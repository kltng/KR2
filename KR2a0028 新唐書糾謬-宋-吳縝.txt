#+TITLE: 新唐書糾謬-宋-吳縝
#+DATE: 2016-06-11 12:20:51
#+SOURCE: github.com/kanripo/KR2a0028 master dfe20ad5                
新唐書紏謬序
史才之難尚矣㳺夏聖門之高弟而不能賛春
秋一辭自秦漢迄今千數百歲若司馬遷班固
陳壽范曄之徒方其著書之時豈不欲曲盡其
善而傳之無窮然終亦未免後人之詆斥至唐
獨稱劉知幾能於脩史之外毅然奮筆自爲一
書貫穿古今譏評前載觀其以史自命之意殆
以爲古今絶倫及取其甞所論著而考其謬戾
則亦無異於前人由是言之史才之難豈不信
哉必也編次事實詳畧取捨褒貶文采莫不適
當稽諸前人而不謬傳之後世而無疑粲然如
日星之明符節之合使後學觀之而莫敢輕議
然後可以號信史反是則篇帙愈多而譏譙愈
衆奈天下後世何我宋之興一祖五宗重熈累
洽尊儒敬道儲思藝文日以崇廣學校脩纂文
史爲事故名臣綴緝不絶於時前朝舊史如唐
書洎五代實錄皆巳脩爲新書頒于天下其間
惟唐書自頒行迨今幾三十載學者傳習與遷
固諸史均焉縝以愚昧從公之隙竊甞尋閱新
書間有未通則必反覆叅究或舛駁脫謬則筆
而記之歲時稍久事目益衆深怪此書牴牾穿
穴亦已太甚揆之前史皆未有如是者推本厥
咎蓋脩書之初其失有八一曰責任不專二曰
課程不立三曰初無義例四曰終無審覆五曰
多採小說而不精擇六曰務因舊文而不推考
七曰刋脩者不知刋脩之要而各徇私好八曰
校勘者不舉校勘之職而惟務苟容何謂責任
不專夫古之脩史多出一家故司馬遷班固姚
思廉李延壽之徒皆父子論譔數十年方成故
通知始末而事實貫穿不牴牾也惟後漢東觀
羣儒纂述無統而前史譏之况夫唐之爲國幾
三百年其記事亦巳衆矣其爲功亦巳大矣斯
可謂一朝之大典舉以委人而不專其責則宜
其功之不立也今唐史本一書也而紀志表則
歐陽公主之傳則宋公主之所主旣異而不務
通知其事故紀有失而傳不知(如膠東郡公道/彦等紀書降封)
(縣公而傳乃/郡公之類)傳有誤而紀不見(如朱宣傳叙天/平節度使止有)
(四人而紀則/有七人之類)豈非責任不專之故歟何謂課程
不立夫脩一朝之史其事匪輕若不限以歲月
責其課程則未見其可嘗聞修唐書自建局至
印行罷局幾二十年脩書官初無定貟皆兼涖
它務或出領外官其書旣無期會得以安衍自
肆苟度歲月如是者將十五年而書猶未有緒
曁朝廷訝其淹久屢加督促往往遣使就官所
取之於是乃倉猝牽課以書來上然則是書之
不能完整又何足怪豈非課程不立之故歟何
謂初無義例夫史之義例猶網之有綱而匠之
繩墨也故唐脩晉書而敬播令狐德棻之徒先
爲定例蓋義例旣定則一史之内凡秉筆者皆
遵用之其取捨詳畧褒貶是非必使後人皆有
考焉今之新書則不然取彼例以較此例則不
同取前傳以比後傳則不合詳畧不一(如中宗/紀前與)
(諸帝紀不同諸帝紀/亦自詳畧不同之類)去取未明(如皇太子改名/并誕節名及上)
(壽皆不書而上/尊號則書之類)一史之内爲體各殊豈非初無
義例之故歟何謂終無審覆方新書來上之初
若朝廷付之有司委官覆定使詰難糾駁審定
刋脩然後下朝臣博議可與未可施用如此則
初脩者必不敢滅裂審覆者亦不敢依違庶乎
得爲完書可以傳久今其書頒行已久而踈謬
舛駁於今始見豈非終無審覆之故歟何謂多
採小說而不精擇蓋唐人小說類多虚誕而脩
書之初但期博取故其所載或全篇乖牾(如代/宗母)
(吳皇后/傳之類)豈非多採小說而不精擇之故歟何謂
務因舊文而不推考夫唐之史臣書事任情者
多矣(如吳兢書魏齊公事可以推知當日史臣/書事與奪止在其筆端又如辛雲京自立)
(而傳止稱其朝命李德𥙿執/政增修其父吉甫美事之類)安可悉依徇而書
今之新書乃殊不叅較但循舊而已故其失與
唐之史臣無異(如太宗放死囚三百九十人義/陽宣城公主四十不嫁之類)
豈非務因舊文而不推考之故歟何謂刋脩者
不知刋脩之要而各徇私好夫爲史之要有三
一曰事實二曰褒貶三曰文采有是事而如是
書斯謂事實因事實而寓懲勸斯謂褒貶事實
褒貶旣得矣必資文采以行之夫然後成史至
於事得其實矣而褒貶文采則闕焉雖未能成
書猶不失爲史之意若乃事實未明而徒以褒
貶文采爲事則是旣不成書而又失爲史之意
矣新書之病正在於此其始也不考其虚實有
無不校其彼此同異脩紀志者則專以褒貶筆
削自任脩傳者則獨以文辭華采爲先不相通
知各從所好其終也遂合爲一書而上之故今
之新書其間或舉以相校則往往不啻白黑方
圎之不同是蓋不考事實不相通知之所致也
斯豈非刋脩者不知其要而各徇私好之故歟
何謂校勘者不舉校勘之職而惟務苟容方新
書之來上也朝廷付裴煜陳薦文同吳申錢藻
使之校勘夫以三百年一朝之史而又脩之幾
二十年將以垂示萬世則朝廷之意豈徒然哉
若校勘者止於執卷唱讀案文讐對則是二三
胥吏足辦其事何假文館之士乎然則朝廷委
屬之意重矣受其書而校勘者安可不思必也
討論擊難刋削繕完使成一家之書乃稱校勘
之職而五人者曾不聞有所建明但循故襲常
惟務喑嘿致其間訛文謬事歷歷具存自是之
後遂頒之天下矣豈非校勘者不舉其職而惟
務苟容之故歟職是八失故新書不能全美以
稱朝廷纂脩之意愚毎感憤歎息以爲必再加
刋脩乃可貽後况方從宦巴峽僻陋寡聞無他
異書可以考證止以本史自相質正已見其然
意謂若廣以它書校之則其穿穴破碎又當不
止此而已也所記事條叢雜無次艱於檢閱方
解秩還朝舟中無事因取其相類者畧加整比
離爲二十門列之如左名曰新唐書紏謬謂擿
舉其謬誤而已盧淺之見烏足貽之同志姑投
之巾笥以便尋繹而僃遺忘云元祐四年己巳
歲八月望日夷陵至喜亭咸林吳縝序
新唐書糾謬二十卷五代史纂誤五卷
元祐中故朝請大夫吳君縝所撰君字廷珍成
都人熈豐時名公師孟之子歷數郡守俱以惠
政聞生平力學博通古今多求前史謬誤而叅
訂之然未甞示人間有傳者此二書而已今直
寶文閣宇文公時中自蜀來守吳興以郡庠有
新唐書五代史版本而吳君此書不可不附見
也遂令併刻之且俾元美序其後元美曰唐人
稱杜征南顔秘書爲左丘明班孟堅忠臣今觀
其推廣發明二子信有功矣至班左語意乖戾
處徃徃曲爲說以附會之安在其爲忠也今吳
君於歐宋大手筆乃能糾謬纂誤力禆前闕殆
晏子所謂獻可替否和而不同者此其忠何如
哉然則唐人之論忠也陋矣惜乎君之志徒見
於其書也紹興戊午四月望左從政郎充湖州
州學教授長樂吳元美䟦後
新唐書糾謬二十門目録
　第一卷　一　曰以無爲有
　第二卷　二曰似實而虚
　第三卷　三曰書事失實
　第四卷　四曰自相違舛
　第五卷　五曰年月時世差互
　第六卷　六曰官爵姓名謬誤
　第七卷　七曰世系鄕里無法
　第八卷　八曰尊敬君親不嚴
　第九卷　九曰紀志表傳不相符合
　第十卷　十曰一事兩見而異同不完
　第十一卷　十一　曰載述脫誤
　第十二卷　十二曰事狀叢複
　第十三卷　十三曰宜削而反存
　第十四卷　十四曰當書而反闕
　第十五卷　十五曰義例不明
　第十六卷　十六曰先後失序
　第十七卷　十七曰編次未當
　第十八卷　十八曰與奪不常
　第十九卷　十九曰事有可疑
　第二十卷　二十曰字書非是

新唐書糾謬二十門目録
　　　進新唐書糾謬表
臣縝言凖尚書省劄子節文資政殿學士太中
大夫守吏部尚書兼侍讀胡宗愈奏昨蒙恩命
侍讀邇英竊慮將來當次讀唐書按新唐書乃
歐陽脩宋祁據舊史所撰脩與祁皆當世名儒
所撰唐書亦雜採諸家異說脩撰帝紀表志而
祁爲列傳各據所聞商略不同故其所書事迹
詳略先後不免或有差誤竊見左朝散郎前知
蜀州吳縝撰成新唐書正謬分二十門是正差
誤伏望聖慈指揮下本官令繕寫進呈取進止
三省同奉聖旨許脩寫投進者唐家新史久模
印以頒行蜀地鯫生忽著書而竊議邇臣建請
睿旨俯從祗奉詔文伏深兢惕臣縝誠惶誠懼
頓首臣竊惟唐室最近聖朝著紀者將三百年
傳世者凡二十帝其國家興衰之迹及君臣治
亂之端賢人君子功名德業之成元惡大姦禍
敗破亡之明鑑簡編叢夥淑慝混淆訖于末年
未有完史曁五季天福之際有大臣趙瑩之徒
綴緝舊聞次序實錄草創卷帙粗興規摹僅能
終篇聊可僃數斯蓋時異光華之且人非宏傑
之才辭采不足以發揮幽濳書法不足以聳動
觀聽紀述取捨乖戾舛差我仁宗皇帝所以臨
文咨嗟當宁感歎思成書於盛際冀垂憲於永
年申命名儒博招時彦訪朝紳之撰述發策府
之秘藏無使逸遺悉歸采掇討論潤色積十有
七年刪削增多成二百餘卷然而篇第浩博事
條猥并刋脩之官旣分編集之員不一好尚各
異責任靡專記事止於筆端定論出於言下曾
不叅考了無適從善惡多相異之辭紀傳有不
同之事虚實詳略年月姓名闕漏複重牴牾駮
雜旣布傳之已久但習用而莫知臣雖至愚常
切私憤從吏之暇披卷以尋歳月䆮深瑕類愈
見恭惟仁祖可謂聖時集當世之名臣成前朝
之大典期示萬載自爲一家豈容方來復有異
論臣是以夙夕興念啓處不遑欲昧死以開陳
願據文而刋正方將具藁已睹奏封敢謂皇帝
陛下曲賜允從許令寫進綸言炳耀賁私室以
生光管見迂踈瀆宸聰而增懼自量不韙難逭
嚴誅仰匄􁓬慈特垂矜貸其上件文字初名新
唐書正謬尋以未甞刋正止是糾擿謬誤而已
遂改爲新唐書糾謬凡二十門爲二十卷已脩
寫了畢謹隨表附遞上進以聞臣縝誠惶誠懼
頓首頓首謹言
紹聖元年九月日左朝請郎前知蜀州軍州事
臣吳縝上表
新唐書糾謬卷第一
　　　　　　　　　　　宋咸林吳縝纂
　一曰以無爲有
　　代宗母吳皇后傳
　　李吉甫謀討劉闢
　　劉蘭拒却頡利
　　馬璘擊潰史朝義兵
　　裴巨卿竇孝諶無傳而云有傳
　　　代宗母吳皇后傳
肅宗章敬吳皇后傳云后㓜入掖廷肅宗在東
宮宰相李林甫隂謀不測太子内憂鬢髮班秃
後入謁玄宗見不恱因幸其宫顧廷宇不汛掃
樂器塵蠧左右無嬪侍帝愀然謂高力士曰兒
居處乃爾將軍叵使我知乎詔選京兆良家子
五人虞侍太子力士曰京兆料擇人得以藉口
不如取掖廷衣冠子可乎詔可得三人而后在
中因蒙幸忽寢厭不寤太子問之辭曰夢神降
我介而劍決我脅以入殆不能堪燭至其文尚
隱然生代宗爲嫡皇孫生之三日帝臨澡之孫
體攣弱負姆嫌陋更取他宫兒以進帝視之不
樂姆叩頭言非是帝曰非爾所知趣取兒來於
是見嫡孫帝大喜向日視之曰福過其父帝還
盡留内樂宴具顧力士曰可與太子飮一日見
三天子樂哉后性謙柔太子禮之甚渥
　今案本紀代宗以大曆十四年崩時年五十
　三是歲己未推其生年實開元十五年丁卯
　歲而李林甫以開元二十年方爲宰相且案
　林甫本傳其未爲相之前亦無謀不測以傾
　東宫之事此其證一也又案開元十五年太
　子瑛尚居東宮至二十五年瑛始廢二十六
　年六月肅宗方爲太子是歲戊寅則代宗巳
　年十二矣此其證二也且肅宗旣爲太子其
　宫室之内汛掃廷宇整飾樂器冝各有典司
　玄宗旣臨幸其宫則主者當掃洒整飾以爲
　備豫豈有乘輿方至而有司恬然不加嚴飾
　除治以俟之者乎就如肅宗誠憂林甫構扇
　不測則懷危懼不過中自隱憂而已何豫於
　掌灑掃典樂器之人而亦不舉其職歟此其
　證三也代宗旣於玄宗爲嫡長孫而又生之
　三日玄宗親臨澡之其事體亦已不輕彼負
　姆者遽敢率爾取它兒易之上欺人主下易
　皇孫靜尋其言有同戲劇雖人臣之家亦不
　至是況至尊之前乎此其證四也由是言之
　則吳后傳中所言虚謬可見蓋出於傳聞小
　說增飾之言不足取信於後世也
　　　李吉甫謀討劉闢
李吉甫傳云遷中書舍人劉闢拒命帝意討之
未决吉甫獨請無置宜絶朝貢以折姦謀高崇
文圍鹿頭未下嚴礪請岀并州兵與崇文趨果
閬以攻渝合吉甫以爲非是請起宣洪蘄鄂强
弩兵擣三峽之虚崇文懼舟師成功人有鬪志
帝從之由是崇文悉力劉闢平吉甫謀居多
　今案杜黃裳傳云劉闢叛唯黃裳固勸不赦
　又嚴綬傳云劉闢叛綬建言天子始卽位不
　可失威請必誅由是言之劉闢之叛杜黃裳
　嚴綬亦皆請必誅非獨吉甫請無置此其證
　一也又嚴綬傳云綬爲河東節度使劉闢反
　綬請選銳兵遣大將李光顔助討賊平之又
　高崇文傳云崇文討劉闢西自閬中岀郤劍
　門兵解梓潼之圍鹿頭山南距成都一百五
　十里扼二川之要闢城之旁連八屯以拒東
　兵崇文破賊于城下明日戰萬勝堆堆直鹿
　頭左使驍將募死士奪而有之下瞰鹿頭城
　凡八戰皆捷賊心始摇大將阿跌光顔(卽李/光顔)
(也)後期懼罪請深入自贖乃軍鹿頭西斷賊
　糧道賊大震其將仇良輔舉鹿頭城降遂趣
　成都闢走追禽之又案嚴礪傳劉闢反時礪
　爲山南節度使今吉甫傳乃云崇文圍鹿頭
　未下嚴礪請岀并州兵且鹿頭距成都止一
　百五十里并州之兵與李光顔是時已皆在
　其行久矣今乃始云圍鹿頭未下嚴礪請出
　并州兵無乃太後時歟此其證二也且嚴綬
　傳自劉闢初反綬卽建請自河東選兵遣將
　助討賊今此乃以爲山南節度使嚴礪卽其
　誤可知此其證三也且鹿頭之距成都纔一
　百五十里而果閬渝合皆在城都五七百里
　之外今崇文旣已圍鹿頭則其城乃必爭之
　地而賊方危破之秋是不可緩頃刻而退尺
　寸之際也今乃云崇文圍鹿頭未下礪請出
　并州兵與崇文趨果閬以攻渝合如此則是
　鹿頭將抜賊勢已敗而礪乃始建請岀并州
　兵吉甫方欲起宣洪蘄鄂强弩不唯其時日
　巳太遲緩乖牾而其所指又皆捨近而之逺
　殊非兵家攻取之要此昭然可見其謬其證
　四也吉甫旣以起并州兵入蜀爲非是而請
　起宣洪蘄鄂强弩兵擣三峽之虚使崇文懼
　舟師有功而悉力然案諸人傳則并州之兵
　自初伐叛卽與崇文偕至卒以成功而宣洪
　蘄鄂之兵不聞有自三峽進者而闢亦就禽
　然則吉甫所謀竟無毫髪之效其證五也案
　杜黃裳傳云劉闢叛唯黃裳固勸不赦專委
　高崇文凡兵進退黃裳自中指授無不切于
　機崇文素憚劉澭黃裳使人謂曰公不奮命
　者當以澭代崇文懼一死力縛賊以獻蜀平
　群臣賀憲宗目黃裳曰時卿之功由此言之
　平劉闢者實黃裳之力今反歸功於吉甫此
　其證六也夫黃裳以宰相而當伐叛之任書
　之其傳固其宜矣而吉甫以一中書舍人乃
　欲多有其功就使其實且猶未可而况於虚
　乎然則此吉甫數事本皆無有而今史之所
　述如是者非它蓋其子德裕秉政日嘗重修
　憲宗實録故吉甫之美惡皆增損而不實若
　此之事乃重脩之時史官求書吉甫之美而
　不可得於是竊取黃裳之事依倣而爲之爾
　故其事大抵相類然不顧其間叅錯牴牾考
　其實則無有今新書又因以爲實而書之無
　所刋正豈朝廷重脩之意哉
　　　劉蘭拒却頡利
劉蘭傳貞觀十一年爲夏州都督長史時突厥
攜貳郁射設阿史那模末率屬帳居河南蘭縱
反間離之頡利果疑模末懼來降頡利急追蘭
逆拒郤其衆
　今案太宗紀貞觀四年三月甲午李靖俘突
　厥頡利可汗以獻又突厥傳貞觀八年頡利
　死于京師矣今劉蘭乃謂貞觀十一年頡利
　尚存于本國且又考突厥本傳亦無模末來
　降而頡利急追劉蘭拒郤之事此可驗其事
　皆虛也
　　　馬璘擊潰史朝義兵
馬璘傳云從李光弼攻洛陽史朝義衆十萬陣
北邙山旗鎧照日諸將冘疑未敢擊璘率部士
五百薄賊屯出入三反衆披靡乘之賊遂潰光
弼曰吾用兵三十年未見以少撃衆雄捷如馬
將軍者
　今案李光弼及史思明傳邙山之戰思明主
　其軍非朝義也此其悮一也又案帝紀上元
　二年二月戊寅光弼與思明戰敗績而光弼
　傳亦云官軍大潰則此安得有賊遂潰之謂
　哉此其悮二也此蓋馬璘傳一偏之說夸大
　其功若考其實則虚謬自見矣
　　　裴巨卿竇孝諶無傳而云有傳
裴守眞傳云子子餘耀卿巨卿别有傳昭成竇
皇后傳云曾祖抗父孝諶自有傳
　今案裴耀卿竇抗則已有傳而巨卿孝諶則
　無之

　　　　　　　　　　　　海虞趙開美校刋
新唐書紏謬卷第一
新唐書紏謬卷第二
　　　　　　　　　　　宋咸林吳縝纂
　二曰似實而虚
　　放死罪囚三百九十人
　　義陽宣城二公主四十不嫁
　　鄭絪作相時事皆不實
　　張九齡諫而太子無患
　　劉潼治蜀南詔不敢犯邊
　　　放死罪囚三百九十人
刑法志云貞觀六年親録囚徒閔死罪者三百
九十人縱之還家期以明年秋卽刑及期囚皆
詣朝堂無後者太宗嘉其誠信悉原之又太宗
紀云貞觀六年十二月辛未慮囚縱死罪者歸
其家七年九月縱囚來歸皆赦之
　今案太宗紀貞觀四年天下斷死罪者二十
　九人是舉天下一年止斷死罪二十九人何
　其少也今六年十二月太宗躬自慮囚而京
　師死罪繋者已三百九十人又何其多也舉
　京師一月以推一年之數不亦又多乎哉以
　京師一年之數而推天下之數則可勝言哉
　四年之距六年未逺也而多寡如是之遼邈
　愚謂此蓋出於史氏歸美太宗之故而實則
　不然也夫太宗聰明仁智之主也興義兵除
　暴亂捄民於塗炭之中而措之仁壽之域天
　下之人欣然如獲再生而見父母其心方安
　生而樂業嚮善而畏罪故卽位纔四年天下
　死罪歲止二十九人此其效也自四年至六
　年太宗求治之意宜未怠也政亦四年之政
　民亦四年之民何其善惡薄厚遽有殊絶不
　啻百倍之逺哉況京師乃風教之所先及者
　而死罪尚如此之多則夫幽荒遐僻䝉化未
　孚者又將奈何愚謂此三百九十人乃録囚
　之時舉京師輕重繋者之數非實皆死罪也
　太宗以其盛冬縲繫故矜而縱之使明年就
　刑如期旣至則憐而宥之以四年天下死罪
　之數而推此則事理人情較然明甚若謂三
　百九十人實皆死罪而太宗釋之事必不然
　也况死罪法之極者其數又如此之多其間
　必有巨姦極蠧衆所讎疾其情至重而爲政
　者所宜亟去者亦有過誤愚懦窮迫株蔓其
　情至輕而爲政者所宜矜貸者是二者獄事
　之所常有詎可一槩論哉今也抵是罪者僅
　四百人其間豈無等差一旦不問其情之輕
　重舉而釋之以太宗之聰明仁智必不爲也
　以是觀之其理豈不甚明哉而史臣皆以死
　罪書之者蓋欲歸美於太宗故夸大其數以
　見其仁心感人之至云爾自是秉筆者但知
　傳其文不復推其實後之學者亦相承而未
　悟故白居易元和中爲詩猶云死囚四百來
　歸獄蓋亦取信於史而已然則脩新書者固
　宜辨析其事使昔之史臣歸美而今之史臣
　紀實之意兩得其眞如是乃稱脩史之職也歟
　　　義陽宣城二公主四十不嫁
孝敬皇帝傳云義陽宣城二公主以母故幽掖
廷四十不嫁弘聞眙惻建請下降武后怒卽以
當上衞士配之由是失􁆰弘奏請數怫旨上元
二年從幸合壁宫遇酖薨
　今案義陽宣城二公主皆高宗女而蕭淑妃
　所生也高宗以貞觀二年戊子歲生而孝敬
　皇帝以上元二年乙亥歲薨自戊子至乙亥
　則高宗纔四十八歲爾何縁有四十歲之女
　乎此當日史臣之過也推原其意蓋止欲甚
　武氏之惡云爾然殊不顧事過其實遽書於
　史後之秉筆者又不能推窮其實止襲其誤
　而載之自呉兢劉知幾脩纂以來迨今已數
　百年而新書又不爲之討論詳究絀其信實
　但從而粉澤文飾之豈脩史之意哉
　　　鄭絪作相時事皆不實
鄭絪傳云憲宗卽位拜中書侍郞同中書門下
平章事始盧從史隂與王承宗連和有詔歸潞
從史辭潞乏糧請留軍山東李吉甫宻譖絪漏
言於從史帝怒召學士李絳語其故且曰若何
而處綘曰誠如是罪當族然誰以聞陛下者曰
吉甫爲我言綘曰絪任宰相識名節不當如犬
彘梟獍與姦臣外通恐吉甫勢軋内忌造爲醜
辭以怒陛下帝良乆曰幾誤我先是杜黃裳方
爲帝夷削節度强王室建議裁可不關决于絪
絪常黙黙居位四年罷又李絳傳云時議還盧
從史昭義已而將復召之從史以軍無見儲爲
解李吉甫謂鄭絪漏其謀帝召絳議欲逐絪絳
爲開白乃免
　今案憲宗本紀元和四年二月丁卯絪罷相
　至三月乙酉成德軍節度使王士真方卒其
　子承宗自稱留後十月辛巳承宗始反是月
　朝廷命吐突承璀爲將以討承宗而盧從史
　傳云丁父䘮未官卽獻計誅王承宗由是奪
　服領澤潞討賊且旣云從史父䘮未官而獻
　計誅承宗朝廷因命復領澤潞討賊則是亦
　皆在三月王士眞死而承宗自立之後也然
　則絪當是時巳去相乆矣絪傳所述與帝紀
　及年表并諸人傳皆不相符其證一也又案
　李吉甫以元和二年正月爲相而三年九月
　出爲淮南節度使至四年三月王士真死承
　宗自立十月承宗反而朝廷討之自後從史
　方有與承宗連和之事是時吉甫乃在淮南
　何由得譖絪漏言其證二也又至五年四月
　從史方貶死六年正月吉甫方再入相是時
　絪已去相將二朞矣其年月及絪從史吉甫
　之所在事狀皆參差不相符其證三也又李
　綘傳云時議還盧從史昭義已而將復召之
　從史以軍無見儲爲解吉甫謂絪漏謀帝欲
　逐絪綘爲開白乃免其說與絪傳又巳不同
　且謂所還盧從史昭義巳而將復召之者何
　也豈謂從史旣奪服復領昭義之後朝廷方
　欲復召之歟方憲宗元和之初天下節度使
　如從史者朝廷有無故而可以輕召者歟以
　從史及孔戡裴垍烏重胤吐突承璀等傳與
　韓愈杜牧等集而考之則從史復領昭義之
　後其勢可復輕召歟且絪綘二傳述漏謀之
　因旣巳不同則其事何可復信此蓋李絳之
　門生故吏撰集絳事者務多書其事以爲絳
　之美然皆叅錯不實其後史臣爲絪傳者旣
　無事可紀故又取絳事而載之展轉相因則
　愈失其眞其證四也絪傳又云先是杜黃裳
　方爲帝夷削節度强王室建議裁可不關决
　于絪絪常默默居位四年罷案黃裳以永正
　元年七月爲相至元和二年正月罷絪以永
　正元年十二月爲相至元和四年二月罷後
　絪猶居相位二朞始罷使黃裳方當國而事
　不關决絪常默默遂先黃裳罷去以是爲絪
　之貶可也今黃裳旣已先絪罷而絪猶居位
　復爲誰而默默如是者又二年乃始罷去史
　筆若此不亦太近誣乎其證五也由是言之
　鄭絪傳自爲相之後止此二事後人讀之似
　皆有實可信及以紀傳叅考則全不可用今
　列其事如右且又爲旁行編年以次陳之於
張九齡傳云武惠妃謀䧟太子瑛九齡執不可
妃宻遣䆠奴牛貴兒告之曰廢必有興公爲援
宰相可長處九齡叱曰房幄安有外言哉遽奏
之帝爲動色故卒九齡相而太子無患
　今案太子瑛傳載九齡諫時巳爲中書令而
　宰相年表開元二十二年五月戊子九齡爲
　中書令二十五年太子竟廢死然則當議廢
　太子時九齡已爲相乆矣安得云卒九齡相
　哉且九齡以二十五年而太子竟廢死則是
　終不免禍安得云太子無患哉此二者皆無
　其實也
　　　劉潼治蜀南詔不敢犯邊
劉潼傳爲西川節度使時李福討南詔兵不利
潼至塡以恩信蠻皆如約六姓蠻持兩端爲南
詔間候有卑籠部落者請討之潼因出兵襲擊
俘五千人南詔大懼自是不敢犯邊
　今案南詔傳潼爲西川節度使之時卽懿宗
　咸通七年八年之際也當是時南詔方强南
　冦安南西擾成都至咸通十年又自沭源入
　冦嘉州由此言之則南詔何嘗不敢犯邊乎
　潼傳中止云南詔少戢不敢輕㓂邊可也以
　爲自是不敢犯則非其實也

　　　　　　　　　　　　海虞趙開美校刋
新唐書紏謬卷第二
新唐書糾謬卷第三
　　　　　　　　　　　宋咸林吳縝纂
　三曰書事失實
　　降封宗室郡公而紀書爲縣公
　　陸贄李晟傳幸梁州事
　　憲宗子棣王彭王信王同封失實
　　王勮傳以壽春等五王降封入閤爲岀閤
　　張錫爲相日數
　　辛雲京京杲二傳書事失實
　　崔圓辭大學士
　　王播進獻
　　郭英乂代高適
　　節愍太子誅武三思事
　　　降封宗室郡公紀書爲縣公等事
太宗紀云武德九年十一月庚寅降宗室郡王
非有功者爵爲縣公
　今案膠東郡王道彦傳略云高祖初封義興
　郡公例得王於是唐始興務廣支蕃鎭天下
　故從昆弟子自勝衣以上皆爵郡王太宗卽
　位舉屬籍問大臣曰盡王宗子於天下可乎
　封德彛曰漢所封惟帝子若親昆弟其屬逺
　非大功不王如周郇滕漢賈澤尚不得茆土
　所以别親疏也先朝一切封之爵命崇而力
　役多以天下爲私奉非所以示至公帝曰朕
　君天下以安百姓不容勞百姓以養已之親
　於是䟽屬王者皆降爲公唯嘗有功者不降
　故道彦等並降封公由是言之則道彦等其
　初所封皆郡王也太宗卽位後所降封皆郡
　公也如本紀貞觀八年書道彦膠東縣公及
　舊書道彦膠東郡公傳云於是宗室率以屬
　疏降爵爲郡公是也今本紀所書乃云爲縣
　公者蓋舊史本紀其悮如是而新書不加考
　證承悮而書故遂失其實矣今新書道彦本
　傳之首猶書爲郡王亦悮也又案此降封宗
　室乃武德九年十一月事是歲八月甲子高
　祖初遜位自稱太上皇而太宗新受禪位卽
　纔三四月耳而封德彛所對遽指高祖爲先
　朝此又史臣書事之甚悮者也
　　　陸贄李晟傳幸梁州事
陸贄傳云李懷光有異志欲怒其軍使叛卽上
言兵廪薄與神策不等難以戰李晟宻言其變
因請移屯帝遣贄見懷光議事贄還奏懷光㓂
奔不追師老不用羣帥欲進輙沮止其謀此必
反宜有以制之因勸帝許晟移軍又建遣李建
徽陽惠元與晟并屯東渭橋託言晟兵寡不足
支賊俾爲掎角懷光雖不欲遣且辭窮無以沮
解帝猶豫曰晟移屯懷光固怏怏若又遣建徽
等俱東彼且爲辭少須之晟已徙營不閱旬懷
光果奪兩節度兵建徽挺身免惠元死之行在
震驚遂徙幸梁又李晟傳云後數日懷光并建
徽惠元兵惠元死之是日帝進狩梁
　今案本紀云興元元年二月甲子李懷光爲
　太尉懷光反丁卯如梁州三月李懷光奪鄜
　坊京畿金商節度使李建徽神策軍兵馬使
　陽惠元兵惠元死之韓㳺瓌傳略云李懷光
　叛誘㳺瓌爲變㳺瓌白發其書帝曰卿可謂
　忠義矣對曰臣安知忠義但懷光悮臣使震
　驚乘輿後持臣自解帝嘉其誠從問計欲安
　出㳺瓌說帝以邠及靈武河中振武潼關渭
　北守請分其兵罷懷光權帝美其言會懷光
　誘復至渾瑊得書稍嚴卒以警㳺瓌不知發
　怒嫚罵瑊帝疑有變卽日幸梁州又李懷光
　傳云懷光遣將趙升鸞謀於奉天升鸞告渾
　瑊曰懷光遣逹奚承俊火乾陵使我爲内應
　以脅乘輿瑊白發其姦請帝决幸梁州帝令
　瑊戒嚴未畢帝自西門岀又嚴震傳云懷光
　與賊連和奉天危蹙帝欲徙蹕山南震馳表
　奉迎遣五千兵至帝大喜翌日發奉天然則
　此三者之傳其事狀皆不相逺大抵始因懷
　光與賊通而欲爲變奉天旣已危蹙故議幸
　梁州會懷光間誘復至渾瑊嚴警而㳺瓌罵
　瑊時嚴震兵旣巳到今贄晟傳乃以爲因懷
　光奪二人兵行在震驚是日遂幸梁則失其
　實矣蓋以本紀言之則幸梁與奪兵不同日
　其悮昭然也其陽惠元止是神策軍兵馬使
　而䞇傳兼李建徽遂謂之兩節度亦悮也
　　　憲宗子棣王彭王信王同封失實
十一宗諸子傳内憲宗子棣王惴傳云大中六
年始王與彭信二王同卦(彭王名愓信王名憻/一名􁛂其􁛂字恐悮)
(有說見/别篇)
　今案本紀大中六年十一月封弟惴爲棣王
　卽無彭信二王同封之事而大中三年紀云
　十一月己卯封弟愓爲彭王咸通元年紀云
　七月封叔􁛂爲信王然則彭信二王未嘗與
　棣王同時受封明矣
　　　王勮傳以壽春等五王降封入閤爲岀
　　　閤
王勮傳長壽中爲鳯閣舍人壽春等五王岀閤
有司具禮儀忘載册文羣臣已在乃悟其闕宰
相失色勮召五吏執筆分占其辭粲然皆畢人
人嗟服
　今案寧王憲傳云(憲初名/成器)文明元年武后以
睿宗爲皇帝故憲立爲皇太子睿宗降爲皇
　嗣更册爲皇孫與諸王皆岀閤開府置官屬
　長壽二年降王壽春與衡陽巴陵彭城三王
　同封復詔入閤(此三王同封之文當作四王/蓋史氏悮不載臨淄郡王一)
(人耳其說/見别篇)又案武后紀長壽二年臘月丁卯
　降封皇孫成器爲壽春郡王恒王成義衡陽
　郡王楚王隆基臨淄郡王衞王隆範巴陵郡
　王趙王隆業彭城郡王然則王勮傳所謂長
　壽中壽春等五王事卽此是也推考紀傳乃
　是五王降封而復入閤勮傳以爲出閤則失
　其實也
　　　張錫爲相日數
張錫傳云韋后臨朝詔同中書門下三品旬日
出爲綘州刺史
　今案睿宗紀張錫以景雲元年六月壬午同
　三品至七月壬戌貶綘州刺史乃四十日非
　旬日也
　　　辛雲京京杲二傳書事失實
辛雲京傳云加代州都督鎭北兵馬使太原軍
亂帝惡鄧景山繩下無漸以雲京性沈毅故授
太原尹
　今案肅宗紀云寶應元年建卯月癸丑河東
　軍亂殺其節度鄧景山都知兵馬使辛雲京
　自稱節度使以傳言之則朝廷所命也以本
　紀言之則雲京自立也二者何所取信哉以
　唐藩鎭事狀考其實乃雲京自立之後以軍
　中之情請諸朝耳故鄧景山傳云衆怒作亂
　景山遇害肅宗以其統馭失方不復究驗遣
　使喻撫其軍軍中請雲京爲節度使詔可此
　蓋唐中葉已後藩鎭大抵皆然今史氏於雲
　京本傳乃爲之委曲隱避不復言因亂自立
　然則當時史官於雲京兄弟爲有私矣試又
　舉其事以驗之夫僕固懷恩之禍其始豈非
　雲京很忌激觸之所致歟而又結謀中人表
　裏間構以成就懷恩之叛逆者實雲京爲之
　根柢也而本傳但書其美曾無一言以及此
　此其一驗也又雲京從弟京杲爲湖南觀察
　使以貪贓殘暴而致王國良之亂且嗣曹王
　臯賢者也而京杲䧟害之(此二事見于嗣曹/王臯傳及西原蠻)
(傳)又以私怒而殺部曲(此見于李/忠臣傳)凡此等事
　皆不見于京杲本傳此其二驗也是則當時
　史臣有私於辛氏兄弟豈不信哉今新書但
　襲舊史而載之不加刋正亦編修之一失也
　　　崔圓辭大學士
李泌傳貞元三年拜中書侍郞同中書門下平
章事俄加集賢殿崇文館大學士監脩國史泌
建言學士加大中宗時及張說爲之固辭乃以
學士知院事至崔圓復爲大學士亦引泌爲讓
而止
　今案明皇帝及肅宗本紀天寶十五載(是歲/丙申)
　六月劍南節度使崔圓爲中書侍郞同中書
　門下平章事至乾元元年(是歲/戊戌)五月罷而崔
　圓本傳亦與紀同其傳末云大曆中卒案大
　曆止於十四年(是歲/己未)而李泌以貞元三年方
　爲宰相(是歲/丁卯)設若崔圓以大曆十四年卒至
　李泌拜相之年崔圓卒亦巳九年矣何縁乃
　云至崔圓復爲大學士亦引泌爲讓而止乎
　且又此乃李泌議學士不可加大而方辭朝
　命之詞旣而殊不言朝廷之聽否乃遽述崔
　圓爲相日之事疑此一句顚倒錯亂其間脫
　字必多全不可考
　　　王播進獻
王播傳云自淮南還獻玉帶十有三銀盌數千
綾絹四十萬遂再得相云
　今案播之再爲相乃太和元年文宗初卽位
　之數月也時帝新卽位有意太平方以恭儉
　爲政故莊恪太子傳云帝承寶曆荒怠身勤
　儉率天下觀本紀自帝卽位之初其所行簡
　儉省約之事皆可以㮣見無容因播進獻之
　多遂命爲相況文宗雖中常之主然方其新
　卽阼銳於爲治必不至於是也案播傳穆宗
　時領鹽鐵敬宗時以王涯代使播失職見王
　守澄方得君厚以金謝守澄乘間薦之天子
　有意復用播遂復領使又案李景讓傳云寶
　曆初遷右拾遺淮南節度使王播以錢十萬
　市朝廷懽求領鹽鐵又獨孤朗傳云王播賂
　權近還判鹽鐵又案播傳云文宗立就進檢
　校司徒太和元年入朝拜左僕射復輔政而
　文宗紀云太和元年六月癸巳淮南節度副
　大使王播爲尚書左僕射同平章事此蓋播
　當敬宗時以賄賂遺權幸又以獻于朝方敬
　宗荒侈而得其貢奉故復其鹽鐵使名旣而
　文宗卽位權近之臣久甘其贈賄故言之于
　帝帝新登阼未知其實遂自淮南召還使復
　輔政如是而已若謂文宗因其獻玉帶銀盌
　綾絹而命爲相此則近誣也帶盌綾絹之獻
　乃敬宗時其所得止是再領鹽鐵其云自淮
　南還及再得相皆記事者誤也
　　　郭英乂代高適
班宏傳云高適鎭劍南表爲觀察判官郭英乂
代適表雒令
　今案郭英乂及崔寧傳云永㤗元年嚴武卒
　衆請英乂爲節度使朝廷用英乂乃拜劍南
　節度使其事甚明此云英乂代適則誤矣代
　高適者嚴武非英乂也
　　　節愍太子誅武三思事
中宗本紀景龍元年七月辛丑皇太子以羽林
千騎兵誅武三思不克死之
　今案節愍太子及武三思傳其三思父子皆
　已爲節愍所誅止是太子之衆自潰故太子
　被害耳不得謂之誅武三思不克也當云以
　羽林千騎兵誅武三思已而衆潰死之如此
　乃盡其實
　　　　　　　　　　　海虞趙開美　校刋
新唐書紏謬卷第三
新唐書紏謬卷第四
　　　　　　　　　　　宋咸林吳縝纂
　四曰自相違舛
　　王瓌恭憲太后弟乃以爲惠安太后弟
　　以三月二日爲中和日
　　太宗紀享年差三歲
　　杜佑所終之官與桑道茂傳不同
　　明皇帝公主數多一人
　　穆宗紀始封與憲宗紀異
　　建王巳改名而薨時猶書故名
　　謂八王史失其薨年而自有薨年可見者
　　謂九王史失其系胄而自有系胄可見者
　　韋雲起嘗爲麟州刺史而本傳不載且是
　　　時未有麟州
　　虞世南傳及天文志叙星變災異事與紀
　　　志不同
　　李源年七十四而傳以爲八十
　　王同皎李多祚傳討二張處所與桓彦範
　　　及皇后等傳不同
　　獨孤懷恩獻后之弟而以爲姪
　　張鷟貶官年世相逺
　　本紀書渾釋之死與傳不同
　　杜求仁傳舛悮
　　賢妃徐惠爲齊聃姉又爲姑
　　蕭至忠傳叙蕭德言世次未明
　　徐州戍兵龎勛等擅還
　　誅張昕三傳各異
　　劉禹錫得志時三事與别傳皆差
　　張廵用兵人數悮
　　王燾等世次不明
　　裴寂字不同
　　劉審禮傳與表不同
　　虢王子次序不同
　　館陶公主所尚不同
　　崔良佐傳
　　武攸曁傳誤
　　兩傳載周䞇安太清不同
　　郝玭馬璘傳不同
　　蘇定方傳誤
　　江夏王道宗李靖等傳不同
　　劉澭入朝紀傳不同
　　孔戢傳誤
　　劉弘基殷開山傳誤
　　　王瓌恭憲太后弟乃以爲惠安太后弟
䆠者楊復恭傳云王瓌者惠安太后之弟也
　今案后妃傳懿宗凡二后一曰惠安皇后王
　氏一曰恭憲皇后王氏惠安傳則不載有弟
　瓌事至恭憲傳則載弟瓌事甚詳且又述其
　被害事與復恭傳正合然則瓌乃恭憲弟非
　惠安弟也
　　　以三月二日爲中和日
方技桑道茂傳云李泌病篤以三月二日中和
日强入見不能歩歸而卒
　今案李泌請以二月朔爲中和節帝悅又案
　本紀泌以三月甲辰薨是歲正月甲辰朔而
　鄴侯家傳以爲三月二日寒食而泌力疾赴
　内宴不能歩歸而卒然則泌以三月二日甲
　辰寒食日薨而道茂傳以爲中和節日則誤
　也
　　　太宗紀享年差三歲
太宗本紀貞觀二十三年五月己巳皇帝崩于
含風殿年五十三
　今案虞世南傳叙太宗語曰吾年十八舉義
　兵二十四平天下未三十卽大位且太宗以
　隋煬帝大業十三年起義兵是歲丁丑而太
　宗自謂年十八則是庚申歲生又太宗紀云
　大業中突厥圍煬帝鴈門詔書募兵赴援太
　宗時年十六往應募案隋書紀突厥以大業
　十一年圍煬帝于鴈門是歲乙亥而太宗年
　十六則亦是生于庚申歲以二者推較則太
　宗以庚申生無疑矣貞觀二十三年歲在己
　酉自庚申至己酉止是五十年而本紀以爲
　年五十三則悮也
　　　杜佑所終之官與桑道茂傳不同
桑道茂傳云杜佑終於司徒
　今案佑傳以太保致仕而終非司徒也
　　　明皇帝公主數多一人
公主傳明皇帝二十九女
　今案其名數乃有三十人卽不知其總凡之
　悮邪名數之悮邪然脩書而至於如此亦可
　謂疎謬矣
　　　穆宗紀始封與憲宗紀異
穆宗紀云始封建安郡王進遂王
　今案憲宗紀元和元年八月丁卯進封子延
　安郡王宥爲遂王(卽穆/宗也)穆宗紀以爲建安憲
　宗紀以爲延安二者必有一悮
　　　建王已改名而薨時猶書故名
穆宗紀長慶元年五月丙辰建王審薨
　今案十一宗諸子傳云憲宗二十子内澧王
　惲傳末云初惲名寛深王察洋王寰綘王寮
建王審元和七年並改今名則是寛以下其
名皆改從心故審改名恪而本傳書爲建王
恪也旣於元和七年(壬/辰)改爲恪至長慶元年
(辛/丑)薨時猶書爲審其悮可見也
　　　謂八王史失其薨年而自有薨年可見
　　　者
十一宗諸子傳内憲宗二十子宋云凡八王史
失其薨年
　今案所謂八王者深王悰瓊王恱沔王恂㜈
　王懌茂王愔衡王憺澶王㤝榮王㥽也然案
　僖宗紀廣明元年八月癸卯榮王㥽爲司空
　是月㥽薨則是此一王薨年亦自可見而本
　傳亦謂史失之者悮也
　　　謂九王史失實其系胄而自有系胄可
　　　見者
宣宗諸子通王滋傳末云濟韶彭韓沂陳延覃
丹九王史逸其系胄云
　今案昭宗紀乾寧四年韓建所害九王内彭
　王名惕卽憲宗子沂王名禋卽昭宗子此二
　王舉其名而考其傳則皆見系胄安得一槩
　云史逸之也
　　　韋雲起嘗爲麟州刺史而本傳不載且
　　　是時未有麟州
裴寂傳云麟州刺史韋雲起告寂反
　今案雲起傳雲起未嘗爲麟州刺史亦無告
　裴寂反之事且又按地理志麟州乃開元十
　二年始置則方武德時固未有麟州也
　　　虞世南傳及天文志叙星變災異事與
　　　紀志不同
虞世南傳云貞觀八年進封永興縣公㑹隴右
山崩大虵屢見山東及江淮大水後星孛虚危
歷氐餘百日帝訪羣臣世南曰云云又天文志
云貞觀八年八月甲子有星孛于虚危歷玄枵
乙亥不見
　今案帝紀貞觀八年七月隴右山崩八月甲
　子有星孛于虚危五行志云貞觀八年七月
　隴右山摧又云八年七月山東江淮大水又
　云隴右大虵屢見凡此所云卽虞世南傳及
　天文志所書之事也其大節如山摧虵見大
　水星變雖巳僅同至於間有違舛則不能使
　人無疑何者如世南傳云星孛虚危歷氐餘
　百日而天文志云甲子星孛于虚危至乙亥
　不見則止十二日爾此一可疑也自氐至虚
　危凡歷大火析木星紀玄枵四辰卽未知十
　二日之間果能徧歷歟此二可疑也又云星
　孛虚危歷玄枵夫虚危卽玄枵之次今云孛
　虚危又云歷玄枵此三可疑也以是觀之則
　志傳必有誤者矣
　　　李源年七十四而傳以爲八十
李源傳略云源八歲家覆俘爲奴轉側民間長
慶初年八十矣御史中丞李德裕表薦源絶心
禄仕五十餘年
　今案明皇帝本紀天寶十四載十二月丁酉
　安禄山䧟東京留守李憕死之是歲乙未而
　源年八歲則是生于天寶七年戊子也至長
慶元年辛丑止七十四歲爾其長慶盡四年
(甲/辰)又歷敬宗寶歷元年(乙/巳)二年(丙/午)文宗太和
　元年(丁/未)源始八十歲然則旣云八歲家覆又
　云長慶初年八十此二者必有一誤况德裕
爲中丞正長慶時時源實未八十矣
　　　王同皎李多祚傳討二張處所與桓彦
　　　範及皇后等傳不同
王同皎傳云趨長生殿太后所李多祚傳亦同
　今案桓彦範傳云時武后處迎仙宮之集仙
　殿又武后及張易之傳皆云迎仙院未知孰
　是
　　　獨孤懷恩獻后之弟而以爲姪
獨孤懷恩傳云元正皇后弟也懷恩之㓜隋文
帝獻皇后以姪養宫中
　今案元正皇后卽高祖之母而高祖紀云隋
　文帝獨孤皇后高祖之從母也由此言之則
　元正后與隋文獻后乃姉妹而懷恩則弟也
　安得謂之姪哉
　　　張鷟貶官年世相逺
張薦傳略云鷟字文成證聖中天官侍郞劉竒
以鷟及司馬鍾爲御史開元初御史李全劾鷟
多口語訕短時政貶嶺南武后時中人馬仙童
䧟黙啜問文成安否答曰近自御史貶官曰國
有此人不用無能爲也
　今案武后證聖元年乙未明皇帝開元元年
　癸丑相去一十九年而鷟仍爲御史此巳可
　疑且又鷟旣於開元初以御史貶官矣何縁
　復云武后時馬仙童曰近自御史貶官歟此
　一節前後乖舛全不可考
　　　本紀書渾釋之死與傳不同
渾瑊傳云父釋之有才武從朔方軍積戰多累
遷開府儀同三司試太常卿寧朔郡王廣德中
與吐蕃戰没
　今案代宗紀廣德二年二月辛未僕固懷恩
　殺朔方軍節度留後渾釋之又釋之本傳云
　李光弼保河陽釋之以朔方都知兵馬使爲
　禆將進寧朔方節度留後僕固懷恩之走聲
　爲歸鎭釋之曰是必衆潰將拒之其甥張韶
　曰彼如悔禍還鎭渠可不納釋之信之乃納
　懷恩懷恩巳入使韶殺釋之牧其軍紀傳所
　載如此而與瑊傳不同未知孰是
　　　杜求仁傳舛誤
杜求仁傳云求仁與徐敬業舉兵爲興復府左
長史死于難
　今案徐敬業傳求仁爲匡復府右長史與求
　仁傳不同未知孰是
　　　賢妃徐惠爲齊聃姉又爲姑
徐齊聃傳云高宗時姑爲帝婕妤子堅傳末又
云齊聃姑爲太宗充容仲爲高宗婕妤
　今案后妃傳云太宗賢妃徐惠太宗召爲才
　人再遷充容卒贈賢妃惠之弟齊聃子堅皆
　以學聞女弟爲高宗婕妤然則徐齊聃在本
　傳則爲賢妃婕妤之姪而堅爲姪孫在賢妃
　傳則齊聃乃賢妃婕妤之弟而堅乃姪也未
　知何者爲是
　　　蕭至忠傳叙蕭德言世次未明
蕭至忠傳云祖德言祕書少監
　今案宰相世系表德言乃忠之曽祖其世次
　甚明又德言傳亦謂至忠爲曽孫此必可信
　今至忠傳止以德言爲祖則誤也
　　　徐州戍兵龎勛等擅還
康承訓傳云咸通中南詔復盗邊武寧兵七百
戍桂州六歲不得代列校許佶趙可立因衆怒
殺都將詣監軍使丐糧鎧北還
　今案崔彦曾傳云初蠻㓂五管䧟交趾詔節
　度使孟球募兵三千徃屯以八百人戍桂林
舊制三年一更至期請代而彦曾親吏尹戡
徐行儉貪不恤士乃議廪賜乏請無登兵復
　留屯一年戍者怒殺都將王仲甫脅糧料判
　官龎勛爲將取庫兵剽湘衡虜丁壯合衆千
　餘北還然則康承訓傳以爲武寧兵七百戍
　桂林六歲不得代而作亂崔彦曾傳則以爲
　八百人戍三年請代以復留一年故怒而作
　亂此二者所載不同未知孰是
　　　誅張昕三傳各異
高固傳云李懷光反使邠寧留後張昕將兵萬
人先趣河中固在行乃伺間入帳下斬昕首以
徇拜檢校右散騎常侍前軍兵馬使
　今案楊朝晟傳云李懷光反韓㳺瓌退保邠
　寧賊黨張昕守邠州大索軍實多募士欲潜
　歸之朝晟父懷賓爲㳺瓌將夜以數十騎斬
　昕及同謀者㳺瓌遣懷賓告行在德宗勞問
　授兼御史中丞又案韓㳺瓌傳云懷光檄假
　㳺瓌邠州刺史欲因張昕殺之㳺瓌旣失兵
　不知所圖有客劉南金說之㳺瓌馳入邠說
　昕昕不聽㳺瓌移疾不出隂結其將高固等
　㳺瓌伏甲先起高固等應之斬昕首以聞且
　張昕之死不過止在一人之手又其先必有
　主其謀者今此則不然在高固傳則以爲固
　伺間斬昕在楊朝晟傳則以爲楊懷賓以夜
斬昕在韓㳺瓌傳則以爲㳺瓌伏甲先起而
高固應之乃斬昕其主謀及致殺者果在何
　人爲史如此使後人何所信乎
　　　劉禹錫得志時三事與别傳皆差
劉禹錫傳云王叔文引禹錫及柳宗元與議禁
中所言必從擢屯田貟外郞判度支鹽鐵案頗
憑籍其勢多中傷士若武元衡不爲宗元所喜
下除太子右庶子
　今案武元衡傳云爲御史中丞順宗立王叔
　文使人誘以爲黨拒不納俄爲山陵儀仗使
監察御史劉禹錫求爲判官元衡不與叔文
滋不恱數日改太子右庶子然則元衡下遷
庶子乃以忤叔文禹錫之故非爲柳宗元不
　喜此其事與禹錫傳不同者一也
又云御史竇羣劾禹錫挾邪亂政羣卽日罷
　今案竇羣傳云德宗時遷侍御史至順宗時
　羣不附王叔文欲逐之韋執誼不可而止憲
　宗立轉膳部貟外郞兼侍御史知雜(事/然)則當
　王叔文禹錫等黨方盛時羣亦未嘗罷御史
　此其事與禹錫傳不同者二也
又云韓臯素貴不肯親叔文等斥爲湖南觀察
使
　今案韓臯傳云入拜尚書右丞王叔文用事
　臯嫉之謂人曰吾不能事新貴從弟曅以告
　叔文叔文怒出爲鄂岳蘄沔觀察使觀此則
　臯所忤者叔文及其一黨之人不獨止禹錫
　而已此事當載之叔文傳中乃可非禹錫傳
　之所當書也且臯之岀自爲鄂岳蘄沔觀察
　又非湖南此其事與禹錫傳不同者三也噫
　如禹錫者固非良士而又朋附小人竊弄威
　柄方其得志之秋朋黨構扇變故易常妄相
　進擢旣不叶天下之望宜爲正人之所疾惡
　意其當日施爲恣橫者不止此數事而已然
　當時史臣不能摭其信實之事筆之簡策止
　綴拾微末一二且又差舛不同不唯無以見
　其過惡之迹而又使後世疑其事之不然此
　最爲可惜也
　　　張廵用兵人數誤
忠義張廵傳贊云以疲卒數萬
　今案廵所用戰兵止數千不滿萬人贊之所
　云誤矣
　　　王燾等世次不明
王珪傳及酷吏王旭傳皆云燾及旭乃珪之孫
　今案宰相世系表則二人皆珪之曾孫未知
　孰是
　　　裴寂字不同
裴寂傳云寂字玄眞
　今案宰相世系表則字眞玄未知孰是
　　　劉審禮傳與表不同
劉審禮傳云子殆庶又云易從爲彭城長史
　今案宰相世系表殆庶易從爲漢州長史未
　知孰是
　　　虢王子次序不同
虢王鳯傳云七子次子茂融
　今案宗室世系表鳯止六子而茂融第四未
　知敦是
　　　館陶公主所尚不同
酷吏崔器傳云曾祖恭禮尚館陶公主
　今案公主傳高祖女眞定公主嫁崔恭禮又
　館陶公主下嫁崔宣慶今器傳乃云恭禮尚
　館陶未知是孰
　　　崔良佐傳
藝文志崔良佐三國春秋注云良佐深州安平
人日用從子
　今案崔日用傳乃滑州靈昌人而又崔元翰
　傳述良佐云與日用從昆弟也此二傳鄕里
　宗族與藝文志不同未知孰是然以宰相世
　系表考之則良佐乃日用之再從姪以是言
　之則從子者是而從昆弟者誤歟
　　　武攸曁傳年號誤
武攸曁傳云中宗時拜司徒復王定延秀之誅
降楚國公景龍中卒
　今案武延秀傳延秀以韋后敗時與安樂公
　主同斬則是景龍四年六月中事也是歲六
　月壬午韋后殺中宗甲申改元唐隆庚子臨
　淄王以兵誅韋氏及安樂公主武延秀等甲
　辰睿宗卽位七月己巳改元景雲由是言之
　延秀旣誅之後何縁復有景龍年號乎
　　　兩傳載周贄安太清不同
李光弼傳河陽北城之戰賊衆奔敗禽周摯
　今案史思明傳云時周贄以後軍屯福昌駱
　恱惡其貳乃殺䞇(䞇摯雖不同/其實一人也)且周䞇已爲
　光弼所禽何縁復從思明領軍屯福昌而爲
　駱恱所殺歟
又光弼傳云安太清襲懷州守之光弼令郝廷
玉由地道入懷州得其軍號登陴大呼王師乘
城禽太清楊希仲送之京師獻俘太廟侯仲莊
傳亦云禽安太清
　今案史思明傳云使安太清取懷州以守光
　弼攻之太清降又案哥舒曜傳亦云降安太
　清光弼仲莊傳言禽而思明曜傳言降未知
　孰是
　　　郝玼馬璘傳不同
郝玼傳云貞元中爲臨涇鎭將常從數百騎出
野還說節度使馬璘曰臨涇扼洛口其川饒衍
利畜牧其西走戎道曠數百里皆流沙無水草
願城之爲休養便地玼出或謂璘曰玼言信然
公所以蒙恩大幸以邊防未固也上心日夜念
此故厚於公若用玼言則邊巳安尚何事爲璘
遂不聽
　今案馬璘傳云徙涇原節度使大曆八年吐
　蕃内㓂璘與渾瑊擊破之十二年卒於軍是
　歲丁巳今玼傳云貞元中說馬璘而貞元元
　年歲在乙丑則是時璘卒巳九年矣玼安得
　與璘有言哉此可疑者一也案璘傳云在涇
　八年繕屯壁爲戰守具令肅不殘人樂爲用
　虜不敢犯今郝玼傳所言乃如此則正與璘
　傳相反此可疑者二也案舊書玼傳則云臨
　涇地居險要當虜要衝白其帥帥不從則是
　舊史未嘗以爲馬璘未審新書何由指以爲
　馬璘此可疑者三也
　　　蘇定方傳悮
蘇定方傳云至恒篤城欲殺降胡取貲定方一
不取太宗知之
　今案本紀此乃高宗顯慶元年九月事今云
　太宗則悮也
　　　江夏王道宗李靖等傳不同
江夏王道宗傳云助李靖破虜親執頡利可汗
　今案李靖及突厥傳禽頡利者張寶相也而
　道宗傳以爲道宗親執未知孰是
　　　劉澭入朝紀傳不同
德宗本紀貞元八年十一月幽州盧龍軍節度
使劉濟及其弟瀛州刺史澭戰于瀛州澭敗奔
于京師
　今案澭傳云澭怦次子濟母弟怦得幽州病
　且死澭輙以父命召濟於莫州濟嗣總軍事
　德澭之讓以爲瀛州刺史有如不諱許代巳
　乆之濟自用其子爲副大使澭不能無恨因
　請以所部爲天子戍隴悉發其兵千五百馳
　歸京師無一卒敢違令者其事與紀全異未
　知何者爲是
　　　孔戢傳悮
孔戢傳云初父死難詔與一子官補修武尉不
受以讓其兄戡
　今案死難者巢父傳則以戣戡戢爲從子又
　案宰相世系表戣戡戢實巢父兄岑父之子
　是則非巢父之子審矣今戢傳乃指巢父爲
　父則甚悮矣
　　　劉弘基殷開山傳誤
劉弘基傳云討薛舉戰淺水原八緫管軍皆没
唯弘基軍戰力矢盡爲賊拘仁杲平乃克歸
殷開山傳云從秦王討薛舉會王疾甚臥營委
軍於劉文靜誡曰賊方熾邀速戰利公等母與
爭糧盡衆枵乃可圖開山銳立事說文靜曰王
屬疾憂公弗克濟故不欲戰今宜逗機制敵無
專以賊遺王也請勒兵以怖之遂戰析墌爲舉
所乘遂大敗下吏當死除名爲民
　今案析墌城名也殷開山傳及地理志以爲
　析墌而薛舉及仁杲傳則以爲高墌未知孰
　是今以紀傳考之薛舉自唐得長安之後至
　於仁杲降太宗之時與唐兵前後凡五戰雖
　紀傳多不載其地名然徐叅考亦可槩見自
　高祖初入關義寧元年舉入㓂扶風爲秦王
　所破此第一戰也(此不書于高祖紀而見/于太宗紀并舉本傳)武
　德元年六月舉又㓂涇州秦王西討屯于高
　墌王臥疾而長史劉文靜殷開山等觀兵於
　高墌爲舉所大敗死者十六大將募容羅睺
　李安逺劉弘基皆没王還京師舉抜高墌將
　趨長安而病死此第二戰也(此見于高祖太/宗紀及薛舉傳)
　是年八月辛巳舉卒己丑秦王復西討屯于
　高墌相持六十餘日九月甲寅秦州揔管竇
　軌及仁杲戰敗績此第三戰也(此見于高/祖太宗紀)又
　與長平王叔良戰于百里細川而執劉感此
　第四戰也(此見于叔良/及劉感傳)十一月己酉秦王敗
　仁杲於淺水原徑圍其城遂降之此第五戰
　也(此見于高祖太/宗紀仁杲傳)此五戰地名人名及勝負
　粗可考矣若劉文靜殷開山之敗乃高墌也
　而開山傳則以爲折墌悮矣淺水原之戰仁
　杲將宗羅睺敗走太宗急追夜半圍之遲明
　而仁杲降而弘基傳乃以爲八揔管軍皆没
　一何舛謬之甚乎此最爲大悮也案薛舉傳
　則弘基之没亦高墌之戰耳夫淺水原乃太
　宗戰勝之地遂追奔逐北使仁杲不及計而
　降曷嘗有八揔管敗没者乎此史氏殊不考
　究之故也高墌析墌皆城名高墌屬寧州定
　平縣析墌屬涇州安定縣地旣近而名相類
　故易於舛悮唯弘基傳有淺水原戰没之說
　爲謬最甚矣
新唐書紏謬卷第四　海虞趙開美校刋
新唐書糾謬卷第五
　　　　　　　　　　　　宋咸林吳縝纂
　五曰年月時世差互
　　韋弘景封還詔書事一以爲憲宗一以爲
　　穆宗
　　魏謩罷相差一年
　　李愬平蔡州差一年
　　閻立本爲中書令差一年
　　武惠妃薨差一年
　　王志愔傳幸東都差一年
　　王求禮傳久視二年大雪誤
　　武后問狄仁傑求竒士其年誤
　　岑羲爲同三品年悞及官稱不同
　　竇懷貞傳誤
　　常山王承乾卒紀傳紀差一年
　　惠昭太子薨年紀傳不同
　　孝敬皇帝年差一歲
　　章懷太子傳年誤
　　慶王宗薨紀傳差一年
　　張濬死紀傳差一年
　　肅王薨差一年
　　武攸曁傳年次誤
　　啖助傳贊誤
　　懿德太子傳誤
　　上官昭容傳誤
　　江夏王道宗傳誤
　　突厥傳叙永安王孝基誤
　　太宗薜舉相持六十餘日事
　　吐谷渾傳貞觀九年誤
　　　韋弘景封還詔書事一以爲憲宗一以
　　　爲穆宗
韋弘景傳云遷給事中駙馬都尉劉士涇賂權
近擢太僕卿弘景上還詔書穆宗使喻其先人
昌有功朕所以念功睦親者弘景固執帝怒使
宣慰安南由是有名
　今案劉士涇傳云遷太僕卿給事中韋弘景
等封還制書以士涇交通近倖不當居九卿
憲宗曰昌有功於邊士涇又尚主官少卿巳
　十餘年制書宜下弘景等乃奉詔此二傳一
　以爲穆宗一以爲憲宗一則云弘景固執帝
　怒使宣慰安南一則云弘景等乃奉詔二說
　殊不同未知其孰是且又士涇傳云弘景等
　卽不知餘人爲誰此皆舛誤之甚者也
　　　魏謩罷相差四年
魏謩傳云大中十五年以平章事領劒南西川
節度使
　今案宣宗紀大中十一年二月辛巳魏謩罷
　又宰相表云大中十一年二月辛巳謩爲檢
　校戶部尚書平章事西川節度使二者不同
　或者本傳以爲十五年者誤歟
　　　李愬平蔡州差一年
李愬傳云于時元和十一年十月己卯師夜起
黎明雪止愬入駐元濟外宅蔡吏驚曰城䧟矣
元濟請罪梯而下檻送京師
　今案憲宗紀元和十二年十月癸酉克蔡州
　又韓愈平蔡碑云十二年八月丞相度至師
　十月壬申愬用所得賊將自文城因天大雪
　疾馳百二十里用夜半到蔡破其門取元濟
　以獻然則憲宗紀新書正得其實而愬傳以
爲元和十一年十月己卯則大誤矣
　　　閻立本爲中書令差一年
閻立本傳云咸亨元年官復舊名改中書令卒
(立本初以總章元年/爲右相本中書令也)
　今案宰相表則咸亨二年立本方爲中書令
　未知孰是
　　　武惠妃薨差一年
楊貴妃傳云開元二十四年武惠妃薨
　今案玄宗紀開元二十五年四月乙丑廢皇
　太子瑛及鄂王瑤光王琚爲庻人皆殺之十
　二月丙午惠妃武氏薨又案惠妃傳及庻人
　瑛等先死而後薨旣瑛等皆二十五年死則
　妃之薨無由却在二十四年其理甚明然則
　楊貴妃傳所云差一年矣
　　　王志愔傳幸東都差一年
王志愔傳云開元九年帝幸東都詔留守京師
京兆人權梁山妄稱襄王子謀反
　今案玄宗紀開元九年並無幸東都之事而
　十年正月丁巳如東都九月京兆人權梁山
　反伏誅志愔傳所云九年者誤也
　　　王求禮傳久視二年大雪誤
王求禮傳云久視二年三月大雨雪
　今案本紀久視止有元年至次年正月丁丑
　改元大足至十月改元長安則是久視無二
　年三月矣且又案本紀及五行志長安元年
　三月亦無大雨雪止是五行志云久視元年
　三月大雪疑求禮傳所云卽此事而誤以元
　年爲二年爾
　　　武后問狄仁傑求竒士其年誤
張柬之傳云長安中武后謂狄仁傑曰安得一
竒士用之
　今案本紀及狄仁傑傳仁傑以聖曆三年九
　月薨是年歲在庚子(卽久視/元年也)而長安元年歲
　在辛丑由是言之柬之傳云長安中必誤也
　　　岑羲爲同三品年悮及官稱不同
岑羲傳云遷秘書少監進吏部侍郞帝崩詔擢
右散騎常侍同中書門下三品睿宗立罷爲陜
州刺史再遷戶部尚書景雲初復召同三品
　今案睿宗紀云景雲元年六月壬午韋皇后
　弑中宗矯詔立温王重茂爲皇太子以刑部
　尚書裴談工部尚書張錫同中書門下三品
　吏部尚書張嘉福中書侍郞岑羲吏部侍郞
　崔湜同中書門下平章事宰相表亦同卽無
　中宗崩而羲以右常侍爲同三品之事六月
　甲辰睿宗卽位至七月丁巳羲罷爲右散騎
　常侍先天元年正月以戶部尚書始同三品
　蓋自景雲元年(卽景龍四年/庚戌歲也)六月温王卽位
　改元唐隆是月睿宗卽位己巳大赦改元景
　雲至二年(辛/亥)先天元年(壬/子)正月羲始爲同三
　品然則非景雲初乃先天初也紀及表又云
　羲曾爲中書侍郞而本傳無之亦脫漏也
　　　竇懷貞傳誤
竇懷貞傳云俄與李日知郭元振張說皆罷爲
左御史大夫踰年復同中書門下三品
　今案睿宗紀景雲二年(辛/亥)十月竇懷貞罷先
　天元年(壬/子)正月乙未左御史臺大夫竇懷貞
　同中書門下三品則是止三數月耳非踰年
　也或曰史家止謂改歲則爲踰年非謂過一
　朞也愚曰唯新書之例不然故不得不疑而
　辨之案杜元頴傳謂穆宗卽位不閱歲而元
　頴至宰相且穆宗以元和十五年閠正月卽
　位次年長慶元年二月元頴入相斯亦可謂
　踰年矣而本傳以爲不閱歲又云甫再朞岀
　爲西川節度使葢謂僅及二周而元頴以長
　慶元年二月爲相至三年十月罷凢二周歲
　餘八月而本傳以爲甫再朞今竇懷貞自罷
　相至復同三品雖曰改歲而止三四月又安
　得遂以爲踰年哉
　　　常山王承乾卒差一年
常山王承乾傳云貞觀十七年廢爲庻人徙黔
州十九年死
　今案本紀貞觀十八年十二月壬寅庻人承
　乾卒與本傳差一年
　　　惠昭太子薨年紀傳不同
憲宗紀元和四年閏三月丁卯立鄧王寧爲皇
太子(卽惠昭/太子也)六年十二月辛亥皇太子薨
　今案穆宗紀云元和七年惠昭太子薨而惠
　昭太子傳云李絳等建言立皇太子帝曰善
　以寧爲皇太子冊禮用孟夏雨不克改用孟
　秋亦雨冬十月克行禮明年薨年十九以是
　推之憲宗紀惠昭以元和四年立六年十二
　月薨而穆宗紀云元和七年薨巳爲舛錯今
　惠昭本傳又云冬十月克行禮明年薨則是
　元和四年受册成禮而五年薨愈見乖異不
　知何者爲是然要之李絳甞上言曰陛下受
命四年而冡子未建於是乃立太子則是元
　和四年立之無疑但薨年則紀傳交互爲難
　考爾
　　　孝敬皇帝年差一歲
孝敬皇帝傳云弘奏請數怫旨上元二年從幸
合璧宮遇酖薨年二十四又髙宗紀上元二年
四月己亥天后殺皇太子五月戊申追號皇太
子爲孝敬皇帝
　今案燕王忠傳云王皇后廢武后子弘甫三
　歲又髙宗紀永徽六年十月己酉廢皇后爲
　庻人是歲乙卯而弘三歲則是以癸丑生至
　上元二年歲在乙亥薨止是二十三年不得
　云二十四也
　　　章懷太子傳年誤
章懷太子傳云上元元年復名賢是時皇太子
薨其六月立賢爲太子
　今案髙宗紀及三宗諸子傳並云皇太子以
　上元二年薨獨此傳以爲元年蓋誤也
　　　慶王琮薨差一年
十一宗諸子傳云奉天皇帝琮天寶十載薨(琮/本)
(封慶/王)
　今案玄宗紀云天寶十一載五月戊申慶王
　琮薨恐本傳之誤也
　　　張濬死差一年
張濬傳云遷左僕射致仕居洛長水墅王師範
起兵靑州欲取濬爲謀主不克全忠脅帝東遷
濬聞曰乘輿卜洛則大事去矣蓋知其將簒也
全忠畏濬構它鎭兵使張全義遣牙將如盗者
夜圍墅殺之屠其家實天復二年十二月(是歲/壬戌)
　今案昭宗紀天復元年(辛/酉)十月朱全忠犯京
　師十一月壬子昭宗如鳳翔戊辰全忠犯鳳
　翔自是全忠圍鳳翔至天復三年(癸/亥)正月王
　師範取兖州甲子昭宗幸全忠軍巳巳昭宗
　至自鳳翔十二月丙申朱全忠殺尚書左僕
射致仕張濬由此觀之則天復二年十二月
　昭宗尚在𡵨下爲全忠所圍未岀亦未有卜
　洛之事王師範亦未起兵然則本紀所書三
　年十二月丙申殺濬爲得其實而本傳云二
　年十二月者誤也且又濬以三年旣死而昭
　宗以四年遷洛今觀濬傳所書則似遷洛之
　後濬方𬒳殺此蓋傳中文意未全所致當云
　全忠將脅帝東遷如此則文意完矣
　　　肅王薨差一年
肅王詳傳云建中二年薨
　今案德宗紀建中三年十月丙子肅王詳薨
　與傳差一年
　　　武攸曁傳年次誤
武攸曁傳云天授中自千乘郡王進封定王長
安中降王壽春中宗時拜司徒復王定
　今案武承嗣傳云中宗復位侍中敬暉等言
　諸武不當王帝柔昏不斷纔降封一級三思
　王德靜郡攸曁壽春然則攸曁之降王壽春
　乃中宗神龍時事也而傳以爲長安中則誤
　矣
　　　啖助傳賛誤
儒學啖助傳贊云嗚呼孔子沒乃數千年
　今案孔子以魯哀公十六年壬戌歲卒鉅嘉
　祐五年庚子進新書之歲止一千五百三十
　九年又案啖助以大曆五年庚戌歲卒止距
　孔子之卒才一千二百四十九年今乃云孔
　子沒數千年無乃誤歟
　　　懿德太子傳誤
懿德太子重潤傳云大足中或譖重潤竊議武
后怒杖殺之年十九
　今案重潤傳首云重潤生髙宗喜甚乳月滿
　爲大赦天下改元永淳而是年歲在壬午大
　足止有元年歲在辛丑則是重潤年二十謂
　之十九則誤也
　　　上官昭容傳誤
上官昭容傳云西臺侍郞儀之孫父廷芝與儀
死武后時
　今案上官儀傳云麟德元年坐梁王忠事下
獄死子廷芝亦𬒳殺又本紀麟德元年十二
　月丙戌殺上官儀武后傳云麟德初后召方
士爲蠱宦人發之帝怒召上官儀草詔廢后
　后諷許敬宗構儀殺之然則武后以麟德元
年造蠱是年殺儀方是時髙宗尚親政武后
止居中宮後二十年方有臨朝稱制事則當
麟德初不得謂之武后時也
　　　江夏王道宗傳誤
江夏王道宗傳髙宗永徽初房遺愛以反誅長
孫無忌禇遂良與道宗有宿怨誣與遺愛善流
象州道病薨年五十四
　今案道宗本傳云裴寂與劉武周戰度索原
　寂敗賊逼河東道宗年十七從秦王討賊且
　裴寂與劉武周度索原之戰卽武德二年九
　月介州姜寶誼死之之戰是也(此戰見于裴/寂姜寶誼劉)
(武周傳髙祖本/紀武德二年中)是年歲在己卯時道宗年十
　七則是生于隋仁壽三年癸亥歲也而房遺
　愛之誅在永徽四年癸丑歲自癸亥至癸丑
　正五十一年爾不得云年五十四也
　　　突厥傳叙永安王孝基誤
突厥傳云武德四年頡利率萬騎與苑君璋合
宼鴈門執我使者帝亦囚其使與相當由是宼
代州敗行軍摠管永安王孝基
　今案永安王孝基傳云武德二年劉武周宼
　太原夏人吕崇茂以縣應賊詔孝基爲行軍
　總管攻之工部尚書獨孤懷恩内史侍郞唐
　儉陜州總管于筠隸焉會尉遲敬德至與崇
　茂夾㢁官師大敗孝基及筠等皆執於賊謀
　亡歸爲賊所害晉陽平購尸不獲又案本紀
　武德二年十月劉武周宼晉州永安王孝基
　及工部尚書獨孤懷恩陜州總管于筠内史
　侍郞唐儉討之是月夏縣人吕崇茂反十二
　月永安王孝基及劉武周戰于下邽敗績(此/乃)
(戰于夏縣而悮作下邽巳有說見别篇又孝/基及于筠等四人𬒳執正在此戰而紀漏書)
(亦見/别篇)三年二月甲寅獨孤懷恩謀反伏誅(案/懷)
(恩傳懷恩初謀反而勑令討武周旣而四人/敗𬒳執俄而秦王破武周於美良川懷恩逃)
(歸而謀反事/敗遂伏誅)四月壬戌秦王世民及劉武周
　戰于洺州敗之武周亡入于突厥克幷州由
　是言之永安王孝基在武德三年四月劉武
　周未破敗之前已𬒳害矣何緣四年猶爲行
　軍總管而與突厥戰乎此蓋誤也
　　　太宗薛舉相持六十餘日事
太宗紀云武德元年薜舉宼涇州太宗爲西討
元帥七月太宗有疾諸將爲舉所敗八月太宗
疾間復屯于髙墌城相持六十餘日巳而舉死
其子仁杲率其衆求戰太宗按軍不動久之仁
杲糧盡太宗曰可矣乃遣摠管梁實栅淺水原
仁杲將宗羅睺擊實太宗率兵出其後羅睺敗
走太宗追之至其城下仁杲乃岀降
　今案髙祖紀武德元年六月癸未薛舉寇涇
　州秦王世民爲西討元帥七月壬子劉文靜
　及薛舉戰于涇州敗績八月辛巳薛舉卒己
　丑秦王世民爲西討元帥以討薛仁杲十一
　月己酉秦王世民敗薛仁杲執之然則薛舉
　以六月癸未宼涇州至八月辛巳卒共五十
　九日耳若自七月壬子舉敗劉文靜後至八
　月辛巳止三十日耳今本紀乃云八月太宗
　疾間復屯于髙墌城相持六十餘日已而舉
　死叅較髙紀前後無復有與舉相持可及六
　十餘日之處
　　　吐谷渾傳貞觀九年誤
吐谷渾傳云其王慕容伏允拘天子行人趙德
楷貞觀九年詔李靖等爲西海道行軍大總管
擊之
　今案本紀其吐谷渾執趙德楷及命李靖等
　六總管伐之皆貞觀八年十二月事非九年
　也
　　　　　　　　　　　　海虞趙開美校刋
新唐書糾謬卷第五
新唐書糾謬卷第六
　　　　　　　　　　　宋咸林吳縝纂
　六曰官爵姓名謬誤
　　紀書團練使崔灌而傳乃觀察使崔瓘
　　天策上將乃書爲上將軍
　　紀云矍璋而傳乃瞿章
　　史思明朱泚傳各有敬釭許季常
　　目錄著王綝而傳乃王琳
　　卦道言名不同
　　楊昢名不同
　　王搏名不同
　　梁武孫名誤
　　嗣郯王戒丕字誤
　　武德四年封越王元茂誤
　　信王憻名紀傳不同
　　昭宗子𥙿紀書爲祐
　　王茂章悮作彦章
　　辛雲京官誤
　　朗陵王父子名皆未明
　　吳大瓘名不同
　　楊子琳作楊惠琳二事
　　以公主字爲封號
　　程昌裔名不同
　　張去奢去盈不同
　　郭濳曜姓不同
　　南昌公主
　　張說字誤爲銳字
　　雍王畢王房各有景誤
　　范雲仙等官誤
　　蘇光榮名不同
　　鹿晏弘名誤
　　牛勗名不同
　　魚朝恩傳脫字
　　李訓仇士良兩傳各載魚弘志名不同
　　馬舉官及名紀傳不同
　　盧垣誤書吳少誠
　　范陽王藹名不同
　　東莞郡公融名不同
　　袁朗傳袁粲名誤
　　蘇弘軫名不全
　　李氏表有知古二名
　　王琚王同皎等傳周璟名不同
　　宰相李藩世系表脫誤
　　仇甫姓不同
　　蘇定方傳與突厥傳不同
　　突厥傳季髙遷姓誤
　　突厥傳李靖傳不同
　　何重霸名紀傳不同
　　髙祖紀書封德彛左僕射誤
　　唐儉傳誤書官
　　髙祖紀書長孫順德官誤
　　髙祖紀封子爲蜀王名不同
　　長平王傳薛仁杲傳不同
　　　紀書團練使崔灌而傳乃觀察使崔瓘
代宗紀大曆五年四月庚子湖南兵馬使臧玠
殺其團練使崔灌
　今案崔瓘傳云瓘博陵人以士行脩謹聞累
　官至灃州刺史大曆中遷湖南觀察使時將
　吏習寛弛不奉法瓘稍以禮法繩裁之下多
　怨别將臧玠判官逹奚覯忿爭覯曰今幸無
　事玠曰欲有事邪拂衣去是夜以兵殺覯瓘
　聞難惶懼走遇害此卽紀所書者而不同如
　此蓋紀誤也
　　　天策上將乃書爲上將軍
褚亮傳云初武德四年太宗爲天策上將軍
　今案髙祖紀武德四年十月巳丑秦王世民
　爲天策上將領司徒又太宗紀云髙祖以謂
　太宗功髙古官號不足以稱乃加號天策上
　將領司徒又宰相表云武德四年十月巳丑
　世民加司徒天策上將又唐儉傳太宗曰天
　策長史不見上將擊賊耶然則其官止是天
　策上將非上將軍也
　　　紀云矍璋而傳乃瞿章
昭宗紀乾寧四年五月壬午朱全忠䧟黃州刺
史矍璋死之
今案楊行宻傳云汴將朱友恭聶金率騎兵
　萬人與張崇戰泗州金敗瞿章守黃州聞友
　恭至南走武昌柵行宻遣將馬珣以樓船精
　兵助章守友恭次樊港章據險不得前友恭
　鑿崖開道以彊弩叢射殺章别將遂圍武昌
　章率軍薄戰不勝友恭斬章㧞其壁然則書
　爲矍璋者誤也
　　　史思明朱泚傳各有敬釭許季常
史思明傳云思明又遣敬釭擊兖鄆又云思明
大怒召許季常將誅而釋之
　今案朱泚僭卽皇帝位以敬釭爲御史大夫
　許季常京兆尹斯二人名姓皆同然史思明
　之亂至朱泚建中之變巳二十五六年矣二
　人者果存而助亂歟或者姓名偶同歟其誤
　記歟不可得而知脩史家亦當定其去取也
　　　目錄著王綝而傳乃王琳
目錄第一百三十烈女傳有王綝妻韋
　今案其傳乃王琳妻韋也未知孰是
　　　封道言名不同
公主傳髙祖女淮南公主下嫁封道言
　今案封倫傳乃名言道未知孰是
　　　楊昢名不同
外戚傳楊國忠四子暄昢曉晞又云昢尚萬春
公主貴妃傳亦同其字皆從日
　今案公主傳及宰相世系表其昢字皆從月
　蓋誤也
　　　王搏名不同
王綝傳其孫摶字昭逸
　今案宰相世系表皆作搏未知孰是
　　　梁武孫名誤
宰相世系表内叙梁武孫云統五子歡譽登􁢨
譼
　今案表内有察字而無登字蓋登當作察也
　　　嗣郯王戒丕字誤
顧彦暉傳云乾寧四年華洪率衆五萬攻彦暉
(王建之/將也)取渝昌普三州壁梓州南帝仍遣左諫
議大夫李洵諭止建拒命帝以嗣郯王戒丕鎭
鳳翔徙茂貞代建皆不奉詔
　今案本紀乾寧四年六月貶王建爲南州刺
　史以李茂貞爲劒南西川節度使嗣覃王嗣
　周爲鳳翔隴右節度使茂貞不受命嗣周及
　茂貞戰于奉天敗績况嗣覃王嗣周嗣延王
　戒丕紀傳中載之多矣唯此傳乃作嗣郯王
　戒丕誤也
　　　武德四年封越王元茂誤
髙祖紀武德四年四月甲寅封子元方爲周王
元禮鄭王元嘉宋王元則荆王元茂越王
　今案髙祖諸子傳云周王元方武德四年始
　王與鄭宋荆滕四王同封正謂此也今紀内
　書元茂封越王而傳乃是滕王已見差舛而
　又髙祖諸子中無名元茂者以是推之實紀
　誤也當書云元懿滕王爲是況傳中自周王
　元方巳下皆有次序載其名故徐康王元禮
　初王鄭韓王元嘉始王宋彭思王元則初王
　荆鄭惠王元懿始王滕凡此皆有根源一一
　可考而紀之所書殊無據依也
　　　信王憻名紀傳不同
懿宗紀咸通元年七月封叔􁛂爲信王八年十
二月信王􁛂薨
　今案十一宗諸子傳憲宗二十子無名􁛂者
　止有信王憻咸通八年薨旣封于信而又薨
　年與傳相符則此信王􁛂卽憻無疑但紀傳
　名不同必有悞者
　　　昭宗子𥙿紀書爲祐
昭宗紀大順二年六月丙午封子祐爲德王
　今案昭宗諸子德王名𥙿不名祐也況乾寧
　四年立爲皇太子時名𥙿卽可見此誤也
　　　王茂章誤作彦章
楊行密傳云天祐二年王彦章李德誠㧞潤州
殺安仁義
　今案田頵傳云行宻遣將王茂章攻潤州又
　云行宻使王茂章穴地取潤州叅校諸傳當
　作茂章爲彦章者誤也
　　　辛雲京官誤
僕固懷恩傳云史朝義退守莫州於是都知兵
馬使薛兼訓郝廷王兖鄆節度使辛雲京會師
城下
　今案肅宗紀云寶應元年(壬/寅)建卯月癸丑河
　東軍亂殺其節度使鄧景山都知兵馬使辛
　雲京自稱節度使又代宗紀云廣德元年(癸/卯)
　正月甲申史朝義自殺今僕固懷恩傳載雲
　京等會師于莫州城下正是寶應元年廣德
　元年冬春之際又按辛雲京傳雲京自爲河
　東節度使之後未嘗移鎭卒于太原亦未嘗
　爲兖鄆節度使况雲京新得太原必不敢輕
　出會師討賊此蓋誤書也
　　　朗陵王父原子名皆未明
太宗諸子傳蜀悼王愔傳末云子璠嗣王武后
時謫死歸誠州神龍初以朗陵王禕子䄖嗣
　今案朗陵王卽鬱林王恪之子也(恪亦太/宗子)恪
　傳云四子仁瑋琨璄瑋早卒中宗追封朗陵
　王子祇岀繼蜀王愔由是言之此蜀王傳所
　云以朗陵王禕子䄖嗣當作以朗陵王瑋子
　祇嗣也况開元中有信安王瑋卽琨之子而
　朗陵之親姪無容與伯父同名以此益見朗
　陵王禕當作瑋字也然三宗諸子傳内許王
　素節傳末云乃以嗣蜀王䄖爲廣漢王以宗
　室世系表考之蓋祇本名䄖也
　　　吳大瓘名不同
柳晟傳云授學於吳大瓘幷子通玄
　今案吳通玄傳其父乃名道瓘未知孰是
　　　楊子琳作楊惠琳二事
劉昌裔傳云入蜀楊惠琳亂昌裔說之惠琳順
命拜瀘州刺史署昌裔州佐惠琳死客河朔間
曲環方攻濮州表爲判官爲環檄李納剴曉大
誼環上其藁德宗異之
　今案憲宗紀永貞元年十一月夏綏銀節度
　留後楊惠琳反元和元年三月楊惠琳伏誅
　自反至伏誅止四五月耳中間未嘗有順命
　事此其一也且惠琳之亂在夏州而此傳乃
　云入蜀說惠琳旣順命拜瀘州刺史地里全
　不相屬此其二也旣惠琳死乃與曲環檄李
　納而環上其藁于德宗案德宗紀建中二年
　八月平盧節度使李正已卒子納自稱留後
　貞元八年五月平盧節度使李納卒子師古
　自稱留後皆德宗之世也至憲宗世惠琳反
　時平盧節度使乃李師古而納死已久矣時
　又不相値此其三也曲環自建中三年爲邠
　隴節度其後改陳許至貞元十五年卒當惠
　琳反時環死已久矣無復與李納攻戰事此
　其四也且曲環攻李納時乃德宗之初而惠
　琳反在憲宗之初相距二十四五年曲環又
　巳死何緣先述惠琳死然後方及曲環攻檄
　李納事如此則顚倒錯亂無復次序此其五
　也由此觀之此非楊惠琳乃楊子琳也案代
　宗紀大曆三年七月瀘州刺史楊子琳反䧟
　成都劒南節度留後崔寛敗之克成都子琳
　殺䕫州别駕張忠又案崔寧傳云寧攻郭英
　乂英乂走靈池爲韓澄所殺於是劒南大擾
　楊子琳起瀘州討寧詔宰相杜鴻漸爲西川
　節度使往平其亂鴻漸入成都乃表子琳爲
　瀘州刺史以和解之又數薦寧朝廷因授寧
　西川節度使大曆三年寧入朝楊子琳襲取
　成都帝乃還寧於蜀未幾子琳者本瀘南賊
　帥旣降詔隸劒南節度屯瀘州杜鴻漸表爲
　刺史寧入朝留弟寛守成都子琳乘間起瀘
　州以精騎數千襲據其地寛戰力屈寧妾任
　素驍果卽岀家財募士設部隊自將以進子
　琳大懼會糧盡且大雨引舟至廷乘而去収
　餘兵㳂江而下諸刺史震慄僃餼牢以饗士
　遇黃草峽守捉使王守仙伏兵五百子琳前
　驅至悉禽之遂入䕫州殺别駕張忠城守以
　請臯朝廷以其本謀近忠故授峽州刺史移
　灃州鎭遏使後歸朝賜名猷此乃楊子琳亂
　蜀之本末正與代宗本紀相符又與昌裔傳
　時世事狀相應蓋舊史止書爲楊琳而脩新
　史者遂誤以爲惠琳故其時世年月皆叅錯
　顚倒前後不合以子琳考之則與紀傳年世
　事理皆符同其誤昭然矣今新書誤以子琳
　爲惠琳處凡二此劉昌裔并戴叔倫傳其誤
　皆同也
戴叔倫傳云師事蕭頴士爲門人冠劉晏管鹽
鐵表主運湖南至雲安楊惠琳反馳客劫之曰
歸我金幣可緩死叔倫曰身可殺財不可奪乃
捨之嗣曹王臯領湖南江西表在幕府
　今案劉晏傳畧云代宗立領度支鹽鐵轉運
　鑄錢等使拜吏部尚書平章事使如故罷爲
　太子賓客領東都河南江淮轉運租庸鹽鐵
常平使代宗紀云廣德元年(癸/卯)正月癸未京
　兆尹劉晏爲吏部尚書平章事二年(甲/辰)正月
　罷憲宗紀云永貞元年(乙/酉)十月夏綏銀節度
　留後楊惠琳反元和元年(丙/戌)三月楊惠琳伏
　誅曹王臯傳臯以建中元年(庚/申)爲湖南觀察
　使李希烈反(建中三年壬/戌歲十月也)爲江西節度使由
　此推之劉晏之管鹽鐵今且以廣德元年癸
　卯爲始至永貞元年乙酉巳四十三年矣雖
　曹王臯爲江西節度使之時自廣德癸卯計
　之至建中壬戍亦二十年豈有主運而四十
　三年不罷之理且叔倫主運在代宗初而惠
　琳反在憲宗初此時不相値一也惠琳之反
　在夏州而叔倫主運在湖南雲安地里聲勢
　何由相接此地不相近二也以此見决非楊
　惠琳明矣案代宗紀大曆三年七月壬申瀘
　州刺史楊子琳反䧟成都劒南節度留後崔
　寛敗之克成都子琳殺䕫州别駕張忠又崔
　寧傳叙子琳自成都敗収餘兵㳂江而下遂
　入䕫州城守以請朝廷授峽州刺史其本末
　與叔倫傳相應且正當代宗之初劉晏管鹽
　鐵之際此蓋亦楊子琳而誤爲惠琳也
　　　以公主字爲封號
楊貴妃傳云毎命婦入班持盈公主等皆辭不
敢就位
　今案諸公主傳睿宗女玉貞公主字持盈外
　不見有封持盈者夫以公主之字而遂爲封
　號稱之可乎就使當日時俗所稱然史家亦
　當考正之也
　　　程昌裔名不同
楊貴妃傳云十載正月望夜妃家與廣寧主僮
騎爭闤門鞭梃讙競主墜馬僅得去主見帝泣
乃詔殺楊氏奴貶駙馬都尉程昌裔官
　今案公主傳乃程昌胤也未知孰是
　　　張去奢去盈不同
公主傳玄宗常芬公主下嫁張去奢
　今案肅宗張皇后傳其尚常芬公主乃張去
　盈非去奢也未知孰是
　　　郭濳曜姓不同
公主傳玄宗臨晉公主下嫁郭濳曜
　今案孝友傳乃鄭濳曜而其父萬鈞亦尚代
　國公主證据甚明爲郭姓者誤也
　　　南昌公主
公主傳髙祖女南昌公主下嫁蘇勗
　今案蘇勗傳乃云南康公主未知孰是
　　　張說字誤爲銳字
禮儀志開元十四年通事舍人王嵒上䟽請刪
去禮記舊文而益以今事詔付集賢院議學士
張說以爲禮記不刋之書去聖久逺不可改易
而唐貞觀顯慶禮儀注前後不同宜加折衷以
爲唐禮乃詔集賢院學士右散騎常侍徐堅左
拾遺李銳及太常博士施敬本撰述歷年未就
而銳卒蕭嵩代銳爲學士奏起居舍人王仲丘
撰定爲一百五十卷是爲大唐開元禮
　今案藝文志開元禮一百五十卷注云張說
　請修貞觀永徽五禮爲開元禮命賈登張烜
　施敬本李銳王仲丘陸善經洪孝昌撰集蕭
　嵩摠之又按張說傳說爲集賢院學士知院
　事常典集賢圖書之任開元十八年卒又案
　蕭嵩傳嵩以開元十四年以兵部尚書領朔
　方節度使徙河西節度使以破吐蕃功授同
　中書門下三品十七年進兼中書令自張說
　罷宰相令缺四年嵩得之又案玄宗紀開元
　十一年四月張說爲中書令十四年四月罷
　十七年六月蕭嵩兼中書令以是言之方初
　脩開元禮之時卽張說總領至十八年說卒
　卽蕭嵩摠之蓋皆以見任宰相或舊相總之
　也况蕭嵩名位素崇當開元十四年巳爲兵
　部尚書節度使而李銳乃其屬官嵩豈容下
　與銳爲代乎此蓋是說卒嵩代說爲學士而
　誤以說爲銳於是義理皆不明也
　　　雍王畢王房各有景誤
宗室世系表雍王繪之曾孫有廬國公相州刺
史景誤
　今案畢王璋之曾孫亦有蔡國公景誤此二
　人止是三從昆弟耳無緣如此同名按江夏
　王道宗傳云子景恒封廬國公相州刺史然
　則雍王房之景誤非也當爲景恒而封廬國
　　　范雲仙等官誤
武后本紀云長壽二年一月殺内常侍范雲仙
三月殺白潤府果毅薛大信
　今案后妃傳則云監門衛大將軍范雲仙白
　潤府果毅薛大信未知孰是
　　　蘇光榮名不同
孟元陽傳云韓全義敗五樓列將多私去獨元
陽與神策將蘇元策以所部屯溵水
　今案韓全義傳云討吳少誠而師皆潰退保
　五樓賊移屯逼之乃與監軍英秀等保溵水
　不能固又入屯陳州是時唯陳許將孟元陽
　神策將蘇光榮守溵水又吳少誠傳亦云神
　策將蘇光榮而韋弘景傳亦有蘇光榮者爲
　涇原節度使然則名光榮者是而爲元策者
　誤矣
　　　鹿晏弘名誤
田令孜傳云復光部將鹿景弘
　今案下文及僖宗紀中和三年皆曰晏弘然
　則此景弘字誤也
　　　牛勗名不同
田令孜傳云復光部將鹿景弘王建等以八都衆
二萬取金洋等州進攻興元節度使牛頊奔龍
州晏弘自稱留後
　今案僖宗紀中和三年十二月忠武軍將鹿
　晏弘逐興元節度使牛勗自稱留後紀以爲
　勗傳以爲頊未知孰是
　　　魚朝恩傳脫字
魚朝恩傳云以左監門衛軍知內侍省事
　今案監門衛軍疑不成號當是將軍也
　　　李訓仇士良兩傳各載魚弘志名不同
李訓傳云顧中尉仇士良傳云志弘右衛上將
軍兼中尉
　今各以本傳上下文考之如李訓傳云弘志
　使偏將攻之士良傳云與右神策軍中尉魚
　弘志挾帝還宫又云與弘志議更立又云弘
　志韓國公又云士良弘志憤文宗與李訓謀
　又云禍原於士良弘志又案武宗紀亦書爲
　魚弘志然則其人名弘志審矣而傳或書爲
　志弘使後世何所取信乎
　　　馬舉官及名紀傳不同
懿宗紀咸通九年龎勛反十二月前天雄軍節
度使馬舉爲南面招討使泰寧軍節度使曹翔
爲北面招討使
　今案康承訓傳云詔以馬士舉爲淮南節度
　使南面行營諸軍都綂以隴州刺史曹翔爲
兖海節度北面都綂招討使與本紀所書名
　及官號有不同又案令狐綯傳馬舉本左衛
　大將軍遂代綯爲南面招討使亦不言爲前
　天雄節度使且又一名舉一名士舉莫知孰
　是
　　　盧坦傳誤書吳少誠
盧坦傳云坦爲東川節度使初坦與宰相李絳
議多協坦出半歲而絳罷吳少誠之誅詔以兵
二千屯安州
　今案李絳罷相在元和九年二月則坦之出
　鎮東川乃八年秋冬之交也又案憲宗紀元
　和四年十一月彰義軍節度使吳少誠卒其
　弟少陽自稱留後九年閏八月彰義軍節度
　使吳少陽卒其子元濟自稱知軍事是後始
　相繼命將誅討然當元和八年九年則少誠
　之卒巳久朝廷未嘗有誅少誠之事今此云
　吳少誠之誅誤矣當云吳元濟之誅也
　　　范陽王藹名不同
魯王靈䕫傳云子藹爲范陽王宗室世系表亦
同
　今案本紀垂拱四年九月殺范陽郡王靄藹
　靄不同未知孰是
　　　東莞郡公融名不同
􁄹王鳳傳云次子茂融宗室世系表亦同
　今案邢文偉傳云東莞公融本紀垂拱三年
　亦作東莞郡公融皆無茂字未知孰是
　　　袁朗傳袁粲名誤
袁朗傳云自滂至朗凡十二世其間位司徒司
空者四世淑顗察皆死宋難昂著節齊梁時
　今案袁朗之先仕宋而死于國難者有淑顗
　粲三人然未嘗有名察者則此言察乃粲字
　之誤也
　　　蘇弘軫名不全
鄭從讜傳云河東節度使康傳圭遣大將伊釗
張彦球蘇弘軫引兵拒沙陀戰數負傳圭斬軫
以徇
　今案上文云弘軫而下文止云斬軫卽不知
　軫姓蘇弘邪或脫誤邪
　　　李氏表有知古二名
遼東李氏世系表内兩世之間有名知古者二
人必有誤者
　　　王琚王同皎等傳周璟名不同
王琚傳云琚義其爲卽與周璟張仲之等共計
　今案王同皎武三思傳皆作周憬未知孰是
　　　宰相李藩世系表脫誤
宰相世系表李氏南祖表内有承爲山南東道
節度使弟名曄子名潘
　今案本表之末注云南祖宰相有藩又李藩
　傳云其先趙州人父承仕爲湖南觀察使藩
　相憲宗而李承傳云趙州髙邑㓜孤其兄曄
　養之仕歷山南東道節度使終于湖南觀察
　使此卽李曄李承李藩之世次今且據傳爲
　正傳稱兄曄養之今表中曄乃爲承之弟其
　誤一也藩旣承之子今表止作潘其誤二也
　藩相憲宗以例當有相憲宗字而此不載顯
　是脫漏其誤三也
　　　仇甫姓不同
藝文志雜史類中鄭言平􁦻錄一卷注云裘甫
事
　今案本紀咸通元年正月浙東人仇甫反命
　安南經畧使王式爲浙江東道觀察使以討
　之八月已卯仇甫伏誅王式傳亦作仇甫唯
　藝文志作裘甫未知孰是
　　　蘇定方傳與突厥傳不同
蘇定方傳云俟斤嬾獨祿擁衆萬帳降
　今案西突厥傳以爲嬾獨祿未知孰是
　　　突厥傳季髙遷姓誤
突厥傳云武德八年頡利攻靈朔於是張瑾兵
屯石嶺季髙遷屯太谷
　今案突厥傳云武德五年進擊忻州爲季髙
　遷所破又李髙遷自有傳則此爲李字者誤
　也
　　　突厥傳李靖傳不同
突厥傳頡利子疊羅支
　今案李靖傳作疊羅施未知孰是
　　　何重霸名紀傳不同
武宗本紀開成五年十一月魏博節度使何進
滔卒其子重霸自稱留後
今案進滔傳其子乃名重順未知孰是
　　　髙祖紀書封德彛左僕射誤
髙祖本紀武德九年七月癸巳封德彛爲尚書
左僕射
　今案宰相表乃是右僕射况是月辛卯方命
　蕭瑀爲左僕射至此止隔兩日爾而德彛本
　傳亦止云拜右僕射且云是時瑀爲左僕射
　然則德彛此拜實右僕射而髙紀書爲左則
　誤也
　　　唐儉傳誤書官
唐儉傳云武德初進内史舍人遷中書侍郞爲
劉武周所虜
　今案髙紀云武德二年内史侍郞唐儉討劉
　武周又永安王孝基及獨孤懷恩傳皆云内
　史侍郞又百官志云武德三年改内書省曰
　中書省内書令曰中書令然則儉在武德二
　年則當止是内史侍郞未合書爲中書侍郞
　也
　　　髙祖紀書長孫順德官誤
髙祖紀武德四年左驍騎衛大將軍長孫順德
　今案十六衛止有驍衛未嘗有驍騎衛又按
　突厥傳亦止云左驍衛大將軍長孫順德然
　則此騎字實衛字也
　　　髙祖紀封子爲蜀王名不同
武德六年四月壬申封子元璹爲蜀王元慶漢
王至八年十二月辛丑徙封元璹爲吳王元慶
陳王
　今案子名元璹而封蜀王使民吏若何稱之
　雖璹字亦有壽音然恐難戶曉終似未安其
　可疑者一也又案此髙祖子也遍尋本傳則
　二十二人並無名元璹者此可疑者二也案
　霍王元軌傳云武德六年始王蜀與豳漢二
　王同封後徙吳與此髙紀所書封徙皆同又
　云貞觀十年徙王霍今以紀考之武德六年
　王蜀及八年徙封吳者皆名元璹而貞觀十
　年徙封霍者則名元軌然則元軌初名元璹
　後改爲元軌歟若然則是傳漏載其改名一
　事矣至於名璹而封蜀一事訖未可曉或者
　止名元軌而髙紀誤以爲元璹乎設若果誤
　載則又安得六年八年皆誤歟此二者雖不
　可得而考然要之元璹元軌在紀傳不脫則
　誤必有一者矣(又案舊唐書紀武德六年雖/不載元璹初封蜀王等事然)
(八年亦書云十一月改封蜀王元軌爲吳王/其名止是元軌不作元璹巳自與新書不同)
(由是觀之疑/新書之誤也)
　　　長平王傳薛仁杲傳不同
長平王叔良傳云薛仁杲内史翟長孫以衆降
又云委事於長孫乃克安
　今案薛仁杲傳作内史令翟長愻未知孰是
　　　　　　　　　　　　海虞趙開美校刋
新唐書糾謬卷第六　長洲(金三枝書/趙應期刻)
新唐書紏謬卷第七
　　　　　　　　　　　宋咸林吳縝纂
　七曰世系鄕里無法
　　稱引父祖子孫别傳例
　　　王方慶璵　李吉甫德裕
　　　徐文逺有功　劉廼伯芻
　　　張薦又新　柏良器耆
　　　盧懷愼奕杞元輔
　　稱引旁支逺裔别傳例
　　　　崔日用良佐　李邕鄘
　　　　崔玄暐戎　嚴震礪
　　　　陸䞇扆　令狐德棻楚
　　　父祖子孫别傳以例當書而不書者
　　　　李素立李承李藩
　　　　孟簡傳　陸長源傳
　　　　李景讓爲憕孫又似曾孫
　　　　張鎰爲後㣧五世孫又似曾孫
　　　　袁朗鄕里
　　　崔行功鄕里
嘗見前史所載凢父祖子孫同書而别傳者必
各於其傳中略相稱引其官及名或所仕之朝
及鄕里世系之次以見其家世所承善惡曉然
相屬不絶非獨使覽者易於考見亦所以示奬
勸而爲風敎之助也自遷固以來此法未之有
改若不略加叙述則其子孫屬不復聯殆如路
人後世必有疑之者故昔人嘗有以蕭望之爲
何之宗者而注家深明其不然以爲史所不述
後人安從而知之是蓋後世唯史之信捨史則
不敢以爲据故也秉史筆者其可不重其事而
忽之乎今之新書此例雖不敢廢然而爲法不
一其門亦有當書而不書者儻後世考尋而不
得其說必不免有二蕭之疑則其爲史氏之病
豈小哉且又其間有雖旁宗别派而猶時有叙
述者若其父祖子孫世系相承皆有聲迹列于
諸傳安可不明加稱引使後人開卷而可見乎
今略取新書所述父祖子孫或旁支逺裔雖别
傳而互相稱引得前史之體者及有爲法不一
當書而不書者條列左方以見其未有定式云
　新書稱引父祖子孫别傳例
　　王方慶傳末云六世孫璵别傳
　　　　王璵傳云方慶六世孫
　　李吉甫傳末云次子德𥙿自有傳
　　　　李德𥙿傳云元和宰相吉甫子也
　　徐文逺傳云孫有功自有傳
　　　　徐有功傳云國子博士文逺孫也
　　劉廼傳云子伯芻别傳
　　　　劉伯芻傳云兵部侍郎廼之子
　　張薦傳末云子又新别有傳
　　　　張又新傳云工部侍郎薦之子
　　柏良器傳末云子耆别傳
　　　　柏耆傳云父良器爲時威名將
　　盧懷愼子奕奕子𣏌杞子元輔其傳各相
　　　　稱引世次歷然可見如此者甚多難
　　　　以遍舉今粗條數傳如右以見例例
　　　　旣如是則餘人當從一法也
　新書稱引旁支逺裔别傳例
　　崔日用傳云滑州靈昌人
　　　　崔元翰傳云父良佐與齊國公日用
　　　　從昆弟也
　　李邕傳云楊州江都人
　　　　李鄘傳云北海太守邕之從孫
　　崔玄暐傳云博陵安平人
　　　　崔戎傳云玄暐從孫也
　　嚴震傳云梓州鹽亭人
　　　　嚴礪傳云震從祖弟也
　　陸䞇傳云蘇州嘉興人
　　　　陸扆傳云宰相䞇族孫
　　令狐德棻傳云宜州蕐原人
　　　　令狐楚傳云德棻之裔也
　新書父祖子孫别傳以例當書而不書者
　　李素立李承李藩傳
李素立傳云趙州高邑人
李承傳云趙州高邑人
李藩傳云其先趙州人父承仕爲湖南觀察使
　有名于時
　今案素立生休烈休烈生至逺至逺生畬畬
　生承承生藩自素立至藩六世皆有名迹别
　爲三傳而曾無一語相叙述以爲父某祖某
　子某别有傳雖藩傳云父承仕爲湖觀察使
　有名于時然終不明言見于别傳必不免後
　人之疑也
　　　孟簡傳
孟簡德州平昌人曾祖詵武后時同州刺史
　今案孟詵在隱逸傳自傳云汝州梁人也然
　則平昌孟氏之望而梁則所居之地今簡傳
　旣不本汝州梁之所居而但書其望又不於
　詵字下云見隱逸傳止云武后時同州刺史
　則似簡與隱逸傳之孟詵殊非親屬矣
　　　陸長源傳
陸長源者呉人字泳祖餘慶天寶中爲太子詹
事有清譽
　今案餘慶在陸元方傳後自有傳今長源傳
　不言其别傳則其失與李承孟簡傳同也
　　　李景讓爲憕孫又似曾孫
李彭傳云從天子入蜀後憕數年卒(彭卽憕/之子也)有
孫景讓景莊景温别傳
　今案李景讓傳云景讓贈太尉憕孫也然以
　彭傳言之則似景讓等乃彭之孫而憕之曾
　孫也在景讓傳則云憕孫頗爲難明矣
　　　張鎰爲後㣧五世孫又似曾孫
張鎰傳云國子祭酒後㣧五世孫也父齊丘朔
方節度使東都留守
　今案後㣧傳末云孫齊丘歷監察御史朔方
　節度使終東都留守子鎰别有傳以後㣧傳
　言之則鎰乃後㣧之曾孫非五世孫也
　　　袁朗鄕里
袁朗傳云其先雍州長安人父樞仕陳爲尙書
左僕射
　今案朗之先岀於後漢司徒滂而後漢靈帝
　紀光和元年二月癸丑光禄勲陳國袁滂爲
　司徒(滂字公喜魏/志字公熈)此袁滂爲陳國人而𥘉見
　於漢史甚明者也至其子渙仕魏爲郎中令
　本傳亦云陳郡扶樂人至渙曾孫瓌仕東晉
　本傳亦云陳郡陽夏人瓌族孫湛仕宋本傳
　亦云陳郡陽夏人其後湛之一族如淑洵濯
　顗覬粲昂彖君正敬憲樞朗凢累世皆仕江
　左無入北爲官者至陳亡朗始仕隋耳故昂
　嘗自稱陳國賤男子然則朗之先世皆本諸
　陳國未嘗遷徙今新史乃云其先雍州長樂
　人未審自何得之豈非失其實歟且自後周
　平江陵隋平建鄴南朝士人過江而北仕者
　衆矣故唐𥘉此族尚多如殷開山虞世南禇
　亮姚思廉王方慶顔師古陸德明之徒皆是
　也而新書皆本其先里使後世有考焉獨袁
　朗傳所載如是實甚悞矣
　　　崔行功鄕里
崔行功傳云恒州井陘人兄子玄暐别有傳
　今案玄暐傳則云博陵安平人二者不同未
　知孰是又案宰相世系表崔損亦行功族也
　而損傳亦云系本博陵無乃博陵者是耶或
　者系望博陵而實則恒州耶不可得而知然
　史家止當考案從一不可二者皆存而無辯
　也

　　　　　　　　　　　　　海虞趙開美校刋
新唐書紏謬卷第七
新唐書糾謬卷第八
　　　　　　　　　　　宋咸林吳縝纂
　七曰尊敬君親不嚴
　　楊隆禮嘗避諱改名而傳不載
　　誕節名及上壽儀紀傳皆不載
　　裴守眞耀卿傳次序
　　　楊隆禮嘗避諱改名而傳不載
楊愼矜傳云父隆禮歷州刺史善撿督吏以嚴
辦自名開元𥘉爲太府卿任職二十年年九十
餘以戸部尚書致仕卒
　今案宰相世系表載隆禮爲崇禮此蓋隆禮
　以開元時避明皇帝諱以崇易隆理亦當然
　而史家遺落其事止書舊名此其失也或者
　謂此乃史之小疵亦不足云愚以爲不然夫
　史之作豈獨止於勸懲而巳哉其筆削取捨
　必使後世有考焉方開元時君父旣名隆矣
　爲臣子者亦名隆而無所遷避豈尊君嚴上
　之謂哉今隆禮旣嘗易名而史不載使後世
　不知者或歸罪於隆禮或遂援之以爲說此
　實史氏之深責豈止小疵而已哉況韋思謙
　嘗避諱而以字行王紹陸質亦嘗避諱改名
　而史皆載於傳以例言之則隆禮之傳其失
　昭然矣
　　　誕節名上壽紀傳皆不載
禮樂志云千秋節者玄宗以八月五日生因以
其日名節而君臣共爲荒樂當時流俗多傳其
事以爲盛其後巨盗起䧟兩京自此天下用兵
不息而離宫苑囿遂以荒堙獨其餘聲遺曲傳
人間聞者爲之悲涼感動蓋其事適足爲戒而
不足考法故不復著其詳自肅宗以後皆以生
日爲節而德宗不立節然止於群臣稱觴上壽
而巳
　今案唐㑹要云開元十七年八月五日左丞
　相源乾曜右丞相張說等表請以是日爲千
　秋節著之甲令群臣常以是日獻萬壽酒又
憲宗元和十五年七月詔云朕誕辰奉迎皇
　太后宫中上壽又文宗太和七年慶成節是
　日上於宫中奉迎皇太后宴樂群臣詣延英
　門上壽是蓋人主因其誕辰感其親生育劬
　勞之恩不敢同之常日於是爲之宴樂以致
　其愛敬之心焉爲臣子者又喜其君父生於
　是日願其享無疆之祚亦相率奉觴獻壽以
　致其祝延之誠焉是皆岀於臣子之情而飾
　以禮文故後世不可得而廢者也是以累朝
　㳂襲未之有改且上壽之禮尚矣古人毎有
　吉慶喜樂之事則上壽於君親以致其誠意
　經所謂稱彼兕觥萬壽無疆則其比也如漢
　高祖車千秋東方朔止偶因一事而猶且爲
　之況當君親誕育之日臣子若恬如平時不
　少致其誠敬則人情禮意其可安乎由是言
　之因誕日立節名上壽酒亦臣子奉君親之
　禮耳未可遽削而不著也且天寶之亂盗起
　兵興而唐遂衰其所以召之者蓋有由矣刑
　政乖戾而任用匪人也非以立千秋節也使
　當時不立節名不上夀不宴樂亦未免乎盗
　起而唐衰也其後肅宗文宗以至武宣懿僖
　昭哀八朝各嘗立誕節名亦不聞其召亂迨
　其亡也亦不自誕節起然則史之所書使後
　世可以爲戒者在乎刑政之得失任用之賢
　否爾立誕節而上壽宴樂以致臣子之情禮
　者非所以爲戒也徒使後世有司欲考按故
　事則返區區乎求之於他書是未可謂善爲
　史者也又按唐㑹要自肅宗以後有代德順
　憲穆敬六朝皆不立誕節名今志以爲獨德
　宗不立亦未知其孰是
　　　裴守眞耀卿傳次序
　今案裴耀卿守眞之子也而耀卿傳居第五
　十二卷守眞傳居第五十四卷次序如此於
　義無乃未安歟
　　　　　　　　　　　　海虞趙開美校刋
新唐書糾謬卷第八
新唐書糾謬卷第九
　　　　　　　　　　　宋咸林吳縝纂
　九曰紀志表傳不相符合
　　百官志太宗定内外官數與曹礭傳不同
　　天平軍節度使姓名次序紀傳不同
　　劉總納土其州不同
　　宋璟傳載東廵㤗山之年與紀不同
　　李光弼傳平袁眺年月與紀不同
　　程知節爲葱山道總管與紀不同
　　桓彦範傳中宗復位日與紀不同
　　宰相世系表蘇瓌字與傳不同
　　崔龜從傳其官與本紀不同
　　郭正一傳爲相之年幷其事與紀志不同
　　流敬暉處紀表與傳不同
　　杜元頴爲相至罷紀傳各不同
　　孫處約爲相其官名紀傳不同
　　岑羲命相之紀傳不同
　　李吉甫傳星變紀志不同
　　乾符五年五月風雹事紀志不同
　　埀拱二年新豐慶山事紀志不同
　　侯君集傳岑文本官不同
　　禇遂良貶官紀傳不同
　　柳璨官本紀與表傳不同
　　畢王璋子韶世系未明
　　摇山玉彩字
　　元結猗玕子
　　員俶年齒差悞
　　蕭頴士
　　李素立世系不同
　　崔沔傳
　　王方慶傳與表不同
　　睿祖名紀傳不同
　　崔行功祖表傳不同
　　德宗紀與李懷光傳不合
　　李揆世次表傳不同
　　袁滋子均等
　　崔祐甫立後
　　竇懷貞官名與紀不同
　　蘇味道拜官紀傳不同
　　韋巨源傳州名與紀不同
　　李進賢𬒳逐紀傳不同
　　蕭至忠父引官悞
　　蘇瓌蘇震世次不明
　　韓休父兄
　　劉瞻入相
　　王璵傳年與紀不同
　　脩摇山玉彩人不同
　　蕭俛爲僕射表傳不同
　　鄧康王徙封紀傳不同
　　雨土紀志月不同
　　韓王更封紀傳年不同
　　武德時地震紀志月不同
　　貞觀時地震紀志日不同
　　石然紀志月不同
　　李勣等征遼東宰相表日悞
　　薛萬徹官及高麗城名紀傳不同
　　　百官志太宗定内外官數與曹確傳不
　　　　同
百官志云𥘉太宗省内外官定制爲七百三十
員曰吾以此待天下賢材足矣
　今案曹確傳云太宗著令文武官六百四十
　三謂房喬曰朕設此待天下賢士此與百官
　志所載語意同而數不同未知孰是
　　　天平軍節度使姓名次序紀傳不同
僖宗紀乾符二年(乙/未)六月濮州賊王仙芝尚君
長䧟曹濮二州四年(丁/酉)三月冤句賊黃巢䧟鄆
沂二州天平軍節度使薛崇死之五年(戊/戌)二月
王仙芝伏誅是歲天平軍節度使張禓卒牙將
崔君𥙿自知州事六年(己/亥)淄州刺史曹全晸克
鄆州殺崔君𥙿廣明元年(庚/子)六月辛酉天平軍
節度使曹全晸爲東面副都綂中和二年(壬/寅)十
月魏博節度使韓簡寇鄆州天平軍節度使曹
全晸死之部將崔用自稱留後三年(癸/卯)天平軍
將曹存實克鄆州四年(甲/辰)七月壬午黃巢伏誅
是歲濮州刺史朱宣逐天平軍節度使曹存實
自稱留後
　今案朱宣傳云宣爲王敬武青州牙軍黃巢
　亂敬武遣將曹存實率兵西入關宣爲軍候
　道鄆州是時節度使薛崇拒王仙芝戰死其
　將崔君𥙿攝州事存實揣知兵寡襲殺之遂
　稱留後宣以功署濮州刺史留摠帳下兵中
　和初魏博韓簡東窺曹鄆引兵濟河存實迎
　戰死于陣宣収殘卒嬰城簡圍之六月不能
　拔引去僖宗喜其守拜天平軍節度使然則
　以本紀言之天平軍節度使自乾符四年丁
　酉至中和四年甲辰凡八年歷薛崇張裼崔
　君𥙿曹全晸崔用曹存實朱宣七帥也以朱
　宣傳言之卽自薛崇崔君𥙿曹存實至于
　朱宣止四帥而巳此其大槩俱巳不同至于
　紀稱黃巢䧟韓簡寇鄆州而曹全晸死傳乃
　云韓簡寇鄆存實迎戰而死紀稱朱宣逐存
　實而自稱留後相傳乃云存實與韓簡戰死
　宣嬰城而簡不能㧞乃拜節度使其舛謬至
　於如此豈可以垂之後世乎
　　　劉總納土其州名不同
崔植傳云時朝廷悉収河朔三鎭而劉總又以
幽薊七州獻諸朝
　今案穆宗紀長慶元年二月已卯劉總以盧
　龍軍八州歸于有司三月丁巳赦幽涿檀順
　瀛莫營平八州死罪以下給復一年賜盧龍
　軍士錢又案温造傳云長慶初爲幽鎭宣諭
　使至范陽劉總郊迎造爲開示禍福總懼由
　是籍所部九州入朝而劉總傳云總上䟽願
　奉朝請且欲割所治爲三以幽涿營爲一府
　請張弘靖治之瀛莫爲一府盧士政治之平
　薊嬀檀爲一府薛平治之然則劉總所歸之
　地在崔植傳則七州在本紀則八州在温造
　劉總傳則九州以本紀及劉總傳州名叅考
　之則十州(幽涿檀順瀛/莫營平嬀薊)其舛駮至於如此未
　知何者爲是且唐人著書多謂天下視河北
　得失以爲朝廷治亂重輕則其於當時所繫
　亦大矣而史臣記述乃爾使後學無所考信
　是誠可罪也哉
　　　宋璟傳載東廵泰山之年與紀不同
宋璟傳云十二年東廵泰山璟復爲留守
　今案本紀開元十二年無東廵泰山事其東
　廵封泰山乃十三年十月也
　　　李光弼傳平袁眺年月與紀不同
李光弼傳云浙東賊袁眺台州建元寶勝以建
丑爲正月殘剽州縣光弼遣麾下破其衆於衢
州廣德元年遂禽眺浙東平二年光弼薨
　今案代宗紀寶應元年八月辛未台州人袁
　眺反九月癸卯䧟信州十月乙卯䧟温明二
　年十二月甲戌李光弼及袁眺戰于衢州敗
　之廣德元年三月丁未李光弼及袁眺戰敗
　之二年七月巳酉李光弼薨十一月癸丑袁
眺伏誅以此而校本傳則頗不相應未知何
者爲是
　　　程知節爲蔥山道摠管與紀不同
程知節傳云歷瀘州都督左領軍大將軍顯慶
二年授蔥山道行軍大摠管以討賀魯
　今案本紀永徽六年五月癸未左屯衛大將
　軍程知節爲蔥山道行軍大摠管以伐賀魯
　顯慶元年八月辛丑程知節及賀魯部歌邏
　祿處月戰于榆慕谷敗之九月癸未程知節
　及賀魯戰于恒篤城敗之二年閏正月庚戌
　右屯衛將軍蘇定方爲伊麗道行軍摠管以
　伐賀魯十二月丁已蘇定方敗賀魯于金牙
　山執之然則程知節之討賀魯乃永徽六年
　也其顯慶二年自命蘇定方岀討而是年執
　之矣今乃云知節顯慶二年爲蔥山道大摠
　管以討賀魯者悞也且又傳云左領軍大將
　軍而紀云左屯衛大將軍亦必有悞者
　　　桓彦範傳中宗復位日與紀不同
桓彦範傳略云神龍元年正月彦範敬暉率羽
林兵討賊明日中宗復位
　今案本紀長安五年(卽神龍/元年也)正月癸卯張柬
　之崔玄暐敬暉桓彦範等率兵討亂張易之
　昌宗等伏誅丙午皇帝復于位又中宗紀云
　神龍元年正月張柬之等以羽林兵討亂甲
　辰皇太子監國大赦改元丙午復于位由此
　觀之則討賊後三日中宗乃復位非討賊之
　明日彦範傳悞矣
　　　宰相世系表蘇瓌字與傳不同
宰相世系表云蘇瓌字廷碩
　今案本傳云瓌字昌容子頲字廷碩世系表
　必悞也
　　　崔龜從傳其官與本紀不同
崔龜從傳云歷戶部侍郎大中四年以中書侍
郎同中書門下平章事再歲罷
　今案宣宗紀大中四年六月戊申戶部尚書
　判度支崔龜從同中書門下平章事五年十
　一月崔龜從罷又宰相年表云大中四年六
　月戊申戶部侍郞判度支崔龜從守戶部尚
　書同中書門下平章事判如故八月庚戌罷
　判五年四月乙卯龜從爲中書侍郞兼吏部
　尚書十一月庚寅龜從檢校吏部尚書同平
　章事宣武節度使由此言之本紀及傳所書
　皆甚略唯年表爲詳僃至於自四年六月而
　至五年十一月遂以爲再歲若以杜元頴傳
　例言之止可謂之逾年也
　　　郭正一傳爲相之年幷其事與紀志不
　　　　同
郭正一傳云永隆中遷秘書少監檢校中書侍
郞詔與郭待舉岑長倩魏玄同並同中書門下
承受進止平章事平章事自正一等始永淳中
眞遷中書侍郞
　今案髙宗本紀永淳元年四月丁亥黃門侍
　郞郭待舉兵部侍郞岑長倩秘書員外少監
　郭正一吏部侍郞魏玄同與中書門下同承
　受進止平章事宰相表亦然卽非永隆中此
　其一也又案百官志云貞觀八年僕射李靖
　以疾辭位詔疾小瘳三兩日一至中書門下
　平章事而平章事之名蓋起於此永淳元年
　以黃門侍郞郭待舉兵部侍郞岑長倩等同
　中書門下平章事平章事入銜自待舉等始
　然則是平章事之名實始於貞觀八年以命
　李靖至永淳元年乃始入銜爾今正一傳遂
　以爲同平章事始於正一等則悞矣此其二
　也
　　　流敬暉處紀表與傳不同
中宗紀云神龍二年七月流敬暉于嘉州宰相
表亦同
　今案暉本傳乃流瓊州疑稱嘉州者悞
　　　杜元頴爲相至罷紀傳各不同
杜元頴傳云自帝卽位不閱歲至宰相縉紳駭
異
　今案本紀穆宗以元和十五年閏正月丙午
　卽帝位至次年長慶元年二月壬午元頴以
　翰林學士戶部侍郞爲相止踰年矣閱之言
　歷也更也
又云甫再朞岀爲劒南西川節度使同平章事
　今案本紀元頴以長慶三年十月罷相則是
　巳逾二年矣非甫再朞也
　　　孫處約爲相其官名紀傳不同
孫處約傳云麟德元年以西臺侍郞同東西臺
三品
　今案髙宗本紀麟德元年十二月太子右中
　護樂彦瑋西臺侍郞孫處約同知軍國政事
　又宰相表云十二月戌子太子右中護樂彦
　瑋檢校西臺侍郞西臺侍郞孫處約並同知
　軍國政事尋同東西臺三品然則紀傳所書
　各有未完而表始爲詳僃矣
　　　岑羲命相之官紀傳不同
岑羲傳略云進吏部侍郞中宗崩詔擢右散騎
常侍同中書門下三品睿宗立罷
今案睿宗紀景雲元年六月壬午韋皇后弑
中宗以刑部尚書裴談工部尚書張錫同中
　書門下三品吏部尚書張嘉福中書侍郞岑
　羲吏部侍郞崔湜同中書門下平章事宰相
表亦同殊不言以右常侍爲同三品也
　　　李吉甫傳星變紀志不載
李吉甫傳云前卒一歲熒惑掩太微上相吉甫
曰天且殺我
　今案吉甫以憲宗元和九年十月薨而本紀
　自八年至九年並無此熒惑之變獨天文志
　有八年十月己丑熒惑犯太微西上將而已
　若非悞書相爲將以致異同卽是脫漏不載
　也若以爲例不書則九年十月太白晝見亦
　書于紀例與此同亦當書也
　　　乾符五年五月風雹事紀志有不同
五行志第二十六卷乾符六年五月丁酉宣授
宰臣豆盧瑑崔沆制殿庭氛霧四塞及百官班
賀于政事堂雨雹如鳬卵大風雷雨㧞木
　今案僖宗紀乾符五年五月丁酉翰林學士
　承㫖戶部侍郞豆盧瑑爲兵部侍郞吏部侍
　郞崔沆爲戶部侍郞同中書門下平章事是
　日雨雹大風㧞木宰相表亦同又五行志第
　二十五卷常風門云乾符五年五月丁酉大
　風㧞木又崔沆傳云乾符五年以戶部侍郞
　同中書門下平章事昕且告麻大霧塞庭中
　百􁉗就班脩慶大風雨雹時謂不祥又豆盧
　瑑傳云歷翰林學士(不言/承㫖)戶部侍郞與崔沆
　皆拜同中書門下平章事是日宣告于廷大
　風雷雨㧞木然則本紀表傳及五行志第二
　十五卷皆以爲乾符五年五月丁酉獨五行
　志二十六卷以爲六年則悞也
　　　垂拱二年新豐慶山事紀志不同
武后紀垂拱二年十月己已有山出于新豐縣
改新豐爲慶山
　今案五行志云垂拱二年九月已巳雍州新
　豐縣露臺鄕大風雨震電有山湧岀紀以爲
　十月巳巳而志以爲九月已巳二者必有一
悞
　　　矦君集傳岑文本官不同
矦君集傳云君集平髙昌還爲有司所劾詔詣
獄簿對中書侍郞岑文本諫
　今案本紀貞觀十三年十二月矦君集伐髙
　昌十四年八月克之十二月丁酉俘髙昌王
　以獻十六年正月辛未中書舍人岑文本爲
　中書侍郞專典機宻則是當十四年十二月
　文本未爲中書侍郞也而宰相表又云十六
　年正月辛未中書舍人兼侍郞岑文本爲中
　書侍郞專典機宻然則君集傳所書者止書
　其兼官歟不書正官而書兼官亦恐非史法
　也至於本紀止書正官而不著兼官若非脫
　漏似亦未允也
　　　禇遂良貶官紀傳不同
禇遂良傳云武氏立乃左遷遂良潭州都督
　今案髙宗紀永徽六年九月庚午貶禇遂良
　爲潭州都督十月乙卯立宸妃武氏爲皇后
　宰相表載貶遂良事亦同然則傳所云悞也
　　　柳璨官本紀與表傳不同
昭宗紀天祐元年正月翰林學士右拾遺柳璨
爲右諫議大夫同中書門下平章事
　今案璨傳及宰相表皆左拾遺非右也未知
　孰是
　　　畢王璋子韶世系未明
宗室列傳畢王璋生二子曰韶曰孝基韶死隋
世武德時追封東平王生子道宗
　今案宗室世系表畢王房止有子孝基及失
　名者二人無東平王韶而東平王韶自是雍
　王房雍王繪之子其世次甚明與傳全不同
　未知孰是
　　　搖山玉彩字
孝敬皇帝傳云擿采古今文章號搖山玉彩凡
五百篇又裴光庭傳云撰搖山徃則維城前軌
二篇獻之
　今案藝文志云裴光庭搖山徃則一卷又云
　搖山玉彩五百卷其搖字在傳則皆從木而
　藝文志皆從手未知孰是
　　　元結猗玕子
藝文志小說家類有元結猗玕子一卷
　今案元結傳云入猗玕洞始稱猗玕子琦玕
　字皆從玉此乃從犬未知孰是
　　　員俶年齒差悞
李泌傳開元十六年悉召能言佛道孔子者相
答難禁中有員俶者九歲升坐詞辯注射坐人
皆屈
　今案藝文志儒家類中有員俶太玄幽贊十
　卷注云開元四年京兆府童子進書召試及
　第授散官文學直弘文館且李泌傳謂俶開
　元十六年而年九歲則是俶生于開元八年
　也旣俶以八年始生何緣四年已有進書乎
　若以四年能進書者爲是則至十六年之時
　俶不啻九歲矣此二說者必有一悞也
　　　蕭潁士
文藝傳蕭潁士
　今案新史中皆作潁惟藝文志第五十内作
　頴未知孰是
　　　李素立世系不同
李素立傳云曾祖義深父政藻爲隋水部郞
　今案宰相世系表政藻乃素立之伯父爲宜
　州長史政期乃素立之父爲水部郞中與傳
　不同未知孰是又案隋朝諱忠凡郞中皆無
　中字今此本有之亦恐誤也
　　　崔沔傳
崔沔傳云後周隴州刺史士約四世孫
　今案宰相世系表則並無隴州刺史士約而
　沔乃後周大將軍說之四世孫也說之父名
　楷兄名士元士謙與傳全不同
　　　王方慶傳與表不同
王方慶傳云父弘直終荆王友
　今案宰相世系表云弘直魏州刺史謚曰孝
　與傳不同未知孰是
　　　睿祖名紀傳不同
本紀云天授元年九月追尊四十代祖平王少
子武曰睿祖康皇帝
　今案后妃傳云尊武王爲康皇帝號睿祖二
　說不同未知孰是
　　　崔行功祖表傳不同
崔行功傳云祖謙之仕北齊終鉅鹿太守
　今案宰相世系表行功曾祖名伯謙字士遜
　而無名謙之者與傳不同未知孰是
　　　德宗紀與李懷光傳不合
德宗紀云興元元年二月李懷光將孟庭保以
兵來追左衛大將軍矦仲莊敗之于驛店
　今案李懷光傳云懷光遣將孟廷寶等輕騎
　趨南山廷寶等率輕騎趨南山廷寶等引而
　東縱卒大掠而百官遂入駱谷追帝不及還
　白懷光懷光怒悉罷其兵卽不言有驛店之
　戰且其名乃是廷寶非廷保未知孰是
　　　李揆世次表傳不同
李揆傳云祖玄道爲文學館學士父成𥙿秘書
監
　今案宰相世系表則玄道生正基正基生亶
　亶生成𥙿成𥙿生揆玄道於揆爲髙祖與傳
　不同未知孰是
　　　袁滋子均等
袁滋傳末云子均右拾遺郊翰林學士
　今案宰相世系表滋五子均太子典膳郞都
　字之美右拾遺郊字之乾虢州刺史與傳不
　同又藝文志注云郊字之儀滋子也昭宗翰
　林學士亦與表傳不同未知孰是
　　　崔祐甫立後
崔植傳云植卽祐甫弟廬江令嬰甫子也傳内
又以植爲嬰甫次子祐甫命以主祀
　今案宰相世系表則嬰甫乃祐甫之再從弟
　而嬰甫止有植一子其說與傳不同以意考
　之祐甫身爲名相其家號素守禮法必不取
　人之長子爲嗣傳之所言宜得其實而表似
　脫悞矣
　　　竇懷貞官名與紀不同
睿宗紀書竇懷貞官皆爲左御史臺大夫
　今案本傳止云左御史大夫無臺字未知孰
　是
　　　蘇味道拜官紀傳不同
蘇味道傳延載中以鳳閣舍人檢校侍郞同鳳
閣鸞臺平章事歲餘爲眞
　今案本紀延載元年三月甲申鳳閣舍人蘇
　味道爲鳳閣侍郞同鳳閣鸞臺平章事殊不
　言其撿校若以是年杜景佺周允元例言之
　則皆當書此蓋闕文也
　　　韋巨源傳州名與紀不同
韋巨源傳云坐李昭德累貶麟州刺史
　今案本紀天冊萬歲元年正月戊子貶韋巨
　源鄜州刺史紀傳不同推究其實則紀是而
　傳悞何以言之案地理志云麟州開元十二
　年析勝州之連谷銀城置且天冊萬歲元年
　歲在乙未而開元十二年歲在甲子相距三
　十年是時旣未有麟州則巨源何由貶爲刺
　史乎以此知其實鄜字而悞爲麟也
　　　李進賢𬒳逐紀傳不同
憲宗紀元和八年十二月庚寅振武將楊遵憲
反逐其節度使李進賢
　今案嚴綬傳末云進賢討囘鶻吏廩糧不實
　次鳴砂焚殺其將楊遵憲而還進賢大怒衆
　懼攻進賢奔靖邊軍與紀所書不同
　　　蕭至忠父引官誤
蕭至忠傳云陳吏部郞引子也
　今案宰相世系表引爲陳吏部侍郞又案南
　史引歷官金部庫部中書黃門吏部侍郞則
　是新書傳之悞也
　　　蘇瓌蘇宸世次不同
宰相世系表蘇瓌七世孫震爲河南尹
　今案瓌傳瓌之子詵詵之子震當祿山亂時
　奔靈武代宗時爲河南尹而卒且瓌爲相在
　睿宗時至代宗時不過六十餘年耳則震不
　當便爲七世孫也由此言之世系表必有悞
　處况本傳以震爲詵之子而表乃以爲䖍之
　子此大差互其悞必矣又瓌傳末云文宗大
　和中錄舊德官其四代孫翔而世系表不載
　翔之名字此可見表之脫略又况震傳所述
　皆肅宗代宗時事而世系表乃以爲七世孫
　今翔當文宗時得官而止是四世孫文宗去
　睿宗尤更年逺其世次尚止四世耶震之非
　七世亦明甚矣
　　　韓休父兄
韓休傳云父大智其兄大敏
　今案宰相韓氏世系表則大敏乃大智之弟
　　　劉瞻入相
劉瞻傳云爲翰林學士拜中書舍人進承㫖出
爲河東節度使咸通十一年以中書侍郞同中
書門下平章事同昌公主薨懿宗捕太醫韓宗
紹等送詔獄瞻上䟽固爭帝大怒卽日賜罷以
檢校刑部尚書同平章事爲荆南節度使
　今案懿宗紀咸通十年六月翰林學士承㫖
　戶部侍郞劉瞻同中書門下平章事十一年
　八月殺醫待詔韓宗紹九月丙辰劉瞻罷又
　宰相表瞻自承㫖爲相與紀同又云十年九
　月瞻爲中書侍郞十一年正月兼刑部尚書
　九月丙辰罷爲檢校刑部尚書同平章事荆
　南節度使以上並無爲河東節度使一節又
　無咸通十一年爲中書相一節未知孰是
　　　修搖山玉彩人不同
孝敬皇帝傳云命賓客許敬宗右庻子許圉師
中書侍郞上官儀中書舍人楊思儉卽文思殿
擿采古今文章號搖山玉彩
　今案藝文志搖山玉彩注云孝敬皇帝令太
　子少師許敬宗司議郞孟利貞崇賢館學士
　郭瑜顧胤右史董思恭等撰其姓名惟許敬
　宗同外皆與傳不同未知孰是
　　　蕭俛爲僕射表傳不同
蕭俛傳云罷爲尚書左僕射
　今案宰相表云罷爲右僕射
　　　鄧康王徙封紀傳不同
鄧康王元𥙿傳云貞觀五年始王鄶十一年後
王鄧始王及徙皆同譙魏許宻四王同封
　今案本紀貞觀五年二月己酉卦弟元𥙿爲
　鄶王元名譙王靈䕫魏王元祥許王元曉宻
　王卽此鄧康王傳所書其始封者皆是也至
　貞觀十一年則不然止書正月丁亥徙封元
　𥙿鄧王元名舒王至六月巳巳又書徙封元
　祥江王而已其靈䕫元曉本紀皆不載其徙
　封疑其徙封則不同而元𥙿傳悞云始封徙
　封皆同也(靈䕫又以貞觀十四年自燕王徙/封魯以本傳可見然亦未見改燕)
(王之/年)
　　　雨土紀志月不同
太宗紀貞觀七年二月丁卯雨土
　今案五行志乃三月丁卯未知孰是
　　　韓王更封紀傳年不同
韓王元嘉傳云貞觀九年更封韓
　今案本紀乃貞觀十年也
　　　武德時地震紀志月不同
髙祖紀武德二年九月乙未京師地震
　今案五行志乃十月乙未未知孰是
　　　貞觀時地震紀志日不同
太宗紀貞觀十二年正月乙未叢州地震癸卯
松州地震
　今案五行志則云正月壬寅松叢二州地震
　未知孰是
　　　石然紀志月不同
太宗紀貞觀十三年四月壬寅雲陽石然
　今案五行志乃三月壬寅未知孰是
　　　李勣等征遼東宰相表日悞
宰相表貞觀十八年十一月甲子世勣周爲遼
東道行軍大摠管
　今案本紀乃是十一月甲午以上文推之是
　月有戊寅庚辰日則不復有甲子日盖宰相
　表悞也
　　　薛萬徹官及髙麗城名紀傳不同
本紀貞觀二十二年正月丙午左武衛大將軍
薛萬徹爲青丘道行軍大總管以伐髙麗六月
丙子薛萬徹及髙麗戰于泊灼城敗之
　今案髙麗及薛萬徹傳皆云右武衛大將軍
　獨紀以爲左武衛又此紀及髙麗傳皆云泊
　灼城而萬徹傳作泊汋城未知孰是案地理
　志第三十三卷下末有載賈耽考邊州入四
　夷之路内有營州西北路一節内云泊汋城
　又有登州東北路一節内有泊汋口以此觀
　之似泊汋是也
　　　　　　　　　　　　海虞趙開美校刋
新唐書糾謬卷第九
新唐書糾謬卷第十
　　　　　　　　　　　宋咸林吳縝纂
　十曰一事兩見而異同不完
　　肅宗紀卽位事與裴冕杜鴻漸魏少㳺傳
　　　不同
　　李峴傳謝夷甫事與毛若虚傳不同
　　吳士矩傳與狄兼謨傳異同且各述事不
　　　盡
　　髙智周傳記蔣洌等事與喬琳傳不同
　　李知本李華傳各載太沖而得名之因不
　　　同
　　薛存誠孔戣傳各述李位事而有不同
　　公主傳及張茂昭傳各紀尚主而有不同
　　韋温傳尉遲璋事與陳夷行曹確傳不同
　　王璠傳所載石刻與五行志不同
　　杜悰及南蠻傳述秦匡謀事不同
　　崔湜及周利貞傳述内外兄不同
　　劉晏傳及藝文志各載包融包佶事及所
　　　任官有不同
　　王晏平爲韋温封上詔書
　　蘇味道張錫傳悞
　　吳湊韓臯傳不同
　　蘇幹之死紀傳不同
　　武延秀安樂主𬒳誅處不同
　　張說評許景先文兩傳不同
　　吳湊劉晏議王縉等罪
　　劉悟賈直言傳不同
　　文宗紀卽與楊志誠傳不同
　　　肅宗紀卽位事與裴冕杜鴻漸魏少㳺
　　　　傳不同
肅宗紀云朔方留後支度副使杜鴻漸六城水
陸運使魏少㳺節度判官崔漪支度判官崔簡
金關内鹽池判官李涵河西行軍司馬裴冕迎
太子治兵于朔方
　今案裴冕傳云河西節度使哥舒翰辟行軍
　司馬玄宗入蜀詔皇太子爲天下兵馬元帥
　拜冕御史中丞兼左庻子副之初冕在河西
　方召還而道遇太子平涼遂從至靈武與杜
　鴻漸崔漪同辭進曰主上厭于勤且南狩蜀
　宗社神器要須有歸今天意人事屬在殿下
　宜正位號有如逡廵失億兆心則大事去矣
　太子曰我平寇逆奉迎乘輿還京師退居儲
　貳以侍膳左右豈不樂哉公等何言之過對
　曰殿下居東宫二十年今多難啓聖以安社
　稷而所從將士皆關輔人日夜思歸大衆一
　騷不可復集不如因而撫之以就大功臣等
　昧死請太子固讓凡五請卒見聽太子卽位
　又杜鴻漸傳云安思順表爲朔方判官祿山
　亂皇太子按軍平凉未知所適議出蕭關趣
　豐安鴻漸與六城水陸運使魏少㳺節度判
　官崔漪支度判官盧簡金關内鹽池判官李
　涵謀曰胡羯亂常二京覆沒太子治兵平涼
　然散地難恃也今朔方制勝之會若奉迎太
　子西詔河隴北結囘紇(囘紇與/國収其)勁騎與大兵
　合鼓而南雪社稷之耻不亦易乎卽具上兵
　馬招輯之勢錄軍資庫器械儲廥凡最使涵
　詣平涼見太子太子大悅會裴冕至自河西
　亦勸之朔方而鴻漸與漪至白草頓迎謁說
　曰朔方天下勁兵靈州用武地今囘紇請和
　吐蕃結附天下列城堅守以待王命縱爲賊
　據日夜望官軍以圖収復殿下治兵長驅逆
　胡不足滅也太子喜曰靈武我之關中卿乃
　吾蕭何也旣至靈武鴻漸卽與冕等勸卽皇
　帝位以係中外望六請見聽又魏少㳺傳云
　累遷朔方水陸轉運副使考此數傳杜鴻漸
　止爲朔方判官而紀云朔方留後支度副使
　魏少㳺本爲水陸轉運副使而紀云六城水
　陸運使鴻漸傳又云六城水運使裴冕以河
　西行軍司馬已拜御史中丞兼左庻子爲天
　下兵馬副元帥赴召而還而紀止云河西行
　軍司馬此位號不同也鴻漸傳云支度判官
　盧簡金而紀云崔簡金此姓不同也裴冕傳
　云五請而鴻漸傳云六請此勸進之數不同
　也
　　　李峴傳謝夷甫事與毛若虚傳不同
李峴傳云鳳翔七馬坊押官盗掠人天興令謝
夷甫殺之李輔國諷其妻使訴枉詔監察御史
孫鎣鞠之直夷甫其妻又訴詔御史中丞崔伯
陽刑部侍郞李曄大理卿權獻爲三司訊之無
異辭妻不臣輔國助之乃令侍御史毛若虚覆
按若虚委罪夷甫言御史用法不端伯陽怒欲
質讓若虚馳入自歸帝帝留若虚簾中頃伯陽
等至劾若虚傳中人失有罪帝怒叱之貶伯陽
髙要尉權獻杜陽尉逐李曄嶺南流鎣播州
　今案毛若虚傳云乾元中鳳翔七坊士數剽
　州縣間殺人尉謝夷甫不勝怒榜殺之士妻
　訴李輔國輔國請御史孫鎣窮治獄久不具
　詔中丞崔伯陽與三司叅訊未決乃使若虚
　按之卽歸罪夷甫伯陽爭甚力若虚慢拒伯
　陽怒若虚卽馳入白于帝詔姑出若虚泥訴
　曰若臣出卽死因蔽若虚殿中而召伯陽至
　具劾若虚罔上帝主先語叱伯陽出并官屬
　悉貶嶺外且李峴傳云天興令謝夷甫而毛
　若虚傳以爲尉峴傳云中丞刑部大理爲三
　司而若虚傳云詔中丞崔伯陽與三司叅訊
　則中丞之外自有三司歟峴傳云孫鎣直夷
　甫其妻又訴詔三司叅訊無異辭妻不臣若
　虚傳云獄久不具叅訊未决而若虚按之峴
　傳云崔伯陽髙要尉權獻杜陽尉李曄嶺南
　孫鎣播州若虚傳云官屬悉貶嶺外此皆兩
　傳之不同者也
　　　吳士矩傳與狄兼謩傳異同且各述事
　　　　不盡
吳湊傳末云兄溆子士矩開成初爲江西觀察
使饗宴侈縱一日費凡十數萬初至庫錢二十
七萬緡晩年纔九萬軍用單匱無所仰事聞中
外共申解得以親議文宗弗窮治也貶蔡州别
駕諫官執處其罪不納於是御史中丞狄兼謩
建言陛下擢任士矩非私也士矩負陛下而治
之亦非私也請遣御史至江西卽訊使杜江淮
它鎭循習意帝聽乃流端州
　今案狄兼謩傳云江西觀察使吳士矩加給
　其軍擅用上供錢數十萬兼謩劾奏觀察使
　爲陛下守土宣國詔條知臨戎賞士州有定
　數而與奪由巳詒弊一方爲諸道觖望請付
　有司治罪士矩由是貶蔡州别駕觀二傳載
　士矩所犯固巳不同至於有司劾治貶責次
　序各有未完盖刪修之際未嘗以二傳叅校
　𥙷足其事意也
　　　髙智周傳記蔣洌等事與喬琳傳不同
高智周傳云智周所善義興蔣子愼有客嘗視
兩人曰髙公位極人臣而嗣少弱蔣矦官不逹
後且興子愼終逹安尉其子繒徃見智周智周
方貴以女妻之生子挺歷湖延二州刺史生子
洌渙皆擢進士洌爲尚書左丞渙永泰初歷鴻
臚卿日本使嘗遺金帛不納惟取牋一畨爲書
以貽其副云挺之卒洌兄弟廬墓側植松柏千
餘渙終禮部尚書封汝南公洌子鍊渙子銖又
有清白名而髙氏後無聞
　今案喬琳傳未云時又有蔣鎭者洌子也與
　兄諫俱以文辭顯擢賢良方正科累轉諫議
　大夫大曆中淫雨壞河中鹽池味苦惡韓滉
　判度支慮減常賦妄言池生瑞鹽王德之美
　祥代宗疑不然命鎭馳驛按視鎭内欲結滉
　故實其事表置祠房號池曰寶應靈慶云再
　進工部侍郞妹婿源溥者休弟也故鎭(與/休)交
　泚叛竄于鄠傷足不能進泚先得鍊而鎭左
　右逃歸語所在源休聞白泚以二百騎求得
　之知不免懷刃將自刺鍊止之復謀出奔懦
　不決中朝臣遁伏者休多所誅殺賴鎭救原
　十五初洌與弟渙在安史時皆汙僞官鍊兄
　弟復屈節于賊云又案朱泚傳云泚僭卽皇
　帝位以蔣鎭爲門下侍郎同中書門下平章
　事蔣鍊爲御史中丞又云泚自將逼奉天以
　蔣鍊李子平爲宰相然則蔣洌渙兄弟以高
　智周傳言之則皆良士可嘉者在喬琳朱泚
　傳言之則父子皆汙僞官爲叛臣名教之所
　不齒且如崔渙賢者也止爲元載所惡而蔣
　渙遂按其罪而逐之以是觀之則蔣渙之爲
　人可知而新書於兩傳各書之曾無褒貶與
　奪亦不明書其兩見之因後人觀之何所取
　信耶(崔渙事在崔玄/暐傳未有傳)
　　　李知本華傳各載太沖而得名之因不
　　　　同
孝友李知本傳云知本趙州元氏人元魏洛州
刺史靈六世孫父孝端仕隋爲獲嘉丞與族弟
太沖俱有世閥而太沖官婚最髙鄕人語曰太
沖無兄孝端無弟
　今案李華傳云華字遐叔趙州賛皇人曽祖
　太沖名冠宗族間鄕人語曰太沖無兄太宗
　時擢祠部郞中然則此李太沖姓名鄕郡時
　世及里語皆同則二傳之太沖實一人耳今
　一傳以爲官㛰最髙而得稱一傳以爲名冠
　宗族而得稱二者使後世何所從也况知本
傳旣僃載矣華傳復書之可乎
　　　薛存誠孔戣傳各述李位事而有不同
薛存誠傳云存誠爲御史中丞江西監軍髙重
昌妄劾信州刺史李位謀反追付仗内詰狀存
誠一日三表請付位御史臺及案果無實
　今案孔戣傳云遷尚書左丞信州刺史李位
　好黃老道數祠禱部將韋岳告位集方土圖
　不軌監軍髙仲謙上急變捕位劾禁中戣奏
　刺史有罪不容繫仗内請付有司詔還御史
　臺戣與三司雜治無反狀岳坐誣罔誅貶位
　建州司馬中人愈怒此李位一事在薛存誠
　傳則云髙重昌劾之而存誠三表請付臺按
　之無實在孔戣傳則云髙仲謙上變劾位禁
　中而戣請付有司治之無反狀二者未知孰
　是
　　　公主傳及張茂昭傳各記尚主而有不
　　　　同
順宗女襄陽公主始封晉康縣主下嫁張孝忠
子克禮
　今案張茂昭傳克禮乃茂昭之子而孝忠之
　孫且又云尚晉康郡主非縣主也
　　　韋温傳尉遲璋事與陳夷行曹確傳不
　　　　同
韋温傳云樂工尉遲璋授光州長史温封上詔
書
　今案陳夷行傳云仙韶樂工部尉遲璋授王
　府率右拾遺竇洵直當衙論奏鄭覃嗣復嫌
　以細故謂洵直近名夷行曰諫官當衙正須
　論宰相得失彼賤工安足言者然亦不可置
　不用帝卽徙璋光州長史以百縑賜洵直又
　案曹確傳云文宗欲以樂工尉遲璋爲王府
　率拾遺洵直固爭卒授光州長史由是言之
　則尉遲璋初授王府率因洵直爭之遂下除
　光州長史矣韋温何爲猶封還詔書無乃史
　悮記乎或者雖下除光州而尚未厭公議故
　温封還其詔而朝廷遂巳乎事雖不可得而
　知然要之韋温傳所書訖不見朝廷聽否此
　若非史筆之悮則其事之終始是非必有所
未盡而後世不得不疑也
　　　王璠傳所載石刻與五行志不同
五行志云浙西觀察使王璠治潤州城隍中得
方石有刻文曰山有石石有玉玉有瑕瑕卽休
　今案璠本傳止云山有石石有玉玉有瑕而
　巳無瑕卽休三字又曰術家云璠祖名崟生
　礎礎生璠盡遐休蓋其應云然則史之爲書
　所以傳信也璠之石䜟正宜傳信者也雖復
　鄙俚隱晦旣載之以示後則宜存其本文豈
　可或増或損以疑後世哉就使有増損而止
　一見乎書使觀者無它疑猶爲未可况志傳
　皆載而其文多寡復不同使後世何所信乎
　　　杜悰及南蠻傳述秦匡謀事不同
杜悰傳云悰爲荆南節度使黔南觀察使秦匡
謀討蠻兵敗奔于悰
　今案南蠻傳云坦綽寇成都至新津而還囘
　寇黔中經略使秦匡謀懼奔荆南在杜悰傳
　則云討蠻賊而奔在南蠻傳則云蠻宼黔中
　懼而奔則是未嘗討蠻二者旣不相符且又
　觀察經略之名亦異此二說必有非其實者
　　　崔湜及周利貞傳述内外兄不同
崔湜傳云進其外兄周利貞
　今案利貞湜内兄也未知孰是
　　　劉晏傳及藝文志各載包融包佶事及
　　　　所任官有不同
劉晏傳末云包佶字㓜正潤州延陵人父融集
賢院學士與賀知章張若虚有名當時號吳中
四士佶擢進士第累官諫議大夫坐善元載貶
嶺南晏奏起爲汴東兩稅使晏罷以佶充諸道
鹽鐵輕貨錢物使遷刑部侍郞改秘書監封丹
陽郡公
　今案藝文志云包融詩一卷注云潤州延陵
　人歷大理司直二子何佶齊名世稱二包何
　字㓜嗣大曆起居舎人融與儲光羲皆延陵
　人曲阿有餘杭尉丁仙芝緱氏主簿蔡隱丘
　監察御史蔡希周渭南尉蔡希寂處士張彦
　雄張潮校書郞張暈吏部常選周瑀長洲尉
　談戭句容有忠王府倉曹叅軍殷遥硤石主
　簿樊光橫陽主簿沈如筠江寧有右拾遺孫
　處玄處士徐延壽丹徒有江都主簿馬挺武
　進尉申堂構十八人皆有詩名殷璠彚次其
　詩爲丹陽集者然則融佶旣見于劉晏傳末
　矣今藝文志又言之非重複歟且又其間述
　事互有不同不若會而爲正僃見于藝文志
　或僃載于劉晏傳末庻乎後世易於考尋且
　免異同之惑也
　　　王晏平爲韋温封上詔書
韋温傳云爲給事中王晏平罷靈武節度使以
馬及鎧仗自隨貶康州司戶叅軍厚賂貴近浹
日改撫州司馬温封上詔書
　今案王晏平傳云以功檢校常侍靈鹽節度
　使父䘮擅取馬四百兵械七千自衛歸洛陽
　御史劾之有詔流康州不卽行隂求援於河
　北三鎭三鎭表其困改撫州司馬給事中韋
　温薛延老盧弘宣等還詔不敢下改永州司
　戸叅軍温固執文宗諭而止以二傳校之一
　則云貶康州司戶厚賂貴近一則云流康州
　求援河北三鎭二者巳自不同且温傳云改
　撫州司馬温封上詔書而不言朝廷從否晏
　平傳則云温等還詔改永州司戶温固執文
　宗諭而止此皆異同之甚者未知其孰是兼
　薛廷老盧弘宣傳皆遺此一事不載
　　　蘇味道張錫傳悞
蘇味道傳云延載中以鳳閣舍人檢校侍郞同
鳳閣鸞臺平章事證聖元年與張錫俱坐法繫
司刑獄錫雖下吏氣象自如味道獨席地飯𬞞
爲危惴可憐者武后聞放錫嶺南纔降味道集
州刺史召爲天官侍郎聖曆初復以鳳閣侍郎
同鳳閣鸞臺三品更葬其親侵毀鄕人墓田蕭
至忠劾之貶坊州刺史
　今案張錫傳云錫久視初爲鳳閣侍郞同鳳
　閣鸞臺平章事坐洩禁中語又賕謝鉅萬時
　蘇味道亦坐事同𬒳訊繫鳳閣俄徙司刑三
　品院錫按轡專道神氣不懾日膳豐鮮無貶
　損味道徒歩赴逮席地菜食武后聞之釋味
　道將斬錫旣而流循州又武后紀云延載元
　年(甲/午)三月甲申鳳閣舍人蘇味道爲鳳閣侍
　郎同鳳閣鸞臺平章事天冊萬歲元年(乙/未)正
　月戊子味道貶集州刺史聖曆元年(戊/戌)九月
　辛巳試天官侍郎蘇味道爲鳳閣侍郎同鳳
　閣鸞臺平章事久視元年(庚/子)閏七月巳丑天
　官侍郎張錫爲鳳閣鸞臺平章事長安元年
(辛/丑)三月流張錫于循州七月蘇味道按察幽
　平等州兵馬長安二年(壬/寅)十月甲寅蘇味道
　同鳳閣鸞臺三品長安四年(甲/辰)三月巳亥貶
　蘇味道爲坊州刺史以宰相表考之皆同然
　則蘇味道凡再爲相其初相以延載元年甲
　午歲其貶集州以天冊萬歲元年乙未歲(是/年)
(先改爲證聖次/改天冊萬歲)方是時張錫未爲相也至聖
　曆元年戊戌歲味道再入相是時張錫亦尚
　未入至久視元年庚子歲閏七月張錫始爲
　相與味道共事至長安元年辛丑歲流錫于
　循州此其大槩也今味道傳乃云證聖元年
　與張錫俱坐法繫司刑獄武后放錫嶺南纔
　降味道集州刺史此大悞也盖後之史臣吳
　兢劉知幾之後追書其事不知味道貶集州
　之因但聞錫嘗與味道同下獄而錫以髙抗
　不屈流竄味道以懾懼自責獲免遂附會其
　事以爲坐此貶集州耳殊不知當證聖之時
　則張錫未爲相也味道貶集州自有所坐也
　與張錫同下獄自是再入相之後久視長安
　之間錫雖流竄味道獲免未嘗𬒳責也今試
　條陳之且又爲旁通圖譜列其歲次年號及
　二人歷官次序庻覽者昭然易見所謂證聖
　之時張錫未爲相者案武后紀及宰相表張
　錫傳並云錫以久視元年始爲相此得其實
　也而是年歲在庚子其證聖元年歲在乙未
　距庚子中間六年其事殊不相屬此其一也
　所謂味道貶集州自有所坐者案武后紀及
　宰相表延載元年九月壬寅貶李昭德爲南
　賓尉(昭德時自檢/校内史貶也)次年天冊萬歲元年正月
　戊子貶豆盧欽望爲趙州刺史韋巨源鄜州
　刺史杜景佺溱州刺史蘇味道集州刺史陸
　元方綏州刺史此五人皆宰相也而同時貶
　斥今考其傳則四人所坐皆同豆盧欽望傳
　云李昭德𬒳罪有司劾奏欽望阿順昭德不
　執正附臣罔君貶趙州刺史韋巨源傳云坐
　李昭德累貶麟州刺史(麟卽鄜字之悮/也有說見别篇)杜景
　佺傳云會李昭德下獄景佺苦申救后以爲
　面欺左遷溱州刺史陸元方傳云坐附會李
　昭德貶綏州刺史此五人旣同時爲相同時
　貶斥而四人所坐皆以昭德則味道所坐不
　言可知由是言之則味道集州之貶本坐李
　昭德之故而張錫奚預焉此其二也所謂與
　張錫同下獄乃再入相之後久視長安之間
　又獨得釋免未嘗𬒳責者案武后紀及宰相
　表久視元年錫始爲相時味道亦同爲相至
　長安元年三月錫流循州而味道一無貶責
　且錫本傳亦云武后聞之釋味道而又是年
　七月味道方奉使幽平亦足以驗其未嘗𬒳
　責此其三也然則味道此傳止以證聖元年
　與張錫下獄一事失其實則其餘考于紀傳
　遂皆叅錯不能符合宜後人之疑惑今若差
　次其事當云證聖元年有司劾味道與豆盧
　欽望等附會李昭德坐貶集州刺史召爲試
　天官侍郞聖曆初復以鳳閣侍郎同鳳閣鸞
　臺平章事長安初與張錫俱坐法繫司刑獄
　錫雖下吏氣象自如味道獨席地飯𬞞爲危
　惴可憐者武后聞之將斬錫旣而流循州釋
　味道是歲奉使幽平等州按察兵馬還二年
　今案韓臯傳云拜京兆尹奏署鄭鋒爲倉曹
　叅軍鋒苛歛吏乃說臯悉索府中雜錢折糴
　粟麥三十萬石獻於帝臯恱之奏爲興平令
　貞元十四年大旱民請蠲租賦臯府帑巳空
　内憂恐奏不敢實會中人出入百姓遮道訴
　之事聞貶撫州員外司馬由此言之則臯之
　爲京兆無政之甚者而吳湊傳所云乃似臯
　本無過而德宗以之爲過其意殊與臯傳不
　同書法如是可乎
　　　蘇幹之死紀傳不同
本紀長壽元年五月殺冬官尚書蘇幹
　今案幹傳云遷冬官尚書來俊臣素忌之誣
　幹與瑯琊王冲通書繫獄發憤卒與紀不同
　未知孰是
　　　武延秀安樂主𬒳誅處
武延秀傳云韋后敗尚與主居禁中同斬肅章
門
　今案安樂公主傳云臨淄王誅韋庻人主方
　覽鏡作眉聞亂走至右延明門兵及斬其首
　二說不同未知孰是
　　　張說評許景先文兩傳不同
許景先傳云張說曰許舍人之文雖乏峻峰激
流然詞㫖豐美得中和之氣
　今案王勃駱賓王傳後張說論文處云許景
　先如豐肌􁦼理雖穠華可愛而乏風骨與本
　傳所載不同未知孰是
　　　吳湊劉晏議王縉等罪
吳湊傳云元載賜死於是王縉楊炎王昂韓會
包佶等皆當坐湊建言法有首從從不應死一
用極刑虧德傷仁縉等由是得减死
　今案劉晏傳云元載得罪詔晏鞫之晏畏載
　黨盛不敢獨訊更勑李涵等五人與晏雜治
　王縉得免死晏請之也又王縉傳云縉敗劉
　晏等鞫其罪同載論死晏曰重刑再覆有國
　常典况大臣乎法有首從不容俱死於是以
　聞上憫其耄不加刑乃貶栝州刺史由是言
　之王縉以下以從坐免死乃劉晏之請也今
　吳湊傳止以爲湊言則悞矣蓋當時晏湊皆
　各有言但史之所叙不完爾
　　　劉悟賈直言傳不同
劉悟傳云與監軍劉承偕不叶衆辱悟縱其下
亂法悟不堪其忍承偕與都將張問謀縛悟送
京師以問代節度事悟知之以兵圍監軍殺小
使其屬賈直言質責悟曰李司空死有知使公
所爲至此軍中將復有如公者矣悟遽謝曰吾
不欲聞李司空字少選當定卽撝兵退慝承偕
囚之帝重違其心貶承偕然悟自是頗專肆上
書言多不恭天下負罪亡命者多歸之彊列其
冤
　今案賈直言傳云監軍劉承偕與悟不平隂
　與慈州刺史張汶謀縛悟送闕下以汶代節
　度事洩悟以兵圍承偕殺小使直言遽入責
　曰司空縱兵脅天子使者是欲効李司空邪
　它日後復爲軍中所指笑悟聞感悔匿承偕
　於第以免悟每有過必爭故悟能以臣節光
　明於朝且在劉悟傳則言其自是專肆上書
　不恭彊列負罪者冤在直言傳則云悟能以
　臣節光明在悟傳以爲都將張問直言傳則
　云慈州刺史張汶而又質責應答之詞皆不
　同覽者莫知所從此蓋未嘗以兩傳互相考
　究但各就本傳直加筆削故舛謬至是
　　　文宗紀與楊志誠傳不同
文宗本紀大和七年三月辛卯幽州盧龍軍節

　　　　　　　　　　　　　海虞趙開美校刋
新唐書糾謬卷第十
新唐書糾謬卷第十一
　　　　　　　　　　　　宋咸林吳縝纂
　十一曰載述脫誤
　　衡王傳誤
　　唐義識字誤
　　常山及薛譚字誤
　　程處亮名不同
　　韋倫傳記襄州事誤
　　嚴善思傳誤
　　王同皎傳誤
　　狄仁傑傳誤
　　宰相世系表脫漏不載者
　　宰相世系雖有名而計目中脫漏者
　　寧王傳漏臨淄王一名
　　武后所撰字闕漏
　　杜悰傳漏拜司徒
　　南蠻傳漏李福敗績
　　韓建害諸王紀書不盡
　　裴行立傳漏平李錡功
　　裴行立授泌州刺史誤
　　王志愔傳誤
　　膠東郡王道彦傳誤
　　孔頴逹傳悞
　　温曦尚涼國公主未明
　　李道古迫逐柳公綽及誣李聽事
　　賈至傳漏弃汝州貶岳州
　　劉蕡陳少㳺傳脫字
　　李晟世系脫漏
　　袁朗傳悞
　　長孫無忌傳漏事
　　崔戎傳脫世次
　　韓曅爲滉之族子
　　大曆十二年秋雨災
　　邢文偉傳闕漏
　　西河公主傳漏事
　　李光顔立功漏落
　　諸王有傳而無錄者
　　隱太子傳李軌事誤
　　貞觀四年日食及火紀志脫字
　　蜀王愔傳漏晉王治一名
　　李子和傳脫字
　　霍王傳證本紀脫誤
　　髙紀誤書戰地及漏書四將𬒳執
　　　衡王傳悞
十一宗諸子傳内憲宗子衡王憺
　今案憲宗諸子鄜王憬傳云長慶元年始王
　與瓊沔婺茂淄衢澶七王同封又穆宗紀長
　慶元年三月戊午封弟憺衢王然則憺之所
　封衢也而書爲衡則悞矣
　　　唐義識字誤
公主傳太宗女豫章公主下嫁唐義識
　今案唐儉傳及宰相世系表皆作善識然則
義字悞矣
　　　常山及薛譚字誤
公主傳明皇帝女常山公主下嫁薛譚
　今案薛稷傳作恒山公主嫁薛談且唐自穆
　宗以後始諱恒方明皇帝時未當避也譚談
　二字未知孰是
　　　程處亮名不同
公主傳太宗女清河公主名敬字德賢下嫁程
懷亮薨麟德時陪葬昭陵懷亮知節子也終寧
逺將軍
　今案程知節傳云子處亮尚清河公主其名
　不同未知孰是且又處亮所終之官當載于
　知節本傳之後今載于此不唯重複且失其
　所附也今若於公主傳則曰下嫁程處亮知
　節子也薨麟德時陪葬昭陵於知節傳則曰
　子處亮尚清河公主終寧逺將軍如此豈不
　兩得其所乎
　　　韋倫傳襄州事誤
韋倫傳云擢商州刺史荆襄道租庸使襄州禆
將康楚元亂自稱東楚義王刺史王政弃城遁
賊南襲江陵絶漢沔餉道倫調兵屯鄧州厚撫
降賊寇益怠乃繫禽楚元以獻収租庸二百萬
緡召爲衛尉卿俄兼寧隴二州刺史乾元中襄
州亂詔倫爲山南東道節度使而李輔國方恣
橫倫不肯謁憾之中罷爲秦州刺史
　今案肅宗紀乾元二年(巳/亥)八月乙巳襄州防
　禦將康楚元張嘉延反逐其刺史王政九月
　甲子張嘉延䧟荆州十二月乙巳康楚元伏
　誅上元元年(庚/子)四月戊申山南東道將張維
　瑾反殺其節度使史羽歲(巳/未)來瑱爲山南東
　道節度使以討張維瑾又案杜鴻漸傳乾元
　二年襄州康楚元等反商州刺史韋倫平其
　亂然則倫傳所言康楚元作亂而倫所討平
　者正肅宗紀及杜鴻漸傳所云乾元二年事
　也至次年上元元年張維瑾事卽自命來瑱
　討之矣今傳乃先叙楚元作亂討平訖始又
　云乾元中襄州亂如此卽不知康楚元作亂
　是何年而乾元中襄州亂一節是何事以此
　叅考卽見差謬矣
　　　嚴善思傳誤
嚴善思傳云譙王重福敗善思坐關通論死吏
部尚書宋璟戸部郞中李邕薄其罪給事中韓
思復固請乃流靜州
　今案睿宗紀及宰相表宋璟傳景雲元年八
　月重福以反伏誅是時璟以檢校吏部尚書
　同中書門下三品則是宰相也今捨璟宰相
　不書而載其檢校官是捨大而錄小其悞一
　也又李邕傳云重福謀反邕與洛州司馬崔
　日知捕支黨遷戶部員外郎玄宗卽位召爲
　戶部郞中則是重福反時邕未爲戶部郎中
　其悞二也
　　　王同皎傳誤
王同皎傳云尚太子女安定郡主帝卽位主進
封公主(太子卽/中宗也)
　今案公主傳云安定公主始封新寧又新都
　公主傳云神龍元年與長寧新寧義安安樂
新平五郡主皆進封然則當同皎初尚郡主
　之時止是新寧郡非安定郡至中宗復位之
　後方進安定公主同皎傳悞也當云尚太子
　女新寧郡主帝復位主進封安定公主(其安/定或)
(作定安二號不/同未知孰是)
　　　狄仁傑傳誤
狄仁傑傳云聖曆三年卒
　今案本紀聖曆三年五月癸丑改元久視而
　仁傑以九月辛丑卒當書爲久視元年卒
　　　宰相世系表脫漏不載者
于惟謙相中宗而于氏表不載下皆倣此
鄭綮相昭宗
武什方相武后
　　　宰相世系雖有名而計目中脫漏者
髙馮(字季/輔)相太宗髙宗髙氏表有宰相五人而
止計四人漏此一名
　　　寧王傳漏臨淄王一名
寧王憲傳云長壽二年降王壽春與衡陽巴陵
彭城三王同封
　今案武后紀長壽二年臘月丁卯降封皇孫
　成器(卽寧王/憲也)爲壽春郡王恒王成義衡陽郡
　王楚王隆基臨淄郡王衛王隆範巴陵郡王
　趙王隆業彭城郡王然則此封乃王也在憲
　傳當云與衡陽臨淄巴陵彭城四王同封今
　止云三王者脫悞也或曰臨淄卽明皇帝史
　家不欲列之降封之數故止書三王此說非
　也
　　　武后所撰字闕漏
武后傳云作曌　埊乙囝○　缶十
有二文
　今案集韻　作　乙作　作　外又有缶
(人<折 t="33"/>授<折 t="33"/>初<折 t="33"/>生)圀(國<折 t="33"/>聖<折 t="33"/>證)共十九字
　然則不止十二文也
　　　杜悰傳漏拜司徒
杜悰傳云懿宗立未幾册拜司空封邠國公以
檢校司徒爲鳳翔節度使
　今案懿宗紀及宰相表皆云咸通三年二月
　庚子悰守司空十月丙申悰爲司徒四年閏
　六月悰檢校司徒同平章事鳳翔節度使然
　則本傳漏其正拜司徒一節也
　　　南蠻傳漏李福敗績
李福傳云蠻侵蜀詔福持節宣撫卽拜劒南西
川節度使同中書門下平章事與蠻戰敗績貶
蘄王傳分司東都
　今案南蠻傳止有李福械繫南蠻清平官董
　成等一事外並無入宼成都敗福兵之事然
　則福傳所書得實而南蠻傳則脫漏矣
　　　韓建害諸王紀書不盡
昭宗紀乾寧四年八月韓建殺通王滋沂王禋
韶王彭王嗣韓王嗣陳王嗣覃王嗣周嗣延王
戒丕嗣丹王允(凡九/王)
　今案通王滋傳云建乃將十一王并其屬至
　石隄谷殺之十一王謂通王滋沂王禋(昭宗/子)
　韶王(失/名)彭王惕(憲宗/子)嗣韓王(失/名)嗣陳王(失/名)嗣
　覃王嗣周嗣延王戒丕嗣丹王允睦王(倚懿/宗子)
　濟王(失/名)今紀中止載九王而不記睦濟二王
　盖脫誤也
　　　裴行立傳漏平李錡功
裴行立傳云行立重然諾學兵有法母亡泣血
幾毀以軍勞累授沁州刺史
　今案行立卽李錡甥其授沁州刺史以平錡
　功也事見李錡傳今本傳遺其平錡之功止
　云以軍勞累授沁州刺史殊未盡其事也
　　　裴行立授泌州刺史誤
李錡傳云擢裴行立泌州刺史
　今案裴行立本傳云授沁州刺史又地里志
　云泌州本昌州武德五年更名唐州天祐三
　年朱全忠徙治泌陽表更名然則是天祐三
　年方有泌州之名而元和之初未有泌州以
　此見書爲沁者得其實而泌字誤也
　　　王志愔傳誤
王志愔傳云上所著應正論又言漢成帝甥昭
平君殺人以公主子廷尉上請
今案漢書此乃武帝時言成帝誤也
　　　膠東郡王道彦傳誤
膠東郡王道彦傳曰太宗問大臣曰盡王宗子
於天下可乎封德彛曰漢所封惟帝子若親昆
弟其屬逺非大功不王如周郇滕漢賈澤尚不
得茆土所以别親䟽也
　今案周之郇滕漢之賈澤皆嘗封國有土安
　得謂之尚不得茆土乎此蓋因舊書之文而
　悞易之耳舊書則曰兩漢巳降惟封帝子及
　親兄弟若宗室踈逺者非有大功如周之郇
　滕漢之賈澤並不得濫封所以别親䟽也盖
　謂宗室屬䟽者須有功如郇滕賈澤乃可得
　封云爾今新書乃謂漢非大功不王至如周
　郇滕漢賈澤雖宗室然以無功尚不得茆土
　則悞矣殊不知郇滕賈澤皆封國有土者也
　　　孔潁逹傳誤
孔潁逹傳云太宗問孔子稱以能問於不能以
多問於寡有若無實若虚何謂也對曰此聖人
教人謙耳
　今案論語此乃曾子之語非孔子所言也太
　宗悞問而潁逹悞對史臣悞書也
　　　温曦尚涼國公主未明
温彦博傳云曾孫曦尚涼國長公主
　今案公主傳止有睿宗女涼國公主下嫁薛
　伯陽非温曦也然􁓬宗女内又有荆山公主
　亦嫁薛伯陽此二者未知孰是無乃涼國實
　嫁温曦而史悞作伯陽乎若以爲然又薛稷
　傳云伯陽稷之子尚仙源公主而仙源公主
　卽涼國舊封此又似非悞無乃尚荆山者卽
　温曦乎二者雖不可得而推然必有一悞矣
　　　李道古迫逐柳公綽及誣李聽事
李道古傳云柳公綽鎭鄂岳爲飛譖上聞憲宗
欲代之會道古自黔中觀察使入朝乃代公綽
倍道入其軍公綽惶遽出財貨皆𬒳奪李聽守
安州未嘗敗道古誣逐之
　今案柳公綽傳止云元和十一年爲李道古
　代還除給事中並無𬒳飛語及道古迫逐之
　事又李聽傳云徙安州會觀察使柳公綽方
　討蔡以聽典軍一二咨之聲振賊中召爲羽
　林將軍亦無道古誣逐之事其記事者脫悞
　歟
　　　賈至傳漏弃汝州貶岳州
賈至傳坐小法貶岳州司馬寶應初召復故官
　今案至本傳述王去榮殺人事乃至德二載
　巳後乾元元年二月巳前事也其傳中自後
　更無事止是貶岳州司馬後遂言寶應初召
　復故官且至德二載歲在丁酉乾元元年歲
　在戊戌二年歲在巳亥至寶應元年歲在壬
　寅而肅宗紀云乾元二年三月九節度之師
　潰于滏水東京留守崔圓河南尹蘇震汝州
　刺史賈至奔于襄鄧案崔圓留守東都王師
　之敗相州圓懼委東都奔襄陽詔削階封尋
　召拜濟王傳又蘇震傳云震爲河南尹九節
　度兵敗震與留守崔圓奔襄鄧貶濟王府長
　史起爲絳州刺史然則至之貶岳州司馬正
　當至德乾元之際其貶岳州卽坐弃汝州而
　出奔之故也本傳旣漏其爲汝州刺史一節
　又失其爲岳州司馬之因止云坐小法而巳
　若以肅宗紀乾元二年崔圓崔震事考之則
　其貶岳州之事昭然可見也
　　　劉蕡陳少㳺傳脫字
劉蕡傳云號曰北司凶醜朋挻外群臣内掣侮
天子陳少㳺傳云佶但諸史如江鄂州
　今案外群臣字句内及佶但諸史句内必皆
　有脫字
　　　李晟世系脫漏
李晟傳云詔爲晟立五廟追賁高祖芝巳下
　今案宰相世系表晟上世名止及曾祖嵩而
　不及芝亦闕文也
　　　袁朗傳誤
袁朗傳云秦王有主簿薛収李道玄
　今案太宗文學館學士姓名中止有主簿李
　玄道而無李道玄且又玄道自有本傳甚明
　此作道玄盖悞也
　　　長孫無忌傳漏事
徐齊聃傳云長孫無忌死家廟毀頓齊聃言於
帝詔復獻公官以無忌孫延主其祀
　今案無忌本傳則全無復獻公官及以延主
　祀之事止有上元元年以孫元翼襲封事又
　案宰相世系表延卽無忌孫而元翼則是曾
　孫如此則無忌本傳脫此一事明矣
　　　崔戎傳脫世次
崔戎傳云玄暐從孫也
　今案宰相世系表戎乃玄暐四世從孫也
　　　韓曅滉之族子
王伾傳云韓曅滉族子韓臯傳以曅爲臯從弟
　今案宰相世系表則韓滉與洄乃親兄弟而
　臯則滉之子曅則洄之子然則曅爲臯從弟
　是也而王伾傳以爲滉族子則悞矣
　　　大曆十二年秋雨災
韓滉傳大曆十二年秋大雨害稼十八
　今案五行志無此異乃漏書也
　　　邢文偉傳闕漏
邢文偉傳云武后時累遷鳳閣侍郞兼弘文館
學士載初元年爲内史
　今案本紀永昌元年十月丁卯鳳閣侍郎邢
　文偉同鳳閣鸞臺平章事載初元年一月戊
　子邢文偉爲内史今傳中不載其爲平章事
　止自鳳閣侍郎爲内史况弘文館學士職之
　細者尚且記之平章事則返不書盖闕文
　　　西河公主傳漏事
順宗女西河公主始封武陵郡主下嫁沈翬薨
咸通時
　今案郭子儀孫銛傳略云尚西河公主長慶
　三年暴卒太后遣使案問發疾狀久乃解初
　西河主降沈氏生一子銛無嗣以沈氏子銛
　嗣然則西河公主又有再嫁郭氏一事而本
　傳不載乃闕文也
　　　李光顔立功漏落
李光顔傳云從髙崇文平劒南
　今案髙崇文傳云光顔以後期懼罪請深入
　自贖故有功今本傳不言盖脫漏也
　　　諸王有傳而無錄者
十一宗諸子傳中如夏悼王一儀王璲懷思王
敏之類皆有傳而無錄
　今案自宗室以下諸王其間有早夭無後或
　雖有名而無事者多不入錄其稍有記述者
　皆有錄此似例也今夏悼王儀王懷王之類
　亦略有紀叙而不入錄未知其說
　　　隱太子傳李軌事誤
隱太子傳云涼州人安興貴殺李軌以衆降
　今案李軌傳安脩仁興貴執軌送之斬於長
　安又案髙祖紀武德二年五月庚辰涼州將
　安脩仁執李軌以降然則非興貴殺軌也
　　　貞觀四年日食火及紀志脫字
太宗本紀貞觀四年正月丁卯朔日有食之癸
巳武德殿北院火(五行志記武德/殿北院火同)
　今案天文志則云閏正月丁卯朔盖紀及五
　行志皆脫閏字也
　　　蜀王愔傳漏晉王治一名
太宗紀云貞觀五年二月庚戌封子愔爲梁王
貞漢王惲郯王治晉王愼申王囂江王簡代王
是同封者六王今蜀王愔傳止云五王盖脫晉
王治一名也
　　　李子和傳脫字
李子和傳云武德元年獻欵五年從平劉黑闥
有功拜右武衛將軍十一年爲㜈州刺史
　今案武德止於九年今此云十一年疑是貞
　觀十一年而脫貞觀二字也
　　　霍王傳證本紀脫悞
霍王元軌傳云武德六年始王蜀與豳漢二王
同封
　今案元軌在髙紀武德六年八年書爲元璹
　疑紀傳不脫卽悞巳有說見别篇外武德六
　年止書云封子元璹爲蜀王元慶漢王止有
　二王而巳未嘗有所謂豳王者今傳所云豳
　漢二王者漢則元慶(本傳云始王漢後改封/陳又封道是爲道孝王)
(也)豳則鳳也(本傳云始王豳後改/封虢是爲虢莊王也)今六年本
　紀止書封元璹元慶爲蜀漢二王而不書鳳
　在本傳則云二王同封疑本紀漏鳳一名也
　　　髙祖悞書戰地及漏書四將被執
髙紀武德二年十二月永安王孝基及劉武周
戰于下邽敗績
　今案孝基及劉武周劉世讓唐儉獨孤懷恩
　等傳并太宗紀考之是時武周宼䧟并州十
　月寇晉州而夏縣人吕崇茂殺縣令反以應
　之孝基奉詔討崇茂攻夏縣軍城南而賊將
　尉遲敬德至與崇茂夾攻官軍大敗之執孝
　基等四人然則是時孝基在攻夏縣軍中無
緣在下邽與武周戰且又案諸傳孝基與賊
　止有夏縣一戰而敗遂被執而紀全不書况
　武周自入寇止到晉絳蒲澮之境卽未嘗涉
　河而南此云戰于下邽盖悞也乃夏縣耳其
　孝基等四將戰敗𬒳執此不書亦闕文也

　　　　　　　　　　　　海虞趙開美校刋
新唐書糾謬卷第十一
新唐書糾謬卷第十二
　　　　　　　　　　宋咸林吳縝纂
　十二曰事狀叢複
竊見嘉祐中進新唐書表云其事則増於前其
文則省於舊愚意以謂斯二者皆古良史之法
今新書旣成必有以稱斯言矣蓋增事者廣記
備言之謂也省文者詳略適中之謂也廣記備
言則後世得以考案詳略適中則無重複叢冗
之弊後世有所矜式然今徐觀其所著則増事
省文固未能皆如所陳往往一事數出而其大
致則同可以刋省從一者甚衆今略條其事如
左
　　　王通　趙麗妃
　　　獨孤懷忠　趙瓌
　　　慶山　薛顗薛紹
　　　沈皇后　來濟高智周
　　　合浦公主　裴柔
　　　安定公主　上官儀
　　　　　韋縚崔沔　裴行儉
　　　　　韋倫　劉正臣
　　　　　宫市　宜城公主
　　　　　張錫蘇味道　冥報記
　　　　　盧光啓　張楚金翰苑
　　　　　李巨川　皇甫冉曾兄弟
　　　　　張讀　張昌宗
　　　　　崔顥　柳公綽
　　　　　姜慶𥘉　趙驊全交
　　　　　嚴綬張延珪　徐賢妃徐堅
　　　　　項斯　李揆李玄道
　　　　　崔良佐　高重
　　　　　高定　吉中孚
　　　　　王𥙿　韋彤
　　　　　注文選五臣　裴安時
　　　　　帥夜光　叚秀實
　　　　　楊愼交　崔蝦
　　　　　　王通
王績傳云兄通隋末大儒也聚徒河汾間倣古
作六經又爲中說以擬論語不爲諸儒稱道故
書不顯唯中說獨傳
王勃傳云𥘉祖通隋末居白牛溪敎授門人甚
衆嘗起漢魏盡晉作書一百二十篇以續古尚
書後亡其序有録亡者十篇勃完𥙷缺逸定著
二十五篇王質傳云五世祖通爲隋大儒
　　　趙麗妃
貞順皇后武氏傳云𥘉帝在潞趙麗妃以倡幸
有容止善歌舞開元𥘉父兄皆美官及妃進(武/氏)
(也)麗妃恩亦㢮以十四年卒謚曰和生子瑛而
皇甫德儀生鄂王劉才人生光王皆藩邸之舊
後愛薄而妃乃專寵
太子瑛傳云𥘉瑛母以倡進善歌舞帝在潞得
幸及卽位擢妃父元禮兄常奴皆至大官鄂光
二王母亦帝爲臨淄王時以色選及武惠妃寵
幸傾後宫生壽王愛與諸子絕等而太子二王
以母失職頗怏怏
王琚傳云𥘉太子(謂明皇/帝也)在潞州襄城張暐爲
銅鞮令性豪殖喜賔客弋獵事厚奉太子數集
其家山東倡人趙元禮有女善歌舞得幸太子
止暐第其後生子瑛者也太子巳平内難召暐
拜宫門郎
　　　獨孤懷恩
獨孤懷恩傳懷恩謀作亂事
唐儉傳
劉世讓傳
　此三傳文多難以具載姑記其重複傳名而
　巳且又毎傳各有不同如元君寶或作元君
　實劉世讓作劉讓懷恩縊死于獄乃云自殺
　劉世讓逃歸乃云武周還劉讓求罷兵唐儉
　爲内史侍郎又或作中書侍郎如此者甚多
　亦難以具紀也
　　　趙瓌
中宗和思順聖皇后趙氏父瓌尚高祖長樂公
主帝爲英王聘后爲妃高宗於公主恩尤隆武
后不喜乃幽妃内侍省瓌自定州刺史駙馬都
尉貶括州絕主朝謁隨瓌之官瓌以壽州刺史
與主預越王事死神龍元年追贈瓌左衛大將
軍
公主傳云常樂公主下嫁趙瓌生女爲周王妃
武后殺之逐瓌括州刺史徙壽州越王貞將舉
兵遺瓌書假道瓌將應之主進使者曰爲我謝
王與其進不與其退若諸王皆丈夫不應淹久
至是王敗周興劾瓌與主連謀𬒳殺
越王貞傳云𥘉貞騰檄壽州刺史趙瓌諭以興
兵且假道瓌得檄許爲應瓌妻常樂長公主亦
趣諸王蚤立功故瓌與主皆死
　　　慶山
五行志云埀拱二年九月巳巳雍州新豐縣露
臺鄕大風雨雷電有山湧出高二十丈有池周
三百畆池中有龍鳯之形禾麥之異武后以爲
休應名曰慶山荆州人俞文俊上言后怒流于
嶺南武后紀云埀拱二年十月巳巳有山出于
新豐縣改新豐爲慶山赦囚給復一年賜酺三
日(五行志云九月巳巳與/此不同巳有說見别篇)
武后傳云新豐有山因震突出后以爲美祥赦
其縣更名慶山荆州人俞文俊上言太后怒投
嶺外
　　　薛顗薛紹
公主傳云城陽公主下嫁薛瓘子顗封河東縣
侯濟州刺史琅邪王沖起兵顗與弟紹以所部
庸調作兵募士且應之沖敗殺都吏以滅口事
泄下獄俱死
越王貞傳云濟州刺史薛顗與其弟紹謀應沖
率所部庸調治兵募士沖敗下獄死顗駙馬都
尉瓘之子母城陽長公主封河東縣侯紹尚大
平公主擢累右玉鈐衛員外將軍以主婚不加
戮餓死河南獄
　　　沈皇后
后妃傳云代宗睿眞皇后沈氏吳興人開元末
以良家子入東宫太子以賜廣平王實生德宗
天寳亂賊囚后東都掖廷王入洛復留宫中時
方北討未及歸長安而河南爲史思明所没遂
失后所在
德宗紀云母曰睿眞皇太后沈氏初沈氏以開
元末選入代宗宫安禄山之亂玄宗避賊于蜀
諸王妃妾不及從者皆爲賊所得拘之東都之
掖廷代宗克東都得沈氏留之宫中史思明再
䧟東都遂失所在
　　　來濟高智周
來濟傳云初濟與高智周郝處俊孫處約客宣
城石仲覽家仲覽衍於財有器識待四人甚厚
私相與言志處俊曰願宰天下濟及智周亦然
處約曰宰相或不可兾願爲通事舎人足矣後
濟領吏部處約始以瀛州書佐入調濟遽注曰
如志遂以處約爲通事舎人後皆至公輔高智
周傳云智周始與郝處俊來濟孫處約共依江
都石仲覽傾産結四人驩因請各語所期處俊
曰丈夫惟無仕仕至宰相乃可智周濟如之處
約曰得爲舎人在殿中周旋吐納可也仲覽使
相工視之工語仲覽曰高之貴君不及見之來
早顯而末躓高晩顯而壽吾聞速登者易顚徐
進者少患天道也後濟居吏部處約以瀛州參
軍入調濟曰如志擬通事舎人畢降階勞問平
生旣仲覽卒而濟等益顯
　　　合浦公主
公主傳太宗女合浦公主下嫁房遺愛并述主
驕恣謀反等事至房喬傳又載之其事大抵皆
同蓋重複也文多不録
　　　裴柔
楊貴妃傳云馬嵬之難􁄹國與國忠妻裴柔等
奔陳倉縣令率吏追之意以爲賊弃馬走林虢
國先殺其二子柔曰丐我死卽并其女刺殺之
楊國忠傳云晞及國忠妻裴柔同奔陳倉爲追
兵所斬柔故蜀倡也併坎而瘞
　　　定安公主
公主傳中宗女定安公主下嫁王同皎同皎得
罪更嫁太府卿崔銑主薨王同皎子請與父合
葬給事中夏矦銛曰主義絕王廟恩成崔室逝
者有知同皎將拒諸泉銑或訴於帝乃止銛坐
是貶瀘州都督
崔銑傳云銑尚定安公主爲太府卿𥘉主降王
同皎後降銑主卒皎子繇請與父合葬給事中
夏矦銛駮奏主與王氏絕喪應還崔詔可銛猶
出爲瀘州都督
　　　上官儀
武后傳云后城㝢深痛柔屈不耻以就大事帝
謂能奉巳故扳公議立之巳得志卽盗威福施
施無憚避帝亦昏懦舉能鉗勒使不得專久稍
不平麟德𥘉后召方士郭行眞入禁中爲蠱祝
䆠人王伏勝發之帝怒因是詔西臺侍郎上官
儀儀指言后專恣失海内望不可承宗廟與帝
意合乃趣使草詔廢之左右馳告后遽從帝自
訢帝羞縮待之如初猶意其恚且曰是皆上官
儀教我后諷許敬宗構儀殺之𥘉元舅大臣怫
㫖不閲歲屠覆道路目語及儀見誅則政歸房
帷天子拱手矣
上官儀傳云麟德元年坐梁王忠事下獄死籍
其家𥘉武后得志遂牽制帝專威福帝不能堪
又引道士猒勝中人王伏勝發之帝因大怒將
廢爲庻人召儀與議曰皇后專恣海内失望宜
廢之以順人心帝使草詔左右奔告后后自申
訢帝乃悔又恐后怨恚乃曰上官儀敎我后由
是深惡儀始忠爲陳王時儀爲􁦽議與王伏勝
同府至是許敬宗構儀與忠謀大逆后志也自
禇遂良等元老大臣相次屠覆公卿莫敢正議
獨儀納忠禍又不旋踵由是天下之政歸於后
而帝拱手矣
　　　韋縚崔沔
韋縚傳云開元二十三年赦令以籩豆之薦未
能備物宜詔禮官學士共議以聞縚請宗廟籩
豆皆加十二及定宗廟獻爵所容并外族服制
等崔沔於是亦獻議焉旣巳具載于韋縚傳而
崔沔傳復載之不知其說何謂其文稍多難以
具録也
　　　裴行儉
裴行儉傳云善知人在吏部時見蘇味道王勮
謂曰二君後皆掌銓衡
王勮傳云㝷加弘文舘學士兼知天官侍郎始
裴行儉典選見勮與蘇味道曰二子者皆銓衡
才至是語驗
　愚謂此乃裴行儉能知人之美獨書于行儉
　傳可也至王勮傳又見之則頗似重複若以
　爲此語勮傳當載則味道傳中亦當具載今
　味道傳則止言行儉才之而巳其語與此不
　同者蓋味道其後凢再爲相不止於銓衡故
　也然則行儉之說雖得之於勮而猶未盡於
　味道也或者行儉當日品目二人器識槩以
　逺到許之未必止於銓衡而史氏於勮傳欲
　必驗其言故止以銓衡目之爾殊不知其至
　於味道則又有所未盡也況士大夫旣官至
　清顯則如天官典選皆其所揚歷之地亦無
　足恠者若於行儉傳止言其素許二子以遠
　到而其後果驗豈不愈於拘二子以銓衡之
　目哉
　　　韋倫
韋倫傳云從狩奉天關播罷爲刑部尙書倫在
朝堂流涕曰宰相無狀使天下至此不失爲尙
書後何以勸聞者憚其公
關播傳云播從幸奉天盧𣏌白志貞巳貶而播
猶執政議者不平遂罷爲刑部尚書韋倫等曰
宰相不善謀使天子播越尚可爲尚書耶相與泣
諸朝
　　　劉正臣
劉全諒傳云父客奴以戍留籍幽州事平盧軍
以材力顯天寶十五載以客奴爲柳城都郡太
守攝御史大夫平盧節度使賜名正臣因襲范
陽爲史思明所敗奔還王玄志酖殺之
劉悟傳云其祖正臣平盧軍節度使襲范陽不
克死
　　　宫市
張建封傳云是時䆠者主宫市置數百十人閲
物㕓左謂之白望無詔文驗覈但稱宫市則莫
敢誰何大率與直十不償一又取閽闥所奉及
脚傭至有重荷趨肆而徒返者有農賣一驢薪
䆠人以數尺帛易之又取它費且驅驢入宫而
農納薪辭帛欲亟去不許恚曰惟有死耳遂擊
䆠者有司執之以聞帝黜宦人賜農帛十疋然
宫市不廢也諫臣交章列上皆不納
李錡傳賛云貞元以後中宫市物都下謂之宫
市不持符牒口含詔命取濫縑惡布紅紫之倍
其估裂以償直市之良賈精貨皆逃去不出列
㕓閈者惟粗襍苦窳而巳又有强驅入禁中罄
所車輦賣者不平因共歐笞之蒼頭女奴名馬
工車惴惴常畏捕取而德宗蔽於左右前後莫
知也
　　　宜城公主
宜城公主傳云始封義安郡主神龍元年與長
寜新寜義安安樂新平五郡主皆進封
　今按此卽義安郡王本傳也而又云與義安
　等五郡主皆進封無乃重複乎況三宗十一
　宗諸子傳中似此同時並封而入傳者多矣
　未嘗如此重載也
　　　張錫蘇味道
張錫傳云坐洩禁中語又賕謝鉅萬時蘇味道
亦坐事同𬒳訊繫鳯閣俄徙司刑三品院錫按
轡專道神氣不懾日膳豐鮮無貶損味道徒歩
赴逮席地菜食武后聞之釋味道將斬錫旣而
流循州蘇味道傳云證聖元年與張錫俱坐法
繫司刑獄錫雖下吏氣象自如味道獨席地飯
𬞞爲危惴可憫者武后聞放錫嶺南纔降味道
集州刺史
　　　冥報記
藝文志第四十八卷雜傳記内有唐臨冥報記
二卷
　今案第四十九卷小說家又有唐臨冥報記
　二卷
　　　盧光啓
藝文志小說家有盧光啓初舉子一卷注云字
子忠相昭宗
　今案光啓自有傳此注乃重出也
　　　張楚金翰苑
藝文志第四十九卷類書中有張楚金翰苑七
卷
　今案第五十卷摠集中又有張楚金翰苑三
　十卷未知何者爲是
　　　李巨川
藝文志第五十卷有李巨川四六集二卷注云
韓建華州從事
　今案李巨川巳見叛臣傳此注重出也
　　　皇甫冉曾兄弟
藝文志第五十卷有皇甫冉詩三卷注述皇甫
冉并弟曾等事六十餘字
　今案冉曾兄弟文藝傳自有傳此注重出也
　　　張讀
藝文志有張讀建中西狩錄十卷注云字聖用
僖宗時吏部侍郎
　今案張薦傳末讀自有傳此注重出也
　　　張昌宗
藝文志有張昌宗古文紀年新傳三卷注云昌
宗冀州南宫人太子舍人
　今案文藝張昌齡傳自有昌宗事此注重出
　也
　　　崔顥
藝文志有崔顥詩一卷注中述顥無行弃妻等
事
　今案文藝孟浩然傳末顥自有傳巳具載其
　事此重出也
　　　柳公綽
柳公綽傳始生三日伯父子華曰興吾門者此
兒也至子華傳又曰子華公綽諸父也豈非冗
文乎
　　　姜慶初
玄宗女新平公主傳叙姜慶初事
　今案姜皎傳末慶初傳又載之此重出
　　　趙驊全交
趙宗儒傳云父華字雲卿少與殷寅顔眞卿柳
芳陸據蕭潁士李華邵軫善時人語曰殷顔柳
陸李蕭邵趙謂能全其交也
　今案蕭潁士傳云嘗兄事元德秀而友殷寅
　顔眞卿柳芳陸據李華邵軫趙驊時人語曰
　殷顔柳陸李蕭邵趙以能全其交也潁士傳
　旣載之矣又於宗儒傳附見之此重出也
　　　嚴綬張廷珪
嚴綬傳末載李進賢事
　今案張廷珪傳末亦載之此蓋重出也
　　　徐賢妃徐堅
徐賢妃傳云惠之弟齊聃齊聃子堅皆以學聞
女弟爲髙宗婕妤亦有文藻世以擬漢班氏
　今案徐堅傳末云齊聃姑爲太宗充容仲爲
　髙宗婕妤皆明圖史議者以堅父子如漢班
　氏此亦重出也
　　　項斯
藝文志云項斯詩一卷注云字子遷江東人會
昌丹徒尉
　今案楊敬之傳末巳叙斯之字及鄕里等事
　今藝文志又載之此重出也
　　　李揆李玄道
李揆傳云系出隴西爲冠族去客滎陽祖玄道
爲文學館學士
　今案李玄道自有傳在禇亮傳末其文曰李
　玄道者本隴西人世居鄭州然則揆傳與玄
　道傳旣畧相引綴玄道傳巳云本隴西人世
　居鄭州揆傳又言之豈非冗文乎
　　　崔良佐
藝文志雜史類内崔良佐三國春秋注云良佐
深州安平人凡二十六字
　今案文藝崔元翰傳中巳叙良佐始末事六
　十餘字甚悉今藝文志又載之蓋重出也
　　　髙重
藝文志春秋類内云髙重春秋纂要四十卷注
云字文明士廉五代孫凡四十二字
　今案髙重巳附見于士廉傳末其叙說甚詳
　此註重出也
　　　髙定
藝文志易類云髙定周易外傳二十二卷注云
郢子京兆府叅軍
　今案髙定自有傳附郢傳後此注重出也
　　　吉中孚
藝文傳下盧綸末云吉中孚鄱陽人官戶部侍
郞
　今案藝文志云吉中孚詩一卷注云楚州人
　始爲道士後官校書郎登宏辭諫議大夫翰
　林學士戶部侍郞判度支貞元初卒此說自
　與盧綸傳末不同且又中孚等當大曆時與
　苗發韓翃同號十才子其家世及聲迹皆巳
　略見于綸傳矣如中孚之事宜刪定從一而
　乃重複兩見且又其說異同如此非所謂刋
　脩者也
　　　王𥙿
公主傳同安公主下嫁隋州刺史王𥙿隋司徒
柬之子終開府儀同三司
　今案王方翼傳云祖𥙿隋州刺史尚同安大
　長公主官開府儀同三司卒謚曰文此二傳
　自可刪就一見足矣不必兩載之也
　　　韋彤
儒學韋彤傳彤京兆人四世從祖方質爲武后
時宰相
　今案韋雲起及孫方質自皆有傳雲起京兆
　萬年人孫方質光宅初爲鳳閣侍郎同鳳閣
　鸞臺平章事今彤傳止可云韋彤光宅宰相
　方質四世從孫餘皆可刪去也
　　　注文選五臣
藝文志有五臣注文選三十卷注具述五臣官
位姓名共四十字
　今案文藝吕向傳末又載此五人姓名蓋重
　出也
　　　裴安時
藝文志第四十七卷有裴安時左氏釋疑七卷
注云字適之大中江陵少尹
　今案第四十八卷又有裴安時史記訓纂二
　十卷元魏書三十卷其注亦與上文同蓋重
　出也
　　　帥夜光
藝文志第四十九有帥夜光三玄異義三十卷
并注十七字
　今案夜光在方技張果傳後自有傳此注不
　惟重出兼與傳不同未知孰是
　　　叚秀實
叚秀實傳云秀實嘗以禁兵寡弱不足僃非常
言於帝曰(文多/不錄)世多其謀
　今案兵志中巳具載秀實之䟽而傳又具述
　之其文意皆同蓋重出也
　　　楊愼交
長寧公主傳述下嫁楊愼交及貶官等事
　今案楊恭仁傳又載愼交歷官貶官等事此
　蓋重出也
　　　崔嘏
藝文志有崔嘏制誥集十卷注叙嘏事四十字
　今案李德𥙿傳後巳有崔嘏事七十餘字此
新唐書糾謬卷第十三
　　　　　　　　　　　　宋咸林吳縝纂
　十三曰宜削而返存
　　安樂公主覽鏡作眉
　　林藴矜氏族
　　令狐德棻宜州人
　　杜審權手自下簾
　　蔣洌父墓植松柏
　　姚崇傳
　　嚴綬李逹
　　宋之愻爲刺史教婢
　　韓滉乘馬李巖服裘
　　五王賛中不字
　　楊恭仁爲雍州牧事
　　　安樂公主覽鏡作眉
安樂公主傳云臨淄王誅韋庻人主方覽鏡作
眉聞亂走至右延明門兵及斬其首追貶爲悖
逆庻人
　今案玄宗紀云乃夜率劉幽求等入苑中玄
　宗率摠監羽林兵會兩儀殿梓宫宿衛兵皆
　起應之遂誅韋氏又韋氏傳云俄而臨淄王
　引兵夜破玄武門又劉幽求傳云臨淄王入
　誅韋庻人預叅大策是夜號令詔敕一出其
　手然則玄宗之起事在夜而公主方覽鏡作
　眉何爲哉斯必妄也設使其事誠然尚不足
　書而况於妄乎
　　　林藴矜氏族
林藴傳云藴辨給嘗有姓崔者矜氏族藴折之
曰崔杼弑齊君林放問禮之本優劣何如邪其
人俯首不能對
　今案凡史之所紀必繫乎興亡治亂禮樂政
　刑褒貶勸懲賢愚邪正有益於名教有考於
　後人則雖多書而無害若安樂公主覽鏡作
　眉林藴矜氏族之類雖連編累牘書之何補
　於事乎是徒汙簡䇿而貽譏誚也
　　　令狐德棻宜州人
令狐德棻宜州華原人
　今案地理志華原乃京兆府之屬縣也其注
　云義寧二年以華原宜君同官置宜君郡并
　置土門縣以􁑗之武德元年曰宜州貞觀十
　七年州廢省宜君土門以華原同官隷雍州
　然則宜州雖嘗暫置數年然終於廢省則其
　名不當復存當曰雍州或京兆華原人可也
　　　杜審權手自下簾
杜審權傳云或晝日少息則顧直將解簾卽旁
無人自起徹鈎手擁簾徐下乃退
　今案此亦人之間居燕處常事末節又何足
　載於史乎
　　　蔣洌父墓植松柏
髙智周傳末蔣洌父挺之卒洌兄弟廬墓側植
松柏千餘
　今案丘墓之植松柏亦足紀歟若其以多爲
　貴則又非所聞也
　　　姚崇傳
姚崇傳云况木積年而木自當蠧乎
　今案此一句中當有刋脩之字不當冗長如
　此也
　　　嚴綬李逹
嚴綬傳載其未貴時干李逹而逹不禮旣顯後
逹謁綬而綬不禮以報之之事首末凡百餘字
(文多/不錄)何預於興亡治亂而載之歟
　　　宋之愻爲刺史教婢
宋之問傳後叙之愻爲刺史教歌婢事
　今案此於興亡治亂何所損益而記之邪
　　　韓滉乘馬李巖服裘
韓滉傳云自始仕至將相乘五馬無不終櫪下
李巖傳云爲叅軍時製一裘服終身
　今案史之爲書如此等事亦當記邪
　　　五王賛中不字
五王賛云五王提衛兵中興唐室不淹辰其謀
深矣至不盡誅諸武使天子藉以爲威何其淺
邪釁牙一啓爲豔后豎兒所乘無亦神奪其明
厚韋氏毒以興先天之業乎不然安李之功賢
於漢平勃逺矣
　今案所謂不然安李之功賢於漢平勃其不
　字可削也
　　　楊恭仁爲雍州牧事
宰相表貞觀九年七月辛巳恭仁罷爲雍牧
　今案宰相表楊恭仁以武德二年自黃門侍
　郎凉州摠管遥領納言六年四月入爲吏部
　尚書兼中書令檢校涼州諸軍事至九年七
　月罷自後表内不見復入爲何官至此忽有
　此罷爲雍州牧一事且案恭仁本傳止有武
　德末拜雍州牧而無貞觀九年爲雍州牧事
　然則此九年七月罷者乃武德九年七月罷
　而貞觀九年七月恭仁罷一事本無之乃悞
　書也况本紀内亦不書卽可見宰相表悞剩
　此一事可削也
新唐書糾謬卷第十三　海虞趙開美校刋
新唐書糾謬卷第十四
　　　　　　　　　　　　宋咸林吳縝纂
　十四曰當書而返闕
　　九宫貴神
　　穆宗改名
　　宰相表闕文
　　王思禮傳闕文
　　雨五十二日而不書月
　　蘇定方傳
　　　薛大鼎傳
　　　五行志
　　　李子和傳
　　　馬周傳
　　　太子監國時宰相紀傳闕載
　　　紀傳漏記蕭瑀事
　　　李勣傳
　　　長孫無忌傳
　　　百官志
　　封德彛傳
　　忠義吕子臧傳漏載馬元規
　　鄭元璹朱粲傳
　　劉潼傳
　　　九宫貴神
崔龜從傳云大和初遷太常博士最明禮家㳂
革定九宫皆列星不容爲大祠詔可其議九宫
遂爲中祠
　今案新書全不載九宫貴神之所本而其進
　新書表畧云名篇立傳因革增損義類凡例
　具載别錄然其别錄今世罕傳皆不知其刋
　削之所謂今龜從傳旣述其事則它志傳中
　亦當因事著九宫之始庻其本末相證而後
　世可考焉况九宫之神自唐中葉以還世世
　崇奉人主嘗所親祝禮次昊天上帝列爲大
　祠迄今不改其禮蓋亦甚重此正古所謂有
　其舉之莫敢廢而史氏所宜紀錄者也後世
　欲有所考據捨史籍奚適哉今新書直削而
　不述使一代鉅典湮晦不傳後學無復稽考
　罔然不知其所本實闕文也
　　　穆宗改名
穆宗紀云穆宗皇帝諱恒始封建安郡王進封
遂王
　今案憲宗紀元和元年八月丁卯進封子延
　安郡王宥爲遂王(卽穆宗也延安建安/字有悞巳見别篇)元和
　七年立遂王宥爲皇太子十五年正月庚子
　憲宗崩閏月丙午皇太子卽皇帝位于太極
　殿以上穆宗之爲皇太子其名宥也及本紀
　則諱恒新史又不載改名年月今案澧王惲
　傳云初惲名寛深王察洋王寰絳王寮建王
　審元和七年並改今名以此推之當是元和
　六年惠昭太子旣薨七年乃立遂王爲皇太
　子因此並與諸子改名皆從心爲文而穆宗
　之名必是此時所改以唐會要考之則可驗
　矣蓋新史凡諸帝在濳之日諸事多所簡畧
　不復詳述故不能見尔然旣爲一朝之史凡
　人主或皇太子之名豈細故哉當明加紀述
使後人開卷而歷歷可考今乃削而不著使
覽者莫見本末則難免闕文之譏也(自後文/武宣懿)
(僖昭六帝在藩與本紀所載之諱皆不同又/不見所改年月其失皆與穆紀同也)
　　　宰相表闕文
長孫無忌傳晉王爲皇太子無忌自司徒爲太
子太師同中書門下三品房喬傳自司空爲太
子太傅知門下省事蕭瑀傳自特進爲太子太
保李勣傳自兵部尚書爲特進太子詹事並同
中書門下三品
　今案宰相表内止載蕭瑀李勣二人所命之
　官而無忌喬則不載此乃當書實闕文也
　　　王思禮傳闕文
王思禮傳云在太原器甲完精儲粟至百萬斛
云
　今案鄧景山傳云思禮在太原儲廥盈衍請
　輸半以實京師此一事當載於思禮本傳今
言之不盡實闕文也
　　　雨五十二日而不書月
五行志第二十四云貞元二年五月乙巳雨至
于丙申
今案五行志載元和十二年八月壬申雨至
于九月戊子自壬申至戊子止十七日猶且
　明書月以謹其事今自乙巳至丙申凡五十
　二日若乙巳在五月中旬後則事關五六七
　月凡三月豈可不明書丙申所係之月使後
　世何由而知哉實闕文也
　　　蘇定方傳
蘇定方傳云定方討賀魯勒兵進至雙河與彌
射歩眞合
　今以定方傳上下文考之不見彌射歩眞是
　何人漢兵邪漢將邪蕃兵邪蕃將邪戎人部
　族名邪及以西突厥傳考之乃漢所遣將二
　人阿史那歩眞然則在定方傳則皆不書姓
　豈非闕文也乎
　　　薛大鼎傳
齊王祐傳長史薛大鼎屢諫不聽帝以輔王無
狀免之
　今案薛大鼎本傳則無之此當書也
　　　五行志
太宗本紀貞觀三年六月巳卯大風㧞木
　今案五行志不載此一事以武德二年十二
　月壬子大風㧞木例推之則當載蓋闕文也
　　　李子和傳
本紀貞觀六年正月癸酉靜州山獠反右武衛
將軍李子和敗之
　今案李子和傳不載此一事蓋闕文也
　　　馬周傳
本紀貞觀十八年十一月甲午馬周爲遼東道
行軍大摠管
　今案馬周傳不載此一事蓋闕文也
　　　太子監國時宰相紀傳闕載
宰相表貞觀十九年二月乙卯士廉攝太子太
傅劉洎馬周太子左庻子許敬宗右庻子髙季
輔少詹事張行成同掌機務
　今案是時太宗親征髙麗而皇太子監國于
　定州故以士廉洎周等佐之是亦宰相之任
　也故新書載之宰相表者以此然而不載於
　紀者何哉又案士廉洎周敬宗傳皆載其輔
　太子監國同掌機務之事惟季輔行成傳不
　載亦闕文也
　　　紀傳漏記蕭瑀事
宰相表貞觀二十年四月甲子瑀罷太子太保
　今案本紀及蕭瑀傳皆無此一節蓋闕文也
　　　李勣傳
本紀貞觀二十一年三月戊子李世勣爲遼東
道行軍大摠管以伐髙麗
　今案宰相表及髙麗傳皆同而世勣本傳則
　不載蓋闕文也
　　　長孫無忌傳
本紀貞觀二十二年正月丙午長孫無忌檢校
中書令知尚書門下省事宰相表亦同
　今案無忌傳不載此一事然至於述髙宗卽
　位後乃云進無忌太尉檢校中書令猶知門
　下尚書二省旣云猶知二省則是前此曾知
　二省矣本傳闕文無疑也
　　　百官志
太宗本紀云髙祖以謂太宗功髙古官號不足
以稱乃加號天策上將
　今案天策上將亦官號也以翰林學士例言
　之亦當見于百官志今百官志不載實闕文
　也
　　　封德彛傳
髙祖紀武德六年四月癸酉封德彛爲中書令
　今案同時宰相裴寂蕭瑀楊恭仁傳各載其
　所命之官獨封德彛傳無爲中書令一節蓋
　闕文也
　　　忠義吕子臧傳漏載馬元規
髙祖本紀武德元年十月壬午朱粲䧟鄧州刺
史吕子臧死之
　今案吕子臧傳同時死于鄧者又有慰撫使
　馬元規一人其守職死事與子臧同而不得
　載名於紀豈獨闕文而巳哉是無以旌忠節
　而助風教也
　　　鄭元璹朱粲傳
髙紀武德元年十二月辛巳鄭元璹及朱粲戰
于商州敗之
　今案鄭元璹及粲傳皆無此一戰蓋闕文也
　　　劉潼傳
鄭裔綽傳云宣宗初劉潼由鄭州刺史授桂管
觀察使裔綽固爭潼被責未久不宜付廉察帝
巳遣使者頒詔追罷之
　今案劉潼傳止云爲靈武節度使坐累貶鄭
　州刺史改湖南觀察使而漏此桂管觀察使
　追罷詔命一事不載蓋闕文也
　　　　　　　　　　　　海虞趙開美校刋
新唐書糾謬卷第十四
新唐書糾謬卷第十五
　　　　　　　　　　　宋咸林吳縝纂
　十五曰義例不明
　　中宗紀前與諸帝紀詳略不同
　　宗室有書姓或不書姓者
　　一事兼該諸傳而諸傳中有載不載者
　　皇后傳所書不同
　　薨卒書法不同
　　温王不立紀傳
　　姚南仲傳書獨孤后事
　　太宗紀魏徵薨事
　　　中宗紀前與諸帝紀詳略不同
本紀云中宗大和大聖大昭孝皇帝諱顯髙宗
第七子也母曰則天順聖皇后武氏髙宗崩以
皇太子卽皇帝位
　今案諸帝紀初必書其始封或遷徙改名進
　爵及歷官次序等事然後乃記卽位而中宗
　自髙宗時封周王又徙英王改名哲武后時
　復名顯之類以諸帝紀例皆宜僃書今乃畧
　而不述未知其故
　　　宗室有書姓或不書姓者
太宗紀貞觀二年正月癸丑吐谷渾寇岷州都
督李道彦敗之八年十二月辛丑特進李靖爲
西海道行軍大摠管膠東郡公道彦爲赤水道
行軍摠管以伐吐谷渾十二年十一月巳巳明
州山獠反交州都督李道彦敗之
　今案道彦卽淮安王神通之子故八年爲赤
物劉洎堅正其言有益不輕然諾於人能自𥙷
闕馬周敏銳而正評裁人物直道而行所任皆
稱朕意禇遂良鯁亮有學術竭誠親於朕若飛
鳥依人自加憐愛無忌應對機敏善避嫌求於
古人未有其比摠兵攻戰非所善也
　今案太宗所評諸人短長惟楊師道一人載
　入本傳然亦有不同其外諸人皆不見於本
　傳未審當載之歟不當載歟此亦義例之不
　明者也
　　　皇后傳所書不同
哀帝紀云母曰皇太后何氏又昭宗十七子傳
云積善皇后生𥙿及哀皇帝
　今案后妃傳凡所生必書曰生某宗某王某
　公獨何皇后傳不書其生德王裕及哀帝不
　審其義例何謂也
　　　薨卒書法不同
太宗紀貞觀元年六月辛丑封德彛薨又公主
傳中宗女定安公主嫁太府卿崔銑主薨又崔
祐甫傳是歲𬒳疾薨年六十
今案封德彛傳云貞觀元年遘疾卧尚書省
帝親臨視命尚輦送還第卒年六十又崔行
　功傳末云孫銑尚定安公主卒崔祐甫病及
卒然則封德彛在本紀則書薨在本傳則書
卒定安公主在本傳則書薨在崔銑傳則書
　卒崔祐甫在本傳則書薨在其子傳則書卒
　不知其義例謂何新書之内此比甚多不可
遽數今但畧舉其一二以見其書法之駮雜
　難明也
　　　温王不立紀傳
三宗諸子傳云中宗四子韋庻人重潤後宫生
重福重俊殤帝
　今案新書凡列帝諸子間有史失其傳者亦
　必摽其名而著其遺逸無傳之因不直爾晦
　其名也今此所謂殤帝者乃重茂也始封北
　海郡王神龍初進封温王中宗崩韋后矯遺
　詔立之爲皇太子遂卽皇帝位旣而臨淄王
　以兵討亂韋氏敗睿宗卽位復封爲温王景
　雲二年正月徙封襄王開元二年七月丁未
　薨追冊爲殤帝重茂之立凡二十餘日比於
　諸王事亦稍殊若以前史昌邑王北鄉矦例
　推之其始封進爵及平生事迹則宜列之爲
　傳其卽位後所行之事則當編之於中宗睿
　宗之紀今此傳但記殤帝二字其餘則皆略
　而不述亦不顯其名及隱晦無傳之因返更
　不若列帝諸子之失傳者使後世覽者莫知
　殤帝之爲誰此又書法之不可曉者也
　　　姚南仲傳書獨孤后事
姚南仲傳云大曆十年獨孤皇后崩
　今案本紀大曆十年十月丙寅貴妃獨孤氏
　薨丁卯追冊爲皇后后妃傳所載亦同然則
　獨孤氏當薨時止貴妃耳安得遂書爲崩此
　蓋不惟義例之不明蓋未嘗考其位號先後
　而書也
　　　紀魏徵薨事
太宗本紀貞觀十七年正月戊辰魏徵薨
　今案新書例本紀惟書宰相而它官不書今
　據宰相表徵以十六年九月丁巳罷爲太子
　太師矣故於十七年正月表内更不書此徵
　薨一節蓋謂非宰相故也而本紀十六年九
　月不書徵罷至十七年薨則是尚以爲宰相
　乎若尚以爲宰相當書則表内不當記云罷
　爲太子太師至十七年正月猶當書其薨於
　表如此則於義方允於例爲合若以爲巳罷
　宰相不當書則本紀内當記其十六年罷爲
　太子太師而十七年則不當更載其薨也此
　一事進退皆無所據依紀表二者必有一悮
矣
　　　　　　　　　　　　海虞趙開美校刋
新唐書糾謬卷第十五
新唐書糾謬卷第十六
　　　　　　　　　　　宋咸林吳縝纂
　十六曰先後失序
　　郭正一未相前對䇿今傳在爲相之後
　　僕固懷恩爲副元帥及橫水之戰紀傳前
　　　後不同
　　盧坦傳叙李錡柳晟閻濟美事失序
　　蔣乂傳記張孝忠事失序
　　元載傳殺李少良失序
　　記火灾年次不倫
　　柳渾傳記事失序
　　　郭正一未相前對䇿今傳在爲相之後
郭正一傳載正一永隆中爲平章事永淳中遷
官等事次乃云劉審禮與吐蕃戰青海大敗髙
宗召群臣問所以制戎正一曰(云云文/多不錄)劉齊賢
皇甫文亮等議亦與正一合帝納之
　今案髙宗紀儀鳳三年(歲在/戊寅)九月丙寅李敬
　玄劉審禮及吐蕃戰于青海敗績審禮死之
　又永隆元年(歲在/庚辰)正一爲平章事永淳元年
(歲在/壬午)正一遷官而劉齊賢亦以是年十月方
　爲平章事其皇甫文亮亦非同時爲相之人
　由是而言則審禮敗死在永隆永淳之前相
　　　逺而正一齊賢此對乃未爲相時事非
　爲相後所言其證甚明今書於永隆永淳之
　後失其次序矣
　　　僕固懷恩爲副元帥及橫水之戰紀傳
　　　　前後不同
僕固懷恩傳云於是雍王以元帥爲中軍拜懷
恩同中書門下平章事爲之副時諸節度皆以
兵會次黃水(黃卽橫/字之悞)
　今案代宗紀寳應二年十月辛酉雍王适討
　史朝義甲戌敗史朝義于橫水十一月僕固
　懷恩爲朔方河北副元帥在本紀則懷恩先
　破賊後爲副元帥在傳則先爲副元帥而後
　破賊二者未知孰是
　　　盧坦傳書李錡柳晟閻濟美事失序
盧坦傳云坦爲中丞時帝罷諸道長吏代還進
奉旣而乃述有司毁李錡祖墓坦上䟽諫止之
事
　今案憲宗紀元和二年十二月甲申李錡伏
　誅三年正月癸巳大赦罷諸道受代進奉錢
　其次序自如此而坦傳失之矣
　　　蔣乂傳記張孝忠事失序
蔣乂傳云貞元九年擢右拾遺史館脩撰德宗
重其職先召見延英乃命之張孝忠子茂宗尚
義章公主毋亡遺占丐成禮帝念孝忠功卽日
召爲左衛將軍許主下降乂上䟽以爲墨縗禮
本緣金革未有奪䘮尚主者繆盭典禮違人情
不可爲法
　今案張孝忠傳云貞元二年河北蝗民餓死
　如積孝忠與其下同粗淡日膳裁豆䜺而巳
　人服其儉推爲賢將明年檢校司空詔其子
　尚義章公主孝忠遣妻入朝執親迎禮賞賚
　甚厚五年爲將佐所惑以兵襲蔚州入之然
則孝忠傳所記年次甚明其茂宗尚主及親
　迎成禮殆止在貞元三年四年之間爾蔣乂
　傳則載之貞元九年之後失其序矣
　　　元載傳殺李少良失序
元載傳云大曆八年吐蕃宼邠寧議者謂三輔
巳西無襟帶之固於是載議河隴利害旣而叙
載僣越不法等事然後云會李少良上書詆其
醜狀載怒奏殺少良道路目語不敢復議
　今案代宗紀大曆六年五月殺李少良今此
　傳先述八年吐蕃事後述李少良事則失其
　序矣
　　　記火灾年次不倫
五行志第二十四記貞元十三年十九年火事
然後記二年七月洪州火事此亦記錄之失序
也
　　　柳渾傳記事失序
柳渾傳云本名載朱泚亂渾匿終南山羸服步
至奉天賊平乃更今名貞元元年遷兵部侍郎
封宜城縣伯李希烈據淮蔡關播用李元平守
汝州渾曰是夫衒玉而賈石者也往必見禽何
賊之攘旣而果爲賊縳三年以本官同中書門
下平章事
　今案本記建中四年(是歲/癸亥)正月庚寅李希烈
　䧟汝州執刺史李元平十月涇原節度使姚
　令言反犯京師戊申如奉天朱泚反興元元
　年(甲/子)六月姚令言朱泚伏誅貞元元年(乙/丑)二
　年(丙/寅)三年(丁/卯)正月兵部侍郎柳渾同中書門
　下平章事又案關播傳叙播用李元平守汝
　爲李希烈所縛然後述從幸奉天事然則元
　平失守在朱泚反之前久矣今渾傳則先叙
　朱泚建中四年十月反事又及貞元元年事
　然後述建中四年正月巳前用李元平事此
　失其序矣
　　　　　　　　　　　　海虞趙開美校刋
新唐書糾謬卷第十六
新唐書糾謬卷第十七
　　　　　　　　　　　宋咸林吳縝纂
　十七曰編次未當
　　蕭瑀傳書太子師保等事
　　太子三太三少次序
　　孟詵無隱槩而入隱逸傳
　　李栖筠傳方清事
　　僕固懷恩馬存亮贊失所附
　　　蕭瑀傳書太子師保等事
蕭瑀傳云晉王爲皇太子拜太子太保同中書
門下三品帝曰三師以德導太子者也禮不尊
則無所取法乃詔師入謁太子出門迎拜
　今案晉王之爲皇太子也太宗以司徒長孫
　無忌爲太子太師同中書門下三品(同三品/自此始)
(此見於長/孫無忌傳)以司空房喬爲太子太傅知門下
　省事(此見於/房喬傳)而瑀自特進爲太子太保李勣
　自兵部尚書爲特進太子詹事並同中書門
　下三品(此見於/李勣傳)此乃一時之所謂妙選者今
　史欲著其事宜於無忌傳僃書所命師傅保
　詹事等姓名及所除之職次載帝所言尊敬
　師傅之意至於喬瑀勣傳則略陳其事仍指
　諸傳以相援證庻後世僃見一時之事此亦
　央體當然者也今則太師傳内旣不具載始
　末而太傅詹事傳内但各述拜官至太保傳
　内始書其事又不云同時拜師傅詹事者何
　人使覽者不能推見更有師傅詹事此亦記
　述之未允者也
　　　太子三太三少次序
食貨志唐世百官俸錢會昌後不復增今著其
數太師太傅太保錢二百萬太尉司徒司空一
百六十萬太子太師太保太傅一百四十萬太
子少師少保少傅百萬
　今案百官志云太師太傅太保各一人是爲
　三師太尉司徒司空各一人是爲三公又東
　宫官太子太師太傅太保各一人從一品少
　師少保少傅各一人從二品其次序皆如此
　獨食貨志太子太傅少傅反居太保少保之
　下何也
　　　孟詵無隱槩而入隱逸傳
　今案孟詵本方術養生之士也舊書止列于
　藝術傳且未嘗有隱槩今書乃入隱逸傳莫
　諭其說
　　　李栖筠傳方清事
李栖筠傳云出爲常州刺史蘇州豪士方清因
歲凶誘流殍爲盗積數萬依黟歙間阻山房東
南厭苦詔李光弼分兵討平之
　今案方清阻亂事本紀及李光弼傳皆不載
　惟栖筠傳有之及劉晏李芃傳略見姓名然
　栖筠方是時止爲常州刺史且無討伐之職
　而方清自是蘇州士豪依阻黟歙詔自委李
　光弼討平與栖筠無所干預何爲乃見於栖
　筠傳乎此當載之光弼傳也
　　　僕固懷恩馬存亮賛失所附
僕固懷恩賛而列于陳少㳺傳後馬存亮賛而
列于仇士良楊復光之後

　　　　　　　　　　　　海虞趙開美校刋
新唐書糾謬卷第十七
新唐書糾謬卷第十八
　　　　　　　　　　　　宋咸林吳縝纂
　十八曰與奪不常
　　建定邊軍之策
　　論封建事
　　李愬李光顔平蔡之功
　　韓臯有大臣器
　　憲宗罷韓全義
　　嚴綬治太原事
　　　建定邊軍之策
路巖傳云巖爲劒南西川節度使承蠻盗邊後
巖力拊循置定邊軍於卭州扼大度治故關取
壇丁子弟敎擊刺使𥙷屯籍由是西山八國來
朝以勞遷兼中書令封魏國公
　今案南蠻傳云初李師望建言成都經總蠻
　事曠日不能决請析卭蜀嘉眉黎雅嶲七州
　爲定邊軍建節度制機事近且速天子喟然
　卽詔師望爲節度使治卭州卭距成都才五
　舍嶲州最南去卭乃千里緩急首尾不相副
　而師望利專制諱不言此二傳言定邉軍利
　害自不同而各載之使後世何以取信歟
　　　論封建事
宗室傳贊云唐興䟽屬畢王至太宗稍稍降封
時天下巳定帝與名臣蕭瑀等喟然講封建事
欲與三代比隆而魏徵李百藥皆謂不然百藥
稱帝王自有天命曆祚之短長不緣封建若乃
百藥推天命乃臆論也
　今案此贊意盖短百藥以爲國祚短長本諸
　天命不在乎封建之與郡縣以爲臆論不足
　取也然至於十一宗諸子贊則曰曆數短長
　自有底止彼漢七國晉八王不得其效愈速
　禍云斯言也亦何異於百藥之論歟
　　　李愬李光顔平蔡之功
李愬傳賛曰平蔡功愬爲多
　今案李光顔賛曰世皆謂李愬提孤旅入蔡
　縛賊爲竒功殊未知光顔於平蔡爲多也此
　二人平蔡之功皆爲多則與奪果安在乎
　　　韓臯有大臣器
韓臯傳云臯資質重厚有大臣器
　今案臯本傳臯爲京尹而用小人言掊歛亟
　進以希時邀寵及百姓以旱灾受弊則喑嘿
　不言德宗庸闇之主也猶知其非而逐之于
　外今史氏乃以爲有大臣器則古之以道事
　君者固如是乎
　　　憲宗罷韓全義
韓全義傳云全義討蔡無功班師過闕下託疾
不入謁卒不見天子去時恨帝失政使姦人得
自肆云憲宗在藩疾之旣嗣位全義大懼願入
覲不復用以太子少保致仕卒
　今案杜黃裳傳云於是夏綏銀節度使韓全
　義憸佞無功因其來朝白罷之以全義傳言
　之則是憲宗素已疾全義之姦妄雖不因黃
　裳之白亦必罷去而黃裳傳則又全歸功於
　黃裳而隱憲宗之疾惡明斷史筆與奪豈當
　如是乎
　　　嚴綬治太原事
裴垍傳云嚴綬守太原政一出監軍李輔光垍
劾其懦以李鄘代之
　今案嚴綬傳云綬爲河東節度使在鎭九年
　尚寛惠治稱流聞士馬孳息入爲尚書右僕
　射然則綬治太原在本傳則爲有治迹可取
　在裴垍傳則爲無治狀而可罪二者是非孰
　在乎

　　　　　　　　　　　　　海虞趙開美校刋
新唐書糾謬卷第十八
新唐書糾謬卷第十九
　　　　　　　　　　　宋咸林吳縝纂
　十九曰事有可疑
　　文德皇后傳所記恐誤
　　宜城公主傳所書可疑
　　叚文昌傳有疑
　　牛氏表有可疑
　　朱敬則預誅二張可疑
　　張孝忠妻入朝迎公主事可疑
　　覃王字可疑
　　譙王傳裴巽未明
　　賈至論諸人善守
　　柳渾爲張延賞所擠
　　王維王縉兄弟
　　裴寂兩書四月癸酉爲左僕射
　　崔彦昭逐李可及
　　　文德皇后傳所記恐誤
文德皇后傳云從幸九成宫方屬疾會柴紹等
急變聞帝甲而起后輿疾以從
　今案帝紀并柴紹傳並未嘗有急變之事莫
　知何謂疑其無之
　　　宜城公主傳所書可疑
宜城公主傳略云主嫁裴巽帝恚斥爲郡主久
之復故封神龍元年
　今案中宗自未改神龍未返正巳前止稱太
　子神龍元年始復帝位今傳云帝恚斥爲郡
　主久之復故封則是神龍元年以前明矣神
　龍以前曷嘗有帝所稱者何帝乎
　　　叚文昌傳有誤
叚文昌傳云南詔襲南安帝以文昌得蠻夷心
詔使下檄尉讓卽日解而去
　今案文昌傅以本紀及南蠻傳考之自大和
　四年巳後至九年並無南詔宼南安因得文
　昌檄而解去之事且南安不見屬何郡疑皆
　無之
　　　牛氏表有可疑
宰相世系表云安定牛氏出自漢隴西主簿崇
之後
(遼允後周工部/尚書臨淮公<折 t="33"/>弘隋吏部尚/書竒章公)
　今案隋書牛弘傳云安定鶉觚人也本姓尞
　氏祖熾郡中正父允魏侍中工部尚書臨涇
　公賜姓爲牛氏然則是本姓尞而弘父名允
　賜姓爲牛今此表乃云遼允是遂以遼允爲
　名又云出隴西主簿崇之後則其得姓甚逺
　與隋書殊爲差舛然古之牛氏實安定人故
　允封臨涇亦不出其地今此表則云臨淮又
　亦可疑且若弘之世系果出鶉觚則當日弘
　所封亦應不出安定臨涇之境今乃逺取竒
　章似必有說况近世史氏記人之鄕里多非
　其眞如李則隴西王則太原姚則吳興之類
　昔人巳嘗譏其失今此牛氏世表恐亦同之
　兼案集韻尞字自是人姓(音/聊)而隋書乃唐初
　所脩去隋未逺所脩之人多隋時人其所載
　述必得其詳恐此世表後人所撰不知源因
　妄相附著云爾
　　　朱敬則顯誅二張可疑
武后紀桓彦範敬暉等誅二張復中宗處其人
名内有庫部員外郎朱敬則
　今案敬則傳敬則當武后世巳嘗爲相罷後
　爲成均祭酒冬官侍郎鄭州刺史致仕且未
　嘗爲庫部員外郎而本傅亦不言其同誅二
　張雖有與敬暉宻議誅之之䇿然傳亦止云
　暉卒用其策亦不言敬則同臨其事也疑此
　一名悮載
　　　張孝忠妻入朝迎公主事可疑
蔣乂傳云張孝忠子茂宗尚義章公主母亡遺
占丐成禮帝念孝忠功卽日召爲左衛將軍許
主下降又上䟽以爲墨縗禮本緣金革未有奪
䘮尚主者繆盭典禮違人情不可爲法帝令中
使者諭茂宗之母之請乂意殊堅帝曰卿所言
古禮也今俗借吉而婚不爲少對曰俚室窮人
子旁無至親乃有借吉以嫁不聞男冐凶而娶
陛下建中詔書郡縣主當婚皆使有司循典故
無用俗儀公主春秋少待年不爲晩請茂宗如
禮便帝曰更思之會太常博士韋彤裴堪諫曰
婚禮主人几筵聽命稱事立文謂之嘉所以承
宗廟繼後嗣也䘮禮創巨者日久痛甚者愈遲
二十五月而畢謂之凶所以送死報終示有節
也故夫義婦德父慈子孝昔魯矦改服晉襄墨
縗緣金革事則有權變安有釋縗服衣冕裳去
堊室行親迎以凶瀆嘉爲朝廷爽法䟽入帝迂
其言促行前詔然心嘉乂有守
　今案張孝忠傳云貞元二年河北蝗明年檢
　校司空詔其子茂宗尚義章公主孝忠遣妻
　入朝執親迎禮賞賚甚厚然則旣云孝忠遣
　妻入朝則是茂宗之母尚在安得復有在䘮
　之說歟且又云茂宗母亡遺占丐成禮則是
　入朝者孝忠之後妻而茂宗之後母乎且觀
　傳之所叙似孝忠之妻將亡而有遺言丐速
　成禮故德宗從之則其人之亡固未久也而
　孝忠巳娶後妻可乎朝廷亦以妻待之禮歟
　史官亦以妻書之可乎凡此者皆史氏不明
　白其事未免後人之惑也
　　　覃王字可疑
古之封一字王皆國名至唐則有以州名者若
延王通王沂王韶王彭王之類是也而其内有
封覃王者不知此國名邪州名邪或潭之悞耶
若是州名亦莫知其何在也
　　　譙王傳裴巽未明
譙王重福傳云趍東都舍駙馬裴巽家
　今案唐駙馬都尉裴巽有二其一尚中宗女
　宜城公主其一尚睿宗女薛國公主今重福
　所舍之裴巽其宜城歟薛國歟不可得而知
　然意者重福卽中宗子今旣作亂必趍其所
　親姊妹之家然則無乃宜城之裴巽是邪史
　不明言特以意度之爾且又薛國初嫁王守
　一守一以開元十二年死後始再嫁裴巽以
是言之則宜城之裴必矣然則裴巽者一時
　果有二人邪或薛國之巽卽宜城之巽邪皆
　不可得知然此亦史氏之所宜辨析者故載
　之云
　　　賈至論諸人善守
賈至傳云至德中將軍王去榮殺富平令肅宗
新得陜且惜去榮材詔貸死至諌或曰去榮善
守陜新下非去榮不可守臣謂不然李光弼守
太原程千里守上黨許叔冀守靈昌魯炅守南
陽賈賁守雍丘張廵守雎陽初無去榮未聞賊
能下也
　今案肅宗紀至德二載八月靈昌郡太守許
　叔冀奔于彭城九月丁丑安慶緒䧟上黨郡
執節度使程千里癸卯復京師慶緒奔于陜
　郡十月戊申廣平郡王俶及安慶緒戰于新
　店敗之克陜郡又魯炅保南陽𬒳圍凡一年
　晝夜戰人至相食卒無救至德二載五月乃
　率衆突圍走襄陽由是言之魯炅以二載五
　月弃南陽賈賁以至德元載死于雍丘而張
　廵代守許叔冀以八月弃靈昌程千里以九
　月失上黨至十月肅宗乃得陜而去榮殺人
　又得陜之後則數子者或死或失守皆巳在
　得陜之前而賈至猶有此言無乃謬乎且至
實當時朝臣也凡諸將得失無容不知而謬
　悞至此深可疑也
　　　柳渾爲張延賞所擠
柳渾傳叙傳渾爲張延賞所擠罷相
　今案延賞與渾在貞元三年同時爲相是年
　延賞以七月壬申薨渾以八月己丑始罷然
　則其罷非緣延賞所擠此其一也又案延賞
　傳以病困不能事其所建請减吏員事尚不
　能主之而死何暇復擠柳渾乎此其二也由
　是言之延賞擠渾之言其殆妄乎
　　　王維王縉兄弟
王維傳云縉爲蜀州刺史維表已有五短縉有
五長臣在省戶縉逺方願歸所任官放田里使
縉還京師久乃召縉爲左散騎常侍
　今案縉傳云祿山亂擢太原少尹佐李光弼
　以功加憲部侍郎遷兵部史朝義平詔宣慰
　河北使還有指俄拜黃門侍郎同中書門下
　平章事則縉未嘗歷爲蜀州及常侍此可疑
　者一也又縉傳云祿山亂擢太原少尹佐李
　光弼以功加憲部侍郎遷兵部史朝義平詔
　宣慰河北而維傳云維以上元初卒今案祿
　山以天寶十四載作亂(是歲/乙未)與其子慶緒及
　央思明及其子朝義相繼叛逆至代宗廣德
　元年而朝義平中間歷天寶十五年(丙/申)至德
　二載(丁/酉)乾元元年(戊/戌)二年(巳/亥)上元元年(庚/子)二
　年(辛/丑)寶應元年(壬/寅)廣德元年(癸/卯)是年春史朝
　義死縉宣慰河北是時維之卒巳久矣自丙
　申至庚子五六年之間縉未嘗有入蜀及爲
　常侍之事此可疑者二也又維傳云祿山反
　維爲賊得迫爲給事中賊平皆下獄時縉位
　巳顯請削官贖維罪肅宗亦自憐之下遷太
　子中允久之遷中庻子三遷尚書右丞今案
　安祿山以天寶十五載(丙/申)六月䧟京師至至
　德二載(丁/酉)九月復京師十月復東京凡䧟賊
　官下獄當在此際方是時縉官位巳顯則何
　由復有爲蜀州刺史等事此可疑者三也由
　是言之維傳所言殆皆無之
　　　裴寂兩書四月癸酉爲左僕射
宰相表武德四年四月癸酉寂爲左僕射至六
年又云四月癸酉寂爲左僕射(即裴/寂也)
　今案本紀武德四年四月不書寂爲左僕射
　至六年則書此一可疑也又自四年寂爲左
　僕射之後中間不載遷改罷免無緣於六年
　再爲左僕射此二可疑也又寂本傳止述自
　右僕射遷左雖不載其年然亦不述其兩爲
　左僕射此三可疑也又案五行志武德四年
　八月丙戌朔日食今以八月丙戌朔却而推
　之則是年四月内無癸酉日而六年十二月
　壬寅朔日食以十二月壬寅朔却而推之則
　是年四月内有癸酉日此四可疑也由是言
　之四年四日癸酉寂爲僕射疑其悞書本無
　此一事也
　　　崔彦昭逐李可及
崔彦昭傳云伶人李可及爲懿宗所寵橫甚彦
昭奏逐死嶺南
　今案彦昭傳彦昭懿宗時爲戶部侍郎由河
　陽節度使徙河東僖宗立授兵部侍郎諸道
　鹽鐵轉運使俄同中書門下平章事又案僖
　宗本紀彦昭以乾符元年八月始爲相時僖
　宗巳卽位朞年矣又案曹確傳云懿宗咸通
　中確爲相時帝寵優人李可及可及憑恩橫
　甚人無敢斥擢爲威衛將軍確諌帝不聽至
　僖宗立始貶死方懿宗寵可及勢盛之時曹
　確以宰相言之尚不納而彦昭是時又非宰
　相何由一言而可及遂貶死此可疑者一也
　况確傳云僖宗立可及始貶死而彦昭傳則
　云彦昭奏逐死嶺南卽未審彦昭以懿宗時
　言邪以僖宗時言邪若以懿宗時言則曹確
　以宰相言之尚不從而彦昭身非言事之官
　又無評彈之職何由一言便逐若以爲當僖
　宗時言之遂逐則當懿宗時可及巳爲衆人
　人所憎確傳巳具載其事豈容僖宗卽位之
　後曹確返無一言直候朞年之後彦昭爲相
　言之然後貶逐乎此可疑者二也然則彦昭
　傳所書殆皆妄誕可疑也

　　　　　　　　　　　　　海虞趙開美校刋
新唐書糾謬卷第十九
新唐書糾謬卷第二十
　　　　　　　　　　宋咸林吳縝纂
　二十曰字書非是
昔班固爲漢書其間存用古字使後世兼見古
人文字之學且又不妨本書而餘光施及後人
斯可謂一舉而兩得在小學家不爲無助故其
叙傅自云正文字維學林此實史家之一美而
後世脩書者之所宜法也今新書則不然不惟
失一舉兩得使人不忘古之意而又時載不經
訛誤之字使後世何述焉今略編其字如左
　誤用字
　　姚宋傳贊　嚴挺之傳
　　藩鎭傳序　崔郾傳
　　張廷珪傳　杜佑傳
　　蕭俛傳　蕭遘桓彦範等傳
　　康承訓傳　蕭至忠贊
　　隱太子巢刺王突厥等傳
　　袁朗傳　張建封傳
　　　屈突通唐儉崔寧傳
　　　崔光遠傳　辛替否髙郢等傳
　　　薛嵩傳　孫逖傳
　　　韋待價等傳　狄仁傑傳
　　　姦臣傳贊　上官儀贊
　　　李嶠傳　何皇后傳
　　　竇建德傳　王義方傳
　　　員半千傳(安祿山史/思明贊)
　　　鄭善果傳　吐火羅傳
　　不經字
　　　張建封傳　蘇源明傳
　　　安金藏傳　田緒傳(并目錄)
　　　吳元濟并李日知傳
　　　孫思邈傳　盧弘宣傳
　　　李栖筠傳　鄭餘慶傳
　　李翰徐申等傳　李光弼楊炎等傳
　　　岑文本等傳　韋處厚傳
　　吉温傳　五行志
　　　裴冕傳　吕諲傳
　　訛錯字
　　　南蠻傳　史憲誠傳
　　　王勃傳　韓滉傳
　　　太宗紀　僕固懷恩傳
　　　李懷仙傳　代宗紀
　　　矦君集傳　陳京傳
　　　昭宗紀傳　王播傳
　　　韋挺傳　魏徵陸贄等傳
　　　姜撫傳　劉氏宰相世系表
　　　元稹傳　王緯傳
　　　李紳傳　百官志
　　　李德裕傳　李磎傳
　　　李錡傳　劉崇望等傳
　　　王凝傳　矦希逸傳
　　　柳宗元傳　盧懷愼及吐蕃等傳
　　　李晟贊　韓愈傳
　　　劉武周傳　蘇定方傳
　誤用字
　　　姚宋傳贊
姚宋傳贊云崇勸天子不求邊功璟不肯賞邊
臣而天寶之亂卒悼其害可謂先見矣
　今案卒悼其害不知謂何意者悼乃蹈之誤
　歟
　　　嚴挺之傳
嚴挺之傳云君子以爲徧
　今案此徧乃徧字當爲偏亦有偏音然行之
　巳久不可亂也
　　　藩鎭傳序
藩鎭傳序云其人自視由羌狄然
　今案由蓋猶字史臣之誤也
　　　崔郾傳
崔郾傳云五子瑶瑰瑾珮璆瑤任禮部侍郎鄂
岳觀察使瑾禮部侍郎湖南觀察使瓌珮俱逹
官
　今案初用瑰字末用瓌字可乎
　　　張廷珪傳
張廷珪傳彫弊字
　今案當作凋字而新書内二字通用之如是
　頗多難以具載今因此發之它不復云(見前/史中)
(亦頗通用然考其訓釋自各不/同似難以通用故不敢不辨也)
　　　杜佑傳
杜佑傳云信安郡王漪表爲靈州别駕
　今案信安郡王名禕漪禕雖同音而義訓不
　同不可通用也
　　　蕭俛傳
蕭俛傳云穆宗初兩河底定
　今案底字疑當爲厎
　　　蕭遘桓彦範等傳
蕭遘傳云迫畏不暝
桓彦範傳云髙枕而暝
李涵傳云席地以暝
　今案古字暝眠通其字當從目
　　　康承訓傳
康承訓傳云留婦弱持陬
　今案說文云陬阪隅也今此云婦弱持陬義
　不可曉疑當爲掫字說文云掫夜戒守有所
　擊也
　　　蕭至忠贊
蕭至忠贊云帝且悞徃失而精來鑒巳
　今案悞字合是悟字
　　　隱太子巢刺王突厥等傳
隱太子傳云髙祖授禪
巢刺王元吉傳云帝授禪
突厥傳云皆授靖節度以討之
　今案授皆當作受
　　　袁朗傳
袁朗傳云至見危受命則無人焉
　今案受當作授
　　　張建封傳
張建封傳云與徐軍埆
　今案埆當作确其字從石
　　　屈突通唐儉崔寧傳
屈突通傳云帝遣其家僮徃召通趨斬之
唐儉傳云命趨還舟
崔寧傳云趨與禁兵雜往
　今案三傳趨字皆當作趣(音/促)字史臣之悞也
　　　崔光逺傳
崔光逺傳云後召見悞非是
　今案悞字當作悟
　　　辛替否髙郢等傳
辛替否傳云寺塔不足穰飢饉
髙郢傳云不勞人以攘禍又云若以攘禍
　今案穰攘皆當作禳
　　　薛嵩傳
薛嵩傳云好蹴踘
　今案踘當作鞠毱
　　　孫逖傳
孫逖傳云父䘮缺復拜舍人
　今案缺合作闋
　　　韋待價等傳
韋待價傳云朝野共蚩薄之
李商隱傳云黨人蚩謫
李齊運傳士人蚩之
　今案說文云蚩蟲也又毛詩注云敦厚貌無
　蚩薄之訓疑當作嗤
　　　狄仁傑傳
狄仁傑傳云如得上方斬馬劒
　今案前漢朱雲周勃傳百官表上方字皆作
　尚方然則爲上字者悞矣
　　　姦臣傳贊上官儀贊
姦臣傳贊三宰嘯凶牝奪辰上官儀贊牝咮鳴
辰
　今案此蓋取書牧誓之語其字皆當作晨
　　　李嶠傳
李嶠傳云今百姓受窶
　今案集韻􁋑字注云被表切說文物落上下
　相付也通作􁌞􁌞又同部殍注云餓死曰殍
　或作　􁌞莩然則􁋑窶之字當作殍殍􁌞􁌞
　則可若作􁋑則本訓不同於義未允也
　　　何皇后傳
昭宗何皇后傳云帝奔播旣屢威柄盡䘮左右
皆捍逆庸奴
　今案捍字疑當作悍
　　　竇建德傳
竇建德傳云使人如灌津祠充墓
　今案史記及前漢竇后傳地理志皆作觀顔
　師古曰觀津清河之縣也舊書亦作觀蓋唐
　初嘗於其地置觀州(在地理志/景州境内)然則未嘗有
　作灌字者獨新書如是蓋悞也
　　　王義方傳
王義方傳云光武失之逢萌
今案人姓逢字當作夅今從　非也又案後
漢紀傳皆作龐萌蓋逢龐得姓本殊爲字亦
　異不可混同今改龐爲逢非也
　　　員半千傳安祿山史思明贊
員半千傳云得天下英才五千與榷所長
安祿山史思明贊云張杜榷論至今多稱誦之
　今案半千之意欲與天下英才校其所長則
　榷字疑當作角或作确張杜榷論字當作確
　　　鄭善果傳
鄭善果傳云從幸江都從宇文化及至遼城
　今案本紀武德二年閏二月辛丑竇建德殺
　宇文化及于聊城又淮安王神通傳云進擊
　宇文化及于魏化及敗走聊城神通追北賊
　願降神通不受竇建德㧞聊城勢遂張竇建
　德傳云建德引兵討化及連戰破之化及保
　聊城乃四靣乘城拔之然則化及之敗在聊
城而善果傳以爲遼則非也
　　　吐火羅傳
吐火羅傳云有稻夌粟豆
　今案夌字當作麥
　不經字
　　　張建封傳
張建封傳地迫于寇常困　不支
　今案字書無　字疑當作蹙集韻蹙迫也
　　　蘇源明傳
蘇源明傳云市井餒􁟕
　今案字書無􁟕字此蓋殍(𬒳表切餓死日/殍又作殍􁌞莩)字
　誤爲此爾
　　　安金藏傳
安金藏傳云桑　紩之
　今案　字字書所未見疑當作􁇒
　　　田緒傳并目錄
田緒傳賈躭目錄賈躭
　今案躭當從耳今皆從身非也
　　　吳元濟并李日知傳
吳元濟傳云以馬㹅爲留後李日知傳諸子方
惣角
　今案馬㹅字會元以義考之字當作摠且諸
　紀傳皆作揔字其字俱從手獨此從牛蓋流
　俗不典之字字書所無也日知傳亦同
　　　孫思邈傳
導以藥石救以　劑
　今案字書無　字當作砭說文云以石刺病
　也
　　　盧弘宣傳
盧弘宣傳云下檄䝱諭
　今案字書無䝱字當作脅
　　　李栖筠傳
李栖筠全傳栖字皆從手
　今案其字從手不見于經典案集韻則當從
　木
　　　鄭餘慶傳
鄭餘慶傳云損增儀矩又云准漢舊事
　今案矩當作榘准當作凖
　　　李翰徐申等傳
李翰傳云析骸以㸑
徐申傳云繇　蠻
　今案說文當作㸑此二傳字皆非也
　　　李光弼楊炎等傳
李光弼傳云設么幄城隅
楊炎傳云貌么陋
　今案么字皆當作幺
　　　岑文本等傳
岑文本隋楊炎傳愍字
　今案愍當作愍
　　　韋處厚傳
韋處厚傳云皇子方襁褓
　今案說文褓當作緥
　　　吉温傳
吉温傳云見温繦葆時
　今案其字當爲襁緥今作繦葆非也
　　　五行志
五行志貞觀十三年三月壬寅雲陽石燃
　今案燃當作然
　　　裴冕傳
裴晃傳云爯調渭南尉
　今案爯當作再
　　　吕諲傳
吕諲傳云志行整飾
　今案餝當作飭
　訛錯字
　　　南蠻傳
南蠻傳云入自卭峽關圍雅州
　今案雅州止有卭崍關峽乃崍字之悞也
　　　史憲誠傳
史憲誠傳云丌志紹
　今案其傳作志沼及文宗紀亦沼然則作紹
　者誤也
　　　王勃傳
王勃傳云客劒南嘗登葛憒山曠望慨然
　今案地理志彭州九龍縣有葛璝山作憒者
　誤也
　　　韓滉傳
韓滉傳云爲元佐辦裝
　今案方述劉玄佐事復云元佐蓋玄誤爲元
　也
　　　太宗紀
太宗紀貞觀二十二年九月眉卬雅
　今案當作卭字卬字誤也
武德二年劉武周據并州宋金剛䧟滄州
　今案劉武周獨孤懷恩尉遲敬德傳乃澮州
　作滄者悞(澮州案地理志本絳州冀城縣武/德元年置四年廢時劉武周方作)
(亂河東絳澮正其境/也若滄州則太逺矣)
　　　僕固懷恩傳
僕固懷恩傳云諸節度皆以兵會次黃水
　今案代宗紀及史朝義傳乃橫水作黃者悞
　也
　　　李懷仙傳
李懷仙傳云故懷先與田承嗣薛嵩
　今案先字悞當作仙
　　　代宗紀
代宗紀廣德元年永泰元年書戰于盩厔又云
盩厔穭麥生渾奴刺寇盩厔
　今案其字皆悞當作盩厔
　　　矦君集傳
矦君集傳云爲磧石道行軍摠管
　今案太宗紀貞觀八年十二月君集爲積石
　道行軍摠管宰相表亦同然則磧字悞當爲
　積也
　　　陳京傳
陳京傳云天子尚尤豫未剛定
　今案尤字必悞合是冘字如馬璘傳諸將冘
　疑張文瓘傳冘豫少决李抱眞傳内冘豫皆
　與此同意也
　　　昭宗紀贊
昭宗贊云昭宗爲人明隽
　今案隽字悞當作雋
　　　王播傳
王播字明剔
　今案當作敡
　　　韋挺傳
韋挺傳云蓋牟城
　今案牟當從牛今從干誤也
　　　魏徵陸贄等傳
魏徵傳云龍逢比干也
　今案逄當作逢
魏徵傳云蕭然耗矣陸贄傳全卷皆作耗
　今案耗當作
　　　姜撫傳
方技姜撫傳云旱藕杜蒙也
　今案本草藥中無杜蒙疑是牡蒙牡蒙紫參
　也見嘉祐本草第七卷沙參注中
　　　劉氏宰相世系表
宰相世系表劉氏注云尉氏房有仁軌琢
　今案尉氏劉氏在唐無名琢者爲宰相止有
　瑑相宣宗琢字乃瑑之悞也
　　　元稹傳
元稹傳豈睱陳治安議教化
　今案睱字合從日今從目誤也
　　　王緯傳
王緯傳云淅西觀察使
　今案淅乃浙字也
　　　李紳傳
李紳傳末云屢爲怨仇所根却
　今案此根字當作拫其字從手今從木悞也
　　　百官志
百官志大理獄丞所掌職事内云家人入待
　今案此乃侍字之悞也
　　　李德裕傳
李德𥙿傳舊制歲抄運内粟
　今案此抄字合從禾
　　　李磎傳
李磎傳云反摘磎奏
　今案當作返擿
　　　李錡傳
李錡傳云天下㰌酒漕運
　今案攉當作搉
　　　劉崇望等傳
劉崇望傳卽河中鎸諭
鎸宙傳鎸諭之
　今案皆當作鐫
　　　王凝傳
王凝傳云州有冶賦羡銀常摧直以優吏奉
　今案摧字恐是搉之誤
　　　矦希逸傳
矦希逸傳云人䒷之
　今案䒷乃苦字之誤
　　　柳宗元傳
公主傳玄宗臨晉公主下嫁郭濳曜
　今案孝友傳乃鄭濳曜而其父萬鈞亦尚代
　國公主證据甚明爲郭姓者悞也
　　　南昌公主
公主傳髙祖女南昌公主下嫁蘇朂
　今案蘇朂傳乃云南康公主未知孰是
　　　張說字悞爲銳字
禮儀志開元十四年通事舍人王嵒上䟽請刪
去禮記舊文而益以今事詔付集賢院議學士
張說以爲禮記不刋之書去聖久逺不可改易
而唐貞觀顯慶禮儀注前後不同宜加折衷以
爲唐禮乃詔集賢院學士右散騎常侍徐堅左
拾遺李銳及太常博士施敬本撰述歷年未就
而銳卒蕭嵩代銳爲學士奏起居舍人王仲丘
撰定爲一百五十卷是爲大唐開元禮
　今案藝文志開元禮一百五十卷注云張說
　請脩貞觀永徽五禮爲開元禮命賈登張烜
　施敬本李銳王仲丘陸善經洪孝昌撰集蕭
　嵩摠之又案張說傳說爲集賢院學士知院
　事常典集賢圖書之任開元十八年卒又案
　蕭嵩傳嵩以開元十四年以兵部尚書領朔
　方節度使徙河西節度使以破吐蕃功授同
　中書門下三品十七年進兼中書令自張說
　罷宰相令缺四年嵩得之又案玄宗紀開元
　十一年四月張說爲中書令十四年四月罷
　十七年六月蕭嵩兼中書令以是言之方初
　脩開元禮之時卽張說摠領至十八年說卒
　卽蕭嵩摠之蓋皆以見任宰相或舊相摠之
　也况蕭嵩名位素崇當開元十四年巳爲兵
　部尚書節度使而李銳乃其屬官嵩豈容下
　與銳爲代乎此蓋是說卒嵩代說爲學士而
　悞以說爲銳於是義理皆不明也
　　　雍王畢王房各有景悞
宗室世系表雍王繪之曾孫有廬國公相州刺
史景悞
　今案畢王璋之曾孫亦有蔡國公景悞此二
　人止是三從昆弟
　　　　　　　　　　　　海虞趙開美校刋
新唐書糾謬卷第二十　長洲(顧<折 t="33"/>植書/趙應期刻)
栁宗元傳貞符内云後之祅淫囂昏好怪之徒
　　今案此囂字疑是嚚字
又云琢斮屠剔膏流節離之禍不作
　　今案此琢字疑是㭬字
　　　　　盧懷慎及吐蕃等傳
盧懷慎傳疆埸有警
吐蕃傳疆埸不定又疆場不明
　　今案此皆合作場
　　　　　李晟賛
李晟傳賛云捉孤軍抗群賊身佩安危而氣不少衰
　　今案郭子儀傳賛曰子儀自朔方提孤軍轉戰逐北誼不還
　　顧又五王賛曰五王提衛兵誅嬖臣中興唐室蓋提之爲言
　　緫勒統御之謂若乃命之爲捉於文殊爲不典今李晟賛所
　　謂捉孤軍者即提字之悮歟
　　　　　韓愈傳
韓愈傳所要光決於心
　　今案乃是先決於心
又賛云無柢捂聖人者
　　今案當作抵
又云以荀況楊雄爲未淳
　　今案當作醇
　　　　　劉武周傳
劉武周傳云破之於美食川
　　今案獨孤懷恩及秦瓊傳皆爲美良川蓋良悮爲食也
　　　　　蘇定方傳
蘇定方傳云縛賀魯以還又云遂面縛降
　　今案其字皆當作縛
