#+TITLE: 五代史纂誤-宋-吳縝
#+DATE: 2016-06-11 12:20:51
#+SOURCE: github.com/kanripo/KR2a0031 master 854ddfc4                
欽定四庫全書　　　　　史部一
　五代史纂誤目録　　　　正史類
　　巻上
　　　梁本紀三事　　　　唐本紀十六條
　　　晉本紀七條　　　　周本紀五條
　　　唐家人𫝊四條　　　晉家人𫝊一條
　　　漢家人𫝊二條　　　周家人𫝊二條
　　　梁臣𫝊八條
　　巻中
　　　唐臣𫝊九條　　　　漢臣𫝊二條
　　　周臣𫝊一條　　　　死事𫝊二條
　　　唐六臣𫝊五條　　　義兒𫝊四條
　　　雜𫝊十三條
　　巻下
　　　雜𫝊十八條　　　　司天攷一條
　　　後蜀世家五條　　　南唐世家二條
　　　東漢世家二條
　　　　(臣/)等謹案五代史纂誤宋吳縝撰縝嘗作新
　　　　唐書糾繆以正宋祁歐陽修等蹖駮牴牾之
　　　　失已著于録此則専取修所撰五代史摘其
　　　　舛纇輯為一書晁公武讀書志陳振孫書録
　　　　解題俱作五巻尤袤遂初堂書目不著巻數
　　　　宋史藝文志則作三巻南渡後曾與新唐書
　　　　糾繆合刻于吳興附唐五代二史之末今糾繆
　　　　尚有明代槧本流𫝊而纂誤獨久佚不見惟
　　　　永樂大典各帙中頗載其文採綴裒集猶能
　　　　得其次序據晁公武志稱所列二百餘事今
　　　　檢驗僅一百十四事約存原書十之五六然
　　　　梗概已略具矣歐陽修五代史文章法度足
　　　　亞史漢而攷證則往往疎舛如司馬光通鑑
　　　　攷異所辨晉王三矢付莊宗等事皆為訛漏
　　　　之甚者至徐無黨注不知參核事蹟寥寥數
　　　　語尤屬簡陋無當縝為抉其缺誤一一臚攷
　　　　而折衷之雖其間如周太祖紀甲辰之當作
　　　　甲申今歐史不誤乃縝所見刋本偶譌而亦
　　　　執以攻修之短頗不免于吹毛求疵然其校
　　　　勘實為精審凡修輕改舊文首尾失檢之處
　　　　無不疏通剖析切中癥結故宋代頗推重之
　　　　章如愚山堂攷索亦具列紀𫝊不同各條以
　　　　明此書之不可以不作至如所稱唐明宗紀
　　　　趙鳳罷條徐無黨注中忘其日三字檢今本
　　　　無之又晉出帝紀射鴈于繁臺句今本亦無
　　　　鴈字足見後來行世之本其文視昔已復多
　　　　所脫遺此類尤足以存古本之舊五代向惟
　　　　歐史孤行學者每病其太簡今薛居正舊史
　　　　既已薈稡成編而是書亦得掇拾叢殘復顯
　　　　于世于以參稽互訂固讀史者所宜取資也
　　　　謹依宋史目次釐為三巻其間有與薛史同
　　　　異者並略加附識于下備攷證焉乾隆四十
　　　　七年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　五代史纂誤巻上
　　　　　　　　　　　　　宋　吳縝　撰
梁本紀(案章如愚山堂攷索云歐陽史前後舛誤如梁/太祖紀作朱友謙而列𫝊作友諒此呉縝纂誤)
(所為作也則纂誤當有末帝/以前事而永樂大典闕之)
　　末帝三事
帝與趙巖謀討友珪自始謀以至即位事二百餘字文
多不録
　今按此事既見于此紀而袁象先楊師厚趙巖𫝊又
　三見之象先𫝊亦二百餘字大㫖皆與此紀同頗為
　重複師厚巖傳比象先𫝊稍減然亦有繁詞此宜刋
　定從一或見于此紀或象先𫝊餘人則取當記之要
　事約略載之可也如是則省文多矣
貞明二年春二月丙申楊涉罷
　今按楊涉之相及罷以本紀及𫝊攷之頗有異同列
　之如左
　太祖紀開平元年嵗次丁卯四月皇帝即位五月以
　唐相楊涉為門下侍郎同中書門下平章事(案今史/太祖本)
　(紀開平元年五月止以涉為門下/侍郎未嘗同中書門下平章事)
　二年嵗次戊辰四月楊涉罷十一月左僕射楊涉同
　中書門下平章事
　三年嵗次已已九月楊涉罷
　末帝紀貞明二年嵗次丙子二月丙申楊涉罷
　涉本傳云唐亡事梁為門下侍郎同中書門下平章
　事在位三年俛首無所施為罷為左僕射知貢舉後
　數年卒
　　以上涉之再入再罷紀𫝊既已不同至于貞明二
　　年二月丙申但書涉罷而不見其入之年月此尤
　　為可疑無乃史遺其入歟或誤書其罷歟注者亦
　　不述其因莫知其説也
貞明四年泰寧軍節度使張守進叛附于晉亳州團練
使劉鄩為兖州安撫制置以討之五年冬十月劉鄩克
兗州張守進伏誅
　今按劉鄩劉處讓傳皆為張萬進紀𫝊不同未知孰
　是(案薛史梁本紀及張萬進傳俱云葛進降于梁/賜名守進歐陽史削去賜名一事故紀𫝊不同)
唐本紀
　　莊宗一事
存勗年十一從克用破王行瑜遣獻捷于京師
　今按唐書本紀并王行瑜𫝊克用以昭宗乾寕二年
　冬破斬王行瑜是年嵗在乙卯若是時莊宗年十一
　則當以乙巳生然莊宗紀末云同光四年四月莊宗
　崩其注云年四十三是嵗丙戌推其生年則莊宗合
　以甲辰生此其證一也又唐廢帝紀云莊宗呼帝小
　字曰阿三不徒與我同年其敢戰亦類我按廢帝崩
　時年五十三是嵗丙申推其生年亦合是甲辰生此
　其二證也又按莊宗紀克用破孟方立于邢州還軍
　上黨置酒三垂岡時莊宗在側方五嵗而孟方立𫝊
　云文徳元年方立乞兵于王鎔以攻晉乃遣將奚忠
　信攻晉遼州忠信大敗晉兵乗勝攻之文徳元年嵗
　在戍申時莊宗方五嵗推其生年則亦合是甲辰生
　此其證三也由此言之則莊宗從破王行瑜獻捷時
　當為年十二也(案五代會要及薛史俱云莊宗以乙/巳年生年四十二是歐陽史本不誤)
　(惟徐無黨注作/四十三為誤耳)
　　明宗九事
三月壬子嗣源至魏
　今按莊宗紀四月丁亥朔莊宗崩則三月内不當有
　壬子日當為二月壬子也(案三月壬子嗣源至魏歐/陽史本于薛史據薛史莊)
　(宗紀同光四年三月丁未朔四月丁丑朔是三月内/當有壬子日矣而明宗紀又作四月丁亥朔以正月)
　(戊午朔五月丙辰朔推之則莊宗紀之三四兩月朔/實誤歐陽史分采兩紀之文未嘗緫核月日遂致前)
　(後參差附/訂于此)
甲寅軍變嗣源入于魏與在禮合夕出止魏縣
　今按霍彦威𫝊云明宗入城與趙在禮置酒大㑹而
　部兵在外者聞明宗反皆潰去獨彦威所將五千人
　營城西北隅不動居二日明宗復出得彦威兵乃之
　魏縣今此乃云甲寅軍變與魏叛兵合夕出魏縣二
　説不同未知孰是
壬寅左驍衛大將軍孔循為樞密使
　今按孔循𫝊止自左衛大將軍為樞密使與此不同
　未知孰是
甲寅端明殿學士尚書兵部侍郎趙鳳為門下侍郎兼
工部尚書同中書門下平章事
　今按趙鳳𫝊鳳以端明殿學士禮部侍郎拜門下侍
　郎同中書門下平章事無以兵部侍郎拜平章事及
　工部尚書之事況本𫝊敘事自宜比帝紀加詳而此
　乃不然何也
壬寅殺捧聖都軍使李行徳十將張儉滅其族
　今按凡紀所書當殺與不當殺者其辭不同如梁開
　平二年六月已酉殺右金吾衛上將軍王師範滅其
　族其注曰當殺曰伏誅不當殺者以兩相殺為文此
　王師範不當殺者也故其辭如是又開平三年七月
　襄州軍亂殺其留後王班九月行營招討使陳暉克
　襄州執其首惡李洪辛酉李洪伏誅此李洪當殺者
　也故其辭如此蓋一史之例也今此李行徳張儉二
　人以安重誨及趙鳳𫝊攷之乃以誣告樞密而被誅
　是其當殺者也而其辭乃與無罪不當殺者同使後
　世不知者則反以為無罪被殺此所未喻者一也又
　按重誨及鳳𫝊此一時而族誅者三人謂李行徳張
　儉邊彥温也而此紀止書行徳儉不述彥温此所未
　喻者二也
長興二年三月趙鳳罷注云忘其日(案今本五代史無/此注疑有殘闕)
　今按謂之亡或失其日可也忘則未可也
四年春正月庚寅端明殿學士兵部侍郎劉昫為中書
侍郎同中書門下平章事
　今按劉昫𫝊乃是長興三年拜中書侍郎兼刑部尚
　書同中書門下平章事非四年也而紀又不載兼官
　未知孰是
壬申幸上和亭得疾十一月壬辰秦王從榮以兵入興
聖宫不克伏誅
　今按秦王從榮𫝊云十一月戊子雪明宗幸宫西上
　和亭得傷寒疾已丑從榮與朱𢎞昭入問起居帝不
　能知人從榮等去宫中皆哭至夜半後帝蹶然自興
　因進粥一器至旦疾小愈此即庚寅日也而從榮稱
　疾不朝乃謀以兵入宫使押衙馬處鈞告𢎞昭𢎞昭
　大懼明日從榮遣馬處鈞告馮贇曰吾今日入居興
　聖宫此即辛卯日也是日從榮自河南府擁兵千人
　以出至天津橋陳兵橋北端門已閉見朱𢎞實率騎
　兵從北來從榮驚懼後軍來者甚衆從榮乃走歸河
　南府安從益殺之然則明宗得疾之日紀𫝊既已不
　同而從榮作亂伏誅之日又亦不同今以從榮𫝊稍
　詳且因而推之則是戊子雪明宗得疾已丑從榮問
　疾不應庚寅乃謀入宫辛夘旦引兵向端門而兵潰
　歸河南府被殺其次序蓋如此而紀𫝊乃爾交互且
　又從榮𫝊云後六日而明宗崩明宗以戊戌崩而𫝊
　止據壬辰從榮死故云爾今若據此𫝊是辛夘死則
　自辛夘至戊戌乃七日也
其即位時春秋已髙不邇聲色不樂遊畋在位十年
　今按明宗以同光四年丙戌嵗四月即位長興四年
　癸已嵗十一月崩在位止七年七月可強名八年耳
　以為十年則誤也
　　愍帝一事
愍皇帝明宗第五子從厚也
　今按明宗家人𫝊明宗凡四子而愍帝第三今此乃
　謂之第五未知其説(案五代會要及薛/史俱作第三子)
　　廢帝五事
母魏氏少寡明宗為騎將過平山掠得之魏氏有子阿
三已十餘嵗明宗養以為子名曰從珂
　今按明宗家人𫝊云魏氏初適平山民王氏生子十
　嵗矣明宗為騎將掠平山得其子母以歸又唐太祖
　紀云景福二年克用出兵井陘擊王鎔急攻其平山
　景福二年嵗在癸丑又廢帝紀載莊宗之言曰阿三
　不徒與我同年蓋莊宗亦甲辰嵗生而又徐氏注廢
　帝崩時年五十三推其生年亦是甲辰至癸丑正十
　年明宗掠平山得從珂時年十嵗者明矣而紀云十
　餘嵗者誤也
巳巳次陜州康義誠叛于唐來降
　今按愍帝紀愍帝以三月戊辰如衛州而此乃書已
　巳日事訖方書愍帝之出又𫝊義誠行至新安而降
　從珂今乃書云降于陜皆誤也
雄武軍節度使張延朗為中書侍郎同中書門下平章
事
　今按延朗傳云延朗歴泰寧雄武軍節度使廢帝以
　為吏部尚書同中書門下平章事判三司殊不言其
　為中書侍郎也
翰林學士禮部侍郎馬𦙍孫為中書侍郎同中書門下
平章事
　今按𦙍孫𫝊云廢帝入立以為户部郎中翰林學士
　久之拜中書侍郎同中書門下平章事殊不言其自
　禮部侍郎拜平章事也
三月河東節度使石敬瑭反夏五月乙夘建雄軍節度
使張敬達為太原四面都招討使
　今按晉髙祖紀云天福元年即清泰三年也五月徙
　鎮天平敬瑭果不受命今此乃書敬瑭反于三月馬
　𦙍孫為平章事之下然後書五月乙夘命張敬達討
　之此二紀不同必有誤者
晉本紀
　　髙祖六事
晉髙祖聖文章武明徳孝皇帝
　今按出帝紀止云聖文章武孝皇帝二者不同未知
　孰是
愍帝即位加中書令三月徒鎮成徳清泰元年五月復
　鎮太原來朝京師潞王從珂反于鳳翔愍帝出奔遇敬
　瑭于道
　今按愍帝紀潞王以愍帝應順元年二月庚寅反于
　鳳翔三月丁巳以兵東四月壬申入京師其初蓋因
　是年正月中孟漢瓊自魏請入朝乃議徙成徳范延
　光代漢瓊而北京留守(北京即/太原也)石敬瑭代延光鳳翔
　潞王從珂代敬瑭三人者皆唐大臣以漢瓊故輕易
　其地又不降制書第遣使者監其上道從珂由此遂
　反以上見朱𢎞昭𫝊然則從珂正與敬瑭同時易地
　從珂既以二月反何緣敬瑭卻以三月徙鎮成徳乎
　此其誤一也且潞王既以三月丁巳東來而愍帝以
　是月戊辰出如衛州潞王以四月壬申入京師乙亥
　即皇帝位愍帝以戊寅遇弑矣安得有五月復鎮太
　原來朝京師與愍帝相遇于道之事乎其事皆顛倒
　交互此其誤二也此徙鎮成徳事當具于正月其次
　書三月中入朝京師與愍帝相遇事然後書廢帝即
　位清泰元年五月復鎮太原如此方得其序(案薛史/作三月)
　(移鎮常山及岐陽兵亂閔帝急詔帝赴闕清/泰元年五月復授太原節度使與歐陽史異)
廢帝即位疑敬瑭必反天福元年五月徙鎮天平敬瑭
果不受命
　今按劉延朗𫝊云帝既入立髙祖不得已來朝而心
　頗自疑欲求歸鎮且難言之乃陽為羸疾炙灼滿身
　冀帝憐而遣之延朗等多言敬瑭可留京師韓昭𦙍
　李専美曰敬瑭與趙延壽皆尚唐公主不可獨留復
　授髙祖河東而遣之是時契丹數寇北邊以髙祖為
　大同振武威塞彰國等軍蕃漢馬步軍都總管屯于
　忻州而屯兵忽變擁髙祖呼萬嵗髙祖懼斬三十餘
　人而後止于是帝益疑之罷髙祖總管徙鎮鄆州又
　張敬達𫝊云清泰二年契丹數犯邊廢帝以河東節
　度使石敬瑭兼大同彰國振武威塞等軍蕃漢馬步
　軍總管屯于忻州明年夏徙敬瑭鎮天平敬瑭遂反
　廢帝紀清泰元年九月契丹寇邊十二月契丹寇雲
　州二年五月契丹寇邊此即契丹數寇之驗也由此
　言之則晉髙祖自廢帝即位之初即已入朝是年五
　月復得鎮太原至清泰二年以契丹數寇邊始兼大
　同振武等都總管既而有軍變之事至清泰三年五
　月徙鎮天平遂不受命其事之次序當如此而紀𫝊
　中皆參錯互見不能明了故次第之
從賓寇河陽殺皇子重乂寇河南殺皇子重信
　今按晉家人𫝊云重信天福二年二月拜河陽三城
　節度使是嵗范延光反詔前靈武節度使張從賓發
　河陽兵討延光從賓亦反重信見殺又云重乂髙祖
　幸汴州以為東都留守張從賓反攻河南見殺又劉
　昫𫝊亦云從賓殺重乂于洛以此三𫝊而攷于紀則
　正相違舛疑紀之訛也(案薛史晉高祖本紀張從賓/叛害皇子河陽節度使重信)
　(皇子東都留守/重乂與列𫝊同)
西京留守楊光逺殺太子太師范延光
　今按范延光𫝊延光時已致仕而紀不書蓋脫漏也
　(案薛史作太子太/師致仕范延光)
山南東道節度使安從進反十一月丁丑西京留守髙
行周為南面軍前都部署以討之十二月丙戌朔鄭王
重貴為廣晉尹徙封齊王先鋒都指揮使郭海金及安
從進戰于唐州敗之
　今按安從進𫝊云從進反鄭王以空名刺授李建崇
　郭金海等討之從進引兵攻鄧州不克進至湖陽遇
　建崇等大駭以為神速復為野火所燒遂大敗從進
　以數十騎奔還襄陽髙祖遣髙行周圍之踰年糧盡
　從進自焚和凝𫝊云從進以髙祖方幸鄴不意晉兵
　之速也行至花山遇建崇等兵以為神遂敗走以本
　紀言之則是從進既反先命髙行周討之次即先鋒
　郭海金與戰于唐州敗之既而圍襄州至次年八月
　克之以從進和凝𫝊言之則是從進反先遇郭金海
　李建崇于湖戰敗而後遣髙行周圍之踰年而破死
　事王清傳亦云踰年二者各有不同且和凝𫝊又有
　花山之敗髙行𫝊傳云為襄州行營都部署亦與本
　紀及從進𫝊不同皆未知孰是其郭海金金海之類
　覽者自見不復云也(案薛史晉紀襄州安從進舉兵/叛以西京留守髙行周為南面)
　(行營都部署率兵討之以前同州節度使宋彦筠為/副以宣徽南院使張從恩監䕶焉時郭金海為從㤙)
　(先鋒使是從進初叛已命行周進討歐陽史安從進/傳未及詳言耳又攷薛史從進既敗以行周權知襄)
　(州軍州事故亦稱襄州行營都部署歐陽/史不載權知軍州事遂至紀𫝊叙官互異)
　　出帝一事
六月丁卯射雁于繁臺
　今按前後文皆作射兔此蓋亦兔字也(案今本歐陽/史作射于繁)
　(臺無/雁字)
周本紀
　　太祖二事
太祖聖神恭肅文武孝皇帝
　今按世宗紀云聖神文武恭肅孝皇帝二者不同未
　知孰是
甲辰及泰寧軍節度使慕容彥超戰于劉子陂
　今按隠帝紀乃是甲申其辰字誤也(案今本歐陽史/作甲申疑吳氏)
　(所見非當/時善本也)
　　世宗三事
顯徳元年三月癸已及劉旻戰于髙原敗之追及于髙
平又敗之
　今按劉旻世家止云顯徳元年三月親征甲戌戰于
　髙平而已
顯徳元年五月丙子代州守將鄭處謙叛于漢來附
　今按劉旻世家云旻遣王得中送楊衮歸契丹至代
　州將桑珪殺防禦使鄭處謙以城降周并送得中于
　周今本紀止書鄭處謙叛漢而來附二者不同未知
　孰是
顯徳六年六月封子宗誼燕國公
　今按家人傳乃是封宗讓其名誼者雖亦世宗子然
　已先亡矣
唐家人𫝊
　　莊宗劉皇后四事
自下魏博戰河上十餘年獨以劉氏從
　今按本紀梁末帝貞明元年(嵗次/乙亥)魏博諸州入于晉
　至龍徳三年(嵗次/癸未)梁亡首尾共九年不得為十餘年
　也
同光二年四月已卯皇帝御文明殿遣使冊劉氏為皇
后
　今按莊宗紀乃是同光二年二月癸未立皇后劉氏
　與此不同未知孰是
明年三月(同光/四年)客星犯天庫有星流于天棓占星者言
御前當有急兵宜散積聚以禳之宰相請出庫物以給
軍莊宗許之后不肯宰相論于延英惶恐而退及趙在
禮作亂出兵討魏始出物以賚軍
　今按莊宗紀趙在禮以同光四年二月癸已反于貝
　州甲午陷鄴都甲辰李嗣源討在禮三月嗣源反然
　則趙在禮反及嗣源討之皆在一月而星變在三月
　今此先敘三月星變之事而後乃及趙在禮作亂則
　顛倒失序矣
莊宗東幸汴州從駕兵二萬五千及至萬勝不得進而
還軍士離散所亡大半
　今按郭從謙𫝊云李嗣源兵反嚮京師莊宗東幸汴
　州而嗣源先入莊宗至萬勝不進而還軍士離散尚
　有二萬餘人且古人每謂三分之二為大半今東幸
　從兵二萬五千去其大半則有八九千人耳假令尚
　及萬人而從謙𫝊乃云尚及二萬餘人則二説自不
　相合也
晉家人𫝊
　　李太后一事
開運三年十二月耶律徳光犯闕等事數百字文多不
録
　今按其事既見于此𫝊又見于張彥澤𫝊及契丹附
　録皆數百字其間亦有異同如此𫝊云四年正月丁
　亥朔徳光入京師帝與太后肩輿至郊外徳光不見
　館于封禪寺而附録亦云出帝與太后出郊奉迎徳
　光辭不見曰豈有兩天子相見于道路耶四年正月
　丁亥朔旦晉文武百官班于都城北望帝拜辭素服
　紗帽以待徳光徳光入自封丘門此則是帝與太后
　嘗出北郊迎之而不得見也而張彦澤𫝊云徳光遣
　彦澤以二千騎先入京師壬申夜五鼓自封丘門斬
　闗而入明日遷帝于開封府以兵監守内外不通帝
　與太后所上徳光表章皆先示彦澤乃敢遣徳光渡
　河帝欲郊迎彦澤不聴遣白徳光徳光報曰天無二
　日豈有兩天子相見于道路耶乃止則是帝與太后
　未嘗出郊以迎之也又如出帝與太后奉表謝罪而
　徳光報使勿憂之語此𫝊與附録皆載既重複而又
　不同又封出帝為負義侯遷黄龍府之事亦皆兩載
　如此之類儻能刋定從一則其繁冗之辭省去多矣
　非惟簡要且免異同之惑也
漢家人𫝊
　　李皇后二事
周髙祖起兵嚮京師慕容彦超敗于劉子陂帝欲出自
臨兵太后止之曰郭威本吾家人非其危疑何肯至此
今若按兵無動以詔諭威威必有説則君臣之際庻幾
尚全帝不從以出遂及于難
　今按漢隠帝紀乾祐三年十一月壬午郭威犯封丘
　泰寧軍節度使慕容彦超軍于七里店癸未勞軍于
　北郊甲申勞軍于劉子陂慕容彥超及郭威戰敗績
　則是帝先出勞軍而後慕容彦超戰敗之次日帝崩
　矣今此乃先云彥超敗于劉子陂而帝欲出自臨兵
　失其序矣況李后所言皆未戰前之意也
周髙祖起兵嚮京師
　今按周本紀郭威廟號太祖今呼髙祖誤
周家人𫝊
　　徳妃一事
太祖即位詔故第二子青哥贈太尉賜名侗
　今按其後顯徳四年四月詔故皇弟贈太保侗贈太
　傅則此處似誤矣
　　世宗子一事
羣臣請封宗室世宗以謂為國日淺恩信未及于人須
功徳大臣慶流于世而後議之可也
　今按功徳大臣未曉其語無乃功徳大成之誤耶
梁臣𫝊
　　敬翔二事
太祖取荆襄遂攻淮南翔諫不聴兵出光州攻壽州不
克太祖始大悔恨歸而忿躁殺唐大臣幾盡
　今按此𫝊稱殺唐大臣幾盡所殺果何人耶以為裴
　樞等耶則殺樞等乃天祐二年六月中而全忠攻淮
　南日是其年九月後與裴樞等事不相連屬以為别
　有大臣耶則歐陽五代史本紀及唐本紀各不略載
　既云大臣則名字必有著者無容漫無姓名況其年
　六月方殺裴樞等而貶死者數百人朝廷為之一空
　(見唐六/臣𫝊)豈有九月又以用兵失利歸而忿躁又殺大
　臣幾至于盡雖全忠凶賊悖戾亦當不至于此忿躁
　殺大臣事無所指歸蓋誤書也
從太祖用兵三十餘年
　今按朱全忠以中和三年癸夘嵗為汴州節度使至
　建國受禪迄于乾化二年壬申嵗遇弑正三十年不
　得云三十餘年也
　　楊帥厚二事
劉知俊叛晉周徳威攻晉州以應知俊師厚敗之于䝉
坑
　今按唐本紀莊宗天祐六年劉知俊自梁來乞師王
　自將至隂地闗遣周徳威攻晉州敗梁軍于䝉坑此
　一事在梁臣𫝊則稱敗晉軍在唐紀則稱敗梁軍二
　者不同未知孰是
晉軍攻燕燕王劉守光求援于梁太祖為之擊趙以牽
晉屯于龍花遣師厚攻棗強三日不能下太祖怒自往
督戰乃破屠之進圍蓨縣晉史建瑭以輕兵夜擊梁軍
梁軍大擾太祖與師厚皆棄輜重南走太祖還東都師
厚留屯魏州明年太祖遇弑
　今按梁太祖本紀乾化二年三月丙戌屠棗強(是年/壬申)
　(即唐莊宗天/祐九年也)六月郢王友珪反太祖崩同是一年之
　事此𫝊言明年誤也(案薛史無/明年二字)
　　王景仁三事
梁太祖遣子友寧攻王師範于青州是時梁太祖方攻
鄆州聞子友寧死
　今按家人𫝊友寧乃梁祖兄存之子其後中書上議
　亦皆謂之皇姪今此以子名之誤也
乾化元年正月庚寅日有食之崇政使敬翔白太祖曰
兵可憂矣太祖為之旰食是日景仁及晉人戰大敗于
柏鄉
　今按梁太祖紀云乾化元年春正月丁亥王景仁及
　晉人戰于柏鄉敗績又司天攷云乾化元年春正月
　丙戌朔日有食之然則史之所紀者二事日食與戰
　敗也今司天攷則云正月丙戌朔日食本紀則書正
　月丁亥戰敗而景仁𫝊則書正月庚寅日食是日戰
　敗三者所書皆不同未知何者為是再其間丙戌唐
　寅相距五日而皆書日食此為甚誤也
末帝命景仁伐淮南戰于霍山景仁敗
　今按楊隆演世家乃是徐温與景仁戰于霍丘非霍
　山也(案薛史及通/鑑並作霍丘)
　　王䖍裕一事
太祖遣䖍裕以精兵百人疾馳夜破晉圍入邢州
　今按孟遷𫝊云梁太祖遣䖍裕將騎兵三百助遷守
　二者不同未知孰是
　
　
　五代史纂誤巻上
欽定四庫全書
　五代史纂誤巻中
　　　　　　　　　　　　　宋　吳縝　撰
唐臣𫝊
　　周徳威一事
天祐七年秋梁遣王景仁擊趙
　今按天祐七年即梁開平四年也以梁太祖紀唐莊
　宗紀王景仁王鎔𫝊校之皆是開平四年冬十一月
　獨此𫝊以為秋誤也
　　史建瑭一事
晉王東追黄巢于寃句還過梁軍其城北梁王置酒上
源驛
　今按本紀李克用追討黄巢于寃句而還是時即中
　和四年甲辰嵗也至光啟二年丙午嵗朱全忠始封
　沛郡王天復元年辛酉嵗始封梁王當中和四年克
　用追黄巢還過梁時朱全忠未封梁王也
　　李嚴二事
同光三年使于蜀為王衍陳唐興復功徳之盛嚴自蜀
還具言可取之狀于是決議伐蜀冬魏王繼岌西伐
　今按王衍世家云乾徳六年莊宗遣李嚴聘蜀衍與
　俱朝上清而蜀都士庻簾帷珠翠夾道不絶嚴見其
　人物富盛而衍驕淫歸乃獻策伐蜀明年唐魏王繼
　岌郭崇韜伐蜀是嵗衍改元曰咸康十月幸秦州至
　綿谷而唐師入其境又十國年譜云莊宗同光二年
　甲申嵗即王衍乾徳六年而同光三年乙酉嵗即王
　衍咸康元年仍注云是嵗蜀亡蓋嚴以二年使蜀次
　年西伐今嚴𫝊乃云同光三年使蜀是冬魏王西伐
　顯誤一年矣(案薛史作/三年伐蜀)
王衍告曰得李嚴來即降嚴聞之喜馳騎入益州
　今按成都唐初雖嘗有益州之名尋即改為蜀郡自
　後遂升為府亦嘗建為南京後復為府即不復有益
　州之稱唐末王建既行蜀大順二年十月唐以建為
　檢校司徒成都尹其後建遂以蜀王僭號開國衍既
　破亡而莊宗命孟知祥西來亦為成都尹劍南西川
　節度副大使守蜀然則成都自唐末厯五代不復謂
　之益州況此正古蜀郡成都之地而古益州實不在
　此今遂呼為益州恐未可也(案稱成都為益州歐/陽史係仍薛史之誤)
　　劉延朗三事
初帝與晉髙祖俱事明宗而心不相恱帝既立髙祖不
得已來朝
　今按唐愍帝及晉髙祖漢髙祖紀王𢎞贄朱𢎞昭𫝊
　其髙祖入朝事始因應順元年正月中孟漢瓊自魏
　來還朝遂徙范延光自徳成鎮魏石敬瑭自河東往
　成徳而徙潞王從珂自鳳翔往河東二月從珂反三
　月戊辰愍帝出如衛州遂與敬瑭相遇于衛州之東
　是時敬瑭已自稱成徳軍節度使則是受命移鎮後
　入朝邂逅與愍帝相遇也既而敬瑭盡殺愍帝從者
　留之衛州而身自入朝適㑹廢帝入洛即位而留駐
　耳非為廢帝既入立不得已而來朝此甚非其實也
司天趙延義
　今按雜𫝊乃是趙延乂也
敬瑭上書言帝非明宗子而許王從益次當立帝得書
大怒手壊而投之召學士馬𦙍孫為答詔曰宜以惡語
詆之
　今按廢帝紀清泰三年三月丙午翰林學士馬𦙍孫
　為中書侍郎同中書門下平章事河東節度使石敬
　瑭反夏五月乙夘建雄軍節度使張敬達為太原四
　面都招討使晉髙祖紀云天福元年即清泰三年也
　五月徙鎮天平敬瑭果不受命今若以廢帝紀言之
　則馬𦙍孫以三月丙午為相而敬瑭繼反至五月乃
　命張敬達討之則敬瑭反後𦙍孫尚為學士草答詔
　三説參攷互不相合是必有誤者矣
　　趙鳳二事
晉取鄆州莊宗聞鳳名得之喜以為扈鑾學士莊宗即
位拜鳳中書舍人翰林學士
　今按莊宗紀云同光元年四月已巳皇帝即位閏月
　壬寅李嗣源取鄆州今鳳𫝊乃先得鄆州而後即位
　誤也
又云任圜為安重誨所殺而趙鳳哭之次乃述周𤣥豹
事然後述朱守殷反事
　今按明宗紀天成二年十月朱守殷反已丑自殺乙
　未殺太子少保致仕任圜𫝊云朱守殷反于汴州重
　誨誣圜與守殷連謀遣人矯制殺之而重誨𫝊亦同
　今趙鳳傳乃先述殺圜而後叙守殷反事失先後之
　序矣(案薛史趙鳳𫝊先述朱守殷叛後/載安重誨殺任圜與歐陽史異)
漢臣𫝊
　　蘇逢吉一事
鳳翔李永吉初朝京師逢吉以永吉故秦王從曮子家
世王侯
　今按李茂貞雖載其嘗封秦王至從曮嗣位則不言
　其襲封今逢吉𫝊稱其王爵蓋嘗襲封而本𫝊闕書
　也且又本𫝊止叙至從曮之卒而不及永吉以至于
　入朝之事皆不載亦闕文也(案從曮襲封秦王/見薛史世襲𫝊)
　　史𢎞肇一事
乾祐三年冬十月十三日𢎞肇與楊邠王章等入朝坐
廣政殿東廡甲士數十人自内出擒𢎞肇邠章斬之并
族其三家
　今按漢隱帝紀是年冬十一月丙子殺楊邠及侍衛
　親軍都指揮使史𢎞肇三司使王章皆滅族周太祖
　紀云十一月丁丑威遂舉兵渡河然則史𢎞肇傳以
　為十月十三日者誤當為十一月也(案薛史史𢎞肇/𫝊作十一月與)
　(本紀/同)
周臣𫝊
　　王朴一事
治君之用能置賢知于近
　今按其上下文意此治君之用當是治國之君𫝊寫
　之誤爾
死事𫝊
　　張源徳二事
梁貞明三年魏博節度使楊師厚卒末帝分魏相等六
州為兩鎮
　今按梁本紀唐本紀賀徳倫𫝊其分魏相六州為兩
　鎮乃貞明元年事(是嵗乙亥即莊宗/天祐十一年也)此𫝊以為三年
　者誤也(案通鑑攷異辨歐陽史/三年之誤與此書同)
遣劉鄩將兵萬人屯于魏以虞變
　今按賀徳倫𫝊云六萬未知孰是
唐六臣𫝊
　　楊涉一事
祖收唐懿宗時宰相父嚴
　今按唐書楊收𫝊并宰相世系表叔父遺直生四子
　名發假收嚴蓋取四時為義四人所生子其名亦然
　故發子名皆從木收子名皆從金嚴子名從水惟假
　之子𫝊中表中皆不載然亦推而可知(案游宧紀聞/載楊氏家譜)
　(云假之子/名皆從火)以是言之則收與嚴乃兄弟非父子今書
　為涉祖則誤矣
　　趙光逢一事
事梁為中書侍郎同中書門下平章事累遷左僕射以
太子太保致仕末帝即位起為司空同中書門下平章
事復以司徒致仕
　今按梁本紀開平三年九月太常卿趙光逢為中書
　侍郎同中書門下平章事至末帝貞明元年三月丁
　卯罷二年八月丁酉太子太保致仕趙光逢為司空
　兼門下侍郎同中書門下平章事四年四月罷與𫝊
　不同未知孰是
　　蘓循一事
梁兵攻楊行宻大敗于淠河明年梁太祖即位
　按唐以天祐四年丁卯嵗四月禪位于梁今此𫝊云
　明年梁太祖即位則梁攻楊行蜜而敗于淠河是天
　祐三年丙寅嵗也遍攷唐書紀及行宻𫝊并歐陽史
　梁本紀楊行宻世家皆無天祐三年梁兵攻行宻敗
　于淠河之事且行宻以天祐二年十一月巳卒矣安
　得有三年敗梁兵之事耶此甚誤矣按梁太祖凡四
　出兵攻淮南而皆敗其初以大順元年遣龎師古攻
　孫儒于淮南大敗而還(是嵗/庚戌)次以乾寧四年遣龎師
　古葛從周往攻楊行宻而大敗于清口淠河(是嵗/丁巳)次
　以天祐元年(甲/子)十一月又攻淮南取光州攻壽州不
　克而旋(此三敗並見梁太祖紀/及龎師古葛從周𫝊)其次以天祐二年(乙/丑)
　九月又出光州攻壽州不克大敗而歸(見梁祖紀及/孔循敬翔𫝊)
　而歐陽公以天祐二年壽州之敗為淠河之敗故有
　是説殊不知淠河之敗去此已九年矣其實天祐二
　年攻壽州敗歸至天祐四年唐始遜位其所謂明年
　梁祖即位者亦誤也
　　杜曉二事
父讓能為唐相昭宗時王行瑜李茂貞兵犯京師昭宗
殺讓能于臨皋以自解曉以父死無罪居喪哀毁服除
布衣幅巾自廢十餘年崔𦙍判鹽鐵辟巡官除畿縣尉
直昭文館皆不起崔逺判户部又辟巡官
　按唐本紀杜讓能以景福二年死是後推曉服除及
　宰相表崔𦙍崔逺判鹽鐵户部年數次序校之各與
　此𫝊不相應其杜曉布衣幅巾自廢顯無十餘年蓋
　此誤記今各依年次編列之庻覽者易悟
　癸丑景福二年十月讓能死(九月崔𦙍自御史中丞/為户部侍郎同中書門)
　(下平/章事)
　甲寅乾寧元年(六月崔𦙍為/中書侍郎)
　乙卯二年(三月崔𦙍檢校左僕射同平章事䕶國軍/節度使七月為中書侍郎户部尚書同平)
　(章事九月/判户部)
　丙辰三年(此年春曉當除服七月崔𦙍檢校禮部尚/書同平章事武安軍節度使九月為中書)
　(侍郎户部尚書平章事九月崔逺自翰/林學士承㫖兵部侍郎本官同平章事)
　丁已四年(六月崔𦙍兼户部尚書三月崔逺判户/部四月為兵部尚書六月為中書侍郎)
　戊午光化元年(正月崔𦙍兼吏部尚/書崔逺兼工部尚書)
　己未二年(正月崔𦙍罷/守吏部尚書)
　庚申三年(六月崔𦙍為左僕射兼門下侍郎平章事/諸道鹽鐵轉運等使四月崔逺兼吏部尚)
　(書九月罷為/兵部尚書)
　辛酉天復元年(正月崔𦙍為司空十/一月罷守工部尚書)
　壬戌二年(正月崔𦙍守司空兼門下/侍郎平章事判使如故)
　癸亥三年(二月丙子崔𦙍兼/侍中庚辰守司空)
　甲子天祐元年(正月崔𦙍罷為太子少傅分司東都/是月為朱全忠所殺正月崔逺自兵)
　(部尚書為中書侍郎平章/事閏四月兼兵部尚書)
　乙丑二年(三月崔逺罷為右僕射/六月為朱全忠所殺)
開平二年拜中書侍郎同中書門下平章事
　今按本紀開平三年九月辛亥翰林學士承㫖工部
　侍郎杜曉為户部侍郎同中書門下平章事與𫝊不
　同未知孰是
義兒𫝊
　　李嗣昭一事
嗣昭初喜嗜酒
　今按喜即嗜也疑賸喜字(案薛史作初/嗜酒好樂)
　　存孝二事
求救于幽州李斥威斥威兵至
　今按王鎔𫝊乃是李匡威作斥則非也
兒䝉主恩位至將相
　今按本𫝊存孝止是為邢州留後乂未嘗為平
　何故云位至將相耶意謂𫝊載其所厯之官必有脫
　漏者矣(案薛史作位至將帥歐陽史誤作/將相非存孝所厯之官有脫漏也)
　　存賢一事
天祐十八年梁兵攻朱友謙于河中莊宗遣存賢援友
謙是時友謙新叛梁歸晉而河中食少人心多貳諜者
因謂存賢曰河中人欲殺子以歸梁宜亟去存賢曰死
王事吾志也復何恨哉卒擊走梁兵(天祐十八年辛巳/即梁末帝龍徳元)
(年/也)
　今按梁末帝紀貞明六年夏河中節度使朱友謙襲
　同州殺其節度使程全暉叛附于晉泰寧軍節度使
　劉鄩討之(貞明六年庚辰即/天祐十七年也)又唐莊宗紀天祐十七
　年朱友謙襲同州梁遣劉鄩擊友謙李存審敗梁軍
　于同州(存審本/姓符)梁紀與唐紀皆云十七年而存賢𫝊
　以為十八年者誤也(案薛史作十八/年與歐陽史同)又按朱友謙符
　存審劉鄩𫝊載鄩討友謙存審救之而鄩敗其事始
　末甚明即無存賢擊走梁兵之事況大將自是存審
　安得隠其姓名而存賢獨有其功乎(案薛史李存賢/𫝊止作汴軍退)
　(不言其擊/退梁軍)蓋存賢當時止是别將一兵助守河中是
　以有諜者勸其亟去之事而存賢能與存審協力同
　破劉鄩史氏欲多存賢之功故于其𫝊言之如其自
　能破敵然其實擊走梁兵者乃符存審其功非存賢
　所得専有也
雜傳
　　羅紹威二事
魏博自田承嗣始有牙軍牙軍嵗久益驕至紹威時已
二百年父子世相婚姻以自固結紹威乃間遣使告梁
乞兵欲盡誅牙軍梁太祖許之
　今按梁本紀紹威與太祖謀誅牙軍時天祐三年丙
　寅嵗也又按唐本紀代宗廣徳元年史朝義將田承
　嗣以魏州降自後田氏據有魏博者累世廣徳元年
　嵗在癸卯至天祐三年實一百四十四年爾謂之二
　百年則誤也
燕王劉守光囚其父仁恭與其弟守文有隙
　今按守光𫝊守文乃其兄也
　　李茂貞二事
𫝊中載茂貞犯京師屯于三橋昭宗殺杜讓能茂貞乃
罷兵等事且云明年河中節度使王重盈卒其諸子珂
珙爭立
　今按本紀此茂貞犯京師殺杜讓能乃景福二年癸
　丑事次年改乾寧元年甲寅今既述景福二年事訖
　便云明年王重盈卒則是乾寧元年重盈卒也然據
　本史李克用紀云乾寧二年河中王重盈卒其諸子
　珂珙爭立而又唐昭宗本紀亦云乾寧二年乙卯正
　月壬申䕶國軍節度使王重盈卒其子珂自稱留後
　正與克用紀相符則茂貞傳所謂明年者誤也當為
　乾寧二年
又云昭宗自石門還益募安聖捧宸等軍萬餘人以諸
王將之茂貞謂唐將討已遂犯京師昭宗遣覃王拒之
覃王至三橋軍潰昭宗出居于華州
　今按韓建𫝊云乾寧三年李茂貞復犯京師昭宗將
　奔太原次渭北建遣子允請幸華州又唐昭宗本紀
　云乾寧三年六月庚戌李茂貞犯京師嗣延王戒丕
　禦之丙寅及茂貞戰于婁館敗績七月癸已行在渭
　北甲午韓建來朝次華州以是言之則茂貞犯京師
　而唐使拒之者延王戒丕而其敗在婁館昭宗因而
　幸華州者也歐陽史謂覃王拒之而潰于三橋者誤
　也攷唐書茂貞凡以兵犯京師來朝及與王師戰前
　後共五至其初景福二年則嗣覃王嗣周為招討使
　戰于興平敗績茂貞遂犯京師一也即歐陽史所謂
　戰于盩厔屯于三橋者是也乾寧元年正月以兵來
　朝二也乾寧二年與王行瑜韓建同犯京師聞李克
　用起兵乃去三也乾寧三年疑唐募兵討已治兵請
　覲遂犯京師遣嗣延王戒丕禦之戰于婁館敗績昭
　宗為之幸華州四也乾寧四年以茂貞為西川節度
　使嗣覃王嗣周為鳳翔隴右節度使茂貞不受命嗣
　周及茂貞戰于奉天敗績五也此唐本紀具載甚明
　而歐陽史茂貞本𫝊止書其三而其所遣親王及戰
　之地又皆交錯不明此其誤也
　　李仁福一事
當僖宗時有拓拔恩恭者為夏州偏將後以與破黄巢
功賜姓李氏拜夏州節度使思恭卒乾寧二年以其弟
思諫為節度使自唐末天下大亂史官實録多闕朱玫
之亂思恭與鄜州李思孝皆以兵屯渭橋其後黄巢陷
京師思恭與復京師然皆未嘗有所可稱故思恭之世
次功過不顯而無𫝊梁開平二年思恭卒
　今按唐本紀黄巢以廣明元年庚子十一月入京師
　中和三年癸卯四月復京師四年甲辰七月巢伏誅
　光啟二年丙午正月朱玫叛乾寧二年乙卯李克用
　討王行瑜時保大軍節度使李思孝為北面招討使
　定難軍節度使李思諫為東北面招討使二人姓名
　至此方見于紀其次第如是今此𫝊所叙如朱玫黄
　巢之類先後錯亂年時交互殆不可攷且又按王建
　世家天祐中有武信軍節度使洋州拓拔思敬以地
　降于建建遂有山南道豈亦思恭之族耶而唐書昭
　宗紀則亦書為思恭此又何耶豈本是一人而所從
　書之異耶
　　朱宣一事
宣瑾既還乃馳檄兗鄆言宣瑾多誘宣武軍卒亡以東
乃發兵收亡卒因攻之
　今按梁本紀云朱宣朱瑾兵助汴以破宗權東歸王
　移檄兗鄆誣其誘汴亡卒以東乃發兵攻之然則宣
　𫝊所謂卒亡以東乃誤也當為亡卒以東
　　李振一事
振奏事長安舍梁邸宧官劉季述謀廢昭宗因邸吏程
巖見振謀之振駭然曰百嵗奴事三嵗主而敢爾耶今
梁王百萬之師方仗大義尊天子君等無為此不祥也
振還季述卒廢昭帝
　今按李振乃全忠逆黨全忠之簒與敬翔為謀主昭
　宗被弑實振同謀故當時有鴟梟之名蓋其好亂樂
　禍之心著于世久矣方幸王室之災變得以逞其凶
　志安有如是之言哉今𫝊中所載決非振之辭也何
　哉蓋季述被誅之後全忠方封梁王當其議廢立之
　際安得先有梁王之稱耶斯言誣妄質此可以具見
　此蓋振在梁貴顯之日史官畏其權勢及凶險之素
　為撰此言欲文掩其惡以佞之而歐陽公亦從而誤
　載之爾(案歐陽史本于薛史通/鑑攷異亦疑薛史為誤)
　　劉知俊一事
知俊奔蜀王建以為武信軍節度使返攻茂貞取秦鳳
階成四州
　今按王建世家云永平五年遣王宗儔攻岐取其秦
　鳳階成四州至大散闗梁叛將劉知俊在岐于是以
　其族來由此言之則是王建先巳得秦鳳階成四州
　而後知俊來奔其説與知俊本𫝊不同必有誤者也
　　張全義一事
梁亡莊宗入汴全義自洛來朝泥首待罪莊宗勞之全
義因請幸洛陽曰南郊儀物已具莊宗大恱加拜全義
太師尚書令明年十一月莊宗幸洛陽南郊而禮物不
具因改用來年十二月然不以前語責全義
　今按本紀莊宗以同光元年四月即皇帝位是嵗癸
　未十月已卯滅梁十一月甲子如洛陽十二月庚午
　朔至自汴州二年是嵗甲申二月已已朔有事南郊
　由此觀之則莊宗以元年十月滅梁入汴十一月入
　洛次年二月即南郊也而全義𫝊乃云莊宗入汴全
　義來朝明年十一月幸洛陽而又改用來年二月南
　郊顯差一年蓋𫝊内賸明年二字致此誤也(案薛史/無明年)
　(二/字)
　　朱友謙二事
徙鎮河中累遷中書令封冀王太祖遇弑友珪立加友
謙侍中
　今按友珪𫝊云既即位以河中朱友謙為中書令友
　謙不受命即無加侍中之事友謙本𫝊則友謙當太
　祖時先為中書令矣二說不同未知孰是
莊宗既殺友謙又殺其子令徳令錫
　今按伶官史彦瓊𫝊則友謙仍有子建徽被殺今𫝊
　内止述二子亦闕文也
　　朱漢賓一事
父元禮為軍校從梁軍戰殁于清口梁太祖以其父死
戰憐之以為養子是時梁方東攻兖鄆州朱瑾募其軍
中驍勇者黥雙雁于其頰號雁子都太祖聞之乃更選
勇士數百人號落雁都以朱漢賓為指揮使漢賓貴人
猶以為朱落雁
　今按梁太祖紀及朱宣朱瑾𫝊攷之則此節盡皆參
　錯按太祖紀乾寧四年正月克鄆斬朱宣又克兖州
　朱瑾奔淮南至九月梁兵方敗于清口蓋楊行宻用
　朱瑾而敗梁兵也若元禮以此時戰殁則兖鄆先巳
　破亡久矣與此𫝊全不相符況兖是朱瑾鄆是朱宣
　今則云鄆州朱瑾又甚誤矣(案薛史朱漢賓𫝊本言/初梁祖之攻兖鄆也朱)
　(瑾募勇士為雁子都梁祖更選勇士為落/雁都歐陽史改用是時二字遂有此誤)
　　周知裕一事
事劉守光兄守文守光攻殺守文
　今按守光𫝊守文因討守光戰而被殺非被攻也
　
　
　五代史纂誤巻中
欽定四庫全書
　五代史纂誤巻下
　　　　　　　　　　　　　宋　呉縝　撰
雜𫝊
　　王晏球一事
定州王都反以晏球為招討使討之契丹遣塔納(舊作/秃餒)
(今改/正)將萬騎救都
　今按契丹附録云定州王都反唐遣王晏球討之契
　丹遣塔納等以騎五千救都與晏球𫝊不同未知孰
　是
　　王建立一事
建立右僕射同中書門下平章事判三司事居嵗餘自
言不識文字願解三司明宗不許久之建立稱疾乃出
為平盧軍節度使
　今按明宗本紀天成三年三月癸亥成徳軍節度使
　王建立為尚書右僕射同中書門下平章事十一月
　甲午王建立罷自三月至是止八九月爾而𫝊中云
　嵗餘誤也
　　劉處讓二事
延光有降意而遲疑處讓入城譬以禍福延光乃出降
　今按延光𫝊云延光反髙祖決意討之延光初無必
　反意及孫銳等敗延光遣牙將齎表自歸髙祖不見
　又附楊光逺請降不報延光遂堅守攻之逾年不克
　師老糧匱宗正丞石昻上書極諫請赦延光願以單
　車入說而降之髙祖亦悔悟三年九月使謁者入魏
　赦延光罪其說與處讓𫝊不同未知孰是
唐制樞宻使常以宧者為之自梁用敬翔李振至莊宗
始用武臣而權重將相時以宰相桑維翰李崧兼樞宻
使處讓與諸宧者心不平之光逺之討延光也以晉重
兵在巳掌握舉動多驕恣其所求請髙祖頗裁抑之處
讓為光逺言此非上意皆維翰崧等嫉公耳光逺大怒
及兵罷光逺見髙祖訴以維翰等沮已髙祖不得已罷
維翰等以處讓為樞宻使處讓在職凡所陳述多不稱
㫖處讓丁母憂髙祖遂不復拜樞宻使以其印付中書
而廢其職
　今按楊光逺𫝊云范延光反以為魏府都招討使延
　光降而光逺自以握重兵在外始為恣横髙祖每優
　容之樞宻使桑維翰惡之數以為言光逺自魏來朝
　屢指維翰擅權難制髙祖不得已罷出維翰于相州
　亦徙光逺西京留守奪其兵職又桑維翰傳云髙祖
　即位以維翰為翰林學士禮部侍郎知樞密院事遷
　中書侍郎同中書門下平章事兼樞密使天福四年
　出為相州節度使李崧𫝊云晉髙祖入京師為户部
　侍郎拜中書侍郎同中書門下平章事兼樞密使丁
　外艱起復出帝即位以崧兼判三司與馮玉對掌樞
　密又髙祖紀云天福元年十一月皇帝即位掌書記
　桑維翰為翰林學士禮部侍郎知樞密使事閏月丙
　寅為中書侍郎同中書門下平章事兼樞密使二年
　正月兵部侍郎李崧為中書侍郎同中書門下平章
　事兼樞密使六月天雄軍節度使范延光反楊光逺
　為魏府行營都招討使三年九月赦延光是月宣徽
　南院使劉處讓為樞密使四年四月廢樞密使閏月
　壬申桑維翰罷以楊光逺𫝊及處讓𫝊攷之大意皆
　同止微有小異然處讓𫝊云兵罷光逺訴髙祖髙祖
　罷維翰以處讓為樞密使而髙祖紀云二年九月赦
　范延光是月劉處讓為樞密使四年閏四月桑維翰
　方罷即與處讓𫝊所述不同此其一也處讓𫝊云維
　翰李崧兼樞密使處讓為光逺言皆維翰崧等嫉公
　耳及兵罷光逺訴維翰等髙祖不得已罷維翰等今
　以紀𫝊校之自罷兵之後止有維翰一人罷即不知
　所謂罷維翰等復指何人此其二也樞密使之廢處
　讓𫝊則在維翰罷之後本紀則在維翰罷之前二説
　未知孰是其三也
　　張廷藴一事
李繼韜叛于潞州莊宗遣明宗為招討使元行欽為都
部署廷藴為馬步軍都指揮使將兵為前鋒廷藴至潞
日已暮即率兵百餘踰濠登城守者力不能禦遂破潞
州明旦明宗與行欽至明宗心頗慊之
　今按梁本紀末帝龍徳三年即唐莊宗同光元年癸
　未嵗也三月潞州李繼韜叛于晉來附閏四月唐人
　取鄆州十月梁亡又按唐莊宗紀云同光元年三月
　李繼韜以潞州叛附于梁四月皇帝即位閏四月壬
　寅李嗣源取鄆州十月如鄆州以襲梁己卯滅梁明
　宗紀云同光元年梁唐相拒于河上李繼韜以潞州
　叛降梁莊宗有憂色召嗣源帳中謂曰繼韜以上黨
　降梁而梁方急攻潞州吾出不意攻其鄆州以斷梁
　右臂可乎嗣源曰夾河之兵久矣茍非出奇則大計
　不決臣請獨當之乃以步騎五千涉濟至鄆州人無
　備遂襲破之即拜天平軍節度使王彦章急攻鄆州
　莊宗救之嗣源為前鋒擊敗梁軍追至中都擒彦章
　自後至有謀自鄆襲汴之事以至梁滅並無為潞州
　招討使之行此其一也元行欽𫝊亦並無此行此其
　二也繼韜𫝊云繼韜反遣其弟繼逺入梁末帝即拜
　繼韜同中書門下平章事居數月莊宗滅梁繼韜將
　走契丹㑹赦至乃已因隨其母朝于京師劉皇后為
　言宜䝉恩貸由是莊宗釋繼韜此則繼韜之叛始末
　甚明並無明宗元行欽張廷藴攻潞州破城之事此
　其三也以是觀之則廷藴𫝊中所載殆皆虛也(案薛/史張)
　(廷藴𫝊作李繼韜故將楊立叛廷藴之破潞州係討/楊立非討李繼韜也歐陽史刪去故將楊立四字遂)
　(有此/誤)
　　馮暉一事
是時隱帝昏亂馮玉李彦韜等用事暉曲意事之
　今按五代之君惟漢有隱帝而馮玉李彦韜用事乃
　在晉出帝之世其出帝在舊史謂之少帝歐陽史改
　為出帝未嘗有隱帝之號况方敘馮暉仕晉世之事
　則當為出帝其隱帝字誤也
　　王峻一事
漢宗室蔡王信在許州澶州軍變太祖入京師峻遣馬
鐸率兵之許州伺變遂殺信
　今按漢家人𫝊云信自殺與信𫝊不同疑家人𫝊誤
　也(案通鑑從/王峻𫝊)
　　劉詞一事
從破張從賓楊光逺以功遷奉國第一軍都虞侯從馬
全節破安州以功遷指揮使從杜重威破鎮州以先登
功拜沁州刺史晉軍討安從進為襄州行營都虞侯以
功遷沁州團練使
　今按張從賓以晉髙祖天福二年六月反是年為丁
　酉楊光逺以出帝天福八年十二月反是年為癸卯
　去丁酉七年矣馬全節以髙祖天福五年破安州是
　年為庚子杜重威以髙祖天福七年正月破鎮州是
　年為壬寅安從進以髙祖天福六年十月反是年為
　辛丑至出帝天福七年八月死是年為壬寅以是推
　攷年月前後無復倫次其差誤多矣
　　王環一事
孟昶遣其秦州節度使髙處儔以兵援環
　今按本史世家止有髙彦儔無處儔王環𫝊數處皆
　誤也(案薛史及通鑑/俱作髙彦儔)
　　范延光一事
安重誨死復召延光與趙延壽並為樞密使
　按明宗紀長興元年九月甲申成徳軍節度使范延
　光為樞密使(是時安重誨尚/為樞密使也)十二月安重誨討董璋
　二年二月辛丑安重誨罷四月甲辰宣徽北院使趙
　延壽為樞密使五月殺安重誨又安重誨𫝊云重誨
　因求解職趙鳳以為大臣不可輕動遂以范延光為
　樞密使而重誨居職如故由此言之則召范延光為
　樞密使之時安重誨未死今延光本𫝊以為重誨死
　後乃召為樞密使者誤也
　　楊光逺一事
召外域為天下首禍卒滅晉氏瘡痍中國者三十餘年
皆光逺為之也
　今按此説不知以召外域首禍自何時為始若以晉
　安寨光逺降契丹為首禍則當日乃石敬瑭召之非
　因光逺又是年嵗在丙申至本朝太祖受禪建隆元
　年庚申嵗止二十五年爾自建隆以後契丹自畏威
　屏迹無復侵軼可以為中國瘡痍者非五代之末時
　有陵犯猾夏之虞也若以光逺在青州反日召契丹
　入寇為首禍則是嵗在癸卯至建隆元年止是十八
　年爾不知定起何時為三十餘年疑是誤計也其子
　承祚為單州刺史淄州刺史今按本紀晉天福八年
　十一月齊州刺史楊承祚奔青州紀𫝊不同未知孰
　是
　　李愚二事
任圜罷相乃拜愚中書侍郎同平章事
　今按明宗紀天成元年丙戌五月工部尚書任圜為
　中書侍郎同中書門下平章事至二年丁亥六月罷
　十月被殺長興二年辛卯三月太常卿李愚為中書
　侍郎同中書門下平章事自任圜罷至此已五年矣
　竊謂與愚入相年月太相逺按是年三月失其日趙
　鳳罷相而丁亥愚即拜命蓋史之所書本謂趙鳳而
　誤為任圜也(案薛史李愚𫝊長興初除太常卿屬趙/鳳出鎮邢臺乃拜中書侍郎平章事歐)
　(陽史/誤)
廢帝入立罷馮道出鎮同州以劉昫為相
　今按明宗紀長興四年正月庚寅端明殿學士兵部
　侍郎劉昫為中書侍郎同中書門下平章事十一月
　明宗崩是時宰相則馮道李愚劉昫也厯愍帝至廢
　帝清泰元年五月道罷七月太常卿盧文紀為中書
　侍郎同中書門下平章事劉昫𫝊云馮道與昫同為
　相然則馮道相與李愚劉昫同列久矣道既出而盧
　文紀入今愚𫝊謂廢帝罷道出鎮而以昫為相則誤
　也(案薛史馮道出鎮同州愚加特進太微宫使𢎞文/館大學士宰相劉昫與馮道為姻家道既出鎮兩)
　(人在中書或舊事不便要釐/革者對論不定與歐陽史異)
　　劉昫一事
馮道與昫為姻家而同為相道罷李愚代之
　今按廢帝以清泰元年四月即位是時宰相則馮道
　李愚劉昫也至五月而道罷七月太常卿盧文紀為
　相今此𫝊謂道罷李愚代之則誤也
　　崔梲二事
晉髙祖時以户部侍郎為翰林學士承㫖權知天福二
年貢舉維翰素貴嚴尊而語簡
　今按桑維翰父珙嘗事張全義而感其有恩維翰止
　以進士及第節度使幕賓偶因晉祖開國為相天福
　二年晉祖方即位之二年而維翰為相僅一年許爾
　皆未可云素貴況宰相之重人皆尊之非獨維翰自
　尊而後尊也何不曰維翰素矜嚴而語簡蓋維翰本
　𫝊云維翰素以威嚴自持故也(案薛史崔梲𫝊/作維翰語素簡)
天福八年髙祖詔太常復文武二舞詳定正冬朝㑹禮
及樂章梲等草定之其年冬至髙祖㑹朝崇元殿廷設
宫縣二年在北登歌在南王公上壽禮畢髙祖大恱賜
梲金帛明年正月復奏于廷聞者皆悲憤其年髙祖崩
　今按晉本紀天福七年六月髙祖崩安得有八年詔
　復二舞之事此其一也又按本紀天福五年庚子十
　一月丙子冬至始用二舞至七年壬寅六月髙祖崩
　今此𫝊乃云其年冬至㑹朝殿廷設宫縣二舞明年
　髙祖崩其說又與紀不同此其二也此紀𫝊必有誤
　者
　　賈緯一事
宰相王峻言之髙祖貶緯平盧軍行軍司馬
　今按王峻為相正周太祖時今呼為髙祖者誤也
　　王松一事
守貞反松以子故上書自陳髙祖憐之但使解職而已
　今按漢本紀云乾祐元年正月丁丑皇帝崩(髙祖/也)二
　月辛已皇帝即位(隱帝/也)三月李守貞反又李守貞傳
　云髙祖崩杜重威死守貞懼不自安以謂漢室新造
　隠帝初立天下易以圖乃決計而反由此言之李守
　貞反時髙祖已崩王松𫝊所云誤矣
　　司天攷一事
三年春正月壬申金火合于奎九月庚辰土木合于箕
辛已金火合于軫十二月壬寅朔金木相犯于斗四年
二月辛酉月及火土合于斗乾祐三年十月辛酉太白
　犯木
　今按司天攷書星皆謂之嵗鎮熒惑太白辰星然于
　其間又復如此類書之豈土木火金水星與嵗鎮熒
　惑太白辰星各異乎其别有意義或史之駁文乎
後蜀世家
　　孟知祥四事
先鋒康延孝反攻破漢州
　今按延孝乃後殿非先鋒其誤已在唐家人𫝊第十
　四解訖
天成二年正月李嚴至成都知祥置酒召嚴執嚴下斬
之三年唐徙趙季良為果州團練使(云/云)是嵗唐師伐荆
南
　今按明宗本紀天成二年二月西川節度使孟知祥
　殺其兵馬都監李嚴戊戌山南東道節度使劉訓為
　南面招討使以伐荆南又西方鄴𫝊云明宗入洛明
　年髙季興叛明宗遣襄州節度使劉訓等招討由此
　言之則明宗以天成二年伐荆南明矣而世家以為
　三年則誤也
敬瑭軍既旋所在守將又棄城走明宗憂之以責安重
誨重誨懼自請行
　今按安重誨𫝊云董璋等反遣石敬瑭討之西川路
　險阻糧運甚艱每費一石而致一斗自闗以西民苦
　輸送往往亡聚山林為盜賊明宗謂重誨曰事勢如
　此吾當自行重誨曰此臣之責也乃請行重誨行至
　三泉被召還又朱𢎞昭𫝊云石敬瑭伐蜀久無功明
　宗遣安重誨督軍重誨至鳳翔𢎞昭迎謁禮甚恭𢎞
　昭即奏言重誨怨望又隂遣人馳告敬瑭使拒重誨
　㑹敬瑭以糧餉不繼遂燒營返軍重誨亦以被䜛召
　還得罪由是言之則是非敬瑭軍既旋而後重誨請
　行也世家之説誤矣
遣工部尚書盧文紀冊封知祥為蜀王
　今按盧文紀𫝊文紀雖嘗為工部尚書自後左遷當
　使蜀時乃太常卿耳
　　孟昶一事
李昊云唐徳宗皇子評生四嵗而卒贈揚州大都督封
肅王此故事也
　今按唐肅王名詳非評字也此蓋李昊以犯知祥嫌
　名故易之為評耳今史記不明述其因而註者又不
　解之讀者何從而知也
南唐世家
　　李景二事
楚王馬希廣為其弟希萼所弑希萼自立
　今按馬希廣世家希萼乃希廣之兄也
十年分洪州髙安清江萬載上髙四縣置筠州
　今按職方攷中已具言之矣今此又書顯為重複也
東漢世家
　　劉旻二事
旻出隂地攻晉州為王峻所敗
　今按王峻𫝊旻聞周兵大至即解去未嘗與峻交鋒
　安得云為峻所敗也
旻自敗于髙平已而被圍以憂得疾明年十一月卒
　今按本紀周太祖以廣順四年甲寅嵗正月丙子朔
　有事于南郊太赦改元為顯徳元年是月壬辰太祖
　崩丙申世宗即位二月漢人來討攻自潞州三月乙
　酉如潞州癸已及劉旻戰于髙平敗之六月乙已班
　師又按十國年譜甲寅世宗顯徳元年正月即位即
　劉旻之乾祐七年乃注云是嵗承鈞立以此推之則
　是世宗以顯徳元年甲寅嵗圍太原至六月班師是
　嵗旻卒承鈞立也今世家乃云明年十一月卒則與
　本紀年譜不相應蓋世家誤有明年二字也
　
　
　
　
　
　
　
　
　
　
　
　
　五代史纂誤巻下
