#+TITLE: 遼史-元-托克托
#+DATE: 2016-06-11 12:20:51
#+SOURCE: github.com/kanripo/KR2a0033 master 2c59d52c                
御製改譯遼金元三史序
　　改譯遼金元三史成司事者以序請史無序例也
　　齊梁陳書及後五代乃有序葢出於宋臣修史者
　　剏為之飾例也亦足以觀其政之不綱而事之紛
　　紊也若今三史之請序將比於孰乎曰彼之序皆
　　序其事而此之序乃序其言則不可以齊梁等比
　　之矣序其言亦非為之修辭飾説乃改譯漢文譯
　　其國語之訛誤者至於其國制度之理亂君臣之
　　得失未嘗一字易葢史者信也所以傳萬世垂法
　　戒彼其時之史或已不能保其必信數百年之後
　　無庸為之修飾且改譯者不過正其訛誤之語而
　　其舊史之布天下者自在也讀史者執舊簡而証
　　以新書則可知語之異而事之同則此序之不可
　　不作乃所以明吾志也夫春秋一字之褒貶示聖
　　人大公至正之心若遼金元三國之譯漢文則出于
　　秦越人視肥瘠者之手性情各别語言不通而
　　又有謬寓嗤斥之意存焉此豈春秋一字褒貶之
　　為哉向于改譯三史之㫖及同文韻綂熱河志諸
　　序已屢言之兹不復綴夫遼金雖稱帝究屬偏安
　　元雖一綂而主中華者纔八十年其時漢人之為
　　臣僕者心意終未浹洽我國家承
天庥命逮極垂綂至於今百四十年矣漢人為臣僕者
　　自其髙曽逮將五世性情無所不通語言無所不
　　曉且令之纂修諸臣即有善通清書兼習諸國字
　　之人則兹三史必當及此時而改譯其訛誤者是
　　則吾于遼金元三代寔厚有造而慰焉雖然是造
　　非吾造乃
天造我國家重熙累洽而後得此則所以祈
天永命日慎一日之忱惟益兢兢懼乃勝于慰焉云耳
進遼史表
開府儀同三司上柱國錄軍國重事中書右丞相監修
國史領經筵事臣托克托言竊惟天文莫驗於璣衡人
事莫證於簡䇿人主監天時之休咎則必察乎璣衡之
精監人事之得失則必考乎簡䇿之信是以二者所掌
俱有太史之稱然天道幽而難知人情顯而易見動靜
者吉㐫之兆敬怠者興亡之機史臣雖述前代之設施
大意有助人君之鑑戒遼自唐季基于朔方造物本席
於干戈致治能資於黼黻敬天尊祖而出入必祭親仁
善鄰而和戰以宜南府治民北府治兵春狩省耕秋狩
省歛吏課毎嚴於芻牧嵗饑屢賜乎田租至若觀市赦
罪則脗合六典之規臨軒䇿士則恪遵三嵗之制享國
二百一十九載政刑日舉品式備具盖有足尚者焉迨
夫子孫失御上下離心驕盈盛而釁隙生讒賊興而根
本蹙變強為弱易於反掌吁可畏哉天祚自絶逹實苟
延國既邱墟史亦蕪茀耶律儼語多避忌陳大任辭乏
精詳五代史繫之終篇宋舊史埒諸載記予奪各徇其
主傳聞况失其真我世祖皇帝一視同仁深加愍惻嘗
勅詞臣撰次三史首及於遼六十餘年嵗月因循造物
有待臣托克托誠惶誠恐頓首頓首欽惟皇帝陛下如
堯稽古而簡寛容衆若舜好問而濬哲冠倫講經兼誦
乎祖謨訪治旁求乎往牒兹修史事斷自宸𠂻睿㫖下
而徴聘行朝士賀而遺逸起於是命臣托克托以中書
右丞相領都總裁中書平章政事臣特穆爾達實中書
右丞今平章政事臣賀惟一御史中丞今翰林學士承
㫖臣張起巖翰林學士臣毆陽𤣥侍御史今集賢侍講
學士兼國子祭酒臣吕思誠翰林侍講學士臣揭傒斯
奉命為總裁官中書遴選儒臣宗文太監今兵部尚書
臣亷和斯哈雅翰林直學士臣王沂秘書著作佐郎臣
徐昺國史院編修官臣陳繹曽分撰遼史起至正三年
四月迄四年三月發故府之櫝藏集遐方之匭獻蒐羅
剔抉刪潤研劘紀志表傳勒成一代之書臧否是非不
迷千載之實臣托克托叨承隆寄幸覩成功載宣日月
之光華願效涓埃之補報我朝之論議歸正氣之直則
辭之昌遼國之君臣有知善者勸而惡者懼所撰本紀
三十卷志三十一卷表八卷列傳四十五卷各著論贊
具存體裁隨表以聞上塵天覽下情無任慚懼戰汗屏
營之至臣托克托誠惶誠懼頓首頓首謹言
欽定四庫全書　　　　史部一
　遼史目録　　　　　　正史類
　本紀三十卷
　志三十一巻
　表八卷
　列傳四十五卷　　　　凡一百一十五卷
本紀
　卷一
　　本紀第一
　　　太祖上
　卷二
　　本紀第二
　　　太祖下
　卷三
　　本紀第三
　　　太宗上
　巻四
　　本紀第四
　　　太宗下
　巻五
　　本紀第五
　　　世宗
　巻六
　　本紀第六
　　　穆宗上
　巻七
　　本紀第七
　　　穆宗下
　巻八
　　本紀第八
　　　景宗上
　巻九
　　　本紀第九
　　　　景宗下
　　卷十
　　　本紀第十
　　　聖宗一
　　卷十一
　　　本紀第十一
　　　　聖宗二
　　巻十二
　　　本紀第十二
　　　　聖宗三
　　卷十三
　　　本紀第十三
　　　　聖宗四
　　卷十四
　　　本紀第十四
　　　聖宗五
　巻十五
　　本紀第十五
　　　聖宗六
　巻十六
　　本紀第十六
　　　聖宗七
　巻十七
　　本紀第十七
　　　聖宗八
　巻十八
　　本紀第十八
　　　興宗一
　巻十九
　　本紀第十九
　　　興宗二
　　卷二十
　　　本紀第二十
　　　　興宗三
　　卷二十一
　　　本紀第二十一
　　　　道宗一
　　卷二十二
　　　本紀第二十二
　　　　道宗二
　　卷二十三
　　　本紀第二十三
　　　　道宗三
　　卷二十四
　　　本紀第二十四
　　　　道宗四
　　卷二十五
　　本紀第二十五
　　　道宗五
　卷二十六
　　本紀第二十六
　　　道宗六
　卷二十七
　　本紀第二十七
　　　天祚一
　卷二十八
　　本紀第二十八
　　　天祚二
　卷二十九
　　本紀第二十九
　　　天祚三
　卷三十
　　本紀第三十
　　　天祚四
志
　卷三十一
　　志第一
　　　營衛上
　　　　宫衛
　巻三十二
　　志第二
　　　營衛中
　　　　巴納　　　　　部族上
　卷三十三
　　志第三
　　　營衛下
　　　　部族下
　卷三十四
　　志第四
　　　兵衛上
　　　　兵制
　卷三十五
　　志第五
　　　兵衛中
　　　　御帳親軍　　　宫衛騎軍
　　　　大首領軍　　　衆部族軍
　卷二十六
　　志第六
　　　兵衛下
　　　　五京都郷丁　　屬國軍
　　　　邊境戍兵
　卷三十七
　　志第七
　　　地理一
　　　　上京道　　　　邊防城
　巻三十八
　　志第八
　　　地理二
　　　　東京道
　巻三十九
　　志第九
　　　地理三
　　　　中京道
　巻四十
　　志第十
　　　地理四
　　　　南京道
　巻四十一
　　志第十一
　　　地理五
　　　　西京道
　巻四十二
　　志第十二
　　　厯象上
　　　　大明厯元
　巻四十三
　　志第十三
　　　厯象中
　　　　閏考　　　　　朔考上
　巻四十四
　　志第十四
　　　厯象下
　　　　朔考下　　　　象
　　　　刻漏　　　　　官星
　巻四十五
　　志第十五
　　　百官一
　　　　北面上
　卷四十六
　　志第十六
　　　百官二
　　　　北面下
　卷四十七
　　志第十七上
　　　百官三
　　　　南面上
　卷四十八
　　志第十七下
　　　百官四
　　　　南面下
　卷四十九
　　志第十八
　　　禮一
　　　　吉儀
　卷五十
　　志第十九
　　　禮二
　　　　㐫儀
　卷五十一
　　志第二十
　　　禮三
　　　　軍儀
　　　禮四
　　　　賔儀
　卷五十二
　　志第二十一
　　　禮五
　　　　嘉儀上
　卷五十三
　　志第二十二
　　　禮六
　　　　嘉儀下
　卷五十四
　　志第二十三
　　　樂
　　　　國樂　　　　　雅樂
　　　　大樂　　　　　㪚樂
　　　　鼓吹樂　　　　横吹樂
　巻五十五
　　志第二十四
　　　儀衛一
　　　　國輿　　　　　漢輿
　巻五十六
　　志第二十五
　　　儀衛二
　　　　國服　　　　　漢服
　巻五十七
　　志第二十六
　　　儀衛三
　　　　符印
　巻五十八
　　志第二十七
　　　儀衛四
　　　　國仗　　　　　渤海仗
　　　　漢仗　　　　　鹵簿儀仗總目
　巻五十九
　　志第二十八
　　　食貨上
　巻六十
　　志第二十九
　　　食貨下
　卷六十一
　　志第三十
　　　刑法上
　卷六十二
　　志第三十一
　　　刑法下
表
　巻六十三
　　表第一
　　　世表
　巻六十四
　　表第二
　　　皇子表
　巻六十五
　　表第三
　　　公主表
　巻六十六
　　表第四
　　　皇族表
　巻六十七
　　表第五
　　　外戚表
　巻六十八
　　表第六
　　　遊幸表
　巻六十九
　　表第七
　　　部族表
　巻七十
　　表第八
　　　屬國表
列傳
　巻七十一
　　列傳第一
　　　后妃
　　　　肅祖昭烈皇后蕭氏　懿祖荘敬皇后蕭氏
　　　　𤣥祖簡獻皇后蕭氏　徳祖宣簡皇后蕭氏
　　　　太祖淳欽皇后舒嚕氏
　　　　太祖靖安皇后蕭氏　世祖懐節皇后蕭氏
　　　　世宗妃甄氏　　　　穆宗皇后蕭氏
　　　　景宗睿知皇后蕭氏　聖宗仁徳皇后蕭氏
　　　　聖宗欽哀皇后蕭氏　興宗仁懿皇后蕭氏
　　　　興宗貴妃蕭氏　　　道宗宣懿皇后蕭氏
　　　　道宗惠妃蕭氏　　　天祚皇后蕭氏
　　　　天祚徳妃蕭氏　　　天祚文妃蕭氏
　　　　天祚元妃蕭氏
　巻七十二
　　列傳第二
　　　宗室
　　　　義宗(貝/)　(子平王隆先/)　(晉王道隠/)
　　　　章肅皇帝(魯呼/)　(子宋王喜隐/)
　　　　順宗(濬/)　　　　晉王額嚕温
　巻七十三
　　列傳第三
　　　耶律赫嚕　　　　蕭逹魯(阿古齊/)
　　　耶律實訥齊(隆科/)　(佛徳/)
　　　耶律欲穩　　　　耶律哈里
　巻七十四
　　列傳第四
　　　耶律迪里　　　　蕭罕都
　　　康黙記(延夀/)　　　韓延徽(徳樞/紹芳)　(紹勲/資譲)
　　　韓知古(匡嗣/)　(徳源/)　(徳凝/)
　巻七十五
　　列傳第五
　　　耶律迪里(伊濟/)　　　耶律都沁(古/)　(圖魯卜/)
　　　王郁　　　　　　　耶律圖勒錦
　巻七十六
　　列傳第六
　　　耶律嘉哩　　　　　耶律巴哩岱
　　　耶律碩格　　　　　耶律羅卜科
　　　趙延夀　　　　　　髙模翰
　　　趙思温　　　　　　耶律烏魯斯
　　　張礪
　巻七十七
　　列傳第七
　　　耶律烏哲　　　　　耶律吼(和勒博/)
　　　耶律安圖　　　　　耶律斡
　　　耶律托雲　　　　　耶律塔拉
　巻七十八
　　列傳第八
　　　耶律伊勒哈　　　　蕭哈里
　　　蕭和斯　　　　　　蕭思温
　　　蕭繼先
　巻七十九
　　列傳第九
　　　室昉　　　　　　　耶律賢適
　　　尼哩　　　　　　　郭襲
　　　耶律阿穆爾
　巻八十
　　列傳第十
　　　張儉　　　　　　　邢抱朴
　　　馬得臣　　　　　　蕭　朴
　　　耶律巴格
　巻八十一
　　列傳第十一
　　　耶律舒嚕(烏魯斯/)　　王繼忠
　　　蕭孝忠　　　　　　陳扎衮
　　　蕭和卓
　巻八十二
　　列傳第十二
　　　耶律隆運(徳威/)　(逺魯/)　(制心/)
　　　耶律巴古濟　　　　蕭揚阿克
　　　武白　　　　　　　蕭常格
　　　耶律和克(穆爾古/)
　卷八十三
　　列傳第十三
　　　耶律休格(瑪格/)　　　耶律色珍
　　　耶律希達　　　　　耶律學古(額布勒/)
　卷八十四
　　列傳第十四
　　　耶律沙　　　　　　耶律穆濟
　　　蕭斡(托果/)　　　　　耶律善補
　　　耶律哈里
　巻八十五
　　列傳第十五
　　　蕭達林　　　　　　蕭觀音努
　　　耶律托色　　　　　耶律轄哩
　　　耶律諾衮　　　　　蕭桞
　　　高勲　　　　　　　奚和碩鼐
　　　蕭塔喇噶　　　　　耶律薩哈勒
　巻八十六
　　列傳第十六
　　　耶律和卓　　　　　劉景
　　　劉六符　　　　　　耶律紐斡哩
　　　牛温舒　　　　　　杜防
　　　蕭和尚(特黙/)　　　　耶律哈爾吉
　　　耶律博迪
　巻八十七
　　　蕭孝穆(薩巴/孝友)　(孝先/)　蕭博諾
　　　耶律布庫　　　　　夏行美
　巻八十八
　　列傳第十八
　　　蕭迪里(巴拉/)　　　　耶律博諾
　　　蕭巴雅爾(恒徳/必塔)　　　耶律資忠
　　　耶律揚珠　　　　　耶律鴻觀
　　　高正　　　　　　　耶律逹魯
　　　大康乂
　巻八十九
　　列傳第十九
　　　耶律庶成(庶箴/富魯)　　　楊晳
　　　耶律韓留　　　　　楊佶
　　　耶律和尚
　巻九十
　　列傳第二十
　　　蕭阿拉　　　　　　耶律義先(弟信先/)
　　　蕭托輝　　　　　　蕭塔喇噶
　　　耶律達魯
　巻九十一
　　列傳第二十一
　　　耶律罕巴　　　　　耶律唐古
　　　蕭珠展(姪藥師努/)　　耶律玦
　　　耶律布勒圖
　巻九十二
　　列傳第二十二
　　　蕭道拉　　　　　　蕭布達
　　　耶律浩善　　　　　耶律古雲
　　　耶律圖丹　　　　　蕭罕扎
　　　蕭烏頁
　巻九十三
　　列傳第二十三
　　　蕭恵(慈實努/)　　　　蕭雅魯(都勒斡/)
　　　蕭托雲　　　　　　耶律都沁
　卷九十四
　　列傳第二十四
　　　耶律華格　　　　　耶律斡拉
　　　耶律蘇色　　　　　蕭阿嚕岱
　　　耶律納延　　　　　耶律和囉木薩噶
　　　耶律世良
　卷九十五
　　列傳第二十五
　　　耶律鴻觀　　　　　耶律瑪魯
　　　蕭迪里　　　　　　耶律達魯
　　　耶律辰嘉努　　　　耶律特黙
　　　耶律仙童　　　　　蕭素䬃
　　　耶律大悲努
　卷九十六
　　列傳第二十六
　　　耶律仁先(托卜嘉/)　　耶律良
　　　蕭罕嘉努　　　　　蕭徳
　　　蕭惟信　　　　　　蕭約音努
　　　耶律迪里　　　　　姚景行
　　　耶律阿蘇
　卷九十七
　　列傳第二十七
　　　耶律額特埒　　　　哈里
　　　竇景庸　　　　　　耶律音濟
　　　楊績　　　　　　　趙徽
　　　王觀　　　　　　　耶律吉遜
　卷九十八
　　列傳第二十八
　　　蕭烏納　　　　　　耶律儼
　　　劉伸　　　　　　　耶律呼哩
　卷九十九
　　列傳第二十九
　　　蕭巖夀　　　　　耶律薩喇
　　　蕭蘇色　　　　　耶律托卜嘉
　　　蕭托卜嘉　　　　蕭和克
　　　耶律實嚕
　卷一百
　　列傳第三十
　　　耶律唐古　　　　蕭塔喇台
　　　蕭綽哈　　　　　耶律章努
　　　耶律珠展
　卷一百一
　　列傳第三十一
　　　蕭托斯和　　　　耶律阿息保
　　　蕭伊實　　　　　蕭呼都克
　卷一百二
　　列傳第三十二
　　　　蕭奉先　　　　　李處温
　　　　張琳　　　　　　耶律伊都
　巻一百三
　　列傳第三十三
　　　文學上
　　　　蕭罕嘉努李澣
　巻一百四
　　列傳第三十四
　　　文學下
　　　　王鼎　　　　　　耶律昭
　　　　劉輝　　　　　　耶律孟簡
　　　　耶律古雲
　巻一百五
　　列傳第三十五
　　　能吏
　　　　大公鼎　　　　　蕭文
　　　　馬人望　　　　　耶律都勒斡
　　　　楊遵朂　　　　　王棠
　巻一百六
　　列傳第三十六
　　　卓行
　　　　蕭扎拉　　　　　耶律官努
　　　　蕭普爾布
　巻一百七
　　列傳第三十七
　　　列女
　　　　邢簡妻　　　　　耶律氏常格
　　　　耶律努妻　　　　耶律珠展妻
　　　　耶律中妻
　巻一百八
　　列傳第三十八
　　方技
　　　珠勒呼　　　　　　王白
　　　　魏璘　　　　　　耶律達魯
　　　　耶律伊伯格勒
　巻一百九
　　列傳第三十九
　　　伶官
　　　　羅衣輕
　　　宦官
　　　　王繼恩　　　　　趙安仁
　巻一百一十
　　列傳第四十
　　　姦臣上
　　　　耶律伊遜　　　　張孝傑
　　　　耶律雅克　　　　蕭錫沙
　巻一百一十一
　　列傳第四十
　　　姦臣下
　　　　蕭額哩頁　　　　耶律赫嚕
　　　　蕭塔喇台　　　　蕭額圖琿
　　　　蕭達嚕噶　　　　耶律托卜嘉
　　　　蕭特古斯
　巻一百一十二
　　列傳第四十二
　　　逆臣上
　　　　希達(塔喇台/)　　　華格
　　　　察克　　　　　　隆科
　　　　重元(尼魯古/)
　巻一百一十三
　　列傳第四十三
　　　逆臣中
　　　　蕭翰　　　　　　耶律徳哷
　　　　耶律朗　　　　　耶律瑠格(璸都/)
　　　　耶律哈斯　　　　耶律迪里
　　　　蕭格
　巻一百一十四
　　列傳第四十四
　　　逆臣下
　　　　蕭呼都克　　　　蕭塔喇台
　　　　庫徳　　　　　　耶律薩喇蘇
　　　　奚和勒博　　　　蕭特烈
　巻一百一十五
　　列傳第四十五
　　　外紀
　　　　髙麗　　　　　　西夏
　　　　(臣/)等謹案遼史一百十五巻元托克托等奉
　　　　勅撰至正三年四月詔儒臣分撰遼史四年
　　　　三月書成為本紀三十巻志三十一巻列傳
　　　　四十五巻考遼制書禁甚嚴凡國人著述惟
　　　　聴刋行於境内有傳於鄰境者罪至死(見沈/括夢)
　　　　(溪筆談僧行均/龍龕手鑑條下)葢國之虚實不以示敵用意
　　　　至深然以此不流播於天下迨五京兵燹之
　　　　後遂至舊章散失澌滅無遺觀袁桷修三史
　　　　議蘇天爵三史質疑知遼代載籍可備修史
　　　　之質者寥寥無㡬故當時所據惟耶律儼陳
　　　　大任二家之書見聞既隘又蕆功於一載之
　　　　内無暇旁捜潦草成編實多疎略其間左支
　　　　右絀痕跡灼然如每年遊幸既具書於本紀
　　　　矣復為遊幸表一巻部族之分合既詳述於
　　　　營衛志矣復為部族表一巻屬國之貢使亦
　　　　具見於本紀矣復為屬國表一巻義宗之奔
　　　　唐章肅之争國既屢見於紀志表矣復累書
　　　　於列傳文學僅六人而分為兩巻伶官宦官
　　　　本無可紀載而强綴三人此其重複瑣碎在
　　　　史臣非不自知特以無米之炊足窮巧婦故
　　　　不得已而縷割分𨽻以求巻帙之盈勢使之
　　　　然不足怪也然遼典雖不足徴宋籍非無可
　　　　考東都事略載遼太宗建國號大遼聖宗即
　　　　位改大遼為大契丹國道宗咸雍二年復改
　　　　國號大遼考重熈十六年釋迦佛舎利鐡塔
　　　　記石刻今尚在古爾板蘇巴爾漢其文稱維
　　　　大契丹國興中府重熈十五年丙戌嵗十一
　　　　月丁丑朔云云與王偁所記合而此書不載
　　　　是其於國號之更改尚未詳也文獻通考稱
　　　　遼道宗改元夀昌洪遵泉志引李季興東北
　　　　諸蕃樞要云契丹主天祐年號夀昌又引北
　　　　遼通書云天祚即位夀昌七年改為乾統而
　　　　此書作夀隆殊不思聖宗諱隆緒道宗為聖
　　　　宗之孫何至紀元而犯祖諱考今興中故城
　　　　(即古爾板蘇巴爾漢譯言三/塔也故土人亦稱三座塔云)東南七十里柏
　　　　山有安徳州靈巖寺碑稱夀昌初元嵗次乙
　　　　亥又有玉石觀音像唱和詩碑稱夀昌五年
　　　　九月又易州有興國寺太子誕聖邑碑稱夀
　　　　昌四年七月均與洪遵所引合又老學菴筆
　　　　記載聖宗改號重熈後避天祚嫌名追稱重
　　　　熈曰重和考興中故城鐡塔記旁有天慶二
　　　　年釋迦定光二佛舎利塔記稱重和十五年
　　　　鑄鐡塔與陸游所記亦合而此書均不載是
　　　　其於改元之典章多舛漏也潛研堂金石文
　　　　䟦尾又稱據太子誕聖邑碑諸人結銜知遼
　　　　制有知軍州事通判軍事知縣事之名而百
　　　　官志亦不載是其於制度有遺闕也至厲鶚
　　　　遼史拾遺所摭尤不可更僕數此則考證未
　　　　詳不得委之文獻無徴矣然其書以實錄為
　　　　憑無所粉飾如宋史載太平興國七年戰於
　　　　豐州據此書則云保裔被擒而降後為昭順
　　　　軍節度使審其事勢遼史較可徴信此三史
　　　　所由並行而不可偏廢歟乾隆四十九年十
　　　　一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　遼史巻一
　　元中書右丞相總裁托克托等修
　本紀第一
　　太祖上
太祖大聖大明神烈天皇帝姓耶律氏諱億字安巴堅
小字多爾濟契丹徳哷勒部轄塔哩錫林耶律穆嚕
人徳祖皇帝長子母宣簡皇后蕭氏唐咸通十三年生
初母夢日堕懐中有娠及生室有神光異香體如三嵗
兒即能匍匐祖母簡獻皇后異之鞠為己子常匿扵别
幕塗其靣不令他人見三月能行晬而能言知未然事
自謂左右若有神人翼衛雖齠齓言必及世務時伯父
當國疑輙咨焉既長身長九尺豐上鋭下目光射人闗
弓三百斤為塔瑪噶賽特小黃室韋不附太祖以計降
之伐裕爾庫烏爾古六奚畢沙叙諸部克之國人號額
珍錫哩唐天復元年嵗辛酉哈陶津汗立以太祖為本
部額爾竒木專征討連破室韋伊濟及奚帥錫爾格俘
獲甚衆冬十月授大徳哷勒府額爾竒木明年秋七月
以兵四十萬伐河東代北攻下九郡獲生口九萬五千
駞馬牛羊無算九月城龍化州于潢河之南始建開敎
寺明年春伐女直下之獲其户三百九月復攻下河東
懐逺等軍冬十月引軍畧至薊北俘獲以還先是徳祖
俘奚七千户徙饒樂之清河至是創奚徳哷勒部分十
三縣遂拜太祖裕悦總知軍國事明年嵗甲子三月廣
龍化州之東城九月討黑車子室韋唐盧龍軍節度使
劉仁恭發兵數萬遣養子趙霸来拒霸至武州太祖諜
知之伏勁兵桃山下遣室韋人摩哩詐稱其酋長所遣
約霸兵會平原既至四靣伏發擒霸殱其衆乘勝大破
室韋明年七月復討黑車子室韋唐河東節度使李克
用遣通事康令徳乞盟冬十月太祖以騎兵七萬會克
用于雲州宴酣克用借兵以報劉仁恭木𤓰澗之役太
祖許之易袍馬約為兄弟及進兵擊仁恭㧞數州盡徙
其民以歸明年二月復擊劉仁恭還襲山北奚破之汴
州朱全忠遣人浮海奉書幣衣帶珍玩来聘十一月遣
偏師討奚霫諸部及東北女直之未附者悉破降之十
二月哈陶津汗殂羣臣奉遺命共請立太祖赫嚕等勸
進太祖三讓従之
元年春正月庚寅命有司設壇舒伊旺尼珠琿温燔柴
告天即皇帝位尊母蕭氏為皇太后立皇后蕭氏北宰
相蕭實喇南宰相耶律烏魯斯率羣臣上尊號曰天皇
帝后曰地皇后庚子詔皇族承約尼氏九帳為第十帳
二月戊午以従弟達勒達為徳哷勒部額爾竒水征黑
車子室韋降其八部夏四月丁未朔唐梁王朱全忠廢
其主尋弑之自立為帝國號梁遣使来告劉仁恭子守
光囚其父自稱幽州盧龍軍節度使秋七月乙酉其兄
平州刺史守竒率其衆數千人来降命置之平盧城冬
十月乙巳討黑車子室韋破之
二年春正月癸酉朔御正殿受百官及諸國使朝辛巳
置特哩衮典族屬以皇弟薩喇為之河東李克用卒子
存朂襲遣使弔慰夏五月癸酉詔薩喇討烏丸黑車子
室韋秋八月壬子幽州進合歡𤓰冬十月己亥建明王
樓築長城于鎮東海口遣輕兵取托歡叛入室韋者
三年春正月幸遼東二月丁酉朔梁遣郎公逺来聘三
月滄州節度使劉守文為弟守光所攻遣人乞兵討之
命皇弟錫里素額爾竒木蕭達魯以兵會守文于北淖
口進至橫海軍近淀一鼓破之守光潰去因名北淖口
為會盟口夏四月乙夘詔左僕射韓知古建碑龍化州
大廣寺以紀功徳五月甲申置羊城于炭山之北以通
市易冬十月己巳遣鷹軍討黑車子室韋破之西北烏
梁海部族進輓車人
四年秋七月戊子朔以后兄蕭達魯為北府宰相后族
為相自此始冬十月烏滿山奚庫濟及扎嚕特超黙特
等叛討平之
五年春正月丙戌朔日有食之丙申上親征西部奚奚
阻險叛服不常數招諭弗聴是役所向輙下遂分兵討
東部奚亦平之扵是盡有奚霫之地東際海南暨白檀
西踰松漠北抵潢水凡五部咸入版籍三月次灤河刻
石紀功復畧地薊州夏四月壬申遣人使梁五月皇弟
埓克特爾格伊徳實安圖謀反安圗妻訥黙庫知之以
告得實上不忍誅乃與諸弟登山刑牲告誓天地赦其
罪出埒克為徳哷勒部額爾竒木封訥黙庫為晉國夫
人秋七月壬午朔錫爾丹洎諸蕃使来貢八月甲子劉
守光僭號幽州稱燕冬十月戊午置鐡冶十一月壬午
遣人使梁
六年春正月以華格為特哩衮二月戊午親征劉守光
三月至自幽州夏四月梁朱友珪弑父自立秋七月丙
午親征珠巴克降之俘獲以數萬計命弟埓克分兵攻
平州八月壬辰上次恩徳山皇子魯呼生冬十月戊寅
埓克破平州還復與特爾格伊徳實安圗等反甲申使
致祭于梁壬辰還次北阿嚕山聞諸弟以兵阻道引軍
南趍十七濼是日燔柴翼日次七渡河諸弟各遣人謝
罪上猶矜憐許以自新是嵗以兵討兩冶以所獲僧崇
文等五十人歸西樓建天雄寺以居之以示天助雄武
七年春正月甲辰朔以用兵免朝晉王李存朂拔幽州
擒劉守光甲寅王師次赤水城弟埒克等乞降上素服
乘赭白馬以将軍耶律魯庫實喇堅安巴為御解兵器
肅侍衛以受之因加慰諭埓克等引退上復數遣使撫
慰二月甲戌朔梁均王友貞討殺其兄友珪嗣立三月
癸丑次蘆水弟特爾格圖為奚王與安圗擁千餘騎而
至紿稱入覲上怒曰爾曺始謀逆亂朕特恕之使改過
自新尚爾反覆将不利扵朕遂拘之以所部分隸諸軍
埓克引其衆至伊蘇濟勒淀具天子旗鼓将自立皇太
后陰遣人諭令避去會瑪古納古爾陽言車駕且至其
衆驚潰掠居民北走上以兵追之埓克遣其黨伊徳實
引兵徑趍行宫㷊其輜重廬帳縦兵大殺皇后急遣舒
古魯救之僅得天子旗鼓而已其黨珊蘇庫復刼西樓
焚明王樓上至土河秣馬休兵若不為意諸将請急追
之上曰俟其逺遁人各懐土懷土既切其心必離我軍
乘之破之必矣盡以所獲資畜分賜将士留伊勒希巴
珠勒呼總政務夏四月戊寅北追埓克己夘次穆嚕聞
諸弟靣木葉山射鬼箭厭禳乃執叛人嘉哩向彼亦以
其法厭之至達掄淀選輕騎追及布扎爾河盡獲其黨
輜重生口遣室韋及托歡酋長巴爾特哩衮等五人分
兵伏其前路命北宰相蕭達魯為先鋒進擊之埒克率
兵逆戰蕭達魯以輕兵薄之其弟阿古齊臨陣射數十
人斃衆莫敢前相拒至晡衆乃潰追至柴河遂自焚其
車乘廬帳而去前遇巴爾特哩衮等伏發合擊遂大敗
之埓克奔潰遺其所奪神帳扵路上見而拜奠之所獲
生口盡縦歸本土其黨庫果濟摩多皆靣縛請罪師次
昭圗河大雨暴漲五月癸丑遣北宰相達年率驍騎先
渡甲寅奏擒埓克尼嚕古阿巴扵榆河前北宰相蕭舒
嚕伊德實自剄不殊遂以黑白羊祭天地壬戌埒克尼
嚕古阿巴詣行在以槀索自縛牽羊望拜上還至大嶺
時大軍久出輜重不相屬士卒煮馬駒採野菜以為食
孶畜道斃者十七八物價十倍器服資貨委棄綽里特
河狼籍數百里因更埒克名巴爾丙寅至庫哩以青牛
白馬祭天地以生口六百馬二千三百分賜大小鶻軍
六月辛巳至榆嶺以實喇縣人繅古非法殘民磔之甲
申上登都庵山撫其先世竒善汗遺跡徘徊顧瞻而興
歎焉聞獄官聶哷擅造大校人不堪其苦有至死者命
誅之壬辰次狼河獲逆黨伊勒穆爾生薶之銅河南軌
下放所俘還多為裕庫哷所掠上怒引輕騎馳擊復遣
驍将分道追襲盡獲其衆并掠者庚子次阿敦濼以養
子納喇蘇附諸弟叛以鬼箭射殺之其餘黨六千各以
輕重論刑伊濟掠生口者三十餘人亦俾贖其罪放歸
本部至石嶺西詔收囘軍乏食所棄兵仗召北府兵驗
而還之以額爾竒木尼嚕古附諸弟叛不忍顯戮命自
投崖而死秋八月己夘幸龍眉宫轘逆黨二十九人以
其妻女賜有功将校所掠珍寳孳畜還主亡其本物者
命責償其家不能償者賜以其部曲九月壬戌上發自
西樓冬十月庚午駐赤崖戊寅和州囘鶻来貢癸未伊
實府人特哩衮穆呼爾部人托里以従逆誅詔羣臣分
决滯訟以韓知古録其事珠勒呼掌捕亡十一月祠木
葉山還次扎固山省風俗見高年議朝政定吉凶儀十
二月戊子燔柴于蓮花濼
八年春正月甲辰以赫嚕為徳哷勒部額爾竒木呼哩
為特哩衮裕庫哷部人塔勒滿執逆黨布呼伊拉齊等
十七人獻上親鞫之辭連宗室及有脅従者乃杖殺首
惡布呼餘竝原釋裕悦蘇呼之子華格屢蓄姦謀上優
容之而反覆不悛召父老羣臣正其罪并其子戮之分
其財以給衛士有司所鞫逆黨三百餘人獄既具上以
人命至重死不復生賜宴一日隨其平生之好使為之
酒酣或歌或舞或戲射角觝各極其意明日乃以輕重
論刑首惡埒克其次特爾格上猶弟之不忍寘法杖而
釋之以伊徳實安圖性本庸弱為埓克所使皆釋其罪
前裕悦哈達拉子嘉哩埒克妻實喇勒濟實皆預逆謀乃命
絞殺之伊徳實妻聶哷脅従安圗妻訥黙庫甞有忠告
竝免因謂左右曰諸弟性雖敏黠而蓄姦稔惡甞自矜
有出人之智安忍兇狠谿壑可塞而貪黷無厭求人之
失雖小而可恕謂重如泰山身行不義雖八大惡謂輕
扵鴻毛眤比羣小謀及婦人同惡相濟以危國祚雖欲
不敗其可得乎北宰相舒嚕妻伊埒達衮扵國至親一
旦負朕従扵叛逆未寘之法而病死此天誅也嘉哩自
幼與朕甞同寝食眷遇之厚冠扵宗屬亦與其父背大
恩而従不軌兹可恕乎秋七月丙申朔有司上諸帳族
與謀逆者三百餘人罪状皆棄市上嘆曰致人扵死豈
朕所欲若止負朕躬尚可容貸此曺恣行不道殘害忠
良塗炭生民剽掠財産民間昔有萬馬今皆徒步有國
以来所未甞有實不得已而誅之冬十月甲子朔建開
皇殿扵眀王樓基
九年春正月烏爾古部叛討平之夏六月幽州軍校齊
行本舉其族及其部男女三千人請降詔授檢校尚書
左僕射賜名烏雲給其廩食數日亡去幽帥周徳威納
之及詔索之徳威語不遜乃議南征冬十月戊申釣魚
于鴨淥江新羅遣使貢方物高麗遣使進寳劍吴越王
錢鏐遣滕彦休来貢是嵗君基太一神數見詔圖其像
神冊元年春二月丙戌朔上在龍化州徳哷勒部額爾
竒木赫嚕等率百僚請上尊號三表乃允丙申羣臣及
諸屬國築壇州東上尊號曰大聖大眀天皇帝后曰應
天大眀地皇后大赦建元神冊初闕地為壇得金鈴因
名其地曰金鈴岡壇側滿林曰冊聖林三月丙辰以徳
哷勒部額爾竒木赫嚕為阿勒達爾裕悅百僚遷賚有
差賜酺三日立子貝為皇太子夏四月乙酉朔晉幽州
節度使盧國用来降以為幽州兵馬留後甲辰梁遣郎
公逺来賀六月庚寅吴越王遣滕彦休来貢秋七月壬
申親征突厥托歡党項小畨沙陀諸部皆平之俘其酋
長及其户萬五千六百鎧甲兵仗器服九十餘萬寳貨
駞馬牛羊不可勝算八月㧞朔州擒節度使李嗣本勒
石紀功扵竒塜南冬十月癸未朔乘勝而東十一月攻
蔚新武媯儒五州斬首萬四千七百餘級自代北至河
曲踰陰山盡有其地遂改武州為歸化州媯州為汗州
因置西南靣招討司選有功者領之其圍蔚州敵樓無
故自壞衆軍大譟乘之不踰時而破時梁及吴越二使
皆在焉詔引環城觀之因賜滕彦休名曰舒嚕十二月
收山北八軍
二年春二月晉新州禆将盧文進殺節度使李存矩来
降進攻其城刺史安金全遁以文進部将劉殷為刺史
三月辛亥攻幽州節度使周徳威以幽并鎮定魏五州
兵拒于居庸闗之西合戰扵新州東大破之斬首三萬
餘級殺李嗣本之子武入以后弟阿古齊為統軍舒嚕
為先鋒東出關畧燕趙不遇敵而還己未裕庫哷叛命
舒嚕以兵討之夏四月壬午圍幽州不克六月乙巳望
城中有氣如烟火状上曰未可攻也以暑潦班師留赫
嚕盧國用守之埓克與其子賽音伯哩叛入幽州秋八
月李存朂遣李嗣源等救幽州赫嚕等以兵少而還
三年春正月丙申以皇弟安圗為大内特哩衮命攻雲
州及西南諸部二月達旦来聘癸亥城皇都以禮部尚
書康黙記充版築使梁遣使来聘晉吴越渤海高麗回
鶻準布党項及幽鎭定魏潞等州各遣使来貢夏四月
乙巳皇弟特爾格謀叛事覺知有罪當誅預為營壙而
諸戚請免上素惡其弟伊徳實妻尼嚕古曰尼嚕古能
代其死則従尼嚕古自縊壙中并以奴農古叛人額爾
古濟生瘞其中遂赦特爾格五月乙亥詔建孔子廟佛
寺道觀秋七月乙酉裕悦赫嚕薨上震悼久之輟朝三
日贈賻有加冬十二月庚子朔幸遼陽故城辛丑北府
宰相蕭達魯薨戊午以裕悦赫嚕弟裕勒沁為徳哷勒
部額爾竒木蕭阿古齊為北府宰相甲子皇孫鄂約生
　遼史巻一
　遼史巻一考證
太祖字安巴堅徳祖皇帝長子　按北庭雜紀太祖父
　諱斡里遼史不載
明年秋七月以兵四十萬伐河東代北　原文作河北
　永樂大典作代北考兵衛志太祖授徳哷勒部額爾
　竒木明年總兵四十萬伐代北克郡縣九俘九萬五
　千口與大典符今據改
二年河東李克用卒子存朂襲遣使弔慰原本克用下
　脱卒字今據通鑑増
三年二月丁酉朔梁遣郎公逺来聘　按資治通鑑梁
　開平元年五月契丹遣其臣袍笏美稜来通好帝遣
　太府少卿高頎報之二年五月契丹遣使隨高頎入
　貢且求冊命帝復遣司農卿渾特賜以手書是契丹
　聘梁二年中連有二使遼史不書此特書梁遣郎公
　逺来聘是梁之專使非報使也修史者各自尊其本
　國故凡書聘之例如此
五年夏五月皇弟埓克特爾格伊徳實安圗謀反　按
　特爾格原文作迭剌考皇子表係徳祖第三子本卷
　後又作迭剌哥或作迭烈哥即一人也今畫一譯改
七年夏四月命北宰相蕭達魯為先鋒　按達魯原文
　作迪里古考本卷四年以蕭達魯為北府宰相本傳
　云達魯字達年拜北府宰相埓克作亂達魯率輕騎
　追之至榆河獲埓克以獻據此則此迪里古與下文
　迪里古以輕兵薄之及遣北宰相達年率驍騎先渡
　名字互見皆達魯也今俱従敵魯譯改達魯
蕭達魯以輕兵薄之其弟阿古齊臨陣射數十人斃
　按阿古齊原文作遏古只互考本傳及蕭達魯傳云
　阿古齊與達魯總腹心部埓克北走與達魯追擒扵
　榆河神冊初敗周徳威軍三年以功拜北府宰相據
　此則此遏古只與本卷後之阿骨只皆係一人今俱
　改為阿古齊
神冊元年春二月丙戌朔耶律嚇嚕等率百僚請上尊
　號　按嚇嚕原文作葛魯南監本作曷魯考嚇嚕本
　傳請建元率百官上尊號正與此合今俱従曷魯譯
　改赫嚕
百僚請上尊號三表乃允　按綱目契丹稱帝改元在
　梁主瑱貞眀二年十二月即神冊元年十二月也此
　作二月與綱目互異
大赦建元神冊　按薛居正五代史不記安巴堅建元
　事自耶律德光方記天顯之名疑當時未得其傳故
　也
八月拔朔州擒節度使李嗣本　按資治通鑑契丹主
　安巴堅自麟勝攻晉蔚州破之虜振武節度使李嗣
　本注麟勝至蔚州中間懸隔雲朔蔚州恐當作朔州
　據此則遼史書朔州可正通鑑之誤
三年冬十二月戊午以裕悦赫嚕弟裕勒沁為徳哷勒
　部額爾竒木　按裕勒沁原文作汗里軫考耶律迪
　里傳迪里字裕勒沁原文作兀里軫神冊三年命為
　徳哷勒部額爾竒木又本紀天賛二年徳哷勒部額
　爾竒木迪里徇山西地本傳亦載其事據此則汗字
　汙字之訛汙兀音近今従兀里軫譯改裕勒沁
　
　
　
　
　
　
　
　
　
　
　
　
　遼史巻一考證
欽定四庫全書
　遼史卷二
　　元中書右丞相總裁托克托等修
　本紀第二
　　太祖下
四年春正月丙申射虎東山二月丙寅修遼陽故城以
漢民渤海户實之改為東平郡置防禦使夏五月庚辰
至自東平郡秋八月丁酉謁孔子廟命皇后皇太子分
謁寺觀九月征烏爾古部道聞皇太后不豫一日馳六
百里還侍病閒復還軍中冬十月丙午次烏爾古部天
大風雪兵不能進上禱扵天俄項而霽命皇太子将先
鋒軍進擊破之俘獲生口萬四千二百牛馬車乘廬帳
器物二十餘萬自是舉部来附
五年春正月乙丑始製契丹大字夏五月丙寅吴越王
復遣滕彦休貢犀角珊瑚授官以遣庚辰龍見于伊喇
山陽水上上射獲之蔵其骨内府閏六月丁夘以皇弟
蘇為特哩衮康黙記為伊勒希巴秋八月己未党項諸
部叛辛未上親征九月己丑朔梁遣郎公逺来聘壬寅
詔頒行大字皇太子率徳哷勒部額爾竒木裕勒沁等
畧地雲内天徳冬十月辛未攻天徳癸酉莭度使宋瑶
降賜弓矢鞍馬旗鼓更其軍曰應天甲戌班師宋瑶復
叛丙子拔其城擒宋瑶俘其家屬徙其民扵陰山南十
二月己未師還
六年春正月丙午以皇弟蘇為南府宰相迪里為特哩
衮南府宰相自諸弟搆亂府之名族多罹其禍故位久
虚以卓特部轄塔哩珠勒呼攝之府中數請擇任宗室
上以舊制不可輙變請不已乃告扵宗廟而後授之宗
室為南府宰相自此始夏五月丙戌朔詔定法律正班
爵丙申詔畫前代直臣像為招諌圗及詔長吏四孟月
詢民利病六月乙夘朔日有食之冬十月癸丑朔晉新
州防禦使王郁以所部山北兵馬内附丙子上率大軍
入居庸闗十一月癸夘下古北口丁未分兵畧檀順安
逺三河良鄉望都潞滿城遂城等十餘城俘其民徙内
地十二月癸丑王郁率其衆来朝上呼郁為子賞賚甚
厚而徙其衆于潢水之南庚甲皇太子率王郁畧地定
州康黙記攻長蘆晉義武軍莭度使王䖏直養子都囚
其父自稱留後癸亥圍涿州有白兎緣壘而上是日破
其郛癸酉刺史李嗣弼以城降乙亥存朂至定州王都
迎謁馬前存朂引兵趍望都遇我軍托諾五千騎圍之
存朂力戰數四不解李嗣昭領三百騎来救我軍少却
存朂乃得出大戰我軍不利引歸存朂至幽州遣二百
騎躡我軍後我軍反擊悉擒之己夘還次檀州幽人来
襲擊走之擒其禆将詔徙檀順民于東平瀋州
天贊元年春二月庚申復徇幽薊地癸酉詔改元赦軍
前殊死以下夏四月甲寅攻薊州戊午拔之擒刺史胡
瓊以盧國用尼嚕古典軍民事壬戌大饗軍士癸亥李
存朂圍鎮州張文禮求援命郎君迪里将軍康末怛往
擊敗之殺其将李嗣昭辛未攻石城縣拔之五月丁未
張文禮卒其子䖏瑾遣人奉表来謝六月遣鷹軍擊西
南諸部以所獲賜貧民冬十月甲子以蕭希達為北府
宰相分徳哷勒部為二院實訥齊為北院額爾竒木烏
蘇為南院額爾竒木詔分北達寜額為二部立兩節度
使以統之十一月壬寅命皇子耀庫濟為天下兵馬大
元帥畧地薊北
二年春正月丙申元帥耀庫濟克平州獲刺史趙思温
禆将張崇二月如平州甲子以平州為盧龍軍置莭度
使三月戊寅軍扵箭笴山獲叛奚呼遜射以鬼箭誅其
黨三百人沉之狗河置奚托輝部以布倫權總其事夏
四月己酉梁遣使来聘吴越王遣使来貢癸丑命耀庫
濟攻幽州徳哷勒部額爾竒木迪里徇山西地庚申耀
庫濟軍幽州東莭度使符存審遣其将出戰敗之擒裴
信父子閏月庚辰耀庫濟抵鎮州壬午拔曲陽丙戌下
北平晉王李存朂即皇帝位國號唐五月戊午耀庫濟
師還癸亥犬饗軍士賞賚有差六月辛丑波斯國来貢
秋七月前北府宰相蕭阿古齊及王郁徇地燕趙冬十
月辛未朔日有食之己夘唐兵滅梁
三年春正月遣兵畧地燕南夏五月丙午以特哩衮迪
里為南院額爾竒木徙薊州民實遼州地渤海殺其刺
史張秀實而掠其民六月乙酉召皇后皇太子大元帥
及二宰相諸部頭等詔曰上天降監恵及烝民聖主明
王萬載一遇朕既上承天命下統羣生每有征行皆奉
天意是以機謀在己取舍如神國令既行人情大附舛
訛歸正遐邇無愆可謂大含溟海安納泰山矣自我國
之經營為羣方之父母憲章斯在𦙍嗣何憂升降有期
去来在我良籌聖會自有契扵天人衆國羣王豈可化
其凡骨三年之後嵗在丙戌時值初秋必有歸䖏然未
終兩事豈負親誠日月非遥戒嚴是速聞詔者皆驚懼
莫識其意是日大舉征托歡党項準布等部詔皇太子
監國大元帥耀庫濟従秋七月辛亥哈喇等擊破索歡
納山東部族八月乙酉至烏爾古山以鵝祭天甲午次
古單于國登阿勒坦音徳爾山以麃鹿祭九月丙申朔
次古回鶻城勒石紀功庚子拜日扵蹛林丙午遣騎攻
準布南府宰相蘇南院額爾竒木迪里畧地西南乙夘
蘇等獻俘丁巳鑿金河水取烏山石輦致潢河木葉山
以示山海朝宗之意癸亥大食國遣使来貢甲子詔礲
丕勒汗故碑以契丹突厥漢字紀其功是月破呼穆蘇
山諸蕃部次伊徳實山以赤牛青馬祭天地回鶻巴哩
遣使来貢冬十月丙寅朔獵約囉山獲野獸數千以充
軍食丁夘軍扵巴爾斯山遣兵踰流沙拔浮圖城盡取
西鄙諸部十一月乙末朔獲甘州回鶻都督必里克因
遣使諭其主烏穆珠汗射虎于烏蘭實哷山抵巴克實
山六百餘里且行且獵日有鮮食軍士皆給
四年春正月壬寅以㨗報皇后皇太子二月丙寅大元
帥耀庫濟畧党項丁夘皇后遣康末怛問起居進御服
酒膳乙亥阿古齊畧燕趙還進牙旗兵仗辛夘耀庫濟
獻党項俘三月丙申饗軍水精山夏四月甲子南攻小
蕃下之皇后皇太子迎謁扵札里河癸酉回鶻烏穆珠
汗遣使来貢謝五月甲寅清暑室韋北陘秋九月癸巳
至自西征冬十月丁夘唐以滅梁来告即遣使報聘庚
辰日本國来貢辛巳髙麗國来貢十一月丁酉幸安國
寺飯僧赦京師囚縦五坊鷹鶻己酉新羅國来貢十二
月乙亥詔曰所謂兩事一事已畢惟渤海世讐未雪豈
宜安駐乃舉兵親征渤海大諲譔皇后皇太子大元帥
耀庫濟従閏月壬辰祠木葉山壬寅以青牛白馬祭天
地扵烏山己酉次色克山射鬼箭丁巳次啇嶺夜圍扶
餘府
天顯元年春正月己未白氣貫日庚申拔扶餘城誅其
守将丙寅命特哩衮安圗前北府宰相阿古齊等将萬
騎為先鋒遇諲譔老相兵破之皇太子大元帥耀庫濟
南府宰相蘇北院額爾竒木實訥齊南院額爾竒木迪
里圍輝罕城己巳諲譔請降庚午駐軍輝罕城南辛未
諲譔素服槀索牽羊率僚屬三百餘人出降上優禮而
釋之甲戌詔諭渤海郡縣丙子遣近侍康末怛等十三
人入城索兵器為邏卒所害丁丑諲譔復叛攻其城破
之駕幸城中諲譔請罪馬前詔以兵衛諲譔及族屬以
出祭告天地復還軍中二月庚寅安邉鄚頡南海定理
等府洎諸道莭度刺史来朝慰勞遣之以所獲器幣諸
物賜将士壬辰以青牛白馬祭天地大赦改元天顯以
平渤海遣使報唐甲午復幸輝罕城閱府庫物賜従臣
有差以奚部長布倫王郁自囘鶻新羅吐蕃党項室韋
沙陀烏爾古等従征有功優加賞賚丙午改渤海國為
東丹輝罕城為天福冊皇太子貝為人皇王以主之以
皇弟特爾格為左大相渤海老相為右大相渤海司徒
大素賢為左次相伊濟為右次相赦其國内殊死以下
丁未髙麗濊貊鐡驪靺鞨来貢三月戊午遣額爾竒木
康黙記左僕射韓延徽攻長嶺府甲子祭天丁夘幸人
皇王宫己巳安邉鄚頡定理三府叛遣安圗討之丁丑
三府平壬午安圗獻俘誅安邉府叛帥二人癸未宴東
丹國僚佐頒賜有差甲申幸天福城乙酉班師以大諲
譔舉族行夏四月丁亥朔次繖子山辛夘人皇王率東
丹國僚屬辭是月唐養子李嗣源反郭存謙弑其主存
朂嗣源遂立五月辛酉南海定理二府復叛大元帥耀
庫濟討之六月丁酉二府平丙午次慎州唐遣姚坤以
國哀来告秋七月丙辰鐡州刺史衞鈞反乙丑耀庫濟
攻拔鐵州庚午東丹國左大相特爾格卒辛未衛送大
諲譔扵皇都西築城居之賜其名曰烏勒呼妻曰阿勒
札盧龍行軍司馬張崇叛奔唐甲戌次扶餘府上不豫
是夕大星隕于幄前辛巳平旦子城上見黄龍繚繞可
長一里光耀奪目入扵行宫有紫黒氣蔽天踰日乃散
是日上崩年五十五天贊三年上所謂丙戌秋初必有
歸䖏至是乃驗壬午皇后稱制權決軍國事八月辛夘
康黙記等拔長嶺府甲午皇后奉梓宫西遷壬寅耀庫
濟討平諸州奔赴行在乙巳人皇王貝繼至九月壬戌
南府宰相蘇薨丁夘梓宫至皇都權殯于子城西北己
巳上諡昇天皇帝廟號太祖冬十月盧龍莭度使盧國
用叛奔于唐十一月丙寅殺南院額爾竒木耶律迪里
郎君耶律畢老等二年八月丁酉𦵏太祖皇帝于祖陵
置祖州天城軍莭度使以奉陵寝統和二十六年七月
進諡大聖大明天皇帝重熙二十一年九月加諡大聖
大眀神烈天皇帝太祖所崩行宫在扶餘城西南兩河
之間後建昇天殿扵此而以扶餘為黄龍府云
贊曰遼之先出自炎帝世為森濟國其可知者盖自竒
善云竒善生都菴山徙潢河之濵傳至聶哷始立制度
置官屬刻木為契穴地為牢讓蘇爾威不肯自立聶哷
生必塔必塔生海蘭海蘭生努爾蘇大度寡欲令不嚴
而人化是為肅祖肅祖生薩喇達甞與黃室韋挑戰矢
貫數札是為懿祖懿祖生伊徳實始教民稼穡善畜牧
國以殷富是為𤣥祖𤣥祖生色勒迪仁民愛物始置鐵
冶教民鼓鑄是為徳祖即太祖之父也世為契丹約尼
氏額爾竒木執其政柄徳祖之弟蘇哷北征伊濟室韋
南畧易定奚霫始興板築置城邑教民種桑麻習織組
已有廣土衆民之志而太祖受汗之禪遂以建國東征
西討如折枯拉朽東自海西至扵流沙北絶大漠信威
萬里厯年二百豈一日之故哉周公誅管蔡人未有能
非之者埒克安圗之亂太祖既貸其死而復用之非人
君之度乎舊史扶餘之變亦異矣夫
　
　
　
　
　
　
　
　
　
　遼史巻二
　遼史卷二考證
神冊五年春正月乙丑始製契丹大字　按陶宗儀書
　史㑹要云遼太祖用漢人教以𨽻書之半増損之製
　契丹字數千以代刻木之約而永樂大典引紀異錄
　以為渤海既平乃製契丹大字三千餘言則製字應
　在天顯元年所紀各異
天贊二年三月討叛奚呼遜獲之　按呼遜原本作胡
　損巻三又作胡遜即係一人當屬音轉之訛今畫一
　改訂
閏月晉王李存朂即皇帝位　按五代史唐本紀書同
　光元年夏四月己巳皇帝即位通鑑綱目亦書夏四
　月晉王存朂稱皇帝扵魏州此書扵閏月之下盖契
　丹與唐是時尚未通好晉王即位亦未遣使来告乃
　作史者約畧紀事之辭耳
三年春正月遣兵畧地燕南夏五月渤海殺其刺史張
　秀實而掠其民　按通鑑所書是年契丹侵晉無虚
　月兵征渤海亦有月分可考乃遼史僅扵正月書畧
　地燕南扵五月書渤海殺刺史掠民以是知修史者
　遺漏之多也
四年夏四月　按五代歐史司天考載後唐同光三年
　四月癸亥朔日有食之通鑑綱目契丹志亦書之後
　唐同光三年即遼天贊四年也本紀扵神冊六年天
　贊二年兩書日食此不書者史闕畧也
冬十月丁夘唐以滅梁来告即遣使報聘　按唐滅梁
　事在天贊二年冬十月至此已及兩年考冊府元龜
　載後唐同光三年十月甲子差春州刺史来海金押
　國信賜契丹王及迴使等賜物有差盖唐與契丹舊
　無使命往来其通好始扵是年是以滅梁事扵是時
　始来告也
天顯元年秋八月　按五代史司天考載後唐天成元
　年八月乙酉朔日有食之通鑑綱目及紀異錄俱書
　之本紀失載
二年八月丁酉𦵏太祖皇帝扵祖陵置祖州　按永樂
　大典所載即扵本年九月葬太祖扵木葉山置州墳
　側名曰祖州本紀系之二年八月所記各異
　
　
　
　
　
　
　
　
　
　
　
　
　遼史巻二考證
欽定四庫全書
　遼史卷三
　　元中書右丞相總裁托克托等修
　本紀第三
　　太宗上
太宗孝武恵文皇帝諱徳光字徳謹小字耀庫濟太祖
次子母淳欽皇后舒嚕氏唐天復二年生神光異常獵
者獲白鹿白鷹人以為瑞及長貎嚴重而性寛仁軍國
事多所取决天贊元年授天下兵馬大元帥尋詔統六
軍南徇地明年下平州獲趙思温張崇回破箭笴山呼
遜奚諸部悉降復以兵掠鎮定所至皆堅壁不敢戰師
次幽州符存審拒扵州南縱兵邀擊大破之擒禆将裴
信等數十人及従太祖破伊竒哩諸部定河壖党項下
山西諸鎮取回鶻單于城東平渤海破達囉克部東西
萬里所向皆有功天顯元年七月太祖崩皇后攝軍國
亊明年秋治祖陵畢冬十一月壬戌人皇王貝率羣臣
請于后曰皇子大元帥勲望中外攸屬宜承大統后従
之是日即皇帝位癸亥謁太祖廟丙寅行柴冊禮戊辰
還都壬申御宣政殿羣臣上尊號曰嗣聖皇帝大赦有
司請改元不許十二月庚辰尊皇太后為太皇太后皇
后為應天皇太后立妃蕭氏為皇后禮畢閲近侍班局
辛巳諸道将帥辭歸鎮己丑祀天地庚寅遣使諭諸國
辛卯閲羣牧于近郊戊戌女直遣使来貢壬寅謁太祖
廟甲辰閲旗鼓客省諸局官屬丁未詔選約尼氏九帳
子弟可任官者
三年春正月己酉閲北剋兵籍庚戌閲南剋兵籍丁巳
閲皮室伊喇摩哩三軍己未黄龍府羅寜河女直達囉
克来貢庚午以王郁為興國莭度使守中書令二月幸
長濼己亥特哩衮尼嚕古進白狼辛丑達囉克来貢三
月乙卯東蒐癸亥獵羖䍽山乙丑獵松山唐義武軍節
度使王都遣人以定州来歸唐主出師討之使来乞援
命奚圗哩塔拉徃救之四月戊寅東巡己卯祭麃鹿神
丁亥扵獵所縦公私取羽毛革木之材甲午取箭材赤
山丙申獵三山塔拉敗王宴球于定州唐兵大集塔拉
亟請益師辛丑命特哩衮尼嚕古都統扎拉赴之五月
丙午建天膳堂獵索囉山戊申至自獵丁夘命林牙圗
魯卜討烏爾古部己巳女直来貢六月己夘行色克色
哩禮秋七月丁未圗魯卜獻㨗壬子王都奏唐兵破定
州塔拉死之尼嚕古扎拉等數十人被執上以出師非
時甚悔之厚賜戰殁将校之家庚午有亊于太祖廟八
月丙子突厥来貢庚辰詔建應天皇太后誕聖碑于儀
坤州九月己卯圖魯卜遣人獻烏爾古俘癸未詔分賜
羣臣己丑幸人皇王貝第庚寅遣人使唐辛夘再幸人
皇王第癸巳有司請以上生日為天授節皇太后生日
為永寜節冬十月癸卯朔以永寜節上率羣臣上夀于
延和宫己酉謁太祖廟唐遣使遺玉笛甲子天授節上
御五鸞殿受羣臣及諸國使賀十一月丙子布古徳来
貢辛丑自将伐唐十二月癸卯祭天地庚戌聞唐主復
遣使来聘上問左右皆曰唐數遣使来實畏威也未可
輕舉觀釁而動可也上然之甲寅次杏堝唐使至遂班
師時人皇王在皇都詔遣耶律伊濟遷東丹民以實東
平其民或亡入新羅女直因詔困乏不能遷者許上國
富民給贍而隸屬之升東平郡為南京
四年春正月壬申朔宴羣臣及諸國使觀俳優角觝戯
己卯如𤓰堝二月庚戌閲約尼氏戸籍三月甲午望祀
羣神夏四月辛亥至自𤓰堝壬子謁太祖廟癸丑謁太
祖行宫甲寅幸天城軍謁祖陵辛酉人皇王貝来朝癸
亥録囚五月癸酉謁二儀殿宴羣臣女直来貢戊子射
栁于太祖行宫癸巳行色克色哩禮六月丙午圗魯卜
獻烏爾古俘分賜将士己酉西巡己未選輕騎數千獵
近山癸亥駐蹕凉陘秋七月庚辰觀市曲赦繫囚甲午
祠太祖而東八月辛丑至凉陘謁太祖廟癸卯幸人皇
王第己酉謁太祖廟九月庚午如南京戊寅祠木葉山
己卯行再生禮癸巳至南京冬十月壬寅幸人皇王第
宴羣臣甲辰幸諸營閲軍籍庚戌以雲中郡縣未下大
閲六軍甲子詔皇弟魯呼帥師趣雲中討郡縣之未附
者十一月丙寅朔以出師告天地丁卯餞皇弟魯呼于
西郊壬申命大内特哩衮告出師于太祖行宫甲申觀
漁三义口十二月戊申女直来貢戊午至自南京
五年春正月庚午皇弟魯呼㧞寰州捷至甲午朝皇太
后二月己亥詔修南京癸卯魯呼還自雲中朝于行在
丙午以先所俘渤海户賜魯呼丙辰工與人皇王朝皇
太后太后以皆工書命書于前以觀之辛酉召羣臣議
軍國亊三月丙寅朝皇太后丁卯皇弟魯呼請赦宗室
鍚里郎君以罪繫獄者詔従之己巳幸皇叔安圗第辛
未人皇王獻白紵乙亥冊皇弟魯呼為夀昌皇太子兼
天下兵馬大元帥壬午以龍化州節度使劉居言同中
書門下平章亊乙酉宴人皇王僚屬便殿庚寅駕發南
京夏四月乙未詔人皇王先赴祖陵謁太祖廟丙辰會
祖陵人皇王歸國五月戊辰詔修褭潭離宫乙酉謁太
祖廟六月己亥射栁于行在遂如㳂栁湖丁巳拜太祖
御容于明殿己未達魯特来貢秋七月壬申烏爾古来
貢戊子薦時果于太祖廟八月丁酉以大聖帝后宴寝
之所號日月宫因建日月碑丙午如九層臺九月己夘
詔鍚里普寜撫慰人皇王庚辰詔置人皇王儀衛丁亥
至自九層臺謁太祖廟冬十月戊戌遣使賜人皇王胙
癸夘建太祖聖功碑于舒伊旺尼珠琿温甲辰人皇王
進玉笛十一月戊寅東丹奏人皇王浮海適唐
六年春正月甲子西南邉將以慕化哈噶斯國人来乙
丑達魯特来貢丁夘如南京三月辛未召大臣議軍國
事丁亥人皇王貝妃蕭氏率其國僚屬来見夏四月己
酉唐遣使来聘是月置中臺省于南京五月乙丑祠木
葉山乙亥至自南京壬午謁太祖陵閏月庚寅射栁近
郊六月壬申如凉陘壬午烏爾古来貢秋七月丁亥女
直来貢己酉命将校以兵南畧壬子薦時果于太祖廟
東幸八月庚申皇子舒嚕生告太祖廟辛巳布古徳来
貢九月甲午詔修京城冬十月丁丑鐡驪来貢十一月
乙酉唐遣使来聘十二月甲寅朔祭太祖廟丙辰遣人
以詔賜唐盧龍軍節度使趙徳鈞
七年春正月壬辰征西将軍科里遣伊喇多科奏軍亊
己亥唐遣使来聘癸夘遣人使唐戊申祠木葉山二月
壬申伊刺迪里使吴越還吴越王遣使従獻寳器復遣
使持幣往報之三月己丑林牙徳勒賓指斥乘輿囚之
丁未遣使諸國戊申上率羣臣朝于皇太后夏四月甲
戌唐遣使来聘致人皇王貝書己卯女直来貢五月壬
午幸祖州謁太祖陵六月戊辰御製太祖建國碑戊
寅烏爾古逹魯特来貢庚辰觀角觝戲秋七月辛巳朔賜
中外官吏物有差癸未賜高年布帛丙戌召羣臣耆老
議政壬辰唐遣使遺紅牙笙癸巳使復至懼報定州之
役也壬寅唐盧龍軍節度使趙徳鈞遣人進時果丁未
薦新于太祖廟八月壬戌捕□扵㳂栁湖風雨暴至舟
覆溺死者六十餘人命存恤其家識以為戒戊辰林牙
徳勒賔逸囚復獲而鞫之知其事本誣構釋之九月庚
子凖布来貢冬十月乙夘唐遣使来聘己巳遣使雲中
十一月丁亥遣使存問呼哩國丁未凖布貢海東青鶻
三十連十二月辛亥以叛人尼嚕古家口分賜羣臣丁
巳西狩駐蹕平地松林
八年春正月戊子女直来貢庚子命皇太弟魯呼左威
衛上将軍色克率兵伐党項癸夘上親餞之二月辛亥
吐谷渾凖布来貢乙夘剋舒嚕使唐還以附獻物分賜
羣臣三月辛夘皇太弟討党項勝還宴勞之丙申唐遣
使請罷征党項兵上以戰捷及党項已聴命報之夏四
月戊午党項来貢五月己丑獵獨牛山特哩衮達年所
乘内廐騮馬斃因名其山曰騮山戊戌如㳂栁湖六月
甲寅準布来貢甲子回鶻阿爾斯蘭来貢秋七月戊寅
行納后禮癸未皇子特哩衮生丁亥鐡驪女直準布来
貢冬十月乙巳準布来貢丙午至自㳂栁湖辛亥唐遣
使来聘己未遣巴拉使唐辛未烏爾古圗魯木来貢十
一月辛丑太皇太后崩遣使告哀于唐及人皇王貝唐
主嗣源殂子従厚立十二月丁夘党項来貢
九年春正月癸酉漁于土河丙申党項貢駞鹿己亥南
京進白麞閏月戊午唐遣使告哀即日遣弟弔祭壬戌
東幸女直来貢二月壬申祠木葉山戊寅葬太皇太后
于德陵前二日發喪于菆塗殿上具衰服以送後追諡
宣簡皇后詔建碑于陵三月癸卯女直来貢夏四月唐
李従珂弑其主自立人皇王貝自唐上書請討五月甲
辰如㳂栁湖癸丑女直来貢大星晝隕六月己巳朔布
古徳来貢辛未唐李従厚謝弔祭所遣使初至闕秋八
月壬午自将南伐乙酉伊喇嘉哩手接飛鴈上異之因
以祭天地九月庚子西南星隕如雨乙夘次雲州丁巳
㧞河陰冬十月丁亥畧地靈立父老進牛酒犒師十一
月辛丑圍武州之陽城壬寅陽城降癸夘斡齊爾城降
括所俘丁壮籍于軍十二月壬辰皇子安巴薩哈勒生
皇后不豫是月駐蹕百湖之西南
十年春正月戊申皇后崩于行在二月戊寅百僚請加
追諡不許辛巳宰相尼嚕古謀南奔事覺執之三月戊
午党項来貢夏四月吐谷渾酋推勒伊徳率衆内附丙
戌皇太后父族及母前夫之族二帳竝為國舅以蕭黙
色為尚父領之己丑錄囚五月甲午朔始製服行后喪
丙午葬于奉陵上自製文諡曰彰德皇后癸丑以鍚里
王庭鶚為龍化州節度使六月乙丑托歡来貢辛未幸
頻布里淀秋七月乙夘獵納卜齊山冬十一月丙午幸
𢎞福寺為后飯僧見觀音畫像乃大聖皇帝應天皇后
及人皇王所施顧左右曰昔與父母兄弟聚觀扵此嵗
時未㡬今我獨来悲嘆不已乃自製文題于壁以極追
感之意讀者悲之十二月庚辰如金瓶濼遣伊喇華格
科爾羅和囉木薩噶等捉生敵境
十一年春正月釣魚于土河庚申如潢河三月庚寅朔
女直来貢夏四月庚申謁祖陵戊辰還都謁太祖廟辛
未燕民之復業者陳汴州事冝癸酉女直諸部来貢癸
未賜回鶻使衣有差五月戊戌清暑㳂栁湖六月戊午
布古徳来貢乙酉吐谷渾来貢秋七月辛夘烏爾古来
貢壬辰佛古寜公主率三河烏爾古来朝丙申唐河東
即度石敬瑭為其主所討遣趙瑩因西南路招討羅卜
科求救上白太后曰李従珂弑君自立神人共怒宜行
天討時趙德鈞亦遣使至河東復遣桑維翰来告急遂
許興師八月己未遣蕭轄哩報河東師期丙寅吐谷渾
来貢庚午自将以援敬瑭九月癸巳有飛鴜自墜而死
南府額爾竒木和掄得之以獻卜之吉上曰此從珂自
滅之兆也丁酉入鴈門戊戌次忻州祀天地己亥次太
原庚子遣使諭敬瑭曰朕興師逺来當即與卿破賊㑹
唐将高行周符彥卿以兵来拒遂勒兵陳于太原及戰
佯為之却唐将張敬達楊光逺又陳于西未成列以兵
薄之而行周彥卿為伏兵所㫁首尾不相救敬達光逺
大敗棄仗如山斬首數萬級敬達走保晉安寨額爾竒
木達魯與戰死之敬瑭率官屬来見上執手勞之癸夘
圍晉安甲辰以達魯子圖勒琿嗣為額爾竒木仍以父
字為名以旌其忠南宰相呼喇台奚監軍伊聶濟将軍
布哈臨陳退懦上切責之冬十月甲子封敬瑭為晉王
幸其府敬瑭與妻李率其親屬捧觴上夀初圍晉安分
遣精兵守其要害以絶援兵之路而李従珂遣趙延夀
以兵二萬屯團栢谷范延廣以兵二萬屯遼州幽州趙
徳鈞以所部兵萬餘由上黨趍延夀軍合勢進擊知此
有備皆逗遛不進従珂遂将精騎三萬出次河陽親督
諸軍然知其不救但日酣飲悲歌而已丁夘召敬瑭至
行在所賜坐上従容語之曰吾三千里舉兵而来一戰
而勝殆天意也觀汝雄偉𢎞大宜受兹南土世為我藩
輔遂命有司設壇晉陽備禮冊命十一月丁酉冊敬瑭
為大晉皇帝自戊戌至戊申候騎兩奏南有兵至復奏
西有兵至命特哩衮達年斡拒之敬達在圍八十餘日
内外隔絶軍儲殆盡至濯馬糞屑木以飼馬馬飢自相
啖其騣尾死則以充食光逺等勸敬達出降敬達曰吾
有死而已爾欲降寜斬吾首以降閏月甲子楊光逺安
審𤦺殺敬達以降上聞敬達至死不變謂左右曰凡為
人臣當如是也命以禮葬所降軍士及馬五千匹以賜
晉帝丙寅祀天地以告成功庚午僕射蕭庫克克齊奏趙
徳鈞等諸援兵将遁詔夜發兵追擊徳鈞等軍皆投戈
棄甲自相蹂踐擠于川谷者不可勝紀仍命皇太子馳
輕騎據險要追及步兵萬餘悉降之辛未兵度圍栢谷
以酒肴祀天地俄追及徳鈞父子乃率衆降次潞州召
諸将議皆請班師従之命南宰相吉琳呼喇台奚監軍
伊聶濟将軍布哈先還壬申特哩衮斡林牙徳勒賔来
獻俘晉帝辭歸上與宴酒酣執手約為父子以白貂裘
一廐馬二十戰馬千二百餞之命徳勒賔将五千騎送
入洛臨别謂之曰朕留此候亂定乃還耳辛巳晉帝至
河陽李従珂窮蹙召人皇王貝同死不従遣人殺之乃
舉族自焚詔收其士卒戰殁者瘞之汾水上以為京觀
晉命桑維翰為文紀上功徳十二月乙酉朔遣近侍塔
魯存問晉帝丙戌以晉安所獲分賜将校戊子遣使馳
奏皇太后及報諸道師還庚寅發太原辛夘聞晉帝入
洛遣郎君濟勒台撫問壬辰次細河閱降将趙徳釣父
子兵馬戊戌次鴈門以沙太保所部兵分𨽻諸将庚戌
幸應州癸丑唐大同彰國振武三節度使迎見留之不
遣
十二月春正月丙辰次堆子口唐大同軍節度判官吴
巒閉城拒命遣崔廷勲圍其城庚申上親征至城下諭
之巒降辛酉射鬼箭于雲州北壬戌祀天地癸亥遣國
舅安圗發奚西部民各還本土丙寅皇太后遣侍衞舒
嚕趣行是夕率輕騎先進丁丑皇子舒嚕迎謁于灤河
告功太祖行宫戊寅朝于皇太后進珍玩為夀二月丁
亥以軍前所擭俘叛入幽州者皆斬之壬寅詔諸部休
養士卒癸夘晉遣唐所掠郎君埒克文班吏蕭岱爾還
朝三月庚申晉遣使来貢丁夘晉天雄軍節度使范延
廣潜遣人請内附不納己巳遣即君達里庫美楞徳哷
使晉壬午晉使及諸國使来見夏四月甲申地震幸平
地松林觀潢水源五月甲寅幸頻蹕淀壬申震開皇殿
六月甲申晉遣户部尚書聶延祚等請上尊號及歸鴈
門以北與幽薊之地仍嵗貢帛三十萬疋詔不許庚戌
侍中羅索言范延賔叛晉引兵南向秋七月辛亥朔詔
諸部治兵甲癸丑幸懷州謁奉陵甲子晉遣使来告范
延廣反庚午遣耶律尼古呼使晉議軍事八月癸未晉
遣使復請上尊號不許庚寅晉及太原劉知逺南唐李
昪各遣使来貢庚子晉遣使以都汴及范延廣降来告
九月壬子布古徳来貢庚申遣珠勒呼使晉及南唐癸
亥珠巴克女直来貢辛未遣使高麗鐡驪癸酉回鶻来
貢冬十月庚辰朔皇太后永寜節晉及囘鶻燉煌諸國
皆遣使来賀壬午詔囘鶻使呼爾察阿勒巴問其風俗
丁亥諸國使還就遣富勒呼皮室哈瑪爾使其國十一
月己未遣使求醫于晉丁夘鐡驪来貢十二月甲申東
幸祠木葉山癸丑醫来
　
　
　
　
　
　
　
　
　
　
　
　
　
　
　
　遼史卷三
　遼史巻三考證
母淳欽皇后舒嚕氏　按舒嚕氏原本作蕭氏乃述律
　氏之訛義宗傳及章肅帝傳誤同今併改
天賛二年師次幽州符存審拒于州南縦兵邀擊大破
　之　按綱目唐荘宗同光元年閏四月契丹圍幽州
　考五代歐史符存審傳云荘宗遣存審分兵救之擊
　走契丹正太祖天賛二年事也此云縦兵邀擊大破
　之記載互異
天顯三年秋七月王都奏唐兵破定州塔拉死之尼嚕
　古扎拉等數十人被執　按尼嚕古之被執適當兵
　敗之時事在唐明宗天成三年至定州之破塔拉之
　死事在唐天成四年乃天顯四年事也考塔拉綱目
　五代史俱作托紐綱目唐天成四年二月唐王晏球
　克定州王都伏誅獲托紐送大梁斬之王晏球傳云
　晏球既大破契丹遂攻定州久之城中食盡都與托
　紐謀决圍以走不果都将馬讓能以城降都自㷊死
　亦在天成四年二月據此則當作王都奏唐擊敗定
　州兵尼嚕古札拉等數十人被執至唐兵破定州塔
　拉死之宜書在四年二月下方為明晰今仍原文而
　考證之
四年五月癸酉謁二儀殿　原文訛作二祖殿據永樂
　大典及南監本改
八月癸夘幸人皇王第　原文幸字上衍自字據南監
　本刪
五年六月己亥射栁于行在　原文脱六月二字考遊
　幸表射栁部族表達魯特来貢俱係六月紀以五月
　統之計戊辰至己亥已三十二日則己亥上脱字無
　疑今增
冬十月建太祖聖功碑于舒伊旺尼珠琿温　按太祖
　紀作如迂王集㑹堝此又訛如廷正集會堝今畫一
　譯改
十一年秋七月唐河東節度使石敬瑭遣趙瑩求救上
　白太后河東復遣桑維翰来告急遂許興師　按資
　治通鑑石敬瑭遣間使求救于契丹令桑維翰草表
　據此則維翰草表求救未甞親往考晉高祖本紀及
　桑維翰傳皆無敬瑭遣維翰如契丹告急亊
九月會唐将以兵来拒遂勒兵陳於太原　按綱目作
　陳于虎北口考虎北口在今太原城汾水北
冬十月甲子封敬瑭為晉王十一月丁酉冊敬瑭為大
　晉皇帝　按資治通鑑及五代歐史皆無先封晉王
　事又按綱目契丹立石敬瑭為晉皇帝敬瑭割幽薊
　瀛莫涿檀順新媯儒武雲應寰朔蔚十六州以與契
　丹五代史晉紀與綱目合此紀扵冊敬瑭為大晉皇
　帝下不載其事而書于㑹同元年十一月考幽涿檀
　薊順蔚等州五代史地里志俱屬盧龍時唐尚未亡
　趙徳鈞方為盧龍軍節度使與敬瑭角立敬瑭即許
　賂契丹其勢未能盡割按之情事此紀為得其實
十二年春正月唐大同軍節度判官吴巒閉城拒命上
　親征至城下諭之巒降　按五代歐史吴巒傳云巒
　清泰中為大同沙彦珣節度判官契丹還過雲州彦
　珣出城迎謁為契丹所擄城中推巒主州事巒即閉
　門拒守契丹以兵圍之高祖入立以雲州入扵契丹
　而巒猶守城不下契丹圍之凡七月高祖義巒所為
　乃以書告契丹使解兵去召巒為武寜軍節度副使
　出帝時大臣以巒前守雲中不下遣巒守貝州契丹
　攻貝州城破投井死本紀會同七年亦載其事此云
　巒降紀載失實
九月遣珠勒呼使晉及南唐　按通鑑綱目五月吴與
　契丹通使修好契丹主亦遣使報之即是役也葢遼
　使至江南知誥已僣位故不書吴而直書南唐耳
　
　
　
　遼史巻三考證
欽定四庫全書
　遼史卷四
　　元中書右丞相總裁托克托等修
　本紀第四
　　太宗下
㑹同元年春正月戊申朔晉及諸國遣使来賀晉使且
言已命和凝撰聖徳神功碑戊辰遣人使晉二月壬午
室韋進白麃戊子鐡驪来貢丁酉獵松山戊戌幸遼河
東丙午上思人皇王遣特哩衮率宗室以下祭其行宫
丁未増晉使所經供億户三月壬戌将東幸三剋言農
務方興請減輜重促還期従之丙寅女直来貢癸酉東
幸夏四月戊寅朔如南京甲申女直来貢乙酉幸温泉
己丑還宮朝于皇太后丁酉女直貢弓矢己亥西南邉
大詳衮耶律羅卜科奏党項㨗五月甲寅晉復遣使請
上尊號従之六月丙子朔吐谷渾及女直来貢辛夘南
唐来貢癸巳詔建日月四時堂圗寫古帝王事于兩廡
秋七月癸亥遣使賜晉馬丁夘遣呼喇台使晉美楞拉
呼使南唐戊辰遣中臺省右相耶律蘇哷特爾格使晉
臨海軍節度使趙思温副之冊晉帝為英武明義皇帝
八月戊子女直来貢庚子吐谷渾烏孫靺鞨皆来貢九
月庚戌黑車子室韋貢名馬邉臣奏晉遣守司空馮道
左散騎常侍韋勲来上皇太后尊號左僕射劉煦右諌
議大夫盧重上皇帝尊號遂遣監軍伊聶濟充接伴壬
子詔羣臣及高年凡授大臣爵秩皆賜錦袍金帶白馬
金飾鞍勒著扵令冬十月甲戌朔遣郎君特哩衮等撫
問晉使壬寅晉遣使来謝冊禮復有使来進獨峯駞及
名馬十一月甲辰朔命南北宰相及額爾竒木就館賜
晉使馮道以下宴丙午上御開皇殿召見晉使壬子皇
太后御開皇殿馮道韋勲冊上尊號曰廣徳至仁昭烈
崇簡應天皇太后甲子行再生柴冊禮丙寅皇帝御宣
政殿劉煦盧重冊上尊號曰睿文神武法天唘運眀徳
章信至道廣敬昭孝嗣聖皇帝大赦改元會同是月晉
復遣趙瑩奉表来賀以幽薊瀛莫涿檀順媯儒新武雲
應朔寰蔚十六州并圗籍来獻扵是詔以皇都為上京
府曰臨潢升幽州為南京南京為東京改新州為奉聖
州武州為歸化州升北南院及伊實額爾竒木為王以
主簿為令令為刺史刺史為節度使二部特哩衮為司
徒達爾罕為副使瑪爾布為縣令縣達爾罕為馬步置
宣徽閤門使控鶴客省御史大夫中丞侍御判官文班
牙署諸宫院實珠馬羣約尼實珠南北府國舅帳郎君
官為敞史諸部宰相節度使帳為司空二室韋逹林為
僕射鷹坊監冶等局官長為詳衮十二月戊戌遣通果
阿巴等使晉制加晉馮道守太傅劉煦守太保餘官各
有差
二年春正月乙巳以受晉冊遣使報南唐高麗丁未御
開皇殿宴晉使馮道以下賜物有差戊申晉遣金吾衛
大将軍馬従斌考功即中劉知新来貢􁦵幣命分賜羣
臣丙辰晉遣使謝免沿邊四州錢幣二月戊寅宴諸王
及節度使賀受冊禮者仍命皇太子特哩衮達年餞之
癸巳謁太祖廟賜在京吏民物及内外羣臣官賞有差
丁酉加兼侍中左金吾衛上将軍王鄑檢校太尉三月
畋于褭潭之側戊申女直来貢丁巳封皇子舒嚕為夀
安王雅斯哈為太平王己巳大賚百姓夏四月乙亥幸
木葉山癸巳東京路奏狼食人五月乙巳禁南京鬻牝
羊出境薩納噶多囉等坐盜官物籍其家南唐遣使来
貢丁未以所貢物賜羣臣戊申回鶻單于使人乞授官
詔第加刺史縣令六月丁丑雨雪是夏駐蹕頻蹕淀秋
七月戊申晉遣使進犀帶庚戌吐谷渾来貢乙夘敞史
阿巴坐奉使失職命笞之閏月癸未伊實大王坐賦調
不均以木劔背撻而釋之并罷南北府民上供及宰相
節度賦役非舊制者乙酉遣迪里賜晉烏爾古良馬己
丑以南王府二刺史貪蠧各杖一百仍繫虞候帳備射
鬼箭選羣臣為民所愛者代之八月乙丑晉遣使貢嵗
幣奏輸戌亥二嵗金幣扵燕京九月甲戌準布阿勒達
来貢己夘遣使使晉冬十月丁未上以烏爾古部水草
肥美詔北南院徙三錫林户居之十一月丁亥鐡驪燉
煌遣使来貢十二月庚子釣魚于土河甲子回鶻使者
傔人有以刃相擊者詔付其使處之
三年春正月戊子吴越王遣使来貢庚寅人皇王妃来
朝回鶻使乞觀諸國使朝見禮従之壬辰遣陪謁阿巴
使晉致生辰禮晉以并鎮忻代之吐谷渾来歸二月己
亥奚王喇呼鼐率六節度使朝貢庚子烏爾古獻伏鹿
國俘賜其部額爾竒木旗鼓以旌其功壬寅女直来貢
辛亥摩哩拉呼摩哩使回鶻阿爾斯蘭還賜對衣勞之
乙夘鴨綠江女直遣使来覲三月戊辰遣使使晉報幸
南京己巳如南京辛未命特哩衮努哷克特率萬騎先
驅壬申次石嶺以奚王喇呼鼐監軍伊聶濟朝謁不時
責之丙子羅卜科上党項俘獲數癸未獵水門獲白鹿
庚寅詔扈従擾民者従軍律甲午幸薊州乙未晉及南
唐各遣使来覲夏四月庚子至燕俻法駕入自拱辰門
御元和殿行入閤禮壬寅遣人使晉乙巳幸留守趙延
夀别墅丙午晉遣宣徽使楊端王眺等来問起居壬子
御便殿宴晉及諸國使丙辰晉遣使進茶藥壬戌御昭
慶殿宴南京羣臣癸亥晉遣使賀端午以所進節物賜
羣臣乙丑南唐進白龜五月庚午以端午宴羣臣及諸
國使命回鶻燉煌二使作本俗舞俾諸使觀之庚辰晉
遣使進弓矢甲申遣皇子天徳及檢校司徒邸用和使
晉戊子閲騎兵扵南郊六月乙未朔東京宰相耶律伊
濟言渤海相大素賢不法詔僚佐部民舉有才徳者代
之丙申閲步卒扵南郊庚子晉及錫爾固勒濟遣使来
見壬寅發燕京命中書令蕭僧隱部諸道軍于長坐營
癸丑次奉聖州甲寅勞軍士秋七月己巳獵哈達拉山
癸酉朝扵皇太后丙子従皇太后視人皇王妃疾戊寅
人皇王妃蕭氏薨己夘以安重榮據鎮州叛晉詔征南
将軍栁嚴邊備丙戌徙人皇王行宫于其妃薨所辛夘
晉遣使請行南郊禮許之八月己亥詔東丹吏民為其
王貝妃蕭氏服庚子準布来貢壬寅遣使南唐乙巳準
布黑車子室韋埒里等國来貢南唐遣使求青氊帳賜
之戊申以安圗私城為白川州辛亥布古徳使乞賜爵
以其國相授之甲寅準布来貢乙夘置白川州官屬丙
辰詔以伊竒哩河臚朐河之地給賜南院鄂津圗嚕伊
遜巴勒北院烏納哈喇三錫林人為農田九月庚午侍
中崔窮古言晉主聞陛下數游獵意請節之上曰朕之
畋獵非徒従樂所以練習武事也乃詔諭之壬午邊将
奏破吐谷渾擒其長詔止誅其首惡及其丁壮餘並釋
之丙戌晉遣使貢名馬戊子女直及吴越王遣使来貢
冬十月辛丑遣剋朗使吴越魯庫使南唐庚申晉遣使
貢布及請親祠南嶽従之十一月己巳南唐遣使奉蠟
丸書言晉密事丁丑詔有司敎民播種紡繢除姊亡妹
續之法十二月壬辰朔率百僚謁太祖行宫甲午燔柴
禮畢祠于神帳丙申遣使使晉丙辰詔契丹人授漢官
者従漢儀聴與漢人婚姻丁巳詔燕京皇城西南堞建
涼殿是冬駐蹕于繖淀
四年春正月壬戌以伊實彭布托果三部鰥寡不能自
存者官為之配丙子南唐遣使来貢庚辰納拉威部来
獻党項俘獲數己丑詔定征党項功二月丙申皇太子
獲白麞甲辰晉遣使進香藥丙午鐡驪来貢丁巳詔有
司編述始祖竒善汗事迹己未晉遣楊彦詢来貢且言
鎮州安重榮跋扈状遂留不遣是月晉鎮州安重榮執
遼使者伊喇三月特授回鶻使科里裕悦并賜旌旗弓
劔衣馬餘賜有差癸酉晉以許祀南郊遣使来謝進黃
金十鎰夏四月己夘晉遣使進櫻桃五月庚辰吐谷渾
額爾竒木蘇等叛入晉遣徳哷諭晉及太原守臣六月
辛夘振武軍節度副使趙崇逐其節度使耶律華喇以
朔州叛附晉丙午命宣徽使尼古察赴朔州以兵圍其
城有晉使至請開壁即勿聴驛送闕下秋七月癸亥南
唐遣使奉蠟丸書丙寅尼古察奏晉遣使至朔令降守
者猶堅壁弗納且言晉有貢物命即以所貢物賜攻城
将校己巳有司奏神纛車有蜂巢成蜜史占之吉壬申
晉遣使進水晶硯八月癸巳南唐奉蠟丸書庚子晉遣
使進犀弓竹矢吴越王遣使奉蠟丸書九月壬申有星
孛扵晉分丁丑幸歸化州冬十月辛丑有司奏燕薊大
熟癸夘吴越王遣使来貢十一月丙寅晉以討安重榮
来告庚午吐谷渾請降遣使撫諭準布来貢以其物賜
左右丙子鴨淥江女直来貢壬午以永寜天授二節及
正旦重午冬至臘並受賀著令十二月戊子晉遣使来
告山南節度使安従進反詔以便宜討之庚寅南唐遣
使奉蠟丸書戊戌晉遣王升鸞来貢戊申晉以敗安重
榮来告遂遣楊彦詢歸辛亥晉遣使乞罷戍兵詔特哩
衮碩格班師甲寅拔朔州遣控鶴指揮使轄哩勞軍時
尼古察戰殁城下上怒命誅城中丁壮仍以叛民上户
三十為尼古察部曲
五年春正月丙辰朔上在歸化州御行殿受羣臣朝以
諸道貢物進太后及賜宗室百僚戊午詔求直言北王
府郎君耶律哈斯應詔召對稱旨特授宣徽使詔政事
令僧隱等以契丹户分屯南邉戊辰晉函安重榮首来
獻上數欲親討重榮至是乃止癸酉遣使使晉是月晉
以朔州平遣使来賀遂遣客省使耶律華格使晉并致
生辰禮二月壬辰上將南幸以諸路有未平者召太子
及羣臣議皆曰今襄鎮朔三州雖已平然吐谷渾為安
重榮所誘猶未歸命宜發兵討之以警諸部上曰正與
朕意合遂下詔以明王温代裕悦新為西南路招討使
以討之且諭明王宜先練習邉事而後之官甲午如南
京遣使使晉索吐谷渾叛者乙未布古徳来貢三月乙
夘朔晉遣齊州防禦使宋暉業翰林茶酒使張言来問
起居閏月駐蹕陽門夏四月甲寅朔鐡驪来貢以其物
分賜羣臣丙子晉遣使進射栁鞍馬五月五日戊子禁
屠宰六月癸丑晉齊王重貴遣使来責丁巳托克托呼
蘇色来貢乙丑晉主敬瑭殂子重貴立戊辰晉遣使告
哀輟朝七日庚午遣使往晉弔祭丁丑聞皇太后不豫
上馳入侍湯藥必親甞仍告太祖廟幸菩薩堂飯僧五
萬人七月乃愈秋七月庚寅晉遣金吾衛大将軍梁言
判四方館事朱崇節来謝書稱孫不稱臣遣客省使喬
榮讓之景延廣答曰先帝則聖朝所立今主則我國自
冊為鄰為孫則可奉表稱臣則不可榮還奏上始有南
伐之意辛夘準布布古徳烏爾古来貢将軍當達里布
爾古等率降将希達至闕并獻所獲丁未晉遣使以祖
母哀来告八月辛酉女直準布烏爾古貢方物甲子晉
復襄州戊辰詔河東節度劉知逺送叛臣烏爾古指揮
使由燕京赴闕癸酉遣天城軍節度使蕭拜甡弔祭扵
晉九月壬辰遣使賀晉帝嗣位冬十月己巳徴諸道兵
遣将軍黙赫特伐党項十一月己未武定軍奏松生棗
十二月癸亥晉遣使来謝是冬駐蹕赤城
六年春二月乙夘晉遣使進先帝遺物辛酉晉遣使請
居汴従之三月己夘朔吴越王遣使来貢甲申美楞托
津来歸戊子南唐遣使奉蠟丸書丁未晉至汴遣使来
謝夏四月戊申朔日有食之五月己亥遣使如晉致生
辰禮六月丁未朔鐡驪来貢己未奚楚庫勒部進白麝
辛酉莫州進白鵲晉遣使貢金秋八月丁未朔晉復貢
金己未如奉聖州晉遣其子延煦來朝冬十一月辛夘
上京留守耶律達年得晉諜知有二心甲辰鐡驪来貢
十二月丁未如南京議伐晉命趙延夀趙延昭安圗嘉
哩等由滄恒易定分道而進大軍繼之是嵗楊彦昭請
移鎮柰濼及新鎮従之
七年春正月甲戌朔趙延夀延昭率前鋒五萬騎次任
邱丙子安圗入鴈門圍忻代己夘趙延夀圍貝州其軍
校邵珂開南門納遼兵太守吴巒投井死己丑次元城
授延夀魏博等州節度使封魏王率所部屯南樂丙申
遣兵攻黎陽晉張彦澤来拒辛丑晉遣使来修舊好詔
割河北諸州及遣桑維翰景延廣来議二月甲辰攻博
州刺史周儒以城降晉平盧軍節度使楊光逺密道遼
師自馬家口濟河晉将景延廣命石斌守麻家口白再
榮守馬家口未㡬周儒引遼軍滿達營扵河東攻鄆州
北津以應光逺晉遣李守貞皇甫遇梁漢璋薛懐讓将
兵萬人緣河水陸俱進遼軍圍晉别将于戚城晉主自
将救之遼師解去守貞等至馬家口滿達遣步卒萬人
築營壘騎兵萬人守扵外餘兵屯河西渡未已晉兵薄
之遼軍不利三月癸酉朔趙延夀言晉諸軍沿河置柵
皆畏却不敢戰若率大兵直抵澶淵據其橋梁晉必可
取是日晉兵駐澶淵其前軍高行周在戚城乃命延夀
延昭以數萬騎出行周右上以精兵出其左戰至暮上
復以勁騎突其中軍晉軍不能戰㑹有諜者言晉軍東
靣數少沿河城柵不固乃急擊其東偏衆皆奔潰縦兵
追及遂大敗之壬午留趙延昭守貝州徙所俘户扵内
地夏四月癸丑還次南京辛未如涼陘五月癸酉耶律
巴哩岱奏破徳州擒刺史尹居藩及将吏二十七人六
月甲辰黑車子室韋来貢乙巳紳穆哩約囉等國来貢
秋七月己夘晉楊光逺遣人奉蠟丸書辛夘晉遣張暉
奉表乞和留暉不遣八月辛酉回鶻遣使請婚不許是
月晉鎮州兵来襲飛狐大同軍節度使耶律恭噶戰敗
之九月庚午朔北幸十月丁未布古徳来貢壬戌天授
節諸國進賀惟晉不至十一月壬申詔徴諸道兵以閏
月朔㑹温榆河北十二月癸夘南伐甲子次古北口閏
月己巳朔閲諸道兵扵温榆河己夘圍恒州下其九縣
八年春正月庚子分兵攻邢洺磁三州殺掠殆盡入鄴
都境張従恩馬全節安審琦兵悉陳于相州安陽水之
南皇甫遇與濮州刺史慕容彦超将兵千騎来覘遼軍
至鄴都遇遼軍數萬且戰且却至榆林店遼軍繼至遇
與彦超力戰百餘合遇馬斃步戰審琦引騎兵踰水以
救遼軍乃還二月圍魏晉将杜重威率兵来救戊子晉
将折従阮䧟滕州三月戊戌師拔祁州殺其刺史沈斌
庚戌杜重威李守貞攻泰州戊午趙延夀率前鋒薄泰
城己未重威守貞引兵南遁追至陽城大敗之復以步
卒為方陣来拒與戰二十餘合壬戌復搏戰十餘里癸
亥圍晉兵扵白團衛村晉兵下鹿角為營是夕大風至
曙命鐵鷂軍下馬㧞其鹿角奮短兵入擊順風縦火揚
塵以助其勢晉軍大呼曰都招討何不用兵令士卒徒
死諸将皆奮出戰張彦澤藥元福皇甫遇出兵大戰諸
将繼至遼軍却數百步風益甚晝晦如夜符彦卿以萬
騎横擊遼軍率步卒竝進遼軍不利上乘奚車退十餘
里晉追兵急獲一橐駞乘之乃歸晉兵退保定州夏四
月甲申還次南京杖戰不力者各數百庚寅宴将士扵
元和殿癸巳如涼陘六月戊辰回鶻来貢辛未吐谷渾
布古徳皆来貢辛巳黑車子室韋来貢丁亥趙延夀奏
晉兵襲高陽戍将擊走之秋七月乙夘獵平地松林晉
遣孟守中奉表請和仍以前事答之八月己巳詔侍衛
蕭蘇色閲羣牧于北陘九月壬寅次赤山宴従臣問軍
國要務對曰軍國之務愛民為本民富則兵足兵足則
國强上以為然辛酉還上京冬十月辛未祠木葉山十
一月戊戌女直鐡驪来貢十二月癸亥朔朝謁太祖行
宫乙丑雲州節度使耶律恭噶獲晉諜者戊辰臘賜諸
國貢使衣馬
九年春正月庚子回鶻来貢丁未女直来貢二月戊辰
布古徳奏軍籍三月己亥吐谷渾遣軍校蘇哷獻生口
千户授蘇哷檢校司空夏四月辛酉朔吐谷渾白可乆
来附是月如涼陘五月庚戌晉易州戍将孫方簡請内
附六月戊子謁祖陵更閟神殿為長思秋七月辛亥詔
徴諸道兵故傷禾稼者以軍法論癸丑女直来貢乙夘
以準布酋長哈喇為本部額爾竒木八月丙寅烏爾古
来貢是月自将南伐九月壬辰閲諸道兵于漁陽西棗
林淀趙延夀與晉張彦澤戰于定州敗之十一月戊子
朔進圍鎮州丙申先遣候騎報晉兵至遣精兵㫁河橋
晉兵退保武强南院大王達年将軍高模翰分兵由瀛
州間道以進杜重威遣貝州節度使梁漢璋率衆来拒
與戰大敗之殺梁漢璋杜重威張彦澤引兵據中渡槗
趙延夀以步卒前擊高彦温以騎兵乘之追奔逐北殭
屍數萬斬其将王清宋彦筠墮水死重威等退保中渡
寨義武軍節度使李殷以城降遂進兵夾滹沱而營去
中渡寨三里分兵圍之夜則列騎環守晝則出兵抄掠
命大内特哩衮耶律舒庫爾及趙延夀分兵圍守自将
騎卒夜渡河出其後攻下欒城降騎卒數千分遣将士
據其要害下令軍中預備軍食三日不得舉煙火如獲
晉人即黥而縦之諸饋運見者皆棄而走于是晉兵内
外隔絶食盡勢窮十二月丙寅杜重威李守貞張彦澤
等率所部二十萬衆来降上擁數萬騎臨大阜立馬以
受之授重威守太傅鄴都留守守貞天平軍節度使餘
各領舊職分降卒之半付重威半以隸趙延夀命御史
大夫嘉哩監軍富珠哩張彦澤持詔入汴諭晉帝母李
氏以安其意且召桑維翰景延廣先来留騎兵千人守
魏自率大軍而南壬申嘉哩等至汴晉帝重貴素服拜
命輿母李氏奉表請罪初重貴絶和好維翰數諫止之
不従至是彦澤殺維翰紿言自經死詔收𦵏之復其田
園地宅仍厚恤其家甲戌彦澤遷重貴及其母若妻扵
開封府署以控鶴指揮使李榮督兵衛之壬午次赤岡
重貴舉族出封邱門槀索牽羊以待上不忍臨視命改
館封禪寺晉百官縞衣紗㡌俯伏待罪上曰其主負恩
其臣何罪命領職如故即授安叔千金吾衛上将軍叔
千出班獨立上曰汝邢州之請朕所不忘乃加鎮國軍
節度使盖在邢嘗密請内附也将軍康祥執景延廣来
獻詔以牙籌數其罪凡八縶送都道自殺
大同元年春正月丁亥朔􁁎法駕入汴御崇元殿受百
官賀戊子以樞密副使劉敏權知開封府殺秦繼旻李
彦紳及鄭州防禦使楊承勲以其弟承信為平盧軍節
度使襲父爵初楊光逺在青州求内附其子承勲不聴
殺其判官邱濤及弟承祚等自歸于晉故誅之己丑以
張彦澤擅徙重貴開封殺桑維翰縦兵大掠不道斬扵
市晉人臠食之辛夘降重貴為崇禄大夫檢校太尉封
負義侯癸巳以張礪為平章事晉李崧為樞密使馮道
為太傅和凝為翰林學士趙瑩為太子太保劉煦守太
保馮玉為太子少保癸夘遣趙瑩馮玉李彦韜将三百
騎送負義侯及其母李氏太妃安氏妻馮氏弟重睿子
延煦延寳等扵黃龍府安置仍以其宫女五十人内宦
三人東西班五十人醫官一人控鶴四人庖丁七人茶
酒司三人儀鸞三人健卒十人従之二月丁巳朔建國
號大遼大赦改元大同升鎮州為中京以趙延夀為大
丞相兼政事令樞密使中京留守中外官僚将士爵賞
有差辛未河東節度使北平王劉知逺自立為帝國號
漢詔以耿崇美為昭義軍節度使高唐英為昭徳軍節
度使崔廷勲為河陽軍節度使分據要地三月丙戌朔
以蕭翰為宣武軍節度使賜将吏爵賞有差壬寅晉諸
司僚吏嬪御宦寺方技百工圖籍厯象石經銅人明堂
刻漏太常樂譜諸宫縣鹵簿法物及鎧仗悉送上京磁
州帥梁暉以相州降漢己酉命高唐英討之夏四月丙
辰朔發自汴州以馮道李崧和凝李澣徐台符張礪等
従行次赤岡夜有聲如雷起于御幄大星復隕扵旗鼓
前乙丑濟黎陽渡顧謂侍臣曰朕此行有三失縦兵掠
芻粟一也括民私財二也不遽遣諸節度還鎮三也皇
太弟遣使問軍前事上報曰初以兵二十萬降杜重威
張彦澤下鎮州及入汴視其官屬具員者省之當其才
者任之司屬雖存官吏廢墮猶雛飛之後徒有空巢久
經離亂一至于此所在盜賊屯結土功不息餽餉非時
民不堪命河東尚未歸命西路酋帥亦相黨附夙夜以
思制之之術惟推心庶僚和協軍情撫綏百姓三者而
已今所歸順凡七十六處得户一百九萬百一十八非
汴州炎熱水土難居止得一年太平可指掌而致且改
鎮州為中京以備巡幸欲伐河東姑俟别圖其概如此
戊辰次高邑不豫丁丑崩于欒城年四十六是嵗九月
壬子朔葬于鳳山陵曰懐陵廟號太宗統和二十六年
七月上尊謚孝武皇帝重熙三十一年九月増諡孝武
恵文皇帝
贊曰太宗甫定多方逺近向化建國號備典章至于釐
庶政閲名實錄囚徒教耕織配鰥寡求直言之士得郎
君哈斯即擢宣徽嘉唐張敬達忠扵其君卒以禮葬輟
遊豫而納三剋之請憫士卒而下休養之令親征晉國
重貴靣縛斯可謂威徳兼𢎞英畧間見者矣入汴之後
無㡬㣲之驕有三失之訓傳稱鄭伯之善處勝書進秦
誓之能悔過太宗盖兼有之其卓矣乎
　
　
　
　
　
　
　
　
　遼史巻四
　遼史卷四考證
㑹同元年二月丙午　丙午原本作丙申按丙申應在
　丁酉戊戌之上據下文丁未考之當係丙午今改正
夏四月耶律羅卜科奏党項㨗　羅卜科原本作魯不
　古列傳同此與卷三之盧不姑本卷後之魯不姑係
　一人而音轉岐誤今併改為羅卜科
十一月丙寅改元會同　按此為天顯十二年十一月
　事五代歐史載契丹改天顯十一年為會同元年係
　誤
二部特哩衮為司徒　特哩衮原本作梯里已按本史
　百官志惕隠亦曰梯里已今併改為特哩衮
四年二月丙午　丙午原本作丙子按上正月書丙子
　則二月不得復有丙子以上甲辰下丁巳計之應係
　丙午今㩀永樂大典改
秋七月尼固察奏晉遣使至朔令降　原本晉訛請今
　㩀永樂大典改
五年春正月晉以朔州平遣使来賀　原本遣訛請今
　據永樂大典改
三月晉遣齊州防禦使宋暉業来問起居　按宋暉業
　五代薛史作宋光鄴此避太宗諱
五月五日戊子　戊子原本作戊午以上四月甲寅朔
　考之則五月五日應係戊子今據永樂大典改
秋七月晉遣判四方館事朱崇節来謝　朱崇節按五
　代史作宋崇節
十一月己未　按本史厯象志是年十一月係辛巳朔
　計辛巳距己未三十九日十一月内不應有己未日
　係誤
八年三月戊午　戊午原本作戊子按三月内不應有
　戊子以上庚戌下己未計之應係戊午今改正
九年五月晉易州戍将孫方簡請内附　孫方簡按五
　代歐史作孫方諌
十一月先鋒候騎報晉兵至　先鋒原本作先遣據永
　樂大典改
杜重威遣貝州節度使梁漢璋率衆来拒　貝州節度
　使原本作其将節度使據永樂大典改
宋彦筠墮水死　按資治通鑑載晉兵與契丹夹滹沱
　而軍晉軍爭橋不勝杜重威遣王清與宋彦筠俱進
　清戰甚銳契丹以新兵繼之清及士卒皆死彦筠戰
　敗浮水抵橋得免冊府元龜載王清従杜重威北征
　至中渡槗清為先鋒開橋奪路重威遣宋彦筠與俱
　彦筠尋退走清酣戰不息與其下俱没焉五代歐史
　亦書彦筠退走王清力戰而死又按通鑑是年十二
　月契丹遥以兵環晉營軍中食盡杜重威與李守貞
　宋彦筠謀降契丹又按陶岳五代史補云後漢乾祐
　中宋彦筠為鄭州節度使據此則王清戰死而宋彦
　筠之未死明矣此書彦筠墮水死盖當時因其墮水
　遂誤以為死耳
監軍富珠哩原本作傅桂兒他巻又作傅住兒今據五
　代歐史併改
大同元年春正月降重貴為崇祿大夫　按五代薛史
　作光祿大夫此避太宗諱
太妃安氏　原本缺太字安字今據永樂大典增
　
　
　
　
　
　
　
　
　
　
　
　遼史巻四考證
欽定四庫全書
　遼史巻五
　　元中書右丞相總裁托克托等修
　本紀第五
　　世宗
世宗孝和莊憲皇帝諱阮小字烏雲讓國皇帝長子母
柔貞皇后蕭氏帝儀觀豐偉内寛外嚴善騎射樂施予
人望歸之太宗愛之如子㑹同九年從伐晉大同元年
二月封永康王四月丁丑太宗崩於欒城戊寅梓宫次
鎮陽即皇帝位於柩前甲申次定州命天徳碩格嘉哩
等䕶梓宫先赴上京太后聞帝即位遣太弟魯呼率兵
拒之六月甲寅次南京五院額爾竒木安圖詳衮瑠格
遣人馳報請為前鋒至泰徳泉遇魯呼軍戰敗之上遣
郎君勤徳等詣兩軍諭解秋閏七月次潢河太后魯呼
整兵拒於横渡相持數日用烏哲之謀各罷兵趍上京
既而聞太后魯呼復有異謀遷于祖州誅司徒華沙及
春博里八月壬午朔尊母蕭氏為皇太后以太后族拉
珠薩哈廉為國舅帳立詳衮以總焉以崇徳宫戸分賜
翼戴功臣及北院大王斡南院大王吼各五十安圗楚
補各百徳哷塔拉子孫先以非罪籍没者歸之癸未始
置北院樞宻使以安圖為之九月壬子朔葬嗣聖皇帝
於懐陵丁卯行柴冊禮羣臣上尊號曰天授皇帝大赦
改大同元年為天禄元年追諡皇考曰讓國皇帝以安
圖主東丹國封明王察克為泰寧王瑠格為特哩衮高
勲為南院樞宻使
二年春正月天徳蕭翰瑠格璸都等謀反誅天徳杖蕭
翰遷瑠格於邉罸璸都使哈噶斯國漢主劉知逺殂子
承祐立夏四月庚辰朔南唐遣李朗王祚来慰且賀兼
奉蠟丸書議攻漢秋七月壬申皇子賢生冬十月壬午
南京留守魏王趙延夀薨以中臺省右相徳哷為南京
留守封燕王十一月駐蹕彰武南
三年春正月蕭翰及公主額伯哩謀反翰伏誅額伯哩
瘐死獄中庚申肆赦内外官各進一階夏六月戊寅以
敞史耶律古爾錦為北院大王己夘特哩衮托雲封漆
水郡王秋九月辛丑召羣臣議南伐冬十月遣諸將率
兵攻下貝州高老鎮徇地鄴都南宫堂陽殺深州刺史
史萬山俘獲甚衆
四年春二月辛未泰寧王察克來朝留侍是月建政事
省三月戊戌朔南唐遣趙延嗣張福等來賀南征捷秋
九月乙丑朔如山西冬十月自將南伐攻下安平内丘
束鹿等城大獲而還是歳冊皇后蕭氏
五年春正月癸亥朔如百泉湖漢郭威弑其主自立國
號周遣朱憲來告即遣使致良馬漢劉崇自立於太原
二月周遣姚漢英華昭𦙍來以書辭抗禮留漢英等夏
五月壬戌朔太子太傅趙瑩薨輟朝一日命歸葬于汴
詔州縣録事叅軍主簿委政事省銓注六月辛夘朔劉
崇為周所攻遣使稱姪乞援且求封冊即遣燕王徳哷
樞宻使髙勲冊為大漢神武皇帝南唐遣蔣洪來乞舉
兵應援是夏清暑百泉嶺九月庚申朔自將南伐壬戌
次歸化州尚和山癸亥祭讓國皇帝於行宫羣臣皆醉
察克反帝遇弑年三十四應厯元年葬於顯州西山陵
曰顯陵二年諡孝和皇帝廟號世宗統和二十六年七
月加諡孝和莊憲皇帝
贊曰世宗中才之主也入繼大統曽未三年納唐丸書
即議南伐既乏持重宜乖周防葢有致禍之道矣然而
孝友寛慈亦有君人之度焉未及師還變起沉湎豈不
可哀也哉
　
　
　
　
　
　
　遼史巻五
遼史巻五考證
天禄五年遣燕王徳哷樞宻使高勲冊為大漢神武皇
　帝　徳哷原本作牒䗶按資治通鑑十國春秋皆作
　述軋今從牒䗶譯改
　
　
　
　
　
　
　
　
　
　
　
　遼史巻五考證
欽定四庫全書
　遼史卷六
　　元中書右丞相總裁托克托等修
　本紀第六
　　穆宗
穆宗孝安敬正皇帝諱璟小字舒嚕太宗皇帝長子母
曰靖安皇后蕭氏㑹同二年封夀安王天禄五年九月
癸亥世宗遇害逆臣察克等伏誅丁夘即皇帝位羣臣
上尊號曰天順皇帝改元應厯戊辰如南京是月遣劉
承訓告哀于漢冬十一月漢周南唐各遣使來弔乙亥
詔朝會依嗣聖皇帝故事用漢禮十二月甲辰漢遣使
獻弓矢鞍馬壬子鐡驪布古徳皆來貢
二年春正月戊午朔南唐遣使奉蠟丸書進犀兕甲
萬屬壬戌太尉和爾郭勒濟謀逆誅二月癸卯女直來貢
三月癸亥南唐遣使奉蠟丸書丁夘復遣使來貢甲申
以耶律塔拉為南院大王夏四月丙戌朔日有食之己
亥鐡驪進鷹鶻五月丙辰朔視朝壬午南唐遣使來貢
六月壬辰國舅政事令蕭默赫特宣政殿學士李澣等
謀南奔事覺詔暴其罪乙未祭天地壬寅漢為周所侵
遣使求援命中臺省右相高模翰赴之丁未命乳媪之
兄赫嚕世為阿克蘇錫林額爾竒木秋七月乙亥政事
令隆科林牙迪里侍中紳圖郎君哈里等謀亂誅八
月己丑默赫特隆科等伏誅杖李澣而釋之九月甲寅
朔雲州進嘉禾四莖二穗戊午詔以先平察克日用白
黒羊𤣥酒祭天歳以為常壬戌獵炭山祭天庚辰徳哷
部來貢冬十月甲申朔漢遣使進葡萄酒甲午司徒隆
科等獻白雉戊申回鶻及哈噶斯皆遣使來貢十一月
癸丑朔視朝己巳地震己夘日南至始用舊制行拜日
禮朔州民進黒兎十二月癸未朔髙模翰及漢兵圍晉
州辛夘以生日飯僧釋繫囚甲辰獵于近郊祀天地辛
亥明王安端薨
三年春閏正月壬午朔漢以髙模翰却周軍遣使来謝
二月辛亥朔詔用嗣聖皇帝舊璽甲子太保迪里修易
州城鎮州以兵來挑戰却之三月庚辰朔南唐遣使來
貢因附書于漢詔達之庚寅如應州擊鞠丁酉漢遣使
進毬衣及馬庚子觀魚于神徳湖夏四月庚申鐵驪來
貢五月壬寅漢遣使言石晉樹先帝聖徳神功碑為周
人所毁請再刻許之六月丁夘應天皇太后崩秋七月
不視朝八月壬子以生日釋囚己未漢遣使求援三河
烏爾古吐蕃吐谷渾布古徳遣使來貢九月庚子漢
遣使貢藥冬十月己酉命太師唐古特治大行皇太后
園陵魯呼子完郎君扎幹迪里謀反事覺辭逮太平王
雅斯哈林牙華格郎君錫倫等皆執之十一月辛丑諡
皇太后曰貞烈葬祖陵漢遣使來㑹冬駐驆奉聖州以
南京水詔免今歳租
四年春正月戊寅回鶻來貢己丑華格扎幹等伏誅完
及雅斯哈皆釋之是月周主威殂養子晉王柴榮嗣立
二月丙午朔周攻漢命政事令耶律達魯援之丙辰漢
遣使進茶藥幸南京夏五月乙丑忻代二州叛漢遣南
院大王塔拉助達魯討之丁酉塔拉敗周將符彦卿扵
忻口六月癸亥塔拉獻所獲秋七月乙酉漢民有為遼
軍誤掠者遣使來請詔悉歸之九月丙申漢為周人所
侵遣使來告冬十一月彰國軍節度使蕭迪里太保許
從贇奏忻代二州㨗十二月辛酉朔謁祖陵庚午漢遣
使來貢是冬駐蹕杏􁧄
五年春正月辛未朔布古徳來貢二月庚子朔日有食之
庚申漢遣使請上尊號不許壬戌如褭潭夏四月己酉
周侵漢漢遣使求援癸丑命郎君蕭哈里世為北府宰相
秋九月庚辰漢主有疾遣使來告冬十月壬申女直來
貢丁亥謁太宗廟庚寅南唐遣使來貢十一月乙未朔
漢主崇殂子承鈞遣使來告且求嗣立遣使弔祭遂封
冊之十二月乙丑朔謁太祖廟辛巳漢遣使來議軍
事
六年夏五月丁酉謁懐陵六月甲子漢遣使來議軍事
秋七月不視朝九月戊午謁祖陵冬十一月壬寅布古
徳来貢十二月己未朔謁太祖廟
七年春正月庚子布古徳来貢二月辛酉南唐遣使奉
蠟九書辛未駐驆潢河夏四月戊午朔還上京初女巫
肖古上延年藥方當用男子膽和之不數年殺人甚多
至是覺其妄辛巳射殺之五月辛夘漢遣使来貢六月
丙辰周遣使来聘南唐遣使來貢八月己未周遣使来
聘是秋不聴政冬十月庚申獵于七鷹山十二月丁巳
詔大臣曰有罪者法當刑朕或肆怒濫及無辜卿等切
諫無或面従辛巳還上京
八年春二月乙丑駐蹕潢河夏四月甲寅南京留守蕭
思温攻下㳂邊州縣遣人勞之五月周陷束城縣六月
辛未蕭思温請益兵乞駕幸燕秋七月獵于伊喇山迄
于九月射鹿諸山不視朝冬十一月辛酉漢遣使来告
周復来侵乙丑使再至十二月庚辰又至
九年春正月戊辰駐蹕潢河夏四月丙戌周来侵戊戌
以南京留守蕭思温為兵馬都總管擊之是月周㧞益
津瓦橋淤口三闗五月乙巳朔陷瀛莫二州癸夘如南
京辛未周兵退六月乙亥朔視朝戊寅復容城縣庚申
西幸如懐州是月周主榮殂子宗訓立秋七月發南京
軍戍范陽冬十二月戊寅還上京庚辰王子迪里前宣
徽使哈斯蕭達爾罕等謀反事覺鞫之辛巳祀天地祖
考告逆黨事敗丙申召羣臣議時政
十年春正月周殿前都㸃檢趙匡𦙍廢周自立建國號宋
夏五月乙巳謁懐陵壬子漢以潞州歸附来告丙寅至
自懐陵六月庚申漢以宋兵圍石州来告遣大同軍節
度使阿拉率四部往援詔蕭思温以三部兵助之秋七月
己亥朔宋兵陷石州潞州復叛漢使来告辛酉政事令
耶律夀逺太保綽卜鄂博等謀反伏誅以酒脯祀天地
于黑山八月如秋山幸懐州庚午以鎮茵石狻猊擊殺
近侍古哥冬十月丙子魯呼子喜隐謀反辭連魯呼下
獄死十一月哈斯獄中上書陳便宜
十一年春二月丙寅釋喜隠辛亥司徒烏埒濟子特爾
格誣告其父謀反復詐乗傳及殺行人以其父請杖而
釋之丙辰蕭思温奏老人星見乞行赦宥閏月甲子如
潢河夏四月癸巳朔日有食之是月射鹿不視朝五月
乙亥司天王白李正等進厯六月甲午赦冬十一月嵗
星犯月
十二年春正月甲戌夜觀燈二月己丑朔以御史大夫
蕭和斯為北院樞宻使賜對衣鞍馬夏五月庚午以旱
命左右以水相沃頃之果雨六月甲午祠木葉山及潢
河秋如黒山赤山射鹿
十三年春正月自丁巳晝夜酣飲者九日丙寅宋欲城
益津闗命南京留守髙勲統軍使崔延勲以兵擾之癸
酉殺獸人哈里二月庚寅漢遣使來告欲巡邉徼乞張
聲援壬辰如潢河癸巳觀羣臣射賜物有差乙巳老人
星見三月癸丑朔殺鹿人黙爾吉梟其首以示掌鹿者
夏四月壬寅獵于潢河五月壬戌烏梁海所進花鹿生
麛六月癸未近侍傷獐杖殺之甲申殺獐人哈瑪爾壬
辰詔諸路錄囚秋七月辛亥朔漢以宋侵來告乙丑薦
時羞於廟八月甲申以生日縱五坊鷹鶻戊戌幸近山
呼鹿射之旬有七日而後返九月庚戌朔以青牛白馬
祭天地飲于野次終夕乃罷辛亥以酒脯祭天地復終
夜酣飲冬十月丙申漢以宋侵來告十一月庚午獵飲
于虞人之家凡四日十二月戊子射野鹿賜虞人物有
差庚寅殺彘人和卓
　
　
　
　
　
　
　
　遼史巻六
　遼史巻六考證
穆宗紀一應厯四年周攻漢命政事令耶律達魯援之
　　按資治通鑑稱是年北漢入冦請兵于契丹契丹
　遣其武定節度使政事令楊衮將萬餘騎如晉陽據
　此則契丹所遣者楊衮而遼史則為耶律達魯豈達
　魯本是楊衮而獲賜姓者耶
九年夏四月周拔益津瓦橋淤口三關五月乙巳朔䧟
　瀛莫二州辛未周兵退　按資治通鑑周世
　宗之拔三關得莫州在四月而瀛州之降乃在五月
　朔其退兵于五月壬子遼史記䧟瀛莫二州于五月
　朔辛未周兵即退俱有誤
　
　
　
　
　遼史巻六考證
欽定四庫全書
　遼史卷七
　　元中書右丞相總裁托克托等修
　本紀第七
　　穆宗二
十四年春正月戊寅朔奉安神纛戊戌漢以宋將來襲
馳告二月壬子詔西南面招討使塔拉進兵援漢癸亥
如潢河戊辰支解鹿人摩多哈喇等七人于野封土識
其地己巳如老林東濼壬申漢以敗宋兵石州來告夏
四月丁巳漢以擊退宋軍遣使來謝是月黄龍府甘露
降五月射䑛鹻鹿于白鷹山至于浹旬六月丙午朔獵
于玉山竟月忘返秋七月壬辰以酒脯祀黒山八月乙
巳如磑子嶺呼鹿射之獲鹿四賜虞人紐歡等物有差
丁未還宫戊申以生日値天赦不受賀曲赦京師囚乙
卯錄囚九月黄室韋叛冬十月丙午近侍烏爾古綽進
石錯賜白金二百五十兩丙辰以掌鹿舒蘇代斡里為扎
薩克轄賜金帶金盞銀二百兩所𨽻死罪以下専之十
一月壬午日南至宴飲達旦自是晝寢夜飲殺近侍轄
魯於禁中十二月丙午以黑兎祭神烏爾古叛掠民財
詳衮僧隱與戰敗績僧隱及伊實等死之
十五年春正月己卯以樞密使伊勒希為行軍都統虎
軍詳衮齊蘇為行軍都監益以圖魯卜部軍三百合兵
討之烏爾古額爾竒木子博勒岱獨不叛詔褒之是月
老人星見二月壬寅朔日有食之上東幸甲寅以獲鴨
除鷹坊刺靣腰斬之刑復其徭役是月烏爾古殺其長
蘇爾台以降復叛三月癸酉近侍棟爾進匕筯不時手
刃刺之丁丑大黄室韋酋長伊聶濟叛癸未五坊四十
戶叛入烏爾古癸巳虞人色勒廸偵鵝失期加炮烙鐵
梳之刑而死夏四月乙巳小黄室韋叛伊勒希齊蘇等
擊之為室韋所敗遣使詰之乙卯以托里代伊勒希為
都統以農衮為監軍率輕騎進討仍令塔瑪錫濟爾持
詔招諭五月壬申錫濟爾奏諭之不從伊勒希以達林
蘇二羣牧兵追至柴河與戰不利甲申庫果濟奏室韋
長伊聶濟亡入於徳哷六月辛亥伊楞古獻良馬賜銀
二千兩以近侍呼喇先以聞賜銀千兩是月徳哷來降
秋七月甲戌伊勒希奏烏爾古至河徳濼遣額爾竒木
華喇伊勒希巴察實擊之丁丑烏爾古掠上京北榆林
峪遣林牙蕭斡討之庚辰伊勒希等與烏爾古戰不利
十月丁未察實與烏爾古戰敗之十二月甲辰以近侍
喜格私歸殺其妻丁未殺近侍蘇嚕克駐蹕黑山平淀
十六年春正月丁卯朔被酒不受賀甲申微行市中賜
酒家銀絹乙酉殺近侍白海及家僕衫福雅爾噶樞密
使門吏隆科塔瑪舒嚕三月己巳東幸庚午獲鴨甲申
獲鵝皆飲達旦五月甲申以嵗旱泛舟于池禱雨不雨
捨舟立水中而禱俄頃乃雨六月丙申以白海死非其
罪賜其家銀絹秋七月壬午諭有司凡行幸之所必高
立標識令民勿犯違以死論八月丁酉漢遣使貢金器
鎧甲閠月乙丑觀野鹿入馴鹿羣立馬飲至晡九月庚
子重九宴飲夜以繼日至壬子乃罷己未殺狼人紐斡
哩十月庚辰漢主有母䘮遣使賻弔十二月甲子幸酒
人伯勒格家復幸殿前都㸃檢耶律伊勒哈第宴飲連
日賜金盂細錦及孕馬百匹左右授官者甚衆戊辰漢
遣使來貢是冬駐蹕黑山平淀
十七年春正月庚寅朔林牙蕭斡郎君耶律賢適討烏
爾古還帝執其手賜酒授賢適右皮室詳衮伊勒希齊
蘇轄哩賜醨酒以辱之乙卯伊勒希巴古雲獻烏爾古
俘二月甲子高勲奏宋將城益津闗請以偏師擾之上
從之夏四月戊辰殺鷹人達魯丙子射柳祈雨復以水
沃羣臣五月辛卯殺鹿人扎喀壬辰北府宰相蕭哈里
薨輟朝罷重五宴六月己未支解雉人壽格寜古殺鹿
人四十四人是夏駐蹕褭潭秋八月辛酉生日以政事
令安巴達病亟不受賀九月自丙戌朔獵于黒山赤山
至于月終冬十月乙丑殺酒人索紐十一月辛卯殺近
侍廷壽壬辰殺豕人額伯哩赫嚕珠嚕準訥哷庫庚子
司天臺奏月當食不虧上以為祥歡飲達旦壬寅殺鹿
人唐古直格薩喇十二月辛未手殺饔人哈里復臠之
是冬駐蹕黑河平淀
十八年春正月乙酉朔宴于宫中不受賀己亥觀燈于
市以銀百兩市酒命羣臣亦市酒縱飲三夕二月乙卯
幸五坊使錫沙哩家宴飲達旦三月甲申如潢河乙酉
獲鴐鵝祭天地造大酒器刻為鹿文名曰鹿甒貯酒以
祭天庚戌殺鶻人呼圖哩近侍華格及監囚哈里仍剉
哈里之尸夏四月癸丑殺彘人察爾吉己巳詔左右從
班有材器斡局者不次擢用老耄者增俸以休于家五
月丁亥重五以被酒不受賀壬辰獲鵝于碩格水野飲
終夜丁酉與政事令蕭巴雅爾南京留守高勲太師珠
克劉承訓等酣飲連日己亥殺鹿人佛徳埒克陶罕扎
卜庫舒古寜察布黙克特達勒逹六月丙辰殺彘人托
諾己未為殿前都㸃檢伊勒哈置神帳曲赦京畿囚甲
戌特烈於鵰窠中得牝犬來進是夏清暑褭潭秋七月
辛丑漢主承鈞殂子繼元立來告遣使弔祭九月戊子
殺詳衮巴蘭伊喇罕都等四人己丑登小山祭天地戊
戌知宋欲襲河東諭西南面都統南院大王特烈豫為
之備己亥獵熊以喚鹿人鋪姑并掖庭户賜伊勒哈甲
辰以伊勒哈兼政事令仍以黒山東穆辰地數十里賜
之以紐歡為近侍女直詳衮嘉們為本部額爾竒木是
秋獵于西京諸山冬十一月辛亥朔宋圍太原詔特烈為
兵馬總管發諸道兵救之十一月癸卯冬至被酒不受
賀十二月丁丑殺酒人塔喇噶是冬駐蹕黑山東川
十九年春正月己卯朔宴宫中不受賀己丑立春被酒
命殿前都㸃檢伊勒哈代行擊土牛禮甲午與羣臣為
葉格戲戊戌醉中驟加左右官乙巳詔太尉華格曰朕
醉中處事有乖無得曲從酒解可覆奏自立春飲至月
終不聽政三月甲寅漢劉繼元嗣立遣使乞封冊辛酉
遣韓知範冊為皇帝癸亥殺前𨗳穆濟伊喇剉其屍棄
之甲子漢遣使進白麃己巳如懷州獵獲熊歡飲方醉
馳還行宫是夜近侍霄格盥人華格庖人錫衮等六人
反帝遇弑年三十九廟號穆宗後附葬懷陵重熙二十
一年諡曰孝安敬正皇帝
贊曰穆宗在位十八年知女巫妖妄見誅諭臣下濫刑
切諌非不明也而荒耽于酒畋獵無厭偵鵝失期加炮
烙鐵梳之刑獲鴨甚歡除鷹坊刺面之令賞罰無章朝
政不視而嗜殺不已變起肘腋宜哉
　
　
　
　
　
　
　
　
　遼史卷七
　遼史巻七考證
應厯十四年五月射鹿于白鷹山六月獵于玉山八月
　如磑子嶺呼鹿射之　按遊幸表是年五月獵于玉
　山射鹿于白嶺山六月射鹿于格徳泉今本紀獵玉
　山在六月而格徳泉射鹿在五月又以白嶺山為白
　鷹山又呼鹿射之表在七月不言磑子嶺而附綴赤
　山射鹿之後與本紀均互異考表與本紀往往不符
　其是非未可臆斷並兩存之後倣此
應厯十五年三月五坊人四十戸叛入烏爾古四月小
　黄室韋叛六月徳哷勒來降七月烏爾古掠上京
　按部族表五坊人之叛在二月小黄室韋之叛徳哷
　勒之降及烏爾古掠上京等事較本紀所載均先一
　月
應厯十九年三月遣韓知範冊漢劉繼元為皇帝　按
　五代史作韓知璠
　遼史巻七考證
欽定四庫全書
　遼史巻八
　　元中書右丞相總裁托克托等修
　本紀第八
　　景宗一
景宗孝成康靖皇帝諱賢字賢寧小字明扆世宗皇帝
第二子母曰懷節皇后蕭氏察克之亂帝甫四歳穆宗
即位養永興宫既長穆宗酗酒怠政帝一日與韓匡嗣
語及時事耶律賢適止之帝悟不復言應厯十九年二
月戊辰入見穆宗曰吾兒已成人可付以政己巳穆宗
遇弑帝率飛龍使尼哩侍中蕭思温南院樞密使髙勲
率甲騎千人馳赴黎明至行在哭之慟羣臣勸進遂即
皇帝位於柩前百官上尊號曰天贊皇帝大赦改元保
寧以殿前都㸃檢伊勒哈右皮室詳衮蕭烏埒濟宿衛
不嚴斬之三月丙戌入上京以蕭思温為北院樞密使
太平王雅斯哈亡入沙陀己丑伊勒希巴諾木歡以隂
附雅斯哈伏誅癸巳雅斯哈入朝甲午以北院樞密使
蕭思温兼北府宰相己亥南院樞密使髙勲封秦王夏
四月戊申朔進封太平王雅斯哈為齊王改封趙王喜
隠為宋王封隆先為平王舒為呉王道隠為蜀王必舒
為越王迪里為冀王完為衛王五月戊寅立貴妃蕭氏
為皇后丙申朔射栁祈雨有司請以帝生日為天清節
從之壬寅漢遣李匡弼劉繼文李元素來賀冬十月東
幸褭潭十一月甲辰朔行柴冊禮祠木葉山駐蹕鶴谷
乙巳蕭思温封魏王北院大王烏哲加裕悦
二年春正月丁未如潢河夏四月幸東京致奠于讓國
皇帝及世宗廟五月癸丑西幸乙夘次盤道嶺盗殺北
院樞密使蕭思温六月還上京秋七月以右皮室詳衮
賢適為北院樞密使九月辛丑得國舅蕭哈濟及哈里
殺蕭思温狀皆伏誅流其弟紳圖于黄龍府十二月庚
午漢遣使來貢
三年春正月甲寅右伊勒希巴希逹遣人獻徳哷勒俘
詔賜有功將士庚申置登聞鼓院辛酉南京統軍使韓
匡美封鄴王二月癸酉東幸壬午遣多和使爾斯蘭
回鶻己丑以青牛白馬祭天地三月丁未以飛龍使尼
哩為契丹行宫都部署夏四月丁夘世宗妃卓琳及普
格厭魅賜死己夘祠木葉山行再生禮丙戌至自東幸
戊子蕭紳圖伏誅六月丙子漢遣使問起居自是繼月
而至丁丑回鶻遣使來貢秋七月辛丑以北院樞密使
賢適為西北路招討使八月甲戌如秋山辛夘祭皇兄
吼墓追冊為皇太子諡莊聖九月乙巳賜傳父侍中達
里塔太保楚補太保丕勒保母霍實頁頁等户口牛羊
有差又以濳邸給使者為塔瑪部置官主之壬子幸歸
化州甲寅如南京冬十月己巳以黒白羊祀神癸未漢
遣使來貢丙戌布古徳吐谷渾來貢十一月庚子臚朐
河裕悦雅克尼爾率户四百五十來附乞𨽻宫籍詔留
其户分𨽻敦睦積慶永興三宫優賜遣之十二月癸酉
以青牛白馬祭天地己丑皇子隆緒生是冬駐蹕金川
四年春二月癸亥漢以皇子生遣使來賀閏月戊申齊
王雅斯哈薨三月庚申朔追冊為皇太叔夏四月庚寅
朔追封蕭思温為楚國王是夏駐蹕冰井秋七月如雲
州丁丑布古徳來貢冬十月丁亥朔如南京十二月甲
午詔内外官上封事
五年春正月甲子特哩衮休格伐党項破之以俘獲數
來上漢遣使來貢庚午御五鳯樓觀燈二月丁亥近侍
薩喇勒誤觸神纛法論死杖釋之壬辰越王必舒獻党
項俘獲之數戊申以青牛白馬祭天地辛亥幸新城三
月乙夘朔復幸新城追封皇后祖瑚穆哩為韓王贈伯
瑚嚕古兼政事令寧古齊兼侍中夏四月丙申白氣晝
見五月癸亥裕悦烏哲薨輟朝三日辛未女直侵邊殺
都監達里塔伊喇鄂囉羅掠邊民牛馬己夘阿爾斯蘭
回鶻來貢六月庚寅女直宰相額爾奇木來朝丙申漢
遣人以宋事來告秋七月庚辰以保大軍節度使耶律
錫爾丹為中臺省左相是月駐蹕燕子城九月壬子布
古徳部長阿嚕達蘭來貢冬十月丁酉如南京十一月
辛亥朔始獲應厯逆黨近侍霄格華格鍚衮等誅之十
二月戊戌漢將改元遣使禀命是月如歸化州
六年春正月癸未幸南京三月宋遣使請和以涿州刺
史耶律昌珠加侍中與宋議和夏四月宋王喜隠坐謀
反廢秋七月丁未朔閤門使卓庫加檢校太尉兼御史
大夫男哈里以告喜隠事遥授隴州防禦使庚申獵于
平地松林冬十月乙亥朔還上京十二月戊子以沙門
昭敏為三京諸道僧尼都總管加兼侍中
七年春正月甲戌朔宋遣使來賀壬寅望祠木葉山二
月癸亥漢鴈門節度使劉繼文來朝貢方物丙寅以青
牛白馬祭天地三月壬午耶律蘇色等獻党項俘分賜
羣臣夏四月遣郎君舒蘇使宋己酉祠木葉山辛亥射
栁祈雨如頻蹕淀清暑五月丙戌祭神姑秋七月黄龍
府衛將雅木丕勒殺都監張琚以叛遣敞史耶律噶勒畢討
之九月敗雅木丕勒於治河遣其弟安圗追之雅木丕勒走保烏
舍城安圖乃還以餘黨千餘户城通州是秋至自頻蹕
淀冬十月釣魚土河
八年春正月癸酉宋遣使來聘二月壬寅諭史館學士
書皇后言亦稱朕暨予著為定式三月辛未遣五史亷
問四方鰥寡孤獨及貧乏失職者賑之夏六月以西南
面招討使耶律色珍為北院大王秋七月丙寅朔寧王
扎穆妻安扎伏誅扎穆髙勲等除名辛未宋遣使來賀
天清節八月癸夘漢遣使言天清節設無遮㑹飯僧祝
釐丁未如秋山己酉漢以宋事來告是月女直侵貴徳
州東境九月己巳謁懷陵辛未東京統軍使察喇詳衮
古奏女直襲歸州五寨剽掠而去乙亥布古徳來貢壬
午漢為宋人所侵遣使求援命南府宰相耶律沙冀王
迪里赴之戊子漢以宋師壓境遣駙馬都尉盧俊來告
冬十月辛丑漢以遼師退宋軍來謝十一月丙子宋主
匡𦙍殂其弟炅自立遣使來告辛夘遣郎君旺祿塔瑪
訥黙庫等使宋弔慰十二月壬寅遣蕭哲庫馬哲賀宋
即位丁未漢以宋軍復至掠其軍儲來告且乞賜糧為
助戊午詔南京復禮部貢院是月哈噶斯國遣使來貢
　
　
　
　
　
　
　
　
　
　
　
　
　
　遼史巻八
　遼史巻八考證
景宗小字明扆　按契丹志作明計以音近而譌也
保寧元年斬殿前都㸃檢耶律伊勒哈　按伊勒哈原
　文夷臘葛此又訛夷臘即係一人今併改
保寧六年三月宋遣使請和遣耶律昌珠與宋議和
　按職官分紀開寳七年契丹涿州刺史耶律琮以書
　遺雄州孫全興願講好於朝廷八年契丹遣克實克
　舒蘇來聘自是乃通使矣與紀異又遼書昌珠而宋
　書琮其名亦互異
　
　
　
　
　
　
　遼史巻八考證
欽定四庫全書
　遼史巻九
　　元中書右丞相總裁托克托等修
　本紀第九
　　景宗二
九年春正月丙寅女直遣使來貢二月庚子宋遣使致
其先帝遺物甲寅以青牛白馬祭天地三月癸亥耶律
沙迪里獻援漢之役所獲宋俘戊辰詔以粟二十萬斛
助漢五月庚午漢遣使來謝且以宋事來告己丑女直
二十一人請宰相額爾奇木之職以次授之六月丙辰
以宋王喜隠為西南面招討使秋七月庚申朔回鶻遣
使來貢甲子宋遣使來聘壬申漢以宋侵來告丙子遣
使助漢戰馬八月漢遣使進葡萄酒冬十月甲子耶律
沙以党項降酋克酬摩約來見賜詔撫諭丁夘以克酬
為司徒摩約為太保各賜物遣之壬申女直遣使來貢
乙酉漢復遣使以宋事來告十一月丁亥朔司天奏日
當食不虧戊戌吐谷渾叛入太原者四百餘户索而還
之癸夘祠木葉山乙巳遣太保塔喇噶等使宋乙夘漢
復遣使以宋事來告十二月戊辰獵于近郊以所獲祭
天
十年春正月癸丑如長濼二月庚午阿爾斯蘭回鶻來
貢三月庚寅祭顯陵夏四月丁夘西幸己巳女直部來
貢五月癸夘賜女哩死遣人誅髙勲等六月己未駐蹕
㳂栁湖秋七月庚戌享太祖廟九月癸未平王隆先子
辰格謀害其父車裂以徇是冬駐蹕金川
乾亨元年春正月乙酉遣塔瑪長夀使宋問興師伐劉
繼元之故丙申長夀還言河東逆命所當問罪若北朝
不援和約如舊不然則戰二月丁夘漢以宋兵壓境遣
使乞援詔南府宰相耶律沙為都統冀王迪里為監軍
赴之又命南院大王色珍以所部從樞密副使穆濟督
之三月辛巳蘇色遣人以别部華格等降納之丙戌漢
遣使謝撫諭軍民詔北院大王希達伊實王薩哈勒以
兵戍燕己丑漢復告宋兵入境詔左千牛衛大將軍韓
侼大同軍節度使耶律善補以本路兵南援辛夘女直
遣使來貢丁酉耶律沙等與宋戰於白馬嶺不利冀王
迪里及圖魯卜部節度使都敏黄皮室詳衮唐古皆死
之士卒死傷甚衆夏四月辛亥漢以行軍事宜來奏盧
俊自代州告急辛酉徳哷來貢五月己夘宋兵至
河東漢與戰不利劉繼文盧俊來奔六月劉繼元降宋
漢亡甲子封劉繼文為彭城郡王盧俊同政事門下平
章事宋主來侵丁夘北院大王希達統軍使蕭托果伊
實王薩哈勒迎戰于沙河失利己巳宋主圍南京丁丑
詔諭耶律沙及希達托果等軍中事宜秋七月癸未沙
等及宋兵戰于髙梁河少却休格色珍横擊大敗之宋
主僅以身免至涿州竊乗驢車遁去甲申擊宋餘軍所
殺甚衆獲兵仗噐甲符印糧饋貨幣不可勝計辛丑耶
律沙遣人上俘獲以權知南京留守事韓徳讓權南京
馬步軍都指揮使耶律學古知三司事劉𢎞皆能安人
心捍城池賜詔褒奬八月壬子準布特哩衮嚇嚕額爾
奇木阿爾圖來朝乙丑耶律沙等獻俘丙寅以白馬之
役責沙穆濟復以走宋主功釋之希達遇敵而退以劍
背擊之薩哈勒雖却部伍不亂宥之冀王迪里麾下先
遁者斬之杖都監以下壬申宴沙穆濟等將校賜物有
差九月己夘燕王韓匡嗣為都統南府宰相耶律沙為
監軍特哩衮休格南院大王色珍權奚王穆濟各率所
部兵南伐仍命大同軍節度使善補領山西兵分道以
進冬十月乙丑韓匡嗣與宋兵戰於滿城敗績辛未太
保舒蘇與宋兵戰於火山敗之乙亥詔數韓匡嗣五罪
赦之十一月戊寅宴賞休格及有功將校乙未南院樞
密使兼政事令郭襲上書諌畋獵嘉納之辛丑冬至赦
改元乾亨十二月乙夘燕王韓匡嗣遥授晉昌軍節度
使降封秦王壬戌蜀王道隠南京留守徙王荆是冬
駐蹕南京
二年春正月丙子朔封皇子隆緒為梁王隆慶為恒王
丁亥特哩衮休格為北院大王前樞密使賢適封西平
郡王二月戊辰如清河三月丁亥西南面招討副使耶
律旺祿太尉華格遣人獻党項俘閏月庚午有鴇飛止
御帳獲以祭天夏四月庚辰祈雨戊子清暑燕子城五
月雷火乾陵松六月己亥喜隠復謀反囚于祖州秋七
月戊午旺祿等獻党項俘八月戊戌東幸冬十月辛未
朔命巫者祠天地及兵神辛巳將南伐祭旗鼓癸未次
南京丁亥獲敵人射鬼箭庚寅次固安以青牛白馬祭
天地己亥圍瓦橋闗十一月庚子朔宋兵夜襲營圖魯
卜部節度使蕭幹及四捷軍詳衮耶律赫徳戰却之壬
寅休格敗宋兵於瓦橋東守將張師引兵出戰休格奮
擊敗之戊申宋兵陣於水南休格涉水擊破之追至莫
州殺傷甚衆己酉宋兵復來擊之殆盡丙辰班師乙丑
還次南京十二月庚午朔休格拜裕悦大饗軍士
三年春二月丙子東幸己丑復幸南京三月乙夘皇子
罕巴卒辛酉塟潢土二河之間置永州以秦王韓匡嗣
為西南面招討使五月丙午上京漢軍亂刼立喜隠不
克立其子留禮夀上京留守楚實勒擒之秋七月甲子
誅留禮夀冬十月如富瑚坡十一月辛亥加楚實勒同
政事門下平章事是月以南院樞密使郭襲為武定軍
節度使十二月以遼興軍節度使韓徳讓為南院樞密
使
四年春正月己亥如華林天柱三月乙未清明與諸王
大臣較射宴飲夏四月自將南伐至滿城戰不利守太
尉奚斡里中流矢死統軍使善補為伏兵所圍樞密使
色珍救免詔以失備杖之五月班師清暑燕子城秋七
月壬辰遣使賜喜隠死八月如西京九月庚子幸雲州
甲辰獵于尚和山帝不豫壬子次焦山崩於行在年三
十五在位十四年遺詔梁王隆緒嗣位軍國大事聽皇
后命統和元年正月壬戌上尊諡孝成皇帝廟號景宗
重熙二十一年加諡孝成康靖皇帝
贊曰遼興六十餘年神冊㑹同之間日不暇給天祿應
厯之君不令其終保寧而來人人望治以景宗之資任
人不疑信賞必罰若可與有為也而竭國之力以助河
東破軍殺將無救滅亡雖一取償於宋得不償失知匡
嗣之罪數而不罰善郭襲之諌納而不用沙門昭敏以
左道亂徳寵以侍中不亦惑乎
　
　
　
　
　
　
　
　
　
　
　遼史巻九
　遼史巻九考證
保寧九年七月宋遣使來聘　按續通鑑綱目契丹遣
　耶律敞如宋㑹塟宋遣辛仲甫報之考契丹國志敞
　官鴻臚少卿遼史不書㑹塟之使又續資治通鑑長
　編宋史起居舍人辛仲甫如契丹右贊善大夫穆波
　副之又契丹志帝欲留仲甫仲甫不可厚禮遣還此
　失載宋史姓名
乾亨元年十月韓匡嗣與宋兵戰于滿城敗績　按契
　丹志秋九月攻鎮州為宋趙延進所敗考之李燾長
　編此即滿城之戰亦作九月俱與此異
景宗在位十四年　按原本訛十三年今改
　
　
　
　
　遼史巻九考證
欽定四庫全書
　遼史卷十
　　元中書右丞相總裁托克托等修
　本紀第十
　　聖宗一
聖宗文武大孝宣皇帝諱隆緒小字文殊努景宗皇帝
長子母曰睿智皇后蕭氏帝幼喜書翰十嵗能詩既長
精射法曉音律好繪畵乾亨二年封梁王四年九月壬
子景宗崩癸丑即皇帝位於柩前時年十二皇后奉遺
詔攝政詔諭諸道冬十月己未朔帝始臨朝辛酉羣臣
上尊號曰昭聖皇帝尊皇后為皇太后大赦以南院大
王巴古濟總領山西諸州事北院大王裕悦休格為南
面行軍都統奚王和碩鼐副之同政事門下平章事蕭
道寜領本部軍駐南京乙丑如顯州十一月甲午置乾
州十二月戊午耶律蘇色討凖布辛酉南京留守荆王
道隱奏宋遣使獻犀帶請和詔以無書却之甲子達爾
罕納旺舒克醉言宫掖事法當杖釋之辛未南面招
討使秦王韓匡嗣薨癸酉奉大行皇帝梓宫于菆塗殿
庚辰省置中臺省官
統和元年春正月戊午朔以大行在殯不受朝乙丑奉
遺詔召先帝庶兄扎穆于菆塗殿前復封寜王加宰相
室昉宣徽使布琳等恩丙寅荆王道隱有疾詔遣使存
問是日皇太后幸其邸視疾戊辰以威烏庫哩部節度
使耶律章烏克同政事門下平章事甲戌荆王道隱薨
輟朝三日追封晉王遣使撫慰其家丙子以裕悦休格
為南京留守仍賜南面行營總管印綬總邊事渤海塔
瑪嘉哩以受先帝厚思乞殉𦵏詔不許賜物以旌之戊
寅遣使賜裕悦休格及奚王籌寜統軍使佛德等湯藥
命根敦持送休格下車牓以諭燕民辛巳蘇色獻準布
俘壬午涿荆刺史安吉奏宋築城河北詔留守裕悦休
格撓之勿令就功趙妃及公主和克丹奚王籌寜宰相
安寜北大王普努寜特哩衮庫哩吳王舒寜王扎穆撗
帳國舅契丹漢官等並進助山陵費癸未齊國公主率
内外命婦進物如之甲申西南面招討使韓德威奏党
項十五部侵邊以兵擊破之乙酉以蘇色破準布下詔
褒美仍諭與達罕討党項諸部丁亥樞密使兼政事令
室昉以年老請解兼職詔不允二月戊子朔禁所在官
吏軍民不得無故聚衆私語及冒禁夜行違者坐之己
丑南京奏聞宋多聚糧邊境及宋主將如臺山詔休格
嚴為之備甲午𦵏景宗皇帝於乾陵以近幸朗掌飲伶
人塔魯為殉上與皇太后因為書附上大行丙申皇太
后詣陵置奠命繪近臣於御容殿賜山陵工人物有差
庚子以先帝遺物賜皇族及近臣辛丑南京統軍使耶
律善補奏宋邊七十餘村來附詔撫存之乙巳以御容
殿為玉殿酒谷為聖谷蘇色奏討党項捷遣使慰勞戊
申以特哩衮華格為北院大王解領為南府宰相辛亥幸
聖山遂謁三陵甲寅以皇女長壽公主下嫁國舅宰相
蕭婆項之子吳留三月戊午天徳軍節度使推勒父子
戰殁以其弟聶哷襲爵己未次獨山遣使賞西南面有
功將士辛酉以大父帳太尉耶律赫勒訥為特哩衮甲子
駐蹕遼河之平淀辛巳以國舅同平章事蕭道寜為遼
興軍節度使仍賜號忠亮佐理功臣壬午以青牛白馬
祭天地夏四月丙戌朔幸東京以樞宻副使耶律穆濟
兼侍中為東京留守庚寅謁太祖廟癸巳詔賜物命婦
寡居者丙申南幸辛丑謁三陵以東京所進物分賜陵
寢官吏復詔賜西南路招討使達罕劒不用命者得專
殺壬寅致享于凝神殿癸卯謁乾陵乙巳遣人以酒脯
祭平章耶律哈雅墓庚戌幸夫人烏庫哩第謁太祖御
容禮畢幸公主和克丹第飲賜與甚厚壬子大臣以太
后預政宜有尊號請下有司詳定册禮詔樞密院諭沿
邊節將至行禮日止遣子弟奉表稱賀恐失邊備樞密
請詔北府司徒佛德譯南京所進律文從之遂如徽州
以耶律慶朗為信州節度使五月丙辰朔國舅政事門
下平章事蕭道寜以皇太后慶壽請歸父母家行禮而
齊國公主及命婦羣臣各進物設宴賜國舅帳耆年物
有差壬戌西南路招討請益兵討西突厥諸部詔北王
府耶律普努寜以達巴德哷二部兵赴之癸亥以裕悦
休格在南院過用吏人詔南大王毋相循襲庚午耶律
善補招亡入宋者得千餘户歸國詔令撫慰辛未次永
州祭王子藥師努墓乙亥詔近臣議皇太后上尊號册
禮樞密使韓德度以後漢太后臨朝故事草定上之丙
子以青牛白馬祭天地戊寅幸木葉山西南路招討使
達罕奏近遣伊喇伯勒格諭党項諸部來者甚衆下詔
褒美六月乙酉朔詔有司册皇太后日給三品以土法
服三品以下用大射柳之服西南路招討使奏党項酋
長執額爾竒木子烏延等内附詔撫納之仍察其誠偽
謹邊備丙戌還上京己丑有司奏同政事門下平章事
駙馬都尉盧俊與公主不恊詔離之遂出俊為興國軍
節度使辛卯有事于太廟甲午上率羣臣上皇太后尊
號曰承天皇太后羣臣上皇帝尊號曰天輔皇帝大赦
改元統和丁未覃恩中外文武官各進爵一級以樞密
副使耶律色珍守司徒秋七月甲寅朔皇太后聴政乙
卯上親錄囚王子司徒隆科坐稱疾不赴山陵笞二十
辛酉行再生禮癸酉臨潢尹諾觀進飲饌上與諸王分
朋擊鞠丙子韓徳威遣詳衮哈爾瑪上破党項俘獲以
額爾竒木之子來獻辛巳賞西南面有功將士八月戊
子上西巡己丑謁祖陵辛卯皇太后祭楚國王蕭思温
墓癸巳上與皇太后謁懐陵遂幸懷州甲午上與色珍
於太后前易弓矢鞍馬約以為友己亥獵赤山遣使薦
熊肪鹿脯于乾陵之凝神殿以政事令孫楨無子詔國
舅小翁帳郎君托卜威為後乙巳詔裕悦休格提㸃元
城壬子韓德威表請伐党項之復叛者詔許之仍發别
部兵數千以助之九月癸丑朔以東京平州旱蝗詔賑
之乙卯謁永興長寜敦睦三宫丙辰南京留守奏秋霖
害稼請權停闗征以通山西糴易從之庚申謁宣簡皇
帝廟辛酉幸祖州謁祖陵壬戌還上京辛未有司請以
帝生日為千齡節從之皇太后言故裕悦烏哲有傅𨗳
功宜錄其子孫遂命其子巴延為林牙丙子如老翁川
冬十月癸未朔司天奏老人星見戊子以公主淑格下
嫁國舅詳衮珠克癸巳蘇色奏德哷部及叛畨來降悉
復故地乙未以燕京留守裕悦休格言毎嵗諸節度使
貢獻如契丹官例止進鞍馬從之丁酉以吳王舒為上
京留守行臨潢尹事上將征高麗親閲東京留守耶律
穆濟所總兵馬丙午命宣徽使兼侍中布琳林牙克特
等將兵東討賜旗鼓及銀符十一月壬子朔觀漁塔瑪
濼癸丑應州奏獲宋諜者言宋除道五臺山將入靈丘
界詔諜者及居停人並磔于市庚辰上與皇太后祭乾
陵下詔諭三京左右相左右平章事副留守判官諸道
節度使判官諸軍事判官錄事參軍等當執公方毋得
阿順諸縣令佐如遇州官及朝使非理徵求毋或畏徇
恒加采聴以為殿最民間有父母在别籍異居者聴鄰
里覺察坐之有孝于父母三世同居者旌其門閭十二
月壬午朔謁凝神殿遣使分祭諸陵賜守殿官屬酒是
日幸顯州丁亥以顯州嵗貢綾錦分賜左右甲午東幸
己亥皇太后觀漁于玉盆灣辛丑觀漁于濬淵甲辰勅
諸刑辟己結正决遣而有寃者聴詣臺訴是夕然萬魚
燈于雙溪戊申千齡節祭日月禮畢百僚稱賀
二年春正月甲子如長濼二月癸巳國舅帳彰德軍節
度使蕭達林來朝甲午賜將軍耶律德布春衣束帶丙
申東路行軍宣徽使蕭布琳奏討女直捷遣使執手奬
諭庚子朝皇太后太后因從觀獵于饒樂川乙巳五國
威伊濟節度使耶律威烏克以所轄諸部難治乞賜詔
給劔便宜行事從之丙午上與諸王大臣較射丁未韓
德威以征党項囬遂襲河東獻所俘賜詔褒美三月乙
卯華喇部請今後詳衮止從本部選授為宜上曰諸部
官惟在得人豈得定以所部為限不允贈故同平章事
趙延煦兼侍中夏四月丁亥以宣徽使同平章事蕭布
琳都監蕭勤德獻征女直捷授布琳兼政事令勤德神
武衛大將軍各賜金器諸物庚寅皇太后臨決滯獄辛
卯祭風伯壬辰以宣徽南院使劉承規為承徳軍節度
使崇德宫都部署保義軍節度使張德筠為宣徽北院
使五月乙卯祠木葉山丁丑駐蹕沿柳湖六月己卯朔
皇太后决獄至月終秋七月癸丑皇太后行再生禮八
月辛卯東京留守兼侍中耶律穆濟奉女直珠卜竒薩
里等八族乞舉衆内附詔納之九月戊申朔駐蹕土河
辛未以景宗忌日詔諸道京鎮遣官行香飯僧冬十月
丁丑朔以歸化州刺史耶律布琳為彰德軍節度使右
武衛大將軍韓倬為彰德軍節度使兼侍衛親軍兵馬
都指揮使十一月壬子以樞密直學士兼給事中鄭嘏
為儒州刺史是月蘇色等討準布殺其酋長達爾罕十
二月辛丑以翰林學士承㫖馬得臣為宣政殿學士耶
律佛德南京統軍使耶律瑤昇大内特哩衮大仁靖東
京中臺省右平章事
三年春正月丙午朔如長濼丁巳以翰林學士邢抱朴
為尚書禮部侍郎知制誥左拾遺知制誥劉景吏部郎
中知制誥牛藏用並政事舍人二月丙子朔以牛藏用
知樞密直學士三月乙巳朔樞密奏契丹諸役户多困
乏請以富戸代之上因閲諸部籍以納喇威二部戸少
而役重并量免之夏四月乙亥朔祠木葉山壬午以鳳
州刺史趙匡符為保靜軍節度使癸未以左監門衛大
將軍王庭朂為奉先軍節度使彰武軍節度使韓德凝
為崇義軍節度使五月壬子還上京癸酉以國舅蕭道
寜同平章事知瀋州軍州事六月甲戌如栢坡皇太后
親決滯獄乙亥以歸義軍節度使王希嚴為興國軍節
度使秋七月甲辰朔詔諸道繕甲兵以備東征高麗甲
寅東幸甲子遣郎君巴寜賜秦王韓匡嗣𦵏物丙寅駐
蹕土河以暴漲命造船橋明日乘步輦出聴政老人星
見丁卯遣使閲東京諸軍兵器及東征道路以平章事
蕭道寜為昭德軍節度使武定軍節度使守司空兼政
事令郭襲為天平軍節度使大同軍節度使守太子太
師兼政事令劉延構為義成軍節度使贈尚父秦王韓
匡嗣尚書令八月癸酉朔以遼澤沮洳罷征高麗命樞
密使耶律色珍為都統駙馬都尉蕭懇德為監軍以兵
討女直丁丑次稾城庚辰至顯州謁凝神殿辛巳幸乾
州觀新宫癸未謁乾陵甲申命南北面臣僚分巡山陵
林木及令乾顯二州上所部里社之數丙戌北皮室詳
衮進勇敢士七人戊子故南院大王錫喇伊囉斡妻蕭
氏奏夫死不能𦵏詔有司助之庚寅東征都統所奏路
尚陷濘未可進討詔候澤涸深入癸巳皇太后謁顯陵
庚子謁乾陵辛丑西幸閏九月癸酉命邢抱朴勾檢顯
陵丙子行次海上庚辰重九駱駞山登高賜羣臣菊花
酒辛巳詔諭東征將帥乘水涸進討丙申女直宰相哲
伯埒來貢戊戌駐蹕東古山己亥蘇色奏珠巴克諸部
至近淀額爾竒木伊楞古請俘掠上曰諸部於國無惡
何故俘掠徒生事耳不允冬十一月甲戌詔吳王舒領
秦王韓匡嗣𦵏祭事丁丑詔以東北路兵馬監軍妻布
達拉存撫邊民戊寅賜公主和克丹𦵏夫金帛工匠辛
卯以韓德讓兼政事令癸巳禁行在市易布帛不中尺
度者丙申東征女直都統蕭達林菩薩努以行軍所經
地里物産來上
　
　
　
　
　
　
　
　
　
　
　
　遼史卷十
　遼史巻十考證
聖宗即位之十二月戊午　按厯象志朔考是年十二
　月戊午係朔日
統和元年二月以特哩衮華格為北院大王　按華格
　傳華格以平宋功遷北院大王事在統和四年
統和元年四月幸公主和克丹第　按和克丹原文胡
　骨典公主表作和骨典此處又訛胡克典今併改
統和元年六月大赦改元統和　按續通鑑改元統和
　復國號大契丹紀不書復國號事
統和二年二月彰德軍節度使蕭達林來朝　按達林
　原文撻凛又作闥覧本紀統和七年以前俱作闥覧
　十二年以後俱作撻凛實係一人考本傳作撻凛今
　畫一改
統和二年四月宣徽使同平章事蕭布琳獻女直捷
　按布琳姓蕭氏原文作普領又作蒲寜又作普寜至
　此處并訛其姓為耶律遂與北院大王耶律普努寜
　原文普奴寜又作蒲奴寜者相混二人史皆無傳均
　見于聖宗本紀布琳自統和元年正月初見為宣徽
　使至七年四月率兵備宋凡十見其官始終以宣徽
　使稱普努寜自統和元年正月至四年十二月本紀
　凡八見其官始終以北院大王稱今並分别改正惟
　二年十月以歸化州刺史耶律普寜為彰德軍節度
　使又别是一人今仍原文
統和二年六月己卯朔　按宋史是年六月庚辰朔
統和二年十一月壬子　按原本壬子上衍冬字上文
　已於十月標明今刪
統和二年十二月耶律瑤昇大内特哩衮　按瑤昇即
　耶律善補之字見本傳
統和三年八月駙馬都尉蕭恒德為監軍　按蕭恒德
　統和元年尚越國公主原本訛恒德為懇德今改
統和三年閏九月駐蹕東古山　按遊幸表作東右山
　遼史巻十考證
欽定四庫全書
　遼史巻十一
　　元中書右丞相總裁托克托等修
　本紀第十一
　　聖宗二
四年春正月甲戌觀漁土河林牙耶律穆爾古彰徳軍
節度使蕭達林上東征俘獲賜詔奬諭丙子樞密使耶
律色珍林牙勤徳等上討女直所獲生口十餘萬馬二
十餘萬及諸物己夘朝皇太后決滯訟壬午樞密使色
珍林牙勤徳穆爾古節度使達林統軍使碩羅侍中穆
濟奚王府監軍迪里與安吉等克女直還軍遣近侍尼
勒堅詔旌其功仍執手撫諭賜酒果勞之甲午幸長濼
二月壬寅以四番都統軍李繼忠為檢校司徒上柱國
癸夘西夏李繼遷叛宋來降以為定難軍節度使銀夏
綏宥等州觀察處置等使特進檢校太師都督夏州諸
軍事西番酋帥斡尼竒伊為保大軍節度使鄜坊等州
觀察處置等使甲寅耶律色珍蕭達林穆爾古等族帥
來朝行飲至禮賞有差丙寅行次組斡哩井三月甲
戌裕悦休格奏宋遣曹彬崔彦進米信由雄州道田重
進飛狐道潘美楊繼業鴈門道來侵岐溝涿州固安新
城皆䧟詔宣徽使布琳馳赴燕南與休格議軍事分遣
使者徴諸部兵益休格以擊之復遣東京留守耶律穆
濟以大軍繼進賜劒專殺乙亥以親征告陵廟山川丙
子統軍使耶律佛徳敗宋軍于固安休格絶其糧餉擒
將吏獲馬牛器仗甚衆庚辰寰州刺史趙彦章以城叛
附于宋辛巳宋兵入涿州義順軍節度副使趙希贊以
朔州叛附于宋時上與皇太后駐兵駞羅口詔趣東征
兵馬以為應援壬午詔林牙勤徳以兵守平州之海㟁
以備宋仍報平州節度使特哩衮若勤徳未至遣人趣
行馬乏則括民馬鎧甲闕則取於顯州之甲坊癸未遼
軍與宋田重進戰于飛狐不利冀州防禦使大鵬翼康
州刺史馬贇馬軍指揮使何萬通陷焉丁亥以北院樞
宻使耶律色珍為山西兵馬都統以北院宣徽使布琳
為南征都統以副裕悦休格彰國軍節度使艾正觀察
判官宋雄以應州叛附于宋庚寅遣飛龍使雅嚕文班
吏雅圖噶閲馬以給先發諸軍詔駙馬都尉蕭繼逺領
之辛夘武定軍馬步軍都指揮使郢州防禦使吕行徳
副都指揮使張繼從馬軍都指揮使劉知進等以飛狐
叛附于宋癸巳賜林牙穆爾古旗鼓四劔一率禁軍之
驍鋭者南助休格丙申步軍都指揮使穆超以靈丘叛
附于宋詔遣使賜樞宻使色珍宻㫖及彰國軍節度使
雙寛印趣征討夏四月己亥朔次南京北郊庚子特哩
衮瑤昇西南面招討使韓徳威以捷報辛丑宋潘美陷
雲州壬寅遣穆濟穆爾古勤徳等領偏師以助休格仍
賜旗鼔雙寛印撫諭將校癸夘休格復以捷報上以酒
脯祭天地率羣臣賀于皇太后詔勤徳還軍丙午佛徳
上所獲鎧仗數戊申監軍宣徽使布琳奏敵軍引退而
奚王籌寧北大王普努寧統軍使佛徳等以兵追躡皆
勝之遣敞史勤徳持詔褒美及詔侍中穆濟統諸軍赴
行在所本布部節度使和勒敦黄皮室詳衮嘉哩等各
上所獲兵甲又詔兩部突騎赴蔚州以助達林横帳郎
君老君努率諸郎君巡徼居庸之北將軍華格統平州
兵馬横帳郎君努克為黄皮室都監郎君伊里為北府
都監各以步兵赴蔚州以助色珍庚戌以色珍為諸路
兵馬都統達林兵馬副部署托色都監以代善補韓徳
威癸丑以艾正趙希贊及應州朔州節度副使奚軍小
校阿爾嘉渤海小校果哈等叛入于宋籍其家屬分賜
有功將校宋將曹彬米信北渡拒馬河與裕悦休格對
壘挑戰南北列營長六七里時上次涿州東五十里甲
寅詔裕悦休格奚王籌寧宣徽使布琳南北二王等嚴
備水道無使敵兵得潛至涿州乙夘休格等敗宋軍獻
所獲器甲貨財賜詔褒美蔚州左右都押衙李存璋許
彦欽等殺節度使蕭卓琳執監城使銅州節度使耿紹
忠以城叛附于宋丙辰復涿州告天地戊午上次沙沽
河之北淀召林牙勤徳議軍事諸將校各以所俘獲來
上奚王籌寧南北二王率所部將校來朝以近侍納穆
爾所進自落鴇祭天地己未休格布琳來朝詔三司給
軍前夏衣布庚申上朝皇太后辛酉大軍次固安壬戌
圍固安城統軍使佛徳先登城遂破大縱俘獲居民先
被俘者命以官物贖之甲子賞攻城將士有差五月庚
午遼師與曹彬米信戰于岐溝關大敗之追至拒馬河
溺死者不可勝紀餘衆奔髙陽又為遼師衝擊死者數
萬棄戈甲若丘陵輓漕數萬人匿岐溝空城中圍之壬
申以皇太后生辰縱還癸酉班師還次新城休格布琳
奏宋兵奔逃者皆殺之甲戌以軍捷遣使分諭諸路京
鎮丁丑詔諸將校論功行賞無有不實己夘次固安南
以青牛白馬祭天地庚申以所俘宋人射鬼箭詔遣詳
衮巴雅爾率𢎞義官兵南北皮室郎君伊喇四軍赴應
朔二州界與特哩衮瑤昇招討韓徳威同禦宋兵在山
西之未退者辛巳以瑤昇軍赴山西壬午還次南京癸
未休格籌寧普努寧進俘獲色珍遣判官博諾奏復蔚
州斬首二萬餘級乘勝攻下靈丘飛狐賜博諾酒及銀
器丙戌御元和殿大宴從軍將校封休格為宋國王加
布琳籌寧普努寧及諸有功將校爵賞有差丁亥發南
京詔休格備器甲儲粟待秋大舉南征戊子色珍奏宋
軍復圍蔚州擊破之詔以兵授瑤昇韓徳威等壬辰以
宋兵至平州瑤昇韓徳威不盡追殺降詔詰責仍諭據
城未降者必盡掩殺無使遁逃癸巳以軍前降卒分賜
扈從乙未賞佛徳諸將校士卒六月戊戌朔詔韓徳威
赴闕加統軍使佛徳檢校太師甲辰詔南京留守休格
遣礮手西助色珍乙巳伊勒希巴珠勒呼部送輜重行
宫暑行日五十里人馬疲乏遣使譲之丁未度居庸闗
壬子南京留守奏百姓嵗輸三司鹽鐵錢折絹不如直
詔增之甲寅色珍奏復寰州乙夘皇太妃諸王公主迎
上嶺表設御幄道傍置景宗御容率從臣進酒陳俘獲
于前遂大宴戊午幸涼陘以所俘分賜皇族及乳母已
未聞所遣宣諭回鶻克哷克國都掄雅里等為珠巴克
邀留詔蘇色賜珠巴克貨幣諭以朝廷來逺之意使者
由是乃得行癸亥以節度使韓布格翰林學士邢抱扑
等充雲州宣諭招撫使丙寅以太尉旺布所俘生口分
賜趙妃及裕悦約尼伊囉斡秋七月丙子樞宻使色珍
遣侍御訥哷岱噶楚噶奏復朔州擒宋將楊繼業及上
所獲將校印綬誥勅賜訥哷岱等酒器銀器辛巳以捷
告天地以宋歸命者二百四十人分賜從臣又以殺敵
多詔上京開龍寺建佛事一月飯僧萬人辛夘色珍奏
大軍至蔚州營于州左得諜報敵兵且至乃設伏以待
敵至縱兵逆擊追奔逐北至飛狐口遂乘勝鼓行而西
入寰州殺守城吏卒千餘人宋將楊繼業初以驍勇自
負號楊無敵北據雲朔數州至是引兵南出朔州三十
里至狼牙村惡其名不進左右固請乃行遇色珍伏四
起中流矢墮馬被擒瘡發不食三日死遂函其首以獻
詔詳衮薩木實傳其首裕悦休格以示諸軍仍以朔州
之捷宣諭南京平州將吏自是宋守雲應諸州者聞繼
業死皆棄城遁八月丁酉置錫林塔拉官六員領裕庫
哷女直徳里元等諸部人之隸宫籍者以北大王普努
寧為山後五州都管乙巳韓徳譲奏宋兵所掠州郡其
逃民禾稼宜募人收穫以其半給收者從之乙夘色珍
還自軍獻俘己未用室昉韓徳譲言復山西今年租賦
詔第山西諸將校功過而賞罸之伊實帳宰相安寧功
過相當追告身一通迪錦部節度使佛努笞五十特哩
衮瑤昇伊喇呼哩朔州節度使慎思應州節度使庫濟
雲州節度使華格軍校李元迪蔚州節度使佛哩都監
崔其劉繼琛皆以聞敵逃遁奪官伯埒仍配隸本貫領
國舅軍旺禄笞五十壬戌以色珍所部將校前破女直
後有宋捷第功加賞癸亥加色珍守太保九月丙寅朔
皇太妃以上納后進衣物駞馬以助㑹親頒賜甲戌次
黑河以重九登髙于髙水南阜祭天賜從臣命婦菊花
酒丁丑次河陽北戊寅内外命婦進㑹親禮物辛巳納
皇后蕭氏丙戌次儒州以大軍將南征詔遣皮室詳衮
持迪郎君伊喇先赴本軍繕甲兵己丑召北大王普努
寧赴行在所甲午皇太后行再生禮冬十月丙申朔党
項準布遣使來貴丁酉皇太后復行再生禮為帝祭神
祈福己亥以伊實王帳郎君烏里為御史大夫政事令
室昉奏山西四川自宋兵後人民轉徙盜賊充斥乞有
司禁止命新州節度使布克達哩選人分道巡檢北大
王帳郎君哈喇噶扎爾言本府王普努寧十七罪詔横
帳太保和克台鞫之普努寧伏罪十一笞二十釋之哈
喇噶扎爾伏誣告六事命詳酌罪之知事勤徳連坐杖
一百免官甲辰出居庸闗乙巳詔諸京鎮相次軍行諸
細務權停理問庚戌分遣伊喇沿邊偵候辛亥命皇族
廬帳駐東京延芳淀壬子詔以勅牓付裕悦休格以南
征諭拒馬河南六州乙夘幸南京戊午以南院大王留
寧言復南院部民今年租賦壬戌以銀鼠青鼠及諸物
賜京官僧道耆老甲子上與大臣分朋擊鞠十二月丙
寅朔党項來貢庚午以政事令韓徳譲守司徒壬申以
古北松亭榆闗征税不法致阻商旅遣使鞫之女直請
以兵從征許之癸酉御正殿大勞南征將校丙子南伐
次狹底堝皇太后親閲輜重兵甲丁丑以休格為先鋒
都統戊寅日南至上率從臣祭酒景宗御容辛巳詔以
北大王普努寧居奉聖州山西五州公事竝聽與節度
使布克達哩共決之癸未祭日月為駙馬都尉勤徳祈
福乙酉置諸部監勒所部各守營伍毋相錯雜丙戌遣
穆爾古蕭繼逺沿邉巡徼以所獲宋卒射鬼箭丁亥以
青牛白馬祭天地辛夘次白佛塔川獲自落馴狐以為
吉徴祭天地詔駙馬都尉蕭繼逺林牙穆爾古太尉琳
巴等固守封疆毋漏間諜軍中無故不得馳馬及縱諸
軍殘南境桑果壬辰至唐興縣時宋軍屯滹沱橋北選
將亂射之橋不能守進焚其橋癸巳涉沙河休格來議
事北皮室詳衮巴雅爾獻獲宋諜二人上賜衣物令還
招諭泰州卓特部節度使羅卜科都監律盻與宋戰
于泰州不利甲午祭麃鹿神以羅卜科臨陣遁逃奪告
身一通其判官都監各杖之郎君伊喇僧庫埒遇宋先
鋒於望都擒其士卒九人獲甲馬十一賜酒及銀器乙
未以羅卜科等罪詔諭諸軍以御盞郎君華格權卓特
部節度使横帳郎君佛哩為都監代羅卜科權領國舅
軍托卜威請置二校領散卒詔以郎君舍音佛徳充命
彰徳軍節度使蕭達林將軍托色畧地東路詔休格巴
雅爾議軍事十二月己亥休格敗宋軍於望都遣人獻
俘壬寅營于滹沱北詔休格以騎兵絶宋兵毋令入邢
州命太師旺禄謹偵候癸夘小校克酬遇宋輜重引兵
殺獲甚衆并焚其芻粟甲辰詔南大王與休格合勢進
討宰相安寧領迪里部及三剋軍殿上率大軍與宋將
劉廷讓李敬源戰于莫州敗之乙巳擒宋將賀令圖楊
重進等國舅詳衮塔喇噶宫使蕭達哩死之丙午詔休
格以下入内殿賜酒勞之丁未築京觀復以南京禁軍
擊楊團城守將以城降詔禁侵掠己酉營神榆村詔上
楊團城粟麥兵甲之數辛亥以黑白二牲祭天地癸丑
抜馮母鎮大縱俘掠丙辰邢州降丁巳抜深州以不即
降誅守將以下縱兵大掠李繼遷引五百騎欵塞願㛰
大國永作藩輔詔以王子帳節度使耶律襄之女題本
封義成公主下嫁賜馬三千匹
　
　
　
　
　
　
　
　
　
　
　遼史巻十一
　遼史巻十一考證
聖宗紀二統和四年四月遣敞史勤徳持詔褒美　按
　敞史刻本舊作敞吏今據永樂大典本改正
十二月乙巳擒宋將賀令圖楊重進等國舅詳衮特爾
　格宫使蕭達哩死之　按特爾格蕭達哩之死宋通
　鑑作壬子日事與此異
　
　
　
　
　
　
　
　
　
　遼史巻十一考證
欽定四庫全書
　遼史巻十二
　　元中書右丞相總裁托克托等修
　夲紀第十二
　　聖宗三
五年春正月乙丑破束城縣縱兵大掠丁夘次文安遣
人諭降不聽遂擊破之盡殺其丁壯俘其老㓜戊寅上
還南京己夘御元和殿大賚將士壬辰如華林天柱二
月甲午朔至自天柱三月癸亥朔幸長春宫賞花釣魚
以牡丹徧賜近臣歡宴累日丁丑以迪錦部下伊喇嘉
哩偵候有功命入御盞郎君班祇候夏四月癸巳朔幸
南京丁酉上率百僚册上皇太后尊號曰睿徳神畧應
運啟化承天皇太后禮畢羣臣上皇帝尊號曰至徳廣
孝昭聖天輔皇帝戊戌詔有司條上勲舊等第加恩癸
丑清暑冰井六月壬辰召大臣決庶政丙申以耶律蘇
為遙郡刺史秋七月戊辰納喇部節度使薩哈勒有惠
政民請留從之是月獵平地松林九月丙戌幸南京是
冬止焉
六年春正月庚申如華林天柱二月丁未奚王籌寧殺
無罪人李浩所司議貴請貸其罪令出錢贍浩家從之
甲寅大同軍節度使同平章政事劉京致仕己未休格
奏宋事宜上親覽之丙寅以司天趙宗徳齊泰王守平
邵祺閻梅從征四載言天象數有徴賜物有差三月癸
未李繼遷遣使來貢夏四月乙未幸南京丁酉呼勒希
横突韓徳讓墮馬皇太后怒殺之戊戌幸宋國王休格
第五月癸亥南府宰相耶律沙薨閏月丙戌朔奉聖州
言太祖所建金鈴閣壊乞加修繕詔以南征恐重勞百
姓待軍還治之壬寅阿爾斯蘭回鶻來貢甲寅威伊濟
部以嵗貢貂鼠青鼠皮非土産皆於他處貿易以獻乞
改貢詔自今止進牛馬六月癸亥党項太保鄂勒歡來
朝貢方物乙丑諭諸道兵馬備南征攻城器具癸酉額
爾竒木鄂勒博送沙州節度使曹恭順還授裕悅秋七
月丙戌觀市己亥遣南面招討使韓徳威討河湟畨違
命者賜休格巴雅爾部諸軍戰馬己酉駐蹕洛河壬子
加韓徳威開府儀同三司兼政事令門下平章事東京
留守兼侍中漆水郡王耶律穆濟為大同軍節度使癸
丑巴雅爾請置涿州驛傳八月丙辰以青牛白馬祭天
地戊午休格巴雅爾紐勒琿捉生將至易州遇宋兵殺
其指揮使而還庚申幸黎園温湯癸亥以將伐宋遣使
祭木葉山丁丑瀕海女直遣使薩喇勒來朝西北路管
押詳衮舒僧格以伐哲琳珠嚕二部上所俘獲東路林
牙蕭勤徳及統軍實埒以擊敗女直兵獻俘大同軍節
度使耶律穆濟奏今嵗霜旱乏食乞増價折粟以利貧
民詔從之濱海女直遣薩喇勒來修土貢丙申華格與
珠巴克崇古嚕來貢休格遣詳衮音徳爾獻所獲宋諜
者丁酉皇太后幸韓徳譲帳厚加賞賚命從臣分朋雙
陸以盡歡九月戊戌幸南京己亥有事于太宗皇帝廟
以唐元徳為奉陵軍節度使癸夘祭旗鼔南伐庚戌次
涿州射帛書諭城中降不聽乙夘縱兵四面攻之城破
乃降因撫諭其衆駙馬蕭勤徳太師達林皆中流矢勤
徳載帝車中以歸聞宋軍退遣色珍巴雅爾追擊大敗
之冬十月戊午攻沙堆驛破之己巳以黑白羊祭天地
庚午以宋降軍分置七指揮號歸聖軍壬申行軍參謀
宣政殿學士馬得臣言諭降宋軍恐終不為用請竝放
還詔不允丙子籌寧奏破狼山捷辛巳復奏敗宋兵于
益津闗癸未進軍長城口宋定州守將李興以兵來拒
休格擊敗之追奔五六里十一月甲申上以將攻長城
口詔諸軍備攻具庚寅駐長城口督大軍四面進攻士
潰圍委城遁色珍招之不降上與韓徳讓邀擊之殺獲
殆盡獲者分隸燕軍辛夘攻滿城圍之甲午抜其城軍
士開北門遁上使諭其將領乃率衆降戊戌攻下祁州
縱兵大掠己亥抜新樂庚子破小狼山砦丁未宋軍千
人出益津闗國舅郎君托卜威詳衮實格擊走之殺一
副將己酉休格獻黄皮室詳衮徇地莫州所獲馬二十
匹士卒二十人命賜降者衣帶使隸燕京幸亥西路又
送降卒二百餘人給寒者裘衣以馬得臣權宣徽院事
十二月甲寅朔賜皮室詳衮持迪圖古勒戰馬横帳郎
君達達哩刼掠命杖之丙辰畋于沙河休格獻奚詳衮
葉嚕所獲宋諜丁巳遣北宰相蕭繼逺等徃覘安平侍
衞馬軍司奏攻祁州新樂都頭劉贊等三十人有功乞
加恩賞是月大軍駐宋境是歳詔開貢舉一人及第
七年春正月癸未朔班師戊子宋雞壁砦守將郭榮率
衆來降詔屯南京庚寅次長城口三卒出營刼掠笞以
徇衆以所獲物分賜左右壬辰李繼遷與兄繼捧有怨
乞與通好上知其非誠不許癸巳諭諸軍趣易州己亥
禁部從伐民桑梓癸夘攻易州宋兵出遂城來援遣鐵
林軍擊之擒其指揮使五人甲辰大軍齊進破易州降
刺史劉墀守陴士卒南遁上帥師邀之無敢出者即以
馬質為刺史趙質為兵馬都監遷易州軍民于燕京以
東京騎將夏貞顯之子仙夀先登授髙州刺史乙巳幸
易州御五花樓撫諭士庶丙午以青牛白馬祭天地詔
諭三京諸道戊申次漆水謁景宗皇帝廟詔遣涿州刺
史耶律守雄䕶送易州降人八百還隸本貫己酉次岐
溝射鬼箭辛亥還次南京六軍解嚴二月壬子朔上御
元和殿受百官賀詔雞壁砦民二百户徙居檀順薊三
州甲寅回鶻于闐師子等國來貢乙夘大饗軍士爵賞
有差樞宻使韓徳譲封楚國王駙馬都尉蕭寧逺同政
事門下平章事是日幸長春宫甲子詔南征所俘有親
屬分隸諸帳者給官錢贖之使相從乙丑賞南征女直
軍使東還丙寅禁舉人匿名飛書謗訕朝廷癸酉吐蕃
党項來貢甲戌雲州租賦請止輸本道從之丙子以女
直和克岱為本部相分遣巫覡祭名山大川丁丑皇子
佛寳努生戊寅阿爾斯蘭于闐轄哩遣使來貢三月壬
午朔遣使祭木葉山禁芻牧傷禾稼宋進士十七人挈
家來歸命有司考其中第者補國學官餘授縣主簿尉
李繼遷遣使來貢丁亥詔知易州趙質收戰亡士卒骸
骨築京觀戊子賜裕悦宋國王紅珠筋線命入内神帳
行再生禮皇太后賜物甚厚以雞壁砦民成廷朗等八
户𨽻飛狐己丑詔免雲州逋賦伊實王固寧擊鞠為所
部郎君髙四縱馬突死詔訊髙四罪丙申詔開竒峰路
通易州市戊戌以王子帳耶律襄女封義成公主下嫁
李繼遷是春駐蹕延芳淀夏四月甲寅還京乙夘國舅
太師蕭達林為子巴雅爾請尚皇女延夀公主許之丙
辰謁太宗皇帝廟御史大夫烏爾古領伊實大王己未
幸延夀寺飯僧甲子諫議大夫馬得臣以上好擊毬上
疏切諫云臣伏見陛下聽朝之暇以擊毬為樂臣思此
事有三不宜上下分朋君臣爭勝君得臣奪君輸臣喜
一不宜也往來交錯前後遮約爭心競起禮容全廢若
貪月杖誤拂天衣臣既失儀君又難責二不宜也輕萬
乘之貴逐廣塲之娛地雖平至為堅确馬雖良亦有驚
蹶或因奔擊失其控御聖體寧無虧損太后豈不驚懼
三不宜也臣望陛下念繼承之重止危險之戲疏奏大
嘉納之丁夘托歡和珍回鶻安進吐蕃都圖等自宋來
歸皆賜衣帶皇太后謁于奇善汗廟丙子以錫里軍耶
律杳為詳衮己夘駐蹕儒州龍泉庚辰遣宣徽使布琳
等率兵分道備宋以約尼副使崆郭囉為錫里伊喇詳
衮五月辛巳祭風伯于儒州白馬村休格引軍至滿城
招降卒七百餘人遣使來獻詔隸東京辛夘獵桑乾河
壬辰燕京奏宋兵至邉時暑未敢與戰且駐易州俟彼
動則進擊退則班師從之六月庚戌朔以太師札穆迎
合撾之二十辛酉詔燕樂宻雲二縣荒地許民耕種免
賦役十年甲戌宣政殿學士馬得臣卒詔贈太子少保
賜錢十萬粟百石乙亥出諸畜賜邉部貧民是月休格
巴雅爾破宋兵于泰州秋七月乙酉御含涼殿視朝丙
戌以中丞耶律哈宻喀權伊勒希巴横帳郎君耶律延
夀為御史大夫癸巳遣兵南征甲午以徳勒賓納喇威
三部各四人益東北路來人布爾徳仍給印綬丁酉勞
南征將士是日帝與皇太后謁景宗皇帝廟八月庚午
放進士髙進等二人及第冬十月禁置網捕兎十一月
甲申于闐張文寳進内丹書十二月甲寅釣魚于沈子
濼癸亥獵于好草嶺
　
　
　
　
　
　
　
　
　
　
　
　
　遼史巻十二
　遼史巻十二考證
聖宗紀三統和五年八月丙辰以青牛白馬祭天地
　按朔考是年八月係乙夘朔丙辰乃八月初二日也
　本紀原文誤八七月謹據朔考改
六年是嵗詔開貢舉一人及第　按永樂大典本書放
　髙舉一人及第攷本紀是年以後俱書放某等幾人
　及第則此處當係脱文謹附考
七年十二月甲寅釣魚于沈子濼　按十二月原本作
沈子臺
　
　
　
　
　
　
　遼史巻十二考證
欽定四庫全書
　遼史卷十三
　　元中書右丞相總裁托克托等修
　本紀第十三
　　聖宗四
八年春正月辛巳如臺湖庚寅詔决滯獄庚子如沈子
樂二月丁未朔于闐回鶻各遣使來貢壬申女直遣使
來貢三月丁丑李繼遷遣使來貢庚辰太白熒惑闘凡
十有五次乙酉城杏堝以宋俘實之辛丑置宜州夏四
月丙午朔嚴州刺史李夀英有惠政民請留從之庚戌
女直遣使來貢庚午以歳旱諸部艱食振之五月戊子
以宋降卒分隸諸軍庚寅女直宰相阿海來貢封順化
王丙申清暑呼圖哩巴山詔括民田六月丙午以北面林
牙穆爾古為北院大王阿爾斯蘭回鶻裕悦達爾罕遣
使來貢甲寅月掩天駟第一星丙辰女直遣使來貢秋
七月庚辰改南京熊軍為神軍詔東京路諸宫分提轄
司分置定霸保和宣化三縣白川州置洪理儀坤州置廣義遼
西州置長慶乾州置安徳各一縣省遂媯松饒寧海瑞玉特哩
奉徳等十州及玉田遼豐松山𢎞逺懐清雲龍平澤平山等八
縣以其民分𨽻他郡八月乙卯以黑白羊祭天地九月乙亥北
女直四部請内附壬辰李繼遷獻宋俘冬十月丙午以敗宋軍
復遣使来告己酉準布等遣使来貢是月駐蹕大王州十一月
庚寅以吐谷渾民饑振之丁酉太白畫見十二月癸夘李繼遷
下宋麟鄜等州遣使来告女直遣使来貢庚戌遣使封李繼遷
為夏國王癸丑回鶻來貢是歲放鄭雲從等二人及第
九年春正月甲戌女直遣使來貢丙子詔禁私度僧尼庚辰如
臺湖乙酉樞宻使監修國史室昉等進實録賜物有差戊子選
宋降卒五百置為宣力軍辛夘詔免三京諸道租賦仍罷括田
二月丙午夏國遣使告伐宋捷丁未涿州刺史耶律旺禄為特
哩衮甲子建威寇振化来逺三城屯戍卒閏月辛未朔日有食
之壬申遣翰林承㫖邢抱朴三司使李嗣給事中劉京政事舍
人張幹南宫副留守吴浩分决諸道滯獄三月庚子振室韋烏
爾古諸部戊申復遣庫部員外郎馬守琪倉部員外郎祁正虞
部員外郎崔祐薊北縣令崔簡等分决諸道滯獄甲子幸南京
夏四月甲戌回鶻来貢乙亥夏國王李繼遷遣杜白来謝封冊
丙戌清暑炭山五月己未以秦王韓匡嗣私城為全州六月丁
亥突厥来貢是月南京霖雨傷稼秋七月癸夘通括户口乙巳
詔諸道舉才行察貪酷撫髙年禁奢僭有殁於王事者官其子
孫己未夏國以復綏銀二州遣使来告八月癸酉銅州嘉禾生
東京甘露降戊寅女直進唤鹿人壬午東京進三足烏九月庚
子布古徳來貢己酉駐蹕廟城南京地震冬十月丁夘
阿爾斯蘭回鶻来貢壬申夏國王李繼遷遣使上宋所
授𠡠命丁丑定難軍節度使李繼捧来附授推忠効順
啟聖定難功臣開府儀同三司檢校太師兼侍中封西
平王十一月己亥以青牛白馬祭天地十二月夏國王
李繼遷潛附于宋遣招討使韓徳威持詔諭之是歳放
進士石用中一人及第
十年春正月丁酉禁䘮葬禮殺馬及藏甲胄金銀器玩
丙午如臺湖二月乙丑朔日有食之韓徳威奏李繼遷
稱故不出至靈州俘掠以還壬申烏舎來貢壬午免雲
州租賦庚寅夏國以韓徳威俘掠遣使來奏賜詔安慰
辛夘給復雲州流民三月甲辰鐵驪來貢丙辰如炭山
夏四月乙丑以臺湖為望幸里庚寅㑹羣臣較射五月
癸巳朔州流民給復三年七月辛酉鐵驪來貢八月癸
亥觀稼仍遣使分閲苗稼九月癸夘幸五臺山金河寺
飯僧冬十月壬申夏國王遣使來貢戊寅鐵驪來貢十
一月壬辰回鶻來貢十二月庚辰獵儒州東川拜天是
月以東京留守蕭恒徳等伐高麗
十一年春三月壬寅回鶻來貢丙午出内帑錢賜南京
統軍司軍髙麗王治遣朴良柔奉表請罪詔取女直鴨
渌江東數百里地賜之二月癸亥霸州民妻王氏以妖
惑衆伏誅夏四月幸炭山清暑六月大雨秋七月己丑
桑乾羊河溢居庸關西害禾稼殆盡奉聖南京居民廬
舍多熱溺者八月如秋山冬十月甲申朔駐蹕富瑚坂
是歳放進士王熈載等二人及第
十二年春正月癸丑朔漷隂鎮水漂溺三十餘村詔疏
舊渠甲寅同政事門下平章事耶律實埒為特哩衮詔
復行在五十里内租乙夘幸延芳淀戊午蠲宜州賦調
庚申郎君耶律必舒等謀叛伏誅壬戌以南院大王耶
律景為上京留守封漆水郡王霸州民李在宥年百三
十有三賜束帛錦袍銀帯月給羊酒仍復其家二月甲
申免南京被水户租賦己丑髙麗來貢甲午免諸部歳
輸羊及關征庚子回鶻來貢三月丁巳髙麗遣使請所
俘人畜詔贖還戊午幸南京丙寅遣使撫諭髙麗己巳
涿州木連理壬申如長春宫觀牡丹是月復置南京統
軍都監夏四月辛夘幸南京壬辰樞密直學士劉恕為
南院樞密副使戊戌以景宗石像成幸延夀寺飯僧五
月甲寅詔北皮室軍老不任事者免役戊午如炭山清
暑庚辰武定軍節度使韓徳冲秩滿其民請留從之六
月辛巳朔詔州縣長吏有才能無過者减一資考任之
癸未汗州刺史賈俊進呈新厯庚子録囚甲辰詔龍鳯
兩軍老疾者代之是月太白歳星相犯秋七月辛亥朔
日有食之甲寅遣使視諸道禾稼辛酉南院樞密使室
昉為中京留守加尚父丙寅女直遣使來貢戊辰觀穫
庚午詔契丹人犯十惡者依漢律己夘以翰林承㫖邢
抱朴參知政事八月庚辰朔詔皇太妃領西北路烏爾古
等部兵及永興宫分軍撫定西邊以蕭達林督其軍事
乙酉宋遣使求和不許戊子國舅帳尅蕭圖格為伊勒
希巴乙未下詔戒諭中外官吏丁酉録囚雜犯死罪以
下釋之九月壬子室韋党項吐谷渾等來貢辛酉宋復
遣使求和不許壬戌行拜奥禮癸酉凖布等來貢冬十
月乙酉獵于汗州之西山乙巳詔定均税法丁未大理
寺置少卿及正十一月戊申朔行再生禮鐵驪來貢詔
諸部所俘宋人有官吏儒生抱器能者諸道軍有勇徤
者具以名聞庚戌詔郡邑貢明經茂材異等甲寅詔南
京决滯獄己未官宋俘衛徳升等六人十二月戊寅朔
日有食之詔并奚王府敖拉托輝瑪展三部為一其二
尅各分為部以足六部之數甲甲賜南京綂軍司貧户
耕牛戊子高麗進妓樂却之庚寅禁游食民癸巳女直
以宋人浮海賂本國及烏舍叛來告丁未幸南京是年
放進士吕徳懋等二人及第
十三年春正月壬子幸延芳淀甲寅置廣靈縣丁巳増
泰州遂城等縣賦庚申詔諸道勸農癸亥長寧軍節度
使蕭嘉哩秩滿民請留從之庚午如長春宫二月丁丑
女直遣使來貢甲辰高麗遣李周禎來貢三月癸丑夏
國遣使來貢戊辰武清縣百餘人入宋境剽掠命誅之
還其所獲人畜財物夏四月己卯參知政事邢抱朴以
母憂去官起復丙戌詔諸道民户應厯以來脅從為部
曲者仍籍州縣甲午如炭山清暑五月壬子高麗進鷹
乙亥北南伊實三府請括富民馬以備軍需不許給以
官馬六月丙子朔啟聖軍節度使劉繼琛秩滿民請留
從之丁丑詔減前嵗括田租賦甲申以宣徽使阿穆爾
私城為豐州丙戌詔許昌平懐柔等縣諸人請業荒地
秋七月乙巳朔女直遣使來貢丁巳烏舎烏哲圖渤海
雅木丕勒等侵鐵驪遣奚王和碩鼐等討之壬戌詔蔚朔等
州龍衛威勝軍更戌八月丙子夏國遣使進馬壬辰詔
修山澤祠宇先哲廟貎以時祀之九月戊午以南京太
學生員浸多特賜水磑莊一區丁卯奉安景宗及皇太
后石像于延芳淀冬十月乙亥置義倉辛巳回鶻來貢
甲申高麗遣李知白來貢戊子烏舍歸欵詔諭之庚子
布古徳來貢十一月乙巳阿爾斯蘭囘鶻使來貢辛酉
遣使冊王治為高麗國王戊辰高麗遣童子十人來學
本國語十二月己夘鐵驪遣使來貢鷹馬辛巳夏國以
敗宋人遣使來告是年放進士王用極等二人
十四年春正月己酉漁于潞河丁巳蠲三京及諸州税
賦丙寅夏國遣使來貢庚午以宣徽使阿穆爾家奴閻
貴為豐州刺史二月庚寅囘鶻遣使來貢三月壬寅高
麗王治表乞為婚許以東京留守駙馬蕭恒徳女嫁之
庚戌高麗復遣童子十人來學本國語甲寅韓徳威奏
討党項捷甲子詔安集朔州流民夏四月甲戌東邊諸
糺各置都監庚寅如炭山清暑己亥鑿大安山取劉守
光所藏錢是月奚王和碩鼐東京留守蕭恒徳等五人
以討烏舍不克削官改諸部令公為節度使五月癸夘
詔參知政事邢抱朴决南京滯獄庚戌朔州威勝軍一
百七人叛入宋六月辛未如炭山清暑鐵驪來貢乙酉
囘鶻來貢己丑高麗遣使來問起居後至無時秋七月
戊午囘鶻等來貢閏月丁丑五院部進穴地所得金馬
冬十月丙辰命劉遂教南京神武軍士劒法賜袍帶錦
幣戊午烏哲圖乞内附十一月甲戌詔諸軍官毋非時
畋獵妨農乙酉奉安景宗及太后石像于乾州是月回
鶻阿爾斯蘭請為子求婚不許十二月甲寅以南京道
新定税法太重減之甲子達林誘叛酋阿勒坦等六十
人斬之封蘭陵郡王幸南京是年放進士張儉等三人
十五年春正月庚午幸延芳淀丙子以河西党項叛詔
韓徳威討之庚辰詔諸道勸民種樹癸未烏舍長武周
來降戊子女直遣使來貢己丑詔南京决滯囚乙未免
流民税二月丙申朔如長春宫戊戌勸品部富民出錢
以贍貧民庚子徙梁門遂城泰州北平民於内地丙午
夏國遣使來貢甲寅問安皇太后丙辰韓徳威奏破党
項捷丁巳詔品部曠地令民耕種三月乙丑朔党項來
貢戊辰募民耕濼州荒地免其租賦十年己巳夏國破
宋兵遣使來告己夘封夏國王李繼遷為西平王壬午
通括宫分人户免南京逋税及義倉粟甲申河西党項
乞内附庚寅烏舎烏哲圖以地逺乞嵗時免進鷹馬貂
皮詔以生辰正旦貢如舊餘免癸巳宋主炅殂子恒嗣
位甲午皇太妃獻西邊捷夏四月乙未朔罷奚王部嵗
貢麕戊戌録囚壬寅發義倉粟賑南京諸縣民丙午廣
徳軍節度使韓徳凝有善政秩滿其民請留從之己酉
幸南京丁巳致奠于太宗皇帝廟己未如炭山清暑五
月甲子日有食之己巳詔平州決滯獄是月徳哷勒八
部殺詳衮以叛蕭達林追擊獲部族之半六月丙申鐵
驪來貢壬子夏國遣使來謝封冊秋七月戊辰党項來
貢辛未禁吐谷渾别部鬻馬於宋丙子高麗遣韓彦敬
奉幣弔越國公主之喪辛卯詔南京疾決獄訟八月丁
酉獵于平地松林皇太后誡曰前聖有言欲不可縱吾
兒為天下主馳騁田獵萬一有銜橛之變適遺予憂其
深戒之九月丙寅罷東邊戍卒庚午幸饒州致奠太祖
廟戊子蕭達林奏討準布㨗冬十月壬辰朔駐蹕駞山
罷奚王諸部貢物乙未賜宿衛時服丁酉禁諸山寺毋
濫度僧尼戊戌弛東京道魚濼之禁戍申以上京獄訟
繁冗詰其主者辛酉錄囚十一月壬戌朔録囚丙戌幸
顯州戊子謁顯陵庚寅謁乾陵是月高麗王治薨姪誦
遣王同潁來告十二月乙巳釣魚土河己酉駐蹕駞山
壬子夏國遣使來貢甲寅遣使祭髙麗王治詔其姪權
知國事丙辰録囚是年放進士陳鼎等二人
　遼史卷十三
欽定四庫全書
　遼史卷十四
　　元中書右丞相總裁托克托等修
　本紀第十四
　　聖宗五
十六年春正月乙丑如長濼二月庚子夏國遣使來貢
丙午以監門衛上將軍耶律錫哷為中臺省左相三月
甲子女直遣使來貢乙亥布古徳酋長來貢夏四月癸
卯振崇徳宫所隸州縣民之被水者丁未罷民輸官俸
給自内帑己酉祈雨乙卯如木葉山五月甲子祭白馬
神丁卯祠木葉山告來歲南伐庚辰鐵驪來貢乙酉還
上京婦人年踰九十者賜物六月戊子朔致奠於祖懐
二陵是月清暑炭山秋七月丁巳朔録囚聽政八月丁
亥朔東幸九月丁巳朔駐蹕得勝口冬十一月遣使冊
髙麗國王誦十二月丙戌宋國王休格薨輟朝五日進
封皇弟恒王隆慶為梁國王南京留守鄭王隆祐為吳
國王是年放進士楊文立等二人
十七年春正月乙卯朔如長春宮夏四月如炭山清暑
六月烏舍烏哲圖來秋七月以伐宋詔諭諸道九月庚
辰朔幸南京己亥南伐癸卯射鬼箭北院樞密使魏王
耶律色珍薨以韓徳讓兼知北院樞密使事冬十月癸
酉攻遂城不克遣蕭繼遠攻狼山鎮石砦破之次瀛州
與宋軍戰擒其將康昭裔宋順獲兵仗器甲無算進攻
樂壽縣拔之次遂城敵衆臨水以拒縱騎兵突之殺戮
殆盡是年放進士初錫等四人及第
十八年春正月還次南京賞有功將士罰不用命者詔
諸軍各還本道二月幸延芳淀夏四月己未駐蹕于清
泉淀五月丁酉清暑炭山六月準布叛酋呼紐之弟特
徹布率部衆來附呼紐無所歸遂降詔誅之秋七月駐
蹕于湯泉九月乙亥朔駐蹕黒河冬十一月甲戌朔授
西平王李繼遷子徳昭朔方軍節度使十二月回鶻來
貢是年放進士南承保等三人及第
十九年春正月辛巳以祗候郎君班詳衮觀音為奚六
部大王甲申回鶻進梵僧名醫三月乙亥夏國遣李文
貴來貢乙酉西南面招討司奏党項捷壬辰皇后蕭氏
以罪降為貴妃賜大丞相韓徳讓名徳昌夏四月乙巳
幸吳國王隆祐第視疾丙午問安皇太后五月癸酉清
暑炭山丙戌冊蕭氏為齊天皇后庚寅以十伊喇詳衮
耶律仁努為伊實大王辛卯以青牛白馬祭天地六月
乙巳以所俘宋將康昭裔為昭順軍節度使戊午夏國
奏下宋恒懐慶等三州賜詔褒之秋七月丙戌以東京
統軍使耶律諾衮為南府宰相八月庚戌達囉克部來
貢九月己巳朔問安皇太后戊子駐蹕昌平庚寅西南
面招討司奏討吐谷渾捷辛卯幸南京冬十月己亥南
伐壬寅次鹽溝徙封吳國王隆祐為楚國王留守京師
丁未梁國王隆慶統先鋒軍以進辛亥射鬼箭壬子以
青牛白馬祭天地甲寅遼軍與宋兵戰于遂城敗之庚
申以黒白羊祭天地丙寅次滿城以泥淖班師十一月
庚午射鬼箭丙子宋兵出淤口益津關來侵偵候瑪與
虞人珠克擊敗之己卯觀漁儒門濼閏月己酉布古徳
來貢己未減關市税十二月庚辰免南京平州租税
二十年春正月庚子如延芳淀癸丑東方五色虹見詔
安撫西南面向化諸部甲寅夏國遣使貢馬駞辛酉女
直宰相伊爾岱來貢二月丁丑女直遣其子來朝髙麗
遣使賀伐宋捷三月甲寅遣北府宰相蕭繼逺等南伐
壬戌駐蹕鴛鴦濼夏四月丙寅朔文班太保達里塔敗
宋兵于梁門甲戌南京統軍使蕭達林破宋軍於泰州
乙酉南征將校獻俘賜爵賞有差戊子鐵驪遣使來貢
五月乙卯幸炭山清暑六月夏國遣劉仁朂來告下靈
州秋七月甲午朔日有食之丁酉以邢抱朴為南院樞
密使辛丑髙麗遣使來貢本國地里圗九月癸巳朔謁
顯陵告南伐捷冬十月癸亥朔至自顯陵十二月奚王
府五帳六節度獻七金山土河川地賜金幣是歳南京
平州麥秀兩岐放進士邢祥等六人及第
二十一年春正月如鴛鴦濼三月壬辰詔修日厯官毋
書細事甲午朝皇太后戊午鐵驪來貢夏四月乙丑女
直遣使來貢戊辰烏舍渤海鄂羅木伊埒圗伊哷呼等
五部遣使來貢是月耶律諾衮蕭達林獲宋將王繼忠
于望都五月庚寅朔清暑炭山丁巳西平王李繼遷薨
其子徳昭遣使來告六月己卯贈繼遷尚書令遣西上
閤門使丁振弔慰辛巳党項來貢乙酉準布徳埒哩
率諸部來降修哈屯城秋七月庚戌準布烏爾古來貢
甲寅以奚王府監軍耶律舒嚕為南院大王八月乙酉準
布徳埒哩來朝丙戌朝皇太后九月己亥夏國李徳
昭復遣使來謝弔贈癸丑幸女河湯泉改其名曰松林冬
十月丁巳駐蹕七渡河戊辰以楚國王隆祐為西南面
招討使十一月壬辰故裕悦耶律休格之子道士努髙
九等謀叛伏誅丙申通括南院部民十二月癸未罷三
京諸道貢
二十二年春正月丁亥如鴛鴦濼二月乙卯朔女直遣
使來貢丙寅南院樞密使邢抱朴薨輟朝三日三月己
丑罷番部賀千齡節及冬至重五貢乙未西夏李徳昭
遣使上繼遷遺物夏四月丁卯朝皇太后五月清暑炭
山六月戊子以哈屯城為鎮州軍曰建安秋七月甲申
遣使封夏國李徳昭為西平王丁亥烏舍富珠哩博和
哩伊埒圖鄂羅木部來貢八月丙辰党項來貢庚申準
布徳埒哩来朝戊辰徳埒哩求婚不許丙子駐蹕於
犬牙山九月己丑以南伐故諭髙麗丙午幸南京女直遣
使獻所獲烏哲圖妻子丁未致祭于太宗皇帝廟以北
院大王穆爾古太尉老君努監北南王府兵庚戌命楚
國王隆祐留守京師閏月己未南伐癸亥次固安以所
獲諜者射鬼箭甲子以青牛白馬祭天地丙寅遼師與
宋兵戰于唐興大破之丁卯蕭達林與宋軍戰于遂城
敗之庚午軍于望都冬十月乙酉以黒白羊祭天地丙
戌攻瀛州不克甲午下祁州賚降兵以酒脯祭天地己
酉西平王李徳昭遣使謝封冊十一月癸亥軍馬都指
揮使耶律科里遇宋兵于洺州擊退之甲子東京留守
蕭巴雅爾獲宋魏府官田逢吉郭守榮常顯劉綽等以
獻丁卯南院大王善補奏宋遣人遺王繼忠弓矢密請
求和詔繼忠與使㑹許和庚午攻破徳清軍壬申次澶
淵蕭達林中伏弩死乙亥攻破通利軍丁丑宋遣崇儀
副使曹利用請和即遣飛龍使韓杞持書報聘十二月
庚辰朔日有食之既癸未宋復遣曹利用來以無還地
之意遣監門衛大將軍姚東之持書徃報戊子宋遣李
繼昌請和以太后為叔母願歳輸銀十萬兩絹二十萬
匹許之即遣閤門使丁振持書報聘己丑詔諸軍解嚴
是月班師皇太后賜大丞相齊王韓徳昌姓耶律徙王
晉是年放進士李可封等三人
二十三年春正月戊午還次南京庚申大饗將卒爵賞
有差二月丙戌復置𣙜場於振武軍丁巳夏國遣使告
下宋青城辛酉朝皇太后以特哩衮華格為南院大王
行軍都監老君努為特哩衮振党項部丁夘回鶻來貢
丁丑改易州飛狐招安使為安撫使夏四月丙戌女直
及阿爾斯蘭回鶻遣使來貢乙未鐵驪來貢己亥党項
來侵五月戊申朔宋遣孫僅等來賀皇太后生辰乙卯
以金帛賜陣亾將士家丙寅髙麗以與宋和遣使來賀
六月壬辰清暑炭山甲午準布徳埒哩遣使来賀與宋
和己亥達旦國九部遣使來聘秋七月癸丑問安皇太
后戊午党項來貢辛酉以青牛白馬祭天地壬戌烏爾古
來貢丁卯女直遣使來貢阿爾斯蘭回鶻遣使來請先
留使遣之九月甲戌遣太尉阿里太傅揚魯賀宋主
生辰冬十月丙子朔布古徳來貢戊子朝皇太后甲午
駐蹕七渡河癸卯宋歲幣始至後為常十一月戊申上
遣太保和卓頒給使韓簡太后遣太師博諾政事舎人
髙正使宋賀正旦辛亥觀漁桑乾河丁巳詔大丞相耶
律徳昌出宮籍屬于横帳十二月丙申宋遣周漸等來
賀千齡節丁酉復遣張若谷等來賀正旦
二十四年春正月如鴛鴦濼夏五月壬寅朔幸炭山清
暑幽皇太妃呼紐子懐州囚夫人伊蘭于南京餘黨皆
生瘞之秋七月辛丑朔南幸八月丙戌改南京宮宣教
門為元和外三門為南端左掖門為萬春右掖門為千
秋是月沙州燉煌王曹夀遣使進大食國馬及羙玉以
對衣銀器等物賜之九月幸南京冬十月庚午朔帝率
羣臣上皇太后尊號曰睿徳神畧應運啓化承天皇太
后羣臣上皇帝尊號曰至徳廣孝昭聖天輔皇帝大赦
是年放進士楊佶等二十二人及第
二十五年春正月建中京二月如鴛鴦濼夏四月清暑
炭山六月賜皇太妃呼紐死于幽所秋七月壬申西平
王李徳昭母薨遣使弔祭甲戌遣使起復九月西北路
招討使蕭托雲討準布破之冬十月丙申駐蹕中京十
二月己酉振饒州饑民
二十六年春二月如長濼夏四月辛卯朔祠木葉山五
月庚申朔還上京丙寅髙麗進龍鬚草席己巳遣使賀
中京成庚午致祭祖懐二陵辛未駐蹕懐州秋七月増
太祖太宗讓國皇帝世宗諡仍諡皇太弟魯呼曰欽順
皇帝冬十月戊子朔幸中京十二月蕭托雲奏討甘州
回鶻降其王伊嚕勒撫慰而還是年放進士史克忠等
一十三人
二十七年春正月釣魚土河獵于瑞鹿原夏四月丙戌
朔駐蹕中京營建宮室庚戌廢霸州處置司秋七月甲
寅朔霖雨潢土斡拉陰涼四河皆溢漂没民舎八月甲
申北幸冬十一月壬子朔行柴冊禮十二月乙酉南幸
皇太后不豫戊子肆赦辛卯皇太后崩于行宮壬辰遣
使報哀于宋夏髙麗戊申如中京己酉詔免賀千齡節
是歲御前引試劉二宜等三人
　
　
　
　
　遼史卷十四
　遼史卷十四考證
聖宗紀五統和十七年秋七月伐宋冬十月癸酉攻遂
　城不克次瀛州與宋軍戰擒其將康昭裔宋順　按
　康昭裔通鑑内作康保裔㨿通鑑説則保裔乃戰死将
　真宗優詔贈恤錄其子孫㨿遼史則昭裔已就擒後且以
　為昭順軍節度使二者未知孰是
十八年春正月還次南京　按宋通鑑契丹知帝親征
　縦掠而去然則聖宗之還次南京因宋真宗之親征而
　遼史諱之也
二十二年閏九月丙寅遼師與宋兵戰于唐興　按續
　通鑑唐興作唐河
二十三年十二月丙申宋遣周漸等來賀千齡節丁酉
　復遣張若谷等賀正旦　按周漸之使宋史不載而
　正旦所遣乃韓國華也此云張若谷與宋史異
　
　遼史卷十四考證
欽定四庫全書
　遼史卷十五
　　元中書右丞相總裁托克托等修
　本紀第十五
　　聖宗六
二十八年春正月辛亥朔不受賀甲寅如乾陵癸酉奉
安大行皇太后梓宮于乾州菆塗殿二月丙戌宋遣王
隨王儒等來弔祭己亥髙麗遣魏守愚等來祭是月遣
左龍虎衛上將軍蕭和卓饋大行皇太后遺物于宋仍
遣臨海軍節度使蕭虚列左領軍衛上將軍張崇濟謝
宋弔祭三月癸卯上大行皇太后諡為聖神宣獻皇后
是月宋髙麗遣使來㑹葬夏四月甲子葬太后於乾陵
賜大丞相耶律徳昌名曰隆運庚午賜宅及陪葬地五
月己卯朔如中京辛卯清暑七金山乙巳西北路招討
使蕭托雲奏伐甘州回鶻破肅州盡俘其民詔修土隗
口故城以實之丙午髙麗西京留守康肇弑其王誦擅
立誦從兄詢詔諸道繕甲兵以備東征秋八月戊申振
平州饑民辛亥幸中京丙寅謁顯乾二陵丁夘自將伐
髙麗遣使報宋以皇弟楚國王隆祐留守京師北府宰
相駙馬都尉蕭巴雅爾為都統林牙索諾木為都監九
月乙酉遣使冊西平王李徳昭為夏國王辛卯遣樞密
直學士髙正引進使韓杞宣問髙麗王詢冬十月丙午
朔女直進良馬萬匹乞從征髙麗許之王詢遣使奉表
乞罷師不許十一月乙酉大軍渡鴨渌江康肇拒戰敗
之退保銅州丙戌肇復出右皮室詳衮耶律達魯擒肇
及副將李立追殺數十里獲所棄糧餉鎧仗戊子銅霍
貴寧等州降巴雅爾至努克特嶺遇敵兵戰敗之辛卯
王詢遣使上表請朝許之禁軍士俘掠以政事舎人馬
保佑為開京留守安州圑練使旺布為副留守遣太子
太師伊林將騎兵一千送保佑等赴京壬辰守將卓思
正殺遼使者韓喜孫等十人領兵出拒保佑等還遣伊
林領兵擊之思正遂奔西京圍之五日不克駐蹕城西
髙麗禮部郎中渤海托實來降庚子遣巴雅爾博諾攻
開京遇髙麗兵敗之王詢棄城遁去遂焚開京至清江
還
二十九年春正月乙亥朔班師所降諸城復叛至貴徳
州南嶺谷大雨連日馬駞皆疲甲仗多遺棄霽乃得渡
己丑次鴨渌江庚寅皇后及皇弟楚國王隆祐迎于來
逺城壬辰詔罷諸軍己亥次東京二月己酉謁乾顯二
陵戊午所俘髙麗人分置諸陵廟餘賜内戚大臣三月
己卯大丞相晉國王耶律隆運薨庚辰皇弟楚國王隆
祐權知北院樞密使事樞密直學士髙正為北院樞密
副使庚寅南京平州水振之己亥以北院大王耶律舒
嚕為北院樞密使封韓王北院郎君耶律世良為北院
大王前三司使劉慎行參知政事兼知南院樞密使事
夏四月清暑老古堝五月甲戌朔詔已奏之事送所司
附日厯又詔帳族有罪黥墨依諸部人例乙未以劉慎
行為南院樞密使南府宰相邢抱質知南院樞密使事
六月庚戌升蔚州知州為觀察使乙卯韓王耶律舒嚕
薨丙辰以南院大王華格為北院樞密使丁巳詔西北
路招討使駙馬都尉蕭托雲安撫西鄙置準布諸部節
度使是秋獵于平地松林冬十月庚子駐蹕廣平淀甲
寅贈大丞相晉國王耶律隆運尚書令諡文忠十一月
庚午朔幸顯州十二月庚子復如廣平淀癸丑以知南
院樞密使事邢抱質年老詔乗小車入朝是月置歸寧
二州是年御試放髙承顔等二人及第
開㤗元年春正月己巳朔宋遣趙湘符成翰來賀癸未
長白山三十部女直酋長來貢乞授爵秩甲申駐蹕王
子院丙戌望祠木葉山丁亥女直太保佛寧等來朝戊
子獵于瑪哈拉林庚寅祠木葉山辛卯哈斯罕大王呼
勒希來朝二月壬子駐蹕瑞鹿原三月甲戌以蔚州為
觀察不隸武定軍乙亥如葦濼丁丑詔封皇女八人為
郡主乙酉詔卜日行拜山大射栁之禮命北宰相駙馬
蘭陵郡王蕭寧樞密使司空邢抱質督有司具儀物丁
亥皇弟楚國王隆祐徙封齊國王留守東京夏四月庚
子髙麗遣蔡忠順來乞稱臣如舊詔王詢親朝壬寅夏
國遣使進良馬己酉祀風伯辛酉以前孟父房詳衮蕭
佛努為左伊勒希巴五月戊辰還上京詔裴𤣥感邢祥
知禮部貢舉放進士史簡等十九人及第以駙馬蕭紹
宗為鄭州防禦使乙亥以邢抱質為大同軍節度使六
月駐蹕上京七月丙子以耶律遂貞為遼興軍節度使
遂正北院宣徽使張昭瑩南院宣徽使耶律受益上京
副留守宼卿彰徳軍節度使命耶律釋紳努李操充賀
宋國生辰信使副蕭尼古齊泰賀宋正旦使副進士康
文昭張素臣郎𤣥達坐論知貢舉裴𤣥感邢祥私曲秘
書省正字李萬上書辭涉怨訕皆杖而徙之萬役陷河
冶八月丙申鐵驪納蘇等送烏舍百餘戸至賔州賜絲
絹是日納蘇乞賜佛像儒書詔賜䕶國仁王佛像一易
詩書春秋禮記各一部已未髙麗王詢遣田拱之奉表
稱病不能朝詔復取六州地是月齊國王隆祐薨輟朝
五日冬十月辛亥如中京閏月丁卯贈隆祐守太師諡
仁孝十月甲午朔文武百官加上尊號曰𢎞文宣武尊
道至徳崇仁廣孝聰睿昭聖神贊天輔皇帝大赦改元
開㤗改幽都府為析津府薊北縣為析津縣幽都縣為
宛平縣覃恩中外己亥賜夏國使東頭供奉官曹文斌
呂文貴竇珪祐守榮武元正等爵有差癸卯前遼州録
事張庭羙六世同居儀坤州劉興𦙍四世同居各給復
三年甲辰西北招討使蕭托雲奏七部太師阿勒達因
其部民之怨殺本部節度使巴罕并屠其家以叛準布
執阿勒達以獻而㳂邊諸部皆叛十二月丙寅奉遷南
京諸帝石像于中京觀徳殿景宗及宣獻皇后于上京
五鸞殿壬申振奉聖州饑民庚辰賜皇弟秦晉國王隆
慶鐵劵癸未劉晨言殿中髙可垣中京留守推官李可
舉治獄明允詔超遷之甲申詔諸道水菑饑民質男女
者起來年正月日計傭錢十文價折傭盡遣還其家歸
州言其居民本新羅所遷未習文字請設學以教之詔
允所請貴徳龍化儀坤雙遼同祖七州至是有詔始征
商己丑詔諸鎮建宣敇樓
二年春正月癸巳朔以裴𤣥感為翰林承㫖邢祥給事
中石用中翰林學士呂徳推樞密直學士張儉政事舎
人邢抱質加開府儀同三司守司空兼侍中王繼忠中
京留守加檢校太師户部侍郎劉涇加工部尚書駙馬
蕭紹宗加檢校太師耶律琨加政事令封幽王丁未如
瑞鹿原北院樞密使耶律華格封豳王以馬氏為麗儀
耿氏淑儀尚寢白氏昭儀尚服李氏順儀尚功艾氏芳
儀尚儀孫氏和儀己未録囚烏爾古徳哷勒叛右皮室
詳衮延夀率兵討之達旦國兵圍鎮州州軍堅守尋引
去二月丙子詔以麥務川為象雷縣女河川為神水縣
羅家軍為閭山縣山子川為富庻縣習家砦為龍山縣
阿蘭峪為勸農縣松山川為松山縣金甸子爲金原縣
壬午遣北院樞密副使髙正按察諸道獄三月壬辰朔
華格以西北路畧平留兵戌鎮州赴行在夏四月甲子
拜日詔從上京請以韓斌所括贍國塔魯河奉豪等州
户二萬五千四百有奇置長霸興仁保和等十縣丙子
如緬山五月辛卯朔復命華格等西討六月辛酉朔遣
中丞耶律資忠使髙麗取六州舊地七月壬辰烏爾古
徳哷勒復故疆乙未西南招討使政事令色珍奏党項
諸部叛者皆遁黄河北模赧山不叛者哈坦額勒敏兩
部因據其地今復西遷詰之則曰逐水草不早圗之後
恐為患又聞前後叛者多投西夏西夏不納詔遣使再
問西遷之意若歸故地則可就加撫諭使不報上怒欲
伐之遂詔李徳昭今党項叛我欲西伐爾當東擊母失
掎角之勢仍命諸軍各市肥馬丁酉特哩衮耶律迪里
為南府宰相太尉武格為特哩衮癸卯釣魚曲溝戊申
以敦睦宫子錢振貧民己酉華格等破準布酋烏巴之
衆丁卯封皇子宗訓大内特哩衮八月壬戌遣引進使
李延𢎞賜夏國王李徳昭及義成公主車馬己丑耶律
資忠使髙麗還冬十月己未朔畋麃井之北命耶律阿
營等使宋賀生辰辛酉駐蹕長濼丙寅詳衮張馬留獻
女直人知髙麗事者上問之曰臣三年前為髙麗所虜
為郎官故知之自開京東馬行七日有大砦廣如開京
旁州所貢珍異皆積于此勝羅等州之南亦有二大砦
所積如之若大軍行由前路取哈斯罕女直北直渡鴨
渌江並大河而上至郭州與大路㑹髙麗可取而有也
上納之十一月甲午録囚癸丑樞密使豳王華格以西
征有罪削其官封出為大同軍節度使十二月甲子以
北院大王耶律世良為北院樞密使封岐王以宰臣劉
晟監修國史牛璘為彰國軍節度使蕭孝穆為西北路
招討使放進士鮮于茂昭等六人及第
三年春正月己丑録囚準布酋長烏巴來朝封為王乙
未如渾河丁酉女直及鐵驪各遣使來貢是夕彗星見
西方丙午畋潢河濵壬子帝及皇后獵瑞鹿原二月戊
午詔增樞密使以下月俸甲子遣上京副留守耶律資
忠復使髙麗取六州舊地三月庚子遣耶律世良城招
州戊申南京奉聖平蔚雲應朔等州置轉運使夏四月
戊午詔南京管内毋淹刑獄以妨農務癸亥烏爾古叛
乙亥沙州回鶻曹順遣使来貢丙子以西北路招討都監
蕭孝穆為北府宰相五月乙酉朔清暑緬山六月乙亥
合巴哩伊實二國舅為一帳伊實伊勒希巴蕭迪里為
詳衮以總之甲申封皇姪呼圖克為廣平郡王是夏詔
國舅詳衮蕭迪里東京留守耶律托實等討髙麗造浮
梁于鴨渌江城保宣義定逺等州秋七月乙酉朔如平
地松林壬辰詔政事省樞密院酒間授官釋罪母即奉
行明日覆奏八月甲寅朔幸沙嶺九月丁酉八部徳埒
勒殺其詳衮刷皆叛詔南府宰相耶律烏拉噶招撫之
辛亥釋徳埒勒數人令招諭其衆壬子耶律世良獻徳
哷勒俘冬十月甲寅朔幸中京丙子以旗鼔伊喇詳衮
特哩衮為奚六部大王放進士張用行等三十一人及
第出身
四年春正月乙酉如瑞鹿原丙戌詔耶律世良再伐達
魯特戊子命詳衮巴古溺水瑞鹿原以備春蒐丁酉獵
馬蘭淀壬寅東征東京留守善寧平章尼嚕古奏已總
大軍及女直諸部兵分道進討遂遣使齎密詔軍前二
月壬子朔如薩堤濼于闐國來貢夏四月癸丑以林牙
建福為北院大王甲寅蕭迪里等伐髙麗還丙寅哈斯
罕部請括女直王蘇扎納戸舊無籍者㑹其丁入賦役
從之樞密使固寧奏大破八部達魯特詔侍御薩喇奬
諭代行執手之禮丙寅耶律世良等上破準布俘獲數
戊辰駐蹕㳂柳湖己巳女直遣使來貢壬申耶律世良
討烏爾古破之甲戌使賞有功將校世良討達魯特至
清泥堝時伊濟既平朝廷議内徙其衆伊濟安土重遷
遂叛世良懲創既破達魯特輒殲其丁壯勒兵渡哈喇
河進擊餘黨斥候不謹其將綳果聚兵稠林中擊遼軍
不備遼軍小却結陣河曲綳果是夜來襲翌日遼後軍
主綳果誘伊濟之衆皆遁世良追之軍至險阨綳果方
阻險少休遼軍偵知其所世良不亟掩之綳果輕騎遁
去獲其輜重及所誘伊濟之衆併遷達魯特所獲薩瑪
爾部民城臚朐河上以居之是月蕭楊格尚南平郡主
五月辛巳命北府宰相劉晟為都統樞密使耶律世良
為副殿前都㸃檢蕭庫哩為都監以伐髙麗晟先携家
置邊郡致緩師期追還之以世良庫哩總兵進討以耶
律徳政為遼興軍節度使蕭尼古爾天城軍節度使李
仲舉卒詔恤其家六月庚戌上拜日如禮與滿圖古爾
世勲易衣馬為好以上京留守耶律巴格為北院樞密
副使秋七月上又拜日遂幸秋山自八月射鹿至于九
月復自癸丑至于辛酉連獵于有栢碎石太保響應松
山諸山丁卯與伊勒希巴兵部尚書蕭榮寧定交契以
重君臣之好丙子以旗鼓伊喇詳衮特哩衮為六部奚
王冬十月駐蹕塔喇噶濼十一月庚申詔汰東京僧及
命上京中京洎諸宮選精兵五萬五千人以備東征十
二月南巡海徼還幸顯州
五年春正月丁未北幸庚戌耶律世良蕭庫哩與髙麗
戰于郭州西破之斬首數萬級盡獲其輜重乙卯師次
南海軍耶律世良薨于軍癸酉駐蹕雪林二月己卯準
布長來朝辛巳如薩堤濼庚寅前東京統軍使耶律韓
留為右伊勒希巴戊戌皇子宗真生三月乙卯布古徳
長蘇布特薩喇等來貢辛酉諸道獄空詔進階賜物丙
寅以前北院大王耶律敬温為額珍尼郭齊哈党項魁
可來降夏四月乙亥振招州民戊寅左伊勒希巴蕭和
卓為北院樞密使赫勒訥為副使庚辰清暑孤樹淀五
月甲子尚書蕭姬隠坐出使後期削其官丁卯以耿元
吉為戸部使六月以政事舎人吳克昌按察霸州刑獄
丁丑回鶻獻孔雀秋七月甲辰獵于赤山八月丙子幸
懐州有事于諸陵戊寅還上京九月癸卯皇弟南京留
守秦晉國王隆慶來朝上親出迎勞至實徳山因同獵
于松山乙丑駐蹕杏堝冬十月甲午封秦晉國王隆慶
長子察克中山郡王次子蘇克樂安郡王十一月辛丑
以參知政事馬保忠同知樞密院事監修國史丁巳北
面林牙蕭威烏克為國舅詳衮十二月乙酉秦晉國王
隆慶還至北安薨訃聞上為哀慟輟朝七日丁酉宋遣
張遜王承徳來賀千齡節是嵗放進士孫傑等四十八
人及第
六年春正月癸卯如錐子河二月甲戌以公主賽格殺
無罪婢駙馬蕭托雲不能齊家降公主為縣主削托雲
同平章事丁丑詔國舅帳詳衮蕭威烏克將本部兵征
髙麗其國舅司事以都監攝之庚辰以南面林牙聶赫
為南院大王三月乙巳如顯州葬秦晉國王隆慶有事
於顯乾二陵追冊隆慶為太弟夏四月辛夘封隆慶少
子謝嘉努為長沙郡王以樞密使漆水郡王耶律制心
權知諸行宮都部署事壬辰禁命婦再醮丙申如涼陘
五月戊戌朔樞密使蕭和卓為都統漢人行宮都部署
王繼忠為副殿前都㸃檢蕭庫哩為都監以伐髙麗翌
日賜和卓劎俾得專殺丙午録囚己酉設四帳都詳衮
甲寅南京統軍使蕭惠為右伊勒希巴乙卯祠木葉山
潢河乙丑駐蹕九層臺六月戊辰朔徳妃蕭氏賜死葬
兎兒山西後數日大風起塜上畫暝大雷電而雨不止
者踰月是月南京諸縣蝗秋七月辛亥如秋山遣禮部
尚書劉京翰林學士吳叔達知制誥仇正已起居舎人
程翥吏部員外郎南承顔禮部員外郎王景運分路按
察刑獄辛酉以西南路招討請置寧仁縣于勝州九月
庚子還上京以皇子舒蘇生大赦丁未以駙馬蕭璉節
度使華格知制誥仇正已楊佶充賀宋生辰正旦使副
乙卯蕭和卓等攻髙麗興化軍不克還師冬十月丁卯
南京路饑輓雲應朔𢎞等州粟振之辛未獵鏵子河庚
寅駐蹕達哩山十一月乙卯建州節度使石匡弼卒十
二月丁卯上輕騎還上京戊子宋遣李行簡張信來賀
千齡節翌日宋馮元張綸來賀正旦
　
　
　遼史卷十五
　遼史卷十五考證
聖宗紀六開㤗元年八月己未髙麗王詢遣田拱之奉
　表稱病不能朝詔復取六州地　按六州地史未詳
　其名考通鑑初以鴨緑江北予髙麗甞築六城至是
　復取之
開㤗四年夏四月甲寅蕭迪里等伐髙麗還　按通鑑
　綱目契丹遣迪里討髙麗髙麗與女直設竒邀擊契
　丹大敗而還此不書敗諱之也
五月辛巳命北府宰相劉晟為都統樞密使耶律世良
　為副殿前都㸃檢蕭屈烈為都監以伐髙麗　按遼
　史髙麗傳劉晟作慎行蕭屈烈作蕭虚烈
　
　
　
　
　遼史卷十五考證
欽定四庫全書
　遼史卷十六
　　元中書右丞相總裁托克托等修
　本紀第十六
　　聖宗七
七年春正月甲辰如達哩山二月乙丑朔拜日如渾河
三月辛丑命東北伊埒圖博和哩鄂羅木富珠哩鐵驪
等五部嵗貢貂皮六萬五千馬三百丙午烏爾古節度
使蕭普達討叛命迪里滅之夏四月拜日丙寅振川饒
二州饑辛未振中京貧乏癸酉禁匿名書壬辰以三司
使吕徳懋為樞密副使閏月壬子以蕭進忠為彰武軍
節度使兼五州制置戊午吐蕃王巴爾遜奏凡朝貢乞
假道夏國從之五月丙寅皇子宗真封梁王宗元永清
軍節度使宗簡右衛大將軍宗愿左驍衛大將軍宗偉
右衛大將軍皇姪宗範昭義軍節度使宗熙鎮國軍節
度使宗亮絳州節度使宗弼濮州觀察使宗奕曹州防
禦使宗顯宗蕭皆防禦使以張儉守司徒兼政事令六
月丙申丕勒達囉克部節度使博羅哩至必繖河遇微雨
忽天地晦㝠大風飄四十三人飛旋空中良久乃墮數
里外博羅哩幸獲免一酒壺在地反不移丙午行大射
栁之禮庚申以耶律留寧呉守達使宋賀生辰蕭噶濟
馬貽謀使宋賀正旦加平章蕭𢎞義開府儀同三司尚
父兼政事令秋七月甲子詔翰林待詔陳升寫南征得
勝圖于上京五鸞殿丁卯富珠哩部來貢九月庚申佛
寧國使奏本國與烏里國封壤相接數侵掠不寧賜詔
諭之戊辰詔内外官因事受賕事覺而稱子孫僕從者
禁之庚午録囚括馬給東征軍是月駐蹕土河川冬十
月名中京新建二殿曰延慶曰永安壬寅以順義軍節
度使石用中為漢人行宫都部署丙辰詔東平郡王蕭
巴雅爾為都統殿前都㸃檢蕭實喇為副統東京留守
耶律巴格為都監伐高麗仍諭高麗守吏能率衆自歸
者厚賞堅壁相拒者追悔無及十一月壬戌以吕徳懋
知吏部尚書楊又𤣥知詳覆院劉晟為霸州節度使北
府宰相劉慎行為彰武軍節度使庚辰禁服用明金縷
金貼金戊子幸中京十二月丁酉宋遣吕夷簡曹璋賀
千齡節是月蕭巴雅爾等與高麗戰于茶陀二河遼軍
失利天雲右皮室二軍没溺者衆約尼帳詳衮阿克達
客省使卓庫渤海詳衮高清明天雲軍詳衮哈里等皆
死之放進士張克恭等三十七人及第
八年春正月宋遣陳堯佐張羣來賀壬戌鐵驪來貢建
景宗廟于中京封沙州節度使曹順為燉煌郡王二月
丁未以前南院樞密使韓􁈀為中京留守漢人行宫都
部署王繼忠南院樞密使丙辰祭風伯三月己未以契
丹𢎞義宫使霍實為興聖宫都部署前永安納部節度
使崆郭囉積慶宫都部署左祗候郎君耶律哈斯㨗軍
都監乙亥東平王蕭哈納東京留守耶律巴格國舅平
章事蕭巴雅爾林牙伊濟等討高麗還坐失律數其罪
而釋之己卯詔加征高麗有功渤海將校官壬午閲飛
龍院馬癸未輝發太師塔喇噶來貢丙戌置東京渤海
承奉官都知押班夏四月戊子朔如𬗟山五月壬申以
駙馬蕭克忠為長寧軍節度使乙亥遷寧州渤海户于
遼土二河己卯哈斯罕特哩衮阿巴該宰相薩喇來貢
六月戊子録征高麗戰殁將校子弟己丑以左伊勒希
巴蕭嘉哩為西南靣招討使御史大夫蕭伊濟為伊勒
希巴己亥特哩衮耶律哈噶為南府宰相南靣林牙耶
律韓留為特哩衮癸卯弛達巴山猿嶺採木禁乙巳以
南皮室軍校等討高麗有功賜金帛秋七月己未征高
麗戰殁諸將詔益封其妻庚申以東北路詳衮耶律都
木達為北院大王辛酉約囉尼格二奚軍征高麗有功
賜金帛癸亥詔準布依舊嵗貢馬千七百駞四百四十
貂䑕皮萬青䑕皮二萬五千戊辰觀稼己巳輝發部太
保莽密來貢庚午觀市曲赦市中繫囚命解寜馬翼充
賀宋生辰使副八月庚寅遣郎君赫伯舎等率諸部兵
㑹大軍討高麗九月己巳以石用中參知政事宋遣崔
遵度王應昌賀千齡節壬申録囚甲戌復録囚庚辰哈
斯罕特哩衮阿巴該來貢壬午駐蹕土河川冬十月乙
酉詔諸道凡事已斷者每三月一次條奏戊子遣耶律
繼崇鄭𤣥瑕賀宋正旦癸巳詔横帳三房不得與卑小
帳族為婚凡嫁娶必奏而後行癸卯以前北院大王建
福為額珍尼郭齊哈甲辰改東路和掄台布城為咸州
建節以領之十一月甲寅置雲州宣徳縣十二月辛卯
駐蹕中京乙巳以廣平郡王宗業為中京留守大定尹
韓􁈀為特哩衮辛亥高麗王詢遣使乞貢方物詔納之
九年春正月宋遣劉平張元普來賀二月如鴛鴦濼五
月庚午耶律資忠使高麗還王詢表請稱藩納貢歸所
留王人珠埓哩珠埒哩在高麗六年忠節不屈以為林
牙辛未遣使釋王詢罪並允其請癸酉以耶律宗教檢
校太傅宗誨啓聖軍節度使劉晟太子太傅仍賜保節
功臣秋七月庚戌朔日有食之詔以近臣代拜救日甲
寅遣使賜沙州回鶻燉煌郡王曹順衣物以察喇耿元
吉哈濟宋璋為來年賀宋生辰正旦使副九月戊午以
駙馬蕭紹宗平章事丁卯文武百僚奉表上尊號不許
三上廼從之乙亥沙州囘鶻燉煌郡王曹順遣使來貢
括諸道漢民馬賜東征軍以伊勒希巴延寧為兵馬副
都部署總兵東征是月駐蹕金鉼濼宋遣宋綬駱繼倫
賀千齡節冬十月戊寅以聶哷為奚王都監托多羅為
北王府錫里軍詳衮郎君婁使沙州還詔釋宿累國家
舊使逺國多用犯徒罪而有才略者使還即除其罪戊
子西南招討奏党項部有宋犀族輸貢不時常有他意
宜以時遣使督之詔曰邊鄙小族嵗有常貢邊臣驕縱
徴歛無度彼懐懼不能自達耳第遣清慎官將示以恩
信無或侵漁自然效順復奏迪錦達魯特部言節度使
韓留有恵政今當代請留上命進其治狀辛丑如中京
壬寅大食國遣使進象及方物為子察克請婚十一月
丁巳以漆水郡王韓􁈀為南京留守析津尹兵馬都總
管己未以伊勒希巴蕭孝順為南靣諸行宫都部署加
左僕射十二月丁亥禁僧然身煉指戊子詔中京建太
祖廟制度祭器皆從古制乙巳詔來年冬行大冊禮放
進士張仲舉等四十五人
太平元年春正月丁丑朔宋使魯宗道成吉來賀如渾
河二月乙卯幸鈸河壬戌獵高祁林三月戊戌皇子博
齊希生庚子駙馬都尉蕭紹業建私城賜名睦州軍曰
長慶是月大食國王復遣使請婚封王子班郎君和索
哩女噶老為公主嫁之夏四月戊申東京留守奏女直
三十部酋長請各以其子詣闕祗候詔與其父俱來受
約乙卯錄囚丁卯置萊州是月清暑𬗟山秋七月甲戌
朔賜從獵女直人秋衣乙亥遣古哩取石晉所上玉璽
于中京準布來貢辛巳如沙嶺是月獵潢河九月幸中
京冬十月丁未徳哷勒酋長普爾布來貢馬駞戊申録
囚甲寅宋使李懿王仲賓賀千齡節蘇惟甫周鼎賀來
嵗元正即遣蕭善程翥報聘党項長赫嚕來貢己未以
薩滿嘉哩為都㸃檢郭囉副㸃檢耶律羅漢努左皮室
詳衮桑古右皮室詳衮拉拉西北路金吾耶律僧隱御
史大夫球格駙馬都尉蕭崇古嚕並大將軍庚申幸通
天觀觀魚龍曼衍之戲翌日再幸還升玉輅自内三門
入萬壽殿奠酒七廟御容因宴宗室十一月癸未上御
昭慶殿文武百僚奉冊上尊號曰睿文英武遵道至徳
崇仁廣孝功成治定昭聖神贊天輔皇帝大赦改元太
平中外官進級有差宋遣使來聘夏高麗遣使來貢甲
申冊皇子梁王宗真為皇太子
二年春正月如納水釣魚二月辛丑朔駐蹕魚兒濼三
月甲戌如長春州丁丑宋使薛貽廓來告宋主恒殂子
禎嗣位遣都㸃檢耶律僧隱等充宋祭奠使副林牙蕭
日新觀察馮延休充宋后弔慰使副戊寅遣金吾耶律
錫林引進姚居信充宋主弔慰使副戊子為宋主飯三
京僧是月地震雲應二州屋摧地陷鄂博山裂數百歩
泉湧成流夏四月如緬山清暑五月乙亥朔參知政事
石用中薨庚辰鐵驪遣使獻烏舍十六户六月己未宋
遣使薛由等來饋其先帝遺物秋七月己卯以耶律信
寧為奉陵軍節度使高麗國參知政事王同顯静海軍
節度使耶律遂忠長寧軍節度使耿延毅昭徳軍節度
使高守貞河西軍節度使九月癸巳遣尚書僧隱韓格
賀宋主即位冬十月壬寅遣堂後官張克恭充賀夏國
王李徳昭生日使耶律繅古韓玉充賀宋太后生日使
副耶律仙寧史克忠充賀宋正旦使副是月駐蹕和爾
郭斯淀癸卯朔賜宰臣吕徳懋參知政事呉叔達樞密
副使楊又𤣥右丞相馬保忠錢物有差辛亥至上京曲
赦畿内囚十一月丙戌宋遣使來謝十二月辛丑高麗
王詢薨其子欽遣使來報即命使冊欽為高麗國王甲
寅宋遣劉煜郭志言來賀千齡節是年放進士張漸等
四十七人
三年春正月丙寅朔如納水釣魚以僧隱為平章事乙
亥以蕭臺徳為南王府都監林牙耶律信寧西北路招
討都監辛巳賜越國公主私城之名曰懿州軍曰慶懿
二月丙申以丁振為武信軍節度使改封蘭陵郡王戊
申以東平郡王蕭巴雅爾為西南靣都招討進封豳王夏
四月以耶律守寧為都㸃檢五月清暑緬山六月戊申
以南院宣徽使劉涇參知政事蕭孝惠為副㸃檢蕭孝
恭東京統軍兼㳂邊廵檢使戊午以蕭璉為左伊勒希
巴蕭琳為詳衮秋七月戊寅以南府宰相耶律哈噶為
上京留守封漆水郡王丙戌以皇后生辰為順天節丁
亥賜𬗟山名曰永安是月獵赤山閏月壬辰以蕭伯達
韓紹雍充賀宋正旦使副唐古特程昭文賀宋生辰使
副冬十月庚辰宋遣薛奎郭盛賀順天節王臻慕容惟
素賀千齡節東征軍奏統帥錫林詳衮課努率師自茂
穆克嶺入林牙噶濟禆將大匡逸等率師鼓山嶺入閏
月未至達掄河不遇敵而還是月㑹於哈卜齊勒嶺駞
馬死者甚衆駐蹕遼河十一月辛卯朔以皇姪宗範為
歸徳軍節度使北府宰相蕭孝穆南京留守封燕王南
京留守韓􁈀南院大王兵馬都總管仇正燕京轉運使
十二月壬戌以宗範為平章事封三韓郡王仇道衡中
京副留守馮延休順州刺史郎𤣥化西山轉運使趙其
樞密直學士丁卯以蕭永為太子太師己卯封皇子重
元秦國王
四年春正月庚寅朔宋遣張傳張士禹程琳丁保衡來
賀如鴨子河二月己未朔獵塔魯河詔改鴨子河曰混
同江塔魯河曰長春河三月戊子朔千齡節詔賜諸宫
分耆老食夏四月癸酉以丞相馬保忠子世𢎞使嶺表
至平地松林為盗所殺特贈昭信軍節度使五月清暑
永安山己未南院大王韓􁈀薨戊辰以鄭𢎞節為兵部
郎中劉慎行順義軍節度使辛未以燕王蕭孝穆子順
為千牛衛將軍甲戌以中山郡王察克為保靜軍節度
使樂安郡王蘇克廣徳軍節度使蕭嘉哩彰徳軍節度
使庚辰以遼興軍節度使周王呼圖克為臨海軍節度
使漆水郡王迪里南院大王秋七月如秋山八月丙辰
以韓紹芳為樞密直學士駙馬蕭必塔都㸃檢九月以
駙馬蕭紹宗為武定軍節度使耶律宗福安國軍節度
使冬十月駐蹕遼河宋遣蔡齊李用和來賀千齡節十
一月追封南院大王韓􁈀為陳王十二月以蕭從政為
歸義軍節度使康筠監門衛充賀宋正旦使副是年放
進士李炯等四十七人
　
　
　
　
　
　
　
　
　
　
　遼史卷十六
欽定四庫全書
　遼史卷十七
　　元中書右丞相總裁托克托等修
　本紀第十七
　　聖宗八
五年春正月乙酉如混同江二月戊午禁天下服用明
金及金線綺國親當服者奏而後用是月如魚兒濼三
月壬辰以左丞相張儉為武定軍節度使同政事門下
平章事鄭𢎞節臨潢少尹劉慎行遼興軍節度使武定
軍節度使蕭必塔契丹行宫都部署樞密副使楊又𤣥
吏部尚書叅知政事兼樞密使是月如長春河魚兒濼
其水一夕有聲如雷越沙岡四十里别為一陂夏五月
清暑永安山以蕭從順為太子太師呉叔達翰林學士
道士馮若谷加太子中允耶律晨武定軍節度使張儉
彰信軍節度使吕士宗禮部員外郎李可舉順義軍節
度使秋七月獵平地松林九月駐蹕南京己亥以蕭迪
里李紹琪充賀宋太后生辰使副耶律守寧劉四端充
賀宋主生辰使副冬十月辛未宋太后遣馮元宗史方
來賀順天節十一月庚子幸内果園宴京民聚觀求進
士得七十二人命賦詩第其工拙以張昱等一十四人
為太子校書郎韓欒等五十八人為崇文館校書郎辛
丑以左祗候郎君詳衮蕭羅羅為右伊勒希巴十二月
丁巳以漢人行宫都部署蕭孝先為上京留守皇姪長
沙郡王謝嘉努匡義軍節度使耶律仁舉興國軍節度
使甲子蕭守寧為㸃檢侍衛親軍馬歩軍乙丑北院樞
密使蕭和卓薨戊辰以北府宰相蕭布庫為北院樞密
使己巳遣蕭諧李琪充賀宋正旦使副庚午以參知政
事劉京為順義軍節度使乙亥宋使李維張綸來賀千
齡節是嵗燕民以年榖豐熟車駕臨幸争以土物抒誠
貢獻上禮高年惠鰥寡賜酺飲至夕六街燈火如晝士
庶嬉遊上亦微行觀之丁丑禁工匠不得銷毁金銀器
六年春正月己卯朔宋遣徐奭裴繼起張若谷崔準來
賀庚辰如鴛鴦濼二月己酉以黙爾吉同知樞密院黄
翩為兵馬都部署達噶濟副之霍實為都監引軍城混
同江蘇黙河之間黄龍府請建堡障三烽臺十詔以農
隙築之東京留守巴格奏黄翩領兵入女直界徇地俘
獲人馬牛豕不可勝計得降户二百七十詔奬諭之戊
午以耶律頁為副㸃檢以國舅帳蕭瑠實圖嚕庫領西
北路十二班軍奚王府錫里軍己巳南京水遣使振之
庚午詔党項别部塔斯設契丹節度使治之三月戊寅
以大同軍節度使張儉入為南院樞密使左丞相兼政
事令㕘知政事呉叔達責授將作少監出為東州刺史
準布來侵西北路招討使蕭惠破之夏四月丁未朔以
武定軍節度使耶律海古勒為特哩衮戊申博囉滿達勒
部多烏舎户詔索之丙寅如永安山五月辛卯以東京
統軍使蕭繅古為契丹行宫都部署癸卯遣西北路招
討使蕭惠將兵伐甘州回鶻六月辛丑詔凡官畜竝印
其左以識之秋七月戊申獵黒嶺八月蕭惠攻甘州不
克師還自是準布諸部叛遼軍與戰皆為所敗監軍尼
嚕古國舅帳太保額布勒死之詔遣特哩衮耶律鴻觀
林牙華格等將兵討之九月駐蹕遼河滸冬十月丙子
哈斯罕諸部長來朝庚辰遣使問夏國與宋交戰之故
辛巳以前南院大王濟魯古為烏爾古徳哷勒都詳衮
庚寅以蕭孝順蕭紹宗兼侍中駙馬蕭紹業平章政事
前南院大王和爾沁同知上京留守安格通化州節度
使乙丑宋遣韓翼田承説來賀順天節十一月戊辰西
北路招討司小校繅古訴招討蕭惠三罪詔都監鄂克
沁按之十二月庚辰哈斯罕部乞建旗皷許之辛巳詔
北靣諸部廉察州縣及鍚林穆嚕之官不治者罷之詔
大小職官有貪暴殘民者立罷之終身不録其不廉直
雖處重任即代之能清勤自持者在卑位亦當薦㧞其
内族受賂事發與常人所犯同科戊戌遣杜防蕭藴充
賀宋生辰使副庚子駐蹕遼河
七年春正月壬寅朔宋遣張保維孫繼業孔道輔馬崇
至來賀如混同江辛亥以女直伯埓為特哩衮佛門為
葉穆部太師甲寅博囉滿達勒遣使來貢夏四月乙未獵
黒嶺五月清暑永安山西南路招討司奏隂山中産金
銀請置冶從之復遣使循遼河源求産金銀之所六月
禁諸屯田不得擅貨官粟癸巳詔蕭惠再討準布秋七
月己亥朔詔更定法令庚子詔諭駙馬蕭楚布公主諾
木歡於后有父母之尊后或臨幸祇謁先祖乃祇拜空
帳失致敬之禮今後可設像拜謁乙巳詔輦路所經旁
三十歩内不得耕種者不在訴訟之限九月駐蹕遼河
冬十月丁卯朔詔諸帳院庶孽竝從其母論貴賤十一
月宋遣石中立石貽孫來賀千齡節王博文王雙賀順
天節辛亥以楊义𤣥邢祥知貢舉乙未匡義軍節度使
中山郡王察克保寧軍節度使長沙郡王謝嘉努廣徳
軍節度使樂安郡王蘇克奏各將之官乞選伴讀書史
從之癸亥以三韓王欽為啓聖軍節度使楊佶刑部侍
郎甲子以左千牛衛上將軍耶律古雲為北院大王十
二月丁卯遣耶律蘇頁王永錫充賀宋太后生辰蕭蘇
色馬保永充賀正旦使副癸酉以金吾蕭噶嚕為奚錫
里軍詳衮
八年春正月己亥如混同江庚申党項侵邊破之甲子
詔州縣長吏勸農二月戊子燕京留守蕭孝穆乞于拒
馬河接宋境上置戍長巡察詔從之三月駐蹕長春河
夏五月清暑永安山六月以韓寧劉湘充賀宋太后生
辰使副呉克荷充賀夏國王李徳昭生辰使癸巳權北
院大王耶律哲魯奏今嵗十一月皇太子納妃諸族備
㑹親之帳詔以豪盛者三十户給其費秋七月丁酉以
約尼帳郎君辰格為西北路巡檢與蕭錫林同管二招
討地以南院大王耶律迪里為上京留守戊戌獵平地
松林九月壬辰朔以渤海宰相羅漢權東京統軍使壬
子幸中京北徳哷勒節度使耶律延壽請視諸部賜旗
皷詔從之癸丑準布别部長呼蘭來降乙卯準布長吹
古來䧏冬十月宋遣唐肅葛懐愍來賀順天節樞密使
魏王耶律色珍孫婦阿古指斥乘輿其孫古雲為之隠
事覺乃竝坐之仍籍其家詔燕城將士若敵至總管備
城之東南統軍守其西北馬歩軍備其野戰統軍副使
繕壁壘課士卒各練其事十一月丙申皇太子納妃蕭
氏以耶律求翰為北院大王冬十二月辛酉朔以約尼
太尉色佛哷為天雲軍詳衮壬申以前北院大王耶律
留寧為雙州節度使康筠崇徳宫都部署色實永興宫
都部署埓富宜州節度使(闕/)菴遼州節度使耶律頁同
知中京留守耶律哈喇托輝為大將軍丁丑詔庶孽雖
已為良不得預世選丁亥宋遣寇瑊康徳來賀千齡節
朱諫曹英張逸劉永釗賀來嵗兩宫正旦詔兩國舅及
南北王府乃國之貴族賤庶不得任本部官是嵗放進
士張宥等五十七人
九年春正月至自中京二月戊辰遣使賜高麗王欽物
如烏林河夏五月清暑永安山六月戊子以長沙郡王
謝嘉努為廣徳軍節度使樂安郡王蘇克匡義軍節度
使中山郡王察克保定軍節度使進封潞王豫章王特
布長寧軍節度使以耶律思忠耶律荷耶律暠約尼色
佛哷陳邈韓紹一韓知白張震充賀宋兩宫生辰及來
嵗正旦秋七月戊午朔如黑嶺八月己丑東京錫里軍
詳衮大延琳囚留守駙馬都尉蕭孝先及南陽公主殺
户部使韓紹勲副使王嘉四捷軍都指揮使蕭佛徳延
琳遂僣位號其國為興遼年為天慶初東遼之地自神
冊來附未有𣙜酤鹽麴之法闗市之征亦甚寛弛馮延
休韓紹勲相繼以燕地平山之法繩之民不堪命燕又
仍嵗大饑户部副使王嘉復獻計造船使其民諳海事
者漕粟以賑燕民水路艱險多至覆没雖言不信鞭楚
搒掠民怨思亂故延琳乘之首殺紹勲嘉以快其衆延
琳先事與副留守王道平謀道平夜棄其家踰城走與
延琳所遣召黄龍府黄翩者俱至行在告變上即徴諸
道兵以時進討時國舅詳衮蕭必塔治近延琳先率本
管及家兵據其要害絶其西渡之計渤海太保夏行美
亦舊主兵戍保州延琳密馳書使圖統帥耶律布庫行
美乃以實告布庫得書遂殺渤海兵八百人而斷其東
路延琳知黄龍保州皆不附遂分兵西取瀋州其節度
使蕭旺禄初至其副張傑聲言欲降故不急攻及知其
詐而已有備攻之不克而還時南北女直皆從延琳高
麗亦稽其貢及諸道兵次第皆至延琳嬰城固守冬十
月丙戌朔以南京留守燕王蕭孝穆為都統國舅詳衮
蕭必塔為副綂奚六部大王蕭博諾為都監以討之十
一月乙卯朔如顯陵丙寅以瀋州節度副使張傑為節
度使其防城進士張人紀趙陸等二十二人入朝試以
詩賦皆賜第超授保州戌將夏行美平章事壬申以駙
馬劉四端權知宣徽南院事十二月丁未宋遣仇永韓
永錫來賀千齡節命耶律育呉克荷蕭可觀趙利用充
賀宋生辰使副耶律元吉崔閏蕭昭古竇振充來嵗賀
宋正旦使
十年春正月乙卯朔宋遣王夷簡竇處約張易張士宜
來賀二月幸龍化州三月甲寅朔詳衮蕭必塔至自遼
東言都統蕭孝穆去城四靣各五里許築城堡以圍之
駙馬延寧與其妺穴地遁去公主吹巴勒在後為守陴
者覺而止夏四月如乾陵以耶律行平為廣平軍節度
使夏行美為中順軍節度使李延𢎞知易州蕭從順加
太子太師五月戊申清暑栢坡秋七月壬午詔來嵗行
貢舉法八月丙午東京賊將楊詳世密送欵夜開南門
納遼軍擒延琳渤海平冬十月駐蹕長寧淀十一月辛
亥南京留守燕王蕭孝穆以東征將士凱還戎服見上
上大加宴勞翌日以孝穆為東平王東京留守國舅詳
衮駙馬都尉蕭必塔封蘭陵郡王奚王博諾加侍中以權
燕京留守兼侍中蕭惠為燕京綂軍使前統軍威烏克
大將軍節度使宰相兼樞密使馬保忠權知燕京留守
奚王府都監蕭阿克展東京綂軍使詔渤海舊族有勲
勞材力者敘用餘分居來隰遷閏等州十二月乙巳宋
遣梅詢王令傑來賀千齡節漆水郡王耶律迪里加尚
父烏爾古節度使蕭普達為伊實部大王尚書左僕射
蕭琳為臨海軍節度使
十一年春正月己酉朔如混同江二月如長春河三月
上不豫夏五月大雨水諸河横流皆失故道六月丁丑
朔駐蹕大福河之北己卯帝崩于行宫年六十一在位
四十九年景福元年閏十月壬申上尊諡曰文武大孝
宣皇帝廟號聖宗
贊曰聖宗㓜冲嗣位政出慈闈及宋人二道來攻親御
甲胄一舉而復燕雲破信彬再舉而躪河朔不亦偉歟
既而侈心一啓佳兵不祥東有茶陀之敗西有甘州
之喪此狃於常勝之過也然踐阼四十九年理寃滯舉
才行察貪殘抑奢僣録死事之子孫振諸部之貧乏責
迎合不忠之罪却高麗女樂之歸遼之諸帝在位長久
令名無窮其唯聖宗乎
　
　遼史卷十七
欽定四庫全書
　遼史卷十八
　　元中書右丞相總裁托克托等修
　本紀第十八
　　興宗一
興宗神聖孝章皇帝諱宗真字雅布濟小字濟古爾聖
宗長子母曰欽哀皇后蕭氏上始生齊天皇后養之㓜
而聰明長而魁偉龍顔日角豁逹大度善騎射好儒術
通音律三嵗封梁王太平元年冊為皇太子十年六月
判北南院樞密使事十一年六月己卯聖宗崩即皇帝
位於柩前壬午尊母元妃蕭氏為皇太后甲申遣使告
哀于宋及夏高麗是年御宣政殿放進士劉貞等五十
七人辛卯大赦改元景福乙未奉大行皇帝梓宫殯于
永安山太平殿辛丑皇太后賜駙馬蕭哲伯埒蕭必塔
死圍場都太師女直珠格爾右祗候郎君詳衮蕭雅嚕
等七人棄市籍其家遷齊天皇后于上京秋七月丙午
朔皇太后率皇族大臨于太平殿高麗遣使弔慰上召
晉王蕭布庫等飲博夜分乃罷丁未擊鞠戊申以耶律
罕巴為左伊勒希巴特穆爾為左祗候郎君詳衮横帳
郎君樂古權右祗候郎君詳衮己酉以耶律哲魯為伊
濟徳哷勒都詳衮果巴為右皮室詳衮庚戌賑薊州饑
癸丑詔寫大行皇帝御容甲寅録囚以觀察姚居信為
上將軍建慶州于慶陵之南徙民實之充奉陵邑乙卯
以比嵗豐稔罷給東京綂軍司糧丁巳上謁大行皇帝
御容哀慟久之因詔寫北府宰相蕭孝先南府宰相蕭
孝穆象于御容殿以蕭阿克展為東京留守丁卯謁太
平殿焚先帝所御弓矢幸晉王蕭布庫第視疾辛未録
囚壬申上謁神主帳時威蕭氏始入宫亦命拜之八月
壬午遷大行皇帝梓宫於菆塗殿九月戊申躬視慶陵
庚戌問安于皇太后辛亥宋遣王隨曹儀致祭王􁈻許
懐信梅詢張綸來慰兩宫范諷孫繼業賀即位孔道輔
魏昭文賀皇太后冊禮戊午焚弧矢鞍勒于菆塗殿庚
申夏國遣使來慰庚午以宋使弔祭喪服臨菆塗殿甲
戌遣御史中丞耶律翥司農卿張確詳衮耶律勵四方
館使高維翰謝宋弔慰冬十月戊寅宰臣吕徳懋薨癸
未殺哲伯埓黨彌勒努觀音努等丙戌遣工部尚書高
徳順崇禄卿李可封致先帝遺物于宋以右領軍衛上
將軍耶律遜少府監馬憚充皇太后謝宋使右監門衛
上將軍耶律元載引進使魏永充皇帝謝宋使丁酉夏
國遣使來賻戊戌以蕭革趙為果耶律郁馬保業充來
嵗賀宋正旦使閏月辛亥謁菆塗殿閲𤣥宫閟器有司
請以生辰為永壽節皇太后生辰為應聖節從之辛酉
閲新造鎧甲丁卯賑黄龍府饑民十一月壬辰上率百
僚奠于菆塗殿出大行皇帝服御玩好焚之縱五坊鷹
鶻甲午葬文武大孝宣皇帝于慶陵乙未祭天地問安
皇太后丙申謁慶陵以遺物賜羣臣名其山曰慶雲殿
曰望仙十二月癸丑至自慶陵皇太后聽政帝不親庶
務羣臣表請不從是嵗以興平公主下嫁夏國王李徳
昭子元昊以元昊為夏國公駙馬都尉
重熙元年春正月壬申朔皇太后御正殿受帝與羣臣
朝宋遣任布王遵範陳琰王克善來賀乙亥宋遣鄭向
郭遵範來賀永壽節丁丑如雪林二月大蒐三月壬申
朔尚父漆水郡王迪里復為特哩衮是春皇太后誣齊
天皇后以罪遣人即上京行弑后請具浴就死許之有
頃后崩夏四月乙巳清暑巴納登秋七月獵平地松林
以蕭逹溥王英秀蕭麓張素羽充來嵗賀宋正旦生辰
使八月丙午駐蹕喇河源皇子洪基生冬十月己酉幸
中京十一月己卯帝率羣臣上皇太后尊號曰法天應
運仁徳章聖皇太后羣臣上皇帝尊號曰文武仁聖昭
孝皇帝大赦改元重熙癸未宋遣劉隨王徳本來賀應
聖節以楊佶為翰林承㫖丙戌夏國遣使來賀辛卯五
國酋長來貢夏國王李徳昭薨冊其子夏國公元昊為
夏國王十二月庚戌宋遣胥偃王從益崔暨張懐志來
賀來嵗正旦又遣楊日嚴王克纂來賀永壽節以北大
王耶律求翰同平章事是年放進士劉師貞等五十七
人
二年春正月庚辰東幸乙酉夏遣使來貢壬辰女直詳
衮塔雅克率所部來貢宋遣曹琮來告母后劉氏哀章
得象安繼昌來饋母后遺物即遣延昌宫使耶律壽寧
給事中知制誥李奎充祭奠使天徳軍節度使耶律卿
寧大理卿和道亨河西軍節度使耶律嵩引進使馬世
卿充兩宫弔慰使秋七月甲子朔以耶律楚高升耶律
迪王惟允充兩宫賀宋生辰使副以耶律師古劉五常
充賀宋來嵗正旦使副八月丁酉幸温泉宫乙卯遣使
閲諸路禾稼冬十一月甲申宋遣劉寳符忠李昭述張
茂實等來謝慰奠十二月乙未宋遣丁度王繼凝來賀
應聖節己酉禁夏國使沿路私市金鐵甲寅宋遣章頻
李懿王冲睦張緯李絃李繼一來賀永壽節及來嵗正
旦庚申以北府宰相蕭孝先為樞密使
三年春正月丁卯宋使章頻卒詔有司賻贈命近侍護
喪以歸辛卯如春水二月壬辰以北院樞密使蕭布庫
為東京留守戊申耶律大師努有侍襁褓恩詔入屬籍
夏四月甲寅振尼瑪齊部五月庚申朔清暑沿栁湖是
月皇太后還政于上躬守慶陵六月己亥以蕭布庫為
南院樞密使秋七月戊子朔上始親政以耶律庶徴劉
六符耶律睦薄可久充賀宋來嵗正旦使副壬辰如秋
山冬十月己未駐蹕中㑹川十二月宋遣叚少連杜仁
贊來賀來嵗正旦楊偕李守忠來賀永夀節
四年春正月庚寅如尼瑪齊里三月乙酉朔立皇后蕭
氏夏四月甲寅朔如凉陘五月庚子清暑散水源六月
癸丑朔皇子寳信努生以耶律信吕士宗蕭衮郭揆充
賀宋生辰及來嵗正旦使副秋七月壬午朔獵于黒嶺
九月己酉駐蹕長寧淀冬十月如王子城十一月壬午
改南京總管府為元帥府乙酉行柴冊禮于白嶺大赦
加尚父耶律信寧政事令耶律求翰耆宿贊翊功臣十
二月癸丑詔諸軍砲弩弓劔手以時閲習庚申宋遣鄭
戩柴貽範楊日華張士禹來賀永壽節及正旦
五年春正月甲申如魚兒濼樞密使蕭延寧請改國舅
伊實小功帳敞史為將軍從之四月庚申以潞王察克
為南府宰相崇徳宫使耶律瑪魯為特哩衮甲子幸后
弟蕭無曲第曲水泛觴賦詩丁卯頒新定條制己巳上
與大臣擊鞠五月甲午南幸丁未如呼圖哩巴山清暑
庚申幸北院大王高十行帳拜奥賜銀絹壬戌詔修南
京宫闕府署秋七月辛丑録囚耶律巴拜誣其弟韓格
謀殺已有司奏當反坐臨刑其弟泣訴臣惟一兄乞貸
其死上憫而從之九月癸巳獵黄花山獲熊三十六賞
獵人有差冬十月丁未幸南京辛亥曲赦析津府境内
囚壬子御元和殿以日射三十六熊賦幸燕詩試進士
于廷賜馮立趙徽四十九人進士第以馮立為右補闕
趙徽以下皆為太子中舎賜緋衣銀魚遂大宴御試進
士自此始宋遣宋郊王世文來賀永壽節甲子宰臣張
儉等請幸禮部貢院歡飲至暮而罷賜物有差以耶律
祥張素民耶律甫王澤充賀宋生辰正旦使副
六年春正月丁丑西幸三月戊寅以秦王蕭孝穆為北
院樞密使徙封呉王晉王蕭孝先為南京留守夏四月
獵野狐嶺閏月獵龍門縣西山五月己酉清暑炭山以
耶律罕巴為北院大王蕭巴噶左伊勒希巴王子郎君
詳衮布古徳林牙簽北靣事耶律尼格同簽㸃檢司甲
寅録囚以南大王耶律信寧故匿重囚及侍婢贓汚命
撻以劍脊奪其官都監坐阿附及侍婢罪皆論死詔貸
之丙辰以耶律信寧為西南路招討使庚申出飛龍廐
馬賜皇太弟重元及北南靣侍臣癸亥以上京留守耶
律呼圖克琨為南大王平章事蕭扎拉納上京留守侍
中管寧行宫都部署耶律普努寧烏爾古達魯特都詳
衮甲子以上京留守耶律鴻觀為北院大王六月壬申
朔以善寧為殿前都㸃檢護衛太保耶律和卓兼長寧
宫使蕭額魯哩耶律烏拉噶耶律和尚蕭罕嘉努蕭托
里蕭求翰為各宫都部署上酒酣賦詩呉國王蕭孝穆
北宰相蕭巴薩等皆屬和夜中乃罷己卯祀天地癸未
賜南院大王耶律呼圖克琨命上親製誥詞並賜詩以
寵之丙申以北院大王浩善為南京綂軍使秋七月辛
丑朔以北南樞密院獄空賞賚有差壬寅以皇太弟重
元生子賜詩及寶玩器物曲赦死罪以下癸卯如秋山
八月己卯北樞密院言伊濟部民苦其酋帥庫春不法
多流亡詔罷伊濟等五國酋帥以契丹節度使一員領
之冬十月癸酉駐蹕石寶岡十一月己亥朔準布酋長
來貢辛亥以契丹行宫都部署蕭惠為南院樞密使壬
子以管寧為南院樞密使蕭繅古諸行宫都部署耶律
紐斡哩知南靣行宫副部署蕭額魯哩左祗候郎君詳
衮耶律和卓右祗候郎君詳衮庚申幸晉國公主行帳
視疾封皇子洪基為梁王十二月以楊佶為忠順軍節
度使遣耶律斡秦鑑耶律徳崔繼芳賀宋生辰及正旦
七年春正月戊戌朔宋遣高若訥夏元正謝絳張茂實
來賀正旦及永夀節辛丑如混同江二月庚午如春州
乙亥駐蹕東川丁丑高麗遣使來貢壬午幸五坊閲鷹
鶻乙酉遣使慶州問安皇太后三月戊戌朔幸皇太弟
重元行帳壬寅如蒲河淀辛亥夏國遣使來貢甲寅録
囚夏四月己巳以興平公主薨遣北院承㫖耶律庶成
持詔問夏國王李元昊公主生與元昊不睦没詰其故
己卯獵白馬堝甲申射兎新淀井乙未獵金山遣楊家
進鹿尾茸于大安宫六月乙亥御清凉殿試進士賜邢
彭年以下五十五人第秋七月甲辰録囚乙巳準布酋
長通特古斯來朝戊申如黑嶺九月丁未駐蹕平淀冬
十月甲子朔渡遼河丙寅駐蹕白馬淀壬申録囚十一
月癸巳朔以耶律元方張泥韓至徳蕭傅充賀宋生辰
正旦使副辛丑問安皇太后進珍玩庚申録囚十二月
召善擊鞠者數十人于東京令與近臣角勝上觀之己
巳以皇太弟重元判北南院樞密使事北府宰相賽音
巴寧再任兼知東京留守事耶律詳衮南府宰相察噶
扎大内特哩衮伊實已帳蕭翰乾州節度使劉六符參
知政事王子帳冠格王子郎君詳衮吹絅大王平州節
度使宰臣張克㳟守司空宰臣韓紹芳加侍中特哩衮
耶律瑪魯北院宣徽使傅父耶律喜孫南府宰相癸未
宋遣王舉正張士禹賀永壽節甲申命日進酒于大安
宫致薦慶陵丁亥録囚非故殺者減科南靣侍御準格
爾詐取女直貢物罪死上以有吏能黥而流之
八年春正月壬辰朔宋遣韓琦王從益來賀丙申如混
同江觀魚戊戌振丕勒部庚戌义魚實黙里河丁巳禁
朔州鬻羊于宋二月丙子駐蹕長春河夏六月乙丑詔
括户口秋七月丁巳謁慶陵致奠于望仙殿迎皇太后
至顯州謁園陵還京冬十月駐蹕東京十一月甲午詔
有言北院處事失平擊鍾及邀駕告者悉以奏聞戊戌
朝皇太后召僧論佛法戊申皇太后行再生禮大赦己
酉城長春閏十二月壬辰視呉國王蕭孝穆疾宋遣龎
籍杜贊來賀永壽節
九年春正月丙辰朔上進酒于皇太后宫御正殿宋遣
王拱辰彭再思來賀庚申如鴨子河二月駐蹕魚兒濼
三月辛未以應聖節大赦五月乙卯朔清暑永安山六
月射栁祈雨秋七月癸酉宋遣郭禎以伐夏來報遣樞
密使杜防報聘丁丑如秋山冬十月癸未朔駐蹕中㑹
川十一月甲子女直侵邊發黄龍府鐵驪軍拒之宋遣
蘇伸向傳範賀應聖節十二月庚寅以北大王府布魁
帳郎君自言先世與國聯姻許置敞史命本帳蕭呼圖
克為之辛卯以所得女直户置肅州以蕭迪劉三嘏耶
律元方王惟吉耶律庶忠孫文昭蕭紹筠秦徳昌充賀
宋生辰及來嵗正旦使副詔諸犯法者不得為官吏諸
職官非婚祭不得沉酗廢事有治民安邊之略者悉具
以聞
　
　
　
　遼史卷十八
欽定四庫全書
　遼史卷十九
　　元中書右丞相總裁托克托等修
　本紀十九
　　興宗二
十年春正月辛亥朔宋遣梁適張從一富弼趙日定來
賀甲子復遣吳育馮戴來賀永夀節二月庚辰朔詔博
囉滿逹勒歸哈斯罕戸之没入者使復業甲申北樞宻
院言南北二王府洎諸部節度侍衞衹侯郎君皆出族
帳既免與民戍邉其祗候事請亦得以部曲代行詔從
其請夏四月詔罷修鴨淥江浮梁及漢兵屯戍之役又
以東京留守蕭薩巴言弛東京擊鞠之禁六月戊寅以
蕭寧耶律坦崔禹稱馬世良耶律仁先劉六符充賀宋
生辰使副耶律庻成趙成耶律烈張旦充來嵗賀宋正
旦使副秋七月壬戌詔諸職官私取官物者以正盗論
諸取以先朝已斷事相告言者罪之諸帳郎君䓁於禁
地射鹿决三百不徴償小将軍决二百以下及百姓犯
者罪同郎君論八月丙戌以醫者鄧延貞治詳衮蕭留
寧疾驗贈其父母官以奨之九月辛亥朝皇太后國舅
留寧薨庚申皇太后射獲熊上進酒為夀癸亥上獵馬
盂山草木䝉宻恐獵者誤射傷人命耶律徳古各書姓
名于矢以志之丙寅夏國獻宋俘以石硬砦太保郭三
避虎不射免官冬十月丙戌詔東京留守蕭孝忠察官
吏有廉幹清彊者具以名聞庚寅以女直太師塔雅克
為哈斯罕都大王辛邜以皇子庫魯噶里生北宰相駙
馬賽音巴寧迎上至其第飲宴上命衞士與漢人角觝
為樂壬辰飲皇太后殿以皇子生肆赦夕復引公主駙
馬及内族大臣入寝殿劇飲甲午幸中京庚子以駙馬
都尉蕭呼哩為國舅詳衮十一月丙辰回鶻遣使來貢
十二月丙子朔宋遣劉沆王整來賀應聖節乙未置塔
卓卜酋長以和塔拉為平章事上聞宋設闗河治壕塹
恐為邊患與南北樞宻吴國王蕭孝穆趙國王蕭固寧
謀取宋舊割闗南十縣地遂遣蕭英劉六符使宋庚寅
宋遣張沔侯宗亮薛申侍其濬施昌言潘永照來賀永
夀節及來嵗正旦以宣政殿學士楊佶為吏部尚書判
順度軍節度使事丁酉議伐宋詔諭諸道
十一年春正月戊申奉迎皇太后于内殿庚戌遣南院
宣徽使蕭特黙翰林學士劉六符使宋取晉陽及瓦橋
以南十縣地且問興師伐夏及㳂邉疏濬水澤增益兵
戍之故二月壬寅如鴛鴦濼四月甲戌朔頒南征賞罰
令六月乙亥宋遣富弼張荗實奉書來聘以書答之壬
午御含凉殿放進士王實䓁六十四人禁氊銀鬻入宋
秋七月壬寅朔詔盗易官馬者减死論外路官勤瘁正
直者考滿代不治事者即易之八月丙申宋復遣富弼
張茂實奉書來聘乞增嵗幣銀絹以書答之九月壬寅
遣北院樞宻副使耶律仁先漢人行宫副部署劉六符
使宋約和是時富弼為上言大意謂遼與宋和坐獲嵗
幣則利在國家臣下無與與宋交兵則利在臣下害在
國家上感其言和好始定閏月癸未耶律仁先遣人報
宋嵗增銀絹十萬兩匹文書稱貢送至白溝帝喜宴羣
臣于昭慶殿是日振恤三父族之貧者辛邜仁先劉六
符還進宋國誓書冬十一月丁亥羣臣加上尊號曰聰
文聖武英略神功睿哲仁孝皇帝冊皇后蕭氏曰貞懿
宣慈崇聖皇后大赦梁王洪基進封燕國王十二月癸
邜朝皇太后甲辰封皇太弟重元子尼嚕古為安定郡
王己酉以宣獻皇后忌日上與皇太后素服飯僧于延
夀憫忠三學三寺辛亥詔蠲預偹伐宋諸部租税一年
壬子以吐渾党項多鬻馬夏國詔謹邊防己未宋遣賀
正旦及永夀節使居邸帝微服往觀丁邜禁䘮𦵏殺牛
馬及藏珍寳
十二年春正月辛夘遣同知析津府事耶律廸里樞宻
院都承㫖王惟吉諭夏國與宋和壬申以吴國王蕭孝
穆為南院樞宻使北府宰相蕭孝忠北院樞宻使封楚
王韓國王蕭惠北府宰相同知元帥府事罕巴南院大
王耶律喇實東京留守北院樞宻副使耶律仁先同知
東京留守事北面林牙蕭格北院樞宻副使甲戌如武
清寨葦淀二月壬寅禁闗南漢民弓矢己酉夏國以加
上尊號遣使來賀甲寅耶律廸里䓁使夏國還奏元昊
罷兵即遣使報宋三月辛邜幸南京壬辰髙麗國以加
上尊號遣使來賀夏四月己亥置輝發部詳衮都監庚
子夏國遣使進馬駞五月辛邜斡魯博囉滿逹勒二使
來貢失期宥而遣還乙未詔復定禮制是月幸山西六
月丙午詔世選宰相節度使族屬及身為節度使之家
許𦵏用銀噐仍禁殺牲以祭庚戌詔漢人宫分户絶恒
産以親族繼之辛亥凖布大王通特古斯弟太尉薩哈
勒來朝丙辰回鶻遣使來貢甲子以南院樞密使吳國
王蕭孝穆為北院樞宻使徙封齊國王秋七月丙寅朔
北院樞宻使蕭孝忠薨特釋繫囚庚寅夏國遣使上表
請伐宋不從八月丙申謁慶陵辛丑燕國王洪基加尚
書令知北南院樞宻使事封燕趙國王戊午以前西北
路招討使蕭塔喇噶為右伊勒希巴庚申裕悦耶律鴻
觀薨甲子凖布來貢九月壬申朝皇太后謁望仙殿壬
午謁懐陵冬十月丁酉駐蹕中㑹川己亥北院樞宻使
蕭孝穆薨追贈大丞相晉國王庚子詔諸路上重囚遣
官詳讞辛亥叅知政事韓紹芳為廣徳軍節度使三司
使劉六符長寧軍節度使壬子夏侵党項遣延昌宫使
髙嘉努譲之甲子北府宰相蕭惠為北院樞宻使豳王
蘇克為特哩衮特哩衮逹嚕噶封漆水郡王西北路招
討使樞宻副使蕭阿拉同知北院宣徽事出飛龍厩馬
分賜羣臣十一月丁丑追封楚王蕭孝忠為楚國王丁
亥以上京嵗儉復其民租稅癸巳朝皇太后十二月戊
申改政事省為中書省
十三年春正月甲子朔朝皇太后戊辰如混同江辛未
獵烏爾衮岡二月庚戌如魚兒濼丙辰以叅知政事杜
防為南府宰相三月丁亥髙麗遣使來貢以宣正殿學
士楊佶叅知政事是月置契丹警巡院夏四月己酉遣
東京留守耶律浩善知黄龍府事耶律烏魯斯将兵攻
博囉滿逹勒甲寅南院大王耶律果實奏党項䓁部叛
附夏國丙辰西南靣招討都監羅漢努詳衮鄂羅木等
奏山西郡族節度使庫哩以五部叛入西夏乞南北府
兵援送實威塞州户詔富者遣行餘留屯田天徳軍五
月壬戌朔羅漢努奏所發部兵與党項戰不利招討使
蕭普逹四㨗軍詳衮張佛奴殁於陣李元昊來援叛黨
戊辰䛇徴諸道兵㑹西南邉以討元昊六月甲午凖布
酋長烏巴遣其子執元昊所遣來援使阿雅噶來乞以
兵助戰從之駐蹕永安山以将伐夏遣延昌宫使耶律
髙嘉努告宋丙申詔前南院大王耶律古雲翰林都林
牙耶律庻成䓁編集國朝上世以來事蹟丙午高麗遣
使來貢丁未録囚秋七月辛酉香河縣民李宜兒以左
道惑衆伏誅庚午行再生禮庚辰夏國遣使來朝八月
乙未以夏使對不以情覊之丁巳夏國復遣使來詢以
事冝又不以實對笞之九月戊辰宋以親征夏國遣余
靖致贐禮壬申㑹大軍於九十九泉以皇太弟重元北
院樞宻使韓國王蕭惠将先鋒兵西征冬十月庚寅祭
天地丙申獲党項偵人射鬼箭丁酉李元昊上表謝罪
己亥元昊遣使來奏欲収叛黨以獻從之辛亥元昊遣
使來進方物詔北院樞宻副使蕭格迓之壬子軍於河
曲格言元昊親率党項三部來詔格詰其納叛背盟元
昊伏罪賜酒許以自新遣之召羣臣議皆以大軍既集
宜加討伐癸丑督數路兵掩襲殺數千人駙馬都尉蕭
呼都克為夏所執丁巳元昊遣使以先被執者來歸詔
所留夏使亦還其國十一月辛酉賜有功将校有差甲
子班師丁邜改雲州為西京辛巳朝皇太后十二月己
丑幸西京戊戌以北院樞宻副使耶律廸里為右伊勒
希巴己亥髙麗遣使來貢戊申蕭呼都克自夏來歸
十四年春正月庚申以侍中蕭實喇為南院統軍使封
遼西郡王庚午如鴛鴦濼壬午以金吾衞大将軍逹嚕
噶為伊實大王甲申夏國遣使進鶻以常侍額古徳戰
歿命其子錫埒為帥二月庚子朝皇太后駐蹕薩喇濼
三月己邜宋以伐夏師還遣使來賀四月辛亥髙麗來
貢閏五月癸丑清暑永安山六月丁邜謁慶陵己邜凖
布大王通特古斯率諸酋長來朝庚辰夏國來貢辛巳
以西南面招討使蕭普逹戰歿贈同中書門下平章事
秋七月戊申駐蹕中㑹川冬十月甲子望祀木葉山十
一月壬午朔回鶻阿爾斯蘭遣使來貢甲辰以同知北
院宣徽事蕭阿拉為北府宰相十二月癸丑觀漢軍習
礟射擊刺癸亥决滯獄
十五年春正月乙酉如混同江禁契丹以奴婢鬻與漢
人二月乙邜如長春河丙寅博囉滿逹勒界海蘭河户
歸詔撫之三月甲申朝皇太后乙酉以應聖節减死罪
釋徒以下辛邜朝皇太后丁酉髙麗遣使來貢詔諸道
嵗具獄訟以聞夏四月辛亥禁五京吏民撃鞠戊午罷
約尼帳戍軍壬戌以北女直詳衮蕭噶嚕為奚六部大
王甲子清暑永安山甲戌博囉滿逹勒海蘭河百八十户
歸六月癸丑以西京留守耶律瑪魯為漢人行宫都
部署叅知政事楊佶出為武定軍節度使戊辰御清涼
殿放進士王棠䓁六十八人甲戌西北路招討使耶律
逹嚕噶坐贓免官秋七月乙酉豳王蘇克薨戊子觀穫
乙未以北院宣徽使埒富為左伊勒希巴前南府宰相
耶律吉遜東北路詳衮丙申籍諸路軍丁酉如秋山辛
丑禁扈從踐民田丁未女直部長扎穆率衆來附加太
師八月癸丑髙麗王欽薨遣使來告九月甲辰禁以罝
網捕狐兎冬十月己酉駐蹕中㑹川十一月丁亥以南
院樞宻使蕭孝友為北府宰相契丹行宫都部署耶律
仁先南院大王北府宰相蕭格同知北院樞宻使事知
伊勒希巴事耶律信先漢人行宫都部署左伊勒希巴
埒富特哩衮漢人行宫都部署耶律迪里左伊勒希巴
己亥渤海部以契丹户例通括軍馬乙巳賑南京貧民
十二月壬申曲赦徒以下罪是日為聖宗在時生辰
　遼史卷十九
欽定四庫全書
　遼史卷二十
　　元中書右丞相總裁托克托䓁修
　本紀第二十
　　興宗三
十六年春正月己邜如混同江二月庚申如魚児濼辛
酉禁羣臣遇宴樂奏請私事詔世選之官從各部耆舊
擇材能者用之三月丁亥如黒水濼癸巳遣使審决雙
州囚壬寅大雪夏四月乙巳朔皇太后不豫上馳往視
疾丙午皇太后愈復如黒水濼丁卯肆赦六月戊申清
暑永安山丁巳凖布大王通特古斯來朝獻方物戊午
詔士庻言事秋七月辛邜幸慶州自是月至於九月日
射獵於楚布溝錫喇錫倫石塔諸山冬十月辛亥幸中
京謁祖廟丙辰定公主行婦禮於舅姑儀庚午鐡驪星
莽來朝以始入貢加右監門衞大将軍十一月戊寅祠
木葉山己丑幸中京朝皇太后壬辰禁漏泄宫中事十
二月辛丑朔女直遣使來貢辛亥謁太祖廟觀太宗收
晉圗癸丑問安皇太后乙邜以太后愈雜犯死罪减一
䓁論徒以下免庚申南府宰相杜防韓紹榮奏事有誤
各以大杖决之出防為武定軍節度使壬戌髙麗遣使
來貢
十七年春正月丁亥如春水閏月癸丑射虎於哈爾吉
二月辛巳振頁穩徹木衮是月詔士庶言國家利便不
得及已事奴婢所見許白其主不得自陳夏國王李元
昊薨其子諒祚遣使來告遣永興宫使耶律紐斡哩右
護衞太保耶律轄魯将作少監王全慰奠三月癸卯以
同知南京留守事蕭塔喇噶為左伊勒希巴知右伊勒
希巴事唐古為右伊勒希巴丙午夏李諒祚上其父元
昊遺物丁邜圖伯特國使來乞以本部軍助攻夏國不
許夏四月辛未武定軍節度使杜防復為南府宰相丙
子髙麗遣使來貢甲申博囉滿逹勒大王佛寕以造舟
人來獻六月庚辰凖布獻馬駞二萬辛邜長白山太師
察克輝發部太師薩喇圖來貢方物秋七月丁未裕恱
瑪摩約子布格及伯哩八部額爾竒木和費延䓁内附
甲寅録囚減雜犯死罪八月丙戌復南京貧戸租稅戊
子以殿前都㸃檢耶律義先為行軍都部署中順軍節
度使夏行美副部署東北面詳衮耶律珠展為監軍伐
富珠哩酋托多羅冬十月甲申北院大王耶律罕巴薨
甲午駐蹕都爾嘉十一月乙未朔遣使括馬丁巳賜皇
太弟重元金劵封皇子和囉噶為越王阿林許王忠順
軍節度使謝嘉努陳王西京留守特布漢王特哩衮埒
富遼西郡王行宫都部署布古徳桞城郡王奉陵軍節
度使海古勒饒樂郡王安定郡王尼嚕古進封楚王
十八年春正月甲午朔日有食之戊戌留夏國賀正使
不遣己亥遣北院樞宻副使蕭惟信以伐夏告宋辛丑
録囚丙午如鴛鴦濼丙辰獵􁧅塔山耶律義先奏富珠
哩捷二月庚辰幸燕趙國王洪基帳視疾乙酉耶律義
先䓁執托多羅以獻三月乙巳髙昌國遣使來貢壬子
以洪基疾愈赦雜犯死罪以下丁巳烏爾古來送欵夏
四月癸酉以南府宰相耶律果實為南京統軍使五月
甲辰五國酋長各率其部來附庚戌輝發部長烏達台
吉䓁來朝戊午五國節度使耶律仙童以降烏爾古叛
人授左監門衞上将軍六月壬戌朔以韓國王蕭惠為
河南道行軍都統趙王蕭孝友漢王特布副之乙丑録
囚丙寅行十二神纛禮己巳宋以遼師伐夏遣錢逸致
贐庚辰凖布來貢馬駞珍玩辛巳夏國使來貢留之不
遣丁亥行再生禮秋七月戊戌親征八月辛酉渡河夏
人遁乃還九月丁未蕭惠䓁為夏所敗冬十月北道行
軍都統耶律達嚕噶率準布諸軍至賀蘭山獲李元昊
妻及其官僚家屬遇夏人三千來戰殪之烏爾古徳哷
勒都詳衮蕭慈實努南剋耶律斡里死焉十二月戊寅
慶陵林木火己卯録囚有弟從兄為强盗者兄弟俱無
子特原其弟
十九年春正月庚寅僧惠鑑加檢校太尉庚子耶律逹
嚕噶復封漆水郡王諸将校及凖布䓁部酋長各進爵
有差贈蕭慈實努同中書門下平章事辛丑遣使問罪
于夏壬寅如魚児濼二月丁亥夏将旺布威赫伊特凌
結等攻金肅城南靣林牙耶律髙嘉努䓁破之旺希被
創遁去殺威赫伊特凌結三月戊戌殿前都㸃檢蕭塔
喇台與夏戰于三角川敗之癸邜命西南招討使蕭博
諾北院大王伊遜林牙蕭薩滿䓁帥師伐夏以行宫都
部署布古徳監戰甲辰遣同知北院樞宻使蕭格按軍
邉城以為聲援己酉駐蹕息雞淀丙辰幸殿前都㸃檢
蕭塔喇台駙馬都尉蕭呼都克帳視疾夏四月丙寅如
魚児濼壬申博囉滿達勒特哩衮錫都來貢甲申髙麗
來貢五月己丑如凉陘癸巳蕭博諾䓁入夏境不與敵
遇縱軍俘掠而還丁酉夏國旺布來降己亥逺夷博索
摩部遣使來貢六月丙辰朔置倒塌嶺都監丙寅謁慶
陵庚午幸慶州謁太安殿壬申詔醫卜屠販奴𨽻及倍
父母或犯事逃亡者不得舉進士輝發哈斯罕博囉滿
逹勒各遣使貢馬甲戌宋遣使來賀伐夏㨗髙麗使俱
至辛巳御金鑾殿試進士秋七月壬辰駐蹕科里巴延
癸巳以燕趙國王洪基領北南樞宻院乙未凖布長和
塔拉弟諤徳來朝加太尉遣之戊戌録囚戊申以左伊
勒希巴蕭唐古為北院樞宻副使壬子獵哈爾吉八月
丁邜凖布酋長楚齊格爾巴爾斯來朝九月壬寅夏人
侵邊逹嚕噶遣六院軍將哈里擊敗之冬十月庚午還
上京辛未夏國王李諒祚母遣使乞依舊稱藩使還詔
諭别遣信臣詣闕當徐思之壬申釋臨潢府役徒甲戌
如中㑹川十一月甲午凖布酋長和塔拉來貢庚戌録
囚壬子出南府宰相韓知白為武定軍節度使樞宻副
使楊績長寧軍節度使翰林學士王綱澤州刺史張宥
徽州刺史知制誥周白海北州刺史閏月乙邜以漢王
特布為中京留守辛未以同知北院樞宻使事蕭格為
南院樞宻使南院大王耶律仁先知北院樞宻使事封
吳王十二月丁亥北府宰相趙王蕭孝友出為東京留
守東京留守蕭嗒尔噶為北府宰相南院樞宻使潞王
察克為南院大王庚戌韓國王蕭惠徙封魏王致仕壬
子夏國李諒祚依上表乞使舊臣屬
二十年春正月戊戌駐蹕混同江二月甲申遣前北院
都監蕭友括䓁使夏國索党項叛户己丑如蒼耳濼甲
辰吐蕃遣使來貢三月壬子朔幸黒水夏五月癸丑蕭
友括䓁使夏還李諒祚母表乞如党項權進馬駞牛羊
䓁物己巳夏國遣使求唐隆鎮及乞罷所建城邑以詔
荅之六月丙戌詔以所獲李元昊妻及前後所俘夏人
安置蘇州以伐夏所獲物遣使遺宋秋七月如秋山九
月詔更定條制駐蹕中㑹川冬十月己邜朔括諸道軍
籍十一月庚申以特哩衮都監蕭穆嚕為左伊勒希巴
甲子命東京留守司總領户部内省事丁邜罷中丞記
録職官過犯令承旨總之十二月乙酉以皇太后行再
生禮肆赦
二十一年春正月辛亥如混同江二月如魚兒濼夏四
月癸未以國舅詳衮蕭阿拉為西北路招討使封西平
郡王六月丙子駐蹕永安山秋七月甲辰朔召北府宰
相蕭塔喇噶南府宰相漢王特布南院樞宻使蕭格知
北院樞宻使事仁先䓁賜坐論古今治道戊申祀天地
己酉詔北南樞宻院日再奏事壬子追尊太祖之祖為
簡獻皇帝廟號𤣥祖祖妣為簡獻皇后太祖之考為宣
簡皇帝廟號徳祖妣為宣簡皇后追封太祖伯父額爾
竒木葉穆為蜀國王裕悦實嚕為隋國王以燕趙國王洪
基為天下兵馬大元帥知特哩衮事詔諭之癸亥近侍
實達爾鄂博偽學御畫免死配役終身甲子如秋山戊
辰謁慶陵以南院樞宻使蕭格為北院樞宻使封吳王
辛未如慶州壬申追封太祖弟伊徳實為許國王八月
戊子太尉烏哲薨詔配享聖宗廟九月乙邜平州進白
兎己未謁懐陵庚申追上嗣聖皇帝天順皇帝尊諡
更諡彰徳皇后曰靖安癸亥謚齊天皇后曰仁徳皇后甲
子謁祖陵增太祖謚大聖大明神烈天皇帝更謚貞烈
皇后曰淳欽恭順皇帝曰章肅后蕭氏謚曰和敬冬十
月戊寅駐蹕中㑹川丁亥夏國李諒祚遣使乞弛邉備
即遣蕭友括奉詔諭之戊子幸顯懿二州甲午遼興軍
節度使蕭實喇封鄭王南院大王潞王察克爲南院樞
宻使進封越國王戊戌射虎於南薩哈巴辛丑謁乾陵
十一月壬寅朔增謚文獻皇帝為文獻欽義皇帝及謚
二后曰端順曰柔貞復更諡世宗孝烈皇后為懐節丁
未增孝成皇帝諡曰孝成康靖皇帝更諡聖神宣獻皇
后為睿智甲子次中㑹川回鶻阿爾斯蘭遣使貢名馬
文豹丙寅録囚十二月戊戌以北府宰相塔喇噶為南
京統軍使鄭王實喇北府宰相契丹行宫都部署耶律
義先特哩衮釋役徒限年者
二十二年春正月乙巳如混同江二月丙子回鶻阿爾
斯蘭為隣國所侵遣使求援庚辰如春水三月癸亥李
諒祚以賜詔許降遣使來謝丙寅如黒水濼夏四月戊
子獵鶴淀五月壬寅詔内地州縣植果六月壬申駐蹕
呼哩山癸未髙麗來貢秋七月己酉凖布大王通特古
斯率諸部長獻馬駞庚申如黒嶺閏月庚午烏爾古來
貢癸巳長春州置錢帛司九月壬辰夏國李諒祚遣使
進降表甲午遣南靣林牙髙嘉努䓁奉詔撫諭冬十月
丙申朔日有食之十一月辛邜詔諸職事官以禮受代
及以罪去者置籍嵗申樞宻院十二月丙申朔詔回鶻
部副使以契丹人充庚子應聖節曲赦徒以下罪壬子
詔大臣曰朕與宋主約為兄弟歡好嵗久欲見其繪像
可諭來使
二十三年春正月己巳如混同江癸酉獵雙子淀戊子
夏國遣使來貢方物壬辰如春水甲午獵盤直坡三月丁
亥幸皇太弟重元帳夏四月癸邜髙麗遣使來貢癸丑
獵和濟格爾五月己丑李諒祚乞進馬駞詔嵗貢之庚
寅駐蹕永安山壬辰夏國遣使來貢六月丙申如慶州
己亥謁慶陵壬寅髙麗王徽請官其子詔加檢校太尉
辛亥吐蕃遣使來貢秋七月己巳夏國李諒祚遣使來
求婚甲戌如秋山己邜詔八房族巾幘九月庚寅獵遇
三虎縱犬獲之冬十月丁酉駐蹕中京戊戌幸新建祕
書監辛丑有事於祖廟癸丑以開泰寺鑄銀佛像曲赦
在京囚丙子李諒祚遣使進誓表十一月乙丑凖布部
長來貢壬申帝率羣臣上皇太后尊號曰仁慈聖善欽
孝廣徳安靜貞純懿和寛厚崇覺儀天皇太后大赦内
外官進級有差癸未録囚甲申羣臣上皇帝尊號曰欽
天奉道祐世興厯武定文成聖神仁孝皇帝冊皇后蕭
氏曰貞懿慈和文惠孝敬廣愛崇聖皇后十二月丙申
如中㑹川
二十四年春正月癸亥如混同江戊辰朝皇太后辛巳
宋遣使來賀饋馴象二月己丑朔召宋使釣魚賦詩癸
巳如長春河甲寅夏國遣使來賀三月癸亥皇太弟重
元生子曲赦行在及長春鎮北二州徒以下罪夏五月
駐蹕南崖秋七月壬午如秋山次南崖之北峪不豫八
月丁亥疾大漸召燕趙國王洪基諭以治國之要戊子
大赦縱五坊鷹鶻焚釣魚之具己丑帝崩于行宫年四
十遺詔燕趙國王洪基嗣位清寧元年十月庚子上尊
諡為神聖孝章皇帝廟號興宗
贊曰興宗即位年十有六矣不能先尊母后而尊其母
以致臨朝專政賊殺不辜又不能以禮幾諌使齊天死
於弑逆有虧王者之孝惜哉若夫大行在殯飲酒博鞠
壘見簡書及其謁遺象而哀慟受宋弔而衰絰所為若
出二人何為其然與至於感富弼之言而申南宋之好
許諒祚之盟而罷西夏之兵邉鄙不聳政事内修親䇿
進士大修條制下至士庻得陳便冝則求治之志切矣
于時左右大臣曾不聞一賢之進一事之諌欲庻幾古
帝王之風其可得乎雖然聖宗而下可謂賢君矣
　
　
　
　遼史卷二十
欽定四庫全書
　遼史卷二十一
　　元中書右丞相總裁托克托等修
　本紀第二十一
　　道宗一
道宗孝文皇帝諱洪基字納琳小字察喇興宗皇帝長
子母曰仁懿皇后蕭氏六嵗封梁王重熙千一年進封
燕國總領中丞司事眀年總北南院樞宻使事加尚書
令進封燕趙國王二十一年為天下兵馬大元帥知特里
衮事預朝政帝沈靜嚴毅每朝興宗為之歛容二十
四年八月己丑興宗崩即皇帝位於柩前哀慟不聴政
辛邜百僚上表固請許之詔曰朕以菲徳託居士民之
上苐恐智識有不及羣下有未信賦歛妄興賞罰不中
上恩不能及下下情不能逹上凡爾士庻直言無諱可
則擇用否則不以為愆卿䓁其軆朕意壬辰以皇太弟
重元為皇太叔免漢拜不名癸巳遣使報哀於宋及夏
髙麗甲午遣重元安撫南京軍民戊戌以遺詔命西北
路招討使西平郡王蕭阿拉為北府宰相仍權知南院
樞宻使事北府宰相蕭實喇為武定軍節度使辛丑改
元清寕大赦九月戊午詔常所幸圍場外無禁庚申詔
䕶衞士外不得佩刃入宫非勲戚後及額爾竒木副使
承應職事人不得冠巾壬戌詔額爾竒木及副使之族
并民奴賤不得服塔納水獺䘮刀柄兔鶻鞍勒珮子不
許用犀玉果勒圖犀惟大将軍不禁乙丑賜内外臣僚
爵賞庚午尊皇太后為太皇太后辛未遣左伊勒希巴
蕭穆嚕翰林學士韓運以先帝遺物遺宋癸酉遣使以
即位報宋丙子尊皇后為皇太后宴菆塗殿以上京留
守宿國主辰賫為南京留守壬午遣使賜髙麗夏國先
帝遺物冬十月丁亥有司請以帝生日為天安節從之
以吴王仁先同知南京留守事陳王圖伯特為南府宰
相進封吴王壬寅以順義軍節度使實紳努為南院大
王十一月甲子𦵏興宗皇帝於慶陵宋及髙麗遣使來
㑹名其山曰永興丙寅以南院大王海古勒為中京留
守北府宰相西平郡王蕭阿拉進封韓王壬申次懐州
有事於太宗穆宗廟甲戌謁祖陵戊寅冬至有事於太
祖景宗興宗廟不受賀十二月丙戌詔左伊勒希巴曰
朕以眇冲獲嗣大位夙夜憂懼恐弗克任欲聞直言以
匡其失今已數月未見所以副朕委任股肱耳目之意
其令内外百官比秩滿各言一事仍轉諭所部無貴賤
老幼皆得直言無諱戊子應聖莭上太皇太后夀宴羣
臣命婦冊妃蕭氏為皇后進封皇弟越王和囉噶為魯
國王許王阿林為陳國王楚王尼嚕古徙封吴王辛邜
詔部署院事有機宻即奏其投謗訕書輒受及讀者並
棄市癸巳皇族實公悖毋伏誅甲午以樞宻副使姚景
行為參知政事翰林學士吴湛為樞宻副使參知政事
同知樞宻院事韓紹文為上京留守丙申宋遣歐陽修
䓁來賀即位戊戌詔設學飬士頒五經傳䟽置博士助
教各一貟癸邜以知涿州楊續參知政事兼同知樞宻
院事庚戌以聖宗在時生辰赦上京囚是年御清凉殿
放進士張孝傑䓁四十四人
二年春正月丙辰詔諸州郡官及僚屬决囚諸部族例
己巳詔二孟古部與世預宰相節度使選者免皮室軍
是月幸魚児濼二月乙酉以左伊勒希巴蕭穆嚕知西
南面招討都監事乙巳以興宗在時生辰宴羣臣命各
賦詩三月丁巳應聖節曲赦百里内囚己邜御製放鷹
賦賜羣臣諭任臣之意閏月己亥始行東京所鑄錢乙
巳南京獄空進留守以下官夏四月甲子詔曰方夏長
飬鳥獸孶育之時不得縱火於郊五月戊戌謁慶陵甲
辰有事於興宗廟六月丁巳詔宰相舉才能之士戊午
命有司籍軍補邊戍辛酉凖布酋長來朝貢方物丁邜
髙麗遣使來貢辛未罷史官預聞朝議俾問宰相而後
書乙亥中京蝗災丙子詔强盗得實者聴諸路决之丁
丑南院樞宻使趙國王察克為上京留守同知南京留
守事吳王仁先為南院樞宻使乙酉遣使分道平賦稅
繕戎噐勸農桑禁盗賊八月辛未如秋山九月庚子幸
中京祭聖宗興宗於㑹安殿冬十月丙子如中㑹川十
一月戊戌知左伊勒希巴事耶律華喇為伊勒希巴北
院大王耶律仙童知黄龍府事甲辰文武百僚上尊號
曰天祐皇帝后曰懿徳皇后大赦乙巳以皇太叔重元
為天下兵馬大元帥徙封趙國王察克為魏國王魯國
王和囉噶為宋國王陳國王阿林為秦國王吳王尼嚕
古進封楚國王百官進遷有差十二月戊申朔以韓王
蕭阿拉為北院樞宻使東京留守宿國王辰賫北府宰
相宋國王和囉噶上京留守秦國王阿林知中丞司事
甲寅上皇太后尊號曰慈懿仁和文惠孝敬廣愛宗天
皇太后
三年春正月庚辰如鴨子河丙戌置倒塌嶺節度使乙
未五國部長來貢方物二月己未如大魚濼三月辛巳
以楚國王尼嚕古為武定軍節度使夏四月丙辰清暑
永安山五月己亥如慶陵獻酎於金殿同天殿六月辛
未魏國王察克為特哩衮同知樞宻院事蕭唐古南府
宰相魏國王特布東京留守秋七月甲申南京地震赦
其境内乙酉如秋山八月辛亥帝以君臣同志華夷同
風詩進皇太后九月庚子幸中㑹川冬十月己酉謁祖
陵庚申謁譲國皇帝及世宗廟辛酉奠酎於玉殿十一
月丙子左伊勒希巴蕭穆嚕為契丹行宫都部署庚子
髙麗遣使來貢十二月庚戌禁職官於部内假貸貿易
戊辰太皇太后不豫曲赦行在五百里内囚己巳太皇
太后崩
四年春正月壬申朔遣使報哀於宋夏如鴨子河釣魚
癸酉宋遣使奉宋主繪像來丁亥知易州事耶律佛徳
秩滿部民乞留許之二月丙午詔伊勒希巴諸路鞫死
罪獄具仍令别州縣覆案無寃然後决之稱寃者即具
奏庚戌如魚児濼三月戊寅募天徳鎮武東勝䓁處勇
㨗者籍為軍甲午肆赦夏四月甲辰謁慶陵丁夘宋遣
使弔癸五月庚午朔上大行太皇太后尊諡曰欽哀皇
后癸酉𦵏慶陵夏國髙麗遣使來㑹乙酉如永安山清
暑六月乙丑以北院樞宻使鄭王蕭格為南院樞宻使
徙封楚王南院樞宻使吳王仁先為北院樞宻使秋七
月辛巳制諸掌内藏庫官盗兩貫以上者許奴婢告壬
午獵于黒嶺冬十月戊戌朔同知東京留守事海古勒
為南院大王保安軍節度使希逹為奚六部大王十一
月癸酉行再生及柴冊禮宴羣臣於八方陂庚寅御清
風殿受大冊禮大赦以吳王仁先為南京兵馬副元帥
徙封隋王壬午謁太祖及諸帝宫丙戌祠木葉山禁造
玉噐十二月辛丑弛塔納水獺裘之禁乙巳許士庻畜
鷹辛亥南院樞宻使楚王蕭格復為北院樞宻使閏月
己巳賜皇太叔重元金劵是嵗皇子濬生
五年春如春州夏六月甲子朔駐蹕納克濼己丑南院
樞宻使蕭阿蘇為北府宰相樞宻副使耶律伊遜南院
樞宻使特哩衮察克遼興軍節度使魯王謝嘉努武定
軍節度使東京留守吳王特布西京留守秋七月丁酉
以烏爾古徳哷勒詳衮蕭穆嚕為左伊勒希巴冬十月
壬子朔幸南京祭興宗於嘉寧殿十一月禁獵十二月
壬戌以北院林牙奚瑪魯為右伊勒希巴叅知政事吳
湛以弟洵冒入仕籍削爵為民是年上御百福殿放進
士梁援等百一十五人
六年春如鴛鴦濼夏五月戊子朔監修國史耶律伯請
編次御製詩賦即命為序己酉駐蹕納克濼六月戊午
朔以東北路女直詳衮髙嘉努為特哩衮壬戌遣使録
囚丙寅中京置國子監命以時祭先聖先師癸未以隋
王仁先為北院大王賜御製誥冬十月甲子駐蹕藕絲
淀
七年春三月庚戌如春州以耶律伊遜知北院樞宻使
事夏四月辛未禁吏民畜海東青鶻五月丙戌清暑永
安山丙午謁慶陵辛未殺東京留守陳王蕭阿拉六月
壬子朔日有食之甲子以蕭穆嚕為順義軍節度使丁
卯幸𢎞義永興崇徳三宫致祭射栁賜宴賞賚有差戊
辰行再生禮復命羣臣分朋射桞丁丑以楚國王尼嚕
古知南院樞宻使事秋九月丁丑駐蹕藕絲淀冬十一
月壬午以知黄龍府事耶律阿勒扎為南院大王
　
　
　
　
　
　
　
　
　
　
　
　
　遼史卷二十一
欽定四庫全書
　遼史卷二十二
　　元中書右丞相總裁托克托等修
　本紀第二十二
　　道宗二
八年春正月癸丑如鴨子河二月駐蹕納克濼三月戊
申朔楚王蕭格致仕進封鄭國王夏五月武都温特哩
衮圖圖爾噶䓁乞嵗貢馬駞許之六月駐蹕圖古勒辛
丑以右伊勒希巴奚瑪魯為奚六部大王是月御清凉
殿放進士王鼎等九十三人秋七月甲子射熊於愛實
拉冬十月甲戌朔駐蹕都爾嘉十二月庚辰以知北院
樞宻使事蕭特古斯為北院樞宻使癸未幸西京戊子
以皇太后行再生禮曲赦西京囚
九年春正月幸鴛鴦濼辛未禁民鬻銅三月辛未宋主
禎殂以姪曙為子嗣位夏五月丙午隋王仁先為南院
樞宻使徙封許王清暑赫哷蘇秋七月丙辰如太子山
戌午皇太叔重元與其子楚國王尼嚕古及陳國王辰
禄同知北院樞宻使事蕭呼都克衞王特布林牙聶羅
布爾古統軍使蕭逹勒逹駙馬都尉參及弟珠展圖古
勒旗皷伊喇詳衮耶律果玖文班太保希卜蘇内藏提
㸃烏爾古䕶衞左太保特卜庫諳逹副官使䍐嘉努寳
神努䓁凡四百人誘脅弩手軍犯行宫時南院樞宻使
許王仁先知北樞宻院事趙王耶律伊遜南府宰相蕭
唐古北院宣徽使蕭罕嘉努北院樞宻副使蕭惟信敦
睦宫使耶律良䓁率宿衞士卒數千人禦之尼嚕古躍
馬突出将戰為近侍詳衮渤海阿蘇䕶衞蘇射殺之己
未族逆黨家庚申重元亡入大漠自殺辛酉詔諭諸道
壬戌以仁先為北院樞宻使進封宋王加尚父耶律伊
遜南院樞宻使罕嘉努殿前都㸃檢封荆王蕭惟信耶
律馮嘉努並加太子太傅宿衞官蕭伊遜回鶻海蘭紐
斡哩耶律托卜嘉阿蘇宫分人濟嚕克錫黙伊遜珠嚕
並加上将軍諸䕶衞及士卒庖夫弩手傘子䓁三百餘
人各授官有差耶律良宻告重元變命籍横帳額爾竒
木房為漢人行宫都部署癸亥特布訴為重元䓁所脅
詔削爵流鎮州戊辰以黒白羊祭天八月庚午朔遣使
安撫南京吏民癸酉以永興宫使耶律托卜嘉有定亂
功為同知㸃檢司事冬十月戊辰朔幸興王寺庚午以
六部院太保耶律和卓知南院大王事是月駐蹕藕絲
淀十一月辛丑以南院宣徽使蕭玖格為北府宰相己
未追封故富春郡王耶律義先為許王是嵗封皇子濬
為梁王
十年春正月己亥北幸二月禁南京民决水種粳稲秋
七月壬申詔决諸路囚辛巳禁僧尼私詣行在妄述禍
福取財物九月壬寅幸懐州謁太宗穆宗廟冬十月壬
辰朔駐蹕中京戊午禁民私刋印文字十一月甲子定
吏民衣服之制辛未禁六齋日屠殺丁丑詔求乾文閣
所闕經籍命儒臣校讐庚辰彰國軍節度使韓色實為
特哩衮詔南京不得私造御用綵段私貨鐡及非時飲
酒命南京三司毎嵗春秋以官錢饗将士十二月癸巳
北院大王蕭烏爾古納為契丹行宫都部署是嵗南京
西京大熟
咸雍元年春正月辛酉朔文武百僚加上尊號曰聖文
神武全功大略廣智聰仁睿孝天祐皇帝改元大赦冊
梁王濬為皇太子内外官賜級有差甲子如魚児濼庚
寅詔諸遇正旦重午冬至别表賀東宫三月丁亥以知
興中府事楊績知樞宻院事夏四月辛邜以知樞宻院
事張嗣復疾改知興中府事庚子清暑圖古勒五月辛
巳夏國遣使來貢秋七月丙子皇太后射獲熊賞賚百
官有差八月丙申客星犯天廟詔諸路備盗賊嚴火禁
九月乙亥駐蹕藕絲淀丁丑左伊勒希巴繅古為孟父
詳衮冬十月丁亥朔幸醫巫閭山己亥皇太后射獲虎
大宴羣臣令各賦詩十一月壬戌有星如斗逆行隠隠
有聲十二月甲午以遼王仁先為南京留守徙封晉王
辛亥以南京留守蕭惟信為左伊勒希巴壬子熒惑與
月並行自旦至午
二年春正月丁巳如鴨子河宋賀正使王嚴卒以禮送
還癸未幸山榆淀二月甲午召武定軍節度使姚景行
問以治道拜南院樞密使三月辛巳以南北路詳衮耶
律韓福努為北院大王壬午彗星見於西方夏四月霖
雨五月乙亥駐蹕圖古勒辛巳以戸部使劉詵為樞宻
副使六月丙戌回鶻來貢甲辰凖布來貢秋七月癸丑
朔以西北路招討使蕭珠展為北府宰相左伊勒希巴
蕭惟信南院樞宻使同知南院樞宻使事耶律伯特哩
衮南院樞宻使事姚景行致仕庚申録囚辛酉景行復前
職丁邜如藕絲淀以嵗旱遣使賑山後貧民九月壬子
朔日有食之以參知政事韓孚為樞宻副使冬十二月
壬午以知樞宻院事楊績為南院樞宻使樞宻副使劉
詵叅知政事戊子僧守志加守司徒丁酉以西京留守
和卓為南院大王辛丑以蕭珠展為武定軍節度使是
年御永安殿放進士張臻䓁百一人
三年春正月辛亥如鴨子河甲子御安流殿釣魚三月
癸亥宋主曙殂子頊嗣位遣使告哀即遣右䕶衞太保
蕭托卜嘉翰林學士陳覺䓁弔祭閠月丁亥扈駕軍營
火賜錢粟及馬有差辛邜駐蹕春州北淀乙巳以蕭烏
爾古納為北府宰相夏五月壬辰駐蹕納克濼壬寅賜
随駕諸官工人馬六月戊申有司奏新城縣民楊從謀
反偽署官吏上曰小人無知此兒戲耳流其首惡餘釋
之庚戌宋遣使饋其先帝遺物辛未宋以即位遣陳襄
來報即遣知黄龍府事蕭特古斯中書舍人馬絃往賀
壬戌南府宰相韓王蕭唐古致仕壬申以廣徳軍節度
使耶律瑞努為南府宰相度支使趙徽叅知政事秋七
月辛丑熒惑晝見凡三十五日九月戊戌詔給諸路囚
糧癸邜幸南京冬十一月壬辰夏國遣使進回鶻僧金
佛梵覺經十二月丁未以叅知政事劉詵為樞宻副使
東北路詳衮果巴南院大王樞宻直學士張孝傑叅知
政事己酉以張孝傑同知樞宻院事丁巳行再生禮赦
死罪以下是月夏國王李諒祚薨是嵗南京旱蝗
四年春正月甲戌朔日有食之丙子如鴛鴦濼辛巳改
易州兵馬使為安撫使丁亥獵炭山辛邜遣使振西京
饑民二月甲辰朔詔元帥府募軍壬子夏國王李諒祚
子秉常遣使告哀癸丑頒行御製華嚴經贊丁邜北行
三月丙子遣使夏國弔祭甲申振應州饑民乙酉詔南
京除軍行地餘皆得種稻庚寅振朔州饑民乙未夏國
李秉常遣使獻其父諒祚遺物夏四月戊午阿爾斯蘭
回鶻來貢五月丙戌駐蹕圖古勒六月壬子西北路雨
穀方三十里丙寅以北院林牙耶律卓克算為北院大
王右伊勒希巴蕭素颯中京留守秋七月壬申置烏爾
古徳哷勒都統軍司丙子獵黒嶺南京霖雨地震九月
己亥駐蹕藕絲淀冬十月辛亥曲赦南京徒罪以下囚
永清武清安次固安新城歸義容城諸縣水復一嵗租
戊辰冊李秉常為夏國王十二月辛亥夏國遣使來貢
五年春正月凖布叛以晉王仁先為西北路招討使領
禁軍討之夏六月己亥駐蹕圖古勒丙午吐蕃遣使來
貢壬戌以南院樞宻使蕭惟信知北院樞宻使事秋七
月乙丑朔日有食之戊辰夏國遣使來謝封冊癸未詔
禁皇族恃勢侵漁細民八月謁慶陵九月戊辰仁先遣
人奏準布㨗冬十月己亥駐蹕藕絲淀十一月丁卯詔
四方館副使止以契丹人充丁丑五國博和哩部叛命
蕭素颯討之閏月戊申夏國王李秉常遣使乞賜印綬
己未僧志福加守司徒十二月甲子行皇太子再生禮
减諸路徒以下罪一等乙丑詔百官廷議國政甲戌五
國來降仍獻方物
六年春正月甲午如千鵝濼二月丙寅凖布來朝貢方
物夏四月癸未西北路招討司以所降凖布酋長至行
在五月甲辰清暑圖古勒甲寅設賢良科詔應是科者
先以所業十萬言進六月辛巳凖布來朝乙酉特哩衮
耶律伯為中京留守是月御永安殿放進士趙廷睦䓁
百三十八人秋七月辛亥獵和羅努克特八月丙子耶
律伯薨追封遼西郡王九月庚戌幸藕絲淀甲寅以馬
希白詩才敏妙十吏書不能給召試之冬十月丁邜五
國部長來朝壬申西北路招討司擒凖布酋長來獻十
一月乙邜禁鬻生熟鐡於回鶻凖布等界十二月戊午
加圓釋法鈞二僧並守司空己未以坤寧節赦徒罪以
下辛酉禁漢人捕獵
七年春正月戊子如鴨子河二月乙丑女直進馬丙寅
以南院樞宻使姚景行知興中府事三月己酉以討五
國功加知黄龍府事蒲延懐化軍節度使髙元紀易州
觀察使髙正並千牛衞上将軍五國節度使蕭托斯和
寧江州防禦使大榮並静江軍節度使幸黒水夏四月
癸酉如納克濼乙亥禁布帛短狹不中尺度者六月己
邜吐蕃來貢癸未南院大王果巴致仕秋七月甲申朔
以東北路詳衮哈爾吉為南院大王西南面招討使實
徳努為奚六部大王己丑遣使按問五京囚庚子如藕
絲淀八月辛巳置佛骨於招仙浮圖罷獵禁屠殺冬十
月己夘如醫巫閭山壬戌以南府宰相耶律瑞努為南
京統軍使戊辰謁乾陵庚辰詔百官廷議國事十一月
戊子免南京流民租己丑振饒州饑民丙午髙麗遣使
來貢十二月壬子以契丹行宫都部署耶律呼圖克知
北院樞宻使事知北院樞宻使事蕭惟信為南府宰相
兼契丹行宫都部署丁巳漢人行宫都部署李仲禧北
院宣徽使劉霖樞宻副使王觀都承旨楊興功各賜國
姓戊寅回鶻來貢是嵗春州斗粟六錢
　
　
　
　
　
　
　
　遼史卷二十二
欽定四庫全書
　遼史卷二十三
　　元中書右丞相總裁托克托等修
　本紀第二十三
　　道宗三
八年春正月癸未烏爾古徳哷勒詳衮耶律超等奏北
邊㨗以戰多殺人飯僧南京中京甲申如魚兒濼壬寅
昏霧連日二月丙辰北南樞宻院言無事可陳壬戌以
討北部功烏爾古徳哷勒詳衮耶律超知北院大王事
都監蕭阿嚕岱烏爾古徳哷勒詳衮加左監門衛上將
軍嵗饑免武安州租税振恩蔚順惠等州民三月癸夘
有司奏春泰寧江三州三十餘人願為僧尼受具足戒
許之夏四月壬子振義饒二州民丁巳駐蹕圖埓實己
邜清暑圖古勒五月壬午晉王仁先薨六月甲寅振易
州貧民己未振中京甲子振中興府甲戌封北府宰相
楊績為趙王樞宻副使耶律觀參知政事兼知南院樞
宻使事丁丑髙麗遣使來貢秋七月己邜慶州靳文髙
八世同居詔賜爵丙申振饒州饑民丁酉幸黒嶺丁未
以御書華嚴經五頌示羣臣閏月辛未射熊於羖羊山
八月庚辰混同郡王海古勒薨遣使致祭九月甲子駐
蹕藕絲淀冬十月己丑參知政事耶律觀矯制營私第
降為庶人癸巳回鶻來貢十一月庚戌免祖州税丙辰
大雪許民樵採禁地丁邜賜延昌宮貧户錢十二月戊
辰漢人行宮都部署耶律仲禧封韓國公樞宻副使參
知政事趙徽出為武定軍節度使樞宻副使柴徳滋參
知政事漢人行宮副部署耶律大悲努陞都部署同知
南院樞宻使事蕭罕嘉努知左伊勒希巴事丁丑以坤
寧節大赦庚寅賜髙麗佛經一藏
九年春正月丁未如雙濼夏四月壬辰如旺國崖秋七
月甲辰獵大熊山戊申烏爾古徳哷勒統軍言八鍚林
徳哷勒人殺節度使以叛詔威烏爾古部軍分擊之丙
寅南京奏歸義淶水兩縣蝗飛入宋境餘為蜂所食八
月丙申以耶律仲禧為南院樞宻使九月癸邜駐蹕都
爾嘉冬十月幸隂山遂如西京十一月戊午詔行幸之
地免租一年甲子南院大王哈爾吉致仕十二月辛未
以知北院樞宻使事耶律伊遜為中京留守南院宣徽
使耶律薩喇為南院大王壬辰髙麗夏國竝遣使來貢
十年春正月乙邜如鴛鴦濼二月癸未蠲平州復業民
租賦戊子凖布來貢三月甲子如圖古勒以耶律超為
北院大王夏四月旱辛未以奚人逹魯三世同居賜官
旌之五月丙寅錄囚六月戊辰親出題試進士壬申詔
臣庶言得失丙子御永安殿䇿賢良秋七月丙辰如秋
山癸邜謁慶陵九月庚戌幸東京謁二儀五鸞殿癸亥
祠木葉山冬十月丁邜駐蹕藕絲淀丁丑詔有司頒行
史記漢書十一月戊午髙麗遣使來貢十二月辛巳改
明年為太康大赦
太康元年春正月乙未如混同江壬寅振雲州饑二月
丁邜祥州火遣使恤災乙酉駐蹕大魚濼丁亥以獲鵝
加鷹坊使耶律揚魯為工部尚書三月乙巳命皇太子
寫佛書夏四月丙子振平州饑乙酉如犢山閏月丙午
振平濼二州饑庚戌皇孫延禧生五月甲子賜妃之親
及東宮僚屬爵有差六月癸巳以興聖宮使奚謝嘉努
知奚六部大王事戊戌知三司使事韓操以錢榖増羡
授三司使癸邜遣使按諸路囚以特哩衮大悲努為始
平軍節度使參知政事柴徳滋武定軍節度使乙邜吐
蕃來貢丙辰詔皇太子總領朝政仍戒諭之以武定軍
節度使趙徽為南府宰相樞宻副使楊遵朂參知政事
秋七月辛酉朔獵平地松林丙寅振南京貧民八月庚
寅朔日有食之九月乙亥駐蹕藕絲淀己邜以南京饑
免租税一年仍出錢粟振之冬十月西北路酋長希斯
吹丹雙寛等來降十一月辛酉皇后被誣賜死殺伶人
趙惟一髙長命竝藉其家屬十二月己丑以南京統軍
使耶律瑞努為特哩衮漢人行宮都部署耶律霂樞宻
副使同知東京留守事蕭道拉伊勒希巴庚寅賜張孝
傑國姓壬辰以西京留守事蕭雅嚕為左伊勒希巴
二年春正月己未如春水庚辰駐蹕雙濼二月戊子振
黄龍府饑癸丑南京路饑免租税一年三月辛酉皇太
后崩壬戌遣殿前副㸃檢耶律轄呼報哀於宋癸亥遣
使報哀於髙麗夏國丁邜大赦戊寅以皇太后遺物遣
使遺宋夏六月乙酉朔上大行皇太后尊諡曰仁懿皇
后戊子宋及髙麗夏國各遣使弔祭甲午葬仁懿皇后
於慶陵己亥駐蹕圖古勒壬寅出北院樞宻使魏王耶
律伊遜為中京留守丁未冊皇后蕭氏封其父祗候郎
君必埓哩為趙王叔西北路招討使額哩頁遼西郡王
漢人行宮都部署駙馬都尉鍚黙桞城郡王參知政事
楊遵朂知南院樞宻使事北院樞宻副使蕭蘇色知北
院樞宻使事漢人行宮副部署劉詵參知政事己酉南
府宰相趙徽致仕秋七月戊辰如秋山癸酉桞城郡王
錫黙薨八月庚寅獵遇麛失其毋憫之不射九月戊午
以南京蝗免明年租税己邜駐蹕藕絲淀冬十月戊戌
召中京留守魏王耶律伊遜復為北院樞宻使十一月
甲戌上欲觀起居注修注郎布當及和爾沁等不進各
杖二百罷之流林牙蕭岩夀於威部是月南京地震民
舎多壊十二月己丑以左伊勒希巴蕭托卜嘉為南院
統軍使
三年春正月癸丑如混同江乙邜省諸道春貢金帛及
停周嵗所輸尚方銀二月壬午朔東北路統軍使蕭罕
嘉努加尚父封吳王甲申詔北院樞宻使魏王耶律伊
遜同母兄逹納同母弟阿蘇世預北南院樞宻之選異
母諸弟世預額爾竒木之選己丑如魚兒濼辛邜中京
饑罷巡幸夏四月乙酉泛舟黒龍江五月丙辰玉田安
次蝝傷稼癸亥日中有黒子己巳駐蹕犢山乙亥北院
樞宻使耶律伊遜奏右䕶衛太保察喇等告北院樞宻
使蕭蘇色等八人謀立皇太子上以無狀不治出蘇色
等三人補外䕶衛薩巴等六人各鞭百餘徙於邊丙子
以西北路招討使遼西郡王蕭額哩頁為北府宰相兼
知契丹行宮都部署事戊寅詔告謀逆事者重加官賞
六月己邜朔耶律伊遜令牌印郎君蕭額圖琿誣首甞
預蘇色等謀籍其姓名以告即命伊遜及耶律仲禧蕭
額哩頁耶律孝傑楊遵朂雅克綽竒蕭錫沙等鞫治杖
皇太子囚之宮中辛巳殺宿直官徳埓哩等三人壬午
殺宣徽使托卜嘉等二人癸未殺始平軍節度使薩喇
等十人又遣使殺上京留守蘇色及已徙䕶衛薩巴等
六人乙酉殺耶律托卜嘉及其弟辰賚丙戌廢皇太子
為庶人囚之上京己丑回鶻來貢殺東京留守同知耶
律和勒博辛邜殺蘇色等諸子籍其家戊申遣使按五
京諸道獄秋七月辛亥䕶衛太保察喇加鎮國大將軍
預圖魯卜部節度使之選室韋察喇及蕭保神努穆爾
古並加左衛大將軍牌印郎君額圖琿尚皇女趙國公
主授駙馬都尉始平軍節度使祗候郎君耶律托卜嘉
及蕭特古斯並加監門衛上將軍壬子知北院樞宻副
使蕭罕嘉努為漢人行宫都部署乙丑如秋山丁丑謁
慶陵八月庚寅漢人行宫都部署蕭罕嘉努薨辛丑謁
慶陵九月癸亥玉田貢嘉禾壬申修乾陵廟冬十月辛
丑駐蹕藕絲淀十一月北院樞宻使耶律伊遜遣其私
人盗殺庶人濬於上京閏十二月戊午以北府宰相遼
西郡王蕭額哩頁知北院樞宻使事左伊勒希巴耶律
雅克為契丹行宫都部署丙寅預行正旦禮是嵗南京
大熟
四年春正月庚辰如春水甲午振東京饑二月乙丑駐
蹕薩古雅戊辰東路統軍使耶律旺玖為特哩衮夏四
月辛亥髙麗遣使乞賜鴨淥江以東地不許五月丙戌
駐蹕㪚水原六月甲寅凖布諸酋長進良馬秋七月甲
戌諸路奏飯僧尼三十六萬八月癸邜詔有司決滯獄
九月乙未駐蹕藕絲淀庚子五國部長來貢冬十月癸
邜以參知政事劉伸為保静軍節度使十一月丁亥禁
士庶服用錦綺日月山龍之文己丑回鶻遣使來貢庚
寅南院樞宻使耶律仲禧為廣徳軍節度使辛邜錦州
民張寳四世同居命諸子三班院祗候十二月丁邜以
北院樞宻副使耶律霂知北院樞宻使事
　
　
　
　
　
　
　
　
　
　
　
　
　
　遼史卷二十三
　遼史卷二十三考證
十年　按通鑑是年為宋神宗熙寧七年二月遼使蕭
　禧來議疆事遣太常少卿劉忱報之八年三月蕭禧
　復來遣知制誥沈括報之七月以王安石言詔韓縝
　如河東割地七百里以畀遼遂為異日興兵之端契
　丹國志蕭禧作蕭扈書此事時日皆同而紀皆失載
　謹附識
太康三年壬午殺宣徽使托卜嘉等二人乙酉殺耶律
　托卜嘉及其弟辰瑠　按蕭托卜嘉耶律托卜嘉二
　人同名同死一事考蕭托卜嘉傳未嘗為宣徽使耶
　律托卜嘉傳則以宣徽使見殺是死於壬午者為耶
　律托卜嘉乙酉所殺者為蕭托卜嘉不應為耶律托
　卜嘉也苐二人傳無日可考今仍其舊而訂正之
　
　
　遼史卷二十三考證
欽定四庫全書
　遼史卷二十四
　　元中書右丞相總裁托克托等修
　本紀第二十四
　　道宗四
五年春正月壬申如混同江癸酉賜宰相耶律孝傑名
仁傑乙亥如山榆淀三月辛未以宰相仁傑獲頭鵝加
侍中壬辰北院樞宻使魏王耶律伊遜知南院大王事
加裕悦知北院樞宻使事耶律霂為北院樞宻使北院
樞宻副使耶律塔喇台知北院樞宻使事左伊勒希巴
耶律世遷同知北院樞宻使事夏四月己未如納克濼
五月丁亥謁慶陵以契丹行宫都部署耶律雅克為南
府宰相北面林牙耶律永寧伊勒希巴同知南院樞宻
使事蕭托卜嘉及殿前副㸃檢駙馬都尉蕭綽哈並封
蘭陵郡王六月辛亥凖布來貢丁巳以北府宰相遼西
郡王蕭額哩頁為西北路招討使己未遣使錄囚是月
放進士劉瓘等百一十三人秋七月己邜獵夹山八月
庚申命有司撰太宗神功碑立於南京九月己邜詔諸
路毋禁僧徒開壇壬午禁扈從擾民冬十月戊戌夏國
遣使來貢己亥駐蹕都爾嘉壬子詔惟皇子仍一字王
餘並削降丁巳振平州貧民己未以趙王楊績為遼西
郡王魏王耶律伊遜降封混同郡王吳王蕭罕嘉努蘭
陵郡王致仕十一月丁丑召沙門守道開壇於内殿癸
未復南京流民差役三年被火之家免租税一年十二
月丙午彗星犯尾乙邜幸西京戊午行再生禮赦雜犯
死罪以下
六年春正月癸酉如鴛鴦濼辛邜耶律伊遜出知興中
府事三月庚寅封皇孫延禧為梁王忠順軍節度使耶
律佛徳南院大王耶律仲禧南院樞宻使戸部使陳毅
參知政事夏四月乙邜獵炭山五月壬申免平州復業
民租賦一年庚寅以旱禱雨命左右以水相沃俄而雨
降六月戊戌駐蹕納克濼戊申以度支使王績參知政
事庚戌女直遣使來貢秋七月戊辰觀市癸未為皇孫
梁王延禧設旗鼓伊喇六人衛之甲申獵沙嶺閏九月
壬寅祠木葉山己酉駐蹕藕絲淀冬十月己未朔省同
知廣徳軍節度使事命奉先軍節度使兼巡警乾顯二
州丁邜耶律仁傑出為武定軍節度使庚午參知政事
劉詵致仕癸酉以陳毅為漢人行宫都部署王績同知
樞宻院事辛巳回鶻遣使來貢十一月己丑朔日有食
之癸邜召羣臣議政十二月甲子以耶律塔喇台為孟
父詳衮乙丑以蕭托卜嘉為北府宰相耶律世遷知北
院樞宻使事耶律慎思同知北院樞宻使事庚午免西
京流民租賦一年甲戌減民賦丁亥豫行正旦禮戊子
如混同江
七年春正月戊申五國部長來貢甲寅女直貢良馬二
月甲子如魚兒濼夏五月壬子駐蹕嶺西癸丑有司奏
永清武清固安三縣蝗甲寅以蕭托卜嘉兼殿前都㸃
檢蕭綽哈為漢人行宫都部署兼知樞宻院事六月甲
子詔月祭觀徳殿嵗寒食諸帝在時生辰及忌日詣景
宗御容殿致奠丙寅凖布余果南來貢丁邜以翰林學
士王言敷參知政事封北院宣徽使石篤漆水郡王秋
七月戊子如秋山丙申謁慶陵八月丁邜射鹿赤山加
圍塲使尼格為静江軍節度使九月戊子次懐州命皇
后謁懐陵辛邜次祖州命皇后謁祖陵乙巳駐蹕藕絲
淀冬十月戊辰以特哩衮旺玖為南院大王伊勒希巴
奚綽竒為彰國軍節度使十一月乙酉詔嵗出官錢振
諸宫分及邊戍貧戸丁亥幸駙馬都尉蕭綽哈第方飲
宰相梁頴諫曰天子不可飲人臣家上即還宫己亥髙
麗來貢辛巳除帛絹尺度狹短之令十二月丁邜武定
軍節度使耶律仁傑以罪削爵為民辛未知興中府事
耶律伊遜以罪囚於來州
八年春正月甲申如混同江丁酉鐡驪五國諸長各貢
方物二月戊午如山榆淀辛酉詔北南院官凡給驛者
必先奏聞貢新及奏獄訟方許馳驛餘並禁之己巳夏
國獲宋將張天一遣使來獻壬申以耶律佛徳為南府
宰相兼知北院樞宻使雅克為特哩衮蕭托卜嘉兼知
契丹行宫都部署事三月庚戌黄龍府女直部長鐘鼐
率民内附予官賜印綬是月詔行秬黍所定升斗夏四
月壬戌以耶律世遷為上京留守六月辛亥朔駐蹕納
克濼丙辰夏國遣使來貢丁巳以耶律佛徳為北院樞
宻使耶律超格南府宰相劉筠南院樞宻使蕭托卜嘉
兼知北院樞宻使事王績漢人行宫都部署蕭綽哈國
舅詳衮乙丑凖布來貢丙子以耶律慎思知右伊勒希
巴事秋七月甲午如秋山南京霖雨沙河溢永清歸義
新城安次武清香河六縣傷稼九月庚寅謁慶陵丁未
駐蹕藕絲淀大風雪牛馬多死賜扈從官以下衣馬有
差冬十月乙邜詔華格傅導梁王延禧加金吾衛大將
軍丙子謁乾陵十一月壬午以伊實大王蕭哈噶為南
院宣徽使權知奚六部大王事圖罕為本部大王十二
月癸丑烏爾古徳哷勒統軍使耶律瑪古為北院大王
庚申降皇后為惠妃出居乾陵
九年春正月辛巳如春水夏四月丙午朔大雪平地丈
餘馬死者十六七五月如黒嶺六月己未駐蹕散水原
甲子以耶律阿蘇為契丹行宫都部署耶律慎思北院
樞宻副使庚午詔諸路檢括脱户罪至死者原之閏月
丁丑以漢人行宫副部署罕努為南院大王戊寅詔追
諡庶人濬為昭懐太子丁亥凖布來貢己丑以知興中
府事邢熙年為漢人行宫都部署漢人行宫都部署王
績為南院樞宻副使秋七月乙巳獵馬尾山丁巳謁慶
陵癸丑禁外官部内貸錢取息及使者館於民家八月
髙麗王徽薨九月癸邜朔日有食之己酉射熊於白石
山加圍場使尼格左金吾衛大將軍己巳以髙麗王徽
子三韓國公勲權知國事辛未五國部長來貢壬申召
北南樞宻使官議政事冬十月丁丑謁觀徳殿己邜南
院樞宻使劉筠薨壬辰混同郡王耶律伊遜謀亡入宋
伏誅十一月丙午進封梁王延禧為燕國王大赦以南
院宣徽使蕭哈噶為南府宰相三司使王經參知政事
兼知樞宻事甲寅詔僧善知讐校髙麗所進佛經頒行
之己未定諸令史譯史遷叙等級十二月丁亥以邢熙
年知南院樞宻使事辛邜以王言敷為漢人行宫都部
署髙麗三韓國公王勲薨是年御前放進士李君裕等
五十一人
十年春正月辛丑朔如春水丙午復建南京奉福寺浮
圖戊辰如山榆淀二月庚午朔䝉古國遣使來聘三月
戊申逺䝉古國遣使來聘丁巳命知制誥王師儒牌印
郎君耶律固傅導燕國王延禧夏四月丁丑女直貢良
馬五月壬戌駐蹕㪚水原乙丑凖布來貢丙寅降國舅
詳衮班位在詳衮之下六月壬辰禁毁銅錢為器秋七
七甲辰如黒嶺九月癸亥駐蹕藕絲淀冬十二月乙未
改慶州大安軍曰興平是月改明年為大安赦雜犯死
罪以下
大安元年春正月丁酉如混同江癸邜王績知南院樞
宻使事邢熙年為中京留守戊申以樞宻直學士杜公
謂參知政事庚戌五國酋長來貢良馬二月辛未如山
榆淀夏四月乙酉宋主頊殂子煦嗣位使來告哀辛邜
西幸六月戊辰駐蹕圖古勒壬申以王績為南府宰相
蕭托卜嘉兼知南院樞宻使事丁丑遣使弔祭於宋戊
寅宋遣王真甄祐等饋其先帝遺物秋七月乙巳遣使
賀宋主即位戊午獵於赤山八月丁邜幸慶州戊辰謁
慶陵冬十月癸亥駐蹕好草淀戊辰夏國王李秉常遣
使報其母梁氏哀甲申以蕭托卜嘉為南院樞宻使十
一月乙未詔比者外官因譽進秩久而不調民被其害
今後皆以資給遷轉丁酉以南女直詳衮蕭伯哩為北
府宰相辛亥史臣進太祖以下七帝實録丙辰遣使冊
三韓國公王勲子運為髙麗國王己未詔僧尼無故不
得赴闕十二月甲午宋遣蔡卞來謝弔祭
二年春正月辛邜如混同江己酉五國諸部長來貢癸
丑召權翰林學士趙孝嚴知制誥王師儒等講五經大
義二月癸酉駐蹕山榆淀是月太白犯嵗星三月乙酉
女直貢良馬夏四月戊戌北幸癸丑遣使加統軍使蕭
額圖琿太子太保禆將隆科金吾衛大將軍蕭雅克静
江軍節度使耶律約尼右監門衛大將軍仍賜賚諸軍
士五月丁巳朔以牧馬蕃息多至百萬賞羣牧官以次
進階乙亥駐蹕納克濼戊寅宰相梁頴出知興中府事
是月放進士張轂等二十六人六月丁亥朔左伊勒希
巴耶律坦為特哩衮知樞宻院事耶律額特哷兼知左
伊勒希巴事丙申凖布來朝癸邜遣使按諸路獄甲辰
同知南京留守事耶律納延知右伊勒希巴事乙巳凖
布余果南及阿逹來朝詔燕國王延禧相結為友戊申
以契丹行宫都部署耶律阿蘇兼知北院大王事壬子
髙墩以下縣令録事兄弟及子悉許叙用秋七月丁巳
惠妃母燕國夫人鍚庫以厭魅梁王事覺伏誅子蘭陵
郡王蕭綽哈除名置邊郡仍𨽻興聖宫戊午獵沙嶺甲
子賜興聖積慶二宫貧民錢乙酉出粟振遼州貧民八
月戊子以雪罷獵九月庚午還上京壬申發粟振上京
中京貧民丙子謁二儀五鸞二殿己邜出太祖太宗所
御鎧伏示燕國王延禧諭以創業征伐之難辛巳召南
府宰相議國政冬十月乙酉朔以樞宻副使竇景庸知
樞宻院事丙戌五國部長來貢丁亥以夏國王李秉常
薨遣使詔其子乾順知國事十一月甲戌為燕國王延
禧行再生禮曲赦上京囚戊寅髙麗遣使謝封冊癸未
出粟振乾顯成懿四州貧民十二月辛邜以蘭陵郡王
蕭托卜嘉為南院樞宻使己亥夏國王李乾順遣使上
其父遺物
　
　
　
　
　
　遼史卷二十四
　遼史卷二十四考證
六年閏九月　按原本作九月無閏字考厯象志朔考
　是年九月庚申朔閏九月庚寅朔以支干推之壬寅
　己酉皆閏九月非九月也今據増
冬十月己未朔　按原本作癸未下接書丁邜庚午等
　日距癸未且四十餘日矣今據朔考改正
七年耶律伊遜以罪囚於來州　按原本作萊州考地
　理志來州統來賔縣地與萊州迥異伊遜傳亦作來
　州今據改正
　
　
　
　
　
　
　遼史卷二十四考證
欽定四庫全書
　遼史卷二十五
　　元中書右丞相總裁托克托等修
　本紀第二十五
　　道宗五
三年春正月乙卯如魚兒濼甲戌出錢粟振南京貧民
仍復其租賦己卯大雪二月丙戌發粟振中京饑甲辰
以民多流散除安泊逃戸徴償法三月乙卯高麗遣使
來貢己未免錦州貧民租一年甲戌免上京貧民租如
錦州庚辰女直貢良馬夏四月戊子賜中京貧民帛免
諸路貢輸之半丙申賜威烏爾古部貧民帛庚子如涼
陘甲辰南府宰相王績薨乙巳詔出戸部司粟振諸路
流民及義州之饑五月庚申海雲寺進濟民錢千萬秋
七月丙辰獵黑嶺丁巳出雜帛賜興聖宮貧民庚午大
雨罷獵丁丑秦越國王阿林薨九月乙丑駐蹕錫里濟
冬十月庚辰以參知政事王經為三司使壬辰罷節度
使已下官進珍玩癸卯追封秦越國王阿林為秦魏國
王十一月甲寅特哩衮耶律坦同知南京留守事遼興
軍節度使耶律旺玖為南府宰相十二月己卯朔以樞
密直學士呂嗣立參知政事
四年春正月庚戌如混同江甲寅太白晝見甲子五國
部長來貢庚午免上京逋逃及貧戸稅賦甲戌以上京
南京饑許良人自鬻丁丑曲赦西京役徒二月己丑如
魚兒濼甲午曲赦春州役徒終身者皆五歲免己亥如
春州赦泰州役徒三月乙丑免高麗歲貢己巳振上京
及平錦來三州饑夏四月己卯振蘇吉復淥鐵五州貧
民并免其租稅甲申振慶州貧民乙酉減諸路常貢服
御物丁酉立入粟補官法癸卯西幸召樞密直學士耶
律儼講尚書洪範五月辛亥命燕國王延禧寫尚書五
子之歌乙卯振祖州貧民丁巳詔免役徒終身者五歲
免之己未振春州貧民丙寅禁挾私引水犯田六月庚
辰駐蹕散水原丁亥命燕國王延禧知中丞司事以同
知南院樞密使事耶律聶哷知右伊勒希巴知右伊勒
希巴事耶律納延同知南院樞密使事北院樞密使耶
律佛德致仕秋七月戊申曲赦奉聖州役徒丙辰遣使
冊李乾順為夏國王庚申如秋山己巳禁錢出境八月
庚辰有司奏宛平永清蝗為飛鳥所食庚寅謁慶陵冬
十月丁丑獵遼水之濵己卯駐蹕藕絲淀癸未免百姓
所貸官粟己丑知北院樞密使事耶律阿蘇封漆水郡
王癸巳以伊實大王耶律廸里知西北路招討使事權
知西北路招討使事蕭休格知伊實大王事壬寅詔諸
部長官親鞫獄訟十一月庚申興中府民張化法以父
兄犯盜當死請代皆免十二月戊寅南府宰相耶律旺
玖致仕癸未以孟父詳衮耶律愼思為中京留守閏十
二月癸卯朔預行正旦禮丙午如混同江
五年春正月癸未如魚兒濼甲午高麗遣使來貢三月
癸酉詔析津大定二府精選舉人以聞詔諭學者當窮
經明道夏四月甲辰以知奚六部大王事尼格為本部
大王壬子獵北山甲子霖雨罷獵五月丁亥駐蹕齊老
嶺己丑以準布磨古斯為諸部長癸巳回鶻遣使貢良
馬己亥以同知南院樞密使事耶律納延知右伊勒希
巴事左祗候郎君班詳衮耶律聶哷知北院大王事六
月甲寅夏國遣使來謝封冊壬戌以參知政事王言敷
為樞密副使前樞密副使賈士勲參知政事兼同知樞
密院事秋七月庚午獵沙嶺九月辛卯遣使遺宋鹿脯
壬辰駐蹕藕絲淀冬十月乙巳以新定法令太煩復行
舊法庚申以遼興軍節度使哈噶為伊實大王十一月
丁卯朔燕國王延禧生子大赦妃之族屬進爵有差
六年春正月如混同江二月辛丑駐蹕雙山三月辛未
女直國來貢夏四月丁酉東北路統軍司設掌法官庚
子以同知南院樞密使事耶律托多知左伊勒希巴事
五月壬辰駐蹕散水原六月甲寅遣使決五京囚秋七
月丙子如黑嶺冬十月丁酉駐蹕藕絲淀十一月壬戌
高麗遣使來貢己巳以南府宰相竇景庸為武定軍節
度使是年放進士文充等七十二人
七年春正月壬戌如混同江二月己亥駐蹕魚兒濼壬
寅詔給渭州貧民耕牛布絹三月丙戌駐蹕黑龍江夏
四月丙辰以漢人行宮副部署耶律古雲知伊實大王
事五月己未朔日有食之六月甲午駐蹕齊老嶺己亥
倒塌嶺人進古鼎有文曰萬歲永為寳用辛丑回鶻遣
使貢方物癸卯以權知東京留守蕭托輝為契丹行宮
都部署丁未端拱殿門災秋七月戊午朔回鶻遣使來
貢異物不納厚賜遣之八月庚寅以霖雨罷獵壬寅幸
慶州謁慶陵九月丙申還上京己亥日本國遣鄭元鄭
心及僧應範等二十八人來貢冬十月辛巳命燕國王
延禧為天下兵馬大元帥總北南院樞密使事十一月
庚子如藕絲淀甲子望祀木葉山
八年春正月乙酉如山榆淀乙未準布諸長來降三月
己亥駐蹕圖埓實淀丁未曲赦中京蔚州役徒夏四月
乙卯準布來貢丁丑獵西山提克徳酋長呼喇濟來附
五月甲辰駐蹕齊老嶺六月乙丑夏國為宋侵遣使乞
援秋七月丁亥獵沙嶺九月乙巳駐蹕藕絲淀丁未日
本國遣使來貢冬十月庚戌朔遣使遺宋鹿脯丙辰振
西北路饑辛酉準布磨古斯殺金吾特古斯以叛遣奚
六部圖哩耶律果桑發諸部兵討之壬申南府宰相王
荆薨戊寅以左伊勒希巴耶律聶哷為彰聖軍節度使
十一月戊子以樞密副使王是敦兼知樞密院事權參
知政事韓資譲參知政事漢人行宮都部署奚和勒博
知奚六部大王事丁酉以通州潦水害稼遣使振之戊
申北院大王赫嚕薨是年放進士冠尊文等五十三人
九年春正月庚辰如混同江二月磨古斯來侵三月西
北路招討使耶律和囉木薩噶追磨古斯還都監蕭章
吉特遇賊與戰不利二室韋伊喇北王府特們羣牧宮
分等軍多陷没夏四月興中府甘露降遣使祠佛飯僧
癸酉獵西山六月丁未朔駐蹕散水原庚申以遼興軍
節度使榮格為南院大王知左伊勒希巴事耶律托多
為左伊勒希巴秋七月如黑嶺壬寅遣使賜高麗羊九
月癸卯振西北路貧民冬十月庚戌有司奏磨古斯詣
西北路招討使耶律托卜嘉偽降既而乗虗來襲托卜
嘉死之準卜烏庫哩叛逹勒逹博索摩竝宼倒塌嶺壬
子遣使籍諸路兵癸丑以南院大王特黙同知南京留
守事命鄭嘉努率兵往援倒塌嶺甲寅駐蹕藕絲淀以
左伊勒希巴耶律托多圍場都管薩巴竝為西北路行
軍都監乙卯詔以馬三千給烏爾古部丙辰準布長希
逹掠西路羣牧丁巳振西北路貧民己未燕國王延禧
生子肆赦妃之族屬竝進級壬戌以樞密直學士趙廷
睦參知政事同知南院樞密使事癸亥烏爾古德哷勒
統軍使蕭休格奏討準布等部㨗甲子宋遣使告其母
后曹氏哀即遣使弔祭己巳詔廣積貯以備水旱十一
月辛巳特黙等奏討準布㨗十二月丙辰宋遣使以母
后遺留物來饋
十年春正月如春水癸未提克德來貢戊子烏爾
等來降逹勒逹博索摩等來侵四㨗軍都監特黙死之二
月甲辰以破準布賞有功者丙午西南靣招討司奏討
博索摩㨗癸丑巴雅爾布琳通古和克布格等來降逹
勒逹來侵三月壬申朔日有食之山北路副部署蕭阿
嚕岱奏討逹勒逹㨗夏四月壬寅朔提克德敏逹蘇魯
克都等來附詔復舊地甲辰駐蹕春州北平淀丙午烏
爾古部節度使耶律辰嘉努奏討察察哩捷庚戌以知
北院樞密使事耶律額特埓為都統伊勒希巴耶律托
多為副統龍虎衛上將軍耶律呼哩都監討磨古斯遣
積慶宮使蕭扎里監戰辛亥休格奏伯哩八部來侵擊
破之己巳除玉田蜜雲流民租賦一年閏月庚子賜西
北路貧民錢逹勒逹博索摩二部來降五月甲辰駐蹕
齊老嶺甲寅括馬戊午西北路招討司奏德哷勒等部
來侵統軍司兵與戰不利招討司兵擊破之敦睦宮太
師耶律愛努及其子死之辛酉以知國舅詳衮事蕭阿
里同領西北路行軍事六月辛未宋遣使來謝弔祭乙
酉烏爾古德哷勒統軍使休格有罪除名丙戌和囉噶
等部來聘提克德來貢己亥禁邊民與畨部為婚是夏
高麗國王運薨子昱遣使來告即遣使賻贈秋七月庚
子朔獵赤山是月準布等宼倒塌嶺盡掠西路羣牧馬
去東北路統軍使耶律實岱以兵追及盡獲所掠而還
九月己未南院大王特黙為南院樞密使甲子德哷勒
諸酋來降釋其罪是月額特埓破磨古斯冬十月丙子
駐蹕藕絲淀壬午山北路副部署蕭阿嚕岱以討逹勒
逹功加左金吾衛上將軍癸巳西北路統軍司獲準布
長碩博和富魯等來獻十一月乙巳提克徳通古凖布
廸里等來降逹勒逹博索摩等復來侵山北副部署阿
嚕岱擊敗之十二月癸酉三河縣民孫賔及其妻皆百
歲復其家甲戌以參知政事趙廷睦兼同知樞密院事
樞密副使王師儒參知政事兼同知樞密院事己卯詔
錄西北路有功將士及戰没者贈官乙酉詔改明年元
減雜犯死罪以下仍除貧民租賦戊子西北路統軍司
奏討磨古斯㨗
　
　
　
　
　
　
　
　
　
　
　
　
　
　
　遼史卷二十五
欽定四庫全書
　遼史卷二十六
　　元中書右丞相總裁托克托等修
　本紀第二十六
　　道宗六
壽隆元年春正月己亥如混同江庚戌西南靣招討司
奏博索摩來侵蕭阿嚕岱等擊破之乙卯振奉聖州貧
民二月戊辰賜左右二皮室貧民錢癸酉高麗遣使來
貢乙亥駐蹕魚兒濼三月丙午賜東北路貧民絹夏四
月丁卯額特埒奏討額圗格爾㨗乙亥女直遣使來貢
庚寅錄西北路有功將士五月乙未朔以左伊勒希巴
耶律托多為特哩衮南京宣徽使耶律特黙為北院大
王癸卯贈陣亡者官丁巳駐囉特哩嶺六月己巳以知
奚六部大王事和勒博為本部大王權參知政事趙孝
嚴為漢人行宮都部署圍場都管薩巴以討準布功加
鎭國大將軍癸巳準布長約羅岱及塔瑪噶來貢秋七
月庚子準布長敏逹蘇等來貢癸卯獵沙嶺癸丑伯哩
八部來附進方物甲寅額特埒奏討磨古斯㨗九月甲
寅祠木葉山丙辰詔西京礟人弩人敎西北路漢軍冬
十月甲子駐蹕藕絲淀甲戌以北靣林牙耶律大悲努
為右伊勒希巴癸未以參知政事王師儒為樞密副使
漢人行宮都部署趙孝嚴參知政事壬辰錄討準布有
功將士十一月丙申女直遣使進馬己亥以都統額特
埒為西北路招討使封漆水郡王甲辰夏國進貝多葉
佛經庚申高麗王昱疾命其子顒權知國事十二月癸
亥朔以知北院樞密使事耶律阿蘇為北院樞密使是
年放進士陳衡甫等百三十人
二年春正月甲午如春水癸卯西南靣招討司討博索
摩破之乙卯駐蹕錫訥蘇辛酉市牛給烏爾古德哷勒
威烏爾古部貧民二月癸亥振逹木琳巴古部夏四月
己卯振西北邊軍六月辛酉駐蹕薩拉納秋七月甲午
準布來貢丙午臘赤山八月乙丑伯哩八部進馬九月
丙午徙烏爾古徳哷勒部于烏納水以扼北邊之衝冬
十月戊辰駐蹕藕絲淀庚辰高麗遣使來貢十二月己
未額特埒討黙爾吉破之壬戌南府宰相耶律都勒斡
致仕癸亥以蕭托卜嘉為北府宰相耶律大悲努殿前
都㸃檢乙亥夏國獻宋俘
三年春正月丁亥如春水壬寅烏爾古部節度使耶律
辰嘉努以功加尚書右僕射癸卯駐蹕雙山二月丙辰
南京水遣使振之閏月丙午準布長穆色克年布爾古
長托果斯黙爾吉長呼喇巴等請復舊地貢方物從之
三月辛酉燕國王延禧生子賜名塔魯妃父長格遷左
監門衛上將軍仍賜官屬錢是春高麗王昱薨夏四月
南府宰相趙廷睦出知興中府事參知政事牛溫舒兼
同知樞密院事五月癸亥額特埒討準布破之己巳駐
蹕薩拉納六月甲申詔罷諸路馳驛貢新丙戌詔每冬
駐蹕之所宰相以下構宅毋役其民辛丑夏人來告宋
城要地遣使之宋諭與夏和庚戌以契丹行宮都部署
耶律烏頁為南院大王秋七月壬子朔獵黑嶺八月己
亥博羅滿逹勒部長率其民歸乙巳彗星見西方九月
壬申駐蹕藕絲淀丁丑以武定軍節度使梁援為漢人
行宫都部署戊寅額特埒奏討黙爾吉㨗己卯五國部
長來貢冬十月庚戌以西北路招討使額特埓為南府
宰相十一月乙卯博囉滿逹勒來貢戊午以安車召醫
巫閭山僧志逹己未以中京留守韓資讓知樞密院事
同知南院樞密使事蕭藥師努知右伊勒希巴事丁丑
西北路統軍司奏討黙爾吉㨗
四年春正月壬子如魚兒濼己已徒準布等貧民于山
前辛未宋遣使來饋錦綺三月庚午幸春州丙子有司
奏黄河清夏四月辛丑以雨罷獵五月癸酉納延奏北
邊㨗甲戌駐蹕薩拉納六月戊寅朔夏國為宋所攻求
援丁亥以遼興軍節度使聶哷為特哩衮前知特哩衮
事耶律果桑為南京統軍使甲午以參知政事牛溫舒
兼知中京留守事秋七月戊午如黑嶺冬十月乙亥朔
駐蹕藕絲淀己卯以南府宰相額特埒兼契丹行宮都
部署以傅燕國王延禧十一月乙巳朔知右伊勒希巴
事蕭藥師努樞密直學士耶律儼使宋諷與夏和辛酉
夏復遣使求援十二月壬辰為燕國王延禧行再生禮
曲赦三百里内囚
五年春正月乙巳如魚兒濼乙丑詔夏國王李乾順伐
博索摩等部夏五月壬戌藥師努等使宋迴奏宋罷兵
癸亥謁乾陵戊辰以南府宰相額特埒兼西北路招討
使禁軍都統己巳駐蹕㳂栁湖六月甲申以奚六部大
王和勒博為契丹行宮都部署知右伊勒希巴事蕭藥
師努南靣林牙兼知契丹行宮都部署事乙未五國部
長來朝戊戌準布來貢己亥以興聖宮使赫嘉努為右
伊勒希巴秋七月壬寅提克德長托廸來貢辛亥如逹
里庫山閏九月丙子駐蹕都爾嘉冬十月己亥朔高麗
王顒遣使乞封冊丁巳額特埒奏討額圗格爾㨗丙寅
以同知南京留守事蕭塔喇台知北院樞密使事丁卯
宋遣郭知章曹平來聘戊辰振遼州饑仍免租賦一年
十一月甲戌振南北二糺乙酉夏國以宋罷兵遣使來
謝十二月甲子以參知政事趙孝嚴為漢人行宮都部
署漢人行宮都部署梁援為遼興軍節度使
六年春正月癸酉南院大王耶律烏頁薨壬午以太師
致仕托海起為奚六部大王丁亥如春水辛卯額特埒
執磨古斯來獻丙申詔問民瘼二月丁未以烏爾古部
節度使辰嘉努為南院大王己酉磔磨古斯于市癸丑
出絹賜五院貧民辛酉宋遣使告宋主煦殂弟佶嗣位
即遣使弔祭三月甲申弛朔州山林之禁夏四月丁酉
朔日有食之癸卯如炭山五月壬午烏爾古部討察察
哩破之乙酉漢人行宮都部署趙孝嚴薨丙戌駐蹕納
克濼辛卯宋饋先帝遺物乙未以東京留守和囉木薩
噶為特哩衮南院宣徽使蕭常格為漢人行宮都部署
六月庚子遣使賀宋主辛丑以有司案牘書宋主嗣位
為登寳位詔奪宰相鄭顓以下官出顓知興中府事韓
資讓為崇義軍節度使御史中丞韓君義為廣順軍節
度使癸丑準布長來貢戊午遣使決五京滯獄己未以
遼興軍節度使梁援為樞密副使秋七月庚午如沙嶺
壬申額圗格爾諸部宼西北路八月額特埒以兵敗之
使來獻㨗九月癸未望祠木葉山戊子駐蹕藕絲淀冬
十月壬寅以樞密副使王師儒監修國史癸卯五國諸
部長來貢甲寅以平州饑復其租賦一年十一月壬申
以天德軍民田世榮三世同居詔官之令一子三班院
祇候丙子召醫巫閭山僧志逹設壇内殿戊子夏國王
李乾順遣使請尚公主十二月乙未女直遣使來貢己
亥以知右伊勒希巴事赫嘉努為北靣林牙辛亥詔燕
國王延禧擬注大將軍以下官庚申鐵驪來貢宋遣使
來謝帝不豫是歲封高麗王顒為三韓國公放進士康
秉儉等八十七人
七年春正月壬戌朔力疾御清風殿受百官及諸國使
賀是夜白氣如練自天而降黑雲起于西北疾飛有聲
北有青赤黑白氣相雜而落癸亥如混同江甲戌上崩
于行宮年七十遺詔燕國王延禧嗣位六月庚子上尊
諡曰仁聖大孝文皇帝廟號道宗
贊曰道宗初即位求直言訪治道勸農興學救葘恤患
粲然可觀及夫謗訕之令既行告訐之賞日重羣邪竝
興讒巧競進賊及骨肉皇基寖危衆正淪胥諸部反側
甲兵之用無寧歲矣一歲而飯僧三十六萬一日而祝
髪三千徒勤小惠蔑計大本尚足與論治哉
　
　
　
　
　
　
　
　遼史卷二十六
　遼史卷二十六考證
壽隆元年夏四月乙亥三年二月丙辰朔閏月丙午五
　年春正月乙丑六年十一月壬申　按厯象志朔考
　壽隆元年四月丙寅朔三年二月丙辰朔閏月丙戌
　朔五年正月甲辰朔六年十一月癸亥朔原文乙亥
　訛己亥丙辰訛甲辰乙丑訛乙巳壬訛壬壬寅並以
　干支推算改正至丙午為閏二月之二十一日史未
　書閏并増
以知奚六部大王事和勒博為本部大王　按和勒博
　舊作回離保此又作回里不係一人今畫一改
　
　
　
　
　
　遼史卷二十六考證
欽定四庫全書
　遼史卷二十七
　　元中書右丞相總裁托克托等修
　本紀第二十七
　　天祚皇帝一
天祚皇帝諱延禧字延寧小字阿果道宗之孫父順宗
大孝順聖皇帝母貞順皇后蕭氏太康元年生六嵗封
梁王加守太尉兼中書令後三年進封燕國王大安七
年總北南院樞宻使事加尚書令為天下兵馬大元帥
壽隆七年正月甲戌道宗崩奉遺詔即皇帝位于柩前
羣臣上尊號曰天祚皇帝二月壬辰朔改元乾統大赦
詔為耶律伊遜所誣陷者復其官爵籍没者出之流放
者還之乙未遣使告哀于宋及西夏高麗乙巳以北府
宰相蕭烏納為遼興軍節度使加守太傅三月丁夘詔
有司以張孝傑家属分賜羣臣甲戌召僧法頤放戒于
内庭夏四月旱六月庚寅朔如慶州甲午宋遣王潛等
来弔祭丙申高麗夏國各遣使慰奠戊戌以南府宰相
額特埒兼南院樞宻使庚子追諡懿徳皇后為宣懿皇
后壬寅以宋魏國王和囉噶為天下兵馬大元帥乙巳
以北平郡王淳進封鄭王丁未北院樞宻使耶律阿蘇
加裕悦辛亥塟仁聖大孝文皇帝宣徳皇后于慶陵秋
七月癸亥凖布鐡驪来貢八月甲寅謁慶陵九月壬申
謁懷陵乙亥駐蹕藕絲淀冬十月壬辰謁乾陵甲辰上
皇考昭懷太子諡曰大孝順聖皇帝廟號順宗皇妣曰
貞順皇后十二月戊子以樞宻副使張琳知樞宻院事
翰林學士張奉珪參知政事兼同知樞宻院事癸巳宋
遣黄實来賀即位丁酉高麗夏國並遣使来賀己巳詔
先朝己行事不得陳告初以英格為生女直部節度使
其俗呼為太師是嵗英格死傳于兄之子武雅淑武雅
淑死其弟阿固達襲
二年春正月如鴨子河二月辛夘如春州三月大寒氷
復合夏四月丁亥詔誅伊遜黨徙其子孫于邊發伊遜
塔喇台之墓剖棺戮屍以其家屬賜被殺之家五月乙
丑額特埒獻額圗格爾等部㨗六月壬辰以雨罷獵駐
蹕散水原丙午夏國王李乾順復遣使請尚公主丁未
南院大王辰嘉努致仕壬子李乾順為宋所攻遣李造
福田若水求援閏月庚申䇿賢良壬申降惠妃為庶人
秋七月獵黒嶺以霖雨給獵人馬凖布来侵額特埓等
戰敗之冬十月乙夘蕭哈里叛刼乾州武庫器甲命北
面林牙赫嘉努捕之蕭哈里奔彭楚水阿克展部丙寅
以南府宰相耶律額特埒為北院樞宻院參知政事牛
温舒知南院樞宻使事十一月乙未赫嘉努以不獲蕭
哈里免官壬寅以上京留守耶律慎思為北院樞宻副
使有司請以帝生日為天興節
三年春正月辛巳朔如混同江女直函蕭哈里首遣使
来獻戊申如春州二月庚午以武清縣大水弛其陂澤
之禁夏五月戊子以獵人多亡嚴立科禁乙巳清暑齊
老嶺丙午謁慶陵六月辛酉夏國王李乾順復遣使請
尚公主秋七月中京雨雹傷稼冬十月甲辰如中京己
未吐蕃遣使来貢庚申夏國復遣使求援己巳有事于
觀徳殿十一月丙申文武百官加上尊號曰惠文智武
聖孝天祚皇帝大赦以宋魏國王和囉噶為皇太叔梁
王塔魯封燕國王鄭王淳為東京留守封越國王百官
各進一階丁酉以特哩袞耶律和囉木薩噶為南院大王
戊戌以受尊號告廟乙巳謁太祖廟追尊太祖之高祖
曰昭烈皇帝廟號肅祖妣曰昭烈皇后曽祖曰莊敬皇
帝廟號懿祖妣曰莊敬皇后召監修國史耶律儼纂太
祖諸帝實録十二月戊申如藕絲淀是年放進士馬恭
囘等百三人
四年春正月戊子幸魚兒濼壬寅獵木嶺癸夘燕國王
塔魯薨二月丁丑布古徳遣使来貢夏六月甲辰駐蹕
旺國崖甲寅夏國遣李造福田若水求援癸亥吐蕃遣
使来貢秋七月南京蝗庚辰獵南山癸未以西北路招
討使蕭塔喇台北院樞宻副使耶律慎思並知北院
樞宻使事辛夘以同知南院樞宻使事蕭廸里為西北
路招討使冬十月己酉鳯凰見于漷陰己未幸南京十
一月乙亥御迎月樓賜貧民錢十二月辛丑以張琳為
南府宰相
五年春正月乙亥夏國遣李造福等来求援且乞伐宋
庚寅以遼興軍節度使蕭常格為北府宰相丁酉遣樞
宻直學士高端禮等諷宋罷伐夏兵二月癸夘微行視
民疾苦丙午幸鴛鴦濼三月壬申以族女南仙封成安
公主下嫁夏國王李乾順夏四月甲申射虎炭山五月
癸夘清暑南崖壬子宋遣曽孝廣王戩報聘六月甲戌
夏國遣使来謝及貢方物己丑幸哈爾吉秋七月謁慶
陵九月辛亥駐蹕藕絲淀乙夘謁乾陵冬十一月戊戌
禁商賈之家應進士舉丙辰高麗三韓國公王顒薨子
俁遣使来告十二月己巳夏國復遣李造福田若水求
援癸酉宋遣林洙来議與夏約和
六年春正月辛丑遣知北院樞宻使蕭塔喇台知南院
樞宻使事牛温舒使宋諷歸所侵夏地夏五月清暑散
水原六月辛巳夏國遣李造福等來謝秋七月癸巳凖
布來貢甲午如黒嶺庚子獵鹿角山冬十月己亥宋與
夏通好遣劉正符曹穆來告庚辰以皇太叔南京留守
和囉噶兼特哩衮東京留守越王淳為南府宰相十一
月乙未以謝家努為南院大王瑪諾勒為奚六部大王
丙申行柴册禮戊戌大赦以和囉噶為義和仁聖皇太
叔越王淳進封魏國王封皇子額嚕温為晉王實納埒
為饒樂郡王己亥謁太祖廟甲辰祠木葉山十二月己
巳封耶律儼為漆水郡王餘官進爵有差
七年春正月釣魚于鴨子河二月駐蹕大魚濼夏六月
次散水原秋七月如黒嶺冬十月謁乾陵獵醫巫閭山
是年放進士李石等百人
八年春正月如春州夏四月丙申封髙麗王俁為三韓
國公贈其父顒為髙麗國王五月清暑散水原六月壬
辰西北路招討使蕭迪里率諸番來朝丙申射栁祈雨
壬寅夏國王李乾順以成安公主生子遣使来告丁未
如黒嶺秋七月戊辰以雨罷獵冬十二月己夘髙麗遣
使來謝
九年春正月丙午朔如鴨子河二月如春州三月戊午
夏國以宋不歸地遣使來告夏四月壬午五國部來貢
六月乙亥清暑特哩嶺秋七月隕霜傷稼甲寅獵于哈
爾吉八月丁酉雪罷獵冬十月癸酉望祀木葉山丁丑
詔免今年租税十二月甲申高麗遣使来貢是年放進
士劉楨等九十人
十年春正月辛丑預行立春禮如鴨子河六月庚午朔
駐蹕大魚濼夏四月丙子五國部長来貢丙戌預行再
生禮癸巳獵于北山六月甲戌清暑玉丘癸未夏國遣
李造福等来貢甲午凖布来貢秋七月辛丑謁慶陵閏
月辛亥謁懷陵己未謁祖陵壬戌皇太叔和囉噶薨九
月甲戌免重九節禮冬十月駐蹕藕絲淀十二月己酉
改明年元是嵗大饑
天慶元年春正月釣魚于鴨子河二月如春州三月乙
亥五國部長来貢夏五月清暑散水原秋七月獵冬十
月駐蹕藕絲淀
二年春正月己未朔如鴨子河丁丑五國部長来貢二
月丁酉如春州幸混同江釣魚界外生女直酋長在千
里内者以故事皆来朝適遇頭魚宴酒半酣上臨軒命
諸酋次第起舞獨阿固達辭以不能諭之再三終不從
他日上宻謂樞宻使蕭奉先曰前日之燕阿固達意氣
䧺豪顧視不常可託以邊事誅之否則必貽後患奉先
曰粗人不知禮義無大過而殺之恐傷向化之心假有
異志又何患其弟武奇邁尼雅滿瑚實等嘗從獵能呼
鹿刺虎摶熊上喜輒加官爵夏六月庚寅清暑南崖甲
午和州囘鶻来貢戊戌成安公主来朝甲辰凖布来貢
秋七月乙丑獵南山九月己未射獲熊燕羣臣上親御
琵琶初阿固達混同江燕歸疑上知其異志遂稱兵併
旁近部族女直卓克算阿古齊拒之阿固達虜其家屬
二人走訴咸州詳衮司送北樞宻院樞宻使蕭奉先作
常事以聞上仍送咸州詰責欲使自新後數召阿固達
竟稱疾不至冬十月辛亥高麗三韓國公王俁之母死
来告即遣使致祭起復是月駐蹕奉聖州十一月乙夘
幸南京丁夘謁太祖廟是年放進士韓昉等七十七人
二年春正月丙寅賜南京貧民錢丁夘如大魚濼甲戌
禁僧尼破戒丙子獵狗牙山大寒獵人多死三月籍諸
道户徙達里庫山圍場地居民于别土阿古達一日率
五百騎突至咸州衆大驚翌日赴詳衮司與卓克算
等面折庭下阿固達不屈送所司問狀一夕遁去遣人
訴于上謂詳衮司欲見殺故不敢留自是召不復至夏
閏四月李洪以左道聚衆為亂支解分示五京六月乙
夘烏梁海國遣使来貢良犬丙辰夏國遣使来貢秋七
月幸秋山九月駐蹕藕絲淀十一月甲午以三司使虞
融知南院樞宻使事西南面招討使蕭樂古為南府宰
相十二月庚戌高麗遣使来謝致祭癸丑囘鶻遣使来
貢甲寅以樞宻直學士馬人望參知政事丙辰知樞宻
院事耶律儼薨癸亥高麗遣使来謝起復
四年春正月如春州初女直起兵以赫舍哩部人阿蘇
不從遣其部薩該討之阿蘇弟達呼布来告詔諭使勿
討不聽阿蘇來奔至是女直遣使来索不發夏五月清暑
散水原秋七月女直復遣使取阿蘇不發乃遣侍御阿
息保問境上多建城堡之故女直以慢語答曰若還阿
蘇朝貢如故不然城未能已遂發渾河北諸軍益東北
路統軍司阿固達與弟尼雅滿瑚實等謀以尼楚赫伊
哷羅索棟摩等為帥集女直諸部兵擒遼障鷹官及攻
寧江州東北路統軍司以聞時上在慶州射鹿聞之畧
不介意遣海州刺史高仙壽統渤海軍應援蕭托卜嘉
遇女直戰敗于寧江東冬十月壬寅以守司空蕭嗣先為
東北路都統靜江軍節度使蕭托卜嘉為副發契丹奚
軍三千人中京禁兵及土豪二千人别選諸路武勇二
千餘人以虞候崔公義為都押官控鶴指揮邢穎為副
引軍屯出河店兩軍對壘女直軍潛渡混同江掩擊遼
衆蕭嗣先軍潰崔公義邢穎耶律佛哩蕭噶克實等死
之其獲免者十七人蕭奉先懼其弟嗣先獲罪輒奏東
征潰軍所至刼掠若不肆赦恐聚為患上從之嗣先但
免官而已諸軍相謂曰戰則有死而無功退則有生而
無罪故士無闘志望風奔潰十一月壬辰都統蕭廸里
等營于沃稜濼東又為女直所襲士卒死者甚衆甲午
蕭廸里亦坐免官辛丑以西北路招討使耶律鄂爾多
為行軍都統副㸃檢蕭伊實同知南院樞宻使事耶律
章努副之十二月咸賓祥三州及鐡驪烏舍皆叛入女
直伊實往援賔州南軍諸將實喇塔喇等往援咸州並
為女直所敗
　
　
　
　遼史卷二十七
　遼史卷二十七考證
天祚紀一五年十二月己巳夏國復遣李造福田若水
　求援癸酉宋遣林洙來議與夏約和　林洙宋史作
　林攄
　
　
　
　
　
　
　
　
　
　
　
　遼史卷二十七考證
欽定四庫全書
　遼史卷二十八
　　元中書右丞相總裁托克托等修
　本紀第二十八
　　天祚皇帝二
五年春正月下詔親征遣僧嘉努持書約和斥阿固達
名阿固達遣薩喇復書若歸叛人阿蘇遷黄龍府於别
地然後議之都統耶律鄂爾多等與女直兵戰于達里
庫城敗績二月饒州渤海古雲等反自稱大王三月以
蕭色佛哷等討之遣耶律章嘉努等六人齎書使女直
斥其主名冀以速降夏四月癸丑蕭色佛哷等為渤海
古雲所敗以南面副部署蕭托斯和為都統赴之五月
托斯和及古雲戰敗績章嘉努等以阿固達書來復遣
之往六月己亥朔清暑特哩嶺壬子章嘉努等還阿固
達復書亦斥名諭之使降癸丑諭諸道親征丙辰托斯
和招獲古雲等癸亥以特哩衮耶律摩哩為北院大王
是月遣蕭色埓使女直以書辭不屈見留秋七月辛未
宋遣使致助軍銀絹丙子獵于嶺東是月都統鄂爾多
等與女直戰于白馬濼敗績八月甲子罷獵趨軍中以
鄂爾多等軍敗免官丙寅以圍場使鄂博為中軍都統
耶律章嘉努為都監率番漢兵十萬蕭奉先充御營都
統諸行營都部署耶律章努為副以精兵二萬為先鋒
餘分五部為正軍貴族子弟千人為硬軍扈從百司為
䕶衛軍北出駱駞口以都㸃檢蕭呼塔噶為都統樞密
直學士柴誼為副將漢步騎三萬南出寧江州自長春
州分道而進發數月糧期必滅女直九月丁卯朔女直
軍䧟黄龍府己巳知北院樞密使蕭塔喇台出為西南
面招討使色埒還女直復遣薩喇以書來報若歸我叛
人阿蘇等即當班師上親征尼雅滿烏珠等以書來陽
為卑哀之辭實欲求戰書上上怒下詔有女直作過大
軍翦除之語女直主聚衆𠢐面仰天慟哭曰始與汝等
起兵蓋若契丹殘忍欲自立國今主上親征奈何非人
死戰莫能當也不若殺我一族汝等迎降轉禍為福諸
軍皆曰事已至此惟命是從乙巳耶律章努反奔上京
謀迎立魏國王淳上遣駙馬蕭昱領兵詣廣平淀䕶后
妃行宮實達爾伊遜馳書報魏國王時章努先遣王妃
親弟蕭迪里以所謀説魏國王王曰此非細事主上自
有諸王當立北南面大臣不來而汝言及此何也密令
左右拘之有頃伊遜等齎御札至備言章努等欲廢立
事魏國王立斬蕭迪里等首以獻單騎間道詣廣平淀
待罪上遇之如初章努知魏國王不聴率麾下掠慶曉
懷祖等州結渤海羣盜衆至數萬趨廣平淀犯行宫順
國女直阿古齊以三百騎一戰而勝擒其貴族二百餘
人竝斬首以徇其妻子配役繡院或散諸近侍為婢餘
得脱者皆奔女直章努詐為使者欲奔女直為邏者所
獲縛送行在腰斬于市剖其心以獻祖廟支解以徇五
路冬十一月遣駙馬蕭特黙林牙蕭察喇等将騎兵五
萬步卒四十萬親軍七十萬至駞門十二月乙巳耶律
章嘉努叛戊申親戰于科卜多岡敗績盡亡其輜重己
未錦州刺史耶律珠展叛應章嘉努庚申北面林牙耶
律瑪古討章嘉努癸亥以北院宣徽使蕭罕嘉努知北
院樞密使事南院宣徽使蕭特黙為漢人行宫都部署
六年春正月丙寅朔東京夜有惡少年十餘人乘酒執
刃踰垣入留守府問留守蕭保先所在今軍變請為備
蕭保先出刺殺之户部使大公鼎聞亂即攝留守事與
副留守髙清明集奚漢兵千人盡捕其衆斬之撫定其
民東京故渤海地太祖力戰二十餘年乃得之而蕭保
先嚴酷北海苦之故有是變其裨將渤海髙永昌僣號
稱隆基元年遣蕭伊實髙興順招之不從閏月己亥遣
蕭罕嘉努張琳討之戊午貴徳州守将耶律伊都以廣
州渤海叛附永昌我師擊敗之二月戊辰侍御司徒托
卜嘉等討章嘉努戰于祖州敗績乙酉遣漢人行宫都
部署蕭特黙率諸将討章嘉努戊子章嘉努誘饒州渤
海及中京賊侯槩等萬餘人攻䧟高州三月東面行軍
副統綽哈等擒侯槩于川州夏四月戊辰親征章嘉努
癸酉敗之甲戌誅叛黨饒州渤海平丙子賞平賊將士
有差而蕭罕嘉努張琳等復為賊所敗五月清暑散水
原女直軍攻下瀋州復陥東京擒髙永昌東京州縣族
人赫伯道拉烏舍托卜嘉道拉綽哈等十三人皆降女
直六月乙丑籍諸路兵有雜畜十頭以上者皆從軍庚
辰魏國王淳進封秦晉國王為都元帥上京留守蕭托
卜嘉為契丹行宫都部署兼副元帥丁亥知北院樞密
使事蕭罕嘉努為上京留守秋七月獵秋山春州渤海
二千餘户叛東北路統軍使勒兵追及盡俘以還八月
烏爾古部叛遣中丞耶律托卜嘉招之九月丙午謁懷
陵冬十月丁卯以張琳軍敗奪官庚辰烏爾古部降十
一月東面行軍副統瑪古等攻哈斯罕敗績十二月乙
亥封庶人蕭氏為太皇太妃辛巳削副統耶律瑪古官
七年春正月甲寅減廐馬粟分給諸局是月女直軍攻
春州東北面諸軍不戰自潰孟古皮室四部及渤海人
皆降復下泰州二月淶水縣賊董龎兒聚衆萬餘西京
留守蕭伊實南京統軍都監札拉與戰于易水破之三
月龎兒黨復聚伊實復擊破之于奉聖州夏五月庚寅
東北面行軍諸将聶哷赫嚕尼格錫庫等棄市乙巳諸
圍場隙地縱百姓樵採六月辛巳以同知樞密院事額
哩頁為北院大王秋七月癸卯獵秋山八月丙寅獵錫
錫納琳山命都元帥秦晉王赴㳂邊㑹四路兵馬防秋
九月上自燕至隂涼河置怨軍八營募自宜州者曰前
宜後宜自錦州者曰前錦後錦自乾自顯者曰乾曰顯
又有乾顯大營巖州營凡二萬八千餘人屯衛州蒺藜
山丁酉獵輞子山冬十月乙卯朔至中京十二月丙寅
都元帥秦晉國王淳遇女直軍戰于蒺藜山敗績女直
復拔顯州旁近州郡庚午下詔自責癸酉遣伊勒希巴
扎拉與大公鼎諸路募兵丁丑西京留守蕭伊實為北
府宰相東北路行軍都統奚錫黙知奚六部大王事
是嵗女直阿固達用鐡州楊朴策即皇帝位建元天輔國
號金楊朴又言自古英雄開國或受禪必先求大國封
冊遂遣議和以求封冊
八年春正月幸鴛鴦濼丁亥遣耶律努克等使金議和
庚寅保安軍節度使張崇以雙州二百户降金東路諸
州盜賊蜂起掠民自隨以充食二月耶律努克還自金
金主復書曰能兄事朕嵗貢方物歸我上京中京興中
府三路州縣以親王公主駙馬大臣子孫為質還我行
人及元給信符并宋夏髙麗往復書詔表牒則可以如
約三月甲午復遣努克使金夏四月辛酉以西南面招
討使簫塔喇台為北院樞密使五月壬午朔努克琨以書
來約不踰此月見報戊戌復遣努克使金要以酌中之
議是月至納克濼賊安生兒張髙兒聚衆二十萬耶律
瑪古等斬生兒于龍化州髙兒亡入懿州與霍六格相
合金主遣呼圖克琨與努克持書報如前約六月丁卯遣
努克等齎宋夏髙麗書詔表牒至金霍六格䧟海北州
趣義州軍帥和勒博等擊敗之通祺雙遼四州之民八
百餘户降于金秋七月獵秋山金遣呼圖克琨來免取
質子及上京興中府所屬州郡裁減嵗幣之數如能以
兄事朕册用漢儀可以如約八月庚午遣努克托迪使
金議册禮九月托迪見留遣努克還謂之曰言如不從
勿復遣使閏月丙寅遣努克復使金而蕭博和哩等十
五人各率户降于金冬十月努克托迪持金書來龍化
州張應古等四人率衆降金十一月副元帥蕭托卜嘉
薨十二月甲申議定冊禮遣努克使金寧昌軍節度使
劉宏以懿州户三千降金時山前諸路大饑乾顯宜錦
興中等路斗粟直數縑民削榆皮食之既而人相食是
年放進士王翬等百三人
九年春正月金遣烏林達贊謨持書來迎冊二月至鴛
鴦濼賊張薩巴誘中京射糧軍僭號南面軍帥伊都擒
薩巴三月丁未朔遣知右伊勒希巴事蕭實訥埓册金
主為東懷國皇帝己酉烏林達贊謨努克等先以書報
夏五月準布博斯齊等叛執招討使耶律鄂爾多都監
蕭錫里岱死之秋七月獵南山金復遣烏林達贊謨來
責册文無兄事之語不言大金而云東懷乃小邦懷其
徳之義及册文有渠材二字語涉輕侮若遙芬多戩等
語皆非善意殊乖體式如依前書所定然後可從楊詢
卿羅子韋率衆降金八月以趙王實訥埓為西京留守
九月至西京復遣實訥埓楊立忠先持册藁使金冬十
月甲戌朔耶律辰圖努等二十餘人謀反伏誅是月遣
使送烏林達贊謨持書以還
十年春二月幸鴛鴦濼金復遣烏林達贊謨持書及册
文副本以來仍責乞兵于髙麗三月己酉民有羣馬者
令取其一給東路軍庚申以金人所定大聖二字與先
世稱號同復遣實訥埓往議金主怒遂絶之夏四月獵
呼圖哩巴山聞金師再舉耶律拜薩巴等以精兵三千
濟遼師五月金主親攻上京克外郛留守托卜嘉率衆
出降六月乙酉以北府宰相蕭伊實為上京留守知鹽
鐡内省兩司東北統軍司事秋獵沙嶺冬復至西京
　
　
　
　
　
　
　
　
　
　
　
　
　
　
　
　遼史卷二十八
　遼史卷二十八考證
天慶五年秋七月　按是年為宋徽宗政和五年宋史
　書秋七月戊辰朔日食後天慶八年為徽宗重和元
　年書五月壬午朔日食九年為徽宗宣和元年書夏
　四月丙子朔日食十年為宣和二年書冬十月戊辰
　朔日食遼紀並失載
金主復書曰歸我上京中京興中府三路州縣　按原
　文作上中京據金史増
寜昌軍節度使劉宏以懿州户三千降金　按金史亦
　書劉宏屬國表作劉完又金持冊使楊立忠屬國表
　作楊近忠均一人兩異其名今仍之
　
　
　
　
　遼史卷二十八考證
欽定四庫全書
　遼史卷二十九
　　元中書右丞相總裁托克托等修
　本紀第二十九
　　天祚皇帝三
保大元年春正月丁酉朔改元肆赦初金人興兵郡縣
所失幾半上有四子長趙王母趙昭容次晉王母文妃
次秦王許王皆元妃生國人知晉王之賢深所屬望元
妃之兄樞密使蕭奉先恐秦王不得立濳圖之文妃姊
妹三人長適耶律達哈拉次文妃次適伊都一日其姊
若妹俱㑹軍前奉先諷人誣駙馬蕭昱及伊都等謀立
晉王事覺昱達哈拉等伏誅文妃亦賜死獨晉王未忍
加罪伊都在軍中聞之大懼即率千餘騎叛入金上遣
知奚王府事蕭錫黙北府宰相蕭徳恭太常衮耶律特
哩衮歸州觀察使蕭和尚努四軍太師蕭斡將所部兵
追之及諸閭山縣諸將議曰主上信蕭奉先言奉先視
吾軰蔑如也伊都乃宗室豪俊常不肯為奉先下若擒
伊都他日吾黨皆伊都也不若縱之還即紿曰追襲不
及奉先既見伊都之亡恐後日諸校亦叛遂勸驟加爵
賞以結衆心以蕭錫黙為奚王蕭徳恭試中書門下平
章事兼判上京留守事耶律特哩衮為龍虎衛上將軍
蕭和尚努金吾衛上將軍蕭斡鎮國大將軍二月幸鴛
鴦濼夏五月至赫哷蘇秋七月獵炭山九月至南京冬
十一月癸亥以西京留守趙王實訥埓為特哩衮
二年春正月乙亥金克中京遂下澤州上出居庸闗至
鴛鴦濼聞伊都引金人羅索貝勒奄至蕭奉先曰伊都
乃王子班之苖裔此來欲立甥晉王耳若為社稷計不
惜一子明其罪誅之可不戰而伊都自迴矣上遂賜晉
王死素服三日耶律薩巴等皆伏誅王素有人望諸軍
聞其死無不流涕由是人心解體伊都引金人逼行宫
上率衞兵五千餘騎幸雲中遺傳國璽于桑乾河二月
庚寅朔日有食之既甲午知北院大王事耶律瑪古漢
人行宫都部署蕭特黙竝為都統大和宫使耶律布達
副之將兵屯鴛鴦濼己亥金師敗奚王哈瑪爾于北安
州降其城三月辛酉上聞金師將出嶺西遂趨白水濼
乙丑羣牧使穆喇斡降金丙寅上至努克特倉聞金兵
將近計不知所出乘輕騎入夾山方悟奉先之不忠怒
曰汝父子誤我至此今欲誅汝何益于事恐軍心忿怨
爾曹避敵苟安禍必及我其勿從行奉先下馬哭拜而
去行未數里左右執其父子縳送金兵金人斬其長子
昻以奉先及其次子昱械送金主道遇遼軍奪以歸國
遂竝賜死逐樞密使蕭塔喇台召托卜嘉典禁衛丁卯
以北院樞密副使蕭儈孝努知北院樞密使事同知北
院樞密使事蕭扎拉為左伊勒希巴戊辰同知殿前㸃
檢事耶律果巴率衛士降金己巳偵人蕭和尚牌印郎
君耶律希斯為金所獲癸酉以諸局百工多亡凡扈從
不限吏民皆官之初詔留宰相張琳李處溫與秦晉國
王淳守燕處溫聞上入夾山數日命令不通即與弟處
能子奭外假怨軍内結都統蕭斡謀立淳遂與諸大臣
耶律達實左企弓虞仲文曹勇義康公弼集畨漢百官
諸軍及父老數萬人詣淳府處溫邀張琳至白其事琳
曰攝政則可處溫曰天意人心已定請立班耳處溫等
請淳受禮淳方出李奭持赭袍被之令百官拜舞山呼
淳驚駭再三辭不獲已而從之以處溫守太尉左企弓
守司徒曹勇義知樞密院事虞仲文參知政事張琳守
太師李處能直樞密院李奭為少府少監提舉翰林醫
官李爽陳秘十餘人㑹與大計竝賜進士及第授官有
差蕭斡為北樞密使駙馬都尉蕭旦知樞密院事改怨
軍為常勝軍於是肆赦自稱天錫皇帝改元建福降封
天祚為湘隂王遂據有燕雲平及上京遼西六路天祚
所有沙漠已北西南西北路兩都招討府諸畨部族而
已夏四月辛卯西南面招討使耶律佛騰降金雲内寧
邊東勝等州皆降阿蘇為金兵所擒金已取西京沙漠
以南部族皆降上遂遁於額蘇掄時北部瑪克實贐馬
駞食羊五月甲戌都統瑪古収集散亡㑹于額勒錦丙
子以瑪古知北院樞宻使事兼都統六月淳寝疾聞上
傳檄天徳雲内朔武應蔚等州合諸畨精兵五萬騎約
以八月入燕幷遣人問勞索衣裘茗藥淳甚驚命南北
面大臣議而李處温蕭斡等有迎秦拒湘之說集畨漢
百官議之從其議者東立惟南面行營都部署耶律寧
西立處溫等問故寜曰天祚果能以諸畨兵大舉奪燕
則是天數未盡豈能拒之否則秦湘父子也拒則皆拒
自古安有迎子而拒其父者處溫等相顧微笑以寧扇
亂軍心欲殺之淳欹枕長歎曰彼忠臣也焉可殺天祚
果來吾有死耳復何面目相見耶已而淳死衆乃議立
其妻蕭氏為皇太后主軍國事奉遺命迎立天祚次子
秦王定為帝太后遂稱制改元德興處溫父子懼禍南
通童貫欲挾蕭太后納土于宋北通于金欲為内應外
以援立大功自陳蕭太后罵曰誤泰晉國王者皆汝父
子悉數其過數十賜死臠其子奭而磔之籍其家得錢
七萬緍金玉寶器稱是為宰相數月之間所取也瑪克
實以兵來援為金人敗于鴻和水擒其子托果及其屬
阿敦夏國援兵至亦為金兵所敗秋七月丁巳德哷勒
部皮室叛烏爾古部節度使耶律唐古討平之加太子
太保乙丑上京茂巴克實率二千户降金辛未夏國遣
曹价來問起君八月戊戌親遇金軍戰于石輦驛敗績
都統蕭特黙及其姪薩古被執辛丑㑹軍于歡塔察拉
金兵追之棄輜重以遁九月德哷勒部叛都統瑪古克
之冬十月金兵攻蔚州降十一月乙丑聞金兵至奉聖
州率衛兵屯于埒克塞秦晉王淳妻蕭德妃五上表于
金求立秦王不許以勁兵守居庸及金兵臨闗厓石自
崩戍卒多壓死不戰而潰德妃出古北口趨天徳軍十
二月知金主撫定南京上遂由薩里闗出居四部族詳
衮之家
三年春正月丁巳奚王和勒博僭號稱天復元年命都
統瑪古討之甲子初張瑴為遼興軍節度副使民推瑴
領州事秦晉王淳既死蕭德妃遣錫凌阿知平州瑴知
遼必亡練軍實籍丁壯為備錫凌阿至弗納金帥尼雅
滿入燕首問平州事於故參知政事康公弼公弼曰瑴
狂妄寡謀雖有鄉兵彼何能為示之不疑圖之未晚金
人招錫凌阿赴軍前加瑴臨海軍節度使仍知平州既
而又欲以精兵三千先下平州擒張瑴公弼曰若加兵
是趣之叛也公弼請自徃覘之瑴謂公弼曰遼之八路
七路已降獨平州未降者防蕭斡耳厚賂公弼而還公
弼復尼雅滿曰彼無足盧金人遂改平州為南京加瑴
試中書門下平章事判留守事庚辰宜錦乾顯成川豪
懿等州相繼皆降上京盧彦綸叛殺契丹人二月乙酉
朔興中府降金來州歸德軍節度使田顥權隰州刺史
杜師回權遷州刺史高永昌權閏州刺史張成皆籍所
管户降金丙戍誅蕭德妃降淳為庻人盡釋其黨癸巳
興中宜州復城守三月駐蹕于雲内州南夏四月甲申
朔以知北院樞密使蕭儈孝努為諸道大都督丙申金
兵至居庸闗擒耶律達實戊戌金兵圍輜重于靑塜硬
寨太保特黙格竊梁王雅里以遁秦王許王諸妃公主
從臣皆䧟没庚子梁宋大長公主托里亡歸壬寅金遣
人來招癸卯答言請和丙午金兵送族屬輜重東行乃
遣兵邀戰于白水濼趙王實訥埒蕭道寕被執上遣牌
印郎君穆喇斡送兔紐金印偽䧏遂西遁雲内駙馬都
尉潤諾遽詣金䧏己酉金復以書來招答其書壬子金
帥書來不許請和是月特黙格挈雅里至上怒不能盡
救諸子詰之五月乙卯夏國王李乾順遣使請臨其國
庚申軍將耶律廸里等夜劫梁王雅里奔西北部立以
為帝改元神厯辛酉渡河止于金肅軍北和勒愽為衆
所殺六月遣使冊李乾順為夏國皇帝秋九月耶律達
實自金來歸冬十月復渡河東還居圖魯卜部梁王雅
里殁耶律珠拉繼之十一月圖烈為衆所殺
四年春正月上趨都統瑪古軍金人來攻棄營北遁瑪
古被執瑪克實來迎贐馬駞食羊率部人防衛時侍從
乏糧以衣易羊至烏爾古徳哷勒部以都㸃檢蕭伊實
知北院樞密使事封瑪克實為神裕恱王特黙格䧏金
二月耶律約蘇等十人謀叛伏誅夏五月金人既克燕
驅燕之大家東徙以燕空城及涿易檀順景薊州與宋
以塞盟左企弓康公弼曹勇義虞仲文皆東遷燕民流
離道路不勝其苦入平州言於留守張瑴曰宰相左企
弓不謀守燕使吾民流離無所安集公今臨巨鎮握强
兵盡忠於遼必能使我復歸鄉土人心亦惟公是望瑴
遂召諸將領議皆曰聞天祚兵勢復振出没漠南公若
仗義勒王奉迎天祚以圖中興先責左企弓等叛䧏之
罪而誅之盡歸燕民使復其業而以平州歸宋則宋無
不接納平州遂為藩兵即後日金人加鎮矣内用平州之
軍外得宋為之援又何懼焉瑴曰此大事也不可草草
翰林學士李石智而多謀可召與議石至其言與之
合乃遣張謙率五百餘騎傳留守令召宰相左企弓曺
勇義樞密使虞仲文參知政事康公弼至濼河西岸遣
議事官趙秘校徃數十罪曰天祚播遷夾山不即奉迎
一也勸皇叔秦晉王僭號二也詆訐君父䧏封湘隂三
也天祚遣知閤王有慶來議事而殺之四也檄書始至
有迎秦拒湘之議五也不謀守燕而䧏六也不顧大義
臣事于金七也根括燕財取恱于金八也使燕人遷徙
失業九也教金人發兵先下平州十也爾有十罪所不
容誅左企弓等無以對皆縊殺之仍稱保大三年畵天
祚象朝夕謁事必告而後行稱遼官秩六月榜諭燕人
復業恒産為常勝軍所占者悉還之燕民既得歸大恱
翰林學士李石更名安弼偕故三司使髙黨往燕山說
宋王安中曰平州帶甲萬餘瑴有文武材可用為屏翰
不然將為肘腋之患安中深然之令安弼與黨詣宋宋
主詔帥臣王安中詹度厚加安撫與免三年常賦瑴聞
之自謂得計秋七月金人屯來州棟摩聞平州附宋以
二千騎問罪先入營州瑴以精兵萬騎擊敗之宋建平
州為泰寕軍以瑴為節度使以安弼黨為徽猷閤待制
令宣撫司出銀絹數萬犒賞㲄喜逺迎金人諜知舉兵
來襲瑴不得歸奔燕金人克三州始來索㲄王安中諱
之索急斬一人貎類者去金人曰非㲄也以兵來取安
中不得已殺㲄函其首送金天祚既得林牙耶律達實
兵歸又得隂山室韋瑪克實兵自謂得天助再謀出兵
復收燕雲達實林牙力諫曰自金人初䧟長春遼陽則
車駕不幸廣平淀而都中京及䧟上京則都燕山及䧟
中京則幸雲中自雲中而播遷夾山向以全師不謀戰備使舉國漢
地皆為金有國勢至此而方求戰非計也當養兵待時而動不可輕
舉不從達實遂殺伊實及博勒和置北南面官属自立為王率所部西
去上遂率諸軍出夾山下漁陽嶺取天徳東勝寧邊雲内等州南下
武州遇金人戰于昻阿下水復潰直趨山隂八月國舅
詳衮蕭托卜嘉筆硯祗候察喇䧏金是月金主阿固達
死九月建州䧏金冬十月納圖魯卜部人額爾克之妻
恩克以額爾克為本部節度使扎古雅䧏金金攻興中
府䧏之十一月從行者舉兵亂北護衛太保珠展錫里
詳衮額布勒等擊之十二月置二總管府
　
　
　
　
　
　
　
　
　
　
　
　
　
　
　遼史卷二十九
　遼史卷二十九考證
若擒伊都　按伊都即前後原文余覩此作余都又都
　綂蕭斡訛蕭幹俱畫一改
保大二年二月庚寅朔日有食之既　按遼自太祖至
　此凡二百十餘年所書日食止二十九史臣於厯象
　志云日食星變風雲震雪之祥具載帝紀乃質之新
　舊唐書五代史宋史及契丹國志等書遼紀獨略再
　考保大二年為徽宗宣和四年宋史於二月庚寅朔
　未書日食此又宋史之闕
遣議事官趙秘校往數十罪　按契丹國志作趙能
　
　
　
　
　
　遼史卷二十九考證
欽定四庫全書
　遼史卷三十
　　元中書右丞相總裁托克托等修
　本紀第三十
　　天祚皇帝四
五年春正月辛巳黨項小呼嚕遣人請臨其地戊子趨
天徳過沙漠金兵忽至上徒步出走近侍進珠帽却之
乗張仁貴馬得脱至天徳己丑遇雪無禦寒具珠展以
貂裘帽進途次絶糧珠展進麨與棗欲憇珠展即跪坐
倚之假寐珠展輩惟齧氷雪以濟饑過天徳至夜將宿
民家紿曰偵騎其家知之乃叩馬首跪而大慟潛宿其
家居數日嘉其忠遥授以節度使遂趨党項以小呼嚕
為西南面招討使總知軍事仍賜其子及諸校爵賞有
差二月至應州新城東六十里為金人完顔羅索等所
獲八月癸卯至金丙午降封海濵王以疾終年五十有
四在位二十四年金皇統元年二月改封豫王五年葬
于廣寧府閭陽縣乾陵傍耶律淳者世號為北遼淳小
字聶哷興宗第四孫南京留守宋魏王和囉噶之子清
寧初太后鞠育之既長篤好文學昭懷太子得罪上欲
以淳為嗣上怒耶律拜薩巴知與淳善出淳為彰聖等
軍節度使天祚即位進王鄭乾統二年加越王六年拜
南府宰相首議制兩府禮儀上喜徙王魏其父和囉噶
薨即以淳襲父守南京冬夏入朝寵冠諸王天慶五年
東征都監章努濟鴨子河與淳子阿薩爾等三百餘人
亡歸先遣迪里以廢立之謀報淳淳斬迪里首以獻進
封秦晉國王拜都元帥賜金劵免漢拜禮不名許自擇
將士乃募燕雲精兵東至錦州隊長武朝彦作亂劫淳
淳匿而免收朝彦誅之㑹金兵至聚兵戰于阿爾展圖
敗績收亡卒數千人拒之淳入朝釋其罪詔南京刻石
紀功保大二年天祚入夾山奚王和勒博林牙耶律達
實等引唐靈武故事議欲立淳淳不從官屬勸進曰主
上䝉塵中原擾攘若不立王百姓何歸宜熟計之遂即
位百官進號天錫皇帝改保大二年為建福元年大赦
放進士李寶信等一十九人遥降天祚為湘隂王以燕
雲平上京中京遼西六路淳主之沙漠以北南北路兩
都招討府諸畨部族等仍𨽻天祚自此遼國分矣封其
妻普賢女為徳妃以和勒博知北院樞密使事軍族之
事悉委達實又遣使報宋免歳幣結好宋人發兵問罪
擊敗之尋遣使奉表于金乞為附庸事未決淳病死年
六十百官偽諡曰孝章皇帝廟號宣宗葬燕西香山永
安陵遺命遥立秦王定以存社稷徳妃為皇太后稱制
改建福為徳興元年放進士李球等百八人時宋兵來
攻戰敗之由是人心大悦兵勢日振宰相李純等潛納
宋兵居民内應抱關者被殺甚衆翌日攻内東門衞兵
力戰宋軍大潰踰城而走死者相籍五表于金求立秦
王不從而金兵大至徳妃奔天徳軍見天祚天祚怒誅
徳妃降淳庶人除其屬籍耶律雅里者天祚皇帝第二
子也字薩蘭七歳欲立為皇太子别置禁衞封梁王保
大三年金師圍青塜寨雅里在軍中太保特黙格挾之
出走間道行至隂山聞天祚失利趨雲内雅里馳赴時
扈從者千餘人多於天祚天祚慮特黙格生變欲誅之
責以不能全救諸王將訊之仗劍召雅里問曰特黙格
教汝何為雅里對曰無他言迺釋之天祚渡河奔夏隊
帥耶律迪里等劫雅里北走至沙嶺見蛇横道而過識
者以為不祥後三日羣僚共立雅里為主雅里遂即位
改元神厯命士庶上便宜雅里性寬大惡誅殺獲亡者
笞之而已有自歸者即官之因謂左右曰欲附來歸不
附則去何須威逼耶每取唐貞觀政要及林牙資忠所
作治國詩令侍從讀之烏爾古部節度使扎扎徳哷勒
部統軍托卜嘉都監圖魯卜等率衆來附自是諸部繼
至而雅里日漸荒怠好擊鞠特黙格切諫乃不復出以
耶律迪里為樞宻使特黙格副之迪里劾西北路招討
使蕭扎里熒惑衆心志有不臣與其子瑪尼竝誅之以
約蘇為招討使與諸番戰數敗杖免官從行有疲困者
輙振給之直長保徳諫曰今國家空虚賜賚若此將何
以相給耶雅里怒曰昔畋於福山卿誣獵官今復有此
言若無諸部我將何取不納初令羣牧運鹽濼倉粟而
民盜之議籍以償雅里乃自為直每粟一車償一羊三
車一牛五車一馬八車一駝左右曰今一羊易粟二斗
且不可得乃償一車雅里曰民有則我有若令盡償民
何堪後獵扎拉山一日而射黄羊四十狼二十一因致
疾卒年三十耶律達實者世號為西遼逹實字重徳太
祖八代孫也通遼漢字善騎射登天慶五年進士第擢
翰林應奉尋陞承㫖遼以翰林為林牙故稱逹實林牙
厯秦祥二州刺史遼興軍節度使保大二年金兵日逼
天祚播越與諸大臣立秦晉王淳為帝淳死立其妻蕭
徳妃為太后以守燕及金兵至蕭徳妃歸天祚天祚怒
誅徳妃而責逹實曰我在汝何敢立淳對曰陛下以全
國之勢不能一拒敵棄國逺遁使黎民塗炭耶立十淳
皆太祖子孫豈不勝乞命於他人耶上無以答賜酒食
赦其罪達實不自安遂殺蕭伊實博勒和自立為王率
鐵騎二百宵遁北行三日過黑水見白達勒達詳衮崇
古嚕崇古嚕獻馬四百駝二十羊若干西至哈屯城駐
北庭都䕶府㑹威武崇徳㑹蕃新大林紫河駞等七州
及大黄室韋徳哷勒昻吉爾察察哩約喜布古徳尼勒
搭喇庫徳摩哩黙爾吉和卓烏庫哩準布博克碩寛唐
古呼穆蘇希達濟勒貝十八部王衆諭曰我祖宗艱難
創業厯世九主厯年二百金以臣屬殘毒我黎庶屠翦
我州邑使我天祚皇帝䝉塵于外日夜痛心疾首我今
仗義而西欲借力諸畨翦我仇敵復我疆宇惟爾衆亦
有軫我國家憂我社稷思共救君父濟生民於難者乎
遂得精兵萬餘置官吏立排甲具器仗明年二月甲午
以青牛白馬祭天地祖宗整旅而西先遺書於回鶻王
必里克曰昔我太祖皇帝北征過巴噶罕城遣使至甘
州詔爾祖烏穆珠曰汝思故國耶朕即為汝復之汝不
能返耶朕則有之在朕猶在爾也爾祖即表謝以為遷
國于此十有餘世軍民皆安土重遷不能復返矣是與
爾國非一日之好也今我將西至大食假道爾國其勿
致疑必里克得書即迎至邸大宴三日臨行獻馬六百
駞百羊三千願質子孫為附庸送至境外所過敵者勝
之降者安之兵行萬里歸者數國獲駝馬牛羊財物不
可勝計軍勢日盛鋭氣日倍至塔什干西域諸國舉兵
十萬號呼喇繖來拒戰兩軍相望二里許諭將士曰彼
軍雖多而無謀攻之則首尾不救我師必勝遣六院司
大王蕭額哩埒招討副使耶律松山等將兵二千五百
攻其右樞密副使蕭扎倫布招討使耶律穆蘇等將兵
二千五百攻其左自以衆攻其中三軍俱進呼喇繖大
敗僵屍數十里駐軍塔什干凡九旬回回國王來降貢
方物又西至奇爾瑪勒文武百官冊立達實為帝以甲
辰歳二月五日即位年三十八號格爾干復上漢尊號
曰天祐皇帝改元延慶追諡祖父為嗣元皇帝祖母為
宣義皇后冊元妃蕭氏為昭徳皇后因謂百官曰朕與
卿等行三萬里跋涉沙漠夙夜艱勤賴祖宗之福卿等
之力冒登天位爾祖爾父宜加䘏典共享尊榮自蕭額
哩埒等四十九人祖父封爵有差延慶三年班師東歸
馬行二十日得善地遂建都城號呼遜卾爾多改延慶
為康國元年三月以六院司大王蕭額哩埒為兵馬都
元帥徳哷勒部前同知樞密院事蕭札倫布副之察察
哩部圖嚕耶律燕山為都部署䕶衞耶律特爾格為都
監率七萬騎東征以青牛白馬祭天樹旗以誓衆曰我
大遼自太祖太宗艱難而成帝業其後嗣君躭樂無厭
不恤國政盜賊蠭起天下土崩朕率爾衆逺至朔漠期
復大業以光中興此非朕與爾世居之地申命元帥額
哩埒曰今汝其往信賞必罰與士卒同甘苦擇善水草
以立營量敵而進毋自取禍敗也行萬餘里無所得牛
馬多死勒兵而還達實曰皇天弗順數也康國十年殁
在位二十年廟號徳宗子伊立㓜遺命皇后權國后
名塔布布延號感天皇后稱制改元咸清在位七年子伊
立即位改元紹興籍民十八歳以上得八萬四千五百
戶在位十三年殁廟號仁宗子幼遺詔以妹博克碩寬
權國稱制改元崇福號承天太后後與駙馬蕭國魯卜
弟巴噶濟蘇爾通出駙馬為東平王羅織殺之駙馬父
額哩埒以兵圍其宫射殺博克碩寛及巴噶濟蘇爾博
克碩寛在位十四年仁宗次子珠勒呼即位改元天禧
在位三十四年時秋獵柰曼王庫楚埒伏兵八千擒之
據其位遂襲遼衣冠尊珠勒呼為太上皇皇后為皇太
后朝夕問起居以侍終焉珠勒呼死遼絶耶律淳在天
祚之世厯王大國受賜金劵贊拜不名一時㤙遇無與
為比當天祚播越以都元帥留守南京獨不可奮大義
以激燕民及諸大臣興勤王之師東拒金而迎天祚乎
乃自取之是簒也況忍王天祚哉達實既帝淳而王天
祚矣復歸天祚天祚責以大義乃自立為王而去之幸
藉祖宗餘威遺智建號萬里之外雖寡母弱子更繼迭
承幾九十年亦可謂難矣然淳與雅里達實之立皆在
天祚之世有君而復君之其可乎哉諸葛武侯為獻帝
發喪而後立先主為帝者不可同年語矣故著以為戒
云
贊曰遼起朔野兵甲之盛鼓行□外席卷河朔樹晉楨
漢何其壯歟太祖太宗乗百戰之勢輯新造之邦英謀
叡畧可謂逺矣雖以世宗中才穆宗殘暴連遘弑逆而
神器不揺蓋由祖宗威令猶足以震疊其國人也聖宗
以來内修政治外拓疆宇既而申固鄰好四境乂安維
持二百餘年之基有自來矣降臻天祚既丁未運又觖
人望崇信姦回自㭬國本羣下離心金兵一集内難先
作廢立之謀叛亡之迹相繼蠭起馴致土崩瓦解不可
復支良可哀也耶律與蕭世為甥舅義同休戚奉先挾
私滅公首旤搆難一至於斯天祚窮蹙始悟奉先誤已
不既晚乎淳雅里所謂名不正言不順事不成者也達
實苟延彼善於此亦幾何哉
　遼史卷三十
　遼史卷三十考證
耶律淳者世號為北遼　按紀叙淳由節度進鄭王宏
　簡録載淳初封北平郡王即北遼所由稱
以耶律廸里為樞宻使　迪里舊作敵列此作敵烈續
　通鑑作特列又濟勒貝舊作乣而畢部族表作紀而
　畢皆係一人而書名互異今畫一改
　
　
　
　
　
　
　
　
　
　遼史卷三十考證
欽定四庫全書
　遼史卷三十一
　　元中書右丞相總裁托克托等修
　志第一
　　營衛志上
上古之世草衣木食巢居穴處熙熙于于不求不爭爰
自炎帝攻衰蚩尤作亂始制干戈以毒天下軒轅氏作
戮之涿鹿之阿處則象吻于宫行則懸旌于纛以為天
下萬世戒於是師兵營衛不得不設矣冀州以南厯洪
水之變夏后始制城郭其人土著而居綏服之中外奮
武衛内揆文教守在四邊營衛之設以備非常而已并
營以北勁風多寒隨陽遷徙嵗無寧居曠士萬里寇盜
乘隙而作營衛之設以為常然其勢然也有遼始大設制
尤密居有宫衛謂之鄂爾多出有行營謂之巴納分鎮
邊圉謂之部族有事則以攻戰為務閒暇則以畋漁為
生無日不營無在不衛立國規模莫重於此作營衛志
　　宫衛
遼國之法天子踐位置宫衛分州縣析部族設官府籍
户口備兵馬崩則扈從后妃宫帳以奉陵寢有調發則
丁壯從戎事老弱居守太祖曰𢎞義宫應天皇后曰長
寧宫太宗曰永興宫世宗曰積慶宫穆宗曰延昌宫景
宗曰彰愍宫承天太后曰崇徳宫聖宗曰興聖宫興宗
曰延慶宫道宗曰太和宫天祚曰永昌宫又孝文皇太
弟有敦睦宫丞相耶律隆運有文忠王府凡州三十八
縣十提轄司四十一錫林二十三斡里七十四摩哩九
十八徳里二扎薩克十九為正户八萬畨漢轉户十二
萬三千共二十萬三千户
蘓斡延鄂爾多太祖置國語心腹曰蘓斡延宫曰鄂爾
多是為𢎞義宫以心腹之衛置益以渤海俘錦州户其
鄂爾多在臨潢府陵寢在祖州東南二十里正户八千
畨漢轉户七千出騎軍六千(史文訛外詳後考證下/文伊囉斡各條倣此)
　　　州五錦祖嚴祺銀
　　　縣一富義
　　　提轄司四南京西京奉聖州平州
　　　錫林二曰舒曰蘓嚕克
　　　斡里四曰赫伯曰逹薩曰黙音曰呼心
　　　摩哩四曰珊曰伊都曰呼圖克曰吉勒展
　　　徳里二曰實壘北曰實壘南
彀烏寜鄂爾多太宗置牧圉曰彀烏寧是為永興宫初
名沽依鄂爾多以太祖平渤海俘户東京懐州提轄司
及雲州懐仁縣澤州灤河縣等户置其鄂爾多在伊庫
河側陵寢在懐州南三十里正户三千畨漢轉户七千
出騎軍五千
　　　州四懐黔開來
　　　縣二保和灤河
　　　提轄司四南京西京奉聖州平州
　　　錫林一北孟古
　　　斡里四曰茂曰烏曰哈喇齊曰實壘
　　　摩哩十三曰蘓爾展曰大格密曰小格密曰烏
　　　　曰歸化布木曰唐古曰圖格曰伯爾克圖曰
　　　　和掄布展曰伊綿布展曰珊曰青逹曰索雲
　　　扎薩克七曰伯特部曰舒蘓曰錫庫爾濟曰赫
　　　　貝巴納曰呼魯蘓曰耶律濟沙實克曰賽音
　　　　令公
伊囉斡鄂爾多世宗置興盛曰伊囉斡是為積慶宫以
文獻皇帝衛從及太祖俘戸及雲州提轄司并髙宜等
州戸置其鄂爾多在土河東陵寢在長寧宫北正户五
千畨漢轉户八千出騎軍八千
　　　州三康顯宜
　　　縣一山東
　　　提轄司四
　　　錫林一實喇
　　　斡里八曰逹薩曰赫伯曰錫哷曰必老曰塔瑪
　　　　曰綽卜曰伊哷濟曰伊哷烏頁
　　　摩哩十曰格斯齊曰莾阿曰濟里曰塔瑪圖曰
　　　　楚勒罕曰薩哈亷温曰逹勒逹曰伊瑪曰塔
　　　　喇台曰孟古
富僧額鄂爾多應天皇太后置興隆曰富僧額是為長
寧宫以遼州及海濵縣等户置其鄂爾多在高州陵寢
在龍化州東一百里世宗分屬讓國皇帝宫院正户七
千畨漢轉戸六千出騎軍五千
　　　州四遼儀珅遼西顯
　　　縣三奉先歸義定霸
　　　提轄司四
　　　錫林一北孟古
　　　斡里六曰塔瑪曰赫伯曰逹薩曰黙音曰伊哷
　　　　濟曰罕札
　　　摩哩十三曰哈逹阿林刷沃濟曰哈克繖必賚
　　　　逹勒拜刷沃濟曰圖嚕勒竒曰納噶特齊曰
　　　　哈喇齊曰博勒和庫們曰阿嚕音逹巴曰東
　　　　錫勒們曰西錫勒們曰東齊哩克曰西齊哩
　　　　克曰達爾札曰瑪朗古
岱拉哈鄂爾多穆宗置是為延昌宫討平曰岱拉哈以
彀烏寧鄂爾多户及準布俘户中京提轄司南京制置
司咸信韓等州户置其鄂爾多在嘉哩山南陵寢在京
南正户一千畨漢轉户三千出騎軍二千
　　　州二遂韓
　　　提轄司三中京南京平州
　　　錫林一曰舒
　　　斡里四曰茂古庫徳曰鄂摩曰塔瑪曰哈喇齊
　　　摩哩四曰穆克徳珂鄂摩曰特黙齊鄂蘭曰息
　　　　州濟里曰摩該都爾蘓
嘉們鄂爾多景宗置是為彰愍宫遺留曰嘉們以章肅
皇帝侍衛及武安州戸置其鄂爾多在赫嚕河陵寢在
祖州南正户八千畨漢轉户一萬出騎軍一萬
　　　州四永龍化降聖同
　　　縣二行唐阜俗
　　　提轄司四
　　　錫林二曰嘉們曰南孟古
　　　斡里七曰塔瑪曰實喇曰威哈喇齊曰瑪雅喀
　　　　曰特黙曰烏頁曰穆爾哈喇齊
　　　摩哩十一曰額穆吉林刷沃濟曰察罕穆爾逹
　　　　巴曰伊竒哩沃濟曰色克布展曰薩哈勒齊
　　　　曰伊克扎木曰呼遜阿林曰布琨曰塔瑪曰
　　　　扎蘭曰徹辰郭勒
沽依鄂爾多承天太后置是為崇徳宫玉名曰沽以乾
顯雙三州户置其鄂爾多在土河東陵祔景宗皇帝正
户六千畨漢轉户一萬出騎軍一萬
　　　州四乾川雙貴徳
　　　縣一潞(上京/)
　　　提轄司三南京西京奉聖州
　　　錫林三曰齊哩克曰帕克曰特哩台孟古
　　　斡里七曰達薩曰伊里曰赫伯曰錫伯曰哈喇
　　　　齊曰黙音曰伊哷濟
　　　摩哩十一曰敖拉森濟實壘曰伊勒敦刷沃濟
　　　　曰塔瑪曰伊蘭伊勒都堪阿拉曰伊克札木
　　　　曰達爾札曰瑚琨曰衮曰色哷森曰阿掄哈
　　　　斯郭勒曰特哩衮齊哩克
　　　札薩克五曰古卜齊黙爾根巴納曰達爾罕太
　　　　保果齊喀曰卦安巴果齊喀曰賽音令公果
　　　　齊喀曰羅和令公果齊喀
孟古鄂爾多聖宗置是為興聖宫金曰孟古以彀烏寧
伊囉斡富僧額三鄂爾多户置其鄂爾多在紐歡賀珍
陵寢在慶州南安正户一萬畨漢轉户二萬出騎軍五
千
　　　州五慶隰烏(上京/)烏(東京/)霸
　　　提轄司四
　　　錫林四曰浩沁孟古曰約沁諾色爾曰努爾特
　　　　哩台曰尼格巴爾
　　　斡里六曰孟古富僧額曰呼都克曰伊徳曰旺
　　　　曰阿雅
　　　摩哩九曰伊錫布展曰特古斯琨曰威哈喇齊
　　　　曰綽哈曰哈拉繖錫庫爾齊曰多托喇班錫
　　　　庫爾齊曰魯庫曰希斯曰都林
　　　扎薩克五曰達林巴納曰和掄巴納曰卦安巴
　　　　覺禪曰鼐爾都爾蘇曰保達古魯克齊
阿敦鄂爾多興宗置是為延慶宫孶息曰阿敦以諸鄂
爾多及饒州户置其鄂爾多在高州西陵寝在上京慶
州正户七千番漢轉戸一萬出騎軍一萬
　　　州三饒長春泰
　　　提轄司四
　　　錫林二曰阿敦曰呼都克
　　　斡里六曰阿敦曰薩巴曰薩曰扎里曰徳里曰
　　　　敖拉
　　　摩哩六曰額勒本曰雅蘓曰黙色曰伊繖曰北
　　　　徳里曰南徳里
阿果鄂爾多道宗置是為太和宫寛大曰阿果以諸鄂
爾多御前承應人及興中府戸置其鄂爾多在好水濼
陵寢在上京慶州正户一萬番漢轉户二萬出騎軍一
萬五千
　　　錫林二曰阿蘓曰雅嚕
　　　斡里八曰阿蘓曰雅嚕曰徳里曰扎里曰薩布
　　　　曰呼都克曰富僧額曰哈里
　　　摩哩七曰恩州徳里曰額森徳勒曰額勒本曰
　　　　特們曰庫爾都哩曰扎里曰額哷蘓穆爾
阿掄鄂爾多天祚皇帝置是為永昌宫輔祐曰阿掄以
諸鄂爾多御前承應人春宣州戸置正户八千番漢轉
户一萬出騎軍一萬
　　　錫林二曰阿掄曰伊囉斡
　　　斡里八曰阿嚕威曰克哩頁曰呼圖克曰逹喇
　　　　曰穆喇斡曰扎里曰圖嚕拉曰特黙
　　　摩哩八曰富僧額曰伊納克曰武都温曰特們
　　　　曰穆喇斡曰伊特丹曰雲曰布圖巴
孝文皇太弟敦睦宫謂之學順徳哩本鄂爾多孝曰學
順徳哩本文獻皇帝承應人及渤海俘建瀋巖三州戸
置陵寢在祖州西南三十里正戸三千畨漢轉戸五千
出騎軍五千
　　　州三建瀋巖
　　　提轄司一南京
　　　錫林二曰超曰伊都
　　　斡里六曰伊遜曰徳里曰錫里濟曰大塔瑪曰
　　　　小塔瑪曰伊都
　　　摩哩二曰特黙茂海曰婁實克
　　　扎薩克二曰聶哷巴納曰逹蘭巴納
大丞相晉國王耶律隆運本韓氏名徳讓以功賜國姓
出宫籍𨽻横帳季父房贈尚書令謚文忠無子以皇族
魏王特布子雅魯為嗣早卒天祚皇帝又以皇子額嚕
温繼之官給葬具建廟乾陵側擬諸宫例建文忠王府
正户五千畨漢轉户八千出騎軍一萬
　　　州一
　　　提轄司六上京中京南京西京奉聖州平州
　　著帳郎君
著帳郎君初約尼哈陶津汗以博果濟等三族害裕悦
實嚕籍沒家屬入斡里淳欽皇后宥之以為著帳郎君
世宗悉免後族戚世官犯罪者沒入
　　著帳戸
著帳戸本諸鄂爾多析出及諸罪沒入者凡承應實逹
爾司藏鷹坊湯藥尚飲盥潄尚饍尚衣裁造等役及宫中
親王祗從伶官之屬皆充之
凡諸宫衛人丁四十萬八千騎軍十萬一千著帳釋宥
沒入隨時増損無常額
　遼史卷三十一
欽定四庫全書
　遼史卷三十二
　　元中書右丞相總裁托克托等修
　志第二
　　營衛志中
　　　行營
周官土圭之法日東景朝多風日北景長多寒天地之
間風氣異宜人生其間各適其便王者因三才而節制
之長城以南多雨多暑其人耕稼以食桑麻以衣宫室
以居城郭以治大漠之間多寒多風畜牧畋漁以食皮
毛以衣轉徙隨時車馬爲家此天時地利所以限南北
也遼國盡有大漠浸包長城之境因宜爲治秋冬違寒
春夏避暑隨水草就畋漁歲以爲常四時各有行在之
所謂之巴納
春巴納
　曰鴨子河濼皇帝正月上旬起牙帳約六十日方至
　天鵝未至卓帳氷上鑿氷取魚氷泮乃縱鷹鶻捕鵝
　鴈晨出暮歸從事弋獵鴨子河濼東西二十里南北
　三十里在長春州東北三十五里四面皆沙堝多榆
　栁杏林皇帝毎至侍御皆服墨緑色衣各備連鎚一
　柄鷹食一器刺鵝錐一枚於濼周圍相去各五七步
　排立皇帝冠巾衣時服繋玉束帶於上風望之有鵝
　之處舉旗探騎馳報遠泊鳴鼓鵝驚騰起左右圍騎
　皆舉幟麾之五坊擎進海東青鶻拜授皇帝放之鶻
　擒鵝墜勢力不加排立近者舉錐刺鵝取腦以飼鶻
　救鶻人例賞銀絹皇帝得頭鵝薦廟羣臣各獻酒果
　舉樂更相酬酢致賀語皆挿鵝毛于首以爲樂賜從
　人酒遍散其毛弋獵網釣春盡乃還
夏巴納
　無常所多在圖爾山道宗毎歲先幸黒山拜聖宗興
　宗陵賞金蓮乃幸子河避暑圖爾山在黒山東北三
　百里近饅頭山黒山在慶州北十三里上有池池中
　有金蓮子河在圖爾山東北三百里懷州西山有清
　涼殿亦爲行幸避暑之所四月中旬起牙帳卜吉地
　爲納涼所五月末旬六月上旬至居五旬與北南臣
　僚議國事暇日遊獵七月中旬乃去
秋巴納
　曰伏虎林七月中旬自納涼處起牙帳入山射鹿及
　虎林在永州西北五十里嘗有虎據林傷害居民畜
　牧景宗領數騎獵焉虎伏草際戰慄不敢仰視上舎
　之因號伏虎林毎歲車駕至皇族而下分布濼水側
　伺夜將半鹿飲鹽水令獵人吹角效鹿鳴既集而射
　之謂之䑛鹻鹿又名呼鹿
冬巴納
　曰廣平淀在永州東南三十里本名白馬淀東西二
　十餘里南北十餘里地甚坦夷四望皆沙磧木多榆
　栁其地饒沙冬月稍暖牙帳多於此坐冬與北南大
　臣㑹議國事時出校獵講武兼受南宋及諸國禮貢
　皇帝牙帳以槍爲硬寨用毛繩連繋毎槍下黒氈傘
　一以芘衛士風雪槍外小氈帳一層毎帳五人各執
　兵仗爲禁圍南有省方殿殿北約二里曰壽寧殿皆
　木柱竹榱以氈爲蓋彩繪韜柱錦爲壁衣加緋繡額
　又以黃布繡龍爲地障牕槅皆以氈爲之傅以黃油
　絹基高尺餘兩廂廊廡亦以氈蓋無門户省方殿北
　有鹿皮帳帳次北有八方公用殿壽寧殿北有長春
　帳衛以硬寨宫用契丹兵四千人毎日輪番千人祗
　直禁圍外卓槍爲寨夜則㧞槍移卓御寢帳周圍拒
　馬外設舖傳鈴宿衛毎歲四時周而復始
皇帝四時巡守契丹大小内外臣僚并應役次人及漢
人宣徽院所管百司皆從漢人樞密院中書省唯摘宰
相一員樞密院都副承旨二員令史十人中書令史一
人御史臺大理寺選摘一人扈從毎歲正月上旬車駕
啟行宰相以下還於中京居守行遣漢人一切公事除
拜官僚止行堂帖權差俟㑹議行在所取㫖出給誥勅
文官縣令録事以下更不奏聞聽中書銓選武官須奏
聞五月納涼行在所南北臣僚㑹議十月坐冬行在所
亦如之
　　部族上
部落曰部氏族曰族契丹故俗分地而居合族而處有
族而部者五院六院之類是也有部而族者奚王室韋
之類是也有部而不族者特哩特黙實保哈凖之類是
也有族而不部者約尼九帳皇族三父房是也竒善八
部爲高麗蠕蠕所侵僅以萬口附于元魏生聚未幾北
齊見侵掠男女十餘萬口繼爲突厥所逼寄處高麗不
過萬家部落離散非復古八部矣别部有臣附突厥者
内附于隋者依赫辰水而居部落漸衆分爲十部有地
遼西五百餘里唐世達呼哩氏仍爲八部而松漠𤣥州
别出亦十部也約尼氏承萬榮格圖肯散敗之餘更爲八
部然約尼徳哷勒别出又十部也蘓爾威汗析爲二十
部契丹始大至遼太祖析九帳三房之族更列二十部
聖宗之世分置十有六増置十有八并舊爲五十四部
内有巴哩伊蘓濟勒國舅族外有附庸十部氏族可知
者略具皇族外戚二表餘五院六院伊實部止見裕爾
庫薩里布聶哷威部止見薩里布聶哷圖魯卜圖吉部
止見唐古爾杭愛皆兄弟也奚王府部希沙哲哩則臣
主也丕勒部有紐紐卓特部有斡其餘世系名字皆漫
無所考矣舊志曰契丹之初草居野次靡有定所至聶
哷始制部族各有分地太祖之興以德哷勒部強熾析
爲五院六院奚六部以下多因俘降而置勝兵甲者即
著軍籍分𨽻諸路詳袞統軍招討司番居内地者歲時
田牧平莽間邉防糺戸生生之資仰給畜牧績毛飲湩
以爲衣食各安舊風狃習勞事不見紛華異物而遷故
家給人足戎備整完卒之虎視四方強朝弱附東踰蟠
木西越流沙莫不率服部族寔爲之爪牙云
古八部
　　錫萬丹部
　　赫特赫部
　　佛佛頁部
　　裕嚕部
　　錫琳部
　　博恰部
　　理部
　　圖嚕部
　契丹之先曰奇善汗生八子其後族屬漸盛分爲八
　部居于松漠之間今永州木葉山有契丹始祖廟竒
　善汗克敦併八子像皆在焉潢河之西土河之北竒
　善汗故壤也
隋契丹十部
　元魏末美佛赫烏雲畏高麗蠕蠕侵逼率車三千乘
　衆萬口内附乃去奇善汗故壤居于白狼水東北齊
　文宣帝自平州三道來侵虜男女十餘萬口分置諸
　州又爲突厥所逼以萬家寄處高麗境内隋開皇四
　年諸美佛赫悉衆款塞聽居白狼故地又别部寄處
　高麗者曰楚布等内附詔置克實克囊嘉特之北又
　别部臣附突厥者四千餘户來降詔給糧遣還固辭
　不去部落漸衆徙逐水草依赫辰水而居在遼西正
　北二百里其地東西亘五百里南北三百里分爲十
　部逸其名
唐達呼哩氏八部
　　德濟部峭落州
　　赫伯部彈汗州
　　都呼部無逄州
　　芳阿部羽陵州
　　圖勒彬部日連州
　　芮奚部徒河州
　　卓津部萬丹州
　　富部州二匹黎赤山
　唐太宗置𤣥州以契丹大帥珠奇爲刺史又置松漠
　都督府以庫克爲都督分八部并𤣥州爲十州則十
　部在其中矣
約尼氏八部
　　達爾扎部
　　伊斯琿部
　　舍琿部
　　諾爾威部
　　頗摩部
　　訥古濟部
　　濟勒勤部
　　實袞部
　唐開元天寳間達呼哩氏既微遼始祖聶哷立達年
　扎里為蘇爾威汗時契丹因萬榮之敗部落凋散即
　故有族衆分爲八部聶哷所統德哷勒部自爲别部
　不與其列并約尼德哷勒亦十部也
約尼蘓爾威汗二十部
　　耶律七部
　　舒敏五部
　　八部
　聶哷相蘓爾威汗分三耶律爲七二舒敏爲五并前
　八部爲二十部三耶律一曰達呼哩二曰約尼三曰
　錫里皇族也二舒敏一曰伊蘓濟勒二曰巴哩國舅
　也其分部不詳可知者曰德哷勒曰伊實曰丕勒曰
　卓特曰威曰圖魯卜曰納喇曰圖吉又有右大部左
　大部凡十逸其二達呼哩約尼析爲六而錫里合爲
　一兹所以德哷勒部終約尼之世强不可制云
　
　
　
　
　
　遼史卷三十二
　遼史卷三十二考證
有部而不族者特哩特黙實保哈準是也　按哈準本
　志下卷及兵衛百官志俱作遏术此復作葛术今併
　改
納喇威部　按納喇威原本作湼剌烏古本志下卷威
　部之先曰薩里布納喇部之先曰聶哷威舊作烏隗
　原本烏隗作烏古與下卷不合係訛舛若烏爾古納
　喇部舊作烏古湼剌部者别爲一部與此迥異未可
　牽合今據改
　
　
　
　
　
　
　遼史卷三十二考證
欽定四庫全書
　遼史卷三十三
　　元中書右丞相總裁托克托等修
　志第三
　　營衛志下
　　　部族下
遼起松漠經營撫納竟有唐晉帝王之器典章文物施
及潢海之區作史者尚可以故俗語耶舊史有部族志
厯代之所無也古者巡守于方岳五服之君各述其職
遼之部族實似之故以部族置宫衛行營之後云
遼内四部族
　　約尼九帳族
　　橫帳三父房族
　　國舅帳巴哩伊蘓濟勒族
　　國舅部族
太祖二十部二國舅升帳分止十八部
　五院部其先曰裕爾庫凡六營蘓爾威汗時與弟薩
　里布領之曰德哷勒部傳至太祖以額爾竒木即位
　天贊元年以彊大難制析五錫林爲五院六昭爲六
　院各置額爾奇木㑹同元年更額爾奇木爲大王部
　𨽻北府以鎭南境大王及都監春夏居五院部之側
　秋居羊門甸錫林四
　　大密古錫林
　　小密古錫林
　　諤爾琨錫林會同二年以烏爾古之地水草豐美
　　　命居之三年益以哈里水之地爲農田
　　伊實巴勒錫林會同二年命居烏爾古之地
　六院部𨽻北府以鎭南境其大王及都監春夏居泰
　德泉之北秋冬居都爾嘉錫林四
　　薩蘭錫林
　　阿克蘇錫林
　　烏納巴錫林
　　烏訥爾錫林會同二年命居烏爾古三年益以哈
　　　里水地
　伊實部其先曰薩里布蘓爾威汗時與其兄裕爾庫
　分營領之曰伊實部會同元年更額爾奇木爲大王
　𨽻南府其大王及都監鎭駐西南之境司徒居鴛鴦
　泊扎薩克轄居車軸山錫林二
　　阿勒坦錫林
　　裕珠錫林
　丕勒部其先曰紐紐蘓爾威汗以其營爲部太祖更
　諸部額爾奇木爲令公統和中改節度使𨽻北府屬
　西北路招討司司徒居太子墳凡戍軍𨽻節度使留
　後戸𨽻司徒錫林二
　　北哲爾吉錫林
　　南薩蘭錫林
　卓特部其先曰斡蘓爾威汗以其營爲部𨽻南府節
　度使屬西北路招討司司徒居柏坡山及􁀙山之側
　錫林二
　　北錫林
　　南錫林
　威部其先曰薩里布與其兄聶哷同營蘓爾威汗之
　世析爲二薩里布爲威部聶哷爲納喇部俱𨽻北府
　其威部節度使屬東北路招討司司徒居蘓黙山浩
　里河之側錫林二
　　北錫林
　　南錫林
　納喇部其先曰聶哷蘓嚕威汗分其營爲部節度使
　屬西南路招討司居黒山北司徒居浩里河側錫林
　二
　　北塔喇錫林
　　南察喇錫林
　圖魯卜部其先曰唐古爾領三營蘓爾威汗命分其
　一與弟杭愛爲圖吉部唐古爾得其二更爲圖魯卜
　部𨽻北府節度使屬西北路招討司司徒居長春州
　西錫林二
　　北托卜錫林
　　南舒錫林
　圖吉部其先曰杭愛蘓爾威汗分營置部𨽻南府戍
　於威烏爾古部司徒居冗泉側錫林二
　　北錫林
　　南錫林
　奚王府六部五帳分其先曰希沙事東約囉十帳部
　主哲哩後逐哲哩自立爲奚王卒弟圖嚕森立約尼
　森濟汗討之俘其拒敵者凡七百戸摭其降者以希
　沙鄰睦之故止俘部曲之半餘悉留焉奚勢由是衰
　矣初爲五部曰約囉曰伯特曰敖拉曰美嘉曰綽囉
　太祖盡降之號五部奚天贊二年有東巴爾斯呼遜
　者恃險堅壁於箭笴山以拒命揶揄曰大軍何能爲
　我當飲托輝門下矣太祖滅之以奚府給役戸併括
　諸部穩丁收合流散置托輝部因托輝門之語爲名
　遂號六部奚命布倫主之仍號爲奚王太宗即位置
　宰相詳衮各二員聖宗合敖拉美嘉托輝三部爲一
　特置二尅部以足六部之數奚王和碩鼐討烏舎敗
　績籍六部𨽻北府
　圖魯卜室韋部本名大小二黃室韋戸太祖爲塔瑪
　噶賽特以計降之乃置爲二部𨽻北府節度使屬東
　北路統軍司戍泰州東北
　納喇諾觀部與圖魯卜室韋部同節度使戍泰州東
　德哷勒達勒達部本森濟汗所俘奚七百户太祖立
　以爲十四錫林置爲部𨽻南府節度使屬西南路招
　討司戍黒山北部民居慶州南
　伊實阿爾威部神冊六年太祖以所俘奚戸置𨽻南
　府節度使屬東路兵馬司
　卓特阿爾威部太祖以奚戸置𨽻南府節度使屬東
　京都部署司
　丕勒達嚕噶部太祖以所俘達嚕噶部置𨽻南府節
　度使屬西南路招討司戍黒山北
　烏爾古納喇部亦曰納哩部太祖取裕庫哷戸六千
　神冊六年析爲烏爾古納喇及圖嚕二部俱𨽻北府
　節度使屬西南路招討司
　圖嚕部節度使屬東北路統軍司
　　　　　　　已上太祖以約尼氏舊部族分置者
　　　　　　　　凡十部增置者八
聖宗三十四部
　薩拉噶部奚有三營曰薩拉噶曰揚結曰諾延昭太
　祖伐奚乞降爲著帳子弟籍于宫分皆設額爾奇木
　聖宗各置爲部改設節度使皆𨽻南府以備畋獵之
　役居澤州東
　揚結部與薩拉噶部同居潭州南
　諾延昭部節度使屬東京都部署司
　卾博庫部與薩拉噶三部同居望雲縣東
　特哩特黙部初於八部各析二十户以戍奚偵候落
　馬河及蘓嚕克河側置二十詳衮聖宗以戸口蕃息
　置部設節度使𨽻南府戍倒塌嶺居槖駞岡
　實保部初取諸宫及橫帳大族奴𨽻置實保錫林實
　保鷹坊也居遼水東掌羅捕飛鳥聖宗以戸口蕃息
　置部節度使屬東京都部署司
　哈準部初取諸宫及橫帳大族奴𨽻置哈準錫林哈
　準鐵也以冶于海濵栁濕河賽音楚古爾蘓手山聖
　宗以户口蕃息置部屬東京都部署司
　約囉部居潭利二州間錫林三
　　色勒必錫林
　　北錫林
　　塔魯錫林
　伯特部松山平州之間太師太保居中京西錫林六
　　卓羅錫林
　　蘓庫錫林
　　塔納錫林
　　德哷勒錫林
　　實爾圖錫林
　　約囉錫林
　綽囉部居潭州北
　敖拉部統和十二年以與美嘉托輝三部民籍數寡
　合爲一部并上三部本屬奚王府聖宗分置
　南尅部
　北尅部統和二年以奚府二尅分置二部
　烏延突厥部聖宗析四布沙四巴拜户置以鎭東北
　女直之境開泰九年節度使奏請置錫林𨽻北府屬
　黃龍府都部署司
　阿雅突厥部與烏延突厥同
　納喇裕爾庫部以納喇室韋户置𨽻北府節度使屬
　西南面招討司戍黒山北
　阿雅女直部聖宗以女直户置𨽻北府節度使屬西
　北招討司戍鎭州境自北至河西部皆俘獲諸國之
　民初𨽻諸宫户口蕃息置部訖於五國皆有節度使
　伊德女直部聖宗以女直户置𨽻南府居高州北
　額圖琿烏爾古部聖宗以烏爾古户置𨽻南府節度
　使屬西南面招討司戍黒山北
　達魯德哷勒部聖宗以德哷勒户置𨽻北府節度使
　屬烏爾古德哷勒統軍司
　室韋部聖宗以室韋户置節度使屬西北路招討司
　珠展達嚕噶部聖宗以達嚕噶户置𨽻北府節度使
　屬東北路統軍司戍境内居境外
　黙古斯部聖宗以唐古户置𨽻北府節度使屬西南
　面招討司
　吉達部聖宗以唐古户置𨽻北府節度使屬西南面
　招討司
　北德哷勒部聖宗以德哷勒户置戍威烏爾古部
　鼐奇特唐古部聖宗置𨽻北府節度使屬西南面招
　討司
　北唐古部聖宗以唐古户置𨽻北府節度使屬黃龍
　府都部署司戍府南
　南唐古部聖宗置𨽻北府
　和拉唐古部與南唐古同節度使屬西南面招討司
　河西部聖宗置𨽻北府節度使屬東北路統軍司
　色克圖部開泰四年以囘鶻户置𨽻北府居慈仁縣
　北
　巴爾斯布古德部本布古德户初𨽻諸宫聖宗以户
　口蕃息置部𨽻北府節度使屬東北路統軍司戍境
　内居境外
　塔瑪布古德部聖宗以布古德户置𨽻南府節度使
　屬東北路統軍司
　五國部博和哩國彭諾爾國卾羅木國伊埓圖國伊
　哷濟國聖宗時來附命居本土以鎭東北境屬黃龍
　府都部署司重熙六年以伊哷濟國人星哈等訴酋
　帥琿春貪汚罷五國酋帥設節度使以領之
　　　　　已上聖宗以舊部族置者十六増置十八
遼國外十部
　　烏爾古部
　　德哷勒八部
　　威古特部
　　輝發部
　　葉穆部
　　温圖琿部
　　特爾格部
　　囘鶻部
　　長白山部
　　博羅滿達勒部
右十部不能成國附庸於遼時叛時服各有職貢猶唐
人之有羈縻州也
　遼史卷三十三
　遼史卷三十三考證　營衛志下
㑹同二年命居烏爾古之地　居原本作以按太宗本
　紀㑹同二年以烏爾古部水草肥美詔北南院徙三
　户居之伊實巴勒其一也今據改
會同元年更額爾奇木爲大王　會同元年原本作二
　年按太宗本紀升北南院及伊實部額爾奇木爲王
　係元年事今據改
統和中又改節度使𨽻北府屬西北路招討司　按兵
　衛志丕勒部𨽻南府屬西南路招討司此志互異或
　其未改節度使時本屬南府兵衛志所載則從其初
　也
天贊二年有東巴爾斯呼遜者拒命太祖滅之　天贊
　二年原本作八年按太祖本紀天贊祗四年無八年
　滅呼遜置托輝部係二年事今據改
德哷勒達勒達部　原本作迭剌迭達部按兵衛志又
　作迭達迭剌部今併改
揚結部　原本作窈介他卷又作窈爪今併改
珠展達嚕噶部　原本作术哲達魯虢按兵衛志作术
　者達魯虢今併改
南唐古部聖宗置𨽻北府　按兵衛志南唐古部附在
　南府與此互異
巴爾斯布古德部　布古德原本作鼻骨德兵衛志作
　鼻古德百官志又作鼻骨無德字今併改
　
　
　
　
　
　
　
　
　遼史卷三十三考證
欽定四庫全書
　遼史卷三十四
　　元中書右丞相總裁托克托等修
　志第四
　　兵衛志上
軒轅氏合符東海邑于涿鹿之阿遷徙徃來無常處以
兵爲營衛飛狐以北無慮以東西暨流沙四戰之地聖
人猶不免於兵衞地勢然耳遼國左都遼海右邑涿鹿
兵力莫彊焉其在隋世依赫辰水而居分爲十部兵多
者三千少者千餘順寒暑逐水草畜牧侵伐則十部相
與議興兵致役合契而後動獵則部得自行至唐達呼
哩氏勝兵四萬三千人分八部達呼哩氏衰僅存五部
有耶律聶哷者分五部爲八立二府以總之析三耶律
氏爲七二舒敏氏爲五凡二十部刻木爲契政令大行
遜不有國立約尼氏代達呼哩氏兵力益振即太祖六
世祖也及太祖㑹李克用于雲中以兵三十萬盛矣約
尼伊蘭汗十年歲辛酉太祖授鉞專征破室韋伊濟奚
三國俘獲廬帳不可勝紀十月授大德哷勒府額爾竒
木明賞罰繕甲兵休息民庶滋蕃羣牧務在戢兵十一
年總兵四十萬伐代北克郡縣九俘九萬五千口十二
年德祖討奚俘七千户十五年約尼氏汗卒遺命遜位
于太祖太祖即位五年討西奚東奚悉平之盡有奚霫
之衆六年春親征幽州東西旌旗相望亘數百里所經
郡縣望風皆下俘獲甚衆振旅而還秋親征巴延國俘
獲數萬計神冊元年親征突厥托歡党項小番沙陀諸
部俘户一萬五千六百攻振武乘勝而東攻蔚新武嬀
儒五州俘獲不可勝紀斬不從命者萬四千七百級盡
有代北河曲隂山之衆遂取山北八軍四年親征裕庫
哷國俘獲一萬四千二百口五年征党項俘獲三千六
百口攻天德軍拔十有二柵徙其民六年出居庸闗分
兵掠檀順等州安逺軍三河良鄉望都潞滿城遂城等
縣俘其民徙内地皇太子掠定州俘獲甚衆天贊元年
以户口滋繁糺轄疎逺分北達寧額爲二部立兩節度
以統之三年西征党項等國俘獲不可勝紀四年又親
征渤海天顯元年滅渤海國地方五千里兵數十萬五
京十五府六十二州盡有其衆契丹益大㑹同初太宗
滅唐立晉晉獻燕代十六州民衆兵彊莫之能禦矣
　　兵制
遼國兵制凡民年十五以上五十以下𨽻兵籍毎正軍
一名馬三匹打草穀守營舖家丁各一人人鐡甲九事
馬韀轡馬甲皮鐵視其力弓四箭四百長短鎗􁀙􁀙斧
鉞旗鎚錐火刀石馬盂粆一斗粆袋搭鈎氊傘各一縻
馬繩二百尺皆自備人馬不給糧草日遣打草穀騎四
出抄掠以供之鑄金魚符調發軍馬其捉馬及傳命有
銀牌二百軍所舎有逺探欄子馬以夜聽人馬之聲凡
舉兵帝率番漢文武臣僚以青牛白馬祭告天地日神
惟不拜月分命近臣告太祖以下諸陵及木葉山神乃
詔諸道徴兵惟南北奚王東京渤海兵馬燕京統軍兵
馬雖奉詔未敢發兵必以聞上遣大將持金魚符合然
後行始聞詔攢户丁推户力覈籍齊衆以待自十將以
上次第㸃集軍馬器仗符至兵馬本司自領使者不得
與唯再共㸃軍馬訖又以上聞量兵馬多少再命使充
軍主與本司互相監督又請引五方旗鼓然後皇帝親
㸃將校又選勲戚大臣充行營兵馬都統副都統都監
各一人又選諸軍兵馬尤精鋭者三萬人爲䕶駕軍又
選驍勇三千人爲先鋒軍又選剽悍百人之上爲逺探
欄子軍以上各有將領又於諸軍毎部量衆寡抽十人
或五人合爲一隊别立將領以備勾取兵馬騰遞公事
其南伐㸃兵多在幽州北千里鴛鴦泊及行竝取居庸
闗曹王峪白馬口古北口阿達摩口松亭關榆關等路
將至平州幽州境又遣使分道催發不得乆駐恐踐禾
稼出兵不過九月還師不過十二月在路不得見僧尼
喪服之人皇帝親征留親王一人在幽州權知軍國大
事既入南界分爲三路廣信軍雄州霸州各一駕必由
中道兵馬都統䕶駕等軍皆從各路軍馬遇縣鎭即時
攻擊若大州軍必先料其虛實可攻次第而後進兵沿
途民居園囿桑柘必夷伐焚蕩至宋北京三路兵皆㑹
以議攻取及退亦然三路軍馬前後左右有先鋒逺探
欄子馬各十數人在先鋒前後二十餘里全副衣甲夜
中毎行十里或五里少駐下馬側聽有無人馬之聲有
則擒之力不可敵飛報先鋒齊力攻擊如有大軍走報
主帥敵中虛寔動必知之軍行當道州城防守堅固不
可攻擊引兵過之恐敵人出城邀阻乃圍射鼓譟詐爲
攻擊敵方閉城固守前路無阻引兵進分兵抄截使隨
處州城隔絶不通孤立無援所過大小州城至夜恐城
中出兵突擊及與鄰州計會軍馬甲夜毎城以騎兵百
人去城門左右百餘歩被甲執兵立馬以待兵出力不
能加馳還勾集衆兵與戰左右官道斜徑山路河津夜
中並遣兵巡守其打草穀家丁各衣甲持兵旋團爲隊
必先砍伐園林然後驅掠老幼運土木塡濠塹攻城之
際必使先登矢石擂木併下止傷老幼又於本國州縣
起漢人鄕兵萬人隨軍專伐園林塡道路御寨及諸營
壘唯用桑柘棃栗軍退縱火焚之敵軍既陣料其陣勢
小大山川形勢徃囘道路救援捷徑漕運所出各有以
制之然後於陣四面列騎爲隊毎隊五七百人十隊爲
一道十道當一面各有主帥最先一隊走馬大譟衝突
敵陣得利則諸隊齊進若未利引退第二隊繼之退者
息馬飲水粆諸道皆然更退迭進敵陣不動亦不力戰
厯二三日待其困憊又令打草穀家丁馬施雙箒因風
疾馳揚塵敵陣更互徃來中既飢疲目不相覩可以取
勝若陣南獲勝陣北失利主將在中無以知之則以本
國四方山川爲號聲以相聞得相救應若帝不親征重
臣統兵不下十五萬衆三路徃還北京㑹兵進以九月
退以十二月行事次第皆如之若春以正月秋以九月
不命都統止遣騎兵六萬不許深入不攻城池不伐林
木但於界外三百里内耗蕩生聚不令種養而已軍入
南界步騎車帳不循阡陌三道將領各一人率欄子馬
各萬騎支散游奕百十里外更迭覘邏及暮以吹角爲
號衆即頓舍環繞御帳自近及遠折木稍屈爲弓子鋪
不設鎗營塹柵之備毎軍行鼓三伐不問晝夜大衆齊
發未遇大敵不乘戰馬俟近敵師乘新羈馬蹄有餘力
成列不戰退則乘之多伏兵斷糧道冒夜舉火上風曵
柴饋餉自賫散而復聚善戰能寒此兵之所以彊也
　
　
　
　
　
　
　
　
　遼史卷三十四
　遼史卷三十四考證
兵制搭鈎氈繖各一　按原本訛以鈎氈二字徧旁合
　爲􁀙字今據通考改
　
　
　
　
　
　
　
　
　
　
　
　
　遼史卷三十四考證
欽定四庫全書
　遼史卷三十五
　　元中書右丞相總裁托克托等修
　志第五
　　兵衛志中
　　　御帳親軍
漢武帝多行幸之事置期門佽飛羽林之目天子始有
親軍唐太宗加親勲翊千牛之衛布腹心之地防衛密
矣太祖宗室盛彊分德哷勒部爲二宫衛内虚經營四
方未遑鳩集皇后舒嚕氏居守之際摘畨漢精鋭爲舒
新軍太宗益選天下精甲置諸爪牙爲皮室軍合騎五
十萬國威壯矣
大帳皮室軍
　太宗置凡三十萬騎
舒新軍
　地皇后置二十萬騎
　　宫衞騎軍
大祖以德哷勒部受禪分本部爲五院六院統以皇族
而親衛缺然乃立卾爾多法裂州縣割户丁彊幹弱枝
詒謀嗣續世建宫衛入則居守出則扈從葬則因以守
陵有兵事則五京二州各提轄司傳檄而集不待調發
州縣部族十萬騎軍已立具矣恩意親洽兵甲犀利教
練完習簡天下精鋭聚之腹心之中懷舊者歲深増新
者世盛此軍制之良者也
𢎞義宫
　　正丁一萬六千
　　番漢轉丁一萬四千
　　騎軍六千
長寜宫
　　正丁一萬四千
　　番漢轉丁一萬二千
　　騎軍五千
永興宫
　　正丁六千
　　番漢轉丁一萬四千
　　騎軍五千
積慶宫
　　正丁一萬
　　番漢轉丁一萬六千
　　騎軍八千
延昌宫
　　正丁二千
　　番漢轉丁六千
　　騎軍二千
彰愍宫
　　正丁一萬六千
　　番漢轉丁二萬
　　騎軍一萬
崇徳宫
　　正丁一萬二千
　　番漢轉丁二萬
　　騎軍一萬
　
　　正丁二萬
　　番漢轉丁四萬
　　騎軍五千
延慶宫
　　正丁一萬四千
　　番漢轉丁二萬
　　騎軍一萬
太和宫
　　正丁二萬
　　番漢轉丁四萬
　　騎軍一萬五千
永昌宫
　　正丁一萬四千
　　番漢轉丁二萬
　　騎軍一萬
敦睦宫
　　正丁六千
　　番漢轉丁一萬
　　騎軍五千
文忠王府
　　正丁一萬
　　番漢轉丁一萬六千
　　騎軍一萬
十二宫一府自上京至南京總要之地各置提轄司重
地毎宫皆置内地一二而已太和永曷二宫宜與興聖
延慶同舊史不見提轄司葢闕文也
南京
　　　　𢎞義宫提轄司
　　　　長寧宫提轄司
　　　　永興宫提轄司
　　　　積慶宫提轄司
　　　　延昌宫提轄司
　　　　彰愍宫提轄司
　　　　崇徳宫提轄司
　　　　興聖宫提轄司
　　　　延慶宫提轄司
　　　　敦睦宫提轄司
　　　　文忠王府提轄司
西京
　　　　𢎞義宫提轄司
　　　　長寧宫提轄司
　　　　永興宫提轄司
　　　　積慶宫提轄司
　　　　彰愍宫提轄司
　　　　崇徳宫提轄司
　　　　延慶宫提轄司
　　　　文忠王府提轄司
奉聖州
　　　　𢎞義宫提轄司
　　　　長寧宫提轄司
　　　　永興宫提轄司
　　　　積慶宫提轄司
　　　　彰愍宫提轄司
　　　　崇德宫提轄司
　　　　興聖宫提轄司
　　　　延慶宫提轄司
　　　　文忠王府提轄司
平州
　　　　𢎞義宫提轄司
　　　　長寧宫提轄司
　　　　永興宫提轄司
　　　　積慶宫提轄司
　　　　延昌宫提轄司
　　　　彰愍宫提轄司
　　　　興聖宫提轄司
　　　　延慶宫提轄司
　　　　文忠王府提轄司
中京
　　　　延昌宫提轄司
　　　　文忠王府提轄司
上京
　　　　文忠王府提轄司
凡諸宫衞丁四十萬八千出騎軍十萬一千
　　　　大首領部族軍
遼親王大臣體國如家征伐之際徃徃置私甲以從王
亊大者千餘騎小者數百人著籍皇府國有戎政量借
三五千騎常留餘兵爲部族根本
　　　太子軍
　　　偉王軍
　　　永康王軍
　　　裕悦王軍
　　　瑪達軍
　　　烏雅軍
　　　　衆部族軍
衆部族分𨽻南北府守衞四邉各有司存具如左
北府凡二十八部
　侍從宫帳
　　　奚王府部
　鎭南境
　　　五院部
　　　六院部
　東北路招討司
　　　威部
　東北路統軍司
　　　約囉部
　　　伯特部
　　　敖拉部
　　　南尅部
　　　北尅部
　　　圖嚕部
　　　珠展達嚕噶部
　　　河西部
　西北路招討司
　　　圖魯卜部
　　　阿雅女直部
　　　室韋部
　西南路招討司
　　　納喇部
　　　烏庫哩部
　　　納喇裕尔庫部
　　　黙古斯部
　　　吉達部
　　　鼐奇特唐古部
　　　和拉唐古部
　黃龍府都部
　　　烏延突厥部
　　　阿雅突厥部
　　　北唐古部
　　　五國部
　烏爾古德哷勒統軍司
　　　達魯徳哷勒部
　威烏爾古部
　　　北德哷勒部
南府凡一十六部
　鎭駐西南境
　　　伊實部
　西南路招討司
　　　丕勒部
　　　達勒達德哷勒部
　　　丕勒達嚕噶部
　　　伊德女直部
　西北路招討司
　　　卓特部
　東北路統軍司
　　　塔瑪布古德部
　東北路女直兵馬司
　　　伊實阿爾威部
　東京都部署司
　　　卓特阿爾威部
　　　揚結部
　　　實保部
　　　哈準部
　戍倒塌嶺
　　　卾博庫部
　屯駐本境
　　　薩拉噶部
　　　南唐古部
　　　色克圖部
　
　
　
　
　
　
　遼史卷三十五
　遼史卷三十五考證
大帳皮室軍三十萬騎舒新軍二十萬騎　按遼志皮
　室兵約三萬騎舒新軍衆二萬與此異
彰愍宫　按通考作章敏宫
西京提轄司　按營衞志興聖宫提轄司四今見於南
　京奉聖州平州而西京獨缺疑有脱文
東北路統軍司圖嚕部　按圖嚕營衞志作圖魯此處
　原文作圖盧今畫一改
西南路招討司烏庫哩部　按烏庫哩營衞志作烏古
　湼剌此又作烏古剌今併改
東京都部署司　按原本于東京都部署司以下重出
　卓特部等六行考前文南府凡十六部芟除衍文數
　正符合今刪
　
　
　遼史卷三十五考證
欽定四庫全書
　遼史卷三十六
　　元中書右丞相總裁托克托等修
　志第六
　　兵衛志下
　　　五京鄉丁
遼建五京臨潢契丹故壤遼陽漢之遼東為渤海故
國中京漢遼西地自唐以來契丹有之三京丁籍可
紀者二十二萬六千一百番漢轉戸為多析津大同故
漢地籍丁八十萬六千七百契丹本戸多𨽻宫帳部族
其餘番漢戸丁分𨽻者皆不與焉
太祖建皇都于臨潢府太宗定晉晉王石敬瑭来獻十
六城乃定四京改皇都為上京有丁一十六萬七千二
百
　臨潢府
　　　臨潢縣丁七千
　　　長泰縣丁八千
　　　保和縣丁六千
　　　定霸縣丁六千
　　　宣化縣丁四千
　　　潞縣丁六千
　　　易俗縣丁一千五百
　　　遷遼縣丁一千五百
　　祖州
　　　長霸縣丁四千
　　　咸寧縣丁二千
　　　越王城丁二千
　　懐州
　　　扶餘縣丁三千
　　　顯理縣丁二千
　　慶州
　　　𤣥徳縣丁一萬二千
　　泰州
　　　興國縣丁一千四百
　　長春州
　　　長春縣丁四千
　　烏州
　　　愛民縣丁二千
　　永州
　　　長寧縣丁九千
　　　義豐縣丁三千
　　　慈仁縣丁八百
　　儀坤州
　　　廣義縣丁五千
　　龍化州
　　　龍化縣丁二千
　　降聖州
　　　永安縣丁一千五百
　饒州
　　長樂縣丁八千
　　臨河縣丁二千
　　安民縣丁二千
　頭下徽州丁二萬
　成州丁八千
　懿州丁八千
　渭州丁二千
　原州丁一千
　壕州丁一萬二千
　福州丁五百
　横州丁四百
　鳳州丁一千
　遂州丁一千
　豐州丁一千
　順州丁二千
　　閭州丁二千
　　松山州丁一千
　　豫州丁一千
　　寧州丁六百
東京本渤海以其地建南京遼陽府統縣六轄軍府州
城二十六有丁四萬一千四百天顯十三年太宗改為
東京
　遼陽府
　　　遼陽縣丁三千
　　　仙鄉縣丁三千
　　　鶴野縣丁二千四百
　　　析木縣丁二千
　　　紫䝉縣丁二千
　　　興遼縣丁二千
　　開州
　　　開逺縣丁二千
　　鹽州丁五百
　　穆州丁五百
　　賀州丁五百
　　定州
　　　定東縣丁一千六百
　　保州
　　　來逺縣丁二千
　　辰州丁四千
　　盧州丁五百
　　鐵州丁二千
　　興州丁三千
　　湯州丁七百
　　崇州丁一千
　　海州丁三千
　　耀州丁一千二百
　　嬪州丁七百
　　淥州丁四千
　　桓州丁一千
　　豐州丁五百
　　正州丁七百
　　慕州丁三百
南京析津府統縣十轄軍府州城九有丁五十六萬六
千
　析津府
　　　析津縣丁四萬
　　　宛平縣丁四萬四千
　　　昌平縣丁一萬四千
　　　良鄉縣丁一萬四千
　　　潞縣一萬一千
　　　安次縣丁二萬四千
　　　武清縣丁二萬
　　　永清縣丁一萬
　　　香河縣丁一萬四千
　　　玉河縣丁二千
　　　漷隂縣丁一萬
　　順州
　　　懐柔縣丁一萬
　　檀州
　　　密雲縣丁一萬
　　　行唐縣丁六千
　　涿州
　　　范陽縣丁二萬
　　　固安縣丁二萬
　　　新城縣丁二萬
　　　歸義縣丁八萬
　　易州
　　　易縣丁五萬
　　　淶水縣丁五萬四千
　　　容城縣丁一萬
　　薊州
　　　漁陽縣丁八千
　　　三河縣丁六千
　　　玉田縣丁六千
　　平州
　　　盧龍縣丁一萬四千
　　　安嘉縣丁一萬
　　　望都縣丁六千
　　灤州
　　　義豐縣丁八千
　　　馬城縣丁六千
　　　石城縣丁六千
　　營州
　　　廣寧縣丁六千
　　景州
　　　遵化縣丁六千
西京大同府統縣七轄軍府州城十七有丁三十二萬
二千七百
　大同府
　　　大同縣丁二萬
　　　雲中縣丁二萬
　　　天成縣丁一萬
　　　長青縣丁八千
　　　奉義縣丁六千
　　　懐仁縣丁六千
　　　懐安縣丁六千
　　𢎞州
　　　永寧縣丁二萬
　　　順聖縣丁六千
　　徳州
　　　宣徳縣丁六千
　　豐州
　　　富民縣丁二千四百
　　　振武縣鄉兵三百
　　奉聖州
　　　永興縣丁一萬六千
　　　礬山縣丁六千
　　　龍門縣丁八千
　　　望雲縣丁二千
　　歸化州
　　　文徳縣丁二萬
　　汗州
　　　懐來縣丁六千
　　儒州
　　　縉山縣丁一萬
　　蔚州
　　　靈仙縣丁四萬
　　　定安縣丁二萬
　　　飛狐縣丁一萬
　　　靈丘縣丁六千
　　　廣陵縣丁六千
　　應州
　　　金城縣丁一萬六千
　　　渾源縣丁一萬
　　　河隂縣丁六千
　　朔州
　　　鄯陽縣丁八千
　　　寧逺縣丁四千
　　　馬邑縣丁六千
　　金肅軍防秋兵一千
　　武州
　　　神武縣丁一萬
　　河清軍防秋兵一千
聖宗統和二十三年城七金山建大定府號中京統縣
九轄軍府州城二十三草創未定丁籍莫考可見者一
縣
　　髙州
　　　三韓縣丁一萬
大約五京民丁可見者一百一十萬七千三百為鄉兵
　　　　属國軍
遼属國可紀者五十有九朝貢無常有事則遣使徵兵
或下詔專征不從者討之助軍衆寡各從其便無常額又有
圗伯特國者興宗重熙十七年乞以兵助攻夏國詔不許
　　　吐谷渾
　　　鐵驪
　　　靺鞨
　　　烏舎
　　　黒車子室韋
　　　西奚
　　　東部奚
　　　烏馬山奚
　　　錫爾丹
　　　突厥
　　　党項
　　　小番
　　　沙陀
　　　凖布
　　　烏爾古
　　　索歡納
　　　呼穆蘇山番
　　　波斯
　　　大食
　　　甘州回鶻
　　　新羅
　　　烏孫
　　　燉煌
　　　埓里
　　　約囉
　　　囘鶻
　　　哈噶斯
　　　吐蕃
　　　黄室韋
　　　小黄室韋
　　　大黄室韋
　　　阿爾斯蘭囘鶻
　　　于闐
　　　師子
　　　北女直
　　　河西党項
　　　南京女直
　　　沙州燉煌
　　　哈斯罕
　　　沙州囘鶻
　　　察濟台
　　　博囉滿達勒
　　　富珠哩
　　　大番
　　　髙昌
　　　輝發
　　　伯哩
　　　達勒達
　　　博索摩
　　　徳哷勒
　　　年布爾吉
　　　黙爾吉
　　　額圖格爾
　　　布古徳
　　　和州回鶻
　　　烏梁海
　　　髙麗
　　　西夏
　　　女直
遼之為國隣於梁唐晉漢周宋晉以恩故始則父子一
家終則㓂讐相攻梁唐周隠然一敵國宋唯太宗征北
漢遼不能捄餘多敗衂縱得亦不償失良由石晉獻土
中國失五闗之故然也髙麗小邦屢喪遼兵非以險阻
足恃故歟西夏彈丸之地南敗宋東抗遼雖西北士馬
雄勁元昊諒祚智勇過人能使党項凖布掣肘大國葢
亦襟山帶河有以助其勢耳雖然宋乆失地利而舊志
言兵唯以敵宋為務踰三闗聚議北京猶不敢輕進豈
不以大河在前三鎮在後臨事好謀之審不容不然歟
二帳十二宫一府五京有兵一百六十四萬二千八百
宫丁大首領諸部族中京頭下等州属國之衆皆不與
焉不輕用之所以長世
　　邉境戍兵
又得髙麗大遼事跡載東境戍兵以備髙䴡女直等國
見其守國規模布置簡要舉一可知三邉矣
東京至鴨淥西北峰為界
　　　黄龍府正兵五千
　　　咸州正兵一千
東京㳂女直界至鴨淥江
　　　軍堡凡七十各守軍二十人計正兵一千四百
來逺城宣義軍營八
　　　太子營正兵三百
　　　大營正兵六百
　　　蒲州營正兵二百
　　　新營正兵五百
　　　加陀營正兵三百
　　　王海營正兵三百
　　　栁白營正兵四百
　　　沃野營正兵一千
神虎軍城正兵一萬太康十年置
右一府一州二城七十堡八營計正兵二萬二千
　
　
　
　
　
　
　
　
　
　
　
　遼史卷三十六
　遼史卷三十六考證
臨潢府宣化縣丁四千　按地理志宣化縣戸四千今
　丁數亦係四千考史文前後無一户一丁者恐誤
臨潢府　按地志臨潢所属尚有渤海興仁二縣兵衛
　志不載丁數其他州府属縣未載者尚多葢或係後
　来析置或丁籍散失史不能詳也
慶州𤣥徳縣　按原本訛𤣥寧今據地理志改
鳯州丁一千　按地理志鳯州户四千丁數不應僅止
　一千疑誤
東京遼陽府統縣六轄軍府州城二十六有丁四萬一
　千四百　按地理志遼陽府統縣九轄軍府州城八
　十七此作統縣六轄軍府州城二十六葢僅據丁籍
　可見者而二十六之數又復不符其所載丁數與下
　文總計亦不合
興州丁三千　按地理志興州户二百丁數不應至三
　千之多疑誤
南京析津府統縣十　按地理志析津府統縣十一此
　云十誤也其丁數亦與下文不合
涿州歸義縣丁八萬　按地理志歸義縣户四千丁數
　亦不應至八萬之多疑誤
大同府天成縣　按原本訛天域今據地理志改
邉境戍兵計正兵二萬二千　按上文所載正兵數止
　二萬一千
　
　
　
　
　
　
　
　
　遼史卷三十六考證
欽定四庫全書
　遼史卷三十七
　　元中書右丞相總裁托克托等修
　志第七
　　地理志一
帝堯畫天下為九州舜以冀青地大分幽并營為州十
有二幽州在渤碣之間并州北有代朔營州東暨遼海
其地負山帯海其民執干戈奮武衛風氣剛勁自古為
用武之地太祖以徳哷勒部衆代約尼氏起臨潢建皇
都東併渤海得城邑之居百有三太宗立晉有幽涿檀
薊順營平蔚朔雲應新媯儒武寰十六州於是割古幽
并營之境而跨有之東朝髙麗西臣夏國南子石晉而
兄弟趙宋吳越南唐航海輸貢嘻其盛矣遼國其先曰
契丹本鮮卑之地居遼澤中去榆關一千一百三十里
去幽州又七百一十四里南控黄龍北帯潢水冷陘屏
右遼河塹左髙原多榆柳下濕饒蒲葦在元魏時有地
數百里至唐達呼哩氏蠶食扶餘室韋奚靺鞨地方二
千餘里當貞觀三年以其地置𤣥州尋置松漠都督府
建八部為州置刺史徳濟部曰峭落州赫伯部曰彈汗
州都呼部曰無逢州芳阿部曰羽陵州圖勒彬部曰日
連州芮奚部曰徒河州卓津部曰萬丹州富部曰匹黎
赤山二州以逹呼哩氏庫克為使持節十州軍事分州
建官昉此迨五代闢地東西三千里約尼氏更八部曰
達爾扎部伊斯琿部舍琿部諾爾威部婆摩部訥古
濟部濟勒錦部實衮部屬縣四十有一毎部設刺史縣置
令太宗以皇都為上京升幽州為南京改南京為東京
聖宗城中京興宗升雲州為西京於是五京備焉又以
征伐俘户建州襟要之地多因舊居名之加以私奴置
投下州總京五府六州軍城百五十有六縣二百有九
部族五十有二屬國六十東至于海西至金山暨于流
沙北至臚朐河南至白溝幅員萬里
　　上京道
上京臨潢府本漢遼東郡西安平之地新莽曰北安平
太祖取天梯博囉等三山之勢于葦甸射金齪箭以識
之謂之龍眉宫神冊三年城之名曰皇都天顯十三年
更名上京府曰臨潢淶流河自西北南流遶京三面東
入于曲江其北東流為按春河又有御河沙河黒河潢
河鴨子河塔魯河狼河蒼耳河輞子河臚胊河隂涼河
瀦河鴛鴦湖興國惠民湖廣濟湖鹽濼百狗濼火神淀
馬盂山皃兒山野鵲山鹽山鑿山松山平地松林大斧
山列山庫哩山魯塔山唐所封達呼哩氏勒特王墓存
焉户三萬六千五百轄軍府州城二十五統縣十
　臨潢縣太祖天贊初南攻燕薊以所俘人户散居潢
　水之北縣臨潢水故以名地宜種植户三千五百
　長泰縣本渤海國長平縣民太祖伐大諲譔先得是
　邑遷其人於京西北與漢民雜居户四千
　定霸縣本扶餘府强師縣民太祖下扶餘遷其人於
　京西與漢人雜處分地耕種統和八年以諸宫提轄
　司人户置隸長寧宫户三千
　保和縣本渤海國富利縣民太祖破龍州盡徙富利
　縣人散居京南統和八年以諸宫提轄司人户置隸
　彰愍宫户四千
　潞縣本幽州潞縣民天贊元年太祖破薊州掠潞縣
　民布於京東與渤海人雜處隸崇徳宫户三千
　易俗縣本遼東渤海之民太平九年大延琳結構遼
　東人叛圍守經年乃降盡遷於京北置縣居之是年
　又徙渤海叛人家屬置焉户一千
　遷遼縣本遼東諸縣渤海人大延琳叛擇其謀勇者
　置之左右後以城降戮之徙其家屬於京東北故名
　户一千
　渤海縣本東京人因叛徙置
　興仁縣開泰二年置
　宣化縣本遼東神化縣民太祖破鴨渌府盡徙其民
　居京之南統和八年以諸宫提轄司人户置隸彰愍
　宫户四千
上京太祖創業之地負山抱海天險足以為固地沃宜
耕植水草便畜牧金齪一箭二百年之基壯矣天顯元
年平渤海歸乃展郛郭建宫室名以天贊起三大殿曰
開皇安徳五鑾中有歴代帝王御容每月朔望節辰忌
日在京文武百官並赴致祭又於内城東南隅建天雄
寺奉安烈考宣簡皇帝遺像是歳太祖崩應天皇后於
義節寺斷腕寘太祖陵即寺建斷腕樓樹碑焉太宗援
立晉遣宰相馮道劉煦等持節具鹵簿法服至此册上
太宗及應天皇后尊號太宗詔畨部並依漢制御開皇
殿闢承天門受禮因改皇都為上京城髙二丈不設敵
樓幅員二十七里門東曰迎春曰鴈兒南曰順陽西曰
金鳯曰西鴈兒曰南福其北謂之皇城髙三丈有樓櫓
門東曰安東南曰大順西曰乾徳北曰拱辰中有大内
内南門曰承天有樓閣東門曰東華西曰西華此通内
出入之所正南街東留守司衙次鹽鐡司次南門龍寺
街南曰臨潢府其側臨潢縣縣西南崇孝寺承天皇后
建寺西長泰縣又西天長觀西南國子監監北孔子廟
廟東節義寺又西北安國寺太宗所建寺東齊天皇后
故宅宅東有元妃宅即法天皇后所建也其南有聖尼
寺綾錦院内省司麴院贍國省司二倉皆在大内西南
八作司與天雄寺對南城謂之漢城南當横街各有樓
對峙下列井肆東門之北潞縣又東南興仁縣南門之
東囬鶻營回鶻商販留居上京置營居之西南同文驛
諸國信使居之驛西南臨潢驛以待夏國使驛西福先
寺寺西宣化縣西南定霸縣縣西保和縣西門之北易
俗縣縣東遷遼縣
周廣順中胡嶠記曰上京西樓有邑屋市肆交易無錢
而用布有綾錦諸工作宦者翰林伎術教坊角觝儒僧
尼道士中國人并汾幽薊為多宋大中祥符九年薛映
記曰上京者中京正北八十里至松山舘七十里至崇
信舘九十里至廣寧舘五十里至姚家寨舘五十里至
咸寧館三十里度潢水石橋旁有饒州唐於契丹嘗置
饒樂令渤海人居之五十里保和館度黒水河七十里
宣化舘五十里長泰舘舘西二十里有佛舍民居即祖
州又四十里至臨潢府自過崇信館乃契丹舊境其南
奚地也入西門門曰金徳内有臨潢舘子城東門曰順
陽北行至景福門又至承天門内有昭徳宣政二殿與
氊廬皆東向臨潢西北二百餘里號涼淀在饅頭山南
避暑之處多豐草掘地丈餘即有堅氷
祖州天成軍上節度本遼右八部紳穆里地太祖秋獵
多於此始置西樓後因建城號祖州以髙祖昭烈皇帝
曽祖莊敬皇帝祖考簡獻皇帝皇考宣簡皇帝所生之
地故名城髙二丈無敵棚幅員九里門東曰望京南曰
大夏西曰液山北曰興國西北隅有内城殿曰兩明奉
安祖考御容曰二儀以白金鑄太祖像曰黒龍曰清秘
各有太祖㣲時兵仗器物及服御皮毳之類存之以示
後嗣使勿忘本内南門曰興聖凡三門上有樓閣東西
有角樓東為州廨及諸官廨舍綾錦院班院祗候畨漢
渤海三百人供給内府取索東南横街四隅有樓對峙
下連市肆東長霸縣西咸寧縣有祖山山有太祖天皇
帝廟御靴尚存又有龍門黎谷液山液泉白馬獨石天
梯之山水則南沙河西液泉太祖陵鑿山為殿曰明殿
殿南嶺有膳堂以備時祭門曰黒龍東偏有聖蹤殿立
碑述太祖遊獵之事殿東有樓立碑以紀太祖創業之
功皆在州西五里天顯中太宗建隸𢎞義宫統縣二城
一
　長霸縣本龍州長平縣民遷于此户二千
　咸寧縣本長寧縣破遼陽遷其民置户一千
　越王城太祖伯父裕悦王實嚕西伐党項吐渾俘其
　民放牧於此因建城在州東南二十里户一千
懐州奉陵軍上節度本唐歸誠州太宗行帳放牧於此
天贊中從太祖破扶餘城下龍泉府俘其人築寨居之
㑹同中掠燕薊所俘亦置此太宗崩葬西山曰懐陵大
同元年世宗置州以奉焉是年有騎十餘獵于祖州西
五十里大山中見太宗乗白馬獨追白狐射之一發而
斃忽不見但獲狐與矢是日太宗崩于灤城後於其地
建廟又於州之鳯凰門繪太宗馳騎貫狐之像穆宗被
害葬懐陵側建鳯凰殿以奉焉有清涼殿為行幸避暑
之所皆在州西二十里隸永興宫統縣二
　扶餘縣本龍泉府太宗遷渤海扶餘縣降户於此世
　宗置縣户一千五百
　顯理縣本顯理府人太祖伐渤海俘其王大諲譔遷
　民於此世宗置縣户一千
慶州𤣥寧軍上節度本太保山黒河之地巖谷險峻穆
宗建城號黒河州毎歳來幸射虎障鷹軍國之事多委
大臣後遇弑於此以地苦寒統和八年州廢聖宗秋畋
愛其竒秀建號慶州遼國五代祖巴圖貌異常有武略
力敵百人衆推為王生于巴圖山因以名没葬山下在
州二百里慶雲山本黒嶺也聖宗駐蹕愛羡曰吾萬歳
後當葬此興宗遵遺命建永慶陵有望仙殿御容殿置
番漢守陵三千户並隸大内都總管司在州西二十里
有黒山赤山太保山老翁嶺饅頭山興國湖錫沙濼黒
河景福元年復置更隸興聖宫統縣二
　𤣥徳縣本黒山黒河之地景福元年括落帳人户從
　便居之户六千
　孝安縣
　富義縣本義州太宗遷渤海義州民於此重熙元年
　降義豐縣後更名隸𢎞義宫
泰州徳昌軍節度本契丹二十部族放牧之地因黒䑕
族累犯通化州民不能禦遂移東南六百里來建城居
之以近本族黒䑕穴居膚黒吻鋭類䑕故以名州隸延
慶宫兵事屬東北統軍司統縣二
　樂康縣倚郭
　興國縣本山前之民因罪配遞至此興宗置縣户七
　百
長春州韶陽軍下節度本鴨子河春獵之地興宗重熙
八年置隸延慶宫兵事屬東北統軍司統縣一
　長春縣本混同江地燕薊犯罪者流配於此户二千
烏州靜安軍刺史本烏丸之地東胡之種也遼北大王
布拉占為牧建城後官收隸興聖宫有遼河夜河烏丸
川烏丸山統縣一
　愛民縣布拉王從軍南征俘漢民置于此户一千
永州永昌軍觀察承天皇太后所建太祖於此置南樓
乾亨三年置州于皇子罕巴墓側東潢河南土河二水
合流故號永州冬月牙帳多駐此謂之冬巴納有木葉
山上建契丹始祖之廟竒善汗在南廟哈屯在北廟繪
塑二聖并八子神像相傳有神人乗白馬自馬盂山浮
土河而東有天女駕青牛車由平地松林泛潢河而下
至木葉山二水合流相遇為配偶生八子其後族屬漸
盛分為八部毎行軍及春秋時祭必用白馬青牛示不
忘本云興王寺有白衣觀音像太祖援石晉主中國自
潞州迴入幽州幸大悲閣指此像曰我夢神人令送石
郎為中國帝即此也因移木葉山建廟春秋告賽尊為
家神興軍必告之乃合符傳箭於諸部又有髙淀山栁
林淀亦曰馬淀隸彰愍宫統縣三
　長寧縣本顯徳府縣名太祖平渤海遷其民於此户
　四千五百
　義豐縣本鐡利府義州遼兵破之遷其民於南樓之
　西北仍名義州重煕元年廢州改今縣在州西北一
　百里又嘗改富義縣屬慶州始末不可具考今兩存
　之户一千五百
　慈仁縣太宗以皇子濟色古勒亡置慈州墳西重熙
　元年州廢改今縣户四百
儀坤州啟聖軍節度本契丹右大部地應天皇后建州
回鶻諾蘇居之至四世孫庸安穆嚕生應天皇后舒嚕
氏適太祖太祖開拓四方平渤海后有力焉俘掠有伎
藝者多歸帳下謂之舒新以所生之地置州州建啟聖
院中為儀寧殿太祖天皇帝應天地皇后銀像在焉隸
長寧宫統縣一
　廣義縣本回鶻部牧地應天皇后以四征所俘居之
　因建州縣統和八年以諸宫提轄司户置來逺縣十
　三年併入户二千五百
龍化州興國軍下節度本漢北安平縣地契丹始祖竒
善汗居於此稱龍庭太祖建東樓唐天復二年太祖為
徳哷勒部額爾竒木破代北遷其民建城居之明年伐
女直俘數百戸實焉天祜元年増修東城制度頗壯麗
十三年太祖於城東金鈴岡受尊號曰大聖大明天皇
帝建元神册天顯元年崩于東樓太宗升節度隷彰愍
宫兵事屬北路女直兵馬司刺史州一未詳統縣一
　龍化縣太祖東伐女直南掠燕薊所俘建城置邑戸
　一千
降聖州開國軍下刺史本大部落東樓之地太祖春月
行帳多駐此應天皇后夢神人金冠素服執兵仗貌甚
丰美異獸十二隨之中有黒兎躍入后懐因而有娠遂
生太宗時黒雲覆帳火光照室有聲如雷諸部異之穆
宗建州四面各三十里禁樵採放牧先屬延昌宫後隸
彰愍宫統縣一
　永安縣本龍原府慶州縣名太祖平渤海破懐州之
　永安遷其人置寨於此建縣户八百
饒州匡義軍中節度本唐饒樂府地貞觀中置松漠府
太祖完葺故壘有潢河長水濼穆丹河青山大福山松
山隸延慶宫統縣三
　長樂縣木遼城縣名太祖伐渤海遷其民建縣居之
　户四千内一千户納鐡
　臨河縣本永豐縣人太宗分兵伐渤海遷於潢水之
　曲户一千
　安民縣太宗以渤海諸邑所俘雜置户一千
頭下軍州皆諸王外戚大臣及諸部從征俘掠或置生
口各團集建州縣以居之横帳諸王國舅公主許創立
州城自餘不得建城郭朝廷賜州縣額其節度使朝廷
命之刺史以下皆以本主部曲充焉官位九品之下及
井邑商賈之家征税各歸頭下唯酒税課納上京鹽鐡
司
徽州宣徳軍節度景宗女秦晉大長公主所建媵臣萬
户在宜州之北二百里因建州城北至上京七百里節
度使以下皆公主府署户一萬
成州長慶軍節度聖宗女晉國長公主以上賜媵臣户
置在宜州北一百六十里因建州城北至上京七百四
十里户四千
懿州廣順軍節度聖宗女燕國長公主以上賜媵臣户
置在顯州東北三百里因建州城西北至上京八百里
户四千
渭州髙陽軍節度駙馬都尉蕭昌裔建尚秦國王隆慶
女韓國長公主以所賜媵臣建州城顯州東北二百五
十里遼制皇子嫡生者其女與帝女同户一千
壕州國舅宰相南征俘掠漢民居遼東西安平縣故地
在顯州東北二百二十里西北至上京七百二十里户
六千
原州本遼東北安平縣地顯州東北三百里國舅金徳
俘掠漢民建城西北至上京八百里户五百
福州國舅蕭寧建南征俘掠漢民居北安平縣故地在
原州北二十里西北至上京七百八十里户三百
横州國舅蕭克忠建部下牧人居漢故遼陽縣地因置
州城在遼州西北九十里西北至上京七百二十里有
横山户二百
鳯州果囉國故地渤海之安寧郡境南王府五帳分地
在韓州北二百里西北至上京九百里户四千
遂州本髙州地南王府五帳放牧於此在檀州西二百
里西北至上京一千里户五百
豐州本遼澤大部落約尼氏僧隱牧地北至上京三百
五十里户五百
順州本遼隊縣地横帳南王府俘掠燕薊順州之民建
城居之在顯州東北一百二十里西北至上京九百里
户一千
閭州羅古王牧地近醫巫閭山在遼州西一百三十里
西北至上京九百五十里户一千
松山州本遼澤大部落横帳布庫王牧地有松山北至
上京一百七十里户五百
豫州横帳陳王牧地南至上京三百里户五百
寧州本達呼哩氏勒特山横帳固寧王牧地在豫州東
八十里西南至上京三百五十里户三百
　　邉防城
遼國西北界防邉城因屯戍而立務據形勝不資丁賦
具列如左
靜州觀察本泰州之金山天慶六年升
鎮州建安軍節度本古哈屯城統和二十二年皇太妃
奏置選諸部族二萬餘騎充屯軍專捍禦室韋伊濟等
國凡有征討不得抽移渤海女直漢人配流之家七百
餘户分居鎮防維二州東南至上京三千餘里
　維州刺史
　防州刺史
河董城本回鶻哈屯城語訛為河董城乆廢遼人完之
以防邉患髙州界女直常為盜刼掠行旅遷其族於此
東南至上京一千七百里
靜邉城本契丹二十部族水草地北隣伊濟每入為盜
建城置兵千餘騎防之東南至上京一千五百里
皮被河城地控北邉置兵五百於此防托皮被河出回
紇北東南經伊濟入臚朐河沿河董城北東流合沱漉
河入于海南至上京一千五百里
招州綏逺軍刺史開泰三年以女直户置隸西北路招
討司
塔哩珠城太康九年置在臚朐河
　遼史卷三十七
欽定四庫全書
　遼史卷三十八
　　元中書右丞相總裁托克托等修
　志第八
　　地理志二
　　　東京道
東京遼陽府本朝鮮之地周武王釋箕子囚去之朝鮮
因以封之作八條之教尚禮義富農桑外户不閉人不
為盜傳四十餘世燕屬真番朝鮮始置吏築障秦屬遼
東外徼漢初燕人滿王故空地武帝元封三年定朝鮮
為真番臨屯樂浪𤣥莵四郡後漢出入青幽二州遼東
𤣥莵二郡沿革不常漢末為公孫度所據傳子康孫淵
自稱燕王建元紹漢魏滅之晉陷髙麗後歸慕容垂子
寳以勾麗王安為平州牧居之元魏太武遣使至其所
居平壤城遼東京本此唐髙宗平髙麗於此置安東都
䕶府後為渤海大氏所有大氏始保挹婁之東牟山武
后萬歳通天中為契丹盡忠所逼有乞乞仲象者度遼
水自固武后封為震國公傳子祚榮建都邑自稱震王
併吞海北地方五千里兵數十萬中宗賜所都曰輝罕
州封渤海郡王十有二世至彛震僭號改元擬建宫闕
有五京十五府六十二州為遼東盛國輝罕州即故平
壤城也號中京顯徳府太祖建國攻渤海㧞輝罕城俘
其王大諲譔以為東丹王國立太子托雲為人皇王以
主之神册四年葺遼陽故城以渤海漢户建東平郡為
防禦州天顯三年遷東丹國民居之升為南京城名天
福髙三丈有樓櫓幅員三十里八門東曰迎陽東南曰
韶陽南曰龍原西南曰顯徳西曰大順西北曰大遼北
曰懐逺東北曰安逺宫城在東北隅髙三丈具敵樓南
為三門壯以樓觀四隅有角樓相去各二里宫墻北有
讓國皇帝御容殿大内建二殿不置宫嬪唯以内省使
副判官守之大東丹國新建南京碑銘在宫門之南外
城謂之漢城分南北市中為看樓晨集南市夕集北市
街西有金徳寺大悲寺駙馬寺鐡幡竿在焉趙頭陀寺
留守衙户部司軍巡院歸化營軍千餘人河朔亾命皆
籍於此東至北烏爾呼赫四百里南至海邉鐡山八百
六十里西至望平縣海口三百六十里北至挹婁縣范
河二百七十里東西南三面抱海遼河出東北山口為
范河西南流為大口入於海東梁河自東山西流與渾
河合為小口㑹遼河入於海又名太子河亦曰大梁水
渾河在東梁范河之間沙河出東南山西北流徑蓋州
入于海有蒲河清河浿水亦曰泥河又曰蓒芋濼水多
蓒芋之草駐蹕山唐太宗征髙麗駐蹕其巔數日勒石
紀功焉俗稱手山山巔平石之上有掌指之状泉出其
中取之不竭又有明王山白石山亦曰横山天顯十三
年改南京為東京府曰遼陽户四萬六百四轄州府軍
城八十七統縣九
　遼陽縣本渤海國金徳縣地漢浿水縣髙麗改為勾
　麗縣渤海為常樂縣户一千五百
　仙鄉縣本漢遼隊縣渤海為永豐縣神仙傳云仙人
　白仲理能煉神丹㸃黄金以救百姓户一千五百
　鶴野縣本漢居就縣地渤海為雞山縣昔丁令威家
　此去家千年化鶴來歸集於蕐表柱以咮畫表云有
　鳥有鳥丁令威去家千年今來歸城郭雖是人民非
　何不學仙塜纍纍户一千二百
　析木縣本漢望平縣地渤海為花山縣户一千
　紫蒙縣本漢鏤方縣地後佛寧國置東平府領紫蒙
　縣後徙遼城并入黄嶺縣渤海復為紫䝉縣户一千
　興遼縣本漢平郭縣地渤海改為長寧縣唐元和中
　渤海王大仁秀南定新羅北略諸部開置郡邑遂定
　今名户一千
　肅慎縣以渤海户置
　歸仁縣
　順化縣
開州鎮國軍節度本濊貊地髙麗為慶州渤海為東京
龍原府有宫殿都督慶鹽穆賀四州事故縣六曰龍原
永安烏山壁谷熊山白楊皆廢疊石為城周圍二十里
唐薛仁貴征髙麗與其大將温沙門戰熊山擒善射者
於石城即此太祖平渤海徙其民于大部落城遂廢聖
宗伐新羅還周覽城基復加完葺開泰三年遷雙韓二
州千餘户實之號開封府開逺軍節度更名鎮國軍隸
東京留守兵事屬東京統軍司統州三縣一
　開逺縣本栅城地髙麗為龍原縣渤海因之遼初廢
　聖宗東討復置以軍額民户一千
　鹽州本渤海龍河郡故縣四海陽接海格川龍河皆
　廢户三百隸開州相去一百四十里
　穆州保和軍刺史本渤海㑹農郡故縣四㑹農水岐
　順化美縣皆廢户三百隸開州東北至開州一百二
　十里統縣一
　　㑹農縣
　賀州刺史本渤海吉理郡故縣四洪賀送誠吉理石
　山皆廢户三百隸開州
定州保寧軍髙麗置州故縣一曰定東聖宗統和十三
年升軍遷遼西民實之隸東京留守司統縣一
　定東縣髙麗所置遼徙遼西民居之户八百
保州宣義軍節度髙麗置州故縣一曰來逺聖宗以髙
麗王詢擅立問罪不服開泰三年取其保定二州統和
末髙麗降於此置㩁場隸東京統軍司統州軍二縣一
　來逺縣初徙遼西諸縣民實之又徙奚漢兵七百防
　戍焉户一千
　宣州定逺軍刺史開泰三年徙漢户置隸保州
　懐化軍下刺史開泰三年置隸保州
辰州奉國軍節度本髙麗蓋牟城唐太宗㑹李世勣攻
破蓋牟城即此渤海改為蓋州又改辰州以辰韓得名
井邑駢列最為衝㑹遼徙其民於祖州初曰長平軍户
二千隸東京留守司統縣一
　建安縣
盧州𤣥徳軍刺史本渤海杉盧郡故縣五山陽杉盧漢
陽白巖霜巖皆廢户三百在京東一百三十里兵事屬
南女直湯河司統縣一
　熊岳縣西至海一十五里傍海有熊岳山
來逺城本熟女直地統和中伐髙麗以燕軍驍猛置兩
指揮建城防戍兵事屬東京統軍司
鐡州建武軍刺史本漢安市縣髙麗為安市城唐太宗
攻之不下薛仁貴白衣登城即此渤海置州故縣四位
城河瑞蒼山龍珍皆廢户一千在京西南六十里統縣
一
　湯池縣
興州興中軍節度本漢海宜縣地渤海置州故縣三盛
吉蒜山鐡山皆廢户二百在京西南三百里
湯州本漢襄平縣地渤海置州故縣五靈峰常豐白石
均谷嘉利皆廢户五百在京西北一百里
崇州隆安軍刺史本漢長岑縣地渤海置州故縣三崇
山溈木縁城皆廢户五百在京東北一百五十里統縣
　
　崇信縣
海州南海軍節度本沃沮國地髙麗為沙卑城唐李世
勣嘗攻焉渤海號南京南海府疊石為城幅員九里都
督沃晴椒三州故縣六沃沮鷲巖龍山濵海昇平靈泉
皆廢太平中大延琳叛南海城堅守經歳不下别部酋
長皆被擒乃降因盡徙其民於上京置遷遼縣移澤州
民來實之户一千五百統州二縣一
　臨溟縣
　耀州刺史本渤海椒州故縣五椒山貂嶺澌泉尖山
　巖淵皆廢户七百隸海州東北至海州二百里統縣
　一
　巖淵縣東界新羅故平壤城在縣西南東北至海州
　一百二十里
　濵州柔逺軍刺史本渤海晴州故縣五天晴神陽蓮
　池狼山仙巖皆廢户五百隸海州東南至海州一百
　二十里
渌州鴨渌軍節度本髙麗故國渤海號西京鴨渌府城
髙三丈廣輪二十里都督神桓豐正四州事故縣三神
鹿神化劔門皆廢大延琳叛遷餘黨於上京置易俗縣
居之在者户二千隸東京留守司統州四縣二
　𢎞聞縣
　神鄉縣
　桓州髙麗中都城故縣三桓都神鄉浿水皆廢髙麗
　王於此剏立宫闕國人謂之新國五世孫釗晉康帝
　建元初為慕容皝所敗宫室焚蕩户七百隸渌州在
　西南二百里
　豐州渤海置盤安郡故縣四安豐渤恪隰壤硤石皆
　廢户三百隸渌州在東北二百一十里
　正州本沸流王故地國為公孫康所併渤海置沸流
　郡有沸流水户五百隸渌州在西北三百八十里統
　縣一
　　東那縣本漢東暆不而縣地在州西七十里
　慕州本渤海安逺府地故縣二慕化崇平乆廢户二
　百隸渌州在西北二百里
顯州奉先軍上節度本渤海顯徳府地世宗置以奉顯
陵顯陵者東丹人皇王墓也人皇王姓好讀書不喜射
獵購書數萬卷置醫巫閭山絶頂築堂曰望海山南去
海一百三十里大同元年世宗親䕶人皇王靈駕歸自
汴京以人皇王愛醫巫閭山水竒秀因葬焉山形掩抱
六重於其中作影殿制度宏麗州在山東南遷東京三
百餘户以實之應厯元年穆宗葬世宗於顯陵西山仍
禁樵採有十三山有沙河隸長寧積慶二宫兵事屬東
京都部署司統州三縣三
　奉先縣本漢無慮縣即醫巫閭幽州鎮山世宗析遼
　東長樂縣民以為陵户隸長寧宫
　山東縣本漢望平縣穆宗割渤海永豐縣民為陵户
　隸積慶宫
　歸義縣初置顯州渤海民自來助役世宗嘉憫因籍
　其人户置縣隸長寧宫
　嘉州嘉平軍下刺史隸顯州
　遼西州阜成軍中刺史本漢遼西郡地世宗置州隸
　長寧宫屬顯州統縣一
　　長慶縣統和八年以諸宫提轄司人户置
　康州下刺史世宗遷渤海率賔府人户置屬顯州初
　建長寧宫後屬積慶宫統縣一
　　率賔縣本渤海率賔府地
宗州下刺史在遼東石熊山耶律隆運以所俘漢民置
聖宗立為州隸文忠王府王薨屬提轄司統縣一
　熊山縣本渤海縣地
乾州廣徳軍上節度本漢無慮縣地聖宗統和三年置
以奉景宗乾陵有凝神殿隸崇徳宫兵事屬東京都部
署司統州一縣四
　奉陵縣本漢無慮縣地括諸落帳户助營山陵
　延昌縣析延昌宫户置
　靈山縣本渤海靈峰縣地
　司農縣本渤海麓郡縣併麓波雲川二縣入焉
　海北州廣化軍中刺史世宗以所俘漢户置地在閭
　山之西南海之北初隸宣州後屬乾州統縣一
　　開義縣
貴徳州寧逺軍下節度本漢襄平縣地漢公孫度所據
太宗時察克以所俘漢民置後以弑逆誅没入焉聖宗
建貴徳軍後更名有沱河大寳山隸崇徳宫兵事屬東
京都部署司統縣二
　貴徳縣本漢襄平縣渤海為崇山縣
　奉徳縣本渤海緑城縣地嘗置奉徳州
瀋州昭徳軍中節度本挹婁國地渤海建瀋州故縣九
皆廢太宗置興遼軍後更名初隸永興後屬敦睦宫兵
事隸東京都部署司統州一縣二
　樂郊縣太祖俘薊州三河民建三河縣後更名
　靈源縣太祖俘薊州吏民建漁陽縣後更名
　巖州白巖軍下刺史本渤海白巖城太宗撥屬瀋州
　初隸長寧宫後屬敦睦宫統縣一
　　白巖縣渤海置
集州懐衆軍下刺史古陴離郡地漢屬險瀆縣髙麗為
霜巖縣渤海置州統縣一
　奉集縣渤海置
廣州防禦漢屬襄平縣髙麗為當山縣渤海為鐡利郡
太祖遷渤海人居之建鐵利州統和八年省開泰七年
以漢户置統縣一
　昌義縣
遼州始平軍下節度本佛寧國城渤海為東平府唐太
宗親征髙麗李世勣㧞遼城髙宗詔程振蘇定方討髙
麗至新城大破之皆此地也太祖伐渤海先破東平府
遷民實之故東平府都督伊䝉陀黒比五州共領縣十
八皆廢太祖改為州軍曰東平太宗更為始平軍有遼
河羊腸河錐子河蛇山狼山黒山巾子山隸長寧宫兵
事屬北女直兵馬司統州一縣二
　遼濱縣
　安定縣
　祺州祐聖軍下刺史本渤海䝉州地太祖以檀州俘
　於此建檀州後更名隸𢎞義宫兵事屬北女直兵馬
　司統縣一
　　慶雲縣太祖俘密雲民於此建密雲縣後更名
遂州刺史本渤海美州地採訪使耶律佛徳以部下漢
民置穆宗時佛徳嗣絶没入焉隸延昌宫統縣一
　山河縣本渤海縣併黒川麓川二縣置
通州安逺軍節度本扶餘國王城渤海號扶餘城太祖
改龍州聖宗更今名保寧七年以黄龍府叛人燕頗餘
黨千餘户置升節度統縣四
　通逺縣本渤海扶餘縣併布多縣置
　安逺縣本渤海顯義縣併鵲川縣置
　歸仁縣本渤海强師縣併新安縣置
　漁谷縣本渤海縣
韓州東平軍下刺史本果囉國舊治柳河縣髙麗置鄚
頡府都督鄚髙二州渤海因之今廢太宗置三河榆河
二州聖宗併二州置隸延昌宫兵事屬北女直兵馬司
統縣一
　柳河縣本渤海粤喜縣地併萬安縣置
雙州保安軍下節度本挹婁故地渤海置安定郡乆廢
額哩森王從太宗南征以俘鎮定二州之民建城置州
察克弑逆誅没入焉初隸延昌宫後屬崇徳宫兵事隸
北女直兵馬司統縣一
　雙城縣本渤海安夷縣地
銀州富國軍下刺史本渤海富州太祖以銀冶更名隸
𢎞義宫兵事屬北女直兵馬司統縣三
　延津縣本渤海富壽縣境有延津故城更名
　新興縣本故越喜國地渤海置銀冶嘗置銀州
　永平縣本渤海優富縣地太祖以俘户置舊有永平
　寨
同州鎮逺軍下節度本漢襄平縣地渤海為東平寨太
祖置州軍曰鎮東後更名隸彰愍宫兵事屬北女直兵
馬司統州一未詳縣二
　東平縣本漢襄平縣地産鐵撥户三百採錬隨征賦
　輸
　永昌縣本髙麗永寧縣地
咸州安東軍下節度本髙麗銅山縣地渤海置銅山郡
地在漢候城縣北渤海龍泉府南地多山險寇盜以為
淵藪乃招平營等州客户數百建城居之初號浩里太
保城開泰八年置州兵事屬北女直兵馬司統縣一
　咸平縣唐安東都䕶天寳中治營平二州間即此太
　祖滅渤海復置安東軍開泰中置縣
信州彰聖軍下節度本越喜故城渤海置懐逺府今廢
聖宗以地隣髙麗開泰初置州以所俘漢民實之兵事
屬黄龍府都部署司統州三未詳縣二
　武昌縣本渤海懐福縣地析平州提轄司及豹山縣
　一千户隸之
　定武縣本渤海豹山縣地析平州提轄司併乳水縣
　人户置初名定功縣
賔州懐化軍節度本渤海城統和十七年遷烏舍户置
刺史于鴨子混同二水之間後升兵事隸黄龍府都部
署司
龍州黄龍府本渤海扶餘府太祖平渤海還至此崩有
黄龍見更名保寧七年軍將燕頗叛府廢開泰九年遷
城于東北以宗州檀州漢户一千復置統州五縣三
　黄龍縣本渤海長平縣併富利佐慕肅慎置
　遷民縣本渤海永寧縣併豐水扶羅置
　永平縣渤海置
　益州觀察屬黄龍府統縣一
　　靜逺縣
　安逺州懐義軍刺史屬黄龍府
　威州武寧軍刺史屬黄龍府
　清州建寧軍刺史屬黄龍府
　雍州刺史屬黄龍府
湖州興利軍刺史渤海置兵事隸東京統軍司統縣一
　長慶縣
渤州清化軍刺史渤海置兵事隸東京統軍司統縣一
　貢珍縣渤海置
郢州彰聖軍刺史渤海置兵事隸北女直兵馬司統縣
一
　延慶縣
銅州廣利軍刺史渤海置兵事隸北兵馬司統縣一
　析木縣本漢望平縣地渤海為花山縣初隸東京後
　來屬
洓州刺史渤海置兵事隸南兵馬司
率賔府刺史故率賔國地
定理府刺史故挹婁國地
鐵利府刺史故鐵利國地
安定府
長嶺府
鎮海府防禦兵事隸南女直湯河司統縣一
　平南縣
冀州防禦聖宗建升永安軍
東州以渤海户置
同州以渤海户置
吉州福昌軍刺史
麓州下刺史渤海置
荆州刺史
懿州寧昌軍節度太平三年越國公主以媵臣户置初
曰慶懿軍更曰廣順軍隸上京清寧七年宣懿皇后進
入改今名統縣二
　寧昌縣本渤海平陽縣
　順安縣
媵州昌永軍刺史
順化城嚮義軍下刺史開泰三年以漢户置兵事隸東
京統軍司
寧州觀察統和二十九年伐髙麗以渤海降户置兵事
隸東京統軍司統縣一
　新安縣
衍州安廣軍防禦以漢户置初刺史後升軍兵事屬東
京統軍司統縣一
　宜豐縣
連州徳昌軍刺史以漢户置兵事屬東京統軍司統縣
一
　安民縣
歸州觀察太祖平渤海以降户置後廢統和二十九年
伐髙麗以所俘渤海户復置兵事屬南女直湯河司統
縣一
　歸勝縣
蘇州安復軍節度本髙麗南蘇城興宗置州兵事屬南
女直湯河司統縣二
　來蘇縣
　懐化縣
復州懐徳軍節度興宗置兵事屬南女直湯河司統縣
二
　永寧縣
　徳勝縣
肅州信陵軍刺史重熙十年州民亡入女直取之復置
兵事隸北女直兵馬司統縣一
　清安縣
安州刺史兵事隸北女直兵馬司
榮州
率州
荷州
源州
渤海州
寧江州混同軍觀察清寧中置初防禦後升兵事屬東
北統軍司統縣一
　混同縣
河州徳化軍置軍器坊
祥州瑞聖軍節度興宗以鐵驪户置兵事隸黄龍府都
部署司統縣一
　懐徳縣
　
　
　
　
　
　遼史卷三十八
欽定四庫全書
　遼史卷三十九
　　元中書右丞相總裁托克托等修
　志第九
　　地理志三
　　　中京道
中京大定府虞為營州夏屬冀州周在幽州之分秦郡
天下是為遼西漢為新安平縣漢末歩奚居之幅員千
里多大山深谷阻險足以自固魏武北征縱兵大戰降
者一十餘萬去之松漠其後拓抜氏乗遼建牙於此當
饒樂河水之南温渝河水之北唐太宗伐髙麗駐蹕於
此部帥蘇支從征有功奚長可度率衆内附為置饒樂
都督府咸通以後契丹始大奚族不敢復抗太祖建國
舉族臣屬聖宗常過七金山土河之濵南望雲氣有郛
郭樓闕之狀因議建都擇良工於燕薊董役二歳郛郭
宫掖樓閣府庫市肆廊廡擬神都之制統和二十四年
五帳院進故奚王牙帳地二十五年城之實以漢户號
曰中京府曰大定皇城中有祖廟景宗承天皇后御容
殿城池湫濕多鑿井泄之人以為便大同驛以待宋使
朝天館待新羅使來賔館待夏使有七金山馬盂山雙
山松山土河統州十縣九
　大定縣白霫故地以諸國俘户居之
　長安縣本漢賔從縣以諸部人居之
　富庻縣本漢新安平地開泰二年析京民置
　勸農縣本漢賔從縣地開泰二年析京民置
　文定縣開泰二年析京民置
　升平縣開泰二年析京民置
　歸化縣本漢柳城縣地
　神水縣本漢徒河縣地開泰二年置
　金源縣本唐青山縣境開泰二年析京民置
　恩州懐徳軍下刺史本漢新安平縣地太宗建州開
　泰中以渤海户實之初隸永興宫後屬中京統縣一
　　恩化縣開泰中渤海人户置
　惠州惠和軍中刺史本唐歸義州地太祖俘漢民數
　百户兎麛山下創城居之置州屬中京統縣一
　　惠和縣聖宗遷上京惠州民括諸宫院落帳户置
　髙州觀察唐信州地萬歳通天元年以契丹伊斯琿
　部置開泰中聖宗伐髙麗以俘户置髙州有半頂山
　樂河屬中京統縣一
　　三韓縣辰韓為扶餘弁韓為新羅馬韓為髙麗開
　　泰中聖宗伐髙麗俘三國之遺人置縣户五千
　武安州觀察唐沃州地太祖俘漢民居木葉山下因
　建城以遷之號杏堝新城復以遼西户益之更曰新
　州統和八年改今名初刺史後升有黄栢嶺約囉水
　格黙勒水屬中京統縣一
　　沃野縣
　利州中觀察本中京阜俗縣統和二十六年置刺史
　州開泰元年升屬中京統縣一
　　阜俗縣唐末契丹漸熾役使奚人遷居琵琶川統
　　和四年置縣初隸彰愍宫更隸中京後置州仍屬
　　中京
　榆州髙平軍下刺史本漢臨渝縣地後隸右北平驪
　城縣唐載初二年析慎州置黎州處靺鞨部落後為
　奚人所據太宗南征横帳嘉哩以所俘慎州民置州
　開泰中没入屬中京統縣二
　　和衆縣本新黎縣地
　　永和縣本漢昌城縣地統和二十二年置
　澤州廣濟軍下刺史本漢土垠縣地太祖俘蔚州民
　立寨居之採煉陷河銀冶隸中京留守司開泰中置
　澤州有松亭關神山九宫嶺石子嶺灤河撒河屬中
　京統縣二
　　神山縣神山在西南
　　灤河縣本漢徐無縣地屬永興宫
　北安州興化軍上刺史本漢女祁縣地屬上谷郡晉
　為馮跋所據唐為奚王府西省地聖宗以漢户置北
　安州屬中京統縣一
　　利民縣本漢且居縣地
　潭州廣潤軍下刺史本中京之龍山縣開泰中置州
　仍屬中京統縣一
　　龍山縣本漢交黎縣地開泰二年以習家寨置
　松江州勝安軍下刺史開泰中置統和八年省復置
　屬中京統縣一
　　松江縣本漢文成縣地邉松漠啇賈㑹衝開泰二
　　年置縣有松山川
宋王曽上契丹事曰出燕京北門至望京館五十里至
順州七十里至檀州漸入山五十里至金溝館將至館
川原平曠謂之金溝淀自此入山詰曲登陟無復里堠
但以馬行記日約其里數九十里至古北口兩傍峻崖
僅容車軌又度徳勝嶺盤道數層俗名思鄉嶺八十里
至新館過雕窠嶺偏槍嶺四十里至如來館過烏灤河
東有灤州又過黒斗嶺度雲嶺芹菜嶺七十里至柳河
館松亭嶺甚險峻七十里打造部落東南行五十里至
牛山館八十里至鹿兒峽館過蝦蟆嶺九十里至鐵漿
館過石子嶺自此漸出山七十里至富谷館八十里至
通天館二十里至中京大定府城垣卑小方圓纔四里
許門但重屋無築闍之制南門曰朱夏門内通歩廊多
坊門又有市樓四曰天方大衢通闤望闕次至大同館
其門正北曰陽徳閶闔城内西南隅岡上有寺城南有
園圃宴射之所自過古北口居人草庵板屋耕種但無
桑柘所種皆從壠上虞吹沙所壅山上長松鬱然深谷
中時見畜牧牛馬槖馳多青羊黄豕
成州興府軍節度晉國長公主以媵户置軍曰長慶隸
上京復改軍名統縣一
　同昌縣
興中府本覇州彰武軍節度古孤竹國漢柳城縣地慕
容皝以柳城之北龍山之南福徳之地乃築龍城構宫
廟改柳城為龍城縣遂遷都號曰和龍宫慕容垂復居
焉後為馮跋所滅元魏取為遼西郡隋平髙保寧置營
州煬帝廢州置柳城郡唐武徳初改營州總管府尋為
都督府萬歳通天中陷李萬榮神龍初移府幽州開元
四年復治柳城八年西徙漁陽十年還柳城後為奚所
據太祖平奚及俘燕民將建城命韓知方擇其處乃完
葺柳城號霸州彰武軍節度統和中制置建霸宜錦白
川等五州尋落制置隸積慶宫後屬興聖宫重熙十年
升興中府有大華山小華山香髙山麝香崖天授皇帝
刻石在焉駐龍峪神射泉小靈河統州二縣四
　興中縣本漢柳城縣地太祖掠漢民居此建霸城縣
　重熙中置府更名
　營丘縣析霸城置
　象雷縣開泰二年以麥務川置初隸中京後屬
　閭山縣本漢且慮縣開泰二年以羅家軍置隸中京
　後屬
　安徳州化平軍下刺史以霸州安徳縣置來屬統縣
　一
　　安徳縣統和八年析霸城東南龍山徙河境户置
　　隸乾州更屬霸州置州來屬
　黔州阜昌軍下刺史本漢遼西郡地太祖平渤海以
　所俘户居之隸黒水河提轄司世宗置州析宜霸二
　州漢户益之初隸永興宫更隸中京後置府來屬統
　縣一
　　盛吉縣太祖平渤海俘興州盛吉縣民來居因置
　　縣
宜州崇義軍上節度本遼西絫縣地東丹王毎秋畋于
此興宗以定州俘户建州有墳山松栢連亘百餘里禁
樵採浚河累石為堤隸積慶宫統縣二
　𢎞政縣世宗以定州俘户置民工織絍多技巧
　聞義縣世宗置初隸海北州後來屬
錦州臨海軍中節度本漢遼東無慮縣慕容皝置西樂
縣太祖以漢俘建州有大胡僧山小胡僧山大查牙山
小查牙山淘河島隸𢎞義宫統州一縣二
　永樂縣
　安昌縣
　嚴州保肅軍下刺史本漢海陽縣地太祖平渤海遷
　漢户雜居興州境聖宗於此建城焉隸𢎞義宫來屬
　統縣一
　　興城縣
川州長寧軍中節度本唐青山州地太祖弟明王安圖
置㑹同三年詔為白川州安圖子察克以大逆誅沒入
省白川州初隸崇徳宫統和中屬文忠王府統縣三
　𢎞理縣統和八年以諸宫提轄司户置
　咸康縣
　宜民縣統和中置
建州保靜軍上節度唐武徳中置昌黎縣太祖完葺故
壘置州漢乾祐元年故石晉太后詣世宗求於漢城側
耕墾自贍許於建州南四十里給地五十頃營構房室
創立宗廟州在靈河之南屢遭水害聖宗遷於河北唐
崇州故城初屬武寧軍隸永興宫後屬敦睦宫統縣二
　永霸縣
　永康縣本唐昌黎縣地
來州歸徳軍下節度聖宗以女直五部歳饑來歸置州
居之初刺史後升隸永興宫有三州山六州山五脂山
統州二縣一
　來賔縣本唐來逺縣地
　隰州平海軍下刺史慕容皝置集寧縣聖宗括帳户
　遷信州大雪不能進建城於此置焉隸興聖宫來屬
　統縣一
　　海陽縣本漢縣瀕海地多鹻鹵置鹽場於此
　遷州興善軍下刺史本漢陽樂縣地聖宗平大延琳
　遷歸州民置來屬有箭笴山統縣一
　　遷民縣
　潤州海陽軍下刺史聖宗平大延琳遷寧州之民居
　此置州統縣一
　　海濵縣本漢陽樂縣地遷潤州本東京城内渤海
　　民户因叛移於此
　
　
　
　
　
　
　
　
　
　
　
　遼史卷三十九
欽定四庫全書
　遼史卷四十
　　元中書右丞相總裁托克托等修
　志第十
　　地理志四
　　　南京道
南京析津府本古冀州之地髙陽氏謂之幽陵陶唐曰
幽都有虞析為幽州商併幽於冀周分并為幽職方東
北幽州山鎮醫巫閭澤藪豯養川河泲浸菑時其利魚
鹽其畜馬牛豕其榖黍稷稻武王封太保奭于燕秦以
其地為漁陽上谷右北平遼西遼東五郡漢為燕國歴
封臧茶盧綰劉建劉澤劉旦常置涿郡廣陽國後漢為
廣平國廣陽郡或合于上谷復置幽州後周置燕及范
陽郡隋為幽州總管唐置大都督府改范陽節度使安
禄山史思明李懐仙朱滔劉怦劉濟相繼割據劉總歸
唐至張仲武張允仲以正得民劉仁恭父子僣爭遂入
五代自唐而晉髙祖以遼有援立之勞割幽州等十六
州以獻太宗升為南京又曰燕京城方三十六里崇三
丈衡廣一丈五尺敵樓戰櫓具八門東曰安東迎春南
曰開陽丹鳯西曰顯西清晉北曰通天拱辰大内在西
南隅皇城内有景宗聖宗御容殿二東曰宣和南曰大
内内門曰宣教改元和外三門曰南端左掖右掖左掖
改萬春右掖改千秋門有樓閣毬場在其南東為永平
館皇城西門曰顯西設而不開北曰子北西城巔有涼
殿東北隅有燕角樓坊市廨舍寺觀蓋不勝書其外有
居庸松亭榆林之關古北之口桑乾河髙梁河石子河
大安山燕山中有瑶嶼府曰幽都軍號盧龍開泰元年
落軍額統州六縣十一
　析津縣本晉薊縣改薊北縣開泰元年更今名以燕
　分野旅寅為析木之津故民户二萬
　宛平縣本晉幽都縣開泰元年改今名户二萬二千
　昌平縣本漢軍都縣後漢屬廣陽郡晉屬燕國元魏
　置東燕郡及昌平縣郡廢縣隸幽州在京北九十里
　户七千
　良鄉縣燕為中都縣漢改良鄉縣舊屬涿郡北齊天
　保七年省入薊縣武平六年復置唐聖厯元年改固
　節鎮神龍元年復為良鄉縣劉守光徙治此在京南
　六十里户七千
　潞縣本漢舊縣屬漁陽郡唐武徳二年置元州貞觀
　元年州廢復為縣有潞水在京東六十里户三千
　安次縣本漢舊縣屬漁陽郡唐武徳四年徙至東南
　五十里石梁城貞觀八年又徙今縣西五里常道城
　開元二十三年又徙耿就橋行市南在京南一百二
　十里户一萬二千
　永清縣本漢益昌縣隋置通澤縣唐置武隆縣改㑹
　昌天寳初為永清縣在京南一百五十里户五千
　武清縣前漢雍奴縣屬漁陽郡水經雍奴者藪澤之
　名四面有水曰雍不流曰奴唐天寳初改武清在京
　東南一百五十里户一萬
　香河縣本武清孫村遼於新倉置𣙜鹽院居民聚集
　因分武清香河潞三縣户置在京東南一百二十里
　户七千
　玉河縣本泉山地劉仁恭於大安山創宫觀司煉丹
　羽化之術于方士王若訥因割薊縣分置以供給之
　在京西四十里户一千
　漷隂縣本漢泉山之霍村鎮遼每季春弋獵於延芳
　淀居民成邑就城故漷隂鎮後改為縣在縣東南九
　十里延芳淀方數百里春時鵝鶩所聚夏秋多菱芡
　國主春獵衛士皆衣墨緑各持連鎚鷹食刺鵝錐列
　水次相去五七歩上風擊皷驚鵞稍離水面國主親
　放海東青鶻擒之鵞墜恐鶻力不勝在列者以佩錐
　刺鵞急取其腦飼鶻得頭鵞者例賞銀絹國主皇族
　郡臣各有分地户五千
宋王曽上契丹事曰自雄州白溝驛渡河四十里至新
城縣古督亢亭之地又七十里至涿州北渡范水劉李
河六十里至良鄉縣渡盧溝河六十里至幽州號燕京
子城就羅郭西南為之正南曰啟夏門内有元和殿東
門曰宣和城中坊閈皆有樓有閔忠寺本唐太宗為征
遼陣亡將壬所造又有開泰寺魏王耶律漢寧造皆邀
朝使遊觀南門外有裕悦王廨為宴集之所門外永平
館舊名碣石館請和後易之南即桑乾河
　順州歸化軍中刺史秦上谷漢范陽北齊歸徳郡境
　隋開皇中粟末靺鞨與髙麗戰不勝厥稽部長突地
　稽率八部勝兵數千人自扶餘城西北舉落内附置
　順州以處之唐武徳初改燕州㑹昌中改歸順州唐
　末仍為順州有温榆河白遂河曹王山曺操常駐軍
　于此黍谷山鄒衍吹律之地南有齊長城城東北有
　華林天柱二莊遼建涼殿春賞花夏納涼初軍曰歸
　寧後更名統縣一
　　懐柔縣唐貞觀六年置治五柳城改順義縣開元
　　四年置松漠府彈汗州天寳元年改歸化縣乾元
　　元年復今名户五千
　檀州武威軍下刺史本燕漁陽郡地漢為白檀縣魏
　書曺公歴白檀破烏丸於柳城續漢書白檀在右北
　平元魏創密雲郡兼置安州後周改為元州隋開皇
　十八年割燕樂密雲二縣置檀州唐天寳元年改密
　雲郡乾元元年復為檀州遼加今軍號有桑溪鮑丘
　山桃花山螺山統縣二
　　密雲縣本漢白檀縣後漢以居斤奚元魏置密雲
　　郡領白檀要陽密雲三縣髙齊廢郡及二縣來屬
　　户五千
　　行唐縣本定州行唐縣太祖掠定州破行唐盡驅
　　其民北至檀州擇曠土居之凡置十寨仍名行唐
　　縣隸彰愍宫户三千
　涿州永泰軍上刺史漢髙祖六年分燕置涿郡魏文
　帝改范陽郡晉為范陽國元魏復為郡隋開皇二年
　罷郡屬幽州大業三年以幽州為涿郡唐武徳元年
　郡廢為涿縣七年改范陽縣大厯四年置涿州石晉
　以歸太祖有大房山六聘山涿水樓桑河横溝河禮
　遜河祁溝河統縣四
　　范陽縣本漢涿縣唐武徳中改范陽縣有涿水范
　　水户一萬
　　固安縣本漢方成縣先屬廣陽國隋開皇九年自
　　易州淶水縣移置屬幽州取漢故安縣名唐武徳
　　四年屬北義州徙治章信堡貞觀二年義州廢移
　　今治復屬幽州在州東南九十里户一萬
　　新城縣本漢新昌縣唐大厯四年析固安縣置後
　　省後唐天成四年復析范陽縣置在州南六十里
　　户一萬
　　歸義縣本漢易縣地齊併入鄚縣唐武徳五年置
　　北義州州廢復置縣來屬民居在巨馬河南僑治
　　新城户四千
　易州髙陽軍上刺史漢為易故安二縣地隋置易州
　隋末為上谷郡唐武徳四年復易州天寳元年仍上
　谷郡乾元元年又改易州五代隸定州節度使㑹同
　九年孫方簡以其地來附應厯九年為周世宗所取
　後屬宋統和七年攻克之升髙陽軍有易水淶水狼
　山太寧山白馬山統縣三
　　易縣本漢縣故城在今縣東南六十里齊天保七
　　年省隋開皇十六年於故安城西北隅置縣即今
　　縣治也户二萬五千
　　淶水縣本漢道縣今縣北一里故道城是也元魏
　　移於故城南即今縣置周太象十八年改淶水縣
　　在州東四十里有淶水户二萬七千
　　容城縣本漢縣先屬涿郡故城在雄州西南唐武
　　徳五年屬北義州貞觀元年還來屬聖厯三年改
　　全忠縣天寳元年復名容城縣在州東八十里户
　　民皆居巨馬河南僑治涿州新城户五千
　薊州尚武軍上刺史秦漁陽右北平二郡地隋開皇
　中徙治𤣥州總管府煬帝改漁陽郡唐武徳元年廢
　入幽州開元十八年分立薊州統縣三
　　漁陽縣本漢縣屬漁陽郡晉省復置元魏省唐屬
　　幽州開元十八年置薊州有鮑丘水户四千
　　三河縣本漢臨胊縣地唐開元四年析潞州置户
　　三千
　　玉田縣本春秋無終子國漢置無終縣屬右北平
　　郡元魏屬漁陽郡治省唐武徳二年復置貞觀初
　　省乾封中復置萬歳通天元年更名玉田屬幽州
　　開元四年還屬幽州八年屬營州十一年又屬營
　　州十八年來屬捜神記雍伯洛陽人性孝父母没
　　𦵏無終山山髙八十里上無水雍伯置飲人有就
　　飲者與石一斗種生玉因名玉田户三千
　景州清安軍下刺史本薊州遵化縣重熙中置户三
　千
　　遵化縣本唐平州買馬監為縣來屬
平州遼興軍上節度商為孤竹國春秋山戎國秦為遼
西右北平二郡地漢因之漢末公孫度據有傳子康孫
淵入魏隋開皇中改平州大業初復為郡唐武徳初改
州天寳元年仍北平郡後唐復為平州太祖天贊二年
取之以定州俘户錯置其地統州二縣三
　盧龍縣本肥如國春秋晉滅肥肥子奔燕受封於此
　漢晉屬遼西郡元魏為郡治兼立平州北齊屬北平
　郡隋開皇中省肥如入新昌十八年改新昌曰盧龍
　唐為平州後因之户七千
　安喜縣本漢令支縣地乆廢太祖以定州安喜縣俘
　户置在平州東北六十里户五千
　望都縣本漢海陽縣乆廢太祖以定州望都縣俘户
　置有海陽山縣在州南三十里户三千
　灤州永安軍中刺史本古黄洛城灤河環繞在盧龍
　山南齊桓公伐山戎見山神俞兒即此秦為右北平
　漢為石城縣後名海陽縣漢末為公孫度所有晉以
　後屬遼西石晉割地在平州之境太祖以俘户置灤
　州負山帯河為朔漢形勝之地有扶蘇泉甚甘美秦
　太子扶蘇北築長城常駐此臨榆山峰巒崛起髙千
　餘仞下臨榆河統縣二
　　義豐縣本黄洛故城黄洛水北出盧龍山南流入
　　於濡水漢屬遼西郡乆廢唐季入契丹世宗置縣
　　户四千
　　馬城縣本盧龍縣地唐開兀二十八年析置縣以
　　通水運東北有千金冶東有茂鄉鎮遼割隸灤州
　　在州西南四十里户三千
　　石城縣漢置屬右北平郡乆廢唐貞觀中於此置
　　臨榆縣萬歳通天元年改石城縣在灤州南三十
　　里唐儀鳯石刻在焉今縣又在其南五十里遷徙
　　置以就鹽官户三千
　營州隣海軍下刺史本商孤竹國秦屬遼西郡漢為
　昌黎郡前燕慕容皝徙都于此元魏立營州領昌黎
　建徳遼東樂浪翼陽營丘六郡後周為髙寳寧所據
　隋開皇置州大業改遼西郡唐武徳元年改營州萬
　歳通天元年始入契丹聖厯二年僑治漁陽開元五
　年還治柳城天寳元年改曰柳城郡後唐復為營州
　太祖以居定州俘户統縣一
　　廣寧縣漢柳城縣屬遼西郡東北與奚契丹接境
　　萬歳通天元年入契丹李萬營神龍元年移幽州
　　界開元四年復舊地遼改今名户三千
　
　
　
　
　
　
　遼史卷四十
　遼史卷四十考證
　地理志四宛平縣本晉幽都縣　按清類天文
　分野之書唐建中元年朱滔立燕都縣石晉割地賂
　遼遼改幽都縣統和二十二年改宛平據此則本晉
　幽都縣似誤且統和二十三年訛作開泰元年
　
　
　
　
　
　
　
　
　
　
　遼史卷四十考證
欽定四庫全書
　遼史卷四十一
　　元中書右丞相總裁托克托等修
　志第十一
　　地理志五
　　　西京道
西京大同府陶唐冀州之域虞分并州夏復屬冀州周
職方正北曰并州戰國屬趙武靈王始置雲中郡秦屬
代王國後為平城縣魏屬新興郡晉仍屬鴈門劉琨表
封猗盧為代王都平城元魏道武於此遂建都邑孝文
帝改為司州牧置代尹遷都洛邑改萬年又置恒州高
齊文宣帝廢州為恒安鎮今謂之東城尋復恒州周復
恒安鎮改朔州隋仍為鎮唐武徳四年置北恒州七年
廢貞觀十四年移雲中定襄縣於此永淳元年黙啜為
民患移民朔州開元十八年置雲中州天寶元年改雲
中郡乾元元年曰雲州乾符三年大同軍節度使李國
昌子克用為雲中守捉使殺防禦使據州以聞僖宗赦
克用以國昌為大同軍防禦使不受命廣明元年李琢
攻國昌國昌兵敗與克用奔北地黄巢入京師詔發代
北軍尋赦國昌使討賊克用率三萬五千騎而南收京
師功第一國昌封隴西郡王國昌卒克用取雲南既而
所向失利乃卑詞厚禮與太祖會於雲州之東城謀大
舉兵攻梁不果克用子存朂滅梁是為唐莊宗同光三
年復以雲州為大同軍節度使晉高祖代唐以契丹有
援立功割山前代北地為賂大同來屬因建西京敵樓
棚櫓具廣袤二十里門東曰迎春南曰朝陽西曰定西
北曰拱極元魏宫垣占城之北面雙闕尚在遼既建都
用為重地非親王不得主之清寧八年建華嚴寺奉安
諸帝石像銅像又有天王寺留守司衙南曰西省北門
之東曰大同府北門之西曰大同驛初為大同軍節度
重熙十三年升為西京府曰大同統州二縣七
　大同縣本大同川地重熈十七年西夏犯邊析雲中
　縣置户一萬
　雲中縣趙置㳂革與京府同户一萬
　天成縣本極塞之地魏道武帝置廣牧縣唐武徳五
　年置定襄縣遼析雲中置在京北一百八十里户五
　千
　長青縣本白登臺地冒頓單于縱精騎三十餘萬圍
　漢高帝於白登七日即此遼始置縣有青陂梁元帝
　横吹曲云朝跋青陂暮上白登在京東北一百一十
　里四千
　奉義縣本漢陶林縣地後唐武皇與太祖會此遼析
　雲中置户三千
　懐仁縣本漢沙南縣元魏葛榮亂縣廢隋開皇二年
　移雲内于此大業二年置大利縣屬雲州改屬定襄
　郡隋末陷突厥李克用敗赫連鐸駐兵于此遼改懐
　仁在京南六十里户三千
　懐安縣本漢夷輿縣地歴魏至隋為哭厥所據唐克
　頡利縣遂廢為懐荒鎮高勲鎮燕奏分歸化州文徳
　縣置初隸奉聖州後來屬在州西北二百八十里户
　三千
　𢎞州博寧軍下刺史東魏靜帝置北靈丘縣唐初地
　陷突厥開元中置横野軍安邊縣天寶亂廢後為襄
　陰村統和中以寰州近邊為宋將潘美所破廢之乃
　於此置𢎞州初軍曰永寧有桑乾河白道泉白登山
　亦曰火燒山有火井統縣二
　　永寧縣户一萬
　　順聖縣本魏安塞軍五代兵廢高勲鎮幽州奏景
　　宗分永興縣置初隸奉聖州在州西北二百八十
　　里户三千
　徳州下刺史唐會昌中以西徳店置徳州開泰八年
　以漢户復置有歩落泉金河山野狐嶺白道坂縣一
　　宣徳縣本漢桐過縣地屬雲中郡後隸定襄郡漢
　　末廢高齊置紫阿鎮唐㑹昌中置縣户三千
豐州天徳軍節度使秦為上郡北境漢屬五原郡地磧
鹵少田疇自晉永嘉之亂屬赫連勃勃後周置永豐鎮
隋開皇中升永豐縣改豐州大業七年為五原郡義寧
元年太守張遜奏改歸順郡唐武徳元年為豐州總管
府六年省遷民於白馬縣遂廢貞觀四年分靈州境置
豐州都督府領畨户天寶初改九原郡乾元元年復豐
州後入囬鶻會昌中克之後唐改天徳軍太祖神冊五
年攻下更名應天軍復為州有大鹽濼九十九泉沒越
濼古磧口青塜即王昭君墓兵事屬西南面招討司統
縣二
　富民縣本漢臨戎縣遼改今名户一千三百
　振武縣本漢定襄郡盛樂縣背負陰山前帶黄河元
　魏嘗都盛樂即此唐武徳四年克突厥建雲中都督
　府麟徳三年改單于大都督府聖厯元年又改安北
　都督開元七年割隸東受降城八年置振武軍節度
　使會昌五年為安北都䕶府後唐莊宗以兄嗣本為
　振武節度使太祖神冊元年伐吐渾還攻之盡俘其
　民以東唯存鄉兵三百人防戍後更為縣
雲内州開逺軍下節度本中受降城地遼初置代北雲
朔招討司改雲内州清寧初升有威塞軍古哈屯城大
同州天安軍永濟柵安樂戍拂雲堆兵事屬西南面招
討司縣二
　柔服縣
　寧人縣
天徳軍本中受降城唐開元中廢横塞軍置天安軍於
大同川乾元中改天徳軍移永濟柵今治是也太祖平
党項遂破天徳盡掠吏民以東後置招討司漸成井邑
乃以國族為天徳軍節度使有黄河黑山峪廬城威塞
軍秦長城唐長城又有牟那山鉗耳觜城在其北
　寧邊州鎮西軍下刺史本唐隆鎮遼置兵事屬西南
　面招討司
奉聖州武定軍上節度本唐新州後唐置團練使總山
後八軍莊宗以弟存矩為之軍亂殺存矩于祁州擁大
將盧文進亡歸太祖克新州莊宗遣李嗣源復取之同
光二年升威塞軍右晉高祖割獻太宗改升有兩河會
温泉龍門山涿鹿山東南至南京三百里西北至西京
四百四十里兵事屬西京都部署司統州三縣四
　永興縣本漢涿鹿縣地黄帝與蚩尤戰于此户八千
　礬山縣本漢軍都縣山出白綠礬故名有礬山桑乾
　河在州南六十里户三千
　龍門縣有龍門山石壁對峙高數百尺望之若門徼
　外諸河及沙漠潦水皆於此趣海雨則俄頃水踰千
　仞晴則清淺可渉實塞北控扼之衝要也在州東北
　二百八十里户四千
　望雲縣本望雲川地景宗於此建潛邸因而成井肆
　穆宗崩景宗入紹國統號御莊後置望雲縣直隸章
　愍宫附庸於此在州東北二百六十里户一千
　歸化州雄武軍上刺史本漢下洛縣元魏改文徳縣
　唐升武州僖宗改毅州後唐太祖復武州明宗又為
　毅州潞王仍為武州晉高祖割獻于遼改今名有桑
　乾河㑹河川愛陽川炭山又謂之陘頭有涼殿承天
　皇后納涼於此山東北三十里有新涼殿景宗納涼
　於此唯松棚數陘而已斷雲嶺極高峻故名州西北
　至西京四百五十里統縣一
　　文徳縣本漢女祁縣地元魏置户一萬
　汗州清平軍下刺史本漢潘縣元魏置北齊置北燕
　郡改懐戎縣隋廢郡屬涿郡唐武徳中復置北燕州
　縣仍舊貞觀八年改嬀州五代時奚王去諸以數千
　帳欲嬀州自别為西奚號汗州太祖因之有嬀泉在
　城中相傳舜嬪二女於此又有温泉版泉磨笄山鷄
　鳴山喬山歴山統縣一
　　懐來縣本懐戎縣太祖改戸三千
　儒州縉陽軍中刺史唐置後唐同光二年隸新州太
　宗改奉聖州仍屬有南溪河沽河宋王峪桃峪口統
　縣一
　　縉山縣本漢廣寗縣地唐天寶中割嬀州縣置户
　　五千
蔚州忠順軍上節度周職方并州川曰漚夷在州境飛
狐縣趙襄子滅代武靈王置代郡項羽徙趙歇為代王
歇還趙立陳餘王代漢韓信斬餘復置代郡文帝初封
代皆此地周宣帝始置蔚州隋開皇中廢唐武徳四年
復置至徳二年改興唐縣乾元元年仍舊大中後朱邪
執宜為刺史有功賜姓名李國昌子克用乞為留後僖
宗不許廣明初攻敗國昌代北無備太祖來攻克之俘
掠居民而去石晉獻地升忠順軍後更武安軍統和四
年入宋尋復之降刺史隸奉聖州升觀察復忠順軍節
度兵事屬西京都部署司統縣五
　靈仙縣唐置興唐縣梁改隆化縣後唐同光初復置
　晉改今名户二萬
　定安縣本漢東安陽縣地久廢後唐太祖伐劉仁恭
　次蔚州晨霧晦瞑占不利深入會雷電大作燕軍解
　去即此遼置定安縣西北至州六十里户一萬
　飛狐縣後周大象二年置廣昌縣于五龍城即此隋
　仁夀元年改名飛狐相傳有狐於紫荆嶺食五粒松
　子成飛仙故云西北至州一百四十里户五千
　靈丘縣漢置後漢省東魏復置屬靈丘郡隋開皇中
　罷郡來屬大業初改隸代州唐武徳六年仍舊東北
　至州一百八十里户三千
　廣陵縣本漢延陵縣隋唐為鎮州後唐同光初分興
　唐縣置石晉割屬遼東南至州四十里户三千
應州彰國軍上節度唐武徳中置金城縣後改應州後
唐明宗州人也天成元年升彰國軍節度興唐軍寰州
隸焉遼因之北龍首山南鴈門兵事屬西京都部署司
統縣三
　金城縣本漢陰館縣地漢末廢為陰館城大業末陷
　突厥唐始置金城縣遼因之户八千
　渾源縣唐置有渾源川在州東南一百五十里户五
　千
　河陰縣本漢陰館縣地初隸朔州清寧中來屬户三
　千
朔州順義軍下節度本漢馬邑縣地元魏孝文帝始置
朔州在今州北三百八十里定襄故城葛榮亂廢高齊
天保六年復置在今州南四十七里新城八年徙馬邑
即今城武成帝置北道行臺周武帝置朔州總管府隋
大業三年改馬邑郡唐武徳四年復朔州遼升順義軍
節度兵事屬西京都部署司統州一縣三
　鄯陽縣本漢定襄縣地建安中置新興郡元魏置桑
　乾郡高齊置招逺縣郡仍舊隋開皇三年罷郡隸朔
　州大業元年初名鄯陽縣遼因之户四千
　寧逺縣齊天保六年於朔州西置招逺縣唐乾元元
　年改今名遼因之有寧逺鎮東至朔州八十里户二
　千
　馬邑縣漢置屬鴈門郡唐開元五年析鄯陽縣東三
　十里置大同軍倚郭置馬邑縣南至朔州四十里户
　三千
　武州宣威軍下刺史趙恵王置武川塞魏置神武縣
　唐末置武州後唐改毅州重熙九年復武州號宣威
　軍統縣一
　　神武縣魏置晉改新城後唐太祖生神武川之新
　　城即此初隸朔州後置州併寧逺為一縣來屬户
　　五千
東勝州武興軍下刺史隋開皇七年置勝州大業五年
改榆林郡唐貞觀五年於南河地置決勝州故謂此為
東勝州天寶七年又為榆林郡乾元元年復為勝州太
祖神冊元年破振武軍勝州之民皆趨河東州廢晉割
代北來獻復置兵事屬西南面招討司統縣二
　榆林縣
　河濱縣
金肅州重熙十二年伐西夏置割燕民三百户防秋軍
一千實之屬西南面招討司
河清軍西夏歸遼開直路以趍上京重熙十二年建城
號河清軍徙民五百户防秋兵一千人實之屬西南面
招討司
　
　
　
　
　
　
　
　
　
　
　遼史卷四十一
　遼史卷四十一考證
地理志五唐武徳四年置北恒州　按唐書地理志武
　徳元年置北恒州此云四年互異
寧人縣　按金史雲内州鎮一寧仁舊縣也此作寧人
　互異
鄯陽縣本漢定襄縣地　按唐書通考俱作善陽
武州後唐改毅州　按刻本舊作唐改毅州無後字考
　武州唐末置屬河東道後唐改為毅州石晉時入于
　契丹見通考謹据改
　
　
　
　
　
　
　遼史卷四十一考證
欽定四庫全書
　遼史卷四十二
　　元中書右丞相總裁托克托等修
　志第十二
　　厯象志上
遼以幽營立國禮樂制度規模日完授厯頒朔二百餘
年今奉詔修遼史體與宋金儗其大明厯不可少也厯
書法禁不可得求大明厯元得祖冲之法于外史冲之
之法遼厯之所從出也歟國朝亦甞因之以冲之法算
而至於遼更厯之年以起元數是蓋遼大明厯遼厯因
是固可補然弗之補史貴闕文也外史記其法司天存
其職遼史志是足矣作厯象志
　　厯
大同元年太宗皇帝自晉汴京収百司僚屬伎術厯象
遷于中京遼始有厯先是梁唐仍用唐景福崇𤣥厯晉
天福四年司天監馬績奏上乙未元厯號調元厯太宗
所収于汴是也穆宗應厯十一年司天王白李正等進
厯蓋乙未元厯也聖宗統和十二年汗州刺史賈俊進
新厯則大明厯是也髙麗所志大遼古今録稱統和十
二年始頒正朔改厯驗矣大明厯本宗祖冲之法具見
沈約宋書具如左
宋武帝大明六年祖冲之上甲子元厯法未及施用因
名大明厯
上元甲子至宋大明七年癸卯五萬一千九百三十九
年算外
　元法五十九萬二千三百六十五
　紀法三萬九千四百九十一
　章嵗三百九十一
　章月四千八百三十六
　章閏一百四十四　　　閏法十二
　月法十一萬六千三百二十一
　日法三千九百三十九
　餘數二十萬七千四十四
　嵗餘九千五百八十九
　没分三百六十萬五千九百五十一
　没法五萬一千七百六十一
　周天一千四百四十二萬四千六百六十四
　虚分萬四百四十九
　行分法二十三
　小分法一千七百一十七
　通周七十二萬六千八百一十
　㑹周七十一萬七千七百七十七
　通法二萬六千三百七十七
　差率三十九
推朔術
　置入上元年數算外以章月乘之滿章嵗為積月不
　盡為閏餘閏餘二百四十七以上其年有閏以月法
　乘積月滿日法為積日不盡為小餘六旬去積日不
　盡為大餘大餘命以甲子算外所求年天正十一月
　朔也小餘千八百四十九以上其月大
求次月
　加大餘二十九小餘二千九十餘滿日法從大餘大
　餘滿六旬去之命如前次月朔也
求弦望
　加朔大餘七小餘千五百七小分一小分滿四從小
　餘小餘滿日法從大餘命如前上弦日也又加得望
　又加得下弦又加得後月朔也
推閏術
　以閏餘減章嵗餘滿閏法得一月命以天正算外閏
　所在也閏有進退以無中氣為正
推二十四氣
　置入上元年數算外以餘數乘之滿紀法為積日不
　盡為小餘六旬去積日不盡為大餘大餘命以甲子
　算外天正十一月冬至日也
求次氣
　加大餘十五小餘八千六百二十六小分五小分滿
　六從小餘小餘滿紀法從大餘命如前次氣日也
求土王用事
　加冬至大餘二十七小餘萬五千五百二十八季月
　土用事日也又加大餘九十一小餘萬二千二百七
　十次土用事日也
推没術
　以九十乘冬至小餘以減没分滿没法為日不盡為
　日餘命日以冬至算外没日也
求次没
　加日六十九日餘三萬四千四百四十二餘滿没法
　從日次没日也日餘盡為滅
推日所在度術
　以紀法乘朔積日為度實滿周天去之餘滿紀法為
　積度不盡為度餘命以虚一次宿除之算外天正十
　一月朔夜半日所在度也
求次月
　大月加度三十小月加度二十九入虚去度分
求行分
　以小分法除度餘所得為行分不盡為小分小分滿
　法從行分行分滿法從度
求次日
　加一度入虛去行分六小分百四十七
推月所在度術
　以朔小餘乘百二十四為度餘又以朔小餘乘八百
　六十為微分微分滿月法從度度餘滿紀法為度以
　減朔夜半日所在則月所在度
求次月
　大月加度三十五度餘三萬一千八百三十四微分
　七萬七千九百六十七小月加度二十二度餘萬七
　千二百六十一微分六萬三千七百三十六入虚去
　度也
遲疾厯
　月行度　　　　損益率　　　盈縮積分　　　　差法
一日十四(行分/十三)　益(七十/)　　　盈初　　　　　　　五千三百四
二日十四(十一/)　益(六十五/)　　盈(百八十四萬二十/三百一十六)　五千二百七十
三日十四(十/)　　益(五十七/)　　盈(三百五十五萬/七百六)　　五千二百一十九
四日十四(八/)　　益(四十七/)　　盈(五百五萬八千/三百八)　　五千一百五十一
五日十三(二十一/)益(三十四/)　　盈(六百二十九萬七/千八百五十七)　五千六十六
六日十三(十七/)　益(二十二/)　　盈(七百二十萬二/千六百九十一)　　四千九百八十一
七日十三(十一/)　益(六/)　　　　盈(七百七十七萬二/千七百一十九)　四千八百七十九
八日十三(五/)　　損(九/)　　　　盈(七百九十四萬/九百五十二)　　四千七百七十七
九日十二(二十二/)損(二十四/)　　盈(七百七十萬七/千四百一十五)　　四千六百七十五
十日十二(十六/)　損(三十九/)　　盈(七百七萬二千/一百)　　四千五百七十三
十一日十二(十一/)損(五十二/)　　盈(六百三萬/五千七)　　　　四千四百八十八
十二日十二(八/)　損(六十/)　　　盈(四百六十六萬/三千一百)　　四千四百三十七
十三日十二(六/)　損(六十五/)　　盈(三百九萬/三百三)　　　　四千四百三
十四日十二(四/)　　損(七十/)　　　盈(百三十八萬三/千五百八十)　　四千三百六十九
十五日十二(五/)　　益(六十七/)　　縮(四十五萬七/千六十九)　　　四千三百八十六
十六日十二(七/)　　益(六十二/)　　縮(二百二十三萬/七百五十五)　　四千四百二十
十七日十二(十/)　　益(五十五/)　　縮(三百八十七/萬五千四)　　　四千四百七十一
十八日十二(十四/)　益(四十五/)　　縮(五百三十一萬九/千三百八十五)　四千五百二十九
十九日十二(十九/)　益(三十二/)　　縮(六百四十八/萬四百四)　　　四千六百二十四
二十日十三(一/)　　益(十九/)　　　縮(七百三十一萬/六千六百八)
二十一日十三(七/)　益(四/)　　　　縮(七百八十一萬七/千九百九十六)　四千八百一十一
二十二日十二(十二/)損(十一/)　　　縮(七百九十一萬/七千六百七)　　四千九百一十三
二十三日十三(十九/)損(三十七/)　　縮(七百六十一萬/五千四百四十)　　五千一十五
二十四日十四(一/)　損(三十九/)　　縮(六百九十萬一/千四百九十五)　　五千一百
二十五日十四(十六/)損(五十二/)　　縮(五百八十七萬一/千七百二十五)　五千一百八十五
二十六日十四(十/)　損(六十二/)　　縮(四百四十九萬九/千一百五十九)　五千二百五十三
二十七日十四(十二/)損(六十七/)　　縮(二百八十五萬七/千七百三十二)　五千二百八十七
二十八日十四(十/)　損(七十四/)　　縮(百八萬二千/三百七十九)　　　五千三百三十一
推入遲疾厯術以通法乘朔積日為通實滿通周去之
餘滿通法為日不盡為日餘命日算外天正十一月朔
夜半入厯日也
求次月
　大月加二日小月加一日日餘皆萬一千七百四十
　六厯滿二十七日日餘萬四千六百三十一則去之
求次日
　加一日求日所在定度以夜半入厯日餘乘損益率
　以損益盈縮積分如差率而一所得滿紀法為度不
　盡為度餘以盈加縮減平行度及餘為定度益之或
　滿法損之或不足以紀法進退求度行分如上法求
　次日如所入遲疾加之虚去分如上法
隂陽厯
　　　　　　　損益率　　　　兼數
一日　　　　　益十六　　　　初
二日　　　　　益十五　　　　十六
三日　　　　　益十四　　　　三十一
四日　　　　　益十二　　　　四十五
五日　　　　　益九　　　　　五十七
六日　　　　　益五　　　　　六十六
七日　　　　　益一　　　　　七十一
八日　　　　　損二　　　　　七十二
九日　　　　　損六　　　　　七十
十日　　　　　損十　　　　　六十四
十一日　　　　損十三　　　　五十四
十二日　　　　損十五　　　　四十一
十三日　　　　損十六　　　　二十六
十四日　　　　損十六　　　　十
推入隂陽厯術置通實以㑹周去之不滿交數二十五
萬八千八百八十八半為朔入陽厯分各去之為朔入
隂厯分各滿通法得一日不盡為日餘命日算外天正
十一月朔夜半入厯日也
求次月
　大月加二日小月加一日日餘皆二萬七百七十九
　厯滿十三日日餘萬五千九百八十七半則去之陽
　竟入隂隂竟入陽
求次日
　加一日求朔望差以二千二十九乘朔小餘滿三百
　三為日餘不盡倍之為小分則朔差數也加一十四
　日日餘二萬一百八十六小分百二十五小分滿六
　百六從日餘日餘滿通法為日即望差數也又加之
　後月朔也
求合朔月食
　置朔望夜半入隂陽厯及餘有半者去之置小分三
　百三以差數加之小分滿六百六從日餘日餘滿通
　法從日日滿一厯去之命日算外則朔望加時入厯
　也朔望加時入厯一日日餘四千一百九十八小分
　四百二十八以下十二日日餘萬一千七百八十八
　小分四百八十一以上朔則交㑹望則月食
求合朔月食定大小餘
　合差數日餘加夜半入遲疾厯餘日餘滿通法從日
　則朔望加時入厯也以入厯餘乘損益率以損益盈
　縮積分如差法而一以盈減縮加本朔望小餘為定
　小餘益之或滿法損之或不足以日法進退日
求合朔月食加時
　以十二乘定小餘滿日法得一辰命以子算外加時
　所在辰也有餘者四之滿日法得一為少二為半三
　為太又有餘者三之滿日法得一為强以强并少為
　少强并半為半强并太為太强得二者為少弱以并
　太為一辰弱以前辰名之
求月去日道度
　置入隂陽厯餘乘損益率如通法而一以損益兼數
　為定定數十二而一為度不盡三而一為少半太又
　不盡者一為强二為少弱則月去日道數也陽厯在
　表隂厯在裏
測景漏刻中星數
二十四氣日中景　晝漏刻　夜漏刻　昬中星度　　明中星度
冬至(一丈三/尺)　　四十五　五十五　八十二(行分二/十一)二百八十三(行分/八)
小寒(一丈二尺/四寸三分)　四十五(六/)五十四(四/)八十四　　　二百八十二(六/)
大寒(一丈一尺/二寸)　四十六(七/)五十三(二/)八十六(三/)　　二百八十(六/)
立春(九尺八/寸)　　四十八(四/)五十一(六/)八十九(三/)　　二百七十七(三/)
雨水(八尺一寸/七分)　五十(五/)　四十九(五/)九十三　　　二百七十二(七/)
驚蟄(六尺六寸/七分)　五十二(九/)四十七(一/)九十七　　　二百六十八(二/十)
春分(五尺三寸/七分)　　五十五(五/)四十四(五/)百二(三/)　　　二百六十四(三/)
清明(四尺二寸/五分)　　五十八(一/)四十一(九/)百六(二十一/)　二百五十九(八/)
榖雨(三尺二寸/六分)　　六十(四/)　三十九(六/)百一十一(三/)　二百五十四(四/)
立夏(二尺五寸/三分)　　六十二(四/)三十七(六/)百一十四(十/八)二百五十一(七/)
小滿(一尺九寸/九分)　　六十三(九/)三十六(一/)百一十七(十/二)　二百四十八(十/七)
芒種(一尺六寸/九分)　　六十四(八/)三十五(二/)百一十九(四/)　二百四十七(二/)
夏至　(尺五寸/)　　六十五　三十五　百一十九(十/二)　二百四十六(十/七)
小暑(一尺六寸/九分)　　六十四(八/分)三十五　百一十九(四/)　二百四十七
大暑(一尺九寸/九分)六十三(九/)三十六(一/)百一十七(十/二)二百四十八(十/七)
立秋(二尺五寸/三分)六十二(四/)三十七(六/)百一十四(十/八)二百五十一(十/一)
處暑(三尺二寸/六分)六十(四/)　三十九(六/)百一十一(二/)二百五十四(四/)
白露(四尺二寸/五分)五十八(一/)四十一(九/)百六(二十/一)　二百五十九(八/一)
秋分(五尺三寸/七分)五十五(五/)四十四(五/)百二(三/)　　二百六十四(二/)
寒露(六尺六寸/七分)五十二(九/)四十七(一/)九十七(九/)　二百六十八(二/十)
霜降(八尺一寸/七分)五十(五/)　四十九(五/)九十三　　二百七十三(七/)
立冬(九尺八/寸)　四十八(四/)五十一(六/)八十九(三/)　二百七十七(三/)
小雪(一丈一尺/一寸)四十六(七/)五十三(三/)八十六(一/)　二百八十(六/)
大雪(一丈二尺/四寸三分)四十五(六/)五十四(四/)八十四　　二百八十二(六/)
求昬明中星
　各以度數如夜半日所在則中星度
推五星術
　木率千五百七十五萬三千八十二
　火率三千八十萬四千一百九十六
　土率千四百九十三萬三百五十四
　金率二千三百六萬一十四
　水率四百五十七萬六千二百四
推五星術
　置度實各以率去之餘以減率其餘如紀法而一為
　入嵗日不盡為日餘命以天正朔算外星合日
求星合度
　以入嵗日及餘從天正朔日積度及餘滿紀法從度
　滿三百六十餘度分則去之命以虛一算外星合所
　在度也
求星見日
　以術伏日及餘加星合日及餘餘滿紀法從日命如
　前見日也
求星見度
　以術伏度及餘加星合度及餘餘滿紀法從度入虚
　去度分命如前星見度也
行五星法
　以小分法除度餘所得為行分不盡為小分及日加
　所行分滿法從度留者因前逆則減之伏不盡度從
　行入虛去行分六小分百四十七逆行出虚則加之
木星
　初與日合伏十六日日餘萬七千八百三十二行二
　度度餘三萬七千五百四晨見東方從日行四分百
　一十二日行十九度十一分留二十八日逆日行三
　分八十六日退十一度五分又留一十八日從日行
　四分百一十五日夕伏西方日度餘如初一終三百
　九十八日日餘五萬五千六百六十四行三十三度
　度餘二萬五千二百一十五
火星
　初與日合伏二十七日日餘六百八行五十五度度
　餘二萬八千八百六十五晨見東方從疾日行十七
　分九十二日行六十八度小遲日行十四分九十二
　日行五十六度大遲日行九分九十二日行三十六
　度留十日逆日行六分六十四日退十六度十六分
　又留十日從遲日行九分九十二日小疾日行十四
　分九十二日大疾日行十七分九十二日夕伏西方
　日度餘如初一終七百八十日日餘千二百一十六
　行四百一十四度度餘三萬二百五十八除一周定
　行四十九度度餘萬九千八百九
土星
　初與日合伏十七日日餘千三百七十八行一度度
　餘萬九千三百三十三晨見東方行順日行二分八
　十四日行七度七分留三十三日行逆日行一分百
　一十日退四度十八分又留三十三日從日行二分
　八十四日夕伏西方日度餘如初一終三百七十八
　日日餘二千七百五十六行十二度度餘三萬一千
　七百九十八
金星
　初與日合伏三十九日日餘三萬八千一百二十六
　行四十九度度餘三萬八千一百二十六夕見西方
　從疾日行一度五分九十二日行百十二度小遲日
　行一度四分九十二日行百八度大遲日行十七分
　四十五日行二十三度六分留九日遲日行十六分
　九日退六度六分夕伏西方伏五日退五度而與日
　合又五日退五度而晨見東方逆日行十六分九日
　留九日從日遲日行十七分四十五日小疾日行一
　度四分九十二日大疾日行一度五分九十二日晨
　伏東方日度餘如初一終五百八十三日日餘三萬
　六千七百六十一行星如之除一周定行二百八十
　度度餘二萬六千三百一十三合二百九十一日日
　餘三萬八千一百二十六行星亦如之
水星
　初與日合伏十四日日餘三萬七千一百一十五行
　三十度度餘三萬七千一百一十五夕見西方從疾
　日行一度六分二十三日行二十九度遲日行二十
　分八日行六度二十二分留二日遲日行十一分二
　日退二十一分夕伏西方伏八日退八度而與日合
　又八日退八度晨見東方逆日行十一分二日留二
　日從遲日行二十分八日疾日行一度六分二十三
　日晨伏東方日度餘如初一終百一十五日日餘三
　萬四千七百三十九行星如之一合五十七日日餘
　三萬七千一百一十五行星亦如之
上元之嵗嵗在甲子天正甲子朔夜半冬至日月五星
聚于虚度之初隂陽遲疾竝自此始
　梁武帝天監三年冲之子暅上疏論何承天厯乖謬
　不可用九年正月詔用祖冲之所造甲子元厯頒朔
　陳氏因梁亦用祖冲之厯至遼聖宗以賈俊所進新
　厯因宋大明舊號行之金曰重修大明厯傳至皇元
　亦曰重修大明厯及改授時厯别立司天監存肄之
　每嵗甲子冬至重修其法書在太史院禁莫得聞
　遼史卷四十二
　遼史卷四十二考證
大寒明中星度二百八十六驚蟄昬中星度九十七
　按原本大寒明中星度二百八十六宋書六字小註
　原本驚蟄昏中星度九十一宋書一作七考周天三
　百六十五度有餘大寒昏中星八十六度三分若加
　以明中星二百八十六度則三百七十二度三分矣
　宋書小註六字葢六分也驚蟄明中星二百六十八
　度二十分若加以昏中星九十一度則又止三百五
　十九度二十分亦甚不合今統據宋書改
榖兩日中景三尺二寸六分小雪日中景一丈一尺一
　寸　按原本榖雨二尺二寸六分宋書作三尺二寸
　六分考日景冬至後以漸而短夏至後以漸而長榖
　雨日景不應忽短于清明至一尺九寸九分之多且
　反短于立夏二寸七分也又原本小雪一丈二尺二
　寸宋書作一丈一尺一寸以前後節次求之亦以宋
　書為合今統據改
芒種夜漏三十五刻二分立秋書漏六十二刻四分
　按原本芒種夜漏二十五刻一分宋書二作三一作
　二原本立秋晝漏六十三刻四分宋書三作二考漏
　有百刻晝夜迭為長短芒種晝六十四刻八分若加
　夜二十五刻一分則止八十九刻九分立秋夜三十
　七刻六分若加晝六十三刻四分則為一百一刻矣
　今統據宋書改
　
　
　
　
　
　
　
　
　遼史卷四十二考證
欽定四庫全書
　遼史卷四十三
　　元中書右丞相總裁托克托等修
　志第十三
　　厯象志中
　　　閏考
月度不足是生朔虚天行有餘是為氣盈盈虚相懸嵗
月乃牉積牉而差寒暑互易百穀不成庶政不明聖人
驗以斗柄準以歲星爰立閏法信治百官是故閏正而
月正月正而歲正歲月既正頒令考績無有不時國史
正歲年以敘事莫重於此遼始徵厯梁唐入晉之後奄
有帝制乙未大明厯法再變穆宗應厯六年周用顯徳
欽天厯十年宋用建隆應天厯景宗乾亨四年宋用乾
元厯聖宗統和十九年宋用儀天厯太平元年宋用崇
天厯道宗清寧十年宋用明天厯大康元年宋用奉元
厯大安七年宋用觀天厯天祚皇帝乾統六年宋用紀









　
　
　
　
　
　
　
　
　
　
　
　
　
　
　
　遼史卷四十三
　遼史卷四十三考證
㑹同七年　按原本於㑹同七年旁書缺酉二字不可
　解當係缺一閏三字之訛耳查本紀及朔考並載㑹
　同五年閏三月此志遺漏今刪缺酉二字並識補遺
大同元年　按本紀及朔考改大同元年為天祿元年
　原刻誤書大同九年今據改
開泰九年　按聖宗紀開泰九年不載閏月惟考七月
　係庚戌朔若閏在正月不應庚戌為七月朔又十二
　月為丁亥月明年正月為丁丑朔丁亥至丁丑五十
　日中間自有閏月當與宋閏十二月同此云閏正月
　與宋閏異者當誤而朔考又云閏二月當亦誤也
太康九年大安四年　按太康九年至大安四年中間
　六年應有一閏考宋哲宗紀元祐元年閏二月元祐
　元年當遼道宗大安二年也又考道宗紀大安二年
　雖不載閏月但二月載有癸酉日三月載有乙酉日
　以朔考云二月庚申朔推之癸酉係二月十四日乙
　酉係二月二十六日若三月又有乙酉日則中間必
　閏二月矣此既失載朔考又第云缺一閏殊略
　
　
　
　
　
　
　
　
　
　
　
　
　
　遼史卷四十三考證
欽定四庫全書
　遼史卷四十四
　　元中書右丞相總裁托克托等修
　志第十四
　　厯象志下
　　　朔考
古者太史掌年歳年以叙事國史以事繫日以日月時
繫年時月不正則叙事不一故二史合為一官頒厯授
時必大一統遼漢周宋俱行夏時各自為厯國史閏朔
頗有異同遼初用乙未元厯本何承天元嘉厯法後用
大明厯本祖冲之甲子元厯法承天日食晦朏一章必
七閏冲之日必食朔或四年一閏用乙未厯漢周多同
用大明厯則間與宋異國史叙事甲子不殊閏朔多異
以此故也耶律儼紀以大明法追正乙未月朔又與陳
大任紀時或牴牾稽古君子往往惑之用五代職方考
志契丹州軍例作朔考法殊曰異傳訛曰誤遼史不書
國儼大任偏見竝見各名地史以國冠朔竝見注于后























































　
　
　
　
　
　
　
　
　
宋元豐元年十二月詔司天監考遼及高麗日本國歴
與奉元厯同異遼己未嵗氣朔與宣明厯合日本戊午
嵗與遼厯相近高麗戊午年朔與奉元厯合氣有不同
戊午遼太康四年己未五年也當遼宋之世二國司天
固相參考矣高麗所進大遼事蹟載諸王冊文頗見月
朔因附入
　　象
孟子有言天之高也星辰之逺也苟求其故千嵗之日
至可坐而致甚哉聖人之用心可謂廣大精㣲至矣盡
矣日有晷景月有明魄斗有建除星有昬旦觀天之變
而制器以候之八尺之表六尺之筒百刻之漏日月星
辰示諸掌上運行既察度分既審於是象天圜以顯運
行置地櫃以驗出入渾象是作天道之常尋尺之中可
以俯窺陶唐之象是矣設三儀以明度分管一衡以正
辰極渾儀是作天文之變六合之表可以仰觀有虞之
璣是矣體莫固於金用莫利於水範金走水不出户而
知天道此聖人之所以為聖也厯代儀象表漏各具于
志太宗大同元年得晉厯象刻漏渾象後唐清泰二年
已稱損折不可施用其至中京者槩可知矣古之鍊銅
黑黄白青之氣盡然後用之故可施扵乆逺唐沙門一
行鑄渾天儀時稱精妙未幾銅鐵漸澁不能自轉置不
復用金質不精水性不行况移之沍寒之地乎
　　刻漏
晉天福三年造周官挈壺氏懸壺必㸑之以火地雖沍
寒葢可施也
　　官星
古者官星萬餘名遭秦焚滅圖籍世秘不傳漢收散亡
得甘徳石申巫咸三家圖經經緯合千餘官僅存什一
分為三垣四宫二十八宿樞以二極建以北斗緯以五
星日月代明貴而太一賤逮屎糠占决之用亦云備矣
司馬遷天官書既以具錄後世保章守候無出三家官
星之外者天象昭垂厯代不易而漢晉隋唐之書累志
天文近於衍矣且天象禨祥律格有禁書于勝國之史
詿誤學者不宜書其日食星變風雲震雪之祥具載帝
紀不復書
　
　
　
　
　遼史卷四十四
欽定四庫全書
　遼史卷四十五
　　元中書右丞相總裁托克托等修
　志第十五
　　百官志一
官生於職職㳂於事而名加之後世㳂名不究其實吏
部一太宰也為大司徒為尚書為中書為門下兵部一
司馬也為大司馬為太尉為樞密使㳂古官名分今之
職事以配之于是先王統理天下之法如治絲而棼名
實淆矣契丹舊俗事簡職専官制朴實不以名亂之其
興也勃焉太祖神册六年詔正班爵至于太宗兼制中
國官分南北以國制治契丹以漢制待漢人國制簡朴
漢制則㳂名之風固存也遼官制分北南院北面治宫
帳部族屬國之政南面治漢人州縣租賦軍馬之事因
俗而治得其宜矣初太祖分徳哷勒額爾奇木為北南
二大王謂北南院宰相樞密宣徽林牙下至郎君䕶衛
皆分北南其寔所治皆北面之事語遼官制者不可不
辨凡遼官北樞密視兵部南樞密視吏部北南二王視
户部伊勒希巴視刑部宣徽視工部多囉倫穆騰視禮
部北南府宰相總之特哩衮治宗族林牙修文告裕悦
坐而論議以象公師朝廷之上事簡職專遼所以興也
契丹北樞密院掌兵機武銓羣牧之政凡契丹軍馬皆
屬焉以其牙帳居大内帳殿之北故名北院元好問所
謂北衙不理民是也
　　　北院樞密使
　　　知北院樞密使事
　　　知樞密院事
　　　北院樞密副使
　　　知北院樞密副使事
　　　同知北院樞密使事
　　　簽書北樞密院事
　　　　　北院都承㫖
　　　　　北院副承㫖
　　　　　北院林牙
　　　　　知北院貼黄
　　　　　給事北院知聖㫖頭子事
　　　　　掌北院頭子
　　　　　北樞密院敞史
　　　　　北院郎君
　　　　　北樞密院通事
　　　　　北院椽史
　北樞密院中丞司
　　　　　北南樞密院點檢中丞司事
　　　　　總知中丞司事
　　　　　北院左中丞
　　　　　北院右中丞
　　　　　同知中丞司事
　　　　　北院侍御
契丹南樞密院掌文銓部族丁賦之政凡契丹人民皆
屬焉以其牙帳居大内之南故名南院元好問所謂南
衙不主兵是也
　　　南院樞密使
　　　知南院樞密使事
　　　知南院樞密事
　　　南院樞密副使
　　　知南院樞密副使事
　　　同知南院樞密事
　　　簽書南樞密院事
　　　　　南院都承㫖
　　　　　南院副承㫖
　　　　　南院林牙
　　　　　知南院貼黄
　　　　　給事南院知聖㫖頭子事
　　　　　掌南院頭子
　　　　　南樞密院敞史
　　　　　南院郎君
　　　　　南樞密院通事
　　　　　南院椽史
　南樞密院中丞司
　　　　　北南樞密院㸃檢中丞司事
　　　　　總知中丞司事
　　　　　南院左中丞
　　　　　南院右中丞
　　　　　同知中丞司事
　　　　　南院侍御
北宰相府掌佐理軍國之大政皇族四帳世預其選
　　　北府左宰相
　　　北府右宰相
　　　總知軍國事
　　　知國事
南宰相府掌佐理軍國之大政國舅五帳世預其選
　　南府左宰相
　　南府右宰相
　　總知軍國事
　　知國事
北大王院分掌部族軍民之政
　　北院大王初名徳哷勒部額爾竒木太祖分北南
　　　　院㑹同元年改額爾奇木為大王
　　知北院大王事
　　北院太師
　　北院太保
　　北院司徒
　　北院司空
　　　　北院郎君
　北院都統軍司掌北院從軍之政令
　　　　北院統軍使
　　　　北院副統軍使
　　　　北院統軍都監
　北院詳衮司掌北院部族軍馬之政令
　　　　北院詳衮
　　　　北院都監
　　　　北院將軍
　　　　北院小將軍
　北院都部署司掌北院部族軍民之事
　　　　北院都部署
　　　　北院副部署
南大王院分掌部族軍民之政
　　南面大王
　　知南院大王事
　　南院太師
　　南院太保天慶八年省南院太保
　　南院司徒
　　南院司空
　　　　南院郎君
　南院都統軍司掌南院從軍之政令
　　　　南院統軍使
　　　　南院副統軍使
　　　　南院統軍都監
　南院詳衮司掌南院部族軍馬之政令
　　　　南院詳衮
　　　　南院都監
　　　　南院將軍
　　　　南院小將軍
　南院都部署司掌南院部族軍民之事
　　　　南院都部署
　　　　南院副部署
宣徽北院太宗㑹同元年置掌北院御前祗應之事
　　北院宣徽使
　　知北院宣徽事
　　北院宣徽副使
　　同知北院宣徽事
宣徽南院㑹同元年置掌南院御前祗應之事
　　南院宣徽使
　　知南院宣徽事
　　南院宣徽副使
　　同知南院宣徽事
大裕悦府無職掌班百僚之上非有大功徳者不授遼
國尊官猶南面之有三公太祖以約尼氏裕悦受禪終
遼之世以裕悦得重名者三人耶律赫嚕烏哲仁先謂
之三裕悦
　　大裕悦
大特哩衮司太祖置掌皇族之政教重熈二十二年耶
律義先拜特哩衮戒族人曰國家三父房最為貴族凡
天下風化之所自出不孝不義雖小不可為其妻晉國
長公主之女每見中表必具禮服義先以身率先國族
化之遼國設官之寔于此可見太祖有國首設此官其
後百官擇人必先宗姓
　　特哩衮亦曰徳爾吉
　　知特哩衮司事
　　特哩衮司事
伊勒希巴院掌刑獄
　　伊勒希巴
　　左伊勒希巴
　　右伊勒希巴
　　知左伊勒希巴事
　　知右伊勒希巴事
　　　　敞史
　　　　宗徳掌獄
大林牙院掌文翰之事
　　北面都林牙
　　北面林牙承㫖
　　北面林牙
　　左林牙
　　右林牙
多囉倫穆騰司掌禮儀
　　多囉倫穆騰
　　總知朝廷禮儀
　　總禮儀事
文班司所掌未詳
　　文班太保
　　文班林牙
　　　　文班牙署
　　　　文班吏
額珍尼郭齊喀所掌未詳約尼故官後併樞密院
　　額珍尼郭齊喀
　　　　　　北面御帳官
三皇聖人也當淳朴之世重門擊柝猶嚴於待暴客遼
之先世未有城郭溝池宫室之固氈車為營硬寨為宫
御帳之官不得不謹出於貴戚為侍衛著帳為近侍北
南部族為䕶衛武臣為宿衛親軍為禁衛百官番宿為
宿直奉宸以司供御三班以肅會朝硬寨以嚴晨夜法
制可謂嚴密矣考其凡如左
侍衛司掌御帳親衛之事
　　侍衛太師
　　侍衛太保
　　侍衛司徒
　　侍衛司空
　　　　侍衛
　近侍局
　　　　近侍直長
　　　　近侍
　　　　近侍實逹爾
　近侍詳衮司
　　　　近侍詳衮
　　　　近侍都監
　　　　近侍將軍
　　　　近侍小將軍
北䕶衛府掌北院䕶衛之事皇太后宫有左右䕶衛
　　北䕶衛太師
　　北䕶衛太保
　　北䕶衛司徒
　總領左右䕶衛司
　　　　總領左右䕶衛
　　左䕶衛司
　　　　左䕶衛太保
　　　　左䕶衛
　　右䕶衛司
　　　　右䕶衛太保
　　　　右䕶衛
南䕶衛府掌南院䕶衛之事
　　南䕶衛太師
　　南䕶衛太保
　　南䕶衛司徒
　總理左右䕶衛司
　　總理左右䕶衛
　　左䕶衛司
　　　　左䕶衛太保
　　　　左䕶衛
　　右䕶衛司
　　　　右䕶衛太保
　　　　右䕶衛
　奉宸司掌供奉宸御之事
　　　官名未詳
　　　　奉宸
　二班院掌左右寄班之事
　　　左班都知
　　　右班都知
　　　寄班都知
　　　　三班院祗候
　宿衛司專掌宿衛之事
　　　總宿衛事亦曰典宿衛事
　　　總知宿衛事
　　　同掌宿衛事
　　　　　宿衛官
　　禁衛局
　　　　　總禁衛事
　　　　　禁衛長
　宿直司掌輪直官員宿直之事皇太后宫有宿直官
　　　宿直詳衮
　　　宿直都監
　　　宿直將軍
　　　宿直小將軍
　　　　　宿直官
　　　　　宿直䕶衛
硬寨司掌禁圍槍寨下舖傳鈴之事
　　硬寨太保
皇太子特哩衮司掌皇太子宫帳之事
　　皇太子特哩衮
　　　　北面著帳官
古者刑人不在君側叛逆家屬没為著帳執事禁衛可
為寒心此遼世所以多變起肘掖與
著帳郎君院約尼哈陶津汗以博果濟等三族害裕悦
實嚕家屬沒入斡里應天皇太后知國政始析出之以
為著帳郎君娘子每加矜恤世宗悉免之其後内族外
戚及世官之家罪犯者皆沒入斡里人户益衆因復故
名皇太后皇太妃帳皆有著帳諸局
　　著帳郎君節度使
　　著帳郎君司徒
祗候郎君班詳衮司
　　祗候郎君班詳衮
　　祗候郎君直長
　　祗候郎君札薩克轄
　　　　　祗候郎君
　　　　　祗候郎君伊喇
左祗候郎君班詳衮司
　　左祗候郎君班詳衮
　　左祗候郎君直長
　　左祗候郎君札薩克轄
　　　　左祗候郎君
　　　　左祗候郎君伊喇
右祗候郎君班詳衮司
　　右祗候郎君班詳衮
　　右祗候郎君直長
　　右祗候郎君札薩克轄
　　　　右祗候郎君
　　　　右祗候郎君伊喇
　筆硯局
　　　　筆硯祗候郎君
　　　　筆硯吏
　牌印局
　　　　牌印郎君
　裀褥局
　　　　裀褥郎君
　燈燭局
　　　　燈燭郎君
　牀幔局
　　　　牀幔郎君
　殿幄局
　　　　殿幄郎君
　車輿局
　　　　車輿郎君
　御盞局
　　　　御盞郎君
　本班局
　　　　本班郎君
　皇太后祗應司
　　　　領皇太后諸局事
　　　　知皇太后宫諸司事
　皇太妃祗應司
　皇后祗應司
　近位祗應司
　皇太子祗應司
　親王祗應司
著帳户司本諸鄂爾多户析出及諸色人犯罪沒入凡
御帳皇太后皇太妃皇后皇太子近位親王祗從伶官
皆充其役
　　著帳節度使
　　著帳殿中
　承應實逹爾局
　　　　筆硯實逹爾
　　　　寢殿實逹爾
　　　　佛殿實逹爾
　　　　司蔵實逹爾
　　　　習馬實逹爾
　　　　鷹坊實逹爾
　　　　湯藥實逹爾
　　　　尚飲實逹爾
　　　　盥潄實逹爾
　　　　尚膳實逹爾
　　　　尚衣實逹爾
　　　　裁造實逹爾
　　　　北面皇族帳
肅祖長子學順之族在五院司叔子噶拉季子洽禮及
懿祖仲子塔拉季子尼古察之族皆在六院司此五房
者謂之二院皇族𤣥祖伯子瑪魯無後次子葉穆之後
曰孟父房叔子寔嚕曰仲父房季子為徳祖徳祖之元
子是為太祖天皇帝謂之横帳次曰埒克曰特爾格曰
伊徳寔曰安圖曰蘇皆曰季父房此一帳三房謂之四
帳皇族二院治之以北南二王四帳治之以大内特哩
衮皆統于大特哩衮司
大内特哩衮司掌皇族四帳之政教
　　大内特哩衮
　　知大内特哩衮事
　　大内特哩衮都監
大横帳詳衮司掌太祖皇帝後九帳皇族之事
　　横帳詳衮
　　横帳太師
　　横帳太保
　　横帳司空
　　横帳郎君
　　横帳知事
孟父族帳詳衮司掌蜀國王葉穆房族之事
仲父族帳詳衮司掌隋國王實嚕房族之事
季父族帳詳衮司掌徳祖皇帝三房族之事
四帳都詳衮司掌四帳軍馬之事
　　都詳衮
　　都監
　　將軍本名敞史
　　小將軍
　　横帳詳衮司
　　孟父帳詳衮司
　　仲父帳詳衮司
　　季父帳詳衮司
錫里司掌皇族之軍政
　錫里詳衮
　錫里都監
　錫里將軍
　錫里小將軍
　　　錫里
　　　美楞
親玉國官制未詳
　　　王府近侍
　　　王府祗候
大東丹國中臺省太祖天顯元年置乾亨元年聖宗省
　　左大相
　　右大相
　　左次相
　　右次相
王子院掌王子各帳之事
　　王子太師
　　王子太保
　　王子司徒
　　王子司空
　　　　王子班郎君
駙馬都尉府掌公主帳宅之事
　　駙馬都尉
　　　　　　北面諸帳官
遼太祖有帝王之度者三代約尼氏尊九帳於御營之上一也
滅渤海國存其族帳亞於約尼二也併奚王之衆撫其帳部擬於
國族三也有英雄之智者三任國舅以耦皇族崇伊實以抗奚王
列二院以制約尼是以觀北面諸帳官可以見之矣
約尼九帳大詳衮司掌約尼温汗蘇爾威汗和拉汗蘇
汗森濟汗兆古汗伊蘭汗巴拉汗哈陶津汗九世宫分
之事太祖受位于約尼以九帳居皇族一帳之上設詳
衮司以奉之有司不與焉凡遼十二宫五京皆太祖以
來征討所得非受之于約尼也其待先世之厚蔑以加
矣遼俗東嚮而尚左御帳東嚮約尼九帳南嚮皇族三
父帳北嚮東西為經南北為緯故謂御營為横帳云
　　大詳衮
　　約尼太師
　　約尼太保
　　約尼太尉
　　約尼司徒
　　約尼司空
　　約尼侍中一作實珠太宗㑹同元年置
　　　　敞史
　　　　知事
　約尼帳節度使司
　　節度使
　　節度副使
　約尼糺詳衮司
　　約尼糺詳衮
　　約尼糺都監
　　約尼糺將軍
　　約尼糺小將軍
　約尼剋官未詳
大國舅司掌國舅伊蘇濟勒巴哩二帳之事太祖天顯
十年合皇太后二帳為國舅司聖宗開泰三年又併伊
蘇濟勒巴哩二司為一帳
　　伊蘇濟勒國舅太翁帳詳衮
　　伊蘇濟勒國舅小翁帳詳衮
　　巴哩國舅大父帳詳衮
　　巴哩國舅少父帳詳衮
　　國舅太師
　　國舅太保
　　國舅太尉
　　國舅司徒
　　國舅司空
　　　　敞史太宗會同元年改郎君為敞史知事
　國舅伊蘇濟勒大翁帳詳衮司
　　國舅詳衮
　　國舅都監
　　國舅本族將軍
　　國舅本族小將軍興宗重熙五年樞密院奏國舅
　　　　　　　　　伊蘇濟勒小翁帳敞史准大横
　　　　　　　　　帳洎國舅二父帳改為將軍
　國舅伊蘇濟勒小翁帳詳衮司
　國舅巴哩大父帳詳衮司
　國舅巴哩少父帳詳衮司
　國舅伊勒希巴司
　　國舅伊勒希巴
　　國舅左伊勒希巴
　　國舅右伊勒希巴
　　　　敞史
　國舅帳剋
國舅别部世宗置
　　官制未詳
　　　　國舅别部敞史聖宗太平八年見國敞史蕭
　　　　　　　　特爾格
渤海帳司官制未詳
　　渤海宰相
　　渤海太保
　　渤海塔瑪
　　渤海近侍詳衮司
奚王府
伊實王府並見部族官
　　　　　　北面宫官
遼建諸宫鄂爾多部族畨户統以北面宫官具如左
諸行宫都部署院總契丹漢人諸行宫之事
　　諸行宫都部署
　　知行宫諸部署司事
　　諸行宫副部署
　　諸行宫判官
契丹行宫諸部署司總行在行軍諸鄂爾多之政令
　　契丹行宫都部署
　　知契丹行宫都部署事
　　契丹行宫副部署
　　契丹行宫判官
行宫諸部署司掌行在諸宫之政令
　　行宫都部署
　　行宫副部署
　　行宫部署判官
十二宫職名總目
某宫
　　某宫使
　　某宫副使
　　某宫太師
　　某宫太保
　　某宫侍中太宗㑹同元年置亦曰實珠
　某宫都部署司掌本宫契丹軍民之事
　　某宫都部署
　　某宫副部署
　　某宫判官
　某宫提轄司官制未詳
　某宫馬羣司
　　侍中
　　敞史
　某錫林
　　額爾奇木本名穆嚕穆特布改詳衮㑹同元年升
　　　瑪爾布本名達爾罕㑹同元年改
　　　　牙書㑹同元年置
某斡里内族外戚世官犯罪沒入斡里
　　　　瑪古
　某摩哩
　　　　札薩克轄
　某徳里官名未詳
太祖𢎞義宫
太宗永興宫
世宗積慶宫
應天皇太后長寧宫
穆宗延昌宫
景宗彰愍宫
承天皇太后崇徳宫
聖宗興聖宫
興宗延慶宫
道宗太和宫
天祚永昌宫
孝文皇太弟敦睦宫
文忠王府以上十二宫一府部署提轄錫林斡里摩哩
　　　　　　　　　徳里等並見營衛志
押行宫輜重伊勒希巴司掌諸宫巡幸扈從輜重之事
　　伊勒希巴
　　　　敞史
　
　
　
　
　
　
　
　
　遼史卷四十五
　遼史卷四十五考證
百官志一北院　(臣長𤼵/)按遼志官有契丹樞密院及
　行宫都總官司謂之北院以其在牙帳之北以主蕃
　事
大惕隐　(臣長發/)按遼志惕隐宗正寺也
夷離畢　(臣長𤼵/)按遼志夷離畢參知政事也
敞史　(臣長𤼵/)按遼志佐吏則有敞史本古思奴古都
　　奴古徒奴古敞史見于百官志其思奴古國語解謂
　官與敞史相近徒奴古國語解謂邊徼外小國而本
　古都奴古未詳其義要之皆佐吏之類也
大林牙　(臣長𤼵/)按遼志林牙翰林學士也
　
　
　
　
　遼史卷四十五考證
欽定四庫全書
　遼史卷四十六
　　元中書右丞相總裁托克托等修
　志第十六
　　百官志二
　　　北面部族官
部族詳見營衞志設官之制具如左
部族職名總目
大部族
　　某部大王本名額爾竒木
　　某部左宰相
　　某部右宰相
　　某部太師
　　某部太保
　　某部太尉
　　某部司徒本名特哩衮
　某部節度使司
　　某部節度使
　　某部節度副使
　　某部節度判官
　某部族詳衮司
　　某部族詳衮
　　某部族都監
　　某部族將軍
　　某部族小將軍
　某錫林
　　某錫林額爾竒木
　　某錫林瑪爾布亦曰馬步本名錫林逹爾罕
　　　　某錫林牙書
　某穆嚕
　　　　詳衮本曰穆特布
小部族
　某部族司徒府
　　某部族司徒
　　某部族司空
　某部族節度使司
　某部族詳衮司
　某錫林
　　令公
　　瑪爾布
　　牙書
　某穆嚕
　　　詳衮
五院部有知五院事在朝曰北大王院
六院部有知六院事在朝曰南大王院
伊實部在朝曰伊實王府有伊實府都古稜節度使司
奚六部在朝曰奚王府有二詳衮有二宰相又有圖哩太尉
　　　　有奚六部漢軍詳衮有奚伊喇詳衮有錫林塔拉官
　　　　　　　　　已上四大王府為大部族
丕勒部
卓特部
威部
圖魯卜部
圖吉部
納喇部
約囉部
伯特部
托輝部
綽囉部
敖拉部
南剋部
北剋部
圖魯卜室韋部
納喇諾觀部
徳哷勒逹勒逹部
伊實阿爾威部
卓特阿爾威部
丕勒逹嚕噶部
烏爾古納喇部
圖嚕部
薩拉噶部
揚結部
諾延昭部
鄂博庫部
特哩特黙部
實保部
哈準部
烏延突厥部
阿稚突厥部
納喇裕爾庫部
阿雅女直部
伊徳女直部
額圖琿烏爾古部
逹魯徳哷勒部
大黄室韋部
小黄室韋部二黄室韋逹林改為僕射
珠展逹嚕噶部
黙古斯部
吉逹部
鼐竒特唐古部
北唐古部
南唐古部
和拉唐古部
河西部
北徳哷勒部
色克圖部
巴爾斯布古徳部
塔瑪布古徳部
五國部
　　　北面坊塲局冶牧廐等官
遼始祖聶哷究心農工之事太祖尤拳拳焉畜牧畋漁
固俗尚也坊塲牧廐設官如左
諸坊職名總目
　　某坊使
　　某坊副使
　某坊詳衮司
　　某坊詳衮
　　某坊都監
鷹坊
鐡坊
五坊未詳
八坊内有軍噐坊餘未詳
　　　　　　　　已上坊官
圍場
　　圍場都太師
　　圍場都管
　　圍場使
　　圍場副使
　　　　　　　　已上場官
局官職名總目
　　某局使
　　某局副使
客省局
噐物局
太醫局
醫獸局有四局都林牙
　　　　　　　　已上局官
五冶未詳
　　太師
　　　　　　　　已上冶官
羣牧職名總目
某路羣牧使司
　　某羣太保
　　某羣侍中
　　某羣敞史
總典羣牧使司
　　總典羣牧部籍使
　　羣牧都林牙
某羣牧司
　　羣牧使
　　羣牧副使
西路羣牧使司
倒塌嶺西路羣牧使司
渾河北馬羣司
漠南馬羣司
漠北滑水馬羣司
牛羣司
　　　　　　　　已上羣牧官
尚廐
　　尚廐使
　　尚廐副使
飛龍院
　　飛龍使
　　飛龍副使
總領内外廐馬局
　　總領内外廐馬
　　　　　　　　已上諸廐官
監鳥獸詳衮司職名總目
　　監某鳥獸詳衮
　　監某鳥獸都監
　　　　監某鳥
　　　　監某獸
監鹿詳衮司
監雉
　　　　　　　　已上監飬鳥獸官
　　　北面軍官
遼宮帳部族京州屬國各自為軍體統相承分數秩然
雄長二百餘年凡以此也考其可知者如左
天下兵馬大元帥府太子親王總軍政
　　天下兵馬大元帥
　　副元帥
大元帥府大臣總軍馬之政
　　大元帥
　　副元帥
都元帥府大將總軍馬之事
　　兵馬都元帥
　　副元帥
　　同知元帥府事
便宜從事府亦曰便宜行事
　　便宜從事
大詳衮司
　　大詳衮
　　都監
　　將軍
　　小將軍
　　軍校
　　隊帥
東都省分掌軍馬之政
　　東都省太師
西都省分掌軍馬之政
　　西都省太師
大將軍府各統所治軍之政令
　　大將軍
　　小將軍
　　將軍
　　小將軍
䕶軍司
　　䕶軍司徒
衞軍司
　　衞軍司徒
諸路兵馬統署司
　　諸路兵馬都統署
　　諸路兵馬副統署
左皮室詳衮司
右皮室詳衮司
北皮室詳衮司
南皮室詳衮司
　　　　太宗選天下精甲三十萬為皮室軍初太祖
　　　　　以行營為宮選諸部豪徤千餘人置為腹
　　　　　心部耶律隆科以功為右皮室詳衮則皮
　　　　　室軍自太祖時已有即腹心部是也太宗
　　　　　增多至三十萬耳
黄皮室軍詳衮司黄皮室屬國名
舒新軍詳衮司應天皇太后置軍二十萬選畨漢精兵
　　　　充之
錫里軍詳衮司統皇族之從軍者横帳三父房屬焉
北王府錫里軍詳衮司五院皇族屬焉
南王府錫里軍詳衮司六院皇族屬焉
禁軍都詳衮司掌禁衞諸軍之事
各部族鍚里司掌各部族子弟之軍政
郎君軍詳衮司掌著帳郎君之軍事
伊喇軍詳衮司走卒謂之伊喇
旗鼓伊喇詳衮司掌旗鼓之事
干伊喇詳衮司
猛伊喇詳衮司
摩哩軍詳衮司
礮手軍詳衮司掌飛礮之事
弩手軍詳衮司掌强弩之事
特哩軍詳衮司
大鷹軍詳衮司
鷹軍詳衮司
鶻軍詳衮司大小鶻軍即二室韋軍號
鳳軍詳衮司
龍軍詳衮司
飛龍軍詳衮司
虎軍詳衮司
熊軍詳衮司
左鐡鷂子軍詳衮司
右鐡鷂子軍詳衮司
龍衞軍詳衮司
威勝軍詳衮司
天雲軍詳衮司
特們軍詳衮司
德哷勒軍詳衮司
德哷勒皮室詳衮司
華喇奚軍詳衮司
尼格奚軍詳衮司
渤海軍詳衮司
鈕祜禄詳衮司
奚王南剋軍詳衮司諸帳並有剋官為長餘同詳衮司
奚王北剋軍詳衮司
國舅帳剋軍
三剋軍
丕勒貝剋軍
九剋軍
十二行糺軍諸糺並有司徒餘同詳衮司
各宮分糺軍
約尼糺軍
各部族糺軍
羣牧二糺軍
淵軍八營都詳衮司天祚天慶六年命秦晉王淳募遼東饑
　　　　民得二萬餘人謂之淵軍及淳僣位改號常勝軍
　前宜營八營皆以所募州名為號
　後宜營
　前錦營
　後錦營
　乾營
　顯營
　乾顯大營
　巖州營
　　　北面邊防官
遼境東接髙麗南與梁唐晉漢周宋六代為勍敵北鄰
準布珠巴克大國以十數西制西夏党項托歡回鶻等
强國以百數居四戰之區虎踞其間莫敢與攖制之有
術故爾觀於邊防之官太祖太宗之雄圖見矣
諸軍都虞候司
　　都虞候
奚王府見部族官
大特哩衮司見帳官
大國舅司
大詳衮司
五院司見部族官
六院司
塔斡爾司未詳
　　　　　　　　已上上京路諸司控制諸奚
諸部署職名總目
　　某兵馬都部署
　　某兵馬副部署
　　某兵馬都監
　　某都部署判官
諸指揮使職名總目
　　某軍都指揮使
　　某軍副指揮使
　　某軍都監
諸統軍使職名總目有都統軍使副使都監等官
東京兵馬都部署司
契丹奚漢渤海四軍都指揮使司
　　契丹奚軍都指揮使司
　　奚軍都指揮使司
　　漢軍都指揮使司
　　渤海軍都指揮使司
東京都統軍使司
東京都詳衮司
保州都統軍司
湯河詳衮司亦曰南女直湯河司
雙寛司未詳
金吾營屬南面
銅州北兵馬指揮使司
洓州南兵馬指揮使司
　　　　　　　　已上遼陽路諸司控扼髙麗
黄龍府兵馬都部署司一作都監署司
黄龍府鐡騾軍詳衮司
咸州兵馬詳衮司有知咸州路兵馬事同知咸州路兵
　　　　馬事咸州糺將
東北路都統軍使司有掌法官道宗大安六年置
　　　　　　　　已上長春路諸司控制東北諸國
南京都元帥府本南京兵馬都總管府興宗重熙四年
　　　　改有都元帥大元帥
南京兵馬都總管府屬南面有兵馬都總管有總領南
　　　　面邊事有總領南面軍務事有總領南面戍
　　　　兵等官
南京馬步軍都指揮使司屬南面
侍衞控鶴都指揮使司屬南面
燕京禁軍詳衮司
南京都統軍司又名燕京統軍司聖宗統和十二年復
　　　　置南京統軍都監
牛欄都統領司
　　都統領
　　副統領
距馬河戍長司聖宗開泰七年㳂距馬河宋界東西七
　　　　百餘里特置戍長一員巡察
　　　戍長
監軍寨統領司
石門統領司
南皮室軍詳衮司
北皮室軍詳衮司
猛伊喇詳衮司
管押平州甲馬司
　　管押平州甲馬
　　　　　　　　已上南京諸司並隸元帥府備禦
　　　　　　　　宋國
西南面安撫使司
　　西南面安撫使
西南面都招討司太祖神冊元年置亦曰西南路招討
司
　　西南面招討使
西南邊大詳衮司
西南路詳衮司
西南面五押招討司
　　五押招討大將軍
西南路巡察司又有西南巡邊官
　　西南路巡察將軍
西南面巡檢司
　　西南面巡檢
　　西南面同巡檢
西南面伊喇詳衮司
山北路都部署司又有知山北道邊境事官
金肅軍都部署司
南王府見北面朝官
北王府
伊實王府
山金司一作山隂司置在金山之北
　　　　　　　　已上西京諸司控制西夏
西北路招討使司有知西路招討事有監軍
西北路管押詳衮司
西北路總領司有總領西北路軍事官
領西北路十二班軍使司
契丹軍詳衮司
托歡軍詳衮司
舒嚕軍詳衮司
禁軍詳衮司
奚王府錫里軍詳衮司
大室韋軍詳衮司
小室韋軍詳衮司
北王府軍詳衮司
特們軍詳衮司
羣牧軍詳衮司
宮分軍詳衮司
西北路金吾軍屬南面
西北路兵馬都部署司
西北路準布都部署司
西北路統軍司
西北路戍長司
西北路禁軍都統司
西北部鎮撫司兼掌西北諸部軍民有鎮撫西北部事官
西北路巡檢司
黑水河提轄司在中京黔州置
　　　　　　　　已上西北路諸司控制諸國
東北路兵馬詳衮司亦曰東北面詳衮司
東北路監軍馬司有東北路監軍馬使有管押東北路
　　　　軍馬事官
東北路女直詳衮司
北女直兵馬司在東京遼州置
　　　　　　　　已上東北路諸司
東路兵馬都總管府有東路兵馬都總管有同知東路
　　　　兵馬事官
東路都統軍使司
約囉等十軍都詳衮司
　　約囉軍諸詳衮司未詳
九水諸夷安撫使
　　　　　　　　已上東路諸司
西南面節制司有節制西南諸軍事
西南面都統軍司
　　　　　　　　已上西南邊諸司
山西兵馬都統軍司
西路招討使司
西邊大詳衮司
四畨都軍所聖宗統和四年置授李繼冲
夏州管内畨落使聖宗統和四年置授李繼遷
倒塌嶺節度使司
倒塌嶺統軍司
塔斯節度使司
塔布城節度使司
　　　　　　　　已上西路諸司
　　　北面行軍官
遼行軍官樞密都統都署之司上下相維先鋒兩翼嚴
重中軍於遠探偵候為尤謹臨陣委重於監戰司存有
常秩然整暇所以為制勝之道也
行樞密院有左右林牙有叅謀
行軍都統所有監軍有行軍諸部都監有監戰
　　行軍都統
　　行軍副都統
　　行軍都監
行軍都押司有都押官副押官
行軍都部署司
先鋒使司
先鋒都統所
左翼軍都統所
右翼軍都統所
中軍都統所
御營都統所
遠探軍有小校有伊喇
候騎有偵候有候人有伊喇
東征行樞密院
東征都統所亦曰東面行軍都統所又曰東路行軍都
　　　　統所
東征統軍司
東征先鋒使司
西征統軍司
南征都統所亦曰南面行軍都統所
南征統軍司
南面行營總管府
南面行營都部署司
河南道行軍都統所
北道行軍都統所
東北面行軍都統所
西北面行軍都統所
西南面行軍都統所
　　　北面屬國官
遼制屬國屬部官大有儗王封小者准部使命其酋長
與契丹人區别而用恩威兼制得柔遠之道考其可知
者具如左
屬國職名總目
　　某國大王
　　某國裕悦
　　某國左相
　　某國右相
　　某國特哩衮亦曰司徒
　　某國太師
　　某國太保
　　某國司空本名逹林
　某國某部節度使司
　　某國某部節度使
　　某國某部節度副使
　某國詳衮司
　　某國詳衮
　　某國都監
　　某國將軍
　　某國小將軍
大部職名
　　並同屬國
諸部職名
　　並同部族
女直國順化王府
　　　　景宗保寜九年女直来請宰相額爾竒
　　　　　木之職以次授者二十一人聖宗統
　　　　　和八年封女直阿海為順化王亦作
　　　　　阿改天祚天慶二年有順國女直阿
　　　　　古齊大王
北女直國大王府
南女直國大王府
哈斯罕路女直國大王府聖宗太平六年哈斯罕諸部
　　　　　許建旗鼓
長白山女直國大王府聖宗統和三十年長白山三十
　　　　　部女直乞授爵秩
鴨綠江女直大王府
瀕海女直國大王府
準布國大王府
　　準布扎剌部節度使司
　　準布諸部節度使司聖宗統和二十九年置
　　準布别部節度使司
西準布國大王府
北準布國大王府
西北準布國大王府
齊蘇河國大王府
秋舒哩國大王府
珠巴克國大王府
阿爾斯蘭囬鶻大王府
囬鶻國單于府興宗重熙二十二年詔囬鶻部副使以
　　　　　契丹人充
沙州囬鶻燉煌郡王
甘州囬鶻大王府
髙昌國大王府
党項國大王府
西夏國西平王府
髙麗國王府
新羅國王府
日本國王府
吐谷渾國王府
托歡國王府
哈噶斯國王府
室韋國王府
黑車子室韋國王府
鐡驪國王府
靺鞨國王府
沙陀國王府
濊貊國王府
突厥國王府
西突厥國王府
烏梁海國王府
達魯特國王府亦曰德哷勒亦曰德哷台
伊濟國王府
伊勒圖國王府
阿里國王府
敖拉國王府
珠赫國王府
烏孫國王府
于闐國王府
獅子國王府
大食國王府
西畨國王府
大畨國王府
小畨國王府
吐蕃國王府
阿薩爾國王府
布拉克國王府
特哩衮國王府
星莽國王府
圖伯特國王府
布古德國王府
錫爾固勒濟國王府
埓里國王府
呼哩國王府
伯哩國王府
繅衮國王府
阿巴佛德國王府
阿布雅國王府
紳穆哩國王府
約囉國王府
托克托呼國王府亦曰圗嚕古
蘇色國王府
伊特根國王府
博都哩國王府
博斯呼國王府
塔勒謙國王府
逹囉克國王府
三河國王府
克哷克國王府
實魯蘇國王府
實保國王府
佛寜國王府
烏里國王府
　　　　　　　　已上諸國
博囉滿逹勒部大王府
輝發部大王府
葉穆部大王府
黄龍府女直部大王府道宗太康八年賜官及印
温圖琿部大王
威伊濟部大王府
伯哩八部大王府
伊竒哩部族大王府太宗㑹同三年賜旗鼓
　　　　　　　　已上大部
生女直部
珠巴克部
狐山部
博索摩部
察察哩部
年布爾古部
額圖格爾部
尼瑪齊部
塔卓卜部
渤海部
西北渤海部
逹勒逹部
烏爾古部
威烏爾古部
三河烏爾古部
威烏庫哩部
德哷勒部
德勒賔部
納喇部
威部
　　　　　　　　已上三部隸夫人布逹拉東北路管押司
卓特部
廸錦部
納喇阿爾威部
錫林德哷勒部
特爾格部
烏舍部
党項部
烏延党項部
山南党項部
北逹寧額部
南逹寧額部
九錫林部
烏梁海部
布古德部
圖依逹部
尼古爾部
約蘇鼐部
華喇部聖宗統和元年華喇部請今後詳衮於當部人
　　　　内選授不許
四部族部
四畨部
三國部
索歡納山東部
呼穆蘇山部
羅卜科部
照姑部
伯克齊部
伊楞古部
齊呼勒室韋部
黄皮室韋部
頁穩部
徹木衮部
二孟古部
荗薩納部
逹木琳巴古部
黙爾吉部
斡魯部
額爾德尼部
率璸部
五部畨部
富珠哩部
爪爾佳呼喇巴部
　　　　　　　　已上諸部
　
　
　
　遼史卷四十六
　遼史卷四十六考證
圖嚕部　按圖嚕舊作圖魯考兵衞志及部族表俱作
　圖盧今畫一改
博索布古德部　按博索布古德營衞志舊作伯斯鼻
　骨德此處原本作伯斯鼻骨無德字下塔瑪布古德
　部同今併増字畫一改
礮手軍詳衮司掌飛礮之事　按手原本訛首今據兵
　衞志改
涑州南兵馬指揮使司　按涑原本訛淶今據地理志
　改
烏梁海國王府　按烏梁海舊作斡朗改又有作嗢娘
　改者今畫一改
敖拉國王府　按敖拉舊作奥里此處原本復作襖里
　今畫一改
布古德國王府　按布古德舊作鼻骨德此處原本復
　作鼻國德今畫一改
輝法部大王府　按輝法舊作囬䟦考兵衞志作囬䟦
　今畫一改
温圖琿部大王府　按温圖琿舊作吾秃婉考部族表
　作吾獨婉今畫一改
烏延党項部　按烏延舊作隗衍此處原本復作隗行
　蓋行字為衍字之訛今改
布古德部　按布古德舊作鼻骨德此處原本訛作鼻
　德骨今畫一改
索琿納山東部　按索琿納舊作率昆那此處原本復
　作素昆那蓋素字為率字之訛今畫一改
率璸部　按率璸舊作率頻此處原本復作率類蓋類
　字為頻字之訛今畫一改
　
　
　
　遼史卷四十六考證
欽定四庫全書
　遼史卷四十七
　　元中書右丞相總裁托克托等修
　志第十七上
　　百官志三
　　　南面
契丹國自唐太宗置都督刺史武后加以王封𤣥宗置
經畧使始有唐官爵矣其後習聞河北藩鎮受唐官名
於是太師太保司徒司空施于部族太祖因之大同元
年世宗始置北院樞宻使明年世宗以髙勲為南院樞
密則樞密之設蓋自太宗入汴始矣天禄四年建政事
省於是南面官僚可得而書其始漢人樞密院兼尚書
省吏兵刑有承㫖户工有主事中書省兼禮部别有户
部使司以營州之地加幽冀之半適足矣中葉彌文耶
律楊魯為太傅知有三師矣和爾郭勒濟為太尉知有
三公矣於韓庫徳為常侍劉涇為禮部尚書知有門下
尚書省矣庫部虞部倉部員外出使則知備郎官列宿
之員室昉監修則知國史有院程翥舍人則知起居有
注邢枹朴承㫖王言敷學士則知有翰林内制張幹政
事舍人則知有中書外制大理司農有卿國子少府有
監九卿列監見矣金吾千牛有大將十六列衞見矣太
子上有師保下有府率東宫備官也節度觀察防禦團
練刺史咸在方州如唐制也凡唐官可考見者列具于
篇無徵者不書
　　　南面朝官
遼有北面朝官矣既得燕代十有六州乃用唐制復設
南面三省六部臺院寺監諸衞東宫之官誠有志帝王
之盛制亦以招徠中國之人也三師府本名三公漢以
丞相太尉御史大夫為三公故稱三師
　　太師穆宗應厯三年見太師唐古特
　　太傅太宗㑹同元年命馮道守太傅
　　太保㑹同元年劉昫守太保
　　少師耶律資忠傳見少師蕭巴格
　　少傅
　　少保
　　　掌印耶律伊遜重熙中掌太保印
三公府先漢丞相太尉御史大夫後漢更名大司徒大
司馬大司空唐太尉司徒司空又名三司
　　太尉太宗天顯十一年見太尉趙思温
　　司徒世宗天禄元年見司徒華沙
　　司空聖宗統和三十年見司空邢抱質
漢人樞密院本兵部之職在周為大司馬漢為太尉唐
季宦官用事内置樞密院後改用士人晉天福中廢開
運元年復置太祖初有漢兒司韓知古總知漢兒司事
太宗入汴因晉置樞密院掌漢人兵馬之政初兼尚書
省
　　樞密使太宗大同元年見樞密使李崧
　　知樞密使事
　　知樞密院事
　　樞密副使楊遵勗咸雍中為樞密
　　同知樞密院事聖宗太平六年見同知樞密院事
　　　　　　　　　耶律黙爾吉
　　知樞密院副使事楊晳興宗重熙十二年知樞密
　　　　　　　　　院副使事
　　樞密直學士聖宗統和二年見樞密直學士郭嘏
　　　　樞密都承㫖聖宗開泰九年見樞密都承㫖
　　　　　　　　　韓紹芳
　　　　樞密副承㫖楊遵勗重熙中為樞密副承㫖
　　　　吏房承㫖
　　　　兵刑房承㫖
　　　　户房主事
　　　　㕔房主事即工部
中書省初名政事省太祖置官世宗天禄四年建政事
省興宗重熙十三年改中書省
　　中書令韓延徽太祖時為政事令韓知古天顯初
　　　　　　　　　為中書令㑹同五年又見政事
　　　　　　　　　令趙延夀
　　大丞相太宗大同元年見大丞相趙延夀
　　左丞相聖宗太平六年見左丞相張儉
　　右丞相聖宗開泰元年見右丞相馬保忠
　　知中書省事蕭孝友興宗重熙十年知中書省事
　　中書侍郎韓資讓夀隆初為中書侍郎
　　同中書門下平章事太祖加王郁同政事門下平
　　　　　　　　　章事太宗大同元年見平章事
　　　　　　　　　張礪
　　參知政事聖宗統和十二年見參知政事邢抱朴
　　　　堂後官太平二年見堂後官張克恭
　　　　主事
　　　　守當官並見耶律儼建官制度
　　　　令史耶律儼道宗咸雍三年為中書省令史
　中書舍人院
　　中書舍人室昉景宗保寜間為政事舍人道宗咸
　　　　　　　　　雍二年見中書舍人馬鉉
　右諫院
　　右諫議大夫聖宗統和七年見諫議大夫馬得臣
　　右補闕
　　右拾遺劉景穆宗應厯初為右拾遺
門下省
　　侍中趙思忠太宗㑹同中為侍中
　　常侍興宗重熙十四年見常侍額古徳
　　散騎常侍馬人望天祚乾統中為左散騎常侍
　　給事中聖宗統和二年見給事中郭嘏
　　門下侍郎楊晳清寜初為門下侍郎
　起居舍人院
　　起居舍人聖宗開泰六年見起居舍人程翥
　　知起居注耶律迪里重熙末知起居注
　　起居郎杜防開泰中為起居郎
　左諫院
　　左諫議大夫
　　左補闕
　　左拾遺統和三年見左拾遺劉景
　通事舍人院
　　通事舍人統和七年見通事舍人李琬
　符寶司
　　符寶郎耶律玦重熙中為符寶郎
　東上閤門司太宗㑹同元年置
　　東上閤門使韓延徽傳見東上閤門使鄭延豊
　　東上閤門副使
　西上閤門司
　　西上閤門使統和二十一年見西上閤門使丁振
　　西上閤門副使
　東頭承奉班
　　東頭承奉官韓徳讓景宗時為東頭承奉官
　西頭承奉班
　　西頭承奉官
　通進司
　　左通進
　　右通進耶律揚珠景宗時為右通進
　登聞鼓院
　　登聞鼓使
　匭院
　　知匭院使太平三年見知匭院事社防
　誥院
　　誥院給事耶律都勒斡重熙末為誥院給事
　尚書省太祖嘗置左右尚書
　　尚書令蕭思温景宗保寜初為尚書令
　　左僕射太祖初康黙記為左尚書三年見左僕射
　　　　　　　　　韓知古
　　右僕射太宗㑹同元年見右僕射羅索
　　左丞武白為尚書左丞
　　右丞
　　左司郎中
　　右司郎中
　　左司員外郎
　　右司員外郎
六部職名總目
某部
　　某部尚書聖宗開泰元年見吏部尚書劉績
　　某部侍郎王觀興宗重熙中為兵部侍郎李澣穆
　　　　宗朝累遷工部侍郎
　　某部郎中劉輝道宗大安末為禮部郎中
　　某部員外郎開泰六年見禮部員外郎王景運
　　某部郎中聖宗統和九年見虞部郎中崔祐諸曹
　　　　郎官未詳
御史臺太宗㑹同元年置
　　御史大夫㑹同九年見御史大夫耶律嘉哩
　　御史中丞
　　侍御重熙七年見南面侍御準格爾
　殿中司
　　殿中聖宗開泰元年見殿中髙可恒
　　殿中丞
　尚舍局見遼朝雜禮
　　奉御
　尚乘局奉御
　尚輦局奉御
　尚食局奉御
　尚衣局奉御
翰林院掌天子文翰之事
　　翰林都林牙興宗重熙十三年見翰林都林牙耶
　　　律庶成
　　南面林牙耶律穆爾古聖宗統和初為南面林牙
　　翰林學士承㫖趙延夀傳見翰林學士承㫖張礪
　　翰林學士太宗大同元年見和凝為翰林學士
　　翰林祭酒韓徳崇景宗保寜初為翰林祭酒
　　知制誥室昉太宗入汴詔知制誥
　翰林畫院
　　翰林畫待詔聖宗開泰七年見翰林畫待詔陳升
　　翰林醫官天祚保大二年見提舉翰林醫官李爽
　國史院
　　監修國史聖宗統和九年見監修國史室昉
　　史館學士景宗保寜八年見史館學士
　　史館修撰劉輝大安末為史館修撰
　　修國史耶律玦重熙初修國史
宣政殿
　　宣政殿學士穆宗應厯二年見宣政殿學士李澣
觀書殿
　　觀書殿學士王鼎夀隆初為觀書殿學士
昭文館
　　昭文館直學士楊遵勗子晦為昭文館直學士
崇文館
　　崇文館大學士韓延徽太祖時為崇文館大學士
乾文閣
　　乾文閣學士王觀道宗咸雍五年為乾文閣學士
宣徽院太宗㑹同元年置
　　宣徽使
　　知宣徽院事馬得臣統和初知宣徽院事
　　宣徽副使
　　同知宣徽使事
　　同知宣徽院事
内省
　　内省使聖宗太平九年初見内省使
　　内省副使
　内藏庫
　　　　内藏庫提㸃道宗清寜九年見内藏庫提㸃
　　　　　耶律烏爾古
内侍省
　　黄門令
　　内謁者
　　内侍省押班
　　内侍左廂押班
　　内侍右廂押班
　　契丹漢兒渤海内侍都知
　　左承宣使
　　右承宣使
　内庫
　　　　都提㸃内庫
　尚衣庫
　　　　尚衣庫使
　湯藥局
　　　　都提㸃勾當湯藥内侍省官並見王繼恩趙
　　　　　　安仁傳
客省太宗㑹同元年置
　　都客省興宗重熙十年見都客省囘鶻重格
　　客省使㑹同五年見客省使耶律華格
　　左客省使蕭和斯應厯初為左客省使
　　右客省使
　　客省副使
　四方館
　　　　四方館使髙勲太宗入汴為四方館使
　　　　四方館副使道宗咸雍五年詔四方館副使
　　　　　止以契丹人充
　引進司
　　　　引進使聖宗統和二十八年見引進使韓杞
　㸃簽司
　　　　同簽㸃簽司事興宗重熙六年見同簽㸃簽
　　　　　司事耶律圓寜
　禮信司
　　　　勾當禮信司興宗重熙七年見勾當禮信司
　　　　　古雲
　禮賔使司
　　禮賔使大公鼎曽祖忠為禮賔使
寺官職名總目
　　某卿興宗景福元年見重禄卿李可封
　　某少卿耶律儼子處貞為太常少卿
　　某丞
　　某主簿
太常寺有博士贊引太祝奉禮郎恊律郎
　諸署職名總目
　　　　某署令
　　　　某署丞
　　太樂署
　　鼓吹署
　　法物庫遼朝雜禮有法物庫所掌圖籍
　　　　法物庫使
　　　　法物庫副使
崇禄寺本光禄寺太宗諱改
衞尉寺
宗正寺職在大特哩衮司
太僕寺有乘黄署
大理寺有提㸃大理寺有大理正聖宗統和十二年置
鴻臚寺
司農寺
諸監職名總目
　　某太監興宗景福元年見少副監馬憚
　　某少監興宗重熙十七年見將作少監王企
　　某監丞
　　某監主簿
祕書監有祕書郎祕書郎正字
　　著作局
　　　　著作郎
　　　　著作佐郎楊晳聖宗統和十一年為著作佐
　　　　　　　　郎
　　　　校書郎楊佶統和中為校書郎
　　　　正字開泰元年見正字李萬
司天監有太史令有司厯靈臺郎挈壺正五官正丞主
簿五官靈臺郎保章正司厯監候挈壺正司辰刻漏博
士典鐘典鼔
國子監上京國子監太祖置
　　祭酒
　　司業
　　監丞
　　主簿
　國子學
　　　　博士武白為上京國子博士
　　　　助教
太府監
少府監
將作監
都水監
　　　　　　　　已上文官
諸衞職名總目
各衞
　　大將軍聖宗開泰七年見皇子宗簡右衞大將軍
　　上將軍王繼忠統和二十二年加左武衞上將軍
　　將軍聖宗太平四年見千牛衞將軍蕭順
　　　　折衝都尉
　　　　果毅都尉
親衞
勲衞
翊衞
左右衞
左右驍衞
左右武衞
左右威衞
左右領軍衞
左右金吾衞
左右監吾衞
左右千牛衞
左右羽林軍
左右龍虎軍
左右神武軍
左右神䇿軍
左右神威軍
　　　　　　　　已上武官
東宫三師府凡東宫官多見遼朝雜禮
　　太子太師太宗大同元年見太子太師李崧
　　太子太傅世宗天禄五年見太子太傅趙瑩
　　太子太保大同元年見太子太保趙瑩
　　太子少師聖宗太平十一年見太子少師蕭從順
　　太子少傅耶律哈里重熙中為太子少傅
　　太子少保太同元年見太子少保馮玉
太子賔客院
　　太子賔客
太子詹事院
　　太子詹事
　　少詹事
　　詹事丞
　　詹事主簿
太子司直司
　　太子司直
左春坊
　　太子左庶子
　　太子中允聖宗太平五年見太子中允馮若谷
　　太子司議郎
　　太子左諭徳
　　太子左贊善大夫
　文學館
　　崇文館學士
　　崇文館直學士
　　太子校書郎聖宗太平五年見太子校書郎韓灤
　司經局
　　太子洗馬劉輝大安末為太子洗馬
　　太子文學
　　太子校書郎聖宗太平五年見太子校書郎張昱
　　太子正字
　典設局
　　　　典設郎
　宫門局
　　　　宫門郎
右春坊
　　太子右庶子
　　太子中舍人
　　太子舍人
　　太子右諭徳
　　右贊善大夫
　　太子通事舍人
　太子家令寺
　　太子家令
　　丞
　　主簿
　太子率更寺
　　太子率更令
　　丞
　　主簿
　太子僕寺
　　　　太子僕
　　　　丞
　　　　主簿
太子率府職名總目
　　某率興宗重熙十四年見率府率錫哷
太子左右衞率府
太子左右司禦率府
太子左右清道率府
太子左右監門率府
太子左右内率府
　　　　　　　　已上東宫官
王傳府
　　王傳蕭惟信重熙十五年為燕趙王傅
親王内史府
　　内史道宗太康三年見内史吴嘉努
　　長史
　　參軍
　諸王文學館
　　諸王教授姚景行重熙中為燕趙國王教授
　　諸王伴讀聖宗太平八年長沙郡王宗允等奏選
　　　　諸王伴讀
　　　　　　　　　已上諸王府官
　　　南面宫官
漢兒行宫都部署院亦曰南面行宫都部署司聖宗開
泰九年改左僕射
　　漢兒行宫都部署開泰七年見漢兒行宫都部署
　　　　石用中
　　漢兒行宫副部署興宗重熙十五年見漢兒行宫
　　　　副部署耶律迪里
　　知南面諸行宫副部署重熙十年見知南面諸行
　　　　宫副部署耶律紐斡哩
　　同知漢兒行宫都部署事道宗太康三年見同知
　　　　漢兒行宫都部署事蕭托卜嘉
　　同簽部署司事耶律儼太康中為同簽部署司事
　　都部署判官耶律儼咸雍中為都部署判官
十二宫南面行宫都部署司職名總目
　　某宫漢人行宫都部署
　　某宫南面副都部署
　　某宫同知漢人都部署
𢎞義宫
永興宫
積慶宫
長寜宫
延昌宫
彰愍宫
崇徳宫
興聖宫
延慶宫
太和宫
永昌宫
敦睦宫
　
　
　
　
　
　
　
　
　
　遼史卷四十七
　遼史卷四十七考證
聖宗太平六年見左丞相張儉　按六年原本作四年
　考聖宗本紀太平六年見左丞相張儉非四年今據
　改
太祖加王郁同政事門下平章事　按王郁原本作王
　都考五代史王都並未從遼惟王郁降晉旋叛晉入
　遼乃都之兄也郁本史有傳其加門下平章事以征
　渤海功與此合則都為郁字之訛無疑今據改
聖宗開泰六年見起居舍人程翥　按開泰六年原本
　作五年考聖宗本紀開泰五年無程翥名至六年始
　見起居舍人程翥等分路按察刑獄是起居舍人初
　見處今據改
耶律都勒斡重熙末為誥院給事　按耶律都勒斡興
　宗本紀作耶律鐸魯斡此處原本作鐸斡無魯字係
　脫文今畫一改
開泰六年見禮部員外郎王景運　按六年原本作五
　年考聖宗本紀五年不見王景運名係六年事今據
　改
天祚保大二年見提舉翰林醫官李爽　按李爽原本
　作李奭考天祚本紀保大二年見翰林醫官李爽别
　有李奭官少府少監非一人原本殊誤今據改
穆宗應厯二年見宣政殿學士李澣　按二年原本作
　元年考穆宗本紀元年不見李澣官宣政殿學士事
　二年始見今據改
道宗清寜九年見内藏庫提㸃耶律烏爾古　按九年
　原本作元年考道宗本紀元年不見内藏庫提㸃官
　至九年始見今改
都部署判官耶律儼咸雍中為都部署判官　按耶律
　儼傳為都部署判官實在太康初年非咸雍中也咸
　雍中儼甫登進士第耳志當有誤
　
　遼史卷四十七考證
欽定四庫全書
　遼史卷四十八
　　元中書右丞相總裁托克托等修
　志第十七下
　　百官志四
　　　南面京官
遼有五京上京為皇都凡朝官京官皆有之餘四京隨
宜設官為制不一大抵西京多邉防官南京中京多財
賦官五京並署者列陳之特置者分列于後
三京宰相府職名總目
　　左相
　　右相
　　左平章政事
　　右平章政事
東京宰相府聖宗統和元年詔三京左右相左右平章
　　　　事
中京宰相府
南京宰相府
諸京内省客省職名總目
　　某官某省使
　　某官某省副使耶律博諾開泰末為上京内客省
　　　　副使
上京内省司
東京内省司地理志東京大内不置宫嬪唯以内省使
　　　　副判官守之
五京諸使職名總目
　　某京某使王棠重熙中為上京鹽鐵使
　　知某京某使事張孝傑清寧間知户部使事
　　某京某副使劉伸重熙中為三司副使
　　同知某京某使事道宗太康三年見托卜嘉同知
　　　　度支使事
　　某京某判官聖宗太平九年見戸部使判官
上京鹽鐵使司
東京戸部使司
中京度支使司
南京三司使司
南京轉運使司亦曰燕京轉運使司
西京計司
五京留守司兼府尹職名總目
　　某官留守行某府尹事聖宗統和元年見上京留
　　　　守行臨潢尹事吳王舒
　　某官副留守天祚天慶六年見東京副留守髙清
　　　　臣
　　知某京留守事蕭惠開泰二年知東京留守事
　　某府少尹聖宗太平五年見臨潢少尹鄭𢎞節
　　同知某京留守事太平八年見中京同知耶律頁
　　同簽某京留守事蕭迪里重熙六年同簽南京留
　　　　守事
　　某京留守判官室昉天祿中為南京留守判官
　　某京留守推官聖宗開泰元年見中京留守推官
　　　　李可舉
上京留守司
東京留守司
中京留守司太宗大同元年命趙延壽為中京留守治
　　　　鎮州聖宗統和十二年命室昉為中京留守
　　　　治大定府
南京留守司太宗天顯三年升東平郡為南京治遼陽
　　　　十三年以幽州為南京治析津聖宗開泰元
　　　　年改幽都府為析津府
西京留守司
五京都總管府職名總目
　　某京都總管知某府事
　　同知某府事聖宗太平五年見同知中京事蕭雅
　　　　衮
上京都總管府
東京都總管府
中京都總管府
南京都總管府
西京都總管府
五京都虞候司職名總目
　　都虞候
上京都虞候司
東京都虞候司
南京都虞候司
西京都虞候司
中京都虞候司
五京警巡院職名總目
　　某京警巡使
　　某京警巡副使
上京警巡院
東京警巡院
中京警巡院
南京警巡院
西京警巡院
五京處置使司職名總目
　　某京處置使
上京處置司
東京處置司
中京處置司
南京處置司
西京處置司
五京學職名總目道宗清寧元年詔設學養士頒經及
傳疏置博士助教各一員
　　博士
　　助教
上京學上京别有國子監見朝官
東京學
中京學中京别有國子監與朝官同
南京學亦曰南京太學太宗置聖宗統和十三年賜水
磑莊一區
西京學
　　　　　　　　已上五京官
上京城隍使司亦曰上京皇城使
　　上京城隍使韓徳讓景宗時為上京城隍使
東京渤海承奉官聖宗開泰八年耶律巴格奏渤海承
奉班宜設官以統之因置
　　渤海承奉都知押班
遼陽大都督府太宗會同二年置
　　遼陽大都督㑹同二年都督和勒博等闗防遼陽
　　　　東都
東京安撫使司
　　東京安撫使
東京軍巡院地理志東京有歸化營軍千餘人籍河朔
亡命於此置軍巡院
　　東京軍巡使
中京文思院
　　中京文思使馬人望父佺為中京文思使
中京路按問使司
　　中京路按問使耶律華善重熙二十四年為中京
　　　　路按問使
中京巡邏使司
　　中京巡邏使耶律古雲開泰間為中京巡邏使
中京大内都部署司
　　中京大内都部署聖宗開泰元年見中京大内都
　　　　部署
　　中京大内副部署
南京宣徽院
　　南京宣徽使道宗壽隆元年見宣徽使耶律特黙
　　知南京宣徽院使事
　　知南京宣徽院事
　　南宣徽副使
　　同知南京宣徽院事
南京處置使司聖宗開泰元年見秦王隆慶為燕京管
内處置使
　　燕京管内處置使
南京侍衛親軍馬歩軍都指揮使司
　　南京侍衛親軍馬歩軍都指揮使蕭討古乾亨初
　　　　為南京侍衛親軍都指揮使
　　南京馬歩副指揮使
南京侍衛親軍馬軍都指揮使司
　　南京馬軍都指揮使
　　南京馬軍副指揮使
南京侍衛親軍歩軍都指揮使司
　　南京歩軍都指揮使
　　南京歩軍副指揮使
南京栗園司
　　典南京栗園
雲州宣諭招撫使司
　　雲州管内宣諭招撫使二員統和四年見韓布格
　　　　邢抱質為雲州管内宣諭招撫使
　　　　南面大畨府官
黄龍府
　　知黄龍府事興宗重熙十三年見知黄龍府事耶
　　　　律烏魯斯
　　同知黄龍府事
　　黄龍府判官
　黄龍府侍衛親軍馬歩軍都指揮使
　　黄龍府侍衛親軍都指揮使
　　黄龍府侍衛親軍副指揮使
　　黄龍府侍衛馬軍都指揮使
　　黄龍府侍衛歩軍都指揮使
　　黄龍府侍衛馬軍副指揮使
　　黄龍府侍衛歩軍副指揮使
　黄龍府學
　　博士
　　助教
興中府
　　知興中府事咸雍元年知興中府事楊績
　　同知興中府事
　　興中府判官
　興中府學
　　博士
　　助教
　　　　南面方州官
遼東西燕秦漢唐已置郡縣設官職矣髙麗渤海因之
至遼五京列峙包括燕代悉為畿甸二百餘年城郭相
望田野益闢冠以節度承以觀察防禦團練等使分以
刺史縣令大畧採用唐制其間宗室外戚大臣之家築
城賜額謂之頭下州軍唯節度使朝廷命之後往往皆
歸王府不能州者謂之軍不能縣者謂之城不能城者
謂之堡其設官則未詳云
節度使職名總目
　　某州某軍節度使
　　某州某軍副節度使
　　同知節度使事耶律玦重熙中同知遼興軍節度
　　　　使事
　　　　行軍司馬
　　　　軍事判官
　　　　掌書記劉伸重熙五年為彰武軍節度使掌
　　　　　　書記
　　　　衙官
　某馬歩軍都指揮使司
　　都指揮使
　　副指揮使
　某馬軍指揮使司
　　指揮使
　　副指揮使
　某歩軍指揮使司
　　指揮使
　　副指揮使
上京道
　　懐州奉陵軍節度使司
　　慶州𤣥寧軍節度使司
　　泰州徳昌軍節度使司
　　長春州韶陽軍節度使司
　　儀坤州啓聖軍節度使司
　　龍化州興國軍節度使司
　　饒州匡義軍節度使司
　　徽州宣徳軍節度使司
　　成州長慶軍節度使司
　　懿州廣順軍節度使司
　　渭州髙陽軍節度使司
　　鎮州建安軍節度使司
東京道
　　開州鎮國軍節度使司
　　保州宣義軍節度使司
　　辰州奉國軍節度使司
　　興州中興軍節度使司
　　海州南海軍節度使司
　　淥州鴨綠軍節度使司
　　顯州奉先軍節度使司
　　乾州廣徳軍節度使司
　　貴徳州寧逺軍節度使司
　　瀋州昭徳軍節度使司
　　遼州始平軍節度使司
　　通州安逺軍節度使司
　　雙州保安軍節度使司
　　同州鎮安軍節度使司
　　咸州安東軍節度使司
　　信州彰聖軍節度使司
　　賔州懐化軍節度使司
　　懿州寧昌軍節度使司
　　蘇州安復軍節度使司
　　復州懐徳軍節度使司
　　祥州瑞聖軍節度使司
中京道
　　成州興府軍節度使司
　　興中府彰武軍節度使司
　　宜州崇義軍節度使司
　　錦州臨海軍節度使司
　　川州長寧軍節度使司
　　建州保靜軍節度使司
　　來州歸徳軍節度使司
南京道
　　幽州盧龍軍節度使司
　　平州遼興軍節度使司
西京道
　　雲中大同軍節度使司
　　雲内州開逺軍節度使司
　　奉聖州武定軍節度使司
　　蔚州忠順軍節度使司
　　應州彰國軍節度使司
　　朔州順義軍節度使司
觀察使職名總目
　　某州軍觀察使
　　某州軍觀察副使
　　某州軍觀察判官王鼎清寧五年為易州觀察判官
　州學
　　博士
　　助教
中京道
　　髙州觀察使司
　　武安州觀察使司
　　利州觀察使司
東京道
　　益州觀察使司
　　寧州觀察使司
　　歸州觀察使司
　　寧江州混同軍觀察使司
上京道
　　永州永昌軍觀察使司
　　静州觀察使司
團練使司職名總目
　　某州團練使
　　某州團練副使
　　某州團練判官
　州學
　　博士
　　助教
東京道
　　安州團練使
防禦使司職名總目
　　某州防禦使
　　某州防禦副使
　　某州防禦判官
　州學
　　博士
　　助教
東京道
　　廣州防禦使司
　　鎮海府防禦使司
　　冀州防禦使司
　　衍州安廣軍防禦使司
州刺史職名總目
　　某州刺史
　　某州同知州事耶律圖丹重熙中同知金肅軍事
　　某州錄事參軍世宗天祿五年詔州錄事參軍委
　　　　政事省差注
　州學
　　博士
　　助教
上京道五州烏降聖維防招
東京道三十七州穆賀盧鐵崇耀嬪遼西康宗海北巖
　　　　集祺遂韓銀安逺威清雍湖渤郢銅涑率賓
　　　　定理鐵利吉麓荆媵順化連肅烏
中京道十三州恩惠榆澤北安潭松山安徳黔嚴隰遷
　　　　潤
南京道八州順檀涿易薊景灤營
西京道八州𢎞徳寧邉歸化汗儒武東勝
縣職名總目
　　某縣令
　　某縣丞
　　某縣主簿世宗天祿五年詔縣主簿政事省差注
　　某縣尉
　縣學大公鼎為良鄉縣尹建孔子廟
　　博士
　　助教
五京諸州屬縣見地理志縣有驛遞馬牛旗鼓鄉正㕔
𨽻倉司等役有破産不能給者良民患之馬人望設法
使民出錢免役官自募人倉司給使以公使充人以為
便
　　　　南面分司官
平理庻獄採摭民隠漢唐以來賢主以為恤民之令典
官不常設有詔則選材望官為之
分決諸道滯獄使聖宗統和九年命邢抱朴等五員又
　　　　命馬守瑛等三員分決諸道滯獄
按察諸道刑獄使開泰五年遣劉涇等分路按察刑獄
採訪使太宗㑹同三年命干固靈為採訪使
　　　　南面財賦官
遼國以畜牧田漁為稼穡財賦之官初甚簡易自聶哷
教耕織而後鹽鐵諸利日以滋殖既得燕代益富饒矣
諸錢帛司職名總目
　　某州錢帛都㸃檢大公鼎為長春州錢帛都提㸃
長春路錢帛司興宗重熙二十二年置
遼西路錢帛司
平州路錢帛司
轉運司職名總目
　　某轉運使
　　某轉運副使
　　同知某轉運使
　　某轉運判官
山西路都轉運使司楊晳興宗重熙二十年為山西轉
　　　　運使
奉聖州轉運使司聖宗開泰三年置
蔚州轉運使司
應州轉運使司
朔州轉運使司
保州轉運使司已上並開泰三年置
西山轉運使聖宗太平三年見西山轉運使郎𤣥化
　　　　南面軍官
傳曰惟楚有材晉實用之遼自太祖以來攻掠五代宋
境得其人則就用之東北二鄙以農以工有事則從軍
政計之善者也
㸃檢司職名總目
　　某都㸃檢穆宗十三年見殿前都㸃檢耶律伊勒
　　　　哈
　　某副㸃檢聖宗太平六年見副㸃檢耶律頁
　　同知某都㸃檢道宗清寧九年見同知㸃檢司事
　　　　耶律托卜嘉
㸃檢司
殿前都㸃檢司
㸃檢侍衛親軍馬歩司
諸指揮使司職名總目
　　某軍都指揮使聖宗統和二年見侍衛親軍都指
　　　　揮使韓倬
　　某軍副指揮使
　　某軍都監
　　某軍都指揮使司
　　某軍副指揮使司
　　　　　　並同前
侍衛親軍馬歩軍都指揮使司
　　侍衛親軍馬軍都指揮使司
　　侍衛親軍歩軍都指揮使司
侍衛控鶴兵馬都指揮使司
侍衛漢軍兵馬都指揮使司
四軍兵馬都指揮使司
歸聖軍兵馬都指揮使司聖宗統和五年以宋降軍置
七指揮署左右廂凡四十二員七年𨽻總管府
　　歸聖軍左廂兵馬都指揮使司
　　歸聖軍右廂兵馬都指揮使司
　　第一左廂兵馬都指揮使司
　　第一右廂兵馬都指揮使司
　　第二左廂兵馬都指揮使司
　　第二右廂兵馬都指揮使司
　　第三左廂兵馬都指揮使司
　　第三右廂兵馬都指揮使司
　　第四左廂兵馬都指揮使司
　　第四右廂兵馬都指揮使司
　　第五左廂兵馬都指揮使司
　　第五右廂兵馬都指揮使司
　　第六左廂兵馬都指揮使司
　　第六右廂兵馬都指揮使司
　　第七左廂兵馬都指揮使司
　　第七右廂兵馬都指揮使司
宣力軍都指揮使司
四㨗軍都指揮使司
天聖軍都指揮使司
漢軍都指揮使司
諸軍都團練使職名總目
　　某軍都團練使趙思温太祖神冊二年為漢軍都
　　　　團練使
　　某軍團練副使
　　某軍團練判官
漢軍都團練使司
諸軍兵馬都總管府職名總目
　　某兵馬都總管聖宗太平四年見兵馬都總管
　　某兵馬副總管
　　同知某兵馬事
　　某兵馬判官
兵馬都總管府
歸聖軍兵馬都總管府
　　　　南面邉防官
三皇五帝寛柔之化澤及漢唐好生惡殺習與性成雖
五代極亂習於戰闘者財幾人耳宋以文勝然遼之邉
防猶重於南面直以其地大民衆故耳卒之親仁善鄰
桴鼔不鳴幾二百年此遼之所以為美也歟
易州飛狐招安使聖宗統和二十三年改安撫使司
易州飛狐兵馬司道宗咸雍四年改易州安撫司
易州飛狐招撫司
西南面招安使司耶律和卓景宗保寧初為西南面招
　　　　安使
巡檢使司耶律和卓景宗保寧中為巡檢使
五州都總管府耶律蘇色穆宗應厯初為義霸詳順聖
　　　　五州都總管
山後五州都管司聖宗統和四年見普努寧為山後五
　　　　州都管
五州制置使司聖宗開泰九年見霸建宜泉錦五州制
　　　　置使
三州處置使司韓徳樞太宗時為平灤營三州處置使
霸州處置使司統和二十七年廢
　
　遼史卷四十八
　遼史卷四十八考證
聖宗太平五年見臨潢少尹鄭𢎞節　按五年原本作
　四年考聖宗本紀臨潢少尹名見于五年非四年事
　今據改
蕭迪里重熙六年同簽南京留守事　按重熙六年原
　本作太平六年考蕭迪里傳重熙初始仕六年降同
　簽南京留守事並不在太平間也今據改
道宗清寧元年詔設學養士頒經及傳疏置博士助教
　各一員　按元年原本作五年考本紀道宗即位有
　設學養士之詔俱與此志同非五年事今據改
雲内州開逺軍節度使司　按開逺軍原本脫逺字今
　據地理志增
　
　
　
　遼史卷四十八考證
欽定四庫全書
　遼史卷四十九
　　元中書右丞相總裁托克托等修
　志第十八
　　禮志一
理自天設情繇人生以理制情而禮樂之用行焉林豺
梁獺是生郊禘窪尊燔黍是生燕饗虆梩瓦棺是生喪
葬儷皮緇布是生婚冠皇造帝秩三王彌文一文一質
葢本于忠變通革弊與時宜之惟聖人為能通其意執
理者膠瑟聚訟不適人情徇情者稊稗綿蕝不中天理
秦漢而降君子無取焉遼本朝鮮故壤箕子八條之教
流風遺俗葢有存者自其上世縁情制宜隠然有尚質
之風約尼和拉汗制祭山儀蘇汗制色克色哩儀蘇爾
威汗制柴冊再生儀其情朴其用儉敬天恤災施恵本
孝出於悃忱殆有得於膠瑟聚訟之表者太古之上推
輪五禮何以異茲太宗克晉稍用漢禮今國史院有金
陳大任遼禮儀志皆其國俗之故又有遼朝雜禮漢儀
為多别得宣文閣所藏耶律儼志視大任為加詳存其
畧著于篇
　　　吉儀
祭山儀設天神地祗位于木葉山東鄉中立君樹前植
　羣樹以像朝班偶植二樹為神門皇帝皇后至伊勒
　希巴具禮儀牲用赭白馬𤣥牛赤白羊皆牡僕臣曰
　旗皷伊喇殺牲體割懸之君樹太巫以酒酹牲禮官
　曰多囉倫穆騰奏儀辦皇帝服金文金冠白綾袍絳
　帶懸魚三山絳垂飾犀玉刀錯絡縫烏靴皇后御絳
　帓絡縫紅袍懸玉佩雙結帕絡縫烏靴皇帝皇后御
　鞍馬羣臣在南命婦在北服從各部旗幟之色以從
　皇帝皇后至君樹前下馬升南壇御榻坐羣臣命婦
　分班以次入就位合班拜訖復位皇帝皇后詣天神
　地祗位致奠閤門使讀祝訖復位坐北府宰相特哩
　衮以次致奠于君樹徧及羣樹樂作羣臣命婦退皇
　帝率孟父仲父季父之族三匝神門樹餘族七匝皇
　帝皇后再拜在位者皆再拜上香再拜如初皇帝皇
　后升壇坐龍文茵再聲警詣祭東所羣臣命婦從班
　列如初巫衣白衣特哩衮以素巾拜而冠之巫三致
　辭每致辭皇帝皇后一拜在位者皆一拜皇帝皇后
　各舉酒二爵肉二器再奠大臣命婦右持酒左持肉
　各一器少後立一奠命特哩衮東向擲之皇帝皇后
　六拜在位者皆六拜皇帝皇后復位坐命中丞奉茶
　果餅餌各二器奠于天神地祗位執事郎君二十人
　持福酒胙肉詣皇帝皇后前太巫奠酹訖皇帝皇后
　再拜在位者皆再拜皇帝皇后一拜飲福受胙復位
　坐在位者以次飲皇帝皇后率羣臣復班位再拜聲
　蹕一拜退
　　太祖幸幽州大悲閣遷白衣觀音像建廟木葉山
　　尊為家神於拜山儀過樹之後増詣菩薩堂儀一
　　節然後拜神非復和拉汗之故也興宗先有事于
　　菩薩堂及木葉山遼河神然後行拜山儀冠服節
　　文多所變更後因以為常神主樹木懸牲告辦班
　　位奠祝致嘏飲福往往暗合于禮天理人情放諸
　　四海而準信矣夫興宗更制不能正以經術無以
　　大過於昔故不載
色克色哩儀若旱擇日行色克色哩儀祈雨前期置百
　柱天棚及期皇帝致奠于先帝御容乃射栁皇帝再
　射親王宰執各一射中栁者質誌栁者冠服不中者
　以冠服質之不勝者進飲於勝者然後各歸其冠服
　又翼日植栁天棚之東南巫以酒醴黍稷薦植栁祝
　之皇帝皇后祭東方畢子弟射栁皇族國舅羣臣與
　禮者賜物有差既三日雨賜多囉倫穆騰馬四匹衣
　四襲否則以水沃之
　　道宗清寜元年皇帝射栁訖詣風師壇再拜
柴冊儀擇吉日前期置柴冊殿及壇壇之制厚積薪以
　木為三級壇置其上席百尺氊龍文方茵又置再生
　母后捜索之室皇帝入再生室行再生儀畢八部之
　叟前導後扈左右扶翼皇帝冊殿之東北隅拜日畢
　乘馬選外戚之老者御皇帝疾馳仆御者從者以氊
　覆之皇帝詣髙阜地大臣諸部帥列儀仗遥望以拜
　皇帝遣使勅曰先帝升遐有伯叔父兄在當選賢者
　冲人不徳何以為謀羣臣對曰臣等以先帝厚恩陛
　下明徳咸願盡心敢有他圖皇帝令曰必從汝等所
　願我將信明賞罰爾有功陟而任之爾有罪黜而棄
　之若聴朕命則當謨之僉曰惟皇帝是從皇帝于所
　識之地封土石以誌之遂行拜先帝御容宴饗羣臣
　翼日皇帝出冊殿䕶衞太保扶翼升壇奉七廟神主
　置龍文方茵北南府宰相率羣臣圜立各舉氊邊贊
　祝訖樞密使奉玉寳玉冊入有司讀冊訖樞密使稱
　尊號以進羣臣三稱萬嵗皆拜宰相北南院大王諸
　部帥進赭白羊各一羣皇帝更衣拜諸帝御容遂晏
　羣臣賜賚各有差
拜日儀皇帝升露臺設褥向日再拜上香門使通閣使
　或副應拜臣僚殿左右階陪位再拜皇帝升座奏牓
　訖北班起居畢時相已下通名再拜不出班奏聖躬
　萬福又再拜各祗候宣徽已下横班同諸司閤門北
　面先奏事餘同教坊與臣僚等
告廟儀至日臣僚昧爽朝服詣太祖廟次引臣僚合班
　先見御容再拜畢引班首左上至褥位再拜贊上香
　揖欄内上香畢復褥位再拜各祇侯立定左右舉告
　廟祝版於御容前跪捧中書舍人俛跪讀訖俛興退引
　班首左下復位又再拜分引上殿次第進酒三分班
　引出
謁廟儀至日昧爽南北臣僚各具朝服赴廟車駕至臣
　僚於門外依位序立望駕鞠躬班首不出班奏聖躬
　萬福舍人贊各祇候畢皇帝降車分引南北臣僚左
　右入至丹墀褥位合班定皇帝升露臺褥位宣徽贊
　皇帝再拜殿上下臣僚陪位皆再拜上香畢退復位
　再拜分引臣僚左右上殿位立進御容酒依常禮若
　即退再拜舍人贊好去引退禮畢
　　告廟謁廟皆曰拜容以先帝先后生辰及忌辰行
　　禮自太宗始也其後正旦皇帝生辰諸節辰皆行
　　之若忌辰及車駕行幸亦嘗遣使行禮凡色克色
　　哩柴冊再生納后則親行之凡柴冊親征則告幸
　　諸京則謁四時有薦新
孟冬朔拜陵儀有司設酒饌于山陵皇帝皇后駕至多
　囉倫穆騰奏儀辦閤門使贊皇帝皇后詣位四拜訖
　巫贊祝燔胙及時服酹酒薦牲大臣命婦以次燔胙
　四拜皇帝皇后率羣臣命婦循諸陵各三匝還宫翼
　日羣臣入謝
爇節儀皇帝即位凡征伐叛國俘掠人民或臣下進獻
　人口或犯罪没官戸皇帝親覽閒田建州縣以居之
　設官治其事及帝崩所置人户府庫錢粟穹廬中置
　小氊殿帝及后妃皆鑄金像納焉節辰忌日朔望皆致
　祭于穹廬之前又築土為臺髙丈餘置大盤于上祭
　酒食撒於其中焚之國俗謂之爇節
嵗除儀初夕敕使及伊勒希巴率執事郎君至殿前以
　鹽及羊膏置爐中燎之巫及大巫以次贊祝火神訖
　閤門使贊皇帝面火再拜
　　初皇帝皆親拜至道宗始命伊勒希巴拜之
　
　
　
　
　
　
　
　
　
　遼史卷四十九
　遼史卷四十九考證
柴冊儀　按王易燕北録所載柴冊儀有拜日拜七廟
　殿拜木葉山神拜金神拜冊太后拜赤娘子拜七祖
　眷屬畢次上柴籠受冊次入黑龍殿受賀行禮罷又
　有宴飲等儀與此逈異謹附識以備考
拜日儀　按聖宗本紀統和元年十二月千齡節祭日
　月四年十二月祭日月又按兵衞志凡舉兵以青牛
　白馬祭告天地日神惟不拜月據此則拜日之儀有
　獨拜日者有兼拜月者拜月之儀志雖不載要當與
　拜日等謹附識
　
　
　
　
　
　遼史卷四十九考證
欽定四庫全書
　遼史卷五十
　　元中書右丞相總裁托克托等修
　志第十九
　　禮志二
　　　凶儀
喪葬儀聖宗崩興宗哭臨于菆塗殿大行之夕四鼓終
　皇帝率羣臣入柩前三致奠奉柩出殿之西北門就
　輼輬車藉以素䄄巫者祓除之詰旦發引至祭所凡
　五致奠太巫祈禳皇族外戚大臣諸京官以次致祭
　乃以衣弓矢鞍勒圖畫馬駞儀衛等物皆燔之至山
　陵葬畢上哀冊皇帝御幄命改火面火致奠三拜又
　東向再拜天地訖乗馬率送葬者過神門之木乃下
　東向再拜翼日詰旦率羣臣命婦詣山陵行初奠禮
　升御容殿受遺賜又翼日再奠如初興宗崩道宗親
　擇地以葬道宗崩菆塗于遊仙殿有司奉喪服天祚
　皇帝問禮于總知翰林院事耶律固始服斬衰皇族
　外戚使相矮􁐹官及郎君服如之餘官承應人皆白
　枲衣巾以入哭臨特哩衮三父房南府宰相約尼詳
　衮九奚首郎君伊勒希巴國舅詳衮十扎薩克郎君
　南院大王郎君各以次薦奠進鞍馬衣襲犀玉帶等
　物表列其數讀訖焚表諸國所賻器服親王諸京留
　守奠祭進賻物亦如之先帝小斂前一日皇帝喪服
　上香奠酒哭臨其夜北院樞密使契丹行宫都部署
　入小斂翼日遣北院樞密副使林牙以所賵器服置
　之幽宫靈柩升車親王推之至食羖之次葢遼國舊
　俗於此刑羖羊以祭皇族外戚諸京州官以次致祭
　至葬所靈柩降車就轝皇帝免喪服步引至長福岡
　是夕皇帝入陵寢授遺物于皇族外戚及諸大臣乃
　出命以先帝寢幄過於陵前神門之木帝不親徃遣
　近侍冠服赴之初奠皇帝皇后率皇族外戚使相節
　度使夫人以上命婦皆拜祭循陵三匝而降再奠如
　初辭陵而還
上諡冊儀先一日於菆塗殿西廊設御幄并臣僚幕次
　大樂令展宫懸於殿庭恊律郎設舉麾位至日北南
　面臣僚朝服昧爽赴菆塗殿先置冊寳案於西廊下
　閤使引皇帝至御幄服寛衣皂帶臣僚班齊分班引
　入嚮殿合班立定引冊案上殿至褥位寳案次之設
　於西階閤使引皇帝自西階升殿初行樂作至位立
　樂止宣徽使揖皇帝鞠躬再拜陪位者皆冄拜翰林
　使執臺琖以進皇帝再拜引至神座前跪奠三樂作
　進奠訖復位樂止又再拜陪位者皆再拜引皇帝于
　神座前北面立捧冊函者去葢進前跪冊案退置殿
　西壁下引讀冊者進前俛伏跪自通全銜臣讀謚册
　讀訖俛伏興復位捧冊函者置于案上捧寳函者進
　前跪讀寳官通銜跪讀訖引皇帝至褥位再拜陪位
　者皆再拜禮畢引皇帝歸御幄初行樂作至御幄樂
　止引臣僚分班出若皇太后奠酒依常儀
忌辰儀先一日奏忌辰榜子預冩名紙大紙一幅用隂
　面後第三行書文武百僚宰臣某以下謹詣西上閤
　門進名奉慰至日應拜大小臣僚竝皂衣皂鞓帶四
　鼓至時於幕次前在京於僧寺班齊依位望闕叙立
　直日舍人跪右執名紙在前班首以下皆再拜引退
　名紙於宣徽使面付内侍奏聞
宋使祭奠弔慰儀太皇太后至菆塗殿服喪服太后於
　北間南面垂簾坐皇帝於南間北面坐宋使至幕次
　宣賜素服皂帶更衣訖引南北臣僚入班立定矮
　􁐹以下竝上殿依位立先引祭奠使副捧祭文南洞
　門入殿上下臣僚並舉哀至丹墀立定西上閤門使
　自南階下受祭文上殿啓封置於香案哭止祭奠禮
　物列殿前引使副南階上殿至褥位立揖再拜引大
　使近前上香退再拜大使近前跪捧臺琖進奠酒三
　教坊奏樂退再拜揖中書二舍人跪捧祭文引大使
　近前俛伏跪讀訖舉哀引使副下殿立定哭止禮物
　擔牀出畢引使副近南面北立勾弔慰使副南洞門
　入四使同見大行皇帝靈再拜引出歸幕次皇太后
　别殿坐服喪服先引北南面臣僚並於殿上下依位
　立弔慰使副捧書匣右入當殿立閤門使右下殿受
　書匣上殿奏封全開讀訖引使副南階上殿傳逹弔
　慰訖退下殿立引禮物擔牀過畢引使副近南北面
　立勾祭奠使副入四使同見鞠躬再拜不出班奏聖
　躬萬福再拜出班謝面天顔又再拜立定宣徽傳聖
　㫖撫問就位謝再拜引出歸幕次皇帝御南殿服喪
　服使副入見如見皇太后儀加謝逺接撫問湯藥再
　拜次宣賜使副并從人祭奠使副别賜讀祭文例物
　即日就館賜宴高麗夏國奉弔進賻等使禮畧如之
　道宗崩天祚皇帝問禮于耶律固宋國遣使弔及致
　祭歸賵皇帝喪服御游仙之北别殿使入門皇帝哭
　使者詣柩前上香讀祭文訖又哭有司讀遺詔慟哭
　使者出少頃復入陳賻賵于柩前皇帝入臨哭退更
　衣御游仙殿南之幄殿使者入見且辭勅有司賜宴
　於館
宋使告哀儀皇帝素冠服臣僚皂𫀆鞓帶宋使奉書右
　入丹墀内立西上閤門使右階下殿受書匣上殿欄
　内鞠躬奏封全開封於殿西案授宰臣讀訖皇帝舉
　哀舍人引使者右階上欄内俛跪附奏起居訖俛興
　立皇帝宣問南朝皇帝聖躬萬福使者跪奏來時皇
　帝聖躬萬福起退舍人引使者右階下殿於丹墀西
　面東鞠躬通事舍人通使者名某祗候見再拜不出
　班奏聖躬萬福再拜出班謝面天顔再拜又出班謝
　逺接撫問湯藥再拜賛祗候引出就幕次宣賜衣物
　引從人入通名拜奏聖躬萬福出就幕賜衣如使者
　之儀又引使者入面殿鞠躬賛謝恩再賛有勅賜宴
　再拜賛祗候出就幕次宴引從人謝恩拜勅賜宴皆
　如初宴畢歸館
宋使進遺留禮物儀百官昧爽朝服殿前班立宋遺留
　使告登位使副入内門館伴副使引謝登位使就幕
　次坐館伴大使與遺留使副奉書入至西上閤門外
　氊位立閤使受書匣置殿西階下案引進使引遺留
　物於西上閤門入即於廊下横門出皇帝升殿坐宣
　徽使押殿前班起居畢引宰臣押文武班起居引中
　書令西階上殿奏宋使見牓子契丹臣僚起居控鶴
　官起居遺留使副西上閤門入面殿立舎人引使副
　西階上殿附奏起居訖引西階下殿於丹墀東西面
　鞠躬通名奏聖躬萬福如告哀使之儀謝面天顔謝
　逺接撫問湯藥引遺留使從人見亦如之次引告登
　位使副捧書匣於東上閤門入面殿立閤使東階下
　殿受書匣中書令讀訖舍人引使副東階上殿附奏
　起居引下殿南面立告登位禮物入即於廊下横門
　出退西面鞠躬附奏起居謝面天顔逺接等皆如遺
　留使之儀宣賜遺留登位兩使副併從人衣物如告
　哀使應坐臣僚皆上殿就位立分引兩使副等於兩
　廊立皇帝問使副衝涉不易丹墀内五拜各引上殿
　祗候位立大臣進酒皇帝飲酒契丹通漢人賛殿上
　臣僚皆拜稱萬歲賛各就坐行酒殽茶饍饅頭畢從
　人出水飯畢臣僚皆起契丹通漢人賛皆再拜稱萬
　歲各祗候獨引宋使副下殿謝五拜引出控鶴官門
　外祇候報閤門無事供奉官捲班出
髙麗夏國告終儀先期於行宫左右下御帳設使客幕
　次於東南至日北面臣僚各常服其餘臣僚竝朝服
　入朝使者至幕次有司以嗣子表狀先呈樞密院准
　備奏呈先引北面臣僚并矮􁐹已上近御帳相對立
　其餘臣僚依班位序立引告終人使右入至丹墀面
　殿立引右上立揖少前拜跪奏訖宣問若嗣子已立
　恭身受聖㫖奏訖復位嗣子未立不宣問引右下丹
　墀面北鞠躬通班畢引面殿再拜不出班奏聖躬萬
　福再拜出班謝面天顔復位再拜出班謝逺接復位
　再拜賛祇候退就幕次再入依前面北鞠躬通辭再
　拜叙戀闕再拜賛好去禮畢
　
　
　
　
　
　
　
　
　
　
　
　
　
　
　遼史卷五十
欽定四庫全書
　遼史卷五十一
　　元中書右丞相總裁托克托等修
　志第二十
　　禮志三
　　　軍儀
皇帝親征儀常以秋冬應敵制變或無時將出師必先
　告廟乃立三神主祭之曰先帝曰道路曰軍旅刑青
　牛白馬以祭天地其祭常依獨樹無獨樹即所舍而行
　之或皇帝服介胄祭諸先帝宫廟乃閲兵將行牝牡
　麃各一為􁀙祭將臨敵結馬尾祈拜天地而後入下
　城克敵祭天地牲以白黒羊班師以所獲牡馬牛各
　一祭天地出師以死囚還師以一諜者植柱縛其上
　于所向之方亂射之矢集如蝟謂之射鬼箭
臘儀臘十二月辰日前期一日詔司獵官選獵地其日
　皇帝皇后焚香拜日畢設圍命獵夫張左右翼司獵
　官奏成列皇帝皇后升轝多囉倫穆騰以酒二尊盤
　飱進北南院大王以下進馬及衣皇帝降輿祭東畢
　乘馬入圍中皇太子親王率羣官進酒分兩翼而行
　皇帝始獲兎羣臣進酒上夀各賜以酒至中食之次
　親王大臣各進所獲及酒訖賜羣臣飲還宫應厯元
　年冬漢遣使來賀自是遂以為常儀統和中罷之
出軍儀制見兵志
　　禮志四
　　　賔儀
常朝起居儀昧爽臣僚朝服入朝各依幕次内侍奏班
　齊先引京官班於三門外當直舍人放起居再拜各
　祇候次引兩府以下文武官於丹墀内面殿立竪班
　諸司并供奉官於東西道外相向立定當直閤使副
　贊放起居再拜各祇候退還幕次公服帝升殿坐兩
　府并京官丹墀内聲喏各祇候教坊司同北班起居
　畢奏事
　　燕京嘉寧殿西京同文殿朝服幞頭袍笏公服紫
　　衫㡌
正座儀皇帝升殿坐警聲絶契丹漢人殿前班畢各依
　位侍立次教坊班畢捲退京官班入拜畢揖於右横
　街西依位班立次武班入拜畢依位立文班入拜畢
　依位立北班入起居畢於左横街東序班立次兩府
　班入鞠躬通宰臣某官已下起居拜畢引上殿奏事
　　已上六班起居竝七拜内有不帶節度使班首止
　　通名亦七拜捲班與常朝同直院有旨入文班留
　　守司三司統軍司制置司謂之京官都部署司宫
　　使副宫使都承以下令史北面主事以下隨駕諸
　　司為武官館閣大理寺堂後以下御史臺隨駕閒
　　員令史司天臺翰林醫官院為文官
　　天慶二年冬教坊竝服袍
臣僚接見儀皇帝御座奏見牓子畢臣僚左入鞠躬通
　文武百僚宰臣某官以下祇候見引面殿鞠躬起居
　凡七拜引班首出班謝面天顔復位舞蹈五拜鞠躬
　宣荅問制再拜宣訖謝宣諭五拜各祇候畢矮􁐹
　以上引近前問聖躬萬福傳宣問䟦渉不易鞠躬引
　班舍人贊各祇候畢引右上准備宣問其餘臣僚竝
　於右侍立
　　宣荅云卿等久居鄉邑來奉乘輿時屬霜寒或云
　　炎蒸諒多勞止卿各平安好想宜知悉
問聖體儀皇帝行幸車駕至巴納坐御帳臣僚公服問
　聖躬萬福贊再拜各祇候奏事宣徽以下常服教坊
　與臣僚同
　　保大元年夏特旨通名再拜不稱宰臣
車駕還京儀前期一日宣徽以下横班諸司閤門竝公
　服於宿帳祇候至日詰旦皇帝乘玉輅閤門宣諭軍
　民訖導駕時相以下進至内門閤副勘箭畢通事舍
　人鞠躬奏臣宣放仗禮畢
勘箭儀皇帝乗玉輅至内門北南臣僚於輅前對班立
　勘箭官執雌箭門中立東上閤門使詣車前執雄箭
　在車左立勾勘箭官進勘箭官揖進至車約五部面
　車立閤使言受箭行勘勘箭官拜跪受箭舉手勘訖
　鞠躬奏内外勘同閤使言准勅行勘勘箭官平立退
　至門中舊位立當胷執箭贊軍將門仗官近前門使
　官應聲開門舉聲兩邊齊出竝列左右立勘箭官舉
　右手贊呈箭次賛内出喚仗御箭一隻准勅付左金
　吾仗行勘贊合不合應合合合贊同不同應同同同
　訖勘箭官再進依位立鞠躬自通全銜臣某對御勘
　箭同退門中立贊其箭謹付閤門使進入事畢其箭
　授閤使轉付宣徽
宋使見皇太后儀宋使賀生辰正旦至日臣僚昧爽入
　朝使者至幕次臣僚班齊皇太后御殿坐宣徽使押
　殿前班起居畢捲班次契丹臣僚班起居畢引應坐
　臣僚上殿就位立其餘臣僚不應坐者退於東面侍
　立漢人臣僚東洞門入面西鞠躬舍人鞠躬通某以
　下起居凡七拜畢贊各祇候引應坐臣僚上殿就位立
　中書令大王西階上殿奏宋使并従人牓子訖就位
　立其餘臣僚不應坐者退於西面侍立次引宋使副
　六人於東洞門入丹墀内面殿齊立閤使自東階下
　受書匣使人捧書匣者皆跪閤使搢笏立受書匣自
　東階上殿欄内鞠躬奏封全訖授樞宻開封宰臣對
　皇太后讀訖引使副六人東階上殿欄内立使者揖
　生辰節大使少前使者俛伏跪附起居訖起復位立
　次引賀皇太后正旦犬使附起居如前儀皇太后宣
　問南朝皇帝聖躬萬福舍人揖生辰大使并皇太后
　正旦大使少前皆跪惟生辰大使奏來時聖躬萬福
　皆俛伏興引東階下殿丹墀内面殿齊立引進使引
　禮物於西洞門入殿前置擔牀控鶴官起居四拜擔
　牀於東便門出畢揖使副退於東方西面皆鞠躬舍
　人鞠躬通南朝國信使某官某以下祇候見舞蹈五
　拜畢不出班奏聖躬萬福再拜揖班首出班謝面天
　顔訖復位舞蹈五拜畢贊各上殿祇候引各使副西
　階上殿就位勾従人兩洞門入面殿鞠躬通名贊拜
　起居四拜畢贊各祇候分班引兩洞門出若宣問使
　副䟦涉不易引西階下殿丹墀内舞蹈五拜畢贊各
　上殿祇候引西階上殿就位立契丹舍人漢人閤使
　齊贊拜應坐臣僚并使副皆拜稱萬嵗贊各就坐行
　湯行茶供過人出殿門揖臣僚并使副起鞠躬契丹
　舍人漢人閤使齊贊皆拜稱萬嵗贊各祇候先引宋
　使副西階下殿西洞門出次揖臣僚出畢報閤門無
　事皇太后起
宋使見皇帝儀宋使賀生辰正旦至日臣僚昧爽入朝
　使者至幕次奏班齊聲警皇帝升殿坐宣徽使押殿
　前班起居畢捲班出契丹臣僚班起居畢引應坐臣
　僚上殿就位立其餘臣僚不應坐者竝退於北面侍
　立次引漢人臣僚北洞門入面殿鞠躬舍人鞠躬通
　某官某以下起居皆七拜畢引應坐臣僚上殿就位立
　引首相南階上殿奏宋使并従人牓子就位立臣僚
　竝退於南面侍立教坊入起居畢引南使副北洞門
　入丹墀内面殿立閤使北階下殿受書匣使人捧書
　匣者跪閤使搢笏立受於北階上殿欄内鞠躬奏封
　全訖授樞密開封宰相對皇帝讀訖舍人引使副北
　階上殿欄内立揖生辰大使少前俛伏跪附起居俛
　伏興復位立大使俛伏跪奏訖俛伏興退引北階下
　殿揖使副北方南面鞠躬舍人鞠躬通南朝國信使
　某官某以下祇候見起居七拜畢揖班首出班謝面
　天顔舞蹈五拜畢出班謝逺接御筵撫問湯藥舞蹈
　五拜畢贊各祇候引出歸幕次閤使傳宣賜對衣金
　帶勾従人以下入見舍人贊班首姓名以下再拜不
　出班奏聖躬萬福贊再拜稱萬嵗贊各祇候引出舍
　人傳宣賜衣使副并従人服賜衣畢舍人引使副入
　丹墀内面殿鞠躬舍人贊謝恩拜舞蹈五拜畢贊上
　殿祇候引使副南階上殿就位立勾従人入贊謝恩
　拜稱萬嵗贊有勅賜宴再拜稱萬嵗贊各祇候承受
　官引北廊下立御牀入大臣進酒皇帝飲酒契丹舍
　人漢人閤使齊贊拜應坐并侍立臣僚皆拜稱萬嵗
　贊各祇候卒飲贊拜應坐臣僚皆拜稱萬嵗贊各就
　坐行酒親王使相使副共樂曲若宣令飲盡竝起立
　飲訖放琖就位謝贊拜竝隨拜稱萬嵗贊各就坐次
　行方茵地坐臣僚等官酒若宣令飲盡贊謝如初殿
　上酒一行畢贊廊下従人拜稱萬嵗贊各就坐若傳
　宣令飲盡竝拜稱萬嵗贊各就坐殿上酒三行行茶
　行殽行膳酒五行候曲終揖廊下従人起贊拜稱萬
　嵗贊各祇候引出曲破臣僚并使副竝起鞠躬贊拜
　應坐臣僚并使副皆拜稱萬嵗贊各祇候引使副南
　階下殿丹墀内舞蹈五拜畢贊各祇候引出次引衆
　臣僚下殿出畢報閤門無事皇帝起聲蹕
曲宴宋使儀昧爽臣僚入朝宋使至幕次皇帝升殿殿
　前教坊契丹文武班皆如初見之儀宋使副綴翰林
　學士班東洞門入面西鞠躬舍人鞠躬通文武百僚
　臣某以下起居七拜謝宣召赴宴致詞訖舞蹈五拜
　畢贊各上殿祇候舍人引大臣使相臣僚使副及方
　茵朶殿應坐臣僚竝於西階上殿就位立其餘不應
　坐臣僚竝於西洞門出勾従人入起居謝賜宴兩廊
　立如初見之儀二人監琖教坊再拜贊各上殿祇候
　御牀入大臣進酒舍人閤使贊拜行酒皆如初見之
　儀次行方茵朶殿臣僚酒傳宣飲盡如常儀殿上酒
　一行畢兩廊従人行酒如初殿上行餅茶畢教坊致
　語揖臣僚使副并廊下従人皆起立候口號絶揖臣
　僚等皆鞠躬贊拜殿上應坐并侍立臣僚皆拜稱萬
　嵗贊各就坐次贊廊下従人拜亦如之歇宴揖臣僚
　起立御牀出皇帝起入閤引臣僚東西階下殿還幕
　次内賜花承受官引従人出賜花亦如之簮花畢引
　従人復兩廊位立次引臣僚使副兩洞門入復殿上
　位立皇帝出閤復坐御牀入揖應坐臣僚使副及侍
　立臣僚鞠躬贊拜稱萬嵗贊各就坐贊兩廊従人亦
　如之行單茶行酒行膳行果殿上酒九行使相樂曲
　聲絶揖兩廊従人起贊拜稱萬嵗贊各好去承受引
　出曲破殿上臣僚使副皆起立贊拜稱萬嵗贊各祇
　候引臣僚使副東西階下殿契丹班謝宴出漢人并
　使副班謝宴舞蹈五拜畢贊各好去引出畢報閤門
　無事皇帝起
賀生辰正旦宋使朝辭太后儀臣僚使副班齊如曲宴
　儀皇太后升殿坐殿前契丹文武起居上殿畢宰臣
　奏宋使副従人朝辭牓子畢就位立舍人引使副北
　洞門入面南鞠躬舍人鞠躬通南朝國信使某官某
　以下祇候辭再拜不出班奏聖躬萬福再拜出班戀
　闕致詞訖又再拜贊各上殿祇候舍人引南階上殿
　就位立引従人贊姓名再拜奏聖躬萬福再拜稱萬
　嵗贊各好去引出殿上揖應坐臣僚并使副就位鞠
　躬贊拜稱萬嵗贊各就坐行湯行茶畢揖臣僚并南
　使起立與應坐臣僚鞠躬贊拜稱萬嵗賛各祇候立
　引使副六人於欄内拜跪受書匣畢直起立揖少前
　鞠躬受傳答語訖退於北階下殿丹墀内面殿鞠躬
　舍人贊各好去引出臣僚出
賀生辰正旦宋使朝辭皇帝儀臣僚入朝如常儀宋使
　至幕次於外賜従人衣物皇帝升殿宣徽契丹文武
　班起居上殿如曲宴儀中書令奏宋使副并従人朝
　辭牓子畢臣僚竝於南面侍立教坊起居畢舍人引
　使副六人北洞門入丹墀北方面南鞠躬舍人鞠躬
　通南朝國信使某官某以下祇候辭再拜起居戀闕
　如辭皇太后儀贊各祇候平身立揖使副鞠躬宣徽
　贊有勅使副再拜鞠躬平身立宣徽使贊各賜卿對
　衣金帶疋段弓箭鞍馬等想宜知悉使副平身立揖
　大使三人少前俛伏跪搢笏閤門使授别錄賜物過
　畢俛起復位立揖副使三人受賜亦如之贊謝恩舞
　蹈五拜贊上殿祇候舍人引使副南階上殿就位立
　引従人賛謝恩再拜起居再拜贊賜宴再拜皆稱萬
　嵗贊各祇候承受引兩廊出御牀入皇帝飲酒舍人
　閤使贊臣僚使副拜稱萬嵗皆如曲宴應坐臣僚拜
　稱萬嵗就坐行酒樂曲方茵兩廊皆如之行殽行茶
　行膳亦如之行饅頭畢従人起如登位使之儀曲破
　臣僚使副皆起立拜稱萬嵗如辭太后之儀使副下
　殿舞蹈五拜贊各上殿祇候引北階上殿欄内立揖
　生辰正旦大使二人少前齊跪受書畢起立揖磬折
　受起居畢退引北階下殿丹墀内並鞠躬舍人贊各
　好去引南洞門出次引殿上臣僚南北洞門出畢報
　閤門無事
髙麗使入見儀臣僚常服起居應上殿臣僚殿上序立
　閤門奏牓子引髙麗使副面殿立引上露臺拜跪附
　奏起居訖拜起立閤門傳宣王詢安否使副皆跪大
　使奏臣等來時詢安引下殿面殿立進奉物入列置
　殿前控鶴官起居畢引進使鞠躬通髙麗國王詢進
　奉宣徽使殿上贊進奉赴庫馬出擔牀出畢引使副
　退面西鞠躬舍人鞠躬通髙麗國謝恩進奉使某官
　某以下祇候見舞蹈五拜不出班奏聖躬萬福再拜
　出班謝面天顔五拜出班謝逺接湯藥五拜贊各祇
　候使副私獻入列置殿前控鶴官起居引進使鞠躬
　通髙麗國謝恩進奉某官某以下進奉宣徽使殿上
　贊如初引使副西階上殿序立皇帝不入御牀臣僚
　伴酒契丹舍人通漢人閤使贊再拜稱萬嵗各就坐
　酒三行殽膳二味若宣令飲盡就位拜稱萬嵗贊各
　就坐殽膳不贊起再拜稱萬嵗引下殿舞蹈五拜贊
　各祇候引出於幕次内别差使臣伴宴起宣賜衣物
　訖遙謝五拜畢歸館
曲宴髙麗使儀臣僚入朝班齊皇帝升殿宣徽教坊控
　鶴文武班起居皆如常儀謝宣宴如宋使儀賛各上
　殿祇候契丹臣僚謝宣宴勾髙麗使入面南鞠躬舍
　人鞠躬通髙麗國謝恩進奉使某官某以下起居謝
　宣宴共十二拜贊各上殿祇候臣僚使副就位立大
　臣進酒契丹舍人通漢人閤使贊上殿臣僚皆拜賛
　各祇候進酒大臣復位立贊應坐臣僚拜贊各就坐
　行酒若宣令飲盡贊再拜贊各就坐教坊致語臣僚
　皆起立口號絶贊再拜贊各就坐凡拜皆稱萬嵗曲
　破臣僚起下殿契丹臣僚謝宴中書令以下謝宴畢
　引使副謝七拜贊各好去控鶴官門外祇候報閤門
　無事供奉官捲班出來日問聖體
髙麗使朝辭儀臣僚起居上殿如常儀閤門奏髙麗使
　朝辭牓子起居戀闕如宋使之儀贊各上殿祇候引
　西階上殿立契丹舍人賛拜稱萬嵗贊各就坐中書
　令以下伴酒三行殽膳二味皆如初見之儀既謝賛
　有勅宴五拜贊各好去引出於幕次内别差使臣伴
　宴畢賜衣物跪受遥謝五拜歸館
西夏國進奉使朝見儀臣僚常朝畢引使者左入至丹
　墀面殿立引使者上露臺立揖少前拜跪附奏起居
　訖俛興復位閤使宣問某安否鞠躬聴㫖跪奏某安
　俛伏興退復位引左下至丹墀面殿立禮物右入左
　出畢閤使鞠躬通某國進奉使姓名候見共一十七
　拜贊祇候平立有私獻過畢揖使者鞠躬贊進奉收
　訖贊祇候引左上殿就位立臣僚使者齊聲喏酒三
　行引使左下至丹墀謝宴五拜畢贊有勅宴五拜祇
　候引右出禮畢於外賜宴客省伴宴仍賜衣物
西夏使朝辭儀常朝畢引使者左入通某國某使祇候
　辭再拜不出班起居再拜出班戀闕致詞復再拜賜
　衣物謝恩如常儀若賜宴五拜畢贊好去引右出
　
　
　
　
　
　遼史卷五十一
欽定四庫全書
　遼史卷五十二
　　元中書右丞相總裁托克托等修
　志第二十一
　　禮志五
　　　嘉儀上
皇帝受冊儀前期一日尚舍奉御設幄於正殿北牖下
　南面設御坐奉禮郎設官僚客使幕次於東西朝堂
　太樂令設宫懸於殿庭舉麾位在殿第二重西階上
　東向乘黄令陳車輅尚輦奉御陳輿輦尚舍奉御設
　解劍席于東西階設文官六品已上位横街南東方
　西向武官五品已上位横街南西方東向皆北上重
　行每等異位將士各勒所部六軍仗屯諸門金吾仗
　黄麾仗陳于殿庭至日押冊官引冊自西便門入置
　冊案西階上通事舍人引侍從班入就位侍中東階
　下解劍履上殿欄外俛俯跪奏中嚴下殿劍履復位
　立閣使西階上殿欄外跪請木契面殿鞠躬奏奉敕
　喚仗殿中監少監殿中丞等押金吾四色仗入位臣
　僚後協律郎入就舉麾位符寳郎詣閤奉迎通事舍
　人引文官四品至六品武官三品至五品就門外位
　皇帝御輦至宣徳門宣徽使押内諸司班起居引皇
　帝至閤服衮冕侍中東階下解劍履上殿版奏外辦
　太常博士引太常卿太常卿引帝内諸司出協律郎
　舉麾太樂令令撞黄鍾之鐘左右鐘皆應工人皷柷
　樂作皇帝即御坐宣徽使贊扇合樂止贊簾捲扇開
　符寳郎奉寳進左右金吾報平安通事舍人引文官
　三品武官二品已上入門樂作就相向位畢樂止通
　事舍人引侍從班南班文官三品武官二品已上合
　班北向東班西上西班東上起居七拜分班各復位
　通事舍人引押冊官押冊自西階下至丹墀當殿置
　香案冊案置冊訖樂作就位樂止捧冊官近後東西
　相對立舍人引侍從班并南班合班北向如初贊再
　拜在位者皆再拜舞蹈五拜分班各復位如初捧冊
　官就西階下解劍席解劍履捧冊西階上殿樂作置
　冊御坐前東西立北向捧冊官西牖下立北上樂止
　讀冊官出班當殿立贊再拜三呼萬嵗就西階下解
　劍席解劍履西階上殿欄内立當御坐前侍中取冊
　捧冊官捧冊匣至讀冊官前跪相對捧冊讀冊官俛
　伏跪讀訖俛伏興捧冊官跪左膝以冊授侍中侍中
　受冊以冊授執事者降自西階劍履訖復當殿位贊
　再拜三呼萬嵗復分班位舍人引侍從班南班合班
　北向如初贊拜在位者皆拜舞蹈鞠躬如初通事舍
　人引班首西階下解劍履上殿樂作就欄内位樂止
　俛伏跪通全銜臣某等致詞稱賀訖伏興興降西階
　下帶劍納舄樂作復位樂止贊拜在位者皆再拜舞
　蹈五拜鞠躬侍中臨軒西向稱有制皆再拜侍中宣
　答訖贊皆再拜舞蹈五拜分班各復位三品已上出
　樂作出門畢樂止侍中當御坐俛伏跪通全銜奏禮
　畢俛伏興退東階下殿帶劍納履復位宣徽使贊扇
　合下簾太常博士太常卿引皇帝起樂作至閤樂止
　舍人引文官四品武官三品以下出門外分班立次
　引侍從班出次兵部吏部出次金吾出次起居郎舍
　人出次殿中監少監押金吾細仗出仍位臣僚後次
　東西上閤門使於丹墀内鞠躬奏衙内無事捲班出
　閤門使丹墀内鞠躬揖奉敕放仗出門外文武班中
　間立喚承受官承受官聲諾至閤使後鞠躬揖閤使
　鞠躬稱奉敕放仗承受聲諾鞠躬揖平身立引聲奉
　敕放仗聲絶趨退文武合班再拜舍人一員攝詞令
　官殿前鞠躬揖稱奉敕放黄麾仗出放金吾仗亦如
　之翼日文武臣僚入問聖躬
　　太平元年行此儀大畧遵唐晉舊儀又有上契丹
　　冊儀以蘇爾威汗柴冊禮合唐禮雜就之又有上
　　漢冊儀與此儀大同小異加以上寳儀
冊皇太后儀前期陳設於元和殿如皇帝受冊之儀至
　日皇帝御𢎞政殿冊入侍從班入門外金吾列仗文
　武分班侍中解劍奏中嚴宣徽使請木契喚仗皆如
　之樂工入閤使門外文武班中間立喚承受官聲諾
　趨至閤使後立閤使鞠躬揖稱奉敕喚仗承受官鞠
　躬聲諾揖引聲奉敕喚仗文武合班再拜殿中監押
　仗入文武官入亦如之宣徽使押内諸司供奉官天
　橋班候皇太后御紫宸殿乘平頭輦童子女童隊樂
　引至金鑾門閤使奏内諸司起居訖贊引駕自下先
　行至元和殿皇太后入西北隅閤内更衣侍中解劍
　上殿奏外辦宣徽受版入奏侍中降復位協律郎舉
　麾樂作太樂令太常卿導引皇太后升坐宣徽使贊
　扇合簾捲扇開樂止符寳郎奉寳置皇太后坐右左
　右金吾大將軍對揖鞠躬奏軍國内外平安東上閤
　門副使引丞相東門入西上閤門副使引親王西門
　入通事舍人引文武班入如儀樂作至位樂止文武
　班趨進相向再拜退復位東西上閤門使宣徽使自
　𢎞政殿引皇帝御肩輿至西便門下引入門樂作至
　殿前位樂止宣徽使贊皇帝拜問皇太后聖躬萬福
　拜皇帝御西閤坐合班起居如儀北府宰相押冊中
　書樞密令史八人舁冊東西上閤門使引冊宣徽使
　引皇帝送冊樂作至殿前置冊位樂止宣徽使贊皇
　帝再拜稱萬嵗羣臣陪位揖翰林學士四人大將軍
　四人舁冊皇帝捧冊行三舉武授冊舁之西階上殿
　樂作置太后坐前樂止皇帝冊西面東立舍人引丞
　相當殿再拜三呼萬嵗解劍西階上殿樂作至讀冊
　位樂止俛伏跪讀冊訖俛伏三呼萬嵗復班位宣徽
　使引皇帝下殿樂作至殿前位樂止皇帝拜舞蹈拜
　訖引皇帝西階上殿至皇太后坐前位俛跪致詞訖
　俛伏興引西階下至殿前位拜舞蹈拜鞠躬侍中臨
　軒宣太后答稱有制皇帝再拜宣訖引皇帝上殿樂
　作至西閤樂止丞相親王侍從文武合班贊拜舞蹈
　三呼萬嵗如儀丞相上賀侍中宣答如儀丞相以下
　出舉樂出門樂止侍中奏禮畢宣徽索扇扇合下簾
　皇太后起舉樂入閤樂止文武官出門外分班侍從
　兵部吏部起居金吾仗出如儀閤使奏放仗皆如皇
　帝受冊之儀
冊皇后儀至日北南臣僚内外命婦詣端拱殿幕次皇
　后至閤侍中奏中嚴引命婦班入就東西相向位立
　皇帝臨軒命使發冊使副押冊至端拱殿門外幕次
　侍中奏外辦所司承㫖索扇扇上舉麾樂作皇后出
　閤升坐扇開簾捲偃麾樂止引命婦合班面殿起居
　八拜皇后降坐樂作至殿下褥位樂止引冊入置皇
　后褥位前侍中傳宣皇后四拜命婦陪位皆拜引讀
　冊官至皇后褥位前俛伏跪讀訖皇后四拜陪位者
　皆拜引皇后升殿使臣引冊置皇后坐前冊案退西
　向侍立命婦當殿稱賀四拜引班首東階上殿致詞
　訖東階下殿復位四拜侍中奏宣答稱有教旨四拜
　宣答訖四拜班首上殿進酒皇后賜押冊使副等酒
　訖侍中奏禮畢承旨索扇樂作皇后起入閤樂止分
　引命婦等東西門出
冊皇太子儀前期一日設幄坐于宣慶殿設文武官幕
　次于朝堂并殿庭板位太樂令陳宫縣皆如皇帝受
　冊儀守宫設皇太子次于朝堂北西向乘黄令陳金
　輅朝堂門外西向皇太子儀仗笳簫鼓吹等陳宣慶
　門外典儀設皇太子版位于殿横街南近東北向設
　文武官五品以上位于樂縣東西餘官如常儀至日
　門下侍郎奉冊中書侍郎奉寳綬各置于案令史二
　人絳服對舉案立寳案在横街北西向冊案在北門
　下侍郎中書侍郎竝立案後侍中版奏中嚴皇太子
　逺遊冠絳紗袍秉珪出太子舍人引入就版位北面
　殿立東宫官三師以下皆從立皇太子東南西向太
　子入門樂作至位樂止典儀贊皇太子再拜在位者
　皆再拜中書令立太子東北西向門下侍郎引冊案
　中書侍郎取冊進授中書令退復位傳宣官稱有制
　皇太子再拜傳宣訖再拜中書令跪讀冊訖俛伏興
　皇太子再拜受冊退授左庶子中書侍郎取寳進授
　中書令皇太子進受寳退授左庶子中書令以下退
　復位舁案者以案退典儀贊再拜皇太子拜在位者
　皆再拜太子舍人引皇太子退樂作出門樂止侍中
　奏禮畢皇太子升金輅左庶子以下夾侍儀仗鼓吹
　等竝列宣慶門外三師三少諸宫臣於金輅前後導
　從鳴鐃而行還東宫宫庭先設仗衛如式至宫門鐃
　止皇太子降金輅舍人引入就位坐文武宫臣序班
　稱賀禮畢
冊王妃公主儀至日押冊使副并讀冊等官押冊東便
　門入持節前導至殿冊案置横街北少東引使副等
　面殿立而鞠躬侍中臨軒稱有制皆再拜鞠躬宣制
　訖舞蹈五拜引冊於宣慶門出使副等押領儀仗冊
　案赴各私第㕔前向闕陳列設傳宣受冊拜褥冊案
　置褥左去幕蓋使副案右序立受冊者就位立傳宣
　稱有制再拜宣制畢舁冊人舉冊匣於褥前跪捧引
　讀冊者與受冊者皆俛伏跪讀訖皆俛伏興受冊者
　謝恩國王五拜王妃公主四拜若冊禮同日先上皇
　太后冊寳次臨軒同制遣使冊皇后諸王妃主次冊
　皇太子
皇帝納后之儀擇吉日至日后族畢集詰旦后出私舍
　坐于堂皇帝遣使及媒者以牲酒饔餼至門執事者
　以告使及媒者入謁再拜平身立少頃拜進酒于皇
　后次及后之父母宗族兄弟酒徧再拜納幣致詞再
　拜訖后族皆坐特哩衮夫人四拜請就車后辭父母
　伯叔父母兄各四拜宗族長者皆再拜升車父母飲
　后酒致戒詞徧及使者媒者送者發軔伯叔父母兄
　飲后酒如初教坊遮道贊祝后命賜以物后族追拜
　進酒遂行將至宫門宰相傳敕賜后酒徧及送者既
　至特哩衮率皇族奉迎再拜皇后車至便殿東南七
　十步止特哩衮夫人請降車負銀罌捧縢履黄道行
　後一人張羔裘若襲之前一婦人捧鏡却行置鞍于
　道后過其上乃詣神主室三拜南北向各一拜酹酒
　向謁者一拜起居訖再拜次詣舅姑御容拜奠酒選
　皇族諸婦宜子孫者再拜之授以罌縢又詣諸帝御
　容拜奠酒神賜襲衣珠玉珮飾拜受服之后姊若妹
　陪拜者各賜物皇族迎者后族送者徧賜酒皆相偶
　飲訖后坐别殿送后者退食于次媒者傳旨命送后
　者列于殿北竢皇帝即御坐選皇族尊者一人當奥
　坐主婚禮命執事者往來致辭于后族引后族之長
　率送后者升當御坐皆再拜又一人少進附奏送后
　之詞退復位再拜后族之長及送后者向當奥者三
　拜南北向各一拜向謁者一拜后族之長跪問聖躬
　萬福再拜復奏送后之詞又再拜當奥者與媒者行
　酒三周命送后者再拜皆坐終宴翼日皇帝晨興詣
　先帝御容拜奠酒訖復御殿宴后族及羣臣皇族后
　族偶飲如初百戲角觝戲馬較勝以為樂又翼日皇
　帝御殿賜后族及贐送后者各有差受賜者再拜進
　酒再拜皇帝御别殿有司進皇后服飾之籍酒五行
　送后者辭訖皇族獻后族禮物后族以禮物謝當奥
　者禮畢
公主下嫁儀選公主諸父一人為婚主凡當奥者媒者
　致詞之儀自納幣至禮成大畧如納后儀擇吉日詰
　旦媒者趣向主之家詣宫竢皇帝皇后御便殿率其
　族入見進酒訖命皇族與尚主之族相偶飲翼日尚
　主之家以公主及婿率其族入見致宴于皇帝皇后
　獻贐送者禮物訖朝辭賜公主青幰車二螭頭蓋部
　皆飾以銀駕駞送終車一車樓純錦銀螭懸鐸後垂
　大氊駕牛載羊一謂之祭羊擬送終之具至覆尸儀
　物咸在賜其婿朝服四時襲衣鞍馬凡所需無不備
　選皇族一人送至其家
親王女封公主者婚儀倣此以親疏為差降
　遼史卷五十二
　遼史卷五十二考證
受冊儀奏衙内無事　按禮志載禮儀畢輒報閤門無
　事此獨書衙内續通考載此儀云奏衙門内事疑俱
　係閤門之訛謹仍其舊而附證于此
納后儀　按原本國語解凡納后即族中選尊者一人
　當奥而坐以主其禮謂之奥姑送后者拜而致敬謂
　之拜奥禮志所載向當奥者三拜云云即拜奥禮也
　第考聖宗本紀統和十二年九月行拜奥禮又興宗
　本紀重熙五年五月幸北院大王帳拜奥二者皆無
　納后事據此則拜奥禮疑不專為納后也
公主下嫁儀　按興宗本紀重熙十六年定公主行婦
　禮于舅姑儀惜志不載遂無可考
　
　
　
　遼史卷五十二考證
欽定四庫全書
　遼史卷五十三
　　元中書右丞相總裁托克托等修
　志第二十二
　　禮志六
　　　嘉儀下
皇太后生辰朝賀儀至日臣僚入朝國使至幕班齊如
　常儀皇太后升殿坐皇帝東面側坐契丹舍人殿上
　通名契丹漢人臣僚宋使副綴翰林學士班東西兩
　洞門入合班稱賀班首上殿祝夀分班引出皆如正
　旦之儀教坊起居七拜契丹漢人臣僚入進酒皆如
　正旦之儀惟宣答稱聖㫖皇帝降御座進奉皇太后
　生辰禮物過畢皇帝殿上再拜殿下臣僚皆再拜皇
　帝升御座引臣僚分班出引中書令北大王西階上
　殿奏契丹臣僚進奉次漢人臣僚并諸道進奉控鶴
　官置擔牀起居四拜畢引進使鞠躬通文武百僚某
　官某以下高麗夏國諸道進奉宣徽使殿上贊進奉
　各付所司控鶴官聲喏擔牀過畢契丹漢人臣僚以
　次謝五拜贊各祗候引出教坊諸道進奉使謝如之
　契丹臣僚謝宣宴引上殿就位立漢人臣僚并宋使
　副東洞門入面西謝宣宴如正旦儀贊各上殿祗候
　臣僚使副上殿就位立亦如之監琖教坊上殿從人
　入東廊立皆如之御牀入皇帝初進酒臣僚就位陪
　拜皇太后飲酒殿上應坐侍立臣僚皆拜稱萬嵗贊
　各祗候立皇太后卒飲手賜皇帝酒皇帝跪卒飲退
　就褥位再拜臣僚皆陪拜若皇帝親賜使相臣僚宋
　使副酒皆立飲皇帝升坐贊應坐臣僚并使副皆拜
　稱萬嵗贊各就坐行方裀朶殿臣僚酒如正旦儀一
　進酒兩廊從人拜稱萬嵗各就坐親王進酒如正旦
　儀若皇太后手賜親王酒跪飲訖退露臺上五拜贊
　祗候殿上三進酒行餅茶訖教坊跪致語揖臣僚使
　副廊下從人皆立口號絶贊拜亦如之行茶行殽膳
　皆如之大饌入行粥盌殿上七進酒使相臣僚樂曲
　終揖廊下從人起拜稱萬嵗各好去承受官引兩門
　出曲破揖臣僚使副起鞠躬贊拜皆拜稱萬嵗贊各
　祗候引臣僚使副下殿契丹臣僚謝宴畢出漢人臣
　僚使副舞蹈五拜畢贊各好去出洞門畢報閤門無
　事皇太后皇帝起
　　應聖節宋遣使來賀生辰正旦始制此儀故詳見
　　賓儀
　　凡五拜拜興再拜興跪搢笏三舞蹈三叩頭出笏
　　就拜興拜興再拜興其就拜亦曰俛伏興
　　賓儀臣僚皆曰坐於此儀曰高裀與方裀别
皇帝生辰朝賀儀臣僚國使班齊皇帝升殿坐臣僚使
　副入合班稱賀合班出皆如皇太后生辰儀中書令
　北大王奏諸道進奉表目教坊起居七拜臣僚東西
　門入合班再拜贊進酒班首上殿進酒宣徽使宣答
　羣臣謝宣諭分班奏樂皇帝卒飲合班班首下殿分
　班出皆如正旦之儀進奉皆如皇太后生辰儀皇帝
　詣皇太后殿近上皇族外戚大臣竝從奉迎太后即
　皇帝殿坐皇太后御小輦皇帝輦側步從臣僚分行
　序引宣徽使諸司閤門攢隊前引教坊動樂控鶴官
　起居四拜引駕臣僚於山樓南方立候皇太后入閤
　揖使副并臣僚入幕次皇太后升殿坐皇帝東方側
　坐引契丹漢人臣僚使副兩洞門入合班起居舞蹈
　五拜贊各祇候面殿立皇帝降御座殿上立進皇太
　后生辰物過畢皇帝殿上再拜殿上下臣僚皆拜皇
　帝升御座引臣僚分班出契丹臣僚入謝宣宴漢人
　臣僚使副入通名謝宣宴上殿就位不應坐臣僚出
　從人入皆如儀御牀入皇帝初進皇太后酒皇太后
　賜皇帝酒皆如皇太后生辰儀贊各就坐行酒宣飲
　盡就位謝如儀殿上一進酒畢從人入就位如儀親
　王進酒行餅茶教坊致語如儀行茶行殽膳如儀七
　進酒使相樂曲終從人起曲破臣僚使副起餘皆如
　正旦之儀
皇后生辰儀臣僚昧爽朝皇帝皇后大帳前拜日契丹
　漢人臣僚陪拜皇帝升殿坐皇后再拜臣僚殿下合
　班陪拜皇帝賜皇后生辰禮物皇后殿上謝再拜臣
　僚皆拜契丹舍人通名契丹漢人臣僚以次入賀琖
　入舍人贊舞蹈五拜起居不表聖躬萬福贊再拜班
　首上殿拜跪自通全銜祝夀訖引下殿復位鞠躬贊
　舞蹈五拜贊各祗候引宰臣一員上殿奏百僚諸道
　進表目教坊起居七拜不賀控鶴官起居四拜諸道
　押衙附奏起居賜宴共八拜契丹漢人合班進夀酒
　舞蹈五拜引大臣一員上殿欄外褥位搢笏執臺琖
　進酒皇帝皇后受琖退復褥位授臺出笏欄内拜跪
　自通全銜祝夀臣等謹進千萬嵗夀酒訖引下殿復
　位舞蹈五拜鞠躬宣徽使奏宣答如儀引上殿搢笏
　執臺皇帝皇后飲殿下臣僚分班教坊奏樂皆拜稱
　萬嵗卒飲皇帝皇后授琖引下殿舞蹈五拜贊各祗
　候引出臣僚進奉如儀宣宴如儀教坊監琖臣僚上
　殿祇侯如儀皇后進皇帝酒殿上贊拜侍臣僚皆拜
　皇帝受琖皆拜皇后坐契丹舍人漢人閤使殿上賛
　拜皆拜稱萬嵗贊各就坐大臣進皇帝皇后酒行酒
　如儀酒三行行殽行膳又進皇帝皇后酒酒再行大
　饌入行粥教坊致語臣僚皆起立口號絶贊拜稱萬
　嵗引下殿謝宴引出皆如常儀
進士接見儀其日舉人從時相至御帳側通名牓子與
　時相牓子同奏訖時相朝見如常儀畢揖進士第一
　名以下丹墀内面殿鞠躬通名四拜贊各祗候皆退
　若有進文字者不退奉卷平立閤門奏受跪左膝授
　訖直起退禮畢
進士賜等甲敕儀臣僚起居畢讀卷官奏訖於左方依
　等甲唱姓名序立閤使交收敕牒閤使奏引至丹墀
　依等甲序立閤使稱有敕再拜鞠躬舍人宣敕各依
　等甲賜卿敕牒一道想宜知悉揖拜各跪左膝受敕
　訖鞠躬皆再拜各祗候分引左右相向侍立侯奏事
　畢引兩階上殿就位齊聲喏賜坐酒三行起聲喏如
　初退揖出禮畢牌印郎君行酒閤使勸飲
進士賜章服儀皇帝御殿臣僚公服引進士入東方面
　西再拜揖就丹墀位面殿鞠躬閤使稱有敕再拜鞠
　躬舍人宣敕各依等甲賜卿敕牒一道兼賜章服想
　宜知悉揖再拜跪受敕訖再拜退引至章服所更衣
　訖揖復丹墀位鞠躬贊謝恩舞蹈五拜各祗候殿東
　亭内序立聲喏坐賜宴簪花宣閤使一員閤門三人
　或二人勸飲終日禮畢
宰相中謝儀皇帝常服升殿坐諸班起居如常儀應坐
　臣僚上殿其餘臣僚殿下東西侍立皆如宋使初見
　之儀引中謝官左入至丹墀面西立舍人當殿鞠躬
　通新受具官姓名祗候中謝宣徽殿上索通班舍人
　就贊禮位贊某官至宣徽贊通班舍人二人對立揖
　中謝官鞠躬贊就拜位舍人二人引面殿鞠躬贊拜
　中謝官舞蹈五拜不出班奏聖躬萬福贊再拜揖出
　班跪敘官致詞訖俛伏興復位贊拜舞蹈五拜又出
　班中謝致詞如初儀共十有七拜贊祗候引右階上
　殿就位揖應坐臣僚聲喏坐供奉官行酒傳宣飲盡
　臣僚搢笏執琖起位後立飲置琖出笏贊拜臣僚皆
　再拜贊各坐搢笏執琖授供奉官琖酒三行揖應坐
　臣僚聲喏立引中謝官右陛下殿至丹墀面殿鞠躬
　贊拜舞蹈五拜引右出臣僚皆出丞相樞密使同餘
　官不升殿賜酒不帶節度使不通班止通名七拜衆
　謝班首一人出班中謝
拜表儀其日先於東上閤門陳設氊位分引南北臣僚
　諸國使副於氊位合班通事舍人二人舁表案置班
　首前揖鞠躬再拜平身中書舍人立案側班首跪搢
　笏興捧表跪左膝以表授中書舍人出笏就拜興再
　拜中書舍人復置表案上通事舍人舁表案於東上
　閤門入捲班分引出禮畢
　　元日皇帝不御坐行此儀餘應上表有故皆倣此
賀生皇子儀其日奉先帝御容設正殿皇帝御八角殿
　升坐聲警畢北南宣徽使殿階上左右立北南臣僚
　金冠盛服合班入班首二人捧表立讀表官先於左
　階上側立二宣徽使東西階下殿受表捧表者跪左
　膝授訖就拜興再拜各祗候二宣徽使俱左階上授
　讀表官讀訖揖臣僚鞠躬引北面班首左階上殿欄
　内稱賀訖引左階下殿復位舞蹈五拜禮畢
賀祥瑞儀聲警北南臣僚金冠盛服合班立班首二人
　各奉表賀北南宣徽使左階下殿受表上殿授讀表
　大臣讀訖揖殿下臣僚鞠躬五拜畢鞠躬引班首二
　人左階上殿欄内拜跪稱賀致詞訖引左階下殿復
　位五拜畢鞠躬宣答聴制訖再拜鞠躬謝宣諭五拜
　畢各祗候分班侍立禮畢兩府奏事如常
　　乾統六年木葉山瑞雲見始行此儀天慶元年天
　　雨穀謝宣諭後趙王進酒教坊動樂臣僚酒一行
　　禮畢奏事
賀平難儀皇帝皇后升殿坐北南臣僚并命婦合班五
　拜揖班首二人出班俛跪搢笏執表舁案近前閤使
　受表置案上皆再拜通事舍人二人舁案左階上殿
　置露臺上讀表官受入讀表對御讀訖臣僚殿下五
　拜鞠躬引班首二人左右階上殿欄内竝立先引北
　面班首少前跪致詞訖退復褥位次引南面班首亦
　如之畢分引左右階下殿復位五拜鞠躬宣徽稱有
　敕再拜宣答内難已平與公等内外同慶謝宣諭五
　拜捲班臣僚從皇帝命婦從皇后詣皇太后殿見先
　帝御容陪位皆再拜皇太后正坐稱賀共十拜竝引
　上殿賜宴如儀
　　平難之儀道宗清寧九年太叔重元謀逆仁懿太
　　后親率衞士與逆黨戰事平因制此儀
正旦朝賀儀臣僚并諸國使昩爽入朝奏班齊皇帝升
　殿坐契丹舍人殿上通訖引契丹臣僚東洞門入引
　漢人臣僚并諸國使西洞門入合班舞蹈五拜鞠躬
　平身引親王東階上殿欄内褥位俛伏跪自通全銜
　臣某等祝夀訖伏興退引東階下殿復位舞蹈五拜
　畢鞠躬宣徽使殿上鞠躬奏臣宣答稱有敕班首以
　下聴制訖再拜鞠躬宣徽傳宣云履新之慶與公等
　同之舍人贊謝宣諭拜舞蹈五拜贊各祗侯分班引
　出引班首西階上殿奏表目訖教坊起居賀十二拜
　畢贊各祗候引契丹漢人臣僚并諸國使東西洞門
　入合班再拜贊進酒引親王東階上殿就欄内褥位
　搢笏執臺琖進酒訖退復褥位置臺出笏少前俛跪
　自通全銜臣某等謹進千萬嵗夀酒俛伏興退復褥
　位與殿下臣僚皆再拜鞠躬俟宣徽使殿上鞠躬奏
　臣宣答稱有制親王以下再拜如初儀傳宣云飲公
　等夀酒與公等内外同慶舍人贊謝宣諭如初贊各
　祗候親王搢笏執臺殿下臣僚分班皇帝飲酒教坊
　奏樂殿上下臣僚皆拜稱萬嵗贊各祇候樂止教坊
　再拜皇帝卒飲親王進受琖復褥位置臺琖出笏揖
　臣僚合班引親王東階下殿復位鞠躬再拜贊各祇
　候分班引出皇帝起詣皇太后殿臣僚并諸國使皆
　從皇太后升殿皇帝東方側坐引契丹漢人臣僚并
　諸國使兩洞門入班稱賀進酒皆如皇帝之儀畢引
　出教坊入起居進酒亦如之皇太后宣答稱聖㫖契
　丹班謝宣宴上殿就位立漢人臣僚并諸國使東洞
　門入丹墀東方面西鞠躬舍人鞠躬通文武百僚宰
　臣某已下謝宣宴再拜出班致詞訖退復位舞蹈五
　拜贊各上殿祇候引宰臣以下并諸國使副方裀朶
　殿臣僚西階上殿就位立不應坐臣僚竝於西洞門
　出二人監琖教坊再拜贊各上階下殿謝宴如皇太
　后生辰儀
冬至朝賀儀臣僚班齊如正旦儀皇帝皇后拜日臣僚
　陪位再拜皇帝皇后升殿坐契丹舍人通臣僚入合
　班親王祝夀宣答皆如正旦之儀謝訖舞蹈五拜鞠
　躬出班奏聖躬萬福復位再拜鞠躬班首出班俛伏
　跪祝夀訖伏興舞蹈五拜鞠躬贊各祗候分班不出
　合班御牀入再拜鞠躬贊進酒臣僚平身引親王左
　階上殿就欄内褥位搢笏執臺琖進酒皇帝皇后受
　琖訖退就褥位置臺出笏俛伏跪少前自通全銜臣
　某等謹進千萬嵗夀酒俛伏興退復褥位再拜鞠躬
　殿下臣僚皆再拜鞠躬宣答如正旦儀親王搢笏執
　臺分班皇帝皇后飲酒奏樂殿上下臣僚皆拜稱萬
　嵗夀樂止教坊再拜臣僚合班親王進受琖至褥位
　置臺琖出笏引左階下殿御牀出親王復丹墀位再
　拜鞠躬贊祗候分班引出班首右階上殿奏表目進
　奉諸道進奉教坊進奉過訖贊進奉收班首舞蹈五
　拜鞠躬贊各祗候班首出臣僚復入合班謝舞蹈五
　拜鞠躬贊各祇候分班引出聲警皇帝皇后起赴北
　殿皇太后於御容殿與皇帝皇后率臣僚再拜皇太
　后上香皆再拜贊各祗候可矮􁐹以上上殿皇太后
　三進御容酒陪位皆拜皇太后升殿坐皇帝就露臺
　上褥位親王押北南臣僚班丹墀内立皇帝再拜臣
　僚皆拜鞠躬皇帝欄内跪祝皇太后夀訖復位再拜
　凡拜皆稱萬嵗贊各祇候臣僚不出皇帝皇后側坐
　親王進酒臣僚陪拜皇太后宣答皆如正旦之儀臣
　僚分班不出班首右階上殿奏表目合班謝宣宴上
　殿就位如儀御牀入皇帝進皇太后酒如初各就座
　行酒宣飲盡如皇太后生辰之儀皇后進酒如皇帝
　之儀三進酒行茶教坊致語行殽膳大饌七進酒曲
　破臣僚起御牀出謝宴皆如皇太后生辰儀
立春儀皇帝出就内殿拜先帝御容北南臣僚丹墀内
　合班再拜可矮􁐹以上入殿賜坐帝進御容酒陪位
　并侍立皆再拜一進酒臣僚下殿左右相向立皇帝
　戴幡勝等第賜幡勝臣僚簪畢皇帝於土牛前上香
　三奠酒不拜教坊動樂侍儀使跪進綵杖皇帝鞭土
　牛可矮􁐹以上北南臣僚丹墀内合班跪左膝受綵
　杖直起再拜贊各祇候司辰報春至鞭土牛三匝矮
　􁐹鞭止引節度使以上上殿撒榖豆擊土牛撒榖豆
　許衆奪之臣僚依位坐酒兩行春盤入酒三行畢行
　茶皆起禮畢
重午儀至日臣僚昧爽赴御帳皇帝繫長夀綵縷升車
　坐引北南臣僚合班如丹墀之儀所司各賜夀縷揖
　臣僚跪受再拜引退從駕至膳所酒三行若賜宴臨
　時聴敕
重九儀北南臣僚旦赴御帳從駕至圍場賜茶皇帝就
　坐引臣僚御前班立所司各賜菊花酒跪受再拜酒
　三行揖起
藏􁡂儀至日北南臣僚常服入朝皇帝御天祥殿臣僚
　依位賜坐契丹南面漢人北面分朋行􁡂或五或七
　籌賜膳入食畢皆起頃之復坐行􁡂如初晩賜茶三
　籌或五籌罷教坊承應若帝得􁡂臣僚進酒訖以次
　賜酒
　　太康十年十二月二十二日始行是儀是日不御
　　朝
歳時雑儀正旦國俗以糯飯和白羊髓為餅丸之若拳
　每帳賜四十九枚戊夜各於帳内窻中擲丸於外數
　偶動樂飲宴數奇令巫十有二人鳴鈴執箭繞帳歌
　呼帳内爆鹽壚中燒地拍䑕謂之驚鬼居七日乃出
　國語謂正旦為阿尼雅伊能伊
立春婦人進春書刻青繒為幟像龍御之或為蟾蜍書
　幟曰宜春
人日凡正月之日一雞二狗三豕四羊五馬六牛七日
　為人其占晴為祥隂為災俗煎餅食於庭中謂之薫
　天
二月一日為中和節國舅族蕭氏設宴以延國族耶律
　氏嵗以為常國語是日為札拉巴
二月八日為悉達太子生辰京府及諸州雕木為像儀
　仗百戲導從循城為樂悉達太子者西域淨梵王子
　姓瞿曇氏名釋迦牟尼以其覺性稱之曰佛
三月三日為上已國俗刻木為兔分朋走馬射之先中
　者勝負朋下馬列跪進酒勝朋馬上飲之國語謂是
　日為陶拉噶爾布噶
五月重五日午時採艾葉和綿著衣七事以奉天子北
　南臣僚各賜三事君臣宴樂渤海膳夫進艾餻以五
　綵絲為索纒臂謂之合歡結又以綵絲宛轉為人形
　簪之謂之長命縷國語謂是日為托卜伊能伊
夏至之日俗謂之朝節婦人進綵扇以粉脂囊相贈遺
六月十有八日國俗耶律氏設宴以延國舅族蕭氏
　亦謂之札拉巴
七月十三日夜天子於宫西三十里卓帳宿焉前期備
　酒饌翼日諸軍部落從者皆動畨樂飲宴至暮乃歸
　行宫謂之迎節十五日中元動漢樂大宴十六日昧
　爽復往西方隨行諸軍部落大譟三謂之送節國語
　謂之賽音伊能伊
八月八日國俗屠白犬於寢帳前七步瘞之露其喙後
　七日中秋移寢帳於其上國語謂之伊克努爾
九月重九日天子率羣臣部族射虎少者為負罰重九
　宴射畢擇高地卓帳賜番漢臣僚飲菊花酒兔肝為
　臡鹿舌為醬又研茱萸酒洒門户以禬禳國語謂是
　日為博羅哩烏楚哩
嵗十月五京進紙造小衣甲槍刀器械萬副十五日天
　子與羣臣望祭木葉山用國字書狀并焚之國語謂
　之達勒噶喀
冬至日國俗屠白羊白馬白鴈各取血和酒天子望拜
　黒山黒山在境北俗謂國人魂魄其神司之猶中國
　之岱宗云每嵗是日五京進紙造人馬萬餘事祭山
　而焚之俗甚嚴畏非祭不敢近山
臘辰日天子率北南臣僚竝戎服戊夜坐朝作樂飲酒
　等第賜甲仗羊馬國語謂是日為綽哈雅布
再生儀凡十有二嵗皇帝本命前一年季冬之月擇吉
　日前期禁門北除地置再生室母后室先帝神主輿
　在再生室東南倒植三歧木其日以童子及産醫嫗
　置室中一婦人執酒一叟持矢箙立於室外有司請
　神主降輿致奠奠訖皇帝出寢殿詣再生室羣臣奉
　迎再拜皇帝八室釋服跣以童子從三過歧木之下
　每過産醫嫗致詞拂拭帝躬童子過歧木七皇帝卧
　木側叟擊箙曰生男矣太巫幪皇帝首興羣臣稱賀
　再拜産醫嫗受酒于執酒婦以進太巫奉襁褓綵結
　等物贊祝之預選七叟各立御名繫于綵皆跪進皇
　帝選嘉名受之賜物再拜退羣臣皆進襁褓綵結等
　物皇帝拜先帝諸御容遂宴羣臣
　　善哉蘇爾威汗之垂訓後詞也孺子無不慕其親
　　者嗜欲深而愛淺妻子具而孝衰人人皆然而况
　　天子乎再生之儀嵗一周星使天子一行是禮以
　　起其孝心夫體之也真則其思之也切孺子之慕
　　將有油然發于中心者感發之妙非言語文字之
　　所能及善哉蘇爾威汗之垂訓後嗣也始之以三
　　過歧木母氏劬勞能無念乎終之以拜先帝御容
　　敬承宗廟宜何如哉詩曰無念爾祖聿修厥徳
　
　
　
　
　
　
　
　
　
　
　
　
　遼史卷五十三
　遼史卷五十三考證
應聖節宋遣使來賀生辰正旦始制此儀　按太宗本
　紀天顯十二年皇太后永寧節晉及諸國來賀㑹同
　四年詔以永寧天授二節及正旦重午冬至臘並受
　賀著為令是賀皇太后儀不始自興宗也至聖宗本
　紀統和二十三年宋使來賀太后生辰則宋使來賀
　之儀亦不應自應聖節始制
立春儀　按韓琦安陽集有使契丹謝春槃戴勝狀據
　此則遼于立春日亦賜諸國使臣幡勝矣
藏􁡂儀　按遊幸表開泰八年十二月幸秦晉長公主
　第作藏􁡂宴據此則志所云太康十年十二月二十
　二日始行是儀者疑有誤然考道宗本紀太康十年
　雖無作藏􁡂儀之文而聖宗本紀開泰八年亦不書
　幸秦晉長公主第事表志互異他書均無可考謹附
　識之
　遼史卷五十三考證
欽定四庫全書
　遼史卷五十四
　　元中書右丞相總裁托克托等修
　志第二十三
　　樂志
遼有國樂有雅樂有大樂有散樂有鐃歌横吹樂舊史
稱聖宗興宗咸通音律聲氣歌辭舞節徵諸太常儀鳯
教坊不可得按紀志遼朝雜禮參考史籍定其可知者
以補一代之闕文嗚呼咸韶夏武之樂聲亡書逸河間
作記史遷因以為書寥乎希哉遼之樂觀此足矣
　　　國樂
遼有國樂猶先王之風其諸國樂猶諸侯之風故志其
　畧
正月朔日朝賀用宫懸雅樂元㑹用大樂曲破後用散
　樂角觝終之是夜皇帝燕飲用國樂
七月十三日皇帝出行宫三十里卓帳十四日設宴應
　從諸軍隨各部落動樂十五日中元大宴用漢樂
春飛放杏堝皇帝射獲頭鵝薦廟燕飲樂工數十人執
　小樂器侑酒
　　　諸國樂
太宗㑹同三年晉宣徽使楊端王朓等及諸國使朝見
　皇帝御便殿賜宴端朓起進酒作歌舞上為舉觴極
　歡
㑹同三年端午日百僚洎諸國使稱賀如式燕飲命囘
　鶻燉煌二使作本國舞
天祚天慶二年駕幸混同江頭魚酒筵半酣上命諸部
　長次第歌舞為樂女直阿固達端立直視辭以不能
　上謂蕭奉先曰阿固達意氣雄豪顧視不常可托以
　邊亊殺之不然恐貽後患奉先奏阿固達無大過殺
　之傷向化之意蕞爾小國又何能為
　　　雅樂
自漢以後相承雅樂有古頌焉有古大雅焉遼闕郊廟
禮無頌樂大同元年太宗自汴將還得晉太常樂譜宫
懸樂架委所司先赴中京
聖宗太平元年尊號冊禮設宫懸於殿庭舉麾位在殿
　第三重西階之上協律郎各入就舉麾位太常博士
　引太常卿太常卿引皇帝將仗動協律郎舉麾太樂
　令令撞黄鍾之鍾左右鍾皆應工人舉柷樂作皇帝
　即御坐扇合樂正
　王公入門樂作至位樂止
　通事舍人引押冊大臣初動樂作置冊殿前香案訖
　就位樂止
　舁冊官奉冊初動樂作升殿置冊御坐前就西墉北
　上位樂止
　大臣上殿樂作至殿欄内位樂止
　大臣降殿階樂作復位樂止
　王公三品以上出樂作太常博士引太常卿太常卿
　引皇帝降御坐入閤樂止
興宗重熙九年上契丹冊皇帝出奏隆安之樂
聖宗統和元年冊承天皇太后設宫懸簨簴太樂工協
　律郎入
　太后儀衛動舉麾太和樂作太樂令太常卿導引升
　御坐簾捲樂止
　文武三品以上入舒和樂作至位樂止
　皇帝入門雍和樂作至殿前位樂正
　宰相押冊皇帝隨冊樂作至殿前置冊於案樂止
　翰林學士大將軍舁冊樂作置御坐前樂止
　丞相上殿樂作至讀冊位樂止
　皇帝下殿樂作至位樂止
　太后宣答訖樂作皇帝至西閤樂止
　親王丞相上殿樂作退班出樂止
　下簾樂作皇太后入内樂止
冊皇太子儀太子初入門貞安之樂作
冊禮樂工次第
　四隅各置建鼓一虡樂工各一人
　宫懸每面九虡每虡樂工一人
　樂虡近北置柷敔各一樂工各一人
　樂虡内坐部樂工左右各一百二人
　樂虡西南武舞六十四人執小旗二人
　樂虡東南文舞六十四人執小旗二人
　協律郎二人
　太樂令一人
唐十二和樂遼初用之
　豫和祀天神
　順和祭地祇
　永和享宗廟
　肅和登歌奠玉帛
　雍和入俎接神
　夀和酌獻飲神
　太和節升降
　舒和節出入
　昭和舉酒
　休和以飯
　正和皇后受冊以行
　承和太子以行
遼十二安樂初梁改唐十二和樂為九慶樂後唐建唐
　宗廟仍用十二和樂晉改為十二同樂遼雜禮天子
　出入奏隆安太子行奏貞安則是遼嘗改樂名矣餘
　十安樂名缺
遼雅樂歌辭文闕不具八音器數大抵因唐之舊
八音
　金　鎛鐘
　石　球磬
　絲　琴瑟
　竹　籥簫竾
　匏　笙竽
　土　壎
　革　鼓鼗
　木　柷敔
十二律用周黍尺九寸管空徑三分為本道宗太康中
詔行秬黍所定升斗嘗定律矣其法大抵用古律焉
　　　大樂
自漢以來因秦楚之聲置樂府至隋髙祖詔求知音者
鄭譯得西域蘇祗婆七旦之聲求合七音八十四調之
説由是雅俗之樂皆此聲矣用之朝廷别於雅樂者謂
之大樂晉髙祖使馮道劉昫冊應天太后太宗皇帝其
聲器工官與法駕同歸於遼
聖宗太平元年冊承天皇太后童子弟子隊樂引太后
　輦至金鑾門
天祚皇帝天慶元年上夀儀
　皇帝出東閤鳴鞭樂作　簾捲扇開樂止
　太尉執臺分班太樂令舉麾樂作　皇帝飲酒訖樂
　止
　應坐臣僚東西外殿太樂令引堂上樂升大臣執臺
　太樂令奏舉觴登歌樂作飲訖樂止
　行臣僚酒徧太樂令奏巡周舉麾樂作　飲訖樂止
　太常卿進御食太官令奏食徧樂作　文舞入三變
　引出樂止
　次進酒行臣僚酒舉觴巡周樂作　飲訖樂止
　次進食食徧樂作　武舞入三變引出樂止
　扇合簾下鳴鞭樂作　皇帝入西閤樂止
大樂器本唐太宗七徳九功之樂武后毁唐宗廟七徳
九功樂舞遂亡自後宗廟用隋文武二舞朝廷用髙宗
景雲樂代之元㑹第一奏景雲樂舞杜佑通典已稱諸
樂竝亾唯景雲樂舞僅存唐末五代板蕩之餘在者希
矣遼國大樂晉代所傳雜禮雖見坐部樂工左右各一
百二人葢亦以景雲遺工充坐部其坐立部樂自唐已
亾可考者唯景雲四部樂舞而已
　　玉磬
　　方響
　　搊筝
　　筑
　　卧箜篌
　　大箜篌
　　小箜篌
　　大琵琶
　　小琵琶
　　大五絃
　　小五絃
　　吹葉
　　大笙
　　小笙
　　觱篥
　　簫
　　銅鈸
　　長笛
　　尺八笛
　　短笛
　　　　　　　以上皆一人
　　毛員鼓
　　連鼗鼓
　　具
　　　　　　　以上皆二人餘毎器工一人
　　歌二人
　　舞二十人分四部
　　景雲舞八人
　　慶雲樂舞四人
　　破陣樂舞四人
　　承天樂舞四人
大樂調雅樂有七音大樂亦有七聲謂之七旦一曰婆
陁力平聲二曰雞識長聲三曰沙識質直聲四曰沙侯
加濫聲五曰沙臘皆應聲六曰般贍五聲七曰俟利箑
斛先聲自隋以來樂府取其聲四旦二十八調為大樂
　婆陁力旦
　　正宫
　　髙宫
　　中吕宫
　　道調宫
　　南吕宫
　　仙吕宫
　　黄鍾宫
　雞識旦
　　越調
　　大食調
　　髙大食調
　　雙調
　　小食調
　　歇指調
　　林鍾商調
　沙識且
　　大食角
　　髙大食角
　　雙角
　　小食角
　　歇指角
　　林鍾角
　　越角
　沙侯加濫旦
　　中吕調
　　正平調
　　髙平調
　　仙吕調
　　黄鍾調
　　般涉調
　　髙般涉調
右四旦二十八調不用黍律以琵琶絃叶之皆從濁至
清迭更其聲下益濁上益清七七四十九調餘二十一
調失其傳葢出九部樂之龜茲部云
大樂聲各調之中度曲協音其聲凡十曰五凡工尺上
一四六勾合近十二雅律於律吕各闕其一猶雅音之
不及商也
　　　散樂
殷人作靡靡之樂其聲往而不反流為鄭衞之聲秦漢
之間秦楚聲作鄭衞寖亾漢武帝以李延年典樂府稍
用西涼之聲今之散樂俳優歌舞雜進往往漢樂府之
遺聲晉天福三年遣劉昫以伶官來歸遼有散樂葢由
此矣
遼冊皇后儀
　呈百戲角觝戲馬以為樂
皇帝生辰樂次
　酒一行　觱篥起歌
　酒二行　歌手伎入
　酒三行　琵琶獨彈
　　　　　餅茶致語
　　　　　食入雜劇進
　酒四行
　　　　　闕
　酒五行　笙獨吹鼓笛進
　酒六行　箏獨彈築毬
　酒七行　歌曲破角觝
曲宴宋國使樂次
　酒一行　觱篥起歌
　酒二行　歌
　酒三行　歌手伎入
　酒四行　琵琶獨彈
　　　　　餅茶致語
　　　　　食入雜劇進
　酒五行
　　　　　闕
　酒六行　笙獨吹合法曲
　酒七行　箏獨彈
　酒八行　歌擊架樂
　酒九行　歌角觝
散樂以三音該三才之義四聲調四時之氣應十二管
之數截竹為四竅之笛以叶音聲而被之絃歌三音天
音揚地音抑人音中皆有聲無文四時春聲曰平夏聲
曰上秋聲曰去冬聲曰入
散樂器觱篥簫笛笙琵琶五絃箜篌筝方響杖鼓第二
鼓第三鼓腰鼓大鼓鞚拍板
雜戲目齊景公用倡優侏儒至漢武帝設魚龍曼延之
戲後漢有繩舞自刳之伎杜佑以為多幻術皆出西域
哇俚不經故不具述
　　　鼓吹樂
鼓吹樂一曰短簫鐃歌樂自漢有之謂之軍樂遼雜禮
朝㑹設熊羆十二案法駕有前後部鼓吹百官鹵簿皆
有鼓吹樂
　前部
　　鼓吹令二人
　　掆鼓十二
　　金鉦十二
　　大鼓百二十
　　長鳴百二十
　　鐃十二
　　鼓十二
　　歌二十四
　　管二十四
　　簫二十四
　　笳二十四
　後部
　　大角百二十
　　鼓吹丞二人
　　羽葆十二
　　鼓十二
　　管二十四
　　笛二十四
　　鐃十二
　　鼔十二
　　簫二十四
　　笳二十四
　右前後鼔吹行則導駕奏之朝㑹則列仗設而不奏
　　　横吹樂
横吹亦軍樂與鼓吹分部而同焉皆屬鼓吹令
　前部
　　大横吹百二十
　　節鼓二
　　笛二十四
　　觱篥二十四
　　笳二十四
　　桃皮觱篥二十四
　　掆鼔十二
　　金鉦十二
　　小鼓百二十
　　中鳴百二十
　　羽葆十二
　　鼓十二
　　管二十四
　　簫二十四
　　笳二十四
　後部
　　小横吹百二十四
　　笛二十四
　　簫二十四
　　觱篥二十四
　　桃皮觱篥二十四
百官鼓吹横吹樂自四品以上名有增損見儀衞志自
周衰先王之樂寖以亾缺周南變為秦風始皇有天下
鄭衞秦燕趙楚之聲迭進而雅聲亾矣漢唐之盛文事
多西音是為大樂散樂武事皆北音是為鼓吹横吹樂
雅樂在者其器雅其音亦西云
　
　
　
　
　遼史卷五十四
　遼史卷五十四考證
舉麾位在殿三重西階之上　三重禮志作二重
聖宗太平元年冊承天皇太后　按聖宗統和登極冊
　皇太后越三十有九年為太平元年葢又為改元而
　冊也本紀遺是年冊太后事
　
　
　
　
　
　
　
　
　
　
　遼史卷五十四考證
欽定四庫全書
　遼史卷五十五
　　元中書右丞相總裁托克托等修
　志第二十四
　　儀衛志一
遼太祖奮自朔方太宗繼志述事以成其業於是舉渤
海立敬瑭破重貴盡致周秦兩漢隋唐文物之遺餘而
居有之路車法物以隆等威金符玉璽以布號令是以
傳至九主二百餘年豈獨以兵革之利士馬之强哉文
謂之儀武謂之衛足以成一代之規模矣考遼所有輿
服符璽儀仗作儀衛志
　　輿服
自皇帝而降與服之制其來逺矣禹乘四載作小車商
人得桑根之瑞為大輅周人加金玉象飾益備秦取六
國儀物而分别其用先王之制置而弗御至漢中葉銳
意稽古然禮文之事名存實亡蓋得十一於千百焉唐
之車輅因周隋遺法損益可知而祭服皆青朝服皆絳
常服用宇文制以紫緋緑碧分品秩五代頗以常服代
朝服遼國自太宗入晉之後皇帝與南班漢官用漢服
太后與北班契丹臣僚用國服其漢服即五代晉之遺
制也考之載籍之可徴者著輿服篇冠諸儀衛之首
　　國輿
契丹故俗便於鞍馬隨水草遷徙則有氈車任載有大
車婦人乘馬亦有小車貴富者加之華飾禁制疎闊貴
適用而已帝后加隆勢固然也輯其可知著于篇
　大輿柴冊再生儀載神主見之
　輿臘儀見皇帝皇后升輿降輿
　總纛車駕以御駞祭山儀見皇太后升總纛車
　車納后儀見皇后就車
　青幰車二螭頭蓋部皆飾以銀駕用駞公主下嫁以
　　賜之古者王姬下嫁車服不繫其夫下王后一等
　　此其遺意歟
　送終車車樓純飾以錦螭頭以銀下縣鐸後垂大氈
　　駕以牛上載羊一謂之祭羊以擬送終之用亦賜
　　公主
　椅冊皇太后儀皇帝乘椅自便殿轝至西便門
　鞍馬祭山儀皇帝乘馬侍皇太后行臘儀皇帝降輿
　　祭東畢乘馬入獵圍色克色哩儀俱乘馬東行羣
　　臣在南命婦在北
　　漢輿
太宗皇帝㑹同元年晉使馮道劉昫等備車輅法物上
皇帝皇太后尊號册禮自此天子車服昉見於遼太平
中行漢册禮乘黄令陳車輅尚輦奉御陳輿輦盛唐輦
輅盡在遼廷矣
五輅周官典輅有五輅秦亡之後漢創製
　玉輅祀天祭地享宗廟朝賀納后用之青質玉飾黄
　　屋左纛十二鑾在衡二鈴在軾龍輈左建旂十二
　　斿皆畫升龍長曳地駕蒼龍金㚇鏤錫鞶纓十二
　　就遼國勘箭儀皇帝乘玉輅至内門聖宗開泰十
　　年上升玉輅自内三門入萬夀殿進七廟御容酒
　金輅饗射祀還飲至用之赤質金飾餘如玉輅色從
　　其質駕赤騮
　象輅行道用之黄質象飾餘如金輅駕黄騮
　革輅巡狩武事用之白質革鞔駕白翰
　木輅田獵用之黒質漆飾駕黒駱
車制小於輅小事乘之
　耕根車耕籍用之青質蓋三重餘如玉輅
　安車一名進賢車臨幸用之金飾重輿曲壁八鑾在
　　衡紫油纁朱裏幰朱絲絡網駕赤騮朱鞶纓
　四望車一名明逺車拜陵臨弔則用之金飾青油纁
　　朱裏通幰駕牛餘同安車
　凉車省方及罷獵並用之赤質金塗銀裝五綵龍鳯
　　織藤油壁緋絛蓮座以槖駞
輦用人挽本宫中所乘唐髙宗始制七輦周官巾車有
輦以人組挽之太平册禮皇帝御輦
　大鳯輦赤質頂有金鳯壁畫雲氣金翅前有軾下有
　　构欄絡帶皆繡雲鳯銀梯主輦八十人
　大芳輦
　仙游輦
　小輦永壽節儀皇太后乘小輦
　芳亭輦黒質幕屋緋欄皆繡雲鳯朱緑夾窻花板紅
　　網兩簾四竿銀飾梯主輦百二十人
　大玉輦
　小玉輦
　逍遙輦常用之㯶屋赤質金塗銀裝紅絛輦官十二
　　人春夏緋衫秋冬素錦服
　平頭輦常行用之制如逍遙無屋册承天皇太后儀
　　皇太后乘平頭輦
　歩輦聖宗統和三年駐蹕土河乘歩輦聴政
　羊車古輦車赤質兩壁龜文鳯翅緋幰絡帶門簾皆
　　繡瑞羊畫輪駕以牛隋易果下馬童子十八人服
　　繡瑞羊挽之
輿以人肩之天子用韝絡臂綰
　腰輿前後長竿各二金銀螭頭緋繡鳯襴上施錦褥
　　别設小牀奉輿十六人
　小輿赤質青頂曲柄緋繡絡帶制如鳯輦而小上有
　　御座奉輿二十四人
皇太子車輅
　金輅從祀享正冬大朝納妃用之册皇太子儀乘黄
　　令陳金輅皇太子升降金輅
　軺車五日常朝享宫臣出入行道用之金飾紫幰朱
　　裏駕一馬
　四望車弔臨用之金飾紫油纁通幰駕一馬
　
　
　遼史卷五十五
　遼史卷五十五考證
涼車省方罷獵用之　涼車下原文衍赤質二字今刪
鞶纓十二就　按經文作繁馬腹帶也若左氏傳鞶厲
　游纓訓解與禮經異後人沿訛用之姑仍舊
　
　
　
　
　
　
　
　
　
　
　
　遼史卷五十五考證
欽定四庫全書
　遼史卷五十六
　　元中書右丞相總裁托克托等修
　志第二十五
　　儀衞志二
　　　國服
上古之人網罟禽獸食肉衣皮以儷鹿韋掩前後謂之
鞸然後夏葛冬裘之製興焉周公陳王業七月之詩至
於一日于貉三月條桑八月載績公私之用由是出矣
契丹轉居薦草之間去邃古之風猶未逺也太祖仲父
蘇哷以約尼氏裕悦之官占居潢河決壤始置城邑為
樹藝桑麻組織之教有遼王業之隆亦其肇迹於此乎
太祖帝北方太宗制中國紫銀之䑕羅綺之篚□載而
至纎麗耎毳被土綢木於是定衣冠之制北班國制南
班漢制各從其便焉詳國服以著厥始云
祭服遼國以祭山為大禮服飾尤盛
　大祀皇帝服金文金冠白綾袍紅帶縣魚三山紅垂
　　飾犀玉刀錯絡縫烏鞾
　小祀皇帝硬㡌紅緙絲龜文袍皇后戴紅帕服絡縫
　　紅袍縣玉佩雙同心帕絡縫烏鞾
　臣僚命婦服飾各從本部旗幟之色
朝服太祖丙寅嵗即皇帝位朝服衷甲以備非常其後
行色克色哩禮大射栁即此服統和元年冊承天皇太
后給三品以上用漢法服三品以下用大射栁之服
　皇帝服實魯衮冠絡縫紅袍垂飾犀玉帶錯絡縫鞾
　　謂之國服衮冕太宗更以錦袍金帶
　臣僚戴氈冠金花為飾或加珠玉翠毛額後垂金花
　　織成夾帶中貯髮一總或紗冠制如烏紗㡌無簷
　　不擫雙耳額前綴金花上結紫帶末綴珠服紫窄
　　袍繫䩞鞢帶以黄紅色絛裹革為之用金玉水晶
　　靛石綴飾謂之盤紫太宗更以錦袍金帶㑹同元
　　年羣臣高年有爵秩者皆賜之
公服謂之展裹著紫興宗重熙二十二年詔八房族巾
幘道宗清寧元年詔非勲戚之後及額爾竒木副使并
承應有職事人不帶巾
　皇帝紫皂幅巾紫窄袍玉束帶或衣紅襖臣僚亦幅
　　巾紫衣
常服
　宰相中謝儀帝常服高麗使者入見儀臣僚便衣謂
　　之盤裹緑花窄袍中單多紅緑色貴者披貂裘以
　　紫黒色為貴青次之又有銀䑕尤潔白賤者貂毛
　　羊䑕沙狐裘
田獵服
　皇帝幅金擐甲戎裝以貂䑕或鵝項鴨頭為扞腰番
　　漢諸司使以上並戎裝衣皆左袵黒緑色
弔服太祖叛弟埓克等降素服受之
　素服乗赭白馬
　　　漢服
黄帝始制冕冠章服後王以祀以祭以享唐收殷哻周
弁以朝冠端以居所以别尊卑辨儀物也厥後唐以冕
冠青衣為祭服通天絳袍為朝服平巾幘袍襴為常服
大同元年正月朔太宗皇帝入晉備法駕受文武百官
賀于汴京崇元殿自是日以為常是年北歸唐晉文物
遼則用之左右采訂摭其常用者存諸篇
祭服終遼之世郊丘不建大裘冕服不書
　衮冕祭祀宗廟遣上將出征飲至踐阼加元服納后
　　若元日受朝則服之金飾垂白珠十二旒以組為
　　纓色如其綬黈纊充耳玉簪𨗳𤣥衣纁裳十二章
　　八章在衣日月星龍華蟲火山宗彛四章在裳藻
　　粉米黼黻衣褾領為升龍織成文各為六等龍山
　　以下毎章一行行十二白紗中單黻領青褾襈裾
　　韍革帶大帶劍佩綬舄加金飾元日朝㑹儀皇帝
　　服衮冕
朝服乾亨五年聖宗冊承天太后給三品以上法服雜
禮冊承天太后儀侍中就席解劍脱履重熙五年尊號
冊禮皇帝服龍衮北南臣僚並朝服蓋遼制㑹同中太
后北面臣僚國服皇帝南面臣僚漢服乾亨以後大禮
雖北面三品以上亦用漢服重熙以後大禮並漢服矣
常朝仍遵㑹同之制
　皇帝通天冠諸祭還及冬至朔日受朝臨軒拜王公
　　元㑹冬㑹服之冠加金博山附蟬十二首施珠翠
　　黒介幘髪纓翠緌玉若犀簪𨗳絳紗袍白紗中單
　　褾領朱襈裾白裙襦絳蔽膝白假帶方心曲領其
　　革帶佩劒綬韈舄若未加元服則雙童髻空頂黒
　　介幘雙玉導加寶飾元日上壽儀皇帝服通天冠
　　絳紗袍
　皇太子逺遊冠謁廟還宫元日冬至朔日入朝服之
　　三梁冠加金附蟬九首施珠翠黒介幘髮纓翠緌
　　犀簪導絳紗袍白紗中單皂領褾襈裾白裙襦白
　　假帶方心曲領絳紗蔽膝其革帶劒佩綬韈舄與
　　上同後改用白韈黒舄未冠則雙童髻空頂黑介
　　幘雙玉導加寳飾冊皇太子儀皇太子冠逺遊服
　　絳紗袍
　親王逺逰冠陪祭朝饗拜表大事服之冠三梁加金
　　附蟬黑介幘青緌簪𨗳絳紗單衣白紗中單皂領
　　襈裾白裙襦革帶鈎䚢假帶曲領方心絳紗蔽膝
　　韈舄劒佩綬二品以上同
　諸王逺遊冠三梁黑介幘青緌
　　三品以上進賢冠三梁寶飾
　　五品以上進賢冠二梁金飾
　　九品以上進賢冠一梁無飾
　　七品以上去劔佩綬
　　八品以下同公服
公服勘箭儀閤使公服繫履遼國常用公服矣
　皇帝翼善冠朔視朝用之柘黄袍九環帶白練裙襦
　　六合鞾
　皇太子逺遊冠五日常朝元日冬至受朝服絳紗單
　　衣白裙襦革帶金鈎䚢假帶方心紛鞶囊白韈烏
　　皮履
　一品以下五品以上冠幘纓簪𨗳謁見東宫及餘公
　　事服之絳紗單衣白裙襦帶鈎䚢假帶方心韈履
　　紛鞶囊
　六品以下冠幘纓簪𨗳去紛鞶囊餘並同
常服遼國謂之穿執起居禮臣僚穿執言穿鞾執笏也
　皇帝柘黄袍衫折上頭巾九環帶六合鞾起自宇文
　　氏唐太宗貞觀已後非元日冬至受朝及大祭祀
　　皆常服而已
　皇太子進徳冠九琪金飾絳紗單衣白裙襦白韈烏
　　皮履
　五品以上幞頭亦曰折上巾紫袍牙笏金玉帶文官
　　佩手巾算袋刀子礪石金魚袋武官䩞鞢七事佩
　　刀刀子礪石契苾真噦厥針筒火石袋烏皮六合
　　鞾
　六品以下幞頭緋衣木笏銀帶魚袋佩鞾同
　八品九品幞頭緑袍鍮石帶鞾同
　
　
　
　
　
　
　
　
　
　
　
　
　遼史卷五十六
　遼史卷五十六考證
太祖叛弟埓克等　埓克舊作剌葛此又作剌哥今畫
　一改
　
　
　
　
　
　
　
　
　
　
　
　
　遼史卷五十六考證
欽定四庫全書
　遼史卷五十七
　　元中書右丞相總裁托克托等修
　志第二十六
　　儀衞志三
　　　符印
約尼氏之世受印于回鶻至伊蘭汗乃請印于唐武宗
始賜奉國契丹印太祖神冊元年梁幽州刺史來歸詔
賜印綬是時太祖受位約尼十年矣㑹同九年太宗伐
晉末帝表上傳國寶一金印三天子符瑞於是歸遼
傳國寳秦始皇作用藍玉螭紐六面其正面文受命於
　天既壽永昌魚鳥篆子嬰以上漢高祖王莽簒漢平
　皇后投璽殿階螭角微玷獻帝失之孫堅得于井中
　傳至孫權以歸于魏魏文帝隸刻肩際曰大魏受漢
　傳國之寳唐更名受命寳晉亡歸遼自三國以來僭
　偽諸國往往模擬私製歴代府庫所藏不一莫辨真
　偽聖宗開泰十年馳驛取石晉所上玉璽于中京興
　宗重熙七年以有傳國寶者為正統賦試進士天祚
　保大二年遺傳國璽于桑乾河
玉印太宗破晉北歸得于汴宮藏隨駕庫穆宗應厯二
　年詔用太宗舊寳
御前寶金鑄文曰御前之寶以印臣僚宣命
詔書寶文曰書詔之寶凡書詔批答用之
契丹寶受契丹冊儀符寳郎捧寶置御坐東
金印三晉帝所上其文未詳
皇太后寶制未詳天顯二年應天皇后稱制羣臣上璽
　綬冊承天皇太后儀符寶郎奉寶置皇太后坐右
皇后印文曰皇后教印
皇太子寶未詳其制重熙九年冊皇太子儀中書令授
　皇太子寶
　　　印
吏部印文曰吏部之印銀鑄以印文官制誥
兵部印文曰兵部之印銀鑄以印軍職制誥
契丹樞密院契丹諸行軍部署漢人樞密院中書省漢
　人諸行宫都部署印並銀鑄文不過六字以上以銀
　硃為色
南北王以下内外百司印並銅鑄以黄丹為色諸税務
　以赤石為色
雙寛印雙寛鷙鳥之總名以為印紐取疾速之義行軍
　詔賜將帥用之道宗賜耶律仁先鷹紐印即此
　　　符契
自達呼哩氏八部用兵則合契而動僅刻木為牉合太
　祖受命易以金魚
金魚符七枚黄金鑄長六寸各有字號毎魚左右判合
　之有事以左半先授守將使者執右半大小長短字
　號合同然後發兵事訖歸於内府
銀牌二百面長尺刻以國字文曰宜速又曰勑走馬牌
　國有重事皇帝以牌親授使者手劄給驛馬若干驛
　馬闕取它馬代法晝夜馳七百里其次五百里所至
　如天子親臨須索更易無敢違者使囘皇帝親受之
　手封牌印郎君收掌
木契正面為陽背面為陰閤門喚仗則用之朝賀之禮
　宣徽使請陽面木契下殿至於殿門以契授西上閤
　門使云授契行勘勘契官聲喏跪受契舉手勘契同
　俛興鞠躬奏内外勘契同閤門使云准勑勘契行勘
　勘契官執陰面木契聲喏平身立少退近後引聲云
　軍將門仗官齊聲喏勘契官云内出喚仗木契一隻
　准勑付左右金吾仗行勘勘契官云合不合門仗官
　云合凡再勘契官云同不同門仗官云同亦再勘契
　官近前鞠躬奏勘官左金吾引駕仗勾畫都知某官
　某對御勘同平身少退近後右手舉契云其契謹付
　閤門使進入閤門使引聲喏門仗官下聲喏勘契官
　跪以契授閤門使上殿納契宣徽使受契閤門使下
　殿奉勑喚仗
木箭内箭為雄外箭為雌皇帝行幸則用之還宫勘箭
　官執雌箭東上閤門使執雄箭如勘契之儀詳具禮
　儀志
　
　
　
　
　
　
　
　
　
　
　
　
　遼史卷五十七
　遼史卷五十七考證
聖宗開泰十年馳驛取石晉所上玉璽于中京　按本
　紀開泰至九年而止次年改元太平此云開泰十年
　者蓋是年改元在十一月取玉璽事尚在未改元之
　前耳
　
　
　
　
　
　
　
　
　
　
　遼史卷五十七考證
欽定四庫全書
　遼史卷五十八
　　元中書右丞相總裁托克托等修
　志第二十七
　　儀衞志四
帝王處則重門擊析出則以師兵為營衛勞人動衆豈
得已哉天下大患生於大欲不得不逺慮深防耳智英
勇傑魁臣雄藩於是乎在寓武備於文物之中此儀仗
所由設也金吾黄麾六軍之仗遼受之晉晉受之後唐
後唐受之梁唐其來也有自耶律儼陳大任舊志有未
備者兼考之遼朝雜禮云
　　　國仗
王通氏言舜歲徧四岳民不告勞營衞省徵求寡耳遼
太祖匹馬一麾斥地萬里經營四方未嘗寧居所至樂
從用此道也太宗兼制中國秦皇漢武之儀文日至後
嗣因之旄頭豹尾馳驅五京之問終歲勤動轍迹相尋
民勞財匱此之故歟遼自達呼哩摩歡受唐鼓纛之賜
是為國仗其制甚簡太宗伐唐晉以前所用皆是物也
著于篇首以見艱難創業之主豈必厚衞其身云
　　　十二神纛
　　　十二旗
　　　十二鼓
　　　曲柄華葢
　　　直柄華葢
約尼末主遺制迎十二神纛天子旗鼔置太祖帳前諸
弟埓克等叛伊徳實縱火焚行宫皇后命海古勒救之
止得天子旗皷太宗即位置旗鼓神纛于殿前聖宗以
輕車儀衞拜帝山
　　　渤海仗
天顯四年太宗幸遼陽府人皇王備乘輿羽衞以迎乾
亨五年聖宗東巡東京留守具儀衞迎車駕此故渤海
儀衞也
　　　漢仗
達呼哩舍琿入朝于唐繅古兄弟繼之尚主封王飫觀
上國開元東封實古扈從覽太平之盛自是朝貢歲至
于唐遼始祖聶哷立約尼氏世為國相目見耳聞歆企
帝王之容輝有年矣約尼致鼓纛於太祖帳前曾何足
以副其雄心霸氣之所睥睨哉厥後交梁聘唐不憚勞
勩至於太宗立晉以要冊禮入汴而收法物然後累世
之所願欲者一舉而得之太原擅命力非不敵席卷法
物先致中京蹝棄山河不少顧慮志可知矣於是秦漢
以來帝王文物盡入於遼周宋按圖更製乃非故物遼
之所重此其大端故特著焉
太宗㑹同元年晉使馮道備車輅法物上皇太后冊禮
　劉昫盧重備禮上皇帝尊號
三年上在薊州觀導駕儀衞圖遂備法駕幸燕御元和
　殿行入閤禮
六年備法駕幸燕迎導御元和殿
大同元年正月朔備法駕至汴上御崇元殿受文武百
　僚朝賀自是日以為常
　二月朔上御崇元殿備禮受朝賀
　三月將幸中京鎮陽詔收鹵簿法物委所司押領先
　　往未㡬鎮陽入漢鹵簿法物隨世宗歸于上京
　四月皇太弟魯呼遣使問軍事上報曰朝廷起居如
　　禮是月太宗崩世宗即位鹵簿法物備而不御
穆宗應厯元年詔朝㑹依嗣聖皇帝故事用漢禮
景宗乾亨五年二月神柩升輼輬車具鹵簿儀衞
　六月聖宗至于上京留守具法駕迎導
聖宗統和元年車駕還上京迎導儀衞如式
三年駕幸上京留守具儀衞奉迎
四年燕京留守具儀衞導駕入京上御元和殿百僚朝
　賀是後儀衞常事史不復書
　　　鹵簿儀仗人數馬匹
步行擎執二千四百一十二人坐馬擎執二百七十五
人坐馬樂人二百七十三人步行教坊人七十一人御
馬牽攏官五十二人御馬二十六匹官僚馬牽攏官六
十六人坐馬挂甲人五百九十八人步行挂甲人百六
十人金甲二人神輿十二人長夀仙一人諸職官等三
百五人内侍一人引稍押衙二人赤縣令一人府牧一
人府吏二人少尹一人司錄一人功曹一人太常少卿
一人太常丞一人太常博士一人司徒一人太僕卿一
人鴻臚卿一人大理卿一人御史大夫一人侍御史二
人殿中侍御史二人監察御史一人兵部尚書一人兵
部侍郎一人兵部郎中一人兵部員外郎一人符寳郎
一人左右諸衞將軍三十五人左右諸折衝二十一人
左右諸果毅二十八人尚乘奉御二人排仗承直二人
左右夾騎二人都頭六人主帥一十四人(教坊/司差)押纛二
人左右金吾四人虞候佽飛一十六人皷吹令二人漏
刻生二人押當官一人司天監一人令史一人司辰一
人統軍六人千牛備身二人左右親勲二人左右郎將
四人左右拾遺二人左右補闕二人起居舍人一人左
右諌議大夫二人給事中書舍人二人左右散騎常侍
二人門下侍郎二人中書侍郎二人鳴鞭二人(内侍/内差)侍
中一人中書令一人監門校尉二人排列官二人武衞
隊正一人隨駕諸司供奉官三十人三班供奉官六十
人通事舍人四人御史中丞二人乗黄丞二人都尉一
人太僕卿一人步行太卜令一人職官乗馬三百四匹
進馬四匹駕車馬二十八匹人之數凡四千二百三十
有九馬之數凡千五百二十得諸本朝太常卿徐世隆
家藏遼朝雜禮者如是至於儀注之詳不敢傅㑹云
　
　
　
　
　
　遼史卷五十八
　遼史卷五十八考證
馳驅五京之間　按地理志遼太宗以皇都為上京升
　幽州為南京改南京為東京聖宗城中京興宗升雲
　州為西京葢以是為五京云
約尼末主遺制迎十二神纛天子旗鼓置太祖帳前
　原文太祖訛太子據下漢仗文云約尼致纛於太祖
　帳前則子為祖字之誤
伊徳實　伊徳實原文作寅底石此又作匀徳實今畫
　一改
　
　
　
　
　
　
　遼史卷五十八考證
欽定四庫全書
　遼史卷五十九
　　元中書右丞相總裁托克托等修
　志第二十八
　　食貨志上
契丹舊俗其富以馬其彊以兵縱馬於野弛兵於民有
事而戰彍騎介夫卯命辰集馬逐水草人仰湩酪挽强
射生以給日用糗糧芻茭道在是矣以是制勝所向無
前及其有國内建宗廟朝廷外置郡縣牧守制度日增
經費日廣上下相師服御浸盛而食貨之用斯為急矣
於是五京及長春遼西平州置鹽鐵轉運度支錢帛諸
司以掌出納其制數差等雖不可悉而大要散見舊史
若農榖租賦鹽鐵貿易坑冶泉幣羣牧逐類採摭緝而
為篇以存一代食貨之畧皇祖伊徳實為大徳哷勒府
額爾竒木喜稼穡善畜牧相地利教民耕仲父蘇哷為
裕悦飭國人樹桑麻習組織太祖平諸弟之亂弭兵輕
賦專意於農嘗以户口滋繁糺轄疎逺分北達寜額為
二部程以樹藝諸部效之太宗㑹同初將東獵三尅奏
減輜重疾趨北山取物以備國用無害農務尋詔有司
勸農桑教紡績以烏爾古之地水草豐美命諤爾琨錫
林居之益以哈里水之善地為農田三年以嘉哩河臚
朐河地賜南院鄂津特埓哩伊遜巴勒北院烏納哈喇
三錫林人耕種八年駐蹕赤山宴從臣問軍國要務左
右對曰軍國之務愛民為本民富則兵足兵足則國彊
上深然之是年詔徴諸道兵仍戒敢有傷禾稼者以軍
法論應厯間雲州進嘉禾時謂重農所召保寜七年漢
有宋兵使來乞糧詔賜粟二十萬斛助之非經費有餘
其能若是聖宗乾亨五年詔曰五稼不登開帑藏而代
民税螟蝗為災罷徭役以恤饑貧帝嘗過藁城見伊實
阿爾威部婦人達年等黍過熟未穫遣人助刈太師韓
徳讓言兵後逋民棄業禾稼棲畆募人穫之以半給穫
者政事令室昉亦言山西諸州給軍興民力凋敝田榖
多躪於邊兵請復今年租六年霜旱災民饑詔三司舊
以稅錢折粟估價不實其增以利民又徙濟必寨居民
三百户於檀順薊三州擇沃壤給牛種榖十三年詔諸
道置義倉嵗秋社民隨所獲户出粟庤倉社司籍其目
嵗儉發以振民統和十五年詔免南京舊欠義倉粟仍
禁諸軍官非時畋牧妨農開泰元年詔曰朕惟百姓徭
役煩重則多給工價年榖不登發倉以貸田園蕪廢者
則給牛種以助之太平初幸燕燕民以年豐進土産珍
異上禮高年惠鰥寡賜酺連日九年燕地饑户部副使
王嘉請造船募習海漕者移遼東粟餉燕議者稱道險
不便而寢興宗即位遣使閲諸道禾稼是年通括户口
詔曰朕於早嵗習知稼穡力辦者廣務耕耘罕聞輸納
家食者全虧種植多至流亡宜通檢括普為均平禁諸
職官不得擅造酒糜榖有婚祭者有司給文字始聽道
宗初年西北雨榖三十里春州斗粟六錢時西番多叛
上欲為守禦計命耶律唐古督耕稼以給西軍唐古率
衆田臚朐河側嵗登上熟移屯鎮州凡十四稔積粟數
十萬斛毎斗不過數錢以馬人望前為南京度支判官
公私兼裕檢括户口用法平恕乃遷中京度支使視事
半嵗積粟十五萬斛擢左散騎常侍遼之農榖至是為
盛而東京如咸信蘇復辰海同銀烏遂春泰等五十餘
城内㳂邊諸州各有和糴倉依祖宗法出陳易新許民
自願假貸收息二分所在無慮二三十萬石雖累兵興
未嘗用乏迨天慶間金兵大入盡為所有㑹天祚播遷
耶律迪里等逼立梁王雅里令羣牧人户運鹽濼倉粟
人户侵耗議籍其産以償雅里自定其直粟一車一羊
三車一牛五車一馬八車一駞從者曰今一羊易粟二
斗尚不可得此直太輕雅里曰民有則我有若今盡償
衆何以堪事雖無及然使天未絶遼斯言亦足以收人
心矣夫賦稅之制自太祖任韓廷徽始制國用太宗籍
五京户丁以定賦稅户丁之數無所於考景宗乾亨間
以上京雲威户貲具實饒善避繇役遺害貧民遂勒各
户凡子錢到本悉送歸官與民均差統和中耶律昭言
西北之衆每嵗農時一夫偵候一夫治公田二夫給糺
官之役當時㳂邊各置屯田戍兵易田積榖以給軍饟
故太平七年詔諸屯田在官斛粟不得擅貸在屯者力
耕公田不輸稅賦此公田制也餘民應募或治閒田或
治私田則計畆出粟以賦公上十五年募民耕灤河曠
地十年始租此在官閒田制也又詔山前後未納稅户
竝於密雲燕樂兩縣占田置業入稅此私田制也各部
大臣從上征伐俘掠人户自置郛郭為頭下軍州凡市
井之賦各歸頭下惟酒税赴納上京此分頭下軍州賦
為二等也先是遼東新附地不𣙜酤而鹽麯之禁亦弛
馮延休韓紹勲相繼商利欲與燕地平山例加繩約其
民病之遂起大延琳之亂連年詔復其租民始安靖南
京嵗納三司鹽鐵錢折絹大同嵗納三司税錢折粟開
逺軍故事民嵗輸稅斗粟折五錢耶律穆濟守郡表請
折六錢亦皆利民善政也
　
　
　
　
　
　
　
　
　
　
　
　
　
　
　
　遼史卷五十九
　遼史卷五十九考證
以烏爾古水草豐美命諤爾琨錫林居之　按太宗本
　紀㑹同二年十月詔北南院三錫林戸居烏爾古部
　此止載其一
聖宗乾亨五年　按乾亨無五年蓋在統和未改元以
　前
五京戸丁之數無所於考　按地理志具載戸數而鄉
　丁之數見於兵衛志但未免俱有遺漏耳
景宗乾亨間　按景宗原本作聖宗乾亨乃景宗年號
　統和未改元以前僅止數月本紀又不載雲威戸之
　詔卷内于乾亨五年之上冠以聖宗猶可云聖宗初
　立未改元以前事至此云乾亨間則實係景宗時事
　續通考載此事稱景宗今据改
　
　
　遼史卷五十九考證
欽定四庫全書
　遼史卷六十
　　元中書右丞相總裁托克托等修
　志第二十九
　　食貨志下
征商之法則自太祖置羊城於炭山北起𣙜務以通諸
道市易太宗得燕置南京城北有市百物山㣥命有司
治其征餘四京及它州縣貨產懋遷之地置亦如之東
平郡城中置看樓分南北市禺中交易市北午漏下交
易市南雄州髙昌渤海亦立互市以通南宋西北諸部
髙麗之貨故女直以金帛布蜜蠟諸藥材及鐵驪靺鞨
伊濟等部以蛤珠青鼠貂鼠膠魚之皮牛羊駞馬毳罽
等物來易於遼者道路繦屬聖宗統和初燕京留守司
言民艱食請弛居庸關稅以通山西糴易又令有司諭
諸行宫布帛短狹不中為度者不粥於市明年詔以南
北府市場人少宜率當部車百乘赴集開奇峯路以通
易州貿易二十三年振武軍及保州竝置𣙜場時北院
大王耶律實魯以俸羊多闕部人貧乏請以羸老之羊
及皮毛易南中之絹上下為便至天祚之亂賦歛旣重
交易法壞財日匱而民日困矣鹽筴之法則自太祖以
所得漢民數多卽八部中分古漢城别為一部治之城
在炭山南有鹽池之利卽後魏滑鹽縣也八部皆取食
之及征幽薊還次于和拉濼命取鹽給軍自後濼中鹽
益多上下足用會同初太宗有大造於晉晉獻十六州
地而瀛莫在焉始得河間煮海之利置𣙜鹽院於香河
縣於是燕雲迤北暫食滄鹽一時產鹽之地如渤海鎭
城海陽豐州陽洛城廣濟湖等處五京計司各以其地
領之其煎取之制歲出之額不可得而詳矣坑治則自
太祖始併室韋其地產銅鐵金銀其人善作銅鐵器又
有哈準部者多鐵哈準國語鐵也部置三冶曰柳濕河
曰賽音楚古爾蘇曰手山及平渤海得廣州本渤海鐵
利府改曰鐵利州地亦多鐵東平縣本漢襄平縣故地
產鐵丱置採煉者三百戸隨賦供納以諸坑冶多在國
東故東京置戸部司長春州置錢帛司太祖征幽薊師
還次山麓得銀鐵丱命置冶聖宗太平間於潢河北陰
山及遼河之源各得金銀丱興冶採煉自此以訖天祚
國家皆頼其利鼓鑄之法先代色勒迪為額爾奇木以
土產多銅始造錢幣太祖因襲而用之遂致富彊以開
帝業太宗置五冶太師以總四方錢鐵石敬瑭又獻沿
邊所積錢以備軍實景宗以舊錢不足於用始鑄乾亨
新錢錢用流布聖宗鑿大安山取劉守光所藏錢散諸
五計司兼鑄太平錢新舊互用由是國家之錢演迆域
中所以統和出内藏錢賜南京諸軍司開泰中詔諸道
貧乏百姓有典質男女計傭價日以十文折盡還父母
每歲春秋以官錢宴饗將士錢不勝多故東京所鑄至
清寧中始用是時詔禁諸路不得貨銅鐵以防私鑄又
禁銅鐵賣入回鶻法益嚴矣道宗之世錢有四等曰咸
雍曰太康曰大安曰壽隆皆因改元易名其肉好銖數
亦無所考第詔楊遵朂徴戸部司逋戸舊錢得四十餘
萬繦拜樞密直學士劉伸為戸部使歲入羡餘錢三十
萬繦擢南院樞密使其以災沴出錢以振貧乏及諸宫
分邊戍人戸是時雖未有貫朽不可較之積亦可謂富
矣至其末年經費浩穰鼓鑄仍舊國用不給雖以海雲
佛寺千萬之助受而不拒尋禁民錢不得出境天祚之
世更鑄乾統天慶二等新錢而上下窮困府庫無餘積
始太祖為德埓勒府額爾奇木也懲約尼氏單弱撫諸
部明賞罰不妄征討因民之利而利之羣牧蓄息上下
給足及卽位伐河東下代北郡縣獲牛羊駞馬十餘萬
樞密使耶律色珍討女直復獲馬二十餘萬分牧水草
便地數歲所增不勝算當時括富人馬不加多賜大小
鶻軍萬餘匹不加少蓋蓄牧有法然也咸雍五年蕭托
輝為馬羣太保上書猶言羣牧名存實亡上下相欺宜
括實數以為定籍厥後東丹國歲貢千匹女直萬匹珠
巴克等國萬匹準布武都温特哩衮各二萬匹西夏室
韋各三百匹伊勒圖博和哩鄂羅木富珠哩鐵驪等諸
部三百匹仍禁朔州路羊馬入宋托歡党項馬鬻于夏
以故羣牧滋繁數至百有餘萬諸司牧官以次進階自
太祖及興宗埀二百年羣牧之盛如一日天祚初年馬
猶有數萬羣每羣不下千疋祖宗舊制常選南征馬數
萬疋牧于雄霸清滄間以備燕雲緩急復選數萬給四
時遊畋餘則分地以牧法至善也至末年累與金戰番
漢戰馬損十六七雖增價數倍竟無所買乃冒法買官
馬從軍諸羣牧私賣日多畋獵亦不足用遂為金所敗
棄衆播遷以訖于亡松漠以北舊馬皆為達實林牙所
有遼之食貨其可見者如是耳至於鄰國歲幣諸屬國
歲貢土宜雖累朝軍國經費多所仰給然非本國所出
况名數已見本紀兹不復載夫冀北宜馬海濱宜鹽無
以議為遼地半沙磧三時多寒春秋耕穫及其時黍稌
髙下因其地蓋不得與中土同矣然而遼自初年農榖
充羡振饑恤難用不少靳旁及鄰國沛然有餘果何道
而致其利歟此無他勸課得人規措有法故也世之論
錢幣者恒患其重滯之難致鼓鑄之弗給也於是楮幣
權宜之法興焉西北之通舟楫比之東南十纔一二遼
之方盛貨泉流衍國用以殷給戍賞征賜與億萬未聞
有所謂楮幣也又何道而致其便歟此無他舊儲新鑄
竝聽民用故也孟子曰周于利者凶年不能殺人力苟
至一夫猶足以勝時災况為國乎以是知善謀國者有
道以制天時地利之宜無往而不遂其志食莫大於穀
貨莫大於錢特志二者以表遼初用事之臣亦善裕其
國者矣
　
　
　
　
　
　遼史卷六十
　遼史卷六十考證
聖宗統和初燕京留守司請弛居庸關稅　按聖宗紀
　備載于元年九月是年六月已改元統和此事自應
　繫之統和原作乾亨間誤今改
禁諸路不得貨銅鐵　按道宗紀清寧八年禁南京貨
　鐵九年禁鬻銅自係兩事原本訛銅鐵為銅錢今改
西夏室韋各三百匹　案契丹志夏國歲貢細馬二十
　匹麤馬二百匹駝百匹與此異
　
　
　
　
　
　
　
　遼史卷六十考證
欽定四庫全書
　遼史卷六十一
　　元中書右丞相總裁托克托等修
　志第三十
　　刑法志上
刑也者始於兵而終於禮者也鴻荒之代生民有兵如
蠭有螫自衛而已蚩尤惟始作亂斯民鴟義姦宄竝作
刑之用豈能已乎帝堯清問下民乃命三后恤功于民
伯夷降典折民惟刑故曰刑也者始於兵而終於禮者
也先王順天地四時以建六卿秋刑官也象時之成物
焉秋傳氣於夏變色於春推可知也遼以用武立國禁
暴戢姦莫先於刑國初制法有出於五服三就之外者
兵之勢方張禮之用未遑也及蘇爾威汗知宗室聶埒
賢命為額爾竒木以掌刑辟豈非士師之官非賢者不
可為乎太祖太宗經理疆土擐甲之士歲無寧居威克
厥愛理勢然也子孫相繼其法互有輕重中間能審權
宜終之以禮者惟景聖二宗為優耳然其制刑之凡有
四曰死曰流曰徒曰杖死刑有絞斬凌遲之屬又有籍
沒之法流刑量罪輕重寘之邊城部族之地逺則投諸
境外又逺則罰使絶域徒刑一曰終身二曰五年三曰
一年半終身者决五百其次遞减百又有黥刺之法杖
刑自五十至三百凡杖五十以上者以沙袋决之又有
木劒大棒鐵骨朶之法木劒大棒之數三自十五至三
十鐵骨朶之數或五或七有重罪者將决以沙袋先于
脽骨之上及四周擊之拷訊之具有麄細杖及鞭烙法
麄杖之數二十細杖之數三自三十至於六十鞭烙之
數凡烙三十者鞭三百烙五十者鞭五百被告諸事應
伏而不服者以此訊之品官公事誤犯民年七十以上
十五以下犯罪者聽以贖論贖銅之數杖一百者輸錢
千亦有八議八縱之法籍沒之法始自太祖為塔瑪噶
賽特時奉哈陶津汗之命案裕悅實嚕遇害事以其首
惡家屬沒入斡里及淳欽皇后時析出以為著帳郎君
至世宗詔免之其後内外戚屬及世官之家犯反逆等
罪復沒入焉餘人則沒為著帳戸其沒入宫分分賜臣
下者亦有之木劒大棒者太宗時制木劒面平背隆大
臣犯罪重欲寛宥則擊之沙袋者穆宗時制其制用熟
皮合縫之長六寸廣二寸柄一尺許徒刑之數詳于重
熙制杖刑以下之數詳于咸雍制其餘非常用而無定
式者不可殫紀太祖初年庶事草創犯罪者量輕重决
之其後治諸弟逆黨權宜立法親王從逆不磬諸甸人
或投髙崖殺之淫亂不軌者五車轘殺之逆父母者視
此訕詈犯上者以熟鐵錐摏其口殺之從坐者量罪輕
重杖决杖有二大者重錢五百小者三百又為梟磔生
瘞射鬼箭砲擲支解之刑歸於重法閑民使不為變耳
歳癸酉下詔曰朕自北征以來四方獄訟積滯頗多今
休戰息民羣臣其副朕意詳决之無或寃枉乃命北府
宰相蕭達魯等分道疏决有遼欽恤之意昉見于此神
册六年克定諸夷上謂侍臣曰凡國家庶務鉅細各殊
若憲度不明則何以為治羣下亦何由知禁乃詔大臣
定治契丹及諸夷之法漢人則斷以律令仍置鍾院以
達民寃至太宗時治渤海人一依漢法餘無改焉㑹同
四年皇族錫利郎君謀毒通事嘉里等已中者二人命
重杖之及其妻流于矩巴哩木河族造藥者世宗天禄
二年天徳蕭翰劉格及其弟璸都等謀反天徳伏誅杖
翰流劉格遣璸都使哈噶斯國夫四人之罪均而刑異
遼之世同罪異論者蓋多穆宗應厯十二年國舅帳郎
君蕭延之奴哈里彊陵伊喇圖哩年未及之女以法無
文加之宫刑仍付圖哩以為奴因著為令十六年諭有
司自先朝行幸頓次必髙立標識以禁行者比聞綽呼
輩故低置其標深草中利人誤入因之取財自今有復
然者以死論然帝嗜酒及獵不恤政事五坊掌獸近侍
奉膳掌酒人等以獐鹿野豕鶻雉之屬亡失傷斃及私
歸逃亡在告踰期召不時至或以奏對少不如意或以
飲食細故或因犯者遷怒無辜輙加炮烙鐵梳之刑甚
者至于無算或以手刃刺之斬繫射燎斷手足爛肩股
折腰脛劃口碎齒棄屍于野且命築封于其地死者至
百有餘人京師置百尺牢以處繫囚蓋其即位未乆惑
女巫錫庫之言取人膽合延年藥故殺人頗衆後悟其
詐以鳴鏑叢射騎踐殺之及哈里之死為長夜之飲五
坊掌獸人等及左右給事誅戮者相繼不絶雖嘗悔其
因怒濫刑諭大臣切諌在廷畏懦鮮能匡捄雖諌又不
能聽當其將殺壽格寧古殿前都㸃檢耶律伊勒哈諌
曰壽格等斃所掌雉畏罪而亡法不應死帝怒斬壽格
等支解之命有司盡取鹿人之所繫者凡六十五人斬
所犯重者四十四人餘悉痛杖之中有欲寘死者賴王
子必舒等諌得免已而怒佛徳飼鹿不時致傷而斃遂
殺之季年暴虐益甚嘗謂太尉華格曰朕醉中有處决
不當者醒當覆奏徒能言之竟無悛意故及於難雖云
虐止􁂎御上不及大臣下不及百姓然刑法之制豈人
主快情縱意之具邪景宗在潛已監其失及即位以宿
衛失職斬殿前都㸃檢耶律伊勒哈趙王喜隱自囚所
擅去械鏁求見自辯語之曰枉直未分焉有出獄自辯
之理命復縶之既而躬録囚徒盡召而釋之保寧三年
以穆宗廢鍾院窮民有寃者無所訴故詔復之仍命鑄
鍾紀詔其上道所以廢置之意呉王舒為奴所告有司
請鞫帝曰朕知其誣若案問恐餘人效之命斬以狥五
年近侍薩喇勒誤觸神纛法應死杖而釋之庶幾寛猛
相濟然緩于討賦應厯逆黨至是始獲而誅焉議者以
此少之聖宗冲年嗣位睿智皇后稱制留心聽斷嘗勸
帝宜寛法律帝壯益習國事銳意於治當時更定法令
凡十數事多合人心其用刑又能詳慎先是契丹及漢
人相毆致死其法輕重不均至是一等科之統和十二
年詔契丹人犯十惡亦斷以律舊法死囚屍市三日至
是一宿即聽收瘞二十四年詔主非犯謀反大逆及流
死罪者其奴婢無得告首若奴婢犯罪至死聽送有司
其主無得擅殺二十九年以舊法宰相節度使世選之
家子孫犯罪徒杖如齊民惟免黥面詔自今但犯罪當
黥即准法同科開泰八年以竊盜贓滿十貫為首者處
死其法太重故増至二十五貫其首處死從者决流嘗
敕諸處刑獄有寃不能申雪者聽詣御史臺陳訢委官
覆問往時大理寺獄訟凡闗覆奏者以翰林學士給事
中政事舍人詳决至是始置少卿及正主之猶慮其未
盡而親為録囚數遣使詣諸道審决寃滯如邢抱朴之
屬所至人自以為無寃五院部民有自壊鎧甲者其長
佛努杖殺之上怒其用法大峻詔奪官吏以故不敢酷
達爾罕納旺舒克因醉言宫掖事法當死特貰其罪五院
部民偶遺火延及木葉山兆域亦當死杖而釋之因著
為法至於達巴噶始竊薊州王令謙家財及覺以刃刺
令謙幸不死有司擬以盜論止加杖罪又訥黙庫犯竊
盜者十有三次皆以情不可恕論棄市因詔自今以犯
竊盜者黥額徒三年四則黥面徒五年至於五則處死
若是者重輕適宜足以示訓近侍劉格烏古斯嘗從齊
王妻而逃以赦後㑹千齡節出首乃詔諸近侍䕶衛集
視而腰斬之於是國無倖民綱紀修舉吏多奉職人重
犯法故統和中南京及易平二州以獄空聞至開泰五
年諸道皆獄空有刑措之風焉故事樞宻使非國家重
務未嘗親决獄訟惟額爾竒木主之及蕭和卓蕭朴相
繼為樞宻使專尚吏才始自聽訟時人轉相效習以狡
智相髙風俗自此衰矣故太平六年下詔曰朕以國家
有契丹漢人故以南北二院分治之蓋欲去貪枉除煩
擾也若貴賤異法則怨必生夫小民犯罪必不能動有
司以達於朝惟内族外戚多恃恩行賄以圖苟免如是
則法廢矣自今貴戚以事被告不以事之大小竝令所
在官司案問具申北南院覆問得實以聞其不案輒申
及受請託為奏言者以本犯人罪罪之七年詔中外大
臣曰制條中有遺闕及輕重失中者其條上之議増改
焉
　遼史卷六十一
　遼史卷六十一考證
刑法志上有遼欽恤之意昉見于此　按太祖紀七年
　六月以實喇縣人繅古非法殘民磔之聞獄官聶哷
　造大校人不堪苦誅之九月遂有疏决滯獄之詔以
　韓知古領其事則遼初欽恤之政固多可紀也
　
　
　
　
　
　
　
　
　
　
　遼史卷六十一考證
欽定四庫全書
　遼史卷六十二
　　元中書右丞相總裁托克托等修
　志第三十一
　　刑法志下
興宗卽位欽哀皇后始得志昆弟專權馮嘉努等希欽
哀意誣蕭楚布等謀反連及嫡后仁德皇后楚布等十
餘人與仁德姻援坐罪者四十餘輩皆被大辟仍籍其
家幽仁德于上京旣而遣人弑之迫殞非命中外切憤
欽哀後謀廢立遷于慶州及奉迎以歸頗復預事其酷
虐不得逞矣然興宗好名喜變更又溺浮屠法務行小
惠數降赦宥釋死囚甚衆重熈元年詔職事官公罪聽
贖私罪各從本法子弟及家人受賕不知情者止坐犯
人先是南京三司銷錢作器皿三斤持錢出南京十貫
及盜遺火家物五貫者處死至是銅逾五斤持錢及所
盜物二十貫以上處死二年有司奏元年詔曰犯重罪
徒終身者加以捶楚而又黥面是犯一罪而具三刑宜免黥其
職事官及宰相節度使世選之家子孫犯姦罪至徒者未審
黥否上諭曰犯罪而悔過自新者亦有可用之人一黥其面終
身為辱朕甚憫焉後犯終身徒者止刺頸奴婢犯逃若盜其
主物主無得擅黥其面刺臂及頸者聽犯竊盜者初刺右臂
再刺左三刺頸之右四刺左至于五則處死五年新定條制成
詔有司凡朝日執之仍頒行諸道蓋纂修太祖以來法令參以
古制其刑有死流杖及三等之徒而五凡五百四十七條時有
羣牧人竊易官印以馬與人者法當死帝曰一馬殺二
人不亦甚乎减死論又有兄弟犯彊盜當死以弟從兄
且俱無子特原其弟至於枉法受賕詐敕走遞僞學御
書盜外國貢物者例皆免死郡王塔布家奴黙爾吉告
其主言渉怨望鞠之無驗當反坐以欽哀皇后裏言竟
不加罪亦不斷付其主僅籍没焉寧遠軍節度使蕭白
彊掠烏爾古德哷勒都詳衮達魯女為妻以后言免死
杖而奪其官羙楞彀登使酒殺人而逃會永壽節出首
特赦其罪皇妺秦國公主生日帝幸其第伶人張隋本
宋所遣諜者大臣覺之以聞召詰欵伏乃遽釋之後詔
諸職官私取官物者以正盜論諸帳郎君等於禁地射
鹿决杖三百不徴償小將軍决二百已下至百姓犯者
决三百聖宗之風替矣道宗清寧元年詔諸宫都部署
曰凡有機密事卽可面奏餘所訴事以法施行有投誹
訕之書其受及讀者皆棄市二年命諸郡長吏如諸部
例與僚屬同决罪囚無致枉死獄中下詔曰先時諸路
死刑皆待决于朝故獄留滯自今凡强盜得實者聽卽
决之四年復詔左伊勒希巴曰比詔外路死刑聽所在
官司卽决然恐未能悉其情或有枉者自今雖已欵伏
仍令附近官司覆問無寃然後决之有寃者卽具以聞
咸雍元年詔獄囚無家者給以糧六年帝以契丹漢人
風俗不同國法不可異施於是命特哩衮蘇樞密使伊
遜更定條制凡合于律令者具載之其不合者别存之
時校定官卽重熈舊制更竊盜贓二十五貫處死一條
增至五十貫處死又刪其重復者二條為五百四十五
條取律一百七十三條又創增七十一條凡七百八十
九條增重編者至千餘條皆分類列以太康間所定復
以律及條例參校續增三十六條其後因事續校至大
安三年止又增六十七條條約旣繁典者不能徧習愚
民莫知所避犯法者衆吏得因緣為姦故五年詔曰法
者所以示民信而致國治簡易如天地不忒如四時使
民可避而不可犯比命有司纂修刑法然不能明體朕
意多作條目以罔民于罪朕甚不取自今復用舊法餘
悉除之然自太康元年北院樞密使耶律伊遜等用事
宫婢單登等誣告宣懿皇后伊遜以聞卽詔伊遜劾狀
因實其事上怒族伶人趙惟一斬髙長命皆籍其家仍
賜皇后自盡三年伊遜又與其黨謀構昭懷太子陰令
右䕶衞太保耶律扎拉告知樞密院事蕭蘇色等八人
謀立皇太子詔案無狀出蘇色托卜嘉外補流䕶衞薩
布等六人詔告首謀逆者重加官賞否則悉行誅戮伊
遜教牌印郎君蕭額圖琿自首臣嘗預蘇色等謀因籍
姓名以告帝信之以伊遜等鞫案至杖皇太子囚之宫
中别室殺托卜嘉薩喇等三十五人又殺蘇色等諸子
其㓜稚及婦女奴婢家產皆籍没之或分賜羣臣雅克
等詐為太子變書以聞上大怒廢太子徙上京伊遜尋
遣人弑于囚所帝猶不悟朝廷上下無復紀律天祚乾
統元年凡太康三年預伊遜所害者悉復官爵籍没者
出之流放者還鄉里至二年始發伊遜等墓剖棺戮尸
誅其子孫餘黨子孫减死徙邊其家屬奴婢皆分賜被
害之家如耶律托卜嘉蕭達囉克等黨人之尤兇狡者
皆以賂免至于覆軍失城者第免官而已行軍將軍耶
律聶哷三人有禁地射鹿之罪皆棄市其職官諸局人
有過者鐫降决斷之外悉從軍賞罰無章怨讟日起劇
盜相挻叛亡接踵天祚大恐益務繩以嚴酷由是投崖
砲擲釘割臠殺之刑復興焉或有分尸五京甚者至取
其心以獻祖廟雖由天祚捄患無䇿流為殘忍亦由祖
宗有以啓之也遼之先代用法尚嚴使其子孫皆有君
人之量知所自擇猶非祖宗貽謀之道不幸一有昏暴
者少引以藉口何所不至然遼之季世與其先代用刑
同而興亡異者何歟蓋創業之君施之於法未定之前
民猶未敢測也亡國之主施之於法旣定之後民復何
所賴焉此其所為異也傳曰新國輕典豈獨權事宜而
已乎天祚末年遊畋無度頗有倦勤意諸子惟文妃所
生額嚕温最賢蕭奉先乃元妃兄深忌之會文妃之女
兄適耶律達哈拉女弟適耶律伊都奉先乃誣告伊都
等謀立晉王尊天祚為太上皇遂戮達哈拉及其妻賜
文妃自盡額嚕温以不與謀得免及天祚西狩奉聖州
又以耶律薩巴等欲劫立額嚕温遂誅薩巴盡其黨與
額嚕温以有人望卽日賜死當時從行百官諸局承應
人及軍士聞者皆流涕蓋自興宗時遽起大獄仁德皇
后戕于幽所遼政始衰道宗殺宣懿皇后遷昭懷太子
太子尋被害天祚知其父之寃而已亦㡬殆至是又自
殺其子額嚕温傳曰於所厚者薄無所不薄矣遼二百
餘年骨肉自相殘滅天祚荒暴尤甚遂至于亡噫
　
　
　
　
　
　
　
　
　
　
　
　
　
　遼史卷六十二
欽定四庫全書
　遼史卷六十三
　　元中書右丞相總裁托克托等修
　表第一
　　世表
天開於子地闢於丑人生於寅天地人之初一焉耳矣
天動也有恒度地静也有恒形人動静無方居止靡常
天主流行地主蓄泄二氣無往而弗達亦惟人之所在
而畀付焉庖犧氏䧏炎帝氏黄帝氏子孫衆多王畿之
封建有限王政之布濩無窮故君四方者多二帝子孫
而自服土中者本同出也考之宇又周之書遼本炎帝
之後而耶律儼稱遼為軒轅後儼志晩出盍從周書葢
炎之裔有曰葛烏莬者世雄朔陲後為冒頓汗所襲保
鮮卑山以居號鮮卑氏既而慕容燕破之析其部曰
宇文曰庫莫奚曰契丹契丹之名昉見于此隋唐間契
丹主號逹呼哩氏武后遣將擊潰其衆達呼哩氏㣲别
部長果珍代之果珍㝷滅徳哷勒部長聶哷立達年扎
里為蘇爾威汗更號約尼氏唐賜國姓曰李懐秀及懐
秀叛唐更封且羅為王而聶哷之後曰努爾蘇者左右
懐秀且羅至于齊蘇幾百年國勢復振至努爾蘇之孫
曰安巴堅功業勃興號錫里氏是為遼太祖於是錫里
氏與達呼哩約尼號為三耶律自後國日益大起唐季
涉五代宋二百餘年名隨代遷字傳音轉此其言語文
字之相通可考而知者也其所不可知者有若竒善汗
和拉汗蘇汗兆古汗皆遼之先而世次不可考矣摭其
可知者作遼世表
帝統　　契丹先世
　漢　冒頓汗以兵襲東胡而滅之餘衆保鮮卑山因號
　　　鮮卑
　魏　青龍中部長比能稍桀驁為幽州刺史王雄所害
　　　散徙横水之南黄龍之北
　晉　鮮卑葛烏菟之後曰普囬普囬有子莫那自陰山
　　　南徙始居遼西九世為慕容晃所滅鮮卑衆散為
　　　宇文氏或為庫莫奚或為契丹
　元　契丹國在庫莫奚東異族同類東部鮮卑之别支
　魏　也至是始自號契丹為慕容氏所破俱竄松漠之
　　　間道武帝登國間大破之遂與庫莫奚分背經數
　　　十年稍滋蔓有部落於和龍之北數百里太武帝
　　　太平真君以來嵗致名馬獻文時使美佛赫赫辰
　　　來獻始班諸國之末錫萬丹部赫特赫部佛佛頁
　　　部裕嚕部錫琳部博恰部理部圖嚕部各以名馬
　　　文皮來貢得交市于和龍密雲之間太和三年髙
　　　句麗與蠕蠕謀取地豆于以分之契丹懼美佛赫
　　　烏雲率其部落車三千乘衆萬餘口内附止於白
　　　狼水東
　北　天保四年九月契丹犯塞文宣帝親討之至平州
　齊　乃趨長塹司徒潘相樂率精騎五千自東道趨青
　　　山安徳王韓軌帥騎四千東斷走路帝親踰山嶺
　　　奮擊虜男女十餘萬雜畜數十萬相樂又於青山
　　　大破别部所虜生口分置諸州復為突厥所逼又
　　　以萬家寄處髙麗境内
　隋　開皇四年率諸美佛赫來謁五年悉衆欵塞髙祖
　　　納之聴居故地六年諸部相攻不止又與突厥相
　　　侵高祖使使諭解之别部楚布等違髙麗來附置
　　　於克實克囊嘉特之北開皇末别部四千餘户違
　　　突厥來降髙祖給糧遣還固辭不去部落漸衆遂
　　　北徙逐水草當遼西正北二百里依赫辰水而居
　　　東西亘五百里南北三百里分為十部兵多者三
　　　千少者千餘有征伐酋帥相與議之興兵則調合
　　　符契突厥沙布爾汗遣特屯潘垤統之契丹殺特
　　　屯大業七年貢方物
　唐　契丹地直京師東北五千里而贏東距髙麗西奚
　　　南營州北靺鞨室韋阻冷陘山以自固射獵居處
　　　無常其君達呼哩氏有勝兵四萬析八部臣于突
　　厥以為俟斤調發攻戰則諸部畢㑹獵則部得自
　　行與奚不平每鬬不利輒遁保鮮卑山武徳初大
　　帥孫敖曹與靺鞨長都塔濟俱來朝二年入犯平
　　州境六年君長多囉獻名馬豐貂貞觀二年摩歡
　　來降突厥請以梁師都易契丹太宗曰契丹突厥
　　不同類師都唐編户我將擒之不可易降者三年
　　摩歡入朝賜鼓纛由是有常貢帝伐髙麗悉發契
　　丹奚首領從軍還過營州以庫克為左武衛將軍
　　大帥和卓珠奇率衆來歸即其部爲𤣥州以珠奇
　　為刺史隸營州都督府庫克舉部内屬乃置松漠
　　都督府以庫克為都督封無極男賜姓李以徳濟
　　部為峭落州赫伯部為彈汗州都呼部為無逄州
　　芳阿部為羽陵州圖勒彬部為日連州芮奚部為
　　徒河州卓津部為萬丹州富部為匹黎赤山二州
　　俱隸松漠府以舒和卓為刺史庫克死與奚叛行
　　軍總管阿實達樞賓執松漠都督鄂博庫獻于東
　　都庫克二孫曰奎瑪里彈汗州刺史歸順郡王曰
　　盡忠松漠都督敖曹曽孫曰萬榮歸誠州刺史時
　　營州都督趙文翽數侵侮其下盡忠等怨望與萬
　　榮共舉兵殺文翽㨿營州自號為無上汗推萬榮
　　為帥不二旬衆數萬攻崇州執擊討副使許欽寂
　　武后怒詔將軍曹仁師等二十八將擊之更號萬
　　榮曰萬斬盡忠曰盡滅戰西硤石黄獐谷王師敗
　　績進攻平州不克武后益發兵擊契丹萬榮夜襲
　　檀州清邊道副總管張九節拒戰萬榮敗走俄盡
　　忠死突厥摩多襲破其部萬榮收散兵復振别將
　　駱務整何阿小入兾州殺刺史陸寶積掠數千人
　　武后聞盡忠死詔夏官尚書王孝傑等率兵十七
　　萬討萬榮戰東硤石敗績孝傑死之萬榮進屠幽
　　州又詔御史大夫婁師徳等率兵二十萬擊之萬
　　榮乗鋭鼓行而南殘瀛州屬縣神兵總管楊立基
　　率奚兵掩擊大破萬榮執何阿小别將李楷固駱
　　務整降萬榮委軍走立基與奚四面合擊萬榮衆
　　潰東走張九節設三伏待之萬榮窮蹙與家奴輕
　　騎走潞河東憊甚卧林下奴斬其首以獻九節傳
　　東都契丹餘衆不能立遂附突厥開元二年盡忠
　　從父弟舍琿率部落歸唐
　　　　舍琿𤣥宗賜丹書鐵劵開元四年與奚長李
　　　　大酺偕來詔復置松漠府以舍琿為都督封
　　　　松漠郡王仍置静析軍以舍琿為經略大使
　　　　八部長皆為刺史五年以楊氏為永樂公主
　　　　下嫁舍琿六年卒
　　　　繅固舍琿之弟帝以繅古襲爵開元七年十
　　　　一月繅古與公主來朝衙官格圖肯勇悍得
　　　　衆心繅古欲除之事泄格圖肯攻之繅固奔
　　　　營州都督許欽澹及奚君李大酺攻格圖肯
　　　　不勝繅古大酺皆死
　　　　裕允繅古從父弟也格圖肯推以為主遣使
　　　　謝罪𤣥宗册立襲繅古位開元十年裕允入
　　　　朝以慕容氏為燕郡公主下嫁裕允卒
　　　　托允裕允之弟襲官爵開元十三年托允復
　　　　與格圖肯猜阻與公主來奔封遼陽王
　　　　實古托允之弟國人共立之開元十三年冬
　　　　朝于行在從封禪泰山改封廣化郡王以陳
　　　　氏為東光公主下嫁實古十八年為格圖肯
　　　　所弑以其衆降突厥東光公主走平盧
　　　　庫哩不知其世系格圖肯立之開元二十二
　　　　年六月幽州節度使張守珪大破格圖肯十
　　　　二月又破之斬庫哩及格圖肯等傳首東都
　　　　餘衆散走山谷
　　果珍本契丹部長為松漠府衙官斬格圖肯及庫
　　哩歸唐幽州節度使張守珪立之封北平郡王是
　　年格圖肯餘黨聶哷弑果珍屠其家一子琳沁走
　　安東拜左驍衛將軍自此契丹中衰達呼哩氏附
　　庸于奚王以通于唐朝貢嵗至至徳寶應間再至
　　大厯十二年貞元九年十年十一年三至元和中
　　七至太和開成間四至聶哷耶律儼盖遼太袓之
　　始祖也
　　李懐秀唐賜姓名契丹名達年札里本八部大帥
　　天寶四年降唐拜松漠都督安禄山表請討契丹
　　懐秀發兵十萬與禄山戰潢水南禄山大敗自是
　　與禄山兵連不解耶律儼紀云太祖四代祖努爾
　　蘇為徳哷勒部額爾竒木遣將珠勒格科里大敗
　　安禄山于潢水適當懐秀之世則懐秀固約尼氏
　　之首君為蘇爾威汗明矣
　　且羅以唐封恭仁王代松漠都督遂稱契丹王其
　　後寖大貞元四年犯北邊幽州以聞自禄山反河
　　北割㨿道隔不通世次不可悉考
　　　　契丹王齊蘇武宗㑹昌二年授雲麾將軍幽
　　　　州節度使是為伊蘭汗張仲武奏云契丹書
　　　　用囬鶻印乞賜聖造詔以奉國契丹為文
　　　　契丹王實哷是為巴拉汗咸通中再遣使來
　　　　貢獻部落寖強
　　　　契丹王欽徳實埒之族也是為哈陶津汗光
　　　　啟中鈔掠奚室韋諸部落皆役服之數與劉
　　　　仁恭相攻晩年政衰八部大人法常三嵗代
　　　　徳哷勒部耶律安巴堅建鼓旗自為一部不
　　　　受代自號為王盡有契丹國約尼氏遂亡
　　蕭罕嘉努言先世約尼汗温之後國祚中絶自額
　　爾奇木聶哷立蘇爾威汗大位始定今以唐史遼
　　史參考達呼哩氏絶于實古聶哷所立則懐秀也
　　其間唯庫哩果珍二世庫哩乃格圖肯所立果珍
　　以别部長為聶哷所殺唐史稱聶哷為格圖肯餘
　　黨則温汗者始為庫哩耶
　
　遼史卷六十三
欽定四庫全書
　遼史卷六十四
　　元中書右丞相總裁托克托等修
　表第二
　　皇子表
帝官天下王者家焉至於親九族敬五宗其揆一也三
代以上封建久長故吳魯燕蔡衞晉鄭太史遷既著世
家又列年表不厭其詳自漢以降封建實亡猶有其名
長世者登世家自絶者置列傳然王子侯猶可以年表
也班固以為文無實併諸侯削年而表世君子韙之自
魏以降不帝不世王侯身徙數封朝不謀夕於是列而
傳之功不足以垂法罪不足以著戒碌碌然抑又甚焉
今摘其功罪傑然者列諸傳叙親親之恩敬長之義而
無他可書者略表見之為皇子表



















　
　
　
　
　
　
　
　
　
　
　
　
　
　
　
　遼史卷六十四
　遼史卷六十四考證
元祖子楊珠第二子　按耶律安圖傳曽祖揚珠元
　祖之長子表作第二又安圖祖春博里為本部額爾
　竒木皇族表亦以春博里與和郭齊摩綽並列為揚
　珠之子此言二子不及春博里均與傳異又摩綽原
　文作末掇此處又訛求掇今併改
實魯字蘇蘭第三　按太祖紀贊蘇蘭為徳祖之弟此
　言徳祖第四蘇蘭第三與紀異
埓克即三父房之季父　按原本三訛二今据皇族表
　改
安圖賜號明王　按契丹志稱安圖為偉王兵衞志亦
　有偉王軍之名表失載
貝之子隆科隆先道隠　按宗室傳貝室五子長世宗
　次隆科次舒次隆先道隠表不載世宗及舒
雅斯哈㑹同元年封太平王　按太宗紀作二年
扎穆第三舊史皇族傳書在第一　按聖宗紀扎穆為
　景宗庶兄故舊史書為第一也又扎穆原文作長沒
　景宗紀作只沒聖宗紀作質睦係一人今併改
景宗子隆祐　按契丹國志通考俱作隆裕
重元子尼嚕古　按契丹國志重元作宗元尼嚕古作
　洪孝
聖宗六子興宗第一武格第四　按聖宗紀開泰二年
　皇子宗訓為大内特哩衮據事跡武格即宗訓表謂
　第四者也而五年興宗方生則武格為興宗庶兄明
　甚通考以興宗為聖宗第八子固未盡得實興宗特
　為嫡子之長非必第一也
聖宗子布古徳武格海古勒　按布古徳武格海古勒
　各有漢字名見聖宗本紀開泰七年宗簡右衛大將
　軍宗愿左驍衛大將軍宗偉右衛大將軍宏簡録以
　宗簡為布古徳宗愿為武格宗偉為海古勒未知所
　據又武格之為大内特哩衮紀稱宗訓是武格又名
　宗訓也
興宗三子　按興宗紀重熙十年皇子寶信努生以年
　次考之當為道宗之弟和囉噶之兄
和囉噶乾統三年為特哩衮　按道宗紀作六年
額嚕温保大元年耶律伊都與文妃密謀立之不果耶
　律薩巴復謀立之　按耶律伊都傳蕭奉先恐秦王
　不得立誣伊都謀立晉王事賜文妃死又天祚紀保
　大二年奉先又稱伊都引金人來欲立晉王遂賜晉
　王死耶律薩巴伏誅据傳則文妃固未嘗謀立其子
　
　
　
　
　
　
　
　遼史卷六十四考證
欽定四庫全書
　遼史卷六十五
　　元中書右丞相總裁托克托等修
　表第三
　　公主表
春秋之法王姬下嫁書于䇿以魯公同姓之國為之婚
主故爾古者婦諱不出門内言不出梱公主悉列于傳
非禮也然遼國專任外戚公主多見記傳間不得不表
見之禮男女異長不當與皇子同列别為公主附表






　
　
　
　
　
　
　
　
　
　
　
　
　
　
　
　遼史卷六十五
　遼史卷六十五考證
公主表睿智皇后生三女　按刻本舊作睿聖皇后考
　景宗后諡睿智謹據改
景宗四女長夀女下嫁宰相蕭巴雅爾延夀女下嫁蕭
　恒徳淑格下嫁盧俊改適蕭實訥　按聖宗統和元
　年二月以皇女長夀公主下嫁國舅宰相蕭巴桑子
　烏里十月以公主淑格下嫁國舅詳衮兆古七年四
　月國舅太師蕭達為子巴雅爾請尚皇女延夀公主
　許之今考之表三人所適之名各不同當有舛誤
　
　
　
　
　
　
　　遼史卷六十五考證
欽定四庫全書
　遼史卷六十六
　　元中書右丞相總裁托克托等修
　表第四
　　皇族表
遼太祖建國諸弟窺覦含容誘掖弗忍致辟古聖人猶
難之雖其度量恢廓然經國之慮逺矣終遼之世其出
於横帳五院六院之間者大憝固有元勲寔多不表見
之莫知源委作皇族表
　
　
　
　
　
　
　　　　　　　不知世次太子太傅唐古






　
　
　
　
　
　
　
　　　　　右系出興宗神聖孝章皇帝
　
　
　
　
　
　
　
　遼史卷六十六
　遼史卷六十六考證
皇族表第八世混同郡王額特埓　按續通考額特埓
　乃阿里之元孫列第七世與此互異
　
　
　
　
　
　
　
　
　
　
　
　
　遼史卷六十六考證
欽定四庫全書
　遼史卷六十七
　　元中書右丞相總裁托克托等修
　表第五
　　外戚表
漢外戚有新室之患晉宗室有八王之難遼史耶律蕭
氏十居八九宗室外戚勢分力敵相為唇齒以翰邦家
是或一道然以是而興亦以是而亡又其法之弊也契
丹外戚其先曰二舒敏氏曰巴哩曰伊蘇濟勒至遼太
祖娶舒嚕氏舒嚕本囘鶻諾蘇後大同元年太宗自汴
將還留外戚小漢為汴州節度使賜姓名曰蕭翰以從
華俗由是巴哩伊蘇濟勒舒嚕三族皆為蕭姓巴哩二
房曰大父少父伊蘇濟勒亦二房曰大翁小翁世宗以
舅氏塔喇噶為國舅别部三族世預北宰相之選自太
祖神冊二年命阿古齊始聖宗合巴哩伊蘇濟勒二國
舅帳為一與别部為二此遼外戚之始末也作外戚表



　
　
　
　
　
　
　
　
　
　
　
　
　
　
　
　
　
　遼史卷六十七
　遼史卷六十七考證
五世祖哈瑪爾　北府宰相達魯　按哈瑪爾為大父
　房最逺祖距達魯五世中間不可考原本列入第一
　世而以達魯為第二世實非父子也見達魯傳
北院樞密使惠　西北招討使慈氏努　按蕭惠傳惠
　二子一為慈氏努其一為兀古匿終北府宰相表于
　慈氏努之次並未列入轉於下二格之旁列乙古蒲
　匿二名疑即兀古匿之訛然紀傳無可旁證今存其
　舊仍譯改為伊庫布尼二名以符體例
使相薩瑪　蘭陵郡王徳勒岱　茂薩　薩瑪原本作
　撒磨按徳勒岱傳又作撒鉢茂薩原本作磨撒按本
　傳又作麽撒今畫一改訂
宰相塔喇　按蕭迪里傳迪里為塔喇四世孫表未列
　入而轉列和克及巴拉名按和克為迪里族子乃塔
　喇之五世孫巴拉為迪里弟乃和克之父行又不應
　與和克平列舛訛叠出今附考以識其訛
南院樞密使朴　按蕭朴子多喇官國舅部詳衮見朴
　傳表未列入殊畧
　
　
　
　
　
　
　
　
　
　
　
　
　
　遼史卷六十七考證
欽定四庫全書
　遼史卷六十八
　　元中書右丞相總裁托克托等修
　表第六
　　遊幸表
朔漠以畜牧射獵為業猶漢人之劭農生生之資於是
乎出自遼有國建立五京置南北院控制諸夏而遊田
之習尚因其舊太祖經營四方有所不睱穆宗天祚之
世史不勝書今援司馬遷别書封禪例列于表觀者固
足以鑒云作遊幸表
























　
　
　
　
　
　
　
　
　
　
　
　
　
　
　
　遼史卷六十八
　遼史卷六十八考證
開泰八年幸秦晉長公主第作藏鬮宴　按禮志載藏
　鬮儀明書太康十年始制此儀是創於道宗時也此
　又似聖宗時已有此儀矣考之二宗本紀中均無明
　文未知表與志所載孰是
　
　
　
　
　
　
　
　
　
　
　遼史卷六十八考證
欽定四庫全書
　遼史卷六十九
　　元中書右丞相總裁托克托等修
　表第七
　　部族表
司馬遷作史記叙四裔於篇末秦漢以降各有其國彼
疆此界道里云邈不能混一寰宇周知種落鄰國聘貢
往來焉能歴覽或口傳意記模冩梗槩耳遼接五代漢
地逺近載諸簡冊可考西北沙漠之地樹藝五穀衣服
車馬禮文制度以及土產品物得其粗而失其精部落
之名姓氏之號得其音而未得其字歴代踵訛艱於考
索遼氏與諸部相通往來朝貢及西遼所至之地見於
紀傳亦豈少也哉其事則書於紀部族則列於表云




























　
　
　
　
　
　
　
　
　
　
　
　
天祚播越耶律達實立燕晉國王淳淳死與蕭妃奔天
徳軍上誅妃責達實達實率衆西去自立為帝所歴諸
部附見於後
　
　
　
　
　
　
　
　
　
　
　
　
　
　
　
　遼史卷六十九
　遼史卷六十九考證
㑹同四年正月伊實丕勒圖吉三部上党項俘獲　按
　本紀以伊實丕勒圖吉三部鰥寡不能自存者官為
　之配表與紀互異疑因是月有納喇威二部上党項
　俘之事而表遂牽連誤書也
統和四年正月　按原本此月有姪里姑部送輜重行
　宫之文考聖宗本紀是年六月以伊勒希巴珠勒呼
　部送輜重行宫珠勒呼原本作姪里姑乃人名也作
　史者誤解部送部字遂載入部族表中又誤以六月
　為五月舛謬實甚今刪此條而識其故于此
壽隆三年正月　原本此月書烏爾固部節度使耶律
　陳嘉努討有功　按道宗本紀此月以陳嘉努有功
　加尚書右僕射原文所書討有功之語既未明晰况
　陳嘉努雖為烏爾固部節度使究非烏爾固部之事
　與部旋無涉仍之則體例殊為不符謹删
　遼史卷六十九考證
欽定四庫全書
　遼史卷七十
　　元中書右丞相總裁托克托等修
　表第八
　　屬國表
周有天下不期而㑹者八百餘國遼居松漠最為彊盛
天命有歸建國改元號令法度皆遵漢制命將出師臣
服諸國人民皆入版籍貢賦悉輸内帑東西朔南何啻
萬里視古起百里國而致太平之業者亦幾矣故有遼
之盛不可不著作屬國表









































　
　
　
　
　
　
　
　
　
　
　
　
　
　
　
　遼史卷七十
欽定四庫全書
　遼史卷七十一
　　元中書右丞相總裁托克托等修
　列傳第一
　　后妃
　　　肅祖昭烈皇后蕭氏
　　　懿祖莊敬皇后蕭氏
　　　𤣥祖簡獻皇后蕭氏
　　　徳祖宣簡皇后蕭氏
　　　太祖淳欽皇后舒嚕氏
　　　太宗靖安皇后蕭氏
　　　世宗懐節皇后蕭氏
　　　世宗妃甄氏
　　　穆宗皇后蕭氏
　　　景宗睿知皇后蕭氏
　　　聖宗仁徳皇后蕭氏
　　　聖宗欽哀皇后蕭氏
　　　興宗仁懿皇后蕭氏
　　　興宗貴妃蕭氏
　　　道宗宣懿皇后蕭氏
　　　道宗恵妃蕭氏
　　　天祚皇后蕭氏
　　　天祚徳妃蕭氏
　　　天祚文妃蕭氏
　　　天祚元妃蕭氏
書始嬪虞詩興闗雎國史記載往往自家而國以立天
下之本然尊卑之分不可易也司馬遷列吕后于紀班
固因之而傳元后於外戚之後范煜登后妃于帝紀天
子紀年以叙事謂之紀后曷為而紀之自晉史列諸后
以首傳隋唐以來莫之能易也遼因突厥稱皇后曰哈
屯國語謂之多爾吉尊稱曰納額黙蓋以配后土而母
之云太祖稱帝尊祖母曰太皇太后母曰皇太后嬪曰
皇后等以徽稱加以美號質於隋唐文於故俗后族唯
伊蘇巴哩氏而世任其國事太祖慕漢高皇帝故耶律
儼稱劉氏以伊蘇巴哩比蕭相國遂為蕭氏耶律儼陳
大任遼史后妃傳大同小異酌取其當著于篇
肅祖昭烈皇后蕭氏小字卓沁歸肅祖生四子見皇子
表乾統三年追尊昭烈皇后
懿祖莊敬皇后蕭氏小字伊勒希肅祖嘗過其家曰同
姓可結交異姓可結婚知為蕭氏為懿祖聘焉生男女
七人乾統三年追尊莊敬皇后
𤣥祖簡獻皇后蕭氏小字鄂爾多𤣥祖為朗徳所害后
嫠居恐不免命四子依鄰家耶律塔雅克乃獲安太祖
生后以骨相異常懼有隂圖害者鞠之别帳重熙二十
一年追尊簡獻皇后
徳祖宣簡皇后蕭氏小字伊木沁約尼氏宰相塔拉之
女男女六人太祖長子也天顯八年十一月崩祔徳陵重熙
二十一年追尊宣簡皇后
太祖淳欽皇后舒嚕氏諱平小字鄂爾多其先回鶻人
諾蘇生諤尼沙哩勒諤尼沙哩勒生舒舒梅楞舒舒梅
楞生巴噶穆爾巴噶穆爾娶伊勒都齊王女生后于契
丹右大部巴噶穆爾名淵仕約尼氏為額珍尼郭齊喀
后凝斷有雄畧嘗至遼土二河之㑹有女子乗青牛車
倉卒避路忽不見未幾童謠曰青牛嫗曽避路葢諺謂
地祇為青牛嫗云太祖即位羣臣上尊號曰地皇后神
冊元年大冊加號應天大明地皇后行兵御衆后嘗與
謀太祖渡磧襲党項黄頭臭泊二室韋后勒兵以待奮
擊大破之時晉王李存朂欲結援以叔母事后幽州劉
守光遣韓延徽求援不拜太祖怒留之使牧馬后曰守
節不屈賢者也宜禮用之太祖乃召延徽與語大悦以
為謀主吳主李昪獻猛火油以水沃之愈熾太祖選三
萬騎以攻幽州后曰豈有試讐而攻人國者指帳前樹
曰無皮可以生乎太祖曰不可后曰幽州之有土有民
亦由是耳吾以三千騎掠其四野不過數年困而歸我
矣何必為此萬一不勝為中國笑吾部落不亦解體乎
其平渤海后與有謀太祖崩后稱制攝軍國事及葬欲
以身殉親戚百官力諫因㫁右腕納于柩太宗即位尊
為皇太后㑹同初上尊號曰廣徳至仁昭烈崇簡應天
太后初太祖嘗謂太宗必興我家后欲令皇太子貝避
之太祖冊貝為東丹王太祖崩太宗立東丹王避之唐
太后嘗屬意於少子魯呼太宗崩世宗即位于鎮陽太
后怒遣魯呼以兵逆擊魯呼敗太后親率師遇于潢河
之横渡頼耶律烏哲諫罷兵遷太后于祖州應厯三年
崩年七十五祔祖陵諡曰貞烈重熙二年一年更今諡
太宗靖安皇后蕭氏小字温淳欽皇后弟舒嚕之女帝
為大元帥納為妃生穆宗及即位立為皇后性聰慧潔
素尤被寵顧雖軍旅田獵必與天顯十年崩諡彰徳葬
奉陵重熙二十一年更今諡
世宗懐節皇后蕭氏小字蘇克濟淳欽皇后弟阿古齊
女帝為永康王納之生景宗天祿四年立為皇后明年
秋生孟古公主在蓐察克作亂殺太后及帝后乗步輦
直詣察克請畢收殮明日遇害諡曰孝烈皇后重熙二
十一年更今諡
世宗妃甄氏後唐宫人有姿色帝從太宗南征得之寵
遇甚厚生寧王扎穆及即位立為皇后嚴明端重風神
閑雅内治有法莫干以私劉知逺郭威稱帝世宗承强
盛之資奄奄嵗時后與參帷幄密贊大謀不果用察克
作亂遇害景宗立葬二后于醫巫閭山建廟陵寢側
穆宗皇后蕭氏父知璠内供奉翰林承㫖后生有雲氣
馥郁久之幼有儀則帝居藩納為妃及正位中宫性柔
婉不能規正無子
景宗睿知皇后蕭氏諱綽小字燕燕北府宰相思温女
早慧思温嘗觀諸女掃地惟后潔除喜曰此女必能成
家帝即位選為貴妃尋冊為皇后生聖宗景宗崩尊為
皇太后攝國政后泣曰母寡子弱族屬雄强邊防未靖
奈何耶律色珍韓徳讓進曰信任臣等何慮之有於是
后與色珍徳讓參決大政委裕悦休格以南邊事統和
元年上尊號曰承天皇太后二十四年加上尊號曰睿
徳神畧應運啓化承天皇太后二十七年崩諡曰聖神
宣獻皇后重熙二十一年更今諡后明達治道聞善必
從故羣臣咸竭其忠習知軍政澶淵之役親御戎車指
麾三軍賞罰信明將士用命聖宗稱遼盛主后教訓為
多
聖宗仁徳皇后蕭氏小字菩薩格睿智皇后弟烏延之
女年十二美而才選入掖庭統和十九年冊為齊天皇
后嘗以草莛為殿式密付有司令造清風天祥八方三
殿既成益寵異所乗車置龍首鴟尾飾以黄金又造九
龍輅諸子車以白金為浮圖各有巧思夏秋從行山谷
間花木如繡車服相錯望若神仙生皇子二皆早卒開
泰五年宫人訥木錦生興宗后養為子帝大漸訥木錦
詈后曰老物寵亦有既耶左右扶后出帝崩訥木錦自
立為皇太后是為欽哀皇后䕶衛馮嘉努吉遜等希㫖
誣告北府宰相蕭珠卜國舅蕭必塔謀逆詔命鞫治連
及后興宗聞之曰皇后侍先帝四十年撫育𦕈躬當為
太后今不果反罪之可乎欽哀曰此人若在恐為後患
帝曰皇后無子而老雖在無能為也欽哀不從遷后于
上京車駕春蒐欽哀慮帝懐鞠育恩馳遣人加害使至
后曰我實無辜天下共知卿待我浴而後就死可乎使
者退比反后已崩年五十是日若有見后于木葉山隂
者乗青葢車衛從甚嚴追尊仁徳皇后與欽哀竝祔慶
陵
聖宗欽哀皇后蕭氏小字訥木錦淳欽皇后弟阿古齊
五世孫黝面狠視母嘗夢金柱擎天諸子不能上后後
至與僕從皆陞異之久之入宫嘗拂承天太后榻獲金
雞吞之膚色光澤勝常太后驚異曰是必有竒子已而
生興宗仁徳皇后無子取而養之如已出后以興宗侍
仁徳皇后謹不悦聖宗崩令馮嘉努等誣仁徳皇后與
蕭珠卜蕭必塔等謀亂從上京害之自立為皇太后攝
政以生辰為應聖節重熙元年尊為仁慈聖善欽孝廣
徳安靜貞純寛厚崇覺儀天皇太后三年后隂召諸弟
議欲立少子重元重元以所謀白帝帝收太后符璽遷
于慶州七括宫八年秋帝悔之親馭奉迎侍養益孝謹
后常不懌帝崩殊無戚容見崇聖皇后悲泣如禮謂曰
汝年尚幼何哀痛如是清寧初尊為太皇太后崩諡曰
欽哀皇后后初攝政追封曽祖為蘭陵郡王父為齊國
王諸弟皆王之雖漢五侯無以過
興宗仁懿皇后蕭氏小字托哩欽哀皇后弟孝穆之長
女性寛容姿貎端麗帝即位入宫生道宗重熙四年立
為皇后二十三年號貞懿慈和文恵孝敬廣愛崇聖皇
后道宗即位尊為皇太后清寧二年上尊號曰慈懿仁
和文恵孝敬廣愛宗天皇太后九年秋敦睦宫使耶律
良以重元與其子尼嚕古反狀密告太后乃言于帝帝
疑之太后曰此社稷大事宜早為計帝始戒嚴及戰太
后親督衛士破逆黨太康二年崩諡仁懿皇后仁慈淑
謹中外感徳凡正旦生辰諸國貢幣悉賜貧瘠嘗夢重
元曰臣骨在太子山北不勝寒栗寤即命屋之慈憫類
此
興宗貴妃蕭氏小字繖察駙馬都尉匹勒之女選入東
宫帝即位立為皇后重熙初以罪降貴妃
道宗宣懿皇后蕭氏小字觀音欽哀皇后弟樞密使恵
之女姿容冠絶工詩善談論自制歌詞尤善琵琶重熙
中帝王燕趙納為妃清寧初立為懿徳皇后皇太叔重
元妻以艶冶自矜后見之戒曰為貴家婦何必如此后生
太子濬有專房寵好音樂伶官趙惟一得侍左右太
康初宫婢單登教坊朱頂鶴誣后與惟一私樞密使耶
律伊遜以聞詔伊遜與張孝傑劾狀因而實之族誅惟
一賜后自盡歸其屍於家乾統初追諡宣懿皇后合葬
慶陵
道宗恵妃蕭氏小字塔斯駙馬都尉錫黙之妹太康二
年伊遜譽之選入掖庭立為皇后居數嵗未見皇嗣后
姝額特埒先嫁伊遜子蘇頁后以宜子言于帝離婚納
之宫中及皇孫延禧封梁王降為恵妃徙乾陵額特埒
還其家頃之其母燕國夫人厭魅梁王伏誅貶妃為庶
人幽于宜州諸弟没入興聖宫天慶六年召還封太皇
太妃後二年奔黒頂山卒葬太子山
天祚皇后蕭氏小字多囉羅宰相繼先五世孫大安三
年入宫明年封燕國王妃乾統初冊為皇后性閑淑有
儀則兄弟奉先保先等縁后寵柄任女直兵至從天祚
西狩以疾崩
天祚徳妃蕭氏小字實古北府宰相常格之女夀隆二
年入宫封燕國妃生子達魯乾統三年改徳妃以柴冊
禮封達魯為燕國王加妃號贊翼王薨以哀戚卒
天祚文妃蕭氏小字色色國舅大父房之女乾統初帝
幸耶律塔喀第見而悦之匿宫中數月皇太叔和囉噶
勸帝以禮選納三年冬立為文妃生蜀國公主晉王額
嚕温尤被寵幸以柴冊加號承翼善歌詩女直既强日
見侵廹帝畋遊不恤忠臣多被疎斥妃作歌諷諫其詞
曰勿嗟塞上兮暗紅塵勿傷多難兮畏强隣不如塞姦
邪之路兮選取賢臣直須卧薪嘗膽兮激壯士之捐身
可以朝清漠北兮夕枕燕雲又歌曰丞相來朝兮劍佩
鳴千官側目兮寂無聲養成外患兮嗟何及禍盡忠臣
兮罰不明親戚竝居兮藩屏位私門潛畜兮爪牙兵可
憐往代兮秦天子猶向宫中兮望太平天祚見而銜之
播遷以來郡縣所失幾半上頗有倦勤之意諸皇子額
嚕温最賢素有人望元妃兄蕭奉先深忌之誣南軍都
統伊都謀立晉王以妃與聞賜死
天祚元妃蕭氏小字貴格皇后之妹年十七冊為元妃
性沉靜嘗書寢近侍盜貂裀妃覺而不言宫掖稱其寛
厚從天祚西狩以疾薨
論曰遼以鞍馬為家后妃往往長於射御軍旅田獵未
嘗不從如應天之奮擊室韋承天之御戎澶淵仁懿之
親破重元古所未有亦其俗也靖安無毁無譽齊天巧
思乃奢侈之漸宣懿度曲知音豈致誣衊之階乎文妃
能歌詩諷諫而謂謀私其子非矣若簡憲之艱危保孤
懐節之從容就義雖烈丈夫何以過之欽哀狠桀賊殺
嫡后而興宗不能防閑其母惜哉
　
　
　
　
　
　
　
　
　
　
　
　遼史卷七十一
　遼史卷七十一考證　后妃傳
徳祖宣簡皇后蕭氏天顯八年崩　按本紀太祖立尊
　母蕭氏為皇太后太宗立尊皇太后為太皇太后天
　顯八年十一月辛丑太皇太后崩遣使告哀於唐及
　人皇王貝原本作十一年崩係誤今據改
世宗懐節皇后蕭氏天祿四年立為皇后明年秋察克
　作亂弑太后及帝　按本紀世宗在位五年皇后蕭
　氏於天祿四年冊立世宗遇弑在天祿五年原本作
　天祿末下接明年文義未明今據改
八年秋帝悔之　八年原本作六年據興宗本紀改
天祚元妃蕭氏小字貴格皇后之妹　皇后之妹原本
　作燕國妃之妹按天祚元妃乃天祚皇后之妹考天
　祚皇后傳云大安四年封燕國王妃又天祚徳妃傳
　云夀隆二年封燕國妃此但書燕國妃之妹殊未明
　晰今據改
　遼史卷七十一考證
欽定四庫全書
　遼史卷七十二
　　元中書右丞相總裁托克托等修
　列傳第二
　　宗室
　　　義宗(貝/)　(子平王隆先/)　(晉王道隱/)
　　　章肅皇帝(魯呼/)　　　　(子宋王喜隱/)
　　　順宗(濬/)　　　　　　　晉王額嚕温
義宗名貝小字托雲太祖長子母淳欽皇后舒嚕氏㓜
聰敏好學外寛内摯神冊元年春立為皇太子時太祖
問侍臣曰受命之君當事天敬神有大功德者朕祀之
何先皆以佛對太祖曰佛非中國教貝曰孔子大聖萬
世所尊宜先太祖大悅卽建孔子廟詔皇太子春秋釋
奠從征烏爾古党項為先鋒都統及經畧燕地太祖西
征留貝守京師因陳取渤海計天顯元年從征渤海拔
扶餘城上欲括戸口貝諫曰今始得地而料民民必不
安若乘破竹之勢徑造輝罕城克之必矣太祖從之貝
與大元帥德光為前鋒夜圍輝罕城大諲譔窮蹙請降
尋復叛太祖破之改其國曰東丹名其城曰天福以貝
為人皇王主之仍賜天子冠服建元甘露稱制置左右
大次四相及百官一用漢法歲貢布十五萬端馬千匹
上諭曰此地瀕海非可久居留汝撫治以見朕愛民之
心駕將還貝作歌以獻陛辭太祖曰得汝治東土吾復
何憂貝號泣而出遂如儀坤州未幾諸部多叛大元帥
討平之太祖訃至貝卽日奔赴山陵貝知皇太后意欲
立德光乃謂公卿曰大元帥功德及人神中外攸屬宜
主社稷乃與羣臣請於太后而讓位焉於是大元帥卽
皇帝位是為太宗太宗旣立見疑以東平為南京徙貝
居之盡遷其民又置衞士陰伺動靜貝旣歸國命王繼
遠撰建南京碑起書樓于西宫作樂田園詩唐明宗聞
之遣人跨海持書密召貝貝因畋海上使再至貝謂左
右曰我以天下讓主上今反見疑不如適他國以成吳
太伯之名立木海上刻詩曰小山壓大山大山全無力
羞見故鄉人從此投外國攜髙美人載書浮海而去唐
以天子儀衞迎貝貝坐船殿衆官陪列上壽至汴見明
宗明宗以莊宗后夏氏妻之賜姓東丹名之曰慕華改
瑞州為懷化軍拜懷化軍節度使瑞愼等州觀察使復
賜姓李名贊華移鎭滑州遥領䖍州節度使貝雖在異
國常思其親問安之使不絶後明宗養子從珂弑其君
自立貝密報太宗曰從珂弑君盍討之及太宗立石敬
瑭為晉主加兵于洛從珂欲自焚召貝與俱貝不從遣
壯士李彦紳害之時年三十八有一僧為收瘞之敬瑭
入洛喪服臨哭以王禮權厝後太宗改葬于醫巫閭山
諡曰文武元皇王世宗卽位諡讓國皇帝陵曰顯陵統
和中更諡文獻重熈二十年增諡文獻欽義皇帝廟號
義宗及諡二后曰端順曰柔貞貝初市書至萬卷藏于
醫巫閭絶頂之望海堂通陰陽知音律精醫藥砭焫之
術工遼漢文章嘗譯陰符經善畫本國人物如射獵雪
騎千鹿圖皆入宋秘府然性頗刻急好殺婢妾微過常
加刲灼夏氏懼而求削髮為尼五子長世宗次隆科稍
隆先道隱
平王隆先字團隱母大氏景宗卽位始封平王未幾兼
政事令留守東京薄賦稅省刑獄恤鰥寡數薦賢能之
士後與統軍耶律舒嚕同討髙麗有功還薨葬醫巫閭
山之道隱谷平王為人聰明博學能詩有閬苑集行于
世保寧之季其子辰格與渤海官屬謀殺其父舉兵作
亂上命轘裂子市
晉王道隱字留隱母髙氏道隱生于唐人皇王遭李從
珂之害時年尚㓜洛陽僧匿而養之因名道隱太宗滅
唐還京詔賜外羅山地居焉性沉靜有文武才時人稱
之景宗卽位封蜀王為上京留守乾亨元年遷守南京
號令嚴肅民獲安業居數年徙封荆王統和初病薨追
封晉王
論曰自古新造之國一傳而太子讓豈易得哉遼之義
宗可謂盛矣然讓而見疑豈不兆於建元稱制之際乎
斯則一時君臣昧於禮制之過也束書浮海寄跡他國
思親不忘問安不絶其心甚有足諒者焉觀其始慕泰
伯之賢而為遠適之謀終疾陳恒之惡而有請討之舉
志趣之卓蓋已見於早歲先祀孔子之言歟善不令終
天道難詰得非性刻嗜殺之所致也雖然終遼之代賢
聖繼統皆其子孫至德之報昭然在兹矣
章肅皇帝小字魯呼一名鴻觀字奚隱太祖第三子母
淳欽皇后舒嚕氏勇悍多力而性殘酷小怒輒黥人面
或投水火中太祖嘗觀諸子寢魯呼縮項臥内曰是必
在諸子下又嘗大寒命三子採薪太宗不擇而取最先
至人皇王取其乾者束而歸後至魯呼取少而棄多旣
至袖手而立太祖曰長巧而次成少不及矣而母篤愛
魯呼天顯五年遣狥地代北攻寰州多俘而還遂立為
皇太弟兼天下兵馬大元帥太宗親征常留守京師世
宗卽位鎭陽太后怒遣魯呼將兵擊之至泰德泉爲安
圖瑠格所敗太后與世宗隔潢河而陣各言舉兵意耶
律烏哲入諫太后曰主上已立宜許之時魯呼在側作
色曰我在烏雲安得立烏哲曰奈公酷暴失人心何太
后顧魯呼曰昔我與太祖愛汝異於諸子諺云偏憐之
子不保業難得之婦不主家我非不欲立汝汝自不能
矣及會議世宗使解劒而言和約旣定趨上京會有告
魯呼與太后謀廢立者徙魯呼祖州禁其出入穆宗時
其子喜隱謀反辭逮魯呼囚之死獄中年五十葬玉峯
山西谷統和中追諡欽順皇帝重熈二十一年更諡章
肅后曰和敬二子宋王喜隱衞王完
喜隱字完德雄偉善騎射封趙王應厯中謀反事覺上
臨問有狀以親釋之未幾復反下獄景宗卽位聞有赦
自去其械而朝上怒曰汝罪人何得擅離禁所詔誅守
者復寘于獄及改元保寧乃宥之妻以皇后之姊復爵
王宋喜隱輕僄無恒小得志卽驕上嘗召不時至怒而
鞭之由是憤怨謀亂貶而復召適見上與劉繼元書辭
意卑遜諫曰本朝於漢為祖書㫖如此恐虧國體帝尋
改之授西南面招討使命之河東索吐蕃戸稍見進用
復誘羣小謀叛上命械其手足築圜土囚祖州宋降卒
二百餘人欲刼立喜隱以城堅不得入立其子留禮壽
上京留守楚實勒擒之留禮壽伏誅賜喜隱死
論曰魯呼殘酷驕盈太祖知其不才而不能教太后不
知其惡而溺愛之初以烏哲之言定立世宗而復謀廢
立子孫繼以逆誅并及其身可哀也已夫自太祖之世
埒克安圖首倡禍亂太祖旣不之誅又復用之固為有
君人之量然惟太祖之才足以駕馭庶乎其可也魯呼
而下宗王反側無代無之遼之内難與國始終厥後嗣
君雖嚴法以繩之卒不可止烏虖創業垂統之主所以
貽厥孫謀者可不審歟
順宗名濬小字伊囉斡道宗長子母宣懿皇后蕭氏㓜
而能言好學知書道宗嘗曰此子聰慧殆天授歟六歲
封梁王明年從上獵矢連發三中上顧左右曰朕祖宗
以來騎射絶人威震天下是兒雖㓜不墜其風後遇十
鹿射獲其九帝喜設宴八歲立為皇太子太康元年兼
領北南樞密院事及母后被害太子有憂色耶律伊遜
為北院樞密使常不自安會護衞蕭和克謀害伊遜事
覺下獄副㸃檢蕭錫沙謂伊遜曰臣民心屬太子公非
閥閱一日若立吾輩措身何地廼與同知北院宣徽事
蕭嗒喇台謀搆陷太子陰令護尉太保耶律扎拉誣告
都宫使耶律薩喇知院耶律蘇色䕶衞蕭和克謀廢立
詔案無迹不治伊遜復令牌印郎君蕭額圖琿等言扎
拉前告非妄臣實與謀欲殺耶律伊遜等然後立太子
臣若不言恐事發連坐帝信之幽太子于别室以耶律
雅克鞫案太子具陳枉狀曰吾為儲副尚何所求公當
為我辨之雅克乃伊遜之黨易其言為欵伏上大怒廢
太子為庶人將出曰我何罪至是錫沙叱登車遣衞士
闔其扉徙于上京囚圜堵中伊遜尋遣達嚕噶薩巴往
害之太子年方二十上京留守蕭塔坦紿以疾薨聞上
哀之命有司葬龍門山欲召其妃伊遜陰遣人并殺之
後知其寃悔恨無及諡曰昭懷太子以天子禮改葬玉
峯山乾統初追尊大孝順聖皇帝廟號順宗妃蕭氏貞
順皇后一子延禧卽天祚皇帝
論曰道宗知太子之賢而不能辨伊遜之詐竟絶父子
之親為萬世惜伊遜知為一身之計不知有君臣之義
豈復知有太子乎姦邪之臣亂人家國如此可不戒哉
可不戒哉
晉王小字額嚕温天祚皇帝長子母曰文妃蕭氏甫髫
齓馳馬善射出為大丞相耶律隆運後封晉王性樂道
人善而矜人不能時宫中見讀書者輒斥額嚕温嘗入
寢殿見實達爾察喇閲書因取觀㑹諸王至陰袖而歸
之曰勿令他人見也時號稱長者及長積有人望内外
歸心保大元年南軍都統耶律伊都與其母文妃密謀
立之事覺伊都降金文妃伏誅額嚕温實不與謀免二
年耶律薩巴等復謀立不克上知額嚕温得人心不忍
加誅令縊殺之或勸之亡額嚕温曰安忍為蕞爾之軀
而失臣子之大節就死聞者傷之
論曰天祚不君臣下謀立其子適以殺之額嚕温重君
父之命不亡而死申生其恭矣乎
　
　
　
　
　
　
　
　
　
　
　
　遼史卷七十二
　遼史卷七十二考證　宗室傳
義宗傳小字托雲　原本作圖欲五代歐史作突欲皆
　係音近之訛今併改
善畫本國人物如射獵雪騎千鹿圖　原本射字下衍
　騎字今刪
五子長世宗次羅和稍隆先道隱　按羅和入逆臣傳
　見卷一百十二目錄失載稍封吳王見景宗本紀而
　無傳原本稱各有傳係誤今刪
順宗傳伊遜陰遣人殺之後知其寃　原本後知其寃
　句上衍州字今刪
　
　
　
　
　
　遼史卷七十二考證
欽定四庫全書
　遼史卷七十三
　　元中書右丞相總裁托克托等修
　列傳第三
　　耶律赫嚕　　　　蕭達魯(阿古齊/)
　　耶律實訥齊(隆科/)　(佛徳/)
　　耶律托雲　　　　耶律哈里
耶律赫嚕字琨一字洪隱徳哷勒部人祖實黙克簡憲
皇帝兄父烏蘇約尼時為本部額爾竒木赫嚕其長子
也性質厚髫鬌與太祖遊從父實嚕竒之曰興我家者
必二兒也太祖既長相與易裘馬為好然赫嚕事太祖
彌謹㑹華格弑其父實嚕太祖顧赫嚕曰華格弑父料
我不能容將反噬我今彼歸罪特依順為解我姑與之
是賊吾不忘也自是赫嚕常佩刀從太祖以備不虞居
乆之赫嚕父烏蘇病召赫嚕曰安巴堅神畧天授汝率
諸弟赤心事之已而太祖來問疾烏蘇執其手曰爾命
世奇才吾兒赫嚕者他日可委以事吾已諭之矣旣而
以諸子屬之太祖為塔瑪轄實哷參預部族事赫嚕領
數騎召小黄室韋來附太祖素有大志而知赫嚕賢軍
國事非赫嚕議不行㑹討裕爾庫與烏爾古部赫嚕為
前鋒戰有功及太祖為徳哷勒部額爾竒木討奚部其
長珠爾偪險而壘攻莫能下命赫嚕持一笴往諭之既
入為奚所執廼說奚曰契丹與奚實一國也我額爾竒
木豈有輘轢之心哉漢人殺我祖奚首額爾竒木怨刺
骨日夜思報顧力單弱使我求援於奚傳矢以示信耳
額爾竒木受命於天撫下以徳故能有此衆也今奚殺
我違天背徳不祥莫大焉且兵連禍結當自此始豈爾
國之利乎珠爾感其言乃降太祖為裕恱秉國政欲命
赫嚕為徳哷勒部額爾竒木辭曰賊在君側未敢逺去
太祖討黒車子室韋幽州劉仁恭遣趙覇率衆來救赫
嚕伏兵桃山俟覇衆過半而要之與太祖合擊斬獲甚
衆遂降室韋太祖㑹李克用于雲州時赫嚕侍克用顧
而壯之曰偉男子為誰太祖曰吾族赫嚕也㑹約尼哈
陶津汗歿羣臣奉遺命請立太祖太祖辭曰昔吾祖額
爾竒木聶哷嘗以不當立而辭今若等復為是言何歟
赫嚕進曰曩吾祖之辭遺命弗及符瑞未見第為國人
所推戴耳今先君言猶在耳天人所與若合符契天不
可逆人不可拂而君命不可違也太祖曰遺命固然汝
焉知天道赫嚕曰聞裕恱之生也神光屬天異香盈幄
夢受神誨龍錫金佩天道無私必應有徳我國削弱齮
齕於隣部日乆以故天生聖人以興起之汗知天意故
有是命且約尼九營棊布非無可立者小大臣民屬心
裕恱天也昔者裕恱伯父實嚕嘗曰吾猶蛇兒猶龍也
天時人事㡬不可失太祖猶未許是夜獨召赫嚕責曰
衆以遺命廹我汝不明吾心而亦俛隨耶赫嚕曰昔額
爾竒木聶哷雖推戴者衆辭之而立蘇爾威為汗相傳
十餘世君臣之分亂紀綱之統隳委質他國若綴斿然
羽檄蠭午民疲奔命興王之運實在今日應天順人以
答顧命不可失也太祖乃許明日即皇帝位命赫嚕總
軍國事時制度未講國用未充扈從未備而諸弟埒克
等往往覬非望太祖宫行營始置腹心部選諸部豪徤
二千餘充之以赫嚕及蕭達嚕總焉已而諸弟亂作太
祖命赫嚕總軍事討平之以功為徳哷勒部額爾竒木
時民更兵焚剽日以抏敝赫嚕撫輯有方畜牧盛滋民
用冨庶乃討烏爾古部破之自是震懾不復叛廼請制
朝儀建元率百官上尊號太祖既備禮受冊拜赫嚕為
阿勒坦裕恱阿勒坦言貴重如金也後太祖伐西南諸
夷數為前鋒神冊二年從逼幽州與唐節度使周徳威
拒戰汗州西敗徳威軍遂圍幽州未下太祖以時暑班
師留赫嚕與盧國用守之俄而救兵繼至赫嚕等以軍
少無援退三年七月皇都既成燕羣臣以落之赫嚕是
月得疾薨年四十七旣葬賜名其阡諳達山曰裕恱峪
詔立石紀功清寧間命立祠上京初赫嚕病革太祖臨
視問所欲言赫嚕曰陛下聖徳寛仁羣生咸遂帝業隆
興臣䝉寵遇雖瞑目無憾惟析徳哷勒部議未决願亟
行之及薨太祖流涕曰斯人若登三五載吾謀蔑不濟
矣後太祖二十一功臣各有所儗以赫嚕為心云子塔
喇薩喇俱不仕
論曰赫嚕以肺腑之親任帷幄之寄言如蓍龜謀成戰
勝可謂算無遺䇿矣其君臣相得之誠庶呉漢之於光
武歟夫信其所可信智也太祖有焉故曰惟聖知聖惟
賢知賢斯近之矣
蕭達魯字達年其母為徳祖女弟而淳欽皇后又其女
兄也五世祖曰瑚穆哩約尼氏時嘗使唐唐留之幽州
一夕折關遁歸國由是世為决獄官達魯性寛厚膂力
絶人習軍旅事太祖潛藩日待左右凡征討必與行陣
既即位達魯與弟阿古齊耶律實嚕耶律赫嚕皆總宿
衛拜達魯北府宰相世其官太祖征奚及討劉守光達
魯畧地海濱殺獲甚衆頃之埒克等作亂潰而北走達
魯率輕騎追之兼晝夜行至榆河敗其黨獲埒克以獻
太祖嘉之錫賚甚渥後討西南夷功居諸將先神冊三
年十二月卒達魯有膽畧聞敵所在即馳赴親冒矢石
前後戰未嘗少衂必勝乃止以故在太祖功臣列喻以
手云弟阿古齊
阿古齊字薩巴少卓越自放不羈長驍勇善射臨敵敢
前每射甲楯輒洞貫太祖為裕恱時以材勇充任使既
即位與達魯總腹心部埒克之亂也淳欽皇后軍黒山
阻險自固太祖方經畧奚地命阿古齊統百騎往衛之
逆黨特爾特耶律華格素憚其勇畧相戒曰是不可犯
也埒克既北走與達魯追擒于榆河神冊初元討西南
夷有功狥山西諸郡縣又下之敗周徳威軍三年以功
拜北府宰相世其職天贊初與王郁畧地燕趙破磁窯
鎮太祖西征悉委以南面邊事攻渤海破扶餘城獨將
騎兵五百敗老相軍三萬渤海既平改東丹國頃之已
降郡縣復叛盜賊蜂起阿古齊與康黙記討之所向披
靡㑹賊游騎七千自鴨淥府來援勢張甚阿古齊帥麾
下精銳直犯其鋒一戰克之斬馘二千餘遂進軍破輝
發城以病卒功臣中喻阿古齊為耳云子安圖官至右
皮室詳衮
耶律實訥齊字薩喇六院部錫里尼古察之族始字堆
音早𨽻太祖幕下嘗有疾賜罇酒飲而愈承詔易字遂
易之曰薩喇焉及太祖即位掌腹心部天贊初分徳哷
勒部為北南院實訥齊為北院額爾竒木帝西征至流
沙諸夷聞威聲潰散命實訥齊撫集之及討渤海破扶
餘城實訥齊從太子大元帥率衆夜圍輝罕城大諲譔
降已而復叛命諸將分地攻之詰旦實訥齊感勵士伍
鼓譟登陴敵震懾莫敢禦遂破之天顯中卒年七十居
佐命功臣之一姪隆科佛徳
隆科字薩蘭其母淳欽皇后姊也隆科㓜養宫掖既長
沉毅有勇畧𨽻太祖帳下既即位屢有戰功埒克之亂
也欲乘我不備為掩襲計紿降太祖將納之命隆科耶
律托雲嚴號令勒士卒控轡以防其變逆黨知有備懼
而遁以功授右皮室詳衮典宿衛太祖侵燕趙遇唐兵
雲碧店隆科恃勇輕敵直犯其鋒戰乆之被數創歸營
而卒太祖深悼惜之佐命功臣其一也
佛徳字烏庫哩弱冠事太祖天顯初為左皮室詳衮典
宿衛遷南院額爾竒木治有聲石敬瑭破張敬達軍於
太原北佛徳勒兵為援敬達遁敬瑭追至晉安寨圍之
佛徳領輕騎襲潞州塞其餉道唐將殺敬達以降㑹同
初改徳哷勒部額爾竒木為大王即拜佛徳既而加採
訪使舊制肅祖以下宗室稱院徳祖宗室號三父房稱
横帳百官子弟及籍沒人稱著帳耶律實迪言横帳班
列不可與北南院竝太宗詔在廷議皆曰然乃詔横帳
班列居上佛徳奏曰伏見官制北南院大王品在特哩
衮上今横帳始圖爵位之髙願與北南院參任兹又恥
與同列夫横帳與諸族皆臣也班列奚以異帝乃諭百
官曰朕所不知卿等不宜面從詔仍舊制其强直不撓
如此佛徳狀貌秀偉初太祖見之曰是子風骨異常兒
必為國器後果然卒年四十九
耶律欲穩字錫里雅圖魯卜部人祖塔雅克約尼時為
北邊伊喇簡獻皇后與諸子之罹難也嘗倚之以免太
祖思其功不忘又多其嚴重有濟世志乃命典司近部
以遏諸族窺覬之想欲穩既見器重益感奮思報太祖
始置宫分以自衛欲穩率門客首附宫籍帝益嘉其忠
詔以塔雅克配享廟廷及平埓克等亂以功遷奚徳哷
勒部額爾竒木從征渤海有功天顯初卒後諸帝以太
袓與之有故往往取其子孫為友宫分中稱八房皆其
後也弟轄哩終奚六部圖哩
耶律哈里字鼐爾琨約尼兆古汗之裔孫太祖傳位哈
里與有力焉初受命屬籍比局萌覬覦而約尼故族尤
觖望哈里多先帝知人之明而素服太祖威徳獨歸心
焉以故太祖託為耳目數從征討既靖内亂始置約尼
詳衮令哈里領之天顯初征渤海哈里將約尼糺破輝
罕城師班卒
　
　
　
　
　
　
　
　
　
　
　
　
　
　
　
　遼史卷七十三
　遼史卷七十三考證
耶律赫嚕傳拜赫嚕為阿勒坦裕悦　阿勒坦原本作
　阿魯敦按太祖本紀又作阿廬朶係音譯之訛今併
　改
　
　
　
　
　
　
　
　
　
　
　
　遼史卷七十三考證
欽定四庫全書
　遼史卷七十四
　　元中書右丞相總裁托克托等修
　列傳第四
　　　耶律迪里　　　　蕭罕都
　　　康黙記(延壽/)　　　韓延徽(德樞/紹芳)　(紹勲/資讓)
　　　韓知古(匡嗣/)　(德原/)　(德凝/)
耶律迪里字和掄約尼森濟汗之子太祖旣踐阼與詳
衮哈里同心輔政太祖深知其忠實命掌禮儀且委以
軍事後以平内亂功代轄哩為奚六部圖哩卒迪里善
騎射頗好禮文
蕭罕都字裕勒沁德哷勒部人其先相約尼氏罕都少
慷慨以才自任早隸太祖帳下數從征討旣踐阼除北
府宰相罕都事親孝為政尚寛簡
康黙記本名照少為薊州衙校太祖侵薊州得之愛其
材隸麾下一切畨漢相渉事屬黙記折衷之悉合上意
時諸部新附文法未備黙記推析律意論决重輕不差
毫釐罹禁網者人人自以為不寃頃之拜左尚書神冊
三年始建都黙記董役人咸趨事百日而訖五年為皇
都伊勒希巴㑹太祖出師居庸關命黙記將漢軍進逼
長蘆水寨俘馘甚衆天贊四年親征渤海黙記與韓知
古從後大諲譔叛命諸將攻之黙記分薄東門率驍勇
先登旣拔與韓延徽下長嶺府軍還已下城邑多叛黙
記與阿古齊平之旣破輝發城歸營太祖山陵畢卒佐
命功臣其一也孫延壽字𦙍昌少倜儻謂其所親大丈
夫為將當效節邊垂馬革裹屍景宗特授千牛衞大將
軍宋人攻南京諸將旣成列延壽獨奮擊陣前敵遂大
潰以功遥授保大軍節度使乾寧三年卒
韓延徽字藏明幽州安次人父夢殷官薊儒順三州刺
史延徽少英敏燕帥劉仁恭奇之召為幽都府文學平
州錄事參軍同馮道祗候院授幽州觀察度支使後守
光為帥延徽來聘太祖怒其不屈留之舒嚕后諫曰彼
秉節弗撓賢者也奈何困辱之太祖召與語合上意立
命參軍事攻党項室韋服諸部落延徽之籌居多乃請
樹城郭分市里以居漢人之降者又為定配偶教墾藝
以生養之以故逃亡者少居久之慨然懷其鄉里賦詩
見意遂亡歸唐已而與他將王緘有隙懼及難乃省親
幽州匿故人王德明舎德明問所適延徽曰吾將復走
契丹德明不以為然延徽笑曰彼失我如失左右手其
見我至必大喜旣至太祖問故延徽對曰忘親非孝棄
君非忠臣雖挺身逃臣心常在陛下臣是以復來上大
悅賜其名曰實喇卽命為守政事合崇文館大學士凡
中外事悉令參决焉天贊四年從征渤海大諲譔乞降
旣而復叛與諸將破其城以功拜左僕射又與康黙記
攻長嶺府拔之師還太祖崩哀動左右太宗朝封魯國
公仍為政事令使晉還改南京三司使世宗朝遷南府
宰相建政事省設張理具稱盡力吏天祿五年六月河
東使請行冊禮帝召延徽定其制延徽奏一遵太宗冊
晉帝禮從之應厯中致仕子德樞鎭東平詔許每歲東
歸省九年卒年七十八上聞震悼贈尚書令葬幽州之
魯郭世為崇文令公初延徽南奔太祖夢白鶴自帳中
出比還復入帳中詰旦謂侍臣曰延徽至矣已而果然
太祖初元庶事草創凡營都邑建宫殿正君臣定名分
法度井井延徽力也為佐命功臣之一子德樞德樞年
甫十五太宗見之謂延徽曰是兒卿家之福朕國之寳
眞英物也未冠守左羽林大將軍遷特進太尉時漢人
降與轉徙者多寓東平丁歲菑饑饉疾癘德樞請往撫
字之授遼興軍節度使下車整紛剔蠧恩煦信孚勸農
桑興教化期月民獲蘇息入為南院宣徽使遥授天平
軍節度使平灤營三州管内觀察處置等使門下平章
事已而加開府儀同三司行侍中封趙國公保寧元年
卒孫紹勲紹芳紹勲仕至東京戸部使會大延琳叛被
執辭不屈賊以鋸解之憤罵至死紹芳重熈間參知政
事加兼侍中時廷議征李元昊力諫不聽出為廣德軍
節度使聞敗嘔血卒孫資讓壽隆初拜中書侍郎平章
事會宋徽宗嗣位遣使來報有司按籍有登寶位文坐
是出為崇義軍節度使改鎭遼興卒
韓知古薊州玉田人善謀有識量太祖平薊時知古六
歲為淳欽皇后兄欲穩所得后來嬪知古從焉未得省
見久之負其有怏怏不得志挺身逃庸保以供資用其
子匡嗣得親近太祖因間言太祖召見與語賢之命參
謀議神冊初遥授彰武軍節度使久之信任益篤總知
漢兒司事兼主諸國禮儀時儀法疏闊知古援據故典
參酌國俗與漢儀雜就之使國人易知而行頃之拜左
僕射與康黙記將漢軍征渤海有功遷政事令天顯中
卒為佐命功臣之一子匡嗣
匡嗣以善醫直長樂官皇后視之猶子應厯十年為太
祖廟詳衮後宋王喜隱謀叛辭引匡嗣上置不問初景
宗在藩邸善匡嗣卽位拜上京留守頃之王燕改南京
留守保寧末以留守攝樞密使時耶律和克使宋還言
宋人必取河東合先事以為備匡嗣詆之曰寧有是已
而宋人果取太原乘勝逼燕匡嗣與南府宰相沙特哩
衮休格侵宋軍滿城方陣宋人請降匡嗣欲納之休格
曰彼軍氣甚銳疑誘我也可整頓士卒以禦匡嗣不聽
俄而宋軍鼓譟薄我衆蹙踐塵起漲天匡嗣倉卒諭諸
將無當其鋒衆旣奔遇伏兵扼要路匡嗣棄旗鼓遁其
衆走易州山獨休格收所棄兵械全軍還帝怒匡嗣數
之曰違爾衆謀深入敵境爾罪一也號令不肅行伍不
整爾罪二也棄我師旅挺身鼠竄爾罪三也偵候失機
守禦弗備爾罪四也捐棄旗鼓損威辱國爾罪五也促
令誅之皇后引諸内戚徐為開解上重違其請良久威
稍霽乃杖而免之旣而遥授晉昌軍節度使乾亨二年
改西南面招討使卒睿智皇后聞之遣使臨弔賻贈甚
厚後追贈尚書令五子德源德讓後賜名隆運德威德
崇德凝德源德凝附傳餘各有傳
德源性愚而貪早侍景宗邸及卽位列近侍保寧間官
崇義興國二軍節度使加檢校太師以賄名德讓貽書
諫之終不悛以故論者少之後加同政事門下平章事
遥攝保寧軍節度使乾亨初卒
德凝謙遜廉謹保寧中遷護軍司徒統和中累遷護衞
太保都宫使崇義軍節度使移鎭廣德秩滿部民請留
從之改西南面招討使党項隆伊特叛平之遷大同軍
節度使卒于官子果桑終天德軍節度使孫髙嘉努終
南院宣徽使果實終遼興軍節度使
　
　
　
　
　
　
　
　遼史卷七十四
　遼史卷七十四考證
康黙記傳神冊五年為皇都伊勒希巴　按太祖紀天
　顯元年遣額爾奇木康黙記攻長嶺府是黙記以伊
　勒希巴又為額爾奇木傳失載
天祿五年六月河東使請行冊禮　按世宗本紀天祿
　五年六月劉崇為周所攻稱姪乞援且求封冊帝遣
　使冊為漢帝原本訛作三年今據改
韓知古傳遷政事令　按百官志政事令太祖所置官
　興宗重熈十三年始改中書省韓知古之為令在太
　祖時則政事令也原本訛作中書今據改
匡嗣傳旣而遥授晉昌軍節度使乾亨二年改西南面
　招討使卒　按景宗紀乾亨元年匡嗣遥授晉昌軍
　節度使降封秦王傳失載其改西南面招討使紀作
　三年與傳亦互異
德源傳保寧間官崇義興國二軍節度使　保寧原本
　作統和按德源以乾亨初卒乾亨為景宗年號統和
　爲聖宗年號卒在先而事反在後矣又考德源父子
　兄弟俱早侍景宗邸其弟德讓德威德凝遷擢俱始
　於保寧德崇之子制心統和中亦為刺史德源為長
　兄不應於聖宗朝始仕其為保寧之訛無疑今據改
德凝傳統和中累遷䕶衞太保都宫使崇義軍節度使
　　統和原本作開泰考聖宗紀統和三年德凝由彰
　武軍節度使為崇義軍節度使又屬國表統和十九
　年西南面招討奏党項之㨗而佚其名以事考之當
　卽德凝則開泰當為統和今據改
　
　
　
　
　
　
　遼史卷七十四考證
欽定四庫全書
　遼史卷七十五
　　元中書右丞相總裁托克托等修
　列傳第五
　　耶律迪里(伊濟/)　　耶律都沁(古/)　(圖魯卜/)
　　王郁　　　　　　耶律圖勒錦
耶律迪里字裕勒沁六院部博果濟額爾竒木之後父
烏蘓亦為額爾竒木初太祖為裕悦時迪里以謹厚見
器使既即位兄赫嚕典宿衛迪里入侍帷幄與聞政事
神冊三年赫嚕薨命迪里為徳哷勒部額爾竒木屬以
南方事㑹討党項皇太子為先鋒迪里副之軍至天徳
雲内分道並進迪里率偏師渡河力戰斬獲甚衆天贊
初析徳哷勒部為北南院置額爾竒木時大元師率師
由古北口畧燕地迪里徇山西所至克㨗太祖嘉其功
錫賚甚厚從伐渤海㧞扶餘城留迪里與伊徳實守之
天顯二年留守南京十年卒年五十六弟伊濟
伊濟小字烏里字伊徳森幼豪爽不羣長嗜學通諸部
語太祖經營之初多預軍謀天顯元年渤海平立皇太
子為東丹王以伊濟為中臺省右次相時人心未安左
大相迪里不踰月薨伊濟莅事勤恪威信並行太宗即
位上表曰我大聖天皇始有東土擇賢輔以撫斯民不
以臣愚而任之國家利害敢不以聞渤海昔畏南朝阻
險自衛居輝罕城今去上京遼邈既不為用又不罷戍
果何為哉先帝因彼離心乘釁而動故不戰而克天授
人與彼一時也遺種寖以蕃息今居逺境恐為後患梁
水之地乃其故鄉地衍土沃有木鐡鹽魚之利乘其㣲
弱徙還其民萬世長䇿也彼得故鄉又獲木鐡鹽魚之
饒必安居樂業然後選徒以翼吾左突厥党項室韋夾
輔吾右可以坐制南邦混一天下成聖祖未集之功貽
後世無疆之福表奏帝嘉納之是歳詔徙東丹國民於
梁水時稱其善人皇王奔唐伊濟鎮撫國人一切如故
以功加守太傅遷中臺省左相會同初以冊禮赴闕加
特進表奏左次相渤海蘓貪墨不法事卒子和哩終東
京留守
耶律都沁字達年六院部人祖博果濟約尼氏時再為
本部額爾竒木耶律朗徳等既害𤣥祖暴横益肆博果
濟以計誘其黨悉誅之都沁幼有志節太祖為裕悦常
居左右後即位梁人遣使求轅軸材太祖難之都沁曰
梁名求材實覘吾輕重宜答曰材之所生必深山窮谷
有神司之須白鼻赤驢禱祠然後可伐如此則其語自
塞矣已而果然天贊三年將伐渤海都沁諫曰陛下先
事渤海則西夏必躡吾後請先西討庶無後顧憂太祖
從之及淳欽皇后稱制惡都沁囚之誓曰鐡鎻朽當釋
汝既而召之使者欲去鎻都沁辭曰鐡未朽可釋乎后
聞嘉歎趣召釋之天顯二年卒弟古圖魯卜
古字鼐爾琨初名實黙克太祖為裕悦嘗從畧地山右
會李克用於雲州古侍克用異之曰是兒骨相非常不
宜使在左右以故太祖頗忌之時方西討諸弟亂作聞
變太祖問古與否曰無喜曰吾無患矣趣召古議古陳
珍滅之䇿後皆如言以故賜賚甚厚神冊末南伐以古
佐右皮室詳衮隆科與唐兵戰于雲碧店隆科中流矢
傷甚太祖疑古隂害之古知上意跪曰陛下疑臣恥居
隆科麾下耶及今隆科在請遣使問之太祖使問隆科
對曰臣於古無可疑者上意乃釋隆科卒遂以古為右
皮室詳衮既卒太祖謂左右曰古死猶長松自倒非吾
伐之也
圖魯卜字鐸衮幼聰敏嗜學事太祖見器重及製契丹
大字圖魯卜贊成為多未幾為文班林牙領國子博士
知制誥明年受詔撰決獄法太祖畧燕詔與皇太子及
王郁攻定州師還至順州幽州馬歩軍指揮使王千率
衆來襲圖魯卜射其馬躓擒之天贊二年皇子耀庫濟
為大元帥圖魯卜為副既克平州進軍燕趙下曲陽北
平至易州易人來拒踰濠而陣李景章出降言城中人
無鬬志大元帥將修攻具圖魯卜諫曰我師逺來人馬
疲憊勢不可乆留乃止軍還大元帥以其謀聞太祖大
悦賜賚優渥車駕西征圖魯卜與大元帥為先鋒伐党
項有功太祖犒師水精山大元帥東歸圖魯卜留屯西
南部復討党項多獲而還大祖東伐大諲譔降而復叛
攻之圖魯卜先登渤海平承詔銘太祖功徳于永興殿
壁班師已下州郡往往復叛圖魯卜從大元帥攻破之
淳欽皇后稱制有飛語中傷者后怒圖魯卜懼而亡太
宗知其無罪召還天顯三年討烏爾古部俘獲甚衆伐
唐以圖魯卜為左翼攻唐軍霞沙寨降之十一年送晉
主石敬瑭入洛及大冊圖魯卜總禮儀事加特進檢校
太尉會同五年卒
王郁京兆萬年人唐義武軍節度使處直之孽子伯父
處存鎮義武卒三軍推其子郜襲處直為都知兵馬使
光化三年梁王朱全忠攻定州郜遣處直拒于沙河兵
敗入城逐郜部奔太原亂兵推處直為留後遣人請事
梁王梁與晉王克用絶好表處直為義武軍節度使初
郜之亡也郁從之晉王克用妻以女用為新州防禦使
處直料晉必討張文禮鎮亡則定不獨存益自疑隂使
郁北導契丹入塞以牽晉兵且許爲嗣郁自奔晉常恐
失父心得使大喜神冊六年奉表送欵舉室來降太祖
以為養子未幾郁兄都囚父自爲留後帝遣郁從皇太
子討之至定州都堅壁不出掠居民而還明年從皇太
子攻鎮州遇唐兵于定州破之天贊二年秋郁及阿古
齊畧地燕趙攻下磁窯務從太祖平渤海戰有功加同
政事門下平章事改崇義軍節度使太祖崩郁與妻㑹
葬其妻泣訴於淳欽皇后求歸鄉國許之郁奏曰臣本
唐主之壻王已被弑此行夫妻豈能相保願常侍太后
后喜曰漢人中惟王郎最忠孝以太祖常與李克用約
爲兄弟故也尋加政事令還宜州卒
耶律圖勒錦字額哩音肅祖子學順之孫勇而有謀太
宗立晉之役其父逹嚕噶爲五院額爾竒木殁于兵帝
即以其職授圖勒錦㑹同元年改北院大王嘗屏左右
與議大事占對合上意從討石重貴杜重威擁十萬餘
衆拒滹沱橋力戰數日不得進帝曰兩軍爭渡人馬疲
矣計安出諸將請緩師爲後圖帝然之圖勒錦厲色進
曰臣愚竊以爲陛下樂於安逸則謹守四境可也旣欲
擴大疆宇出師逺攻詎能無厪聖慮若中路而止適爲
賊利則必陷南京夷属邑若此則爭戰未已吾民無奠
枕之期矣且彼歩我騎何慮不克况漢人足力弱而行
緩如選輕鋭騎先絶其餉道則事蔑不濟矣帝喜曰國
强則其人賢海巨則其魚大於是塞其餉道數出師以
牽撓其勢重威果降如言以功獲賜甚厚明年春卒軍
中
論曰神册初元將相大臣㧞起風塵之中翼扶王運以
任職取名者固一時之材亦由太祖推誠御下不任獨
斷用能總攬羣䇿而爲之用歟其投天隙而列功庸至
有心腹耳目手足之諭豈偶然哉討党項走逹魯平埒
克定渤海功亦偉矣若黙記治獄不寃佛徳持論不撓
延徽立經陳紀紹勲秉節而死圖勒錦料敵制勝豈器
博者無近用道長者其功逺歟稱爲佐命固宜
　
　
　
　
　
　
　
　
　
　
　
　
　
　遼史卷七十五
遼史卷七十五考證
王郁傳郁兄都囚父自爲留後帝遣郁討之至定州都
　堅壁不出掠居民而還　按資治通鑑望都之敗契
　丹主切責王郁縶之以歸自是以後不聴其謀遼史
　不載其事
　
　
　
　
　
　
　
　
　
　
　遼史卷七十五考證
欽定四庫全書
　遼史卷七十六
　　元中書右丞相總裁托克托等修
　列傳第六
　　耶律嘉哩　　　　耶律巴哩岱
　　耶律碩格　　　　耶律羅卜科
　　趙延壽　　　　　高模翰
　　趙思温　　　　　耶律烏魯斯
　　張礪
耶律嘉哩字布當圖魯卜部人世為小吏嘉哩早隸太
宗麾下擢為軍校天顯間唐攻定州既陷嘉哩為唐兵
所獲晉高祖立始歸國太宗貰其罪拜御史大夫㑹同
九年伐晉師次滹沱河奪中渡橋降其將杜重威上命
嘉哩與降將張彦澤率騎兵三千疾趨河南所至無敢
當其鋒既入汴嘉哩等遷晉王重貴於開封府彥澤恣
殺掠亂宮掖嘉哩不能禁百姓騷然莫不怨憤車駕至
京數彥澤罪斬於市汴人大悦嘉哩亦被詰責尋釋之
天禄間加守太子太傅應厯初置本部令公嘉哩世其
職卒
耶律巴哩岱字海蘭太祖弟埒克之子太宗即位以親
愛見任㑹同七年討石重貴巴哩岱進圍徳州下之擒
刺史師居璠等二十七人九年再舉兵次滹沱河降杜
重威戰功居多太宗入汴以功授安國軍節度使總領
河北道事師還州郡往往叛以應劉知逺巴哩岱不能
守而歸世宗即位遷中京留守卒
耶律碩格字穆克徳横帳孟父之後幼為太祖所養既
冠為右皮室詳衮從征渤海有功天顯七年授三河烏
爾古部都詳衮平易近民民安之以故久其任㑹同間
為特哩衮時晉主重貴渝盟帝親征晉將杜重威擁衆
拒滹沱月餘帝由他渡濟碩格與趙延壽據中渡橋重
威兵却遂降是嵗入汴世宗即位碩格奉太宗喪歸上
京佐皇太后出師坐是免官卒
耶律羅卜科字信寧太祖從姪也初太祖制契丹國字
羅卜科以贊成功授林牙監修國史後率偏師為西南
邊大詳衮從伐党項有功㑹河東節度使石敬瑭為其
主所討遣人求援羅卜科導送於朝如其請帝親率師
往援羅卜科從擊唐將張敬達於太原北敗之㑹同初
從討党項俘獲最諸將師還天冊中拜裕悦六年為北
院大王終年五十五
趙延壽本姓劉恒山人父邟令蓨梁開平初滄州節度
使劉守文陷蓨其裨將趙得鈞獲延壽養以為子少美
容貌好書史唐明宗先以女妻之及即位封其女為興
平公主拜延壽駙馬都尉樞密使明宗子從榮恃權跋
扈内外莫不震懾延壽求補外避之出為宣武軍節度
使清泰初加魯國公復為樞密使鎮許州石敬瑭發兵
太原唐遣張敬達往討㑹敬達敗保晉安寨延壽與徳
鈞往救聞晉安已破走團栢峪太宗追及延壽與其父
俱降明年徳鈞卒以延壽為幽州節度使封燕王及改
幽州為南京遷留守總山南事天顯末以延壽妻在晉
詔取之以歸自是益自激昻圖報㑹同初帝幸其第加
政事令冬晉人背盟帝親征延壽為先鋒下貝州授魏
博等州節度使封魏王敗晉軍于南樂獲其將賽項羽
軍元城晉將李守貞高行周率兵來逆破之至頓丘㑹
大霖雨帝欲班師延壽諌曰晉軍屯河濱不敢出戰若
徑入澶州奪其橋則晉不足平上然之適晉軍先歸澶
州高行周至析城延壽將輕兵逆戰上親督騎士突其
陣敵遂潰師還留延壽徇貝冀深三州八年再伐晉晉
主遣延壽族人趙行實以書來招時晉人堅壁不出延
壽紿曰我陷遼久寜忘父母之邦若以軍逆我即歸晉
人以為然遣杜重威率兵迎之延壽至滹沱河據中渡
橋與晉軍力戰手殺其將王靖兩軍相拒太宗潛由他
渡濟留延壽與耶律碩格據橋敵不能奪屢敗之杜重
威埽厥衆降上喜賜延壽龍鳯赭袍且曰漢兵皆爾所
有爾宜親往撫慰延壽至管杜重威李守貞迎謁馬首
後太宗克汴延壽因李崧求為皇太子上曰吾於魏王
雖割肌肉亦不惜但皇太子須天子之子得為魏王豈
得為也蓋上嘗許滅晉後以中原帝延壽以故摧堅破
敵延壽常以身先至是以崧達意上命遷延壽秩翰林
學士承旨張礪進擬中京留守大丞相録尚書事都督
中外諸軍事上塗録尚書事都督中外諸軍事世宗即
位以翌戴功授樞密使天禄二年薨
高模翰一名松渤海人有膂力善騎射好談兵初太祖
平渤海模翰避地高麗王妻以女因罪亡歸坐使酒殺
人下獄太祖知其才貰之天顯十一年七月唐遣張敬
達楊光逺帥師五十萬攻太原勢鋭甚石敬瑭遣人求
救太宗許之九月徴兵出太原模翰與敬達軍接戰敗
之太原圍解敬瑭夜出謁帝約為父子帝召模翰等賜
以酒饌親饗士卒士氣益振翌日復戰又敗之敬達䑕
竄晉安寨模翰獻俘於帝㑹敬瑭自立為晉帝光逺斬
敬達以降諸州悉下上諭模翰曰朕自起兵百餘戰卿
功第一雖古名將無以加乃授上將軍㑹同元年冊禮
告成宴百官及諸國使于二儀殿帝指模翰曰此國之
勇將朕統一天下斯人之力也羣臣皆稱萬嵗及晉叛
盟出師南伐模翰為統軍副使與僧額前驅拔赤城破
徳貝諸寨是冬兼總左右鐵鷂子軍下關南城邑數十
三月勑虎官楊覃赴乾寧軍為滄州節度使田武名所
圍模翰與趙延壽聚議往救俄有光自模翰目中出縈
繞旗矛燄燄如流星久之模翰喜曰此天贊之祥遂進
兵殺獲甚衆以功加侍中畧地鹽山破饒安晉人震怖
不敢接戰加太傅晉以魏府節度使杜重威領兵三十
萬來拒模翰謂左右曰軍法在正不在多以多陵少不
義必敗其晉之謂乎詰旦以麾下三百人逆戰殺其先
鋒梁漢璋餘兵敗走手詔褒美比漢之李陵項之杜重
威等復至滹沱河帝召模翰問計上善其言曰諸將莫
及此乃令模翰守中渡橋及戰復敗之上曰朕憑高觀
兩軍之勢顧卿英銳無敵如鷹逐雉兎當圖形麟閣爵
貤後裔已而杜重威等降車駕入汴加特進檢校太師
封悊郡開國公賜璽書劒器為汴州巡檢使平氾水諸
山土賊遷鎮中京天禄二年加開府儀同三司賜對衣
鞍勒名馬應厯初召為中臺省右相至東京父老歡迎
曰公起戎行致身富貴為鄉里榮相如買臣輩不足過
也九年正月遷左相卒
趙思温字文美盧龍人少果鋭膂力兼人隸燕帥劉仁
恭幕李存朂問罪于燕思温統偏師拒之流矢中目裂
裳漬血戰猶不己為存朂將周徳威所擒存朂壯而釋
其縛久之日見信用與梁戰於莘縣以驍勇聞授平州
刺史兼平營薊三州都指揮使神冊二年太祖遣大將
經畧燕地思温來降及伐渤海以思温為漢軍都團練
使力戰拔扶餘城身被數創太祖親為調藥太宗即位
以功擢檢校太保保静軍節度使天顯十一年唐兵攻
太原石敬瑭遣使求救上命思温自嵐憲間出兵援之
既罷兵改南京留守盧龍軍節度使管内觀察處置等
使開府儀同三司兼侍中賜協謀静亂翊聖功臣尋改
臨海軍節度使㑹同初從耶律徳哷使晉行冊禮還加
檢校太師二年有星隕于庭卒上遣使賻祭贈太師魏
國公子延昭延靖官至使相
耶律烏魯斯六院額爾竒木博果濟之後負勇畧每戰
被重鎧揮鐵槊所向披靡㑹同間伐晉上至河獵適海
東青鶻搏雉晉人隔水以鴿引去上顧左右曰誰為我
得此人烏魯斯請内廐馬濟河擒之并殺救者數人還
上大悦優加賞賚既而晉將杜重威逆於望都據水勒
戰烏魯斯介馬突陣餘軍繼之被圍衆言陣薄處可出
烏魯斯曰恐彼有他備竟引兵衝堅而出迴視衆所指
皆大塹也其料敵多此類是年總領迪里皮室軍坐私
免部曲奪官卒
張礪磁州人初仕唐為掌書紀遷翰林學士㑹石敬瑭
起兵唐主以礪為招討判官從趙徳鈞援張敬達于河
東及敬達敗礪入契丹後太宗見礪剛直有文彩擢翰
林學士礪臨事必盡言無所避上益重之未幾謀亡歸
為追騎所獲上責曰汝何故亡礪對曰臣不習北方土
俗飲食居處意常鬱鬱以是亡耳上顧通事高彦英曰
朕嘗戒汝善遇此人何乃使失所而亡礪去可再得耶
遂杖彦英而謝礪㑹同初陞翰林承旨兼吏部尚書從
太宗伐晉入汴諸將蕭翰耶律郎伍滿達輩肆殺掠礪
奏曰今大遼始得中國宜以中國人治之不可專用國
人及左右近習苟政令乖失則人心不服雖得之亦將
失之上不聽改右僕射兼門下侍郎平章事項之車駕
北還至欒城崩時礪在恒州蕭翰與滿達以兵圍其第
礪方卧病出見之翰數之曰汝何故於先帝言國人不
可為節度使我以國舅之親有征伐功先帝留我守汴
以為宣武軍節度使汝獨以為不可又譖我與嘉哩好
掠人財物子女今必殺汝趣令鎖之礪抗聲曰此國家
大體安危所繫吾實言之欲殺即殺奚以鎖為滿達以
礪大臣不可專殺乃救止之是夕礪恚憤卒
論曰初晉因遼之兵而得天下故兼臣禮而父事之割
地以為壽輸帛以為貢未久也而㑹同之師次滹沱矣
豈羣帥貪功黷武而致然歟抑所謂信不由衷也哉模
翰以功名自終可謂良將若延壽之勲雖著至于覬覦
儲位謬矣利令智昏固無足議若乃成末釁以虧儁功
如嘉哩者何譏焉
　
　
　
　
　
　
　
　
　
　遼史卷七十六
　遼史卷七十六考證
趙延壽傳世宗即位以翊戴功授樞密使天禄二年薨
　　按延壽之圖自立世宗之執延壽資治通鑑紀載
　　甚詳遼史皆不載
趙思温傳子延昭　按延昭資治通鑑作延照在石晋
　為祁州刺史
　
　
　
　
　
　
　
　
　
　遼史卷七十六考證
欽定四庫全書
　遼史卷七十七
　　元中書右丞相總裁托克托等修
　列傳第七
　　耶律烏哲　　　　耶律吼(和勒博/)
　　耶律安圖　　　　耶律斡
　　耶律托雲　　　　耶律塔喇
耶律烏哲字達年系出孟父房姿簡靜有器識重然諾
遇事造次處之從容人莫能測博學知天文㑹同間為
特哩衮太宗崩諸大臣立世宗太后聞之怒遣皇子魯
呼以兵逆擊遇安圖瑠格等于泰徳泉敗歸魯呼盡執
世宗臣僚家屬謂守者曰我戰不克先殪此曹人皆恟
恟相謂曰若果戰則是父子兄弟相夷矣軍次潢河横
渡隔岸相拒時烏哲從太后世宗以烏哲善籌欲行間
乃設事奉書以試太后太后得書以示烏哲烏哲讀竟
言曰太后佐太祖定天下故臣願竭死力若太后見疑
臣雖欲盡忠得乎為今之計莫若以言和解事必有成
否即宜速戰以決勝負然人心一揺國禍不淺惟太后
裁察太后曰我若疑卿安肯以書示汝烏哲對曰魯呼
永康王皆太祖子孫神器非移他族何不可之有太后
宜思長䇿與永康王和議太后曰誰可遣者對曰太后
不疑臣臣請往萬一永康王見聴廟社之福太后乃遣
烏哲授書於帝帝遣宣徽使耶律哈斯復書辭多不遜
烏哲諌曰書意如此國家之憂未艾也能釋怨以安社
稷則臣以為莫若和好帝曰彼衆烏合安能敵我烏哲
曰即不敵奈骨肉何況未知孰勝借曰幸勝諸臣之族
執於魯呼者無噍類矣以此計之惟和為善左右聞者
失色帝良久問曰若何而和烏哲對曰與太后相見各
紓忿恚和之不難不然決戰非晩帝然之遂遣哈斯詣
太后約和往返數日議乃定始相見怨言交讓殊無和
意太后謂烏哲曰汝當為我畫之烏哲進曰太后與大
王若能釋怨臣乃敢進説太后曰汝第言之烏哲借謁
者籌執之謂太后曰昔人皇王在何故立嗣聖太后曰
立嗣聖者太祖遺㫖又曰大王何故擅立不禀尊親帝
曰人皇王當立而不立所以去之烏哲正色曰人皇王
捨父母之國而奔唐子道當如是耶大王見太后不少
遜謝惟怨是尋太后牽于偏愛託先帝遺命妄授神器
如此何敢望和當速交戰擲籌而退太后泣曰向太祖
遭諸弟亂天下荼毒瘡痍未復庸可再乎乃索籌一帝
曰父不為而子為又誰咎也亦取籌而執左右感激大
慟太后謂烏哲曰議既未定神器竟誰歸烏哲曰太后
若授永康王順天合人復何疑魯呼厲聲曰我在烏雲
安得立烏哲曰禮有世嫡不傳諸弟昔嗣聖之立尚以
為非況公暴戾殘忍人多怨讟萬口一辭願立永康王
不可奪也太后顧魯呼曰汝亦聞此言乎汝實自為之
乃許立永康帝謂烏哲曰汝與朕屬尤近何反助太后
烏哲對曰臣以社稷至重不可輕付故如是耳上喜其
忠天祿二年耶律天徳蕭翰謀反下獄特哩衮瑠格及
弟璸都結天徳等為亂耶律實喇潛告烏哲烏哲遽引
入見白其事瑠格等不服事遂寢未幾瑠格邀駕觀樗
蒲捧觴上夀袖刃而進帝覺命執之親詰其事瑠格自
誓帝復不問烏哲奏曰當使瑠格與實喇對狀不可輒
恕帝曰卿為朕鞫之烏哲率劍士往訊之天徳等伏罪
誅天徳杖翰遷瑠格以璸都使哈噶斯國三年表列泰
寧王察克隂謀事上不聴五年為右皮室詳衮秋上祭
讓國皇帝于行宫與羣臣皆醉察克弑帝烏哲聞有言
衣紫者不可失乃易衣而出亟遣人召諸王及喻禁衞
長皮室等同力討賊時夀安王歸帳烏哲遣弟冲迎之
王意尚猶豫烏哲曰大王嗣聖子賊若得之必不容羣
臣將誰事社稷將誰頼萬一落賊手悔將何及王始悟
諸將聞烏哲出相繼而至遲明整兵出賊不意圍之遂
誅察克亂既平穆宗即位謂烏哲曰朕之性命實出卿
手命知國事以逆黨財産盡賜之烏哲固辭應厯五年
為北院大王總山西事保寧初宋圍太原以烏哲率兵
往援至白馬嶺遣勁卒夜出間道疾馳駐太原西鳴鼓
舉火宋兵以為大軍至懼而宵遁以功加裕悦四年漢
劉繼元遣使來貢致幣於烏哲烏哲以聞帝命受之五
年五月薨年五十七帝痛悼輟朝三日後道宗詔上京
立祠祭享樹碑以紀其功云
耶律吼字赫嚕六院部額爾奇木博果濟之後端慤好
施不事生産太宗頗倚任㑹同六年為南院大王涖事
精簡人不敢以年少易之時晉主石重貴表不稱臣辭
多倨慢吼言晉罪不可不伐及帝親征以所部兵從既
入汴諸將皆取内帑珍異吼獨取馬鎧帝嘉之及帝崩
于欒城無遺詔軍中憂懼不知所為吼詣北院大王耶
律斡議曰天位不可一日曠若請于太后則必屬魯呼
魯呼暴戾殘忍詎能子民必欲厭人望則當立永康王
斡然之㑹耶律安圖來意與吼合遂定議立永康王是
為世宗頃之以功加採訪使賜以寶貨吼辭曰臣位已
高敢復求富臣從弟達魯諸子坐事籍没陛下哀而出
之則臣受賜多矣上曰吼舍重賞以族人為請其賢逺
甚許之仍賜宫户五十時有取當世名流作七賢傳者
吼與其一天祿三年卒年三十九子和勒博
和勒博字實訥嘗與耶律烏哲平察克亂穆宗以其父
吼首議立世宗故不顯用晚年為本族敞史及景宗即
位以平察克功授昭徳軍節度使為北院大王時黄龍
府軍將燕頗殺守臣以叛和勒博討之破於鴨綠江坐
不親追擊以至失賊杖之乾亨間卒
耶律安圖曽祖揚珠𤣥祖之長子祖春博里為本部額
爾奇木父迪里幼多疾時太祖為塔瑪噶賽特常加撫
育神冊六年為特哩衮從太祖將龍軍討準布党項有
功天贊三年為南院額爾奇木征渤海攻輝罕城俘斬
甚衆太祖崩淳欽皇后稱制欲以大元帥嗣位迪里建
言帝位宜先嫡長東丹王當立由是忤㫖以黨附東丹
王詔下獄訊鞫加以炮烙不伏殺之籍其家安圖自幼
若成人居父喪哀毁過禮見者傷之太宗屢加慰諭嘗
曰此兒必為令器既長寡言笑重然諾動遵繩矩事母
至孝以父死非罪未葬不預宴樂世宗在藩邸尤加憐
恤安圖密自結納太宗伐晉還至欒城崩諸將欲立世
宗以魯呼及夀安王在朝猶豫未決時安圖直宿衞世
宗密召問計安圖曰大王聰安寛恕人皇王之嫡長先
帝雖有夀安天下屬意多在大王今若不斷後悔無及
㑹有自京師來者安圖詐以魯呼死傳報軍中皆以為
信於是安圖詣北南二大王計之北院大王斡聞而遽
起曰吾二人方議此事先帝嘗欲以永康王為儲貳今
日之事有我輩在孰敢不從但恐不白太后而立為國
家啟釁安圖對曰大王既知先帝欲以永康王為儲副
況永康王賢明人心樂附今天下甫定稍緩則大事去
矣若白太后必立魯呼且魯呼殘暴行路共知果嗣位
如社稷何南院大王吼曰此言是也吾計決矣乃整軍
召諸將奉世宗即位于太宗柩前帝立以安圖為腹心
總知宿衞是嵗約和于潢河横渡太后問安圖曰吾與
汝有何隙安圖以父死為對太后黙然及置北院樞密
使上命安圖為之賜奴婢百口寵任無比事皆取決焉
然性太寛事循苟簡豪猾縱恣不能制天祿末察克兵
犯御幄又不能討由是中外短之穆宗即位以立世宗
之故不復委用應厯三年或誣安圖與齊王雅斯哈謀
亂繫獄死姪索吉左皮室詳衮
耶律斡字逹年隋國王實嚕孫南院額爾奇木烏蘇子
少簡重有器識太祖時雖未官而常任以事太宗即位
乃為特哩衮天顯末帝援河東斡為先鋒敗張敬達軍
於太原北會同中遷北院大王及伐晉復為先鋒與梁
漢璋戰於瀛州敗之太宗崩于欒城南方州郡多叛士
馬困乏軍中不知所為斡與耶律吼定䇿立世宗乃令
諸將曰大行上賔神器無主永康王人皇王之嫡長天
人所屬當立有不從者以軍法從事諸將皆曰諾世宗
即位賜官户五十拜裕悦卒年五十四
耶律托雲字托紐孟父楚國王之後父摩綽為額爾奇
木托雲性端直㑹同中領九錫林部政濟寛猛世宗即
位為特哩衮天祿三年兼政事令封漆水郡王穆宗立
以匡贊功嘗許以本部大王後將葬世宗托雲懇言於
帝曰臣蒙先帝厚恩未能報幸及大葬臣請陪位帝由
是不悦寢其議薨
耶律塔拉字尼嚕古六院部郎君尼古察之後沉厚多
智有任重才年四十未仕㑹同間為邊部令公應厯初
陞南院大王均賦役勸耕稼部人化之户口豐殖時周
人侵漢以塔拉都統西南道軍援之周已下太原數城
漢人不敢戰及聞塔拉兵至周主遣郭從義尚鈞等率
精騎拒於忻口塔拉擊敗之獲其將史彦超周軍遁歸
復所䧟城邑漢主詣塔拉謝及漢主殂宋師來伐上命
塔拉為行軍都統發諸道兵救之既出鴈門宋諜知而
退保寧元年加兼政事令致政乾亨初召之上見鬚髪
皓然精力猶健問以政事厚禮之以疾薨年七十九塔
拉凡用兵賞罰信明得士卒心河東單弱不為周宋所
併者塔拉有力焉在治所不修邊幅百姓無稱年榖屢
稔時耶律烏哲居北院塔拉居南院俱有政迹朝議
以為富民大王云
贊曰立嗣以嫡禮也太宗崩非安圖吼斡謀而克斷䇿
立世宗非烏哲直而能諌杜太后之私折魯呼之暴以
成横渡之約則亂將誰定四臣者庶幾春秋首止之功
哉
　
　
　
　
　
　
　
　
　遼史卷七十七
　遼史卷七十七考證
耶律烏哲傳五年五月薨　五年原本作是年考景宗
　紀保寧五年五月裕悦烏哲薨今據改
耶律吼傳臣從弟達魯諸子坐事籍没　達魯原本作
　的琭世宗紀又作的魯今併改
耶律安圖傳曽祖揚珠元祖之長子　揚珠原本作巖
　本皇族表作巖术皇子表作巖本皆傳寫之訛今併
　改又皇子表元祖長子曰瑪嚕揚珠其第二子也與
　傳亦互異
父迪里神冊六年為特哩衮從太祖將龍軍討準布党
　項有功天贊三年為南院額爾奇木征渤海　按太
　祖紀神册六年迪里為特哩衮天贊三年五月為南
　院額爾奇木九月從太祖討準布略地西南天顯元
　年正月從征渤海是年太祖崩十一月迪里被殺前
　後序次秩然今傳以迪里從討準布屬之神冊六年
　而從征渤海又不繫以天顯元年殊屬疎畧
耶律塔喇傳周主遣郭從義尚鈞等率精騎拒於忻口
　　按五代歐史周木紀漢世家俱作符彦卿穆宗紀
　及契丹國志正同通鑑又作李筠張永徳亦無郭從
　義尚鈞之名皆傳聞異詞也
　
　
　
　
　
　
　
　
　
　
　
　遼史卷七十七考證
欽定四庫全書
　遼史卷七十八
　　元中書右丞相總裁托克托等修
　列傳第八
　　耶律伊勒哈　　　蕭哈里
　　蕭和斯　　　　　蕭思温
　　蕭繼先
耶律伊勒哈字蘇色本宫分人檢校太師赫嚕之子應
厯初以父任入侍數歲始為殿前都㸃檢時上新即位
疑諸王有異志引伊勒哈為布衣交一切機密事必與
之謀遷寄班都知賜宫戸時上酗酒數以細故殺人有
監雉者因傷雉而亡獲之欲誅伊勒哈諫曰是罪不應
死帝竟殺之以屍付伊勒哈曰收汝故人伊勒哈終不
為止復有監鹿詳衮亡一鹿下獄當死伊勒哈又諌曰
人命至重豈可為一獸殺之良久得免遼法麚岐角者
惟天子得射㑹秋獵善為鹿鳴者呼一麚至命伊勒哈
射應弦而踣上大悦賜金銀各百兩名馬百匹及黒山
東穆辰之地後穆宗被弑坐守衞不嚴被誅
蕭哈里字伊徳森其先約尼氏時本部額爾竒木父塔
喇天顯間為本部令公哈里貎魁偉膂力過人天禄間
娶明王安圖女阿雅翁主應厯初察克亂阿雅連坐繼
娶綽哈公主上以近戚嘉其勤篤命預北府宰相選頃
之總知軍國事時諸王多坐反逆哈里為人亷謹逹政
體每被命案獄多得其情人無寃者繇是知名漢主劉
承鈞每遣使入貢必别致幣物詔許受之年五十卒帝
愍悼輟朝二日
蕭和斯字延寜世為北院吏累遷御史中丞總典羣牧
部籍應厯初遷左客省使未幾拜御史大夫時諸王多
坐事繫獄上以和斯有才幹詔窮治稱㫖改北院樞密
使仍命世預宰相選和斯辭曰臣子孫賢否未知得一
客省使足矣從之上晩歲酗酒用刑多濫和斯居要地
􁗍􁗍自保未嘗一言匡救議者以是少之年五十七卒
蕭思温小字伊庫宰相達魯之族弟哈瑪爾之子通書
史太宗時為奚圖哩太尉尚燕國公主為羣牧都林牙
思温在軍中握齱修邉幅僚佐皆言非將師才尋為南
京留守初周人攻揚州上遣思温躡其後憚暑不敢進
㧞緣邊數城而還後周師來侵圍馮母鎮勢甚張思温
請益兵帝報曰敵來則與統軍司併兵拒之敵去則務
農作勿勞士馬會敵入東城我軍退渡滹沱而屯思温
勒兵徐行周軍數日不動思温與諸將議曰敵衆而鋭
戰不利則有後患不如頓兵以老其師躡而擊之可以
必勝諸將從之遂與統軍司兵會飾他説請濟師周人
引退思温亦還已而周主復北侵與其將傅元卿李崇
進等分道竝進圍瀛州䧟益津瓦橋淤口三闗垂迫固
安思温不知計所出但云車駕旦夕至麾下士奮躍請
戰不從已而䧟易瀛莫等州京齊人皆震駭往往遁入
西山思温以邊防失利恐朝廷罪已表請親征會周主
榮以病歸思温退至益津偽言不知所在遇歩卒二千
餘人來拒敗之是年聞周喪燕民始安乃班師時穆宗
湎酒嗜殺思温以密戚預政無所匡輔士論不與十九
年春蒐上射熊而中思温與伊勒希巴伊勒希等進酒
上壽帝醉還宫是夜為庖人錫衮等所弑思温與南院
樞密使髙勲飛龍使紐哩等立景宗保寜初為北院樞
密使兼北府宰相仍命世預其選上冊思温女為后加
尚書令封魏王從帝獵閭山為賊所害
蕭繼先字楊隱小字瑠智格㓜頴悟叔思温命為子睿
智皇后尤愛之乾亨初尚齊國公主拜駙馬都尉統和
四年宋人來侵繼先率邏騎逆境上多所俘獲上嘉之
拜北府宰相自是出師繼先必將本府兵先從拔狼山
石壘從破宋軍應州上南征取通利軍戰稱㨗力及親
征髙麗以繼先年老留守上京卒年五十八繼先雖處
富貴尚儉素所至以善治稱故將兵攻戰未嘗失利名
重戚里
論曰嗚呼人君之過莫大於殺無辜湯之伐桀也數其
罪曰竝告無辜於上下神祗武王之伐紂也數其罪曰
無辜籲天堯之伐苗民也吕侯追數其罪曰殺戮無辜
迹是言之伊勒哈之諫廩廩庶幾古君子之風矣雖然
善諫者不諫於己然蓋必先得於心術之微而察脉者
先其病而治之則易為功穆宗沈湎失徳蓋其資富彊
之勢以自肆久矣使羣臣於造次動作之際此諫彼諍
提而警之以防其甚則亦詎至是哉于以知和斯思温
處位優重耽禄取容真鄙夫矣若哈里之折獄繼先之
善治可謂任職臣歟
　
　
　
　
　
　
　遼史卷七十八
　遼史卷七十八考證
蕭哈里傳繼尚綽哈公主　按公主表綽果係太宗女
　原本訛翁主今改
蕭思温傳會敵入東城　按穆宗紀應厯八年周䧟束
　城縣宋史束城縣𨽻河間府傳謂東城疑即束城之
　訛本史地理志不載姑仍其舊
蕭思温傳周將李崇進等分道並進　按李崇進通鑑
　作重進
蕭思温傳庖人錫衮　按錫衮原文辛古此又作斯奴
　古今併改
蕭思温傳為賊所害　按髙勲及紐哩傳盜殺思温實
　係二人之謀景宗時追封思温楚國王傳俱不載
蕭繼先傳　按蕭繼先聖宗本紀俱作蕭繼逺事跡與
　本傳俱同外戚傳公主表及本傳俱作繼先葢繼先
　實嗣思温為後或曽更名故紀載互異
　遼史卷七十八考證
欽定四庫全書
　遼史卷七十九
　　元中書右丞相總裁托克托等修
　列傳第九
　　室昉　　　　　　耶律賢適
　　紐哩　　　　　　郭襲
　　耶律阿穆爾
室昉字夢竒南京人㓜謹厚篤學不出外户者二十年
雖里人莫識其精如此㑹同初登進士第為盧龍巡捕
官太宗入汴受册禮詔昉知制誥總禮儀事天禄中為
南京留守判官應厯間累遷翰林學士出入禁闥十餘
年保寧間兼政事舍人數延問古今治亂得失奏對稱
㫖上多昉有理劇才改南京副留守決訟平允人皆便
之遷工部尚書尋改樞宻副使參知政事頃之拜樞宻
使兼北府宰相加同政事門下平章事乾亨初監修國
史統和元年告老不許進尚書無逸篇以諌太后聞而
嘉奬二年秋詔修諸嶺路昉發民夫二十萬一日畢功
是時昉與韓徳讓耶律色珍相友善同心輔政整析蠧
弊知無不言務在息民薄賦以故法度修明朝無異議
八年復請致政詔入朝免拜賜几杖太后遣閤門使李
從訓持詔勞問令常居南京封鄭國公初晉國公主建
佛寺于南京上許賜額昉奏曰詔書悉罪無名寺院今
以主請賜額不惟違前詔恐此風愈熾上從之表進所
撰實録二十卷手詔褒之加政事令賜帛六百匹九年
薦韓徳讓自代不從上以昉年老苦寒賜貂皮衾褥許
乘輦入朝病劇遣翰林學士張幹就第授中京留守加
尚父卒年七十五上嗟悼輟朝二日贈尚書令遺言戒
厚葬恐人譽過情自志其墓
耶律賢適字阿克展裕悅羅卜科之子嗜學有大志滑
稽玩世人莫之知惟裕悅烏哲器之嘗謂人曰是人當
國天下幸甚應厯中朝臣多以言獲譴賢適樂於靜退
游獵自娯與親朋言不及時事討烏爾古還擢右皮室
詳衮景宗在藩邸常與韓匡嗣紐哩等游言或刺譏賢
適勸以宜早疎絶由是穆宗終不見疑賢適之力也景
宗立以功加檢校太保尋遙授寧江軍節度使賜推忠
恊力功臣時帝初踐阼多疑諸王或萌非望隂以賢適
為腹心加特進同中書門下平章事保寧二年秋拜北
院樞宻使兼侍中賜保節功臣三年為西北路兵馬都
部署賢適忠介膚敏推誠待人雖燕息不忘政務以故
百司首職㒺敢媮惰累年滯獄悉決之大丞相髙勲契
丹行宫都部署紐哩席寵放恣及帝姨母保母勢薫灼
一時納賂請謁門若賈區賢適患之言于帝不報以病
解職又不允令鑄手印行事乾亨初疾篤得請明年封
西平郡王薨年五十三子觀音大同軍節度使
紐哩字鼐爾琨逸其氏族補積慶宫人應厯初為習馬
實達爾以母憂去一日至雅伯山見一巨人懼走巨人
止之曰勿懼我地祇也葬爾母於斯當速詣闕必貴紐
哩從之累遷馬羣侍中時景宗在藩邸以紐哩出自本
宫待遇殊厚紐哩亦傾心結納及穆宗遇弑紐哩奔赴
景宗是夜集禁兵五百以衛既即位以翼戴功加政事
令契丹行宫都部署賞賚甚渥尋加守太尉北漢主劉
繼元聞紐哩為上信任遇其生日必致禮紐哩素貪同
列蕭安巴達亦好賄二人相善人有氈裘為枲耳子所
著者或戲曰若遇紐哩安巴達必盡取之傳以為笑其
貪猥如此保寧末坐私藏甲五百屬有司方案詰紐哩
袖中又得殺樞宻使蕭思温賊書賜死紐哩善識馬嘗
行郊野見數馬跡指其一日此竒駿也以已馬易之果
然
郭襲不知何郡人性端介識治體乆淹外調景宗即位
召見對稱㫖知可任以事拜南院樞宻使尋加兼政事
令以帝數游獵襲上書諌曰昔唐髙祖好獵蘇世長言
不滿十旬未足為樂髙祖即日罷史稱其美伏念聖祖
創業艱難修徳布政宵旰不懈穆宗逞無厭之欲不恤
國事天下愁怨陛下繼統海内翕然望中興之治十餘
年間征伐未己而冦賊未弭年糓雖登而瘡痍未復正
宜戒懼修省以懐永圖側聞恣意逰獵甚於往日萬一
有銜橜之變搏噬之虞悔將何及況南有强敵伺隙而
動聞之得無生心乎伏望陛下節從禽酣飲之樂為生
靈社稷計則有無疆之休上覽而稱善賜恊贊功臣拜
武定軍節度使卒
耶律阿穆爾字布琳約尼兆古汗之四世孫也㓜總敏
保寧中為南院宣徽使統和初皇太后稱制與耶律色
珍參預國論為都統以征髙麗功遷北院宣徽使加政
事令四年春宋將曹彬米信等侵燕上親征阿穆爾為
都監屢破敵軍十二年行在多盜阿穆爾立禁捕法盜
始息先是叛逆之家兄弟不知情者亦連坐阿穆爾諌
曰夫兄弟雖曰同胞賦性各異一行逆謀雖不與知輒
坐以法是刑及無罪也自今雖同居兄弟不知情者免
連坐太后嘉納著為令致仕卒阿穆爾性好聚斂每從
征所掠人口聚而建城請為豐州就以家奴閻貴為刺
史時議鄙之子賢格左伊勒希巴
論曰景宗之世人望中興豈其勤心庶績而然蓋承穆
宗醟虐之餘為善易見亦由羣臣多賢左右弼諧之力
也室昉進無逸之篇郭襲陳諌獵之疏阿穆爾請免同
氣之坐所謂仁人之言其利博哉賢適忠介亦近世之
名臣紐哩貪猥後人所當取鑑者也
　
　
　
　
　
　
　
　
　
　遼史卷七十九
　遼史卷七十九考證
耶律賢適傳保寧三年為西北路兵馬都部署　按景
　宗紀作西北路招討使
耶律賢適傳大丞相髙勲　按髙勲傳祗為南面樞宻
　使未嘗為丞相
紐哩傳為習馬小底　原本訛不底据百官志承應小
　底局凡十二職葢倣宋制今改
　
　
　
　
　
　
　
　
　遼史卷七十九考證
欽定四庫全書
　遼史卷八十
　　元中書右丞相總裁托克托等修
　列傳第十
　　張　儉　　　　　邢抱朴
　　馬得臣　　　　　蕭朴
　　耶律巴格
張儉宛平人性端慤不事外飾統和十四年舉進士第
一調雲州幕官故事車駕經行長吏當有所獻聖宗獵
雲中節度使進曰臣境無他産惟幕僚張儉一代之寳
願以為獻先是上夢四人侍側賜食人二口至聞儉名
始悟召見容止朴野訪及世務占奏三十餘事由此顧
遇特異踐歴清華號稱明幹開泰中累遷同知樞密院
事太平五年出為武定軍節度使移鎮大同六年入為
南院樞密使帝方眷倚參知政事吳叔達與儉不相能
帝怒出叔達為康州刺史拜儉左丞相封韓王帝不豫
受遺詔輔立太子是為興宗賜貞亮𢎞靖保義守節耆
徳功臣拜太師中書令加尚父徙王陳重熈五年帝幸
禮部貢院及親試進士皆儉發之進見不名賜詩褒美
儉衣唯紬帛食不重味月俸有餘賙給親舊方冬奏事
便殿帝見衣袍弊惡密令近侍以火夾穿孔記之屢見
不易帝問其故儉對曰臣服此袍已三十年時尚奢靡
故以此微諷喻之上憐其清貧令恣取内府物儉奉詔
持布三端而出益見奨重儉弟五人上欲俱賜進士第
固辭有司獲盜八人既戮之乃獲正賊家人訴寃儉三
乞申理上勃然曰卿欲朕償命耶儉曰八家老稚無告
少加存恤使得收葬足慰存没矣乃從之儉在相位二
十餘年裨益為多致政歸第㑹宗書辭不如禮上將親
征幸儉第尚食先往具饌却之進葵羮乾飯帝食之美
徐問以䇿儉極陳利害且曰第遣一使問之何必逺勞
車駕上悦而止復即其第賜宴器玩悉與之十二年薨
年九十一勅葬宛平縣
邢抱朴應州人刑部郎中簡之子也抱朴性頴悟好學
博古保寧初為政事舍人知制誥累遷翰林學士加禮
部侍郎統和四年山西州縣被兵命抱朴鎮撫之民始
安加户部尚書遷翰林學士承㫖與室昉同修實録決
南京滯獄還優詔褒美十年拜叅知政事以樞密使韓
徳讓薦按察諸道守令能否而黜陟之大協人望尋以
母憂去官詔起視事表乞終制不從宰相密諭上意乃
視事人以孝稱及耶律休格留守南京又多滯獄復詔
抱朴平決之人無寃者改南院樞密使卒贈侍中初抱
朴與弟抱質受經于母陳氏皆以儒術顯抱質亦官至
侍中時人榮之
馬得臣南京人好學博古善屬文尤長於詩保寧間累
遷政事舍人翰林學士常預朝議以正直稱乾亨初宋
師屢犯邉命為南京副留守復拜翰林學士承㫖聖宗
即位皇太后稱制兼侍讀學士上閲唐高祖太宗𤣥宗
三紀得臣乃録其行事可法者進之及扈從伐宋進言
降不可殺亡不可追二三其徳者别議詔從之俄兼諌
議大夫知宣徽院事時上擊鞠無度上書諌曰臣竊觀
房𤣥齡杜如晦隋季書生向不遇太宗安能為一代名
相臣雖不才陛下在東宮幸列侍從今又得侍聖讀未
有裨補聖明陛下嘗問臣以貞觀開元之事臣請畧陳
之臣聞唐太宗侍太上皇宴罷則挽輦至内殿𤣥宗與
兄弟歡飲盡家人禮陛下嗣祖考之祚躬侍太后可謂
至孝臣更望定省之餘睦六親加愛敬則陛下親親之
道比隆二帝矣臣又聞二帝眈玩經史數引公卿講學
至于日昃故當時天下翕然嚮風以隆文治今陛下游
心典籍分解章句臣願研究經理深造而篤行之二帝
之治不難致矣臣又聞太宗射豕唐儉諌之𤣥宗臂鷹
韓休言之二帝莫不樂從今陛下以毬馬為樂愚臣思
之有不宜者三故不避斧鉞言之竊以君臣同戯不免
分爭君得臣愧彼負此喜一不宜躍馬揮杖縱横馳騖
不顧上下之分爭先取勝失人臣禮二不宜輕萬乗之
尊圖一時之樂萬一有銜勒之失其如社稷太后何三
不宜儻陛下不以臣言為迂少賜省覽天下之福羣臣
之願也書奏帝嘉歎良久未㡬卒贈太子太保詔有司
給葬
蕭朴字延寧國舅少父房之族父魯庫以善屬文為聖
宗詩友朴幼如老成人及長博學多智開泰初補牌印
即君為南院承㫖權知轉運事尋改南面林牙帝問以
政朴具陳百姓疾苦國用豐耗帝悦曰吾得人矣擢左
伊勒希巴時蕭和卓為樞密使朴知部署院以酒廢事
出為興國軍節度使俄召為南靣林牙太平三年守太
子太傅明年拜北府宰相遷北院樞密使時太平日久
帝留心翰墨始畫譜牒以别嫡庶由是爭訟紛起朴有
吏才能知人主意敷奏稱㫖朝議多取決之封蘭陵郡
王進王恒加政事令及大延琳叛詔安撫東京以便宜
從事興宗即位皇太后稱制國事一委弟孝先方仁徳
皇后以馮嘉努所誣被害朴屢言其寃不報每念至此
為之嘔血重熈初改王韓拜東京留守及遷太后于慶
州朴徙王楚升南院樞密使四年王魏薨年五十贈齊
王子道拉國舅詳衮
耶律巴格字烏庫哩五院部人幼聰慧書一覽輒成誦
統和中以世業為本部吏未㡬陞扎薩克轄轉樞密院
侍御㑹宋將曹彬米信侵燕巴格以扈從有功擢上京
留守開泰四年召為北院樞密副使頃之留守東京七
年命東平王蕭巴雅爾帥師伐高麗巴格為都監至開
京大掠而還濟茶陀二河高麗追兵至諸將皆欲使敵
渡兩河擊之獨巴格以為不可曰敵若渡兩河必殊死
戰乃危道也不若擊於兩河間巴雅爾從之戰敗績明
年還東京奏渤海承奉官宜有以統領之上從其言置
都知押班後以茶陀之敗削使相降西北路都監卒
論曰張儉名符帝夣遂結主知服敝袍不易志敦薄俗
功著兩朝世稱賢相非過也邢抱朴甄别守令大愜人
望兩決滯獄民無寃濫馬得臣引盛唐之治以諌其君
蕭朴痛皇后之誣至於嘔血四人者皆以明經致位忠
藎若此宜矣聖宗得人於斯為盛
　
　
　
　
　
　
　
　
　
　
　
　
　
　遼史卷八十
　遼史卷八十考證
張儉傳出吳叔達為康州刺史　按聖宗本紀作東州
邢抱朴傳統和十年拜參知政事　按聖宗紀作十二
　年
蕭朴傳太平四年加政事令　按百官志中書省初名
　政事省興宗重熈十三年改中書省中書令朴以太
　平中為令未應有中書令之稱今改
　
　
　
　
　
　
　
　
　遼史卷八十考證
欽定四庫全書
　遼史卷八十一
　　元中書右丞相總裁托克托等修
　列傳第十一
　　耶律舒嚕(烏魯斯/)　王繼忠
　　蕭孝忠　　　　　陳扎衮
　　蕭和卓
耶律舒嚕字伊實揚六院部人魁岸美容儀聖宗同年
生帝愛之甫冠補祗候即君未㡬為宿直官及出師伐
宋為隊帥從南府宰相耶律諾衮統軍使蕭達林畧地
趙魏有功加檢校太師為北院大王攻㧞通利軍宋和
議成特進門下平章事賜推誠竭節保義功臣以本部
俸羊多闕部人空乏以羸老之羊及皮毛嵗請易南中
絹彼此利之拜北院樞宻使封韓王自韓徳讓知北院
職多廢曠舒嚕拜命之日朝野相慶從上獵松林至沙
嶺卒年四十四贈守司徒政事令二子實神努烏魯斯
實神努南院大王
烏魯斯字留隱少有大志未冠補祗候即君開泰初為
本部司徒秩滿閒居徴為郎君班詳衮遷右皮室詳衮
將本部兵從東平王巴雅爾伐高麗至茶陀二河戰不
利烏魯斯獨全軍還帝嘉賞終西南靣招討使
王繼忠不知何郡人仕宋為鄆州刺史殿前都虞候統
和二十一年宋遣繼忠屯定之望都以輕騎覘我軍遇
南府宰相耶律諾衮等獲之太后知其賢授户部使以
康黙記族女女之繼忠亦自激昂事必盡力宋以繼忠
先朝舊臣毎遣使必有附賜聖宗許受之二十二年宋
使來聘遺繼忠弧矢鞭䇿及求和劄子有曰自臨大位
愛養黎元豈欲窮兵惟思息戰每敕邉事嚴諭守臣至
于北界人民不令小有侵擾衆所具悉爾亦備知向以
知雄州何承矩已布此懇自後杳無所聞汝可密言如
許通和即當别使徃請詔繼忠與宋使相見仍許講和
以繼忠家無奴𨽻賜宮户三十加左武衛上將軍攝中
京留守開泰五年為漢人行宫都部署封琅邪郡王六
年進楚王賜國姓上嘗議以蕭和卓為北院樞密使繼
忠曰和卓雖有刀筆才暗於大體蕭迪里才行兼備可
任上不納竟用和卓及遣和卓伐高麗繼忠為行軍副
部署攻興化鎮月餘不下師還上謂明於知人拜樞密
使太平三年致仕卒子懐玉仕至防禦使
蕭孝忠字薩巴小字特古斯志慷慨開泰中補祗候即
君尚越國公主拜駙馬都尉累遷殿前都㸃檢太平中
擢北府宰相重熈七年為東京留守時禁渤海人擊毬
孝忠言東京最為重鎮無從禽之地若非毬馬何以習
武且天子以四海為家何分彼此宜弛其禁從之十二
年入朝封楚王拜北院樞密使國制以契丹漢人分北
南院樞密治之孝忠奏曰一國二樞密風俗所以不同
若併為一天下幸甚事未及行薨追封楚國王帝素服
哭臨赦死囚數人為孝忠薦福葬日親臨賜宮户守塜
子阿蘇終南院樞密使
陳扎衮小字旺玖雲州人工譯鞮勇而善射統和中補
祗候即君為奚伊喇詳衮累遷敦睦宮太保兼掌圍場
事開泰五年秋大獵帝射虎以馬馳太速矢不及發虎
怒奮勢將犯蹕左右辟易扎衮捨馬捉虎兩耳騎之虎
駭且逸上命衛士追射扎衮大呼止之虎雖軼山扎衮
終不墮地伺便㧞佩刀殺之輦至上前慰勞良久即日
設燕悉以席上金銀器賜之特加節鉞遷圍場都太師
賜國姓命張儉呂徳懋賦以美之遷歸義軍節度使同
知上京留守歴西南靣招討都監卒
蕭和卓字和掄圗魯卜部人始為本部吏統和初以
謹恪補南院侍郎十八年北院樞密使韓徳讓舉和卓
為中丞以太后遺物使宋還遷北院樞密副使開泰三
年為左伊勒希巴和卓久居近職習典故善占對以是
尤被寵渥陞北院樞密使時議以為無完行不可大用
南院樞密使王繼忠侍宴又譏其短帝頗不悦六年遣
和卓伐高麗還時求進者多附之然其服食僕馬不加
于舊帝知其亷以族屬女妻其子詔許親友饋獻豪貴
奔趨于門太平五年有疾帝欲臨視和卓辭曰臣無狀
猥䝉重任今形容毁瘁恐陛下見而動心帝從之㑹北
府宰相蕭朴問疾和卓執其手曰吾死君必為樞密使
慎勿舉勝已者朴出而鄙之是日卒子烏爾古終本部
節度使
論曰統和諸臣名昭王室者多矣舒嚕拜樞密使朝野
相慶必有得民心者繼忠既不能死國雖通南北之和
有知人之鑑奚足尚哉孝忠扎衮皆有可稱者和卓臨
終教蕭朴毋舉勝已者樞密其誤國之罪大矣
　
　
　
　
　
　遼史卷八十一
　遼史卷八十一考證
王繼忠傳不知何郡人　按王繼忠係開封人見宋史
王繼忠傳開泰五年為漢人行宮都部署　按原本脱
　開泰二字今据本紀增
　
　
　
　
　
　
　
　
　
　
　
　遼史卷八十一考證
欽定四庫全書
　遼史卷八十二
　　元中書右丞相總裁托克托等修
　列傳第十二
　　耶律隆運(徳威/)　(逹魯/)　(制心/)
　　耶律巴古濟　　　蕭揚阿克
　　武白　　　　　　蕭常格
　　耶律和克(穆爾古/)
耶律隆運本姓韓名徳讓西南面招討使匡嗣之子也
統和十九年賜名徳昌二十二年賜姓耶律二十八年
復賜名隆運重厚有智畧明治體喜建功立事侍景宗
以謹飭聞加東頭承奉官補樞密院通事轉上京皇城
使遙授彰徳軍節度使代其父匡嗣為上京留守權知
京事甚有聲尋復代父守南京時人榮之宋兵取河東
侵燕五院糺詳衮希逹統軍蕭托果等敗歸宋兵圍城
招脅甚急人懐二心隆運登城日夜守禦援軍至圍解
及戰高梁河宋兵敗走隆運邀擊又破之以功拜遼興
軍節度使徵為南院樞密使景宗疾大漸與耶律色珍
俱受顧命立梁王為帝皇后為皇太后稱制隆運總宿
衛事太后益寵任之統和元年加開府儀同三司兼政
事令四年宋遣曹彬米信將十萬衆來侵隆運從太后
出師敗之加守司空封楚國公師還與北府宰相室昉
共執國政上言西州數被兵加以嵗饑宜輕税賦以來
流民從之六年太后觀撃鞠呼魯蘇突隆運墜馬命立
斬之詔率師伐宋圍沙堆敵乘夜來襲隆運嚴軍以待
敗走之封楚王九年復言燕人挾姦苟免賦役貴族因
為囊橐可遣北院宣徽使趙智戒諭從之十一年丁母
憂詔强起之明年室昉致政以隆運代為北府宰相仍
領樞密使監修國史賜興化功臣十二年六月奏三京
諸鞫獄官吏多因請託曲加寛貸或妄行榜掠乞行禁
止上可其奏又表請任賢去邪太后喜曰進賢輔政真
大臣之職優加賜賚服闋加守太保兼政事令㑹北院
樞密使耶律色珍薨詔隆運兼之久之拜大丞相進王
齊總二樞府事以南京平州嵗不登奏免百姓農器錢
及請平諸郡商賈價並從之二十二年從太后南征及
河許宋成而還徙王晉賜姓出宮籍𨽻横帳季父房後
乃改賜今名位親王上賜田宅及陪葬地從伐高麗還
得久疾帝與后臨視醫藥薨年七十一贈尚書令諡文
忠官給葬具建廟乾陵側無子清寜三年以魏王特布
子雅嚕為嗣天祚立以皇子額嚕温繼之弟徳威姪制
心
徳威性剛介善馳射保寕初歴上京皇城使儒州防禦
使改北院宣徽使乾亨初丁父喪彊起復職權西南招
討使統和初党項寇邉一戰却之賜劔許便宜行事領
圖魯卜徳哷勒二糺軍以平霜庫赫功真授招討使夏
州李繼遷叛宋内附徳威請納之既得繼遷諸夷皆從
璽書褒奬與特哩衮耶律善補敗宋楊繼業加開府儀
同三司政事門下平章事未幾以山西城邑多䧟奪兵
柄李繼遷受賂潜懐二心奉詔率兵徃諭繼遷託以西
征不出徳威至靈州俘掠而還年五十五卒贈兼侍中
子帕克戩彰國軍節度使孫色實達魯色實終特哩衮
達魯字遵寜幼養宮中授小將軍重熈初歴北院宣徽
使右林牙副㸃檢特哩衮改西北路招討使封漆水郡
王請減軍籍三千二百八十人後以私取回鶻使者獺
毛裘及私取準布貢物決大杖削爵免官俄起為北院
宣徽使十九年改烏爾古徳哷勒部都詳衮尋為東北
路詳衮封混同郡王清寜初徙王鄧擢拜南府宰相以
年老乞骸骨更王漢太康中薨年八十達魯神情秀徹
聖宗子視之興宗待以兄禮雖貴愈謙初為都㸃檢扈
從獵黒嶺獲熊上因樂飲謂達魯曰汝有求乎對曰臣
富貴踰分不敢他望惟臣叔先朝優遇身殁之後不肖
子坐罪籍没四時之薦享諸孫中得赦一人以主祭臣
願畢矣詔免籍復其産子燕五官至南京歩軍都指揮
使
制心小字汗努父徳崇善醫視人形色輒能決其病累
官至武定軍節度使制心善馴鷹隼統和中為歸化州
刺史開泰中拜上京留守進漢人行宮都部署封漆水
郡王以皇后外弟恩遇日隆樞密副使蕭和卓用事制
心奏和卓寡識度無行檢上黙然每内宴歡洽輒避之
皇后不悦曰汝不樂耶制心對曰寵貴鮮能長保是以
憂耳太平中歴中京留守特哩衮南京留守徙王燕遷
南院大王或勸制心奉佛對曰吾不知佛法惟心無私
則近之矣一日沐浴更衣而臥家人聞絲竹之聲怪而
入視則已逝矣年五十三贈政事令追封陳王守上京
時酒禁方嚴有捕獲私醞者一飲而盡笑而不詰卒之
日部民若哀父母
耶律巴古濟字保諾延六院額爾竒木博果濟之後勇
悍善治生保寧中為天徳軍節度歴南京侍衛馬歩軍
都指揮使以討平党項羌阿里沙宻丕勒布宻遷南院
大王聖宗即位太后稱制㑹羣臣議軍國事巴古濟上
疏陳便宜數事稱㫖即日兼領山西路諸州事統和四
年宋將曹彬等侵燕巴古濟擊之甚力賜輸忠保節致
主功臣總知山西五州㑹有告巴古濟曲法虐民者按
之有狀以大杖決之八年為南京統軍使卒子雅里官
至詳衮
蕭揚阿克字稍隱端毅簡嚴通遼漢字天文相法父卒
自五畨部親挽喪車至奚王嶺人稱其孝年十九為本
班郎君歴鐡林鐡鷂大鷹三軍詳衮乾統元年由烏爾
古徳哷勒部屯田太保刺易州幸臣劉彦良以事至州
怙寵恣横為揚阿克所沮彦良歸妄加毁訾尋遣人代
揚阿克州民詣闕請留即日授武安州觀察使歴烏爾
古納喇順義彰信等軍節度使權知東北路統軍使事
聞耶律朗布都勒斡等叛獨引麾下三十餘人追捕之
身被二創生擒十餘人送之行在坐不獲首惡免官未
幾權南京留守卒
武白不知何郡人為宋國子博士差知相州至通利軍
為我軍所俘詔授上京國子博士改臨潢縣令遷廣徳
軍節度副使先是有訟宰相劉慎行與子婦姚氏私者
有司出其罪聖宗詔曰鞫之白正其事使新羅還權中
京留守時慎行諸子皆處權要以白斷百姓分籍事不
直坐左遷未㡬遷尚書左丞相樞密事拜遼興軍節度
使致仕卒
蕭常格字和爾沁國舅之族祖揚珠同政事門下平章
事父實埒累官節度使常格魁偉寡言年三十餘始為
祗候郎君歴本族將軍松山州刺史壽隆二年以女為
燕王妃拜永興宮使及妃生子為南院宣徽使尋改漢
人行宮都部署統和初加太子太師為國舅詳衮二年
改遼興軍節度使召為北府宰相以柴册禮加兼侍中
天慶元年致仕卒諡曰欽肅
耶律和克字海蘭六院額爾竒木迪里孫少頴悟重然
諾保寧初補御琖郎君十年使宋還以宋取河東之意
聞于上燕王韓匡嗣曰何以知之和克曰諸僣號之國
宋皆併收惟河東未下今宋講武習戰意必在漢匡嗣
力沮乃止明年宋果伐漢帝以和克能料事器之乃曰
吾與匡嗣慮不及此授涿州刺史統和初皇太后稱制
召赴京師與韓徳讓以事相忤徳讓怒取䕶衛所執戎
仗擊其腦卒子穆爾古
穆爾古字遙隱有智識善射統和初拜南靣林牙四年
宋侵燕太后親征穆爾古為前鋒手中流矢㧞而復進
太后既至穆爾古以創不能戰與北府宰相蕭繼先巡
邏境上累遷北院大王七年伐宋為先鋒與耶律諾衮
破其將李忠吉于定州以疾卒于軍
論曰徳讓在統和間位兼將相其克敵制勝進賢輔國
功業茂矣至賜姓名王齊晉抑有寵於太后而致然歟
宗族如徳威平党項達魯完宗祀制心不苟合家聲益
振豈無所自哉若巴古濟之忠揚阿克之孝武白之直
亦彬彬乎一代之良臣矣
　遼史卷八十二
　遼史卷八十二考證
蕭揚阿克傳　按蕭揚阿克父約音努終五番部節度
　使有傳見後列傳第二十六而揚阿克反居父前史
　殊疎舛
傳論若巴古濟之忠　按巴古濟原文勃古哲此處止
　稱勃古二字今併改
　
　
　
　
　
　
　
　
　
　遼史卷八十二考證
欽定四庫全書
　遼史卷八十三
　　元中書右丞相總裁托克托等修
　列傳第十三
　　耶律休格(瑪格/)　　耶律色珍
　　耶律希達　　　　耶律學古(額布勒/)
耶律休格字遜寧祖實嚕隋國王父烏蘇南院額爾竒
木休格少有公輔器烏爾古室韋叛休格從北府宰相
蕭斡討之應厯末為特哩衮乾亨元年宋侵燕北院大
王希達統軍使蕭托果等敗績南京被圍帝命休格代
希達將五院軍徃救遇大敵於高梁河與耶律色珍分
左右翼擊敗之追殺三十餘里斬首萬餘級休格被三
創明旦宋主遁去休格以創不能騎輕車追至涿州不
及而還是年冬上命韓匡嗣耶律沙伐宋以報圍城之
役休格率本部兵從匡嗣等戰于滿城翌日將復戰宋
人請降匡嗣信之休格曰彼衆整而鋭必不肯屈乃誘
我耳宜嚴兵以待匡嗣不聽休格引兵憑高而視須㬰
南兵大至皷譟疾馳匡嗣倉卒不知所為士卒棄旗皷
而走遂敗績休格整兵進擊敵乃却詔總南靣戍兵為
北院大王車駕親征圍瓦橋關宋兵來救守將張師突
圍出帝親督戰休格斬師餘衆退走入城宋陣于水南
將戰帝以休格馬介獨黄慮為敵所識乃賜𤣥甲白馬
易之休格率精騎渡水撃敗之追至莫州横屍滿道靫
矢俱罄生獲數將以獻帝悦賜御馬金盂勞之曰爾勇
過于名若人人如卿何憂不克師還拜裕悦聖宗即位
太后稱制令休格總南靣軍務以便宜從事休格均戍
兵立更休法勸農桑修武備邉境大治統和四年宋復
來侵其將范密楊繼業出雲州曹彬米信出雄易取岐
溝涿州陥固安置屯時北南院奚部兵未知休格力寡
不敢出戰夜以輕騎出兩軍間殺其單弱以脅餘衆晝
則以精鋭張其勢使彼勞於防禦以疲其力又設伏林
莽絶其糧道曹彬等以糧運不繼退保白溝月餘復至
休格以輕兵薄之伺彼蓐食擊其離伍單出者且戰且
却由是南軍自救不暇結方陣塹地兩邉而行軍渴乏
井漉淖而飲凡四日始達于涿聞太后軍至彬等冒雨
而遁太后益以鋭卒追及之彼力窮環粮車自衛休格
圍之至夜彬信以數騎亡去餘衆悉潰追至易州東聞
宋師尚有數萬瀕沙河而㸑促兵徃擊之宋師望塵奔
竄墮岸相蹂死者過半沙河為之不流太后旋斾休格
收宋屍為京觀封宋國王又上言可乘宋弱畧地至河
為界書奏不納及太后南征休格為先鋒敗宋兵於望
都時宋將劉廷譲以數萬騎並海而出約與李敬源合
兵聲言取燕休格聞之先以兵扼其要地㑹太后軍至
接戰殺敬源廷讓走瀛州七年宋遣劉廷讓等乗暑潦
來攻易州諸將憚之獨休格率鋭卒逆擊于沙河之北
殺傷數萬獲輜重不可計獻于朝太后嘉其功詔免拜
不名自是宋不敢北向時宋人欲止兒啼乃曰裕悦至
矣休格以燕民疲弊省賦役恤孤寡戒戍兵無犯宋境
雖馬牛逸于北者悉還之逺近向化邉鄙以安十六年
薨是夕雨木冰聖宗詔立祠南京休格智畧宏逺料敵
如神毎戰勝讓功諸將故士卒樂為之用身更百戰未
嘗殺一無辜二子果巴官至節度使果實終裕悦孫瑪
格
瑪格字額特埒興宗時以散職入見上問卿奉佛乎對
曰臣毎旦誦太祖太宗及先臣遺訓未暇奉佛帝悦清
寧中遷唐古部節度使咸雍中累遷匡義軍節度使太
康初致仕卒
耶律色珍字韓隱裕悦赫嚕之孫性明敏不事生産保
寧元年樞密使蕭思溫薦色珍有經國才上曰朕知之
第佚蕩豈可羈屈對曰外雖佚蕩中未可量乃召問以
時政占對剴切帝器重之妻以皇后之姪命節制西南
靣諸軍仍援河東改南院大王乾亨初宋再攻河東從
耶律沙至白馬嶺遇敵沙等戰不利色珍赴之令麾下
萬矢齊發敵氣褫而退是年秋宋下河東乗勝襲燕北
院大王耶律希達與蕭托果逆戰敗績退屯清河北色
珍取希達等青幟軍于得勝口以誘敵敵果爭赴色珍
出其後奮擊敗之及高梁之戰與耶律休格分左右翼
夾擊大敗宋軍統和初皇太后稱制益見委任為北院
樞密使㑹宋將曹彬米信出雄易楊繼業出代州太后
親帥師救燕以色珍為山西路兵馬都統繼業䧟山西
諸郡各以兵守自屯代州色珍至定安遇賀令圖軍擊
破之追至五䑓斬首數萬級明日至蔚州敵不敢出色
珍書帛射城上諭以招慰意隂聞宋軍來救令都監耶
律托色夜伏兵險阨俟敵至而發城守者見救至突出
色珍擊其背二軍俱潰追至飛狐斬首一萬餘級遂取
蔚州賀令圖潘美復以兵來色珍逆于飛狐擊敗之宋
軍在渾源應州者皆棄城走色珍聞繼業出兵令蕭達
林伏兵于路明旦繼業兵至色珍擁衆為戰勢繼業麾
幟而前色珍佯退伏兵發色珍進攻繼業敗走至狼牙
村衆軍皆潰繼業為流矢所中被擒色珍責曰汝與我
國角勝三十餘年今日何靣目相見繼業但稱死罪而
已初繼業在宋以驍勇聞人號楊無敵首建梗邉之策
至狼牙村心惡之欲避不可得既擒三日死色珍歸闕
以功加守太保從太后南伐卒于軍太后親為哀臨仍
給葬具庶子果勒官至小將軍
耶律希達孟父楚國王之後便弓馬勇於攻戰景宗時
多任以軍事統和四年為右皮室詳衮時宋將楊繼業
䧟山西郡縣希達從樞密使色珍討之凡戰必以身先
矢無虚發繼業敗于朔州之南匿深林中希達望袍影
而射繼業墮馬先是軍令須生擒繼業希達以故不能
為功後太后南伐屢有戰績以病卒
耶律學古字伊實揚裕悦斡之庶孫頴悟好學工譯鞮
及詩保寧中補御盞郎君乾亨元年宋既下河東乗勝
侵燕學古受詔往援始至京宋敗耶律希達蕭托果等
勢益張圍城三周穴地而進城中民懐二心學古以計
安反側隨宜備禦晝夜不少懈適有敵三百餘人夜登
城學古戰却之㑹援軍至圍遂解學古開門列陣四靣
鳴皷居民大呼聲震天地旋有高梁之捷以功遥授保
静軍節度使為南京馬歩軍都指揮使二年伐宋乞將
漢軍從之改彰國軍節度使時南境未静民思休息學
古禁寇掠以安之㑹宋將潘美率兵分道來侵學古以
軍少虚張旗幟雜丁黄為疑兵是夜適獨虎峪舉烽火
遣人偵視見敵俘掠村野擊之悉獲所掠物擒其將領
自是學古與潘美各守邉約無相侵軼民獲安業以功
為特哩衮卒弟額布勒
額布勒字留隱嚴重有膂力善屬文統和中伐宋屢任
以軍事嘗與揚珠不相能因曰爾奴才何所知揚珠訟
于北院樞密使韓徳讓徳讓怒問曰爾安得此奴耶額
布勒對曰三父異籍時亦易得徳讓笑而釋之後從蕭
恒徳伐博囉滿達勒以功為東路統軍都監及徳讓為
大丞相薦其材可任統軍使太后曰額布勒嘗不遜於
卿何善而薦徳讓奏曰臣黍相位於臣猶不屈况於其
餘以此知可用若任使之必能鎮撫諸番太后從之加
金紫崇禄大夫檢校太尉而弟果囉以罪亡額布勒及
其母俱下吏恐祸及母隂使人召果囉紿曰太后知事
之誣汝第來勿畏果囉至送有司坐誅其後退歸田里
以疾卒
論曰宋乗下太原之鋭以師圍燕繼遣曹彬楊繼業等
分道來伐是兩役也遼亦岌岌乎殆哉休格奮撃于高
梁敵兵奔潰色珍擒繼業于朔州旋復故地宋自是不
復深入社稷固而邉境寧雖配古名將無愧矣然非學
古之在南京安其反側則二将之功盖亦難致故曰國
以人重信哉
　
　
　
　
　遼史卷八十三
　遼史卷八十三考證
耶律休格傳休格二子　按聖宗本紀統和二十一年
　休格子道士努以謀反誅是休格不止二子也
耶律色珍傳楊繼業被擒太息死罪而已　按契丹國
　志稱繼業被擒太息曰主上遇我厚何靣目求活於
　此不食三日死麾下百餘人皆感泣不肯去遂俱死
　無生還者聖宗紀所載畧同則此傳但稱死罪之語
　似未足信至業之稱繼業以業在北漢時原賜姓劉
　名繼業也
　
　
　
　
　
　
　遼史卷八十三考證
欽定四庫全書
　遼史卷八十四
　　元中書右丞相總裁托克托等修
　列傳第十四
　　耶律沙　　　　　耶律穆濟
　　蕭斡(托果/)　　　　耶律善補
　　耶律哈里
耶律沙字安隱其先嘗相約尼氏應厯間累官南府宰
相景宗即位總領南靣邉事保寧間宋攻河東沙將兵
救之有功加守太保乾亨初宋復北侵沙將兵由間道
至白馬嶺阻大澗遇敵沙與諸將欲待後軍至而戰冀
王迪里監軍耶律穆濟等以為急擊之便沙不能奪迪
里等以先鋒渡澗未半為宋人所擊兵潰迪里及其子
斡格沙之子徳里令公圖敏詳衮唐古等五將俱没㑹
北院大王耶律色珍兵至萬矢俱發敵軍始退沙將趨
太原㑹漢駙馬都尉盧俊來奔言太原已䧟遂勒兵還
宋乗鋭侵燕沙與戰于高梁河稍却遇耶律休格及色
珍等邀擊敗宋軍宋主宵遁至涿州微服乗驢車間道
而走上以功釋前過是年復從韓匡嗣伐宋敗績帝欲
誅之以皇后營救得免睿智皇后稱制召賜几杖以優
其老復從伐宋敗劉廷讓李敬源之軍賜賚優渥統和
六年卒
耶律穆濟字留隱仲父隋國王之後初以皇族入侍景
宗即位為林牙以幹給稱保寧間遷樞密副使宋攻河
東南府宰相耶律沙為都統將兵往援穆濟監其軍及
白馬嶺之敗僅以身免宋乗鋭攻燕將奚兵翌休格擊
敗之上以功釋前過十一年從都統韓匡嗣伐宋戰于
滿城為宋將所紿諸軍奔潰獨穆濟部伍不亂徐整旗
皷而歸璽書褒諭改南海軍節度使乾亨二年拜樞密
副使統和初為南京留守宋將曹彬米信等侵邉穆濟
引兵至南京先繕守禦備及車駕臨幸穆濟與耶律休
格逆戰于涿之東克之遷開逺軍節度使故事州民嵗
輸税斗粟折錢五穆濟表請折錢六部民便之統和末
卒
蕭斡小字轄哩字博迪北府宰相達魯之子性質直初
察克之亂其黨和克齊與斡善使人召之斡曰吾豈能
從逆臣縛其人送壽安王賊平上嘉其忠拜羣牧都林
牙以伐烏爾古功遷北府宰相改圖魯卜部節度使乾
亨初宋伐河東乗勝侵燕詔斡拒之戰于高梁河耶律
沙退走斡與耶律休格等併力戰敗之上手勅慰勞自
是毎征伐必參決軍事加政事令二年宋兵圍瓦橋夜
襲我營斡及耶律允古戰却之時皇后以父呼斡及后
為皇太后稱制斡數條奏便宜多見聽用統和四年卒
姪托果
托果字括寧性忠簡應厯初始入待㑹冀王迪里宣徽
使哈斯謀反托果與耶律阿里密告於上上嘉其忠詔
尚朴謹公主保寧末為南京統軍使乾亨初宋侵燕托
果與北院大王希達拒之不克軍潰托果等不敢復戰
退屯清河帝聞其敗遣使責之曰卿等不嚴偵候用兵
無法遇敵即敗奚以將為托果懼頃之援兵至托果奮
力以敗宋軍上釋其罪降為南京侍衛親軍都指揮使
四年卒
耶律善補字瑤昇孟父楚國王之後純謹有才智景宗
即位授千牛衛大將軍遷大同軍節度使及伐宋韓匡
嗣與耶律沙將兵由東路進善補以南京統軍使由西
路進善補聞匡嗣失利斂兵還乾亨末與宋軍戰于滿
城為伏兵所圍色珍救之獲免以失備决大杖統和初
為特哩衮㑹宋來侵善補為都元帥逆之不敢戰嶺西
州郡多䧟罷特哩衮以其叔安圖有匡輔世宗功上愍
之徴善補為南府宰相遷南院大王㑹再舉伐宋欲攻
魏府召衆集議將士以魏城無備皆言可攻善補曰攻
固易然城大叵量若克其城士卒貪俘掠勢必不可遏
且傍多巨鎮各出援兵内有重敵何以當之上乃止善
補性懦守静凡征討憚攻戰急還以故戰多不利年七
十四卒
耶律哈里字留隱令公巴爾達木長子察克之亂其母
達魯與焉遣人召哈里哈里拒之亂平達魯以子故獲
免哈里儉素不喜聲利以射獵自娯雖居閒人敬之若
貴官然保寧初拜彰國軍節度遷特哩衮秩滿稱疾不
仕久之復為南院大王及曹彬米信等來侵哈里有却
敵功賜資忠保義匡國功臣帝屢親征哈里在南院十
餘年鎮以寛静户口增給時議重之封漆水郡王遷上
京留守薨詔以家貧給葬具
論曰當高梁朔州之捷偏裨之將如沙與穆濟既因休
格色珍類見其功所謂失之東隅收之桑榆若蕭斡哈
里拒察克之招托果告哈斯之變則不止有戰功而已
其視善補畏懦豈不優哉
　
　
　遼史卷八十四
　遼史卷八十四考證
蕭斡傳時皇后以父呼斡　按本傳載后為皇太后稱
　制葢睿智皇后也考外戚表睿智皇后父思温係蕭
　氏第二世斡係第三世固后兄弟行也而以父呼斡
　殊不可解
蕭托果傳尚朴謹公主　按公主表並無朴謹公主外
　戚表亦止稱托果為平章政事不稱駙馬都尉疑朴
　謹公主非皇女也
　
　
　
　
　
　
　
　遼史卷八十四考證
欽定四庫全書
　遼史卷八十五
　　元中書右丞相總裁托克托等修
　列傳第十五
　　蕭達林　　　　蕭觀音努
　　耶律托色　　　耶律轄哩
　　耶律諾衮　　　蕭桞
　　髙勲　　　　　奚和碩鼐
　　蕭塔喇噶　　　耶律薩哈
蕭達林字馳寧思温之再從姪父珠埓哩善相馬應厯
間為馬羣侍中達林㓜敦厚有才畧通天文保寧初為
宿直官累任囏劇統和四年宋楊繼業率兵由代州來
侵攻䧟城邑達林以諸軍副部署從樞密使耶律色珍
敗之擒繼業于朔州六年秋改南院都監從駕南征攻
沙堆力戰被創太后嘗親臨視明年加右監門衛上將
軍檢校太師遥授彰德軍節度使十一年與東京留守
蕭恒徳伐髙麗破之髙麗稱臣奉貢十二年夏人梗邊
皇太妃受命總烏爾古永興宫分軍討之達林為準布
都詳衮凡軍中號令太妃並委達林師還以功加兼侍
中封蘭陵郡王十五年徳哷勒部人殺詳衮而叛遁西
北荒達林將輕騎逐之因討準布之未服者諸畨嵗貢
方物充于國自後往來若一家焉上賜詩嘉奬仍命林
牙耶律昭作賦以述其功達林以諸部叛服不常上表
乞建三城以絶邊患從之俄召為南京統軍使二十年
復伐宋擒其將王先知破其軍于遂城下祁州上手詔
奬諭進至澶淵宋主軍於城隍間未接戰達林按視地
形取宋之羊觀鹽堆鳬鴈中伏弩卒明日轊車至太后
哭之慟輟朝五日子繅古南京統軍使
蕭觀音努字伊聶奚王達哈之孫統和十二年為右祇
候郎君班詳衮遷奚六部大王先是俸秩外給獐鹿百
數皆取於民觀音努奏罷之及伐宋與蕭達林為先鋒
降祁州下徳清軍上加優賞同知南院事卒
耶律托色字勝隱北府宰相烏里之孫善射工畫保寧
間為御盞郎君九年奉使于漢具言兩國通好長乆之
計其主繼元深加禮重統和二年將兵與西邊詳衮耶
律蘇色討圖勒錦大破之四年宋將楊繼業䧟山西城
邑托色從北院樞宻使耶律色珍擊之敗賀令圖於定
安授西南面招討都監宋兵守蔚州急召外援托色聞
之夜伏兵道傍黎明宋兵果來過未半而擊之城中軍
出色珍復邀之兩軍俱潰奔飛狐地隘不得進殺傷甚
衆賀令圖復集敗卒來襲蔚州托色逆戰破之應州守
將自遁進圍寰州冐矢石登城宋軍大潰當色珍擒繼
業于朔州托色功居多是年冬復與蕭達林由東路擊
宋俘獲甚衆後聞宋兵屯易州率兵逆之至易境而卒
初托色破令圖宋將有因傷而仆托色繪其狀以示宋
人咸嗟神妙
耶律轄哩字烏庫哩圖吉部人統和五年宋將楊繼業
來攻山西轄哩從耶律色珍擊之常居先鋒偵候有功
是嵗伐宋宋人拒於滹沱河轄哩率精騎便道先濟獲
其將康保威以功詔世預節度使選太平元年稍遷本
部節度使六年從蕭惠攻甘州不克㑹準布攻圍三尅
軍轄哩與都監耶律尼嚕古往救至哈屯城西南遇敵
不能陣中流矢卒
耶律諾衮字延寧太祖異母弟南府宰相蘇之孫有膂
力善調鷹隼統和四年宋楊繼業來侵諾衮為黄皮室
糺都監擊敗之盡復所䧟城邑軍還加諸衛小將軍及
伐宋有功遷黄皮室詳衮六年再舉將先鋒軍敗宋游
兵于定州為東京統軍使加金紫崇禄大夫從奚王和
碩鼐伐烏舍以戰失利削金紫崇禄階十九年拜南府
宰相二十一年復伐宋擒其將王繼忠于望都俘殺甚
衆以功加同政事門下平章事二十六年為遼興軍節
度使尋復為南府宰相開泰初加尚父卒
蕭柳字圖們淳欽皇后弟阿古齊五世孫幼養于伯父
巴雅爾家多知能文膂力絶人統和中叔父恒徳臨終
薦其才詔入侍衛十七年南伐宋將范庭召列方陣而
待時皇弟隆慶為先鋒問諸將佐誰敢當者柳曰若得
駿馬則願為之先隆慶授以甲騎柳攬轡謂諸將曰陣
若動諸君急攻遂馳而前敵少却隆慶席勢攻之南軍
遂亂中流矢裹創而戰衆皆披靡巴雅爾留守東京奏
柳為四軍兵馬都指揮使明年為北女直詳衮政濟寛
猛部民畏愛遷東路統軍使秩滿百姓願留復任許之
從伐髙麗遇大蛇當路前驅者請避柳曰壯士安懼此
拔劒斷蛇師還致仕柳好滑稽雖君臣燕飲詼諧無所
忌時人比之俳優臨終謂人曰吾少有致君志不能直
遂故以諧進冀萬有一補俳優名何避頃之被寢衣而
坐呼曰吾去矣言訖而逝耶律觀音努集柳所著詩千
篇目曰嵗寒集
髙勲字鼎臣晉北平王信轁之子性通敏仕晉為閤門
使㑹同九年與杜重威來降太宗入汴授四方館使好
結權貴能服勤大臣多推譽之天禄間為樞密使總漢
軍事五年劉崇遣使來求封册詔勲册崇為大漢神武
皇帝應厯初封趙王出為上京留守尋移南京㑹宋欲
城益津勲上書請假巡徼以擾之帝然其奏宋遂不果
城十七年宋略地益津闗勲擊敗之知南院樞密事景
宗即位以定䇿功進王秦保寧中以南京郊内多隙地
請疏畦種稻帝欲從之林牙耶律昆宣言於朝曰髙勲
此奏必有異志果令種稻以水為畦設以京叛官軍何
自而入帝疑之不納尋遷南院樞密使以毒藥餽駙馬
都尉蕭卓林事覺流銅州尋又謀害尚書令蕭思温詔
族誅之没其産皆賜思温家
奚和碩鼐字籌寧本奚汗之裔保寧中為奚六部長統
和初皇太后稱制以耶律休格領南邊事和碩鼐為南
面行軍副部署四年宋曹彬米信等來侵和碩鼐與休
格破宋兵于燕南手詔褒美軍還怙權撾無罪人李浩
至死上以其功釋之冬南征將本部軍由别道進擊敵
軍於狼山俘獲甚衆八年上表曰臣竊見太宗之時奚
六部二宰相二詳衮誥命大詳衮班在酋長左右副詳
衮總知酋長五房族屬二宰相匡輔酋長建明善事今
宰相職如故二詳衮别無所掌乞依舊制從之十三年
秋遷都部署伐烏舍駐于鐵驪秣馬數月進至烏舍城
利其俘掠請降不許令急攻之城中大恐皆殊死戰和
碩鼐知不能克從副部署蕭恒徳議掠地東南循髙麗
北界而還以地逺糧絶士馬死傷詔降封爵卒子烏頁
郎君班詳衮
蕭塔喇噶字雄隱五院部人八世祖珠嚕約尼氏時嘗
為虞人唐安禄山來攻珠嚕戰于黑山之陽敗之以功
為北府宰相世預其選塔喇噶仕開泰間累遷西南面
招討使重熙十一年使西夏諭伐宋事約元昊出别道
以㑹十二年改右伊勒希巴同知南京留守轉左伊勒
希巴俄授東京留守以世選為北府宰相卒
耶律薩哈字薩蘭伊實部人南府宰相烏魯斯子天禄
間始仕應厯中拜伊實大王兼知兵馬事乾亨初宋來
侵詔以本部兵守南京與北院大王希達統軍蕭托果
等逆戰希達等敗走獨薩哈全軍還上諭之曰拒敵當
如此卿勉之無憂不富貴加守太保統和間卒
論曰遼在統和間數舉兵伐宋諸將如耶律轄哩諾衮
蕭柳等俱有降城擒將之功最後以蕭達林為統軍直
抵澶淵將與宋戰達林中弩我兵失倚和議始定或者
天厭其亂使南北之民休息者耶
　
　
　
　
　
　
　
　
　遼史卷八十五
欽定四庫全書
　遼史卷八十六
　　元中書右丞相總裁托克托等修
　列傳第十六
　　耶律和卓　　　劉景
　　劉六符　　　　耶律紐斡哩
　　牛温舒　　　　杜防
　　蕭華善(特/黙)　　　耶律哈爾吉
　　耶律博迪
耶律和卓字諾木衮太祖弟特爾格之孫㓜不好弄臨
事明敏善談論以近族入侍每從征有功保寧初加右
龍虎衛上將軍以宋師屢梗南邊拜涿州刺史西南兵
馬都監招安巡檢等使賜推忠奉國功臣和卓久任邊
防雖有克獲功然務鎮静不妄生事以邀近功鄰壤敬
畏屬部乂安宋數遣人結歡冀達和意和卓表聞其事
帝許議和安邊懐敵多有力焉拜左金吾衛上將軍秩
滿遙攝鎮國軍節度使卒和卓智而有文曉暢戎政鎮
范陽時嘗領數騎徑詣雄州北門與郡將立馬陳兩國
利害及周師侵邊本末辭氣慷慨左右壯之自是邊境
數年無事識者以謂和卓一言賢於數十萬兵
劉景字可大河間人四世祖怦即朱滔之甥唐右僕射
盧龍軍節度使父守敬南京副留守景資端厚好學能
文燕王趙延夀辟為幽都府文學應厯初遷右拾遺知
制誥為翰林學士九年周人侵燕留守蕭思温上急變
帝欲俟秋出師景諫曰河北三闗已陷於敵今復侵燕
安可坐視上不聽㑹父憂去未幾起復舊職一日召草
赦既成留數月不出景奏曰唐制赦書日行五百里今
稽期弗發非也上亦不報景宗即位以景忠實擢禮部
侍郎遷尚書宣政殿學士上方欲倚用乃書其笏曰劉
景可為宰相頃之為南京副留守時留守韓匡嗣因扈
從北上景與其子徳讓共理京事俄召為户部使厯武
定開逺二軍節度使統和六年致仕加兼侍中卒年六
十七贈太子太師子慎行孫一徳二𤣥三嘏四端五常
六符皆具六符傳
劉六符父慎行由膳部員外郎累遷至北府宰相監修
國史時上多即宴飲行誅賞慎行諫曰以喜怒加威福
恐未當帝悟諭政府自今宴飲有刑賞事翌日禀行為
都統伐髙麗以失軍期下吏議貴乃免出為彰武軍節
度使賜保節功臣子六人一徳二𤣥三嘏四端五常六
符徳早世𤣥終上京留守常厯三司使武定軍節度使
嘏端符皆第進士嘏端俱尚主為駙馬都尉三嘏獻聖
宗一矢斃雙鹿賦上嘉其贍麗與公主不諧奔宋歸殺
之四端以衛尉少卿使宋賀生辰方宴大張女樂竟席
不顧人憚其嚴還拜樞密直學士六符有志操能文重
熙初遷政事舍人擢翰林學士十一年與宣徽使蕭特
黙使宋索十縣地還為漢人行宫副部署㑹宋遣使増
嵗幣以易十縣復與耶律仁先使宋定進貢名宋難之
六符曰本朝兵彊將勇海内共知人人願從事於宋若
恣其俘獲以飽所欲與進貢字孰多况大兵駐燕萬一
南進何以禦之顧小節忘大患悔將何及宋乃從之嵗
幣稱貢六符還加同中書門下平章事及宋幣至命六
符為三司使以受之六符與參知政事杜防有隙防以
六符嘗受宋賂白其事出為長寧軍節度使俄召為三
司使道宗即位將行大册禮北院樞密使蕭格曰行大
禮備儀物必擇廣地莫若黄川六符曰不然禮儀國之
大體帝王之樂不奏於野今中京四方之極朝覲各得
其所宜中京行之上從其議尋以疾卒
耶律紐斡哩字海蘭六院額爾竒木博果濟後風神爽
秀工畫重熙間累遷同知㸃檢司事駙馬都尉蕭呼都
克為夏所執奉詔索之三返以歸轉永興宫使右祇候
郎君班詳衮紐斡哩將娶秦晉長公主孫母與公主婢
有隙謂紐斡哩曰能去婢乃許婚紐斡哩計殺之婚成
事覺有司以大辟論紐斡哩善畫寫聖宗真以獻得減
坐長流邊戍復以寫真拜同知南院宣徽事使宋賀正
寫宋主容以歸清寧間復使宋宋主賜宴瓶花隔面未
得其真陛辭僅一視及境以像示餞者駭其神妙聞重
元亂不即勤王賊平入賀帝責之宴酣顧紐斡哩曰重
元事成卿必為上客紐斡哩大慙咸雍中加太子太師
卒
牛温舒范陽人剛正尚節義有逺器咸雍中擢進士第
滯小官大安初累遷户部使轉給事中知三司使事國
民兼足上以為能加户部侍郎改三司使夀隆中拜參
知政事兼同知樞密院事攝中京留守部民詣闕請真
拜從之召為三司使乾統初復參知政事知南院樞密
使事五年夏為宋所攻來請和解温舒與蕭塔喇台使
宋方大燕優人為道士裝索土泥藥爐優曰土少不能
和温舒遽起以手籍土懐之宋主問其故温舒對曰臣
奉天子威命來和若不從則當卷土收去宋人大驚遂
許夏和還加中書令卒
杜防涿州歸義縣人開泰五年擢進士甲科累遷起居
郎知制誥人以為有宰相器太平中遷政事舍人拜樞
密副使重熙九年夏人侵宋宋遣郭禎來告請與夏和
上命防使夏解之如約罷兵各歸侵地拜參知政事韓
紹芳劉六符忌之防待以誠十二年紹芳等罷愈見信
任十三年拜南府宰相防生子帝幸其第賜名王門努
以進奏有誤出為武定軍節度使十四年復召為南府
宰相二十一年秋祭仁徳皇后詔儒臣賦詩防為冠賜
金帶道宗諒陰為大行皇帝山陵使清寧二年上諭防
曰朕以卿年老嗜酒不欲煩以劇務朝廷之事總綱而
已頃之拜右丞相加尚父卒上歎悼不已賵贈加等官
給葬具贈中書令諡曰元肅子公謂終南府宰相
蕭華善字洪寧國舅大父房之後忠直多志畧開泰初
補御盞郎君尋為内史太醫等局都林牙使宋賀正將
宴典儀者告班節度使下華善曰班次如此是不以大
國之使相禮且以錦服為貺如待番部若果如是吾不
預宴宋臣不能對易以紫服位視執政使禮始定八年
秋為唐古特部節度使卒弟特黙
特黙字和寧為人機辨任氣太平中累遷安東軍節度
使有能稱十一年召為左祇候郎君班詳衮遷左伊勒
希巴重熙十年累遷北院宣徽使與劉六符使宋索十
縣故地宋請増銀絹十萬兩疋以易之歸稱㫖加同政
事門下平章事詔城西南渾底甸還復為北院宣徽使
卒
耶律哈爾吉字特們六院額爾竒木博果濟後重熙中
累遷西南面招討都監充宋國生辰使館於白溝驛宋
宴勞優者嘲蕭惠河西之敗哈爾吉曰勝負兵家常事
我嗣聖皇帝俘石重貴至今興中有石家寨惠之一敗
何足較哉宋人慚服帝聞之曰優伶失辭何可傷兩國
交好鞭二百免官清寧初起為懐化軍節度使七年入
為北院大王封豳國公厯遼興軍節度使東北路詳衮
加兼侍中致仕卒哈爾吉明達勤恪懐柔有道置諸賔
館及西邊營田皆自哈爾吉發之
耶律博迪字薩巴季父房諾衮之孫孤介寡合重熙初
補牌印郎君清寧初稍遷知易州去官部民請留許之
咸雍八年改彰國軍節度使上獵達里庫山博迪謁於
行宫帝問邊事對曰自應州南境至天池皆我耕牧之
地清寧間邊將不謹為宋所侵烽堠内移似非所宜道
宗然之拜北面林牙後遣人使宋得其侵地命博迪往
定疆界還拜南院宣徽使太康四年遷忠順軍節度使
尋為南院大王改同知南京留守事召拜南府宰相賜
貞良功臣封吳國公為北院樞密使亷謹奉公知無不
為大安中致仕卒子錫黙北院樞密副使
論曰耶律和卓安邊講好養兵息民其慮深逺矣六符
啟釁邀功豈國家之利哉牛杜博迪哈爾吉輩衘命出使
幸不辱命紐斡哩殺婢以求婚身負罪釁畫其主容以
冀免死亦可醜也
　
　遼史卷八十六
欽定四庫全書
　遼史卷八十七
　　元中書右丞相總裁托克托等修
　列傳第十七
　　蕭孝穆(薩巴/孝友)　　(孝先/)　　蕭博諾
　　耶律布庫　　　　　　　夏行羙
蕭孝穆小字和爾沁淳欽皇后弟阿古齊五世孫父托
輝為國舅詳衮孝穆廉謹有禮法統和二十八年累遷
西北路招討都監開泰元年遙授建雄軍節度使加檢
校太保是年珠拉等變孝穆擊走之冬進軍哈屯城準
布部結五羣牧長扎拉圖等謀中外相應孝穆悉誅之
迺嚴備禦以待餘黨遂潰以功遷九水諸部安撫使尋
拜北府宰相賜忠穆熙霸功臣檢校太師同政事門下
平章事八年還京師太平二年知樞密院事充漢人行
宮都部署三年封燕王南京留守兵馬都總管九年大
延琳以東京叛孝穆為都統討之戰于蒲水中軍稍却
副部署蕭必塔都監蕭博諾以兩翼夾擊賊潰追敗之
于手山北延琳走入城深溝自衛孝穆圍之築重城起
樓櫓使内外不相通城中撤屋以㸑其將楊詳世等擒
延琳以降遼東悉平改東京留守賜佐國功臣為政務
寛簡撫納流徙其民安之興宗即位徙王秦尋復為南
京留守重熙六年進封吳國王拜北院樞密使八年表
請籍天下户口以均徭役又陳諸部及錫里軍利害從
之由是政賦稍平衆悦九年徙王楚時天下無事户口
蕃息上富於春秋每言及周取十縣慨然有南伐之志
群臣多順㫖孝穆諫曰昔太祖南伐終以無功嗣聖皇
帝仆唐立晉後以重貴叛長驅入汴鑾馭始旋反來侵
軼自後連兵二十餘年僅得和好蒸民樂業南北相通
今國家比之曩日雖曰富彊然勲臣宿將往往物故且
宋人無罪陛下不冝棄先帝盟約時上意已决書奏不
報以年老乞骸骨不許十一年復為北院樞密使更王
齊薨追贈大丞相晉國王諡曰貞孝穆雖椒房親位高
益畏太后有賜輒辭不受妻子無驕色與人交始終如
一所薦拔皆忠直士嘗語人曰樞密選賢而用何事不
濟若自親煩碎則大事凝滯矣自蕭和卓以吏才進其
後轉効不知大體歎曰不能移風易俗偷安爵位臣子
之道若是乎時稱為國寶臣目所著文曰寶老集二子
阿拉薩巴弟孝先孝忠孝友各有傳
薩巴字周隱七歳以戚屬加左右千牛衛大將軍重熙
初補祗候郎君性廉介風姿爽朗善毬馬馳射帝每燕
飲喜諧謔薩巴雖承寵顧常以禮自持時人稱之以柴
冊禮恩加檢校太傅永興宫使總領左右䕶衛同知㸃
檢司事尚魏國公主拜駙馬都尉為北院宣徽使仍總
知朝廷禮儀重熙末出為西北路招討使武寧郡王居
官以治稱清寧初薨年三十九追封齊王
孝先字延寧小字哈里統和十八年補祗候郎君尚南
陽公主拜駙馬都尉開泰五年為國舅詳衮將兵城東
鄙還為南京統軍使太平三年為漢人行宫都部署尋
加太子太傅五年遷上京留守以母老求侍復為國舅
詳衮改東京留守會大延琳反被圍數月穴地而出延
琳平留守上京十一年帝不豫欽哀召孝先總禁衛事
興宗諒隂欽哀弑仁徳皇后孝先與蕭楚布蕭必塔等
謀居多及欽哀攝政遙授天平軍節度使加守司徒兼
政事令重熙初封楚王為北院樞密使孝先以椒房親
為太后所重在樞府好惡自恣權傾人主朝多側目二
年太后與孝先謀廢立事帝知之勒衛兵出宫召孝先
至諭以廢太后意孝先震懾不能對遷太后于慶州孝
先恒鬱鬱不樂四年徙王晉後為南京留守卒諡忠肅
孝友字塔布延小字辰瑠開泰初以戚屬為小將軍
太平初以大冊加左武衛大將軍檢校太保賜名孝友
重熙元年累遷西北路招討使封蘭陵郡王八年進王
陳先是蕭恵為招討使専以威制西羌諸夷多叛孝友
下車厚加綏撫每入貢輒增其賜物羌人以安久之寖
成姑息諸夷桀驁之風遂熾議者譏其過中十年加政
事令賜効節宣庸定逺功臣更王吳後以葬兄孝穆孝
忠還京師拜南院樞密使加賜翊聖協穆保義功臣進
王趙拜中書令丁母憂起復北府宰相出知東京留守
會伐夏孝友與樞密使蕭惠失利河南帝欲誅之太后
救免復為東京留守徙王燕改上京留守更王秦清寧
初加尚父頃之復留守東京明年復為北府宰相帝親
製誥詞以褒寵之以柴冊恩遙授洛京留守益賜純徳
功臣致仕進封豐國王坐子呼圖克首與重元亂伏誅
年七十三呼圖克在逆臣傳
蕭博諾字留隱奚王楚布寧之後幼孤貧傭于醫家牧
牛傷人稼數遭笞辱醫者嘗見博諾熟寐有蛇遶身異
之教以讀書聰敏嗜學不數年渉獵經史習騎射既冠
意氣豪邁開泰間選充䕶衛稍進用俄坐罪黥流烏爾
古久之召還累任劇遷奚六部大王治有聲太平九年
大延琳據東京叛博諾為都監將右翼軍遇賊戰蒲水
中軍少却博諾與左翼軍夾攻之先據高麗女直要衝
使不得求援又敗賊于手山延琳走入城博諾不介馬
而馳追殺餘賊已而大軍圍東京博諾討諸叛邑平吼
山賊延琳堅守不敢出既被擒博諾以功加兼侍中重
熙六年改北準布副部署再授奚六部大王十八年為
西南面招討使西征夏國博諾以兵二千據河橋聚巨
艦數十艘仍作大鉤人莫測戰之日布舟于河綿亘三
十餘里遣人伺上流有浮物輒取之大軍既失利博諾
未知適有大木順流而下勢將壞浮梁斷歸路操舟者
爭鉤致之橋得不壞明年復西征懸兵深入大掠而還
復奚六部大王致仕卒
耶律布庫字提隱太祖弟蘇之四世孫以武勇稱統和
初為涿州刺史從伐高麗有功開泰末為上京内客省
副使太平二年城鴨綠江布庫守之在鎮有治績五年
改廣徳軍節度使尋遷東京統軍使涖政嚴肅諸部懾
服九年大延琳叛以書結保州夏行美執其人送布庫
布庫入據保州延琳氣沮以功拜特哩衮十一年為子
鐵驪所弑
夏行美渤海人太平九年大延琳叛時行美總渤海軍
于保州延琳使人説欲與俱叛行美執送統軍耶律布
庫又誘賊黨百人殺之延琳謀沮迺嬰城自守數月而
破以功加同政事門下平章事錫賚甚厚明年擢忠順
軍節度使重熙十七年遷副部署從㸃檢耶律義先討
富珠哩獲其酋托多羅以歸致仕卒上思其功遣使祭
于家
論曰不有君子其能國乎方其擒延琳定遼東一時諸
將之功偉矣宜其撫劒抵掌賈餘勇以威天下也蕭孝
穆之諫南侵其意防何其𢎞逺歟是豈瞋句語難者所
能知哉至論移風俗為治之本親煩碎為失大臣體又
何其深切著明也為國寶臣宜矣孝先預弑仁徳之謀
猶依城社以逃熏灌為國巨蠧雖功何議焉
　
　遼史卷八十七
　遼史卷八十七考證
蕭孝穆傳孝穆二子阿拉薩巴　按聖宗本紀太平四
　年以孝穆子蕭順為千牛衛將軍百官志同考孝穆
　子無有名順者此處薩巴傳有加千牛衛大將軍正
　與紀合疑蕭順即薩巴之賜名紀載互異也
蕭博諾傳十八年為西南招討使西征夏國　按興宗
　本紀及西夏外紀俱係重熙十八年伐夏刻本舊作
　十五年係誤謹據改
　
　
　
　
　
　
　
　遼史卷八十七考證
欽定四庫全書
　遼史卷八十八
　　元中書右丞相總裁托克托等修
　列傳第十八
　　蕭迪里(巴拉/)　　耶律博諾
　　蕭巴雅爾(恒徳/必塔)　耶律資忠
　　耶律揚珠　　　耶律鴻觀
　　髙正　　　　　耶律達魯
　　大康乂
蕭迪里字尼嚕古宰相塔喇四世孫識度𢎞逺為鄉里
推重始為牛羣敞史帝聞其賢召入侍遷國舅詳衮統
和二十八年帝謂群臣曰髙麗康肇弑其君誦立誦族
兄詢而相之大逆也宜發兵問其罪羣臣皆曰可迪里
諫曰國家連年征討士卒抏敝况陛下在諒陰年穀不
登創痍未復島夷小國城壘完固勝不為武萬一失利
恐貽後悔不如遣一介之使往問其故彼若伏罪則已
不然俟服除嵗豐舉兵未晚時令已下言雖不行識者
韙之明年同知左伊勒希巴事尋改右開泰初率兵巡
西邊額爾竒木部下扎薩克轄布喇竒實卜克率部民
遁迪里追擒之令復業遷國舅詳衮從樞密使耶律世
良伐髙麗還加同政事門下平章事拜上京留守迪里
為人寛厚達政體廷臣皆謂有王佐才漢人行宫都部
署王繼忠薦其材可為樞密使帝疑其黨而止為中京
留守卒族子和克有傳弟巴拉
把拉字布哩音多智善騎射開泰間以兄為右伊勒希
巴補郎君累遷奚六部圖哩太尉太平末大延琳叛巴
拉将北南院兵往討遇于蒲水南院兵少却至手山復
與賊遇把拉乃易兩院旗幟鼔勇力戰破之上聞以手
詔褒奨賜内廏馬重熙中遷四捷軍詳衮謝事歸鄉里
數嵗起為昭徳軍節度使尋改國舅詳衮卒
耶律博諾字和爾沁特哩衮尼嚕古之孫景宗時為烏
爾古部詳衮嚴急民苦之有司以聞詔曰博諾任方面
寄以細故䆒問恐損威望尋遷馬羣太保統和十六年
隠實燕軍之不任事者汰之二十八年駕征髙麗博諾
為先鋒至銅州髙麗將康肇分兵為三以抗我軍一營
于州西㨿三水之㑹肇居其中一營近州之山一附城
而營博諾率耶律鴻觀擊破三水營擒肇李𤣥藴等軍
望風潰㑹大軍至斬三萬餘級追至開京破敵於西嶺
髙麗王詢聞邊城不守遁去博諾入開京焚其王宫迺
撫慰其民人上嘉其功遷北院大王薨
蕭巴雅爾字韓隠國舅少父房後多智略能騎射統和
初為左皮室詳衮討凖布有功四年破宋將曹彬米信
兵於望都凡軍事有疑每預㕘決尋總永興宫分糺及錫
里伊喇二皮室等軍與樞密使耶律色珍収復山西所
陷城邑是冬攻宋𨽻先鋒圍蒲城率所部先登㧞之改
南京統軍使尚衛國公主拜駙馬都尉加同政事門下
平章事十三年歴北南院宣徽使條上時政得失及賦
役法上嘉納焉十五年加政事令遷東京留守二十二
年復攻宋將渤海軍下徳清軍後蕭達林卒専任南面
事宋和議成為北府宰相聖宗征髙麗將兵由北道進
至開京西嶺破敵軍斬數千級髙麗王詢懼奔平州巴
雅爾入開京大掠還帝嘉之封蘭陵郡王開泰二年以
宰相知西南面招討使五年進王東平巴雅爾為政寛
裕善㫁諸部畏愛民以殷富時議多之七年再伐髙麗
至開京敵奔潰縱兵俘掠而還渡茶陀二河敵夾射巴
雅爾委甲仗走坐免官太平三年復王豳薨弟恒徳
恒徳字遜寧有膽畧而善謀統和元年尚越國公主拜駙
馬都尉遷南面林牙従宣徽使耶律阿穆爾征髙麗還
改北面林牙㑹宋將曹彬米信侵燕耶律休格與恒徳
議軍事多見信用為東京留守六年上攻宋圍沙堆恒
徳獨當一面城上矢石如雨恒徳意氣自若督將士奪
其陴城陷中流矢太后親臨視賜藥攻長城口復先登
太后益多其功時髙麗未附恒徳受詔率兵㧞其邊城
王始懼上表請降十二年八月賜啟聖竭力功臣従都
部署和碩鼐討烏舍未戰烏舍請降恒徳利其俘獲不
許烏舍死戰城不能㧞和碩鼐議欲引退恒徳曰以彼
倔强吾奉詔來討無功而還諸部謂我何若深入多獲
猶勝徒返和碩鼐不得已進擊東南諸部至髙麗北鄙
比還道逺糧絶士馬死傷甚衆坐是削功臣號十四年
為行軍都部署伐博囉滿達勒還公主疾太后遣宫人
賢釋侍之恒徳私焉公主恚而薨太后怒賜死後追封
蘭陵郡王子必塔
必塔字蘇隠一名昌裔生未月父母俱死育于禁掖既
長尚秦晉王公主拜駙馬都尉為殿前副㸃檢統和八
年改北面林牙太平四年遷殿前都㸃檢出為國舅詳
衮九年渤海大延琳叛刼掠隣部與南京留守蕭孝穆
往討孝穆欲全城降乃築重城圍之數月城中人陰來
納款遂擒延琳東京平以功封蘭陵郡王十一年聖宗
不豫先是欽哀與仁徳皇后有隙以必塔嘗為后所愛
忌之時䕶衛馮嘉努上變誣弟楚布與必塔謀逆以皇
后攝政徐議當立者公主竊聞其謀謂必塔曰爾將無
罪被戮與其死何若奔女直國以全其生必塔曰朝廷
詎肯以飛語害忠良寜死弗適他國及欽哀攝政殺之
耶律資忠字烏延小字札拉系出仲父房兄果囉善屬
文聖宗重之時妻弟之妻阿古與奴通將奔女直國果
囉追及奴殺之阿古自經阿古母有寵于太后事聞大
后怒將殺之帝度不能救遣人訣别問以後事果囉謝
曰陛下憫臣無辜恩漏九泉死且不朽既死人多寃之
在獄著兔賦寤寐歌為世所稱資忠博學工辭章年四
十未仕聖宗知其賢召補宿衛數問以古今治亂資忠
對無隠開泰中受中丞眷遇日隆初髙麗内屬取女直
六部地以賜至是貢獻不時至詔資忠往問故髙麗無
歸地意由是權貴數短於上出為上京副留守四年再
使髙麗留弗遣資忠毎懐君親輒有著述號西亭集帝
與羣臣宴時一記憶曰資忠亦有此樂乎九年髙麗上
表謝罪始送資忠還帝郊迎同載以歸命大臣宴勞留
禁中數日謂曰朕將屈卿為樞密何如資忠對曰臣不
才不敢奉詔乃以為林牙知特哩衮事初資忠在髙麗
弟昭為著帳郎君坐罪没家産至是乃復横帳且還舊
産詔以外戚女妻之是時樞密使蕭和卓少師蕭巴格
有寵資忠不肯俛附詆之帝怒奪官數嵗出知來逺城
事歴保定昭徳二軍節度使聖宗崩表請㑹葬既至伏
梓宫大慟曰臣幸遇聖明横被搆譛不獲盡犬馬報氣
絶而蘇興宗命醫治疾乆之言國舅侍中無憂國心陛
下不當復用唐景福舊號于是用事者惡之遣歸鎮卒
弟昭有傳
耶律楊珠字布爾錦積慶宫人父海古勒室韋部節度
使楊珠篤學亷介有經世志統和十年累遷積慶宫使
聖宗嘗諭楊珠曰聞卿正直是以進用國有利害爾言
宜無所隠由是所陳多見嘉納上征髙麗破康肇軍于
銅州揚珠之力為多王詢乞降羣臣議皆謂宜納揚珠
曰王詢始一戰而敗遽求納款此詐耳納之恐墮其姦
計待其勢窮力屈納之未晩已而詢果遁清野無所獲
其衆阻險而壘攻之不下揚珠以計降之擢拜四畨部
詳衮時招討使耶律博廸為總管揚珠恥居其下上表
曰臣先朝舊臣今既垂老乞還新命覬得常侍左右帝
曰朕不使汝乆處是任且命無𨽻招討得専奏事到部
戢暴懐善政績顯著卒于官
耶律鴻觀字巴爾諾延約尼森濟汗之後統和初嘗以
軍事任為伊喇詳衮尋徙南京統軍使十三年徇地南
鄙克敵於四岳橋斬首百餘級攻宋以戰功遷東京留
守封楚國公後伐髙麗副先鋒耶律博諾擒康肇于銅
州三十年西北部叛従南府宰相耶律諾衮討之及典
禁軍號令整肅諸部多降尋遷侍中卒
髙正不知何郡人統和初舉進士第累遷樞密直學士
上將伐髙麗遣正先往諭意及還遷右僕射時髙麗王
詢表請入覲上許之遣正率騎兵千人迓之館于路為
髙麗將卓思正所圍正以勢不可敵與麾下壯士突圍
出士卒死傷者衆上悔輕發釋其罪明年遷工部侍郎
為北院樞密副使開泰五年卒
耶律達魯字伊聶仲父房之後習兵事為左皮室詳衮
統和二十八年伐髙麗達魯率本部軍與博諾等擒康
肇李𤣥藴于銅州帝壯之曰以卿英才為國戮力真吾
家千里駒也乃賜御馬及細鎧明年為北院大王出為
烏爾古徳哷勒部都詳衮年七十二卒
大康乂渤海人開泰間累官南府宰相出知黄龍府善
綏撫東部懐服額爾徳尼部長布延與伊勒必來附送
于朝言博囉滿達勒界多渤海人乞取之詔従其請康
乂領兵至大石河圖卜凖城掠數百户以歸未㡬卒
論曰髙句驪弑其君誦而立詢遼興問罪之師宜其簞
食壺漿以迎除舍以待而迺乘險旅拒俾智者竭其謀
勇者窮其力雖得其要領而顓顓獨居一海之中自若
也豈服人者以徳而不以力歟况乎殘毁其宫室係累
其民人所謂以燕伐燕也歟嗚呼朱崖之棄捐之之力
也迪里之諌有焉
　
　
　
　
　
　
　
　
　
　
　
　
　
　
　遼史卷八十八
欽定四庫全書
　遼史卷八十九
　　元中書右丞相總裁托克托等修
　列傳第十九
　　耶律庶成(庶箴/)　　(冨魯/)
　　楊晳　　　　　　耶律韓留
　　楊佶　　　　　　耶律華善
耶律庶成字喜隱小字辰賚季父房之後父烏津檢校
太師庶成㓜好學書過目不忘善遼漢文字於詩尤工
重熙初補牌印郎君累遷樞宻直學士與蕭罕嘉努各
進四時逸樂賦帝嗟賞初契丹醫人鮮知切脉審藥上
命庶成譯方脈書行之自是人皆通習雖諸部族亦知
醫事時入禁中叅決疑議偕林牙蕭罕嘉努等撰實録
及禮書與樞宻副使耶律徳修定法令上詔庶成曰方
今法令輕重不倫法令者為政所先人命所繫不可不
慎卿其審度輕重從宜修定庶成參酌古今刋正訛謬
成書以進帝覽而善之庶成方嚮用時為妻呼敦所誣以
罪奪官絀為庶耶律使吐蕃凡十二年清寧間始歸帝
知其誣詔復本族仍遷所奪官卒庶成嘗謂林牙夢善
卜者呼嚕古卜曰官止林牙因妻得罪及置於理法當
離婚呼敦適有娠至期不産而死剖視之其子以手抱
心識者謂誣夫之報有詩文行于世弟庶箴
庶箴字辰冨善屬文重熙中為本族將軍咸雍元年同
知東京留守事俄徙烏延突厥部節度使九年知薊州
事明年遷都林牙上表乞廣本國姓氏曰我朝創業以
來法制修明惟姓氏止分為二耶律與蕭而已始太祖
制契丹大字取諸部鄉里之名續作一篇著于卷末臣
請推廣之使諸部各立姓氏庶男女婚媾有合典禮帝
以舊制不可遽釐不聽太康二年出耶律伊遜為中京
留守庶箴與耶律孟簡表賀頃之伊遜復為樞宻使專
權恣虐庶箴私見伊遜泣曰前抗表非庶箴之願也伊
遜信其言乃得自安聞者鄙之八年致仕卒子冨魯
冨魯字努展㓜聰悟好學甫七歳能誦契丹大字習漢
文未十年博通經籍重熙中舉進士第主文以國制無
契丹試進士之條聞于上以庶箴擅令子就科目鞭之
二百尋命冨魯為牌印郎君應詔賦詩立成以進帝嘉
賞顧左右曰文才如此必不能武事冨魯奏曰臣自蒙
義方兼習騎射在流輩中亦可周旋帝未之信㑹從獵
三矢中三兎帝竒之轉通進是時父庶箴嘗寄戒諭詩
冨魯答以賦衆稱其典雅寵遇漸隆清寧初卒
楊晳字昌時安次人㓜通五經大義聖宗聞其頴悟詔
試詩授秘書省校書郎太平十一年擢進士乙科為著
作佐郎重熙十二年累遷樞宻都承㫖權度支使登對
稱㫖進樞宻副使歴長寧軍節度使山西路轉運使知
興中府清寧初入知南院樞宻使與姚景行同總朝政
請行柴册禮封趙國公以足疾復知興中府咸雍初徙
封齊召賜同徳功臣尚書左僕射兼中書令拜樞宻使
改封晉給宰相樞宻使兩㕔傔從封趙王屢請歸政益
賜保節功臣致仕太康五年例改遼西郡王薨
耶律韓留字索紐仲父隋國王之後有明識篤行義舉
止嚴重工為詩統和間召攝御院通進開泰三年稍遷
烏爾古徳哷勒部都監知詳衮事徳哷勒叛將宫分軍
從樞宻使耶律世良平之加千牛衛大將軍重熙元年
累遷至同知上京留守改奚六部圖哩太尉性不苟合
為樞宻使蕭嘉哩所忌上欲召用韓留嘉哩言目病不
能視議遂寢四年召為北面林牙帝曰朕早欲用卿聞
有疾故待之至今韓留對曰臣昔有目疾才數月耳然
亦不至于昬第臣駑拙不能事權貴是以不獲早覩天
顔非陛下聖察則愚臣豈有今日耶詔進述懐詩上嘉
歎方將大用卒
楊佶字正叔南京人㓜頴悟異常讀書自能成句識者
竒之弱冠聲名籍甚統和二十四年舉進士第一歴校
書郎大理正開泰六年轉儀曹郎典掌書命加諌議大
夫出知易州治尚清簡徵發期㑹必信入為大理少卿
累遷翰林學士文章號得體八年燕地饑疫民多流殍
以佶同知南京留守事發倉廩振乏絶貧民鬻子者計
傭而出之宋遣梅詢賀千齡節詔佶迎送多唱酬詢每
見稱賞復為翰林學士重熙元年陞翰林學士承㫖丁
毋憂起復工部尚書歴忠順軍節度使朔武等州觀察
處置使天徳軍節度使加特進檢校太師同中書門下
平章事復拜參知政事兼知南院樞宻使十五年出為
武定軍節度使境内亢旱苖稼將槁視事之夕雨澤霑
足百姓歌曰何以蘇我上天降雨誰其撫我楊公為主
㶟陽水失故道歲為民害乃以已俸創長橋人不病涉
及被召群民攀轅泣送上御清涼殿宴勞之即日除吏
部尚書兼門下侍郎同中書門下平章事上曰卿今日
何減吕望之遇文王佶對曰吕望比臣遭際有十年之
晩上恱其居相位以進賢為已任事總大綱責成百司
人人樂為之用三請致政許之月給錢粟傔𨽻四時遣
使存問卒有登瀛集行于世
律耶華善字特黙系出季父房善滑稽重熙初補祗候
郎君時帝篤于親親凡三父之後皆序父兄行第於華
善尤狎愛然每侍宴飲雖詼諧未嘗有一言之過由是
上益重之厯積慶永興宫使累遷至同知南院宣徽使
事南面林牙十六年出為懐化軍節度使俄召為御史
大夫二十三年因大册加天平軍節度使檢校太師徙
中京路案問使卒華善雅有美行數以財恤親友人皆
愛重然嗜酒不事事以故不獲柄用或以為言答曰吾
非不知顧人生如風燈石火不飲將何為晩年沈湎尤
甚人稱為酒仙云
論曰庶成定法令治民者不容髙下其手庶箴雖嘗表
請廣姓氏以秩典禮其隨勢俯仰則有愧於其子冨魯
矣楊晳為上寵遇迭封王爵而功業不少槩見然得愛
民治國之要其楊佶哉
　
　遼史卷八十九
　遼史卷八十九考證
耶律庶成傳補牌印郎君　按百官志耶律庶成嘗為
　翰林都林牙在重熙十三年與興宗本紀合傳未載
　
　
　
　
　
　
　
　
　
　
　
　
　遼史卷八十九考證
欽定四庫全書
　遼史卷九十
　　元中書右丞相總裁托克托等修
　列傳第二十
　　蕭阿拉　　　　　耶律義先
　　耶律信先　　　　蕭托輝
　　蕭塔喇噶　　　　耶律達魯
蕭阿拉字額哩埒北院樞宻使孝穆之子也幼養宫中
興宗尤愛之重熙六年為𢎞義宫使累遷同知北院樞
密使加同中書門下平章事出為東宫留守二十一年
拜西北路招討使封西北郡王尋尚秦晉國王公主拜
駙馬都尉清寜元年遺詔拜北府宰相兼南院樞密使
進王韓明年改北院樞密使徙王陳與蕭格同掌國政
格謟䛕不法阿拉爭之不得告歸上由此惡之除東京
留守㑹行色克色哩禮入朝陳時政得失格以事中傷
帝怒縊殺之皇太后營救不及大慟曰阿拉何罪遽見
殺帝優加賻贈葬乾陵之赤山阿拉忠果曉世務有經
濟才議者以謂阿拉若在無重元伊遜之亂
耶律義先裕悦仁先之弟也美風姿舉止嚴重重熙初
補祇候郎君班詳衮十三年車駕西征為十二行糺都
監戰功最改南院宣徽使時蕭格同知樞密院事席寵
擅權義先疾之因侍讌言于帝曰格狡佞喜亂一朝大
用必誤國家言甚激切不納它日侍宴上命羣臣博負
者罰一巨觥義先當與格對憮然曰臣縦不能進賢退
不肖安能與國賊博哉帝止之曰卿醉矣義先厲聲詬
不已上大怒賴皇后救得解翌日上謂格曰義先無禮
當黜之格對曰義先天性忠直今以酒失而出誰敢言
人之過上謂格忠直益加信任義先欝欝不自得然議
事未嘗少沮又於上前博義先祝曰向言人過冐犯天
威今日一擲可表愚款俄得堂印上愕然十六年為殿
前都㸃檢討富珠哩多所招降獲其酋長托多羅以歸
手詔褒奬以功改南京統軍使封武昌郡王奏請統軍
司錢營息以贍貧民未朞軍器完整民得休息二十一
年拜特哩衮進王富春薨年四十二義先嘗戒族人曰
國中三父房皆帝之昆弟不孝不義尤不可為其接下
無貴賤賢否皆與均禮其妻晉國長公主之女每遇中
表親非禮服不見故内外多化之清寜間追贈許王弟
信先
信先興宗以其父貴音為刺血友幼養于宫善騎射重
熙十四年為左䕶衛太保同知殿前㸃檢司事十八年
兼右祇候郎君班詳衮上問所欲信先曰先臣貴音與
陛下分如同氣然不及王封儻使䝉恩地下臣願畢矣
上曰此朕遺忘之過追封燕王是年從蕭恵伐夏敗於
河南例被責清寜初為南面林牙卒
蕭托輝字烏庫哩宰相轄達六世孫剛直有威重咸雍
初任馬羣太保素知羣牧名存實亡悉閲舊籍除其羸
病錄其實數牧人畏服托輝上書曰羣牧以少為多以
無為有上下相䝉積弊成風不若括見真數著為定籍
公私兩濟従之畜産嵗以蕃息太康中累遷契丹行宫
都部署上嘗謂羣臣曰北樞密院軍國重任久闕其人
耶律阿蘇蕭額特埒二人孰愈羣臣各譽所長托輝獨
黙然上問卿何不言托輝曰額特埓懦而敗事阿蘇有
才而貪将為禍基不得已而用敗事猶勝基禍上曰托
輝雖魏徴不能過但恨吾不及太宗爾然竟以阿蘇為
樞密使由是阿蘇銜之九年西圉不寜阿蘇奏曰邉隅
事大可擇重臣鎮撫上曰托輝何如阿蘇曰誠如聖㫖
遂拜西南面招討使阿蘇隂與蕭阿古岱誣奏賊掠漠
南牧馬及居民畜産托輝不急追捕罪當死詔免官久
之起為塔布城節度使未行疽發背卒托輝負氣怒則
須髯輒張每有大議必毅然決之雖上有難色未嘗遽
已見權貴無少屈竟為阿蘇所䧟時人惜之二子曰圖
們錫實阿蘇死始獲進用
蕭塔喇噶字托實六院部人素剛直太祖時坐叔祖特
依順謀殺裕悦實嚕没入𢎞義宫世宗即位以舅氏故
出籍補國舅别部敞史或言泰寜王察克有無君心塔
喇噶曰彼縦忍行不義人孰肯從他日侍宴酒酣塔喇
噶捉察克耳强飲之曰上固知汝傲狠然以國屬曲加
矜憫使汝在左右且度汝才何能為若長惡不悛徒取
赤族之禍察克不能答强笑曰何戯之虐也天禄末塔
喇噶為北府宰相及察克作亂塔喇噶醉詈曰吾悔不
殺此逆賊尋為察克所害
耶律達魯字陽隠孟父楚國王之後性質直多膂力察
克作亂達魯聞之入見夀安王慷慨言曰願得精兵數
百破賊黨王嘉其忠穆宗即位為北院宣徽使上以飛
狐道狭詔達魯廣之明年将兵援河東至太原與漢王
㑹于髙平撃周軍敗之仍降其衆忻代二州叛将兵討
之㑹耶律塔喇至敗周師於忻口師還卒
論曰忠臣惟知有國而不知有身故惡惡不避其患阿
拉以諂諛不法折蕭格托輝以用必基禍言阿蘇塔喇
噶以忍行不義徒自取赤族之罪責察克其心可謂忠
矣言一出而禍輒隨之吁邪正既不辨國焉得無亂哉
　
　
　
　
　
　
　
　
　
　
　
　
　
　
　遼史卷九十
欽定四庫全書
　遼史卷九十一
　　元中書右丞相總裁托克托等修
　列傳第二十一
　　耶律罕巴　　耶律唐古　　蕭珠展(藥師努/)
　　耶律玦　　　耶律布勒圖
耶律罕巴字嘲隱北院詳衮古之五世孫倜儻有大志
太平中游京師寓行宮側惟囊衣匹馬而已帝微服出
獵見而問之曰汝為何人罕巴初不識漫應曰我北院
部人罕巴來覔官耳帝與語知有長才隂識之㑹北院
奏南京疑獄久不決帝召罕巴馳驛審録舉朝皆驚罕
巴量情處理人無寃者上嘉之籍羣牧馬闕其二同事
者考尋不已罕巴略不加詰即先馳奏帝益信任景福
元年為左伊勒希巴徙北靣林牙眷遇優異重熈中改
北院大王務寛仁復為左伊勒希巴十二年再為北院
大王入朝帝從容謂曰卿守邉任重當實府庫振貧乏
以報朕既受詔愈竭忠謹知無不言便益為多卒年五
十五上聞悼惜死之日篋無舊蓄椸無新衣遣使弔祭
給葬具罕巴平居不屑細務喜愠不形嘗失所乗馬家
僮以同色者代之數月不覺
耶律唐古字敵隱裕悦烏哲之庶子亷謹善屬文統和
二十四年述烏哲安民治盜之法以進補小將軍遷西
南靣巡檢歴壕州刺史唐古特部詳衮嚴科條禁姦民
鬻馬於宋夏界因陳弭私販安邉境之要太后嘉之詔
邉境遵行著為令朝議欲廣西南封域黒山之西綿亘
數千里唐古言戍壘太逺卒有警急赴援不及非良䇿
也從之西番來侵詔議守禦計命唐古勸督耕稼以給
西軍田于臚朐河側是嵗大熟明年移屯鎮州凡十四
稔積粟數十萬斛斗米數錢重熈間改烏延党項部節
度使先是築哈屯城以鎮西域諸郡縱民畜牧反招寇
掠重熈四年上疏曰自建哈屯城已來西番數為邉患
毎煩逺戍嵗月既久國力耗竭不若復守故疆省罷戍
役不報是年致仕乞勒其父烏哲功于石帝命耶律庶
成製文勒石上京崇孝寺卒年七十八
蕭珠展字實倫孝穆弟果濟之子也以戚屬加監門衛
上將軍重熈十三年將衛兵討李元昊有功遷興聖宮
使富珠哩部長托多羅叛珠展為統軍都監從都統耶
律義先擊之擒托多羅珠展與義先不協誣義先罪免
官稍遷西南靣招討都監坐事下獄以太后言杖而釋
之清寧初為國舅詳衮西北路招討使私取官粟三百
斛及代留畜産令主者鬻以償後族弟呼都克到部發
其事帝怒決以大杖免官尋起為昭徳軍節度使徴為
北院宣徽使九年上以珠展先為招討威行諸部復為
西北路招討使訓士卒增器械省追呼嚴號令人不敢
犯邉境晏然十年入朝封栁城郡王咸雍二年拜北府
宰相為北院樞密使耶律伊遜所忌誣珠展與䕶衛蕭
和克等謀害伊遜詔獄無狀罷相出鎮順義軍卒追王
晉宋梁三國姪藥師努
藥師努幼頴悟謹禮法補祇候郎君太康中為興聖宮
使遷同知殿前㸃檢司事上嘉其宿衛嚴肅遷右伊勒
希巴夏王李乾順為宋所攻求解帝命藥師努持節使
宋請罷兵通好宋從之拜南靣林牙改漢人行宮副部
署乾統初出為安宋軍節度使卒
耶律玦字烏展約尼森濟汗之後也重熈初召修國史
補符寳郎累遷知北院副部署事入見太后后顧左右
曰先皇謂玦必為偉人果然除樞密副使出為西南靣
招討都監歴同簽南京留守事南靣林牙皇弟秦國王
為遼興軍節度使以玦同知使事多所匡正十年復為
樞密副使咸雍初兼北院副部署及秦國王為西京留
守請玦為佐從之嵗中獄空者三召為孟父房詳衮玦
不喜貨殖帝知其貧賜宫户十嘗謂宰相曰契丹忠正
無如玦者漢人則劉伸而已然熟察之玦優於伸先是
西北諸部久不能平上遣玦問狀執弛慢者痛繩之以
酒疾卒
耶律布勒圖字燕隱六院林牙圖魯卜四世孫也開泰
間為本班郎君有捕盜功樞密使蕭朴薦之遷率府率
太平中同知南院宣徽事累遷彰聖軍節度使十六年
知興中府以獄空聞十八年伐夏攝西南靣招討使十
九年夏人侵金肅軍敗之斬首萬餘級加右武衛上將
軍時近邊羣牧數被冦掠遷到塌嶺都監以治之桴皷
不鳴二十年知金肅軍事宰相趙惟節總領邉城橋道
芻粟請貳帝命布勒圖副之以稱職聞清寧初歴長寧
匡義二軍節度使致仕咸雍間卒子阿古齊終倒塌嶺
都監
論曰罕巴因帝微行才始見售及任以事落落知大體
不負上之知矣唐古珠展經略西北邉勸農積粟訓練
士卒敵人不敢犯玦以忠直見稱於上布勒圖以幹敏
為宰相佐在鎮俱以獄空聞之數人者豈特甲胄之士
亦李牧程不識之亞歟
　遼史卷九十一
　遼史卷九十一考證
耶律唐古傳歴壕州刺史　按壕州刻本舊作豪州考
　地理志壕州在顯州東北二十里　又按營衛志亦
　有壕州之名謹据改
重熈四年上疏不報是年致仕　按𢎞簡録重熈十四
　年唐大為右伊勒希巴興宗本紀則係十七年事是
　唐古致仕當在十七年之後且嘗為伊勒希巴也傳
　有脱訛
　
　
　
　
　
　
　
　遼史卷九十一考證
欽定四庫全書
　遼史卷九十二
　　元中書右丞相總裁托克托等修
　列傳第二十二
　　蕭道拉　　蕭布逹　耶律浩善　耶律古雲
　　耶律圖丹　蕭罕扎　蕭烏頁
蕭道拉字綏蘭約尼温汗宫人祖尼嚕古北院樞密副
使父薩滿字和爾沁重熙初補授祗候郎君累遷北面
林牙十九年從耶律伊遜蕭博諾伐夏至蕭惠敗績之
地獲偵候者知人煙聚落多國人陷沒而不能還者盡
俘以歸拜大父詳衮知山北道邊境事清寜初歴西南
面西北路招討使加同中書門下平章事卒道拉體貌
豐偉善騎射由祇候郎君陞漢人行宫副部署後為烏
爾古徳哷勒統軍使克敵有功加龍虎衛上將軍授西
北路招討使因陳北邊利害請以本路諸部與倒塌嶺
統軍使連兵屯戍再表不納改東北路統軍使乾統初
以乆練邊事復為西北路招討使北準布額圗格爾率
鄰部來侵道拉逆擊追奔數十里乘額圖格爾無備以
輕騎襲之獲馬萬五千匹牛羊稱是先是有詔方面無
事招討副統軍都監内一員入覲是時同僚皆闕道拉
以軍事付幕吏而朝坐是免官改西京留守復為東北
路統軍卒于官
蕭布逹字彈隐統和初為南院承㫖開泰六年為烏爾
古節度使七年徳哷勒叛平之徙烏爾古徳哷勒都監
遣徳哷勒騎卒取北準布名馬以獻詔褒奬重熙初改
烏爾古徳哷勒都詳衮討諸畨有功布逹深練邊事能
以悦使人有所俘獲悉散麾下由是大得衆心歴西南
面招討使党項叛入西夏布逹討之中流矢歿于陣帝
聞惜之賻贈加厚
耶律浩善字托紐北院額爾竒木博果濟後祖徹珍北
院大王父和克黄皮室詳衮浩善初為西南巡邊官以
廉潔稱累遷南京統軍使尋為北院大王重熙十一年
党項部人多叛入西夏浩善受詔巡西邊㳂河要地多
建城堡以鎮之徙東京留守十三年與知府蕭烏魯斯
討博囉滿逹勒有功加兼侍中致仕卒
耶律古雲字穆喇齊北院林牙圖魯卜之後有膂力工
馳射開泰間為烏爾古徳哷勒都監會部人叛從樞密
使耶律世良討平之以功詔鎮撫西北部教以種樹畜
牧不數年民多富實中京盜起命古雲為巡邏使悉擒
之上親征渤海將黄皮室軍有破敵功累遷御史中丞
尋授開逺軍節度使徙鎮歸徳二十一年改天成軍節
度使卒于官年七十贈同中書門下平章事二子伊遜
鄂摩伊遜重熙間從蕭恵討西夏惠敗績伊遜一軍獨
全拜北院大王鄂摩太康三年為漢人行宫副部署伊
遜誣害太子詞連鄂摩帝釋之是秋伊遜復奏與蕭楊
結私議宫壼事被害乾統間贈同中書門下平章事
耶律圖丹字和爾沁太師古雲之子重熙初為左䕶衛
將禁兵從伐夏有功授十二行糺司徒再舉伐夏圖丹
括山西諸郡馬還遷伊喇詳衮西南未平命圖丹同知
金肅軍事夏人來侵擊敗之進納喇阿爾威節度使清
寜元年召為皇太后左䕶衛太保四年改寜遠軍節度
使東路饑奏振之歴五國烏爾古遼興軍三鎮節度使
四捷軍詳衮太康元年卒追贈同中書門下平章事子
阿蘇有傳
蕭罕扎國舅之族姓端簡謹愿動循禮法清寜中為䕶
衛太保太康二年遷知北院樞密副使三年經畫西南
邊天池舊塹立堡砦正疆界刻石而還為漢人行宫都
部署是年秋獵墮馬卒
蕭烏頁字草隐其先出興聖宫分觀察使塔哩濟之孫
也性孝悌尚禮法雅為鄉黨所稱重熙中補䕶衛興宗
見其勤恪遷䕶衛太保佐耶律仁先平重元亂以功加
團練使時徳哷勒數為鄰部侵擾民多困弊命烏頁為
徳哷勒節度使恤困窮省徭役不數月部人以安尋以
母老歸養于家母亡尤極哀毁服闋歴官興聖延慶二
宫使卒
論曰烏爾古徳哷勒大部也道拉統軍克敵有功布達
居邊悦以使人西北重鎮也浩善巡邊以廉稱古雲鎮
撫而民富圖丹駐金肅而夏人不敢東獵噫部人内附
方面以寜雖朝廷處置得宜而諸將之力抑亦何可少
哉
　
　
　
　
　
　
　
　
　
　遼史卷九十二
　遼史卷九十二考證
耶律古雲傳二十一年古雲改天成軍節度使　按聖
　宗本紀統和二十九年之次年改元開泰閲八年又
　改元太平閲十一年興宗即位改元景福止一年即
　改元重熙凡二十四年此所書二十一年應係指重
　熙二十一年然考興宗本紀二十一年内無耶律古
　雲改天成軍節度使之文未敢遽指為重熙間事姑
　仍其舊
　
　
　
　
　
　
　
　遼史卷九十二考證
欽定四庫全書
　遼史卷九十三
　　元中書右丞相總裁托克托等修
　列傳第二十三
　　蕭　惠(慈實努/)　蕭雅魯(都勒斡/)　蕭托雲
　　耶律都沁
蕭惠字伯仁小字托果斯淳欽皇后弟阿古齊五世孫
初以中宫親為國舅詳衮從伯父巴雅爾征高麗至努
克特北嶺高麗阻險以拒力戰破之及攻開京以軍律
整肅聞授契丹行宫都部署開泰二年改南京統軍使
尋為右伊勒希巴加同中書門下平章事朝議以遼東
重地非勲戚不能鎮撫乃命惠知東京留守事改西北
路招討使封魏國公太平六年討回鶻阿爾斯蘭徴兵
諸路獨準布酋長濟喇後期立斬以狥進至甘州攻圍
三日不克而還時濟喇之子聚兵來襲準布酋長烏巴
密以告惠未之信㑹西準布叛襲三克軍都監尼嚕古
圖吉部節度使嘉哩額布勒等將兵三千來救遇敵于
哈屯城西南嘉哩額布勒戰歿士卒潰散惠倉卒列陣
敵出不意攻我營衆請乘時奮擊惠以我軍疲敝未可
用弗聽烏巴請以夜斫營惠又不許準布歸惠乃設伏
兵擊之前鋒始交敵敗走惠為招討累年屢遭侵掠士
馬疲困七年左遷南京侍衛親軍馬步軍都指揮使尋
遷南京統軍使興宗即位知興中府歴順義軍節度使
東京留守西南面招討使加開府儀同三司檢校太師
兼侍中封鄭王賜推誠協謀竭節功臣重熙六年復為
契丹行宫都部署加守太師徙王趙拜南院樞密使更
王齊是時帝欲一天下謀取三關集羣臣議惠曰兩國
彊弱聖慮所悉宋人西征有年師老民疲陛下親率六
軍臨之其勝必矣蕭孝穆曰我先朝與宋和好無罪伐
之其曲在我況勝敗未可逆料願陛下熟察帝從惠言
廼遣使索宋十城㑹諸軍于燕惠與太弟帥師壓宋境
宋人重失十城增歲幣請和惠以首事功進王韓十二
年兼北府宰相同知元帥府事又爲北樞密使十三年
夏國李元昊誘山南党項諸部帝親征元昊懼請降惠
曰元昊忘奕世恩萌姦計車駕親臨不盡歸所掠天誘
其衷使彼來迎天與不圖後悔何及帝從之詰旦進軍
夏人列拒馬于河西蔽盾以立惠擊敗之元昊走惠麾
先鋒及右翼邀之夏人千餘潰圍出我師逆擊大風忽
起飛沙眯目軍亂夏人乘之蹂踐而死者不可勝計詔
班師十七年尚帝姊秦晉國長公主拜駙馬都尉明年
帝復征夏國惠自河南進戰艦糧船綿亘數百里既入
敵境偵候不還鎧甲載于車軍士不得乘馬諸將咸請
備不虞惠曰諒祚必自迎車駕何暇及我無故設備徒
自弊耳數日我軍未營候者報夏師至惠方詰妄言罪
諒祚軍從阪而下惠與麾下不及甲而走追者射惠幾
不免軍士死傷尤衆師還以惠子慈實努歿于陣詔釋
其罪十九年請老詔賜肩輿入朝䇿杖上殿辭章再上
乃許之封魏國王詔冬夏赴行在參决疑議既歸遣賜
湯藥及他賜賚不絶每生日輒賜詩以示尊寵清寜二
年薨年七十四遺命家人薄葬訃聞輒朝三日惠性寛
厚自奉儉薄興宗使惠恣取珍物惠曰臣以戚屬據要
地禄足養廉奴婢千餘不為闕乏陛下猶有所賜貧於
臣者何以待之帝以為然故為將雖數敗衂不之罪也
弟實喇武定軍節度使二子慈實努烏爾古納烏爾古
納終北府宰相慈實努字寜隐太平初補祇候郎君上
愛其勤慎陞扎薩克轄加右監門衛上將軍西邊有警
授西北路招討都監領保大軍節度使政濟恩威諸部
悦附為殿前副㸃檢歴烏爾古徳哷勒詳袞征李諒祚
為統軍都監與西北路招討使達嚕噶率畨部諸軍由
北路趨凉州獲諒祚親屬夏人扼險以拒慈實努中流
矢卒年五十一贈中書門下平章事
蕭雅魯字和爾沁五院部人父揚珠歴宫節度使雅魯
重熙間為牌印郎君清寜九年國家既平重元之亂其
黨郭九等亡詔雅魯追捕獲之遷䕶衛太保咸雍元年
使宋議邊事稱㫖知殿前副㸃檢事五年準布叛為行
軍都監擊敗之俘獲甚衆初軍出止給五月粮過期粮
乏士卒徃徃叛歸雅魯坐失計免官降戌西北部未行
㑹北部兵起雅魯將烏爾古徳哷勒兵敗之毎戰以身
先繇是釋前罪命總知烏爾古徳哷勒部九年徳哷勒
叛都監耶律都木達以兵少不戰屯臚朐河徳哷勒合
邉人掠居民雅魯力戰敗之獲其輜重繼聞酋長和卓
三千餘騎掠附近部落縱兵躡其後連戰二日斬數千
級盡得被掠人畜而還值徳哷勒黨五百餘騎刼捕鷹
户逆擊走之俘斬甚衆自是徳哷勒勢沮時徳哷勒方
為邊患準布相繼宼掠邊人疲弊朝廷以地逺不能時
益援軍而使疆圉帖然者皆雅魯力也帝嘉其功拜左
皮室詳衮㑹宋求天池之地詔雅魯兼統兩皮室軍屯
達里庫山以備之太康初準布叛遷西北招討都監從
都統耶律卓克算征討有功改南京統軍都監黄皮室
詳衮尋遷東北路統軍都監卒弟都勒斡
都勒斡字薩巴㓜警悟異常兒三歲失母哭盡哀見者
傷之及長魁偉沉毅好學善屬文有才幹年三十始仕
為朝野推重給事北院知聖㫖事太康二年伊遜再入
樞府都勒斡素與蕭巖夀善誣以罪謫戍西北部坐皇
太子事特恩減死仍錮終身在戍十餘年太子事稍直
始得歸鄕里屏居謝人事一日臨流聞雉鳴三復孔子
時哉語作古詩三章見志當時名士稱其高情雅韻不
減古人壽隆六年卒年六十一乾統初贈彰義軍節度
使
蕭托雲字烏延北府宰相哈里之子統和初皇太后稱
制以戚屬入侍尋為烏爾古都監討舒穆嚕等部有功
遷烏爾古節度使十九年總領西北路軍事後以本路
兵伐甘州降其酋長伊蘭既而伊蘭復叛命討之克肅
州盡遷其民于托輝口故城師還詔尚金鄉公主拜駙
馬都尉加同政事令門下平章事上言曰準布今已服
化宜各分部治以節度使上從之自後節度使徃徃非
材部民怨而思叛開泰元年七月錫林太師阿勒達殺
其節度使西奔鄂爾多城蓋古所謂龍庭單于城也已
而準布復叛圍托雲于哈屯城勢甚張托雲使諸軍齊
射却之屯于鄂爾多城明年北院樞密使耶律華格引
兵來救托雲遣人誘諸部皆降帝以托雲始雖失計後
得人心釋之仍領諸部請益軍詔讓之曰叛者既服兵
安用益且前日之役死傷甚衆若從汝謀邉事何時而
息遂止㑹公主坐殺家婢降封郡主托雲罷使相尋為
烏爾古徳哷勒詳衮以老代還卒子雙寛南京統軍使
孫額圗琿尚三韓郡王赫嚕之女固頁公主終烏爾古
徳哷勒部統軍使以善戰名于世
耶律都沁字逹年積慶宫人仕統和間性疎簡不顧小
節人初以是短之後侵宋分總羸師以從及戰取緋帛
被介胄以自標顯馳突出入敵陣格殺甚衆太后望見
喜召謂之曰卿戮力如此何患不濟厚賞之由是多以
軍亊屬任俄授東北詳衮開泰二年進討準布克之重
熙間歴東路統軍使天徳軍節度使十七年城西邊命
都沁相地及造戰艦因成樓船百三十艘上置兵下立
馬規制堅壯稱㫖及西征詔都沁率兵由别道進㑹于
河濵敵兵阻河而陣帝御戰艦絶河擊之大捷而歸親
賜巵酒仍問所欲都沁對曰臣幸被聖恩得効駑力萬
死不能報國又將何求帝愈重之手書都沁衣𥚑曰勤
國忠君舉世無雙卒于官年七十子迪里歴觀察節度
使
論曰初遼之謀復三闗也蕭惠賛伐宋之舉而宋人增
幣請和狃於一勝移師西夏而勇智俱廢敗潰隨之豈
非貪小利迷逺圖而然況所得不償所亡利果安在哉
同時諸將撫綏邊圉若頁嚕忠勤不伐都勒斡高情雅
韻都沁雖廉不逮蕭惠而無邀功啟釁之罪亦庶乎君
子之風矣
　
　遼史卷九十三
　遼史卷九十三考證
蕭惠傳十七年尚帝姊秦晉國長公主拜駙馬都尉
　按帝字原本誤作弟今據𢎞簡録改
蕭托雲傳十九年總領西北路軍事後以本路兵伐甘
　州降其酋長伊蘭按聖宗本紀統和二十六年蕭
　托雲奏討甘州回鶻降其王耶剌里撫慰而還此處
　原本稱降其酋長牙懶即此事也牙懶與耶剌里俱
　係音近之譌今畫一改
總論内都勒斡高情雅韻都沁雖廉不逮蕭惠而無邀
　功啟釁之罪亦庶乎君子之風矣　按都勒斡高情
　雅韻等句原本作鐸軫高情雅韻鐸盧斡雖廉不逮
　惠而無邀功啟釁之罪考高情雅韻係都勒斡傳中
　語都沁傳無此四字蓋都勒斡原本作鐸盧斡都沁
　原本作鐸軫兩名俱有鐸字遂至互易其名而誤也
　今據傳改正
　遼史卷九十三考證
欽定四庫全書
　遼史卷九十四
　　元中書右丞相總裁托克托等修
　列傳第二十四
　　耶律華格　　耶律斡拉　　耶律蘇色
　　蕭阿嚕岱　　耶律納延　　耶律和囉木薩噶
　　耶律世良
耶律華格字𢎞隐孟父楚國王之後善騎射乾亨初為
北院林牙統和四年南侵宋華格擒諜者知敵由海路
來襲即先據平州要地事平拜上京留守遷北院大王十
六年復侵宋為先鋒破敵于遂城以功遷南院大王尋改
北院樞密使開泰元年伐凖布凖布棄輜重遁走俘獲
甚多帝嘉之封豳王後邊吏奏自華格還闕粮乏馬弱勢
不可守上復遣華格經略西境華格與邊將深入聞畨部
逆命居伊濟水華格徐以兵進敵望風奔潰獲羊馬及輜
重路由白拔烈遇阿爾斯蘭回鶻掠之都監紐斡哩謂華
格曰君誤矣此部實効順者華格悉還所俘諸番由此
不附上使案之削王爵以侍中遙領大同軍節度使卒
耶律斡拉字斯寜奚徳哷勒人趫㨗有力善騎射保寜
初補䕶衛車駕獵頡山適豪猪伏叢莽帝射中猪突出
御者圖們捨轡而避廐人鶴骨翼之斡拉復射而斃帝
嘉賞及獵赤山適奔鹿奮角突前路隘不容避垂犯蹕
斡拉以身當之鹿觸而顛帝謂曰朕因獵兩瀕于危頼
卿以免始見爾心遷䕶衛太保從樞密使耶律色珍破
宋將楊繼業軍于山西統和十三年秋為行軍都監從
都部署奚王和碩鼐伐烏舍烏哲圖數月至其城烏哲
圖請降和碩鼐利其俘掠令四面急攻烏哲圖死守隨
方捍禦依埤堄虗構戰棚誘我軍登陴俄撤枝柱登者
盡覆和碩鼐知不能下欲退蕭恒徳謂師乆無功何以
藉口若深入大掠猶勝空返斡拉曰深入恐所得不償
所損恒徳不從畧地東南循高麗北鄙還道逺粮絶人
馬多死詔奪諸將官惟斡拉以前議得免尋加同政事
門下平章事為東京留守開泰中卒
耶律蘇色字阿敏性忠直簡毅練武事應厯初為侍從
累遷圖魯卜部節度使歴霸濟祥順聖五州都總管俄
為敦睦宫太師保寜三年改九部都詳衮四年伐党項
屢立戰功手詔勞之統和初皇太后稱制西邊甫定蘇
色務安集諸畨利害輒具以聞太后益信任之凡臨戎
與士卒同甘苦所獲均賜將校賞順討逆威信大振在
邊二十年卒
蕭阿嚕岱字伊實音威部人父農古仕至糺詳衮阿嚕
岱習騎射曉兵法清寜間始仕累遷本部司徒改烏爾
古徳哷勒統軍都監大安七年遷山北副部署九年達
勒達博索摩二部來侵率兵擊却之達勒達復刼牛羊
去阿嚕岱引兵追及盡獲所掠斬渠帥數人是冬達勒
達等以三百餘人梗邊復戰却之斬首二百餘級加金
吾衛上將軍封蘭陵縣公壽隆元年第功加同中書門
下平章事進爵郡公改西北面招討使乾統三年坐留
宋俘當遣還者為奴免官後被徴以老疾致仕卒
耶律納延字伊實年額爾竒木博果濟後父斡常為北
剋從伐夏戰殁季父卓克算為宿直官累遷至北面林
牙咸雍四年拜北院大王改西南面招討使太康中西
北諸部擾邊議欲徃討帝以為非卓克算不可拜西北
路招討使兼行軍都統平之以功復為北院大王納延
敦厚才敏上以其父斡死王事九歳加諸衛小將軍為
圖哩司徒尋召為宿直官太康三年為約尼剋大安九
年為倒塌嶺節度使明年冬以北準布長磨古斯叛與
招討都監耶律呼哩率精騎徃討破之納延薦呼哩為
漢人行宫副部署壽隆初復討達勒達博索摩等有功
賜詔褒羙改烏爾古徳哷勒統軍使邊境以寜部民乞
留詔許再任乾統六年拜中京留守改北院大王薨納
延為人廉介長于理民每有鬬訟親覈曲直不尚威嚴
常曰凡治人本欲分别是非何事迫脅以立名故所至
以惠化稱
耶律和囉木薩噶字烏庫哩孟父房之後重熈末補祇
候郎君清寜初加安州團練使太康中歴懐徳軍節度
使奚六部圖哩太尉詔與樞密官措畫東北邊事改左
䕶衛太保侍上言多率易察其無他故上優貸之八年
知西北路招討使事時邊部尼都格爾等來侵和囉木
薩噶誘北準布酋豪磨古斯攻之俘獲甚衆加左僕射
復討尼都格爾等誤擊磨古斯北準布由是叛命遣都
監張九討之不克二室韋與六院部特們羣牧宫分等
軍陥于敵和囉木薩噶不以實聞遂削官決大杖壽隆
間累遷特哩衮兼侍中賜保節功臣道宗崩與宰相耶
律儼總山陵事乾統中致仕卒
耶律世良小字斡六院部人才敏給練達國朝典故及
世譜上書與族弟迪里争嫡庶帝始識之時北院樞密
使韓徳讓病帝問孰可代卿徳讓曰世良可北院大王
耶律舒嚕復問北院之選徳讓曰無出世良統和末為
北院大王開泰初因大冊禮加檢校太尉同政事門下
平章事時邊部拒命詔北院樞密使耶律華格將兵以
世良為都監徃禦之明年華格還將罷兵世良上書曰
華格以為無事而還不思師老粮乏敵人已去焉能久
守若益兵可克也帝即命華格益兵與世良追之至安
真河大破而還自是邊境以寜以功王岐拜北院樞密
使三年命選馬駞于烏爾古㑹徳哷勒部人伊喇殺其
酋長刷而叛鄰部皆應攻陷巨穆古城世良率兵壓境
遣人招之降數部各復故地四年伐高麗為副部署都
統劉慎行逗遛失期執還京師世良獨進兵明年至北
都䕶府破追兵于郭州以暴病卒
論曰大之懐小也以徳制之也以威徳不足懐威不足
制而欲服人也難矣華格利俘獲而諸畨不附和囉木
薩噶誤撃磨古斯而準布叛命皆喜於一旦之功而不
圖後日之患庸何議焉若斡拉之戒深入蘇色之務安
集亦鐵中之錚錚者邪
　遼史卷九十四
　遼史卷九十四考證
耶律和囉木薩噶傳　按和囉木薩噶於壽隆間為東
　京留守乾統三年為南院大王詳𢎞簡録傳未載
　
　
　
　
　
　
　
　
　
　
　
　
　遼史卷九十四考證
欽定四庫全書
　遼史卷九十五
　　元中書右丞相總裁托克托等修
　列傳第二十五
　　耶律鴻觀　　耶律瑪魯　　蕭迪里
　　耶律達魯　　耶律辰嘉努　耶律特黙
　　耶律仙童　　蕭素颯　　　耶律大悲努
耶律鴻觀字和爾沁樞密使華格之弟統和間累遷順
義軍節度使入為北面林牙太平元年加同政事門下
平章事為彰國軍節度使兼山北道兵馬都部署徙武
定軍節度使拜特哩衮六年討準布有功聖宗嘗刺臂
血與鴻觀盟為友禮遇尤異拜南府宰相改上京留守
重熙六年遷南院大王御製誥辭以寵之十三年加裕
悦帝憫其勞復授武定軍節度使卒訃聞上哭曰惜哉
善人喪至親臨奠焉
耶律瑪魯字揚隐孟父楚國王之後性寛和善諧謔親
朋㑹遇一坐盡傾恬于榮利與耶律鴻觀為刺血友鴻
觀為特哩衮補宿直官重熙初遷旗鼔伊喇詳衮為人
畏慎容物或有面相陵折者恬然若弗聞不臧否世務
以故上益親狎三年遷崇徳宫使為特哩衮御製誥辭
褒之拜北院宣徽使寵遇過宰輔帝常以兄呼之改遼
興軍節度使卒年七十子努克特終南京宣徽使
蕭迪里字國寜約尼森濟汗宫人重熙初遙攝鎮國軍
節度使六年奉詔使宋傷足而跛不告遂行帝怒及還
決以大杖降同簽南京留守事遙授静江軍節度使歴
羣牧都林牙累遷右伊勒希巴以才幹見任使㑹車駕
西征元昊乞降帝以前後反覆遣迪里徃覘誠否因為
元昊陳述禍福聽命乃還拜北院樞密副使出為中京
留守十九年改西京留守卒
耶律逹魯字薩蘭清寜初為本班郎中稍遷宿直官乾
統中從伐準布有功加奉宸歴䕶衛太保改𢎞義宫副
使時上京梟賊趙鍾格跋扈自肆逹魯擒之加泰州觀
察使為逹嚕噶部節度使天慶中知興中府加金吾衛
上將軍為盜所殺
耶律辰嘉努字綿辛懿祖弟噶拉之八世孫重熙中補
牌印郎君坐直日不至降本班㑹帝獵辰嘉努逐鹿圍
内鞭之二百時耶律仁先薦辰嘉努徤捷比海東青鶻
授御盞郎君歴鷹坊尚廐四方館副使改圖嚕庫皮室
詳衮㑹太后生辰進詩獻馴鹿太后嘉奬賜珠二琲雜
綵二百叚兄薩巴卒辰嘉努聞訃不告而去帝怒鞭之
清寜初累遷右伊勒希巴適帝與燕國王射鹿俱中王
時九歲帝悦辰嘉努應制進詩帝喜解衣以賜後皇太
子廢帝疑辰嘉努黨附罷之時西北諸部宼邊以辰嘉
努為烏爾古節度使行軍都監賜甲一屬馬二匹討諸
部擒其酋送于朝偵候者見馬蹤意宼至辰嘉努遣報
元帥耶律愛努視之曰此野馬也將出獵賊至愛努戰
歿有司詰案辰嘉努不伏詔釋之由是感激每事竭力
後諸部復來侵辰嘉努率兵三徃皆克邉境遂寜以老
告歸不從道宗崩為山陵使致仕年八十卒
耶律特黙季父房之後重熙間為北尅累遷六部圖哩
太尉大安四年為倒塌嶺節度使頃之為禁軍都監是
冬討磨古斯斬首二千餘級十年復討之既捷授南院
宣徽使壽隆元年為北院大王四年知黄龍府事薨
耶律仙童仲父房之後重熙初為宿直官累遷特哩衮
都監以寛厚稱富珠哩叛仙童為五國節度使率師討
之擒其帥托多羅又擊威叛降其衆改彰國軍節度使
拜北院大王清寜二年知黄龍府事遷侍衛親軍馬步
軍都指揮歴忠順武定二軍節度使致仕封蔣國公咸
雍初徙封許國卒
蕭素颯字特黙五院部人重熈間始仕累遷北院承㫖
彰愍宫使清寜初歴左皮室詳衮右伊勒希巴咸雍五
年博和哩叛素颯降之率其酋長來朝帝嘉其功徙北
院林牙改南院副部署卒子穆喇斡字和琳補伊勒希
巴郎君遷文班太保太康中改南京統軍使為右伊勒
希巴與樞密使耶律阿蘇論事不合見忌出為馬羣太
保北部來侵穆喇斡破之遷同知烏爾古徳哷勒統軍
仍許便宜行事後以䜛毁降領西北路戍軍復為馬羣
太保卒
耶律大悲努字糾堅王子班尼魯古之後太康中歴永
興建昌宫使右皮室詳衮㑹準布叛奉詔招降之壽隆
初拜殿前都㸃檢乾統初歴上京留守特哩衮復為都
㸃檢改西南面招討使請老不許天慶中留守上京領
北南樞密院㸃檢中丞諸司等事以彰國軍節度使致
仕卒大悲努舉止馴雅好禮儀為時人所稱
論曰遼自神冊而降席富彊之勢内修法度外事征伐
一時將帥震揚威靈風行電埽討西夏征党項破準布
平徳哷勒諸部震懾聞鼙鼓而膽落股弁可謂雄武之
國矣其戰勝攻取必有竒謀秘計神變莫測者將前史
所載不足以發之邪抑天之所授衆莫與争而能然耶
雖然兵者凶器可戢而不可玩争者末節可遏而不可
召此黄石公所謂柔能制剛弱能制彊也又況乎仁者
之無敵哉遼之君臣智足守此金人果能乘其敝而躡
其後乎是以於耶律鴻觀軰諸將不能無慨然也
　
　
　
　
　
　
　
　
　
　
　
　
　遼史卷九十五
　遼史卷九十五考證
耶律鴻觀傳十三年加裕悦　按興宗本紀重熙十二
　年八月庚申裕悦耶律鴻觀薨是鴻觀之加裕悦尚
　在重熙十二年之前也傳作十三年加裕悦與紀互
　異
　
　
　
　
　
　
　
　
　
　
　遼史卷九十五考證
欽定四庫全書
　遼史卷九十六
　　元中書右丞相總裁托克托等修
　列傳第二十六
　　耶律仁先(托卜嘉/)耶律良　　蕭罕嘉努
　　蕭　徳　　　　　蕭惟信　　蕭約音努
　　耶律迪里　　　姚景行　　耶律阿蘇
耶律仁先字扎林小字扎拉孟父房之後父貴音南府
宰相封燕王仁先魁偉爽秀有智畧重熙三年補䕶衛
帝與論政才之仁先以不世遇言無所隐授宿直將軍
累遷殿前副㸃檢改和拉唐古部節度使俄召為北面
林牙十一年陞北院樞密副使時宋請增歲幣銀絹以
償十縣地産仁先與劉六符使宋仍議書貢宋難之仁
先曰曩者石晉報徳本朝割地以獻周人攘而取之是
非利害灼然可見宋無辭以對乃定議增銀絹十萬兩
匹仍稱貢既還同知南京留守事十三年伐夏留仁先
鎮邉未幾召為契丹行宫都部署奏復王子班郎君及
諸宫雜役十六年遷北院大王奏今兩院戸口殷庶乞
免他部助役從之十八年再舉伐夏仁先與皇太弟重
元為前鋒蕭惠失利于河南帝猶欲進兵仁先力諌乃
止後知北院樞密使遷東京留守女直恃險侵掠不止
仁先乞開山通道以控制之邉民安業封吳王清寜初
為南院樞密使以耶律華格譖出為南京兵馬副元帥
守太尉更王隋六年復為北院大王民歡迎數百里如
見父兄時北南院樞密尼嚕古蕭呼都克等忌之請以
仁先為西北路招討使耶律伊遜奏曰仁先舊臣徳冠
一時不宜補外復拜南院樞密使更王許七月上獵太
子山耶律良奏重元謀逆帝召仁先語之仁先曰此曹
兇狠臣固疑之久矣帝趣仁先捕之仁先出且曰陛下
宜謹為之備未及介馬重元犯帷宫帝欲幸北南院仁
先曰陛下若舍扈從而行賊必躡其後且南北大王心
未可知仁先子托卜嘉曰聖意豈可違乎仁先怒擊其
首帝悟悉委仁先以討賊事乃環車為營拆行馬作兵
仗率官屬近侍三十餘騎陣抵枑外及交戰賊衆多降
尼嚕古中矢墮馬擒之重元被傷而退仁先以五院部
蕭塔喇所居最近亟召之分遣人集諸軍黎明重元率
奚人二千犯行宫蕭塔喇兵適至仁先料賊勢不能乆
竢其氣沮攻之乃背營而陣乘便奮擊賊衆奔潰追殺
二十餘里重元與數騎遁去帝執仁先手曰平亂皆卿
之功也加尚父進封宋王為北院樞密使親製文以褒
之詔畫灤河戰圖以旌其功咸雍元年加裕悦改封遼
王與耶律伊遜共知北院樞密事伊遜恃寵不法仁先
抑之由是見忌出為南京留守改王晉恤孤惸禁姦慝
宋聞風震服議者以為自裕悦休格之後惟仁先一人
而已準布逹爾罕叛命仁先為西北路招討使錫鷹紐
印及劒上諭曰卿去朝廷逺每俟奏行恐失機㑹可便
宜從事仁先嚴斥堠扼敵衝懐柔服從庶事整飭達爾
罕復來宼仁先逆擊追殺八十餘里大軍繼至又敗之
巴爾斯土黙特等部來救見其屢挫不敢戰而降北邊
遂安八年卒年六十遺命家人薄葬弟義先信先俱有
傳子托卜嘉
托卜嘉字和爾沁清寜二年補祗候郎君累遷永興宫
使以平重元之亂遙授忠正軍節度使賜定亂功臣同
知殿前㸃檢司事歴高陽臨海二軍節度使左皮室詳
衮太康六年授西北路招討使率諸部酋長入朝加兼
侍中自蕭逹魯為招討之後朝廷務姑息多擇柔愿者
用之諸部漸至跋扈托卜嘉含容尤甚邊防益廢尋改
西南面招討使準布酋長磨古斯來侵西北路招討使
和囉木薩噶戰不利詔托卜嘉代之磨古斯為酋長由
托卜嘉所薦至是遣人誘致之磨古斯紿降托卜嘉逆
于鎮州西南沙磧間禁士卒無得妄動敵至禆將耶律
鳥蘇徐烈見其勢鋭不及戰而走遂被害年五十八贈
侍中諡曰貞憫托卜嘉少謹愿後為旌嫠婦所惑出其
妻終以無子人以此譏之
耶律良字錫納小字蘇著帳郎君之後生於乾州讀書
醫巫閭山學既博將入南山肄業友人止之曰爾無僕
御驅馳千里縱聞見古人年亦垂暮今若即仕已有餘
地良曰窮通命也非爾所知不聴留數年歸重熙中
補寢殿實達爾尋為燕趙國王近侍以家貧詔乘廐馬遷
修起居注㑹獵秋山良進秋游賦上嘉之清寜中上幸
鴨子河作捕魚賦由是寵遇稍隆遷知制誥兼知部署
司事奏請編御製詩文目曰清寜集上命良詩為慶㑹
集親製其序頃之為敦睦宫使兼權知皇太后宫諸局
事良聞重元與子尼嚕古謀亂以帝篤於親愛不敢遽
奏密言於皇太后太后託疾召帝白其事帝謂良曰汝
欲間我骨肉耶良奏曰臣若妄言甘伏斧鑕陛下不早
備恐墮賊計如召尼嚕古不來可卜其事帝從其言使
者及門尼嚕古意欲害之羈於帳下使者以佩刀斷帟
而出馳至行宫以狀聞帝始信亂平以功遷漢人行宫
都部署咸雍初同知南院樞密使事為特哩衮出知中
京留守事㝷卒帝嗟悼遣重臣賻祭給葬具追封遼西
郡王諡曰忠成
蕭罕嘉努字固寧奚長布倫之後以孝友稱太平中補
祗候郎君累遷敦睦宫使伐夏為左翼都監遷北面林
牙俄為南院副部署賜玉帶改奚六部大王治有聲清
寧初封韓國公厯南京統軍使北院宣徽使封蘭陵郡
王九年上獵太子山聞重元亂馳詣行在帝倉卒欲避
于北南大王院與耶律仁先執轡固諫乃止明旦重元
復誘奚獵夫来罕嘉努獨出諭之曰汝曺去順效逆徒
取族滅何若悔過轉禍為福獵夫投仗首服以功遷殿
前都㸃檢封荆王賜資忠保義奉國竭貞平亂功臣咸
雍二年遷西南面招討使太康初徙王吳賜白海東青
鶻皇太子為伊遜所搆幽于上京罕嘉努上書力言其
寃不報四年復為西南面招討使例削一字王爵改王
蘭陵薨子楊結終右祗候郎君班詳衮贈同中書門下
平章事
蕭徳字特們卓特部人性情和易篤學好禮法太平中
領牌印直宿累遷北院樞宻副使敷奏詳明多稱上㫖
詔與林牙耶律庶成修律令改契丹行宫都部署賜宫
户十有五清寧元年遷同知北院樞宻使封魯國公上
以徳為先朝眷遇拜南府宰相五年轉南京統軍使九
年復為南府宰相重元之亂摧鋒力戰斬尼嚕古首以
獻論功封漢王咸雍初以告老歸優詔不許久之加尚
父致仕卒年七十二
蕭惟信字伊聶卓特部人五世祖錫蘭南府宰相曽祖
烏爾古中書令祖阿古齊知平州父果巴多智數博覽
古今開泰初為北院承㫖遷右伊勒希巴以幹敏稱拜
南府宰相累遷倒塌嶺節度使知興中府復為右伊勒
希巴琳沁作亂事覺果巴按之止誅首惡餘並釋之歸
奏稱㫖惟信資沈毅篤志于學能辨論重熙初始仕累
遷左中丞十五年徙燕趙國王傅帝諭之曰燕趙左右
多面䛕不聞忠言浸以成性汝當以道規誨使知君父
之義有不可處王邸者以名聞惟信輔導以禮十七年
遷北院樞宻副使坐事免官㝷復職兼北面林牙清寧
九年重元作亂犯灤河行宫惟信從耶律仁先破之賜
竭忠定亂功臣歴南京留守左右伊勒希巴復為北院
樞宻副使太康中以老乞歸不聽樞宻使耶律伊遜譛
廢太子中外知其寃無敢言者惟信數廷爭不得復告
老加守司徒卒
蕭約音努字布當奚六部詳衮圗魯卜六世孫父巴爾
三歳居父母䘮毁瘠過甚養于家奴錫喇布重熙初興
宗獵奚山過巴爾所居錫喇布言于近臣巴爾得見上
時年甫十嵗氣象已如成人帝悦之錫賚甚厚既長有
逺志不樂仕進隱于奚王嶺之察克谷上以其名家又
有時譽就拜錫里軍詳衮約音努貌偉言辨通遼漢文
字善騎射擊鞠所交皆一時名士年四十始為䕶衛平
重元之亂以功遷䕶衛太保改本部南尅俄為旗鼓伊
喇詳衮監障海東青鶻獲白花者十三賜榾柮犀并玉
吐鶻拜五畨部節度使卒子陽阿有傳
耶律迪里字薩蘭採訪使吼五世孫寛厚好學工文詞
重熙末補牌印郎君兼知起居注清寧元年稍遷同知
永州事禁盜有功改北面林牙承㫖九年重元作亂迪
里赴援力戰平之遥授臨海軍節度使十年徙武安州
觀察使咸雍五年累遷長寧宫使檢括户部司乾州錢
帛逋負立出納經畫法公私便之太康四年為南院大
王秩滿部民請留同知南京留守事有疾上命乗傳赴
闕遣太醫視之遷上京大安中改塔布城節度使以疾
致仕加兼侍中賜一品俸八年卒
姚景行始名景禧祖漢英本周將應厯初来聘用敵國
禮帝怒留之𨽻漢人宫分及景行既貴始出籍貫興中
縣景行博學重熙五年擢進士乙科為将作監改燕趙
國王教授不數年至翰林學士樞宻副使㕘知政事性
敦厚廉直人望歸之道宗即位多被顧問為北府宰相
九年秋告歸道聞重元亂收集行旅得三百餘騎勤王
比至賊已平帝嘉其忠賜以逆人財産咸雍元年出為
武定軍節度使明年驛召拜南院樞宻使上從容問治
道引入内殿出御書及太子書示之賜什器車仗帝有
意伐宋召景行問曰宋人好生邉事如何對曰自聖宗
皇帝以威徳懐逺宋修職貢迨今㡬六十年若以細故
用兵恐違先帝成約上然其言而止致仕不踰月復舊
職丁家艱起復兼中書令上問古今儒士優劣占對稱
㫖知興中府改朔方軍節度使太康初徙鎮遼興以上
京多滯獄命為留守不數月以獄空聞累乞致政不從
復請許之加守太師卒遣使弔祭追封桞城郡王諡文
憲夀隆五年詔為立祠
耶律阿蘇字薩巴清寧初補祗候郎君以善射掌獵事
進渤海近侍詳衮重元之亂與䕶衞蘇射殺尼魯古賜
號靖亂功臣徙契丹行宫都部署大安初為北院大王
封漆水郡王夀隆初為北院樞密使監修國史道宗崩
受顧命加裕悦錄伊遜黨人罪重者當籍其家阿蘇受
賂多所寛貰蕭赫嚕嘗言當修邊備阿蘇力沮其事或
譏其以金賣國後以風疾失音致仕加尚父封趙王薨
年八十追封齊國王
論曰灤河之變重元擁兵行幄微仁先等道宗其危乎
當其止幸北南院召塔喇兵以靖大難功宜居首良以
反謀白太后罕嘉努以逆順降奚人徳與阿蘇殺尼嚕
古皆有討賊之力焉仁先齊名休格勲徳兼備此其一
節歟
　
　
　
　
　
　
　
　遼史卷九十六
　遼史卷九十六考證
耶律仁先傳同知東京留守事十六年遷北院大王
　按興宗本紀重熙十二年仁先以北院樞密副使同
　知東京留守事傳作南京互異又十五年自契丹行
　宫都部署為南院大王十九年自南院大王知北院
　樞密使事是仁先未嘗為北院大王此以南院為北
　院又以十五年為十六年也
耶律仁先傳清寜初為南院樞密使以耶律華格譖出
　為南京兵馬副元帥　按道宗本紀清寜二年仁先
　為南院樞密使四年六月為北院樞密使十一月出
　為南京兵馬副元帥是仁先之出為南京兵馬副元
　帥係為北院樞密使時非為南院樞密使時也
　
　
　
　遼史卷九十六考證
欽定四庫全書
　遼史卷九十七
　　元中書右丞相總裁托克托等修
　列傳第二十七
　　耶律額特埒　哈　里　　竇景庸
　　耶律音濟　　楊　績　　趙　徽
　　王　觀　　　耶律吉遜
耶律額特埒字伊實音許國王伊徳實六世孫少不喜
官禄年四十一始補本班郎君時樞密使耶律伊遜擅
權讒害忠良額特埒恐禍及深自抑畏太康中為宿直
官歴左右䕶衛太保大安初升燕王傅徙左伊勒希巴
四年改北院樞密副使帝賜詩褒之遷知北院樞密使
事賜翼聖佐義功臣北凖布酋長磨古斯叛額特埒率
兵進討㑹天大雪敗磨古斯四别部斬首千餘級拜西
北路招討使封漆水郡王加賜宣力守正功臣尋拜南
府宰相復討𤓰爾佳呼喇巴部破之召為契丹行宮都部
署先是北南府有訟各州府得就按之比嵗非奉樞密
檄不得鞫問以故訟者稽留額特埒奏請如舊從之五
年復為西北路招討使討額圗格爾俘斬甚衆獲馬駞
牛羊各數萬明年擒磨古斯加守太保賜奉國匡化功
臣乾統初乞致仕不許止罷招討南院樞密使封混同
郡王遷北院樞密使加守太師賜推誠贊治功臣致仕
薨諡曰敬肅
哈里字呼紐回鶻人其先在太祖時來貢願留因任用
之哈里重熈間歴近侍長清寧九年討重元之亂有功
加金吾衞上將軍賜平亂功臣累遷殿前都檢㸃以宿
衛嚴肅稱太康初加守太子太保二年加同中書門下
平章事三年改同知南院宣徽使事㑹耶律伊遜出守
中京哈里入賀及議復召陳其不可後伊遜再入樞府
出哈里為廣利軍節度使及皇太子被誣哈里當連坐
詔勿問大安初歴丕勒達嚕噶部節度使壽隆五年有
疾自言吾數已盡却醫藥卒年七十七哈里素信浮圖
清寧初從上獵墮馬憒而復蘇言始見二人引至一城
宮室宏敞有衣綘袍人坐殿上左右列侍導哈里升階
持牘者示之曰本取大腹古雲誤執汝牘上書官至使
相壽七十七須㬰還擠之大壑而寤道宗聞之命書其
事後皆驗
竇景庸中京人中書令振之子聰明好學清寧中第進
士授秘書省校書郎累遷少府少監咸雍六年授樞密
直學士尋知漢人行宮副都署事大安初遷南院樞密
副使監修國史知樞密院事賜同徳功臣封陳國公有
疾表請致仕不從加太子太保授武定軍節度使審決
寃滯輕重得宜以獄空聞七年拜中京留守九年薨諡
曰肅憲子瑜三司副使
耶律音濟字阿古丕勒部人父雙寛鎮西邉二十餘年
治嚴肅不殖貨利時多稱之音濟寅畏好義以廕補官
累遷東京副留守北樞密院侍御時蕭格蕭特古斯等
以佞見任鬻爵納賄音濟以直道處其間無所阿唯改
客省使時朝廷遣使括三京隱户不得以音濟代之得
數千餘户時昭懐太子知北南院事選音濟為輔導樞
密使伊遜將傾太子惡音濟在側奏出之為羣牧林牙
太康元年伊遜請賜牧地音濟奏曰今牧地褊陿畜不
蕃息豈可分賜臣下帝乃止伊遜由是益嫉之除懐徳
軍節度使徙漠北猾水馬羣太保卒
楊績良鄉人太平十一年進士及第累遷南院樞密副
使與杜防韓知白等擅給進士堂帖降長寧軍節度使
徙知涿州清寧初拜叅知政事兼同知樞密院事為南
府宰相九年聞重元亂與姚景行勤王上嘉之十年知
興中府咸雍初入知樞密院事二年乞致仕不許拜南
院樞密使帝以績舊臣特詔燕見論古今治亂人臣邪
正帝曰方今羣臣忠直耶律玦劉伸而已然伸不及玦
之剛介績拜賀曰何代無賢世亂則獨善其身主聖則
兼濟天下陛下銖分邪正升黜分明天下幸甚累表告
歸不許封趙王太康中以例改王遼西致仕加守太保
薨子貴忠知興中府
趙徽南京人重熙五年擢甲科累遷大理正清寧二年
銅州人妄毁三教徽按鞫之以狀聞稱㫖厯煩劇有能
名累遷翰林學士承㫖咸雍初為度支使三年拜㕘知
政事出為武定軍節度使及代軍民請留後同知樞宻
院事兼南府宰相門下侍郎平章事致仕卒追贈中書
令諡文憲
王觀南京人博學有才辯重熙七年中進士乙科興宗
崩充夏國報哀使還除給事中咸雍初遷翰林學士五
年兼乾文閣學士七年改南院樞宻副使賜國姓叅知
政事兼知南院樞宻事坐矯制修私第削爵為民卒
耶律吉遜字盈隱永興宫分人興宗在青宫嘗居左右
輔導聖宗大漸吉遜與馮嘉努告仁徳皇后同宰相蕭
楚布等謀逆事及欽哀為皇太后稱制吉遜尤見寵任
重熙中其子尼格為近侍坐事伏誅帝以吉遜有翼戴
功且悼其子罪死欲世其官吉遜無所出之部因見馬
印文有丕勒部號使𨽻其部拜南府宰相出為東北路
詳衮卒
論曰哈里音濟之為臣也當伊遜擅權蕭格貪黷之日
雖與同官而能以正自處不少阿唯其過人逺矣傳曰
嵗寒知松栢之後凋二子有焉若額特埒之戰功竇景
庸之讞獄楊績之忠言亦賢矣夫
　
　
　
　
　
　
　
　
　
　遼史卷九十七
　遼史卷九十七考證
耶律額特埓傳五年復為西北路招討使討尼都格爾
　部俘斬甚衆　按部族表額特埓之奏尼都格爾之
　捷在壽隆元年其出師則在大安十年與本紀合此
　繫於大安五年之後不别書年月殊未明晰姑仍其
　舊而訂正之
　
　
　
　
　
　
　
　
　
　遼史卷九十七考證
欽定四庫全書
　遼史卷九十八
　　元中書右丞相總裁托克托等修
　列傳第二十八
　　蕭烏納　耶律儼　劉伸　耶律呼哩
蕭烏納一名托卜嘉字特黙六院部人其先嘗為西南
靣伊喇烏納魁偉簡重善騎射清寧初兄托多以事入
見帝問族人可用者托多以烏納對補祇候郎君遷近
侍敞史䕶衛太保太康初為北院宣徽使時伊遜已害
太子因言宋魏國王和囉噶之子淳可為儲嗣羣臣莫
敢言烏納及伊勒希巴蕭托輝諌曰舍嫡不立是以國
與人也帝猶豫不決五年帝出獵伊遜請留皇孫帝欲
從之烏納奏曰竊聞車駕出遊將留皇孫苟保䕶非人
恐有他變果留臣請侍左右帝乃悟命皇孫從行由此
始疑伊遜頃之同知南院樞密使事出伊遜淳等帝嘉
其忠封蘭陵郡王人謂近於古社稷臣授殿前都㸃檢
上謂王師儒耶律固等曰烏納忠純雖狄仁傑輔唐烏
哲立穆宗無以過也卿等宜達燕王知之自是令烏納
輔導燕王益見優寵大安初詔尚越國公主烏納固辭
改南院樞密使奏請掾史宜以嵗月遷叙從之壽隆元
年拜北府宰相初天祚在潜邸烏納數以直言忤㫖及
嗣位出為遼興軍節度使守太傅佛殿實逹爾王華誣
烏納借内府犀角詔鞫之烏納奏曰臣在先朝詔許日
取帑錢十萬為私費臣未嘗妄取一錢肯借犀角乎天
祚愈怒奪太傅官降寧邉州刺史尋改臨海軍節度使
烏納上書曰自蕭哈里亡入女直彼有輕朝廷心宜益
兵以備不虞不報天慶元年知黄龍府事改東北路統
軍使復上書曰臣治與女直接境觀其所為其志非小
宜先其未發舉兵圖之章數上皆不聴及金兵來侵戰
于寧江州其孫伊徳濟死之烏納退走入城留官屬守
禦自以三百騎渡混同江而西城遂䧟後與蕭迪里拒
金兵于長濼以軍敗免官五年天祚親征烏納殿復敗
績後數日乃與百官入見授上京留守六年耶律章努
叛來攻京城烏納發府庫以賚士卒諭以逆順完城池
以死拒戰章努無所得而去授副元帥尋為契丹行宮
都部署事天祚以烏納先朝重臣有定策勲每問以政
烏納對甚切上雖優容終不能用以疾卒年七十
耶律儼字若思析津人本姓李氏父仲禧重熈中始仕
清寧初同知南院宣徽使事四年城鴨子混同二水間
拜北院宣徽使咸雍初坐誤奏事出為榆州刺史俄詔
復舊職遷漢人行宮都部署六年賜國姓封韓國公改
南院樞密使時樞臣伊遜等誣䧟皇太子詔仲禧偕伊
遜鞫之蔓引無辜未嘗雪正伊遜薦仲禧可任拜廣徳
軍節度使復為南院樞密使卒諡欽惠儼儀觀秀整好
學有詩名登咸雍進士第守著作佐郎補中書省令史
以勤敏稱太康初歴都部署判官將作少監後兩府奏
事論羣臣優劣唯稱儼才俊改少府少監知大理正賜
紫六年遷大理少卿奏讞詳平明年陞大理卿丁父憂
奪服同僉都署司事大安初為景州刺史繩胥徒禁豪
猾撫老恤貧未數月善政流播郡人刻石頌徳二年改
御史中丞詔案上京滯獄多所平反同知宣徽院事提
㸃大理寺六年冬改山西路都轉運使刮剔垢弊奏定
課額益州縣俸給事皆施行壽隆初授樞密直學士以
母憂去官尋召復舊職宋攻夏李乾順遣使求和解帝
命儼如宋平之拜叅知政事六年駕幸鴛鴦濼召至内
殿訪以政事帝晩年倦勤用人不能自擇令各擲骰子
以采勝者官之儼嘗得勝采上曰上相之徴也遷知樞
密院事賜經邦佐運功臣封越國公修皇朝實録七十
卷帝大漸儼與北院樞密使阿蘇同授顧命乾統三年
徙封秦國六年封漆水郡王天慶中以疾命乘小車入
朝疾甚遣太醫視之薨贈尚父諡曰忠懿儼素亷潔一
介不取於人經籍一覽成誦然專務逢迎善伺人主意
固結上心他勿恤也由是權寵益固而人亦以是薄之
有子三處貞太常少卿處亷同知中京留守事處能少
府少監
劉伸字濟時宛平人少頴悟長以辭翰聞重熈五年登
進士第歴彰武軍節度使掌書記大理正因奏獄上適
與近臣語不顧伸進曰臣聞自古帝王必重民命願陛
下省臣之奏上驚異擢樞密都承㫖權中京副留守詔
徙富民以實春泰二州伸以為不可奏罷之遷大理少
卿人以不寃稱陞大理卿改西京副留守以父憂終制
為三司副使加諫議大夫提㸃大理寺以伸明法而恕
案寃獄全活者衆徙南京副留守俄改崇義軍節度使
政務簡静民用不擾致烏鵲同巢之異優詔褒之改户
部使嵗入羡餘錢三十萬緡拜南院樞密副使道宗嘗
謂大臣曰今之忠直耶律玦劉伸而已宰相楊績賀其
得人拜叅知政事上諭之曰卿勿憚宰相時北院樞密
使伊遜勢㷔方熾伸奏曰臣於伊遜尚不畏何宰相之
畏伊遜銜之相與排詆出為保静軍節度使上終欲大
用加守太子太保遷上京留守伊遜以事徙鎮雄武復
以崇義軍節度使致仕適燕薊民饑伸與致仕趙徽韓
造日濟以糜粥所活不勝算大安二年卒上震悼賻贈
加等
耶律呼哩字蘇色𢎞義宫分人其先欲穏佐太祖有功為
徳哷勒額爾竒木父掦鄂特左監門衛大將軍呼哩謙
謹無適莫重熈末補寢殿實達爾以善職屢更華要
遷千牛衛大將軍大安中北準布酋磨魯斯叛為招討
都監與耶律納延率精騎二千討平之以功為漢人行
宫副都署兼知太和宫事致仕加同中書門下平章事
卒
論曰烏納當道宗昏惑之㑹擁佑皇孫使伊遜姦計不
獲復逞而遼祚以續比之烏哲立穆宗非溢美也儼以
俊才蒞政所至有能譽纂述遼史具一代治亂亦云勤
矣但其固寵不能以禮正家惜哉劉伸三為大理民無
寃抑一登户部上下兼裕至與耶律玦並稱忠直不亦
宜乎
　
　
　
　
　
　
　
　
　
　
　
　
　
　
　
　遼史卷九十八
　遼史卷九十八考證
蕭烏納傳尋為契丹行宫都部署　按原本作尋為契
　丹都宫使考百官志無都宫使之名而本紀亦苐載
　烏納為契丹行宫都部署今據改
耶律儼傳有子三處貞處亷處能　按處亷之亷原本
　訛兼今㨿𢎞簡録改
　
　
　
　
　
　
　
　
　
　遼史卷九十八考證
欽定四庫全書
　遼史卷九十九
　　元中書右丞相總裁托克托等修
　列傳第二十九
　　蕭巖壽　　　耶律薩喇　　蕭蘇色
　　耶律托卜嘉　蕭托卜嘉　　蕭和克
　　耶律實嚕
蕭巖壽伊實部人性剛直尚氣仕重熈末道宗即位皇
太后屢稱其賢由是進用上出獵較巖壽典其事未嘗
高下于心帝益重之歴文班太保同知樞密院事咸雍
四年從耶律仁先伐準布破之有詔留屯亡歸者衆由
是鐫兩官十年討徳哷勒有功為其部節度使太康元
年同知南院宣徽使事遷北面林牙密奏伊遜以皇太
子知國政心不自安與張孝傑數相過從恐有隂謀動
揺太子上悟出伊遜為中京留守㑹伊遜生日上遣近
臣耶律拜薩巴賜物為壽伊遜因私屬白上臣見姦人
在朝陛下孤危身雖在外竊用寒心拜薩巴還以聞上
遣人賜伊遜車諭曰無慮弗用行將召矣由是反疑巖
壽出為順義軍節度使伊遜復入為樞密使流巖夀于
威路終身拘作巖壽雖竄逐恒以社稷為已憂時人為
之語曰以狼牧羊何能久長三年伊遜誣巖壽與謀廢
立事執還殺之年四十九乾統間贈同中書門下平章
事繪像宜福殿巖壽亷直靣折廷諍多與伊遜忤故及
於難
耶律薩喇字董隱南院大王穆爾古之孫性忠直沉厚
清寧初累遷西南靣招討使以治稱咸雍九年改北院
大王未幾為契丹行宫都部署太康二年耶律伊遜為
中京留守詔百官廷議欲復召之羣臣無敢正言薩喇
獨奏曰蕭巖壽言伊遜有罪不可為樞臣故陛下出之
今復召恐天下生疑進諫者三不納左右為之震悚伊
遜復為樞密使見薩喇讓曰與君無憾何獨異議薩喇
曰此社稷計何憾之有伊遜誣薩喇與蘇色同謀廢立
詔按無迹出為始平軍節度使及蕭額圗琿誣首竟遣
使殺之乾統間追封漆水郡王繪像宜福殿仍追贈三
子官爵
蕭蘇色字圖勒錦圖魯卜部人性沉毅重熈間累遷右
䕶衛太保富珠哩叛從耶律義先往討執首亂托多羅
以歸清寧中歴北靣林牙彰國軍節度使入為北院樞
密副使咸雍十年經畧西南邉撤宋堡障戍以皮室軍
上嘉之太康二年知北院樞密使耶律伊遜權寵方盛
附麗者多至通顯蘇色未嘗造門伊遜䘖之誣構蘇色
首謀廢立按之無驗出為上京留守伊遜復令蕭額圗
琿以前事誣告上怒不復加訊遣使殺之時方盛暑尸
諸原野容色不變烏鵲不敢近乾統間追封蘭陵郡王
繪像宜福殿
耶律托卜嘉字薩巴系出季父房父果嘉仕至林牙重
熈間破夏人于金肅軍有功優加賞賚托卜嘉清寧中
補牌印郎君累遷永興宫使九年平重元之亂以功知
㸃檢司事賜平亂功臣為懐徳軍節度使咸雍五年遷
約尼剋太康三年授北院宣徽使耶律伊遜謀害太子
托卜嘉知其姦欲殺伊遜及蕭塔喇台蕭錫沙等伊遜
知之令其黨誣構托卜嘉與廢立事殺之乾統間追封
漆水郡王繪像宜福殿
蕭托卜嘉字烏拉丹國舅郡王果濟之孫性剛直咸雍
中補祇候即君太康元年為彰愍宫使尚趙國公主拜
駙馬都尉三年改同知漢人行宫都部署與北院宣徽
使耶律托卜嘉善伊遜嫉之令人誣告謀廢立事不勝
搒掠誣伏上引問昏瞶不能自陳遂見殺乾統間追封
蘭陵郡王繪像宜福殿
蕭和克字阿爾斯蘭性忠直趫捷有力補禁軍咸雍初
從招討使耶律卓克算討番部之違命者及請降來介
有能躍駞峯而上者以儇捷相詫卓克算問誰能此和
克被重鎧而出手不及峯一躍而上使者大駭卓克算
以女妻之帝聞召為䕶衛時北院樞密使耶律伊遜以
狡侫得幸肆行兇暴和克伏于橋下伺其過欲殺之俄
以暴雨壊橋不果後又欲殺于獵所為親友所阻太康
三年復欲殺伊遜及蕭塔喇台等伊遜知而械繫之考
劾不服流于邉及太子廢徙于上京召和克至殺之乾
統初追贈龍虎衛上將軍
耶律實嚕字楚旺六院部人祖圖丹南院大王父愛實
統軍副使實嚕性剛直有經世志始為牌印郎君太康
初為伊勒希巴郎君時樞密使耶律伊遜誣殺皇后謀
廢太子斥忠賢進姦黨實嚕惡所為伊遜覺之太子既
廢以實嚕附太子流鎮州天祚即位召為御史中丞時
方治伊遜黨有司不以為意實嚕上書曰臣前為姦臣
所䧟斥竄邉郡幸䝉召用不敢隱黙恩賞明則賢者勸
刑罰當則姦人消二者既舉天下不勞而治臣見耶律
伊遜身出寒微位居樞要竊權肆惡不勝名狀蔽先帝
之明誣䧟順聖構害忠讜敗國罔上自古所無頼廟社
之休陛下獲纂成業積年之寃一旦洗雪政陛下英㫁
克成孝道之秋如蕭塔喇台實伊遜之黨耶律赫嚕亦
不為早辨頼陛下之明遂正其事臣見陛下多疑故有
司顧望不切推問伊遜在先帝朝權寵無比先帝若以
順考為實則伊遜為功臣陛下豈得立耶先帝黜逐嬖
后詔陛下在左右是亦悔前非也陛下詎可忘父讐不
報寛逆黨不誅今靈骨未獲而求之不切傳曰聖人之
徳無加于孝昔唐徳宗因亂失母思慕悲傷孝道益著
周公誅飛亷惡來天下大悦今逆黨未除大寃不報上
無以慰順考之靈下無以釋天下之憤怨氣上結水旱
為沴臣願陛下下明詔求順考之瘞所盡收逆黨以正
邦憲快四方忠義之心昭國家賞罰之用然後致治之
道可得而舉矣謹别録順聖升遐及伊遜等事昧死以
聞書奏不報聞者莫不歎惋乾統中遥授静江軍節度
使卒子瑪格同中書門下平章事
論曰易言履霜堅氷至謹始也使道宗能從巖壽薩喇
之諫后何得而誣太子何得而廢哉蘇色托卜嘉以忠
言見殺國欲無亂得乎實嚕之書亦幸出於伊遜既敗
之後獲行其説有國家者可不知人哉
　
　
　
　
　
　
　
　
　
　
　
　
　
　遼史卷九十九
　遼史卷九十九考證
蕭巖壽傳出伊遜為中京留守　按中京原本作上京
　考道宗本紀及伊遜傳俱作中京今據改
耶律薩喇傳咸雍九年改北院大王　按道宗本紀咸
　雍九年十二月以南院宣徽使耶律薩喇為南院大
　王傳稱北院大王既與紀異且不載其官宣徽使殊
　畧
耶律托卜嘉傳欲伊遜及葉徳勒岱等殺　按徳勒岱
　舊作得里特此處原本復作特里得今畫一改
　
　
　
　
　
　
　遼史卷九十九考證
欽定四庫全書
　遼史卷一百
　　元中書右丞相總裁托克托等修
　列傳第三十
　　耶律唐古　　蕭塔喇台　　蕭綽哈
　　耶律章努　　耶律珠展
耶律唐古字富僧額六院郎君噶拉之後太康中補本
班郎君累遷至大將軍性坦率好别白黒人有不善必
盡言無隱時號强唐古在朝數論宰相得失由是久不
得調後出為西北戍長乾統三年蕭塔喇台為西北路
招討使以后族慢悔僚吏唐古不屈乃罷之唐古訟之
朝不省天慶初烏爾古徳哷勒叛召拜烏爾古部節度
使至部諭降之遂出私財發富民積振其困乏部民大
悦加鎮國上將軍㑹蕭塔喇台以都統率兵與金人戰
敗績唐古請論軍法且曰臣雖老願為國破敵不納保
大元年乞致仕明年天祚出奔唐古謁於倒塌嶺為上
流涕上慰止之復拜烏爾古部節度使至部徳哷勒五
千人來攻唐古率家奴擊破之加太子太傅年七十二
卒
蕭塔喇台字扎林晉王孝先之孫父薩巴歴官使相塔
喇台短而僂外謹内倨太康中補祇候郎君稍遷興聖
宫副使兼同知中丞司事大安中燕王妃生子塔喇台
以妃叔故歴寧逺軍節度使長寧宫使壽隆二年監討
達勒達博索摩二部多俘而還改同知南京留守事乾
統元年為北靣林牙同知北院樞密事受詔與北院樞
密使耶律阿蘇治伊遜餘黨阿蘇納賄多出其罪塔喇
台不能制亦附㑹之四年知北院樞密事夏王李乾順
為宋所攻遣使請和解詔塔喇台與南院樞密使牛温
舒使宋平之宋既許塔喇台受書之日乃曰始奉命取
要約歸不見書辭豈敢徒還遂對宋主發函而讀既還
朝議為是天慶三年加守司徒封蘭陵郡王女直初起
廷臣多欲乗其未備舉兵往討塔喇台獨阻之以至敗
衂天祚以塔喇台不合人望出為西南靣招討使八年
召為北院樞密使寵任彌篤是時諸路大亂飛章告急
者絡繹而至塔喇台不即上聞有功者亦無甄别由是
將校怨怒人無鬬志保大二年金兵至嶺東㑹耶律薩
巴習騎薩巴等謀立晉王額嚕温事泄上召塔喇台議
曰反者必以此兒為名若不除去何以獲安塔喇台唯
唯竟無一言申理王既死人心益離金兵踰嶺天祚率
衛兵西遁元妃蕭氏塔喇台之姪謂塔喇台曰爾任國
政致君至此何以生為塔喇台但謝罪不能對明日天
祚怒逐塔喇台與其子穆爾薩塔喇台既去為耶律高
善努執送金兵塔喇台伺守者怠脱身亡歸復為耶律
糾堅執送奏晉國王淳時淳已僭號塔喇台自知不免
詭曰吾不能事僣竊之君不食數日卒子穆爾薩為金
兵所殺
蕭綽哈字額埓本國舅少父房之後祖阿拉終採訪使
父必埒哩以后父封趙王綽哈貌雄偉性和易年十四
尚越國公主拜駙馬都尉為祇候郎君班詳衮年十八
封蘭陵郡王時帝欲立皇孫為嗣恐無以解天下疑出
綽哈為國舅詳衮降皇后為惠妃遷于乾州初綽哈母
入朝擅取驛馬至是覺奪其封號復與妹魯姐為巫蠱
伏誅詔綽哈與公主離婚籍興聖宫流烏爾古徳哷勒
部天慶中以妹復尊為太皇太妃召綽哈為南女直詳
衮遷征東副統軍時饒州渤海作亂乃與附馬都尉蕭
罕嘉努襲其不備平之復敗敵將侯槩于川州是嵗東
京叛遇敵來擊師潰獨綽哈率麾下數人力戰殁于陣
追贈龍虎衛上將軍
耶律章努字塔瑪雅季父房之後父扎拉養高不仕章
努明敏善談論大安中補牌印郎君乾統元年累遷右
中丞兼領牌印宿直事六年以直宿不謹降知内客省
事天慶四年授東北路統軍副使五年改同知咸州路
兵馬事天祚親征女直蕭呼都克為先鋒都統章努為
都監大軍渡鴨子河章努與魏國王淳妻兄蕭迪里及
其甥蕭雅里等謀立淳誘將卒三百餘人亡歸既而天
祚為女直所敗章努乃遣迪里雅里以廢立事馳報淳
淳猶豫未决㑹行宫使者伊遜持天祚御札至備言章
努叛命淳對使者號哭即斬迪里雅里首以獻天祚章
努見淳不從誘草冦數百攻掠上京取府庫財物至祖
州率僚屬告太祖廟云我大遼基業由太祖百戰而成
今天下土崩竊見興宗皇帝孫魏國王淳道徳隆厚能
理世安民臣等欲立以主社稷㑹淳適好草淀大事未
遂邇來天祚惟眈樂是從不恤萬幾強敵肆侮師徒敗
績加以盜賊蜂起邦國危于累卵臣等沗預族屬世家
恩渥上欲安九廟之靈下欲救萬民之命乃有此舉實
出至誠冀累聖垂祐西至慶州復祀諸廟仍述所以舉
兵之意移檄州縣諸陵官僚士卒稍稍屬心時饒州渤
海及侯槩等相繼來應衆至數萬趨廣平淀其黨耶律
寧古等暴横不法刼掠婦女財畜章努度不能制内懐
悔恨又攻上京不克北走降虜上順國女直阿古齊率
兵追敗之殺其將耶律穆嚕直擒貴族二百餘人其妻
子配役繡院或散諸近侍為婢餘得脱者皆遁去章努
詐為使者欲奔女直為邏者所獲縛送行在伏誅
耶律珠展字能登裕悦博果濟之後魁偉雄辨乾統初
補祇候即君六年因柴册加觀察使天慶五年受詔監
都統耶律鄂爾多戰及敗左遷銀州刺史徙咸州糺將
嘗與耶律章努謀立魏國王淳及聞章努自鴨子河亡
去即引麾下數人往㑹之道為遊兵所執送行在所上
問曰予何負卿而反珠展對曰臣誠無憾但以天下大
亂己非遼有小人滿朝賢臣竄斥誠不忍見天皇帝艱
難之業一旦土崩臣所以痛入骨髓而有此舉非為身
計後數日復問珠展厲聲數上過惡陳社稷危亡之本
遂殺之
論曰遼末同事之臣其善惡何相逺也唐古骨鯁不屈
權要兩鎮烏爾古思威並著綽哈平亂渤海又以討叛
力戰而死忠可尚矣塔喇台縱女直而不討寢變告而
不聞蔽主聰明為國階亂莫斯之甚也章努珠展乗時
多艱潜謀廢立將求寵幸以犯大逆其得免於天下之
戮哉
　
　
　
　
　
　
　
　
　
　
　
　
　遼史卷一百
欽定四庫全書
　遼史卷一百一
　　元中書右丞相總裁托克托等修
　列傳第三十一
　　蕭托斯和　　　耶律阿息保
　　蕭伊實　　　　蕭呼都克
蕭托斯和字伊實音圖魯卜部人四世祖音濟髪長五
尺時呼為長髪音濟祖哩巴阿爾威部節度使托斯和
謹愿不妄交伯父留格坐事免官聞重元亂挈家赴行
在托斯和雖幼已如成人補筆硯實達爾遷祇候郎君
轉樞密院侍御咸雍五年遷崇德宫使㑹有訴北南院
聽訟不直者事下托斯和悉改正之為耶律阿蘇所忌
帝欲召用輒為所沮八年歴漠北滑水馬羣太保數年
不調嘗曰用才未盡不若閑乾統中遷漠南馬羣太保
以大風傷草馬多死鞭之三百免官九年徙天齊殿宿
衛明年穀價翔踊宿衞士多不給托斯和出私廪賙之
召同知南院樞密使事天慶四年為漢人行宫副部署
時金兵初起攻陷寧江州天祚召羣臣議托斯和曰女
直國雖小其人勇而善射自執我叛人蕭哈里勢益張
我兵久不練若遇强敵稍有不利諸部離心不可制矣
為今之計莫若大𤼵諸道兵以威壓之庶可服也北院
樞宻使蕭塔喇台曰如托斯和之謀徒示弱耳但𤼵滑
水以北兵足以拒之遂不用其計數月間邊兵屢北人
益不安饒州渤海結構頭下城以叛有步騎三萬餘招
之不下托斯和帥兵徃討擒其渠魁斬首數千級得所
掠物悉還其主及耶律章努叛托斯和與留守耶律大
悲努為守禦章努既平托斯和請曰今邊兵懈弛若清
暑嶺西則漢人嘯聚民心益揺臣愚以為宜罷此行不
納乃命托斯和控扼東路招集散卒後以太子太傅致
仕卒
耶律阿息保字達爾丹五院部人祖呼哩太祖時徙居
西北部世為招討司吏阿息保慷慨有大志年十六以
才幹補内史天慶初轉樞密院侍御金人起兵城境上
遣阿息保問之金人曰若歸阿蘇敢不聽命阿息保具
以聞金兵陷寧江州邊兵屢敗遣阿息保與耶律章努
等齎書而東冀以脅降阿息保曰臣前使依詔開諭畧
無所屈将還謂臣曰若所請不遂無相見今臣請獨往
不聽將行别蕭塔喇台曰不肖適異國必無生還願公
善輔國家既至阿息保見執久乃遁歸及天祚敗績遷
都巡捕使六年從阿蘇討耶律章努加領軍衛大將軍
阿蘇將兵而東阿息保送至軍乃還天祚怒其專鞭之
三百尋為奚六部圗哩太尉後阿蘇反阿息保以偏師
進擊臨陣墜馬被擒因阿蘇有舊得免時阿蘇頗好殺
阿息保謂曰欲舉大事何以殺為由是全活者衆㑹阿
蘇敗乃還以戰失利囚中京數嵗保大二年金兵至中
京始出獄尋為德哷勒皮室詳衮時魏王淳僭號屢遣
人以書來招阿息保封書以獻因諌曰東兵甚鋭未可
輕敵及石輦驛之敗天祚奔竄召阿息保不時至疑有
貳心并怒為淳所招殺之初阿息保知國將亡前後諌
甚切及死以非罪人尤惜之
蕭伊實字特黙國舅少父房之後性謹愿夀隆間累任
劇官天慶初知國舅詳衮事遷殿前副㸃檢金兵起為
行軍副都統以戰失利罷職六年出為武定軍節度使
遷西京留守明年討劇賊董龎兒戰易水西大破之以
功為北府宰相加左僕射兼東北路都統十年金兵陷
上京詔兼上京留守東北路統軍使為政寛猛得宜民
之窮困者輒加振恤衆咸愛之保大二年金兵大至伊
實軍潰左遷西南面招討使以部民流散不赴及天祚
播遷給侍從不闕拜殿前都㸃檢凡金兵所過諸營敗
卒復聚上京遣伊實為上京留守以安撫之明年盧彦
倫以城叛伊實被執數日以居官無過得釋後為耶律
達實所殺
蕭呼都克字哈準隱其先薩哈勒齊太祖時願𨽻宫分
遂為太和宫分人曽祖達魯明醫觀人形色即知其病
所在綂和中宰相韓德譲貴寵達魯希㫖言德讓宜賜
國姓籍横帳由是世預太醫選子孫因之入官者衆呼
都克性便侫與物無忤清寜初補近侍大安元年為彰
愍宫太師夀隆二年轉永興宫太師天慶初累遷至殿
前副㸃檢五年從天祚東征為先鋒都統臨事猶豫凡
隊伍皆以圍塲名號之進至拉林水與金兵戰敗大軍
亦却及討耶律章努以籍私奴為軍遷知北院樞密使
事卒呼都克長于騎射見天祚好游畋每言從禽之樂以
逢其意天祚悦而從之國政隳廢自此始云
論曰甚矣承平日久上下狃於故常之可畏也天慶之
間女直方熾惟托斯和明於料敵善於忠諌惜乎天祚
痼蔽不見信用阿息保不死阿蘇之難伊實甘忍盧彦
倫之執大節已失他有所長亦奚足取呼都克以游畋
逢迎天祚而隳國政可勝罪哉
　
　遼史卷一百一
欽定四庫全書
　遼史卷一百二
　　元中書右丞相總裁托克托等修
　列傳第三十二
　　蕭奉先　李處温　張　琳　耶律伊都
蕭奉先天祚元妃之兄也外寛内忌因元妃為上眷倚
累官樞密使封蘭陵郡王天慶二年上幸混同江釣魚
故事生女直帥長在千里内者皆朝行在適頭魚宴上
使諸帥次第歌舞為樂至阿固達但端立直視辭以不
能再三㫖諭不從上密謂奉先曰阿固達跋扈若此可
託以邊事誅之奉先曰彼麤人不知禮義且無大過殺
之傷向化心設有異志蕞爾小國亦何能為上乃止四
年阿固達起兵侵寧江州東北路統軍使蕭托卜嘉戰
失利上命奉先弟嗣先為都統將漢番兵往討屯出河
店女直乃潛渡混同江乘我師未備來龍嗣先敗績軍
將徃往遁去奉先懼弟被誅乃奏東征潰軍逃罪所至
刼掠若不肆赦將嘯聚為患從之嗣先詣闕待罪止免
官而已由是士無鬬志遇敵輒潰郡縣所失日多初奉
先誣耶律伊都結駙馬蕭昱謀立其甥晉王事覺殺昱
伊都在軍中聞之懼奔女直保大二年伊都為女直監
軍引兵奄至上憂甚奉先曰伊都乃王子班之苖裔此
來實無亡遼心欲立晉王耳若以社稷計不惜一子誅
之可不戰而退遂賜晉王死中外莫不流涕人心益解
體當女直之兵未至也奉先逢迎天祚言女直雖䏻攻
我上京終不能逺離巢穴而一旦越三千里直擣雲中
計無所出惟請播遷夾山天祚方悟顧謂奉先曰汝父
子誤我至此殺之何益汝去毋從我行恐軍心忿怒禍
必及我奉先父子慟哭而去為左右執送女直兵女直
兵斬其長子昂送奉先及次子昱於其國主道遇我兵
奪歸天祚竝賜死
李處温析津人伯父儼太康初為將作少監累官㕘知
政事封漆水郡王雅與北樞密使蕭奉先友舊執政十
餘年善逢迎取媚天祚又寵任之儼卒奉先薦處温為
相處温因奉先有援已力傾心阿附以固權位而貪汚
尤甚凡所接引類多小人保大初金人陷中京諸將莫
能支天祚懼奔夾山兵勢日廹處温與族弟處能子奭
外假淵軍聲援結都統蕭斡謀立魏國王淳召番漢官
屬詣魏王府勸進魏國王將出奭乃持赭袍衣之令百
官拜舞稱賀魏王固辭不得遂稱天錫皇帝以處温守
太尉處能直樞密院奭為少府少監左企弓以下及親
舊與其事者賜官有差㑹魏國王病自知不起宻授處
温番漢馬步軍都元帥意將屬以後事及病亟蕭斡等
矯詔南面宰執入議獨處温稱疾不至陰聚勇士為備
紿云奉密㫖防他變魏國王卒蕭斡擁契丹兵宣言當
立王妃蕭氏為太后權主軍國事衆無敢異者斡以后
命召處温至時方多難未欲即誅但追毁元帥劄子處
能懼及禍落髪為僧尋有永清人傅遵説隨郭藥師入
燕被擒具言處温嘗遺易州富民趙履仁書達宋將童
貫欲挾蕭后納土歸宋后執處温問之處温曰臣父子
於宣宗有定䇿功宜世䝉宥容可使因䜛獲罪后曰向
使魏國王如周公則終享親賢之名於後世誤王者皆
汝父子何功之有并數其前罪惡處温無以對乃賜死
奭亦伏誅
張琳瀋州人幼有大志壽隆末為秘書中允天祚即位
累遷户部使頃之擢南府宰相初天祚之敗於女直也
意謂蕭奉先不知兵乃召琳付以東征事琳以舊制凡
軍國大計漢人不與辭之上不允琳奏曰前日之敗失
於輕舉若用漢兵二十萬分道進討無不克者上許其
半仍詔中京上京長春遼西四路計户産出軍時有起
至二百軍者生業蕩散民甚苦之四路軍甫集尋復遁
去及中京䧟天祚幸雲中留琳與李處温佐魏國王淳
守南京處温父子召琳欲立淳為帝琳曰王雖帝胄初
無上命攝政則可即真則不可處温曰今日之事天人
所與豈可易也琳雖有難色亦勉從之淳既稱帝諸將
咸居權要琳獨守太師十日一朝平章軍國大事陽以
元老尊之實則不使與政琳由是欝悒而卒
耶律伊都一名伊都古國族之近者也慷慨尚氣義保
太初厯官副都統其妻天祚文妃之妹文妃生晉王最
賢國人皆屬望時蕭奉先之妺亦為天祚元妃生秦王
奉先恐秦王不得立深忌伊都將潛圖之適耶律達哈
拉之妻㑹伊都之妻於軍中奉先諷人誣伊都結駙馬
蕭昱達哈拉謀立晉王尊天祚為太上皇事覺殺昱及
達哈拉妻賜文妃死伊都在軍中聞之懼不能自明被
誅即引兵千餘并骨肉軍帳叛歸女直㑹大霖雨道途
留阻天祚遣知奚王府蕭錫黙北宰相蕭德恭大詳衮
耶律特哩衮歸州觀察使蕭和尚努四軍太師蕭斡追
捕甚急至閭山及之諸將議曰蕭奉先恃寵蔑害官兵
伊都乃宗室雄才素不肯為其下若擒之則他日吾輩
皆伊都矣不如縱之還紿云追襲不及伊都既入女直
為其國前鋒引羅索貝勒兵攻陷州郡不測而至天祚
聞之大驚知不能敵率衛兵入夾山伊都在女直為監
軍久不調意不自安乃假遊獵遁西夏夏人問汝來有
兵幾何伊都以二三百對夏人不納卒
論曰遼之亡也雖孽降自天亦柄國之臣有以誤之也
當天慶而後政歸后族奉先阻天祚防微之計陷晉王
非罪之誅夾山之禍已見於此矣處温逼魏王以僭號
結宋將以賣國迹其姦佞如出一軌鳴呼天祚之所倚
毗者若此國欲不亡得乎張琳娖娖守位伊都反覆自
困則又何足議哉
　
　
　
　
　
　
　遼史卷一百二
　遼史卷一百二考證
蕭奉先傳女直乃濳渡混同江乘我師未備來襲　按
來襲原文作擊之文義未明今據𢎞簡錄改
張琳傅　按傳所載唯云從李處温立魏國王淳爲帝
　考𢎞簡録琳心懐鬱悒時年已高令子弟上降表于
　金詔燕京應琳田宅財物並給還之俄卒則琳又實
　降金矣謹附識
　
　
　
　
　
　
　
　
　遼史卷一百二考證
欽定四庫全書
　遼史卷一百三
　　元中書右丞相總裁托克托等修
　列傳第三十二
　　文學上
遼起松漠太祖以兵經略方内禮文之事固所未遑及
太宗入汴取晉圖書禮器而北然後制度漸以修舉至
景聖間則科目聿興士有由下僚擢陞侍從駸駸崇儒
之美但其風氣剛勁三面鄰敵嵗時以蒐獮為務而典
章文物視古猶闕然二百年之業非數君子為之綜理
則後世惡所考述哉作文學傳
蕭罕嘉努字糾堅納喇部人中書令安圖之孫少好學
弱冠入南山讀書博覽經史通遼漢文字統和十四年
始仕家有一牛不任驅䇿其奴得善價鬻之罕嘉努曰
利己誤人非吾所欲乃歸直取牛二十八年為右通進
典南京梨園重熙初同知三司使事四年遷天成軍節
度使徙彰愍宫使帝與語才之命為詩友嘗從容問曰
卿居外有異聞乎罕嘉努對曰臣惟知炒栗小者熟則
大者必生大者熟則小者必焦使大小均熟始為盡美
不知其他葢嘗掌栗園故托栗以諷諌帝大笑詔作四
時逸樂賦帝稱善時詔天下言治道之要制問徭役不
加于舊征伐亦不常有年榖既登帑廪既實而民重困
豈為吏者慢為民者惰歟今之徭役何者最重何者尤
苦何所蠲省則為便益補役之法何可以復盜賊之害
何可以止罕嘉努對曰臣伏見比年以來髙麗未賔準
布猶强戰守之備誠不容己乃者選富民防邊自備糧
糗道路修阻動淹嵗月比至屯所費已過半隻牛單轂
鮮有還者其無丁之家倍直傭僦人憚其勞半途亡竄
故戍卒之食多不能給求假于人則十倍其息至有鬻
子割田不能償者或逋役不歸在軍物故則復補以少
壯其鴨淥江之東戍役大率如此况渤海女直髙麗合
從連衡不時征討富者從軍貧者偵候加之水旱菽粟
不登民以日困葢勢使之然也方今最重之役無過西
戍如無西戍雖遇凶年困弊不至於此若能徙西戍稍
徙則徃來不勞民無深患議者謂近之非便一則損威
名二則召侵侮三則棄耕牧之地臣謂不然準布諸部
自來有之曩時北至臚朐河南至邊境人多散居無所
統壹惟往來抄掠及太祖西征至於流沙準布望風悉
降西域諸國皆願入貢因遷種落内置三部以益吾國
不營城邑不置戍兵準布累世不敢為宼統和間皇太
妃出師西域拓土既逺降附亦衆自後一部或叛鄰部
討之使同力相制正得馭逺人之道及城哈屯開境數
千里西北之民徭役日増生業日殫警急既不能救叛
服亦復不恒空有廣地之名而無得地之實若貪土不
已漸至虚耗其患有不勝言者况邊情不可深信亦不
可頓絶得不為益捨不為損國家大敵惟在南方今雖
連和難保他日若南方有變屯戍遼邈卒難赴援我進
則敵退我還則敵來不可不慮也方今太平已久正可
恩結諸部釋罪而歸地内徙戍兵以増堡障外明約束
以正疆界每部各置酋長歳修職貢叛則討之服則撫
之諸部既安必不生釁如是則臣雖不能保其久而無
變知其必不深入侵掠也或云棄地則損威殊不知殫
費竭財以貪無用之地使彼小部抗衡大國萬一有敗
損威豈淺或又云沃壤不可遽棄臣以為土雖沃民不
能久居一旦敵來則不免内徙豈可指為吾土而惜之
夫帑廪雖隨部而有此特周急部民一偏之恵不能均
濟天下如欲均濟天下則當知民困之由而窒其隙節
盤遊簡驛傳薄賦斂戒奢侈期以數年則困者可蘇貧
者可富矣葢民者國之本兵者國之衛兵不調則曠軍
役調之則損國本且諸部皆有補役之法昔補役始行
居者行者類皆富實故累世從戍易為更代近嵗邊虞
數起民多匱乏既不任役事隨補隨缺苟無上户則中
户當之曠日彌年其窮益甚所以取代為難也非惟補
役如此在邊戍兵亦然譬如一抔之土豈能塡尋丈之
壑欲為長久之便莫若使逺戍疲兵還於故鄉薄其徭
役使人人給足則補役之道可以復故也臣又聞自昔
有國家者不能無盜比年以來羣黎凋弊利於剽竊良
民往往化為凶暴甚者殺人無忌至有亡命山澤基亂
首禍所謂民以困窮皆為盜賊者誠如聖慮今欲芟夷
本根願陛下輕徭省役使民務農衣食既足安習教化
而重犯法則民趨禮義刑罰罕用矣臣聞唐太宗問羣
臣治盜之方皆曰嚴刑峻法太宗笑曰㓂盜所以滋者
由賦斂無度民不聊生今朕内省嗜欲外罷游幸使海
内安靜則㓂盜自止由此觀之寇盜多寡皆由衣食豐
儉徭役重輕耳今宜徙哈屯城於近城與西南副都部
署烏爾古德哷勒威烏爾古等部聲援相接罷黒嶺二
軍并開保州皆𨽻東京益東北戍軍及南京總管兵増
修壁壘候尉相望繕完樓櫓浚治城隍以為邊防此方
今之急務也願陛下裁之擢翰林都林牙兼修國史詔
曰文章之職國之光華非才不用以卿文學為時大儒
是用授卿以翰林之職朕之起居悉以實錄自是日見
親信每入侍賜坐遇勝日帝與飲酒賦詩以相醻酢君
臣相得無比罕嘉努知無不言雖諧謔不忘規諷十三
年春上疏曰臣聞先世約尼温汗之後國祚中絶自額
爾奇木聶哷立蘇爾威大位始定然上世俗朴未有尊
稱臣以為三皇禮文未備正與約尼同後世之君以禮
樂治天下而崇本追逺之義興焉近者唐高祖創立先
廟尊四世為帝昔我太祖代約尼即位乃製文字修禮
法建天皇帝名號制宮室以示威服興利除害混一海
内厥後累聖相承自額爾竒木呼哩以下大號未加太
祖之考額爾竒木逹魯猶以名呼臣謂宜依唐典追崇
四祖為皇帝則陛下𢎞業有光墜典復舉矣疏奏帝納
之始行追冊𤣥徳二祖之禮罕嘉努每見帝獵未嘗不
諌㑹有司奏獵秋山熊虎傷死數十人罕嘉努書于冊
帝見命去之罕嘉努既出復書他日帝見之曰史筆當
如是帝問罕嘉努我國家創業以來孰為賢主罕嘉努
以穆宗對帝怪之曰穆宗嗜酒喜怒不常視人猶草芥
卿何謂賢罕嘉努對曰穆宗雖暴虐省徭輕賦人樂其
生終穆之世無罪被誅未有過今日秋山傷死者臣故
以穆宗為賢帝黙然詔與耶律庶成録約泥汗至重熙
以來事迹集為二十卷進之十五年復詔之曰古之治
天下者明禮義正法度我朝之興世有明德雖中外嚮
化然禮書未作無以示後世卿可與庶成酌古準今制
為禮典事或有疑與北南院同議罕嘉努既被詔愽考
經籍自天子達于庶人情文制度可行於世不繆於古
者譔成三卷進之又詔譯諸書罕嘉努欲帝知古今成
敗譯通厯貞觀政要五代史時帝以其老不任朝謁拜
歸德軍節度使以善治聞帝遣使問勞罕嘉努表謝召
修國史卒年七十二有六義集十二卷行于世
李澣初仕晉為中書舍人晉亡歸遼當太宗崩世宗立
恟恟不定澣與髙勲等十餘人羈留南京久之從歸上
京授翰林學士穆宗即位累遷工部侍郎時澣兄濤在
汴為翰林學士密遣人召澣澣得書託求醫南京易服
夜出欲遁歸汴至涿為徼巡者所得送之南京下吏澣
伺獄吏熟寢以衣帶自經不死防之愈嚴械赴上京自
投黄河中流為鐡索牽掣又不死及抵上京帝欲殺之
時髙勲已為樞密使救止之屢言於上曰澣本非負㤙
以母年八十急於省覲致罪且澣富於文學方今少有
倫比若留掌詞命可以増光國體帝怒稍解仍令禁錮
于奉國寺凡六年艱苦萬状㑹上欲建太宗功德碑髙
勲奏曰非李澣無可秉筆者詔從之文成以進上悦釋
囚尋加禮部尚書宣政殿學士卒
論曰統和重熙之間務修文治而罕嘉努對䇿落落累
數百言槩可見諸行事亦遼之晁賈哉李澣雖以詞章
見稱而其進退不足論矣
　
　
　遼史卷一百三
　遼史卷一百三考證
蕭罕嘉努傳天皇帝之考額爾竒木達魯　按太祖本
　紀贊徳祖名薩喇達為太祖之父世為約尼氏之額
　爾奇木即此所云天皇帝之考也然此云名達魯與
　本紀異爾契丹國志又作太祖父名斡里諸書所載
　不同謹識以備考
　
　
　
　
　
　
　
　
　
　遼史卷一百三考證
欽定四庫全書
　遼史卷一百四
　　元中書右丞相總裁托克托等修
　列傳第三十四
　　文學下
王鼎字虚中涿州人幼好學居太寧山數年博通經史
時馬唐俊有文名燕薊間適上已與同志祓禊水濵酌
酒賦詩鼎偶造席唐俊見鼎樸野置下坐欲以詩困之
先出所作索賦鼎援筆立成唐俊驚其敏妙因與定交
清寧五年擢進士第調易州觀察判官改漆水縣令累
遷翰林學士當代典章多出其手上書言治道十事帝
以鼎達政體事多咨訪鼎正直不阿人有過必面詆之
壽隆初陞觀書殿學士一日宴主第醉與客忤怨上不
知已坐是下吏状聞上大怒杖黥奪官流鎮州居數嵗
有赦鼎獨不免㑹守臣召鼎為賀表因以詩貽使者有
誰知天雨露獨不到孤寒之句上聞而憐之即召還復
職乾統六年卒鼎宰縣時憩于庭俄有暴風舉卧榻空
中鼎無懼色但覺枕榻俱髙乃曰吾中朝端士邪無干
正可徐置之須臾榻復故處風遂止
耶律昭字述寧博學善屬文統和中坐兄果囉事流西
北部㑹蕭達林為西北路招討使愛之奏免其役禮致
門下欲召用以疾辭達林問曰今軍旅甫罷三邉晏然
惟準布伺隙而動討之則路逺難至縱之則邊民被掠
增戍兵則餽餉不給欲苟一時之安不能終保無變計
将安出昭以書答曰竊聞治得其要則仇敵為一家失
其術則部曲為行路夫西北諸部每當農時一夫為偵
候一夫治公田二夫給糺官之役大率四丁無一室處
芻牧之事仰給妻孥一遭㓂掠貧窮立至春夏賑恤吏
多雜以糠粃重以掊克不過數月又復告困且畜牧者
富國之本有司防其隠没聚之一所不得各就水草便
地兼以逋亡戍卒隨時補調不習風土故日瘠月損馴
至耗竭為今之計莫若振窮薄賦給以牛種使遂耕穫
置游兵以防盜掠頒俘獲以助伏臘散畜牧以就便地
期以數年富彊可望然後練簡精兵以備行伍何守之
不固何動而不克哉然必去其難制者則餘種自畏若
捨大而謀小避强而攻弱非徒虚費財力亦不足以威
服其心此二者利害之機不可不察昭聞古之名將安
邉立功在德不在衆故謝𤣥以八千破苻堅百萬休格
以五隊敗曹彬十萬良由恩結士心得其死力也閤下
膺非常之遇専方面之寄宜逺師古人以就勲業上觀
乾象下盡人謀察地形之險易料敵勢之虚實慮無遺
䇿利施後世矣達林然之開泰中獵于巴爾圖山為羯
羊所觸卒
劉輝好學善屬文疏簡有逺略太康五年第進士大安
末為太子洗馬上書言西邊諸畨為患士卒逺戍中國
之民疲于飛輓非長久之䇿為今之務莫若城于鹽濼
實以漢户使耕田聚糧以為西北之費言雖不行識者
韙之壽隆二年復上書曰宋歐陽修編五代史附我朝
於四夷妄加貶訾且宋人頼我朝寛大許通和好得盡
兄弟之禮今反令臣下妄意作史恬不經意臣請以趙
氏初起事蹟詳附國史上嘉其言遷禮部郎中詔以賢
良對䇿輝言多中時病擢史館修撰卒
耶律孟簡字復易裕悦鳥哲之五世孫父劉嘉努官至
節度使孟簡性頴悟六嵗父晨出獵俾賦曉天星月詩
孟簡應聲而成父大竒之既長善属文太康初樞宻使
耶律伊遜以姦險竊柄出為中京留守孟簡與耶律庶
箴表賀未幾伊遜復舊職銜之謫巡磁窯關時雖以䜛
見逐不形辭色遇林泉勝地終日忘歸明年流保州及
聞皇太子被害不勝哀痛以詩傷之作放懷詩二十首
自序云禽獸有哀樂之聲螻蟻有動靜之形在物猶然
况於人乎然賢達哀樂不在窮通禍福之間易曰樂天
知命故不憂是以顔淵簞瓢自得此知命而樂者也予
雖流放以道自安又何疑耶太康中始得歸鄉里詣闕
上表曰本朝之興幾二百年宜有國史以埀後世乃編
耶律嚇嚕烏哲休格三人行事以進上命置局編修孟
簡謂餘官曰史筆天下之大信一言當否百世從之苟
無明識好惡徇情則禍不測故左氏司馬遷班固范煜
俱罹殃禍可不慎歟乾統中遷六院部太保處事不拘
文法時多笑其迂孟簡聞之曰上古之時無簿書法令
而天下治葢簿書法令適足以滋姦倖非聖人致治之
本改髙州觀察使修學校招生徒遷昭德軍節度使以
中京饑詔與學士劉嗣昌減價糶粟事未畢卒
耶律古雲字糾堅六院部人父阿古齊官至節度使古
雲冲澹有禮法工文章統和中為本部太保開泰中稍
遷塔布成節度使鞫霸州疑獄稱㫖授啓聖軍節度使
太平中復為本部太保謝病歸俄擢南院大王歎風俗
日頽請老不許興宗命為詩友數問治要多所匡建奉
詔與林牙耶律庶成蕭罕嘉努編遼國上世事迹及諸
帝實録未成而卒年九十
論曰孔子言誦詩三百授之以政不達雖多亦奚以為
王鼎忠直達政劉輝侍青宫建言國計昭陳邊防利害
皆洞達闓敏孟簡疾伊遜姦邪黜而不怨孰謂文學之
士無益於治哉
　
　
　
　
　
　
　
　
　
　
　
　
　遼史卷一百四
欽定四庫全書
　遼史卷一百五
　　元中書右丞相總裁托克托等修
　列傳第三十五
　　能吏
漢以璽書賜二千石唐疏刺史縣令于屏以示奬率故
二史有循吏良吏之傳遼自太祖創業太宗撫有燕薊
任賢使能之道亦略備矣然惟朝廷參置國官吏州縣
者多遵唐制歴世既久選舉益嚴時又分遣重臣巡行
境内察賢否而進退之是以治民理財决獄弭盗各有
其人考其徳政雖未足以與諸循良之列抑亦可謂能
吏矣作能吏傳
大公鼎渤海人先世籍遼陽率賔縣統和間徙遼東豪
右以實中京因家于大定曾祖忠禮賔使父信興中主
簿公鼎㓜莊愿長而好學咸雍十年登進士第調瀋州
觀察判官時遼東雨水傷稼北樞密院大發瀕河丁壯
以完隄防有司承令峻急公鼎獨曰邊障甫寜大興役
事非利國便農之道乃疏奏其事朝廷從之罷役水亦
不為炎瀕河千里人莫不悦改良鄉令省徭役務農桑
建孔子廟學部民服化累遷興國軍節度副使時有𨽻
鷹坊者以羅畢為名擾害田里嵗久民不堪公鼎言于
上即命禁戢會公鼎造朝大臣諭上嘉納之意公鼎曰
一郡獲安誠為大幸他郡如此者衆願均其賜于天下
從之徙長春州錢帛都提㸃車駕如春水貴主例為假
貸公鼎曰豈可輟官用徇人情拒之頗聞怨詈語曰此
吾職不敢廢也俄拜大理卿多所平反天祚即位歴長
寜軍節度使南京副留守改東京户部使時盗殺留守
蕭保先始利其財因而倡亂民亦互生猜忌家自為鬬
公鼎單騎行郡陳以禍福衆皆投兵而拜曰是不欺我
敢弗聴命安輯如故拜中京留守賜貞亮功臣乘傳赴
官時盗賊充斥有遇公鼎于路者即叩馬乞自新公鼎
給以符約俾還業聞者接踵而至不旬日境内清肅天
祚聞之加賜保節功臣時人心反側公鼎慮生變請布
恩惠以安之為之肆赦公鼎累表乞歸不許會奴賊張
薩巴率無頼嘯聚公鼎欲擊而勢有不能嘆曰吾欲謝
事久矣為世故所牽不幸至此豈命也夫因憂憤成疾
保大元年卒年七十九子昌齡左承制昌嗣洺州刺史
昌朝鎮寜軍節度
蕭文字國華外戚之賢者也父直善安州防禦使文篤
志力學喜愠不形太康初掌秦越國王中丞司事以才
幹稱尋知北面帖黄王邦彦子爭廕數嵗不能定有司
以聞上命文詰之立决車駕將還宫承詔閲習儀衛雖
執事林林指顧如一遷同知奉國軍節度使歴國舅都
監壽隆末知易州兼西南面安撫使高陽土沃民富吏
其邑者每黷于貨民甚苦之文始至悉去舊弊務農桑
崇禮教民皆化之時大旱百姓憂甚文禱之輙雨屬縣
又蝗議捕除之文曰蝗天災捕之何益但反躬自責蝗
盡飛去遺者亦不食苖散在草莽為烏鵲所食會霪雨
不止文復隨禱而霽是嵗大熟朝廷以文可大用遷唐
古部節度使髙陽勒石頌之後不知所終
馬人望字儼叔髙祖𦙍卿為石晉青州刺史太祖兵至
堅守不降城破被執太祖義而釋之徙其族于醫巫閭
山因家馬曾祖廷煦南京留守祖淵中京副留守父詮
中京文思使人望頴悟㓜孤長以才學稱咸雍中第進
士為松山縣令嵗運澤州官炭獨役松山人望請于中
京留守蕭托歡均役他邑托歡怒下吏繫幾百日復引
詰之人望不屈蕭喜曰君為民如此後必大用以事聞
于朝悉從所請徙知涿州新城縣縣與宋接境驛道所
從出人望治不擾吏民畏愛近臣有聘宋還者帝問以
外事多薦之擢中京度支司鹽鐵判官轉南京三司度
支判官公私兼裕遷警巡使京城獄訟填委人望處决
無一寃者會檢括户口未兩旬而畢同知留守蕭保先
怪而問之人望曰民産若括之無遺他日必長厚斂之
弊大率十得六七足矣保先謝曰公慮逺吾不及也先
是樞密使伊遜竊弄威柄卒害太子及天祚嗣位將討
父仇選人望與蕭報恩究其事人望平心以處所活甚
衆改上京副留守會劇賊趙鍾格犯闕刼宫女御物人
望率衆捕之右臂中矢炷以艾力疾馳逐賊棄所掠而
遁人望令闗津譏察行旅悉獲其盗尋擢樞密都承㫖
宰相耶律儼惡人望與已異遷南京諸宫提轄制置嵗
中為保靜軍節度使有二吏兇暴民畏如虎人望假以
辭色陰令𤼵其事黥配之是嵗諸處饑乏惟人望所治
粒食不闕路不鳴桴遙授彰義軍節度使遷中京度支
使始至府廩皆空視事半嵗積粟十五萬斛錢二十萬
繈徙左散騎常侍累遷樞密直學士未幾拜參知政事
判南京三司使事時錢粟出納之弊惟燕為甚人望以
縑帛為通歴凡庫物出入皆使别籍名曰臨庫姦人黠
吏莫得軒輊乃以年老揚言道路朝論不察改南院宣
徽使以示優老踰年天祚手書宣馬宣徽四字詔之既
至諭曰以卿為老誤聴也遂拜南院樞密使人不敢干
以私用人必公議所當與者如曹勇義虞仲文嘗為姦
人所擠人望推薦皆為名臣當時民所甚患者驛逓馬
牛旗鼓郷正㕔𨽻倉司之役至破産不能給人望使民
出錢官自募役時以為便久之請老以守司徒兼侍中
致仕卒諡曰文獻人望有操守喜怒不形未嘗附麗求
進初除執政家人賀之人望愀然曰得勿喜失勿憂抗
之甚高擠之必酷其畏慎如此
耶律都勒斡字伊實音季父房之後亷約重義重熙末
給事誥勅院咸雍中累遷同知南京留守事被召以部
民懇留賜詔褒奬太康初改西南靣招討使為北靣林
牙遷左伊勒希巴大安中拜南府宰相壽隆初致仕卒
都勒斡所至有聲吏民畏愛及退居鄉里子布庫為烏
爾古部節度使遣人來迎既至見積委甚富謂子曰辭
親入仕當以裕國安民為事枉道欺君以苟貨利非吾
志也命駕而歸布庫後為盗所殺
楊遵朂字益誡涿州范陽人重熈十九年登進士第調
儒州軍事判官累遷樞密院副承㫖咸雍三年為宋國
賀正使還遷都承㫖天下之事叢于樞府簿書填委遵
朂一目五行俱下剖决如流敷奏詳敏上嘉之奉詔徵
户部逋錢得四十餘萬緡拜樞密直學士改樞密副使
太康初參知政事徙知樞密院事兼門下侍郎平章事
拜南府宰相耶律伊遜誣皇太子詔遵朂與雅克案其
事遵朂不敢正言時議短之尋拜北府宰相大安中暴
卒年五十六贈守司空諡康懿子晦終昭文館直學士
王棠涿州新城人博古善屬文重熙十五年擢進士鄉
貢禮部廷試對皆第一累遷上京鹽鐵使或誣以賄無
狀釋之遷東京户部使太康二年遼東饑民多死請振
恤從之三年入為樞密副使拜南府宰相大安末卒棠
練達朝政臨事不怠在政府修明法度有聲
論曰孟子論民為貴社稷次之司牧者當如何以盡心
公鼎奏罷完隄役以息民拒公主假貸以守法單騎行
郡化盗為良庶幾召杜之美文知易州雨暘應禱蝗不
為災人望為民不避囚繋判度支公私兼裕亦卓乎未
易及已都勒斡吏畏民愛楊遵朂决事如流真能吏哉
　
　
　
　
　
　
　
　
　
　
　
　
　
　遼史卷一百五
　遼史卷一百五考證
蕭文傳後不知所終　按𢎞簡錄云蕭文遷唐古部節
　度使卒而本傳乃云不知所終謹附識
　
　
　
　
　
　
　
　
　
　
　
　
　遼史卷一百五考證
欽定四庫全書
　遼史卷一百六
　　元中書右丞相總裁托克托等修
　列傳第三十六
　　卓行
遼之共國任事耶律蕭二族而已二族之中有退然自
足不淫於富貴不詘於聲利可以振頺風激薄俗亦足
嘉尚者得三人焉作卓行傳
蕭扎拉字實訥北府宰相巴雅爾之弟性介特不亊生
業保寧間以戚屬進至寧逺軍節度使秩滿里居淡泊
自適統和末召為南京馬歩軍都指揮使以疾求退不
聴遷伊勒希巴又辭疾許之遂入頡山杜門不出上嘉
其志不復徵扎拉自是家於頡山親友或過之終日言
不及世務凡宴游相邀亦不拒一歳山居過半與世俗
不偶耶律資忠重之目曰頡山老人卒
耶律官努字奚隠林牙斡魯之孫沉厚多學詳於本朝
世系嗜酒好佚初徵為宿直將軍重熙九年以疾去官
上以官努屬尊欲成其志乃許自擇一路節度使官努
辭曰臣愚鈍不任官使加歸義軍節度使輙請致政官
努與烏哩特人蕭斡友善斡謂官努曰仕不能致主澤
民成大功烈何屑屑為也吾與若居林下以枕簟自随
觴詠自樂雖不官無慊焉官努然之時稱二逸乾統間
卒
蕭普爾布字綏蘭魏國王惠之四世孫父母蚤喪鞠于
祖烏爾古納性孝悌年十三烏爾古納卒以早失怙恃
復遭祖喪哀毁踰禮族里嘉歎甞謂人言我于親不得
終養令誰為訓者苟不自勉何以報鞠育恩自是力學
於文藝無不精乾統間以烏爾古納之故召之不應與
親識游獵山水奉養無長物僕𨽻欣欣如也或曰公胡
不念以嗣先世功名答曰自度不足以繼先業年踰强
仕安能益主庇民累徵皆以疾辭晩年謝絶人事卜居
瑪古山屛逺葷茹潛心佛書延有道者談論彌日人問
所得何如但曰有深樂惟覺六鑿不相攘餘無知者一
日易服無疾而逝
論曰隠固未易為也而亦未可輕以與人若扎拉謝職
不談時務官努兩辭節鎮普爾布召而不赴雖未足謂
之隠然在當時能知内外之分甘於肥遯不猶愈於求
富貴利達而為妻妾羞者哉故稱卓行可也
　
　
　
　
　
　
　
　
　
　遼史卷一百六
　遼史卷一百六考證
耶律官努傳乾統間卒　按原本書官努卒官努二字
　係衍今據列傳體例刪
　
　
　
　
　
　
　
　
　
　
　
　
　遼史卷一百六考證
欽定四庫全書
　遼史卷一百七
　　元中書右丞相總裁托克托等修
　列傳第三十七
　　列女
男女居室人之大倫與其得烈女不若得賢女天下而
有烈女之名非幸也詩讚衛共姜春秋褒宋伯姬葢不
得已所以重人倫之變也遼據北方風化視中土為疎
終遼之世得賢女二烈女三以見人心之天理有不與
世道存亡者
邢簡妻陳氏營州人父陘五代時累官司徒陳氏甫笄
涉通經義凡覽詩賦輒能誦尤好吟咏時以女秀才名
之年二十歸於簡孝舅姑閨門和睦親黨推重有六子
陳氏親教以經後二子抱朴抱質皆以賢位宰相統和
十二年卒睿智皇后聞之嗟悼贈魯國夫人刻石以表
其行及遷祔遣使以祭論者謂貞静柔順婦道母儀始
終無歉云
耶律氏太師達魯之妹小字常格㓜爽秀有成人風及
長操行修潔自誓不嫁能詩文不苟作讀通厯見前人
得失厯能品藻咸雍間作文以述時政其略曰君以民
為體民以君為心人主當任忠賢人臣當去比周則政
化平隂陽順欲懷逺則崇恩尚徳欲强國則輕徭薄賦
四端五典為治教之本六府三事實生民之命淫侈可
以為戒勤儉可以為師錯枉則人不敢詐顯忠則人不
敢欺勿泥空門崇飾土木勿事邊鄙妄費金帛滿當思
溢安必慮危刑罰當罪則民勸善不寳逺物則賢者至
建萬世盤石之業制諸部强横之心欲率下則先正身
欲治逺則始朝廷上稱善時樞密使耶律伊遜愛其才
屢求詩常格遺以回文伊遜知其諷己銜之太康三年
皇太子坐事伊遜誣以罪按無跡獲免㑹兄達魯謫鎮
州常格與俱甞布衣蔬食人問曰何自苦如此對曰皇
儲無罪遭廢我輩豈可美食安寢及太子被害不勝哀
痛年七十卒于家
耶律努妻蕭氏小字意辛國舅駙馬都尉托斯和之女
母呼敦公主意辛美姿容年二十適努事親睦族以
孝謹聞甞與娣姒㑹爭言厭魅以取夫寵意辛曰厭魅
不若禮法衆問其故意辛曰修己以潔奉長以敬事夫
以柔撫下以寛毋使君子見其輕易此之謂禮法自然
取重於夫以厭魅獲寵獨不愧于心乎聞者大慙初努
與樞密使伊遜有隙及皇太子廢被誣奪爵没入興聖
宫流烏爾古部上以章辛公主女欲使絶婚意辛辭曰
陛下以妾葭莩之親使免流竄實天地之恩然夫婦之
義生死以之妾自笄年從努一旦臨難頓爾乖離背綱
常之道於禽獸何異幸陛下哀憐與努俱行妾即死無
恨帝感其言從之意辛久在貶所親執役事雖勞無難
色事夫禮敬有加于舊夀隆中上書乞子孫為著帳郎
君帝嘉其節召舉家還子國隠乾統間始仕保大中意
辛在臨漢謂諸子曰吾度盧彦倫必叛汝輩速避我當
死之賊至遇害
耶律珠展妻蕭氏小字額勒本國舅貝勒之女性端慤
有容色自㓜與他女異年十八歸珠展謹裕貞婉娣姒
推尊之及居珠展喪極哀毁既𦵏謂所親曰夫婦之道
如隂陽表裏無陽則隂不能立無表則裏無所附妾今
不幸失所天且生必有死理之自然珠展早歳登朝有
才不夀天禍妾身罹此酷罰復何依恃儻死者可見則
從不可見則當與俱侍婢慰勉竟無回意自刅而卒
耶律中妻蕭氏小字綏蘭韓國王惠之四世孫聰慧謹
愿年二十歸於中事夫敬順親戚咸譽其徳中甞謂曰
汝可粗知書以前貞淑為鑑遂發心誦習多涉古今天
慶中為賊所執潛置刅於履誓曰人欲汙我者即死之
至夜賊遁而免久之帝召中為五院都監中謂妻曰吾
本無宦情今不能免我當以死報國汝能從我乎綏蘭
對曰謹奉教及金兵徇地嶺西盡徙其民中守節死綏
蘭悲戚不形於外人怪之俄躍馬突出至中死所自殺
論曰陳氏以經教二子並為賢相耶律氏自潔不嫁居
閨閫之内而不忘忠其君非賢而能之乎三蕭氏之節
雖烈丈夫有不能者矣
　
　
　
　
　
　
　
　
　
　
　
　
　遼史卷一百七
欽定四庫全書
　遼史卷一百八
　　元中書右丞相總裁托克托等修
　列傳第三十八
　　方技
孔子稱小道必有可觀醫卜是已醫以濟天札卜以决
猶豫皆有補於國有惠於民前史錄而不遺故傳
珠勒呼吐谷渾人初太祖破吐谷渾一騎士棄槖反射
不中而去及追兵開槖視之中得一嬰兒即珠勒呼也
因所俘者問其故乃知射槖者嬰之父也世善醫雖馬
上視疾亦知標本意不欲子為人所得欲殺之耳由是
進於太祖淳欽皇后收養之長亦能醫専事鍼灸太宗
時以太醫給侍甞撰脉經諸鍼灸書行世年九十卒
王白冀州人明天文善卜筮晉司天少監太宗入汴得
之應厯十九年王子扎穆以事下獄其母求卜白曰此
人當王未能殺也毋過憂景宗即位釋其罪封寧王竟
如其言凡决禍福多此類保寧中厯彰武興國二軍節
度使撰百中歌行于世
魏璘不知何郡人以卜名世太宗得于汴天祿元年上
命馳馬較遲疾以為勝負問王白及璘孰勝白奏曰赤
者勝璘曰臣所見驄馬當勝既馳竟如璘言上異而問
之白曰今日火王故知赤者勝璘曰不然火雖王而上
有烟以烟察之青者必勝上嘉之五年察克謀逆私卜
于璘璘始卜謂曰大王之數得一日矣宜慎之及亂果
敗應厯中周兵犯燕上以勝敗問璘璘曰周姓柴也燕
分火也柴入火必焚其言果驗璘甞為太平王雅斯哈
卜僣立事上聞之免死流烏爾古部一日節度使召璘
有獻雙鯉者戲曰君卜此魚何時得食璘良久答曰公
與僕不出今日有不測禍奚暇食魚急命烹之未及食
㓂至俱遇害
耶律達魯字繖布斡其先本五院之族始置宫分𨽻焉
達魯精于醫察形色即知病源雖不診候有十全功統
和初為大丞相韓徳讓所薦官至節度使初樞密使耶
律色珍妻有沈痾易數醫不能治達魯視之曰心有畜
熱非藥石所及當以意療因其瞶聒之使狂用泄其毒
則可於是令大撃鉦皷於前翌日果狂呌呼怒罵力極
而止遂愈治法多此類人莫能測年八十卒
耶律伊伯格勒字錫訥六院郎君尼古察之後幼好學
尤長卜筮不樂仕進甞為人擇𦵏地曰後三日有牛乗
人逐牛過者即啟土至期果一人負乳犢引牸牛而過
其人曰所謂牛乗人者此也遂啟土既𦵏(吉/)凶盡如其
言又為失鷹者占曰鷹在汝家東北三十里濼西榆上
往求之果得當時占候無不驗
論曰方技術者也苟精其業而不畔于道君子必取焉
珠勒呼王白耶律達魯無大得失錄之宜矣魏璘為察
克卜謀逆為雅斯哈卜僣立罪在不貰雖有寸長亦奚
足取哉存而弗削為來者戒
　遼史卷一百八
欽定四庫全書
　遼史卷一百九
　　元中書右丞相總裁托克托等修
　列傳第三十九
　　伶官
伶官之㣲者也五代史列鏡新磨於傳是必有所取矣
遼之伶官當時固多然能因詼諧示諌以消未形之亂
惟羅衣輕耳孔子曰君子不以人廢言是宜傳
羅衣輕不知其鄉里滑稽通變一時諧謔多所規諷興
宗敗於李元昊也單騎突出幾不得脱先是元昊獲遼
人輒劓其鼻有奔北者惟恐追及故羅衣輕止之曰且
觀鼻在否上怒以毳索繫帳後將殺之太子笑曰打諢
底不是黄幡綽羅衣輕應聲曰行兵底亦不是唐太宗
上聞而釋之上嘗與太弟重元狎昵宴酣許以千秋萬
歳後傳位重元喜甚驕縱不法又因雙陸賭以居民城
邑帝屢不競前後已償數城重元既恃梁孝王之寵又
多鄭叔叚之過朝臣無敢言者道路以目一日復博羅
衣輕指其局曰雙陸休癡和你都輸去也帝始悟不復
戲清寧間以疾卒
　　宦官
周禮寺人掌中門之禁至巷伯詩列于雅勃貂功著于
晉雖忠於所事而非其職矣漢唐中世竊權蠧政有不
忍言者是皆寵遇之過遼宦者二人其賢不肖皆可為
鑑故傳焉
王繼恩棣州人睿知皇后南征繼恩被俘初皇后以公
私所獲十歳以下兒容貎可觀者近百人載赴凉陘並
使閹為竪繼恩在焉聰慧通書及遼語擢内謁者内侍
左廂押班聖宗親政累遷尚衣庫使左承宣監門衛大
將軍靈州觀察使内庫都提㸃繼恩好清談不喜權利
每得賜賚市書至萬卷載以自随誦讀不倦每宋使來
聘繼恩多充宣賜使後不知所終
趙安仁字小喜深州樂夀人自㓜被俘統和巾為黄門
令秦晉國王府祇候王薨授内侍省押班御院通進開
泰八年與李勝格謀奔南土為游兵所擒初仁徳皇后
與欽哀有隙欽哀密令安仁伺皇后動静無不知者仁
徳皇后威權既重安仁懼禍復謀亡歸仁徳欲誅之欽
哀以言營救聖宗曰小喜言父母兄弟俱在南朝每念
及神魂隕越今為思親冒死而亡亦孝子用心實可憐
憫赦之重熙初欽哀攝政欲廢帝立少子重元帝與安
仁謀遷太后慶州守陵授安仁左承宣監門衛大將軍
充契丹漢人渤海内侍都知兼都提㸃㑹上思太后親
馭奉迎太后責曰汝負萬死我甞營救不望汝報何為
離間我母子邪安仁無答後不知所終
論曰名噐所以勵天下非賢而有功則不可授况宦者
乎繼恩為内謁者安仁為黄門令似矣何至溺於私愛
而授以親察使大將軍耶易曰負且乗致㓂至此安仁
所以不克有終繼恩幸而免歟
　遼史卷一百九
欽定四庫全書
　遼史卷一百十
　　元中聿曰右丞相總裁托克托等修
　列傳第四十
　　姦臣上
春秋褒貶善惡並書示勸懲也故遷固傳佞幸酷吏歐
陽修則并姦臣錄之將俾為君者知所鑒為臣者知所
戒此天地聖賢之心國家安危之機治亂之原也遼自
耶律伊遜而下姦臣十人其敗國皆足以為戒故列於
傳
耶律伊遜字呼都克琨五院部人父達喇家貧服用不
給人號窮達喇初伊遜母方娠夜夢手摶羖羊抜其角
尾既寤占之術者曰此吉兆也羊去角尾為王字汝後
有子當王及伊遜生適在路無水以浴迴車破轍忽見
湧泉達喇自以得子欲酒以慶聞酒香于草棘間得二
榼因祭東焉伊遜㓜慧黠甞牧羊至日昃達喇視之伊
遜熟寢達喇觸之覺伊遜怒曰何遽驚我適夢人手執
日月以食我我已食月㗖日方半而覺惜不盡食之達
喇自是不令牧羊及長美風儀外和内狡重熙中為文
班吏掌太保印陪從入宫皇后見伊遜詳雅如素宦命
補筆硯吏帝亦愛之累遷䕶衛太保道宗即位以伊遜
先朝任使賜漢人户四十同知㸃檢司事常召决疑議
陞北院同知厯樞密副使清寧五年為南院樞密使改
知北院封趙王九年耶律仁先為南院樞密使時駙馬
都尉蕭呼都尭與重元黨惡仁先在朝白仁先可任西
北路招討使帝將從之伊遜奏曰臣新參國政未知治
體仁先乃先帝舊臣不可遽離朝廷帝然之重元亂平
拜北院樞密使進王魏賜匡時翊聖竭忠平亂功臣咸
雍五年加守太師詔四方有軍旅許以便宜從事勢震
中外門下饋賂不絶凡阿順者䝉薦擢忠直者被斥竄
太康元年皇太子始預朝政法度修明伊遜不得逞謀
以事誣皇后既死伊遜不自安又欲害太子因乗間入
奏曰帝與后如天地並位中宫豈可曠盛稱其黨駙馬
都尉蕭錫黙之妹美而賢上信之納于宫尋冊為皇后
時䕶衛蕭和克知伊遜姦狀伏橋下欲殺之俄暴雨壞
橋謀不遂林牙蕭巖夀密奏曰伊遜自皇太子預政内
懷疑懼又與宰相張孝傑相附㑹恐有異圖不可使居
要地出為中京留守伊遜泣謂人曰伊遜無過因讒見
出其黨蕭錫黙輩以其言聞於上上悔之無何出蕭巖
夀為順義軍節度使詔近臣議召伊遜事北面官屬無
敢言者耶律薩喇曰初以蕭巖夀奏出伊遜若所言不
當宜坐以罪若當則不可復召累諌不從乃復召為北
院樞密使時皇太子以母后之故憂見顔色伊遜黨欣
躍相慶讒謗沸騰忠良之士斥逐殆盡伊遜因蕭錫沙
之言夜召蕭塔喇台謀搆太子令䕶衛太保耶律扎拉
誣告耶律薩喇等同謀立皇太子詔按無迹而罷又令
牌印郎君蕭額都温詣上誣首耶律察喇前告耶律扎
拉等事皆實臣亦與其謀本欲殺伊遜等而立太子臣
等若不言恐亊白連坐詔使鞫劾伊遜迫令具伏上怒
命誅薩喇及蘇色等伊遜恐帝疑引數人庭詰各令荷
重校繩繫其頸不能出氣人人不堪其酷惟求速死反
奏曰别無異辭時方暑尸不得瘞以至地臭乃囚皇太
子於上京監衛者皆其黨尋遣蕭達嚕噶薩巴害太子
伊遜黨大喜聚飲數日上京留守蕭塔坦以卒聞上哀
悼欲召其妻伊遜隂遣人殺之以滅其口五年正月上
將出獵伊遜奏留皇孫上欲從之同知㸃檢蕭烏納諫
曰陛下若從伊遜留皇孫皇孫尚㓜左右無人願留臣
保䕶以防不測遂與皇孫俱行由是上始疑伊遜頗知
其姦㑹北幸將次黒山之平定上適見扈從官屬多随
伊遜後惡之出伊遜知南院大王事及例削一字王爵
改王混同意稍自安及赴闕入謝帝即日遣還改知興
中府事七年冬坐以禁物鬻入外國下有司議法當死
伊遜黨耶律雅克獨奏當入八議得減死論擊以鐵骨
朶幽於來州後謀奔宋及私藏兵甲事覺縊殺之乾統
二年發塚戮其屍
張孝傑建州永霸縣人家貧好學重熙二十四年擢進
士第一清寧間累遷樞密直學士咸雍初坐誤奏事出
為惠州刺史俄召復舊職兼知户部司事三年參知政
事同知樞密院事加工部侍郎八年封陳國公上以孝
傑勤幹數問以事為北府宰相漢人貴幸無比太康元
年賜國姓明年秋獵帝一日射鹿三十燕從官酒酣命
賦雲上于天詩詔孝傑坐御榻傍上誦黍離詩知我者
謂我心憂不知我者謂我何求孝傑奏曰今天下太平
陛下何憂富有四海陛下何求帝大悦三年羣臣侍燕
上曰先帝用仁先華格以賢智也朕有孝傑伊遜不在
仁先華格下誠為得人歡飲至夜乃罷是年夏伊遜譛
皇太子孝傑同惡相濟及伊遜受詔按皇太子黨人誣
害忠良孝傑之謀居多伊遜薦孝傑忠於社稷帝謂孝
傑可比狄仁傑賜名仁傑乃許放海東青鶻六年既出
伊遜上亦悟孝傑姦佞尋出為武定軍節度使坐私販
廣濟湖鹽及擅改詔㫖削爵貶安肅州數年乃歸大安
中死於鄉乾統初剖棺戮屍以族産分賜臣下孝傑久
在相位貪貨無厭時與親戚㑹飲甞曰無百萬兩黄金
不足為宰相家初孝傑及第詣佛寺忽迅風吹孝傑幞
頭與浮圖齊墜地而碎有老僧曰此人必驟貴然亦不
得其死竟如其言
耶律雅克字善寧季父房之後四世祖托音太祖異母
弟父曰呼魯蘇官至太師雅克狡佞而敏清寧間為左
䕶衛太保太康初轉北面林牙初耶律伊遜自中京留
守復為樞密使以雅克為耳目凡聞見必以告伊遜愛
而薦之帝亦以為賢拜左伊勒希巴及太子被誣帝遣
雅克往訊之太子謂雅克曰帝惟我一子今為儲嗣復
何求敢為此事公與我為昆弟行當念無辜達意於帝
禱之甚懇蕭錫沙聞之謂雅克曰宜以太子言易為伏
狀雅克頷之盡如所教以奏及大子被逐伊遜殺害忠
良多雅克之謀為契丹行宫都部署五年夏拜南府宰
相遷特哩衮大安三年為西京留守致仕夀隆初卒
蕭錫沙摩和納部人父都勒斡厯官節度使錫沙辨黠
善揣摩人意清寧間以年勞遷䕶衛太保太康初耶律
伊遜復入樞府益横恣時錫沙出入伊遜家以朝臣不
附者輒使出之錫沙由宿衛遷殿前副㸃檢三年夏䕶
衛蕭和克等謀殺伊遜事覺下獄錫沙謂伊遜曰今太
子猶在臣民屬心大王素無根祗之助復有誣皇后之
怨若太子立王置身何地宜熟計之伊遜曰吾憂此久
矣是夜召蕭塔喇台謀所以搆太子事錫沙計既行尋
遷殿前都㸃檢兼同知樞密院事復令蕭額圗琿等誣
首耶律扎拉前告耶律薩喇等事皆實詔究其事太子
不服遣伊勒希巴耶律雅克問太子太子具陳所以見
誣之狀錫沙聞之謂雅克曰如此奏則大事去矣當易
其辭為伏欵雅克入如錫沙言奏之上大怒廢太子太
子將出曰我何罪至是錫沙叱令登車遣衛卒闔車門
是年遷北院樞密副使復陳隂害太子計伊遜從之及
伊遜出知南院大王事亦出錫沙為保州統軍使卒乾
統間剖棺戮屍二子達勒達年結皆伏誅
　
　
　
　
　
　
　
　
　
　
　
　
　
　遼史卷一百十
欽定四庫全書
　遼史卷一百十一
　　元中書右丞相總裁托克托等修
　列傳第四十一
　　姦臣下
蕭額哩頁字額圗琿國舅阿拉次子便佞滑稽善女工
重熙間以外戚進清寧初補祗候郎君尚鄭國公主拜
駙馬都尉累遷南面林牙以父阿拉為蕭格所譛出額
哩頁為奉先軍節度使十年冬召為北面林牙咸雍中
㑹有告額哩頁與族人珠展謀害耶律伊遜按無狀出
為寧逺軍節度使自後額哩頁揣伊遜意傾心事之薦
為國舅詳衮太康初封遼西郡王時伊遜擅恣凡不附
已者出之乃引額哩頁為北府宰相兼知契丹行宫都
部署事及伊遜謀搆皇太子額哩頁多助成之遂知北
院樞密事賜推誠協贊功臣以女姪妻伊遜子蘇頁恃
勢横肆至有無君之語朝野側目帝出伊遜知南院大
王事坐與伊遜黨以天平軍節度使歸第尋拜西北路
招討使以母憂去官卒
耶律赫嚕字和爾沁六院錫里尼古察之後柔佞喜苟
合仕清寧初時伊遜引用羣小赫嚕附之遂見委任俄
擢南面林牙伊遜譛皇太子殺忠直赫嚕多預其謀弟
烏頁亦黨伊遜時號二賊伊遜薦為北院大王卒烏頁
亦至南院大王
蕭塔喇台約尼温汗宫分人善阿意順辭色清寧初伊
遜用事甚見引用累遷北面林牙同知北院宣徽使事
及皇太子廢遣塔喇台監送上京塔喇台促其行不令
下車起居飲食數加陵侮至則築圜堵囚之太康中遷
西南招討使歴順義軍節度使轉國舅詳衮壽隆五年
坐怨望以老免死闔門籍興聖宫貶西北統軍司卒二
子特黙額埒乾統間以父與伊遜謀伏誅
蕭額圗琿國舅少父房之後咸雍中補牌印郎君太康
三年樞密使伊遜陰懐逆謀乃令䕶衛太保耶律扎拉
誣告耶律薩喇等廢立事詔按無狀皆補外頃之額圗
琿希伊遜意欲實其事與耶律托卜嘉等入闗誣奏耶
律薩喇等謀害伊遜欲立皇太子事臣亦預謀今不自
言恐事泄連坐帝果怒徙皇太子于上京額圗琿尚皇
女趙國公主為駙馬都尉後與伊遜議不合銜之復以
車服僭擬人主被誅額圗琿臨刑語人曰前告耶律薩
喇事皆伊遜敎我恐事彰殺我以滅口耳
蕭達嚕噶約尼繅古汗宫分人心術姦險清寧間伊遜
為樞宻使竊權用事陰懐逆謀達嚕噶比附之遂見奬
拔稍遷至旗鼓伊喇詳衮伊遜欲害太子以達嚕噶兇
果可使遣與近侍直長薩巴詣上京同留守蕭塔坦夜
引力士至囚室紿以有赦召太子出殺之函其首以歸
詐云疾薨以達嚕噶為國舅詳衮達嚕噶恐殺太子事
白出入常佩刀有急召即欲自殺乾統間詔樞密使耶
律阿蘇大索伊遜黨人達嚕噶以賂獲免後以疾卒
耶律托卜嘉仲父房之後以善擊鞠幸於上凡馳騁鞠
不離杖咸雍初補祗候郎君與耶律伊遜善故内外畏
之及太子被譛按無迹托卜嘉附伊遜欲實其誣與額
圖琿等密奏太子謀亂事本實臣不首恐事覺連坐帝
信之廢太子改追慶宫副使壽隆元年為行宫都部署
天祚嗣位以托卜嘉黨伊遜出為特們部節度使及樞
密使耶律阿蘇大索伊遜舊黨托卜嘉以賂免徙德哷
勒部節度使復為敦睦宫使天慶元年出為西北路招
討使以疾卒
蕭特古斯字和寧卓特部人仕重熙中以能稱累遷左
中丞清寧初厯北面林牙改北院樞密副使辨敏善伺
顔色應對合上意皇太后嘗曰有大事非耶律華格蕭
特古斯不能决眷遇日隆知北院樞密使亊六年出知
黄龍府八年拜南府宰相頃之為北院樞密使詔許便
宜從事為人姦佞有餘好聚歛專愎變更法度為樞密
數月所薦引多為重元黨與由是免為庶人後没入興
聖宫卒
論曰舜流共工孔子誅少正卯治姦之法嚴矣後世不
是之察反以為忠而信任之不至於流毒宗社而未已
道宗之於伊遜是也當其留仁先討重元若真為國計
者不知包藏禍心待時而發耳一旦專權又得孝傑雅
克錫沙為腹心故肆惡而無忌憚始誣皇后又殺太子
及其妃其禍之酷良可悲哉嗚呼君之所親莫皇后
太子若也姦臣殺之而不知羣臣言之而不悟一時忠
讜廢戮幾盡雖黒山親見官屬之盛僅削一字王號至
私藏甲兵然後誅之吁伊遜之罪固非一死可謝天下
抑亦道宗不明無斷有以養成之也如蕭額哩頁輩忘
君黨惡以饕富貴雖幸而死諸牖下其得免於遺臭之
辱哉
　
　
　
　遼史卷一百十一
欽定四庫全書
　遼史卷一百十二
　　元中書右丞相總裁托克托等修
　列傳第四十二
　　逆臣上
易曰天尊地卑乾坤定矣卑髙以陳貴賤位矣貴賤位
而後君臣之分定君臣之分定而後天地和天地和而
後萬化成五帝三王之治用此道也三代而降臣弑其
君者有之子弑其父者有之孔子作春秋以寓王法誅
死者於前懼生者於後其慮深逺矣歐陽修作唐書創
逆臣傳蓋亦春秋之意也遼叛逆之臣二十有二迹其
事則又有甚焉者然豈一朝一夕之故哉列于傳所以
公天下之貶以示夫戒云
希逹字納爾琿肅祖孫額爾竒木塔拉之子㓜黠而辯
險佞者多附之約尼哈陶津汗時異母兄阿古齊為徳哷
勒部額爾竒木故事為額爾竒木者得行再生禮阿古
齊方就帳易服希逹遂取紅袍貂蟬冠乘白馬出令黨
人大呼曰額爾竒木出矣衆羅拜因行柴冊禮自立為
額爾竒木與裕悦耶律實嚕同知國政及實嚕遇害希
逹懼人圖已挈其二子塔喇台碩格奔渤海僞為失明
後因毬馬之㑹與二子奪良馬奔歸國益為姦惡常以
巧辭獲免太祖將即位譲希逹希逹曰皇帝聖人由天
所命臣豈敢當太祖命為裕悦及自將伐西南諸部希
逹誘埒克等亂不從者殺之車駕還至赤水城希逹懼
與埒克俱北走至榆河為追兵所獲太祖問曰朕初即
位嘗以國譲叔父辭之今反欲立吾弟何也希達對曰
始臣不知天子之貴及陛下即位衛從甚嚴與凡庶不
同臣嘗奏事心動始有窺覦之意度陛下英武必不可
取諸弟懦弱得則易圖也事若成豈容諸弟乎太祖謂
諸弟曰汝輩乃從斯人言耶曰謀大事者須用
如此人事成亦必去之希逹不復對囚數月縊殺之將
刑太祖謂曰叔父罪當死朕不敢赦事有便國者宜悉
言之希逹曰徳哷勒人衆勢强故多為亂宜分為二以
弱其勢子塔喇台
塔喇台字海蘭有膂力善馳射馬躓不仆尤神于醫視
人疾若隔紗覩物莫不悉見太祖在潛已加眷遇及即
位拜徳哷勒額爾竒木太祖思鹿醢解酲以山林所有
問能取者塔喇台曰臣能得之乗内廐馬逐鹿射其一
欲復射馬跌而斃塔喇台躍而前弓猶不弛復獲其一
帝歡甚曰吾弟萬人敵㑹帝患心痛召塔喇台視之塔
喇台曰膏肓有瘀血如彈丸然藥不能及必鍼而後愈
帝從之嘔出瘀血痛止帝以其親每加賜賚然知其為
人未嘗任以職後従埓克亂與其父希達俱縊殺之
華格字薩蘭隋國王實嚕之子性隂險初烝其父妾懼
事彰與剋蕭特依順等共害其父歸咎特依順華格獲
免太祖即位務廣恩施雖知華格兇逆姑示含忍授以
特哩衮六年華格預諸弟之亂事平羣臣議其罪皆謂
華格不可釋於是與子罕札俱凌遲而死勅軍士恣取
其産帝曰華格不畏上天反君弑父其惡不可言諸弟
作亂皆此人敎之也
察克字烏紳明王安圖之子善騎射貎恭而心狡人以
為懦太祖曰此兇頑非懦也其父安圖嘗使奏事太祖
謂近侍曰此子目若風駝面有反相朕若獨居無令入
門世宗即位于鎮陽安圖聞之欲持兩端察克曰太弟
忌刻若果立豈容我輩永康王寛厚且與瑠格相善宜
往與計安圖即與瑠格謀歸世宗及和議成以功封㤗
寜王㑹安圖為西南面大詳衮察克佯為父惡隂遣人
白於帝即召之既至上前泣訴不勝哀帝憫之使領鈕
祜禄軍出入禁中數被恩遇帝每出獵察克託手疾不
操弓矢伹執錬鎚馳走屢以家之細事聞於上上以為
誠察克以諸族屬雜處不克以逞漸徙廬帳迫於行宫
右皮室詳衮耶律烏哲察其姦邪表列其狀帝不信以
表示察克察克稱烏哲疾已哽咽流涕帝曰朕固知無
此何至泣耶察克時出怨言烏哲曰汝雖無是心因我
過疑汝勿為非義可也他日烏哲又請於帝帝曰察克
捨父事我可保無他烏哲曰察克於父既不孝於君安
能忠帝不納天禄五年七月帝幸太液谷留飲三日察
克謀亂不果帝伐周至和尚山太后與帝祭文獻皇帝
于行宫羣臣皆醉察克歸見夀安王邀與語王弗從察
克以謀告耶律璸都璸都從之是夕同率兵入弑太后
及帝因僭位號百官不從者執其家屬至夜閲内府物
見碼碯盌曰此希世寳今為我有詫于其妻妻曰壽安
王烏哲在吾屬無噍類此物何益察克曰夀安年㓜烏
哲不過引數奴詰旦來朝固不足憂其黨舒蘇報夀安
烏哲以兵圍於外察克尋遣人弑皇后于柩前倉惶出
陣夀安遣人諭曰汝等既行弑逆復將若何有額爾奇
木和卓委兵歸夀安王餘衆望之徐徐而往察克知其
不濟乃繫羣官家屬執弓矢脅曰無過殺此曹爾叱令
速出時林牙耶律廸里亦在繫中進曰不有所廢夀安
王何以興藉此為辭猶可以免察克曰誠如公言誰當
使者廸里請與雅斯哈同往說之察克從其計夀安王
復令廸里誘察克臠殺之諸子皆伏誅
隆科字密遜文獻皇帝之子天禄五年遙授武定軍節
度使及察克作亂穆宗與烏哲從林牙廸里計誘而出
之隆科手刅察克改南京留守穆宗沉湎不恤政事隆
科有覬覦之心誘廸里及羣不逞謀逆事覺按問不服
帝曰朕為壽安王時卿數以此事説我今日豈有虚乎
隆科不能對及餘黨盡服遂縊於汗州西谷詔有司擇
絶後之地以葬
重元小字博齊希聖宗次子也材勇絶人眉目秀朗寡
言笑人望而畏太平三年封秦國王聖宗崩欽哀皇后
稱制密謀立重元重元以所謀白於上上益重之封為
皇太弟歴北院樞密使南京留守知元帥府事重元處
戎職未嘗離輦下先是契丹人犯法例須漢人禁勘受
枉者多重元奏請五京各置契丹警廵使詔從之賜以
金劵誓書道宗即位冊為皇太叔免拜不名為天下兵
馬大元帥復賜金劵四頂帽二色袍尊寵所未有清寜
九年車駕獵灤水以其子尼嚕古素謀與同黨陳國王
辰類知北院樞密事蕭呼都克等凡四百餘人誘脅努
手軍陣于帷宫外將戰其黨多悔過効順各自奔潰重
元既知失計北走大漠歎曰尼嚕古使我至此遂自殺
先是重元將起兵帳前雨赤如血識者謂敗亡之兆子
尼嚕古
尼嚕古小字伊囉斡性隂很興宗一見謂曰此子目有
反相重熙十一年封安定郡王十七年進王楚為特哩
衮清寧二年出為武定軍節度使七年知南院樞密使
亊説其父重元詐病俟車駕臨問因行弑逆九年秋獵
帝用耶律良之計遣人急召尼嚕古尼嚕古以事泄遽
擁兵犯行宫南院樞密使許王仁先等率宿衛士討之
尼嚕古躍馬突出為近侍詳衮渤海阿蘇護衛蘇射殺
之
　遼史卷一百十二
欽定四庫全書
　遼史卷一百十三
　　元中書右丞相總裁托克托等修
　列傳第四十三
　　逆臣中
蕭翰一名迪里字哈準宰相達魯之子天贊初唐兵圍
鎮州節度使張文禮遣使告急翰受詔與康末怛徃救
克之殺其將李嗣昭拔石城㑹同初領漢軍侍衛八年
伐晉敗晉將杜重威追至望都翰奏曰可令軍下馬而
射帝從其言軍士歩進敵人持短兵猝至我軍失利帝
悔之曰此吾用言之過至此及從駕入汴為宣武軍節
度使㑹帝崩欒城世宗即位翰聞之委事於李從敏徑
趍行在是年秋世宗與皇太后相拒於潢河横渡和議
未定太后問翰曰汝何怨而叛對曰臣母無罪太后殺
之以此不能無憾初耶律烏哲以附太后被囚翰聞而
快之即囚所謂曰汝嘗言我輩不及今在狴犴何也對
曰第願公不至如此翰黙然天祿二年尚帝妹額伯哩
後與天徳謀反下獄復結特哩衮瑠格及其弟璸都亂
耶律實喇告烏哲烏哲遽入奏翰等不伏帝不欲發其
事烏哲固諍以為不可乃詔烏哲鞫案翰伏辜帝竟釋
之復與公主以書􁀙明王安圖反烏哲得其書以奏翰
伏誅
徳哷字蘇蘭六院額爾竒木博果濟之後天顯中為中
臺省右相會同二年與趙思溫持節冊晉帝及我師伐
晉至滹沱河降晉將杜重威徳哷功居多大同元年平
相州之叛斬首數萬世宗即位遣使馳報仍命徳哷執
偏將珠展以來其使誤入珠展營珠展得詔反誘徳哷
執送太后徳哷亡歸世宗和約既成封燕王為南京留
守天祿五年察克弑逆徳哷方醉其妻扶入察克之幕
因從之明旦壽安王討亂凡脅從者皆棄兵降徳哷不
降陵遲而死妻子皆誅
朗字烏紳季父房阿古齋之孫性輕佻多力人呼為呼
遜天顯間以材勇進每戰輒克由是得名㑹同九年太
宗入汴命知澶淵控扼河渡天祿元年燕趙以南皆應
劉知逺朗與汴守蕭翰棄城歸闕初朗祖阿古齊為其
弟希達詐取額爾竒木自是族中無任六院職事者世
宗不悉其事以朗為六院大王及察克作亂遣人報朗
曰事成矣朗遣詳衮蕭呼哩以所部軍徃命曰當持兩
端助其勝者穆宗即位伏誅籍其家屬
瑠格字明隠太祖兄伊徳實之子㓜驕狠好陵侮人長
益兇狡太宗惡之使守邊徼累遷西南邊大詳衮㑹同
十年叔父安圖從帝伐晉以病先歸與瑠格鄰居世宗
立於軍中安圖議所徃瑠格首建附世宗之䇿以本部
兵助之時太后命皇太弟魯呼率兵而南瑠格安圖遇
于泰徳泉既接戰安圖墜馬王子天徳馳至欲以槍刺
之瑠格以身衛安圖射天徳貫甲不及膚安圖得馬復
戰太弟兵敗瑠格與安圖朝於行在及和議成太后問
瑠格曰汝何怨而叛對曰臣父無罪太后殺之以此怨
耳事平以功為特哩衮天祿中與弟璸都王子天徳侍
衛蕭翰謀反耶律實喇發其事瑠格以飾辭免後請帝
博欲因進酒弑逆帝覺之不果被囚一日召瑠格鎖項
以博帝問汝實反耶瑠格誓曰臣若有反心必生千頂
疽死遂貰之耶律烏哲固諍以為罪在不赦上命烏哲
按之具服詔免死流烏爾古部果以千頂疽死弟璸都
璸都殘忍多力膚若蛇皮天祿初以族屬為皮室詳衮
二年與兄瑠格謀反免死使於哈噶斯國既還復預察
克之亂陵遲而死異母弟二人和科里希斯應厯初無
職任以族子甚見優禮三年或告和科里希斯與衛王
完謀逆下獄飾辭獲免四年春復反伏誅
哈斯字鐸衮隋國王實嚕之庶子機警口辯㑹同五年
詔求直言時哈斯年十八衣羊裘乗牛詣闕有司問曰
汝何故來對曰應詔言事苟不以貧稚見遺亦可備直
言之選有司以聞㑹帝將出臘使謂曰俟吾還則見之
哈斯曰臣以陛下急於求賢是以來耳今反緩於獵請
從此歸帝聞即召見賜坐問以治道命明王安圖與耶
律佛徳試之數日安圖等奏曰哈斯之材臣等所不及
帝召哈斯問曰與汝言者何如人也對曰安圖言無収
檢若空車走峻坂佛徳如著靴行曠野射鴇帝大笑擢
宣嶽使屢任以事帝知其貧以金器賜之哈斯即散於
親友後從帝伐晉有功世宗即位於軍中皇太后以兵
逆於潢河横渡太后遣耶律烏哲責世宗自立烏哲至
帝前諭㫖不屈世宗遣哈斯對亦不遜且命之曰汝見
烏哲勿懼哈斯見太后還不稱㫖既和領太后諸局事
穆宗即位與冀王迪里謀反死獄中
迪里字烏納六院額爾竒木卓巴勒之子少多詐世宗
即位為羣牧都林牙察克謀亂官僚多被繋及壽安王
與耶律烏哲率兵來討諸黨以次引去察克度事不成
即詣囚所持弓矢脅曰悉殺此曹迪里進曰殺何益於
事竊料烏哲將立夀安王故為此舉且夀安未必知若
遣人籍此為辭度可免察克曰如公言誰可使者迪里
曰大王若不疑迪里請與雅斯哈同徃説之察克遣之
壽安王用迪里計誘殺察克凡被脅之人無一被害者
皆迪里之力亂既平帝嘉賞然未顯用迪里失望居常
怏怏結羣不逞隂懐不軌應厯二年與其黨謀立隆科
事覺陵遲死
蕭格小字華格字和爾沁國舅房林牙華善之子警悟
多智數太平初累遷官職游近習間以諛悦相比昵為
流輩所稱由是名達於上重熙初拜北面林牙十二年
為北院樞密副使帝嘗與近臣宴謂格曰朕知卿才故
自拔擢卿宜勉力格曰臣不才誤䝉聖知無以報萬一
惟竭愚衷安敢怠明年拜北府宰相十五年改同知北
院樞密事格恃權寵同僚具位而已時伊勒希巴耶律
義先知格姦佞因侍燕言格所短用之將敗事帝不聽
一日上令義先對格巡擲義先酒酣曰臣備位大臣縱
不能進忠去佞安能與賊博乎格銜之佯言曰公相謔
不既甚乎義先詬詈不已帝怒皇后解之曰義先酒狂
醒可治也翌日上詔格謂曰義先無禮可痛䋲之格曰
義先之才豈逃聖鍳然天下皆知忠直今以酒過為罪
恐咈人望帝以格犯而不校眷遇益厚其矯情媚上多
此類拜南院樞密使詔班諸王上封吳王改知北院進
王鄭兼中書令帝大漸詔格曰大位不可一日曠朕若
弗寤宜即令燕趙國王嗣位清寜元年復為南院樞密
使更王楚復徙北院與國舅蕭阿拉同掌朝政格多私
撓阿拉每裁正之由是有隙出阿拉為東京留守㑹南
郊阿拉以例赴闕帝訪羣臣以時務阿拉陳利病言甚
激切格伺帝意不悦因譛曰阿拉恃寵有慢上心非臣
子禮帝大怒縊阿拉于殿下後上知格姦計寵遇漸衰
八年致仕封鄭國王九年秋格以其子為重元壻格預
其謀陵遲殺之
　
　
　遼史卷一百十三
　遼史卷一百十三考證
復與公主以書結明主王安圖反　明王安圖原文訛
　安圖今改正又朗傳朗祖阿古齊原文前作罨古只
　後又作罨谷只並畫一改
榴格傳㑹同十年叔父安圖從帝伐晉以病先歸　按
　遼太宗伐晉始於㑹同六年冬十二月是月即有命
　安圖等由滄恒易定分道進繼以大軍之詔越明年
　春安圖入雁門圍忻代是年遼晉相持冬復徴兵南
　伐明年春與晉數戰遼軍不利至㑹同九年冬十一
　月遼大敗晉軍晉將杜重威等率部衆降乃晉帝素
　服拜命是太宗親征由六年至九年而罷無九年以
　後事也又㑹同九年之明年改年大同元年傳稱㑹
　同十年尤非今仍原文而識其誤
　
　
　遼史卷一百十三考證
欽定四庫全書
　遼史卷一百十四
　　元中書右丞相總裁托克托等修
　列傳第四十四
　　逆臣下
蕭呼都克字伊遜口吃視斜髪鬈伯父孝穆謂曰是兒
狀貎族中未嘗有及壯魁梧桀傲多揚人惡重熙中為
祗候郎君俄遷興聖宫使尚秦國長宫主授駙馬都尉
以不諧離婚復尚齊國公主為北面林牙清寧中歴北
南院樞宻副使代族兄珠展為西北路招討使時蕭格
與蕭阿拉俱為樞宻使不恊格以珠展為阿拉所愛嫉
之珠展受代赴闕嘗借官粟留直而去呼都克希格意
發其事珠展因得罪呼都克又欲要權嵗時遺珍玩畜
産于格二人相愛逾兄弟呼都尅族弟迪里為北克薦
國舅詳衮蕭呼敦于呼都克呼都克見其辨給壯勇傾
交每休休言論終日人皆怪之㑹呼都克同知北院樞
宻事奏呼敦及迪里可用帝以迪里為旗鼓伊喇詳衮
呼敦為宿直官及格搆陷其兄阿拉呼敦陰為之助時
人醜之耶律伊遜知北院樞宻事呼都克位在伊遜下
怏怏不平初呼都克與重元子尼嚕古謀逆欲其速發
㑹車駕獵太子山遂與尼嚕古脅弩手軍犯行宫既戰
尼嚕古中流矢而斃衆皆逃散時同黨耶律薩喇蘓在
圍場聞亂率獵夫來援其黨謂呼都克等曰我軍甚衆
乘其無備中夜决戰事冀有成若待旦其誰從我呼都
克曰倉卒中黒白不辨若内外軍相應則吾事去矣黎
明而發何遲之有重元聴呼都克之計令四面巡警待旦
是夜同黨立重元僭位號呼都克自為樞宻使明日戰
敗呼都克被創單騎遁至十七濼投水死五子同日誅
蕭塔喇台字和爾沁國舅少父房之後父雙寛尚塔納
公主仕至國舅詳衮塔喇台㓜警敏不羈好射獵太平
中以外戚補祗候郎君歴延昌宫使殿前副㸃檢重熙
十三年伐夏塔喇台將偏師首入敵境多所俘掠遷都
㸃檢改烏爾古德哷勒部都詳衮十八年再舉西伐塔
喇台奏軍馬器械之事在選將夏人豈難制但嚴設斥
堠不用掩襲計何慮不勝帝曰卿其速行無後師期既
而塔喇台失利還復為都㸃檢十九年夏人來侵金肅
軍上遣塔喇台率輕兵督戰至河南三角川斬候者八
人擒觀察使以功命知漢人行宫都部署事出為西南
面招討使族弟黄巴家奴告其主私議宫掖事塔喇台
寢之事覺决大杖削爵為民清寧中上以所坐事非塔
喇台所犯起為南京統軍使至是從重元子尼嚕古等
亂敗走被擒伏誅
庫德本宫分人不知姓氏好戲狎不喜繩檢膂力過人
善擊鞠重熙初為䕶衛歴宿直官十三年西征以庫德
為先鋒夏人伏兵掩之庫德力戰麾下士多殁乃單騎
突出遇夏王李元昊來圍勢甚急庫德馳射應弦輒仆
躍馬直擊中堅夏兵不能當晡乃還營改興聖宫太保
清寧九年從重元尼嚕古亂與扈從兵戰敗而遁追擒
之凌遲而死
薩爾珠孟父房迪里之孫性兇暴清寧中累遷宣徽使
改殿前都㸃襝首與重元謀亂㑹帝獵灤河重元恐事
泄與扈從軍倉卒而戰其子尼嚕古既死同黨潰散薩
爾珠適在畋所聞亂刼獵夫以援既至知尼嚕古已死
大悔恨之謂曰我輩惟有死戰胡為若兒戯自取殞滅
今行宫無備乘夜刼之大事可濟若俟明旦彼將有備
安知我衆不携貳一失機㑹悔何及重元蕭呼都克等
曰今夕但可四面圍之勿令外軍得入彼何能備不從
遲明投杖而走薩爾珠戰死
奚和勒博一名翰字綏蘭奚王特哩之後善騎射趫㨗
而勇與其兄必埓哩齊名大安中車駕幸中京補䕶衛
稍遷鐵鷂軍詳衮天慶間徙北女直詳衮兼知咸州路
兵馬事改東京統軍既而諸畨入寇悉破之遷奚六部
大王兼總知東路兵馬事保大二年金兵至天祚播遷
和勒博率吏民立秦晉國王淳為帝淳偽署和哩布知
北院樞宻事兼諸軍都統屢敗宋兵淳死其妻普賢女
攝事明年金兵由居庸闗入和勒博知北院即箭笴山
自立號奚國皇帝改元天復設奚漢渤海三樞宻院改
東西節度使為二王分司建官時奚人巴扎罕嘉努等
引兵擊附近契丹部落刼掠人畜羣情大駭㑹和勒博
為郭藥師所敗一軍離心其黨耶律阿古齊與其甥伊
實巴沁等殺之偽立凡八月
蕭特烈字額圗琿約尼温汗宫分人乾統中入直宿衛
出為順義軍節度使天慶四年同知咸州路兵馬事五
年以行軍敗奪節度使保大元年遷威部節度使及天
祚在山西集羣牧兵特烈為副統軍聞金兵將至特烈
諭士卒以君臣之義死戰于石輦驛金兵不戰特烈伺
間欲攻之天祚喜甚召嬪御諸子登高同觀將詫之金
兵望日月旗知天祚在其下以勁兵直趨奮擊無敢當
者天祚遁走特烈所至招集散亡尋為中軍都統復敗
于梯已山天祚决意渡河奔夏從臣切諫不聴人情惶
懼不知所為特烈陰謂耶律烏哲曰事勢如此億兆離
心正我輩效節之秋不早為計奈社稷何遂共刼梁王
雅里奔西北諸部偽立為帝特烈自為樞宻使雅里卒
欲擇可立者㑹耶律烏哲言珠拉才德純備兼興宗之
孫衆皆曰可遂僭立焉特烈偽職如故末三旬與珠拉
俱為亂兵所殺
論曰遼之秉國鈞握兵柄節制諸部帳非宗室外戚不
使豈不以為帝王久長萬世之計哉及夫肆叛逆致亂
亡皆是人也有國家者可不深戒矣乎
　
　
　
　
　
　
　遼史卷一百十四
　遼史卷一百十四考證
奚和勒博傳明年金兵由居庸闗入和勒博自立　按
　本紀及續通鑑金兵至居庸及和勒博僭立並保大
　三年事傳上文云保大二年此處原文是年二字應
　作明年今改正
　
　
　
　
　
　
　
　
　
　
　遼史卷一百十四考證
欽定四庫全書
　遼史卷一百十五
　　元中書右丞相總裁托克托等修
　二國外紀第四十五
　　高麗
高麗自有國以來傳次久近人民土田歴代各有其志
然高麗與遼相為始終二百餘年自太祖皇帝神冊間
高麗遣使進寶劍天贊三年來貢太宗天顯二年來貢
㑹同二年受晉上尊號冊遣使徃報聖宗統和三年秋
七月詔諸道各完戎器以備東征高麗八月以遼澤沮
洳罷師十年以東京留守蕭恒德伐高麗十一年王治
遣朴良柔奉表請罪詔取女直國鴨緑江東數百里地
賜之十二年入貢三月王治遣使請所俘生口詔贖還
之仍遣使撫諭十二月王治進妓樂詔却之十三年治
遣李周楨來貢又進鷹十月遣李知白來貢十一月遣
使冊治為王遣童子十人來學本國語十四年王治表
乞為婚姻許以東京留守駙馬蕭恒德女下嫁之六月
遣使來問起居自是至者無時十五年韓彦敬來納聘
幣駙馬蕭恒徳妻越國公主薨十一月治薨其姪誦遣
王同頴來告十二月遣使致祭詔其姪記權知國事十
六年遣使冊誦為王二十年誦遣使賀伐宋之㨗七月
來貢本國地里圖二十二年以南伐事詔諭之二十三
年高麗聞與宋和遣使來貢二十六年進龍鬚草席及
賀中京城二十七年承天皇太后崩遣使報以國哀二
十八年誦遣魏守愚等來祭三月使來㑹葬五月高麗
西京留守康肇弑其主誦擅立誦從兄詢八月聖宗自
將伐高麗報宋遣引進使韓杞宣問詢詢奉表乞罷師
不許十二月大軍渡鴨緑江康肇拒戰于銅州敗之肇
復出右皮室詳衮耶律達魯擒肇等追奔數十里獲所
棄糧餉鎧仗銅霍貴寧等州皆降詢上表請朝許之禁
軍士俘掠以政事舍人馬保祐為開京留守安州團練
使旺布為副留守太子太師伊林將騎兵一千送保祐
等赴京守將卓思正殺我使者韓喜孫等十人領兵出
拒保祐等復還伊林領兵擊之思正遂奔西京圍之五
日不克駐蹕于城西佛寺高麗禮部郎中勃海托實來
降遣巴雅爾博諾攻開京遇敵于京西敗之詢棄城走
遂焚開京至清江而還二十九年正月班師所降諸城
復叛至貴徳州南峻嶺谷大雨連日霽乃得渡馬駞疲
乏甲㐲多遺棄次鴨緑江以所俘人分置諸陵廟分賜
内戚大臣開泰元年詢遣蔡忠順來乞稱臣如舊詔詢
親朝八月遣田拱之奉表稱病不能朝詔復取六州之
地二年耶律資忠使高麗取地未幾還三年資忠復使
如前索地五月詔國舅詳衮蕭迪里東京留守耶律托
實等造浮梁于鴨緑江城保宣義定逺等州四年命北
府宰相劉慎行為都統樞宻使耶律世良為副殿前都
㸃檢蕭實喇為都監慎行挈家邊上致緩師期追還之
以世良實喇總兵伐高麗五年世良等與高麗戰于郭
州西破之六年樞宻使蕭和卓為都統漢人行宫都部
署王繼忠為副殿前都㸃檢蕭實喇為都監進爵蕭和
卓攻興化軍不克師還七年詔東平郡王蕭巴雅爾為
都統蕭實喇為副統東京留守耶律巴格為都監復伐
高麗十二月蕭巴雅爾與戰于茶陁二河之間我軍不
利天雲右皮室二軍沒溺者衆天雲軍詳衮哈里約尼
帳詳衮阿克達客省使卓庫渤海詳衮高清明等皆陣
亡八年詔數巴雅爾討高麗罪釋之賞將校功益封戰
沒將校妻録其子弟以南皮室有功賜衣服銀絹有差
出金帛賜約囉尼格二奚軍八月遣郎君赫伯舍等率
諸部軍㑹大軍同討高麗詢遣使來乞貢方物九年資
忠還以詢降表進釋詢罪太平元年詢薨遣使來報嗣
位即遣使冊王欽為王九年賜欽物十一年聖宗崩遣
使告哀七月使來慰奠興宗重熙七年來貢十二年三
月以加上尊號來賀十三年遣使來貢三十四年三月
又來貢十五年入貢八月王欽薨遣使來貢十六年來
貢明年又來貢十九年復貢六月遣使來賀伐夏之㨗
二十二年入貢二十三年四月王徽請官其子詔加檢
校太尉興宗崩道宗即位清寧元年八月遣使報國哀
以先帝遺物賜之十一月使來㑹葬二年三年來貢四
年春遣使報太皇太后哀五月使來㑹葬咸雍七年八
年來貢十二月以佛經一藏賜徽九年十年來貢太康
二年三月皇太后崩遣使告哀六月使來弔祭四年王
徽乞賜鴨緑江以東地不許九年八月王徽薨以徽子
三韓國公勲權知國事十二月勲薨大安元年冊勲子
運為國王二年遣使來謝封冊三年來貢四年三月免
嵗貢五年六年連貢九年賜王運羊十月運薨子昱遣
使來告即賻贈壽隆元年來貢十一月王昱病命其子
顒權知國事二月來貢三年三月王昱薨五年王顒乞
封冊六年封顒為三韓國公七年道宗崩天祚即位改
為乾統元年報道宗哀使來慰奠十二月遣使來賀五
年三韓國公顒薨子俁遣使來告八年封俁為三韓國
公贈其父顒為國王十二月遣使來謝九年來貢天慶
二年王俁母薨來告遣使致祭起復三年遣使來謝致
祭又來謝起復十年乞兵于高麗以禦金而金人責之
至是遼國亡矣
　　西夏
西夏本魏拓䟦氏後其地則赫連國也逺祖思恭唐季
受賜姓曰李涉五代至宋世有其地至李繼遷始大據
夏銀綏宥靜五州縁境七鎮其東西二十五驛南北十
餘驛子徳明曉佛書通法律嘗觀太一金鑑訣野戰歌
製畨書十二卷又製字若符篆其俗衣白窄衫氊冠冠
後埀紅結綬自號威明設官分文武其冠用金縷貼間
起雲銀紙帖緋衣金塗銀帶佩蹀躞解錐短刀弓矢穿
靴秃髪耳重環紫旋襴六襲出入乘馬張青蓋以二旗
前引從者百餘騎民庶衣青緑革樂之五音為一音裁
禮之九拜為三拜凡出兵先卜有四一灸博焦以芆灼
羊髀骨二擗算擗竹于地以求數若揲蓍然三呪羊其
夜牽羊焚香禱之又焚榖火于野次晨屠羊腸胃通則
吉羊心有血則敗四矢擊絃聴其聲知勝負及敵至之
期病者不用醫藥召巫者送鬼西夏語以巫為斯也或
遷他室謂之閃病喜報仇有喪則不伐人負甲葉於背
識之仇解用鷄猪犬血和酒貯於髑髏中飲之乃誓曰
若復報仇榖麥不收男女秃癩六畜死蛇入帳有力小
不能復仇者集壯婦享以牛羊酒食趨讎家縱火焚其
廬舍俗曰敵女兵不祥輒避去訴于官官擇舌辨氣直
之人為和斷官聴其屈直殺人者納命價錢百二十千
土産大麥蓽豆青稞􁌿子古子蔓鹹地蓬實蓯蓉苖小
蕪荑席雞草子地黄葉登廂草沙葱野韭拒灰蓧白蒿
鹹地松實民年十五為丁有二丁者取一為正軍負擔
雜使一人為抄四丁為兩抄餘人得射它丁皆習戰正
軍馬駞各一每家自置一帳團練使以上帳弓各一箭
五百馬一槖駞一旗鼓五槍劍棍梧粆袋雨氊渾脱鍬
钁箭牌鐵笟篱各一刺史以下人各一駞箭三百毛幕
一餘兵三人共一幕有礟手二百人號伯竒勇健者號
撞令郎齎糧不過一旬晝則舉煙揚塵夜則煹火為候若獲
　人馬射之號曰殺鬼招魂或射草縛人出軍用單日避晦
日多立虛寨設伏兵衣重甲乘善馬以鐵騎為前鋒用鈎
索絞聯雖死馬上不落其民俗勇悍衣冠騎乘土産品物子
姓傳國亦畧知其大概耳初西夏臣宋有年賜姓曰趙迨遼
聖宗統和四年繼遷叛宋始來附遼授特進檢校太師都
督夏州諸軍事遂復姓李十月遣使來貢六年入貢
七年來貢以王子帳耶律襄之女封義成公主下嫁
繼遷八年正月來謝三月又來貢九月繼遷遣使獻
宋俘十月以敗宋軍來告十二月下宋麟鄜等州來
告遣使封繼遷為夏國王九年二月遣使告伐宋之
捷四月遣李知白來謝封册七月復銀綏二州來告
十月繼遷以宋所授敇命遣使來上是月定難軍節
度使李繼捧來附授開府儀同三司檢校太師兼侍
中封西平王仍賜推忠效順啟聖定難功臣十二月
繼遷潛附于宋遣韓徳威持詔諭之十年二月韓徳威
還奏繼遷託故不出至靈州俘掠以還西夏遣使來奏
徳威俘掠賜詔撫諭十月來貢十二年入貢十三年敗
宋師遣使來告十四年又來貢十五年三月以破宋兵
來告封繼遷為西平王六月遣使來謝封冊十六年來
貢十八年授繼遷子德明朔方軍節度使十九年遣李
文冀來貢六月奏下宋恒環慶三州賜詔褒美二十年
遣使來進馬駝六月遣劉仁朂來告下靈州二十一年
繼遷薨其子徳昭遣使來告六月贈繼遷尚書令遣西
上閤門使丁振弔慰八月德昭遣使來謝弔贈二十二
年三月德昭遣使上繼遷遺留物七月封德昭為西平
王十月遣使來謝封冊二十三年下宋青城來告二十
五年德昭母薨遣使弔祭起復二十七年承天皇太后
崩遣使報哀于夏二十八年遣使冊徳昭為夏國王開
泰元年德昭遣使進良馬二年遣引進使李延𢎞賜夏
國王李德昭及義成公主車馬太平元年來貢十一年
聖宗崩報哀于夏德昭遣使來進賻幣興宗即位以興
平公主下嫁李元昊以元昊為駙馬都尉重熙元年夏
國遣使來賀李德昭薨冊其子夏國公元昊為王二年
來貢十二月禁夏國使㳂路私市金鐵七年來貢李元
昊與興平公主不諧公主薨遣北院承㫖耶律庶成持
詔問之九年宋遣郭禎以伐夏來報十年夏國獻所俘
宋將及生口十一年遣使問宋興師伐夏之由十二月
禁托歡鬻馬于夏㳂邊築障塞以防之十二年正月遣
樞宻都承旨王惟吉諭夏國與宋和二月元昊以加上
尊號遣使來賀耶律迪里等使夏國還奏元昊罷兵遣
使報宋四月夏國遣使進馬駞七月元昊上表請伐宋
不從十月夏人侵党項遣延昌宫使高嘉努譲之十三
年四月党項及山西部節度使庫哩以五部叛入西夏
詔徴諸道兵討之六月準布子烏巴執元昊八月夏使
對不以情覊之使復來詢事宜不實對笞之十月元昊
上表請罪欲收集叛黨以獻從之進方物命北院樞宻
副使蕭格迓之元昊率党項三部來降詰其納叛背盟
元昊伏罪初夏人執蕭呼都克至是請以被執者來歸
詔所留夏使亦還國十二月呼都克來歸又遣使來貢
十七年元昊薨其子諒祚遣使來告上其父遺留物圖
伯特國乞以本部軍助攻夏國不許十八年復議伐夏
留其賀正使不遣遣北院樞宻副使蕭惟信以伐夏告
宋六月夏國遣使來貢留之七月親征八月渡河夏人
遁九月蕭惠為夏人所敗十月招討使耶律特里衮率
準布軍至賀蘭山獲元昊妻及官屬遇其軍三千來拒
殪之詳衮蕭慈實努南剋耶律斡里歿于陣十九年正
月遣使問罪于夏夏將旺布等攻金肅城耶律高嘉努
等破之旺布被創遁殺威赫伊特凌結三月殿前都㸃
檢蕭塔喇台與夏軍戰于三角川敗之招討使蕭博諾
北院大王宜新等帥師伐夏都部署布古徳為監戰五
月蕭博諾等入夏境不遇敵縱軍俘掠而還夏國旺布
來降十月李諒祚母遣使乞依舊稱臣十二月諒祚上
表如母訓二十年二月遣使索党項叛戸五月蕭約噶
使夏回進諒祚母表乞代党項權進馬駝牛羊等物又
求唐隆鎮仍乞罷所建城邑以詔答之六月獲元昊妻
及俘到夏人置于蘓州二十一年十月諒祚遣使乞弛
邊備遣約噶賫詔諭之二十二年七月諒祚進降表遣
林牙高嘉努賫詔撫諭二十三年正月貢方物五月乞
進馬駝詔嵗貢之七月諒祚遣使求婚十月進誓表興
宗崩遣使報哀于夏二十四年道宗即位清寧元年遣
使來貢九月以先帝遺物賜夏四年四月遣使㑹葬九
年正月禁民鬻銅于夏咸雍元年五月來貢三年十一
月遣使進回鶻僧金佛梵覺經十二月諒祚薨四年二
月諒祚子秉常遣報哀即遣使弔祭秉常上其父遺
物十月冊秉常為夏國王十二月來貢五年七月遣使
來謝封冊十一月秉常乞賜印綬九年遣使來貢太康
二年正月仁懿皇后崩遣使報哀于夏以皇太后遺物
賜之遣使來弔祭五年來貢八年二月遣使以所獲宋
將張天益來獻大安元年十月秉常遣使報其母哀二
年十月秉常薨遣使詔其子乾順知國事十二月李乾
順遣使上其父秉常遺物四年七月冊乾順為夏國王
五年六月遣使來謝封冊八年六月夏為宋所侵遣使
乞援壽隆三年六月以宋人置壁壘于要地遣使來告
四年六月求援十一月遣樞宻直學士耶律儼使宋諷
與夏和夏復遣使求援五年正月乾順伐布木喇實等
部十一月夏以宋人罷兵遣使來謝六年十一月遣使
請尚公主七年道宗崩遣使告哀于夏遣使來慰奠天
祚即位乾統元年夏遣使來賀二年復請尚公主又以
為宋所侵遣李造福田若水來求援三年復遣使請尚
公主十月使復來求援四年五年李造福等至乞援以
族女南仙封成安公主下嫁乾順六年正月遣牛温舒
使宋令歸所侵夏地六月遣李造福來謝八年乾順以
成安公主生子遣使來告九年以宋不歸地來告十年
遣李造福等來貢天慶三年六月來貢保大二年天祚
播遷乾順率兵來援為金師所敗三年乾順請臨其國
六月遣使冊乾順為夏國皇帝而天祚被執歸金矣
論曰高麗西夏之事遼雖嘗請昬下嫁烏足以得其固
志哉三韓接壤反復易知凉州負逺納叛侵疆乗隟輒
動貢使方往事釁随生興師問罪屢煩親征取勝固多
敗亦貽悔昔吴趙咨對魏之言也大國有征伐之兵小
國有備禦之固豈其然乎先王柔逺以徳而不以力尚
矣遼王求援二國雖能出師豈金敵哉
　
　
　
　
　
　
　
　
　遼史卷一百十五
　遼史卷一百十五考證
高麗傳自太祖皇帝神冊間高麗遣使進寶劍　按遼
　太祖本紀高麗進寶劍在九年是時尚未建元九年
　之明年始稱神冊元年此似紀年之誤
聖宗統和十二年入貢　原文訛十三年今據聖宗本
　紀改
開泰四年命北府宰相劉慎行為都統　劉慎行按聖
　宗紀作劉晟
咸雍七年　原文無咸雍二字按道宋本紀清寧間俱
　不紀高麗入貢至咸雍七年始來貢八年又入貢賜
　以佛經一藏據此則為咸雍無疑也
太康九年八月王徽薨　按宋史及通考王徽卒子勲
　嗣百日卒弟運嗣四年卒子堯嗣未幾卒世叔父熙
　嗣避遼諱改名顒顒卒子俁嗣是王運非勲子運子
　昱又名堯顒非昱子顒初名熙也紀内所載多與二
　書不合
西夏傳每家自置一帳團練使以上帳弓各一箭五百
　馬一　原文每家自置一家於義無解據宋史一家
　號一帳則下家字為帳字之誤又原文張弓矢各一
　馬五百匹按宋史張作帳箭五百馬一今並據宋史
　改正
統和九年遣知白來謝封冊　李知白按聖宗本紀作
　杜白又高麗紀統和十三年遣李知白來貢二國使
　臣同名而此處又與夲紀互異
定難軍節度使李繼捧來附　按繼捧未嘗附契丹蓋
　繼遷之誤
繼遷子徳明　按宋史夏國傳繼遷子徳明未嘗改名
　德昭遼史前稱繼遷子德明後連云德昭應係傳寫
　之訛
重熙十三年六月準布子烏巴執元昊　按興宗紀李
　元昊來援叛黨準布長烏巴執元昊遣使來援斡里
　噶拉來與傳云執昊互異
招討使耶律迪魯固　按興宗紀作敵魯古此又作敵
　古今畫一改
　
　
　
　
　
　
　
　
　
　
　
　
　
　遼史卷一百十五考證
