#+TITLE: 後漢紀-晉-袁宏
#+DATE: 2016-06-11 12:20:54
#+SOURCE: github.com/kanripo/KR2b0004 master 0a6f32cc                
後漢紀序
　　　　　　　　　　晉東陽太守袁
予嘗讀後漢書煩穢雜亂睡而不能竟也聊以暇日
撰集爲後漢紀其所掇㑹漢紀謝承書司馬彪書華
嶠書謝忱書漢山陽公記漢靈獻起居注漢名臣奏
㫄及諸郡耆舊先賢傳凢數百卷前史闕畧多不次
叙䥘謬同異誰使正之經營八季疲而不能定頗有
傳者始見張璠所撰書其言漢末之事差詳故復探
而益之夫史傳之興所以通古今而篤名教也丘明
之作廣大悉備史遷剖判六家建立十書非徒記事
而巳信足扶明義敎網羅治體然未盡之班固源流
周贍近乎通人之作然因籍史遷無所甄朙荀恱才
智經綸足爲嘉史所述當世大得治功巳矣然名敎
之本帝王髙義韞而未叙今因前代遺事畧舉義敎
所歸庻以弘敷王道前史之闕古者方今不同其流
亦異言行趣舍各以類書故觀其名迹想見其人丘
朙所以斟酌抑揚寄其髙懷末吏區區注疏而巳其
所稱美止於事義疏外之意歿而不傳其遺風餘趣
蔑如也今之史書或非古之人心恐千載之外所誣
者多所以悵怏躊躇操筆悢然者也
後漢灮武皇帝紀卷苐一　袁宏
孝景帝生長沙定王發武帝世諸侯得分封子弟以
冷道縣舂陵封發中子買爲舂陵節侯買生鬱林太
守外外生鉅鹿都尉囘囘生南頓令欽欽生灮武皇
帝元帝時節侯之孫孝侯以南方卑濕請徙南陽於
是以蔡陽白水郷爲舂陵侯封邑而與從昆弟鉅鹿
君及宗親俱徙焉湖陽人樊重女曰歸都自爲童兒
不正容不出於房南頓君聘焉生齊武王縯魯哀王
仲世祖新野寧平公主
世祖諱秀字文叔初南頓君爲濟陽令而世祖生夜
有赤灮室中皆朙使卜者筮之曰貴不可言是嵗嘉
禾生縣界大熟因名曰秀爲人隆準日角大口美鬚
睂長七尺三寸樂施愛人勤於稼穯嘗之長安受尚
書大義畧舉兄縯字伯昇慷慨有大節王莽篡漢劉
氏抑廢常有興復之志不事産業傾身以結豪傑豪
傑以此歸之新野人鄧晨字偉卿家冨於財晨少受
易好節義世祖與之善以姊妻之是爲新野公主世
祖與晨遊宛穰人蔡少公道術之士也言劉秀當爲
天子或曰是國師公劉子駿也世祖笑曰何知非僕
耶坐者皆笑當是時莽行一切之法犯罪輒斬之名
曰不順時令晨謂世祖曰王莽暴虐盛夏斬人此天
亡之時宛下言儻能應也世祖笑而不應宛人李通
字次元父守爲王莽宗卿師守身長八尺容貌絶異
治家與子孫如官府少事劉歆好星曆䜟記之言云
漢當復興李氏爲輔私竊議之非一朝也通嘗爲吏
有能名見王莽政令凌遲挾父守所言又居家冨佚
爲閭里豪自免歸從弟軼亦好事者謂通曰今四方
兵起王氏且亡劉氏當興南陽宗室獨有劉伯昇兄
弟汎愛衆可以謀大事通甚然之世祖常避吏於宛
通遣軼候世祖初通同母弟申屠臣善爲醫術以其
難使也縯殺之故世祖不欲見軼軼輒來不止世祖
乃強見之軼徐逹通意殊不以申屠臣爲恨世祖不
得巳乃許之徃時通病臥室内世祖與通兄儵弟寵
及軼語儵等喜悅竝言天下兵起王氏亡敗之狀世
祖初以士君子道相慕故徃荅之及聞其語大驚不
敢應起入室候通通握手極歡移日復言其兵起及
䜟文世祖微難通曰即如是當如宗卿師何通曰巳
自有度世祖深知通意遂相結初琅邪呂母之子爲
縣長所殺呂母家産數百金志欲報怨乃治酒多買
刀兵少年隨其所之而與之如此數嵗財産單盡少
年相與償母母涕泣曰所以相待非治産求利也欲
以爲子報怨耳諸君寧能相哀也少年壯之又素被
恩皆許諾聚衆數百人母自號將軍攻縣長及掾吏
旣而解掾吏曰諸卿無罪唯欲報長耳諸吏叩頭爲
長請母曰吾子犯小罪不當死長殺之殺人當死又
何請乎母遂手殺之以其首祭子墓自是莒人樊崇
東宛人逄安東海人徐宣謝祿並爲盜賊一嵗間衆
各數萬人王莽沐陽侯田況大破之遂殘州郡所過
抄掠百姓初崇等以困窮爲賊無攻城畧地之心結
聚浸盛乃相與爲約殺人號令最尊者稱三老其次
從事卒吏王莽遣平均公廉丹大師王匡東擊之軍
至定陶莽詔丹曰倉廩盡矣府庫空矣可以怒矣可
以戰矣丹惶恐夜召掾馮衍以書示之衍因說丹曰
張良以五世相韓椎秦始皇於博浪之中勇冠乎貫
育名髙乎泰山將軍之先爲漢信臣新室之興英俊
不附今海内潰亂百姓塗炭民之思漢甚於詩人之
思邵公也愛其甘棠況其子孫民所歌舞天必從之
方今爲將軍計莫若先據大郡鎮撫吏士百里之内
牛酒日賜納雄傑之士詢忠智之謀興社稷之計除
萬民之害則福流於無窮勲著於不朽與其軍覆於
中原身分於草野功敗名滅所及先祖者㢤聖人轉
禍而爲福智士因敗而爲功願朙公深計而無與俗
同丹不能從進及睢陽復說丹曰葢聞明者見於無
形智者慮於未萌况其昭晢者乎凡患生於所忽禍
發於細微敗不可悔時不可失公孫鞅曰有髙人之
行負非於世有獨見之慮見疑於人故信庸庸之論
破金石之策襲當世之操失髙明之德夫决者智之
君也疑者事之役也時不重至公勿再計丹不聽衍
奉世曾孫也崇等欲戰恐其衆與莽兵亂乃皆朱眉
以相識别由是號曰赤眉赤眉别校董憲等衆數萬
人在梁郡匡丹攻㧞無塩莽遣中郎將奉璽書勞匡
丹進爵爲公王匡故進擊憲廉丹以爲新㧞城罷勞
當且休士養威匡不聽引兵獨進丹隨之合戰成昌
兵敗匡走丹使吏持其印韍符節付匡曰小兒可走
吾不可遂止戰死校尉汝雲王隆等二十餘人别鬪
聞之皆曰廉公已死吾誰爲生馳奔賊皆戰死莽傷
之下書曰惟公多擁選士精兵衆郡駿馬倉穀帑藏
皆得自調忽於詔策離其威節騎馬呵譟爲狂刃所
害嗚呼哀哉賜諡曰果公國將襃章謂莽曰皇祖考
黃帝之時中黃直爲將破殺蚩尤今臣居中黃直之
位願平山東莽遣章馳東與太師匡幷力又遣大將
軍陽浚守敖倉司徒王尋將十餘萬屯雒陽填南宮
大司馬董忠養士習射中軍北壘大司空王邑兼三
公之職司徒尋初發長安宿霸昌廐亡其黃鉞尋士
房揚素狂直廼哭曰此經所謂䘮其齊斧者也自劾
去莽擊殺揚四方盗賊往往數萬人攻城邑殺二千
石以下太師王匡等戰數不利莽知天下潰畔事窮
計迫廼議遣風俗大夫司國憲等分行天下除井田
奴婢山澤六筦之禁即位以來詔令不便於民者皆
收還之待見未發㑹世祖與通定謀議期以材官都
試騎士日欲刼前隊大夫甄阜及屬正梁丘賜因以
號令大衆乃使世祖與軼歸舂陵舉兵以相應遣從
兄子季之長安以事報父李守季於道病死守密知
之欲亡歸素與邑人黃顯相善時顯爲中郎將聞之
謂守曰今關門禁嚴君狀貌非凢將以此安之不如
詣闕自歸事旣未然脫可免禍守從其計即上書歸
死章未及報畱闕下㑹事發覺通得士走莽聞之乃
繫守於獄而黃顯爲請曰守聞子無狀不敢逃亡守
義自信歸命宮闕臣顯願質守俱東曉說其子如遂
悖逆令守北向刎首以謝大恩莽然其書會前隊復
上通起兵之狀莽怒欲殺守顯争之遂幷被誅及守
家在長安者盡殺之南陽亦誅通兄弟門宗六十四
人皆焚屍宛市時劉縯召諸豪傑計議曰王莽暴虐
百姓分崩今枯旱連季兵革竝起此亦天亡之時復
髙祖之業定萬世之秋也衆皆然之於是分遣親客
使鄧晨起新野世祖與李通李軼起於宛伯昇自發
舂陵子弟諸家子弟恐懼皆亡逃自匿曰伯昇殺我
及見世祖絳衣大冠皆驚曰謹厚者亦復爲之乃稍
自安凢得子弟七八千人部署賓客自稱柱天都部
使宗室劉嘉往誘新市平林兵與其帥王鳳陳牧等
合軍而進西擊長聚世祖初乗牛殺新野尉乃得馬
進屠唐子鄕殺湖陽尉軍中分財物不均衆恚恨欲
反攻諸劉世祖歛宗人所得物悉與之衆乃悅進㧞
棘陽與莽前隊大夫甄阜属正梁丘賜戰於小長安
漢軍大敗還保棘陽阜賜乗勝畱輜重藍鄉弘兵南
渡伯昇饗士設盟潛師夜襲藍鄉盡獲其輜重十一
月有星孛于張東南行五日不見孛星者惡氣所生
或謂之彗星張爲周分其後世祖都洛陽除穢布新
之象
更始元年正月斬阜賜死者萬餘人嚴尤陳茂聞阜
賜死馳欲據宛伯昇乃焚積聚破釜甑與茂戰於育
陽大破之斬首二千餘級尤茂走汝南漢兵遂圍宛
伯昇自號柱天將軍聖公稱更始將軍王莽惡之購
伯昇五萬戸黃金十萬斤使長安中諸宮署及天下
鄉亭皆畫伯昇像使旦起射之自阜賜死後降者十
餘萬無所綂一諸將請立君南陽英雄及王常皆投
歸伯昇然漢兵以新市平林爲本其將帥起草野苟
樂放縱無爲國之畧皆憚伯昇而狎聖公二月辛巳
朱鮪等於濟水上設壇塲立聖公爲天子議示諸將
伯昇曰諸公妄尊宗室甚厚無益然愚竊有所難聞
赤眉垍青徐衆數十萬其中必有諸劉若南陽有所
立此必將內争王莽未滅而宗室相攻是疑天下而
自損權非所以破莽之道也且首兵唱號鮮有能遂
陳渉項羽是也舂陵去宛纔三百里功德未有所施
遽自尊立爲天子凖的後人將得承吾弊非計之善
者也爲將軍計不如且稱王王勢亦足以斬諸將今
赤眉所立者賢相率而往從之必不奪吾爵位如無
所立破莽降赤眉然後舉尊號亦未晚也諸將多曰
善可且爲更始王將軍張斤㧞劒擊地曰疑事無功
今日之議不得有二乃立聖公聖公素懦弱流汗不
敢言以次拜諸將劉良爲國三老王匡爲定國上公
王鳳爲成國上公朱鮪爲大司馬劉縯爲大司徒陳
牧爲大司空世祖爲太常卿餘皆九卿將軍改元爲
更始元年於是豪傑失望劉稷擊魯陽聞更始立怒
曰本宗室謀討王莽復社稷者伯昇兄弟也更始何
爲者不肯詣宛更始大臣不悅世祖惡之謂伯昇曰
事欲不善伯昇笑曰恒如是耳李軼初與世祖善後
諂新貴而䟽世祖世祖誡伯昇曰此人不可親也伯
昇不從平林兵圍新野不能下其宰潘臨登城曰願
得劉公一信伯昇降之伯昇威名日盛更始君臣内
不自安頃時詔示縯七尺寳劒申屠建隨獻玉玦示
樊宏曰昔鴻門之㑹范曾舉玦示項羽指在髙祖建
得無不善乎而縯不應及世祖將至頴川復深誡伯
昇三月世祖與諸將畧地頴川父城人馮異内鄕人
銚期頴陽人王霸襄城人傅俊棘陽人馬成皆從世
祖異字公孫通左氏春秋好孫子兵法爲郡功曹監
五縣事與父城令苗萌共守異出行屬縣爲漢兵所
得異曰老母在城中且一夫之用不足爲強願據五
城以効功世祖善之異歸謂萌曰觀諸將皆壯士屈
起如劉將軍非庸人也可以歸身死生同命萌曰願
從公計期字次況身長八尺二寸容貌壯異父卒期
行䘮三年鄕里義之世祖聞其氣勇有志義召爲掾
霸字元伯家世獄官霸爲獄吏不樂文法慷慨有大
志其父奇之使學於長安數年歸㑹世祖過潁陽以
賔客見世祖曰聞將軍興義兵誅篡逆竊不自量貪
慕威德願充行伍故敢求見世祖曰今天下散亂兵
革並興得士者昌失士者亡夢想賢士共成功業豈
有二哉霸父謂霸曰吾老矣不任軍旅汝往勉之俊
字子衞成字君遷以縣吏亭長從夏五月王莽遣大
司徒王尋大司空王邑將四十萬兵號百萬衆至潁
川嚴尤陳茂復與二公遇莽之遣二公也欲盛威武
以震山東至賫猛獸車甲攻戰之具輜重千里世祖
與下江新市平林兵數萬人擊之於陽關二公兵反
走世祖入昆陽諸將惶怖各欲歸保所得城世祖曰
昆陽即破一日之間諸將亦滅不同力救之反欲歸
守妻子財物耶諸將怒曰劉將軍何以敢如此世祖
乃笑而去唯王常然世祖之計㑹候還上大兵來長
數百里不見頭尾頗至城北矣諸將乃遽更請劉將
軍計之世祖復爲陳相救之勢諸將素輕世祖及迫
急世祖爲畫成敗皆從所言時漢兵在城中者八九
千人世祖留王鳳王常守昆陽夜與宗佻李軼鄧晨
十三騎出城時二公至城下者且十萬人世祖幾不
得出嚴尤說王邑曰昆陽城小而堅今稱尊號者在
宛然進大兵向宛彼必奔走宛下兵敗昆陽自服邑
不聽遂環昆陽作營圍之數重雲車十餘丈旗幟蔽
野金皷之聲聞數十里或爲地窟或作衝車弩射城
中如雨城中負戸以汲二公自以功在刻漏校尉司
馬請託郡縣取受賄賂不以軍事爲憂有流星墮營
中正晝有雲氣若壞山直於營而墮不及地尺而滅
吏士皆壓仆世祖旣至定陵晨悉發諸營精兵救昆
陽諸將戀輜重欲留兵守之世祖曰今同心併力以
破二公珍寳萬倍大功可成如爲所敗身首無餘何
財物之有諸將聞二公兵盛皆震懼世祖爲陳天命
曆數說其意請爲前行諸將不得巳皆從世祖世祖
將歩騎千餘人居諸將前二公遣歩騎千餘人來合
戰斬首數十級諸將喜曰劉將軍平生見小敵怯今
見大敵勇甚可怪世祖復進諸將乘之斬首數百級
連戰輒勝諸將益奮棘陽人岑彭字君然以郡吏共
嚴說守宛城伯昇攻之數月城中相食是月岑彭嚴
說舉城降諸將欲誅之伯昇曰彭爲郡吏執心堅守
是其節也舉大事當表義士不如封之以勸後人更
始乃封彭爲歸德侯更始入都太守府封宗室諸將
皆爲列侯者百餘人宛城之拔昆陽未知也世祖爲
書與城中言宛下兵復至昆陽墜其書二公得書恐
六月巳卯世祖選精兵三千從城西水上奔二公陣
二公兵走北殺司徒王尋而昆陽城中兵亦皷譟而
出中外竝擊㑹大風雷雨滍水盛二公大衆遂潰奔
走赴水溺死以數萬滍水爲之不流王邑嚴尤陳茂
輕騎逃去漢軍獲其輜重車甲連月不盡或焚燒其
餘於是劉稷詣宛李軼等共譖之更始乃陳兵收稷
伯昇固爭之遂幷殺伯昇以灮祿勲劉賜爲大司徒
時世祖在父城乃詣宛謝之不伐昆陽之功更始以
是慙拜世祖爲破虜大將軍封武信侯秋八月故鍾
武侯劉望據汝南自立爲定漢王嚴尤陳茂皆歸之
王莽遣太師王匡國將襃章守洛陽以距更始更始
遣西屛將軍申屠建司直李松攻關定國王匡攻洛
陽三輔震動長安中兵起共攻莽九月丙子東海公
孫賔就斬莽首㑹申屠建李松至傳莽首及璽綬詣
宛更始視之曰莽不如是當與霍灮等更始韓夫人
言云不如此者帝當那得之是月王匡亦拔洛陽執
太師公王匡國將襃章至宛斬之冬十月劉望自立
爲天子嚴尤爲大司馬陳茂爲丞相更始使劉信擊
之望兄子囘殺望降嚴尤陳茂走朗陵爲故吏所殺
更始欲北之洛陽以世祖爲司􁅾校尉初三輔官府
吏東迎者見更始諸將數十軰皆冠幘而衣婦人衣
大爲長安所笑智者或亡入邉郡及司􁅾官屬至衣
冠制度皆如舊儀父老舊吏見之莫不垂涕悲喜曰
何幸今日又見漢官威儀更始至洛陽遣使降樊崇
等樊崇等與渠帥二十餘人至洛陽降皆封爲列侯
其留者相率叛之崇等即皆亡去復領其衆分爲二
隊崇自開封出南陽徐宣謝祿等從陽翟擊河南是
時豪傑竝起廬江張歩起琅邪劉芳起安定董憲起
東海秦豐起黎丘其餘赤眉銅馬青犢高湖董逹等
衆各數萬旬月之間天下皆遍隗囂字季孟天水成
紀人少爲郡吏著名凉州季父崔豪俠能得衆情聞
莽兵敗昆陽更始立於宛謀起兵以應漢囂止之曰
兵凶事也宗族何辜崔不從收兵得數千人攻莽鎮
夷大尹李育殺之旣而推囂爲主不得巳乃聘平陵
人方望爲軍帥望說囂曰今欲承天順民輔漢而立
者乃在南陽莽尚據長安言爲漢無所受命何以見
信於衆乎宜急立漢高廟稱臣奉祠所謂神道設敎
求助民神者也且禮有損益質文無常茅茨土階致
其肅也敬雖未備物神明其捨諸囂從其言遂立漢
祖宗廟祀畢相與盟曰凢我同盟允承天道興輔劉
宗或懷姦慮神明殛之囂乃勒兵十萬將攻安定安
定太守王向莽從弟譚之子威行郡中屬縣未敢叛
囂喻向以天命向不從囂復爲言重頓兵血刃傷害
吏士終不聽乃進兵虜向以徇百姓然後行戮安定
悉降而長安中亦起兵誅莽囂遂分遣諸將徇隴西
武都金城武威張掖酒泉燉煌皆下之公孫述字子
陽茂陵人成帝時爲清水長兼治五縣姦不得發郡
中謂有神王莽時守導江卒正復有能名更始之立
南陽人宗成自稱將軍收兵漢中衆數萬人遂至成
都是時導江治臨卭述召縣中豪傑謂之曰天下同
苦新室思劉氏矣故聞漢將軍至馳迎道路今百姓
無辜父子俘獲室家燒燌此冦賊非義兵也吾欲執
郡自守以待真主諸公併力者即留不欲者即去豪
傑皆叩頭願効死乃發城中兵千餘人述使人詐稱
漢使者自東方來拜受印綬因號曰輔漢將軍兼益
州牧北至成都衆數千人遂攻宗成大破之盡有益
州李憲潁川人王莽時於廬江賊起衆至十餘萬莽
以憲爲偏將軍連年擊平之莽敗憲據郡守自稱淮
南王張歩琅邪人漢兵起歩亦聚衆千餘人擊攻傍
縣數十城劉芳安定三川人本姓盧王莽末天下咸
思漢芳由是詐自稱武帝後變姓名爲劉文伯及莽
敗芳與三川屬國羗胡起兵北邉董憲字僑卿東海
朐人父爲人所殺憲聚客報冤衆稍多遂攻屬縣秦
豐南郡黎鄕人少時受律令爲縣吏漢兵起與同鄕
蔡張趙京等起兵衆數千人攻宜城襄陽諸縣下之
自稱黎丘王更始封劉永爲舉王永故梁王子也王
莽時廢爲家人更始立詣洛陽故得封更始將使大
將平河北劉賜諸宗室無可使者獨有世祖也朱鮪
等以爲不可而左丞相曹竸父子用事馮異勸世祖
厚結焉由是以世祖爲大司馬遣平河北於是馮異
銚期堅譚祭遵臧宫王霸皆以爲掾吏從至河北賔
客多去者世祖謂霸曰潁川從我者皆已亡矣疾風
知勁草爾其勉之堅譚字子汲襄城人也以縣吏從
世祖祭遵字弟孫潁陽人家冨給而遵惡衣服不自
修飾又好經學母死負土成墳以孝謹聞常爲亭長
所侵辱遵結客殺亭長縣中稱其儒而有勇也世祖
破二公於昆陽還潁陽遵以縣吏數進見上愛其姿
容謂遵曰欲從我乎曰願從因署門下吏臧宫字君
翁郟人爲縣亭長率賓客入下江兵中昆陽之戰諸
將稱其勇世祖察宫勤力少言獨親納之初伯昇之
遇害世祖不敢制服飲食笑言語如平常馮異見世
祖獨居不御酒肉被席有涕泣處異獨寛觧世祖世
祖曰卿勿妄言何有是乎異因曰天下同苦王氏思
漢家今下江諸將縱橫恣意所至虜掠財物畧人婦
女百姓已復失望無所戴矣今公專命方面廣施恩
德有桀紂之亂乃見湯武之功民之饑渴易爲飲食
時也宜急分遣官屬理冤結施恩惠於是乃遣異與
銚期乗傳撫循百姓所至二千石長吏三老皆具食
宥囚徒除苛政反漢官申舊章吏民大喜牛酒盈路
皆辭而不受南陽新野人鄧禹字仲華少以德行稱
嘗遊學長安見世祖知非常人也更始立人多薦舉
禹不肯從聞世祖平河北乃杖策追之及世祖於鄴
世祖見禹甚喜謂禹曰欲仕乎曰不願世祖曰即如
是欲何爲對曰使明公威德加於海内禹得効其尺
寸之功垂名竹素此其願也世祖留禹宿禹因進說
曰古人有言聖人不得違時時亦不可失也歷觀往
古聖明之興因時立功二科而巳天事與人事也今
以天事觀之更始旣立而變方興人事觀之帝王大
業非凢夫所任更始旣是庸才而其輔佐無有忠良
朙智深謀遠慮欲尊主安民者也以古人度觀之今
敗可見也公推誠接士揔覽英雄天下之人皆樂爲
驅馳公之德衆所歸也初戰昆陽破王莽四十萬衆
天下聞之莫不震靡公之武衆所服也軍政齊肅少
長有禮賞善如不及討惡如慮遥公之文衆所安也
聰朙神武所謂天下聖人也民之歸治如水趍海以
公之威德應民之望收天下英雄而分授之河内被
山帶河足以爲固其土地冨貴殷之舊都公之有此
猶髙祖之有關中也進兵定冀州北取幽幷胡馬之
用東舉青徐引負海之利三州旣集南面以號令天
下天下不足定也上笑曰且相隨北去因勑左右號
禹曰鄧將軍鉅鹿宋子人耿純字伯山說李軼曰將
軍以龍虎之姿風雲之時奮迅而起朞月之間兄弟
冨貴德信不聞於士民功勞未施於百姓而寵祿暴
興此智者之所忌也兢兢自危猶懼不終而況沛然
自足可以成功者乎軼奇之乃授純節令安集趙魏
是時世祖在邯鄲純見世祖長者官屬齊肅遂求自
納焉南陽宛人朱祐字仲先世祖之舊也伯昇之起
以祐爲護軍伯昇敗祐常獨怨望世祖毎短絶之祐
自洛陽將之河北劉嘉問祐曰子將何之祐曰將之
長安嘉素奇世祖知祐有舊謂祐曰子與劉公善胡
不北乎嘉有勞苦吏欲託之劉公祐曰若是願與之
俱乃給其車馬使賈復陳俊與祐俱北及世祖於栢
人世祖復以祐爲護軍常居中親幸祐從容問世祖
曰更始政亂公有日角之相天之所命也世祖怒將
收之乃不敢言賈復字君文南陽冠軍人初事武陰
李生李生奇之謂門人曰賈生容貌志氣如此而勤
於學將相之器也嘗爲縣吏迎塩河東會盗賊起同
軰十餘人皆棄塩去復獨送至縣縣中稱其信及漢
兵起復聚衆數百人於羽山旣而將其兵屬劉嘉爲
校尉復見更始綱紀日替令嘉遠爲之慮乃說嘉曰
臣聞圖堯舜之事而不能至者湯武是也圖湯武之
事而不能至者桓文是也圖桓文之事而不能至者
六國是也圖六國之事而不能至者亡六國是也今
漢氏中興大王以親戚爲輔天下未定而安所保所
保得無不可保乎嘉曰公言大非吾任也大司馬劉
公在河北可往投之去見上上復奇之又鄧禹亦稱
有將帥才於是署復爲都督觧左驂以賜之陳俊字
子昭南陽西鄂人也少學長安歸爲郡吏漢兵起爲
劉嘉長史旣遇世祖調補曲陽長謂世祖曰欲與君
爲左右小縣長何足以留之俊即觧印綬去世祖以
俊爲彊弩將軍將中堅士俊敎習進退皆應旗皷臨
敵奮擊所向皆破世祖曰諸將皆如此復何憂哉王
昌字郞邯鄲人初河間赤眉大衆將至百姓騷動郞
朙星曆以爲河北有天子氣素與趙繆王子林善豪
俠於趙欲因此起兵初王莽時或稱成帝子子輿爲
莽殺之郞於是詐稱子輿以誑動林等林等亦欲以
爲亂乃與趙國大豪李育張參先宣言赤眉將至立
劉子輿以動衆心遂率車騎數百晨入邯鄲止王宮
十二月壬辰郞自立爲天子外遣將帥徇幽冀曰朕
孝成皇帝子子輿者也遭趙氏之禍王莽篡弑賴知
命者將護朕躬解形河濵削迹趙魏王莽竊位獲罪
于天天命祐漢故使東郡太守翟義嚴鄕侯劉信擁
兵征討出入胡漢普天率土知朕隱在人間今也南
嶽諸劉爲朕先驅朕觀天文乃興干斯而聖公未知
故且持帝號今巳詔聖公及翟太守驟與功臣詣行
在所荆州刺史太守皆聖公翟義所置強者負力弱
者疑惑頓兵傷士元元䘮氣朕甚悼焉故遣使者頒
下詔書是時百姓思漢言翟義不死故郞稱之從民
望也於是自趙國巳東至干遼左皆從風而靡矣茂
陵人耿弇字伯昭父况王莽時爲朔調連率更始立
諸將畧地者前後非一弇乃辭况至京師因獻貢以
自固弇時年二十一矣至宋子㑹王郞反從縣吏孫
倉衛苞勸弇降邯鄲弇按劒叱之曰所以渉難至長
安者欲以輔劉氏也今我至京師陳上谷漁陽兵馬
之用還出太原代郡反覆數十日歸發突騎以奔烏
合之衆如摧枯折腐耳觀公等族滅不久孫倉衛苞
不從皆亡去弇聞世祖在盧奴乃北謁之世祖置弇
門下吏弇因護軍朱祐求歸發兵世祖壯之弇亦書
與况盛陳世祖度畧宜速來相見况乃馳至昌平遣
小子舒獻馬焉
後漢灮武皇帝紀卷第一
後漢灮武皇帝紀卷第二　袁宏
二年春正月公到薊王郞購公十萬戸薊中驚恐言
郞使者方至太守巳下皆出城迎公見宮屬議耿弇
曰今兵從南方來不可南行上谷太守耿況漁陽太
守彭寵公邑人也發此两都控弦強弩萬騎所向無
前邯鄲不足平也公曰卿言善時公官屬盡南方人
莫有欲北者皆曰死南首柰何北行公指弇曰是我
北道主人公駕出官屬不盡相及弇與公相失道路
擾攘皆欲擊公銚期奮㦸在前嗔目叱之至城門巳
閉矣攻之得出兼晨夜蒙霜雪所過城邑不敢入或
絶日不食至饒陽蕪蔞亭馮異進豆粥公曰得公孫
豆粥饑寒俱觧公將出或曰閉之亭長曰天下詎可
知何閉長者爲遂南行至呼沱河導吏還言河水流
澌無舩不可渡官屬皆失色公遣王霸視之信然霸
恐驚衆不可渡且前依水爲阻即言冰堅可渡士衆
大喜比至冰合可渉旣渡公謂霸曰安吾衆令渡者
卿力也霸曰此明公至德神靈之祐雖武王渡河白
魚之應無以加也公曰王霸權時以安衆是天瑞也
爲善不賞無以勸後以霸爲軍正賜爵關內侯於是
未知所之有老公在道旁曰信都爲長安城守去此
八十里乃至信都太守任灮都尉李忠聞世祖至開
門出迎世祖見灮喜曰伯卿兵少不足用如何灮曰
可發奔命攻旁縣不降者掠之兵貪財物可大致也
以灮爲左大將軍封武成侯忠爲右大將軍封武固
侯灮字伯卿南陽宛人好黃老言爲人純厚鄕里愛
之知漢兵至宛或見灮衣服鮮明欲殺之觧衣未已
㑹安城侯劉賜適至見灮容貌長者救全之因率黨
與從賜爲偏將軍與世祖共破二公於昆陽後更始
拜灮爲信都太守李忠字仲卿東萊人以好禮稱王
莽時爲信都都尉更始立以忠郡中爲所敬信即拜
忠爲都尉兼璽書勞勉焉王郞起灮與忠發兵固守
廷掾有持郞檄詣府者光斬之以令百姓邳彤字偉
君信都人王莽時分鉅鹿爲和成郡以􁂍爲郡卒正
公之平河北􁂍舉城降復以􁂍爲太守是時郡縣得
王郞檄皆望風嚮應唯信都和成二郡不降􁂍聞公
來失衆使五官掾張萬將精騎二千詣公所􁂍與公
㑹信都議者或言可因信都兵自送入關􁂍庭對曰
議者之言皆非也何者吏民思漢久矣故更始之立
天下嚮應當此之時一夫大呼無不捐城遁逃虜伏
請降自上古巳來用兵之盛未有如此者也邯鄲劉
胡子等假此威勢惑亂吏民詐以卜者王郞爲成帝
子擁而立之其衆烏合無有根本之固明公奮二郡
之兵揚嚮應之威以攻則何城不剋以戰則何軍不
服今釋此而西歸非徒亡失河北又驚動三輔其隳
損威重安可量也明公審無征伐之計則雖信都之
衆難可合也何者明公西則邯鄲和成民不肯捐棄
親戚而千里送公其離散逃亾誠可必見以彤爲後
大將軍世祖使宗廣守信都李忠邳彤征伐耿純率
宗族二百餘人老者載棺而随之及賔客二千人并
衣𥜗迎公於貫鉅鹿人劉植亦率賔客數十人開城
門迎公大悅以純爲前將軍植爲驍騎將軍衆益盛
乃渡呼沱攻中山所過郡縣望風影附耿純使從弟
訢歸燒宗室廬舍公以問純純曰竊見明公單車臨
河北非有府蔵之畜重賞甘餌以聚人者也接下以
至誠待之以恩徳是以士衆旁來思樂僵仆今邯鄲
自立北州疑惑純雖舉宗歸命老弱充行猶恐宗人
賔客卒有異心無以自固燔燒廬舎絶其反顧之望
公善之更始將相皆山東人也咸勸更始都洛陽丞
相長史鄭興說更始曰陛下起自荆楚無施於民舉
號南陽而雄傑已誅王莽開門而迎者何也苦王氏
思髙祖之舊徳也今不乆撫之臣恐百姓心動盜賊
復起議者欲平赤睂而後入闗是不守其本而爭其
末也恐國家之守轉在函谷雖卧洛陽得安枕邪更
始曰朕西決矣乃以興爲梁州刺史二月更始西至
長安自王莽之敗西宫燔燒東宫府市里太倉武庫
皆如故更始居於東宫郎吏以次侍更始媿不能視
諸將後至者更始勞之曰掠得幾返左右大驚李松
趙萌說更始宜立諸功臣為王以報其功朱鮪以爲
髙祖之約非劉氏不得王更始乃先封宗室劉祉爲
定陶王劉賜爲宛王劉慶爲燕王劉歙爲元氏王劉
嘉爲漢中王後遂立王匡爲比陽王王鳳爲宜城王
朱鮪爲膠東王張卭爲淮陽王王常爲鄧王廖湛爲
殷王申屠建爲平氏王胡殷爲隨王李通爲西平王
李軼爲武隂王成丹爲襄邑王陳茂爲隂平王宋佻
爲潁隂王以李松爲丞相趙萌爲大司馬隗嚻爲御
史大夫即拜張步爲輔漢大將軍步弟弘爲衞將軍
藍玄武將軍夀髙密太守步乃分兵略地盡得琅邪
泰山城陽東萊髙密膠東北海齊郡濟南拜董憲爲
臨淮太守憲還東海攻利城耿況攻曲陽皆下之拜
劉芳爲騎都尉使鎮撫安定以西更始以趙萌女爲
夫人有寵委政於萌更始日在後宫與婦女飲酒諸
將欲言事更始醉不能見請者數來不得巳令侍中
於帷中與語諸將又識非更始聲皆怨曰天下未可
知欲見不得而韓夫人尤嗜酒手自滴酒謂常侍曰
帝方對我樂飲間時多正用飮時即事來爲起抵書
按破之議郎有諌者言萌放縱縣官但用趙氏家語
署耳更始怒拔劔斫議郎時御史大夫隗嚻在旁起
謂左右曰無漏泄省中事萌嘗以私事扶侍中下斬
之侍中呼曰陛下救我更始言大司馬哀縱之萌曰
臣不奉詔遂斬之如此者數李軼等擅命於外所置
牧守交䥘州郡不知所從強者爲苦王匡張卬之屬
橫暴長安三輔苦之又所署官爵多群小長安爲之
語曰䆴下養中郞將爛羊胃騎都尉由是四方不信
豪傑離心博士李淑諫曰方今賊臣始誅王化未行
百官有司宜得其人陛下本因下江平林之勢假以
成業斯亦臨時之宜事定之後宜釐改制度更延英
俊以匡王國今者公卿尚書皆戎陣亭長凢庸之隷
而當輔佐之任望其有益猶緣木求魚終無所獲海
内望此知漢祚永興臣非有憎疾以求進也但爲陛
下惜此舉措願陛下更選英彥以充廊廟永隆周文
濟濟之盛更始怒收淑繫之詔獄歷年至更始之敗
乃免初隗囂被徴將行方望止之曰更始未可保且
觀百姓所歸囂不聽以書謝囂曰足下將建伊呂之
業任存亡之權大事草創雄傑未集以望異域之人
疵瑕未曝於衆可且依託亦有所宗望知大指順風
不讓幸賴將軍尊賢廣謀動有功發中權基業巳定
英傑雲集思爲羽翮比肩是也望久以羈旅抱空資
託賔客之上誠自媿也假望懷介然之節潔去就之
分又不貳其志矣何則范蠡收績於姑蘇狐犯謝罪
於始入夫以二子之勤從君二十餘年蠡苞七術之
機犯爲舅氏之親然至際㑹猶釋罪削迹請命乞身
蓋亦宜也望聞烏氏有龍池之山微徑南通與漢相
連其旁有奇人聊及閑暇廣求其真願將軍勉之而
巳囂固留望遂去囂詣長安更始以囂爲右將軍季
父崔爲白虎將軍義爲左將軍旣而崔義謀叛西歸
囂懼其幷誅即求見而告其謀二人誅死更始以囂
爲忠故以爲御史大夫方望旣去隗囂遂說安陵人
弓林曰更始必敗劉氏真人當受命劉嬰本當嗣孝
平帝王莽以嬰爲􁅈子依託周公以奪其位以爲安
定公今在民間此當是也林等信之於長安求得嬰
將至臨涇聚黨數千人立嬰爲天子望爲丞相林爲
大司馬更始遣李松蘇茂等擊皆斬之公之擊趙國
引兵入鉅鹿降廣阿更始初立遣使徇諸國曰先降
者復爵位上谷太守耿况出迎使者上印綬使者無
還意功曹冦恂勒兵入請印綬使者曰天王使者功
曹欲脅之邪恂曰非敢脅使君竊傷計之不詳也今
天下初定國信未宣使君立節衘命以臨四方郡國
莫不延頸傾耳望風歸命今至上谷而隳阻向化之
心生離叛之隙何以復令他郡乎且耿况在上谷久
爲吏民所親今易之得賢則造次未安不賢則爲亂
爲使君計莫若復况以安上谷外以宣恩信使者不
應恂因顧叱左右以使者敎召況況至恂前取印綬
帶況使者不得巳承詔授之況遂拜受而出恂字子
翼上谷北平人也家世爲郡縣之著姓恂好學爲郡
功曹耿況甚重之時王郞使上谷發兵恂與門下掾
閔業議邯鄲拔起不可信王莽末時所難伯昇今聞
大司馬伯昇親弟尊賢下士所至見說可歸附也況
曰邯鄲兵強不能獨距如何對曰今據大郡悉舉其
衆控弦萬騎可以詳擇去就恂請束約漁陽太守與
合爲一邯鄲不足圖也耿弇之與公相失也聞行歸
上谷會適至勸況發兵乃遣冦恂至漁陽說太守彭
寵初呉漢說寵曰漁陽上谷突騎天下所聞也君何
不率勉上谷共遣精銳以詣劉公幷力擊邯鄲此一
時之功也護軍蓋延狐奴令王梁亦勸寵寵欲從之
其官屬不聽漢知寵不得自專乃辭去城外思所以
調其衆者時道多饑民見一諸生漢使人召之乃問
所聞見此生具說劉公所過爲郡縣所稱言邯鄲劉
子輿非劉氏也漢乃獨爲檄發漁陽兵使此生奉檄
詣寵寵官屬皆疑會恂至寵遂發兵以漢行長史事
與都尉嚴宣護軍蓋延王梁等將歩騎三千人共攻
薊誅王郞大將趙閎等所過攻下郡邑誅其將帥將
及廣阿聞城中車騎甚衆漢乃勒兵問曰此何兵曰
大司馬公也時王郞亦遣大司馬畧地漢復問曰大
司馬爲何公也對曰劉公也漢聞之喜即進兵城下
初聞二郡兵且至或云王即來甚憂之及聞外有大
兵公親乗城勒兵傳問之漢等答曰上谷兵爲劉公
諸部莫不喜躍耿弇得所歸附矣耿弇拜於城下具
言發兵狀公廼悉召入咲曰邯鄲將帥數言我發漁
陽上谷兵吾聊應一言我亦發之何意二郡良爲吾
來方與士大夫共此功名耳乃皆以爲偏將軍加況
寵大將軍封列侯呉漢爲人質厚少文造次不能以
辭自逹然沈勇有智畧鄧禹及諸將多知之數相薦
舉乃得召見遂見親信常居門下更始遣尚書令謝
躬率六將軍討王郞不能下王郞遣將攻信都信都
大姓馬寵等開城內之收太守宗廣及武固侯李忠
母妻而令親属招呼忠時寵弟從忠爲校尉忠即時
召見責數以背恩反城因格殺之諸將皆驚曰家屬
在人手中殺其弟何猛也忠曰若縱賊不誅則二心
也公聞而美之謂忠曰今吾兵巳成矣將軍可歸救
老母妻子宜自募吏民能得家屬者賜錢千萬來從
我取忠曰蒙明公大恩思得效命誠不敢内顧宗親
郞所置信都王捕繫後大將軍邳􁂍父弟及妻子使
爲手書呼􁂍曰降者封爵不降族滅􁂍涕泣報曰事
君者不得顧家􁂍親屬所以至今得安於信都者劉
公之恩也公方爭國事􁂍不得復念私也公乃使左
大將軍任光將兵救信都光兵於道散降王郞無功
而還㑹更始所遣將攻拔信都敗走王郎兵忠彤家
屬悉全公因使忠行太守事還歸信都誅郡中反者
數百人公東擊鉅鹿未下耿純說公曰守鉅鹿士衆
疲弊雖屠其城邯鄲存不如以精銳擊邯鄲若王郎
巳誅鉅鹿不戰自服矣公從之夏四月攻邯鄲王郎
使杜威持節詣軍威曰實成帝遺體子也公曰設使
成帝復生天下亦不可得也況詐子輿者乎威固請
降求萬戸侯公曰一戶不可顧得全身耳威曰邯鄲
雖鄙幷力城守尚曠日月終不君臣俱降但欲全身
也乃辭去少傅李立反開城門五月甲辰破邯鄲誅
王郎公得文書謗毁公者皆燒之曰令反側子自安
也更始遣使封公爲蕭王令罷兵將有功者詣行在
所遣幽州牧苗曾之部王幸温明殿耿弇請問曰吏
士死傷者多願歸上谷益兵王曰王郎巳破河北畧
平國家今都長安天下大定復用兵何爲弇曰王郎
雖破天下兵革乃始耳今使者來欲罷兵不聽也銅
馬赤眉之屬數千萬人所向無前聖公不能辦也敗
必不久王曰卿勿妄言我告斬卿弇曰大王哀厚弇
如父子故敢披赤心王曰我戲卿耳何以言之弇曰
百姓患苦王莽復思劉氏聞漢兵起莫不歡喜從風
如去虎口得歸慈母倒㦸橫矢不足以喻更始未都
長安時百姓未具責也今都長安即位宫室成以爲
天子而大臣專權貴戚縱横夫政令不出城諸將虜
掠甚於賊盜百姓愁怨天下失望是以知必敗也明
公首事南陽破昆陽下百萬衆今復定河北以義征
伐表善懲惡躬自剋薄發號嚮應望風而至天下至
重公可自取無令他徃得之王曰卿得無爲人道之
弇曰此重事不敢爲人道於是王謂鄧禹曰吾欲取
幽州突騎誰可使者禹曰呉漢文能柔未附武足㫁
大事可用也乃以漢爲大將軍持節與耿弇發幽州
十郡兵幽州牧苗曾不肯調漢將二十騎至無終曾
以漢無備出迎漢漢麾騎收曾即誅之遂取其軍威
振北州漢將兵詣王所諸將望見漢還兵馬甚盛皆
曰此欲自將之何肯與人及漢至上公簿請所付諸
將各多請之王曰屬者恐其不與人今所請又何多
也諸將由是服焉秋王擊銅馬於清陽破之又擊髙
明董連大破之衆十餘萬悉降皆封其渠帥諸將未
能信賊賊示二其心王勑降賊各勒兵王將輕騎入
其營渠帥曰王推赤心置人腹中安得不投死由是
遂安悉以賊配諸將營更始柱功侯李寳益州刺史
張忠徇益州公孫述使弟將兵要之綿竹大破寳忠
由是威振益州功曹李熊說述曰方今四海震盪匹
夫橫議將軍割據千里地十湯武奮發威德以投天
隙王霸之業成矣宜改名以鎮百姓述以爲然乃自
立爲蜀王遣將軍侯丹守白水關任滿據扞關蜀地
肥饒民強兵實遠方多歸之卭人長貴殺王莽越嶲
太守自立爲卭穀王稱臣於述塞外君長皆貢述更
始武陰王李軼據洛陽尚書謝躬據鄴各十餘萬王
患焉將取河内以迫之謂鄧禹曰卿言吾之有河内
猶髙祖之有關中關中人非蕭何誰能之使一方晏
然髙祖無西顧之憂者矣呉漢之能卿之舉矣復爲
吾舉蕭何禹曰冦恂才兼文武有御衆才非恂莫可
安河内也王至河内太守韓歆謀將城守備武人衞
文多奇計馮異素知之異言於王使衞文說歆令降
岑彭亦勸歆遂從之王以歆不即降置之皷下將斬
之彭在城内使人召彭初彭賴伯昇獲免因以兵屬
伯昇被害更爲朱鮪校尉後爲潁川太守將之官道
不通乃將麾下數百人從邑人韓歆於河内彭見王
曰赤眉入關更始危殆四方蜂起羣雄競逐竊聞大
王開拓河北此誠皇天祐漢士民之福也彭賴司徒
公得全濟今復遇大王誠願出身自効以報恩施王
深納之因言歆南陽人可以爲用乃赦之於是以馮
異爲孟津將軍冦恂爲河内太守王謂恂曰河内富
實帶河爲固北通上黨南迫洛陽吾將因是以濟髙
祖留蕭何守關中吾令委卿以河内恂乃伐其園竹
以爲兵矢收淇租賦以給年粮養馬二千匹以供軍
用劉隆字元伯王之宗人更始初爲偏將軍預於昆
陽之戰更始入關請迎妻子至洛陽聞主在河北隆
單身歸王王以爲騎都尉使與馮異守洛陽李軼聞
隆歸王乃盡殺隆妻子河北旣定遣呉漢岑彭擊謝
躬時拒五校於隆慮令大將軍劉慶守鄴城漢說魏
郡太守陳康曰上智處危以求安中智因危以爲功
下愚安危以自亡危亡之至在人所由不可不察今
京都敗亂四方雲擾劉公所向輒平之公所見也謝
尚書不量力内與蕭王違戾外失河北之心公所知
也公據孤危之城堅守自安以待滅亡義無所立節
無所成不若開門内軍轉禍爲福免下愚之危收中
智之功此計之至者也於是陳康乃收劉慶及躬妻
子開門内漢軍躬聞漢等至將輕騎歸不知漢巳得
其城與數百騎夜至鄴時漢在城外彭在城中開門
内躬脅將詣傳斬之初更始遣躬將馬武等六將軍
與世祖俱定河北及王郞平躬與世祖復俱共在邯
鄲中不居城内躬所領諸將多放縱爲百姓所苦躬
不能整又數與王違戾常欲襲之以爲兵強故止然
躬勤於吏事毎至所在理冤結決詞訟王常稱之曰
謝尚書真吏也躬由此不自疑躬妻子嘗誡之曰終
爲劉公所制焉馬武字子張南陽湖陽人少時避怨
綠林中起隨擊甄阜二公兵故王常親引之邯鄲旣
平王登臺從容謂武曰吾得漁陽上谷突騎欲令將
軍主之何如武讓不敢當然歸心於王武旣降置之
帳下毎饗諸將武斟酌於前自以新屬也甚卑恭不
敢與南陽時等王善之冬十二月赤眉西入關更始
定國上公王匡襄邑王成丹抗威王劉均據河東丞
相李松大司馬朱鮪據弘農拒之王度長安必危方
憂山東關西未有所屬乃以鄧禹爲前將軍中分軍
西入關以韓歆爲軍帥李文程憲李春爲祭酒馮愔
爲積弩將軍樊崇爲驍騎將軍宗歆爲大將軍鄧尋
爲建武將軍耿訢爲赤眉將軍左于爲軍師戎士二
萬王送鄧禹於野王王反而獵於道見二人者即禽
王曰禽何向二人舉手西指曰此中多虎臣毎即禽
虎亦即臣大王勿徃也王曰苟有備虎何患二人曰
何大王之謬也昔湯即桀於鳴條而大城於亳其備
非不深也武王即紂而殺之故即人者人亦即之雖
有重備豈能自守乎王不自得顧謂左右曰此隱者
也將之乃不辭而俱去
後漢灮武皇帝紀卷第二
後漢光武皇帝紀卷第三　袁宏
建武元年春正月鄧禹攻安邑王匡成丹劉均等合
兵十餘萬共擊禹禹與戰不利驍騎將軍樊崇臨陣
死會日暮兵疲韓歆及諸將見戰敗而敵盛皆諫禹
欲夜去禹不聽明旦癸丑匡等以六甲窮日不出禹
得益治兵勑軍中曰匡等雖出無妄動令至營下乃
擊匡等悉至禹皷而竝進大破之斬劉均河東太守
楊寳遂定河東禹承制拜軍祭酒李文爲太守悉更
置令鎮撫之王擊銅馬於元氏使耿弇呉漢將精兵
在前大破之追至慎水北漢兵乘勝薄之賊皆殊戰
漢軍大壞王親揮刃以禦賊未交鋒耿弇射之賊不
得前岸髙不得上王自投馬下値突騎王豐豐以馬
授王王撫豐肩曰幾爲賊所突馬武在後戰甚用力
故賊不得進軍士奔散者先保范陽或言王巳没矣
軍中恐懼不知所爲呉漢曰王兄子在南陽何憂有
頃王至衆乃復振夜賊引去王退入漁陽破之呉漢
别追至右北平斬首三千餘級更始遣廪丘王田立
大司馬朱鮪白虎公陳僑將三十萬衆助李軼守洛
陽馮異與李軼書曰愚聞明鏡所以照形往事所以
知今也昔微子去殷而入周項伯叛楚而歸漢周勃
迎代王而黜少帝靃光尊孝宣而廢昌邑彼皆畏天
知命重祖宗而憂萬民覩存亡之符効見廢興之必
然故能成功於一時垂業於萬世今長安壞亂赤眉
在郊王侯搆難大臣分離朝無紀綱而四方分崩異
姓竝起此劉氏之憂也故蕭王䟦渉霜雪躬當矢石
經營河北英俊雲集百姓歸徃豳岐見慕不足爲喻
今馬子張皆復親幸爵位如此謝躬違戾伏辜如彼
又明效也季文誠能覺悟亟斷大計論功古人轉禍
爲福在此時矣如猛將長驅嚴兵圍城雖有悔恨亦
無及巳矣初軼譛害伯昇欲降而不自安冀王開納
之乃報異書曰軼本與蕭王首謀造漢約結死生邂
逅中道别離今軼守洛陽將軍鎮孟津俱據機軸千
載一㑹思成斷金唯有深逹蕭王兾得進愚筞以得
佐國安人異奏軼書王報異曰季文多詐人不能得
其要領今移其書告守尉當警備者衆以軼擁大衆
據名都欲有降意怪上露之也軼書旣布朱鮪得其
書使人殺軼雒陽大衆乖離多出降者蕭王之北朱
鮪使蘇茂將三萬人渡河襲温鮪自將數萬人攻平
隂冦恂乃發屬縣兵令與恂㑹温軍吏皆諌曰洛陽
兵渡河前後不絕宜待衆兵畢至乃可擊之恂曰温
者郡之落蔽如失温郡不可得守也遂馳赴之明旦
陳兵未合而馮異適至恂乃令士卒乗城鼓噪曰公
兵至茂陣動因奔擊大破之茂兵自投河死者過半
斬其副將賈強遂乗勝渡河環洛陽城乃還自是洛
陽震恐城門晝閉初傳聞朱鮪破河内有頃恂檄至
上大喜曰吾知冦子翼可任也三月李松與赤眉戰
於蓩鄕松大敗李熊說公孫述曰山東饑饉人民相
食百姓塗炭城邑丘墟今蜀土豐沃稼穡嘗熟果實
所生不穀而飽女工之業覆衣天下陸有器械之用
水浮轉漕之便北據漢中杜褒斜之險東守巴郡拒
扞關之口地方數千里戰士百萬見利則出兵而畧
地無利則堅守而力農東浮漢水以闚秦地南順江
流以震荆揚所謂用天因地成功之資也今君王之
聲聞於天下號位不定志士狐疑冝即大位使遠人
有知述然其言有龍出府殿中夜有灮述以爲符瑞
夏四月公孫述自立爲天子廣􁀞人李業字巨遊嘗
爲郞王莽居攝謝病去不應辟召隱迹山谷述素聞
業名欲以爲博士因辭病不起述羞不致業乃遣大
鴻臚尹融奉詔持鴆曰業起則授大位不起則賜鴆
融喻業曰今天下三分孰非孰是何爲區區身投不
測之泉朝廷募名德於子厚矣宜上奉知巳下爲妻
子計之身名俱全不亦優乎今阻疑衆心凶禍立加
非計之得者也業乃歎曰危邦不入亂邦不居蓋爲
此也君子見危授命何可誘以高位哉融見持心彌
堅復曰宜呼室家計之業曰丈夫内斷於心久矣何
妻子之爲乎遂仰鴆而死
袁宏曰夫名者心志之標牓也故行著一家一家稱
焉德播一鄕一鄕舉焉故博愛之謂仁辨惑之謂智
犯難之謂勇因實立名未有殊其本者也太上遵理
以修實理著而名流其次存名以爲巳故立名而物
懟最下託名以勝物故名盛而害深故君子之人洗
心行道唯恐德之不修義之不高崇善非以求名而
名彰於外去惡非以邀譽而譽宣於外夫然故名盛
而人莫之害譽高而世莫之爭末世陵遲大路巇險
雖持誡行巳不求聞逹而讒勝道消民怨其上懼令
名之格物或伐賢以示威假仁義以濟欲或禮賢以
自重於是有顛沛而不得其死屈辱而不獲其所此
又賢人君子所宜深識遠鑒退藏於密者也易曰无
咎無譽衰世之道也若夫潔巳而不汙其操守善而
不遷其業存亡若一滅身不悔者此亦貞操之士也
嗚呼大道之行萬物與聖賢竝通及其衰也君子不
得其死哀哉更始諸將懼赤眉至申屠建等御史大
夫隗囂共勸更始讓帝位更始不應建等謀刼更始
未行其計侍中劉熊卿知其謀告之更始召申屠建
斬之張卭廖湛胡殷於是自爲王勒兵燒宮門隗囂
將賔客奔天水更始與三王戰宮中不勝將妻子車
騎百餘人東至新豐從大司馬趙萌萌以爲王匡陳
收成丹皆與三王有謀可收斬之更始乃召陳收成
丹即斬之王匡不應召因幷將收丹兵歸長安從三
王於太子宮趙萌李松亦將其衆從更始於太倉中
五月蕭王自漁陽過范陽命收葬士卒死者至中山
羣臣上尊號曰大王初征昆陽則王莽敗亡後伏邯
鄲則北州平定此豈人力哉三分天下而有其二跨
州據土帶甲百萬武功論之無所與爭文德論之無
所與讓宜正號位爲社稷計王不聽諸將固請王曰
冦賊未平四面受敵何遽欲正位號乎諸將出耿純
進曰天下士大夫捐親戚棄土壤從大王於矢石之
間者其計固望攀龍鱗附鳳翼以成其志耳今功業
巳定天時人事巳可知矣而大王留時逆衆不正位
號純恐士大夫望絕計窮則有去歸之思無從大王
也王感其言使馮異問以羣臣之議異至曰三王背
叛更始敗亡天下無主宗廟之憂在於大王宜從衆
議上以安社稷下以濟百姓王曰我昨夢乗赤龍上
天覺悟心中悸動此何祥也異再拜賀曰此天帝命
發於精神心中悸動大王重慎之至也㑹諸生強華
自長安奉赤伏符詣鄗羣臣復請曰受命之符人應
爲大今萬里合信周之白魚焉足比乎符瑞昭晢宜
答天神以灮上帝六月巳未即皇帝位于鄗改年爲
建武元年大赦天下改鄗爲髙邑
袁宏曰夫天生蒸民而樹之君所以司牧羣黎而爲
謀主故權其所重而明之則帝王之畧也因其所弘
而申之則風化之本也夫以天下之大羣生之衆舉
一賢而加于民上豈以資其私寵養其厚大將開物
成務正其性命經綸㑹通濟其所欲故立君之道有
仁有義夫崇長推仁自然之理也好治惡亂萬物之
心也推仁則道足者宜君惡亂則兼濟者必王故上
古之世民心純朴唯賢是授揖讓而治此蓋本乎天
理君以德建者也夫愛敬忠信出乎情性者也故因
其愛敬則親踈尊卑之義彰焉因其忠信而存本懷
舊之節著焉有尊有親則名器崇矣有本有舊則風
敎固矣是以中古之世繼體相承服膺名敎而仁心
不二此又因於物性君以義立者也然則立君之道
唯德與義一民之心莫大於斯先王所以維持天下
同民之極陳之千載不易之道昔周秦之末四海鼎
沸義心絕於姬氏干戈加於嬴族天下無君六合無
主將求一時之傑以成撥亂之功必推百姓所與以
執萬乗之柄雖名如義帝強若西楚焉得擬議斯事
乎由是觀之則髙祖之有天下以德而建矣逮於成
哀之間國嗣三絕王莽乗權竊有神器然繼體之政
未爲失民劉氏德澤實繫物心故立其寢廟百姓覩
而懷舊正其衣冠父老見而垂泣其感德存念如此
之深也如彼王郞盧芳臧獲之儔耳一假名號百姓
爲之雲集而况劉氏之胄乎于斯時也君以義立然
則更始之起乗義而動號令禀乎一人爵命班乎天
下及定咸陽而臨四海清舊宫而饗宗廟成爲君矣
世祖經畧受節而出奉辭征伐臣道足矣然則三王
作亂勤王之師不至長安猶存建武之號巳立雖南
面而有天下以爲道未盡也初赤眉二道入關至弘
農復大合分其衆萬人爲一營軍中嘗有齊巫祠城
陽景王巫言景王大怒當爲縣官則可何故爲盗賊
有災巫言輒病方望弟陽怨更始殺其兄乃說樊崇
等曰更始荒亂政令不行將軍擁百萬之衆西向帝
城而無稱號且爲羣賊不可以久不如挾宗室以行
誅伐不敢不服崇等然之又迫於巫言乃求景王後
得七十餘人唯盆子最親是月赤眉立盆子爲天子
盆子年十五被髪徒跣見衆人拜恐怖欲啼崇等自
相署置崇本先起有勇力方畧自徐宣等皆宗之然
不能書徐宣故獄吏通易經於是推宣爲丞相崇爲
御史大夫盆子者故式侯萌子王莽時廢爲家人更
始過式畧盆子與二兄恭茂俱在軍中更始之詣洛
陽恭隨見南宫恭前頓首曰故式侯世子大漢復興
聖主在堂不勝歡喜願上壽有詔引上殿稱壽曰九
族旣睦平章百姓更始悅之即封爲式侯恭通尚書
以明經數幸言事擢爲侍中從更始入關茂與盆子
留赤眉中嘗爲劉俠卿牧牛盆子旣立猶朝夕拜俠
卿俠卿爲之跪後祠景王於郭北使盆子乗鮮車大
馬草中牧兒皆隨車觀曰盆子在是中至祠所盆子
拜崇等皆爲之拜祠罷復歸俠卿所時欲出從牧兒
戲俠卿怒止崇等亦不復候視也秋七月辛未前將
軍鄧禹爲大司徒封鄼侯野王令王梁爲大司空封
武強侯初赤伏符曰王良主衞作玄武上以野王衞
徒也玄武水神也大司空水土之官也乃以梁爲大
司空又以䜟言以平狄將軍孫臧行大司馬事衆大
不悅僉曰呉漢景丹應爲大司馬上曰景將軍舊將
是其人也然呉將軍有建策之謀又誅苗曽收謝躬
其功大於是以呉漢爲大司馬封武陽侯景丹爲驃
騎大將軍
袁宏曰夫天地之性非一物也致物之方非一道也
是以聖人仰觀俯察而備其法象所以開物成務以
通天下之志故有神道焉有人道焉微顯闡幽遠而
必著聦明正直遂知來物神之所爲也智以周變仁
以博施理財正辭禁民爲非人之所爲也故將有疑
事或言乎遠必神而明之以一物心此應變適㑹用
之神道者也辯物設位官方授能三五以盡其性黜
陟以昭其功此經綸治體用之人道者也故求之神
物則蓍筞存焉取之人事則考試陳焉是善爲治者
必體物宜參而用之所以作而無過各得其方矣若
夫䜟記不經之言奇怪妄異之事非聖人之道世祖
中興王道草昧格天之功實賴台輔不徇選賢而信
䜟記之言拔王梁於司空委孫臧於上將失其方矣
苟失其方則任非其人所以衆心不悅民有疑聽豈
不宜乎梁實負罪不暇臧亦無所聞焉易曰鼎折足
覆公餗此之謂也上璽書勞鄧禹曰將軍與朕謀謨
帷幄决勝千里孔子曰自吾有囘門人益親平定山
西功効尤著爾作司空敬敷五敎禹遂渡汾陰入夏
陽更始中郞將公乗歙將十萬衆拒禹於衙禹擊破
之時赤眉入關三輔擾亂民無所歸聞禹至衙軍兵
整齊百姓喜悅相隨迎禹降者日以千數號百萬衆
禹時年二十四所止住儀節白首耆老及諸將在軍
下莫不飽滿名震關西八月壬子初祠社稷于懷是
時上新即位軍食不足冦恂轉運不絶百官頼焉以
爲奉上上數璽書勞恂茂陵人董崇說恂曰上新即
位四方未定而以此時據大郡内得人民外破蘇茂
威震遠近此讒人所因怨禍之時也昔蕭何守關中
悟鮑生之言而髙祖恱今君所將皆宗族兄弟也無
乃以前人爲鏡戒哉宜從功遂身退之計恂然其言
稱病不親事自請從上征上曰河内未可離也固請
不聽恂乃遣兄子冦張姊子谷崇願爲前鋒上悅以
爲偏將軍廩丘王田立降趙萌李松攻三王三王敗
走更始徙居長信宫三王降赤眉别兵出戰李松拒
之赤眉生得松時松弟汎爲城門校尉赤眉使人誘
汎曰開城活汝兄汎遂開城門九月赤眉入長安更
始出渭濵式侯恭以盆子之立自繫有司赤眉入吏
民奔式侯從獄中出三械見定陶王劉祉解其械言
帝在渭濵遂相隨見更始於舟中弘農太守公乗歙
謂京兆尹解惲曰送帝入弘農我自保之惲曰長安
巳敗吏民不可信右輔都尉嚴本恐失更始爲赤眉
所誅即曰高陵有精兵可徃時虎牙將軍劉順定陶
王劉祉尚書任延君侍中劉恭歩將更始至髙陵嚴
本將軍兵城守外如宿衞内實圍之上聞更始失城
守未知所在詔封更始爲淮陽王敢有害及妻子者
罪大逆其送詣吏者封列侯赤眉更始降者以爲長
沙王過二十日者不受更始知嚴本所守恐其日盡
卽遣劉恭請降赤眉遣大司徒謝禄受之更始於庭
下議殺之式侯與謝禄共請不聽逐更始去式侯舉
刃欲自刎崇等共止之乃捨更始封爲畏威侯式侯
復守崇本求約竟封更始爲長沙王常依謝禄式侯
擁謢之頗得與故人賔客相見故人有欲盗更始去
者事發皆繫獄於是禄閉更始自是式侯不得見也
赤眉諸將日㑹爭功各言所欲封拔劒斫柱稍得王
莽時中黃門數十人皆曉故事頗得差整數日輒復
亂初三輔畏赤眉兵強又見更始降諸縣營長皆遣
使奉獻絡繹道路赤眉兵輒遮殺取其物吏民由是
皆城守上書封拜者不關盆子盆子日夜號泣詣黃
門中共臥起登諸臺榭諸黃門皆哀憐之式侯知赤
眉必敗自恐兄弟俱死即勸盆子歸璽綬教習爲辭
讓語後崇等大會式侯先於衆中跪言諸君共立恭
弟爲君德誠深厚立且一年散亂益甚誠不足以相
成恐死而無益願得兄弟退爲庻人宜更求賢聖今
有君而更求恐賢人不出不如空其位而博選賢聖
唯諸君省察崇等謝曰皆某等罪也盆子因下牀解
璽綬叩頭曰今設爲縣官而爲盗賊如故流聞四方
莫不怨恨不復信向此皆非其人之所致也願乞骸
骨以避賢兄弟備行伍必欲殺盆子以塞事者無所
離死誠冀諸君相哀之耳因涕泣㱆欷崇等及郞吏
數百人無不感慟崇等下座頓首曰無狀負陛下請
自今巳後相檢勑不敢放縱因共扶盆子帶以璽綬
盆子號泣不得自在崇等旣罷各閉門不出鹵掠三
輔聞之翕然百姓爭入長安中市里且滿後二十餘
日赤眉貪其財物因大放兵虜掠因縱火燒宮室三
王謂謝禄曰三輔營家多欲得更始者一朝失之必
合兵攻赤眉不如殺之也於是謝禄使兵殺更始式
侯夜徃葬之諸將勸鄧禹取長安禹曰璽書毎至輒
曰無與窮赤眉爭鋒今吾衆雖多能戰者少前無可
仰之積後無轉運之饒赤眉新拔長安財富日盛鋒
銳不可當也盗賊羣居無終日計財貨雖多變故萬
端非能堅守長安也上郡北地饒穀多畜吾且休兵
北道就粮養士觀其弊乃可圖也於是引軍北行所
至郡縣皆降頃之積弩將軍馮愔與車騎將軍宗歆
在愔邑爭權愔殺歆與禹相攻上聞之遣尚書宋廣
持節喻降馮愔及更始諸將王匡朝殷成丹等廣至
安邑盡誅之隗囂之奔天水復聚其衆自稱西州大
將軍長安旣壞士人多奔隴西囂虗巳接之以谷恭
范逡爲師友趙秉鄭興爲祭酒申屠剛杜林爲治書
王遵周宗楊廣王元爲將帥於是竇融始據河西融
字周公右扶風平陵人也融家貧少時爲驃騎將軍
王舜令史汎愛好交㳺女弟爲大司空王邑小婦出
入貴戚結交豪傑以任俠爲名然事母兄養弱弟内
行修整漢兵起融從王邑敗昆陽漢兵得新豐邑薦
融可任用莽拜融爲波水將軍賜金千斤引兵新豐
㑹三輔内潰融降大司馬趙萌萌以融爲校尉絶重
之薦融於更始拜爲鉅鹿太守融見更始立東方擾
攘融祖父爲張掖太守從祖父爲護羌校尉從弟又
嘗爲武威太守累世在河西知其土俗融心樂之獨
謂兄弟曰天下安危未可知河西人民殷實帶河爲
固張掖屬國精兵萬騎欲求爲之且以避世一旦有
緩急杜絶河津足以自守此真遺種處也兄弟皆勸
之融乃辭讓鉅鹿求張掖屬國都尉萌爲言竟得之
融大喜遂將家屬而西撫養吏民結雄傑懷集羌胡
河西翕然而治是時酒泉太守梁綂金城太守庫鈞
張掖都尉史苞酒泉都尉笁曾燉煌都尉辛彤皆州
郡英俊與融有舊更始欲敗融與綂等議皆以爲天
下擾亂未知所綂河西斗絶在羌胡中不同心幷力
則不能自守權均力齊又不相率當推一人爲將軍
共全五郡觀世變動皆曰善以梁綂爲太守先共推
之綂固辭曰昔陳嬰不受王者以有老母今綂内親
老又德能鮮薄不足以當督帥也綂字仲寧安定烏
氏人少治春秋好法律更始時爲中郞將安集凉州
因爲酒泉太守竇融典兵馬又家世爲河西二千石
吏民所向即共推融行河西五郡大將軍事是時武
威太守馬期張掖太守任仲二人孤立無黨融等議
定移書告喻之即時解印綬避位於是梁綂爲武威
太守史苞爲張掖太守笁曾爲酒泉太守辛彤爲燉
煌太守融居屬國領都尉如故置從事監察而太守
各治其郡尊賢養士務欲得吏民心修騎射明烽燧
羌胡犯塞融躬自擊之諸郡相應莫不富殖初更始
遣將軍鮑永撫河東北及幷州永好文德雖爲將帥
常儒服從事素重杜陵人馮衍以爲謀主同心戮力
以奉更始上使諌議大夫儲伯持節徵永時或傳更
始猶存永奪伯節執而梏之遣使至長安知更始審
被害乃哭泣盡哀罷兵與衍幅巾詣上上問永衆所
在永離席曰臣事更始不能令全豈可以衆獲貴故
悉罷之上不悅時魯郡多盗賊以永爲魯郡太守降
者數千人唯彭豐虞休各將千人稱將軍不肯降永
數以恩禮暁喻之猶不移孔子闕里荆棘自除從講
堂至里門外永異之召府丞魯令告曰方今世道艱
難而闕里無故荆棘自除意者豈非夫子欲令太守
行饗禮而誅姦惡邪乃求民好學者修學校之禮召
豐等觀禮豐等持牛酒因謀欲害永永覺之手刃殺
豐等擒破黨與封關内侯於是馮衍未得官永謂之
曰昔髙祖賞季布之罪誅丁公之功今遭明主亦何
憂哉衍曰人有挑其鄰之妻者挑其長者長者罵之
挑其少者少者報之俄而其夫死而娶其長者或謂
之曰非罵汝邪曰在人之所即欲罵我在我之所即
欲其罵人夫天地難知人道易守守道之臣何患死
乎頃之衍爲曲陽令誅劇賊郭勝等降五千餘人論
功當封以讒不行甲申以故密令卓茂爲太傅封褒
德侯茂字子康南陽人温而寬雅恭而有禮其行巳
處物在於可否之間不求備於人鄕黨老少雖行不
逮茂皆受而容之常有認茂馬者茂問亡馬幾時曰
有日月矣茂解馬與之曰若非公馬幸即歸我後馬
主得馬詣門謝之茂以德行舉爲侍郞給事黃門遷
爲密令其治視民如子舉善而敎口無惡言民常有
言亭長受米肉者茂問之曰亭長從汝求之乎汝有
事囑之受取乎將平居以恩意遺之乎民曰徃遺之
而受茂曰遺之而受何故言邪民曰聞君賢明使民
不畏吏吏不敢取民不敢與茂曰汝爲敝民矣凢人
所以貴於禽獸者以其仁愛相敬也鄰伍長老嵗時
致禮人道如此乃能勸愛即不如是側目相視怨憎
忿怒所由生也吏固不當乗威力強請求耳誠能禁
備盗賊制禦強暴使不相侵民有事爭訟爲正曲直
此大功也嵗時修禮敬徃相見之不亦善乎民曰苟
如是律何故禁之茂曰律設大法禮順人情今我以
禮教汝汝必無所怨以律治汝汝無所措手足一門
之内小者可論大者可殺也且歸念之民曰誠如君
言也茂教民制法皆此類也初茂到官吏民皆笑之
鄰縣及府官以爲下治河南太守爲置守令茂治自
若數年敎化大行路不拾遺天下嘗蝗河南二十縣
皆傷蝗獨不入密境是時王莽爲安漢公置大司農
六部丞勸課農桑茂遷京部丞吏民老小皆啼泣道
路王莽居攝茂以病免常爲郡門下掾不肯爲職吏
更始立以茂爲侍中從至長安知更始政亂以老乞
骸至是年七十餘矣
袁宏曰夫帝王之道莫大於舉賢舉賢之義各有其
方夫班爵以功歷試而進經常之道也若大德奇才
可以灮昭王道弘濟生民雖在泥塗超之可也傅巖
磻溪之濵頃居宰相之任自古之道也卓公之德旣
巳洽於民聽灮武此舉所以宜爲君也呉漢率耿弇
等十將軍圍朱鮪於洛陽數月不下世祖以岑彭常
隷於鮪也使彭說之鮪在城上彭在城下相勞如平
生彭因說鮪曰赤眉巳得長安更始爲三王所反今

公爲誰守乎陛下受命平定燕趙盡有幽冀之地百
姓歸心賢俊雲集誅討羣賊所向破滅今北方清靜
振大兵來攻洛陽正使公有連城之守猶不足當今
保一城欲何望乎鮪曰大司徒被害時鮪與其謀誠
自知罪深故不敢降世祖曰夫建大事者不思小怨
今降官爵可保况誅罰乎河氷在此吾不食言彭以
告鮪辛卯鮪降以爲平狄將軍扶溝侯冬十月癸丑
上都洛陽宫十一月蘇茂降旣而奔劉永永以爲淮
陽王十二月赤眉去長安西畧郡縣
後漢灮武皇帝紀卷第三
後漢光武皇帝紀卷第四　袁宏
二年春正月甲子朔日有蝕之本志曰日者陽精人
君之象也君道虧故日爲之蝕諸侯順從則爲王者
諸侯專權則疑在日於是在危十度齊之分野張歩
未賔之應也封諸有功者二十人更封鄧禹爲梁侯
吳漢爲廣平侯各食四縣諸將各言所欲封唯景丹
辭櫟陽丁綝請鄕亭上謂丹曰關東數縣不當櫟陽
萬戸富貴不歸故鄕如衣錦夜行丹謝而受之或謂
丁綝曰人皆求縣子何取鄕邪綝曰昔孫叔敖受封
必求墝埆之地今綝能薄功淺豈可遇厚哉壬辰立
宗廟社稷于洛陽漁陽太守彭寵涿郡太守張豐反
銅馬餘人上率諸將追之師及於薊彭寵郊迎謁見
意頗不滿上知寵不說以問幽州牧朱浮浮曰前吳
漢北發兵時上遺寵以所服劒又手書慰納用爲北
面主人寵望上至當迎問握手特異於衆也今誠失
望上曰何等子而望獨異乎浮因曰王莽爲宰衡時
甄豐旦夕論議於前常言夜半客甄長伯及莽即位
後豐見踈不說父子誅死上大笑曰不及於此是時
朱浮爲牧年少昭厲治迹辟州郡名士招王莽時故
吏二千石皆置幕府欲收禮賢之名多發漁陽倉榖
給其貧民寵以爲天下未平軍旅並發不冝多置官
屬費耗倉榖頗不從其令浮性隘急發於睚眦因峻
文法以司察寵寵亦自伐其功以爲羣臣莫能及吳
漢王梁爲三公寵所遣也寵曰如此我當爲王今但
若是陛下忘我邪是時北州殘破漁陽獨完有鹽鐡
之積寵多買金寳浮數奏之上輒漏泄令寵聞以脅
恐之是春遣使徴寵寵上書願與朱浮俱徴又與吳
漢王梁盖延書自陳無罪爲朱浮所侵上不許而漢
等亦不敢報書寵旣自疑其妻勸寵曰天下未定四
方各自爲雄漁陽大郡兵馬最精何故爲人所奏而
棄此去寵與所親人議皆勸寵反上遣寵從弟子后
蘭卿喻寵寵因留之遂發兵反攻朱浮分兵擊旁郡
上谷太守耿况遣子舒將突騎救浮寵兵乃退上遣
游擊將軍鄧隆軍於潞浮軍雍奴相去百餘里遣吏
奏狀曰旦暮破寵矣上大恐曰處營非也軍必敗比
汝歸可知也寵遣萬餘人長潞西與險相距而使精
騎二千從潞南濟河襲隆營大敗之浮逺不能救引
兵而却吏還說上語皆以爲神也眞定王劉楊謀反
使耿純持節收楊純旣受命若使州郡者至眞定止
傳舎楊稱疾不肯來與純書欲令純徃純報曰奉使
見王侯牧不得先徃冝自強來時楊弟林邑侯讓從
兄紺皆擁兵萬餘人楊自見兵強而純意安靜即從
官屬詣傳舎兄弟將輕兵在門外楊入見純接以禮
敬因延請其兄弟皆至純閉門悉誅之勒兵而出眞
定振怖無敢動者純還京師自請曰臣本吏家子孫
幸遭大漢復興聖帝受命位至列將爵爲通侯天下
略定臣無所用志願試治一郡盡力以自効上笑曰
卿復欲治人自著邪乃拜純爲東郡太守詔純將兵
擊泰山濟南平原數郡皆平之居東郡數年抑強扶
弱令行禁止後坐殺長吏免以列侯奉朝請甞從上
東征過東郡百姓老小數千人隨車駕啼泣曰願得
耿君上謂公卿曰純年少𬒳甲胄爲軍治郡何能見
思若是百官咸嗟歎之更始諸將多據南陽聞更始
死世祖起河北皆勒兵爲亂上㑹諸將以檄叩地曰
郾最強宛次之誰當擊郾者賈復率然對曰臣請擊
郾上笑曰執金吾擊郾吾復何憂大司馬當擊宛於
是賈復擊郾吳漢擊南陽皆平之漢縱兵掠新野破
虜將軍鄧奉新野人也怒漢暴巳邑勒兵反襲漢敗
之三月乙酉大赦天下詔曰惟酷吏殘賊用刑深刻
獄多冤人朕甚愍之孔子不云乎刑罰不中則民無
所措手足其與諸中二千石諸大夫議省刑罰更始
之敗劉永以兵略地北至河南及陳汝以周建爲將
軍蘇茂爲大司馬遣使拜張歩爲齊王董宮爲西海
王夏四月蓋延王霸等擊劉永永守城不出晝收其
麥夜襲其城永大驚引兵走延逆擊大破之永棄其
軍輕騎將母妻奔虞虞人反殺其母妻永與麾下數
十人奔譙蘇茂周建將三萬人攻延於浦西延逆擊
大破之茂保廣樂永保胡陵世祖使太中大夫戴兢
使兖州東昏人執以詣永兢罵永曰若非國家敵也
猶今死耳永怒殺兢甲午封叔父良爲廣陽王兄子
章爲太原王章弟興爲魯王故定陶王劉祉爲城陽
王外祖母黃爲湖陽君良甞爲蕭令坐法免世祖齊
武王少孤良撫循甚篤及漢兵起世祖以告良良大
怒不聽既而不得巳良從更始入關甚見尊寵更始
敗良乃歸世祖章興皆伯昇之子旣封爲王世祖以
其少貴欲以吏事就其名乃使章守平隂令興守緱
氏令頃之章遷梁郡太守興遷弘農太守興求賢好
善郡中翕然朝廷毎有異議之乗驛問興祉字巨伯
世祖族兄也爲人謙遜爲宗族所敬更始敗祉間行
詣世祖是時宗室唯祉先至上大恱賞賜車服甚厚
五月宛王劉賜將更始三子詣闕皆自爲列侯封故
元氏王劉歙爲泗水王歙子終為淄川王故宛王劉
賜爲順侯劉順爲成侯周後姬當爲周承休公李通
爲固始侯歙字經世世祖族父也歙從兄稷有功於
齊武王歙子終又與上少相善漢兵之尅新野終之
力也上曰使歙父子並王者所以顯報之也賜字子
琴順字平仲皆世祖族兄也更始敗賜親至武關迎
更始妻子將詣洛陽上以賜得爲臣之道毎嘉歎之
順與上同里少相親厚更始死順東歸世祖順素謹
厚以其事更始不失節尤重之初更始使宛王劉賜
鄧王王常西平王李通俱之國鎭撫南方通娶世祖
妹即寧平公主也世祖即位徵通爲光禄勲上毎征
四方嘗留通守京師撫百姓治宮室六月戊戍立皇
后郭氏皇子彊爲皇太子大赦天下增卿謁者秩各
一等郭氏眞定人也父昌孝謹眞定恭王以女妻昌
昌早終其妻號爲郭主好禮節儉雖以王女之富手
常執作有女曰聖通男曰況世祖自信都還納聖通
有寵生皇子彊以況爲城門校尉緜蔓侯雖皇后弟
賔客輻湊而小心謹愼謙恭愈篤追贈昌爲安陽思
侯上數幸況第賞賜甚厚京師號況爲金穴鄧禹遣
兵上林中率諸將謁髙廟收十二帝神主送洛陽掃
除園陵爲置吏卒復就穀雲陽漢中王劉嘉來歙詣
禹降嘉字孝孫世祖族兄少孤爲世祖父南頓君所
養遇之如子與齊武王俱學長安而與世祖尤相親
嘉之王漢中都南鄭衆數十萬南陽人延岑起兵武
當衆數萬人轉攻漢中圍南鄭嘉戰敗餘衆走谷口
赤眉使廖湛將十餘萬兵擊嘉嘉大敗之斬廖湛遂
至雲陽上素與嘉善常開引之來歙又勸嘉歸世祖
乃詣禹降以嘉爲千乗太守封順陽侯嘉子廧爲黃
李侯來歙字君叔南陽新野人父沖哀帝時爲諫議
大夫娶世祖姑生歙歙有才略多通慷慨有大志兄
弟五人而世祖獨親愛之漢兵起王莽使人捕諸劉
親屬得歙擊之賔客共簒出歙更始立以歙爲吏數
正諫不用謝病去歙女弟爲劉嘉妻遣人迎歙因南
就之時或勸嘉未可降冝觀天下形勢歙爲陳成敗
深曉喻之嘉乃從焉上見歙大悅拜歙爲太中大夫
秋濉陽反劉永復入濉陽吳漢盖延帥諸將圍之九
月赤眉復入長安鄧禹連戰輒爲赤眉所敗三輔飢
民人相食諸有部曲者皆堅壁清野赤眉虜掠少所
得上復詔鄧禹令勒兵堅守愼無與窮冦交鋒老賊
疲弊必當束手事吾也以飽待飢以逸擊勞折捶而
笞之耳自馮惜殺宗歆後禹威益損又乏粮食歸附
者離散上乃遣使徴禹馮異西征上勑異曰三輔遭
王莽更始之亂又遇赤眉延岑之弊兵家縱橫百姓
塗炭將軍今奉辭討諸不軌兵家降者遣其渠帥皆
詣京師散其小民令就農桑壞其營壁無使復聚征
伐非在逺戰掠地多得城邑要在平定安集之耳吾
諸將非不健鬪然多好虜掠爲小民害卿本能檢吏
民勉自修整無爲郡縣所苦於是異㩀華隂以待赤
眉冬太中大夫伏隆使靑徐張歩降因除令長多所
懷服上嘉歎隆功比之酈生歩求爲齊王隆曰髙祖
與天下約非劉氏不得王歩乃殺隆受劉永封焉隆
字文伯大司徒湛之子以節操聞上聞其死爲之流
涕十二月戊子詔曰維列侯爲王莽所廢先祖魂神
無所依歸朕甚閔之列侯身廢者國如故身死若子
孫見在令繼其先焉河内太守冦恂坐繫治上書者
免會頴川不靜復以恂爲頴川太守郡中悉平封恂
爲雍奴侯是時賈復兵在汝南其部將殺人恂戮之
復怒曰吾與冦恂並立而爲其所䧟大丈夫豈有侵
辱而不决之者乎今與相見欲手劒擊之恂謀好避
之終崇曰請以劒從有變足以相當恂曰不然昔藺
相如不畏秦王而屈於廉頗者爲國也區區之趙尚
有此義士吾安可以忘之乎乃勑縣盛供具執金吾
軍入界者一人皆二人待之恂旣迎復道稱病而還
復欲追擊恂而吏士皆醉復遂去上徴恂恂至引入
時復在前欲起上曰天下未定兩虎安得私鬪詔令
並坐極歡遂共車出結友而去更拜恂爲汝南太守
郡中無事乃修鄕校能爲左氏春秋者親與學焉是
歳鄧王王常將妻子詣洛陽世祖曰毎念徃時艱難
何日忘之莫徃莫來豈違平生之言哉常頓首曰臣
蒙天命遭值陛下始遇宜秋後會昆陽幸頼威靈輙
成斷金雖踈賤遼遠不敢自疑伏願陛下聖王知臣
本心上㑹百官指常曰此人率勵諸將輔翼漢家心
如金石眞漢忠臣也拜常爲漢忠將軍封山桑侯大
司空王梁免初梁與諸將擊檀郷詔令兵事一屬大
司馬吳漢而梁獨發野王兵上以梁不奉詔詔梁留
在所縣梁以便冝進兵上大怒遣尚書宋廣持節收
斬梁廣檻車執梁詣京師旣至赦之以爲中郎將赤
眉去長安東掠郡縣也
三年春正月立親廟于洛陽即日拜馮異征西大將
軍鄧禹旣𬒳徴與車騎將軍鄧弘還至華隂欲進兵
擊赤眉馮異曰赤眉衆多可以恩信傾難用兵力破
也上令諸將屯澠池要其東異相連綴擊其西上自
待其㑹可一舉取之萬全之計也禹弘自以西征又
被徴當還欲一戰決之遂戰移日禹軍大敗馮異將
兵救之不勝棄軍走與麾下數人歸營復收散卒堅
壁㑹赤眉飢困乃謀擊之大破之降者八萬餘人十
餘萬東走冝陽璽書勞異曰垂翅回谿奮翼澠池失
之東隅收之桑榆是時延岑據藍田兵力最強上嘗
璽書慰之其餘豪傑徃徃屯聚多者萬人少者數千
人轉相攻擊百姓飢餓黃金一斤五斗榖數異轉鬪
而屯上林中道路不通委輸未至軍士皆以果實爲
粮延岑率豪傑攻異異擊大破之岑連戰不利支黨
皆叛遂自武關走南陽豪傑以異破赤眉走延岑皆
遣使請降異威震關中乃修園陵建官府理枉直禁
盜賊數年之間上林成都是月陜人蘇況反殺弘農
太守上夜召景丹以檄示之曰弘農太守無任爲賊
所害今聞赤眉從西方來恐蘇況舉郡以迎之弘農
迫近京師今將軍雖疾病但卧而鎭之耳即拜丹爲
弘農太守將其所領西至郡十餘日丹薨閏月巳亥
上幸冝陽令司馬在前中書次之驍騎元戎分陣左
右赤眉震怖遣劉恭請降盆子與徐宣等二十餘人
肉祖奉所得更始璽綬積兵甲冝陽西與熊耳山等
世祖陳兵臨洛水中盆子徐宣以次列於前世祖曰
卿等得無悔降邪宣曰臣等出長安東門君臣議計
歸命聖德百姓可與樂成難與圖始故不告衆耳今
日得降猶去虎口而歸慈母誠歡誠喜無所恨也世
祖曰卿所謂䥫中錚錚庸中佼佼者也乃皆赦之與
妻子居洛陽各賜宅一區田二頃其後樊崇謀反誅
楊歆在長安時遇廣陽王良有恩賜爵關内侯與徐
宣俱歸鄕里以壽終式侯恭爲更始報殺謝禄自繫
獄上赦之世祖憐盆子賞賜甚厚以爲趙王郎中病
失明賜滎陽官地以爲列肆使食其稅鄧禹至冝陽
上大司徒梁侯印綬有詔還梁侯印綬以爲右將軍
彭寵圍薊耿況遣兵救之使人招況況輙斬其使二
月己未告祠髙廟受傳國璽賜天下長子爲父後者
爵人二級中軍將軍杜茂爲驃騎大將軍茂字諸公
南陽冠軍人隨世祖征伐數有戰功三月尚書伏湛
爲司徒湛字恵公琅邪東武人王莽時爲繡衣執法
遷後隊正更始立爲平原太守遭倉卒世莫不驚擾
而湛獨晏然教授如故謂妻子曰一榖不昇國君徹
膳今人皆飢柰何獨飽乃以俸禄分賑鄕里來客者
百餘家時郡中不安湛移書屬縣不得相侵凌天生
蒸民爲立君非乆亂也且養老育㓜以待眞主門下
督素有氣力欲起兵湛曰孔子誅少正卯爲其惑衆
也即誅督以示百姓於是吏民信嚮逺近獨完湛之
力也吳漢圍廣樂周建將十餘萬人救之漢逆戰不
利墮馬傷膝建等遂得入城諸將謂漢曰大敵在前
而公卧衆懼矣乃裹瘡而起椎牛饗士曰賊兵雖多

乃刼掠群盜耳勝不相讓敗不相救非有伏節死義
同心者也封侯之秋諸將勉之吏士聞之莫不激怒
明日賊兵大出圍營數重漢乃被甲仗㦸曰聞雷鼔
聲皆大呼俱進後至者斬遂鼓而進之賊兵大破廣
樂降蘇茂周建走胡陵復圍睢陽是時秦豐據黎丘
延岑據武鄕董訢據堵鄉鄧奉據新野荆楚尤亂上
方圖之以岑彭爲征南大將軍與耿弇賈復朱祐王
常等并力征討先圍董訢鄧奉將萬人救訢訢奉兵
甚精諸將連戰不利奉乗勝生執朱祐上聞之大怒
夏四月上自南征至葉訢奉將兵遮道不得前上謂
岑彭曰此將軍之任也彭乃奮擊破之董訢鄧奉走
育陽因朱祐請上以奉舊功臣意欲赦之耿弇曰奉
背恩反逆暴師連年陛下旣至親在行陣兵敗乃降
不誅奉無以懲惡於是誅奉上以朱祐見獲厚加賞
賜使復其位耿弇破延岑岑亡入蜀五月乙卯晦日
有蝕之大赦天下劉永將慶吾斬永降封吾爲列侯
蘇茂周建立永子紆爲梁王保垂惠冬十二月上幸
舂陵祠園廟大置酒與舂陵父老故人爲樂遣岑彭
傳俊臧宫擊秦豐秦豐拒漢軍於鄧彭等數月不得
進上數以讓彭乃令軍中曰明旦軍㑹和成隂逸因
豐聞之悉引軍西邀彭彭乃直襲黎丘黎丘震駭豐
遽歸救之彭逆擊大破之遂圍黎丘乃封彭爲舞隂
侯初汝南人田戎起兵南郡衆數萬人屯夷陵謀將
降漢戎妻兄辛臣反覆人也乃圖彭寵張歩董憲劉
永李憲公孫述隗囂劉芳所得郡國云洛陽所得地
如掌耳且案兵觀形勢何遽降哉戎曰吾衆不如秦
豐豐猶爲征南所圍而況吾乎降決矣乃順江入沔
將降岑彭使辛臣與長史留守臣盜戎珍寳及善馬
從陸道晨夜詣彭曰謹說戎降戎在後方到因從彭
營與戎書曰岑將軍巳奏我封五千戸侯虚心相待
願急來無拘前圖戎令臣留守而先至封侯旣以疑
之矣又長史檄至知臣盜寳物善馬猶是益猜復反
彭擊戎破之還屯夷陵隗囂遣使詣闕上甚恱素聞
其聲虚心相待毎報答之常手書稱字是歳彭寵自
立爲燕王李憲自稱天子
四年春正月甲申大赦天下耿況耿舒取軍都彭寵
之邑也於是更封況爲隃靡侯舒爲牟平侯祭遵耿
弇擊張豐豐功曹執豐降初豐好方士方士言豐當
作天子囊盛石擊豐肘云石中當出玉璽豐信之故
反豐臨當誅遵掾爲破其石豐乃歎曰死亡所恨上
使耿弇拒彭寵弇上䟽曰大兵未㑹臣不能獨進旦
臣家屬皆在上谷京師無骨肉之親願得還洛陽上
報曰將軍出身爲國功効尤著何嫌何疑而求徴乎
其勉思方略以成功業耿況聞弇求徴乃遣少子國

入侍上以爲黃門侍郎初上訪博通之士於司空宋
弘弘薦沛國人桓譚以爲才學博聞幾及劉向揚雄
召拜議郎給事中上令譚鼓琴奏其繁聲乃得侍宴
弘聞之大恨伺譚出時正朝服坐府上遣召譚譚到
不與席讓之曰吾所以薦子者欲令輔國以道德也
而今數進鄭聲亂雅頌非中正者也能自改耶不然
正罪法譚頓首辭謝良乆乃遣之後召羣臣㑹樂上
使譚見弘失其度上怪而問之弘乃離席上免冠謝
曰譚臣所薦逹不能以忠導主而令朝廷恱鄭聲臣
前召以責之臣之罪也上謝弘使譚反其服後遂不
復令給事中是時天下草創政治未立譚旣見退上
䟽言時宜曰國之廢興在於政事得失在於輔佐輔
佐賢明則俊士充朝而治世合務輔佐不明則論時
失冝而舉多過事秉國之君俱欲興化建善而治殊
事異者所謂賢者異也蓋善者視俗而施教察失而
爲防威德更興文武迭用然後政調於時而躁民可
定也昔董仲舒言治國譬若張琴焉小不調者可因
而就和也及至大差謬則解而更張之夫更張難行
而拂衆者亡是故賈誼以才逐眺錯以智死雖有殊
能而莫敢談懼於前事也且設法禁者非能盡天下
之姦又皆合衆人之所欲大抵取便國利事則可矣
書奏不省是時天子方篤於䜟而譚雅不善之又以
功賞薄故令天下不時定復上䟽曰臣前獻䇿未有
詔報不勝憤懣復言其過蓋天道性命聖人難言也
自子貢等不得而聞況後世淺儒能通之乎或收古
之圖書増益造飾稱孔子並爲䜟記以誑誤人主可
不抑逺之哉臣聞安平則尊道術之士有難則貴介
胄之臣今聖朝以興復祖統爲民臣主而四方尚有
未盡降歸者此權謀未得也臣譚伏觀陛下之用人
其說士則無異略奇謀若酈生隨何者將帥則無勇
智習兵若韓信吳起者其降下無大恩重賞以誘其
後至或虜奪財物使徴又狐疑連歳月而不解古人
有言皆知取之而取莫知與之而取陛下若能輕爵
禄與士大夫共之而勿愛惜則何招而不至何說而
不釋何向而不開何征而不剋如此則能以狹爲廣
以遲爲速亡者復得矣由此上逾不悅譚字君山有
儁才博覽無所不見不爲章句訓誥皆通其大義數
從劉歆楊雄稽疑論議至其有所得歆雄不能間也
好音樂鼓琴性簡易不修廉隅頗以此失名譽嘗疾
俗儒高談弘論不切時務由此見排擯哀平間位不
過郎然王侯貴人皆願與之交王莽居攝篡弑之間
天下諸儒莫不競襃稱德美作符命以求容媚譚獨
嘿然無言官止樂大夫
袁宏曰桓譚以踈賤之質屢干人主之情不亦難乎
甞試言之夫天下之所難於干人主之心一曰性有
逆順二曰慮有異同三曰情有好惡四曰事有隱顯
五曰用有屈伸六曰謀有内外七曰智有長短八曰
意有興廢夫順之則喜逆之則怒同之則欣異之則
駭好之則親惡之則踈過之欲隱善之欲顯屈者多
耻伸者多怒語伏在内志散在外所長必矜所短必
吝愛之欲興憎之欲廢此皆人君非必天下之正也
人臣所以干人君者必天下之正也然而八者之間
禍福不同可不察也夫一人行之萬人議之雖人君
之所資亦人君之所惡也百姓有心一人制之雖百
姓之所頼亦百姓之所畏而干人君之所惡求其心
入天下所難地也縱不致患於其胷中固未能帖然
也故有道之君知所處之地萬物之所不敢干也故
柔情虚巳布其腹心引而盡之常恐不至而況抑而
劾之使其自絶哉自三代巳前君臣穆然唱和無間
故可以觀矣五霸秦漢其道參差君臣之際使人瞿
然有志之士所以苦心斟酌量時君之所能迎其恱
情不干其心者將以集事成功大庇生民也雖可以
濟一時之務去夫高尚之道豈不逺哉夏四月吳漢
擊五校賊追之至東郡平原又破之鬲縣五姓反逐
其守長諸將曰朝擊鬲暮可㧞也漢怒曰敢至鬲下
者斬使鬲反者守長罪移檄告郡牧守長欲斬之諸
將皆竊言不擊五姓反欲斬守長乎漢乃使人謂五
姓曰守長無狀復取五姓財物與冦掠無異今巳收
擊斬之矣五姓大喜相率而降諸將曰不戰下人之
城非衆所及也甞有冦夜攻漢軍中驚擾漢堅卧不
動軍中聞漢不動皆還按部漢乃選精兵夜擊大破
之是時泰山豪傑與張歩連兵漢言於上曰非陳俊
莫能安泰山也於見以俊爲泰山太守行大將軍事
歩聞之遣兵迎俊於嬴下俊擊大破之因攻下諸縣
遂定泰山五月上幸盧奴初上將征彭寵過盧奴而
還諸將問吳漢曰敵未破而上還何也漢曰陛下曉
兵還必不虚上告諸將曰狡賊出魏郡在人後故還
也六月上幸譙王霸馬武攻垂惠蘇茂將兵救之馬
武與戰不利從霸求救霸閉營不出軍吏爭之霸曰
賊兵精銳其衆又多吾吏士心恐而武軍挫退此敗
道也今堅閉示不相救武軍困急其戰自倍賊衆疲
勞吾以精兵乗其弊乃可剋也賊果大出合戰良乆
霸出精騎擊其後賊皆破走茂復求戰吏士皆曰賊
前巳破今易擊也霸曰不然蘇茂逺來相救粮食不
足以乆留故挑戰兾得一切之勝耳今閉營休士而
勝可全所謂不戰而詘人兵善之善者也遂閉門堅
守勞賜吏士城中數出挑霸霸不動茂果引兵去秋
八月上幸壽春馬武劉隆圍李憲於舒彭寵圍薊朱
浮不能守單馬奔京師尚書令侯霸奏浮構成寵罪
敗亂幽州不能伏節死難與寵相拒罪當誅上赦之
冬十月上幸宛朱祐耿植圍秦豐岑彭傳俊擊田戎
於夷陵戎破走上蜀彭遣積弩將軍傳俊至江南偏
將軍房兖至交州班行詔書陳國家威德於是交州
牧鄧讓蒼梧太守社稷交趾太守楊光更始所用也
皆上書貢獻江南郡縣亦信使通焉十二月上幸黎
丘詔秦豐出惡言朱祐等急攻之豐將妻子降祐轞
車送洛陽大司馬吳漢劾祐曰秦豐狡猾連年固守
陛下親踰山川逺至黎丘開日月之信而豐悖逆天
下所聞當伏誅滅以謝百姓祐不即斬截以示四方
而廢詔命聽受豐降無將帥之任大不敬上誅豐不
罪祐是冬馬援爲隗囂使來援字文淵茂陵人長兄
況最知名爲河南太守封窮虜侯況兄余中壘校尉
封致符子次兄貟增山連率皆二千石封侯援少有
大志諸兄竒之年十餘歳平陵朱勃與援同年能說
韓詩援纔能書退有慙色況謂援曰小噐速成朱㪍
智能盡於今日矣後成人知謀衆事皆從汝禀受勿
畏也援以況欲獎勵已内以爲不然焉援受齊詩數
年意不能守章句乃辭況欲至邉郡畜牧況曰汝大
才當晚成良工不示人以璞且從所好治裝未辦會
況卒援行䘮朞年常不離墓時朱勃以試守渭城宰
援獨言朱勃終當何時禀仰我頃之或薦援有大略
由是爲曹督郵送罪人司命府援皆縱遣之因亡命
北地以畜牧爲事援父嘗爲牧帥令兄貟爲護宛吏
者故人賔客多從之轉安定天水隴西數郡豪傑望
風而至賔客自環嘗數十人援田畜日廣羊五六千
頭馬數百羣榖萬斛乃歎曰凢殖財者貴以施也不
則守錢奴耳乃散以賑昆弟舊故乃還至長安王莽
末盜賊起求雄傑之士援與原渉爲頴川太守援爲
漢中太守適至官王莽敗貟亦亡去増山俱之梁州
會隗囂兾用援爲綏德將軍而公孫述稱帝於蜀囂
意未知所附乃遣援南視述素與援舊以到當握手
相迎也乃盛陳陛㦸見援語言未悉延援就客館述
備威儀㑹百官爲援立舊交之位述罄折而入鸞旗
旄騎警蹕車盛噐服賔客甚盛欲留援援曰天下雌
䧺未定公孫不吐哺走迎國士與圖成敗乃修飾邉
幅如偶人形此何足乆留乎數月辭去還謂囂曰子
陽若井底蛙妄自尊耳不如專意東方於是遣援與
拒蜀侯國遊先俱奉章詣京師初到召詣尚書有頃
中黃門一人引入時在宣德殿援拜上大笑曰卿遨
遊二帝間見卿大慙援頓首辭謝因曰當今之世不
但君擇臣臣亦擇君臣與公孫述同縣少有娛臣前
至蜀陛㦸乃見臣臣逺異方來陛下何以知臣非刺

客姦人而簡易若是上復大笑曰卿非刺客顧說客
耳援對曰天下傾覆盜賊自立名姓者不可勝數今
得見陛下寥廓大度同符高祖乃知帝王自有眞也
上壯之使從征伐毎召見讌語夜至天明援才略兼
人又好縱橫之畫故未得官待詔而巳上遣太中大
夫來歙持節送援國遊先至長安怨家殺遊先其弟
爲囂雲旗將軍來歙恐其怨恨即與援俱還長安
後漢光武皇帝紀卷第四
後漢光武皇帝紀卷第五　袁宏
五年春二月丙午大赦天下周建兄子誦以垂惠降
劉紆周建蘇茂走下丕建道死封孔子後孔安爲殷
紹嘉公初彭寵徴書至潞縣有火災城中飛出城外
燔千餘家殺人甚多寵堂上聞蝦蟇聲在爐火下鑿
地求之無所得數有變恠卜筮及望氣者皆言兵當
從中起寵以其從弟子后蘭卿本上府所使來故不
相親也今將屯於外寵奴子密等三人謀共刼寵寵
齋於便室晝卧三奴共縳著牀告外吏大王解齋吏
皆休旦乃白事乃從次呼諸奴婢以寵教責問便收
縛各置空室中以寵聲呼其妻妻入室見寵縛驚曰
奴反邪奴格妻頭墼頰寵曰趣爲諸將軍辦裝兩奴
將妻入取物一奴守寵寵謂守奴曰若小兒我素所
愛也爲子密逼刼耳解我縳出閣則活矣用女珠妻
汝家中財物皆以與汝奴意解之視戸外見子密聽
其語遂不解子密將妻入取寵男女悉閉室中收金
珠衣物至寵所裝之𬒳馬六匹使妻縫縑囊昏夜後
解寵手令作記告城門將軍令遣子密等至子后蘭
卿所開城門出勿稽留書成斷寵及妻頭置縑囊中
馳詣闕封子密爲無義侯寵尚書韓立高宣等共立
寵子午爲燕王子后蘭卿爲將軍數日寵國師韓利
斬午首詣祭遵遵將兵誅寵支黨漁陽遂平上嘉耿
況之功以其乆勞於邉使光禄大夫樊密持節徴況
還京師賜以大第甚見尊重況年老多病天子親數
臨問徴弇視疾弇舒並封列侯國爲射聲校尉復除
二子廣舉爲郎諸子侍疾並垂青紫當世以爲榮及
薨贈賜甚厚謚曰列侯子國以當嗣辭曰先侯愛少
子霸上䟽讓天子許焉國有籌䇿數言邉事天子器
之官至大司農三月徙廣陽王良爲趙王山陽人龐
萌爲更始兾州牧與世祖謝躬俱平邯鄲萌謂躬曰
劉公不可信也躬以告世祖世祖喻而安之及上誅
謝躬而萌率衆降上奪其衆謂萌曰前在邯鄲知之
何速邪萌曰知之乆矣萌爲人婉順上親愛之以爲
侍中甞對諸將曰可以託六尺之孤寄百里之命龐
萌是矣使萌爲平狄將軍與蓋延俱定梁楚地萌與
延爭權懼延譛巳遂勒兵反夏四月平狄將軍龐萌
反襲蓋延破楚相孫萌自號東平王引兵與董憲蘇
茂合上嗟歎曰人不可知乃如是下詔曰吾甞於衆
人中言萌可爲社稷臣將軍等得無笑吾言老賊當
族其勵兵馬㑹睢陽六月上幸蒙龐萌董憲蘇茂等
將三萬人攻挑城挑城告急上將輕騎二千歩兵數
萬晨夜至亢父百官疲倦可且宿上不聽復行十里
宿任城明旦諸將欲攻賊賊亦勒兵待戰上令諸將
不得出是時吳漢兵在東郡馳使召之萌等驚曰數
百里晨夜行以爲到當戰而堅坐任城致人城下眞
不可徃也積二十餘日吳漢到乃進擊大破之萌憲
茂復將數萬人屯昌慮以兵拒新陽吳漢進擊破之
遂守昌慮是時河西隔遠世祖都洛陽未能自通以
隗囂稱漢年號竇融等從受正朔囂外受民望内圖
異計遣說客張玄游說西河言一姓不再興今豪傑
兢逐雌雄未分宜與隴蜀合從高爲六國之勢下成
尉他之事融乃聚其衆而議之曰漢承堯運曆數延
長上之姓號其見於天文自前博物道術之士言之
乆矣故劉子駿改易名字以應其占此皆近事暴著
所共見也以人事言之今稱天子者數人而洛陽甲
兵最強號令最明加以祖宗之重百姓所歸服天人
之應如此他姓未能爭也衆皆以爲然梁綂恐衆惑
其言乃刺殺玄是夏竇融及五郡太守遣使詣闕上
先聞五郡全實在隗囂公孫述之間常欲招引之㑹
得其表甚悅遣使拜融爲涼州牧璽書襃納之秋八
月吳漢破昌慮軍士高扈斬梁王紆降蘇茂奔張歩
董憲龐萌走之朐漢復守之冬十月上幸魯使大司
空祠孔子使耿弇諸將擊張歩歩盛兵祝阿列營鍾
城弇攻祝阿㧞之開其角令奔鍾城皆空壁走將軍
費敢以精兵守巨里弇令軍中益治攻具將攻巨里
歩濟南王費邑聞之將兵救巨里弇告諸將曰此即
所求者野兵不擊何以城爲所以治攻具者所以誘
致邑耳弇分兵守巨野自與邑戰大破之弇乃收所
斬級以歸示巨里城中城中恟懼夜空城走弇收其
積聚縱兵擊諸未下者平三十餘營時張歩都劇使
弟藍將兵守西安西安距臨淄三十里弇引營居臨
淄西安之間西安城小而兵精臨淄名大而不實弇
令軍中曰後五日攻西安藍聞之晨夜爲守備至其
夜半令軍皆食會明至臨淄城軍吏爭之以爲攻臨
淄而西安必救攻西安臨淄不能救弇曰然吾故攻
西安今自憂城守而吾攻臨淄一日必㧞何救之有
吾得臨淄則西安孤藍與劇斷絕必復亡去所謂擊
一而得兩者也且西安城堅兵精攻之未可卒下衆
必多死傷正使得其城張藍引兵奔臨淄如是臨淄
更強勒兵慿城觀人虚實吾深入敵境後無轉輸旬
日之間不戰而困諸君適不見是耳弇遂攻臨淄㧞
之張藍聞臨淄㧞果將其衆走劇去臨淄九十里弇
令軍中無得掠劇下須歩至臨淄乃擊之歩聞弇言
大笑曰以尤來大彤十餘萬衆吾皆破之今大兵少
於彼又皆疲勞何足破乎弇上書曰臣據臨淄深壍
壘張歩必自來攻臣以逸待勞以實擊虚旬日之間
歩首自可獲上然其計歩果與三弟故大彤帥董異
將二十萬衆至臨淄弇令都尉劉歆太山太守陳俊
勒兵城上分陣城下賊至北門歆俊兵皆反歩等乘
虚並入攻弇營弇登臺望之見其營擾乃下臺安之
旣而將精兵擊歩於東下大破之飛矢中弇股引刀
截之軍中無知者弇欲以疲歩兵明日將戰陳俊曰
歩兵多且可須上至弇曰上至臣子當擊牛釃酒以
待百官反欲以賊遺君父邪遂縱兵合戰復大破之
弇度歩巳困乃罷兵置左右翼歩夜果引去伏兵夾
擊死者城中溝壍皆滿得輜重二千餘兩弇縱兵追
擊至鉅昧水上八十餘里僵尸相屬後數日上至臨
淄勞軍百官列坐上謂弇曰將軍正韓信也韓信擊
歷下以著名今將軍攻祝阿以發迹此非齊西界邪
弇曰歷下即歷城在祝阿東五十里皆齊西界也上
曰將軍嘗爲吾言困上谷兵以擊涿郡漁陽進擊富
乎獲索因東攻張歩平齊地以爲落落難合今皆如
將軍䇿有其志者事竟成也將軍有定齊之功功出
於大司馬明如日月也張歩旣破走還劇而蘇茂適
至讓歩曰我南陽兵精不可待茂邪歩曰負卿何言
兄弟走平壽上曰能相斬降者封之歩乃斬蘇茂肉
袒軍門降弇勒兵入城樹十二郡旗各以本郡詣旗
下衆尚十餘萬輜重七千餘兩封歩爲安丘侯於是
琅邪未平徙陳俊爲琅邪太守齊地素聞俊名始入
界盗賊大散頃之張歩兄弟謀反亡歸琅邪俊擒討
盡誅之上美其功賜俊璽書曰將軍元勲大著威振
青徐兩州有警實得征之俊撫貧弱悉有義令行郡
中百姓歌之數上書自請擊隴蜀上報曰東州新平
大將軍之功也負海猾夏盗賊之處國家以爲重憂
且勉鎭撫之初起太學官十二月盧芳自稱天子入
居九原畧有數郡初上問來歙曰今西州未附子陽
稱帝吾方務靜關東西畧未知所任計將何如歙因
自請曰臣甞與隗囂相遇關中其人始建爲漢之計
今陛下聖德隆興臣願得奉一節開以丹青之信囂
必歸命則公孫自亡勢不足圖也上然之使歙持節
喻指徃來數年矣於是歙復與馬援使喻隗囂囂與
馬援卧起問京師善惡援荅曰前到京師凡數十見
毎待對夜至天明援事主未常見也材德驚人勇又
非人敵開心見誠好醜無所隱圖畫天下事良備量
敵決勝濶逹多大略與高帝等經學博覽政事文辯
未覩其比也囂曰必如卿言勝高帝邪援曰不如也
高帝大度無可無下可今上好吏事動循軌度又不
飲酒所不如也囂大笑曰若是反不勝邪囂雖内不
信不得巳遣太子恂入侍拜爲胡騎校尉封鐫羗侯
援亦將家至京師上書求將賔客屯田上林中因宣
揚國威招來豪傑以立尺寸之功上許焉是冬大司
徒伏湛免尚書令侯覇爲司徒霸字君房河南密人
也矜嚴有威容家累千金不事産業篤志詩書成哀
間仕爲郎王莾時歷職有稱爲臨淮太守莾敗霸保
郡自守吏民安之更始𥘉遣謁者徴霸百姓老弱相
擕啼泣遮使者車或當道卧皆曰願乞復留霸等朞
年民至戒乳婦勿舉子侯君當去俱不能全耳謁者
恐霸就徴失亡臨淮於是不敢受璽書具以狀聞會
更始敗世祖即位徴霸爲尚書令是時朝廷新立制
度草創政令有不便於民者霸輙奏省之霸辟太原
人閔仲叔旣至霸勞問之不及政事叔對曰始得明
公辟且喜且懼何者喜於爲明公所知懼於虚薄不
能宣益拾遺今未越府閫喜懼纔半親知政教巳見
掾吏及見明公喜懼皆去何則望明公問屬何以明
政美俗調隂陽訓五品令宇内人安也以叔爲不足
問邪不當辟也如以爲任用而不使陳之則爲失人
智者不私人以位亦不失人是以喜懼皆去因自劾
去後博士徴不至終於家太子少傅王丹𬒳徴將至
侯霸遣子昱迎拜之丹下車荅拜昱曰家公欲與公
俱定恩分何爲拜子孫邪丹曰君房有是言丹未許
也丹常受人言有所薦及舉者有罪丹坐免官終不
言客甚慙自絕於丹丹俄爲太子太傅使人呼客見
之何遇丹之薄也客自安如故其子有同門生遭親
喪白丹欲奔之丹撻之五十或問其故丹曰世稱鮑
叔管夷吾次則百里奚蹇叔近則王陽貢禹歷載彌
乆如此其難也張陳凶其終蕭朱隙其末故勑子孫
友道難立非保愼不惑焉能終乎丹字仲回京兆下
邽人王莾時連徴不至避世隴西隱居養志家累千
金好施周急毎歲時農畢察強力多收者載酒肴而
勞之其墯懶不收者耻不獲勞無不力田者聚落化
之遂以殷富閭里犯罪者喻其父兄而致之法喪憂
者量其資財爲之制度丹親任其事行之十年民皆
敦厚陳遵者豪傑之士也遵友人喪親賵縑百匹丹
獨送縑一匹曰如丹是縑皆出機杼也遵有慙色欲
與丹相結丹未之許也更始時遵北使匈奴過辭於
丹丹謂遵曰俱遭亂世唯我二人爲天地所遺今子
使絕域無以相贈贈子以不拜其高抗不屈皆此類
也衛尉銚期執金吾冦恂亦慕而友之名重當世頃
之遜位卒于家是歲徴會稽嚴光太原周黨光字子
陵少與世祖同學世祖即位下詔徴光光變名姓漁
釣川澤至是復以禮求光光不得巳舁疾詣京師上
就見光曰子陵不可相助邪光卧而應曰士固有執
節者何至相逼乎天子欲以爲三公光稱病而退不
可得而爵也黨字伯況舉動必以禮赤眉之亂所在
殘破至太原聞黨德行不入其邑由是名重天下三
徴然後至黨着短布單衣穀皮綃頭見於尚書欲令
黨改冠服黨曰朝廷本以是故徴之安可復更邪遂
見自陳願守所志上聽之詔曰許由不仕有唐帝德
不衰夷齊不食周粟王道不虧不忍使黨乆逡巡于
汙君之朝其賜帛四十匹遣歸田里博士范升奏毀
黨曰臣聞堯不須許由巢父而天下治周不待伯夷
叔齊而王道成巍巍蕩蕩至今不絕臣伏見太原周
黨使者三聘乃肯就車陛下親見詣庭黨伏而不謁
偃蹇自高逡巡求退釣采華名以誇主上臣愚以爲
黨等不逹政事未足進用臣願與黨並論雲臺之上
考試圖國之道不如臣言請伏虚誣之罪書奏天子
示公卿詔曰自古堯有許由巢父周有伯夷叔齊自
朕高祖有南山四皓自古聖王皆有異士非獨今也
伯夷叔齊不食周粟太原周黨不食朕禄亦各有志
焉黨旣退著書上下篇終於沔池百姓賢而祠之是
時太原王霸北海逢萌亦隱居養俱被聘霸到尚書
拜不稱臣問其故荅曰天子有所不臣諸侯有所不
友遂以疾歸茅屋蓬戶不厭其樂萌少給事亭長慨
然歎曰大丈夫焉能爲人役哉遂去就師聞王莾居
攝子宇諫莾殺之萌㑹友人曰三綱絕矣禍將及人
即解衣冠挂東都城門將家屬客於遼東天下定乃
還琅邪不其山中以德讓導鄰里聚落化之詔書徴
萌上道迷不知東西萌曰朝廷所以徴我者以吾聦
明􁓬智有益於政耳今方面尚不知安能濟政即歸
後連徴不起
袁宏曰夫金剛水柔性之别也員行方止器之異也
故善御性者不違金水之質善爲器者不易方員之
用物誠有之人亦宜然故肆然獨徃不可襲以章服
者山林之性也鞠躬履方可屈而爲用者廟堂之材
也是以先王順而通之使各得其性故有内外隱顯
之道爲末世凌遲治亂多端隱者之作其流衆矣或
利競滋興靜以鎭世或時難迍邅處以全身或性不
和物退以圖安或情不能嘿卷以避禍亂凡之徒有
爲而然非眞性也而有道之君皆禮而崇之所以抑

進取而止躁競也嗚呼世俗之賔方抵掌而擊之以
爲譏笑豈不哀哉自王莾末天下旱蝗稼榖不成至
建武之𥘉一石粟直黄金一斤而人相食二年秋野
榖旅生野𧖟成繭民收其實以爲衣糧是歲野穀生
漸少南畆益墾矣
六年春正月丙辰改春陵爲章陵復比豐沛劉隆等
破舒城斬李憲二月吳漢㧞朐城董憲龐萌逃出漢
執其妻子憲流涕謝吏士曰妻子皆巳得矣乆苦諸
公將十餘騎欲從間道詣上降追兵至皆斬之於是
天下粗定唯隴蜀未平上乃休諸將於洛陽分軍士
於河内數置酒會諸將輙加賞賜毎幸郡國見父老
掾吏問數十年事吏民皆驚喜令自以見識各盡力
命焉𥘉軍旅間賊檄日以百數上猶以餘暇講誦經
書自河圖洛書䜟記之文無不畢覽王元說隗囂曰
天下成敗未可知天水完富士馬最強宜北取西河
東收關中按秦舊迹表裏河山元請以一丸泥爲大
王東封函谷關此萬世之一時也旣不能爲此且畜
養士馬據隘自守曠日持乆以待四方之變圖王不
成其弊猶足以霸要之魚不可以脫於泉一失權柄
神龍還與螾同前更始都長安四方嚮應以爲眞定
也一朝壞敗大王㡬無所據今南有公孫北有文伯
江湖海濵王公十數而欲信儒生之語棄千乘之基
羈旅危國以求安全是由覆車之軌計之不可者也
囂心然之是時公孫述遣兵出江關敗南郡上因欲
天水伐蜀從褒斜江關路遠而多阻莫若從西州因
便以舉則兵強財富囂雖遣子入侍而心懷兩端常
思王元之言欲據一方不欲早定乃復上書盛言蜀
道危險棧閣敗絕丈人之地則不得通述性嚴酷上
下相患須其罪惡孰著大呼嚮應之勢也來歙素剛
聞囂有異議遂發憤賁囂曰國家以君爲知臧否曉
廢興故爲手書以暢聖意旣遣伯春復用邪惑之言
族滅之計叛主負子背忠信傷仁義吉凶之決在於
今日欲前刺囂而左右兵多囂欲害歙歙持節就車
囂逾怒欲殺歙王遵諫曰愚聞爲國者愼名與器爲
家者畏怨重禍名器俱愼則下伏其令怨禍不輕即
家受其福今將軍遣子質漢而外懷他心名器逆矣
旣違其命又殺其使輕怨禍矣古者列國兵交不絕
其使所以重兵貴和而不任戰也春秋傳曰交兵使
通可也何況持王命質而犯之哉上不合於正義内
不周於長利茍行盗賊之短䇿又何是非之能識加
以伯春委身巳在闕庭而屠漢使此踐機試劒授刃
於頸也君叔雖單居陛下之外兄也屠之未損於漢
而隨以族敗昔宋執楚使遂有易子之禍小國猶不
可辱況萬乘之主乎歙知黨多在西州救助非一遂
得免王遵亦豪傑士也旣而降漢封上雒侯初囂問
班彪曰徃者周亡戰國並爭天下分裂數世然後始
定意者縱横之事復起於今日乎將承運迭興在一
人也願先生論之對曰周之興廢與漢不同周立爵
五等諸侯從政本根旣㣲枝葉強大故其末流有縱
横之事其勢然也漢家乘秦之制郡縣治民臣無百
年之柄至成帝假借外家哀平短祚國嗣三絕危自
上起傷不及下故王氏之貴傾擅朝廷能竊號位而
不根於民是以即眞之後天下莫不引領而思漢十
餘年間天下中外騷擾遠近俱發假號雲合咸稱劉
氏不謀而同辭方今雄傑跨州城者皆無七國世業
之資詩云皇矣上帝臨下有赫監視四方求民之瘼
今民謳吟思漢嚮仰劉氏巳可知矣囂曰先生言周
漢之勢可也至於但見愚民習識劉氏姓號之故而
謂漢家復興踈矣昔秦失其鹿劉季逐而得之時民
復知漢乎彪旣感囂言又愍狂狡之不息廼著王命
論以救時難曰昔在帝堯之禪曰咨爾舜天之歷數
在爾躬舜亦以命禹洎于稷契咸佐唐堯光濟四海
奕世載德至於湯武而有天下雖遭遇異時而禪代
不同至於應天順民其揆一也故劉氏承堯之祚氏
族之世著乎春秋唐據火德而漢紹之始起沛澤則
神母夜號以彰赤帝之符由是言之帝王之祚必有
明聖顯懿之德豐功厚利積累之業然後精誠通乎
神明流澤加乎生民故能爲鬼神所福嚮天下所歸
徃未見運世無本功德不紀而得倔起在此位者也
世俗見高祖興於布衣不逹其故以爲適遭暴亂得
奮其劔遊說之士至比天下於逐鹿捷者幸而得之
不知神器有命不可以智力求悲夫世亂所以多亂
臣賊子者也若然者豈獨闇於天道哉又不覩之於
人事矣夫饑饉流離單寒道路思有短褐之襲擔石
之蓄所願不過一金然終不免轉死溝壑何則貧窮
亦有命也況乎天子之貴四海之富神明之祚可得
而妄處哉故遭罹厄會竊其權柄勇如信布強如梁
籍成如王莾然卒潤其湯鑊伏質烹俎分裂又況么
麽不及數子而欲晻姦天位者乎是故駑蹇之乘不
騁千里之路鷰雀之儔不奮六翮之用楶梲之材不
荷棟梁之任斗筲之子不秉帝王之重易曰鼎折足
復公餗言不勝其任也當秦之末豪傑兵推陳嬰而
王之其母止之曰自吾爲子家婦而世貧賤今卒富
貴不祥不如以兵屬人事成少受其利不成禍有所
歸嬰從其言而陳氏以寧王陵之母亦見項氏之必
亡劉氏之將興也是時陵爲漢將而毋獲於楚有漢
使來陵母見之謂曰願告吾子漢王長者必得天下
子謹事之無有二心遂對漢使伏劍以國勉陵其後
果定於漢陵爲宰相封侯夫以匹婦之明猶能推事
理之致探禍福之機全宗祀於無窮垂冊書於春秋
而況大丈夫之事乎是故窮逹有命吉凶由人嬰毋
知廢陵母知興審此二者帝王之分決矣蓋在高祖
其興也有五一曰帝堯之苗裔二曰體貌多奇異三
曰神武有徴應四曰寛明而仁恕五曰知人善任使
加以信誠好謀逹於聽受見善如不及用人如由巳
從諫如順流趨時如響起當食吐哺納子房之䇿濯
足揮洗揖酈生之說悟戍卒之言斷懷土之情高四
皓之名割肌膚之愛舉韓信於行陣收陳平於亡命
英雄陳力羣䇿畢舉此高祖之大畧所以成帝業也
若乃靈瑞符應又可畧聞矣初劉媪姙高祖而夢與
神遇震電晦暝有龍蛇之恠及長而多靈有異於衆
是以王武感物而折契吕公觀形而進女秦始皇東
遊以厭其氣吕后望雲而知其所處始受命則白蛇
分西入關則五星聚故淮隂留侯謂之天受非人力
歷古今之得失驗行事之成敗稽帝王之世運考五
者之所謂趣舎不厭斯位符應不同斯度而苟昧權
利越次妄據外不量力内不知命必喪保家之主失
天年之壽遇折足之凶伏斧鉞之誅英雄誠知其覺
寤畏若禍戒起然遠覽淵然深識收陵嬰之明分絕
信布之覬覦拒逐鹿之瞽說審神器之有授無貪不
可幾爲二母之所笑則福祚流於子孫天禄永終矣
囂不寤彪乃轉之河西大將軍竇融諮訪焉彪字叔
皮右扶風安陵人成帝時彪姑爲婕妤諸父昆弟貴
幸當世父稚王莾時爲廣平太守莾攝政欲文致太
平使侯者分行風俗采頌聲稚無所上𬒳劾爲延陵
園郎由是班氏不顯莾朝彪㓜好學家有賜書内足
於財好古之士父黨揚子雲巳下莫不造其門年二
十而天下亂因避地西州及囂將背漢竇融與書責
讓之曰將軍當厄㑹之際乘不利之時承事本朝委
身於國忠孝冠周霍德讓配吳札融等所以服高義
願爲役者也忿悁之間改節易圖百年累之一朝毀
之豈不惜乎殆執事者貪功建謀以至於此融竊痛
之融聞智者不危衆以舉事仁者不違義以要利初
事本朝稽首北面忠臣節也及遣百春垂涕相送慈
父恩也俄而背之謂吏士何忍而出之謂留子何自
起兵以來轉相攻擊城郭皆爲丘墟生民轉於溝壑
今其存者非鋒刃之餘則流亡之孤今傷痍之體未
愈哭泣之聲未絕幸賴天運少還而大將軍復重其
難是使瘡痍不得遂瘳㓜孤復見流離庸人且爲流
涕況仁者乎惟將軍省察之囂不納融乃與五郡太
守請師期世祖嘉美之夏四月上幸長安謁園陵諸
將議欲延囂日月之期許爵其將帥以散其謀祭遵
曰囂姦計乆矣今若案兵引日則其謀益深而公孫
得固其姦謀不如遂進上從之遣吳漢取弇諸將從
隴道擊蜀隗囂使王元據隴坻伐樹木以塞隴道諸
將與戰不利還屯三輔馬援上書曰援自念事陛下
本無公輔之薦左右之助臣不自陳陛下何因聞之
故臣不復避瞽言昧死陳誠臣與囂徃爲知交今聞
與來歙書深更怨臣自計　無負於囂遣臣東謂臣
曰僕北面稱臣加以本欲爲漢足下徃觀其政於汝
意可即專心矣臣還報以赤心欲囂善耳非欲䧟於
非義也囂自挾姦心盗憎主人反欲歸怨於臣臣欲
遂退不言則無以報陛下願詣行在所得露心腹陳
滅西州之術然後退就壟畆飯𬞞飲水隨四民之職
死無所恨上報許援東詣京師具言擊囂之計上大
悅謂援曰吾方西誅隗囂待詔勉卒所志是時建威
將軍耿弇屯漆征虜將軍祭遵屯汧征西將軍馮異
屯上林大司馬吳漢在長安中郎將來歙堅領衆軍
在安民援始將突騎五千匹諸將毎疑議更請呼援
咸敬重焉而來歙深與援善囂復上䟽曰吏民聞大
兵卒至驚恐自救臣囂不能禁止兵雖有大利不敢
廢臣子之節親自追還昔虞舜事父大杖則走小杖
則受臣雖不敏不敢不勉今臣之在本朝如遂蒙恩
更得洗心死骨不朽有司以囂慢誅其子恂上不忍
復使歙至汧賜囂書曰昔柴將軍與韓信書云陛下
寛仁雖有亡叛而後歸輙復泣號不誅也故復賜書
深言則似不遜畧言則事不決今若束手復遣恂弟
詣闕有全爵禄之福吾年巳三十餘在甲兵中十年
厭浮語虚辭即不欲勿報囂知世祖籌之明乃遣使
稱臣於蜀公孫述以囂爲朔寧王數遣兵助囂太原
人温序爲護羗校尉行歩至襄武爲囂將苟宇所執
欲生降之謂序曰并勢力天下可圖也序曰受國重
任本當効死義不貪生宇復曉喻序序怒叱之曰虜
何敢脅漢將左右欲殺之宇止之曰義士欲死節賜
劔令自裁序受劒銜鬚歎曰旣爲賊所迫無令鬚汙
土遂伏劒上聞而憐之賜洛陽城旁塜地榖千斛縑
五百匹除序子壽爲郎遷鄒平侯相夀夢序告之曰
乆客思鄕里壽即棄官上書乞將序骸骨葬舊塋詔
許焉冬十二月癸巳詔曰間者以軍旅未解用度不
足故行十一之稅今徃徃屯田其令郡國田租三十
稅一如舊制焉馮異在關中乆求還京師上不聽有
人上書言馮異專制關中威福自由號咸陽王上以
章示異惶恐謝曰臣本諸生遇受命之會過蒙顧盻
充備行伍班大將爵爲通侯雖受任方面豫有㣲功
此皆國家謨謀非臣所及也臣伏自思惟奉承詔㫖
則戰無不剋率臣私心則未甞不悔陛下獨見之明
乆而益遠乃知性與天道不可得而聞也當兵革始
起豪傑競逐臣在傾側之中尚無過差之志況天下
平定上尊下卑者乎誠宜謹守愚忠以自終始伏願
明主知臣素心詔曰將軍之於國家義則君臣恩猶
父子何嫌何疑而有懼意是冬馮異岑彭朝京師上
謂公卿曰馮將軍是我兵起時主簿也使中黄門賜
異珍寳衣服詔曰倉卒無蕪蔞亭豆粥呼沱河麥飯
也異謝曰臣聞管仲謂桓公曰願君無忘射鉤臣無
忘檻車齊國賴之臣願陛下無忘父城則百寮䝉恩
天下幸甚後遣異將妻子西彭亦數宴見厚加賞賜
旣而還南使過家上先人冡詔大長秋朔望問夫人
起居詔諸侯就國耿純上書願奮擊公孫述又陳前
在東郡誅涿郡太守朱英親屬涿郡誠不自安乃更
封純爲東光侯上曰文帝謂周勃曰丞相吾所重也
君爲我率諸侯就國今亦然哉紀遂就國弔死問傷
國中愛之
袁宏曰夫萬物云爲趣舎不同愛惡生殺最其甚大
者也縱而不一亂亡之道故明王制設號令所以一
物心而治亂亡也今誅惡之臣内懼私憾不慮其弊
從而易之是下用情而法不一也不一則多變多變
則害生故王者之所保在於法一而不變乎靈壽侯
邳彤薨世祖旣平邯鄲遣任光還信都更封陵鄕侯
李忠爲中水侯遷丹陽太守治甚有稱爲天下第一
後漢光武皇帝紀卷第五

後漢光武皇帝紀卷第六　袁宏
七年春正月丙申詔天下繫囚非殊死者　切勿治
是時海内新安民得休􁅿皆樂吏職而勸農桑風俗
和同人自修飾上惟王莽僞薄之化思有以改其弊
於是黜虗華進淳朴聽言觀行明試以功名實不相
冐而能否彰矣又念前世園陵太盛王侯吏人轉相
倣競乃下詔曰世俗不以厚薄爲鄙陋富者過奢貧
者殫財刑法不能禁禮儀不能止倉卒以來乃知其
咎布告天下令知忠臣孝子薄葬送終之義癸亥晦
日有蝕之詔曰隂陽䥘謬日月薄蝕百姓有過在予
一人其赦天下公卿百寮各上封事無有所諱舉賢
良方正各一人於是馮衍上書陳事一曰顯文德二
曰褒武烈三曰修舊功四曰招俊傑五曰明好惡六
曰簡法令七曰差禄秩八曰撫邉境書奏上將召見
之後以䜛不得入
袁宏曰夫讒之爲害天下之患也闇主則理固然矣
賢君而讒言不絕者豈不哀哉夫人君之情不能不
形於外夫好惡是非之情形於外則愛憎毁譽之變
應於事矣故因其所好而進之因其所惡而退之因
其所是而美之因其所非而疾之惡而於無嫌之地
而人主不必悟者讒人之所資也夫讒人之心非專
在傷物處之不以忠信其言多害也何以知其然夫
欲合主之情必務求其所欲所惡者一人所害者萬
物故其毁傷不亦衆乎若夫聲色喜怒之際虗實利
害之間以微售其言焉可數哉是以古之明君知視
聽之所屬不能不關於物也知一巳之明不能不滯
於情也求忠信之人而置之左右故好惡是非之情
未嘗宣於外而愛憎毀譽之言無由而至矣二月癸
亥晦日有蝕之是時宰相多以功舉官人率由舊恩
天子勤吏治俗頗奇刻因是變也太中大夫鄭興上
疏曰臣聞國無政不用善則取謫于日月之災故政
不可不慎也其道務三而巳一曰擇人二曰因民三
曰從時此應變之要也昔在帝堯洪水滔天帝求俾
乂嶽曰鯀哉帝知鯀不可然猶屈巳之是從嶽之非
重違衆也昔齊桓公避亂於莒鮑叔從焉旣反國鮑
叔舉管仲桓公從之遂立九合之功晉文公奔翟從
者五人旣得晉國將謀元帥趙衰以郄縠爲閱禮樂
敦詩書使將中軍而五子下之故能伏強楚於城濮
納天子於王城今袞職有闕朝論輒議功臣功臣用
則鮑趙之舉息矣願陛下上師陶唐下覽齊晉以成
屈巳從衆之德以濟群臣舉善之美臣聞上竭聦明
則下懼其罪故日者君象也月者臣象也君威亢急
則臣道迫促願陛下留神寬恕以崇柔克之德不從
興字少贛河南開封人嘗從劉歆學講議歆美其才
學者皆師之興旣之凉州坐事免㑹赤眉作亂東道
不通興乃歸隗囂囂貳於漢興毎匡諌言辭懇至囂
雖内不能悅而外相崇禮興求歸葬父母囂不聽而
徙舎益禄興見囂曰昔嘗同僚故歸骸骨非敢爲用
也求爲先人遺類耳幸蒙覆載得自保全今乞骸骨
而徙舎益禄興聞事親之道生事之以禮死葬之以
禮祭之以禮奉以周旋不敢失墜今爲父母乞身得
益禄而止是以父母爲請也無禮甚矣將軍焉用之
囂曰幸甚乃爲辦裝使與妻子俱上聞興歸徴爲太
中大夫光禄勲杜林上書薦興曰執義堅固敦於詩
書好古博物見疑不惑宜侍帷幄以益萬分於是敬
異焉毎朝有大議輒訪問興上嘗以郊祀事問曰欲
以䜟決之何如興對曰臣不爲䜟上怒曰卿不言䜟
非之邪興曰臣於書有所未學而無敢非上乃解曰
言不當若是邪興數言事文辭温雅然以不合㫖又
不善䜟故不得親用有子曰衆以才學知名其後皇
太子及山陽王因虎賁將梁松束帛聘衆衆謂松曰
太子儲君無外交之義漢有舊制蕃王不得私通賔
客遂辭不受松曰長者意不可逆也衆曰犯禁得罪
不如守正而死太子及王聞之嘉而不強及梁氏敗
賔客多坐之衆不染於辭夏五月前將軍李通爲大
司空秋隗囂遣歩騎三萬侵三輔耿弇遣數百騎與
戰爲囂所破囂將分兵取栒邑馮異聞之馳據其城
諸將皆曰虜兵乗勝不可爭鋒異曰若虜得栒邑則
三輔動矣攻者不足守者有餘今先據栒邑以逸待
勞非所謂爭鋒也遂馳入栒邑閉城偃旗皷囂將不
知直來攻城異擊皷建旗成列而出囂軍亂遁異大
破之追奔數十里於是北地諸豪帥相率而降諸將
多有言功者異獨黙然上璽書勞異曰栒邑孤危亡
在旦夕諸將狐疑莫有先發將軍獨决竒筭摧敵殄
冦功如丘山猶若不足雖孟反後入無以過也今遣
太中大夫賫毉藥殯殮之具以賜吏士其死傷者大
司馬巳下親弔問之以崇謙讓於是三軍之士莫不
感悅
袁宏曰謙尊而光於是信矣馮異能讓三軍賴之善
乎王之言謙也楊朱有言行賢而去自賢之心無所
往而不美因斯以談聖莫盛於唐虞賢莫高於顏回
虞書數德以克讓爲首仲尼稱顔回之仁以不伐爲
先郄至矜善兵在其頸處父上人終䘮其族然則克
讓不伐者聖賢之上美矜善上人者小人之惡行也
司馬法曰苟不伐則無求無求則不争不争則不相
掩由此言之民之所以和下之所以順功之所以成
名之所以立者皆好乎能讓而不自賢矣夫人君者
必量材任以授官參善惡以毀譽課功過以賞罰者
也士苟自賢必貴其身雖官當才斯賤之矣苟矜其
功必蒙其過雖賞當事斯薄之矣苟伐其善必忘其
惡雖譽當名斯少之矣於是怨責之情必存於心希
望之氣必形於色此矜伐之士自賢之人所以爲薄
而先王甚惡之者也君子則不然勞而不伐施而不
德致恭以存其德下人以隱其功處不避汙官不辭
卑唯懼不任唯患不能故力有餘而智不屈身遠咎
悔而行成名立也且天道害盈而鬼神福謙凢有血
氣必有爭心功之高者自伐之責起焉故宋公三命
考父傴僂晉帥有功士爕後歸孟側殿軍筞馬而入
三卿謀冦冉有不對其所以降身匿迹如此之甚也
何誠知民惡其上衆不可蓋也夫逆旅之妾惡者自
以爲惡主忘其惡而貴焉美者自以爲美主忘其美
而賤焉夫色之美惡定於妾之面美惡之情變於主
之心况君子之人有善不敢識有過不敢忘者乎其
爲美亦以弘矣故揚子之言足師逆旅之妾足誡也
八年春正月來歙自陽城將二千人斬山開道徑至
畧陽襲囂將金梁等殺之因保其城上聞之喜甚左
右怪上數破大敵今得小城何足以喜上以畧陽囂
之所阻腹心巳壞則制其支體先是呉漢諸將在長
安者兵雖盛以梁屯守不得上隴及梁死歙㩀畧陽
乃爭馳赴之上以爲囂失所恃矣亡其要城勢必悉
以精銳來攻曠日久圍而城不拔士卒頓弊乃可乗
危而進皆追漢等還囂果自將數萬人攻略陽激水
灌城晝夜攻歙歙率勵吏士同心固守數月不㧞囂
衆疲弊夏閏四月上西征至漆議者以爲車駕不宜
入險且遣諸將觀虗實議未定㑹馬援夜至勸上曰
囂衆瓦解兵進必破以米爲山谷於上前指衆軍所
入處上笑曰虜在吾目中矣車駕遂進竇融與五郡
太守將歩騎數萬輜重五千两與上㑹第一上置酒
引見融等待以殊禮囂衆大潰城邑皆降囂將妻子
保西州呉漢岑彭引兵追守之囂將王元入蜀上嘉
融功以四縣封融爲安豐侯融弟友爲顯親侯於是
以次封笁曾爲助義侯梁綂爲歸義侯史苞爲褒義
侯厙均爲輔義侯辛彤爲扶義侯旣而皆遣還西融
兄弟竝受爵位久專方面懼不自安數上書求代上
不許蜀人聞隗囂敗百姓震動成都郭外有秦時舊
倉王莽以來常空公孫述乃詐使人言下倉出穀積
如山陵百姓空市廛往觀之述乃㑹百官問曰下倉
竟出榖乎對曰無有述曰言隗王敗亦復如此矣欲
以此安衆心者也蜀人荆邯說述曰兵者帝王之大
器古今所不能廢也昔秦失其政豪傑竝起漢祖無
前人之遺迹立錐之地起於行陣之間身自奮擊與
項羽戰小大百餘軍破身困者數矣然猶不止故軍
敗復合創愈復往何則前死成功愈於就滅亡也隗
囂遭遇運㑹割有雍州兵強士附威加山東時漢更
始復失天下衆心引領四方瓦解囂不及此時以爭
天命而退欲爲西伯之事尊師章句賔友處士偃武
息兵卑辭事漢喟然自以爲文王復生也今漢帝釋
西顧之憂專精東伐四分天下而有其三則西州豪
俊咸居心於山東間使相聞至於五分而有其四則
舉兵伐之遂以屠潰是則然矣若天水巳平漢九分
天下而有其八陛下以梁州之地内奉萬乗外給三
軍百姓愁困不堪上命將有王氏自潰之變臣之愚
計以爲宜與漢和親不者當及天下之望未絕豪傑
尚可驅動急以時悉發國内精兵令田戎據江陵臨
江南之㑹築壁堅守傳檄呉楚則長沙以南必隨風
而靡令延岑出漢中定三輔天水隴西拱手自得如
此海内震揺兾有大利也述欲從其言蜀人及述兄
弟以爲不可述遂止延岑等數請兵願立功終疑而
不聽由是皆怨唯公孫氏任政述性酷急數誅殺察
於小事如治清水而巳少爲郞習漢家制度出入法
駕鸞旗旄騎置陳陛㦸輦出房闥又立其兩子爲王
食犍爲廣漢各數縣或諫曰成敗未可知戎士暴露
而王愛子示無大志述不勝情卒皆王之穎川盗賊
起京都騷動秋八月上還洛陽謂執金吾冦恂曰卿
著威信於頴川獨卿能平之從九卿復爲二千石以
憂國可也恂對曰頴川聞陛下西征以爲隴蜀未定
故狂狡乗間相詿誤耳如陛下升輿南面臣願執銳
在前賊必惶恐歸死即日車駕南轅至頴川盗賊悉
降百姓遮道曰願從陛下復借冦君一年上乃留恂
頴川撫吏民受餘降冬十一月公孫述將救囂乗高
卒至漢兵未及陣囂得逃出入冀漢軍食盡呉漢岑
彭燒輜重歸長安天水諸縣復反爲囂十二月髙句
麗王遣使奉貢東郡濟隂盗賊起大司空李通橫野
將軍王常率舟師擊之上以耿純威信著於衞地即
拜純爲太中大夫與兵㑹於東郡東郡聞純入界盗
賊九千餘人降兵不戰而還璽書復以純爲東郡太
守
九年春正月征虜將軍祭遵薨遵忠藎廉潔毀巳財
爲國賞賜皆以賑吏士身寢布被妻子惡衣食上以
是重焉雖在軍旅其所進禮皆儒術之士讌㑹遊處
必雅歌投壺遵䘮至河南詔遣百官詣䘮所上乃素
服臨之望城舉音哀慟左右旣還復幸城門過其車
騎涕泣不能巳詔河南尹護䘮事大司農給其費䘮
禮成復臨祠以太牢如孝宣帝臨霍光故事贈以將
軍侯印綬諡曰威侯賜朱輪容車介士遵引旣葬車
駕復親臨墳墓問其室家上歎曰安得憂國奉公之
臣如祭征虜者乎衞尉銚期進曰陛下念祭遵不巳
羣臣皆内懷慙懼遵之見思若此是春隗囂病死囂
將皆降唯髙峻不下峻嘗降漢巳復歸囂故懼誅不
降立囂小子純初王莽末天水童謡曰出呉門望緹
雲見一蹇人言欲上天令可上地安得民囂少病蹇
呉門者即冀郭門也來歙說上曰隗囂雖死西州未
平公孫述以隴西天水爲蕃蔽故得延其軀命如二
郡旣平則述計窮矣昔趙以賈人爲將高祖懸以重
賞今隴右新破百姓饑饉可以利動時也宜益資軍
實以誘未附令誠知國用不足民勞於内然天下未
定不得休息上從之於是糧糓器物不絕於道冬來
歙馮異入天水破述將王匡田弇諸縣悉降自王莽
末西羌冦隴西金城入塞内隗囂不能討因撫集以
爲強歙奏言非馬援莫能定乃以援爲隴西太守援
至擊先零大破之降者萬餘人援上疏曰亢吾以西
數十里一城城皆完堅舊制置塞因山阻毎其蹊徑
輒有侯尉故虜不得妄動即棄亢吾以西北爲殖養
虜根内自迫促宜及兵威疾往除之金城諸縣皆田
地肥美漑灌流通自有本民易還充實誠不宜有所
斷棄若二郡平定流民還本業不復爲國家憂於是
詔竇融悉還金城客民三千餘戶援爲置長吏繕治
城郭起塢候勸耕田郡未樂業羌虜悉降援以郡新
復務開寛信舉大體而已賔客故人滿門下諸曹時
白事輒曰此丞掾之任何足相煩若大姓侵小民黠
羌不從令此乃太守事耳旁縣嘗有報怨者吏民驚
言羌反百姓奔城郭狄道長請閉城門發兵援時方
與賔客飲大笑曰羌虜何敢復犯我曉狄道長令歸
寺良怖急者各牀下伏後稍定郡中乃服三月封楚
王子般爲菑丘侯頃之徙封杼秋侯上幸沛詔問郡
中諸侯有事行者太守言般至行爲諸侯師天子嘉
之恩禮甚厚呉漢王霸諸將征劉芳於高柳匈奴救
芳漢兵不利引軍還璽書以霸爲上谷太守
十年夏征西大將軍馮異攻洛門未下薨諡曰節侯
異謙退不伐毎軍行止舍諸將争功異嘗屏處大樹
下軍中號爲大樹將軍上嘗分諸營吏士問曰屬誰
營邪皆曰願屬大樹將軍上以此重之非合戰受敵
異嘗處衆營後與諸將相逢引車避之士卒不得争
功進止皆有旗幟號爲嚴整子彰嗣上追思異功封
小子訢爲祈鄊侯秋八月己卯幸長安祠高祖廟上
將討高峻冦恂諌曰車駕止長安隴西足以震懼且
去關東不遠此從容一處而制四方今士馬勞倦遠
履險阻非萬乗之固也前年頴川之役可以爲戒上
不從進及汧高峻不降上謂恂曰公前止吾今爲吾
行矣恂至第一峻遣軍師皇甫文詣恂辭禮不屈恂
怒將斬之諸將曰高峻兵精今欲降之而斬其使不
可恂遂斬之遣其副歸峻即日開城與隗純等降諸
將皆賀因曰敢問殺其軍師何以反降恂曰皇甫文
峻之腹心所取也今來觀望其意不屈是不欲降殺
之峻亡其半以是動心故知其必降諸將皆曰非所
及也峻與諸隗徙關東頃之隗純將數十騎亡入匈
奴追斬之呉漢王霸擊劉芳芳將胡騎㑹平城下連
戰大破之是時芳與匈奴連兵烏丸數爲冦盗縁邉
愁苦霸乃築塢候起亭郼自代郡至平城三百餘里
霸數上書言邉事宜與匈奴和親又言委輸可從温
水以省陸轉之勞後皆施行霸愛士卒死者解衣以
歛之傷者輟食以哺之在上谷二十餘年與匈奴數
十百戰士卒皆爭爲効力是嵗執金吾冦恂衞尉銚
期薨恂居九卿位饗大國租皆以施朋友賑給故人
常曰吾所以自至於此者士大夫之力也可不共乎
恂學行竝修名重朝廷議者稱其有宰相器㑹恂早
薨莫不痛惜諡曰威侯恂兄弟及兄子姊子以軍功
侯者八人恂數言閔業之忠上以爲關内侯官至遼
西太守
袁宏曰夫世之所患患時之無才也雖有其才患主
之不知也主旣知之患任之不盡也彼三患者古今
之同而御世之所難也觀冦恂之才足居内外之任
雖蹔撫河内再綏頴川未足展其所能也及在汝南
延儒生受左氏何其閑也晚節從容不得預於治體
夫以世祖之明如冦生之智能猶不得自盡於時況
庸主乎期爲將嘗先登䧟陣手自斬獲軍毎不利賴
期得振者甚數爲人重信義雖破邑降城未嘗虜掠
在朝見不善必犯主之顔上嘗與期門近出期頓首
車前曰臣聞古今之戒變生不意臣誠不願陛下微
行數出天子爲之迴輿期疾病其毋問嗣者期曰受
國重恩常懷慙負若死不知何以報國何議嗣乎上
親自臨襚諡曰忠侯
十一年春三月巳酉上幸南陽過章陵祠園廟初公
孫述遣大司徒任滿翼江王田戎將數萬人據荆門
浮橋橫江以絕水道營壘跨山以塞陸路上遣呉漢
岑彭臧宮將六萬兵擊荆門詔岑彭曰大司馬習用
騎兵不曉水戰荆門之事一由征南而巳閏月呉漢
岑彭率師攻之時天東風吹舩逆流直衝浮橋因放
火燒之風怒火盛短兵接戰蜀兵驚怖大軍遂順風
並進所擊無前任滿溺死者數千人田戎退保江州
岑彭遂長驅入江關令兵無得鹵掠所過不受牛酒
見耆老陳漢恩德百姓無不欣恱開門請降呉漢臧
宮自後而進六月來歙葢延入武都攻述將王元破
之乗勝遂進蜀人震恐遣刺客刺歙刀未出歙召蓋
延延至見歙涕泣不能仰視歙叱延曰虎牙何以敢
爾今使者中刺客無以報國故呼巨卿欲相屬以軍
事而反効兒女子啼泣乎刀雖在身不能勒兵斬卿
邪延拭淚具受所勑辭畢抽刀而卒立聞之悼痛無
巳贈中郞將印綬諡曰節侯喪還洛陽車駕臨弔送
葬哀慟㱆欷所褒顯賞賜甚厚長子褒嗣上嘉歙忠
節封歙弟由爲宜西侯歙爲人信厚言行不相違雖
銜命數年出以喻囂然徃來之言皆可復也上之臨
喪趙玉良與張邯相逢城門中道迫狹叱邯旋車頃
良怒召門候岑遵困辱之司􁅾校尉鮑永奏良大不
敬良尊重莫貳上雖不從而羣臣嚴憚焉永辟平陵
人鮑恢爲都官從事恢亦抗直不避強禦詔曰貴戚
且歛手以避二鮑其見重如此永字君長上黨屯留
人父宣守正不虧爲王莽所誅莽欲滅其子孫上黨
都尉路平承㫖欲害永太守苟諌嘉宣忠節置永府
中護全之永數爲諫陳安漢室禽姧臣之策諌戒永
曰機事不密則害生禍倚人門㑹諌喪路平復收永
弟升㑹新太守趙興至歎曰我受漢茅土不能致身
立節鮑宣之死豈可害其子邪勑縣出升復召永爲
功曹時有稱侍中止傳舍者興欲出謁永以爲非真
不宜興遂駕徃永當州門㧞佩刀截鞅興爲還車數
日詔書下捕之果矯稱使者由是知名自魯郡太守
爲司隷行縣至霸陵過更始塜引車將下從事諌止
之永曰北面事人忍不過其墓雖以獲罪司􁅾不避
也遂下車盡哀至右扶風上苟諫冡上曰奉使如此
可乎太中大夫張湛對曰仁者百行之宗忠者禮義
之主仁不遺舊忠不忘君行之髙者也上悅𥘉雲陽
人宣秉字巨卿爲御史中丞遷司隷校尉務舉大體
闊畧微細其政嚴而不苛百僚亦敬憚之上幸其府
見秉布被瓦器食則魚飡歎曰雖楚之二龔不能過
也即賜幃帳器物拜爲司徒司直俸禄皆以分九族
家無擔石之儲東海王良字仲子亦爲司徒司直行
大司徒事居貧守約妻子不之官司徒掾鮑恢嘗以
事至蘭陵過良家見一婦人負柴而入不知是良妻
也恢謂曰我司徒掾也將歸京師夫人得無有書乎
婦人曰苦掾無書旣而問焉乃良之妻也恢歎息而
去故良之清貧聞於天下良謝病歸天子備禮徴不
得已載病至京師道過友人友人闔門不内曰不有
忠言竒謨以取大位是無其德也曷爲徃來屑屑不
憚煩邪謝而不見良遂稱病篤而歸終身不起冬岑
彭以江州城固而粮多留馮俊守之彭引軍從涪江
擊平曲述遣汝寧王延岑大司空公孫恢將軍王元
距廣漢大司徒侯丹距黄石彭令臧宫擊岑等自泝
都江擊侯丹破之時岑等盛兵沆水官兵則千餘人
降附者四五萬口軍食不足蜀民各堅壁觀形勢宫
欲還恐爲虜所制㑹謁者將數百兵詣岑彭宮乃矯
制取謁者兵踈行陣而多旗皷蜀人聞漢兵卒至登
山望之旌旗滿谷呼聲動山莫不震懼宫因其懼縱
兵大破之斬公孫恢死者萬餘人王元降即遂乗勝
而前所至皆降岑彭旣破侯丹晨夜兼行二千餘里
徑赴武陽别遣精騎馳廣都去成都數十里所至皆
奔散遂大驚以杖擊地曰是何神也彭所營地名彭
亡彭惡之欲徙㑹日暮其夜蜀遣刺客刺彭彭死彭
首破荆門長驅武陽將兵齊整爲巴蜀所稱百姓思
之爲立廟武陽諡曰壯侯上思彭功封其庻子淮爲
穀陽侯上爲書喻公孫述示以成敗述得書歎息以
示光禄勲張隆隆勸述降述曰廢興命也豈有降天
子哉左右莫敢言岑彭之死呉漢將精兵二萬自夷
陵出犍爲
十二年春呉漢到南安擊述弟永於魚涪津破之遂
降武陽初漢入犍爲界諸縣多城守詔令漢直到廣
都據其心腹諸城自下漢意難之旣進兵廣都諸城
皆降又詔漢曰廣都去成都五十里述若來攻待其
困弊而攻之勿與爭鋒述若不來轉營逼之彼必堅
壁漢以連戰輒勝便進兵去成都十里漢自將歩騎
二萬餘人水北作營遣副將劉尚將萬餘人於南爲
營相去二十餘里上聞之大驚讓漢曰如述出兵連
綴副營副營破即公營亦破矣恐公不能自還自天
也幸尚無他者急還廣都三月癸酉詔曰巴蜀民爲
人所掠者免爲庻人夏六月黃龍見于河東秋七月
馮駿破江州殺田戎九月述遣司徒謝豐執金吾袁
吉將十餘萬人攻呉漢分兵守劉尚漢力戰不利漢
謂諸將曰吾與諸軍逾越險阻轉戰千里今深入敵
地在其城下勝則成功敗則無餘成敗在一舉矣前
夾江爲營戰數不利今欲徙水北營合於水南同心
一力人自爲戰何有不克哉饗士秣馬潛軍夜合水
南營述不知乃分兵距水北營自將攻水南營漢迎
擊大破之斬謝豐袁吉㑹臧宫至兵馬甚盛遂進軍
城下述自將數萬人出戰呉漢縱銳士奔之刺述洞
胷輿至營以兵屬延岑其夜述死明旦岑舉城降呉
漢悉滅公孫氏幷誅延岑漢燔燒百姓縱兵大掠上
聞之詔讓呉漢劉尚曰城中老母嬰兒口以萬數兵
火大縱可爲酸痛甚違古人弔民之義公等戴天履
地何忍行此邪初漢軍糧盡具舟將退謂蜀郡太守
張堪曰禍將至矣軍有七日糧而轉運不至必爲虜
擒不如退也堪乃止漢使毀軍以挑述述果出戰遂
以破述成都旣平堪先入其城府藏珍寳皆有簿券
秋毫無所取慰撫吏民蜀人喜悅後遷漁陽太守匈
奴嘗以萬騎入漁陽堪以數千騎擊破之威震北邉
漁陽大治堪字君遊南陽宛人明帝時問蜀郡計掾
樊顯曰前後太守誰最賢顯曰漁陽太守張堪仁足
以惠下威足以擒姦前公孫述破時珍寳山積捲握
之物足富十世而堪獨乗折轅車布被囊而已上聞
顯言歎息良久方徴堪㑹病卒天子悼惜之大司空
李通以疾罷通以布衣唱謀有佐命之功又尚寧平
公主甚見親重通性謙恭常欲避權勢自爲宰相謝
病不視事連年乞骸骨上輒優喻之以三公歸第養
疾通後固請罷相以特進侯奉朝請常與髙密膠東
侯參議大事車駕毎幸南陽遣使使祠通父守冡竇
融與五郡太守還京師官屬賔客轉轂千餘兩融至
上凉州牧張振屬國都尉安豐侯印綬上遣使還侯
印綬引見就諸侯位賞賜恩寵傾京師以梁綂爲太
中大夫數月拜竇融爲冀州牧俄拜大司空融以非
國家舊臣而爵位與呉公竝毎朝㑹進見辭禮甚恭
上愈親厚之融久不自安數辭讓爵位因侍中金遷
口逹至誠又上疏曰臣融年五十三有子年十五質
性頑鈍臣朝夕敎以經藝不得令見天文䜟記誠欲
令肅恭畏事恂恂修道不願其才能何况乃當傳以
連城王侯故國哉毎請間求見上輒不許融嘗罷朝
逡廵席後上知融欲讓使左右扶出之他日將㑹先
詔融曰曩者知公欲讓今相見宜論他事勿復言其
殷勤若此梁綂在朝數言便宜上書陳法令輕重宜
遵舊典曰臣聞人君之道仁義爲主仁者愛人義者
治理愛人故爲之除殘治理則爲之去亂是以五帝
有流殛之誅三王有大辟之刑所以經世敎民除殘
去亂也故孔子曰理財正辭禁民爲非曰義高帝受
命奄有天下制法定律傳之後世不易之科也文帝
寛柔省去肉刑他皆率由舊章幾致刑措武帝因資
財冨多出兵命將征伐遠方軍没民疲豪傑犯禁故
增其二科懲不盡節宣帝聦明親覽萬機臣下奉憲
不失繩墨元帝法令少所改更而天下稱治至於成
帝繼體哀平即位日淺丞相嘉等猥以數年之間虧
除先帝舊律百有餘事咸不厭人心尤妨政事伏見
陛下權時撥亂博施濟民功逾文武德侔高皇而反
循季世末節襲秉衰微之軌非所以還初反本據元
更始也願陛下擇其善者而從之其不善者而改之
定不易之典垂無窮之制天下幸甚事下公卿光禄
勲杜林諫曰夫人情挫辱則節義之心損刑網繁密
則苟免之行生聖帝明王知其如此故深識遠慮動
居其厚故湯去三面之網易著三驅之義所以德刑
叅用而示民有耻漢德寛厚民無二心軍士左袒樂
爲劉氏多恩之所致也至其後世不能以德而勤於
法故有吹毛求疵詆欺無限桃李之饋集以成事於
是家無全行國無廉夫上下相循法不能止而仁義
之風替矣陛下覽得失之要深知其原故破觚爲圎
建斵爲樸法簡易遵網疏易從海内頌政不勝其喜
宜如舊制上從林議綂徙封陵鄕侯出爲九江太守
治甚有迹吏民畏愛之綂有子九人而松最知名次
竦弱冠能敎授善屬文
袁宏曰自古在昔有治之始聖人順人心以濟亂因
去亂以立法故濟亂所以爲安而兆衆仰其德立法
所以成治而民氓悅其理是以有法有理以通乎樂
治之心而順人物之情者豈可使法逆人心而可使
衆兆仰德治與法違而可使民氓悅服哉由是言之
資大順以臨民上言之道也通分理以綂物不易之
數也降逮中世政繁民弊牧之者忘簡易之可以致
治御之者忽逆順之所以爲理遂隳先王之大務營
一時之私議於是乎變詐攻奪之事興而巧僞姦吏
之俗長矣陵遲至於戰國商鞅設連坐之令以治秦
韓非論捐灰之禁以敎國而修之者不足以濟一時
持之者不能以經易世何則彼誠任一切之權利而
不通分理之至數也故論法治之大體必以聖人爲
凖格聖人之所務必以大道通其法考之上世則如
彼論之末世則如此然則非理分而可以成治者未
之聞也若乃變詐攻奪之事興而飾智謀權冊以勝
之巧僞姦利之俗長而設禁網䧟穽以餌之患時世
之莫從懸財賞行罰以驅之毒爲下之訐逆厚威網
殺伐以服之斯所謂勢利苟合之末事焉可論之以
治哉先王則不然匡其變奪則去其所爭救其巧僞
則塞其淫情人心安樂乃濟其難以悅之又何不從
之有焉人之情惡侵則正其分以齊之乂何訐逆之
有焉推此以治則雖愚悖凶戾者其於身也猶知法
治所以使之得所而安其性者也故或犯治逆順亂
倫反性者皆衆之所疾而法之所以加是警一人而
千萬人悅則法理之分得也夫然則上下安和天下
悅服又何論於法逆於理理與法違哉
後漢灮武皇帝紀卷第六
後漢光武皇帝紀卷第七　袁宏
十三年春正月戊子詔曰往年勑郡國勿因計吏有
所進獻今故未止非徒勞役道途所過未免煩費巳
勑太官勿復受其遠方食物乘輿口實可以薦宗廟
者即如舊制時有獻善馬日行千里寳劒直百金馬
以駕鼓車劒以賜騎士上雅性不喜聽音樂手不持
珠玉征伐常乗革車用事而巳及公孫述平傳送鼓
師葆車然後乗輿器服漸備物焉二月馬武軍下曲
陽以備胡冦丁亥太原王章爲齊公魯王興爲魯公
五月殷紹嘉公爲宋公周承休公爲衛公徙鄧禹爲
髙密侯食四縣上以禹功大封弟寬爲明親侯禹以
特進奉朝請
袁宏曰古之明君必降巳虗求以近輔佐之臣所以
寄通羣方和睦夭人古之賢臣必擇木棲集以佐髙
世之主主以宣明不以道勝而不招臣務對􁧑不以
時艱而不進及其相遇若合符契功髙而尊禮其人
師䘮而不咎其敗此三代君臣所以上下休喜比德
天地末世推移其道不純務巳尚功舋自外入君臣
之契多不全矣唯燕然和樂終始如一風塗擬議古
之流矣髙祖之興蕭公之力也且蹔亡若失左右手
及天下巳定無所用之賴鮑生之說以濟其身狼虎
塗跣卒入囹圄子房玄筭髙祖之蓍龜也始者相得
非子房不謀也海内旣安杜門不出假託神仙僅乃
獲免光武之在河北未知身首安寄也鄧生杖筞深
陳天人之㑹舉才任使開拓帝王之畧當此之時臣
主歡然以千載俄頃也洎關中一敗終身不得列於
三公俛首頓足與夫列侯齊伍嗚呼彼諸君子皆嘗
乗雲龍之㑹當帝者之心鞠躬謹密猶有若斯之難
而况以勢相從不以義合者乎山桑侯王常東光侯
耿純薨是時有上書言宜令司􁅾校尉督察三公司
徒掾蒼梧陳元上疏曰臣聞師臣者帝賔臣者王故
武王以太公爲師齊桓公以管夷吾爲仲父古之道
也近魏文侯友田子諸侯不敢入其境髙皇帝令相
國奏事不拜入殿不趨所以寵大臣也及新室王莽
遭漢中衰獨操國柄以偷天下況巳自喻不信羣臣
奪公輔之任損宰相之威然不能禁天下之謀身爲
世戮故人君患在自驕不患驕臣失在自任不在任
人方今四方未集百姓未一觀聽者注耳目之時也
陛下宜修文武之典襲祖宗之德屈節待賢以示將
來不宜有司察公輔之名也上善其言南陽太守杜
詩上書曰臣聞唐虞以股肱康而文王以多士寧是
故詩稱濟濟書曰良哉臣詩竊見故大司徒伏湛自
行束修無所毁玷篤信好學守死善道經爲人師行
爲儀表在平原吏民畏愛遭世反覆城郭不傾秉節
持重不可推移陛下深見臧否顯以宰相微過斥退
久而不用湛德足以左右王室名足以昭示遠人前
者選擇諸侯以爲公卿所以砥礪藩屏勸進忠信湛
宜任宰相輔佐之官夏詔徴湛旣到即入見賞賜浸
渥將用之暴病薨賜秘器上親弔祠伏氏世以經學
清約相承東州號曰伏不鬬由家風化道然也湛兄
子恭明帝時爲司空大司徒侯霸薨上傷惜之親自
臨弔詔曰惟霸積善之德久而益彰清潔之操白首
彌厲漢之舊制丞相拜日封爲列侯頃以軍旅暴露
功臣未受國邑録忠臣之心不欲先饗其寵故未爵
命其追爵諡霸使襲其後於是封霸爲則鄉侯諡曰
哀侯臨淮吏民聞霸薨莫不隕涕共爲立祠四時祭
之
十四年春正月匈奴遣使來獻中郞將劉襄使匈奴
夏四月辛巳封孔子後孔志爲褒城侯越嶲人任貴
遣使降九月莎車王賢善王心信遣使奉獻濟南太
守王梁薨初梁爲河南尹穿渠引穀水以注洛陽城
下渠成而不流有司奏劾梁梁慙懼上書乞骸骨上
乃徙梁爲濟南相更封阜城侯
十五年春二月大司馬呉漢將馬武等徙鴈門代郡
上谷民遷中山以避胡冦於是馬武殺軍吏詔命武
將妻子就侯國武自歸京師天子削武五百戸更封
爲楊虗侯武好酒敢直言時醉在上前面折同列言
其短長無所廻避上恣聽之上嘗與功臣宴飲歷問
曰諸君不遭際㑹與朕相遇能何爲乎鄧禹對曰臣
嘗學問可郡文學上笑曰言何謙也卿鄧氏子志行
修整可掾功曹各以次對至武曰臣以武勇顯可爲
守尉督盗賊帝笑曰且不爲盜賊自致亭長斯可矣
袁宏曰夫夀夭窮逹有生之分也得失悲欣萬物之
情也故推分而觀帝王之與布衣竹栢之與朝菌焉
足言哉以情而談一顧之與蹔毀傾蓋之與脫驂猶
尚可爲歡戚而況大斯哉夫能與造化推移而不以
哀樂爲心者逹節之人也自斯巳還屬於方域得之
不能不欣䘮之不能不戚故原得失之大而天下所
必同者莫尚於通塞乎然才髙者宜通而懐寳以之
陸沈德薄者必卑而鄙夫以之竊位是則通塞可得
而遇否泰難得而期也君子或因風雲之勢以建山
岳之功乗日月之末光以成一匱之業雖著功美於
當年猶欣一遇於千載若夫版築漁釣織箔鼓刀韞
櫝胷懷與之朽爛者焉可數哉至如樂毅之遇於燕
昭屈原之事於楚懹白起之用於秦王范增之奉於
項籍雖終同顛沛猶一申其志誠未足以語夫通塞
者乎白首抱關轉死溝壑者何殊間哉夫以鄧生之
才叅擬王佐之畧損翮弭鱗棲遲刀筆之間豈以為
謙勢誠然也及其遇雲雨騰龍津豈猶呉漢之疇能
就成天之構馬武之徒亦與鸞鳳叅飛由此觀之向
之所謂通塞者豈不然乎初有司請封皇子天子弗
許也固請連年乃從之四月戊申封皇子輔爲右翊
公英爲楚公陽爲東海公康爲濟南公延爲淮陽公
荆爲山陽公衡爲臨淮公焉爲左翊公京爲琅邪公
是日天子思李通之功乃封通少子雄爲邵陵侯
袁宏曰書稱協和萬邦易曰萬國咸寜然則諸侯之
治建於上古未有知其所始者也嘗試言之曰夫百
人聚不亂則散以一人爲主則斯治矣有主則治無
主則亂故分而主之則諸侯之勢成矣摠而君之則
王者之權定矣然分而主之必經綸而後寜摠而君
之必綂體而後安然則經綸之方在乎設官分職因
萬物之所能綂體之道在乎至公無私與天下均其
欲故帝王之作必建萬國而樹親賢置百司而班羣
才所以不私諸巳共饗天下分其力任以濟民事周
禮天子之田方千里公之田方五百里侯伯子男降
殺之謂之五等雖冨有天下綜理不過王畿臨饗一
國政刑不出封域故衆務簡而才有餘所任輕而事
不滯諸侯朝聘所以述職納賦盡其禮敬也天子廵
狩所以觀察風教知其善惡也功德著於民者加地
進律其有不善者則明九伐之制是以世禄承襲之
徒保其富厚而無苟且之慮修績述官之疇務善其
禮不爲進取之計故信義著而道化成名器固而風
俗淳推之百世可久之道也爰自唐虞至于三代文
質相因損益有物諸侯之制存而不革長世育民所
由遠矣及王畧不震諸侯違度官失其序民移其業
然而衆國扶持大小相制雖疆毅之國不能擅一時
之勢豪傑之士無所騁嘯咤之心昔周室微弱政敎
陵遲桓文翼戴二國是賴憂勤王室則諸侯慕而率
從振而驕之則九國叛而不至楚恃江漢秦據崤函
心希九鼎志存神器然畏迫宗姬忌憚齊晉歷載八
百然後降爲庻人豈非列國扶䟽根深難拔巳然之
効哉戰國之時志在兼幷伐國而貪其民得邑而置
其私而郡縣之勢萌矣秦有天下覽周之弊毁廢五
等因而用之傾天下之珍以奉一身之欲舉四海之
務以關一人之聽故財有餘而天下分怨不理而四
海叛髙祖旣帝鑒秦之失分裂膏腴封殖子弟至於
將相功臣租稅而巳郡縣之官即而弗改夫畫土分
民止於親戚班爵施勞不逮功賢猶賴宗室之固以
折諸吕之難况萬國親賢兼樹者哉文帝時賈誼言
曰夫欲天下之安莫若衆建諸侯而少其力使海内
之勢若身之使臂臂之使指則諸國之君莫有異心
輻湊並進而歸命天子矣文帝不從卒有呉楚之變
忿而懲之大懼諸侯推恩以分其國因事以削其邑
枝葉旣落本根從焉遂使王莽假託恩道揖讓稱帝
豈不易哉光武中興振而復之奄有天下不失舊物
而建封畧一遵前制諸侯禁網日月增密末世衰微
遂以卑弱宗室懼於罪敗同姓挫於庻民一夫攘臂
故以能亂天下矣由此觀之五等之治歷載彌長君
臣世及莫有遷去雖元首不康諸侯不爲失政一國
不治天下不爲之亂故時有革代之變而無土崩之
勢郡縣之立禍亂實多君無常君之民尊卑迭而無
别去來似於過客人務一時之功家有苟且之計機
務充於王府權重并於京師一人休明則王政畧班
海内元首昏闇則匹夫擬議神器是以閨闥不净四
海爲之鼎沸天網一㢮六合爲之窮兵夫安勢著於
古今歷代之君莫能創改不欲天下不亂其可得乎
嗚呼帝王之道可不鑒歟癸丑追尊兄縯曰齊武公
仲曰魯哀公盧芳自匈奴入髙柳左馮翊盖延薨是
時天下墾田多不實百姓嗟怨諸郡各使吏奏事帝
見陳留吏其牘下疏云頴川弘農可問河南南陽不
可問詔吏吏誑言於長壽街上得之東海公陽在幄
後因言曰吏受郡勑欲以墾田民相比方詔難曰即
如此何故言河南南陽不可問對曰河南帝城多近
臣南陽帝鄕多近親故田宅不可問乃詰吏吏具服
如陽言由是帝彌重陽也
十六年春二月交阯女子徴側徴貳反九真日南合
浦竝爲盗賊三月辛丑日有蝕之冬十月盧芳降封
芳爲代王是時天下刺史太守以墾田不實下獄死
者十餘人於是南郡太守劉隆亦繫獄上以隆功臣
也免爲庻人上從容問虎賁中郞將馬援曰吾甚恨
前殺牧守多也援曰死得罪何多之有但死者旣徃
不可復生上大笑其順時不忤皆此類也援長七尺
五寸踈眉美鬚博通多閑於進對善說前言徃事與
上言舊時三輔長者閭里豪傑皇太子諸王聽之無
倦上知援智有餘甚見親重
十七年春二月乙未晦日有蝕之夏四月上幸滎陽
頴川章陵六月癸巳臨淮公衡薨秋七月廬江費登
等反虎賁中郞將馬援平之冬十月辛巳皇后郭氏
廢立皇后隂氏初郭后寵衰數懷怨恚廢東門侯郅
惲上書曰臣聞夫婦之間父不能得之於子君不能
得之於臣況臣欲得之於君乎是臣所不敢也雖然
願陛下念其不可勿亂大倫使天下有議社稷者上
善之曰惲恕巳而量主知我必不可以所私而輕天
下者也隂后南陽新野人更始元年世祖納后于宛
方北之洛陽令后歸新野止宛宛中少黨諸隂鄧鄕
里豪居能自讓建武初迎后於育陽爲貴人上以后
性寛仁欲立之后輒退讓自陳不足以當大位時郭
后以生太子疆故遂立郭后及后生東海王陽而寵
益盛后性慈仁十嵗䘮父語及之未嘗不流涕上常
言希見親不在巳數十年語及之輒涕者追爵諡后
父隆爲宣恩侯以兄識爲侍中封元庻侯識弟興爲
期門僕射興弟就襲父爵更封新陽候識字次伯齊
武王時以率宗人賔客爲偏禆矣及隨世祖征伐數
有戰功將益其邑識辭曰天下初定將帥有功者衆
臣幸託屬掖庭賞賜豐衍如復加爵邑此親戚受賞
國人計功也不可以示天下上甚美之興字君陵筋
力過人其從出入常操小盖鄣翳風雨泥塗狹隘躬
自履渉上所幸止必先入清宫居則博觀五經訪問
收事尊賢下士廣求得失獻善替否薦逹後進好施
接人門無㳺俠與張宗等不相好知其有用猶稱其
所長而逹之張汜之徒與興厚善以爲華而少實但
私之以財終不爲言是以世稱其忠起第宅采椂麤
朴足避風雨常稱豐屋之戒若不修德雖有崇臺廣
厦猶傳舍也上嘗封興置印綬前興國讓曰未有先
登䧟陣之功而一家數人受爵土令天下觖望至讓
不願臣蒙陛下中宫恩澤至厚可謂冨貴巳極不可
復加上見其讓切不奪其志皇后問故興曰后不讀
書記邪亢龍有悔多見不知量外戚家若不知謙嫁
女欲得因力配尊貴娶婦求公主愚心實不安也富
貴有極當知足驕奢益爲觀聽所譏后悅其言不爲
宗親求位以干王政就剛強不順理頗以貴勢傲物
扶風人井丹髙抗之士也諸王貴人更請丹莫能致
就自以爲能致丹詭諸王錢二萬使人通丹致之丹
不得巳乃詣就爲丹設麥飯𬞞食丹推去之曰以君
侯爲能供美食故相過耳何謂如此就更爲置盛饌
及就起左右進輦丹笑曰聞桀乗人車此其是邪坐
中皆失色莫之敢應就即爲去輦談論盡日乃去以
其名髙就等無敢失意者丹亦終身不仕明帝𥘉就
爲少府子豐尚酈邑公主公主驕妒豐亦狷狹遂殺
公主豐誅死就自殺家屬歸本郡郭后旣廢太子太
傅張湛稱疾引退爲太中大夫上欲以湛爲大司徒
湛至朝堂坐遺小便自稱疾篤遂不用卒于家湛字
子孝右扶風平陵人舉動必以禮雖幽室閑處不易
其度閨門之內若嚴君焉三輔歸之以爲儀表成哀
間爲二千石王莽時歷守尉建武初爲左馮翊修禮
敎明好惡政化大行嘗告歸平陵望縣門而下車主
簿進曰明府位尊德重不宜自輕湛曰禮下公門式
路馬孔子於鄉黨恂恂如也父母之國所宜盡禮湛
𬒳徴當還馮翊曰舊令尹之政必以告新令尹湛曰
君以德進湛以罪退逡廵而去湛常乗白馬上毎有
異政輒言白馬生且復諫矣壬午徙左馮翊公輒爲
中山王諸國公皆爲王是嵗鳳皇五集頴川郡衆鳥
竝從行列蓋地數頃留止七十日
十八年春二月蜀郡史歆反巴郡宕渠楊偉徐客等
各起兵以應歆大司馬呉漢臧宮擊之壬午上幸長
安祠園陵夏四月伏波將軍馬援扶樂侯劉隆樓船
將軍殷志平樂侯韓宇擊交阯至合浦殷志病死援
當浮海入交阯船少不足渡乃問山行者遂浮海隨
山開道千餘里自西至浪泊擊徴貳等降者數千人
韓宇後病死援幷將其衆追徴貳等至禁溪連破之
貳等各將數百人走戊申上幸河内五月代王芳復
入匈奴六月壬戌赦益州殊死巳下亡命者秋史歆
等平呉漢徙偉客等二百餘戸于長沙冬十月􁂞辰
上幸南郡還祠章陵辛丑追諡外祖父樊重爲壽張
敬侯重字君雲家世温厚三世不分財重居家有法
子孫進見如吏其治家僮僕無逰手身自隱親故能
殖其財田至三百頃資至巨萬其興功造作爲無窮
之規欲治器物則先種梓漆人皆笑之然卒得其用
居家擬於邦君外孫何氏兄弟爭財重耻之以田二
頃解其訟由是縣邑敬其德讓重八十餘而終不索
假貸者可百餘萬臨困悉削文書不告兒子債家聞
之皆爭往償之諸子不受也中子密字靡卿初與齊
武王共起義兵湖陽收繫妻子將殺之湖陽令曰樊
重父子有禮行於鄉里正有大罪且當在後何可殺
耶宗家亦有繫者多被害唯密妻子得免後隨世祖
征伐數有勤勞封壽張侯密謙恭畏慎不汲汲於官
位父子内相勑戒以富貴盈溢未有能終者吾非不
嘉榮勢也天道惡盈而好謙畏天道耳前世貴戚可
明戒也保身全命云不樂哉毎當朝㑹輒俯伏須漏
盡雖令不朝恐有謬誤猶晨詣闕下上以是尤重之
時見得失乃獻便宜輒自手書削藁公卿朝見訪政
事終不敢對疾病上自臨視垂涕問所欲密自陳身
無功食大國誠恐子孫不能保全大恩令臣魂神慙
負黃泉願還壽張食小鄕亭上悲傷其言後復封密
小子茂爲平望侯臨薨勑諸子薄葬靜掃閉戸物不
得所下與夫人同塜異藏各自一延道以死生各異
棺柩一藏不當復見如有腐敗傷孝子心朝廷善之
諡曰恭侯初兵革起而皇妣薨宗人樊臣公獨親殯
歛世祖即位擢爲中大夫固始侯李通薨諡曰恭侯
賜甚盛上及皇后親弔送葬
十九年春正月巷人傅鎭反臧宮擊之東海王陽曰
賊相迫刼反耳其中必有欲悔者今圍之急不如小
緩之令得亡逃亡逃亭長足以取之從之賊果破走
馬援斬徴貳等二月封援爲新息侯設牛酒勞軍士
因撫觴而言曰吾從弟少遊哀吾慷慨多大志曰人
生一世但求衣食仕官不過郡掾吏守墳墓護妻子
鄉里稱善人斯可矣安用餘爲當吾在浪泊西時下
潦上霧毒氣浮蒸仰視飛鳶跕跕墮水中憶少游語
何可得也今賴諸士大夫之力而吾先受其賜所以
喜且愧也坐者聞之莫不歎息之
袁宏曰少㳺之言有心哉人之性分靜躁不同或安
卑素守隱約顧視榮名忽若脫履彼二塗者終之以
道亦各一家之趣也然功業難就而卑素易從而古
今之士莫不自託於功務而莫肯於閑逸者將自負
其才顧衆而動乎然則榮名功業非爲不善也千載
一遇處智之地難也若夫安素守隱其於人間之懽
故以易而無累矣然苟非夷塗外物難必螻蟻且能
爲害而况萬物乎故久處貧賤誠有志者之所耻也
歸終而言取保家之主乎詔援復擊九眞自無功至
居風斬首三千餘級徙其渠帥數百家於零陵援所
過令治城郭修漑灌申舊制明約束是後駱越常奉
馬將軍故事自郭氏廢後太子疆不自安郅惲勸之
曰久處疑位上違孝道下近危殆昔髙宗賢君吉甫
令臣及有纎芥放逐孝子春秋之義母以子貴太子
宜引愆退身疆遂因左右陳誠願備藩輔世祖遟廻
者久之乃許焉十月戊申皇太子強封東海王食東
海魯國二郡租賦之稅車服之飾加於諸王疆上書
讓東海又因太子口陳至誠上不許以彊章示公卿
而嘉歎之
袁宏曰夫建太子以爲儲貳所以重宗綂一民心也
非有大惡於天下不可移也世祖中興後漢之業宜
遵綂一之道以爲後嗣之法今太子之德未虧於外
内寵旣多嫡子遷位可謂失矣然東海歸藩謙恭之
心彌亮明帝承綂友于之情愈篤雖長㓜易位興廢
不同父子兄弟至性無間夫以三代之道處之亦何
以過乎惲字君章汝南西平人志氣髙抗不慕當世
王莽末民不堪命惲西至長安上書諌莽曰臣聞智
者順命以成德愚者逆以取害神器有命正不可虗
獲上天垂戒欲以陛下就臣位陛下宜順天命轉禍
爲福如不早圖是不免於竊位也天爲陛下嚴父臣
爲陛下孝子父敎不可廢子諌不可難惟陛下留神
莽大怒即下詔獄劾惲大逆猶以惲㩀正義難即害
之使黃門近臣脅導惲令爲病狂恍惚不自知所言
惲終不轉曰所言皆天文聖意非狂人所能造遂繫
經冬㑹赦得免因南遊蒼梧建武初自蒼梧還鄕里
縣令卑身崇禮以爲門下掾惲感其意遂爲之屈惲
友人董子張父及叔父爲人所害子張病困惲往候
子張子張絶良久氣復還視惲􁓭欷惲曰吾知子不
悲天命長短而痛心二父讎不復也子張卧目擊惲
惲即起將客追仇人取其頭以示子張子張悲喜氣
便絶惲即詣令自首令應之遲惲曰爲交報仇吏之
私也奉法不阿君之義也虧君生身非節也趨出詣
獄令跣追之拔刀自向曰子不出吾以死明之惲隨
令出久之爲郡功曹汝南舊事冬饗百里内縣皆持
牛酒到府讌飮時太守歐陽歙饗禮訖敎曰西部督
郵繇延天資忠貞稟性公方典部折衡推破姦雄書
曰安民則惠黎民懷之蓋舉善以敎則不能者勸今
與衆儒共論延功顯之于朝太守敬嘉厥休牛酒以
養德主簿讀敎戶曹引延受賜惲前跪曰司正舉觥
以君之罪告謝于天明府有言而誤不可掩覆按延
質性貪邪所在荒亂虐而不治冤慝竝作百姓怨之
而明府以惡爲善股肱莫爭此旣無君又復無臣君
臣俱䘮孰舉有罪君雖顛危臣子扶持不至於亡惲
敢再拜奉觥歙甚慙門下掾鄭次都曰君明臣直功
曹言切明府之德也可無受觥哉太守曰實歙罪也
敬舉觥惲乃免冠曰昔虞舜輔堯四罪咸服讒言弗
行故能作股肱帝用有歌惲不忠孔壬是昭績言象
龍豺獸從政旣誹謗而又露言罪莫重焉請收惲延
以明好惡歙曰是吾過也遂不宴而罷惲歸府因稱
病延亦退次都素清髙與惲厚招惲去曰道不同不
相爲謀自古而然子直心誠三代之道繇延雖去必
復還吾不忍見子有不容君之危盍去乎惲曰孟軻
以彊其君所不能爲忠也量君之所不能爲賊也惲
業彊之矣障君於朝而不死職以求直罪也延退惲
又去不可次都遂去隱於弋陽山中居數月延果復
召惲即去從次都止漁釣甚娯留數十日惲喟然歎
曰天生俊士以爲民無乃違命而亂倫乎鳥獸不可
與同羣子從我爲伊尹乎將爲巢許而辭堯也次都
曰吾足矣幸得全軀種類還奉墳墓盡其學問道雖
不行施之有政是亦爲政也吾年耄矣安得從子子
勉正命勿勞神以害生各别去惲客於江夏郡舉孝
廉爲郞遷帝東城門候世祖嘗夜出還詔開欲入惲
不內上令從門舉火射帝面惲對曰火明遼遠遂距
不開明日惲諌曰昔文王不敢盤㳺于田以萬民惟
正陛下旣㳺獵山林夜以繼晝其如社稷宗廟何暴
虎馮河可爲至戒小臣所竊憂也由是上重之令授
太子詩常講殿中後爲梁令長沙太守崇敎化表異
行上使執金吾隂識護太子家博士桓榮授太子經
二人者皆專心輔導勸以德義太子亦虗納焉秋九
月壬申上幸南陽冬十二月越嶲太守任貴反武威
將軍劉尚平之
二十年夏六月徙中山王輔爲沛王秋馬援自交趾
還位班九卿賞賜甚厚援將至京師故舊迎之平陵
人孟冀計謀之士也以援自遠而還勞而賀之援曰
我望卿有竒也但復與衆人同語邪武帝時伏波將
軍路博德開七郡封符離侯數百戸今我但平亂郡
爾猥封近縣且三千戸國家追錄我和􁚖隴間功我
自視功薄賞厚人當功厚賞薄於後乃長先生欲何
用相濟冀曰愚不及是援曰今尚有匈奴烏桓擾北
邉我欲自請擊匈奴男兒要欲死於邉野以馬革裹
屍還葬矣反卧牀上於兒女子手中死邪兾曰諒爲
烈士當如此矣㑹匈奴入右北平詔以事示援遂自
擊北邉十月上幸東海沛國省五原郡徙其吏民于
河東十二月伏波將軍馬援出定襄上以援勤勞賜
縑千疋援謂黃門竇固太僕梁松曰凢人富貴當使
可復賤也如公等貴欲不可賤居髙益堅願思吾言
有識聞援言無不歎息大司馬呉漢薨諡曰忠侯葬
如霍光故事漢性彊力毎從征伐上未安漢不敢息
軍有利鈍諸將或失其度漢常自厲吏士益治兵器
上時令人視之曰呉公方修戰攻具上嘗曰呉公如
此隱若一敵國矣及在朝廷唯公天下嘗旱公卿請
雨不得漢乃悉出其僮僕一時免之漢又嘗出征妻
子在後買田安業漢還讓妻子曰軍帥在外吏士不
足何多買田宅乎遂盡以分付昆弟外家其忠自天
性故能常任禮以功名終是時上欲以衞尉隂興爲
大司馬興叩頭曰臣不敢惜身誠恐虧損聖德辭讓
至切上以此聽之乃以扶樂侯劉隆爲驃騎將軍行
大司馬事
二十一年秋八月馬援以三千騎出髙柳失道還匈
奴鮮卑冦遼東太守祭􁂍率吏士擊之斬首二千餘
級遂窮追出塞復斬首千餘級收其兵器得馬數千
疋由是匈奴鮮卑震服不敢闚塞彤乃思所以離間
二㓂以分其勢招呼鮮卑示以財利鮮卑後不𣢾塞
彤之計也冬十月匈奴入上谷中山殺掠吏民西域
鄯善王安莎車王賢等十六國遣使奉獻咸願請都
護上以中國初定未遑外事厚加賞賜遣之大司空
竇融以疾筞罷嵗餘行衞尉事融數稱疾乞骸骨賜
錢帛太官致珍竒弟顯親侯友薨上愍融年衰遣中
常侍即其卧内彊進酒食是時郡國皆大水百姓饑
饉光祿勲杜林上疏曰臣聞先王之道明聖用而治
同也其見惡如農夫之務去草焉芟夷藴崇之勿使
能殖防其漸也狼子野心奔馬善驚成王深知其患
故以殷民六族分伯禽七族分康叔懷姓九族分唐
叔檢其姦軌又遷其餘衆於成周所以挫其彊禦之
力黜其驕恣之心及漢初興上稽舊章同符在昔徙
齊諸田楚昭屈景燕趙韓魏之後以削弱六國彊宗
故邑里無見利之家山澤無兼幷之民萬里一綂海
内賴安其後輒因衰麤之痛脅以送終之義故遂相
率而陪園陵無反顧之心追觀徃政皆神道設敎彊
幹百世之要也是以永享康寧之福而無怵惕之憂
繼嗣承業恭巳而治蓋此之助也今被災之民輕薄
無重者可徙於饒榖之郡所以清散其凶全其性命
也昔魯隱有賢行將致國於桓猶留連貪不能早退
況草創豪帥本無業徒因攘擾之時擅有山川之利
雖遇災然其狃泰之意儌倖之望蔓延無足不可不
察也上察林才堪任宰相㑹司空缺乃以林爲司空
林自爲九卿至三公輒毎上封事及與朝廷之議常
依經附古不苟隨於衆爲任職相上亦雅善之雖在
公卿講授不倦學者朝夕滿堂士以慕之初林薦杜
陵人申屠剛抗直之士嘗慕史魚汲黯之爲人避亂
西州毎諫爭隗囂義形於色上以剛爲侍御史遷尚
書謇謇多直言無所屈撓是時隴蜀未平上嘗欲近
出剛諫上不聽剛以頭軔乗輿車輪不得前乃止剛
數犯嚴顏由是出爲隂平令徴爲太中大夫以病去
終于家
後漢灮武皇帝紀卷第七
後漢灮武皇帝紀卷第八　袁宏
二十二年春閏月丙戌上幸長安祠園陵夏五月乙
未晦日有蝕之六月伏波將軍馬援還京師是時梁
松貴幸百僚憚之援嘗小病松來候見援獨拜牀下
援安然受之松意不平諸子曰梁伯孫貴重將軍宜
爲之禮援曰我乃其父友也雖貴何得失禮由是不
爲權貴所愛援外坦薄而内備禮事寡嫂不衣冠不
入閨其於人汎愛多容然見爵位而無實者笑曰刀
不應齒士不聞耳何足畜乎有奇異於衆者雖在少
賤必異待之援有籌䇿世祖曰伏波論兵常與吾合
初援交阯還書誡其兄子嚴敦曰吾欲汝曹聞人過
失如聞父毋之名耳可得聞口不可得言也如論議
人長短是非此吾所大惡也寧死不願聞子孫有此
行也汝曹知吾惡之甚矣所以復言欲汝曹不忘之
爾龍伯髙敦厚周愼口無擇言謙約節儉廉公有威
吾重之愛之願汝曹效之杜季良豪俠好義憂人之
急父䘮致客數郡畢至吾愛之重之不願汝曹效之
效龍伯髙之正不就猶爲謹勑士所謂刻鵠不成尚
類鶩者也效杜季良而不成䧟爲天下輕薄子所謂
畫虎不就反類狗者也迄今季良尚未可知郡將下
車輒切齒州郡以爲言吾常爲之寒心是以不願子
孫效也季良名保爲越騎司馬保怨家上書言保所
在惑衆伏波將軍萬里還書以戒孤兄子今在京師
與梁松竇固等交上召責松松叩頭流血乃召問援
因取所與嚴敦書即日免保官時龍伯髙爲山都長
擢爲零陵太守秋九月地震詔南陽郡勿輸今年田
租南陽繫囚減死罪一等是歳匈奴國中亂諸將多
言可繫者上以問朗陵侯臧宮宮曰願得五千騎足
以立功上笑曰常勝之家難與慮敵吾方自思之遂
不出師匈奴之族由來尚矣其在殷周則有山戎獫
狁之難逮于秦漢而有匈奴強弱之勢中國征之事
詳矣王莽時欲分匈奴匈奴大怒縱兵犯塞傷殺吏
民莽乃盛兵以擊匈奴嚴尤諫曰臣聞匈奴爲害所
從來久矣周秦漢征之然皆未有得上策者周得中
策漢得下策秦無策也當周宣王時獫狁内侵至于
涇陽命征之盡境而還視戎狄之侵譬猶蚊䖟之蟲
驅之而已故天下稱明是爲中策武帝選將練兵深
入遠戍雖有剋獲之功胡輒報之兵連禍結三十餘
年中國疲耗匈奴亦困而天下弊是爲下策秦始皇
不忍小恥而輕民刀長城之固延袤萬里轉輸之行
起於負海彊境旣完中國内竭以䘮社稷是爲無策
也莽不從匈奴遂叛北邉大擾世祖之初方憂中國
未遑外事也初匈奴右日逐王北單于知牙斯之長
子也自呼韓耶單于死後更令兄弟相傳知牙斯死
傳弟臧咸臧咸死傳弟轝輿立欲傳其子然其弟知
牙帥川次當爲單于者也皆以兄弟言之知牙帥當
立以子言之我前單于長子也輿疑之輿死子焉鞮
立鞮死弟滿奴立比遂失次怨恨而匈奴國中旱蝗
連年草木皆盡人畜死者過半比乃遣人奉匈奴圗
詣西河求和親盡牧南邉諸部呼衍日逐等叛匈奴
匈奴遣萬餘騎擊比不勝呼衍日逐等共立比爲呼
韓邪單于孝宣時其大父呼韓耶歸漢得成故襲其
號於是有南北單于
二十三年春正月南郡蠻夷反武威將軍劉尚擊破
之置江夏郡三月南單于遣使稱藩願修舊約天子
議於公卿咸以爲蠻夷猾夏情僞難知不可許大司
農耿國以爲今天下初定尤宜受之令東撫烏桓北
拒匈奴邉陲永息干戈之役萬世之策也上善而從
之使中郎將叚柳使匈奴於是單于拜伏受詔遣弟
左賢王將兵擊北單于連破之北單于震怖却地千
里單于旣稱臣入居塞内上書遣子貢獻漢賜單于
冠帶衣裳黃金龜璽什物各有數單于乃分部諸帥
以鄣北邉北單于惶恐願還所畧漢人數遣使詣武
威求使者皇太子以爲南單于新立今若遣使恐阻
南單于意故但報其書不遣使者冬十二月武谿蠻
夷反遣劉尚擊之尚軍没驃騎大將軍杜茂鬲侯朱
祐祝阿侯陳俊薨朱祐貴儒學論議常依古法爲將
帥受降追奔逐北以破敵爲功不問斬首多少軍吏
以不得鹵掠故或有怨者徙封鬲侯食邑七千餘戸
自陳功薄而賞大願受南陽五百戸足矣上不許𥘉
上學長安嘗過祐祐方講留上須講竟乃共讌語及
上幸祐第語及平生上曰主人得無捨我講乎
二十四年春正月乙亥大赦天下大司空杜林薨太
僕張純爲大司空林字伯山右扶風茂陵人父業以
文章顯林少有俊才好學問沈深好古家旣多書又
外家張竦父子善文章林從竦受書漸漬内外爲當
世通儒王莽敗盜賊並起林與弟成俱至河西隗囂
聞林名故深敬待之以爲治書後以病去囂欲超用
之遂稱痼疾囂心恨林曰杜伯山天子所不能臣諸
侯所不能友蓋伯夷叔齊恥食周粟也今且從師友
之位以從其志焉林雖困乏終爲不屈林嘗得漆書
古文尚書一卷獨寳愛之毎遭困阨自以不能濟於
衆也猶握抱此經獨歎息曰古文之學將絶於此邪
至建武初弟成死故林持䘮東歸囂旣遣林後悔令
刺客楊賢於隴遮刺林賢見林自推車載弟䘮歎曰
當今之世誰能行義者我雖小人何忍殺義士亡去
上聞林巳還乃徴林拜侍御史引見問經書故舊及
西州事上甚悅賜車馬衣被歳餘遷司馬直百僚知
林以名得用甚敬憚之林旣至京師與英俊集㑹咸
敬林之博雅洽聞河南鄭興東海衞宏等皆長於古
學從劉歆受左氏春秋定三綂曆及見林皆推服焉
濟南徐兆始事衞宏後皆更受林以前所得一卷古
文尚書示宏曰林危阨西州時常以爲此道將絶也
何意東海衞宏濟南徐生復得之邪是道不墜於地
矣
二十五年春正月烏桓大人郝且等率衆貢獻封其
渠帥爲侯王烏桓者東胡也漢初匈奴冐頓伐其國
餘類保烏桓山因以爲號焉其俗善騎射隨水草放
牧居無常處刻木爲信無文字而衆不敢違犯其先
爲匈奴中亂烏桓始盛鈔擊匈奴匈奴爲之轉徙數
千里漢南遂空戊申晦日有蝕之初劉尚軍没議復
遣將帥時馬援年六十二矣上憫其老方内選擇未
有所定援自請曰臣尚能被鎧上馬上試焉援旣據
鞍左右顧乃下遂遣之冬十月伏波將軍馬援揚虗
侯馬武東牟侯耿舒擊武谿援謂所親杜憶曰吾受
恩深厚常恐不得死國事也今得所甘心瞑目但畏
長者家兒或左右或與共事獨惡是爾南鄕侯鄧晨
薨初晨爲常山汝南太守皆有名跡爲吏民所愛在
汝南起鴻陂漑灌田數千頃百姓于今利之徴爲灮
祿大夫數與宴見陳說平生晨從容白上曰僕竟辦
之上大笑晨疾病天子手書慰問中宫及寜平公主
皆爲垂泣旣薨使謁者招新野王魂備官屬合葬于
北邙山上與皇后親臨送葬賞賜甚厚諡曰惠侯
二十六年春正月增吏俸自三公至干佐吏各有差
二月馬援至臨鄕大破蠻軍斬首千餘級蠻有二道
一曰壺頭二曰克中壺頭徑近而多險充中遠而運
糧難初上與諸將議所先擊因以疑而未決軍至長
沙中郞將耿舒上言先擊充中賊援以爲延日費糧
不如進攻壺頭賊乗髙守隘舩不得進會夏暑熱吏
士疫死者多援亦病困穿岸爲室以避暑氣賊毎乗
髙鼓譟援輒扶人觀之左右壯其意皆爲之流涕耿
舒與兄好畤侯弇書言舒前上言擊充中賊糧雖難
致兵馬得用軍人數萬爭欲奮擊今壺頭竟不得上
又大軍疾疫皆如舒言弇奏舒書上遣梁松驛責問
援因代監軍松未至而援巳死松與馬武等毁惡援
於上上大怒收援將軍侯印綬是時軍士死者太半
謁者宋均軍不得返與諸將議欲承制降賊諸將莫
敢應均曰夫忠臣出境有可安國家專之可也均勒
兵成列稱詔降之蠻夷震怖即共斬其大帥降均均
爲置長吏而還均自請矯制罪天子嘉其功賜以金
帛其後毎有四方異議數訪問焉於是援家屬惶怖
不敢歸舊墓買城西數畝地葬其中賔客故人不敢
送葬故雲陽令朱勃詣闕上書曰臣聞王德聖政不
忘人之功采其策不求備於衆故髙祖赦蒯通以王
禮葬田橫令大臣曠然咸不自疑夫大將在外讒言
在内微過輒記大功不計誠爲國之所慎也故章邯
畏誅而奔楚燕將據聊而不下豈其甘心末䂓哉悼
巧言之傷類也竊見故伏波將軍新息侯馬援以四
年冬始歸正朔當此之時虜述矯號於益州隗囂擁
兵於隴冀豪傑盱睢且自爲政援拔自西州慕德効
死孤立貴人之間曾無一言之佐自知當要十郡之
使徼封侯之福邪八年車駕西征衆議狐疑援深建
西州可破之策隗囂剋定援有力焉及隴右未清羌
虜擾邉援奉使隴西奮不顧身行關山間谷之中揮
戈先零之野兵動有功師進輒克徴在虎賁則有忠
策嘉謀於國用之南征交趾充平一州使王府納越
裳之貢邊境無兵革之憂間者使南立䧟臨鄕師巳
有業未竟而卒吏士雖疫援不獨存夫戰或以久而
立功或以速而没師深入未必爲是不退未必爲非
人情豈樂久在遠地不生歸哉惟援得事朝廷二十
二年北征出塞再南渡江觸冐害氣僵屍軍中名滅
爵絶國土不傳海内不知其過衆庻未聞其罪卒遇
三夫之言被誣罔之讒家屬杜門葬不歸墓怨隙並
攻宗親怖慄死者不能自列生者莫爲之訟臣竊傷
之夫操孤危之忠而不能自免於讒此義士之所悲
也惟陛下思竪儒之言無使功臣懷恨於黃泉也書
奏不報歸田里時梁松竇固等在中上問知朱勃乎
對曰故雲陽令也以所上章使讀之松固驚相謂曰
如是陛下不甚罪伏波也
袁宏曰馬援才氣志畧足爲風雲之器躍馬委質編
名功臣之錄遇其時矣天下旣定偃然休息猶復垂
白據鞍慷慨不亦過乎甞試言之所以寳才者智也
才智之用通物爲貴苟才大者濟智小者獨善則渉
乎通濟者其智彌廣矣夫觀雲機之功則知班匠之
巧覩太平之業則悟聖人之明降斯以還參差百品
雖智效一官功覆一匱亦才力之所㑹也古之君子
遇有爲之時不能黙然而止擊節驅馳有事四方者
蓋爲斯也然自非賢逹不能量也遭命世之君傍日
月餘光廢興指授稟其䂓畧故功名保全身有餘地
若不值其主而獨仕其心得一旅而志一邑得一邑
而圗一國故事捷而攻之者衆勲立而日就於難又
况顛沛險巇不測之慮哉夫才智有餘功名不足者
有矣事業未半而勲過者有矣所乗之勢異而難易
之功殊也而有爲之人幸而要之雖徼一時之功暴
居視聽之右外有駭物之患内懷思慮之憂爾中路
悵然欲退無途其勢然也善爲功者則不然不遇其
主則弗爲也及其不得巳必量力而後處力止於一
戰則事易而功全勞足於一邑則慮少而身安推斯
以往焉有毁敗之禍哉馬援親遇明主動應銜轡然
身死之後怨謗並興豈非過其才爲之不巳者乎夏
四月初營夀陵依孝文故事務從省約使迭興之後
與丘隴同體凢帝即位必營壽陵具終器漢之制也
上常聽朝至于日昃講經至于夜分或與羣臣論政
事或說古今言行鄕黨舊故語及忠臣孝子義夫節
婦侍對之臣莫不悽愴激揚欣然自得雖非大政進
止之宜必遣問焉所以勸羣能也皇太子從容言曰
陛下有禹湯之明而失黃老養性之道今天下乂安
願省思慮養精神優㳺以自寛上答曰吾自以爲樂
矣
二十七年夏太僕趙喜爲太尉是時南單于新稱藩
烏桓始入朝上命喜思安邉之策爲久長之計喜乃
議復代郡朔方五原雲中定襄鴈門郡遣諸王之國
喜字伯陽宛人也喜從兄爲人所殺無子喜年十五
結客爲報仇更始初舞隂大姓李氏擁兵自守更始
遣將降之不下曰聞趙氏有孤孫喜信義著聞願降
之更始乃徴喜時未二十更始笑曰璽栗犢能服重
致遠乎即以爲偏將軍詣舞隂降李氏因入頴川轉
擊諸未下者更始大喜曰卿名家駒也努力勉之昆
陽之戰喜頗有功拜爲中郞將封勇功侯更始敗喜
歸鄕里初喜與鄧奉善奉之叛也喜數與書切責之
時有言喜爲鄧奉計策以毀惡之者詔喜屬建威將
軍以功自贖喜不自言奉死後上得喜書驚曰趙喜
眞長者也即徴喜待公車時江南未通以喜守簡陽
侯桓將給兵騎之官喜自請不願請單騎馳往度其
形勢臨敵制宜若將兵騎徃彼必爲吏民所疑上許
之喜至簡陽民閉城門不肯納喜便止城門外問國
中大夫素爲百姓所親信者乃召問之對曰不擁兵
欲以自守而至於爲賊恐懼不能自反耳喜因告以
倉卒之時非國家所疾無自疑阻懇爲陳恩信賊遂
自縛詣喜降後爲平原太守甚有治迹百姓歌誦之
二十八年春正月遺諸王就國三月臧宫上書勸上
征匈奴詔曰有德之君以所樂樂民無德之君以所
樂樂身樂民者其祚延長樂身者不久而亡故曰地
廣者荒德廣者彊今無善政災變不息憂念嵗闕論
語云吾恐季孫之憂不在顓臾而在蕭牆之内也而
復欲遠征乎冬十月癸酉詔死罪下𧖟室其女子者
宮上㑹羣臣問曰誰可傅太子者皆曰執金吾隂就
可也博士張佚正色曰今陛下立太子爲隂氏乎爲
天下乎即爲隂氏則隂侯可爲天下則固宜用天下
之賢上曰善欲置傳者以輔太子今博士不難正朕
况太子乎即拜佚爲太子太傳而以桓榮爲少傅賜
以輜車乗馬乃大㑹子弟陳其車馬印綬曰此皆稽
古之力也可不勉邪於是皇太子經學始成少傅府
桓榮上疏曰臣幸得侍帷幄經學淺短無所補益聖
質夙夜慙愧今太子經學巳通自有識以來儲君副
主莫能傅之今太子獨能傅之此誠萬國之福也臣
師道巳盡皆在太子矣謹遣掾臣汜再拜歸道太子
報曰陽以童蒙承訓九載不深逹師意而猥見褒獎
非其實也夫五經之道廣大非天下之至精其孰能
與於此自宰予之徒親事孔門閑邪以度猶尚怠懈
晝寢况於不才者乎苟非其人道不虗受冉求曰非
不悅子之道力不足者歸道受謝非所敢聞是時禁
網踈闊王侯貴人多通賔客壽光侯劉悝更始少子
也得幸於沛王輔悝怨盆子殺其父因輔結客報殺
盆子兄故式侯恭輔坐繫獄三日由是捕諸王賔客
死者千餘人初馬援謂其司馬吕种曰建武初名爲
天地始開從今巳後海内日當安樂耳顧我嘗獨有
所憂國家諸子並壯皆不防㣲廣通賔客門庭如市
吾恐自此大獄起矣卿其愼之援兄女壻王礱故平
阿侯子也好施愛士名振江淮間後游京師交結諸
侯援謂所親曰王子石傑士也今若京師在長者間
用氣自行陵折者多必用亡身於是臣仲王礱馮衍
皆以諸王賔客下獄仲歎曰馬生之言其神乎仲礱
死獄中衍被赦出廢于家上言曰臣伏念帝王大體
古今通論常獨慨然夫以髙祖之畧而陳平之謀毁
之則踈與之則親以文帝之明而魏尚之忠繩之以
法則爲罪施之以德則爲功逮至晚世董仲舒言道
德見妬於公孫弘李廣奮節於匈奴見排於衛青此
忠臣所爲流涕也臣衍自惟上無無知之薦下無馮
唐之說乏董生之才寡李廣之勞而欲免讒口於當
世豈不難哉臣之先祖以忠貞之故成私門之禍而
臣值兵革之際不敢囘行苟容以求世利事君無傾
邪之謀將帥無鹵掠之心今幸遭清明之世飭躬自
行之秋而怨讎􁅼雜譏議橫世蓋冨貴易爲善貧賤
難爲工也踈遠隴畝之臣無望髙闕之日惶恐自陳
以救罪過書奏天子不用猶以前過也衍字敬通馮
奉世之後有奇才博通無所不覽王莽時諸公多薦
之者衍辭不肯仕衍有大度自負其才不能耦世耴
容故遂坎壈失志居常慷慨庻幾名賢之風家貧年
老常爲司隷從事全椒侯馬成薨
二十九年春二月丁巳朔日有蝕之遣使者舉冤獄
問鰥寡􁂞申賜天下男子爵各二級鰥寡孤獨貧不
能自存者粟人五斛夏四月乙丑詔天下繫囚自殊
死巳下減本罪各一等不孝不道不在此書
三十年春二月甲子上幸魯國濟南夏四月徙左馮
翊公焉爲中山王五月旱賜天下男子爵人二級鰥
寡孤獨貧不能自存者粟人五斛冬十月丁酉上幸
魯國太尉喜司空純上書曰自古帝王治道之隆未
嘗不豋封太山以告成功書曰二月東廵狩至于岱
宗封禪之義也陛下受命中興順天行誅修復祖宗
撫寧萬國天下曠然咸蒙更生夷狄慕義符瑞並應
詩云受天之福四海來賀誠宜封禪告成以順天心
詔曰是何言也當今日月薄蝕災異並臻吏失其職
百姓怨讟吾誰欺欺天乎於是羣臣不敢言膠東侯
賈復薨諡曰剛侯復嘗戰𬒳創甚上大驚曰我所不
令復别將者爲其輕敵也果然失吾名將聞復婦孕
上曰女邪我取之男也我與之女勿憂妻子復數徙
征伐未嘗破敗數爲諸將潰圍解陣身被十二創上
以復敢深入稀令遠征欲自將之故少方面之功諸
將毎論功人人自伐復獨黙不言上曰賈君之勲我
自知之功臣中最見親禮左將軍官罷以列侯就第
加位特進爲人剛毅方直慷慨有大節闔門守静朱
祐等薦復宜爲宰相世祖方以吏事責三公故遂不
用功臣是時列侯唯膠東侯賈復髙密侯鄧禹固始
侯李通與公卿叅議國事
三十一年夏五月戊辰賜天下男子爵人二級鰥寡
孤獨貧不能自存者粟人五斛癸酉晦日有蝕之秋
九月甲辰詔死罪下𧖟室其女子者宫鮮卑大人於
仇賁率禮種人貢獻封賁爲王鮮卑亦東胡之餘也
别禄鮮卑山因號焉其言語習俗與烏桓同自爲冒
頓所破遠竄遼東未有名通於漢而與烏桓接當是
南北單于更相攻伐而鮮卑遂以彊盛
中元元年春正月天子覽河圖㑹昌符而感其言於
是太僕梁松復奏封禪之事乃許焉二月辛卯上登
封于太山事畢乃下是日山上雲氣成宮闕百姓皆
見之甲午禪于梁父
袁宏曰夫天地者萬物之官府山川者雲氣之丘墟
萬物之生遂則官府之功大雲雨施其潤則丘墟之
德厚故化洽天下則功配于天地澤流一國則德合
於山川是以王者經畧必以天地爲本諸侯述職必
以山川爲主體而象之取其陶育禮而告之歸其宗
本書云東廵狩至于岱宗柴傳曰郊祀后稷以祈農
事夫廵狩觀化之常事祈農撫民之定業猶潔誠殷
薦以告昊天況創制改物人神易聽者乎夫揖讓受
終必有至德於萬物是故王者初基則有封禪之事
蓋以其成功告於神明者也夫東方者萬物之所始
山嶽者靈氣之所宅故求之物本必於其始取其所
通必於所宅崇其壇塲則謂之封明其代興則謂之
禪然則封禪者王者開務之大體也德不周洽不得
擬議斯建功不弘濟不得髣髴斯禮曠代一有其道
至髙故自黃帝堯舜至于三代各一封禪未有中修
其禮者也雖繼體之君時有功德此蓋率復舊業增
修前政不得仰齊造國同符改物者也夫神道貞一
其用不煩天地易簡其禮尚質故藉用白茅貴其誠
素器用陶匏取其易從然則封禪之禮簡易可也若
夫石函玉牒非天地之性也三月丙辰司空張純薨
純字伯仁京兆杜陵人父放襲爵昌平侯成帝時以
遊讌得幸而純以學行稱哀平世爲侍中諸曹校尉
王莽時爲九卿遭亂世保全侯爵建武𥘉以先詣闕
復封故國拜太中大夫遷五官中郞將有司奏列侯
非宗室不宜復國上以純宿衞久弗奪也更封武始
侯食富平之半純歷事先朝明習故事是時朝廷草
創舊典多闕毎有疑議輒訪問純自郊廟冠婚之禮
多所正定純重愼固密時有上書輒削藁草上甚重
之一日至數引見及爲宰相務存無爲慕曹叅之迹
所辟召皆當世通儒純臨薨勅家丞曰司空無功勞
於國猥蒙大恩爵不當及子孫其勿紹嗣純長子根
常𬒳病大行問嗣家上小子奮奮辭讓曰先臣遺令
臣兄弟不得襲爵故臣不即是正猥聞詔書驚愕惶
怖臣兄哀臣㓜小故託稱疾病不聽奮字釋通謙約
節儉闔門雍穆租稅賑給宗族常自困乏官至司空
夏四月巳卯大赦天下復梁父奉髙羸勿出今年田
租戊子上幸長安祀長陵是時醴泉出京師百姓痼
疾飲者皆愈又有赤草生于泉側郡國三十一上言
甘露降有司奏曰孝宣帝時毎有嘉瑞輒爲之改元
故有神雀五鳯之號所以奉答神祗表彰德信也天
子拒而不納是以史官不得而記焉六月衞尉馮魴
爲司空賜爵關内侯冬十月甲申使司空魴告禮髙
廟曰髙帝與羣臣約非劉氏不得王吕太后王諸吕
滅亡三趙賴神靈諸吕伏誅國家永寧吕后不宜配
食地祇髙廟薄太后慈仁孝文皇帝賢明子孫賴之
福延至于今宜配食地祇髙廟今上薄太后尊號爲
髙皇后遷吕后尊號爲髙后
袁宏曰夫越人而臧否者非憎於彼也親戚而加譽
者非優於此也處情之地殊故公私之心異也聖人
知其如此故明彼此之理開公私之塗則隱諱之義
著而親尊之道長矣古之人以爲先君體猶今爲君
之體推近以知遠則先後之義均也而況彰其大惡
以爲貶黜者乎是歳起明堂辟雍靈臺初議靈臺位
上問議郞桓譚曰吾欲以䜟决之何如譚黙然良久
曰臣不讀䜟上問其故譚復言䜟之非上大怒曰桓
譚非聖人無法將下斬之譚叩頭流血良久乃解譚
以屢不合㫖出爲六安太守丞失意忽忽不樂道病
卒時年七十餘南陽人尹敏字㓜季才學深通能論
議以司空掾與校圗䜟敏言於上曰䜟書聖人所作
然其中多近語以字取類俗人之辭虚實難識恐誤
後生上不然其言敏因書之闕因增之曰君無口爲
漢輔上讀得之召敏問其故敏曰臣見前人多增損
圗書是以因自著罪無狀上深非之而不罪但令削
去之然以是沈滯官止長陵今敏性恬淡不慕功名
專好聖哲之書𥘉與班彪相善毎相與談常日晏不
食晝即至夜夜即至旦彪曰相與久語爲俗人所怪
然鍾子期死伯牙破琴惠施没莊周杜門相遇之難
也
二年春正月辛未𥘉起北郊祀后土丁丑倭奴國王
遣使奉獻二月戊戍帝崩南前殿遺詔曰朕無益百
姓如孝文帝制度務從約省刺史二千石長吏皆無
離城郭無遣使因督郵奉奏是日太子即皇帝位年
二十四尊皇后曰皇太后凡帝妃稱皇后帝母稱皇
太后祖母稱太皇太后妾臣昭儀巳下至中家人子
二十等漢之制也光武中興悉闕昭儀家人之號唯
有貴人金印紫綬自美人宮人綵女皆無秩祿四時
賞賜而巳是時諸王皆徴還國遭大憂新承王莽之
亂國失舊典嗣帝與諸王居止同席時上下咸兩莫
之與正太尉趙喜横劒正色扶諸王下以正尊卑乃
申宫衞整禮儀百官肅然三月丁卯葬光武皇帝于
原陵愼侯劉隆薨夏四月丙辰詔曰予末小子奉承
聖業夙夜祇畏不敢荒寧先帝受命中興德侔五帝
朕繼體守文不知稼穯之艱懼有廢失以墮先業公
卿百僚將何以輔朕之不逮特進髙密侯禹明允篤
誠元功之首其以禹爲朕之太傅進見東向以明殊
禮東平王蒼寛博有謀可以託六尺之孤臨大節而
不可奪也以蒼爲驃騎將軍其賜天下男子爵人二
級三老孝悌力田人三級鰥寡孤獨粟人十斛上新
即位欲崇引親賢優寵大臣乃以山林之勞封太尉
喜爲節鄉侯司空訢爲安鄕侯司徒魴爲揚邑侯蒼
上疏讓曰陛下慈恩哀臣蒼臨朝之日以爲命首舉
負薪之才升君子之器今勸賞之士怠於力行臣誠
内迫頑愚辱汙輔將之位必被詩人赤紱之刺今方
域晏然要荒無警將遵上德無爲之時也文官猶宜
并省武官尤不宜建昔虞氏克諧君象有鼻不及以
政誠不忍揚其惡也前事之不忘後事之師也自漢
巳來子弟無得在公卿位者唯陛下遠遵舊典終畜
養之恩不勝至願願上驃騎將軍印綬上不聽蒼以
毋弟輔政盡心王室其所賔禮皆當世名士𥘉太原
人郇恁隱居山澤不求於世匈奴嘗入太原素聞其
名乃不入郇氏舉宗賴之建武中徴恁不至於是蒼
復辟恁而敬禮焉嘗朝㑹上戲恁曰先帝徴君不至
驃騎辟君反來何也對曰先帝秉德以惠下故不得
來驃騎執法以檢下臣不敢不至月餘辭去終于家
秋九月隴西羌反冬十一月中郞將竇固楊虗侯馬
武征羌十二月甲寅詔自殊死巳下聽贖罪各有差
後漢光武皇帝紀卷第八
後漢孝明皇帝紀上卷第九　袁宏
永平元年四月癸卯封故衛尉隂興子慶爲鯛陽侯
博爲隱強侯楚王舅子許昌爲龍舒侯東海恭王彊
建武二年立母郭氏爲后彊爲皇太子十七年而郭
后廢彊常戚戚不自安數因左右及諸王陳其懇誠
願備藩國光武不忍遲㢠者數歲乃許焉十九年封
爲東海王二十八年就國帝以彊去就有禮故優以
大封兼食魯郡合二十九縣賜虎賁旄頭宮設鐘鼓
之懸擬於乗輿彊臨之國數上書讓還東海又因皇
太子固辭帝不許深嘉歎之以彊書宣示公卿初魯
共王好宮室起靈光殿甚壯麗是時猶存故詔彊都
魯中元元年入朝徙封岱因留京師明年春帝崩冬
歸國永平元年彊病顯宗遣中常侍鉤盾令將太醫
乘驛視疾詔沛王輔濟南王康淮陽王延詣魯五月
戊寅彊病因臨命終上䟽謝曰臣蒙恩得備藩輔特
受二國榮寵巍巍無量訖無報稱自修不謹連年被
病爲朝廷憂皇太后陛下慈愍惻至動發中心臣内
省視氣力羸劣日夜􁃯劇終不望復見闕庭奉承帷
幄辜負重恩銜恨黃泉言之絕腸惟皇太后陛下加
供養數進御食避風氣終始天道臣彊困劣言不能
盡意願悉謝諸王不意長不復相見臣特蒙大恩兼
大國政小人也猥當襲臣封非所以全利之也如皇
太后陛下深爲規度誠願還東海以臣無男之故則
處臣三女小國侯此臣夙夜之願也彊薨問至上與
皇太后悲慟不自勝乃詔諸王京師親家皆詣東海
奔䘮遣司空魴持節視䘮事賜旄頭鸞輅龍旗虎賁
榮寵之盛無與爲比謚曰恭王詔東海傅相曰王謙
恭好禮以德自終其葬送之具務從省約以彰王卓
爾之美子政嗣淫慾無行故彊以爲言秋七月西羌
破走餘種悉降徙三輔羌之先三苗之裔也其俗以
父名母家姓爲號出十二世相與婚姻妻後母報㛐
無鰥男寡婦故種類繁息其爲兵長於山谷短於平
地男子兵死有名且以爲吉病終謂之劣又以爲不
祥婦人産乳丈夫被創不避霜雪得西方金氣焉夏
后氏襄戎狄在邠岐之間殷襄周太王自邠之岐周
㐮幽王爲西戎所滅故羌之爲患自三代然也
袁宏曰夫民之性也各有所稟生其山川習其土風
山川不同則剛柔異氣土風乖則楚夏殊音是以五
方之民厥性不均阻險平易其俗亦異況乃殊類絕
域不賔之旅以其所禀受有異於人先王知其如此
故分其内外阻以山川戎狄蠻夷即而序之夫中國
者先王之桑梓也德禮陶鑄爲日久矣有一士一民
不行先王之道必投之四裔以同殊類今承而内之
以亂大倫違天地之性錯聖人之化不亦弊乎昔伊
川之祭其禮先亡識者觀之知其必戎況西羌北狄
雜居華土嗚呼六夷之有中國其漸久矣八月戊子
徙山陽王爲廣陵王是歲太傅鄧禹如畤侯耿弇薨
謚禹曰元侯弇曰愍侯禹疾病天子親數問除二子
爲郞分禹國封三子爲列侯禹内文明外温恭不事
産業常欲避權勢有十三男各命通一經其閨門之
訓皆可爲後世法長子震爲高密侯次襲爲昌安侯
次爲車騎將軍坐出塞追叛胡下獄死第六子訓不
好文學禹以此非之然好施愛士濟人之急士無貴
賤見之如舊以謁者使外國爲烏九校尉徙杼秋侯
股爲居巢侯楊州刺史詔以股口無擇言行無怨惡
宜蒙褒顯以勸天下乃徴股行執金吾事
二年春正月辛未祀光武皇帝於明堂始服冕珮玉
禮畢登雲臺觀雲物大赦天下自三代服章皆有典
禮周衰而其制漸微至戰國時各爲靡麗之服秦有
天下收而用之上以供至尊下以賜百官而先王服
章於是殘毀矣漢初文學旣缺時亦草創輿服旗幟
一承秦制故雖少改所用尚多至是天子依周官禮
記制度官冕衣裳珮玉乗輿擬古式矣
袁宏曰昔聖人興天下之大利除天下之大患躬親
其事身履其勤使天下之民各安性命而無夭昏之
災是以天下之民親而愛之敬而尊之夫親之者欲
其閒敞平懌而無疾苦之患也故爲之宮室衛以垣
墻重門擊柝以待暴客敬之者欲其崇高榮顯殊異
於衆故爲之旗旌表以服章陛級懸絕不可得而逾
也後之聖人知其如此自民之心而天下所欲爲故
因而作制爲之節文始自衣裳至于車服棟宇垣牆
各有品數明其制度盡其器用備物而不以爲奢適
務而不以爲儉大典旣載陳于天下後嗣因循守其
成法故上無異事下無移業先王之道也末世之主
行其淫志耻基堂之不廣必壯大以開宮恨衣裳之
不麗必美盛以修服崇屋而不厭其高玄黃而未盡
其飾於是民力殫盡而天下咸怨所以弊也故有道
之主覩先王之規矩察秦漢之失制作營務求厥中
則人心恱固而國祚長世也二月甲子立皇后馬氏
皇子坦爲皇太子賜天下男子爵各有差鰥寡孤獨
不能自存者粟人五斛后馬援女也后有四兄二姊
長兄廖及防光二姊與后同母兄客卿幼而奇嶷初
援南定百越北征匈奴謀議之士集於門下客卿年
六歲能應接諸公專對賔客嘗有死罪亡命者客卿
逃匿之不令人知援甚奇器之以爲壯大必任將相
故以秦時官號字焉援薨後客卿早死太夫人悲傷
發疾恍惚昏亂后時年十歲幹治家事勑制僮僕昆
弟親屬各得其宜諸家皆以爲太夫人所爲也後問
之咸驚異焉嘗疾令卜者筮之曰此女當爲帝妃貴
不可言久之太夫人亡珠直數萬錢問相者相者指
一御婢此人盗之果如其言太夫人奇之乃令相諸
女見后驚曰我必爲此女稱臣貴而少子太夫人曰
得世無子乎相者曰有一子遽失得人子力愈於自
生子也年十三以選入太子家接侍同列如承貴尊
先人後已發於至誠由是見寵及有司奏立長秋宮
太后曰馬貴人德冠後宮即其人也嘗從容問以政
事后輒推心以對無不當意時後宮未有姙育者嘗
言繼嗣當以位薦逹左右如恐不及其見寵者與之
恩隆未嘗與侍御者私語其防閑愼微皆此類也性
不喜出入遊觀上時幸苑囿離宮輒諫諍辭意甚美
上納焉誦易經習詩論語春秋略記大義聽言觀論
摘發其要讀光武本紀至於獻千里馬寳劒賜騎士
手不持珠玉未甞不歎息也后志在克已不以私家
干朝廷兄廖爲虎賁中郞防光爲黃門郞訖明帝世
不易官三月上初禮于學臨辟雍行大射禮使天下
郡國行鄕飲酒禮于學校秋九月沛王濟南王淮南
王東海王來朝冬十月壬子上臨辟雍初養三老五
更於是士效禮樂三雍儀制備矣詔曰五更栢滎以
尚書教朕十有餘年周頌曰視我顯德又曰無德不
報其賜榮爵關内侯食邑五千戶榮病篤上疏謝恩
讓還爵土上憫傷之臨幸其家入巷下車擁經趨進
躬自撫循賜以牀帳衣服於是諸侯大夫問疾者皆
拜於牀下及終贈賜甚厚上親變服臨送賜冡塋初
榮爲太常上幸其府令榮東面坐設几杖之禮而百
官能通義者及榮門下生數百人上親自下說時有
問難者上謙而不答曰太師在是也供賜畢悉以饌
賜榮字春卿沛國亢人少給事郡縣長師事九江朱
文家貧常賃自供書夜誦讀無懈怠十五年不歸家
京師以此稱之父卒榮奔䘮九江負土成墳因留教
授徒衆數百人王莽末天下擾攘兵革之間窮厄絕
糧然抱持經書與諸生逃匿山谷講授不輟建武中
大司徒辟榮年巳六十餘矣時虎賁中郞將豫章何
湯榮門下生也以選授皇太子經世祖問湯何所師
對曰桓榮世祖即召榮令說尚書善其說拜郞賜錢
十萬入授皇太子甚見尊重毎朝會世祖輒令榮於
公卿前說因問長安時舊事世祖曰得卿幾晚善博
士也榮叩頭曰臣經學淺薄不如同門生揚州從事
臯弘郞中彭閔世祖曰俞汝諧因除榮爲博士榮謙
恭有藴藉毎論難於前常持禮讓以義理相喻不苟
以言辭取勝儒者以此高之少子郁字仲恩傳父業
以任爲郞榮卒郁當襲爵上書讓孤兄子上不許遷
侍中上以郁先師子有禮讓甚親厚焉常居中論經
問以政事甲子幸長安祠陵廟遣使者祠蕭何霍光
車駕過軾墓所賜二千石令長巳下各有差十月護
羌校尉竇林有罪下獄死
三年春二月太尉趙喜司徒李訢坐事免左馮翊郭
丹爲司徒南陽太守虞延爲大尉延陳留東昏人初
爲細陽令信行於民棄官還家太守傅宗聞其名署
功曹宗輿服出入擬於王侯延毎常進諫曰晏嬰相
齊裘不𥙷公儀相魯㧞園葵去織婦夫以約失之者
鮮矣宗勃然不悅曰昔者諸侯今之二千石也延以
陪臣喻諸侯豈其謂也延以不合意退去宗後果以
奢麗得罪臨當伏刑世祖使小黃門徃視之宗乃仰
天歎曰恨不用功曹虞延之諫後車駕過外黃詔問
陳留太守寜有功曹虞延邪太守對曰今爲南部督
郵乃引見問諫前太守時事延具以狀對詔問延外
黃園陵寢殿祭器俎豆悉曉其禮由是遂見謝焉賜
錢百萬郡中聞之易視聽辟司徒府遷洛陽令是時
隂皇后家客馬成嘗爲姦宄延收繫之隂將軍書請
之前後不絕延得一書輒加笞二百隂氏知延必殺
之乃言於世祖以延多所枉濫世祖親臨御道勑延
出獄中囚其巳論者居東罪未决者居西成自以罪
巳決欲起就東延前擊其頭曰此民之蠧也久依城
社不畏煙燒今方考實姦未窮盡成大呼稱冤㦸郎
以㦸承延頸叱使置之世祖知延不移因謂成曰汝
犯法身自取之何以爲冤後數日遂伏誅上即位遷
南陽太守新野功曹鄧衍以外戚小侯得朝會趨過
殿庭姿容甚麗上顧謂左右曰朕之儀容豈能若此
左右曰陛下天子此凡人何足比焉雖然上心好之
特賜輿馬衣服南陽計吏歸具白延延知衍行不配
容積三年而不用於是上乃勑衍令稱南陽功曹詣
闕拜郞中後爲玄武司馬不爲父行服上聞之慨然
曰知人則哲惟帝難之虞延之言信哉衍慙懼遂退
位上益奇延甲子賜天下男子爵人二級三老孝悌
力田三級鰥寡孤獨貧不能自存者粟人五斛夏四
月辛酉立皇子建爲千乗王當爲廣平王秋八月有
司議世祖廟樂東平王倉議曰漢制舊典宗廟各奏
其樂不必相襲以明其德也高帝受命龍興誅暴秦
天下各得其所作武德之舞孝文皇帝躬行節儉澤
施四海制盛德之舞光武皇帝受命中興撥亂反正
登封告成功德巍巍夫歌所以詠德舞所以象功廟
樂宜曰大武之舞從之初起北宮尚書僕射鍾離意
諫曰陛下以天旱不雨毎自刻責避正殿損常膳而
天猶不雨豈舉動失所而政違天心者邪昔湯遇旱
以六事自責曰政不節邪使民疾邪宮室營邪女謁
盛邪苞苴行邪讒夫昌邪今百姓須雨而天久旱竊
以爲北宮大作是宮室營政不節之類也自古巳來
非患宮室小但患民之不安詩曰雨我公田遂及我
私言君臣相濟上下同憂也今天下疲弊衣食不充
可謂憂矣食禄於朝備在近列敢不以聞時詔賜降
胡子縑尚書素事誤以十爲百上大怒召即欲鞭之
意曰過誤者人所有也若以懈慢爲罪臣居大官皆
在臣臣請先受坐解衣就撻上意解皆原之上性急
好以小察爲明公卿大臣數被誣毀尚書近臣尤甚
由是朝廷悚慄事爲多苟且以避誅責意獨犯顔論
事數封還詔書羣臣獲怒者輒救請之意薦彭城劉
平徵爲議郞上數引見遷侍中宗正平薦舉承宮郇
恁皆名士也以老病乞骸骨歸鄕里平字公子始以
孝行稱爲郡吏守菑丘長政教大行毎屬縣賊輒令
平守之所至皆治更始時天下亂平弟仲爲賊所害
平抱仲女棄巳子而走母欲還取之平曰力不能兩
全仲不可以絕類也遂去不顧平嘗出爲母求食賊
得平將食之平叩頭涕泣曰今旦爲老母採苕母飢
待平爲命願得反食母而還就死賊見其至誠哀而
遣之平還旣食母即白曰屬與賊期義不可欺遂復
還賊皆大驚相謂曰常聞烈士今乃見之矣吾不忍
食子建武初平狄將軍龐萌反攻太守孫萌平爲主
簿冒白刃伏萌上身被七創噑泣曰願以身代明府
賊乃相顧曰義士也勿殺遂解去萌絕而復蘇因涕
泣相抱後數日萌竟死後太守嘉其節義舉孝廉爲
全椒長使掾吏卒五日一來治所餘日令各就農桑
官閒事簡民人懷感盗賊屏息資賦增益爲諸邑最
刺史太守行部獄無囚徒民各自以得職不知所問
沛人趙孝亦以義行獲寵孝字長平初天下亂人相
食孝弟禮爲賊所得孝聞之則自縛詣賊曰禮久餓
羸痩不如孝肥飽賊大驚不忍食兩放之謂曰歸持
米糧來孝不能得即復徃願就烹賊義之不害建武
初天下新定民皆乏食孝毎炊待熟輒使禮夫婦出
有所役自在後與妻共𬞞菜食及禮還告以食而以
糧飯食之如此者久禮心怪之微察悵恨獨然遂不
肯復出兄弟怡怡鄉黨服其義州郡召進退必以禮
天子素聞其行詔拜爲諫議大夫長樂衛尉後復徵
弟爲御史中丞禮亦以恭謙有禮讓上嘉孝兄弟篤
行欲寵異之率常十日使禮至衛尉府太官供食令
其相對盡歡其見優若此數年禮卒贈賻甚厚令孝
以長樂衛尉從官屬送䘮葬于家壬申日有蝕之是
時刑法嚴峻人懷憂懼因是變也鍾離意上疏曰陛
下躬行孝道修明經術敬畏天地之禮勞䘏黎元之
恩然而天氣未和日月不明水泉湧溢漂殺人民咎
在羣臣不能宣化理職人懷恐急故百官不親吏民
不和至於骨肉相殘以逆和氣雖加殺罰猶不能止
故百姓可以德勝不可以刑服願陛下緩刑罰順時
氣以調隂陽垂之無極上雖不能用然知其忠直故
不得久留中出爲魯國相爲治存大體不求細過百
姓愛之將終遺言上書陳刑法大峻宜少寛假上感
其言賜錢二十萬意之出也遂就北宮及德陽殿成
㑹百官上曰鍾離尚書在不得成此殿也意字子阿
㑹稽山隂人少爲督郵亭長有受民酒禮者府下記
案治意答曰詩曰刑于寡妻至于兄弟以御于家邦
明政化之本由近及逺今宜明府内以及諸外且闕
略遠縣細微事太守甚賢之遂任以屬縣事㑹稽大
疾疫死者以萬數獨身自隱視經給醫藥全濟者甚
多辟司徒府爲耿憲堂邑令視民如子百姓懷之邑
民防廣遺腹子也爲父報讎繫獄其母病死廣哭泣
不飲食意憐傷之解遣廣歸家使得殯殮丞掾皆以
爲不可意曰自令罪非丞掾也廣殮母訖即還入獄
意以狀聞竟得以減死論冬十月有事于世祖廟初
獻大武之舞改太樂曰宜
袁宏曰樂之爲用有自來矣大章簫韶於唐虞韶濩
大武於殷周所以殷薦上帝饗祀宗廟陳之朝延以
穆人倫古之道也末世制作不逹音聲之本感物乖
化失序乎情性之宜故雖鐘鼓不足以動天地金石
不足以感人神因輕音聲之用以忽感導之方豈不
惑乎善乎嵇生之言音聲曰古之王者承天理必崇
簡易之教仰無爲之理君靜於上臣順於下大化潜
通天下交泰羣臣安逸自求多福黙然化道懷忠抱
義而不覺其所以然也和心足於内則美言發於外
故歌以敘志舞以宣情然後文之以采章昭之以風
雅播之以八音感之以大和導其神氣養而就之迎
其悅情致而明之使心與理相順言與聲相應合乎
㑹通以濟其美故凱樂之情見於金石含弘乎大顯
於音聲也若此巳徃則萬國同風芳榮齊茂馥始秋
蘭不期而信大道之隆莫盛於兹太平之業莫顯於
此故曰移風易俗莫善於樂然樂之爲體以心爲主
故無聲之樂民之父母也夫音聲和此人情所不能
已者也是以古人知情不可放故抑其所通知慾不
可絕故因以致殺故爲可奉之禮制可遵之聲也口
不盡味耳不極音揆始之中爲之檢則使逺近同風
而不竭亦所以結忠信著不遷也故鄕教庠序革不
修之使絲竹與俎豆並存羽旄與揖讓俱用正言與
和聲同發使將聽是聲也必聞此言將觀是容也必
崇此禮猶賔主升降然後酬酢行焉於是言語之節
音聲之度揖讓之宜動止之致進退相須共爲一體
君臣用之於朝士庶用之於家少而習之長而不怠
心安志固從善日遷此先王用樂之意也故朝宴聘
享嘉樂必存是以國史採風俗之盛衰寄之樂工宣
之以管絃使言之者無罪聞之者足以自戒此先王
用樂之意也上與皇太子后幸南陽章陵周觀舊廬
召見隂鄧故人賞賜各有差
四年春二月辛亥上親耕于藉田將獵河内驃騎將
軍王蒼諫曰臣聞盛春農事始興於時令不聚民興
功傳曰田獵不宿食飲不享出入不節則木不曲直
此失春令故也臣知車駕至約省所過吏民諷誦甘
棠之德雖然動之不以禮非示四方規凖也陛下因
行田野見稼穡經覽河川逍遥駐留弭節周旋至秋
冬乃振威靈整法駕備周衛設羽旄詩云抑抑威儀
惟民之隅敬愼威儀惟民之則不勝至心謹手書陳
愚上從之秋九月戊寅千乗王建薨隴西太守鄧融
下獄死初融在職不稱功曹廉范知其必獲罪乃謝
病去融甚望之范改姓名求爲廷尉卒無何融果徵
下獄范衛侍有異於常融不意是范也怪而問之曰
卿何類我功曹范曰君誤耳非是也融疾病及死范
養視甚篤終不自言身自將車送䘮至南陽葬畢而
去范自叔度杜陵人祖父丹王莽時爲大司馬范父
遭亂客死於蜀范與母流離西州天下定乃歸鄕里
范年十五辭母入蜀迎父䘮母憐其小謂曰汝家惟
汝一身遭世亂恐滅絕不得奉宗祀今僅得全奈何
復棄我逺去范固自請母不能止遂與客俱西入蜀
蜀郡太守張穆丹之故吏也聞范迎䘮遣吏資車馬
布帛送范范還不受自客歩負䘮經渉塗險至葭萌
下䘮載舩舩觸石破沒范抱持骸骨人前接范不動
遂没石間衆傷其義相與共鉤求一日乃得共抱懸
良久乃蘇穆聞之大驚復馳遣將前資追與范范曰
前後相違范所不行也遂辭不受歸葬行服關中高
其行
袁宏曰古之人明救䘏之義開取與之分所以周急
拯難通乎人之否泰也廉范厲然獨行以任所重其
身殆亡而親柩幾䘮非全通之道也范旣歸事博士
薛漢𥘉范家之入蜀以良田百餘頃屬故吏毛仲范
歸仲子叔奉仲遺命以田歸范范以物無常主在人
即有悉推田與之辟公府掾會薛漢坐楚事誅故人
門生莫敢哭視范獨徃收之吏以聞帝大怒召入詰
責范曰楚王無道救亂天下范公府掾不與朝廷同
心而反收歛罪人何人范叩頭曰臣無狀以謂漢等
皆巳伏誅故不勝師資弟子之情當萬死上怒稍解
問范爲廉頗後邪范對曰臣本趙人廉頗之後大父
丹爲王莽大司馬上乃曰怪范能若此因釋之舉茂
才爲温令數月遷雲中太守會胡虜反故事虜人入
塞過五千人移書旁郡救至乃出范聞警即自以精
兵赴之虜盛漢兵不能敵范乃令軍士皆持炬晨奔
虜軍大炬如星虜見之驚走追擊大破之自此後虜
震怖不敢犯雲中累遷武侯蜀郡太守所在有名迹
蜀部好文辯喜相長短范以寛厚化下人民懷之坐
事免歸家多散財物以賑宗族與洛陽亭長慶鴻爲
刎頸之交時人稱曰前有管鮑後有慶廉鴻官至琅
邪太守所在有異迹十月乙卯司徒郭丹司空馮魴
免丹字少卿南陽穰人少事淮陽公孫昌西入關棄
符歎曰不乗傳車終不出關是時昌爲王莽講學大
夫門下生甚衆而昌獨禮異丹由是嚴尤王尋更辟
請皆不就莽亦徵之逃避十餘年而更始立徵丹爲
諫議大夫持節出關安集南陽初世祖即位諸將悉
降受爵邑丹獨城守不下乃褁節荷擔經歷險更始
妻子還其節傳然後歸田里後舉高第稍遷并州牧
左馮翊皆有稱績及在相位淸廉公正與侯霸杜林
相善亦齊名迹十二月陵鄕侯梁松下獄死松有才
能明習漢家故事以選尚舞隂公主爲虎賁中郞將
世祖時貴幸用事上即位遷太僕卿數爲私書請託
郡縣事發覺免官由是怨望下獄誅安豐侯竇融薨
融子穆尚内黃公主而顯親族及子固尚沮陽公主
穆長子勲尚東海恭王女北陽公主穆爲城門校尉
固爲中郞將監羽林融從兄子林爲護羌校尉竇氏
一公兩侯三公主四二千石自祖及孫官府邸第相
望奴婢千餘人於親戚功臣中莫與爲比融年老子
孫放縱多不法度帝不能容數下詔比以竇嬰田蚡
故事融惶懼乞骸骨上賜牛酒策罷穆以國在安豐
欲以安六侯歸遂假作故六安王國矯稱長公主家
上書自言帝大怒乃盡免穆等官諸竇爲郎吏者皆
遣歸故郡留融京師㑹融病薨謚曰戴侯穆居大第
富於財天子使謁者監護其家欲以全之居數年穆
父子自以失勢出怨言使者奏焉乃遣歸故郡坐賂
遺小吏爲郡所考穆及勲皆死獄中詔融夫人與一
孫還洛陽固有才能世祖時貴顯用事及穆得罪固
亦廢于家東平王蒼以輔政久固請歸蕃
五年春二月詔曰東平王比上書願歸藩上將軍印
綬謙讓日聞至誠懇惻蓋君子成人之美今其聽焉
以驃騎長史爲東平王太傅掾吏爲中大夫令史爲
王家郞勿上將軍印綬蒼體貌長大進止有禮好古
多聞儒雅有識度上甞問蒼在家何者最爲樂對曰
爲善最樂上嗟歎之冬十一月上幸鄴
六年春正月沛王楚王濟南王東平王淮陽王琅邪
王中山王東海王來朝廬江獲寳鼎納于太廟冬十
一月行幸魯祠東海恭王沛王楚王濟南王東平王
淮陽王瑯邪王皆㑹於魯十二月還過陽城遣使者
祠中岳太尉虞延爲司徒延立朝正色多所匡弼隂
氏憾延欲毀傷之使人告延與楚王英謀反延以英
帝親以爲不然不受其言後英事發覺上切讓之
七年春正月癸酉皇太后隂氏崩二月庚申葬光烈
隂皇后徵東海相宋均爲尚書令甞有疑事上大怒
召尚書郞執之諸尚書皆叩頭謝均獨正色曰夫忠
臣守正敢有二心均雖死不易上聞而善之即捨之
遷司隷校尉河南太守政化大行毎疾百姓耆老皆
爲禱請旦夕至府問訊起居天子方欲以爲相㑹有
痼疾上召入自視其疾均見上流涕謝曰天罰有罪
所苦浸篤不復奉望帷幄上甚傷之賜錢三十萬卒
於家初上好用能吏卒多暴虐殘刻終皆毀敗均罷
朝相與言曰今選舉不得幽隱側陋但得見長吏耳
太始時京兆則趙廣尹翁歸蕭望之丞相則魏相黃
霸此數公者治皆致平今二千石殊無此國家喜文
法吏以足止姦也然文吏習爲欺謾而廉吏淸在一
巳無益百姓流亡盜賊所由而作也均自欲叩頭爭
之時未可改也久將自苦之乃可言耳未及言遷爲
司隷校尉後上聞其言追而悲之均字叔庠南陽安
衆人初爲上蔡長誅鉏豪右姦猾震慄府下禁民葬
不得過制均不行督郵以讓縣均曰夫送終踰制過
之厚也國有不義之民而罰其過禮者恐非政治之
先遷九江太守五日一聽事悉省掾吏閉督郵府内
令與諸曹分休屬縣無事百姓安業九江多虎數傷
民先時常募吏民設檻餌捕之均曰夫虎豹在山黿
鼉在淵物性之所託也江淮之間有猛獸猶江北之
有雞肫也今數爲民害咎在貪殘居職使然也而令
吏捕虎非憂民之本也今務退貪殘進忠良去窞餌
勿復課其後民傳言虎皆去東渡江北海王薨謚曰
靜王
後漢孝明皇帝紀上卷第九
後漢孝明皇帝紀卷第十　袁宏
八年冬十一月丙子上臨辟雍詔天下死罪贖各有
差壬寅日有蝕之詔群臣上封事言得失是時北單
于外求和親而數爲邊害上使越騎司馬鄭衆使匈
奴單于欲令衆拜衆不爲之屈單于圍守衆欲脅服
之衆拔刃以自誓單于恐乃止乃發使隨衆漢議復
使衆衆䟽諫曰臣伏料北單于所欲致漢使者欲以
離南單于令西域諸國耳故汲汲於致漢使使旣到
偃蹇自若臣愚以爲於今冝且勿答南單于本來歸
義者望呼韓邪之助故歸心不二烏桓慕化并力保
蕃今聞北單于不屈漢復通使不止恐南單于必懷
疑而烏桓亦有二心單于久居漢地具知形勢萬分
離析規爲邊害其憂不輕今幸有渡遼之衆揚威北
垂雖勿答不敢爲害上不從而卒遣衆衆又上言臣
前使匈奴與單于不和而今復徃恐其必取勝於臣
臣誠不忍持大漢節信對旃裘跪拜令以益匈奴之
名損大漢之強詔下聽衆旣西道路間連續上書固
爭上大怒追還繫廷尉獄㑹赦歸家其後帝見匈奴
使來者問衆使時與單于爭禮狀皆言匈奴中傳以
爲衆壯勇徃時蘇武不能過也上乃復召衆爲軍司
馬稍遷大司農
九年夏四月詔以公田賜貧民各有差長吏居職三
年尤異者與計偕封皇子恭爲靈壽王黨爲重喜王
十年春二月廣陵王荆有罪自殺荆上母弟也性急
刻喜文法初封山陽王世祖崩荆與東海王強書勸
強起兵強恐懼封上其書天子秘其事徙荆爲廣陵
王荆爲相工曰吾貌類先帝先帝三十得天下我今
亦三十可起兵未相者告吏荆自繫獄上復不忍考
訊詔曰荆數年之間大罪二矣其赦荆罪不得臣其
吏民荆猶不悛使巫祝詛上上使長水校尉樊儵任
隗雜治荆獄奏荆大惡當誅上怒曰諸卿以我弟故
敢請誅之即我子卿等豈敢邪儵曰天下高皇帝之
天下非陛下之天下也春秋之義君親無將將而誅
之是以周公誅弟季友鴆兄臣等以荆屬託母弟陛
下留心故復請之耳如令陛下子臣等專誅之矣荆
自殺上憐傷之謚曰思王封荆子元壽爲廣陵侯食
荆故國不得臣吏民儵字長魚樊宏之子也建武中
諸王爭招致賔客好事者皆與之周旋更遣人請儵
儵精義於學一無所應及捕諸王客儵不在其中世
祖以是器之永平初與公卿雜定郊祀禮儀及五經
異義立朝居正多所匡諫上亦敬重焉儵弟鮪爲其
子賞求楚王英女敬郷公主儵止之曰建武時吾家
並蒙榮寵一宗五侯時特進一言男可以尚主女可
以配王但以臣子不當有外心不冝與藩國婚姻貴
盛爲宗族患故不爲也今爾有一子柰何棄於楚乎
鮪不從遂與楚婚是時儵卒謚曰哀侯儵病患因猶
不忘忠悉條政不便於民者未及言而薨上遣小黃
門張音問何遺言音奏焉上爲之流涕以儵兩子郴
梵謹於言行爲郎二十餘年未嘗𬒳奏劾初儵與郎
承宮友善薦之于朝拜博士遷左右中郎將數納忠
言守正不希苟容朝臣憚其節名聞於匈奴單于遣
使來貢求見宫詔勑宮自整頓宫對曰夷狄眩名非
識實也聞臣虚稱故欲見臣臣醜陋寢見臣必生輕
賤臣不如選長大有威容者示之時以大鴻臚魏應
示之夏曰月戊子大赦天下閏月甲午行幸南陽祠
章陵祭於舊宅作雅樂奏鹿鳴天子親御塤箎以娛
嘉賔
十一年春正月沛王楚王濟南王東平王淮陽王中
山王郎邪王東海王來朝
十二年春正月置永昌郡夏五月丙辰賜天下男子
爵人二級三老孝悌力田人三級鰥寡孤獨不能自
存者粟人二斛上以天下無事俗頗奢靡乃詔有司
甲舊章整車服乙亥司空伏恭以老病罷大司農牟
融爲司空是時天子勤於萬機公卿數朝㑹輒延坐
論政事融明經術善論議朝廷皆服其能天子數嗟
嘆以爲良宰相融字子夏北海安丘人也少以名德
稱舉茂才爲豐令治有異迹司徒范逡薦融忠正公
方經行純備宜在本朝并上其治狀由是徴入爲司
隷校尉多所舉正百僚敬憚之數年擢遷大鴻臚大
司農
十三年春二月上耕于藉田賜觀者食有一諸生蒙
首而言曰善哉太公之遇文王也上使人報之曰生
非太公予亦非文王夏四月辛巳幸榮陽廵河渠作
水門遂至太行幸上黨冬十月甲辰晦日有蝕之詔
有司陳便宜靡有所諱刺史太守詳理冤獄有䘏鰥
寡勉思所蒞焉十二月楚王英謀反初郭后生東海
恭王疆沛獻王輔濟南王安康阜陵質王延中山簡
王焉隂后生明帝東平獻王蒼臨淮王衡廣陵思王
荆琅邪孝王京許姬生楚王英號楚太后世祖無寵
英最小自帝爲太子時英獨歸附上上特親愛之數
加賞賜英好遊俠交通賔客晚節喜黃老修浮屠祠
八年上臨辟雍禮畢詔天下死罪得以縑贖英遣郎
中令詣彭城曰臣託在藩蔽無以率先天下過惡素
積喜聞大恩謹上黃縑二十五匹白䊵五匹以贖其
愆楚相以聞詔曰楚王誦黃老之㣲言尚浮屠之仁
祠㓗齊三月與神爲誓有何嫌懼而贖其罪因還其
贖男子燕廣告英與顔忠王平等造圖書謀反有司
奏英大逆不道請誅上以至親不忍徙丹陽涇縣湯
沐邑五百戸英男子爲公侯王者食邑如故楚太后
留楚宫婢才人鼓吹從英者無限皆乘輜軿帶持兵
弩行道射獵極意歡娛遣大鴻臚持節護送英丹陽
浮屠者佛也西域天竺有佛道焉佛者漢言覺將悟
羣生也其教以修善慈心爲主不殺生專務清淨其
精者號爲沙門沙門者漢言息心蓋息意去欲而歸
於無爲也又以爲人死精神不滅隨復受形生時所
行善惡皆有報應故所貴行善修道以錬精神而不
巳以至無爲而得爲佛也佛身長一丈六尺黃金項
中佩日月光變化無方無所不入故能化通萬物而
大濟羣生初帝夢見金人長大項有日月光以問羣
臣或曰西方有神其名曰佛其形長大而問其道術
遂於中國而圖其形像焉有經數千萬以虚無爲宗
苞羅精麤無所不統善爲宏闊勝大之言所求在一
體之内而所明在視聽之外世俗之人以爲虚誕然
歸於玄㣲深逺難得而測故王公大人觀死生報應
之際莫不矍然自失是歳匈奴頻犯塞中郎耿秉上
書曰中國虚費邊陲不寧其患專在匈奴以戰去戰
可也故君不可以怒而興師將不可以愠而合戰鼓
之以仁義爲國之寳矣天子内有圖匈奴志隂納秉
言乃召入見使具陳其狀上善其言以爲可任將帥
拜謁者僕射毎公卿論邊事秉輒預其議頃之太僕
祭彤虎賁中郎將馬庚顯親侯竇固下博侯劉張好
畤侯耿忠等俱見議兵事秉以爲孝武時始事匈奴
匈奴援引弓之類幷左袵之屬故不可得而制也漢
旣得河西四郡及居延朔方徙民以充之根㨿未堅
匈奴猶出爲冦其後羌胡分離四郡堅固居延朔方
不可傾拔虜遂失其肥饒畜兵之地惟有西域俄復
内屬呼韓邪單于請𣢾塞是故其勢易乘也今有南
單于形勢相似然西域尚未内屬北虜未有舋作臣
愚以爲當先擊白山得伊吾破車師通使烏孫諸國
以斷其右臂未可先擊匈奴也伊吾亦有匈奴南呼
衍一部破此復爲折其左角觀徃者漢兵出匈奴輒
爲亂五單于爭來必不以五將出之故也今可先擊
白山以觀其變擊匈奴未晚也上善秉言議者或以
爲今兵出白山匈奴必并兵相助又當分其東以離
衆與秉計異上更然之
十四年夏四月故楚王英自殺以諸侯禮葬之上遣
中黃門視英妻子慰勞楚太后悉釋諸與英謀者而
封燕廣爲折姦侯初英獄起内及京師諸侯外連州
郡豪傑坐死及徙者以千數而繫獄者尚數千人顔
忠王平辭及隧郷侯耿建朗陵侯臧信灌澤侯劉鯉
曲成侯竇建御史寒朗治其獄奏建等未嘗與忠相
見詰驗無實爲平所枉疑下無辜者衆上曰建等未
嘗見平忠何故引之朗曰所犯不道冀引建等以自
明上曰若四侯無事何不出之而輕繫邪朗曰考之
無事恐海内發其姦者故未奏之上怒曰吏持兩端
巧爲其辭將下捶之朗曰願一言而死上曰誰共作
章朗曰臣獨作之上曰何以不與三府議朗曰臣自
知當族滅不敢多汙良善上曰何故族滅朗曰臣考
事一年不能窮盡姦狀不爲罪人訟自知無狀雖族
滅不恨夫䧟人死地復無憂責是以考一連十考十
連百公卿毎朝陛下問得失皆言天下之惡禍及九
族陛下大恩裁止於身天下幸甚歸舎皆仰屋竊嘆
雖口不言指揮可知皆謂多冤獄莫敢言者今建等
無驗而陛下殺之誠願留神省察得其情實使刑者
不怨死者不恨故臣冒死懇言誠不敢爲私上深納
朗言自幸洛陽寺出者千餘人天下即大雨是時楚
獄繫者數千人天子盛怒吏治之急自誣死者甚衆
於是有司舉能治劇者以袁安爲楚郡太守安之郡
不入府舎遥至獄所案驗無實者條上出之府丞掾
吏皆叩頭爭之曰不可安曰如有不合太守當坐之
不以相及也遂别具奏㑹帝感悟即報許得出四百
餘家頃之徴入爲河南尹召入見上問以考楚事名
簿甚備安具奏對無所遺失上以爲能也問安本自
何爲官對曰臣本諸生上曰以尹故　吏也何意諸
生邪安爲河南尹十年號爲嚴明然未嘗加罪鞫人
常稱曰凡士學問上欲望宰相下則牧守錮人於聖
代尹所不爲也其下聞之皆自激厲名重朝廷安字
邵公汝南宛人嚴重有威州里敬之爲縣功曹奉檄
從事從事因安致書於令安曰公事邪則有郵驛今
因功曹是有私也辭不肯受從事瞿然而止舉孝廉
爲郎謁者隂平長任城令所在吏民畏而愛之夏五
月封故廣陵王荆子六人爲列侯詔曰執金吾魴侍
衛歷年數進忠言其還爵土封爲楊邑侯封竇融孫
嘉爲安豐侯
十五年春二月庚子令天下亡命贖各有差行幸彭
城止楚王舘悲慟左右百官凄然三月行幸琅邪及
魯祠孔子及七十二弟子幸東平定陶祠定陶恭王
夏四月封皇子暢爲汝南王建爲千乘王羡爲陳留
王衍爲下邳王昞爲常山王長爲濟隂王徙重喜王
黨爲樂城王賜天下男子爵人三級民酺五日上使
越騎校尉桓郁郎中張酺授太子經二人朝夕侍講
勸以經學是時太子家頗爲奢侈酺毎正諫甚見嚴
憚㑹平陽公主薨太子同生也哀戚過禮酺以爲太
子舉措冝動合禮度因是上䟽曰臣伏見皇太子仁
厚寛明發言高逺卓然絶異非人所能及也今平陽
公主薨悲哀發中形體骨立恩愛惻隱世希似是見
臣愚淺不識大體以爲宜選名儒高行以充師傅問
訊起居之日太傅時賜讌所以宣德音以成聖德也
侍中丁鴻仁而有讓逹於從政謁者費惲資性敦篤
遵令法度如並侍左右必能發起㣲意增廣徽猷者
也乙巳大赦天下冬十一月乙卯太白入于月其占
曰大將戮死不出三年人主崩本志稱昔庖犧氏之
王天下仰則觀象於天俯則觀法於地然則天地設
位而星辰運度備矣易曰天垂象聖人則之星官之
書始自黃帝至高陽氏使南正重司天北正黎司地
唐虞之時則伏犧氏掌焉夏有昆吾殷有巫咸周有
史佚皆職典預覩成敗以佐時政者也秦燔詩書愚
百姓六經典籍殘爲灰􁧒星官之書全而不毁漢興
司馬談父子以世家重黎氏之後著天官書班固序
漢書又有天文志乙巳大赦天下匈奴㓂河西
十六年春天子遂前議遣奉車都尉竇固駙馬都尉
耿秉太僕祭􁂍渡遼將軍吳常各將萬騎擊匈奴出
燉煌崙塞擊南呼衍王出塞千五百里到蒲類海破
白山走呼衍王斬首十餘級秉出張掖居延塞擊匈
林王到沐樓山度莫六百里餘絶無水草得生口辭
云匈林王轉北逐水草秉欲將輕騎追之都尉秦彭
止之而還􁂍嘗與南單于左賢王信出朔方鬲闕塞
擊温禹犢王於涿邪山出塞九百餘里見小山爲信
所誤云是涿邪王山無所得而還是時秉燭有功吳
嘗􁕉罪􁂍下獄免􁂍性剛嚴行道不與信相得故爲
信所誤􁂍自恨無功出獄數日歐血死勑其子曰吾
奉使不稱㣲功不立身死慙恨義不可以受賞賜汝
等齎兵馬詣邊乞効死前行以副吾心其子逢上䟽
陳􁂍遺言上方任􁂍聞之嗟歎者良久子參從擊車
師有功遷遼東太守烏九鮮卑追思􁂍不巳毎朝京
師輒過拜􁂍塜仰天號泣􁂍字次孫潁陽人少孤值
更始之際天下大亂盗賊縱橫野無煙火而􁂍常在
墓側盡其哀心賊毎過見其號泣不畏死亡皆不犯
也後隨從兄遵從世祖世祖以彤爲黃門郎常宿衛
左右及遵薨無子追傷之以􁂍爲偃師長令附近遵
墓四時祀之遷襄賁令皆有名迹詔書勉勵增秩一
等賜縑百匹及在遼東著績北邊􁂍氣勇過人開弓
三百斤多恩信善權略士卒爭爲効力永平初胡夷
内附野無風塵乃悉罷邊兵而徴􁂍爲太僕卿彤在
遼東十餘年無十金之資天下知其清拜日賜錢百
萬馬三匹衣被刀劒下至居家器物無不備焉毎見
上輒嗟歎以爲可屬以重任嘗謂左右曰太僕吾之
禦侮者也竇固之破白山遣從事郭恂假司馬班超
使西域超到鄯善鄯善王廣事超禮敬甚備一旦忽
踈超謂官屬曰寧覺廣禮意益不如前日乎官屬曰
胡人不能久變無他故超曰明者觀於未萌况兆巳
見此必有北虜使來故令其疑耳乃召侍胡逆問曰
匈奴使到日何故不白侍胡怖恐曰到巳三日去此
三十里超使閉侍胡悉㑹所將吏士三十六人大飲
之酒酣超激怒之曰卿曹與我俱在絶域欲成大功
以求富貴今虜使到纔數日而廣禮意即廢如令鄯
善收吾屬送匈奴骸骨棄捐爲豺狼食爲之柰何官
屬咸曰今旣在危亡之地死生從司馬超復曰丈夫
不入虎穴不得虎子寧我圖人不爲人所圖當今之
計獨有夜圍虜使放火攻之使不知我多少震驚可
盡彌也滅此虜則鄯善破膽功成事立矣不然盡爲
所擒悔將何及皆曰當與從事議之超怒曰從事文
墨吏聞此必恐而謀泄謀泄爲鄯善所吞死而無益
非壯士也衆曰善超夜將吏士奔之令十人持鼓餘
皆兵弩乃順風縱火擊鼓大呼虜驚走超手殺三人
吏士斬首數十級餘悉燒死明日具告恂恂大驚又
内恐超獨擅其功超曰本與掾俱受任此一家事掾
雖不行超何心獨擅之大小當共其禍福恂喜超乃
召鄯善王廣示以虜使首舉國怖慄超告以漢家威
德自今巳後勿復與北虜通廣叩頭樂屬漢無二心
超還入塞奉虜使首詣固固具上超前後功詔以超
爲司馬賜布二百匹遣超使于窴國欲增益其吏士
超自請願但將所從三十六人超曰于窴大國且逺
今欲出萬死立尺寸之功雖將數百人徃無益於強
如有不虞多益爲累耳遂出塞是時于窴王廣德新
破車師生得其王匈奴遣節使監護其國超至于窴
于窴俗信巫疑事輒巫决之超到數日廣德以匈奴
使在其國禮意不備未有定心㑹巫言神怒何故向
漢屬匈奴者言漢使有馬急取以祠神神怒乃解廣
德遣國相私來比白超願請馬以祠神超曰馬可得
令巫自來受之有頃巫到超叱吏執之遂斷巫頭收
私來比鞭笞數百遣持巫頭徃責讓廣德廣德聞超
前於鄯善誅虜使納其貢恐怖遂舉兵攻殺匈奴使
五十餘人降超超重賜王以鎭撫之因留于窴竟冬
先是龜兹王建爲匈奴所立倚其威功破踈勒殺其
王忠誅貴臣因立左候兜題所爲踈勒超令廣德發
專驛自到踈勒去兜題所治盤囊城九十里遣吏陳
憲等徃降之勑兜題本非踈勒種人如不降便刼之
憲旣見兜題無降意又輕其單弱無備憲遂前刼縛
兠題左右皆驚走留二人守之憲馳白超超即徃悉
召踈勒掾吏告以龜兹爲匈奴擊踈勒盡殺汝貴人
而立兠題兠題非汝本種今漢使來欲立故王種爲
汝降害無得恐怖衆皆喜超亦求索故王近屬得兄
榆勒立之更名忠國中大恱超問忠及官屬當殺兠
題邪生遣之邪咸曰當殺之超曰殺之無益於事當
令龜兹知漢威德遂解遣之踈勒由是與龜兹結怨
專心向漢起守盤彚城忠據踈勒城超字仲升彪之
少子也俶儻不修小節而内行甚謹家貧嘗傭寫書
投筆而嘆曰丈夫當爲傳介子張博望立功絶域以
取封侯耳安能久執刀筆乎坐者笑之曰超小子安
知壯士之志哉行遇相者謂超曰君布衣諸生耳而
相法當封侯萬里之外超問其故相者曰君鷰頷虎
頸飛而食肉以此知之秋七月淮南王延謀反徙爲
阜陵王食二縣九月丁卯令罪死囚徒非大逆無道
減死一等徙戎邊北海王睦薨謚曰敬王睦少好學
世祖器之上爲太子時數侍讌㑹入則談論接席出
則遊觀同輿甚見親禮是時法網尚踈諸國得通賔
客睦不逺千里交結知識宿德名儒莫不造其門睦
虚巳折節以禮接之由是名聲藉甚自爲王後法禁
益峻睦乃謝絶賔客放心音樂歲終遣使朝京師睦
召使者問曰朝廷設問寡人大夫何辭以對使者曰
大王忠孝慈仁敬賢樂士臣雖螻螘敢不實對王曰
吁危我哉是乃孤㓜時進趨之行也大夫其對以孤
寵爵以來志意衰墮聲色是娛犬馬是好使者受命
而行其抑絶名迹深識機㣲如此睦父靖王興薨悉
推財産與諸弟雖車服珍寳皆不以介意有要然隨
金帛贖之能屬文善史書作春秋指義終始論及賦
頌數十篇病臨困帝以驛馬詔睦爲草書尺牘十首
十七年秋八月丙寅詔宥武威張掖酒泉燉煌囚繫
交趾以下冬十月竇固耿秉將萬餘騎師擊車師王
請降於是固奏置西域都護戊巳校尉陳穆爲都護
耿恭爲戊巳校尉關寵爲戊巳校尉恭屯金蒲城寵
屯折中城相去千餘里恭乃移檄烏孫大昆彌宜喻
威德皆遣使獻馬求入侍天子恭字伯宗况之孫性
慷慨多大略好將帥之事
十八年春二月詔固等罷兵還京師三月北匈奴左
鹿蟸王將二萬騎率焉蓍龜兹來車師王安得死焉
蓍龜兹殺都護陳穆副校尉郭恂遂攻金蒲城耿恭
令軍士皆持滿勿得發告匈奴曰漢家神箭所中創
中皆沸於是乃發弩皆應弦而倒虜中矢者創中沸
大驚曰漢神可畏遂皆遁去恭以踈勒傍有水去王
忠所據近引兵居之匈奴後來攻恭恭募先登士四
十人出城奔斬首數十級匈奴乃相與議曰前踈勒
王守此城攻不能下絶其澗水即降因絶澗水吏士
無飲窮困至祚馬糞汁飲之恭於是城中穿井十五
丈不得水吏士失色恭嘆曰昔蘇武困於北海猶能
奮節况恭擁兵近道而不蒙祐哉聞貳師將軍抜佩
刀以刺山而飛泉湧出今漢神明豈有當窮者乎乃
整衣服向井再拜爲吏士禱水身自率士輓籠有頃
飛泉湧出大得水吏士驚喜皆稱萬歲於是將水以
示虜虜兵大驚而去丁亥令天下亡命者贖罪各有
荖夏四月賜天下男子爵人三級鰥寡孤獨不能自
存者粟人三斛秋八月壬子帝崩于東宫遺詔不起
寢廟藏主於世祖廟更衣臺是日太子即皇帝位年
十八壬戌葬孝明皇帝于顯節陵冬十月乙未大赦
天下賜男子爵人二級其爲人父後者及三老孝悌
力田人三級鰥寡孤獨貧不能自存者粟人三斛以
衛尉趙喜爲太傅司空牟融爲太尉録尚書事戊戌
蜀郡太守第五倫爲司空倫字伯魚京兆長陵人其
先齊諸田徙充園陵宗族多故以次第爲氏倫好黃
老以孝行稱王莽末天下兵起宗族及閭里聞倫勇
而有義爭徃附之倫相率厲堅壘壁銅馬赤眉數十
輩皆不能下時米石萬錢人相食倫獨收養孤子外
孫分糧共食死生相守郷里以此賢之太守鮮于褒
見而異之署倫爲吏後襃坐事徴把倫臂曰恨相知
晚㑹蓋延爲京兆尹事多犯法倫數諫爭不合遂沈
滯曹吏頃之鮮于襃左遷爲高唐令倫去吏荷檐徃
候襃襃引倫升堂屬其妻子復歸縣爲嗇夫倫以久
官不逹乃將家屬客河東變易姓字自稱王伯春常
載塩徃來太原上黨毎所止客舎輒爲掃除而去道
上號曰道士久之鮮于襃爲謁者從車駕至長安時
閻興爲京兆尹襃言倫於興興聘求倫倫復出爲郡
吏倫毎讀詔書常嘆曰皆聖主也當何由得一見也
等軰笑之曰說將尚不下安能動萬乘邪倫曰未遇
知巳道不同故耳舉孝廉除郎中補淮南王醫工長
隨王朝京師官屬得㑹見問世祖因問政事倫具言
治道所宜世祖大恱明日復召至日夕世祖謂倫曰
聞卿爲吏搒婦公不過從兄飯寧有之邪倫對曰臣
三娶妻皆無父臣遭饑饉米一石萬錢不敢妄過人
飯世祖曰爲市掾人有遺卿母一箇餅者卿從外來
見之奪母探口中餅出信有之乎倫曰實無此衆人
以臣愚蔽故爲生此語有詔拜倫爲扶夷長至苑遷
㑹稽太守爲政清淨不煩化行於民性節儉雖爲二
千石常衣布𥜗自斬馬草妻子自炊㑹稽俗信淫祀
皆以牛羊請禱是以財盡於鬼神産盡於祭祀或家
貧不能以時禱祀至諱言牛不敢食其肉發病且死
先爲牛鳴其畏懼如此倫乃禁絶之掾吏皆請諫不
可倫曰夫建功立事在於爲政爲政當信經義經言
淫祀無福非其鬼而祭之謟也今鬼神而祭之有知
不妄飲食於民間使其無知又何能禍人遂移書屬
縣曉喻百姓民不得有出門之祀者案論之有屠牛
輒行罰民初恐怖頗揺動不安倫勑之逾急後遂斷
絶百姓遂以安業永平中坐事徴百姓老小闐府門
皆攀車啼呼朝發至日中才行五里倫乃止亭舎密
乘舩去吏民上書守闕千餘人是時上方案梁松事
多爲訟冤者上患之有詔公車諸爲梁氏及㑹稽太
守書皆勿受倫免歸田里躬耕以自給起家守宕渠
令遷蜀郡太守蜀地肥饒民多富實掾吏官屬皆鮮
車肥馬倫欲革化之乃舉貧而有志者多至九卿郡
守名爲知人上新即位倫以遠郡入爲三司舉清能
也初耿恭𬒳圍明帝怒甚將遣兵救之師未出而帝
崩匈奴聞中國有䘮遂復圍之糧盡乃煑弩筋食之
恭與士卒同厲以恩義皆無二心匈奴遣使謂恭曰
空於城中餓死爲何不早降降者封爲白屋侯妻以
子女恭手劒殺其使相拒數月使士消盡戊巳校尉
關寵上書求救事下公卿司空第伍倫以爲不可救
司空鮑昱以爲使人於死亡之地有急如棄之外示
弱戎夷内傷死難之臣此際若不救之後或邊上有
警陛下如何使人也又戊巳校尉纔十數人匈奴圍
之數十日不下是其弱效兵家先名後實可令燉煌
酒泉太守各將精騎多其幡幟倍道兼行以赴其急
匈奴疲困之兵必走征西將軍耿秉屯酒泉發燉煌
酒泉兵擊車師甲辰晦日有蝕之天子避正殿不聽
事詔曰朕以眇年奉承宗祖不能聿修洪業以致災
青思惟厥咎在予一人又羣司百僚其勉修所職各
言其封事靡有所諱是歲兖豫徐州民被水旱災害
令勿收田租以見榖廩賜貧民焉
後漢孝明皇帝紀卷第十

後漢孝章皇帝紀卷上第十一　袁宏
建𥘉元年春正月燉煌太守王遵酒泉太守殷彭將
兵五千人破車師耿恭遣吏范羌迎軍資於燉煌羌
還與大軍俱西及車師破諸將欲還羌請迎恭諸將
不肯羌固請之乃分兵二千人至踈勒城城中夜聞
兵聲以爲虜至皆恐羌呼曰我范羌也漢兵來相迎
恭等皆稱萬歳乃開城門恭見悲喜垂涕相持明日
隨軍俱還燉煌吏士餘十三人關寵病死以䘮歸西
域遂絶恭至司徒鮑昱以恭節過蘇武宜蒙爵土之
賞不從上拜恭爲騎都尉先恭未還恭毋亡自恨不
得親飯啥追行䘮服詔使五官中郞將馬嚴以牛酒
釋恭服初班超與踈勒城王忠首尾吏士單少徒以
恩義相撫數歳幾爲龜兹所得及西域没超孤絶有
詔召超超發踈勒都尉黎弇以刀自刺之漢士棄我
去勢不能白首當復爲龜兹所屠誠不忍見漢使去
故先自殺超到于闐王侯以下涕泣抱持超馬依漢
如父毋誠不可去超度于闐終不聽其東又畢成本
志乃復從于闐還踈勒超去後而兩城降龜兹超收
捕反者斬之踈勒復安是時天小旱榖貴民饑丙寅
詔曰比年饑旱民頻流亡朕甚懼之公卿二千石各
推精誠專以民事爲急罪非殊死且勿案驗立秋如
故事有司明慎選舉進柔良退貪殘順時令理冤獄
五敎在寛帝典所美愷悌君子大雅所歎露布天下
使明知朕意於是旱甚上問司徒鮑昱曰將何以復
災昱曰臣聞聖人治國三年有成陛下即位未久就
政有得失未足致異雖修禮樂崇德敎亦足以移風
臣前爲汝南太守典治楚事但汝南一郡繫者千餘
人恐未能盡當其罪先帝定大獄一𧺫冤者過半又
諸徙家骨肉離散孤魂不祀骸骨流離死生𬒳毒一
人呼嗟王道爲虧宜一切還諸徙家使生者悅懌死
者得歸興滅繼絶和氣可致上從之即詔坐楚淮陽
事徙者令歸本郡
袁宏曰夫物有方事有類陽者從陽隂者從隂本乎
天者親上本乎地者親下則天地人物各以理應矣
故于其一物是虧其氣所犯彌衆所以寒暑不調四
時失序蓋由斯也古之哲王知治化本於天理陶和
在於物類故道之德禮威以刑戮使賞必當功罰必
有罪然後天地羣生穆然交泰故斬一木傷一生有
不得其理以爲治道未盡也而况百姓之命乎夫致
之也有物則病之也必深化之也有由則禳之也有
術是以炎夏餘虐以成水旱之災也堯湯蹔撫足免
黎民之患由斯觀之自三代以下刑罰失中枉死無
辜幾將半而欲隂陽和調水旱以時其可得乎若能
寛以臨民簡以役物罰懼其濫雖不能萬物調暢同
符在昔免夫甚泰之災固遠矣三月丙午隱強侯隂
博坐驕溢膠東侯賈敏坐不孝皆免爲庻人甲寅山
陽東平地震詔三公二千石舉賢良方正能直言極
諌之士各一人夏四月丙戍詔曰蓋褒德賞功興亡
繼絶所以昭孝事親以旌善人故仁不遺德義不忘
勞先王之令典也故特進膠東侯佐命河北列在元
功衞尉隂興忠貞愛國先帝休之今興子輔向復孫
敏頑凶失道自陷刑以䘮爵土朕甚憐之其封復子
邯爲膠東侯興子貟爲隱強侯秋七月辛亥詔以上
林兩禦田賜鰥寡貧窮不能自存者冬十一月阜陵
王延與子男魴等謀反延奢泰驕佚待下嚴刻永平
中有上書告延謀反者辭所連及坐死徙者甚衆有
司奏誅延明帝以至親不忍徙阜陵王延因以見侵
怨望至是復有告延與子男魴等謀反者有司檻車
徴延詣廷尉帝不聽詔貶延爲阜陵侯赦魴等罪一
切勿治延在國謁者一人當監護不得與吏民通司
空長史江革爲五官郞將毎朝㑹天子常自禮之時
又疾不㑹輒令太宫送飱醪恩寵莫與爲比於是京
師貴戚衞尉馬廖侍中竇憲等慕其行各奉書致禮
革畏慎一無所受上益善之革字次伯齊國臨淄人
也居家專心於孝養不爲修飾之行務適親意而已
嘗自爲毋炊㸑不任妻子毎至歳時當案比革以母
老不欲勞動自在轅中輓車不用牛馬由是鄕里稱
之曰江巨孝太守嘗以禮召之母老不應及母卒哭
泣不絕聲常寢塜廬服竟不忍除太守遣掾釋服固
請以爲吏舉孝廉爲郞補楚太僕月餘自劾去楚王
英馳遣官屬追之遂不肯還復使中傅贈送辭不受
旣爲中郞將復上書乞骸骨轉諌議大夫告歸遣子
奐詣闕謝病䔍天子思革篤行詔齊相曰諌議大夫
江革前以病歸今𧺫居如何夫孝百行之本冠衆善
之始也國家毎惟忠孝之士未嘗不及革也縣以見
榖千斛賜巨孝嘗以八月長吏存問致羊一頭酒二
斛終身以顯異行如有不幸祠以中牢由是巨孝之
名行於天下廬江毛義以孝行稱南陽人張奉慕其
名故徃候之坐定而府檄適至以義爲守令義喜甚
動於顔色奉者志尚士也心賤之自恨來固辭去義
母死棄官行服進退必以禮賢良公車徴皆不至張
奉歎曰賢者之心故不可測徃日之喜乃爲親也所
謂家貧親老不擇官而仕也天子聞而嘉之賜榖千
斛八月長吏問𧺫居加賜羊酒汝南薛苞字孟嘗䘮
母以至孝聞後母憎苞出令别居苞日夜號泣不肯
去被歐打不得已廬住門外旦夕灑掃進養父怒之
又廬於里頭晨昏不廢積歳父母慙而還之後行六
年服䘮過其哀而弟子求出居苞不能止乃中分財
奴婢引其老者曰與我共事久若不能使也田廬取
其荒者曰吾少時所治意所戀也器取朽者曰我服
之久身所安也徴拜侍中苞性恬虗以死自乞有詔
聽焉禮如毛義華嶠曰孔子稱孝莫大於嚴父嚴父
莫大於配天則周公其人也子路曰傷哉貧也生無
以養死無以葬子曰啜菽飲水孝也鍾鼓非樂云之
本而器不可去三牲非孝養之主而養不可廢夫務
器而忘本樂之過也崇養以傷行養之累也故定以
道養周公之禮致四海之祭定以義養則仲由之粥
無驕慢之性夫患啜菽粥之麤千祿以求養是以祿
親也孜孜於致孝孝成而祿厚者此能以義養也孔
子稱孝哉閔子騫人不間於其父母兄弟之言言其
孝皆合於道莫可復間也先代石氏父子稱孝子慶
相齊人慕其言而治此殆所謂孝乎惟孝友于兄弟
施於有政是亦爲政也若二子者推至誠以爲行行
信於心而感於人以成名受祿可謂能孝養也
二年夏四月徙羌降者於河東封汝南王舅隂堂爲
西陵侯楚王英子五人爲列侯勿置於不得臣戊子
有司依舊典奏封諸舅太后詔曰有舊典舅氏一人
封也吾非謙而不爲誠昧有可耳今水旱連年民流
滿道至有餓餒者而欲施封爵上行之爲失政臣受
之爲䘮軀不可明矣先帝嘗言諸王財令半楚淮陽
吾子不當與光武帝子等今何以馬氏比隂氏乎且
隂衞尉天下稱之省中御者出不及履而至門此蘧
伯玉之敬也又有好賢下士吐握之名親陽侯雖剛
強㣲失理然有方畧據地談論一朝無雙原鹿貞侯
勇猛誠信此三人者天下選臣豈可及哉馬氏不及
隂氏遠矣吾不才夙夜累息常恐虧先后之法有毛
髪之罪吾不釋也言之不舍晝夜而親屬犯之不止
治䘮𧺫墳又不時覺是吾言之不立耳目之塞也吾
萬乗主身服大練食不求甘左右旁人無香薫之飾
但布帛如是者欲以身率服衆也以爲外親見之當
傷心自刻但發笑言太后素好儉前過濯龍門上見
外家車如流水馬如龍吾亦不譴怒之但絕其歳用
冀以黙愧其心而猶駑怠無憂國忘家者知臣莫若
君況親屬乎上固請封之太后詔曰吾反覆念之欲
令兩善豈徒欲獲謙虚之名而令帝受不外施之恩
哉竇太后欲封皇父曲周侯言髙祖要無軍功非劉
氏不封今馬氏無功於漢不得與隂郭中興之后等
也今輦轂下民食不造歳湯火之憂也柰何欲以此
時封爵舅氏令吾無面目於園陵而令帝不知稼穯
之艱難不可明矣吾巨冨貴重疊若再實木根必傷
也且人所以欲封侯者欲以祿養親奉祭祀身温飽
也祭祀則受太官之賜其身則御府之餘尚未足邪
而必當一縣封乎吾計之熟矣勿有疑至孝之行安
親爲上今遭變異榖價數倍憂惶晝夜坐起不安而
欲違慈母之拳拳吾素剛急有胷中氣不可不慎子
之未冠由於父毋巳冠成人則子之志念帝人君也
吾以未逾三年之故自吾家族故得專之穰歳之後
行子之志吾但當含飴弄孫不能復知政於是止不
封初明帝寢疾馬防爲黃門郞叅侍醫藥及太后爲
明帝𧺫居注削去防名上即位太后詔三輔諸馬婚
親有囑託郡縣干亂吏治者以法聞防等治母䘮𧺫
墳逾制度太后以爲言即時削滅自後諸王公主家
莫敢犯者率相效以素被服如一上下相承不嚴而
化太后置織室於濯龍中内以自娯外以先女功衣
大練御者秃帬不縁諸主家朝請望見后袍極麤踈
反以爲侍婢之數就視乃非人知者莫不歎息是時
廖爲衞尉防爲城門校尉光爲越騎校尉廖等皆好
施愛士藉以各勢賔客爭歸之言事者多以爲譏雖
天子亦不善也秋盧水羌反以城門校尉馬防行車
騎將軍與長水校尉耿恭率師征之司空第五倫諌
曰臣愚以爲貴戚可封侯富之不當豫於國事何者
有過繩以法則負下竊聞馬防當西征臣誠以防親
舅皇太后慈仁脫有纎芥之難爲意此陛下之憂不
從防遂出征大破羌恭到隴西上言宜令車騎將軍
防屯漢陽以爲威重昔安封侯竇融懷集羌胡聞其
懽心子孫于今樂聞竇氏大鴻臚固前擊白山盧水
聞固至三日而兵合卒剋白山盧水固之力也宜復
遣固奉大使又薦臨邑侯劉復素好邉事明畧卓異
反以微過歸國宜令以功自効令復將烏桓兵所向
必剋由是忤於防防令謁者李譚奏恭不憂軍被詔
怨望徴下獄免官本郡上欲爲原陵顯節陵致國於
是東平王蒼上䟽諌曰臣竊見光武皇帝躬儉約之
質覩終始之分初營壽陵且遵古制孝明皇帝大孝
不違奉而行之不敢有所加焉至於自奉之禮尤爲
儉約謙謙之美於斯爲盛臣愚以爲園邑之興由秦
以來非古之制丘隴且不欲其著明豈況郛郭哉上
違先帝之心下造無益之功虗費國用動摇百姓非
所以致和氣祈豐年也又以吉凶之教言之俗不欲
無故繕修丘墓所有興𧺫考之古法則乖禮典稽之
時宜則違民欲求之吉凶未見其福陛下追考祖禰
思慕無巳誠恐左右過議以累聖心臣蒼誠傷二帝
之美不暢於無窮也帝雅敬蒼從之而止
三年春正月巳酉大赦天下詔東平王曰聞於師曰
其物存其人亡不言哀而哀自至惟王孝友之性豈
不能哉今以光烈皇后衣一篋遺王可時禮瞻以慰
凱風寒泉之思又令後生子孫得見先后衣服迄今
魯國孔氏猶有仲尼衣車明德盛者光靈遠也京都
子孫亦各得一篋光武皇帝衣以賦諸國故不復送
乙卯廣平王鉅鹿王樂成王就國三月癸巳立皇后
竇氏賜天下男子爵人二級三老孝悌力田人三級
鰥寡孤獨貧不能自存者粟人五斛竇后勲女也勲
尚沘陽公主生四男二女男憲次景篤瓌及后有容
貌才能帝聞之數以問諸家及后女弟隨沘陽主入
見長樂宫進止得適人事修備奉事太后下及侍御
貢御問遺皆得其懽心太后異之上可意焉遂入掖
庭后性敏給稱譽日聞太后縁上意乃立爲后專後
宫追爵諡勲爲安成思侯憲兄弟親幸並侍宮省賞
賜日盛自馬氏侯及王主親家莫不畏憚憲乗勢放
縱奪沁水公主田主畏憲不敢爭左右莫敢言上嘗
幸公主第問以田事憲託言借之後上知焉大怒詔
以田還主切責憲曰此何異指鹿爲馬久念使人驚
怖昔先帝毎以舅氏田宅爲言而憲反奪貴主田何
況小民哉難彫之人不可汲引吾捐棄汝等如孤雛
腐䑕爾皇后毁服謝良久乃解由是帝不大受以位
唯憲至侍中虎賁郞將焉景瓌皆黃門郞秋八月辛
巳行車騎將軍防還京師車駕親幸其第後加賞賜
上美防功令史官爲之頌不使防歳舉吏二人冬十
二月丁酉以行車騎將軍城門校尉如故位逾九卿
班同三府置援吏十人上欲令衞尉馬廖朝㑹居防
上將以優廖也辭曰朝廷以爵王道所由黜陟之序
子得先父大臣列國之綱紀今以一臣亂朝廷臣不
敢當也是歳班超率踈勒諸國破姑墨城上書求助
臣竊見先帝欲聞西域校尉計思慮十有餘年乃發
大䇿北擊匈奴西使諸國於是鄯善諸國咸願盡力
破滅龜兹平通道若爲百分西域未得其一臣誠願
棄身曠野竟卒聖朝本志昔魏絳以晉大夫和集諸
戎況臣乗聖漢之威萬死之志冀必立鈆刀一割之
用前世議者皆曰取三十六國號爲斬匈奴右臂遂
定西域于今諸國西至日所入莫不向化各奉國珍
前後不絕唯獨焉蓍龜茲未服從臣初與官屬三十
六人在踈勒更遭厄難今巳五歳矣大小皆言依漢
與天等以是效臣之能通葱領葱領通則龜兹可伐
今宜拜龜兹侍子白霸爲其國王以歩騎數百送之
與諸國連兵歲月之間龜兹可擒今來四月到踈勒
臣請于闐莎車踈勒兵擊蠻夷計之上也臣區區竊
幸西域平定陛下舉萬年之觴布大喜於天下天子
覽超奏知西域可成議欲給超兵卒平陵人徐幹等
素善超上䟽願奮身佐超上以幹爲假司馬將弛刑
及義從千人詣超
四年春二月􁂞辰太尉牟融薨上痛惜親自臨䘮賵
賜出於豐厚時融長子歸田里上以其餘子多小恐
其䘮有闕也乃使太尉掾吏敎其威儀初光武勤治
孝明好吏事風聲相勸俗頗苛刻司空第五倫以爲
政化之本宜以寬和爲先及上即位崇寬而多恕於
是倫上䟽褒稱因以諷曰陛下即位以寬臨下舉賢
良選寬博聖明殊絕非羣下所能及詔書毎下務寬
和而政急不解欲節儉而奢泰不止咎在俗弊臣下
不稱故也臣聞爲政三年有成必世而後仁光武皇
帝承王莽之後加嚴猛爲政因以成俗是以郡國所
舉皆多辦職俗吏不應寬博之選臣聞其身不正雖
令不從是以從上之行不從其言故曰以身敎者訟
今但進仁賢節儉者不過數人則俗必自化由形直
者則影不得曲矣臣所以嘗懇懇欲行寬和者書記
秦以酷急亡王莽亦以苛法自滅臣以爲大戒夫隂
陽和則歳豐君臣同則化成刺史太守以下初拜京
師及道出洛陽者宜皆召見可以博觀四方因以察
其人諸上書言事有不合者但報歸田里不宜加過
怒以明在寬夏四月戊子立皇子慶爲皇太子賜天
下爵人二級三老孝悌力田人三級鰥寡孤獨貧不
能自存者粟人五斛已巳靈夀王恭爲彭城王常山
王炳爲淮南王汝南王暢爲梁王辛卯封皇子伉爲
千乗令平春王癸卯封車騎將軍防爲順陽侯衛尉
廖爲潁陽侯執金吾光爲親汲侯廖等旣受封上書
讓位天子許焉皆以特進歸第於是竇氏始貴司空
第五倫上䟽曰當今百王之弊人民又巧咸趣邪路
莫能守正虎賁將軍竇憲椒房之親出入省闥年盛
志美卑謙樂善此其好士之風也然諸出入貴戚者
率皆疵瑕禁固州縣無守納安貧之節希求進苟得
之志更相扇動浮譽成雷蓋驕佚所從生也三輔議
者至云以貴戚澣濯之猶解酲當以酒也險陂趨勢
之徒誠不可親臣愚願陛下中宫嚴敕憲閉門自守
無妄交通士大夫防其未萌慮於無形令憲永保福
祿君臣交歡無纎介之隟此臣之願也倫志在奉公
言事無所隱諸子或時諫止輒叱遣之毎上事自爲
草不復示掾吏民或奏記輒便封上之曰臣任重憂
深不能出竒策異謀吏民責讓臣者多謹並封上其
無私若此然少藴藉不修威儀以此見輕甲戍司徒
鮑昱爲太尉南陽太守桓虞爲司徒虞字仲春左馮
翊萬年人也初爲魯令以父母老去官二親旣終訖
乃仕稍遷南陽太守表賢黜惡校練名實豪吏無所
容其姦百姓恱之爲建武以來太守名稱無及虞者
及爲三公無他異政六月癸丑皇太后馬氏崩秋七
月壬戍葬明德皇太后八月甲午詔曰賈貴人者奉
侍先帝劬勞帷幄建𥘉之後以至親供養長樂宫昏
定晨省夙夜匪懈今賜貴人赤綬安車一駟永巷宫
人二百御府雜帛二萬匹大司農黃金千斤錢二萬
詔旣早離皇太后幸復承子道中心依依昊天罔極
貴人南陽人明德馬后姊子也以選入宫爲貴人生
章帝馬后無子母而養之明帝謂馬后曰人未當自
生子也但患養之不勤愛如巳子則愛敬如親生矣
於是馬后遇帝感養育之恩遂帝名馬氏爲外家故
馬氏不蒙舅氏之寵
袁宏曰夫剛健獨運乾之德也柔和順從坤之性也
是以制敎者本於斯男有專行之道女有三從之義
君尊用專故人子不加爵於其父履柔體順故國君
可得崇禮於其母古之道也能封賈氏之號不盡名
稱之極求之典籍異乎春秋之義也是秋詔儒㑹白
虎觀議五經同異曰白虎通
五年春二月庚辰朔詔曰朕新離供養罪惡著衆上
天降異止于朕躬非羣司之咎其咎朕而巳公卿能
極諫朕之過失者各舉一人巖穴之德爲先勿取浮
華是時用永平故事吏治尚嚴尚書决事類近於重
尚書陳寵上䟽曰臣聞先王之政必以刑罰爲首咨
歎相戒者重刑之至也往者治獄嚴明以刑姦慝姦
慝旣平宜濟之以寛陛下即位率由此義數詔羣寮
弘崇晏晏而有司執事未悉奉承治獄者急於榜格
執憲者煩於詐欺或因公行私以聘威福違本離實
捶楚爲姦夫爲政猶張琴瑟大絃急者小絃絕故子
貢非臧孫之行猛而美鄭喬之仁政詩云不剛不柔
布政優優方今聖德充塞照于上下宜因此時隆先
聖之務蕩滌煩苛輕薄捶楚以祐蒼生廣至德也帝
納寵言毎事務於寛厚其後遂詔有司禁絶慘酷之
制五十餘事寵性周密時有所表薦手書削草人不
得知嘗稱人臣之義苦不能愼自在樞機謝遣門人
不復敎授絶知交惟在公家朝廷器之皇后弟竇憲
侍中貴幸憲薦眞定張林爲尚書上以問寵對曰林
雖有才能而行貪穢憲深以恨寵而上竟徴用林卒
以贓汙抵罪夏五月戊辰太傅趙喜薨是時承平久
宫室臺榭漸爲壯麗扶風梁鴻作五噫歌曰陟彼北
邙兮噫覽觀帝京兮噫宫室崔嵬兮噫民之劬勞兮
噫尞尞未央兮噫上聞而非之求索不得鴻乃逃㑹
稽依大家臯伯通以賃舂爲事其妻息具食於鴻前
不敢失伯通知其賢以客禮待之鴻當門吟詠著書
十餘篇鴻病困篤與伯通及㑹稽大夫語曰昔延陵
季札葬子於羸博之間不歸其鄕里愼勿令我妻子
持尸具柩去衆曰要離古之烈士今伯鸞之清髙可
令相近葬要離墓旁子孫歸扶風鴻字伯鸞髙抗不
羣初扶風世家多慕其名欲以女妻之𬒳服華麗鴻
甚惡之後鄉里孟氏有女容貌醜而有節操多求者
女不肯往至年三十無嫁處父母問其所欲曰得賢
如梁伯鸞者可矣父母曰伯鸞清髙汝安能稱之哉
後鴻聞而求之遂許焉爲服畢女求作布衣麻履及
織作之具乃衣新婦衣入門積七日鴻不荅婦跪牀
下曰竊聞夫子髙義曽逐數婦而妾亦偃蹇數夫故
來歸夫子而不見採擇鴻曰吾欲得裘褐之人可與
俱隱深山爾今若乃衣綺縞白黒豈梁鴻所願者哉
於是婦對曰妾恐夫子不願爾妾有隱居之具乃起
椎䯻衣布操作具而前鴻大悅曰此眞梁鴻之妻也
能成我矣字之德耀孟光無幾何妻曰常聞夫子欲
隱居避世不欲榮爵以致憂患今何其嘿嘿也得無
欲低頭就之邪鴻曰諾乃相隨之霸陵山耕耘織作
以供衣食彈琴誦書以娯其志
六年春三月辛卯琅邪王京薨諡曰孝王京光烈皇
后少子而明帝母弟也恩愛特隆寵異諸國京亦孝
友謙讓雅好經書光烈皇后崩帝手書以后之珍寶
賜京京好治宫室窮極伎巧殿宇牆壁皆飾以金銀
六月丙辰太尉鮑昱薨昱字文淵永之子也初爲司
隷校尉時匈奴新降召皇詣尚書使封胡降檄世祖
遣小黃門宗厲問昱有所怪不昱對曰故事通官文
書不著姓又當司徒露布怪司隸下書也世祖曰欲
令天下知忠臣子復爲司隷也及居三司善其事雖
剛直不及永猶其風也昱子德少爲黃門侍郞修至
節有名稱官至大司農辛未晦日有食之秋七月癸
巳大司農鄧彪爲太尉東平王上䟽請詔諸王朝各
賜裝錢千萬東平王加五百萬
七年春正月沛王東平王中山王東海王琅邪王廣
陵王榆鄕侯東鄕侯朝使中謁者以乗輿服太官珍
膳迎蒼於郊是時國邸皆豫受賜金帛牀帷充實其
中駕親自循行上欲蒼先至待以殊禮詔滎陽令東
平王至者徑追㑹蒼與諸王俱至滎陽使大鴻臚持
節郊迎詔沛王東平王中山王讃拜不名天子親荅
拜所以寵光榮顯加於古典毎入宫殿輒以迎至省
闥及下廡㑹上嘗坐叚皇后親拜於内蒼等皆鞠躬
辭謝不自安歳餘大鴻臚奏遣諸王歸國上將留蒼
封女三人皆爲公主賜以秘書列圗有司復奏遣上
乃手書與蒼曰骨肉天性昔念王久勞歷時欲署大
鴻臚奏不忍下筆顧授小黃門中心戀戀惻然不能
言蒼發上臨送之流涕而别復賜乗輿服御物珍寳
輿馬錢布以億萬計詔遣中使追問起居相望於道
袁宏曰章帝尊禮父兄敦厚親戚發自中心非由外
入者也雖三代之道亦何以過乎嘗試言之曰夫不
足則相資相資則見足見足則無求無求則相踈常
人之性也何以知其然乎夫終朝之飯糟糠不飽壺
飡之饋必習其鄰人者甘所不足也貴爲王侯富有
國家聲色之娛而忘其親戚者安其餘也故處不足
則壺飡豆羔不忘其鄰人安其有餘徒鈞天廣樂必
遺其親戚其勢然也故親戚之弊常在於富貴不在
於貧賤其可知矣夫同隂以憇眷然相應者一遇之
懽也同生異處敖然相忘者不接之患也故形神不
接雖兄弟親戚可同之於胡越交以言色雖殊途之
人猶有眷恨之心由斯觀之王侯貴人乘有餘之勢
處不接之地唯意而欲恩情含暢六親和睦蓋以鮮
矣古之聖人懼其如此故明儉素之道顯謙恭之義
使富者不極其欲貴者不博其高里老且猶矜愛而
况兄弟乎朝㑹以叙其儀燕享以篤其親聘問以通
其意玉帛以將其心故欲不滿而和愛生情意交而
恩義著也嗚呼有國有家者可不親乎夏六月甲寅
廢皇太子慶爲清河王皇子肇爲皇太子初宋貴人
有寵生太子慶㑹竇后寵盛心惡貴人外令兄弟求
宋氏㣲過内令御者伺察貴人貴人嘗病思生莵令
家求之竇后誣言欲呪咀上信之出貴人姊妹於丙
舍使小黃門蔡倫考之竇后諷厲考者皆致以巫蠱
事送暴室二貴人同時飲藥死幷葬於濯龍中貴人
扶風平陵人其先惠將軍宋昌後也父陽恬於榮勢
不願仕官專以事親色養陽有女三人選入掖庭小
貴人生太子慶拜陽爲議郞二貴人旣死陽免歸本
郡幽閉之陽爲人仁厚時人多救請者遂得免焉秋
九月行幸河内魏郡辛卯令天下繫囚減罪各有差
冬十月行幸長安祀園陵上召奉車騎都尉韋彪問
以三輔舊事彪對訖因言廵省舊都宜錄先帝功臣
及其子孫上嘉納焉即封蕭何曹叅霍光後爲列侯
擢爲鴻臚卿彪字孟逹右扶風平陵人髙祖賢曾祖
立成皆致位丞相彪父母卒三年不出廬毀瘠骨立
醫治數年乃能起以至行聞舉孝廉爲郞中以教授
爲事安貧樂道恬於進趨三輔自耆儒後學莫不慕
之明帝聞彪之名有詔拜謁者賜以車馬衣服稍遷
尚書魏郡太守上即位以病復爲議郞遷左右中郞
將長樂衛尉數陳政事歸於寛厚彪比上䟽乞骸骨
天子重彪禮讓拜爲奉車都尉秩中二千石賞賜禮
侔於親戚是時言事者多言郡國貢舉不以功次養
虗名者累進故守軄者益懈而吏事陵遲彪議曰伏
惟明詔憂勞百姓察察不舍晝夜垂恩選舉必務得
人夫國以賢爲本以孝爲行孔子曰事親孝故忠可
移於官是以求忠臣必於孝子之門夫人才行少能
相兼是以孟公綽優於趙魏老不可以爲滕薛大夫
忠孝之人治心近厚鍜鍊之人治心近薄斯三代所
以直道而行在其所以磨之故在士雖不磨吏職有
行美材高者不可以純以閥閱取然要歸在於選二
千石二千石賢則貢舉皆得其人矣頃之彪復稱疾
歸家賜布帛百匹榖三千斛彪清儉好施祿賜分與
宗族家無餘財著書十二篇號韋卿子

後漢孝章皇帝紀卷上第十一
後漢孝章皇帝紀下卷第十二　袁宏
八年春正月壬辰東平王蒼薨初蒼疾病上憂念蒼
使道上置驛馬以知疾之增損薨問至上悲不自勝
詔東平傳録王建武以來所上章奏及作詞賦悉封
上不得妄有闕司空第五倫見上悼愴不已求依東
海王故事自請護喪事上東海王行天子禮舊制無
三公出者乃遣大鴻臚持節護喪事詔諸王及公主
京師諸侯悉詣東平王葬哀䇿日咨王丕顯勤王室
親命受䇿昭于前世出作蕃輔克愼明德昊天不弔
不報上仁使屏余一人焭焭靡有所終今詔有司加
賜鸞輅車乗龍旂九旒虎賁百人謚曰獻王秋即擇
班超爲將兵長史以徐幹爲司馬遣衛侯李邑使烏
孫到于闐上言西域功不可成盛毁超云擁愛妻抱
愛子安樂外國無内顧心超聞邑言歎曰身非曾參
而有三至之䜛恐見疑於當世遂去其妻上知超無
二心乃詔責邑遣邑將烏孫侍子還京師徐幹謂超
曰邑前親毁君欲敗西域今可縁詔留之遣他吏送
侍子超曰是言之狹也以邑毁超故遣之内省不疚
何恤邑言今留之一時快意然非忠臣也於是踈勒
王忠反保烏即城超乃立其府丞成大爲踈勒王其
後忠設詐僞降願棄前罪爲殺新王超内知其謀而
僞許之忠大喜將輕騎三百詣超超密勒兵待酒數
行超叱吏執忠斬之放擊其衆大破之冬十二月行
幸陳留梁國淮陽潁川戊申詔曰五經剖判去聖彌
逺章句傳說難以正義恐先師道䘮微言遂絶非所
以稽古求道也其令諸儒學古文尚書毛詩榖梁左
氏傳以扶明學教網羅聖旨古文尚書者出孔安國
武世魯恭王壞孔子宅欲廣其宫得古文尚書及禮
論語孝經數十篇皆古字也恭王入其宅聞琴瑟鐘
磬之音瞿然而止孔安國者孔子之後也盡得其書
尚書多於伏生所傳六十篇安國獻之毛詩者出於
魯人毛萇自謂子夏所傳河間獻王好之榖梁者瑕
丘江公受之魯申公武帝時董仲舒善說公羊江公
訥於口辯義不如董仲舒故榖梁學浸微唯衛太子
善榖梁宣帝即位聞衛太子好榖梁乃求能爲榖梁
學者得沛人蔡子秋與公羊家並說上善榖梁後大
儒蕭望之等廷論二家同異多從榖梁由是榖梁學
復興漢初張蒼賈誼張敞皆修春秋左傳誼爲左氏
訓故御史張禹與蕭生同官數言左氏於望之望之
善之及翟方進賈誼劉歆並傳左氏學故言左氏者
本之賈誼劉歆此四學雖傳於世官建武初議立左
氏學博士范舛議譏毁左氏以爲不冝立愍帝即位
左氏學廢乃使郎中賈逵叙明左氏大義逵又言古
文尚書多與經傳爾雅相應於是古文尚書毛詩周
官皆置弟子學者益廣逵字景伯右扶風平陵人身
長八尺二寸弱冠能誦五經左傳兼通榖梁諸家之
說沈深有司其所學者可爲人師明帝時爲郎使與
班固校書帝即位雅好古學詔逵入講白虎觀使說
左氏傳上善其說逵母嘗病上以逵居貧欲賜之以
校書比例多乃以錢二十萬使潁陽侯馬防與逵逵
讓曰逵母病甚子貧無事於外屢空王從孤竹於首
陽矣其恩厚若此遷衛士令逵才學該通其所著論
爲學者所宗性佚不修小節當世以此譏焉故不至
大官
袁宏曰堯舜之傳賢夏禹殷湯授其子此趣之不同
者也夏后氏賞而不罰殷人罰而不賞周人兼而用
之此德刑之不同者殷人親盡則婚周人百世不通
此婚姻之不同也立子以長三代之典也文王廢百
邑考而立武王廢立之不同者也君親無將將而必
誅周之制也春秋殺君之賊一㑹諸侯遂得列於天
下此褒貶之不同者彼數聖者受之哲王也然而㑹
通異議質文不同其故何邪所遇之時異夫奕者之
思盡于一局者也聖人之明周於天下者也苟一局
之勢未嘗盡同則天下之事豈必相襲哉故記載廢
興謂之典謨集叙歌謡謂之詩頌擬議吉凶謂之易
象撰録制度謂之禮儀編述名迹謂之春秋然則經
籍者寫載先聖之軌迹者也聖人之迹不同如彼後
之學者欲齊之如此焉可得哉故曰詩之夫愚書之
失誣易之失賊禮之失煩春秋之失亂不可不察聖
人所以存先代之禮兼六籍之文將以廣物慣心通
于古今之道今去聖人之幾將千年矣風俗民情治
化之術將數變矣而漢初諸儒多案春秋之中復有
同異其後殷書禮傳徃徃間出是非之倫不可勝言
六經之道可得詳而治體云爲遷易無度矣昔仲尼
没而微言絶七十子䘮而大義乖諸子之言紛然散
亂太史公談泮而定之以爲六家班固演其所而明
九流觀其所由皆聖王之道也支流區别各成一家
之說夫物必有宗事必有主雖治道彌綸所明殊方
舉其綱契必有所歸㝷史談之言以道家爲統班固
之論以儒家爲高二家之說未知所辯常試論之曰
夫百司而可以緫百司非君道如何情動動而非巳
也虚不以應其變變而非爲也夫以天下之事而以
一人即精神内竭禍亂外作故明者爲之視聦者爲
之聽能者爲之使雖三者爲之慮不行而可以至不
爲而可以治精神平粹萬物自得斯道家之大㫖而
人君目處之術也夫愛之者非徒筭其車服厚其滋
味必將導之訓典輔其正性納之義方閑其邪物故
仁而欲其通愛而欲其濟仁愛之至於是兼善也然
則百司弘宣在於通物之方則儒家之筭先王教化
之道居極則玄黙之以司契運通則仁愛之以教化
故道明其本儒言其用其可知也矣夫大道行則仁
愛直逹而無傷及其不足則抑叅差而並陳患萬物
之多惑故推四時以順此明隂陽家之所生也懼天
下擾擾竟故辯加位以歸眞此名家之所起表衆寡
之相犯故立法制以止殺此法家之所興也慮有國
之奢弊故則節儉以示人此墨家之所因也斯乃隨
時之迹揔而爲治者也後之言者各演一家之理以
爲天下法儒道且猶紛然而況四家者乎夫爲棺椁
遂有厚葬之弊䘮欲速朽亦有棄尸之患因聖人之
言迹而爲支辯之說者焉可數哉故自此以徃略而
不論
元和元年春正月日南獻白雉夏四月巳卯封東平
王子尚爲成都王六月辛酉沛王輔薨謚曰獻王輔
好經書矜嚴有法度在國終始可觀稱爲賢王秋八
月甲子太尉鄧彪以老病罷大司農鄭弘爲太尉彪
字智伯南陽新野人父以孝行稱及薨讓國與異毋
弟明帝高其節詔聽之辟府掾稍遷太僕卿遭後母
喪固疾乞身以光禄大夫行服服竟遷大司農數月
爲太尉彪以禮讓師下在位爲百寮規誡以疾上書
乞骸骨䇿曰惟君以曾閔之行禮讓之高故慕君德
禮以屬黎民貪與君意其上太尉印綬賜錢三十萬
俸二千石禄終厥身君專精養和以輔天年詔太常
四時致祭宗廟之胙河南尹常以八月旦奉羊酒癸
酉令天下繫囚減罪一等死罪徙邉戍九月行幸陵
祠舊宅園廟御故臨淮太守朱暉爲尚書僕射暉字
文秀南陽人也少以節操聞初堂舅信陽侯隂就方
貴慕暉名自徃候之暉避不見後遣家丞致禮暉閉
門不受後爲郡吏太守阮況常以事干暉暉不從及
卒暉厚送其家左右咸怪之暉曰前阮君有求於我
恐以貨汚君故不與言今重送者欲以明吾心驃騎
將軍蒼聞而辟之甚禮敬焉正月朔旦蒼應奉璧入
賀故事少府給璧隂就驕貴吏傲不奉法求璧不可
得蒼坐朝堂漏且盡而璧不至不知所爲顧謂掾屬
曰若之何暉望見府主簿持璧即徃紿之曰我聞璧
而未曾見試觀之主簿以璧授暉暉顧召令史奉之
主簿驚曰少府當以朝暉叱之曰將歸暉獨不朝也
主簿遽以白就就曰朱掾義士勿復求更以他璧朝
蒼罷謂暉曰屬者掾自視孰與藺相如邪明帝幸長
安欲嚴宿衛以暉爲衛士令稍遷臨淮太守暉好節
槩其所投用厲行士其諸報怨以義犯法者率皆爲
求門戸而生宥之其不義者即時僵仆不以汙獄門
故吏民畏愛之暉剛於爲吏見忌於上故所在數被
劾去臨淮屏居野澤布衣𬞞食不與邑里通鄕黨譏
其介南陽人大饑暉盡其家貨分宗族故舊不問餘
焉初同縣張堪素有名見暉甚重之接以友道暉以
其先逹未敢當也後俱爲二千石絶不復通及南陽
饑而堪已卒暉聞其妻子貧窮乃自徃候視贍賑之
其子頡怪而問之暉曰吾以信心也其信義愼終皆
此類也冬十月行幸江陵十二月除諸禁固不得仕
者令得仕
二年春正月初令婦人懷胎者當以二月賜榖三斛
復夫勿筭一歳二月鳯皇集于肥行幸太山丙子大
赦天下復改轉高羸三縣無出租賦三月行幸魯祠
東海恭王庚寅祠孔子及七十二弟子壬辰行幸東
平幸王蒼宫謂諸子曰思其人至其鄉其處存其人
亡因泣下沾襟上幸蒼陵爲備虎賁鸞輅龍旂以章
顯之賜御劒于陵前初蒼所將驃騎時吏丁周栩以
蒼敬賢下士不忍去爲王家大夫數十年事祖及孫
引見嗟歎之擇爲議郎遂幸魏郡河内登太行五月
丙戍詔曰鳯皇黃龍鸞鳥比集七郡神雀甘露降自
京都祖宗舊事或班恩施其賜百官錢各有差天下
吏爵人三級高年鰥寡孤獨帛人一匹令天下大酺
五日鳳皇黃龍所集亭皆無出今年租賦見者及太
守令長丞尉帛各有差冬十一月壬辰詔曰余末小
子託於君位曷以恢崇仁濟天下三代推益優劣殊
軌況于頑陋無以易民視聽雖欲從之末由也已博
士曹褒覩兹詔也知上有制作意乃上䟽曰昔聖人
受命而王莫不制禮作樂以著功德功成作樂治定
制禮所以協和天人示人軌則也故御應見瑞乃作
今皇天降禮嘉瑞並臻制作之符甚於言語冝定諸
議以成漢禮章下太常巢堪以爲不可許是歳班超
發諸國兵歩騎二萬擊莎車莎車求救於龜兹王遣
左將軍發温宿姑墨尉頭兵合五萬人助之超召部
曲及于闐踈勒王議曰兵少不敵計莫若各散去于
闐從此西吾亦從此東夜半聞鼓聲使發衆以爲然
乃隂緩所得莎車生口龜兹聞之喜使左將軍將萬
騎於西界欲遮于闐王人定後超乃召諸司馬勒兵
厲衆雞鳴馳赴莎車營奄覆之莎車驚怖斬首五千
餘級大獲其馬畜財物分兵收其榖莎車遂降自是
威震天下西域恐三年三月丙寅太尉鄭弘薨丁卯
大司馬宗由爲太尉鄭弘字巨君㑹稽山隂人也曾
祖自齊徙山隂事博士焦貺門徒數百人當舉明經
其妻勸貺曰鄭生有卿相才應此舉也從之楚王英
之謀反誣天下知名者貺爲河東太守以楚事御疫
病道死妻子閉詔獄考掠連年諸故人皆易姓名以
避禍弘獨髠首負鑕訟貺罪昭帝感憤乃原免家屬
弘送貺䘮及妻子於陳留畢葬旋鄉里爲鄉嗇夫太
守第五倫行部見弘問民得失弘對甚明倫甚奇之
擢爲督郵舉孝廉稍遷尚書僕射上問弘欲三河三
輔選尚書御史孝廉茂才餘郡不得選弘對曰虞舜
出於姚墟夏禹生於石紐二聖豈復出於三輔乎陛
下但當明勑有司使得人爾上善其言是時烏孫王
遣子入侍上問弘當答其使不弘對曰烏孫前爲大
單于所攻陛下使小單于徃救之尚未賞今如答之
小單于不當怨乎上以弘議問侍中竇憲對曰曰禮
有徃來易曰無徃不復天地際也弘章句諸生不逹
國體上遂答烏孫使小單于忿悉攻金城郡殺太守
任昌上謂弘曰朕前不從君議果如此弘對曰竇憲
姦臣也有少正卯之行未𬒳兩觀之誅陛下前何用
議遷大司農太尉數陳竇憲勢太盛放權海内言苦
切爲憲不容奏弘漏泄奏事坐詰讓收印綬弘乞骸
未許疾篤上書曰臣東野頑闇本無尺寸之功橫蒙
大恩仍登上司中夜怵惕懼有折足之戒自揆愚薄
無益國家之事雖有殺身焉可謝責是以不敢雷同
指陳竇憲姦不慣漏露言出患入竇憲之姦惡貫天
逹地毒流八荒虐聞四極海内疑惑賢愚疾惡憲何
術以迷主上流言噂􁀨深可歎息昔田氏篡齊六卿
分晉漢事不逺炳然可見陛下處天子之尊自諸保
萬世之祚無復累卵之危信䜛佞之臣不計存亡之
機臣雖弱疾命在移晷身没之日死不忘忠願陛下
爲堯舜之君誅四凶之罪以素厭人鬼憤結之望章
省上遣太醫占弘疾臨薨悉皆還賜物勑妻子葛巾
布衣殯以素棺初弘爲第五倫舉吏其後並爲三公
當世以爲榮是時歳比不登而諸王皆留京師賞賜
過厚太尉掾何敞說太尉宗由曰禮一榖不登則損
服徹膳五榖不登則廢祭祀乗馬就牧天下有饑寒
者若已使然今比年傷於水旱民不收縁邉方外域
捐妻子流離道路中州内郡公私屈謁此宜損徹節
用之時國恩覆載賞賜過度但聞臘賜王主巳下傾
竭帑藏夫明君行賜以制忠臣受賞盡度明公位尊
任重責深負天上當匡正綱紀下當安元元豈容無
違而巳哉冝先正已率奉亦還所得賜因陳得失條
奏王侯就國孔僖孫駰同習春秋語吳王夫差時事
僖廢書而歎曰若是所謂畫龍不成反爲狗者駰曰
昔者孝武皇帝始爲天子方年十八崇信聖道師則
先王五六年間號勝文景及後放恣忘其前善僖曰
書傳若此者多矣鄰房生梁郁遥和之曰如武帝亦
爲畫龍不成復是狗邪僖駰黙然不荅郁怒恨之隂
上書告駰僖誹謗先帝譏刺世事下有司駰詣吏受
詰僖上書曰言凡誹謗者謂無事而虚加誣罔也至
如孝武之政善惡顯在漢史明如日月是爲直說實
事非虚謗也夫帝王爲善則天下爲善咸歸焉其不
善則天下之惡亦萃焉斯皆有以致之不可以責人
也陛下即位巳來政敎未過德澤有加天下所共見
也臣等獨何譏刺哉假使所言是也則朝廷所冝改
所言非也亦王者所宜含容陛下不推其原茍肆私
忿臣等即死顧天下必廻視易聽以此窺陛下心矣
上始無罪駰等意及得僖奏下制勿問僖以才學爲
郎校書東觀上言圖䜟非聖人書駰子瑗瑗子寔皆
以才文顯冬十月西羌㓂張掖隴西金城護羌校尉
傅育將兵擊之
章和元年春正月詔曰朕以不德受祖宗弘烈夙夜
祗畏無以章于先王漢遭莽弊禮壊樂崩因循故事
多非經典知其說者之於天下豈不逺乎曹襃喟然
歎曰昔奚斯頌魯考甫詠殷竭忠顯主之美者當仁
不讓奈何疑焉遂復上䟽陳制禮意事下三公未奏
上曰諺言作舎道邉三年不成乃使襃於南宫東觀
差序禮事依舊儀參五經驗以䜟記自天子至于庻
人百五十篇襃字叔通魯國薛人也父充建武中爲
博士議定封禪七郊三雍大射養老禮儀明帝即位
充上言漢家再受命乃有封禪之事禮樂崩闋不可
爲後嗣法五帝不相遵樂三王不相襲禮大漢冝制
禮樂襃少有大度結髮傳充學尤多好禮事常慕叔
孫通爲漢制儀晝夜研精當其屬不覺旁之有人舉
孝廉除郎遷陳留圉令捕得他郡盜徒五人守馬嚴
風縣殺之襃曰夫絶人命者天亦絶之臯陶不爲盗
制死刑昔管仲遇盗而升諸公今承㫖而殺之是逆
天心俯順人意其罰重矣如得全此而身坐之願也
遂不爲殺嚴奏襃軟弱免官百姓號泣送之三月護
羌校尉博育追虜出塞遇塞夏四月丙子令天下死
罪囚減死一等徙戍邉廷尉郭躬上䟽曰聖恩所以
減天下死罪使戍邊者欲實壃境而重人命也去死
就生與老弱復相見莫不懽喜自丙子巳來犯罪者
甚多應入重今已牢獄者蒙更生之恩也而始𬒳執
録者獨受大辟之刑示不均也書曰王道蕩蕩無偏
無黨均大恩以令民上善之即詔悉赦焉躬字仲孫
頴川陽翟人也父弘及㓂恂等時爲决曹掾諸罹文
爲弘所決者無恨治獄三十餘年郡中稱之比之東
海于公躬復以明法稱稍遷尚書廷尉其決斷在哀
矜所免者甚衆悉條諸文致重者四十餘事奏除之
躬弟子鎭知名後至廷尉封侯子孫皆修家業以名
理相待爲公者一人廷尉者八人爲刺史二十餘人
六月戊辰司徒桓虞䇿免司空袁安爲司徒光禄勲
任隗爲司空自元和巳來鳳凰麒麟白虎黃龍鸞鳥
嘉禾朱草三足烏木連理爲異者數百不可勝紀咸
曰福祥以爲瑞應何敞辟太尉宋由府乃言於宋由
袁安曰瑞應依政而生昔海鳥止魯文仲祀之君子
譏焉鴝鵒來巢奪陽之象孔子睹麟而泣曰吾道窮
矣其後季氏有逐君之變孔子有兩楹之殯今非常
鳥獸品物非一似鳯翔屋怪草生庭不可不察也由
安不敢應秋七月齊王晃坐事母不孝貶爲無湖侯
壬戍令無罪囚減戍邉八月行幸九江戊子行幸湘
祠沛獻王九月行幸彭城及夀春詔阜陵侯延與車
駕㑹夀春帝見延及妻子愴然傷之乃下詔曰蓋周
封千八百而姬姓居半所以楨榦王室也朕廵狩望
江淮意在阜陵與王相見志意衰落形體非故一則
以懼今復阜陵侯爲阜陵王增封四縣并前爲五縣
以阜陵下濕徙都夀春加賜錢千萬安車一乗夫人
及諸子賞賜各有差冬十月北匈奴爲鮮卑所殺降
者十餘萬南單于上言宜及北虜分爭人民離散出
兵破北城南兵爲一國令漢家長無北顧之憂臣素
愚淺兵衆單少不足以防外内願與執金吾耿秉度
遼將軍鄧弘縁邊諸郡太守并力兾因天時乗聖帝
威神一舉平定上將許之尚書宗意上䟽曰匈奴處
北種分以沙漠間賤禮儀衣食殊俗此乃天一種民
也自漢興已來數發兵攻之所得輙不足以復所害
呼韓邪單于奉蕃然中國亦疲攻送迎之勞矣光武
皇帝躬擐金甲之難深明天地之明故因其來降寵
立以爲單于羇縻畜養邊民得以休息迄今四十餘
年令鮮卑奉順威靈斬獲北單于名巳下萬計中國
坐　功而百姓不知其勞漢興功烈於斯爲盛令
南單于還塞外所謂虎出於檻也必興兵要利内持
於漢其事得浸滋不􁅿而設費不得巳無故以萬安
之計而徴不可必之功未見其聖也詔問執金吾耿
秉言可聽師未出而帝寢疾
元年春二月壬辰帝崩于章德殿遺詔無起寢廟如
光武帝故事是日太子即位年十歳太后臨朝
袁宏曰非古也易稱地道無成而代有終禮有婦人
三從之義然則后妃之在於欽承天敬恭中饋而巳
故雖人母之尊不得令於國必有從於臣子者則柔
之性也夫男女之别自然之理君臣酬咨通物所因
也故百司並在相與率職必祠焉而後行故有朝㑹
享讌之禮造膝請問之事此蓋内外之分不可得而
同者也古之王者必闢四門開四聰兼親賢而聽受
焉所以通天下之才而示物至公也自母后臨朝必
舅氏專權非踈賢而樹親暱也蓋管其號令者必寄
外氏是實違天封而訓民以私政之所階家制敎關
諸盛衰建百司修廢官設冡卿以任權重收王君薨
㓜百官執事揔巳思齊聽於冡宰所以大明公道人
自爲用上下竟業而名器巳固三代之道也三月癸
卯葬孝章皇帝于敬陵庚戍太后詔曰皇帝㓜年惸
惸在疚朕且佐助德政守文之際必有内輔故太尉
鄧彪三讓彌高海内歸仁其以彪爲太傅賜爵關内
侯録尚書事百官揔已以聽於是侍中竇憲管掌機
宻三弟羅列並據大位上㓜小太后當朝憲以外戚
秉政欲以經學爲名乃上䟽曰天下之命懸於天子
善在於所習習與智長則功而不對化與心成則忠
道若性昔周成王㓜在襁褓周公在前史佚在後太
公在左召公在右中外聽政朝四聖維之是以慮無
遺計舉孝昭皇帝八歳即位大臣輔政亦選名儒韋
賢蔡義夏侯勝入授詩書于禁中伏惟皇帝惟天然
之資不肅而成然以至尊之德獨對小臣非所以揄
揚聖心增益輝光者竊見屯騎校尉桓郁結髪受學
白首不倦經爲人師行爲儒宗昔侍帷幄入授先帝
父子奕世並爲帝師愚以爲可長樂少府入授帝經
於是以郁爲長樂少府傅講禁中歳餘遷太常郁授
二帝恩寵甚篤厚焉傳家業至太傅憲性𥚹急數自
困輔政之後遂作威福睚眦之怨無不報初憲恨尚
書陳寵欲因事毁傷之使與䘮事黃門郎鮑德與憲
弟瓌厚善懼寵不能自免說瓌曰寵奉事先帝深見
委任若以歳月言之冝蒙功勞之報以才量言之應
受噐用之賞不可以機微之故以傷輔政之德於是
憲出寵爲廣漢太守抑強扶弱人無訟者先時廣漢
城南有鬼哭聲聞於府中積數年寵案行有骸骨不
葬者多乃歎曰儻在是乎使縣收歛埋藏之由是遂
止時齊殤王子郁鄕侯暢奔章帝哀上書來報憲使
客刺殺暢太尉掾何敞請自徃問變狀太尉宗由不
聽敞固謂曰春秋稱三公爲宰者言無不統也暢宗
室胏腑茅土蕃臣來即國憂上書未報而於城内見
害千國之紀擅殺列侯罪惡之次於大逆奉憲之吏
莫敢追捕明公處宰相之位亦復不恤四方聞之謂
京師何昔陳平之言宰相曰外鎮四夷内撫諸夏使
卿大夫各得其冝今列侯私刃不可謂撫京尹廢職
不可謂冝綱紀虧壞責　不小遂驅而去司徒司空
聞之亦遽追掾吏詔書疑暢弟陽遣御史之齊考劾
尚書令韓陵以爲姦在京師不宜舎近問遠詔書遣
陵陵固執不從後事發覺憲懼誅自請擊匈奴功以
贖死夏五月京都旱冬十月侍中竇憲爲車騎將軍
與執金吾耿秉三萬騎征匈奴司徒袁安與諸公卿
詣朝堂諌曰今國用度不足匈奴不犯塞而勞軍逺
攻經沙漠之難徼功萬里非社稷計也兵凶噐聖王
之所重不從大尉宋由不署名公卿稍亦止安獨與
司空任隗固爭前後且十上不從是時諌者甚衆尚
書僕射郅夀下獄御史何敞上䟽諫曰臣聞聖主開
直言之路有不諱之詔猶恐下情不逹復聽歌謡之
詞故天人並應傳福無窮臣伏見尚書僕射郅夀坐
與諸尚書論擊匈奴下獄奏劾大不敬臣愚以爲夀
備機密近臣以匡輔爲職若朝廷有失黙而不言悖
義背恩其罪當誅今夀違衆正議欲以安宗廟爲國
永福也豈有私心如夀𬒳誅臣恐天下以夀忠直之
故橫加誹謗之誅殺傷和氣忤逆隂陽此誠不可所
以敢犯嚴威不避夷滅觸死瞽言爲夀也乃免夀夀
郅惲之子也憲遂出師侍御史魯恭上䟽諌曰夫天
愛人猶父之封子也一物有不得其所則天氣爲之
錯亂而況人乎故愛民者天下愛之夷狄者四方之
異氣也蹲夷踞肆與烏鳥無異雜居中國則錯亂天
氣是以聖王之制夷狄覉縻不絶而巳不以傷害中
國也今邊境幸無事宜當修仁行義尚於無爲令家
給人足各安産業天人遂得於下則隂陽和於上然
後祥風時雨覆𬒳逺方則夷狄慕德重譯而至矣惟
陛下留聖恩徴還二將休罷士卒以順天下心於是
竇氏橫甚司徒袁安輒舉奏之上雖不從而權戚嚴
憚焉
後漢孝章皇帝紀下卷第十二
後漢孝和皇帝紀上第十三　袁宏
永元二年夏六月竇憲耿秉自方朔出塞三十里斬
首大獲銘燕然山而還即拜憲爲大將軍封武陽侯
食邑二萬戸耿秉爲筭陽侯憲讓不受還師京於是
竇篤爲衛尉景執金吾瓌光禄勲尊太后毋比陽主
爲長公主益比陽沐邑二千石憲等驕奢不遵法度
唯瓌恭儉自守尚書何敝上封事曰臣聞忠臣憂世
譏刺貴臣至以殺身滅家而由爲之者何誠君臣義
重情不能巳也臣見國之將危家之將凶皆有所由
較然易知不可不察也昔鄭莊不防段叔之禍也後
更滋蔓竇憲兄弟尊朝虐用百姓殺戮盈溢咸曰段
叔州吁將生于漢也是臣前連上便宜承陳得失非
爲嫉妬憲等也誠欲絶其緜緜塞其㳙㳙上不欲皇
太后損文母之號况陛下有失教之議下使憲等得
保其福然臧獲之謀上安主父下存主毋由不免於
嚴怒况臣㣲末敢竭愚忠哉然臣累世蒙恩位典機
密毎念厚德忽然忘生雖知言必夷滅誠不忍目見
禍至故敢書寫肝膽舒度愚情駙馬都尉瓌忠孝愛
主最自修整聞瓌比自申陳願抑損家權退身避賢
宜順其意斯誠宗廟之至計竇氏之大福也敞辭㫖
切直深爲憲等所怨濟南王康光武之子也最爲尊
重而驕奢太甚於是左遷敞爲濟南王太傳司隷校
尉司空蔡河南尹王調洛陽令李阜皆竇氏之黨也
秉憲之勢枉法任情尚書僕射樂恢奏免蔡等外以
清京都内欲繩外戚由是爲憲等所滅瓌常欲徃侯
恢使人先言恢恢謝而絶之憲兄弟怒其異巳常欲
䧟害之恢妻諫恢曰古有容身之道何必以言取怒
歎曰何忍素飡立人朝乎乃上疏曰臣聞百王之失
咸以隂盛凌陽而權移於下大臣專朝而勢去公室
未有君德休明而臣下闚𨵦主一其柄而社稷傾危
者先帝早棄天下况陛下富於春秋今諸舅執政外
戚盈朝非所以寜王室示天下也夫天地不交則衆
生夭傷君臣失序則萬民受殃政失不救其弊不測
當今所急上宜以義自割下宜以謙自别四舅保爵
土於子孫皇太后永無慙於宗廟誠計之上者書御
不省恢乃乞骸骨詔授恢爲騎都尉憲風郡縣使迫
脅恢恢遂飮藥而死天下聞之皆以爲怨恢字伯竒
京兆長陵人也父爲吏得罪於令令將殺之恢年十
二伏寺門外啼泣不舎晝夜令嘉其孝赦其父罪恢
事博士焦貺貺爲河東太守恢隨之官閉廬專精不
與掾吏交後况有事𬒳考諸生皆繫獄恢皎然得免
恢爲人廉㓗抗厲衡陽侯隂就聞以禮請之恢絶不
荅杜陵人楊正嘗毀惡恢然舉正子爲孝廉恢善頴
川安王王上書得爲巴郡太守遣使貽恢書恢不就
荅之曰干主求禄非平生操也其不念舊惡耻交進
趨皆此類也何敞旣傳濟南盡心輔道歳餘遷爲汝
南太守敞常疾俗吏苛刻以要名譽爲政務崇寛和
立春日乃召督郵還府復遣吏案行屬縣顯孝行舉
仁義由是郡中翕然百姓化之其歸飬老母推財相
讓者數百人秋七月㑹稽山崩本志稱劉向日山陽
君也水臣也君道崩壞百姓失所竇太后攝政竇憲
專權之應也
二年春正月大赦天下夏耿秉出塞至涿邪山與北
單于相遇大戰破之秉字伯初國之子也魁梧有才
畧善說司馬法爲將常爲士卒先休息不部陳然逺
斤候要誓士卒爭爲致死秉薨諡壯侯南單于聞秉
薨舉國發喪劈靣流血得外國心如此秉弟䕫壯勇
有氣力以軍功拜騎都尉常以精騎八百自漢軍未
至封栗邑侯五月丙辰立皇弟惠爲北海王開爲河
間王瑕爲城陽王立故淮南聞王昞子惻爲常山王
故齊王晃子忍爲齊王北海王睦子威爲北海王車
師遣使奉獻六月􁂞辰封竇憲爲武陽侯篤偃侯景
汝陽侯瓌夏陽侯憲獨不受封辛卯中山王焉薨諡
曰簡王光武時諸王皆就國焉以郭后少子故留京
師至永平初乃就國詔賜羽林右騎爲虎賁又令上
官屬子弟以爲官騎焉皆上疏辭讓詔曰諸侯出境
必有武備夾谷之㑹司馬以從夫有文事必有武備
所以重蕃也王無辭焉是夏月氏王謝將七萬騎攻
班超超衆大恐超曰月氏兵雖多千里逾葱嶺何足
憂哉但當收榖堅守饑窮自降不過數十日決矣謝
攻超不能下抄掠無所淂超度其粮盡必從龜兹求
食乃遣數千兵伏東界要之謝果遣騎賫金銀珠玉
徃龜兹伏兵遮擊盡殺之遣持所斬以示謝謝大驚
即遣使請罪願得生歸超縱遣之月氏震怖歲歲奉
貢秋七月大將軍竇憲出屯涼州九月匈奴北單于
遣使􁏣塞願朝見憲中護軍班固迎單于單于爲南
單于所破逺遁漢北固至私渠海而還於是北單于
地空憲欲自爲功乃立降者鹿蠡王阿修爲單于因
置中郎將領護軍如南單于故事事下公卿太尉宋
由太常丁鴻少尹睦識以爲阿修誅君之子又與鮮
卑烏丸爲父兄之讐不可立南單于先帝所置今首
破北虜新建大功宜令并領降衆以終先帝破北成
南之䇿議未定安懼憲計遂行復獨上封事曰臣聞
功有難圖不可豫見者事有較然易料不疑者臣謂
懼守正執平者臣請以先帝㫖意明之光武皇帝本
所以立南單于者欲以安南定北分匈奴之勢也孝
明皇帝欲裦成先帝之功故赫然發怒命將征伐陛
下奉承洪業大開疆宇大將軍逺出籍勝此誠宣明
祖宗餘志之弘勲也自南單于歸德巳來四十餘年
矣三帝績以遺陛下孳孳所成也今南單于屯建大
謀深入匈奴空盡其廬屯之大功也輟而不圖改立
新降以一朝之計違三代之業背先祖棄舊恩非計
之長也夫言行君子之樞機賞罸治國之綱紀論語
曰言忠信行篤敬雖蠻貃之邦行矣今失信封南一
屯則百蠻不敢復保誓矣阿修誅君子於春秋之義
所不當立而烏丸鮮卑新殺北單于情莫不忿惡其
讐今而立之則失意而懷怒矣兵食可易且漢故事
供給南單于費值歳一億九千餘萬今北廬彌逺其
費過倍是所以空盡天下也詔下其議於憲更相難
十餘條憲負恃貴勢言辭驕慢安終不移上卒從安
議
三年春正月甲子皇帝加元服儀用新禮賜王公列
侯在京師者黄金將大夫郎吏帛及天下男子爵各
有差鰥寡孤獨貧不能自存者人帛一匹酺飲五日
繫囚亡命贖罪各有差擢曹襃爲射聲校尉尚書張
敏奏襃擅制禮儀破亂聖術冝加削誅上寢其奏是
後衆人不能信襃所制又㑹禮儀轉迨遂寢而不行
袁宏曰夫禮也治心軌物用之人道也者其本所由
在於愛敬自然發於心誠而揚扵事業者聖人因其
自然而輔其性情爲之節文而宣以禮物於是有尊
卑親踈之序焉推而長之觸類而申之天地鬼神之
事莫不備矣古者民人淳朴至禮至簡汙樽抔飲可
以盡懽於君親蕢桴土鼓可以致敬於鬼神將之以
誠雖㣲物而可重獻之由心雖蒲質而可薦此蓋先
王制禮之本也中古損益教行文質范金合土而棟
比之制麗矣繪采集色而衣裳之度彰矣比聲諧音
而金石之品䌓矣夫簡朴不足以周務故備物以致
用卑素不足以崇高故富以成業此又先王用禮之
意也夫尊卑長㓜不得而移者也噐服制度有時而
變者也小則凶荒殊典大則革伏異禮所以隨用合
冝易民視聽者也此又先王變禮之㫖也是故王者
之興必先制禮損益隨時然後風教從焉故曰殷因
於夏禮所損益可知也周因於殷禮所損益可知也
漢興撥亂日不暇給禮儀制度闕如也賈誼曰夫立
君臣等上下使綱紀有序六親和睦此非天之所設
也人之不修則壞宜定制度興禮樂後諸侯軌道百
姓素朴乃草具儀寢而不行後之學者董劉之徒亦
言禮樂之用而不能詳備其制度夫政治綱紀之禮
哀樂死葬之節有異於古矣而言禮者必證於古古
不可用而事各有宜是以人用其心而家殊其禮起
而治之不能紀其得失者無禮之弊也曹裒父子慨
然發憤可謂得其時矣然襃之所撰多案古式建用
失宜異於損益之道所以廢而不修也冬十月幸長
安祠園陵詔令大將軍憲與車駕㑹長安時尚書見
憲皆欲釋仗稱萬歳尚書令韓稜曰枉道事人臣非
所以立身也且禮無爲人臣稱萬歳之制左右皆慚
遂巳十二月龜兹姑墨温宿國皆降乃以班超爲西
域都護徐幹爲長史復置戊巳校尉唯焉耆須尉黎
以前殺都護陳睦不内附
四年春正月龜兹王遣子奉獻三月司徒袁安薨是
時天子㓜弱外戚擅權安毎朝㑹及在朝廷議國家
未嘗不慷慨流涕於言色自天子及朝中大臣皆倚
安㑹病薨朝野痛惜焉𥘉安妻早卒葬鄕里臨終遺
令曰備位宰相當陪山林不得歸骨舊葬若毋先在
祖考墳壟若鬼神有知當留供飬也其無知不煩徙
也諸子不敢違子賞車騎校尉京屬郡太守敞司空
京子湯官至公輔𥘉安辟廬江周榮與語甚噐之毎
預大議及奏論竇憲憲客徐齮脅之曰子爲袁公腹
心排大夫竇氏刺客今至矣子宜備之榮曰榮乃江
淮孤生蒙先帝大恩備宰士正爲竇氏所害誠所甘
心常勅妻子蒼卒遇飛禍無得殯歛兾以區區腐身
以悟朝廷及竇氏敗榮召爲顯官至尚書郡守有孫
曰景至太尉四月丁丑太常丁鴻上封事曰臣聞日
者陽之精守實不虧君之象也月者隂之精盈數有
常臣之表也故日蝕者隂陵陽月盛者下驕盈也變
不虚生各以類應遠觀徃古近察漢興傾危之禍靡
不由兹故三桓專魯陳氏擅齊六卿分晉吕族覆漢
哀平之末廟不血食此皆失其權柄以勢假人者也
故有周公之親無其德不得行其勢伏見大將軍竇
憲雖勅身自約不敢僣差然天下逺近皆惶怖承㫖
小大望風莫不影從寵極則驕驗見於天雖欲隱諱
神昭垂象閒者月滿不虧此大臣驕溢之應也陛下
未悟故天重見誡日有蝕之誠宜畏愼以防其禍也
詩云畏天之怒不敢戯豫夫疏巖絶崖之水由於㳙
㳙干雲蔽日之木起於毫末有前事之不忘後事之
明鏡冝因大變匡正其失以塞天意上深納之丙辰
京師地震是時竇氏驕横威震海内其所置樹皆名
都大郡乗勢賦歛争相路遺州郡望風天下騷動競
侵陵小民掠奪財物攻亭敺吏略人婦女暴虐日甚
百姓苦之又擅檄縁邉郡突騎善射有財力者二千
石畏威不敢不送司徒袁安太尉任隗及有司數奏
劾皆寢初憲女壻射聲郭舉衛尉鄧疊母兄出入禁
中謀圖不軌上漸覺之與清河王慶圖其事使慶求
外戚傳因與中官鄭衆宻謀之衆勸上亟行其誅上
曰憲在外恐變生不可是月憲還京師象由太后帝
當謹護璽綬庚申上幸北宮詔公卿百官使執金吾
衛南北宫詔收憲大將軍印綬封憲爲親軍侯䔍景
瓌皆就國郭舉鄧疊下獄誅上以太后故不欲極其
獄乃守憲等選能相以逼迫之憲篤景皆自殺宗族
免歸本郡河南尹張酺上疏曰臣愚以爲竇氏之事
宜下理官與天下共平其罪恐後世不見其事竇氏
盛時羣臣莫不阿附唯恐在後皆以憲爲尹吕比鄧
夫人於文毋及陛下發雷電之怒皆以爲罪不容誅
何前後之相背也頼聖朝明逹析其中伏見夏陽侯
瓌前爲光禄勲毎與臣相見常有勵節竭忠庻㡬之
心檢敕賔客未常犯法臣聞王政有三宥之義故蔡
叔流言周公原本而誅臣愚以爲可黜瓌爵關内侯
還京師竭忠供飬比陽主以優屬垂示厚德上感酺
言徙瓌爲長沙侯於是何敞班固免歸家敞子與瓌
善固黨於竇氏也𥘉固不教兒子兒子負固勢不遵
法度吏民苦之洛陽令种競嘗出固奴干車吁奴辭
罵辱競競大怒畏憲不敢發心銜之及憲賔客皆披
繫兢因此捕繫固遂死獄中詔遣責兢而主者極罪
固字孟堅彪之子也𥘉世祖問竇融在西州時毎所
上章奏誰與叅之融對曰皆班彪所爲也世祖雅聞
彪名將召之㑹彪舉茂才除令以病免後應三公之
命輒謝病去復以司徒掾望都長所歴二縣皆爲吏
民所愛彪旣才髙而專心文史之間司馬遷著史記
自太𥘉巳後闕而不録其後好事者或頗綴録其事
時然多鄙俗不足以繼其書彪乃採前人遺事旁貫
異聞作後傳數十篇因斟酌前史而譏正其失略曰
唐虞三代詩書所及世有史官以司典籍至于諸侯
國自有史故孟子曰楚之乗晉之檮杌魯之春秋其
事一也定哀之間魯君子左丘明論集其文作左傳
三十篇又撰異同號曰國語二十篇由是乗檮杌之
事遂闇而左氏國語獨彰又有記録黄帝以來至春
秋時帝王公侯卿大夫號世本十五篇春秋之後七
國並争秦并諸侯則有戰國䇿三十二篇漢定天下
大夫陸賈記録時功作楚漢春秋九篇孝武之世太
史令司馬遷采左氏國語删世本戰國䇿據楚漢列
國時事上自黄帝下訖獲麟作本紀世家列傳書表
凡百三十篇而十篇缺焉遷之所記從漢元至武帝
則紀其功至其摭經傳分散數家之事甚多踈畧務
欲以多聞廣博爲功論議淺而不篤其論術學則崇
黃老而薄五經序貨殖則輕仁義而羞貧窮尊游俠
則賤守節而貴俗功此其大弊傷道所以遇極刑之
咎也然善述事辯而不華質而不野文質相稱蓋良
史之才也誠令遷依五經之法言同聖人之是非意
亦庻㡬矣夫百家之書猶可法也若左氏國語世本
戰國䇿楚漢春秋太史公書今之所以知古後之所
由觀前聖人之耳目也焉可闕哉固九歲能屬文五
經百家之言無不究覽其學無常師又不爲章句訓
詁通而巳性多愛不以所長傲物人皆重之弱冠早
孤固以唐虞三代詩書所及世有典籍故雖堯之盛
必有典謨之篇然後冠德百王漢紹堯運以建帝業
六世史臣乃追述功德私作本紀編於百王之末厠
於秦項之列太初以後闕而不録故采撰前紀綴集
所聞以述漢書元起高祖終于孝平王莾之誅十有
二世二百三十年綜其行事旁貫五經上下洽通凡
百篇未成明帝初人有上書言固私改史記者詔收
固京兆獄悉歛家書封上是時扶風人蘇朗僞言圖
䜟事下獄死固弟超爲郡所誣乃詣關上書具陳固
著述意㑹郡亦封上固書天子甚竒徴詣校書部除
蘭臺令史舉睢陽令陳宗故長陵令尹敏司隷從事
孟異共作世祖本紀及世祖功臣平林新市公孫述
二十八篇奏之帝廼復使成前書自永平始研精積
思二十餘年至建初中其書乃成世甚重其書學者
靡不諷誦焉自爲郎後遂見親近賞賜恩寵優渥章
帝好文章逾益進幸數入讀書禁中或連日逮夜毎
行廵狩輒獻上賦頌朝廷時有大議令固問難於前
然位不過郎固雖篤志於學以述作爲務然好傅㑹
權寵以文自通其序事不激詭不抑亢贍而不穢詳
而有體使讀之者亹亹而不厭亦良史之才也至於
排死節否正直以苟免爲通傷名教也史遷之作皆
推之於談彪經序其謀畧以舉矣而固盡有功豈不
勝哉竇氏旣廢天子追覽前議嘉袁安之忠知宋由
之不正也乃䇿免由秋七月巳丑太尉宋由有罪自
殺八月司空任隗薨字仲和光之子初光濟世祖於
信都封陵侯光薨隗襲爵隗好黄老清静少欲以功
臣子行異於衆擢爲勇賁中郎將稍遷九卿三公隗
玄黙守直不求名譽然内行仁義世人以此服之帝
亦雅重焉竇憲之專政朝臣莫違隗與袁安屢抗異
議於是天子追思隗忠擢子屯爲歩兵校尉辛丑大
司農尹睦爲太尉太傅鄧彪以老病罷太尉睦代録
尚書事冬十月己亥宗正劉方爲司空
五年春正月巳亥大赦天下辛卯立皇弟萬歳爲宋
王二月戊戍詔有司省内外廐馬及上林池圃悉以
假貧民甲寅太傅鄧彪薨竇氏之專權彪守巳而已
御史中丞周紆國之司直也屢忤竇氏彪常以事奏
免紆世以此譏之然修禮教二月戊午隴西地震三
月庚寅遣使分行貧民開倉振廪夏六月丁酉郡國
雨雹大如鴈子冬十月辛未太尉尹睦薨十一月巳
丑太僕張酺爲太尉
六年春正月永昌夷獻犀象司徒丁鴻字孝公頴川
定陵人也父綝從世祖征伐有功封頴陽侯鴻年十
二事太常桓榮十六而章句通布衣荷擔不逺千里
質問異義是以能成其名初綝從上時鴻獨與弟盛
居困苦飢寒帝憐盛有委國志及綝薨旣葬鴻挂縗
絰於冢廬而逃去留書與盛曰鴻貪經書不顧恩義
生不供養死不飯唅皇天先祖並所不祐身𬒳大病
上不任爲蕃輔下不言守土先上病状辭爵封於仲
公章寢不報謹身放棄求良醫如遂不瘳永歸溝壑
始鴻與九江人鮑俊友善俊遇於東海鴻佯狂不識
俊俊乃止而誚讓之曰有昔伯夷呉札亂世權行故
得申志漢有舊制春秋不以家事廢王事故與衛輒
之子今以兄弟私恩而絶父不滅之基未可謂智也
鴻感悟垂泣歎息而還就國教授楊州稱之鮑俊亦
上書具言鴻至行明帝甚言之詔徴鴻召見說文候
一篇賜御衣及綬廪食公車與博士同禮頃之拜侍
中徙封魯陽侯華嶠曰論語稱夫子温良恭儉讓以
得之行首乎故嘗請論之孔子曰太伯其可謂至德
也巳矣三以天下讓民無德而稱焉孟子曰聞伯夷
之風者貪夫廉懦夫有立志然則太伯出於不苟得
未始有於讓也是以太伯稱賢人後之人慕而殉之
夫有殉則激詭生而取與妄矣故夫鄧彪劉愷讓其
弟以取義使弟非服而巳享其名其於義不亦薄乎
又况乎于有國之紀而使將來者妄舉措哉古之君
子立言非將以啓天下之方悟者立行非獨善其身
將以訓乎哉原丁鴻之心其本主於忠愛何其終悟
而從義也以此殆知其殉尚異於數世也二月乙未
司空劉方爲司徒太常張奮爲司空三月丙寅舉賢
良方正直言極諫之士各一人六月初伏日閑關秋
七月京都旱司空張奮上疏曰歲比不豋人食不足
今復旱秋稼未立陽氣垂盡日月迫促夫國以民爲
本以榖爲命政之急務憂之重者也臣恩尤深厚受
職過任夙夜憂惶章奏不能序心願封中常侍口陳
得失上即引見明日車駕親幸洛陽寺省録囚徒於
是大雨三月南單于安國爲左賢王次當爲單于時
數輕兵出塞斬獲有功故國中皆敬師子而不附安
國安國由是内病師子匈奴降者異時居塞外數爲
師子所掠故亦怨之安國乃委計降者使圖師子安
國旣爲嚴于師子爲左賢王覺知安國之謀乃隂爲
之備毎㑹議事召師子輙稱病不徃安國益忿是時
中郎將杜崇使安國安國心不平因上書告崇崇敕
西河太守令㫁安國欲自訴不得而崇與度遼將軍
朱徽上言南單于安國疏遠舊胡親近新降欲殺左
賢王師子冝徴西河定上郡兵以爲之備公卿處議
聽崇遂發郡兵南單于聞漢兵起因舉兵誅師子聞
之悉將衆入曼柏城單于圍守之殺傷甚多於是杜
崇朱徽將兵而單于爲其胥都侯所殺師子爲單于
旣而天子知杜崇朱徽之侵擾匈奴也乃誅崇徽
七年春三月班超發龜兹等八國兵七萬人討焉耆
尉黎二國超遣人慰諭二國欲改過向善者當遣大
人來迎焉耆王廣與國中議曰先王前殺陳都護今
超都護將大兵來故且作降重獻遺令無入國北鞬
支本匈奴人舉國敬信之乃遣奉牛酒迎超超聞焉
耆取信北鞬支遂反縛責曰汝匈奴侍子恃焉耆擁
今都護來王不以時迎皆汝罪也悉斬之或謂超曰
可便殺超曰非汝所及此人權重於王今未入其國
而殺之疑遂令自設備守險遑得到其城哉因責讓
加賞賜遣北鞬支還曰都護不疑我國矣廣乃與大
人迎超於尉黎奉上金銀奴婢牛馬超受馬以給軍
餘摠悉還之超到焉耆去城二十里大澤中超乃掦
聲欲重賜王以下明日置酒悉召諸國王焉耆王廣
尉黎王况與鞬支等四十一人詣超其國相腹乆等
十七人逃不至超怒曰腹乆何故不到焉耆欲復反
邪遂叱吏收廣况等於都護陳睦故城斬之更立爲
王持廣汎首詣京師因大縱兵抄掠超留焉耆半歲
西域遂平上嘉超封超爲定逺侯夏四月辛亥朔日
有蝕之秋九月辛卯京都地震
八年春三月巳丑立皇后隂氏賜天下男子爵各有
差鰥寡孤獨貧下不能自存者粟人五斛后原庻侯
識曾孫也祖父永明帝時爲侍中親幸左右異寵后
近故有異寵父綱爲屯騎校尉八月辛酉令天下死
罪减一等徙邉戍亡命贖罪各有差九月京都蝗蟲
冬十月北海王有罪自殺國除十二月丁巳南宫宣
室災
後漢孝和皇帝紀上第十三
後漢孝和皇帝紀下卷第十四　袁宏
九年春三月癸巳濟南王康薨謚曰安王康不修法
度通賔客人有上書告康使中郎將張陽董臣招來
州郡姦猾顔忠劉子産等案圖書謀議不軌有司舉
奏明帝以至親不忍窮竟削視阿隰隂東胡陽安德
西平昌五縣康殖財貨治宮室奴婢至千餘人厩馬
千餘疋田八百餘頃何敞之爲傅上䟽諫曰蓋聞諸
侯之義以制節謹度爲忠然後能保其社稷和其民
人昔管仲相齊九合之功而孔子譏其噐小以奢侈
適上不知禮也今大王以骨肉之親亨蕃國之尊當
率先天下以爲化首今國家制度王侯車服章事有
其科不可越也夫文繁者質枯木勝則人亡經傳所
載也且君國者以道德仁義爲營豈飾宫室充實厩
馬爲尊哉楚作章華吳興姑蘇卒亡景公千駟民無
所稱其効也如大王數㳺諸第出入無節或渉晨夜
非所以逺防未然臨深履薄垂示後詞之法也願大
王修恭儉遵古制以法自治以禮率下省奴婢之數
减乗馬之費以禮起居則敞之願藥酒苦於口而利
於病至言逆耳而便於行惟大王深察愚言王甚敬
禮而不能改夏五月封皇后父隂綱爲防侯綱上䟽
辭位以特進侯就第綱弟鳯謁爲爲郎中子軼政比
黃門郎隂氏自建武以來縁屬戚之故世爲卿校外
典禁兵内侍帷幄賞賜恩寵貴重當世秌七月蝗蟲
飛過京都閏月辛巳皇太后竇氏崩太尉張酺與司
空司徒共上依吕太后故事貶竇太后尊號勿葬敬
陵百官言之者亦多上手報酺日禮臣子無貶之義
今皇太后家雖不遵法度然常欲自滅損奉事十年
恩不忍虧案前世上官太后子奉終義從其忽復議
丙申葬章德竇皇后隴西羗犯塞執金吾劉尚將三
萬騎擊平之九月􁂞申司徒劉方有罪自殺初梁貴
人生和帝竇后以爲巳子飬而隱之貴人者梁竦女
也永平初竦兄陵郷侯松因事徙邉後詔書聽還本
郡闔門不出作經書數篇名曰七序班固見而稱之
曰昔孔子作春秋而賊臣亂子懼梁竦作七序而竊
位素飡者慙輕財好施不得産業兄嫂舞隂長公主
振施諸梁親踈有序然猶獨敬異竦衣裘品物事殊
别竦未嘗獨饗常與宗族共之竦少長京師逮父兄
時遊士林故不樂歸郷里雅有太志毎登高望逺未
曾不歎息曰大丈夫居世生當封侯死當廟食詩書
足以自娛州郡之職但勞人耳竦生二男三女長男
棠及翟長女憑及二貴人初馬太后良家女貴人與
姊以選入宮得幸於帝生和帝竦不勝喜與舞隂長
公主和相罵語泄聞於竇氏欲專名太子外家心惡
梁氏欲毀販之乃誣以惡逆詔郡縣考竦死獄中家
屬舞隂公主居新野使者護守之貴人與姊以憂死
有闕竇后崩舞隂公主兄子梁扈遣從兄擅奏記三
府曰春秋之義毋以子貴漢家舊典也今梁貴人親
育聖躬而不䝉尊號補得記謝遣擅太尉張酺獨見
擅具問之曰此公之職而梁氏之福也㑹以蝗飛過
過師召見對說固具言擅記上曰意云如酺不知葬
禮有闕也對曰陵上宜置長史加祠祭之禮收録諸
舅以明親親上復曰於義如何酺曰今春秋之義漢
家有行事梁竇並爲名姓保守河西以忠獲封竇憲
兄弟不軌太后謗議籍籍聞於天下姓族死以逾梁
氏加以親外家誠尊顯上曰非君孰爲朝廷恩大家
事籍籍君所知上深納酺言㑹貴人姊慿上書曰同
産女弟貴人前充後宫蒙先帝厚恩得見寵幸皇天
所夀誕育陛下爲竇憲兄弟譖虐妾父竦冤死牢獄
骸骨不掩毋孤弟逺徙萬里獨妾遺脫逃伏草野常
恐沒命無由自逹值陛下神聖之德統覽萬機憲兄
弟皆已伏誅海内曠然各得其所妾得蘇息拭目更
視乃敢昧死自陳妾竊悲死父旣冤不可復生毋年
七十逺在絶域不知死生願乞母弟還本郡收葬竦
骨妾聞文帝旣立薄氏蒙榮宣帝繼統史氏復興妾
自悲有薄史之親獨不蒙外戚餘恩辭甚悲切上惻
然感寤使中常侍掖庭令雜訊問慿辭語證明甲子
改殯梁貴人于承光宫追尊爲皇太后謚曰恭懷葬
于西陵上乃别見慿慿具自陳說上歔欷流涕留慿
宫中連日不出賞財物第宅旬月之間貲累千萬慿
素有行遂寵之加號梁貴夫人擢獎慿夫調爲羽林
佐監追加謚竦爲親愍侯遣中謁者迎竦喪于京師
改殯之賜東園畫棺玉匣冡葬於西陵旁上親臨送
徴竦妻子還京師梁貴人遇竇氏之譖葬禮有闕清
河王慶涕泣不敢言常私祭于室及梁后改葬慶乃
上書求上貴人冡詔聽許悲喜曰生雖不得供飬終
得奉祭祀私願畢矣太尉張酺上䟽乞骸骨上使中
黃門問􁀣加以珍羞酺稱篤詔曰元首不明黎民困
窮朕與君同其憂責豈可引退邪其勿復言是時酺
子蕃以郎侍講上復詔蕃曰隂陽不調朝廷望公以
爲憂託病自退潔已而已誰當與朕同心者非所望
於公也酺惶恐詣闕謝因起視事酺自爲三公父尚
在酺每遷父輒自田里來適㑹歲臘公卿罷朝共詣
酺父上酒爲酺夀極歡移日當時以爲榮冬十月癸
卯光禄勲吕蓋爲司徒十一月丙寅司空張奮老病
致仕壬申太僕韓稜爲司徒奮在家上疏曰安上治
民莫善於禮移風易俗莫善於樂又曰揖讓而治天
下者禮樂之謂也先王之道於斯爲盛故曰禮樂不
興刑罸不中民無所措手足漢旣受命禮樂冝作圖
䜟明文王若是以先帝聖德逺監毎存禮樂衆儒不
逹多生駭異臣累世輔位而漢禮樂未定誠切以爲
憂負臣犬馬齒盡誠冀先死及見禮樂之定上善之
十年夏五月封梁堂爲樂平侯雍爲乗氏侯翟爲單
父侯位特進堂等自九眞還過長沙迫從竇懷令自
殺秋九月庚戍初復廪犧官冬十二月戊辰梁王暢
薨諡曰節王毋隂貴人有寵於明帝暢尤受辛諸國
土且入倍於國章縁明意賞賜息寵務加篤厚乃封
暢舅隂棠爲西陵侯暢性聦惠然少驕貴頗不遵法
度暢常夣見星宿從官卞忌自言善占夣又能使六
丁神暢使忌占夣卜筮又使乳毋王禮侍史李阿與
忌祠祭求福言王當爲天子暢心喜永元初䂊州刺
史舉奏暢考訊辭不復有司請徴暢詣獄天子以加
恩不忍聽復奏徙九眞有詔削城武單父二縣暢懼
上䟽辭謝曰臣天性狂愚少長深宮從官侍史利臣
財物暢無所照見與相然諾不自知䧟死罪自負自
悔無所復及陛下聖德弘裕枉法赦臣上念以負先
帝而令陛下收耻天下誠無氣以息筋骨不相連臣
暢知大貸不可再得束身不敢復出是載食睦陽榖
熟虞䝉寕陵五縣還餘所食四縣臣暢小妻三十七
願還其無子者選擇謹勑奴婢三百人其餘所爰虎
賁官騎鼓吹倉頭兵弩廐馬皆上還本署陛下加大
恩開臣自悔之門假臣小善之路令天下知臣得去
死就生頗能自悔若不聽許臣實無顔以乆生下入
黃泉無以見先帝詔曰唯王至親之屬純淑之美傅
相不良不能防邪至令有司紛紛彰于内外令至深
思悔過以自尅責朕惻然傷之傳曰尅已復禮天下
歸仁其安心靜意茂休厥德強食自愛其何讓哉暢
固請章數十上卒不許
十一年春三月遣使行郡國水旱災貧不能自存者
廪貸榖食令山林池澤勿收假稅夏四月丙寅大赦
天下
十二年春三月賜天下男子爵各有差鰥寡孤獨不
能自存者粟人三斛博士弟子布三匹夏閏四月戊
辰南郡秭歸山崩壓殺百餘人秋七月辛亥朔日有
蝕之初太尉張酺與司隷晏稱㑹于朝堂酺從容謂
稱曰三府椽史多非其人旣罷稱奏令三府長史各
實其椽史酺以恨稱㑹復共謝以責稱稱辭色不順
酺怒廷叱之稱乃奏酺以爲怨望上以酺先帝師優
遊不斷詔公卿廷議之司徒吕蓋以爲酺知公門有
儀不屏氣鞠躬而作色大言不可示四方乃䇿免酺
曰詩云節彼南山惟石巖巖赫赫師尹民具爾瞻今
君在位八年于兹康哉之歌旣無聞焉而於兩觀之
下有醜慢之音傷南山之體虧穆穆之風将何以宣
示四方儀刑百寮履霜知氷朕甚焉君其上太尉綬
君自取之靡有後言九月太尉張酺䇿免歸里舎謝
遺門生闔門不通賔客中郎将敞等多言酺公直中
正不宜乆棄草廬上亦雅重之數年復以酺爲光禄
勲丙辰大司農張禹爲太尉東西域蒙竒兠勒二國
内屬
十三年秋九月詔曰水旱不節蝗螟兹生令天下田
租皆半入𬒳災者除之貧民受貸種食皆勿收責冬
十月安息國獻師子大雀班超上書求代曰臣聞太
公封齊五世葬周故狐死首丘代馬依風夫周齊同
在中土千里之間尓况於萬里絶域小臣能無依風
首丘之思哉蠻夷畏壮侮老自其天性臣犬馬齒殱
常恐奄忽僵仆孤魂棄捐臣義不營私竊恐後世以
臣爲沒西域不敢望到酒泉郡但願生入玉門關以
示邉境威外臣老病衰困冐死瞽言謹先遣子勇隨
獻物入塞以臣生在令勇見中土超妹昭擢遂死於
邉上書曰妾同産兄西域都護超捐軀爲國以功自
効頼陛下神靈得待罪沙漢至今積三十年矣骨肉
妻子生不復相識時人士衆皆巳死亡超年至七十
衰老𬒳病扶杖而行雖以竭盡其力以報大恩迫扵
歳暮犬馬齒盡蠻夷之性悖逆侮老恐開姦宄之源
生逆亂之心而公卿大夫咸懷一切而莫肯逺慮如
有卒暴超之氣力不能從心即恐上損國家累世之
功下棄忠臣竭力之用以榮爲辱誠可痛也故超萬
里歸誠自陳苦急延頸逾望三年于兹超有書與妾
生訣恐不復相見妾誠復超以壮年竭力忠孝於沙
漠罷老則使捐棄于擴野誠可哀憐如不蒙救護超
後有一旦之變異幸超家得蒙趙母衛姬先請之貸
書奏上感其言乃徴超還以校尉任尚代超超到拜
射聲校尉數月薨朝廷愍惜之賵贈甚多子勇復有
功西域初尚與超書曰君侯在外國三十餘年而小
人猥承君後任重慮淺冝有以誨之超曰任君數當
大位豈班超所能及哉必不得巳願進愚言塞外吏
士本非孝子順孫皆以過補屯部蠻夷獸心難飬易
動今君性嚴急清水無大魚将軍冝寛小過揔大綱
而巳尚私謂所親曰我以班君當贈以竒䇿今所云
平平耳尚後竟遭邉禍如超所言
袁宏曰古之有天下者非欲制御之也貴在安静之
故修巳而求扵物治内不務於外自小至大自近及
逺樹之有本枝之有葉故郊畿固而九服寜中國實
而四夷賔夫唐虞之盛德澤之濃正朔所及五千而
已自此以外覊縻而弗有也三代建國弗動逺略歧
邠江淮之間習其故俗朔野遼海之域戎服不改然
而冕旒端委南面稱王君臣泰然不以區宇爲狹也
故能天下乂安享國長久至于秦漢開其土宇方于
三五之宅故以數倍矣然顧瞻天下未厭其心乃復
西通諸國東略海外故地廣而威刑不制境逺而風
化不同禍亂薦臻豈不斯失當世之主好爲身後之
名有爲之人非能守其貧賤故域外之事興儌倖之
人至矣夫聖人爲治貴英才安天下􁎤羣才故儌倖
之人王制之所去也班超之功非不可竒也未有以
益中國正足以復四夷故王道所不取也戊辰司徒
吕蓋老病致仕十二月丁丑光禄勲魯恭爲司徒恭
字仲康右扶風平陵人也父武陵太守卒官時㳟年
十二弟丕年七歳晝夜號泣哀動路人郡吏贈送一
皆不受處喪如禮郷里竒之年十五與弟俱居太學
詣博士受業閉門講誦不隨儔黨兄弟知名爲學者
所宗扶風數以禮請謝而不應毋強遣之不得巳而
去同業隨之者前後盈路恭乃始爲新豐教授以丕
年小欲就其名常託病不仕及丕舉方正乃始爲郡
吏辟太尉掾遷中牟令民李勉爲母所言恭召就責
問因爲陳父母恩德勉慙悔返恭爲政專以德化不
任刑罸亭長勅令還牛亭長不還如是者三遂不還
恭涕泣曰德化不行也欲解印綬去掾吏涕泣因争
亭長即還牛詣獄受罪恭貫出不問於是吏民敬信
皆不忍欺是時天嘗蝗獨不入中牟界河南尹袁安
恐有不實使部掾肥親案行之皆如所言恭隨親行
阡陌坐桑下雉過止其側旁有小兒親曰兒何不擊
雉小兒曰雉方将雛雊親黙然而起曰今來考君之
短耳蟲不犯境此一異也化及鳥獸此二異也竪子
有仁心此三異也府掾乆留但擾賢因還府以状白
安安美其治是年嘉禾生縣庭中安具以状上詔舉
賢良方正恭薦中牟人王方天子徴方公車禮之與
公卿舉賢者同上即位徴爲博士侍中車馬毎岀郊
廟恭常陪乗上顧問之語及政治有便於民者無所
隱諱
十四年春二月修西海郡三月戊辰上臨辟雍亭射
大赦天下夏六月封中常侍鄭衆爲列侯賞討竇氏
之謀也衆南陽人明帝時以謹愼事太子家章帝即
位爲中常侍竇憲專權内外螘附衆獨不交結一心
王室竇氏旣誅遷大長秋天子常與謀國事閹官專
權自衆始焉辛卯皇后隂氏廢初后與外祖毋鄧祀
呪詛詔中常侍張禛尚書陳襃於掖庭窮治其獄父
綱自殺兄軼等徙合浦毋及后二姨毋徙日南祀等
内外親皆免歸本郡冬十月辛卯立皇后鄧氏后鄧
訓女也訓閨庭甚嚴諸子進見未嘗賜席至於后事
無大小毎輒咨之弟邠曰平生不與諸男語今豈年
哀邪訓曰我不是女也雖小諸兒無及者必有益於
我家是以竒之𥘉鄧禹佐命位冠諸臣常言曰我常
將百萬衆秋毫不犯未嘗妄殺一人子孫必當大興
訓嘗爲謁者治石臼河甚有方活數千人謂弟邠曰
吾聞活千人者有封子孫豈其然乎訓生五男三女
長男隲次京次悝次弘次誾長女燕次綏即后也次
容后年五歳祖母爲翦髪老人目冥并中后額忍痛
不言一額盡傷左右恠而問之后曰大夫人慈恩爲
斷髮難傷老人意故忍之耳后姊燕早卒有遺腹女
娥在襁褓后年十二傷娥早孤躬自飬撫由爲閨門
所敬與叔父邠及諸兄語常問祖父禹爲布衣佐命
時事邠茍說結髪殖業著名鄕閭遭世龍飛興杖䇿
歸得征伐四方天下大定功成之後閨門自守事寡
姊盡禮敬子孫法遭光武皇帝憂悲哀吐血因發病
薨后未嘗不歎息流涕言立德之苦乃至扵斯後通
論志在經書不問家事后毋非之曰女人書足注疏
通一孝經而巳今不務女工長大寜舉博士邪后不
欲重違毋意晝則修女工夜則讀經傳宗族皆號曰
諸生𥘉相工蘇大偏相家人至后大驚曰此成湯之
骨法也貴不可言室家乃竊喜而不數傳后長七尺
二寸年十六以選入掖庭爲貴人承事隂后夙夜兢
兢撫接同列常克已以下之遂有寵毎􁀣上輒令母
兄入視醫藥不拘以日數后輒言外家乆在省中令
陛下有私妾之譏下令妾𬒳内顧不知足之謗上下
有損誠不願也上曰他人以數入爲榮而鄧貴人反
爲憂誠難及也諸貴人競自修飾后獨衣不求綵裳
令侍者賷羸衣設與隂氏同服即時解易不欲同服
避正統也上乃歎曰修德之苦乃如是也上毎訪問
政事謙退不敢對欲令隂后得進不獲巳然後塞所
問隂后短小舉止時失儀左右掩口而咲后獨愴然
不樂爲之隱諱若已之失及與隂后進止不敢正立
坐則爲之僂所以苦心曲體勞謙甚至上愈重之后
毎當進見輒以􁀣退御左右常爲上言繼嗣不多當
普施恩惠以獲子孫發言懇惻形于顔色隂后素妬
見寵甚多設方巧欲以危后上甞病隂后曰我得意
之後皆當夷滅之后恐舉宗受禍流涕曰竭節以事
隂后可謂至矣竟不爲所祐而當獲罪於天無相禱
婦人雖無從死之節然越姬有必死之志上可以報
上厚恩次可解宗親之禍下不令隂氏有人豕之譏
即欲飲藥㑹宫人救止因詐言屬有來者陛下病以
差信以爲然故止其後宫人告隂后巫蟲事后涕泣
救護無所不至自隂后之廢上歎曰聖后之尊與帝
同體承宗廟毋天下誰能當之唯鄧貴人德冠後廷
爲能光之耳初隂后時諸家四時貢獻以奢侈相高
噐物皆飾以金銀后不好玩弄珠玉之物不過於目
諸家歲時裁供𥿄墨通殷勤而巳後自入官後遂博
覽五經百家圖䜟無不畢覽善易及隂陽占候希有
者上毎欲官秩后諸兄輒推誠固讓自抑爲務故隲
終帝世不過虎賁中郎將隲虎賁郎時京悝弘闓黃
門郎京早卒贈以騎尉印綬丁酉司空韓稜薨大司
農徐防爲司空稜字伯師頴川舞陽人㓜失父母與
孤弟居壯大推家財數百萬與從昆弟郷里高之仕
郡至功曹太守葛興􁀣錯亂稜輔助經年政令無闕
興子嘗出教轉吏稜封還不聽訟書以稜掩蔽興􁀣
專郡事不得復爲吏後解禁綱辟司空府稍遷至尚
書令在機宻數有忠言進用良吏章帝以稜憂國忘
家夙夜匪懈數賞賜之是時郅夀陳寵俱爲尚書皆
以才能見重帝賞三人寳劒手自題其名韓稜龍泉
郅夀漢文陳寵鍛成論者以爲稜淵深有謀故得龍
泉夀含章明逹故得漢文寵敦朴内濟故得鍜成防
字謁卿沛國銍人也矜嚴有容貌𥘉爲郎明帝見而
異之權爲尚書郎在臺閣十餘年未嘗有過稍遷至
少府大司農憂勤於衆事所在著名跡
十五年春二月出廪貸郡國𬒳災貧民各有差夏四
月甲子晦日有蝕之冬十月戊申行幸章陵祠舊宅
園廟戊午行幸雲夣是時廣陵人王渙爲洛陽令治
有異迹𥘉渙遊俠尚氣晩節好儒術爲治修名責實
抑強扶弱并官職吏輒兼書佐小史無事皆令讀孝
經病卒官百姓無老㓜皆叩心泣涕相賦歛爲祭者
數千人渙喪當還郷里新安道以西道旁徃徃㑹聚
設祭吏問其故盛言平常到洛爲吏卒所抄奪王君
到洛不復侵擾故欲報恩後民思其德爲立祠安陽
亭西毎有酒食輙弦歌薦之
十六年二月以兖豫徐兾民榖不豋三遣府掾分行
貧民勸民盡地利貧無所耕者爲顧夏客星入紫㣲
宫秋七月辛酉司徒魯恭䇿免􁂞午光禄勲張酺爲
司徒八月巳酉司徒張酺薨酺病困敕其子曰顯節
陵掃地露祭欲率天下以儉也吾爲三公不能使從
制豈可犯之乎無起祠堂露祭而巳上聞酺薨愍焉
縞素即賜以印綬冡塋恩寵隆加扵相酺字孟侯汝
南細陽人永平中崇尚儒術學自皇太子諸王侯及
臣子弟莫不受經又爲外戚樊氏郭氏馬氏諸子弟
立學號曰四姓小侯置五經師酺以明經充焉除廣
平郎中毎朝㑹進見輒講於上前辭義高亮音動左
右上新即位應在祠朝廷爲出爲外郡内不自得上
疏願留左右上不聽賜錢三十萬亟發之官酺雖儒
者剛而有斷下車擢用賢俊挫擊豪強旬月之間郡
中肅然酺旣出上見諸王師傅曰東郡太守張酺講
授畢輒諫正誾誾時有小善稱之不巳忠言蹇蹇有
史魚之風初賈逺明古學曹裒制漢禮酺常非之及
爲太尉上䟽陳其不可書五奏上知酺守學不通寢
其奏者十月辛卯司空徐防爲司徒大鴻臚陳寵爲
司空徴鉅鹿太守魏霸爲將作大匠霸濟隂人也少
失父母兄弟同居數十年妻子數執勤苦動則推讓
爲群妻子不之官霸以兄嫂勤而巳獨榮樂常衣布
蔬食敕妻子親之耕𧖟與兄弟子姪同勞逸爲寬恕
而巳不求備於一人掾吏有過輒私責改不改休罷
之終不暴揚其惡吏有相讚者輒歎息曰某甲賢者
也不及人短太守以是重之其人慚責自引退郡中
化之皆和睦後拜太常以病致仕爲光禄太夫霸妻
死長兄伯爲霸取妻送至官舎霸笑曰年老兒子備
具何養他家婦邪自入拜其妻曰夫人視老夫何空
中直而空逺來使計義不相屈即拜而出妻慚求去
遂送還之匈奴北單于遣使奉獻
元興元年春三月追爵謚皇后父鄧訓爲平夀敬侯
司空陳寵以非舊典也太尉張酺太尉張禹司徒徐
防以爲冝封爭之連日乃從禹防議由是虎賁中郎
將有恨寵夏四月封鄧禹馮魴後爲列侯丙午大赦
天下五月癸酉扶風雍地震十二月辛未帝崩于嘉
德殿初數失皇太子養於民間羣臣無知者莫不惶
懼鄧后乃收皇太子於民間皇子勝長有􁀣皇子隆
生百餘日后養之太后乃引兄等定䇿禁中立隆爲
皇太子是日即皇帝位太后攝朝賜天下男子爵各
有差鰥寡孤獨篤㾣不能自存者者粟人三斛封皇
子勝爲平原王詔曰昔唐虞之盛猶待四輔周文之
寜實在多士漢興舊制咸冝保傅並建左右以叅聽
斷太尉禹三世在位黃髪罔愆司徒防竭力致身先
帝嘉之其以禹爲太傅防爲太尉叅録尚書事百官
摠巳以聽政𥘉郡國定符瑞八十餘品和帝恐虚妄
抑而不宣
後漢孝章皇帝紀卷第十四
後漢孝殤皇帝紀卷第十五　袁宏
延平元年春正月癸卯光禄勲梁鮪爲司徒三月甲
申葬孝和皇帝于順陵初是周馮貴人歸園太后詔
曰朕與貴人託配后庭十有餘年上天不弔先帝早
棄天下孤心焭焭無所瞻仰貴人當以舊歸典分園
外相戀之情感增悲歎燕燕之詩曷能喻焉其賜貴
人青蓋車驂馬各一黃金四十斤雜綵三千匹初和
帝宫人吉成成御者志恨成乃爲桐人書太后姓字
埋之事下掖庭考驗皆以吉成所爲太后獨念吉成
我待之有恩雖下賤猶人託頼上在時甞未聞有惡
言今我遇過於平常何縁生此不合人情即自呼見
反覆實劾果其御者所爲夏四月虎賁中郞將鄧隲
爲車騎將軍初隲與同郡袁良爲布衣之交及隲當
路欲延良共議世事良謝而絕之司空陳寵薨寵字
昭公沛國佼人也曾祖父咸成哀間以律令爲尚書
常誡子曰爲人議法當依於輕雖有百金之利愼無
案人也王莽之誅何武鮑宣咸乃歎曰易稱君子見
機而作不俟終日吾可逝矣即乞骸骨莽簒位召咸
爲掌㓂大夫謝病不肯應時咸三子皆在位乃悉令
去官父子相與歸田歛家中律令文書壁藏之寵父
躬復以律令爲廷尉監寵少習家法辟太尉鮑昱府
是時三府掾屬以不肯親事爲高專務交游寵甞以
事君之義當供所職以佐政治何得但出入養虚故
獨勤心於事數爲昱陳當世治化昱髙其能使掌天
下獄訟所平決無不壓伏寵以律訟多錯不良吏得
生因縁致重乃爲撰科條辭訟比例使事類相從以
塞姦源其後公府奉以爲法寵雖傳文法然兼通經
籍奏議温邃號爲名相子忠字伯傳家業才能甚有
聲譽五月辛卯大赦天下壬辰河東恒山崩六月丁
未太常尹勤爲司空詔曰自夏巳來隂雨過節思惟
愆失深自克責新遭大憂接以未和徹膳擯服庶有
益焉其減太官上方諸服御靡麗難成之物丁卯詔
免掖庭宮人六百餘人皆爲庶人尚敏上疏陳興廣
學校曰臣聞五經所以治學爲人三經不修世道陵
遲學校不弘則人名行不廣故秦以坑儒而滅漢以
崇學而興以苟羅天下絕理隂陽彌綸治道而示民
軌則也光武中興修膳太學博士得其五人五經各
叙其義故能化澤沾洽天下和平自頃以來五經頗
廢後進之士趣於交俗宿儒舊學無與傳業是俗吏
繁熾儒生寡少其在京師不務經學競於人事爭於
貨賄太學之中不聞談論之聲從横之下不覩講說
之士臣恐五經六藝浸以陵遲儒林學肆於是廢失
所以制御四夷者以有道德仁義也傳曰王者之臣
其實師也言其道德可師也今百官伐閱皆以通經
爲名無一人能稱孔子曰無而爲有虚而爲盈難乎
有恒矣自今官人宜令取經學者公府孝廉皆應詔
則人心專一風化可淳也於是詔曰易稱天垂象聖
人則之又云聖人之情見於辭然則文章之作將以
幽讃神明變暢萬物秦燔詩書禮毀樂崩大漢之興
拾而弘之至乎元康五鳳之間英豪四集文章煥炳
六經之學于斯爲盛自頃巳來學者怠惰遂以陵遲
宜令公卿中二千石各舉隱逸大儒碩德高操以勸
後進初陳留李充三徵不至由是徵充爲博士俄遷
侍中軍騎將軍鄧隲屈巳禮之甞設酒饌請充及朝
大夫酒酣隲曰幸得託椒房位上將幕府初開欲延
天下英俊君其未聞充曰將軍誠能招延俊乂以光
本朝不爲難矣但患不爲耳因說海内隱士頗不合
隲舉䏑充曰君宜及温食之充受䏑擲地曰說士之
樂甘於啖䏑遂拂衣而出侍中張孟諫曰聞足下面
折鄧將軍以護言責之過矣非所以光祚子孫誠不
爲足下取此充曰大丈夫居世貴行其志耳我躬不
閱遑恤我後何能爲子孫計由是不爲權貴所容遷
左中郞將年八十三後爲三老五更天子賜机杖訪
以國政秋七月辛亥帝崩崇德殿初淸河王慶子祐
生而有神光赤虵之異年十歲善史書喜經傳和帝
甚器之號日請賞賜恩寵異於諸子和帝崩殤帝在
抱太后詔留清河邸以爲儲副及殤帝崩羣臣皆爲
屬意平原王勝太后以前不立勝恐爲患與車騎將
軍隲虎賁中郞將悝等定策禁中其夜使持節以靑
車蓋以迎祐於淸河邸癸丑立爲長安侯太后詔曰
先帝聖德淑茂早棄天下朕撫育幼帝日月有望遭
家不造仍罹凶禍朕惟平原王素被錮疾念宗廟之
重思繼嗣之統長安侯祐稟性忠孝小心翼翼年巳
十三嶷然有成人之體禮昆弟之子猶子也其以祐
爲孝和皇帝嗣即皇帝位自延平初鄧隲兄弟常在
禁中至是乃就第丙寅葬孝殤皇帝于康陵巳亥隕
石於陳留冬西域諸國反都護任上尚書求救遣騎
都尉班雄校尉梁慬將五千人出塞㑹尚自䟽勒還
與慬共保龜兹温宿姑墨二國將數萬人圍慬月餘
慬擊破之斬首數萬級道不通慬遂留龜兹初西域
自武帝時始通三十大國其俗頗率著城郭田畜地
在匈奴之西烏孫之南北有太山中央有河東西六
十餘里東則接漢阨以玉門陽關出西域有兩道從
鄯善傍南山北渡河西行至莎車爲南道南道西逾
葱嶺則出大月氏安息車師前王庭隨北山陂河西
行至疎勒爲北道北道西逾葱嶺則出大宛康奄蔡
焉耆匈奴強盛常屬伇匈奴宣帝神雀中漢置西域
都護王莽時數遣五威德軍出西域覃師諸國貧困
由是故叛而諸都護李宗抄暴南道攻其國號以踈
勒爲世善姑墨爲積善或易置王侯於是西域與中
國遂絕和帝永元中西域都護班超遣掾甘英臨大
海而還具言葱嶺西諸國地形風俗而班勇亦見記
其事或與前史　然近以審矣自燉煌西出玉門陽
關渉鄯善通伊吾五千里自伊吾通車師前部高昌
壁北通後部五百里是匈奴西域之門也伊吾地宜
五穀桑麻蒲萄其北有柳中皆膏腴之地故與匈奴
爭車師伊吾虚之地以制西域故自鄯善國治驩泥
城去洛陽七千一百里北通車師前後王及車且彌
旱陸蒲類條支是爲車師六國北與匈奴接前部西
通耆北道後部西通烏孫漢欲隔絕西域匈奴必得
車師屯田伊吾焉耆治河南城去洛陽八千二百里
東南與山離國接其餘危須尉黎龜兹姑墨温宿踈
勒休修大宛康居大月氏安息大秦烏弋罽賔莎車
于闐且彌諸國轉相通是秦爲西域大月城去洛陽
萬六千三百七十里其東南數千里通天笁天笁一
名身毒俗與月氏同臨大水西通大秦從月氏南至
西海東至盤越國皆身毒地又有别城數十置王而
皆揔名身毒氏俗修浮圖道不伐殺弱而畏戰本傳
曰西域郭俗造浮圖本佛道故大國之衆内數萬小
國千而終不相兼并及内屬之後漢之姦猾與無行
好利者　守其中至東京時作謀兹生轉相吞滅習
俗不可不慎所以動之哉西域之遠者安息國也去
洛陽二萬五千里北與康居南與烏弋山離相接其
地方數百西至條支馬行六千日臨海暑熱卑温出
師子犀牛犎牛孔雀卵大如瓮與西海接自安息西
關西至阿蠻國三千四百里自阿蠻西至斯賔國渡
河西南至于羅國有九百六十里安息西界極其南
乘海乃通大秦或數月歲云大秦國一名黎軒在海
西漢使皆自烏弋還莫能通條支者甘英踰懸度烏
弋山離扺條支臨大海欲渡人謂英曰漢廣大水鹹
苦不可食徃來者逢善風時三月而渡如風遲則三
歲故入海者皆賫三歳粮海中善使人思土戀慕數
有死亡者英聞之乃止具問其土風俗大秦地方數
千四百餘城小國役屬者數千戶爲城郭别置郵亭
皆堊墍之有松栢諸木百草民俗力田作種植樹蠶
桑國土髠頭而衣文繡乗輜軿白蓋山中出入擊皷
有旌旗旛幟起宫室以水精爲柱及餘食器王所治
城周環百餘里王有五宮各相去十里平旦至一宮
聽事止宿明旦復至一宮五日一遍而復還常使一
人持嚢隨王車民欲有言事者即以書投囊中王至
宫散省分理其枉直各有官曹又置三十六相皆㑹
乃議事王無常人國中有災異風不時節輒放去之
而更求賢人以爲王者終無怨多金銀眞珠珊瑚琥
魄琉璃金縷罽繡雜色綾塗布又有細布或言水羊
毛野𧖟繭所作㑹諸香煎以爲蘇合凡外國諸珍異
皆出焉以金銀錢十當金錢一與天笁安息交市於
海中其利十倍其民質直市無二價穀食常賤國内
富饒鄰國使到其界首者乗驛詣王都至則廩以金
錢及安帝元初中日南塞外檀國獻幻人能變化吐
火自支解又善跳丸能跳十丸其人曰我海西人則
是大秦也自交州外塞檀國諸蠻夷相通也又有一
道與益州塞外通大秦人皆麤長大平正若中國人
故云外國之大秦而其中國常自言是國一别其王
常欲通使於漢奉貢獻而安息欲以漢繒綵與之交
市故遮不得令通及桓帝建初中王安都遣使者奉
獻象牙犀角瑇瑁始一通焉其長老或傳言其國西
有弱水近日入所矣又云從安息陸道繞海北行出
西至大海人相連屬十里一亭三十里一署終無盗
賊驚而有猛虎師子遮食行者不有百餘人賫其器
輒害之不得過又言旁國渡海飛橋數百里所出奇
異玉石諸物多譎恠不經故不述云西南極矣山離
還自條支東北通烏弋山離可百餘日行而烏弋山
離罽賔莎車于寘寧彌諸國相接遠者去洛陽二萬
一千里近者萬餘里焉十二月甲子清河王慶薨謚
曰孝王慶善爲威容進止可觀自被廢黜常居愼密
在宫省語不及外和帝爲太子與慶相親入則共室
出則同輿及即位政之大小與慶議之慶逾益畏愼
夙夜戰慄每當朝㑹輒服候且常謂左右曰我誠一
國王車馬器物亦足巳矣内以論議外與說左右其
一絕名此皆此類也初宋貴人冡上無祠堂慶毎露
祭未甞不流涕和殤二帝崩慶常居倚廬哭泣哀慟
遂以發病病困謂舅宋衍曰清河上地下濕欲乞骸
骨於貴人冡傍下棺而巳朝廷大恩猶當有屋宇子
母并食魂靈不暴露死復何恨乃上書求葬於樊濯
中貴人冡旁不聽慶將薨歎曰不惜死也但恨不見
上爲貴人報讎耳因泣不能自勝左右皆流涕旣薨
使司空持節護喪事賜龍旗九旒虎賁百人儀比東
海恭王分淸河封慶小子爲廣川王
後漢孝殤皇帝紀卷第十五
後漢孝安皇帝紀卷第十六　袁宏
永初元年春正月癸酉大赦天下靑兖豫徐兾并六
州民飢三月癸酉日有蝕之詔公卿舉賢良方正能
直言極諫者各一人夏四月太傅張禹爲安鄕侯太
尉徐防爲龍節侯司空尹勤爲傅亭侯車騎將軍鄧
隲爲上蔡侯城門校尉悝爲業侯虎賁中郞將弘爲
西平侯黃門郞闓爲西華侯食邑各萬戶隲奉節親
迎增封三千戶隲逃避使者詣闕上䟽固辭乃許五
月戊寅熒惑逆行守心夲志以爲後周章謀廢帝之
應也立壽光侯並爲北海王甲戌長樂衞尉魯恭爲
司徒是時詔書令得案驗薄罪恭上疏諌曰詔書憂
萬人而郡國記言勞來貧民多爲煩擾逮證一人有
疑罪近及良人數十人上逆時氣妨廢農功案易消
息四月乾卦用事經曰乾以美利利天下又曰時乗
六龍以御天五月姤卦用事經曰后以施命誥四方
君以夏至之日止四方行者助隂氣也況於逮召考
掠擾百姓哉月令孟夏斷薄刑謂正罪不欲令久繫
不謂可考正罪法也故出輕繫明不欲拘之也月令
周世所造而所據皆夏之時也所變者唯正朔衣裳
犧牲徽號器械而巳不可變易者也易曰潜龍勿用
言十一月十二月也又曰馴致其道至堅氷也言五
月微隂起至十一月堅冰至也十一月中孚曰君子
以議獄緩死可令疑罪皆詳議其法大辟之罪極盡
冬月乃斷其獄其立春在十二月中者勿以報囚詔
從之爵太后鄧氏母新野君西羌叛車騎將軍鄧隲
率師擊之是時水雨屢降災虐並生百姓飢饉盗賊
群起於是策免太尉防司空勤太傅禹稱疾告退丙
戌死罪以下及亡命贖罪各有差庚寅太傅張禹爲
太尉太常周章爲司空十月倭國遣使奉獻初上立
非大臣意也司空周章謀誅鄧隲兄弟廢太后及上
立平原王爲帝事發覺十一月丁亥司空周章有罪
自殺潁川太守張敏爲司空十二月郡國十八地震
李固曰地者隂也法當安靜今乃越隂之職專陽之
政故應以震動太后攝政之應也騎都尉王仁將兵
迎悝將吏還入塞遂棄西城都護任尚抵罪
二年春京師旱太后親幸洛陽獄省罪囚繫夏四月
甲寅濮陽阿城中失火燒殺三千餘人冬十一月車
騎將軍鄧隲與羌戰平襄羌詐降旣而復叛侵掠邊
郡吏民死者無數并凉遂虚十二月徵車騎將軍鄧
隲還京師遣使者迎拜隲爲大將軍詔大鴻臚親迎
中常侍郊勞以乗馬束帛於是悝爲執金吾弘爲屯
騎校尉闓爲捕兵校尉郞中潁川杜根與同署郞共
諫太后不宜久攝政太后怒以絹囊盛根於殿撲殺
之其諫者皆以被撲矣根先知召司撲者隂共爲意
乃使執撲者不加力旣畢皆載出城外根以撲輕得
免逃竄宜城山中爲酒家傭積十年餘酒家知其賢
常厚遇之及鄧太后崩天子知根等忠普告天下使
録其子孫根乃自出公車徵轉遷至濟隂太守以德
讓爲政移風易俗是歲郡國十地震
三年春正月庚子皇帝加元服大赦天下賜公卿巳
下天下男子爵各有差騎都尉任仁將兵討凉州三
月京都飢人相食癸巳司徒魯恭以災異策罷恭再
爲宰相掾屬至卿大夫者數十人恭門下耆生或望
恭爲之論議恭曰學之不講是吾憂也不有鄕舉乎
終無所言學者受業必躬核問難道成然後謝遣之
學者曰魯公謝與議論不可虚得也謙退不伐有善
終不自顯是以在位不以亮直稱自爲三公常稱病
不視事上輒遣小黃門問疾喻令強起者數矣至是
遂稱疾篤賜錢二十萬年八十餘終於家賜至厚以
兩子爲郞弟丕字叔陵以篤學質直稱仕至侍中三
老章帝初對策曰政莫先於從民之所欲除民之所
惡先教後刑先近後遠君爲陽臣爲隂君子爲陽小
人爲隂京師爲陽諸夏爲隂男爲陽女爲隂樂和爲
陽憂苦爲隂各得其所則和調精誠之所發無不感
浹吏多不良在於賤德而貴功欲速莫能修長久之
道古者貢士得其人者有慶不得其人者有讓是以
舉者務力行選舉不實咎在刺史二千石書曰天工
人其代之觀人之道㓜則觀其孝順而好學長則觀
其慈愛而能教設難以觀其謀煩事以觀其治窮則
觀其所守逹則觀其所施此所以核之也民多貧困
者急急則致寒寒則萬物多不成去本就末奢所致
也制度明則民用足刑罰不中則於名不正正名之
道所以明上下之稱班爵號之制定卿大夫之位也
獄訟不息在爭奪之心不絕法者民之儀表也法正
則民慤吏民凋弊所從久矣不求其本浸以益甚吏
政多欲速又州官秩卑而任重競爲小功以求進取
生凋弊之俗救弊莫若忠故孔子曰孝慈則忠治姦
詭之道必明慎刑罰孔子曰導之以禮樂而民和睦
以犯難民忘其死死且忘之況使爲禮義乎丕後爲
靑州刺史遷拜趙相門徒數百人吏民愛之趙王嘗
欲避疾便時止於學官丕不聽王上書自言詔下丕
丕上言曰禮諸侯薨於露寢大夫卒於適室死生有
命本無偏旁可避者學宮傳先王之禮樂教化之處
不宜妨塞之詔書從之丕每論難稱曰經者傳先師
之言非從巳出不可相讓相讓則道不明若規矩權
衡之不可枉也難者必明其據說者務力其義浮華
無用之言不陳於前故精不勞而道術逾彰也夏四
月丙寅大鴻臚夏勤爲司徒以用度不足令吏人入
錢榖爲關内侯以上林廣城苑可墾闢者與貧民五
月丙申立樂安侯子延平爲淸河王六月烏桓㓂代
郡秋七月太后有疾左右請禱以人爲代太后聞之
怒即勑掖庭令何故有此不祥之言自今巳後祀但
謝過而巳不得復有此言冬十月南單于擅叛行車
騎將軍大司馬何熈將兵征擅擅降十二月辛酉郡
國九地震有星孛于天苑
四年春二月匈奴㓂常山於時西北有事民飢國用
不足大將軍鄧隲欲棄凉州專務北邊曰譬家人衣
壞取一以相補猶有所完若不如此將兩無所保公
卿皆以爲然郞中虞詡說太尉張禹曰若大將軍之
策不可者三禹曰奈何詡曰先帝開土闢境而今棄
之此不可一也棄凉州即以三輔爲塞園陵單外此
不可二也諺曰關西出將關東出相烈士武臣出凉
州土風壯猛便習兵事今羌胡所以不過三輔爲腹
心之害者以凉州在其後也凉州士民所以推鋒執
銳蒙矢石於行陣不避危亡父死於前子戰於後無
反顧之心者爲臣屬於漢也今推而捐之割而棄之
庶人安土不肯遷徙必引領而怨曰中國棄我於夷
狄雖赴義從善之人不能無怨恨卒然起謀以圖不
軌因天下之飢弊乗海内之虚弱豪傑相聚量才五
帥驅氐羌以爲前鋒席卷而東雖貴育爲卒太公爲
將猶不能當如此則凾谷以西園陵舊京非復漢有
此不可三也議者喻以補衣猶有所完詡恐疽食浸
淫而無限極也禹曰意不及此微君大計幾敗然則
計將安出詡曰所憂與明公異恐凉州一旦有囂述
之變宜且羅其雄傑收其冠帶引其牧守子弟於朝
令諸府各辟數人外以勸其勤内以散其謀計之長
者從之俄而詡遷朝歌長時朝歌多盗賊連年不解
親舊皆勞弔之曰得朝歌何哀也詡笑曰難者不避
易者必從臣之節也不遇盤根錯節無以别堅利此
乃吾立功之秋怪吾子以此相勞也詡謁河内太守
馬稜稜曰君儒者當謀謨廟堂乃在朝歌甚爲君憂
之詡曰此賊犬羊相聚以求温飽耳明府未以爲憂
稜曰何以言之對曰賊去敖倉不過百里不知取以
爲粮靑兾流人前後連屬不知略以爲衆出入河山
守阨塞此爲斷天下之右臂今則不然此無大計之
効也於是詡悉罷戎兵而設方略即時皆平乙亥詔
曰自建初元年徙邊者各歸本郡没入爲官奴婢者
免爲庶人三月西羌㓂漢中戊子杜陵園火夏四月
丁丑大赦天下新野君有疾太后與上親幸其第宿
止連日太尉張禹司徒夏勤司空張敏固諫乃還甲
戌新野君薨太后制齊縗上緦麻贈送之禮一依東
海恭王司空持節護䘮事隲等皆棄官行服服除有
司奏隲等復輔政固請乃止非朝廷大議未掌元初
中悝弘闓並卒未大歛天子並封爵太后輒不許太
后上制服新野君贈賵甚厚使九卿護喪事悝子廣
宗襲爵爲業侯弘子廣德爲西平侯封京子寳爲安
陽侯隲子鳳爲侍中初都護任尚致鳳馬及尚坐事
檻車徵鳳懼其及巳私屬中郞馬融宜在臺閣事發
覺鳳先自首隲乃髠妻及鳳上疏謝罪新野君薨後
太后崩上見白首者未甞不流涕宗族耆老皆加親
禮讀書至孝子事親喪親之禮常廢書噓欷太后久
執朝政從樂安侯康内懼盛滿數上書諫宜崇公室
挹損私權言甚切至太后怒康廼託病不朝太后使
家舊徃問之初外給使以宮中婢年長者爲中夫人
因自以通康曰汝非我家婢也何自謂中夫人婢聞
之怒因言託病不遜遂免康官遣歸國絕康屬籍
五年春正月庚辰朔日有蝕之本志以爲正旦王者
聽朝之日也是時太后攝政天子守虚位不得行其
號令蓋陽不克之象也乙巳太尉張禹以災異䇿罷
閏月戊戌詔舉賢良方正能直言極諫之士各一人
及至孝與衆卓異者冬謁者劉珍上言曰竊見永平
初虎賁中郞將梁松言皇太后宜入廟與陛下交獻
以彰至孝之心孝明皇帝務遵經典使公卿博士議
時太傅鄧禹奏宜如松言光烈皇后於是入廟惟皇
太后聖德通靈與神合契宜入宗廟如光烈皇后故
事率禮復古垂示萬代事下公卿僉曰宜如珍言
六年春正月甲寅皇太后初親祭於宗廟與皇帝交
獻大臣命婦相禮儀夏四月乙亥司空張敏以久病
策罷太常劉愷爲司空五月丙寅羣吏復秩賜爵有
差丁卯封鄧禹馮異等後九人爲列侯六月辛巳大
赦天下丙申河東水變色皆赤如血本志以爲鄧太
后攝政之應也
七年春郡國十八地震夏四月丙申晦日有蝕之
元初元年春正月甲子賜天下男子爵各有差鰥寡
篤癃不能自存者粟人三斛貞婦人帛一匹三月巳
卯日南地坼長一百餘里夏四月丁酉大赦天下詔
三公卿士舉敦厚質直各一人九月辛未大司農司
馬苞爲太尉冬十月戌十朔日有蝕之是歲郡國十
五地震高句麗王宫數㓂幽部是歲宫死玄菟太守
姚光上言欲因其喪發遼東樂浪三郡兵出擊之議
者以爲可許尚書陳忠曰前者宫傑惡光不能討今
自死宜遣使者吊問因責讓宫時所犯告以赦令不
加誅責取其後善從之句麗由是服焉
二年春以郡國被災賑粟貧民自上即位至于是年
頻有水旱之災百姓飢饉毎歲遣使者開倉廩賑飢
民三月癸亥京都大風拔樹夏四月丙午立皇后閻
氏河南滎陽人暢之女也暢有五男二女長男顯及
術景曜昆長女迎次姬即后也以選入掖庭爲貴人
有寵立爲皇后暢爲長水校尉太尉司馬苞薨秋七
月西羌犯境右扶風太守种暠南安太守杜佐擊之
皆被害九月壬午晦日有蝕之冬十月郞將任尚將
兵屯三輔懷令虞詡說尚曰使君奉國威靈討捕叛
羌兵出巳久而未有伏誅者三州屯兵二十萬民棄
農桑戶無聊生於此上聞誠竊危之尚曰憂惶久矣
不知所出詡曰兵法弱不攻強走不遂飛自然之勢
也今虜皆騎馬尤良一日之間行數百里來如風雨
去如絕絃以歩追之勢不相及故所以曠日而無功
也爲君計者莫如罷諸郡兵令二十人共市一馬民
出數千錢得免介胄去行伍以萬騎之衆逐數千之
虜追尾掩截其道自窮便民利事大功必立尚從之
大破羌戎餘種悉降上問何從發此計尚表之受於
懷令虞詡由是知名詡有將帥之任乃遷武都太守
羌數千人於陳倉殽谷欲遮道擊詡詡乃宣言上書
請兵兵至及發虜聞之將謂實然乃晨夜進道時冬
月多雪使騾驢居首人隨其後日行百五六十里勑
吏士人作兩竈日增之或問曰孫臏減竈而君增之
兵法日行三十里而戒不虞今日且二百里何也詡
曰虜多吾少勢不相敵緩行即爲虜所及故兼道取
疾若舌之避齒耳虜見吾竈多謂羣兵來迎追吾必
遲孫臏見弱吾欲見強勢固不同也詡旣到郡兵不
滿三千人虜衆萬餘人攻赤亭詡便出戰勑曰吾言
強弩發於是小弩先發虜以爲弩力極不能至即皆
解施乃使強弩射之發無不中虜前行潰乗勝追之
殺百餘人詡謂掾吏曰何如皆謝曰所不及明日令
從東郭門出北郭門入貿易衣服四轉無巳虜不知
其數謀將退詡乃分數百兵險要處設伏虜果引去
迎擊大破之於是羌畏伏武都遂安詡乃占相地勢
築營壁百八十所招還流民三千餘戶郡以富實冬
十一月庚申郡國十一地震十二月庚戌司空劉愷
爲司徒光禄勲袁敞爲司空
三年春二月郡國十地震夏四月壬寅封皇后父閻
暢爲北宜春侯冬十一月丙戌初聽大臣行三年喪
郡國九地震
四年春二月乙巳日有蝕之九江太守以聞乙卯大
赦天下壬戌武庫火夏四月戊申司空袁敞薨微字
升平少有節操及在朝廷廉潔無私坐子與尚書郞
張俊交通漏泄省中語策罷敞不阿權勢失鄧氏㫖
遂自殺朝廷隱之敞死葬以公禮復位其子五月丁
丑太常李咸爲司空
五年秋七月丙子詔有司由舊令崇節儉嫁娶送終
不得奢侈八月鮮卑冦代郡是歳郡國十四地震
六年春正月乙巳京都郡國三十二地震水泉湧出
壊城郭宇舍壓殺人三月庚戌初祀六宗於國北儀
比太社夏五月京師旱七月鮮卑入塞冬十二月戊
子朔日有蝕之郡國八地震是歲北單于與車師後
部王攻燉煌長史索班殺之遂略有北道逐太守曹
宗宗請兵擊匈奴報索班之耻因復取西域司空司
勇議曰愚以爲邊境者中國之脣齒脣亡則齒寒其
理然也先帝命將征伐曠引年歲然後西域内屬邊
境獲安宗不度當時之宜自見有喪敗之負欲舉兵
荒外以要功名是爲始禍唱兵其患難量也今府藏
未充而當逺出師師無後繼是示弱於逺夷暴短於
海内臣愚以爲不可許燉煌郡舊有營兵三百人今
宜復置之西域長史屯蘭樓蘭樓西當焉耆龜兹是
則周遊一處而所制者多也公卿皆從勇議勇習邊
事有籌策於是以勇爲西域長史頃之勇發鄯善車
師前部王兵擊後部王大破之捕得後部王匈奴使
者將至索班所沒處斬之傳首洛陽
永寧元年夏四月丙寅立皇子保爲皇太子大赦天
下賜公卿巳下金帛天下男子爵各有差鰥寡孤獨
癃篤不能自存者人粟三斛貞婦人帛一匹巳巳立
濟北王子萇爲樂城王立河間王子翼爲平原王萇
驕淫失度兾州刺史舉奏萇罪至不道尚書侍郞岑
宏議以爲非聖人不能無過故王侯世子生爲立賢
師傅以訓導之所以目不見耳不聞非能保其社稷
高明令終萇少長蕃國内無過庭之訓外無師傅之
道血氣方剛卒受榮爵機㣲生過遂䧟不義臣聞周
官議親惷愚見赦萇不殺無辜以讉訶爲非無赫赫
大惡可裁削奪損其租賦令得改過自新革心向道
詔貶萇爲臨湖侯
袁宏曰昔王侯身能衣而宰設服足能行而相者導
進口能言而行人稱辭閑之有禮輔之有物少而習
之長而不改和睦之性與教而淳淫僻之心無由得
生若縱而任之不爲師保恣其嗜慾而莫之禁禦性
氣旣成不可變易情意流蕩不可收復故動之凶德
而國殄身亡也秋七月乙丑日有蝕之酒泉太守以
聞六月羌㓂張掖十一月司徒劉愷固疾策罷太常
楊震爲司徒
後漢紀孝安皇帝卷第十六
後漢孝安皇帝紀卷第十七　袁宏
建光元年春正月高麗冦玄菟二月辛亥大赦天下
三月辛巳皇太后鄧氏崩癸未大歛封大將軍隲爲
上蔡侯丙子葬和熹鄧后𥘉上少號聰明故太后立
之後有不可意上乳母王聖知之見太后久不歸政
恐有廢置意中常侍黃門郞李閏爲上伺候及后崩
因言鄧悝兄弟嘗從尚書鄧防取廢帝故事謀欲立
平原王爲帝五月庚申有司奏故金吾悝屯騎校尉
弘歩兵校尉闓大逆無道宜追奪爵土以眀褒貶遂
免悝子廣宗弘子廣德等爵宗族皆免歸本郡以隲
不豫謀徙封沙羅侯行道爲郡縣所逼隲與鳳自殺
廣宗隲從弟遵約皆自殺唯廣德母與閻后同産故
得免以樂安侯康賢而有行徵爲太僕卿𥘉河間孝
王子蠡吾侯翼與諸王子朝京師鄧太后善翼之爲
人也封翼爲平原王因留京師及太后崩上以翼謀
圖不軌竊闚神器乃貶翼復蠡吾侯封中常侍李閏
江京爲列侯賞發鄧氏之謀也大司徒朱寵隲之所
舉乃肉袒輿櫬上疏曰和熹皇后聖善之德爲漢文
母兄弟忠孝同心憂國宗廟有主王室是頼功成身
退讓國遜位歷世外戚無與爲比當享積善之祐宜
象謙約之報横以宫人單辭事不可信隲等父母羣
從不以夀終尸喪流離逆天威人宜皆還葬寵其遺
孤以答亡魂安帝𥘉天災疫百姓飢饉死者相望盗
賊羣起四夷反叛隲等崇節儉罷力役推賢進能盡
心王室故天下頼以復安乃𬒳誅責其事闇昧衆庶
多稱其冤上旣聞之又感寵之言乃切詔州郡還隲
等喪葬以舊瑩使使祠以中牢諸從兄弟歸京師
袁宏曰夫吉凶由人而存亡有地擇地而處君子所
以無咎也長木之標其勢必顚勢極故也勢極則受
患故無全物焉然則貴盛之極傾覆之所由也外戚
則尤甚焉得之不以至公宰割之日久也夫人君之
勢非不高且極也置君於無過之地萬人莫之計人
臣則不然比肩而立相與一體也操大權於天下萬
物之所惡也周公且猶狼狽而況其餘乎夫慿寵作
威以取傾覆理用等矣若乃推心向善而不免闇昧
之誅所處之地危也死而不異二者自處之道然未
逹擇地之方昔楚人三世殺其君將立王子捜搜逃
之丹穴楚人承以玉輿燻之以薪乃出故曰王子搜
非惡爲王惡其爲己患也然則外戚之患也非徒一
巳燋爛而歷代貴寵未有不患其爲患豈不哀哉戊
申有司奏尊清河王爲孝德皇帝左姬爲孝德皇后
宋貴人爲敬隱皇后左姬犍爲武陽人父坐事姬與
姊妹俱入掖庭和帝特詔分宫人賜諸王以姬爲淸
河孝王姬有令色王絕重之生孝安帝於是天子始
親萬機尚書陳忠以爲首政之初宜徵天下隱逸乃
詔公車以玄纁徵南陽馮良汝南周爕皆稱疾不至
良字君卿少爲縣吏從尉迎督郵良耻厮役因毀其
車馬壞其衣冠絕迹逺遁妻子見敗車壞衣皆以猛
獸所食遂發喪制服良至犍爲從師受業十餘年還
鄉里雖處幽闇必自整頓非禮不動鄕里以爲師舉
賢良方正敦朴皆不行爕字彦祖敦詩書非法不言
所與交游者不過數四人室家相待如賔客化行鄕
黨舉孝廉茂才公車再徵皆不就上新聽政開諌諍
路尚書陳忠以直言爲名而人主不能容乃上書通
廣帝意曰臣聞人君廣山藪之大納切直之言忠臣
盡蹇蹇之節不畏逆耳之誅是以高祖舍周昌桀紂
之譬孝文嘉袁盎人豕之喻世宗納東方朔宣室之
正孝元容薛廣德自刎之諫陛下崇寛厚之德推宋
景之誠引咎責躬咨訪羣吏言事者新蒙採録顯列
二臺必承風而靡爭効切直如有管闚愚見妄陳得
失雖苦口逆耳不得事實宜優游寛容以遵四帝之
緒也秋七月己亥大赦天下八月甲子故司徒劉愷
爲太尉九月戊子上幸衛尉馮石上寳劒玉玦冬十
二月丙申乃還宫己丑郡國三十五地震壊城郭壓
殺人本志以爲安帝不明宫人與王聖專權之應也
鮮卑冦玄菟庚子絕大臣行三年喪尚書陳忠上疏
曰昔先王孝治天下始於愛親終於哀戚上自天子
至於庶人尊卑貴賤其義一也夫人生三年乃免父
母之懷先聖縁情著其節制故曰臣有大䘮君三年
不呼其門周室陵遲禮制衰廢蓼莪之人作詩自傷
曰瓶之罄矣惟罍之耻言已不得終竟子道者亦上
之耻也高祖受命蕭何創制大臣有寧告之科合於
致憂之義建武初撥亂之世國政草創人倫未厚鮮
循三年之喪以報顧復之恩禮義之廢實由於此然
仁道無逺弘之即是故籍田之科起於太宗孝廉之
貢發於孝武郊祀之禮定於元成三雍之序備於永
平大臣送終于今乃章聖功美業於是乎在孟子有
言老以及老㓜以及㓜天下可運於掌臣願陛下登
高北望以甘陵之思揆臣子之心則海内羣生各得
其所上不從
袁宏曰古之帝王所以篤化美俗率民爲善者也因
其自然而不奪其情民猶有不及而況毀禮止哀滅
其天生乎冬十月羌冦張掖武威十二月高句麗圍
玄莬
延光元年春夫餘王遣兵助玄莬使貢獻三月丙午
大赦天下賜天下男子爵各有差鰥寡孤獨篤癃不
能自存者粟人三斛貞婦人帛三匹夏四月京師地
震癸巳司空陳褒以災異免於是猶有風雷之變有
司復以追咎三公尚書僕射陳忠上書曰臣聞君使
臣以禮臣事君以忠故天子三公入則㕘議政事出
則司察羣后然王者虚己待以殊禮在輿爲軾在坐
爲起漢典舊事丞相所揔靡有不聽今之三公有古
之名而無其實選舉誅賞一由尚書尚書之任重於
三公凌夷巳來其漸久矣近以地震策免司空今言
者復欲切讓三公以解天意臣愚闇竊信宋景克己
之誠孝成皇帝時妖星守心納賁麗之說令丞相方
進自裁卒不蒙其福以此況之是非之分其可詳見
今尚書奏事有所請造及決天下罪法不依故事者
宜使左右責求其意割而勿聽上順古典之義下防
威福之專置方圎於規矩審輕重於權衡誠國家之
典萬國之法也忠意在裦崇大臣待下以禮九卿疾
病使者臨問加賜錢帛皆忠之議也遷尚書令司隷
校尉初忠父太尉寵守正不事諸鄧故忠不得志於
其門及鄧氏𬒳誅衆庶多冤之而忠數上書䧟城其
惡奏劾司農朱寵太子之廢諸名臣來曆等守闕固
爭忠又劾奏當丗以此譏忠五月庚戌宗正劉授爲
司空秋七月癸卯京師地震庚申高句麗王乞降八
月羌冦凉州戊子陽陵寢殿火本志曰棄法律逐大
臣殺太子以妾爲妻則火不炎上謂火失其性而爲
災也今發于先陵此天子將變象也若曰不當廢太
子以自翦如火不當害先陵之寢也辛卯黃龍見九
眞九月戊申郡國二十七地震冬十月鮮卑冦鴈門
定襄十一月鮮卑攻九原
二年春正月燉煌太守張璫上書陳邊事曰臣在京
師亦以爲西域宜棄今親踐其土地乃知棄西域則
河西不能自存謹陳西域三策今北虜呼衍王等展
轉蒲類奏海左右可發張掖酒泉屬國之吏士義從
合三千五百人集崑崙塞先擊呼衍王絕其根本因
發鄯善兵五千人脅車師後部此上計也若不能出
兵可置軍司馬將士五百人四郡供其穀食岀據柳
中此中計也如亦不能則棄交河城放鄯善等悉使
入塞此下計也尚書陳忠上䟽曰臣聞八蠻之冦莫
甚北虜漢興高祖窘平城之圍太宗屈供奉之耻故
孝武憤怒深惟久長之計命遣虎臣浮河絕漠窮其
虜庭當斯之時黔首隕於狼望之北山中國弊於廬
山之壑府庫殫竭杼軸空虚筭至車舩貲及六畜夫
豈不懷慮有故也遂規酒泉燉煌四郡以隔兩羌開
三十六國妻以公主以斷其右臂是以單于孤特竄
遁逺藏至於宣元遂被蕃臣關徼不閉羽檄不行由
此察之戎狄可以威服難以化洽西域内附日久區
區東望叩關者數矣此其不樂匈奴慕漢之效也今
北虜已破車師勢必南攻鄯善棄而不救則諸國從
矣若然則北虜財賄益增贍勢益殖威臨南羌與之
交連如此河西四郡危逼不得不救則百倍之役興
不貲之費發矣今議者但念西域絕逺恤之煩費有
見先世苦心勤精之意方今邊郡守禦之具不精内
郡武衛之備不修燉煌孤隅逺來告急復不轉助出
無慰勞民吏外無威示百蠻辟榖蹙土經有明戒臣
以爲燉煌宜置校尉案舊增四郡屯兵以西撫三十
六國建屯益兵宣揚雷風兾以折衝萬里震怖匈奴
於是從之夏四月戊子爵乳母王聖爲野王君聖女
壻劉瓌爲朝陽侯司空楊震詣闕上書曰臣聞高祖
與羣后約非功臣不得封攻城野戰棄身沙漠降服
百蠻不羈之虜然後得受茅土故經制父死子繼兄
亡弟及所以别親踈殊適庶尊國體重繼嗣防淫篡
絕姦謀百王不易之道天子不專封封有功諸侯不
專爵爵有德今瓌無他功德但以配阿母女旣忝位
侍中一時之間超至封侯稽之舊制不合經義行人
諠譁百寮不安臣誠知言與罪俱辭與辜會忝當台
翰之任故不敢不盡言之上不從又爲阿母起第舍
震復上疏曰臣聞古者三年耕有一年之儲九年耕
有三年之儲故堯之遭洪水民無菜色傳曰國無三
年之儲非其國也故豐年知禮凶年減除臣伏念災
害發起彌以滋甚百姓空虚不能自贍重以羌虜抄
掠二邊雲擾戰鬪之役至今未息兵甲軍糧恒不足
給殆非社稷安寧之術伏見興起津城門内第舍雕
繕之飾窮極巧妙使者將作轉相逼促盛夏土王攻
山採石百姓布野農民廢業臣聞上之所取財盡則
怨力盡則叛怨叛之民不可復使故曰百姓不足君
孰與足上不從冬十月辛未太尉愷久病罷司徒楊
震爲太尉是時京都郡國三十七地震
三年春二月丙寅上與太子行幸泰山復濟陽今年
田租戊子鳳凰集濟陽賜見者帛二十匹鳳凰所過
亭部無出今年租賜天下男子爵二級壬辰祠五帝
于汶上明堂戊戌祠孔子于闕里及七十二弟子遂
幸東平魏郡河内壬戌太尉楊震策免初河内人趙
騰諸闕上書陳得失收考治詔下獄震隱其狂直上
疏曰臣聞堯舜之朝設直諫之鼓誹謗之木蓋欲闢
廣四門開直言之路轉采負薪盡賢愚之情也乞全
騰性命以納蒭蕘之言不從騰竟死於都市中常侍
樊豐等由是共稱譖震騰死之後深用怨懟乃策免
收震印綬遣歸本郡到洛陽沈亭震顧諸子謂門生
曰人非金石死者士之常吾蒙恩居上司疾姦臣樊
豐之狡猾而不誅惡孽女王聖之傾亂而不能禁知
帑藏虚竭賞賜不節而不能實何面目見日月身死
之日但雜木爲棺勿漆布單衣才足蓋形勿歸塜次
勿設祭祀遂仰鴆而死震字伯起弘農華隂人也博
學無所不究數十年不應州郡之命衆人謂晚暮而
震志業愈篤年過五十乃應州郡之命大將軍鄧隲
聞而辟之以爲賢舉茂才累遷荆州刺史東萊太守
當之郡道經昌邑故茂才王密爲昌邑令謁見至夜
懷金十斤遺震震曰故人知君君不知故人也密曰
暮夜無知者震曰君知我知天知地知何故無知密
慙愧而出震言行不媿於心皆此類也子孫常蔬食
歩行故舊長者或諌令爲開産業震曰使後世稱曰
清吏子孫以此遺之不亦貴乎及爲公卿敦古守朴
推其誠心每言事不爲文辭意在臣主疾姦而已子
秉以義正知名
袁宏曰夫生而樂存天之性也困而思通物之勢也
愛而効忠情之用也故生苟宜存則四體之重不可
輕也困必宜通則天下之欲不可去也愛必宜用則
北面之節不可廢也此三塗者其於趣舍之分則有
同異之辨矣統體而觀亦各天人之理也是以君子
行己業心所託焉古之道術有於此者夷明隱困而
不耻箕子之心也璩寗聞其風而恱之舍否之通利
見大人微子之趣也叔孫通聞其風而行之諫以弼
君死而不貳比干之志也楊震聞其風而守之此數
賢者雖行其所聞殉託不同皆終始之道而不由愧
於心者也是以聖人知天理之區别即物性之所託
混衆流以弘通不有滯於一方然後品類不失其所
而天下各遂其生矣然君子之動非謀於衆也求之
天地之中𣢾之胷懷之内苟當其心雖殺身糜軀未
爲難也苟非其志雖舉世非之而不沮也夏四月戊
辰光禄勲馮石爲太尉五月南單于左尸逐燒當郡
部扶渠當等反秋八月辛巳大鴻臚耿珍爲大將軍
戊子麒麟一白虎二同見陽翟九月丁酉廢皇太子
保爲濟隂王太子甞有疾避于野王君王聖第太子
乳母王男㕑監邴古與中常侍江京樊豐及聖永等
爭言相是非遂誣譖男等皆幽死獄父母妻子徒日
南太子思戀男等數爲歎息聖永懼有後患乃與京
豐共譖構太子是時閻后寵盛京豐媚於閻顯等信
之遂與后共助毀太子上召大將軍公卿議太子應
廢白大將軍耿珍等事不宜奉嫡嗣太常桓焉太僕
來曆廷尉張皓曰邴古等所議謀太子不知經說年
未十五過惡不在身太子少宜選忠良師友輔以禮
義廢置重事此誠聖恩所宜詳審上使中常侍奉詔
脅諸大臣大臣皆失色來歷獨固爭之上乃免歷官
削爵土是日太子廢於是光禄勲祝諷中郞將閭丘
弘符節令張敬太中大夫第五頡中散大夫曹成諫
議大夫李泰羽林右監孔顯治書侍御史龍調衞尉
丞樂闈城門司馬徐崇開封人鄭安世等守闕上書
訴太子之冤癸巳令天下死罪減一等徙邊戍亡命
贖罪者各有差辛亥黃龍見曆城庚申晦日有蝕之
冬十月壬午鳳皇見新豐本志曰皇之不極是謂不
建時則有龍蛇之孽又曰視之不明是謂不哲時有
羽蟲之孽鳳皇者陽眀之應也故非明王則隱而不
見凡五色大鳥似鳳凰者多爲羽蟲之孽是時上信
䜛免楊震廢太子不哲之異也丁亥行長安祠陵廟
十二月乙未黃龍見琅邪是歲京師郡二十二地震
四年春正月壬午黃龍二麒麟一見濮陽三月戊午
朔日有蝕之庚申上幸宛當祠章陵覺體不安乙丑
疾篤自宛還徵濟北河間王子年十四已下七歲已
上詣京師進號皇后母北宜春夫人爲滎陽君丁卯
帝崩於葉不發喪庚午還宫辛未乃發喪皇后與兄
閻顯謀以所徵濟北王子北鄕侯懿爲帝嗣以閻顯
爲車騎將軍乙酉北鄕侯即皇帝位太后臨朝夏四
月丁酉太尉馮石爲太傅司徒劉喜爲太尉叅録尚
書事故司空李郃爲司徒有司奏大將軍耿珍中常
侍樊豐野王君王聖女永下獄誅己酉葬孝安帝於
恭陵六月乙巳大赦天下冬十月丙午蜀郡越嶲山
崩殺四百餘人辛亥北鄕侯薨車騎將軍閻顯中常
侍江京等謀曰前不用濟北王今立之後必怨人乃
言於太后徵濟北王河間王子將以爲嗣初太子之
廢居于德陽殿西鐘下中常侍黄門孫程王成王國
等常懷憤懣謀欲立之以告中常侍侯生李閏殺中
常侍江京陳達劉安于省門之外王成以劒脅李閏
曰太子之廢天下咸怨今北鄕早薨安帝無嗣太子
保明天將啓之從我乎閏許諾成乃與閏列尚書將
僕射以下到西鐘下立濟隂王爲皇帝時年十一升
雲臺召百官顯聞帝立懼不知所爲小黃門樊登曰
何不發兵擊之顯以太后詔越騎校尉馮詩虎賁中
郞將閻景將兵屯平朔門登引詩等入省顯謂詩曰
濟隂王立非皇太后意璽綬在此苟盡力効功封侯
可得太后使授詩等曰能得濟隂王者封萬戶侯李
閏者五千戶侯等皆許諾卒被召所將吏士少顯使
詩與登迎吏士于左掖門外詩因歸營知事將敗乃
格殺登閻景歸衞府收兵將欲作亂是時尚書郭鎭
勒兵詣闕遇景於公車門鎭下車詔景景以刃斫鎭
鎭抽劒斬景戊午使御史詣崇德殿收顯等親族下
獄誅妻子徙日南初上之廢閻后豫焉議郞陳禪議
以爲太后與上無母子之恩當廢羣臣咸以爲宜司
徒掾周舉說司徒李咸曰昔瞽瞍常欲殺舜舜事之
逾謹鄭武姜謀殺莊公奏始皇與母隔絕感考叔茅
焦之言修復子道斯皆前世之迹書傳之所美也今
諸閻新誅太后前宫恐悲生疾如從禪讓若有變異
後世歸咎明公不刋之事也以聞上從之丁卯以王
禮葬北鄉侯辛巳封孫程王國等十九人爲列侯司
空劉授以阿附惡逆免十二月詔曰朕以不德纂承
洪緒今隂陽不和疾疫爲害思聞忠正以匡不逮其
令三公卿士舉賢良方正能直言極諫之士各一人
楊震門下人訟震之冤天子加震之忠除二子爲郞
賜錢二十萬以禮改葬之日有大鳥翼廣一丈三尺
集于柩前低頭淚出衆人莫能驚者葬畢飛而沖天
甲申少府陶敦爲司空

後漢孝安皇帝紀卷第十七
後漢孝順皇帝紀卷第十八　袁宏
永建元年春正月甲寅大赦天下賜男子爵各有差
鰥寡孤獨篤隆不能自存者粟人五石貞婦人帛三
匹辛未皇太后閻氏崩辛巳太傅馮石太尉劉喜以
阿黨權免司徒李邵以疾疫策罷二月甲申葬安思
閻皇后丙戌太常桓焉爲太傅大鴻臚朱寵爲太尉
長樂少府朱倀爲司徒凡三公居位或不書史失之
也封尚書郭鎭爲定顚侯是時司隷校尉虞詡紏正
邪枉無所廻避中常侍張防等專權縱肆詡奏免之
防遂譖訴詡等作威福帝怒下詡獄浮陽侯孫程祝
阿侯張賢等知詡以忠獲罪乃相率請詡上引見之
程賢曰陛下始與臣等造事之時常疾姦臣知其傾
國今即位而自爲何以非先帝乎司隷校尉虞詡爲
陛下盡忠無所廻避反拘繫常侍張防贓罪明正䧟
構忠良今星守羽林其占宮中有姦臣宜急出詡收
防送獄以塞天變時防直上後程叱防曰姦臣張防
何不下殿即趨東廂上召問諸尚書尚書賈服素與
防善遂調尚書奏詡會赦以贖罪免死秋九月有司
奏浮陽侯孫程祝阿侯張賢爲司隷校尉虞詡訶叱
左右謗訕大臣妄造不祥干亂悖逆王國等皆與程
黨久留京都益其驕溢詔免程等徙爲都梁侯程怨
恨封還印綬更封爲宜城侯冬十月辛巳天下囚減
死一等徙戍邊亡命贖罪各有差丁亥司徒朱倀以
疾疫罷司空陶敦有罪免光禄勲許敬爲司徒廷尉
張晧爲司空甲辰詔曰朕以不德統承大業虐氣流
行厲疾爲災重以水潦秋稼漂没每州郡所出惻然
自刻其令當輸今年租者一切勿責
二年春二月鮮卑冦遼東三月戊申詔徵南陽樊英
江夏黃瓊會稽賀純廣漢楊厚英字季齊南陽魯陽
人也隱居教授受業者自西方至安帝時博士公車
徵皆不至及於是時又固辭疾篤乃詔郡縣禮致之
英旣至天子爲設壇席筵問得失世拜五官中郞將
遂稱疾篤賜告歸復追下詔以光禄大夫居在所縣
賜穀千斛常以八月存問高年時致羊酒如前世故
事英辭讓不受有詔喻旨勿聽英居家有法度篤於
鄉里自陳寔之徒少時從英英常病卧便坐妻遣婢
拜問疾英下牀答拜寔問之英曰妻齊也共奉祭祀
禮無不答又有鄰人子止英家每醉呴呼曰其父臨
死以相委屬故收養之寔常以此稱焉公卿大臣多
薦江夏黃瓊之賢於是公車徵瓊至即稱疾不進有
司劾以不敬詔下縣次引致瓊不得已前就徵拜侍
中賀純楊厚亦篤行士夏六月乙酉改殯皇妣李氏
追尊曰恭愍皇后初皇妣以宫人得幸於安帝而生
上閻后妬之賜鴆死於城北上即位左右以聞上嘘
唏發哀乃親到瘞所號咷斷絕秋七月丙戌朔日有
蝕之西域長史班勇請兵擊焉耆漢發河西四郡兵
三千人詣勇燉煌太守張朗有罪欲以功自贖即便
宜領諸郡兵出塞初勇發諸國兵使龜兹鄯善自南
道入勇將諸郡兵率車師六國兵自北道入會張朗
乃要俓自尉黎入焉耆王請降於朗旣而不出漢兵
罷還焉耆王卒不加誅漢以兩將不和皆徵免故勇
不論
三年春正月丙子京師漢陽地震屋壓殺人乙未詔
曰京都地動漢陽尤甚加以比年民饑夙夜祗懔群
公卿士其深思古典有以消災復異救此下民忠信
嘉謀靡有所諱其勿收漢陽今年田租秋七月丁酉
茂陵園火九月鮮卑冦漁陽十二月乙亥太傅桓焉
以辟召非其人免
四年春正月丙寅大赦天下丙子帝加元服賜公卿
已下天下男子爵各有差鰥寡孤獨篤癃不能自存
者帛人一匹五月漢陽都尉獻大珠詔曰海内有災
太官減膳都尉不宣揚本朝而獻珠求媚今其封還
袁宏曰夫飢而思食寒而欲衣生之所資也遇其資
則粳粮緼袍快然自足矣然富有天下者其欲彌廣
雖方丈黼黻猶曰不足必求河海之珍以充耳目之
玩則神勞於上民疲於下矣夫萬物之非能自止者
也上之所爲民之凖的也今以不止之性而殉凖的
於上是彌而開之使其侈競也古之帝王不爲靡麗
之服不貴難得之貨所以去華競以嘿止喧也夫上
苟不欲則物無由貴物無由貴則難得之貨息難得
之貨息則民安本業民安本業則衣食周力任全矣
夫不明其本而禁其末不去其華而密其實雖誅殺
日加而奢麗逾滋矣秋八月丁巳太尉朱寵司空張
皓以隂陽不和免癸酉大鴻臚龎參爲太尉太常王
龔爲司空冬十一月司徒許敬策免宗正劉俊爲司
徒朱寵字仲威京兆杜陵人也初爲潁川太守表孝
悌儒義理冤獄撫孤老功曹主簿皆選明經有高行
者每出行縣使文學祭酒佩經書前驅頓止亭傳輒
復教授周旋阡陌觀課農桑吏安其政民愛其禮所
至縣界父老迎者常數千人寵乃使三老御車問人
得失百姓翕然治甚有聲寵以正月歲首宴賜羣吏
問公曹吏鄭凱曰聞貴郡山川多産竒士前賢徃哲
可得聞乎對曰鄙郡炳嵩山之靈受中岳之精是以
聖賢龍蟠俊乂鳳集昔許由巢父耻受堯禪洗耳河
濵重道輕帝遁世高跱樊仲父者志潔心遐耻飲山
河之功賤天下之重抗節㕘雲公儀許由俱出陽城
留侯張良奇謀輔世玄算入微濟生民之命恢帝王
之略功成而不居爵厚而不受出於輔成胡元安體
曾參之至行履樂正之純業䘮親泣血骨立形存精
誠洞於神明雉兎集其左右出於潁陽彪義山英姿
秀偉逸才挺出究孔聖之房奥存文武於將墜文麗
春華辭蔚藻繢出於昆陽杜伯夷經學稱於師門政
事熈於國朝淸身不苟有於陵之操損己存公有公
儀之節以榮華爲塵埃以富貴爲厚累草廬蓬門藜
藿不供出於定陵寵曰太原周伯況汝南周彦祖皆
辭徵聘之寵隱林藪之中淸邁夷齊節擬古人恐貴
郡之士未有如此者也凱對曰此二賢但讓公卿之
榮耳若許由不受堯位樊仲父不屈當世以此准之
不以遠乎寵徵入爲大鴻臚拜太尉自爲宰相數抗
直言雖爲三公卧布𬒳僅能覆身食脫粟米藜藿不
厭子弟同衣而出并日而食將薨遺其子曰吾本寒
賤諸生才非周幹橫受朝恩位過其任不能竭身報
國負責深重身没之後百僚所賻贈一無所受素棺
殯殮疏布單衣無設紱冕殮畢便以所有車牛夜載
䘮還鄕里勿告群僚以密靜爲務許敬字鴻卿汝南
平輿人也爲吏有誣君者會於縣令坐敬拔刀斷席
曰敬不忍與惡人連席由是知名舉茂才除南昌令
以土地卑濕不可迎親親老則棄官歸供養辟司徒
府稍遷江夏沛相自光禄勲入爲司徒敬以臧否爲
己任仕於和安之間當竇鄧閻氏之盛直道而進無
所屈撓三家旣敗多有染汙者敬居然自適引謗不
及己當世以此奇之
五年春正月疎勒大宛莎車王遣使貢獻夏四月京
都旱冬十月丙寅天下繫囚皆免死一等徙邊戍
六年無事
陽嘉元年春正月乙丑立皇后梁氏賜天下男子爵
各有差鰥寡孤獨篤癃貧不能自存者粟人三斛后
梁商女也初梁竦中子雍生商商襲父爵爲乗氏侯
商生三男四女長曰兾次曰不疑次曰蒙長女田次
姬即后也次阿重后生有光影之祥及長好史書治
韓詩大義略舉以列女圖常在左右宗族中外咸敬
異焉商謂諸弟子曰我先人鎭撫西河全濟生民使
免虎口之害所活者不可勝數而大位不究夫積德
之報不及其身必流福子孫當因此女興邪選入掖
庭相工茅通見之驚曰此所謂日角偃月相之極貴
臣未甞見之於是以爲貴人拜商侍中屯騎校尉貴
人有寵從容言於上曰陽以博施爲德隂以不專爲
義蓋螽斯之福則百祚之興也願陛下思天行之普
逹均貫魚之次序使小妾得免罪謗之累於是上愈
嘉之親寵益固三月庚辰大赦天下夏四月有司依
舊加梁商位特進増國土商上書讓曰禄命過厚受
祖考多福又託日月末光以斗筲之材乗君子之器
懼有負乗之累不守歷世之榮誠不如舊制與左賢
同科書十餘上帝輒敦喻之商又上書讓校尉曰臣
託椒房被蒙榮寵兼官二職非材所堪受寵戰慄驚
懼惶戚不遑寧處披露赤誠敢遂狂狷謹上屯騎校
尉印綬上乃許焉以特進就第賜安車駟馬頃之拜
執金吾冬十月望都狼食數十人本志曰言之不從
則有毛蟲之孽京房易曰君無道害將及人去之深
山全身厥災狼食人申酉詔天下死罪囚減罪一等
亡命贖罪各有差鮮卑冦遼東十一月丁未東平王
敞薨敞有孝行䘮母三年如禮詔書增戶五千是時
長吏數易去就煩費尚書左雄上疏曰臣聞柔逺能
邇莫大寧民寧民之務莫重用賢是以臯繇對禹貴
在知人安人則惠黎民懷之昔三代垂統封建侯伯
世位親親民用和睦宗周旣滅六國并秦抗儒泯典
革除五等郡縣設令封豕黎民大漢受命蠲其苛政
寛以三章撫以因循至於文景天下康乂誠由玄靖
淵嘿使萬民不擾也宣帝興於側陋知世所疾綜名
核實賞罰必行刺史首相初拜輒親見問之觀其所
由退而考察以質其言常歎曰民所以安而無愁者
政平良吏也與我共此者其唯良二千石乎以爲吏
數變易則下不安業民知不久則詐以求過故二千
石有治能者輒以璽書勉勵増秩賜金爵至封侯公
卿時缺則以次用之是以吏稱其職民安其業故能
降來儀之瑞建中興之功漢元至今三百餘載俗浸
凋弊巧僞滋萌下飾其詐上肆其殘列城百里轉動
煩數以殺害爲賢以循理爲劣以聚歛爲辦以修己
爲弱髠鉗之戮生於睚眦覆尸之禍成於喜怒視民
如冦稅之如狼監司相望見非不舉觀政於亭傳責
成於耳目言善不稱德論功不核實虚誕者獲祐束
修者見黜或因罪而致高或處危以成名所以天災
屢降治道未寧皆由於此也臣愚以爲長吏理績有
顯效者可就增秩勿使移徙非父母喪不得去官其
不從王制錮之終身雖赦令不在齒列必競修善政
親撫百姓率土之民各寧其所追配文宣中興之軌
流光垂祚永世不刋於是復伸無故去官之禁閏月
壬子恭陵廟災北海人郞顗上書曰臣聞天垂誡地
見災異所以譴告人主克己修德也故應天以誠而
不以言導下以躬而不以刑頃者宫殿官府多所治
飾昔盤庚遷殷去奢即儉夏后卑宫盡力以致美愚
以爲諸所繕治事可減省以恤貧民以賑孤寡天之
意也人之願也陛下躬親庶事詔書每下廣開不諱
之路以天下爲憂百姓爲念而不數見公卿責以政
事誠優游養德之道也然三公者調和隂陽儀刑百
寮今水旱連年五穀不登不能憂也官失其序庶事
不治不能正也但遲廻偃仰稱病自逸忘天下之憂
甘燕安之樂豈不謬哉尚書問狀顗對多言數術占
候之事大旨以三公非其人將有饑饉水旱地震盗
賊之變其後海賊攻會稽而青徐盗賊起西羌反明
年四月京師地震其夏大旱略如其言華嶠曰漢之
十葉王莽篡位聞道術之士西門君惠李守等多稱
䜟云劉秀爲天子自光武爲布衣時數言此及後終
爲天子故甚信其書鄭興以忤意見疎桓譚以遠斥
憂死及明章二帝祖述此意故後世爭爲圖諱之學
以矯世取資是以通儒賈逵馬融張衡朱穆崔寔荀
爽之徒忿其若此奏皆以爲虚妄不經宜悉收藏之
惟斯事深奥善言古者必有驗於今善言天者必有
驗於人而抃云天之曆數隂陽占候今所宜急也占
候術數能仰瞻俯察叅諸人事禍福吉凶旣應引之
教義亦有著明此蓋道術之有益於後世爲後人所
尚也
二年夏四月丁丑封虎賁中郞將兾爲襄邑侯執金
吾商上書陳讓辭意惻至書十餘上上遂聽許爵阿
母宗娥爲山陽君尚書左雄諫曰臣聞高帝約非劉
氏不王非功臣不封孝安皇帝封江京王聖等皆有
地震之異永建二年封隂謀之功又有日蝕之變通
道術之士咸歸於封爵不時之咎方今靑徐飢饉盗
賊未息陛下乾乾勞思以濟民宜淸淨無爲以求天
意誠不應追録小恩以虧大典上不從雄復諫曰臣
聞君莫不好忠正惡䜛䛕而臣莫不以忠得罪以䜛
得倖蓋忠言難入䜛言順耳易從也夫刑罪人情之
所甚惡也是以世俗爲忠者少而習䛕者多故令人
主數聞其美稀知其過迷而不悟至於危亡臣伏見
尚書故事無乳母賜爵之制唯先帝時阿母王聖爲
野王君造生䜛賊廢立之禍生則爲天下所咀嚼死
則爲海内所共快桀紂貴爲天子而庸僕惡以爲比
以其富而無義也夷齊賤於匹夫而王侯爭與爲類
以其貧而有德也今阿母躬蹈儉約以身率下羣僚
蒸庶莫不向風而與王氏並同爵號懼違本操失其
常願愚以爲人心不相逺其所不安逺近一也王聖
之禍未絕於口傾覆之勢危於壘卵臣請歲以錢千
萬給阿母内可以盡恩愛之親外可以不爲吏民之
所怪也上遂不從雄字伯豪南陽沮陽人也居貧好
學經常以服勤不足學足學者懈怠宜崇經術繕治
太學旣爲尚書而陳之帝從其言更増弟子科除儒
者爲郞百餘人雄上言曰郡國孝廉古之貢士出則
宰民宣協風教若其面牆無以施化招災致禍爲害
不細孔子曰四十而不惑禮四十強而仕請自今孝
廉不滿四十不得察舉皆先詣公府諸生試家法文
吏試牋奏覆之端門練其虚實以觀異能以美風俗
有不承科正其罪法帝從之詔郡國孝廉年四十已
上考德行試其經奏其茂才異行如顔淵子奇不拘
年齒今舉孝廉徐淑年未滿限臺郞詰之對曰詔書
有顔淵子奇不拘年齒是以本郡以臣充選郞不能
屈雄詰之曰昔顔淵子奇問一知十孝廉問一知幾
邪淑無以對乃却歸郡守坐免時郡國守相坐舉者
百餘人初明帝時政嚴事峻九卿皆鞭杖雄上言曰
九卿位亞三事班在大臣行有佩玉之節動有庠序
之儀加以鞭杖誠非古典上即除之
袁宏曰夫謀事作制令以經世訓物使必可爲也古
者四十而仕非謂彈冠之會必將是年也以爲可事
之時在於強盛故舉大限以爲民表且顔淵子奇曠
代一有而欲以斯爲格豈不偏乎己亥京都地震五
月庚子詔曰朕以不德統奉洪業無以承順乾坤協
和隂陽災眚屢見咎徵仍彰羣公卿士將何以匡輔
朕之不逮奉答災異災異不空設必有所應其各舉
敦朴士一人直言厥咎靡有所諱漢中李固對曰愚
以爲天不言以災異爲譴告政之治亂主之得失皆
上帝所伺而應以災祥者也王者父天母地體其山
川今日蝕地動山崩晝晦主將安立物將安寄昔江
京之姦禍及骨肉至令陛下幽廢親履艱難天誘其
衷陛下龍興海内莫不忻恱實有霈然改圖抑退權
臣詢求善政以順天意夜而得之坐而待旦今則不
然政令紛紜以復倣蹈前軌矣臣伏在草澤痛心疾
首誠以陛下聖德應期實當嘉會反衰弊之政弘中
興之美其功甚易譬猶指掌臣聞善罰不如善政善
賞不如善教善教之道宜從内起昔周宣孝文中興
之主也皆改華服霈然易規乃能移風易俗及之於
古今封阿母恩賞太過常侍近臣威權太重臣案圖
書災異之發亦以爲然今宜斥退邪佞投之四裔引
納方直令在左右陛下親發德音以招羣俊臨御座
見公卿言有稱意即時施行顯拔其人以旌忠善則
陛下日有所聞忠臣日有所獻君臣相體上下交泰
阿保雖有大功勤勞之恩可賜以貨賄傳之子孫列
土分爵實非天意漢興已來賢君相繼豈無保乳之
養非不寵貴之然上畏天威俯察經典不可故不封
也梁氏子弟羣從徵爲列侯永平建初故事殆不如
此妃后之家所以少有存全者非天性皆然但坐權
寵太過天道惡乃也天有北斗所以斟酌元氣帝有
尚書所以出納王命若賦役平均則百姓以安萬機
不治則天下以亂今陛下所共治天下者外則公卿
尚書内則常侍黃門譬猶一門之内一家之事安則
共其福危則同其禍由是觀之權柄不可不愼號令
不可不詳夫人君之有政猶水之有隄防隄防完全
雖遭雨水霖潦不能爲變政教一立暫遭凶年不足
爲憂誠令隄防穿漏萬夫同力不能復救政教一壞
賢智馳騖不能復還今隄防雖堅漸有孔穴譬之一
人之身本朝者心腹也州郡者四支也心腹痛則四
支不舉故臣之所憂在腹心之疾非四支之患臣以
爲堅隄防務政教先安心腹釐理本朝雖有冦賊水
旱之變不足介意也誠令隄防壞漏心腹有疾雖無
水旱之災天下固不可不憂矣臣父故司徒臣郃受
先帝厚恩子孫不敢自比於餘隷故敢依圖書悉心
以對不敢虚造扶風馬融獨對曰臣聞立天之道曰
隂與陽立地之道曰柔與剛夫隂陽剛柔天地所以
立也取仁於陽資義於隂柔以施德剛以行刑各順
時月以厚羣生帝王之法天地設位四時伐序王者
奉順則風雨時至嘉禾繁植天失其度則咎徵並至
飢饉荐臻今科條品制禁令所以承天順民者備矣
悉矣不可加矣然而不平之効猶有咨嗟之怨者百
姓屢聞恩澤之聲而未見惠和之實也今從政者變
忽法度以殺戮威刑爲能咸問其國首相及令長何
如其稱之也曰太急其毀之也曰太緩夫急致寒緩
致燠二者罪同而論者許急此隂陽所以不和也復
之之道審察緩急之謗舉鈞同寒燠之罪罰以崇王
政則隂陽和也好惡旣明則宰官之吏知所避就又
正身以先之不嚴以蒞之不變則刑罰之失知爲善
之必利爲惡之必害孰能不化則官良矣臣聞洪範
八政以食爲首周禮九職以農爲本民失耕桑飢寒
并至盗賊之原所由起也古之足民仰足以養父母
俯足以畜妻子然後敦五教宣三德則嘉之化可致
也夫足者非能家給而人足量其財用爲其制度故
嫁娶之禮儉則婚姻以時矣䘮制之禮約則終者掩
藏矣不奪其時則農夫不失矣夫妻子以累其心産
業以重其志舍此而爲非者雖有必不多矣今則不
然此盗賊所以不息誠使制度必行禁令必止則士
者不濫法式之外百工不作無用之器商賈不通難
得之貨農夫不失三時之務安所業則盗賊消除災
害不起矣太史張衡對曰臣聞政善則休祥降政惡
則咎徵見苟非聖人或有失誤昔成王疑周公而大
風拔樹木開金縢而反風至天人之應速於影響故
稱詩曰無曰高高在上日監在兹間者京都地震雷
電赫怒夫動靜無常變改正道則有奔雷土裂之異
自初舉孝廉迄今二百歲矣皆先孝行行有餘力始
革文法辛卯詔以能宣章句奏案爲限雖有至孝猶
不應科此棄本而就末曾子長於孝然實魯鈍文學
不若游夏政事不若冉季今欲使一人兼之苟外可
觀内則必有闕則違選舉孝廉之至矣且郡國守相
割符寧境爲大臣一旦免黜十有餘人吏民罷於送
迎之役新故交際公私放濫或臨政涖民爲百姓取
便而以小過免之是爲奪人父母使嗟號也又察選
舉一任三府臺閣祕密振暴於外貨賂多行人事流
通令眞僞渾淆昬亂淸朝此爲下陵上替分威共德
災異之興不亦宜乎易不遠復論不憚改朋友交接
且不宿過況於帝王承天理物以天下爲公者乎中
間以來妖星見於上震裂著於下天誡詳矣可謂寒
心明者消禍於未萌今旣見矣修政恐懼則轉禍爲
福矣上覽衆對以李固對爲第一諸常侍悉叩頭謝
罪朝廷肅然拜固爲議郞權臣皆切齒於固將加之
罪朝中名臣黃瓊等深救解之歲中梁商請爲從事
中郞商以后輔政柔和自守内豎亂政不能有所裁
固奏記於商曰今四海雲擾背義趨利父勸其子兄
勉其弟皆先論價而後定位夫致一賢則國頼其功
招一惡則天下被其害數年已來妖恠屢起宫省之
中必有隂謀將軍位尊世重誠令王政一整必享不
朽之福商不能用戊午太尉龎參司空黃龔以災異
免六月太常孔扶爲司空丁丑洛陽宣德亭地坼八
十五丈本志稱李固曰隂類專恣將有分坼之象其
後中常侍專權忿爭之應也八月己巳大鴻臚施延
爲太尉冬十月初隨月律作應鍾
三年夏戊戌大赦天下賜民爵八十已上米人一斛
九十已上帛人二匹絮三斤秋七月羌冦濮陽冬十
一月羌冦武都壬寅司徒劉愷司空孔扶以災異免
己巳大司農黃尚爲司徒光禄勲王卓爲司空
四年春二月丙子詔曰自今中官得以養子爲後夏
四月甲子太尉施延以選舉貪汙免戊寅執金吾梁
商爲大將軍故太尉龎參爲太尉商推誠實不爲華
飾甞病多藏厚亡爲子孫累故衣裘車馬供用而已
租俸賞賜分與昆弟故舊虚心下士門無停賔儉約
宗族親戚莫敢犯禁朝廷由是敬憚之在位所辟召
皆四海英俊其所招引推進如李固周舉等數十人
時魏郡霍諝舅宋光爲人所誣引刋定詔書繫洛陽
獄考訊楚毒諝年十五奏記於商曰諝聞春秋之義
原情定罪傳曰人心不同其若面焉斯蓋謂其天下
窊隆廣狹高卑之形耳至於鼻從目橫眉在眼上未
有不然者人心異者剛柔舒急倨敬之間至於趣利
避害畏死樂生亦復同也諝與光骨肉之親義有相
隱言光冤結未有可信請以人情平之光衣冠子孫
徑路平易位極州郡日望徴辟亦無瑕穢纎介之累
無故刋定詔書欲何救解就有所疑當以道理求便
安能觸冒死禍以解㣲細譬諸附子療飢酖毒止渇
未入腹胃喉咽已絕豈可爲哉光不定制書情旣可
原臺閣執事知而不治吁嗟紫宫之門泣血兩觀之
下傷和致災爲害滋甚明將軍德盛位尊人臣無二
言行動天地舉措移隂陽誠肯留神省察沛然信理
必有于公高門之福和氣立應天下幸甚商嘉諝辭
意即奏原光罪閏月丁亥日有蝕之十二月甲寅京
都地震詔百寮上封事靡有所諱
永和元年春正月己巳大赦天下詔問公卿北鄕侯
宜加謚列昭穆與木主否羣寮皆謂宜加謚司隷校
尉周舉議曰北鄕侯本非正統姦臣所立立未逾歲
年號未改皇乾不祐大命夭昬孔子作春秋爲制王
子猛不稱崩魯子野不書葬北鄕無他功德以王禮
葬於事巳崇不宜稱謚上從之夏四月壬寅追號皇
后母開封君冬十月丁未永福殿火丙子太尉龎參
以久病䇿罷故司空王龔爲太尉十月武陵太守王
蠻夷望上恩請入貢比漢民議者以爲可聽尚書令
虞詡曰自古聖王不臣異俗非德不能及威不能加
以蠻夷獸心貪婪難整是故羈縻綏撫受而不逆叛
而不追今賦而稅之必有怨叛叛而伐之必復興士
衆計其所得不償所費必有後悔之不追上不從詡
字昇卿陳國武平人祖父經爲獄吏常然于公之治
獄及詡之生經曰吾雖不能及于公子孫可至九卿
故字曰昇卿少失父母與祖父母居年十三通尚書
國相見而奇之欲以爲吏詡曰祖母年九十居貧非
詡無以供養乃止
二年春武陵蠻夷以貢非舊約叛三月乙卯司空王
卓薨丁丑光禄勲郭乾爲司空夏四月丙申地震五
月癸丑山陽君宋妖有罪歸里舍秋七月日南蠻反
交阯刺史樊演出討失利冠遂攻掠郡縣上甚憂之
議者宜遣大將軍發荆揚兖豫四萬人赴救大將軍
從事中郞李固議曰荆揚安穩發其吏救之可也今
荆揚盗賊盤結武陵南郡夷未集長沙桂陽數被徵
發難復擾動其不可一也兖豫之民間萬里征役無
有還期恐十五萬戶不得一士郡縣迫促懼有叛亡
其不可二也南州水土温暑如有瘴氣恐死者十四
五必道路奔散不能禁其不可三也士卒比到萬里
疲勞不可復鬪其不可四也軍行三十里爲程九千
餘里三百日乃到計人日五升用米十萬斛尚不計
將吏驢馬之食但自致費但若此其不可五也設使
軍到死亡者衆不足當復益發此爲刻割心腹而樂
四支其不可六也今二郡徒叛還自相攻但坐徵發
之故何況乃發四州赴萬里哉其不可七也前中郞
將尹就使益州益州諺曰虜來尚可尹來殺我後就
徵還以兵付刺史張喬因其民困旬月破滅殄盡此
發將無益之効州郡不可任之驗也可但選有勇略
仁惠以爲刺史太守勿與爭鋒以恩信招來赦殺傷
之罪以息發軍故并州刺史祝良性多勇決及張喬
前在益州實有破虜之功皆可任用也文帝遣馮唐
即赦魏尚雲中太守就拜楚龔舍爲泰山太守祝良
等可用皆宜即拜便道之官於是拜祝梁九眞太守
張喬爲交阯太守二郡即安冬十月行幸長安祀陵
廟丁卯京師地震
三年春二月乙亥京師地震夏閏月己酉京都地震
秋八月乙卯太白晝見本志以爲大將軍梁商父子
貴盛之象也己未司徒黃尚以災異罷九月癸酉光
禄劉壽爲司徒十二月戊申日有蝕之會稽九郡以
聞京師不見
後漢孝順皇帝紀卷第十八
後漢孝順皇帝紀卷第十九　袁宏
四年春三月乙亥京師地震初上之立閹官之力也
由是寵之始專政事爭執權勢中常侍張逹等乃䜛
中常侍曹騰孟賁與將軍商召諸王子請收之上曰
將軍父子我所親必是共嫉之耳乃誅逹等辭及在
位大臣商上表曰春秋之義功在元帥罪在首惡賞
不僭溢刑不淫濫五帝三王所以致康乂也竊聞考
故中常侍張逹等語多所及大臣大獄一起無辜者
衆非所以逹和氣平政化也宜早決竟以息逮捕之
煩上從之二月以商少子虎賁中郞將不疑爲歩兵
校尉商上書曰不疑童孺猥處成人之位是以寢不
安席食不甘味昔者晏平仲辭鄁殿以守其富公儀
休不愛魚食以定其位臣雖不才亦願固福禄於聖
世故敢布腹心觸罪歸誠上許之以不疑爲侍中奉
車都尉商疾邊吏失和使羌戎不靜并州刺史來機
凉州刺史劉康當之官商親喻之曰戎狄荒服蠻夷
要服言其荒忽無常統領之道亦無常法臨事制官
略依其俗二君皆表素疾惡欲分眀白黒孔子曰人
而不仁疾之已甚亂也況戎狄乎宜防其大惡忍其
小過機康不從羌戎擾動機康皆坐事徴夏四月戊
午賜天下男子爵各有差鰥寡篤癃不能自存者人
粟五斛貞婦帛人三匹九十已上人二匹是時良二
千石初有任峻蘇章後有陳琦吳祐第五訪之徒海
内稱之峻字叔髙渤海蓨人也爲劇令洛陽自王奐
之後連詔三公特選皆不稱職峻以公能召拜選文
武吏各盡其用發剔姦盗不得旋踵民間皆畏之斷
獄歲不過數十人其威禁猛於王奐而文理政教不
如也後爲太山太守蘇章字孺父京兆茂陵人也爲
兾州刺史勤䘏百姓摧破豪俠坐免歸養高於鄕里
時天下不治民多悲苦論者日夜稱章朝廷遂不能
復用之陳琦字公魯陳留人也爲徐州刺史時有盗
賊與吏士同寒苦爭爲用後遷琅邪相天大旱用功
曹伏禹之言條前相所賊殺無辜齋戒設壇而祭之
數日天下大雨第五訪字仲謀京兆人也初爲新都
令恩化大行二年之間鄰縣歸之戶口十倍遷張掖
太守民飢米石數千訪開倉廩賑之不待上詔謂掾
吏曰民命在溝壑太守權以救之由此一郡得全朝
廷降璽書嘉之旣而從輕騎循行田畆勸民耕農其
年穀石百錢後爲南陽太守護羌烏桓校尉邊境伏
其威信
五年春二月戊申京師地震夏四月南單于冦河西
天子聞以恩信喻而降之單于脫帽辟帳謝罪中郞
將陳龜以單于無足可効迫切令自殺龜下獄五月
己丑晦日有蝕之秋七月羌冦金城及三輔將遣西
師謀元師僉曰講羌校尉馬賢大將軍梁商曰賢本
西方斗筲之子雖有割雞之効然齒以老矣不如太
中大夫宋漢不從丁丑赦死罪以下及亡命贖罪各
有差八月以弘農太守賢爲征西將軍稽久不進馬
融知其將敗上䟽乞自効曰今雜種諸羌轉相鈔盗
宜及其未并亟遣深入破其支黨而馬賢等處處留
滯羌胡百里望塵千里聽聲飲酒高會不以爲慮坐
食榖米未聞所擊臣竊惑之夫事不復校而可收名
獲實斯乃征討者之私便非國家之公利也臣聽輿
人之頌云賢欲目前受降使譁聲東聞且懼士卒將
不堪命有高克潰叛之變也臣又聞吳起爲將暑不
張蓋寒不披裘戎事不邇女器今賢野次垂幕珍肴
雜遝兒子侍妾事與古反臣兄弟受恩誠私憤悒鈆
錫之刃以効一割之用臣願請兵五千纔加部隊之
號庶自率勵與之齊勇昔毛遂願處囊中趙之厮養
欲燕初爲衆笑後效其功臣託儒者不便武職猥陳
此言訪之羣司知當受虚誕之辜唯加裁省不聽融
字季長援兄子嚴之子也兄續博覽古今同郡班固
著漢書篇其七表及天文志有録無書續盡踵而成
之融少篤學多所通覽大將軍鄧隲聞其才學召爲
舍人非其好也避地至涼州會羌戎擾攘邊穀踴貴
困厄甚乃歎曰古人有言左手據天下圖右手刎其
喉愚夫不爲也何則生貴於天下今以咫尺之耻而
䘮千金之軀非老莊之意也乃還應隲命轉爲中郎
校書東觀十餘年窮覽典籍稍遷尚書南郡太守坐
事髠徙朔方遇赦還爲議郞融美才貌解音聲學不
師受皆爲之訓詁弟子自遠方來受業者常千餘人
融外戚家雖好儒術而服飾甚麗坐絳紗帳侍婢數
十聲妓不乏於前弟子以次相授鮮有覩其面者十
一月遣匈奴中郞將將兵討南匈奴叛者斬首二千
餘級叛者乞降是時朝政多僻競崇侈靡侍中張衡
上書曰臣伏惟陛下宣哲克明繼體承天中遭傾覆
之變以應濳龍之德及乗雲高濟盤桓天位誠所謂
將隆大任必先倥偬之也親履艱難猶知物情故能
一貫萬機無所疑惑宜獲神祗之應受黎庶之譽而
隂陽未知災青屢見天道幽遠成敗易覩近世鄭蔡
江樊周廣王聖皆爲効矣恭儉畏忌必蒙社祉奢淫
謟慢鮮不夷戮前事不忘後事之師也夫情勝其性
流遁忘返豈惟不肖中才皆然苟非大賢不能思義
故過結罪成向使能瞻前顧後援鏡自戒則何䧟於
凶患乎貴寵之臣衆所屬仰其有僭尤上下知之襃
美誡惡有心皆同故怨讟溢乎四海神明降其禍孳
頃年雨常不足思求所失則洪範所謂僭恒陽若也
懼羣臣奢泰昬迷典式自下逼上用速咎徴又前年
京都地震土裂土裂者威分地震者民擾也君以靜
唱臣以動和威自上出不趣於下禮之正也竊懼君
有厭倦制不專己恩不忍割與衆共威威不可分德
不可共洪範曰臣有作福作威玉食其害干而家凶
干而國天監孔明雖疏不失災異示人前後數矣未
見所革以復徃悔自非聖人不能無過願陛下思惟
所見稽古率舊勿令刑德大柄不由天斷懲忿窒欲
事依禮制禮制修奢僭息事合宜則無凶咎然後神
聖允塞災沴不至矣衡雅
　　　　　　　　　劉向父子領校祕書閱定九
流復無䜟書䜟書出於哀平之際皆虚僞之徒以矯
世取容不可信也衡乃上書其陳䜟不可用衡字平
子南陽鄂人也和帝世爲尚書郞是時承平日久天
下奢泰自王公至于庶人莫不逾制故衡作二京賦
諷焉衡精微有文思善於天文隂陽之數由是遷太
史令衡作地動儀以銅爲器圎徑八尺形似酒樽合
蓋充降飾以山龜鳥獸樽中有都柱旁行八道施關
發機外有八方兆龍首銜銅九蟾蜍承之其牙機巧
制皆隱樽中張訖覆之以蓋周密無際若一體焉地
動摇樽所從來龍機發則吐九蟾蜍張口受之九聲
振揚同者覺知即省龍機其餘七首不發則知地震
所起從來也合契若神自此之後地動史官注記記
所從方起來觀之者莫不服其竒又作渾天儀衡深
歎楊雄太玄經謂崔瑗曰觀太玄經知子雲殆盡隂
陽之數也非特記傳之屬實與五經相擬漢得天下
二百歲之書也所以作者之數必顯一世常然之符
也太玄四百歲其興乎竭己之精思以揆其義更使
人難論隂陽之事久之出爲河間相衡所著述皆傳
於世九月太尉王龔以疾罷初龔患宦官之亂上疏
言其罪宜罷遺逐之宦官乃使客作飛章欲䧟龔以
罪詔太尉龔亟自實從事中郞李固說大將軍梁商
曰王公束脩勵節而受䜛佞之患夫三公尊重舊典
不有大罪不至輕問也王公沈靜内明若有他變朝
廷獲害忠良之名語曰善人在患飯不及飡宜救其
艱商從之由是得免龔字伯宗山陽高平人安帝時
爲司隷校尉京邑肅然有高明於天下初龔夫人卒
龔與諸子並扶杖行服是時山陽太守薛勤䘮妻不
哭將殯臨之曰幸不爲夭復何恨哉議者兩譏焉
六年春正月丙子征西將軍馬賢討羌到射姑山廻
三月庚午司空郭䖍久病䇿罷丙午太僕趙誡爲司
空秋八月丙午大將軍梁商薨初商會於洛水請從
事中郞周舉舉稱疾不行商親眤皆會焉倡樂旣畢
終以薤露之歌坐中皆流涕舉聞而歎曰此所謂哀
樂失時非其所也懼將有禍俄商疾困移歸舊第勑
兾不疑曰吾以無德受恩深厚生補益朝廷死必耗
費帑藏衣食飲含玉神珠物無益朽骨但增塵埃我
生平所不願雖有聖人神制亦有權時之宜方今邊
境未寧盗賊未息朝廷用度常若不足氣絕之後便
歛以時服殯已便關關必便葬上無損於國下從我
本意孝子善述人之志忠臣毎事依先公必從吾言
使魂神有知無恨於黃泉兾不疑欲奉行朝廷不聽
車駕親臨謚曰忠侯以河南尹兾爲將軍不疑爲河
南尹九月羌冦武威辛亥晦日有蝕之冬十一月行
車騎將軍執金吾張喬兵屯三輔
漢安元年春正月癸巳大赦天下二月丙辰詔大將
軍公卿舉賢良方正探賾索隱者各一人夏六月以
匈奴立義王兜樓儲爲南單于立於京師公卿備位
使大鴻臚授印綬引上殿賞賜閼氏以下各有差初
商病篤上親臨幸問以遺言商對曰人之將死其言
也善臣從事中郞將周舉淸高忠正可重任也由是
上拜舉諫議大夫及是之時連有變異上思商言召
舉於顯親殿問之舉對曰陛下初即位遵修舊典逺
近肅然頃年以來稍違於前朝多寵幸禄不原德府
藏空匱有瓦解之心觀天察人方古凖今誠可危懼
書曰僭恒陽若夫僭差無度則言不從而下不治陽
無以制則上擾下竭宜密嚴勑州郡察強豪大姦以
時擒討於是下不循法盗賊並起殺長吏二千石橫
行州郡不能禁歸罪刺史二千石上乃召舉與羣議
遣八使秋八月遣光禄大夫張綱侍中杜喬等八人
持節循行天下表賢良顯忠勤貪汙有罪者雖刺史
輒收以聞喬等奉命而行唯綱獨埋車輪於都亭不
動曰豺狼當路安問狐狸遂上書曰大將軍梁兾河
南尹不疑蒙外戚之援荷過厚之恩以蒭蕘之姿居
阿保之任不能敷揚五教翼贊日月而專爲封豕長
虵肆其貪饕甘心貨賄縱恣無厭多結謟䛕以害忠
良誠天威所不赦大辟所宜加也謹條其無君之心
一十五事於左皆忠臣之所切齒也書奏京都振竦
時皇后内寵方盛兾兄弟權重於主諸梁姻族冠冕
盈朝上雖信綱言然卒不罪兾侍中杜喬奏免陳留
太守梁讓濟陽太守汜宫濟北太守崔瑗贓罪狼籍
梁氏親黨也薦泰山太守李固在郡忠能徵固爲將
作大匠固亦方直不撓好推賢士上疏曰臣聞氣之
淸者爲精人之淸者爲賢治身者以積精爲寳治國
者以積賢爲道昔秦欲謀楚遣使觀寳楚王乃列其
賢臣以爲國寳秦使懼之遂爲寢兵魏文侯師子夏
友田子方軾段干木之閭羣俊競至名過齊桓斯誠
積賢之符効也陛下撥亂龍飛初登大位聘南陽樊
英徵江夏黃瓊廣漢楊厚會稽賀純策書嗟歎待以
優位是以巖穴幽人肥遁之士莫不彈冠振衣樂爲
時用四海歡然歸服聖德自頃以來漸更陵遲諸侍
中皆膏梁之餘勢家子弟無宿德名儒可顧問者愚
以爲瓊等久處郞署已且十年誠恨陛下隆崇於始
而棄之於末也光禄大夫周舉侍中杜喬深沉正直
當世名臣宜登常伯豫聞國政者也天子納焉大將
軍梁兾怨張綱之奏已也會廣陵賊張嬰殺刺史二
千石兾以綱爲廣陵太守若不爲嬰所殺則欲以法
繩之前太守徃輒多請兵及綱受拜詔問當須兵幾
何對曰無用兵爲遂單車之官徑詣嬰壘門嬰大驚
劇走閉壘綱又於門外罷遣吏兵獨留所親者十餘
人以書喻其長老素爲嬰所信者請與相見問以本
變因示以詔恩使還嬰嬰見綱推誠即出見綱綱延
置上坐問所疾苦禮畢乃喻之曰前後二千石多非
其人杜塞國恩肆其私求鄉郡逺天子不能朝問之
也故民相聚以避害也二千石信有罪矣爲之者又
非義也忠臣不虧君以求榮孝子不損父以求富天
子仁聖欲文德以來之故使太守來思以爵禄相榮
不願以刑罰也今誠轉禍爲福若聞義不服天子赫
然發怒大兵雲合豈不危乎今不料強弱非明也棄
福取禍非智也去順効逆非忠也身絕無嗣非孝也
背正從邪非直也見義不爲非勇也六者禍福之機
也宜深計其利害嬰聞泣曰荒裔愚臣不能自通王
室數爲二千石所枉不堪困苦故遂相聚偷生若魚
遊釡中知其不久可且以喘息須臾耳明府仁及草
木乃嬰等更生之澤也愚戇自䧟不義實恐投兵之
日不免孥戮也綱曰豈其然乎要之以天地誓之以
日月方當相顯以爵位何禍戮之有嬰曰苟赦其罪
得全首領以就農畆則抱戴沒齒爵位非望也嬰雖
爲大賊起於狂暴自分必及禍得綱言曠若開明乃
辭還營明日遂將所部萬餘人與妻子面縛謁綱綱
悉釋縛慰納單車將嬰入營置酒爲樂大會月餘撫
循以意莫不委心謂嬰曰卿諸人積年爲害一旦觧
散方垂蕩然當名上條必受封賞嬰曰乞歸故業不
願復以穢名汙明時也綱以其至誠乃各從其意親
悉爲安處居宅子弟欲爲吏者聽之不欲不強爲吏
則隨才任職爲民則勸以農桑四業並興南州晏然
論綱功當封爲兾所遏絕故不侯天子美其功徵用
之疾病卒官時年四十六朝廷甚惜嬰等三百餘人
皆衰杖送䘮同考妣封中常侍鞏順爲列侯冬十月
辛未太尉桓焉司徒劉壽以災異罷十一月司隷校
尉趙峻爲太尉大司農胡廣爲司徒十二月封故征
西將軍馬賢孫承光爲列侯以賢死王事也
二年冬十月辛丑令郡國中都官死罪繫囚犯大逆
以下出縑贖罪禁吏民無沽酒十二月辛丑死罪不
能入贖者遣詣臨羌居二歲匈奴中郞將馬寔有功
於邊詔書褒奬賜錢十萬寔字伯騫扶風茂陵人也
晝誦經書夜習弓兵希慕名流交結豪傑荷擔徒走
不逺千里山陽王暢知名當時寔慕其名故徃之暢
欲觀其舉措不即見勑門曰行經日未旋寔留住彌
日而故云未還寔謂從者曰夫孝子事親行不逾日
而至今不歸非孝子也暢聞之即引俱入知其異士
也旣入見其母結好而退寔臨退執暢手曰太上立
德其次立功幸俱生盛明之世當垂名千載不可徒
存天壤之間各遇當仁之功勿相忘也歸舉孝廉𥙷
尚書郞西羌之難王暢薦寔於執事由是爲匈奴中
郞將
建康元年春尚書僕射黃瓊上疏曰臣聞古之帝王
莫不敬恭神明劬勞農事必躬郊廟之禮親籍田之
勸所以率先羣萌勉勸農功昔宣王不籍千畆􁄹公
以爲大譏伏惟陛下遵稽古之鴻業體䖍肅以應天
順時奉元懷柔百神雖詩詠成湯書美文王誠不能
加今廟祀適訖而祈穀方至恐左右忠孝不欲屢勞
聖躬以爲親耕可廢臣聞先王制典籍田有日司徒
咸戒司空除壇所以迎氣東郊以應時風伏願陛下
率群后冕旒三推則和澤滂流蒼生有頼上從之夏
四月辛巳立皇子炳爲皇太子大赦天下賜男子爵
各有差上使中常侍高𣑽迎太子不賫詔書直詣承
光宫以車載太子出太子太傅杜喬不能止不知所
爲御史种暠適至横劒當車曰太子國之儲副巨命
所繫常侍來無詔書何得將太子去安知常侍非姦
邪今日之事有死而已𣑽不敢爭遣詣尚書得報乃
聽太子旣至上嘉暠持重稱善者良久秋八月徐揚
州盗賊羣起遣御史中丞馮放督州郡兵討之庚午
帝崩于玉堂遺詔無起寢廟衣皆以故珠玉玩好皆
不得下是日太子即皇帝位年二歲太后臨朝以太
尉趙峻録尚書事九月丙午葬孝順皇帝於憲陵尚
書欒巴坐諫作陵不欲壊民冢下獄免爲庶人丙午
京師地震詔公卿特進校尉舉賢良方正能直言極
諫者各一人皇甫規對策曰陛下聖德欽明聞災責
躬咨嗟羣寮招延敢諌臣得踐天庭承大問此誠臣
寫憤畢命之期也臣伏見孝順皇帝𥘉勤王事綱紀
四方天下欣然幾以獲治自後中常侍小黃門兄數
十人同氣相求如市賈焉競思作變導上以非因縁
嬖幸受賂賣爵分贓解罪以攘天威公卿以下至於
佐吏交私其門終無紀極頑凶子弟布列州郡並爲
豺狼暴虐羣生天下擾擾從亂如歸至令風壊俗敗
招災致冦今宜庭問百寮常侍以下尤無狀者亟便
絀遣與衆共之披掃其黨蕩滌其賄以答天誡大雅
曰敬天之怒無敢戱豫此之謂也大將軍河南尹處
周邵之任爲社稷之鎭加與王室舊有姻族今日立
號雖尊可也而天下區區願其霈然增修謙節省去
游虞不急之費減廬第無益之飾近儒術考論經書
輔佐日月宜有至効夫朝者舟也民者水也朝之羣
臣乗舟人也大將軍兄弟操楫者也雖曰衆也在所
欲之苟能卒志畢力守遵常軌以度元元所謂福也
或乃怠弛中流而捐棹放楫將淪波濤歸咎受愆可
不愼乎臣生長邊逺希歩紫微怖慴失守言不盡心
梁兾忿其間巳第規對下第拜郎中託疾免歸冬十
一月九江盗賊徐鳳稱上將軍殺畧吏民己酉令郡
國死罪繫囚減死一等徙邊戍於是殤帝廟次在順
帝下鴻臚周舉議曰春秋魯閔公無子庻兄僖公代
立躋僖公於閔公上孔子譏之經書曰大事于太廟
躋僖公傳曰逆祀也至定公正而下之孔子是之經
曰從祀先公爲萬代法也殤帝在先於親爲父順帝
在後於親爲子先後之義不可改昭穆之序不可亂
上不從舉字宣光汝南汝陽人也聦敏多識善屬文
學者爲之頌曰五經縱橫周宣光初辟司徒椽稍遷
州刺史尚書令左雄薦舉爲尚書俄而雄爲司隷詔
書選武猛任將帥者選故兾州刺史馮直直卒坐罪
減死又無武猛驗舉劾奏雄之復爲尚書令雄謂舉
曰詔書使我選武猛不使選淸高舉曰詔書選武猛
不使君選貪汙也雄曰進君適所以自伐也舉曰昔
趙宣子任韓厥爲司馬厥以軍法戮宣子僕宣子謂
大夫曰可賀我矣選厥也任其事今君不以舉之不
才誤升諸朝不敢阿君以爲君羞不寤君之與宣子
殊也雄謝而服之舉公亮不撓皆此類也

後漢孝順皇帝紀卷第十九
後漢孝質皇帝紀卷第二十(桓帝附)袁宏
元嘉元年春正月戊戌帝崩于玉堂是時徐揚州盗
賊起太后畏懼欲徵諸國王侯到乃發䘮太尉李固
曰帝雖㓜弱乃天下之君也今日崩亡百神感動豈
有臣子反共掩匿不舉哀邪昔始皇崩於沙丘胡亥
趙高隱而不發詐定璽書以賜扶蘇斂裹尸載鮑魚
二千餘里近安帝崩於葉阿母王聖耿珍閻顯等遂
倍濟隂更議平原載尸驅馳還宫乃發北鄕侯薨閻
后兄弟及江京等亦共隱秘卒有孫程手刃之變三
主崩沒臣子掩蓋日不移晷旋受大禍此天下之至
忌不可之至甚者也太后從之即暮發䘮時淸河王
䔉年二十餘最有名德大臣歸心固意欲立謂兾曰
今當立帝宜擇長年明德付以政事願將軍審詳大
計陳平周勃之引代王霍光安世之立宣帝可以爲
法初章帝生千乘貞王伉伉生樂安夷王胡胡生嗣
王鴻鴻生建平侯續梁兾欲立㓜主而專其權與太
后定䇿禁中丙寅詔曰先帝早棄天下胤嗣㓜沖何
悟倉卒仍遭不造惟太后定之考人神之誠唯建平
侯續㓜而岐嶷師傅不煩年已八歳克昌化之形于
體貌春秋之義爲人後者爲之子其以續爲孝順皇
帝嗣使帝持節迎續於都亭是日即皇帝位太后臨
朝於是䔉罷歸國太尉固言於太后曰今東面有事
役費方興新有獻陵之役百姓疲矣大行皇帝尚㓜
可於憲陵塋中造陵依康陵之制三分減一以舒人
力從之太后以頻遭大憂政之大小悉委冡宰是以
固得盡心多所匡正數與梁兾違忤由是踈之己未
葬孝沖帝于懷陵二月乙酉大赦天下賜男子爵各
有差鰥寡孤獨癃貧不能自存者粟人三斛貞婦帛
人二匹三月揚州盗賊馬勉自稱皇帝伏誅夏五月
丙辰太后詔曰孝殤皇帝雖不永祚即位踰年君臣
禮成孝安皇帝承襲統業而前世命恭陵爲康陵之
上追覽前代位第之宜先後相踰昔定公追順禮春
秋善之其令恭陵次康陵憲陵次恭陵六月鮮卑冦
代郡殺掠民吏秋九月庚戌太傅趙岐薨冬十二月
九江盗賊華蓋自稱黒帝伏誅
本初元年春正月詔曰昔堯命四子以欽天道洪範
九疇休咎有象夫瑞以和降異以逆感休徵應天前
聖所重頃州郡輕慢競逞殘暴䧟人無罪民罹其害
惡氣傷和以致災青書曰明德愼罰方春東作育養
敬始其勑有司罪非殊死且勿案驗以崇在寛三月
庚申詔曰九江廣陵二郡俱罹冦害殘夷最甚民失
農業生者飢乏死者委棄昔之爲政一物不得其所
若己有之今我元元嬰此飢饉方春賑貸掩骼之時
其調比郡見穀岀廩大小口各有差收葬骸骨悉心
經營以稱朕意夏四月令將軍以下至六百石遣子
詣太學試受業滿歲課試以高第五人補郞次第五
人太子舍人六月丁巳大赦天下賜天下異子爵各
有差鰥寡孤獨貧不能自存者粟人三斛貞婦帛人
三匹閏月甲申帝崩于玉堂初帝雖㓜知梁兾專權
頗以爲言兾懼後不免因行鴆毒帝暴不預太尉固
入問疾帝曰食煑餅今腹中悶得水尚可活兾曰吐
利不可飲水語未絕而崩固號哭欲推醫兾不聽固
復欲立淸河王䔉與大鴻臚杜喬言之於朝衆皆同
焉初章帝生河間王開開生蠡吾侯翼翼生志梁兾
以女弟配志徵至京師會帝崩兾欲立志逼于李固
之議至日暮而不定中常侍曹騰聞之恐夜見大將
軍兾曰將軍累世攝政賔客縱橫多有過差淸河王
嚴明若即位將軍受禍不久矣若立蠡吾侯則富貴
可保兾因言太后定策禁中先策免太尉李固
袁宏曰若李固者幾古之善人也將立昏闇先廢李
固李固若存則明必建而天下弗違也甞試言之曰
夫稱善人者不必無一惡言惡人者不必無一善故
惡惡極有時而然善惡不絕善中人皆是也善不絕
惡故善人務去其惡惡不絕善故惡人猶貴於善夫
然故惡理常賤而善理常貴今所以爲君子者以其
乗善理也苟善理常貴則君子之道存也夫善殊積
者物逾重義殊多者世逾貴善義之積一人之身耳
非有萬物之助而天下莫敢違豈非道存故也古之
帝王恐年命不長懼季世之陵遲故辨方設位明其
輕重選羣臣之善以爲社稷之寄蓋取其道存能爲
天下正嗚呼善人之益豈不大哉於是司空胡廣爲
太尉司空趙誡爲司徒太僕袁陽爲司空太后詔曰
孝質皇帝胤嗣不遂奄忽天昏社稷之重考宗室之
賢莫若蠡吾侯志年已十五嘉姿卓茂又近爲孝順
皇帝嗣庚寅大將軍持節迎于夏門亭是日即皇帝
位太后臨朝太尉胡廣録尚書事封帝弟名爲都鄕
侯悝爲蠡吾侯秋九月尊河間孝王曰孝穆皇帝趙
姬曰孝穆皇后蠡吾先侯曰孝崇皇匽姫曰孝崇博
園貴人是歲梁兾第池中船無故自覆兾以問掾朱
穆穆對曰易稱利渉大川乗木舟虚災異記曰利渉
大川濟渡萬民也舟舩所以濟渡萬民不絕遊戱舩
覆者天誡將軍以爲有德宰相當濟渡萬民於難不
可長念樂身務遊戯而已及帝即位太后臨朝穆素
善推災異欲輔道兾以扶王室乃奏記於兾曰宜專
心公門廣能斥逐邪惡明年丁亥之歲刑德合於乾
位易稱龍戰之會其文曰龍戰于野其道窮也謂陽
將勝而隂道負也今年九月天氣鬰冐五位四候連
失正氣此互相明也天地大驗善道屬陽惡道屬隂
若修正守陽折隂類則福從之矣穆每事不逮所好
唯學傳行師言時有可試願將軍少察言申納諸家
而親其忠正絕其姑息夫人君不可不學當以天地
順道漸淸其心宜爲皇帝選置師傅及侍講者得小
心忠篤敦禮之士將軍與之俱入參觀講授師賢法
古此猶倚南山而坐平原也誰能傾之穆意欲言宦
官恐兾漏泄之狀不能已復附以密記曰今年夏月
運房星明年又有小厄當急誅姦臣爲天下所怨毒
者以塞天咎議郞大夫之位本以試儒術高行之士
今多非其人九卿之中又非任者穆又薦名士种暠
欒巴等而其後劉文等謀反事起有黃龍見沛國於
是兾以穆龍戰之言爲然乃請暠爲從事中郞薦巴
爲議郞舉穆高第爲侍御史穆自以兾故吏數奏記
諫曰今宦官俱用螽水爲害而京師之費十倍於前
河内一郡甞調縑素綺縠纔八萬餘匹今乃十五萬
匹官無見錢皆出於民民多流亡皆虚張戶口戶口
旣少而無貲者多當復割剥公賦重歛二千石長吏
遇民如虜或賣用田宅或絕命捶楚大小無聊朝不
保暮又有浮遊之人稱矯賈販不良長吏望爲驅使
令家人詐乗其勢此類交錯不可分别輒以託名尊
府結怨取譏昔秦之末不恤四方近親市人數如此
故以其安穩一旦瓦解陳項並起至於土崩近永和
之末人有離心興徒發使不復應命懷糧廩兵云當
向雜幸頼順烈皇后初政清淨乃獲安寧今民心事
勢復更戚戚困於永和撫安之急誠在大將軍先易
二千石長吏非其人者廬第園池之作距絕州郡貢
獻内以明己外以解人之厄今日行之則今日從矣
兾旣貪放而復納賂遺承事國家左右宦者與之通
爲姦利任其子弟賔客以爲刺史二千石穆又奏記
曰大將軍内有貴親之固外有功業之重誠不可復
枉道散財以事左右近臣宦者還舉刑賞有干典制
輒率公卿詣朝堂按其罪咎則改節從訓猶影響也
今反越津逾序以大事小以明事闇從其過言隨其
失行天下之事受其枉戾傷損財物壞亂綱紀左右
近官並以私情干擾天下雖大而民無所容足也尚
可忍官位之事尤不可毒害流布日夜廣遠願大將
軍省廢他事十刻之間考案古今官民之極度數作
趣較然可見之如不早悟舟中之人皆敵國也若以
穆輕愚不信其言可呼所親識古今者請徵核其實
不可一日誡懼有後恨兾終不悟報書云如此僕亦
無一可也其言雖切然不甚罪也初大將軍商獻美
人於順帝美人姓友字通期順帝以歸商商不敢留
而出嫁之兾即遣客盗通期還會商薨兾行服於城
西廬常與之居兾妻孫壽伺兾出即多從倉頭簒通
期歸治掠之因言當上書告之兾大恐頓首請之於
壽母壽亦不得已而止之遂幽閉通期兾復私召徃
來生子伯玉匿不敢出壽知之使其子河南尹徹滅
友氏家兾恐壽害伯玉常置複壁中至年十五兾被
誅乃出孫壽甚美而善萬妖惑性鉗忌能制禦兾兾
不敢違兾愛監奴秦官官至太倉令得出入壽所毎
徃來屏御者而私語遂與官通威振百寮刺史二千
石皆謁辭之兾用壽言多斥奪諸梁在位者外以爲
謙讓唯孫氏宗親相冐名爲侍中中郞校尉守長吏
者十餘人皆貪叨凶淫使私客籍屬縣豪富大家披
以誹謗之罪閉獄掠笞使出錢自贖不滿意者至於
死徒哀號之聲滿天下四方調發貢獻半入兾家先
輸上第而乗輿乃問其次又競上禮奉贄及吏民賫
貨求官請罪者道路相望多遣賔客車騎出塞交通
外國致汗血馬奇珍異物因行道路發取妓女御者
而所使人又乗勢橫暴略人妻妾弄人婦女毆撾吏
卒與盗賊無異兾於洛陽城門内起甲第而壽於對
街起宅競與兾相高作隂陽殿連閣通房魚池釣臺
梁柱門戶銅沓紵漆靑瑣丹墀刻鏤爲靑龍白虎畫
以丹青雲氣又採土築山十里九坂以象二殽窮極
工匠之巧積玉金明珠充仞其中起家盧周環亦如
之又多規苑囿西到弘農東至滎陽南及魯陽北徑
河渠周旋千里諸有山藪丘荒皆樹旗大題云民不
得犯又起苑於南城西繚繞數十里大興樓觀發屬
縣卒徒繕治數年乃成移檄發生兎刻其毛以爲識
犯者罪至死又發鷹犬於邊郡部民護送驅羊傳㕑
其食募人求名馬至數千匹西域嘗有賈客來不知
禁誤殺一兎轉相告言死者十餘人而災害長者及
諸弟不欲令與己同其不疑及蒙私遣人出獵上黨
兾聞追捕其追客一時殺三十餘人無生還者兾又
起别第於城西以納姦亡命者寘其中或取良民以
爲奴婢名曰自賣民至千人因負勢放縱道市莫敢
聞者兾與壽共乗輦張羽蓋飾以金銀遊戱第中賔
後漢孝桓皇帝紀卷第二十一　袁宏
建和元年春正月戊午大赦天下賜男子爵各有差
鰥寡孤獨不能自存者粟人三斛貞婦帛人三匹二
月黃龍見譙夏四月庚寅京兆地震以定策功益封
太將軍梁冀萬戸太尉胡廣爲安樂侯司徒趙誡爲
江南侯司徒袁陽爲安國侯六月太尉胡廣以病薨
光禄勲杜喬爲太尉秋七月立蠡吾侯悝爲勃海王
封少府梁不疑爲潁陽侯不疑弟蒙爲西平侯梁冀
子胡狗爲襄邑侯不疑子焉爲潁隂侯冀孫祧爲城
父侯又封中常侍劉廣等爲列侯太尉喬曰古之明
君皆以用賢賞罰爲務失國之主其朝豈無貞幹之
臣典誥之篇哉患得賢不用其謀韜書不施其教聞
善不信其義聽讒不祥其理也昔桀紂之時非無先
王之書折中之臣然下愚難移卒以亡國已然之鍳
也陛下越從蕃王龍飛即位應天順人萬夫側望不
急忠賢之賞而先左右之封傷善害德讒䛕暴興大
將軍梁冀兄弟姦邪傾動天下皆有正卯之惡未被
兩觀之誅而橫見式叙各受封爵天下惆悵人神共
憤非所爲賞必當功罰必有罪也夫有功而不賞則
爲善失其望姦回而不誅則爲惡遂其性故陳斧鉞
而民不畏刑班爵位而人不樂善苟遂斯道非徒傷
治殄民爲亂而已至於䘮身㓕國豈不慎哉喬字叔
榮河内林盧人也少以孝悌稱歷位尚書九卿皆有
名迹是時梁氏貴盛群臣莫不傾意惟喬直道而行
在位者皆以爲不及也八月立皇后梁氏太后之妹
也初爲蠡吾侯妃未及成禮而帝即位后入掖庭數
月立爲皇后九月京師地震甘陵人劉文謀立清河
王䔉爲帝䔉閉門拒文事發覺伏誅貶䔉爲尉氏侯
徙桂陽郡䔉自殺冀於是誣太尉杜喬故太尉李固
與文通謀喬固皆下獄固門生勃海王調等十餘人
負鉄鑕詣闕理固大將軍長史吳祐傷固之枉與冀
争之冀怒不從從事中郎馬融主爲冀作章表融時
在坐祐謂融曰李公之罪成於卿手李公若誅卿何
靣目示天下人兾怒而起出喬固遂死獄中郡守承
旨殺之固字子堅漢中南鄭人父邰爲漢司徒固躭
志於學雖三公子常自負書千里尋師親給灑掃學
行根深無所不貫四方之士自逺而來僉曰復至公
輔矣初固二子憲公季公並爲長吏聞䇿免皆棄官
歸固知罪之將及乃命二公將小子爕還郷里固女
文姬涕泣曰李氏㓕矣自太公已來積德累仁何故
遇此密與二公謀共逃爕室言還京師矣郷人信之
後被郡書二公皆受害王成者固之僕隷也文姬厚
爲其資以爕屬成曰君執義於公家其日久矣是以
臨危託君以六尺之孤若李氏復存君之名義齊於
程杵富貴榮華與君同之成爲義士乃將爕徃徐州
界變姓名爲酒家僕賣卜於市隂相徃來會赦得免
而成病卒爕厚葬之四時祭焉爕旣歸文姬涕泣相
對因屏人而言曰先公蹇蹇爲漢忠臣雖死之日猶
生之年然梁氏久暴動協王威令弟幸全血屬豈非
天乎宜杜絶衆人愼勿令斥言加於梁氏加梁氏則
連主上連主上則禍重至矣爕敬從姉言卒以獲全
爕學行才藝亞於固官至京尹卒呉祐字季英陳留
長垣人父恢南海太守欲􁇀簡寫尚書章何時祐年
十二諫恢曰今君逾江湖越五嶺僻在海邊風俗雖
陋然多珍玩上爲朝廷所疑下爲權豪所望此書若
成必載兼兩昔馬援以薏苡興謗王陽以衣囊儌名
嫌疑之戒先賢所慎願君少留意矣恢笑而撫其首
曰吳氏世不乏季子矣遂然其意輟而不寫祐年二
十䘮父服除居無擔石之蓄不受宗人之遺牧猪長
羅澤中年四十餘乃爲郡吏舉孝廉遷膠東侯相政
尚清靜以身率下以褒賢賞善爲務吏民有以罪過
相告訴者祐輒閉閤自責良久然後問之民有詞訟
先命三老孝悌喻解之不解祐身至閭里自和之自
是之後吏民不忍欺十月司徒趙誡爲太尉司空袁
湯爲司徒故太尉胡廣爲司空
二年正月甲子皇帝加徽號庚午大赦天下賜王侯
已下金帛各有差四月丙子立都郷侯予爲平原王
五月癸丑北宫德陽殿火六月立徑城侯悝爲清河
王改清河爲甘陵七月京師大水十月長平盗賊陳
景自號爲皇帝子伏誅
三年二月己丑詔曰昔在前代封墓軾閭所以激忠
厲俗以光後昆故光禄大夫周舉性侔夷齊直同史
魚入叅讃納出司京輦有密靜之風予欽乃勲將登
三事不幸夙終朕甚惜焉詩不云乎肇敏戎功用錫
爾祉其賜錢千萬以旌素節四月丁卯晦雨肉大如
手本志曰視之不明是謂不哲時則赤祥雨肉近赤
祥也是時太后攝政梁冀專權枉誅良臣李固杜喬
天下冤之十月太尉趙誡以疾罷太尉司徒袁湯爲
太尉
和平元年正月甲子大赦天下己丑太后詔曰曩者
遭家不造大禍荐臻欽惟宗廟之重社稷之大爰立
明哲將即委授而東南西北醜類未賔故且總攝助
理萬機今悉討除逺慕復子明辟之義其及今辰皇
帝稱制二月甲寅皇太后梁氏崩三月甲午葬順烈
皇后乙酉爵大將軍冀夫人爲襄城君夏五月庚辰
尊匽貴人爲孝崇皇后宫曰永樂皆如長樂宫故事
以蕃后不得至京師居真定五官
元嘉元年正月癸酉大赦天下四月己丑上㣲服幸
河南梁不疑府是日天大風尚書楊秉諫曰臣聞瑞
由德至災應事興傳曰禍福無門唯人所召乃者暴
風迅疾殆必有異上天不言以災異譴告是以孔子
曰迅雷風烈必有變動詩云敬天之怒不敢驅馳王
者至尊出入有常警蹕而行清室而止自非郊廟鸞
旗不駕故詩稱自郊徂宫易曰王假有廟致孝享也
未有私從意志日般遊諸臣之家降尊亂卑等威無
别宿衛守空宫璽􁀍委女妾設有非常之變任章之
謀上負先帝下悔靡及臣奕世受恩得備納言又以
薄學充在勸講特蒙光識見照日月恩重命輕敢陳
其愚大將軍冀怨秉出爲扶風太守初秉侍講以經
學見重太常黃瓊以秉勸講帷幄不宜外遷留拜光
禄大夫當冀之時抑而不用十月司空胡廣薨太常
黃瓊爲司空十一月辛巳京師地震詔百官上封事
靡有所諱獨行之士各一人安平崔寔郡舉詣公事
稱病不對退而論世事曰凡天下所以不治者其患
在世承平政漸衰而不改俗漸弊而不悟習亂安危
忽不自覺或耽荒嗜欲不恤萬機或恱衆言莫知所
從或見信之臣懷寵苟免或踈逺之士言以賤廢是
以紀網弛而不振智士損而不用悲夫自漢興以來
三百餘年矣政令刓瀆上下懈怠風俗凋弊人民僞
巧百姓囂然復思中興之功矣救世之術豈必堯舜
而治哉期於紐絶拯撓去其煩惑而已是以受命之
君創制改物中興之主匡時𥙷失昔盤庚遷都以易
殷民之弊周穆改刑而正天下之失俗人守古不逹
權變苟執所聞忽略所見焉可與論國家之事哉故
言事者頗合聖聽於今湏有可採輒見掎奪何者其
頑士則闇於時權其逹者則寡於勝負斯賈誼所以
見悲於上世也雖使稷契猶不能行其志而况下斯
者乎春秋之義量力而舉度德而行今已不能用三
代之法故宜以覇道而理之重賞罰明法術自非上
德嚴之則治寛之則亂其理然也爲國之法有似理
身平則致養疾則攻治故德教者治世之粱肉刑法
者救亂之藥石也今以德除殘是猶粱肉治疾也欲
望療除其可得乎自數世以來政多恩貸御安轡馬
而忌其銜四牡橫馳皇路險傾必將鉗勒鞭撻以救
奔敗豈暇鳴鑾從容平路哉
袁宏曰觀崔寔之言未逹王覇之道也常試言之夫
禮備者德成禮順者情㤗德苟成故能儀刑家室化
流天下禮苟順故能影響無遺翼宣風化古之聖人
知人倫本乎德義萬物由乎化風陶鑄因乎所受訓
導在乎對揚崇軌儀於化始必理備而居宗明恭肅
以弘治則理盡而向化斯乃君臣尊卑之基而德和
洽之本也是以大道之行上下順序君唱臣和其至
德風教繫乎一人政化行於四海無犯禮而王迹彰
矣及哲王不存禮樂凌遲風俗自興戸皆爲政君位
且猶未固而况萬物乎於斯時也臣子自盡之日將
守先王之故典則元首有降替之憂欲修封域之舊
職則根本無傾㧞之慮故忠奮之臣推其義心不忍
其事思屏王室故有自下匡上之功以卑援尊之事
雖失順序之道然效忠之迹也欲齊王體則異乎承
宣之羙欲同之不順而終有翼戴之功故聖人因事
作制以通其變而覇名生焉春秋書齊晉之功仲尼
美管仲之勲所以括囊盛衰彌綸名教者也夫失仁
而後義必由於仁失王而後覇而致於覇必出於忠
義誠仁之不足然未失其爲忠也推斯以觀則王覇
之義於是見矣初上欲封大將軍梁冀使公卿會議
其禮特進安樂侯胡廣太常羊儒司隷校尉祝恬太
中大夫邊韶等稱冀之德宜比周公錫之山川封以
附庸司空黃瓊議曰昔周公輔相成王制禮作樂是
以大啓土宇賜以山川郊祀天地行天子禮此百世
未有唯周公宜之耳蕭何識高祖於泗上霍光輔昭
宣於中興皆益戸增封以顯其功冀合食四縣賞賜
皆如霍光使天下知賞必當功爵不越德冀恨之因
地動䇿免瓊丁亥司空黃瓊以災異䇿免是月五色
大鳥見巳氏時以爲鳳皇本志以政理衰缺梁兾專
權皆羽孽之異也
二年正月丙辰京師地震四月甲寅孝崇皇后崩帝
舉哀洛陽西鄉有司奏禮爲人後制服有降公卿已
下各差贈送之禮儀比恭懷皇后是時大將軍梁冀
輔政匽氏無在位者八月黃龍見句陽又見允衙十
月乙亥京師地震
永興元年五月丙申大赦天下十一月丁丑減天下
人死罪一等民饑流亡數十萬口詔所在賑給太尉
袁湯致仕湯字仲河初爲陳留太守褒善叙舊以勸
風俗甞曰不値仲足夷齊西山餓夫柳下東國黙臣
致聲名不泯者篇籍浸然也乃使戸曹吏追録舊聞
以爲耆舊傳數年薨追贈特進謚曰康侯子成左中
郎將逢及隗並爲三公太常胡廣爲太尉太僕黃瓊
爲司徒
二年正月甲午大赦天下二月初聽刺史二千石三
年喪癸卯京師地震詔公卿舉賢良方正能直言極
諫者各一人潁川荀淑對䇿譏切貴幸爲梁冀所忌
出爲朗陵侯相吏民敬愛稱爲神君焉淑字季和棄
官隱居以壽終是時潁川鍾皓字季明以德行稱官
至林慮長初皓爲本郡功曹西門亭長陳寔未知名
皓獨敬異焉皓初辟公府太守問有誰可代君者皓
曰明府必欲得其人西門亭長陳寔可也自是名重
海内寔曰鍾君似不察人不知何獨識我潁川李膺
常嘆曰荀君清識難尚鍾君至德可師皓之嫂膺之
姑也有子曰覲與膺同年而並有令名覲爲人好學
慕古有進退之行膺祖太尉脩常言覲似我家性國
有道不廢國無道免於刑戮者也復以膺妹妻之覲
屢𬒳辟命未嘗屈就膺謂覲曰孟軻以爲人無是非
之心非人也弟於是何太無皂白邪覲嘗以膺言吿
人曰元禮祖父在位諸並盛又諱公之甥故得然乎
國武子好招人過以爲怨本豈其時保身全家
袁宏曰鍾生之言君子之道古之善人内修諸己躬
自厚而薄責於人至其通者嘉善而矜不能其狹者
正身而不及於物若其立朝爲不得已而後明焉事
至而應之非司人之短者也如得其情猶復託以藜
蒸使過而可得悔失而自新之路長君子道廣而處
身之途全矣末世陵遲臧否聿興執銓提衡稱量天
下之人揚清激濁繩墨四海之士於是德不周而怨
有餘故君子之道亢而無必全之體小人途窮而有
害勝之心風俗凋薄大路險巇其在斯矣六月乙丑
封乳母馬惠子初爲列侯九月丁卯朔日有蝕之太
尉胡廣免司徒黃瓊爲太尉光禄勲尹頌爲司徒閏
月蜀郡盗賊李伯自稱太初皇帝伏誅
元壽元年正月戊申大赦天下二月司冀民饑人民
相食詔所在賑給各有差時梁氏威勢傾天下而上
無繼嗣災異數見潁隂人劉陶上䟽曰蓋人非天地
無以寓生天地非人無以爲靈是故帝非民不立民
非帝不寧夫天地之與帝帝之與民猶首之與足相
湏而行混同一體自然之勢也臣竊觀之今玄象錯
度日月不明地裂川溢妖祥並興胤嗣仍絶民率流
亡昔夏癸由此而廢啇辛以斯而䘮若不悔寤恐懼
將無及矣伏惟陛下年隆德茂中天稱號襲常存之
爵修不易之制目不視鳴條之事耳不聞檀車之聲
天災不卒有痛於肌膚震蝕不卒有捐於己身故篾
三光之錯不畏上天之怒怡民饑少憂忽震裂之變
輕無嗣之禍殆國家之命非所以彰羙祖業克保天
祉者也當今忠諌者誅䛕進者賞嘉言結於忠舌國
命在於讒口擅閻樂以咸陽授趙高以車府夫危非
仁不扶亂非智不救故武丁得傳說以消鼎雉之變
周宣用山甫以濟幽厲之荒竊見兾州刺史朱穆烏
桓校尉李膺皆履正清修貞介絶俗穆前在兾州彈
紏豪桀掃滅饕惡肅清萬里不仁者逺雖山甫不畏
強禦誠無以逾也膺前後歷職正身率下及掌戎馬
鎭撫北疆神武揚于朔州強胡懾於漢北文旣爼豆
武亦干戈功遂身退家無私積斯則中興之良佐國
家之柱臣也宜還本朝夾輔王室不合久屈閒曹委
於草莾臣恐小人道長遂成其敗犯冒天威言誠非
議知必以身脂鼎鑊爲海内先笑所學之事將復何
恨不學鬼谷之於東齊習秦儀之於周魏賈王孫於
蜀都交猗頓之貨殖如此亦可以示王室之爵置天
地之位矣臣始悲天下之可悲今天下亦悲臣之愚
惑矣書奏上善其言六月匈奴叛中郎將張渙擊降
之太常韓縯爲司空
二年春正月初聽中常侍行三年䘮七月鮮卑寇雲
中十月京師地震
三年春正月癸未大赦天下六月司徒尹頌薨司空
韓縯爲司徒是時有人上書言人所以貧困者貨輕
也欲更鑄錢事下群臣及太學之士時劉陶等在太
學議曰夫讀鑄錢之詔下及幽㣲不遺窮賤是以藿
食之人敢懸書象魏聽罪綘闕蓋以爲當今之憂不
在於此在民有饑勞之怨海内無耳目之變乃箕子
所爲佯愚而對也臣不逹殷人佯愚之慮欲於不問
而言甲子之事故念生鮮死久復不敢極諫陳其要
請粗言生民之業夫食者有國之大寳生民之至貴
也竊見比年已來良苗盡於螳螟之口杼軸空於公
孫之衣野無青草室如懸磬所急朝夕之飡所患靡
盬之事豈謂錢之　薄銖兩輕重哉今議者不逹農
殖之本多言鑄錢之便或欲因縁行詐以賈國利國
利將盡取者爭競故造鑄錢之端於是乎生萬人鑄
之一人奪之猶不能給設令一人鑄之則萬人奪之
雖以隂陽爲炭萬物爲銅役不食之民使不饑之士
猶不足無厭之求也陛下聖德愍海内之憂感天下
之難欲鑄錢齊貨以救其厄此猶養魚於沸鼎之中
棲鳥於烈火之上夫火土湯水魚鳥之所生用之不
時必也燋爛當今地廣而不得耕民衆而無所食群
小競逐吞噬無厭誠恐卒有役夫窮匠起於板築之
間投斤攘臂登高大呼則愁怨之人狼跳虎駭響應
雲會八方分崩中夏魚潰雖方尺之錢不能救此若
不早寤恐將及之上從之
延嘉元年夏五月甲戊晦日有蝕之京都蝗六月大
赦天下丙戌初置博陵郡詠侍中冦榮榮恂之曾孫
辯絜自善少與人交以此見害於貴寵榮從兄子尚
益陽長公主帝又取其從孫女於後宫左右益惡之
乃䧟榮以罪宗族遂免歸故郡吏持之急榮懼不免
奔闕自訟未至刈史張敬追劾榮以擅去邊有詔捕
榮榮亡命數年會赦令不得免窮困乃亡命山中上
書曰臣聞天地之於萬物也好生帝王之於萬民也
慈愛陛下統天理物作民父母自生育已上咸蒙德
澤而臣兄弟獨爲權門所嫉以臣婚姻王室謂臣將
撫其背奪其位退其身受其勢於是造作飛章𬒳以
臣宗欲使墜於萬仭之坑踐於必死之地陛下忽慈
母之仁發投杼之怒有司承㫖驅逐臣門臣輒奔走
本郡没齒無怨臣誠恐卒爲豺狼橫見噬食故冐死
詣闕披布肝膽刺史張敬好爲䛕謟張設機牢令陛
下復興雷霆之怒司隷校尉應奉河南尹何豹洛陽
令袁騰三官並驅若赴讐敵威加亡罪罰及朽骨但
未掘壙出骸剖棺露胔耳殘酷之吏不顧無辜之害
欲使聖朝必加罰於臣宗是以不敢觸突天威而自
竄山林以陛下發神聖之聽啓獨見之明距䜛慝之
謗絶邪巧之言救可濟之民援没溺之命臣不意滯
怒不爲春夏息淹恚不爲順時怠布告逺邇求臣甚
切張羅海隅置罝萬里逐者窮人迹追者極車軌雖
楚購伍貟漢求季布無以復過也自臣遇罰以來三
蒙赦令無驗之罰足以蠲除而陛下疾臣逾深有司
咎臣甫力止則見掃㓕行則爲亡虜苟生則爲窮民
殛死則爲怨鬼天廣而無以自覆地厚而無以自載
蹈陸有沈淪之憂逺巖墻有鎭壓之患精誠足以感
天而陛下不悟如臣元惡大憝足備刀鋸陛下當班
之市朝坐之王庭使三槐九棘平臣之罪無縁萬乘
之前永無見信之期也勇者不逃死智者不毀名豈
惜垂盡之命願赴湘沅之波故假湏臾之期不勝首
丘之情欲犯王怒觸帝禁伏於兩觀之下陳寫痛毒
之冤然後登金鑊入沸湯雖死而不恨悲夫久生亦
後何聊頼願陛下使臣一門頗有遺類以崇天地寛
厚之惠謹先死陳情臨章泣血上不省遂㓕冦氏
袁宏曰冦榮之心良可哀矣然終至滅亡者豈非命
也哉性命之致古人豈肯明之其可略言乎易稱天
之所助者信然則順之與信其天人之道乎得失存
亡斯亦性命之極也夫向之則吉背之則凶順之至
也推誠則通易慮則塞信之極也故順之與信存乎
一己者也而吉凶通塞自外而入豈非性命之理致
之由己者乎夫以六合之大萬物之衆一體之所捿
宅猶秋毫之在馬背也其所資因小許處耳而賢者
順之以通不肖者逆之以塞彼之所乘豈異塗徹哉
致之在己故禍福無門之殊應也夫松竹貞秀經寒
暑而不衰榆柳虚橈盡一時而零落此草木之性脩
短之不同者也廉㓗者必有貪濁之對剛毅者必遇
強勇之敵此人事之對感時之不同者也咸自取之
豈有爲之者哉萬物之爲莫不皆然動之猶己應之
在彼猶影響形聲不可得而差者也故君子之人知
動靜爲否㤗致之在己也繕性治心不敢違理知外
物之來由内而至故得失吉凶不敢怨天夫然遇㤗
而不變其情遭否而不愠其心未嘗非巳夫何悲哉
二年三月甲午絶刺史二千石三年䘮六月鮮卑冦
遼東度遼將軍李膺擊破之膺字元禮潁川襄城人
初爲蜀郡太守威德並行後轉護烏桓校尉會匈奴
攻雲中殺略吏民膺親率歩騎臨陣交戰斬首二千
級羗寇逺退邊城安靜後以公事免官天子賢劉陶
之言而嘉膺之能遷度遼將軍先時踈勒龜兹數抄
張掖酒泉雲中諸郡吏民苦之自膺在邊皆不復爲
害匈奴莎車烏孫鮮卑諸國常不賔附者聞膺威名
莫不畏服先時略取民男女皆送還塞下遷河南尹
司隷校尉膺風格秀整高自標特欲以天下風教是
非爲己任後進之士有升其堂者皆以爲登龍門七
月太尉黃瓊免太常胡廣爲太尉丙午皇后梁氏崩
乙丑葬懿獻梁皇后於是梁冀專權其同己者榮顯
違忤者劾死百僚側目莫不從命省中咳唾之音冀
必知之臺閣機事先以聞冀乃得奏御内外恐懼上
下鉗口而帝不得有所親任上旣不平之矣冀以私
憾專殺議郎邴尊上益怒之是時豪貴人見幸冀嫉
其寵遣客夜盗其家欲刺貴人母母入宫求哀因言
冀之罪八月癸酉上問小黃門唐衡曰左右誰與冀
不相得者衡曰單超左悺前詣河南尹不疑禮敬極
簡不疑收其兄弟送洛陽獄二人詣謝而得免徐璜
具瑗常私忿梁氏放橫口不敢言於是上呼超悺入
室上曰梁將軍兄弟專朝追脅外内公卿以下從其
風旨今欲誅之於常侍意如何皆對誠爲國賊當誅
日久臣等弱劣未知聖意何如耳上曰審然者常侍
密圖之對曰圖之易耳但恐陛下腹中狐疑上曰姦
臣脅國當伏其罪復何狐疑於是令衡呼璜瑗五人
遂於宅中定議上齧超臂出血以爲盟超等曰陛下
今計已定勿復更言恐爲人所疑丁丑冀心疑超等
使中黃門張惲入省宿以防其變瑗勑吏收惲以自
外來謀圖不輒於是帝幸前殿召公卿勒兵遣使者
收冀大將軍印綬更封北景都郷侯黃門令瑗將虎
賁士千人與司隷共捕冀宗親洛陽獄無少長皆誅
之冀自殺追癈懿獻后爲貴人初上旣與中官成謀
乃召尚書令尹勲使任其事上素惡冀倉卒恐不能
辦勲臨事明斷甚有方略冀旣誅上嘉其能坐冀所
連及公卿列侯校尉刺史二千石死者數十人冀故
吏賔客免絀者三百餘人朝庭爲之一空唯光禄勲
王躬廷尉邯鄲義在焉是時從禁中發使者交馳道
路公卿失其度州府市朝閭里鼎沸數日乃定百姓
莫不稱快冀財貨已充王府用減天下租稅之半先
時立名行高節之士多遭梁冀之害免身茍容而已
莫敢潔去就矣唯周協不屈其志而獨能自免於難
故士以此服之也協字巨勝周舉之子玄虚養道以
典墳自娛初以父任爲郎自免歸徵辟不就杜門不
出十餘年及延嘉初乃開門延客逰談宴樂是秋梁
冀誅而協亦病卒識者以爲知命初冀之盛也尚書
陳覇上䟽言其罪請誅之上不省霸知爲冀所害七
日不食而死戊寅太尉胡廣司徒韓縯以阿附梁冀
減死一等壬午立皇后亳氏實鄧后也后即鄧香之
女香則禹之孫初后母宜起於㣲賤間香生后後適
梁紀故后冐姓梁氏紀姉子孫壽冀之妻也進后入
掖庭有寵立爲皇后惡梁姓之同改爲亳氏封宣爲
長安君追尊香爲車騎將軍安陽侯宣子演封南頓
侯位特進后復姓鄧氏徙宣爲昆陽君演子康比陽
侯賞賜巨萬封平梁冀之功也白馬令李雲上書移
副三府曰故大將軍梁冀雖持權日久今得誅之猶
召家臣殪而殺也而猥封謀臣萬戸高祖聞之得無
見非西北列將得無不事孔子曰帝者諦也今官位
錯亂小人日進財貨公行政治日消是帝欲不諦乎
上得雲奏大怒送雲黃門北寺使中常侍管覇與御
史廷尉雜考之弘農五官掾杜衆傷雲以忠獲罪上
書願與同日死帝愈怒遂并下廷尉廷尉奏雲不遜
欲獲抗直之名衆逺爲邀訴皆大逆不道請論如律
霸入奏上在濯龍池霸跪言曰雲野澤愚夫衆郡中
小吏出於狂戅不足加罪上謂霸曰使帝欲不諦是
何等語而常侍欲原之耶顧小黃門吳伉可其奏大
鴻臚陳蕃上䟽救雲曰臣聞所言雖不識禁忌干上
其意歸於憂國但違將順之禮禮譏暴諫然亦有狂
狷愚忠不顧誅族人禍者古今有之是以高祖忍周
昌不諱之言孝成皇帝赦朱雲腰領之誅二主非不
忿此二臣以忠不思難皆不罪之今日殺李雲天下
猶言陛下誅諫臣所以臣敢觸龍鱗也上不從雲衆
死獄中蕃免歸田里
袁宏曰夫欲之則至仁心獨行人君之所易人臣之
所難也動而有悔希意恂制人臣之所易人君之所
難也古之君臣必觀其所易而閑其所難故上下恬
然莫不雍睦逮于末世斯道不存君臣異心上下乖
違各行所易不顧其所難難易之事交而諌爭之議
生也夫諫之爲用政之所難者也處諫之情不同故
有三科焉推誠心言之於隱貴於誠入不求其功諫
之上也率其所見形於言色靣折庭爭退無後言諫
之中也顯其所短明其不可彰君之失以爲己名諫
之下也夫不吝其過與衆攻之明君之所易庸王之
所難觸其所難暴而揚之中諌其猶致患而况下諫
乎故諫之爲道天下之難事死而爲之忠臣之所易
也古之王者辦方正位各有其事在朝者必諫在野
者不言所以明職分别親踈也忠愛心至釋來而言
者王制所不禁也無因而去處言之地難故君子罕
爲也十月行幸長安祠章陵壬寅中常侍單超爲車
騎將軍十二月西戎犯塞護羗校尉叚潁討之天竺
國來獻故太尉黃瓊爲太尉光禄大夫祝恬爲司徒
詔曰太尉黃瓊清儉不撓數有忠謇加以典謀深奥
有師傅之義連在三司不阿權貴疾風知勁草朕甚
嘉焉其封瓊邟郷侯瓊固讓不聽是時新誅梁冀天
下相望異政故瓊首爲三公多奏州縣諸不法死徙
者十餘人海内翕然副其耳目上委任之會單超等
五侯擅權瓊自度力不能制乃稱疾不朝上表曰臣
聞天者務剛其氣君者務強其政是以王者居高履
貴則以德義爲首臨危處難則以忠賢爲助故能長
守萬國保其社稷而陛下即位以來諸梁秉政宦堅
充朝富擬王公勢傾海内言之者輒族滅稱之者必
榮顯忠臣懼死而杜口萬夫畏禍而括囊故太尉李
固杜喬以直言干政遂見殘㓕賢愚傷心故白馬令
李雲指言宦官以忠獲罪是使天下結舌以忠爲諱
也徐璜唐衡單超貝瑗等於梁冀之盛苟免相連及
其當誅說以要賞陛下不復澄清善惡俱與忠臣尚
書令尹勲等並時顯封使朱紫不别粉墨雜糅所謂
消金玉於沙礫碎珪璧於泥塗四方聞之莫不叩心
傷陛下失賞於見誣虧爵於姦臣夫䜛䛕相與無髙
而不升阿黨相抑無深而不淪陛下年在方剛聖慮
未衰願還旣誤之封折后族之勢夫懷寳者湏世抱
璞者待時陛下誠能行臣所陳則懷寳抱璞之徒特
將竭力致身以趨聖世臣身輕任重勤不𥙷過敢以
垂死之年陳不諱之言
三年正月丙甲大赦天下丙午車騎將軍單超薨閏
月羌冦張掖護羌校尉叚潁討之五月甲戌詔曰汝
南太守張彪故河南尹鮑吉與朕有潜龍之舊皆封
列侯六月辛酉司徒祝恬薨光禄勲种暠爲司徒九
月泰山盜賊羣起十二月中郎將宗資討之
後漢孝栢帝紀卷第二十一
後漢孝桓皇帝紀下卷第二十二　袁宏
四年春正月辛丑南宫嘉德殿火二月壬申武庫火
夏四月甲寅河間孝王遷爲王五月有星孛于大辰
丁卯源陵長壽門火六月羗寇金城安定漢陽武威
殺吏民中郎將皇甫規討羗大破之先是涼州刺史
郭閎漢陽太守趙喜安定太守孫俊皆不任職倚恃
貴戚有司不敢紏規悉條奏其罪羗人聞之翕然乃
喜一時降者二十餘萬口徴拜議郎論功未畢常侍
左悺私求於規規執正不許悺遂以餘冦不絶收規
下獄學生張鳯等三百餘人守闕訟規終不省規竟
坐論會赦復徴爲尚書頃之復爲中郎將討梁益叛
羗有功封喜城侯固讓不受規字威明安定朝那人
初譏切梁氏謝病歸教授十餘年兾旣誅旬月之間
禮辟五至皆不就公車徴乃起爲太山太守規好推
賢逹士太傅陳蕃太尉楊秉長樂少府李膺太守張
奐皆規所教授致顯名於世秋八月關内侯以張掖
酒泉尚書令陳蕃薦五處士曰臣聞善人者天地之
紀治之所由也詩云思皇多士生此王國天誕俊乂
爲陛下出當輔明時左右大業者也處士豫章徐稚
彭城姜肱汝南袁閎京兆韋著潁川李曇德行純備
著于民聽冝登論道恊亮天工終能翼宣威德增光
日月者也詔公車備禮徵皆辭疾不至稚字孺子豫
章南昌人也家貧常自耕稼非其衣不服非其力不
食恭儉義讓非禮不言所居服其德化道不拾遺陳
蕃嘗爲豫章太守以禮請署功曹稚爲之起旣謁而
退蕃饋之粟受而分諸鄰里舉有道起家拜太原太
守皆不就諸公所辟雖不就其有死喪者負笈徒歩
千里赴弔斗酒隻雞藉以白茅酹畢便退䘮主不得
知也初稚少時遊國學中江夏黃瓊教授於家故稚
從之諮訪大義瓊後仕進位至三司稚絶不復交及
瓊薨當葬稚乃徃赴弔進酹哀哭而去人莫知者時
天下名士四方遠近無不會者各言聞豫章徐孺子
來何不相見推問䘮宰曰頃寜有書生來邪對曰先
時有一書生來衣麄薄而哭之哀不記姓字僉曰必
孺子也於是推選能言語者陳留茅季偉候與相見
酤酒市肉稚爲飲食季偉請國家之事稚不答更問
稼穡之家稚乃答之季偉還爲諸君說之或曰孔子
云可與言而不與言失人稚其失人乎郭林宗曰不
如君言也孺子之爲人也清㓗高廉飢不可得食寒
不可得衣而爲季偉飮酒食肉此爲已知季偉之賢
故也所以不答國事者是其智可及其愚不可及也
何不知之乎是時宦豎專政漢室侵亂林宗周旋京
師誨誘不息稚以書誡之曰大木將顛非一繩所維
何爲棲棲不遑寧處林宗感悟曰謹拜斯言以爲師
表姜肱字伯淮彭城廣戚人隱居靜處非義不行敬
奉舊老訓導後進常與小弟季江俱行爲盜所劫欲
殺其弟肱曰弟年稚弱父母所矜又未聘娶願自殺
以濟家弟季江復言曰兄年德在前家之英俊何害
之不如殺我我頑闇生無益於物没不損於數乞自
受戮以代兄命二人各爭死於路盜戢刃曰二君所
謂義士棄物而去肱車中尚有數千錢在席下盜不
見也使從者追以與之賊感之亦復不取肱以物巳
歷盜手因以付亭長委去舉有道方正皆不就袁閎
字夏甫太傅安之玄孫自安至閎四世三公貴傾天
下閎玄静履眞不慕榮宦身安茅茨妻子御糟糠父
爲彭城太守䘮官閎兄弟五人常歩行隨柩車號泣
晝夜從叔逢隗並爲公輔前後贈遺一無所受二公
忿之至於州府辟召州郡禮命皆不就韋著字休明
京兆杜陵人隱居講授不修世務李曇字子雲潁川
陽翟人少䘮父事繼母繼母酷烈曇奉逾謹率妻子
執勤苦不以爲怨曇身耕農以奉供養得四時珍玩
未嘗不先拜而後進母鄕里有父母者宗其孝行以
爲法度徴聘不應唯以奉親爲歡夏四月戊辰虎賁
掖門火五月康陵園火武陽蠻夷反車騎將軍馮緄
討之緄上書曰夫勢得容姦伯夷可疑不得容姦盜
跖可信樂羊伐中山反而語功文侯示以謗書一篋
願請中常侍一人監軍財費尚書朱穆奏曰臣聞出
郊之事將軍制之所以崇威信合事宜也即緄有嫌
不當荷任即緄無嫌義不見疑樂羊戰國陪臣猶頼
見信之主以全其功況唐虞之朝而有猜嫌之事哉
緄設虛端以自阻衛爲臣不忠帝寢其奏穆又上書
言漢故事中常侍或用士人建武已來乃悉用宦者
延平已來寖益貴盛假貂璫之飾任常伯之職天朝
政事一更其手權傾天下寵逼人主子弟親戚並荷
職任放濫驕逸莫能禁御無行之徒媚求官爵恃勢
驕寵漁食百姓臣以爲可皆遣罷率由舊章愽選天
下清純之士逹國體者以𥙷其虚即陛下可爲堯舜
之君衆僚皆爲稷卨之臣矣上不從穆後復見口陳
奏上不悅穆伏不起左右叱穆出於是宦者更共稱
詔以詰讓穆憤激發疽而卒公卿以穆立節忠清守
死善道冝蒙旌寵以勸忠勤乃追贈益州刺史穆字
公叔南陽宛人初爲兾州刺史始濟河長吏解印去
者四十餘人中常侍趙忠喪父殮爲璵璠玉匣穆下
郡考正乃至發墓視屍其家稱冤自訴穆坐徴詣廷
尉髠輸左校後得原歸家頃之朝臣多爲穆怨由是
徴命議郎尚書十一月武陵蠻夷降
六年春正月戊午司徒种暠薨大鴻臚許栩爲司徒
暠字景伯河南洛陽人父早亡有財三千萬暠皆以
賑鄕里貧者當時豪貴莫不遂識知之年四十四縣
始召爲門下吏時河南尹田歆外生王諶名知人歆
謂之曰河南當舉六孝廉皆得貴人書命不宜相違
欲以五副之自舉一清名堪成就者上以報國下以
託子孫汝助我索之諶荅曰知臣莫若君君爲二千
石當清察郡中詢于賢良諶安得知之歆曰郡中所
送固凡庸耳欲因汝之明狀人之所不知而有竒者
耳明日諶東出送客駐車太陽郭裏見暠還語歆曰
爲君得孝廉矣問爲山澤荅曰洛陽門下吏也歆笑
曰當得隱滯之吏乃洛陽夫耶荅曰夫異士不居山
谷但其居處異耳德未必有也處人間而有異而人
不知己獨知之乃竒耳若不相信可召而與之言歆
便於府召見於庭中詰問職事長吏所施行暠分别
具對皆有條理乃署主簿功曹舉孝廉由是知名二
月戊戌大赦天下夏四月辛亥康陵東署大火秋七
月甲午平陵園寢火十月上廣城校獵光禄勲陳蕃
上書諌曰臣聞人主有事於苑囿唯西郊順時講武
以殺屬助祭盡孝敬之道也違是則爲逸遊肆樂情
意故臯陶誡舜曰無敢遊逸周公誡成王曰無盤遊
于田虞舜成王猶有此誡況德不及二主者哉當今
兵戎未戢是陛下焦心坐而待旦之時也而不以是
乃揚旌旗之耀騁輿馬之觀非聖賢䘏民之意者也
上不納
七年春二月太尉黄瓊薨瓊字世英江夏安陸人清
貞守正進止必以禮居宰相位廉平公正數納讜言
爲朝廷所重上亦愍惜焉贈車騎將軍邟鄕侯印綬
謚曰昭侯有孫曰琬三月癸亥殞石于右扶風太常
楊秉爲太尉是時中常侍侯覽貝瑗驕縱最甚選舉
不實政以賄成秉奏覽等佞諂便僻竊國權柄召樹
姦黨賊害忠良請免官理罪奏尚書詰禄曰夫設官
分職各有司存三公統外御史察内今越左右何所
依據其開公具對秉便對曰除君之惡唯力是視鄧
通失禮申屠嘉召而責讓文帝從而請之漢故事三
公鼎司無所不統尚書不能詰上不得已乃免覽官
瑗削國事於是奏免刺史郡守已下六十餘人皆民
之蠧也夏四月乙丑封皇后弟鄧庾爲育陽侯秋九
月武陵蠻夷叛冦掠數郡荆州刺史度尚討之將戰
召尚治中别駕曰今後無轉輸前有強敵吏士捷獲
已多緩之則不肯力戰急之則事情切迫濳有逃竄
今與諸君俱處虎口勝則功成敗則無餘爲之奈何
諸從事者莫知所出尚宣言曰今兵實少未可進當
復湏諸郡兵至且各休息聽其射獵軍中喜踊大小
皆出尚密呼所親燔其積聚獵者還莫不涕泣尚使
人慰勞曰蠻人多寳足富數世諸卿但不併力耳所
亡何足介意其明旦秣馬蓐食徑赴城屯賊見尚晏
然不圖其吏士憤激遂尅殄之封右尚鄕侯除一子
爲郎尚字博平山陽湖陸人也初爲上虞長紏摘姦
伏縣中謂之神明擢門下書佐朱俊謂之幹世之才
俊後顯名終如尚言縣有孝女曹娥年十四父旴溺
於江不得尸娥號慕不已遂赴江而死前後長吏莫
有紀者尚至官改葬娥樹碑表墓以彰孝行縣民故
洛陽市長淳于翼學問淵深大儒舊名常隱於田里
希見長吏尚徃候之晨到其門翼不即相見主簿曰
還不聽停車待之翼晡乃見尚尚宗其道德極談乃
退其優賢表善皆類此也冬十月行幸章陵祠舊宅
遂有事於陵廟戊辰行幸於雲夢臨水祠湖陽新野
公主張敬侯魯哀公廟是時勃海王悝驕慢僣侈不
奉法度見上無子隂有嗣漢之望北軍中候史弼上
䟽曰臣聞帝王之於親戚愛之雖隆必示之以威禮
寵之雖貴必示之以法度如是則和親之道興骨肉
之情固昔襄王恣甘昭公孝景皇帝驕梁孝王二弟
階寵卒用悖慢周有播蕩之禍漢有袁盎之變竊聞
勃海王悝恃至親之屬藉偏私之愛有僣慢之心頗
不用制度外聚輕薄不逞之徒内荒酒樂出入無常
所與群居皆家之棄子朝之斥臣有口無行必有羊
勝伍𬒳之類州司不敢彈紏傅相不能匡輔陛下寛
仁隆於友于之義不忍遏絶恐遂滋蔓爲害彌大乞
露臣奏宣示百僚使議於朝明言其失然後詔公卿
平處其法法決罪定乃下不忍之詔臣下固執然後
少有所許如是則聖主無傷親之議勃海長有享國
之祚不然懼大獄將興使者相望於道矣上以至親
不問其事弼字公謙陳留考城人歷職忠謇無所傾
撓自尚書爲平原太守詔書下諸郡察黨人時所在
怖懼皆有所舉多至數千人弼獨上言無黨人從事
主者坐問責曰詔書憎嫉黨人懇極至諸郡皆有平
原何獨無弼對曰先王疆理天下畫爲九壤物土不
同風俗亦異他郡自有平原自無胡可相比若趨諾
詔書誣陷良善平原之人皆爲黨乎從事大怒奏弼
罪以贖免遷河東太守弼初至鄕勑門下有請一無
所通常侍侯覽遣諸生齎書求假鹽稅及有所屬門
長不爲通生詐稱自言者以見弼弼怒收付獄即日
考殺之覽後以誣弼謗誹朝政徴詣廷尉論棄市平
原吏民走詣闕訟弼得减死一等刑竟歸田里後數
爲公卿所薦拜彭城相爲政務抑豪強雖有縱放然
豪右歛手小民有罪率多恩貸
八年春正月使中常侍左悺之苦祠老子上始好神
仙之事勃海王悝謀反徙爲定陶王丙申晦日有蝕
之詔公卿校尉舉賢良方正各一人河南劉淑對曰
臣聞立天之道曰隂與陽立人之道曰仁與義故夫
婦正則父子親父子親則君臣通君臣通則仁義立
仁義立則隂陽和而風雨時矣夫吉凶在人水旱由
政故勢在臣下則地震坤裂下情不通則日月失明
百姓怨恨則水旱暴興主上驕盈則澤不下流由此
觀之君其綱也臣其紀也綱紀整則萬目張君臣正
則萬國理故能父慈子孝夫信婦貞兄愛弟順如此
則隂陽風雨時萬物得所矣癸未廢皇后鄧氏后驕
忌喜與上所幸郭貴人更相譖訴由是故以廢憂死
親屬皆免歸本郡三月辛巳大赦天下夏四月丁巳
壞諸淫祀壬戌河水清五月丙戌太尉楊秉薨秉字
叔節少傳父業隱居敎授三十餘年乃應司空之命
稍遷刺史二千石所歷皆有政迹雖三公之子經歷
州郡常布衣𬞞食老而不改在公卿位朝廷每有得
失便盡心正諌退而削草雖子弟不知也秉不飲酒
早䘮夫人遂不復娶所在以淳明稱甞曰我有三不
惑財酒色有子曰賜亦顯行儒行六月匈奴冦邉郎
將度尚擊之九月京師地震冬十月丙寅太中大夫
陳蕃爲太尉蕃讓曰不僭不忘率由舊章臣不如太
常胡廣齊七政訓五典臣不如議郎王暢文武兼資
折衝萬里臣不如弛刑司隷李膺上不許蕃又上書
曰臣聞昔齊桓公任管仲將正諸侯先爲政令今寇
賊在外四肢之疾耳臣竊寢不能寐食不能飽憂陛
下内政未治忠言日踈前梁兾五侯弄權天啓陛下
收而戮之當時天下號爲小清其前監未逺旋起覆
車之軌矣徃年地動日蝕火災皆隂盛之應願陛下
割塞左右豫政之原引納尚書朝省之事簡練髙㓗
斥退佞邪如此則天和於上地洽於下矣從陛下踐
祚已來大臣誰敢舉左右之罪徃者申屠嘉召鄧通
文帝遣詣嘉府乃從而請之三公之職何所不統但
令左右驕忿欲令三公不得舉筆臣蕃今擢自閭閻
特爲陛下日月所照奈何受恩如臣而當避難苟生
不敢正言陛下雖厭臣毒言人主有自勉強奏書上
不恱愈以疾蕃辛巳立皇后竇氏初憲之誅家屬廢
爲庻民武字游平少有學行常閑居大澤不交世務
諸生自逺方來授業百餘人名聞關西武生五男二
女長男紹次機次恪長女妙即后也上以武三輔大
族武有盛名后入掖庭逾月立爲皇后武甚不樂輿
疾至京師拜武爲特進城門校尉封槐里侯紹爲虎
賁中郎將武乃稱疾篤固辭爵位勃海盜賊盖登自
稱太上皇帝伏誅十二月使中常侍管霸之苦祀老
子
九年春正月沛國盜賊戴異自稱上皇帝伏誅辛酉
太常胡廣爲司徒三月辛巳京師夜有火光轉相驚
譟夏四月庚午河水清平原人襄揩詣闕上書曰臣
聞天不言者以文象設教臣竊見徃年五月熒惑入
紫微犯帝座其閏月太白犯房心於占天子凶三月
洛陽城中夜無故云火光人聲正諠於占皆不出三
年天子當之春夏已來皆有繁霜皆用刑酷急不當
罪使之然也自陛下即位已來誅冦氏孫氏鄧氏其
從坐者非一李雲之死天下知其冤也自漢興已來
未有諫主𬒳誅用刑太深如今者也昔文王能以一
妻享十子之祚今陛下宫女十人不如文王之一妻
者明刑重而無德也臣聞布榖聞於孟夏蟋蟀吟於
始秋物有微而至信人有賤而必忠臣雖極賤思効
愚誠願賜清閑極盡所言上即詔尚書召問揩曰臣
聞古者本無宦臣孝武末春秋高數遊後宫始置之
耳後稍見任至孝順帝時遂益昌熾也按天市内宦
者四星不在太微中而在市中明宦者但當侍坐得
預内今乃處古常伯之位決謀於中傾動内外恐非
天意也天子以揩章及對下有司尚書奏自古有宦
者之官非近世所置漢初張澤爲大謁者佐絳侯孝
文使趙談叅乗而子孫昌盛今揩不陳損益而務析
言破律違背經義僞託神靈於是論揩司冦戊寅特
進竇武爲大將軍武移病洛陽都亭固讓至于數十
詔公車勿復通章武惶恐不得已就職在公肅而不
猛其所交友若陳仲舉李元禮等皆爲之論議而計
政事焉妻子惡衣食車馬苟全而巳卑身正己率宗
族内外僮僕莫敢違法者六月庚午祀老子濯龍中
用夜郊而樂鮮卑烏孫冦邉匈奴中郎將張奐擊降
之自是宦者專權在位子弟親屬及苟進之士連結
依附以取榮寵乗勢肆意陵暴天下於是善人君子
懼人倫虧廢發憤忘難初陽翟令張輿黃門張讓弟
也多殺無辜贓餘千金李膺初爲河南尹收輿考殺
之尚書誥膺曰尹視事無幾而多殺伐乎膺對曰昔
孔子爲魯司冦七日誅少正夘於兩觀之下今臣列
官已積二旬私懼稽留爲愆反獲速疾之譏膚受之
愬以關聖聽自知罪死期不旋踵然臣愚計乞留五
月尅殄元惡然後退就湯鑊始生之願也上不省論
輸左校頃之起家爲司隷校尉振網直繩多所摧戮
河東太守單安河内太守徐盛中常侍單超徐璜之
弟也憑寵干紀瀆貨害政沛國朱寓甞爲司隷校尉
奏安盛曰此等皆官豎昆叔刀鋸之餘橫蒙恩私剖
符三河不能思展命力以荅天地敢張豺狼之口吞
噬百姓之命罪深璺重人鬼同疾臣銜命操斤翦其
兇醜輒考核贓罪事皆伏上詔安盛廷尉治罪汝南
人范滂字孟博郡召爲功曹即騫衣就車急痛於時
也進善退惡風教肅然即中不便者咸共疾之所舉
者謂之朋黨後爲太尉黃瓊所辟登車攬轡有澄清
天下之志受詔兾州百姓聞滂名其有贓汙未發者
皆解印綬去滂舉刺史二千石二十餘人罪惡者皆
權豪之黨也尚書詰滂曰所舉無乃猥多恐有冤疑
其更詳核勿拘於前滂對曰臣之所舉自非饕穢姦
罪豈以汙臣簡札臣以會日促迫故先舉所聞其未
審者方當叅實以除凶類臣聞農勤於除草故榖稼
豐茂忠臣務在除姦故令德道長滂覩時方艱難知
其志不行乃投刺而去於是人耻懼懷謀害正矣山
陽人張儉字元節以正直知州舉秀才刺史非其人
謝病不起太守翟超臨郡請爲東部督郵儉解巾應
之儉舉劾中常侍侯覽前後請奪民田三百餘頃第
舎十六區皆高樓四周連閣洞殿馳道周旋類於宫
省豫作壽塜石椁雙闕高十餘丈以准陵廟破人家
居發掘塜墓及虜掠良人妻婦女皆應没入儉比上
書爲覽所遮截卒不得上儉行歩至平陵逢覽母乗
軒道從盈衢儉官屬呵不避路儉按劒怒曰何等女
子干督此非賊邪使吏卒收覽母殺之追擒覽家屬
賔客死者百餘人皆僵尸道路伐其園宅井堙木刋
雞犬噐物悉無餘類覽素佞行稱冤於上曰母及親
屬無罪橫爲儉所殘害皆大將軍竇武前太尉范滂
所諷上以儉郡吏不先請奏擅殺無辜徴付廷尉詔
收儉儉乃忘命逃竄吏捕之急儉與魯國孔褒有舊
後事發覺儉走至東萊李篤家督郵毛欽操兵至篤
家引欽就席曰明廷何爲枉駕自屈欽曰張儉負罪
入君門是以來耳篤曰儉負罪亡命篤豈得藏之若
審在此此人名士明廷寧冝執之欽因起撫篤背曰
蘧伯玉耻獨爲君子足下爲仁義柰何獨專美邪篤
曰今欲分之明廷載半去矣欽歎息而去篤道儉經
北海戯子然家送入漁陽出塞得免其所經歷子然
之徒皆伏誅儉親屬内外並皆滅盡於是佞幸内憾
媚上思報矣初河内張成道術士也知當大赦使女
殺人李膺之爲司隷收成殺之是秋覽等教成弟子
牢順上書曰司隷李膺御史中丞陳蕃汝南范滂頴
川杜宻南陽岑晊等相與結爲黨誹謗朝廷迫脅公
卿自相薦舉三桓專魯六卿分晉政在大夫春秋所
譏九月詔收膺等三百餘人其逋逃不獲者懸千金
以購之使者相望於道其所連及死者不可勝數而
黨人之議始於此矣上使中常侍王甫治黨事太尉
陳蕃曰所考者皆憂國患時當官不橈是何罪而乃
爾邪不肯署名上不從遂皆下獄獄吏曰諸人入獄
者當祭臯陶酒范滂曰皐陶古之直臣如滂無罪當
理滂於天如其有罪祭之何益衆人聞之皆不祭膺
等皆三木囊頭伏於階下王甫次在後因越前對問
曰合黨連群必有盟誓其所圖謀皆何等邪悉以情
對滂曰竊聞仲尼之言見善如不及見不善如探湯
欲使善善齊其清惡惡同其汙謂王政之所願聞不
悟反以爲黨王甫曰卿軰皆相㧞舉迭爲唇齒其不
合則見排擯非黨而何滂乃仰天曰古之修善自求
多福今之修善乃䧟大戮死之日願賜一畚簿埋滂
於首陽山側上不負於皇天下不愧於伯夷叔齊甫
爲之改容即解桎梏去囊頭尚書霍諝以爲黨事無
驗表諫赦之皆歸田里滂發京師道路迎者數千人
滂謂友人殷仲子黃子敬曰今子相隨是重吾禍也
遂逃歸鄕里焉陳留人夏馥字子治貧樂道而不求
當世郡内多豪族奢而薄德未嘗過門躬耕澤畔以
經書自娛由是爲豪勢所非而馥志業逾固爲海内
所稱諸府交辟天子玄纁徴皆不就嘗奔䘮經洛陽
歷太學門諸生曰此太學門也馥曰東野生希遊帝
主之庭徑去不復顧卿聞而追之不得而見也黨事
之興馥名在捕中馥乃髠髭髮易姓名匿迹逺竄爲
人傭賃馥弟静駕車馬載絹餉之於滏陽縣客舎見
馥顔色毁悴不能復識也聞其聲乃覺之起向之拜
馥避之不與言夜至馥所呼静語曰吾疾惡邪佞不
交通以此獲罪所以不耻飢寒者求全身也柰何載
禍相餉也明旦各遂别去以獲免於是袁閎築室於
庭日於室中東向拜母去前後門戸及母䘮亦不制
服位如此十五年卒以壽終是時太學生三萬餘人
皆推先陳蕃李膺𬒳服其行由是學生同聲競爲高
論上議執政下譏卿士范滂岑晊之徒仰其風而扇
之於是天下翕然以臧否爲談名行善惡託以謡言
曰不畏強禦陳仲舉天下模楷李元禮公卿以下皆
畏莫不側席又爲三君八俊八顧八及之目猶古之
八元八凱也陳蕃爲三君之冠王暢李膺爲八俊之
首海内諸爲名節志義者皆附其風膺等雖免廢名
逾盛希之者唯恐不及渉其流者時雖免黜未及家
公府州郡爭禮命之申屠蟠嘗遊太學退而告人曰
昔戰國之世處士橫議列國之王爭爲擁彗先驅卒
有坑儒之禍今之謂矣乃絶迹於梁碭之間居三年
而滂及難
袁宏曰夫人生合天地之道感於事動性之用也故
動用萬方參差百品莫不順乎道本乎情性者也是
以爲道者清淨無爲少思少欲沖其心而守之雖爵
以萬乗養以天下不榮也爲德者言而不華黙而有
信推誠而行之不愧於鬼神而况於天下乎爲仁者
博施兼愛崇善濟物得其志而中心傾之然忘己以
爲千載一時也爲義者㓗軌迹崇名敎遇其節而明
之雖殺身糜軀猶未悔也故因其所弘則謂之風節
其所託則謂之流自風而觀則同異之趣可得而見
以流而尋則好惡之心於是乎區别是以古先哲王
必節順群風而導物爲流之途而各使自盡其業故
能班叙萬物之才以成務經綸王略直道而行者也
中古陵遲斯道替矣上之才不能以至公御物率以
所好求物下之人不能博通爲善必以合時爲貴故
一方通而群方塞矣夫好惡通塞萬物之情也背異
傾同世俗之心也中智且猶不免而况常人乎故欲
進之士斐然向風相與矯性違真以徇一時之好故
所去不必同而不敢暴則風俗遷矣春秋之時禮樂
征伐霸者迭興以義相持故道德仁義之風徃徃不
絶雖文辭音制漸相祖習然憲章軌儀先王之餘也
戰國縱橫強弱相陵臣主側席憂在危亡不曠日持
乆以延名業之士而折節吐誠以招救溺之賔故有
開一說而饗執珪起徒歩而登卿相而遊說之風盛
矣高祖之興草創大倫解赭衣而爲將相舎介胄而
居廟堂皆風雲豪傑屈起壯夫非有師友淵深可得
而觀徒以氣勇武功彰於天下而任俠之風盛矣逮
乎元成明章之間尊師稽古賔禮儒術故人重其學
各見是其業徒守一家之說以争異同之辯而守文
之風盛矣自兹以降主失其權閹豎當朝佞邪在位
忠義之士發憤忘難以明邪正之道而肆直之風盛
矣夫排憂患釋疑慮論形勢測虚實則遊說之風有
益於時矣然猶尚譎詐明去就間君臣踈骨肉使天
下之人專俟利害弊亦大矣輕貨財重信義憂人之
急濟人之險則任俠之風有益於時矣然豎私惠要
名譽感意氣讎睚眦使天下之人輕犯叙之權弊亦
大矣執誠說修規矩責名實殊等分則守文之風有
益於時矣然立同異結朋黨信偏學誣道理使天下
之人奔走爭競弊亦大矣崇君親黨忠賢㓗名行厲
風俗則肆直之風有益於時矣然定臧否窮是非觸
萬乗陵卿相使天下之人自置於必死之地弊亦大
矣古之爲政必置三公以論道德樹六卿以議庻事
百司箴規諷諌閭閻講肄以修明業於是觀行於鄕
閭察議於親隣舉禮於朝廷考績於所蒞使言足以
宣彼我而不至於辯也義足以通物心而不至於爲
佞也學足以通古今而不至於爲文也直足以明正
順而不至於爲狂也野不議朝處不談務少不論長
賤不辯貴先王之教也傳曰不在其位不謀其政天
下有道庻人不議此之謂矣苟失斯道庻人干政權
移於下物競所能人輕其死所以亂也至乃夏馥毁
形以免死袁閎滅禮以自全豈不哀哉時諸黃門無
功而侯者大將軍竇武上表曰陛下即位以來梁孫
鄧毫貴戚專勢侵逼公卿略驅吏民惡熟罪深或誅
滅相續以常侍黃門竊弄王命欺罔競行謗讟争入
如忠臣李固杜喬在朝必竭忠奉之節覺其姦萌因
造妖言䧟之禍門陛下不察加以大戮冤感皇天痛
入后土賢愚悲悼小大傷摧固等旣殁宦黨受封快
兇慝之心張豺狼之口天下咸言直如弦死道邉曲
如鉤封公侯謡言之作正爲於此陛下違漢舊典謂
必可行自造制度妄爵非人今朝廷日衰姦臣専政
臣恐有胡亥之難在於不乆趙高之變不朝則夕臣
實懷愚不憚瞽言使身死名著碎體糞土薦肉狐䑕
猶生之年雖尊官厚禄不以易之也謹冐死陳得失
之要凡七十餘條伏惟陛下深思臣言束骸候誅武
數進忠言辭㫖懇惻李膺等𬒳赦由武申救之也
元康元年春正月西羌冦三輔夫餘夷王冦玄菟夏
四月中郎將張奐以南單于車兒不能治國事上言
更立左鹿蠡王都紺爲單于詔曰春秋大居正車兒
一心同向化何罪而黜其遣還廷攝部落五月壬子
晦日有蝕之六月甲寅詔公卿校尉舉賢良方正各
一人潁川荀爽對策曰臣聞火生於木故其德孝漢
之謚帝稱孝者其義取此也故漢制使天下皆講孝
經選吏能舉孝廉蓋以孝爲務也夫䘮親自盡孝之
終也今二千石不得終三年䘮恐非所以爲孝道而
稱火德也頃者㣧嗣數乏本枝不繁其咎未必不由
此徃者孝文勞謙自約行過乎儉故有遺詔以日易
月此謂夷惠激俗適身而巳不可貫之萬世後爲嗣
德者也雖古今損益未能諒隂可存其禮以示天下
又公卿二千石皆輔主宣化政之本也而使不赴父
母之䘮人義替矣春秋傳曰上之所爲民之歸也上
使不爲民或爲之是以加罰假若上之所爲而民亦
爲之向其化也又何誅焉假使大臣皆不行三年之
䘮何以責之古者臣有大䘮則君三年不呼其門可
如舊禮以美風俗臣聞有夫婦然後有父子有父子
然後有上下有上下然後有禮義故夫婦之始王教
之端也孔子曰天尊地卑乾坤定矣書曰釐降二女
于嬀汭言雖帝堯之女下嫁於虞猶屈體降下婦道
於虞氏也春秋之義王姬嫁齊侯使魯主之不以天
子之尊加諸侯也今漢承秦法設尚主之儀以妻制
夫失陽唱之義以卑臨尊違乾坤之道今誠改尚主
之制稱尊卑之性則嘉瑞降天吉符出地是以萬物
各得其叙矣書奏爽即棄去之庚于大赦天下秋八
月黃龍見巴郡初民就池浴相戱曰此中有黃龍因
流行民間太守上言時史以書帝紀是時政治衰缺
所居多言瑞應皆此類也本志曰瑞興非時則爲妖
孽爲言雖虚此爲龍孽也冬十月壬戌南宫平城内
屋壞十二月丁丑帝崩于德陽殿初河間孝王生解
瀆亭侯淑淑生萇萇生宏帝崩無嗣大將軍竇武召
御史劉儵儵盛稱宏於武武與太后定䇿禁中太后
詔曰大行皇帝德配天地光照上下不獲胤嗣之祚
早棄萬國朕憂心摧傷追覽前代法王后無適即擇
賢六親考德叙才莫若解瀆亭侯宏年十有二嶷然
有周成之質春秋之義爲人後者爲之子其以宏爲
行皇帝嗣使光禄大夫劉儵持節之國奉迎
後漢孝桓皇帝紀下卷第二十二
後漢孝靈皇帝紀上卷第二十三　袁宏
建寧元年春正月己亥上徴至大將軍竇武持節迎
于夏門亭庚子即皇帝位以太尉陳蕃爲太傅以將
軍竇武爲司徒胡廣録尚書事詔曰太傅陳蕃輔弼
先帝出納爲允謇諤之節宣于本朝朕𥘉踐祚親授
䇿命忠篤之性老而彌純其封蕃爲高陽侯固讓不
受章十餘上乃許三月辛丑葬孝桓皇帝于宣陵庚
午大赦天下賜男子爵孝悌力田帛各有差夏四月
甲午追尊祖解瀆亭侯淑爲孝元皇帝考嗣侯萇爲
孝仁皇帝妃董姬爲慎園貴人戊辰以長樂衛尉王
暢爲司空五月丁未朔日有蝕之六月癸巳録定策
功封竇武曹節等十一人爲列侯八月司空王暢以
災異䇿罷宗正劉寵爲司空暢字叔茂太尉龔之子
也𥘉暢爲南陽太守設禁令明賞罰太守下車之後
而故犯法者發屋伐樹塞井移竈豪強戰慄晏開早
閉功曹張敞諫曰蓋聞諸經典殷湯開三靣之網而
四方歸仁武王除炮烙之刑而天下咸服高祖創業
約法三章孝文寛刑號稱太宗若夫卓茂文翁之徒
皆去嚴刻務崇温和夫明哲之君網漏吞舟之魚然
後三光明於上民物和於下愚謂舜舉臯陶不仁者
逺隨㑹爲政晉盗奔秦治民在德不在於刑暢於是
崇寛愼刑旌賢表德暢以郡俗奢富欲約己以矯之
乃衣大布坐羊皮車厩馬羸弊而不改之同郡劉表
時年十七從暢受學進諫曰蓋聞奢不僣上儉不逼
下守道行禮貴處可否之間清不暴鱗濁不汙泥蘧
伯玉耻獨爲君子府君不希孔聖之明訓而慕夷齊
之末操無乃皎然自貴於世暢荅曰昔公儀休在魯
㧞園葵去織婦孫叔敖相楚其子披裘刈薪夫以約
失之者鮮矣聞伯夷之風者貪夫廉懦夫有立志雖
以不德敢慕高風且以矯俗也太后新攝政政之巨
細多委陳蕃竇武同心戮力以奬王室徴用天下名
士叅政事於是天下英雋知其風指莫不人人延頸
相望太平其後中常侍曹節與上乳母趙嬈求謟於
太后太后信之數出詔命有所封拜蕃武毎諫不許
會有日蝕之變蕃謂武曰昔蕭望之爲石顯所殺李
杜禍及妻子有一石顯望之尚爲之死況數十人邪
趙夫人旦夕亂政其患最甚蕃以餘年請爲將軍除
之因災之變以除佞臣誰曰不可武亦謀之深納蕃
言乃言之於太后曰故事内官但典門戸給事左右
而已今乃參政事貴顯朝廷父子兄弟並在列位天
下匈匈多以爲患今可悉除之太后曰此皆天所生
漢元以來世世用事國之舊典何可廢也但誅其惡
耳武性詳重疑而未决是時太白犯上將星又入太
㣲侍中劉瑜素善天文與蕃書曰星辰錯亂不利大
臣前所謀者事宜速斷之蕃武得書將發於是以朱
㝢爲司隷校尉劉祐爲河南尹武奏收中常侍曹節
長樂食監王甫等使侍中劉瑜内其奏謀頗泄漏節
等乃竊發瑜奏且知其事節曰前先帝宫人嫁武父
子載取之各且十餘人此大罪也身自不正何以正
人中黃門朱㝢曰其中放縱者罪當誅耳我曹何罪
乃與等軰十餘人結誅武等是夜矯詔以王甫爲黃
門令持節誅尚書令尹勲因共脅太后取璽綬九月
辛亥節請帝御前殿召公卿百官易拜司隷校尉河
南尹遣中謁者分守南北宫節稱詔收大將軍竇武
武不受詔與子紹將北宫二千人屯洛陽都亭太傅
陳蕃聞起兵將官屬諸生八十餘人到承明門使者
不内曰公未𬒳詔召何得勒兵入宫蕃曰趙鞅專兵
向宫以逐君側之惡春秋義之有使者出開門蕃到
尚書門正色曰大將軍竇武忠以衛國黃門常侍無
道欲誣忠良邪黃門王甫曰先帝新棄天下山陵未
成武有何功兄弟父子並封三侯又設樂飲讌多取
掖庭宫人旬日之間資財巨萬大臣若此是爲道邪
公爲宰輔苟相阿黨復何求賊使劒士收蕃蕃聲逾
厲辭氣不橈遂送蕃北寺獄節又稱詔以少府周静
行車騎軍與匈奴中郎將張奐王甫持節共以討武
等與武陳兵於闕下甫令其軍曰黃門常侍反逆無
道何盡隨之反乎先降有重賞中宫執勢久士皆畏
之於是免武兵數十人者各爲部歸於甫軍自旦至
食時兵降且盡武自殺紹等走靖等皆斬紹弟機親
族賔客悉誅之蕃亦𬒳害妻子徙日南皇太后遷于
雲臺於是自公卿以下嘗爲蕃武所舉皆免官禁錮
蕃字仲舉汝南平輿人初袁閎爲郡功曹舉蕃以自
代曰陳蕃有匡弼之才不可久屈宜以禮致之於是
爲郡功曹舉賢良方正皆不就桓帝初招延俊乂徵
拜爲議郎起署爲尚書稍遷九卿初爲豫章太守獨
設一榻以候徐孺子餘人不得而接其高簡亮正皆
此類也丙辰司徒胡廣爲太傅録尚書事司空劉寵
爲司徒寵字祖榮東萊牟平人初爲㑹稽太守正身
率下郡中大治徴入爲將作大匠山隂縣有數老父
年各八十餘居若邪山下去郡十里聞寵當遷相率
共徃送寵人齎百錢寵見老父曰何乃自苦來邪對
曰山谷鄙老生未嘗到郡縣他時吏發不去民間或
狗吠竟夕民不得安自明府下車以來吏稀至民間
狗不夜吠老值聖化今聞當見棄故自力來送寵曰
吾何能及公耶甚勤苦父老爲選一大錢受之故會
稽號爲取一錢其清如此薄衣服弊車馬其與人交
恂恂然在朝廷正色不可干以私閉門靜居不接賔
客教誨子孫而已故進不見惡退無謗言封曹節十
八人爲列侯討陳竇之功也十月甲辰晦日有蝕之
鮮卑犯幽州殺略吏民自此已後無歲不犯塞陳竇
之誅海内冤之曹節善招禮名賢以衛其罪乃言於
帝就拜姜肱爲犍爲太守韋著爲東海相招書迫切
肱浮海遁逃卒不屈去著不得已遂解巾臨郡爲政
任威刑妻子放恣爲受罰家所告輪輸左校刑音歸
郷里爲姦人所殺
二年春正月丁丑大赦天下迎愼國董貴人幸南宫
嘉德殿二月己巳尊董貴人爲孝文皇后后置永宫
如匽貴人之禮貴人河間人配解瀆侯萇生帝后兄
子重爲五宫中郎將夏四月壬辰青虵見御座殿軒
癸巳大風折木詔群臣各上封事靡有所諱議郎謝
弼上䟽曰蓋聞虵者女子之祥也皇太后幽隔空宫
愁感天心所致于皇太后定䇿帷幄援立陛下雖父
兄不軌非皇太后之罪陛下當以其誅㓕之故特加
慰釋之念而反隔絶靡有朝問之禮大虧孝道不可
以示四方昔周襄王不能事母夷狄交侵天命去之
遂陵遲不復興禮爲人後者爲之子今以孝桓皇帝
爲父豈得不以皇太后爲母哉援神契曰天子行孝
四夷和平方今邊境斥候兵革鋒起非孝無以濟之
願陛下上以尭舜爲法下以襄王爲戒無令皇后憂
愁於北宫一旦有霧露之疾陛下當何靣目以見天
下乎又匈奴中郎將張奐上書曰臣聞風爲號令動
物通氣木者火之本相湏乃明虵者屈伸隱顯似龍
順至爲休徵逆來爲災殃故大將軍竇武忠肅恭儉
有援立之功太傅陳蕃敦方抗直夙夜匪懈一旦𬒳
誅天下驚怛海内嘿嘿莫不哀心昔周公旣薨成王
葬不具禮天乃大風偃木折樹成王發書感悟備禮
改葬天乃立反風其木樹盡起今宜改葬蕃武選其
家屬諸𬒳禁錮一宜蠲除則災變可消昇平可致也
天子雖知奐言是然迫於節等不得從之中官惡謝
弼出爲陵府丞郡縣承旨以他罪死獄中張奐字然
明燉煌酒泉人少與安定皇甫規俱顯當世而奐又
與規善𥘉奐爲梁冀所辟冀𬒳誅奐廢錮衆人莫敢
爲言唯規數薦奐由是爲武威太守渡遼將軍幽并
清淨吏民歌之徵拜大司農賜錢二十萬除家一人
爲郎奐讓不受願徙戸華隂舊制邊民不得内徙唯
奐因功得聽故奐始爲弘農人建寧𥘉奐新至未除
會陳竇之事中賞侍曹節等承制使奐率五營士圍
武武自殺蕃下獄死義士以此非奐然素立清節當
可否之間雖禦不敢奪也後以黨事免官禁錮河東
太守董卓慕其名使兄遺奐縑百匹奐不受知卓有
姦兇之心遂與絶至於朋友之饋雖車馬不辭也時
𬒳黨錮者多不守静或徙或死唯奐杜門不出養徒
著書矣六月司徒劉寵爲太尉九月江夏丹陽蠻夷
反李膺等以赦獲免而黨人之名書在王府詔書每
下輒伸黨人之禁陳竇當朝後親而用之皆勤王政
而盡心力㧞忠賢而疾邪佞陳竇已誅中官逾專威
勢旣息陳竇之黨又懼善人謀己乃諷有司奏諸鉤
黨者請下州郡考治時上年十四問節等曰何以爲
鉤黨對曰鉤黨者即黨人也上曰黨人何用爲而誅
之邪對曰皆相舉群軰欲爲不軌上曰黨人而爲不
軌不軌欲如何對曰欲圖社稷上乃可其奏於是故
司空王暢太常趙典大司空劉祐長樂少府李膺太
僕杜密尚書荀緄朱㝢魏朗侍中劉淑劉瑜左中郎
將丁栩潁川太守巴肅沛相荀昱議郎劉儒故掾范
滂皆下獄誅皆民望也其餘死者百餘人天下聞之
莫不垂泣
袁宏曰夫稱至治者非貴其無亂貴萬物得所而不
失其情也言善教者非貴其無害也貴性理不傷性
命咸遂也故治之興所以道通群心在乎萬物之生
也古之聖人知其如此故作爲名教平章天下天下
旣寧萬物之生全也保生遂性久而安之故名教之
益萬物之情大也當其治隆則資教以全生及其不
足則立身以重教然則教也者存亡之所由也夫道
衰則教虧幸免同乎茍生教重則道存滅身不爲徒
死所以固名教也汙隆者世時之盛衰也所以亂而
治理不盡世弊而教道不絶者任教之人存也夫稱
誠而動以理爲心此情存乎名教者也内不忘己以
爲身此利名教者也情於名教者少故道深於千載
利名教者衆故道顯於當年蓋濃薄之誠異而逺近
之義殊也統體而觀斯利名教之所取也郷人謂李
膺曰可逃之乎膺歎曰事不辭難罪不逃刑臣之節
也吾年已七十禍自己招復何避乎詔書至汝南督
郵吳道悲泣不忍出縣中不知所爲范滂聞之曰督
郵何泣哉此必爲吾也徑詣縣獄縣令郭揖見滂曰
天下大矣子何爲在此滂曰何敢彰罪於君使禍及
老母滂與母訣曰滂承順教訓不能保全其身得下
奉亡君於九泉亦其願也母曰爾得李杜齊名吾復
何恨三君八雋之死郭泰私爲之慟曰人之云亡邦
國殄瘁漢室滅矣未知瞻烏爰止于誰之屋泰字林
完太原介休人少孤養母年二十爲縣小吏喟然嘆
曰大丈夫焉能處斗筲之役乃言於母欲就師問母
對之曰無資奈何林宗曰無用資爲遂辭母而行至
成臯屈伯彦精廬并日而食衣不蓋形人不堪其憂
林宗不改其樂三年之後藝兼游夏同邑宋仲字雋
有高才諷書日萬言與相友善閒居逍遥泰謂仲曰
蓋昔之君子會友輔仁夫周而不比群而不黨皆始
於將順終于匡救濟俗變教隆化之道也於是仰慕
仲尼俯則孟軻周流華夏採禇幽滯泰始中至京師
陳留人符融見而嘆曰高雅竒偉逹見清理行不苟
合言不夸毗此異士也言之於河南尹李膺與相見
曰吾見士多矣未有如郭林宗者也其聰識通朗高
雅密博今之華夏鮮見其儔友而親之陳留人韓卓
有知人之鍳融見原以己言告之卓曰此太原士也
他日又以泰言告之卓曰四海内士也吾將見之於
是驟見泰謂融曰此子神氣沖和言合規矩高才妙
識罕見其倫陳留蒲亭亭長仇香年已長矣泰見香
在而言之明日起朝之曰君泰之師非泰之友陳留
茅容年四十矣親耕隴畆避雨樹下衆人悉踐蹲容
獨釐膝危坐泰竒其異請問舎所在因寄宿容明旦
殺鷄作食泰謂之爲己也容分半食母餘半度置自
與泰素飡泰曰卿賢哉逺矣郭泰猶減三牲之具以
供賔旅而卿如此乃我友也起對之揖勸令學問卒
成盛德嘗止陳國文孝童子魏昭求入其房供給灑
掃泰曰年少當精義書曷爲來近我乎昭曰蓋聞經
師易遇人師難遭故欲以素絲之質附近朱藍耳泰
美其言聽與共止嘗不佳夜後命昭作粥粥成進泰
泰一呵之曰爲長者作粥不加意敬使不可食以杯
擲地昭更爲粥重進泰復呵之如此者三昭姿無變
容顔色殊恱泰曰吾始見子之面而今而後知卿心
耳遂友而善之鉅鹿孟敏字叔逹客居太原未有知
名叔逹曾至市買甑荷擔堕地徑去不顧時適遇林
宗林宗異而問之甑破可惜何以不顧叔逹曰甑旣
已破視之無益林宗以爲有分决與之言知其德性
謂必爲善士勸使讀書游學十年知名當世其宗人
犯法恐至大辟父老令至縣請之叔逹曰犯法當死
不應死自活此明理也何請之有父老董敦之曰儻
其死者此大事也柰何以宜適而不受邪叔逹不得
已乃行見楊氏令不言而退令曰孟徵君高雅絶世
雖其不言吾爲原之矣初汝南袁閎盛名蓋世泰見
之不宿而退汝南黃憲邦邑有聲天下未重泰見之
數日乃去薛恭祖曰聞足下見袁奉高車不停軌鑾
不輟軛從黃叔度乃彌日信宿非其望也林宗答曰
奉高之器譬諸汎濫雖清易挹叔度汪汪如萬頃之
波澄之而不清橈之而不濁其器深廣難測量也雖
住稽留不亦可乎由是憲名重於海内初泰嘗止陳
留學宮學生左原犯事斥逐泰具酒食勞原於路側
謂之曰昔顔涿聚梁甫之大盜段干木晉國之大駔
卒爲齊之忠臣魏之名賢且蘧伯玉顔子淵猶有過
誰能無乎愼勿恨之貴躬而已或曰何爲禮慰小人
泰曰諸君黜人不託以藜蒸無有掩惡含垢之義人
而不仁疾之已甚亂也吾懼其致害故訓之後原結
客謀構己者至期曰林宗在此負其前言於是去後
事發露衆人咸自以蒙更生之賜於泰泰謂濟隂黄
元艾曰卿高才絶人足爲偉器然年過四十名聲著
矣於此際當自匡持不然將失之矣元艾笑曰但恐
才力不然至此年矣若如所勑敢自克保庻不有累
也林宗曰吾言方驗卿其愼之元艾聲聞遂隆後見
司徒袁隗隗歎其英異曰若索女壻如此善矣有人
以隗言告元艾又自生意謂之曰袁公有女得無欲
嫁與卿乎元艾婦夏侯氏有三便遣歸家將黜之更
索隗女也夏侯氏父母曰婦人見去當分釵斷帶請
還之遂還元艾爲主人請親屬及賔客二十餘人夏
侯氏便於座中攘臂大呼數元艾隱慝穢惡十五事
曰吾早欲棄卿去而情所未忍耳今反黜我遂越席
而去元艾諸事悉發露由此之故廢棄當世其弘明
善惡皆此類也後遭母憂䘮過于哀徐孺子荷擔來
弔以生蒭一束頓廬前旣唁而退或問此誰也林宗
曰南州高士徐孺子者其人諸生吾不堪其喻也鉅
鹿孫威直來弔旣而介休賈子序亦來弔林宗受之
威直不辭而去門人告之林宗遣人追之曰何去之
疾也威直曰君天下名士門無雜賔而受惡人之喭
誠失其所望是以去耳林宗曰宜先相問何以便去
邪郷里賈子序者實有匈險之行爲國人所棄聞我
遭䘮而洗心來弔此亦未𬒳大道之訓而有修善之
志也吾故受之若其遂變化者棄損物更爲貴用如
其不然不保其徃也且仲尼不逆互郷柰何使我拒
子序也子序聞之更自革修終成善人其善誘皆此
類也其所提㧞在無聞之中若陳元龍何伯求終成
秀異者六十餘人其所臨官若陳仲弓夏子治者十
餘人皆名德也石雲考從容謂宋子俊曰吾與子不
及郭生譬諸由賜不敢望回也今卿言稱宋郭此河
西之人疑卜商於夫子者也若遇曾參之詰何辭以
對乎子俊曰魯人謂仲尼東家丘蕩蕩體大民不能
名子所明也陳子禽以子貢賢於仲尼淺見之言故
然有定邪吾嘗與杜周甫論林宗之德也清高明雅
英逹瓌瑋學問淵深妙有俊才然其愷悌玄澹格量
高俊含弘博恕忠粹篤誠非今之人三代士也漢元
以來未見其匹也周甫深以爲然此乃宋仲之師表
也子何言哉於是勸林宗仕泰曰不然也吾夜觀乾
象晝察人事天之所廢不可支也方今卦在明夷爻
直勿用之象濳居利貞之秋也猶恐滄海橫流吾其
魚也吾將巖棲歸神咀嚼元氣以修伯陽彭祖之術
爲優哉游哉聊以卒歲者遂辭王公之命闔門教授
泰身長八尺儀貌魁岸善談論聲音如鍾宵行幽闇
必正其衣服家有書五千卷率多圖緯星曆之事與
其等類行晨則在前暮則在後所歷亭傳不處正堂
恒止逆旅之下先加糞除而後處焉及宿止冬讓温
厚夏讓清凉如郷里或有爾者父母諺曰欲作郭林
宗邪仇季字香智陳留考城人行至純嘿郷黨無知
者年四十召爲縣吏以科選爲蒲亭長勸耕桑合嫁
娶農事畢令子弟群居同學䘮不辦者躬自助之其
孤寡貧窮令宗人相贍之其剽輕無業者宗人亦處
業之不從科者罰之以榖代公賦多少有次行之朞
月里無盗竊香初到亭民有陳元者獨與母居供養
有違母詣香告元不孝香驚曰吁是何謂乎近日過
舎廬落整頓耕芸以時此非惡人但教化未至且婦
人守寡養孤上欲激貞名於當世中欲不負於黃泉
下欲育遺嗣而繼宗也此三節者婦人之妙行也母
旣若斯華髪矣奈何以旦之忿棄歷年之勤乎且母
養人孤遺不能成濟若死者有知百歲之後當何以
見亡者母涕泣而起香留爲具食囑曰歸勿復言吾
方爲教之旣而之曰里於衆中厲言曰此里當有孝
子陳元今何在衆指曰是也香起揖之孝行慰勉之
謂衆曰此孝義里當見異以陳元故後諸郷數日賫
酒禮到元家上堂與相對視其食飲之具有異於他
日遂復陳孝行以誘其心如是者數焉元卒爲孝子
郷邑所稱縣表其閭丞掾致禮是時河内令王奐政
尚嚴猛聞香以德化民署香主簿請與相見謂之曰
聞在蒲亭陳元不罰而化之得無鷹鸇之志邪香曰
以鷹鸇不若鸞凰故不爲也奐謝遣曰枳棘之林非
鸞所集百里非大賢之路州郡並請皆辭以疾宴居
必正衣服妻子有過免冠自責妻子庭謝思過香冠
妻子乃敢升堂終不加喜怒聲色妻子事之若事嚴
君焉黃憲字叔度汝南愼陽人父爲牛醫憲識度淵
深時人莫得而測年十四潁川荀季和見而嘆曰足
下吾之師也汝南周子居常曰吾旬月之間不見黃
叔度則鄙吝之心生矣時汝南戴叔鸞者高邁之士
也當時意氣人所推服然毎見憲未嘗不悵然自失
母問之曰汝何爲不樂復從牛醫兒所來邪叔鸞跪
曰良毎自以才能不減叔度至於靣料其人瞻之在
前忽焉在後可爲良之師也舉孝廉無就之意其僚
輩皆瞻望於憲以爲凖的於是俱到京師稱病而歸
也陳寔字仲弓潁川許人少爲縣吏常給厮役時縣
吏鄧邵毎出候賔見寔執書立誦邵嘉之即解録遣
使詣太學寔推純誠不厲名行然羅居老少皆親而
敬之郷閭訟者輒求正於寔寔以理喻曲直退無怨
者皆曰寧爲刑罰所及不爲陳君所非寔嘗爲郡功
曹中常侍侯覽屬非其人太守高倫出教教之寔固
請不可太守曰侯常侍不可違君勿言寔乃封教入
見必不得已寔請自舉之不足以陳明德退而署文
學掾於是郷里咸以寔爲失舉寔晏然自若倫去郡
故人送於傳舎乃具言其狀善稱君惡稱巳陳君之
謂也由是衆談咸服焉辟黃瓊府除聞喜太丘長其
政不嚴而治百姓愛敬之長子紀字元方小子淑字
季方皆以儒業德禮稱紀子群名重魏晉文帝嘗問
群卿何如父祖群對曰臣祖寔不言而治臣父紀言
而行之至於臣群有其言而必行是歳爵號乳母趙
嬈爲平氏君
三年春河内婦食夫河南人夫食婦冬濟南盗賊群
起冬十月大鴻臚喬玄爲司空
四年春正月甲子帝加元服大赦天下二月癸卯地
震河水清三月辛酉朔日有蝕之太尉劉寵司空喬
玄以災異䇿罷夏四月河東地裂十二處各長十餘
里秋七月癸丑立皇后宋氏宋隱之從孫也以選掖
庭立爲皇后父豐爲執金吾封不期侯冬十月戊午
上率群臣朝皇太后于雲臺初太后有援立之功竇
氏雖誅上心知之故率群臣俱朝焉黃門令董萌因
上意數爲太后怨上深納之供給致養毎過於别於
是曹節王甫共疾萌以親附竇后謗訕永樂萌下獄
死
五年春正月車駕上原陵諸侯王公王及外戚家婦
女郡國計吏匈奴單于西域三十六國侍子皆會焉
如會殿之儀禮樂闋百官受賜爵計吏以次嚮殿前
上先帝御座具言俗善惡民所疾苦司徒椽蔡邕慨
然歎曰聞古不墓祭而上陵之禮如此其備也察其
本意乃知孝明皇帝至孝惻隱不易奪也或曰本意
云何對曰西京之時其禮不可得而聞也光武世始
葬于此明帝嗣位逾年群臣朝正感先帝不復見此
禮乃率公卿百僚就陵而朝焉蓋事亡如事存之意
也與先帝有瓜葛之親男女畢會郡計吏各向神坐
而言庻幾先帝魂神聞聽之也今者日月久逺非其
時人但見其禮不知其哀煩而不省者先帝孝思之
心者也
僖平元年春三月壬戌太傅胡廣薨贈安郷侯印綬
謐曰文侯廣字伯始南郡華容人初爲郡吏在散輩
中太守法雄有子曰眞善知人言於父雄曰南郡掾
吏其民畧可知今當舉孝廉爲國選士不可不擇寧
有其人乎雄曰未有所擬也真求與掾相見獨竒廣
廣時年二十六雄舉廣爲孝廉至京師廣爲天下第
一旬月拜尚書郎稍遷九卿公輔屢登三事元老在
位國家多難廢立邪正之間以厚重自居不能有所
明然年逾八十繼母在堂朝夕定省子道不虧傍無
几杖言不稱老居䘮盡禮及廣薨故吏自公卿大夫
數百人皆縗絰殯泣自漢興以來未嘗有也廣所臨
治無粃政世爲之諺曰天下中庸有胡公此時公輔
者或樹私恩爲子孫計其後累世致公卿而廣子孫
無過二千石者夏四月甲午青蛇見御座詔問群臣
靡有所諱光禄卿楊賜上書曰臣聞休徴則五福應
咎徴則六極至夫善不妄來災不空發必應行而至
王者心有所惟意有所想未形顔色則五星推移隂
陽乖動以此觀之知天之與人相去不遐蛇者於洪
範鱗蟲之象思心不逮之所致也不逮之効時則有
龍蛇之孽詩云惟虺惟蛇女子之祥春秋書鄭昭公
時兩蛇闘於南門之外其後昭公殆以女敗昔周王
承文王之盛一朝晏超夫人不鳴璜宫門不擊柝關
雎之人見機而作夫女謁行則讒夫昌䜛夫昌則苞
苴通殷湯以此自誡即濟於旱亢之災唯陛下思乾
剛之道别内外之宜崇帝乙之制受元吉之祉抑皇
后之權割豔妻之愛則蛇變可消禎祥立應殷戊宋
景其事甚明上深納之五月己未大赦天下常侍張
樂太僕侯覧專權驕恣詔收印綬覧自殺阿黨者皆
免六月癸巳皇太后竇氏崩載衣車城南市舎將殯
曹節王甫欲用貴人禮上曰太后親立朕身統承大
業詩云無言不讎無德不報胡可用貴人禮於是發
䘮成服將葬節孝以竇氏之誅不用太后禮以馮貴
人祔桓帝公卿莫敢諫河南尹李咸執藥上書曰臣
聞禹湯聞惡是用無過桀紂聞善以亡其國中常侍
曹節張諫王甫等因寵乘勢賊害忠良䜛譖故大將
軍竇武太傅陳蕃虚遭無形之舋被以滔天之罪陛
下不復省覧猥發雷霆之怒海内賢愚莫不痛心武
以殁矣無可柰何皇太后親與孝桓皇帝共奉宗廟
母養蒸庻繫于天心仁風豐霈四海所宗禮爲人後
者爲人之子陛下仰繼元帝豈得不以太后爲母存
旣未蒙顧復之報殁又不聞諒闇之哀太后未崩武
先坐誅存亡各異事不相逮而恚武不已欲貶太后
非崇有虞之孝昭蒸蒸之仁八方聞之莫不泣血昔
秦始皇后不謹䧟幸郎吏始皇暴怒幽閉母后感茅
焦之言立駕迎母置酒作樂供養如初夫以秦后之
惡始皇之悖尚納茅焦之語不失母子之恩豈况太
后不以罪没陛下之過有重始皇臣謹冐昧陳誠左
手賫章右手執藥詣闕自聞唯陛下揆茅焦之諫弘
始皇之寤復母子之恩崇皇太后園陵之禮上釋皇
乹震動之怒下解黎庻酸楚之情也如遂不省臣當
飲鴆自裁下覲先帝具陳得失終不爲刀鋸所裁章
省上感其言使公卿更議詔中常侍趙忠監臨議者
時衆官數百人各相顧望無敢下議廷尉陳球曰皇
太后以舊姓盛德選入椒房冝配桓帝是無所疑忠
笑曰廷尉冝便下筆球遂下議曰皇太后在椒房有
聰明母儀之德遭天不造援立聖明承繼宗廟功烈
至重先帝晏駕而遇大獄遷居空宫不幸早世家雖
獲罪非太后意今若别葬誠失天下之望且馮貴人
塜墓爲賊所掘骸骨發露與賊併尸䰟靈染汙不冝
配至尊忠省球議作色曰陳廷尉此議甚徤欲以蚩
球球曰陳竇旣冤皇太后無辜被幽臣常痛之今日
言之退而受罪乃臣宿昔之願也諸公卿皆從球議
奏御節甫復言曰竇氏罪深無以爲比上曰雖犯惡
逆後有大德於朕節甫於是不復言七月甲寅葬桓
思竇皇后冬十月丁亥勃海王悝自殺初悝有罪貶
爲奭陶王悝因黃門王甫求復其國賂以租錢五十
萬桓帝不豫詔復悝爲勃海王甫以爲己功趣責於
悝悝知帝意也不與甫錢由是甫謀悝大逆不道諷
司隷校尉叚潁奏治其獄悝遂自殺乃自稱越王攻
破郡縣
二年春二月大赦天下夏四月司隷校尉叚潁爲太
尉秋七月光禄勲楊賜爲司空
三年春二月己巳大赦天下太尉叚熲以久疾䇿免
河南尹李咸爲太尉夏四月立河間王子虎爲濟南
王奉孝仁皇帝祀冬十二月癸酉日有蝕之司空楊
後漢孝靈皇帝紀中卷第二十四　袁宏
嘉平四年春三月五經文字刻石立于太學之前夏
五月丁卯大赦天下延陵園災冬十月改平凖爲中
凖使中官爲之令列爲内署令丞悉用中官𥘉虞大
家以選入掖庭生沖帝陳夫人生質帝沖帝早崩政
在梁氏故未有謚號議郎畢整上䟽曰孝沖皇帝母
虞大家質帝母陳夫人皆誕育聖明而未有謚號今
當以母氏序列于外戚雖在薨歿猶宜爵贈况二母
見存而無寵榮者乎即違母以子貴之義又不可示
以後世上感其言以虞大家爲貴人陳夫人爲孝王
妃使中常侍持節告憲懷二陵大鴻臚袁隗爲司徒
五年夏四月癸丑大赦天下五月太尉李咸乆病罷
光禄劉寛爲太尉閏月永昌太守曹鸞下獄誅𥘉鸞
上書訟黨人曰夫黨人者或耆年淵德或衣冠英賢
皆宜股肱王室左右大猷者也而乆𬒳禁錮辱在泥
塗謀反大逆尚蒙赦宥黨人何罪獨不開恕乎所以
災異屢見水旱荐臻皆由於斯宜加沛然以副天心
有司奏檻車徴鸞棄市鸞年九十本郡閔其辜於是
申黨人之例父兄子弟門生故吏皆免官禁錮冬十
月司徒袁隗乆病䇿罷隗字次陽累世三公貴傾當
時兄弟逢及隗並喜人事外結英俊内附宦官中常
侍袁朗隗之宗人用事於中以逢隗家世宰相推而
崇之以爲援故袁氏寵貴當世富侈過度自漢公族
未之有也逢兄子紹好士著名賔客輻輳紹折節下
之所擇賢愚逢子術亦任俠好士故天下好事之人
爭赴其門輜軿柴車常有千兩寵臣中官皆患之十
二月丙戌光禄大夫楊賜爲司徒是時拜爵過差游
觀無度賜歎曰吾世受國恩又備宰相安得拱黙哉
復上䟽曰臣聞天生蒸民不能自牧故立君長使司
牧之是以文王日夜不食以立雍熈之化頃聞拜爵
過多每𬒳尚書劾非衆所歸或不知何人昔堯用舜
猶尚先試考績以成厥功今之所用無他名德旬月
之間累遷高位守道之徒歷載不轉勞逸無别善惡
同流又聞㣲行數出諸苑囿觀鷹犬之勞極般游之
樂政事日隳大化陵遲忘乾乾不息忽屢省之欽哉
陛下不顧二祖之勤止追慕五宗之高蹤殆非所謂
光昭之美而欲以望太平是由曲表而求直影却行
而求反前人惟陛下絕慢游之戯念官人之重割超
越之恩愼貫魚之次以慰遐邇憤怨之望臣受恩偏
厚特忝師傅之任不敢自同凡臣括囊解咎謹自手
書早囊密上
六年春正月辛丑大赦天下二月武庫東垣自壞夏
鮮卑冦邉烏丸校尉夏育上言鮮卑仍犯塞百性怨
苦自春以來三十餘人發請幽州諸郡兵岀塞討之
時故護羌校尉田晏以他事論刑因中常侍王甫求
爲將甫建議當出軍與育併力詔書遂用晏爲鮮卑
中郎將與匈奴中郎將臧旻南單于三道並出時大
臣多以爲不便議郎蔡邕議曰周有獫狁之役漢有
瀚海之事征罰四夷所由來尚矣然而時有同異勢
有可否不可一也天設山河秦築長城漢起塞垣所
以分别内外異殊俗也其外則分之夷狄其内則任
之良吏後嗣遵業順奉所守苟無慼國之幾豈與蟲
螘之虜校徃來之所傷哉乃欲度塞出攻雖破之不
可彌盡而本朝必爲之旰食昔淮南王安諫伐越曰
天子之兵有征無戰言其莫敢校也如使蒙死儌倖
以逆執事厮養之卒有不備而歸者雖得越王之首
猶爲大漢羞之而育欲以齊民易醜虜射乾没以要
功就如其言猶己危矣况其得失不可知也昔朱提
郡反孝元皇帝納賈捐之言割而棄之夫恤民救急
雖成郡列縣猶尚棄之况鄣塞之外未嘗爲民居者
乎臣愚以爲宜止出攻之計今諸郡修垣屯守衝要
以堅牢不動爲務若乃守邊之術李牧發其䇿嚴尤
申其要遺業猶在文章具存循二子之䇿守先帝之
規臣曰可矣育下邳淮浦人以忠直稱所歷皆有名
迹八月鮮卑中郎將田晏匈奴中郎將臧旻護烏九
校尉夏育各將歩卒萬餘人擊鮮卑三軍敗績士馬
死者萬數冬十月癸丑朔日有蝕之趙相以聞京師
地震十一月太尉劉寛司空陳球以災異罷十二月
太常孟郁爲太尉太僕陳耽爲司空司徒楊賜以辟
黨人免
光和元年春二月辛亥朔日有蝕之己未京師地震
初置鴻都門生本頗以經學相招後諸能爲尺牘詞
賦及工書鳥篆者至數千人或出典州郡入爲尚書
侍中封賜侯爵三月癸丑光禄勲袁滂爲司徒辛未
大赦夏四月丙辰京師地震侍中寺雌鷄一身皆成
雄惟頭冠未變五月壬午無何白衣人入德陽門入
自稱梁伯夏又復曰伯夏教我上殿爲天子中黃門
桓覧收之遂亡失不見蔡邕以爲類之不恭則有鷄
禍頭爲元首人君之象今鷄一身巳變未至於頭而
上知之是將有事而不遂之象又云成帝時男子王
襃衣絳衣入宫上殿曰天帝令我居此後王莽篡位
今與此成帝相似而𬒳服不同又未入雲龍門以徃
方今將有王氏之謀其事不成其後張角作亂尋𬒳
誅滅是月太尉孟郁司空陳耽以災異罷太常袁豔
爲司空六月丁丑温明殿庭中有黒氣長十餘丈形
貌似龍詔問光禄楊賜議郎蔡邕曰祥異禍福吉㐫
所在以賜博學碩儒故密詔問宜極其意靡有所隱
賜仰嘆曰臣每讀張禹傳何嘗不憤恚乎吾以㣲學
充先師之末累世見寵尚當上䟽陳情况今猥見訪
問乎乃手書對曰臣聞經傳所載或得神以興或得
神以亡國家休明則降鍳其德邪辟昏亂則示其禍
今嘉德殿所見黒氣考之經傳應虹蜺妖邪之氣不
正之象也春秋䜟曰天投虹蜺天下怨海内亂加四
百之期亦復垂至易曰天垂象見吉㐫聖人則之疑
妾媵之中有因愛放縱左右嬖人共專國朝欺罔日
月又鴻都門下招會群小旬月之間並各㧞擢縉紳
之徒委伏畎畆冠履倒易陵谷代處從小人之邪意
順無知之私欲殆哉之危莫過于今幸頼皇天垂象
譴告周書曰天子見怪則脩德唯陛下愼經典之誡
圖變復之道斥逺佞巧之臣速徴鶴鳴之士内親張
仲外任山甫抑止􁊙游留思庻政冀天還威衆變可
彌老臣受師傅之任數蒙寵異之恩豈敢愛惜垂沒
之秊而不盡其慺慺之心哉邕對曰天于大漢殷勤
不巳故屢出祅變讉責欲令人君感悟災眚之發不
于它所逺則門垣近在寺署其爲監戒可謂切至虹
蜺墮雌雞化皆婦人姦政之所致也自踐祚巳來中
宫無他逸寵而乳母趙嬈貴重赫赫生則貲冨侔於
帑藏死則丘墓逾於園陵續爲永樂門吏霍玉依阻
城社大爲姦猾侮惑之罪晚乃發露虹蜺集庭雌雞
變化豈不爲此今者道路所言復云有程夫人者宜
深以趙霍爲戒近者不治無以正逺長水校尉趙玹
屯騎校尉蓋延其貴巳足其富巳甚當以見私之故
早自引身以解易傳小人在位之咎廷尉郭僖敦龎
純厚國之老成光禄大夫橋玄聰逹方直有山甫之
姿故太尉劉寵忠實守正剛直不曲宜爲謀主數見
訪問宰臣大臣君之四體不宜復聽納小吏雕琢大
臣願陛下忍而絶之思惟萬機以答天望朝廷旣自
約厲左右亦宜從化天道惡滿鬼神好謙但臣愚戇
感激忘身觸冐忌諱手書具對夫君臣不密上有漏
言之禍願寢臣表無使臣筆所及者得佐陛下盡忠
書奏趙玹程黃聞之共譖邕下獄當棄市中常侍吕
強愍邕無罪從上請邕减死罪一等徙朔方遇赦還
本郡秋八月有星孛于天市冬十月太尉張顥司空
袁豔久病罷太常陳球爲太尉射身校尉袁􁅢爲司
空十一月皇后宋氏廢后無寵宫人幸姬衆共譖愬
誣后以呪咀上遂收后璽綬后以憂死父母兄弟皆
𬒳誅諸常侍小黃門憐宋氏無辜乃共葬后及父母
兄弟於臯門亭宋氏舊塋也丙子晦日有蝕之太尉
陳球以災異罷十二月丁巳光禄勲橋玄爲太尉是
歳馬生人京房易傳曰上亡太子諸侯相伐厥妖馬
生人
二年春二月丁巳司徒袁滂以災異罷大鴻臚劉郡
爲司徒滂字公熈閎之孫也純素寡欲終不言人之
短當權寵之盛或以同異致禍滂獨中立於朝故愛
憎不及焉乙丑太尉槗玄司空袁逢久病罷太中大
夫叚潁爲太尉太常張濟爲司空橋玄字公祖梁國
睢陽人初爲梁州刺史值梁州大饑玄開倉以廪之
主者以舊典宜先表聞玄曰民以死矣廪訖乃上奏
詔書以玄有汲黯憂民之心復不得以爲常玄有才
明長於知人初見魏武帝於凡庸之中玄甚異之謂
曰今天下將亂非命世之才不能定也定天下者其
在君乎夏四月丙戌日有蝕之辛巳太尉叚潁有罪
下獄誅初黃門令王甫大長秋曹節專權任勢潁阿
附甫等尚書令楊球撫髀歎曰使球爲司隷此等何
得爾俄而球爲司隷旣拜明日詣闕謝恩會甫沐下
舎球因奏曰中常侍冠軍將軍王甫奉職多邪姦以
事上其所彈紏皆由睚眦勃海之誅宋后之廢甫之
罪也太尉叚潁以征伐㣲功位極人臣不能竭忠報
國而謟佞幸宜並誅戮以示海内於是收潁甫下獄
球親考之甫子萌先爲司隷遷永樂少府亦併見收
萌謂球曰父子今當伏誅亦以先後之義少假借老
父球罵萌曰若以權勢爲官無忠等者司隷云以先
後之義乎萌曰若臨於坑相濟憂汝獨不見隨吾後
死邪於是球操捶杖之甫萌皆前死杖下球勑都官
從事曰先舉權貴大猾乃議其餘耳公卿豪右若袁
氏兒輩從事自辯之何湏校尉邪於是權門股慄京
師肅然球旣誅甫後欲收曹節節等不敢出沐會順
帝虞貴人葬百寮會葬還入夏城門曹節見謁於道
旁球大罵曰賊臣曹節節收淚於車中曰我自相食
肉何宜使犬䑛其汁乎語諸常侍且便入省勿過里
舎也節入譖球酷暴益甚不爲百姓所安上乃徙球
爲衛尉球叩頭自陳曰臣無清高之行橫蒙犬鷹之
任前誅常侍王甫太尉叚潁皆狐狸小醜未足以宣
示天下今鴟梟翔於園林豺狼噬於圉藪臣誠耻之
願追詔書叩頭殿下上呵曰衛尉拒詔邪至于再三
乃受丁酉大赦天下秋七月匈奴中郎將純修擅收
斬單于呼演更立右賢王羌深爲單于修抵罪冬十
月永樂少府陳球下獄死𥘉球與司徒劉邵書曰公
出自宗室據台鼎之位天下所望今曹節等放縱爲
天下害而久今在左右賢兄侍中常爲節所害可表
從尚書令楊球爲司隷以收節等誅之政出聖主天
下太平可翹足而待楊球小妻程黃女黃宫中用事
所謂程夫人也節等頗聞知乃重賂黃且迫脅之惶
怖告節等以球謀因與節䜛邵於上曰邵等常與陳
竇交通又受取狼籍歩兵校尉劉納永樂少府陳球
交通並通謀議上大怒䇿邵陳球楊球劉納皆下獄
死楊球字方正漁陽泉州人有勇氣郡吏嘗辱球母
球合年少數十人殺吏滅其家由是知名九江山賊
起刼刺史球以太尉掾爲九江太守設方畧即時摧
破誅鋤豪強郡中累足遷甘陵相時天下旱司空張
顥奏郡守長吏嚴酷貪汗者皆罷免之球以嚴酷徴
詔書以九江時功拜議郎遷將作大匠尚書令十一
月太常楊賜爲司徒
三年春正月癸丑大赦天下夏虎見平樂觀下又見
憲陵上詔問司徒楊賜賜對曰虎者金行叅代之精
狼戾之獸也今在位率多奢暴貪殘酷虐乎中郎將
張均上言曰虎見憲陵又見平樂觀下隷皆訛言也
洪範之論言之不從則毛蟲之孽虎者西方之獸爲
禽剛猛強梁之物也居而穴處不可覩見今於先帝
園陵爲害又言見於城下皆在位者仁恩不著有苛
尅殺戮之意乎此乃大兵劇賊之徵不可不防也秋
七月大長秋曹節爲車騎將軍九月辛酉日有蝕之
詔羣臣上封事靡有所諱郎中審忠上書曰臣聞治
國之要得賢則安失賢則危故舜有五臣天下治湯
舉伊尹不仁者逺故太傅蕃尚書令尹勲知中官姦
亂考其黨與華容侯朱瑀知事覺露禍及其身乃與
造逆謀迫脅陛下聚會羣臣因共割裂城社以相賞
父子兄弟𬒳蒙尊榮素所親厚布在州郡皮剥小民
甚於狼虎多畜財貨繕治殿舎車馬服餙擬於大家
羣公卿士杜口吞聲州郡承風順指故蟲蝗爲之生
夷狄爲之起天意憤盈積十餘年矣故頻年日有蝕
之於上地震於下所以譴戒人主欲令覺悟今瑀等
並在左右陛下春秋富盛懼惑佞謟以作不軌願陛
下留漏刻之聽以省臣表掃滅醜類以答天怒章寢
有星孛于狼狐初作靈泉單圭苑司徒楊賜上書曰
臣聞使者並出規度城南民田欲以爲菀者昔先王
制囿裁足取牲以備三驅薪採芻牧者徃焉故詩曰
王在靈囿􁟞鹿攸伏傳曰吾王不游吾何以休皆𬒳
其德政而樂何爲如此是六國之際取獸者有罪傷
槐者𬒳誅孟軻謂梁惠王極陳其事先帝之制左開
洪池右作上林不儉不㤗禮以合中今猥規都城之
側以畜禽獸之物非所保養民庻赤子之義築郎不
時春秋有譏盤于游田周公作戒具城外之苑以有
五六足用逞情意順四節何必變革舊制以罷民力
楚興章華郢人乖叛秦作阿房黎甿憤怨宜思夏后
卑室之意太宗露臺之費慰此下民勞止之歌上欲
止侍中任芝樂松等曰昔宣王囿五十里民以爲大
文王百里民以爲小今造二菀與百姓共之不妨於
政民蒙其澤上遂從之閏月司徒楊賜久病罷冬十
月太常陳耽爲司徒十一月立皇后何氏南陽苑人
以良家子選入掖庭有寵自貴人爲皇后父眞早卒
異母兄進爲河南尹進弟苗越騎校尉十二月車騎
將軍曹節罷
四年春初置騄驥廏丞領受郡國調馬而豪右辜搉
馬一匹至二百萬夏四月庚午大赦天下司徒陳耽
不堪其任罷太常袁隗爲司徒六月追爵謚皇后父
何眞爲車騎將軍舞陽宣懐侯秋七月五色鳥見于
新城衆鳥隨之民謂之鳯皇九月庚寅朔日有蝕之
冬十月太尉許郁辟召錯謬罷太常楊賜爲太尉車
駕幸廣城是歲於後宫與人爲列肆販買使相偷盗
爭著進賢冠又於西園駕四驢上躬自操轡馳驅周
旋以爲歡樂於是公卿貴戚轉相放效至乘輜軿以
爲騎從牙相請奪驢價與馬齊本志曰行天者莫如
龍行地者莫如馬詩云四牡騤騤載是常服驢乃服
重致逺野人之所用非帝王君子之所宜驂服遲鈍
之蓄而今貴之天意若曰國且大亂賢愚倒植執政
者皆如驢也
五年春正月辛未大赦天下二月大疫三月詔三公
以謡言舉刺史二千石貪汙濁穢爲蠧害者夏旱五
月庚申永樂宫署災秋七月星孛于太㣲
六年春三月辛未大赦天下夏爵號皇后母爲舞陽
君秋金城河水溢出二十餘里
中平元年春正月鉅鹿人張角謀反初角弟良弟寳
自稱大醫事善道疾病者輒跪拜首過病者頗愈轉
相䛘耀十餘年間弟子數十萬人周徧天下置三十
六坊各有所主期三月五日起兵同時俱發角弟子
濟隂人唐客上書告角天子遣使者捕角角等知事
巳露因晨夜勑諸坊促令起兵二月角等皆舉兵徃
徃屯聚數十百輩大者萬餘人小者六七千人州郡
倉卒失據二千石長吏皆棄城遁走京師振動角黨
皆著黃巾故天下號曰黃巾賊初司徒楊賜衛尉劉
寛司空張濟御史劉陶並陳角反謀宜時捕討以絶
亂原上不從及角作亂天子思陶言封爲中陵侯陶
字子竒潁川潁隂人沈勇有大謀不修威儀不拘小
節與人交志好不同雖富貴不顧也所行齊趣雖貧
賤必尊貴之疾惡太甚以此見憎辟司徒府遷尚書
侍中以數直諫爲權臣所惡徙爲京兆尹上素重陶
才徴爲諫議大夫諸中官䜛陶與張角通情上遂疑
之收陶考黃門北寺中官諷考楚毒極至陶對使者
曰朝廷前封臣云何不恒其德反用佞邪之譖臣恨
不與伊吕同儔而與三人同輩今上殺忠謇之臣下
有憔悴之民亦在不久然後悔於冤臣將復何逮不
食而死三月戊申河南尹何進爲大將軍帥師次于
都亭自凾谷伊闕大谷轘轅盟津皆置都尉備張角
也於是考諸與角連及官省左右死者數千人上内
憂黃巾問掖庭令吕強何以靜冦對曰誅左右姦猾
者中常侍丁肅徐演李延趙𥙿郭耽朝廷五人號爲
忠清誠可任用赦黨人簡選舉何憂於賊上納其言
壬子大赦黨人皆除之強字漢盛河南成臯人忠貞
奉公不與佞倖同是時權邪怙寵政以賄成郡國貢
獻皆先饋賂然後得行左右羣臣好上私禮強諫曰
陛下物出天下然而所輸之府輒有導行之財皆出
於民今發十而貢一費多而獻少無爲使姦吏用巧
私門致富也又阿媚之臣好獻其私容謟姑息進入
其所奉獻皆御府所有無爲使從諫之臣得自媟黷
也舊選舉委任三府尚書受奏御而巳各受試用責
以成功功無可察以事付尚書尚書乃覆案虚實行
其罪罰於是三公毎有所選叅議掾屬咨其行狀度
其器能然猶有職廢官荒穢不治今但任尚書或有
詔用三公得免選舉之負尚書又無考課之勤陛下
虚自勞苦有廢亂之負無所責也書奏上以示中常
侍夏惲趙忠忠惲曰此言是也然強自負清潔常快
快有外心及赦黨人中官疾之於是諸常侍人人求
退忠惲共構㑹強云與黨人謀數讀霍光傳強兄弟
所在亦皆貪穢上聞強讀霍光傳意不恱使中黃門
持兵召強強聞上召怒曰吾死亂兵起矣大丈夫欲
書忠國史無爲復對獄吏也遂自殺詔公卿百官岀
馬弩各有差中郎將盧植左中郎將皇甫嵩右中郎
將朱雋各持節征黃巾護軍司馬傅爕討賊形勢爕
上書諫曰臣聞天下之禍所由於外皆興於内是故
虞舜昇朝先除四凶然後用十六相明惡人不去則
善人無由進張角起於趙魏黃巾亂於六州此皆釁
發蕭牆而禍延四海臣受戎任奉辭伐罪始到潁川
戰無不尅黃巾雖遏其釁由内作耳陛下仁德寛容
多所不忍中官弄權忠臣之憂愈深耳何者夫邪正
之在國猶氷炭不可同器而並存也彼知正人之功
顯而危亡之兆見皆將巧詞餙說共長虚僞孝子疑
於屢至市虎惑於三人陛下不詳察之臣恐白起復
賜死於杜郵而盡節効命之臣無所陳其忠矣唯陛
下察虞舜四罪之舉使䜛佞受放殛之罰萬國知邪
臣之爲誅首忠正時得竭其誠則善人思進姦㐫不
討而自滅矣臣聞忠臣之事君猶孝子之事父子之
事父焉得不盡情以言使臣伏鉄鉞之戮陛下少用
其言國之福也書奏中常侍趙忠見而怨焉夏四月
太尉楊賜以冦賊罷太僕鄧盛爲太尉司空張濟久
病免大司農張温爲司空初賣官自關内侯以下至
虎賁羽林入錢各有差皇甫嵩朱雋連戰失利遣騎
都尉曹操將兵助嵩等五月乙卯黃巾馬元義等於
京都謀反皆伏誅皇甫嵩朱雋擊黃巾波才於潁川
大破之斬首數萬級詔行車騎將軍封都郷侯雋西
郷侯於是傅爕功多應封爲趙忠所譖上識爕不罪
之然不得封左中郎將盧植征張角不剋徵詣廷尉
減死罪一等中郎將董卓代植旣受命累破黃巾角
等保廣宗植圍壍修梯垂當㧞之上遣小黃門左豐
觀賊形勢或勸植以賂送豐植不從豐言於上曰廣
宗賊易破耳盧中郎固壘息軍以待天誅上怒植遂
抵罪六月中郎將張均上書曰張角所以能興兵作
亂萬民樂附之者原皆由十常侍多放父子兄弟婚
親賔客典據州郡辜榷財利侵冤百姓百姓之冤無
告訴因起從角學道謀議不軌相聚爲賊今悉斬十
常侍懸其頭於南郊以謝天下即兵自消可一戰而
克也上以章示十常侍皆免冠頓首乞自致雒陽獄
家財助軍糧子弟爲前鋒上曰此則直狂子也十常
侍内有一人不善者耳天子使御史考諸爲角道者
御史奏均學黃巾道收均死獄中秋八月皇甫嵩擊
黃巾卜巳於東郡大破之斬首萬餘級中郎將董卓
征張角不克徴詣廷尉減死罪一等以皇甫嵩代之
朱雋攻黃巾趙弘於南陽自六月至八月不㧞有司
奏徴雋司空張温議曰昔秦用白起無信樂毅亦曠
歷年載乃能剋敵雋討潁川有效引師南指方畧巳
設臨軍易將兵家所忌可以少假日月責其功效上
從之詔切責雋雋懼誅乃急擊弘大破斬之封雋上
虞侯賊復以韓忠爲帥衆號十萬據宛拒雋雋兵力
不敵然欲急攻乃先結壘起土山以臨之因僞修攻
具耀兵於西南雋身自𬒳甲將精卒乘其東北遂得
入城忠乞降議郞蔡邕司馬張超皆欲聽之雋曰兵
有形同而勢異者昔秦項之際民無定主故有賞以
勸來者今海内一統惟黃巾造冦降之無可勸罸之
足以懲惡今若受之更開逆意利則進戰鈍則降服
縱敵長冦非良計也因勒兵攻之連戰不剋雋登土
山望之顧謂邕曰吾知之矣今外圍周固内營逼急
忠故乞降降又不受所以死戰也萬人同心猶不可
當况十萬人乎其害多矣不如徹圍解弛勢當自出
出則意散必易破之即解圍入城忠果自出雋因自
擊之大破斬忠乘勝逐北斬首萬餘級即拜雋爲車
騎將軍封錢唐侯徴入爲光禄大夫冬十月皇甫嵩
攻張角弟良於廣宗大破之斬首數萬級角先病死
破棺戮尸拜嵩爲車騎將軍封槐里侯嵩旣破黃巾
威振天下故信都令漢陽閻忠說嵩曰夫難得而易
失者時也時至而不旋踵者機也故聖人常順時而
動智者必見機而發今將軍遭難得之時蹈之而不
發將何以權大名乎嵩曰何謂也忠曰天道無親百
姓與能故有高人之功者不受庸主之賞今將軍受
鈇鉞於暮春收成功於末秋兵動若神謀不再計攻
堅易於折枯摧敵甚於湯雪旬月之間神兵電掃封
戸刻石南靣以報威振本朝聲馳海外是以羣雄廻
首百姓企踵雖湯武之舉未有高將軍者也身立高
人之功乃北靣以事庸主何以圖安也嵩曰夙夜在
公心不忘忠何故不安忠曰不然昔韓信不忍一飡
之遇棄三分之利拒蒯通之說忽鼎峙之勢利劒揣
其喉乃嘆息而悔何以見烹於女子也今主勢弱於
劉項將軍權重於淮隂指麾足以震風雨叱咤足以
興雷電赫然奮發因危抵頽崇恩以綏前附振武以
臨後伏徴冀方之士勒七州之衆羽檄先馳於前大
軍嚮振於後蹈流漳河飲馬盟津誅中官之罪除羣
怨之積如此則無交兵守無堅城不招必影從雖童
兒可使奮空拳以致力女子可使褰裳以用命况厲
熊羆之卒因迅風之勢哉功業巳就天下巳順乃請
呼上帝喻以大命混齊六合南靣稱制移神器於將
興推亡漢於巳墜實神機之至會風發之良時夫旣
朽不雕衰世難佐將軍雖欲委忠於難佐之朝雕朽
敗之木猶逆坂走丸必不可得也方今權官羣居同
惡如市上不自由政出左右庸主之下難以久居不
賞之功讒人側目如不早圖後悔無及嵩懼曰黃巾
小孽非秦項之敵也新結易散非我功䇿之能民未
忘主而子欲逆求之是虚造不冀之功以速朝夕之
禍非移祚之時也孰與委忠本朝雖有多讒不過放
廢猶有令名死且不朽逆節之論吾所不敢也忠知
計不用乃佯狂爲巫十一月嵩又進兵擊張寳於下
曲陽斬之於是黃巾悉破其餘州所誅一郡數千人
十二月金城人邊章韓約反
後漢孝靈皇帝紀中卷第二十四
後漢孝靈皇帝紀下卷第二十五　袁宏
中和二年春二月丁卯故太尉劉寛薨贈車騎將軍
謚曰郡烈侯寛字文饒弘農華隂人也少好學博通
群書稍遷東海南陽太守遇民如子口無惡言吏民
有罪以蒲鞭鞭之示耻辱而巳其善政歸之於下有
不善輒自剋責庶民愛敬之好與諸生論議行縣使
三老學生自隨到亭傳輒復講論教化流行不嚴而
治嘗有客遣奴酤酒久而不還及其還也客不堪之
罵詈曰畜産寛須臾遣人視之曰此人也罵言畜産
恐其自殺夫人欲試寛一恚伺當朝會裝嚴巳訖使
婢奉肉羮一盂寛手未得持放羮衣上婢急收羮寛
言徐徐羮爛汝乎其寬裕如此内外稱爲長者上深
悼之
袁宏曰在溢則激處平則恬水之性也急之則擾緩
之則靜民之情也故善治水者引之使平故無衝激
之患善治人者雖不爲盗終歸刻薄矣以民心爲治
者下雖不時整終歸敦厚矣老子曰古之爲道者不
以明民將以愚之故以智治國國之賊也羌胡冦三
輔車騎將軍皇甫嵩征之巳酉南宮雲臺災庚戌樂
城門災延及北闕嘉德殿和歡殿本志曰雲臺者乃
周家之所造也圖書珍寳之所藏京房易傳曰君不
思道厥妖火燒宮夫戒若曰刑濫賞淫何以舊典爲
故焚其秘府也收天下田畆十歲以治宮室州縣送
材及石貴戚縁賤買入巳官皆先經貴戚然後得中
宮室連年不成天下騷擾起爲盗賊司徒袁隗久病
罷三月廷尉崔烈爲司徒邊章韓約冦三輔中郞將
董卓副皇甫嵩討之於是關隴擾攘發役不供司徒
崔烈欲棄涼州議郞傅爕進曰斬司徒天下乃安有
司奏爕廷辱大臣有詔問本意對曰昔冐頓至逆也
樊噲爲上將云願得十萬衆橫行匈奴中憤激奮勵
未失臣節也不顧計之當與不當耳季布猶廷斥曰
噲可斬前朝是之今涼州天下之衝要國家之蕃衞
也堯舜時禹貢載之殷周之世列爲侯伯高祖平海
内使酈商别定隴右世宗拓境列置四郡議者以爲
斷匈奴之右臂今牧御者失理使一州叛逆天下騷
動陛下不安寢食烈爲宰相不念思所以緝之之䇿
乃欲棄一方萬里之士臣竊惑之左袵之虜得此地
爲患數世今以勁士堅甲利兵姦雄因之爲亂此社
稷之深憂也且無凉州則三輔危三輔危則京都薄
矣若烈不知憂之是極弊也知而欲棄是不忠也二
者擇而處之烈必有之遂從爕議亦不罪烈由是朝
廷益重爕毎公鄕缺議輒歸􁏎夏五月太尉鄧盛久
病罷太僕張延爲太尉六月以討張角功封中常侍
張讓等十二人爲列侯秋七月車騎將軍皇甫嵩征
邉章韓約無功免八月司空張温爲車騎將軍討章
約九月特進臨晉侯楊賜受司空冬十月司空楊賜
薨䇿曰司空臨晉侯賜華嶽所挺九德純備三葉宰
相輔國以忠昔朕初載受道帷幄遂階成勲以陟大
猷師範之功旣昭於内弼亮之勤亦著于外雖受茅
土未答厥勲哲人旣沒將誰諮度朕甚悼焉今使左
中郞將郭儀持節追贈特進司空驃騎將軍印綬謚
曰文烈侯賜字子獻篤志於學閑居教授不應州郡
之命辟梁兾府非其好也因謝病去舉高弟稍遷越
騎校尉光禄大夫靈帝初與劉寛張濟侍講于華德
殿初張角等誑耀百姓天下惑之襁負至者數十萬
人賜時居司徒謂劉陶曰聞張角等黨輩熾盛稍益
滋蔓今若下州郡捕討恐驚動醜類遂成反亂今欲
切勑刺史二千石採别流民咸遣讂送各歸本郡以
孤弱其黨然後乃誅其渠帥可不勞衆而定何如陶
曰此孫子所謂不戰而屈人之兵廟勝之術也賜衆
上書言之會賜去位事留中後帝徙南宮閱故事得
賜所上奏及講時注籍乃感悟遂下詔曰大司馬楊
賜敦德允元中受恭㦤親以尚書侍講累評張角始
謀禍亹未彰賜陳便宜欲緩誅夷令德旣光嘉謀怛
然詩不云乎無德不報無言不讎故褒城君孔霸故
太尉黃瓊侍講先帝並宜受茅土之封賜上言曰臣
前與故太尉劉寛司徒張濟並被侍講俱受三事張
角謀亂又共陳便宜而獨蒙師傅之澤茅土之祚而
寛濟不蒙雲雨之潤乞減賜戶以封寛濟上雖不聽
嘉其至誠乃封寛爲遂鄕侯濟子根爲蔡陽侯賜子
彪忠厚有孝行復纂其家業光祿勲許相爲司空十
一月張温董卓擊張約破之約走金城是歲於後園
造萬金堂以爲私藏門司農金錢繒帛積之於中又
還河間置田業起第觀上本侯家居貧即位常曰桓
帝不能作家曾無私錢故爲私藏復寄小黃門常侍
家錢至數千萬由是中官專朝奢僣無度各起第宅
擬則宫室上嘗登永安樂侯臺黃門常侍惡其登高
望見居處樓殿乃使左右諫曰天子不當登高登高
則百姓虚自是之後遂不敢復登臺榭
三年春二月太尉張延久病罷庚戌大赦天下三月
車騎將軍張温爲太尉夏五月壬辰晦日有蝕之詔
公卿舉直言
四年春正月已卯大赦天下二月滎陽盜賊起三月
河南尹何苗擊破之以苗爲車騎將軍封濟陽侯夏
狄道人王國反自黃巾之後盜賊羣起殺刺史二千
石者徃徃而是夏四月太尉張温以冦賊未平罷司
徒崔烈爲太尉五月司空許相爲司徒光禄勲丁宮
爲司空秋九月大長秋趙忠爲車騎將軍執金吾甄
舉爲太僕因謂忠曰傅南容有古人之節前在軍有
功不封天下失望今將軍當其任宜進賢理枉以副
衆望忠納其言遣弟延齎書致殷勤曰南容少答我
常侍萬戶侯不足得也爕正色拒之曰遇與不遇命
也有功不論時也傅􁏎豈無功而求私賞哉遂不答
其書忠愈恨爕然憚其高明不敢害出爲漢陽太守
冬十月零陵盜賊冦長沙太守孫堅討破之封堅爲
烏程侯十一月太尉崔列久病罷大司農曹嵩爲太
尉是歲漁陽人張純反初發幽州烏桓以討涼州故
中山相張純請將之不聽使涿令公孫瓉純忿不得
將因說故太山太守張舉曰烏桓數被徵發死亡略
盡今不堪命皆願作亂國家作事如此漢祚衰亡之
徵天下反覆率豎子故若英雄起則莫能禦吾今欲
率烏桓奉子爲君何如舉曰漢祚終訖故當有待之
者吾安可以若是純曰王者網漏鹿走則智多者得
之子勿憂也遂共率烏桓作亂故人喜悅歸純日十
餘萬
五年春正月丁酉大赦天下太尉曹嵩罷二月有星
孛於紫宮三月少府樊陵爲太尉夏五月涼州刺史
耿鄙擊王國敗績初鄙合六郡兵將欲討國漢陽太
守傅爕諫之曰使君統政日淺民未知化孔子曰不
教民戰是謂棄之今率不教之民越大隴之危賊聞
大軍將至必萬人同心其鋒難當也萬一内變悔何
及也不若息軍養德明賞罰以教民戰賊得寛容必
爲我怯羣惡爭勢其離可必然後率巳教之民討離
隟之賊其功可立今不爲萬全之福而就危敗之禍
不爲使君取也鄙不從臨陣前鋒果敗鄙爲别駕所
害國遂圍漢陽太守傅爕時北胡騎數千在城外皆
叩頭流涕欲令爕棄郡歸鄉里爕子幹進曰國家昏
亂賢人斥逐大人以正不容於朝今天下以叛兵不
足以守鄕里羌胡被大人恩者欲令棄郡而歸願大
人計之徐歸鄕里率賢士大夫子弟而輔之言未終
爕歎曰汝知吾必死邪蓋聖逹節次守節且殷紂之
暴伯夷之不食周粟而死仲尼以爲賢今朝廷不甚
殷紂吾德不及伯夷吾何行之乎王國使故酒泉太
守黃衍說爕曰天下事巳可知矣先起者上有霸王
之業下成伊呂之勲天下非復漢有府君寜有意爲
吾屬師乎􁏎按劒叱之曰若非國家剖符之臣邪求
利焉逃其難且諸矦死社稷者正也遂麾左右出戰
臨陣而死上甚悼惜之策謚曰壯節侯爕字南容北
地靈州人身長八尺嚴恪有志操威容性剛直履正
不爲權貴改節六月丙寅風大起折木太尉樊陵䇿
罷射聲校尉馬日磾爲太尉秋八月置西園三軍及
典軍助軍以小黃門蹇碩爲上軍校尉虎賁中郞將
袁紹爲中軍校尉屯騎校尉鮑洪爲下軍校尉議郞
曹操爲典軍校尉初黃巾起上留心戎事碩壯健有
武略故親任之使爲元帥典護諸將大將軍巳下皆
令屬焉九月司徒許相䇿免司空丁宮爲司徒光禄
勲劉弘爲司空特進董卓爲驃騎將軍己未詔曰頃
選舉失所多非其人儒法雜揉學道浸微處士荀爽
陳紀鄭玄韓融李楷耽道樂古志行髙潔清貧隱約
爲衆所歸其以爽等各補博士皆不至融字元長潁
川人博學不爲章句皆究通其義屢徵聘皆不起晚
乃拜河南尹時鴻臚太僕卿年七十餘弟兄同居閨
庭怡怡至于沒齒也楷字公超河南人以至孝稱棲
遲山澤學無不貫徵聘皆不就除平陵令視事三日
復棄官隱居學者隨之所在城市華隂南土遂有公
超市頻煩䇿命就拜光禄大夫固疾不起乃命河南
弘農致玄纁束帛欲必致之楷終不屈
袁宏曰布衣韋帶白首不仕者有矣結髪纓冠老而
不退者有矣此二途者古今之所同也久而安之故
無中立之地焉語曰山林之士徃而不能反朝廷之
士入而不能出徃而不反則能執意入而不出失之
遠矣古之爲士將以兼政可則進不可則止量分受
官分極則身退矣故於仕與不仕之間有止足焉不
仕則枯槁矣遂仕則負累矣若仕能止者在於可否
之間不同心乎是時大將軍何進多辟海内名士以
爲巳佐鄭玄稱疾不到州郡迫脅不得巳玄幅巾詣
進進設几杖之禮一宿而退莫知其所初申屠蟠隱
於梁碭之間免於黨人之禍亦爲進所辟逾年不至
進恨之欲脅以威刑使同郡黃忠與蟠書曰大將軍
幕府初開辟海内並延英俊雖有高名盛德不獲異
遇至如先生特加殊禮優而不名設几杖之坐引領
東望日夜以兾彌秋歷冬經邁二載深拒以疾無惠
然之顧重令爰中郞昭暢殷勤至于再三而先生抗
志彌高所執益固將軍於是憮然失望而有媿色自
以德薄深用咎悔僕竊論之先生高則有餘智則不
足當今西戎作亂師旅在外軍國異容動有刑憲今
潁川荀爽輿病在道北郡鄭玄北面受署彼豈樂羇
牽者哉知時不可佚豫也且昔人之隱雖遭其時猶
放聲絕迹巢棲茹薇其不遇也則裸身大笑被髪狂
歌今先生處平壤游人間吟典籍襲衣裳行與昔人
謬而欲蹈其迹擬其事不亦難乎僕願先生優游俯
仰貴處可否之間孔氏可師何必首陽備託臭味庶
同休戚是以假飛書以喻左右蟠不答其書亦無懼
色蟠字子龍陳留外黃人同縣大女侯玉爲父報讎
殺夫之從母兄姑怒執玉送吏時縣令梁配將斷其
獄蟠年十五自精舎詣縣奏記曰伏聞大女侯玉爲
父報讎獄鞠以法不勝感悼已情敢陳所聞昔太原
周黨感春秋之義辭師復讎當時論者猶高其節況
玉女弱内無同生之謀外無交游之助直推父子之
情手刀莫大之讎當時聞之人無勇怯莫不張膽增
氣輕身重義攘臂高談稱羡其美今聞玉幽執牢檻
罪名巳定皆心低意阻惆悵悲歎蟠以玉之節義歷
代未有足以感無耻之孫激忍辱之子若其在昔尚
當旌閭表基以顯後嗣況事在淸聽不加以義於是
縣令具以狀聞得減死一等蟠學無常師博覽無不
通初在太學濟隂王子居病困臨卒託蟠致䘮蟠即
自負其尸遂致濟隂道遇司隷從事嘉蟠志義愍其
負重爲封過所傳蟠不受投地而去舉有司公車徵
諸所聘禮皆不就董卓初徵天下賢雋皆起家登宰
相蟠得徵書時人皆勸之行蟠笑而不答居無何而
王室大亂蟠年七十餘以壽終十月甲子上觀耀兵
於平樂觀先是望氣者以爲京師當有大兵流血兩
宮或說何進曰太公六韜有天子將兵事以示四方
進以爲然乃言於上太發兵講武於平樂觀下天子
親擐甲胄臨軍三匝旣罷以兵屬大將軍進初漢陽
太守盖勲著績西州知耿鄙之必敗也自免歸家於
是徵爲武都太守詔大將軍何進上軍校尉蹇碩爲
勲祖道京師榮之未至武都徵爲討虜校尉上問勲
曰天下何以反勲對曰幸臣子弟擾之使然時碩子
弟尤甚天子顧而問碩碩不能對帝又謂勲曰吾以
陳師於平樂觀多出中藏以餌戰士何如勲曰臣聞
昔者先王耀德而不觀兵今冦在逺而設陣於近不
足以昭果毅秖足以瀆威武耳帝曰善恨見卿晚羣
臣初無是言也勲與劉虞袁紹等並典禁軍勲謂虞
紹曰吾見上上甚聰明但擁於左右耳勇力誅嬖幸
然後徵拔英俊以興漢室功遂身退豈不快邪虞紹
亦有宿謀因共相結未發而司隷校尉張温舉勲爲
京兆尹帝方倚勲欲親近之而碩等心憚並勸帝從
温議遂拜京兆尹小黃門高望皇子愛之辯臣也因
碩屬望子於勲欲以爲孝廉勲不肯或謂勲曰皇子
副主也望其保也碩帝之寵臣也三怨成府豈可救
也勲曰選賢所以報國也非賢不舉雖死可悔乎是
時王國衆十餘萬三輔震勲自請發兵萬人分屯三
輔毎有密事帝呼詔問勲勲雖身在外甚見信重乃
著琴詩十二章奏之帝善焉數加賞賜十二月左將
軍皇甫嵩前將軍董卓屯右扶風討王國
六年春正月王國攻陳倉董卓將救之謂王甫嵩曰
智者不後時勇者不留決速救則城全不救則城滅
復何疑哉嵩曰不然善用兵者全軍爲上破軍次之
百戰百勝不如不戰而屈人之兵也上兵伐謀故見
可而進知難而退故速戰爲下是以先爲不可勝以
待敵之可勝不可勝在我可勝在彼彼守不足我攻
有餘有餘者在於九天之上不足者䧟於九地之下
陳倉雖小城守備固非九地之䧟也國兵雖攻我所
不拔非九天之勢也夫勢非九天攻者受害䧟非九
地守者不拔國今巳䧟受害之地而陳倉保不拔之
城我可不煩兵而取全勝之功將何救不從國圍陳
倉八十餘日城中堅守竟不能抜賊衆疲弊果自解
去嵩欲進兵擊之卓曰不可兵法窮冦勿迫歸衆勿
追今我追國是追歸衆迫窮冦也困獸猶鬪蠭䘍有
毒況大衆乎嵩曰不然前吾不擊避其銳也今而擊
之待其衰也所擊疲墮非歸衆也國衆且走其有鬪
志以整擊亂非窮冦也使卓爲殿嵩自與國戰大破
斬之由是卓恨嵩隂與嵩有隙徵卓爲少府卓不肯
就上書輒行前將軍事旣而以卓爲并州牧以兵屬
皇甫嵩卓又上書請將兵之官嵩從子邐諫嵩曰本
朝失政能安危定傾者惟大人與卓耳今怨隙巳結
二人不俱存先人之言兵家所重卓被詔當放兵而
諷將士上書自請此逆命也彼度京師政亂故敢躊
躇此懷姦也二者刑所不赦卓兇虐無親將士不附
公爲元帥仗國威以討之上顯忠義下除姦凶此桓
文之舉也嵩曰專命亦罪也不如顯奏使朝廷裁之
天子以責讓卓不受詔選五千騎將自河津渡上軍
校尉蹇碩惡大將軍進兵強欲進在外因而間之乃
與常侍通謀說上使進征邊章韓約帝從之賜進戎
車百乗虎賁斧鉞進亦知其謀請中軍校尉袁紹東
發徐兖兵以稽其行三月己丑光禄劉虞爲司馬領
幽州牧張純虞使公孫瓉擊純太戰破之純客王政
斬純首降封虞爲襄賁侯瓉爲都亭侯並鎭北邊夏
四月太尉馬日磾罷丙午朔日有蝕之丙辰帝崩于
嘉德殿時蹇碩在省中欲誅大將軍何進使人迎進
欲與計事進即駕徃司馬潘隱出迎進因而逆之進
馳去屯百郡邸稱疾不入戊午皇子辯即帝位太后
臨朝大赦天下封皇弟協爲渤海王初帝數失皇子
何太后生皇子辯養於史道人家故號爲史侯王貴
人生皇子協養於董太后宮號爲董侯初大臣請立
太子辯輕佻無威儀不可以爲宗廟主然何后有寵
大將軍進權重故久而不決帝將崩屬協於上軍校
尉蹇碩協䟽幼少在䘮哀感百官見者爲之感慟壬
戌詔曰朕以眇身君王海内夙夜憂懼靡知所濟夫
天地人道其用在三必須輔佐以昭其功後將軍袁
隗德量寛重奕世忠恪今以隗爲太傅録尚書事朕
且諒闇委成羣后各率其職稱朕意焉上軍校尉蹇
碩以帝輕佻不德二舅好修虚名無股肱之才懼不
能安社稷也欲誅進等立渤海王與常侍趙忠宋典
書曰大將軍兄弟秉國威權欲與天下黨人共誅内
官以碩有兵尚且沈吟觀其㫖趣必先誅碩次及諸
君今欲除私讐以輔公家是時上新崩大行在前殿
左右悲哀念在送終碩雖用有謀䇿其事未可知也
忠典以碩書告大將軍進進誘諸常侍共誅碩或曰
碩先帝所置所甞倚仗不可誅中常侍郭脉與進同
郡素養育進子弟遇之曰進我所成就豈有異乎可
卒聽之庚午上軍校尉蹇碩下獄誅兵皆屬進中軍
校尉袁紹說進曰黃門常侍秉權日久永樂太后與
之通謀禍將至矣將軍宜立大計爲天下除患於是
進紹謀共圖中官進厚遇紹及虎賁中郞將術因以
招引天下奇士陳紀荀攸何顒等上同腹心𥘉驃騎
將軍董重與大將軍何進權勢相害中官協重以爲
黨助永樂亦欲與政事何后不聽永樂后怒曰汝怙
大將軍邪勑驃騎斷大將軍頭如反手耳何后聞之
以告進五月進與三公奏故事蕃后不同居京師請
永樂宮還太國於是驃騎將軍董重下獄死永樂后
怖暴崩衆以爲何后殺之紹復說進曰前竇氏之敗
但坐語言漏泄以五營兵士故也五營皆畏中官而
竇后反用之兵皆叛走自取破滅今將軍旣有元舅
之尊二府並領勁兵部曲將吏皆英俊之士樂盡死
力事在掌握天賛之時也功著名顯垂之後世雖周
之申伯何足道哉進言之太后太后曰中官領禁兵
自漢家故事不可廢也且先帝新棄天下我奈何楚
楚與士人對共事乎進承太后意但欲誅其放縱者
紹以中官近至尊今不廢滅後益大患𥘉進寒賤依
諸中官得貴幸内嘗感之而外好大名復欲從紹等
計久不能決太后母舞陽君及弟車騎將軍苗謂進
曰始從南陽來依内宫以致富貴國家亦不容易深
思之覆水不可收悔常在後進入復言於太后曰大
將軍專欲誅左右以擅朝權太后疑焉紹聞之懼復
說進曰形勢巳露將軍何不早決事久變生復爲竇
氏矣於是進以紹爲司隷校尉王允爲河南尹乃召
武猛都尉丁原并州刺史董卓將兵向京師以脅太
后尚書盧植以爲誅中官不足外徵兵且董卓凶捍
而有精兵必不可制進不從原將數千人冦河内燒
宫府及居人以誅中官爲言太后猶未寤六月辛酉
葬孝陵皇帝于文陵秋七月徙渤海王協爲陳留王
董卓到澠池上書曰中常侍張讓等竊幸乘寵汨亂
海内昔趙鞅興晉陽之甲以逐君側之惡以鳴鐘鼓
以如洛陽進謂諸黃門曰天下匈匈正患諸君耳今
董卓欲至諸君何不各就國於是黃門各就里舍是
時進謀頗泄諸黃門皆懼而思變張讓子婦太后之
娣也讓叩頭向子婦曰老臣得罪當與新婦俱歸私
門惟受恩累世今當離宮殿情懐戀戀願一復入直
得暫奉望太后陛下顔色然後退就溝壑死且不恨
讓子婦言於舞陽君入白乃詔諸常侍皆復入直八
月庚寅太白犯心星戊辰大將軍何進白太后將決
其事謀欲盡誅諸常侍選三署郞𥙷其處中常侍張
讓段珪相謂曰大將軍常稱疾不臨䘮葬今忽入省
此意何爲竇氏意復起邪使侍者聽之冥聞進言出
坐省戶下讓謂進曰天下憤憤亦非獨我曹也又先
帝甞與太后不快幾至成敗我曹泣涕救解各出家
財且千萬共爲禮和悅上意但欲託門戶於卿耳今
卿云何欲滅我曹種族不亦太甚乎卿言省内濁穢
公卿巳下忠清爲誰乎於是尚方監渠穆拔劒斬進
珪讓僞詔以故太尉樊陵爲司隷校尉故司空許相
爲河南尹尚書得詔疑焉請大將軍出議之中黃門
以進首與尚書曰何進謀反以伏誅進部曲將吳匡
將兵在外聞進𬒳誅欲將兵入宫門閉虎賁中郞將
袁術燒南宫靑瑣門欲以迫出珪等珪等不出持太
后天子陳留王幸北宫崇德殿苗聞進死陳兵朱雀
闕下進苗素不相友善進死匡恐爲苗所害乃言曰
大將軍欲誅諸常侍車騎不欲今大將軍死車騎在
殺大將軍者即車騎也吏士能爲大將軍復讎也進
遇吏兵素有恩皆涕泣曰願致死匡乃唼血爲誓引
兵攻苗戰於闕下兵破斬苗首於是司隷校尉袁紹
斬僞司隷校尉樊陵河南尹許相勒兵捕諸中官無
少長皆誅之死者二千餘人引兵入宫珪等迫急復
將天子陳留王夜至小平津六璽不自隨是時宫中
亂百官無從者惟河南部掾閔貢將十餘人從會尚
書盧植至按劒責珪珪等涕泣謝罪又追兵至珪等
白上曰臣等死天下大亂矣乃自投于河辛未帝還
宮公卿百姓迎於道并州牧董卓適至聞帝在外單
騎迎于北芒上卓與帝言不能對與陳留王言及禍
亂之事卓以王賢有廢立之意是日幸崇德殿大赦
天下得六璽失傳國璽武猛都尉丁原將河内救何
氏拜執金吾何進兄弟旣死其部曲無所屬皆歸卓
卓使原部曲司馬呂布盡并其衆京師兵權惟卓爲
盛先是進遣騎都尉太山鮑信募兵亦適至信謂紹
曰卓擁強兵有異志今不早圖將爲所制及𥘉至疲
勞襲之可擒也紹畏卓不敢發信遂還鄕里六月雨
至于九月乃止卓諷有司以久雨免司徒丁宫司空
劉弘卓代爲司徒假節鉞虎賁癸酉卓謂司隷校尉
袁紹曰人主宜立賢明天下豈有常毎念靈帝使人
憤毒今當立董侯不知能勝史侯否爲當且爾劉氏
種不足復遺紹曰今上未有不善害於天下若明公
違禮任意廢嫡立庶四海恐不從明公議也卓叱紹
曰豎子天下事豈不在我我欲爲之誰敢不從紹横
刀長揖曰天下健者豈唯董公旣出遂奔兾州卓以
廢帝議示太傅袁隗隗報如議九月甲戌卓大會羣
臣于崇德殿卓曰大者天地其次君臣所以爲治也
今皇帝闇弱不可奉宗廟爲天下主今欲依伊尹霍
光故事立陳留王何如公卿巳下皆惶恐不敢對盧
植按尚書太甲旣立不明伊尹放之桐宮又昌邑王
立二十七日罪過千條是以霍光廢之今上富於春
秋行未有失此前事之比也卓大怒欲誅植議郞彭
伯諫曰盧尚書海内大儒天下之望也今先害之恐
天下震怖卓乃止是日卓脅太后與羣臣廢帝爲弘
農王讀策太后流涕羣臣莫敢言丁宮曰天禍漢室
䘮亂弘多昔祭仲廢忽立突春秋善之今大臣量宜
爲社稷計誠合天心請稱萬歲太傅袁隗解帝璽綬
立陳留王爲皇帝年九歲太后遷于永安宫
袁宏曰丁宮可謂非人矣以爲雖遇伊尹之事猶將
涕泣而從之而況陵虐其君而助讃其惡夫仁義者
人心之所有也濃薄不同故有至與不至焉當其至
者在君親之難若身首之相衛也其不至者猶有兒
女之愛焉無情於斯者不得豫夫人倫矣盧植稱病
而退從近關出卓遣人殺之不及隱於上谷數年後
疾卒植字子幹涿人也師事扶風馬融與北海鄭玄
友善所學不守章句皆研精其旨身長八尺二寸剛
毅多大節常喟然有濟世之志不苟合取容言論切
直不好文辭飲酒至一石而不亂融妃后家絲竹歌
舞者不絕於前植侍坐數年目未嘗一眄融以是尤
敬異之學終辭歸闔門教授不應州郡之命建寧中
徴爲博士補九江廬江太守爲政務在淸淨弘大體
而已病去官徵拜議郞與蔡邕楊彪等並在東觀補
續漢紀植將終勑其子歛其單衣葬以土穴其子從
之丙子太后何氏崩董卓殺之也乙酉司空董卓爲
太尉丙申太中大夫楊彪爲司空豫州牧黃琬爲司
徒冬十一月乙巳葬靈思何皇后白波賊冦河東十
月太尉董卓爲相國爵卓母爲池陽君司徒黃琬爲
太尉司空楊彪爲司徒光禄勲荀爽爲司空卓雖無
道而外以禮賢爲名黃琬荀爽之舉從民望也又任
侍中周毖城門校尉伍瓊沙汰穢惡顯拔幽滯於是
以尚書韓馥爲兾州侍中劉岱爲兖州陳留孔胄爲
豫州潁川張咨爲南陽太守東平張邈爲陳留太守
𥘉卓將兵東也京兆尹蓋勲曰貪人敗類京師其必
有變乃爲之備及卓廢帝勲與卓書曰昔伊尹霍光
權以立功人猶寒心足下小醜何以堪之賀者在門
弔者在廬可不愼哉卓得書甚憚之時皇甫嵩尚三
萬餘人在扶風勲乃密語嵩欲討卓卓亦深忌勲使
人安喻之因徵勲爲議郞
後漢靈帝紀卷第二十五
後漢紀孝獻皇帝卷第二十六　袁宏
初平元年春正月辛亥大赦天下侍中周毖城門校
尉伍瓊說董卓曰夫廢立事大非常人所及袁紹不
逹大體恐懼出奔非有他志也今購之急勢必爲變
袁氏樹恩四世門生故吏徧於天下若收豪傑以聚
徒衆英雄因之而起山東非公之有也不如赦之拜
一郡守則紹喜於免罪必無患矣卓以爲然乃以紹
爲渤海太守癸丑卓殺弘農王卓使郞中令王儒進
酖於王曰服藥可以辟惡王曰我無疾是欲殺我爾
不肯強之於是王與唐姬及宫人飲藥王自歌曰天
道易兮運何艱棄萬乗兮退守藩逆臣見迫兮命不
延逝將去汝兮徃幽玄唐姬起舞歌曰皇天崩兮后
土頽身爲帝王兮命夭摧死生異路兮從此乖悼我
焭獨兮心中哀因泣下坐者皆悲王謂唐姬曰卿故
王者妃勢不爲吏民妻矣自愛從此與卿辭遂飲藥
而死帝聞之降坐盡哀是時兾州刺史韓馥豫州刺
史孔伷兖州刺史劉岱陳留太守張邈渤海太守袁
紹東海太守喬瑁山陽太守袁遺河南太守王匡濟
北相鮑信後將軍袁術議郞曹操等並興義兵將以
誅卓衆各數萬人推紹爲盟主紹自號車騎將軍操
行奮武將軍長沙太守孫堅亦起兵誅卓比至南陽
衆數萬人卓以堅爲破虜將軍兾其和弭堅討卓逾
壯進屯陽人卓大怒遣胡軫呂布擊堅戰于建平堅
大破之卓以山東兵盛欲徙都關中召公卿議曰高
祖都關中十一世後漢中興東都洛陽從光武至今
復十二世案石苞室䜟宜復還都長安百官無敢應
者司徒楊彪曰遷都改制天下大事皆當因民之心
隨時之宜昔盤庚五遷殷民胥怨故作三篇以曉諭
之徃者王莽篡逆變亂五常更始赤眉之變焚燒長
安殘害百姓民人流亡百無一存光武受命更都洛
陽此其宜也方今建立聖主光隆漢祚而無故捐宗
廟宫殿棄先帝園陵百姓驚愕不解此意必糜沸螘
聚以致擾亂石苞室䜟妖邪之書豈可信用卓作色
曰楊公欲沮國家計邪關東黃巾作亂所在賊起長
安崤函險固國之重防又隴右取材木功夫不難杜
陵南山下有孝武帝故陶作甎處一朝一夕可辦宫
室官府盍何足言百姓小人何足與議若有前却以
我大兵驅之豈得自在百寮皆失色太尉黄琬曰此
大事楊公語得無可思乎司空荀爽曰相國豈樂遷
都邪今山東兵起非可一日禁也而關西尚靜故當
遷之以圖秦漢之勢也堅爭不止禍必有所歸吾不
爲也卓使有司奏免二公二月丁亥太尉黃琬司徒
楊彪䇿罷初卓用伍瓊周毖之議選天下名士馥等
旣出皆舉兵圖卓卓以瓊毖賣巳心怒之及議西遷
瓊毖固諫卓大怒曰君言當抜用善士卓從二君計
不敢違天下心諸君到官舉兵相圖卓何相負遂斬
瓊毖彪琬恐懼詣卓謝曰因小人戀舊非欲沮國事
也請以不及爲受罪卓不勝當時之忿旣殺瓊毖旋
亦悔之故表彪琬爲光禄大夫卓以河南尹朱儁爲
太僕以爲已副儁不肯受因進曰國不宜遷必孤天
下望成山東之釁臣不見其可也有司曰召見君受
拜而君拒之不問徙事而君陳之何也儁曰副相國
至重非臣所堪遷都非計臣之所急也辭所不堪進
其所急臣之宜也有司曰遷都之事初無此計也就
有未露何所受聞儁曰相國董卓具爲臣說有司不
能屈於是朝之大臣及尚書郞華歆等皆稱焉由是
止不副卓卓愈恨之懼必爲卓所䧟乃奔荆州光禄
勲趙謙爲太僕王允爲司徒守尚書令丁亥天子遷
都長安卓留屯洛陽盡焚宮室徙民長安壬辰白虹
貫日三月己巳車駕至長安遭赤眉之亂宮室焚盡
唯有高廟京兆府舍遂就都焉戊午卓殺太傅袁隗
及其三子是時袁紹屯河内陳留太守張邈兖州刺
史劉岱東郡太守喬瑁山陽太守袁遺屯酸棗後將
軍袁術屯南陽豫州刺史韓馥大會酸棗將盟諸州
郡更相推讓莫有肯先當廣陵功曹臧洪升壇操血
曰漢室不幸王綱失統賊臣董卓乗釁縱害禍加至
　尊虐流百姓大懼淪喪社稷翦覆四海兖州刺史劉
　岱豫州刺史孔伷陳留太守張邈東郡太守喬瑁廣
　陵太守超等糾合義兵並赴國難凡我同盟齊心戮
　力以致臣節殞首喪元必無二致有渝此盟俾墜其
　命無克遺育皇天后土祖宗明靈實皆監之洪辭氣
　慷慨涕泣横下聞其言者雖卒伍厮養莫不激揚卓
　兵強紹等莫敢先進曹操曰舉義兵誅暴亂今衆巳
　合諸君何疑後使董卓聞川東兵起倚王室之尊據
　二周之險東向以臨天下雖以無道行之猶足以爲
　患今焚燒宮室刼遷天子海内震動不知所歸此天
　亡之時也一戰而天下定矣不可失也其引軍西戰
於滎陽操兵大敗是時靑州刺史焦和亦起兵討卓
務及諸將西行不爲民人保鄣始濟河黃巾巳入其
境靑州殷實軍革和望冦奔北未甞接風塵交旗鼔
也好卜筮信鬼神入見其人淸談干霄出觀其政賞
罰靖亂州遂蕭條悉爲丘墟頃之和病卒袁紹使臧
洪領靑州撫和民衆盜賊奔走紹歎其能徙爲東郡
太守夏四月以大司馬劉虞爲太傅尚書令王允奏
曰太史王立說孝經六隱事令朝廷行之消却災邪
有益聖躬詔曰聞王者當修德爾不聞孔子制孝經
有此而却邪者也允固奏請曰立學深厚此聖人祕
奥行之無損帝乃從之常以良日王允與王立入爲
帝誦孝經一章以文二竹簞畫九宮其上隨日時而
出入焉及允被害乃不復行也
袁宏曰神實聦明正直依人而行者也王者崇德殷
薦以爲饗天地可謂至矣若夫六隱之事非聖人之
道也匹夫且猶不可而況帝王之命乎五月司空荀
爽薨爽字慈明朗陵令淑之子也年十二太尉杜喬
師焉舉孝廉賢良黨事禁錮隱於海上又南匿漢濵
黨事解辟命交至有道博士徵皆不就獻帝初董卓
薦爽爲平原相未到官徵爲光禄勲至府三日遷司
空當是之時忠正者慷慨而懷道者深嘿爽旣解禍
於董卓之朝又旬日之間位極人臣君子以此譏之
初爽兄弟八人號曰八龍爽最有儒雅稱兄子彧名
重於世六月辛未光禄大夫种弗爲司空卓發洛陽
諸陵及大臣冡墓壞洛陽城中鍾簴鑄以爲錢皆不
成文更鑄五銖錢文章城郭不可把持於是貨輕而
物貴穀一斛至數百萬遼東太守八孫度自號爲平
州牧立漢世祖廟單于羌渠旣爲國人所殺其子孫
於扶羅應立國人立須卜爲單于於扶羅詣闕訟會
靈帝崩王室亂於扶羅將數千騎與白波賊冦兾州
界百姓皆高壁清野抄掠少有所得欲歸國國人不
受遂止河東
二年春正月辛丑大赦天下韓馥袁紹自稱大將軍
遣使推大司馬劉虞爲帝不聽復勸虞承制封拜又
不聽然猶與紹連結二月丁丑相國董卓爲太師夏
四月卓西入關卓使東中郞將董越屯澠池寧輯將
軍段猥屯華隂中郞將牛輔屯安邑其餘中郞校尉
布在諸縣不可勝紀以禦山東卓將至公卿以下迎
之皆謁拜下卓不爲禮卓謂御史中丞皇甫嵩曰可
以服未嵩曰安知明公乃至於是卓曰鴻鵠固有逺
志但鷰雀自不知爾嵩曰昔與公俱爲鴻鵠但今日
復變爲鳳皇爾卓乃大笑曰卿早服何得不拜卓旣
爲太師復欲稱尚父以問左中郞將蔡邕邕曰昔武
王受命太公爲太師輔佐周室以伐無道是以天下
尊之稱爲尚父今之功德誠爲巍巍宜須關東悉定
車駕西還爲後議之卓乃止於是卓乗金華靑蓋車
時人號竿摩車言逼上也卓弟旻爲左將軍兄子璜
爲中軍校尉宗族内外並列朝廷呼召三臺尚書以
下皆詣卓府啓事然後得行築郿塢城與長安城等
積穀爲三十年儲云事成雄據天下不成守此足以
畢老甞行郿塢公卿巳下祖道於橫門外誘北降者
三百餘人於坐中先披其舌或斬其手或鑿其眼未
死偃轉杯桉之間會者戰慄失匕箸卓飲食自若初
卓飲衞尉張溫乃使人誣温與袁術通謀笞殺之刑
罰殘酷愛憎相害冤死者數千人百姓嗷嗷道路歎
　息孫堅自陽人入洛陽修復諸陵引軍還魯陽卓謂
　長史劉艾曰關東諸將數敗矣無能爲也唯孫堅小
　敢諸將軍愼之堅昔西征其計䇿略與人同無故從
　諸袁皃終亦死爾艾曰堅用兵不如李傕郭圯堅前
　舉羌戰於美陽殆死無能爲卓曰堅時將烏合兵且
　戰有利鈍卿今論關東大勢爾亦終無所至但殺二
　袁兒則天下自服矣建武初立宗廟於洛陽元帝之
　於光武父之屬也故光武上繼元帝又立親廟於洛
　陽祭祀而巳不加名號光武崩以中興之主更爲起
　廟上尊號曰世祖廟以元帝於光武爲禰故雖非宗
　不毀也後遂爲常明帝遺詔無起寢廟藏主於世祖
廟更衣更衣者帝王入廟之便殿也孝章不敢違命
以更衣有小别上尊號曰顯宗章帝崩遺詔如先帝
故事和帝上尊號曰肅宗後帝遵承皆藏主於世祖
廟積多無别是後顯宗但爲陵寢之號和帝崩上尊
號曰穆宗殤帝崩鄧太后以尚嬰孩不列於廟就陵
寢祭之而巳安帝殺大臣廢太子及崩無上祖宗之
奏以建武以來無毀者遂因陵號恭宗順帝崩上尊
號曰孝宗沖質帝皆年少早崩依殤帝故事桓帝崩
上尊號曰威宗靈帝崩而天下亂故未議祖宗之事
於是有司奏議宗廟迭毀左中郎將蔡邕議曰漢承
秦滅學之後宗廟之制不用周禮毎帝即位輒立一
　廟不止於七昭穆不定宗廟迭毀孝元皇帝時丞相
　匡衡御史大夫貢禹始建斯議罷絀典禮孝文帝孝
　武帝孝宣帝皆功德茂盛爲宗不毀初孝昭尊崇孝
　武廟稱世宗中正大臣夏侯勝猶執異議不應爲宗
　至孝宣皇帝議猶不定太僕王舜中壘校尉劉歆據
　經傳義處不可毀上從其議古人據正重愼不敢私
　其君父如此其至者也後遭王莽之亂光武皇帝受
　命中興廟稱世祖孝明皇帝政叅文宣廟稱顯宗孝
　章皇帝至孝蒸蒸仁恩博大廟稱肅宗比方前世得
　禮之宜自此巳下政事多釁權稱臣下嗣帝殷勤各
　欲尊崇至親而臣下懦弱莫敢執正夏侯之議故遂
愆濫無有防限今聖朝遵復古禮以求厥中誠合事
宜孝元皇帝世在第八武皇帝世在第九故元帝爲
考廟尊而奉之孝明因循亦不敢毀元帝今於廟九
世非宗親盡宜毀比惠昭成哀平帝五年而再殷祭
孝安孝桓孝昭孝和孝靈在穆四時常陳孝和以下
穆宗恭宗威宗之號皆宜省去以遵先典殊異祖宗
不可叅並之義從之
袁宏曰光武之繫元帝可謂正矣夫君臣父子名教
之本也然則名教之作何爲者也蓋凖天地之性求
之自然之理擬議以制其名因循以弘其教辯物成
器以通天下之務者也是以高下莫尚于天地故貴
賤擬斯以辯物尊卑莫大於父子故君臣象兹以成
器天地無窮之道父子不易之體夫以無窮之天地
不易之父子故尊卑永固而不逾名教大定而不亂
置之六合充塞宇宙自今及古其名不去者也未有
違失天地之性而可以序定人倫矣乎自然之理而
可以彰明治體者也末學庸淺不逹名教之本牽於
事用以惑自然之性見君臣同於父子謂兄弟可以
相傳爲體謂友於齊於昭穆違自然之本滅自然之
性豈不哀哉夫天地靈長不能無否泰之變父子自
然不能無夭絕之異故父子相承至順之至也兄弟
相及變異之極也變則求之於正異則本之於順故
雖經百世而高卑之位張崇渉變通而昭穆之序不
亂由斯而觀則君臣父子之道焉可忘哉董卓問司
徒王允曰欲得快司隷校尉誰可者允曰唯有蓋京
兆耳卓曰此人明智有餘然則不可假以雄職也乃
以勲爲越騎校尉卓又畏其司戎復出爲潁川太守
頃之徴還京都公卿見卓皆拜謁勲獨長揖與卓爭
論旁人皆失色而勲意氣自若初河南尹朱儁數爲
卓陳軍事卓曰我爲將百戰百勝卿勿妄說且汙我
刀鋸勲曰昔武丁之明猶求箴諫明公猶未及武丁
也卓謝曰戲之爾勲強直而内懼於卓不得意疽發
背卒時年五十一遺令慙無以報先帝易受賻贈卓
心雖憾勲然外示寛厚表賜東園祕器送之如禮勲
字元固燉煌廣至人舉孝廉爲漢陽長史素與武都
蘇正和有隙及正和爲州從事劾武威太守倚權貴
恣行貪橫凉州刺史梁鵠懼其貴戚欲殺正和以自
解以訪勲或勸勲曰因此報仇勲曰不可謀事殺良
非忠也乗危非仁也忠仁棄之人將不食我餘乃諫
鵠曰夫緤食鷹鸇欲其鷙也鷙而烹之何用哉鵠從
其言正和喜而求見勲勲曰吾爲梁使君謀不爲蘇
正和也怨之如初黃巾之起故武威太守黃儁被徵
失期鵠欲奏誅儁勲爲言得免儁以黃金二千斤與
勲勲謂儁曰吾以子罪在八議故爲子言吾豈賣評
哉終辭不受凉州刺史左昌因軍法斷盗數千萬勲
諫不聽乃怒勲使屯河陽欲因軍法罪之而勲數有
戰功詔書勞勉焉邊章之反圍昌逼急昌以檄召勲
勲初與從事辛曾孔常俱屯河陽曾常疑不肯應檄
勲怒曰昔莊賈後期穰苴奮鉞今之從事豈重於監
軍哉常懼乃從勲至兾親責數章等責以背叛之罪
皆曰左使君若早從君言以兵臨我得自分明今我
罪巳重不可復降也皆泣涕而去會叛羌圍護羌校
尉夏育於畜官勲與州郡并兵救育至孤磐爲羌所
破勲被三創前陣多死勲使人書木表曰使國家尸
我於此羌滇吾素爲勲所厚乃以兵扞衆曰蓋長史
　淸賢汝曹殺之者爲負天勲仰罵曰死反虜汝何知
　促殺我衆相視而驚滇吾以馬與勲勲曰我欲死不
　去也衆曰金城購君羊萬頭馬千匹欲與君爲一勲
　咄咄曰我死不知也羌遂囚勲勲辭氣不撓羌不敢
　害送還郡於是以勲爲漢陽太守民飢相食勲調穀
　廩之諸富室或匿不肯出勲曰吾知罪矣乃自出家
　穀以率之郡中聞之不督而送兾倉者二千餘斛頼
　勲之得存者千餘人六月丙戌京師地震卓問蔡邕
　邕對曰地震隂盛大臣逾制之所致也公乗靑蓋車
　遠近以爲非宜卓從之乗金華皁蓋車秋七月司空
　种弗以地震䇿免癸卯光禄勲淳于嘉爲司空董卓
旣入關袁紹還軍延津使潁川荀諶說兾州刺史韓
馥曰公孫瓉乗勝來南而諸郡應之袁車騎引軍東
向此其意不可知竊爲將軍危之馥曰爲之奈何諶
曰公孫瓉提燕代之卒其鋒不可當袁氏一時之傑
必不爲將軍下夫兾州天下之重資也若兩雄并力
兵交於城下危亡可立而待也夫袁氏將軍之舊也
且已同盟當今爲將軍計者莫若舉州以讓袁氏袁
氏得冀州則瓉不與之爭必厚德將軍兾州入於親
友是將軍有讓賢之名而身安於泰山也願將軍勿
疑馥素恇怯因然其計馥長史耿武别駕閔純治中
李曆騎都尉沮授諫曰兾州雖鄙帶甲百萬穀支十
年袁紹孤客窮軍仰我鼻息譬如嬰兒在股掌之上
絕其哺乳立可餓殺奈何欲以兾州與之馥曰吾袁
氏故吏且才不如本初度德而讓古人所貴諸君獨
何病焉乃遣子送印綬以讓紹紹旣有兾州辟授爲
别駕從事紹謂授曰今賊臣作變朝廷遷移孤歷世
受寵欲竭命致死以復漢室然桓公非夷吾不能成
霸越王非范蠡無以存國今欲與君戮力同心共安
社稷授進曰將軍弱冠登朝播名海内值廢立之際
則忠義憤發卓雖凶暴弗能加兵昔相如叱秦晏嬰
哭莊方之將軍曷足以喻單騎出奔則卓懷怖懼濟
河而北則渤海稽首擁一郡之卒撮兾州之衆威震
河朔名重天下雖黃巾散亂黑山跋扈舉軍東向則
青州可定還討黑山則張燕可滅廻師北首則劉虞
必喪震脅戎狄則匈奴順從横大河之北合四州之
地收英雄之用擁百萬之衆迎大駕於長安復宗廟
於洛邑號令天下以討未服以此爭鋒誰敢御之比
及數年此功不難紹喜曰此孤之本心也即表授爲
奮武將軍使監護諸將袁紹以曹操爲東郡太守初
潁川人荀彧字文若舉孝廉爲亢父令見天下將亂
棄官歸家謂父老曰潁川四戰之地天下今有變常
爲兵衝密雖有固適可避小冦不足以捍大難宜亟
去鄉里人多懷土不能從也韓馥遣騎迎焉會袁紹
襲兾州待彧以上賔之禮彧弟諶及同郡辛評郭圖
皆爲紹任彧知紹不能有成也遂去紹歸曹操操見
彧悅曰吾子房也以爲司馬時董卓兵強山東震恐
彧說操曰董卓暴虐巳甚必以亂終無能爲也操善
之丙寅太尉趙謙久病䇿罷辛酉太常馬日磾爲太
尉公孫瓉以劉備爲平原相十二月録從入關者功
封侯賜爵各有差司徒王允爲温侯食邑五千戶固
讓不受尚書僕射士孫瑞說允曰天子裂土班爵所
以庸勲也與董太師並位俱封而獨勵高節愚竊不
安也允納其言乃受二千戶是歲長沙武陵人有死
者經月復活占曰至隂爲陽下民爲上將有自㣲賤
而起者也
後漢孝獻皇帝紀卷第二十六
後漢孝獻皇帝紀卷第二十七　袁宏
三年春正月丁丑大赦天下牛輔遣李傕郭汜張倕
賈詡出兵繫關東先向孫堅堅移屯梁東大爲傕等
所破堅率千騎潰圍而去復相合戰於陽人大破傕
軍傕遂掠至陳留潁川荀彧郷人多被殺掠帝思東
歸使侍中劉和出關詣其父太傅劉虞令將兵來迎
道經南陽袁術利虞爲援質劉和不遣許以兵至俱
西命劉和爲書與虞虞得書遣數千騎詣術公孫瓉
知術有異志不欲遣乃止虞虞不從瓉懼術聞而怨
之亦遣其從弟越將千騎詣術以自結隂教術執和
奪其兵由是虞瓉有隙初五原人吕布便弓馬膂力
過人旣殺丁原董卓信愛之誓爲父子卓自以遇人
無禮恐人謀巳行止常以布自衞卓性剛𥚹忿不思
難嘗以小失意㧞手㦸擲布布捷避之爲卓致謝卓
意亦解由是隂怨卓嘗使布守中閤布與卓侍婢私
通恐事發覺心自不安司徒王允以布州里壯徤厚
接納之布詣允陳卓幾見殺狀允與僕射士孫瑞密
謀誅卓是以告布使爲内應布曰柰如父子何允曰
君自姓吕本非骨肉今憂死不暇何謂父子遂許之
夏四月辛巳帝有疾旣瘳大會羣臣於未央殿卓置
衞自其營至於掖門士孫瑞使騎都尉李順將吕布
親兵十人僞著衛士服於掖門卓將出馬散不進卓
怪之欲還布勸之遂行入門衛士以㦸刺之卓衣内
有鎧不入傷臂墜車大呼曰吕布何在對曰在此布
曰有詔趣兵斬之卓罵曰庸狗敢如是邪遂斬之卓
母子皆誅之尸於市司徒王允使人然火卓腹上臭
乃埋之卓字仲潁隴西臨洮人少好任俠嘗遊羗中
盡與諸帥相結後歸耕於野而豪帥有來從之者卓
與俱還殺耕牛相與宴樂諸豪帥感其意歸相歛得
雜畜千餘頭以贈之卓桓帝末以六郡良家子爲羽
林郎有才武膂力雙帶兩鞬左右馳射稍以軍功遂
至大將軍卓之死蔡邕在允坐聞卓死有嘆惜之音
允責邕曰國之大賊弑主殘臣天地所不覆人臣所
同疾君爲王臣世受國恩國主危難曾不倒戈卓受
大誅而更嗟歎禮之所去刑之所取使吏收付廷尉
治罪邕謝允曰雖不忠猶識大義古今安危耳所厭
聞口所常說豈當以背國而向卓也狂瞽之言謬出
患入所謂邕也願黔首爲刑以繼漢史公卿惜邕才
咸共諫允允曰昔武帝不殺司馬遷使作謗書流於
後世方今國祚中㣲戎馬在郊不可令佞臣執筆在
㓜主左右後令吾徒受謗議遂殺邕邕字伯喈陳留
圉人也博學有雋才善屬文解音聲伎藝并術數之
事無不精綜初辟司徒府吏遷郎中著作東觀以直
言𬒳刑初太尉董卓見邕甚重之舉高第𥙷御史又
轉治書御史尚書三月之間周歷三臺左中郎將封
高陽侯於是以吕布爲奮武將軍假節開府如三公
初黃門郎荀攸與議郎鄭㤗何顒侍中种輯謀曰董
卓無道甚於桀紂天下怨之雖資強兵實一匹夫耳
今直刺殺之以謝百姓然後據殽函挾王命以號令
天下桓文之舉也事垂就而發覺收顒攸繫獄顒憂
懼自殺攸言笑飲食自若會卓死得免棄官歸郷里
兖州刺史劉岱爲黃巾所殺東郡刺史曹操爲兖州
牧繫黃巾破之降者三十餘萬人五月丁未大赦天
下征西將軍皇甫嵩爲車騎將軍董卓旣死牛輔爲
其麾下所殺李傕等還以輔死衆無所倚仗欲各散
歸旣無赦書而聞長安中欲盡誅凉州人憂恐不知
所爲賈詡曰聞長安中議欲盡殺凉州人而諸君棄
衆單行即一亭長能束君矣不如率衆而西所在收
兵以攻長安爲董公報仇幸而事濟奉國家以正天
下若不濟走未晩也衆以爲然遂將其衆而西所在
收兵攻至長安衆十餘萬卓故部將樊稠等合兵圍
長安劉表與袁紹連和袁術怒召孫堅攻表戰於新
野表退屯襄陽堅悉衆圍之表將黃祖自江夏來救
表堅逆擊破祖乘勝將輕騎追之爲祖伏兵所殺堅
子䇿權皆隨袁術六月戊午長安城䧟呂布與戰不
勝將數百騎奔冀州傕等入城内殺太常种弗太僕
魯猷大鴻臚周奐城門校尉崔烈越騎校尉王順死
者數十人司徒王允挾乘輿上宣平城門允謂傕等
曰臣無作威作福而乃放兵縱橫欲何爲乎傕曰董
卓忠於陛下而無辜爲吕布所殺欲爲卓報布不敢
爲逆爾請事竟詣廷尉受罪巳未大赦天下拜李傕
爲揚武將軍郭汜爲揚烈將軍樊稠等皆爲中郎將
甲子李傕殺故太尉黃琬司徒王允及其妻子衆庻
爲之流涕莫敢收允故吏京兆趙戩葬允上以允爲
忠封其孫異爲安樂侯允字子師太原祁人容儀雅
重非禮不動郭林宗稱允曰宰相才也與之友善仕
爲郡主簿太守劉偉受宦者趙津請託召中都路拂
爲五官掾允以拂狡猾不良封還偉教至於四五坐
鞭杖數十終不屈撓拂由是廢棄而允名震逺近拂
富於財賔客數百深怨允常欲害之允從者不過數
人每與拂遇允常坐車中按劒叱之拂輒不敢當辟
司徒府稍遷豫州刺史黃巾賊别黨起於豫州允擊
大破之於是賊中得中常侍張讓書允具以聞靈帝
帝深切責讓讓辭謝僅而得免讓由是怨允譛之於
靈帝詔徴允治罪道遇赦還官後百餘日復見徴太
尉楊賜與允書曰若以張讓事百日再徴宜深思之
允故吏流涕進藥允棄而不飲會大將軍何進請允
得减死一等遂變名姓隱遁山藪後何進表允爲從
事中郎遷河南尹太僕及在公輔值國家禍亂允外
相彌縫内謀王室甚有大臣之度自天子及國中皆
倚允卓亦雅信焉卓旣死與士孫瑞議赦卓部曲旣
而疑曰部曲從其主耳今若名之惡逆而赦之恐適
使深自疑非所以安之也乃止或說允曰卓部曲素
憚袁氏而畏關東若一旦解兵開關必人人自危不
如使皇甫嵩領其衆因使屯陜以安之徐與關東通
謀以觀其變允曰不然關東舉義兵者皆吾徒也今
若距險屯守陜雖安凉州人而疑關東之心也吕布
將奔謂允曰公可去矣允曰安國家吾之上願也若
其不獲則殺身以奉朝廷㓜主恃我而巳臨險難苟
免吾不爲也努力謝關東諸公當以國家爲念黃琬
字子琰太尉瓊之孫也爲五官中郎將所選舉皆貧
約守志者諸權富郎共疾之構琬以爲黨遂免官禁
錮幾將二十年司空楊賜深敬重之上書薦琬有撥
亂之才由是徴拜議郎權爲青州刺史遷侍中尚書
中平末凉州叛大將軍出征軍調不足富殖之徒多
以財爲官者或起家爲州郡琬由是奏太尉樊稜司
徒許相皆竊位懷禄苟進無耻終無匡救之益必有
覆公折足之患宜皆罷遣以清治路軍費雖急禮義
廉耻國之大本也苟非其選飛隼在墉爲國生事此
猶負石救溺不可不察頃之遷右扶風歷九卿徵爲
豫州牧值黃巾陸梁民物凋弊延納豪俊整勒戎馬
征討羣賊威聲甚震是時上遣下軍校尉鮑鴻征葛
陂賊鴻因軍徵發欲盗官物贓過千萬琬乃紏奏其
姦論鴻如法琬旣名臣又與王允同謀故及於難傕
兵之入長安太常种弗曰爲國大臣不能禁暴禦悔
使白刃向宫去將安之遂戰而死弗字潁伯司徒暠
之子也弗子邵爲使者嘗迕於卓左遷凉州刺史徴
爲九卿辭曰我昔盡忠於國爲邪臣所妬父以身徇
國爲賊所害夫爲臣子不能除殘去逆何靣目復見
明主哉三輔之臣聞之莫不感慟焉初南陽何顒河
内鄭㤗好爲竒畫顒逮郭林宗與之遊學及黨事起
顒以被禁錮乃變姓名亡匿汝南所至皆結豪傑名
顯荆豫之間靈帝末君子多遇禍難顒歲中率常再
三私入洛陽爲人解釋患難㤗知天下將亂隂交結
豪傑家冨於財有田四百頃而食常不足名聞山東
王室西遷㤗以尚書郎從入關是時京師饑乏士人
各各不得保其命而㤗日與賔客高會作倡樂仰㤗
全濟者甚衆長安旣亂南奔袁術術以㤗爲揚州刺
史未至而卒丙子前將軍趙謙爲司徒尚書令朱雋
之出奔也與孫堅俱入洛陽旣而屯於中牟李傕等
旣破長安懼山東之圖巳而畏雋之名傕用賈詡計
使人徴雋軍吏皆不欲應雋曰以君召臣義不俟駕
况天子詔乎且傕汜小豎樊稠庸兒無他逺畧又勢
均力敵内難必作吾乘其弊事可圖也遂就徴爲太
僕秋七月李㴶使樊稠至郿葬董卓大風暴雨流水
入墓漂其棺椁庚子太尉馬日磾爲太傅録尚書事
八月辛未車騎將軍皇甫嵩爲太尉使太傅馬日磾
太僕趙岐持節鎭關東初孫堅殺南陽太守張咨袁
術得㨿其郡南陽戸口數百萬而術奢淫肆欲徴發
無度百姓苦之旣而與紹有隙又與劉表不平引軍
入陳留曹操袁紹會擊術大破之術將餘衆奔九江
殺楊州刺史陳温領其州李傕等欲術爲援因令日
磾即拜術爲左將軍封陽翟侯假節日磾趙岐俱在
壽春岐守志不撓術憚之日磾頗有求於術術侵侮
之從日磾借節視之因奪不還日禪欲去術又不遣
病其所守不及趙𡵨嘔血而死九月揚武將軍李傕
爲車騎將軍封池陽侯領司隷校尉假節郭汜爲後
將軍封郿陽侯樊稠爲右將軍封萬年侯㴶汜稠擅
朝政張濟爲驃騎將軍平陽侯屯弘農初董卓入關
說韓遂馬騰共圖山東遂騰見天下方亂亦欲起兵
倚卓卓死傕汜攻破京師遂騰將兵救天子是月遂
屯郿騰屯鄠司徒趙謙以久病罷甲申司空淳于嘉
爲司徒光禄大夫楊彪爲司空録尚書事冬十月荆
州刺史劉表遣使貢獻以表爲荆州牧初弘農王唐
姬者故會稽太守唐瑁女也王薨人欲嫁之不從及
關中破爲李傕所畧不敢自說也傕欲妻之唐姬不
聽尚書賈詡聞之以爲宜加爵號於是迎置於園拜
爲弘農王妃李㴶舉博士李儒爲侍中詔曰儒前爲
弘農王郎中令迫殺我兄誠宜加罪辭曰董卓所爲
非儒本意不可罸無辜也丁卯日有重暈太尉皇甫
嵩以災異䇿免光禄大夫周忠爲太尉録尚事嵩字
義眞規之兄子也善用兵爲將飲食舎止必先將士
然後至巳乃安焉兵曹有所受賂者嵩曰公素廉必
用乏也出錢賜之吏慚即自殺董卓之入徴嵩爲城
門校尉嵩長史梁衍說嵩曰漢室㣲弱宦豎亂朝卓
旣誅之不能盡忠奉主而廢立縱意今徴將軍禍大
則憂危禍小則困辱卓在洛陽天子來西以將軍之
衆奉迎天子發命海内袁氏逼其東將軍逼其西則
成禽矣嵩不從遂就徴有司承㫖奏嵩下吏將殺之
嵩子堅壽與卓素善詣卓請嵩卓免之華嶠曰臣父
袁每言臣祖歆當時人以皇甫嵩爲不伐故汝豫之
戰歸功於朱雋張角之捷本之於盧植蓋功名者士
之所宜重誠能不爭天下莫之與爭則怨禍不深矣
四年春正月甲寅朔日有蝕之未晡八刻太史令王
立奏曰日晷過度無有變色於是朝臣皆賀帝密令
尚書候焉未晡一刻而蝕尚書賈詡奏立司候不明
疑悞上下太尉周忠職所典掌請皆治罪詔曰天道
幽逺事驗難明且災異應政而至雖探道知㣲焉能
不失而欲歸咎史官重益朕之不德不從於是避正
殿寢兵不聽事五月丁卯大赦天下徐州刺史陶謙
遣使奉貢以謙爲徐州牧癸酉無雲而雷六月華山
崩東海王子琬琅邪王弟邈詣闕貢獻以琬爲平原
相邈爲九江太守皆封列侯太尉周忠以災異罷太
僕朱儁爲太尉録尚書事巳酉以平原相劉備爲豫
州牧是時新遷都宫人多無衣服秋七月帝欲發太
府繒以作之李傕不欲曰宫中有衣胡爲復作邪尚
書郎呉碩素謟於傕乃言曰關東未賔用度不足近
幸衣服乃陵轢同寮尚書梁紹劾奏碩以瓦噐奉職
天臺不思先公而務私家背奥媚竈苟謟大臣昔孔
子誅少正卯以顯刑戮碩宜放肆以懲姦僞若久舎
不黜必縱其邪惑傷害忠正爲患不細帝以碩傕所
愛寢其奏是時帝使侍御史裴茂之詔獄原輕繫者
二百餘人其中有善士爲傕所枉者傕表之曰茂之
擅出囚徒疑有姦故冝置于理詔曰災異數降隂雨
爲害使者銜命宣布恩澤原解輕㣲庻合天心欲解
冤結而復罪之乎一切勿問七月甲午試耆儒三十
餘人上第賜郎中次太子舎人下第者罷詔曰孔子
歎學之不講不講則所識日志矣今者儒年餘六十
離本土家餉不到當展四體以餬口腹㓜童始學老
委農野朕甚愍焉其不在第者爲太子舎人冬十月
太學行禮車駕幸宣平城門臨觀之賜博士以下各
有差辛丑京師地震有星孛于天市占曰民將徙天
子移都其後上東遷之應也司空楊彪以地震䇿罷
丙午太常趙温爲司空録尚書事初公孫瓉與劉虞
有隙虞懼其變遣兵襲之戒行人曰無傷餘人殺一
伯珪而巳瓉放火燒虞營虞兵悉還救火虞懼奔居
庸欲召烏桓鮮卑以自救瓉引兵圍之生執虞而歸
是時朝廷遣使者殷訓增虞封邑督六州事以瓉爲
前將軍封易侯瓉誣虞欲稱尊號脅訓誅之於是虞
故吏漁陽鮮于輔率其州人及三郡烏恒鮮卑與瓉
所置漁陽太守鄒丹戰於蒯北大破之斬丹旣而持
其衆奉王命帝嘉焉袁紹又遣其將麴義及虞子合
繫瓉瓉敗遂走還易先有童謡曰燕南垂趙北際中
央不合大如礪唯有此中可避世瓉以爲易當之乃
築京固守積粟三百萬斛瓉曰昔謂天下事可指麾
而定今日視之非我所決不如伏兵力田食盡此糓
足知天下事矣初劉虞歎曰賊臣作亂朝廷播蕩四
方俄然莫有固志吾爲宗室遺老不得自同於衆今
欲奉使展效臣節安得不辱之士乎衆咸曰田疇其
人也疇字子㤗右北平無終人也好讀書善擊劒時
年二十二虞乃備禮請與相見大恱之遂署爲從事
與車騎將行疇曰今道路險逺冦虜縱橫稱官奉使
爲衆所指今願以私行期於得通而已虞從之疇乃
選多少勇壯募從二十騎虞自出祖而遣之疇出塞
外傍北山直馳趣朔循問經遂至長安致命詔拜騎
都尉疇以天下方蒙塵不可荷佩榮寵固辭不受朝
廷甚義三府並辟皆不就得報馳還未至虞巳爲公
孫瓉所殺疇至謁祭虞墓陳發章表哭泣而去瑣聞
之大怒購求獲疇謂曰汝何故自哭劉虞墓而不送
章報我乎疇曰漢報所言於將軍未美恐非所樂聞
故不進也且將軍方舉大事以求所欲旣㓕無罪之
君又讎守義之臣誠能行此則燕之士將蹈東海而
死豈有思從將軍者乎瓉壯其對釋而不誅拘之軍
下禁其故人莫得與之通或說瓉曰田疇義士君不
能禮而拘囚之恐失衆心瓉乃遣疇疇北歸率舉宗
族他附從者亦數百人掃地而盟曰君不報吾不可
以立世遂入徐無山營深險平曠而居躬耕以飬父
母百姓歸之數年間五千餘家疇謂其父老曰諸君
不以疇不肖逺來相就衆成都邑而莫相統一恐非
久安之道願推擇賢良長者以爲之主皆曰善僉共
推疇疇曰今來在此茍存而巳將圖大事復恐雪耻
竊恐未得其志而輕薄之徒自相侵侮偷快一時無
深計逺慮疇有愚計與君行之可乎皆曰可乃爲約
束相殺傷把盗爭訟之法法重至死其次抵罪二十
餘條又制爲婚姻嫁娶之禮興學校講授之業班行
其衆衆皆便之道不拾遺北邊翕然服其威信烏桓
鮮卑並各遣屬通好疇悉撫納令不得爲冦袁紹數
遣使命又即授將軍印綬皆距而不當之十二月辛
丑司空趙温以地震罷乙巳衛尉張喜爲司空録尚
書事分漢陽郡爲永陽郡是歲袁術使孫䇿略地江
東軍及曲阿揚州刺史劉繇敗績將奔會稽許邵曰
會稽富䇿之所貪且窮在海陽不可徃也不如豫章
西接荆州北連豫章若收合吏民遺貢獻焉與曹兖
州相聞雖有袁公路隔在其間其人豺狼不能久也
足下受王命孟德景升必相救濟繇從之邵字子將
汝南平輿人也少讀書雅好三史善與人論臧否之
談所題目皆如其言世稱郭詩之鍳焉廣陵徐球爲
汝南太守請邵爲功曹球亦名士解褐事之同郡陳
仲舉名重當時郷里後進莫不造謁邵獨不詣蕃謂
人曰長㓜之序不可廢也許君欲廢之乎邵曰陳侯
崖岸高峻百谷莫得而徃遂不造焉嘗至潁川不詣
陳仲弓或問其故邵曰此君之道廣廣則不周故不
行也同郡袁季初公族豪俠賔客輻輳去濮陽令歸
從車甚盛將入郡界歎曰吾輿服豈可令許子將見
之乎謝遣賔客以單車歸家邵之見憚皆此類也司
空楊彪辟不就舉方正公車徴不行或勸邵邵曰方
今小人道長王室將亂吾欲避地淮海以全老㓜及
天下亂邵至廣陵徐州刺史陶謙禮之甚厚邵曰陶
恭祖外好聲名内非其眞今徐州榖貴小人在側方
厭賔客待吾雖厚其勢必薄乃渡江投劉繇其後謙
捕諸寓士陳留史堅元陳郡相仲華逃竄江湖皆名
士也邵與劉繇俱行終于豫章焉
興平元年春正月辛酉大赦天下甲子帝加元服二
月戊寅有司奏立長秋詔曰皇妣宅兆未卜三年之
戚禮不言吉朕雖不能終身思慕其何忍言後宮之
選乎於是太尉朱雋司徒淳于嘉司空張喜奏曰春
秋之義母以子貴宜改葬皇妣追上尊號曰穆宗恭
宗故事甲申改葬皇妣王氏號曰靈懷皇后后邯鄲
人祖苞治尚書爲五官中郎父章襲苞業居貧不仕
有子二人男斌女曰榮榮則后也后以選入掖庭爲
貴人有寵妊身怖畏何后服藥欲除胎胎安不動又
夢負日而行遂生帝何后惡之鴧殺靈后帝大怒欲
廢何后諸黃門請僅而得止靈帝憫上早孤追思王
后乃作令儀頌初上詔求斌斌將妻子詣長安賜第
宅田業遷執金吾封都亭侯丁亥車駕耕于藉田是
時李傕等專亂馬騰等私求不獲騰怒以益州牧劉
焉宗室大臣遣使招引欲共誅傕等焉遣子範將兵
就騰岐州刺史种邵太常拂之子拂爲櫂所害中郎
將杜禀與賈詡有隙並與騰合報其讐隙於是傕騰
擕貳上遣使者和之不從轉遂率衆來欲和傕騰旣
而復與騰合壬申騰遂勒兵屯平樂觀將圖長安傕
使樊稠郭汜及兄子李利擊騰遂破之邵範等皆死
遂西走稠追之遂謂稠曰天地反覆未可知本所爭
者非私怨王家事耳與足下州里雖小有違要當大
同欲相與善語而不意後不可復乃交馬共語良久
别去庚申赦騰夏四月以馬騰爲安狄將軍遂爲安
降將軍徐州牧陶謙比海相孔融謀迎天子還洛陽
會曹操襲曹州而止陳留太守張邈反吕布爲兖州
牧郡縣皆應之唯甄城范陽東阿三縣不從邈使人
告荀彧曰吕布將軍來助曹使君繫陶謙宜給其食
衆皆疑彧知邈爲亂即勒兵設備時操軍攻謙留守
少而布督將大吏多與邈謀其夜或誅謀叛者數十
人衆乃定豫州刺史郭貢率衆數萬人來至城下彧
言與吕布同謀衆甚懼貢求見彧彧將徃或曰君一
州鎮也徃必危不可彧曰貢邈分非素結今來速計
必未定及其未定說之縱不爲用可使中立若先疑
之彼將怒而成計貢見彧無懼意謂甄城未易攻也
遂引兵去操引軍還攻吕布五月即拜揚武將軍郭
汜爲復將軍更封美陽侯安集將軍樊稠爲右將軍
開府如三公六月丙子分河西郡爲雍州丁丑京師
起震戊寅又震乙酉晦日有蝕之避正殿寢兵不聽
事五日秋七月壬子太尉朱雋以災異䇿罷戊午太
常楊彪爲太尉録尚書事甲子即拜鎮南將軍楊定
爲安西將軍開府如三公自四月不雨至于七月詔
使侍御史侯汶洗囚徒原輕繫上避正殿於是榖貴
大豆一斛至二十萬長安中人相食餓死甚衆帝遣
侍御史侯汶出太倉米豆爲貧人作糜米豆各半大
小各有差餓死者甚衆帝疑廪賦不實勑侍中劉艾
取米豆各五升燒火於御前作糜得二盆於是艾出
問書米豆五升得糜二盆而民委頓何也朕甚愍之
民不能自濟故部使者出米豆兾有益焉御史不加
隱䘏乃如是乎尚書以下詣省閤謝奏收侯汶考治
實詔曰未忍致于理杖五十亟遣上親所廪人名於
是悉得全濟八月馮翊羌冦屬縣後將軍郭汜右將
軍樊稠等率衆破之斬首數萬級九月曹操還鄄城
吕布屯山陽冬十二月司徒淳于嘉久病罷衛尉趙
温爲司徒録尚書事
後漢孝獻皇帝紀卷第二十七
後漢孝獻皇帝紀卷第二十八　袁宏
二年春正月癸酉大赦天下即拜袁紹爲後將軍使
持節兾州牧封邟鄕侯沮授說紹曰公累世輔弼世
濟忠義今朝廷播越宗廟毀壞觀諸州郡外託義兵
内懷相擒未有存主䘏民者也今且州域粗定宜迎
大駕安宫鄴都挾天子而令諸侯畜士馬以討不庭
誰能禦之紹說將從之郭圖淳于瓊曰漢室陵遲爲
日乆矣今欲興之不亦難乎且今英雄據有州郡動
衆萬計所謂秦失其鹿先得者王今迎天子以自近
動輒表聞從之則權輕違之則拒命非計之善也授
曰今迎朝廷至義也又於時宜大計也若不早圖必
有先之者權不失機功在速捷其孰圖之紹不能從
是時以年不豐民食不足詔賣厩馬百餘匹御府大
司農出雜繒二萬匹與馬直賜公卿巳下及貧民不
能自存者李傕曰我邸閣儲跱少乃不承詔悉載置
其營賈詡曰此乃上意不可拒也不從李傕郭汜樊
稠各自以有功爭權欲鬪者數矣賈詡毎以大體責
之雖内不能善外相含容初樊稠擊馬騰等李利戰
不甚用力稠叱之曰人欲截汝父頭何敢如此我不
能斬卿邪利等怒共譖之於傕催見稠勇而得衆心
亦忌之二月李傕殺右將軍樊稠撫軍中郎將李象
由是諸將皆有疑心傕數設酒請汜或留汜止宿汜
妻懼傕與汜婢妾而奪已愛思有以離間之會傕送
饋妻乃以豉爲藥汜將食妻曰食從外來儻或有故
遂摘藥示之曰一捷無兩雄我固疑將軍信李公也
他日傕復請汜大醉汜疑傕藥之絞糞汁飲之乃解
於是遂相疑治兵相攻矣上使侍中尚書和傕汜不
從乃謀迎天子幸其營夜有亡者吿傕三月丙寅傕
使兄子李暹將數千兵圍宫以車三乘迎天子太尉
楊彪曰自古帝王無在人家者舉事當合天心諸君
作此非是也暹曰將軍計定矣於是天子一乘貴人
伏氏一乘黄門侍郎賈詡左靈一乘其餘諸臣皆歩
司徒趙温司空張喜聞有急自其府出隨乘輿旣出
兵入殿中掠宮人御物是日天子幸傕宫又徙御府
金帛乘輿器服置其營遂放火燒宫殿宫府居民悉
盡天子復使公卿和傕汜汜又留太尉楊彪司空張
喜尚書王隆光禄勲劉淵衛尉士孫瑞太僕韓融廷
尉宣璠大鴻臚榮邰大司農朱雋將作大匠梁邵屯
騎校尉姜宣等夏四月郭汜饗公卿議攻李傕楊彪
曰羣臣共鬬一人劫天子一人質公卿此可行乎汜
怒欲刃之中郎將楊密諌汜乃止朱雋素剛直遂發
病死雋字公偉會稽上虞人少好學爲郡功曹太守
徐珪爲州所誣奏郡吏謀賂宦官雋曰明府爲州所
枉不思奮命而欲行賂以穢清政是有君無臣也今
州自有贓汙而求郡纎介抱罪誣人雋具知之請詣
京都無以賂爲也珪曰卿之智情我所知也今州奏
巳去恐無及也雋曰操曰作章疾馬兼追足以先州
且尋郵推之州書可得矣珪曰善雋即夜發輕騎數
十人分伺州書果得而鈔絕之雋得獨至京師上書
告刺史罪章即下乃徴刺史珪事得解刺史家聞使
刺客分遮道欲殺雋雋知乃從洛陽尉司馬珍自匿
變服而去珪大悅雋由是顯名舉孝廉爲尚書郎遷
蘭陵令先和初交阯賊梁龍等攻郡縣以雋治蘭陵
有名即拜交阯刺史雋上書求過本郡募兵天子許
之得以便宜從事將家兵二千人并郡所調合五千
人分兩道至州界斬蒼梧太守陳紹遣使喻以利害
降者數萬人乃勒兵擊斬龍旬月盡定封都亭侯賜
黄金五十斤甲午立皇后伏氏后琅邪東武人也父
完深沉有大度舉孝廉稍遷五官中郎將侍中以選
尚陽安長公主主桓帝女也生五男一女長男德次
雅次后次均次尊次朗后以選入掖庭爲貴人完遷
執金吾於是李傕召羌胡數千人先以御物繒綵與
之許以宫人婦女欲令攻郭汜羗胡知非正不爲盡
力郭汜與傕中郎將張苞張寵等謀攻傕丙申兵交
及帝殿前又貫傕左耳楊奉於外距汜汜兵退張苞
張寵因以所領兵詣汜是日傕復移乘輿幸北塢門
内外隔絕諸侍臣皆有飢色帝求米五斛牛骨五具
以賜左右傕曰御脯上飯何用米爲乃與腐牛骨皆
臭不可食帝大怒欲責之詰侍中楊琦上封事曰傕
邊鄙之人習於夷風今又自知所犯悖逆常有怏怏
之色欲轉車駕幸黄白城以舒其憤臣願陛下宜恕
忍之未可顯其罪也上納之初傕屯黄白城故謀欲
徙傕以司徒趙温不與巳同乃内温塢中温聞傕欲
移乘輿黄白城與傕書曰公前託爲董公報仇然實
屠䧟王城殺戮大臣天下不可家見而戶喻也今爭
睚眦之隙以成千金之讐民在塗炭各不聊生曽不
改悟遂成禍亂朝廷仍下明詔欲令和解詔命不行
恩澤日損而復欲轉乘輿黄白城此老夫所不解也
於易一過再爲渉三而弗改滅其頂凶不如早共和
解引軍還屯上安萬乘下全生民豈不幸甚傕大怒
欲遣人害之其弟應温故吏也諫之數日乃止帝聞
温與傕書問侍中當洽曰傕不知臧否温言大切可
爲寒心洽曰李應以解之矣上乃悅傕信鬼神晝夜
祭祀爲董卓設坐三牲祠之祠畢過問帝起居因求
入見傕帶三刀執一刀侍中見傕亦帶刀入侍值傕
數汜之罪上面荅之傕出喜曰陛下賢主也傕曰侍
中皆持刀欲圖我乎侍中曰軍中自爾國家之故事
也傕乃安閏月巳卯遣謁者僕射皇甫麗和傕汜麗
先詣汜汜從命又詣傕傕不聽曰我有誅吕布之功
輔功四年三輔清淨國家所知也郭多盗馬虜耳何
敢欲與吾等邪必誅之君觀吾方略士衆足辨郭多
不多又劫質公卿所爲如是而君苟欲左右之邪汜
一名多麗曰昔有窮后羿恃其善射不思患難以至
於斃近者董公強將軍所知也内有三公以爲主外
有縱横以爲黨吕布受恩而反圖之斯須之間身首
異處此有勇而無謀也今將軍身爲上將抱鉞持節
子孫親族荷國寵榮今汜質公卿而將軍脅之誰輕
重乎張濟與郭多楊定有謀又爲冠帶所附楊奉白
波師耳猶知將軍所爲非是將軍雖寵之猶不輸力
也傕不從呵遣麗麗曰傕不從詔亂語不順侍中胡
邈傕所薦也謂麗曰李將軍於卿非常也又皇甫公
爲太尉將軍力也是言何謂乎麗曰吾累世受恩又
常在帷幄君辱臣死就爲李傕所殺志無顧也上懼
傕聞麗言勑麗令去傕遣虎賁王昌呼麗欲殺之昌
諷麗令去還曰臣追之不及辛巳車騎將軍李傕爲
大司馬是夏陶謙病死劉備在徐州曹操欲襲之荀
彧曰昔高祖保關中光武據河内皆深根固本以制
天下進可以勝敵退足以堅守雖有困敗而終濟大
業將軍本以袞州首事平山東之難百姓歸心悅服
且河濟天下之要地也人雖殘壊猶易以自保是亦
將軍之關中河内也若不先定之根本將何寄乎今
破李封薛簡若兵東擊陳宫宫必不敢西顧乘其間
而收熟麥約食畜榖一舉而布可破也布破然後南
結楊州兵討袁術臨淮泗若捨布而東多留兵則不
足用少留兵則民皆保城不得樵採布乘虚冦暴民
心益危雖甄城范衛可全其餘非公之有是無兗州
也若徐州不定將軍安所歸乎且陶謙雖死徐州未
易忘彼懲徃年之敗將愧而結親相爲表裏今東方
皆巳收麥必堅壁清野以待將軍將軍攻之不㧞掠
之無所獲不出十日則十萬之衆未戰而自困也前
討徐州威罰實行其子弟念父兄必人人自守而無
降心就道破之尚不可有也事故有棄此取彼者以
大易小可也以安易危可也唯一時之勢不患本之
不固可也今三者莫利願將軍熟慮之操乃止復定
兗州六月侍中楊琦黄門侍郎丁沖鍾繇尚書左丞
魯充尚書郎韓斌與傕將楊奉軍吏楊帛謀共殺傕
會傕以他事誅帛奉將所領歸汜庚午鎭東將軍張
濟自陜至欲和傕汜遷乘輿幸他縣使太官令狐篤
綏民校尉張裁宣喻十反汜傕許和質其愛子傕妻
愛式和計未定而羗胡數來闕省問曰天子在此中
邪李將軍許我宫人美女今皆何所在帝患之使侍
中劉艾謂宣義將軍賣詡曰卿前奉職公忠故仍升
榮寵今羗胡滿路冝思方略詡乃召大帥飮食之許
以封賞羗胡乃引去傕由此單弱於是尚書王復言
和解之意計以士衆轉少從之不以男各女爲質封
爲君食邑復以汜從弟濟從子繡傕從弟桓爲質秋
七月甲子車駕出宣平門汜兵數百人前曰此天子
非也左右皆將㦸欲交侍中劉文前曰是天子也使
參乘高舉帷諸兵何敢逼至尊邪汜兵乃却士衆皆
稱萬歲夜到霸陵從者皆飢張濟賦給各有差傕出
屯河陽丙寅以張濟爲驃騎將軍封平陽侯假節開
府如三公郭汜爲車騎將軍假節楊定爲後將軍封
列侯董承爲安集將軍追號乳母吕貴爲平氏君郭
汜欲令車駕幸高陵公卿及濟以爲宜幸弘農大會
議之不決詔尚書郭浦喻汜曰朕遭艱難越在西都
感惟宗廟靈爽何日不歎天下未定厥心不革武夫
宣威儒德合謀今得東移望逺若近視險如夷弘農
近郊廟勿有疑也汜不從上曰祖宗皆在洛陽靈懷
皇后宅兆立未遑謁也夢想東轅日夜以兾臨河誰
謂其廣望宋不謂其遠而氾復欲西乎遂終日不食
浦曰可且幸近縣八月甲辰車駕幸新豐張濟諷尚
書徴河西太守劉玄欲以所親人代之上曰玄在郡
連年若有治理迨遷之若無異効當有召罰何縁無
故徴乎尚書皆謝罪上旣罪濟所諷也詔曰濟有㧞
車駕之功何故無有表而私請邪一切勿問濟聞之
免冠徒跣謝後將軍楊定請侍中尹忠爲長史詔曰
侍中近侍就非其宜必爲關東所笑前在長安李傕
專政今朕秉萬機豈可復亂官爵邪時上年十五每
事出於胷懷皆此類也丙子郭汜等令車駕幸郿侍
中科輯城門校尉衆在汜營密告後將軍楊定安集
將軍董承興義將軍楊奉令會新豐定等欲將乘輿
還洛陽郭汜自知謀泄乃棄軍入南山是月曹操圍
張超於雍丘超曰救我者唯臧洪乎衆曰袁曹方穆
而洪爲紹所用必不敗好招禍遠來赴此超曰子源
天下義士大不背本也但恐見禁制不相及耳逮洪
聞之果徒跣號泣並勒所令又從袁紹請兵欲救超
而紹終不聽超遂族滅洪由是怒紹絕不與通紹興
兵圍之下能下紹使洪邑人陳琳以書喻洪洪荅曰
隔濶相思發於寤寐幸相去歩武之間耳而以趣舎
異規不得相見其爲悵恨難爲心哉㒒小人也本因
行役遂竊大州恩深分厚寧樂今日自還接刃每登
城勒兵望主人之旗鼓感故友之周旋撫弦搦矢不
覺流涕之覆靣也當受任之𥘉自謂䆒竟大事共尊
王室也豈寤天下不悅本州見侵郡將遘戹請師見
下辭行波拘使洪故君有羑之厄洪棲遲求忠孝之
名杖䇿擕背虧孝之不名孤揆此二者與其不得巳
輕重殊塗親踈異盡故便收淚告絕用命此城正以
君子之違不適讐國故也吾聞之義不背親忠不違
君昔晏嬰不降志於直刃南史不曲筆以求生故身
著圖篆名垂後世況僕據金城之固驅士民之力散
三年之畜以爲一年之資但懼秋風揚塵伯珪馬首
南向北鄙告倒懸之急股肱奏乞歸之記耳主人宜
反旌退師治兵鄴垣何乆辱盛怒暴威於吾城下哉
行矣孔璋足下徼利於境外臧洪投命於君親吾子
託身於盟主臧洪䇿名於長安子謂余身死而名滅
僕亦笑子生而無聞焉悲哉本同而末異努力努力
夫復何言紹見洪書知無降意増兵急攻之城中榖
盡外無强救洪自度必不免呼吏士謂曰袁氏無道
所圖不軌且不救洪郡將義不得不死念諸軍無事
宜與此禍可先城未敗將妻子出吏士皆垂泣曰明
府與袁氏本無怨隙今一朝爲郡將之故自致殘困
吏民何忍當舎明府去也男女七八千人相枕而死
莫有離叛城䧟紹素親洪施帷幔大會諸将見洪謂
曰臧洪何相負若此今日服未洪據地暝目曰諸袁
事漢四世五公可謂受恩今王室衰弱無輔翊之急
欲因際會希兾非望多殺忠良以立姦威洪親見呼
張陳留爲兄則洪府君亦宜爲弟同共戮力爲國除
害何有擁衆而觀人屠滅惜力不能推刃爲天下報
讐何謂服乎紹本愛洪意欲服而原之見洪辭切終
不爲用乃殺之冬十月戊戌汜黨夏育高碩等欲共
爲亂脅乘輿西行侍中劉艾見火起不止曰可出幸
一營以避火難楊定董承將兵迎天子幸楊奉營上
將出夏育等勒兵欲止乘輿楊定楊奉力戰破之斬
首五千級壬寅行幸華隂寧輯將軍叚煨具服御及
公卿巳下資儲欲上幸其營煨與楊定有隙迎乘輿
不敢下馬侍中种輯素與定親乃言叚煨欲反上曰
煨屬來迎何謂反對曰迎不至界拜不下馬其色變
也必有異心於是太尉楊彪司徒趙温侍中劉艾尚
書梁紹等曰叚煨不反臣等敢以死保車駕可幸其
營董承楊定言曰郭汜來在畏營詔曰何以知之文
禎左靈曰弘農督郵知之因脅督郵曰今郭汜將七
百騎來入煨營天子信之逐路次於道南丁未楊奉
董承楊定將攻煨使种輯左靈請帝爲詔上曰王者
攻代當上叅天意下合民心司寇行刑君爲之不舉
而欲令朕有詔邪不聽輯固請至夜半猶弗聽奉乃
輙攻煨營是夜有赤氣貫紫宮定等攻煨十餘日不
下煨供給御膳百官無有二意司隷校尉管邰以爲
不宜攻煨急應解圍速至洛陽定等患之使楊奉請
爲巳副欲殺之帝知其謀不聽詔使侍中尚書吿喻
之定等奉詔還營李傕郭汜悔令車駕東聞定攻叚
煨相招共救之因欲追乘輿楊定聞傕汜至欲還藍
田爲汜所遮單騎亡走是時張濟復與傕汜合謀欲
留乗輿於弘農十二月行幸弘農濟汜傕追乗輿衞
將軍楊奉射聲校尉俎雋力戰乗輿僅得免雋被創
墜馬傕謂左右曰尚可活否雋罵之曰汝等凶逆逼
劫天子使公卿𬒳害宫人流離亂臣賊子未有此也
傕乃殺之雋時年二十五其督戰訾置負其屍而瘞
之濟等抄掠乗輿物及秘書典籍公卿巳下婦女死
者不可勝數壬申行幸曹陽傕汜濟并力來追董承
楊奉間使至河東招故白波帥李樂韓暹胡才及匈
奴右賢王去卑率其衆來與傕等戰大破之斬首數
千級詔使侍中史恃太㒒韓融告張濟曰朕惟宗廟
之重社稷之靈乃心東都日夜以冀洛陽丘墟靡所
庇廕欲幸弘農以漸還舊諸軍不止其競遂成禍亂
今不爲足民在塗炭濟宿有忠亮乃心王室前之受
命來和傕汜元功旣建豈不惜乎濟其廪給百官遂
究前勲昔晉文公爲踐土之會垂勲周室可不勉哉
於是董承等以新破傕等可復東引詔曰傕汜自知
罪重將遂唐突爲吏民害可復待韓融還乃議進退
承等固執宜進庚申車駕發東董承李樂衛乗輿胡
才楊奉韓暹匈奴右賢王於後爲距傕等來追王師
敗績殺光禄勲鄧淵廷尉宣璠少府田芬御史鄧聘
大司農張義是時司徒趙温太常王絳衛尉周忠司
隷校尉管郃爲傕所遮欲殺之賈詡曰此皆大臣卿
奈何害之也傕乃止李樂曰事急矣陛下宜衘馬上
曰不可舎百官而去此何辜哉弗聽是時虎賁羽林
行者不滿百人傕等綂營叫喚吏士失色各有分散
之意李樂懼欲令車駕御船過砥柱出孟津詔曰千
金之子坐不垂堂孔子愼慿河之危此所謂安居之
道乎大尉楊彪曰臣弘農人也自此東有三十六難
非萬乘所登也宗正劉父曰臣前爲陜令知其險舊
故有河師猶有傾危況今無師太尉所慮是也董承
等以爲宜令劉太陽使李樂夜渡具舩舉火爲應上
與公卿歩出營臨河欲濟岸高十餘丈不得下議欲
續馬轡繫帝腰時后兄伏德扶后一手挾絹十四董
承使荷令孫儼從人間所后左靈曰御是何等人也
以刀捍之殺旁侍者血濺后衣伏德以馬轡不可親
腰以絹爲輦下校尉向弘居前負帝下至河邉餘人
皆匍匐下或有從岸上自投冠幘皆壞旣至河邉士
卒爭赴舟董承李樂以戈擊破之帝乃御舩同舟渡
者皇后貴人郭趙二宫人太尉楊彪宗正劉艾執金
吾伏完侍中种輯羅邵尚書文楨郭浦中丞楊衆侍
郎趙泳尚書郎馮碩中官僕射㐲德侍郎王稠羽林
郎侯折衛將軍董承南郡太守左靈府史數十人餘
大官及吏民不得渡甚衆婦女皆爲兵所掠奪凍溺
死者不可勝數衛尉士孫瑞爲傕所殺傕見河北有
火遣騎候之適見上渡河呼曰汝等將天子去邪董
承懼射之以被爲幔旣渡幸李樂營河東太守王邑
來貢獻勞百官丁亥幸安邑王邑賦公卿以下緜絹
各有差封邑爲列侯庚子拜胡才爲征北將軍領并
州牧李樂爲征西將軍領凉州牧韓暹爲征東將軍
領幽州牧皆假節開府如三公遣太㒒韓融至弘農
與傕汜連和還所掠宫人公卿百官及乘輿車駕數
乘是時蝗蟲大起歲旱無榖後宫食棗菜諸將不能
相率上下亂糧食盡於是安東將軍楊奉衛將軍董
承征東將軍韓暹謀以乘輿還洛陽乙卯建義將軍
張陽自野王來與董承謀迎乘輿還洛陽安國將軍
封晉陽侯假節開府如三公袁術自以依據江淮帶
甲數萬加累世公候天下豪傑無非故吏以爲袁氏
出陳舜之後以黄乘赤得運之次時沛相陳珪故太
尉球之子也術與珪俱公族子孫少交遊書與珪曰
昔秦失其政天下羣雄爭而取之兼智勇者卒受其
福今世紛擾復有瓦解之勢誠英人有爲之時也與
足下舊交豈肯左右之乎若集大事子爲吾心膂珪
荅書曰若秦末世肆暴志情虐流天下毒被生民民
不堪命故遂土崩今雖季世未有秦苛暴之亂也曹
將軍神武應期興復典刑掃平兇慝清定海内有徴
矣足下當戮力同心匡翼漢室而隂謀不軌以身試
禍豈不痛哉若迷而知反尚可以免吾備舊知請陳
至情雖逆於耳骨肉之恩也天子之敗於曹陽術會
其衆謀曰劉氏微弱海内鼎沸吾家四世公輔百姓
所歸欲應天順民於諸君意何如衆莫敢對主簿閻
象進曰昔周自后稷文王積德累功三分天下猶服
事殷明公雖奕世克昌未有若周之盛漢室雖㣲未
有殷紂之暴術黙然不悅遂造符命置百官焉

後漢孝獻皇帝紀卷第二十八
後漢孝獻皇帝紀卷第二十九　袁宏
建安元年春二月執金吾伏完爲輔國將軍開府如
三公是時董承張陽欲天子還洛陽楊奉李樂不欲
尚書上官洪言還洛之議李樂輔洪由是諸將錯亂
更相疑貳董承奔野王韓暹屯聞喜胡才楊奉之塢
卿欲攻韓暹上使人喻止之夏五月丙寅遣使至楊
奉李樂韓暹營求送至洛陽奉等從韶六月乙未車
駕幸聞喜楊奉胡才悔令乗輿去乃與李樂議欲還
大駕詐言當遊澠池東以避匈奴上不從庚子車駕
從北道出傍山而東無匈奴冦李樂愧其言懼而辭
還是時糧食乏盡張陽自野王迎乗輿賑給百官丙
辰行至洛陽幸故常侍趙忠宅張陽治繕宮殿丁丑
大赦天下是月孫䇿入會稽太守王朗與䇿戰敗績
八月辛丑天子入南宮陽安殿陽以爲巳功故因以
名陽謂諸將曰天子當與天下共之幸有公卿大臣
陽當捍外難何事京都遂還野王楊奉亦屯梁癸卯
張陽爲大司馬楊奉爲車騎將軍韓暹爲大將軍領
司隷校尉皆假節鉞是以州郡各擁兵自爲莫有至
者百官窮困朝不及夕尚書巳下自出採樵或餓死
牆壁間爲吏兵所殺暹等各矜其功任意恣睢干亂
政事於是曹操議欲迎乗輿或曰山東未定韓暹楊
奉親與天子還京北連張陽未可卒制司馬荀彧勸
之曰昔高祖東征爲義帝縞素而天下歸心自天子
播越將軍首唱義兵徒以山東擾亂未能逺赴關右
然猶分遣將帥蒙險通使雖禦難於外乃心無不在
王室是將軍匡天下之素志也今車駕旋軫義士有
存本之思百姓懷感舊之哀誠因此時奉主上以從
民望大義也秉至公以服雄傑大略也扶弘義以致
英儁大德也天下雖有逆節必不能爲累明矣韓暹
楊奉其敢爲害若不時定四方生心後雖慮之無能
及也操從之辛卯操詣關貢獻廩公卿以下操陳韓
暹張陽之罪暹怖單騎奔走上以暹陽有翼駕還洛
之功一切勿罪於是誅羽林郞侯折尚書馮碩侍中
臺崇討有罪也封衛將軍董承輔國將軍伏完侍中
丁种輯尚書僕射鍾繇尚書郭浦御史中丞董芬彭
城相劉艾左馮翊韓斌東萊太守楊衆羅邵伏德趙
𬎼爲列侯賞有功也追贈射聲校尉沮儁爲弘農太
守矜死節也符節令董昭說曹操曰將軍興義兵以
誅暴亂朝天子輔翼王室此五霸之功也巳下諸將
人人殊異未必服從今留匡弼事勢不便唯有移車
駕幸許耳然朝廷播越新還舊都逺近企望兾一獲
安今復徙車駕不厭衆心夫行非常之事乃有非常
之功願將軍䇿其多者操曰此孤之本志也遂言幸
許之計上從之庚申車駕東楊奉自梁欲要車駕不
及巳巳車駕到許幸東營甲戌鎭東將軍曹操爲大
將軍更封武平侯操固讓不許太尉楊彪司空張喜
以疾遜位冬十月戊辰右將軍袁紹爲太尉紹耻班
在操下不肯授操乃辭大將軍丙戌以操爲司空領
車騎將軍辛卯曹操征楊奉於梁奉奔袁術呂布襲
徐州劉備奔曹操初陳郡人袁渙爲劉備茂才避地
江淮之間爲吕布所拘布令渙作書罵辱備渙曰不
可再三強之不許布大怒以兵脅之曰爲之則生不
爲則死渙顔色不變笑而應曰渙聞唯德可以辱人
不聞以罵使彼固君子也且不耻將軍之言彼誠小
人也將復將軍之意則辱在此不在於彼且渙他日
之事劉備猶今日之事將軍也如一旦去此復罵辱
將軍可乎布慙而止渙字曜卿司徒滂之子也渙少
與弟微俱以德行稱是時漢室襄微天下將亂渙與
微閑居從容謀安身避亂之地渙慨然歎曰漢室陵
遟亂無日矣茍天下不靖逃將安之若天將䘮道民
以義存唯強而有禮可以庇身乎微曰古人有言知
機其神乎見機而作君子所以元吉也天理盛襄漢
其已矣夫有大功必有大事此又君子之所深識退
藏於宻者也且兵革之興外患衆矣微將逺蹈山海
以求免乎天下淆亂各行其所志微避地至交州渙
展轉劉備袁術呂布之間晚乃遇曹公渙說操曰夫
兵者凶器也不得巳而用之鼓之以道德征之以仁
義兼撫其民而除其害夫然故可與之死可與之生
自大亂以來十數年矣民之欲安甚於倒懸然而暴
亂未息者何也政失其道歟復聞明君善於救世亂
則濟之以義僞則鎭之以樸世異事變治國不同不
可不察也夫制度損益此古今之不必同者也若夫
惠愛天下而反之於正雖以武平禍亂而濟之以德
誠百王不易之道也公明哲超世古之所以得其民
者公旣動之矣今所以失其民者公旣戒之矣海内
頼公得免於危亡之禍然而民未知義唯公所訓之
則天下幸甚操重渙言以爲軍諮祭酒渙常謂人曰
夫居兵亂之間非吾所長毎謙不敢處也張濟自關
中走南陽爲飛矢所中死從子繡領其衆屯宛天子
旣免曹陽賈詡去李傕託于段煨頃之復歸張繡
二年春正月曹操征張繡繡降其季弟濟妻國色也
操以爲妾繡由是謀叛襲操七軍大敗之殺其二子
自曹操之迎乗輿也袁紹内懷不服紹旣兼河朔天
下畏其強操方東憂呂布南距張繡及繡敗操軍紹
益自驕而與操書悖慢操大怒動止容變於常衆皆
以爲失利於繡故也僕射鍾繇以問尚書令荀彧彧
曰公以明哲必不追咎徃事也殆有他慮乎遂見操
以問焉操以紹書示之且曰今將征不義而力不敵
如何彧對曰古之成敗誠有其材雖弱必強茍非其
人其強易弱劉項之事足以觀矣今與公爭天下者
唯袁紹紹貌外寛内忌任人而疑其心公明逹不拘
唯材所宜不問踈賤此度勝也紹遟重少決失在後
機公能斷大事應變有方此謀勝也紹御軍寛緩法
令不一士卒雖衆而實難用公法令嚴明賞罰必行
士卒雖寡皆爭致死此武勝也紹憑世資從容飾智
收名譽故士之寡能好聞者歸之公以至仁待士又
推誠心不爲虚美行已謙恭儉約而與有功者無吝
故忠正殺身之士咸願爲用此德勝也夫此四勝仗
義征伐誰敢不從紹以四失背忠自專強何能爲操
悅秋七月即拜太尉袁紹爲大將軍於是馬日磾喪
還京師將欲加禮少府孔融議曰日磾以上公之尊
乗旄節之使銜命直指寧輯東夏而曲媚賊臣爲所
牽率章表署用輔俠首名附下罔上姦以事君昔國
佐當晉軍而不撓宜僚臨白刃而正色王室大臣不
得見脅爲辭鄭人討幽公之亂斲子家之棺聖人哀
矜未忍追治不宜加禮冬十月謁者僕射裴茂督三
輔諸軍討李傕也
三年春正月破傕斬之夷三族郭圯爲其將伍習所
殺李樂病死胡才爲怨家所殺張陽爲其將眭固所
殺馬騰韓遂凉州自相攻擊五月韓暹楊奉死秋七
月曹操征張繡破之荀彧說曹操曰不先取呂布河
北未易圖也操曰若袁紹侵擾關中西羌南誘蜀漢
是我獨以兖州抗天下五分之一也爲之奈何彧曰
關中將帥以十數莫能久相一唯韓暹馬騰最強彼
見山東之敗必各擁衆自保全若撫以恩德使連和
相推雖不能久要公定山東足以不動鍾繇可屬以
西事公無憂也操從之九月曹操征呂布是歲袁紹
自立爲天子術與楊彪婚親也操忘彪忠正收彪付
獄將殺之孔融聞之不及朝服徃見操曰楊彪累世
清德四葉重光周書父子兄弟罪不相及况袁氏之
罪乎易稱積善餘慶但欺人耳操曰國家之意也融
曰假使成王欲殺召公則周公可得言不知耶今天
下纓緌縉紳之士所以仰贍明公者以輔相漢室舉
直措枉致之雍熈也今橫殺無辜則海内觀聽誰不
解體孔融魯國之男子明日便當拂衣而去不復朝
也操意解乃免彪覩漢祚將微自以累世公輔耻事
異姓遂稱疾不行徵鄭玄爲大司農不至玄字康成
北海高宻人也爲嗇夫隱恤孤苦閭里安之家貧雖
得休假常詣校官誦經太守杜密異之爲除吏録使
得極學玄之右扶風事南郡太守馬融融門徒甚盛
弟子以相次受至三年不得見玄講習彌篤晝夜不
倦融見竒之引與相見自篇籍之奥無不精研歎曰
詩書禮樂皆以東矣會黨事起而玄教授不輟弟子
數百人中平初悉解禁固玄巳六十餘矣始爲王公
所命一無所就者玄身長八尺秀眉朗目造次顚沛
非禮不動黃巾賊數萬人經玄廬皆爲之拜高密一
縣不被抄掠袁紹甞遇玄而不禮也趙融聞之曰賢
人者君子之望也不禮賢是失君子之望夫有爲之
君不失萬民之歡心況於君子乎失君子之望難乎
有爲也
四年春曹操獲呂布斬之二月司空曹操讓位於太
僕趙岐不聽三月衛將軍董承爲車騎將軍封操三
千戶討呂布之功也固讓不受三月袁紹討公孫瓉
六月拜孫䇿爲會稽太守討逆將軍封吳陽侯初彭
城人張昭避亂淮南䇿賔禮之及䇿東略遂爲之謀
主聞袁術僭號昭爲䇿書諫術曰昔者董卓無道陵
虐王室禍加太后暴及弘農天子播越宗廟焚毀是
以豪傑發憤赫然俱起元惡旣斃幼主東顧乃使王
人奉命宣明朝恩偃武修文與之更始而河北異謀
黑山不順劉表僭亂於南公孫叛逆於北劉繇阻兵
劉備爭盟是以未獲承命囊弓戢戈也當謂使君與
國同規舍是不䘏完然有自取之志懼非海内企望
之意昔湯伐桀稱有夏多罪武王伐紂曰殷有重罰
此二王者雖有聖德假使時無失道之過何由逼而
奪之也今主上豈有惡於天下徒以幼小脅於僭臣
異於湯武之時也又聞幼主明智聦敏有夙成之德
天下雖未被恩咸以歸心焉若輔而興之旦奭之美
率土之所望也使君五世相承爲漢宰輔榮寵之盛
莫與爲比宜効忠守節以報漢室世人多惑圖緯之
言妄牽非類之文茍以悅主爲美不顧成敗之計今
古所愼也忠言逆耳駁議致憎苟有益於尊明則無
所敢辭術始自以爲有淮南之衆料䇿之必與巳合
及得其書遂愁沮發疾袁紹自破公孫瓉貢御希慢
私使主簿耿苞密白曰赤德運衰曆數將改宜順天
意以應民望紹以苞白事咨於軍府議者咸以苞爲
妖妄宜誅紹殺苞以悅衆然遂有逆謀於是紹將南
出師以攻曹操沮授田豐諫曰師出歷年百姓疲弊
倉庫無積賦役方殷此國之深憂也宜遣使獻捷天
子務農逸民若不得通乃表曹操隔我王路然後進
屯黎陽漸營河南益作舩舫繕治器械分遣精騎抄
掠邊鄙令彼不得安我取其逸三年之中事可坐定
也審配郭圖曰兵書之法十圍五攻敵則能戰今以
明公之神武跨河朔之人衆以伐曹氏譬若覆手今
不時取後難圖也授曰蓋救亂誅暴謂之義兵恃衆
憑強謂之驕兵兵義無敵驕者先滅曹氏迎天子建
宮許都今興師南向於義則違且廟勝之䇿不在強
弱曹氏法令旣行士卒精鍊非公孫瓉坐而受圍者
也今棄萬安之術而興無名之兵竊爲公危之圖曰
武王伐紂不爲之義况曹氏而云無稱且公師武臣
勇將士憤怒人思自騁而不及時早定大業慮之失
者夫天與不取反受其咎此越之所以霸吳之所以
亡也監軍之計而非見時知機之變紹從之圖等因
是譖授曰授監統内外威震三軍若其浸盛何以制
之夫臣與主同者昌主與臣同者亡黃石之所忌也
且御衆於外不宜知内紹疑焉乃分監軍爲三都督
使授及郭圖淳于瓊各典一軍遂南冬十一月張繡
賈詡降曹操十二月甲辰司隷校尉鍾繇持節鎭撫
關中庚辰曹操率師拒袁紹於官渡孔融謂荀彧曰
紹地廣兵強田豐許攸智計之士也爲之謀審配逢
紀盡忠之臣也任其事顔良文醜勇冠三軍統其兵
殆難剋乎彧曰紹兵雖強而法不整田豐剛而犯上
許攸貪而不治審配專而無謀逢紀果而自用此二
人留知後事者攸犯其法必不能從也攸必爲變顔
良文醜一夫之勇耳可一戰而擒也袁術欲北至靑
州曹操使劉備要擊之會術病死操悔遣備追之不
及備遂據下邳
五年春正月壬午車騎將軍董承偏將軍王服謀殺
曹操發覺伏誅初承與劉備同謀未發而備出謂服
曰郭圯有數百兵壞李傕數萬人但足下與吾同不
耳昔呂不韋之門須子楚而後高今吾與子猶是也
服惶恐不敢當然兵又少承曰興事訖得曹公成兵
不足邪服曰今京師豈有所任者乎承曰長水校尉
种輯議郞吳碩是吾腹心辦事者輯碩皆被誅曹操
攻劉備奔袁紹二月遣沮授郭圖淳于瓊顔良等攻
劉延於白馬紹引兵至黎陽沮授臨發會其宗族散
資財以與之曰夫勢存則威無不行勢亡則不保一
身哀哉其弟宗曰曹公士馬不敵兄何懼焉授曰以
曹兖州之明略又挾天子爲資我雖剋伯珪衆實疲
弊而將校主銳軍之破敗在此舉矣楊雄有言曰六
國蚩蚩爲羸弱姬今之謂矣夏四月曹操救劉延大
戰斬顔良秋七月辛巳立皇子馮爲河陽王壬午南
陽王薨八月袁紹將濟河沮授諫曰勝負變化不可
不詳今宜留屯延津分兵官渡若剋獲還迎不晚設
其有難衆不可還詔不從授臨濟歎曰上盈其志下
務其功悠悠黃河吾其反乎遂以疾辭紹恨之乃省
其所部倂屬郭圖遂軍官渡紹衆盛操軍大懼與荀
彧書議欲還許以引紹彧報曰紹聚官渡欲與決勝
負公以至弱當至強若不制必爲所乗是天下之大
機也且紹布衣之雄能聚人而不能用也以公神武
明哲而奉以大順何向而不濟今軍食雖少未若楚
漢在滎陽成臯間也是時劉項莫肯先退先退者勢
屈也公以十分居一之衆畫地而守之扼其喉而不
能進巳半年矣情見勢竭必將有變此用竒之時不
可失也操從之劉備去袁紹南奔汝南九月庚子朔
日有蝕之詔公卿各上封事靡有所諱袁曹相持於
官渡孫䇿欲襲許迎乗輿部署未發爲許貢客所害
先吳郡太守許貢爲䇿所殺其小子與客謀報曰孫
䇿勇銳若多殺人於道䇿必自出則可擒也客從之
乃殺人於江邊䇿聞之怒單騎自出客刺傷之將死
謂張昭曰中國亂以吳越之衆三江之固足可觀成
敗公等善輔吾弟呼權佩以印綬曰舉江東之衆決
機於兩陣之間與天下爭衡卿不如我任賢使能各
盡其力以保江東我不如卿初䇿在吳與張昭論曰
今四海未定當以武平之耳吳人陸績年少在坐末
大聲言曰昔管夷吾相齊桓公九合諸侯一匡天下
不用兵車孔子曰逺人不服則修文德以來之今諸
君不務道德懷取之術而唯尚武績雖童蒙竊所未
安也昭等異焉績容貌雄壯博學多識星曆算數無
不該覽及權統事辟奏曹掾以直道見憚出爲鬰林
太守加偏將軍績意在儒雅非其志也雖在軍旅著
述不廢作渾天圖注易釋玄皆傳於世預自知亡日
乃爲辭曰有漢志人吳郡陸績幼敦詩書長翫禮易
受命南征遘疾逼厄遭命不永嗚呼悲隔又曰從今
巳去六十年之外車同軌書同文恨不及見也十一
月甲子曹操與袁紹戰於官渡紹師大潰沮授爲操
軍人所執授大呼曰授不降也爲所執耳操與之有
舊逆謂之曰分野殊異遂用阻絕不圖今日乃相擒
也授對曰兾州失䇿以取奔北授智力俱困宜其見
擒操曰本初無謀不相用計今喪亂過紀國家未定
當相與圖之授曰叔父母弟懸命袁氏若蒙公靈速
死爲福公歎曰孤早相得天下不足慮也遂舍而厚
遇之頃之謀歸袁氏操殺之
六年春三月曹操以袁紹新敗欲悉軍以征劉表以
問尚書令荀彧彧曰今紹之敗其衆離心宜因而遂
定而欲逺背兖豫南軍江漢夫困獸猶鬪況在紹乎
若紹收其餘燼承虚以出則公之事去矣四月曹操
將兵於河上八月辛卯侍中郗慮尚書令荀彧司隷
鍾繇侍講于内冬十一月曹操征劉備奔劉表屯新
野
七年夏五月庚戌袁紹發病死初紹有三子譚熈尚
譚長而惠尚少而美紹妻愛尚數稱其才紹以竒其
貌欲以爲後乃出譚爲靑州刺史沮授諫曰世稱一
兎走衢萬人逐之一人獲之貪者悉止分定故也且
年均以賢德均則卜古之制也願上推先代成敗之
誠下思逐兔分定之義紹曰孤欲令三子各據一州
以觀其能授出曰禍其始此矣及紹未命而死其别
駕審配護軍逢紀宿以驕侈爲譚所疾於是紀外順
紹妻内慮私害乃矯詔遺命奉尚爲嗣譚至不得立
自稱車騎將軍由是有隙譚軍黎陽九月曹操征譚
尚越嶲男子化爲婦人周羣曰將有易代之事者
八年春操破譚尚秋七月曹操上言守尚書令荀彧
自在臣營叅同計畫周旋征伐毎皆剋捷竒䇿宻謀
悉皆共決及彧在臺常思書徃來大小同䇿詩美腹
心傳貴廟勝勲業之定彧之功也而臣前後獨荷異
寵心所不安彧與臣事通功並宜進封賞以勸後進
者於是封彧爲萬歳亭侯八月曹操征劉表軍次西
平譚尚爭兾州九月公卿迎氣北郊始用八佾冬十
月曹操至黎陽
九年夏四月操拔邯鄲秋八月曹操破鄴袁尚熈奔
匈奴辛巳封蕭何後爲安衆侯九月太中大夫孔融
上書曰臣聞先分九圻以遠及近春秋内諸夏而外
夷狄詩云封畿千里惟民所止故曰天子之居必以
衆大言之周室旣㐮六國力征授賂割裂諸夏鎬京
之制商邑之度歷載彌人遂以闇昧秦兼天下政不
遵舊革剗五等掃滅侯甸築城萬里濵海立門欲以
六合爲一區五服爲羌關衛不要遂使陳項作難家
庭臨海擊柝不救聖漢因循未之匡改猶依古法潁
川南陽陳留上黨三河近郡不封爵諸侯臣愚以爲
千里國内可略從周官六鄉六遂之文分取北郡皆
令屬司隷校尉正以王賦以崇帝室投自近以寛逺
繇華貢獻外薄四海揆文奮武各有典書帝從之戊
辰以司空曹操領兾州牧或說操曰宜復古制置九
州則所制者廣大天下服矣操將從之荀或言於操
曰兾州求公領牧以要民心甚善至於分改九州竊
有疑焉若是兾州當取河東馮翊扶風西河并幽之
地所奪者衆前日公破袁尚擒審配海内震駭人人
自恐不保其土地守其兵衆也今便分屬兾州將皆
動心且人多悅關右將皆以動心之計今此必以爲
次第見奪一旦生變有守善者轉相脅爲非則袁尚
得寛其死而袁譚懐貳劉表遂有江漢之間天下未
易圖也願公引兵先定河北然後修復舊京南臨荆
州責王貢之不入則天下咸知其意人人自安天下
大定乃議古制操曰微足下失之者多矣遂寢九州
之議十月有星孛于東井分凉州四郡爲梁州
十年春正月曹操攻袁譚於南皮大破斬之丁丑增
封操萬三千戶平幽兾之功也八月侍中荀悅撰政
治得失名曰申監旣成而奏之曰夫道之本仁義而
巳五典以經之羣籍以緯之詠之歌之絃之舞之前
監旣明後復申之致治之術先屏四患乃崇五政一
曰僞二曰私三曰放四曰奢僞亂俗私壞法放越軌
奢敗制四者不除則政末由行矣其致也俗亂則道
荒雖天下不得保其性也法壊則世傾雖人主不得
守其度也軌越則禮亡雖聖人不得全其行矣制敗
則欲肆雖四表不得充其求矣是謂四患修農桑以
養其生審好惡以正其俗置文教以章其化立武備
以秉其威制賞罰以統其法是謂五政民之不畏死
不可懼以罪人不樂生不可勸以善雖使契布五教
咎繇作士政不行矣故在上者先豐民財以定其志
帝耕籍田后桑𧖟宮國無遊民野無荒業財賈不用
力不妄加以周民事是謂養生君子之所以動天地
感神明正萬物而成至治者必乎眞定而巳故在上
者審定好惡旣安乎功罪毀譽亦終於準驗聽言責
事舉名察實無或作詐僞淫巧以蕩衆心故事無不
核物無不功善無不顯惡無不彰俗無姦詐民無淫
風百姓上下覩利害之存乎巳也故肅敬其心内不
回惑外無異望則民志平矣是謂正俗君子以情用
小人以刑用榮辱者賞罰之精華也故禮教榮辱以
加君子化其情也桎梏以加小人化其刑也君子不
犯辱况於刑乎小人不忘刑况於辱乎若在具中人
之倫則禮刑兼焉教化之廢推中人而墮於小人之
域教行之行引中人而納於君子之塗是謂章化小
人之情緩則驕驕則怠怠則怨怨則叛危則謀亂安
則思欲非威強無以懲之故在上者必有武備以戒
不虞以遏冦虐安居則寄之内政有事則用之軍旅
是謂秉威賞罰政之柄也賞以罰審信順令行賞以
勸善罰以懲惡人主不妄賞非徒愛其財也賞妄行
則善不勸矣不妄罰非徒矜其人也罰妄行則惡不
懲矣賞不勸謂之止善罸不懲謂之縱惡在上者能
不止下爲善不縱下爲惡則國法立矣是謂統法四
患旣蠲五政旣立行之以誠守之以固簡而不怠踈
而不失無爲爲之使自施之無事事之使自安之不
肅而成不嚴而治垂拱揖讓而海内平矣古者天子
諸侯有事必告于廟廟有二史左史記言右史記事
事爲春秋言爲尚書君舉必記善惡成敗無不存焉
下及士庶苟有茂異咸在載籍或有欲顯而不得欲
隱而名彰得失一朝榮辱千載善人勸焉淫人懼焉
可備史官掌其典常上覽而善焉悅字仲豫潁川人
也少有才理兼綜儒史是時曹公專政天子端拱而
巳上旣好文章頗有才意以漢書爲䌓使悅刪取其
要爲漢紀三十篇冬十一月并州刺史高幹反
十一年正月有星孛於北斗占曰人主易位曹操征
高幹斬之己丑增封操并前三萬戶食柘城陽夏四
縣比鄧禹吳漢故事秋七月武威太守張猛殺凉州
刺史商邯
後漢孝獻皇帝紀卷第二十九
後漢孝獻皇帝紀卷第三十　袁宏
十二年春曹操上表曰昔袁紹入郊甸戰於官渡時
兵少糧盡圖欲還許荀彧乃建進討之規遂摧大逆
覆取其衆此彧覩勝敗之機畧不出世紹旣破敗臣
糧亦盡以爲河北未易圖也欲南討劉表或復止臣
陳其得失臣用反於是遂平四州向使臣退於官渡
紹必鼓行而前遂征劉表則河北延其凶訃彧之二
䇿以立爲存以禍爲福臣所不及也是故先帝貴指
縱之功薄搏獲之賞古人尚帷幄之規下攻㧞之捷
原其績效足享高爵而海内未喻其狀所受不侔其
功臣誠惜之乞重平議增疇戶邑或深辭讓操報之
曰君之䇿謀非但所表二事而巳前後謙沖欲慕魯
連先生乎此聖人逹節者所以貴也昔介子推有言
竊人之財猶謂之盗況君宻謀安衆先於孤者以百
數乎以二事相還而復辭何敢謙亮多邪三月癸丑
增封守尚書令彧戶一千并前二千戶操欲表爲三
公或使荀攸深讓至于十數乃止是時曹公世子聦
明尊雋宜高選天下賢哲以師保之輔成王德及征
行軍宜以爲副貳使漸明御軍用之道操從之秋八
月曹操登白狼山與匈奴冐頓戰大破斬之袁尚熈
奔遼東太守公孫康斬尚熈首送京師乙酉封操三
子爲列侯操不受冬十月星孛于鶉尾乙酉濟南王
斌爲黄巾所殺劉備屯新野荆州豪傑歸者日衆琅
邪陽都人諸葛亮字孔明躬耕隴畆好爲梁甫吟身
長八尺甞自比於管仲樂毅時人莫之許也唯博陵
崔少平潁川徐元直與亮友善謂之信然於是徐庶
見劉備曰諸葛孔明臥龍也將軍豈願見之乎備曰
君與俱來庶曰此人宜可以就見不可屈致將軍且
枉駕顧之由是備三詣其廬因屛人而言曰漢室傾
穨姦臣竊命主上蒙塵孤不量力度德欲信大義於
天下而智術淺短遂用猖蹷至于今曰然志猶未巳
君爲計將安出亮荅曰自董卓以來豪傑並起跨州
連郡不可勝數曹操比於袁紹則名㣲而衆寡遂能
剋紹以弱爲強此非唯天時抑亦人謀也今巳擁百
萬之衆挾天子而令諸侯此誠不可與爭鋒孫權據
有江東巳歷三世國險而民附賢能爲之謀此可與
之爲援不可圖也荆州北據漢沔利盡南海東連吳
會西通巴蜀此用武之國而其主不能殆天將所以
資將軍也益州險塞沃野天府之地高祖因之以成
帝業劉璋闇弱張魯在北民殷國富而不知存䘏智
能之士思得明后將軍旣帝室之胄信義著於四海
總覽英雄思賢如渇若跨有荆益保其巖阻西和諸
戎南撫夷越結好孫權内修政治天下有變命一上
將將荆州之軍以向宛洛將軍身率益州之衆出於
秦川百姓孰不簞食壷漿以迎將軍者乎如是覇業
可成漢室復興也備曰善於是與亮情好日密諸將
不悅備解之曰孤之有孔明猶魚之得水願諸君勿
復言
十三年春正月癸未司徒趙温請置丞相秋七月曹
操征劉表八月丁未光禄大夫郄慮爲御史大夫初
操以榖少禁酒太中大夫孔融以爲不可與操相覆
䟽因以不合意時中州畧平惟有吳蜀融曰文德以
來之操聞之怒以爲怨誹浮華乃令軍諮祭酒路粹
傳致其罪壬子太中大夫孔融下獄誅妻子皆棄市
融字文舉魯國人孔子二十世孫㓜有異才年十餘
歲隨父詣京都時河南尹李膺有重名勑門通簡賔
客非當世英賢及通家子孫不見也融欲觀其爲人
遂造膺門曰我是李君通家子孫門者白膺請見曰
高明父祖甞與㒒周旋乎融曰然先君孔子與君李
老君同德比義而祖師友則僕累世通家也衆坐莫
不歎息僉曰異童子也太中大夫陳禕後至同坐以
吿禕曰小時了了者至大亦未能奇也融曰如足下
㓜時豈甞惠乎膺大笑謂融曰高明長大必爲禕器
年十三喪父哀慕毀瘠杖而後起州里稱其至孝初
山陽張儉與融兄裒友善亡命來詣裒適出時融年
十六儉不吿融知儉長者有窘迫色謂曰吾獨不能
爲君主也因留舎藏之後以人客發泄國相以下密
就掩捕儉得脫走收融及裒送獄融曰保内藏舎者
融也當坐之裒曰彼來求我求我之由非弟之過我
當坐之兄弟爭死郡縣疑不能決乃上讞詔書令裒
坐之融由是顯名年二十八爲北海太守先是黄巾
破青州融收合夷民起兵自守賊張餘等過青州融
逆擊爲其所敗收餘兵保朱虚稱詔誘吏民復置城
邑崇學校庠序舉賢貢士表顯耆儒以彭璆爲方正
邴原有道王修爲孝廉告高密縣爲鄭玄特立鄕名
曰鄭公鄕又國人無後及四方遊士有死亡皆爲棺
木而殯葬之使甄子然臨配食縣杜其禮賢如此劉
備表融領青州刺史年餘爲群賊所攻不能自守建
安初徴爲將作大匠遷少府每朝會訪對輙爲議主
諸卿大夫寄名而巳初潁川陳紀論復肉刑書曰惟
敬五刑以成三德易著劓刖滅趾之法所以輔政助
教懲惡息殺也且殺人償死合於古制至於傷人或
殘毀其體而纔翦亡髪非其理也若用古刑使淫者
下𧖟室盗者刖其足永無淫放穿窬之姦矣融難之
曰古者吏端刑清治無過差百姓有罪皆不之濫末
世凌遲風化壞亂法侮其民故曰上失其道民散乆
矣而欲繩之以古制投之以殘棄非所謂與時消息
也紂斬一朝渉之脛天下謂之無道九牧之地千八
百紂也求世休和不可得巳且𬒳刑之人慮不全生
志在思死類多趨惡夙沙亂齊伊戾禍宋趙高英布
爲世大患雖忠如鬻權信如卞和智如孫臏冤如巷
伯才如史遷逹如子政一離刀鋸沒世不齒是太甲
之思庸穆公之霸秦陳湯之都賴魏尚之邊功無復
悔也曹公將復肉刑以衆議不同乃止
袁宏曰夫民心樂全而不能常蓋利用之物懸於外
而嗜慾之情動於内也於是有進即陵競之行希求
放肆不巳不能充其嗜慾也則苟且僥倖之所生也
希求無厭無以踈其欲也則姦僞忿怒之所興也先
王知其如此而欲救弊故先以德禮陶其心其心不
化然後加以刑辟書云百姓不親五品不遜汝作司
徒敬敷五教五教在寬蠻夷猾夏寇賊姦䆒汝作士
五刑有服然德刑之設叅而用之者也三代相因其
義詳焉周禮使墨者守門劓者守閭宮者守内刖者
守囿此肉刑之制可得而論也荀卿亦云殺人者死
傷人者刑百王之所同未知其所由來者也夫殺人
者死而相殺者不巳是大辟可以懲未殺不能使天
下無殺傷人者刑而害物者不息是黥劓可以懼未
刑不能使天下無刑也故將欲止之莫若先以德禮
夫罪過彰著然後入于刑辟是將殺人者不必刑也
縱而不死則䧟於刑辟矣故刑之所制在於不可移
之也禮教則不然明其善惡所以濳勸其情消於未
然也示以耻辱所以内其心治之未傷也故過而不
至於著罪薄而不及於刑也終入辜辟者非教化之
所得也故雖殘一物之生刑一人之體是除天下之
害夫何傷哉率斯道也風化可以漸淳刑罰可以漸
少其理然也苟不化其心而專任刑罰民失義方動
䧟刑網求世休和焉可得哉周之成康豈案三千之
文而致刑措之美乎蓋德化刑清所致斯有由也漢
初懲酷刑之弊務寛厚之論公卿大夫相與耻言人
過文帝登庸加以玄黙張武受賂賜金以愧其心吳
王不朝崇禮以讓其失是以吏民樂業風化篤厚斷
獄四百幾于刑措豈非德刑用之効哉世之論者欲
言刑罰之用不先德教之益失之遠矣今大辟之罪
與古同制免死以下不過五歲旣釋鉗鏁復齒於人
是以民不耻惡數爲盗姦故刑徒多而亂不治也茍
教之所去一離刀鋸沒身不齒鄰里且猶耻之而況
朝廷乎如此則夙沙趙高之儔無所施其惡則陳紀
所謂無淫放穿窬之姦於是全矣古者察言觀行而
善惡彰焉然則君子之去刑辟固巳遠矣設而不幸
則八議之所宥也若天下和史遷之冤淫刑之所及
也苟失其道或不免於大辟而況肉刑哉又相刑之
與枉殺人其理不同則死生之論善巳踈矣漢書斬
右趾及殺人光自告吏坐受財守官物而即盗之皆
棄市此班固所以謂當生而令死者也今不忍截刻
之慘而安勦絕之悲此皆治體之所先而有國所宜
改者也劉表病死少子琮領荆州九月劉琮降曹操
劉備率衆南行曹操以精騎追之及於當陽備與諸
葛亮等數十騎邪趣漢津徐庶母見獲庶辭備而指
其心曰本與將軍共圖王霸之業以此方寸之地也
今失老母方寸亂矣無益於事請從此辭遂詣曹操
操旣有荆州水軍十萬將順流東伐吳人振恐議者
咸勸孫權迎操周瑜曰不然操雖託名漢相其實漢
賊將軍以神武雄才兼仗父兄之烈割據江東地方
數千里精兵足用英豪樂業尚當横行天下爲漢除
殘去害況操自送死何迎之有瑜得精兵三萬保爲
將軍破之權曰老賊欲廢漢天子自立乆矣徒忌二
袁劉表與孤耳今數雄巳滅唯孤存孤與老賊勢不
兩立君言當擊甚與孤合此天以君授孤也劉備至
夏口諸葛亮謂備曰事急矣請求救於孫將軍時權
軍於柴桑備使亮說權曰海内喪亂將軍起兵江東
豫州亦收衆漢南與曹操並爭天下今操芟夷大難
畧平矣遂破荆州威振四海英雄無所用武故豫州
遁逃至此將軍量力而處之若能以吳越之衆與中
國抗行不如早與之絕若不能何不案戈束甲北面
而事之乎今將軍外託服從之名内懷猶豫之計事
急而不斷禍至無日矣權曰茍如君言劉豫州何不
事之乎亮曰田横齊之壯士耳猶義不辱況豫州王
室之胄英才蓋世人之仰慕若水之歸海事之不濟
此乃天也安能復爲之下權勃然曰吾不能以全吳
之地十萬之衆受制於人吾計決矣非劉豫州莫可
當曹操者然豫州新敗之後復能抗此難乎亮曰豫
州雖敗戰士還者精甲萬人曹操之衆遠來疲弊聞
追豫州騎一日一夜行三百里此所謂强弩之末不
能穿魯縞者也故兵法忌之曰必蹷上將軍且北方
之人不習水戰又荆州之民附操者逼以兵勢耳非
心腹也將軍誠能命猛將統兵數萬與豫州恊規同
契破操必矣操敗必北還如此則荆吳之勢强鼎足
之形成成敗之機在於今日權大悅即遣周瑜將水
軍三萬隨亮詣備并力拒操冬十月癸未日有蝕之
十二月壬午徴前將軍馬騰爲衛尉是月曹操與周
瑜戰於赤壁操師大敗
十四年劉備以孫權行車騎將軍備自領荆州屯公
安七月曹操征孫權冬十月晦日有蝕之
十五年春二月乙巳日有蝕之
十六年春正月辛巳以曹操世子丕爲五官中郎將
副丞相三月馬超韓遂反秋七月操征超遂大破之
是歲劉備入益州
十七年春正月加曹操入朝不趨劒履上殿賛拜不
名夏五月癸未誅衛尉馬騰超之父也六月庚寅晦
日有蝕之秋七月庚戌立皇子臨爲濟隂王懿爲山
陽王邈爲濟北王敦爲東海王冬十月曹操征孫權
侍中尚書令荀彧勞軍於譙初董紹等謂曹操宜進
爵郡公九錫備物以彰殊勲密以語彧彧曰曹公本
興義兵以匡朝寧國秉忠貞之誠守退讓之實君子
愛人以禮不宜如此操由是心不平之是行也操請
彧勞軍因畱彧以侍中光禄大夫持節丞相軍事次
壽春彧以憂死
袁宏曰夫黙語也賢人之略也政卷舒廢興之間非
所謂以智屈伸貴其多算權其輕重而揣難易君子
之行巳也必推其心而逹其道信其誠而行其義義
不違心故百姓知其無私道不失順則天下以爲至
當其出也忠著於時君仁及於天下匹夫匹婦莫不
咨嗟者以其致功之本義和也若時不我與中道而
癈内不負心外不媿物千載之下觀其迹而悲其事
以爲功雖不就道將何成也及其黙也非義而後退
讓謀而後止蓋取舎不同故宛龍蟠以求其志雖仁
者之心大存兼愛援手而䧟於不義君子不爲也苟
爲斯道四體且猶致患而況萬物乎漢自桓靈君失
其柄陵遲不振亂殄海内以弱致弊虐不及民劉氏
之澤未盡天下之望未改故征伐者奉漢拜爵賞者
稱帝名器之重未甞一日非漢魏之乎亂資漢之義
功之剋濟荀生之謀謀適則勲隆勲隆則移漢劉氏
之失天下荀生爲之也若始圖一匡終與勢乖情見
事屈容身無所則荀生之識爲不智矣若取濟生民
振其塗炭百姓安而君位危中原定而社稷亡於魏
雖親於漢巳踈則荀生之功爲不義也夫假人之器
乘人之權旣而以爲巳有不以仁義之心終亦君子
所耻也一汙猶有慙色而況爲之謀主功奮於當年
迹聞於千載異夫終身流涕不敢謀燕之徒隷者自
巳爲之功而巳死之殺身猶有餘媿焉足以成名也
惜哉雖名蓋天下而道不合順終以憂卒不殞不與
義故曰非智之難處智之難非死之難處死之難嗚
呼後之君子黙語行藏之際可不愼哉
十八年春二月庚寅省幽州并州以其郡國并屬兾
州省司隷校尉以其郡國分屬豫州省梁州以其郡
國并屬兾州夏五月丙申天子使御史大夫郄慮持
節䇿命曹操爲公曰朕以不德少遭憫凶越在西土
遷在唐衛當此之時殆若綴旒宗廟乏祀社稷無位
羣兇覬覦分裂諸夏率土之民朕無獲焉即我高祖
之命將墜於地朕用夙興假寐振悼于厥心曰惟考
惟祖股肱先正其孰恤朕躬乃誘天衷誕育丞相保
乂我皇家弘濟于艱難朕實賴之今將授君典禮其
敬聽朕命昔者董卓初興國難羣后釋位以謀王室
君則首啓戎行此君之忠於本朝也後及黄巾反易
天常侵我三州延及平民君又翦之以寧東夏此又
君之功也韓暹揚奉專用威命君則致討克黜其難
遂遷許都造我京邑設官兆祀不失舊物天地鬼神
於是獲乂此又君之功也袁術僭逆肆于淮南懾憚
君靈用丕顯謀蘄陽之伇橋蕤授首稜威南邁術以
殞潰此又君之功也廻戈東征吕布就戮乘轅將反
張陽殂斃睦固伏罪張繡稽服此又君之功也袁紹
逆常謀危社稷慿恃其衆稱兵内侮當此之時王師
寡弱天下寒心莫有固志君秉大節精貫白日奮其
武怒運其神䇿致届官渡大殱醜類俾我國家拯於
危墜此又君之功也濟師黄河拓定四州袁譚高幹
咸梟其首海盗奔迸黒山順軌此又君之功也烏桓
三種崇亂二世袁尚因之逼處塞北束馬懸車一征
而滅此又君之功也劉表背誕不供貢賦王師首路
威風先逝百城八郡交臂屈膝此又君之功也馬超
成宜同惡相濟濵據河潼求逞所欲殄之渭南獻馘
萬計遂定邊城撫和戎狄此又君之功也鮮卑丁零
重譯而至單于白屋請吏率職此又君之功也君有
定天下之功重之以明德班序海内宣美風俗旁施
勤教表繼絕世舊德前功罔不咸秩雖伊尹格于皇
天周公光于四海方之滅如也朕聞先王並建明德
祚之以土分之以民崇其寵章備其禮物所以蕃衛
王室左右厥世也其在周成管蔡不靜懲難念功乃
使邵康公賜齊太公履東至于海西至于河南至于
穆陵北至于無棣五侯九伯實得征之世祚太師以
表東海爰及襄王亦有楚人不恭王職又命晉文登
爲侯伯錫以二輅虎賁斧鉞秬鬯弓矢大啓南陽世
作盟主故周室之不壞繄二國之是賴今君丕稱顯
德明保朕躬奉荅天命導揚弘烈綏寧九域莫不率
俾功高伊周而賞卑於齊晉朕甚恧焉昳以眇眇之
身託于兆民之上永思厥艱若渉泉水非君攸濟朕
無任焉今以兾州之河東河内魏郡趙國中山常山
鉅鹿安平甘陵平原凡十郡封君爲魏國公錫君玄
土苴以白茅爰契爾龜用建冡社昔在周室畢公毛
公入爲卿佐周邵師保出爲二伯外内之任君實宜
之其以丞相領兾州牧如故又加君九錫其敬聽朕
命以君經緯禮律爲民軌儀使安職業無或遷志是
用錫君大輅戎輅各一玄牡二駟君勸分務本穡人
昏作粟帛滯積大業惟興是用錫君衮冕之服赤舄
副焉君敦尚廉讓俾民興行少長有禮上下咸和是
用錫君軒懸之樂八佾之舞君宣翼風化爰及四方
遠人迴面華夏充實是用錫朱戶以居君研其明哲
思帝所難官才任賢羣善必舉是用錫君納陛以登
君秉國之鈞正色處中纎毫之惡靡不抑退是用錫
君虎賁之士三百人君糾逖天刑章厥有罪犯關于
紀莫匪誅殛是用錫君斧鉞各一君龍驤虎視旁眺
八維掩討逆節折衝四海是用錫君彤弓一彤矢百
玈弓十盧矢千君以温㳟爲基孝友爲德明允篤誠
感千朕思是用錫君秬鬯一鹵圭瓉副焉魏國宜置
丞相巳下羣臣百僚皆如漢初諸侯王制徃欵哉敬
服朕命簡䘏爾衆時亮庶工用終爾顯德對揚我高
祖之休命六月巳巳徙趙王珪爲博陵王
十九年春三月癸未改授魏公金璽赤黻遠遊冠夏
五月劉備剋成都遂有益州諸葛亮爲股肱乃峻刑
法自君子小人咸懷怨歎法正諫曰昔高祖入關約
法三章秦民知德今君假借威力跨有一州初有其
國未垂惠撫且客主之義宜相降下願緩刑㢮禁以
慰其望亮曰君知其一未知其二秦以無道政苛民
怨一夫掉臂天下土崩高祖因之以成帝業劉璋闇
弱自是巳來有累世之恩支柱羈縻示相承奉德政
不修威刑不肅寵之以位位極則賤順之以恩恩竭
則慢所以致弊實由此也吾今先威以法法行則知
恩限之以爵爵加則知榮恩榮並濟上下有節爲治
之要於此爲著冬十一月丁卯皇后伏氏廢非上意
也曹操使人收后后𬒳髪徒跣而出上謂御史大夫
郗慮曰郗公天下寧有是乎后見殺之日后父完及
宗族死者百有餘人
二十年春正月立皇后曹氏操女也初操以二女爲
貴人大貴人立爲皇后三月曹操征張魯秋七月魯
遂降
二十一年春正月巳丑封魏公子六人爲列侯夏四
月甲午進魏公爵爲王五月巳亥朔日有蝕之
二十二年夏四月命魏王建天子旌旗出警入蹕冬
十月命魏王冕有十二旒乗金根車設五時副車是
歲大疫
二十三年春正月甲子太醫令吉平少府耿熈等謀
誅曹操發覺伏誅三月有星孛于東井
二十四年春三月壬子晦日有蝕之夏五月劉備取
漢中秋八月諸葛亮等上言曰唐堯至聖而四凶在
朝周成仁賢而四國作難高后稱制而諸吕竊命孝
昭㓜冲而上官逆謀皆慿世寵藉履國威權窮凶極
亂社稷幾危非大舜周公朱虚博陛則不能擒凶討
逆扶危定傾伏惟陛下誕姿聖德綂理萬邦而遭家
運不造之難董卓首亂蕩覆京畿曹操階禍竊執天
衡皇后太子鳩殺見害剥畏天下殘毀民物乆令陛
下蒙塵幽處人神無位遏絶王命厭昧皇極欲佻神
器左將軍領司隷校尉豫荆益等州牧宜成亭侯備
授朝爵秩念在輸力以狥國難覩其機兆赫然發憤
與車騎將軍董承謀共誅操將安國靜難克寧舊都
會承不密令操遊魂遂得長惡殘泯海内臣等毎懼
王室大有閻樂之禍小有定安之變夙夜惴惴戰慄
累息昔在虞書敦序九族周監二代封建同姓詩著
其義歷載長乆漢興之初割裂疆土尊王子弟是以
卒折諸吕之難而成太宗之基亮等以備肺腑枝葉
宗子蕃翰心存國家念在弭亂自備破收漢中海内
英雄望風螘附而爵號不顯九錫未加非所以鎭衛
社稷光照萬世奉辭在外詔命斷絕昔西河太守梁
綂等值漢中興限於河山位同權均不能相率咸推
竇融以爲元帥卒立績效推破隗囂今社稷之難甚
於隴蜀操外吞天下内殘羣僚朝廷有蕭牆之危而
禦侮未立可謂寒心臣等輙依舊典立備爲漢中王
拜大司馬董齊六軍糾合同盟掃滅凶逆以漢中巴
蜀廣漢犍爲爲國所置置依漢𥘉立諸侯王故典夫
權宜之制苟利國家專之可也然後功成事立臣等
退伏矯罪雖死無恨遂於江陽設壇場御王冠于劉
備備上言曰臣以具臣之才荷上將之任董督三軍
奉辭于外不能除冦靜難以匡王室乆使陛下聖教
陵遲六合否而不泰惟憂反側疹如疾首曩者董卓
造爲亂階自是之後羣凶縱横殘剥海内賴陛下聖
德威靈人神同應或忠義奮討或上天降罰暴逆並
殪以漸氷消惟獨曹操乆未梟除侵擅國威恣心極
亂臣等昔與車騎將軍董承同謀討操機事不密承
見䧟害臣播越失據忠義不果遂得使操窮凶極逆
主后戮殺皇子鴆害雖糾合同盟念在奮力懦弱不
武歷年無效常恐殞殁孤負國恩假寐永歎夕愓若
厲今臣羣僚以爲昔在虞書敦叙九族庶明厲翼五
帝以來此道不廢周監二代建諸姬姓實賴晉鄭夾
輔之福高祖龍興尊王子弟大啓九國卒斬諸呂以
安太宗今操惡直醜正寔繁有徒包藏禍心篡逆巳
顯旣王室㣲弱帝族無位斟酌古式依假權宜上臣
大司馬漢中王所獲巳過不宜復忝高位以重罪謗
羣臣見逼迫以大義追惟冦賊不梟國難未巳宗廟
傾危社稷將墮誠臣深憂碎首之責若應權通變以
寧聖主雖越水火所不敢辭常慮於懷以防後悔輙
順衆議拜授印璽以崇國威仰惟爵高寵厚俯思自
效憂深責重驚悸累息如臨于谷輙將率六軍順時
撲討以寧社稷以報萬分九月丞相掾魏諷謀誅曹
操發覺伏誅諷有威名濳結義士坐死者數十人
二十五年春正月庚子魏王曹操薨謚曰武王壬寅
詔曰魏太子丕昔皇天據乃顯考以翼我皇家遂攘
羣兇戡定九州弘功茂績光于宇宙朕用垂拱三十
有餘載天不愸遺一老永保余一人早世濳神哀悼
切傷丕奕世宣明宜秉文武紹熈前緒今使使持節
御史大夫華歆奉䇿詔授丕丞相印授魏王璽黻領
兾州牧方今外有遺虜遐夷未賔旗鼓尚在邊境干
戈不得韜刃斯乃播揚洪烈立功垂名之秋也豈得
修諒闇之禮究曽閔之志哉其敬服朕命抑弭憂懷
旁祗厥序時亮天工以稱朕意於戯可不勉乎二月
丁未朔日有蝕之冬十月乙卯詔曰朕在位三十有
二載遭天下蕩覆幸賴宗廟之靈危而復存然瞻仰
天文俯察民心炎精之數旣終行運在乎曹氏是以
前王旣樹神武之績今王又光𥙿明德以應其期是
曆數昭明亦可知矣夫人之行天下爲公選賢與能
故唐堯不私於厥子而名播於無窮朕羡而慕之
今其追踵堯典禪位于魏王乃吿宗廟使御史大夫
張音奉皇帝璽綬禪位于魏王曰咨爾魏王昔者帝
堯禪位于虞舜舜亦以命禹天命不于常惟歸有德
漢道陵遲世失其序降及朕躬大亂滋昏羣凶肆逆
宇宙傾覆賴武王拯兹難于四方惟清區夏以綏我
宗廟豈余一人獲乂俾九服實受其賜今王欽承前
緒光于乃德恢文武之大業昭爾考之弘烈皇天降
瑞人神告徴誕惟亮采師錫朕命僉曰爾禮度克恊
于虞舜用率我唐典敬遜爾位於戯天之曆數在爾
躬允執其中天禄永終君其祗奉大化饗兹萬國以
肅天道庚午魏王即皇帝位改年曰黄初魏帝旣受
禪問尚書陳羣曰朕應天順民卿等以爲何如群對
曰臣與華歆俱事漢朝雖欣聖化義形于色
袁宏曰夫君位萬物之所重王道之至公所重在德
則弘濟於仁義至公無私故變通極於代謝是以古
之聖人知治亂盛衰有時而然也故大建名教以綂
群生本諸天人而深其關鍵以德相傳則禪讓之道
也暴極則變變則革代之義也廢興取與各有其會
因時觀民理盡而動然後可以經綸丕業弘貫千載
是以有德之興靡不由之百姓與能人鬼同謀屬于
蒼生之類未有不蒙其澤者也其政化遺惠施及子
孫㣲而復隆替而復興豈無僻王賴前哲以免及其
亡也刑罰淫濫民不堪命匹夫匹婦莫不憔悴於虐
政忠義之徒無由自效其誠故天下囂然新主之望
由兹而言君理旣盡雖庸夫得自絕於桀紂暴虐未
極徒於文王不得擬議於南面其理然也漢自桓靈
君道陵遲朝綱雖替虐不及民雖宦豎乗間竊弄權
柄然人君威尊未有大去王室世之忠賢皆有寧本
之心若誅而正之使各率職則二祖文章之業復陳
乎目前雖曰㣲弱亦可輔之時獻帝㓜沖少遭凶亂
流離播越罪不由巳故老後生未有過也其上者悲
而思之人懷匡復之志故助漢者恊從背劉者衆乖
此蓋民未忘義異乎秦漢之勢魏之討亂實因斯資
旌旗所指則以伐罪爲名爵賞所加則以輔順爲首
然則劉氏之德未泯忠義之徒未盡何言其亡也漢
苟未亡則魏不可取今以不可取之實而冐揖讓之
名因輔弼之功而當代德之號欲比德堯舜豈不誣
哉初魏王欲以楊彪爲太尉彪辭曰甞巳爲漢三公
遭世衰亂不能立尺寸之益若復爲魏氏之臣於義
旣無所爲於國選亦不爲榮也遂聽所守及魏受禪
乃下詔曰夫先王制几杖之賜所以賔禮黄耉襃崇
元老也昔孔光卓茂皆以淑德高年受兹嘉錫公故
漢宰臣乃祖巳來世著忠賢公年過七十行不踰距
可謂老成人矣所宜寵異以彰舊德其錫公延年杖
及伏几延請之日使杖入侍又使著鹿皮㡌冠彪上
章固讓不聽年八十四以壽終彪字文先㓜習祖考
之業以孝義稱自爲公輔值王室大亂彪流離播越
經歷艱難以身衛主不失中正天下以此重之自震
至彪四世宰輔皆以儒素名德相承秉賜雖方節不
及震然其恭謹孝友篤誠不忝前列也有子曰修少
有俊才而德業之風盡矣至魏初坐事誅癸酉魏以
河内之山陽封漢帝爲山陽公行漢正朔焉明年劉
備自立爲天子
後漢孝靈皇帝紀卷第三十
重刻兩漢紀後序
右荀悅前漢紀三十卷袁宏後漢紀三十卷祥符中
刋版於錢塘版廢幾百年今始合二書用諸家博本
校其異同撥其譌誤稍條然可讀遂再刻之夫兩漢
之事最備者繇司馬遷班固范曄與夫荀悅袁宏之
書俱存故也其事咸萃於編年故曰紀其事分於傳
表紀志故曰書讀荀袁之紀如未甞有班范之書讀
班范之書亦如未甞有荀袁之紀也各以所序自逹
於後世荀悅之作後於班固而袁宏之作先於范曄
或先或後或略或詳其體製凡例則猶黒白之不相
亂河漢之不相渉也荀袁二紀於朝廷紀綱禮樂刑
政治亂成敗忠邪是非之際指陳論著毎致意焉故
其詞縱横放肆反復辯逹明白條暢旣啓告當代而
垂訓無窮其爲書卓矣然比班范二史缺裂不傳僅
存篇目蓋因縁世故自有次第而顯晦若有時也
編修王公敦閱古訓博極羣書其出使浙東也旣刻
劉氏外紀以足資治通鑑又重刻舊唐書至刻此兩
漢紀其艱其勤尤爲盡力諸書咸備然後綢繹上下
數千載間侵尋相接矣其發揮欲廢用心高逺以加
惠學者非異時刻一書一集之比僕嘗謂校讎是正
文字固儒者先務然執一而意改者所當愼也蓋一
字之疑後或得善本正之若率以意改即疑成實傳
世行後此字繇我而廢故學者貴於弛張變通也公
聞僕語欣然有取輒敢載之篇末因論公覃思此二
紀謂與漢書不同使並傳于後未易以彼廢此而一
字不可相雜之本意其不苟如此抑以見瓌竒偉麗
之觀必待人而後彰也紹興十二年六月甲子日汝
隂王銍序
