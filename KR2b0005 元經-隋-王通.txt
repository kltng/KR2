#+TITLE: 元經-隋-王通
#+DATE: 2016-06-11 12:20:54
#+SOURCE: github.com/kanripo/KR2b0005 master 5f952b95                
欽定四庫全書　　　　史部二
　元經　　　　　　　　編年類
　　提要
　　　　(臣/)等謹案元經十卷舊本題隋王通撰唐薛
　　　　收續併作𫝊宋阮逸注其書始晉太熙元年
　　　　終隋開皇九年凡九卷稱為通之原書末一
　　　　卷自隋開皇十年迄唐武徳元年稱收所續
　　　　晁公武讀書志曰案崇文無其目疑阮逸依
　　　　託為之陳振孫書録解題曰河汾王氏諸書
　　　　自中説以外皆唐藝文志所無其𫝊出阮逸
　　　　或云皆逸偽作也唐神堯諱淵其祖景皇諱
　　　　虎故晉書戴淵石虎皆以字行薛收唐人於
　　　　𫝊稱戴若思石季龍宜也元經作於隋世太
　　　　興四年亦書曰若思何哉今考是書晉成帝
　　　　咸和八年書張公庭為鎮西大將軍康帝建
　　　　元元年書石虎侵張駿公庭即駿之字猶可
　　　　曰書名書字例本互通至於康寧三年書神
　　　　虎門為神獸門則顯襲晉書更無所置辨矣
　　　　且於周大定元年直書楊堅輔政通生隋世
　　　　雖妄以聖人自居亦何敢於悖亂如是哉陳
　　　　師道後山談叢何薳春渚紀聞邵博聞見後
　　　　録並稱逸作是書嘗以稿本示蘇洵薳與博
　　　　語未可知師道則篤行君子斷無妄語所記
　　　　諒不誣矣逸字天隠建陽人天聖五年進士
　　　　官至尚書屯田員外郎宋史胡瑗𫝊景祐初
　　　　更定雅樂與鎮東軍節度推官阮逸同校鍾
　　　　律者即其人也王鞏甲申襍記又載其所作
　　　　詩有易立太山石難芳上林栁句為怨家所
　　　　告流竄以終生平喜作偽書此特其一耳文
　　　　獻通考載是書十五卷此本止十卷自魏太
　　　　和以後往往數十年不書一事葢又非阮逸
　　　　偽本之全矣明鄧伯羔萟彀稱是書為闗朗
　　　　作朗北魏孝文帝時人何由書開皇九年之
　　　　事或因宋人記闗朗易𫝊與此書同出阮逸
　　　　偶然誤記耶其書本無可取因自宋以來流
　　　　𫝊已久姑録存之而參考諸説附糾其依託
　　　　如右乾隆四十五年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
元經原序
元經始晉惠帝終陳亡凢三百年蓋聞夫子曰春秋一
國之書也以天下有國而王室不尊乎故約諸侯以尊
王政以明天命之未改(夫子文中子/也周王法)元經天下之書也
以無定國而帝位不明乎徵天命以正帝位以明神器
之有歸(春秋一國總乎周故孔子因魯史以明周之天/命未改也元經天下歸乎帝故仲淹因神器以)
(明帝位/必正也)又曰春秋抗王而尊魯其以周之所存乎元經
抗帝以尊中國其以天命之所歸乎(聖人筆法與/天命齊致)然帝
衰於太熈(太熈晉武/帝末年)故元經首此振起之也中國盛乎
皇始(皇始後/魏年號)故元經挈名以正其實嗚呼天下無賞罰
三百載聖人在下則追書褒貶以代其賞罰斯周公典
禮使後王常存而行焉仲尼筆削使後儒常職而述焉
收受經於夫子何足以究其潭奥輙為傳觧𤼵明師訓
之一二云薛收撰
欽定四庫全書
　元經卷一　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　註
經晉太熈元年春帝正月(武帝太康十一年惠帝卽/位改太熈元年又改永熈)夏
四月立太后楊氏賈氏為皇后五月辛未塟武皇帝丙
子太傅駿輔政秋八月壬午立廣陵王遹為皇太子以
何劭王戎楊濟為師傅冬十月石鑒為太尉隴西王泰
為司空屯兵四出
　傳曰經者正也常也天以南北為正聖人以典禮為
　常皆謂之經者天人相與為法也(經取天之正為本/聖人以常為法)
　晉者司馬氏始封之國也帝自晉王受魏禪故國號
　晉(司馬宣王河内温人/温晉地也故啟封)太熈年號也帝謂惠帝也文
　中子曰帝之不帝久矣(秦兼三皇五帝而傳非其道/也尊虛名而已故曰不帝)
　挈名索實此不可去(春秋書王所以尊周也元/經書帝所以正國中也)改元
　立號非古也(古者國君始卽位則稱元年無改元之/禮自漢有初元中元之號後世因之此)
　(亦不/去)其於彼必自作之乎(後漢自作年號/不必盡取古)故書年號
　帝稱名㳂漢舊制也(經書晉者本中國號也太熈/元年帝正月者存舊制也)元
　皇帝司馬氏太康十一年四月崩是月惠帝立經書
　帝而不書卽位微㫖也曷謂微㫖曰春秋之法隠莊
　閔僖皆有故不書卽位之禮或讓而不為(公羊傳曰/隠公讓桓)
　(之/意)或痛而不忍(榖梁曰先君不以道/終是以不言卽位)或亂而不成禮
　(左氏曰閔公不/書卽位亂故也)或出而闕書或踰年而追書(左氏曰/僖公不)
　(稱卽位出故也昭公薨於外定公/踰年追行卽位之禮史亦追書也)晉惠不書卽位與
　魯諸侯異焉曷異爾曰春秋者因諸侯之史作焉故
　公卽位皆禀命於王有所不書則禮有所不至也元
　經因天子之史作焉帝卽位皆受命於天有所不書
　則天有所不與乎故仲淹亦不與其卽位也不與柰
　何曰惠帝君不君政出多門天下由兹大亂雖嗣位
　猶無位乎故不書卽位元經之微㫖也(言元經因惠/帝不君所以)
　(作也不明/貶故微㫖)楊氏者何曰武帝元楊后之妹謂之悼楊
　后無子元楊后生惠帝早亡惠帝卽位尊悼后為皇
　太后書曰立太后楊氏禮也(先書立太后言天子必/有后尊也後云楊氏言)
　(推恩及/親也)賈氏充女初武帝將娶衛瓘女而楊氏欲娶
　賈氏女遂以為太子妃武帝憂太子不慧試以疑事
　使决之賈氏令給事張泓具草使太子寫荅武帝悅
　至是政由賈氏天下亂矣書曰賈氏為皇后猶言賈
　氏自為之也(不言立非惠/帝立之也)武皇帝四月崩五月塟譏
　速也周制天子七月而塟同軌畢至言天下㑹塟有
　不至則禮不備凡未及期而塟謂之不懷過期而不
　塟謂之緩春秋皆譏之(元經禮典/本春秋)太傅駿孰謂曰楊
　駿也胡不書姓曰貶也曷貶爾曰駿為太傅受先帝
　遺詔輔政百官總已不能效伊霍之忠稔成賈后之
　惡晉室禍階實自駿始故去姓以罰其罪惡之深也
　書太傅責官重也(元經貶惡其義權衡輕重各有所/存是以有書名而去姓者有書姓)
　(名而去官者前後别例/各不同傳釋之詳矣)廣陵王遹惠帝子也立為皇
　子正也何劭為太子師王戎為太子輔楊濟為太子
　保同書之謹其職也(裴楷和嶠張華衛瓘/皆為保傅不書省文)石鑒為太
　尉隴西王司馬㤗為司空書三公得其人也鑒字林
　伯太康末拜司空武帝晏駕楊駿疑汝南王亮白太
　后詔鑒率固陵兵討之鑒獨不然遣人視亮别道歸
　許昌駿疑乃止時論稱鑒不以權臣誣害宗室正也
　司馬㤗字子舒遷太尉録尚書事雖為宰輔服膳如
　布衣任真簡率毎朝㑹不識者不知是王公事親恭
　謹居䘮哀戚為宗室儀表當時以節制見稱餘王莫
　能比同書者王公得賢也(元經凡書姓名及稱官者/皆無貶元經始事也下文)
　(書薨蓋終其善也有/不書薨者則有譏焉)屯兵四出何曰楊駿輔政慮他
　變乃遣石崇胡奕趙俊趙歡將屯兵四出以示威也
　不書遣不由帝也戎兵國之大事書兵而不書人不
　稱詔遣者政由臣下出也(兵出無名此/義㣲而顯)
經太熈二年春帝正月乙酉改元永平又改元康(自太/熈改)
(永熈共一年耳太熈二年又改元康一年/三改非禮也故經止書太熈二年而已)三月中書令
和嶠卒辛卯賈氏殺楊駿夷三族壬辰賈氏廢皇太后
壬寅汝南王亮為太宰夏五月甲戌毘陵王軌薨(無傳/按元)
(楊后生悼王軌字正/則惠帝同母弟也)壬午賜天下孝悌髙年鰥寡力田
者帛六月賈后殺汝南王亮及太保衛瓘乙酉曲赦洛
陽秋七月置江州冬十二月辛酉京師地震秦王東薨
(無傳按秦獻王東字𢎞度惠帝同母弟也傷駿舅氏誅/滅乃述武帝遺㫖乞歸藩至汝南王亮楚王瑋被誅時)
(稱東有/先識)
　傳曰武帝崩未踰年而改元非禮也君子謂違春秋
　未踰年不書卽位之義故書太熈二年正月失也和
　嶠字長輿世為魏大臣襲爵上蔡伯以平呉功轉侍
　中見太子不慧因侍坐曰皇太子恐不了陛下家事
　荀顗荀朂皆稱太子明識嶠曰聖質如初爾武帝不
　悅然知其言忠後惠帝立賈后使帝問嶠曰不了家
　事今定云何嶠曰臣事先帝曽有斯言言之不效國
　之福也至是卒世稱其先見書官以卒善其終也(官/未)
　(至三公/不書薨)賈氏殺楊駿賈氏不稱皇后駿不稱官兩貶
　之也曷謂兩貶曰駿以后黨權傾天下早不能圖賈
　后而賈后與黄門董猛連兵討駿駿迯於馬廐以㦸
　殺之楊氏夷三族不稱官與無官同也不稱后不與
　其為后也賈氏廢皇太后者何曰悼后駿女也駿旣
　誅及矯詔廢悼后為庻人徙金墉城稱賈氏不與其
　為后元經之權也汝南王亮為太宰言自為也附賈
　后將取禍也(為六月賈后/復殺亮張本)漢制賜孝悌力田等帛且
　曰孝悌吏民之師也力田生民之本也髙年鰥寡者
　亦賙恤之皆古道也書之存舊典也(非賈后/事也)賈后殺
　汝南王亮及其太保衛瓘春秋之法大臣相殺死凡
　稱名所以示殺者之罪若王子糺殺毛伯召伯是也
　茍死者無罪則書名氏若晉殺其大夫陽處父是也
　今稱賈氏罪殺者之惡也(衛瓘稱官/傷忠臣也)曲赦非古也賈
　氏使楚王瑋殺亮及瓘又歸罪於瑋而殺之故曲赦
　洛中懼瑋黨有變焉(殺楚王瑋不書云瑋附賈七/月后害骨肉大不足取也)分
　楊州荆州十郡為江州記始置也(用本史舊文記/其始置無褒貶)京
　兆地震案本志謂楚王瑋殺汝南王及太保此隂道
　盛陽道㣲之應也(劉向曰地震金木水火土沴也伯/陽甫云天地之氣不過其序若過)
　(序則氣亂也陽伏而不能出/隂迫而不能升於是有地震)
經元康二年春帝正月(太熈二年卽元康元/年也故此為二年)二月己酉
賈庻人弑太后於金墉城夏四月秋八月壬子大赦逆
黨冬十一月沛國雨雹傷麥
　傳曰正月雖無事必書首月春秋之法也賈庻人孰
　謂曰賈后也曷謂先稱庻人曰賈后旣誅楊駿宣言
　太后同逆廢於金墉城絶膳而崩經書曰庻人弑太
　后貶大惡也是時未廢為庻人先貶之者不與其稱
　后也春秋之法凡弑君稱君名者君無道稱臣名者
　臣之罪也賈氏以婦弑姑以邪賊正也太后賈之姑
　也故書弑(傳言惠帝不慧致/弑其母其惡同)大赦逆黨者何賈氏懼
　國人討賊故赦以安逆黨之心春秋莊公經書肆大
　𤯝然後塟文姜蓋文姜預弑桓之惡仲尼謂子道不
　可畧母塟故特書肆大𤯝然後塟文姜子道掩親之
　惡也賈氏則不然自赦其黨託名涣汗君子不與其
　赦也故特書曰大赦逆黨(本史云壬子大赦/仲淹特書逆黨)雨雹傷
　麥紀災異也春秋公子遂專任而經書雨雹(按董仲/舒曰紀)
　(雹者皆謂有脅/行專政者也)
經元康三年春帝正月天西北裂夏四月雨雹深三尺
冬十月太原王泓薨作互市皇太子納妃王氏祕書監
華嶠卒
　傳曰天裂者何本志謂陽不足也人主昏瞀妃后專
　政之應也榮陽𢎞農皆雨雹深三尺非常雹也異孰
　甚焉本志謂惠帝無陽為隂所蔽之罰也春秋魯桓
　夫人同其應矣左傳曰大雨雹書災也曷謂互市曰
　公卿賄賂交通更相薦託有如市易焉作者言惠帝
　自作之爾(譏惠/帝暗)太子遹納王夷甫女為妃凡帝子婚
　曰納帝女嫁曰降(納者獻乎上也/降者適乎下也)華嶠者武帝碩臣
　也太康末帝宴樂屬疾嶠諌曰收功於㣲忽事乃無
　悔慮福於垂成祚乃日新手詔答曰朕自消息無慮
　也惠帝立遷祕書監博聞多識有良史之稱卒諡曰
　簡(嶠字叔駿以後漢紀繁乃徧觀祕籍起光武終獻/帝一百九十五年為紀十二卷皇后紀二卷十典)
　(十卷列傳七十卷嶠謂皇后配天作合前史作外戚/傳非也故易為皇后紀又改十志為典取典墳之義)
　(明堂辟雍置都水/脩蚕官行於世)書官貴之也
經元康四年春帝正月丁酉太尉石鑒薨夏五月匈奴
攻上黨六月夀春地震民死秋八月匈奴以計内附上
谷上庸並地䧟帝問蛙鳴(無傳按本史華林園蛙鳴帝/問曰為官乎為私乎其愚類)
(如此/夫)九月甲午枉矢竟天冬十月
　傳曰太尉石鑒薨書官善其終也(按本史鑒年八十/薨謚曰元子薨封)
　(縣/侯)匈奴者何曰郝散(散曰/撒)自漢魏已来世為中國患
　魏武帝能制御群胡為五部左部居太原茲氏右部
　居祁南南部居蒲于北部居新興中部居太陵至晉
　武帝時塞外匈奴二萬餘歸附使居河西宣陽太始
　七年單于猛叛(太始晉武初/受命年號)帝討平之厥後稍叛復
　害長史時御史大夫郭欽上疏曰請募敢死及罪人
　徙三河控四夷出入之防明先王荒服之制帝不納
　太康中匈奴十九種内附各分部落居之有屠各種
　者得為單于有王號者十六等曰左右賢王太子為
　之餘四姓曰呼延氏卜氏蘭氏喬氏呼延號日逐世
　為輔相其國民則有纂母氏勒氏者多反叛至是匈
　奴郝散叛寇上黨殺長史又寇上郡郝散弟曰度元
　又率羗胡攻破上郡自此匈奴漸盛而中原危矣經
　書匈奴不名者言其多雜也稱攻不書寇者言鳴鐘
　皷而来無所憚也(傳言不用/郭欽計)夀春地震民有死者言
　災甚也(按本史是嵗京師/及郡國皆地震)秋八月匈奴郝散帥衆降
　馮翊都尉殺之書曰以計内附者何曰匈奴本不附
　蓋偽降欲為鈔掠旣為都尉所殺而郝散之弟度(音/鐸)
　元收合餘衆復起邉患(傳謂六年改元攻馮翊/起度元歐陽逢張本)書曰
　以計言多詐不可以信結也可以兵制而已(軍制凡/無故而)
　(請和者/詐也)地䧟者山崩震裂而䧟蓋陽伏而不能出隂
　廹而不能升也春秋僖十四年沙鹿崩卜偃以謂朞
　年將有大咎幾亡國今上谷上庸並䧟裂水泉湧出
　人有死者天戒若曰隂不隂斯譴罰之漸乎(隂不隂/則地有)
　(災/異)枉矢曷謂曰星如流矢也星經云枉矢所觸天下
　所伐也甲午枉矢竟天自西南流東北坤不利東北
　其賈后之亂乎(地為后/之象)
經元康五年春帝正月(書首/月)夏四月有彗孛於奎軒轅
秋九月鴈門大風傷稼冬十月武庫火十二月調兵器司
𨽻傅咸卒有石生京師(無/傳)
　傳曰彗者如箒彗也孛如芒散貌也本志謂奎為庫
　兵軒轅為后宫賈后將廢之兆(凡經書星變者紀異/以戒人修德也其間)
　(或有應騐亦有不/應者天道逺也)大風由鴈門風自北来也胡戎来
　窺中國失道猾夏之象也洪範云霧常風若(霧䝉/也)武
　庫火累代之寶皆焚(謂孔子履漢祖劒之類/時藏在武庫皆焚之)春秋凡
　天火曰災人火曰火武庫火者有盗焚之爾不獲盗
　焉調兵器者丙戌新作武庫大調兵器曷謂不書新
　作武庫曰譏失政也何謂失政夫武備中國大政也
　(周禮大司馬掌邦之/政以詰禁刑亂故也)盗焚之不能討賊雖新作無所
　益也故書兵器而已不書作武庫言中國武備弛矣
　(終有群胡/亂華之禍)傅咸者司𨽻𤣥之子也剛簡峻整有父風
　出為冀州刺史繼母杜氏不肯隨咸自表解冀州乃
　遷司徒左長史(便其/親也)楊駿輔政咸言於駿曰天下聽
　於冡宰大懼天光有蔽人心或異今若此而明公處
　之未為易也時司𨽻荀愷有兄䘮自表赴哀詔未報
　而愷私造楊駿而行咸奏曰詔未下而行宜加顯貶
　駿甚憚之遷御史中丞致書汝南王亮曰楊駿見誅
　孟觀李肇封數千戸侯自古封賞無若此者今後莫
　不樂國有禍其可極乎不納(亮果如/駿見誅)後為司𨽻奏僕
　射王戎備位公輔兼掌選舉不能凝庻績但開張奔
　競不能康正請免戎官呉郡顧榮聞之曰傅長虞為
　司𨽻勁直忠果所可貴也書司𨽻卒重世卿也(春秋/貴重)
　(世卿亦/如此)
經元康六年春下邳王晃薨三月彭城有流血三百餘
歩夏四月大風五月匈奴攻北地殺太守秋七月氐賊
僣稱帝冬十一月命周處討氐賊關中饑大疫
　傳曰下邳王晃宣帝弟孚之子也孝友貞廉有宗室之
　望惠帝卽位晃領䕶軍屯東掖又誅楊駿有功作司空
　薨于位旣而張華代之不書張華華備位而已不繼賢
　王故不書代(為八年台星折以/明三公不才張本)彭城吕縣流血三百
　餘歩本志謂視之不明火不炎上則有赤𤯝赤祥又
　彭城下邳獻王所治之國也入為司空旣而遽殞彭
　城失望之象也(流血傷/痛也)四月大風言天下皆然也故
　不書地(不書郡/國所在)先志謂巽為風為木其卦在三月四
　月繼陽而治今四月大風常多且暴陽失其治也(劉/向)
　(亦云/然)匈奴殺太守者何曰郝散之弟度元攻北地太
　守張塤戰死之匈奴不名衆也太守不名氏㣲也曷
　謂㣲則不書曰郡守失其才為匈奴所殺故㣲之氐
　賊者孰謂曰秦雍氐羌齊萬年也先是雍州刺史解
　意為匈奴度元所破於是氐羌帥齊萬年叛僣稱帝
　圍涇陽萬年不書名言賊不足名也曷謂不書圍涇
　陽曰罪莫大乎僣號也貶大惡餘惡無所書可也周
　處者為建威將軍詔討齊萬年禀梁王肜節制書人
　不書官者何曰元經之法人名重官任輕則書名以
　明人賢任卑也書官不書人者不賢也有書人則因
　舊史常制無所輕重矣元經權衡義例差别臨文示
　意在乎官不必備惟得賢而已或人稱職官稱任則
　官與人皆書之或官濫於庸人賢失於所任則書人
　不書官不書人不書官意有重有輕以譏失道焉耳
　周處賢將也受制於梁王肜進止不得專智勇不得
　用故君子重其人不書官言官輕也(謂周處終為梁/王肜所制張本)
　關中饑疫責凶荒不䘏也梁王肜為征西大將軍都
　督雍梁二州鎮關中民饑不能貸民疫不能䘏肜之
　罪也故書關中饑疫以責都督之罪由肜也(梁王肜/永康二)
　(年薨博士議謚曰肜為宰輔責深任重愍懷之廢不/聞一言諌正淮南之難不能因勢輔議趙王倫簒逆)
　(不能引身去朝昔宋有蕩氏之亂華元自謂不能居/官吾罪大矣若肜不貶何以施法按謚法不勤成名)
　(曰靈春秋譏華元樂舉謂之/不臣乃謚曰靈肜罪如此)
經元康七年春帝正月癸丑梁王肜䧟王師殺周處夏
五月魯國雨雹(無/傳)秋七月雍梁隕霜殺稼丁丑司徒王
渾薨冬十月
　傳曰䧟王師殺周處何謂曰去年遣周處討齊萬年
　至是戰於六陌梁王肜與處有隙促令進軍絶其後
　不救遂為賊所敗初萬年聞處来謂賊衆曰吾聞斯
　人才兼文武若專斷而来不可當也受制於人則成
　擒爾旣而賊屯梁山有衆七萬肜促處領兵五千擊
　之於六陌自旦至暮斬賊萬計救兵不至處按劍曰
　吾盡忠竭節之秋也遂力戰歿書曰䧟王師以肜不
　忠於國也又書殺周處以肜私隙害賢人故書肜䧟
　殺之爾(傳言晉衰由/賊賢為始)隕霜殺秋稼關中米斛萬錢骨
　肉相賣災甚也春秋書隕霜不殺草尚謂天反時為
　災而况秋霜殺稼災可知矣王渾孰謂曰渾字𤣥冲
　魏司空昶之子平呉有大功江東士人悅附之楚王
　瑋將害汝南王亮先請渾同乗渾閉閤拒之後瑋伏
　誅渾乃出凡國政典故多渾所定書官以薨貴之也(渾/先)
　(知晉室亂乃謂賢王宜留居京師遂上書帝不納又/上言舊制三朝元㑹問計吏以防郡國政化時以為)
　(便/)王戎代渾為司徒不書貶戎不足以繼渾之賢也
　故不書
經元康八年春帝正月丙辰地震詔發倉廪賑關中三
月壬戌大赦夏五月郊禖石破為二秋九月劉卞廢賈
后不克冬十月
　傳曰地震書日者日官謹天戒也春秋文公九年九
　月癸酉地震公羊傳曰震者地動也言文公制於公
　子遂齊晉失道四方叛德也榖梁傳曰地不震者也
　(地以不震動/為坤静之德)震則謹而日之象大臣強盛動而為變
　焉(謂賈后强盛將廢太子遹/之象也坤臣道也妻道也)詔賑關中書詔者得其
　詔也(傳言民饑不賑/則詔不詔矣)壬戌大赦者曰梁王肜專政殺
　周處氐羗未平故肆赦因以自宥(為明年肜録尚書/事入輔賈后張本)
　郊禖者何曰求世嗣之神也在郊故曰郊禖(或曰/髙禖)本
　志謂禖之壇石中裂破為二木沴金之象也壇石神
　位自毁者愍懷太子不利之兆(謂明年賈后廢/太子遹之兆)劉卞
　者孰謂曰愍懷太子衛率也卞潜知賈后欲廢太子乃
　告司空張華曰東宫俊彦如林四率精兵萬數公居
　阿衡廢賈后以安晉祚可乎華不能故書曰劉卞廢
　賈后褒忠於晉祚也不克者貶華不能行也春秋以
　一字褒貶湏數字以成文元經大義於是深矣
經元康九年春帝正月將軍孟觀伐氐大破之獲賊萬
年梁王肜録尚書事河間王顒出鎮關中成都王頴出
鎮鄴夏四月鄴賊張承基伏誅六月戊戌髙宻王㤗薨
秋八月尚書裴頠為僕射冬十一月甲子朔日有食之
十二月壬戌賈庻人殺太子及其母謝太后
　傳曰孟觀者為積弩將軍時齊萬年衆號數十萬觀
　領宿衛兵并統軍中士卒大戰十數皆破之生擒萬
　年獻㨗京師書將軍言官得人也萬年不書姓志在
　族滅逆黨也梁王肜録尚書阿賈后也(阿順賈后/謀廢太子)河
　間王顒者安平王孚之孫先朝之制非親王不得都
　督關中顒於諸王最踈然特以賢舉也書出者内出
　外為文賈后忌顒賢示以重鎮其實出之耳成都王
　頴武帝弟十六子於帝最親先是賈謚(賈充/孫也)與皇太
　子博奕争道頴旁觀厲聲曰國之儲君賈謚安得無
　禮謚懼言於賈后乃以頴出鎮鄴書出者懼之也(二/王)
　(同書出其/情各異)一以賢一以懼皆書出蓋君子不欲其出
　也鄴賊張承基等妖言署置逆黨數十人郡縣分捕
　之書伏誅喜平賊也髙宻王㤗而隴西王也改封髙
　宻宣帝弟馗之子也謚曰文獻尚書裴頠字逸民司
　空秀之子書曰僕射以人稱官也冬十一月甲子朔
　日蝕本志謂十一月日蝕十二月廢太子為庻人之
　應也自武帝太始二年七月丙午至七年十月丁丑
　八年十月辛未九年四月戊辰七月丁酉十年正月
　乙未三月癸亥凡八年八日蝕又咸寧太熈凡十一
　年復八日蝕至此甲子及明年正月乙卯皆蝕天意
　若曰晉室衰亂由武帝始違忠臣之言惑賈后之勢
　遂及淪胥天譴旣頻終不警悟經書甲子日蝕舉其首
　以戒其終也賈庻人殺太子者何曰貶庻人以彰殺
　太子之罪也本史稱元康九年廢太子幽于金墉城
　明年改元永康害太子于許昌今先一年因廢而書
　殺者言賈后志在乎殺也謝淑妃惠帝才人生愍懷
　太子遹先為賈后幽于金墉尋殺之故書曰及其母
　謝太后然妃書謝太后何曰儲君旣立春秋之義母
　以子貴謝妃無罪見殺元經因推而進之也故書曰
　太后也賈氏承惠帝昏愚賊害皇嗣元經固抑而降
　之也各正以法且矯晉之失焉(按春秋隐三年君氏/卒左傳曰聲子也不)
　(赴于諸侯不附于姑故不稱薨不稱夫人故不書姓/而曰君氏言國君之母雖不薨不姓而特書曰君氏)
　(言君之母氏尊稱也亦仲尼追書云耳今謝妃之卒/仲淹先書庻人之惡後正太母之無過春秋大義於)
　(是明/矣)
經永康元年春帝正月己卯日有蝕之　夏四月晉誅
賈庻人及其黨甲午趙王倫自為相國五月己巳立皇
孫減為皇太孫六月塟愍懷太子秋七月冬十月黄霧
四塞甲子立羊氏為皇后
　傳曰趙王倫廢賈后為庻人尋殺之曷謂稱晉殺為文
　曰倫雖矯制而晉有天下當稱晉殺之明天下共誅
　惡也(按春秋僖七年鄭殺其大夫申侯公羊傳云稱/國以殺也杜預曰專利而不厭故稱名以罪殺)
　(之也凡罪稱國以殺而又名之若楚殺其大夫宜申/宋殺其世子座莒殺其公子意恢之類是也今誅賈)
　(氏不名而稱庻/人示深貶之也)其黨數十人孰謂曰司空張華僕射
　裴頠皆大臣不能扶危濟亂反死於不義故蔑而不
　書猶㣲人耳曷同㣲人曰倫誅賈氏使張林收華及
　頠將刑謂張林曰欲害忠臣邪林詰之曰卿為宰相
　任天下事太子之廢不能死節何也華曰非不諌也
　林曰諌君不從何不去位華不能答遂與頠皆夷三
　族以小辯虧大節屈於張林故曰同㣲人耳春秋元
　經皆不齒也趙王倫者宣帝第九子傷太子無罪見
　廢乃與嬖人孫秀同殿中郞士猗等矯詔敕三部司
　馬入華林迎帝遂廢賈后乃矯詔自為相國書曰自
　為者貶也惠君不君倫臣不臣故先貶之(謂明年倫/簒帝位張)
　(本/)太孫臧愍懷之子也母王氏稱太妃趙王倫自為
　太孫傳雖倫立之不貶者臧當立也(其實趙王倫假/太孫之名而立)
　(之非詔立也時書立而/名之猶言惠帝詔立)塟愍懷太子太子名遹初賈
　后令太醫程璩合巴豆丸使黄門孫慮與太子服之
　而死賈后表請以王禮葬之經書太子不書王先稱
　其謚追而正之也(葬顯平陵/謚曰愍懷)黄霧四塞本志謂金木
　水火沴土沴時則有黄𤯝黄祥洪範視聽言貎皆以
　思為主心不思則其咎為昏霧四塞焉羊氏者何𤣥
　之女也旣誅賈后故以立羊氏焉(按本史羊氏名獻/容晉亡後沒於劉)
　(曜生二子而卒/偽謚文獻皇后)
經永康元年春帝正月乙丑倫簒帝位以帝為太上皇
太孫為濮陽王癸酉倫弑皇太孫三月齊王冏舉兵討
倫夏四月乗輿反正改元永寧立尚為皇太孫六月戊
辰大赦秋八月校尉羅尚討西羌破之己巳下邳王􁉎
薨(無/傳)冬十月流人李特盗據蜀十二月司空何劭薨
　傳曰倫簒帝位故去族也殺太孫臧稱弑者倫罪與
　弑君同也(天下儲君殺/之與弑同)三月齊王冏倡義兵成都王
　頴河間王顒常山王乂豫州刺史李毅兖州刺史王
　彦新野公歆皆應之逐倫歸第誅之書曰討倫詔殺
　君之(闕/)　　輿反正者初倫遷帝於金墉城永昌(闕/)
　至是(闕/)　　羣臣乃迎乗輿復歸正殿故曰反正也
　云立尚者何愍懷第三子也長曰虨(補聞/切)永寧元年
　薨追封南陽王次曰臧卽太孫也為倫所害謚曰哀
　次卽尚也初封襄陽王帝旣反正乃立尚為皇太孫
　正也六月戊辰大赦詔云逆臣孫秀奉趙王倫饕據
　天位鎮東大將軍齊王冏征北大將軍成都王頴征
　西大將軍河間王顒首建大䇿匡濟國難迎朕幽宫
　旋軫閶闔豈余一人獨享其慶宗廟社稷實有頼焉
　於是大赦慶茍安也羅尚者誰曰羅憲兄之子也太
　康末於西戎校尉蕘者戎之種有不順則校尉當討
　焉破之嘉其功也流人李特自齊萬年之亂關中饑
　民流移漢中特在内依益州刺史趙厥因襲厥遂擄
　成都時群盗皆起有君焉不書反而書盗言盗多也
　(按載記五凉四燕三秦二趙夏蜀凡/十六國皆乗晉亂各盗一方故云多)何劭者曾之子
　也少與武帝同年有總角之好惠帝以劭為太子師
　遷至僕射趙王倫專政以劭為太宰厥後三王交争
　劭知晉室不可救㳺於三王之間無怨者晦迹自足
　不貪權勢有奏議文章多行於世書官薨無所譏也
　(三王争權各總兵柄劭雖為/太宰虚名耳故不罪之也)
經太安元年春帝正月庚子譙王隨薨三月癸卯皇太
孫尚疾薨夏四月彗星晝見五月梁王肜薨劉寔為太
傅立清河王覃為太子秋七月冬十二月河間王顒及
諸王殺齊王冏改元太安長沙王乂為太尉
　傳曰譙王隨者宣帝弟之孫也父遜封於譙謚曰剛
　王襲封譙書薨常制也太孫尚薨曷謂書疾(王薨他/不書疾)
　曰尚㓜夭而亡故書疾以明非殺害也晉室陵夷宗
　室屠戮自愍懷之禍及其子臧皆非天年獨尚雖非
　殺害天以疾薨實傷之也彗星晝見占云主兵劉向
　五紀曰春秋有彗孛於東北傳言記異也甘氏謂彗
　孛所當國受其殃蓋諸王相禍之應也梁王肜為侍
　郞中太宰領司徒書王爵不書官何也曰貶也曷謂
　貶曰倫之簒位以肜為阿衡不能討賊迎復其君故
　君子不與其為太宰也書王爵猶言沒於藩邸耳(諸/王)
　(非大逆死卽例/書王爵非褒也)劉寔者何曰字子真以孝亷計吏累
　遷至太傅寔終身儉素晉之名臣也書太傅以人稱
　官也太子覃者武帝子清河王遐之子遐生四子覃
　為長齊王冏表曰東宫曠然冡嗣無繼必建儲副以
　固洪基昔漢成無繼嗣由定陶孝和之緒安以紹興
　此先王令典也清河王覃先帝衆孫之中今為嫡長
　冝奉宗廟之重以寧四海羣公卿士咸同大碩乃立
　為皇太子書正也諸王殺齊王冏何謂曰冏獻王攸
　之子討趙王倫有大功率兵入洛頓軍豫章置甲士
　數十萬置掾屬四十人大築第舘廷舞八佾惟寵親
　昵海内失望寮屬孫惠者諌曰天下有五難四不可
　明公皆已居之矣捐宗廟之主忽千乗之重而躬擐
　甲胄一難也奮三百之卒决全勝之䇿二難也捨殿
　堂之尊同將士之勞三難也任神武之畧無疑慮之
　懼四難也外幽居復皇祚五難也然而大名不可久
　荷大功不可久任大權不可久執大威不可久居此
　四不可也自永熈以来十有一載公族值簒奪之禍
　骨肉罹梟夷之刑群公被囚檻之困妃主有離絶之
　哀今明公建不世之大功宜倣桓文之烈追臧札之
　風髙拱營丘之藩則善矣冏不納有軍校李舎之者
　奔於河間王顒㳺說圖冏顒乃上表曰春秋之義君
　親無將也冏擁强兵恐為不軌檄諸王共討冏殺之
　幽其子三王於金墉城(冏三子皆封王太/盛故諸侯共攻之)書顒名而
　不書諸王名者譏王族自相滅舉顒為首也諸王不
　名王衆多也猶春秋稱人者衆之義
經太安二年春帝正月三日刺史宋岱斬蜀賊李特夏
四月李雄復盗益州五月義陽蠻僣號殺新野王歆六
月詔刺史劉𢎞討蠻張昌王師敗績䧟江南諸郡秋八
月校尉劉𢎞斬張昌賊平顒頴戕長沙王乂乙丑帝出
三里橋冬十月
　傳曰宋岱為荆州刺史討李特斬之傳首京師夏四
　月特子雄又據益州故書曰復盗也義陽蠻張昌少
　為平氏縣吏當李特㓂蜀也昌潜遁聚黨數千人㑹
　壬午詔發江左武勇赴益士停留五日二千石免官
　於是郡縣驅逐因屯聚為盗昌先於安陸起攻郡守
　新野王歆討昌為其所敗故書曰殺新野王歆不書
　王師言歆便宜擊賊不意賊盛而死也歆宣帝之孫
　為政嚴刻蠻夷並怨及昌作亂歆為賊所害于樊城
　是時賊殺南陽太守劉彬武陵太守賈隆零陵太守
　孔紘豫章太守閻濟武昌太守劉根皆不書者舉歆
　帝族為首也南蠻校尉詔討昌戰于方城書王師敗
　績挫國威也䧟江南諸郡謂武陵零陵豫章武昌等
　郡也八月斬張昌於清水書賊平言諸蠻皆平也劉
　𢎞遣其司馬陶侃與昌苦戰累日昌竄於下雋山至
　是擒之傳首京師諸蠻皆平嘉告功也凡諸侯有四
　夷之功則獻㨗於王王親受之晉衰不復古禮但傳
　首京師亦足嘉焉顒頴不貶去族也顒太原王瓌之
　子頴武帝第十六子舉兵討長沙王乂為名其實謀
　簒逆也初顒之討冏也檄以乂為内主謂乂弱欲得
　内助乂圖廢惠帝立成都王頴也旣而乂輙勝冏顒
　乃潜使刺客圖乂不果詔乂拒之自八月至十月乂
　致書與頴曰吾與卿友于十人同産皇室受封外都
　今卿與太尉顒共起大衆百萬軍圍宫城羣臣同憤
　卽命將死者萬計酷痛無罪卿所遣陸機已送欵國
　家想来者之前行一尺卻行一丈不碩来矣卿宜還
　鎮以寧四海宗廟無羞子孫之福也頴答書曰若能
　從太尉之命斬皇甫商等首投戈退讓自求多福深思
　進退也(右將軍皇甫/商掌禁兵)東海王越貳於乂潜與殿中將
　收乂送金墉城乂上表曰陛下委臣朝政小心忠孝
　神明所鑒諸王承詔率衆見責收臣幽宫臣不惜軀
　命但念大晉衰㣲耳殿中左右以乂功垂成而敗謀
　出之帝不省閱使張方裂殺之三軍無不垂涕經書
　戕者言殘賊忠臣也春秋之義凡自内虐其君曰弑
　自外而殺曰戕今顒頴罪亞於弑君戕殺忠良故去
　族而名之書戕以貶大惡也乙丑帝出三里橋避顒
　兵所逼也顒使張方逼京師帝使皇甫商拒戰王師
　敗績甲申帝軍于芒山丁亥至偃師辛卯舎于豆田
　癸巳旋於城東丙申進軍緱氏十月帝還宫經書曰
　出言奔避無所幸也天子無出之文惠帝自三里橋
　為賊兵屢逼芒山偃師緱氏曁還宫﨑嶇在外猶如
　春秋國君出奔之難故書出蓋傷之甚
經永興元年帝正月丙午尚書令樂廣薨詔雍州劉沱
及秦州皇甫重討顒攻長安不克頴自為丞相二月顒
矯詔廢皇后羊氏降太子覃為清河王三月廣陵陳敏
討賊石水斬之揚徐二州平顒立頴為皇太弟六月新
作三城門秋七月丙申衛將軍陳胗以詔討頴戊戌復
皇后及皇太子己亥帝北征頴敗績於蕩隂帝幸鄴八
月匈奴劉淵盗起離石王浚攻頴於鄴帝還洛陽十月
顒將張方劫帝幸長安十二月丁亥廢皇太弟頴立豫
章王熾為太弟
　傳曰樂廣孰謂曰成都王頴之妻父也長沙王乂以
　此問廣廣對曰豈以三兒易一女哉(廣三子曰凱肇/謨一女適成都)
　(王/頴)乂猶疑之廣竟以此憂卒代王戎為尚書令書薨
　閔廣賢以憂死也帝為顒所逼宻詔劉沈皇甫重討
　顒攻長安為顒所敗書不克譏沈重不武也頴以兵
　五萬屯十二門殿中素所忌者皆殺之以三部兵代
　宿衛自為丞相此將為簒逆先自進位也顒矯詔廢
　皇后卽羊𤣥之女也元康元年立為后至是顒矯詔
　廢欲速賜死司𨽻校尉劉䁶上表諌得免太子覃太
　安元年立至是顒矯詔黜為王經書降不書黜覃無
　過不與其黜也(本史書/黜也)陳敏為廣陵度支石冰者賊
　張昌之别將也昌旣敗冰入揚徐為㓂敏與夀春都
　督劉凖同力擊破之乗勝北討徐州賊封雲皆斬之
　書曰揚徐二州平嘉敏功也(按本史陳敏因此功遷/廣陵相後盗江東華譚)
　(以書與甘卓殺/敏江東遂平)顒立頴為皇太弟者何顒專政惠帝
　不能制故書曰顒立之也新作三城門非帝意也顒
　頴隂圖神器擅此興作豈止不時而已(傳言春秋新/作南門新延)
　(廐皆書不時元經所書/謂非帝意所譏皆同也)右衛將軍陳眕稱詔百寮討
　成都王頴因大赦復皇后及皇太子己亥奉帝北征
　至安陽頴遣其將石超拒戰矢及乗輿帝頰中三矢
　時王戎東海王越髙宻王簡平昌公模呉王晏豫章
　王熾襄陽王範及蕩隂六王之軍皆潰故曰六軍敗
　績也帝為石超所脅往鄴見頴頴迎于道左帝下輿
　涕泣頴改元為建武不書不與其改元也匈奴劉淵
　字元海反于離石自號大單于經書盗言僣竊之漸
　也(僣稱前/趙也)安北將軍王浚尚書沉之子也趙王倫簒
　位三公起義浚時都督幽州有不平之色乃率鮮卑
　務勿塵合胡晉兵萬人討頴與石超戰于平㦸超敗
　克鄴帝奔還洛陽浚不書官貶也曰浚本心不軌託
　名討頴其實為華亂之首雖有一時之功不能追終
　身之惡功小惡大故也張方者河間王顒之將也以
　三千陽燧青蓋車逼帝之長安帝馳避後園竹中方脅
　帝升車顒歩騎三萬迎於㶚上顒去族而張去姓何
　也曰顒首惡也張方㣲也貶大惡則餘系焉丁亥詔
　曰成都王頴政績虧損四海失望宜還第今以豫章
　王熾為皇太弟此詔由顒出也故不書詔
經永興二年春正月甲午朔帝在長安夏六月甲子王
戎卒秋七月甲午尚書諸曹火冬十二月范陽王虓及
東海王越舉兵迎帝
　傳曰甲午書朔者何春秋之法魯秉周禮晦朔朝正
　告廟蓋國君所以頒王之典禮尊祖之廟貌以示常
　制也故魯公在楚必書於經左傳曰王正月公在楚
　釋不朝正於廟也昭公三十年三十一年皆書公在
　乾侯傳曰言不能内外也仲尼之意本欲書公所在
　雖奔外亦吾君也不可易嵗更朔而不書君行幸之
　地惠帝為顒所脅雖厯數在躬朔之禮廢矣故曰帝
　在長安猶書朔也王戎(闕/)
　　　　　少與阮籍軰為竹林之逰惠帝以戎(闕/)
　　　　　　浮沉無謇諤之節尋拜司徒性好利(闕/)
　　　　　　　天下目之為膏肓之疾帝西遷也(闕/)
　　　　　　　　官而卒者貶也尚書諸曹火延及
　(闕/)　　　　　　　陽王虓者何康王綏之子東海
　王越(闕/)　　　　　　惠帝西遷虓與東平王㮊上
　言曰自(闕/)　　　　　　建成都王頴為姦邪所誤
　論王之身不可深責於是虓先率衆謀自許昌屯於
　榮陽推東海王越為盟主乗虚而進頴據洛遣張方
　劉𢎞並不能禦虓㧞榮陽斬石超襲許昌破劉喬(超/喬)
　(皆頴/將也)頴於是出奔書曰迎帝嘉之也(謂明年帝/還洛張本)
經光熈元年春帝正月戊子朔帝在長安日有蝕之甲
子東海王越迎帝三月劉栢根反平之夏五月范陽地
燃壬辰越遣將擊顒頴於長安日光四散如血六月丙
辰朔至自長安改元光熈盗取太廟靈衣八月越録尚
書事九月劉輿誅司馬頴十一月庚子帝崩
　傳曰戊子朔先書帝在長安後書日蝕者先典禮而
　後災異也(舊典帝所/行在必書)東海王越遣劉宏奉帝乗牛車
　行宫籍草公卿䟦渉書曰迎帝帝未至之文也劉柏
　根者何東莱人也反襲臨淄髙宻王簡奔聊城王浚
　遣將討栢平之五月范陽郡地燃可以㸑本志謂火
　失其性視不明之罰也壬辰祁𢎞所部鮮卑大掠長
　安殺二萬餘人日光如血蓋天人之否極此矣丙辰
　書帝至自長安必告廟禮也春秋桓二年書公至自
　唐傳例謂公行告於宗廟反行飲至舎爵䇿勲焉惠
　帝自長安歸升舊殿哀感流涕謁太廟雖亂離不成
　飲至舎爵之禮然君子喜其至思欲成其禮焉太廟
　吏賈苞盗太廟靈衣書盗不書名㣲也天下皆巨盗
　竊弄故廟吏㣲不足名越録尚書事不書王去族何
　也曰前者王迎帝於長安以書王嘉之也此不書王
　去族者貶越將復簒逆也聖人之於善惡不求備於
　一人雖惡者有善必褒雖善者有惡必貶故前書王
　後去族臨事加法春秋之大權也(如春秋翬帥師以/翬專命去公子之)
　(族以貶之也至桓二年復書公子翬如齊逆女蓋其/事别也不以其弑君而終身貶之耳春秋輕重臨事)
　(制權皆/倣此也)劉輿者范陽王虓之長史也先是頓丘太守
　馮嵩執頴送於鄴幽之劉輿恐為後患偽稱詔賜死
　書曰誅言頴有罪宜乎誅也不稱詔而書劉輿貶輿
　專殺非君命也曷謂不書王而稱姓者曰頴自立為皇
　太弟有無君之心蕩隂之役劫帝之鄴至是旣為范
　陽所幽為輿所殺猶衆人爾非帝族也故曰司馬頴
　(按古氏族後世頗異焉左傳衆仲曰天子建德因生/以賜姓胙之土而命之氏諸侯以字為氏因以為族)
　(官有世功則有官族邑亦如之杜預曰天子則有官/族姓若禹賜姓如其氏曰夏是也諸侯卑不得賜姓)
　(則以字為氏因以為族或因邑皆禀於時君所命也/漢魏而来則不然或邑或世稱皆謂之姓通謂之氏)
　(若范氏之祖在虞為陶唐氏在夏為御龍氏在商為/豕韋氏周為杜氏晉為范氏是也今司馬氏卽姓也)
　(宗室襲封之王卽曰王族也去姓者舊史常文則無/褒貶若去王族卽筆削有善惡也頴書姓猶百姓)
　庚午帝崩于顯陽殿不書塟不得其終也曷謂不得
　其終曰惠帝自卽位政由后黨權臣當國天下荒百
　姓饑死帝曰何不食肉糜其䝉蔽率皆此類及崩因
　食餅中毒或曰司馬越之鴆斯不得其終故不書塟
　(按春秋書塟斯貴之也不書塟則賤之也天子之塟/於禮尤重故魯㑹天子之塟則仲尼必書不㑹塟則)
　(不書若莊二年書塟威王則是㑹塟也僖八年惠王/崩不書塟是魯不㑹塟也然則㑹不㑹塟者禮壞可)
　(知矣今惠帝崩不得其終非唯禮/不備抑亦昏蒙不君自可貶矣)
　
　
　
　
　
　
　
　
　
　元經卷一
欽定四庫全書
　元經卷二　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　注
經晉懷帝永嘉元年春帝正月帝卽位改元永嘉立王
氏為皇太后梁氏為皇后南陽王模誅司馬顒隰羡為
司徒王衍為司空(無/傳)詔除三族刑二月東莱王彌賊起
三月將軍周馥討陳敏平之庚午立豫章王詮為皇太
子劉淵䧟并州五月汲桑䧟鄴城殺新蔡王騰洛陽地
䧟有二鵞出秋七月琅邪王睿鎮建鄴冬十一月戊申
朔日有食之十二月汲桑賊平越矯詔囚清河王覃殺
之
　傳曰懷帝諱熾字豐度武帝第二十五子也惠帝崩
　帝以太弟入踐祚於光熈元年十二月卽位明年改
　元永嘉始書卽位謹始也(元經取元年正月書卽/位皆端本正始之義)王
　氏懷帝母也諱媛姬早卒追尊為皇太后梁氏本王
　妃也至是立為皇后正也南陽王模誅顒者何曰顒
　自立逼惠帝遷長安將謀簒奪擅廢太子覃與成都
　王頴相表裏及為東軍所敗走南山復守長安南陽
　王模遣其將梁臣車上扼殺之書曰誅正其罪也削
　王書姓絶其親也除三族刑古之道也唐虞典刑罰
　不及嗣末世惨酷遂有夷族之說今除此刑雖衰世
　未能治平亦帝者之心書為後法可也(帝因諸葛攻/周穆下此詔)
　東莱人王彌者魏𤣥莵太守頎之孫也因劉栢根賊
　起于青徐卒亂天下書曰賊起言晉禍自此盛也陳
　敏廬江人自廣陵度支破石氷有功為廣陵相惠帝
　西遷敏據江東及周馥討之㑹稽郡悉平故曰平之
　太子詮新都王遐之子覃之弟也初襲封豫章王至是
　立為皇嗣正也(詮後奔茍睎/沒于石勒)劉淵入并州劉琨獨保
　晉陽諸郡皆䧟于淵書并州䧟則諸郡可知汲桑者
　馬牧帥也㓂魏郡䧟鄴城遂殺新蔡王騰騰者髙宻
　王㤗子也迎惠帝歸洛陽以功封新蔡汲桑賊攻鄴
　騰不能守而輕騎出走為賊所害罪不能守也洛陽
　歩廣地䧟有二鵞出蒼者冲天白者不能飛說者謂
　二鵞晉封為二之象也蒼冲天應琅邪王興晉也自
　者不能飛應西晉卒不振矣七月琅邪王睿鎮建鄴
　特書于經明晉祚猶長也諸王出鎮無足稱者多不
　書故也九月戊申茍晞破汲桑至十二月并州人斬
　桑于樂陵書平者喜賊平也東海王越將謀簒逆今
　年囚清河王覃於金墉城明年害之不書王貶矯詔
　也
經永嘉二年春帝正月丙午朔日有食之(無/傳)二月石勒
㓂常山五月王彌犯洛陽司徒王衍禦之冬十月劉淵
僣號漢十一月尚書令髙光薨
　傳曰石勒上黨羯人也初居武鄕山草木有鐵騎象
　永安初并州刺史司馬騰虜群胡賣於冀州兩胡連
　一枷勒在其中與汲桑同起歸劉淵後亦僣號稱趙
　㓂常山書始為亂也王彌自㓂来山入許昌開府庫
　取器仗有衆數萬進逼洛陽京師大震城門晝閉詔
　司徒帥百官距守彌屯軍七里澗王師進擊大破之
　彌奔劉淵書曰禦之不能擒賊也劉淵字元海永興
　元年反於離石至是僣稱漢下令曰昔我髙祖神武
　應期文帝以文德升明武帝拓土攘夷宣帝搜揚俊
　乂今天誘其衷悔禍皇漢使司馬氏迭相殘滅孤為
　群公所推紹脩祖業不失舊物追尊劉禪為孝懷皇
　帝書淵僣號載記偽主淵為首也(按惠帝永興元年/劉淵起稱漢後九)
　(年石勒稱趙後十一年張重華稱凉後一年冉閔稱/魏後一年慕容雋稱燕後三十一年慕容垂稱後燕)
　(後二年慕容冲稱燕是嵗乞伏國仁稱秦吕光稱凉/後十二年慕容德稱南燕禿髮烏孤稱南凉後二年)
　(李元盛稱西凉後二年沮渠蒙遜又自稱凉後四年/譙宋稱成都王後三年赫連勃勃稱大夏後二年馮)
　(䟦稱北燕其戰國者一百三十/六嵗凡十六國而元海為僣首)髙光者孰謂魏太尉
　柔之子惠帝西遷朝臣奔散惟光侍帝及帝還洛以
　光為少傅轉尚書令以疾薨卒書官而薨嘉忠臣也
經永嘉三年春帝正月甲午彭城王釋薨三月戊申髙
宻王略薨丁巳越入京師於帝側收中書令繆播害之
四月丁卯太尉劉寔退老積弩將軍叛奔於劉淵七月
戊辰當陽地裂三所九月南陽王模破芒蕩斗叟並平
之
　傳曰彭城王釋穆王權之孫也襲封彭城髙宻王略
　文獻王㤗之子小心下士有父風愍懷初立選子弟
　有名稱者為賓友略侍太子左右累遷開府襲封髙
　宻書薨禮也東海王越害繆播何也播字宣則光禄
　悅之子初越遣播詣長安説河間王顒令奉帝還洛
　顒將張方言於顒不可播復説顒斬方以謝東諸侯
　及帝卽位以播為中書令掌詔命越惡播盡忠於國
　慮為己患因入朝以兵執播於帝側帝謂曰亂臣賊
　子無世無之不自我先不自我後哀哉起執播手歔
　欷不能禁越害之朝野憤惋皆曰善人國之紀也而
　越殺之其能終乎越不書王貶專殺忠臣也(按本史/越勒兵)
　(入宫於帝側收近臣繆播王延等/十人並害餘不書于經省文也)劉寔漢之裔也好
　學博通潔己無瑕以世多進趨亷遜道缺乃著崇讓
　論以矯之其略曰夫叙用之官得通章表者有讓賢
　推能乃通之其不能有所讓絶之故人臣初除各思
　推賢能而讓之矣凡讓之文付主者掌之三司有闕
　則以三司所讓最多者用之是三公共選一公為詳
　焉四征有闕則以四征所讓最多者用之是一征闕
　而四征豫讓之詳焉(按魏晉故事置征東征西征南/征北征四將軍各一員分掌重)
　(晉多以親/王居之)尚書闕以尚書所讓最多者與之以八尚
　書共選一尚書固詳於主者選八尚書也郡守闕則
　以郡守所讓最多者用之固詳於主者選百郡守也
　故世争則毁譽交錯優劣不分難得而讓也世讓則
　賢智顯出能否之美歷歷相次不可得而亂也如此
　愚智咸知進身求通非脩己則無由焉愍懷立以寔
　為師太安初寔遜位至懷帝卽位復授以太尉寔自
　陳年老固辭帝不許左丞劉坦上言曰古之哲王莫
　不師元臣崇飬老禮七十致仕所以優異舊德以勵
　亷髙之風太尉寔體清素之操執不渝之潔懸車告
　老二十餘年臣聞老者不以筋力為禮寔年九十命
　在旦暮而頻上露板冝聽寔所守至是詔曰君年耆
　告老確然難違今聽君以侯就第書曰退老尊之也
　王衍代寔為太尉不書非其繼也(王衍為石勒所敗/勸勒稱尊號勒怒)
　(曰君名蓋四海身居三公何得言不與世事耶破壞/天下正是君為使左右扶出夜使人排墻填殺之傳)
　(言非其繼/意以此耳)朱誕為積弩將軍叛歸劉淵不貶去姓氏
　㣲也且言晉臣之䧟於淵者衆不可勝貶也當陽地
　裂三所各廣三丈長二百餘歩本志謂地拆裂者臣
　下分離不相從之象也言司馬越與茍晞交惡四方
　離散之應也平陽人劉芒蕩自稱漢後誘羗戎僣帝
　號於馬蘭山反胡五斗叟郝索等數千人為亂征西
　大將軍南陽王模遣將淳于定討破皆斬之書曰並
　平之善並曰吉也
經永嘉四年春帝正月二月蜀文碩歸順三月周玘討
錢璯平之五月六州大蝗地震六月劉聰弑劉和自立
秋九月王如賊起冬十一月越帥師出許昌將軍周馥
迎帝都夀陽不克
　傳曰文碩者蜀李雄之將也殺雄大將軍李國以巴
　西歸書曰歸順嘉之也五月幽并青冀秦雍大蝗食
　草木及牛馬毛皆盡兖州地震本志謂石勒㓂汲郡
　執太守胡寵南濟沔是其應也偽漢劉淵死其子和
　嗣位和多猜忌御下無恩其舅呼延攸説和殺其弟
　聰聰覺攻西明(闕/)斬和遂自立書弑者言和雖偽號
　亦諸劉之君也聰殺和而簒其位宜貶大惡王如者
　新豐人也遇亂流離至宛㑹詔促還鄕乃結少年襲
　官軍破襄城於是南安龐寔馮翊嚴嶷長安侯脱各
　帥羣盜應之凡數萬人結石勒為兄弟書賊起言互
　盗盛起不復制矣(按王如後歸王/敦為敦所誅)辛卯晝昏至庚子
　凡浹旬本志謂夜妖也劉向云晝而暝隂為陽也臣
　制君也班固曰夜妖者風雲並起杳㝠與常風同狀
　天戒若曰勿使大夫世官專政而暝晦王室蓋東海
　王越以京師饑羽檄徴天下兵莫有至者率衆出許
　昌以行臺自隨宫府無復守衛荒饉日甚殿内死人
　交横府署並掘塹自守盗賊公行枹皷之音不絶越
　以太尉王衍為軍司越自領豫州牧書出者猶言出
　奔叛其君也故貶去族周馥字祖宣浚弟也理識清
　幹選舉精宻累遷至鎮東將軍以東海王越不盡臣
　節毎言及厲然又覩羣盗甚盛洛陽孤危乃建䇿迎
　天子遷都夀春上書曰不圖厄運遂至於此戎狄交
　侵畿内厄逼臣與祖納裴憲華譚孫惠等三十人伏
　思大計以殷王有屢遷之事周室有岐山之徙方今
　帝都罄乏不可久居觀今華夷東南為愈北阻塗山
　南抗靈嶽名川四帯有重險之固楚人東遷遂宅夀
　春臣請選精卒三萬奉迎皇駕令裴憲督豫州諸路
　荆揚江湘運米十五萬斛絹十四萬疋以供大駕令
　王浚茍晞共平河朔臣戮力以啓南路皇輿来廵司
　馬越大怒慮其圖己也以兵攻馥馥憂疾而卒書曰
　不克惜其謀合事機而為越所沮其後晉果東遷焉
　(按本傳元帝後問華譚曰周祖宣何至於反耶譚對/曰馥見賊盗滋蔓王威不振故表移都以紓國難若)
　(從馥謀西晉未亡也原/情豈得為反帝乃悟)
經永嘉五年春帝正月宻詔茍晞討越乙亥流人杜弢
盗據長沙庚午平原王幹薨二月汝南王祐奔建鄴三
月戊午越卒宗室三十六王沒于石勒流人汝班及蹇
撫賊起于零桂諸郡帝遷都倉垣不克夏六月庚寅荀
藩出奔轘轅丁酉劉曜王彌石勒入京師帝蒙塵於南
陽茍晞立豫章王瑞為皇太子秋七月浚假立太子置
百官八月劉聰䧟長安南陽王模薨九月茍晞及豫章
王沒于石勒十一月猗盧㓂太原
　傳曰帝宻詔征東大將軍茍晞討東海王越先是晞
　移檄諸征鎮曰天歩艱險亂禍流離元海造逆於汾
　陽世龍階亂於三魏晞以虚薄委以關東所以藩固
　王室無俾城壞夫舟楫不固則齊桓責楚襄王逼狄
　則晉文致討凡我同盟在此行矣及詔討越上表曰
　越以宗臣寵樹姦黨擅為詔令縱兵㓂掠臣祗奉前
　詔遣王模陳午等兵詣項龔行天討書曰討越聲其
　罪也流人杜弢本蜀郡人避亂南湘中賊衆推弢為
　牧故書曰盗據長沙平原王幹者宣帝之子也惠帝
　反正以幹為太保當齊王冏之平幹懷百錢見冏曰
　倫逆亂義舉是汝之功今以百錢賀汝雖然大勢難
　居不可不慎及冏誅幹哭之慟曰宗室日衰此兒最
　可人復害之自今殆矣東海王越徃視幹幹閉門不
　通使人謝遣而自於門隙窺之當時莫能測其意者
　年八十書薨得禮也汝南王祐者亮之孫也祐立為
　威王遇中原亂南渡江依元帝書奔以明内難也越卒者
　何東海王薨於項也曷謂薨於項而書卒曰罪盈而
　死天下不與其為王也越初卒秘不發䘮遺命襄陽
　王範統其衆歸東海㑹石勒追及于寗平焚越尸柩
　曰此人亂天下吾為天下報之焚其骨以告天地經
　書卒罪宜誅爾三十六王者何曰越旣死其子毗自
　京邑同宗室子弟出奔遇石勒自武陵西河而下皆
　被害餘王䧟於勒書三十六王言宗室盡沒矣沙班
　蹇撫二賊起湘州虜其刺史茍眺破零桂東略武昌
　殺安城太守郭察邵陵太守鄭融衡陽内史滕育書
　曰諸郡言賊勢大也茍晞表請帝遷都倉垣帝將從
　之宫中及黄門戀貲財不欲出至是饑甚人相食百
　官皆流亡十八九帝召近臣將行無車輿歩出西掖
　門至銅駞街為盗所掠不得進而還書曰不克計窮
　無為矣荀藩者朂之子也時為司空聞劉曜等犯京
　邑藩先出奔轘轅不書司空貶也身為三公不能安
　帝室掃群盗而先自亡去非社稷臣也帝蒙塵于平
　陽者何曰劉聰僣據平陽及劉曜入京師帝開華林
　園門欲幸長安為劉曜所追及百官士庻死者三萬
　餘人執帝送歸平陽劉聰以帝為㑹稽公古者天子
　蒙塵於外國史哀之辭不忍書其囚執豫章王端者
　清河王遐之子也兄詮為皇太子以端封豫章㑹洛
　陽䧟沒端東奔茍晞立為皇太子(按本史端立七/十日沒于勒)王
　浚者司空沈之子也領幽冀都督假立皇太子其實
　為妄將謀僣號故削去其姓貶偽假也(按本傳浚為/石勒所執責)
　(之曰不忠于晉積粟/五十萬不賑百姓)南陽王模者髙宻王㤗之子也
　有聲稱於宗室進位太尉洛陽䧟降於劉粲為聰所
　害書薨終之以王禮也茍晞及豫章王沒於石勒者
　先是豫章王東奔茍晞承制録尚書事居蒙城勒執
　晞殺之及端亦遇害端與晞同書沒傷端為晞所禍
　也猗盧者孰謂曰匈奴種也其先曰神元分國為三
　部一曰昭帝神元統一部居上谷之北濡源二曰桓
　帝居代北叄合陂三曰穆帝猗盧居定襄北盛樂城
　其後猗盧强盛總攝三部至是攻新興鴈門劉琨不
　能制自稱三部大人蓋後魏拓䟦之先書㓂太原言
　夷狄深入中國也
經永嘉六年春帝正月帝在平陽二月壬子日有蝕之
癸丑琅邪王睿檄四方討勒夏四月丙寅將軍山簡卒
秋七月木火金聚牛斗九月詔猗盧為代公辛巳雍州
刺史賈疋敗劉粲長安人立秦王鄴為皇太子
　傳曰帝在平陽王業已淪也然厯數猶存故元經書
　年以永嘉書春以帝正月書劉聰偽邑為平陽存其
　主而抑偽號也(劉聰改元嘉平代/西晉初號漢也)壬子日蝕本志謂
　秦王鄴於長安代帝監撫宗廟而帝䝉塵不能反正
　之象也琅邪王卽元帝也因洛之亂渡建鄴荀藩等
　推王為盟主乃移檄四方共討石勒不書姓以真主
　討偽亂必貶偽以成文也山簡者何曰吏部濤之子
　為征南將軍鎮襄陽江漢歸附或宴㑹僚佐勸簡作
　樂簡曰社稷傾覆不能康正晉之罪人也何樂之有
　因流涕慷慨未幾卒書官而卒賢之也嵗星熒惑太
　白聚於斗牛呉分野東晉中興之應也劉琨鎮并州
　時劉粲㓂晉陽又太原太守髙喬降於粲於是琨奔
　長山乞師於猗盧乃表猗盧為代公賈疋者太尉詡
　之孫也累遷雍州刺史率兵三萬復長安劉粲聞之
　使劉曜来戰疋破之曜中流矢追至甘泉書官不書
　詔命言疋勇略有復晉之志故特書以褒之秦王鄴
　者呉王宴之子也秦獻王簡無後以鄴嗣封賈疋旣
　破粲曜三輔小安乃與衛將軍劉芬京兆太守梁總
　共奉為皇太子書長安人不書官名者言民思晉主
　關輔厭亂衆欲立皇太子以平㓂亂猶春秋書衛人
　立晉衆也
經永嘉七年春帝正月丁亥聰弑帝崩于平陽夏四月
皇太子卽位於長安愍帝建興元年丙午懷帝舉哀壬
申大赦改元建興五月壬辰詔琅邪王睿都督陜東南
陽王保都督陜西六月石勒䧟山東九月荀藩薨冬十
月荆湖陶侃討賊杜弢己巳大雨雹十一月流人楊武
䧟梁州十二月河東地震雨肉
　傳曰劉聰大㑹使帝著青衣行酒侍中庾珉號哭聰
　惡之乃弑帝書崩于平陽言非其所也春秋書魯昭
　公薨於乾侯傳曰失其所也書聰弑帝者責在後君
　必討弑君之賊也太子鄴卽位於長安不係於建興
　元年而係於永嘉七年何也曰春秋八公卽位於六
　公之傳遭䘮繼位毎年正月則改元正位百官以序
　國史書卽位於䇿以表之也杜預曰天子之䘮制嗣
　子位定改元必湏踰年此繼父之業不忍變於中年
　若六月癸亥昭公之䘮至自乾侯戊辰定公卽位此
　則國史直書不湏係改元而後書卽位也漢魏而下
　則不然旣立年號又復易之元經依晉史舊文實書
　月日而已故懷帝正月崩于平陽四月愍帝改元繼
　位皆舊史之文是以元經或因而録之或改而筆之
　故曰筆則筆削則削古之道也五月壬辰詔曰陽九
　百六之厄雖盛世猶或遘之况朕㓜冲纉承洪緒昔
　周公分陜姬氏以隆平王東遷晉鄭是輔二公掃除
　鯨鯢奉迎梓宫克復中興琅邪王先為鎮東大將軍
　乃進位左丞相都督陜東諸軍事南陽王保者南陽
　王模之子全有秦州之地隴右氐羗皆從焉乃進位
　左丞相都督陜西諸軍事各因其所鎮而任之順也
　六月石勒攻兖州害刺史田徽由是山東郡邑皆䧟
　於勒荀藩者司徒朂之子也遷至司空帝為太子時
　以藩世臣也令攝國政遇亂奔榮陽卒於開封書薨
　不書官貶其生不貶其死也(生無功於君卽不書官/以貶也死得令終卽書)
　(以全/之)陶侃為荆州長史元帝見之大悅遷武昌太守
　杜弢杜曽賊起攻侃於沔口侃急走入舩獲免不書
　敗嘉侃之節終能平賊不欲其敗也故不書敗己巳
　大雨雹本志謂盛陽雨水而隂氣脅之轉而為雹劉
　向曰隂脅陽董仲舒曰臣脅君之應河東雨肉者肉
　妖也天下之亂河東妖孽尤為甚焉
經建興二年春帝正月己巳黒霧五日辛未日殞於地
又三日相承自西而東三月石勒䧟幽州殺王浚五月
西平公張軌薨六月劉曜㓂新豐將軍索綝破之秋七
月劉曜逼京師將軍麴允破之(闕/)　中郞將劉寅克頓
丘
　傳曰黒霧著人衣如墨連夜凡五日而止本志謂時
　君昏耗之妖也曰隕者日不隕也有妖物象日之形
　墜於地爾三日相承者亦妖氣映日而人昧之有三
　焉五年正月庚子三日並照虹蜺彌天皆此妖也天
　晴卽無之本志謂元帝渡江劉聰李雄各據曹劉舊
　疆三分之應也石勒䧟幽州牧王浚大罵而死不書
　官貶其逆與賊同耳張軌者少以儒學顯名永寧中
　為凉州刺史化行河右摯虞曰天下方亂有避難者
　惟梁土耳執司馬楊􁀙言曰東羗韓雅殺秦州刺史
　張輔明公仗鉞一方宜懲不恪春秋之義諸侯相滅
　桓公不能救則桓公耻之雅聞之降軌大𤼵兵破王
　彌劉聰有功進位司空封西平公遣使朝貢嵗時不
　絶朝廷嘉之俄患風遺令曰文武將佐當盡忠䂓務
　安百姓上思報國下以寧家善相和遜以聽朝㫖卒
　年六十謚曰武公而薨褒忠勲也索綝者司空靖之
　子舉秀才累遷至安西將軍懷帝蒙塵綝紏合義衆
　破賊黨立秦王為主劉曜及趙冉㓂新豐綝擊破賊
　書之告㨗也七月曜冉復逼京城麴允討破之允金
　城人與游氏世為豪族而州語曰麴與游牛羊不數
　頭言多也累以戰功遷雍州刺史劉曜趙冉逼長安
　允討之殺趙冉書告㨗也劉寅克頓丘頓丘石勒偽
　署太守邵攀所居也詔北中郞將劉寅徃克之斬邵
　攀書克得雋曰克杜預曰不期而薄之取勝故以克
　為文(按春秋鄭伯克叚于鄢左傳曰如二君/故曰克此則言凡敵相等勝之曰克也)
經建興三年春帝正月盗殺晉昌太守趙珮二月猗盧
為代王四月將軍周訪討杜弢張彦六月發漢二陵辛
巳敕雍州修復陵廟秋七月劉聰㓂上黨劉琨救之王
師敗績八月荆州刺史陶侃擊杜弢湘州平冬十二月
凉州張寔進玉璽
　傳曰凡稱盗不名者㣲也趙珮為晉昌太守遇亂為
　群盗所殺書官憫王臣也春秋之義書盗殺鄭公子
　發公孫輒傳云書盗非大夫士庻人㣲者莫得獲其
　名耳(按春秋書盗或無名或時稱名者盗殺衛侯兄/擊傳曰齊豹為司㓂作不義經書為盗今元經)
　(所書盗殺王臣因舊史成/文亦言人㣲不獲其名)猗盧以永嘉六年封代公
　至是益强盛中國失道莫能制四夷之僣故曰猗盧
　為代王(為者言/自為也)以明西晉莫能制其僣也周訪者孰
　謂曰潯陽人也與陶侃結為友元帝以訪累有戰功
　遷振武將軍詔征杜弢弢作桔橰打官舩艦訪以長
　岐槍拒之賊將張彦䧟豫章訪擊之臨陣斬彦書官
　以旌功也六月發覇陵杜陵及薄太后陵面如生得
　金玉不可勝計是時朝廷草創敕收其餘以實内府
　不書盗殺者何譏世衰無法又收古陵餘物言非盗
　獨然由國自收之矣劉聰㓂上黨先是劉琨下有徐
　潤者琨愛之䕶軍令狐盛諌琨令去徐潤潤反譛盛
　於琨琨殺之盛子泥奔於劉聰聰以泥為鄕導攻上
　黨又襲晉陽劉琨救之為聰所敗識琨之過也(春秋/之法)
　(有譏有貶有闕按劉琨力與夷狄争/戰雖小過不能掩大節故譏之而已)陶侃受元帝節
　度以周訪趙誘為前鋒討杜弢破之書湘州平告功
　於元帝也曷謂告功於元帝曰自建興初琅邪王南
　渡浙江湘禀東晉節制而中原否矣舊史以元帝未
　紹位故䇿書赴告且繫之於西晉耳(按元帝永嘉初/始都建鄴江東)
　(歸心及愍帝卽位進丞相都督中外諸軍事乃分定/江東斬叛者孫弼於宣城又分遣諸將平杜弢於湘)
　(州周訪趙誘告/功實系東晉)張寔者西平公軌之子也玉璽者寔
　繼襲梁州有軍士得玉璽其文曰皇帝璽群僚稱慶
　寔曰孤常恨袁本初得玉璽諸君何復難耶送於京
　書進者嘉其不虧臣節也(按寔聞長安䧟大哭臨三/日遣将東赴國難及愍帝)
　(崩寔年號猶稱建興/此臣節不虧之效也)
經建興四年春帝正月三月代王猗盧薨夏四月凉州
張安遜遣歩騎赴京師五月雷照叛降李雄七月劉曜
攻北地王師不戰而潰八月劉曜逼京師十一月辛丑
帝䝉塵於平陽十二月己未劉琨出奔於叚匹磾
　傳曰猗盧雖夷狄事晉封爵于代貢奉不絶生為王
　臣死以王禮故書薨張安遜者何曰張寔字安遜也
　賊逼京師四方阻絶惟寔遣五將東赴國難書字者
　嘉之也猶春秋書邾儀父傳稱者嘉之也雷照者平
　夷太守也殺南廣守孟栢以二郡叛降於蜀李雄不
　書太守者言非其守也王師不戰而潰者劉曜攻北
　地麴允麴昌士卒未和故不戰而師衆自散譏將主
　無法所以潰也八月曜逼長安内外斷絶公卿守小
　城自固京兆𢎞農馮翊上洛四郡之兵不敢進京師
　饑甚人相食死者大半帝膳以麴為粥而已十一月
　帝以羊車肉袒衘璧舁櫬出降曜以帝為懷安侯故
　書䝉塵於平陽不書降諱也春秋為内諱元經為中
　國諱聖人之情一也(按春秋以魯為内以列國為外/魯有恥事則仲尼㣲辭以諱之)
　(其㫖非諱魯公而已也痛周公典禮在魯君臣不䏻/秉而行故善則書之惡則諱之語云甚矣吾衰也不)
　(復夢見周公此其志也元經以中國為内以四夷為/外晉之䘮也羣胡亂華臣主屈辱仲淹葢傷之不忍)
　(書其降曜亦/春秋之諱也)十二月劉琨為石勒所敗乃奔叚匹磾
　者何匹磾東郡鮮卑也懷帝朝以為右賢王助國征
　討假節大將軍劉聰逼洛陽琨與匹磾結盟共討石
　勒勒攻樂平太守韓據棄城去琨不能救乃奔幽州依
　匹磾從飛狐道入匹磾見之甚相重書曰出奔者言
　内地皆夷狄所有矣(按劉琨奔匹磾自此/河東皆䧟於石勒矣)
經建興五年春帝正月帝在平陽宋哲奔江南二月太
守李距破賊劉暢三月琅邪王稱晉王改元建武七月
大旱胡蝗冬十一月丙子日有蝕之十二月戊戌聰弑
帝崩于平陽劉聰死
　傳曰帝在平陽猶居外也宋哲為鎮東將軍當長安
　之䧟也哲與焦嵩竺恢赴國難事不濟南奔元帝書
　曰奔江南棄中原也琅邪王自永嘉之亂出鎮建鄴
　至是因宋哲奔江南宣愍帝詔曰朕今幽塞窮城誠
　恐一旦崩潰卿詣丞相使攝萬機王素服舉哀乃依
　魏晉故事稱晉王改元建武元年(按永嘉元平以後中/國士族文物大半奔)
　(江南史筆南朝追書耳今元經但以建興五年盡十/二月以全四晉之終焉其實三月以後卽建武之史)
　(也/)七月大旱曷謂胡蝗曰冀兖青雍四州皆蝗是時石
　勒亦浸奪民稼時人語謂之胡蝗丙子日蝕劉聰弑
　逆之兆也十二日聰大㑹使帝行酒洗爵晉臣在坐
　者無不失聲泣麴允大哭乃自殺辛賔抱帝號慟皆
　為聰所害書聰弑帝去其姓貶僣逆也于平陽言頓
　失所當以天子之禮終焉則聰死何以不去姓所以
　示貶也及卒則書姓名以彰其罪也聰弑二君賊害
　忠臣不可勝紀君子旣貶其生又貶其死以疾惡之
　甚乎(偽主薨卒書于/經者特暴其罪)
　
　
　
　
　
　
　
　
　
　
　元經卷二
欽定四庫全書
　元經卷三　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　註
經東晉元帝太興元年帝正月帝卽位三月立皇太子
(無傳卽/明帝也)夏四月戊寅禁招魂塟五月王敦叚匹磾殺劉
琨六月帝親雩戊戌立皇子晞為武陵王初置諌皷謗
木七月戊申詔州牧舉善察惡十一月新野王弼薨庚
申詔公卿上封事新作聽訟觀己卯琅邪王渙薨復立
昱癸巳詔旌呉賢
　傳曰元帝諱睿字景文宣帝曽孫琅邪恭王覲三子
　㓜有令聞不顯灼然之迹蕩隂之敗也帝懼禍將出
　奔而月明無由去有頃雲霧晦暝因潜得去成都王
　頴先令諸關無出貴人帝至河陽為津吏所止從者
　宋典鞭帝馬曰官禁貴人汝亦被拘耶吏聽過至洛
　陽迎太妃歸琅邪永嘉初用王導計求鎮建鄴西都
　不守帝於三月卽帝位經書正月卽帝位者西祚已
　盡東晉首新故必於大興元年正月卽位春秋所謂
　正始也且明中興始焉招魂葬非古禮也漢魏之術皆
　妄也葬之為言藏也仁人於其親掩藏歸宂不豐不
　儉必約於禮焉延陵季子曰魂無不之此言塟形非
　葬魂矣禁之禮也劉琨旣奔歸叚匹磾弟末波納石
　勒厚賂潜欲叚匹磾以琨為内應事覺為匹磾所囚
　王敦宻勸匹磾害琨縊殺之書曰王敦叚匹磾殺劉
　琨言二兇同惡殺賢人也帝親雩旱也春秋凡啟蟄
　而郊龍見而雩始殺而嘗閉蟄而蒸㐮五年秋大雩
　二十八年八月大雩皆傳云旱也今帝親雩善得禮
　也(按西晉四主凡五十二年大旱多矣未嘗親雩以/祈農事今元帝中興能修雩祀誠得禮矣雖非龍)
　(見於/時無)皇子晞第四子封武陵王正也(事迹在武帝/太元六年)初
　置諌皷謗木者書賢君能復古道有意於治矣詔州
　牧舉善察惡戊申詔云州牧刺史相檢察不得阿私
　長吏有志在奉公而不見進用者當受闇塞之責此
　明東晉之治先乎旌别矣新野王弼者汝南王之子
　書薨得禮也十一月詔曰災異屢興咎徴仍見壬子
　乙卯雷震暴雨天災譴戒彰朕不德公卿各上封事
　具陳得失朕將親覽焉聽訟觀者外朝别館也帝始
　精國政慮民訟壅隔特作此觀古之道也(堯開衢室/聽於民其)
　(是之/謂乎)琅邪王渙帝子也旣踐祚以子裒奉琅邪恭王
　祀裒早世更以皇子渙為琅邪王王薨復立皇子昱
　為琅邪王經言琅邪中興之國祀不可絶故書曰復
　立昱重繼也癸巳詔曰漢髙經大梁美無忌之賢齊
　師入魯修栁下惠之墓其有髙德名賢或未旌録者
　具條例以聞書元帝得古義也舜紹堯興滅國繼絶
　世舉逸民天下歸心焉周武王克商封比干之墓式
　商容之閭斯皆聖王初興必頼賢獻共格于治元帝
　渡江首下此詔宜也
經太興二年春帝正月迎梓宫於平陽不克二月徐龕
討平賊周撫夏四月陳川以浚儀叛徐龕以太山叛陳
安以秦州叛五月將軍祖逖討石勒戰於浚儀甲子刺
史周訪討平賊杜曽七月太常賀循卒冬十月十一月
石勒僣號趙南陽王保稱晉王於祁山
　傳曰愍懷二帝皆播遷于平陽崩于劉聰皆不書葬
　言不得其禮終也至是正月丁卯崇陽陵毁五月癸
　丑又大陽陵毁帝素服哭三日乃遣將軍梁堪修復
　山陵迎梓柩于平陽書曰不克存孝思也(按崇陽陵/晉文帝陵)
　(也大陽陵惠帝陵也二陵在西都為劉曜/所𤼵掘書曰毁言陵自毁不忍書𤼵也)賊周撫者
　(一名/周堅)為彭城内史(殺沛國/内史)至是太山太守徐龕討平
　之斬撫傳首京師書告功也(時以建鄴/為京師)四月陳川徐
　龕陳安三者同書叛言中原未能平也平北將軍祖
　逖與石季龍戰于浚儀王師敗績書皆陣曰戰不書
　敗者嘉祖逖之忠有志為晉平中原君子不欲其敗
　也故諱其敗績甲子安南將軍周訪討杜曽之賊戰
　於武當斬之書功也賀循者其先慶氏避漢宣諱改
　賀氏始為琅邪王司馬為參佐随帝南渡加開府儀
　同三司旣卒旌中興之臣也石勒據襄國劉曜遣使
　持節署勒進爵趙王封二郡如曹公輔漢故事書僣
　號者連劉曜皆貶之也(案石勒載記張賔等上䟽請/卽皇帝位合二十四郡為趙)
　(國内復冀州之境南至孟津西達龍門東/至河北至闕大單于以撫百蠻勒刃許之)南陽王保
　者南陽王模之子也愍帝初立以保為右丞相至是
　自稱晉王全有秦州之地凉州張寔立之也(按晉史/保傳曰)
　(保降劉曜而死秦州刺史陳安迎保/喪天子禮𦵏於上邽亦諡曰元帝)
經太興三年帝正月二月(闕/)　季龍㓂厭次刺史邵續
戰沒三月慕容廆来獻玉璽夏四月枉矢流於翼軫五
月太子詮遇害於平(闕/)　徐龕率衆来降六月盗殺凉
州張寔弟茂立將軍祖逖破石勒軍(闕/)　　八月辛酉
遷神王於太廟將軍周訪卒皇太子釋奠於太學九月
徐龕復叛於趙
　傳曰邵續者孰謂曰散騎乗之子也王浚假(闕/)
　樂陵太守屯厭次石勒旣破王浚獲續子又遣人(闕/)
　續續泣曰我出身為國豈得顧子為叛臣遂與叚匹磾
　共攻勒多勝㨗帝以續為冀州刺史為石季龍所襲
　被執續呼其兄子竺曰吾志在雪國難以報所受不
　幸至此汝軰自勉奉匹磾為主勿有二心季龍送續
　於勒勒譲之曰夷狄不足為君耶何無上之甚也續
　對曰晉末饑亂奔控無所故囚保合鄕宗庻全老㓜
　言歸於晉仍荷寵授期盡忠節實無二心恐不容於
　明朝矣昔周文王生於東夷大禹生於西羗帝王之
　興當何常耶囚去真卽偽不得早扣天門者大王負
　囚囚不負大王也勒曰忠於其君者吾所求也竟遇
　害書官以歿嘉其忠也燕慕容廆時平州刺史崔毖
　隂結髙麗及宇文叚國伐廆欲分燕地廆與戰入宇
　文之營獲皇帝玉璽玉紐遣長吏裴嶷送於建鄴書
　来獻嘉廆不忘晉舊也枉矢者何流星類也本志謂
　凡星自上而降曰流自下而外曰飛大者奔虵行者
　姦事也枉矢類流星而色蒼黒虵行望之如有毛目
　長數尺主反萌亦為以亂伐亂(按翼二十三星天之/樂府又主夷狄軫四)
　(星主冡宰輔臣又主車騎今枉矢流於/其間象羣胡亂中華又有南侵之應)太子沒於劉
　聰至是遇害帝三日哭之禮也徐龕先以太山叛於
　趙至是偕石勒率衆来降(闕/)　官貶龕反復雖降不
　為可信失盜殺張寔者何曰京兆人劉引挾左道客
　居凉州燃燈懸鏡於山宂為光受道者千餘人寔左
　右皆事引引鄕人閻沙牙門趙仰引謂曰天與我神
　璽當王凉州沙仰宻與寔左右十餘人謀殺寔奉引
　為主寔潜知其謀乃收引先殺之而沙等不之知以
　其夜害寔書曰盗㣲者無名氏也寔子駿年㓜故衆
　立其弟茂茂但受凉州牧而以兄子駿為西平公書
　茂繼立者賢之也(按茂太寧三年卒臨終執駿手曰/先人以孝友見稱世執忠順今雖)
　(華夏大亂汝當謹守臣節上不負晉主下保百姓吾/氣絶之日白袷入棺無以朝服以彰吾志故書曰賢)
　祖逖字士雅世吏二千石為北州舊姓性放蕩不修
　儀檢元帝南渡逖避亂淮泗帝用為徐州刺史逖渡
　江中流擊檝而誓曰祖逖不能清中原而復濟者有
　如大江屯於淮隂鑄兵器而後進石勒遣將陶豹来
　戰逖使韓潜追擊於汴水豹宵遁由是黄河以南盡
　為晉土不言破陶豹而書破勒軍大其功也遷神主
　于太廟時初建宗廟舊儀多闕或以惠懷二帝應各
　為世則頴川世數過七宜在迭毁事下太常賀循議
　曰商之盤庚不序陽甲漢之光武不繼成帝懷帝上
　繼太祖不繼惠帝(弟不/繼兄)惠帝尚在太廟而懷帝復入
　數則盈八(八世其/名一也)盈八之理由惠帝不出非上祖宜
　遷也書遷神主言遷毁議定猶八室也(天子七廟古/之道也其間)
　(有兄弟繼立則於義非二世按晉元帝太廟七世即/自豫章太守量量生頴川太守雋雋生京兆尹防防)
　(生宣帝懿懿生景帝師師𫝊文帝昭昭生武帝炎炎/生忠帝哀哀生懐帝熾武帝孫鄴是為愍凡九神主)
　(除景帝雖為文帝兄弟義著祖宗百世不毁則是上/自潁川次京兆及宣景文武恵懐愍凡八室神主昭)
　(穆始/倫也)訪者字士達家潯陽與陶侃結友前後征討多
　戰功智勇過人與中興名將李矩郭黙相結慨然有
　平河洛之志王敦雖懷逆謀然終訪之世不能為非
　年六十一卒贈征西將軍書官而終貴之也太子釋
　奠之禮久廢江南文物始修於兹有以見人君先齒
　胄之禮由大學而興乎徐龕復叛於石勒不書石勒
　而書趙者言中原分裂猶敵國也故書國且言晉衰
　矣
經太興四年春帝正月二月徐龕来降鮮卑末波獻信
璽癸亥日闘三月置諸經博士夏四月叚匹磾沒于趙
七月戴若思劉隗王導都督司空八月常山崩九月將
軍祖逖卒十二月慕容廆為都督幽平諸軍事
　傳曰徐龕復来降其去也可貶其来也可恕故君子
　亦書之以懷後至者也鮮卑末波者叚匹磾從弟也
　襲匹磾而附石勒及中興末波奉送皇帝信璽于我
　鮮卑國也末波是其名也若春秋書長狄僑如之類
　别無官族褒貶之例癸亥日闘者何曰本志謂太興
　元年乙卯日夜出髙三丈有赤青珥四年二月癸亥
　日闘三月癸未日中有黒子皆帝寵幸劉隗而擅威
　福王敦囚之舉兵犯京師禍及忠賢之兆也置諸博
　士博士秦官也漢因之九經皆有博士魏晉學校不
　絶元帝中興置周易儀禮公羊三經博士書曰諸經
　皆當備置也(逸按本史經任博士者毛詩卽有文立/周禮卽有陳郡春秋三傳有劉兆二禮)
　(有范隆尚書有董景道周易有續咸五/經音訓有徐邈此皆晉儒之著聞者也)叚匹磾者鮮
　卑人王浚表為遼西公後遷幽州刺史至是與石季
　龍戰敗被擒於襄國嘗著朝服持晉節乃遇害書沒
　於趙趙晉敵國也匹磾不書官貶也曷謂貶曰匹磾
　始與劉琨結盟事晉琨窮来歸之而匹磾害琨故旋
　踵亦被禍大計一虧小忠無益也(按劉琨傳王敦使/匹磾殺琨又恐琨)
　(衆反己遂矯詔收琨琨聞敦使至謂其子曰處仲/有使来而不告我是殺我也因歔欷為匹磾縊死)戴
　若思劉隗王導同書者何曰皆佐命功臣也若思屈
　於王敦劉隗奔於石勒各不保其終玉導者誅王敦
　有大勲於東晉然同書者舉其始所以待其終同其
　恩所以異其效爾若春秋書齊侯宋公鄭伯許男滑
　伯滕子同盟於幽但書其同盟無復以爵先後為義
　也(逸按戴劉王三賢並佐命者王敦傳云帝用闕/劉隗戴若思外以討胡為名其實禦敦是也)常
　山崩書異也若春秋書梁山崩杜云繋其所災不繫
　其國梁山不書晉者名山不以封也今經所書者記
　災異也(言山有朽壞而崩非災焉記異/者蓋言一時之異無繫災咎也)祖逖(字士雅/范陽人)
　元帝中興逖有振復之志誓以期清中原遷豫章刺
　史累破石勒進逖為鎮西將軍石勒不敢窺兵河南
　逖據武牢恐南無堅壁乃率衆築壘未成而疾俄而
　卒於雍丘年五十六豫州士女若䘮考妣書官以卒
　嘉其忠也慕容廆為都督幽平諸軍事初廆元康中
　居大棘城(大棘城顓/頊之墟也)為鮮卑都督累有戰功至是受
　都督幽州軍事平州牧書于經懷外夷也
經永昌元年帝正月改元王敦反三月帝大閱于郊外
夏四月王敦自為丞相殺戴若思周顗五月周慮反殺
將軍甘卓六月旱秋七月太山䧟於趙冬十一月太尉
荀組薨閏月乙丑帝崩於内殿
　傳曰王敦反者何司徒王導從父兄也潘滔嘗曰處
　仲(敦字/也)蜂目已露但豺聲未振爾若不噬人亦為人
　所噬東海王越以敦為揚州刺史元帝興以敦為帥
　時劉隗用事頗踈間王氏帝惡敦而畏之遂引劉隗
　刁協為心腹敦益不平至是舉兵内向以誅劉隗為
　名帝下詔曰王敦慿恃寵靈敢肆狂逆方朕太甲欲
　見幽囚今親帥六軍以誅大逆有殺敦者封五千戸侯
　三月帝大閱者帝親被甲狥六師於郊外將伐王敦
　此先閱兵也春秋桓六年八月壬申大閱傳云簡車
　馬也周禮大司馬之法仲冬教大閱戒衆庻脩戰法
　菜所田之野陳車徒斬牲以誓曰不用命者斬之皷
　戒三闕車三發徒三刺若大師則掌戒令及戰則巡
　陳視事而賞罰之大師謂王親征伐也書曰帝大閱
　言得禮也王敦自為丞相非帝命也敦旣克石頭乃
　收周顗戴若思曷謂與逆臣同貶曰顗與若思帝委
　重兵不能善謀討賊而自取夷戮亦猶一賊耳故皆
　貶宜矣(春秋書趙盾不能討賊也况周顗戴若思各/領兵奉王命討敦而不克雖不書官亦可貶)
　(其無/功)甘卓字季思西晉之亂避難棄官東歸遇陳敏
　後討陳敏有功累遷梁州刺史鎮襄陽王敦向闕也
　卓露檄逺近陳敦肆逆率所統討之雖懷義正而性
　不果毅軍次豬口累旬不前敦大懼遣使求和謝卓
　曰君旋軍襄陽當更結好卓卽還軍㑹襄陽太守周
　慮承敦意詐言湖口捕魚乃襲害卓書曰周慮反者
　言慮受晉官隂附王敦殺害忠黨故先書其反而後
　殺卓疾惡甚也卓書官貴之也七月石季龍攻太山
　執其守徐龕不書守守賤不足書焉惜太山琅邪之
　國䧟於賊不復歸矣荀組者荀藩之弟也(字大/章)惠帝
　西幸以組為河南尹兄弟貴盛懼不容於世雖居大
　官但諷議而已洛陽䧟組藩皆出奔愍帝時組藩共
　保榮陽之開封元帝與組移檄勸進大興初逼於石
　勒乃渡江録尚書事遷太尉書官以薨貴舊德也乙
　丑帝崩於内殿終以正也帝為王敦所逼下凌上辱
　憂憤而殞故葬速禮有闕如也(按本史云晉室紛亂/皇輿播越天命未改)
　(人謀叶賛經路區區僅全呉楚終以下凌上辱憂/憤告謝蓋恭儉之德雖充而雄武之畧不足也)
經明帝太寧元年春正月帝卽位癸未黄霧四塞蜀李
驤破譙登越嶲漢嘉降於蜀二月葬元皇帝壬申隕霜
殺榖(無傳按春秋霜殺/草猶書况麥榖乎)三月饒安東光安陵縣災王敦
求徴五月京師大水六月壬子立皇后庾氏將軍陶侃
平交州梁碩秋七月劉曜㓕陳安八月石季龍殺青州
刺史曹嶷
　傳曰明帝諱紹字道畿元皇帝長子也建興初立為
　皇太子永昌元年閏十一月庚寅卽皇帝位經書太
　寧元年正月帝卽位者端其本始也(按榖梁春秋正/始所以端本也)
　癸未黄霧本志曰是時王敦擅權謀逆之兆也李驤
　者李特之弟也特子雄僣號以驤領兵征涪執梓潼
　太守譙登又越嶲漢嘉等郡皆下之書曰降於蜀蜀
　王雄盛開拓漸廣也饒安諸縣災春秋言内災繫宗
　廟社稷則書外災来告亦書之元經天下之書也無
　分内外凡天火譴戒則書焉饒安東光安陵災燒七
　千餘家死者萬五千人此災尤大者也本志謂信道
　不篤或爟虚偽讒夫昌邪勝正則火失其性雖興師
　不能救是謂火不炎上葢王敦威侮朝廷多行無禮
　極隂生陽之禍王敦自為丞相專朝政將謀簒位諷
　朝廷徵已帝不得已以手詔之敦遂起兵下蕪湖窺
　釁而動也五月大水春秋之例曰平原出水為大水
　(按桓元年秋大水十三年夏大水今夏/大水亦傷禾稼故元經因舊史書災異)皇后庾氏者
　庾琛之女也明帝卽位立為皇后册曰妃庾氏昔承
　明命作嬪東宫履信思順以成肅雍之德正位閨房
　以著協恭之美崇嫡明統載在典謨宜建長秋以奉
　宗廟使使持節兼太尉授皇后璽綬母儀天下潜暢
　后教其敬之哉經書正也(按琛贈驃騎大將軍儀同/三司兄亮管詔命官至中)
　(書/令)交州賊梁碩者攻䧟交州殺刺史王諒平南將軍
　陶侃遣將髙寳討碩斬之傳首京師告功也陳安者
　何曰初為劉曜將也遣安擊張春滅之安于是叛曜
　至是曜討安于隴城殺之書曰劉曜㓕陳安兩名猶
　春秋諸侯相㓕非王命而㓕之者皆為不道也故兩
　書名俱貶也(按春秋小國相㓕齊威公不䏻救則威/公恥之故狄滅邢㓕衞而齊威以邢遷)
　(夷儀遷衛楚丘所以興/滅繼絶湏伯者行之)且言晉不王時無伯政使亂
　臣賊子互相屠滅有足傷焉(司馬九伐之法其最重/者内外亂鳥獸行則滅)
　(之無是之罪明不可滅也劉曜滅陳安陳安殺張春/張春弑晉王此三者皆非法互相賊害元經傷之矣)
　曹嶷者建武初為青州刺史與并州劉琨幽州叚匹
　磾冀州邵續兖州邵續兖州劉演皆附元帝勸進為
　晉藩屏至是趙將石季龍攻䧟青州嶷遇害稱官見
　殺閔忠臣也
經太寧二年春帝正月帝臨朝懸而不樂石季龍㓂兖
州三月劉曜㓂魏興南陽夏五月王敦矯詔以含應為
將軍七月壬申帝躬率六軍討王敦敦戰敗憤卒丁酉
帝還宫大赦賞功臣有差冬十月王導為太保西陽王
羕為太尉豫州祖約保夀陽十二月帝謁建平陵
　傳曰帝諒隂始臨朝行元㑹饗宴禮具宫懸不考聲
　言天子䘮制行告禮故懸而不樂權宜也趙將石季
　龍攻我兖州刺史劉遐退保泗口三月劉曜遣其將
　康平攻我魏興及南陽言二趙日侵晉也敦矯詔以
　其子應為武衛將軍兄含為驃騎大將軍自樹其族
　將謀簒也丁卯王導為大都督温嶠為中壘將軍卞
　敦守石頭城應詹為護軍郗鑒行衛將軍都督從駕
　庾亮領左衛卞壷行中軍將軍王䆳祖約劉遐蘇峻
　陶詹等環衛京師七月壬申帝躬率六軍出次南皇
　堂至癸酉夜募(闕/)壮士卒千人渡水掩其不備大破
　之斬敦前鋒何康於是敦憤惋而卒乙未敦衆濟水
　至宣陽門劉遐蘇峻自南塘横擊大破之賊黨悉平
　丁酉帝還宫大赦惟敦黨不原封王導為始興郡公
　温嶠建寧縣公卞壷建興縣公庾亮永昌縣公劉遐
　泉陵縣公蘇峻郡陵縣公郗鑒髙平縣侯應詹觀陽
　縣侯趙𦙍湘南縣侯卞敦益陽縣侯其餘封爵各有
　差賞平賊之功也王導西陽王羕書並命得賢輔也
　祖約為豫州刺史是時石勒將石生屯洛陽謀攻我
　豫州約退保夀陽晉日削也十二月帝謁建平陵行
　大祥之禮古者不封墓至漢而下帝王陵皆立廟大
　祥謁廟以明孝思行之可也
經太寧三年春帝正月二月戊辰復三族刑三月壬辰
立皇子衍為皇太子癸巳徴任旭虞喜為博士(闕/)四月
詔議政道論直言五月陶侃都督荆湘雍梁州大旱自
正月至于是月秋七月郄鑒都督青徐二州詔興滅繼
絶及五郊祀秋八月戊子帝崩于東堂九月癸卯太后
臨朝辛丑葬明帝於武平陵冬十月癸巳朔日有蝕之
　傳曰復三族刑惟不及婦人本志謂謀反大逆夷其
　三族不在律令所以嚴惡類也又云女子有三從之
　義無自專之道若父母有罪而刑已出之女或夫黨
　坐誅又有随姓之戮一人之身内外受刑令女既嫁
　則為異姓之妻如或産育則為他族之母嬰戮(闕/)
　非所以哀矜柔弱故三族刑因王敦大惡之後行(闕/)
　以戒其惡也不及婦人矜無辜也皇子衍長嫡也為
　皇太子正也處士任旭字次龍臨海人元(闕/)
　　　　書召才出(事具隠/逸傳)虞喜字仲寧(闕/)
　賀循為司空先達貴顯每詣喜自云不能測也(闕/)
　王導建學校下詔曰夫興化致治莫尚乎崇道教(闕/)
　明退素也任旭虞喜並潔静其操嵗寒不移研精典
　墳前雖不至今更以博士徴之(事具儒/林傳)四月詔曰大
　事初定其命維新冝令太宰司徒以下詣都堂叅議
　政道諸所因革務盡事中又詔曰茍有一言亮正予
　違汝弼望共朂之史言明帝聰明有機斷尤精物理
　雖享國日淺而規模宏逺觀二詔可知矣陶侃都督
　荆襄等四州本史謂明帝分上流之勢强本弱枝國
　之善謀也郄鑒自明帝時假節鎮合淝帝仗鑒為外
　援旣平王敦又委鑒東北以禦趙㓂也詔曰三恪二
　王世代所重興滅繼絶政道所先又宗室哲王有功
　勛於大晉佐命功臣開國昭王誓同山河茍廢絶禋
　祀甚用傷懷主者詳議應立後者以聞又詔曰郊祀
　天地帝王之重事中興以来惟南郊未嘗北郊故四
　時五郊之祀都不復設載在祀典應望秩者悉廢而
　未舉主者依舊詳處二詔皆古之道也書于經足以
　為萬世法矣八月壬午帝不豫召太宰西陽王羕司
　徒王導將軍陸曄丹陽尹温嶠受遺詔輔太子丁亥
　詔曰昔周公匡輔成王霍氏扶育漢昭義存前典功
　冠二代豈非忠臣之道乎敬聽顧命受任託付雖有
　内外其致一也不有行者誰扞牧圉譬若唇齒表裏
　相資百辟卿士其總己以聽冡宰保㓜冲人戊子帝
　崩于東堂正其終九月太后庾氏臨朝稱制帝㓜故
　也(按明穆傳曰羣臣奏天子冲㓜宜依漢和熹皇后/故事辭讓四乃臨朝后兄亮詔命公卿奏事稱皇)
　(太后闕/陛下)　辛丑葬明帝於武平陵禮也十一月日蝕
　本志謂癸巳朔日蝕在卯至斗斗吴分也蘇峻作亂
　之兆也(按蘇峻平王敦有大功及受顧命峻不預以/此怨望而庾亮倚后威欲害峻於是謀逆故)
　(日蝕者后/不明也)
　
　
　元經卷三
欽定四庫全書
　元經卷四　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　註
經晉成帝咸和元年春帝正月帝卽位二月丁亥赦改
元夏四月汝南人執内史祖濟叛甲子僕射攸卒六月
徐州刺史劉遐卒秋七月江州刺史應詹薨九月蜀人
㓂涪陵冬十月汝南王祐薨封魏後勵南頓馬氏伏誅
十一月壬子大閱於南郊趙將聰㓂夀陽不克十二月
劉闓叛於趙梁王翹薨
　傳曰成帝諱衍字世根明帝長子也去年閏八月卽
　皇帝位今年正月始書卽位者春秋所謂正始也大
　赦改元咸和循常制也(按元帝卽位大赦改元建武/自此以至明帝卽位大赦改)
　(元永為/典制矣)四月汝南人執内史祖濟小之也言且與衆
　同叛爾(按春秋僖五年晉人執虞公書晉人執虞公/罪虞且言易也十九年邾人執鄫子用之杜)
　(預云凡諸侯稱人以執者如民為辭也經書晉侯執/曹伯者不及其民也則是汝南人執祖濟叛于趙者)
　(人衆/叛也)鄧攸字伯道襄陽人永嘉時為河東太守䧟於
　石勒逃歸元帝時為呉郡太守入拜侍中久之遷尚
　書右僕射卒書官嘉良吏也(按鄧攸事具良/吏傳十二人)劉遐字
　正長廣平易陽人冀方比之張飛關羽間道歸元帝
　授以節度討周撫有功徙臨懷太守王敦之亂遐自
　彭城赴京師平王含封泉陵公遷徐州刺史至日卒
　誌功臣也應詹字思逺南頓人也魏侍中璩之孫也
　以學藝文章稱王澄為荆州時詹督南平天門武陵
　三郡事聞洛陽傾覆詹攘袂流涕勸澄赴援乃為檄
　詞義壮烈見者慷慨澄不能從(闕/)上元帝假節以詹
　為建武將軍上疏陳便宜曰先王設官使君有常尊
　臣有定分下至亡秦罷侯置守綱紀廢弛漢興猶雜
　建侯守后參古跡今大荒之後朝廷改創宜因斯先
　舉元功以為封首又曰元康以来賤經尚道以𤣥虛
　為夷達以儒術為鄙俗永嘉之弊未必不由此也今
　雖有儒官教養未備宜修辟雍崇明教義先令國子
　授訓然後皇儲親臨釋奠如此則普天尚德率土知
　方矣平王敦詹為前鋒以功封觀陽縣侯都督江州
　上疏曰夫欲用天下之智力者莫若使天下信之也
　昔冀缺有功胥臣䝉先茅之賞子玉軍敗子文受蒍
　賈之責漢宣帝時二千石有居軄修明者入為公卿
　其不稱職免官還為平人懲勸必行歴世長久中間
　遷不足勸免不足懼以此責成未見其可王敦新平
　人情未安詹撫而懷之莫不歡心疾篤與陶侃書曰
　神州未夷四方多難足下宜務建洪範雖休勿休書
　薨者詹贈儀同三司且褒名臣也九月蜀李雄張龍
　㓂涪陵執太守謝俊書蜀者賊衆也汝南王祐文成
　王亮之子祐字永猷元帝渡江襲封汝南王謚曰威
　書薨得其終也曹勵者魏武帝之孫也去年詔三恪
　二王應立其後者以聞至是封勵陳留王以繼魏後
　書得禮也(按晉武受魏禪奐封陳留/王故今曹勵襲奐之舊封)南頓王宗有罪
　宗西陽王羕之弟也與兄羕俱過江明帝踐祚宗與
　虞𦙍皆為帝所親眤委以禁旅連結輕俠恃宗盛至
　是怨望形於辭色御史中丞鍾推劾宗謀反庾亮使
　收宗宗以兵距戰為亮兵所殺詔貶為馬氏書曰南
　頓不稱王貶也稱伏誅國討之文也壬子大閱王導
　䇿不廢武備也春秋桓六年秋八月壬午大閱簡車
　馬皆於農隙講事不軌不物則為亂政故有國家者
　不可廢閱禮也(謂明年蘇峻反頼/王導有武備張本)石勒使其將石聰
　攻夀陽不克言祖約保夀陽足以拒聰也(前年石生/屯洛陽祖)
　(約為有備也故豫州刺/史退保夀陽言趙不克)劉闓為濟㟭太守殺内史夏
　侯嘉叛歸石勒不書殺内史以叛罪大也(叛逆罪大/不書殺也)
　梁王肜無子以武陵王澹子禧為嗣是為懷王沒於
　石勒懷王子翹自石氏歸國得立是為聲王經書薨
　貴宗室也
經咸和二年春帝正月秀才龎貴起義兵攻李雄三月
益州地震五月甲申朔日有蝕之秋七月冬十月劉曜
掠河南地十一月祖約蘇峻反司馬流帥師與峻戰死
之廣陵郄鑒帥師赴京師
　傳曰寧州秀才龎貴起義兵攻雄將任囘不克不稱
　將書秀才嘉之也益州地震本志謂蘇峻作亂之兆
　(按咸和二年二月江陵地震三月益州地震四月豫/州地震江陵即應峻之亂益州即應蜀主李雄廢太)
　(子立弟班召/亂之萌也)甲申日蝕本志日在井井主酒食中饋
　女主之象明年皇太后憂崩之應也劉𦙍者何曜之
　子也初曜伐凉州張茂稱藩于曜為石勒所敗茂復
　攻曜掠春州使枹罕䕶軍辛宴等與曜子𦙍相持七
　十餘日𦙍濟師逼枹罕(闕/)敗之遂畧河南地言劉石
　相攻将亡之漸也(按劉曜旣克張茂後議廢長子熈/而立少子𦙍𦙍泣曰慈父之於子)
　(也當存鳴鳩之仁何可替熈而立臣臣請死闕/以明赤心乃止後與石勒戰敗被擒國乃滅矣)十一
　月豫州刺史祖約厯陽太守(闕/)
　　西平將軍不預明帝顧命遂懷怨望蘇(闕/)
　　永嘉之亂百姓流亡推峻為安集將軍(闕/)
　　封邵陵公自有鋭卒萬人潜有異志(闕/)
　徵峻為大司農峻疑亮害己乃潜結祖約以討亮為
　名書反以祖約為首貶世卿也(祖約以逖功受闕/與蘇峻不同而)
　(為亂實首惡故/先書而貶之)十二月峻兵入姑熟詔左將軍司馬
　流戰賊於慈湖流敗死之罪在庾亮也(庾亮闕/遣用)
　(戰是亮/失䇿也)郄鑒鎮廣陵聞蘇峻反鑒司馬劉(闕/)
　人宿衛京都又設壇刑白馬大誓曰賊臣祖約(闕/)
　不恭天命不畏王誅制脅幽王㧞木塞源率(闕/)
　兆庻泣血咸(闕/)奉辭伐罪以除元惡昔戎(闕/)
　桓紏明董卓凌漢群后致討義存君親古今(闕/)
　我同盟戮力一心以救社稷書廣陵重其外(闕/)
　(鑒本傳曰明帝初卽位王敦專制内外危闕軍/  鑒為外援由是拜安西将軍都督楊州諸)
經咸和三年春帝正月將軍温嶠帥師救京(闕/)　　潯
陽二月庚戌六軍與峻戰於西陵王師敗績(闕/)　庾亮
出奔潯陽丁巳峻嶠詔以祖約為中書令(闕/)　皇太后
庾氏憂崩夏四月趙人攻宛王國叛(闕/)　　壬申葬明
穆皇后五月乙未帝遷石頭太守虞潭(闕/)庾氷王舒起
義兵于三呉丙午將軍陶侃温嶠(闕/)　魏該率舟師于
蔡州六月賊攻宣城殺内史桓彛(闕/)壬辰廬江太守毛
寳攻賊合肥㧞之八月劉曜石季龍戰于髙堠九月司
徒王導奔白石(闕/)　　　　　白(闕/)
月蜀將張龍㓂(闕/)　　　　石闕　　　　　　　之
　傳曰(闕/)
　過信為次此周之(闕/)　　　　　速(闕/)
　速師老費財兵未有(闕/)　　　次所以(闕/)
　次潯陽者王愆期陶侃(闕/)　合勢討峻(闕/)
　温嶠遣王愆期鄧嶽紀穆三帥為前鋒(闕/)
　鍾雅趙㣧三帥次之丁未峻自横江濟(闕/)
　壷督六軍與峻戰於西陵王師敗績峻攻(闕/)
　師又敗卞壷羊曼周導陶贍皆死之壷不(闕/)
　其死也(按卞壷字望之濟隂人有名譽闕司闕/爵元帝召為從事累遷尚書令峻反闕)
　(軍将軍與峻戰敗𤼵背瘡未合力疾而戰遂闕/子胗肝見父沒相随赴賊同時見害妻裴氏闕)
　(尸哭曰父為忠臣子為孝子/夫何恨乎數将惟壷為著)庾亮為穌峻敗(闕/)
　門外亮走乗小船而奔携三弟懌脩翼投江(闕/)
　與共推陶侃為盟主侃尤相稱勸不書官貶(闕/)
　貶曰亮以舅氏專朝政作遺詔褒大臣而陶侃不在
　其列是以蘇峻與約舉兵誅亮失於先見(闕/)
　(按亮本傳云南頓王宗謀廢亮執政殺宗又廢羕盛/使元者又先帝保傳天下以亮剪削宗室者宗之黨)
　(也與宗俱誅咸和間亡奔蘇峻峻道㣲舉朝皆謂不/可亮不聽宜峻與祖約反稱亮故經貶之以戒專政)
　(失業/也)祖約自平王敦以進鎮西將(闕/)　陽為北境藩
　扞蘇峻舉兵遂推約為太尉(闕/)　　　亮峻敗約奔
　石勒(按祖約本傳云奔石勒勒人約之/禍反大飲醉逆殺百餘皆㓕盡)書矯詔為中
　書令譏亮召亂也皇太后宣陽門兵敗賊揮戈接於
　帝坐突入侍人皆見掠奪庾氏以此憂辱而終書曰
　憂崩言不得令終也南陽太守五國叛降石勒言趙
　強也葬明穆皇后卽庾氏書葬得禮也帝遷于石頭
　為蘇峻所逼也帝哀泣升車宫中慟哭(石頭城在建/鄴西北江湾)
　(之/内)虞潭者翻之孫也討張昌平陳敏皆有功累遷至
　呉興太守庾氷者亮之弟也時為呉國内史王舒者
　導從弟也時為㑹稽内史以三呉之兵拒峻將管韓
　商晃等書起義嘉之也(按虞潭貎和柔而内堅明有/膽决雖數統軍旅鮮有傾敗)
　(官至侍郞年七十九庾氷稱素風為世所重攻賊于/石頭氷勲為多後入為中書監衆所歸咸稱賢相王)
　(舒潜心學植為呉中都督陶侃百/京師上舒監浙江東五郡軍事)陶侃初不預明帝
　顧命深以為恨温嶠推侃為盟主(侃子為峻所殺/䘮至侃不臨)乃
　㑹平北將軍魏該以師四萬次于蔡州攻石頭書次
　者過信宿也三日已上必告必告其次謹師律有漸
　也桓彛字茂倫漢桓榮之九世孫也補宣城内史聞
　蘇峻作逆彛慷慨流涕屯涇陽是時州郡多遣使降
　峻咸勸彛偽與通和彛曰吾受國厚恩義當致死安
　能與逆醜通問峻遣將韓晃攻彛固守經年勢孤力
　屈城䧟為所害故書賊攻宣城殺内史猶齊豹書盗
　謂逆黨不湏名也(春秋同二十年盗殺衛侯之兄傳/曰齊豹作不義其書為盗今韓晃)
　(不名而書/賊同也)毛寳者孰謂曰温嶠參軍也蘇峻之亂嶠
　以寳為前鋒時峻以萬斛饋祖約也寳設䇿力戰奪
　其米約用大乏嶠嘉之上為廬江太守攻祖約東關
　破合肥書㧞之旌功且徃逆黨也(傳云賊遣韓晃攻/寳南城寳登射殺)
　(數十人晃問曰君是毛廬江耶寳曰是晃曰君名勇/何不出關寳曰君健将何不入關而退又討郭黙及)
　(賊將石遇有功庾/亮上為豫州刺史)劉曜及石季龍戰于髙堠季龍敗
　績曜遂(闕/)於洛陽(謂石勒擒/劉曜張本)司徒王導奔白石初導
　侍帝峻　加害峻逼帝幸石頭導争之不得峻日肆
　醜言導隨路永及二子奔于白石白石卽温嶠庾亮
　屯所也庚午陶侃使督䕶楊謙攻峻于石頭陣于白
　石峻輕騎出戰墜馬遂斬之書賊衆大潰言餘黨不
　能復聚矣十月蜀李雄遣將張龍㓂涪陵太守趙弼
　沒于賊經書蜀不稱李雄言蜀久與晉相抗猶敵國
　焉曷謂稱㓂曰僣亂抗正侵我不已故書㓂以貶其
　大過也(按雄載記云雄特第三子也雄卽位南攻漢/中克涪陵逺人繼至下寛大之令降附者皆)
　(假復除益/州遂定)十二月石勒自率衆向洛劉曜常乗赤馬
　無故跼頓乗小馬出復飲酒斗餘至西陽門撝陣勒
　兵乗之大潰曜昏醉奔退墜于渠為石堪所執送于
　勒書獲之執之也春秋之例凡諸侯身犯不義而惡
　不及民則不稱人以執若晉侯執曹伯是也(僖二十/八年春)
　(三月丙午晉侯執曹伯又成十三年二月執曹伯歸/于京師傳曰晉侯執曹伯不及其民也傳例云凡君)
　(不道於民而諸侯討執/之則曰某人執某侯)今勒與曜皆僣敵國而經兩
　名之無曲直之辭也稱獲之因舊史文耳(按曜在位/十年而敗)
　(自元海起懷帝永嘉四年僣號/至曜五世凡二十七年而㓕)
經咸和四年春帝正月帝在石頭二月建威長史滕含
奉乗輿還宫弋陽王羕薨夏四月乙未始安公温嶠薨
秋七月有星孛于西北九月石勒盡㓕劉氏冬十月廬
山崩十二月太尉陶侃討賊郭黙
　傳曰帝三年五月為蘇峻遷于石頭是時雖峻已誅
　峻弟逸猶强盛故猶在石頭未反正也二月丙戌諸
　軍攻石頭建威長史滕含以鋭卒擊蘇逸大敗之含
　奉帝幸温嶠舟中書乗輿還宫正也(按温嶠傳云滕/含抱天子棄入)
　(嶠舟中群/臣頓首)弋陽王羕者汝南王亮之第三子也(亮宣/帝第)
　(四子母/伏太后)元帝渡江累遷至太保明帝寢疾羕與王導
　同受顧命依安平獻王浮故事設床帳於殿上咸和
　初坐弟南頓王宗免官降為弋陽王至是蘇峻作亂
　羕述其勲峻旣平賜死不書伏誅諱也曷諱爾曰羕
　偽辭卑遜茍免一死之禍其實非附峻也若王莾之
　世楊(闕/)　　　　　其情固焉伏誅國除刑太過矣
　君子哀之故舊書曰死猶言自死不稱誅不與其誅
　也温嶠字太真博學能属文初為劉琨參軍元帝立
　嶠累遷至太子庻子明帝朝拜侍中參綜機宻轉中
　書令王敦入輔嶠知敦不軌謬為設敬總其府事干
　説宻謀以附其欲補丹陽尹敦搆逆嶠請為備及平
　敦有功代應詹為江州刺史鎮武昌聞蘇峻有變嶠
　屯潯陽率舟師赴難推陶侃同盟戎卒六萬旌旗百
　里直至石頭嶠創建行廟設壇塲書天地祖宗親讀
　祝文聲氣激揚流涕被面三軍莫能仰視賊平封始
　安郡公還武昌未旬日以齒疾中風而卒年四十二
　書薨貴之也(帝母書追贈侍中謚曰忠武初葬豫章/朝廷追其勲德作大墓於元明二陵之)
　(北/)有星孛于西北本志謂犯斗二十三日占曰有兵
　亂九月石勒盡㓕劉氏石勒與劉曜之子𦙍戰執其
　偽太子熈及𦙍等三千餘人皆殺之(闕/)
　族九千餘人来襄國劉氏自永嘉四年僣立至曜三
　世凡二十七年而滅春秋勝國通以滅為文若楚(闕/)
　䕫晉師秋齊師滅莱之類是稱名者卽衛侯燬㓕邢
　是也經書石勒名之劉曜氏之何也(闕/)貶勒以强滅
　人之國不以義也古之滅國猶存其嗣以嗣其先周
　滅紂封㣲子於宋是也今勒殺劉熈𦙍及王公三千
　餘人故書曰盡滅劉氏貶其酷甚也廬山崩本志云
　柴桑西地崖崩九江刺史災也陶侃討郭黙黙為右
　將軍殺江州刺史劉𦙍不書官貶賊也
經咸和五年春帝正月詔除諸將任子夏五月太尉陶
侃擒郭黙斬之六月初税田畆三升秋八月石勒僣皇
帝位九月造新宫繕苑城
　傳曰自蘇峻反後諸將多以子為質謂之保任至是
　王導慮郭黙之不可制乃詔除任子之法郭黙河内
　懷人也永嘉之亂黙率衆自為塢主累遷至頴川太
　守誅蘇峻遷為右將軍被徴過潯陽潯陽劉𦙍饋黙
　酒二器肫一頭黙投之水中矯詔襲𦙍殺之太尉陶
　侃聞之曰此必詐也圍之數重斬之傳首京師(按郭/黙傳)
　(陶侃惜黙驍勇欲活得之而黙将宋侯等恐為侃見/殺故不時出降而縳黙求功卽斬于軍門同黨死者)
　(四十/人焉)初税田畆三升亦什一也案本志云成帝始度
　百姓田取十分之一而畆税米三升焉(按元帝詔闕/千石長史人)
　　(多少為殿最非宿衛皆赴農使軍各自佃作卽以/禀至成帝時将軍應詹上表曰古人言飢寒闕至)
　　(堯不能使野無㓂盗也貧富兼并雖臯陶不能使/闕    也宜簡流人興復農官依魏故事闕年二)
　(闕東濟倉庾可計公/              矣)石勒之僣久矣至是季龍及張
　賔等一百二十九人上疏畧曰物望去劉氏威懐于
　明公者十九焉請以劉備在蜀魏王在鄴故事以大
　單于鎮撫百蠻勒乃卽皇帝位九月造新宫自蘇峻
　後始復宫室也繕治苑城増固舊制春秋凡興造有
　書不時國有非常則不然安王室設國備雖不時亦
　無譏爾(按春秋書新作延廐新作廟門皆書不時例/曰啟塞從時云耳元經則不然以安帝室廣)
　(城固/制也)
經咸和六年春帝正月趙將劉徵復㓂婁縣司空郄鑒
都督呉國二月詔叚遼為驃騎將軍五月壬戌朔日有
蝕之詔舉賢良直言之士夏四月旱秋七月蜀將李夀
復侵隂平
　傳曰去年趙石勒遣劉徵来㓂南沙進入海虞至是
　劉徵又㓂婁縣故書復㓂言勒恃强不已也郄鑒先
　出為㑹稽内史至是加都督浙東五郡軍事備賊劉
　徵也叚遼者何單于匹殫之後陸眷之孫也自晉衰
　數據遼西之地其地西盡幽州東界遼水遥命為驃
　騎通我好也三月壬戌日有蝕之本志謂帝年已長
　毎幸司徒第見王導夫人如子弟之禮以人君而敬
　人臣之妻有虧君德之象也李壽蜀主之族子也偽
　漢王梁州刺史征伐屢勝開地千里侵我隂平(闕/)
　强也
經咸和七年春帝正月夏四月石勒將郭(闕/)　　　秋
七月太尉陶侃收復襄陽冬十(闕/)　　　　　　新宫
　傳曰先是西中郞將趙𢎞及司徒中郞匡術(闕/)
　勒之馬頭塢勒將韓雍㓂我南沙及海虞至是郭(闕/)
　䧟襄陽侃遣其子斌及南中郞將桓宣攻敬破之(闕/)
　樊城竟陵太守李陽㧞新野襄陽經獨書侃勤王之
　師為治(闕/)帝居新宫詣行在所(闕/)
經咸和八年春帝正月詔舉力士(能舉一千/五百斤)丙寅蜀將
李夀䧟寧州癸酉張公庭為鎮西大將軍丙于詔焚石
勒之賂夏四月以束帛徵處士五月乙未遼東公卒六
月將軍王舒卒秋七月趙石勒死子𢎞嗣其將石聰来
降冬十月石季龍㓕石明石生(無/傳)十二月將郭權来降
(無/傳)　石生
　傳曰詔舉力士不忘武備古之道也李夀攻我寧州
　圍之百餘日遂䧟凡師被圍無救曰䧟且言蜀㓂強
　也張公庭者何凉州張軌之子駿也建興中敦煌計
　吏耿訪到長安遇賊因渡江太興二年至建業上書
　以州未知中興遣使願為鄕導屬連有國難未果至
　是以訪為治書御史拜駿鎮西大將軍駿受上稱臣
　而不奉正朔猶稱建興二十九年書字不名(闕/)
　之也石勒遣使致賂詔焚之責其與我抗禮也翟湯
　字道深潯陽人亷潔不屑世事庾亮薦之徵為博士
　不起虞喜字仲寧㑹稽餘姚人太寧中與臨海任旭
　俱徵不就至是年太常華恒舉喜為賢良下(闕/)
　翟湯虞喜並守道清正不營世務雖徵命而不屈豈
　素絲難染而搜引之禮簡乎政道湏賢宜納諸廊廟
　並以散騎常侍徵之不起書曰處士以道自處也慕
　容廆鮮卑大單于咸和五年加廆侍中開府儀同三
　司廆與陶侃箋曰舊都不守奄為虜庭深惟文武之
　士過荷朝榮不能滅中原之㓂刷天下之恥君侯植
　根江陽𤼵曜荆甸仗葉公之權有包胥之忠而白公
　伍貟殆得極其暴竊為丘明恥之今呉士英賢比肩
　而不輔翼聖王討逆暴之羯檄命舊都之士招懷存
　本之人豈不若因風振槁頓坂走輪哉楚漢輕重惟
　在君侯若悉五州之衆據兖豫之都則羯㓂必滅廆
　在一方無由自發故逺陳牋言不宣侃等議請封廆
　為燕王朝議未定而廆卒其第三子皝嗣位為平州
　刺史督攝部内書遼東公卒嘉其欲附也王舒孰謂
　曰導從弟也随元帝渡江累遷至撫軍討蘇峻逆黨
　韓晃有功封彭澤侯謚曰穆經書官褒功也石勒自
　太興二年偽稱趙王至咸和五年僣號趙帝至是卒
　書曰死者不與其君崩也為臣薨也書死以其國位
　不正之稱乎石聰者勒之族子與石季龍有隙遂来
　奔其實奔而書降何也曰晉中國趙非列國之敵也
　故書来降
經咸和九年春帝正月隕石于梁州二三月㑹稽地震
夏四月石季龍攻郭權䧟之六月蜀李雄死姪班嗣乙
卯太尉陶侃薨江陵公陸曄卒蜀李期弑其主班十二
月石虎弑其主𢎞趙人朱縱来降
　傳曰隕石隕星也春秋僖公十六年書隕石於宋五
　今凉州張駿分野仲尼筆法誌其災異以應人君奉
　天戒修新政也不為凉州言吉凶也左氏所謂隂陽
　之事非吉凶所主是也地震㑹稽者災異及於大臣
　乎是時陶侃薨之應也趙生鎮關中起兵討石季龍
　為季龍所敗而生將郭權以上邽來降詔以權為秦州
　刺史上邽豪族害權降季龍攻權於郿䧟之書䧟者
　言中國之地䧟于賊故也蜀李雄字仲雋特之子也
　立兄蕩之子班為太子其相李􁑂王達皆諌曰呉王
　舎其子而立其弟所以有專諸之禍宋宣不立與夷
　而立穆公卒有宋督之變雄不聽竟立班焉雄生痬
　於頭而卒書曰死者國位不正非可言崩也陶侃字
　士衡鄱陽人舉孝亷至洛陽遷至江夏太守討張昌
　陳敏有功中興歸元帝元帝加侃奮威將軍又擊杜
　弢破之為荆州刺史又討杜曽平之轉廣州刺史及
　王敦反詔侃領江州敦平遷都督荆雍益梁州諸軍
　事入討蘇峻之亂有功拜大將軍上表遜(闕/)曰臣欲
　為陛下西平李雄北吞石季龍良圖未遂於此長乖
　以後事付右司馬王愆期輿車就船明日薨於樊谿
　年七十六謚曰桓書太尉薨正也陸曄字士光呉郡
　人元帝以侍中皆北士宜兼用南人乃以曄清正為
　侍中成帝踐祚拜開府儀同三司平蘇峻封江陵公
　(闕/)　年七十四卒謚曰穆書公貴之也蜀李期雄第
　四子也雄旣不立己子乃立兄子班於是李越不平
　因雄死奔喪與期宻圖之因班夜哭而越殺班於殯
　宫遂立期為主經書期弑其主班而不書越罪何也
　昔趙盾弑其君貶其不討賊今期及越共謀殺班期
　實首故書期弑其主貶其骨肉相殘自期始也石虎
　字季龍勒養子也勒旣立其子𢎞而季龍不平乃廢
　𢎞群臣勸季龍卽位書曰石虎弑其君𢎞兩名之皆
　僣偽也然國位不正亦人主耳故書弑貶賊子也朱
　縱者何石季龍徐州從事也殺刺史郭祥来降季龍
　擊奔淮南書曰趙人㣲也曰来降抑偽以尊
經咸亷元年春帝正月(帝始元服/乃改元)二月帝親釋奠夏四
月趙虎㓂歷陽命大司馬王導禦之秋八月長沙武陵
大水冬十月乙未朔日有蝕之
　傳曰帝親釋奠書始也始元服乃親行禮重祀典也
　(逸按帝講詩釋奠于太/學本志祀孔子顔囘配)石季龍自率衆南伐至歷陽
　臨江而旋又遣石遇圍襄陽我師屯章山救襄陽大
　司馬王導總其事分遣劉峻救歷陽趙𦙍屯慈湖路
　永戍牛渚王允之屯蕪湖郄鑒使陳光衛京師王國
　保襄陽經書王導禦之包諸將以畧其文也(春秋元/經有詳)
　(畧無褒/貶也)長沙武陵大水二郡連災沴也乙未日蝕是
　嵗大旱米㪷錢五百書災異甚也(公羊記異以異闕/災也元經不然)
　(異同/書之)
經咸康二年春帝正月辛巳彗星見于奎丁(闕/)立皇后
杜氏庚申髙麗来貢夏四月皇后見大廟(闕/)　　揚州
㑹稽大饑冬十月廣州鄧岳擊夜郞新(闕/)　　　　與
古並克之(興口汾/陽之地)是月詔封周漢後(猶周封二/王後也)十一月
將軍司馬勲為蜀李壽所敗
　傳曰彗掃星也史臣按彗體無光傅日為光故夕見
　者則東指朝見者則西指在日南北者則隨日光而
　指光芒所及則為災今彗見于奎十六星天之武庫
　也是時石虎兵强江東武備不能振之象也皇后杜
　氏預之曽孫也父乂奕世名德故立為皇后正也(按/本)
　(傳云后長猶無齒有求婚者以此中/止及帝納后而齒盡生有此異相)髙麗入方物東
　夷航海而至也是時慕容廆稱單于於遼東與東夷
　校尉崔毖有隙毖與髙麗伐廆為廆敗奔髙麗来貢
　者懼慕容而欲以附中國也皇后見于太廟案嘉禮
　皆告於廟一曰納采二曰問名三曰納吉四曰納徵
　五曰請期六曰親迎皆有祝文今皇后見于廟所以
　明奉祭祀之本也揚州㑹稽二郡大饑詔開倉賑給
　禮也夜郞興古不奉貢旣克之言歸順也詔封周漢
　之後其詔曰歴觀前代賔禮三恪故杞宋光于周典
　宋姬垂于漢䇿周漢之後絶而莫繼其詳求衛公山
　陽公近屬有履行修明可以繼承其祀者依舊典施
　行十一月遣建威將軍勲安集漢中為壽所敗案春
　秋敗或曰某師為某師所敗其敗績一也但文有
　異爾(公羊傳分為/二義非也)
經咸康三年春帝正月辛卯立太學夏六月旱(闕/)　慕
容皝立為燕王
　傳曰禮始立學必釋奠於先聖先師及行事必用幣
　(闕/)　立學斯禮無聞魏正始二年使太常釋奠祠孔
　(闕/)　　雍元帝(闕/)興皇子講論(闕/)　　于太學今書
　立太學者以明(闕/)　但祠孔子于中(闕/)至是始别立
　太學也夏六月旱傷稼則書不書大雩譏廢禮也慕
　容皝者廆第三子也盡遼左之地擊叚遼破石虎乃
　遣使劉祥獻㨗于我自稱燕王從其好也且言皝才
　兼文武不貶其為假王也(逸按載記皝雄毅多權畧/通經學知天文凡行兵陣)
　(無不勝㨗皝自立為燕王乃上表於成帝曰歴觀前/代昏明之主若親黨后族必有傾禍周之申伯號稱)
　(賢舅以身藩于外不握朝權降及秦昭委信二舅幾/至亂國漢武重田蚡蚡死後切齒追恨成帝暗弱外)
　(資王舅令王莾坐取帝位設賢若穰侯殿王不聞有/二主若其不才則竇憲梁冀成敗然矣陛下舅庾亮)
　(執政輕侮邉將故蘇峻祖約不勝其憤臣與亮氷名/位殊班出處懸邈臣獨抗言者為陛下為氷計也昔)
　(徐福陳霍氏之戒宣帝不從致令忠臣更為逆族昔/王章劉向上章未嘗不斥王氏谷永張禹依違不對)
　(取譏後世臣被法殊俗位為上將臣若不言誰當言/者又與庾氷書曰若功就事舉必享申伯之名如或)
　(不立將有梁竇之逆方今四海有懸倒之急闕一時/夏有僣逆之㓂吾雖寡薄早䝉元帝列將之授)
　(務農三時用武况乃王者之威豈同年而語哉氷見/書甚懼遂與何充等奏皝稱燕王因其封裕上諫辭)
　(乃下令曰百姓無田者與花圃耕之貧無資者賜牛/一頭依魏晉舊法中州未平官不可减待克平㓙魏)
　(徐更議之封生深得蹇蹇王臣之體賜錢三萬立東/庠於舊宫行鄕射之禮皝自造大上章以代急就章)
　(著典誡十五萹伐髙麗扶/餘皆克之其文武才如此)
經咸康四年春帝正月二月石虎敗叚遼夏四月蜀李
夀弑其主期簒其位石虎為慕容皝所敗六月王導為
丞相秋七月冬十月
　傳曰石季龍因慕容皝稱藩請討叚遼數為邉患季
　龍至遼敗未季龍怒皝不㑹軍乃伐皝皝擊敗之降
　叚遼以歸先書石虎敗叚遼後書虎為皝所敗者(闕/)
　　石虎成文也春秋列國相伐據所赴告而書之(闕/)
　内相伐無所譏貶李夀者􁑂之子也矯詔廢李期為
　公期縊死夀卽簒位改元稱漢興元年經書弑不書
　縊貶夀簒逆也(按李雄之子/皆為壽所殺)六月改司徒之官為丞
　相以太傅王導為之(按本志丞相秦官自趙王倫以/後非人臣之稱職太宰太傅太)
　(保周三公名官各/屡易非正名也)
經咸康五年春帝正月三月廣州刺史鄧嶽伐蜀執霍
彪夏五月征西庾亮擊巴郡獲李閱黄植秋七月丞相
文獻公王導薨辛酉何充録尚書事八月復丞相為司
徒辛酉太尉郄鑒薨九月石虎冦沔南邾城江夏圍石
城略漢東民(闕/)　幽冀冬十二月瑯琊王岳為司徒
　傳曰鄧嶽字伯山王導命為從事討蘇峻及郭黙皆
　有功遷交廣二州刺史(闕/)都督寧州建寧人孟彦者
　執李壽將霍彪以降歸鄧嶽故書伐蜀大中國也(按/本)
　(志分益州置/寧州統八縣)巴郡為石虎李壽交侵為患數矣亮代
　陶侃都督江荆豫益雍凉六州於是遣趙松擊巴陵
　江陽獲石虎將李閱黄植春秋之法得君曰滅得臣
　曰獲僖元年十月壬午公子友率師敗莒師于酈獲
　莒挐傳云嘉其獲也今書亮獲虎將亦嘉之義也王
　導字茂𢎞覽之孫也元帝為瑯琊王導奉帝渡江謂
　從兄敦曰宜有以康濟者呉人紀瞻顧榮乃相率拜
　於道左導乃進計以結人心躬造賀循顧榮賔禮之
　及洛京傾覆導收賢人君子荆揚晏安朝野傾心矣
　歴事三朝累遷至太傅薨年六十四舉哀(闕/)
　依漢博陸侯故事葬之謚曰文獻薨而書謚(闕/)
　元老中興大功非群臣所比故書謚異常典也何充
　字次道王導庾亮言於帝曰何充噐局方槩有萬夫
　之望由是拜命為副時望故書復丞相為司徒(闕/)
　導薨故復舊郄鑒字道㣲髙平人躬耕隴畆以(闕/)
　著名與千餘家避難於嶧山元帝假鑒龍驤將軍(闕/)
　帝立王敦專政仗鑒為外援及平蘇峻詔進為司空
　至太尉上疏遜位舉蔡謨薨年七十一喪事如温嶠
　故事書薨禮也石虎遣其將䕫安冦沔南張貉冦邾
　城皆䧟之又㓂江夏義(闕/)我太守毛寳樊俊鄭進為
　王師諱也且傷寳俊進以志死也遷民於幽冀譏時
　主不能主也春秋之義有諱有譏有歸於懲惡勸善
　元經亦然耳瑯琊王嶽卽康帝之母弟也為司徒言
　歴試也瑯琊元帝始興之國故先經始事文見此焉
　(謂建元元年康/帝為嗣張本)
經咸康六年春正月庚子庾亮薨二月庚辰有星孛于
太㣲夏四月秋七月聽政于東堂
　傳曰庾亮字元規明穆皇后之兄也風格峻整明帝
　卽位以亮為中書監成帝立進中書令太后臨朝政
　事一决於亮先朝遣詔不及陶侃祖約以此失人心
　及平蘇峻王敦皆有功遷司空薨年五十二謚曰文
　康書薨禮也(經不/書謚)星孛太㣲本志甘氏云孛彗所當
　之國受其殃春秋有星孛于東方不言宿者不加宿
　也今加於太㣲者天子之庭五帝之座也(闕/)日(闕/)
　㣲為衡衡主平言天庭理法平也有妖孛于太㣲天
　庭各各應之故明年杜皇后崩次年帝崩之兆聽政
　東堂依中興故事也元帝朔望坐東堂
經咸康七年春帝正月甲午朔日有蝕之(無/傳)三月(闕/)戍
杜皇后崩夏四月葬恭皇后秋八月東海王冲薨冬十
二月司空陸玩薨
　傳曰杜后諱陵陽崩年二十一無子謚曰恭書塟禮
　全于終也東海王冲字道讓元帝之子也帝以東海
　王越無子乃以冲嗣薨年三十一陸玩字士瑤呉人
　也初王敦逼以軍期温嶠上表申理之得不坐累遷
　至尚書令司空玩旣拜命有人詣之索盃酒寫梁柱
　間祝曰當今乏材以爾為柱石莫傾人梁棟耶玩笑
　曰感卿良箴旣而謂賔佐曰我為三公是天下無人
　談者以謂知言玩誘納後進謙若布衣縉紳莫不䕃
　其德宇薨年六十四諡曰康
經咸康八年春帝正月己未日有蝕之夏六月癸巳帝
崩于西堂年二十二𦵏興平陵
　傳曰正月日蝕六月帝崩之應也帝少為庾氏舅族
　所制及長頗留心萬幾雖無雄武之度而有恭儉之
　德
　
　
　
　
　
　
　
　
　
　
　
　
　元經卷四
欽定四庫全書
　元經卷五　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　注
經東晉康帝建元元年春帝正月即位夏四月遣將伐
蜀秋七月丁巳詔桓温北伐圖中原冬十二月石虎侵
張駿戰于河西虎兵敗績
　傳曰康帝諱嶽字世同成帝母弟也初封瑯琊王庾
　氷謀立長君遂詔帝為嗣及即位欲定制度年號再
　興中朝故改元曰建元焉四月遣益州刺史周撫西
　陽太守曹據伐蜀李壽敗之于江陽七月石虎將戴
　開率衆降詔曰慕容皝摧殄羯㓂是天亡之始也中
　原之舉宜加籌量戴開歸順宜遣使詣安西諮謀軍
　事(安西張/駿也)以輔國將軍桓温入臨淮庾亮為都督以
　圖伐石虎冬十二月石虎恐凉州為後患張駿每遣
　使渡江多為虎所獲於是伐駿為駿所敗春秋之例
　敵未陣曰某敗師若莊十一年敗宋師于溍是也皆
　陣曰戰大崩曰敗績若莊二十八年甲寅齊人伐衛
　衛人及齊人戰衛人敗績是也或書地若僖二十二
　年冬十一月宋公及楚人戰于泓宋師敗績又宣十
　二年六月荀林父及楚人戰于泌楚師敗績是也
經建元二年春帝正月張駿討于闐破之二月慕容皝
及宇文歸戰于昌黎歸兵大敗奔漠北夏四月張駿敗
虎于三交城秋八月平北将軍桓宣卒衛将軍禇裒鎮
金城(闕/)　　九月巴東楊謙擊李勢戰獲其将樂髙丙
申立皇太子戊戌帝崩于式乾殿塟于崇平陵
　傳曰張駿西界置沙州東界置河州於姑臧築城越流
　沙伐龜茲鄯善焉耆前部皆臣於駿南羗于闐不服
　駿遣和驎謝艾大破之鮮卑宇文歸遣其國相莫淺
　渾攻慕容皝皝不與戰渾不設備皝率騎兵擊之渾
　大敗乘勝斬其将渉奕于盡俘其衆徒五萬餘部落
　於昌黎改渉奕于城曰威德城行飲至之禮宇文歸
　遁于漠北張駿遣將張瓘敗石虎將王擢于三交城
　不書名微也桓宣譙國人累有戰功次於祖逖周訪
　都督沔北前鋒軍事鎮襄陽石虎攻襄陽宣募精勇
　出其不意殺退之庾翼北討以宣為司雍凉三州荆
　州之南陽襄陽新野南鄉四郡軍事後為石虎將李
　羆所敗發憤卒蜀李勢驕吝荒淫不䘏國事巴西太
　守楊謙擊其將申陽走之獲其將樂高經言勢亡國
　自此始也立皇子𣆀正嗣也戊戌帝崩至十月乙丑
　葬于崇平陵崩葬並書從舊史文也
經穆帝永和元年春帝正月即位司空庾氷薨尚書令
諸葛恢卒六月癸亥地震冬十月都亭肅侯庾翼卒司
馬朱夀討于瓉戴羲平之八月豫州路永出奔趙張駿
伐焉耆
　傳曰穆帝諱𣆀字彭子康帝子也即位時二嵗皇太
　后禇氏臨朝攝政正月甲戌后設白紗帷於太極殿
　抱帝臨軒改元庾氷字季康累以戰功遷㑹稽内史
　初王導初喪人情洶然衆望歸氷咸曰賢相康獻皇
　后臨朝徴輔政氷辭以疾尋卒年四十九贈司空諡
　忠書薨進而賢之也曷謂賢曰氷以兄亮(闕/)
　雄傑而天性清慎勤於政理家無私積世以此稱之
　書三公足勸来者諸葛恢字道明瑯琊人祖縦父靚
　仕吴弱冠知名過江名亞王導庾亮元帝初以恢為
　主簿太興初為㑹稽太守政績第一累遷尚書令卒
　年六十二六月地震主約陽弱盛夏隂蔽陽之象也
　庾翼字稚恭少有大畧見杜乂殷浩軰語人曰此軰
　束之髙閣竢太平然後議其任耳謂成帝曰桓温有
　英雄之才勿以常人遇之累遷南郡太守保石城得
　全翼之功多亮卒授翼都督六州軍事代亮鎮武昌
　時稱才幹由是河南皆懐歸附遣使東至遼東(慕容/皝)
　西到凉州(張/駿)要結二方欲謀大舉以滅趙平蜀為己
　任言論慷慨形于詞色康帝即位翼上表北伐曰賊
　虎年已六十醜類怨叛又欲决死遼東若北無掣手
　之虜即江南不異遼左矣臣所以輙發良人不顧忿
　咎然東西形援未必齊舉且北進安陸入沔輙率南
　郡太守王愆期江夏相謝尚潯陽守袁真西陽守曹
　㨿精鋭三萬并平北桓宣揺蕩秦雍御以長轡用逸
　待勞數年興復可冀臣臨許洛竊謂桓温可渡何充
　㨿淮泗路永進屯合淝於是發所統六州奴及車牛
　騾馬向襄陽有衆四萬大㑹僚佐陳旌甲親授􁀥矢
　曰我之行也若此射矣三起三叠徒衆屬目其氣十
　倍俄疽背而卒年四十一書曰都亭肅侯嘉其武也
　于瓉戴羲者何庾翼部将也翼卒乃作亂翼司馬朱
　燾及将軍袁真討平之永為豫州刺史庾翼既卒乃
　叛歸石虎書曰出奔内(闕/)　張駿伐焉耆北接烏孫
　地方四百里葱嶺以東皆服張駿遣沙州刺史楊宣
　疆理西域降之得衆四萬焉
經永和二年春帝正月録尚書事何充卒夏四月己酉
朔日有蝕之五月凉州牧張駿薨六月趙将王擢執凉
州䕶軍胡宣又伐金城降張冲凉将謝艾拒之趙師敗
績秋七月禇裒為儀同三司冬十一月桓温伐蜀十二
月枉矢流于西北長半天
　傳曰何充孰謂曰充字次道潜人也少與王導善早
　歴顯官王導庾亮並薦充方槩有萬夫之望由是加
　吏部尚書侍中庾氷兄弟以外戚權重為外物所攻
　説帝宜立長君成帝從之充建議曰武王不授聖弟
　漢景欲傳祚梁王朝臣以為不可今瑯琊即位如孺
　子何康帝疾篤氷翼意在簡文充建議立太子是謂
　穆帝氷翼既卒充輔㓜主以禇裒者皇太后父宜綜
　朝政薦裒錄尚書事凡選以忠臣為先不以私恩樹
　親戚談者重之性好釋氏供沙門費巨億不吝親友
　則無所施遺以此獲譏阮裕嘗戲之曰卿志大宇宙
　勇邁終古充曰何故裕曰我圗數千戸郡尚未能得
　卿圗作佛不亦大乎卒年五十五謚曰文穆贈司空
　不書贈譏無大功而忝大位也四月己酉日蝕五月
　凉州牧張駿薨駿以通好於我稱臣曰陛下天挺岐
　嶷堂構晉室遭家不造播幸吴楚宗廟有黍離之哀
　園寢有殄廢之痛臣遐域僻陋勢極秦隴石勒李雄
　既死人懐反正謂虎期之命曾不崇朝雍容江表坐
　觀祸敗懐目前之安替四祖之業馳檄布告徒設空
　文臣所以霄吟荒漠痛心長路者也少康中興起于
　一旅光武嗣漢衆不盈百况以荆揚慓悍臣州突騎
　吞噬遺孽在于掌握哉在位二十二年卒四月日蝕
　五月駿薨主有應天之象也是嵗世子重華繼立趙
　石虎遣将王擢麻秋伐金城金城太守張冲降于秋
　凉州重華任謝艾為中堅将軍配歩騎五千擊秋大
　破之初有梟鳴于牙中艾曰梟邀也六愽得梟者勝
　今梟鳴牙中克敵之兆也世稱一代名将也禇裒字
　季野獻后父也桓彛謂季野有皮裏春秋謝安亦重
　之曰裒四時之氣備矣以后父求出江州刺史在官
　清約而裒詣庾亮亮使郭璞筮之曰非人臣卦及太
　后臨朝有司奏議欲加不臣之禮裒上疏固讓歸藩
　進儀同三司書官譏不稱也十一月桓温帥將軍周
　撫袁喬等伐蜀拜表輙行見諸葛亮八陣圗于魚復
　平沙之上壘石八行相去三丈温曰此常山蛇勢也
　文武皆莫能識(為明帝温克/成都張本也)枉矢流西北本志枉矢
　以亂伐亂之應也
經永和三年春帝正月三月桓温攻成都李勢降夏四
月秋九月地震冬十二月蕭敬文䧟涪州取巴西通漢
中
　傳曰桓温與李勢戰于窄橋温參軍龔䕶沒衆懼而
　皷吏誤鳴進鼓於是進攻之勢衆大潰温乗勝直進
　焚其小城勢遂夜遁至晉夀葭萌城勢靣縳舁櫬温
　解縳焚櫬送于京師九月地震者桓温隂盛臣彊之
　兆也振威護軍蕭敬文害征虜將軍楊謙攻涪城䧟
　之遂取巴西通漢中書蜀亂未已也
經永和四年帝正月夏五月大水秋九月燕慕容皝死
子雋嗣位冬十月石虎将苻徤㓂竟陵
　傳曰慕容皝死在位十五年子雋僣號追謚文明皇
　帝雋既立即燕王位依春秋列國故事稱元年穆帝
　遣册雋大單于燕王苻徤者苻堅之伯也在石虎(闕/)
　　竟陵書苻氏興張本也
經永和五年春帝正月石虎僣號於鄴夏四月周撫擊范
賁獲之益州平石虎死子世嗣偽立五月石遵自立秋
七月禇裒次彭城遣将與石遵戰於代陂王師敗績八
月凉州人攻趙人長城戍敗之冬十月趙人攻宛執南
陽太守郭啓十一月石鑒殺石遵自立十二月将軍禇
裒卒
　傳曰石虎字季龍勒之從子勒授與其子𢎞虎私曰
　上自都襄國以來吾躬當矢石二十餘年克定十有
　三州成大趙之業者我也大單于實在我而授黄吻
　小兒上晏駕之後不足留種也後果廢𢎞自立至是
　僣稱皇帝建元曰太寧居鄴大修宫觀凢在位十五
　年死其子世嗣位為石遵所廢石遵自立偽稱王也
　在位凡三十三日禇裒次彭城遣將王龕李邁及石
　遵将李農合戰執王龕殺李邁書大崩也凉人司馬
　攻長城戍凉仇池公楊初攻西城皆敗之凉(闕/)
　也十月趙人石遇攻宛䧟之執南陽太守郭啟而石
　遇亦遵族子書人㣲之也石鑒者遇之從弟也初簒
　立石冲鎮薊聞之曰世受先帝之命而遵輙殺罪逆
　莫大乃大舉兵親討之石鑒與石閔謀廢遵率甲士
　執之于如意觀初遵與宫人彈碁見甲士至問曰反
　者誰也對曰義陽王鑒當立乃殺遵於琨華殿鑒即位
　以石閔為武徳王禇裒自彭城為石遵所敗憂慨𤼵
　疾而卒年四十七謚曰元穆追贈太傅不書譏常材
　也
經永和六年春帝正月懸而不樂閠月冉閔弑趙石鑒
自立僣號魏丁丑彗星見于亢己丑氐帥苻洪來降以為
氐王三月趙故将麻秋鴆殺苻洪六月石祗及其弟琨
攻冉閔為閔將王泰所敗秋八月譙王無忌薨十二月
免蔡謨為庻人
　傳曰正月元㑹懸而不樂以禇裒之喪也冉閔者謂
　石閔也本姓冉石虎飬為孫父瞻季龍子之閔力絶
　人胡夏宿將皆憚之既殺石鑒羣臣上尊號僣位于
　南郊改元永興國號大魏居襄國遣使臨告我曰逆
　胡亂中原今已誅之若能共討者可遣軍來也朝廷
　不答責其無禮也彗星見于亢占曰為兵大疫冉閔
　殺胡十餘萬人中原大亂之應也氐帥者堅之祖也
　洪弟徤始入闗其先氐羗故號氐虎既死麻秋嫉洪
　故鴆殺之石祗僣號於襄國使弟琨率衆十萬代鄴
　為閔將王泰所敗死者萬餘也譙王無忌者剛王遜
　之孫也無忌字公夀隨桓温伐蜀有功薨謚曰烈稱
　功也(按無忌傳無忌父承前為王敦所害及敦平無/忌見王廙子㧞刀以刃之中丞車灌奏無忌專)
　(殺付廷尉帝曰原/情可貴聼以贖論)蔡謨字道明陳留考城人也累遷
　侍中司徒謨謂所親曰我為司徒為後代所哂上司
　徒印綬章表十餘不受帝年八嵗甚倦問左右曰所
　召人何以不至太后詔若不來宜罷朝中軍將軍殷
　浩奏免謨為庻人(譏殷浩之專政/而晉室衰矣)
經永和七年春帝正月丁酉日有蝕之苻徤僣號秦王
夏四月刺史司馬勲與苻徤戰五丈原王師敗績五月
劉顯殺石祗劉啓來奔秋八月趙人冉遇來降九月峻
陽太陽二陵崩(無/傳)十一月趙姚弋仲魏統皆來降十二
月趙人周成高昌樂𢎞李歴相次來降
　傳曰苻徤洪之子也既敗王師乃僣號皇帝位不書
　帝不與其僣帝也然則苻徤僣王何以書曰諸侯王
　人臣皆稱焉帝則天下真主稱之僣不亂真春秋之
　大例也劉顯者石祗之將也祗使顯攻冉閔為閔所
　敗乃宻降閔請殺祗以自效於是殺祗閔懸祗首於
　通衢劉啟者顯之從弟也趙兖州刺史惡顯所為乃
　來奔自是趙國分裂故冉遇姚弋仲魏統周成高昌
　樂𢎞李歴皆邉戍之臣避亂來降
經永和八年春帝正月辛卯日有蝕之(無/傳)二月峻平崇
陽二陵崩夏四月冉閔為慕容儁所滅將軍謝尚討反
賊張遇王師敗績秋七月趙故將王擢請降冬十月將
軍周撫討
　傳曰峻平崇陽二陵崩遣王恵如洛陽衛五陵山陵
　不能固皆崩有盗穴之故也去年峻陽太陽二陵崩
　不書盗者告不以盗故不書盗冉閔既殺石祗盡誅
　諸胡遣使常煒者聘于慕容儁儁使封裕詰之曰閔
　息飬常材負恩簒逆有何祥應僣稱大號煒封曰狼
　烏紀於三王麟龍表于漢魏寡君應天御厯能無祥
　乎又問曰閔鑄金為七象壊而不成奈何有天命乎
　煒曰鑄形之事所未聞也左右欲殺煒儁曰兵交使
　在其間赦之乃遣慕容恪伐閔固守不下恪連擊皆
　勝閔奔常山追及于􁀥水擒閔斬之于龍城閔國亡
　周制九伐之法其極曰滅言冉閔滅趙以非辜故亦
　為慕儁非辜滅也張遇以許昌反詔安西將軍謝尚
　討之戰于許昌王師敗績苻徤使其弟雄襲遇虜之
　不書虜耻王師之不若(按張遇者符徤之將也初降/尚尚不能綏懐之遇怒復反)
　(而尚討之為遇所敗坐兵敗付/廷尉書王師敗績實譏尚云)王擢者石虎故將也
　遣使來請拜秦州刺史未幾擢為苻徤所逼奔于凉
　州書曰請降實未降耳蕭敬文者蜀故將也永和三
　年反㨿涪城至是周撫始斬平之冉智者孰謂閔之
　子也閔既國亡智以鄴降送傳國璽其文曰受天之
　命皇帝夀昌百僚稱賀未幾為其將馬碩執之降慕
　容恪書請降言未降于我也
經永和九年春帝正月凉張重華遣王擢與苻雄戰擢
師敗績三月交州刺史阮敷破林邑五月張重華取秦
州八月遣河間王欽修五陵冬十月姚襄叛丁未凉張
重華薨子耀靈立是月張祚弑耀靈自立
　傳曰張重華使王擢伐苻徤擢既敗單騎而還重華
　素服為戰亡者舉哀復授擢兵遂襲取秦州林邑國
　者漢象林縣也即馬援鑄銅柱之處也其國主范文
　永和三年攻䧟日南殺太守至是交州刺史阮敷發
　兵擊破之河間王欽者彭城元王植之子也河間王
　顒無後以欽為嗣使修五陵禮也姚襄者何羗人弋
　仲之子也隨來降襄叛擊殷浩敗之掠淮南有衆七
　萬稱大單于走入闗為苻堅所殺張重華死年二十
　七立子耀靈年十嵗張祚弑之自立僣號稱帝改和
　平元年凉自此亂矣
經永和十年春帝正月帝臨朝周成反襲洛陽二月桓
温伐關中廢殷浩為庻人夏四月桓温苻萇戰于藍田
五月郭敞叛六月桓温與苻雄戰于白鹿原王師敗績
　傳曰周成者冉閔降將也自宛陵襲洛陽桓温伐苻
　徤書曰關中言姚襄亦入關不止諸苻而已殷浩字
　深源善𤣥言好老易累遷至都督徐兖揚豫青州諸
　軍事桓温素忌浩上浩罪曰案中軍殷浩侵官離局
　髙下在心受專征之重無雪耻之志坐自封植妄生
　風塵姚襄弟入質浩不能撫用隂圗殺害生長亂階
　自浩始也乃廢為庻人苻萇者何萇徤之子也桓温
　率衆四萬趨長安徤使萇率衆五萬拒温轉戰次于
　㶚上萇敗退温衆饑乃還不書敗之者譏温無功也
　(按苻徤載記云徤聞温來伐收麥/清野以待之故温粮盡大饑引還)
經永和十一年春帝正月甲辰汝南王綂薨夏四月壬
申隕霜姚襄㓂外黄六月秦苻徤死秋七月宋混弑張
祚立𤣥靚冬十二月慕容恪㓂廣固壬戌上黨人請降
　傳曰四月隕霜也春秋傳云天反時為災人反徳為
　亂亂則妖災生正陽用事而隕霜者隂反陽也臣戾
　君也本志謂庻徴常寒之罰劉向云誅罰不由君出
　在下之象盖此時桓温專政之應姚襄者弋仲之子
　既叛晉自稱大單于攻外黄為邉將髙季所敗而退
　六月苻徤死子生嗣偽位書秦者别秦自為國也言
　非晉所統矣宋混者敦煌人也與祚宗人張瓘起兵
　聲言張祚無道遂殺之梟首宣示内外國人怨祚暴
　咸稱萬嵗衆共立耀靈弟𤣥靚慕容恪者皝之子暐
　兄儁之子暐既僣帝位以恪叔父大功總攝朝政將
　圗洛陽故兵臨廣固秦中大震苻堅親将以備潼關
　恪不利而還是時桓温初收洛邑故書㓂言復晉也
　廣固洛東虎牢之地上黨人馮鴦自稱太守背苻生
　遣使來降非歸命也姑結援耳
經永和十二年春帝正月懸而不樂将軍段龕敗慕容
二月太尉桓温討姚襄夏四月秋七月桓温(闕/)
　冬十月修洛陽陵(無/傳)
經升平元年春帝正月加元服始親政丁丑隕石于槐
里一将軍段龕與慕容恪戰死之三月帝釋奠于中堂
夏五月将軍謝尚卒苻堅敗姚襄斬之六月苻堅殺苻
生自立苻堅將張平以并州請降(無傳逸按張平本石/季龍将也石虎死平)
(歸慕容儁至/是稱藩臣晉)
　傳曰帝即位時年二嵗至是年十六矣加元服告於
　太廟始親萬機故改元隕石隕星也春秋隕石于宋
　五叔服曰隂陽之事非吉㓙所生按本志曰星墜者
　當其下有戰塲慕容恪字𤣥恭皝第四子也及暐之
　世恪專總朝政秦州刺史段龕敗慕容恪至是為恪
　所䧟見害書死之閔忠也釋奠中堂者權為太學也
　本志謂古禮立學必釋奠于先聖先師漢元帝始祠
　孔子至魏使太常釋奠孔子于辟雍晉帝親釋奠于
　中堂權也(晉未立太學故/權以中堂祭)謝尚字仁祖豫章太守鯤
　之子也永和中累遷至僕射桓温平洛陽表尚為鎮
　㑹疾不行徴拜衞将軍卒姚襄者弋仲子也弋仲相
　石祗於襄國(祗季龍/嗣也)常戒諸子曰吾以晉亂而石氏
　待我厚今石氏已亡中原無主自古未有戎狄作天
　子者我死汝即歸晉乃降至是襄入關討苻生為生
　所敗苻堅命斬之堅襄皆名者戎夷直書其事無所
　褒貶也苻堅字永固雄之子也其先戎人也祖曰洪
　事石季龍居鄴雄生堅及苻生嗣健偽位殘虐無度
　於是堅殺之自立為大秦天王書曰自立非正也皇
　后何氏父凖散騎侍郎以名家應選禮也賜脯大赦
　(闕/)不書非古也(言脯設老人闕/可矣赦宥罪闕)　(賜則/)　冬十一月
　雷災也
經升平二年春帝正月慕容儁䧟冀州五月有星孛天
舩秋八月将軍謝奕卒十二月郎将荀羡及慕容儁戰
于山茌王師敗績
　傳曰慕容儁字宣英皝之子也永和八年僣號燕帝
　至是儁盡有冀州諸郡有星孛天舩本志謂彗星出
　天舩有謂占曰兵䘮王除舊布新天舩主大水外夷
　交侵之象謝奕字無奕安兄也累遷至都督豫司冀
　并四州諸軍事書卒得常也荀羡字令則侍中崧之
　子也尚公主累遷徐兖監軍事救青州段蘭為慕容
　儁所敗書王師敗績譏羡致其敗也
經升平三年春帝正月三月甲辰詔王公戸助粮運秋
七月将軍髙昌奔滎陽冬十月郎将謝萬郗曇皆為慕
容儁所敗交州刺史温放之討林邑降之(無/傳)
　傳曰比年出軍粮運不繼詔王公以下十三戸借一人
　以助運譏國蹙也高昌者孰謂本石季龍將也石亡
　稱藩于我至是為慕容所逼奔滎陽儁時中國無主
　亡人奔敗書滎陽不書晉譏晉不能庇也謝萬將兵
　次下蔡郗曇次高平皆敗績言慕容方强晉日削也
經升平四年春帝正月慕容儁死暐嗣位夏四月秋八
月辛丑朔日有蝕之冬十一月桓温封南郡公
　傳曰燕儁將死(闕/)
　若行(闕/)
　　蝕在角幾既(闕/)　淺者(闕/)　淺蝕深者(闕/)
　門人主惡之明年帝崩之兆桓温自平姚襄後以(闕/)
　功至是封南郡公
經升平五年春帝正月北中郎將郄曇卒廣州刺史滕
含卒(無/傳)夏五月帝崩于顯陽殿立瑯琊王為帝七月葬
穆帝
　傳曰郄曇字重熈司空郄鑒之後也累遷至北中郎
　將都督徐兖刺史鎮下邳書官卒無譏也帝年十九
　無嗣崩于顯陽殿以壽終也(以顯陽殿為正寢/崩于寢無他故也)瑯琊
　王丕字千齡成帝長子也穆帝崩太后詔以丕即帝
　位七月葬穆帝譏速也(天子七/月而葬)
經哀帝隆和元年春帝正月帝即位二月庾希鎮下邳
袁真鎮汝南立母周氏為皇太妃三月甲寅朔日有蝕
之丁丑浩亹山崩叛臣吕䕶㓂洛陽戴施奔宛五月丁
巳詔庾希鄧遐救洛陽七月庾希與慕容暐戰擅丘破
之冬十月賜貧民米人五斛
　傳曰哀帝於升平五年五月即位至今隆和書即位
　者從正始也庾希袁真並假節出二鎮防慕容暐也
　周氏初以選入成帝宫生哀帝帝詔有司崇為皇太
　妃儀服與太后同春秋之義母以子貴禮也丁丑凉
　州地震浩亹山崩本志曰張天錫亡之兆也(天錫明/年弑𤣥)
　(靚/)吕䕶者冀州刺史先為慕容恪所攻退保滎陽至
　是叛歸慕容暐反㓂逼洛陽河南太守戴施奔宛桓
　温大衆在宛也書㓂盛晉襄也且言洛陽將不救也
　庾希鄧遐以舟師救洛陽並書者邉政在一臣(闕/)
　而已慕容暐將劉則及庾希將何謙戰則敗書曰破
　之喜賊退也賜貧民米書亢旱也
經興寧元年春二月改元三月壬寅皇太妃薨癸卯帝
幸瑯琊夏五月桓温錄尚書事癸卯慕容暐䧟宻城秋
七月凉州張天錫弑西平公𤣥靚自立丁酉葬章太妃
九月大司馬北伐冬十一月盗殺江州趙毗
　傳曰改元大赦大赦不書譏非古也凢赦國之大權
　有不得已則赦之今改元無大故而赦故不書太妃
　周氏先以帝封瑯琊及帝立而尊穆帝太后故周氏
　猶居瑯琊及薨帝奔喪于瑯琊非古也曷謂非古曰
　天子之母當居天子之宫周氏雖避嫌太后不當猶
　處瑯琊諸王之第也故經書幸瑯琊言廵幸可也天
　子無外安有奔䘮之文故不書奔喪禮也桓温錄尚
　書事臣強自此始乎燕慕容暐攻宻城䧟之滎陽太
　守劉逺逃歸江陵逺不書㣲也(㣲不足/書也)張天錫駿少
　子𤣥靚之叔也𤣥靚冲㓜性弱天錫專政大臣張欽
　欲討天錫事泄伏誅天錫率衆入禁門潜害𤣥靚乃
　自立書弑言𤣥靚亦國君也世受晉封爵天錫專政
　簒立故書弑以貶其大惡也周太妃謚曰章丁酉書
　塟禮也大司馬北伐不書名而書官者尊天子之官
　抑權臣之盛也不言伐某而曰北伐者示天子之大
　不以中原外之諱晉之衰故特抑司馬之官以明邦
　政大四方焉故曰北伐云耳盗殺者姚襄故將張駿
　焚武昌掠府藏而殺刺史也駿不書名㣲也趙毗書
　名者舉江州為言也毗不才而為盗所殺者春秋襄
　十年盗殺鄭公子騑傳曰書盗言無大夫也又昭二
　十年盗殺衛公孟縶狎齊豹齊豹以戈擊公孟殺之
　齊豹衛司㓂不書官不書名稱盗貶不義也張駿本
　㓂黨也故書盗云
經興寧二年春帝正月二月慕容評襲許昌癸卯帝耕
籍田三月庚戌大閲秋七月徴桓温入朝苻堅侵河南
　傳曰慕容評者暐將也潜來襲許昌太守李福死之
　侵汝南汝南太守朱斌遁于夀陽又圍陳郡太守朱
　輔固守皆不書者為晉諱爾哀帝無帝王才識逼於
　桓温之手慕容氏侵中原君子不忍彰晋之衰也故
　特諱不書意其欲真主挺生以興復中原乎帝耕籍
　田禮也哀雖衰弱猶能務農之本是謂禮典焉(農為/邦本)
　(典禮/所先)庚戌大閱禮也先王之制居安慮危况晉室陵
　夷兵不可廢而不講焉徴桓温者何温既復洛陽上
　䟽陳便宜七事詔温叅朝政至赭圻固讓乃鎮揚州
　書曰徴桓温入朝譏也(温雖擅權于外然/顯大故譏而不貶)苻秦既僣
　號懼慕容暐先㨿洛故侵河南春秋之義無鐘皷曰
　侵
經興寧三年春帝正月庚申皇后王氏崩二月桓温冲
監六郡事丙辰帝崩于西堂瑯琊王奕嗣帝位三月壬
申葬哀帝丙午慕容恪䧟洛陽
經廢帝太和元年帝正月即位二月己丑凉張天錫封
西平公三月新蔡王邈薨夏五月戊寅皇后庾氏崩將
軍朱序平梁州勲冬十二月慕容暐䧟魯郡
　傳曰廢帝諱奕字延齡哀帝母弟也哀帝二月崩丁
　酉嗣皇帝位今正月始書即位者改元建正然後即
　位春秋舊制也張天錫以凉州稱藩故晉命之以公
　爵稱凉者自為一國也新蔡王邈者武哀王騰之後
　也騰子確確子㴞㴞子弼弼子邈邈薨而子晃嗣封
　為桓温所廢司馬勲晉宗室濟南王遂之曾孫也咸
　和中自列乃受凉州刺史及周撫卒勲反桓温遣朱
　序討勲勲暴虐民心不附自潰序執送于温温斬之
　書曰梁州勲不書姓削其屬籍也十二月慕容暐遣
　將慕容厲䧟魯郡髙平
經太和二年春帝正月夏四月羅崇破慕容暐于竟陵
將軍桓豁獲趙槃秋九月郗愔鎮徐州
　傳曰慕容暐遣其將塵㓂竟陵太守羅崇擊破之桓
　豁為右將軍慕容暐將趙槃戍宛詔豁擊獲之于魯
　陽送京師郗愔字方回鑒子也自㑹稽内史遷鎮徐
　兖簡文所薦用也(簡文輔政薦/愔受此命)
經太和三年春帝正月三月丁巳日有蝕之(無/傳)夏四月
大風折木秋八月尚書王述卒
　傳曰大風者洪範狂常風若思之不睿是謂不聖其
　極㓙短折也王述王湛孫也少襲父爵累官至尚書
　令書卒無足稱也
經太和四年春帝正月夏四月大司馬(闕/)
　　　　九月桓温至枋頭而歸辛丑慕容(闕/)　於(闕/)
　　　　　　袁真叛十二月桓温及(闕/)　　于涂中
　傳曰大司馬孰謂曰桓温也曷謂不書桓温周禮司
　馬掌九伐之法天子任以邦政使專征不庭晉室雖
　衰司馬之官天子所任也不止桓温獨當此職(闕/)
　之意欲天子征伐静中原服四夷故不書温重(闕/)
　也桓温至枋頭何以書曰温糧運不繼焚舟而歸先
　已失䇿拜政之辱故不書官特書名以示貶也温至
　枋頭既歸後軍為慕容垂所追敗于襄邑亦不書官
　皆貶也袁真為豫州刺史鎮夀陽叛者怒桓温也温
　敗于襄邑歸過於真真怒乃以壽陽降慕容暐㑹稽
　王昱即簡文也桓温自山陽㑹于涂中再謀北伐也
經太和五年春帝正月二月袁真死其子瑾嗣事四月
部將竺瑶破袁瑾秋九月益州賊李金根反梓潼太守
周虓討平之冬十月秦將王猛滅燕以慕容暐歸
　傳曰袁真死其黨朱輔立其子瑾號建威將軍夏四
　月桓温遣部將竺瑶破瑾於武邱九月廣漢賊李引
　與益州賊李金根反自稱聖王詔周虓(字孟/威)討平之
　苻堅將王猛攻壼闗慕容暐遣慕容評率兵四十萬
　拒王猛于潞州川評大敗縳暐歸長安書秦燕二國
　(闕/)　　　也夷狄㓕夷狄或不名非例也魯僖公二
　十六年楚人滅䕫以䕫子歸楚䕫皆稱國略之也故
　不書名元經之㫖以秦燕猶列國耳且明晉不能(闕/)
經太和六年春帝正月將軍桓伊破秦將王鑒丁亥桓
温平袁瑾三月將軍周楚卒夏四月秦符堅滅仇池以
楊纂歸十一月桓温屯白石丁未廢帝為東海王崩于
吴縣
　傳曰桓伊字叔夏侍中景之子朝廷以苻堅强盛選
　能捍疆場者用伊為淮南太守堅使王鍳張蚝來援
　袁瑾伊擊王鍳敗之書曰秦將苻堅猶敵國也丁亥
　平袁瑾壽陽平也周楚字元孫征西訪之孫也隨父
　撫入蜀拜將軍􁙿為太守撫卒朝廷以楚襲爵建成
　公監凉益二州軍事世在蜀得物情司馬勲反楚討
　平之又李金根賊反楚平之皆有功書官以卒世閥
　也(周訪與陶侃齊名時王敦終訪之世不敢謀逆撫/隨桓温平蜀有功楚孫虓䧟于苻堅屬元㑹堅因)
　(謂虓曰晉家元㑹何如此/虓厲聲曰何敢比天子)仇池楊氏其先氐人也數
　世襲封仇池公至楊世者初降秦既而稱藩于晉世
　死其子纂嗣位立而絶於秦世弟楊綂起兵武都與
　纂分争苻堅遣將苻雅率師七萬取仇池進攻圍寧
　益戰于陜中纂降雅雅送長安書歸者降歸也封纂
　漒川侯桓温屯兵于白石詣闕諷太后集百官于朝
　宣太后令曰瑯琊王奕以母弟入纂大位昏濁潰亂
　動違禮度有此三孽莫知誰子欲樹儲藩誣罔祖宗
　傾移皇基是而可忍孰不可懐今廢為東海王羣臣
　拜辭莫不歔欷帝居吴縣安於屈辱沉湎終日至孝
　武太元十一年崩于吴縣今年書崩者帝無過失傷
　其廢也故以帝禮終之而言崩于吴縣明失所也(左/傳)
　(昭公薨于乾/侯明失所也)
　
　
　
　
　
　
　
　元經卷五
欽定四庫全書
　元經卷六　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　注
經簡文帝咸安元年帝正月夏四月秋七月冬十一月
桓温分兵屯衛乙卯温廢武陵王晞十二月初薦渌酒
於太廟
　傳曰簡文帝諱昱字道萬元帝第六子也桓温既廢
　帝以太后詔迎帝於㑹稽邸變服巾幘受璽綬不書
　即位譏之爾曰簡文自太和元年位為丞相錄尚書
　事不能制桓温之䟦扈以輔㓜主雖踐阼體元亦譏
　其未盡善也故不書即位冬十一月帝既即位桓温
　慮有變故分兵屯衛桓温不稱官貶其專也武陵王
　晞者元帝第四子出繼武嘉王詰後遷太宰無學術
　而有機幹温素忌之温既立簡文乃表晞謀逆収付
　廷尉請誅之簡文手詔報温曰若晉祚猶長公宜行
　前詔如其大運去矣則請避賢路温乃止奏徙新安
　郡薦酃淥於太廟者自此始故曰初薦
經咸安二年帝正月二月秦苻堅執慕容桓夏拜百濟
為樂浪太守秋七月内史周少孫討庾希平之乙未立
皇太子昌明是日帝崩于東堂
　傳曰慕容桓暐之族子也暐既㓕桓収合餘衆攻遼
　東太守韓稠堅遣將軍朱疑擊桓執之百濟國王餘
　句入貢遂拜鎮東將軍樂浪太守(樂浪𤣥/莬之地)庾希者哀
　帝降和初鎮下邳與袁真分守至太和二年有罪走
　入于海陵入京口逐晉陵太守卞眈秋七月遣東海
　内史周少孫討擒之賊平昌明孝武帝字
　從舊史文也
經孝武帝寧康元年春正月帝即位二月桓温來朝
三月癸丑除四桁税(桁音/航)夏五月旱七月己亥桓温卒
八月壬子崇徳太后猶攝政冬十月西平公張天錫來
貢十一月秦人䧟梁益我師南遁
　傳曰武皇帝諱曜字昌明簡文帝第四子也咸安二
　年立為皇太子簡文崩帝即位至明年正月改元寧
　康書即位以謹始也桓温既立簡文也望禪位於己
　不副所望武帝即位詔温入赴山陵書曰來朝外之
　也初温依諸葛亮故事威勢翕赫乘輿入朝求歸姑
　孰窺伺神噐至是詔來京師故曰來朝四桁稅者丹
　陽竹格等稅也除之嘉惠及民也己亥桓温卒不書
　官貶之也温自咸康而來威傾中外廢東海立簡文
　有志簒奪此亂之大者卒幸免誅也去其官不書薨
　為晉誅惡也崇德太后者何康帝后禇氏也父裒后
　自穆帝嗣位蔡謨等奏曰漢和熹順烈並臨朝近以
　明穆故事以垂先制於是居崇德宫謂之崇德太后
　及桓温廢海西公立簡文后復臨朝稱制君子曰后
　妃所以治内也親外事非禮也然權宜避嫌必假母
　儀之尊所以制弱命之君爾伊尹周公不挾后勢終
　歸于道霍光白太后禮當尊親其實光專之可也漢
　魏而下后族臨朝罕不兆亂故元經書猶有可止之
　辭也然則孝武帝冲㓜妃后攝政柰何曰時諸桓方
　强王坦之之軰執政庸懦不能舉左袒之師討廢君
　之賊雖崇德臨朝何益晉祚哉張天錫來貢方物言
　中原舊綂無來者惟天錫而已書公貴之也秦苻堅
　遣將楊安䧟梓潼梁益我師周仲孫以騎三千南遁
　仲孫為寧州刺史監益州貪暴人不堪命秦揚安帥
　師䧟之書曰我師不言仲孫罪在晉也不任賢也致
　䧟全蜀不書仲孫不足稱也
經寧康二年春帝正月二月兖州刺史刁彜卒三月丙
戌彗星見于氏夏五月蜀賊張育僣號蜀王為秦所㓕
秋九月丁丑有星孛于天市冬十一月天門䗺(音/但)攻郡
太守王匪死之癸酉將軍桓石䖍破秦姚萇于墊江(無/傳)
　傳曰刁彛字大倫少遭家難彛斬讎人祭父墓由是
　知名官至徐兖二州刺史假節鎮廣陵卒彗星見于
　氐有星孛於天市皆占曰有兵喪張育以蜀來稱藩
　蜀賊言自僣非懐晉也天門䗺者蠻屬也太守死之
　以死守天門義之也
經寧康三年春帝正月辛亥大赦夏五月獻公王坦之
薨桓冲鎮丹徒謝安領揚州秋八月立皇后王氏冬十
月癸酉朔日有蝕之(無/傳)十二月神獸門災(無/傳)詔賜民米
(無/傳)癸巳帝釋奠于東堂
　傳曰大赦者以去年冬錢歩射作亂朱序平之故赦
　其餘黨也王坦之字文度父述興寧太和中稱為名
　臣坦之襲父爵累遷至大中正簡文臨終詔坦之與
　謝安輔㓜主遷中書令終於都督徐兖青諸軍事臨
　終與謝安桓冲書不及私惟憂國家之事朝野惜之
　稱謚書薨褒賢也丹徒控南吴揚州扼淮北故安冲
　分主之重外禦也立皇后王氏者王藴女也諱法惠
　初帝將納后訪諸公卿僕射謝安曰昔毛嘉耻於魏
　朝楊駿幾傾晉室帝若納后如有父如王藴則可(按/王)
　(藴者濛之子也為吏部性平和不抑寒素為吳興太/守有徳望及后立藴辭恩澤求外郡素嗜酒少醒自)
　(然和簡為百姓所悦終於㑹稽/内史儀同三司子恭别有傳)訪藴女容德乃應選
　釋奠之禮自魏齊王正始五年使太常釋奠祠孔子
　於辟雍以顔回配享至晉成帝穆帝並以堂為太學
　故曰釋奠于東堂禮也
經太元元年春帝正月加元服見太廟改元始臨朝(案/孝)
(武冠儀依武帝故事金石宿設百僚陪位殿上鋪大床/御府奉冕幘簮太尉加幘太保加冕侍中加衮服畢羣)
(臣上壽三呼萬嵗古禮冠皆在廟晉自武帝以來/加元服以車駕出拜于太廟以告成擬在廟之儀)
夏五月癸丑地震秋九月秦䧟梁州張天錫亡冬十二
月秦攻代執其主渉翼犍
　傳曰自漢以來加元服皆以正月見于太廟明冠禮
　也書始臨朝者言太后歸政也癸丑地震隂盛極也
　秦䧟凉州之應乎張天錫晉舊屬也秦之䧟凉于是
　中原掃地矣天錫張駿少子也荒于聲色不恤政事
　人情恐懼秦苻堅遣將茍萇攻凉天錫降于秦因遂
　亡矣自張軌為凉州至天錫凡九世共七十六年而
　亡書亡以晉藩郡為辭也渉翼犍匈奴猗盧之後也
　符堅遣將符洛率幽州兵十萬討代戰于弱水道隂
　山其子翼犍縳父降秦堅嘗入太學召翼犍問曰漠
　北人好學否翼犍對曰若不好學陛下教臣何為堅
　善待之終身
經太元二年春正月二月朱序鎮襄陽夏四月秋七月
老人星見八月桓冲來朝丙辰都督六州桓豁卒壬寅
尚書簡公王彪之薨
　傳曰朱序世為名將使鎮襄陽備秦也老人星見于
　衰世不足為祥也桓冲者温弟也代温為都督江揚
　諸軍事鎮姑孰修臣節也都督桓豁卒豁字朗子父
　彛豁累有戰功遷征西開府堅䧟仇池豁以梁州揚
　亮及益州周仲孫敗潰豁威略不振辭開府尋卒謚
　曰敬不書謚無功也王彪之字叔武累遷尚書僕射
　時豫州謝奕卒簡文問彪之欲以桓雲代之彪之曰
　温居上流割天下之半若其弟處西藩權在一門人
　事不可豫量簡文曰君言是也簡文崩羣臣未敢立
　嗣或云大司馬處分彪之正色曰君崩太子立何容
　得異乃定謝安欲以太后臨朝彪之曰先代主襁褓
　子母一體故可臨朝太后亦不能决終問僕與君等
　今上年十嵗反令從嫂臨朝豈翼戴之謂乎謝安每
　言事不能决者諮王公無不得判以疾卒謚曰簡書
　薨貴之也
經太元三年帝正月二月作新宫三月暴風發屋夏五
月陳留王曹恢薨(無/傳)秋七月冬十月
　傳曰作新宫譏也謝安欲營宫室王彪之曰中興初
　帝即位東府殊為儉陋元明二帝亦不改制成帝居
　蘭臺是以更營修築始合豐約之中可修補而已强
　冦未殄宜休兵養士何勞擾百姓以修屋宇為能耶
　終彪之世至是始作新宫故譏其困民力也暴風發
　屋不思之咎厥罰常風管輅曰思心不睿常風之罰
經太元四年春帝正月二月秦苻丕䧟襄陽執朱序夏
四月秦䧟魏興吉挹死之五月秦䧟盱眙秋九月盗殺
建安守傅湛冬十一月十二月己酉朔日有蝕之
　傳曰朱序字次倫守襄陽苻丕攻䧟於堅堅南伐遣
　序説謝石反謂石曰堅衆百萬悉到莫可與當乃及
　其未㑹可擊之堅大敗序得歸吉挹字祖中桓豁表
　為魏興太守秦將韋鍾圍魏興挹力不能抗城䧟為
　賊所執挹閉口不言不食而死追贈益州刺史秦䧟
　盱眙執毛璪璪者毛寳之孫也不書璪㣲其不才盗
　殺傅湛春秋齊豹書盜傳例謂不義則書盜
經太元五年春帝正月乙巳謁高平陵夏四月大旱五
月大水秋九月皇后王氏崩(無/傳)冬十月李遜據交州反
　傳曰漢故事陵上立祭殿至魏制以謂古不墓祭自
　有廟設於是園邑寢殿遂廢至晉武帝每謁崇陽陵
　一謁高原陵逮江左元帝崩後諸公有謁陵辭告之
　事非洛邑之舊也禇岑后臨朝拜陵以帝㓜故也高
　平陵簡文陵也帝自即位自此始行謁陵之禮大旱
　大水按春秋書災異大旱則書雩大雨則書大水李
　遜九真太守也㨿交州反交州綂七郡所以互相制
　也
經太元六年春帝正月沙門居殿内夏六月庚子朔日
有蝕之秋七月甲午交趾杜瑗平李遜冬十有二月秦
將冦竟陵冠軍石䖍擊擒之
　傳曰帝溺奉佛法立精舍於殿内南朝佛弊自茲始
　也且言政不由帝矣庚子日蝕陽徳衰而夷盛之象
　杜瑗交趾太守也斬李遜以平交州來告秦苻堅遣
　將閻震攻竟陵初詔曰石䖍文武噐幹御戎有方古
　今絶倫金革弗避進為冠軍將軍閻震以襄陽之衆
　來攻石䖍拒之賊阻激水屯管城石䖍設討夜渡水
　賊始覺力戰大破之進克管城擒閻震書冠軍嘉之
　也
經太元七年春帝正月林邑來貢夏四月秋八月癸卯
大赦(無/傳)九月東夷五國來貢秦將掠沔北民去冬十月
丙子雷
　傳曰林邑其先漢象林縣馬援鑄銅柱之地去南海
　三十里漢末有區功曹者自立稱王厥後外甥范熊
　氏代立其俗開北戸以向日人性凶悍果於戰闘便
　山水不閑平地四時無雪霜人倮跣黒色其王服天
　冠被纓絡聼政子弟侍臣皆不得近之自孫權以來
　不朝中國武帝太康中曽來貢至是遣使獻方物經
　書來貢尊中國之舊也東夷五國者扶餘三韓肅慎
　倭人禆離也在𤣥莬東北並武帝太康曾獻方物東
　晉置東夷校尉以統之秦堅遣其將都貴焚燒沔北
　田榖掠襄陽百姓而去書曰掠沔北民去不言焚田
　糓所重民而已民亡榖將安保乎冬雷愆陽也
經太元八年春帝正月二月黄霧四塞夏五月將軍楊
亮伐蜀擒秦將魏光秋七月將軍郭銓及秦將張崇戰
于武當敗之八月秦苻堅來㓂渡淮冬十月秦將苻融
䧟壽春乙亥將軍謝石謝𤣥謝琰桓伊及苻堅戰于淝
水堅為慕容垂所敗十一月立曹恢子靈誕為陳留王
句町王翟遼及慕容垂合兵攻洛陽仇池公楊世奔還
隴右
　傳曰黄霧四塞中原復亂之象也楊亮㧞蜀五城苻
　堅將魏光為亮所擒王師復振也苻堅大舉伐江南
　是時桓冲率十萬人分諸將攻襄陽桓石䖍攻沔北
　楊亮伐蜀進攻涪城郭銓攻武當堅將張崇救武當
　姚萇救涪城亮與崇戰敗之自是堅大怒亟自帥師
　南伐衆諫止不聼慕容垂潜貳於堅言於堅曰司馬
　昌明以餘燼之資敢拒王命况大秦膺符陛下神武
　不宜以賊虜遺子孫堅大喜率歩騎二十五萬為前
　鋒長安戍卒六十萬騎居其後堅至項城而諸州軍
　始至咸陽幽冀兵始至彭城蜀漢兵順流而下東西
　萬里水陸齊進八月堅捨大軍于項城以輕騎渡淮
　至壽春見王師部陣齊整又望八公山草木皆人形
　曰何謂少乎憮然有懼色及遣降人朱序徃說謝石
　欲脅而降之序矯私謂石曰秦百萬至則莫可敵也
　乘其未集在速戰挫其前鋒可以得志從序言列陣
　逼淝水遣使謂秦苻融曰君懸軍深入逼水為持久
　之計豈欲戰乎若少退使將士周旋秦軍麾退奔不
　可止融馬倒被殺因茲潰敗王師乘勝追擊之堅中
　流矢單騎遁還淮北堅歎曰朕若聼朝臣之言豈有
　今日之事于是張天錫朱序徐元喜等皆歸晉焉慕
　容垂偽請撫燕岱反攻鄴慕容泓奔關東收鮮卑衆
　數千堅自此弱而晉粗安焉經書苻堅來冦言無逺
　略但速冦而已初堅為慕容垂所勸令亟進諸軍皆
　敗獨垂全軍而反果中垂計故書曰堅為慕容垂所
　敗且言晉之福幸也曹靈誕者魏陳留奐之裔也明
　帝永寧三年詔興滅繼絶于是曹奐之後勱者魏武
　之孫也封陳留王至是卒以靈誕為後禮也句町王
　翟遼者丁零雜類也叛堅反與慕容垂兵共攻秦洛
　陽楊世者氐人也世為仇池稱藩于晉世死其子纂
　立為符堅所擒送長安至是復奔歸隴右欲復興仇
　池也
經太元九年春帝正月封寳為臨川王遵為新寧王將
軍劉牢之克譙城將軍桓冲降新城魏興上庸三郡二
月辛巳宣城公桓冲薨夏四月己卯增大學生百人姚
萇僣稱秦王六月癸丑崇徳皇太后崩秋七月髙宻王
純之修洛陽陵己酉苻堅及慕容冲戰于鄭西堅敗績
八月司空郄愔薨九月都督謝𤣥克鄄城冬十月河間
王曇之薨(無/傳)庚午苻朗來降十二月秦將吕光竊據河
右
　傳曰簡文帝淑儀顧氏生臨川王郁郁卒以武陵王
　孫寳為臨川王嗣焉遵字茂逺元帝孫武陵王晞㓜
　子也襲封新寧王劉牢之為將軍以苻堅餘㓂屯結
　在譙牢之擊平譙城復淮北地也桓冲遣上庸太守
　郭寳伐秦魏興上庸段方並降之新城麴常遁走三
　郡皆平不書郭寳者桓冲之功也初姚萇降苻堅為
　堅將委以山南之事及堅敗歸長安萇奔渭北自稱
　大單于秦王背苻堅不書以僣王罪大故書之崇徳
　太后禇氏崩謚康獻禮也高宻王純之者獻王泰之
　後也苻堅既歸秦洛陽復屬晉使純之修謁祖陵禮
　也丁酉慕容冲去長安二百餘里堅使苻方戍驪山
　苻暉苻琳將兵五萬冲以婦人乘牛揭竿揺塵率衆
　攻暉于鄭西暉出戰敗走書曰苻堅敗績自是冲逼
　長安郄愔字方回司空鑒之子也襲封南昌公官至
　江東五郡都督徴拜司空愔固辭不就薨謚曰文穆
　不書謚者略之也謝𤣥及桓石䖍髙茂趙遷諸軍北
　伐𤣥遣劉牢之攻兖州克鄄城秦刺史張崇奔于慕
　容垂于是牢之㨿鄄城書謝𤣥都督指蹤之功也苻
　朗字元達堅從兄子也為青州刺史遣使詣謝𤣥來
　降授散騎侍郎(著苻子老/莊之流也)吕光字世明氐人也事苻
　堅討西域平龜茲髙昌還至凉州因居姑臧聞苻堅
　死哀號三軍縞素大臨于是自稱大都督隴右河西
　諸軍事
經太元十年春帝正月二月蜀將任權平益州三月滎
陽鄭爕來降夏四月苻宏來奔秋八月太保文靖公謝
安薨姚萇殺苻堅九月苻丕僣位于晉陽冬十月乞伏
國仁稱大單于秦河二州牧
　傳曰任權為蜀郡太守斬秦刺史李平故書平益州
　鄭爕來降稱人無官也苻宏者堅太子也堅為慕容
　冲所逼出奔五將山宏來降晉晉處之于江州苻宏
　不書官亡國窮冦也謝安字安石年四十始為桓温
　司馬遷吳興太守入遷侍中簡文崩桓温入赴山陵
　將移晉室呼安及王坦之坦之汗流倒執手版安從
　容謂温曰明公何須壁後置人耶温笑語移時桓温
　死安總關中事孝武朝為中書堅之次淮淝安遣其
　弟石兄子𤣥等破堅以總統功拜太保上疏求北征
　都督十五州假黄鉞性好音樂及登台輔朞喪不廢
　樂出鎮廣陵然東山之志始末不渝薨年六十六謚
　曰文靖苻堅奔五將山姚萇圍執之求國璽于堅堅
　曰小羗敢逼天子五運次序無汝羗名罵以求死萇
　縊堅于新平佛寺書姚萇殺苻堅羌氐相殺两同常
　人耳苻丕者堅長子也鎮襄鄴聞堅死㨿晉陽以張
　蚝為侍中王永為尚書令苻冲為僕射改元曰太安
　僣尊號乞伏國仁鮮卑人也居勇士川壽春之役為
　苻堅前鋒及堅敗也國仁集諸部十餘萬自稱單于
　秦河二州牧以乙旃音埿為左相以屋引出支為右
　相置天水洛陽等十二郡築勇士城居之號西秦
經太元十一年春帝正月慕容垂僣位于中山許木末
殺慕容冲(無/傳)夏四月封百濟餘暉為王代玉拓䟦珪始
稱魏秋八月封孔靖之為奉聖侯將軍朱序擊翟遼走之
冬十月慕容垂破苻丕於河東(無/傳)十一月苻登僣位于
隴東
　傳曰慕容垂字道明皝子也及儁僣號封垂為吳王
　鎮信都敗桓温於枋頭名始振慕容評忌之垂奔苻
　堅堅大喜郊迎意欲圗慕容暐及堅擒暐以垂南伐
　垂軍獨全其子寳言于垂曰今天厭亂徳凶衆土崩
　可因而取之垂曰且縱令北還更待其隙後據鄴都
　即位于中山百濟國高句驪屬也世持節為鎮東將
　軍其子餘暉嗣立為王禀晉命代王自太康中郝散
　猛猗盧而後世居代北至是拓䟦珪始居中華故稱
　魏戎始變華也孔靖之魯聖之後也漢故以孔覇封褒
　成君至魏文帝詔孔羡為崇聖侯孔震為奉聖亭侯
　至是以靖之襲封禮也丁零翟遼反朱序遣將軍秦膺
　擊之遼走凡敵敗曰敗之降曰降之敵遁曰走之以
　死從事曰死之此舊史文也苻登字文髙堅之族孫
　也苻丕為晉將馮該所斬而登自狄道起兵衆立為
　主隴東秦州地登于軍立堅神主載以輜軿羽葆青
　蓋建黄旗引軍乃告神主曰維曾孫皇帝臣登今以
　大皇帝之靈恭踐寳位昔五將之難賊羗肆害于聖
　躬登之罪也今合義師造虜庭奮不顧命為期因欷
　歔流涕將士感慟皆刻牟鎧為死休字示以戰死登
　以長矟勾刃為方圎大陣知有厚薄從中分配故人
　人自為戰所向無敵攻鴦泉堡姚萇救之宻遣詐為
　内應以招登許開門納之登以為然有雷惡地馳諫
　登曰姚萇多計必為姦變宜思之登乃止萇聞惡地
　詣登謂諸將曰此羗多奸智今詣登矣吾事必不成
　登聞萇懸門待之驚曰幾為豎子所誤
經太元十二年帝正月翟遼遣其子釗冦陳頴夏四月
盗執髙平太守徐含逺六月束帛聘戴逵龔𤣥之秋八
月立皇子徳宗為太子冬十一月王遐之討翟遼敗之
　傳曰翟遼者丁零翟斌之後也父真與苻丕内外相
　應為鮮于乞所殺遼奔黎陽遣子釗南㓂至陳頴朱
　序擊走之髙平翟暢者執其太守徐含逺以郡降翟
　遼書盗㣲之也戴逵字安道譙人也博學好談論能
　鼓琴攻書畫少時以雞卵汁溲白瓦屑作鄭𤣥碑自
　鐫之武陵王晞召逵鼓琴逵不從曰不為王門伶人
　也後居㑹稽剡縣嘗著論曰儒家尚譽本以興賢也
　既失其本則有色取之行以容貎相欺至于末偽道
　家去名者欲以篤實也茍失其本則有越檢之行情
　禮俱虧至于本薄夫偽薄者非二本之失而為弊者
　必託二本以自通夫道有常經而弊無常情茍乖其
　本聖賢所無奈何其髙論大率如此龔𤣥之字道𤣥
　武陵人也好學安于陋巷帝下詔曰哲王御世必搜
　揚幽隠故空谷流縶維之詠丘園旅束帛之觀譙武
　戴龔並髙其操學𢎞儒業並以散騎常侍備禮發遣
　皆不就君子謂江左固多髙雅之士雖世勤干戈國
　歩艱蹙而道風常在王遐之松滋太守也討翟遼於
　洛口敗之
經太元十三年春帝正月夏四月譙敬王恬鎮青兖六
月乞伏乾歸僣號河南王秋九月翟遼冦洛陽冬十二
月尚書令謝石卒
　傳曰譙敬王恬剛王遜孫也忠正有幹局宗臣之勲
　望也都督假節重新任也乞伏乾歸者國仁之弟也
　太元十年竊㨿秦河是年卒衆立其弟乾歸遷居金
　城僣號翟遼冦洛陽河南太守郭給拒破之謝石字
　石奴安之弟也無他才特以破苻堅功遂居清顯聚
　飲無厭取譏當世不書薨貶其非公輔之任也
經太元十四年春帝正月將軍劉牢之平妖賊劉黎二
月吕光僣號三河王翟遼㓂滎陽夏六月都督桓石䖍
卒秋七月宣陽門災冬十一月乙巳雨木氷
　傳曰彭城賊劉黎僣稱皇帝于皇丘劉牢之討平
　之吕光字世明氐人也太元九年㨿河右至是僣號
　改元太安翟遼攻滎陽執我太守張卓桓石䖍小字
　鎮惡從桓冲入關冲為苻健所圗石䖍躍馬㧞冲于
　萬衆之中而還三軍歎服威震敵人時有患瘧者言
　桓石䖍來以怖之病愈人畏如此與苻堅將閻震戰
　俘萬人獲馬千匹裝鎧三百進㨿樊城移鎮馬頭至
　歴陽而卒宣陽門四柱灾宣陽朝門天火曰灾也雨
　木氷劉歆説陽不下通隂不上達故雨而木為之氷
　雰氣寒木不曲直也劉向以為氷者隂之盛木者少
　陽貴臣卿大夫之象也此時有害則隂氣脇陽大木
　先寒故雨木氷
經太元十五年帝正月譙敬王恬薨劉牢之及翟釗戰
于太山走之將軍朱序破慕容永於太行三月乙酉朔
地震秋八月將軍朱序破翟釗於懐縣
　傳曰譙敬王恬字元愉嘗為中丞簡文初立未解嚴
　而桓温屯中堂吹警角恬劾奏温大不敬温聞奏歎
　曰此兒敢彈我真可畏也在朝皆憚之授鎮北將軍
　薨謚曰敬劉牢之以驍猛應選初為謝𤣥叅軍鎮北
　府兵敵人畏之慕容垂叛將翟釗救苻堅將張遇於
　太山擊走之慕容永向洛陽朱序自河隂北濟與永
　將王次相遇戰於沁水次敗走斬其將勿支首追永
　破之于太行乙酉地震羣小弄權天下側目也朱序
　既追慕容永至上黨白水相持三旬乃還攻翟釗於
　石門遣别將擊翟遼于懐縣走之
經太元十六年春帝正月慕容永冦洛陽夏四月秋七
月改築新廟成冬十一月姚萇擊苻登於安定
　傳曰楊佺期為河南太守城洛陽慕容永來冦佺期
　擊走之改作太廟正室十四間東西儲各一間合十
　六間棟髙八丈四尺備法駕迎神主于行廟設脯醢
　之奠姚萇退還安定苻登圍之四靣大哭哀聲動人
　萇惡之乃命三軍亦哭應登登乃引退萇以登頻戰
　輙勝以謂堅神有靈亦於軍中立堅神主請之曰新
　平之禍非萇之罪也臣兄襄假路求西暫見鄉里陛
　下使人要路拒擊之不遂而沒使臣行殺非臣之罪
　也今苻登末族尚欲復讎臣為兄報怨情理何負陛
　下雖過世為神豈假手于苻登而圗臣耶陛下勿計
　臣過登升樓遥謂萇曰安有弑君而反立神象萇不
　應乃斬神象首以送登連戰而萇屢敗
經太元十七年春帝正月大赦除逋租宿債夏四月齊
内史蔣喆反秋八月新作東宫冬十月丁酉太白晝見
辛亥都督王忱卒庚寅封琅邪王道子為㑹稽王封皇
子徳文為琅邪王大旱
　傳曰大赦除逋租救弊之權也齊蔣喆殺樂安太守
　辟閭濬㨿青州反平原太守辟閭渾討平之太白晝
　見按星經云與日争明強國必弱小國必強女主昌
　王忱字元達父禕之尚潯陽公主忱是其㓜子也恃
　才放酒效王澄之為人鎮州威風肅然深得物情末
　年嗜酒連月不醒卒於官謚曰穆㑹稽王道子琅邪
　孝王之後也累遷至丞相皇子徳文封琅邪重祖藩
　也道子徙封㑹稽杜僣亂也大旱不書月日者自秋
　至冬不雨其旱可知矣
經太元十八年春帝正月癸卯地震夏六月始興三郡
大水秋七月旱冬十月姚萇死子興立
　傳曰癸夘地震乙未又地震是㑹稽王道子與帝荒
　怠政事信用小人之應也始興南康廬陵三郡大水
　深五丈漂害民甚也秋七月旱者境内諸郡不雨傷
　稼也姚萇死于長安召太尉姚旻僕射尹緯尚書狄
　伯支受遺輔政謂其子興曰有毁此人者慎勿聼之
　汝當撫骨肉以仁接大臣以禮待物以信遇民以恩
　乃死興嗣位秘不發喪乃以叔父緒鎮安定碩徳鎮
　隂宻弟崇守長安以尹緯為長史狄伯支為司馬興
　自稱大將軍率衆伐苻登苻登大敗興乃𤼵喪行服
　僣即位于槐里
經太元十九年春帝正月夏六月壬子追尊鄭妃為皇
太后秋七月荆徐大水八月尊太妃李氏為皇太后慕
容垂㓂廪丘姚興殺苻登
　傳曰鄭太后諱阿春父愷為安豐太守后少孤元帝
　為琅邪王時納為夫人生簡文帝潯陽公主至是下
　詔曰㑹稽太妃文母之徳徽音有融載誕聖明光延
　于晉先帝追尊聖后朝議不行朕今依陽秋及二漢
　故事上太妃尊號簡文宣太后于是立廟于太廟西
　禮也荆州大水傷秋稼遣使賑恤之太妃李氏者簡
　文為㑹稽王時使卜人筮之織坊中得李氏形長黒
　色宫人目為崐崘帝召侍寢生孝武帝及㑹稽王徳
　文至是㑹稽王道子啓曰母以子貴皇太妃啟嘉祚
　於聖明嗣徽音於上列宜詳案舊典崇正名號八月
　辛巳帝臨軒遣太保劉躭尊為太皇后祔神主于宣
　太后宜也慕容垂曰吾不以逆賊累子孫乃𤼵歩騎
　七萬攻永弟友于晉陽垂别將慕容農入自壼關永
　杜大行軹關垂進師天井關至壼壁永精騎五萬阻
　河西以自固垂陣于壼壁南遣别將分為二翼又設
　伏于深澗大戰垂引軍偽退永追奔數里伏兵斷後
　二翼夾擊之永大敗奔長子圍之永奔北門擒獲斬
　之既平晉陽乘勝遣其子惡奴冦廪丘東平太守韋
　簡及垂將尹國戰死之姚萇死苻登聞之喜曰姚興
　小兒吾將折杖以笞之于是盡衆而東為興所敗登
　奔平凉興追而殺之
經太元二十年春帝正月尚書令陸納卒三月庚辰朔
日有蝕之夏四月秋七月冬十一月魏王拓䟦珪伐慕
容寳于黍谷敗之
　傳曰陸納字祖言玩之子也少有清操嘗為吳興太
　守至姑孰辭桓温因問温飲酒曰飲三升便醉卿飲
　如何納曰可二升於是邀温一醉王坦之刁彛在坐
　惟酒一斗鹿肉一柈坐客愕然納曰明公之飲三升
　納可二升今有一斗以備盃酌餘瀝耳納至郡不受
　俸禄久之徴拜左民尚書臨發惟有被襆而已餘並
　還官遷吏部尚書謝安詣納設茶果而已俄轉尚書
　令貞固不渝尋卒庚辰日蝕帝昏淫之應也慕容寳
　者垂子也既平晉陽乘勝討魏魏徙河西以避之寳
　次參合(參合/陂也)是夜魏師潜至寳軍奔潰寳與慕容農
　復舉兵走天門踰青山襲魏平城䧟之寳至雲中魏
　來攻寳大敗之
經太元二十一年春帝正月夏四月慕容垂死子寳嗣
位六月吕光僣王秋九月庚申帝醉自崩
　傳曰慕容寳伐魏至雲中聞父垂死遺令謂寳曰强
　冦伺隙秘勿發喪至京然後行服寳乃即位吕光既
　平西域至髙昌乃稱天王改元飛龍帝崩年三十五
　溺于酒色多為長夜之飲長星見帝于華林園以酒
　祝之曰長星勸汝一盃酒自古豈有萬嵗天子耶連
　年水旱災變帝無醒日旁無正人竟不能自改所幸
　張貴人帝戲之曰汝以年當廢矣貴人怒是夕帝醉
　暴崩時㑹稽王道子亦昏惑竟不推其罪書曰帝醉
　自崩言非天年乃自殞爾
　
　
　
　
　
　
　元經卷六
欽定四庫全書
　元經卷七　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　注
經安帝隆安元年春正月即位加元服魏道武帝皇始
元年二月吕光將秃髪烏孤自稱大單于甲寅尊李氏
為皇太后戊午立王氏為皇后三月光將叚業自稱凉
州牧夏四月王恭庾楷殺王國寳王緒秋八月慕容麟
殺慕容祥(無/傳)冬十月
　傳曰安帝諱徳宗孝武長子也即位之嵗當魏道武
　帝之皇始元年也然則一嵗而書二帝何也文中子
　曰元經抗帝而尊中國其天命之所歸乎皇始之帝
　也徴天命以授魏也晉宋之主近於正體於是未㤀
　中國(晉本中國之舊也未嘗有/樹晉之功圗中國之志)或問皇始授魏而帝
　晉何也子曰主中國者將非中國也(假立以嵗時/不欲遽棄)齊
　梁陳之君則斥之四夷以明中國有代矣(元經至魏/大和乃尊)
　(中國紀/年也)秃髮烏孤鮮卑人其先與後魏同出西晉時
　樹機能侵有凉州之地武帝遣馬隆破之其後思復
　鞬受吕光假節河西都統烏孤嗣位至是稱大單于
　西平王李太后諱陵容尊為崇訓太后王皇后諱神
　愛父獻之母新安主太元二十一年納為太子妃至
　是立為皇后禮也叚業為建康太守有沮渠男成者
　説業曰吕氏政衰權臣擅命府君以蓋世之才豈可
　附垂亡之主男成今唱大義欲屈府君撫臨鄙州乃
　推業為凉州牧甲戌王恭兖州刺史庾楷豫州刺史
　共舉兵以討僕射王國寳王緒為名朝廷乃殺國寳
　及緒以觧兵書曰王恭庾楷殺王國寳王緒言政在
　諸侯矣初國寳為㑹稽王道子妃由是與道子游處
　又因尼妙音與太子母陳淑媛游帝悦其謟媚與從
　弟王緒皆見知於道子倚以心腹為時所嫉俄掌朝
　政於是王恭檄庾楷舉兵討之道子力不能拒諸侯
　乃収國寳賜死幷斬緒以謝恭楷政由諸侯而天子
　弱矣且明道子執政之罪也
經隆安二年春帝正月三日龍舟灾夏五月蘭汗殺慕
容寳秋七月慕容盛誅蘭汗王恭庾楷殷仲堪桓𤣥楊
佺期舉兵反八月桓𤣥敗王師于白石九月詔㑹稽王
道子率將軍謝琰王珣討桓𤣥冬十二月魏道武帝改
元天興都平城襄陽流人叛牡炯反京口
　傳曰龍舟災沴大也桓𤣥簒之象也天戒若曰王者
　流遷龍舟失水故災之耳慕容寳既敗於魏師南奔
　蘭汗蘭汗者垂之舅盛之妻父也必謂無貳至龍城
　為汗所殺慕容盛聞寳死即馳赴哀汗妻乙氏亦哀
　盛遣其子蘭穆迎盛舍之親敬如舊盛夜因如廁袒
　而踰垣入于東宫與舊昵人李旱等斬汗及其二子
　王恭者藴子也欲謀誅國寳與殷仲堪桓𤣥相結乃
　抗表京師曰後將軍王國寳猥以姻戚驟登顯列先
　帝登遐夜乃犯閤欲矯遺詔頼皇太后聰明逆謀不
　果與其從弟緒同黨凶狡昔趙鞅興甲除君側之惡
　臣雖駑劣敢㤀斯義表至戒嚴道子割庾楷四郡隸
　江州楷怒使人謂恭曰貶削方鎮宜早圗之恭乃告
　殷仲堪桓𤣥衆推恭為盟主故書曰反以恭為首桓
　𤣥者温孽子也聞王恭有憂國之言而桓𤣥潜意於
　功業乃説荆州刺史殷仲堪曰國寳幷緒互相表裏
　若用殷覬為荆州則君何以處仲堪曰計將安出𤣥
　曰説王恭興晉陽之師我當率荆楚之衆此桓文之
　舉也俄移都督交廣𤣥不行乃與庾楷討江州刺史
　王愉及譙王尚之兄弟率南蠻校尉楊佺期攻江州
　王師擊之為𤣥所敗詔道子加黄鉞遣其子元顯等
　討之𤣥等走潯陽魏道武帝改元天興者平慕容寳
　始有燕趙之地於鄴置行臺建號為魏也(古魏/地也)襄陽
　流人常禮叛降姚興也牡炯新安太守反于京口詔
　㑹稽王世子元顯討平之
經隆安三年春正月二月林邑䧟日南九真遂㓂交趾
交趾太守杜瑗討破之叚業自稱凉王仇池公稱藩三
月尊陳夫人為皇后夏六月慕容徳䧟青州殺辟閭渾秋
八月秃髪烏孤死弟利鹿孤立冬十月秦姚興䧟洛陽
十一月妖賊孫恩䧟㑹稽十二月桓𤣥襲江陵殺殷仲
堪楊佺期梁吕纂殺吕紹自立
　傳曰林邑國漢象林縣馬援鑄銅柱之地也其先范
　逸奴文文攻大岐界小岐界式僕徐狼屈都乾魯扶
　單等七國幷有其衆四五萬人永和中文攻䧟日南
　害太守夏侯覽殺數千人餘奔九真以覽尸祭天鏟
　平其城遣使告交州求日南之北横山為界林邑少
　田故貪日南之地四年文又襲九真害人十八九文
　死其子佛立寧康中佛常入貢至是復來冦日南九
　真於是交州虗弱而林邑亦弊矣(按徼外諸國嘗以/寳物自海路入貢)
　(以資貿貨而交州刺史及日南太守/多貪利侵侮由是憤怒反為其攻破)杜瑗討破之書
　告功也叚業前年自稱牧至是僣王仇池公稱藩以
　言楊氏禀晉命也陳夫人諱歸女松滋潯陽人也初
　入宫為淑媛生安恭二帝至是尊為皇太后禮也慕
　容徳稱南燕趨廣固㓂青州殺我龍驤將軍辟閭渾
　自此北鄙無主而人懐于魏矣(按慕容徳先檄青州/諸郡曰逆賊辟閭渾)
　(父蔚昔同叚龕阻亂淄川我太宰東征勦絶凶命渾/於覆巢之下蒙全卵之施盜據束秦遣附吳越稷下)
　(之雄岱北之士有斬渾者賞同/佐命渾出奔追獲之斬於莒城)秃髪烏孤將終謂羣
　下曰方難未靜宜立長君故衆立其弟利鹿孤徙居
　西平遣使梁明聘凉叚業問曰有子何以不立明對
　曰有子羌奴然先王所命也業曰昔成王㓜周召作
　宰漢昭八嵗而金霍夾輔不亦可乎明曰宋宣能以
　國讓春秋羡之孫伯符委事仲謀終開有吳之業兄
　終弟及殷湯之制也何必𦙍己為是紹兄為非業曰
　美哉若使乎姚興攻洛陽執我太守辛恭靖自是二
　京之舊皆䧟後秦矣孫恩者孫秀之族子也父泰事
　錢塘杜子恭學妖術誑百姓愚者敬之後有罪伏誅
　恩逃于海聚黨百餘人因元顯暴政百姓騷動恩襲
　㑹稽殺内史王凝之有衆數萬於是㑹稽吳郡吳興
　義興臨海永嘉東陽新安凢八郡賊皆應恩起兵害
　太守民死者十七八焉仲堪者驃騎殷師之子也能清言
　善屬文與韓康伯齊名累遷至荆益都督隨桓𤣥所誘而反
　聞恭楷已死乃奔還𤣥大失援以仲堪與楊佺期交質追至
　江州及之其後仲堪佺期共擊𤣥為𤣥所敗佺期走襄陽仲
　堪走酇城皆為𤣥所殺書曰桓𤣥襲江陵言桓氏强非仲堪
　能擊之也凉吕纂字永緒先苻堅時入太學以此交結公侯
　堅敗纂奔至姑臧及光死于紹秘不發喪纂入哭之甚哀紹
　懼讓位於纂纂不許既而吕超言于紹宜早圖之紹不從曰
　兄弟至親也豈有此乎每念袁尚兄弟未甞不痛心也臨機
　不斷大事去矣吕𢎞不樂紹立乃吿纂廢昌邑之義請兄為
　中宗纂於是率壯士夜踰禁城守衛以劒斬纂中額壯士執
　守衛者纂曰勿殺義士也纂外結紹登閣自殺吕超出奔廣
　武纂僭即天王位諡紹為隱王書曰吕纂弑紹不言兄弟言
　兄不兄弟不弟故兩書若凡人相殺之文也
經隆安四年春帝正月二月星孛奎婁夏四月孫恩寇浹口五
月東亭侯王珣卒己卯孫恩寇臨海謝琰自死六月庚辰司馬
劉裕討孫恩于南山秋七月太皇太后李氏崩(無/𫝊)丁卯秦姚興
納乞伏乾歸降丁卯僕射王雅卒元顯殺車𦙍冬十一月元顯
封其子彦璋為東海王十二月河右李暠稱凉公
　𫝊曰己卯星孛于奎長三丈上至紫微入北斗奎至三台三
　月遂經於太微帝坐端門占曰彗掃天子廷閣道易主象也
　孫恩寇浹口據會稽自號經東將軍聞劉牢之來討曰我不
　失作勾踐也王珣字元琳導孫也初為桓温掾與謝𤣥齊名
　温稱珣曰謝掾四十必擁旄仗鉞王掾當作黑頭三公累遷
　左僕射封東亭侯與殷仲堪徐邈王恭郄恢並以文辭見名
　於帝珣甞夢人遺以大筆如椽俄而帝崩哀册諡議皆珣草
　以疾解職嵗餘卒書侯重王導世封也謝琰字瑗度安之次
　子也破苻堅有功封望蔡公又平王恭遷衛將軍孫恩作亂
　詔琰與劉牢之俱進討既而不為武備恩自海島潜窺伺忽
　寇浹口入餘姚逼山隂琰遣參軍劉宣之拒恩咸以謂宜持
　重分兵設伏以待之琰不聴賊掩至塘路窄琰軍魚貫而進
　在艦中旁射之至千秋亭琰敗績為帳下都督張猛斫琰馬
　墜地被害諡曰忠肅書曰自死譏不能兵又不恤其帳下宜
　乎自敗死焉孫恩浮海向京口劉裕縁海拒之及戰大敗之
　恩狼狽赴船走姚興患勃勃乾歸亂於西北傉檀䝉遜擅兵
　河右咨謀將帥鎮撫二方於是乞伏乾歸先遣使送所掠守
　宰謝罪請降許之復其子熾磐官爵經不書伐言興實患勃
　勃而權納乾歸也元顯者㑹稽王道子子也驕侈聚斂専總
　百揆故封其子彦璋為東海王書曰元顯封其子言政不由
　帝也凉武昭王李暠字𤣥盛初事叚業業聴讒於索嗣而疑
　暠於是晉昌太守唐瑤檄六郡推暠為凉公建年曰庚子屯
　玉門陽闗廣田積粟為東伐之資矣王雅字茂達魏衛將軍
　肅之曾孫也性接下敬慎任過其才時人以佞幸目之道子
　為太子太傅而雅為少傅時王珣有時望其男婚而賓客車
　馬甚盛俄聞雅拜少傅輒迴詣雅雅應接傾心禮之孝武將
　擢王恭殷仲堪等雅曰殷仲堪雖謹於細行幹略不長四海
　無事必能守職若道不常隆必為亂階矣帝不聴有識稱其
　知人末年慎默而已無復辯正遷僕射卒君子謂茂達潜知
　季世非己能救故隱以保全詩曰既明且哲以保其身茂達
　之謂矣車𦙍字武子辟為桓温從事與吳隱之齊名皆以寒
　素聞於世善於賞會當時皆云坐無車公不樂謝安遊集輙
　開筵待之孝武帝嘗講孝經陸納侍講卞耽謝石袁宏執經
　𦙍與王混摘句時論榮之太元中增置太學生𦙍領博士進
　爵臨湘侯以疾去職後為吳興太守不赴遷吏部尚書元顯
　有過𦙍密言於道子將奏之事泄元顯逼令自裁𦙍乃卒書
　曰元顯殺車𦙍譏無君也
經隆安五年正月二月吕超殺呂纂立其兄吕隆夏五
月沮渠䝉遜殺段業六月孫恩至丹徒秋七月段興殺
慕容盛九月吕隆降姚興
　𫝊曰吕纂荒耽酒色又甞責怒吕超超頓首稱不敢
　纂乃引超讌内殿吕隆屢勸纂酒昏醉超以劒刺纂
　洞胷斬纂首以狥曰纂殺害太子昵近小人畨禾太
　守超以骨肉之親懼社稷顛隕今已除之矣乃立隆
　沮渠䝉遜臨松胡人也博涉書史頗曉天文滑稽善
　權變吕光殺其二父䝉遜於是起兵據金山依叚業
　業封之為臨池侯䝉遜嘗謂兄男成曰業信䜛愛佞
　無鑒斷之明今除業以奉公何如男成不許䝉遜告
　男成叛業収男成殺之䝉遜泣告衆人曰男成忠於
　叚公枉見害諸君能為報仇乎衆皆泣從之羌胡起
　兵響應遂殺業業京兆人儒素長者無權略故為姦
　佞所誤而死孫恩至丹徒乙亥内外戒嚴命髙素張
　崇之守石頭劉襲柵斷淮口司馬恢之戍南岸桓謙
　司馬允之毛䆳備白石王嘏孔安國屯中堂譙王尚
　之衛京城震恐設備也慕容盛寳之子也在位馭下
　驕暴多所猜忌其臣叚興因衆心揺動夜皷譟大呼
　盛聞變率左右出戰俄一賊從闇中擊傷盛召叔父
　熈屬以後事而死熈立乃誅叚璣等夷三族吕隆字
　永基光弟寳之子也超既殺纂讓位於隆隆有難色
　超曰今猶乘龍上天豈可中下隆在位多殺豪望以
　立威名内外囂然魏安人焦朗者説姚碩徳曰吕氏
　因秦之亂制命此州諸子競尋干戈民死者大半明
　公救生靈之沉溺布徽政於王門碩德從之率衆至
　姑臧吕超出戰敗還超謂隆曰應龍以屈伸為靈大
　人以知機為美天命去矣宗族可全隆乃降碩徳碩
　德表隆為凉州刺史
經元興元年春正月庚午大赦改元詔將軍元顯劉牢
之司馬尚之討桓𤣥三月劉牢之叛降桓𤣥辛未桓𤣥
敗王師于新亭殺元顯及其六子壬辰遷道子于安成
酖殺之南凉秃髪利鹿孤死弟傉檀嗣立孫恩死盧循
為主秋七月乙亥奴殺新蔡王崇(無/𫝊)冬十月冀州劉軌
叛歸慕容徳
　傳曰大赦改元政出元顯也道子為長夜之飲政無
　大小一委元顯故妄行政令赦出無名焉桓𤣥兵至
　京師匱乏惟給桴橡而食劉牢之以元顯信任張法
　順故叛歸桓𤣥𤣥至新亭元顯棄船屯國子學堂列
　陣于宣陽門𤣥出大桁牢之率衆逐元顯執之送于
　新亭縛於舫前而數之元顯荅曰為張法順所誤遂
　殺之𤣥奏道子酣縱不孝當棄市詔遷之於安成郡
　尋亦鴆殺秃髪鹿孤死遺令以弟傉檀嗣傉檀少機
　警鹿孤在位軍國事皆委傉檀及立自號凉王遷居
　樂都歸欵于姚興冀州慕容徳舊牧之地也徳既僣
　號于滑臺而東接齊魯於是劉軌背晉歸徳懼有辟
　閭之誅也孫恩敗投水死妖黨猶曰為水仙衆推盧
　循復為㓂
經元興二年春二月劉裕破徐道覆于東陽夏四月癸
巳朔日有蝕之秋八月桓𤣥自號相國楚王冬十一月
壬午移太廟神主于琅邪十二月𤣥簒位帝䝉塵于潯
陽
　傳曰徐道覆者盧循黨也癸巳日蝕帝將䝉塵之兆
　也桓𤣥加九錫自稱楚王起荆州為國號也冬十一
　月壬午遷帝于永安宫癸未移晉神主于琅邪降諸
　侯舊封也桓𤣥於姑孰僣帝位大赦改元建始(與趙/王倫)
　(同/號)又號永始(執權/年同)其符僣逆如此於是劉裕等斬桓
　脩於京口斬桓𢎞於廣陵𤣥震駭出南門南奔逼乘
　輿西上帝䝉塵于潯陽𤣥所逼也
經元興三年春正月帝在潯陽三月庚申劉裕置留臺
具百官夏四月劉裕討桓𤣥武陵王遵稱制攝萬幾五
月壬午督䕶馮遷斬桓𤣥乗輿反正奉神主入太廟閏
月桓振䧟江陵帝䝉塵于賊營六月毛璩討桓希斬之
秋七月戊申永安皇后何氏崩冬十月盧循㓂廣州南
燕慕容徳死兄子超立
　傳曰帝在潯陽桓𤣥軍中也劉裕置行臺司徒王謐
　推裕錄尚書事四月丙戌詔以幽逼於𤣥萬機虗曠
　乃立武陵王遵遵元帝孫也字茂逺初封年十二受
　拜流涕感動左右桓伊嘗詣遵遵曰吾門何為通桓
　氏左右曰桓温踈宗相見無嫌遵曰我聞人姓木邉
　便欲殺之况諸桓乎由是以聰慧稱桓𤣥降遵為彭
　澤侯遣之國行次石頭夜濤水入淮舩破不得出㑹
　義旗興復詔攝萬機内外敬之五月桓𤣥義軍戰于
　峥嶸洲𤣥敗走將投梁州桓希益州都督馮遷抽刀
　而前𤣥曰何人敢殺天子遷曰殺天子之賊耳遂斬
　𤣥首送京師梟于大桁乘輿反正復奉神主歸太廟
　禮也桓振復據江陵以拒義師擁帝居賊營六月毛
　璩自領梁州遣將攻漢中殺桓希桓氏始衰也皇后
　何氏諱法倪父凖后無子稱穆皇后居永安宫與安
　帝䝉塵至巴陵劉裕奉后還都至是崩盧循諶曾孫
　也娶孫恩妹恩亡衆推循為主泛海至畨禺㓂廣州
　逐刺史吳隠之自攝州事遣使貢獻朝廷多虞權假
　循廣州刺史慕容徳迎其兄之子超于長安徳夢其
　父曰汝既無子何不立超寤而告其妻吾將死矣乃
　下書以超為太子
經義熈元年春帝正月帝在江陵南陽守魯宗之破桓
謙桓振于柞溪劉道規擊桓謙走之乘輿反正戊戌詔
大赦改元二月譙縱殺刺史毛璩以蜀叛三月將軍劉
懐肅斬桓振帝至自江陵四月劉裕還京口秋八月冬
十一月乞伏乾歸破仇池楊盛
　傳曰魯宗之起義襲破襄陽進軍擊桓振與桓謙北
　走帝得反正乃改元義熈以義兵致重熈也譙縱巴
　西人也始為安西府叅軍蜀人愛之刺史遣縱東下
　縱有貳志因民不樂東行道次涪城毛璩聞之自涪
　城歩還成都率兵討縱璩戰死焉劉懐肅自雲杜伐
　桓振廣武將軍唐興斬振奉帝至京師書曰至自江
　陵告于廟也劉裕還京口言自還也非詔命能制矣
　乞伏乾歸既附姚興姚興加乾歸為左賢王率衆攻
　仇池楊盛于西陽堡大破之
經義熈二年春帝正月刺史司馬榮期擊譙子明于白
帝夏五月封法蓮為高陽王秋七月冬十月封劉裕豫
章公劉毅南平公何無忌安戎公
　傳曰譙子明者譙縱將也司馬榮期為益州刺史擊
　子明于白帝以破賊來告也南陽王法蓮高密王之
　子也十月論匡復功劉裕為首劉毅何無忌次之其
　餘封賞有差不書略也
經義熈三年春正月二月車騎將軍劉裕來朝劉裕殺
殷仲文及其弟叔文道叔并駱球夏五月大水(無/傳)六月
赫連勃勃僣位于朔方八月劉敬宣監征蜀冬十一月
赫連勃勃敗秃髪傉檀慕容雲殺慕容熈自立
　傳曰劉裕來朝者用劉穆之之謀自丹徒領揚州入
　輔政且疑殷仲文等異己也殷仲文雖娶桓𤣥妹而
　素不交宻作𤣥九錫辭納貨賄家累千金𤣥敗乞解
　職待罪詔不許遷為東陽太守意不平劉毅深相禮
　接之不過何無忌無忌疑其薄己中傷之言於劉裕
　曰桓𦙍殷仲文腹心之疾(初赦文云除桓􁀮/外餘桓氏不赦)至是以
　仲文與駱球謀反及其弟並誅之書裕殺者以其聼
　何無忌中傷之也然仲文畜賄貪祿不為無過不稱
　官者懲之也赫連勃勃字屈丐劉淵族也長八尺五
　寸腰十圍美風儀性辯慧髙平没奕于以女妻之事
　姚興使鎮朔方時有河西鮮卑獻馬八千與姚興勃
　勃襲殺没奕于并其衆僣稱天王國號夏以謂夏禹
　苗裔也劉敬宣者牢之之子也牢之平孫恩威名甚
　振初與王恭同起兵背恭自降詔討桓𤣥輙降𤣥尋
　又背𤣥歸晉有劉襲者謂牢之曰事不可者莫大於
　反而將軍徃年反王兖州(恭/也)近日反司馬郎君(安帝/也)
　㑹復反桓公(𤣥/也)一人三反豈可得乎敬宣先還京口
　失期不到牢之疑為劉襲所殺矣乃自縊俄敬宣至
　與高雅之同奔慕容超𤣥敗復還京至是使平盧循
　遷征虜將軍監征蜀勃勃僣號求婚于傉檀傉檀弗
　許勃勃怒伐之殺萬餘人掠羊馬數十萬去傉檀追
　之其將焦朗諫曰不如從温圍北渡趨萬斛堆阻水
　結營制其咽喉百勝之術也其一將賀連曰彼牛羊
　塞路財貨若山不能抗我宜在速追傉檀追之勃勃
　聞而喜乃於陽武下峽鑿凌埋車以塞路逆擊大敗
　傉檀慕容熈者垂少子也為妻符后起承華殿土與
　榖同價典軍杜靜載棺上書諫熈怒斬之符后死熈
　如喪考妣使有司案檢臨哭者有淚以為忠孝無淚
　則罪之羣臣莫不含辛為淚將軍馮跋觀熈政暴虐
　推慕容雲為主發上方徒五千閉門拒熈熈葬符氏
　收髪貫甲身馳赴難攻北門不克走㣲服隠于林中
　索而殺之雲葬於符氏之墓國人皆笑之(傳夷禮所/以言召禍)
　(也/)
經義熈四年春帝正月琅邪王徳文領司徒劉裕錄尚
書事夏四月僕射孔安國卒秋七月冬十一月大風㧞
樹十二月陳留王曹靈誕薨
　傳曰徳文即恭帝也劉裕意先尊徳文而後己圖進
　位也孔安國僕射愉之子也安國儒素清正嘗為東
　海王師詔曰卿導達津梁依仁游藝亦至左僕射卒
　大風㧞木盧循兵至之兆也曹靈誕魏陳留王奐之
　後也書薨重國賔也
經義熈五年春帝正月二月慕容超㓂宿豫執劉千載
趙元二太守而去三月將軍劉裕伐慕容超夏六月丙
辰震于太廟秋七月九月盗殺高雲馮䟦簒位冬十月
魏紹殺其君道武帝
　傳曰慕容超字祖明長八尺精彩秀發徳甚愛之名
　之曰超立為太子及嗣位遣斛榖提公孫歸等率騎
　㓂宿豫執南陽太守趙元陽平太守劉千載濟隂太
　守徐阮而去震于太廟者何春秋僖十五年震夷伯
　之廟罪人也於是展氏有隠慝焉今震太廟天戒若
　曰廟社不靈人主昏弱權臣震蕩隠慝之咎發於此
　乎高雲即慕容雲也本姓高氏自以謂無功徳而豪
　傑所推常畏懼畜養壯士以為腹心有離班桃仁者
　專典禁衛賞賜月至數千不測殺雲而衆推馮䟦為
　主䟦字文起信都人也慕容寳召署為將軍至是僣
　稱天王魏道武帝拓䟦氏諱珪獻明皇帝之子也其
　子清河王紹作亂弑崩長子嗣誅元凶紹而立稱明
　元皇帝
經義熈六年春帝正月三月將軍劉裕克慕容超齊地
悉平賊循來㓂將軍何無忌拒循於豫章死之夏五月
戊子將軍劉毅及循戰于桑洛洲王師敗績僕射孟㫤
自殺秋七月盧循去㓂荆州復走潯陽八月秦將桓謙
㓂江陵冬十一月蜀將譙縱䧟巴東
　傳曰慕容超任公孫五樓故人為之語曰欲得侯事
　五樓至是劉裕伐超慕容鎮言曰昔成安君不守井
　陘之闗終屈於韓信諸葛瞻不據東馬之險卒擒於
　鄧艾臣謂阻守大峴上策也超不從俄而公孫五樓
　叚暉皆敗而超守廣固乞救于秦㑹秦為赫連所破
　救兵不至超歎曰吾寧奮劒决死不能衘璧求生裕
　用降人張綱以衝車版屋及飛樓懸梯臨其城超支
　解綱毋城破執超神色自若一無所語送建康市斬
　之何無忌東海剡人其舅劉牢之無忌始事東海王
　彦璋宻與劉裕圗桓𤣥𤣥甚懼言曰劉裕勇冠三軍
　當今無敵劉毅家無擔石之儲樗蒱一擲百萬何無
　忌酷似其舅舉大事何慮不成及破桓𤣥遷都督八
　郡事盧循别帥徐道覆順流大艦重樓無忌率衆拒
　之長史鄧潜之諫曰舟艦居上流蜂蠆有毒宜决南
　塘守二城以待之賊必不敢捨我逺下俟其疲老擊
　之無忌不從戰敗無忌厲聲曰取我蘇武節來躬親
　督戰握節死之劉毅為衛將軍朝廷以盧循自江陵
　與徐道覆合勢來㓂江寧詔毅拒戰于桑落洲為循
　所敗孟㫤聞賊至京師大懼乃自殺循攻石頭柵不
　利船艦為暴風所傾乃進攻京口掠無所得廻據潯
　陽將取荆州劉裕統大衆繼進戰大敗之循單舸收
　散卒走桓謙以𤣥既亡乃奔蜀進謙署為荆州刺史
　率衆而下至枝江刺史劉道規擊而斬之譙縱遣其
　弟子明為鎮東將軍攻巴州尅之遂屯于白帝自稱
　成都王
經義熈七年春帝正月二月將軍劉藩斬徐道覆于始
興夏四月交州刺史杜慧度斬盧循於水中秋七月冬
十月凉李暠敗沮渠䝉遜
　傳曰劉裕先遣孫處從海道據畨禺盧循歸不能入
　徐道覆保始興至是皆為刺史所斬傳首京師賊悉
　平也凉李暠初西時留女名敬愛養於外祖尹文文
　既東遷從姑梁褒母養之其後禿髪傉檀假道北山
　遣褒送敬愛于酒泉與暠通好暠率騎二萬畧地至
　建東沮渠䝉遜聞之來侵建康暠大怒率兵追及戰
　于彌安大敗之
經義熈八年春帝正月二月甲寅山隂地䧟夏五月乞
伏公府殺乞伏乾歸秋八月皇后王氏崩庚辰劉裕矯
詔殺劉毅及劉藩謝混大赦天下冬十二月將軍朱齡
石伐蜀
　傳曰山隂地䧟方四丈有聲如雷占曰地䧟裂者臣
　下分離坤道喪也乞伏乾歸於義熈三年僣稱秦王
　至是略于五谿有梟集其手乾歸惡之俄為兄子公
　府所殺及其諸子十餘人公府奔大夏乾歸長子熾
　磐舉兵討之公府走智逵等追擒于嵻㟍山幷其四
　子轘之熾磐自立王皇后諱神愛獻之女也無子崩
　年二十九葬休平陵號安僖皇后劉毅字希樂沛人
　也討桓𤣥功最多嘗與何無忌不平毅能引咎不校
　時論韙之又討盧循有功累加都督荆揚交廣請劉
　藩為副劉裕覺其貳於己乃奏帝曰劉毅傲狠凶戾
　履霜日久長惡不悛志在姦妄從弟藩逺相影響招
　聚剽狡左僕射謝混憑藉世資輕佻躁脱扇動内外
　連謀百里是而可忍孰不可懐乃収劉藩謝混誅之
　裕自率衆討毅命王鎮惡等至豫章燔舟而進攻䧟
　外城毅與戰至日暮焚諸門力攻之毅自北門單騎
　走去江陵而縊先書殺毅者言劉裕志在除毅而逮
　及藩混也且貶裕專殺故不書官朱齡石伐蜀縱出
　奔尚書令馬耽者封府庫以待王師縱自縊而死
經義熈九年春帝正月三月劉裕殺諸葛長民夏四月
弛湖池之禁秋九月封劉義真桂陽公冬十二月高句
麗倭國來貢
　傳曰諸葛長民琅邪人有文武幹才不持行檢始為
　桓𤣥叅軍有罪免及劉裕建義長民預謀以討𤣥功
　拜輔國將軍又平盧循都督六郡監太尉留府事貪
　侈殘虐百姓苦之劉毅誅死且曰昔年醢彭越前年
　殺韓信禍其至乎貧賤常思富貴富貴必履危機今
　欲為丹徒布衣豈可得也裕聞而疑之伏壯士幙中
　引長民與語壯士自後拉而殺之收其弟黎民黎民
　驍勇與捕者苦戰而死小弟㓜民逃于山中進擒戮
　之(傳曰裕酷/及其弟也)四月罷臨沂湖熟皇后脂澤田詔賜貧
　民因而弛湖池之禁古之道也昔文王靈臺靈沼與
　民共之漢詔以苑囿給賜貧民晉祚下衰劉裕擅此
　所以取民心也雖然但能法古利民民之主也劉義
　真者何裕次子也無功而封公將自愛其家也高麗
　扶餘種也倭國大海山島百餘小國相接魏時有三
　十國戸十萬黥靣文身自言太伯之後其道當㑹稽
　東重譯入貢
經義熈十年春帝正月三月戊寅地震夏六月乞伏熾
磐滅禿髪傉檀秋九月丁巳朔日有蝕之冬十月城東
府
　傳曰戊寅地震劉裕之權盛矣乞伏熾磐與沮渠䝉
　遜合勢攻傉檀傉檀敗而歎曰䝉遜熾磐委質於吾
　而我歸之不亦痛哉四海之廣匹夫無所容身與其
　聚而同斃不若分而獲全以兄之子樊尼使之西遂
　降熾磐熾磐遣使郊迎諸城從而皆下惟浩舋尉賢
　政不下熾磐呼之曰樂都已潰卿獨守何為賢政對
　曰受凉王恩厚為國藩屏雖知樂都已潰妻子被擒
　然不知主上存亡未敢歸命昔羅憲待命晉文亮之
　文聘後來魏武不責委付之重竊用耻焉大王將安
　用哉熾磐遣傉檀子手書諭之賢政諭武臺曰汝為
　國儲不能盡節棄父背君虧萬世之業我義士也豈
　若汝乎既而傉檀至乃降書滅者傷滅其國也丁巳
　日蝕革命之徴也城東府者何尚書府也自道子元
　顯分東府西府掌其事至劉裕因之居東府今城之
　防不虞也(傳言裕録尚書事而/城其府以防他變也)
經義熈十一年春帝正月荆州司馬休之雍州魯宗之
舉兵討劉裕二月秦姚興死子泓立三月辛巳劉裕及
司馬休之戰于江津王師敗績(休之義兵/故書王師)夏五月司馬
休之魯宗之出奔姚泓劉義真封彭城公朱齡石豐城
公己酉霍山崩秋八月丁未僕射謝裕卒(無/傳)冬十月
　傳曰司馬休之字季預譙敬王恬第三子也討王恭
　庾楷有功後為桓𤣥所敗奔慕容超及𤣥敗復歸京
　師遷平西將軍都督荆雍六州子文思作亂休之上
　疏請解荆州歸罪闕庭不許遂與魯宗之共誅執政
　者時休之次子文寳兄子文祖在都下皆為裕先賜
　死自率兵征之遺休之治中韓延之書曰文思事逺
　近所知送與司馬君使自訓厲至公之極也而了無
　愧心久絶表疏天地所不容吾受命西征止其父子
　而已彼土僑舊一無所問吾虗懐期物自有由來韓
　延之報曰聞親率戎馬逺履西畿士庻惶駭莫知師
　出之名也辱疏始知譙王前事良增歎息平西廼體
　國忠貞欵懐待物以公有匡復之功家國䝉頼譙王
　徃以㣲事見劾猶自表遜位况以大過當黙然便及
　于戎自義旗以來方伯誰不先咨疇而徑表天子可
　謂欲加之罪其無辭乎劉裕欲誑國士天地不容在
　彼不在此矣劉藩死於閶闔之門諸葛斃於左右之
　手甘言詭語方伯襲之以輕兵遂使席上靡欵懐之
　士閫外無自信諸侯良可恥也吾以平西之至徳寧
　可無授命之臣乎當與臧洪遊於地下耳裕得書而
　歎曰事人當如此魯宗之自襄陽㑹休之共屯江陵
　拒裕戰于江津大敗俱奔姚興興死裕平姚泓又奔
　魏義隆裕之子與朱齡石論平蜀之功故皆封公己
　酉霍山崩出銅鐘六枚記異也(古祠神名山多以鐘/磬藏其地故陵遷而)
　(出/)
經義熈十二年春帝正月姚泓遣魯軌㓂襄陽夏赫連
勃勃取秦州秋八月琅邪王徳文伐秦姚泓冬十月秦
將姚洸以洛陽降己丑高宻王恢之修五陵
　傳曰魯軌者宗之子也宗之既奔秦遣其子軌欲取
　襄陽為晉將趙倫所擊敗走夏赫連勃勃攻秦上邽
　克之殺秦州刺史姚平又攻隂密姚恢棄安定奔長
　安書曰取秦州言易也(經書取秦州傳言克上邽按/地理志秦武公伐邽戎有上)
　(邽有下邽上邽𨽻秦州下邽𨽻臨/晉至勃勃秦州刺史鎮上邽城)八月劉裕同琅邪
　王徳文伐姚泓經書徳文不稱裕者先宗王而抑權
　臣也裕心欲挾帝弟之勢逺伐中原本防他變爾經
　特不書裕嫌征伐自諸侯出抑其太盛也十月裕將
　檀道濟至洛陽姚洸懼出降高密王恢之敬王恬之
　子也姚洸既以洛陽降詔恢之修宣景文武惠帝陵
　禮也
經義熈十三年春帝正月甲戌日有蝕之(無/傳)二月凉李
暠死子歆立三月將軍王鎮惡破姚紹于潼闗夏四月
劉裕敗魏師于河曲秋七月劉裕克長安滅姚泓冬十
二月僕射劉穆之卒
　傳曰李暠寢疾顧命宋繇曰吾喪亂之際遂為此方
　所推不能一同河右今氣力惙然不復起矣死者人
　理吾不悲之所恨志不申耳吾終之後世子歆猶卿
　子也無使專驕自任薨年六十七謚曰武昭王歆字
　士業府寮奉為凉公姚泓遣胡翼度據潼闗遣姚鸞
　歩騎五萬拒晉師於潼闗裕使王鎮惡自秋社西渡
　渭逼姚難引師而西是時大霖雨渭水漲不得北渡
　鎮惡水陸俱進追及姚難姚難陣涇上拒鎮惡鎮惡
　敗之遁還長安姚紹總其事聞晉師過闗嘔血而死
　書曰破姚紹紹總師也魏遣將娥青救姚泓至河曲
　為劉裕所敗斬其禆將阿薄子七月劉裕進攻長安
　泓將妻子詣壘門而降宗室百餘人亦降裕盡殺之
　送泓建康市斬之(姚萇以孝武太元九年立至/泓三世而滅共三十二年)
經義熈十四年春正月辛巳大赦沈田子殺王鎮惡于
長安劉裕封宋公秋七月冬十一月赫連勃勃敗王師
于青泥復䧟長安十二月戊寅劉裕弑帝崩
　傳曰夏赫連勃勃聞劉裕破姚泓謂羣臣曰裕克長
　安利在速返必留子弟守闗中待裕發軫吾取之易
　於拾芥耳於是據安定盡有嶺北之地裕遺勃勃書
　請連和勃勃命皇甫徽為文隂誦之乃召裕使口授
　令人為書荅裕裕覽文竒之既而留子義真守長安
　而還勃勃之臣王買徳進計曰劉裕以亂攻亂未有
　徳政濟蒼生使弱才小兒守之非經逺之計也狼狽
　而返者欲速成簒耳無暇有意於中原陛下以順伐
　逆義貫幽㝠青泥上洛南師之衝要宜斷其去來之
　路然後杜潼闗塞崤險絶水陸之道義真獨坐空城
　逃竄無所可謂兵不血刃而自定矣勃勃從之使買
　徳南斷青泥勃勃率大軍繼至義真使沈田子逆戰
　不利田子與王鎮惡出城遂殺之義真又討沈田子
　於是閉門自守赫連夜襲長安裕聞之大懼召義真
　鎮洛陽使朱齡石守長安義真東歸百姓逐齡石而
　迎勃勃入長安勃勃謂王買徳曰卿往日之言可謂
　筭無遺策也復䧟長安貶裕之罪也言速簒位無意
　於中原也戊寅帝崩于東堂年三十七帝不慧自少
　及長口不能言雖寒暑無所辨凢動作皆非己出故
　桓𤣥之簒因此獲全初有䜟云昌明之後有二帝故
　裕宻使王韶之縊帝而立恭帝以應二帝然後禪代也
　故經書劉裕弑帝崩春秋之制凢弑君稱君君無道
　也稱臣臣之罪也又例曰凢自虐其君曰弑也君子
　謂劉裕殺姚泓之已降及宗室從而遇害其後蕭齊
　簒宋汝隂見殺劉無少長盡幽死易所謂積不善有
　餘殃其劉裕之謂乎
經晉恭帝元熈元年春正月帝即位立皇后禇氏甲午
劉裕還朝夏四月秋七月劉裕移鎮壽陽冬十月乙酉
劉裕以義真鎮揚州十一月丁亥朔日有蝕之十二月
黑龍四見東方
　傳曰恭帝諱徳文安帝母弟也初封琅邪王義熈十
　四年十二月劉裕矯安帝遺詔曰大司馬琅邪王體
　自先皇明徳光懋屬推儲貳衆望攸集其君臨晉邦
　奉系宗祀允執厥中爕和天下闡揚來誥無廢我高
　祖之景命遂即位劉裕自伐秦回是月始朝焉移鎮
　壽陽以其子義真鎮揚州據外勢以窺内也丁巳日
　蝕晉祚盡此焉黑龍四見者何傳曰皇之不極是謂
　不建厥咎􁀙厥罰常隂厥咎弱時則有龍蛇之孽有
　下人伐上黑隂色也見東方劉氏出東海之應也
經元熈二年春正月夏六月劉裕至京師諷帝禪位于
宋
　傳曰六月劉裕至京師傅亮承裕㫖諷帝禪位草詔
　而請帝書之帝謂左右曰晉氏久失之矣今復何恨
　乃書赤紙為詔甲子帝遜于琅邪舊第裕以帝為零
　陵王居秣陵行晉正朔車旗服色一如舊法然有其
　文而不備其禮焉明年裕使兵人踰垣弑帝于内房
　謚曰恭帝年三十六經不書弑謂前年已弑安帝今
　逼以禪則弑之義欲盖而彰焉
　
　
　
　
　
　
　
　
　
　
　
　
　
　元經卷七
欽定四庫全書
　元經卷八　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　注
經宋高祖武帝永初元年後魏明元帝五年夏六月宋
受晉禪秋七月陳留王曹䖍嗣薨八月癸酉立義符為
皇太子九月北凉㓕西凉
　傳曰不書正月二月系晉朔也不言即位晉元熈二
　年夏巳書晉禪于宋也曷謂今六月復書宋受晉禪
　曰晉史異辭宋史異辭元經包晉宋之史異辭其事
　則一也事一辭異猶春秋之法也陳留王曹䖍嗣魏
　後也書姓以别非宗室王也義符長子也立為皇太
　子正也北凉沮渠䝉遜𤣥始九年伐西凉李士業滅
　之不書名氏志其地以告也曷謂舉地以告曰東晉
　凉州牧自張軌世禀晉命至是李暠據燉煌(沙/州)沮渠
　䝉遜據張掖(甘/州)各僣號建元其實晉一牧而已故舉
　凉地相滅為文不書姓氏如春秋赤狄白狄之類皆
　狄而已無所褒也
經永初二年春帝正月辛酉祀南郊大赦二月己丑策
舉秀才孝廉夏四月禁淫祀房廟秋九月晉恭帝為宋
所滅(書滅司/馬氏)冬十一月葬晉恭帝
　傳曰郊祀就南本陽位也郊周祭天名也祀天以逺
　祖配自三代以來尊此禮惟周公因攝政率天下諸
　侯朝于明堂由是尊文王祭於明堂以配上帝魯用
　天子禮樂因周公以尊祖也故魯之郊卜郊卜牲過
　則書以示訓也今宋之革晉相㳂漢魏舊典凢郊祀
　告天肆赦所以易民耳目爾其於尊祖因心則與古
　制異焉䇿試州郡所舉秀才孝㢘於延賢堂行漢故
　事也禁淫祀房廟者何自秦漢而下方士妖術非鬼
　而祭妄求私福謂之淫祀正寢之旁設以房室無稽
　而祭謂之房廟宋初知其弊故詔禁止之禮也晉恭
　帝既禪位封零陵王宋使兵人殺之書為宋所害此
　宋史與晉史異辭也(晉史曰劉裕弑帝崩宋/史曰晉帝為宋所害)元經因
　晉宋二史成文在晉安帝時劉裕人臣也故書弑所
　以貶亂臣之逆也在宋祖之世晉恭降為王宋為君
　主故書為宋所害以哀前代非義而死元經實傷之
　耳雖傷之亦必變文所以明宋為君主猶害人臣也
　(案本史曰零陵王殂宋志也言宋志在於/殺者若春秋鄭伯克叚傳云是謂鄭志也)盡滅司馬
　氏之族不書于經何也曰義熈十四年貶裕弑君已
　重故其滅尤酷之也葬晉恭帝如魏明帝葬漢山陽
　公故事權也
經永初三年春帝正月詔刑無輕重悉原之徐羡之錄
尚書事二月星孛虚危夏四月封楊盛為武都郡王癸
亥帝崩于西殿秋七月冬十一月魏師克滑臺
　傳曰正月甲辰詔刑罪無輕重皆原之非禮也曷謂
　非禮夫國之刑制原情輕重故虞書𤯝災肆赦怙終
　賊刑堯舜之為也周禮刑平國用中典刑新國用輕
　典刑亂國用重典盖輕重中典臨事適宜無幸免無
　濫入民是以信不犯有司古之道也今刑無輕重悉
　原之出於一人之私妄求於一人之福天安信祐哉
　(傳言五月帝果崩/赦罪無足驗也)徐羡之錄尚書事帝顧託也帝疾
　甚召太子戒之曰檀道濟雖有幹畧而無逺志非如
　兄韶徐羡之傅亮當無異圗故書徐羡之舉顧託之
　首也星孛虚危占曰虗二星主死喪哭泣危三星主
　墳墓有孛焉此帝將崩之兆也楊盛仇池公楊世之
　後也世長子纂居仇池其弟統起兵武都與纂為苻
　秦所滅而統獨存至是宋初有天下務懐遠方故封
　其子孫以盛為王宋權也癸亥帝崩于西殿帝漢楚
　元王之後諱裕字徳輿小字寄奴世居丹徒京口以
　平孫恩桓𤣥有大功累遷至錄尚書事討慕容超以
　車四千兩為二翼方軌徐行攻滅之廻討盧循以萬
　鈞神弩摧䧟之又北伐加位相國策封宋公討姚泓
　平長安進爵宋王晉恭帝元熈二年禪位于宋帝不
　許太史令駱達奏天文符應案晉義熈之元年太白
　晝經天凢七占曰人更主異姓興又五虹見鎮嵗太
　白熒惑聚東井入太微黑龍四登天漢世建武至建
　安一百六十六年而禪魏魏自黄初至咸熈四十六
　年而禪晉晉自太始至今一百五十六年揖讓咸躬
　於六廢帝即天子位在位三年崩年六十七魏明元
　帝遣將攻滑臺克之書曰滑臺不守也
經少帝景平元年春帝正月帝即位夏四月魏師䧟虎
牢執毛徳祖太皇太后崩秋七月立張夫人為皇太后
冬十月星孛于氐魏明元皇帝崩
　傳曰少帝諱義符高祖長子也魏師既克滑臺乘勝
　攻虎牢䧟之執宋刺史毛徳祖徳祖毛寳宗子也執
　而不殺言魏强也知為力屈非降故不書降太皇太
　后蕭氏崩高祖初為宋公宋王加太妃太后之號武
　帝踐阼尊之曰太皇太后至是崩于顯陽殿年八十
　一張夫人生少帝有司上尊號為皇太后春秋之義
　母以子貴也星孛于氐者占云氐四星上者宿宫后
　妃之府有星孛焉宫闈有變之兆也魏明元皇帝拓
　䟦氏諱嗣道武帝長子也崩時年二十二謚曰明元
　書崩抗帝以尊中國也
經景平二年春帝正月己夘朔日有蝕之二月徐羡之
殺廬陵王夏五月衆廢帝為滎陽王六月癸丑徐羡之
弑滎陽王崩
　傳曰己卯日蝕帝將廢之應也徐羡之殺廬陵王義
　真義真武帝第二子也昔從帝收中原留義真鎮長
　安為赫連勃勃所逐武帝崩徐羡之等因義真與少
　帝不協遂廢為庻人遣吏殺於徙所書羡之殺者貶
　其專殺也衆廢帝者何徐羡之傅亮王𢎞檀道濟謝
　晦中外衆臣共議帝過惡乖失羡之使舍人邢安泰
　弑帝於金昌亭然則廢帝稱衆者天下之公也弑帝
　書羡之者亂臣之首也曷謂天下之公曰天之生民
　樹之以君言衆樹之也失道則為獨夫故廢昏舉明
　以安天下此所謂公也既廢矣又從而殺之此亂臣
　之惡羡之為首乎故特書徐羡之弑帝别未立君亟
　行弑逆以明一日不可以無君也
經文帝元嘉元年魏大武皇帝始光元年春正月帝即
位夏四月秋八月大赦改元九月丙子立皇后袁氏
　傳曰文帝諱義隆武帝第三子也少帝既廢百官迎
　帝立之八月丁酉即位于中堂書正月即位者正五
　始也大赦改元以元嘉為首也魏大武諱燾明元長
　子即位之嵗改元始光適與元嘉並(並謂/相也)皇后袁氏
　名齊媯父湛左光祿大夫后初適帝為王妃至是立
　為皇后正也
經元嘉二年春帝正月辛未祀南郊夏四月秋八月乙
酉彭城王義康為司空冬十一月楊𤣥為武都王
　傳曰秦漢而下郊祀志記有甘泉后土五峙神祗事
　多不經魏晉之君親祀郊祭以祖配天損益不定元
　帝過江立郊祀儀依漢獻帝都許故事乃設南郊於
　己地依漢光武故事正月建郊之禮按周禮云三王
　之郊一用夏正故宋禮亦㳂晉制而日惟用辛從古
　禮也彭城王義康者武帝第四子也少聰察司徒王
　𢎞表王宜入輔政乃拜司空稱也楊𤣥者仇池公楊
　盛之子封爵也襲也
經元嘉三年春帝正月丙寅誅徐羡之傅亮詔將軍到
彦之執謝晦(不言/誅)二月己卯謝晦伏誅夏五月乙巳凉
州牧沮渠䝉遜改大將軍冬十二月吳郡徐佩之反
　傳曰徐羡之字宗文初為叅軍與武帝同府深相親
　結以佐命功進錄尚書事無學術而局度詳整傅亮
　字季友咸𤣥孫也博渉經史至中書令有佐命功與
　徐羡之同受顧命及少帝廢義真死迎立文帝密有
　誅羡之亮意羡之走出自縊載尸付廷尉亮亦奔追
　收之臨刑曰亮受先帝遺命黜昏立明社稷之計欲
　加之罪其無詞乎遂伏誅謝晦字宣明晉太常裒之
　𤣥孫也美風儀時人方之楊徳祖從武帝征闗洛内
　外要任悉委晦及聞咸陽淪没武帝欲北伐晦以王
　粲詩諫曰南登覇陵岸回首望長安悟彼下泉人喟
　然傷心肝武帝流涕乃止與徐傅及檀道濟共輔政
　同廢少帝授荆州為外援及文帝誅徐傅晦奉表曰
　不有所廢將何以興率衆二萬移檄建康為到彦之
　所執誅之沮渠䝉遜自晉義熈八年僣號河西王其
　後朱齡石遣使聘之䝉遜遣使報聘因表曰益州刺
　史朱齡石遣使詣臣始其朝廷休問承將軍劉裕秣
　馬揮戈以中原為事可謂天贊大晉篤生英輔也陛
　下據全楚之地擁荆揚之饒安可垂拱晏然棄二京
　之功以資戎虜乎若六軍北軫克復有期臣請率河
　西諸戎為晉右翼前驅自是宋依晉故事並遥加䝉
　遜官號覊縻之也吳郡太守徐佩之聞羡之既誅乃
　謀反事泄亦伏誅
經元嘉四年春帝正月乙亥曲赦建業二月乙卯幸丹
徒謁京陵夏六月癸卯朔日有蝕之秋七月冬十月
　傳曰曲赦建業慮都下徐傅親黨或不安也故赦之
　辛巳南郊不書略也(元嘉二年已/書傳解詳矣)幸丹徒京口也高
　祖之考墓在候山其地秦史所謂曲阿丹徒有天子
　氣宋國以高祖陵曰初寧陵皇考陵曰京陵謁京陵
　因京口地為名禮也六月日蝕皇子劭立之應也(逆/子)
　(立天不與也故/先見謫于上)
經元嘉五年春魏太武皇帝神䴥元年帝正月甲申大
閱(無/傳)夏六月詔遣使賑贍秋七月冬十二月魏太武帝
伐夏以赫連昌歸
　傳曰自去年五月疾疫至今年正月隂陽愆序故六
　月戊子都下大水大災異不絶乙卯遣使廵行賑貧
　民禮也後魏太武皇帝因炎州獻獸河内獻白麞改
　元神䴥夏五月魏伐赫連昌至㧞隣山捨輜重以輕
　騎三萬先行至黑水祈天告祖宗乃誓衆六月大破
　昌昌奔上邽虜昌及其家人萬數車旗珍寳不可勝
　計遂班師書以十二月者從赴告也(六月破赫連昌/十二月魏始告)
　(㨗于/宋也)春秋列國赴告冊書交相紀南北朝則通使問
　亦以克㨗相告古史遺法也
經元嘉六年春帝正月辛丑祀南郊三月丁巳劭為太
子夏五月日有蝕之秋七月百濟國遣使來貢十一月
己丒星晝見十二月西河河南國並遣使來貢
　傳曰劭者孰是曰文帝子也立為太子不書皇言劭
　立不足為皇嗣也百濟者其先東夷三韓國中諸小
　國之一也後漸強大晉義熈中百濟王餘映朝貢授
　以鎮東將軍百濟王宋自元嘉以來每嵗遣使貢方
　物此即餘映也星晝見者日無光也曰日無光君徳
　不明故星侵日晝見象臣下侵君權也西河者鮮卑
　杫崘之後也河南者其先亦鮮卑慕容奕洛于之後
　也二國皆東北通秦隴古流沙之地焉子孫以吐谷
　渾為姓自號河南王至是遣使來貢案此國二路隣
　益州常通商賈其來非懐中國之舊也實以貿商貨
　耳
經元嘉七年春帝正月二月壬戌雪且雷三月遣將軍
到彦之侵魏夏六月封楊難當武都王秋七月冬十月
立錢署戊寅魏克金墉城又克虎牢壬辰遣將軍檀道
濟拒魏師到彦之至滑臺奔退
　傳曰雪且雷紀異也到彦之督諸將王仲德竺靈秀
　尹冲叚宏趙百符庾俊之宋修之等北侵魏自淮入
　泗水竭日行十里自四月至七月始至東平以朱修
　之守滑臺尹冲守虎牢杜驥守金墉十月魏軍至虎
　牢杜驥奔走尹冲衆潰而死魏師進滑臺彦之焚舟
　歩奔彭城乃免彦之書官後經不書官貶其奔也楊
　難當者何仇池公之後也國號武興難當自稱武興
　王至是通使于宋宋封之曰武都王始置錢署以鑄
　四銖錢濟一時之急非經久之利也圜法自太公作
　輕重九府子母相權使貧富各得利用後世失其權
　泥於執一故錢輕則富者増價錢重則貧者不給於
　是有盗鑄犯上之亂作焉晉宋以來四銖錢非古也
　經書始置譏失政也檀道濟以到彦之侵魏河南復
　為魏所克於是詔遣都督諸軍北略地書曰拒魏師
　言茍自固守非制勝之詞也
經元嘉八年春帝正月二月癸酉檀道濟遁歸魏定河
南三月大雩六月乙丒大赦又大雩秋七月冬十月
　傳曰檀道濟至濟上與魏師三十餘戰多㨗軍至歴
　城資運竭夜唱籌量沙以為米魏人謂資糧有餘緩
　之乃遁歸不書官譏小智失大謀也(南史云道濟全/軍而返雄名大)
　(振北史諱/其遁也)書曰魏定河南言江左不能與争也自是
　中原定於魏矣大雩旱也又大雩猶未雨也旱而救
　懼民有變也然政令一失隂陽失序救之何益乎故
　書大赦又雩譏非禮也
經元嘉九年魏大武延和元年春帝正月二月詔佐命
功臣配享廟庭夏五月太保王𢎞薨秋七月以殷景仁
為僕射冬十月以皇子紹為廬陵王魏滅夏赫連氏及
乞伏氏
　傳曰二月詔曰故太傅長沙景王(劉道/憐)故大司馬烈
　武王(劉道/規)故司徒文宣公(劉穆/之)華容公𢎞(王/𢎞)永修公
　道濟(檀道/濟)故龍陽侯(鎮/惡)咸有文徳以𢎞帝載有武功
　以隆景業而太常未銘從祀闕享宜配祭廟庭勒功
　天府禮也太保王𢎞字休元導之曽孫也𢎞以佐命
　功封華容縣公武帝因宴集言曰我布衣始望不至
　此是時傅亮等並撰詞以稱功德獨𢎞對曰此天命
　求之不可得推之不可去時人稱其簡當文帝立又
　以定策功累遷錄尚書事進太保薨謚曰文昭公配
　食武帝廟庭𢎞不營財物不事威儀將加榮爵於人
　必先呵責而後施行若接語欣懽者必無所諧或問
　其故答曰王爵既加於人若撫勞之是興人主分功
　此姦以事君者也聞者皆悦服書官以薨賢之也書
　殷景仁為僕射喜其得人也同時劉湛代景仁為領
　軍不書貶湛惡也曷謂景仁善而劉湛惡曰湛與景
　仁素相善皆遇於武帝湛常居外任而景仁引湛還
　朝共叅朝政而湛隂結彭城王義康以傾景仁故一
　書一不書善惡分矣皇子紹為廬陵王者繼孝獻王
　義真嗣也乞伏國仁之孫熾盤死以慕未嗣位為夏
　赫連所滅赫連氏自勃勃死子昌立為魏所虜昌弟
　定復據平凉至是魏舉兵滅之二國先後不同而并
　書之者以示魏興中原諸閏位相繼滅矣(赫連乞伏/本二國故)
　(并書/之)
經元嘉十年春帝正月甲寅封義宣為南譙王夏林邑
等國朝貢秋七月曲赦梁益秦三州冬十一月揚難當
據梁州沮渠䝉遜死子茂䖍立
　傳曰義宣帝弟也改封南譙王初封武陵王羣蠻充
　斥義宣不能制改封南譙優親正也夏林邑闍婆呵
　羅等國遣使朝貢皆以商利來耳案夷貊傳林邑國
　漢象林縣古越裳之域地廣六百里馬援植銅柱之
　所也其王法服加纓絡如佛像之飾以吉貝為幡旗
　(吉貝木/棉也)其大姓謂之婆羅門闍婆達國者遺使奉表
　其詞曰宋國大王大吉天子足下教化一切種智安
　穩天人師降伏四魔轉尊法輪度脱衆生我雖在逺
　亦霑靈潤呵羅單國其王毗沙䟦摩奉詞曰常勝天
　子陛下諸佛世尊三達六通為世間導是名如來其
　時南朝信尚佛法故海蠻得以交易因而巽辭媚王
　曲狥夷情非禮也益梁秦三州雖逺屬南朝然去就
　不定是時楊難當背宋歸魏故曲赦三州以安叛黨
　也十一月初難當據梁州亦號東益州其城東連秦
　嶺西接宕昌言語與中國同地植九榖婚姻有六禮
　知書數出桑蔴銅鐵於本國自稱仇池王沮渠䝉遜
　臨松胡人先世為沮渠之官遂為氏䝉遜博練羣史
　頗曉天文有英略權變乃叛吕光據金山殺叚業晉
　隆安五年自立為凉州牧至義熈八年僣號至是死
　子茂䖍嗣偽位焉
經元嘉十一年春帝正月夏四月刺史蕭思話復梁州
五月丁卯以沮渠茂䖍為西河王
　傳曰蕭思話為梁南二州刺史㑹氐帥楊難當㓂漢
　中思話破氐羌收漢中置戍於葭萌帝使思話上定
　漢中本末下史官書書曰復梁州從告功也沮渠茂
　䖍為西河王來通好也
經元嘉十二年春帝正月辛未祀南郊馮𢎞為燕王夏
四月丙寅都下地震六月大水以榖百萬斛賑民九月
蜀將張尋為㓂
　傳曰辛未南郊舉舊制也馮𢎞者何北燕馮䟦之弟
　也䟦信都人其先畢萬子孫有食馮鄉因為氏焉初
　事慕容寳後附高雲作亂衆推䟦為主晉太元二十
　年僣號于昌黎䟦寛仁有大度恭慎勤子家勸農桑
　省徭役毎遣守宰必親見東堂問為政之要令極言
　無隐於是朝野競勸又建太學置博士諸偽政皆莫
　能比後為魏師所伐地震災異䟦問其臣閔尚尚對
　曰地主隂隂主百姓震有左右之占今震皆向左臣
　懼百姓將西移乎䟦乃遣使廵行問民疾苦賜以榖
　帛元嘉七年䟦卒而弟𢎞立通好南朝故封為燕王
　來逺從權也都下地震零陵王太妃殂之應也(恭帝/母也)
　大水以榖賑民禮也
經元嘉十三年帝正月癸丑朔帝有疾不朝㑹三月帝
殺司空檀道濟夏四月秋七月晉零陵王太妃殂九月
封皇子濬為始興王駿為武陵王魏伐燕馮𢎞奔高麗
　傳曰帝疾不朝㑹書變常也南朝元㑹自晉武帝講
　求漢儀叅用魏制著為典常謂之咸寧注是也咸寧
　注曰先正一日有司宿設夜漏未盡羣臣集于庭燎
　上賀起謁報百官及受贄郎官下至計吏皆入其次
　大鴻臚各奏羣臣就位侍中奏外辦皇帝出鐘皷作
　百官皆拜伏太常導皇帝升御座鴻臚奏請朝賀掌
　禮即讃皇帝延諸王登殿延太尉等登各奉璧皮帛
　羔雁雉再拜賀訖引下殿復故位以贄授贄郎郎以
　璧皮帛付謁者以羔雁雉付太官太樂令跪奏雅樂
　乘黄令出車皇帝罷入百官皆坐諸蠻夷以次入皆
　再拜皇帝又出僕射跪奏請羣臣等上奉觴再拜上
　千萬嵗四廂樂作百官再拜乃行百官酒太樂奏登
　歌三終乃降太官具御飯尚食持案並授持節持節
　跪進御座前太樂令奏云奉食舉樂太官行百官飯
　畢皷吹令奏進衆技乃召諸郡計吏前授敇戒鐘皷
　作羣臣北靣再拜出此漢魏叅用儀也宋㳂晉制毎
　年正月朔御殿受朝賀以為常典故不比年書之今
　嵗帝疾不視朝故特書不朝㑹以明常嵗皆朝㑹也
　檀道濟高平金鄉人隨宋武建義為前鋒所至望風
　降以佐命功數帥兵拒魏師三軍依附帝忌憚朝廷
　皆目之曰安知非司馬仲達也帝寢疾聼信領軍劉
　湛湛及彭城王義康皆慮宫車晏駕道濟不復可制
　乃矯詔收付廷尉父子八人皆誅之時人為之語曰
　可憐白浮鷗枉殺檀江州明無罪也故書帝殺者言
　文帝不能臣焉晉零陵王太妃恭帝太后也以晉儀
　葬之禮也濬帝之次子駿第三子(即成/帝也)書始封也馮
　𢎞者䟦之弟也為後魏所伐𢎞東奔高麗高麗殺之
　北燕以晉孝武太元二十年僣號至𢎞三世而滅凢
　二十八年地歸于魏
經元嘉十四年春帝正月辛卯祀南郊夏四月蜀賊張
尋降秋七月冬十二月河南西河呵羅單國使朝貢
　傳曰蜀賊張尋及其黨趙廣來降遷之建鄴河南慕
　延西河沮渠呵羅單西南夷並遣使來貢
經元嘉十五年春帝正月以吐谷渾慕延封隴西王夏
四月秋七月辛未地震新作東宫武都河南高麗倭人
扶南林邑國使朝貢冬十月立儒學于北郊
　傳曰吐谷渾慕延其先鮮卑慕容氏也西徙上隴過
　抱䍐出凉州西南至赤水而居之其界東疊川西于
　闐北高昌東北秦嶺方千餘里古流沙地也有青海
　出龍馬至慕容延始通江左故封隴西王新作東宫
　太子劭居也武都楊難當也河南即吐谷慕容延自
　號河南王也高麗王高璉也(案高麗王高璉宋武帝/初踐阼加璉為鎮東大)
　(將軍馮𢎞奔高麗宋遣使王白駒往取之高麗將孫/潄殺𢎞不欲南來王白駒復殺潄於海璉執白騎送)
　(于宋宋不欲違逺人意下白/駒獄由是璉毎嵗來貢焉)倭國王名讃無姓氏物
　産與儋耳朱崖同宋初除安東將軍倭國至扶南國
　在日南郡海西灣中去日南七千里東通交州西接
　天竺安息外交易東西日有萬餘商人珍物無不有
　天竺書言與佛經相似林邑與扶南相達崇佛法而
　優禮諸蠻故多入貢因商利也帝好文立四學以雷
　次宗掌儒學何尚之掌𤣥學何承天掌史學謝元掌
　文學置館于郊法古四郊學也
經元嘉十六年春帝正月戊寅閲武于北郊夏六月立
子鑠為南平王秋九月魏伐北凉擒其王茂䖍冬十二
月乙亥皇太子劭冠
　傳曰閲武北郊懼魏南侵舊典漢魏以來立秋之日
　郊禮畢乃揚威武斬牲於東門以薦陵廟其儀帝御
　戎服乘白馬朱鬛躬執弓射牲命謁者載以獲車送
　陵廟以束帛賜武官𨽻兵習戰陣之儀斬牲名曰貙
　劉(貙猛獸名/劉殺也)兵習孫吴法六十四陣既還公卿迎拜
　天子下車與公卿親識顔靣乃還宫自東晉天子不
　親令進退而武臣不傳六十四陣至宋惟有閲武之
　名而無習兵之法矣案六十四陣此諸葛亮習黄帝
　八十一陣遺制也晉馬隆得其術乃以八陣法伐北
　凉自後有桓温者因伐蜀於魚復平沙上覩武侯八
　陣基址以石縱横為八行此則方排成八八六十四
　陣之因也其變化即後人莫得傳其奥焉(唐李靖有/兵書對問)
　(三卷得/此法)皇子鑠文帝第三子書始封也魏師伐凉擒
　沮渠茂䖍平姑臧於是魏盡平凉州舊地焉(偽國盡/亡矣)
　太子劭冠帝徃觀之㡌無故墜地元兇之兆也
經元嘉十七年魏太武太平真君元年春帝正月夏四
月戊午朔日有蝕之秋七月壬子皇后袁氏崩九月壬
子葬元皇后冬十月劉湛有罪誅十一月僕射殷景仁
卒
　傳曰袁皇后袁湛女適文帝為妃生子劭后族貧毎
　就上求錢帛上性儉不過五十千而已潘淑妃有寵
　后因潘求三十萬錢宿昔便得由此恚恨成疾至是
　崩命顔延之為哀策文上益八字云撫存悼亡感今
　懐昔詔謚曰元皇后劉湛字𢎞仁父㧕晉儀同湛襲
　安衆縣男嘗自比管葛不為文章累遷給事中與殷
　景仁並任湛曰今世宰相何難正當漢南陽郡功曹
　耳後景仁專内任而湛猜隙漸生結彭城王義康以
　傾景仁晚黨附義康帝不平之湛亦知必敗㑹丁艱
　伏甲于室以待上臨事泄伏誅不書官貶有罪也殷
　景仁陳郡長平人少有大成之量不為文而敏有思
　致不談義而深達於理舊章記注莫不撰錄文帝委
　遇尤厚劉湛與義康欲遣人若劫盜者於外殺之上
　聞之徙景仁西掖門為䕶軍府宻邇宫禁故義康計
　不得行景仁稱疾停家養老數年雖不見任而宻函
　去來朝政大小必問焉及誅劉湛外人莫知預計也
　卒謚曰文成公
經元嘉十八年春帝正月夏五月甲申江水溢害居人
冬十一月僕射王球卒氐楊難當㓂漢川
　傳曰江水泛溢害居人隂沴陽下陵上也王球字舊
　玉司徒謐之子正方獨立歴位侍中舍人徐爰有寵
　於上上命球與之相結球辭曰士庻區别國之章也
　臣不敢奉詔王曇首稱球曰舊玉可謂玉巵無當耳
　又劉湛殷景仁權傾内外球雖姻戚未嘗往來居選
　職接容甚希而銓衡有序尋代殷景仁為僕射江夏
　王義恭啓文帝曰王球誠能淡退有素譽然頗以物
　外自許端任要功非其所長帝曰昔周伯仁終日飲
　酒而居此任蓋所以崇素徳也楊難當兄之子曰文
　徳奔漢中族弟廣香攻文徳因㓂漢川焉
經元嘉十九年春帝正月夏四月始奉祠大赦五月將
軍裴方明破楊難當秋七月甲戌晦日有蝕之九月丙
辰有客星在北斗十二月丙申詔奉聖襲封西凉李寳
歸於魏
　傳曰帝久疾初愈始親祠大赦南朝以赦罪為求福
　非古也裴方明與秦凉二州刺史劉真道同討仇池
　破之告功也甲戌晦日食案星厯凢日月合朔則蝕
　春秋傳以為月掩日也有朔有晦者大小盡使然耳
　案春秋書日食或無朔而有日者或無朔無日者或
　有朔無日者餘則日朔皆滿惟食即無明又歴代所
　占災異但食即占之不限晦朔也今茲食者天戒若
　曰陽為隂所蔽文帝為義康義恭諸侯擅權小人搆
　隙國衰亂之應也客星在北斗占曰凢客星所出有
　兵喪北斗帝居也臣下有隂窺神噐之象詔奉聖孔
　氏子孫世世得襲封宋沿晉制行之禮也李寳者西
　凉武昭王暠孫也書歸于魏不抗兵以庇民也(唐之/先也)
　(故别立傳於/載記史官)
經元嘉二十年春帝正月二月魏克仇池夏四月甲午
立皇子誕為廣陵王秋七月冬十月壬午置藉田水旱
大饑
　傳曰仇池楊難當去年為宋所討難當兄子文徳背
　魏歸于宋授封武都王至是復為魏所克書曰仇池
　不書文徳重其地微其人也皇子誕帝第四子也書
　始封也初置藉田以水旱相繼欲行藉田以祈農福
　妄也案藉田之制夏曰貢商曰藉周曰徹其實皆什
　一稅也藉之言借民力耕獲以奉神報先重農功非
　徼福也周人藉千畝天子躬耕所以勸農務本漢文
　帝始修藉田迄魏氏三祖皆舉三推之禮晉武帝於
　東郊之南洛水之北乗輿御木輅以耕江左元帝賀
　循定儀注未詳迄今宋國水旱皆修此禮失古義也
經元嘉二十一年春帝正月諸郡禁酒二月辛卯以子
宏為建平王夏四月秋九月以沮渠安周為河西王冬
十月雷且電
　傳曰諸郡南兖州南豫州浙江西並禁酒行𣙜酤也
　是時國窘竭故𣙜酒利以茍安焉建平王宏帝第五
　子書始封也沮渠安周者孰謂非沮渠之裔也自茂
　䖍為魏所滅盖安周是其踈族僣附於宋虗授以州
　刺史河西王非實封也冬雷且電陽愆失所也(凢雷/之聲)
　(由電也雷/霹靂耳)
經元嘉二十二年春帝正月辛卯朔始用新厯二月甲
戌立子禕為東海王昶為義陽王夏四月秋九月癸酉
宴武帳堂冬十二月范曄反伏誅免義康為庻人
　傳曰新厯者何承天所撰元嘉厯也禕帝第六子昶
　帝第七子皆始封也宴武帳堂帝先勅諸子且勿食
　至㑹所賜饌既而日旰諸子有飢色因誡之曰汝曹
　少豐溢不知百姓艱難今特使爾識飢當節儉用物
　也古者享以訓恭儉宴以示慈惠今帝誡諸子因飢
　使知節儉亦慈惠在其中矣范曄字蔚宗車騎范泰
　第四子也作宣城太守乃刪衆家後漢書為一家之
　言徐湛之則無以謝天下上得劭呪詛巫蠱之言上
　謂義恭曰常見典籍有此將謂空言不意親覩此不
　幸也先是彗星起畢昴入太微掃帝座端門滅於翼
　軫又熒惑逆行守昏自十一月霖雨連雪陽光罕耀
　劭與始興王濬帝第二子也異謀毎夜饗將士或親
　行酒宻與隊主陳叔兒及張超之謀是月二十一日
　夜詐作上詔云魯秀謀反汝可平明率衆入因使超
　之率素飬士二十人皆被甲入其夜上與徐湛之語
　至旦燭猶未滅超之行弑上以几自障五指俱落而
　崩遣人殺吏部江湛即偽位詔曰徐湛之弑逆吾勒
　兵入殿已無所及今罪人斯得可大赦改元為太初
　遷大行皇帝於太極殿劭成服號慟義師至劭自督
　戰魯秀打退鼓為義師所乘大敗入府庫井中擒之
　與濬並伏誅汙其東宫南平王鑠字𤣥休帝第四子
　也元㓙既立以鑠為錄尚書事及義師入以歸義最
　晩常懐憂懼眠中蹶起無復魂守食中遇毒而薨
經宋孝武帝孝建元年春帝正月即位
經孝建二年
經孝建三年
經大明元年
經大明二年
經大明三年
經大明四年
經大明五年
經大明六年
經大明七年
經大明八年五月
經少帝(子/業)永光元年春正月即位
經明帝(湘東/王彧)太始元年即位魏取淮南地
經太始二年魏天安元年
經太始三年
經太始四年
經太始五年
經太始六年
經太始七年魏獻文帝傳位于子孝文帝
經太豫元年四月帝崩
經宋廢帝蒼梧王昱元徽元年春正月即位
經元徽二年
經元徽三年
經元徽四年
經元徽五年帝凶惡為楊玉夫弑崩魏獻文帝為后弑
崩
經順帝(凖/)昇明元年春正月即位(明帝子/九嵗)魏太和元年
經昇明二年南齊蕭道成專政
經昇明三年禪位偽齊
　
　
　
　
　
　
　元經卷八
欽定四庫全書
　元經卷九　　　　　　　　隋　王通　撰
　　　　　　　　　　　　　唐　薛收　傳
　　　　　　　　　　　　　宋　阮逸　注
經後魏孝文帝太和四年春正月(一本書/帝即位)
　文中子曰或問孝文子曰可與興化矣又曰中國之
　道不替孝文之力也又曰太和之政近雅矣(都洛陽/得中國)
　(也建明堂修制度興/文物得先王之道也)一明中國有法也(置職制定律/令舉兵百萬)
　(伐江陵其後宣武孝明皆修/太和之政是中國有法也)又曰脩元經以斷南北
　之疑(晉東遷故南朝推運厯者以齊梁陳為正統魏/據中原故北朝推運厯者以北齊周陳為正統)
　(於是南北二支夷虜相乗而天下疑矣元經者所以/尊中國也中國無主故正統在東晉及宋中國有主)
　(則正統歸于/後魏後周)董常問元經之帝魏何也子曰亂離瘼
　矣吾誰適歸(詩曰月篇也箋云此/亂夏病必有所歸)天地有奉(魏修圜/丘方澤)
　(之/祭)生民有庇(十六偽國皆為魏/平之是庇民也)且居先王之國(洛/邑)受
　先王之道(建明堂/修典禮)子先王之民矣(子亦/王民)謂之何哉(何/謂)
　(而不/帝之)子曰元經之專斷蓋禀於天命吾安敢至之哉
　(天命未改於晉祚則斷之於江南/天命歸於中國則繼之於元魏)帝都洛造明堂置
　職制凡詔策帝自述之
經太和五年
經太和六年
經太和七年
經太和八年
經太和九年
經太和十年
經太和十一年
經太和十二年
經太和十三年
經太和十四年
經太和十五年
經太和十六年
經太和十七年江南王蕭東奔
經太和十八年
經太和十九年
經太和二十年(改姓/元氏)
經太和二十一年
經太和二十二年伐江南至樊城而還
經太和二十三年帝崩
經後魏宣武帝恪景明元年春正月即位
經景明二年
經景明三年南齊為梁蕭衍所簒
經正始元年
經正始二年
經正始三年
經正始四年(改元/永平)
經永平元年
經永平二年
經永平三年
經永平四年(改元/延昌)
經延昌元年
經延昌二年
經延昌三年
經延昌四年
經後魏孝明帝(翊/)熈平元年春正月即位
經熈平二年(改元/神龜)
經神龜元年
經神龜二年(改元/正光)
經正光元年梁改普通元年
經正光二年
經正光三年
經正光四年
經正光五年
經孝昌元年
經孝昌二年
經孝昌三年(改武/泰)
經武泰元年帝崩(立孝文/曾孫釗)爾朱榮弑帝釗别立子攸改
元永安
經孝壯帝永安元年即位
經永安二年
經永安三年帝殺爾朱榮
經前廢帝恭普泰元年春正月(不書/即位)
經後廢帝(朗/)中興元年春正月即位於信都高歡立之
經出帝(修/)永熈元年春即位
經永熈二年帝幸長安
經永熈三年帝在長安宇文泰弑帝崩
經西魏文帝大統元年(寳炬孝/文之孫)即位於長安高歡立
元善見號東魏
經大統二年闗中大饑
經大統三年
經大統四年
經大統五年
經大統六年
經大統七年
經大統八年
經大統九年
經大統十年
經大統十一年
經大統十二年梁中大同元年
經大統十三年東魏高歡卒子澄嗣
經大統十四年東魏侯景奔梁
經大統十五年侯景殺梁王蕭衍高澄
經大統十六年高洋殺東魏靖帝自立國號齊
經大統十七年帝崩
經西魏廢帝(欽/)元年(從周制立/稱元年)春正月即位
經二年陳覇先誅侯景梁蕭繹立於江陵
經三年帝為宇文泰所廢崩
經西魏恭帝(廓文帝/第二子)元年以宇文泰為太師
經二年蕭詧立于江陵號後梁
經三年宇文泰卒子覺立弑帝崩
經周閔帝(覺/)元年春帝正月即位陳覇先簒梁自立宇
文護弑帝崩
經周明帝毓武成元年春帝正月即位
經武成元年陳覇先卒高洋卒
經武成二年宇文護弑帝崩
經周武帝(邕/)保定元年高演卒北齊
經保定二年蕭詧卒
經保定三年
經保定四年
經保定五年(改天/和)
經天和元年陳文帝卒北齊高緯大亂
經天和二年
經天和三年
經天和四年
經天和五年
經天和六年(改元/建徳)
經建德元年遣使聘陳
經建德二年
經建德三年
經建德四年
經建德五年
經建德六年舉師伐鄴高緯亡(改宣/政)
經宣政元年伐陳獲吴徹帝崩(改元/大象)
經周宣帝(贇/)大象元年春帝正月即位(改/元)
經大象二年春帝禪位於太子衍曰静帝
經周靖帝(衍/)大定元年楊堅輔政伐陳盡取淮南
經大定二年禪位于隋
經隋文帝(堅/)開皇元年春帝即位封子廣晉王
經開皇二年陳宣帝卒
經開皇三年蘇孝綽置藉田
經開皇四年後梁蕭巋來朝
經開皇五年正月朔日有蝕之立義倉
經開皇六年築長城
經開皇七年後梁蕭琮來朝國亡
經開皇八年出師五十萬伐陳鎮星入東井
經開皇九年春正月白虹夾日晉宋齊梁陳亡
　王凝問元經書陳亡而具五國何也子曰江東中國
　之舊也衣冠禮樂之所就也永嘉之後江東貴焉(懐/帝)
　(永嘉二年中國大亂而元/帝渡江中興衣冠徃依之)卒不貴者無人也(元帝明/帝成帝)
　(賴王導為輔至康穆之世晉祚不衰至孝武/賴謝安為之佐後桓𤣥簒劉裕興賢故衰也)齊梁陳
　不與其為國也(宋嘗有樹晉之功故君子猶與之至/齊梁陳無復及中國但自相簒立故)
　(君子不與/其為國)及其亡也則君子猶懐之(自齊梁陳三國/之亡吾猶懐晉)
　(宋/也)故書曰晉宋齊梁陳亡具五以歸其國(歸晉/舊國)且言
　其國亡也(言自/亡矣)凝曰晉宋先亡今具之何也子曰衣
　冠文物之舊不欲其先亡也故具晉宋齊梁陳以歸
　其國也其未亡則君子責其國焉曰中國之禮樂安
　在(曰君子責齊梁陳之詞也/不脩禮樂但自相簒而已)責及其已亡則君子與
　其國焉曰猶我中國之遺人也(曰者君子猶懐書宋/之詞也言齊梁陳亦)
　(晉宋之/遺人也)此元經所以書也
　文中子曰春秋以天道終乎故止獲麟(麟不遇時/天命窮矣)元
　經以人事終乎故止陳亡(先王之道掃地/是人事極矣)薛收曰何
　謂也曰天人相與之際其可畏也故君子備之
　續元經後二十八年終(如春秋左傳/至孔子卒)
　
　
　
　
　
　
　
　
　元經卷九
欽定四庫全書
　元經卷十
　　　　　　　　　　　　　唐　薛收　撰
(庚/戌)隋文帝開皇十年春
(辛/亥)經開皇十一年春帝正月焚陳寶噐(丁酉以平陳所/得古噐多為妖)
(變故/焚)三月突厥獻七寶椀
(壬/子)經開皇十二年
(癸/丑)經開皇十三年春新作仁夀宫
(甲/寅)經開皇十四年春詔州縣吏三年一代(不得/重任)
(乙/卯)經開皇十五年春帝正月封泰山夏六月焚綾文布
(湘州進/詔焚之)
(丙/辰)經開皇十六年春
(丁/巳)經開皇十七年夏五月有羣鹿入殿門
(戊/午)經開皇十八年春二月伐髙麗(以漢王諒為元帥帥/水陸三十萬征髙麗)
秋九月漢王諒薨(兵死者/十二三)
(己/未)經開皇十九年
(庚/申)經開皇二十年夏四月有天聲(如㵼/水)冬十月廢太子
勇立晉王廣為太子(焬帝/也)
(辛/酉)經仁夀元年夏五月大風㧞木
(壬/戌)經仁夀二年陳叔寳薨
(癸/亥)經仁夀三年春河大水文中子奏策於太極殿(年二/十四)
(甲/子)經仁夀四年春　秋七月無日光帝崩(太子所/弑崩)
(乙/丑)經隋煬帝大業元年春正月(不書即位弑父之/賊天下共誅也)帝開
沛渠秋八月御龍舟幸江都宫
(丙/寅)大業二年
(丁/卯)大業三年煬帝幸東都
(戊/辰)大業四年
(己/巳)大業五年幸東都
(庚/午)大業六年幸江都
(辛/未)大業七年幸涿鹿秋河南山東大水
(壬/申)大業八年駕征遼
(癸/酉)大業九年又征遼楊𤣥感反(楊素/子)
(甲/戌)大業十年又征遼秋七月還東都越王侗留守京師
(乙/亥)大業十一年幸并州及鴈門
(丙/子)大業十二年七月幸江都越王侗留守東都
(丁/丑)義寧元年唐公李淵入長安改元義寧立恭帝文中
子卒(年三/十八)恭帝義寧二年宇文化及弑帝崩(隋三十/八年)
(戊/寅)唐髙祖武徳元年
　隋開皇元年文帝受禪是年文中子生煬帝大業十
　三年改元義寧恭帝立文中子卒明年字文化及殺
　恭帝隋亡
　
　
　
　
　
　
　元經卷十
