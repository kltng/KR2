#+TITLE: 宋史全文-元-闕名
#+DATE: 2016-06-11 12:21:02
#+SOURCE: github.com/kanripo/KR2b0032 master e9333b5c                
欽定四庫全書　　　　　史部二
　宋史全文　　　　　　　編年類
　　提要
　　　　(臣/)等謹案宋史全文三十六卷不著撰人名
　　　　氏原本題曰續通鑑長編而以李燾進長編
　　　　表冠之扵前是直以為燾之長編矣案燾成
　　　　書在孝宗時所録止及北宋此本實載南宋
　　　　一代之事其非出夀手明甚檢勘此書每卷
　　　　標題皆有宋史全文四字而永樂大典宋字
　　　　韻内亦多載宋史全文與長編截然二書又
　　　　此本目録前有坊間原題稱本堂得宋鑑善
　　　　本乃名公所編前宋已盛行再付諸梓云云
　　　　葢本元人所編而坊賈刋行時假燾名以欺
　　　　世耳惟考永樂大典所收之書皆載入文淵
　　　　閣書目乃宋鑑多至六部獨不見宋史全文
　　　　之名或亦楊士竒等編輯時因標題而致誤
　　　　歟又别本之未有商邱宋犖跋曰宋李燾有
　　　　通鑑長編百三十八卷續長編集要六十八
　　　　卷續宋編年十八卷今世蔵書家往往求之
　　　　甚渇此三十六卷是元人所刋卷首割去著
　　　　書人名姓卷末割去大元字其為元胡宏續
　　　　通鑑長編無疑云云則又臆斷之語未見其
　　　　有確證也其書自建隆以迄咸淳用編年之
　　　　體以次排纂其靖康以前亦本於燾之長編
　　　　而頗加刪節髙孝二代則取諸留正之中興
　　　　聖政草今以永樂大典所載聖政草相與𠫭
　　　　校其文大同小異留正等所附案語亦援引
　　　　甚多至光寧以後則别無藍本可據為編書
　　　　者所自綴輯故永樂大典扵光寧二宗下亦
　　　　全收此書之文勘對並合其於諸家議論採
　　　　録尤富如吕中講義何俌龜鑑李沆太祖實
　　　　録論足國論富弼等釋吕源等增釋陳瓘論
　　　　大事記諸書雖其立説不盡精醇而原書世
　　　　多失傳亦足以資𠫭考也惟原本第三十六
　　　　卷内度宗少帝及益王廣王事蹟俱有録無
　　　　書永樂大典亦未採今姑仍其闕焉乾隆四
　　　　十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　宋史全文卷一
　　宋太祖一
庚申建隆元年春正月辛丑朔鎮定二州言契丹入冦
北漢兵自土門東下與契丹合周帝命太祖領宿衛諸
將禦之太祖自殿前都虞候再遷都㸃檢掌軍政凡六
年士卒服其恩威數從征伐薦立大功人望固已歸之
於是主少國疑中外始有推戴之議壬寅殿前副都㸃
檢慕容延釗將前軍先發時都下驩言將以出軍之日
䇿㸃檢為天子士民恐怖爭為逃匿之計惟内庭晏然
不知癸卯大軍出愛景門紀律嚴甚衆心稍安軍校苗
訓者號知天文見日下復有一日黒光乆相磨盪指謂
太祖親吏楚昭輔曰此天命也是夕次陳橋驛將士相
與聚議曰主上幼弱我輩出死力破賊誰則知之不如
先立㸃檢為天子然後北征未晩也都押衙李處耘具
以事白太祖弟匡義及掌書記趙普因共以事理曉譬
之曰太尉忠赤必不汝赦諸將相顧亦有稍稍引去者
已而復集露刃大言曰軍中偶語則族今已定議太尉
若不從則我輩亦安敢退而受禍普察其勢不可遏與
匡義同聲叱之曰䇿立大事也固宜審圖爾等何得便
肆狂悖乃各就坐聴命普復謂曰外冦壓境將莫誰何
盍先攘却歸始議此諸將不可曰方今政出多門若俟
冦退師還則事變未可知也但當亟入京城䇿立太尉
徐引而北破賊不難茍不受䇿六軍決亦難使向前矣
普謂匡義曰事既無可奈何政須早與約束因語諸將
曰興王易姓雖云天命實繋人心前軍昨已過河節度
使各據方面京師若亂不惟外冦愈深四方必轉生變
若能嚴勅軍士勿令剽刼都城人心不摇則四方自然
寧謐諸將亦可長保富貴矣皆許諾乃共部分夜遣衙
隊軍使郭延贇馳告殿前都指揮使石守信都虞候王
審琦二人皆素歸心太祖者也將士環列待旦太祖醉
卧初不省甲辰黎明軍士擐甲執兵直叩寢門曰諸將
無主願䇿太尉為天子太祖驚起披衣未及酬應則相
與扶出聴事或以黄袍加太祖身且羅拜庭下稱萬嵗
太祖固拒之衆不可遂相與扶太祖上馬擁逼南行匡
義立於馬前請以剽刼為戒太祖度不得免乃攬轡誓
諸將曰汝等自貪富貴立我為天子能從我命則可不
然我不能為若主也衆皆下馬曰唯命是聴太祖曰少
帝及太后我皆北面事之公卿大臣皆我比肩之人也
汝等無得輙加凌暴近世帝王初入京城皆縱兵大掠
擅刼府庫汝等無得復然事定當厚賞汝不然當族誅
汝衆皆拜乃整軍自仁和門入秋毫無所犯宰相早朝
未退聞變范質下殿執王溥手曰倉卒遣將吾輩之罪
也爪入溥手幾出血溥噤不能對副都指揮使韓通自
内庭奔歸將率衆備禦王彦昇逐殺之并其妻子諸將
翼太祖登明徳門太祖令軍士解甲還營太祖亦歸公
署釋黄袍俄而將士擁范質等俱至太祖嗚咽流涕曰
吾受世宗厚恩為六軍所迫一旦至此慙負天地將若
之何質等未及對散指揮都虞候羅彦瓌挺劒而前曰
我輩無主今日必得天子質等不知所為溥降階先拜
質不得已從之遂稱萬嵗太祖詣崇元殿行禪代禮召
文武官就列至晡班定獨未有周帝禪位制書翰林承
㫖陶穀出諸袖中遂用之詔書曰天生烝民樹之司牧
二帝惟公而受禪三王乘時而革命其極一也予末小
子遭家不造人心已去天命有歸咨爾歸徳軍節度使
殿前都㸃檢趙某稟上聖之姿有神武之略佐我髙祖
格于皇天逮事世宗功存納麓東征西怨厥績懋焉天
地鬼神享于有徳謳歌獄訟歸于至仁應天順人法堯
禪舜如釋重負予其作賔嗚呼欽哉祗畏天命宣徽使
引太祖就龍墀北面拜受宰相扶太祖升殿易服東序
還即位羣臣拜賀奉周帝為鄭王太后為周太后遷居
西京乙巳詔因所領節度州名定有天下之號曰宋改
元大赦
　(吕中曰穎濵謂孟子不嗜殺人之言至是又驗矣葢/自後唐以來不五十年天下五易天人之厭亂極矣)
　(豈其使干戈麋爛不已而海内無一統之期哉唐明/宗有天生聖人之祝而太祖實生于是年則天命所)
　(歸不待指日光相盪而後知也自其掌軍政之時士/卒服其恩威中外同于推戴則人心所屬不待次陳)
　(橋驛而後見也漢唐初興亦不過是然髙祖之取天/下出于沛父老之請太祖之得天下亦出于軍士之)
　(擁迫不得已而為之其與唐太宗䧟父于不義以起/兵者異矣抑五代之亂帝王屢易者莫非藩鎮士卒)
　(也矧又有如石守信王審𤦺者將豈能帖然于下哉/一號令之間秋毫無犯不惟救生靈塗炭之苦亦可)
　(革叔季兵戈之禍自非聰明/神武而不殺者孰能與于此)
　(眉山蘇軾曰予觀漢髙祖及光武及唐太宗及我太/祖皇帝能一天下者四君皆以不嗜殺人者致之其)
　(餘殺人愈多而天下愈亂秦晉及隋力能合之而好/殺不已故或合而復分或遂以亡國焉  龜鑑曰戰)
　(國交爭而合于秦民苦秦暴秦不能一而漢一之南/北分裂而合于隋人厭隋亂隋不能一而唐一之五)
　(季之餘分閏位天下紛紛而未一也我太祖得天下/以仁而民從之故天下一于宋真人勃起開創大業)
　(是又跨唐虞越漢唐而與帝王匹休也亦知宋興之/由乎我太祖之生葢天成二年丁亥嵗也祥光瑞采)
　(流為精英異芳幽馥鬱為神氣帝王之興自有珍符/信不誣也居有雲氣出有日暈天心之眷顧篤矣俚)
　(語稱趙神言誇宋人心之向慕乆矣天與之人與之/而太祖則不知也方其北面周朝奉命征討赫聲濯)
　(靈所向輙克顯徳之七年太祖生三十有四年矣采/薇采薇薇亦作止時葢正月之上日也是月也京師)
　(已有推戴之語而内庭未之知我出我車于彼牧矣/時葢是月之三日也是日也將士又有推戴之語而)
　(太祖未之聞越翼日甲辰寢門未闢擁逼者至太祖/未及語而黄袍已加之身矣噫河南之避舜猶有辭)
　(大垌之至湯猶有待事勢至此聖人不得以遊乎舜/湯之天矣奈之何哉則亦有毋虐臣主之誓而已有)
　(毋掠民庶之誓而已三遜三辭黽勉而受之能律將/士以保周宗而不能使周禪之不歸能擇長者房州)
　(之奉而不能遏陳橋之逼天實為之吾其謂何歐陽/子紀五代史也書梁漢曰亡書晉曰滅至周則大書)
　(之曰遜于位宋興烏乎我宋之受命其應天順人之/舉乎受命之日市不易肆仁之至也卧榻之側他睡)
　(不容義/之盡也)
　沛都仰給漕運故河渠最為急務先是嵗調丁夫開
浚淤淺糗粮皆民自備丁未詔悉從官給遂著為式又
以河北仍嵗豐稔穀價彌賤命髙價以糴之
　(吕中曰沛與洛俱河南地也國家不都洛而都沛者/以四方輻湊漕運之法逺近俱便故也東南之粟自)
　(沛河入陜西之粟自黄河入陳蔡之粟自惠民河入/京師之粟自廣濟河入論四河之所入則東南為多)
　(此太祖所以有不及百年東南/民力竭之憂而欲都西京也)
　上之入也閭巷姦民往往乘便攘奪于是索得數輩
斬于市被掠者官償其貲　戊申追贈韓通中書令以
禮葬之嘉其臨難不茍免也以王彦昇専殺終身不授
節鉞　乙卯遣使往諸州賑貸
　(吕中曰上以甲辰即位而乙夘遂遣使賑貸豈有得/天下之初欲以是要譽于人哉惟天惠民惟辟奉天)
　(當時之民苦于干戈苦于賦斂苦于刑役為人父母/見子弟之饑寒則褰裳濡足以救之此武王下車未)
　(幾而散財發/粟之心也)
以趙普為右諌議大夫樞宻直學士皇弟匡義加睦州
防禦使賜名光義　立宗廟詔百官集議尚書省兵部
尚書張昭等上奏曰謹按堯舜禹皆立五廟葢二昭二
穆與其始祖也有商建國改立六廟葢昭穆之外祀契
與湯也周立七廟葢親廟之外祀太祖文王武王也伏
請追尊髙曽四代號諡崇建廟室制可　國朝宗廟之
制嵗以四孟月及季冬凡五享朔望薦食薦新三年一
祫以孟冬五年一禘以孟夏其七祀春祠司命及戸夏
祀竈季夏别祭中霤秋祀門及厲冬祀行惟臘享禘祫
徧七祀如親行告謝及新主祔謁即權罷時享告日用
牢饌備祀官
　(朱文公曰臣以為太祖受命之初未遑他事首尊四/祖之廟後以太祖受命立極當為始祖而祫享東向)
　(而禧祖初無功徳親盡當祧而已臣深考其説而以/人心之所安者揆之則禧祖者太祖之髙祖考雖歴)
　(世乆逺功徳無傳然四世之後篤生神孫應天順人/以寧兆庶其功徳葢不必自親為之然後為盛也)
二月尊帝母南郡夫人杜氏為皇太后　以范質自司
徒平章事昭文館大學士參知樞宻院事加侍中王溥
自右僕射平章事監修國史參知樞宻院事加司空魏
仁浦自樞宻使中書侍郎平章事集賢院大學士加右
僕射　丙戌長春節宰相率百官上夀賜宴相國寺辛
卯大宴于廣徳殿凡誕節後擇日大宴自此始　中書
舍人扈蒙權知貢舉奏進士合格者楊礪等一十九人
　三月宿州火燔民廬舍萬餘區遣中使安撫之　壬
戌追尊祖考為皇帝妣為皇后髙祖幽都縣令脁諡曰
文獻廟號僖祖陵曰欽陵祖妣崔氏諡曰文懿曽祖兼
御史中丞珽諡曰惠元廟號順祖陵曰康陵祖妣桑氏
諡曰惠明皇祖涿州刺史敬諡曰簡恭廟號翼祖陵曰
定陵妣劉氏諡曰簡穆皇考周龍捷左廂都指揮使岳
州防禦使𢎞殷諡曰昭武廟號宣祖陵曰安陵　有司
言國家受周木徳木生火宋繼周當以火徳王色尚赤
臘用戌從之
　(曽鞏政要曰博士和峴言䄍始伊耆而三代有嘉平/清祀䄍祭之名䄍臘之别名也漢承火徳以戌日為)
　(臘臘接也言新以相接故田獵取禽以報百神享宗/廟旁及五祀以教孝盡䖍晉魏因之唐以土王貞觀)
　(之祭尚用前寅䄍百神夘日祭社官辰日臘宗廟至/開元始定禮制三祭皆于臘辰以應土徳議者是之)
　(宋興推應火徳以戌日為臘而獨以前七日辛夘䄍/不應于禮請如開元故事䄍百神祀社稷享宗廟同)
　(用戌臘如禮/便制曰可)
　兼判太常寺事竇儼上言三王之興禮樂不相沿襲
聖宋建皇極一代之樂宜乎立名請改周樂文舞崇徳
之舞為文徳之舞武舞衆成之舞為武功之舞改樂章
十二順為十二安葢取治世之音安以樂之義夏四月
詔行之　昭義節度使兼中書令太原李筠在鎮逾八
年恃勇専恣招集亡命周世宗每優容之及上遣使諭
以受禪筠即欲拒命左右為陳厯數乃僶俛下拜既延
使者陞階置酒張樂遽索周祖畫像置㕔壁涕泣不已
賔佐惶駭告使臣曰令公被酒失其常性幸毋怪也北
漢主知筠有異志潛以蠟書誘筠筠雖具奏而反謀已
決筠長子守節涕泣切諌筠不聴遂遣守節入朝且伺
朝廷動靜上迎謂曰太子汝何故來守節矍然以頭擊
地曰陛下何言此必有讒人間臣父也上曰吾亦聞汝
數諌老賊不汝聴不復顧藉故遣汝來欲吾殺汝耳盍
歸語而父我未為天子時任汝自為之我既為天子汝
獨不能小讓我耶守節馳歸具以告筠反謀愈急于北
漢納欵求援　乙酉遣使分詣京城門賜飢民粥　李
筠又遣兵襲澤州殺刺史張福據其城　丙戌昭義反
書至樞宻吳廷祚言于上曰潞州巖險賊若固守未可
以嵗月破然李筠素驕易無謀宜速擊之彼必恃勇出
鬭但離巢穴即成擒矣上納其言戊子上遣石守信髙
懐徳帥前軍進討上勅守信等曰勿縱筠下太原急引
兵扼其隘破之必矣上召三司使張美調兵食是日大
宴廣徳殿張美言懐州刺史馬令琮度李筠必反日夜
儲偫以待王師上善之亟令以團練使授令琮宰相范
質言大軍北伐方藉令琮供億不可移他郡遂升為懐
州團練使授之
　(富弼曰太祖賞功任人深得其術懷州刺史知車駕/將至日夜儲蓄以待王師故有團練之命用賞其勞)
　(又以移别郡則他官供億未必練其事必不能繼令/琮之功故特升本州使名以授之恩寵如是之異其)
　(得人不/盡力乎)
五月己亥朔日有食之上降服出次百官各守其司
李筠復請北漢主舉軍南下北漢主從之傾國自將出
栢林谷羣臣餞之汾水趙華曰李筠舉事輕易事必無
成陛下掃境赴之臣未見其可也北漢主拂衣上馬行
至太平驛遣其平章事衛融宣徽使盧贊將兵救筠筠
留其長子守節守上黨自帥其衆南出　上以畿甸委
輸京師吏多旁縁為姦民或咨怨乙巳命殿中侍御史
王伸監察御史王祐戸部郎中沈義倫等八人分領在
京諸倉　丁巳詔親征命吳廷祚為東京留守吕餘慶
副之皇弟光義為大内都㸃檢韓令坤率兵屯河陽己
未上發大梁壬戌西京留守向拱勸上急濟河踰太行
乘賊未集而擊之稽留旬浹則其鋒益熾矣趙普亦言
賊意國家新造未能出征若倍道兼行掩其不備可一
戰而克上納其言甲子次河陽丙寅次懐州丁卯石守
信等破賊三萬餘衆于澤州南獲北漢節度使范守圖
殺盧贊筠遁入澤州嬰城自固六月己巳上至澤州督
兵攻城逾旬不下上召指揮使馬全義賜食命坐問以
計䇿全義請并力急攻緩之恐生變上即命諸軍奮擊
全義率敢死士先登飛矢貫臂流血被體全義拔鏃進
戰士氣益奮上率衛兵繼之辛巳克其城李筠赴火死
獲其北漢宰相衛融乙酉進攻潞州丁亥筠子守節以
城降上赦其罪陞單州為團練用守節為使北漢主遁
歸謂趙華曰卒如卿言吾幸全師以歸但恨失衛融盧
贊爾　丁酉上發潞州秋七月戊申上至京師初衛融
之被執也上詰融曰汝教劉鈞助李筠反何也融從容
對曰犬各吠非其主陛下宜速殺臣必不為陛下用縱
不然終當間道走河東耳上怒命左右以鐵檛擊其首
流血被面融呼曰臣得死所矣上曰忠臣也釋之以良
藥傅其瘡命融為太府卿
　(吕中曰先取澤潞所以通兩淮之咽喉次取淮南所/以通兩淮之門戸自此而平吳蜀自此而取荆廣混)
　(一規模大畧/亦可覩矣)
初成徳節度使郭崇聞上受禪時或涕泣監軍陳思誨
宻奏崇懐怨望上曰我素知崇篤于恩義此葢感激所
發耳然亦遣使偵之使者審崇無他即歸奏之上喜曰
我固知崇不反也已而崇請入朝　澶州蝗遣使督官
吏分捕　八月戊辰朔御崇元殿設仗衛羣臣入閣置
待詔候對官賜廊下食　保義節度使河東袁彦性兇
率及聞禪代日夜繕甲治兵上命潘美往監其軍遂圖
之美單騎入城諭令朝覲彦即治裝上道上喜謂左右
曰潘美不殺袁彦成我志矣丙子徙彦為彰信節度使
　忠武節度使兼侍中陽曲張永徳徙武勝節度使上
將有事于北漢因宻訪䇿略永徳曰太原兵少而悍加
以契丹為援未可倉卒取也臣愚以為每嵗多設遊兵
擾其田事仍發間使諜虜絶其援然後可圖上曰善
初上征澤潞趙普因皇弟光義請行許之及第推功賞
上曰普宜在優等戊子以普為兵部侍郎充樞宻副使
　九月丙午御崇元殿備禮冊四親廟宰相率百官進
名以奉慰　淮南節度使兼中書令滄人李重進周太
祖之甥也始與上俱事世宗分掌兵權及上受禪命韓
令坤代重進為馬步軍都指揮使重進請入朝上意未
欲與重進相見上謂翰林學士饒陽李昉曰善為我辭
以拒之昉草詔云君為元首臣作股肱雖在逺方還同
一體保君臣之分方契永圖修朝覲之儀何須此日重
進得詔愈不自安乃招集亡命隂為背叛之計　貶中
書舍人趙逢為房州司戸參軍上之親征澤潞也山徑
狹隘多石上自取數石于馬上抱之羣臣六軍皆爭負
石逢憚涉險偽傷足留懐州及師還將除拜逢又稱疾
請于私第草制上怒下御史劾其罪而黜之　己未重
進反書以聞上命石守信王審琦李處耘宋延握帥禁
兵討之　冬十月丁卯朔賜百官諸軍校冬服諸州長
吏屯戌將士遣使就賜之　壬申河決棣州厭次縣又
決滑州靈河縣　詔諸道所具版籍之數陞降天下縣
望以四千戸以上為望三千戸以上為緊二千戸以上
為上千戸以上為中不滿千戸為中下仍請三年一貢
戸口之籍别定陞降從之凡望縣五十緊縣六十七上
縣八十九中縣一百一十五中下縣一百一十總九十
六萬七千三百五十三戸　乙酉晉州言兵馬鈐轄鄭
州防禦使荆罕儒戰没北漢主欲生致罕儒及聞其死
求殺罕儒者戮之上痛悼不已擢其子守勲為西京武
徳副使　上問樞宻副使趙普以揚州事宜普曰李重
進守薛公之下䇿昧武侯之逺圖憑恃長淮繕修孤壘
無諸葛誕之恩信士卒離心有袁本初之強梁計謀不
用外絶救援内乏資糧急攻亦取緩攻亦取兵法尚速
不如速取之上納其言丁亥下詔親征庚戌上發京師
百司六軍並乘舟東下十一月甲辰次泗州捨舟登陸
命諸將鼓行而前丁未至大義驛石守信遣使馳奏揚
州即破請上亟臨視是夕次其城下登時攻拔之李重
進盡室赴火死己酉賑給揚州城中民米人一斛十嵗
以下給其半為重進脅以𨽻軍者賜衣屨縱之庚戌詔
重進家屬部曲並釋罪逃亡者聴自首尸骼暴露者收
瘞之役夫死城下者人賜絹三匹復其家三年
　(吕中曰上之入京也韓通率衆備禦上之即位也李/筠泣周祖畫像以起兵重進以周祖之甥而起兵雖)
　(在周為頑民在商為忠臣然三人者皆不/知天命之所歸也正易所謂後夫凶也)
乙卯唐主李景遣左僕射江都嚴續來犒師庚申復遣
其子從鎰戸部尚書新安馮延魯來置宴上厲色謂延
魯曰汝國主何故與吾叛臣交通延魯曰陛下徒知其
交通不知預其反謀也上詰其故延魯曰重進使者館
于臣家國主令人語之曰男子不得志固有反但時有
可不可陛下初立人心未安交兵上黨當是時不反今
人心已定方隅無事乃欲以殘破揚州數千弊卒抗萬
乘之師借使韓白復生必無成理雖有兵食不敢相資
重進卒以失援而敗上曰雖然諸將皆勸吾乘勝濟江
何如延魯曰陛下神武御六師以臨小國蕞爾江南安
敢抗天威然國主侍衛數萬皆先主親兵誓同生死陛
下能棄數萬與之血戰則可矣且大江風濤茍進未克
城退乏糧道亦大國之憂也上笑曰聊戲卿耳豈聴卿
遊説耶　十二月己巳上發揚州丁亥至京師　上既
即位欲隂察羣情鄉背頗為㣲行或諌曰陛下新得天
下人心未安今數輕出萬一有不虞之變其可悔乎上
笑曰帝王之興自有天命求之亦不可得拒之亦不能
止周世宗見諸將方面大耳者皆殺之然我亦終日侍
側不能害我若應為天下主誰能圖之不應為天下主
雖閉門深居何益既而㣲行愈數曰有天命者任自為
之我不汝禁也由是中外懾服親軍校有獻手檛者上
曰此何以異于常檛而獻之軍校宻言曰陛下試引檛
首視之檛首即劒柄也有刃韜于柄中居常可以為杖
緩急以備不虞上笑投之于地曰使我親用此物事將
奈何且當是時此物固足恃乎一日罷朝坐便殿不樂
者乆之左右請其故上曰爾謂天子為容易耶屬乘快
指揮一事而誤故不樂耳　嘗彈雀于後苑或稱有急
事請見上亟見之其所奏迺常事爾上怒詰之對曰臣
以為尚急于彈雀上愈怒舉斧柄撞其口墮兩齒其人
徐俯拾齒置懐中上罵曰汝懐齒欲訟我乎對曰臣不
能訟陛下自當有史官書之也上悦賜金帛慰勞之
辛酉建隆二年春正月丙申朔御崇元殿受朝賀御廣
徳殿羣臣上夀　壬寅幸造船務觀習水戰己酉上御
明徳門觀燈　壬子商州言羣鼠食苗詔蠲其常賦
周顯徳末分命常參官詣諸州度民田多為民所訴上
將循世宗之制謂侍臣曰度田葢欲勤恤下民而民愈
弊甚今當精擇其人以副朕意丁巳分遣常參官詣諸
州度民田
　(吕中曰孟子所謂經界與後人所謂經界異孟子以/井地不均穀禄不平而行經界後世以民産不均税)
　(錢不登而正經界也葢民産不均則業歸大家而産/留下戸税錢不登則官失其利而必多取于民國初)
　(經界之法未行則度田之使不可以不遣版籍戸鈔/不可以不作也然上之遣使則曰勤恤民隠豈若建)
　(武檢校墾田多/有煩擾者哉)
　詔發京師陳許丁夫以陳承昭督之道閔水自新鄭
與蔡水合貫京師南以通淮右舟楫　監修國史王溥
等上唐㑹要一百卷詔藏史館　二月丙寅幸飛山軍
營閲砲車命給事中范陽劉載往定陶督曹單丁夫三
萬浚五丈渠自都城北厯曹濟及鄆以通東方之漕上
因謂侍臣曰煩民奉己之事朕必不為也開導溝洫以
濟京邑葢不獲己耳　癸酉權知貢舉竇儀奏進士張
去華等合格者十一人　甲戌幸城南觀修水櫃　先是
藩鎮率遣親吏視民租入槩量増益公取餘羡符彦卿
在天雄軍取諸民尤悉上聞之即遣常參官分主其事
民始不困於重斂于是出公粟賜彦卿以愧其心　舊
制竊盗贓滿絹三匹者棄市己丑改為錢三千其陌八
十　令民二月至九月無得採捕蟲魚彈射飛鳥有司
嵗申明之　令文武官及致仕官僧道百姓自今長春
節及他慶賀不得輙有貢獻　三月上步自明徳門幸
作坊宴射酒酣顧前鳳翔節度使兼中書令臨清王彦
超曰卿曩在復州朕往依卿卿何不納我彦超降堦頓
首曰當時臣一刺史耳勺水豈可容神龍乎使臣納陛
下陛下安有今日上大笑而罷閏三月甲子朔彦超上
表待罪于私第上遣中使慰撫之因謂侍臣曰沈湎于
酒何以為人朕或因宴㑹至醉經宿未嘗不悔也　丁
丑金商房三州民飢遣使賑之　詔課民種植每縣定
民籍為五等第一種雜木百每等減二十為差桑棗半
之男女十嵗以上人種韭一畦闊一步長十步乏井者
鄰伍為鑿之令佐以春秋廵視其數秩滿赴調有司第
其課而為之殿最又詔自今民有逃亡者本州具戸籍
頃畆以聞即檢視之勿使親鄰代輸其租　夏四月癸
巳朔日有食之　甲午大名館陶民郭贄詣闕訴括田
不均詔令他縣官按視所隠頃畆皆實上怒本縣令程
迪決杖流海島給事中常凖為括田使責降兩官　左
贊善大夫申文緯奉詔按田清河縣令李瑶受贓文緯
不之察為部民所訴杖殺李瑶文緯除籍為民　漢初
犯私麴者並棄市周祖始令至五斤死上以周法尚峻
壬申詔民犯私麴十五斤以私酒入城至三斗者始處
極典其餘罪有差私市酒麴減造者之半　上又以前
朝鹽法太峻是日定令官鹽闌入禁地貿易至十斤煑
鹻至三斤者乃坐死民所受蠶鹽以入城市三十斤以
上者奏裁　五月癸亥朔上御崇元殿受朝服通天冠
絳紗袍仗衛如式　皇太后寢疾上憂懼乃曲赦天下
　乙丑天狗墮西南　甲戌令殿前侍衛司及諸州長
吏閲所部兵驍勇者升其籍老弱怯懦者去之初置剰
員以處退兵　舊制文武常參官各以曹務閒劇為月
限考滿即遷上謂宰相曰若是非循名責實之道㑹魏
仁滌等治市征有羡利己夘並詔増秩因罷嵗月序遷
之制　令諸州勿復調民給𫝊置悉代以軍卒　五代
以來刑典弛廢州郡掌獄吏不明習律令守牧多武人
率恣意用法金州民馬從玘子漢惠無賴嘗害其從弟
又好為敓􁖠閭里患之從玘與妻及次子共殺漢惠防
禦使仇超判官左扶悉按誅從玘妻及次子上怒超等
故入死罪令有司劾之並除名流於海島自是人知奉
法矣　六月甲午皇太后杜氏崩后聰明有智度每與
上參決大政猶呼趙普為書記常撫之曰趙書記且為
盡心吾兒未更事也寢疾上侍藥餌不離左右疾革召
普入受遺命后問上曰汝自知所以得天下乎上嗚咽
不能對后曰吾方語汝以大事而但哭耶問之如初上
曰此皆祖考及太后之餘慶也后曰不然政由柴氏使
幼兒主天下羣心不附故耳汝與光義皆我所生汝後
當傳位汝弟四海至廣能立長君社稷之福也上頓首
泣曰敢不如太后教因謂普曰汝同記吾言不可違也
普即就榻前為誓書于紙尾署曰臣普記上藏其書于
金櫃命謹宻宫人掌之
　(講義曰以皇太后而知社稷之至計葢有/聖母必有聖子也髙曹向孟之賢始于此)
　(龜鑑曰慈闈一語金櫃預盟十七載倦勤之後舉神/器之大挈而授之龍行虎步之天子堯舜授受曽不)
　(是過劉元城嘗曰三代而下漢唐不/能彷彿其萬一葢亦歎詠于斯云)
壬子翰林學士單父王著言時雨稍愆請令近臣按舊
禮告天地宗廟社稷及望告海瀆嶽鎮于北郊詔從之
　丁巳吏部郎中閻式奪兩任官式監納河陽夏税倉
上得式所收一斛有五升之羡故黜之其後右衛率府
率薛勲著作佐郎徐雄亦坐監納民租槩量失平皆免
官　初上既誅李筠及重進一日召趙普問曰天下自
唐季以來數十年間帝王凡易八姓戰鬭不息生民塗
地其故何也吾欲息天下之兵建國家乆長之計其道
何如普曰陛下之言及此天地神人之福也此非他故
方鎮太重君弱臣強而已今所以治之亦無他奇巧惟
稍奪其權制其錢穀收其精兵則天下自安矣語未畢
上曰卿勿復言吾已喻矣時石守信王審琦等皆上故
人各典禁衛普數言于上請授以他職上不許普乘間
即言之上曰彼等必不吾叛卿何憂普曰臣亦不憂其
叛也然熟觀數人者皆非統御才恐不能制伏其下則
軍伍間萬一有作孽者彼臨時亦不得自由耳上悟于
是召守信等飲酒酣屏左右謂曰我非爾曹之力不得
至此念爾曹之徳無有窮盡然天子亦大艱難殊不若
為節度之樂吾終夕未嘗敢安枕而卧也守信等皆曰
何故上曰是不難知矣居此位者誰不欲為之守信等
皆頓首曰陛下何為出此言今天命已定誰敢復有異
心上曰不然汝曹雖無異心如麾下之人欲富貴者何
一旦以黄袍加汝之身汝雖欲不為其可得乎皆頓首
涕泣曰臣等愚不及此惟陛下哀矜指示可生之途上
曰人生如白駒之過隙所以好富貴者不過多積金錢
厚自娛樂使子孫無貧乏耳爾曹何不釋去兵權出守
大藩擇便好田宅市之為子孫立永逺不可動之業多
置歌兒舞女日夕飲酒相歡以終其天年我且與爾曹
約為婚姻君臣之間兩無猜疑上下相安不亦善乎皆
拜謝曰陛下念臣等至此所謂生死而骨肉也明日皆
稱疾請罷上喜所以慰撫賜賚之甚厚庚午以侍衛都
指揮使石守信為天平節度使殿前副㸃檢忠武節度
使髙懐徳為歸徳節度使殿前都指揮使義成節度使
王審琦為忠正節度使侍衛都虞候鎮安節度使張令
鐸為鎮寧節度使皆罷軍職獨守信以侍衛都指揮使
如故其實兵權不在也
　(吕中曰禁衛之兵驕方鎮之權重五代以干戈智力/取之而不足太祖以杯酒宴笑收之而有餘人徒見)
　(其收之易而不知其收之者固自有本也封建非能/弱周周自弱也藩鎮非能亡唐唐自亡也使平王能)
　(復父之讎則勤王之師諸侯畢會天下必無春秋矣/使威烈王能正韓魏之罪則齊楚諸國拱手聴命天)
　(下必無戰國矣使唐非有哲婦濁亂于内則漁陽鼙/鼓必不啓方鎮之禍于其始非有宦官根固于内則)
　(賊温鋒刄必不成方鎮之禍于其終太祖之所以能/收其權者正孟子所謂為政不得罪于巨室裴度所)
　(謂處置得宜有以服其心不然無故/而行削國之䇿豈不動七國之變哉)
　(朱文公曰趙韓王佐太祖區處天下收許多藩/鎮之權立國家三百年之安豈不是仁者之功)
范質奏疏言宰相者以舉賢為本職以掩善為不忠所
以上佐一人開物成務端明殿學士吕餘慶樞宻副使
趙普富有時才精通治道經事霸府厯嵗滋深自陛下
委以重難不孤注倚每因款接備覩公忠伏乞授以台
司俾申才用今宰輔未備乆難其人以二人器能實攀
附之幸㑹寘之此任孰謂不然上嘉納之　命内客省
使王贊權知揚州軍府事贊乘舟以往溺于閶橋上嗟
悼謂左右曰是殺吾樞宻使也贊常為河北諸州計度
使五代姑息藩鎮有司不敢繩以法贊振舉綱維所至
發擿姦伏無所忌上知贊可付以事因使完葺揚州葢
將大用之而贊遽死贊觀城人也　是月陳承昭塞棣
滑決河役成賜錢三十萬　八月甲辰義武節度使孫
行友在鎮逾八年上初即位行友不自安累乞解官歸
山上不許行友懼將據山寨以叛兵馬都監樂繼能宻
表其事上遣武懐節㑹鎮趙之師直入定州出詔示之
令舉族歸朝行友倉皇聴命既至削奪官爵禁錮私第
　辛亥女真國遣嗢突刺來貢名馬
　(吕中曰女真去京師幾千里而貢馬中國之盛衰夷/狄未嘗不知之也然當陽長之時而隂穉已伏矣宣)
　(和之遣使亦自沙門島渡海一路然建隆之貢馬是/夷狄求通于中國也宣和之遣使是中國求通于夷)
　(狄也安得不/啓中原之禍)
永濟縣主簿郭顗坐贓一百二十萬棄市　詔縁邉諸
寨有犯大辟者送所屬州軍鞫之無得輙斷　曹州寃
句令侯陟以清幹聞甲寅擢左拾遺知縣事節度使袁
彦頗為不法陟抗章言之彦上表謝自陳其無罪上亦
不窮治焉　丁巳詔刑部應諸道州府有犯鹽麯人合
配役者祗令本州充役　甲子契丹解利來降　戊子
遣鞍轡庫使梁義如江南弔祭上召見面賜約束因謂
左右曰朕每遣使四方常諭以謹敕頗聞鮮克由禮逺
人何觀焉左右請齊之以刑上曰齊之以刑豈若其自
然邪要當審擇其人耳　初五代募民盜戎人馬官給
其直籍數以補戰騎之闕上欲敦信保境戊戌勑沿邉
諸州禁民無得出塞侵盜前所盗馬盡令還之由是夷
狄畏慕不敢内侮　是月命知制誥河内盧多遜看詳
進䇿獻書人文字升降以聞　十一月己巳幸國子監
　十二月壬辰回鶻遣使來貢方物甲午于闐遣使來
貢方物　癸未詔以濠楚民飢令長吏開倉賑貸　始
置藏冰務常以孟夏祭𤣥𡨕之神乃開冰薦于太廟
壬戌建隆三年(南唐吳越荆南湖南漳泉奉正朔蜀/稱廣政三十五年北漢天會七年)春
正月己巳命淮南道官吏發倉廩以賑飢民初戸部郎
中沈義倫使吳越歸言揚泗飢民多死郡中軍儲尚百
餘萬可貸至秋乃收新粟有司沮義倫曰若嵗薦饑將
無所取償孰當執其咎者上以詰義倫義倫曰國家方
行仁政自宜感召和氣立致豐稔寧復憂水旱耶上悦
故有是命　詔諸州長吏勸課農桑自後或因嵗首必
下此詔　禁諸州鐵鑞錢及江南所鑄唐國通寳錢民
間有者悉送于官　庚辰女真國遣使只骨來修貢
癸未幸國子監　二月庚寅令翰林學士文班常參官
曽任職幕州縣者舉堪為賔佐令録一人如有近親亦
聴内舉異時貪濁畏懦職務曠廢者舉主坐之　癸巳
令諸道州府依法斷獄毋得避事妄奏取裁違者量罪
停罰　甲午詔自今每五日内殿起居百官以次輪對
並須指陳時政得失朝廷急務或刑獄寃濫百姓疾苦
咸采訪以聞事關急切者許非時詣闕上章不得須候
次對
　(吕中曰國朝之制宰輔宣召侍從論思經筵留身翰/苑夜對二史直前羣臣召對百官轉對監司郡守見)
　(辭三館封章小臣特引臣民投匭太學生伏闕外臣/附驛京局發馬逓舖葢無一日而不可對無一人而)
　(不可言也然太祖詔指陳時政直書其事不在廣有/牽引太宗令宰執樞宻各述送軍儲至靈武合發軍)
　(粮多少舉兵深入合用兵幾何何人監領何人監䕶/直書其事言不必文此皆聴言以實也今世不患人)
　(主之不求言也而患求之而不及用不患天下之不/敢言也而患盡言而無所用豈非病于議論之繁多)
　(歟/)
　己丑詔竊盗贓滿五千足陌者乃處死　壬寅上謂
近臣曰今之武臣欲盡令讀書貴知為治之道近臣皆
莫對
　(史臣李沆曰昔光武中興不責功臣以吏事及天下/已定數引公卿郎將講論經義夜分乃罷葢創業致)
　(治自有次第今太祖欲令武臣讀書可謂/有意于治矣近臣不能引為對論者非之)
丙辰幸國子監　三月戊午控鶴右廂都指揮使尹勲
督丁夫浚五丈河陳留丁夫夜潰勲擅斬其隊長十餘
人追獲亡者七十餘人皆刖其左耳有詣闕稱寃者兵
部尚書李濤以病卧家力疾草奏乞斬勲以謝百姓濤
家人曰公乆病宜自愛養朝廷事姑置之濤憤然曰死
者人之常吾豈能免但我為兵部尚書知軍校無辜殺
人豈得不論上覽其奏嘉之然念勲素忠勇止薄責焉
削奪官爵配𨽻許州為教練使　壬戌三佛齊國遣使
朝貢　癸亥命近臣于京城祠廟禱雨　甲子詔以沂
州民飢賜種食　上謂宰臣曰五代諸侯跋扈多枉法
殺人朝廷置而不問姑息藩鎮當如此邪乃令諸州決
大辟訖録俱聞奏委刑部詳覆之　丙子權知貢舉王
著奏進士馬適等合格者十五人　丁丑女真遣使朝貢
　戊寅詔三司春冬送戌卒衣並官給車乘毋得調發
民丁　丁亥徙北漢降民于邢洺州計口賦以粟　禁
民以火葬　詔増官鹽闌入至三十斤煑鹻至十斤坐
死􁃺鹽入城市百斤以上奏裁又修酒麯之禁　夏四
月庚子西州回鶻阿督等來貢方物　壬寅邢州言漢
民四百七十人來降　定難節度使李彛興遣使貢馬
三百匹上方命玉工治帶召其使問彛興腰圍幾何遂
遣使以帶賜之彛興感服　五月甲子幸相國寺禱雨
　河北諸州旱遣中使視之又命司勲郎中何幼冲等
六人乘𫝊檢旱苗　甲申幸太清觀又幸相國寺禱雨
乙酉詔撤樂太官進蔬食　詔縣令佐檢察差役務厎
均平或有不當者許民自相糾舉
　(陳平甫曰差役古法也國初循舊制衙前以主宫物/里正戸長鄉手以課督賦税耆長弓手壯丁以逐捕)
　(盜賊承符人力手力散從官以奔走驅使在縣曹司/至押録在州曹司至孔目官下至雜職院虞候等人)
　(各以鄉戸等第差熙寧四年始議使民出錢官為僱/役謂之免役錢六年又行保甲法置保正副大小保)
　(長察盗七年輪保丁充甲頭催税罷募戸長壯丁八/年罷耆長令保正保長管幹别立庸直雇承帖人𨽻)
　(其下元豐八年有言耆壯之役則歸于保甲之正長/戸長之役則歸于催税甲頭是使民出錢免役而復)
　(使執役也紹聖元年復雇役法二年以大保長催税/罷差保頭以舊耆長錢支保正戸長錢支保長壯丁)
　(錢支承帖人靖國元年拘收大保長雇錢紹興二年/拘收耆戸長雇錢十二年拘收壯丁雇錢葢自保正)
　(長承帖人雇錢並起發而充役如故民力于是困矣/此其大畧也而其患皆起于以保甲代役戸寛狹不)
　(均重為/民病)
六月辛卯詔宿州發廩賑飢民　周世宗之二年始營
國子監置學舍上既受禪即詔有司増葺祠宇塑繪先
聖先儒之像上自贊孔顔命宰臣兩制以下分撰餘贊
車駕一再臨幸焉崔頌判監事始聚生徒講書上聞而
嘉之乙未遣中使遍賜以酒果尋又詔用一品禮立十
六㦸于文宣王廟門　己亥徳音減京畿及河北諸州
死罪以下囚旱故也壬寅雨　秋七月禁中元張燈
乙丑知舒州左諌議大夫歴城馮瓚言州界有菰蒲魚
鼈之利居民每以自給前防禦使司超増收為市征漁
奪苛細疲俗告病宜蠲除之上即從其請　雲捷軍士
有偽刻侍衛司印者捕得斬之上曰諸軍比加簡練尚
如此不逞耶庚辰命搜索悉配海島于是姦猾斂迹
己夘北漢捉生指揮使路貴等十一人來降並補内殿
直　辛巳遣給事中劉載等十人按行河北諸州旱田
　詔朝臣出使還日具所見民間利病以聞　右衛率
府率薛勲掌常盈倉受民租槩量重詔免勲官配𨽻沂
州倉吏棄市　兖濟徳磁洛五州蝗　八月甲戌朔勑
大理卿范陽劇可乆為光禄卿致仕可乆年逾七十無
請老意上特命之　乙未左拾遺知制誥虞鄉髙錫上
言近廷臣承詔各舉所知或有因行賂獲薦者請自今
許近親奴婢鄰里告訴加以重賞又請注授法官及職
官各宜問書法十條以代試判上皆施行之　詔及第
舉人不得呼知舉官為恩門師門及自稱門生　壬申
詔崔頌修武成王廟仍委頌檢討唐末以來謀臣名將
勲庸尤著者以名聞　癸酉以次對章奏下集尚書省
官參詳其有禆政治可施行者以聞　丙子占城國遣
使朝貢　九月癸未復置書判拔萃科　武安節度使
兼中書令周行逢病革召其將吏以其子保權屬之曰
衡州刺史張文表常怏怏不得行軍司馬吾死文表必
叛當以楊師璠討之如不能則嬰城勿戰自歸朝廷可
也　冬十月乙酉朔始賜文武常參官服有司言故事
所賜止將相學士及諸軍大校上曰不及百官甚亡謂
也乃並賜之　丙戌幸造船務觀習水戰　癸巳有司
上新刪定循資格長定格編敕格各一卷詔選人三十
以下依舊不得入令録餘皆可　己亥幸岳臺令諸軍
習騎射　廣濟縣令李守中坐贓決杖配沙門島　辛
丑以樞宻副使兵部侍郎趙普為檢校太保充樞宻使
樞宻使不帶正官自普始也　張文表聞周保權立怒
曰我與行逢俱起㣲賤立功名今日安能北面事小兒
乎㑹保權遣兵更戍永州路出衡陽文表遂驅以叛保
權即命楊師璠悉衆討文表告以先人之言感激涕泣
師璠亦泣顧謂其衆曰汝見郎君乎年未成人而賢若
此軍士奮然皆思自效保權又遣使求援于荆南且來
告文表亦上疏自理　十一月辛酉大閲于西郊　癸
亥詔羣臣使諸道無得私有請託違者當議其罪　甲
子又大閲上謂近臣曰晉漢以來衛士不下數十萬然
可用者極寡朕頃按籍而閲之去其冗弱又親校其擊
刺騎射之藝今悉為精鋭故順時令而講武焉　詔殿
前侍衛兩司將校無得冗占直兵限其數著于令　先
是按令文州縣官撫育有方戸口増益者各準見戸每
十分加一分刺史縣令各進考一等其州戸不滿五千
縣戸不滿五百各準五千五百戸法以為分若撫養乖
方戸口減耗各準増戸法亦減一分降考一等主司因
循例不進考唯按視闕失不以輕重便書下考至是有
司上言自今請以減損戸口一分科納係欠一分已上
並降考一等如以公事曠遺有制殿罰者亦降一等從
之　丙子三佛齊國王釋利耶髙麗國王昭並遣使來
貢方物　壬子初班厯于江南　十二月舊制強盗贓
滿十匹者絞庚寅詔改為錢三千足陌者處死　癸巳
詔中書門下每縣復置縣尉一員自萬戸至千戸各置
弓手有差　庚子有司上捕賊條詔頒行之令尉與賊
鬭而盡獲者並賜緋尉除令仍超兩資令别加陞擢
上以西鄙羌戎屢為冦鈔選姚内斌為慶州刺史上謂
近臣曰安邉御衆須是得人若分邉寄者能禀朕意則
必優䘏其家屬厚其爵禄多與公錢聴其召募驍勇以
為𤓰牙茍財用豐盈必能集事朕雖減後宫之數極于
儉約以備邉費亦無所惜也　河北陜西京東諸州旱
蝗河北尤甚悉蠲其租　蜀主命官磨勘四鎮十六州
逋税自廣政十五年至二十年别行追督龍遊令成都
田淳上疏諌蜀主不能用淳每謂所親曰吾觀僭偽改
㕔堂為宫殿改紫綬為黄服改前驅為警蹕改僚佐為
卿相改妻妾為妃后何如常稱成都尹乃無滅族之禍
乎或謂淳曰君之才固堪重寄宜稍低抑便至金鑾玉
堂淳曰吾安能附狗鼠哉葢指樞宻使王昭逺輩也
癸亥建隆四年(是年改為乾徳元年是嵗荆南湖廣平/唐國吳越漳泉奉正朔蜀稱廣政二十)
(六年南漢天寳六/年北漢天會八年)正月庚申以慕容延釗李處耘討張
文表先是盧懐忠使荆南上謂曰江陵人情去就山川
向背我盡欲知之懐忠使還報曰髙繼沖甲兵雖整而
控弦不過三萬年穀雖登而民困于暴斂南通長沙東
距建康西迫巴蜀北奉朝廷觀其形勢葢日不暇給取
之易耳于是上召宰相范質等謂曰江陵四分五裂之
國今假道出師因而下之蔑不濟矣壬戌李處耘辭上
以成筭授之　乙丑幸造船務觀造戰船
　(吕源曰太祖太宗創業之主真宗守文之主三朝皆/以九重之尊萬乘之重臨幸官局其造船務茶庫水)
　(磑開封府綾錦院染院作坊左藏内藏庫龍衛營殿/前班騏驥飛龍院天駟監内外百司不測而至太祖)
　(建隆二年四月步自明徳門幸作坊開寶八年七月/幸染院監察御史劉蟠監典工作衣短後衣芒屩持)
　(梃頭蓬不治迎謁車駕太祖喜其勤賜錢二十萬以/是觀之天子步出内門至于監官芒屩蓬頭迎謁可)
　(見其簡易也太宗皇帝建隆三年兩幸國子監乾徳/六年三幸飛龍院建隆二年四幸造船務是時國家)
　(剏業之始國史所載人君勤勞尚/且如此則為守成者豈不愧哉)
己卯女真國遣使來貢方物　楊師璠取潭州執文表
斬于市　二月丙戌天雄節度使符彦卿來朝上欲使
彦卿典兵樞宻使趙普以為彦卿名位已盛不可復委
以兵柄屢諌不聴上曰卿苦疑彦卿何也朕待彦卿至
厚彦卿豈能負朕耶普曰陛下何以能負周世宗上黙
然事遂中止　李處耘至襄州遣丁徳裕諭髙繼冲以
假道之意孫光憲謂繼冲曰中國自周世宗時已有混
一天下之志聖宋受命凡所措置規模益宏逺今伐文
表如以山壓卵爾湖湘既平豈有復假道而去耶不若
早以疆土歸朝廷去斥堠封府庫以待則荆楚可免禍
而公亦不失富貴繼冲大懼遣客將王昭濟等奉表以
三州十七縣十四萬二千三百戸來歸
　(吕中曰善取天下者先易而後難先近而後逺先瑕/而後堅故秦人欲攻諸侯范睢以為先韓魏而後齊)
　(楚唐憲宗欲平藩鎮張𢎞靖以為先淮蔡而後魏博/周世宗欲平天下王朴以為先江南而後河東太祖)
　(之規模先澤潞淮南次湖南荆襄而後及于江南廣/蜀之地諸國既平而後及于河東葢得後先攻進之)
　(機/矣)
王師既收復荆南益發兵日夜趨朗州周保權懼召觀
察判官桂人李觀象謀之觀象曰凡所以請援于朝者
誅張文表耳今文表已誅而王師不還必將盡取湖湘
之地也莫若幅巾歸朝幸不失富貴保權將從之指揮
使張從富等不可乃相與為拒守計庚子荆南表至上
復命髙繼冲為節度使上遣使諭周保權及將校曰爾
本請師救援故發大軍以拯爾難今妖孽既殄是有大
造于汝輩也何為反拒王師自取塗炭重擾生聚保權
為左右所制執迷不復遂進討之　遣使往澶滑魏晉
絳蒲孟開倉賑貸　權知貢舉浚儀薛居正奏進士蘇
徳祥等合格者八人　三月張從富等出軍于灃州南
與王師遇賊軍望風而潰壬戌王師入朗州禽張從富
于西山下梟其首賊將汪端刼周保權并家屬亡匿江
南岸李處耘遣田守竒往捕之獲保權以歸于是盡復
湖南舊地凡得州十四監縣六十六戸九萬零七千三
百八十八　癸酉吏部尚書張昭等詳定五刑之制凡
流刑四徒刑五杖刑五笞刑五　令州縣復置義倉官
所收二税碩别輸一斗貯之以備凶險　夏四月甲申
以旱分命使臣徧禱京城祠廟是夕雨　丁亥幸國子
監遂幸武成王廟　詔自今祠祭宿齋並令儀鸞司供
帳務極嚴潔　庚寅鑿池于朱明門外造樓船百艘選
卒號水虎捷習戰池中　辛夘王處訥上新定建隆應
天厯上為厯序頒行之　庚子以華州團練使大城張
暉為鳳州團練使上既誅李筠將事河東召暉入覲問
以計䇿暉曰澤潞瘡痍未瘳軍旅臶興恐不堪命不若
戢兵育民俟富庶而後圖之上慰勞遣還于是始謀伐
蜀乃徙暉鳳州暉盡得其山川險易因宻疏進取之計
上覽之甚悦　命磁州分閒田以處北漢降民仍賜耕
牛及錢米　乙巳幸玉津園閲諸軍騎射　令諸州造
輕車以給餽運　五月蜀宰相李昊言于蜀主曰臣觀
宋氏啟運不類漢周一統海内其在此乎若通職貢亦
保安三蜀之長䇿也蜀主將發使樞宻使王昭逺固止
之乃率兵屯峽路増置水軍　六月初上幸武成王廟
歴觀兩廊所畫名將以杖指白起曰起殺已降不武之
甚胡為受享于此命去之乃語吏部尚書張昭工部尚
書竇儀别加裁定取功業始終無瑕者癸巳昭等共議
請升漢晉宋後魏北齊後周唐凡二十三人退魏漢後
漢晉北齊隋唐凡二十二人詔升退如昭等議乙未直
史館梁周翰上言唐室崇奬太公葢以天下雖大不可
去兵覬張國威遂進王號事雖不經義足垂勸今若求
其義類别定否臧茍欲指瑕誰當無累或從澄汰盡可
棄捐上以升降之制有所懲勸不報　丙申令有司三
嵗一舉先代帝王祀典各以功臣配享　乙亥潭濮曹
絳等州言有飛蝗在野各命其長吏祭以牢醴後皆言
蝗不為災庚子羣臣三上表請舉樂從之　丙午分命
中使謝嶽瀆雨足故也以乆雨賜諸軍薪蒸有差　太
常博士和峴上言䄍者臘之别名聖朝以戌日為臘而
前日辛卯行䄍禮非是按唐貞觀中以前寅䄍百神卯
日祭社稷辰日臘享宗廟開元定禮三祭皆于臘辰以
應土徳或從貞觀或從開元惟上所擇有司請依開元
禮三祭同用戌臘日從之　唐主雖通職貢然亦増脩
戰備己酉命鎮國節度使宋延渥帥禁旅數千習戰于
新池上數臨觀焉　命大理正奚嶼知館陶縣監察御
史王祐知魏縣楊應夢知永濟縣屯田員外郎于繼徽
知臨清縣常參官知縣自嶼等始也時符彦卿乆鎮大
名専恣不法屬邑頗不治故特選強幹者往蒞之其後
右贊善大夫周渭亦知永濟彦卿郊迎渭揖于馬上就
館始與彦卿相見略不降屈縣有盜傷人而逸渭捕獲
暴其罪斬之不以送府渭先是為白馬主簿縣大吏犯
法渭即斬之上奇其才故擢為贊善大夫　秋七月監
修國史王溥又上新修梁後唐晉漢周五代㑹要三十
卷　戊午頒量衡于澧朗諸州懲割據厚斂之弊也
丁卯幸武成王廟遂幸新池觀習水戰　己卯判大理
寺事竇儀等上重定刑統三十卷編敕四卷詔刋板摹
印頒天下儀等參酌輕重時稱詳允
　(吕中曰任人而不任法以處他事則可以治刑獄則/不可此刑統之不可無也夫律令之明條章之具使)
　(罪應其法法應其情奸吏猶自為之輕重況無法乎/宋朝格式律令皆有常書張官置吏所以行其書爾)
八月庚子朔詔以冬至有事于南郊既而有司言冬至
乃十一月晦前一日皇帝始郊不應近晦請改用十六
日甲子詔可郊天之禮唐制每嵗冬至圜丘正月上辛
祈穀孟夏雩祀季秋大享凡四祭昊天上帝親祀則并
設皇地祗位國朝因之作壇于國城之南南薫門外每
嵗令有司奉事于南郊其祭皇地祗及神州地祇亦因
唐制皇地祇祭以夏至作方澤宫城北十四里神州地
祇祭以孟冬别為壇于北郊云　壬午殿前都虞候張
瓊自殺時軍校史珪石漢卿等方得幸瓊輕侮之珪漢
卿譖瓊養部曲百餘人擅作威福上召瓊面訊之瓊不
伏下御史府按鞫瓊自殺上旋聞其家無餘財只有奴
三人甚悔之責漢卿曰汝言瓊部曲百人今安在漢卿
曰瓊所養一直百耳亟命優恤瓊家然亦不罪漢卿
范質為南郊大禮使陶穀為禮儀使張昭為鹵簿使劉
温叟為儀仗使皇弟開封尹光義為橋道頓遞使　丁
亥王全斌言復與郭進曹彬等攻北漢遂下樂平辛夘
以北漢樂平降兵為効順軍賜錢帛有差　壬辰詔禮
部貢院所試九經舉人落第宜依諸科舉人例許令再
試　女真國遣使來貢名馬　丙申北漢靜陽等十八
寨首領相帥來降　己亥幸造船務　幽州岐溝關使
柴庭翰等來降　九月甲寅羣臣三上表請加尊號曰
應天廣運仁聖文武從之　登州言髙麗國王昭遣使
時贊等入貢　詔開封府選樂工八百三十人權𨽻太
常寺習樂將行郊祀之禮也　丙寅大宴廣政殿始作
樂　女真國又遣使貢名馬　丙子詔禮部貢舉人自
今朝臣不得更發公薦違者重寘其罪故事每嵗知舉
官將赴貢院臺閣近臣得薦抱至藝者號曰公薦然去
取不能無所私至是禁止　北漢主誘契丹兵攻平晉
軍命郭進等領步騎救之未至一舍北漢引兵去郭進
御軍嚴而好殺部下整肅每入北漢境無不克捷上時
遣戍卒必諭之曰汝輩當謹奉法我猶赦汝郭進殺汝
矣嘗選御馬直三十人𨽻進麾下押陣屬與北漢人戰
往往退怯進斬十餘人奏至上方閲武便殿厲聲曰御
馬直千百人中始得一二人小違節度郭進遽殺之誠
如此壟種健兒亦不足供矣乃潛遣中使諭進曰恃其
宿衛親近驕倨不禀令戮之是也進感泣嘗有軍校詣
闕訴進不法事上謂近臣曰所訴事多非實葢進御下
嚴甚此人有過畏懼而誣罔之耳即命執以與進令自
誅之進方奉表謝㑹北漢入冦進謂其人曰汝敢論我
信有膽氣今捨汝罪汝能掩殺此冦則薦汝于朝如敗
便可往降勿復來也軍校踴躍聴命果立功而還進即
奏乞遷其職上悦而從之　冬十月庚辰詔諸州造版
簿戸帖戸抄　吏部尚書張昭上新撰名臣事迹五卷
詔藏史館　十一月癸亥享太廟上初詣太廟乘玉輅
左諌議大夫崔頌攝太僕上問儀仗名物甚悉頌應對
詳敏上大悦甲子合祭天地于南郊以宣祖配先是上
謂大禮使范質曰中原多故百有餘年禮樂儀制不絶
如綫今幸時和嵗豐克舉禋祀報神資乎備物卿與五
使宜講求遺逸遵行典故無或廢墮副朕寅恭之意焉
于是質等相與討尋故事得天成中南郊鹵簿字圖遂
詳定新制曰南郊行禮圖又令司天監定從祀星辰圖
上之遂升壇有司具黄褥為道上曰朕潔誠事天不必
如此命撤之初有司議配享請以禧祖升配張昭獻議
曰宣祖積累勲伐肇基王業伏請奉以配饗從之　丙
寅唐主遣使來助祭　壬申以南郊禮成大宴廣徳殿
號曰飲福宴自是為例　上謂宰相曰北門深嚴當擇
審重士處之范質曰竇儀清介謹厚今又為兵部尚書
難于復召上曰禁中非此人不可卿當諭朕意勉再赴
職癸酉復命儀為翰林學士
　(富弼曰故事尚書班在學士之上竇儀清徳舊老再/真禁林葢天子所自擇人故榮于受命也議者曰選)
　(重官不専于有/司則羣才知勸)
　十二月己亥以鄭起為西河令起顯徳末見上握禁
兵有人望乃貽書范質極言其事于是起出掌泗州市
征刺史張延範宻奏起嗜酒廢職起坐左遷楊徽之亦
嘗言于世宗以為上有人望不宜典禁兵上即位將因
事誅之皇弟光義曰此皆周室忠臣也不宜深罪于是
亦出為天興令　閏十二月乙亥詔乘輿所服冠冕去
珠玉之飾　永安節度使折徳扆言敗北漢軍于府州
城下獲其衛州刺史楊璘　國朝因唐制每嵗四郊迎
氣及土王日祝五方上帝以五人帝配五官三辰七宿
從祀　國子博士聶崇義上言皇家以火徳上承正統
伏請奉赤帝為感生帝每嵗正月别尊而祭之尚書省
集議如崇義奏感生帝為壇于南郊奉宣祖升配常以
正月上辛奉祀
甲子乾徳二年(唐國吳越漳泉奉正朔蜀稱廣政二十/七年南漢天寳七年北漢天會九年)
春正月以選人食貧者衆詔吏部流内銓聴四時參選
仍命翰林學士承㫖陶穀等與本司官重詳定循資格
及四時參選條　宰相范質王溥魏仁浦等再表求退
戊子皆罷政事先是宰相見天子必命坐有大政事則
面議之常從容賜茶而退自餘號令除拜刑賞廢置但
入執狀畫可降出即行之猶有坐而論道之遺意焉質
等自以前朝舊臣稍存形迹且憚上英武每事輙具劄
子進呈退即批所得聖㫖而同列署字以志之嘗言于
上曰如此則正禀承之方免妄誤之失矣上從之後遂
為定式葢自質等始也然質在相位所下制勅未嘗破
律命刺史縣令必以戸口版籍為急使者按民田及獄
訟皆召見為述天子憂勤之意乃遣之時號賢相　庚
寅以樞宻使趙普為門下侍郎平章事集賢院大學士
宣徽北院使判三司上黨李崇矩為檢校大尉充樞宻
使上既除普及崇矩無宰相署勅使問陶穀穀以為自
古輔相未嘗虚位唯唐大和中甘露事後數日無宰相
時左僕射令狐楚等奉行制書今尚書亦南省長官可
以署勅竇儀曰穀所陳非承平令典今皇弟開封尹同
平章事即宰相之任也上從儀言　壬辰詔曰先所置
賢良方正能直言極諌經學優深可為師法詳閑吏理
達于教化等三科並委州府解送吏部而自曩及今未
有應者得非抱倜儻者恥肩于常調懐讜直者難効于
有司必欲興自朕躬乎繼今不限内外職官前資見任
布衣黄衣並許詣閣門投牒自薦朕當親試焉　壬寅
勅趙普監修國史先是宰相兼職皆内降制處分今止
用勅非舊典也國朝沿唐及五代之制命相分領三館
首相為昭文館大學士其次為監修國史其次為集賢
院大學士　二月戊申朔翰林學士竇儀等上新定四
時參選條件　命陳承昭帥丁夫鑿渠自長社引潩水
而下合閔河渠成民無水患閔河之漕益通流焉　三
月權知貢舉陶穀奏進士李景陽等合格者八人　夏
四月上欲為趙普置副而難其名稱陶穀對曰唐有參
知機務參知政事乙丑以樞宻直學士兵部侍郎薛居
正吕餘慶並本官參知政事不宣制不押班不知印不
升政事堂止令就宣徽使㕔上事殿廷别設塼位于宰
相後敕尾署銜降宰相數字月俸雜給皆半之葢上意
未欲令居正等與普齊也
　(史臣李沆等曰按唐故事知政事參議朝政參豫朝/政參議政事參知政事參知機務並宰相之任也又)
　(髙宗嘗欲用郭待舉等參知政事既而謂崔知温曰/待舉等歴任尚淺遂令于中書門下同承受進止平)
　(章事以此言之平章事亞于參知政事矣今穀不能/逺引漢御史大夫亞相故事為對以參知政事為丞)
　(相下一等穀失/之矣議者惜之)
　秋七月庚寅中書門下上重詳定翰林學士承㫖陶
穀所議少尹幕職官參選條件從之自是銓選漸有倫
矣　辛夘詔翰林學士承㫖陶穀及殿中侍御史内黄
師頌等四十三人各舉才任藩鎮通判者一人　甲午
詔吏部南曹自今常調赴集選人取歴任多課績而無
闕失其人才可副升擢者具名送中書門下引驗以聞
當與量材甄奬上慮銓衡止憑資歴英俊或沈于下僚
故也　九月太子太傅魯國公范質寢疾上數幸其第
臨視質家迎奉器皿不具上謂曰卿為宰相何自苦如
此質對曰臣曩在中書門無私謁所與飲酌皆貧賤時
親戚安用器皿因循不置非力不及也質性卞急以亷
介自將好面折人不能容人之短嘗謂同列曰人能鼻
吸三斗醋斯可為宰相矣五代以來宰相多取給于方
鎮質始絶之所得禄賜徧及孤遺食未嘗有異品疾革
戒其子旻以母請諡母刻墓碑辛丑卒上甚悼惜之贈
中書令後因講求輔弼謂左右曰朕聞范質居第之外
不植資産真宰相也太宗亦素重質嘗對近臣稱累朝
宰相以為循規矩重名器持亷節無出質之右者其所
不足但欠世宗一死耳
　(講義曰太祖入京之時王溥先拜質不得已從之故/名臣言行録所以紀質而黜溥也我太宗猶以為前)
　(朝宰相循規矩重名器持亷節無出質之右者/但欠世宗一死耳則士君子之進退其可輕哉)
冬十一月先是蜀山南節度判官張廷偉説知樞宻院
事王昭逺勸蜀主遣大程官孫遇軍校趙彦韜及楊蠲
等以蠟彈帛書間行遺北漢主約北漢濟河同舉遇等
至都下彦韜潛取其書以獻上得所獻書覽之笑曰吾
西討有名矣甲戌命王全斌崔彦進王仁贍劉光義曹
彬合步騎六萬分路進討上以西州將校多北人賜詔
諭令轉禍為福行營所至毋得焚蕩廬舍區畧吏民開
發丘墳剪伐桑柘違者以軍法從事臨汴水為蜀主治
第凡五百餘間供帳什物皆具以待其至乙亥全斌等
辭上出畫圖授全斌等謂曰凡克城寨止籍其器甲芻
粮悉以財帛分給戰士吾所欲得者其土地耳　丁酉
太常禮院言周文王廟舊以師鬻熊太公望配享今太
公别封武成王春秋行釋奠之禮但請以師鬻熊配從
之　十二月劉光義等入峽路連破松木三㑹巫山等
寨壬申晦全斌等入利州獲軍粮八十萬斛是月京師
大雪上設氊帷于講武殿衣紫貂裘帽以視事忽謂左
右曰我被服如此體尚覺寒念西征將帥衝犯霜霰何
以堪處即解裘帽遣中黄門馳驛齎賜全斌且諭㫖諸
將不能徧及也全斌拜賜感泣
乙丑乾徳三年(是嵗蜀平唐國吳越漳泉奉正朔/南漢天寳八年北漢天會十年)春正
月全斌等取劒州蜀主知劔州已破李昊勸蜀主封府
庫以請降蜀主從之因命昊草表初前蜀之亡也降表
亦昊所為蜀人夜書其門曰世修降表李家當時傳以
為笑乙酉降表至全斌等受之遣田欽祚乘驛入奏初
劉光義等發䕫州諸將所過咸欲屠戮以逞獨曹彬禁
之乃止故峽路兵始終秋毫不犯上聞之喜曰吾任得
其人矣賜彬詔褒之孟昶降表以其先人墳廟及老母
為請上優詔答之赦蜀管内蠲乾徳二年逋租賜今年
夏税之半自全斌等發京師至昶降纔六十六日凡得
州四十六縣二百四十戸五十三萬四千二百九全斌
及崔彦進王仁贍等日夜飲宴不䘏軍務縱部下掠子
女奪財物蜀人苦之曹彬屢請旋師全斌等不聴　二
月壬寅朔司天監言日當食驗天不食　癸夘命參知
政事吕餘慶權知成都府樞宻直學士馮瓚權知梓州
餘慶至成都時盗四起將士猶恃功驕恣王全斌等不
能禁一日藥市始集街吏馳報有軍校被酒持刃奪賈
人財餘慶立命擒捕斬之以徇軍中畏服民乃寧居瓚
至梓州視事纔數日㑹偽蜀軍校上官進嘯聚亡命三
千餘衆刼村民數萬夜攻州城瓚曰賊乘夜奄至此烏
合之衆以箠梃相撃必無固志正可持重以鎮之待旦
自潰矣城中止有雲騎兵三百人分使守諸門瓚坐城
樓宻令促其更籌未夜分撃五鼓賊驚遁去因縱兵追
之擒上官進斬于市招降千餘人並釋其罪令復業州
境遂安丙午詔以西師所過民有調發供億之勞賜今
年夏租之半居坊郭者勿輸半年屋税又詔偽蜀文武
官並遣赴闕賜裝錢有差治行清白為衆所知者所在
州府以名聞　丁巳權知貢舉盧多遜奏進士劉察等
合格者七人　三月孟昶與其官屬皆挈族歸朝由峽
江而下　自唐天寳以來方鎮屯重兵多以賦入自贍
名曰留使留州其上供殊鮮五代方鎮益強率令部曲
主場院厚斂以自利其屬三司者補大吏臨之輸額之
外輙入己私納貨賂名曰貢奉用冀恩賞上始即位猶
循前制牧守來朝皆有貢奉及趙普為相勸上革去其
弊是月申命諸州度支給費外凡金帛以助軍實悉送
都下無得占留時方鎮闕帥稍命文臣權知所在場院
間遣京朝官廷臣監臨又置轉運使通判條禁文簿漸
為精宻由是利歸公上而外權削矣
　(吕中曰方鎮猶周之封建也知州即秦之郡縣也今/不因方鎮為封建而乃立郡縣之法何耶葢古人有)
　(處天下之定制而後能享天下之長利後世雖有封/建之虛名而反受天下之實禍以周制攷之賦輸于)
　(太宰則諸侯不得有私財士貢于京師則諸侯不得/有私人非牙璋則不得起兵非賜鉞則不得専征名)
　(山大澤不以封其餘閒田使吏治之則歸地受地柄/常在官有功則加地進律無功則削地貶爵則一予)
　(一奪柄亦在官豈如唐人不敢誰何而一切行姑息/之政哉至于五代其弊極矣天下之所以四分五裂)
　(者方鎮之専地也干戈之所以交爭互戰者方鎮之専/兵也民之所以苦于賦繁役重者方鎮之専利也民)
　(之所以苦于刑苛法峻者方鎮之専殺也朝廷命令/不得行于天下者方鎮之繼襲也太祖與趙普長慮)
　(却顧知天下之弊源在乎此于是以文臣知州以朝/官知縣以京朝官監臨財賦又置運使置通判置縣)
　(尉皆所以漸收其權朝廷以一紙下郡縣如身使臂/如臂使指叱咤變化無有留難而天下之勢一矣)
國初貢賦悉入内藏庫及取荆湖下西蜀儲積充羡上
顧左右曰軍旅飢饉當豫為之備不可臨事厚斂于民
乃于講武殿後别為内庫以貯金帛號曰封樁庫凡嵗
終用度嬴餘之數皆入焉　六月孟昶卒昶母李氏不
哭舉酒酹地曰汝不能死社稷貪生至今日吾所以忍
死者為汝在耳今汝既死吾安用生因不食數日亦卒
　秋七月始令諸州録參與司法掾同斷獄　上聞西
川行營有大校割民妻乳而殺之者亟召至闕斬于都
市初近臣營救頗切上因流涕曰興師弔伐婦人何罪
而殘忍至此當速置法以償其寃　八月戊戌朔令天
下長吏擇本道兵驍勇者籍其名送都下以補禁旅之
闕
　(陳平甫曰按祥符天聖編敕諸郡自騎射至牢城凡/名額二百二十三總為本城所謂禁兵者皆三司之)
　(卒分屯而更戌今之屯駐駐泊之名而鈐轄都監監/押官所部領者也三邉之兵間因事宜升為禁軍則)
　(所謂四十四處禁軍如咸平中升陜西選中保捷慶/厯中升河北教閲本城為禁軍之類是已此為就粮)
　(自元昊叛而西北有保毅王倫叛而東南有宣毅于/是列郡稍置禁軍嘉祐中詔東南各置威果凡二十)
　(五指揮亦無過九大郡熙寧按廂軍之籍五十萬人/而不足以戰于是教閲之法起其後以廂軍團併為)
　(額則今兩浙崇節福建保節之類是也教閲之兵因/别為額而𨽻之將下則今兩浙雄節福建廣節之類)
　(是也五年始排立就粮禁軍之下元豐兵今悉/以雄節之類升同禁軍由是禁軍遍天下矣)
辛酉以左散騎常侍歐陽烱為翰林學士烱性坦率無
檢束雅喜長笛上間召至便殿奏曲御史中丞劉温叟
聞之叩殿門求見諌曰禁署之職典司詔命不可作伶
人事上曰朕頃聞孟昶君臣溺于聲樂烱至宰相尚習
此伎故為我擒所以召烱欲驗言者之不誣耳温叟謝
曰臣愚不識陛下鑒戒之㣲㫖自是亦不復召烱矣温
叟一日晩歸過明徳門西闕前上方與中黄門數人登
樓騶者潛知之以白温叟温叟令𫝊呼依常而過翌日
請對且言人主非時登樓則近制咸望恩宥輦下諸軍
亦希賞給臣所以呵導而過者欲示衆以陛下非時不
登樓也上善之　九月己巳上御講武殿閲諸道兵得
萬餘人以馬軍為驍雄步軍為雄武並屬侍衛司　冬
十一月判大理寺尹拙等言後唐劉岳書儀稱婦為舅
姑服三年與禮律不同詔百官集議尚書省左僕射魏
仁浦等奏議曰謹按禮内則云婦事舅姑如事父母即
舅姑與父母一也古禮有朞年之説雖于義可稽書儀
著三年之文實在禮為當十二月丁酉始令婦為舅姑
三年齊斬一從其夫
丙寅乾徳四年(唐國吳越漳泉奉正朔南漢/天寳九年北漢天會十一年)春二月權
知貢舉王祐言進士合格者六人諸科合格者九人上
恐有遺才復令于不中選人内取其優長者䇿而升之
　夏四月詔曰出納之吝謂之有司儻規致于羡餘必
深務于掊克知光化軍張全操上言三司令諸處場院
主吏有羡餘粟及萬石芻五萬束以上者上其名請行
賞典此茍非倍納民租私減軍食亦何以致之宜追寢
其事勿復頒行　上遣右拾遺孫逢吉至成都收偽蜀
圖書法物皆不中度悉命焚毁圖書付史館孟昶服用
奢僭至于溺器亦裝以七寳上遽命碎之曰自奉如此
欲無亡得乎上躬履儉約嘗衣澣濯之衣乘輿服用皆
尚質素寢殿設青布縁葦簾宫闈帟幕無文采之飾嘗
出麻屨布裳賜左右曰此我舊所服用也開封尹光義
因侍宴禁中從容言陛下服用大草草上正色曰爾不
記居甲馬營中時耶　五月上初命宰相譔前世所無
年號以改元曰乾徳既平蜀蜀宫人有入掖庭者上因
閲其奩具得舊鑑鑑背有乾徳四年鑄上大驚出鑑以
示宰相曰安得已有四年所鑄乎皆不能答乃召學士
陶穀竇儀問之儀曰此必蜀物昔偽蜀王衍有此號當
是其嵗所鑄也上乃寤因歎曰宰相須用讀書人由是
益重儒臣矣趙普初以吏道聞寡學術上每勸以讀書
普遂手不釋卷上性嚴重寡言獨喜觀書雖在軍中手
不釋卷聞人間有竒書不吝千金購之顯徳中從世宗
平淮甸或譖上于世宗曰趙某下夀州私所載凡數車
皆重貨也世宗遣使驗之盡發籠篋唯書數千卷無他
物世宗亟召上諭曰卿方為朕作將帥闢封疆當務堅
甲利兵何用書為上頓首曰臣無奇謀上贊聖徳濫膺
寄任常恐不迨所以聚書欲廣聞見増智慮也世宗曰
善　庚寅上親試制科舉人姜涉等于紫雲樓下從容
謂陶穀等曰則天一女主耳雖刑罰枉濫而終不殺狄
仁傑所以能享國者良由此也因論前代帝王得失日
晡乃罷　秋七月甲戌以安守忠為漢州刺史上每遣
使必戒之曰安守忠在蜀能自律己汝見當効其為人
　是月以孔子四十四代孫宜為曲阜縣主簿　八月
上召竇儀王祐等宴紫雲樓下因論民間事上謂宰相
趙普等曰下愚之民雖不分菽麥如藩侯不為撫養務
行苛虐朕斷不容之普對曰陛下愛民如此乃堯舜之
用心也　壬寅詔以憲府繩姦天官選吏秋曹讞獄俱
謂難才理宜優異應御史臺吏部銓南曹刑部大理寺
自知雜侍御史郎中少卿以下本司涖事滿三嵗者遷
其秩御史中丞尚書侍郎大理卿别議旌賞其奏補歸
司勒留官令史府史各減一選　閏月詔求亡書凡吏
民有以書籍來獻者令史館視其篇目館中所無則收
之獻書人送學士院試問吏理堪任職官者具以名聞
是嵗三禮涉弼三𫝊彭幹學究朱載皆應詔獻書總千
二百二十八卷命分置書府賜弼等科名　九月初西
川戍卒或亡命在賊黨中有請按誅其妻子上曰朕慮
其間有被賊驅脅非本心者乃盡釋弗誅　丁巳以龍
捷左右廂都指揮使党進權侍衛步軍司事先是禁軍
校自都虞候以上悉以所掌卒伍之數細書于所執之
梃謂之杖記如笏記焉進本出戎虜不識文字上一日
問進兵籍幾何進不能對舉梃曰盡在是矣上笑謂其
忠實益厚之進每擐甲胄則髭髯皆磔竪目光如電視
之若神人　冬十月辛酉朔詔太常寺自今大朝㑹復
用二舞先是晉天福末戎虜亂華中原多故禮樂之器
寖以淪廢上始命判太常寺和峴講求修復之先是上
以雅樂聲髙近于哀思命判太常寺和峴討論其理峴
上疏謂西京銅望臬可校古法即今司天臺影表上石
尺是也取王朴所定尺校之短于石尺四分樂聲之髙
葢由于此上乃令依古法别造新尺并黄鍾九寸之管
使工人校其聲果下于朴所定管一律又内出上黨羊
頭山秬黍累尺校律亦相契合重造十二律管以取聲
由是雅樂音始和暢
　(吕中曰以漢興至百年猶未遑禮樂之事太祖當天/下未一之時首明禮樂其知所急矣然禮樂廢缺已)
　(乆禮猶可以書傳聲亡則樂亡故其傳猶難于禮也/以尺較律則尺有長短以黍較律則黍有小大以聲)
　(與氣較律則聲氣猶有可求和峴所定以/尺與黍而已安得不啟後日紛紛之議哉)
　十一月癸巳日南至羣臣上夀初用雅樂登歌及文
徳武功二舞酒五行而罷　自平湖南諸州皆置通判
既非副貳又非屬官故多與長吏忿爭常曰我監州也
朝廷使我來監汝長吏舉動必為所制或者言其太甚
宜稍抑損之乙未詔諸州通判無得怙權狥私須與長
吏連署文移方許行下　翰林學士竇儀卒上嘗召儀
草制儀至苑門見上岸幘跣足而坐因却立不肯進上
遽索冠帶而後召入儀亟言曰陛下創業垂統宜以禮
示天下恐豪傑聞而解體也上斂容謝之自是對近臣
未嘗不冠帶
丁夘乾徳五年(唐國吳越漳泉奉正朔南漢/天寳十年北漢天會十二年)春正月詔
以時平年豐増上元張燈為五夜　偽蜀臣民往往詣
闕訟全斌及王仁贍崔彦進等破蜀時諸不法事于是
與諸將同時召還仁贍先入見上詰之仁贍歴詆諸將
過失冀自解免上曰納李庭珪妓女開豐徳庫取金具
此豈諸將所為耶仁贍惶恐不能對上以全斌等新有
功不欲付之獄吏令中書門下追仁贍及全斌彦進與
訟者質證皆具伏法當死上特赦之甲寅以王全斌為
崇義留後崔彦進為昭化留後王仁贍罷為右衛大將
軍丁巳以曹彬為宣徽南院使領義成節度李進卿為
步軍都虞候領保順節度王仁贍之歴詆諸將獨曰清
亷畏謹不負陛下任使者惟曹彬一人耳上固己知彬
善于其職于是賞彬特優彬入辭曰諸將俱獲罪臣獨
受賞何以自安不敢奉詔上曰卿有功無過又不自矜
伐茍負纎芥之累仁贍豈為卿隠耶懲勸國之常典可
母辭也
　(論曰天下無難事亦無易事權柄下移則難于登天/威令既振則易于反掌偉哉我太祖之興其用兵行)
　(師伐叛弔民尤切留意于賞罰之際在乾徳中王全/斌曹彬皆平蜀將帥也彬有功無過則擢用而不疑)
　(全斌貪恣以致亂則貶降而不恤賞罰如此宜/其平定天下取五強國如摧枯拉朽之易也)
　(吕中曰人言創業之初貪可使也愚可使也詐可使/也茍可以辦吾事而已是不知師之上六開國承家)
　(小人勿用之義也漢髙祖雖得韓彭之力然終受韓/彭之禍我太祖平蜀之功賞曹彬而責全斌任義倫)
　(而責仁贍蓋以曹彬用兵秋毫無犯義倫東歸圖書/數卷而全斌仁贍之功不足以贖其貪酷之罪爱民)
　(之仁御將之/術兩得之矣)
　上嘗幸講武池臨流觀習水戰因謂左右曰人皆言
忘身為國然死者人所難言之易耳李進卿前對曰如
臣者令死即死耳遂躍入池中上急令水工數十人捄
之得免幾至委殞上能得諸將死力類此　二月乙丑
以西川轉運使給事中沈義倫為戸部侍郎充樞宻副
使初義倫隨軍入成都獨居佛寺蔬食偽蜀羣臣有以
珍異奇巧之物為獻者皆却之東歸篋中所有纔圖書
數卷而已上嘗從容問曹彬以官吏善否彬曰臣止監
軍旅至于采察官吏非所職也固問之唯薦義倫可任
上亦聞義倫清節過人因擢用之
　(臣富弼等釋曰義倫霸府從事有攀龍鱗附鳳翼之/勞者也然必乆試才效以其清節過人始大用此皆)
　(先朝用/人之意)
壬申權知貢舉盧多遜奏進士李肅等合格者十人復詔
參知政事薛居正于中書覆試皆合格乃賜及第　殿
前都指揮使義成節度使韓重贇罷軍職出為彰徳節
度使先是有譖重贇私取親兵為腹心者上怒欲誅之
謀于趙普普曰陛下必不自將親兵須擇人付之若重
贇以讒誅即人人懼罪誰敢為陛下將者上怒猶未解
普開陳愈切上納其言止用重贇出鎮重贇聞普救己
他日詣普稱謝普拒弗見　三月五星如連珠在降婁
之次初竇儼與盧多遜楊徽之周顯徳中同為諌官儼
善推步星厯嘗謂徽之等曰丁夘嵗五星聚奎自此天
下始太平二拾遺見之儼不與也
　(吕中曰以五代雲霧昏曀之乆所以啟我宋天日開/明之候天降時雨山川出雲國家將興必有休祥然)
　(奎星固太平之象而實重啟斯文之兆也當是時歐/蘇之文未盛師魯明復之經未出安定湖學之説未)
　(行于西北伊洛關中之學未盛于天/下而文治精華已露于立國之初矣)
　夏四月給事中開封馬士元謁樞宻副使沈義倫適
有吏白事義倫與語忘顧士元士元遽辭出歸語家人
曰我為臺省近臣不為執政所禮可以去矣己夘遂致
仕　秋九月李彛興卒子光叡嗣　先是平蜀得錦工
數百人冬十月丙辰朔置綾錦院以處之　癸酉度支
判官侯陟言三司凡二十四案鹽鐵主其六戸部主其
四餘皆度支主之自荆湖西蜀之平事務益衆欲令三
司均主其八詔三司推官張純分判度支案事
　宋史全文卷一
欽定四庫全書
　宋史全文卷二
　　宋太祖二
戊辰乾德六年(十一月改開寶元年唐國吳越漳泉奉/正朔南漢天寶十一年北漢主劉繼元)
(立改天會十三/年為廣運元年)春正月乙巳大内營繕皆畢賜諸門名
上坐寢殿令洞開諸門皆端直軒豁無有壅蔽因謂左
右曰此如我心少有邪曲人皆見之矣
　(吕中曰天下之事千條萬緒而皆經綸於人主之一/心人主之心正則天下之事無一不出於正人主之)
　(心不正則天下之事無一得由於正是以人主以眇/然之身居深宫之中其心之邪正若不可窺而其著)
　(見於外者常若手指目視而不可揜也此堯舜相授/所以有惟精惟一之戒以我太祖立國之初規模廣)
　(大如漢髙帝謀深慮逺如漢光武而正心符印密契/三聖之傳於數千載之上朱文公曰太祖不為言語)
　(文字之學而方寸之地正大光/明直與堯舜之心合信哉斯言)
權知貢舉王祐擢進士合格者十人陶榖子邴名在第
六翌日榖入致謝上謂左右曰聞榖不能訓子邴安得
登第遽命中書覆試而邴復登第因下詔曰造士之選
匪樹私恩世禄之家宜敦素業如聞黨與頗容竊吹文
衡公器豈宜斯濫自今舉人凡關食禄之家委禮部具
析以聞當令覆試　夏六月辛巳以辛仲甫權知彭州
上謂之曰蜀土始平輕侈之俗未革爾有文武才幹是
用命爾仲甫既至州兵燕環誘屯戍軍謀以長春節宴
集日為亂時民出郭拜墓仲甫率官屬巡邏於近郊見
壕中草深恐其藏伏姦慝悉命燒薙之環黨懼謀泄遂
有告者凡百餘人悉禽斬於市　秋七月乙未中元張
燈上御東華門賜從官飲　殿前散員都虞候董遵誨
為通逺軍使遵誨父宗本仕漢上微時嘗往依焉遵誨
憑藉父勢多所陵忽嘗謂上曰每見城上有紫雲如蓋
又夢登髙臺遇黑蛇約長百餘尺俄化為龍飛騰東西
去雷電隨之是何祥也上皆不對他日論乒戰事遵誨
理屈拂衣而起上乃辭宗本去自是遵誨亦不復見紫
雲矣及上即位一日便殿召見遵誨伏地請死上諭之
曰卿尚記往日紫雲及龍化之夢乎俄而部下有擊登
聞鼓訴其不法十餘事遵誨惶恐待罪上諭之曰朕方
赦過責功豈念舊惡耶汝可勿復憂吾將録用汝遵誨
再拜感泣上以通逺軍西戎近邊命遵誨守焉遵誨既
至召諸族酋長諭以朝廷威德刲羊釃酒厚加宴犒衆
皆恱服後數月復入冦遵誨率兵深入擊走之夷落以
定上喜其功就拜羅州刺史使如故遵誨嘗遣其外弟虞
鄉劉綜來貢馬及還上解所服真珠盤龍衣使賫賜之
綜曰遵誨人臣豈敢當此賜上曰吾委遵誨方面不以
此為嫌也
　(吕源曰謹按國史環州刺史董遵誨遣表弟劉綜貢/馬太祖延見既還解真珠盤龍衣令賫賜遵誨綜辭)
　(以人臣不敢當太祖曰吾委遵誨方面不以此為疑/也至於郭進宅用􁏞瓦皆所以激勵功臣不以疑似)
　(為嫌也真宗咸平三年正月駐蹕天雄軍幸樞密副/使宋湜所居視疾許其先歸賜衾褥一副且曰此朕)
　(常所御者雖故暗亦足禦道途之風寒景德元年冬/親征澶淵簽書樞密院事馮拯為寒氣所侵不赴晩)
　(朝遣中使使太醫診視明日車駕將發又遣使賜以/㡌絮且諭之曰此朕常服以禦風冷嗚呼祖宗於群)
　(臣眷遇之意如此之厚宜其報以如/何耶解衣衣我推食食我臣謂是矣)
上自即位數出微行或過功臣之家不可測趙普每退
朝不敢脫衣冠一夕大雪普謂上不復出矣久之聞叩
門聲甚異亟出則上立雪中普惶恐迎拜上曰已約吾
弟矣已而開封尹光義至即普堂設重裀地坐熾炭燒
肉普妻行酒上以嫂呼之普從容問曰夜久寒甚陛下
何以出上曰吾睡不能着一榻之外皆他人家也故來
見卿普曰陛下小天下邪南征北伐今其時也願聞成
筭所向上曰吾欲收太原普黙然良久曰非臣所知也
上問其故普曰太原當西北二邊使一舉而下則邊患
我獨當之何不姑留以俟削平諸國彼彈丸黒子之地
將何所逃上笑曰吾意政爾姑試卿耳於是用師荆湖
繼取西川　是月令諸州察民有饑者令發廩貸之
八月命客省使盧懷忠等二十二人領兵屯潞州將有
事於北漢也　北漢主劉繼恩怨郭無為初與其父言
不助己欲逐之而未果繼恩置酒燕諸大臣供奉官侯
覇榮率十餘人挺刄入閣殺之無為遣兵殺覇榮迎立
繼恩弟太原尹繼元繼元始立王師已入境遂奪汾河
橋傅太原城下　十月甲戍屯田員外郎雷德驤責授
商州司戸參軍德驤判大理寺其官屬與堂吏附會宰
相擅增减刑名德驤憤惋求見欲面白其事未及引對
即直詣講武殿奏之辭氣俱厲并言趙普强市人第宅
聚斂財賄上怒叱之曰鼎鐺猶有耳汝不聞趙普吾之
社稷臣乎引柱斧擊折其上齶二齒命左右曵出詔宰
相處以極刑既而怒解止用闌入之罪黜焉　十一月
癸巳詔天下縣令佐自今檢苗定稅部役差夫鈐轄徵
科區分刑獄凡關事務貴在公平如有違踰並宜論訴
或令佐不相糾舉許吏民訴得實者賞之有差　上享
太廟見其所陳籩豆簠簋問曰此何等物也左右以禮
器對上曰吾祖宗寧識此亟命撤去進常膳如平生既
而曰古禮亦不可廢也命復設之於是判太常寺和峴
言按唐天寶中享太廟禮料外每室加常食一牙盤五
代以來遂廢其禮今請如唐故事詔從之　癸卯合祭
天地於南郊大赦改元　契丹以兵來援北漢李繼勲
等皆引歸北漢因入冦
己巳開寶二年(唐國吳越漳泉奉正朔南漢/天寶十二年北漢廣運二年)春二月乙
卯命曹彬党進等各領兵先赴太原戊午詔親征甲子
車駕發京師　權知貢舉趙逢奏進士安德裕等合格
者七人　三月戊戍次太原　夏五月上以暑氣方盛
詔西京諸州令長吏督掌獄掾五日一檢視洒掃獄戸
洗滌杻械貧困不能自存者給飯食病者給藥小罪即
時決遣自是每嵗仲夏必申明是詔以戒官吏焉　閏
月己酉右僕射魏仁浦卒仁浦嘗侍春宴上密謂曰朕
欲親征太原如何仁浦曰欲速則不逹惟陛下審思上
嘉其對　太原城久不下殿前指揮使都虞候趙廷翰
率諸班衛士叩頭願先登急擊以盡死力上曰汝曹皆
我所訓練無不一當百所以備肘腋同休戚也我寧不
得太原豈忍驅汝曹冒鋒刄蹈必死之地乎衆皆感泣
再拜呼萬嵗時大軍頓甘草地中會暑雨多破腹病而
契丹亦復遣兵來援壬子太常博士李光贊上言曰蕞
爾晋陽豈須親討重勞飛輓取怨黔黎豈若回鑾復都
屯兵上黨使夏取其麥秋取其禾既寛力役之征便是
蕩平之䇿上覽奏甚喜宰相趙普亦以為然始議班師
壬戍車駕發太原戊辰次鎮州真定蘇澄善養生為道
士上召見之謂曰師年逾八十而容貎甚少盍以養生
之術教朕對曰臣養生不過精思練氣耳帝王養生則
異於是老子曰我無為而民自化我無欲而民自正無
為無欲凝神太和昔黄帝唐堯享國永年用此道也上
恱厚賜之　六月癸巳車駕至自太原
　(吕中曰太祖之未能取河東猶太宗之未能取幽薊/而太祖之不盡銳於偏方亦猶太宗之不窮其力於)
　(北伐也時之未至聖人不能先時而强為時之既至/聖人不能後時而不為此平河東必在於太平興國)
　(之四年而太祖之規模宏逺遲/之數年其終亦必能取幽薊也)
唐主遣其弟吉王從謙來貢唐查元方掌從謙牋奏上
命盧多遜宴從謙於館多遜奕棋次謂元方曰江南竟
如何元方斂袵對曰江南事大朝十餘年極盡藩臣之
禮不知其他多遜愧謝曰孰謂江南無人　八月靈武
節度使馮繼業請舉族内徙以繼業為靜難節度使
九月乙巳朔幸武成王廟　朝廷擇可使代馮繼業者
時考功郎中段思恭知泗州上以思恭嘗有功眉州乃
召赴闕命知靈州厚賜遣之思恭既視事矯繼業之失
悉心綏撫夷落安靖周訪利病多所條奏甚得吏民之
情　十月己亥上燕藩臣於後苑酒酣從容謂之曰卿
等皆國家宿舊久臨劇鎮王事鞅掌非朕所以優賢之
意也前鳳翔節度使兼中書令王彦超喻上㫖即前奏
曰臣本無勲勞久冒榮寵今已衰朽乞骸骨歸丘園臣
之願也前安逺節度使武行德郭從義白重贊楊庭璋
等自陳攻戰伐閱及履歴艱苦上曰此異代事何足論
也庚子以行德為太子太傅從義為左金吾衛上將軍
彦超為右金吾衛上將軍重贊為左千牛衛上將軍廷
璋為右千牛衛上將軍
　(富弼曰藝祖臨軒之初一嵗之内下澤潞平楊州威/令之行如破竹之勢則其餘藩鎮自是束手而聽命)
　(矣又於樽酒之間酬對之際折其氣伏其心罷節旌/授環衛謦欬之易其故何哉御得其道故也周世宗)
　(號為英武之君而藩臣來朝喜見於色推此則知五/代綱紀之不立也太祖太宗聖聖相承修明憲度肅)
　(清寰宇太宗一言謂稍聞愆負無矜恕之理人人皆/務檢身御臣之術如此所以致天下幾二百年無鷄)
　(鳴犬吠/之警)
太子太傅王溥遷太子太師入謝上顧曰溥十年作相
三遷一品福履之盛近世所未有也　十一月庚申回
鶻于闐皆遣使來貢方物
庚午開寶三年(唐國吳越漳泉奉正朔南漢/天寶十三年北漢廣運三年)春正月辛
酉詔諸州察民有孝弟彰聞德業純茂者滿五千戸聽
舉一人或有竒才異行不限此數所舉得實等級加賞
不如詔者罪之　三月權知貢舉扈蒙擢進士張珙等
合格者八人　以忠武節度使王審琦鎮夀春凡八年
嵗得租稅量入為出未嘗有所誅求民頗安之所部邑
令以罪停其録事史幕僚白令不先諮府請按之審琦
曰五代以來諸侯强横令宰不得專縣事今天下治平
我忝守藩而部内宰能斥去黠吏誠可賞也何按之有
聞者歎服　辛亥以處士王昭素為國子博士致仕昭
素少篤學有志行時方治所居室積木牆間有穿窬者
為木所礙不得入昭素覺之盡室所有擲於外謂盗曰
汝速去恐捕者至盗慙委物而遁由是邑中無盗著易
論三十三篇學者多從之遊上聞其名召見便殿時年
已七十餘上問曰何以不仕致相見之晩昭素謝不能
上令講乾卦至九五飛龍在天則歛容曰此爻正當陛
下今日之事引援證據因示風諌微㫖上甚恱即訪以
民事昭素所言誠實無隠上益嘉之又問治世養身之
術昭素曰治世莫若愛民養身莫若寡慾上愛其語常
書屏几間
　(吕中曰處士非講官也而得以召見便殿非經筵也/而得以講易太祖之好學也如此古今言易者失之)
　(拘在陛下則為飛龍在天在臣下則為利見大人善/言易者莫如昭素古今言隂陽者失之泥公事未判)
　(時属陽已判時属隂善言隂陽者/莫如張詠可以暗合伊洛之說矣)
夏四月辛卯朔日有食之　詔諸州兩稅折料物非土
地所宜者勿得抑配凡絲綿紬絹麻布香藥毛翎箭笴
皮革筋角等所在約支二年之用勿得廣有科市以致
煩民　秋七月詔民訴水旱災傷者夏不得過四月秋
不得過七月　壬子詔曰吏員猥多難以求其治奉禄
鮮薄未可責以廉與其冗員而重費未若省官而益奉
西川管内州縣官宜以口數為率差減其員舊俸月增
給五千天下州縣官宜依西川例省減員數
　(吕源曰官有定員禄無虚授漢光武中興減損吏職/太祖肇建皇基以新造之宋不顧人情恱否併省吏)
　(員與光武中興減損之意亦同也仁宗時已患三人/共一員缺職事不理富弼等論宜革其弊因循至今)
　(又幾百年矣今豈止三人共一缺/哉官冗弊甚剗革之方不可緩也)
八月庚寅李謙溥為濟州團練使謙溥在隰州十年敵
人不敢犯其境有招收將劉進者勇力絶人謙溥撫之
甚厚常往來境上以少擊衆北漢人患之為蠟彈封書
以間進遺其書道中趙贊得之以聞上令械進送闕下
謙溥召詰其事進伏於廷請死謙溥曰我以舉宗四十
口保汝矣即上言進為北漢人所惡此乃反間也奏至
上悟遽令釋之　上嘗命有司為洺州防禦使郭進治
第凡㕔堂悉用􁏞瓦有司言惟親王公主始得用此上
怒曰郭進控扼西山逾十年使我無北顧憂我視進豈
减兒女耶亟往督役無妄言上寵異將帥多類此故能
得其死力云
　(富弼曰將帥國之重任宜乎天子寵之也然寵不可/常惟在得其機耳得其機則使之盡心死節以報將)
　(帥盡心死節而功不成未之有/也太祖之寵將帥深得其道)
唐主作書諭南漢主以歸欵於中國南漢主得書大怒
答唐主甚不遜唐主以其書來上上始決意伐之九月
己亥朔以潘羙尹崇珂王繼勲發諸州兵赴賀州城下
　甲辰詔周文王成王康王秦始皇漢髙祖文帝景帝
武帝元帝成帝哀帝魏孝文西魏文帝後周太祖唐髙
祖太宗中宗肅宗代宗德宗順宗文宗武宗宣宗懿宗
僖宗昭宗二十七陵嘗被發令有司備法服常服各一
襲具棺重葬所在長吏致祭　癸丑王師遂圍賀州城
中人開門以納王師　冬十月癸酉詔前代功臣烈士
孫臏元稹等三十一人各置守冡戸禁樵採　王師破
南漢開建寨遂取昭州桂州　初契丹六萬騎冦定州
命判四方館事田欽祚領兵三千禦之上謂欽祚曰彼
衆我寡但背城列陣以待之敵至即戰勿與追逐欽祚
與敵戰浦城敵騎小却乗勝至遂城欽祚馬中流矢而
踣騎士王超以馬授欽祚軍復振自旦至晡殺傷甚衆
北邊傳言三千打六萬癸亥捷奏至上喜謂左右曰敵
數犯邊我以二十匹絹購一敵人首其精兵不過十萬
人止費我二百萬匹絹則敵盡矣自是益修邊備
　(富弼曰太祖置内藏庫欲積絹以募敵人之首偉哉/是謀若後世内積貨財外嚴守備來則謹封疆而禦)
　(之去則譬蚊虻而驅之敵人/之勢外無所得而内自困矣)
先是詔諸道舉有徳行者兹命學士院試問吏理而曹
州所舉人孔蟾所對稍優以蟾為章丘縣主簿　是月
王師克連州　十二月庚午翰林學士承㫖戸部尚書
陶榖卒榖文翰冠一時自以久次意希大用上素薄之
選置近輔未嘗及榖榖不能平一日使其黨因事風上
言榖在詞禁宣力甚多上笑曰我聞學士草制皆檢前
人舊本稍改易之此乃諺所謂依樣畫胡蘆爾何宣力
之有乎榖因作詩題翰林壁頗怨望上益薄之遂決意
不用　王師長驅至韶州南漢人教象為陣每象載數
十人皆執牙仗凡戰必置陣前以壯軍威王師集勁弩
射之象奔踶乗者皆墜軍遂大敗遂取韶州
辛未開寶四年(南漢平唐國吳越漳泉/奉正朔北漢廣運四年)春正月王師克
英雄二州　丙午詔諸道州縣自今並不得更差攝官
　乙丑王師至馬逕南漢主懼乃遣蕭漼卓惟休奉表
詣軍門乞降丁卯又遣其弟禎王保興率國内兵來拒
辛未王師至白田南漢主素服出降潘羙承制釋之遂
入廣州保興初匿民間後乃獲之有閹工百餘輩盛服
請見羙曰是㭬人多矣吾奉詔伐罪正為此等命悉斬
之羙以露布告捷己丑至京師凡得州六十縣二百十
四戸十七萬二百六十三
　(吕中曰以汴梁之地視江南為近視嶺南為逺何先/逺而後近耶蓋聞劉鋹奢侈則曰吾當救此一方之)
　(民則先取南漢所以爭民命江南亦有何罪但/卧榻之側豈容鼾睡則後收江南所以一天下)
三月詔前代帝王當給民奉陵者各增二戸　前右監
門衛將軍趙玭既勒歸私第不勝忿恚一日伺趙普入
朝馬前斥普短上聞之召玭及普於便殿面質其事玭
大言詆普販木規利先是官禁私販秦隴大木普嘗遣
親吏往市屋材聨巨筏至京師治第吏因之竊於都下
貿易故玭以為言上怒詔問王溥等普當得何罪溥附
閣門使奏云玭誣罔大臣上意頓解反詰責玭命武士
撾之御史鞫於殿廷普力營救上乃特寛其罰扶出之
責玭為汝州牙校　夏五月乙未有司以帛係鋹及其
官屬先獻太廟太社上御明德門遣盧多遜宣詔詰責
鋹鋹伏地待罪上釋鋹罪并其官屬禎王保興等初議
獻俘之禮朝臣莫能知乃遣使就問吏部尚書致仕張
昭昭卧病口占以授使者咸服其該博遂用之　六月
初置市舶司於廣州　詔御史中丞劉温叟中書舍人
李昉等重定開元禮以國朝㳂革制度附屬之　初上
征晉陽命密州防禦使馬仁瑀率衆巡邊至上谷漁陽
敵素聞其名不敢出明年羣盗起兖州賊首周弼尤兇
悍自號長脚龍詔仁瑀掩擊仁瑀領帳下十數人入泰
山擒弼盡獲其黨魯郊以寧庚辰徙仁瑀為瀛州防禦
使仁瑀兄子因醉誤殺平民係獄當死民家自言非有
憾也但過誤耳願以過失傷論仁瑀曰我為長吏而兄
子殺人此乃恃勢過横非過失也豈敢以己之親而亂
國法哉遂論如律　成都布衣羅居逋䘮親廬墓日誦
佛書有芝草生甘露降守臣表其事於是以居逋為延
長縣主簿　劉鋹在國時多置酖以毒臣下一日上幸
講武池鋹先至詔賜巵酒鋹疑之捧杯泣曰臣承祖父
基業拒違朝廷勞王師致討罪固當死陛下不殺臣今
見太平為大梁布衣矣願延旦夕之命以全陛下生成
之恩上笑曰朕推心置人腹安有此事令取鋹酒自飲
之别酌以賜鋹鋹大慙頓首謝　上既平廣南欲行報
謝之禮秋七月甲午朔詔以冬至有事於南郊　乙未
御史中丞劉温叟卒温叟為中丞十二年屢求解職上
難其代及被病上知其貧遣中使就賜器幣温叟性重
厚方正事繼母以孝聞五代以來言好古執禮者推温
叟焉皇弟開封尹光義聞温叟清介嘗遣府吏齎錢五
百千遺之温叟不敢却貯㕔事西舍令府吏封識乃去
明年重午復送角黍紈扇所遣吏即前送錢者視西舍
封識宛然吏還以告光義曰我送猶不受况他人乎乃
命輦歸府中他日光義因侍宴論當世名節士具道温
叟辭錢事上歎賞久之温叟既卒上難其繼曰必得純
厚如温叟者乃可命太子賓客邊光範兼判御史臺事
居半嵗始真為中丞
　(吕中曰一中丞任之十二年及其且辛也則曰必純/厚如温叟乃可國初之不輕用人如此蓋其始也擇)
　(之精其終也任之久擇之精則小人不得以濫其選/任之久則君子舉得以盡其職趙中令之相凡十一)
　(年郭進之守西山凡二十年李漢超之守關南凡十/七年作坊至卑賤也而魏丕典之至十餘年皆久任)
　(而成/功也)
冬十月甲申詔兩京諸道自十月後犯彊竊盗不得預
郊祀赦所在長吏當告諭下民無令冒法右補闕梁周
翰上疏其畧曰西蜀淮南荆潭桂廣之地皆已為王土
陛下誠能以三方所得之利減諸道租賦之入則庶乎
德澤均而民力寛矣上嘉納其言　十一月癸巳江南
國主煜遣其弟從善來朝貢先是國主以銀五萬兩遺
宰相趙普普告於上上曰此不可不受但以書答謝少
賂其使者可也普叩頭辭讓上曰大國之體不可自為
削弱當使之勿測及從善入覲常賜外密賚白金如遺
普之數江南君臣聞之皆震駭服上偉度他日上因出
忽幸普第時吳越王俶方遣使遺普書及海物十瓶列
廡下會車駕卒至普亟出迎弗及屏也上顧見問何物
普以實對上曰此海物必佳即命啓之皆滿貯𤓰子金
也普惶恐頓首謝曰臣未發書實不知此若知此當奏
聞而却之上笑曰但受之無害彼謂國家事皆由汝書
生耳因命普謝而受之　河决澶州東匯于鄆濮壞民
田　戊午親享太廟始用繡衣鹵簿己未合祭天地於
南郊大赦蠲開寶元年以來逋租　初上擇偽蜀親兵
習弓馬者百餘輩為川班内殿直廩賜優給與御馬直
等於是郊禮畢行賞上以御馬直扈從特命増給錢人
五千而川班内殿直不得如例乃相率擊登聞鼓陳乞
上怒遣中使謂之曰朕之所與即為恩澤又安有例哉
命斬其妄訴者四十餘人餘悉配𨽻許州驍捷軍其都
校皆決杖降職遂廢其班時内臣有左飛龍使李承進
者逮事後唐上問曰莊宗以英武定中原享國不久何
也承進曰莊宗好畋獵務姑息將士每出次近郊禁兵
衛卒必控馬首告兒郎輩寒冷望與捄接莊宗即隨其
所欲給之蓋威令不行賞賚無節也上撫髀歎曰二十
年夾河戰爭取得天下不能用軍法約束此輩縱其無
厭之求以兹臨御誠為兒戲朕今撫養士卒固不吝惜
爵賞茍犯吾法惟有劒耳
壬申開寶五年(江南吳越漳泉奉正/朔北漢廣運五年)春正月丁酉禁民
鑄鐵為佛像浮屠及人物之無用者上慮愚民多毁農
器以邀福故禁之　上既平廣南即欲經理江南鄭王
從善入貢遂留之國主大懼是月始損制度下令稱教
宫殿悉除去鴟吻　閏二月壬辰權知貢舉扈蒙奏合
格進士京兆安守亮等十一人諸科十七人上召對於
講武殿下詔放榜新制也　癸巳以江南進奉使李從
善為泰寜節度使賜第京師國主雖外示畏服修藩臣
之禮而内實繕甲募兵隂為戰守計上使從善致書風
國主入朝國主不從但増嵗貢　夏四月上按嶺南圖
籍州縣多而戸口少命潘羙王明度地并省以便民甲
午初廢白州及常樂州　五月丙寅詔廢嶺南道媚川
都先是劉鋹募兵能採珠者二千人號媚川都於是潘美
等言採珠危苦之狀上亟命降詔罷之　辛未河大決
澶州濮陽縣壬申命曹翰徃塞之上謂曰霖雨不止又
聞河决朕信宿以來焚香上禱於天若天災流行願在
朕躬勿施於民翰頓首拜曰宋景公一發善言災星為
之退舍今陛下憂民如是必不能為災也上又謂宰相
曰霖雨不止朕日夜焦勞罔知所措得非時政所關使
之然耶趙普對曰陛下臨御以來憂勤庶務有弊必去
聞善必行至於苦雨為災乃是臣等失職上曰朕又思
之恐掖庭幽閉者衆昨令徧籍後宫凡三百八十餘人
因告諭願歸其家者具以情言得百名悉厚賜遣之普
等皆稱萬嵗　河又決大名府朝城縣河南北諸州皆
大水　陜州言民范義超周顯德中以私怨殺同里常
古真家十二人古真年少脫走得免至是長大擒義超
訴於官有司引赦當原上曰豈有殺一家十二人而可
以赦論乎命斬之　六月庚寅河決陽武縣汴水決鄭
州宋州戊申發諸州兵士及丁夫凡五萬人塞決河命
曹翰䕶其役未幾河所決皆塞是月下詔曰近者澶濮
數州霖雨荐降洪河為患朕以屢經決溢重困黎民凡
搢紳多士草澤之倫有素習河渠之書深知䟽道之䇿
若為經久可免重勞並許詣闕上書附驛條奏朕當親
覽用其所長時東魯逸人田告者著纂禹元經十二篇
上聞之召見詢以治水之道善其對將授以官告固辭
父年老求歸奉養詔從之　秋七月永慶公主嘗衣貼
繡鋪翠襦入宫中上謂曰汝當以此與我自今勿復為
此飾主笑曰此所用翠羽幾何上曰不然主家服此宫
闈戚里必相效京城翠羽價髙小民逐利展轉販易傷
生寖廣實汝之由汝生長富貴當念惜福豈可造此惡
業之端主慙謝主因侍坐與皇后同言曰官家作天子
日久豈不能用黄金裝肩輿乗以出入上笑曰我以四
海之富宫殿悉以金銀為飾力亦可辦但念我為天下
守財耳豈可妄用古稱以一人治天下不以天下奉一
人茍以自奉養為意使天下之人何仰哉當勿復言
　(吕中曰剏業之君後世所奉以為軌範也宫闈之地/四方所視以為儀刑也一人之奢儉者雖微而關於)
　(千萬世者為甚大致謹於服色者雖小/而關於千萬里者為甚逺可不謹哉)
先是大理正内黄李符知歸州轉運司制置有不合理
者符即上言上嘉之秩滿歸闕上以京西諸州錢幣不
登八月癸巳命符知京西南面轉運事書李符到處如
朕親行八字賜之令揭於大旗常以自隨符前後條奏
便宜凡百餘條其四十八事皆施行著於令　禁𤣥象
器物天文圖䜟七曜厯太乙雷公六壬遁甲等不得藏
於私家有者並送官　冬十月癸卯詔功德使與左街
道籙劉若拙集京師道士試驗其學業未至而不修飾
者皆斥之若拙蜀人自號華蓋先生善服氣年九十餘
不衰歩履輕疾每水旱必召於禁中設壇塲致禱其法
精密上甚重之　十一月癸亥禁釋道私習天文地理
　是嵗大饑　初上問宰相趙普曰儒臣有武幹者何
人普以知彭州左補闕辛仲甫對乃徙仲甫為四川兵
馬都監於是召見面試射上曰汝見王明乎朕已用為
刺史汝頗忠淳若公勤不懈不日亦當為牧伯也仲甫
頓首謝　上因謂普曰五代方鎮殘虐民受其禍朕今
選儒臣幹事者百餘分治大藩縱皆貪濁亦未及武臣
一人也既而有司命仲甫檢視民田上曰此縣令職耳
即令吏部銓擇官代之
　(吕中曰以酷吏主財則取民必峻以武夫主刑則用/法必嚴此太祖所以命儒臣主財士人典獄也知所)
　(以培國脉而/重民命歟)
癸酉開寶六年(江南吳越漳泉奉正/朔北漢廣運六年)春二月丙申運京
師米二萬石賑曹州饑民　辛丑以著作佐郎陸光範
為在京糧料使太濮寺丞趙巨川為西京糧料使國初
承舊制用三司大將領糧料之職於是改任京官　三
月辛酉新及第進士雍丘宋準等十人諸科二十八人
詣講武殿謝上以進士武濟川三傳劉睿材質最陋應
對失次絀去之濟川翰林學士李昉鄉人也昉時權知
貢舉上頗不恱㑹進士徐士廉等擊登聞鼓訴昉用私
情取舍非當上乃令貢院籍終場下第者并準以下及
士廉等各賜紙札别試詩賦命李瑩侯陟等為考官乙
亥上御講武殿親閱之得進士二十六人士廉與焉又
五經開元禮三禮三傳三史學究明法諸科九十九人
皆賜及第又賜準錢二十萬以張宴㑹責昉為太常少
卿　禁銅錢不得入蕃界及越江海至化外　夏四月
乙酉詔諸州考試官令長吏精選僚属有才學公正者
充知貢舉與考試官同看詳義卷定其通否即駁放不
得優假虚至終塲申禁私薦屬舉人募告者其賞有差
舉人勒還本貫重役永不得入科場　辛丑翰林學士
盧多遜等上所修開寶通禮二百卷義纂一百卷並付
有司施行是日遣盧多遜為江南生辰國信使多遜至
江南得其臣主懽心及還艤舟宣化口使人白國主曰
朝廷重修天下圖經史館獨闕江南諸州願各求一本
以歸國主亟令繕寫送與之於是江南十九州之形勢
屯戍逺近戸口多寡多遜盡得之矣歸即言江南衰弱
可取狀上嘉其謀始有意大用　戊申詔參知政事薛
居正監修梁後唐晉漢周五代史　知制誥王祐等上
重定神農本草二十卷上制序摹印以頒天下　五月
上知堂吏擅中書權多為姦贓欲更用士人而有司所
選終不及數遂召舊任者劉仲華等四人面加戒勵令
復故嵗滿無過與上縣令稍有愆咎重寘其罰
　(吕中曰創業之世多責實守成之世多虚文覆試之/法欲無一士之不實勸農之詔欲無一民之不實籍)
　(記人才欲無一官之不實拺汏驕脆欲無一兵之不/實也以慶歴元祐之盛而杜衍之任怨吕大防之盡)
　(忠且欲汰吏而不可得况若士若民/若兵若官乎是虚文之習難革故也)
甲戍以殿中侍御史鉅野馮炳為侍御史知雜判御史
臺事上留意聽斷專事欽恤御史大理官属尤加選擇
嘗召炳謂曰朕每讀漢書見張釋之于定國治獄天下
無寃民此所望於汝也賜金紫以勉之　六月辛卯召
京百司吏七百餘人見於便殿上親閱試勒歸農者四
百人　初雷德驤責商州司戸叅軍刺史頗賓禮之及
奚嶼知州希宰相意至則倨受庭叅德驤不能堪出怨
言嶼聞之怒有言德驤嘗為文訕朝廷嶼因召德驤與
語濳遣吏紿德驤家人取得之即械繫德驤具事以聞
上貸其罪削籍徙靈武德驤子有鄰意趙普實擠排之
日夜求所以報普者上始有疑普意矣壬寅詔參知政
事吕餘慶薛居正陞都堂與宰相同議政事趙普之為
政也專廷臣多疾之上初聽趙玭之訴欲逐普既止盧
多遜在翰廷因召對數毁短普且言普嘗以隙地私易
尚食蔬圃廣第宅營邸店奪民利自李崇矩罷上於普
稍有間庚戍復詔薛居正吕餘慶與普更知印押班奏
事以分其權　易州言刺史賀惟忠卒惟忠性剛頗知
書洞曉兵法有方略在易州葺治亭障撫士卒能得其
心每乗塞用兵所向無敵名震北塞十餘年間不敢冦
邊民皆頼之　八月草澤黄德芳上修河利害辛卯賜
德芳同學究出身　甲辰左僕射兼門下侍郎平章事
趙普罷為河陽三城節度使同平章事普獨相凡十年
沈毅果斷以天下事為己任上倚信之故普得成其功
嘗欲除某人為某官不用明日復奏之又不用明日又
奏之上怒裂其奏投於地普顔色自若徐拾奏歸補綴
明日復進之上悟乃可其奏後果以稱職聞又有立功
當遷官上素嫌其人不與普力請與之上怒曰朕故不
與遷官將奈何普曰刑以懲惡賞以酬功古今之通道
也且刑賞者天下之刑賞非陛下之刑賞也豈得以喜
怒專之上弗聽起普隨之上入宫普立於宫門良久不
去上卒從其請一日大宴雨驟至上不恱雨良久不止
上怒形於辭色左右皆震恐普因奏言外間百姓政望
雨時雨難得百姓各歡喜乞令樂官就雨中奏技上大
恱終宴普臨機制變能回上意類此嘗設大瓦壺於視
事閣中中外表疏普意不欲行者必投之壺中束緼焚
之其多得謗咎殆由此也
　(吕中曰趙中令相太祖之功在於收藩鎮之權遲幽/薊之伐其再相太宗之功在於上彗星之疏諌北伐)
　(之書而金匱一書尤宗廟社稷之大計也然自唐以/來宰相入見必命坐大政事則面議之自餘號令除)
　(拜賞刑廢置但入熟狀畫可降出即行之國初三相/自以前朝舊臣稍存形迹每事具劄子進呈至普獨)
　(以天下為己任故為政專所以啓雷德驤父子之謗/也自是以後居正義倫不過方重靖介自守之相爾)
　九月吏部侍郎參知政事吕餘慶以疾求解職丁卯
罷為尚書左丞薛居正為門下侍郎樞密副使沈義倫
為中書侍郎並平章事天平節度使石守信兼侍中歸
德節度使高懷德忠武節度使王審琦並加同平章事
盧多遜為中書舍人參知政事楚昭輔為樞密副使辛
未殿前都虞候楊義為殿前都指揮使自韓重贇罷殿
前都指揮使凡六年不除授於是以命義　冬十一月
少府監致仕盧億有髙識惡其子多遜所為嘗曰趙普
元勲也而小子毁之禍必及我我得早死不及見其敗幸
也十二月庚子億以憂卒　女真遣使來貢馬　是嵗
盧多遜知制誥扈蒙張澹以見行長定循資格及泛降
制書考正違異削去重複補其闕漏叅詳議取悠久可
用之文為長定格三卷循資格一卷制勑一卷起請條
一卷書成上之頒為永式自是銓綜益有倫矣
　(吕中曰既罷嵗月序遷法而復頒循資格既命陶榖/定選法而又命吏部取選人堪升擢者上之誠以資)
　(格固不可拘亦不可廢也以資格用人者有司之法/以不次用人者人主之權嘗考國初有為小官而其)
　(望已足為卿相至其久也亦卒為之自銓法一嚴無/有流品無有賢否資深者序進格到者次遷然王安)
　(石章子厚之徒破資格用小人又不若/李公沆王公旦謹守資格之為有得也)
甲戍開寶七年(吳越漳泉奉正朔江南只/稱甲戍北漢廣運七年)春二月壬辰
慶州言刺史姚内斌卒内斌在慶州踰十年邊人畏伏
目為姚大蟲言其虓勇如虎也　四月丙午命賈黄中
檢視廣南民田黄中廉直平恕逺人便之　監察御史
劉蟠受詔於廬舒等州巡茶蟠乗羸馬偽稱商人抵民
家求市民家不疑出茶與之即擒置於法　秋七月江
南國主知上有南伐意遣使願受封䇿上不許復遣梁
迥使焉迥從容問國主曰朝廷今冬有柴燎之禮國主
盍來助祭國主唯唯不答迥歸上始決意伐之初江南
人樊若水舉進士不中第遂謀北歸先釣魚采石江上
以小舫載絲繩其中維南岸而疾棹抵北岸以度江之
廣狹凡數十往反而得其丈尺之數遂詣闕自言有䇿
可取江南戊辰召若水為贊善大夫且遣使詣荆湖如
若水之䇿造大艦及黄黒龍船數千艘將浮江以濟師
也九月癸亥命曹翰領兵先赴荆南丙寅復命曹彬李
漢瓊田欽祚同領兵繼之又命潘羙劉遇梁迥等同領
兵赴荆南　冬十月江南國主遣其弟從鎰入貢上留
之不報　曹彬與諸將入辭上謂彬曰南方之事一以
委卿切勿暴掠生民務廣威信使自歸順不須急擊也
且以匣劔授彬曰副將而下不用命者斬之潘羙等皆
失色自王全斌平蜀多殺人上每恨之彬性仁厚故專
任焉閏十月己酉曹彬等入池州先是上遣郝守濬自
荆南以大艦載巨竹絙并下朗州所造黄黒龍船於采
石磯跨江為浮梁或謂江闊水深古未有浮梁而濟者
乃先試於石牌口丁巳曹彬等及江南兵戰於銅陵敗
之　庚申知制誥史館修撰扈蒙上言昔唐文宗每開
延英召大臣論事必命起居舍人執筆螭坳以紀時政
後唐明宗亦命端明殿學士及樞密直學士輪修日厯
送史館近朝以來此事都廢帝王言動莫得而書縁宰
相以漏泄為虞無因肯說史官以踈逺是隔何由得聞
望自今凡有裁制之事優䘏之言發自宸衷可書簡冊
者並委宰臣及參知政事每月輪知抄録以備史官撰
習詔從之　甲子監修國史薛居正等上所修五代史
百五十卷明日上謂宰相曰昨觀新史見梁太祖暴亂
醜穢之迹乃至如此宜其旋被賊虐也　十一月詔移
石牌鎮浮梁於采石磯繫纜三日而成不差尺寸王師
過之如履平地　契丹邊臣貽知雄州孫全興書請和
全興以聞上命全興答書許之
　(吕中曰和非中國得已之計也然和出於彼則和可/堅和出於我則和易敗太祖當南征北伐之始而契)
　(丹復與太原相援以漢髙帝處此必有平城之憂唐/太宗處此必有借助之舉惟太祖專任邊將來則拒)
　(之去則禦之且未嘗遣一騎以出境亦未嘗命一使/以通和必待其邊臣貽書而後命邊臣以答之必待)
　(其來聘有禮而後遣通和之使以報之其得中國之/體矣景德之和所以久而宣和之和所以敗者以景)
　(德之和在彼而宣/和之和在我也)
乙亥開寶八年(是嵗江南平吳越漳泉/奉正朔北漢廣運八年)春正月乙酉上
謂宰相曰古之為君鮮能正身自致無過之地朕常夙
夜畏懼防非窒欲庶幾以德化人之義如唐太宗受人
諌䟽直抵其失曽不愧耻豈若不為之而使下無間言
哉為臣者或不終其名節而䧟於不義蓋忠信之薄而
獲福亦鮮斯可戒矣　庚寅曹彬等進攻金陵初次秦
淮舟楫未具潘羙下令曰羙提驍勇數萬人戰必勝攻
必取豈限此一衣帶水而不徑渡乎遂率所部先濟王
師隨之江南兵大敗　二月甲子上謂宰臣曰年榖豐
登人物繁盛若非上天垂祐何以及此所宜共思濟給
振舉闕政庶成開泰之基也　丁卯命王祐扈蒙梁周
翰雷德驤並權同知貢舉戊辰上御講武殿覆試王祐
等所奏合格舉人王式等因語之曰向者登科名級多
為勢家所取致塞孤貧之路甚無謂也今朕躬親臨試
以可否進退盡革疇昔之弊矣式等皆頓首謝於是内
出詩賦題試得進士王嗣宗以下三十人諸科三十四
人　三月上性寛仁多恕尚食供膳有蝨縁食器旁謂
左右曰勿令掌膳者知嘗讀堯典歎曰堯舜之世四凶
之罪止從投竄何近代憲綱之密耶蓋有意於措刑也
故自開寶以來犯大辟非情理深害者多貸其死　夏
四月教坊使衛德仁以老求外官且援同光故事求領
郡上曰用伶人為刺史此莊宗失政豈可效之耶宰相
擬上州司馬上曰上佐乃士人所處資望甚優亦不可
輕授此軰但當於樂部遷轉耳乃命為太常寺太樂署
令
　(富弼曰古之執伎於上者出鄉不得與士齒太祖不/以伶官處士人之列止以太樂令授之在流外之品)
　(所謂塞僭/濫之原)
　(吕夷簡曰帝王尊異后族恩寵戚里優厚親倖以金/帛富之可也賞賜厚之可也惟不使求官爵親政事)
　(撓刑法我太祖不許衛德仁領郡則曰用伶人為刺/史此亂世之事不與王繼恩樞密使則曰内官不可)
　(使居權要職太宗不許戚里於秦隴市木則曰恐壞/天下法制真宗不許趙自化領遥郡刺史則曰非朝)
　(廷舊典抑秦國之請則曰州縣之任係國家之公議/違保吉之奏則曰有司自有常典斯可謂存天下之)
　(公抑親倖之私非聰明聖智之主孰能行/之三聖之德於是超禹湯而齊堯舜也)
五月江南國主自出巡見王師列柵城外旌旗滿野始
驚懼　六月甲子彗出栁長四丈晨見東方西南指歴
輿鬼距東凡十一舍八十三日乃滅　秋七月江南捷
書累至羣臣稱賀從鎰即奉表請罪上嘉其得禮命李
穆送從鎰還其國手詔促國主來降且令諸將緩攻以
待之九月謀遣使入貢求緩兵道士周惟簡者國主召
之為給事中與徐鉉同使京師冬十月己亥朔鉉及惟
簡赴闕鉉居江南以名臣自負欲以口舌馳說存其國
大臣亦先白上言鉉博學有才辯宜有以待之上笑曰
第去非爾所知也既而鉉朝於廷仰而言曰李煜無罪
陛下兵出無名煜以小事大如子事父未有過失奈何
見伐上曰爾謂父子者為兩家可乎鉉不能對　遣王
仁珪焦繼勲同修洛陽宫室上始謀西幸也　十一月
徐鉉及周惟簡還江南未幾國主復遣入奏辛未對於
便殿乞緩兵以全一邦之命其言甚切至上與反覆數
四鉉聲氣愈厲上怒因按劔謂鉉曰不須多言江南亦
有何罪但天下一家卧榻之側豈容他人鼾睡乎鉉惶
恐而退仍各厚賜遣還上數因使者諭彬以勿傷城中
人若猶困闘李煜一門切無加害於是彬忽稱疾不視
事諸將皆來問疾彬曰余之疾非藥石所愈須諸公共
為信誓破城日不妄殺一人則彬之病愈矣諸將許諾
乃相與焚香約言既畢彬即稱愈乙未城䧟彬整軍成
列至其宫城國主乃奉表納降彬既入金陵申嚴禁暴
之令士大夫頼彬保全各得其所倉廩府庫委轉運使
許仲宣按籍檢視彬一不問師旋舟中惟圖籍衣衾而
已十二月己亥朔江南捷書至凡得州十九軍三縣一
百有八戸六十五萬五千六十有五群臣皆稱賀上泣
謂左右曰宇縣分割民受其禍思布聲教以撫養之攻
城之際必有横罹鋒刄者此實可哀也即詔出米十萬
石賑城中饑民
　(富弼曰太祖之愛民深矣王師平一方而不為喜蓋/念民無定主當亂世則為强者所脅及中國之盛反)
　(以兵取之致有横遭鋒刄者遂至於感泣/也推是仁心而臨天下宜乎致太平之速)
先是上嘗召吳越進奏使任知果令諭㫖於其王俶曰
元帥克毗陵有大功竢平江南可暫來與朕相見即當
復還不久留也丁卯俶請赴長春節朝覲詔許之
丙子開寶九年(吳越漳泉奉正朔/北漢廣運九年)春正月辛未曹彬遣
郭守文奉露布以江南國主李煜及其子弟官屬等來
獻徐鉉從煜至京師上召見鉉責以不早勸煜歸朝鉉
對曰臣為江南大臣而國滅亡罪固當死不當問其他
上曰忠臣也事我如事李氏又責張洎曰汝教李煜不
降使至今日因出帛書示之乃王師圍城洎所草召江
上救兵蠟彈内書也洎頓首請死曰書實臣所為也今
得死臣之分也辭色不變上奇之謂曰卿大有膽朕不
罪卿今事我無替昔之忠也乙亥以李煜為右千牛衛
上將軍封違命侯　庚辰詔幸西京將以四月有事於
南郊　二月己亥羣臣奉表請加尊號曰一統太平上
曰燕晉未復遽可謂一統太平乎不許　庚戍以宣徽
院使曹彬為樞密使領忠武節度使樞密領節度自彬
始山南東道節度使潘美為宣徽北院使節度領宣徽
自美始賞江南之功也彬歸自江南詣閣門進榜子云
奉勑差往江南勾當公事回時人嘉其不伐始彬之行
上許彬以使相為賞及還語彬曰今方隅尚有未服者
汝為使相品位極矣肯復力戰耶且徐之更為我取太
原因密賜錢五十萬彬怏怏而退至家見布錢滿室乃
歎曰好官亦不過多得錢爾何必使相也上愛惜爵位
不妄與人類此凡以檢校官兼中書令侍中同平章事
並謂之使相
　(吕中曰人言漢高帝善將將者以不吝爵賞故也然/當天下未定而信越諸人爵己王矣一旦固陵之會)
　(不至則不免裂數千里以封之此高帝有殺諸將之/心矣國初平江南之功至大然寜賜以數十萬錢而)
　(靳一使相蓋品位已極則他日有功何/以處之此終太祖之世而無叛將也)
　(林徳慎曰曹彬之平江南吝一使相而不授非食言/也慮其品位之極而不吾用也狄青之平嶺南欲予)
　(以樞密而終輟非忘功也慮其/名位之極無以為他日賞也)
己未吳越王俶及其子惟濬等入見崇德殿宴長春殿
先是車駕幸禮賢宅案視供帳之具及至即詔俶居之
寵賚甚厚　上初即位召供備庫副使魏丕謂曰作坊
久積弊爾為我修整之即授作坊副使丕在職甚盡力
上討澤潞維揚下荆廣收川陜征河東平江南皆先期
諭㫖令治兵器無不精辦三月己巳以丕領代州刺史
仍典作坊所造兵器每旬一進上親閱之列五庫以貯
之尋又分作坊為南北别置弓弩院　上將西幸留惟
濬侍祠遣俶歸國先是羣臣皆有章疏乞留俶而取其
地上不從於是命取一黄複以賜俶封識甚固戒俶曰
途中宜密觀及啓之則皆羣臣乞留俶章疏也俶益感
懼既歸每視事功臣堂一日命徙坐於東偏謂左右曰
西北者神京在焉天威不違顔咫尺俶豈敢寜居乎益
以乗輿服玩為獻製作精巧每修貢必列於庭焚香而
後遣之　丙子車駕發京師辛未上至西京庚子合祭
天地於南郊初雨彌月不止及期始晴霽以訖成禮都
民垂白者相謂曰我軰少經亂離不圖今日復觀太平
天子儀衛有泣下者上生於洛陽樂其土風嘗有遷都
之意始議西幸起居郎李符上書陳八難左右廂都指
揮使李懷忠乗間言大梁根本安固已久不可動搖上
亦弗從晉王言遷都非便上曰遷河南未已久當遷長
安王叩頭切諌上曰吾將西遷者無他欲據山河之勝
而去冗兵循周漢故事以安天下也王又言在德不在
險上不答王出上顧左右曰晉王之言固善今姑從之
不出百年天下民力殫矣丙午車駕發洛陽宫辛亥至
東京
　(吕中曰國初所以不都關中而都汴者以靈武燕薊/之地未復也然洛與汴皆河南之土洛之險猶可恃)
　(而汴則無險可畏也欲為四方有事之備則當都洛/陽髙城深池堅甲重兵以杜諸夏不虞之備伐北夷)
　(深入之謀若已都汴則不得不以守四夷為說此我/太祖所以有都西京之議也然都汴固不得已都西)
　(京亦不得已也使太祖收靈/夏復燕薊則必都長安矣)
初李煜既降諸城守皆相繼歸順獨江州不降詔曹翰
率兵討焉自冬訖夏死者甚衆丁丑始㧞之翰發怒屠
城死者數萬人翰因請載廬山東林寺五百鐡羅漢像
歸至頴川新造佛舍遂調發巨艦十餘艘盡載金帛置
鐡像於其上時號為押綱羅漢　六月己亥以頴州團
練使曹翰為桂州觀察使仍判頴州賞平江南之功也
　晉王光義性仁孝上雅鍾愛間謂近臣曰晉王龍行
虎歩且生時有異必為太平天子福德非吾所及也
秋八月丁未命伐北漢　武寧節度使兼中書令王全
斌卒全斌輕財重士不求顯赫之譽寛而容衆軍旅樂
為之用其黜居外郡幾十年怡然自得識者多之
　(富弼曰王全斌有大功可掩其罪也太祖以諸國未/平恐將帥恃功為過故抑全斌等以立國法及事寧)
　(之後追賞前勲此真/得駕馭英雄之術也)
冬十月癸丑上崩於萬嵗殿　先是上不豫壬子夜大
雪上召晉王光義延入大寢屬以後事宦官宫妾悉屏
之左右皆不得聞但遥見燭影下晉王時或離席若有
所遜避之狀既而上引柱斧㪬地大聲謂晉王曰好為
之俄而上崩時漏下四鼓矣宋后見晉王愕然遽呼曰
吾子母之命皆託於官家晉王泣曰共保富貴勿憂也
　甲寅太宗即位改名炅乙卯大赦天下令縁邊禁戢
戍卒毋得侵撓外境羣臣有所論列並許實封表疏以
聞必須面奏者閣門使即時引對風化之本孝弟為先
或不順父兄異居别籍者御史臺及所在糾察之先皇
帝創業垂二十年事為之防曲為之制紀律已定物有
其常謹當遵承不敢踰越咨爾臣庶宜體朕心
　(龜鑑曰孟子曰以天下與人易為天下得人難我太/祖金戈鐡馬間關以有天下不付之璿源衍慶之諸)
　(王而乃授之太平福德之天子是不以天下自私而/欲為天下得人之仁也元城先生曰太祖用心堯舜)
　(之心也舜之協堯禹之承舜我太宗獨無是心乎竊/觀即政之初年嘗語大臣曰先帝以勤勞定天下凡)
　(軍國機務邊防制置咸得之矣但遵守舊規不得/輒易噫善繼人之志善述人之事愚於斯言見之)
宰相薛居正加左僕射沈義倫加右僕射參知政事盧
多遜為中書侍郎平章事樞密使曹彬加同平章事樞
密副使楚昭輔為樞密使　宰臣薛居正上大行皇帝
陵名曰永昌詔恭依　以齊州防禦使李漢超為雲州
觀察使判齊州仍䕶關南屯兵洺州防禦使郭進領應
州觀察使判邢州兼西山巡檢　國初并益廣南各僭
大號荆湖江表止通貢奉西戎北狄皆未賓服太祖垂
意將帥分命漢超及進等控禦西北其家族在京師者
撫之甚厚所部州縣筦𣙜之利悉與之恣其回圖貿易
免所過征稅許令召募驍勇以為爪牙凡軍中事悉聽
便宜處置每來朝必召對命坐賜以飲食錫賚殊異遣
還由是邊臣皆富於財得以養士用間洞見番夷情狀
時有冦鈔亦能先知預備設伏掩擊多致克捷故終大
祖世無西北之憂諸叛以次削平武功蓋世斯乃得壯
士以守四方推赤心置人腹中之所致也　時瀛州防
禦使馬仁瑀監霸州軍仁瑀雖兄事漢超而多自肆由
是二將交惡上恐生邊釁即遣使齎金帛賜漢超及仁
瑀令置酒講解尋徙仁瑀知遼州漢超在齊州凡十七
年為政簡易吏民信愛嘗詣闕請立碑頌德詔太子率
更令徐鉉為之文與士卒絶甘分少及其死軍中皆流
涕進守西山凡二十年在洺州日城四面悉令種柳濠
中雜植荷芰蒲葦後益繁茂州人見之有泣者曰此郭
公所種也　詔諸道轉運使各察舉部内知州通判監
臨物務京朝官等以三科第其能否政績尤異者為上
恪居官次職務粗治者為中臨事弛慢所莅無狀者為
下嵗終以聞將大行誅賞焉
　(吕中曰轉運置於乾德本以摠利權耳而兼糾察官/吏自此始厥後有判官有副使又有提㸃刑獄皆所)
　(以糾察官吏此漢部刺史職也本朝之監司以臺省/寺監為之雖宰臣侍從為帥亦許彈劾此我宋三百)
　(餘年無藩鎮之/患者蓋以此也)
　(又曰信矣監司之職其一道守令之觀望歟故監司/志於守廉則留犢還珠郡有賢太守矣馴雉鳴琴邑)
　(有賢令尹矣監司志於律貪則望風解印自甘遁迹/者矣故人私恩難庇二天者矣此我太宗特重轉運)
　(以察官吏者所以/不輕於用人也)
十一月己巳翰林學士李昉上大行皇帝謚曰英武聖
文神德廟號太祖　十二月甲寅太宗御乾元殿受朝
大赦改元太平興國元年　丁巳以樞密直學士賈琰
為三司副使三司置副使自琰始　是嵗高麗國人金
行成始入學於國子監
　
　
　
　
　
　
　
　
　
　
　
　
　宋史全文卷二
欽定四庫全書
　宋史全文卷三
　　宋太宗一
丁丑太平興國二年春正月丙寅命禮部員外郎賈黄
中左補闕程能左贊善大夫馮瓚分掌左藏三庫先是
貨泉與金帛通掌嵗久儲蓄盈羡始命分之黄中尋出
知昇州嘗案行府廨見一室扄鐍甚固命發鑰視之得
金寶數十匱計其價直數萬萬乃李氏宫閣中遺物即
表上之上曰非黄中廉恪則亡國之寶將汙法而害人
矣賜錢二十萬　上初即位以疆宇至逺吏員益衆思
廣振淹滯以資其間闕顧侍臣曰朕欲博求俊乂於科
場中非敢望拔十得五止得一二亦可為致治之具矣
於是禮部上所試合格人名戊辰上御講武殿内出詩
賦題覆試進士賦韻平仄相間依次用命翰林學士李
昉扈蒙定其優劣為三等得河南吕蒙正以下一百九
人庚午覆試諸科得二百七人並賜及第又詔禮部閱
貢籍得十五舉以上進士及諸科一百八十四人並賜
出身九經七人不中格上憐其老特賜同三傳出身凡
五百人皆先賜緑袍鞾笏錫宴開寶寺上自為詩二章
賜之唐時禮部放榜之後醵飲於曲江號曰聞喜宴上
命中使典領供帳甚盛第一第二等進士并九經授將
作監丞大理評事通判諸州同出身進士及諸科並送
吏部免選優等注擬初資職事判司簿尉寵章殊異歴
代所未有也薛居正等言取人太多用人太驟上意方
欲興文教抑武事弗聽及蒙正等辭召令陞殿諭之曰
到治所事有不便於民者疾置以聞或曰太祖之幸洛
陽也洛陽人張齊賢獻下并汾富民封建敦孝舉賢太
學籍田選良吏懲奸謹刑十䇿太祖召見便坐問之齊
賢以手畫地條陳太祖善其四䇿齊賢堅執其餘䇿皆
善太祖怒令衛士曵出及還語上曰我幸西京惟得一
張齊賢耳我不欲遂官爵之汝異時可收以自輔也於
是齊賢舉進士上決欲置之高等而有司第其名適在
數十人後上不恱乃詔進士盡第二等及九經凡一百
三十人悉與超除蓋為齊賢故也　庚辰詔以美名易
禁軍舊號鐡騎曰日騎控鶴曰天武龍騎曰龍衛虎捷
曰神衛　二月江南置監鑄銅錢廢李煜舊用鐡錢
初右監門衛率府副率王繼勲分司西京殘暴愈甚强
市民家子女以備給使小不如意即殺而食之以槥櫝
貯骨出棄野外女儈及鬻棺者出入其門不絶民甚苦
之而不敢告上在藩邸頗聞其事及即位㑹有訴者亟
命戸部員外郎知雜事雷德驤往鞫之繼勲具伏所殺
婢百餘人乙卯斬繼勲并女儈八人於洛陽市長夀寺
僧惠廣嘗同食人肉上令先折其脛然後斬之民皆稱
快　三月香藥庫使高唐張遜建議請置𣙜易局　庚
寅知江州周述言盧江白鹿洞學徒常數千百人乞賜
九經使之肄習詔國子監給本仍傳送之　夏四月甲
寅契丹遣耶律敞等來助葬　太祖晏駕詔翰林學士
戸部侍郎李昉兼判太常寺昉歸語其子宗諤等曰堂
吏不知典故豈有為丞郎而判寺乎近者竇儀判大理
寺崔頌判國子監此蓋失之久矣宗諤因問凡制敕所
出必自宰相今言堂吏不知典故何也昉曰命官判寺
宰相必不經心惟堂吏舉近例使押字爾昉又言自太
祖臨御以來百司吏艱於選補後進者多不習故事由
是臺省舊規漸成廢墜云　五月庚午命起居舍人辛
仲甫使於契丹契丹主問曰聞中朝有党進者真驍將
如進之比凡幾人仲甫對曰名將甚多如進鷹犬之材
何可勝數契丹主頗欲留之仲甫曰信以成義義不可
留有死而已契丹主知其秉節不可奪厚禮遣還上曰
仲甫逺使絶域練逹機宜可謂不辱君命若更得如仲
甫數人朕何患也　己卯祔太祖神主於太廟廟樂曰
大定之舞以孝明皇后王氏配　閏七月有司上諸州
所貢閏年圖　八月上初即位以髙保寅知懷州懷州
故𨽻河陽時趙普為節度使保寅素與普有隙手疏乞
罷節鎮領支郡之制乃詔懷州直𨽻京長吏得自奏事
於是虢州刺史訴保平軍節度使杜審進闕失事詔右
拾遺李瀚往察瀚因言節鎮領支郡多俾親吏掌其關
市頗不便於商賈滯天下之貨望不令有所統攝以分
方面之權尊奬王室亦强幹弱枝之術也始唐及五代
節鎮皆有支郡太祖平湖南始令潭朗等州直属京長
吏得自奏事其後大縣屯兵亦有直屬京者興元之三
泉是也上納瀚言天下節鎮無復領支郡者矣　九月
上屬意戎事每朝罷親閱禁卒命築講武臺於城西之
楊村辛亥大閱上與羣臣等登臺而觀命天武左廂都
指揮使崔翰分布士伍南北綿亘二十里建五色旗
以號令將卒望其所舉為進退之節每按旗指縱則千
乗萬騎周旋如一甲兵之盛近代無比上甚恱賜翰金
帶　國子監主簿郭恕先决杖配𨽻登州恕先即忠恕
也初責乾州司戸參軍秩滿去官遂不復仕縱放岐雍
陜洛之間或踰月不食盛夏暴日中無汗大寒鑿冰而浴人
皆異之尤善畫得其畫者藏以為寶上雅聞恕先名召
為國子監主簿賜賚甚厚令於太學判定歴代字書内
侍押班竇神興嘗館之恕先美鬚髯一日忽盡拔去神
興驚問其故恕先曰聊以效顰耳神興大怒白上以恕
先無檢局放縱敗度恕先益縱酒謗讟上怒故及於禍
恕先行至臨邑謂部送吏曰我逝矣因掊地為穴度可
容面俯窺焉而卒藁葬道左後將改葬但得其衣衾蓋
尸解云　十一月鎮安節度使馬軍都指揮使党進出
為忠武節度使進掌禁衛凡十一年嘗徼巡京師閭巷
間有蓄竒禽異獸者進或見必命左右取而放之罵曰
買肉不供父母反飼禽獸乎嘗為杜重威家奴重威子
孫貧賤進月分俸錢給之人亦以此稱焉
戊寅太平興國三年春正月己酉命翰林學士李昉等
修太祖實録直學士院湯恱等修江表事迹　建隆初
三館所藏書庫及平諸國盡收其圖籍凡八萬餘卷詔
置三館二月朔賜名崇文院　詔鑿池引金水河注之
遂名池曰金明　夏四月乙卯召華山道士真源丁少
微至闕少微善服氣引年與陳摶齊名然少微志尚清
潔摶嗜酒放曠雖居室密邇未嘗徃來少微以金丹巨
勝南芝𤣥芝等獻上留數月遣還　己卯平海節度使
陳洪進上表獻所管漳泉二州得縣十四戸十五萬一
千九百七十八兵一萬八千七百二十七　五月吳越
王俶上表獻所管十三州一軍凡得縣八十六戸五十
五萬九百八兵十萬五千三十六　命范旻權知兩浙
諸州事錢氏地狹民衆賦斂苛暴旻至悉條奏請蠲除
之詔從之　李光叡卒子繼筠嗣　六月上注意治本
深懲賍吏己巳詔自太平興國元年十月乙卯以後京
官幕職州縣官犯贓除名配諸州者縱逢恩赦所在不
得放還已放還者有司不得叙用　九月甲申朔上御
講武殿覆試禮部合格人進士加論一首自是常以三
題為準得渤海胡旦以下七十四人乙酉得諸科七十
人並賜及第始賜宴於迎春苑授官如二年之制故事
禮部惟春放榜至是秋試非常例也　詔自今廣文館
及諸州府禮部試進士律賦並以平仄依次用韻　冬
十月司農寺丞孔宜知星子縣回獻所為文上召見問
以孔子世嗣擢右贊善大夫襲封文宣公辛酉詔免襲
封文宣公家租稅　上初即位幸左藏庫視其儲積語
宰相曰此金帛如山用何能盡先帝每焦心勞慮以經
費為念何其過也於是分左藏北庫為内藏庫并以講武
殿後封樁庫屬焉改封樁庫為景福内庫初太祖制置
封樁庫欲贖幽薊㑹晏駕不果　十一月乙未親享太
廟丙申合祭天地於南郊御丹鳳樓大赦受冊尊號於
乾元殿國初以來南郊四祭及感生帝皇地祗神州凡
七祭並以四祖迭配上即位但以宣祖太祖更配於是
合祭天地始奉太祖升侑焉　十二月乙丑幸講武臺
觀飛仙軍人發機石射連弩上將伐北漢先習武事也
庚午臘有司請備冬狩之禮上從之因謂左右曰老子
云馳騁畋獵令人心發狂夏書曰外作禽荒為人上者
不得不戒歴觀前代多惑於此而致䘮敗朕今順時蒐
狩為民除害非敢以為樂也　是冬諸州貢舉人並集
㑹將親征河東罷之自是毎間一年或二年乃置貢舉
　是嵗初置文思院
己卯太平興國四年春正月上初即位謂齊王廷美曰
太原我必取之及議致討召樞密使曹彬問曰我今舉
兵卿以為何如彬曰國家兵甲精銳人心忻戴若行弔
伐如摧枯拉朽耳何有不可哉上意遂決　乙未宴潘
美等於長春殿上親授方畧以遣之時劉鋹及淮海王
俶武寜節度使陳洪進等皆與鋹因言朝廷威靈及逺
四方僭竊之主今日盡在座中旦夕平太原劉繼元又
至臣率先來朝願得執梃為諸國降王長上大笑賞賜
甚厚鋹詼諧類此　癸卯新渾儀成司天監學生張思
訓所創也置文明殿東南之鐘鼓樓以思訓為渾儀丞
舊制日月晝夜行度皆人所運轉新創成於自然尤為
精妙　二月甲子車駕發京師三月庚辰朔駐蹕於鎮
州夏四月車駕發鎮州幸太原乙亥幸連城視攻城諸
洞時李漢瓊率衆先登矢集其腦又中指傷甚猶力疾
上促召至幄殿視其創傅以良藥上欲親幸洞屋中勞
士卒漢瓊泣曰晉陽孤壘危若累卵諸將用命戰士賈
勇矢石注洞屋如雨陛下奈何以萬乗之尊親往臨之
若不聽臣請先死上乃止五月壬午幸城南上謂諸將
曰翌日重午當食於城中癸未督諸將急攻左僕射致
仕馬峯以病卧家舁入見北漢主流涕以興亡諭之北
漢主上表納欵甲申遲明劉繼元率其官属素服紗㡌
待罪䑓下詔釋之顧謂淮海國王錢俶曰卿能保一方
以歸於我不致血刄深可嘉也北漢平凡得州十軍一
縣四十一戸三萬五千二百二十兵三萬命劉保勲知
太原府以繼元為右衛上將軍彭城郡公
　(龜鑑曰太原違命前有劉鈞後有繼元反側變詐太/祖嘗赫斯怒而整其旅矣念漢祀之血食開劉鈞之)
　(生路何恕耶寜不得太原毋失吾將士何寛耶至太/宗則不可以寛恕屢縱之也於是令邊郡治攻具焉)
　(於是幸講武臺習武事焉東南厎定之時北伐之意/決矣曹彬曰可吾從之薛居正曰不可吾不之從曰)
　(曹翰爾智勇無雙其當城北面曰郝守濬爾技巧精/嚴其理城西面天子又親駕六師以從之鼓行而前)
　(士氣百倍身被八創變甚亟矣而許均爭雄足貫兩/矢勢若殆也而荆嗣賈勇蠢爾范超當城之坤一駕)
　(而授首孱爾郭萬超當城之乾再駕而請命自是汾/晉之民有生意矣詩曰廣文之聲卒其伐功吾於平)
　(太原/見之)
㑹繼元降人人有希賞意上將遂伐契丹取幽薊諸將
皆不願行然無敢言者殿前都虞候崔翰獨奏曰此一
事不容再舉乗此破竹之勢取之甚易時不可失也上
恱即命樞密使曹彬議調發屯兵六月庚申車駕北征
丁卯上躬擐甲胄率兵次岐溝契丹東易州刺史劉禹
以州降戊辰上次涿州判官劉元德以城降庚午遲明
次幽州城南秋七月甲申上以幽州城踰旬不下士卒
疲頓轉輸回逺復恐契丹來救遂詔班師乙巳車駕至
自范陽初劉繼業為繼元扞太原城東南面頗殺傷王
師及繼元降繼業猶據城苦戰上素知其勇欲生致之
令中使諭繼元俾招繼業繼元遣親信往繼業乃北面
再拜大慟釋甲來見上喜慰撫之甚厚復姓楊氏止名
業尋授左領軍衛大將軍八月丁巳以業為鄭州防禦
使　李繼筠卒弟繼捧立　初武功郡王德昭從征幽
州軍中嘗夜驚不知上所在或有謀立王者㑹知上處
乃止上聞不恱及歸以北征不利久不行太原之賞議
者皆謂不可於是德昭乗間入言上大怒曰待汝自為
之賞未晩也德昭惶恐還宫自刎上聞之驚悔往抱其
尸大哭曰癡兒何至是耶追封魏王謚曰懿　九月丁
亥初置王子侍讀以左贊善大夫楊可法為之　庚寅
戸部郎中侯陟為諌議大夫權御史中丞權中丞始此
　契丹大入冦鎮州都幹轄雲州觀察使劉延翰率衆
禦之崔彦進潛師躡敵後李漢瓊及崔翰亦領兵繼至
先是上以陣圖授諸將俾分為八陣趙延進謂翰等曰
主上委吾等邊事蓋期於克敵耳今敵騎若此而我星
布其勢懸絶彼若乗我將何以濟不如合而擊之可以
決勝違令而獲利不猶愈於辱國乎翰等以擅改詔㫖
為疑李繼隆曰兵貴適變安可以預料為定違詔之罪
繼隆請獨當之於是分為二陣前後相副士衆皆喜三
戰大破之冬十月庚午捷聞手詔褒之　十一月辛夘
以建州邵武縣為邵武軍　辛丑初西南夷不供朝貢
冦鈔邊境刑部郎中許仲宣為西川轉運使親至大渡
河諭其逆順示以威福夷人皆率服為嶺南轉運使江
表用兵軍中須索百端仲宣皆豫儲蓄無缺曹彬怪之
及攻城須用陶器數萬事分給攻城卒然燈自照仲宣
已預料置如其數付之他物類此　十二月詔改司冦
參軍為司理參軍以司冦院為司理院令於選部中選
歴任清白能折獄辨訟者為之
庚辰太平興國五年春正月上既平太原遂觀兵范陽
得汾燕薊之馬凡四萬二千餘匹國馬増多乃詔於景
陽門外新作四廐名曰天駟監左右各二以左右飛龍
使為左右天廐使閑厩使為崇儀使内廐馬既充牣始
分置諸州牧養　庚寅以程羽為文明殿學士　二月
京西轉運使程能上言諸道州府民事徭役者未嘗分
等慮有不均欲望下諸路轉運司差官定為九等上四
等戸令充役下五等戸並與免役令轉運使躬親詳定
勿復差官　閏三月甲寅上御講武殿覆試權知貢舉
程羽等所奏合格進士得銅山蘇易簡以下百一十九
人又得諸科五百三十人並分第甲乙賜宴始有直史
館陪坐之制唐有勑賜及第以表特恩開寶以來御試
中第一者皆稱之其文臣有不由科第者四因獻文别
試以勑賜進士及第或賜御前進士及第又有同進士
及第士出身之目其後復賜史進士及第仍附是年第
一等進士之下　夏四月有趙國昌者求應百篇舉癸
未上親試之出雜題二十字令各賦五篇篇八句逮至
日旰僅成數十首率無可觀上以此科久廢特賜及第
　戊子襄州言襄陽縣民張巨源五世同居内無異㸑
詔旌表門閭巨源嘗習刑名書特賜明經及第　六月
己亥以江州白鹿洞主明起為蔡州褒信縣主簿白鹿
洞在廬山之陽常聚生徒數百人李煜割善田數十頃
廩給之選太學之通經者日為諸生講誦於是起建議
以其田入官故爵命之白鹿洞由是漸廢矣　知邕州
侯仁寶上疏言交州主帥被害其國亂可以偏師取之
上大喜秋七月丁未以仁寶為交州路水陸轉運使孫
全興郝士濬陳欽祚崔亮為邕州路兵馬都部署劉澄
賈湜王僎為廉州路兵馬部署水陸並進討　冬十一
月詔巡北邊壬子發京師戊午駐蹕於大名府雄州言
契丹皆遁去　開寶末右補闕竇偁為開封府判官與
推官賈琰同事上琰便佞能先意希㫖偁嘗疾之上與
諸王宴射琰侍上側頗稱贊德美詞多矯誕偁叱之曰
賈氏子巧言令色豈不愧於心哉坐皆失色上亦為之
不樂至是上思見偁促召至行在癸亥以偁為北部郎
中時方議北征偁因抗疏請還都牧養士馬徐為後圖
上恱其言及至自大名以偁為樞密直學士偁儀之弟
也　十二月甲戍畋近郊因以閱武賜禁軍校及衛士
襦袴時禁盜獵有戰士獲麞違令當死上曰我若殺之
後世必謂我重獸而輕人釋其罪　丁丑以鄭州防禦
使楊業領雲州觀察使仍判鄭州知代州事業自鴈門
之役契丹畏之毎望見業旗即引去主將屯邊者多疾
之或潛上謗書斥言其短上皆不問封其書付業
　(富弼曰昔魏將樂羊征中山平之及還見其君所收/謗書三篋方知將帥立功不難但人君信任為難爾)
　(將帥専閫外權擅行威福人豈無嫉之者嫉之則謗/自生既有謗言聞之於君惑之則疑其將將被疑未)
　(有立功者此樂羊所以感歎其事自後帝王非聰明/睿智之主少有不惑謗言者其明不能及魏國之君)
　(也楊業本河東降將太宗得之信任不疑每納謗書/一一付業使邊將安心以立事其過魏國之君矣)
上因契丹遁去遂欲進取幽州命宰相問李昉扈蒙等
以事之可否昉等上奏請申戒羽衛旋斾京師善養驍
雄精加訓練嚴敕邊郡廣積軍儲講習武經繕修攻具
竢府藏之充溢洎閭里之富完朞嵗之間用師未晚上
深納其說即下詔南歸上既還京師議者皆言宜速取
幽薊左拾遺直史館張齊賢上疏其略曰聖人舉事動
在萬全百戰百勝不若不戰而勝若重之謹之戎虜不
足吞燕薊不足取自古疆場之難非盡由戎狄亦多邊
吏擾而致之若縁邊諸寨撫禦得人但使峻壘深溝畜
力養銳以逸自處寜我致人李牧所以稱良將於趙用
此術也所謂擇卒未如擇將任力不及任人如是則邊
鄙寜邊鄙寜則輦運減輦運減則河北之民獲休息矣
臣又聞家六合者以天下為心豈止爭尺寸之土角戎
狄之勢而已是故聖人先本而後末安内以養外人民
本也夷狄末也中夏内也夷狄外也是知五帝三王未
有不先根本者也堯舜之道無他廣推恩於天下之民
爾推恩者何在乎安而利之民既安利則戎狄斂衽而
至矣伏望審擇通儒分路採訪有偽命日賦斂苛重者
改而正之因而利之使賦稅可經久而行天下諸州有
不便於民事委長吏聞奏使天下耳目皆知陛下之仁
戴陛下之惠此以德懷逺以惠利民則幽燕竊地之醜
沙漠偷生之衆禽之與屈總在術内爾
　(講義曰一王恢而啓三十年窮兵之禍一王韶而貽/數千里流血之毒自古疆場之難非盡由夷狄齊賢)
　(之論其知本矣然齊賢徒知契丹未可伐而不知燕/薊在所當取豈惟齊賢不之知雖趙普田錫王禹偁)
　(亦不之知也蓋燕趙之所當取者有二一則中國之/民䧟於左衽二則中國之險移於夷狄燕薊不收則)
　(河北之地不固河北不固則河南不可/高枕而卧也特太宗之時未有其機耳)
辛巳太平興國六年春正月乙巳詔曰百里之長字民
之要官也今縣邑廣而闕員多選曹拘以常調歴年未
滿非所以振淹䘏惠吾民也適變通方宜從新制其令
諸路轉運使下所属州令長吏擇見任判司簿尉之清
廉明幹者具以名聞當驛召引對授以知縣之任焉
　(吕源曰出宰百里最近於民祖宗勤䘏民隠故詳擇/宰令必引對親視才否而授之雖一命初仕亦臨軒)
　(顧問臣已釋於前矣/况乎百里之重乎)
詔諸道轉運使察訪部内官吏有履行著聞政術尤最
及文學茂異者各舉二人　三月岐王德芳薨(太祖之/次子)
　夏五月旱　大赦　六月薛居正薨贈大尉中書令
謚文惠居正風度環偉操行方正為相任寛簡不苛察
士君子以此多之其妻悍妬不生育惟吉養子也行檢
不正上臨其喪問不肖子安在惟吉伏喪側驚愧不敢起
盡革故態後委以大藩所至稱治　秋九月乙未朔日
有食之　交州行營言破賊軍萬五千衆於白藤江口
於是侯仁寶率前軍先進賊詐降以誘仁寶仁寶信之
遂為所害時諸軍冒炎瘴多死者轉運使許仲宣馳奏
仁寶戰没且乞班師不待報即分屯諸州開庫賞賜給
其醫藥乃上章自劾詔書嘉納之遣使就劾澄等㑹王
僎病死澄與賈湜並戮於邕州市全興伏誅陳欽祚郝
士濬崔亮皆責授團練刺史
　(吕源曰太平興國五年七月孫全興等平交州庚戍/全興等辭赴嶺南詔引進使梁逈供帳於玉津園餞)
　(之嗚乎全興等以小官奉使恩禮既隆責任益重數/路勞費以供是役兩界赤子䧟於兵刄者不知多少)
　(之數也全興不能體國乃與侯仁寶校毫釐之利有/彼我之分遂無成功悞國大事償之一死不為過也)
詔諸州大獄長吏不親決胥吏旁縁為姦追捕證左滋
蔓踰年而獄具自今長吏每五日一慮囚情得者即決
之上不欲天下有滯獄乃建三限之制大事四十日中
事二十日小事十日不須追捕而易決者不過三日
時既取太原范陽未下上怒不賞平晋之功中外莫敢
言錫因入辭直進封事言軍國要機一朝廷大體四略
曰頃嵗平太原逮兹二載未賞軍功請因郊祀行之此
要機之一也交州瘴海之地得之如獲石田願無屯兵
以費財此大體之一也邇來官廢其職給事中不過封
駁遺補不貢直言起居郎舍人不得升陛紀言動御史
不彈奏左右丞今尚闕員中書舍人雖掌書命未聞訪
之以事集賢院雖有書籍而無職官祕書省雖有職官
而無圖籍願擇材而任之各司其局此大體之二也朝
廷闢西苑廣御地而尚書無本㕔郎曹無本局九寺三
監狹室蕭然禮部試士或就武成王廟是豈太平之制
望别修省寺用列職官此大體之三也又每於衢路見
囚荷鐡枷於法所無去之可矣此大體之四也上嘉其
言降詔褒諭仍賜錢五十萬或謂錫今宜少晦以逺讒
忌錫曰事君之誠惟恐不竭矧天植其性豈以一賞可
奪耶　解田錫言職出為河北南路轉運副使時盧多
遜專政羣臣章表不先稟多遜則有司不敢通錫為左
拾遺嘗獻平戎歌多遜許之始得進御又諌官上章必
令閣門吏依常式云不敢妄陳利便希望恩寵貽書多
遜請諌官免書狀多遜不恱出之
　(吕源曰田錫在太宗朝鯁慨言事而太宗親賜璽書/與之委曲辨論周悉如此宜其感激而愈堅其操藴)
　(也既擢為知制誥因嵗旱言事忤㫖出知陳州及事/真宗益以規畫獻替為己任雖死不改其節以此受)
　(人主異知至使人主聚集前後章疏自收置一漆匣/以遺仁宗錫雖亡久矣而名不滅身沒之後又受知)
　(於嗣聖可謂不/負其所學也)
太子太保趙普奉朝請累年盧多遜益毁之欝欝不得
志㑹如京使柴禹錫等告秦王廷美驕恣將有隂謀竊
發上召問普普對曰臣願備位樞軸以察奸變上於宫
中訪得普前所上章并發金匱遂大感悟召普謂曰人
誰無過朕不待五十已盡知四十九年非矣辛亥以普
為司徒兼侍中始太祖傳位於上昭憲顧命也或曰昭
憲及太祖本意蓋欲上復傳之廷美而廷美將復傳之
德昭故上即位亟命廷美尹開封德昭授貴州防禦使
實稱王子皆縁昭憲及太祖意也德昭既不得其死德芳
相繼夭絶廷美始不自安寖有邪謀他日上嘗以傳國
意訪之趙普普曰太祖已誤陛下豈容再誤耶於是普
復入相廷美遂得罪凡廷美所以得罪則普之為也
十一月改武德司為皇城司上嘗遣武德卒察逺方事
有至汀州者知州王嗣宗執而杖之縛送闕下因奏曰陛下
不委任賢俊而猥信此軰為耳目竊為陛下不取上大
怒遣使械嗣宗下吏削秩既而怒解嘉嗣宗直節令遷
其官　親饗太廟辛亥合祭天地於圜丘大赦御乾元
殿受冊尊號先是有秦再思者上書願勿再赦且引諸
葛亮佐蜀數十年不赦事上頗疑之以問趙普普曰國
家開創以來其存彛制三嵗一赦所謂其仁如天堯舜
之道劉備區區一方用心無足師法上然其對赦宥之
之文遂定　十二月先是諸州犯罪之人皆錮送闕下
於道路非理而死者十常六七張齊賢上言罪人至京
請擇清彊官慮問若顯負沈屈則量罰本州官吏自今
令只遣正身家属别竢朝㫖齊賢又言刑獄繁簡乃治
道弛張之本州縣胥吏皆欲多禁繫人或以根窮為名
恣行追擾租稅逋欠至少而禁繫累日遂至破家請自
今外縣罪人令五日一具禁放數白州州獄别置歴委
長吏撿察三五日一引問䟽理每月具奏下刑部閱視
有禁人多者即奏遣朝官馳往決遣若事渉寃誣故為
淹滯則降黜其本州官吏或終嵗獄無寃滯則刑部給
牒得替日較其課旌賞之齊賢勤究民弊務存寛大行
部遇投訴者或召至傳舍榻前與語多得其情偽江南
人久益稱之
壬午太平興國七年春正月壬寅詔翰林學士承㫖李
昉等詳定士庶車服喪葬制度付有司頒行違者論其
罪　二月以給事中侯陟右正諌大夫王明同判三司同判
三司自陟明始　夏四月以樞密直學士竇偁中書舎人郭
贄參知政事太宗謂偁曰汝自揣何以至此偁曰陛下
念藩邸之舊臣出於際㑹上曰非也乃汝面折賈琰賞
卿之直耳　普復相多遜益不自安普屢諷多遜令引
退多遜貪權固位不能自決㑹普廉得多遜與秦王廷
美交通事遂以聞丙子詔文武常參官集議朝堂太子
太師王溥等奏多遜及廷美顧望呪詛大逆不道丁丑詔削
奪多遜官爵并家屬流崖州廷美勒歸私第多遜赴貶
所食於道傍逆旅有嫗頗能言京邑舊事多遜曰嫗自
何來乃居此嫗顰蹙曰我本中原士大夫家有子任某
官盧某作相令枉道為某事吾子不能從其意盧銜之
中以危法盡室竄南荒未周嵗骨肉相繼淪沒惟老身
流落山谷彼盧相者妬賢怙勢恣行無忌終當南竄幸
未死間或可見之耳多遜黙然趣駕去
　(吕中曰多遜相則趙普出趙普入則多遜貶大臣相/傾之風已芽蘖於此然盧邪而趙正當時邪猶未足)
　(以勝/正耳)
五月甲戍親録禁囚趙普等以上察見微隠相率稱賀
上嘗謂趙普曰朕每讀書見古帝王多自尊大深拱嚴
凝誰敢犯顔言事若不降請接納則是自蔽聰明或喜
賞怒刑豈能歸天下之心哉普曰帝王若賞罰無私内
外無間上求其理下竭其誠馴致太平不為難事上又
問治民之道復有何術普曰陛下恤念生民每聞利病
無不即日施行古聖王愛民之心止於此矣　趙普以
秦王廷美謫居西洛非便教知開封府李符言廷美不
悔過怨望乞徙邊郡以防他變丙辰降廷美為涪陵縣
公房州安置　李繼捧來朝獻四州地其弟繼遷叛去
　八月廷美既出房州趙普恐李符漏其言乃坐符府
中用刑不當癸亥責為寜國軍司馬　冬十月上嘗謂
侍臣曰朕每讀老子至佳兵不祥之器聖人不得已而
用之未嘗不三復以為規戒王者雖以武功克定終須
用文德致治朕每退朝不廢觀書意欲酌前世成敗而
行之以盡損益也　幸金明池閱習戰　行乾元厯
十二月戊午朔日有食之　是嵗契丹明扆死子隆緒
立　高麗王伷死　先是桐廬縣刁衎上疏言滛刑酷
法非律文所載者望詔天下悉禁止之上覽疏甚恱降
詔褒答焉
癸未太平興國八年春正月彌德超因乗間以急變聞
於上云樞密使曹彬得士衆心又巧誣以他事上頗疑
之戊寅彬罷為天平節度使兼侍中　以東上閤門使
開封王顯為宣徽南院使德超為北院使並樞密副使
上召顯謂曰卿世非儒門少罹兵亂必寡學問今典掌
萬機固無暇博覽羣書命左右取軍戒三篇賜顯曰讀
此亦可免於面牆矣
　(富弼曰大臣不知學術則暗於大體王顯一武人雖/以才力任用為樞密使太宗慮其不學不能曉適變)
　(之事故以軍戒授之/使知賢者行事也)
孔承恭言儀制令有云賤避貴少避長輕避重去避來
望令於要害處設木刻其字庶可興禮讓而厚風俗詔
行其言　三月以右諌議大夫同判三司宋琪為左諌
議大夫叅知政事始分三司各置使王明為鹽鐡使陳
從信為度支使郝正為戸部使　諸王及皇子府置咨
議翊善侍講官　上親試舉人擢長沙王世則以下百
七十五人並賜及第諸科百十七人出身賜宴瓊林苑
後為定制　張齊賢初除轉運使辭日上面命曰江南
多出銅為朕密經營之齊賢乃訪得江南承㫖丁釗歴
指饒信䖍州山谷産銅鈆錫之所又求前代鑄法惟饒
州永平監用唐開元錢料肉好周郭精妙堅實可久由
是定取其法嵗鑄三十萬貫凡用銅八十五萬斤鈆三
十六萬斤錫十六萬斤齊賢即詣闕面陳其事詔可之
　夏四月上嘗覽福建版籍謂宰相曰陳洪進止以漳
泉二州贍數萬衆無名科斂民所不堪比朝廷悉已蠲
削民皆感恩朕亦不覺自喜　上嘗作戒諭辭二付閤
門一以戒京朝官受仕於外者一以戒幕職州縣官丁
未令閤門於朝辭日宣㫖朂勵仍書其辭於治所屋壁
遵以為戒　初彌德超誣曹彬事成期得樞密使及為
副使大失望一日詬王顯等曰汝軰當斷頭我度上無
執守為汝軰所眩惑顯等告其事上怒壬子德超除名
并親属流瓊州德超始因李符宋琪之薦得事上及符
貶德超屢稱其寃㑹德超敗上惡其朋黨令徙符嶺表
盧多遜之流崖州也符白趙普朱崖雖逺在海中而水
土頗善春州稍近至者必死不若令多遜處之普不答
至是即以符知春州嵗餘卒　上悟彬無他待之愈厚
臨朝累日不懌從容謂趙普曰朕以聽斷不明幾敗大事
夙夜循省内愧於心普對曰陛下知德超才幹而任用之察
曹彬無罪而昭雪之有勞者進有罪者誅物無遁情事
至立斷此所以彰陛下聖明也雖堯舜何以過此上由
是釋然　八月太祖初以扈蒙之言詔盧多遜録時政
月送史館多遜訖不能成書於是右補闕直史館胡旦
復言五代自唐以來中書樞密院皆置時政記每月編
修送史館周顯德中宰相李榖又奏樞密院置内庭日
厯自後因循廢闕史臣無憑撰集望令樞密院依舊置
内庭日厯委文臣任副使者與學士輪次記録送史館
上采其言辛亥詔自今軍國政要並委叅知政事李昉
撰録樞密院令副使一人纂集每季送史館昉因請以
所修時政記每月先奏御後付所司從之時政記奏御
自昉始也　冬十月趙普罷為武勝軍節度兼侍中
十一月朔以刑部尚書參知政事宋琪工部尚書參知
政事李昉並本官同平章事上謂曰世之治亂在賞罰
當否賞罰當其功罪無不治之理如或以為飾喜怒之
具即無不亂與卿等戒之　詔自今宰相序立宜在親
王之上李昉宋琪請遵故事上曰宰相之任實總百揆
與羣臣禮絶藩邸之設止奉朝請而已元佐等尚㓜欲
其知謙損之道卿勿多辭也　丁巳宴餞趙普於長春
殿王顯等侍側數視上袴上怪而問之顯等曰陛下所
衣袴文縷俱倒上笑曰朕未嘗御新衣蓋澣濯頻所致
耳蓋念機杼之勞苦欲示敦朴為天下先也　以李穆
吕蒙正李至參知政事張齊賢王沔同簽署樞密院初
穆知開封府時剖決精敏姦猾無所假貸由是豪右屏
迹權貴不敢干以私上益知其才始有意大用至是穆
等入對上謂之曰朕為官擇人惟恐不當今兩制之臣
十餘皆文學適用操履方潔卿居京府尤號嚴肅故加
奬擢也　詔史館所修太平總類自今日進三卷朕當
親覽宋琪等言窮嵗短晷日閱三卷恐聖躬疲倦上曰
朕性喜讀書開卷有益不為勞也此書千卷朕欲一年
讀遍因思學者讀萬卷書亦不為難耳尋改總類名曰
御覽於是命吕文仲充翰林侍讀與侍書王著更宿而
書學葛湍亦直禁中每暇日多召問文仲以經書著以
筆法湍以字學　上於禁中讀書自己至申始罷有蒼
鶴飛上殿鴟吻逮掩卷而去上怪之以語近臣對曰上
好學之感也昔有鸛雀銜三鱣魚墜楊震講堂下抑以
類此
甲申雍熈元年春正月上謂侍臣曰夫教化之本治亂
之源茍無書籍何以取法今三館所貯遺逸尚多乃詔
三館以開元四庫書目閱館中所闕者具列其名募中
外有以書來上及三百卷當議甄録酬奬餘第卷帙之
數等級優賜不願送官者借其本寫畢還之自是四方
之書往往間出矣　甲子有司上竊盗贓至大辟詔特
貸其死因謂宰相曰朕常重惜人命如此類者往徃貸
其極刑但時取其甚者警衆多爾不欲小人知寛貸之
意恐其犯法者衆也
　(富弼曰國之法使民不曉其輕重則犯法者少矣本/朝承五代之制竊盗有死法故先帝存其法時取情)
　(重者行之存其法使民懼而不敢犯也取重者行之/而貸其輕者不失好生之德也今之竊盗雖無死刑)
　(然犯者衆則先帝/制盗固有術矣)
　(吕源曰太祖時竊盗贓錢三貫者法殺繼稍寛其法/至滿五貫者死太宗朝多有特貸其死者然尚存其)
　(法以警於衆真宗即位咸平元年命張齊賢王濟等/刪定編敕齊賢以民犯盗者衆以死懼之尚不畏况)
　(緩其死乎未幾齊賢拜相是嵗十二月給事中柴成/務言强竊盗刑名比律文用一半法又經大中祥符)
　(之後至仁廟景祐有詔寖至於極寛自後竊盗固無/死刑而强盗持杖者悉皆有貸法也故與祖宗立法)
　(之嚴治盗之峻正相反矣/宜其犯者益衆不足怪也)
上御丹鳳樓觀燈見士庶闐咽謂宰相曰國家承累世
干戈之後朕孜孜求治惟望上天垂佑福此下民今海
宇乂安京師繁盛殊以為慰今夕與卿等且各宜醉
秦王廷美卒房州以聞上嗚咽流涕謂宰相曰廷美自
少剛愎長以兇惡朕以同氣至親不忍寘之於法俾居
房陵冀其思過方欲推恩復舊遽兹殞逝痛傷奈何乃
追封涪王謚曰悼　參知政事李穆性至孝遭母喪詔
强起之穆哀戚過甚因致毁瘠暴卒上臨喪謂宰相曰
穆潔已守道操履純正方此擢用遽至淪没非斯人之
不幸乃朕之不幸也　二月朔親閱將校皆按名籍參
考勞績而升黜之　三月滑州決河塞　遣祕書丞楊
延慶等十餘人分知諸州上因謂宰相曰刺史之任最
為親民茍非其人則民受其禍昔秦彭守頴州崇尚儒
雅教化大行境内乃有鳳凰麒麟嘉禾甘露之瑞足為
善政也宋琪曰秦彭一郡守耳政善而天應之若此况
君天下者乎何謂太平不可致和氣不可調也　召宰
相近臣賞花於後苑上曰春氣暄和萬物暢茂四方無
事朕以天下之樂為樂宜令侍從詞臣各賦詩賞花賦
詩自此始　夏四月羣臣請封禪以乾元文明二殿火
災故罷之　五月除江南鹽禁尋復之　以京官充堂
後官　上幸玉津園觀魚宴射謂近臣曰朕觀五代以
來帝王始則勤儉終乃忘其艱難恣為逸豫覆亡之速
皆自貽也為人上者當以為戒　六月求直言詔天下
州縣官或知民俗利害政令否臧許於本州附傳置以
聞所言可采必行旌賞若無所取亦不加罪　有布衣
以皂囊封書獻者且詞狂妄上覽弗責因謂宰相曰凡
上封事者多不知朝廷次第所言率孟浪不切機㑹本
欲下情上逹庶事無壅故雖狂悖亦與容納　田錫上
疏其略曰陛下有朝令夕改之事由制勑所行時有未
當而無人封駁者給事中之過也陛下有捨近謀逺之
事由言動所為未合至理而無人敢諌諍者是左右拾
遺補闕之過也又曰宰相不得用人而委員郎差遣近
臣不專受責而求令録封章自此章奏必多聽用必廣
聽用既廣則條制必繁條制既繁則依從者少乞今後
凡有奏陳令大臣議而行之蓋臣下言之則謂之封章
陛下行之則出為法令法令可簡而不可使繁制度可
永而不可屢變又曰宰臣若賢願陛下信而用之宰相
非賢願陛下擇可用而任之何以置之為備員而待之
若冗秩也
　(吕中曰觀田錫上疏雖當時憂治世危明主之言亦/萬世任相之法也西漢之初相權重則一君之身任)
　(相者不過一二人武帝以後相權輕/則四十餘年之間易相凡十有三矣)
遣使諸路察獄上嘗謂侍臣曰刑辟之際君子之所盡
心稍有寃枉必傷和氣且齊女負寃天為枯旱燕臣無
罪六月飛霜自昔水旱作沴未有不由於此居官牧民
尤當戒之秋七月命諌官領登聞檢院　九月西夏李
繼捧來朝其弟繼遷留銀州詔發繼捧親屬赴闕繼遷
年十七勇悍有智謀不樂内徙與其黨奔入斥澤出其
祖彛興像以示戎人戎人皆拜泣相聚為冦知夏州尹
憲選精騎夜襲斥澤斬首五百級燒四百餘帳獲繼遷
母及妻繼遷僅以身免後有自西邊來者言繼遷悉知
朝廷之事皆繼捧漏泄朝廷數諭繼遷不肯降上用趙
普之䇿出繼捧委以邊事端拱元年李繼捧賜姓趙名
保忠授夏州刺史定難節度以討繼遷管夏銀宥五州
繼捧至鎮數日上言繼遷悔過歸欵上以為銀州刺史
西南巡檢使繼遷本無降心復誘戎人為冦淳化二年
保忠來乞師上命商州團練使翟守素率兵赴之繼遷
請降以為銀州觀察使賜姓趙名保吉
　(吕中曰保忠之再入夏臺故地實普之謀也後保忠/反與保吉合大為邊患何普能知符彦卿之不可與)
　(兵權而不能知保忠之不可復歸夏州耶田錫嘗言/李繼遷不合與夏州又不合呼之為趙保吉其切中)
　(時事之/膏肓乎)
上命李昌齡就太乙宫校定三等醮儀　冬十月上之
即位也召華山隠士陳摶入見於是復至上益加禮重
謂宰相宋琪等曰摶獨善其身不干勢利所謂方外之
士也與之語甚可聽因遣使送至中書琪等從容問摶
曰先生得𤣥黙修養之道可以化人乎對曰摶山野之
人於時無用亦不知神仙黄白之事吐納之理無術可
傳於人假令白日上昇亦何益於世主上龍顔秀異有
天人之表博逹今古深究治亂真有道仁聖之主也正
是君臣協心同德興化致治之秋勤行修鍊無出於此
琪等表上其言上益喜賜摶號希夷先生
　(吕中曰人言太極圖周濂溪得之种明逸明逸得之/穆伯長伯長得之陳希夷先天之圖邵康節得之李)
　(挺之挺之得之穆伯長伯長得之陳希夷愚謂希夷/隠者長於數學而未必長於理學者也濂溪之圖太)
　(極康節之圖先天此皆二公自得/之學蓋青出於藍而青於藍者也)
嵐州獻牝獸一角上曰珍禽竒獸奚益於事方内乂寜
風俗淳厚此乃上瑞耳　十一月以建州進士楊億為
祕書省正字時年十一億七嵗能屬文連三日得對試
賦五篇皆援筆立成上曰可與一官留京師故有是命
　十二月廢嶺南諸州採珠場　立德妃李氏為皇后
　先是上嘗謂輔臣曰朕讀晉史見武帝平吳之後溺
於内寵後宫迨數千人今宫中自職掌至於麄使不過
三百人朕猶以為多矣
乙酉雍熈二年春二月禁増置寺廟　上御崇政殿覆
試禮部貢舉人得進士梁顥等百七十九人得諸科三
百一十八人並唱名賜及第唱名自此始宰相李昉之
子宗諤參知政事吕蒙正之從弟蒙亨鹽鐡使王明之
子扶度支使許仲宣之子待問舉進士試皆入等上曰
此並勢家與孤寒競進縱以藝升人亦謂朕有私也皆
罷之左右獻言尚有遺材復試又得進士上元洪湛等
七十六人得諸科二百二人並賜及第　夏四月復置
明法科進士九經以下更不習法書五月中書門下
奏謫官在外而累經赦宥者欲令歸闕責其後效上
不許謂宰相曰朝廷致理當任賢良君子小人宜在明
辨竄逐之臣郊禋以來豈不在念然此等務行嶮巇若
小得志即復結朋植黨恣其毁譽如害馬之馬豈宜輕
議哉　秋七月上謂宰相曰國家以百姓為本百姓以
食為命故知儲蓄最為急務昨江南災旱甚亟遣使賑
貸果無流亡盗賊之患若非積聚何以救之庚申詔諸
路轉運使及諸州長吏専切督察知倉官吏等依時省
視倉粟勿致毁敗其有計度支用外設法變易或出糶
借貸與民及轉輸京師如致損官粟者雖去官猶論如
律　鼎州水溢害稼　九月廢皇太子楚王元佐乃太
宗長子也初廷美得罪元佐獨申救之廷美死元佐遂
感心疾太子㓜亦聰慧及長漸驕恣或經時絶朝請自
是習為殘忍不守法度左右微過輒彎弓射之帝誨督
甚力皆不悛重陽帝宴諸王元佐以病新起不得預至
暮罷陳王元佑等過之元佐謂曰汝等與至尊宴射而
我不預焉是為君父所棄也遂發憤終夜閉媵妾縱火
焚宫帝怒欲廢之㑹冦準通判鄆州得召見太宗謂曰
知卿有深謀逺慮試與朕決一事東宫所為不法他日
必為桀紂之行欲廢之則宫中亦有甲兵恐因而招亂
準曰請某月日令東宫於某處攝行禮其左右侍從皆
令從之陛下搜其宫中果有不法之事俟還而示之廢
太子一黄門力耳太宗從其䇿及東宫出因搜宫中得
滛刑之器有剜眼挑筋摘舌等物還而示之東宫服罪
遂廢之選立章聖為太子準由是得名　冬十月録繫
囚上決事至日旰因謂宰相曰中外臣僚若皆留心政
務天下安有不治者古人宰一邑守一郡使飛蝗避境
猛虎渡江况人君能惠養士庶申理寃滯豈不感召和
氣乎朕每自勤不怠此志必無改易或曰百司細故帝
王不當親決朕意則異乎此若以尊極自居則下情不
得上逹矣
　(吕中曰此推廣太祖恤刑之意也以太宗愛惜民命/而一刑之微皆得以上逹可謂仁且勤矣而當時田)
　(錫且曰陛下每日早於崇德殿受百僚之朝日午於/講武殿視萬幾之事或進呈甲仗或陳閱軍事或躬)
　(問縲囚或親校簿書恐於大體有所未究此視事太/勤憂民太過也抑不知諌官置之左右御史委之糾)
　(彈給舍許之封駁/豈非人君之體歟)
十二月庚子朔日有食之　丙辰宰相宋琪罷守本官
樞密使柴禹錫授左驍衛上將軍初上令琪娶馬仁瑀
寡妻髙繼沖之女廣南轉運使王延範者高氏之踈属
也時知廣州鄄城徐休復密奏延範謀不軌且言依附
大臣無敢摇動上將遣使案鞫㑹琪與禹錫入對上問
延範何如人琪未知其端盛稱延範彊明忠幹禹錫素
與琪相結旁奏與同上意琪等交通不欲暴其狀止以
琪素好大詼諧無大臣體禹錫不能輸誠奉公故罷其
政柄　上謂李昉等曰中書樞密朝廷政令所出治亂
根本繫焉且天下廣大卿等與朕共理當各竭公忠以
副任用人誰無姻故之情茍才不足稱不若遺之財帛
耳朕亦有舊人若果無用未嘗假以名器也卿等其戒
之　龍溪縣主簿王濟時調福建輸鶴翎為箭羽鶴非
常有物官督責尤急至一翎直數百錢民甚苦之濟以
便宜諭民取鵝翎代輸驛奏其事因詔旁郡悉如濟所
陳
　(吕源曰太祖朝河清縣令史班火井縣令蕭瓌皆奏/移治所而王濟以縣主簿亦得奏事以此知祖宗下)
　(情之不壅也供奉官為巡檢許其便宜主簿輒自以/便宜輸鵝翎代鶴翎為箭羽今之小官下吏已不能)
　(如是而監司按察不惟不能容而自亦不能為也宜/其蒙蔽上則負國下則困民使天下紛紛未能休息)
　(者弊在/此也)
丙戍雍熈三年春正月先是賀令圖與其父懷浦薛繼
昭劉文裕侯莫陳利用等相繼上言請取幽薊上始有
意北伐三月潘美出鴈門與敵戰勝之逐北至寰州刺
史趙彦辛降辛巳克涿州潘美圍朔州守臣趙希贊降
轉攻應州節度艾正降田重進圍飛狐守將吕行德降
又圍靈丘守將穆超降夏四月潘美克雲州田重進至
蔚州耿紹忠舉城降初曹彬與諸將入辭上謂彬曰但
令諸將先趨雲應卿以十萬衆聲言取幽薊且持重緩
行敵聞之必聚兵於幽州不暇為援於山後既而諸將
多得山後要害之地每捷奏至上頗疑彬進軍之速且
憂敵斷粮道彬至涿州留十餘日食盡乃退師至雄州
以援供饋上聞之大駭曰豈有敵人在前却軍以援芻
粟乎亟遣使止之而彬所部將聞美等累捷已不能有
所攻取謀畫蜂起更相矛盾彬不能制時方炎暑軍士
疲乏以粮不繼乃還師境上為敵所躡五月庚午敵追
及之我師大敗彬等收餘軍宵渉拒馬河上聞曹彬等
軍敗乃詔諸將領兵分屯於邊召彬及崔彦進米信入
朝田重進率全軍駐定州潘美還代州
　(吕中曰岐溝之敗有三既平河東之後三出王師屢/與敵接而不獲俟時一也其事始於賀令圖之父子)
　(而贊成於王顯數人中書不預聞二也曹彬違上詔/㫖三也燕薊之地以太祖太宗百戰而不能得而宣)
　(和乃無故而得之天下未嘗有幸成之/事也有幸成之事則有必至之禍矣)
趙普上疏諌其略曰蠢兹獯鬻誠非我敵蓋遷徙鳥舉
安得而制自古帝王置之度外任其隨逐水草皆以鄣
塞防之伏料聖明何足介意此必邪謟附㑹蒙蔽睿聰
致興不急之兵頗渉無名之議伏自大發驍雄往殲兇
醜百萬家之生聚飛輓是供數十州之土田耕桑半失
兹所謂以明珠而彈雀為鼷䑕而發機所失者多所得
者少事無固必理貴變通願頒明詔速請抽軍聊為一
縱之謀敢獻萬全之䇿　六月戊戍朔日有食之　初
議興兵上獨與樞密院計議中書不預聞及敗召樞密
院使王顯副使張齊賢王沔謂曰卿等共視朕自今復
作如此事否上既推誠悔過顯等咸愧懼若無所容
丙辰以御史中丞辛仲甫為參知政事　秋七月簽書
樞密院事張齊賢言事頗忤上意授給事中知代州
九月刑部張佖上言望自今應斷奏失入死刑者不得
以官減贖檢法官削一任長吏並停見任從之嘗有犯
大辟者詔特赦上謂佖曰朕以小人犯法原其情非巨
蠧故貸死流竄亦足以懲艾之也佖對曰先王立法蓋
為小人君子固不犯矣上嘉其言　十二月契丹以數
萬騎入冦瀛州都部署劉廷讓與戰全軍皆沒賀令圖
一嵗中父子皆敗　契丹入冦代州神衛都指揮使馬
正禦之衆寡不敵副都署盧漢贇畏懦保壁自固知州
張齊賢選廂軍二千出正之右誓衆感慨一以當百敵
遂却走先是齊賢約潘美以并師來㑹戰間使為敵所
得俄而美使至云奉詔毋得出戰齊賢乃閉其使夜發
兵距州城西南二十里列幟然芻敵意并師至駭而北
走齊賢伏卒掩擊大敗之
　(勝敗者兵家之常事不可以勝而驕不可以敗而沮/張方平言國初與契丹八十戰惟張齊賢僅一勝此)
　(說未然如田重進降飛狐等縣及蔚州潘美降寰朔/應三州又克靈州未嘗不勝惜朝廷之謀不定將帥)
　(之心不一所以/不能成功也)
丁亥雍熈四年春正月初曹彬及劉廷讓等相繼敗覆
敵勢益振長驅入深祁䧟易州殺官吏掠士民魏博之
北咸被其禍上深哀痛焉丙戍降德音　二月知制誥
范杲上言家世史官願得秉直筆成國朝大典因召為
史館修撰　三月庚辰詔天下知州通判先給御前印
紙令書課績凡決大獄幾何凡政有不便於時改而更
張人獲其利者幾何及公事不治曽經殿罰皆具書其
狀令同僚共署毋得隠漏罷官日上中書考校　夏四
月并水陸路發運為一司　詔陳禦戎䇿侍御史趙孚
上言大略謂宜内修戰備外許歡盟上嘉其言　五月
以鄭宣劉墀趙載並為如京使栁開為崇儀使劉慶為
西京作坊使初開知貝州上書願効死北邊陛下賜臣
歩騎數千任以河朔之地必能出生入死為陛下復取
幽薊於是上亦欲並用文武戡定冦亂乃詔文臣中有
武略知兵者許換秩於是開與鄭宣並以文臣換武
初秦州長道縣酒場官李益家饒於財僮僕常數百關
通朝貴持吏短長郡守以下皆畏之民負益息錢數百
家官為徵督急於租調獨觀察推官馮伉不為屈伉一
日騎出益遣奴捽下毆辱之伉兩上章論其事皆為邸
吏所匿後因市馬譯者附表以訴上命捕益械送御史
臺鞫之益具伏丁丑斬益籍其家益子士衡先舉進士
任光禄寺丞詔除其籍終身不齒州民聞益死皆醵錢
飲酒以相慶　八月令諸路轉運使及州郡長吏自今
並不得擅舉人充部内官其有闕員即時具奏前所論
薦多渉親黨故窒其倖門也　九月辛巳詔以來年正
月有事於東郊親耕籍田置五使如郊祀之制　十二
月朔乃詔自今嵗命春官知貢舉如唐室故事應已得
解者明年春集闕下未得解者至秋取解
戊子端拱元年春正月丙寅以大理評事王禹偁為右
拾遺羅處約為著作佐郎並直史館　上於東郊親饗
先農以后稷配遂耕籍田始三推有司言禮畢上曰朕
志在勸農恨終於千畝豈以三推為限耕數十歩侍臣
固請乃止
　(黄魯直瑞芝亭記云使民田畝有禾黍則不必芝草/生戸庭使民伏臘有雞豚則不必麟鳳在郊藪黠吏)
　(不舞文則不必虎渡河吏/胥不追撓則不必蝗出境)
二月置司諌正言　李昉罷相先是翟馬周擊登聞鼓
訟昉身任元宰值北戎入冦不憂邊事但賦詩飲宴并
置女樂上由是不恱㑹連旱蝗太宗以水旱失度隂陽
乖戾咎在宰相遂罷為右僕射　以趙普為太保兼侍
中吕蒙正為中書侍郎兼戸部尚書平章事上諭普曰
卿勿以位高自縱勿以權勢自驕但能謹賞罰舉賢能
弭愛憎何憂軍國之不治朕若有過卿勿面從古人耻
其君不堯舜卿其念哉蒙正質厚寛簡有重望不結黨
與遇事敢言毎論政有未允者必固稱不可上嘉其無
隠故與普俱命藉普舊德為之表率也蒙正晩軰驟進
與普同位普甚推許之
　(吕中曰趙普之再入相也與乾德之初入相不同蓋/太祖規模廣大故普慨然以天下自任而敢於任事)
　(太祖規模繁密故普不免逺嫌疑存形迹而救過之/不暇然以元老重望而推蒙正之晚軰吕端之台輔)
　(器人之有技若己有之此/所以保我子孫黎民歟)
丙午詔諸道民有艱食者所在發廩賑之　初侯莫陳
利用多變幻之術上召見驟加恩遇遂恣横居處服玩
皆僣乗輿宫殿之制於是趙普廉得其專殺不法事力
於上前發之乃遣近臣就接利用具伏上曰豈有萬乗
之主不能庇一人乎普曰此巨蠧犯死罪十數陛下不
誅則亂天下法法可惜此一豎子何足惜哉上不得已
命賜死於商州
　(吕中曰國初大臣皆得以斥内侍至章子厚則用郝/隨蔡京則奏梁師成王黼則事童貫皆交結内侍以)
　(為腹心人言内外朝常合為一然/以公勝私外足以統内斯可矣)
夏五月置祕書閣於崇文院分三館之書萬餘卷以實
其中　閏五月以趙承煦為六宅使承煦普次子也普再
入相未始為求官上特命之普嘗戒其子弟曰吾本書
生偶逢昌運受寵踰分固當以身許國爾等宜各勉勵
勿重吾過故自宥密升宰輔出入三十餘年未始為其
親屬求恩澤者　近世宰相子起家即授水部員外郎
加朝散階品蒙正固讓止授六品京官自是為例　禮
部侍郎宋白知貢舉放進士程宿以下二十八人諸科
百人下第人擊登聞鼓求别試上召下第人覆試得進
士馬國祥以下及諸科凡七百人上既擢國祥等又命
王世則召下第進士諸科人試得合格數百人上覆試
詩賦又擢進士葉齊以下及諸科九百餘人並賜及第
　御史中丞嘗劾奏開封尹許王元僖元僖不平訴于
上曰臣天子兒以犯中丞故被鞫願賜寛宥上曰此朝
廷儀制孰敢違之朕若有過臣下尚加糾擿汝為開封
府尹可不奉法耶論罰如式　秋七月除蜀鹽禁　八
月幸國子監命李覺講周易　十一月敵騎大至唐河
北將入冦諸將欲以詔書從事堅壁勿戰定州監軍袁
繼忠曰犬戎在近今城中屯重兵而不能剪滅令長驅
深入侵略它郡謀自安之計可也豈折衝禦侮之用哉
我將身先士卒死於敵矣都部署李繼隆曰閫外之事
將帥得專焉乃與繼忠出兵拒戰敵騎大潰捷奏聞羣
臣稱賀降璽書奬賜
己丑端拱二年春正月詔陳備邊䇿戸部郎中張洎奏
言國家自飛狐以東重關複嶺皆為契丹所有燕薊以
南平壤千里番漢共之失地利矣河朔郡縣列壁相望
然敵騎南馳衆寡不敵咸嬰城自固莫敢出戰此分兵
力之過也今既未能克復幽薊宜悉聚河朔建三鎮鼎
據而守焉又言涿州之戰元戎將校各不相管轄以謙
謹自任未嘗賞一効用戮一叛命宜反其道又言稍舉
通和之䇿俟兵食有餘然後大舉幽薊未復終不能高
卧王禹偁奏言兵勢患在不合將臣患在無權請於逺
邊上建三軍軍十萬人使互相救援又言曹彬北伐及
招置義勇軍等事大臣皆不預知自今頻召大臣議邊
事毋使小人間厠
　(吕中曰言和者至於自屈名分而不知戰言戰者至/於輕戮民命而不知和此紹興開禧權臣之罪一也)
　(以太祖之英武猶命孫全照經畧和好以曹彬之名/將猶言講和之利則和戎誠息民權宜之䇿然必如)
　(趙乎之言許歡盟於/外修戰備於内可也)
二月以陳恕等為河北等路營田使　下詔罪已寛恤
邊郡　三月上親試陳堯叟一百八十六人擢堯叟為
第一　竇州録事參軍孟巒避逺征不之官詣匭自陳
太宗怒杖流海島　夏旱自三月至五月録繫囚遣使
分路決獄戊戍雨　六月初左正言直史館冦準承詔
極言北邊利害上器之曰朕欲擢用準宰相以開封府
推官上曰此官豈以待準耶宰相請用為樞密直學士
從之秋七月拜樞密直學士
　(吕中曰澶淵之役羽書五至準不以為憂惟曰親征/而已其渡河也方且與楊億酣飲逹旦有似安石圍)
　(棊清談之風豈知準自前朝極言北邊利害太宗已/許之矣此豈空言無據而告真宗以親征之議哉)
先是詔諸王府僚各獻所著文字上閱視累日問近臣
曰其才則見矣其行孰優或以越王府記室參軍考功
員外郎畢士安對上曰正合朕意遂命以本官知制誥
　(富弼曰人臣為郎官未至通顯雖負宏才有竒節何/以為天子知一日御筆書名且以名臣稱之不次擢)
　(用人臣遇時有如是之榮也蓋天子以用人為急博/采廣聽故得其實不惟擢二賢使之盡力凡為人臣)
　(知才節可以自結明主得不勉勵真業乎人臣若勉/勵真業則庶職修庶職修則内外之事治矣是天子)
　(殊待二賢所以/勸天下之士也)
先是宰相趙普上言臣竊見工部侍郎張齊賢數年前
特受聖知升於密地公私識者盡為當才不期嵗月未
多出為外任向來微有傳聞或云奏對過當凡言大事
須有悔尤其如義士忠臣不顧身之利害姦邪正直久
逺方知齊賢素藴機謀兼全德義從來差遣未盡器能
慮淹經國之才堪赴濟時之用如當重委必立殊功甲
申以齊賢為刑部侍郎樞密副使　彗星出於東井凡
三十日上避殿減膳　威勇軍粮餽不繼契丹欲窺取
之詔李繼隆發鎮定大軍護送輜重虜將于越率精銳
數萬騎來迎縁邊都巡檢尹繼倫屬領歩騎千餘人按
行塞上敵不擊而過徑襲大軍繼倫夜遣兵躡敵後列
陣於城北以待之敵方㑹食繼倫出其不意急擊之殺
敵將皮室于越食未竟棄匕箸為伏兵中其臂敵遂奔
潰俘獲甚衆定州副都部署孔守正又與敵戰曹河之
斜村梟其帥大盈相公等三十餘級敵自是不敢大入
冦以繼倫面黒相戒曰當避黒面大王
　(富弼曰尹繼倫以千餘之兵破敵衆數萬可謂竒功/也大將盡上其狀太宗賞之自諸司止加刺史及數)
　(年之後盡聞其功立遷使職及加團練仍召而厚賜/之人臣荷天子之知而恩賞如是不惟繼倫盡心以)
　(報而諸將/無不感勸)
八月大赦是夕彗没　先是上遣使取杭州釋迦佛舍
利塔置闕下度開寶寺造浮屠十一級以藏之所費億
萬計工畢田錫上疏諌曰衆以為金碧熒煌臣以為塗
膏釁血上亦不怒　九月鎮星熒惑入南斗　冬十月
趙保忠加同平章事　上以嵗旱手詔賜趙普等曰萬
方有罪罪在朕躬自星文變見以來久愆雨雪朕為人
父母心不遑寜當與卿等審政刑之闕失念稼穡之艱
難恤物安民庶祈眷祐王禹偁上言乞自乗輿服御以
下至百官俸料非宿衛軍士邊廷將帥悉第減之上答
天譴下厭人心田錫上言此實隂陽失和調爕倒置上
侵下之職而燭理未盡下知上之失而規過未能奏上
上及羣臣皆不恱出錫知陳州　十二月庚申詔自今
四方所上表宜只稱皇帝上曰皇帝二字亦不可兼稱
朕比欲只稱王屬以諸子封王為不便耳趙普等又上
法天崇道文武六字詔去文武二字餘許之
　宋史全文卷三
欽定四庫全書
　宋史全文卷四
　　宋太宗二
庚寅淳化元年春正月戊寅朔御乾元殿受冊尊號曲
赦京城繫囚改元　趙普以病免朝謁疾篤三上表致
政上不得已以普為西京留守兼中書令　二月國家
因唐制建昭文史館集賢院於禁中昭文集賢置大學
士直學士史館置監修國史修撰直館昭文亦置直館
集賢又有修撰校理之職名數雖異而職務略同　賜
諸路印本九經令長史與衆官共閱之　登州二縣饑
詔賑之　三月詔尚書省四品兩省五品以上毎二人
共舉常參官一人充轉運使貟外郎以上二人於京朝
官内舉一人充知州通判　自趙普罷吕䝉正以寛簡
居相位辛仲甫從容其間政事多決於王沔沔聰察敏
辯善敷奏有適時材用然性苛刻不以至誠待人羣官
謁見必甘言以㗖之皆喜過望既而進退非允人胥怨
矣　夏四月夏州敗李繼遷　五月令刑部置詳覆官
六貟専閱天下所上案牘勿復遣鞫獄置御史臺推勘
官二十人並以京朝官充若諸州有大獄則乗傳就鞫
辭日上親諭曰無滋蔓無留滯咸賜以裝錢還必召見
問以所推事狀著為彛制凡滿三嵗考其殿最而黜陟
之　國初錢文曰宋元通寳又改鑄淳化元寳錢上親
書其文作真草行三體自後每改元必更鑄以年號元
寳為文　六月丙午罷中元下元張燈　八月令左藏
庫籍所掌金銀器皿之属悉毁之有司言中有制作精
巧者欲留以備進御上曰將焉用此汝以竒巧為貴我
以慈儉為寳卒皆毁之　冬十月以錢若水為祕書丞
直史館若水初佐同州有冨民家小女奴逃亡不知所
之女奴父母訟於州命錄事參軍鞫之録事嘗貸錢於
冨民不獲乃劾冨民父子數人共殺女奴棄尸於水中
遂失尸罪皆應死冨民不勝栲椋自誣服若水獨疑之
留其獄一旦詣知州屏人言曰若水所以留其獄者宻
使人訪求女奴今得之矣知州驚曰安在若水因宻送
女奴于知州乃垂簾引女奴父母問曰汝今見女識之
乎對曰安有不識也即從簾中推出示之父母泣曰是
也乃引冨民父子悉破械縱之其人號泣不肯去曰㣲
使君賜則某滅族矣知州欲為之論奏其功若水固辭
曰若水求獄事正人不寃死其論功非本心也且朝廷
若以此為若水功當置錄事何地耶知州歎服上亦聞
其名㑹冦準薦若水文學髙第召試學士院而命以同
州觀察推官　十二月時羣臣升殿奏事者既可其奏
皆得專達於有司頗容巧妄左正言直史館謝泌請自
今凡政事送中書機事送樞宻院財貨送三司覆奏而
後行詔從泌請遂着為定制中外所上書疏亦如之
辛夘淳化二年春正月置内殿宗班等職　二月上修
正殿頗施彩繪左正言直史館謝泌上疏諌曰悉去彩
繪塗以赭堊賜泌金紫而遷之泌謝曰陛下從諫如流
故臣得竭誠如昔唐末有孟昭圖者朝上疏諫暮不知
所在如此安得不亂上動容乆之　閏二月辛未朔日
有食之　三月上以嵗旱蝗手詔吕蒙正等曰元元何
罪天譴如是葢朕不徳之所致也卿等於文徳殿前築
一臺朕將暴露其上三日不雨卿等共焚朕以答天譴
翌日而雨蝗盡死　五月置諸路轉運使　秋七月上
謂三司使李惟清等曰夫貨財所以濟用度或取之不
以其道違朕惠養庶民之意豈能召和氣乎當共務均
節無致厚斂於下　八月置審刑院於禁中以樞宻直
學士李昌齡知院事兼置詳議官六貟凡獄具上奏者
先由審刑院印訖以付大理寺刑部斷覆以聞乃下審
刑院詳議申覆裁決訖以付中書當者即下之其未允
者宰相復以聞始命論決　九月上嘗謂近臣曰屢有
人言儲貳事朕頗讀書見前代治亂豈不在心目葢諸
子沖幼未能成人之性所命僚属悉擇良善之士至於
臺𨽻軰朕亦自揀選不令姦險巧佞在其左右讀書聽
書咸有課程待其成長自有裁制何言事者未諒此心
耶於是度支判官宋沆等五人伏閣上疏請立許王元
僖為皇太子詞意狂率上怒甚將加竄殛而沆又吕蒙
正之妻族蒙正罷為吏部尚書　以李昉張齊賢同平
章事　庚子以王化基為御史中丞獻澄清略言五事
其一復尚書省曰國家立制動必法天尚書省上應天
象對臨紫垣六卿擬喉舌之官郎吏應星辰之位夫三
司使額乃近代權制請廢三司止於尚書省設六尚書
分掌其事其二曰謹公舉其三曰懲貪吏其四曰省冗
官以為州郡設監臨事務朝官及使臣等數倍於舊乞
行裁減其五曰擇逺官上嘉納其言　以樞宻副使張
遜知樞宻院事温仲舒冦凖同知院事知院之名自此
始　十月翰林學士承旨蘇易簡續翰林志二卷以獻
上嘉之賜詩二章紙尾批云詩意美卿居清華之地也
易簡願以所賜詩刻石昭示無窮上復為真草行三體
書書其詩命刻之因徧賜近臣又飛白書玉堂之署四
大字令中書召易簡付之牓於㕔額上曰此永為翰林
中美事易簡曰自有翰林未有如今日之榮也　左諌
議大夫韓丕起寒素以沖淡自處不奔競於名官上嘉
重之命丕守本官知制誥為翰林學士　十一月詔自
今内殿起居日復令常參官兩人次對閤門受其章
知制誥范杲數致書宰相求入翰林為學士獻玉堂記
請備其職上惡其躁競終不使居内署出知濠州以知
制誥畢士安為翰林學士初執政欲用右諫議大夫張
洎因對言洎文學久次不在士安下上曰極知洎文學
資任不下士安第徳行不及耳執政乃退
　(吕中曰翰苑之官一文章之士為之足矣然范果以/躁競不與張洎以乏徳行不與郭贄以乏時望不與)
　(葢翰苑乃儲才之地豈可輕授哉異時楊億不革冊/后之制劉均不革相謂之制則我朝涵養培植之功)
　(亦多/矣)
上以入閣舊圖承五代草創禮容不備於是命史館修
撰楊徽之等討論故事乃别為新圖十二月朔遂行其
禮於文徳殿　蘇易簡於本院㑹韓丕畢士安李至楊
徽之梁周翰柴成務吕佐之錢若水王旦潘謹修王著
吕文仲等觀御飛白書玉堂之署四字并三體書詩石
上聞之賜上尊酒太官設盛饌至等各賦詩以記其事
宰相李昉張齊賢參知政事賈黄中李沆亦賦詩以貽
易簡易簡悉以奏御上謂宰相曰蘇易簡以卿等詩什
來上斯足以見儒墨之盛學士之貴也　女眞言契丹
絶其朝貢之路請擊之詔不許其後遂歸契丹
　(吕中曰夷狄之自相攻乃中國之利而中國使夷狄/攻夷狄則夷狄得以要功於中國矣以女眞之請伐)
　(契丹太宗猶不之許宣和乃航海通女/眞以伐契丹是何不度徳不量力耶)
壬辰淳化三年春正月令常參官各舉京官一人充升
朝官令宰相以下至御史中丞各舉朝官一人為轉運
使又詔所舉京官除三司三館職事官已升擢者不在
薦論其有懐才外任未為朝廷所知者方得奏舉　詔
諸道轉運使自今釐革庶務平反獄訟漕運金榖成績
居最及有建置之事果利於民者所在州府軍監每嵗
終件析以聞非殊異者不得條奏　二月乙丑朔日有
食之　鹽鐡使魏羽言諸州茶鹽主吏多負官課請行
決罰上曰當案問其實若水旱災沴致官課虧失者非
可加刑也帝王者為天下主財爾卿等司計當以公正
為心無事割削勿令害民而傷和氣焉　三月上御崇
政殿覆試合格進士先是胡旦蘇易簡王世則梁顥陳
堯叟皆以所試先成擢上第由是士爭習浮華尚敏速
或一刻數詩或一日十賦將作監丞莆田陳靖上疏請
糊名考校以革其弊上嘉納之於是召三省兩館文學
之士始令糊名考校第其優劣以分等級内出巵言日
出賦題試者駭異不能措詞相率扣殿檻上請㑹稽錢
易時年十七日未中所試三題皆就言者指其輕俊特
黜之得汝陽孫何以下凡三百二人並賜及第五十一
人同出身上諭之曰爾等各負志業中我廷選効官之
外更勵精文翰勿墜前功也辛丑又覆試諸科擢七百
八十四人並賜及第百八十人出身就宴錫御製詩三
首箴一首上謂宰相曰天下至廣藉羣材共治之今歳
登第者及千餘人皆朕所選擢此等但能自檢情美替
而歸則馴致亨衢未易測也時詔刻禮記儒行篇賜近
臣及京官受任於外者并以賜何等令為座右之誡初
内殿䇿士例賜御詩以寵之至陳堯叟始易以箴用敦
勉勵暨孫何則詩箴並賜時論榮之　上復命醫官集
太平聖惠方一百卷以印本頒天下　夏五月上以久
愆時雨憂形於色謂宰相曰亢陽滋甚朕懇禱精至並
走羣望而未獲嘉應者豈非四方刑獄有寃濫郡縣吏
不稱職朝廷政治有所闕乎因遣常參官十七人分詣
諸路按决刑獄己酉雨宰臣相率稱賀上曰朕孜孜求
理視民如傷内省於心無所負矣而乆愆時雨葢隂陽
之數也朕所憂者在獄吏舞文巧詆計臣聚歛掊克牧
守不能宣布詔條卿士莫肯修舉職業爾李昉張齊賢
及賈黄中李沆慙懼拜伏退上表待罪上曰中書庶務
卿等尤宜盡心也昉等復上表稱謝焉　六月有蝗自
東北來蔽天經西南而去上謂宰相曰朕素不識此蟲
羣飛而過其勢甚盛必能害及田稼朕憂心如𢷬亟遣
人馳詣所集處視之卿等何䇿可去悉對曰蟲螟因旱
乃生頻雨則不能飛為灾與否亦係歳時聖心焦勞憂
念黎庶固當感通天地臣等職在調爕伏増慙懼是夕
大雨蝗盡殪　時京畿大穰物價至賤辛夘遣使臣於
京城四門増價以糴令有司虚近倉以貯之命曰常平
以常參官領之俟嵗饑則减價糶與貧民遂為定制
　(吕中曰常平者欲其常常而使平也然領以常參官/則其終不免有州縣移用之弊至于景徳始以司農)
　(領之稍重其權矣然出入之時由縣而州由州而提/刑由提刑而司農文移回報動涉累月不免有失時)
　(之憂此所以啟王安石置提舉之官也/豈知提舉官置而青苗行倉法壊矣)
秋七月朔置三司都勾院命右諫議大夫張佖判之
乙巳太師贈尚書令真定忠獻王趙普卒上聞謂近臣
曰普事先帝與朕最為故舊能斷大事向與朕嘗有不
足衆人所知朕君臨以來每待以殊禮普亦傾竭自効
盡忠國家社稷臣也
　(吕中曰趙中令欲决大事則讀論語一書至終日李/文靖亦嘗為宰相如節用愛人使民以時兩句終身)
　(行之聖人之言其有益於人也如此一論語也張禹/以之而悞成帝何晏以之而禍西晉書惟在人善用)
　(耳/)
　(大事記曰諫北伐一疏有以沮貪功之輩論彗星一/疏有以破諂諛之言而以上親决庶獄察見隠㣲相)
　(率稱賀則近於諛令李符告廷美怨望則近於訐矣/然能推吕蒙正之晩軰稱吕端之為台輔器皆得其)
　(用蒙正質厚寛簡記人才於夾袋之中薦人可使朔/方三問而三不易百官皆稱其職吕端持重識大體)
　(鎻王繼恩於閤内而大計以定真宗即位捲簾升/殿審視然後降拜其膽畧如此此皆得人之效也)
八月詔徵終南山隠士种放辭以疾不至放以肄習為
業學者多從之詔使徵之其母恚曰常勸汝勿聚徒講
學果為人知不得安處放遂稱疾不起上喜其髙節不
奪其志　九月羣臣奉表加上尊號曰法天崇道明聖
仁孝文武上曰但時和嵗豐萬姓阜康朕之願也溢美
之號亦何尚焉凡五上表終不許　上幸祕閣觀書賜
從臣及直館閣官飲既罷又命皇城使王繼恩召馬步
軍都虞候傅潜殿前都指揮使戴興等宴飲縱觀羣書
上意欲使武將知文儒之盛也　冬十月詔諸道知州
通判釐務京朝官令錄判司簿尉等有治行尤異吏民
畏服居官㢘恪涖事明敏鬬訟衰息倉廩盈羡冦盗剪
滅部内肅清者委本道轉運使以名聞並驛置赴闕親
問其狀旌賞之反此者亦具奏當行貶斥　上慮中外
官吏清濁混淆莫能甄别命户部侍郎王沔度支副使
謝佖祕書丞王仲華同知京朝官考課吏部侍郎張宏
户部副使髙象先膳部貟外郎范正辭同知幕職州縣
官考課號曰磨勘院
　(吕源曰太平興國六年九月詔應京朝官將命出入/及滿受代歸闕者冝令中書舍人郭贄膳部郎中知)
　(雜滕中正户部郎中雷徳驤同考校勞績及銓量材/器候外任有闕中書下其名類能以授之至雍熙二)
　(年五月命御史中丞劉保勲十月命右諫議大夫雷/徳驤皆同知京朝官考課太宗謂宰相曰朕前者於)
　(班籍欲選一人為河北轉運使而臣僚既衆不能盡/識亦不知其履行自令徳驤具臣僚歴任功過之跡)
　(引對取㫖既得漸識羣臣可以擇才委任且使有官/業者樂於召對負瑕累者恥以顧問懲惡勸善於是)
　(在焉至淳化三年又命王沔等既以前政預選建言/應京朝官殿犯令刑部件供報以贓私公罪分三等)
　(又京朝官所陳歴任殿最敢有𨼆沒漏落者並除籍/為民刺問有司而受請托隠蔽其殿罰不以報者同)
　(其罪初沔罷參知政事捧詔求見上涕泣不願離左/右遂委以同知京朝官考課條奏節目自謂清真希)
　(求再用物論甚譁又以御史中丞王化基同知考課/王沔張宏皆故輔以至中憲雜端皆任以此而初降)
　(詔旨考校勞績銓量才器然後引對是/太宗建此一司而人君黜陟之所繫)
十一月禮儀使蘇易簡上言曰聖朝親祀圜丘以宣祖
侑神作主此則符聖人大孝之道成嚴父配天之儀恭
惟太祖皇帝光啟丕圖以聖授聖謹按唐永徽中以髙
祖太宗同配上帝望將來親祀郊丘奉宣祖太祖同配
其常祀孟春祈穀孟冬神州季秋大享以宣祖崇配冬
至圜丘夏至皇地祇孟夏雩祀以太祖崇配詔從之
分左藏庫為左右藏各二庫右藏受之左藏給之竢右
藏既盈即復以給
癸巳淳化四年春正月朔親享太廟辛夘合祭天地於
圜丘以宣祖太祖升配　二月以磨勘京朝官院為審
官院幕職州縣官院為考課院時金部貟外郎謝佖言
磨勘之名非典訓也故易之
　(富弼曰太宗初置京朝官磨勘院以考其功過定其/殿最而升降之差遣院以括其逺邇别其次序而任)
　(使之則是磨勘之設専責實效今之審官曰掌簿書/定先後之次一吏之職耳升降黜陟葢無預焉失審)
　(官求賢/之意矣)
有司言油衣㡩幕破損者數萬叚欲毁棄之上令煮浣
染以雜色刺為旗幟數千以示宰相李昉等奏曰陛下
萬機之外聖智髙逺事無小大咸出意表天生五材陛
下兼而用之物有萬殊陛下博而通之雖在細㣲無所
遺棄固非臣等智慮所及　三月初何承矩至滄州即
建屯田之議㑹臨津令黄懋亦上書請於河北諸州興
作乃以承矩為制置河北縁邉屯田使以懋為大理寺
丞充判官發諸州鎮兵萬八千人給其役是年八月稻
熟始承矩建水田之議沮之者頗衆既而種稻又不熟
羣議益甚幾罷其事及是承矩載稻穗數車遣吏部送
闕下議者乃息自是葦蒲蠃蛤之饒民頼其利
　(吕中曰國家初都河南則以河北為藩籬籓籬固則/門户固矣此冨弼因契丹議地所以請備河北也自)
　(慶厯熈寧以後朝廷備禦之具常詳於西畧於北西/戎雖無警而常嚴備以待之北狄之隙稍平則上下)
　(晏如也河北陜西皆宿重兵而西師獨强者非西強/於北葢西戎嘗有康定之叛故其動則禦之静則防)
　(之又自熈寧紹聖元豐崇寧皆用兵於西師獨冠天/下北狄為金繒所㗖日月既久而和好如故河北之)
　(備稍緩所以啟女/真深入之謀也)
五月詔諸道轉運副使知州通判知軍監等各於所部
見任職幕州縣官内舉吏道通明及儒術優茂者各一
人　丙午張洎赴翰林上謂近臣曰學士之職清切貴
重非他官可比朕常恨不得為之　廢京朝官差遣院
令審官院總之錢若水劉昌言同知審官院考覆功過
以定升降皆其職也又以蘇易簡王旦等同兼知考課
院凡常調選人流内銓主之奏舉及歴任有殿最者考
課院主之并吏貟而省司局議者咸以為當從易簡之
請也　戊申詔罷鹽鐵度支户部等使三司但置使一
貟判官六員推官三員從馬應昌之議也以鹽鐡使魏
羽判三司　六月以柴禹錫為宣徽北院使知樞宻院
事劉昌言為右諫議大夫同知院事右諫議大夫樞宻
直學士吕端守本官參知政事　命魏庠柴成務同知
給事中事凡制敕有未便宜准故事封駁以聞　七月
先是上召廣南轉運使向敏中歸闕擢工部郎中一日
御筆飛白書敏中及虞部郎中張詠姓名付宰相曰此
二人名臣也朕將用之左右因稱其材己酉並命為樞
宻直學士　蘇易簡直禁中以水試欹器屬小黄門宣
事宻奏而不識其名及晩朝上曰卿所玩得非欹器耶
易簡曰然乃江南徐遊所作即取至便坐上親較試再
三嗟賞易簡進曰臣聞日中則昃月滿則虧器盈則覆
物盛則衰願陛下持盈守成慎終如始固萬世基業則
天下幸甚　通進銀臺司舊𨽻樞宻院凡内外奏覆文
字必闗二司然後進御向敏中上言臺司多受逺方疏
不報恐失事機請别置局署命官專涖以防壅遏從之
詔以宣徽北院㕔事為通進銀臺司命敏中及張詠同
知二司公事凡内外章奏案牘謹視其出入而勾稽焉
月一奏課事無大小不敢有所留滯矣發敕司舊𨽻中
書尋令銀臺司兼領之　九月以給事中封駁𨽻通進
銀臺司應詔敕並令向敏中張詠詳酌可否然後行下
時張永徳為并代都部署有小校犯法永徳笞之至死
詔按其罪詠封還詔書且言永徳方任邉寄若以一小
校故摧辱主帥臣恐下有輕上之心不從未幾果有營
兵脅訟軍候者詠復引前事為言上改容勞之
　(吕中曰自張詠封還詔書而後之為給事中者始敢/於封駁自田錫奏議鯁直而後之任言責者始敢于)
　(盡言講官振職自孫奭始三司振職自陳恕始人才/雖盛於景徳慶厯之時而實胚胎涵育於今日耳)
秋七月初雨至是不止廬舍多壞上以隂陽愆伏罪由
公府切責宰相李昉及參知政事賈黄中李沆曰卿等
盈車受俸豈知野有餓殍乎昉等慙懼拜伏黄中出語
人曰當時但覺宇宙小一身大恨不能入地耳　冬十
月尚書左丞張齊賢出知定州齊賢自言母孫氏年八
十五抱羸疾不願離左右上憫然許之齊賢在相位時
母入謁禁中上嘆其夀考有令子多賜手詔存問别加
錫與搢紳以為榮齊賢尋遭母䘮水漿不入口者七日
自是日啖粥一器終䘮止食脫粟飯　先是大名府豪
民有峙芻茭者將圖厚利誘姦人濳穴河隄嵗仍決溢
知府事趙昌言命徑取豪家廩積以供用由是無敢為
姦利者屬河決澶州浸府城昌言索禁旅佐其役或偃
蹇不進昌言怒曰府城將墊人民且溺汝軰食厚祿欲
坐觀耶敢不從命者斬衆股栗趨事不浹辰而城完上
嘉之降璽書奬諭　自端拱以來諸州司理參軍皆上
躬自選擇民有詣闕稱寃者立遣臺使乗傳案鞫諸路
提㸃刑獄司未嘗有所平反詔悉罷之歸其事於轉運
司　右僕射平章事李昉給事中參知政事賈黄中李
沆左諫議大夫同知樞宻院事温仲舒並罷守本官以
吏部尚書吕蒙正守本官平章事蒙正初為相時金部
貟外郎張紳知蔡州坐贓免或言於上曰紳洛中豪家
安肯受賕乃蒙正未第時匄索於紳不能如意致其罪
耳上即命復紳官蒙正終不自辨未幾罷相㑹考課院
得紳舊事實狀乃黜之於是蒙正復為相上謂曰張紳
果實犯贓蒙正亦不謝　翰林學士承旨蘇易簡為給
事中參知政事易簡由知制誥為學士年未滿三十在
翰林八年特受人主之遇夐絶倫等李沆後入在易簡
下及先參政乃以易簡為承㫖錫賚與參政等上意欲
遵舊制遂正台席且俟稔其名望而易簡以親老急於
進用因召見頗言時政闕失沆等罷即命易簡代之易
簡母薛氏入禁中上命之坐問何以教子遂成令器對
曰幼則束以禮讓長則訓以詩書上顧左右曰今之孟
母也非此母不生此子矣　以樞宻都承旨趙鎔為宣
徽北院使樞宻直學士向敏中為左諫議大夫並同知
樞宻院事　丁丑以趙昌言為給事中參知政事　京
畿民牟暉擊登聞鼓訴家奴失猳豚一詔令賜千錢償
其直因語宰相曰似此細事悉訴于朕亦為聴決大可
笑也然推此心以臨天下可以無寃民矣　上曰清静
致治黄老之深旨也夫萬物自有為以至於無為無為
之道朕當力行之至如汲黯卧治淮陽宓子賤彈琴治
單父此皆行黄老之道也吕蒙正曰老子稱治大國若
烹小鮮夫魚撓之則潰民撓之則亂今之上封事議制
置者甚多陛下漸行清靜之化以鎮之上曰朕不欲塞
人言狂夫言之賢者擇之古之道也　十一月朔日南
至御朝元殿受朝上孜孜為治每旦御長春殿受朝聽
政罷即御崇政殿決事比至日中尚未御食謝泌上言
請自今前殿聽政畢且進食然後御便殿決事上不答
嘗謂左右曰寸隂可惜茍終日為治百年之内亦無幾
爾可不勉乎　十二月初殿中丞梁鼎知吉州民有蕭
甲者豪猾為民患鼎暴其兇狀杖脊黥面徙逺郡上賞
其强幹代還賜緋魚特以犀帶賜之且記其名於御屏
於是為三司右計判官
甲午淳化五年春正月朔上製元旦除夕詩各二章賜
近臣俾之屬和上語蒙正曰夫否極則泰物之常理晉
漢兵亂生靈凋䘮殆盡周祖自鄴南歸京城士庶皆懼
掠奪當時謂無復太平日矣朕躬覧庶政萬事粗理每
念上天之貺致此繁盛乃知理亂在人蒙正避席曰乗
輿所在士庻走集故繁盛如此臣嘗見都城外不數里
饑寒而死者甚衆未必盡然願陛下視近以及逺蒼生
之幸也上變色不言蒙正侃然復位同列咸多其抗直
他日上欲遣人使朔方諭中書選才而可責以事者蒙
正退以名上上不許他日又問復以前所選對上亦不
許他日又問益急蒙正終不肯易其人上怒投其奏書
于地曰何太執耶必為我易之蒙正徐對曰臣非執葢
陛下未諒爾因固稱其人可使餘不及臣不欲用媚道
妄隨人主意以害國事同府皆愓息不敢動蒙正搢笏
俛而拾其書徐懷之而下上退謂親信曰是翁氣量我
不如既而卒用蒙正所選復命大稱㫖上於是益知蒙
正能任人而嘉其有不可奪之志
　(吕中曰古之君子有志天下者莫不以致天下之賢/為急故必旁咨博採取之於無事之時而剸煩治劇)
　(用之於有事之日吕文穆之薦人可使朔方所以三/問而三不易者葢其夾袋有冊子每四方人謁見必)
　(問其有何人才隨即疏之故朝廷求賢取之囊/中而已此謂舉爾所知爾所不知人其捨諸)
李順據成都僣號大蜀王四出侵掠北抵劒闗南距巫
峽郡邑皆被其害焉　靈州及通逺軍皆言趙保吉攻
圍諸堡寨侵掠居民焚積聚上聞之怒命李繼隆為河
西兵馬都部署尹繼倫為都監以誅保吉　甲戌上始
聞李順攻刼劒南諸州命王繼恩為西川招安使率兵
討之軍事委繼恩制置不從中覆　吏部尚書宋琪上
書言邉事曰臣頃任延州節度使判官經涉五年雖未
嘗躬造夷落然常令蕃落將和斷公事嵗無虚月戎夷
之事熟於聞聽長興四年夏州李仁福死有男彛超擅
稱留後當時詔延州安從進與李彛超換鎮彛超據夏
州固不奉詔臣又聞党項號為小蕃非是勍敵若得出
山布陣止勞一戰便可蕩除深入則饋運艱難窮追則
窟穴幽邃莫若縁邉州郡分屯重兵俟其入界侵漁方
可隨時掩擊非惟養勇亦足安邉凡烏合之徒勢不能
久利於速鬬以騁兵鋒莫若持重守疆以挫其銳彼無
城守衆乏糇粮威賞不行部族分散然後宻令覘其保
聚之處預於麟府鄜延寧慶雲武等州約期㑹兵四面
齊進絶其奔走之路合勢擊之可以剪除無噍類矣仍
先告諭諸軍擊賊所獲生口資畜許為已有如此人百
其勇也奏入上宻冩其奏令李繼隆王繼恩等擇利而
行　二月朔上始聞成都陷召宰相謂曰豈料賊勢猖
獗如此遂命勤州刺史王果帥兵趨劒門崇儀使尹元
帥兵由峽路以進並受王繼恩節度李順分遣數千衆
北攻劎門成都監軍宿翰領麾下投劒門與都監上官
正兵合遂迎擊賊衆大破之斬馘幾盡餘三百人奔還
成都順怒其驚衆悉命斬於城東門外　初考功郎中
姚坦為益王府翊善坦好直諫王嘗作假山召僚屬置
酒共觀之衆皆褒歎其美坦獨俛首不視王强使視之
坦曰但見血山安得假山王驚問其故對曰坦在田舍
時見州縣督稅上下相急剥里胥臨門捕人父兄子弟
送縣鞭笞血流滿身愁苦不聊生此假山皆民租賦所
出非血山而何時上亦為假山未成有以坦言告于上
者上曰傷民如此何用山為命亟毁之王毎有過失坦
未嘗不盡言規正宫中自王以下皆不喜左右乃教王
稱疾不朝上日使醫視之逾月不瘳上甚憂之召王乳
母入宫問王疾増損狀乳母曰王本無疾徒以翊善姚
坦撿束王起居不得自便王不樂故成疾爾上怒曰吾
選端士為王僚屬者固欲輔佐王為善爾今王不能用
規諫而又詐疾欲使朕逐去正人以自便何可得也且
王年少未知出此必爾輩為之謀耳因命捽至後園杖
之數十召坦慰諭之曰卿居王宫為羣小所嫉大為不
易卿但能如此無患䜛言朕必不聽也
　(吕夷簡曰愛憎之不察為害深矣妹喜惡鄂侯䜛于/桀而脯之妲己惡比干䜛于紂而剖之驪姬惡申生)
　(䜛于獻公而殺之靳尚惡屈原䜛于楚而逐之絳灌/惡賈誼䜛于文帝而疎之甚者李林甫䜛殺太子二)
　(王及其朝臣韋堅李邕軰又逐太子妃韋氏良娣杜/氏嗚呼愛憎之不察為害如此且小人之心險如山)
　(川毒如豺虎㣲失其意則無所不至人君不能明之之/則䜛人得行善人罹患可為痛惜者也太宗明宫人)
　(詐計知姚坦之見憎雖/堯舜之聰明殆不過是)
三月以大理評事陳舜封為殿直舜封父為伶官舜封
舉進士及第任望江主簿轉運使言其通法律宰相以
補廷尉屬因奏事言辭頗㨗給舉止類倡優上問誰之
子舜封自言其父上曰此宰相不為國家澄汰流品之
所致也遂命改秩　趙保忠聞李繼隆將兵來誅趙保
吉乃先攜其母及妻子卒吏避野外上言已與保吉解
仇乞罷兵上怒命繼隆移兵擊保忠保忠反為保吉所
圖夜襲保忠帳保忠僅以身免走還城中初保忠遣趙
光嗣入貢光嗣頗輸誠欵遷禮賔副使保忠既還光嗣
執之丁丑開門納王師繼隆入夏州擒保忠檻送闕下
保吉引衆遁去　四月詔以趙光嗣為夏州團練使削
保吉所賜姓名復為李繼遷上以夏州深在沙漠本奸
雄竊據之地欲隳其城因問宰相建置之始吕蒙正等
曰自赫連築城以來頗與關右為患若遂廢毁萬世之
利也乙酉詔隳夏州故城遷其民於綏銀等州分以官
地給之　丁巳王繼恩至成都擒賊帥李順及偽樞宻
使計詞吳文賞等　丙寅趙保忠至自夏州丁夘以保
忠為右千牛衛上將軍封宥罪侯　戊寅御書一幅曰
公務刑政惠愛臨民奉法除奸方可書為勞績本官月
俸並給實錢又别書三十餘幅賜大理正尹玘等人一
通召知審官院錢若水等謂曰中有奉法除奸之語恐
不曉者因而生事可語之曰除奸之要在乎奉法故有
是言也若水出召尹玘等一一諭之　五月王繼恩之
克劒州也馬知節實為先鋒繼恩惡知節不附已遣守
彭州配以羸兵三百彭之舊卒悉召還成都賊十萬衆
攻城知節率兵力戰自寅至申衆寡不敵士多死者逮
暮慨然嘆曰死戰乎非壯夫也即横槊潰圍而出休於
郊外黎明救兵至遂鼓譟以入賊衆敗去上聞而嘉之
授益州鈐轄　王繼恩㧞成都而郭門十里外猶為賊
黨所據偽帥張餘復嘯聚萬餘衆攻䧟嘉戎瀘渝涪忠
萬開八州開州監軍秦傳序死之六月其子奭泝峽求
其父尸比至䕫州船覆而死世以父死於忠子死於孝
奏至上嗟惻乆之錄傳序次子煦為殿直　髙麗國王
治遣使來乞師言契丹侵掠其境上以夷狄相攻葢常
事秋七月厚禮其使而歸之髙麗自是絶不復朝貢矣
　八月殿中丞李虚已上表獻詩自陳祖母年八十餘
喜聞其孫申循吏之目上喜甚賜以五品服改知遂州
賜錢五十萬以遺其祖母翌日對宰相言曰已與五十
緡吕蒙正曰前所賜葢五百緡上曰此誤也然不可追
虛已純孝篤謹家極貧雖一時誤恩人以為殆天賜也
　以劒南招安使昭宣使王繼恩為宣政使順州防禦
使先是繼恩有平賊功中書建議欲以為宣徽使上曰
朕讀前代書史多矣不欲令宦官干預政事宣徽使執
政之漸也因命翰林學士張洎錢若水議别立宣政使
名序立在昭宣使上以授之　九月李繼遷竄於漠北
遣其弟延信奉表待罪且言違叛事出保忠願赦勿誅
上喜召見延信面加慰撫錫賚甚厚　壬申以襄王元
侃為開封尹改封夀王上謂夀王曰夫政教之設在乎
得人心而不擾之耳得人心莫若示之以誠信不擾之
無如鎮之以清靜推是而行雖虎兕亦當馴狎况於人
乎書云撫我則后虐我則仇信哉斯言也爾宜誡之
以左諫議大夫冦準參知政事上因謂宰相吕蒙正曰
冦準臨事明敏今再擢用想益盡心朕嘗諭之以同徳
者事皆從長而行則上下鮮不濟矣　上以蜀冦漸平
下詔罪己初命錢若水草詔既成進御上笑曰朕為卿
潤色可乎因命筆親竄數字皆引咎深切尢為精當詔
辭略曰朕委任非當燭理不明致彼親民之官不以惠
和為政筦㩁之吏唯用刻削為功撓我蒸民起為狂㓂
又曰念兹失徳是務責躬改而更張永鑒前弊而今而
後庶或警余　先是蘇易簡薦張詠可屬西川事詔詠
知益州於是始命赴部上曰西川亂後民不聊生卿當
以便冝從事是月張詠始至益州先是陜西課民運粮
以給蜀師者相屬于路詠亟問城中所屯兵數凡三萬
人而無半月之食詠訪知民間舊苦鹽貴而私廩尚有
餘積乃下鹽價聽民得以米易鹽民争趨之未踰月得
米數十萬斛軍士驩言前所給米皆雜糠土不可食今
一一精好此翁真善幹國事者詠聞喜曰吾令可行矣
時四郊尚多賊壘王繼恩日務宴飲官支芻粟飼馬詠
但給以錢繼恩怒詠曰公今閉門髙㑹芻粟何從而出
若開門擊賊何慮馬不食粟乎繼恩乃不敢言繼恩嘗
送三十餘軰請詠治之詠悉遣令歸業繼恩怒詠曰前
日李順脅民為賊今日詠與公化賊為民何有不可哉
詠計軍食可支二嵗乃奏罷陜西運粮上喜曰鄉者益
州日以乏粮為請詠至未久遂有二嵗備此人何事不
能了朕無慮矣
　(吕中曰莫難於除盗尤莫難於盗已去之後故既命/繼恩以討之復命張詠以撫之始威終惠兩得之矣)
　(抑繼恩宦者使之掌兵得無䧟李唐之弊政耶然繼/恩雖有功而不敢驕雖不與宣徽而不敢怨太宗葢)
　(有以處之也其與童貫握重兵在外而朝廷無以制/之之道異矣使當時不知所以制之愚恐無夷狄之)
　(驕亦必有宦/官之禍矣)
十一月上遣張崇貴持詔諭李繼遷先是翰林學士錢
若水撰賜趙保忠詔云不斬繼遷存狡兔之三穴濳疑
光嗣持首鼠之兩端上大喜謂若水曰此四句正道着
我意及是又草賜繼先詔略曰既除手足之親已失輔
車之勢上御筆批其後云依此詔本極好若水家因寳
藏之　丁夘大雨雪羣臣稱賀　十二月戊寅朔司天
言日當食至是隂雪蒙蔽自旦及中而散羣臣稱賀賀
日不食葢始此　王繼恩御軍無政張詠恐軍還日或
有意外之變乃宻奏請遣腹心近臣可以彈壓王師者
亟來分屯師旅
乙未至道元年春正月朔徳音改元　度支判官陳堯
叟梁鼎上言請於陳許鄧潁暨蔡宿亳至於夀春用水
利墾田必可致倉廩充實省江淮漕運上覽奏嘉之即
遣皇甫選何亮徃諸州按視經度其事　契丹大將韓
徳威誘党項自振武入冦永安節度使折御卿率輕騎
邀擊之大敗其衆於子河汊遣使奏㨗上謂左右曰朕
常誡邉將勿與爭鋒待其深入則分竒兵以斷其歸路
從而擊之必無遺類也今果如吾言　初趙賛自京兆
罷歸以賛為度支都監有鄭昌嗣者與賛親比累遷鹽
鐵都監二人既得聮職恣所為皆不法詔削奪賛官爵
并一家配𨽻房州昌嗣責授唐州團練副使既行數日
並以所在賜死中外莫不稱快　諸州奏案類有官典
盗用庫物者上謂近臣曰夫人之善惡在乎原情假如
官典私竊軍物雖至鉅萬止一盗爾亦何害於民政哉
若黨庇憸人稔成奸惡以兹蠧政其為盗大矣　二月
甲申命宰相及羣官分於京城寺觀禱雨又命中使分
祀五嶽故事御署祝版王禹偁請自今更不御署上曰
朕為萬民祈福桑林之禱猶無所憚至於親署又何損
乎　三月朔餘慶任參知政事日悉與宰相同願復故
事上特從其請亦以慰凖意云　上謂宰相曰自春不
雨至今並走羣望而未獲嘉應豈獄犴之際頗有寃繫
乎即日命侍御史元玘等四十四人乗傳分徃諸道案
察刑獄翌日御崇政殿親決京城諸司係囚獲原宥者
數百人因謂宰相曰刑罰者不得已而用之能不失有
罪而得中道者斯為難矣後二日大雷雨街中水深數
尺　乙巳知通利軍錢昭序表獻赤烏白兔各一云烏
禀陽精兔昭隂瑞報火徳蕃昌之兆示金方馴服之徴
上謂侍臣曰烏色正如渥丹信火徳之符矣　翰林學
士王禹偁兼知審官院及通進銀臺封駁司制敕有不
便多所論奏開寳皇后之䘮羣臣不成服禹偁與賔友
言后嘗母天下當遵用舊禮或以告上不恱禹偁罷知
滁州禹偁嘗為李繼遷草制繼遷送馬五十疋禹偁以
狀不如式却之及在滁州或言其買馬虧價者上曰彼
能却繼遷五十疋馬頋肯虧價哉　參知政事寇凖奏
曰近者邉上易署主帥増修甲卒深合事宜上曰天下
庶政日新滔滔如流水朕固不怠於聽斷至於疆場戎
事既安危所係亦皆是朕一一躬自籌度預為制置以防
其漸若臨事倉卒則無及矣因語及用將帥上曰將帥
材略固不求其備但量其能而用之上自節麾下至二
千石第其功效而授之㣲勞盡甄下情必達下情必達
則無猜貳之嫌微勞盡甄則無觖望之釁所以各務忠
孝而固祿位悖亂不得而萌也　太康縣獲𤣥兔以獻
吕端等曰𤣥者北方之色兔者隂類中國陽也將有逺
人向化受冠帶於闕下昭邦家之慶以致太康者乎
六月詔募民請佃諸州曠土便為永業仍蠲三年租三
年外輸三分之一州縣官吏勸民墾田之數悉書於印
紙以俟旌賞　八月朔荆湖轉運使何士宗上言望自
今執政大臣出領外郡應合申轉運司公事只署通判
以下姓名上謂宰相曰大臣品位雖崇若出臨外藩即
轉運使所部要繫州府不繫品位此朝廷典憲未可輕
改也冝仍舊貫　壬辰制以開封尹夀王元侃為皇太
子改名恒詔皇太子兼判開封府自唐天祐以來中國
多故不遑立儲貳斯禮之廢將及百年上始舉而行之中
外胥恱初參知政事冦凖自青州召還入見上曰朕諸
子孰可付神器者準曰惟陛下擇所以副天下之望者
曰元侃可乎對曰非臣所知也上遂以元侃為開封尹
改封夀王於是立為太子
　(吕中曰東漢李唐所以有女主宦官外戚之祸者以/立天子之權盡出其手雖李固杜喬裴度鄭覃之徒)
　(不能正之也準之一言真萬世法/不徒見於景徳澶淵之一役也)
　(龜鑑曰太祖以天下授太宗堯授舜之盛舉也太宗/之定䇿壽王得無賢於舜授禹之事乎噫禹不傳賢)
　(而傳子吾孟子嘗斷斯事矣天與賢則與賢天與子/則與子使傳賢而可以久焉禹葢先後世而為之也)
　(何至有辭於來世哉而况少年天子百姓相慶真社/稷主神器有歸冦萊公自青州召還上亦謀及儲貳)
　(事凖對曰臣觀諸子惟夀王得人心可以副天下之/望則是真宗之立亦出於大臣之議論庶民之推戴)
　(而非出於太宗之私心也明矣矧賔護名賢歴陳忠/孝師傅重任深戒順從輔翼元良養成徳性李沆李)
　(至等與有力焉嗚呼唐虞禪夏后殷周/繼均之為聖人也均之為天下得人也)
準嘗奏事切直上怒而起準攀上衣請復坐事決乃起
上嘉嘆曰此真宰相也又語左右曰朕得冦準猶唐太
宗之得魏鄭公也　以李至李沆並兼太子賔客見太
子如師傅之儀上謂至等曰朕以太子仁孝賢明立為
儲貳以固國本當賴正人輔之以道卿等可盡心調護
若動皆由禮則冝贊成事或未當必須力言勿因循而
順從也　九月是歳汴河運米至五百八十萬石　上
因問近臣汴水疏鑿之由張洎退而講求其事以奏且
曰大禹疏鑿以分水勢煬帝開甽以奉巡遊雖數陻廢
而通流不絶於百世之下終為國家之用其上天之意
乎　冬十月上増作九弦琴五弦阮别造新譜二十七
卷俾太常樂工肄習之以備登薦乙酉出琴阮示羣臣
且曰琴七弦今増為九弦曰君臣文武禮樂正民心則
九奏克諧而不亂矣阮四絃今増為五曰金木水火土
則五行並用而不悖矣　十一月上閱武於便殿衛士
挽弓有及一石五斗者矢二十發綽有餘力因謂近臣
曰方今寰海無事美才間出悉在吾彀中矣又令騎兵
步兵各數百東西列陣挽强彀弩視其進退發矢如一
容止中節上曰此殿廷間數百人爾猶兵威可觀况堂
堂之陣數萬成列者乎　十二月上以時和年豐冦盗
剪滅顧謂宰相等曰國家自近嵗以來水旱作沴河西
蜀川相繼叛亂百姓嗷嗷然朕為其父母中心憂念無
湏臾之安由是内修政紀救萬民之愁疾外勤戎略定
三邉之狂孽以至有司常職米鹽細事朕亦不憚勞苦
並躬親成斷遂致上天悔禍否極斯泰巴蜀餘妖竄伏
黔水繼遷醜類窮蹙沙漠而又普天之下九榖咸登塞
北江南紅粟流衍朕豈望纔經災歉之後便覩兹開泰
深自慶慰也吕端等相率稱賀　詔内外文武臣僚及
諸色人自今起請制置事湏有益於國無損於民乃得
聞奏如施行後顯有利濟當議旌賞如虧損公私亦重
行朝典
丙申至道二年春正月己酉親享太廟辛亥合祭天地
於圜丘上以文物仗衛之盛逶迤布濩極望無際因詔
有司畫為南郊圖　二月朔贈司徒諡文正李昉卒上
嘗謂近臣曰昉本以文章進用及居相位自知才㣲任
重無所彌綸但憂愧而已　先是遣使采訪川峽諸州
守貳之能否多不治者獨知䕫州袁逢吉知遂州李虚
已通判查道知忠州邵曄知雲安軍薛顔等七人以稱
職聞皆賜詔書奬諭　夏四月先是五品以上官皆攝
太祝上謂宰相曰膏梁之族官勲固已崇貴子孫仕宦
者多至四五人每覃慶中書皆授攝官未幾即補正貟
不十數年遂通閨籍此甚弊政亟冝革之乙未詔自今
止賜同學究出身依例赴選集
　(吕中曰用人以世唐虞三代法也非以豪異俊秀之/才俱出於公卿大夫之族葢以仁義道徳之教素行)
　(於聖賢明哲之家自漢以下公卿之家法既不如古/而朝廷教課國子之法一切廢棄此任子之法所以)
　(弊而我太祖太宗與范富/諸人所以裁抑而不恤也)
五月李繼遷帥萬餘衆冦靈州　司天中官正韓顯符
言熒惑犯輿鬼秦雍之分國家當有兵在西北冬官正
趙昭益言犯輿鬼中積尸秦分野有兵人民灾害之象
上語宰相等曰天文謫見如此秦地民罹其殃朕旦夕
念之不遑寧處　辛亥上降手詔曰靈州孤絶救援不
及賊遷猖獗未就誅夷宜令宰相吕端知樞宻院事趙
鎔等各述所見利害來上吕端等言臣等共為一狀述
其利害張洎越次奏曰吕端等備位廊廟緘黙而不言
深失謀謨之體端曰洎欲有言不過揣摩陛下意爾壬
子洎上疏言靈武封壌必不可以即時保守靈武士伍
必不可以深入應接上初有意棄靈武既而悔之及覽
洎奏不恱却以付洎謂之曰卿所陳朕不曉一句洎惶
恐流汗而退上乃召同知樞宻院事向敏中等謂之曰
張洎上言果為吕端所料朕以其疏還之矣　七月參
知政事冦準罷為給事中先是郊祀行慶中外官吏皆
進秩準遂率意輕重其素所喜者多得臺省清秩所惡
者及不知者即叙進焉馮拯因上疏極言并及嶺南官
吏除拜不均凡數事既而準入對前殿上語及馮拯所
訴事準猶力争不已上先已厭準因歎曰雀鼠尚知人
意况人乎遂罷之尋出知鄧州　閏七月詔自今中書
門下只令宰相押班知印其參知政事殿庭别設塼位
次宰相之後非議軍國政事不得升都堂祠祭行香署
勑並以開寳六年六月庚戍詔書從事　鹽鐡使陳恕
峭直守公性靡阿順每便殿奏事上或未察必形誚讓
恕斂版踧踖退至殿壁負墻而立若無所容俟上意稍
解復進確執前奏終不改易如是或至三四上察其忠
亮多從其議嘗御筆題殿柱曰真鹽鐡陳恕當時言稱
職者亦以恕為首焉
　(吕原曰陳恕在太宗淳化四年自鹽鐡使入為參知/政事繼罷政至四年十月乃除三司總計使後復三)
　(部以恕再為塩鐡使至真宗咸平四年正月始罷祖/宗時三司權重幾亞二府日造榻前故陳恕丁謂李)
　(士衡田况皆通曉財用有名于時而陳恕已/參大政自淳化咸平兩朝十年主領計司)
八月審官院引大理寺丞宣城髙惠連面授朝官上欲
肅清中外臨軒親擇官吏如有績用而無私累者必加
奬擢焉　九月夏州延州行營言兩路合勢破賊於烏
白池賊首李繼遷遁去先是上部分諸將攻討李繼隆
自環州范廷召自延州王超自夏州丁空自慶州張守
恩自麟州凡五路率兵扺烏白池皆先授以方畧繼隆
遣其弟繼和馳驛上言請自青岡峽直抵繼遷巢穴上
怒曰汝兄如此必敗吾事矣因手書數幅切責繼隆繼
隆已便宜發兵不俟報行十數日不見虜引兵還獨王
超范廷召至烏白池與賊遇大小數十戰雖頻克㨗而
諸將失期卒困乏終不能擒賊焉時超子徳用年十七
為先鋒部萬人戰鐡門闗斬首十三級及進師烏白池
得精兵五千轉戰三日虜既却徳用曰歸師過險必亂
乃領兵先絶其險下令曰敢亂行者斬虜躡其後望其
師整不敢近超撫其背曰王氏有子矣上初以方略授
諸將先閱兵崇政殿列陣為攻擊之狀刺射之節且令
多設强弩及遇賊布陣萬弩齊發賊無所施其技矢才
一發賊皆散走凡十六戰而抵其窠穴悉焚蕩之
　(講義曰西事之興出於吾國之寡謀葢自太平興國/之七年李繼捧以地來獻且欲宻邇王室而式化厥)
　(訓焉不令兄弟交相為瘉於是地斤之澤有人矣朝/廷之區畫地里之險要彼實知之靜言其由誰執其)
　(咎三族之陷未幾而三窟之計已就其患未有紀極/也已而繼捧就擒繼遷效順輔車之勢雖失而唇齒)
　(之計已成戎秋無厭乍臣乍叛何可以中國待之哉/由是西征之志銳然矣鄜州節度之不奉詔吾不為)
　(之辱靈州環慶之率衆入冦吾不為之沮張洎願棄/靈武之奏吾不為之疑部分諸將五路進兵方畧之)
　(授陣圖之示崇政射刺之閲聖䇿先定必有大功/烏白池九月之勝直可犂西夏之庭而掃其穴矣)
冬十月詔以池州新鑄錢監為永豐監先是饒州有永
平監兵匠多而銅錫不給知州馬亮請分其工之半别
置監于池州詔從之於是嵗増鑄錢數十萬緍　十一
月先是淮南十八州軍其九禁鹽餘則不商人由海上
販鹽官倍數取之至禁地則上下其直民利商鹽之賤
故販者甚衆至有持兵器徃來為盗者發運使楊允恭
奏請悉禁之而官遣吏主其事詔從之允恭又請令商
人先入金帛京師及揚州折博務者悉償以茶自是鬻
鹽得實錢茶無滯貨嵗課増五十萬八千餘貫　十二
月有司言鳯州出銅鉚定州出銀鉚請置官掌其事上
曰地不愛寳當與衆庶共之不許　是嵗大有年
丁酉至道三年正月以户部侍郎温仲舒禮部侍郎王
化基並參知政事給事中李惟清同知樞宻院事參知
政事張洎罷為刑部侍郎時邉境多事上垂欲相仲舒
而罷吕端不豫乃止　二月辛丑上不豫始決事於便
殿　是月供奉官兩浙轉運司承受公事劉文質入奏
察舉部内官髙輔之李易直艾仲孺梅詢髙貽慶姜嶼
戚綸等八人有治迹並降璽書褒諭上曰文質善於采
聴特遷西京作坊副使　三月癸巳上崩於萬嵗殿參
知政事温仲舒宣遺制
　(龜鑑曰曽公鞏嘗曰造邦受命為帝太祖功未有髙/焉又曰保世靖民為帝太宗徳未有盛焉嗚呼太祖)
　(未嘗無徳而言功不言徳愚是以知功之髙太/宗未嘗無功而言徳不言功愚是以知徳之盛)
真宗即位於柩前初太宗不豫宣政使王繼恩忌上英
明與參知政事李昌齡知制誥胡旦謀立楚王元佐頗
間上宰相吕端問疾禁中見上不在旁疑有變乃以笏
書大漸字令親宻吏趣上入侍及太宗崩繼恩白后至
中書召端議所立端知其謀即紿繼恩使入書閣撿太
宗先賜墨詔遂鏁之亟入宫后謂曰宫車晏駕立嗣以
長順也今將奈何端曰先帝立太子政為今日豈容更
有異論后黙然上既即位端平立殿下不拜請卷簾升
殿審視然後降堦率羣臣拜呼萬嵗　夏四月制曰先
朝庶政盡有成規務在遵行不敢失墜然而纂圖伊始
懼徳弗明所冝㧞茂異之才開諌諍之路撫綏鰥寡恵
復疲羸庶幾延宗社之鴻休召天地之和氣　癸夘宰
相吕端加右僕射甲子太子賔客李至為工部尚書李
沆為户部侍郎並參知政事　工部侍郎郭贄出知大
名府贄翌日求對懇辭上曰朕初即位命贄治大藩而
不行則何以使人卒遣之
　(吕夷簡曰剛健中正乾之體也尊嚴用威君之道也/茍乾不能制坤君不能使臣則上下亂矣壯哉太祖)
　(之貶趙逢真宗之遣/郭贄信乎其英斷矣)
辛亥以工部郎中史館修撰梁周翰為駕部郎中知制
誥著作郎直集賢院楊億為左正言館職並如故故事
入西閣皆中書召試惟周翰不召試而命焉　李應機
者嘗知咸平縣上以夀王尹開封遣散從以帖下縣有
所追捕散從恃王勢讙呼於縣庭應機怒曰汝所事者
王也我所事者王之父也父之人可以笞子之人杖之
二十散從走歸泣訴於王王嘉其諒直及即位擢應機
通判益州事召之登殿謂曰朕方以西蜀為憂故除卿
此官此未足為大任也卿第行勉之有便宜事宻疏以
聞應機至州未幾有走馬入奏事應機使謂曰有宻疏
欲附走馬入奏走馬怒强應曰諾明日使人請應機曰
疏不可與人傳也當自來受之走馬雖怒甚意欲積其
驕横之狀具奏於上乃詣應機廨舍受其疏以行既至
升殿上迎問曰李應機無恙乎有疏來否走馬愕然失
據即對曰有因探其懷出之上周覽稱善數四因問應
機在蜀治行如何走馬踧踖轉辭更稱譽之上曰汝還
語李應機凡所言事皆善已施行矣更有意見盡當以
聞蜀中無事行召卿矣頃之召入遷擢數嵗中至顯官
應機為吏强敏而貪財多權詐其後上亦察其為人寖
疎之　己未宰相吕端上大行皇帝陵名曰永熈　知
制誥胡旦責授安逺節度行軍司馬旦與王繼恩等邪
謀既露而旦草行慶制詞語復訕上故先絀之　五月
詔御史臺告諭内外文武羣臣自今人君有過時政或
虧軍事否臧民間利害並許直言極諫抗疏以聞　詔
以國家大本足食為先今億兆至蕃未聞有九年之蓄
令兩制議致豐盈之術以聞又詔三司及兹歳稔大為
市糴以實倉廩　罷江淮發運使諸路轉運使司承受
公事朝臣使臣悉召赴闕上初聴政務從簡易也　李
昌齡責授忠武節度行軍司馬王繼恩責授右監門衛
將軍均州安置胡旦削籍流潯州尋詔中外臣僚曽與
繼恩交結及通書疏者一切不問　上謂輔臣曰宫中
嬪御頗多幽閉朕已令擇給事歳深者放出之吕端等
曰陛下踐祚之初首行此令實哲王之懿範也　翰林
學士承㫖宋白上大行皇帝諡曰神功聖徳文武廟號
太宗　詔天下勿復獻珍禽異獸及諸祥瑞　工部侍
郎同知樞宻院事錢若水罷為集賢院學士判院事先
是太宗為若水言士之學古入官遭時得位䊸金拖紫
躍馬食肉前呼後擁延賞宗族此足以為榮矣豈得不
竭誠報國乎若水曰髙尚之人固不以名位為光寵忠
貞之士亦不以窮達易志操其或以爵祿榮遇之故而
効忠於上中人以下者之所為也太宗然其言及劉昌
言罷太宗問趙鎔等曰見昌言否鎔等言屢見之上曰
涕泣否曰與臣等言多至流涕若水曰昌言實未嘗流
涕葢鎔等迎合上意爾吕蒙正罷太宗又謂若水曰人
臣當思竭節以保富貴蒙正前日布衣朕擢為宰相今
退在班列想其目穿望復位矣若水對曰蒙正雖登顯
貴然其風望亦不為忝冒且蒙正固未嘗以退罷鬱悒
當今岩穴髙士不求榮爵者甚多如臣等軰誠不足以
自重太宗黙然若水因自念人主待輔臣如此葢未嘗
有秉節髙邁不貪名勢能全進退之道以感動人主故
也將俟滿歳即移疾㑹太宗晏駕不果上即位若水以
母老請解機務章再上乃得請召謝便殿命坐上問近
臣誰可大用者若水言中書舍人王旦有徳望宜任大
事上曰此固朕心之所屬也若水好汲引後進推賢重
士胷中豁如也上每見吕端等必肅然拱揖不以名呼
端等再拜而請上曰公等顧命元老朕安敢上比先帝
又以端膚體宏大宫庭堦戺頗峻命梓人為端納陛
秋七月御崇政殿召端等訪以軍國大事經久之制端
陳當世急務皆有條理上甚嘉之　令諸路轉運使更
互赴闕詢以民間利病吏部郎中直集賢院田錫應詔
上疏曰臣切聞去年九月十九日未時永興環州慶州
延州清逺軍隰州同日同時六處地震洎靈州送粮草
迴來死者十有餘萬議者即云地震已應於此臣則未
以為然動之方位既在闗輔豈無在下者輙動乎闗輔
若有冦盗弄兵則臣慮西川復保劔闗之危南方復恃
重江之險閩中越中淮南湖南豈無見利忘義之人豈
無幸灾乗便之輩上乃出其疏示吕端等曰卿等詳酌
行之　九月以曹彬為樞宻使兼侍中罷旄鉞戸部侍
郎同知樞宻院事向敏中給事中夏侯嶠並為樞宻副
使上謂之曰近宻之司典領尤重必素有名望端亮謹
厚者處之乃可鎮静而責成彬以耆舊冠樞衡之首敏
中與嶠佐助之兵機邉要有所望矣敏中明辨有才略
遇事敏速先是西北用兵敏中専主謀議至於二邉道
路斥堠走集之所莫不周知嶠仕藩府最舊故首加擢
用焉　左正言直史館孫何表獻五議上覽而善之其
一參用儒將曰古謂元戎無不統攝爰自近代又有供
軍粮料隨軍轉運之目使者徃返託稱上㫖動必中覆
實戾成筭陛下於文儒之中擇有方略之士試以邉任
委之勿使小人撓其權監陣先鋒之類悉任偏將受其
節度其二申明太學曰國家必欲開孤進之路闢至公
之門莫若使寒雋之士由鄉里以升聞世祿之家自成
均而出仕太學不得補庶人之子神州不得貢卿士之
門郡縣皆按舊典重立學官精加課試公與薦延其三
釐革遷轉曰躬祀圜兵誕敷霈澤無賢不肖並許叙遷
今之班簿臺省宫寺凡八百員若十年之内肆赦相仍
必恐京僚過於胥徒朝臣多於州縣其四議復制科其
五議復鄉飲　監察御史王齊上疏陳十事一擇左右
二分賢愚三正名器四去冗食五加俸祿六謹政教七
選良將八分兵戎九修民事十開仕進其略曰守小謹
者似徳懷怯懦者似恕容姦惡者似仁藴謟諛者似恭
恣傾險者似智好詆訿者似直植朋黨者似義肆苛刻
者似忠貪祿位者似勤若斯之流雖愚而類賢用之則
速亂之基也又曰官多則事煩吏多則民殘欲事不煩
莫若省官欲民皆安莫若省吏又曰官多俸薄莫若俸
厚而官少衣食既足㢘恥自興　刑部貟外郎馬亮上
疏言陛下初政軍賞宜速而所在不時給請遣使分徃
督視又州縣逋負至多赦書雖為蠲除而有司趣責如
故非所以布宣徳意也國朝故事以親王判開封府地
尊勢重疑隙易搆非保親全愛之道契丹仍嵗内冦河
朔蕭然請修好以息邉民凡四事　比部員外郎刁衎上
疏言私賞無及於小人私罰無施於君子任賢勿貳去
邪勿疑開諫諍之門塞䜛佞之口無以春秋鼎盛而耽
於逸游無以血氣方剛而惑於聲色　冬十月陳宋州
並言先貸民錢千萬令市牛價納外所負尚多許隨來
嵗夏秋稅輸送詔悉從之　十一月復分三司勾院為
三命官各判之以太常丞王欽若判三司都催欠憑由
司欽若初為亳州判官監倉天久雨倉司以穀濕不為
受欽若悉命輸之倉且奏不拘年次先支濕榖太宗大
喜手詔褒答因識其姓名及開封府以嵗旱蠲十七縣
民租時有飛語聞上言所蠲放皆不實太宗不恱詔選
官閱實亳州遣欽若行欽若覆按甚詳抗疏乞全放上
即位於是擢用因語輔臣曰當此時朕亦自懼欽若小
官獨敢為百姓伸理此大臣節也母賔古謂欽若曰天
下宿逋自五代迄今理督未巳民病不能勝欽若即夕
命吏治其數翌日上之上大驚曰先帝頋不知耶欽若
徐曰先帝固知之殆留與陛下収天下心爾　詔工部
侍郎錢若水修太宗實録若水舉官同修李宗諤與焉
上曰自太平興國八年已後皆李昉在中書日事史䇿
本憑直筆若子為父隠何以傳信於後代乎除宗諤不
可餘悉許之　是月有司言冬至祀圜丘孟夏雩祀夏
至祭方丘請奉太宗配上辛祈穀季秋大享明堂奉太
祖配上辛祀感生帝孟冬祭神州地祗奉宣祖配其親
郊圜丘奉太祖太宗並配詔可　十二月詔諸路轉運
使申飭部下令長勸課農桑　先是上訪宰相以靈武
事冝參知政事李至上疏言靈州不可堅守萬口同議
且彼之户口四千有餘今則不盈數百矣彼之租課四
十五萬二千有餘今則無孑遺矣安可復守之於是李
繼遷遣使修貢求備藩任上雖察其變詐時方在諒闇
姑務寧靜因從其請復賜姓名上初命翰林學士宋湜
草保吉制湜知上意必欲歸其事於太宗因進辭曰先
皇帝早深西頋將議真封屬軒鼎之俄遷建漢壇之未
及眷兹遺命實付眇躬爾宜望弓劔以拜恩守封疆而
効節上甚恱　初刑部郎中知揚州王禹偁凖詔上疏
言五事其一曰謹邉防通盟好使輦運之民有所休息
其二曰減冗兵併冗吏使山澤之饒稍流於下其三曰
艱難選舉使入官不濫其四曰沙汰僧尼使民無耗其
五曰親大臣逺小人使忠良謇諤之士知進而不疑姦
憸傾巧之徒知退而有懼疏奏即召禹偁還朝既用其
䇿以夏綏銀宥静五州賜趙保吉翌日命禹偁守本官
復知制誥
　(呂中曰以真宗繼太祖太宗之後兵未至多吏未至/冗僧牒未鬻而緇黄亦未熾也而王禹偁言之貽謀)
　(之初冗官之貟未多小人之迹未萌而王齊言之當/時私賞未至於及小人私罰未至於施君子聲色游)
　(逸之事何有也而刁衎言之豈憂治危明職當然耶/景徳祥符以後王欽若唱神道設教之説丁謂唱大)
　(計有餘之議而天書降矣當/時豈復有禹偁田錫之言哉)
是嵗始定為十五路一曰京東路二曰京西路三曰河
北路四曰河東路五曰陜西路六曰淮南路七曰江南
路八曰荆湖南路九曰荆湖北路十曰兩浙路十一曰
福建路十二曰西川路十三曰峽路十四曰廣南東路
十五曰廣南西路
　
　
　
　
　
　
　
　
　
　宋史全文卷四
欽定四庫全書
　宋史全文卷五
　　宋真宗一
戊戌咸平元年春正月辛酉朔改元　丁丑蔡州學究
丁可名上言諸經板本多誤上令擇官詳校因訪羣臣
通經義者以崔頥正對上曰朕宫中無事樂聞講誦因
召頥正於後苑講尚書大禹謨賜五品服它日謂輔臣
曰頥正講誦甚精卿等更於班行中選經明行修之士
一二人具以名聞自是日令頥正赴御書院待對
　(吕中曰宋朝以家學為家法故子孫之守家法自家/學始此范祖禹帝學一書極言宋朝承平百三十年)
　(異於漢唐由祖宗無不好學也然人君之學尤在於/所共學之人故在太祖時則有若王昭素在太宗時)
　(則有若孫奭邢昺在真宗時則有若/崔頥正馮元輩皆極一時之選也)
甲申有彗出營室北光芒尺餘　上謂輔臣曰彗出甚
異唯將奈何吕端等言變在齊魯之分上曰朕以天下
為憂豈獨一方耶　甲午詔百官極言得失乙未慮繫
囚詔諸州長吏平決獄訟申理寃濫先是吏部郎中直
集賢院田錫出知泰州未之任㑹星變錫上疏言李繼
遷不合與夏州又不合呼之為趙保吉是時事舛誤之
大者宻院公事宰相不得與聞中書政事樞宻使不得
與議相承既久驟改固難致兵謀不精國計未善疏奏
即日召對移晷將行又貢封事復召對謂曰卿第去不
半嵗召卿歸矣事有當面論者聽乗傳赴闕　詔以乆
停貢舉頗滯時才令禮部據合格人内進士放五十人
諸科百五十人來嵗不得為例　夏四月遣使乗傳與
諸路轉運使州軍長吏按百姓逋欠文籍悉除之始用
王欽若之言也除逋欠凡一千餘萬釋繫囚三千餘人
上由是眷欽若益厚
　(吕中曰漢唐之小人易知宋朝之小人難見熈寕以/後之小人易知熈寧以前之小人難識葢自古小人)
　(之所以誤國者聚斂也嚴刑也用兵也而宋朝之指/目為小人者自欽若丁謂始然欽若則請蠲負釋係)
　(囚丁謂則請罷兵撫蠻冦自今觀之與君子之處官/何異惜其入政府以後患得患失之心生而改節易)
　(行矣故為判官之時一欽若也為參政之時一欽若/也為轉運之時一丁謂也為宰相之時一丁謂也故)
　(當時知二子之奸/者王旦李沆而已)
五月戊午朔日有食之　六月宻州發解官鞠𫝊坐薦
非其人當贖金特詔停住上謂輔臣曰凡所舉官多聞
繆濫宜先擇舉主以類求人今外官要切惟轉運使卿
等可先擇人令舉之　八月朔詔三司經度茶鹽酒稅
以充嵗用勿得増加賦斂重困黎元諸色費用並冝節
約　九月上謂宰相曰轉運使按察官吏事權甚重太
寛則弛慢太猛則苛刻必須廉平之吏寛猛適中卿等
其謹擇之　冬十月丙戌朔日有食之　宰相吕端累
上疏求解罷為太子太保户部侍郎張齊賢與户部侍
郎參知政事李沆並平章事參知政事李至罷為武勝
節度使參知政事温仲舒罷為禮部尚書樞宻副使夏
侯嶠罷為户部侍郎樞宻副使向敏中加兵部侍郎參
知政事翰林學士楊礪宋湜並為樞宻副使　十一月
乙未宰相張齊賢李沆入對上諭之曰上下和睦同濟
王事忠孝之誠始終如一齊賢曰君為元首臣為股肱
上下一體豈有不同其心而能濟國家政事者哉　已
酉崇政殿視事至午而罷上自即位每日御前殿辰後
復出御後殿視諸司事或閱軍士日中而罷夜則召儒
臣詢問得失或至夜分其後率以為常　三司上經費
之數上曰先帝以財賦國之大本莫不求諸中道而為
其永制輔臣曰先帝非止愛人嗇費至於節損服用躬
御澣濯之衣葢前古哲王莫能偕也上初命三司具中
外錢穀大數以聞鹽鐡使陳恕久而不進上命輔臣詰
之恕曰天子富於春秋若知府庫充羡恐生侈心故不
敢進也上聞而善之
　(龜鑑曰宋朝之用度所入莫多於天禧祥符之時所/出亦莫多於天禧祥符之時宜乎陳晉公不答錢榖)
　(之問而曰天子冨於春秋若知府庫充溢恐生侈心/仁人之言其利溥哉何其簡而切婉而直耶嗚呼丁)
　(謂上景徳㑹計錄而封禪定林時上祥符㑹計錄而/天書成則知陳晉公之為逺慮其次則王魏公東南)
　(民力竭矣之言猶或庶幾下是如/丁林等軰真小人矣可不戒哉)
詔置估馬司凡市馬之處河東則府州岢嵐軍陜西則
秦渭涇原儀環慶階文州鎮戎軍川峽則益黎戎茂雅
䕫州永康軍皆置務
己亥咸平二年春正月甲子詔尚書丞郎給舍舉升朝
官可守大州者各一人限一月以名聞俟更三任有政
績當議奬其善舉有贓私罪亦連坐之　二月以太師
贈尚書令韓王忠獻公趙普配享太祖廟庭　上命學
士院召試王欽若及覽所試文謂輔臣曰欽若非獨敏
於吏事兼冨於文詞今西掖闕官可特任之即拜右正
言知制誥　己酉上謂宰相曰聞朝臣中有交結朋黨
互扇虚譽速求進用者人之善否朝廷具悉但患行已
之不至耳浮簿之風誠不可長乃命降詔申警御史臺
紏察之　三月命裴莊等分詣江南兩浙發廩粟賑飢
民除其田租　閏三月宰相張齊賢述皇王帝伯之說
上曰朕謂皇王之道非有迹但庶事無撓則近之矣
上以亢旱詔求直言　京西轉運副使朱台符上疏略
曰陛下踐祚以來二年之内彗星一見時雨再愆彗星
見者兵之象也時雨愆者澤未流也今北敵未賔西羌
作梗荆蠻有猖狂之冦江浙多飢饉之民冝設備以禦
之修政以厭之又言農者國之本也其利在粟多兵者
國之命也其功在戰勝方今患在農少而粟不多兵多
而戰未勝農少則田或未墾兵多則財用常不足民利
盡於國國利盡於軍所以民困而國貧也國家養兵百
萬自夏庭逆命軍聲不振一紀于兹將帥不用命而委
任不専士卒驕惰而不習知邉事也又言不任人無以
安邉不安邉無以省兵不省兵無以惜費不惜費無以
寛民不寛民無以致治捨此數事雖有智者不能為計
矣又言簡易者事不黷節儉者財有餘今官吏森羅使
者旁午無名之賞賜不急之造作他費百端動計千萬
加以教化未甚行廉恥未甚至法有滋章之條吏無惻
隠之實上優詔褒答時上封事者不下百數上令近臣
閱其可采者取進止　夏四月詔文武羣臣封事閤門
畫時進入勿致稽留　河東轉運使宋博言大通監冶
鐡盈積可供諸州軍數十年鼓鑄請權罷采取以紓民
詔從其請時西北二邉屯師甚廣愽經制饋餉以幹治
稱朝廷難其代凡十一年不徙　丙子上謂輔臣曰庶
官中求才幹則不乏詢徳行則罕見其人夫徳為百行
之本徳行之門必有忠臣孝子豈無徳行者能全其忠
孝乎又庶官所掌之務多不修舉而捃拾他局利害以
圖進身若能自幹本局則百職不嚴而肅又何患乎政
事之撓瀆哉　張詠知杭州詠既至屬嵗歉民多私鬻
鹽以自給捕犯者數百人詠悉寛其罰而遣之官屬請
曰不痛絶之恐無以禁詠曰錢塘十萬家饑者八九茍
不以鹽自活一旦蜂起為盗則其患深矣有民家子與
姊夫訟家財壻言妻父臨終此子才三嵗故見命掌貲
産且有遺書令異日以十之三與子七與壻詠覽之曰
汝妻父智人也以子幼甚故託汝倘遽以家財十之七
與子則子死於汝手矣亟命以七分給其子餘三給壻
皆服詠明斷拜泣而去　五月詔天下貢舉人應三舉
者今嵗並免取解自餘依例舉送當竢奏名朕親臨試
　上謂宰相曰近覽上封所述頻言風俗侈靡且金至
寳也使之為泥誠亦可惜令有司禁臣庶泥金鋪金之
飾違者坐其家長張齊賢請先責大臣之家　上幸曹
彬第問疾先是知雄州何承矩奏敵謀冦邉上以問彬
對曰太祖英武定天下猶委孫全興經營和好上曰此
事朕當屈節為天下蒼生然須執紀綱存大體即乆逺
之利也　六月戊午武惠王曹彬卒上臨其䘮彬性仁
恕清謹遜言恭色在朝廷未嘗抗辭忤㫖博覽强記善
談論被服雅同儒者尤疎財未嘗聚蓄伐二國秋毫無
所取位兼將相不以為等威自異北征之失律也趙昌
言表請行軍法及昌言被劾未得入見彬在近宻遽為
上請乃許朝謁彬歸休閉閤門無雜賔保功名守法度
近代良將稱為第一　七月上聞契丹將入冦以傅潛
為鎮定髙陽闗行營都部署　宰相張齊賢請給外任
官職田詔三館祕閣檢討故事申定其制以官莊逺年
逃田充悉免其租　八月判大理寺王欽若上言本寺
公案常有五十至七十道近者三十日内絶無昔漢文
帝決獄四百唐太宗放罪三百九十人然猶書之史冊
號為刑措當今四海之廣萬類之多而刑奏止息逮乎
逾月足彰恥格之化式漸太和之風請付史館用昭聖
治從之　丙寅大閱上謂王超曰士衆嚴整戎行練習
卿之力也丁夘近臣諸軍將校内職皆暢飲詔大閱所
踐民田蠲其租　癸酉樞宻副使楊礪卒上謂宰臣曰
礪介直清苦方當任用遽此淪謝甚可悼也即冒雨臨
其䘮礪私舍委巷中乗輿不能入上為步進益嗟閔之
　乙亥以追封濟陽郡王武惠公曹彬配享太祖廟庭
文惠公薛居正武惠公潘羙元懿公石熈載配享太宗
廟庭　冬十月先是福建路不置惠民倉庫部貟外郎
成肅請増置焉詔從肅請令諸路轉運司申淳化惠民
之制歳豐熟則増價以糴饑歉則減直而出之　十一
月丙戍合祭天地於圜丘奉太祖太宗並配升壇奠玉
帛訖方詣罍洗再升壇如舊儀　乙未詔以邉境繹騷
取來月暫幸河北十二月車駕發京師次大名府　威
虜軍言契丹來冦出兵擊敗之殺其酋帥初河北轉運
使裴莊屢條奏傅潛無將略樞宻使王顯頗庇之莊奏
至輙不報縁邉告急潛麾下步騎凡八萬畏懦自守敵
破狼山諸寨入祁趙出邢洺間朝廷屢督其出師皆不
聴丙子詔百官各上封章各言邉事於是工部侍郎錢
若水言傅潜領數萬雄師閉門不出坐看戎冦俘掠生
民上則辜委注之恩下則挫鋭師之氣軍法曰臨陣不
用命者斬今若申明軍法斬潜以徇然後擢取如楊延
朗楊嗣者五七人増其爵秩分授兵柄不出半月可以
坐清邉塞起居舍人直史館李宗諤言夫將帥者必先
觀其取予察其智謀能總千人者委以千人之權能敵
萬人者授以萬人之職各守一郡一城分領驍雄争據
要害來則急擊去則勿追又豈須置三路部署之名制
六軍生死之命使有材力之士不得施為縱欲立竒功
報厚遇為人所制莫可得也
庚子咸平三年春正月己夘朔王均僣號大蜀改元化
順入䧟漢州
　(吕中曰李順之黨方息而劉旴興劉旴之徒方平而/王均起何蜀人之好亂也葢其民勇悍而又狃於僣)
　(偽之久故易誘以亂耳然安李順之黨者張忠定也/平劉旴之亂者亦張忠定也代以牛冕則王均反牧)
　(守其可非人乎張詠使蜀者再真宗曰得卿治蜀無/西顧憂趙抃使蜀者三神宗曰聞卿入蜀一琴一鶴)
　(自隨為政簡易亦若是耶此為蜀擇詠非/為詠擇蜀也為蜀擇抃非為抃擇蜀也)
先是范廷召分兵擊敵求援於髙陽闗都部署康保裔
保裔即赴之廷召潜師以遁敵騎圍之數重保裔決戰
凡數十合兵盡矢窮救兵不至保裔沒焉敵遂自徳棣
濟河掠淄齊而去　傅潜張昭允並削奪官爵潜流房
州昭允通州仍籍沒其家貲先是上駐大名聞驍將楊
延朗楊嗣石普軰屢請益兵潜不之與有戰勝者潜又
抑之繇是大怒令潜等詣行在至則下獄命錢若水魏
庠馮拯案鞫之罪當斬詔特貸其死公議無不憤惋
范廷召等引兵追契丹丁亥至莫州大破之餘衆遁逃
出境遣使奏㨗羣臣稱賀上作喜捷詩題行宫壁　王
均攻綿州不克直趋劒門知劒州李士衡與劒門都監
裴臻逆擊敗之均衆乏食還成都　甲午車駕發大名
府上始聞王均反即以雷有終知益州李惠石普李守
倫並為川峽兩路捉賊招安使帥步騎八千徃討之
庚子車駕至自大名府李沆為東京留守不戮一人而
輦下清肅　乙巳王均復入成都　二月翰林學士王
旦等三人權知貢舉　樞宻使王顯罷為山南東道節
度使翰林學士王旦為給事中同知樞宻院事　諸軍
校以次遷補多自陳其勞績者呼延贊獨進曰自念無
以報國不敢更望升擢衆頗嘉其知分贊初為鐵騎都
指揮使從太宗平太原時方决䇿北征左右因言自此
取幽州猶熱𨫼翻餅耳贊獨曰此餅難翻言者不足信
也太宗不從卒無功而還君子謂贊麄暴尚能識此武
臣中不可謂無其人也　丙子曲宴近臣於後苑　三
月戊寅朔日有食之　上在大名詔調丁夫十五萬修
黄汴河監察御史王濟以為勞民請徐圖之乃命濟馳
徃經度還奏省其十之七宰相張齊賢以河决為憂因
對并召濟入見齊賢請令濟署狀保河不決濟曰河决
亦隂陽灾沴所致宰相若能和隂陽弭灾沴為國家致
太平河之不決臣亦可保齊賢曰若是則今非太平耶
濟曰北有契丹西有繼遷兩河闗右嵗被侵擾以陛下
神武英畧茍用得其人可以馴致今則未也上動容獨
留濟問以邉事濟退而著備邉策十三條以獻於是選
官判大理寺上曰且擇當官不回者王濟近數言事似
有特操可試之以濟權判大理寺
　(吕源曰王濟以鎮州通判召還自結太宗之知許不/時請對繼判登聞院真宗即位多上疏言事命同舊)
　(相張齊賢刪定編敕與齊賢争辨詞氣甚厲至目齊/賢為腐儒不知適時之要齊賢再相㑹選官判大理)
　(寺而濟預選未幾以議刑失實停官方濟㧞擢而齊/賢雖有宿憾且無異論坐事停官宰相豈無心也哉)
　(嗚呼左右之臣欲陷人於罪皆/有深意人君不可不深察也)
禮部上合格舉人甲午上御崇政院親覽入等者賜陳
堯咨以下二百七十一人進士及第諸科六百九十七
人賜同出身賜宴日以御書褒寵之上連三日臨軒初
無倦怠之色所擢凡千八百餘人其中有自晉天福中
隨計者較藝之詳推恩之廣近代所未有也　上以手
詔訪知開封府錢若水備禦邉冦剪滅蕃戎之䇿若水
上言備邉之要有五一曰擇郡守二曰募鄉兵三曰積
芻粟四曰革將帥五曰明賞罰　夏四月李允則知潭
州初馬氏暴斂州人嵗出絹謂之地稅及潘羙定湖南
計屋每間輸絹丈三尺謂之屋稅營田户給牛嵗輸米
四斛牛死猶輸謂之枯骨稅民輸茶初以九斤為一大
斤後益至三十五斤允則請除二税茶以三十斤半為
定制㑹嵗飢欲發官廩先賑而後奏轉運使以為不可
允則曰須報必踰月則飢者無及矣不聴明年又飢允
則請以家貲為質乃得發廩賤糶因募飢民堪征役者
𨽻軍籍得萬人民列治狀請留詔書嘉奬　知益州牛
冕削籍流儋州初張詠自蜀還聞冕代已詠曰冕非撫
衆才其能綏輯乎既而果然　五月虞部貟外郎馮亮
言饒池江建州嵗鑄錢百三十五萬貫銅鉛皆有餘羡
乃以亮為江南轉運副使兼都大提㸃江南福建路鑄
錢事　九月置羣牧司　王均多為藥矢射中官軍中
者必死雷有終募敢死士穴城間道蒙氊秉燧而入悉
焚其守具遂克其城冬十月王均自成都突圍走楊懷
忠領虎翼軍追之均窮蹙縊死益州平　命翰林學士
承旨宋白等修續通典　十二月令常參官轉對如故
事言近訐者亦議優容文不工者許其直致　張齊賢
與李沆並相情好不恊自負有致君之術每敷奏多不
直致議者以為疏闊辛夘日南至羣臣朝㑹齊賢被酒
上曰卿為大臣何以率下朝廷自有典憲朕不敢私甲
午齊賢罷守本官
　(吕中曰一相獨仕則有専權之私二相並命則有立/黨之患然以趙中令權専任重而能與新進之吕蒙)
　(正共事以畢士安徳尊望隆而能與使氣之冦準共/政不惟無分朋植黨之風抑且盡同寅和衷之義而)
　(齊賢反與李沆不叶與冦準相傾/何耶君子可以知相業之優劣矣)
十二月丙寅知兖州韓援上言伏覩近詔舉行轉對在
外文武羣臣未預次對者各許上封奏事臣伏覩先帝
自端拱以來益勵精為理臣嘗權鹽鐡判官得與本使
上殿奏事一日先帝從容謂臣等曰大凡居職不可不
勤朕每見殿庭兵卒剰掃一席地汲一瓶水必記其姓
字夫如是則有以見先帝勤勞庶政片善無遺臣又聞
治國者在乎逺佞人杜䜛口以陛下聰明神智必無驕
佚之虞然願罔倦燭幽勿使小人乗間而進日謹一日
雖休勿休居安念危在治防亂則天下幸甚疏奏召援
歸闕授史館修撰　初濮州有盗夜入城知黄州王禹
偁以為國家武備不修故盗賊竊發近輔因奏疏曰太
宗時令江淮諸郡毁城隍収兵甲大郡給二十小郡減
五人以充常從號曰長吏實同旅人名為郡城蕩若平
地雖則尊京師而抑郡縣强幹弱枝之術亦非得其中
道也宜令並置本城守捉軍士不過三五百人閱習弓
劒然後漸葺城壘繕完甲胄郡國張禦侮之備長吏免
剽略之虞疏奏上嘉納之
辛丑咸平四年春正月中外官上封事者甚衆詔馮拯
陳堯叟詳定利害以聞　祕書丞査道上言曰朝廷命
轉運使副不惟商度金穀葢亦廉察郡縣望自今每使
回日先令具任内曽薦舉才識者若干奏絀貪猥者若
干朝廷議其否臧以為賞罰從之　上召西川轉運使
馬亮入朝雷有終既平賊誅殺不已亮所全活踰千人
及至京師㑹械送為賊所詿誤者八十九人知樞宻院
事周瑩欲盡誅之亮言愚民䝱從者衆餘皆竄伏若不
貸此反側之人聞風疑懼一唱再起是滅一均生一均
也上悟悉宥之　二月雨自去冬旱上每御蔬食憂閔
切至是日方臨軒決事雨沾衣左右進葢却而不御
知全州陳彭年上疏一曰置諫官二曰擇法吏三曰簡
格令四曰省官貟五曰行公舉　詔學士兩省御史臺
五品尚書省諸司四品以上舉賢良方正能直言極諫
各一人三月兵部尚書張齊賢上言處士种放願以備
賢良方正之舉乃賜放詔及裝錢五萬令京兆府遣官
詣山備禮發遣放辭不至　先是三院御史多出外任
風憲之職用他官兼領乃詔本司長吏自薦其屬俾正
名而舉職壬午以太常博士張巽為監察御史從新制
也
　(吕中曰御史紀綱正自此始葢監司為外䑓御史為/内臺外臺之風采振而州縣肅内臺之風采振而朝)
　(廷肅以内臺而出外則不惟侵外臺之權亦無以振/内臺之綱也故自太宗令轉運兼按察而後外臺正)
　(自真宗令御史正名/舉職而後内臺正)
三月左僕射吕蒙正兵部侍郎參知政事向敏中並守
本官平章事中書侍郎平章事李沆加門下侍郎
　(吕中曰宋朝國初至是三入相者惟趙/普及吕蒙正焉皆未嘗為子弟求恩澤)
初乾元厯氣朔漸差詔司天監編新厯厯成賜名儀天
　參知政事王化基罷為工部尚書以王旦為工部侍
郎參知政事馮拯陳堯叟並為給事中同知樞宻院事
薛映梁鼎楊億並知制誥上初欲用梅詢宰相李沆素
不喜詢言于上曰梅詢險薄用之恐不恊羣議上曰如
此則何人可沆曰楊億有盛名上乃驚喜曰幾忘此人
召映鼎就試翌日與億並命　審官院初引對京官于
崇政殿遷秩有差京朝官磨勘引對自此始　王欽若
使西川還即日以欽若為左諫議大夫參知政事　上
御崇政殿試制舉人得査道陳越王曙　夏五月翰林
學士朱昻罷為工部侍郎致仕昻有清節淡於榮利初
為洗馬十五年不遷不以屑意非公事不至兩府上知
其素守驟加褒進昻累章告老上不得已從之遣使就
第賜器幣謂輔臣曰昻侍朕左右未嘗以私事干朕今
其歸老可給全俸詔本府嵗時省問如有章奏許附驛
以聞又命其子正辭知公安縣使得就養舊制致仕官
止謝殿門外於是上特延見命坐勞問久之令候秋涼
上道復遣中使錫宴於玊津園兩制三省儒臣皆預仍
詔賦詩餞行恩渥之盛近代無比　六月癸夘直集賢
院梅詢上言朝廷遣使減省天下冗吏計省十九萬五
千八百二人請付史館從之
　(吕中曰去國初未逺而吏之冗至于十九萬五千餘/人何其多耶葢太祖去在京之吏真宗去諸路之吏)
　(然自是而後吏愈冗而愈不可去矣此/識者有官無封建而吏有封建之說也)
王禹偁卒上甚嗟悼之禹偁詞學敏贍時所推重鋒氣
峻厲以直躬行道為己任遇事敢言雖履危困封奏無
輟嘗言吾若生元和時從事於李絳崔羣間斯無媿矣
又為文著書師慕古昔多涉規諷以是不容於流俗故
累登文翰之職尋即罷去焉　秋八月己酉復親試制
舉人得丁遜孫僅何亮孫暨入第四等　上觀稼北郊
咸平初太常丞陳堯佐為開封府推官坐言事切直貶
潮州通判堯佐至州修孔子廟作韓愈祠堂率其民之
秀者使就學時張氏子年十六與其母濯於惡溪為魚
所噬堯佐以謂昔韓愈患鰐之害以文投溪中而鰐為
逺去今復害人不可不除卒使捕得更為文鳴鼓於市
而戮之潮人以此韓愈三嵗召還命直史館　九月以
劉士元為南宫侍教南宫北宅有侍教自此始　冬十
月上語近臣曰近者慶州地再震熒惑犯輿鬼可不恐
懼修省知樞宻院王繼英曰妖不勝徳上曰朕何徳可
恃同知樞宻院陳堯叟曰陛下克己愛民河防十餘溢
而不决嵗復大稔此聖徳格天所致也上曰天不欲困
生靈耳豈朕徳能感之自此益湏防戒　十一月丙子
王顯遣寄班夏守贇馳騎入奏前軍與契丹戰大破之
戮二萬餘人　十二月時靈州孤危詔羣臣議棄守之
宜楊億即日奏以為此虜方黠其財猶豐未可以嵗月
破也須廢棄靈州退保環慶然後以計困之爾上訪於
左右輔臣咸以為靈武乃必争之地茍失之則縁邉諸
州亦不可保上頗然之宰相李沆奏曰若遷賊不死靈
州必非朝廷所有莫若發單車之使召州將部分戌卒
居民委其空壘而歸如此則闗右之民息肩矣閏十二
月甲午以王超張凝領步騎六萬援靈州
　(吕中曰靈州之議當以輔臣之言為是而李沆楊億/之言為非綏州之議當以孫全照之言為是而以洪)
　(湛之言為非葢綏州不可城靈州不可棄也故何亮/上安邉書曰靈武地方千里表裏山河捨之則戎狄)
　(之地廣且饒矣一患也自環慶至靈武凡千里故西/域戎狄合而為一二患也兾北馬之所生自匈奴猖)
　(獗無匹馬南來咸取足乎西戎既剖分為二其右乃/西域之東偏實為夏賊之境其左乃西域之西偏秦)
　(涇儀渭之西北諸戎是也如捨靈武則合而為一夏/賊桀黠俾諸戎不得貨馬則未知戰馬從何來三患)
　(也請築溥樂耀徳二城以通河西之粮道靈武居絶/塞之外不築此二城為唇齒與捨靈武何異後韓魏)
　(公以亮之/言為然)
壬寅咸平五年春正月以張齊賢為邠寧環慶涇原儀
渭鎮戎軍經略使判邠州令環慶涇原兩路及永興軍
駐泊兵並受齊賢節度　戊申田錫權幹當通進銀臺
司兼門下封駁事錫奏臣昨見差張齊賢充經略使曽
致堯為經略判官鄭文寳為轉運使臣讀孫子兵書云
不盡知用兵之害者則不能盡知用兵之利今未喻張
齊賢曽致堯鄭文寳等盡知用兵之利害否若盡知利
與害動無遺䇿方可委之經略邉事　三月李繼遷攻
陷靈州知州裴濟死之靈州被圍餉道斷絶孤城危急
濟刺指血染奏求救大軍訖不至城遂陷王超等奏班
師　上親試進士王曽以下二十八人九經諸科百八
十二人並賜及第　夏四月錢若水上言綏州自賜趙
保忠以來户口凋殘今欲復城之用工計百餘萬徒為
煩擾絶無所利己罷其役若水復詣闕面陳其事上甚
嘉納初若水率衆過河分布軍伍咸有節制深為戎將
所伏上知之謂左右曰若水儒臣中知兵者也　癸酉
命田錫以本官兼侍御史知雜事仍遣中使諭㫖曰卿
每上章疏所司不敢滯留朕皆一一親覽知雜之任朝
廷甚難其人故以命卿仍不妨徐徐撰述或有所見即
具奏聞　五月乙巳屯田郎中判三司催欠司楊覃上
蠲放天下逋欠計八百萬請付史館從之　禮部尚書
温仲舒兼御史中丞以尚書兼中丞自仲舒始　六月
工部郎中陳若拙知處州若拙前任京東轉運使被召
時三司使缺自謂得之及至授刑部郎中知潭州若拙
大失望因對固辭且言嘗任三司判官及轉運使今守
湖外反類責降上曰潭州大藩朕為方面擇人所委不
在轉運使下輔相舊臣固亦有出典大藩者若拙懇請
不已乃追新授告敕而有此命上謂宰臣曰士大夫操
修必湏名實相副若拙貪進擇祿如此固當譴降朕之
用人豈以親疎為間茍能盡瘁奉公有所植立何患名
位之不至也
　(冨弼曰帝王之使人不可不度其才度其才而使之/不容辭避則命令重矣真宗用郭贄陳若拙守藩郡)
　(各辭其任一固遣一責降誠得使人之術帝/王任藩郡守若容辭避則急難能使人乎)
李繼遷攻麟州知州衛居實屢出竒兵突戰及募勇士
縋城潛徃擊賊殺傷萬餘人丁丑繼遷㧞寨遁去詔以
衛居實為供備庫使　秋七月以錢若水為并代經略
使判并州上新用儒將未欲使兼都部署之名而其任
實同也　丙辰遣使齎詔就終南山召种放赴闕九月
种放以幅巾入見于崇政殿命坐與語詢以民政邉事
放曰明王之治愛民而已惟徐而化之餘皆謙讓不對
即授左司諫直昭文館　十月左領軍衛將軍薛惟吉
妻柴氏無子惟吉有子安上安民素與柴氏不協柴既
寡盡畜其祖父金帛謀改適張齊賢安上詣開封府訴
其事府以聞下其事於御史獄柴因訟向敏中賤貿惟
吉故第又嘗求娶已不許以是教安上誣告母且隂庇
之上以問敏中敏中言實以錢貿安上居第近䘮妻不
復議姻未嘗求婚於柴也柴訟益急遂并鞫之乃齊賢
子宗誨教柴為詞鹽鐡使王嗣宗素忌敏中因對言敏
中議娶王承衍女弟宻約已定上因面責敏中以不直
丁亥敏中罷為户部侍郎齊賢責授太常卿分司西京
先是翰林學士宋白嘗就敏中假白金十錠敏中靳不
與於是白草敏中制書極力詆之有云對朕食言為臣
自昩敏中讀制泣下　侍御史知雜事田錫言臣覩近
敕戒勵大臣謂其不守廉隅多置貨産祿厚而不知恥
者尚懷歉恨官崇而能自省者豈不憂慙斯乃陛下正
之以知足之訓詞責之以貪饕之顯過又訪聞宻院中
書政出吏胥只檢舊例樞相商議别無逺謀戎夷深入
則請大駕親征將帥無功則取聖慈裁斷若其任用則
不失享富貴若令罷免則不過歸班行臣下得優逸而
君上但焦勞勞逸失宜尊卑實為倒置也故隂陽不順
水旱不調法令滋章盗賊多起尚率京城父老與百辟
千官五度十章請加尊號頼聖君英睿以為天不可欺
御劄丁寧示以志不可奪必斷來表深惬羣情由是見
宰相以甘言佞上求聖知不以國計軍機為己任若加
以水旱之灾乗以戎狄之患不知在廟堂者用何知略
總軍兵者作何籌謀　十一月辛丑享太廟壬寅合祭
天地于圜丘因詔三司非禋祀所湏並可減省於是省
應奉雜物十萬六千功九萬九千　丙午大雪上謂宰
相吕蒙正等曰昨郊祀之際重隂變晴今兹成禮又獲
嘉雪豐年可期矣　十二月以宰相吕蒙正李沆並兼
門下侍郎舊制三師三公左右僕射平章事並兼兩省
侍郎先是學士宋白梁周翰草二相加恩制書遺忘舊
制既而上問白等不能對第請改正宋白等各罰一月
俸　田錫上言陛下自纂承大位五年于兹矣儲闈未
建典冊不行冝速以宗社永寧為大本人心預定為逺
圖也
癸夘咸平六年三月辛夘朔田錫言臣伏覩去秋已來
霖雨作沴水潦為灾雖聞檢覆莫知適從今國家為少
缺軍兵防備邉戍遂於曹單宋亳陳蔡汝潁之間㸃集
鄉村揀選强壯得五七萬人訪聞始降宣命指揮只令
在本城防守及至奏聞都數並即抽赴京師何以如此
失信令下民寧無怨望以灾殄之餘冦盗若起適足為
戎狄之利有勞宵旰之懷　夏四月去歳以義軍分𨽻
州兵之籍於是命張延禧料簡得萬三千餘人立為神
鋭神虎指揮常加訓習焉　丙子契丹入冦定州行營
都部署王超逆戰于望都縣副部署王繼忠常以契遇
深厚思戮力自效率麾下躍馬馳赴士皆重創殊死戰
至白城陷於敵　成都闕守朝議難其人上以張詠前
在蜀為政明肅勤於安集逺民便之甲申加詠刑部侍
郎充樞宻院直學士知益州民聞詠再至皆鼓舞自慶
　五月上以王繼忠實戰死丁酉贈繼忠大同節度使
兼侍中錄其子懷節懷敏懷徳望都失利上語近臣曰
頗聞有臨陣公然不護主帥引衆先遁者乃命劉承珪
李允則馳驛按問李福坐削籍流封州王昇決杖配𨽻
瓊州自望都失利上日訪禦戎之䇿因合兩府㑹議或
請合鎮定髙陽三路兵據衝要或請令三路分兵扞禦
或請以鎮定兩路兵陣於州之北又徙髙陽兵於寧逺
軍仍别設竒兵於順安軍控扼發强壯備城彌縫其缺
上總覽而裁定之六月己未朔内出陣圖示輔臣曰鎮
定髙陽三路兵悉㑹定州冦來堅守勿逐俟信宿冦疲
則鳴鼔排戰又分兵出三路以六千騎屯威虜軍五千
騎屯保州五千騎屯北平寨使其腹背受敵又兵八千
屯寧邉軍五千屯忻州扼東西路又曰任人擇才頗亦
難事朕必就其所長而用之魏能性剛張銳善熟故使
佐能孫全照好陵人取其常所保薦者與同事韓守英
素無執守當使閻承翰代之承翰雖無武幹然亦勤於
奉公也其它選用悉皆類此　先是三司各置使丁亥
始并為一使命冦凖充三司使兼置副使　以陳恕為
尚書左丞知開封府恕在三司前後踰十餘年究其利
病條例多所改創其從他官也嘗薦冦準可用及準至
三司即檢其前後所改創事類為方冊其曉諭榜帖悉
以新板别書齎詣恕第請署恕一一為署之不復辤準
拜謝去故三司多循恕舊貫自準始也　秋七月復并
三司鹽鐡度支户部勾院為一　九月司空平章事吕
蒙正凡七上表求退甲辰罷為太子太師封萊國公
是秋募近京强壯補禁衛詔殿前都指揮使髙瓊閱習
陣勢　冬十月静戎軍王能奏於軍城東新河之北開
田廣袤相去皆五尺許深七尺狀若連鎖必能限隔戎
馬詔靜戎順安威虜界並置方田鑿河以遏胡騎　錢
若水卒若水能斷大事事繼母以孝聞上甚悼惜之贈
户部尚書諡宣靖　詔監司之職刺舉為常頗聞曠官
怠於行部將何以問民疾苦察吏否臧自今諸路轉運
使令徧至管内按察　光祿寺丞李永錫奉禮郎王嘉
祐坐交遊非類並責監酒稅嘉祐禹偁子也平時若愚
騃獨冦凖知之凖知開封府一日問嘉祐曰外間議準
云何嘉祐曰外人皆云丈人旦夕入相準曰於吾子意
何如嘉祐曰以愚觀之丈人不若未為相為相則譽望
損矣準曰何故嘉祐曰自古賢相所以能建功業澤生
民者其君臣相得皆如魚之有水故言聴計從而功名
俱美今丈人負天下重望相則中外以太平責焉丈人
之於明主能若魚之有水乎嘉祐所以恐譽望之損也
準起執其手曰元之雖文章冠天下至於深識逺慮殆
不能勝吾子也　甲寅有星孛于井鬼大如杯色青白
光芒四尺餘凡三十餘日沒上曰朕徳薄致兹謫見大
懼灾及吾民宻邇誕辰宜罷稱觴之㑹以答天譴　十
二月辛未史館修撰田錫卒錫耿介寡合嚴恭好禮慕
魏徴李絳之為人及居諫署直言時政得失嘗曰吾封
疏五十二奏皆諫臣任職之常也豈可藏副示後謗時
賣直耶悉取焚之臨終自作遺表上覽之惻然曰田錫
直臣也天何奪之速乎若此諫官誠不易得朝廷小有
闕失方在思慮錫之章奏已至矣
　(吕中曰東坡嘗序其奏議曰田公古之遺直也其盡/言不諱葢自敵已以下受之有不能堪者而况於人)
　(主乎吾是以知二宗之聖也自興國以至咸平可謂/大治千載一時而田公常若有不測之憂何哉古之)
　(君子必憂治世而危明主明主有絶人之資治世無/可畏之防夫有絶人之資必輕其臣無可畏之防必)
　(易其民此君/子所甚懼也)
戊寅徳音赦天下死罪降一等流以下並釋之除三年
逋租癸巳上親閱逋負名籍釋繫囚四千一百六人蠲
物八萬三千於是將肆赦改元或謂蠲放逋債减除率
斂其數頗多三司必以恩澤太濫虧損國計為言上曰
非理害民之事朝廷決不可行吝於出納固有司職也
要當使斯人實受上賜　甲申日加午雷暴震司天言
占主國家發號布徳未及黎庶上謂輔臣曰豈所議赦
書小惠未遍上天以雷警朕耶卿等皆盡心講求之
甲辰景徳元年春正月朔大赦改元　京師地震癸夘
夜京師地復震丁未夜京師地復震上謂宰相李沆曰
坤道貴於安静京師大衆所聚而震動若此皆朕聽覽
不明所致夙夜内省中外之政敢不盡心但慮命令之
出或有枉撓沆頓首引咎　李繼遷之陷西涼也都首
領潘羅支偽降繼遷受之不疑未幾羅支遽集六谷蕃
部及者龍族合擊之繼遷大敗因中矢死其子阿移嗣
位改名徳明二月請降乃賜詔招諭　夏四月邢州言
地震不止　六月上宻采羣臣之有聞望者得邉肅鞠
仲謀朱恊郝太沖李𤣥馬景何亮周絳謝濤衛太素陳
昭度崔端髙謹徽趙湘張若谷姜嶼皇甫選滕涉陸𤣥
圭李奉天崔遵度曹度陳越凡二十四人内出其姓名
令閣門祗候崇政殿再坐引對外任者乗驛赴闕每對
必徃復紬繹其詞氣或試文藝多帖三館職或命為省
府判官或升其差使焉好事者因號越等為二十四氣
以比唐修文館學士四時八節十二月之數云
　(吕中曰三載考績岳牧皆預嵗終廢置羣后咸在後/世徒􁅰悉於小吏而濶畧於公卿大夫今罷郊禮之)
　(恩而行磨勘之法於選人則舉孤寒無援之人而擢/之京官其寛於小而嚴於大可知至於採聞望而用)
　(人則又不待行考課之/法此又真宗之㣲權也)
秋七月先是上召翰林學士梁顥夜對詢及當世臺閣
人物顥曰晁逈篤於詞學盛𤣥敏於吏事上不答徐問
曰文行兼著如趙安仁者有幾顥曰安仁才識兼茂體
裁凝逺求之具美未見其比也既而顥卒以安仁為翰
林學士　丙戌右僕射平章事李沆卒年五十八上再
幸其第哭之慟諡文靖上之初即位也沆日取四方水
旱盗賊奏之叅知政事王旦以為細事不足煩上聽沆
曰人主少年當使知人間疾苦不然血氣方剛不留意
聲色犬馬則土木甲兵禱祠之事作矣吾老不及見此
參政他日之憂也時西北用兵邉奏日聳旦慨然謂沆
曰安得企見太平吾人當優游燕息乎沆曰國家强敵
外患適足為警懼異日天下晏然人臣率職未必髙拱
無事君奚念哉上雅敬沆嘗問治道所宜先沆曰不用
浮薄新進喜事之人此最為先上問其人曰如梅詢曽
致堯李夷庚等是矣上深然之故終上之世此數人者
卒不進用在中書未嘗宻進封章上嘗詢其故沆曰臣
備位宰相公事當力言之茍背同列宻有所啟此非䜛
即佞臣實嫉此事沆重厚淳質退朝輙終日危坐未嘗
問家事對賔客尤寡言弟維嘗乗間勸沆稍屈意接納
士大夫沆曰吾非不知此也然今羣臣皆得升殿言事
封章論奏吾悉見矣至於西北大計薦紳中如李宗諤
趙安仁皆一時英秀與之談猶不能啟發吾意自餘通
籍之子坐起拜揖尚周章失措即席必自論功㝡希寵
奬此又何足與乎茍免强酬答則世所謂籠罩之事吾
未能也沆自言居重位實無補萬分惟四方言利事者
未嘗一施行聊以此報國耳嘗喜讀論語或問之沆曰
為宰相如論語中節用而愛人使民以時兩句尚未能
行終身誦之可也　戊子陜西轉運使言西面沿邉諸
州於保毅軍内簡集成振武軍四十指揮上曰朕詢于
知兵及詳練邉事者皆云自此立軍邉聲頓振戎人畏
懼不敢侵冦矣　李沆死中書無宰相上意欲擢冦準
乃先置宿徳以畢士安為吏部侍郎參知政事士安入
謝上曰未也行且相卿誰可與卿同進者士安因言準
資忠義能斷大事上曰聞準剛使氣奈何士安曰今天
下之民雖蒙休徳涵養安佚而西北跳梁未服若準者
正宜用也不閱月遂與準俱相　光祿少卿宋雄監河
隂屯兵雄習河渠利害因領護汴口均節水勢以濟江
淮漕運居十數年三遷將作監不易其任職務修舉朝
廷賴焉　八月己未以參知政事吏部侍郎畢士安三
司使兵部侍郎冦準並依前官平章事是時契丹多縱
遊騎剽掠深祁間小不利即引去徜徉無鬭意凖曰是
狃我也願朝廷練帥領簡驍鋭分據要害地以備之
宣徽南院使知樞宻院事王繼英為樞宻使同知樞宻
院事馮拯陳堯叟並為簽書樞宻院事樞宻直學士工
部郎中劉師道權三司使公事自後三司除使多用此
制　知夀州陳堯佐自出米為糜以食餓者而吏民皆
争出米其活數萬人堯佐曰吾非行私惠葢以令率人
不若身先而使其從之樂也　先是石保吉求兼相印
上以問李沆沆曰保吉因緣戚里無攻戰之勞驟據台
席恐騰物議上他日詢之執奏如初其事遂寢及沆卒
丙子以保吉為武寧節度使同平章事　九月上謂輔
臣曰累得邉奏契丹已謀南侵朕當親征決勝卿等共
議何時可以進發畢士安曰陛下已命將出師委任責
成可也必若戎輅親行冝且駐蹕澶淵冦準曰大兵在
外須勞聖駕暫駐澶淵進發之期不可稽緩上每得邉
奏必先送中書謂畢士安冦準曰軍旅之事雖屬樞宻
院葢中書總文武大政號令所從出鄉者李沆或有所
見徃徃别具機宜卿等當詳閲邉奏共叅利害勿以事
干樞宻院而有所隠也因言樞宻之地尤須謹宻漏禁
中語古人深戒若與同列及樞宻彰不恊之迹則中外
得以伺其間隙實非所便卿等志之　閏九月契丹主
與其母舉國入冦其統軍韃覽引兵掠威敵順安軍魏
能石普等帥兵禦之能敗其前鋒又攻北平寨田敏等
擊走之又東趣保州攻州城不利而北撻覽與契丹主
及其母合勢攻定州王超陣于唐河其輕騎俄為我禆
將所擊乃率衆東駐陽城淀先是冦準已決親征之議
王欽若以契丹深入宻言於上請幸金陵陳堯叟請幸
成都上復以問準時欽若堯叟在旁準心知欽若江南
人故請南幸堯叟蜀人故請西幸乃陽為不知曰誰為
陛下畫此䇿者罪可斬也今天子神武而將帥恊和若
車駕親征則敵自當遁去不然則出竒以撓其謀堅守
以老其衆勞逸之勢我得勝筭矣奈何欲委棄宗社逺
之楚蜀耶上乃止二人由是怨準欽若多智準懼其妄
有闗説疑沮大事圖所以去之㑹上欲擇大臣使鎮大
名準因言欽若可任乙亥以欽若判天雄軍府兼都部
署初王繼忠戰敗為敵所獲敵即授以官繼忠乗間言
和好之利時敵雖大舉深入然亦遣李興等以繼忠書
詣莫州部署石普且致宻奏一封達闕下上發視之遂
以手詔令石普付興等賜繼忠繼忠欲朝廷先遣使命
上未許也冬十月繼忠得上手詔即具奏乞早遣使議
和好丙午上命樞宻院擇可使敵者王繼英言殿直曹
利用自陳倘得奉君命死無所避乃授利用閤門祗候
假崇儀副使奉契丹主書以徃又賜繼忠手詔　己酉
初置龍圖閣待制　契丹抵瀛州城下晝夜攻城知州
李延渥率州兵拒守發礧石巨木擊之死者三萬餘人
傷者倍之竟弗能克乃遁去十一月車駕北巡司天言
日抱珥黄氣充塞宜不戰而却有和解之象曹利用至
天雄孫全照疑敵不誠勸王欽若留之敵既數失利復
令王繼忠具奏求和好且言北朝頓兵不敢刼掠以待
正人上因賜繼忠手詔又以手詔促利用行上駐蹕韋
城羣臣復有以金陵之謀告上冝且避其鋒者上意稍
惑乃召冦準問之準曰今虜冦迫近四方危心河北諸
軍日夜望鑾輿至士氣當百倍若回輦數步則萬衆瓦
解敵乗其勢金陵亦不可得而至矣上意未決準出遇
殿前都指揮使髙瓊門屏間謂曰太尉受國厚恩今日
有以報乎對曰瓊武人誠願効死準復入對瓊隨入立
庭下準曰陛下不以臣言為然盍試問瓊等遂申前議
詞氣慷慨瓊仰奏曰冦準言是且曰隨駕軍士父母妻
子盡在京師必不肯棄而南行中道即亡去耳願陛下
亟幸澶州臣等効死敵不難破上意遂決甲戍晨發左
右以寒甚進貂裘絮㡌上却之曰臣下暴露寒苦朕獨
安用此耶是日次南城以驛舍為行宫將止焉冦準固
請幸北城曰陛下不過河則人心危懼敵氣未懾非所
以取威決勝也髙瓊亦固以請馮拯在旁呵之瓊怒曰
君以文章致位兩府今敵騎充斥如此君何不賦一詩
詠退敵騎耶即麾衛士進輦扣陛上遂幸北城既至登
門樓張黄龍旗諸軍皆呼萬歳聲聞數十里氣勢百倍
敵相視益怖駭曹利用自天雄赴敵寨共議和好事議
未決乃遣杞持國主書與利用俱還十二月把入對呈
其書復以闗南故地為請上曰朕守祖宗基業不敢失
墜所言歸地事極無名必若邀求朕當决戰爾實念河
北居人重有勞擾倘嵗以金帛濟其不足朝廷之體固
亦無傷答其書不必具言但令曹利用與韓把口述兹
事可也上又面戒利用以地必不可得若邀求貨財則
宜許之　是日日食徳博州並言契丹已移寨東北去臨
河觀城縣民石興等自敵寨逃歸具言金帥達蘭中矢
死曹利用與韓把至敵寨敵復以闗南故地為言利用
輙沮之且許遺絹二十萬疋銀一十萬兩議始定敵言
國主年少願兄事南朝甲申利用與其右監門姚東之
持國主書俱還丙戍命李繼昌持誓書與東之俱徃報
聘利用之再使北也面請嵗賂金帛之數上曰必不得
已雖百萬亦可冦準召至語之曰雖有敕㫖汝徃所許
不得過三十萬過三十萬勿來見準準當斬汝利用果
以三十萬成約而還入見行宫上方進食使内侍問所
賂利用不肯言而以三指加頰内侍入白豈非三百萬
乎上失聲曰太多既而曰姑了事亦可耳及對上曰幾
何曰三十萬上不覺喜甚故利用被賞特厚戊子上作
回鑾詩命近臣和上曰北狄自古為患儻思平憤恚盡
議殱夷則須日尋干戈嵗有勞費今得其畏威服義息
戰安民甚慰朕懷時王超等逗撓無功唯有終赴援威
聲甚振河北列城賴以雄張云甲午車駕發澶州李繼
昌至敵帳羣情大感恱館設之禮益厚即遣其西上閤
門使丁振奉誓書來上戊戍車駕至自澶州冦準在澶
州每夕與知制誥楊億暢飲謳歌諧謔喧譁達旦上使
人覘知之喜曰得渠如此吾復何憂乎既而曹利用與
韓杞至行在議和準初欲勿許且晝䇿以進曰如此則
可保百年無事不然戎且生心矣上曰數十嵗後當有
能扞禦之者吾不忍生靈重困姑聽其和可也準處分
軍事或違上旨及是謝曰使臣盡用詔令兹事豈得速
成上笑而勞焉
　(陳瑩中曰當時若無冦準天下分為南北矣然冦莱/公豈為孤注之計哉觀契丹之入冦也掠威虜安順)
　(軍則魏能石普敗之攻北平寨財田敏擊走之攻定/州則王超等拒之圍嵐岢軍則賈宗走之冦瀛州則)
　(李廷渥敗之攻天雄則孫全照却之抵澶州則李繼/隆禦之兵將若此則親征者所以激將士之用命然)
　(所謂親征者在景徳行之則可而議者當靖康時有/請用真宗故事則不可葢親征之行必兵强可也財)
　(富可也將能擒敵可也若此則分畫明紀綱修法度/正一有不然則委人主以危事曰天子所在兵無不)
　(勝此書生之虚論可言而不可行也冦凖之功不在/於主親征之説而在於當時畫䇿欲百年無事之計)
　(向使其言獲用不惟無慶歴之悔亦無靖康之禍矣/我宋之安景徳之役也靖康之禍亦景德之役悞之)
　(也景徳王師一動而誅韃覽契丹不能渡河也遂使/靖康坐守京城而覘敵之不渡河景徳不戰而和欲)
　(和者敵也遂使靖康坐視敵之深入而獨意和好之/可久景徳既和詔邉郡無邀敵歸所以示大信也遂)
　(使靖康敵人議割吾之三鎮而猶縱敵不追其守不/足以為謀其和不足以為信其縱不足以為徳準之)
　(言至是/騐矣)
　(范仲淹曰王文正公旦為相二十年人莫見其愛惡/之迹天下謂之大雅冦萊公澶淵之役而能左右天)
　(子不動如山天下謂之大忠樞宻使扶風馬/公知節慷慨立朝有犯無隠天下謂之至直)
乙巳景徳二年春正月朔大赦　上以河北守臣冝得
有武幹善鎮靜者命馬知節知定州李允則知雄州知
節先在鎮州方敵犯塞民相携入城知節與之約有盗
一錢者斬俄而竊童兒錢二百者即戮之自是無敢犯
者每中使賚詔諭邉郡知節慮為敵所掠因留之募捷
足間道而行以達詔㫖㑹發澶魏邢洺等六州軍儲赴
定州水陸並進時兵交境上知節曰是資敵也因告諭
郡縣凡公家輸輦之物所在納之敵欲剽刼皆無及車
駕幸澶淵大將王超擁兵屯駐定州逗遛不進知節屢
諷之超不為動復移書誚讓超出兵猶辭以中渡無橋
徒涉為患知節先已命工度材一夕而具上聞之手詔
褒美　省河北諸州戍兵十之五　二月遣使賀契丹
國母生辰　三月上親試進士李迪以下二百四十六
人特奏名五舉以上一百十一人諸科得九經以下五
百七十人特奏名三禮以下七十五人上謂宰相曰迪
所試最優李諮亦有可觀聞其幼年母為父所棄歸舅
族諮日夕號泣求還其母乃至絶葷茹以禱祈又能刻
苦為學自取名級亦可嘉也先是迪與賈邉皆有聲場
屋及禮部奏名而兩人皆不與考官取其文觀之迪賦
落韻邉論當仁不讓於師以師為衆與注疏異特奏令
就御試參知政事王旦議落韻者失於不詳審耳捨注
疏而立異論輙不可許恐士子從今放蕩無所凖的遂
取迪而黜邉當時朝論大率如此　初安陽人陳貫喜
言兵咸平中大將楊瓊王榮䘮師貫上書言前日不斬
傅潜張昭逺使瓊軰畏死不畏法今不嚴其制後當益
弛請立法凡合戰而奔者主校皆斬大將戰死禆校無
傷而還與奔軍同軍衂城圍别部力足救而不至者以
逗遛論如此罰明而士卒厲矣上嘉納之將召試學士
院執政謂瓊等已即罪議遂格又嘗上形勢選將練兵
論三篇於是貫舉進士試殿庭得同出身上識其姓名
曰是數言邉事者擢置第二等賜及第　夏四月王欽
若累與冦準不恊還自天雄再表求罷乃置資政殿學
士以欽若為之仍遷刑部侍郎　五月宣徽院使雷有
終倜儻自任能撫士卒宴犒不足則傾私帑給之家無
餘財居數月卒身後宿負猶不啻百萬　殿前都虞候
張凝忠勇好功名善訓士卒賞賜甚厚多以犒師京師
無居第上嘗與近臣論將帥曰選用武臣實難倘未嘗
更歴則不能周知其才太宗所擢甚衆而優待者唯凝
與王斌王憲等數人每賜與絶殊倫軰乃知先帝知人
之明也於是凝卒上甚惜之　詔邉民應募為弓箭手
者給以境内閒田永蠲其租　庚申上親試進士范昭
等五十一人諸科一百九十八人撫州進士晏殊年十
四大名府進士姜益年十二皆以俊秀聞特召試殊試
詩賦各一首益試詩六篇殊屬詞敏贍上深歎賞宰相
冦準以殊江左人欲抑之而進益上曰朝廷取士惟才
是求四海一家豈限遐邇如前代張九齡軰何嘗以遐
陋而棄置耶乃賜殊進士出身益同學究出身後二日
復召殊試詩賦論殊具言賦題嘗私所習上益愛其淳
直改試他題既成數稱善擢祕書省正字祕閣讀書仍
命直史館陳彭年視其所學及檢察其所與游者　詔
自今諸州官吏雪活得人命者並理為分績　六月上
謂輔臣曰殿前司兵及禁兵老疾者衆葢久從征戍失
於簡練比因抽移至京師雖量加閱視亦止能去其尤
者今多巳召還冝精加選擇雖議者恐其動衆亦當斷
在必行第以契丹請盟西戎納欵若即行此則軍旅之
情必謂國家便謀去兵惜費不若先從下軍選擇勇力
者次補上軍亦可鎮厭浮言使衆不惑也其老疾者俟
秋冬遴簡將臣令悉蒐去之　秋七月詔復置賢良方
正能直言極諫博通墳典達於教化才識兼茂明於體
用武足安邉洞明韜略運籌決勝軍謀宏逺才任邉寄
等科
　(大事記曰漢置賢良科四百年得一董仲舒而已唐/置賢良科三百年得一劉蕡而已我朝此科多得大)
　(才其後也廢賢良/而為宏詞惜哉)
益州將吏民庶舉留知州張詠詔褒之始車駕北征詠
慮逺夷乗隙為變欲出竒以勝之因取盜賊之尤無狀
者磔死於市衆皆懾服每訊牒便文乆不得判詠率爾
署決莫不允當蜀中喜事者論次其詞總為誡民集鏤
板傳布上嘗遣使諭㫖曰得卿在彼朕無西顧之憂也
　冬十月吏部侍郎平章事畢士安卒車駕即臨哭謂
冦準等曰士安善人也　十一月丙辰享太廟丁巳合
祭天地於圜丘大赦上自散齋即進蔬茹禮畢御樓始
飲酒焉　以王欽若為兵部侍郎資政殿大學士
丙午景徳三年春正月始置常平倉於京東西河東陜
西江淮兩浙計户口量留上供錢自千貫至二萬貫令
轉運使每州擇清幹官主之專委司農寺總領三司無
得輙用大率萬户嵗餘萬石止於五萬石或三年以上
不經糶則回充粮廩别以新粟補之　二月權三司使
丁謂等言唐諸州長吏職當勸農乃請少卿監刺史閤
門使已上知州者並兼管内勸農使餘及通判並兼勸
農事諸路轉運使副並兼本路勸農使詔可勸農使入
銜自此始　馮亮為淮南江浙荆湖制置茶鹽兼都大
發運使都大發運使司自至道末省之及是復置　契
丹既和冦準頗矜其功上待準極厚王欽若深害之一
日㑹朝準先退上目送準欽若因進曰陛下敬畏冦準
為其有社稷功耶上曰然欽若曰城下之盟雖春秋時
小國猶恥之澶淵之舉是盟於城下也其何恥如之上
愀然不能答由是上顧準稍衰準在中書喜用寒畯每
御史缺輙取敢言之士他舉措多自任嘗除官同列屢
目吏持例簿以進準曰宰相所以器百官若用例非所
謂進賢退不肖也因郤而不視戊戌冦準罷為刑部尚
書以王旦為工部尚書平章事旦入謝上謂曰冦準以
國家爵賞過求虚譽無大臣體罷其重柄庶保終吉也
既而命準出知陜州己亥馮拯為兵部侍郎王欽若為
尚書左丞陳堯叟為兵部侍郎並知樞宻院事趙安仁
為右諫議大夫參知政事韓崇訓馬知節並簽署樞宻
院事　四月命使六人廵撫益利梓䕫福建等路所至
存問父老疏決繫囚按察官吏能否民間利害以聞時
屯田貟外郎謝濤使益利路及還舉所部官三十餘人
宰相以為多濤乃歴陳其治狀且願連坐奉使舉吏連
坐自濤始　五月朔司天言日當食上避正殿既而隂
翳不見上語宰相曰此非朕徳所致但喜分野之民不
被其災耳　司天奏周伯星見羣臣上表稱賀知雜御
史王濟曰瑞星實符聖徳然唐太宗以家給人足豐年
為上瑞臣願陛下日謹一日居安慮危則天下幸甚上
嘉納之　趙徳明遣其兵馬使賀永珍來貢馬　六月
知制誥朱巽上言朝廷命令不可屢改自今更張法制
者請先付有司議其可否茍罔辨是非一切頒布恐失
謹重之道上謂宰臣曰此甚識治體卿等志之　秋七
月知益州張詠嵗滿以任中正代之在郡凡五嵗遵詠
條教人用便之宰相王旦初擬中正代詠議者多云不
可上亦詰旦旦曰非中正不能守詠規矩他人徃則妄
有變更矣　八月上謂王旦等曰凡裁處機務要當知
其本末朕每與羣臣議事但務從長雖言不盡理亦優
容之所冀盡其情也　九月御崇政殿親試賢良方正
直言極諫錢易石待問並入第四等　丁夘趙徳明遣
劉仁朂來進誓表請藏盟府且言所乞回圖及放青鹽
之禁雖宣命未許然誓立功効冀為異日賞典也冬十
月朔以趙徳明為定難節度使封西平王
丁未景徳四年春二月上謂輔臣曰前代内臣恃恩恣
横蠧政害物朕常深以為戒至於班秩賜與不使過分
有罪未嘗矜貸王旦等曰陛下言及此社稷之福也内
侍史崇貴嘗使嘉州還言有知縣王姓者貪濁有佐官
名昭度者廉幹乞擢為知縣上曰内臣將命能探善惡
固亦可奬然以其宻侍扄禁便爾賞罰外人未為厭伏
當須轉運使審察之
　(富弼等釋曰人主聽納不可不謹若容片言之欺小/則係一人之榮辱大則係天下之利害安危可不謹)
　(哉謹之之術惟在防㣲防㣲之術莫若左右之言不/及也真宗不以一内侍臣言進退官吏聽納之道謹)
　(之至/矣)
癸酉詔就西京建太祖神御殿　又置國子監武成王
廟　三月以曹瑋為西上閤門使賞其扞邉之功也瑋
在鎮戍嘗出戰小捷乃驅所掠牛羊輜重緩還敵兵去
數十里聞瑋利牛羊而師不整遽還襲之瑋行愈緩得
地利處乃止使人謂之曰蕃軍逺來必甚疲我不欲乗
人之怠請休憩士馬少選決戰良乆瑋又使人諭之曰
歇定可相馳矣一戰大破敵師徐謂其下曰吾知敵已
疲故為貪利以誘之比其復來幾行百里矣若乗鋭便
戰猶有勝負逺行之人若少憩則足痺不能立人氣亦
闌吾以此取之　四月宰相王旦因對言淮南𣙜酤競
以増益課利為政煩擾特甚上曰此特官吏務貪勞績
不䘏民困朕甚閔之乃詔三司取一年中等之數立為
定額自今中外勿得更議増課以圖恩奬　五月上與
輔臣言及朝士有交相奏薦者王旦曰人之情偽固亦
難知或言其短而意在薦揚或稱其能而情實排抑唐
劉仁軌嘗忿李敬𤣥異巳乃稱其有將帥才而敬𤣥卒
敗軍事上曰若然則險偽之軰世所不能絶也　戊申
詔以鼓司為登聞鼓院登聞院為登聞檢院諸人訴事
先詣鼓院如不受詣檢院又不受即判狀付之許邀車
駕上謂王旦曰車駕每出詞狀紛紜洎至披詳無可行
者故有此更置焉　乙丑詔曰有上封而論事輙乞留
中而無名多涉巧誣頗彰欺詆自今文武羣臣表疏不
得更乞留中事涉機要許上殿自陳如或舉奏官吏能
否亦湏明上封章當行覆驗先是上謂王旦曰臣僚升
殿奏事劄子有不列已名請留中者皆言人之短發人
之私茍偏聽之即不可信若顯行之又重違其意比令
杜鎬陳彭年檢上封宻諫故事可著條約并警有位令
各舉其職乃降是詔　是月初置雜賣場　閏五月御
崇政殿試賢良方正陳絳史良夏竦先是上謂宰臣曰
六經之㫖聖人用心今䇿問宜用經義參之時務因命
兩制各上䇿問擇而用之絳竦所對入第四次等　六
月司天言五星當聚鶉火既而近太陽同時皆伏按占
云五星不敢與日争光者猶臣避君之明也望付史官
以彰殊事從之　庚申王欽若以五星聚東井慶雲見
奉表稱賀詔付史館　是月徙敏中知河南府兼西京
留守司事嘗有僧暮過村民家求寄止主人不許僧求
寢於門外車箱中夜有盗入其家自墻上扶一婦人并
一囊衣而去僧見之遂亡去走荒草間忽墜眢井則婦
人已為人殺先在其中矣明日主人執以詣縣掠治僧
自誣云與子婦姦誘與俱亡因殺之投井中暮夜失足
亦墜井獄成獨敏中以贓不獲疑之引僧詰問數四僧
乃以實對敏中因宻使吏訪其賊吏食於村店店嫗問
之曰僧某者其獄如何吏紿之曰昨日已笞死於市矣
嫗歎之曰彼婦人者乃此村少年某甲所殺也吏曰其
人安在嫗指示其舍吏掩捕獲之案問具服并得其贓
一府咸以為神　初知冝州劉承規御下嚴酷六月乙
夘軍校陳進因衆怨鼓譟殺承規乃推判官盧成均僣
號南平王甲戌詔曹利用張煦張從古張繼能薛顔等
合勢攻討賊中能束身自歸者並放罪　黎龍廷自稱
權安南靜海軍留後遣其弟明相來貢辛巳授龍廷靜
海節度使交趾郡王賜名至忠又追封黎桓為南越王
　復置諸路提㸃刑獄官仍以使臣副之　八月置羣
牧制置使命堯叟兼之　賜孔子四十六世孫聖佑同
學究出身聖佑延世子冝孫也　置龍圖閣學士以杜
鎬充職　九月諸路皆言大稔淮蔡間皆言麥斗十錢
粳米斛錢二百　賊圍象州乆不克曹利用等以大軍
趍救之陳進獨率衆來拒直犯前軍前軍持掉刀巨斧
破其標牌内侍史崇貴登山大呼曰賊走矣急殺之賊
心動衆遂潰盧成均始挈其族來降遂斬進并其黨
十一月殿中侍御史趙湘請封禪上拱揖不答王旦等
曰封禪之禮曠廢已久若非聖朝承平豈能振舉初王
欽若既以城下之盟毁冦準上自是常怏怏他日問欽
若曰今將奈何欽若度上厭兵即繆曰陛下以兵取幽
薊乃可刷此恥也上曰盍思其次欽若曰當為大功業
鎮服四海誇示戎狄也上曰何謂大功業欽若曰封禪
是矣然封禪當得天瑞天瑞安可必得前代葢有以人
力為之陛下言河圖洛書果有此乎聖人以神道設教
耳上曰王旦得無不可乎欽若曰臣請以聖意諭旦旦
僶俛而從上他日晩幸秘閣惟杜鎬方直宿上問曰所
謂河圖洛書果何事耶鎬不測上㫖漫應曰此聖人以
神道設教耳上由此意決遂召王旦飲於内殿歡甚賜
以尊酒既歸發視乃珠子也旦自是不復持異天書封
禪等事始作
　(龜鑑曰謬哉神道設教之言何其敢於自欺如是耶/若呼萬嵗者三若有景光者十二武帝之惑於文成)
　(五利青史載之至今為天下笑且天無言安得有書/今之詐又甚於文成五利矣吾誰欺欺天乎自是丁)
　(謂則以大計有餘而投之惟演則以獻祥符頌而順/之朋邪翼設相率為欺聖明天子鮮有不為之惑然)
　(而天瑞安可必得之言王旦得無不可之論聖心明/知其非雙鶴飛舞之奏帝曰文則文矣恐不為實遽)
　(令易奏是帝之心葢已燭破其奸而不可以惑之也/卒至姦人得以售欺而王旦諸賢亦且俛首順從而)
　(無異議者或者以邉事方定人心未寧將假是以鎮/撫之耳而况岱山之封出於兖州父老之請天子嘗)
　(止之曰大事不可輕議汾隂之祠迫於河中父老之/進說天子亦以地逺人勞為戒則是行也亦非天子)
　(之本心當是時周起有諫知節有諫孫奭又數數有/諫下至草澤之士亦以持盈守成其道尤難為戒莫)
　(不優容而嘉納之奉天有述矣以庇民而並名祥瑞/有論矣與勤政而偕作真誠感格瑞以類至圖復包)
　(羲䇿授黄帝自昔亦皆有/之恐亦不得盡以為偽也)
辛巳雨雪上謂王旦等曰今瑞雪盈尺來嵗禾苗應有
望也賜近臣宴上作瑞雪詩令三館即席和進　十二
月上初嗣位即詔諸路勿以祥瑞來貢禮部言福應之
至以顯盛猷雖睿徳謙沖務於自損若史臣不記來世
何觀請止報省闗史館奏可　先是上問輔臣以天下
貢舉人數王旦曰萬三千有餘約常例奏名十一而已
上曰若此則當黜者不啻萬人矣典領之臣必須審擇
晁逈兢畏當以委之旦曰滕元晏於士大夫間少交遊
上曰今當以朱巽代周起知舉令起與元晏同掌封印
事於是命晁迥朱巽王曽陳彭年同知貢舉命周起滕
元晏封印舉人卷首凡禮部封印卷首及㸃檢程試别
命官皆始此
　
　
　
　
　
　
　
　
　
　
　宋史全文卷五
欽定四庫全書
　宋史全文卷六
　　宋真宗二
戊申大中祥符元年春正月乙丑召王旦王欽若等上
曰去年十一月見神人曰當降天書大中祥符三篇適
覩皇城司奏左承天門屋之南角有黄絹曳於鴟吻之
上蓋所降之書也旦等皆稱賀戊辰大赦改元　趙德
明嘗以民飢上表乞粮數百萬輔臣乞降詔責之王旦
獨不言上曰卿意如何旦曰臣欲降詔與德明言極塞
芻粟屯戍者多不可輟易已勅三司在京積粟百萬令
德明自遣衆來取上喜從之既而德明受詔望闕再拜
曰朝廷有人臣不合如此　三月上語大臣曰京師士
庶衣服器玩多鎔金為飾乃詔丁謂申明舊制募告者
賞之自今乘輿服御塗金繡金之類亦不須用
　(冨弼等釋曰國之去奢自上者始則天下無不從化/况去禁嚴明真宗朝禁銷金服甚謹然累下制令而)
　(犯者不絶故内則詔宫中已下外則自大臣之家悉/不得以金飾衣服復申嚴憲布於天下自此更無犯)
　(者蓋自上者始/而法禁明也)
夏四月朔天書降於大内之功德閣先是宰相王旦等
率文武百官凡五上表請封禪甲午詔以今年十月有
事于泰山丙午詔作昭應宫以奉天書　上御崇政殿
親試進士命翰林學士李宗諤等八人為考官臨軒賜
進士姚曄等一百六人及第三人同出身十五人同三
禮出身八十三人學究出身九經已下及第出身試銜
助教者六百五十二人　晉城縣令王琰其章縣主簿
苗文思皆坐枉法受賕抵死癸丑詔刑部以其事告諭
天下　上封者言兩漢舉賢良多因兵荒灾變所以詢
訪闕政今國家受瑞封不當復設此科於是悉罷吏部
科目　江南轉運使闕上乃自除監察御史張士遜為
之士遜謁王旦願聞善教旦從容曰朝廷㩁利至矣士
遜起謝既去旦語人曰此轉運識大體士遜後徙廣西
河北每思旦言不敢妄有興建云
　(吕中曰當祥符天禧之間宫室之役興禱祠之事起/則惟患天下之財不足以供國家之用而王旦且戒)
　(發運以東南民力竭戒轉運以朝/廷㩁利至矣其真宰相之體歟)
五月甲申上曰宫禁之内人數非多然幽閉可念昨令
擇一百二十人厚資遣之朕方敦尚清静以治天下符
大中之訓焉　王欽若言泰山下醴泉出　先是上復
夢神人言來月復當賜天書于泰山六月甲午木工董
祚於醴泉亭北見黄素曳草上明日中使捧詣闕　己
酉王欽若來朝獻芝草八千一百三十九本　九月京
東西河北河東江淮兩浙荆湖福建廣南路皆大稔米
斗錢七八　冬十月詔以王嗣宗攝御史大夫為考制
度使周起攝中丞為副使所經州縣採訪民間不便事
并市物之價車服權衡度量不如法者舉儀制禁之有
奇才異行隠淪不仕者與所屬長吏論薦鰥寡惸獨不
能自存者常加賑恤官吏政迹尤異民受其惠及不守
廉隅昧諳政理者孝子順孫義夫節婦為鄉里所稱者
並條析以聞官吏知民間疾苦者亦為録奏　司天言
五星順行同色　辛卯上發京師辛丑次鄆州丙午次
翔鑾驛命張旻鄭成扈從升山辛亥享昊天上帝于圜
臺以太祖太宗配命羣官享五方帝諸神于封祀壇儀
衛使奉天書于上帝之左壬子禪祭皇地祇于社首山
如封祀之儀甲寅車駕發奉符縣次太平驛是日始復
常膳上勞王旦等以乆食蔬旦等皆再拜馬知節獨言
蔬食惟陛下一人耳臣等在道未嘗不私食肉上顧旦
等曰知節言是否曰誠如知節之言　十一月朔旦幸
曲阜縣謁文宣王有司定儀止肅揖上特再拜上製賛
刻石廟中詔加謚曰𤣥聖文宣王又追謚齊太公曰昭
烈武成王周文公曰文憲王丁丑車駕至自泰山　十
二月詔江淮發運轉運司部内各留三年之儲以備水
旱先是江淮米悉運送京師至是司天監言揚楚之分
當水旱為沴防患故也　命冦準知天雄軍契丹使嘗
過大名謂準曰相公望重何故不在中書準曰主上以
朝廷無事北門鎖鑰非準不可耳
　(吕中曰君子内則小人外小人内則君子外當冦準/之主親征也恐欽若有以沮其議則出於天雄軍及)
　(欽若之用國事也恐冦公有以奪其議則亦出於天/雄軍然君子在朝廷則朝廷重在邊郡則邊郡重此)
　(冦公所以起北/使敬畏之心)
己酉大中祥符二年春正月御史中丞王嗣宗言翰林
學士楊億知制誥錢惟演祕閣校理劉筠唱和宣曲詩
述前代掖庭事詞涉浮靡上曰詞臣學者宗師也安可
不戒其流宕乃下詔風厲學者自今有屬詞浮靡不遵
典式者當加嚴譴其雕印文集令轉運司擇部内官看
詳以可者録奏　蘇州僧道元纂佛祖訖近世名僧禪
語為傳燈録三十卷以獻命刻板宣布　以殿中丞孔
勗知曲阜縣兼檢校先聖廟　二月改入内内侍省内
侍供奉官為内東西頭供奉官殿頭高品為内侍殿頭
高品為内侍高品高班内品為内侍高班黄門為内侍
黄門凡六等並冠本省之號　令陜西發廩賑糶旱故
也　汀州人王捷者咸平初賈販至南康軍遇道人自
言姓趙氏授以小鐶神劒劉承珪聞其事為改名中正
得對龍圖閣常有道人偶語云即受中正法者司命真
君也承珪遂築新堂乃以景德四年五月十三日降堂
之紗幬中自是屢降中正常達其言既得天書遂東封
加號司命天尊是為聖祖辛卯授中正左武衛將軍
　(吕源曰王中正者以刑餘黥卒落籍更名與劉承珪/協濟其奸恣為妖妄假聖祖虚命天書祥瑞藥金藥)
　(銀營繕宫觀以至東封西祀朝謁亳州太清宫皆由/中正以啓之是時承平稍久廷多諛臣獨有孫奭者)
　(累上疏諫真宗為著解疑論以示羣臣蓋亦有慊也/王中正之死尚贈節度使妻施氏封吳郡夫人諸子)
　(皆任殿直與太宗/誅利用之事異矣)
辛丑分遣使臣出常平倉粟麥於京城減價糶之　應
天府民曹誠就戚同文所居造舎聚書博延生徒府奏
其事上詔賜額曰應天府書院命奉禮郎戚舜賔主之
舜賔同文孫綸子也　知温州李邈言兩浙僧求匄金
銀珠玉錯末和泥以塑塔像望嚴行禁絶違者重論其
罪從之　夏四月詔羣臣保舉幕職州縣官不得以初
任及無勞績者充數　己亥丁謂為修昭應宫使李宗
諤為同修宫使謂欲殫國財用規摹宏大近臣多言其
不可上召問謂謂曰陛下未有皇嗣建宫於宫城之乾
地正可以祈福既而王旦密疏諫上諭之如謂所對旦
遂不敢復言　詔自今諸路轉運使副提點刑獄所舉
官如進改後五年無過有勞幹者并舉主特加酬奬先
是上謂宰臣曰舉官犯贓則連坐而舉得其人者賞亦
不及非所以勸也故有是詔　五月朔詔追封孔子弟
子兖公顔回為國公費侯閔損等九人為郡公成伯曾
參等六十二人為列侯宰相羣官分撰賛　乙亥林特
劉承珪李溥上編成茶法條貫二十三冊　六月知制
誥王曾上疏言就嚴城之北隅啓列真之祕宇式昭丕
應特建嘉名功極彌年費將鉅萬臣以為今之興作有
不便之事五焉伏望損彼規模減其用度止敦朴素無
取瑰竒惟將之以誠明仍重之以嚴潔名數之際加等
是宜實費之資節儉為要　上御崇政殿親試賜進士
梁固等二十六人及第同出身者三人諸科四十八人
同出身者六人　秋七月特置糾察在京刑獄司命知
制誥周起侍御史趙湘領之　戊寅詔封𤣥聖文宣王
廟配享先儒魯史左丘明等十九人爵為伯　八月上
禁銷金嚴甚還自東封杜氏乃服以迎車駕上見之怒
遂令出家為道士由是天下無敢犯禁者　九月先是
上謂王旦等曰朕在東宫讀尚書凡七遍論語孝經亦
皆數四今宗室諸王所習惟在經籍昨奏講尚書第五
卷此甚可喜也於是召寧王元偓等赴龍圖閣觀書目
上諭之曰宫中常聴書習射最勝他事元偓曰臣請侍
講張頴說尚書間日不廢弓矢因陳典謨之義上喜甚
乃詔每講日賜食　是秋京西河東陜西江淮荆湖路
鎮定益梓卭密等州言豐稔京師粟斗錢三十　十月
甲午詔諸路州府軍監關縣擇官地建道觀並以天慶
為額　十一月甲子詔諸路官吏有蠧政害民如鞫得
實本路轉運使提點刑獄官不能舉察者論其罪上嘗
謂宰相曰為國之要在乎賞當其功罰當其罪不任情
於其間則賞罰必當懲勸必行萬方必理和氣必生自
然天地降祥四方無事以此思之可不戒乎
庚戌大中祥符三年春閏二月甲寅冬官正韓顯符造
銅候儀成并上所著經十卷其制則大唐李淳風及一
行之遺法云　己未河北轉運使李士衡言本路諸軍
歲給帛七十萬當春時民多匱乏常假貸於豪右方納
稅租又償逋欠以故工機之利愈薄請官預給帛錢俾
及期輸送民既獲利官亦足用詔從之仍令優與其直
其後遂推其法於天下　三月上謂王旦等曰自北鄙
修好疆場不聳朕居安慮危罔敢暇逸嘗著文自警置
之座右乃出貴廩食吟軫田園吟慰農歌自戒箴以示
旦等　己亥上謂宰相曰刑獄之官尤須遴擇朕常念
四方獄訟若官非其人寧無枉濫且單弱之人不能披
訴朝廷無由知之　上作念邊詩賜近臣和　上謂輔
臣曰將帥才難今文武中固亦有人蓋不經戰陣無由
知之雖天下無事然兵不可去戰不可忘古之道也馬
知節曰將帥之才非可坐而知之顧臨事機變如何耳
　夏四月陳彭年上奉詔纂歴代帝王集二十五卷上
作序名宸章集　時京師竹有華司天言主歲不登上
曰數歲豐稔物價甚賤但小民不能愛惜飲食之餘多
所棄擲宜令開封府嚴禁之　詔自今每年終翰林學
士已下常參官並同奏舉外任京朝官三班使臣幕職
州縣官各一人如年終無舉官狀當行責罰轉運使提
點刑獄官知州通判舉部内官屬不限人數以次年二
月二十五日已前到京如有違限當依不申考帳例坐
罪三司使副即舉奏在京掌事官京朝官使臣仍並令
中書置籍常以五月一日進内　是日後宫李氏生子
知開封府周起方奏事上謂起曰知朕有喜乎起曰臣
不知也上曰朕始生子即入禁中懷金錢出探以賜起
李氏杭州人初入宫侍劉修儀莊重寡言上命為司寢
既有娠從上臨砌臺玉釵墜心惡之上私卜釵完當得
生男子左右取釵以進殊不毁上喜甚已而果生子是
為仁宗　甲午詔奬知益州任中正轉運使言吏民列
狀願借留之也中正及劉綜等皆以善政聞上謂輔臣
曰藩方重地切在得人朝行中亦難其選自今須歴方
面始可擢為大官卿等志之　環州高繼忠言趙德明
雖稱藩然頗不遵誓約上謂宰相曰方今四海無虞而
言事者謂和戎之利不若克定之武也王旦曰止戈為
武佳兵不祥之器祖宗平一宇内每謂興師動衆皆非
獲已今柔服異域守在四夷帝王之盛德也　六月翰
林學士邢昺被病上親臨問故事非宗戚宰相無省疾
臨喪之行惟昺與郭贄以恩舊特用此禮儒者榮之
秋七月置龍圖閣學士以直學士杜鎬為之待制陳彭
年為直學士　賜大理評事蘇耆進士及第耆易簡子
宰相王旦女壻也耆先舉進士及唱第格在諸科陳堯
叟為上具言之上顧問旦旦却立不對耆曰願且修學
既出堯叟謂旦曰公一言則耆及第矣旦笑曰旦為宰
相自薦親屬士子盈庭得無失體堯叟愧謝曰乃知宰
相眞自有體於是耆獻所為文召試學士院故有是命
　九月杖殺入内高品江守恩守恩違制市青苗私役
軍士六百人取民田麥穗及擅董丁夫非理笞捶令役
夫蔡文義市驢不獲杖之致死上不貸以法中外莫不
悚慶　十二月丙午寶鼎縣黄河再清經度制置副使
李宗諤以聞上作詩近臣畢和　龍圖閣待制孫奭由
經術進守道自處即有所言未嘗阿附取恱上嘗問以
天書奭對曰臣愚所聞天何言哉豈有書也上知奭朴
忠每優容之及將有汾隂之役㑹歲旱遂奏疏陳不可
者十陛下才畢東封更議西幸非先王卜征五年重謹
之意今國家土木之功累年未息水旱作沴飢饉居多
乃欲勞民事神神其享之乎又上疏言今之姦臣以先
帝寅畏天灾詔停封禪故贊陛下力行東封以為繼成
先志也先帝欲北平幽朔西取繼遷則未嘗獻一謀畫
一䇿而乃卑辭重幣求和于契丹蹙國縻爵姑息于保
吉謂主辱臣死為空言以誣下罔上為己任是陛下以
祖宗艱難之業為佞邪僥倖之資臣所以長嘆痛哭也
今乃野雕山鹿並形奏簡秋旱冬雷率皆稱賀將以欺
上天則上天不可欺將以愚下民則下民不可愚將以
惑後世則後世必不信上玷皇明不為細也疏入不報
　(吕中曰至是李文靖之言驗矣封禪之議決於丁謂/㑹計有餘之一言天書之降成於欽若神道設敎之)
　(一語雖以王文正之碩徳重望不敢有異議其後冦/準之入居相府亦以朱能天書而入當時極言其非)
　(者惟孫奭一人而已天何/言哉此足以破人主之惑)
辛亥大中祥符四年春正月代州言粟斗十餘錢　丁
酉車駕奉天書發京師二月次河中府辛酉祀后土祇
備三獻奉天書於神坐之左以太祖太宗並配上作汾
隂二聖配享銘河瀆四海等贊召草澤李瀆劉巽瀆以
疾辭三月朔召草澤魏野辭疾不至　甲申幸吕蒙正
第問蒙正諸子孰可用對曰臣之子豚犬爾猶子夷簡
宰相才也　夏四月甲辰朔車駕至自汾隂　上謂宰
相曰唐起居郎舍人司諫正言凡十二貟近者此官多
缺可選有才望為中外所知者補之於是直史館陳堯
佐樂黄目盛𤣥王隨路振崔遵度陳知微李諮陳越等
九人悉授兩省官　六月兩浙福建荆南廣南諸州循
偽制輸丁身錢歲凡四十五萬四百貫民有子者或棄
不養或賣為僮僕或度為釋老秋七月朔詔悉除之
八月上謂宰相曰朝廷宜守經制儻務更張則攀援者
衆乃知命令之出不可不謹又涖官之人不可過為寛
恕以致弛慢或探求罪惡不顧煩擾抑又甚矣王旦曰
古人有言法出而弊作令下而姦生寛則民慢陷法者
多猛則民殘無所措手足正為此也　祖宗以來兩省
御史臺官須文學優長政治尤異者乃特除拜汾隂肆
赦始以叙遷上恐循習非便乃詔自今遵守舊制不得
以他官轉入　丁巳詔文武官有言刑政得失邊防機
事者並賜對其餘細務令條列以聞　冬十月上以江
南淮南接壤而鹽酒之價不等令三司與江淮制置發
運使李漙規定以聞有司執言慮失歳課上曰茍便於
民何顧歲入也　十一月上親試賜進士張師德等二
十一人及第十人同出身諸科及第者四十二人同出
身者八人　工部侍郎种放屢至闕下俄復還山人有
貽書嘲其出處之迹放晩節頗飾輿服廣置良田王嗣
宗之出守長安始甚敬放被酒稍倨嗣宗怒放曰不猶
愈於角力而中第乎初嗣宗就試講武殿嘗因戱弄擢
首科故放及之嗣宗因上疏言放弟姪無賴據林麓樵
採周回二百餘里奪編氓厚利疏辭極其醜詆目放為
魑魅上方待放厚會恩赦而止於是放自乞退居嵩山
然猶往來終南按視田畝時議寖薄焉　十二月太常
博士江嗣宗言陛下躬臨庶政十有五年殿廷問事一
取聖斷有勞宸慮今請禮樂征伐大事出於一人自餘
細務委任大臣百司上曰此頗識大體乃詔從其所請
壬子大中祥符五年春正月命晁迥劉綜李維孫奭同
知貢舉上作詩勗以掄材之意　并州上芻粟之數可
給四五年上曰河東仍歲豐穰儲峙尤廣自今諸路稔
歲宜以時積穀為凶年之備　著作佐郎李垂上導河
形勢書三篇并圖詔任中正陳彭年王曾詳定中正等
上言其書并圖雖興行匪易而博洽可奬望送史館從
之　二月上謂宰臣曰聞貢院試諸科舉人皆解衣閱
視慮其挾藏書冊頗失取士之體宜令止之　三月上
親試禮部合格貢舉人始摹印詩賦論題以賜官給紙
起草得進士徐奭以下及第者百人同出身者二十六
人諸科及第者三百二十四人同出身者五十二人丁
酉上封者言進士蕭立之本名琉嘗因賭博抵杖刑詔
有司詰問引伏命奪其敕贖銅四十斤　夏四月令禮
部貢院取前後詔敕經久可行者編為條例　戊申命
刑部尚書向敏中守本官平章事敏中再掌留任以厚
重鎮静人情帖然上愈嘉之故復使相　三司請民有
販茶違法者許家人告論上曰此犯教義非朝廷所當
言也不許　五月上以淮南兩浙路稍旱即水田不登
乃遣使就福建取占城稻三萬斛分給三路令擇民田
之高仰者蒔之蓋旱稻也又取種於玉宸殿　知袁州
何蒙上言本州二稅請以金折納上曰若是則盡廢耕
農矣不許　六月諸州言歲豐榖賤咸請博糴上即詔
三司使丁謂規畫以聞謂言莫若和市而諸州積鏹數
少癸丑出内藏庫錢百萬貫付三司以佐用度　錢塘
人林逋性恬淡好古不趨榮利家貧衣食不足晏如也
歸杭州結廬西湖之孤山二十年足不及城市轉運使
陳堯叟以其名聞庚申詔賜粟帛長吏歳時勞問
　(大事記曰當天下無道之時而隠者此當𨼆而𨼆者/也當天下有道之時而隠者此不當隠而隠者也若)
　(种放林逋諸公其不當隠而隠者豈生於野者不願/為公侯國初風俗淳厚若此乎然當人主求賢下士)
　(之時而卓然有高士清風峻概豈不動人主歆慕之/心一四皓不仕可以植西京節義之風一嚴光不出)
　(可以植東都節義之風/孰謂隠士無益於世哉)
壬戌令樞宻院修時政記月送史館　秋七月龍圖閣
待制張知白上言昔唐李嶠嘗云安人之方須擇郡守
切見朝廷重内官輕外任望於臺閣妙選賢良分典大
州共康庶績上曰知白援引故事請重親民之官良可
嘉也命知白同糾察在京刑獄　八月知制誥王曾判
大理寺判寺舊用郎官上欲重其任故特命曾對便殿
諭之曰天下之命係於獄今以屈卿曽頓首謝仍賜錢
三十萬因請辟奏寮屬遂著為令　上作對照詩示輔
臣有孜孜綏萬國不媿鬢邊絲之句王旦曰陛下憂勤
萬方勵精庶務發揮聖道形于天章臣等固當夙夜盡
心上副求治之意　九月以知樞宻院事王欽若陳堯
叟並同平章事充樞宻院使簽署樞宻院事馬知節為
副使儒臣領樞宻兼使相自欽若堯叟始　㕘知政事
刑部侍郎趙安仁罷為兵部尚書先是上議立皇后安
仁謂劉徳妃家世寒微不如沈才人出於相門他日與
王欽若論方今大臣誰最為長者欽若欲排安仁乃譽
之曰無若趙安仁安仁昔為故相沈義倫所知常欲報
之上始有意斥安仁矣嘗諭王旦曰聞趙安仁在中書
絶不親事旦對曰安仁頗知大體居常進擬皆同列擬
定方敢取旨臣每見臨時變易於上前者皆迎合陛下
意安仁無異議是有執守上曰能如此耶朕不知也及
罷政事仍命同修史安仁雖在貴顯簡儉若平素喜誨
誘後進成其名聲當世以重徳推焉　三司使丁謂㕘
知政事初王旦欲引李宗諤參知政事宗諤家貧旦前
後資借之甚多王欽若知之故事參知政事謝日所賜
幾三千緡欽若因密奏王旦欲引宗諤參知政事得賜
物以償己債非為國擇賢也明日旦果以宗諤名聞上
變色不許欽若與劉承珪陳彭年林特及謂等交通蹤
跡詭異時論謂之五鬼　冬十月以知制誥陳堯咨權
同判吏部流内銓舊制選人皆用奏舉乃得京官而士
有孤寒不為人知者堯咨特為陳其功狀而升擢之
戊午九天司命上卿保生天尊降于延恩殿先是上夢
景德中所覩神人傳玉皇之命云先令汝祖趙某授汝
天書翌日夜復夢神人傳天尊言吾坐西當斜設六位
即於延恩殿設道場是日五鼔天尊降曰吾人皇中九
人一人也是趙之始祖再降乃軒轅黄帝後唐時七月
一日降下主趙氏之族皇帝善為撫育蒼生無怠前志
即乘雲而去　辛酉上以崇儒術論為君難為臣不易
論示王旦等先是陳彭年因奏對上謂之曰儒術汙隆
其應實大國家崇替何莫由斯為君之難由乎聴受臣
之不易在乎忠直其或君以寛大接下臣以誠明奉上
君臣之心皆歸於正直道而行至公相遇此天下之達
理先王之成憲猶指其掌孰謂難哉　閏十月己巳上天
尊號曰聖祖上靈高道九天司命保生天尊大帝詔聖
祖名上曰𤣥下曰朗不得斥犯以七月一日為先天節
十月二十四日為降聖節癸酉詔天下州府軍監天慶
觀並增置聖祖殿乙亥詔上聖祖母懿號元天大聖后
　丙子出玉宸殿新稻賜輔臣上曰禁中植稻暇日臨
觀刈穫見其勞力愈知耕農之可念也　戊寅改兖州
曲阜縣為仙源縣建景靈宫太極觀於夀丘以奉聖祖
及聖祖母　戊子内出樂章十六曲以示輔臣文舞曰
發祥流慶武舞曰降真觀德　十二月令三司出炭四
十萬減市直之半以濟貧民時連日大雪苦寒故有是
命　壬申改諡𤣥聖文宣王為至聖文宣王
癸丑大中祥符六年春正月
　(吕源曰正月對輔臣於崇政殿之西序曰朕寢殿中/帟幕皆用青法絁非張燭莫能辨色四年祀汾隂還)
　(塗御烏頭藤帽或乘馬以時暄涉逺憫衛士肩輿執/蓋之勞至於巡幸州縣府御製詩什皆書粉牌掲於)
　(屋棟三朝簡儉如此故累聖不替舊風自蔡京用事/倡豐亨豫大之說開天下侈靡之心輔相皆寒儒而)
　(所處無異皇居所享争僣玉食外之監司郡守亦以/真紫為帟幕綵繒縁簾帷所至留題則立石刻而覆)
　(碧紗下至簿尉之微道路之間肩輿張蓋益恣其驕/與天子青布葦簾粉牌題詩烏頭藤帽青絁帟幕固)
　(有間/矣)
辛酉詔宗正寺以皇屬籍為皇宋玉牒　三月上作内
侍箴賜閻承翰等　夏六月監察御史張廓上言天下
曠土甚多請依唐宇文融所奏遣官檢括土田上曰此
事未可遽行然今天下稅賦不均富者田廣租輕貧者
地蹙租重由是富者益富貧者益貪兹大弊也王旦等
曰田賦不均誠如聖旨但改定之法亦須馴致　翰林
學士知制誥楊億草契丹荅書云鄰壤交歡上自注其
側作朽壤鼠壤糞壤等字億遽改為鄰境明日引唐故
事學士草制有所改為不稱職亟求罷上慰諭之他日
謂輔臣曰楊億真有氣性不通商量及議册皇后上欲
得億草制使丁謂諭㫖億難之因請三代謂曰大年勉
為此不憂不富貴億曰如此富貴亦非所願也乃命他
學士草制億雖頻忤㫖恩禮猶不衰王欽若陳彭年等
深害之益加譛毁上意稍怠億嘗入直忽被召至禁中
既見賜坐徐出文藳數篋以示億曰卿識朕書跡乎此
皆朕自起草未嘗命臣下代作也億皇恐不知所對趨
出即謀退遁億有别墅在陽翟億母往視之會得疾億
遂留謁告榜子與孔目吏億狂奔去朝論譁然以為不
可上亦謂輔臣王旦等曰億侍從官安得如此自便旦
曰願陛下矜容不然顛躓久矣然近職不可居外地今
當罷之上終愛其才踰月命弗下億稱疾請解官辛未
以億為太常少卿分司西京
　(大事記曰國家創造之初則其大體必本於厚風俗/涵養之久則其大勢必趨於文故吕文穆王文正以)
　(誠實厚朴之風鎮宇内而楊大年王元之之輩其文/章格力皆足以潤色皇猷黼黻雲漢矣然西崑之體)
　(未變也必至孫泰山石徂徕而後經學盛必至歐陽/公尹師魯而後古文興必至伊洛闗湖而後學道明)
　(是豈一日之積哉而王楊雖文士觀其性質剛介臧/否人物冊后之舉富貴可立俟也而不草劉后之制)
　(拜相之麻權要可趨媚也而不草相/謂之制又豈可以文章之士待之哉)
秋七月初劉承規私請于上欲求節度使上諭王旦旦
曰陛下所守者祖宗典故典故所無不可聴也上又曰
承規言死在旦夕旦曰陛下若聴承規所請後必有邀
朝廷求為樞密使者矣上乃止承規尋卒乃贈鎮江節
度使　初知濵州吕夷簡上言請免河北農器之稅上
曰務穡勸耕古之道也豈獨河北哉癸卯詔諸路勿稅
農器
　(富弼等釋曰闗市之賦所以征商也稅及農器去古/法逺矣吕夷簡雖上言乞免其等止言河北所見未)
　(廣真宗推農務之道使天下/免稅稼器固聖人知博利也)
癸丑詔置水虎翼軍　八月王欽若等上新編修君臣
事迹一千卷賜名册府元龜　冬十月龍圖閣待制孫
奭上疏言陛下封泰山祀汾隂躬謁陵寢今又將祠太
清宫外議籍籍以謂陛下事事慕效唐明皇豈以明皇
為令德之主邪臣願陛下抑損虚華斥逺邪佞罷興土
木無為明皇不及之悔帝以為封泰山祠汾隂上陵祀
老子非始於明皇開元禮今世所循用不可以天寶之
亂舉謂為非也作解疑論以示羣臣然知奭朴忠雖其
言切直容之弗斥也
甲寅大中祥符七年春正月壬寅車駕奉天書發京師
丙午至奉元宫又詣先天觀洞霄廣靈宫行香復至太
清宫真元觀周覽還奉元宫丙辰升應天府為南京
二月雍丘邢惇以學術稱嘗舉進士不第遂隠居不出
王曾薦之及還自亳召對問治道惇曰陛下東封西祀
皆已畢矣臣復何言上恱除許州助教遣歸既卒乃見
其敕與廢紙同束置屋梁間　辛酉車駕至自亳州
三月皇子受益封慶國公初宰相屢言皇子未議封建
今朝修禮成願特降制命舊制國公食邑三千户今止
千户有司之過也皇子即後宫李氏所生於是五年矣
劉皇后以為已子使楊婉儀保視之故仁宗常呼后為
大孃孃婉儀為小孃孃　五月詔摹刻天書奉安於玉
清昭應宫命王旦為天書刻玉使王欽若為同刻玉使
丁謂為副使趙安仁陳彭年為同刻玉副使　丙午府
州言知州興州刺史折惟昌卒先是河東民運糧赴麟
州當出兵為援惟昌時已屬疾曰古人受命忘家死於
官事吾無憾也即引步騎屯寧逺寒冒風沙而行疾遂
亟上聞之遣使挾醫診視弗及以其弟惟忠為知州事
　六月樞密使王欽若罷為吏部尚書陳堯叟為户部
尚書副使馬知節為潁州防禦使欽若性傾巧敢為矯
誕知節薄其為人未嘗詭隨上嘗以喜雪詩賜近臣而
誤用旁韻王旦欲白上欽若曰天子詩豈當以禮部格
校之旦遂止欽若退遽密以聞已而上諭二府曰前所
賜詩微欽若言幾為衆笑旦唯唯知節具斥其姦狀上
亦不罪也欽若每奏事或懷數奏但出其一二其餘皆
匿之既退則以已意稱上旨行之知節嘗於上前顧欽
若曰懷中奏何不盡出及王懷信等上平蠻功樞密院
議行賞久不決上曰欽若等異常不和事無大小動輒
争競於是三人者俱罷兵部尚書冦準為樞密使同平
章事王旦薦之也
　(講義曰使丁謂止於轉運王欽若夏竦止於判官則/未必不以君子目之不幸官至政府徳薄而位尊反)
　(使小人之名遺/臭於萬世惜哉)
秋七月以王嗣宗曹利用並為檢校太保充樞密副使
　戊申王旦至自兖州言李士衡張士遜等涖事幹集
望賜詔褒諭徐懷式等無治聲望令轉運提㸃刑獄司
察之詔可或謂旦曰公為元宰將命出使而所舉官吏
僅得褒詔無乃太輕乎旦曰既稱薦之又請亟用則上
恩皆出於已矣此人臣之大嫌也大内押班周懷政實
與旦同行或請見必俟從者畢集整衣冠見之未嘗私
焉議者以為得體　八月祕書監分司西京楊億以疾
愈求入朝上謂王旦曰億性峭直無所附會文學固無
及者然或言其好竊議朝政何也旦曰此蓋與億不足
誣謗之耳億諧謔過當則恐有之訕讟之事保其必無
也戊辰命億知汝州既而監察御史姜遵奏請罷之上
曰億前告歸本無終焉侍養之請今以疾愈求入朝故
特與郡乃詔中書召遵諭之　九月上御景福殿試亳
州南京路服勤辭學經明行修舉人得進士張觀等二
十一人諸科一十一人賜及第　冬十月先是登州言
高麗遣使入貢上謂宰相曰此事如何王旦曰高麗久
來進奉因契丹阻絶今須許其赴闕契丹必不敢言四
夷入貢以尊中國蓋常事爾彼自有隙朝廷奚所愛憎
上曰卿言深得大體即遣使館接焉　甲子玉清昭應
宫成宫宇緫二千六百一十區七年宫成　十一月知
秦州張告言蕃部俶擾已出兵格鬭望量益士卒王旦
曰今四方寧謐契丹守盟甚堅西戎入貢不絶藩翰之
臣宜務鎮静上曰邊臣利於用兵殊不知無戰為上因
言昔嘗謂邢昺云朕中夕静思四方至大張官置吏委
之千萬里外豈能盡知善惡有敗事則為患非小自古
帝王宵衣旰食正在此爾萬務幾微更賴卿等盡心也
　十二月己未作元符觀
乙卯大中祥符八年春正月壬午朔備鑾駕詣玉清昭
應宫奏告尊上玉皇大天帝聖號還御崇徳殿受賀大
赦天下　己丑樞宻院言準詔定承天節南郊奏䕃子
弟恩例　命兵部侍郎修國史趙安仁知禮部貢舉翰
林學士李維知制誥盛度劉筠同知是歲始置謄録院
令封彌印官封所試卷付之命京官校對用兩京奉使
印訖復送封印院始送知舉官考校　以楚王元佐為
天䇿上將軍興元牧府牧自此始　丙子詔禮部貢院
進士六舉諸科九舉雖不合格並許奏名三月癸卯上
御崇政殿覆試得進士蔡齊以下百九十七人特奏名
進士七十八人諸科三百六十三人故事當賜第必召
其高第數人並見又參擇其材質可者然後賜第一時
新喻人蕭貫與齊並見齊儀狀秀偉舉止端重上意已
屬之冦準又言南方下國人不宜冠多士齊遂居第一
上喜特詔金吾給七騶出兩節傳呼因以為例準性自
矜尤惡南人輕巧既出謂同列曰又與中原奪得一狀
元齊膠水人也上之親試進士也召崇文院檢討馮元
講周易泰卦元因推言君道至尊臣道至卑必以誠相
感乃能輔相財成上說特賜五品服　夏四月召宰相
觀書玉宸殿閱御製皇王帝霸五臣等論辛酉賜宰相
御製良臣正臣忠臣姦臣權臣論　以樞密使同平章
事冦準為武勝軍節度同平章事先是準惡三司使林
特之姦邪數與忿争特方有寵上不恱謂王旦等曰準
年高屢更事朕意其必能改前非今觀所為似更甚於
疇昔旦等曰準好人懷惠又欲人畏威皆大臣所當避
而準乃以為已任此其所短也非至仁之主孰能全容
之準之未為樞宻使也旦嘗得疾上命肩輿入禁中因
曰卿今疾亟萬一有不諱使朕以天下事付之誰乎再
三問不對上曰張詠何如不對又問馬亮何如不對上
曰試以意言之旦強起曰以臣之愚莫若冦準上憮然
有間曰準性剛褊更思其次旦曰他人臣所不知也及
準為樞密使中書有事闗送樞密院礙詔格準即以聞
旦拜謝曰此實臣等過也既而樞密院有事送中書亦
礙詔格旦令却送與樞密院準大慙旦每見上必稱準
之才而準數短之上謂旦曰卿雖談其美彼專道卿惡
旦謝曰理固當然臣在相位久政事缺失必多準對陛
下無所隠此臣所以重準也及準自知當罷使人私於
旦求為使相旦大驚曰使相豈可求邪且吾不受私請
準深恨之及制出準入見泣涕曰非陛下知臣何以至
是上具道旦所以薦準者準始愧歎出語人曰王同年
器識非準所能測也　以吏部尚書王欽若户部尚書
陳堯叟並為樞密使同平章事　榮王元儼宫火延燒
内藏左藏庫乾元門崇文院祕閣下詔罪已令文武百
官上封論事無或隠蔽五月朔王隨言準詔劾榮王元
儼宮遺火事當死者甚衆王旦獨請對言曰始失火時
陛下以罪已詔天下而臣等皆上章待罪今乃過為殺
戮恐失前詔意也且火雖有迹寧知非天譴耶上欣然
納之由是減死者幾百輩　甲申命冦準知河南府兼
西京留守司事　詔自宫禁迨臣庶之家一切服玩皆
不得以金為飾嚴其例禁自是遂絶　庚子放宫人一
百八十四人　閏六月王欽若上準詔編修后妃事迹
七十卷賜名彤管懿範　秋七月徙知并州薛映知揚
州馬亮知昇州李迪知永興軍上謂輔臣曰大藩長吏
尤難其人要在洞達物情遵守條詔愛民抑暴而已吏
或廉而肆虐或察而滋章或急掊斂以為公或曠職務
以為恕如此則何由致治耶　上作讀十九代史詩賜
近臣和　宫苑使昭州團練使郭崇仁為解州團練使
崇仁守文子章穆皇后弟也時崇仁母梁氏亡詔起復
乃有是命崇仁雖外戚朝廷未嘗過推恩澤自是凡十
年不遷　八月陳州言知州張詠卒詠臨終奏疏言不
當造宫觀竭天下之財傷生民之命此皆賊臣丁謂誑
惑陛下乞斬謂頭置國門以謝天下然後斬詠頭置丁
氏之門以謝謂上亦不為忤云
　(吕夷簡釋曰天子有争臣七人雖無道不失其天下/故古之人雖有雷霆之威萬鈞之勢及聞直言切諫)
　(則假顔色以接之厚金帛以酬之加爵賞以貴之面/折其短廷指其過加誠愈納不敢輒怒蓋將以開言)
　(路而來諌臣也我太祖太宗真宗皆有堯舜之資禹/湯之智文武之徳而自建隆以來未嘗怒一諌官逐)
　(一御史故直言聚于朝忠言屬于耳宗/社有萬世之安無一日之危由此道也)
庚寅知汝州祕書監楊億言部内秋稼甚盛粟一本至
四十穗麻一本至九百角上覽其章謂輔臣曰億之詞
筆冠映當世後學皆慕之王旦曰如劉筠宋綬晏殊輩
相繼屬文有貞元元和風格者自億始也　九月注輦
國王遣使來貢先是有舶商扺其國告以天子東封西
祀其王曰十年來海無風濤古老傳云如此則中國有
聖人故遣使入朝　冬十月以填從吉為給事中權知
開封府上召戒從吉曰京府浩攘凡事大速則誤緩則
滯惟須酌中耳有請屬一切拒之　十一月河南府言
工部侍郎种放卒上甚嗟悼先是有譏放循黙者上聞
之謂輔臣曰放為朕言事甚衆但外廷不知耳因出所
上時議十三篇其目曰議道議徳議用議器議文武議
制度議教化議賞罰議官司議軍國議獄訟議征賦議
邪正　十二月戊寅皇子加冠禮辛卯以皇子慶國公
受益為夀春郡王　己亥以御製陳書詩并注賜輔臣
因曰隋煬帝初平陳斬五佞人以謝三吳當時天下稱
賢及其無道乃過後主深可嘆也王旦等曰陛下博觀
載籍非惟多聞廣記皆取其規鑒談經典必稽其道語
史籍必究其事論為君必究其治亂言為民必志其邪
正加以秉筆立言皆化人垂世之作今之文章典雅搢
紳稽古皆聖訓所及也
丙辰大中祥符九年正月以馬軍副都指揮使張旻兼
樞密副使先是旻被㫖選兵下令太峻兵懼謀欲為變
上召二府議之王旦曰若罪旻則自今帥臣何以御衆
急捕謀者則震驚都邑陛下數欲任旻以樞宻臣未
敢奉詔今若擢用使解兵柄反側者當自安矣上謂左
右曰王旦善處大事真宰相也　以張士遜崔遵度並
充夀春郡王友士遜平雅和謹澹於榮利遵度同修起
居注踰十年立殿墀下常退匿楹間慮上見之搢紳推
其長者初宰相將用士遜等翊善記室上曰翊善記室
府屬也王皆受拜故以王友命之令王每見答拜示賔
禮之意士遜嘗謁王旦稱王學書有法旦曰公為王友
職止於是邪士遜愧謝
　(講義曰文王世子一篇所以教為世子之道也其言/曰凡學世子及學士必時即世子與學士同其學讀)
　(詩讀禮同其書樂正司成同其師齒于學則又所以/同其禮夫為君之子而下與士齒無非所以養成徳)
　(性陶育氣質以為異日天下國家之宗主是故學問/聚辨之功非驕逸易縱者所能為而富貴崇高之地)
　(非學問已成者未易居此古先帝王皆講學成徳於/未為君之日也後世徒知國本之當尊而不知儲徳)
　(之當養世子得以臣其宫之僚屬而輔翼東宫之官/始與僚屬無異此真宗不置翊善記室而以二人為)
　(王友蓋官屬則有君臣之義王友則有師友之義君/臣之分既立則學問之功難施師友之義既明則驕)
　(貴之習自革此作聖工/夫必以誠敬為入門也)
二月王旦上兩朝國史一百二十卷　甲午詔築堂於
元符觀南為皇子就學之所賜名曰資善上作記刻石
於堂中　癸卯召近臣宴翔鸞閣觀太宗御書及御製
聖文神筆頌玉宸殿記等　癸丑詔官吏犯贓被劾有
故延歲月以俟赦宥者自今法寺勿以赦原　宗正卿
趙安仁請以知制誥劉筠夏竦並為宗正寺修玉牒官
從之名新譜曰仙源積慶圖　夏四月司天監言周伯
星再見　建皇親禮會院於新昌坊賜名嘉慶　殿中
侍御史張廓言羣官有丁父母憂者多免持服非古道
也伏望自今並依禮令解官行服詔從之　詔奬夀春
郡王友張士遜等以王讀孝經徹章故也王初為詩即
自成章有人心懷禮義之句上喜以語輔臣　秋七月
飛蝗過京城先是上出死蝗以示大臣翌日執政有袖
死蝗以進者請示於朝率百官賀王旦曰蝗出為灾灾
弭幸也又何賀焉固稱弗可於是二府方奏事飛蝗蔽
天上顧謂旦曰使百官方賀而蝗若此豈不為天下笑
耶
　(吕中曰災異非所以愛君也而董仲舒以為天心之/仁愛蓋君之所以自愛實災異警之力也當羣臣争)
　(獻符瑞之時而徐兖之水江淮之旱内城之火京/師之蝗間見層出非人臣不知愛君而天愛君乎)
乙卯分命内臣與轉運使諸州通判職官按視蝗傷苗
稼以聞仍悉除其租八月令江淮發運司歲留上供米
五十萬以備飢年賑濟　樞密使同平章事陳堯叟罷
為右僕射堯叟強力明辯多任智數久典機密軍馬之
籍悉能周記云　癸未以京師愆雨遣使分禱宫觀寺
院　九月兵部尚書參知政事丁謂罷為平江節度使
丙午以陳彭年王曾張知白並參知政事任中正為樞
密副使曾知白彭年與王旦同在中書嘗乘間謂旦曰
曾等被擢至此公力也願有所裨補旦曰願聞之曾曰
每見奏事其間亦有不經上覽公但批旨行下恐人言
之以為不可旦遜謝而已一日奏對旦退曾等俱留上
愕曰何事不與王旦同白曾等乃以前說聞于上上曰
王旦事朕多歴年所朕察之無毫髪私自東封後朕諭
小事一面專行卿等當謹奉之退而謝於旦曰上之委
遇非曾等所知也旦曰向蒙諭及不可自言先得上旨
今後更賴諸公相益　丁未曹瑋言宗哥唃厮囉蕃部
等率三萬餘入冦至伏羌寨三都谷即領兵擊敗之先
是翰林學士李迪召對龍圖閣命草詔書徐謂迪曰曹
瑋在秦州屢請益兵未及遣遽辭州事邊將誰可代瑋
者對曰瑋知唃厮囉欲入冦頗窺關中故請益兵為備
非怯也且瑋有謀諸將皆非其比陛下重發兵豈非將
上玉皇聖號惡兵出宜秋門邪今關右兵多可會其羡
益發赴瑋因問關右幾何對曰臣向在陜西以方寸小
冊書兵糧數備調發今猶置佩囊中上令自探取目内
侍取紙筆具疏某處當留兵若干餘悉赴寨下上顧曰
真所謂頗牧在禁中未幾唃厮囉果犯邊秦州方出兵
復召問曰瑋戰克乎對曰必克及瑋捷書至上謂迪曰
卿何料之審也迪曰唃厮囉大舉入冦使諜者聲言以
某日下秦州會食以激怒瑋瑋勒兵不動坐待其至是
則以逸待勞臣用此知其決勝也
　(大事記曰唃厮囉李繼遷均之為西蕃首領也惟朝/廷與繼遷以國姓則繼遷驕與厮囉以官則厮囉叛)
　(蓋無駕馭之道而徒施羈縻之術所以長其驕而速/其叛也若曹瑋者可謂良將矣能知厮囉之必叛䇿)
　(徳明之可圖料元昊之必反此其/智豈徒決兵家之勝負而已哉)
庚戌以不雨罷重陽宴　令諸路轉運使督民焚捕蝗
蝻無使滋育是歳六月京畿京東西河北路蝗蝻繼生
食民田殆盡延至江淮南趨河東及霜寒始盡飛蝗之
過京城也上方御膳左右以告上起臨軒仰視則蝗勢
連雲障日乃命撤膳自是聖體遂不康　冬十月上謂
王旦等曰茶鹽之利要使國用贍足民心和恱卿等宜
熟思之詔差翰林學士李迪權御史中丞凌䇿知雜御
史吕夷簡與三司同共定奪務要茶園鹽亭户不至辛
苦客旅便於興販　十二月河西節度使知許州石普
上言九月下旬日食又言唃厮囉欲隂報曹瑋請以臣
嘗所獻陣圖付瑋可使瑋必勝先是上方崇符瑞而普
請罷天下醮設歲可省緡錢七十餘萬以贍國用遂忤
上意於是上益怪普言踰分王欽若因言普欲以邊事
動朝廷上怒命吕夷簡置院推鞫獄具集官參驗九月
下旬日不食詔除名配賀州普倜儻有膽略兩平蜀盜
大小數十百戰衆伏其勇也　以知秦州曹瑋為秦州
都部署以李及知秦州時瑋數上章求解州事問王旦
誰當代瑋者旦薦及可任衆議皆謂及非守邊才及至
秦州州之將吏心亦輕之會有屯駐禁軍白晝掣婦人
銀釵於市中及方坐觀書亟命斬之復觀書如故不日
聲譽達京師億聞之復見旦具道其事旦笑曰禁軍戍
邊白晝為盜固當斬也烏足為異政乎旦之用及者但
以及重厚必能謹守瑋之規模而已
丁巳天禧元年春正月辛亥奉天書合祭天地以太祖
太宗並配羣臣上尊號册寶于大安殿　知建昌軍王
耿上書言時政要務凡七事一曰省灾異二曰廣言路
三曰明享祀四曰正服用五曰察黨與六曰謹修養七
曰嚴邊備上覽而嘉之　二月詔别置諫官御史各六
貟增其月俸不兼他職每月須一貟奏事或有急務聴
非時入對　辛巳發常平倉粟置場十四出糶以濟貧
民京市物貴故也　召直龍圖閣馮元講易于宣和門
之北閣待制查道李虚已李行簡預焉自是聴政之暇
率以為常因數訪大臣能否而行簡無所怨眤必盡稱
道其長人推其長者　上謂宰臣曰朕以去歲蝗旱秋
稼不稔夙夜驚懼未嘗暫忘今已中春時雨未降齋心
請禱誠感莫達實慮政令有爽天意因思茶鹽條禁傷
於峻刻宜有以革之茶法行之已久儻或難於遽改但
削其尤不便民而傷於厚斂者可也　嘗有日者上書
言宫禁事坐誅籍其家得朝士所與往還占問吉凶簡
尺上怒欲盡付御史按罪王旦具請以歸翌日白上此
人之常情且語不及朝廷不足究治因自取舊所占問
者進曰臣幼賤時不免為此必以為罪願并臣下獄上
曰此事已發何可免旦曰臣為宰相執國法豈可自為
之幸於不發而以罪他人上意解旦至中書悉焚所得
書既而大臣有欲因是以擠已所不快者力請究治上
令就旦取書旦曰臣已焚之矣由是獲免者衆　參知
政事陳彭年卒上聞之即幸其第涕泗良久彭年性敏
給強記尤好儀制沿革刑名之學素奸謟時號九尾野
狐始仕未達求為大理寺詳斷官張齊賢時實當國一
見輒不可曰此人在朝必亂國政或疑齊賢過甚後乃
服其知人　三月江南提點刑獄范應辰上言伏覩辛
亥制書常赦不原者咸除之姦凶之輩密料赦期發其
夙憾恣彼忿心或舉家而隕命或罄室而虜財或持刃
殺人或縱火焚舍逢此霈恩亦除其罪悉又配為卒伍
皆給衣糧又何異賞人為盜者耶　夏四月出聖祖神
化金寶牌分給京城寺觀及天下名山　查道表求外
任甲申命知虢州時虢州蝗灾道不候報出官廩粟設
糜粥振救飢者發州麥四千斛給種民賴以濟所全活
萬餘人　乙酉著作郎劉煜為右正言上曰諫官御史
之任實難其人當須識朝廷大體達政刑要道言必詣
理乃為稱職耳
　(吕源增釋曰天禧之前羣官百執事皆得言事不專/主於臺諫之臣也真宗既因浮議創建言官於是首)
　(擢劉煜次用魯宗道奏疏並令親書許通進司進入/時煜與宗道多以瑣細之事塞責真皇嘗有不恱之)
　(辭自是而後/朋黨興矣)
五月以殿中丞劉平為監察御史用新詔也　太保平
章事王旦素羸多疾連拜章求解戊申制為太傅兼侍
中　六月右正言魯宗道言今舉天下親民之官為陛
下孜孜於民政者十不一二焉欲民之安其可得乎宜
妙選英哲以委之庶激濁揚清漸得良牧賢宰則斯民
之大幸上曰謹擇牧宰朝政之急務也　甲申以武昌
節度副使邊肅知光州用辛亥赦書也向敏中嘗謂王
旦曰邊同年責已久牽復可乎旦曰為近臣坐贓豈得
更陞進耶敏中語數及之旦曰若欲用之須旦死可也
秋七月王旦以病堅求罷相上憫然曰朕覺體中不佳
方欲以大事託卿而卿疾如此奈何因命皇子出拜旦
言皇子盛德必任陛下事遂薦可為大臣者十餘人其
後不踐兩府者獨凌䇿李及丁巳以旦為太尉仍領玉
清昭應宫使　八月以樞密使同平章事王欽若為左
僕射平章事先是上欲相欽若王旦曰祖宗朝未嘗使
南方人當國雖古稱立賢無方然必賢士乃可上遂止
欽若嘗語人曰為王子明故使我作相晚却十年
　(講義曰康節在天津橋上聞杜鵑聲曰朝廷將用南/人為相天下自此多事矣南人當國自欽若始不待)
　(王荆公而後見也然國初三陽方長則南不足以勝/北熙寧一隂潜萌則北不足以勝南此風氣推移人)
　(才消長/之候也)
壬申中書侍郎兼吏部尚書平章事向敏中加右僕射
門下侍郎　九月給事中參知政事王曾罷為禮部侍
郎初曾以會靈觀使讓欽若上意不懌及欽若為相因
欲排異己者數譖之遂罷曾政事王旦語其家人曰王
君介然他日徳望勲業甚大昨讓㑹靈觀使頗拂上旨
而進對詳雅詞直氣和了無所慴且王君始被進用已
能若是我自循任政事幾二十年每進對上意稍忤即
䠞蹜不能自容以是知其偉度矣　李迪為給事中參
知政事迪嘗獨對内東門時仍歳旱蝗上憂不給迪曰
祖宗初置内藏庫欲辦兵復西北故土及以支凶荒上
曰當出金帛數百萬借三司迪曰天子於財無内外何
必曰借上恱迪又言陛下東封時敕所過無伐木除道
即驛舎或州治為行宫才令加塗塈而已及幸汾亳土
木之役過往時百倍今旱蝗之灾殆天意所以儆陛下
也上曰卿之言然一二臣悞朕為此　己酉王旦卒遺
表言忝為宰相據上公之列不可以將盡之言為宗親
求官旦性沖澹寡欲奉身至薄所居甚陋上欲為治之
旦以先人舊廬懇辭而止中外莫不欽其德風為國宗
臣咸平初旦聞李沆之言固未深信及親見王欽若丁
謂等所為欲諫則業已同之欲去則上遇之厚乃歎曰
李文靖真聖人祥符以來每有大禮輒奉天書以行常
悒悒不樂既寢疾遺令削髮披緇以歛蓋悔其前之為
也議者謂旦逄時得君言聴諫從安於勢位而不能以
正自終或比之馮道云
　(吕中曰嘗究觀國朝自天禧以前一䕫一契之謡未/興也大范小范之名未出也四賢一不肖之詩未作)
　(也君子小人之黨未分也而張詠孔道輔馮知節之/徒自足以養成天下之氣節胡海陵之學未興也穆)
　(尹之古文未出也三蘇父子之文章未盛也二程兄/弟之學業未著也而楊億王元之之文自足以潤色)
　(國家之制度蓋自李文靖王文正當國抑浮華而尚/質實奬恬退而黜奔競是以同列有向敏中之清謹)
　(政府有王曾之重厚臺諫有魯宗道之質直相與養/成渾厚朴實之風以為天聖景祐不盡之用雖搢紳)
　(之議論臺諫之風采道學之術科舉之文非若慶厯/以來炳炳可觀而紀綱法度皆整然不紊兵不驕財)
　(不匱官不冗士不浮雖慶/厯之盛亦有所不及也)
以聖製思政論正說賜近臣　十二月丙子以寒甚放
朝　知制誥盛度等言奉詔蠲放逋欠凡九百四十三
萬所釋萬五千五百人　庚辰遣使減價鬻炭十萬秤
戊午天禧二年春正月庚子芝草生真遊殿及皇后所
居崇徽殿　詔諸路災傷州軍並設粥賤糶官粟以惠
貧民　二月以昇州為江寧府置軍曰建康命夀春郡
王為節度使加太保封昇王　右正言劉煜請自今言
事許升殿面對從之壬午對右正言劉煜魯宗道于承
明殿凡八刻　三月甲寅右正言魯宗道言大辟罪如
婺州訛言者望自今精加按覆内出其狀示輔臣向敏
中等曰向來四方大辟奏牘陛下未嘗不召臣等審議
然後寛貸決罰好生之德蓋超越於前古矣上曰自今
當詳議者更加審細貴無濫也宗道風聞多所論列上
意頗厭其數宗道因對自訟陛下所以任臣者豈欲徒
事納諫之虚名邪臣切愧尸禄請得罷斥上慰諭良久
他日念之因題殿壁曰魯直　夏閏四月知并州薛映
言民飢設糜粥濟之計三十餘萬人　皇城司言保聖
營之西南營卒有見龜蛇者因就建真武祠今泉涌祠
側疫癘者飲之多愈甲寅詔即其地建道觀以祥源為
名任布言明朝不宜以神怪衒愚俗不報　六月辛亥
有彗出北斗魁第二星東北秋七月壬申以星文示變
赦天下　甲戌以李士衡為三司使上作寛財利論賜
士衡士衡因請刻聖製於本􁨃從之士衡方進用王欽
若害之會上論時文之弊欽若因言路振文人也然不
識體士衡父誅死而振為贈告乃曰世有顯人士衡以
故不大用　八月甲辰立昇王受益為皇太子改名禎
大赦天下癸丑上作元良箴賜皇太子　九月御正陽
門觀酺上作稼穡倍登詩欹器戒酒二論示輔臣　冬
十月乙未雪上作瑞雪詩賜輔臣　李垂請令江浙放
行茶貨左諫議大夫孫奭言茶法屢改非示信之道即
詔奭與三司詳定務從寛簡未幾奭出知河陽事遂止
初自密州還時方置天慶等節天下設齋醮張燕費廣
奭又請裁省浮用不報奭復出其居朝廷蓋不周歲云
　十一月上作冬至宴親賢詩示宰相　癸未上作後
苑宴宗親詩賜皇太子通王　十二月㕘知政事張知
白與宰相王欽若議論多相失因稱疾辭位丙午罷為
刑部侍郎知天雄軍
己未天禧三年春正月丁卯翰林學士錢惟演等四人
權同知貢舉　乙亥舉人郭縝冒緦喪赴舉為同輩所
訟付御史臺劾問殿三舉同保人並殿一舉　二月上
作學書歌賜皇太子丙辰又作勸學吟賜之　三月上
親試禮部奏名貢舉人得進士王整以下六十三人賜
及第八十六人同出身又賜學究出身者一十三人諸
科及第者百二人同出身者四十七人試將作監主簿
者五人　冦準鎮永興軍朱能為巡檢是月準奏天書
降乾佑山中蓋能所為也中外咸識其詐上獨不疑夏
四月辛卯迎導天書入内魯宗道上疏曰天道福善禍
淫不言示化又何有書哉臣恐姦臣肆其誕妄以惑聖
聴也知河陽孫奭上疏天且無言安得有書天下皆知
朱能所為獨陛下一人不知爾乞斬朱能以謝天下上
雖不聴然亦不罪奭也　己亥召判永興軍府冦準赴
闕
　(講義曰冦忠愍之入相凡三忘身狥國守道嫉邪見/於同列之稱薦者然也官居鼎鼐宅無樓臺播於處)
　(士之歌詠者然也堂吏之進例簿則叱之門生之獻/三䇿則謝之甚至澶淵之役不沮不屈親扶日轂屹)
　(然如山百萬貔貅折箠笞之使三十/餘年邊無牧馬公之勲烈何如哉)
五月冦準自永興來朝將發其門生有勸準者曰公若
至河陽稱疾堅求外補此為上䇿儻入見即發乾祐天
書詐妄之事斯為次也最下則再入中書為宰相爾準
不懌揖而起君子謂準之卒及于禍蓋自取之也　六
月甲午王欽若罷時欽若恩遇寖衰人有言其受金者
會商州捕得道士譙文易蓄禁書自言嘗出入欽若家
遂罷相尋命判杭州　丁酉以李允則知鎮州允則在
雄州十四年治城壘不輟詔詰之允則奏曰初通好不
即修治它日頽圯復安敢動因此廢守備臣恐敵性不
可測也帝以為然嘗燕軍中而甲仗庫火允則作樂行
酒不輟副使請救不答少頃火息命悉瘞所焚物宻遣
使持檄瀛州以茗籠運器甲不浹旬兵數已完人無知
者樞密院請劾不救火上曰允則必有謂姑詰之對曰
兵械所藏儆火甚嚴方燕而燔必姦人所為舍燕救燔
事或不測一日民有訴為被人毆傷而遁者允則不治
與傷者錢二千衆以為怯逾月幽州以其事來詰答以
無有蓋他諜欲以毆人為質驗比得報以為妄乃殺諜
　戊戌以冦準為中書侍郎兼吏部尚書平章事保信
軍節度使丁謂為吏部尚書㕘知政事謂在中書事準
謹甚嘗㑹食羔汚準鬚謂起徐拂之準笑曰㕘政國之
大臣乃為官長拂鬚邪謂甚愧之由是傾誣始萌矣
　(大事記曰王欽若罷則冦準用此君子小人不可兩/立也以冦準為相而丁謂㕘政此又君子小人不可)
　(共政也然準當是時不可出矣方其始召也門生有/勸準者曰若至河陽堅求補外此為上䇿儻入見即)
　(發乾祐天書之詐次也最下則再入/中書其為準謀則善而準不悟何邪)
　(龜鑑曰且朋黨之禍其萌於丁冦並命之時乎薰蕕/不可同器鸞隼不可並棲從古然也何當時之不察)
　(及此會食却堂拂鬚有責初無他意丁謂不堪而銜/之結釁其兆於此矣澶淵之還大勲未報欽若念釁)
　(鼓之隙而忍肆投瓊之譖利用懷議事之憤而公為/下石之謀錢惟演馮拯之徒翕於前劉承珏陳彭年)
　(之流推於後彼譖人者投畀豺虎可也營營青蠅止/于樊豈弟君子何為一信讒言哉一出而守北門之)
　(鑰再出而陟雷陽之坡公之迹危矣噫公之忠節義/槩能折百萬之兵而不能折衆口之讒能起敵人之)
　(問而不能起邪人之敬能感公安之竹而不能感當/時流俗之心然於真宗則何憾焉嘗因是而窺帝之)
　(本心史述澶淵歸上所待準者甚厚曰甚厚云者蓋/未嘗以薄待準也史謂上既從惟演言擢丁謂利用)
　(平章事而所以待準者如故曰如故者是待準之心/無以異於前日也有以深責冦準為言者上則曰自)
　(太傅以上更加優禮有以且令準出外為請者上則/曰有何名目至於末年國史直筆以書之曰冦準罷)
　(相繼以三絀皆非上本意歳餘上忽問之曰吾目中/久不見冦準何也吁真宗之心於是乎白矣巧言如)
　(簧熒惑聖聴謂之罪其可勝誅壯哉李迪奮身而憤/曰迪起布衣而立宰相有以報國死且不恨安能附)
　(權臣為自安計直對上前歴數謂姦謂於是罷知河/南矣有言自裏厥應如響不踰月而復相焉他時流)
　(落至死王曾聞之曰此人智數不可測若不死未必/不復用天下之不幸可勝道哉死一謂則為天下福)
　(生一謂則為天下禍姦/人可畏如是可不謹哉)
秋七月羣臣表上尊號曰體元御極感天尊道應真寶
運文德武功上聖欽明仁孝不允凡五上從之　八月
丁亥以天書再降于乾祐縣大赦天下　彰徳軍留後
馬知節卒知節習兵事以方略自任頗渉文藝所與遊
接必一時名士性剛直敢言無避未嘗少自卑屈求之
武人蓋鮮儷云　己亥大㑹道釋于天安殿凡萬三千
八十六人先是建道場是日上親臨視以藥銀鑄大錢
面賜之　九月賜皇太子元良述六藝箴承華要略十
卷授時要略十二卷又以國史兩朝實録太宗文集并
御集御覽羣書賜皇太子遂宴從官　冬十月知審刑
院盛度言在京及諸路止有斷案三道值降聖節不奏
自餘絶無刑牘請宣付史館冦準曰聖朝刑訟清静過
古昔此陛下以德化民精意欽恤所致　十一月享太
廟辛未合祭天地于南郊　十二月知樞密院事曹利
用㕘知政事丁謂並為樞密使
庚申天禧四年春正月以華州觀察使曹瑋為宣徽北
院使鎮國軍留後簽署樞密院事簽署兼領藩鎮自瑋
始也　二月滑州言河塞詔奬之是役用兵夫九萬人
上親製文刻碑以紀其成功　三月左僕射兼中書侍
郎平章事向敏中卒敏中端厚愷悌多智善處煩劇識
大體密静逺權門無私謁諸子不令釐務雖當大事若
已不預焉謹於采拔不妄推薦時以重徳目之　夏四
月命工部侍郎楊億為翰林學士億自汝州代還久之
不遷或問王旦曰楊大年何不且與舊職旦曰大年頃
以輕去上左右人言可畏賴上終始保全之今此職欲
出自清衷以全君臣之契也踰六年乃復入禁署　六
月以右僕射兼中書侍郎平章事冦準為太子太傅萊
國公先是準為樞密使曹利用副之準素輕利用議事
有不合者準輒曰君武夫耳豈解此國家大體邪利用
丁謂遂合謀欲排準翰林學士錢惟演見謂權盛附離
之時上不豫政事多中宫所決謂等交通詭秘其黨日
固劉氏宗人横于蜀上以皇后故欲舎其罪準必請行
法重失皇后意謂等因媒孽之準嘗獨請間曰皇太子
人望所屬願陛下傳以神器丁謂佞人也不可以輔少
主上然之準乃屬楊億草表請太子監國億夜屏左右
為之辭至自起剪燭跋中外無知者既而準被酒漏所
謀謂等益懼力譛準請罷政事上不記與準初有成言
諾其請　秋七月丁巳太白晝見　甲子大雨流潦泛
溢公私廬舎大半有壓死者　丙寅以李迪為吏部侍
郎馮拯為樞密使吏部尚書同平章事上欲加拯吏部
尚書參知政事召學士楊億使草制億曰此舎人職也
若除樞密使同平章事則制書乃學士所當草也上曰
即以此命拯拯既受命樞密領使者凡三人前此未有
上徐覺其誤遂召錢惟演惟演入對曰馮拯故參知政
事今拜樞密使當矣但中書不應止用李迪一人盍遷
曹利用或丁謂過中書庚午以丁謂平章事曹利用加
同平章事上既從惟演之言擢丁謂首相曹利用同平
章事然所以待冦準者猶如故謂等懼謀益深楊崇勲
等遂告變周懷政伏誅準乃逺貶　上始得疾寖劇嘗
卧枕懷政股與謀欲命太子監國懷政出告冦準準遂
請間建議已而事泄準罷相丁謂等因疎斥懷政懷政
謀殺謂等復相準奉帝為太上皇傳位太子而廢皇后
召楊崇勲等議其事崇勲詣謂第告變謂過曹利用計
之及明利用入奏詔曹瑋與崇勲鞫訊具引伏斬之謂
等并發朱能所獻天書妖妄事亟遣盧守明鄧文慶馳
驛詣永興軍捕能懷政既誅有欲并責太子者上意惑
之李迪從容奏曰陛下有幾子乃為此計上大寤由是
東宫得不動摇丁丑冦準降授太常卿知相州朝士與
準親厚者丁謂必斥之楊億尤善準而請太子監國奏
又億所草也及準敗丁謂召億至中書億懼面無人色
謂素重億徐曰謂當改官煩公為一好詞耳億乃稍安
八月徙知相州太常卿冦準知安州於是謂等不欲準
居内郡白上欲逺徙之上命與小州謂退而署紙尾曰
奉聖旨除逺小處知州迪曰向者聖旨無逺字二人忿
争蓋自此始朱能自度不免殺盧守明挈家叛逸既而
衆潰勢窮蹙入桑林自縊死　乙酉以樞密副使任中
正禮部侍郎王曾並參知政事翰林學士錢惟演為樞
密副使　壬寅知安州冦準坐朱能再貶道州司馬準
過零陵溪洞蠻夷乘間抄掠其酋長聞而責之曰奈何
奪賢宰相行李邪趣遣人還所掠其在道州晨具朝服
如常時起樓置經史道釋書暇則誦讀賔至笑語若初
無廊廟之貴者自準罷相繼以三絀皆非上本意歳餘
上忽問左右曰吾目中久不見冦準何也左右亦莫敢
對上崩乃貶雷州
　(吕中曰至是李文靖之言驗矣當君子用事之時則/常有不盡絶小人之心至小人得志之時則其去君)
　(子必盡其力而後止此準之所以重得貶/也然準雖可貶而準之心則不為之少貶)
劉煜為工部貟外郎兼侍御史知雜事初河決滑州大
興力役道殍相望煜請䇿免宰相以答天變時冦準丁
謂實在中書及王曙坐準貶官在朝無敢往見者煜敬
曰友朋之義獨不行於今日歟往餞之經夕而還謂亦
不罪也　九月以知制誥吕夷簡為龍圖閣直學士權
知開封府夷簡治開封嚴辦有聲上識其姓名于屏風
意將大用之也　冬十月以太子太保王欽若為資政
殿大學士仍令日赴資善堂侍皇太子講讀　十一月
自冦準貶斥丁謂寖擅權至除吏不以聞李迪語同列
曰迪起布衣十餘年位宰相有以報國死且不恨安能
附權臣為自安計乎丙寅晨朝待漏謂又欲以林特為
樞密副使迪因詬謂引手板欲撃謂謂走得免遂入對
于長春殿迪因斥謂奸邪弄權臣願與同下憲司置對
又曰冦準無罪罷斥朱能不當顯戮又錢惟演亦謂之
姻家臣願與謂惟演俱罷政柄又曰曹利用馮拯亦相
朋黨上怒甚初欲付御史臺利用拯曰大臣下獄不惟
深駭物聴況丁謂本無紛競之意而與李迪置對亦未
合事宜乃命各降秩罷相謂知河南府迪知鄆州制書
猶未出己巳謂入對願復留遂賜坐左右欲設墪謂顧
曰有旨復平章事乃更以杌進詔送謂中書令依舊視
事仍詔迪出知鄆州即時赴任時謂始傳詔召劉筠草
復相制筠不奉詔乃更召晏殊筠既自院出遇殊殊側
面而過不敢揖蓋内有所愧也先是上久不豫語言或
錯亂嘗甚怒語輔臣曰昨夜皇后以下皆去劉氏獨留
朕於宫中迪進曰果如是何不以法治之良久上寤曰
無是事也后適在屏間聞之由是惡迪迪所以不得留
非但謂等媒孽亦中宫意爾　庚午詔自今該取旨公
事仍舊進呈外其常程事務委皇太子與宰臣樞密使
已下就資善堂㑹議施行訖奏初議欲令太子緫軍國
事丁謂以為不可曰即日上體平朝廷何以處此李迪
曰太子監國非古制耶力争不已迪既罷出故有是詔
　十二月丁丑朔起復翰林學士楊億卒億重交遊耿
介坦懷敦尚名節然評品人物善惡太明留心釋氏禪
觀之學自屬疾即屏葷茹臨終日為空門偈頌識者稱
其達觀云　丁酉以王欽若為山南東道節度使同平
章事判河南府　上久不豫乙亥力疾御承明殿召輔
臣諭以盡心輔導儲貳之意出手書一幅付之丁謂等
進曰元儲已親庶政克固海内之心宫門内助事皆平
允特寛聖慮以寧祉福自是聖體漸平凡浹旬乃復常
焉時太子雖聴事資善堂然事皆決於后錢惟演后戚
也王曾說惟演曰太子幼非中宮不能立中宫非倚皇
儲之重則人心亦不附后厚於太子則太子安太子安
乃所以安劉氏也惟演因以白后兩宮由是益親人遂
無間
　(講義曰當時亦危疑之衝錢惟演用事於中丁謂擅/權於外而馮拯曹利用亦相與為黨所幸君子之朋)
　(黨植猶多也冦準李迪之徒雖争之不勝而所恃以/砥柱其中者猶有人焉卒之竄丁謂而相仁祖太平)
　(之治者/王曾也)
辛酉天禧五年春正月翰林學士劉筠見上久疾丁謂
寖擅權歎曰姦人用事安可一日居此表求外任乃授
右諫議大夫知廬州　二月庚午以孔聖佑襲封文宣
公知仙源縣事　三月戊戌天章閣成羣臣稱賀庚子
奉安御集御書于天章閣　秋七月甲戌朔日有食之
先是司天測儀天厯當食之既前九日上避正殿分命
中使詣宫觀寺院祈禱是日食四分而止　冬十一月
丁丑以謂為譯經使兼潤文　甲申判河南府王欽若
有疾累表請就醫京師丁謂使人紿欽若曰上甚思一
見君欽若信之即輿疾而歸謂因言欽若擅去官守無
人臣禮戊子責授司農卿分司南京　十二月乙巳以
内殿崇班皇甫繼明同勾管三館祕閣公事咸平中初
命劉崇超監三館祕閣圖籍丁謂更號曰勾當公事自
是内臣遂與大學士同職時論愈非之
壬戌乾興元年春二月戊午上崩于延慶殿　仁宗即
皇帝位遺詔尊皇后為皇太后淑妃楊氏為皇太妃軍
國事兼權取皇太后處分丁謂欲去權字王曾曰政出
房闥斯已國家否運稱權尚足示後且言猶在耳何可
改也謂乃止曾又言尊禮淑妃太遽須他日議之不必
載遺制中謂怫然曰參政欲擅改制書耶曽復與辯而
同列無助曽者曽亦止時中外洶洶曾正色獨立朝廷
賴以為重　己未大赦除常赦所不原者　庚申命丁
謂為山陵使先是輔臣請皇太后所御殿王曽援東漢
故事請五日一御承明殿太后坐左皇帝坐右垂簾聴
政既得旨而丁謂獨欲皇帝朔望見羣臣大事則太后
與帝召對輔臣決之非大事悉令雷允恭傳奏畫可曽
曰兩宮異處而柄歸宦者禍端兆矣謂不聴蓋謂不欲
令同列預聞機密故潜結允恭使白太后卒行其意
丙寅丁謂加司徒馮拯加司空曹利用加左僕射並兼
侍中任中正加兵部尚書王曽加禮部尚書錢惟演加
兵部尚書張士遜加户部侍郎王曾謂丁謂曰自中書
令至諌大夫平章事其任一也樞密珥貂可耳今以數
十年曠位之官一旦除授得無違公議乎謂不聴　戊辰
貶冦準為雷州司户李迪為衛州團練始議竄逐王曽
疑責太重丁謂熟視曾曰居停主人恐亦未免爾蓋指
曾嘗以第舎假準曾踧然懼遂不復争謂惡準迪必欲
致之死地遣中使齎敕就賜以錦囊貯劒掲於馬前至
道州準方與客宴起逆中使中使避不見問其所以來
之故不答衆惶恐不知所為準神色自若使人謂之曰
朝廷若賜準死願見敕書中使不得已乃授以敕準即
從録事參軍借緑衫着之拜敕于庭升階復宴至暮乃
罷及赴貶所吏獻以圖經首載州東南門至海岸十里
準恍然曰吾少時嘗為詩曰到海只十里過山應萬重
人生得喪豈偶然耶中使至鄆州迪聞其異於他日即
自裁不殊其子東之救之乃免或饋之食棄而不與迪
客鄧餘怒曰汝殺我公我必殺汝從迪至衛州不離左
右迪由是得全或語謂曰迪若貶死公如士論何謂曰
異日好事書生弄筆墨不過曰天下惜之而已　曹瑋
責知萊州瑋得詔即日上道弱卒十人不以弓韔矢箙
自隨謂卒不能加害　三月壬申以給事中李及知杭
州及性清介所治簡嚴一日冒雪出郊衆謂當置酒召
客乃獨造林逋清談至暮而歸居官數年未嘗市吳物
比去惟市白樂天集　龍圖閣直學士魯宗道權判流
内銓宗道在選調久患銓格煩密及知吏所以為姦狀
於是多釐改之又悉書條科掲於廡下以便選人　戊
寅中書請自禫祭後隻日於崇政殿或承明殿視事雙
日如先帝故事前後殿皆不坐詔雙日雖不視事亦當
宣召近臣入侍講讀　乙酉作受命寶其文曰恭膺天
命之寶命王曾書之　夏四月眞宗時選人充身言書
判者第推恩上即位亦用前法於是前懷安軍判官宋
若谷等六十五人咸遷官改京秩者六人最下者猶注
近地成資闕後率以為常　六月己亥朔翰林學士承
旨李維上大行皇帝謚曰文明章聖元孝廟號真宗
入内押班雷允恭與張景宗同管勾山陵一行事判司
天監邢中和謂允恭言今山陵上百步法宜子孫恐下
有石若水耳允恭曰第移就上穴我入見太后言之允
恭方貴横衆莫敢違即改穿上穴既而上穴果有石石
盡水出允恭坐擅移皇堂并盜庫金銀錦帛珠玉杖死
于鞏縣初丁謂與雷允恭協比專恣内挾太后同列無
如之何允恭既下獄王曾欲因山陵事并去謂一日語
同列曰曾無子將以弟之子為後明日朝退當留白此
謂不疑曾有異志也曾獨對具言謂包藏禍心故令允
恭擅移皇堂於絶地太后始大驚謂徐聞之力自辯於
簾前未退内侍忽捲簾曰相公誰與語駕起久矣謂皇
恐以笏叩頭而出太后怒甚欲誅謂馮拯進曰謂固有
罪然帝新即位亟誅大臣駭天下耳目太后少解乃責
謂為太子少保分司西京故事宰相罷免皆降制時亟
欲行止召當直舎人草詞仍榜朝堂謂所坐但私庇允
恭不忍破其妄作未必真有禍心也然天資險狡多隂
謀得専政久要不可測雖曾以計傾之而公論不以為
過也
　(吕中曰逺小人之法不可以不嚴而去小人之幾不/可以不密故來鄭朋楊興之奸者陳蕃失於不密遂)
　(激為朋黨之變唐甘露白馬之禍李訓鄭注皆蹈幾/事不密之戒也丁謂之奸真宗晚年欲去之矣冦準)
　(被酒漏言失於不密反有崖州之行坐是謂之烽熖/愈熾内倚宦者雷允恭貴戚錢惟演為奸外與曹利)
　(用林特等為黨若拔山矣而曾一旦去之易其幾/密也故雖以計傾之而當時公論亦不以為過焉)
秋七月辛未王曾加中書侍郎平章事吕夷簡為給事
中魯宗道為右諫議大夫並參知政事宗道為人剛正
嫉惡少容遇事敢言不為小謹嘗微行就飲肆中偶真
宗亟召使者及門宗道自酒肆來使者曰即上怪公來
遲何以為對宗道曰第以實對使者曰然則公當得罪
曰飲酒人之常情欺君臣子之大罪也真宗果問使者
具以宗道所言對帝詰之宗道謝曰有故人自鄉里來
臣家貧無杯酌故就酒家飲帝以為忠實可大用嘗以
語太后太后識之於是并夷簡皆首蒙擢任　丙子錢
惟演為樞密使惟演舊佐王曾王曾既入相亦正惟演
使名故事樞密使必加檢校官惟演但以兵部尚書充
使有司失之也　戊寅詔真宗陵名曰永定始丁謂請
名陵曰鎮及謂貶馬拯謂三陵皆有永字故易曰永定
然永定乃縣名也宣祖陵止名安陵又不知翼祖已名
定陵於是復追改翼祖陵為靖陵議者譏拯不學當時
無正之者　先是女道士劉徳妙常以巫師出入丁謂
家謂嘗教言乃所為不過巫事不若託老君言禍福足
以動人辛卯再貶謂崖州司户參軍諸子並勒停又坐
與劉徳妙奸除名配隸復州仍以謂罪狀布告中外始
謂命宋綬草冦準責詞綬請其故謂曰春秋無將漢法
不道皆證事也綬雖從謂指然卒改易謂本語不純用
及謂貶綬猶當制即草詞曰無將之戒舊典甚明不道
之辜常刑罔赦朝論快焉謂初逐準京師為之語曰欲
得天下寧當拔眼中釘欲得天下好莫如召冦老不半
歳謂亦貶人皆謂報復之速天道安可誣也謂竄崖州
道出雷州準遣人以一蒸羊逆之境上謂欲見準準拒
絶之聞家僮謀欲報仇亟杜門使縱博俟謂行逺乃罷
　壬辰詔中外臣寮有曾與丁謂往來者一切不問
八月乙巳上與皇太后御承明殿垂簾決事始用王曾
議也宰相率百官稱賀太后哀慟久之令内侍宣諭曰
候上春秋長即當還政馮拯繼丁謂為首相頗欲躡謂
故迹王曾獨曉以禍福且逆折之拯不敢肆自是事一
決於兩宮初謂定太后稱予謂敗中書與禮儀院參議
每下制令稱予而便殿處分事稱吾太后詔旨稱吾
九月詔伎術官自今不得如京朝官用考課遷陟　冬
十一月朔樞密使錢惟演罷為保大節度使知河陽
以李沆王旦李繼隆配享真宗廟庭　翰林學士劉筠
為御史中丞先是三院御史言事皆先白中丞筠舉舊
儀令臺屬各舉糾彈之職　癸酉命李維晏殊修真宗
實録尋復命孫奭宋綬陳堯佐同修仍令内侍諭以一
朝大典當謹筆削之意　庚辰判國子監孫奭言知兖
州日於文宣王廟建立學舎以延生徒自後養學者不
減數百人臣雖以俸錢贍之然常不給自臣去郡恐漸
廢散伏見楊光輔素有經行望特遷一官令於兖州講
書仍給田十頃以為學糧從之諸州給學田蓋始此
辛巳始御崇政殿西閣召侍講孫奭馮元講論語侍讀
李維晏殊與焉初詔雙日御經筵自是雖隻日亦召侍
臣講讀王曾以上新即位宜近師儒故令奭等入侍上
在經筵或左右瞻矚或足敲踏床則奭拱立不講每講
體貌必莊上亦為竦然改聴　壬午以翰林侍讀學士
尚書右丞張知白為樞密副使　國子監舊制皆用近
臣及宿儒典領近歳頗任貴遊子弟之初仕者與管庫
資任略均壬辰始命馮元同判國子監仍詔自今毋得
差補䕃京朝官　十二月甲辰詔輔臣崇政殿西廡觀
孫奭講論語既而上親書唐賢詩以分賜焉　京城榖
價翔貴戊申出常平倉米分十四場賤糶以濟貧民
　
　
　
　
　
　
　
　
　
　宋史全文卷六
欽定四庫全書
　宋史全文卷七上
　　宋仁宗一
癸亥天聖元年春正月丙寅朔皇太后詔改元上讀詔
號泣者久之謂左右曰朕不忍遽更先帝之號也　自
宋興而吳蜀江南荆湖南粤皆號富强相繼降附太祖
太宗因其畜藏守以恭儉簡易方是時天下生齒尚寡
而養兵未甚蕃任官未甚冗佛老之徒未甚熾外無夷
狄金繒之遺百姓亦各安其生不為巧偽放侈故上下
給足府庫羡溢承平旣久户口嵗增兵籍益廣吏貟益
衆佛老夷狄耗蠧中國縣官之費數倍昔時百姓亦稍
縱侈而上下始困於財矣三司使李諮嘗奏事兩宫言
戍兵雖未可減其末作浮費宜一切裁損塩鐵判官俞
獻卿亦言天下糓帛日益耗物價日益高稻苖未立而
和糴桑葉未吐而和買自天僖以来日侈一日宜與公
卿大臣朝夕圖議而救正之上納其言癸未命御史中
丞劉筠提舉諸司庫務薛貽廓與三司同議裁減冗費
　(講義曰我朝之財始蠧於天僖祥符再蠧於寶元慶/歴自禱祠之事興而宫室之役起內之帑藏稍已空)
　(竭則省浮費之䇿不得不申明於天聖之年也自元/昊叛於西契丹擾於北外之財用不免告匱則節冗)
　(費之說不得不條/畫於慶歴之日也)
庚寅計置司考茶法利害請行貼射之法以淮南十三
場茶買賣本息併計其數罷官給本錢使商人與園户
自相交易一切定為中估而官收其息然必輦茶入官
隨商人所指而與之給劵為驗以防私售故有貼射之
名
　(筆談曰舊傳茶有三説見錢為一説犀角香藥為一/説茶為一説此乃三説法予在三司求為三説乃是)
　(博糴便糴直便為三說博糴者極邊粮草便糴者㳂/邉粮草直便者商人取便於㳂邉入納見錢於京師)
　(請領自虚估之利入於商賈而後行貼射之法自邉/糴償於見錢府藏不繼而後復用三說之法然貼射)
　(之法雖通商而官實盡其利三說之法雖官鬻而商/實受其利二法俱弊而後以嵗課均之茶户焉夫以)
　(一嵗之息均賦茶户恣其賣買所以均民力也所以/惠商賈也官則無濫朽腐敗之弊茶則無草木塵煤)
　(之雜其法善矣然向時摘山者受錢於官今使之納/錢於官向時冒法販禁者被罰令均賦於民賦不得)
　(入刑亦及之向時商賈貿遷州縣收其税今商賈不/行則稅額不登國用亦乏夫其法方行於嘉祐之四)
　(年而其害亦見於嘉祐之五年劉敞之疏又其後也/茶租猶故𣙜法復生此楊中心所以痛心於崇寧之)
　(變法/也)
三月司天監上新厯賜名崇天保章正張奎靈臺郎楚
衍等所造也　夏四月上初即位丁度上書論六事一
增勸講官二增諫貟三補䕃用大功以上親四選河北
河東役兵補禁軍五籍令佐墾田為殿最六凡緣公事
坐私罪杖者聼保任遷官又嘗獻王鳯論於皇太后以
戒外戚云　五月癸亥朔太常博士鞠詠王軫法當磨
勘審官引對上閱其治狀並除監察御史　秋八月太
常博士曹修古為監察御史孔延魯劉隨並為左正言
延魯初為寧州軍事推官有蛇出天慶觀真武殿中一
郡以為神州將帥官屬徃奠拜之延魯以笏撃蛇碎其
首觀者莫不歎服後知仙源縣主孔氏祠事孔氏故多
縱放者延魯一繩之以法修古上四事曰行法令審故
事惜財力辨忠邪辭甚切至　甲寅有芝生於天安殿
柱召輔臣觀之監察御史鞠詠言陛下新即位河決未
塞霖雨害稼宜思所以應災變臣願陛下以援進忠良
退斥邢佞為國寶以訓勸兵農豐積倉廩為天瑞草木
之怪何足尚哉　先是錢惟演自河陽赴亳州因朝京
師圖入相詠奏惟演憸人嘗與丁謂為婚姻緣以大用
後揣知謂姦將敗露懼牽連及禍因出力攻謂今若遂
以為相必大失天下望太后遣內侍持奏示之惟演猶
顧望不行詠語左正言劉隨曰若相惟演當取白麻廷
毁之惟演聞乃亟去　馮拯病太后有復相王欽若意
上嘗為飛白書王欽若字太后因取字緘湯藥合遣中
人齎以賜且口宣召之九月丙寅馮拯罷爲武勝節度使判
河南府欽若守司徒兼門下侍郎平章事拯為相氣貌
嚴重宦者傳詔至中書不延坐欽若再入中書謂平時
百官叙進皆有常法為叙遷圖以獻兾便省覽然欽若
亦不復能大用事如真宗之時矣　戊寅召輔臣於崇
政殿西廡觀馮元講論語仍賜御飛白書　九月戊戌
冦凖卒於雷州初太宗嘗得通天犀命工為二帶一以
賜準及是準遣人取自洛旣至數日沐浴具朝服束帶
北面再拜呼左右趣設卧具就榻而沒歸葬西京道出
荆南公安縣人皆設祭於路折竹植地掛紙錢焚之踰
月枯竹盡生笋衆因為立廟號竹林冦公祠　癸丑詔
審官院自今知州軍同判知縣人並引對於便殿　十
一月知連水軍鄧餘慶受枉法贓三陽寨主荆信監倉
自糴粟監興平縣酒稅何承勛進賢鎮鹽酒稅易著明
並自盗官物各杖脊配廣南壬寅詔以餘慶等罪狀申
警羣吏　初蜀民以鐵錢重私為劵謂之交子以便貿
易富民十六户主之其後富者稍衰不能償所負争訟
數起大中祥符末薛由為轉運使請官置交子務以㩁
其出入戊午詔從其請始置益州交子務
　(吕中曰此楮幣之始也然其有錢以行楮有楮以權/錢子母均通而無偏重之患故民視錢猶楮視楮猶)
　(錢今則為是幣而初無是錢以/虚架虚宜乎楮幣之不行也)
十二月江州民陳藴聚居二百年食口二千而藴年八
十且有行義州以聞上曰良民一鄉之表旌之則為善
者勸矣授藴本州助教
甲子天聖二年春正月命御史中丞劉筠等四人權知
貢舉　戊申吏部銓引對選人前束鹿縣尉王得說歴
官寡過書考最多而無保任者上察其孤孑特擢為大
理寺丞賈積善者十四考無公私過雖無舉主特擢為
京官　二月乙酉工部侍郎知徐州李應機坐前知兖
州貪暴不法降授將作監分司南京上曰外臺耳目所
寄當職靡言咎將誰執丙戍詔轉運使劉明恕李允元
提㸃刑獄尚霖郭位各贖銅二十斤　三月先是上封
者言經學不究經㫖乞於本科問䇿一道至是對者多
紕繆帝以執經肄業不善為文特令取其所長用廣仕
路　癸卯王欽若等上真宗實錄一百五十卷　乙巳
御崇政殿賜宋郊葉清臣鄭戩等一百五十四人及第
四十六人同出身不中格者六人以嘗經真宗御試特
賜同三禮出身丙午又賜諸科一百九十六人及第八十
一人同出身郊與其弟祁俱以詞賦得名禮部奏祁名
第三太后不欲弟先兄乃推郊第一而置祁第十劉筠
得清臣所對䇿竒之故擢第二國朝以䇿擢髙第自清
臣始　秋七月遣殿中侍御史王碩内殿押班朱緒㸃
檢山場所積茶初朝廷旣用李諮等貼射法行之朞年
豪商大賈不能軒輊為輕重而論者或謂邊糴償以見
錢恐京師府藏不足以繼争言其不便㑹江淮制置司
言茶有滯積壞敗者請一切焚棄朝廷疑變法之弊下
書責計置司因令碩等行視旣而諮等條上利害願力
行之無為流言所易於是詔有司榜諭商賈以推行不
變之意　監察御史張逸為益州路提㸃刑獄勸農使
逸先知襄州鄧城縣有能名知州謝泌將薦逸先設几
案置章其上望闕再拜曰老臣為朝廷得一良吏乃奏
之　八月巳夘幸國子監謁先聖文宣王召直講馬龜
符講論語已而觀七十二賢贊述閲三禮圖問侍講馮
元三代制度又幸昭烈武成王廟　壬午翰林學士承
㫖李維等請加上眞宗諡曰文明武定章聖元孝詔恭
依　十一月乙未朝享玉清昭應宫景靈宫丙申享太
廟丁酉合祭天地于圜丘大赦　乙巳立皇后郭氏
乙丑天聖三年春二月禮部員外郎蔡齊直史館章得
象並知制誥初召齊等試中書上閲其試文謂宰臣曰
兩制詞臣以文章為職業然湏才識周敏操履端方乃
可副朝廷中外任使也　夏四月劉曄知河南府燁先
世代郡人後魏遷都因家河南唐末五代之亂衣冠舊
族出系無所考惟劉氏自十二代祖北齊中書侍郎環
雋至曄十一世皆葬河南而世牒具存曄嘗權發遣開
封府事獨召見太后問曰知卿名族欲一見卿家譜恐
與吾宗同也曄曰不敢他日數問之曄無以對因為風
眩仆而出乃免　五月己亥賜杭州隐士林逋粟帛
秋八月知益州薛由言本州解發舉人自張詠以来例
給館劵至京師今得三司移文乃責吏人償所給官物
恐非朝廷之意上曰漢貢士皆郡國續食今獨不能行
之逺方邪其令悉蠲之　李諮等旣條上茶法利害朝
廷亦牓諭商賈以推行不變之意然論者又争言其不
便辛未命孫奭夏竦盧士倫王碩盧守懃再加詳定
九月詔見任并帶職京朝官磨勘更立四年之限　冬
十月翰林學士晏殊為樞宻副使　庚午宰臣王欽若
為譯經使　十一月孫奭等言十三場茶積未售六百
一十三萬餘斤盖許商人貼射則善茶皆入商人其入
官者皆麄惡不時故人莫肯售又姦人倚貼射為名強
市盜販侵奪官利其弊如此不可不革請罷貼射法官
復給本錢市茶而商人入錢以售茶者宜優之庚辰詔
從奭等議自是河北入中復用三說法舊給東南緡錢
者以京師㩁貨務錢償之　戊申王欽若卒皇太后臨
奠錄親属及所親信二十餘人國朝以来宰相恤恩未
有欽若比者欽若狀貌短小項有附疣時人目為癭相
性傾憸敢為矯誕太后以先朝所寵異故復命之　十
二月癸丑樞宻副使尚書右丞張知白加工部尚書平
章事國朝故事叙班以宰相為首親王次之使相又次
之樞宻使雖檢校三師兼侍中尚書中書令猶班宰相
下乾興初王曾由次相為㑹靈觀使曹利用由樞宻使
領景靈宫使時以宫觀使為重詔利用班曾之上然議
者深以為非至是曾進昭文館大學士玉清昭應宫使
同集殿廬將告謝而利用猶欲班曾上閤門不敢裁帝
與太后坐承明殿久至遣押班江徳明趣閤門閤門惶
惑莫知所出曾抗聲目吏曰但奏宰相王曾等告謝班
旣定利用鬰不平帝與張士遜慰曉之庚申詔宰臣樞
宻使序班如故事而利用志驕尚居次相張知白上及
聞召張旻於河陽為樞宻使疑代已始悔懼焉　殿前
副指揮使楊崇勲嘗詣中書白事属微雨新霽崇勲穿
泥鞾直登階曾頷之不以常禮延坐崇勲退劾奏其失
送宣徽院問狀翌日對上請傳詔釋罪太后問其故曰
崇勲武夫不知朝廷之儀舉劾者柄臣所以振紀綱寛
釋者人君所以示恩徳如此則仁愛歸於上而威令肅
於下矣　癸亥徙丁謂雷州司户參軍
丙寅天聖四年春正月己亥命知制誥章得象侍御史
知雜事韓億與吏部流內銓南曹同試百司人上因曰
比閱天下奏吏出職者多敗官何也王曾曰士人入流
必顧亷耻若流外則畏謹者鮮州縣雖卑然最近於民
宜少澄其原乃詔得象等精加考試　二月詔官吏犯
贓至流而按察官不舉者并劾之　壬戍遣官祀九宫
貴神上問古今樂之異同王曾曰古樂用於天地宗廟
社稷山川鬼神而聼者莫不和悅今樂則不然徒娯人
耳目而蕩人心志自昔人君流連荒亾者莫不由此上
曰朕於聲技固未嘗留意內外燕遊皆勉强爾　夏四
月還知寧州楊及所獻繡佛初及因乾元節來獻上謂
輔臣曰及佞人也民安政舉乃守臣之職焉用此為
江州言太平興國真君觀有盗神像金冠者請更製上
曰觀僻在山谷間而以金為冠是誨人為盗宜代以銅
而金塗之王曾退言慮民抵罪而易金以銅可謂仁矣
　五月判刑部燕肅上奏曰唐決死刑京師五覆奏諸
州三覆奏自是全活甚衆貞觀四年斷死罪二十九開
元二十五年才五十八今生齒未加於唐而天聖三年
斷大辟二千四百三十六視唐幾至百倍望準唐故事
天下死罪皆得一覆奏下其章中書王曾以為天下皆
一覆奏則必死之人徒充滿狴犴而久不得決請獄疑
若情可矜者聼上請壬午詔天下死罪情理可矜及刑
名疑慮者具案以聞有司毋得舉駁　己亥詔舉人雖
文辭可採而操檢不修者州郡毋得薦送　閏五月定
江淮嵗漕米課六百萬石初景徳中嵗不過四百五十
萬石其後益至六百五十萬石故江淮之間榖常貴而
民貧於是都官貟外郎吳耀卿請約為中制然東南灾
儉輒減嵗漕數或巨萬或數十萬又轉移以給他路者
有焉　甲子詔輔臣於崇政殿西廡觀宋綬等讀唐書
上曰朕覽舊史毎見功臣罕能保始終者若裴寂劉文
静皆佐命元功不免誅辱王曽對曰寂等之禍良由功
成而不知退也　詔增西川廣南東西路諸州軍進士
解額有差又詔命官鎖㕔應舉自今更不先試所業下
第者免責罰仍聼再舉其歴任有贓私罪及停廢責降
衝替未經叙用人即不許應舉舊制鎖㕔應舉者先於
所属選官考試所業方聼取解至禮部程文紕繆者勒
停其不及格者猶贖銅永不得應舉至是上欲開誘進
士之路下近臣參議而降是詔　六月庚寅大雨震雷
平地水數尺壞京城民舍壓溺死者數百人辛夘上避
正殿減常膳丁酉徳音降天下囚罪一等徒以下釋之
畿內京東西淮南河北民田被水者蠲其租流徙者所
在撫存之詔三司所在官物為水漂失者皆蠲除之水
之作也宰執方晨朝未入俄有㫖放朝王曽亟附中使
奏曰天變甚異乃臣等燮理無狀豈可退安私室恬然
自處亟請入見陳所以備禦之道同列有先歸者聞曽
如是皆媿服焉時又傳言汴口決水且大至都人恐皆
欲東奔上以問曽曽曰河決恐未至此苐民間訛言不
足慮已而果然　秋七月罷永興軍秦坊等新醋務初
陜西轉運司置務𣙜之請推其法天下王曽曰𣙜酒盖
出於前代之不得已未能省去若又𣙜醋則甚矣故罷
之　辛未詔兩川所造錦綺鹿胎透背欹玉等嵗減上
供之半其大小綾及花紗仍令改織絹以供邊費　上
嘗謂輔臣曰比以大暑罷講讀適已召孫奭等說書卿
等公事退可蹔至經筵王曾曰陛下萬幾之暇留意經
術雖炎暑不輟有以見聖學之髙明也　九月戊申三
司請市糴芻粟上因問輔臣諸坊監牧馬幾何王曽對
曰當今比五代馬多數倍計芻秣費嵗不下數百萬盖
措置利害失其要若以陜西蕃部入中馬立定數餘聼
民間市易二三年間必大蕃息此與畜之外廐無異也
上然之　辛未廢襄唐二州營田務以田賦民毎頃輸
稅五分　壬申命翰林學士夏竦蔡齊知制誥程琳等
重刪定編敕帝問輔臣曰或謂先朝詔令不可輕改信
然乎王曽曰此憸人惑上之言也咸平中刪太宗朝詔
令十存一二盖去其煩宻之文以便於民何為不可今
有司但詳其本末又須臣等審究利害一一奏稟然後
施行也上然之　冬十月辛巳出內藏庫緡錢二十萬
下京西路糴軍儲　十二月詔京城物價翔貴其令三
司出廩米散置糴場數十第取半價民争赴之凡出米
六十萬斛　三司下畿縣買素食物料提㸃公事張嵩
以畿內灾歉乞收采於市上問輔臣曰此何所用王曽
等對曰御庖所須也上曰豈可以口腹擾民其悉罷之
丁夘天聖五年春正月壬寅朔上率百官上皇太后夀
於㑹慶殿　癸丑命樞宻直學士禮部侍郎劉筠權知
貢舉己未詔禮部貢院比進士以詩賦定去留學者或
病聲律而未得騁其才其以䇿論兼考之諸科毋得離
掇經注以為問目　庚申降樞宻副使晏殊知宣州先
是太后召張耆為樞宻使殊言耆無􁆇勞天下有私徇
非才之議太后不悦於是從幸玉清昭應宫從者持笏
後至殊怒撞以笏折其齒監察御史曹修古王㳂等劾
奏殊坐是免尋改知應天府殊至應天府乃大興學范
仲淹方居母喪殊延以教諸生自五代以来天下學廢
興自殊始
　(大事記曰幹父之蠱易幹母之蠱難以太后親政之/時而晏殊仲淹修古之徒敢於忤㫖則直言之風雖)
　(奮發於慶厯之時而實/胚胎於天聖之初矣)
二月知寧州楊及上所修五代史上謂輔臣曰五代亂
離事不足法王曽曰雖然安危之迹亦可為鑒也　三
月賜進士王堯臣等一百九十七人及第八十一人同
出身七十一人同學究出身二十八人試銜丙寅賜諸
科及第并出身者六百九十八人　夏四月試特奏名
進士諸科同出身凡三百四十二人辛夘賜新及第人
聞喜宴于瓊林苑遣中使賜御詩及中庸篇一軸　上
先命中書錄中庸篇令張知白進讀至修身治人之道
必使反復陳之　壬辰夀寧觀火六月宰臣張知白言
按五行志宫室盛則有火災請自今罷不急營造以答
天戒上納其言　秋七月王曾等言夏秋大旱毒氣中
人此洪範所謂僣常暘若也皆臣等輔政無狀以致厥
咎上曰朕亦夙夜循省其變豈徒然哉當與卿等共修
政事以答天戒爾　八月先是司天監主簿苗舜臣等
嘗言土宿留參太白晝見詔日官同考定日官奏土宿
留參順不相犯太白晝見日未過午舜臣等坐妄言災
變被罰監察御史曹修古言日官所定希㫖悦上不足
為信今罰舜臣等其事甚小然恐自此人人畏避佞媚
取容以災為福天變不告取損至大禁中以翡翠羽為
服玩詔市於南越修古以為重傷物命且真宗嘗戒採
□毛故事未逺宜罷之時方崇建塔廟議營金閣費不
可勝計修古極陳其不可壬申修古出知歙州　九月
陜西轉運使言同華等州旱虸蚄蟲食苗秘閣校理謝
絳上疏曰去年京師大水今年苦旱此皆大異也宜下
罪已之詔修順時之令宣羣言以無壅斥近倖以損隂
而聖心優柔重在改作號令所發未聞有以當天心者
夫風雨寒暑之於天時為大信也近日制命有信宿輒
改適行遽止而欲風雨以信其可得乎　己未知制誥
程琳為諫議大夫權御史中丞宰相張知白最善琳當
除命喜曰不辱吾筆矣琳上疏請罷諸土木營造蠲被
火郡縣逋租　冬十月丙申滑州言塞決河畢十一月
百官稱賀遂燕崇徳殿自天禧三年河決至是積九載
乃復塞始役旣興朝議以嵗飢將復罷知州冦瑊言病
民者特芻藁爾幸調率已集若積之經年則朽腐為棄
物乃詔訖役　癸丑合祭天地於圜丘大赦賀皇太后
於㑹慶殿　十二月左正言直史館孔道輔為左司諫
龍圖閣待制時使契丹猶未還契丹優人以文宣王為
戲道輔艴然徑出北使主客者邀道輔還坐且令謝道
輔正色曰中國與北朝通好以禮文相接今俳優之徒
侮慢先聖而不之禁北朝之過也道輔何謝敵君臣嘿
然又酌大巵謂曰方天寒飲此可以致和氣道輔曰不
和固無害旣還言者以為生事且開争端上問其故道
輔曰契丹比為黒水所破勢甚蹙毎漢使至輒為侮慢
若不校恐益易中國上然之
戊辰天聖六年春正月詔諸路提㸃刑獄朝臣交割本
職公事與轉運使副或言提㸃刑獄官過為煩擾無益
於事故也　庚申上封者言進士及第本以辭藝進而
比来多乞賜子孫科名又閤門祇候太宗朝其員至少
今權要之家比援恩例而濫進者多請一切罷之從之
仍著為令　二月同知禮院王皥言諡者行之表也善
行有善諡惡行有惡諡盖聞諡知行以為勸戒近日臣
寮薨卒雖官品合該擬諡其子弟白知父祖别無善狀
慮定諡之際斥其繆戾皆不請諡欲乞今後臣寮薨謝
並令有司舉行如此則隐匿無行之人有所沮勸詔從
之　工部尚書平章事張知白卒知白在相位惜名器
無毫髪私常以盛滿為戒雖顯貴其清約如寒士　三
月壬子樞宻副使張士遜為禮部尚書平章事癸丑姜
遵為樞宻副使己未范雍為樞宻副使仍班姜遵之上
　壬戍詔於順天門外八角鎮建西太一宫　夏四月
甲申旦有星大如斗自北流至於西南光照殿庭有聲
如雷尾長數丈久之散為蒼白雲庚寅徳音以星變齋
居不視事五日降畿內囚死罪流以下釋之罷諸土木
功賑河北流民過京師者時命僧道禬禳於文徳殿殿
中侍御史李紘奏曰文徳殿布政㑹朝之位毎灾異輒
聚緇黄讃唄其間何以示中外監察御史鞠詠條上應
變五事　六月乙酉出內藏庫緡錢二十萬下京西轉
運司市糴軍儲　秋七月以左司諫劉隨知濟州隨在
諫職前後所論甚衆帝旣益習天下事而太后猶未歸
政隨請軍國常務専稟帝㫖太后不悦㑹隨請外因命
出守　丙辰以蔡齊為龍圖閣學士知河南府羅崇􁆇
趣齊上修景徳寺記曰參知政事可得也齊故遲其記
不上崇􁆇怒讒於太后命齊出守參知政事魯宗道固
争留之不能得尋以親老易宻州太后諭宰相取記齊
始上之　八月詔河北水灾州軍免今年秋稅初王曾
曰邊郡數大水盖洪範所謂不潤下之證宜寛民賦以
答天災故有是詔　張九齡九代孫錫以九齡告身及
明皇批答米獻上謂輔臣曰九齡唐名相也宜旌其後
即授試國子四門助教　九月太常少卿直昭文館陳
從易為左司郎中兵部郎中集賢院修撰楊大雅並知
制誥自景徳後文士以雕靡相尚一時學者向之而從
易獨自守不變與大雅特相厚皆好古篤行無所阿附
朝廷欲矯文章之弊故並進從易及大雅以風天下
冬十一月翰林學士宋綬等上所撰天聖鹵簿記十卷
初郊祠綬攝太僕卿陪玉輅帝問儀物典故占對辨洽
因使綬集官撰記　十二月甲子以大理評事范仲淹
為秘閣校理初仲淹遭母喪上書執政請釋郡守舉縣
令斥游惰去冗僣遴選舉敦教育養將才實邊備保直
臣斥佞人使朝廷無過生靈無怨以杜姦雄凡萬餘言
王曽見而偉之亦知仲淹乃晏殊客也於是殊薦人充
館職曽謂殊曰公實知仲淹捨而薦此人乎已為公置
不行宜更薦仲淹也殊從之　丁夘賜故杭州處士林
逋諡曰和靖先生逋臨終賦詩云茂陵他日求遺藁猶
喜曽無封禪書　辛巳上封者請稅緡錢以助經費上
曰貨泉之利欲流天下而通有無何可算也不許
己巳天聖七年春正月樞宻使曹利用罷判鄧州初太
后臨朝利用奏抑內降恩或屢却而復下則有僶俛從
之者或紿白太后曰蒙恩得內降雖屢却於樞宻院今
利用之家媪隂諾臣請其必可得矣太后始疑其私頗
衘怒㑹利用從子汭爲趙州兵馬監押而州民趙徳崇
詣闕告汭不法事獄具汭坐被酒衣黄衣令軍民呼萬
嵗且傳致汭辭云利用實教之丙辰貶利用為左千牛
衛上將軍知隨州杖殺汭　二月庚申朔參知政事魯
宗道卒太后臨朝宗道屢有獻替太后問唐武后何如
主對曰唐之罪人也幾危社稷后嘿然時有上言請立
劉氏七廟者太后以問輔臣衆不敢對宗道獨曰不可
謂同列曰若立劉氏七廟謂嗣君何帝太后將同幸慈
孝寺欲以太安輦前帝行宗道曰婦人有三從在家從
父嫁從夫夫歿從子太后命輦後乗輿行貴戚用事者
莫不憚之時目為魚頭參政因其姓且言骨鯁如魚頭
也　丙寅禮部尚書平章事張士遜罷知江寧府士遜
得宰相曹利用之薦也利用慿寵自恣士遜未嘗有是
非之言時人目之為和鼓　參知政事吕夷簡以本官
平章事始王曾薦夷簡可相久不用曾因對言以臣度
聖意不欲其班樞宻使張耆上爾耆一赤脚健兒豈容
妨賢至此太后曰吾無此意行用之矣丁卯以夏竦為
參知政事陳堯佐為樞宻副使薛奎為參知政事　初
曹利用領景靈宫使令主事蘓藏用等主宫中公使錢
而利用嘗私貸錢癸酉再貶利用為崇信節度副使房
州安置仍命內侍楊懷敏䕶送之閏二月至襄陽驛懷
敏以語逼之利用素剛遂自經死
　(論曰前輩多謂大臣功髙權盛禍患之来有非智慮/之所能防如曹利用襄陽之死是矣切以為不然殺)
　(人者必見殺賊人者還自賊昔者李斯讒韓非於秦/非死之後斯亦不免而斯之遇禍尤慘於非鮑髙譛)
　(禳苴於齊苴死之後鮑髙之徒亦不免而髙之遇禍/尤慘於苴利用與丁謂譛冦萊公有不臣議凖旣南)
　(遷而二公相繼貶黜丁有朱崖之行曹有襄陽之禍/天之報應有甚影響非其自取與古人有言好謀之)
　(士敗於謀好辯之士窮於辯道徳/正直之士為無所窮斯言得之)
戊申上謂輔臣曰比建慈孝寺蓋以薦福先帝及太一
宫為民祈禳自今京城惟倉庫營房官舍弊壞者修完
之餘毋得擅興力役　壬子詔復置賢良方正能直言
極諫科博通典墳明宣於教化科才識兼茂明於體用
科詳明吏理可使從政科識洞韜略運籌決勝科軍謀
宏逺材任邊寄科凡六又置書判拔萃科以待選人髙
蹈丘園科沉淪草澤科茂材異等科以待布衣被舉應
書者又置武舉以待方略智勇之士　癸丑置理檢使以
御史中丞為之其登聞檢院匭函改為檢匣如指陳軍國
大事時政得失並投檢匣畫時進入常事五日一進其
稱寃濫枉屈而檢院鼓院不為進者並許詣理檢使審
問以聞時上封者言自至道三年廢理檢院而朝廷得
失天下寃枉寖不能自達夏竦因請復置使領上從其
議　三月戊寅上謂輔臣曰王欽若久在政府察其所
為真奸邪也王曽曰欽若與丁謂林特陳彭年劉承珪
時號為五鬼其姦邪憸詖之迹誠如聖諭　契丹嵗大
饑民流過界河上曰皆吾赤子也可即賑救之乃詔轉
運司分送唐鄧襄汝州處以閒田所過州縣給食人二
升　癸未詔百官轉對極言時政闕失如舊儀在外者
實封以聞旣而上謂輔臣曰所下詔宜増朋黨之戒
羣牧判官龎籍因轉對言平時百官奏事上前不自批
章止得送中書樞宻院盖防偏請以啟倖門近嵗傳宣
內降寖多於舊臣恐法度自是隳也　羣牧判官司馬池
因轉對言唐制門下省詔書出有不便者得以封還今
門下雖有封駁之名而詔書一􁂒自中書下非所以防
過舉也　甲申上封者言茶鹽課虧請更議其法帝以
問三司使冦瑊瑊曰議者未知其要爾河北入中兵食
皆仰給於商旅若官盡其利則商旅不行而邊民困於
餽運矣法豈可數更帝然之因謂輔臣曰茶鹽民所食
而強設法以禁之致犯法者衆但緣經費尚廣未能弛
之又安可數更其法也　丙戍遣官祈晴上因謂輔臣
曰昨令視四郊而麥已損腐民何望焉此必政事未當
天心也古者大辟外州三覆奏京師五覆奏盖重人命
如此其戒有司審獄議罪毋或枉濫又曰赦不欲數然
捨是無以召和氣　夏四月赦天下免河北被水民賦
租京師自三月朔雨不止前赦一日而霽　五月己未
朔詔禮部貢舉庚申詔曰朕試天下士以言觀其趣向
而比来流風之弊至於㑹粹小說磔裂前言競為浮夸
靡曼之文無益治道非所以望於諸生也禮部其申飭
學者務明先聖之道以稱朕意焉　甲子上曰羣臣請
對者多求進少求退何也王曽曰茍抑奔競崇静退則
庶幾有難進之風矣上然之　己巳詔以新令及附令
頒天下　六月丁未大雷雨玉清昭應宫灾獨長生崇
夀殿存焉太后對輔臣泣曰先帝力成此宫一夕延燔
殆盡猶幸一二小殿存爾范雍度太后有再興葺意乃
抗言曰不若燔之盡也先朝以此竭天下之力遽為灰
燼非出人意如因其所存又將葺之則民不堪命非所
以祇天戒也宰相王曽吕夷簡亦助雍言夷簡又推洪
範灾異以諫太后黙然太廟齋郎蘓舜欽上疏曰前志
曰積隂生陽陽生則灾見焉乗夏之氣發洩於玉清宫
震雨雜下烈焰四起樓觀萬疉數刻而盡非慢於火備
乃天之垂戒也陛下當降服減膳避正寢責躬罪己下
哀痛之詔罷非業之作拯失職之民察輔弼及左右無
禆國體者罷之竊弄威權者去之念政刑之失收芻蕘
之論庶幾可以變灾為佑浹日之間未聞為此而將設
工役以圖修復都下之人聞者駭惑聚首横議咸謂非
宜願陛下恭黙內省而追革之罷再造之勞述前世之
法天下幸甚　甲寅門下侍郎平章事王曽罷知兖州
始太后受尊號冊將御大安殿曽執不可太后左右姻
家稍通請謁曽多所裁正太后滋不悦㑹玉清昭應宫
灾曽累表待罪乃罷尋改青州是月河北大水壞澶州
浮橋　秋七月初太后怒玉清宫守衛者不謹悉下御
史獄欲誅之中丞王曙上言昔魯桓僖宮灾孔子以為
桓親盡當毁者也遼東髙廟及髙園便殿灾董仲舒以
為髙廟不當居陵旁今所建宫非應經義灾變之来若
有警者願除其地以應天變而右司諫范諷亦言此實
天變不當置獄窮治上及太后感悟遂薄守衛者罪又
言山木已盡人力已竭雖復修必不成己巳下詔不復
修改長生崇夀殿為萬夀觀　乙酉罷輔臣所領諸宫
觀使名　八月丁亥朔日有食之　詔罷天下職田官
收其入以所直均給之先是上封者言職田有無不均
請罷之乃降是詔　己亥詔命官犯正入已贓者自今
毋使親民　冬十月詔知州軍文武升朝官嵗舉見任
判官主簿尉有罪非贓私有出身三考無出身四考堪
縣令者各一人轉運使副不限以數先是流內銓引選
人朝辭有老耄者授縣令上謂宰臣曰縣令之職有民
有社一邑刑政輕重皆得自專若非其人為害不細雖
逺方僻郡尤當擇人宣朝廷徳意此輩皆昏耄使之臨
民必有貪墨疲懦之弊㑹有上言乞奏舉以充縣令乃
降是詔　丁未詔淮南江浙荆湖制置發運使奏計京
師毋以土物饋要近官　十一月冬至上率百官上皇
太后夀於㑹慶殿祕閣校理范仲淹奏疏言天子有事
親之道無為臣之禮有南面之位無北面之儀若奉親
於內行家人禮可也今顧與百官同列虧君體損主威
不可為後世法疏入不報晏殊初薦仲淹為館職聞之
大懼召仲淹詰以狂率邀名且將累薦者仲淹正色抗
言曰仲淹緣辱公舉毎懼不稱為知己羞不意今日反
以忠直獲罪門下殊不能答仲淹退又作書遺殊申理
前奏不少屈殊卒媿謝焉又奏疏請皇太后還政亦不
報遂乞補外尋出為河中府通判
庚午天聖八年春正月命資政殿學士晏殊權知禮部
貢舉　甲戍真定府定州路都部署曹瑋卒瑋將兵幾
四十年未嘗少失利契丹使過天雄部勒其下曰曹公
在此毋縱騎馳驅也渭州有告戍卒叛入夏國者瑋方
對客弈棊遽曰吾使之行也夏人聞之即斬叛者投其
首境上環慶属𦍑田多為人所市致單弱不能自存因
沒敵中瑋盡令還其故田後有犯者遷其家內地所募
弓箭手使馳射較強弱勝者予田二頃再更秋穫課市
一馬馬必勝甲然後官籍之則加田五十畝至三百人
以上團為一指揮要害處為築堡使自塹其地為方田
環之立馬社一馬死衆為出錢市馬属𦍑降者旣多因
署其首領為軍主使統其族帳止於本軍叙進以其習
知敵情與地利不可徙他軍也瑋為將不如其父寛猛
自成一家三月御崇政殿試禮部奏名進士丙寅試諸
科丁夘賜進士王拱夀等二百人及第四十九人同出
身己巳賜諸科及第同出身者又五百七十三人拱夀
詔更其名曰拱辰　六月監修國史吕夷簡等上新修
國史於崇政殿　秋七月乙巳御崇政殿試書判拔萃及
武舉人戍申以書判拔萃人余靖為將作監丞尹洙為
武勝節度掌書記武舉人張建侯等十二人補三班奉
職借職　丙午御崇政殿䇿試賢良方正能直言極諫
太常博士何詠茂才異等富弼所對䇿並及第四等丁
丑以詠為祠部員外郎同判永興軍弼為將作監丞知
長水縣　九月罷百官轉對自復轉對言事者頗衆大
臣不悦也故復罷之　冬十月有上書言縣官𣙜鹽得
利微而為害博兩池積鹽為阜數莫可校請通商平估
以售少寛百姓之力乃詔盛度王隨議更其制度隨與
胡則畫通商五利上之丙申詔罷三京二十八州軍𣙜
法聼商賈入錢若金銀京師榷貨務交鹽兩池自是雖
商賈流行而嵗課之入官者耗矣　壬寅置天章閣待
制位龍圖閣待制之下　十一月戊辰合祀天地于圜
丘大赦　十二月以丁謂為道州司户參軍　丁未定
難節度使趙徳明遣使来獻馬
辛未天聖九年春二月詔復給職田　秋七月以翰林
侍讀學士孫奭為工部尚書知兖州帝毎御經筵設象
架庋書䇿外向以便侍臣講讀奭年髙視昏或隂晦即
為徙御座於閣外奭講至前世亂君亡國必反復規諷
帝竦然聼之常畫無逸圖以進帝施於講讀閣奭三請
致仕召對敦諭之奭以年踰七十固請故優拜焉仍詔
頒宴而後行　甲戍右正言陳執中諫院供職國朝承
五代之弊官失其守故官職差遣離而為二今之官裁
用以定俸入爾而不親職事諫議大夫司諫正言皆須
别降勅許赴諫院供職者乃曰諫官　八月出內藏庫
絹六十萬下陜西河北河東市糴粮草戊戍又出內藏
庫緡錢五十萬河北市粮草九月詔出內藏庫絹六十
萬下河北折糴軍儲　庚午以王曽為彰徳節度使仍
知天雄軍契丹使者徃還肅車徒而後過無敢大聲疾
呼者人樂其政為畵像而生祠之　冬十月以翰林學
士宋綬為龍圖閣學士知應天府時太后猶稱制五日
一御承明殿垂簾決事而上未始獨對羣臣也綬言唐
先天中睿宗為太上皇五日一受朝處分軍國重務除
三品以上官決重刑明皇日聼朝除三品以下官決徒
刑今宜約先代制度令羣臣對前殿非軍國大事及除
拜皆前殿取㫖書上忤太后意故命出守侍御史知雜
事劉隨殿中侍御史郭勸並言綬有辭學當留本朝不
宜處外不聼　丙戍詔曰公卿大夫所宜勵名節以厚
風化而或枉己以近名行險以沽寵詆誣執政干撓有
司藩臣多所徼求使者弛於刺舉營私冒禄朕何望焉
凡在位之臣其務修警毋蹈邪枉以速邦憲　閏十月
司天監上重修崇天厯　癸亥鹽鐵副使司封貟外郎
王􁈻户部副使刑部貟外郎杜衍並為天章閣待制初
馬季良建言京師賈人常以賤價居茶鹽交引請官置
務收市之季良方用事有司莫敢忤其意鬷獨不可曰
與民競利豈國體邪他日上見鬷勞之曰官市交引賴
卿力言罷之甚善有司臨事當如是也薛顔死其家屬
衍為墓誌衍却之及在三司因奏事上謂衍曰薛顔有
醜行卿不與誌墓誠清識也自是有意大用
壬申明道元年春二月監修國史吕夷簡上三朝寶訓
　庚戍知許州定國節度使張士遜為刑部尚書平章
事吕夷簡加中書侍郎　丁夘以真宗順容李氏為宸
妃是日宸妃薨宸妃始生帝皇太后即以為己子宸妃
嘿嘿處先朝嬪御中未嘗自異帝不自知宸妃所出也
疾革乃進位始宫中未治喪宰相吕夷簡朝奏事因曰
聞有宫嬪亡者太后瞿然曰宰相亦與宫中事邪引帝
偕起有頃獨出曰卿何間我母子也夷簡曰太后他日
不欲全劉氏乎有司希太后㫖言嵗月未利夷簡黜其
說請發哀成服備宫仗葬之時有詔欲鑿宫城垣以出
喪夷簡遽求對太后揣知其意遣內侍羅崇􁆇問何事
夷簡言鑿垣非禮喪宜自西華門出宸妃誕育聖躬而
喪不成禮異日必有受其罪者莫謂夷簡今日不言也
崇􁆇懼馳告太后乃許之　三月戊戍詔曰江淮之間
仍嵗旱暵民之失職朕甚憫焉比遣使安撫其與長吏
慮係囚流以下降一等杖笞釋之　六月殿中侍御史
張存上疏曰陛下嗣統以来延納至言罔有忌諱自前
秋忽詔罷百官轉對去冬黜降御史曹修古等昨又聞
進士林獻可因奏封事竄逺方人心皇惑中外莫測臣
恐自今忠直之言與理亂安危之端蔽而不逹因歴引
周昌朱雲辛慶忌辛毗事以廣帝意　七月許夀州立
學仍賜九經知州朱諫請之也　辛夘以門下省為諫
院先朝雖除諫官而未嘗置院及陳執中為諫官屢請
之置諫院自此始　是月太白晝見終月　八月以三
司使晏殊為樞宻副使　壬戍大內火延燔八殿乙丑
詔羣臣直言闕失先是百官晨朝而宫門不開輔臣請
對帝御拱宸門追班百官拜樓下宰相呂夷簡獨不拜
帝使問其故曰宫庭有變羣臣願一望清光帝舉簾見
之夷簡乃拜時宦者置獄治火事得縫人火斗已誣伏
下開封府使具獄權知府事程琳辨其不然乃命工圖
其火經處且言後宫人多此殆天災不可以罪人監察
御史蔣堂亦言火起無迹安知非天意陛下宜修徳應
變今乃欲歸咎宫人且宫人付獄何求不可而遂賜之
死是重天譴也帝為寛其獄卒無坐死者殿中丞滕宗
諒言國家以火徳王天下火失其性由政失其本因請
太后還政祕書監劉越請太后還政言尤鯁直皆不報
　九月庚寅重作寶冊以舊冊寶為宮火所焚也　十
一月上以修內成恭謝天地于大安殿遂謁太廟大赦
改元　定難節度使西平王趙徳明封夏王徳明凡娶
三姓米母氏生元昊小名嵬理𦍑語謂惜為嵬富貴為
理性㓙鷙猜忍通蕃漢文字數諫徳明無臣中國徳明
曰吾族三十年衣錦綺衣此聖宋天子恩不可負也元
昊曰英雄之生當王覇爾何錦綺為徳明死元昊繼立
癸亥制授元昊特進檢校太師兼侍中定難節度夏銀
綏宥静等州觀察處置押蕃落使西平王元昊旣襲封
即隂為反計　十二月詔以来年二月躬耕藉田先請
皇太后恭謝宗廟權罷南郊之禮及議皇太后謁廟儀
注太后欲純被帝者之服薛奎獨争曰太后必御此見
祖宗若何拜固執不可雖終不納猶少殺其禮焉
癸酉明道二年春二月戊戍司天監言含譽星見東北
方其色黄白上有光芒長二尺然觀者皆以為彗云
庚子詔淮南江南民被災傷而死者官為瘞埋　甲辰
皇太后宿齋垂拱殿乙巳服禕衣花釵冠乘玉輅以赴
太廟改衮衣儀天冠內侍贊導享七室皇太妃亞獻皇
后終獻　帝赴東郊丁未祀先農行藉田禮禮儀使張
士遜奏皇帝三推而止帝旣躬耕不以古禮為式願推
終畝士遜固請乃耕十二步而止辛亥上作藉田詩賜
近臣　三月庚寅以皇太后不豫大赦　丁謂特許致
仕
　(吕中曰古之赦者赦無罪後之赦者赦有罪祖宗郊/恩雖厚贓吏有赦不原奸臣如丁謂亦不原赦則非)
　(赦有罪也至崇觀奸臣反其鋒而用/之而元祐元符之黨不以赦原矣)
甲午皇太后崩遺詔尊太妃為皇太后軍國大事與太
后內中裁處乙未帝號慟見輔臣曰太后疾不能言而
猶數引其衣若有所属何也奎曰其在衮冕也然服之
何以見先帝乎帝悟以后服斂旣宣遺誥閤門趣百官
賀太后御史中丞蔡齊正色謂臺吏毋追班入白執政
曰上春秋長習天下情偽今始親政豈宜使女后相繼
稱制乎夏四月詔刪去遺誥之語　太后旣崩左右以
宸妃事聞上號慟累日追尊為皇太后　庚戍以流人
林獻可為三班奉職明道初獻可抗言請太后還政太
后怒竄於嶺南至是特錄之　壬子羣臣上表請御正
殿表三上乃從之　詔內外毋得進獻以祈恩澤及緣
親戚通章表若傳宣有司實封覆奏內降除官輔臣
審取處分帝始親攬庶政裁抑僥倖中外大悦　召知
應天府宋綬通判陳州范仲淹赴闕　己未門下侍郎
呂夷簡罷為武勝節度使判澶州樞宻使張耆罷為左
僕射判許州尋改陳州樞宻副使夏竦罷為禮部尚書
知襄州尋改穎州參知政事陳堯佐罷為户部侍郎知
永興軍樞宻副使范雍罷為户部侍郎知荆南府尋改
揚州又改陜州樞宻副使趙稹罷為尚書左丞知河中
府參知政事晏殊罷為禮部尚書知江寧府尋改亳州
帝始親政夷簡手疏陳八事曰正朝綱塞邪徑禁賄賂
辨佞壬絶女謁疎近習罷力役節冗費其勸帝語甚切
帝與夷簡謀以耆竦等皆太后所任用悉罷之退告郭
皇后后曰夷簡獨不附太后邪但多機巧善應變爾由
是并夷簡罷及宣制夷簡方押班聞唱其名大駭不知
其故而夷簡素厚內侍閻文應因使為中詗久之乃知
事由皇后云　工部尚書李迪以本官平章事户部侍
郎王隨為參知政事禮部侍郎李諮為樞宻副使步軍
副都指揮使王徳用為檢校太保簽書樞宻院事始太
后臨朝有求內降補軍吏者徳用曰補吏軍政也敢挾
此以干軍政卒不奉詔太后崩有司請衛士坐甲徳用
曰故事無為太后喪坐甲者又不奉詔上竒之以為可
大用故擢任樞宻　權御史中丞蔡齊權三司使事天
章閣待制范諷為右諫議大夫權御史中丞先是諷出
知青州時山東旱蝗前宰相王曽家多積粟諷發取數
千斛濟飢民因請遣使安撫　太常博士范仲淹為右
司諫　辛未龎籍為殿中侍御史籍奏請下閤門取垂
簾儀制盡焚之又奏陛下躬親萬機用人宜辨邪正防
朋黨勿使受恩人主歸感權臣進擢近列願采公論毋
令出於執政孔道輔嘗謂人曰言事官多觀望宰相意
獨龎君可謂天子御史也
　(講義曰天聖之初此一時也明道二年之後此又一/時也天聖之初政在東朝天下猶未見人主之徳明)
　(道二年四月親政之後抑內降正朝綱擯斥張耆夏/竦陳堯佐之徒而擢用范仲淹孔道輔龎籍輩天下)
　(駸駸向治矣嗚呼明道二年之親政積而為慶厯嘉/祐之盛元祐八年之親政變而為紹聖元符之紛紛)
　(人主可不/謹其機乎)
罷羣牧制置使時上封者言羣牧旣自有使而武臣領
樞宻兼制置事不時決故罷之　五月許大名府立學
仍賜九經從王曽之請也　秋七月先是右司諫范仲
淹以江淮京東灾傷請遣使循行未報仲淹請間曰宫
掖中半日不食當如何今數路艱糴安可置而不恤甲
申命仲淹安撫江淮所至開倉廩賑乏絶禁淫祀奏蠲
廬舒折役茶江東丁口鹽錢飢民有食烏蛛草者擷草
進御請示六宮貴戚以戒侈心　八月贈工部貟外郎
曹修古為右諫議大夫修古鯁直有風節當莊獻時權
倖用事人人顧望畏忌而修古遇事輒言無所回撓初
貶同判杭州未行改知興化軍卒於官貧不能歸葬賓
佐賻錢五十萬季女泣白其母曰奈何以是累吾先人
也卒拒不納帝思修古忠故優贈之修古無子錄其壻
劉􁆇為試將作監主簿　丁巳置端明殿學士班翰林
資政學士之下以宋綬為之綬因上言帝王御天下在
總攬威柄自陛下躬親萬機懲違革弊以新百姓之耳
目而賞罰號令未能有過於垂拱之日頃者恩出太后
今又自大臣出大臣市恩以招權小人趨利以售進此
風寖長有蠧邦政太宗常曰外憂不過邉事皆可預防
惟姦邪共濟若為內患可深懼也真宗亦云唐朝朋黨
尤盛以至王室卑弱願陛下思祖宗訓戒念王業艱難
整齊紀綱正在今日　三司言自藉田後繼有賞賚用
度不足請假於內藏庫庚申出緡錢百萬賜之因謂宰
相張士遜曰國家禁錢本無內外盖以助經費耳士遜
對曰不然則有司未免侵漁百姓也　九月判河南府
錢惟演落平章事赴本鎮初惟演欲為自安計御史中
丞范諷劾奏惟演在莊獻時權寵大盛與后家連姻請
行降黜上諭輔臣曰先后未葬朕不忍遽責惟演諷即
䄂告身入對曰陛下不聼臣言願納此不敢復為中丞
矣上不得已可之　冬十月甲辰詔曰先王不以浮靡
示天下今兩川嵗貢綾錦羅綺透背花紗之属皆女工
蠧也其以三之二易為紬絹供軍須時上富於春秋左
右或欲以巧自媚後苑珠玉之工頗盛於前日殿中侍
御史龎籍言今螽螟為灾民憂轉死北有耶律西有拓
㧞陛下安得不以儉約為師奢靡為戒重惜國費以循
民之急上深納其言　辛亥上諭輔臣曰近嵗進士所
試詩賦多浮華而學古者或不得以自進宜令有司兼
以策論取之　戊午門下侍郎張士遜罷為左僕射判
河南府樞宻使楊崇勲罷為河南三城節度使判許州
先是天下蝗旱仍見士遜居首相不能有所發明遂與
崇勲俱罷然制辭猶以均勞逸為言也　判陳州吕夷
簡為門下侍郎兼吏部尚書平章事知河南府王曙加
檢校太傅充樞宻使簽事樞宻院事王徳用為樞宻副
使刑部侍郎宋綬為參知政事權三司使事蔡齊為樞
宻副使　權知開封府程琳為御史中丞右諫議大夫
權御史中丞范諷權三司使事琳辭中丞不拜乃授翰
林侍讀學士知開封府前知開封者苦其治劇或不滿
嵗輒罷不然被謗譏或以事去獨琳居數嵗久而治益
精明一嵗中獄常空者四五　十一月孔道輔為右諫
議大夫權御史中丞代程琳也道輔時守南京召用之
　冦準以責死甲戍贈中書令復莱國公　丙申上謂
輔臣曰毎退朝凡天下之奏必親覽之吕夷簡曰若小
事皆關聼覽恐非所以輔養聖神上曰朕承先帝之託
况以萬幾之重敢自泰乎又曰朕日膳不欲事珍美衣
服多以縑繒為之至屢經澣濯而宫人或以為笑太官
進膳有蟲在食器中朕掩而不言恐罪及有司也　始
天聖六年罷諸路提㸃刑獄官八月復置又權停於是
上謂輔臣曰諸路刑獄旣罷提㸃官轉運司不能一一
躬徃讞問恐寖致寃濫宜選賢明廉幹不生事者委任
之則民受其賜矣乃復置諸路提㸃刑獄官仍參用武
臣　甲辰以京東飢出內藏庫絹二十萬下三司代本
路上供之數　丁未出侍御史張沔知信州殿中侍御
史韓瀆知岳州先是宰相李迪除二人為臺官言者謂
臺官必由中㫖乃祖宗法也旣數月呂夷簡復入因議
其事於上前上曰祖宗法不可壞也宰相自用臺官則
宰相過失無敢言者矣迪等皆皇恐詔自今臺官有缺
非中丞知雜保薦者毋得除授　戊申出宫人二百上
時屢出宫人因曰曩者太后臨朝臣僚戚属多進女口
入宫今已悉還其家矣　初郭皇后之立非上意寖見
踈宫人尚氏楊氏驟有寵尚氏常於上前出不遜語侵后
后不勝忿起批其頰上亦起救之后誤批上頸上大怒
有廢后意內侍閻文應白上出爪痕示執政呂夷簡以
前罷相故怨后乃定議廢后夷簡先敕有司毋得受臺
諫章疏乙夘詔皇后願入道特封浄妃玉京冲妙仙師
名清悟别居長寧宫范仲淹孔道輔孫祖徳率蔣堂郭
勸楊偕馬絳段少連宋郊劉渙詣垂拱殿門伏奏皇后
不當廢守殿門者闔扉不為通道輔撫銅環大呼尋詔
宰相召臺諫諭以皇后當廢狀道輔等悉詣中書衆譁
然争致其說夷簡曰廢后自有故事道輔及仲淹曰公
不過引漢光武勸上耳上堯舜之資而公顧勸之效昏
君所為可乎夷簡不能答拱立曰諸君更自見上力陳
之道輔將以明日留百官揖宰相廷争而夷簡即奏逐
道輔等丙辰詔道輔出知泰州仲淹知睦州祖徳等各
罰銅仍詔諫官御史自今毋得相率請對駭動中外偕
奏乞與道輔仲淹俱貶勸及少連再上疏皆不報將作
監丞富弼上疏曰陛下舉一事而獲二過於天下廢無
罪之后一也逐忠臣二也此二者皆非太平之世所行
臣實痛惜之疏入不報
　(大事記曰國初官以定俸實不親職有諫議大夫司/諌正言特以寓祿耳故赴諫院者方為諫官則諫官)
　(之權猶未重也國初三院領外任而不任風憲興國/中任風憲而不領言事則臺官之權亦未重也端拱)
　(初以補闕為司諫以拾遺為正言所以舉諫官之職/天禧初置言事御史所以舉臺官之職然當時臺諫)
　(之權雖重而臺諫之職未振也自仁祖即位劉中丞/令臺属各舉紏彈之職而後臺臣之職始振自孔道)
　(輔范仲淹敢於抗夷簡唐介敢於抗彦博一梁適之/用事則馬遵率數人言之一劉抗之得政則張昇凡)
　(十七章論之而後臺諫之權敢與宰相為敵矣是何/臺諫之職在國初則輕在仁宗之時則重在國初則)
　(為具員在仁宗之時則為振職何邪盖仁祖不以天/下之威權為紀綱而以言者之風米為紀綱故其進)
　(退臺諫公其選而重其權優其遷而輕其/責非私之也盖以立國之紀綱實寄於此)
　
　
　
　
　
　
　
　宋史全文卷七上
欽定四庫全書
　宋史全文卷七下
　　宋仁宗二
甲戍景祐元年春正月甲子許京兆府立學賜九經仍
給田五頃　丁丑命翰林學士章得象等五人權知貢
舉　詔去嵗飛蝗所至遺種令民掘蝗子毎一升給菽
米五升又詔比禁京城榖出門其弛之諸路毋得閉糶
　以淮南嵗饑出內藏絹二十萬下三司代其嵗輸
始置崇政殿說書命賈昌朝趙希言王宗道楊安國為
之日以二人入侍講說初孫奭出知兖州上問誰可代
講說者奭薦昌朝等因命中書試說書至是特置此職
以處之　趙元昊始寇府州　二月罷書判㧞萃科更
不御試自今幕職州縣官經三考以上非緣邉及川廣
福建者並許應賢良方正能直言極諫等六科諸科被
黜者毋得復應茂才異等三科及武舉用知制誥李淑
之議也淑嘗上時政十議其一議國體其二議灾旱其
三議言事其四議大臣其五議擇官其六議貢舉其七
議制科其八議閱武其九議時令其十議入閣　先是
召知鳯翔府司馬池知諫院池上表懇辭上謂宰相曰
人皆嗜進池獨嗜退亦難能也加直史館復知鳯翔
詔禮部貢院諸科舉人應七舉者更不限年並許特奏
名　三月御崇政殿試得進士張唐卿楊察徐綬等五
百一人諸科二百八十二人特奏名八百五十七人
夏四月龎籍為開封府判官尚美人遣內侍稱教㫖免
二人市租籍言祖宗以来未有美人稱教㫖下府者帝
為杖內侍切責美人詔有司自今宫中傳命毋得輒受
　丁未出內藏絹三十萬下河北市糴粮草　詔置殿
中侍御史監察御史裏行舉三丞以上嘗歴知縣人從
中丞韓億之請也然唐制亦有侍御史裏行今獨遺之
　五月乙丑翰林侍讀學士程琳為三司使先是三司
併合田賦㳂納諸名器為一物琳謂借使牛皮食塩地
錢合為一糓麥黍豆合為一易於句校可也然後世有
興利之臣復用舊名増之是重困民無已時也琳在三
司尤謹出入禁中有所取輒覆奏罷之內侍表言琳專
琳聞之自直於帝曰三司財賦皆朝廷有也臣為陛下
惜爾帝然之琳又上疏論兵在精不在衆河北陜西軍
儲數匱而招募不已其住營一兵之費可給屯駐三兵
昔養萬兵者今三萬兵矣河北嵗費芻粮千二十萬其
賦入支十之三陜西嵗費千五百萬其賦入支十之五
自餘悉仰給京師自咸平逮今二邊所増馬步軍指揮
使百六人計騎兵一指揮所給嵗約費緡錢四萬三千
步兵費三萬二千合新舊兵所費不啻千萬緡此國用
所以日絀願罷河北陜西募住營兵遇闕即選廂軍精
銳者補之仍漸徙營內郡以便粮餉無事時畨戍于邉
緩急即調發便近如此則疆場無事而國用有餘矣帝
嘉納焉　禁民間織錦背繡背及遍地宻花透背西川
嵗織上供者亦罷　祕書丞張宗誼孫沔並為監察御
史裏行監察御史裏行始此　壬申出內藏庫緡錢一
百萬賜三司　以河南府府學為國子監　六月淮南
制置發運使劉承顔獻輪扇浴器同知諫院郭勸言承
顔欲以此媚上爾甲辰詔還之　己酉䇿試賢良方正
蘓紳才識兼茂吳育茂才異等張方平及武舉人於崇
政殿育所對䇿入第三等紳方平並第四等　癸丑詔
尚書省官嘗歴知州而無贓私罪者自今並除左曹凡
吏部户部禮部為左名曹司封司􁆇考功度支金部倉
部祠部主客膳部為左曹兵部刑部工部為右名曹職
方駕部庫部都官比部司門屯田虞部水部為右曹
辛酉命翰林學士張觀知制誥李淑宋祁編三館秘閣
書籍　壬午罷後院所作玳瑁龜筒從度支判官謝絳
之言也絳又言內藏庫嵗受鑄錢百餘萬緡而嵗給左
藏庫及三年一郊度嵗出九十萬緡所餘無幾請以天
下所鑄錢盡入三司十年責以移用使聚糓實邊而茶
鹽香礬之利悉歸京師又邇来用物滋侈賜予過制禁
中須索數多於前比詔裁節費用而有司但求咸平景
徳簿書臣以為不若推近及逺逓考嵗用而裁節之不
必咸平景徳為凖也又請罷內降凡詔令皆由中書樞
宻院然後施行　乙酉詔西京留守推官歐陽脩為鎮
南節度掌書記館閣校勘樞宻使王曙所薦也始錢惟
演留守西京脩及尹洙為官属皆有時名脩等游宴無
節惟演去曙繼至嘗厲色謂脩等曰諸君知寇莱公晩
年之禍乎政以縦酒過度爾脩對曰冦公之禍政以老
而不知止耳曙黙然終不怒更薦脩及洙置之館閣議
者賢之　秋七月監察御史裏行髙若訥為殿中侍御
史裏行殿中侍御史裏行始此　乙未崇政殿召近臣
觀景祐乾象新書　樞宻使王曙加同平章事八月資
政殿學士薛奎卒奎在政府謀議無所迴避或時不得
如志歸輒嘆咤不食家人笑曰何必如是奎曰吾仰慙
古人俯愧後世爾尤善知人范仲淹龎籍明鎬自為吏
部選人皆以公輔許之後卒如其言歐陽脩王拱辰皆
其女壻也　壬戍有星孛於張翼長七尺闊五寸十二
日而沒　癸亥樞宻使同平章事王曙卒　參知政事
宋綬以帝富於春秋天下無事慮燕樂有所漸乃上言
自古守成之君皆兢兢抑畏不忘顧省故立防於無事之
始銷變於未萌之前又馭下之道有三臨事尚乎守當
機貴乎斷兆謀先乎宻能守則姦莫由移能斷則邪莫
由惑能宻則事莫由變斯安危之所係願陛下念之
庚午天平節度使王曽同平章事南京留守推官石介
貽曽書曰聞旣廢郭皇后寵幸尚美人宫聖體因是嘗
有不豫相公方自外来聖眷正深宜即以此為戒若執
管仲不害覇之言則遂啟成亂階恐無及矣伏惟相公
留意焉　辛未以星變大赦避正殿減常膳　郭后旣
廢尚楊二美人益有寵上體為之弊中外憂懼楊太后
亟以為言入內都知閻文應早暮侍上言之不已上不
勝其煩乃頷之文應即命氊車載二美人出初蔡齊力
争削遺誥中太后參决軍國大事之語吕夷簡嘆曰蔡
中丞不知吾豈樂為此哉上方年少恐禁中事莫有主
張者爾及二美人争寵恣横卒賴太后排遣之然議者
以為人主旣壯而母后聼政自非國家令典雖或能整
齊禁中而垂簾之後外戚用事亦何所不至齊之力争
不為失也乙酉龎籍滕宗諒並坐言宫禁事不實出
籍為廣東轉運使宗諒知信州宗諒嘗以上體多疾奏
疏諫曰陛下日居深宫流連荒宴臨朝則多羸形倦色
决事如不掛聖懷語太切直故出九月初二美人之出
宫也帝令宋綬面作詔云當求徳門以正內治旣而左
右引夀州茶商陳氏女入宫綬諫曰陛下乃欲以賤者
正位中宫不亦與前日詔語戾乎後數日王曾入對又奏
引納陳氏為不可上曰宋綬亦如此言卒罷陳氏　甲
辰詔立皇后曹氏贈尚書令冀王彬之孫女也　冬十
月罷淮南江浙荆湖制置發運使仍詔淮南轉運使兼
領其制置茶鹽礬稅各歸逐路轉運司　丁夘詔中書
提㸃五房公事及堂後官參擇選人為之　趙元昊僣
益甚私改元曰開運人告以石晉敗亡年號也乃更廣
運母米氏族人山喜謀殺元昊事覺元昊酖其母殺之
沈山喜之族於河遣使来告哀　十一月榮州刺史曹
琮為衛州團練使琮女兄為后禮皆琮主辦於是奏曰
陛下方以至公厲天下臣旣備后族不宜冒恩澤亂朝
廷法族人敢因緣請託願寘於理時論稱之　監察御
史裏行孫沔言竊見上封事人同安縣尉李安世輒因
狂悖妄進瞽言雖曰狂愚猶勝諂佞况自道輔仲淹被
黜之後龎籍范諷致對以来凡在搢紳盡思緘嘿伏乞
少霽天威用存國體後七日責知潭州衡山縣
　(大事記曰廢后者非仁祖之本心也而夷簡實賛之/諫官伏閣乃祖宗美意也而夷簡實沮之此夷簡入)
　(相之初而國論/為之一變也)
沔未知有責命復上書曰累嵗以来和氣猶鬰水旱相
荐蟲蝗屢生粟麥不登田疇幾廢九夏多寒三冬無雪
星變上天河決東郡疾疫流離生靈困憊又曰去秋以
聖體愆和臣心啟沃愛君有從宜之制雙日申不坐之
請交泰之誠遽臻有喜宴安之戒豈可為常是則一嵗
之中率無百餘日視事宰臣上殿奏事止於數刻天下
萬務得不曠哉今退朝之後深宫之中侍左右者刀鋸
虧殘之餘悦耳目者綺紈豔冶之色扄鐍九重呌閽千
仞宸禁晝嚴乗輿天逺又曰天下之本在民民之豪者
皆兼并而貧者無置錐天下之大在兵兵之下者負饑
寒而驕者不敢役郡守縣令臧否無别蠧耗靡窮邪佞
退而復興忠諫黜而未用又曰宜霈然下令誕告多方
外則逐刺史縣令無狀老懦貪殘之輩以利於民內則
罷公卿大夫不才諂䛕詭誕之士以肅於朝掖庭之中
簡去幽曠以求餘羡之慶宦寺之內抑損重任以防昵
近之私書奏再責永州監酒
乙亥景祐二年春正月鹽鐵副使任布請鑄大錢一當
十　癸丑置邇英延義二閣寫尚書無逸篇於屏是日
御延義閣召輔臣觀盛度進讀唐書賈昌朝講春秋
二月燕肅等上考定樂器戊午御延福宫臨閱奏郊廟
五十一曲因問李照樂何如照言王朴律凖視古樂髙
五律視禁坊樂髙二律擊黄鐘則為仲吕擊夾鐘則為
夷則是冬興夏令春召秋氣又編鐘鎛鐘無小大輕重
厚薄長短之差非中度之器相傳以為唐舊鐘亦有朴
所製者昔軒轅氏命伶倫截竹為律復令神瞽協其中
聲然後聲應鳯鳴而管之參差亦如鳯翅其樂傳之夐
古不刋之法也願聼臣依神瞽律法試鑄編鐘一簴可
使度量權衡恊和有詔許之仍就錫慶院鑄庚申太常
博士直史館宋祁上大樂圖義二卷　丁卯范諷責授
武昌行軍司馬龎籍降知臨江軍先是籍為御史數劾
諷宰相李迪右諷反左遷籍籍旣罷益追劾諷不置諷
亦請辨乃詔即南京置獄訊之籍坐所劾諷有不如奏
法當免諷當以贖論呂夷簡疾諷且欲因諷以傾迪故
特寛籍而重貶諷戊辰工部尚書平章事李迪罷知毫
州先是上召呂夷簡宋綬決范諷獄以迪素黨諷不召
迪皇恐還第翌日遂罷相迪性淳直實不察諷之多誕
也　樞宻使王曽為右僕射兼門下侍郎平章事門下
侍郎平章事呂夷簡加右僕射參知政事王隨知樞宻
院事樞宻副使李諮知樞宻院事樞宻副使王徳用同
知樞宻事參知政事宋綬為樞宻副使給事中蔡齊參
知政事翰林學士承㫖盛度為參知政事御史中丞韓
億同知樞宻院事知天雄軍杜衍為御史中丞衍奏中
書樞宻古之三事大臣所謂坐而論道者也止隻日對
前殿何以盡天下之事宜迭召見賜坐便殿以極獻替
　三月以杜衍權判吏部流內銓先是選補科格繁長
主判不能悉閲吏多受賕出縮為姦衍旣視事即敕吏
取銓法問曰盡乎曰盡矣乃閲視具得本末曲折明日
曉諸吏無得升堂各坐曹聼行文書銓事悉自予奪由
是不能為姦利後改知審官其裁制如判銓法
　(講義曰人言宋朝任法而不任人信吏而不信士大/夫然吾觀賈積善十四考無公私過雖無舉主特與)
　(改官李師錫以王徳用甥雖薦舉凡三十人止合循/資是銓選有定法而未嘗拘於法也賈黯判流內銓)
　(則有三年不通父問而廢歸田里者杜衍權典選銓吏/則裁制如法而文吏聼行文書者是銓法雖受成於)
　(而未嘗盡委於吏也故當時蘓紳上疏審官之職宜/擇主判官付以事權或有異材許别論奏如冦凖判)
　(銓錢若水等三人以選人遷朝官此又/不可以常法論而真得法外之意也)
夏四月丁巳李照言奉詔製玉律以候氣請下潞州求
上黨縣羊頭山秬黍及下懷州河內縣取葭莩從之戊
辰命吕夷簡王曽都大管勾鑄造大樂編鐘宋綬蔡齊
盛度同都大管勾仍以入內都知閻文應提舉始照旣
鑄成編鐘一簴遂建請改制大樂取秬黍累尺成律鑄
鐘審之其聲猶髙更用大府布帛尺為法乃下太常四
律照自為十二管律法戊寅命馮元聶冠卿宋祁同修
樂書　五月甲申朔詔曰王者奉祖宗尚功徳共惟太
祖皇帝受天命建大業可謂有功矣太宗真宗二聖繼
統重熈累洽可謂有徳矣其令禮官考合典禮辨崇配
之序定二祧之位庚子太常禮院言太祖經綸草昧遂
有天下功宜為帝者祖太宗動静制作真宗財成治定
徳宜為帝者宗三廟並萬世不遷宜布天下以示後世
至於升侑上帝請自今以太祖為定配二宗為迭配將
来皇帝親祠且請三聖皆侑此後迭配還如前議至日
圜丘仲夏皇地祇配以太祖孟春祈糓夏雩祀冬祭神
州配以太宗孟春感生帝配以宣祖季秋太享配以真
宗詔恭依　六月先是太常鐘磬毎十六枚為一奩而
四清聲相承不擊乙丑李照言十二律聲已備餘四清
聲乃鄭衛之樂請去四清鍾馮元駁之曰前聖制樂取
法非一故有十三管之和十九管之巢三十六簧之竽
二十五弦之瑟十三弦之筝九弦七弦之琴十六枚之
鐘磬各自取義寧有一之於律呂專為十二之數也且
聖人旣以十二律各配一鐘又設四清聲以附正聲之
次盖為夷則至應鐘四宮而設也夫五音宫為君商為
臣角為民徴為事羽為物聲重大者為尊輕清者為卑
卑者不可加於尊古今之所同也故列聲之尊卑者事
與物不與焉何則事為君治物為君用不能尊於君故
也惟君臣民三者則自有上下之分不得相越故四清
聲之設正為臣民相避以為尊卑也臣以為如舊制便
帝令權用十二枚為一格且詔俟有知音者有司别議
以聞　丁卯出內藏庫紬絹一百萬下三司市糴軍儲
　辛未御崇政殿召輔臣觀新樂先是帝親製樂曲
秋七月甲申詔特賜冦凖諡曰忠愍　庚子侍御史曹
修睦言李照所改歴代樂頗為迂誕而其費甚廣請付
有司按劾之帝以照所作鐘磬頗與衆音相諧但罷其
増造　知杭州鄭向言鎮東節度推官阮逸頗通音律上
其所撰樂論十二篇并律管十三詔令逸赴闕　八月
壬子朔詔改強盗法不持杖不得財徒二年得財為錢
萬及傷人者死餘定罪有差自是盗法惟京師加重餘
視舊益寛矣　辛酉上作警嚴曲付太常𨽻習名曰振
容歌從李照之請也尋改名奉禋　丁丑內出景祐樂
髓新經六篇賜羣臣其一釋十二均二明所主事三辨
音聲四圖律吕相生并祭天地宗廟所用律及隂陽數
配五十二管之長短六歴代度量衡皆本之於隂陽配
之於四時建之於日月通之於鞮竺演之於壬式遁甲
之法　己夘知兖州孔道輔為龍圖閣直學士時近臣
有獻詩百篇者執政請除龍圖閣直學士上曰是詩雖
多不如孔道輔一言遂以命道輔議者因是知前日之
斥果非上意也　初命朝臣為江浙荆湖福建廣南等
路提㸃銀銅坑冶鑄錢公事　九月乙未詔司天監製
百刻水秤以測候晝夜　初諸王邸散居都城非朝謁
從祀不得㑹見己酉詔即玉清昭應宫舊基建宫合十
位聚居賜名睦親宅　冬十月復置朝集院以待外官
之還京師者　壬子許蔡州立學　癸丑復置羣牧制
置使仍詔自今止以同知樞宻院或副使兼領之　己
巳出內藏庫緡錢七十萬左藏五十萬下河北市軍儲
　許蘓州立學仍給田五頃　十一月朔以應天府書
院為府學仍給田十頃　戊子郭氏薨后之獲罪也上
直以一時之忿旣而悔之累遣使勞問於是又為樂府
詞以賜后后和答語甚悽愴㑹后小疾閻文應與太醫
診視數日遽不起中外疑文應進毒然不得其實時上
致齋南郊不即以聞及聞深悼之詔以后禮葬右司諫
王堯臣請窮治侍醫者不報　乙未祀天地於圜丘以
太祖太宗真宗並配　十二月閻文應落内都都知為秦
州鈐轄尋改鄆州鈐轄其子士良罷御藥院時諫官姚
仲孫髙若訥劾文應方命宿齋太廟而文應叱醫官郭
皇后暴薨中外莫不疑文應置毒者請并士良出之范
仲淹劾奏其罪上卒聼仲淹言竄文應嶺南尋死於道
　范仲淹為吏部員外郎權知開封府仲淹自還朝言
事愈急宰相隂使人諷之曰待制侍臣非口舌任也仲
淹曰論思政侍臣職余敢不勉宰相知不可誘乃命知
開封欲撓以劇煩使不暇它議亦幸其有失亟罷去仲
淹處之彌月京邑肅然稱治　甲子左侍禁桑擇為閤
門祇候賞平蠻獠之功也擇辭不許或譏擇好名擇嘆
曰若欲避名則善皆不可為也　許孟州立學仍給田
五頃　辛未詔孔聖祐弟北海縣尉宗愿為國子監主
簿襲封文宣公　先是御史臺辟石介為主簿介上疏
論赦書不當求五代及諸偽國後不合意罷不召歐陽
脩貽書責中丞杜衍曰介一賤士用不用當否未足害
政然可惜者中丞舉動也主簿於臺中非言事官然大
抵居臺中者必以正直剛明不畏避為稱職介足未履
臺門之閾而已用言事見罷其可謂正直剛明不畏避
矣度介之才不止為主簿直可為御史也今斥介而它
舉必亦擇賢而舉夫賢者固好辨若舉而入臺又有言
則又斥而它舉乎如此則必得愚闇懦黙者而後止也
衍卒不能用
丙子景祐三年春正月壬寅追冊故金庭教主沖静仙
師郭氏為皇后鹵簿儀物並用孝章皇后故事　己酉
許洪州宻州立學仍各賜田五頃　二月先是上以三
司胥吏猥多或老疾不知書計詔中丞杜衍與三司差
擇之已而三司後行朱正周貴李逄吉等數百人詣宰
臣呂夷簡第喧訴夷簡拒不見又詣王曽第曽以美言
諭之因使列狀自陳旣又詣衍第投瓦礫肆醜言乃去
明日衍對請下有司推究而曽具得其姓名乙夘正貴
杖脊配沙門島逄吉等二十二人決配逺惡州軍牢城
其為從者皆勒停
　(呂中曰太祖嘗汰吏四百人真宗又汰諸路吏萬有/餘人何其易而景祐欲汰三司吏反失國體何耶論)
　(者皆以為勢之弱至此不知當時韓魏公嘗汰兵數/萬人不聞有為亂者兵且可汰况於吏乎是小人之)
　(欲害君子先煽鼓夫諸/吏之虚聲以中衍也)
丙辰詔翰林學士馮元禮賓副使鄧保吉與阮逸胡瑗
較定舊鐘律瑗以經術教授吳中范仲淹前知蘓州薦
瑗知音白衣召對與逸俱命　三月許潞州常州立學
　是月李諮等請罷河北入中虚估以實錢償芻粟實
錢售茶皆如天聖元年之制又以北商持劵至京師舊
必得三司符驗然後給錢三司吏稽留為姦乃悉罷之
命商持劵徑趣𣙜貨務驗實立償以錢詔皆可之又詔
前已用虚估給劵者給茶如舊仍給景祐二年以前茶
諮等又言奭等變法五年之間河北入中虚費緡錢五
百六十八萬今一旦復用舊法恐豪商不便依託權貴
以動朝廷請先期申論於是帝為下詔戒敕而縣官濫
費自此少矣　夏四月許衡州立學　五月范仲淹言
西洛帝王之宅負關河之固邊方不寧則可退守宜漸
營廩食太平則居東京通濟之地急難則居西洛險固
之宅丙戍仲淹落職知饒州時吕夷簡執政仲淹言進
退近臣不宜全委宰相又上百官圖指其次第曰如此
為序遷如此為不次如此為公如此則私不可不察也
夷簡滋不悅帝嘗以遷都事訪諸夷簡夷簡曰仲淹迂
闊務名無實仲淹聞之為四論以獻一曰帝王好尚二
曰進賢任能三曰近名四曰推委大抵譏時政夷簡大
怒訴仲淹越職言事薦引朋黨離間君臣由是降黜侍
御史韓瀆希夷簡意請以仲淹朋黨牓朝堂戒百官越
職言事從之
　(講義曰此仲淹之所以言事去也此夷簡為相而國/論為之再變也昔歐陽脩言於仁宗曰自古人臣進)
　(諫有難有易自仲淹貶饒州後至今凡二十餘年間/逐臺諫者多矣未聞有䂓諷人主得罪者臣故謂方)
　(今諫人主則易言大臣則難然嘉祐之前諫人主者/固甚易言大臣者亦豈難哉仲淹以言夷簡去而夷)
　(簡亦以仲淹罷唐介以言彥博去而彥博亦以唐介/罷介猶御史職也仲淹乃以待制知府而敢於言大)
　(臣則當時容飬敢/言之氣可知矣)
許許州立學　祕書丞余靖言陛下自専政以来三逐
言事者恐非太平之政也壬辰靖落職監筠州酒稅
許潤州立學　乙未館閣校勘尹洙監郢州酒稅先是
洙上言臣常以范仲淹直諒不回義兼師友仲淹旣以
朋黨得罪臣固當從坐宰相怒遂逐之　戊戍貶館閣
校勘歐陽脩為夷陵縣令初右司諫髙若訥言范仲淹
貶職之後歐陽脩貽書責臣不能辨仲淹非辜臣愚以
為仲淹狂言自取譴辱豈得謂之非辜恐中外聞之謂
天子以迕意逐賢人所損不細因繳進脩書脩坐是貶
西京留守推官蔡襄作四賢一不肖詩傳於時四賢指
仲淹靖洙脩不肖斥若訥也泗州通判陳恢尋上章乞
根究作詩者罪左司諫韓琦劾恢越職希恩宜重行貶
黜庶絶姦䛕不報而襄事亦寢　光祿寺主簿蘓舜欽
上疏言臣覩丁亥詔書戒越職言事播告四方無不驚
惑盖陛下即位屢求直言今詔書頓異前事豈非大臣
壅蔽陛下聰明杜塞忠良之口夫納善進賢宰相之事
蔽君自任未或不亡今諫官御史悉出其門但希㫖意
即獲美官多士盈庭噤不得語陛下拱嘿何由盡聞天
下之事乎前孔道輔范仲淹剛直不撓非不知緘口數
年坐得卿輔盖不敢負陛下委注之意而皆罹中傷竄
謫而去使正臣奪氣鯁士咋舌目睹時弊口不敢論望
陛下發徳音寢前詔勤於采納下及芻蕘可以常守隆
平保全近輔矣　六月許越州立學壬子許階州立學
皆給田五頃　丙辰以新修樂書為景祐廣樂記　壬
戍禁以鹿胎皮為冠　甲子許真定府博州郢州立學
各給田五頃　秋七月馮元獻金華五箴　戊子元等
又上景祐廣樂記八十一卷　庚寅孫沖上所撰五代
紀七十七卷降詔褒答　乙未初置太宗正司以江寧
節度使允譲知太宗正事彰化留後守節同知大宗正
事時諸王子孫旣聚居睦親宅故於祖宗後各擇一人
使司訓導紏違失　庚子太平興國寺灾是冬大雨震
電火起寺閣中朝廷始議修復崇政殿說書賈昌朝言
易震卦之象曰洊雷震君子以恐懼修省春秋傳曰人
火曰火天火曰灾切惟近年寺觀屢灾此殆天賜譴告
獨可勿繕治以示畏天戒愛人力之意從之　八月許
并州立學　右司諫韓𤦺言祖宗已来通用王朴之樂
天下無事垂八十載頃燕肅妄加磨鑢適㑹李照至闕
謂其音未諧陛下許之改作洎逸瑗繼至盛言照樂穿
鑿再令造律則又圍徑乖古鄧保信續上新法亦復長
廣未合臣慮後人復有從而非之者不若窮作樂之源
為致治之本使政令平簡民純熈洽斯乃治古之樂可
得以器象求乎且西北二垂久弛邉備犬戎之性豈能
常保此陛下與左右大臣宜先及之緩茲求樂之議移
訪安邊之䇿然後將王朴逸瑗保信三法别詔稽古之
臣取其中合典志者以備雅奏固亦未晚詔丁度等速
詳定以聞　九月許絳州立學　丁亥丁度等言鄧保
信所製尺類皆差舛不同周漢逸瑗所製又復不同詔
悉罷之　己酉出內藏庫緡錢五千萬下河北轉運司
市糴邉儲　賜河南府新修太室書院名曰嵩陽書院
　壬辰以阮逸為鎮安節度掌書記知城父縣胡瑗試
校書郎初召逸瑗作鐘磬律度與古多不合猶推恩而
遣之　乙未以崇政殿說書王宗道國子監説書楊中
和並為睦親宅講書睦親宅講書始此　冬十一月許
江州立學　戊寅保慶皇后崩始上起居飲食后必與
之俱所以擁祐扶持恩意勤備性慈仁謙謹寡過上未
有嗣后從容勸上選宗子養宮中由是英宗自宮邸未
齠齓養后所　十二月詔宣敕劄子非經通進銀臺司
毋得直下諸處初李紞領銀臺司具言宣敕劄子皆不
經本司封駮之職遂廢不舉請用舊制申明之　丙寅
知樞宻院事李諮卒　丁夘同知樞宻院事王徳用知
樞宻院事翰林學士承㫖章得象同知樞宻院事得象
為人莊重度量宏廓初為楊億所稱以為有公輔器或
問之答曰閩士多輕狹而得象渾厚有容此所以貴也
　趙元昊改廣運三年曰大慶再舉兵攻回紇陷𤓰沙
蘭三州將謀入冦
丁丑景祐四年春正月戊寅賜蔡州學田十頃　甲午
内藏庫言嵗斥緡錢六十萬以助三司盖始於天禧三
年時詔書切戒三司毋得復有假貸自明道二年距今
才四年而所借錢帛凡九百十七萬二千有餘請以天
禧詔書申飭之奏可　二月賜常州學田五頃　三月
朔以賈昌朝王宗道馬希言楊安國並兼天章閣侍講
預內殿起居天章閣置侍講自此始　夏四月賜宣州
學田五頃　甲子右僕射兼門下侍郎平章事吕夷簡
罷判許州右僕射兼門下侍郎平章事王曽罷判鄆州
參知政事宋綬罷為尚書左丞參知政事蔡齊罷為吏
部侍郎歸班夷簡專決事不少譲曽不能堪論議多不
合曽數求去言夷簡招權市恩帝詰夷簡夷簡乞置對
而曽言亦有失實者帝不悦綬素與夷簡善齊議事間
附曽故并綬齊皆罷　知樞宻院王隨知鄭州陳堯佐
並為平章事吕夷簡嘗宻薦二人可用故也　參知政
事盛度知樞宻院事同知樞宻院事韓億三司使程琳
翰林學士承㫖石中立並為參知政事樞宻直學士王
鬷為同知樞宻院事乙丑召宋綬入侍經筵　閏四月
知徐州李迪言欲祠岱岳并至景靈宫祝聖算禱皇嗣
上謂參知政事韓億等曰大臣當詢民間利病以分朝
廷之憂祈禱之事豈為政耶詔止之　丁謂卒王曽語
人曰斯人智數不可測在海外猶用詐得還若不死數
年未必不復用斯人復用則天下之不幸可勝道哉
五月丙寅有芝生於化成殿柱召近臣宗室觀之仍出
御製瑞芝詩賜宰臣王隨以下翌日儒臣並為賦頌以獻
右司諫韓琦言春秋之法但記灾異至於祥瑞略而不
書豈不以君閲瑞牒則意安覩灾符則心懼意安則政
怠心懼則徳修聖人垂戒之深其㫖斯在臣愚望陛下
特以灾異為重一政教之間思所未至者隨其變而應
之至於珍祥竒瑞雖陛下仁愛所感亦望以日慎一日雖
休勿休為念則昊穹降鑒答陛下寅畏之心生靈遂宜
蒙陛下慈惠之澤自然時和嵗豐家給人足永獲上瑞
之報也　六月以御製神武祕略賜河北河東陜西緣
邊部署鈐轄知州軍毎得代更相付授始韓億同知樞
宻院事建言武臣宜知兵書而禁不傳請纂集其要者
賜之上於是作神武祕略凡三十篇分十卷仍自作序
焉　詔國子監以翰林學士丁度所修禮部韻略頒行
　秋七月戊申有星數百皆西南流其㝡大者一星至
東北沒光燭地久之不散已而黒氣長丈餘出畢宿下
　八月出內藏絹三十萬下河北路市糴軍儲　甲午
詔天下常平倉錢榖自今三司及轉運司無得借支
戊戍許華福二州立學　九月御邇英閣讀唐書因詔
唐書列傳止取事義切於䂓戒者讀之　冬十月御邇
英閣讀正說謹罰篇述後漢光武罷梁統從重之奏帝
曰深文峻法誠非善政宋綬對曰王者峻法則易寛刑
則難夫以人主得專生殺一言之怒則如雷如霆是峻
易而寛難也　丙子御邇英閣讀正說養民篇帝曰荀
子言君如杅民如水何也丁度對曰水隨器之方圓若
民從君之好惡是以人君謹所好焉　甲午邇英閣講
春秋上曰春秋自昭公之後魯道陵遲家陪用政記載
雖悉而典要則寡宜删去蔓辭止取君臣政教事節講
之因謂宋綬等曰春秋經㫖在於奬王室尊君道丘明
作傳文義甚博然其閒錄詭異則不若公羊榖梁二傳之
質綬等對曰三傳得失誠如聖言臣等自今凡丘明所
記事稍近誣及陪臣僣亂無足勸誡者皆略而不講
十一月出內藏庫紬絹五十萬下河北陜西路市糴軍
儲　十二月給真定府潞州學田各五頃乃詔自今須
藩鎮乃許立學它州勿聼　甲申忻代并三州言地震
壊廬舍覆壓吏民自是河東地震連年不止或地裂泉
涌或火出如黒沙狀一日四五震民皆露處乙酉命侍
御史程戡體量安撫　左司諫韓琦上疏曰臣伏覩鄉
者興國寺雙閣灾延及開寶祖殿復聞仰觀垂象或失
經行盖人事之已形致天變之嗣發臣謂陛下宜虚佇
以求直言側身以修庶政有功則賞有罪則罰旌别賢
愚撙節財用抑宴私過度之樂休營造不急之務決獄
使之無濫出令斷於必行斯所以念祖宗之艱難荅天
意之警悟也而陛下眷三京以肆赦宥走羣望以罄祠
祝內自禁掖外及寺觀並與祭醮逮越晦朔矧今北道
數郡繼以地震上聞即命使軺就崇法供雖陛下欽順
上天之誠可謂至矣其於消伏災𤯝之道則猶未然夫
弛刑網以貸頑悖之民損國貲以奉游惰之輩將欲召
丕貺感靈心是猶却行以求前揚湯而止沸無益之驗
信昭昭矣復上疏言近聞大慶殿及諸處並建道場且
大慶殿者國之路寢朝之法宫陛下非行大禮被法服
則未嘗臨御臣下非大朝㑹則不能一至於庭豈容僧
道凡庸之人繼日累月喧雜於上非所謂正法度而尊
威神也望今後凡有道場設醮之類並於别所安置
給徐州學田五頃　壬辰徙知饒州范仲淹知潤州監
筠州稅余靖監泰州稅夷陵縣令歐陽脩為光化縣令
上諭執政令移近地故也先是京師地震直史館葉清
臣上疏曰天以陽動君之道也地以隂静臣之道也天
動地静主尊臣卑易此則亂地為之震乃十二月二日
丙夜京師地震移刻而止定襄同日震至五日不止属
者熒惑犯南斗一嵗之中灾變仍見必有下失民望上
戾天意陛下徒使內侍走四方治佛事治道科非所謂
消伏之實也頃范仲淹余靖以言事被黜天下之人齚
舌不敢議朝政者行將二年願陛下深自咎責詳延忠
直敢言之士庶幾明威降鑒而善應来崇也書奏數日
仲淹等皆得近徙
戊寅寶元元年春正月直史館同知禮院宋祁上疏曰
臣伏見頃嵗以来灾𤯝數見若乃羣星流散則民人蕩
析之象也月行黄道地震州邑邊戎窺間臣下擅恣后
妃將盛年榖且饑之兆也去年火焚興國寺浮屠延燔
藝祖神御殿已而盗壊宗廟釦器者再則神不昭格之
意也陛下試一念之假有蕩析以何䇿固安假有饑空
以何理振救脱致窺間可任之將為誰儻令擅恣可防
之奸有幾丙午以灾異屢見下詔求直言　庚戍命翰
林學士丁度等權知禮部貢舉　乙卯大理評事蘓舜
欽詣匭通疏曰臣聞河東地大震裂旣而孟春之初雷
電暴作臣切見綱紀隳敗政化缺失其事甚衆不可槩
舉謹條大者二事以聞一曰正心夫治國如治家治家
者先修己修己者先正心心正則神明集而萬務理今
民間傳陛下比年稍邇俳優賤人燕樂踰節賜予過度
燕樂踰侈則蕩賜予過度則侈蕩則政事不親侈則用
度不足今陛下春秋鼎盛實宵衣旰食求治之秋而乃
隔日御殿此政事不親也又府庫匱竭民鮮盖藏誅歛
科率殆無虛日此用度不足也二曰擇賢夫明主勞於
求賢而逸於任使然盈庭之士不須盡擇在擇一二輔
臣及御史講官而已昨王隨自吏部侍郎平章事超越
十資復為上相而隨虚庸邪諂非輔相之器降麻之後
物論沸騰故疾纒其身灾仍於國陛下左右尚如此天
下官吏可知也又張觀為御史中丞髙若訥為司諫二
人者皆温和軟懦無剛鯁敢言之氣斯皆執政引拔建
置欲其緘嘿不敢舉揚其私時有所言則必暗相關說
旁人窺之甚可笑也直史館蘓紳上疏曰星之麗天猶
萬國之附王者下之畔上故星亦畔天天者陽之氣地
者隂之體其有越隂之分侵陽之政則應以變動雷者
天之號令所以開發萌芽辟除隂害萬物須雷而解須
雨而潤惟人君崇寛大順春令則應節否則動於冬今
方春而雷發聲天其或者欲陛下出號令以震動天下
宜及於早而矯臣下舒緩之咎凡朝廷事無巨細無內
外取其先急者悉關聖慮而振肅之不可緩也夫星變
旣有下畔上之象地震又有隂侵陽之證者天意若曰
夷狄將有畔上之釁恐陛下未悟也又以震雷警之欲
陛下先事為備則患禍消而福祥至矣葉清臣上疏曰
臣聞王者之所以横制六合撫有萬民者在握刑賞之
權不授人以柄而已今則不然爵賞刑罰陛下所有也
比及於人則天下之人族談囂然不曰自陛下出而曰
由宰相得非臣隂之盛而易天地之序者乎校書郎張
方平陳七事一曰宻機事二曰用威斷三曰廣言路四
曰重圖任五曰正有司六曰信命令七曰示戒懼御史
中丞張觀上四事一曰知人二曰嚴禁三曰尚質四曰
節用　二月詔自今後日御前殿視事用蘓舜欽之言
也　甲戍賜鄆州學田五頃　右司諫韓琦上疏言宰
臣王隨登庸以来衆望不協差除任性𥚹躁傷體自宿
疹之作幾涉周星安卧私家備禮求退貪祿竊位之計
亦已窮矣次則陳堯佐男述古監左藏庫官不成資未
經三司保奏而引界滿酬奬之條擢任三門白波發運
使參知政事韓億初乞男綜不以資叙回授兄綱將朝
廷要職從便退换如己家之物紊亂綱紀舉朝非笑又
石中立本以藝文進居近署但滑稽談笑之譽為人所
稱處於翰墨之司固當其職若參決大政則誠非所長
乞從罷黜以慰具瞻之望三月戊戍朔門下侍郎平章
事王隨罷為彰信節度使户部侍郎平章事陳堯佐罷
為淮康節度使判鄭州户部侍郎參知政事韓億罷歸
本班禮部侍郎參知政事石中立罷為資政殿學士初
吕夷簡罷宻薦隨與堯佐二人為相其意引援非才居
己下者用之度它日上意見思而復相己及隨與堯佐
億中立等議政數忿争於中書隨尋属疾在告而堯佐
復年髙事多不舉時有中書畨為養病坊之語琦論隨
等凡十上堯佐亦先自援漢故事求䇿免於是四人者
俱罷判河南府張士遜為門下侍郎兼兵部尚書平章
事户部侍郎同知樞宻院事章得象以本官平章事知
樞宻院事盛度加寧武節度使檢校太傅同知樞宻院
王鬷工部侍郎李若谷並為參知政事權三司使王博
文知永興軍陳執中同知樞宻院事初韓琦數言執政
非才上未即聼𤦺又言曰豈陛下擇輔弼未得其人故
耶若杜衍孔道輔胥偃宋郊范仲淹衆以為忠正之臣
可備進擢不然嘗所用者王曽呂夷簡蔡齊宋綬亦人
所属望何不圖任也上雖聼琦罷王隨等更命士遜及
得象為相士遜猶以東宫舊恩或言又夷簡宻薦之得
象入謝上謂曰徃者太后臨朝羣臣邪正朕皆嘿識惟
卿清忠無所附且未嘗有干請今日用卿由此也　知
制誥宋郊為翰林學士上初欲用郊為同知樞宻院事
中書言故事無知制誥除執政者乃先召入翰林學士
李淑害其寵欲以竒中之言於上曰宋受命之號也郊
交也合姓名言之為不祥它日以諭郊因改名庠　甲
寅御崇政殿試禮部奏名進士庚辰賜進士吕溱等二
百人及第一百十人同出身特奏名一百六十五人同
諸科出身及為諸州長史辛酉賜諸科四百十四人及
第并出身其特奏名被恩賜者又九百八十四人瓊林
宴初賜大學篇范鎮禮部奏名為第一故事禮部第一
人賜第未有第二甲者雖近下猶升之吳育歐陽脩殿
庭唱第過三人亦抗聲自陳鎮獨黙然至第七十九人
乃出拜退就列無一言衆以是賢之禮部第一人在第
二甲自鎮始初薛奎知益州還朝與鎮俱或問奎入蜀
所得奎曰得一偉人當以文學名世也　夏四月給事
中權御史中丞張觀同知樞宻院事　賜河南府嵩陽
書院田十頃　乙未詔自今試舉人非國子監見行經
書毋得出題　六月己卯建州言自正月雨至四月谿
水大漲入州城壞民廬舍　帝留意農事毎以水旱為
憂甲申詔天下州郡毎旬上雨雪狀著為令　戊子權
知司天少監楊惟徳等言来嵗己夘閏十二月則庚辰
嵗正月朔日當食請移閏於庚辰嵗上曰閏所以正天
時而授民事其可曲避乎不許　秋七月賜襄州學田
五頃　右司諫韓𤦺言前奉詔詳定鐘律嘗覽景祐廣
樂記覩李照所造樂不合古法朝廷因而施用識者久
以為非今將親祀南郊不可重以違古之樂上薦天地
宗廟詔宋綬晏殊同兩制詳定以聞綬等言李照新樂
比舊樂下三律衆論以為無所考據願如𤦺請郊廟復
用和峴所定舊樂乃詔太常舊樂悉仍舊制李照所造
勿復施用　壬戍御崇政殿䇿試賢良方正能直言極
諫著作佐郎田況大理評事張方平茂才異等邵亢況
所對入第四等方平四等次亢與宰相張士遜連姻報
罷　八月復置淮南江浙荆湖制置發運使　冬十月
詔戒百官朋黨初呂夷簡逐范仲淹等士大夫為仲淹
言者不已於是內降劄子曰向貶范仲淹盖以宻請建
立皇太弟非但詆毁大臣今中外臣寮屢有稱薦范仲
淹者事涉朋黨宜戒諭之故復下此詔　參知政事李
若谷建言近嵗風俗薄惡率以朋黨汙善良盖君子小
人各有類今一以朋黨目之恐正臣無以自立帝然其
言　鹽鐵副使工部郎中司馬池嵗滿當遷中書進名
上曰是固辭諫官者遂命為天章閣待制知河中府
甲戍趙元昊築壇受冊僣號大夏始文英武興法建禮
仁孝皇帝改大慶二年為天授禮法延祚元年　十一月庚
戍祀天地於圜丘大赦改元　戊午鄆州言資政殿大
學士左僕射王曽卒曽入朝進止有常處平居寡言自
奉亷約人莫敢干以私執政十年其所進退士人莫有
知者范仲淹嘗以問曽曽曰夫執政者恩欲歸己怨使
誰當皇祐中上為篆其墓碑曰旌賢之碑大臣碑得賜
篆自曽始　十二月甲子京師地震　丙寅鄜延路都
鈐轄司言趙元昊反癸酉命夏竦為奉寧節度使知永
興軍范雍為振武節度使知延州
己夘寶元二年春二月許明州立學仍給田五頃　三
月編修院與三司上歴代天下户數先是上御邇英閣
讀真宗皇帝所撰正說養民篇見歴代户口登耗之數
顧謂侍臣曰今天下民籍幾何翰林侍讀學士梅詢對
曰先帝所作盖述前代帝王恭儉有節則户口充羡賦
斂無度則版圖衰减自五代之季生齒凋耗太祖受命
而太宗真宗繼聖承祧休養百姓今天下户口之數盖
偣於前矣因詔三司及編修院檢討以聞至是上之
庚戍都官員外郎王素為侍御史中丞孔道輔薦之素
旦子也　丙辰許泉州立學仍給田五頃　趙元昊為
書及錦袍銀帶投鄜延境上以遺金明李士彬且約以
叛候人得之諸將皆疑士彬副都部署夏元亨獨曰此
行間爾若有私約豈使衆知耶乃召士彬與飲厚撫之
士彬感泣不數日果擊賊取首馘羊馬自効　夏四月
放宮人二百七人上因諭宰臣張士遜等曰不獨矜其
幽閉亦可省禁掖浮費也　五月右司諫韓琦言唐之
斜封今之內降蠧壞綱紀為害至深乞特降詔諭今後
臣僚或有奏請事件輒敢因緣請托及自於內中陳乞
特批指揮即望降出姓名并為奏求人並送有司勘劾
重行貶責　癸卯天章閣侍講賈昌朝上書曰今西夏
僣狂此不足慮而國家用度日廣民力頗困是則可憂
自天聖以来屢詔有司節省用度未有施行臣嘗治畿
邑有禁兵三千而留萬户賦輸僅能取足其三年賞給
仍出自內府况它郡邑兵不啻此臣又嘗掌京廩計江
淮嵗運粮六百餘萬以一嵗之入僅能充朝廷之用三
分二在軍旅一在冗食儻有水旱頻仍之灾軍戎調度
之急計將安出哉願取景徳以来迄於景祐校其所入
出之數約以祖宗舊制其不急皆省罷之詔張若谷任
師中韓琦與三司定奪減省以聞韓琦言減省浮費莫
如自宫掖始六月壬戍詔曰比命近臣議省浮費自乗
輿服御及宫掖所須務從簡約　庚午上封者言審官
院缺有限而奏舉選人日益多或至四考五考改京官
者請自今須六考以上方許磨勘嘗犯私罪者加一考
從之　先是詔知永興軍夏竦議西鄙事丙子竦上十
䇿一教習強弩以為竒兵二羈縻属𦍑以為藩籬三詔
唃厮囉父子并力破賊四度地形險易逺近増减屯兵
五詔諸路互相應援六募土人為兵以代東兵七増直
弓手壯丁獵户以備城守八並邉小寨毋積芻粮賊攻
急則入保大寨九關中民坐罪若過誤者許入粟贖罪
十損並邊冗兵冗官及減騎軍以紓饋運　秋八月庚
午上謂宰臣張士遜曰帝王之明在擇人之邪正則天
下無不治矣　兩川自夏至秋不雨民大饑庚辰命知
制誥韓琦為益利路體量安撫使吏部貟外郎蔣堂為
梓䕫路體量安撫使　九月御史中丞孔道輔性鯁特
立遇事彈劾無所阿避出入風采肅然及再執憲權貴
益憚之　冬十月宗正寺修玉牒官李淑上所修皇帝
玉牒二卷皇子籍一卷　丙寅上御延英閣觀講左氏
春秋及讀正說終上曰春秋所述前世治亂之事敢不
鑒戒正說先帝訓言敢不遵奉丁度等拜伏而言曰陛
下徳音若此誠天下之福也上復問度洪範酒誥二篇
大義度悉以對因詔度講周易李淑讀三朝寶訓丁度
李仲容讀所編經史䂓鑒事迹　十一月戊子朔出內
庫真珠估緡錢三十萬賜三司上諭輔臣曰此無用之
物旣不欲捐棄不若散之民間收其直助糴邊儲亦可
少紓吾民之斂也　丁酉知樞宻院事盛度為尚書右
丞知揚州參知政事程琳為光禄卿知穎州御史中丞
孔道輔為給事中知鄆州初張士遜素惡琳而疾道輔
不附已將并逐二人察帝有不悦琳意即謂道輔上顧
程公厚今為小人所誣宜見上為辨之道輔入對言琳
罪薄不足深治帝怒以道輔朋黨大臣故特貶焉　辛
丑許建州立學仍給田五頃　壬寅參知政事王鬷為
工部侍郎知樞宻院刑部貟外郎宋庠為諫議大夫參
知政事　同修起居注宋祁次當知制誥以兄庠在中
書乃授天章閣待制同判禮院時陜西用兵調費日蹙
祁上疏論三冗三費曰天下有定官無限貟一冗也廂
軍不任戰而耗衣食二冗也僧道日益多而不定數三
冗也何謂三費一曰道場齋醮無日不有二曰京師寺
觀或多設徒卒或増置官司衣粮所給三倍它處三曰
使相節度不𨽻藩要貪取公用以濟私家　西賊冦保
安軍鄜延鈐轄盧守懃等擊走之十二月乙丑賞保安
軍守禦之功盧守懃為左騏驥使都廵檢司指使狄青
為右班殿直青功最多故超四資授官　孔道輔旣貶
鄆州始知為張士遜所賣頗憤惋行至韋城發病卒然
天下皆以遺直許之　元昊復遣賀九言齎嫚書納旌
節　直史館蘓紳陳便宜八事一曰重爵賞二曰精選
擇三曰明薦舉四曰異服章五曰適才宜六曰擇將帥
七曰辨忠邪八曰脩備預帝嘉納之尋除史館修撰
庚辰康定元年春正月丙辰朔日有食之知諫院富弼
請罷宴徹樂雖遼使在館亦宜就賜飲食而已參知政事
宋庠以為不可弼曰萬一北遼行之為朝廷羞後使遼
還者云遼罷宴如弼言上深悔之　元昊詐乞和范雍
信之不為備元昊攻保安軍自土門路入壬申聲言取
金明寨翌日奄至李士彬父子俱被禽遂乗勝抵延州
城下雍先以檄召鄜延環慶副都部署劉平使至保安
與鄜延副都部署石元孫合軍趨土門及是雍復召平
元孫還軍救延州至三川口遇賊平與元孫皆被執賊
圍延州凡七日㑹大雪賊解去　二月己丑入內副都
知王守忠為陜西都鈐轄知諫院富弼言有唐之衰遂
以內臣監軍取敗非一昨用夏守贇已失人望願罷守
忠勿遣不聼　辛夘天文官李自正上星變圖且言月
與太白俱犯昴當有邊兵大起上謂輔臣曰隂陽占候
中否參半紂以甲子亡武王以甲子興王者當祇畏天
道尤要在人事應之何如爾　知制誥韓琦自蜀歸論
西兵形勢甚悉即命琦為陜西安撫使　乙巳詔京畿
京東西淮南陜西路括市戰馬韓琦言陜西科擾頻仍
請免括此一路從之　丁酉詔樞宻院自今邊事並與
宰相張士遜章得象參議之翰林學士丁度嘗建言二
府分兵民之政若措置乖異則天下無適從非國體也
請軍旅重務二府得通議之知諫院富弼又言邊事係
國安危不當專委樞宻院而宰相不與乞如國初令宰
相兼樞宻使上參取其言而降是詔士遜等以詔納上
前曰恐樞宻院謂臣等奪權弼曰此宰相避事爾非是
奪權也　自范仲淹貶禁中外越職言事知諫院富弼
因論日食以謂應天變莫若通下情願降詔求直言盡
除越職之禁上嘉納之　癸丑降知延州范雍為吏部
侍郎知安州坐失劉平石元孫也　三月丙辰詔兩府
及執政舊臣俾條上陜西攻守之䇿同知樞宻院事陳
執中言元昊乗天下久不用兵而竊發西垂范雍納詭
詐之說失於戒嚴劉平任輕躁之心喪其所部塞門至
金明二百里須列修三城毎城屯精卒千人冦大至則
保城壘小至則自驅逐别以諸司使為蘆關一路都巡
檢仍以兵二千人属之使為三寨之援　丙子大風晝
暝經刻乃復是夜有黒氣長數丈見東南　丁丑申詔
中外言缺政先是改元詔求直言羣下猶未有所獻故
也　戊寅知樞宻院王鬷陳執中同知樞宻院事張觀
並罷天聖中鬷嘗使河北過真定見曹瑋瑋謂曰君異
日當柄用願留意邉防鬷曰何以教之瑋曰吾聞趙徳
明嘗使人𣙜易漢物不如意欲殺之元昊諫曰我戎人
本從事鞍馬間而與漢𣙜易不急之物已非䇿又從而
斬之失衆心不可徳明為貰不殺吾使人覘元昊狀貌
異常它日必為邉患鬷時莫究所謂比再入樞宻院元
昊果叛帝數問邉計不能對及劉平石元孫等敗議刺
鄉兵久不決於是三人同日罷　三司使刑部尚書晏
殊禮部尚書知河南府宋綬並知樞宻院事保安節度
使王貽永同知樞宻院事　吏部貟外郎知越州范仲
淹復天章閣待制知永興軍始用韓琦之言也　庚辰
詔參知政事同議邉事　夏四月庚子重修祖宗玉牒
成旣而修玉牒所言請自今嵗一貼修十嵗一編錄仍
以其副留中奏可　詔河北轉運使姚仲孫安撫使髙
志寧宻下諸州軍添補強壯初知制誥王拱辰使契丹
還言契丹不畏官軍而畏土丁故降是詔　出左藏內
藏庫緡錢各十萬下陜西給軍須　范仲淹未至永興
癸丑改為陜西都轉運使　五月丁巳復知楚州孫沔
為監察御史尋詔為右正言　先是揀下都輦官為禁
軍輦官千餘人遮宰相樞宻使喧訴張士遜方朝馬驚
墮地己未御史中丞栁植等奏其事請付有司治時軍
興機務填委士遜位首相無所補諫官以為言士遜不
自安上章請老壬戌優拜太傅致仕本朝以宰相得謝
者自士遜始判天雄軍呂夷簡行右僕射兼門下侍郎
平章事　甲子元昊陷塞門寨執寨主內殿承制髙延
徳監押左侍禁王繼元死之　甲戌陜西都轉運使范
仲淹言今緣邉城寨有五七分之備而關中之備無二
三分若昊賊深入乗關中之虚或東阻潼關隔兩川貢
賦則朝廷不得髙枕矣莫若且嚴邉城使持久可守實
關內使無虚可乗若寇至使邊城清野不與大戰關中
稍實豈敢深入使弓馬之勁無所施牛羊之貨無所售
二三年間彼自困弱待其衆心離叛自有間隙則行天
討此朝廷之上䇿也　徙夏竦為陜西都部署兼經略
安撫使緣邊招討使知永興軍　己夘以起居舍人知
制誥韓琦陜西轉運使范仲淹並為陜西經略安撫副
使初仲淹與呂夷簡有隙帝諭仲淹使釋前憾仲淹頓
首曰臣向所論盖國事於夷簡何憾也
　(呂中曰夷簡之罪莫大於因私憾而預瑤華之議因/北事而忌富弼之能夷簡之功莫大於釋仲淹之宿)
　(怨容孫沔之直言君子/論人功罪不相掩可也)
以太常博士林瑀殿中丞王沬並為天章閣侍講景祐
末灾異數起上憂之深自貶損瑀言灾異皆有常數不
足憂又依周易推演五行隂陽之變為書上之大抵皆
䛕諂之詞緣飾以隂陽上大好之於是天章閣侍講缺
端明殿學士李淑等薦洙而內批用瑀執政皆怒瑀吕
夷簡欲探上意堅否乃曰瑀上所用洙臣下所薦爾不
若并進二人唯上所擇乃以洙瑀名進上問洙何如夷
簡言洙博學明經上曰吾已用瑀矣若何夷簡請並用
二人上許之旣而右正言梁適劾瑀于內降除官請治
其罪上令以適章示之卒不罪瑀　壬午斬輦官曹榮
陳吉於市以倡率其徒遮宰相喧訴者也從者配牢城
卒揀輦官為禁軍如初詔　六月鄜延副都部署任福
為環慶副都部署兼知慶州　辛亥復權武成軍節度
判官歐陽脩為館閣校勘始范仲淹副夏竦為陜西經
略安撫招討辟脩掌書記脩以親為辭且曰今世所謂
四六者非脩所好兼此末事有不待脩而能者又曰古
人所與成事者必有國士共之非惟在上者以知人為
難士雖貧賤以身許人固亦未易欲其盡死必深相知
知之不盡士不為用今竒怪豪傑之士徃徃已蒙收擇
顧用之如何爾然尚患山林草莽有挺特知義慷慨之
士未盡出門下也宜少思焉　翰林學士丁度言中國
抗夷狄可以智勝不可以戰鬭盖地形武技與中國異
也𦍑戎上下山阪出入溪澗中國之馬不如也隘險傾
側且馳且射中國之技不如也風雨罷勞饑渴不困中
國之人不如也為今之計莫若謹亭障逺斥候控扼要
害為制勝之全䇿因條上其䇿名曰備邊要覽　秋七
月癸亥鄜延鈐轄張亢上疏言諸路部署鈐轄都監多
至十四五員少亦不減十員權均勢敵不相統制凡有
議論互執不同請别創使名其已係路分部署鈐轄都
監者並属新置使處分所貴出於一又請逐路以馬步
軍八千以上至萬人擇才位兼髙者為統領其下分為
三將賊小入則一將出大入則大將出量賊數多少又
使鄰路出兵而應援之此所謂常山蛇勢也又諸路騎
兵不能馳險要計其芻粟一馬之費可養步軍五人馬
髙不及四尺三寸者宜悉還坊監止留十之二以步人
代之其後多施用者　八月戊申權知開封府杜衍同
知樞宻院事　庚戍陜西經略安撫副使范仲淹兼知
延州先是詔分邊兵部署領萬人鈐轄領五千人都監
三千人有冦則官卑者先出仲淹曰不量賊衆寡而出
戰以官為先後取敗之道也為分州兵為六將將三千
人分部教之量賊衆寡使更出禦賊賊不敢犯旣而諸
路皆取法焉賊相戒曰無以延州為意今小范老子腹
中自有數萬兵甲不比大范老子可欺也大范盖指雍
云都監周美言於范仲淹曰賊新得志其勢必復来金
明當邉衝我之蔽也今不亟完將遂失之仲淹因属美
復城如故數日賊果来其衆數萬薄金明陣於延州城
北三十里美領衆二千力戰㑹暮援兵不至乃徙軍山
北多設疑兵賊望見以為救至即引去　九月戊午參
知政事李若谷罷為提舉㑹靈觀事宫觀置提舉自若
谷始知樞宻院事宋綬為兵部尚書起復翰林學士晁
宗慤並參知政事起居舎人鄭戩為同知樞宻院事
己未右正言知制誥葉清臣權三司使事中書進擬三
司使清臣不在選帝曰葉清臣才可用遂以命之清臣
始奏編前後詔敕使吏不能欺簿帳之叢冗者一切刪
去內東御門厨皆內侍領之凡所呼索有司不敢問乃
為合同以檢其出入　丙寅西賊冦三川寨鎮戎軍西
路都巡檢楊保吉死之并陷乾溝乾河趙福三堡　戊
辰知樞宻院事晏殊為檢校太傅充樞宻使同知樞宻
院事王貽永刑部侍郎杜衍右諫議大夫鄭戩並為樞
宻副使　庚午大理寺丞簽書定國節度判官事种世
衡為內殿承制知延州青澗城世衡放兄子㓜從放學
任氣有材略　壬申環慶副都部署任福等攻西賊白
豹城克之　合奉宸五庫為一庫在延福宮內舊名宜
聖殿五庫　冬十月戊子詔自今內降指揮與臣僚遷
官及差遣者並令中書樞宻院具條執奏以聞上性寛
仁宗戚近幸有求內降者或不能違故也　癸巳命館
閣校勘刁約歐陽脩同修禮書　十一月丙辰內出御
撰洪範政鑑審樂要記風角集占以示輔臣仍以風角
集占賜陜西諸路部署司　壬戍有大星流西南聲如
雷者三　丁卯鄜延路部署指揮使右班殿直狄青為
右侍禁閤門祗候涇州都監青毎臨敵披髪靣銅具出
入賊中皆披靡無敢當者尹洙為經略判官青以指使
見洙與談兵善之薦於副使韓琦范仲淹曰此良將才
也二人一見竒之待遇甚厚仲淹以左氏春秋授之曰
將不知古今匹夫勇爾青折節讀書悉通秦漢以来將
帥兵術由是益知名　十二月出內藏庫銀一百萬下三
司助邊費　詔天下諸縣凡掘飛蝗遺子一升者官給
以米豆三升　乙未徙知隨州王徳用知曹州徳用道
過許州梅詢謂徳用曰道輔害公者今死矣徳用曰孔
中丞以其職言豈害徳用耶朝廷亡一忠臣可惜也
上以手詔問師期夏竦等乃畫攻守二䇿遣副使韓𤦺
判官尹洙馳驛至京師求決於上乙巳詔鄜延涇原兩
路取正月上旬同進兵入討西賊上與兩府大臣共議
用攻䇿也樞宻副使杜衍獨以為僥倖出師非萬全計
争論久之不聼遂求罷亦不聼始晁宗慤即軍中問攻
守䇿衆欲大舉經略判官田京曰虜蓄謀久矣未易亟
破也今欲驅不習之師深入虜地與賊銳鋒争一旦之
勝此兵家所忌師出必敗或曰宜與講和京又曰賊兵
未嘗挫安肯和也館閣校勘歐陽脩上書曰自元昊叛
逆三十萬之兵食於西者二嵗矣又有十四五萬之鄉
兵不耕而自食其民自古未有四十五萬之兵連年仰
食而國力不困者也夫兵攻守而已然皆以財用為強
弱也臣以為通漕運盡地利權商賈三術並施財用足
而西人紓國力完而兵可久以守以攻惟上所使　戊申
通判河中府皮仲容知商州兼提㸃采銅鑄鐵錢事仲
容嘗建議鑄大錢一當十謂可權行以助邊費故有是
命　三司使葉清臣言新茶法未適中請擇明習財利
之臣别行課校上以號令數更民聼眩惑乃詔即三司
裁定務優販者然亦卒無所變也　初明道二年復用
天禧舊制聼商人入錢粟京師及淮浙江南荆湖州軍
易鹽及景祐二年三司言諸路博易無利乃罷之而入
錢京師如故
　
　
　
　
　
　
　
　
　宋史全文卷七下
欽定四庫全書
　宋史全文卷八上
　　宋仁宗三
辛巳慶厯元年春正月朝廷既用韓琦等所畫攻策先
戒師期知延州范仲淹言正月内起兵塞外雨雪大寒
暴露僵仆使賊乗之所傷必衆賊界春暖則馬瘦人饑
其勢易制及可擾其耕種之務縱出師無大獲亦不至
有它虞且元昊被姦人所誤謂國家太平日乆不知戰
鬭邉城無備所向必破以恣桀慢之心今邊備漸飭度
其已失本望又言鄜延是舊日進貢之路蕃漢之人頗
相接近願朝廷存此一路令諸将勒兵嚴備賊至則擊
但未行討伐容臣示以恩意嵗時之間或可招納茍嵗
月無効遂舉重兵取綏宥二州擇其要害而據之屯兵
營田作持乆之討如此則茶山横山蕃漢人户可以招降
或即奔竄則是去西賊之一臂也戊午詔從仲淹所請
仲淹又言鄜延路入界比諸路最逺若先脩復城寨却
是逺圖乞遣使命令臣督諸将於二月半出兵先脩復
廢寨别置戍守既逼近蕃界彼或㸃集人馬朝夕便知
大至則閉壘以待隙小至則扼險以制勝仲淹前後凡
六奏卒城承平等十一寨蕃漢之民相踵復業　是月
元昊乞和又遣寨主髙延徳詣延州與范仲淹約言仲
淹不敢聞於朝廷乃自爲書諭以逆順　二月辛巳夏
竦乞早差近上臣僚監督鄜延一路進兵同入賊界免
致落賊姦便詔以竦奏示仲淹　陜西簽書經畧安撫
判官田况言昨韓琦等畫攻守二䇿其守䇿最備可以
施行不意朝廷便用攻䇿其不可者有七事乞召兩府
大臣定議但令嚴設邉備若更有侵掠即須出兵邀擊
或探得賊界謹自守備不必先有輕舉　陜西經畧安
撫副使韓琦言中夏之弱自古未有聞臣僚堅執守議
以爲必勝之術者今其異議已阻師期且令諸路訓飭
兵馬俟及秋初若范仲淹招懐未見其效則别命近臣
以觀賊隙如須討擊便可進兵朝廷終難之　元昊冦
渭州韓琦命任福等禦于好水川戰敗福及耿傳桑懌
王珪武英等死之方元昊傾國入冦而福所統皆非素
撫循之師臨敵受命法制不立既又分出趍利故至甚
敗是日西賊再冦劉璠堡　詔京東西淮南兩浙江南
東西荆湖南北路招置宣毅軍大州兩指揮小州一指
揮爲就粮禁軍　丙午京師雨藥　三月任福等既敗
朝議因欲悉罷諸路行營之號明示招納使賊驕怠仍
密收兵深入討擊詔范仲淹體量士氣勇怯仲淹言任
福已下皆邊上有名之将尚不能料賊今之所選往往
不及更令深入禍未可量於是行營之號卒不罷兵亦
不復出　元昊始僣兵未動也朝廷即欲討之著作佐
郎通判睦州張方平上言國家自景徳以來既與契丹
盟天下忘備殆三十年矣若驟用兵必有䘮師蹶將之
憂兵連民疲必有盗賊意外之患議者皆不謂然兵既
交天下騷動方平又獻平戎十䇿宰相吕夷簡見之謂
參知政事宋綬曰大科得人矣然不果用其䇿至是召
對辛巳除集賢院尋遷太常丞知諌院　夏四月辛巳
降韓琦爲右司諫知秦州職如故任福軍敗琦即上章
自劾諫官孫沔等請削琦官仍居舊職俾立後效㑹夏
竦奏琦嘗以檄戒福見利輕進於福衣帶間得其檄上
知福果違節度取敗罪不専在琦手詔慰撫之及是乃
奪𤦺使權　癸未降范仲淹爲户部員外郎知耀州職
如故元昊爲書報仲淹辭益慢仲淹對使者焚其書大
臣皆謂仲淹不當輙與元昊通書又不當輙焚其報宋
庠因言於上曰仲淹可斬也杜衍曰仲淹本志盖忠於
朝廷欲招納叛𦍑爾何可深罪上悟乃薄其責　甲申
以右諫議大夫陳執中爲同陜西都部署兼經畧安撫
縁邊招討等使知永興軍仍詔夏竦判永興軍如故
徙秦鳯副都部署曺琮爲陜西都部署兼經畧安撫沿
邊招討副使　五月左正言孫沔奏天聖之間多有内
降景祐初元首革前弊澄清仕塗近歲已來此路復啟
中有佞人得以希意伏望特發宸𠂻止絶内降如有合
自中出之事令兩府及諸司依公埶奏沔累奏皆與大
臣牾又薦田况歐陽脩張方平曽公亮蔡㐮王素可任
諌官自代甲子沔罷爲提㸃兩浙路刑獄　出内蔵庫
緡錢一百萬助三司給陜西軍費　辛未叅知政事宋
庠守本官知揚州樞宻副使鄭戩加資政殿學士知杭
州先是夷簡當國同列不敢預事獨庠數與爭論夷簡
不悦上顧庠頗厚夷簡忌之巧求所以傾庠未得及范
仲淹擅通書元昊又焚其報夷簡從容謂庠曰人臣無
外交希文何敢如此庠以夷簡誠深罪仲淹也它日於
上前議其事庠遽請斬仲淹庠謂夷簡必助已而夷簡
終無一言上問夷簡夷簡徐曰杜衍之言是也止可薄
責而已上從之庠遂倉皇失措論者喧然皆咎庠然不
知實爲夷簡所賣也於是用朋黨事與戩俱罷　知制
誥王舉正爲叅知政事既入謝上曰卿恬於進取未嘗
干朝廷以私故不次用卿　知益州任中師知河南府
任布並爲樞宻副使　詔陜西經畧安撫招討使知永
興軍夏竦屯鄜川同陜西經畧安撫招討使知永興軍
陳執中知涇州時兩人議邊事不合故分任之　壬申
徙知耀州龍圖閣直學士范仲淹知慶州兼管勾環慶
路部署司事初元昊隂誘屬羌爲助環慶酋長六百人
約與賊爲鄉道後雖首露猶懐去就仲淹至部即奏行
邊以詔書犒賞諸羌閲其人馬立條約諸羌受命悦服
自是始爲漢用　太常丞直集賢院簽書陜西經畧安
撫判官田况上兵䇿十四事上嘉納之　六月壬午改
新知河中府范雍知永興軍初命夏竦判永興又以陳
執中知永興及兩人分出按邊而領府事猶如故及復
雍守京兆於是一府三守公吏奔趨往來不勝其擾自
昔未嘗有也　陜西體量安撫使王堯臣言范仲淹韓
𤦺皆天下選其忠義智勇名動夷狄不宜以小故置散
地由是忤宰相意并它議多格不行　秋七月戊申朔
出御製觀文鑒古圖記以示輔臣　癸丑上謂輔臣曰
古之良将皆能察士卒之好惡而同其甘苦故衆心親
附切聞邊臣多執獨見偏禆之屬罕蒙聽納其宻諭朕
意令将佐日夕博議軍政庻下情可通而士樂爲用也
　是月元昊冦麟府州　八月荆湖南路轉運使王逵
率民輸錢免役得緍錢三十萬進爲羡餘蒙奨詔由是
他路競爲掊克欲以市恩　上謂輔臣曰昨造一小殿
禁中而有司不諭朕意過爲侈麗然不欲毁其成功今
大相國寺方造殿蔵太宗御書寺額可遷置之因言朕
内寝多以黄布爲茵褥吕夷簡等對曰陛下孝以奉先
儉以率下雖聖人之盛徳孰加乎此　元昊破寧逺寨
寨主王世亶兵馬監押王顯死之又徙圍豐州乙未元
昊䧟豐州知州王餘慶權兵馬監押孫吉三班借職侯
秀死之　九月知諫院張方平言羗賊叛命王師致討
故授夏竦陜西招討等使四路軍政實節制之空國事
邊於兹三歲師惟不出出則䘮敗冦惟不來來必得志
安有權握大衆坐翫冦敵至於覆軍殺将蹙國損威而
曰我不預知是安用名爲統帥也　庚戌鄜延都鈴轄
張亢爲并代鈐轄専管勾麟府軍馬公事時元昊引兵
屯琉璃堡縱騎鈔麟府間亢始謀擊琉璃堡諜伏賊寨
旁草中見老羗方炙羊脾占吉㓙驚曰明日當有急兵
且趣避之皆笑曰漢兒方蔵頭股間何敢至此亢知無
備夜引兵襲擊大破之　壬子知永興軍范雍請於河
東産鐵州軍鑄大錢以助陜西軍費從之　戊午杖殺
中書守當官周卞于都市坐於内降度僧敕内僞益童
行三十四人也事既覺開封府止按餘人而不問堂吏
知制誥富弼時紏察刑獄白執政請以吏付開封執政
指其坐曰公即居此無爲近名弼正色不受其言曰必
得吏乃止初劉徳從之妻遂國夫人者蒙正女也獲譴
奪封既而有詔復封遂國弼繳還詞頭封命遂寝唐制
惟給事中得封還詔書中書舍人繳還詞頭盖自弼始
也　乙亥詔天下立義倉自乾徳初置義倉未乆而罷
明道二年詔議復之不果景祐中王琪上疏引隋唐故
事請復置令五等已上户計夏秋二斗别輸一升事下
有司㑹議者異同而止於是琪復上其議上納之已而
衆論紛然遂詔第令上三等户輸粟㝷復罷之
　(講義曰常平義倉均之為荒政良法也然義倉之置/自乾徳始亦自乾徳而止自慶厯置亦自慶厯而罷)
　(何耶盖常平出於官義倉出於民出於官者官自歛/之官自出之其弊也雖不足以利民亦不至於病民)
　(出於民者民實出之官實歛之其弊也不惟民無所/出而官從而病之此祖宗之亟行亟罷非為一時慮)
　(也為異日慮也若夫常平之法自景徳祥符而始立/固已纎悉曲盡撥上供以充之防擾民也𨽻司農而)
　(不屬三司防移用也沿邊分置慮其防遏糴也經二/歳則以新易陳慮其有腐粟也減價而糶仍不得追)
　(本錢慮其失䧟糴本也加以仁祖之恭儉愛人其所/積愈乆而愈多矣然孰知嘉祐常平之利民反而移)
　(為青苖取/民之本歟)
冬十月甲午徙夏竦判河中府陳執中知陜州諫官張
方平亦請罷竦統帥執中又言千里禀命非所以制勝
於是兩人俱罷始分陜西為四路焉　壬寅張方平言
自元昊為冦三年雖常得逞而絶其俸賜禁關中市今
賊中尺布可值錢數百以此揣賊情安得不困倘有悔
心勢未能自通今因南郊大禮宜特推曠恩以示綏懐
或特降一詔或著之赦文願陛下延召大臣商愚計而
施行之上喜曰是吾心也命方平以䟽付中書吕夷簡
讀之拱手曰公言及此社稷之福也　十一月丙辰以
京城榖貴發廩粟一百萬斛賤價出糶以濟貧民　丙
寅祀天地於圓丘大赦改元　是月梁適自陜西還知
慶州范仲淹附奏攻守二議　十二月丁丑司天監上
所脩崇天萬年厯　己丑翰林學士王堯臣等上新脩
崇文總目六十卷　戊戌詔資政殿大學士自今定置
兩員學士三員
壬午慶厯二年春正月丁巳命翰林學士聶冠卿權知
貢舉　自元昊反軍興用度不足羽毛筋力膠漆鐵炭
瓦木之類一切以鹽易之猾商與官吏爲姦至是詔復
京師榷法　知慶州范仲淹前奏攻守二議詔答以将
帥累經挫衂若幸於或勝恐非良籌假令克獲又煩守
備仲淹復奏曰議攻者謂守則示弱議守者謂攻必速
禍今臣思之乃知攻有利害守有安危盖攻其逺者則
害必至攻其近者則利必隨守以土兵則安守以東兵
則危又覩赦文謂彼無騷動則我不侵掠臣願朝廷於
守䇿之外更備攻術寧有備而不行豈當行而無備也
且自古兵馬精勁西戎之所長也金帛阜富中國之所
有也禮義之不可化干戈之不可取則當任其所有勝
其所長臣前知越州每歲納税和買絹餘三十萬儻以
啖戎是費一郡之入而息天下之弊也詔陜西諸路經
略招討司叅議以聞　二月丁丑召權御史中丞賈昌
朝侍講邇英閣故事臺丞無在經筵者上以昌朝長於
講説特召之　契丹謀遣使致書求關南地知保州王
果先購得其書藁以聞且言契丹潜與昊賊相結将必
渝盟請預爲控守詔劄付河北安撫司宻脩邊備　知
制誥富弼言省試有三長殿試有三短唐武后始有殿
試此何足法必慮恩歸有司宜使禮部次髙下以奏而
引諸殿廷唱名賜第則與殿試無所異矣辛已詔罷殿
試而翰林學士王堯臣同脩起居注梁適皆以爲祖宗
故事不可遽廢越三日癸未詔復殿試如舊　詔河北
諸州强壮自三月後並赴州閲習委知州擇其强壮者
刺手背爲義勇軍不願者釋之而存其籍以備守葺城
池　辛丑以新知澶州王徳用爲保靜軍節度使契丹
将渝盟上起徳用於曺州入見上流涕言臣前被大罪
陛下幸赦而不誅今不足辱命上慰勞曰今河北方警
藉卿威名鎮撫爾又賜手詔以遣之即拜節度使　三
月乙丑上御崇政殿賜進士楊寘及諸科四百五十九
人及第出身寘察弟初試國子監禮部皆第一及是啟
封見姓名喜動於色公卿相賀爲得人通判穎州未至
官持母䘮病羸卒　己巳契丹遣劉六符來致書先是
西兵乆不決六符以中國爲怯且厭兵因教其主聚兵
幽薊聲言欲入冦及是先以書來求關南十縣正月己
巳歴選可使北者宰相吕夷簡舉知制誥富弼入對便
殿叩頭曰主憂臣辱臣不敢愛其死上爲動色壬申命
弼爲接伴弼以二月丙子發京師辛未授弼禮部員外
郎樞宻直學士将使弼報聘故也弼曰國家有患唯命
是從不敢惮勞臣之職也奈何逆以官爵賂之固辭不
受　是春范仲淹廵邊至環州州屬羗隂連北爲邊患
仲淹乃奏种世衡知環州以鎮撫之詔從仲淹所請有
牛家族奴訛者倔强未嘗出聞世衡至遽郊迎世衡與
約詰朝行其族是夕大雪深三尺左右曰地險不可往
世衡曰吾方結諸羗以信不可失期遂縁險以進奴訛
方卧帳中世衡蹙而起奴訛大驚率其族羅拜其後百
餘帳皆自歸莫敢貳　夏四月戊寅命權御史中丞賈
昌朝右正言田况知諫院張方平入内都知張永和與
權三司使姚仲孫同議裁減浮費
　(吕中曰我仁祖天性恭儉必不妄興一役妄費一/物又何待諸臣進節用之説葢我朝之財始蠧於)
　(天禧祥符再蠧於寳元慶厯自禱祠之事興宫室/之役起内之帑蔵稍已空竭則省浮費之䇿不得)
　(不申明於天聖之年也自元昊叛於西契丹擾於/北外之財用不免告匱則節冗費之説不得不條)
　(畫於慶厯/之日也)
庚辰詔以右正言知制誥富弼爲囘謝契丹國信使西
上閣門使符惟忠副之初虜書言太宗舉無名之師直
抵幽薊一時莫知所荅拱辰獨請間曰河東之役本誅
僣僞契丹遣使行在致誠欵已而冦石嶺關潜假人兵
以援賊太宗怒其反覆既平繼元遂下令北征安得謂
之無名上喜曰事本末乃如此因諭執政曰非拱辰詳
識故事殆難答也　補延州僧光信爲三班借職知青
澗城种世衡言光信與西賊戰屢獲首級又言光信本
姓王請賜名嵩仍乞權授一官故以命之時世衡既遣
嵩入遼境間野利旺榮兄弟矣　甲午徙知澶州王徳
用爲真定府定州路都部署仍降詔諭以選任之意初
劉六符見徳用於澶州喜曰聞公名乆乃幸見於此今
歲大熟非公仁政所及邪徳用謝曰明天子在上固常
多豐年因言已衰老中國多賢士大夫指坐客歴陳其
家世六符竦聽　庚戌河北都轉運使李昭述請脩澶
州北城從之先是河决乆未塞昭述但以治隄爲名調
農兵八萬逾旬而就劉六符過之真以爲治隄也及還
而城具甚駭愕　癸丑命知貝州供備庫使恩州團練
使張茂實爲囘謝契丹國信副使代符惟忠也　五月
甲寅詔三館臣僚上封事及聽請對集賢校理歐陽脩
上疏曰臣聞自古王者之治天下雖有憂勤之心而不
知致理之要則心愈勞而事愈乖雖有納諫之明而無
力行之果斷則言愈多而聽愈惑臣伏思聖心所甚憂
而當今所最闕者不過曰無兵也無将也無財用也無
禦戎之䇿也無可任之臣也此五者陛下憂其未有而
臣謂今皆有之然陛下未得而用之者何哉曰朝廷有
三大弊故也何謂三大弊一曰不謹號令二曰不明賞
罰三曰不責功實大弊因循於上則萬事廢壊於下
戊午建大名府爲北京景祐中范仲淹知開封建議城
洛陽以備急難及契丹将渝盟言事者請從仲淹之請
吕夷簡謂敵畏壮侮怯遽城洛陽亡以示威必長敵勢
景徳之役非乗輿濟河則敵未易服也宜建都大名示
将親征以伐其謀詔既下仲淹又言此可張虛聲爾未
足恃也城洛陽既弗及請速脩京城議者多附仲淹議
夷簡曰此囊瓦城郢計也使敵得渡河而固守京師天
下殆矣故設備宜在河北卒建北京識者韙之　己未
以知天雄軍程琳知大名府兼北京留守司　定州路
都部署王徳用改判定州徳用至定州日教士卒習戰
頃之皆可用契丹使人來覘或請捕殺之徳用曰被得
其實以告是服人之兵以不戰也明日大閲於郊乃下
令具糗粮聽吾鼓聲視吾旗所向覘者歸告契丹謂漢
兵将大入既而復議和兵乃解　六月甲戌出内蔵庫
銀一百萬兩綢絹各一百萬疋下三司以給邊費　秋
七月壬寅朔知諫院張方平言朝廷政令之所出在中
書若樞宻院則古無有也葢起於後唐權宜之制而事
柄遂與中書均分軍民爲二體别文武爲兩途爲政多
門自古所患乞斷自淵𠂻特廢樞宻院或併本院職事
於中書　丙午樞宻副使給事中任布罷爲工部侍郎
知河陽戊午右僕射兼門下侍郎平章事吕夷簡判樞
宻院户部侍郎章得象兼樞宻使樞宻使晏殊同平章
事初富弼建議宰相兼權樞宻使上曰軍國之務當悉
歸中書樞宻非古官然未欲遽廢故止令中書同議樞
宻院事及張方平請廢樞宻院上乃追用弼議特降制
命夷簡判院事而得象兼使殊加同平章事爲使如故
　(大事記曰西事方興因富弼之言而以張士遜同/議樞宻院北北方横因方平之言而以吕夷簡兼)
　(判樞宻院邉事孔棘則以相臣而謀/兵政誰謂我朝之兵民不相知耶)
初富弼張茂實以結婚及増嵗幣二事往報契丹惟所
擇及見北主弼曰兩朝人主父子繼好垂四十年一旦
忽求割地何也北主曰南朝違約塞鴈門增塘水治城
隍籍民兵此何意也羣臣競請舉兵寡人以為不若遣
使求關南故地求之不得舉兵未晚也弼曰北朝忘章
聖皇帝之大徳乎澶淵之役若從諸将之言北兵無得
脱者且北朝與中國通好則人主専其利而臣下無所
獲若用兵則利歸臣下而人主任其禍故北朝諸臣爭
勸用兵者皆爲其身謀非國計也北主驚曰何謂也弼
曰晉末帝時中國狹小上下離叛故契丹全師獨克今
中國提封萬里所在精兵以萬計就使其勝所亡士馬
羣臣當之歟抑人主當之歟若通好不絶歲幣盡歸人
主臣下所得止奉使者歲一二人耳北主大悟首肯者
乆之弼又曰塞鴈門者以備元昊也塘水始於何承矩
事在通好前地卑水聚勢不得不增城隍皆脩舊民兵
亦舊籍特補其缺耳非違約也晉髙祖以盧龍一道賂
契丹周世宗復伐取關南皆異代事宋興已九十年若
各欲求異代故地豈北朝之利乎既退六符謂弼曰吾
主恥受金帛堅欲十縣如何弼曰南朝皇帝嘗言朕爲
人子孫豈敢妄以祖宗故地與人且北朝欲得十縣不
過利其租賦爾今以金帛代之亦足坐資國用朕念兩
國生民不欲使之肝腦塗地若北朝必欲得地是志在
背盟棄好朕獨能避用兵乎退而六符謂弼曰皇帝意
甚感悟然金帛必不欲取惟結婚可議爾弼揣北欲婚
意在多得金帛因曰南朝嫁公主故事資送不過十萬
緡爾由是北結婚之意緩北主曰俟卿再至當擇一事
授之宜遂以誓書來也弼還奏癸亥弼與茂實再以二
事往於是吕夷簡傳帝㫖令弼草荅契丹書并誓書凡
爲國書二誓書三弼奏於誓書内創增三事一兩界溏
淀毋得開展二各不得添屯兵馬三不得停留逃亡弼
因請錄副以行中使夜賫誓書追及弼於武强授之弼
自念所增三事皆與契丹前約萬一書詞異同則北必
疑乃宻啓副封觀之果如所料即遣其屬宋誠蔡挺
詣中書白執政上亟召問乃詔弼三事但可口陳弼乃
以禮物屬茂實疾馳至京師求對得入見曰執政固爲
此欲致臣於死臣死不足惜奈國事何上急召吕夷簡
等問之夷簡曰此誤爾當改正弼語益侵夷簡晏殊言夷
簡決不肯爲此真恐誤爾弼怒曰殊奸邪黨夷簡以欺
陛下遂詔王拱辰易書其夕弼宿學士院明日乃行
八月丁卯御崇政殿䇿試才識兼茂明於體用科殿中
丞錢明逸對䇿入第四等次以爲太常博士通判廬州
明逸易子也戊寅策試武舉人　九月辛丑孫甫爲祕
閣校理杜衍所薦也衍守京兆辟甫爲司錄曰吾辟屬
官得益友初命吕夷簡判樞宻院事既宣制黄霧四塞
霾風終日朝論甚諠王舉正言判名太重不可不避也
夷簡亦不敢當丙午夷簡改兼樞宻使　富弼張茂實
以八月乙未至契丹北主曰姻事使南朝骨月睽離固
不若歲增金帛須於誓書中加一獻字弼曰南朝爲兄
豈有兄獻於弟乎北主曰改爲納字如何弼曰亦不可
虜主曰南朝既以厚幣與我納字何惜况古有之弼曰
自古惟唐髙祖借兵於突厥故臣事之當時所遺或稱
獻納亦不可知其後頡利爲太宗所擒豈復更有此禮
北主度不可奪於是留歲增金帛二十萬誓書復遣耶
律仁先劉六符賫其國誓書以來仍求納字乙巳弼等
還至雄州詔即以弼爲接伴使弼奏曰彼求獻納二字
臣既以死拒之北氣折矣不可復許然朝廷竟從晏殊
議許稱納字弼不豫也
　(講義曰前輩謂讀國史至富鄭公奉使一事未嘗不/私㘦惓惓也方契丹擁重兵壓境使者之來詞意悖)
　(慢上命宰相擇所以報聘之人滿朝嘿嘿無敢行者/獨鄭公毅然請往入對便殿忠激於心義形於色仁)
　(祖亦為之改容遂用為報聘使乃单車入不測之北/庭詰其君折其口而服其心無一語少屈鄭公所以)
　(能為是者人皆謂其博洽多聞之功余獨有取於入/對便殿之數語壮矣哉主憂臣辱臣不能愛其死之)
　(言凛凛乎與秋霜烈日爭嚴竊謂推是心也事求其/必濟功求其必成雖鼎鑊在前而有所不避雖甘言)
　(重幣而有所不能誘鄭公惟能如是故其拒北主關/南十縣之請却北主請婚公主之求請勿許北人獻)
　(納之二字皆往返辨論不啻數千百語具見於奉使/錄之數篇至令契丹君臣曉然知通好用兵之所在)
　(伊公之力也嗚呼雖/古之北使何以加諸)
乙丑耶律仁先劉六符入見時契丹實固惜盟好特為
虚聲以動中國中國方困西兵宰相吕夷簡等持之不
堅許與過厚北既歲得金帛五十萬因勒碑紀功擢劉
六符極漢官之貴子孫重於國中　閏九月庚辰復命
富弼為吏部郎中樞宻直學士弼又固辭先是吕夷簡
當國弼數論事侵之夷簡因薦弼使契丹變易國書欲
因事罪之而弼受命不少辭自初奉使聞一女卒再奉
使聞一男生皆不顧而行得家書不發而焚之曰徒亂
人意爾　以尹洙直集賢院洙奏今命令數更恩寵過
溢賜予不節三者因循不革弊壊日甚　癸巳涇原副
都部署葛懐敏與元昊戰没於定川寨曹英李知和趙
珣王保王文劉賀李岳張貴趙璘許思純李良臣楊遵
姚奭董謙唐斌霍達皆遇害餘軍九千四百餘人馬六
百餘匹悉䧟於賊自劉平敗於延州任福敗於鎮戎葛
懐敏敗於渭州賊聲益震然所以復守巢穴者盖鄜延
路屯兵六萬八千環慶路五萬涇原路七萬秦鳯路二
萬七千有以牽制其勢故也　冬十月丙午以右正言
富弼爲翰林學士弼言於上曰增金幣與敵和非臣本
志也特以朝廷方討元昊未暇與敵角故不敢以死爭
爾功於何有而遽敢受賞乎願陛下益脩武備無忘國
恥卒辭不拜敵既復脩和好有忌弼功髙妄指他事譛
弼奉使不了乞斬於都市者上雖不聼而弼深畏恐故
毎遷官輙力辭云　辛亥以環慶路都部署經畧安撫
范仲淹秦鳯路部署經畧安撫韓琦並爲鄜延路都部
署經畧安撫龎籍爲左諫議大夫　葛懐敏敗仲淹率
衆六千由邠涇援之知賊已出寨乃還帝始聞定川事
按圖謂左右曰若仲淹出援吾無慮矣奏至帝大喜曰
吾固知仲淹可用亟加職進官甲寅以王堯臣爲涇原
路安撫使始堯臣遷自陜西請先備涇原弗聽及葛懐
敏敗上乃思其言故復遣堯臣往於是前所格議多見
施行及任韓琦范仲淹爲統帥實自堯臣發之　河東
都轉運使文彦博爲龍圖閣直學士知渭州兼涇原路
都部署經畧安撫沿邊招討使　戊辰御史中丞賈昌
朝上疏言太祖初有天下懲五代方鎮之盛盡收其權
自此以來兵不復振昨西羌之叛驟擇将領鳩集士衆
以屢易之将馭不練之士故戰必致敗此削方鎮兵權
過甚之弊也方今備邊之尤切者凡六事其一曰馭将
帥二曰復土兵三曰訓營卒四曰制戎狄五曰綏蕃部
六曰明探候始昌朝館伴契丹使者朝議欲以金帛㗖
契丹使攻元昊昌朝曰契丹許我而有功責報無窮且
以我市於元昊昔尚結賛欲助唐討朱泚而陸贄以爲
不可後乃知吐蕃隂與泚合今安知契丹計不出此邪
於是命昌朝報使契丹昌朝力辭因奏此疏上嘉納之
　十一月復置陜西四路都部署經畧安撫兼沿邉招
討使命韓琦范仲淹龎籍分領之仲淹與琦開府涇州
而徙彦博帥秦宗諒帥慶皆從仲淹之請也　甲申以
處士孫復為試校書郎國子監直講復居太山學春秋
著尊王發㣲十二篇石介而下皆以先生事介既為學
官語人曰孫先生非隱者也於是范仲淹富弼皆言復
有經術宜在朝廷故召用之
　(吕中曰春秋之學前乎此凡例而已自孫太山/治春秋明於諸侯大夫功罪以考時之盛衰推)
　(見王道之治亂而天下始知有春秋之義是雖/窮理盡性全體大用未及於伊洛之精㣲然自)
　(孟子而下其有此學者此/皆我祖宗培養之力也)
　(講義曰祖宗法度寛簡上之所以作成激厲者/有在於科目之外下之所以洗濯磨染者亦不)
　(盡出於程文之中故起孫明復於泰山而處之/胄監師儒之地抜蘇洵於眉山而置之容臺禮)
　(閣之中起程頥於西洛而寘之廣厦細旃之上/則其所以特出一二以聳動天下者何如哉此)
　(人才之所/以盛也)
十二月壬戍知慶州滕宗諒言自定川䘮師朝廷命韓
𤦺等都統四路則逐路帥臣當禀節制其官號不可同
稱也遂詔韓琦范仲淹龎籍已帶四路招討使其諸路
招討使副並罷　宰相吕夷簡感風眩不能朝手詔拜
司空平章軍國重事俟疾損三五日一入中書夷簡力
辭復降手詔曰古謂鬚可療疾今剪以賜卿　元昊之
貴臣野利剛浪凌遇乞兄弟皆有材謀邊臣多以謀間
之剛浪凌即旺榮也詐使浪理賞乞媚娘等三人詣青
澗城請降种世衡知之曰與其殺此三人不若因此爲
間命監商税出入有騎從又爲蠟書遣王嵩遺剛浪凌
言浪理等已至朝廷知王有向漢心命爲夏州節度使
旌節已至趣其歸附以棗及畫龜喻意剛浪凌得書大
懼自所治執嵩歸元昊元昊頗疑剛浪凌貳已不得還
所治且錮嵩穽中遣李文貴以剛浪凌㫖報世衡且言
不逹所遺書意豈欲通和乎時世衡已去青澗城籍止
文貴於青澗城數月賊果大敗葛懐敏於定川朝廷益
厭兵籍乃自青澗城召文貴謂之曰汝王若誠能稱臣
歸欵朝廷所以待汝王者禮數必優文貴頓首曰此固
西人日夜之願也籍乃厚贐遣之元昊聞籍語大喜亟
出嵩於穽厚禮之使與文貴偕來復持剛浪凌及其弟
旺令嵬名懐卧譽諍等書抵籍議和
　(大事記曰任一狄青而嶺南平抜青於行伍者執/政龎公籍也擢一种世衡而西師㨗置世衡於幕)
　(府者參政范公仲淹也得一明鎬而貝/州平薦明鎬以討賊者相臣文彦博也)
癸未慶厯三年春正月涇原安撫使王堯臣言至陜西
見鄜延環慶路其地皆險固而易以守惟涇原則不然
臣畧論一路五州軍城寨控扼要害及賊徑交通之處
備禦輕重之䇿凡五事望下韓琦范仲淹相度施行從
之辛卯詔陜西沿邊招討使韓琦范仲淹龎籍凡軍期
中覆不及者皆便宜從事用王堯臣議也建渭州籠竿
城爲徳順軍亦用堯臣議也初曹瑋開山外地置籠竿
等四寨募弓箭手自守其後将帥失撫御衆怒遂刼徳
勝寨主姚貴閉城門叛堯臣適過境上作書射城中諭
以禍福且發近兵討之貴出降堯臣爲申明約束如瑋
之舊　癸巳延州言元昊遣賀從朂來納欵其書元昊
自稱男邦泥定國兀卒郎霄上書父大宋皇帝龎籍乃
具以聞且言虜辭稍順必誠有改事中國之心願聽從
朂詣闕更選使者往申諭之彼必稱臣　吕夷簡數求
罷上優詔未許陜西轉運使孫沔上書言祖宗未嘗以
言責人景祐以前綱紀未甚廢猶有感激進説之士觀
今之政是可慟哭無一人爲陛下言者由宰相多忌而
不爲正人地自夷簡當國黜忠言廢直道及出鎮許昌
乃薦王隨陳堯佐代已又以張士遜冠台席此盖夷簡
引不若已者爲自固之計欲使陛下復思已而召用也
陛下果召夷簡入秉朝政於兹三年以姑息爲安以避
謗爲智西州将帥累以敗聞契丹無厭乗此求賂兵殱
貨悖天下空竭今夷簡以病求退陛下親冩徳音乃謂
恨不移卿之疾在於朕躬四方義士傳聞詔語有泣下
者夷簡在中書二十年三冠輔相所言無不聼所請無
不行自有宋得君一人而已不知何以爲陛下報今契
丹復盟西賊欵塞夷簡意謂四方已寧百度已正欲因
病黙黙而去雖盡南山之竹不足書其罪也若薦賢才
合公議猶可寛天下萬世之責茍遂容身不救前過以
柔而易制者升爲腹心以姦而可使者任爲羽翼以謟
侫爲君子以庸懦爲長者使之居廊廟布臺閣是張禹
不獨生於漢而李林甫復見於今也書聞帝不之罪議
者喜其謇切夷簡謂人曰元規藥石之言但恨聞此遲
十年爾人亦服其量云
　(吕中曰夷簡之罪莫大於因私憾而預瑤華之議因/北事而忌富弼之能夷簡之功莫大於釋仲淹之宿)
　(怨容孫沔之直言君子論人/功不揜罪罪不揜功可也)
二月己卯韓琦范仲淹等言元昊如大言過望爲不改
僣號之請則有不可許者三如卑詞厚禮從兀卒之稱
亦有大可防者三伏願陛下與執政大臣宻謀而深思
之無令䧟虜計　三月吕夷簡再辭位戊子罷相爲司
徒軍國大事與中書樞宻院同議戸部侍郎平章事章
得象加工部尚書樞宻使刑部尚書同平章事晏殊依
前官平章事兼樞宻使判蔡州夏竦爲户部尚書充樞
宻使權御史中丞賈昌朝爲参知政事知制誥富弼爲
右諫議大夫樞宻副使弼辭不拜　癸巳魚周詢為起
居舍人王素為兵部員外郎歐陽脩爲太常丞並知諫
院周詢固辭以余靖爲右正言諫院供職吕夷簡既罷
相上遂欲更天下弊事故增諫官員首命素等爲之
甲午樞宻副使右諫議大夫富弼改爲資政殿學士兼
翰林侍讀學士弼時再上章辭所除官曰臣昨奉使契
丹彼執政之官漢使所未見者臣皆見之兩朝使臣所
諱言者臣皆言之以故得詳知其情状彼惟不來來則
未易禦也願朝廷勿以既和而忽之臣今受賞彼一旦
渝盟臣不惟蒙朝廷斧鉞之誅天下公論其謂臣何臣
畏公論甚於斧鉞願收新命則中外之人必曰使臣不
受賞則事未可知其於守備決不敢懈弛非臣務飾小
廉誠恐悞國事也上察其意堅定特爲改命焉　是月
上令内侍宣諭韓琦范仲淹龎籍等候邊事稍寧當用
卿等在兩地又令琦等宻奏可代處邉任者𤦺等言元
昊雖約和誠僞未可知願盡力塞下不敢擬它人爲代
　夏四月甲辰以韓琦范仲淹並爲樞宻副使鄭戩爲
陜西四路馬歩軍都部署兼經畧安撫招討等使琦仲
淹凡五譲不許乃就道富弼言西冦未殄亦須藉材若
二人俱來或恐缺事羣論皆願一名召來使處於内一
名就授樞副之命且令在邊表裏相應事無不集以臣
愚慮亦謂允當　乙巳樞宻副使吏部侍郎杜衍依前
官充樞宻使宣徽南院使忠武節度使夏竦赴本鎮先
是以樞宻使召竦於蔡州臺諫交章論竦在陜西畏懦
茍且元昊嘗牓塞下得竦首者予錢三千爲賊所輕如
此卒於敗䘮師徒畧無成效㑹竦已至國門言者益急
御史中丞王拱辰對上極言上未省遽起拱辰引上裾
畢其説前後言者合十八疏上乃罷竦而用衍代之
己酉著作佐郎館閣校勘蔡襄爲祕書丞知諫院初王
素余靖歐陽脩除諫官㐮作詩賀之辭多勸激三人者
以其詩薦於上尋有是命　己未翰林學士兵部員外
郎王堯臣為户部郎中權三司使事堯臣始受命言於
上曰今國與民俱弊矣在陛下任臣者如何因請自擇
僚屬上納其言堯臣果以治辦聞是嵗堯臣取陜西河
東三路未用兵前及用兵後歲出入財用之數㑹計以
聞以此推之軍興之費廣矣
　(吕中曰錢榖之職非它官比國初為三司使者必選/計相居之下而副使又下而判官至於子司之屬皆)
　(通知錢穀而後除當時三司皆得自擇僚屬三司缺/則以副使補之副使缺則以判官代之判官缺則選)
　(外之轉運為之所以専其職也自元豐官制既行户/部尚書即昔之三司使也左右曹侍郎即昔之三司)
　(副使也户部及諸司之郎官即昔之三司子司判官/也然皆以為遷官之地簿書之弊猶不能救不過按)
　(其數而督之視其籍而支之况望其/較諸道之有無制國用之多寡哉)
庚申鹽鐡判官吕紹寧為淮南轉運使紹寧亟上羡錢
十萬諫官歐陽脩請却所上錢并治紹寧欺罔之罪以
戒姦吏刻剥　吕夷簡雖罷相猶以司徒預議軍國大
事上寵遇之不衰於是諫官蔡㐮疏言夷簡謀身忘公
養成天下今日之患執政以來屢貶言者或謫千里或
抑數年或縁私恨假托人主威權以逐忠良以泄已怒
見爲介特而自立者皆以好名希求富貴汙之當國之
後山外之敗任福以下死者數萬人豐州之戰失地䘮
師鎮戎之役葛懐敏以下死者又數萬人廟堂之上成
算安在今以疾歸尚貪權勢或聞乞只令政府一兩人
至家商議大事足驗夷簡退而不止之心也伏乞特罷
商議軍國大事從之　㐮又言伏見陜西路招討使韓
琦范仲淹等各除樞宻副使並以西冦未寧懇辭恩命
臣以物議言之二臣之忠勇其心一也若以才謀人望
則仲淹出韓琦之右處内者謀之而處外者行之故仲
淹冝來琦當留邊於理甚當其韓琦范仲淹伏乞朝廷
不聽辭譲各授恩命　是月太子中允國子監直講石
介作慶厯聖徳詩
　(龜鑑曰乾興以來維持公論收拾善類為冦之朋者/抜茅類進為丁之朋者草蔓盡除斥丁謂罷馮拯逐)
　(王欽若而張士遜之進由曹利用既用而旋罷王曽/以攻丁謂而相之李廸以異丁謂而召之張知白以)
　(嘗不阿欽若而亦擢之召宋綬召仲淹雖微而獻可/亦被顯擢罷張耆罷夏竦雖大而夷簡亦解相位君)
　(子道長小人道消實惟其時而况邇英三十五事之/書有曰進靜退求忠正無非所以辨君子有曰杜希)
　(㫖斥謟佞無非所以别小人髙若訥之不可用則目/以不肖林瑀之貢佞則隨見屏逐察欽若之奸知安)
　(石之詐旌别淑/慝瞭不可欺)
五月江淮歲漕不給京師乏軍儲樞宻副使范仲淹言
國子博士許元可獨倚辦辛未擢元江淮兩浙荆湖制置
發運判官元曰以六路七十二州之粟不能足京師者
吾不信也至則命瀕江州縣留三月粮餘悉發之逺近
以次相補引千餘艘轉漕而西未幾京師足食　乙亥
忻州言地大震上曰地道貴靜今數震摇得非兵興民
勞之致乎宜詔本路轉運經畧司安䘏百姓毋得輙弛
邊備　先是諫官歐陽脩既受命首建議天下官吏員
數極多朝廷無由徧知其賢愚善惡欲乙特立按察之
法於内外朝官中自三丞以上至郎官中選强幹亷明
者爲諸路按察使使至州縣遍見官吏其公亷勤幹明
著實状及老病不才顯有不治之迹皆以朱書於名之
下其中材之人别無竒效亦不至矌敗者以墨書之然
朝廷重於特遣使未即行也参知政事賈昌朝前爲御
史中丞嘗言轉運使朝廷責以按察官吏能否而使名
未正於是参取脩議詔諸路轉運使副並兼按察使副
提㸃刑獄雖不帶此使名並當準此　辛巳上謂輔臣
曰自春夏不雨歳時失望盖朕不徳所致但日於禁中
蔬食精禱引咎而已朝廷細故朕與卿等未嘗不留意
惟民間疾苦尤須省察有以利天下者在必行之卿等
其務公心咨訪以荅天意　丁亥置武學於武成王廟
　戊子雨輔臣稱賀上曰天乆不雨将害民田朕每焚
香上禱於天昨夕寝殿中忽聞㣲雷遽起冠帶露立殿
下須㬰雨至衣皆沾濕移刻雨霽再拜以謝方敢升階
自此尚兾槁苖可救也比欲下詔罪已撤樂减膳又恐
近於崇飾虚名不若夙夜精心宻禱爲佳爾
　(講義曰讀文帝太宗紀則多災異讀武帝宣帝紀/則多祥瑞然日食地震一旱三蝗不足以損文帝)
　(太宗之治而白麟赤鴈黄龍神爵亦何益於武帝/之徳哉我朝之治莫盛於仁祖而災異之多惟仁)
　(皇之世為屢見惟我仁祖减膳撤樂旱而撤蓋雨/而徒跣其禱祈之切至露立於壇陛其訓辭之切)
　(至移災於朕躬是以天鑒真誠民感其仁而慶厯/之災異轉為四十二年之和氣王安石論仁宗之)
　(為君仰畏天俯畏人所以獲天助以王氏倡為祖/宗不足法之説而仁宗之所以格於天者豈奸言)
　(之所能/揜哉)
辛卯築欽天臺于禁中　諫官歐陽脩言韓𤦺范仲淹
乆在陜西備諳邊事是朝廷親信委任之人况二人才
識不類常人其所見所言之事不同常式言事者陛下
最宜加意訪問使其盡陳西邊事宜合如何處置　韓
琦范仲淹又言臣等切以天下郡邑牧宰爲重得其人
則治失其人則召亂推擇之際不可不謹雖曽詔臣僚
各舉所知或舉主非賢則多謬薦臣等欲乞聖慈特降
詔書令中書樞宻院臣僚各於朝臣中薦堪充舉主者
三人候奏到姓名即逐人各賜敕一道令於通判内舉
成資已上一員充知州知縣内舉成資已上一員充通
判簿尉中舉有出身三考已上無出身四考一員充
職官知縣或於職官令錄中舉五考已上之人充京官
知縣仍於敕明言所薦之人若将來顯有善政其舉主
當議旌賞若贓汚不理苛刻害民並與同罪所貴生民
受賜冦盗自息從之　六月甲辰詔曰議者多言天下
茶鹽礬鐡銅銀坑冶之有遺利朕懼開掊克之政常抑
而弗宣慮有過取而傷民者轉運司其諭所部官吏條
上利害以聞初議欲弛茶鹽之禁及减商税既而范仲
淹以爲茶鹽商税之入但分減商賈之利爾於商賈未
見有害也今國用未省歲入不可闕既不取之於山澤
及商賈必取之於農與其害農孰若取之商賈今爲計
莫若先省國用國用有餘當先寛賦役然後及商賈弛
禁非所當先也其議遂寝　己巳徙宣徽南院使忠武
節度使夏竦判亳州竦既至亳州因上書自訟凡萬餘
言詔付學士批荅孫抃爲之辭畧曰圖功效莫若罄忠
勤弭謗言莫若脩行實竦見之甚恨　御史中丞王拱
辰請遇朔望日退御後殿召執政之臣賜坐以講時政
得失上曰執政之臣朕早暮所與圖事者至於從容開
述雖至中昃朕何怠焉又何朔望之拘也辛未詔自今
中書樞宻院臣僚除常程奏事外如他有所陳或朕非
時留對者不限時刻　丙子給事中叅知政事王舉正
爲禮部侍郎知許州初諫官歐陽脩余靖蔡㐮咸言范
仲淹有宰輔才不冝局在兵府願以仲淹代之上從其
請　丁丑以樞宻使范仲淹爲叅知政事資政殿學士
兼翰林侍讀學士富弼爲樞宻副使仲淹曰執政可由
諫官而得乎固辭不拜弼直携誥命納於帝前力陳所
以辭避之意且曰願陛下坐薪嘗膽不忘脩政上許焉
乃復以誥命送中書弼因乞補外累章不許　甲申樞
宻副使任中師爲河東宣撫使范仲淹爲陜西宣撫使
仲淹既辭叅知政事願與韓琦迭出行邊上因付以西
事而仲淹又言河東亦當爲備中師嘗守并州上即命
使河東兩人留京師第先移文兩路云　乙酉元昊復
遣吕你爲定幸捨寮黎罔聿瓌與邵良佐俱來所要請
凡十二事其欲稱男而不爲臣猶執前議也兩府厭兵
欲姑從之獨韓琦以爲不可屢合對於上前晏殊曰衆
議已同惟韓琦獨異上顧問琦琦歴陳其不便上曰更
審議之及至中書𤦺持不可益堅殊變色而起　歐陽
脩言方今不羞屈志急欲就和者其人有五一曰不忠
於陛下者欲急和二曰無識之人欲急和三曰姦邪之
人欲急和四曰疲兵懦将欲急和五曰陜西之民欲急
和四者皆不足聽也惟西民困乏意必望和請因宣撫
使告以朝廷非不欲和而賊未遜順之意然後深戒有
司寛其力役可也　樞宻副使韓琦上疏當今所宜先
行者七事條列以獻其大畧一曰清政本二曰念邉事
三曰擢材賢四曰備河北五曰固河東六曰收民心七
曰營洛邑繼又陳八事大畧謂當今救弊之術不過選
将帥明按察豐財利抑僥倖進有能之吏退不才之官
去冗食之人謹入官之路上嘉納之　八月詔諌官日
赴内朝先是知制誥田况言有唐兩省自諫議大夫至
拾遺補闕共二十人每宰相奏事諫官隨而入有所缺
失即時䂓正其實皆中書門下之屬官也今諫議大夫
無復職業自司諫正言知諫院皆遺補之任而朝廷責
其言如大夫之職矣而地勢不親位序不正在朝廷間
與衆人同進退非所以表顯而異其分也兼王素歐陽
脩蔡㐮皆以他官知諫院居兩省之職而不得預其列
於禮未便詔送兩制詳定學士承㫖丁度等乞今後比
直龍圖閣及脩起居注例令日赴内朝從之况嘗面奏
事論及政體帝頗以好名爲非意在遵守故常况退而
著論上之其畧曰名者由實而生非徒好而至也堯舜
三代之君非好名者而鴻烈休徳倬若日月不能纎晦
者有實美而然也陛下倘奮乾剛明聽斷則有英睿之
名行威令攝姦宄則有神武之名斥奢汰革風俗則有
崇儉之名澄冗濫輕㑹歛則有廣愛之名悦亮直惡諛
媚則有納諫之名務咨詢逹壅蔽則有勤政之名責功
實抑僥倖則有求治之名今皆非之而不爲則天下何
所望乎抑又聖賢之道曰名教忠誼之訓曰名節此羣
臣諸儒所以尊輔朝廷紀綱人倫之大本也陛下從而
非之則教化㣲節義廢集詬無恥之徒爭進而勸沮之
方不行矣豈聖人率下之意耶　己亥出内藏庫綢絹
三百萬下三司以助經費用韓琦之言也　丁未以樞
宻副使范仲淹為叅知政事右諫議大夫富弼復為樞
宻副使弼猶欲固辭㑹元昊使辭羣臣班紫宸殿門上
俟弼綴樞宻院班乃坐且使宰臣章得象諭弼曰此朝
廷特用非以使虜故也弼不得已乃受　癸丑樞宻副
使右諫議大夫韓琦為陜西宣撫使先是范仲淹及任
中師分路宣撫踰月皆未行琦言于上曰賊請和無他
則二人遥領宣撫事可矣彼若未副所望必乗忿盗邉
當速遣仲淹河東則臣方壮可備奔走中師宿舊大臣
毋勞徃也乃詔琦代仲淹宣撫陜西而中師卒不行
九月上既擢任仲淹韓𤦺富弼等毎進見必以太平責
之數令條奏當世務仲淹語人曰上用我至矣然有後
先且革弊於乆安非朝夕可能也上爯賜手詔督促曰
比以中外人望不次用卿等今琦暫徃陜西仲淹與弼
宰臣章得象盡心國事毋或有所顧避其當世急務有
可建明者悉為朕陳之既又開天章閣召對賜坐給筆
札使疏於前仲淹弼皆皇恐避席退而列奏一曰明黜
陟二曰抑僥倖三曰精貢舉四曰擇官長五曰均公田
六曰厚農桑七曰脩武備八曰减徭役九曰覃恩信十
曰重命令上方信向仲淹等悉用其説當著為令者皆
以諸事畫一次第頒下獨府兵輔臣共以為不可而止
　(大事記曰自李沆抑四方利害之奏所以積而為/慶厯之緩勢自范仲淹天章閣一疏不盡行所以)
　(激而為熙寧之急政吾觀范仲淹之於慶厯亦猶/安石之於熙寧也十事之奏慶厯三年九月也始)
　(於明黜陟終於重命令當時之言一一見用明黜/陟之法則以十月壬戌行擇守長之法則以十月)
　(丙午行任子之法則以十一月丁亥行館職之法/則以癸未行均公田之法以壬戌行貢舉之法以)
　(明年三月行减徭役之法以五月行其餘厚農桑/覃恩信重命令悉用其説或著為令然行之未及)
　(一年而僥倖/者多不悦矣)
司徒吕夷簡固請老戊辰授太尉致仕朝朔望及大朝
㑹並綴中書門下班諫官歐陽脩言吕夷簡為陛下宰
相而致四夷外侵百姓内困賢愚倒置綱紀大隳人臣
大富貴夷簡享之而去天下大憂患留與陛下當之夷
簡平生罪惡偶不發揚正賴陛下終始保全未汙斧鑕
是陛下不負夷簡夷簡上負朝廷今雖陛下特推仁恩
厚其禮數臣乞因其來譲便與寝罷　賜知諫院王素
三品服余靖歐陽脩蔡㐮五品服靣諭之曰卿等皆朕
所自擇數論事無所避故有是賜㐮數求補外以便親
養樞宻副使富弼曰諫臣不當逺去許給假迎親可也
上許㐮歸寧而不許其罷　甲申太白犯嵗星又犯太
微左執法諫官余靖言風聞司天之奏乃以商洛羣盗
便當其占臣歴觀漢晉隋志凡五星之變金火謂之罰
星太白與金星相犯皆主兵䘮及饑其變乃出端門之
右執法之測前志所占将有伏尸流血之變豈山澤小
冦所能當之伏望陛下責躬脩徳以謝天變内宣慈愛
以敦九族外選才良以安百姓與廊廟大臣叶忠慮善
無怠於政則天下幸甚　丙戌命史館檢討王洙集賢
校理歐陽脩同編脩祖宗故事先是樞宻副使富弼言
臣歴觀自古帝王理天下未有不以法制為首務法制
立然後萬事有經而治道可必太祖創立法度太宗克
紹前烈真宗謹守成憲近年紀綱甚紊隨事變更兩府
執守便為成例施於天下咸以為非而朝廷安然奉行
不思剗革臣今欲選官置局将三朝典故分明類聚編
成一書置在兩府俾為模範上納其言故命靖等編脩
弼緫領之明年九月書成分别事類凡九十六門二十
卷　先是叅知政事范仲淹言臣數日前靣奏三代帝
王子孫綿逺蓋由積徳之深臣言陛下日脩至仁之徳
下及民庻以感動天地此聖嗣無疆之本也今有劄子
三道進呈内一道為議贖法事即乞降出二道乞不降
出其一曰今來宫中人數幾多或供使有餘宜降詔㫖
特令減放以遂物性其二曰乞出聖意以内帑物帛委
邉臣漸次收贖䧟蕃漢户人口各還其家使父母子孫
再得完聚至徳動天降祐王室書之史䇿光於後代
歐陽脩言近日諸處盗賊縱横若不早圖恐難後悔臣
計方今禦盗者不過四事一曰州郡置兵為備二曰選
捕盗之官三曰明賞罰之法四曰去冗官用良吏以撫
疲民使不起為盗臣曽建言方今彫殘公私困急全由
官吏冗濫者多乞朝廷選差按察使紏舉年老病患贓
汙不才四色之人並行澄汰莫若精選明幹朝臣十許
人分行天下盡籍官吏能否坐而升黜之謹别條具冗
官利害六條以明利博效速而可行不疑一去冗官則
民之科率十分减九二不才之人為害深於贓吏三内
外一體若外官不澄則朝廷無由致治四去冗官則吏
員清簡差遣通流五去冗官則中才之人可使勸懼六
去冗官則不過朞月民受其賜此臣所謂及民速於事
功者也　冬十月丙午鹽鐵副使張昷之為河北都轉
運按察使知諫院王素為淮南都轉運按察使鹽鐡判
官沈邈為京東轉運按察使用富弼范仲淹等之言也
先是仲淹弼等請詔一府通選轉運使如不足許權擢
知州人既得人即委逐路自擇知州不任事者奏罷之
令權擇通判人既已得人即委逐州自擇知縣縣令不
任事者奏罷之令權擢幕職凡權入者必俟政績有聞
一二年方真授之上既納其言於是昷之等首被兹選
素入辭上謂曰卿今便去諫院事有未言者可盡言之
丁未以右正言集賢校理余靖為契丹國賀正旦使入
辭書所當奏事於笏各以一字為記凡數十字上顧見
之指其字令一一條奏日幾昃乃罷　甲寅復置諸路
轉運判官仍詔中書樞宻院同選用　壬戌詔曰自今
兩地臣僚非有勲徳善狀不得非時進秩非次罷免者
毋以轉官帶職為例兩省以上舊法四年一遷官今具
履歴聽㫖京朝官磨勘年限有私罪及歴任嘗有贓罪
先以情重輕及勤績與舉者敷奏聽㫖朝官遷員外郎
須三年無私罪而有監司若清望官五人為保引乃磨
勘遷郎中少卿監亦如之舉者數不足增二年遷大卿
監諫議大夫弗為常例悉聽㫖又定制監物務入親民
次升通判通判升知州皆用舉者數不足毋得關陞
甲子陜西四路經畧安撫招討使鄭戩言順徳軍生户
大王家族元寧等以水洛城來獻其地通秦州往來道
路㝷遣靜邉寨主劉滬招集其酋長皆願納質子求補
漢官今若就其地築城可得蕃兵三五萬人及弓箭手
共捍西賊實為封疆之利從之　十一月丙寅上清宫
火㝷有詔以宫地為禁軍營　先是諫官歐陽脩言臣
伏見御史臺缺官近制令兩制并中丞輪次舉人遂致
所舉多非其才不能稱職近聞梁適舉王礪燕度充臺
官其人以適在姦邪之目各懐愧醜懼其汙染風聞皆
欲不就以此言之舉官當先擇舉主仍見朝班中雖有
好人多以資攷未及今乞不限資考惟擇才堪者為之
况臺中自有裏行以待資淺之人仍乞重定舉官之法
有不稱職者連坐舉主庻幾稱職可振綱紀　癸酉太
常博士李京殿中丞包拯並為監察御史裏行中丞王
拱辰所薦也京趙人嘗知魏縣奉法嚴正吏不便欲以
竒中京遂相率遁去監司果議以苛刻斥知府任布曰
如此適墮吏計中京賴以免拯合淝人事父母以孝聞
嘗知天長縣有訴盗割牛舌者拯使歸屠其牛鬻之既
而又有告殺牛者拯曰何為割某家牛舌而又告之盗
者驚伏徙知端州州嵗貢硯前守縁貢率取十倍以遺
權貴人拯命製者才足貢數嵗滿不持一硯歸　初羣
盗剽刼淮南將過髙郵知州晁仲約度不能禦令富民
出金帛具牛酒使人迎勞且厚遺之盗悦徑去不為暴
事聞朝廷大怒樞宻副使冨弼議欲誅仲約以正法叅
知政事范仲淹欲宥之爭於上前弼曰盗賊公行守臣
不能戰不能守而使民醵錢遺之法所當誅也聞髙郵
之民疾之欲食其肉不可釋也仲淹曰郡縣兵械足以
戰守遇賊不禦而又賂之此法所當誅也而髙郵無兵
器械雖仲約之義當勉力戰守然事有可恕戮之恐非
法意也小民之情醵出財物而得免於殺掠理或喜之
而云欲食其肉傳者過也上釋然從之仲約由此免死
既而弼慍甚謂仲淹曰方今患法不舉舉法而多方沮
之何以整衆仲淹宻告之曰祖宗以來未嘗輕殺臣下
此盛徳之事奈何欲輕壊之且吾與君在此同僚之間
同心者有幾雖上意亦未知所定也而輕導人主以誅
戮臣下他日手滑雖吾輩亦未敢自保也弼終不以為
然其後兩人不安於朝相繼出使弼還自河北及國門
不許入未測上意比夜彷徨不能寐遶床歎曰范六丈
聖人也　癸未詔自今兩府及大兩省已上官不得陳
乞子弟親戚館職并讀書之官進士三人已上一任囘
無過犯者許進著述召試取優等者充　丁亥詔曰今
之䕃法推恩太廣以致踈宗蒙澤稚齒授官非所以審
政重民也其著為令使夫冢嗣先錄以篤為後之體支
子限年以明入官之重設考課之格立保任之條諸子
孫須年過十五若弟姪年過二十必五服親乃得䕃已
嘗䕃而物故者無子孫祿任聽再䕃自是任子之恩殺
矣然猶未艾也
　(吕中曰古者將用人之才必先養人之心後世雖用/人之才亦徒富貴其人之身而已古者有教國子之)
　(法故凡嫡子皆可以繼世為郷而諸子之官又集其/庻子而教之所以凡列王朝左右者無一而非可用)
　(之人也後世徒以一夫官爵之所至茍應法令則不/限賢愚槩居禄仕未離髫齔已紆青紫以為恩則濫)
　(以為法則弊此仲淹所以欲抑僥倖此/至道間所以欲世祿家自成均出仕也)
辛卯同脩起居注歐陽脩請自今後上殿臣􁉗退令少
留殿門俟脩注官出靣錄聖語從之　壬辰詔限職田
自此人有定制土有定限吏以職田抵罪比前目稍稀
闊焉　司天監言五星皆在東方主中國大安　十二
月元昊又遣張延壽等來議事　知諫院歐陽脩為右
正言知制誥初中書召試而脩辭不赴特除之　陜西
宣撫使韓𤦺言如聞脩生户所獻水洛城頗為未便其
土功以百萬計又須正兵三四千人更歲積粮草始能
屯守之况劉滬昨已降水洛城一帶生户諸小蕃族豈
敢要阻是則雖無水洛之援官軍亦可徃來如朝廷未
以為然乞選差親信中　至涇原秦鳯路詢問文彦博
尹洙狄青等蓋彦博洙青皆以為未便也　戌午以南
京府學為國子監　庚申許廣州立學　澧州獻瑞木
有文曰太平之道諫官歐陽脩言方今西羗叛逆未平
之患在前契丹驕悖蔵伏之禍在後一禍未滅一患已
萌西則瀘戎南則湖嶺無一處無事實未見太平之象
若使木文實是天生其文止曰太平之道其意可推也
夫自古帝王致太平皆自有道得其道則太平失其道
則危亂臣方今但見其失未見其得也指望太平漸生
安佚則此瑞木乃悞事之妖木爾詔諸祥瑞不許進獻
　是歲河北降赤雪河東地震五六年不止諫官孫甫
上疏曰赤雪者赤眚也人君舒緩之應舒則政事弛賞
罰差百官廢職所以召亂也地震者隂之盛也隂之象
臣也後宫也戎狄也三者不可過盛盛則隂為變而動
矣陛下救舒緩之失莫若自主威福特出英斷救隂盛
之變莫若外謹戎備内制後宫此應天之實也　韓𤦺
既至陜西屬歲大饑羣盗嘯聚商虢之郊張海郭邈山
党君子范三李宗者為之渠率而光化軍宣毅叛卒五
百餘人邵興為之長與上官珙戰珙死之琦㝷遣屬官
乗傳徃商於料簡錢監役兵收集上官珙下散軍邵興
被殺張海等相繼殱衂擒捕關輔遂安堵矣是冬大旱
琦即選官分詣州縣發省倉以賑之所活凡二百五十
四萬二千五百三十七人他州人數稱是選禁軍不堪
征戰者停放一萬二千餘人後田况乞選諸路軍不堪
戰者為廂軍云若謂兵驕乆一旦澄汰恐致亂則去年
韓𤦺汰邉兵萬餘豈聞有亂者哉
　
　
　
　
　
　
　
　宋史全文卷八上
欽定四庫全書
　宋史全文卷八下
　　宋仁宗四
甲申慶厯四年春正月戊辰詔罷脩水洛城從韓𤦺奏
請也然劉滬時已興役鄭戩又遣著作佐郎董士亷將
兵助之矣　辛卯太常禮院新脩太常新禮四十卷慶
厯祀儀六十三卷　二月丙申遣内侍賫奉宸庫銀三
萬兩下陜西博糴糓麥以濟饑民　諫官孫甫言自昔
之有天下者未嘗一日去兵雖然兵無良將與去兵同
祖宗朝養兵不多而取勝於夷夏者有良將也今日養
兵多而未嘗勝者以無將也非無將也不知其才而任
之也其人可將千人而授以萬人欲不敗得乎今韓𤦺
歴經畧招討部署之任最乆田况曾為經畧判官近皆
還自陜西邉將之才無容不知請詔琦等條四路將臣
能否為上中下三等其最下者黜之庻幾將帥得人而
勝可取也　乙巳以上清宫田園邸店賜國子監　甲
寅罷陜西四路都部署經畧安撫招討使復置逐路都
部署經畧安撫招討使從韓琦之議也　丙辰御迎陽
門召輔臣觀畵其畵皆前代帝王美惡之迹可為䂓戒
者因命天章閣侍講曾公亮講毛詩王洙讀祖宗聖政
翰林侍讀學士丁度讀前漢書數刻乃罷　自元昊反
罷進講崇政殿説書趙師民上疏陳十五事一曰咨輔
相二曰命將帥三曰簡侍從四曰擇守宰五曰治軍旅
六曰脩邉防七曰求諫爭八曰延講誦九曰革貢舉十
曰乆官政十一曰謹財用十二曰不遺年十三曰容誹
謗十四曰除忌諱十五曰謹出令因獻勸講箴至是復
命講讀經史　范仲淹言竊見審官三班院并銓曹自
祖宗以來條貫極多逐旋衝改乆不刪定主判臣􁉗卒
難詳悉官員使臣莫知涯涘故私屬髙下頗害至公欲
乞特降指揮選差臣僚就審官三班院并銓曹取索前
後條例與上判官員同共㸔詳重行刪定畫一聞奏付
中書樞宻院叅酌進呈别降敕命各令編成例䇿施行
詔天章閣侍講曽公亮刪定審官三班院流内銓條貫
　三月丙寅遣内侍詣兩浙江淮祠廟祈雨　丁卯天
章閣侍講楊安國為直龍圖閣賜三品服崇政殿説書
趙師民為天章閣侍講賜五品服初上謂輔臣曰安國
師民乆侍經筵其行義淳質乃先朝崔遵度之比因以
褒擢之　同判登聞鼓院張堯佐提㸃開封府諸縣鎮
公事諫官余靖言堯佐脩媛之世父進用不宜太遽頃
者郭后之禍起於楊尚不可不監上曰朕豈以女謁進
人蓋因臣􁉗論薦而後用爾如物議不允當更授一郡
耳　癸酉祠部郎中集賢校理錢仙芝貸命决配沙門
島坐知秀州受枉法贓罪當死特貸之前兩浙轉運使
王琪降知婺州兩浙轉運使邵節降知洪州並坐按發
仙芝在諫官奏劾之後也　甲戌命鹽鐵副使户部員
外郎魚周詢宫苑使周惟徳徃陜西相度鑄錢及脩水
洛城利害以聞先是韓琦以脩水洛城為不便鄭戩固
請終役戩既改知永興命劉滬董士亷督役如故知渭
州尹洙及涇原都部署狄青相繼論列以為脩城有害
無利故遣周詢等行視洙檄滬士亷罷役不從洙怒命
青追滬士亷欲以違節制斬之青械二人送順徳軍獄
蕃部遂驚擾爭收積聚殺吏民為亂又詣周詢等訴周
詢等具奏詔釋滬士亷令卒城之　范仲淹等意欲復
古勸學數言興學校本行實詔近臣議於是宋祁王拱
辰張方平歐陽脩梅摯曽公亮王洙孫甫劉湜等合奏
今教不本於學校士不察於鄉里則不能覈名實有司
束以聲病學者專於記誦則不足盡人才此獻議者所
共以為言也謹參考衆説擇其便於今者莫若使士皆
土著而教之於學校則學者脩飭矣先䇿論則文詞者
留心於治亂矣簡程式則閎博者得以騁矣問以大義
則執經者不專於記誦矣乙亥詔州縣皆立學
　(大事記曰興國雖賜白鹿洞九經天禧雖賜岳麓書/院書祥符雖詔曲阜立學而其學猶未徧也於是詔)
　(天下諸州縣皆立學而胡翼之之學經義治事邉防/水利各各有齋則取其學法著為學令而天下始知)
　(有體用/之學)
本道使者選屬部官為教授不足取於鄉里宿學有道
業者士須在學習業三百日乃聽預秋賦舊嘗充賦者
百日而止試于州者相保任所禁有七曰隠憂匿服曰
常犯刑責曰行虧孝弟有狀可指曰明觸憲法兩經贖
罰或不經贖罰而為害鄉黨曰籍非本土假户冒名曰
父母犯十惡四等以上罪曰工商雜類或嘗為僧道皆
不得預進士試三場先䇿次論次詩賦通考為去取而
罷貼經墨義士子通經術願對大義者試十道以曉析
意義為通五通為中格三史科取其明史意而文理可
采者明法科試斷案立甲乙罪合律令如法意文理優
為上等　己卯上於邇英閣出御書十三軸凡三十五
事顧丁度等曰朕觀書之暇取臣僚上言及進對事目
可施於治者書以分賜卿等度及曾公亮楊安國王洙
等拜賜因請注釋其義帝許之　壬子太子中允國子
監直講石介直集賢院兼國子監直講樞宻副使韓琦
乞召試詔特除之　丙戌丁度等上答邇英聖問一卷
帝覽之終篇指其中體大者六事付中書樞宻院令奉
行之答聖問者即所釋前所賜三十五事也其序曰自
古求治之主靡不欲興理道安邦國納忠正退姦邪廣
聦明致功業然行此數事在明與威斷爾明則不惑威
則善柄斷則能行緫是三者守而勿失非聖人孰能為
之唐憲宗留心庻政宰臣陳説政要必曰卿等既為朕
言之當須行之李絳對曰非知之艱行之惟艱臣等亦
願陛下日與輔臣舉此事目推而行之無使唐之君臣
専美前代也丁亥上謂輔臣曰朕每令講讀官敷經義
于前未嘗令有諱避近講詩國風多刺譏亂世之事殊
得以為監戒章得象對曰陛下留思六經能逺監前代
興亡之迹此誠圖治之要也　夏四月丁酉京西轉運
按察使杜把為廣南西路轉運按察使兼安撫使諫官
余靖言朝廷蓄養賢俊當如民家收積財貨平時先有
營度至急乃得其用伏自去年以來陜西舉知州始用
杜把三司擇判官則又用把京西多盗賊則又用把今
兹蠻人作叛則又用把皆席未遑暖而即移之設使别
路更有賊盗則將又移杜把無乃取笑四方乎伏望敕
諭兩府大臣廣思博採天下賢才以應萬務無使臨事
倉卒有乏才之歎則社稷之福　戊戌上謂輔臣曰自
昔小人多為朋黨亦有君子之黨乎范仲淹對曰臣在
邉時見好戰者自為黨而怯戰者亦自為黨其在朝廷
邪正之黨亦然唯聖心所察爾茍朋而為善於國家何
害也初吕夷簡罷相夏竦授樞宻使復奪之代以杜衍
同時進用富弼韓琦范仲淹在二府歐陽脩等為諫官
石介作慶厯聖徳詩言進賢退姦之不易姦蓋斥夏竦
也竦銜之而仲淹等皆脩素所厚善脩言事一意徑行
畧不以形迹嫌疑顧避竦因與其黨造為黨論目衍仲
淹及脩為黨人脩乃作朋黨論上之畧曰臣謂小人無
朋惟君子則有之小人所好者利祿也所貪者貨財也
當其同利之時暫相黨引以為朋者偽也及其見利而
爭先或利盡而交疎則反相賊害君子則不然所守者
道義所行者忠信所惜者名節以之脩身則同道而相
益以之事國則同心而共濟終始如一此君子之朋也
故為人君者當退小人之偽朋用君子之真朋則天下
治矣於是為黨論者惡脩擿語其情狀至使内侍藍元
震上疏言范仲淹歐陽脩尹洙余靖前日蔡㐮謂之四
賢斥去未幾復還京師四賢得時遂引蔡㐮以為同列
以國家爵祿為私恵膠固朋黨逓相提挈不過二三年
布滿要路則悞朝迷國誰敢有言上終不之信也　庚
子度支判官李絢為京西轉運按察使時范雍知河南
王舉正知許州任中師知陳州任布知河陽並二府舊
臣絢皆以不才奏之居半歲召入脩起居注　己酉監
脩國史章得象上新脩國朝㑹要一百五十卷　壬子
判國子監王拱辰田况王洙余靖等言首善當自京師
漢大學二百四十房千八百餘室生徒三萬人唐學舍
亦千二百間今取才養士之法盛矣而國子監才二百
楹制度狹小不足以容學者請以錫慶院為太學葺講
殿備乗輿臨幸以潞王宫為錫慶院從之　五月壬戌
朔樞宻副使韓琦叅知政事范仲淹並對於崇政殿上
四䇿其一曰西戎輙求通順實圖休息陛下當隆禮敦
信以盟好為權宜選將練兵以攻守為實務此和䇿之
得也其二曰乆守之計莫如蓄土兵彼或小至則使屬
户蕃兵暨弓箭手與諸寨土兵共力禦之彼欲大舉則
必先聞舉集之期我之次邉軍馬盡可駐於堅城以待
敵之進退彼將進而無利退而有禍不三兩舉勢必敗
亡此守䇿之得也其三曰元昊巢穴實在河外河外之
兵懦而罕戰惟横山一帶蕃部人馬精勁我以堅城據
之以精兵臨之彼既樂其土復逼以威必須歸附以圖
自安元昊若失横山之勢可謂斷其右臂矣此攻䇿之
得也其四曰臣等既以三䇿陳之又以北戎為憂請朝
廷力行七事以防大患一宻為經畧二再議兵屯三專
於選將四急於教戰五訓練義勇六脩京師外城七密
定討伐之謀是日琦與仲淹指陳於上前數刻乃罷
諫官余靖言竊聞大臣建議内有脩京城置府兵二事
者昔魏侯恃險吳起以為失詞宣王料民山甫言其害
政願陛下捨此二䇿别議逺圖之術二䇿竟不果行
先是鄭戩奏脩水洛城乞令韓琦不預商量琦言臣任
西邉又再任宣撫首尾五年又在涇原秦鳯兩路於水
洛城事比它人知之甚詳輙陳所見利害凡十三條詔
劄與魚周詢等而周詢及鄭戡已先具奏脩城之利且
言水洛城今欲畢工惟女墻未完棄之誠可惜冝遂令
訖役乃詔戡等卒城之　壬申幸國子監謁至聖文宣
王有司言舊儀止肅揖而上特再拜賜直講大理評事
孫復五品服又幸昭烈武成王廟　丙戌元昊始稱臣
自號夏國主復遣尹與則楊守素來議事　丁未開寳
寺靈寳塔災諫官余靖言五行之占本是災變朝廷宜
戒懼以答天意尋聞遣人於塔基掘到舊瘞舎利道路
傳語舎利在内庭之時頗有光怪臣恐巧侫之人因此
推為靈異再圖營造若言舍利能出光怪必有神靈所
慿此妄言也且一塔不能自衛為火所毁又何福可庇
於民哉伏乞指揮更不營造　六月叅知政事范仲淹
為陜西河東路宣撫使始仲淹以忤吕夷簡放逐者數
年士大夫持二人曲直交指為朋黨及陜西用兵天子
以仲淹士望所屬抜用䕶邉及夷簡罷召還倚以為治
中外想望其功業而仲淹亦感激眷遇以天下為己任
遂與富弼日夜謀慮興致太平然䂓模闊大論者以為
難行及按察使多所舉劾人心不自安任子之恩薄磨
勘之法宻僥倖者不便於是謗毁寖盛而朋黨之論滋
不可解然仲淹弼守所議弗變先是石介奏記於弼責
以行伊周之事夏竦怨介斥己又欲因是傾弼等乃使
女奴隂習介書乆之習成遂改伊周曰伊霍而偽作介
為弼撰廢立詔草飛語上聞帝雖不信而仲淹弼始恐
懼不敢自安于朝皆請出按西北邉未許適有邉奏仲
淹固請行乃使宣撫陜西河東
　(龜鑑曰且朋黨之倡其萌於吕范交隙之時乎謂申/公為小人邪争宸妃誕育之功而䘮為成禮當宮庭)
　(避災之頃而願望清光乃拜手疏八事如正朝綱塞/邪徑禁賄賂斥佞壬真得大臣輔相之體而其大者)
　(釋仲淹之宿怨容孫沔之直言是未可以小人訾之/也謂申公為君子邪敕有司不受臺諫夷簡倡之戒)
　(百官越職言事夷簡主之罷相之後宻表之頻奏内/侍之隂結是失大臣進退之義而其大者因私憾而)
　(預瑶華之議因北事而忌富弼之能是未純於君子/也仲淹之比肩聫事豈能帖帖阿附而為詭隨之態)
　(乎方其姑蘇召還正愜公議待制之除俾伸素藴而/處鈞衡之地者思有以䧟之以侍臣噤其口以劇務)
　(撓其心然百官之圖四論之獻凜然生言者之氣大/臣不堪遂以黨目之仲淹於是有鄱陽之行是行也)
　(李紘王質載酒徃餞而欲附黨以為幸歐陽脩余靖/尹洙抗疏力爭而願同貶以為榮仲淹何慊哉以至)
　(韓琦救蔡㐮之詩程琳議黨人之謗若谷明君子之/類此皆營救仲淹也惜夷簡之黨勝仲淹之黨不勝)
　(至使受知薦主方爾從坐同年進士又相繼出諸賢/皆以朋黨逐矣至仲淹陜西召還稍愜公議日夜謀)
　(畫圖報主知然按察之令嚴磨勘之法宻未有愜僥/倖者之意小人不悦再以黨論之仲淹於是復為陜)
　(西之行是行也身再去國䜛者益甚賈昌朝主王拱/辰而逐益柔益柔仲淹所薦也錢明逸希得象而去)
　(富弼富弼仲淹所厚也陳執中因孫甫而去杜衍杜/衍嘗為仲淹言也邸獄之起朋黨作仇一網之打私)
　(徙相慶雖歐陽公以去國之身懐不自已抗疏力言/至謂羣邪相賀於内四夷相賀於外未嘗不忠於國)
　(者而大勢卒不可挽矣方仲淹始為夷簡黨目之所/斥諸賢尚有左袒及仲淹再為夏竦黨論之所貶諸)
　(賢皆為倒戈蓋夏竦用心惨於夷簡此元瑜所以初/是仲淹而復希執中也然嘗反覆史傳竊謂黨禍之)
　(作固小人之罪而希天子之風附君子之名不得盡/辭其責故嘗妄為之説曰黨論之始倡蔡㐮賢不肖)
　(之詩激之也黨論之再作石介一䕫一契之詩激之/也其後諸賢相繼斥逐又歐陽公邪正之論激之也)
　(何者負天下之令名非惟人情不堪造物亦不吾堪/爾吾而以賢自處孰肯以不肖自名吾而以䕫契自)
　(許孰肯以大奸自辱吾而以公正自褒孰肯以邪曲/自毁哉如必過為别白私自尊尚則人而不仁疾之)
　(已甚攻乎異端斯害也已安得不重為君子之禍孫/復謂禍始於此仲淹謂恠鬼壊事韓琦亦謂天下事)
　(不可如此其亦有先見云耳唐自牛僧孺李宗閔對/䇿至李徳裕朱崖之貶一報一復凡四十二年而後)
　(息我仁祖在位四十二年待遇臣下恩亦至矣夫豈/無藥石以鍼砭之湯沐以櫛治之未幾雲開日出所)
　(廢之人尋即召用所罷之官隨已復職如范文正以/忤申公而得貶其始也雖為之下朋比之詔及西事)
　(之興不惟宥其過而且至大用杜富歐余以邸獄而/盡去始者所行之人雖盡廢黜而陳執中既罷之後)
　(諸賢復召而或畀之鈞衡或列於論思氣類/相感竟不至傷吾保泰之和諸賢何憾哉)
甲寅上謂輔臣曰歲旱而飛蝗滋甚百姓何罪而罹此
黙禱上帝願歸咎於𦕈躬章得象對曰聖言及此必有
以上感天心矣戊午雨　樞宻副使富弼言伏見朝廷
以契丹發兵㑹元昊討呆家族路出河東境外疑是變
詐臣前歲奉使契丹頗見情狀他時雖欲背盟自逞必
冦河北第以河東為犄角之地而已伏乞陛下更令范
仲淹相度且徃河東照管未宜調發時仲淹疑契丹入
冦欲大發兵為備杜衍謂契丹必不來兵不可妄出仲
淹爭議帝前詆衍語甚切仲淹嘗以父行事衍衍不以
為恨既退仲淹猶力爭韓琦曰若爾則琦當請行不須
朝廷一人一騎仲淹怒再求對首奏琦語然兵卒不發
仲淹亦不以為忤也先是仲淹受命主西事弼主北事
弼條上河北守禦䇿曰真宗澶淵之盟未為失䇿而所
痛者當國大臣論和之後武備皆廢謂敵不敢背約謂
邉不必豫防謂世常安謂兵永息西北二冦稔知朝廷
作事如此於是隂相交結乗虚有謀契丹侵取燕薊以
北拓抜自得靈夏以西其間所生豪英皆為其用得中
國土地役中國人力稱中國位號方中國官屬任中國
賢才讀中國書籍用中國車服行中國法令是二邉所
為皆與中國等而又勁兵驍將長於中國豈可以上古
之夷狄待二邉也謹具守禦十二䇿緫十三條是臣奉
使契丹日於河北徃囘十餘次詢於沿邉土豪并内地
故老博採叅較得之甚詳及於契丹議事又頗見其情
狀以至稽求載籍質以時務用是裒聚撰述以副陛下
委任之意望陛下令兩府㑹議可者速行之其不可者
更相致詰而是正之　秋七月癸亥詔以冬至有事於
南郊羣臣毋得上表請加尊號　癸未契丹遣耶律元
衡來告將伐元昊其書畧曰元昊負中國當誅今議將
兵臨戰或元昊乞稱臣幸無亟許其實納契丹降人契
丹討之託中國為名也　丙戌詔諸路轉運使副提㸃
刑獄察所部知州軍知縣縣令有治狀者以名聞議旌
擢之或不如所舉令御史臺劾奏並坐上書不實之罪
從范仲淹奏請也　八月辛卯令参知政事賈昌朝領
天下農田范仲淹領刑法事有利害其悉條上　甲午
樞宻副使富弼為河北宣撫使其實弼不自安于朝欲
出避䜛謗也　乙未承㫖丁度學士王堯臣吳育宋祁
知制誥孫抃張方平歐陽脩權中丞王拱辰侍御史知
雜事沈邈等言中書樞宻院聚㕔召臣等宣示契丹來
書并朝廷荅書臣等竊謂沮契丹而納元昊則未有素
備之䇿絶元昊而從契丹又失綏懐之信莫若以大義
而兩存之宜降詔與元昊言昨許再盟蓋因契丹有書
來言彼是甥舅之親遂議開納今却知國中招誘契丹
邉户虧甥舅事大之禮違朝廷納欵之本意當須復順
契丹早除嫌隙則誓書封冊便可封還仍乞於契丹囘
書中言已降詔與元昊若執迷不復則議絶未晩如此
則於西人無斗絶之曲於北鄙無結怨之端　戊戌右
正言同脩起居注余靖為囘謝契丹使復書畧曰若以
元昊於北朝失事大之體則自宜問罪或謂本朝以効
順之故則不煩出師矧延州昨奏元昊已遣楊守素將
誓文入界儻不依初約則猶可沮還如盡遵承則亦難
却也　右正言知制誥歐陽脩為河北都轉運按察使上
諭脩曰勿為乆居計有事第言之脩對以諫官乃得風
聞今在外使事有指越職罪也上曰事茍宜聞不可以
中外為辭　乙卯上謂輔臣曰如聞諸路轉運按察提
㸃刑獄司發擿所部官吏細過務為苛刻使下無所措
手足可降敕約束之先是監察御史劉湜言轉運使掎
摭州縣苛束官吏人不得騁其才宜稍寛假包拯言諸
道轉運使自兼按察及置判官以來并提㸃刑獄等體
量部下官吏頗傷煩碎朝廷既降敕約束諸路按察使
備載臺官所上之言歐陽脩奏曰臣自聞降此約束日
夕憂嗟竊謂國家方此多事難了之時正當責人展効
之際昨大選諸路按察之初兩府聚㕔數日皆為一時
之極選凡被選之人亦各思宣力爭奮所長豈可頓為
欺罔便狥私情皆由朝廷未知官吏為州縣大患而按
察可以利民委任之意不堅故毁謗之言已入也所可
惜者自差諸路按察今雖未有大效而老病昏昧之人
望風而懼近日致仕者漸多州縣方欲澄清而朝廷自
沮其事臣欲乞聖慈令兩府召臺官上言者至中書問
其何路按察之人因挾私怨茍有迹狀乞下所司辨明
若實無人乃是妄説其近降劄子乞賜抽還不使四方
見朝廷自沮按察之權而為貪贜老繆之吏所快　戊
午詔自今除臺諫官毋得用見任輔臣所薦之人　九
月戊辰鄭州言吕夷簡卒自上初立太后臨朝十餘年
内外無間天下晏然夷簡之功為多其後元昊反四方
乆不用兵師出數敗契丹乗之遣使求關南地頗頼夷
簡計畫選一時有名之臣報契丹經畧西夏二邉以寧
然建募萬勝軍雜市井小人浮脆不任戰鬭用宗室補
環衛官驟增俸賜又加遺契丹歲金繒二十萬當時不
深計之至於後世費大而不可止夷簡當國柄最乆雖
數為言者所詆帝眷倚不衰然所斥士旋復收用亦不
終廢其於天下事屈伸舒卷動有操術後卒配食廟庭
為世名相始王旦竒夷簡謂王曽曰君其善交之卒與
曽並居相位　庚午平章事兼樞密使晏殊罷為工部尚
書知潁州殊初入相擢歐陽脩等為諫官既而苦其論
事煩數或靣折之及脩出為河北都轉運使諫官奏留
脩不許孫甫蔡㐮遂言章懿誕生聖躬為天下主而殊
嘗被詔誌章懿墓沒而不言又奏論殊役官兵治僦舍
以䂓利殊坐是絀然殊以章獻方臨朝故誌不敢斥言
而所役兵乃輔臣例宣借者時以為非殊之罪　甲申
樞宻使吏部侍郎杜衍依前官平章事兼樞宻使衍務
裁僥倖每内降恩率寝格不行積詔㫖至十數輙納帝
前諫官歐陽脩對見帝曰外人知杜衍封還内降耶凡
有求干朕毎以衍不可告之而止者多於所封還也
右諫議大夫參知政事賈昌朝為工部侍郎充樞密使
資政殿學士工部侍郎知青州陳執中為参知政事諫
官蔡㐮孫甫等爭言執中剛愎不學若任以政天下不
幸上不聽諫官爭不止上乃命中使齎敕告即青州賜
之且諭意曰朕用卿舉朝皆以為不可朕不惑人言力
用卿爾明日諫官上殿上作色迎謂之曰豈非論陳執
中邪朕已召之矣諫官乃不敢言　冬十月同脩起居
注知諫院蔡㐮以老乞鄊郡己酉授右正言知福州㐮
與孫甫俱論陳執中不可執政既不從於是兩人俱求
出而㐮先得請時甫使契丹未還也　國子監直講石
介通判濮州富弼等出使䜛謗益甚介不自安遂求出
也　契丹夾山部落呆家族八百户歸元昊契丹主遂
親至境上各據山嚴兵相待元昊奉巵酒為夀大合樂
折箭為誓乃罷契丹夜以兵招元昊元昊有備大敗契
丹主元昊縱其去尋復與契丹解仇如故　十一月戊
午朔司天言日當食不食　甲子監進奏院劉巽大理
評事蘇舜欽並除名勒停工部員外郎兼天章閣侍講
史館檢討王洙落侍講檢討知濠州太常博士刁約通
判海州殿中丞江休復監蔡州税殿中丞王益柔監復
州税降太常博士周延雋為秘書丞太常丞章岷通判
江州著作郎直集賢院同脩起居注吕溱知楚州殿中
丞周延譲監宿州税校書郎館閣校勘宋敏求簽書集
慶軍節度判官事將作監丞徐綬監汝州葉縣税先是
杜衍范仲淹富弼等同執政多引用一時聞人欲更張
庻事御史中丞王拱辰等不便其所為而舜欽仲淹所
薦其妻又衍女少年能文章議論稍侵權貴進奏院祠
神舜欽循前此用鬻故紙公錢召妓女間席㑹賓客拱
辰亷得之諷其屬魚周詢劉元瑜等劾奏因欲摇動衍
事下開封府治於是舜欽及巽俱坐自盗同時斥逐者
多知名士世以為過薄而拱辰等方自喜曰吾一舉網
盡矣獄事起樞宻副使韓琦言於上曰昨聞宦者操文
符捕館職甚急衆聽紛駭舜欽一醉飽之過止可付之
有司治之何至是陛下聖徳素仁厚獨自為是何也上
悔見於色自仲淹等出使䜛者益深而益柔亦仲淹所
薦拱辰既劾奏宋祁張方平又助之乃言益柔作傲歌
罪當誅蓋欲因益柔以累仲淹也章得象無所可否賈
昌朝隂主拱辰等議及輔臣進白琦獨言益柔少年狂
語何足窮治天下大事固不少近臣同國休戚置此不
言而攻一王益柔此其意有所在不特為傲歌可見也
上悟稍寛之時兩府合班奏事琦必盡言事雖屬中書
琦亦對上陳其實同列尤不悦上獨識之曰韓琦性直
　集賢校理彭乗同脩起居注吕溱既貶起居注缺中
書擬人而乗在選中帝指乗曰此老儒也雅有恬退名
無以易之　己巳詔曰朕聞至治之世元凱共朝不為
朋黨君明臣哲垂榮亡極朕昃食厲志庻幾治古而人
務交遊家為激訐更相附離以沽聲譽至隂招賄賂陽
託薦賢又按察將命者恣為苛刻屬文之人類亡體要
自今委中書門下御史臺采察以聞　范仲淹上表乞
罷政事知邠州詔不允　詔如天禧故事置諫官六員
辛未太常博士錢明逸為右正言諫院供職　壬午合
祭天地于圜丘　十二月乙未冊命元昊為夏國主更
名曩霄　丁酉詔州縣以先帝所賜七條相誨敕太常
博士王翼西京治獄還賜五品服知諫院余靖言治獄
而賜服外人知必以為翼深文重法能希陛下意以取
此寵所損非細事也嘗有工部郎中吕寛以治獄賜對
祈易章綬陛下諭之曰朕不欲鞫囚與人恩澤寛退以
告臣臣嘗書之起居注陛下前日諭寛是則前日賜翼
非予奪之間貴乎一體小人望風希進無所不至幸陛
下每於事端抑其奔競請自今臣僚入對有輙求恩澤
者令有司劾其罪從之　環原之間屬羗有明珠滅臧
康奴三族最大其北有二川交通西界宣撫使范仲淹
議築古細腰城斷其路於是檄知環州种世衡與知原
州蒋偕共幹其事城成而世衡卒世衡在邉數年積糓
通貨所至不煩縣官益兵增饋善撫士卒及卒羗酋朝
夕臨者數日青澗及環人皆畫像祠之范仲淹復檄蒋
偕築堡大蟲巉堡未完而為明珠滅臧伺間邀擊偕輙
從間道遁歸伏庭下請死王素赦其罪令畢功
乙酉慶厯五年春正月己巳三司言更造錫慶院乏材
費多而北使錫宴之所不可闕詔復以太學為錫慶院
如故别擇地建太學　甲戌右正言祕閣校理孫甫為
右司諫知鄧州先是甫言陳執中不效數請補外不許
帝嘗問丁度用人以資與才孰先度對曰承平宜用資
邉事未平宜用才甫又劾奏度因對求大用請屬吏上
諭輔臣曰度在侍從十五年數論天下事顧未嘗及私
甫安從得是語甫自契丹還亟命出守度侍經筵歲乆
上每以學士呼之而不名嘗問蓍龜占應之事乃對卜
筮雖聖人所為要之一技而已不若以古之治亂為監
也　罷河東陜西諸路招討使　乙亥復置言事御史
以殿中侍御史梅摯監察御史李京為之唐制御史不
專言職故天禧初始置言事御史六員其後乆不除至
是以諫官員不足復除之　丙子契丹遣使來告討夏
人囘韓琦言朝廷已封冊夏國又契丹以西征囘來告
當此之時若便謂太平無事則後必有大憂者三若以
前日之患而慮及經逺則後必有大利者一契丹欲并
呑夏人倉卒興師反成敗衂必恐自此交兵未已此誠
朝廷養謀觀釁之時也若能内輯綱紀外練將卒休息
民力蓄斂財用以坐待二虜之弊則幽薊靈夏之地一
舉而可圖　乙酉参知政事范仲淹為資政殿學士知
邠州兼陜西四路沿邉安撫使樞宻副使富弼為資政
殿學士京東西路安撫使知鄆州仲淹弼既出使䜛者
益甚獨杜衍左右之上頗感焉仲淹愈不自安因奏疏
乞罷政事上欲聽其請章得象曰仲淹素有虚名今一
請遽罷恐天下謂陛下輕絀賢臣不若且賜詔不允若
仲淹即有謝表則是挾詐要君乃可罷也上從之仲淹
果奉表謝上愈信得象言於是弼自河北還右正言錢
明逸希得象等意言弼更張綱紀紛擾國經凡所推薦
多挾朋黨疏奏即降詔罷仲淹弼陳執中在中書數與
衍異議蔡㐮孫甫之乞出也事下中書甫本衍所舉用
於是中書共為奏言諫院今闕人乞且留甫等供職既
奏上頷之衍退歸即召吏出劄子令甫等供職吏執劄
子詣執中執中曰向者上無明㫖吏還白衍衍取劄子
壞焚之執中因譛衍曰衍黨錮二人茍欲其在諫院及
臣覺其情遂壞焚劄子以滅迹懐姦不忠上入其言故
與仲淹弼俱罷衍為宰相纔百二十日也　丙戌平章
事兼樞宻使杜衍罷為尚書左丞知兖州樞宻使賈昌
朝平章事兼樞宻使宣徽南院使兼樞宻副使王貽永
為樞宻使資政殿學士知鄆州宋庠為参知政事上既
罷范仲淹問章得象誰可代者得象薦庠弟祁帝雅意
屬庠乃復召用之翰林學士吳育為右諫議大夫龍圖
閣直學士左諫議大夫知延州龎籍並為樞宻副使育
初尹開封范仲淹在政府因白事數與仲淹迕既而仲
淹安撫河東有奏請多為當國者所沮育取可行者固
執行之　先是田况言比來災咎頻仍蝗潦繼作觀當
世之弊驗致災之由其實役歛重而民愁和氣傷而沴
作役歛之重由國計之日窘國計之日窘由冗兵之日
蕃宜分遣幹臣揀選諸路宣毅廣㨗等軍其不堪戰者
並降為廂軍其廂軍之不堪役者並放停議者必曰兵
驕乆一旦遽加澄汰則恐立以致亂此慮事者之踈也
去年韓琦汰邉兵萬餘人豈聞有為亂者今天下財用
不足以贍冗食之兵尚或顧䘏細故而不思救弊之源
臣竊憂之　二月戊子朔分遣内臣徃諸路選汰羸兵
其諸州宣毅軍過三百人者無得更募用韓琦議也
卒卯詔曰比京朝官因人保任始得叙遷朕念亷士或
不能以自進其罷之時監察御史劉元瑜言近年考課
之法自朝官至員外郎郎中少卿監須清望官五人保
任方許磨勘適長奔競故降是詔磨勘保任之法實仲
淹所建仲淹既絀故元瑜亟奏罷之　知制誥余靖乞
特降指揮應合奏䕃親屬臣􁉗所奏子孫弟姪特令不
拘年甲以廣賞延之典從之　戊戌講詩起雞鳴盡南
山篇先是講官不欲講新臺帝謂曾公亮曰朕思為君
之道善惡皆欲得聞况詩三百皆聖人所刪定存勸戒
豈當有避也乃命自今講讀經史毋得輙遺　兼侍御
史知雜事趙及權判吏部流内銓初銓吏匿員闕與選
人為市及奏闕至即牓之吏部牓闕自及始　乙巳以
馬軍都虞候公廨為太學　三月戊午邇英閣講詩匪
風篇曰誰能烹魚溉之釡鬵帝曰老子謂治大國若烹
大鮮治小國若烹小鮮義與此同否丁度對曰烹魚煩
則碎治民煩則散非聖學深逺何以見古人求治之意
乎　杜衍范仲淹富弼既罷樞宻副使韓琦上疏言陛
下用杜衍為宰相方及一百二十日而罷范仲淹以夏
人初附自乞保邉固亦有名至於富弼之出則所損甚
大富弼大節難奪天與忠義昨契丹領大兵壓境命弼
使北以正辯屈强北卒復和議忘身瘁事古人所難故
近者李良臣自北來歸盛言北方自北主而下皆稱重
之陛下兩命弼為樞宻副使皆弗有其功辭避不受逮
抑令赴上則不顧毁譽動思振緝紀綱其志欲為陛下
立萬世之業爾近日臣僚多務攻擊忠良取快私忿非
是國家之福惟陛下乆而察之疏入不報而董士亷又
詣闕訟水洛城事輔臣多主之琦不自安懇求補外辛
酉琦罷樞宻副使知揚州　丙子詔禮部貢院增天下
解額　己卯邇英閣講詩六月篇上曰此序自鹿鳴至
菁菁者莪皆帝王常行之道或止當時事耶楊安國對
曰昔幽王失道小雅盡廢四夷交侵中國道㣲先儒所
以作此序為萬世監也於是上再令講之　又詔補䕃
選人自今祗令吏部流内銓候該参選日量試所習藝
業注官其慶厯三年十一月條制勿行　邇英閣讀漢
書髙祖封韓信為齊王事上曰髙祖之從諫善用人不
疑如此丁度對曰髙祖聦明大度故臣下得盡其誠不
然何以基帝業也　丙戌罷入粟授官　是月歐陽脩
上疏伏見杜衍韓琦范仲淹富弼等皆是陛下素所委
任之臣一旦相繼而罷天下士皆素知其可用之賢而
不聞其可罷之罪自古小人䜛害忠賢其識不逺欲廣
䧟良善則不過指為朋黨欲搖動大臣則必須誣以專
權其何故也善人少過難為一二求瑕惟指以為朋黨
則可一時盡逐大臣不可以他事動摇惟有專權是人
主之所惡故須此説方可傾之臣料杜衍等四人各無
大過而一時盡逐必有朋黨專權之説上惑聖聦臣請
詳言之杜衍為人清審而謹守䂓矩仲淹則恢廓自信
而不疑韓琦則純正而質直富弼則明敏而果鋭四人
為性既各不同雖皆歸於盡忠而其所見各異故於議
事多不相從至如杜衍欲深罪滕宗諒仲淹力爭而寛
之仲淹謂契丹必攻河東請急脩邉􁁎富弼料九事力
言契丹必不來至如尹洙亦號仲淹之黨及爭水洛城
事韓琦則是尹洙而非劉滬仲淹則是劉滬而非尹洙
此數事尤為彰著陛下素己知者此四人者可謂公正
之賢也平日閒居則相稱美之不暇為國議事則公言
廷爭而無私以此而言臣見杜衍等真得漢史所謂忠
臣有不和之節而小人䜛為朋黨誣矣陛下於千官百
辟之中親選得此數人一旦罷去而使羣邪相賀於内
四夷相賀於外此臣所以為陛下惜也疏入不報指脩
為朋黨者益惡焉　夏四月丁亥朔司天言日當食而
隂晦不見宰臣率從官稱賀御史李京言自寶元初定
㐮地震壓死者數萬人殆今十年震動不己豈非西北
二邉有窺中國之意乎孟夏雷未發聲豈非號令之不
信乎願陛下飭邉臣備夷狄戒輔臣謹出命以厭禍於
未形上嘉納之　壬辰邇英閣講詩小旻篇曰如彼泉
流無淪胥以敗帝謂趙師民曰以水諭政其有指哉對
曰水性順則通通則清逆故壅壅則敗喻用賢則王政
通而世清用邪則王澤壅而世濁幽王失道絀正用邪
正不勝邪雖有善人不能為治亦将相牽以淪於汙敗
也　丁未講詩至巷伯篇注有魯男子獨處之事帝曰
嫌疑之際古人所謹此不著古人姓氏豈聖人特以設
教邪　戊申平章事兼樞宻使章得象罷為鎮安節度
使同平章事判陳州得象在中書八年畏逺名勢宗黨
親戚一切抑而不進然無所建明裏行孫抗數以為言
而得象亦十二章請罷上乃許之　平章事兼樞宻使
賈昌朝加昭文館大學士監脩國史参知政事陳執中
依前官平章事兼樞宻使庚戌樞宻副使吳育為叅知
政事翰林學士承㫖兼中書舍人丁度為樞宻副使
五月上封者多言諸路轉運判官競為苛刻己巳詔見
任轉運判官歲滿者皆罷　秋七月甲子監察御史包
拯為契丹正旦使閣門通事舍人郭􁀙副之契丹館伴
者謂拯等曰雄州新開便門乃欲誘納叛人以刺候疆
事乎拯曰欲刺知北事自有正門何必便門也本朝豈
嘗問涿州開門邪敵折不復言及拯使還具奏今邉上
將帥尤在得人昔太祖經營四方選勇幹忠實者分控
西北邉皆一任十餘年不遷卒獲其效今則不然蒞事
未幾即圖遷徙又何暇於訓練備禦乎臣欲乞今後應
沿邉要衝之處專委執政大臣精選素習邉事之人以
為守將其代州尤不可輕授如得人責以實効雖有微
累不令非次移替所貴軍民安其政令緩急不致敗事
　甲戌降河北都轉運按察使歐陽脩為知制誥知滁
州　九月甲辰徙江南東路轉運按察使楊紘知衡州
紘嘗言不法之人不可貸如使肆貪殘於一郡一邑害
良民千萬家不若去之不利一家爾聞者望風解去然
竟坐苛刻下遷紘億從子為億後其為江東轉運按察
使富弼所薦也　冬十月辛酉祔章獻明肅皇后章懿
皇后神主於太廟大赦天下諸路轉運使昨帶按察之
名比聞過為煩苛吏不安職其並罷之時執政沮改范
仲淹富弼所行事因肆赦遂有此命　初議者請覃恩
百官且優賜軍士叅知政事吳育曰無事而啓僥倖誰
為陛下建此者請治之已而帝語輔臣曰外人怨執政
宜防喧嘩育曰此必建議者欲以動搖上聽願毋慮臣
既以身許國何憚此耶帝嘗遣中使察視山東盗賊還
奏盗不足慮而言兖州杜衍鄆州富弼山東尤尊愛之
此為可憂帝欲徙二人淮南育曰盜誠無足慮然小人
乗時以傾大臣非國家之福議遂格　辛未始班厯於
夏國　庚辰罷宰臣兼樞宻使又詔樞宻院凡軍國機
要依舊同商議施行十一月樞宻院請自今進退管軍
臣􁉗極邉長吏路分兵馬鈐轄以上並與宰臣同議從
之辛卯詔京東路提㸃刑獄司體量石介存亡先是介
受命通判濮州歸家待次病卒夏竦銜介甚且欲傾富
弼㑹徐州狂人孔直温謀反搜其家得介書竦因言介
實不死弼隂使入契丹謀起兵弼為内應故有是命時
亦有詔下兖州勘介死虚實知州杜衍㑹官屬語之泰
寧節度掌書記龔鼎臣獨曰介平生直諒寧有是耶願
以合族保其必死衍竦然探懐中奏藁示之曰老夫既
保介矣君年少見義必為安可量哉　國子監直講孫
復責監䖍州税孔直溫敗索其家得遺復詩故也　甲
午邇英閣講詩角弓篇上曰幽王不親九族以至於亡
楊安國對曰冬至日陛下親燕宗室人人撫藉豈不廣
骨月之愛也上又曰書載九族既睦平章百姓此帝堯
之盛徳也朕甚慕之　乙未邇英閣講詩都人士篇上
曰古人冠服必稱其行今冠服或過之行未必如古人
也又讀經武聖畧至真宗朝李繼和上言國初李漢超
在關南以私錢貿易佐公用人或繩奏之大祖反令盡
除所過稅上曰任人如此孰不盡力哉　詔以邉事寧
息盗賊衰止知鄆州富弼知青州張存並罷安撫使知
邠州范仲淹罷陜西四路安撫使其實䜛者謂石介謀
北弼將舉一路兵應之故也仲淹先引疾求解邉任是
日改知鄧州
丙戌慶厯六年春正月戊子知制誥王堯臣罷三司使
為翰林學士承㫖堯臣主計凡三年前使姚仲孫借内
蔵錢數百萬乆不能償堯臣悉按籍償之而軍國之費
猶沛然有餘蓋未嘗加賦於民也益梓䕫三路轉運使
皆乞增鹽井課歲可為錢十餘萬堯臣固不從上問其
説對曰庸蜀僻逺恩澤鮮及而貢入常倍民力由此困
朝廷既未有以恤之而又牟利焉是重困也上善其對
已而言於上曰臣之術止於是矣且臣母老願解煩劇
既罷上慰勞之堯臣頓首曰非臣之能惟陛下信用臣
爾　甲午命翰林學士孫抃權知貢舉　二月癸丑司
天監言日當食三月朔上謂輔臣曰日食之咎蓋天所
以譴告人君願罪歸朕躬而無及臣庻也凡民之疾苦
益思詢究而安利之三月辛巳朔日有食之　庚寅登
州地震岠嵎山摧自是震不己每歲震即海底有聲如
雷　壬寅御崇政殿賜進士賈黯等一百三十人及第
一百九十人出身一百十七人同出身癸卯賜諸科及
第并出身者四百十五人　夏五月减卭州鹽井歲額
緡錢一百萬川峽四路鹽課縣官之所仰給然井源或
發或微而責課如舊任事者以為功往往貽患於後人
朝廷切於除民疾苦有司上言輙為蠲减前後不可悉
數　六月丁巳流星出營室南大如柸其光燭地隱然
有聲占曰兵出癸亥帝謂輔臣曰天之譴告人君使懼
而脩徳亦猶人君知臣下之過先亦戒敕使得自新則
不䧟於咎惡也賈昌朝等皆引咎再拜　参知政事吳
育與宰相賈昌朝不相能監察御史唐詢希昌朝意上
奏曰賢良方正直言極諫茂材異等科由漢渉唐皆不
常置若天見災異政有闕失則詔在位薦之請自今不
與進士同時設科疏上帝刋其名付中書育奏疏駁之
上是育言即詔禮部自今制科隨進士貢舉其著為令
仍須近臣論薦毋得自舉上因諭輔臣曰彼上言者乞
從内批以行今乃知欺罔也育又奏曰隂邪沮事正當
明辨人臣言渉機宻欲歸徳於君成國之羙此類可以
刋名付外制䇿天下公共廢置可以明述豈宜隂有沮
革欲自上行此正姦罔所為願出姓名批敕以明國法
育本由制䇿進上數稱其賢以為得人故詢力排詆意
在育不在制科也　秋七月三司使王拱辰言太祖時
兵十二萬太宗時十八萬章聖時四十萬今過倍之兵
在精不在衆冗散坐食非計也三司雖總財用大計而
事實在外請諸道帥臣并任其責乙酉詔判大名府夏
竦知并州鄭戩知永興軍程琳並兼本路計置粮草事
　丙申右正言知制誥知吉州余靖為将作少監分司
南京許居韶州初靖為諫官嘗劾奏太常博士茹孝標
不孝匿母䘮坐廢靖既失勢孝標因與知諫院錢明逸
言靖少遊廣州犯法受笞㑹朝廷下廣州按得其實靖
初名希古曲江主簿善遇之知韶州者疾主簿捃其罪
唯得與靖接坐主簿既以違勅停任而靖受笞後乃更
名取解他州及第案牘具在故有是命　壬寅上謂宰
相曰前日除李用和子璋為閣門副使今次子珣求為
通事舍人朕已諭之曰朝廷爵賞所與天下共也儻戚
里之家兄弟遷補如已欲朕何以待諸勲舊乎　八月
癸卯御崇政殿䇿試賢良方正能直言極諫太常博士
錢彦逺及武舉人彦逺䇿入第四等彦逺易之子明逸
之兄也宋興以來父子兄弟登制科者錢氏一家而已
　癸酉參知政事吳育為樞密副使丁度參知政事育
在政府遇事敢言與宰相賈昌朝爭議上前殿中皆失
色育論辯不已乃請曰臣所辯者職也顧力不勝願罷
臣職因與度易位　九月庚寅户部副使夏安期為陜
西轉運使安期與諸路經畧安撫司議邉費凡奏省員
及汰邉兵之不任役者五萬人　時數有災異侍御史
知雜事梅摯引洪範上變戒曰王省惟歲謂王總羣吏
如歲兼四時有不順則省其職今日食於春地震於夏
雨水於秋一歲而變及三時此天意以陛下省職未至
而丁寧告戒也伊洛暴漲海水入台州浙江潰防黄河
溢埽所謂水不潤下陛下宜責躬脩徳以囘上帝之眷
佑隂不勝陽則災異衰止而盛徳日起矣　冬十一月
權御史中丞張方平權三司使河北鹽務在滄濵二州
歲課凡千一百四十五名以給一路自開寳以來聽人
貿易官收其筭歲為額十五萬緡王拱辰為三司使復
建議悉𣙜二州鹽於是三司更立𣙜法而未下也方平
見上問曰河北再𣙜鹽何也上曰始議立法非再也方
平曰周世宗榷河北鹽犯輙處死世宗北伐父老遮道
泣訴願以鹽課均之兩税錢而弛其禁世宗許之今兩
税鹽錢是也豈非再𣙜乎上大悟曰卿語宰相立罷之
方平曰法雖未下民已户知之當直以手詔罷之不可
自有司出也上命方平宻撰手詔下之河朔父老相率
拜迎於澶州為佛老㑹七日以報上恩且刻詔書北京
其後父老過詔書下必流涕　辛丑獵於城南東韓村
是時道傍居民或畜狐兎鳬雉驅入場中上因謂輔臣
曰畋獵所以訓武事非專務獲也悉令縱之
丁亥慶厯七年春正月戊子尚書左丞知兖州杜衍為
太子少師致仕時年方七十正旦日上表願還印綬宰
相賈昌朝素不喜遽從其請議者謂衍故宰相一上表
即得謝且位三少皆非故事蓋昌朝抑之也　己亥慶
厯編敕成凡十二卷别為總例一卷視天聖敕増五百
條　二月癸未詔求寛恤民力之事聽官吏驛置以聞
上其副於轉運司利害明白者轉運司專行之　癸巳
詔曰自冬訖春旱暵未已朕惟災變之來應不虛發殆
不敏不明以干上帝之怒與其降疾於人不若移災于
朕中外臣􁉗指當世切務實封條上楊察進詔草以為
未盡罪已之意令更為此詔　乙未平章事賈昌朝罷
判大名府河北安撫使樞宻副使吳育為給事中歸班
昌朝與育數爭論帝前論者多不直昌朝時方閔雨昌
朝引漢災異䇿免三公故事上表乞罷而中丞髙若訥
言隂陽不和責在宰臣帝用其言即罷昌朝等尋復命
育知許州　判大名府夏竦充樞宻使故事文臣自使
相除樞相必納節還舊官獨竦不然初降制召竦為宰
相諫官御史言大臣和則政事修竦與陳執中論議素
不合不可使共事越三日遂貼麻改命焉知益州文彦
博為樞宻副使　上議再畋近郊南城之役衛士不及
整而歸以夜有雉隕於殿中諫者以為不祥是月乙亥
詔将復出諫者甚衆詔罷出獵　丙申詔羣臣無得以
郊祀請加尊號　丁酉改樞宻副使文彦博為參知政
事右諫議大夫髙若訥為樞宻副使　己亥賜侍講曾
公亮三品服上御邇英閣靣賜之仍宣諭曰即講席賜
卿所以尊寵儒臣也　壬寅降宰臣陳執中為給事中
參知政事宋庠為右諫議大夫工部侍郎丁度為中書
舍人先是賈昌朝引漢故事乞罷相執中等復申前請
於是各降官一等而輔政如故　上之幸西太一宫也
日方炎赫却蓋不御及還而雨是日大浹　詔權停貢
舉　夏四月己酉内出詔曰前京東轉運使薛紳任部
吏孔宗旦尚同徐程李思道等為耳目偵取州縣細過
以滋刑獄䧟害人命時號四瞪前江東轉運使楊紘判
官王綽提㸃刑獄王鼎皆亟疾苛察相尚時號三虎是
豈稱朕忠厚愛人之意歟紘已降知衡州而紳等故在
其降紳知陜州鼎知深州綽方居喪候服除日取㫖自
今皆毋得用為監司宗旦等四人並與逺小處差遣綽
益都人鼎沿子與紘三人者皆范仲淹所選用也天章
閣待制侍講楊安國因講筵為上言三虎四瞪事故有
是詔　壬子御正殿復常膳仍賜二府喜雨詩　丁卯
上封者言諸路轉運司廣要出剰求媚於上以民輸賦
税已是大半之賦又令加耗謂之潤官願陛下閲其奏
目或有横加收歛名為出剰乞賜絀貶使民知陛下之
意仍乞嚴行戒勵必然止絶上覽之曰古稱聚歛之臣
甚於盗賊今如此掊歛與朕結怨於民也亟下詔止絶
之　講筵讀賈誼傳論三公三少皆天下端士與太子
居處出入故少成若天性習慣如自然帝曰朕昔在東
宫崔遵度張士遜馮元為師友此三人皆老成人至於
遵度尤良師也　五月己亥命翰林學士楊察除放天
下欠負　六月壬戌置北京留守司御史臺　先是夏
竦䜛言石介實不死富弼隂使入契丹謀起兵竦在樞
府又䜛介説敵不從更為弼往登萊結金坑㐫惡數萬
人欲作亂請發棺驗視朝廷復詔監司體量中使持詔
至奉符提㸃刑獄吕居簡曰今破冢發棺而介實死則
將柰何且喪𦵏非一家所能辦也必須衆乃濟若人人
召問之茍無異説即令結罪保證亦可應詔矣中使曰
善及還奏上意果釋　秋八月丁未賜汝州龍興縣處
士孔􁆙粟帛􁆙孔子四十六代孫隠居縣之龍山性孤
潔喜讀書有田數百畆賦税常為鄉里先遇嵗饑分所
餘周不足者聞人之善若出於己動止必依禮法環所
居百里人皆愛慕之𦵏其父廬墓三年卧破棺中日食
米一溢壁間生紫芝數十本州以行義聞故有是賜
初置天章閣直學士位在龍圖閣直學士之下　九月
癸巳以北宅為廣親宅先是帝以秦王子孫衆多而所
居隘狹乃命脩王欽若故第增益之　冬十月太子太
傅致仕李廸卒帝篆其墓碑曰遺直之碑又改廸所𦵏
鄄城之鄉曰遺直鄉　十一月戊戌祀天地於圜丘大
赦　是日貝州宣毅卒王則據城反僣號東平郡王
十二月庚戌樞宻直學士明鎬為河北體量安撫使甲
寅知滄州髙繼隆為東上閣門使知貝州　三司使張
方平言勘㑹陜西用兵以來内外所增置禁軍八百六
十餘指揮約四十有餘萬人内馬軍一百二十餘指揮
若馬數全足計六萬有餘匹其係三路保㨗振武宣毅
武衛清邉蕃落等指揮并本道上兵連營仰給約二十
餘萬人比屯駐戌兵當四十萬人又自慶厯三年以後
增添給送西北銀絹内外文武冗官日更增廣所以三
司經用不贍天下山澤之利茶鹽酒税比之先朝以前
例皆大有增剰可謂無遺利也然有司調度交見匱乏
直以支費數廣不量入以為出所致爾今禁兵之籍不
啻百萬人坐而衣食無有解期七八年天下已困而中
外恬然不知營救臣以不才謬當大計謹具大畧乞下
中書樞密院審加圖議裁於聖斷變而通之
戊子慶厯八年春正月辛未夏國主曩霄卒曩霄凡七
娶五曰野利氏遇乞從女也㑹有告遇乞兄弟謀作亂
曩霄遂族遇乞剛浪凌城逋等既而曩霄悔恨下令訪
遺口得遇乞妻與之私通野利氏覺之乃出為尼號没
蔵大師既娠而曩霄死没蔵大族也訛龎為之長訛龎
曰夏自祖考以來父死子繼國人乃服今沒蔵尼娠先
王之遺腹幸而生子則可以嗣先王矣遂立没蔵而偽
號太后曩霄既死三月諒祚生　丁丑參知政事文彦
博為河北宣撫使本路體量安撫使樞密直學士明鎬
副之鎬督諸將攻貝州城乆不下彦博乞身往破賊故
遣彦博宣撫先是樞密使夏竦惡明鎬恐其成功輙從
中沮之彦博因言軍事願得專行戊寅詔許彦博以便
宜從事　乙未日赤無光　閏正月庚子朔文彦博夜
選壯士二百銜枚由地道入賊衆驚潰王信捕得則詔
以檻車送京師改貝州曰恩州　丁未祠部員外郎祕
閣校理張瓌為兩浙轉運使瓌十年不磨勘遷官朝廷
奬其退靜故用之　戊申參知政事文彦博為禮部侍
郎平章事右諫議大夫明鎬端明殿學士給事中　辛
酉崇政殿親從官顔秀郭逵王勝孫利等四人謀為變
殺軍校刼兵仗登延和殿屋入至禁中焚宫簾斫傷内
人臂其三人為宿衛兵所誅王勝者走匿宫城北樓經
日乃得而捕者即支分之帶御器械王從善等五人皆
外遷獨楊懐敏領職如故樞密使夏竦庇之也　丙寅
磔王則於都市　二月癸酉楊懐敏落入内副都知復
為左蔵庫使通州團練使滑州鈐轄始從御史之言也
何郯擊懐敏尤力上諭郯曰古之諫臣嘗有碎首者卿
能行此否郯對曰古者君不從諫故臣有碎首今陛下
無諫不從何用如此若必碎首則美歸臣下而過在君
上也上忻納之　戊寅改新知荆南范仲淹復知鄧州
仲淹在鄧二年鄧人愛之及徙荆南衆遮使者請留仲
淹亦願留詔從其請　三月甲寅幸龍圖天章閣出手
詔賜輔臣曰間者西陲禦備天下繹騷雖常賦有增而
經用不給加以承平寖乆仕進多門人浮政濫員多缺
少又牧宰罕聞奏最將帥艱於稱職西北多故虜態難
常獻竒譎空言者多陳悠乆實效者少思濟此務罔知
所從悉為朕條畫之又詔翰林學士三司使知開封府
御史中丞曰欲聞朕躬缺失左右朋邪中外險詐州郡
暴虐法令非便民者及朝廷機事其悉以陳皆給筆札
令即坐上對時樞宻使夏竦知執中不學少文故為帝
謀意欲困執中也執中方力辭未許參知政事宋庠請
至中書合議上對許之論者以庠為知體是日翰林學
士張方平既退朝㑹鎻院草制方平即條對所問夜半
與制書俱上曰臣昨在三司計㑹天下財用出入之籍
及建隆以來兵數乞朝廷速加圖議望嚴令天下禁止
招募命逐路轉運使提㸃刑獄分按所部揀選疲老便
與放停若雖係禁軍其間羸弱惮於教閲願退就廂軍
者亦聽從便臣曾勾當三班院在院使臣景祐中約計
四千餘員今六千五百餘員臣勘㑹學士院兩省以上
官景祐中四千餘員今六千餘員臣任御史中丞將本
臺班簿㸃算景祐中京朝官不及二千八百員臣判流
内銓取實在銓選人畢竟不知數目大約三員守一缺
畧計萬餘人十年之間所增官數如此若更五七年後
其將奈何每嵗入官之路徼倖攀援日生新例不可勝
數澄源培本在陛下命令而己乞令中書樞密院各具
逐年諸色入仕名目及人數取其僥倖弊濫尤甚者逐
色别立條約稍加裁損臣聞先朝以前雖將相大臣之
家子孫猶多白衣未仕者今自少卿監以上輙每歳任
一人不亦過乎祖宗之時文武官不立磨勘年歲不為
升遷資序有才用名實之人或從下位便見超擢無才
用名實之人有守一官至十餘年不改轉者故當時人
皆自勉非有勞効知不得進自祥符之後朝廷之議益
循寛大故令自監當入知縣知縣入通判通判入知州
皆以兩任為限又令守官及三年即例得磨勘先期行
之人始知恩未見有弊及今歲年深乆習以為常皆謂
本分合得無賢不肖莫知所勸願陛下稍革此制其應
磨勘叙遷者必有勞績可褒或朝廷特敕擇官保任者
即與轉遷其保任之法應須選擇清望有才識之人即
命舉之如此則是委執政之臣舉清望官委清望官舉
親民官官有缺員隨員數令舉又足以見聖恩急才愛
民之意也至於將帥之任仍宜乆於其職祖宗任李漢
超郭進賀惟忠李謙溥姚内斌董遵誨侯贇楊延昭等
逺或二十年近猶八九年假之事權畧其細故不為間
言輕有移易又不與髙官常令志有所未滿不怠於為
善也今則不然武臣指邉郡謂之邉任借之為發身之
地歴邉任者曽無寸勞薄効不數年徑至横行刺史防
團亷察而又移換改易地形山川未及知軍員士伍未
及識吏民土俗未及諳己復去矣願陛下鑒祖宗故事
重爵賞以待功勞責乆任以觀能効亦馭將帥之一節
也帝覽奏驚異詰旦更賜手札問詔所不及者方平即
日復上對曰今兹聖心因昨保州恩州之變得無常以
河北為意者乎臣曽勘㑹河朔廂禁軍僅二十萬人禁
軍五之四然體問其中疲老不任徴役者甚多若朝廷
密諭安撫部署及轉運使提㸃刑獄官此後一切且住
招填令依常例旋行揀放頻作畨次揀選少作人數放
停使由之而不知無得漏露朝㫖歲年後稍稍團併據
所缺指揮發在京禁軍就逐州駐劄使其勢足與土兵
相制庻乎置器於安也今兹聖心因昨衛士震驚宫省
得無以親衛為意者乎國初循周制置諸班直備爪牙
士屬殿前司置親從官屬皇城司然皆游惰無根蔕莫
容其身者乃來應募前此變故卒生意外臣恐當有以
懲創之若於諸班直中選其年勞乆次者至於東西下
班殿侍有門閥家業者及諸軍中死事者之孤稍有材
勝兵者嚴立保委之法選取千人以充殿内之衛仍領
屬皇城司令樞密院殿前司立定選補格式歲月更代
之法歲滿則優遷之願留者令皇城司保任委是壯愿
謹良則聽留若其功過之准教習之法居處之制頒給
之例即請自朝廷裁議臣聞太祖訓齊諸軍法制甚嚴
軍人不得衣皂豈有紅紫之服葱韭不得入營門豈知
魚肉之味每請月粮時營在城西者即於城東支營在
城東者即於城西給須令自負以勞役之今則異矣臣
嘗入朝見諸軍帥從卒一例新紫羅衫紅羅抱肚白綾
袴絲鞋戴青紗帽拖長紳帶鮮華爛然計其所受廪給
不足一身之費若有妻子爭得不饑凍此軍情所以易
動也臣竊惟陛下御極於今且三十年甚盛之事所以
感格天地結洽人心之深者以其至仁慈厚好生惡殺
哀矜庻獄惟刑之恤也近因貝賊挾妖為亂州郡承風
覺發妖事蔓延平民豈無姦人乗便創造疑似或挾讎
怨更相攀引榜掠之下何求不獲臣惜陛下三十年甚
盛功徳虧於一簣奈何輕用刑獄以危天下招致沴氣
以速民怨者乎至於天下大勢臣請為陛下言之臣觀
古今治亂之變不在其他只在上下之勢離合而已比
年以來朝廷頗引輕險之人布之言路違道干譽利口
為賢内則言事官外則按察官多發人閨門曖昧年歲
深逺累經赦宥之事故自將相以下至於卿大夫士惴
惴危恐莫有泰然而自安者願陛下深為留神務在通
上下之情欲上下之情合在審於聽受而已上覽奏益
異之書文儒二字以賜方平　翰林侍讀學士葉清臣
在永興條對其言多劘切權貴且曰陛下欲息奔競此
繫中書若宰相裁抑奔競之流則風俗敦厚人知止足
宰相用憸佞之士則貪榮冒進激成渾波向有職在筦
庫日趨走時相之門入則取街談巷言以資耳目出則
竊廟謨朝論以驚流輩一旦皆擢職司以酬所任比日
人士競踵此風出入權要之家時有三尸五鬼之號乃
列館職或置省曹臺諫官為天子耳目今則盡為宰相
肘腋宰相所惡則捃以㣲瑕公行擊搏宰相所喜則從
而唱和為之先容中書政令不平刑罰不當則箝口結
舌未嘗敢言人主纎㣲過差或宫闈小事則極言過當
用為訐直宋禧為御史勸陛下宫中畜犬設棘以為守
衛削弱朝體取笑夷狄王逵兩為湖南轉運使所至苛
虐誅剝百姓徒配無辜特以宰相故舊不次抜擢如此
是長奔競也其他所列利害甚衆　夏四月己巳朔封
曩霄子諒祚為夏國主諒祚生甫三月諸將未和議者
謂可因此時皆以節度使命諸將使各統所部可分弱
其勢兾絶後患判延州程琳言幸人之喪非所以示夷
狄不如因而撫之或請乗隙舉兵知慶州孫沔亦言伐
喪非中國體上諾其言遂趣有司行冊禮然議者頗惜
其失機㑹　參知政事丁度罷為紫宸殿學士兼翰林
侍讀學士給事中權三司使明鎬為參知政事文彦博
自貝州入相數推鎬功故丁度罷而鎬代之　詔科場
舊條皆先朝所定宜一切無易時禮部貢院言祖宗以
來得人不少考較文藝固有規程不須變更以長浮薄
請並加舊制故降是詔　初詔外州發解到省差官覆
考尋罷之葢慮因此或致抑退寒士故也　辛卯置河
北四路安撫使命知大名眞定府瀛定州者領之韓琦
知定州王拱辰知瀛州魚周詢知成徳軍先是賈昌朝
判大名府兼河北安撫使矣　初改文明殿學士為紫
宸殿學士御史何郯言紫宸不可為官稱五月乙巳詔
改舊延恩殿之名為觀文殿仍改紫宸殿學士為觀文
殿學士　御史何郯言伏見樞密使平章事夏竦其性
邪其欲侈其學非而博其行偽而堅有纎人善柔之質
無大臣鯁直之望事君不顧其節遇下不由其誠肆己
之欺誣謂可以蔽明任己之側媚謂可以矯正犯紀律
之所戒而不恥冒名教之所棄而無疑聚歛貨殖以逞
貪恣不可格以亷恥之行比周權倖以圖進取不可語
以忠正之方近者衛兵為亂突入宫掖而竦只縁管皇
城司内臣楊懐敏素與交通曲為掩蔵欲以結納主憂
於上而不為之恤民議於下而不知為非今懐敏既黜
而竦獨留中外之心無不憤激伏望陛下上為社稷之
謀下慰臣庻之望與衆永棄示人不私豈不盛哉豈不
快哉辛酉夏竦罷樞宻使判河南府言者既數論夏竦
姦邪㑹京師同日無雲而震者五上方坐便殿趣召翰
林學士俄頃張方平至上謂曰夏竦姦邪以致天變如
此亟草制出之方平請撰駁辭上意遽解曰且以均勞
佚命之　給事中參知政事宋庠充樞密使壬戌樞密
副使左諫議大夫龎籍為參知政事　六月壬辰帝語
輔臣曰春夏乆雨朕日蔬食夙夜禱於上帝儻霖滛未
止當去食啜水兾移災朕躬然不欲使外聞之嫌其近
名耳宰臣文彦博對曰今景氣澄晏實聖徳感通也
參知政事明鎬疽發背卒丙申司空致仕章得象卒
初陜西軍興移用不足知商州皮仲容始獻議采洛南
縣虢州青銅置二監以鑄錢既而陜西都運使張奎知
永興軍范雍請鑄大錢與小錢兼行大錢一當小錢十
及奎徙河東又鑄大鐡錢亦以一當十陜西復采儀州
黄銅置監鑄大錢朝廷因敕江南鑄大銅錢而江池虢
饒州又鑄小錢錢悉輦至關中數州錢雜行大約小銅
錢三可鑄當十大銅錢一以故民間盗鑄者衆錢文大
亂物價翔踊知并州鄭戩請河東鐡錢且以二當銅錢
一又以三當一或以五當一是月翰林學士張方平宋
祁御史中丞楊察與三司使葉清臣先上陜西錢議請
以江南儀商州大銅錢一當小錢三又言姦人所為不
鑄小鐡錢者以鑄大銅錢得利厚而官不禁若鑄大銅
錢無利又將鑄小鐡錢以亂法請以小鐡錢三當銅錢
一既而又請河東小鐡錢如陜西亦以三當一且罷官
所置爐朝廷皆施用其言自是姦人稍無利其後詔商
州罷鑄青黄銅錢又令陜西大銅錢大鐡錢皆一當二
盗鑄乃止然令數變兵民耗於資用類多咨怨乆之始
定　秋七月詔河北水災其令州縣募饑民為兵　冬
十月丁亥屯田員外郎范祥提㸃陜西路刑獄兼制置
解鹽祥先請變兩池鹽法故有是命使自推行之其法
舊禁鹽地一切通商鹽入蜀者亦恣不問罷並邉九州
軍入中芻粟第令入實錢以鹽償之視入錢州軍逺近
及所指東南鹽第優其估東南鹽又聽入錢永興鳯翔
河中歲課入錢總為鹽三十七萬五千大席授以要劵
即池驗劵案數而出盡弛兵民輦運之役又以延環慶
渭原保安鎮戎徳順地近烏白池姦人私以青鹽入塞
侵利亂法乃募人入中池鹽予劵優其直還以池鹽償
之以所入鹽官自出鬻禁人私售峻青鹽之禁行之數
年猾商貪賈無所僥倖關内之民得安其業公私以為
便云　己亥作皇帝欽崇國祀之寳真宗嘗為昭受乾
符之寳凡齋醮表章用焉及大内火寳焚命宰相陳執
中書付有司别刻之　十一月殿中侍御史何郯為禮
部員外郎兼侍御史知雜事初䑓缺知雜執政欲進其
黨上特用郯且諭郯曰卿不阿權勢故越次用卿　詔
河北水災民流離道路男女不能自存者聽人收養之
後毋得復取其庸雇者自從私劵　壬戌以畿内物價
翔貴於新城外置十二場官出米裁其價以濟貧民
時雨潦害稼壊隄防兩河間尤甚　十二月乙丑徳音
改明年元降天下囚罪一等徒以下釋之出内蔵錢帛
賜三司貿粟以賑河北流民　丙子詔三司河北沿邉
州軍客人入中粮草改行四説之法每以一百貫為率
在京支錢三十貫香藥象牙十五貫在外支鹽十貫茶
四十貫初權發遣鹽鐡判官董沔言端拱淳化時祖宗
北伐燕薊西討靈夏以至真宗朝二邉未和用兵數十
年然猶帑蔵充實人民富庻何以致其然哉行三説入
中之法爾自西人擾邉國用不足民力大匱得非廢三
説之法邪請依舊行三説以救財用困乏之弊乃下三
司議因言自見錢法行京師之錢入少出多慶厯七年
𣙜貨務緡錢入百十九萬出二百七十六萬恐無以贍
給請如沔議舊法每一百貫支見錢三十貫香藥象牙
三十貫茶引四十貫至是加以向南末鹽為四説而行
之
　宋史全文卷八下
欽定四庫全書
　宋史全文卷九上
　　宋仁宗五
己丑皇祐元年春正月甲午朔日有食之　辛丑命翰
林學士趙槩權知貢舉　庚戌太傅致仕鄧國公張士
遜卒車駕臨奠翌日謂輔臣曰昨有言庚戌是朕本命
不宜臨䘮朕以師臣之舊故不避文彦博曰唐太宗辰
日哭張公謹陛下過之逺矣　二月丁夘彗出虚晨見
東方西南指歴紫微至婁凢一百一十四日而沒詔自
今月五日不御正殿其尚食所供常膳亦宜減省中外
臣僚極言當世切務　權三司使葉清臣乞令後轉運
使副得替差兩制臣僚考校分上中下六等從之　辛
未知青州冨弼為禮部侍郎初河北大水流民入京東
者不可勝數弼擇所部豐稔者五州勸民出粟得十五
萬斛益以官廩隨所在貯之擇公私廬舍十餘萬區散
處其人選老弱病者廩之及流民將復其業又各以逺
近受粮凢活五十餘萬人募而為兵者又萬餘人
　(講義曰救荒以政不若救荒以人一定州之政足/以活數十萬之饑民一青州之䇿足以活五十萬)
　(之饑民先正諸公純於為民故適遇灾變不啻猶/己之饑溺矯詔開倉雖罪不恤出粟貸民家貲不)
　(計遡其用心民瘼其有不瘳乎然此固先正愛民/之心亦祖宗之世郡縣常有餘蓄所以易於用力)
　(而隨見/其效也)
詔發京師禁軍十指揮赴京東西路駐泊以備盜賊户
部副使包拯言臣聞京師者乃天下之本也王畿之内
列營屯聚此强本之兵也而國家近年以來邊陲有警
乃一例調發恐非固宗社制戎狄之長䇿今河北河東
惟有民兵可用往年嘗籍之矣籍之未甚得䇿又從而
釋之竊見唐李抱真民兵之制事頗相近故當時昭義
一軍雄視山東可取抱真之制約而行之民兵旣壯禁
軍留實京師則内外安矣　契丹與夏人相攻聚兵近
塞遣使來告邊候稍警上御便殿訪羣臣以備禦之策
權三司使葉清臣對曰詔問北使詣闕以西戎為名即
有邀求何以答之臣聞誓書所載彼此無求况元昊叛
邊累年致討契丹豈有毫髮之助今彼國出師輒求我
助奸盟違約不亦甚乎若使辯㨗之人判其曲直契丹
雖是蠻夷乆漸禮義我直彼曲豈不憚服詔問輔翊之
能方面之才與夫帥領偏裨當今孰可任此者臣以為
不患無人患有人而不能用爾今輔翊之臣莫如富弼
范仲淹夏竦鄭戩方面人才莫如韓琦田况劉渙孫沔
至於帥領王德用范仲淹龎籍皆其選也狄青范全蔣
偕張亢劉貽孫王徳基此可補偏禆者也至若威禦綏
寧即竦戩尤其所長詔問朔方災傷軍儲缺乏此則三
司失計置轉運使不舉職且如施昌言方欲竭思慮辦
職事一與賈昌朝違戾遂被移徙軍儲何由不乏自去
秋八月計度市糴而昌朝執異訖今仲春而尚未予奪
財賦何縁得豐詔問戰馬乏絶何䇿可使足用臣前在
三司嘗陳監牧之弊莫若賦馬於河北河東陜西京東
西五路上户一馬中户二户一馬養馬者復其一丁如
此則坐致戰馬二十萬不為難矣　三月庚子御延和
殿召輔臣觀新造渾儀木様時命日官參用梁令瓉李
淳風舊制改鑄渾儀也　先是户部副使包拯答詔所
問禦邊之䇿辛丑命拯往河北提舉計置粮草　乙巳
御崇政殿試禮部奏名進士丙午試諸科癸丑賜進士
馮京等一百七十四人及第一百六人出身二百九人
同出身于崇政殿甲寅賜諸科及第并出身五百五十
人于觀文殿　夏四月庚午命户部副使包拯與河北
四路安撫司轉運司議省冗官及汰軍士之不任役者
以聞　五月丙午幸後苑寶岐殿觀刈麥顧謂輔臣曰
朕新作此殿不欲植花卉而歲以種麥庶知穡事之不
易也　宰相龎籍言殿中丞館閣校勘范鎮有異才不
汲汲於進取特遷直秘閣　六月乙丑以太子右清道
率府率叔韶賜進士及第尋加文州刺史叔韶嘗獻所
著文召試學士院入優等特遷之入謝命坐賜茶謂曰
宗子好學無幾爾獨以文章得進士第朕欲天下知屬
籍有賢者宜勿忘所學　賈昌朝為觀文殿大學士判
都省觀文殿置大學士自此始仍詔自今非嘗為宰相
毋得除　秋七月翰林侍讀學士張錫嘗講書禁中上
飛白書博學二字賜之因問治道錫對曰節嗜欲者治
身之本審刑罰者治國之本時貴妃方寵幸故錫以此
諷上改容曰卿言甚嘉朕恨用卿晚也　八月壬戌平
章事陳執中罷為兵部尚書知陳州先是河北民流災
異數見執中無所建明但延接卜相術士言者屢攻之
詔從其請　平章事文彦博加昭文館大學士樞密使
宋庠為平章事樞密使王貽永兼侍中參知政事龎籍
為樞密使樞密副使髙若訥為參知政事翰林侍讀梁
適為樞密副使　甲申御崇政殿䇿試賢良方正能直
言極諫殿中丞吳奎丙戌御崇政殿試武舉人得何景
略等三十七人　九月詔河東河北經略安撫使司契
丹舉兵討夏入其邊要之地選委將佐嚴加備禦時司
天言太陰犯畢宿主邊兵趙分有憂故也　乙巳廣南
西路轉運司言廣源州蠻㓂邕州詔江南福建等路發
兵備之廣源州在邕州西南雖號邕管西覉縻州其實
服役於交趾初有儂全福者知儻猶州交趾舉兵虜全
福其妻阿儂嫁商人生智髙生十二年殺其父商人冒
姓儂據儻猶州建國曰大厯交趾復拔儻猶州執智髙
釋其罪使知廣源州居四年遂襲據安徳州僭稱南天
國改元景瑞求内附未即得於是始入冦　己未罷武
舉　冬十月侍御史知雜事何郯言臣伏見陜西以諸
州新弓手刺面充保㨗指揮其間甚有疲弱不堪征役
之人伏望告諭應係新置保㨗兵士年五十以上如不
願在軍者許令自陳減放歸農十二月壬戌詔陜西保
㨗兵年五十以上及短弱不任役者聽歸農凡放歸者
三萬五千餘人皆懽呼反其家自是歲省緡錢二百四
十三萬陜西之民力稍蘇初樞密使龎籍與宰相文彦
博建議省兵衆紛然陳其不可上亦疑焉彦博與籍共
奏今公私困竭正由養兵太多爾萬一果聚為盗賊二
臣請死之上意乃決於是簡汰陜西及河北河東京東
西等路羸兵無慮八萬餘人其六萬有餘悉放歸農其
二萬餘人各減衣粮之半　户部副使包拯言景徳祥
符中文武官總九千七百八十五員今内外官屬較之
先朝已逾一倍天下郡縣用吏不過五六千員今乃三
倍其多而又三歲一開貢舉每放榜僅千人復有臺寺
之小吏府監之雜工蔭序之官進納之輩總而計之又
不止於三倍則國計民力安得不窘乏哉臣以謂冗兵
耗于上冗吏耗于下欲捄其弊當治其源治其源者在
乎減冗雜而節用度方今山澤之利竭矣征賦之入盡
矣望陛下上體祖宗之成憲下䘏生靈之重困謂設官
太多也則宜艱難選舉澄汰冗雜謂養兵太衆也則宜
罷招募揀斥老弱土木之功不急者悉罷之費出無名
者並除之懲禁中奢侈之端節上下浮枉之費願陛下
留神省察
庚寅皇祐二年春正月自慶厯八年河北行四說法鹽
居其一而並邊芻粟皆虚估至數倍劵至京師反為富
賈所抑鹽百八斤舊售錢十萬至是止六萬商人以賤
估劵取鹽不復入錢京師帑藏益乏於是詔三司詳定
王堯臣王守忠陳旭請復入錢京師法視舊入錢數稍
增予鹽而並邊入中先得劵受鹽者河東陜西入芻粟
直錢十萬止給鹽直七萬河北又損為六萬三千且令
入錢十萬於京師乃得兼給謂之對貼自是入錢京師
稍復矣　先是宋庠建議以今年當郊而日至在晦用
建隆故事宜有所避因請季秋大享於明堂三月戊子
朔詔罷今年冬至親祠南郊之禮以九月擇日有事於
明堂上謂輔臣曰明堂者布政之宫天子路寢乃大慶
殿是也况明道初合祀天地於此己丑詔以大慶殿為
明堂　戊戌詔羣臣毋得上尊號文彦博等伏奏至于
三四上固拒之　詔祠明堂宜盡物以遵典禮自乗輿
服御諸物務令有司裁簡之　詔兩浙流民男女不能
自存者聽人收養後不得復取　丙辰宋祁上明堂通
議二篇祁自序略曰上薄三代旁搜漢唐禮之過者折
之說之繆者正之以合開寶一王之典聊佐乙夜觀書
之勤　夏四月乙丑内出手詔祖宗以來三歲一親郊
即徧祭天地而百神靡不從祀今祀明堂而禮官所定
止祭昊天五帝不及地祗配坐不及祖宗未合三朝之
制况比年水旱地震稼穡不登移郊為大享蓋亦為民
祈福宜合祭皇地祇奉太祖太宗真宗竝配而五帝神
州亦親獻日月河海諸神悉如圜丘從祀因謂文彦博
曰禮非天降地出縁人情爾禮官習拘儒之舊傳捨三
朝之成法非朕所以昭孝息民也　五月己酉内出明
堂樂曲及二舞名文舞曰右文化俗武舞曰成功睿徳
　六月己未内出御撰明堂樂八曲以君臣民事物配
屬五音凡二十聲為一曲　丁夘以御撰黃鍾五音五
曲凡五十七聲下太常隸習之　辛巳屯田員外郎呂
公著同判吏部南曹公著夷簡之子也嘗召試館職不
就於是上諭曰知卿有恬退之節因賜五品服　秋七
月戊子出御選明堂無射宫樂曲譜三皆五十七字五
音一曲奉爼用之二變七律一曲飲福用之七律相生
一曲退文舞迎武舞及亞獻徹豆用之　九月辛亥大
享天地于明堂以太祖太宗真宗配從祀如圜丘大赦
文武職官致仕官竝特與轉官不為永例　詔内降指
揮百司執奏毋輙行敢因縁干請者諫官御史察舉之
初議肆赦上謂輔臣曰比有貴戚近習夤縁請托以圖
内降可於赦文中嚴切禁止輔臣對曰載之赦條恐未
盡聖意乃别為手詔與赦同降先是彭思永入為侍御
史極論内降之弊及祀明堂前一日有傳赦書語百官
遷官者時參知政事缺員張堯佐朝暮待命而王守忠
亦求為節度使思永遂奏陛下覃此繆恩無意孤寒獨
為堯佐守忠爾且言外戚秉政宦官用事皆非宗社之
福疏入上震怒詔詰思永安從得此諫官吳奎言御史
許風聞若必窮主名則後無敢以事告御史者是朝廷
自蔽耳目也上寤不復致詰恩永尋罷侍御史知宣州
而堯佐守忠之議遂格　入内都知麥允言卒贈司徒
安武節度使又詔允言有軍功特給鹵簿同知禮院司
馬光言昔仲叔于奚有功於衛衛人使之繁纓以朝孔
子曰惜也不如多與之邑惟器與名不可以假人夫爵
位尊卑之謂名車服等威之謂器二者人主所以保畜
其臣而安治其國家不可忽也今允言近習之臣贈以
三公之官給以一品鹵簿其為繁纓不亦大乎　冬十
月初議覃恩髙若訥謂文彦博曰官濫已乆未有以節
止今又啟之何也彦博不聽　辛未詔宰臣文彦博宋
庠參知政事髙若訥史館檢討王洙編修大享明堂記
　十一月乙酉召太子中舍致仕胡瑗赴太樂所同定
鐘磬制度　戊子命中丞郭勸知諫院包拯放天下欠
負　壬辰賜淮南江浙荆湖制置發運使金部員外郎
許元進士出身上嘗謂執政曰發運使總領六路八十
八州軍之廣宜得其人而乆任之今許元累上章求解
朕思之不若奬勵以盡其才故特有是賜　閏十一月
丙辰出内藏庫緡錢四十萬紬絹六十萬下河北便糴
粮草先是河北㳂邊水灾朝廷蠲民稅㡬盡至秋禾稼
將登而鎮定復大水㳂邊尤被其害上憂軍儲不給故
特出内府錢帛以助之　丁巳手詔宜委中書門下集
賢院及太常禮樂官將天地五方神州日月宗廟社䄍
祭享所用登歌宫縣審定聲律是非按古今調譜中和
使經乆可用以發祖宗之功徳於是中書門下集兩制
太常官置局於秘閣詳定太樂承㫖王堯臣等言待制
趙師民博通古今願令預詳定及乞借參知政事髙若
訥所校十五等古尺並從之　己未三司使户部侍郎
張堯佐為宣徽南院使淮康節度使景靈宫使是日詔
后妃之家無得除二府職位庚申又加張堯佐同羣牧
制置使辛酉賜貴妃張氏從弟希甫及甫竝進士出身
堯佐之子也　是夜秀州地震有聲如雷自西北起
癸亥知諫院包拯等言陛下即位僅三十年未有失道
敗徳之事乃五六年超擢張堯佐羣臣皆竊議其過皆
不在陛下在女謁近習及執政大臣也蓋女謁近習知
陛下繼嗣未立而有所私莫不潛有趨向而附結之執
政大臣不思規陛下以大誼乃從䛕順指髙官要職惟
恐堯佐不滿其意況下制之日陽精闇塞氛霧繼起伏
望陛下斷以大義稍割愛情必不得已宣徽節度使擇
與其一如此則仰合天意俯順人情而重光盛徳矣初
執政希上㫖一日除堯佐四使又以王舉正重厚寡言
同日授御史中丞甲子舉正上殿力言擢用堯佐不當
疏入不報戊辰朝退舉正留百官班廷爭復帥殿中侍
御史張擇行唐介及諌官包拯吳奎陳旭吳奎於上前
極言且於殿廡切責宰相上聞之遣中使諭㫖百官乃
退己巳詔近臺諌官累乞罷張堯佐三司使及言不可
用為執政之臣若優與官爵於體差便遂除宣徽使兼
已指揮自今后妃之家母得除兩府職任今臺諫官重
有章疏其言反覆在法當黜朝廷特示含容時上怒未
解樞密副使梁適獨進曰臺諫官蓋有言責然寵堯佐
太厚恐非所以全之是日堯佐亦奏辭宣徽使景靈宫
使乃詔學士院貼麻處分　十二月甲申朔詔班三品
以上家廟之制凡得立廟者許嫡子孫襲爵世降一等
其後終以有廟者之子孫或官微不可以承祭又朝廷
難盡推襲爵之恩遂不果行
辛夘皇祐三年春正月丙子詔分淮南為兩路揚州為
東路廬州為西路　二月文彦博等奏上明堂大享記
三十卷紀要二卷上為之序　己亥詔三司河北入中
糧草復行見錢法時三稅四税二法竝行於河北未幾
茶法復壞芻粟之入大約虚估居十之八劵至京師為
南商所抑茶每直十萬止售錢三千富人乘時收蓄轉
取厚利三司患之請行貼買之法每劵直十萬北商售
三千倍為六千復入錢四萬四千貼為五萬給茶直十
萬詔又損錢一萬然亦不足以平其直北商無利入中
者寡公私大弊知定州韓琦及河北都轉運司皆以為
言下三司議三司奏請復見錢法可之仍一用景祐三
年約束又懼好事者之横議也庚子詔自今有依前事
為議者竝湏究知厥理審可施用若其事已上而驗問
無狀者寘之重罰　三月諫官包拯吳奎陳旭言平章
事宋庠不戢子弟在政府無所建明庚申罷為刑部尚
書觀文殿學士知河南府劉沆為參知政事　戊辰邇
英閣講易至山下有澤損君子以懲忿窒慾上曰人之
情慾皆生於陰陽而節之在人楊安國對曰臣以為人
有六情喜怒哀樂好惡天有六氣陰陽風雨晦明故人
之生天命之謂性而命人之所稟以生也性人之所賦
以分也言情則性之移也語欲則情之肆也故六情相
濫則喜生於風怒生於雨哀生於晦樂生於明好生於
陽惡生於陰故聖人取損象以懲忿窒欲也上然之
庚子邇英閣講易鼎卦上問九四之象施之人事如何
楊安國對曰鼎為烹飪成新之器上承至尊下又應初
上承下施任重非據故足折而覆餗矣其猶任得其人
雖重而可勝非其人必有顛覆之患上曰任人不可不
謹重也　夏四月丁未御邇英閣謂講讀官曰易有精
微朕每以疑難問卿等得無煩乎曽公亮對曰臣等幸
承明問懼不能對豈敢言煩上曰卿等宿儒博學多所
發明朕雖知暑亦未嘗倦但恐卿等勞爾丁度復進曰
自古帝王盛治日久非内惑聲色則外窮兵黷武陛下
即位三十年孜孜聖學雖堯舜之聰明不是過因頓首
稱謝　刑部郎中知制誥曽公亮為翰林學士公亮自
為集賢校理即預經筵凡十餘年上毎厚遇之及遷學
士管勾三班公亮盡取前後條目置座側案以從事吏
束手無能為後至者皆莫能易　五月辛亥眉州彭山
縣上瑞麥圖凡一莖五穗者數本上曰朕嘗禁四方獻
瑞今麥秀如此可謂真瑞矣其賜田夫束帛以勸之
庚午宰臣文彦博等言臣等嘗聞徳音以縉紳之間多
務奔競若恬退守道者稍加旌擢躁求者庶幾知恥伏
見工部郎中直史館張瓌十餘年不磨勘殿中丞王安
石進士第四人及第舊制一任還進所業求試館職安
石凡數任無所陳大理評事韓維嘗預南省髙薦自後
五六歲不出仕宦好古嗜學竝乞特賜甄擢詔賜瓌三
品服召安石赴闕俟試畢别取㫖維令學士院與試安
石維竝辭不就　六月丁亥無為軍獻芝草三百五十
本上曰朕以豐年為瑞賢臣為寶至於草木蟲魚之異
焉足尚哉知軍茹孝標特免罪仍戒天下自今毋得以
聞　戊子汝州部署楊景宗求為郡職上謂輔臣曰景
宗章惠太后之弟朕豈不念之然性貪虐老而益甚今
與郡則一方之民受禍矣不許　秋七月壬子詔太學
生舊制二百人如不能充數止以百人為限　丙辰詔
兖州仙源縣復以孔氏子孫知縣事　丁巳翰林學士
承㫖王堯臣等言國朝樂宜名大安詔恭依　乙丑上
諭輔臣曰近日職司以長吏不理聞者多矣中書未嘗
施行且長吏者民之性命可不重乎宜擇其甚者罷之
小者易之文彦博等慚謝而退於是罷斥對移者凡十
六人　丙子減湖南郴永桂陽監丁身米凡歲減十萬
餘石　八月己夘朔知諫院吳奎言近歲以來水不潤
下盜賊横起皆陰盛所致夫帝王之美莫大乎進賢退
不肖今天下之人皆謂之賢陛下亦知其賢然不能進
天下之人皆謂之不肖陛下亦知其不肖然不能退重
以内寵驕恣近習囘撓夷狄桀驁讒邪交傷陰盛如此
寧不致大異哉　辛巳特贈給事中孔道輔為工部侍
郎時龍圖閣直學士王素入對語及道輔上思其忠故
有是命　癸未知定州韓琦加觀文殿學士再任初明
鎬引諸州兵平恩州獨定兵邀賞賚出怨語㡬欲譟城
下琦至即用兵律裁之察其橫軍中尤不可教者捽首
斬軍門外或死攻圍賻賞其家恤其孤兒使繼衣廩恩
威旣信則傚古兵法作方圓銳三陣指授偏將日月教
習之由是定兵精勁齊一號為可用冠河朔京師發龍
猛卒戍保州在道竊取人衣履或飯訖不與人直至定
即留不遣曰保州極塞豈可以驕兵戍之易素教者數
百人以往而所留卒未踰月亦皆就律歲大歉為賑之
活饑人數百萬詔書褒美隣城旁路刺取其政以為法
在北邊隱然為雄鎮聲動邉方　辛夘張堯佐為宣徽
南院使判河陽　詔天下長吏未盡得人其令諸路轉
運使提㸃刑獄除任兩府臣僚外悉類次治狀能否以
聞　御史中丞王舉正以張堯佐再除宣徽使三嘗論
奏不報知諫院包拯陳旭吳奎相繼言庚子詔自今張
堯佐别有遷改檢㑹此劄子進呈執奏仍詔除宣徽使
自今不得過二員　乙巳馮道曽孫舜卿上道官告二
十通乞録用上謂輔臣曰道相四朝而偷生茍禄無可
旌之節所上官告其給還之　九月乙夘武寧節度使
兼侍中夏竦卒賜諡文獻知制誥王洙曰不當與僖祖
同諡遂改曰文正同知禮院司馬光言諡之美者極於
文正竦何人乃得此諡判考功劉敞言竦奸邪而陛下
諡之以正不應法詔為更諡曰文莊　丁丑詔邇英閣
講讀官曰講讀者立侍敷對餘皆賜坐　冬十月己夘
朔詔三司解鹽聽通商候二年較其増損以聞初包拯
自陜西還力主范祥所建通商法朝廷旣從之已而判
磨勘司李徽之又言不便乃下其事三司驛召祥令與
徽之及兩制共議而議者皆以祥為是故有是詔　甲
子大理寺言信州民有刼米而傷主者法當死上謂輔
臣曰饑而刼米則可哀盜而傷主則難恕然細民無知
終縁於饑爾遂貸之　丙申京西轉運使蘓舜元言保
静節度使知許州郭承佑才堪將帥政比龔黃請徙判
鄭州上曰許鄭皆近甸何必徙且承佑庸人而舜元所
舉如此使朝廷何所取信宜戒敕之　丁丑殿中侍御
史裏行唐介責授春州别駕初張堯佐除四使介與包
拯力爭又請王舉正留百官班卒奪堯佐宣徽景靈二
使頃之復除宣徽使知河陽或謂補外不足爭介以為
宣徽次二府不計内外獨爭之上諭介除擬初出中書
介言當責執政退請全臺上殿不許自請貶亦不報於
是劾宰相文彦博知益州日作間金奇錦因中人入獻
宫掖縁此擢為執政及恩州平賊幸㑹明鎬成功遂叨
宰相除張堯佐宣徽節度使臣面奉徳音謂是中書進
擬蓋彦博顯用堯佐陰結貴妃外陷陛下有私於後宫
之名内實自為謀身之計向來求外任諫官吳奎與彦
博相為表裏言彦博有才未可罷去自彦博獨專大政
威福一出於已人不敢議其過惡乞斥罷彦博以富弼
代之上怒甚却奏不視且言將加貶竄介徐讀畢曰臣
忠義憤激雖鼎鑊不避敢辭貶竄上於座急召二府示
以奏曰介言他事乃可至謂彦博因貴妃得執政此何
言也樞密副使梁適叱介下殿召當制舍人即殿廬草
制而責之時上怒不可測羣臣莫敢諫右正言同修起
居注蔡襄獨進言介誠狂直然容受盡言帝王盛徳也
必望矜貸之翌日中丞王舉正復言責介太重上亦中
悔改介英州别駕復取其奏以入遣中使䕶送介至英
州且戒必全之而介之直聲自是聞天下知制誥胡宿
言聞專差中使押至貶所介若死於道路徒使朝廷負
謗於天下上曰誠不思此亟追還中使　庚子平章事
文彦博罷為觀文殿大學士知許州或言張堯封彦博
父客也彦博知益州貴妃有力焉因風彦博織燈籠錦
以進貴妃服之上驚顧曰何從得此妃正色曰文彦博
所織也彦博與妾父有舊然妾烏能使之特以陛下故
爾及為參知政事明鎬討王則未克上甚憂之語妃曰
大臣無一人為國了事者妃密令人語彦博翌日彦博
乞身往破賊上大喜賊平即軍中拜相議者謂彦博得
相由妃力也介旣用是深詆彦博事之有無卒莫辨云
　樞密使龐籍為平章事昭文館大學士監修國史參
知政事髙若訥充樞密使辛丑樞密副使梁適為參知
政事翰林學士承㫖王堯臣為樞密副使　知諫院吳
奎知密州包拯奏乞留奎且言唐介因彈大臣并以中
奎誣惑天聽上曰介昨言奎拯皆陰結文彦博今觀此
奏則非誣也　乙巳上謂龎籍曰諫官御史必用忠厚
淳直通世務明治體者以革浮薄之弊籍旣承聖諭自
是中書奉詔舉臺官必以上語載勑中　十一月初龎
籍為福建轉運使請罷漳泉興化運丁米有司持不可
於是籍為宰相遂行之　乙亥上謂輔臣曰江淮連年
荒歉如聞發運轉運司惟務誅剥以敷額為能雖名和
糴實抑配爾其減今年上供米百萬石因詔停灾傷人
户所輸鹽米　十二月翰林天文院新作渾儀成御撰
運儀總要十卷　先是包拯還自陜西言伏見所降敕
命陜西鹽法且依范祥擘畫通商放行此誠國家大利
欲望聖慈特許就除祥權本路轉運副使所貴事歸一
局易為辦集又言勘㑹祥新法自皇祐元年正月至二
年十二月終共收見錢二百八十九萬一千貫有零比
較舊法二年計増錢五十一萬六千貫有零三年春季
又收到見錢七十餘萬貫顯著成效可備驅䇿欲望允
臣前奏三司使田况亦請久任祥使專其事己亥范祥
為陜西轉運副使　益州鄉貢進士房庶為試校書郎
宋祁嘗上所著樂書補亡二卷旣召赴闕庶自言嘗得
古本漢志云度起於黃鍾之長以子穀秬黍中者一黍
之起積一千二百黍之廣度之九十分黃鍾之長一為
一分今文脫之起積一千二百黍八字故自前世以來
累黍為赤以制律是律生於赤赤非起於黃鍾也且漢
志一為一分者蓋九十分之一後儒誤以一黍為一分
其法非是當以秬黍中者一千二百實管中黍盡得九
十分為黃鍾之長九寸加一以為赤則律定矣直祕閣
范鎮是之乃言曰李照以縱黍累赤胡瑗以橫黍累赤
是皆以赤生律不合古法朝廷久以鍾律未正下詔博
訪兾有所獲今庶所言以律生赤誠衆論所不及請如
其法試造赤律乃詔王洙與鎮同於修制所如庶說造
律赤龠律徑三分圍九分長九十分龠徑九分深一寸
赤起黃鍾之長加十分而律容千二百黍初庶言太常
樂髙古樂五律比律成才下三律以為今所用黍非古
所謂一稃二米黍也赤比橫黍所累者長一寸四分上
召輔臣觀庶所進律赤龠又令庶自陳其法因問律吕
旋相為宫事令撰圖以進時胡瑗等制樂已有定議特
推恩而遣之鎮為論於執政執政不聽
壬辰皇祐四年春正月辛亥徙英州别駕唐介為全州
團練副使監郴州酒稅　王堯臣王守忠陳旭等較慶
厯皇祐總四年天下財賦出入凡金幣絲纊薪芻之類
皆在其數參相耗登至皇祐元年入一億二千六百二十
五萬一千九百六十四而所出亡餘為書七卷丙辰上
之詔送三司取一歲中數以為定式　三月丁未知諫
院包拯為龍圖閣學士河北都轉運使拯在諫院踰三
年數論斥大臣權倖請罷一切内降曲恩又别上唐魏
鄭公三疏請置座右以為龜鑑别條七事多見采納拯
前嘗建議罷河北屯兵分之河南諸州遇警即發如謂
戍兵不可遽減則訓練義勇以壯邊備雖小給餱糧毎
歲不當屯兵一月之費用一州賦可給義勇十八萬朝
廷難之　丙辰蠲江南東西路民所貸種糧　壬戌出
内藏庫絹十萬下三司以助軍費　監郴州稅唐介為
秘書丞　辛未詔雜買務自今凡宫禁所市物皆給實
直其非所缺者勿得市初上謂輔臣曰國朝監唐世宫
市之患特置此務以防擾人近歲物非所急者一切收
市其擾人亦甚矣故降是詔　夏四月戊寅禁内宿臣
僚聚㑹先是内出欹器一陳于邇英閣御座前諭丁度
等曰中則正滿則覆虚則欹率如家語淮南荀卿之說
其制度精好度等列侍觀之帝曰日中則昃月滿則虧
朕欲以中正臨天下當與列辟共守此道度拜曰臣等
亦願無傾滿以事陛下因言太宗嘗作此器真宗亦嘗
著論庚辰帝製後述以賜度等　初儂智髙貢方物求
内屬朝廷拒之後復貢金函書以請亦不報智髙與交
阯為仇且擅廣源山澤之利遂謀入寇攻破横山寨五
月乙巳朔破邕州偽建大南國僭號仁惠皇帝改年啟
厯癸丑儂智髙入橫州丙辰入貴州庚申入龔州辛酉
入藤州又入梧州封州竝棄城知封州曹覲死之壬戌
入康州知州趙師旦監押馬貴死之癸亥入端州丙寅
圍廣州　資政殿學士户部侍郎范仲淹卒諡文正旣
𦵏帝篆其碑曰褒賢之碑仲淹内剛外和性至孝好施
予置義莊以贍宗屬為政忠厚所至有恩邠慶二州之
民與屬𦍑皆畫像立生祠及其卒也𦍑酋數百人為舉
哀於佛寺號之如父齋三日而去
　(呂中曰先儒論本朝人物以仲淹為第一觀其所學/必忠孝為本其所志則先天下之憂而憂後天下之)
　(樂而樂其有所為必盡其力曰為之自我者當如是/其成與否有不在我者雖聖賢不能必此諸葛武侯)
　(不計成敗利鈍之誠心也觀其論上夀之儀雖晏殊事/有所不能曉寛仲約之誅雖富弼有所不能知而十)
　(之規模雖張方平余靖之諸賢有所不能識仁宗晚/年欲大用之而范公已即世矣豈天未欲平治天下)
　(歟/)
　命崇儀使知韶州陳曙領兵討儂智髙六月乙亥起
復前衛尉卿余靖為祕書監知潭州前屯田員外郎直
史館楊畋為廣南西路體量安撫提舉經制盜賊靖改
為廣南西路安撫使知桂州　乙酉祠部員外郎判南
曹范鎮上書曰陛下制樂三年有司之論紛然未决蓋
由不議其本而爭其末也樂者和氣也發和氣者聲音
也聲音生於無形故古人以有形之物傳其法然後無
形之聲音得而和氣可道也有形者秬黍也律也赤也
龠也黼也斛也筭數也權衡也鐘也磬也是十者必相
合而不相戾然後為得今皆相戾而不合臣固知其無
形之聲音不可得而和也請以臣章下有司問黍之二
米與一米孰是律之空徑三分與三分四釐六毫孰是
律之起赤與赤之起律孰是龠之圓制與方制孰是鬴
之方赤圓其外深赤與方赤孰是斛之方赤圓其外庣
旁九釐五毫與方赤深赤六十二分孰是算數之法圓
分與方分孰是權衡之重以一米秬黍與一米孰是鐘
磬依古法有大小輕重長短薄厚而中律不依古法而
中律孰是孰不是定然後制龠合升斗鬴斛以校其容
受容受合然後下詔以求真黍真黍至然後可以為量
為鐘磬量與鐘磬合於律然後可以為樂也詔送詳定
所鎮說自謂得古法然集賢校理司馬光數與之論難
以為弗合世鮮鐘律之學卒莫辨其是非焉　彰化節
度使知延州狄青為樞密副使御史中丞王舉正言青
出兵伍為執政本朝所無恐四方輕朝廷左司諫賈黯
言國初武臣宿將未有起兵伍登帷幄者今其不可有
五四夷聞之有輕中國心一也小人無知翕然向之撼
搖人心二也大臣將恥與為伍三也不守祖宗之成規
而自比五季衰亂之政四也青雖才勇未聞有破敵功
失駕御之術五也御史韓贄亦以為言皆不聽　秋七
月乙巳出内藏庫錢三十萬緡絹十萬疋下河北助糴
軍糧　丙午命知桂州余靖經制廣南東西路盜賊廣
州益修城備賊知不可拔圍五十七日壬戌解去由清
逺縣濟江攻賀州　八月辛卯改新知秦州孫沔為荆
湖南路江南西路安撫使沔初入見上以秦州事勉之
對曰秦州不足煩聖慮當以嶺南為憂也旣而聞張忠
死蔣偕敗上諭執政曰南事誠如沔料宰相龎籍因奏
遣沔行故有是命仍許沔便宜從事沔行至鼎州復有
詔加廣南東西路安撫使九月戊申儂智髙殺廣南鈐
轄蔣偕于賀州　山南東道節度使同平章事賈昌朝
乙夘召赴邇英閣講乾卦上曰將相侍講天下盛事昌
朝稽首謝翌日手奏曰乾之上九稱亢龍有悔悔者凶
灾之萌爻在亢極必有凶災不即言凶而言悔者以悔
有可凶可吉之義若修徳則免悔而獲吉故但言悔用
九見羣龍无首吉者聖人用剛健之徳乃可決萬務當
天下乆盛柔不可以濟然亢而過剛又不能乆惟聖人
外以剛健決事内以謙恭應物不敢自矜為天下首乃
獲吉也手詔褒答仍以所陳卦義付史館　丁巳命知
桂州余靖提舉廣西東路兵甲經制賊盜庚申儂智髙
破昭州　辛酉同修起居注韓絳為右正言上面諭曰
卿朕所選用凡所言事不宜沽激當存朝廷事體務可
行毋使朕為不聽諫者　楊畋曹修經制蠻事旣無功
改命孫沔及余靖等上猶以為憂宰相龎籍薦樞密副
使狄青青亦上表請行翌日入對自言臣起行伍非戰
伐無以報國願得蕃落騎數百益以禁兵羇賊首赴闕
下上壯其言庚午改宣徽南院使荆湖南北路宣撫使
提舉廣南東西路經制盜賊事初欲用入内都知任守
忠為青副諫官李兌言唐失其政以宦者觀軍容致主
將掣肘是不足法遂罷守忠　冬十月甲戌殿中丞胡
瑗落致仕為光禄寺丞國子監直講同議大樂　狄青
言騎兵便於乘髙履險步兵力不能抗故每戰必敗願得
西邊蕃落兵自從或謂南方非騎兵所宜樞密使髙若
訥言蕃部善射耐艱苦上下山如平地當瘴未發時疾
馳破之必勝之道也青卒用騎兵破賊丁丑儂智髙入
賓州右正言韓絳言狄青武人不可獨任上以問龎籍
籍曰青起行伍若用文臣副之必為所制號令不專不
如不遣乃詔廣南將佐皆稟青節制若孫沔余靖分路
邀擊亦各聽沔等指揮甲申儂智髙復入邕州　壬辰
樞密副使王堯臣言請析廣西宜容邕等州為三路以
融柳象𨽻宜州白髙竇雷化鬰林儀藤梧龔瓊𨽻容州
欽賓廉橫潯貴𨽻邕州其三州竝選武臣為安撫都監
兼知州事以統支郡若蠻人入寇即三路率支郡併力
掩擊之知桂州以兩制以上仍帶經畧安撫使以統制
三路詔狄青詳酌青以為便遂施行　十一月壬寅朔
日有食之甲辰詔司天監翰林天文院以唐戊寅麟徳
大衍五紀正元觀象宣明崇真八厯及皇朝應天乾元
儀天崇天四厯算此月太陰直食及時辰分野仍命知
制誥王洙及編修唐書官劉羲叟參定以司天監言此
月十五日太陰當食也　上謂輔臣曰朕臨御以來命
參知政事多矣其間忠純可紀者蔡齊魯宗道薛奎而
已宰臣如王曽張知白皆履行忠信雖時有小失而終
無大過李迪之心亦忠朴自守但言多輕發爾復曰朕
記其大不記其小然皆近世名臣也　十二月壬申朔
廣西鈐轄陳曙擊儂智髙兵敗于金城驛東頭供奉官
王承吉白州長吏徐噩死之曙素無威令旣與賊遇士
卒猶聚博營中倉卒被甲以前遂致覆軍戊子知桂州
余靖言交阯乞㑹兵討賊而朝廷乆未報智髙交阯叛
者宜聽出兵毋阻其善意朝廷從其請狄青奏假兵于
外以除内寇非我利也以一智髙橫蹂二廣力不能討
乃假蠻夷貪得忘義因而啟亂何以禦之願罷交阯兵
勿用且檄靖無通交阯使朝廷卒用青計䇿人亦服青
有逺略云　己丑雪初上以愆亢責躬減膳見輔臣則
憂形於色龎籍等願守散秩避賢路上曰是朕誠不能
感天而惠不能及民非卿等之過也是夕乃得雪　壬
辰兩府及侍臣觀新樂于紫宸殿　先是邇英閣講尚
書無逸上曰朕深知享國之君宜戒逸豫楊安國言舊
有無逸圖請列于屏間上曰朕不欲坐席背聖人之言
當别書置之左方因命丁度取孝經天子孝治聖治廣
要道四章對為右圖乃令王洙書無逸知制誥蔡襄書
孝經又命翰林學士承㫖王拱辰為二圖序而襄書之
　庚子諫官韓絳言天子之柄不可移事當間出睿斷
上曰朕固不憚自有處分所慮未中於理而有司奉行
則其害已加乎人故每欲先盡大臣之慮而後行之絳
又言林獻可遣其子以書抵臣多斥中外大臣過失臣
不敢不以聞上曰朕不欲留中恐開陰訐之路第持歸
焚之
癸巳皇祐五年春正月丁未詔廣南西路轉運司移文
止交阯助兵從狄青之請也狄青合孫沔余靖兩將之
兵自桂州次賓州青以張忠蔣偕皆輕敵取死軍聲大
沮前戒諸將毋得妄與賊鬭聽吾所為陳曙恐青獨有
功乘青未至以步卒八千犯賊潰于崑崙關其下殿直
袁用等皆遁青曰令之不齊兵所以敗己酉晨㑹諸將
堂上揖曙起竝召用等二十二人按所以敗亡狀驅出
軍門斬之沔靖相顧愕然靖嘗迫曙出戰因離席而拜
曰曙失律亦靖節制之罪青曰舍人文臣軍旅之責非
所任也諸將皆股栗　辛亥尚書右丞丁度卒是日旬
休上趣駕臨奠度性純質居一室十餘年無姬侍嘗語
諸子曰王旦為宰相十五年卒之日子猶為布衣汝曹
宜自力吾不復有請矣　丁巳㑹靈觀火賈黯言天意
所欲廢當罷營繕赦守衛者罪以示儆懼修省之意
狄青旣戮陳曙乃按軍不動更令調十日糧賊覘者還
以為軍未即進也翌日遂進軍青將前陣孫沔將次陣
余靖將後陣夕次崑崙關黎明整大將旗鼓諸將環立
帳前待令乃發而青已微服與先鋒度關趣諸將㑹食
關外即歸仁鋪為陣戊午賊列二銳陣以拒官軍及戰
前軍稍却賊氣銳甚沔等懼失色青起自執白旗麾蕃
落騎兵張左右翼出賊後交擊左者右右者左已而右
者復左左者復右賊衆不知所為大敗走儂智髙復趣
邕州王師追奔五十里其黨黃師宓儂建中智忠竝偽
官屬死者五十七人生擒賊首五百餘人智髙夜縱火
燒城遁由合江入大理國遲明青按兵入城得尸五千
三百四十一築京觀于城北隅時有賊尸衣金龍衣衆
以為智髙已死欲具奏青曰安知非詐邪寧失智髙不
敢誣朝廷以貪功也智髙自起至平㡬一年吏民不勝
其毒先是謠言農家種糴家收而智髙為青所破皆如
其謠戰於歸仁也張玉為先鋒賈逵將左孫節將右旣
陣青誓曰不待令而舉者斬及節搏賊死山下逵私念
兵法先據髙者勝乃引軍疾趨山立始定而賊至逵擁
衆而下揮劒大呼斷賊陣為二玉以先鋒突出陣前而
青麾蕃落騎兵出賊後賊遂大潰逵乃詣青帳前請罪
青撫逵背曰違令而勝權也何罪之有　壬戌知定州
韓琦為武康節度使知并州徙判并州李昭亮判成徳
軍宋祁知定州祁在成徳請弛河東陜西馬禁聽蕃落
民間自相賣買民養馬者勿升户等居三月徙定州又
上言天下根本在河北河北根本在鎮定以其扼賊衝
為國門户又曰欲兵之彊莫如多穀與財欲士訓練莫
如善將欲人樂鬭莫如賞重而罰嚴欲賊顧望不敢前
莫如使鎮重而定疆又曰天下乆平馬益少臣請多用
步兵夫鬨然聚霍然去雲奔飈馳抄後掠前此馬之長
也強弩巨梃長鎗利刀什什相聨伍伍相逢大呼薄戰
此步之長也臣請損馬而益步我能用步所長雖契丹
多馬無所用之夫鎮定一體也自先帝以來為一道師
專而兵不分故定揕其胸而鎮掎其脇勢自然爾今判
而為二平時號令文移不能一賊脫叩營壘則彼此不
相謀誰肯任責邪河東馬强士習善馳突與鎮定若表
裏然東下井陘不百里入鎮定矣賊若深走以河東健
馬佐鎮定兵掩其惰若歸者萬出萬全此一奇也又上
禦戎論七篇　二月癸未狄青為䕶國節度使樞密副
使初廣南捷書至上大喜謂宰相龐籍曰青破賊卿執
議之力也　詔太常寺置丞一員以近上知禮院官兼
之太常有丞自此始　乙酉右諫議大夫孫沔知桂州
余靖竝為給事中仍詔靖留屯邕州經制餘黨候處置
畢乃還桂州　三月辛酉御崇政殿賜鄭獬等二百人
及第一百五十人出身一百七十人同出身壬戌賜諸
科五百二十二人及第出身甲子奉安太祖御容于滁州
天慶觀瑞命殿太宗于并州資聖院統平殿真宗于澶
州開福院信武殿　夏四月命陜西轉運使李參專制
置解鹽參權慶州視民缺乏令自隱度穀麥之入預貸
以官錢穀麥熟則償謂之青苗錢數年兵食常有餘其
後青苗法蓋取諸此
　(呂中曰青苗法非自安石始也但其始也官給以錢/而民入以穀則免和糴之擾合常平之法而不至强)
　(民以所難至荆公則直取二分之息而督之以/勢此所以可行於一邑而不可行於天下也)
　丁酉邇英閣講書冏命侍御僕從罔匪正人上曰君
臣之際必誠意相通而後治道成楊安國對曰陛下從
諌弗咈如水之走下視羣臣若僚友自古盛王未之有
也上曰臣下能進忠言朕何惜夏禹之拜　五月己巳
樞密使髙若訥罷為同羣牧制置使狄青旣平嶺南上
欲用為樞密使同平章事宰臣龐籍曰昔太祖時慕容
延釗將兵一舉得荆南湖南之地不過遷官加爵邑錫
金帛曹彬平江南太祖賜錢二十萬貫青殄戮兇醜誠
可褒賞然方於延釗與彬之功不逮逺矣若遂用為樞
密使則青名位極矣萬一更立大功欲何官賞之上乃
從之後兩府進對上忽謂籍曰平南之功前者賞之太
薄今以狄青為樞密使孫沔為副聲色俱厲籍錯愕對
曰容臣等退至中書商議明日再奏上曰勿往中書只
於殿門閣内議之朕坐於此以俟籍乃與同列議於殿
門閣内具奏皆如聖㫖復入奏上容色乃和　丁未新
知杭州孫沔為樞密副使知桂州余靖為工部侍郎
戊申詔如聞諸路轉運使多掊克於民以官錢為羨餘
入助三司經費又髙估夏秋諸物抑人户輸見錢竝宜
禁絶之三司嘗責諸道羨餘淮南轉運使張瓌獨上金
九錢三司怒移文詆之甚急瓌以賦數民貧為對　癸
亥御史中丞王舉正為禮部尚書狄青自樞密副使遷
樞密使舉正又力言之旣不能得因請解言職上稱其
得風憲體遣使就第賜白金三百兩而有是命　翰林
學士孫抃為左諌議大夫權御史中丞抃性篤厚寡言
質略無威儀雖乆處顯要循循罕所建明及制下諫官
韓絳論奏抃非糾繩才不可任風憲抃即手疏曰臣觀
方今士人趨進者多廉退者少以善求事為精神以能
訐人為風采捷給若嗇夫者謂之有議論刻深若酷吏
者謂之有政事諫官所謂才者無乃謂是乎若然臣誠
不能也上察其言趣令視事且命知審官院抃辭以任
言責不當兼事局乃止　甲子詔諫官御史上章論事
毋或朋比以中傷善良　又詔兩制兩省臺諫官三館
帶職省府推判官等次對言事凡朝政得失生民利病
災異時數直言無隱不得朋私挾情抉擿陰細無益治
道務在公實　六月丙戌新修集禧觀成初㑹靈觀火
更名曰集禧　壬辰詔諸路轉運使上供斛斗依時估
收市之毋得抑配人户仍停考課賞罰之制先是三司
與發運司謀聚歛奏諸路轉運使上供不足者皆行責
降有餘則加陞擢由是貪進者競為誅剥民不堪命上
聞之特降是詔天下稱慶　秋七月壬寅詔以冬至有
事于南郊　己酉詔曰朕思得賢才故開薦舉之路虚
心納用皦然不疑而比年以來率多繆濫不知而言茲
曰蔽知而言之茲曰罔以此事上予何賴焉自今所舉
非其人者其令御史臺彈奏當寘于法見任監司以上
毋得論薦　庚戌上謂輔臣曰如聞諸州軍常於夏秋
之際先奏時雨沾足田稼登茂後或災傷遂不敢奏致
使民稅不得蠲除甚非長吏愛民之意宜申飭之　辛
亥作鎮國神寶先是上謂龐籍曰奉宸庫有良玉廣尺
而厚半之蓋希代之珍也不欲以為服玩且天子八璽
其一曰神寶遂令參知政事梁適撰寶名而刻之　閏
七月戊辰朔詔内侍省自今内侍供奉官至黃門以一
百八十人為額　壬申户部侍郎平章事龐籍以本官
知鄆州判大名府陳執中為吏部尚書平章事昭文館
大學士參知政事梁適為禮部侍郎平章事　丙子集
賢校理李中師為淮南轉運使中師入辭上謂曰比聞
諸路轉運使多獻羨餘以希進然遇災荒不免暴取於
民此朕所不取也其戒之　出内藏庫緡錢十萬紬絹
二十萬綿十萬下河北助糴軍儲　八月兵部員外郎
天章閣待制兼侍講趙師民累請補郡癸卯除龍圖閣
直學士知耀州師民嘗講論語上問修文徳對曰文者
經天緯地之總稱君人之道撫之以仁制之以義接之
以禮講之以信皆是也上曰然其所先者無若信也曰
信者天下之大本仁義禮樂皆必由之此實王道之要
師民在經筵十餘年甚見器異盛夏屬疾家居上飛白
書團扇為和平字以寄意將行上自寫詩送之目以儒
林舊徳　翰林侍讀學士吕公綽言弟都官員外郎知
單州公著頃因先臣致仕恩例乞試蒙候得替取㫖後
經三任十年未曽有所干述詔公著充崇文院檢討
庚午唐介為殿中侍御史充言事御史介貶斥不二歲
復召議者謂天子優容言事之臣近古未有也　辛酉
御崇政殿策試賢良方正能直言極諫太常寺大祝趙
彦若及試武舉人彦若所對踈闊下有司考不中等而
罷之議者謂宰相陳執中不由科第以進故陰風有司
專抑儒士非彦若實不能也　乙丑武舉五十一人授
官有差前詔罷武舉人今所擢皆祕閣舊經試者云
九月庚午忠州團練使錢晦知河中府上賜飛白安民
字因戒曰陜西兵方解民困乆矣卿為朕愛撫無縱酒
作樂使人謂為貴戚子弟晦頓首謝　乙酉御崇政殿
召近臣觀新樂先是鐘磬之音未合古法詔知鐘律者
考定其當議者各安所習久而不決乃命諸家各作鐘
律以獻親臨視之然古者黃鍾為萬事根本故尺量權
衡皆起於黃鍾至隋用累黍為尺而制律容受卒不能
合及平陳得古樂遂用之五代之亂大樂淪散王朴始
用尺定律而聲與器皆失之故太祖患其聲髙特減一
律至是又減半上雖勤勞制作未能得其當者有司失
之於以尺生律也　初賈昌朝侍經筵上問鼎卦聖人
亨以享上帝今郊何以無鼎昌朝不能對於是詔禮官
議以為郊有亨牲進孰遂命阮逸胡瑗鑄銅鼎制鸞刀
上親書鼎名曰牛鼎羊鼎豕鼎皆署而刻之鸞刀亦親
書刀名而署之　冬十月丙申朔日有食之知耀州趙
師民上疏曰太陽食于正朔此雖是陰陽之事亦慮是
天意欲以感動聖心臣非瞽史不知天道但率愚意言
之其月在亥亥為水水為正隂其日在丙丙為火火為
正陽月掩日陰侵陽下蔽上之象也今聖心慈仁恭勤
儉約動循典禮如此自非下䝉上邪撓正使主恩不下
究而誰之咎歟望陛下朝夕咨于丞弼心膂之臣洎左
右近侍耳目之官其忠而純者與之遴選内外百執事
及州縣牧宰使主恩究於下不為羣邪所蔽塞則億兆
之幸也　丁巳殿中侍御史唐介為工部員外郎直集
賢院上曰聞卿遷謫以來未嘗有私書至京師可謂不
易所守矣介頓首謝後數論得失因言於上曰臣繼今
言不行必將固争争之急或更坐黜是臣重累陛下願
聽解言職許之　十一月己巳合祭天地于圜丘大赦
　十二月詔南郊赦書第四第五等户殘欠稅物竝與
倚閣自今湏納七分以上方為殘欠仍著為定式　戊
午詔曰轉運之職本以澄清官吏綏撫人民豈特事誅
求以剥下乎有能盡歲入以致増盈者留為本路移用
毋得進羨餘務寛民力以稱朕懷　庚申太常博士吳
中復為監察御史裏行用中丞孫抃所薦也中復興國
軍人嘗知犍為縣有善政抃未始識其面即奏為臺屬
或問之抃曰昔人恥為呈身御史今豈薦識面臺官也
　左司諫賈黯建言臣嘗讀隋史見所謂立民社義倉
者取之以時而藏之於民下足以備凶灾而上無所利
焉願倣隋制詔天下州軍遇年穀豐熟立法勸課蓄積
以備灾然當時牽於衆論終不果行
甲午至和元年春正月壬申時京師大疫令太醫進方
内出犀牛角二本析而觀之其一通天犀内侍請留供
帝服御帝曰吾豈貴異物而賤百姓哉立命碎之　癸
巳都知王守忠為武信留後他毋得援例故事宦官未
有真為留後者守忠疾復求為節度使宰相梁適曰宦
官無除真刺史況真節度使乎旣卒贈太尉昭徳節度
使　二月樞密副使孫沔數言追冊温成於禮不可力
求解職壬戌知杭州三司使田況為樞密副使　三月
樞密使王貽永數以疾求罷己巳罷為景靈宫使加右
僕射兼侍中判鄭州王德用為樞密使　司天監言日
食四月朔庚辰徳音改元夏四月甲午朔日有食之是
日雷雨至申時見所食九分之餘丙申宰相率百官拜
表稱賀　祥源觀火先是知制誥胡宿言漢書天文志
曰火禮也陛下明徳恤祀䖍恭郊廟宜䝉福應乃遘灾
旱古者祭天神無二主禮專一配所以奉天地之尊明
不敢瀆乞依去年八月八日詔書及景祐二年禮官所
定太祖定配之典追寢去年八月二十四日今後每次
南郊三聖竝侑之詔告謝天地以順火性不報　戊午
殿中侍御史裏行吳中復對于延和殿上謂曰比上封
者多言陰陽不和蓋由大樂未定且樂之不合於古久
矣朕以謂水旱之來係時政得失非樂所召也　殿中
侍御史呂景初言聖人在上不能無灾而有救灾之術
今百姓困窮國用虚竭利源已盡惟有減用度爾用度
之廣無如養兵比年招置太多未加揀汰祖宗時四方
割據中國才百餘州民力未完耕植未廣然用度充足
者兵少故也望詔中書樞密院議罷招補而汰冗濫
五月己丑客星出天關之東南數寸嘉祐元年三月乃
沒　六月癸丑殿中侍御史裏行吳中復上殿彈宰相
梁適奸邪上曰近馬遵亦有彈疏且言唐室自天寶而
後治亂分何也中復對曰明皇初任姚崇宋璟張九齡
為宰相遂致太平及李林甫用事紀綱大壞治亂於此
分矣雖威福在於人主然治亂要在輔臣上曰朕每進
用大臣未嘗不采天下公議所歸顧知人亦未易爾
甲寅出内藏庫紬絹五十萬緡錢三十萬下河北助糴
軍儲　秋七月丁卯知益州程戡為參知政事戊辰禮
部侍郎平章事梁適罷以本官知鄭州己巳殿中侍御
史馬遵知宣州呂景初通判江寧府裏行吳中復通判
䖍州梁適之得政也中官有力焉及遵等於上前極陳
其過上左右或言御史捃拾宰相自今誰敢當其任者
適旣罷左右欲竝遵等去之知制誥蔡襄以三人者無
罪繳還詞頭改付他舍人亦莫敢當者遂用熟狀降敕
　戊子吏部郎中歐陽脩知同州先是脩守南京以母
憂去服除入見上惻然憐脩髮白問在外數年今年幾
何恩意甚至命判吏部流内銓小人恐脩復用乃陰求
所以中脩脩在銓曹未浹日也　八月甲午知制誥賈
黯權判吏部流内銓承平日乆百官職業皆有常憲度
樂於因循而銓衡徒文書備具而已黯始欲以風義拯
救其弊益州推官桑澤在蜀三年不知其父死後代還
舉者甚多應格當遷方投牒自陳人皆知其嘗喪父莫
肯為作文書澤知不可乃去發喪制服以不得家問為
解澤旣除喪求磨勘黯以謂澤三年不與其父通問亦
有人子之愛於其親乎使澤雖非匿喪猶為不孝也言
之於朝澤坐廢歸田里不齒終身晉州推官李亢故嘗
入錢得官已而有私罪黙自引去匿所得官以白衣應
舉及第積十年當磨勘乃自首言其初事黯以為此律
所謂罔冒也奏罷之奪其勞考　丙申知諫院范鎮言
陛下每遇水旱之灾必露立仰天痛自刻責盡精竭意
無所不至蓋百吏不稱職使陛下憂勤于上而人民苦
愁于下也夫以國家用調責之三司三司責之轉運使
轉運使責之州州責之縣縣責之民民竭其力以佐公
上而自用不給則嗟怨之氣干戾天地此水旱之所以
作也願詔中書樞密大臣考究祖宗朝建隆天聖中官
吏與所畜兵及天下賦入之數而斟酌裁節之庶國用
有常而民力有餘陛下雖髙拱無所事而天地之和應
矣惟留神采擇　丙午參知政事劉沆依前官平章事
　初歐陽修罷判流内銓知諌院范鎮請復修等職任
而宰臣劉沆亦請留修戊申命修修唐書　戊午知制
誥賈黯言陛下日御邇英閣召侍臣講讀經史其咨訪
之際動關政體而史臣不得預聞臣切惜之欲乞令修
起居注官入侍閣中事有可書隨即記録從之　九月
殿中侍御史趙抃彈劾不避權幸時號鐵面御史　殿
中丞王安石方辭召試除羣牧判官安石猶力辭歐陽
修諭之乃就職館閣校勘沈康詣宰相陳執中求為羣
牧判官執中曰安石辭讓召試故朝廷優與差遣且朝
廷設館閣以待天下賢才亦當爵位相先而乃爭奪如
此公視安石顔何厚也康慙沮而去　癸亥起居舍人
知制誥呂溱工部郎中知制誥兼侍講史館修撰王洙
竝為翰林學士故事翰林學士六員時楊察趙槩楊偉
胡宿歐陽修竝為學士於是察加承㫖溱及洙復同除
學士洙蓋第七員也温成皇后之喪洙隂與石全彬附
㑹時事陳執中劉沆在中書喜其助巳故員外擢洙議
者非之　甲子同修起居注吳奎劉敞竝知制誥仍以
敞為右正言陳執中言奎敞修注未一月不應驟遷上
不聽曰此豈計資日月邪謝日上面諭以外間事不便
有聞當一一語朕也　己巳邇英閣講周禮大荒大扎
則薄征緩刑楊安國曰所謂緩刑者乃過誤之民爾今
衆持兵往劫糧廩一切寛之恐不足以禁奸帝曰不然
天下皆吾赤子也一遇饑饉州縣不能存䘏餓殍所迫
遂致為盜又捕而殺之不亦甚乎　丁丑詔開封府自
今凡決大辟囚竝覆奏之初開封府言得樞密院劄子
軍人犯大辟無可疑者更不以聞其百姓則未有明文
上重人命至是軍人亦令覆奏　冬十月辛卯朔太白
晝見　己亥范鎮言臣比嘗建議方今官冗兵多民力
不堪請詔中書斟酌裁抑及今累月不報夫兵不在衆
在練之與將如何爾儂智髙寇嶺南前後遣兵不知幾
萬亡走奔北不可勝紀陛下親遣狄青然而卒能取勝
者蕃落數百騎爾此兵不在衆近事之效也陛下何不
持此說以詰大臣之欲益兵者臣愚以謂備契丹莫若
寛河北河東之民備靈夏莫若寛關陜之民備雲南莫
若寛兩川湖嶺之民備天下莫若寛天下之民民力寛
則知自愛雖有外虞人人可為兵用人人自愛之兵以
禦外虞何往而不克何征而不服哉
　(呂中曰有有形之險有無形之險有形地利是也無/形人心是也人心茍固則忠信可以撻兵甲道徳可)
　(以為藩籬衆心成城何畏乎夷狄哉不然鉅橋之積/雖富莫遏乎前徒倒戈之衆阿房之役未已隨激乎)
　(匹夫掲竿之怨然則欲備契丹莫若寛河北之民欲/備靈夏莫若寛關陜之民范公鎮之言知本之論也)
臣恐朝廷之憂不在四夷而在冗兵與窮民也近年以
來地數震動河不軌道日月星辰謫見于天皆民之感
也伏請明敕大臣求所以息民之術以應天地之變而
為宗廟社稷計臣不勝大願　丙辰太常少卿周湛為
淮南江浙荆河制置發運使湛入辭上謂曰朝廷遴選
此職不可陰置苞苴于京師湛皇恐對曰臣䝉聖訓不
敢茍附權要以謀進身　十一月辛酉降同知太常禮
院吳充知髙郵軍太祝鞠真卿知淮陽軍禮院故事常
預為印狀列署衆銜或非時中㫖訪問則白判寺一人
書填印狀通進施行有詔問温成皇后應如他廟用樂
舞否禮直官李亶以事白王洙洙即填印狀奏云當用
樂舞事下禮院充真卿怒即牒送亶於開封府使按其
罪洙抱案卷以示知府蔡襄曰印狀行之乆矣禮直官
何罪襄患之乃復牒送亶於禮院禮院吏相率逃去初
真卿好遊臺諫之門殿中侍御史趙抃奏蔡襄不按治
禮直官罪於是執政以為充因敎抃上言禮直官訴於
内臣云欲送禮直官於開封府者充與眞卿也明日詔
禮直官及繫檢禮生各贖銅八斤充真卿俱補外抃及
諫官范鎮等皆言充等無罪不當降黜不報　乙丑太
常丞同修起居注馮京落同修起居注時臺諫争言吳
充鞠真卿不當補外京最後上疏言愈切宰相劉沆怒
請出京知濠州臺諫又争言京不當奪職請復之不報
　壬午入内押班石全斌為入内副都知知制誥劉敞
封還詞頭奏曰全斌昨已有制㫖降宫苑使利州觀察
使未能三日復換此命朝令夕改古人所非臣雖鄙賤
實惜此體不敢輙撰誥詞從之後三月全彬卒為入内
副都知　知制誥劉敞言臣昨聞吳充出官馮京落職
將謂其人所行實有過當所言實有不可是以觸忤聖
意不䝉矜恕及於延和殿奏事面奉宣詔充乃是振職
京意亦無他中書惡其太直不與含容臣竊驚駭不覺
憤咽前古以來唯有人主不能容受直言或致竄謫臣
下今陛下慈聖好諫寛大如此不知中書何故不務將
順聖徳之美湏要排逐言者又言臣前論吳充馮京謫
官面䝉宣諭本末臣即言若如此則是大臣蔽君之明
專君之權而擅作威福也必恐感動陰陽有地震日蝕
風霧之異今臣竊聞鎮戎軍地震一夕三發去臣所言
五日之内爾又京師雪後昏霧累日復多風埃太陽黃
濁此皆災異之可戒懼者也　丁未殿中丞直秘閣司
馬光上古文孝經詔送秘閣　十二月殿中侍御史趙
抃言宰相陳執中本家捶撻女奴迎兒致死一云執中
親行杖一云嬖妾阿張酷虐毆殺夫正家而天下定執
中家不克正陛下倚之而望天下之治定是猶却行而
求前何可得也執中亦自請置獄已而有詔罷獄臺官
皆言不可逮執中去位言者乃止　皇祐末太常博士
張述上書曰生民之命繫於宗廟社稷之重而以繼嗣
為之本陛下春秋四十四宗廟社稷之寄未有託焉此
臣所以夙夜彷徨而憂也謂宜遴選宗親才而賢者異
其禮秩試以職務俾内外知聖心有所屬則天下大幸
前後七上疏最後語尤激切上終不以為罪
乙未至和二年春正月丁亥觀文殿大學士兵部尚書
晏殊卒殊雖早貴然奉養清儉善知人如孔道輔范仲
淹皆出其門而富弼楊察皆其壻也　二月壬辰汾州
團練推官郭固為衛尉寺丞初知并州韓琦言固嘗造
車陣法令固自齎車式詣闕進呈旣試用之而有是命
　廣州司理陳仲約誤入人罪死有司當仲約公罪應
贖上謂知審刑院張揆曰死者不可復生而獄吏雖蹔
廢他日復得叙官可不重其罰邪癸巳詔仲約特勒停
㑹赦未許叙用　庚子殿中侍御史趙抃言宰臣陳執
中宜罷免者八事甲辰趙抃言臣近累次彈奏乞正宰
臣陳執中之罪風聞同知諫院范鎮妄行營救伏望陛
下開日月之明判忠邪之路取内外之公議立朝廷之
大法則天下幸甚　乙卯流内銓引對前雍丘縣主簿
陳琪改京官上謂判銓賈黯曰琪乃龐籍女婿今保薦
多至二十四人得非專欲謟附大臣故爾邪且與幕職
官知縣　三月乙丑邇英閣講周禮視祲上謂講官盧
士宗曰妖祥之興皆由人事君人者必在修徳以承天
意乎　丁卯詔修起居注自今每御邇英閣立於講讀
官之次　詔封孔子後為衍聖公初太常博士祖無擇
言孔宗愿襲封文宣公祖諡不可加後嗣乞詔有司更
定美號乃下兩制定更封宗愿而令世襲焉　己卯邇
英閣講周禮大罍王洙曰祠天地之器以質信為本上
曰曹操不事質信而多詐忌何以事上帝乎張揆讀後
漢書應劭議刑揆曰當漢獻帝亂世有司猶能守法今
天下奏獄或違法出罪負寃不伸水旱之灾未必不由
此也上曰祖宗以來多用中典奏讞者往往貸之豈欲
刑罰之濫乎　羣牧使楊偉等言判官王安石文行推
髙乞除職名詔特授集賢校理安石又固辭不拜　辛
巳知諫院范鎮言臣伏見去冬多南風今春多西北風
乍寒乍暑欲雨不雨又有黑氣蔽日此皆人事之感動
也黑氣蔽日者陰侵陽小人惑君也欲雨不雨者政事
不決也陳執中為相不病而家居者百日矣陛下以御
史之言為是即乞速退執中以解天意以御史之言為
非乞敕執中起視事無使天意乆不決也乍寒乍暑不
當賞而賞當罰而不罰也鄧保吉不當為内侍都知鄧
宣言不當為内侍押班而又改官石全斌不當為觀察
使未幾而又為内侍副都知是不當賞而賞也陛下有
㫖不應法律賞罰即中書樞密大臣執奏而中書樞密
大臣不執奏是當罰而不罰也冬而多南風春而多西
北風皆逆氣也風主號令主思慮陛下思慮若有為小
人所惑而號令數變易也天變之發皆所以覺悟人君
也　丙戌邇英閣王洙講周官典瑞含玉上曰若使人
用此而骨不朽豈如功名之不朽哉　丁亥知審刑院
張揆言知虢州周日宣妄言澗水衝注城郭當坐不實
之罪上曰州郡多奏祥瑞至水旱之灾或抑而不聞今
守臣自陳墊壞官私廬舎意亦在民當恕罪也　夏四
月辛亥罷諸路里正衙前先是知并州韓琦言州縣生
民之苦無重於里正衙前自兵興以來殘剥尤甚殊可
痛傷請自今罷差里正衙前只差鄉户衙前令於一縣
諸鄉中第一等選一户物力最髙者為之以三年一替
皆謂如琦所議便知制誥韓絳請行鄉户五則之法乃
命韓絳蔡襄與三司使副判官置司同定奪凡差諸州
軍鄉户衙前以産錢與物力從多至少置簿排定户數
分為五則遂更著淮南兩浙荆湖福建之法下三司頒
行之其法雖逐路小有不同然大率得免里正衙前之
役民甚便之　知諫院范鎮言伏見周制冡宰制國用
唐宰相兼鹽鐵轉運或判户部或判度支今中書主民
樞密院主兵三司主財各不相知故財已匱而樞密院
益兵不已民已困而三司取財不已中書視民之困而
不知使樞密減兵三司寛財以救民困者制國用之職
不在中書也欲乞使中書樞密院通知兵民財利大計
與三司量其出入制為國用則天下民力庶幾少寛自
天聖以來上每以經費為慮命官裁制者數矣臣下亦
屢以為言而有司不能承上之意牽於習俗卒無所建
明議者以為恨焉　五月先是乆不雨上問翰林侍讀
學士呂公綽何以致雨公綽曰獄乆繫則旱上親慮獄
已而大雨　御史中丞孫抃與其屬言乞正執中之罪
不報於是抃與知雜事郭申錫侍御史母湜范師道殿
中侍御史趙抃同乞上殿閤門以違近制不許壬午詔
抃等輪日入對　六月己丑翰林學士歐陽修為翰林
侍讀學士知蔡州知制誥賈黯知荆南皆從所乞也先
是修奏疏言宰臣陳執中自執政以來不叶人望累有
過惡招致人言而執中遷延尚玷宰府臣願陛下盡以
御史前後章疏出付外廷議正執中之過惡罷其政事
已而修及黯皆得補外殿中侍御史趙抃言竊見近日
以來所謂正人賢士者紛紛引去如呂溱知徐州蔡襄
知泉州吳奎被黜知壽州韓絳知河陽府又聞歐陽修
乞知蔡州賈黯乞知荆南府侍從之賢如修輩無幾今
堅欲請郡者非他蓋傑然正色立朝旣不能曲奉權要
而乃日虞中傷皆欲效溱襄奎絳而去爾今陛下又從
其請而外補之朝廷萬一有緩急事則陛下何從而詢
訪也何從而裨益也何從而謀議也何從而質正也伏
望陛下勿使修等去職留為羽翼以自輔助知制誥劉
敞亦以為言修黯遂復留　戊戌陳執中罷為鎮海節
度使判亳州孫抃等旣入對極言執中過惡請罷之退
又交章論列抃最後乞解憲職補外以避執中朋黨中
傷之禍於是得請始御史因執中殺婢事欲擊去之上
未聽而諫官初無論列者御史并以為言而趙抃攻范
鎮尤力臺官皆助之鎮累奏乞與御史辯不報及御史
入對又言執中私其女子傷化不道執中旣罷上以諭
鎮鎮復言朝廷置御史以防讒慝非使其為讒慝也審
如御史言則執中可誅如其不然亦當誅御史并繳前
五奏乞宣示執政相與庭辯之卒不報鎮於是與趙抃
有隙　知永興軍文彦博為吏部尚書平章事判并州
富弼為户部侍郎平章事彦博與弼竝命是日宣制上
遣小黃門數輩覘於庭士大夫相慶得人後數日翰林
學士歐陽修奏事殿上帝具以語脩且曰古之求相者
或得於夢卜今朕用二相人情如此豈不賢於夢卜哉
修頓首稱賀　癸卯龍圖閣直學士兼侍讀張昪為權
御史中丞上嘗諭執政以昪清直可任風憲故使代孫
抃時富弼初入相歐陽修復翰林士大夫咸謂三得人
也　甲辰知鄆州龐籍改知并州籍入對上新相文彦
博富弼意甚自得謂籍曰朕用二相何如籍曰二臣皆
朝廷髙選陛下拔之甚副天下望上曰誠如卿言文彦
博猶多私至於富弼萬口一辭皆曰賢相也籍曰文彦
博臣項與之同在中書實無所私但惡之者毁之爾富
弼未執大政朝士大夫未有與之為怨故交口譽之冀
其進用而已亦有所利焉若富弼以陛下之爵禄植私
恩則非忠臣何足賢也若一以公議槩之則向之譽者
將轉而為謗矣陛下所宜深察也且陛下旣知二臣之
賢而用之用之則當信之堅任之乆然後可以責成功
若以一人言進之未幾又以一人言疑之臣恐太平之
功未易卒致也上曰卿言是也　乙巳儂智髙母儂氏
弟智光子繼宗繼隆伏誅智髙亦自為大理所殺函其
首至京師　秋七月戊午新知蔡州翰林侍讀學士歐
陽修復為翰林學士新知制誥賈黯復判流内銓　戊
辰資政殿大學士吳育為宣徽南院使判延州育侍讀
禁中上因語及臣下毁譽多出愛憎育曰聖言要切實
四海之幸然知而形之於言不若察而行之於事自古
人君皆因信讒邪而致亂照奸險而致治至於安危萬
端不出愛憎二字蓋人主事有不可不密者有不可不
明者語及軍國機微或干權要不可不密也若指人姓
名陰言其罪而事狀未見者此不可不明也若不明則
讒邪得計忠正難立故聖王之行如天地日月坦然明
白進一人使天下皆知其善退一人使天下皆知其惡
則陰邪不能陷害至公可以立身此百王之要道也上
益重之數欲大用而諫官或誣奏育在河南嘗貸民出
息錢久之遂命出師　八月己酉契丹主宗真卒子洪
基立改清寧元年　癸卯知諫院范鎮言比者京師及
輔郡歲一赦去歲再赦今歲三赦又在京諸軍歲再賜
緡錢姑息之政無甚於此夫歲一赦者細民謂之熱恩
以其必在五月六月間也猾胥姦盜倚為過惡指以待
免況再赦而三赦乎今備塞之人五六十萬使聞京師
端坐而受賜者能不動心哉請自今罷所謂一赦以摧
姦猾而使善良得以立也罷兵士之待賜錢以益内外
而使民得以寛也　乙未知諫院范鎮言先朝以御寶
印紙給言事官使以特奏上所以知言者得失而殿最
之請據今御史諫官具員置章奏簿於禁中時時觀省
之仍以尚書省所置簿具言行否每季録付史官詔中
書置臺諫官言事簿令以時檢句銷注之仍録與樞密
院　九月辛巳右諫議大夫李東之言今選舉之路未
精補䕃之門太廣恩倖之路未塞因縁之弊未除於是
中書先請自二府宣徽節度使遇南郊仍舊奏二人而
罷每歲乾元節任子餘詔兩制臺諫官定議以聞　冬
十月乙未出内藏庫錢一百萬下河北市糴軍儲　己
亥禮部貢院上刪定貢舉條十二卷　丁夘邇英閣讀
史記龜策傳上問古人動作必由此乎孫抃對曰古有
大疑旣決於已又詢于衆猶謂不有天命乎於是命龜
以斷吉凶所謂謀及乃心謀及卿士謀及庶人謀及卜
筮蓋聖人貴誠不專人謀黙與神契然後為得也上善
其對　壬子邇英閣讀周禮祭祀割羊牲登其首王洙
曰祭陽以其首首主陽祭陰以其血血主陰也神明不
測故但以類而求之上曰然天地簡易非已誠其能應
乎又講左氏傳鄭人鑄刑書洙曰子産以鄭國之法鑄
之於鼎故使民知犯某罪有某罰也上曰使民知法為
亂不止不若不知而自化也　十一月丙辰出内藏庫
絹三十萬下并州市糴軍儲　丙寅邇英閣讀太史公
傳上謂李淑曰太史公欲行其道而不果身未免於禍
深可悲也顧其是非不繆於聖人真良史之才矣　十
二月壬子新修醴泉觀成即祥源觀也因火更其名
　
　
　
　
　
　
　
　
　
　
　
　
　
　
　
　宋史全文卷九上
欽定四庫全書
　宋史全文卷九下
　　宋仁宗六
丙申嘉祐元年春正月甲寅朔上御大慶殿受朝上暴
感風眩趣行禮而罷二月甲辰御延和殿上康復丙午
宰臣率百官拜表稱賀　閏三月癸未朔樞密副使王
堯臣為參知政事參知政事程勘為樞密副使以勘與
文彦博姻家故也　夏四月初龍圖閣直學士李東之
請更定選舉補蔭之法知諫院范鎮承㫖孫抃等言遂
敕中書樞密院裁定自是每歲減入流者無慮三百員
　五月左千牛衛大將軍宗實㓜養于宫中上及皇后
鞠視如子上始得疾中外憂恐宰相文彦博劉沆富弼
勸早立嗣上許之上疾有瘳其事中輟知諫院范鎮上
疏曰陛下方不豫時有言曰我惟宗廟社稷計以憂勞
而成此疾得非皇嗣未立乎祖宗後裔蕃衍盛大拔其
尤賢者優其禮數試之以政以繫天下之心異日誕育
皇嗣復遣還邸真宗皇帝取宗室子養之宫中此天下
之大慮也太祖皇帝捨其子而立太宗皇帝者天下之
大公也陛下觀太祖皇帝大公之心考真宗皇帝時故
事斷于聖心以幸天下臣不勝大願　六月殿中侍御
史趙抃上疏曰上有怪見之文下有妖言之俗天其或
者豈非以陛下皇嗣未立人心未有所繫欲陛下深思
逺圖而然也願擇用宗室賢善子弟或敎育宫闈或封
建任使左右以良士輔導以正人盤石維城根本深固
惟陛下以至公而財擇焉　通判并州司馬光上疏曰
儲貳者天下之根本根本未定則衆心未安也伏望遴
選宗室之中聰明剛正孝友仁慈者使攝居儲貳之位
以俟皇嗣之生退居藩服亦足以鎮安天下之心　時
京師自五月大雨不止水冒安上門關折壞官私廬舎
數萬區諸路亦奏江河決溢河北尤甚民多流亡令所
在賑救之己夘詔羣臣實封言時政缺失　秋七月翰
林學士歐陽修上疏曰陛下臨御三十餘年而儲副未
立此乆缺之典也近聞臣寮多以此事為言大臣亦嘗
進議陛下聖意乆而未決而庸臣愚士知小忠而不知
大體者因以為異事遂生嫌疑之論此不思之甚也伏
望陛下出於聖斷擇宗室之賢者依古禮文且以為子
未用立為儲副也旣可以徐察其賢否亦可以俟皇子
之生臣又見樞密使狄青出自行伍遂掌樞密始初論
者以為不可今三四年間外雖未見過失而不幸有得
軍情之名且武臣掌國機密而得軍情豈是國家之利
欲乞且罷青樞務任以一州旣以保全之亦為國家消
未萌之患　知制誥吳奎言陛下在位三十五年而嗣
續未立今之災沴乃天地祖宗感發聖意在禮太宗無
嗣則擇支子之賢者以昭穆言之則太祖太宗之曽孫
以近親言之則太宗之曽孫陛下所宜建立用以繫四
海之心俟有皇子則退所為後者頗優其禮數願陛下
勿聽邪說以悞大事殿中侍御史呂景初亦言商周之
盛竝建同姓兩漢皇子多封大國有唐宗室出為刺史
國朝二宗相繼尹京願擇宗子之賢者使得問安侍膳
於宮中以消姦萌或尹京典郡為夾輔之勢　己丑出
内藏庫絹二十萬疋銀十萬兩賑貸河北水災州軍
是月有彗出紫微垣歷七星其色白光丈餘　八月庚
戌朔日有食之　司馬光又上疏曰切以為國家者政
有大小事有緩急當今事大而急者在於根本未建衆
心危疑不以此時早擇宗室之賢使攝儲副之位内以
輔衛聖躬外以填安百姓萬一有出於意外之事可不
過為之防哉　癸丑復知制誥馮拯為刑部郎中知江
寧府江南東路轉運使唐介為户部員外郎時殿中侍
御史吳中復乞召拯介還朝宰臣文彦博因言介湏為
御史言臣事多中臣病其間雖有風聞之誤然當時責
之太深請如中復所奏召用之故有是命　是日知諫
院范鎮言近日以來彗出東方天意若告陛下將有急
兵至不可晏然復如前日也陛下以臣言為然乞以臣
前所上章與大臣速定大議以臣言為不然乞加臣萬
死之罪乙夘鎮又言臣前六奏宗廟社稷大計四奏進
入兩奏奉聖㫖送中書臣兩至中書而中書逓相設辭
以拒臣是陛下欲為宗廟社稷計而大臣不欲為之也
今星變主急兵萬一兵起大臣家族首領顧不保其為
身計亦已踈矣就使事有中變而死陛下之職與其死
於亂兵不猶愈乎乞陛下以臣此章示大臣使其自擇
死所庚申知諫院范鎮為户部員外郎兼侍御史知雜
事鎮固辭不受　癸亥樞密使狄青罷樞密使加同平
章事判陳州　三司使工部尚書韓琦為樞密使　知
益州張方平為三司使自西鄙用兵西蜀多所調發方
平還自益州奏免橫賦四十萬貫疋及減興嘉卭州鑄
錢十餘萬蜀人便之始方平主計京師有三年糧而馬
粟倍之至是馬粟僅足一歲而糧亦減半方平遂畫漕
運十四策宰相富弼讀方平奏上前晝漏盡十刻上太
息稱善弼曰此國計大本非常奏也悉如所啟施行退
謂方平曰自慶厯以來公論食貨詳矣朝廷每有所損
益必以公奏議為本其後未朞年而京師有五年之蓄
　翰林學士胡宿知審刑院詳議官缺判院者當擇人
薦於上宿與同列得二人一人者監稅河北以水災虧
課同列議曰虧課小失不足白上以累才宿不可至上
前悉白之且曰此人小累才足惜上曰果得才小累何
恤遂除詳議官同列退誚宿曰詳議欲得人公固欲白
上縁是不得奈何宿曰彼得與不得一詳議官爾是固
亦有命也宿以誠事主今白首矣不忍毫髮欺君以喪
平生節為之開陳聽主上自擇爾同列驚曰某從公乆
乃不知公所存如此　范鎮言伏見國家自廢祖宗舊
樂用新樂以來及今四五年日食星變冬雷秋電大雨
不時寒暑不節不和之氣莫甚此者使樂無所感動則
已樂而有所感動則衆異之至未必不由是也去年十
二月晦大雨雪大風宫架􁀙壞元日大朝㑹樂作而陛
下疾作臣恐天意以為陛下不應變祖宗舊樂而輕用
新樂也自初議樂時臣屢論新樂非是其間書一通最
為詳悉今再具進呈乞下執政大臣參詳臣書如可采
伏乞且用祖宗舊樂以竢異時别加制作丁丑詔太常
恭謝用舊樂　九月壬午司馬光又上疏曰自古帝王
即位則立太子此不易之道也欲望陛下察臣區區之
心斷而行之使逺近煥然無復憂疑自然神靈悅於上
而災異伏衆庶喜於下而姦冗消范鎮亦乞因恭謝大
禮決定大議　辛夘恭謝天地于大慶殿大赦改元
癸夘侍御史范師道知常州殿中侍御史趙抃知睦州
先是宰相劉沆進不以道深疾言事官因言自慶厯後
臺諫官用事朝廷命令之出事無當否悉論之必勝而
後已又專務抉人陰私莫辯之事以中傷士大夫執政
畏其言進擢尤速遂舉行御史遷次之格滿三歲者與
知州而抃等又嘗乞避范鎮請各補外沆遽引格出之
師道及抃蓋嘗攻沆之短中丞張昪等言沆挾私出御
史請留抃及師道不報　冬十月丁夘出内藏庫銀十
萬兩絹二十萬疋錢一十萬貫下河北市糴軍儲　先
是提舉糴便糧草薛向請罷竝邊入中粟自京輦錢帛
至河北專以見錢和糴時楊察為三司使請用其說因
輦絹四十萬疋當緡錢七十萬又蓄見錢及擇上等茶
場八總為緡錢百五十萬儲之京師而募商人入錢竝
邊計其道里逺近優増其直以是償之且省輦運之費
唯入中芻豆計直償以茶如舊　十一月判大名府賈
昌朝為樞密使翰林學士歐陽脩言昌朝稟性囘邪執
心傾險頗知經術能縁飾姦言善為陰謀以䧟害良士
小人朋附者衆皆樂為其用臣願速罷昌朝還其舊任
則天下幸甚　范鎮入對重拱殿言臣前後上章凡十
九次切慮留中大臣不盡得見今録進呈乞付中書樞
密大臣同共參詳鎮待罪幾百日湏髮為白至泣以請
上亦泣曰朕知卿言是也當更俟三二年鎮由是卒辭
言職朝廷不能奪也己丑范鎮復為起居舍人充集賢
殿修撰　十二月壬子平章事劉沆罷知應天府范師
道趙抃旣出御史中丞張昪言天子耳目之官進退用
舎必由陛下奈何以宰相怒斥之又請與其屬俱出吳
中復指沆治温成喪天下謂之劉彎俗謂鬻棺者為彎
則沆素行可知昪等益論辯不已凡上十七章沆知不
勝乃自請以本官兼一學士守南京故有是命昪彈劾
無所避上謂昪曰卿孤特乃能如是昪曰臣朴學愚忠
仰託睿聖是為不孤今陛下之臣持禄養交者多而赤
心謀國者少陛下似孤立也上為之感動　權知開封
府曽公亮為給事中參知政事知江寧府包拯為右司
郎中權知開封府拯立朝剛嚴聞者皆憚之貴戚宦官
為之斂手舊制凡訟訴府吏坐門先收狀牒謂之牌司
拯開正門徑使至庭自言曲直吏民不敢欺　乙夘天
章閣侍講胡瑗管勾太學瑗旣為學官其徒益衆太學
至不能容取旁官舎容之禮部所得士瑗弟子十常居
四五於是瑗擢經筵治太學猶如故
丁酉嘉祐三年春正月癸未翰林學士歐陽脩權知貢
舉先是進士益相習為奇僻鈎章棘句寖失渾淳脩深
疾之遂痛加裁抑時所推譽皆不在選囂薄之士候脩
晨朝群聚詆斥之然文體自是亦少變
　(呂中曰唐之文體至韓愈而古本朝之文至歐陽子/而古謂歐陽子今之韓愈非溢美矣然唐文三變非)
　(唐之文變也乃韓栁自變於下也故當時惟韓栁之/徒與之俱變而天下之文體不為之變以其變之之)
　(權不出於上也我朝承五季之亂蓋風俗文章屢變/之下流而人心學術一新之都會也自我太祖太宗)
　(留意文治而真宗復戒厲詞臣之浮靡仁宗復進好/古篤行之士以矯文弊是其斡旋天下之大勢轉移)
　(風俗之要樞蓋自上始則文體之變雖/在於嘉祐之時實萌於天聖之初矣)
　二月太子太師致仕杜衍卒自作遺疏其略曰無以
少安而忽邊防無以旣富而輕財用宜早建儲嗣以安
人心　三月丁亥賜進士章衡等二百六十二人及第
一百二十六人同出身是歲進士與殿試者始皆不落
己丑賜諸科三百八十九人及第　庚子陳州言䕶國
節度使同平章事狄青卒諡武襄青為人謹密寡言其
計事必審中機㑹而後發師行先正部伍明賞罰與士
同寒饑勞苦雖敵猝犯之無一士敢後先者故其出常
有功喜推其功以與將佐始與孫沔破賊謀一出青賊
已平經制餘事悉以諉沔退然如不用意者沔始服其
勇旣又服其為人自以為莫及也　夏四月丙寅雄州
言北界幽州地大震　司天監言據崇天厯己亥年日
當食正月朔乞定戊戌年十二月為閏以避之詔不許
　五月庚辰并代鈐轄管勾麟府軍府軍事郭恩與夏
人戰于繼道塢死之　己亥詔審官三班院文武官舊
皆自投文字乞磨勘轉官有妨廉節自今更不許自陳
其任西川廣南官歲滿前五月餘路前兩月令本院預
舉行之　秋七月辛夘令翰林承㫖孫抃中丞張昪磨
勘轉運使及提㸃刑獄課績以歲滿所上功狀分殿最
為上中下三等用唐考功四書之法以稽行實　癸亥
策試賢良方正能直言極諫王彰材識兼茂明於體用
夏噩彰所對不入等噩入第四等　八月丁夘置天下
廣惠倉初樞密使韓琦請罷鬻諸路户絶田募人承佃
以夏秋所輸之課給在城老㓜貧乏不能自存者旣建
倉乃詔逐路提㸃刑獄司專領之　戊辰知諫院陳旭
言比日内降營求恩賞者甚多請令中書樞密院推勘
以正干請之罪從之仍榜御史臺閤門　冬十二月王
洙侍邇英閣講周禮至三年大比大考州里以贊鄉大
夫廢興上曰古者選士如此今率四五歲一下詔故士
有抑而不得進者戊申詔自今間歲貢舉進士諸科悉
解舊額之半進士増試時務策三條諸科増試大義十
條又别置明經科舊置說書舉今罷之毎秋賦自縣令
佐察行義保任之上于州州長貳復審察得失然後上
本道使者類試已保任而後有缺行則州縣皆坐罪若
省試而文紕繆坐元考官
戊戌嘉祐三年春二月乙巳太常博士吳及改右正言
及復上疏曰同姓者國家之屏翰儲副者天下之根本
陛下根本未立四方無所繫心請擇宗室子以備儲副陛
下他日有嫡嗣則厚加恩禮俾令歸邸於理無嫌於義
為順　三月辛未朔翰林學士歐陽脩兼侍讀學士脩
言侍讀最為清近祖宗時不過一兩人今與經筵者十
四人而侍讀十人外議皆云經筵無坐處矣欲乞罷臣
此命不使朝廷遴選之清職遂同列授之冗員詔不許
脩固辭不拜脩又言切以學士待制號為侍從之臣所
以承宴間備顧問以論思獻納為職自祖宗以來尤所
精擇其後員數漸多往時學士待制至六七十員近年
稍吝除拜今猶及四十餘員欲乞檢詳前史及國朝故
事自觀文殿大學士至待制竝各立員數茍無其人虚
位以待　己夘起居舎人范鎮知制誥鎮自罷言職每
因事未嘗不以儲嗣為言冀上心感動及知制誥正謝
又面論之曰陛下許臣復三年矣願早定大計　夏四
月乙丑罷修睦親宅祖宗神御殿　五月壬申管勾國
子監吳中復請自今遇科場補試監生以四百五十人
為額從之尋又増一百五十人　初鹽鐵副使郭申錫
受詔行河與河北都轉運使李參論議不相中訟參遣
小吏黃守忠齎河圖屬宰相文彦博御史張伯玉亦奏
參朋邪結託有狀乃詔推劾而申錫伯玉皆不實伯玉
以風聞免劾乙酉詔曰朕常患民之好事而風俗漸靡
於薄也思有以革正之非吾士大夫躬率以義而導之
於善則何以哉申錫與參相決河議論之異遂成私忿
以至興獄置對逾旬參驗所陳一無實者士人之行乃
至是乎使吾細民何所視效其降申錫知徐州尋改知
濠州　六月丙午平章事文彦博罷為河陽三城節度
使同平章事判河南府郭申錫張伯玉攻彦博雖不勝
彦博亦不自安數求退上許之樞密使工部尚書韓琦
依前官平章事樞密使賈昌朝罷為景靈宮使兵部尚
書宋庠為樞密使同平章事樞密副使田況為樞密使
右諫議中丞張昪為樞密副使　權知開封府包拯為
權御史中丞拯言東宮虚位日乆天下以為憂夫萬物
皆有根本而太子者天下根本也根本不立禍孰大焉
上曰卿欲誰立拯曰臣所以乞預建太子者為宗廟萬
世計爾陛下問臣欲誰立是疑臣也臣行年七十且無
子非邀後福者上喜曰徐當議之拯又言近年内臣禄
秩權任優崇稍過凡事更加裁抑又言朝廷詔令行之
未乆即有改易乞今後處置事宜申明制度更加謹重
又陳敎養宗室之法請條責諸路監司及御史府自舉
屬官諫官御史不避二府薦舉者聽兩制得至執政私
第事多施行　壬子上謂三司使張方平曰監御㕑内
臣竇昭齊等宴日擅殺羊羔且羊羔乃物之未成者而
枉其生理嘗戒使勿殺今復殺之不可不懲也特衝替
　丁夘交阯貢異獸二稱貢麟知慶州杜植奏請囘降
詔書但云得所進異獸足使殊俗不能我欺又不失朝
廷懷逺之意乃詔止稱異獸云　秋七月壬辰復以度
支員外郎范祥制置解鹽從三司使張方平及御史中
丞包拯之言也祥自皇祐五年坐他罪責去祥始言歲
入緡錢可得二百三十萬後不能辦至和元年止百六
十九萬遂以元年入錢為歲課定率量入計出可助邊
費十之八乆之竝邊復聽入芻粟以當實錢而虚估之
弊滋長劵直亦從而賤歲損官課無慮百萬祥旣受命
請重禁入芻粟者其劵在嘉祐已前每劵别使輸錢一
千然後予鹽又言商人持劵若鬻鹽京師皆虧失本錢
請置官京師蓄錢二十萬緡以待商人至者劵若鹽估
錢則官為售之劵紙六千鹽席十千毋輙増損所以平
其市估使不得為輕重詔以都鹽院監官兼領之自是
稍復祥舊云　權知開封府歐陽脩言臣伏見諫官陳
旭乞請僥求内降之人委二府劾奏干請者之罪䝉朝
廷依奏施行臣自權知開封府未及兩月之間十次承
准内降雖有司執奏終許公行然小人干求未有約束
止絶臣欲乞根究因縁干求之人奏攝下府勘劾重行
責罰　八月丁未詔三司京西比歲旱屢蠲民租其以
緡錢十萬下本路助糴軍儲　九月恭謝天地之歲始
用薛向議罷竝邊入中粟自京輦錢帛至河北專以見
錢和糴唯入中芻豆則仍計直給茶行之未乆論者謂
輦運科折煩擾居民且商人入錢者少芻豆虚估益髙
茶益賤詔翰林學士韓絳知諫院陳旭即三司經度絳
等言自改法以來邊儲有備商旅頗通未宜輕變唯輦
運之費宜從官給舊輸稅絹無得折錢其入中芻豆罷
勿給茶所在平其市估至京以銀紬絹三物償之皆從
其說自是茶法不復為邊糴所傾而通商之議起矣初
茶法屢變歲課日削至和中歲售錢并本息計之才百
六十七萬二千餘緡官茶所在陳積縣官獲利無幾論
者皆謂宜弛禁便景祐中葉清臣嘗上疏乞弛禁三司
以為不可至是著作佐郎何鬲三班奉職王嘉麟又皆
上書請罷給茶本錢縱園户貿易而官收稅租錢與所
在征算歸𣙜貨務以償邊糴之費淮南轉運副使沈立
亦集茶法利害為十卷宰相富弼韓琦曽公亮等決意
向之力言於上癸酉命絳旭及知雜御史呂景初即三
司置局議之　冬十月乙巳出内藏庫紬絹十萬下河
東轉運司助糴軍儲　甲子提㸃江東路刑獄王安石
為度支判官安石獻書萬言極陳當世之務其略曰今
天下之財力日以困窮而風俗日以衰壞患在不知法
度故也又曰今之失患在不法先王之政法先王之政
者當法其意而已法其意則吾所改易更革不至乎傾
駭天下之耳目囂天下之口而固已合乎先王之政矣
又曰因天下之力以生天下之財取天下之財以供天
下之費自古治世未嘗以不足為天下之公患也患在
治財無其道爾
　(大事記曰安石上書於嘉祐亦謂方今法度不合先/王之政朝廷欲有所施為變革一有流俗僥倖之人)
　(不悅而非之遂止而不改為蓋指慶厯而言而安石/變法之蘊亦畧見於此書特安石更變之說與仲淹)
　(同而更變之意則與仲淹異耳嗚呼使慶厯之法盡/行則熙豐之法不變使仲淹之言得用則安石之言)
　(可塞今仲淹之志不盡行於慶厯安石之學不用於/嘉祐而乃盡用於熙寜世道升降之機識者又於此)
　(而三致/意焉)
　十一月癸丑命翰林學士韓絳諫官陳旭御史呂景
初同三司詳定省減冗費於是置省減司於三司自是
多所裁損云　己丑詔置在京都水監凡内外河渠之
事悉以委之　十二月壬子御崇政殿召近臣觀河南
府所進芝草上曰今日嘉雪大滋宿麥其瑞大勝芝草
也即賜喜雪宴于中書　上春秋髙未有繼嗣韓宗彦
上書請修胎養令
己亥嘉祐四年春正月丙申朔日有食之遣官祭社右
正言吳及言日食者陰陽之戒在人事則臣陵君妻乗
夫四夷侵中國今大臣無姑息之政非所謂臣陵君失
在陛下淵嘿臨朝使陰邪未盡屏也后妃無權倖之家
非所謂妻乗夫失在左右親倖驕縱無節也羌戎順服
非所謂四夷侵中國失在將帥非其人為虜所輕也因
言孫沔在并州苛暴不法燕飲無度龐籍前在并州輕
動寡謀輙興堡塞屈野之衂為國深恥沔卒坐廢　甲
辰翰林學士胡宿權知貢舉　二月始命韓絳陳旭呂
景初即三司置局議弛茶禁其十月三司言宜約至和
之後一歲之數以所得息錢均賦茶户恣其買賣所在
收算請遣官詢察利害以聞詔遣司封員外郎王靖等
分行六路及還皆言如三司議便己巳詔弛茶禁因以
三司歲課均賦茶户凡為緡錢六十八萬有奇使歲輸
縣官比輸茶時其出幾倍朝廷難之為損其半歲輸緡
錢三十三萬八千有奇謂之租錢與諸路本錢悉儲以
待邊糴自是唯臘茶禁如舊餘茶肆行天下矣　乙亥
詔三司以天下廣惠倉肄司農寺　癸夘詔如聞陜西
民間多濫鑄大錢以至市易不通其以見行當三大鐵
錢竝當小鐵錢之二本路官員已支三月俸者即計其
數貼支　三月御史中丞包拯奏張方平身主大計而
乗勢賤買所監臨富民邸舎無廉恥不可處大位故命
出守尋改知應天府以吏部侍郎宋祁為三司使　丁
未御崇政殿賜進士劉輝等二百三十人及第三十二
人同出身諸科一百七十六人及第同出身　己未新
三司使宋祁知鄭州權中丞包拯權三司使先是右司
諫吳及言祁在定州縱家人貸公使錢數千緡及在蜀
奢侈過度而拯亦言祁益部多游宴且其兄庠方執政
不可任三司故命祁出守而拯代居其位翰林學士歐
陽脩言拯在臺日常指陳張方平過失臺中相繼論列
方平由此罷去而以宋祁代之又聞拯亦曽彈奏宋祁
過失而拯遂代其任此所謂蹊田奪牛豈得無過非整
冠納履當避嫌疑者也疏奏拯即家避命不許乆之乃
就職　有上封者論義勇為河北伏兵有事則集于戰
陣無事則散歸田里以時講習無所敗事今河北義勇
是也而議者但以為城守之備誠於河北邢兾二州分
東西兩路命二郡守臣分領義勇萬一犬戎猖狂入寇
即兩路義勇之師赴援掩擊如是河北則二十餘所常
伏鋭兵羣胡何恃而不懼哉朝廷下其章河北路帥臣
等議時大名府李昭亮等議曰分義勇為兩路置官統
領以張用兵之勢外使敵人疑而生謀内亦搖動衆心
恐非寓兵之術也姑令在所㸃集訓練三二年間武藝
稍精漸習行陣遇有警得將臣統馭制其陣隊示以賞
罰何戰而不可哉　夏四月初著作佐郎何鬲以皇嗣
未立上疏請訪唐周苗裔備二王後下禮院議曰唐室
世數已逺惟周則我受禪之所自義不可廢詔取柴氏
諸房中最長一人令歲時親奉周祀給公田十頃專管
勾陵廟　丙子吏部郎中何郯同知通進銀臺司兼門
下封駁事時封駁職廢郯上言本朝設此司實代給事
中之職乞凖王曽王嗣宗故事凡有詔敕竝由銀臺司
從之　癸未司徒致仕陳執中卒禮官韓維議其諡曰
皇祐之末後宫之喪執中不能考正儀典知治喪皇儀
非嬪御之禮追冊位號與宫闈有嫌建廟用樂踰祖宗
舊制閨門之内禮分不明謹按諡法寵禄光大曰榮不
勤成名曰靈請諡曰榮靈判太常寺孫抃等請易名為
恭判尚書考功楊南仲覆議請諡曰恭襄詔諡曰恭維
累疏論列以謂責難於君謂之恭臣之議執中政以其
不恭因乞罷禮官不報上篆其墓碑曰褒忠　五月戊
戌詔曰君臣同徳以成天下之務而過設禁防疑以私
慝非朕意也舊制臣寮不許詣執政私第執政嘗所薦
舉不得為御史其悉除之始用包拯議也　六月戊辰
同判宗正寺趙良規言國家乘百年之運崇七世之靈
雖神主有合食之名而太祖虚東向之位伏請講求定
儀為一代不刋之典禮部尚書王舉正等議曰大袷之
祭所以合昭穆尊卑必以受命之祖居東向之位本朝
太祖實為受命之君然僖祖以降四廟在上故每遇大
祫止列昭穆而虛東向魏晉以來亦用此禮今親享之
盛謂宜如舊為便詔恭依　己巳宰臣富弼等請加尊
號曰大仁至治詔不許知諫院范師道言比灾異數出
而崇尚虚文非所以答天戒知制誥劉敞言尊號非古
也陛下不受徽號已二十年奈何一旦増虚名而損實
徳上曰朕意亦謂當如此故富弼等奏五上卒不許
太子中允王陶大理評事趙彦若國子博士傅卞於潛
縣令孫洙竝為館閣編校書籍官館閣編校書籍自此
始三館秘閣凡八員　丁丑詔諸路轉運使凡隣路隣
州灾傷而輙閉糶者以違制坐之　戊寅是夕月食幾
盡己夘放宮人二百四十一人修陰敎以答天變也秋
七月又放宫人二百三十六人　裝御營卒桑達數十
人酗酒鬭呼指斥乘輿皇城使以㫖捕送開封府推鞫
案成達棄市糾察刑獄劉敞移府問所以不經審訊之
由府報曰近例凡聖旨中書門下樞密院所鞫獄皆不
慮問敞曰此豈可行邪遂奏請自今一准定格樞密使
以開封府有例不復論可否進呈報敞爭之曰先帝以
京師刑獄最煩故建糾察一司此則先帝不敢兼於庶
獄庶謹惟有司之任又朝廷舊法不許用例破條今顧
于刑獄極謹人命至重之際而廢條用例此臣所不喻
也上乃以敞章下開封府著為令　八月乙未御崇政
殿冊試應才識兼茂明於體用科陳舜俞賢良方正直
言極諫錢藻汪輔之舜俞藻所對策竝入第四等輔之
亦入等監察御史裏行沈起言其無行罷之輔之躁忿
因以書誚讓富弼曰公為宰相但奉行臺諫風㫖而已
天下何頼焉弼不能答　九月癸巳朔御製祫享舞名
文舞曰化成治定武舞曰崇功昭德上自製迎神送神
樂章詔宰臣富弼等撰大祚至采茨曲詞十八　冬十
月癸酉祫于太廟大赦　以益州為成都府并州為太
原府韓琦之在太原也乞復并州為節鎮詔兩制議之
翰林學士胡宿以為商為宋星參為晉星國家受命始
於商丘京師當宋之分野而并為晉地參商仇讎之星
今欲崇晉非國之利也上是宿議及琦秉政因祫享赦
書卒復之宿又以為言不報　十一月己亥以河南處
士邵雍為將作監主簿後再命為潁州團練推官皆辭
疾不起
庚子嘉祐五年春正月有大星墜西南光燭地有聲如
雷同知諫院范師道言漢晉天文志天狗所下為破軍
殺將伏尸流血甘氏圖天狗墜大賊起今備禦盜賊未
見其至雖有將帥不老而愚士卒雖多勁勇者少夷狄
可保也如州郡何州郡可保也如盜賊何必有包藏險
心乘間而動者宜擇將帥訓練卒伍詔天下防其未然
　三月甲午詔三司河東路糴粮草舊支一分見錢三
分茶自今竝以見錢給之　歲星晝見　己巳詔書旣
弛茶禁論者猶謂茶户困於輸錢而商賈利薄販鬻者
少知制誥劉敞翰林學士歐陽脩頗論其事時朝廷方
排衆論而行之不聽　夏四月己夘度支判官直集賢
院王安石同修起居注安石以入館才數月館中先進
甚多不當超處其右固辭之　翰林學士承㫖孫抃為
樞密副使抃乆居侍從泊如也人稱其長者及程戡罷
宰臣進擬例以三司使御史中丞知開封府一人補其
員上曰朕欲用舊人即以命抃　丙戌命權三司使包
拯右諫議大夫呂居簡户部副使吳中復同詳定均稅
　五月甲午觀文殿大學士龐籍致仕籍自定州召還
旣入見詣中書求致仕執政曰公康寧如是且上意方
厚奈何欲去之堅也籍曰若待筋力不支人主厭棄然
後去斯不得已爾豈得為止足哉遂歸卧于家前後凡
七上表乃許之仍詔籍出入如二府儀　丁酉詔三司
置寛卹民力司　六月乙亥遣官分行天下訪寛卹民
力事　秋七月甲午户部員外郎知諫院唐介知荆南
從介請也勑過門下知封駁事何郯封還之言介為諫
官有補朝廷不當出外詔介復知諫院如故　戊戌翰
林學士歐陽修等上所修唐書二百五十卷刋修及編
修官皆進秩或加職仍賜器幣有差　自天聖初下赦
書即詔民流積十年者其田聽人耕自是毎下赦令輙
以招集流亡募人耕墾為言又詔州縣長吏令佐能勸
民墾闢荒田増稅及二十萬已上議賞乆之天下生齒
益蕃田野加闢獨京西唐鄧間尚多曠土唐州閒田尤
多或請廢為縣知州事趙尚寛曰土曠可益墾闢民稀
可益招徠何必廢郡也乃按圖記召信臣故迹益發卒
復三大陂一大渠教民自為支渠轉相浸灌而四方之
民來者雲集比三年廢田盡為膏腴増户萬餘監司上
其狀三司使包拯亦以為言丙午詔留再任　庚戌詔
曰朕樂與士大夫惇徳明義以先天下而在位殊趣弗
率朕㫖論事之官搜抉𨼆微無忠恕長厚之風使吾俗
靡然䧟溺於薄而望教成治立其可得哉中書門下其
采端實之士明進諸朝察辯矯激巧偽者加放詘焉時
御史中丞趙槩言比年以來搢紳之論多險刻競浮薄
宜戒敕之故有是詔　壬子命吳奎吳中復王安石王
陶同相度牧馬利害以聞　八月甲子眉州進士蘓洵
為試校書郎洵嘉祐初與其二子軾轍至京師翰林學
士歐陽脩上其所著權書衡論機策宰相韓琦善之召
試舎人院再以疾辭故有是命　壬申詔中外士庶竝
許上館閣缺書每卷支絹一疋五百卷與文資官　相
度牧馬利害所吳奎等上言自古國馬盛衰皆以所任
得人失人而已汧渭之間未嘗無牧而非子獨能蕃息
於周汧隴之間未嘗無牧而張萬歲獨能蕃息於唐此
前世得人之效也然得人而不乆其任乆其任而不使
專其事使得專其事而不臨以賞罰亦不可以有功歐
陽脩言今之馬政皆因唐制而今馬多少與唐不同者
唐世牧地皆與馬性相宜今或䧟沒夷狄或已為民田
請下河東京西轉運司遣官訪草地有可以興置監牧
則河北諸監有地不宜馬可行廢罷　乙酉罷諸路同
提㸃刑獄使臣置江南東北荆湖南北廣南東西福建
成都梓利夔路轉運判官　丙申樞密直學士呂公弼
同詳定均稅　十一月丁亥均州防禦使李珣為相州
觀察使單州團練使劉永平為齊州防禦使知制誥楊
畋封還珣永平詞頭因言珣等無尺寸裨補之功特以
外戚故除之臣恐天下謂陛下忽祖宗謹重名器之訓
開親戚僥倖之門曲縁私息輕用王爵尋詔他舎人草
制范鎮言朝廷如以楊畋之言為是當罷珣等所遷官
倘以為非即乞却令元當制官命詞内批不許旣而鎮
復有論列遂罷之　辛夘詔勾當御藥院内臣如當轉
出外而特留者更不許累寄所遷資序初中丞趙槩言
有遷官至遥領團練使者謂之闇轉乞限年明與改官
故條約之　辛丑樞密使宋庠判鄭州殿中侍御史呂
誨等右司諫趙抃論庠不才詔從優禮罷之參知政事
曽公亮依前官充樞密使樞密副使張昪禮部侍郎孫
抃竝為參知政事翰林學士歐陽修樞密直學士陳旭
御史中丞趙槩竝為樞密副使　辛亥度支員外郎司
馬光度支判官王安石同修起居注光五辭而後受安
石終辭之最後有旨令閤門吏齎敕就三司授之安石
不受隨而拜之安石避於厠吏置敕於案而去安石遣
人追還之朝廷卒不能奪　十二月戊寅右諫議大夫
呂公弼知成都府公弼初至人疑其少威斷㑹營卒犯
法當杖不肯受曰寧請劔不能受杖公弼再三諭之不
從乃曰杖國法不可不受劔汝所請亦不汝違也命杖
而復斬之軍中肅然
辛丑嘉祐六年春三月乙酉召輔臣觀御書兖州至聖
文宣王廟牓　癸巳賜進士王俊民等一百三十九人
及第五十四人同出身諸科一百二人及第竝同出身
　己亥宰臣富弼以母喪去位庚子以富弼母喪罷大
燕時同知禮院晏成裕言君臣之義哀樂所同請罷春
燕以表優卹大臣之意上亟從其言　夏四月庚辰樞
密副使陳旭知定州三司使給事中包拯為樞密副使
知諫院唐介知洪州右司諫趙抃知䖍州侍御史知雜
事范師道知福州殿中侍御史呂誨知江州旭始除樞
密副使或言旭陰結宦者史志聰王世寧等故有此命
介等遂交章論列上以其章示旭旭奏臣前任言職彈
斥内臣多坐黜逐今言者乃以此汚臣乞付吏辨劾上
顧謂輔臣曰凡除拜二府朕豈容内臣預議耶而介等
言不已故兩罷之
　(呂中曰宦官宮妾便於小人而不便於君子者也後/世人主除拜大臣不詢於外朝而詢於内朝則過矣)
　(故石顯者貢禹𤣥成之所倚也梁冀者胡廣趙戒之/所託也高力士者楊國忠之所恃也此自古小人未)
　(嘗不與宦官宮妾外戚為一者我朝所以無内朝之/患以外朝之除拜在内不得而知内庭之請謁在外)
　(可得而/抑之也)
　初諸路敦遣行義文學之士赴京師者二十三人其
至者十六人皆館于太學即舎人院試論策五月丙戌
賜出身五人辭不就試亦以試將作監主簿命之　六
月壬子朔日有食之初司天言當食六分之半是日未
初從西食四分而陰雲雷電頃之雨渾儀所言不為災
權御史中丞王疇言頃歲日食於正陽之月實亦陰晦
宰臣集班表賀甚失陛下祗畏奉天之意恐有司或援
近例乞賀班者臣故得以先事而言也同判尚書禮部
司馬光言日之所照周徧華夷雲之所蔽至為近狹雖
京師不見四方必有見者天意若曰人君為陰邪所蔽
災慝甚明天下皆知其憂危而朝廷獨不知也食不滿
分者乃厯官術數之不精當治其罪亦非所為賀也於
是詔百官毋得稱賀　甲戌以富弼為起復禮部尚書
平章事故事執政遇喪皆起復弼以為金革變禮不可
用於平世上五遣使起之卒不從命或言弼初與韓琦
同在二府左提右挈圖致太平天下謂之韓富旣又同
為宰相琦性果斷弼性審謹琦質直語或涉俗俗謂語
多者為絮嘗議政事弼疑難者數四琦意多不決曰又
絮耶弼變色曰絮是何言歟又嘗言及宰相起復故事
琦曰此非朝廷盛典也於是弼力辭起復二人稍有間
云　戊寅同修起居注王安石辭起居注旣得請又申
命之安石復辭至七八乃受於是徑遷知制誥安石遂
不復辭官矣嘗有詔今後舎人院不得申請除改文字
安石與同列言若詞頭所批事情不盡而不得申請自
非執政大臣欲傾側而為私則立法不當如此陛下舉
天下之事屬之七八大臣方今大臣之弱者則不敢為
陛下守法以忤諫官御史強者恣行所欲而諫官御史
亦無敢忤其意者陛下兩聽其所為而無所問安有朝
廷如此乆而無亂者乎安石由是與執政忤　樞密副
使歐陽修言近見諫官唐介臺官范師道等因言陳旭
事得罪陛下自臨御以來擢用諍臣開廣言路一旦臺
諫聯翩被逐四出命下之日中外驚疑臣謂方今言事
者規切人主則易欲言大臣則難臣自立朝耳目所記
景祐中范仲淹言宰相呂夷簡貶知饒州皇祐中唐介
言宰相文彦博貶春州别駕至和初吳中復呂景初馬
遵言宰相梁適皆罷職出外其後趙抃范師道言宰相
劉沆亦罷職出外前年韓絳言富弼貶知蔡州今又唐
介等五人言陳旭得罪斥逐諫臣非朝廷美事阻塞言
路不為國家之利欲望召還介等置之朝廷以勸守節
敢言之士　秋七月甲午出内藏庫絹二十萬疋下河
北助糴軍儲　壬寅同知諫院司馬光以三劄子上殿
其一論君徳曰臣竊惟人君大徳有三曰仁曰明曰武
仁者非嫗煦姑息之謂也興教化修政治養百姓利萬
物此人君之仁也明者非煩苛伺察之謂也知道誼識
安危别賢愚辨是非此人君之明也武者非强亢暴戾
之謂也唯道所在斷之不疑奸不能惑佞不能移此人
君之武也故仁而不明猶有良田而不能畊也明而不
武猶視苗之穢而不能耘也武而不仁猶知穫而不知
種也三者兼備則國治强闕一則衰闕二則危三者無
一焉則亡臣竊見陛下天性慈惠謹微接下子育元元
汎愛羣生雖古先聖王之仁殆無以過然踐祚垂四十
年而朝廷紀綱猶有虧缺閭里窮民猶有怨歎意者羣
臣不肖不能宣揚聖化將陛下之於三徳萬分一亦有
所未盡歟臣伏見陛下推心御物端拱淵黙羣臣各以
其意有所敷奏陛下不復詢訪利害盡察得失一皆可
之誠使陛下左右前後股肱耳目之臣皆忠實正人則
如此至善矣或有一姦邪在焉則豈可不為之寒心哉
伏望陛下以天性之至仁廓日月之融光奮乾剛之威
斷善無微而不録惡無細而不誅則唐虞三代之隆何
逺之有其二論御臣曰臣聞致治之道無他在三而已
一曰任官二曰信賞三曰必罰國家御羣臣之道累日
月以進秩循資塗而授任茍日月積乆則不擇其人之
賢愚而寘高位資塗相值則不問其人之能否而居重
職非特如是而已國家采名不采實誅文不誅意夫以
名行賞則天下飾名以求功以文行罰則天下巧文以
逃罪陛下誠能博選在位之士使有徳行者掌教化有
文學者待顧問有政術者為守長有勇略者為將帥有
功則増秩加賞而勿徙其官無功則降黜廢棄而更求
能者有罪則流竄刑誅而勿加寛貸如是而朝廷不尊
萬事不治百姓不安四夷不服臣請伏面欺之誅其三
論揀軍言養兵之術務精不務多上以其一留中其二
送中書其三送樞密院戒揀軍官　八月庚申詔三館
秘閣校宋齊梁陳後魏後周北齊七史書有不完者訪
求之　司馬光言臣切以赦書害多而利少非國家之
善政也漢大司馬吳漢病篤光武親臨問所欲言對曰
惟願陛下無赦而已王符亦曰今日賊良民之盛者莫
大於數赦蜀人稱諸葛亮之賢亦曰軍旅屢興而赦不
妄下然則古之明君賢臣未嘗以赦為美也伏望下中
書今歲每歲疎決不過一次或早或晩或外人不可預
期或遇親祀南郊之歲更不疏決永為定制庶幾為惡
之人不敢指以自寛有所戒懼　丁夘司馬光進五規
一曰保業二曰惜時三曰逺謀四曰重微五曰務實
　(保業畧曰天下重器也得之至艱守之至艱王者始/受天命之時天下之人皆我比肩也相與角智力而)
　(争之智竭不能抗力屈不能支然後肯稽顙而為臣/當是之時有智相偶者則為二力相參者則為三愈)
　(多而愈分自非智力首出於世則天下莫得而一也/斯不亦得之至艱乎及夫羣䧺已服衆心已定也人)
　(之性皆以為子孫萬世如泰山之不可搖也於是乎/驕惰之情生驕者玩兵黷武窮㤗極侈神怒不恤民)
　(怨不知一旦渙然四方麋潰秦隋之季是也惰者沈/酣宴安慮不及逺善惡雜揉是非顛倒日復一日至)
　(於不振漢唐之季是也斯不亦守之至艱乎惜時畧/曰周易㤗極則否否極則㤗豐亨宜日中孔子傳之)
　(曰日中則昃月盈則食是以聖人當國家隆盛之時/則戒懼彌甚故能保其令聞永乆無疆也逺謀畧曰)
　(詩云迨天之未陰雨徹彼桑土綢繆牖户迨天之未/陰雨者國家閒暇無災害之時也徹彼桑土者求賢)
　(於𨼆微也綢繆牖户者修敕其政治也謹微畧曰宴/安怠惰肇荒淫之基奇巧珍玩發奢㤗之端甘言悲)
　(辭啟僥倖之除附耳屏語開讒賊之門不惜名器導/僭逼之源假借威福授陵奪之柄凡此六者其初甚)
　(微日滋月益遂至深固比知而革之則用力百倍矣/務實畧曰夫安國家利百姓仁之實也保基緒傳子)
　(孫孝之實也辨貴賤立綱紀禮之實也和上下親逺/邇樂之實也決是非明好惡政之實也詰姦邪禁暴)
　(亂刑之實也察言行試政事求賢之實也量材能課/功狀審官之實也詢安危訪治亂納諫之實也選勇)
　(果習戰鬭治兵之實也實之/不存雖文之盛美無為也)
　丁亥御崇政殿策試賢良方正能直言極諫王介蘓
軾蘓轍軾所對入第三等介第四等轍第四等次時轍
對語切直胡宿力請黜之上不許曰求直言而以直棄
之天下其謂我何乃收入第四等次及除官知制誥王
安石疑轍右宰相專攻人主比之谷永不肯為詞韓琦
笑曰彼策謂宰相不足用欲得婁師徳郝處俊而用之
尚以谷永疑之乎已而諫官楊畋見上曰蘓轍臣所薦
也陛下赦其狂直而收之此盛徳事也乞宣付史館上
悅從之　戊寅詔自今知州軍監知縣縣令有清白不
擾而實惠及民者令本路監司保薦再任政績尤異當
加奬擢　閏八月庚子樞密使曽公亮為吏部侍郎平
章事參知政事張昪為樞密使辛丑樞密副使歐陽脩
參知政事翰林學士胡宿為樞密副使羣臣多更張庶
事以革宿弊宿曰變法古人所難不務守祖宗成法而
徒紛紛無益於治也　丁未司馬光奏臣曽三上章乞
陛下早定繼嗣以遏亂源伏望取臣所上三章少加省
察上時簡黙不言雖執政奏事首肯而已聞光言沈思
良久曰得非欲選宗室為繼嗣者乎此忠臣之言但人
不敢及爾光曰臣自謂必死不意陛下開納上曰此何
害古今皆有之因令光以所言付中書光曰不可願陛
下自以意喻宰相是日光詣中書宰相韓琦問光今日
復何所言光黙計此大事不可不使琦知思所以廣上
意者即曰所言宗廟社稷大計也琦喻意不復言　九
月癸丑詔三司如聞河北秋稼甚登其出内藏庫緡錢
一百萬助糴軍儲　壬戌知諫院楊畋司馬光等言故
事凡臣僚上殿奏事悉屏左右内臣不過去御座數步
恐漏泄機事詔自今止令御藥使臣及扶侍四人立殿
角以備宣喚餘悉屏之　司馬光復奏臣向者進説陛
下欣然無難今寂無所聞此必有小人言陛下春秋鼎
盛子孫當千億何遽為此不祥之事小人無逺慮特欲
倉卒之際援立所厚善者爾唐自文宗以後立嗣皆出
於左右之意至有稱定䇿國老門生天子者上大感悟
曰送中書光至中書見琦等曰諸公不及今議異日夜
半禁中出寸紙以某人為嗣則天下莫敢違琦等皆唯
唯曰敢不盡力時知江州呂誨亦上言惟陛下思祖宗
造宋之艱難監成安隳漢之基祚窒奸臣附㑹之漸絶
後世窺覦之患早為定斷慰安人心　冬十月知諫院
楊畋言文臣七遷而内臣始得一磨勘其法不均宜如
文武官例増其歲考畋為言事官顧以士人比閹寺議
者譏其失職　壬辰起復前左衛大將軍岳州團練使
宗實為㤗州防禦使知宗正寺宰相韓琦等與同列奏
事讀光誨二章未及有所啟上遽曰朕有此意但未得
其人因左右顧曰宗室中誰可者琦曰此事非臣下敢
言當出自聖擇上曰宮中嘗養子二人小者甚純然不
慧大者可也琦請其名上曰名某今三十許歲矣議定
將退琦復奏曰此事至大臣等未敢施行陛下今夕更
思之來日取㫖明日又啟之上曰決無疑也琦曰事當
有所漸容臣等商量所除官時皇子猶居父喪乃議起
復㤗州防禦使知宗正寺上喜曰如此甚好琦又曰此
事若行不可中止乞從内批上曰此豈可使婦人知之
只中書行可也遂降此詔至和末上得疾文彦博富弼
劉沆與王堯臣勸上早立嗣上旣許之及疾愈寢其奏
旣而言者相繼范鎮司馬光所言尤激切包拯為中丞
又力言之上未許言者亦稍怠琦一日取漢書孔光傳
懷之以進曰漢成帝即位二十三年無嗣立弟之子定
陶王為太子成帝中才之主猶能之以陛下之聖何難
哉於是因光等言卒成上意
壬寅嘉祐七年春正月乙亥詔太常禮院自今南郊以
太祖皇帝定配改温成皇后廟為祠殿歲時令宫臣以
常饌致祭初諫官楊畋上言二后竝侑欲以致孝也而
適所以瀆乎享帝後宫有廟欲以廣恩也而適所以瀆
乎享親請如禮官所議故降是詔　初江湖漕鹽旣雜
惡又官估髙故百姓利食私鹽由是盜販者衆捕之急
則起為盜賊䖍州官糴鹽歲才及百萬斤朝廷以為患
先是屯田貟外郎蔡挺知南安軍常條奏利害至是擢
挺權提㸃江西刑獄使之制置挺令民首納私藏兵械
以給巡捕吏卒令販黃魚籠挾鹽不及二十斤不以甲
兵自隨者止論算交綱淮南旣團新綱又捐糴價歲課
視舊額増至三百餘萬斤盜販者稍稍畏縮朝廷以挺
為能留之江西積數年乃徙乆之江西鹽皆團綱運致
如䖍州焉　權陜西轉運副使薛向言陜西之兵廂禁
軍凡二十五萬其間老弱病患伎巧占　數乃過半請
下諸路揀其不任征役者汰之敢占伎巧者論如法從
之　樞密副使趙槩為參知政事權知開封府吳奎為
樞密副使　夏四月壬申改命起居舎人知制誥兼侍
講司馬光為天章閣待制先是光與呂公著竝召試中
書光已試而公著終辭及除知制誥光乃自言拙於文
辭本當辭召初疑朝廷不許故黽勉從命繼聞公著終
辭得請臣始悔恨向者之不辭而妄意朝廷之不許也
章九上卒改他官　五月丁未朔命起居舎人司馬光
仍知諫院光上疏曰竊以國家之治亂本於禮而風俗
之善惡係於習上行下效謂之風薰蒸漸漬謂之化淪
胥委靡謂之流衆心安定謂之俗及夫風化已失流俗
已成則雖有辯智弗能諭也彊毅不能制也重賞不能
勸也嚴刑不能止也自非聖人得位而臨之積百年之
功莫之能變也太祖太宗知天下之禍生於無禮也於
是以神武聰明躬勤萬幾征伐刑賞斷於聖意然後人
主之勢重而羣臣懾服矣於是剪削藩鎮齊以法度擇
文吏為之佐以奪其殺生之柄覽其金穀之富選其麾
下精銳之士聚諸京師以備宿衛制其腹心落其爪牙
使不得陸梁然後天子諸侯之分明而悖亂之原塞矣
於是節度使之權歸於州鎮員之權歸於縣又分天下
為十餘路各置轉運使以察州縣百吏之臧否復漢部
刺史之職使朝廷之令必行於轉運使轉運使之令必
行於州州之令必行於縣縣之令必行於吏民然後上
下之叙正而紀綱立矣自是申明軍伍使自押官以上
各有階級以相臨統小有違犯罪皆殊死然後行伍之
政肅而士用命矣此皆禮之大節也故能四征弗庭莫
不率服汛掃九州以陟禹之迹至于真宗重之以明徳
繼二聖之政宣布善化銷鑠惡俗以至于今治平百年
此乃陛下當戰戰栗栗守而勿失者也臣竊見陛下有
中宗之嚴恭文王之小心而小大之政多謙遜不決委
之臣下誠所委之人常得忠賢則可矣萬一有姦邪在
焉豈不危甚矣哉古人所謂委任而責成功者擇人而
授之職業叢脞之務不身親之也至於爵禄廢置殺生
予奪不由已出不可也威福之柄失於人而習以為常
則不可復收也此明主之所謹也自景祐以來國家怠
於乆安樂因循而務省事執事之臣順行姑息之政於
是胥吏諠譁而斥逐中丞輦官悖慢而廢退宰相衛士
凶逆其獄不窮姦澤加於舊軍人罵三司使而法官以
為非犯階級凡此數者皆非所以習民於上下之分也
於是元帥畏偏禆偏禆畏將校將校畏士卒姦邪怯懦
之臣至有簡省教閱使之驕惰保庇羸老使之繁冗屈
撓正法使之縱恣詆訾粟帛使之憤惋彼旣為之則此
效之下旣言之則上從之前旣行之則後襲之茍彼為
而此不效下言而上不從前行而後不襲則怒怨聚於
其身而禍亂生矣夫祖宗苦身焦思以變衰唐之俗陛
下髙拱熟視以成後魏之風此臣所以為陛下痛惜也
又上疏論財利曰在隨材用人而久任之在養其本原
而徐取之在減損浮冗而省用之　己未知荆南府李
參為羣牧使執政初議欲用參為三司使孫抃獨不可
曰此人若主計外臺承風刻削則天下益困弊矣乃不
果用　六月癸未單州團練使劉永年為汝州團練使
知代州敵人取山木積十餘里輦載相屬於路前守懼
生事不敢遏永年曰敵伐木境中而不治他日將不可
復制遣人縱火木盡焚之上其事帝稱善敵移文代州
捕縱火盜永年報曰盜固有罪然木在我境何預汝事
敵不敢復言　秋七月太常禮院言皇祐參用南郊百
神之位不應祀法宜如隋唐舊制設昊天上帝五方位
以真宗配而五人帝五官神從祀餘皆罷又當時嘗停
孟冬之薦今明堂去孟冬祀日尚逺請復薦廟前者祖
宗竝侑今用典禮獨配前者地祗神州竝享今以配天
而亦罷是皆變禮中之大者也開元開寶二禮五帝無
親獻儀詔恭依而五方帝亦行親獻　丁夘右衛大將
軍岳州團練使宗實辭泰州防禦使知宗正寺不許八
月韓琦與歐陽脩等私議曰宗正之命旣出外人皆知
其為皇子矣不若遂正其名修曰知宗正寺告敕付閤
門得以不受今立為皇子止用一詔書事定矣遂入對
乞聽宗實辭所除官上曰勿更為他名便可立為皇子
明堂前速與了當琦因請諭樞密院張昪至曰陛下不
疑否上曰朕欲民心先有所係屬昪即再拜稱賀琦等
乞帝書手札付外施行丁丑琦召翰林學士王珪令草
詔珪請對言此大事也後不可悔上指心曰此決自朕
懷卿何疑焉乃再拜退而草詔以進己夘詔曰右衛大
將軍岳州團練使宗實皇兄濮安懿王之子猶朕之子
也少鞠於宮中而聰知仁賢見于夙成夫立愛之道自
親者始固可以厚天下之風而上以嚴宗廟也其以為
皇子　乙酉詔太常寺登歌用柷敔先是翰林學士王
珪言郊廟升歌之樂有金石絲竹匏土革而無木音宜
詔有司考樂之失而合八音之和於是下禮官議而増
置之　辛丑皇子以肩輿入内初讓宗正與記室周孟
陽謀之及立為皇子猶固稱疾孟陽入見曰太尉稱疾
堅卧其義安在皇子曰非敢徼福以避禍也孟陽曰假
如得請歸藩遂得燕安無患乎皇子撫榻而起曰吾慮
不及此遂入内良賤不滿三十口行李肅然有書數㕑
而已中外聞之相賀九月乙巳朔以皇子為齊州防禦
使進封鉅鹿郡公
　(龜鑑曰前星未耀少海尚虚選四歲宗子養之禁中/是以得儲貳之義時皇祐之四年上之春秋二十有)
　(八也先是太常博士張述入疏凡二語雖激厲玉音/嘉納繼是吳及言之趙抃言之歐陽脩言之文彦博)
　(富弼劉沆又言之諫官御史相率以盡言而司馬雖/以井州通守亦越職而言事其間如范蜀公自知諫)
　(院以至罷言職前後上章凡十九次吾觀君實與鎮/書言此大事不言則已言一出豈可復反願公死爭)
　(之旣而蜀公入對温公召還前後奏疏未嘗不以國/本為慮蜀公待罪百日鬚髮為白其為心至忠切也)
　(上亦泣曰朕知卿言是當更俟三年久之蜀公又曰/陛下許臣復三年矣願早定大計温公反覆執奏且)
　(謂向者進說陛下欣然無難今寂無所聞此必小人/以子孫千億之言間陛下也門生國老之戒言人之)
　(所難言何切哉至和六年各起復知宗正寺之命始/下矣英宗之為皇子也封防禦使則辭封鉅鹿郡公)
　(則辭封皇子則又辭凝静謙退蓋得於内學涵養之/餘末年韓魏公贊決大計斷以不疑之語安可中輟)
　(之言自是元良之位正焉親受大統雖我魏公定策/之勲而聖心蓋亦先定也休哉此事安可與婦人知)
　(之戒決自朕懷非由大臣之諭聖/謨洋洋真可為後代之龜鑑也)
　辛亥大饗明堂大赦　冬十月度支員外郎蔡抗為
廣東轉運使先是岑水銅冶大發官市諸民止給空文
姦民無所取資羣聚私鑄與江西鹽盜合郡縣患之抗
曰採銅入官而不畀其直又從而誅之豈但民犯法也
因命銅入即償直民盡樂輸私鑄遂絶畨禺歲運鹽給
英韶二州道囘逺多侵竊雜惡抗命十舟為一運使攝
官主之歲終㑹其課以為殿最是歲鹽課増十三萬緡
　乙未詔天下常平倉多所移用而不足以支凶年其
令内藏庫與三司共支緡錢一百萬下諸路助糴之
十二月丙申幸龍圖天章閣召輔臣近侍三司副使臺
諫官皇子宗室駙馬都尉主兵官觀祖宗御書又幸寶
文閣為飛白書分賜從臣下逮館閣作觀書詩韓琦等
屬和遂宴羣玉殿庚子再㑹于天章閣觀瑞物復宴羣
玉殿上曰天下乆無事今日之樂與卿等共之宜盡醉
勿辭又召韓琦至御榻前别賜酒一巵從臣霑醉至莫
而罷　是歲冬無氷
癸夘嘉祐八年春正月己酉翰林學士范鎮知貢舉
二月癸未上不豫　丙戌中書樞密院奏事於福寧殿
之西閣見上所御幄帟䄄褥皆質素暗敝乆而不易上
顧韓琦等曰朕居宫中自奉止如此爾此亦生民之膏
血也可輕費之哉　三月甲子御延和殿賜進士許將
等一百二十七人及第六十七人同出身諸科一百四
十七人及第同出身　乙丑以聖體康復宰臣拜表稱
賀辛未晦上暴崩于福寧殿夏四月壬申朔輔臣入至
寢殿啟皇后召皇子入使嗣立皇子驚曰某不敢為某
不敢為因反走輔臣共執之召翰林學士王珪草遺制
韓琦宣遺制英宗即皇帝位見百官於東楹帝欲亮陰
三年命韓琦攝冢宰輔臣皆言不可乃止癸酉大赦除
常赦所不原者
　(呂中曰仁宗在位四十二年天下安樂惟仁治而已/唐介以是進言於英宗則願其善繼仁宗豐功盛德)
　(不可名言而所可見者五事所以為仁范祖禹進言/於哲宗則願以為法又曰我國家之有天下強不如)
　(秦富不如隋形埶不如漢土地不如唐所恃者人心/而已太祖基之太宗真宗培之至我仁祖四十二年)
　(深仁厚德滲漉天下刑以不殺為威財以不蓄為富/兵以不用為功人才以不作聰明為賢以寛厚待民)
　(以恩禮待士夫而以至誠待夷狄故熈寧以後民不/敢怨靖康之時民不忍叛者皆我仁祖之功此蘓忠)
　(公所以謂社稷長逺終/必賴之者誠確論也)
乙亥羣臣表請聽政不從改名部署曰總管先是輔臣
奏事上裁決當理中外皆稱明主是日晩忽得疾語言
失序韓琦與同列入白太后下詔候聽政日請太后權
同處分從之壬午輔臣入對於柔儀殿西閣皇太后御
内東門小殿垂簾聽政　司馬光上皇太后疏曰羣生
無福大行皇帝奄棄天下皇帝繼統往者大行皇帝嗣
位之初章獻明肅皇太后保䕶聖躬於趙氏實有大功
但以自奉之禮或崇重太過外親鄙猥之人或忝汚官
職左右讒謟之人或竊弄權柄此所以負謗於天下今
殿下初攝大政大臣忠厚如王曽清純如張知白剛正
如魯宗道質直如薛奎者殿下當信之用之鄙猥如馬
季良讒謟如郭崇勲者殿下當疎之逺之若趙氏安則
百姓皆安況於曹氏必世世長享富貴明矣趙氏不安
則百姓塗地曹氏雖欲獨安其可得乎　乙酉作受命
寶命歐陽脩篆其文曰皇帝恭膺天命之寶　熒惑自
七年八月庚辰夕伏積二百四十九日命輔臣祈禳於
集英殿己丑晨見東方　戊戌司馬光上疏曰今者聖
體痊平初臨大政四方之人拭目而視傾耳而聽舉措
云為不可不審夫為政之要在於用人賞善罰惡而已
三者之得則逺近翕然向風從化可以不勞而成無為
而治三者之失則流聞四方莫不解體綱紀不立萬事
隳頺治亂之原安危之機蓋在於是　五月右司諫王
陶充皇子位伴讀屯田員外郎周孟陽秘書丞孫思恭
充皇子位說書司馬光言臣聞三代令主置師傅保以
敎其子又置三少與之燕居至於前後左右侍御僕從
之人皆選孝弟端良之士逐去邪人毋得在側使之日
見正事聞正言然後道明而德成心俞而體安福被兆
民功流萬世此教之所以為益也今王陶等雖為皇子
官屬若不日日得見或見而遽退左右前後侍御僕從
或有佞邪讒巧之人雜處其間則親近易習積乆易遷
謟諛易入詐偽易惑如此則雖有碩儒端士為之師傅
終無益也伏望陛下多置皇子官屬博選天下有學行
之士以充之使每日在皇子位與皇子居處燕游講論
道義聳善抑惡輔成懿徳如此則必進徳修業日就月
將善人益親邪人益疎誠天下之大幸也　戊辰皇子
仲鍼仲糾始就東宮聽讀　六月癸巳司馬光上太后
及帝疏曰竊惟今日之事皇帝非皇太后無以君天下
皇太后非皇帝無以安天下兩宫相恃猶頭目之與心
腹也萬一姦人欲有開說涉於離間者當立行誅戮以
明示天下　帝初以憂疑得疾舉措或改常度其遇宦
官尤少恩左右多不悅者乃共為讒間兩宮遂成隙太
后對輔臣嘗及之韓琦因出危言感動太后曰臣等只
在外見得官家内中保䕶全在太后若官家失照管太
后亦未得安穏太后驚曰相公是何言自家更切用心
琦曰太后照管則衆人自然照管矣同列為縮頸流汗
或謂琦曰不太過否琦曰不如此不得間有傳帝在禁
中嘗失事衆頗惑之琦曰豈有殿上不曽錯了一語而
入宮門即得許多錯琦固不信也傳者亦稍息
　(龜鑑曰母子之間人所難言自魏公一倡而歐陽脩/繼之呂誨王疇繼之司馬光又數數繼之旣以保佑)
　(之語勉太后又以順承之語勉天子幸也慈聖以慈/稱英宗以孝聞非魏公之功而誰功蓋亦偉矣然魏)
　(公雖有其功而不自有其功他日門人親客燕坐從/容語及定䇿事公正色曰此仁宗神德聖斷為天下)
　(計皇太后母道内助之力朝廷定議久矣臣子何預/焉勞而不伐有功而不徳公之襟量蓋可想見乆旱)
　(喜雨詩曰須臾慰滿三農望却斂神功/寂若無公之口不言功於此見之矣)
　秋八月庚辰王珪議上大行皇帝諡曰神文聖武明
孝廟號仁宗　司馬光言人君之職有三而已量材而
授官一也度功而加賞二也審罪而行罰三也材有短
長故官有能否功有髙下故賞有厚薄罪有大小故罰
有輕重此三者人君所當用心　九月辛亥皇子光國
公仲鍼為忠武節度使同平章事淮陽郡王賜名頊
冬十月甲午𦵏仁宗皇帝於永昭陵十一月丙午祔仁
宗神主于太廟廟樂曰大仁之舞以王曽呂夷簡曹瑋
配享廟庭　方帝疾甚時云為多錯往往觸忤太后韓
琦歸自陵下太后遣中使持一封文書付琦琦啟之則
帝所冩歌詞并宮中過失事琦即付使者焚毁及進對
簾前太后嗚咽流涕具言之且曰老身殆無所容湏相
公作主琦曰此病故爾病已必不然子病母可不容之
乎太后不懌歐陽脩繼言曰昔温成驕恣太后處之裕
然何所不容今母子之間反不能忍邪太后意稍解他
日琦等見上上曰太后待我無恩對曰自古聖帝明王
不為少矣而獨稱舜為大孝惟父母不慈愛而子不失
孝乃可稱爾政恐陛下事太后未至父母豈有不慈愛
者上大悟自是亦不復言太后短矣　十二月己巳始
御延英閣召侍讀侍講講論語讀史記劉敞讀史記至
堯授舜以天下因陳說曰舜至側微也堯越四岳禪之
以位天地享之百姓戴之非有他道惟其孝友之徳光
于上下何謂孝友善事父母為孝善兄弟為友辭氣明
暢上竦體改容知其以諷諫也左右屬聽者皆動色太
后聞之亦大喜　庚辰命翰林學士王珪賈黯范寗修
仁宗實録集賢校理宋敏求直秘閣呂夏卿秘閣校理
韓維兼充檢討官
　
　
　
　
　
　
　
　
　宋史全文卷九下
欽定四庫全書
　宋史全文卷十
　　宋英宗
甲辰治平元年春正月景靈宫使宋庠屢請老上曰朕
初嗣位何可遽休大臣戊申命庠知亳州　辛酉詔以
仁宗配享明堂初禮院奏乞與兩制同議仁宗當配何
祭翰林學士王珪等議請循周公嚴父之道以仁宗配
享明堂知制誥錢公輔議太祖則周之后稷配祭于郊
者也太宗則周之文王配祭于明堂者也真宗則周之
武王也雖有配天之功而無配天之祭未聞成王以嚴
父之故廢文王而移于武王也仁宗則周之成王也雖
有配天之業而亦無配天之祭亦未聞康王以嚴父之
故廢文王而移于成王也當仁宗嗣位之初儻有建是
論者則配天之祭常在乎太祖太宗矣又詔臺諌及講
讀官與兩制禮院再詳定以聞御史中丞王疇言配考
之文見于易嚴父之義著于經聖法章明咸足稽按臣
請依王珪等議奉仁宗皇帝配享明堂　知諌院司馬
光吕誨議竊以孝子之心誰不欲尊其父者聖人制禮
以為之極不敢踰也孝經曰嚴父莫大于配天周公其
人也孔子以周公有聖人之徳成太平之業制禮作樂
而文王適其父也故引之以證聖人之徳莫大于孝答
曾子之問而已非謂凡有天下者皆當以其父配天然
後為孝也　翰林侍讀學士孫抃等奏仁宗繼體保成
置天下于大安者四十二年功徳于人可謂極矣今祔
廟之始遂抑而不得配上帝之享非所以宣章陛下為
後嚴父之大孝詔從抃等議　三月司馬光言臣聞陛
下昔在藩邸事濮王承順顔色備盡孝道凡宫中之事
濮王皆委陛下幹之無不平允陛下事皇太后當一如
濮王然後可視天下之政當一如宫中之事然後可況
濮王之親以恩皇太后之親以義其奉養之謹非特有
所加則無以取信也宫中之事小天下之事大其聴斷
之勤非特有所加則無以致治也　吕誨言陛下孝養
之禮臣不得而知之安親之道誠有未至何則累聖成
業靡思經緝邦國大事都無裁處獻納之言盡決簾帷
之下是陛下自處休佚而置聖后煩勞得謂之孝乎又
言于皇太后曰皇帝躬親治事勤勵如此在于聖慮應
已慰安臣愚以謂東殿簾帷宜五七日一御　夏四月
司馬光言前代帝王升遐之後宫下陳者盡放之出宫
所以遂物情重人世省浮費逺嫌疑也癸未放宫人三
百二十五人　甲申御邇英閣上諭内侍曰方日永講
讀官乆侍對未食必勞倦自今視事畢不俟進食即御
經筵故事講讀畢拜而退上命母拜後遂以為常　五
月上既康復韓琦乆欲太后罷東殿垂簾嘗一日取十
餘事併以稟上上裁決如流悉皆允當于是詣東殿覆
奏上所裁決十餘事太后每事稱善琦遂白太后求退
太后曰相公安可求退老身合居深宫却每日在此甚
非得已琦即稱前代如馬鄧之賢不免貪戀權勢今太
后便能復辟誠馬鄧之所不及未審決取何日撤簾太
后遽起琦即厲聲命鸞儀司撤簾簾既落猶于御屏後
見太后衣也
　(吕中曰當國家危疑之日大臣以能任事者一曰徳/望二曰才智有才智而無徳望以鎮之則未足以服)
　(天下之心有徳望而無才智以充之則未足以辦天/下之事故曰可以託六尺之孤可以寄百里之命臨)
　(大節而不可奪君子人也韓魏公不動聲色垂紳搢/笏而措天下于太山之安者葢自慶祐嘉祐之時可)
　(屬大事重厚如勃其徳望服人心乆矣至于處事應/變動中事機胷中才智又足以運用天下此其所以)
　(正英宗之始歟在真宗之初則有吕端在仁宗/之初則有王曽其皆安國家定社稷之名臣歟)
　辛亥上問執政積弊甚衆何以裁救富弼對曰恐須
以漸釐改又問寛治如何吳奎對曰聖人治人固以寛
然不可以無節書曰寛而有制從容以和　癸亥宰臣
韓琦等奏請下有司議濮安懿王合行典禮詳處其當
以時施行詔須大祥後議之　閏五月巳丑召樞宻直
學士知瀛州唐介為右諌議大夫權御史中丞上面諭
介曰卿在先朝有直聲今出自朕選非由左右言也韓
琦言羣臣邪正皆陛下所知至于進退實係天下利害
惟陛下以此為先不可不察也上然之　六月己亥進
封皇子淮陽郡王頊為穎王　増置宗室學官講書四
員教授五員小學教授十二員并舊六員為二十七員
以分教之　丁未増置同知大宗正事一員　初宗室
坐序爵仍自為賔主講官位主席之東隅于是睦親宅
都講吳申不肯坐且曰宗室當以親族尊卑為序與講
官分賔主再移書大宗正不能決因内朝出申二書上
是之宗室正講席自申始　作睦親廣親北宅于芳林
園　知太原府陳升之言母老請揚湖越一州庶便奉
養上以邉臣當乆任難于屢易不許　上謂宰臣曰程
戡何如人對曰戡在鄜延巳三嵗習邉事上曰延州都
監髙遵教卒戡數言其能績乞加贈䘏此髙瓊族子朕
知其為庸人也戡必以后族故爾大臣茍若此朕何所
賴焉　戊午淮陽郡王府翊善王陶為穎王府翊善淮
陽郡王府記室參軍韓維為諸王府記室參軍侍講孫
思恭為諸王府侍講穎王性謙虚眷禮宫僚遇維尤厚
一日侍王坐近侍以弓様靴進維進曰王安用舞靴王
亟令毁去上始疾甚時出語頗傷太后維等極諌曰上
已失太后歡心王盡孝恭以彌縫尤懼不逮不然父子
俱受禍矣王感悟他日太后謂輔臣曰皇子近日殊有
禮皆卿等善擇宫僚所致　秋八月丙辰入内都都知
任守忠蘄州安置初上為皇子令守忠宣召避不肯行
及上即位遂交鬭兩宫間司馬光吕誨交章劾之帝納
其言翌日遂絀守忠　丁巳以上供米三萬石賑宿亳
州水灾飢民　九月丁夘詔復置武舉　初有詔以是
日開邇英閣至重陽節當罷侍講吕公著司馬光言先
帝時無事常開講筵願不惜頃刻之間日御講筵從之
　冬十一月乙亥命屯田郎中徐億職方員外郎李師
錫屯田員外郎錢公紀刺陜西諸州軍百姓為義勇初
宰相韓琦奏三代漢唐以來皆籍民為兵唐置府兵最
為近古今之義勇河北幾十五萬河東幾八萬勇悍純
實若稍加簡練亦唐之府兵也河北河東陜西三路當
西北控禦之地事當一體今若于陜西諸州亦㸃義勇
止刺手背則又知不復刺面可無驚駭詔從之乃命億
等往除商虢二州不籍餘悉籍義勇凡主戸家三丁選
一六丁選二九丁選三年二十至五十材勇者充嵗以
十月畨上閲教一月而罷得十五萬六千八百七十三
人於是知諌院司馬光奏曰今議者但怪陜西獨無義
勇不知陜西之民三丁巳有一丁充保捷矣若更聞此
詔下必大致驚擾又奏古者兵出民間耕桑之所得皆
以衣食其家今既賦歛農民之粟帛以贍正軍又籍農
民之身以為兵是一家獨任二家之事也以臣愚見河
北河東已刺之民猶當放遣況陜西未刺之民乎終弗
聴光又六奏及申中書自劾求去亦終不許嘗至中書
與韓琦辯琦謂光曰君但見慶厯間陜西鄉兵初刺手
背後皆刺面充正軍憂今復然爾今已降勅榜與民約
永不充軍戌邉矣光曰雖光亦未免疑也琦曰吾在此
君無憂此語之不信光曰光終不敢奉信非獨不敢但
恐相公亦不能自信爾琦怒曰君何相輕甚耶光曰相
公長在此可也萬一均逸偃藩他人在此因相公見成
之兵遣使運粮戍邉反掌間耳琦黙然竟不為止其後
十年義勇運粮戍邉率以為常矣
　(吕中曰慶厯之時詔刺陜西義勇方平曰不可韓公/曰可治平之時詔刺陜西義勇温公曰不可韓公曰)
　(可夫以祖宗之至仁大臣之盡忠而籍民為兵猶莫/之免良以費省而用足也然弓手之刺率皆市人不)
　(可用而宣毅驕甚所至為冦何韓公之慮不及張公/邪義勇之刺其後運粮戍邉率以為常何韓公之慮)
　(不及司馬公邪曰張公司馬公之慮誠是矣而韓公唐/亦未可深貶也石壕之詩公葢誦之乆矣彼誠見漢)
　(調發之弊故欲收拾強悍者養以為兵則良民可以/保其相聚之樂公之慮及此又安得以一時之見盡)
　(非之/哉)
　(講義曰刺義勇有議温公曰陜西之民已刺保㨗既/歛農民之粟帛以贍軍又籍農民之身以為兵運粮)
　(戍邉恐重為民害韓公又曰唐置府兵最為近古今/之義勇即唐府兵收拾強悍以養為兵則良民可以)
　(保相聚之樂非求異也/亦同以國事為念耳)
屯田員外郎知襄邑縣范純仁為江東轉運判官襄邑
有牧地衛士縱馬暴民田純仁取一人杖之牧地初不
𨽻縣有詔劾純仁純仁言兵須農以養䘏兵當先恤農
朝廷是之釋不問且聴牧地𨽻縣自純仁始純仁仲淹
子也　十二月丙午翰林學士王疇為樞宻副使上嘗
謂輔臣曰疇善文章歐陽修曰其人亦勁正但不為赫
赫之名爾一旦晩御小殿召疇草詔因從容談中外事
語移時上喜曰卿清直好學朕知之乆矣非今日也不
數日遂有是命知制誥錢公輔封還詞頭言疇望輕資
淺在臺素餐不可大用上以初政除兩府而公輔沮格
制命不行丁未責授滁州團練副使不簽書本州事
内侍省押班王昭明為環慶路駐泊兵馬鈐轄供備庫
副使李若愚為涇原路鈐轄令體量蕃情治其訴訟公
事及有賞罰則與其帥議而大事即以聞各許嵗乘驛
奏事後數日又以西京左藏庫副使梁寔領秦鳳内殿
承制韓則順領鄜延諌官吕誨言自唐以來舉兵不利
未有不自于監軍者我朝因循未革奈何又増置此員
如走馬承受官品至卑一路亦不勝其害況今鈐轄寄
重其實已均安撫使之權矣欲乞朝廷罷之御史傅堯
俞趙瞻皆有論列訖不從　集賢校理宋敏求直集賢
院韓維同修起居注初修起居注缺中書進敏求及集
賢校理楊繪上問修起居注選何等人中書對近例以
制科進士髙等與館職有才望者繪第二人進士今以
次當補上曰修起居注即知制誥豈以次補乃命易繪
　丁巳三司修造案勾當公事張徽權發遣戸部判官
事知東明縣皮公弼權發遣度支判官事近嵗三司官
以次遷而任不乆凡天下財利盈虚出入雖能者居之
未及究本末而已用次遷他職故相習以養資假途為
説而不事其職至是中書奏請擇其尤繁要者五員用
資淺人乆任今命徽等用新制也
乙巳治平二年春正月辛巳賜許蔡州見錢鈔十萬貫
令和糴以救飢民壬午命供備庫副使孟淵等十九人
往開封府界及京東西淮南路募兵司馬光言邉臣之
請兵無窮朝廷之募兵無已倉庫之束帛有限百姓之
膏血有涯願陛下斷自聖志罷招禁軍但選擇將帥訓
練舊有之兵以備禦四夷不患不足　辛丑權發遣戸
部副使吕公著言今京畿諸縣及京東西淮南州軍類
多饑饉民有餓莩凡力役之事皆宜權罷從之　三司
使給事中蔡襄知杭州初上自濮邸立為皇子皇太后
垂簾外人稍稍言襄嘗有異議上數問襄如何人一日
因其請朝假變色謂中書曰三司掌天下錢穀事務煩
多而襄十日之中在假者四五何不别用人琦等初尚
剖解上意不回至是因表請罷琦遂質于上上曰内中
不見文字然在慶寧即已聞之琦曰事出曖昧若虚實
未明乞更審察曽公亮曰京師後來喜造謗議衆人傳
之便以為實歐陽修曰疑似之謗不惟無迹可尋就令
迹狀分明猶須更辨真偽上曰造謗者因何不及他人
遂命襄出守　工部侍郎吕公弼權三司使至和初公
弼為三司使帝在藩邸嘗得賜馬不善求易之公弼不
許至是奏事畢上曰朕往在宫中卿不欲與朕易馬是
時朕固已知卿也公弼頓首謝又曰卿繼蔡襄為使襄
訴訟不以時決頗多留事公弼知上不悦襄對曰襄勤
于事未嘗有慢失恐言者妄爾上益以公弼為長者
賜貢院奏合格進士明經諸科彭汝礪等三百六十一
人及第出身　翰林學士賈黯對天下未嘗乏人顧所
用如何爾退而上五事一知人之明二養育以漸三才
不求備四以類薦舉五擇取自代　三月辛未新除侍
御史知雜事吕誨以嘗言中丞賈黯過失辭職黯奏曰
諌官御史本人主耳目一時公言非有嫌怨且誨為人
方正謹厚臣得與之共事必能叶濟詔以諭誨誨遂受
命因言朝廷之事臺諌官不得預聞及其政令行下方
始得知比正其所失則曰已行之命難以追改是執政
之臣常自取勝耳目之官與不設同矣又聞近日臣僚
建議以先帝臨政信任臺諌官所陳已行之事多有追
奪欲陛下矯先帝之為凡事堅執不可易行一繆令進
一匪人倡言于外曰出自清衷人必不敢動摇果有之
是欲窒塞聖聰恐非廟社之福也　夏四月戊戌詔禮
官及待制以上議崇奉濮安懿王典禮以聞宰臣韓琦
等以元年五月奏進呈故也　辛丑詔向命監司知州
薦所部吏嵗限定員本防其濫不問能否一切取足非
詔意也自今務在得人不必充所限之數　五月資政
殿學士陳旭為樞宻副使　丙子權御史中丞賈黯奏
近者皇子封拜並除檢校太傅臣按太師太傅太保是
為三師太尉司徒司空是為三公今皇子以師傅名官
于義弗安臣愚以為自今皇子及宗室卑者除官並不
可帶師傅改授三公詔可　六月辛夘江東轉運判官
范純仁為殿中侍御史權發遣鹽鐵判官吕大防為監
察御史裏行近制御史有缺則命翰林學士御史中丞
知雜事迭舉二人而自上擇取一人為之至是缺兩員
舉者未上内出純仁大防名而命之
　(講義曰此即仁宗言臺諌必由中㫖詔毋以輔臣所/薦充臺諌之意也葢諌臣乃人主之耳目出于宰相)
　(之進擬則為宰相之鷹犬今也皆由内出其名以命/之而非出于左右之所舉此治平臺諌之權所以重)
　(也此治平臺諌/之爭所以激也)
　初議崇奉濮安懿王典禮宜準先朝封贈期親尊屬
故事髙官大國極其尊榮考之今古實為宜稱王珪等
議濮王于仁宗為兄于皇帝宜稱皇伯而不名　己酉
中書又奏漢宣帝光武皆稱其父為皇考今王珪等議
稱皇伯于典禮未見明據太后聞之辛亥内出手書切
責韓琦等以不當議稱皇考甲寅詔曰如聞集議議論
不一宜權罷議當令有司博求典故務合禮經以聞翰
林學士范鎮時判太常寺即率禮官上言陛下既考仁
宗又考濮安懿王則其失非特漢宣光武之比矣因具
列儀禮及漢儒論議魏明帝詔為五篇奏之臺官自中
丞賈黯以下各有奏乞從王珪等議奏皆留中不行司
馬光又言王珪等二十餘人皆以為宜準先朝封贈期
親尊屬故事凡兩次㑹議無一人異辭而政府之意獨
欲尊濮王為皇考巧飾詞説誤惑聖聴政府言儀禮本
文五服年月敕皆云為人後者為其父母即出繼之子
于本生皆稱父母臣案禮法必須指事立文使人曉解
今欲言為人後者為其父母之服若不謂之父母不知
如何立文此乃政府欺罔天下之人謂其皆不識文理
也又言漢宣帝光武皆稱其父為皇考臣案宣帝承昭
帝之後以孫繼祖故尊其父為皇考而不敢尊其祖為
祖考以其與昭穆同故也光武起布衣誅王莽以得天
下名為中興其實創業雖自立七廟猶非太過況但稱
皇考其謙損甚矣今陛下親為仁宗之子以承大業若
復尊濮王為皇考則置仁宗于何地乎　秋七月樞宻
使富弼累上章以疾求罷至二十餘上固欲留之不可
癸亥罷為鎮海節度使同平章事判河陽　戊寅觀文
殿大學士賈昌朝卒御篆墓碑曰大儒元老之碑昌朝
在侍從為名臣及執政不為善人所與或以為結宫人
宦官數為諌官御史所攻　庚辰淮南節度使兼侍中
文彦博為樞宻使初彦博自河南入覲上謂曰朕在此
位公之力也備聞始議公于朕葢有恩者彦博遜避不
敢當　樞宻使張昪判許州先是韓琦曽公亮欲遷歐
陽修為樞宻使將進擬不以告修修覺其意謂兩人曰
今天子諒隂母后垂簾而二三大臣自相位置何以示
天下兩人服其言遽止及張昪去位上遂欲用修修又
力辭不拜　辛巳權三司使吕公弼為樞宻副使　權
知開封府韓絳權三司使請以川陜四路田穀輸常平
倉而隨其事任道里差次給直以平物價上歎曰衆方
姑息卿能獨不狥時耶詔行之内諸司吏有干恩澤者
絳執不可上曰朕初不知當為卿改而干者不已絳執
益多因為上言即有飛語願得究治上曰朕在藩邸頗
聞有司以國事為人情卿所守固善其毋憚讒宫中所
用財費悉以合同憑由取之絳請有例者悉付有司于
是三司始得㑹計　八月庚寅大雨辛夘地涌水壊官
私廬舍漂殺人民畜産不可勝數乙未詔中外臣僚並
許上實封言時政闕失及當世利害執政大臣其協徳
交修以輔不逮初學士草詔曰執政大臣其惕思天變
上書其後曰滛雨為灾専以戒朕不徳故更曰恊徳交
修司馬光上疏曰陛下即位以來灾異甚衆日有黒子
淮江之水或溢或涸去夏霖雨涉秋不止京畿東南十
有餘州廬舍沈于深淵浮苴棲于木末老弱流離捐瘠
道路許潁之間積尸成丘既而歴冬無雪暖氣如春草
木早榮繼以黒風今夏疫癘大作彌數十里至秋幸而
豐熟未及收穫而暴雨大至一苗半穗蕩無一遺都城
之内道路乘桴官府民居覆沒殆盡死于壓溺者不可
勝紀陛下安得不側身恐懼思其所以致此之咎乎當
陛下初得疾之時外間傳言皇太后于先帝梓宫之前
為陛下叩頭祈請額為之傷豈可謂無慈愛之心不幸
為讒賊之人交相離間遂使兩宫之情介然有隙就使
皇太后有不慈于陛下陛下為人之子安可遂生忿恨
乎先帝擢陛下于衆人之中升為天子唯以一后數公
主屬于陛下而梓宫在殯已失皇太后之歡心長公主
數人皆屏居閒宫此陛下所以失人心之始也陛下益
事謙遜深自晦匿凡百奏請不肯與奪知人之賢不能
舉知人不肖不能去知事之非不能改知事之是不能
從或非才而驟進或有罪而見寛此天下所以重失望
也國家置臺諌之官為天子耳目防大臣壅蔽陛下當
自察其是非今乃復付之大臣彼安肯以己之所行為
非而以他人所言為是乎此乃陛下所以獨取拒諌之
名而大臣坐得専權之利者也　吕大防言雨水為患
此隂勝陽之沴也即陳八事曰主恩不立臣權太盛邪
議干正私恩害公夷狄連謀盜賊恣行羣情失職刑罰
失平　知制誥鄭獬時知荆南上疏曰陛下詔求忠言
將欲用之邪將欲因灾異舉故事而藻飾之邪茍欲藻
飾之則固無可議者必欲用之則宜選官専掌羣臣所
上章疏許兩府及近臣畨休更直從容講貫其可者則
熟究而行之不可則罷之有疑焉則廣詢而後決之羣
言得而衆事舉此應天之實也　知制誥宋敏求韓維
同修撰仁宗實録　九月辛酉編纂禮書成百卷詔以
太常因革禮為名　司馬光言竊見陛下將有事于南
郊羣臣循襲故事請上尊號屬者暴雨為灾五稼漂没
陛下正宜深自抑損伏乞拒而勿受吕誨亦言陛下思
所以應變之實洪名盛美抑而弗居望宣諭輔弼所上
第五表批答宜丁寧訓告以斷封章上嘉納之　己巳
䇿制舉人又䇿武舉人甲戌以制科入等著作佐郎范
百禄為秘書丞前和川縣令李清臣為著作佐郎百禄
所對䇿言五行傳曰簡宗廟廢祭祀則水不潤下臣愚
請因濮安懿王建國為之立長以為嗣王世世奉祀安
懿王永為一國太祖則神靈享于禮義人心悦而天意
解矣清臣安陽人歐陽修竒其文以為似蘇軾及試秘
閣試文至中書未發也修迎語曰考官不置清臣第一
則繆矣發視果第一時同發䇿者四人或謂清臣當以
五行傳對所問灾變當復得第一清臣曰此漢儒説清
臣不能知民間得無疾痛不樂可上者乎因言天地之
大譬之于人腹心肺腑有所攻塞則五官不寧民人生
聚天地之腹心肺腑也日月辰宿天地之五官也善止
天地之異者不止其異止民之疾痛不樂者而已清臣
竟在次等　冬十月吕誨言臺諌者人主之耳目天聖
景祐間三院御史常有二十員而後益衰減葢執政者
不欲主上聞中外之缺失然猶不下十數員今御史臺
缺中丞御史五員差出者三人封章十上報罷者八九
諌官二員司馬光遷領他職傅堯俞出使契丹諍臣近
同廢置自古言務壅塞未如今日之甚也　十一月壬
申祀天地于圜丘以太祖配大赦
丙午治平三年春正月壬申知制誥范鎮知陳州初鎮
草韓琦遷官制稱引周公霍光諌官吕誨駁之于是琦
表求去位鎮批答曰周公不之魯欲天下之一乎周上
以鎮不當引聖人比宰相欲罷鎮内職執政因諭鎮令
自請外而有是命或曰鎮與歐陽修雅相善及議濮王
追崇事首忤修意修乘間為上言鎮以周公待琦則是
以孺子待陛下也鎮坐此出上于制誥多親閲有不中
理必使改之嘗謂執政曰此人君謨訓豈可褒貶失實
也　癸酉契丹改國號曰大遼　辛巳知徐州張方平
為翰林學士承㫖上嘗問治道體要方平以簡易誠明
為對上不覺前席曰朕昔奉朝請望侍從大臣以謂皆
天下選人今而不然聞學士之言始知有人矣　翰林
學士馮京修撰仁宗實録　侍御史知雜事吕誨前後
十一奏乞依王珪等議早定濮安懿王追崇典禮皆不
報乞免臺職又不報是月壬戌即與侍御史范純仁監
察御史裏行吕大防合奏歐陽修首開邪議妄引經據
欲累濮王以不正之號將陷陛下于過舉之譏韓𤦺飾
非𫝊㑹曽公亮趙槩茍且依違伏請下修于理及正琦
等之罪戊辰又奏修博識古今精習文史明知師丹之
議為正董宏之説為邪利誘其衷神奪其鑒今不正濮
王之禮則無以慰衆心不罪首惡之臣則無以清朝政
誨等論列不已而中書亦以劄子自辯于上願陛下霈
然下詔明告中外以皇伯無稽決不可稱而今所欲定
者正名號爾庶幾羣疑可釋上意不能不向中書然未
即下詔也執政乃相與宻議欲令皇太后下手書尊濮
安懿王為皇夫人為后皇帝稱親誨等因激納御史告
敕居家待罪乞早賜黜責上以御寳封告敕遣内侍陳
守清趣誨等令赴臺供職誨等以所言不用雖受告勅
猶居家待罪
　(吕中曰人之言曰濮邸有議當以稱親為非稱伯為/是愚謂稱親固非矣稱伯亦未安也程子曰為人後)
　(者謂其所後者為父母而謂其所生者為伯叔父母/此天地之大義生人之大倫不可得而廢易也然所)
　(生之義至尊至太雖當専意于正統豈得盡絶于私/恩是以先王制禮既降其服以正統緒然不以正統)
　(之親疎而皆為齊衰朞以别之則所以明其至重而/與諸伯叔不同也觀程子之言則歐陽修稱親之義)
　(其失禮固已甚矣而稱伯者又不能推其所生之至/恩以明尊崇之正禮乃欲奉以髙官大爵但如朞親)
　(尊屬故事則亦非至當之論也要當揆量事體别立/殊稱若稱曰皇伯父某國大王而使其子孫襲爵奉)
　(祀則于大統无嫌疑之失而/在所生亦極尊崇之道矣)
純仁又獨奏皇太后自撤簾之後未嘗預聞朝政豈當
復降詔令有所建置葢是政府臣寮茍欲遂非掩過且
三代未嘗有母后詔令施于朝廷者秦漢以來母后方
預少主之政自此權臣欲為非常之事則必假母后之
詔令以行其志伏望陛下深察臣言追寢前詔凡係濮
王典禮陛下自可采擇公議而行何必用母后之命施
于長君之朝也韓琦見純仁奏謂同列曰琦與希文恩
如兄弟視純仁如子姪乃忍如此相攻乎壬午詔罷尚
書省集議濮安懿王典禮中書進呈吕誨等所申奏狀
上問執政當如何韓𤦺對曰臣等忠邪陛下所知歐陽
修曰御史以為理難並立若以臣等為有罪即當留御
史若以臣等為無罪則取聖㫖上猶豫乆之乃令出御
史既而曰不宜責之太重也誨罷侍御史知雜事知蘄
州純仁以侍御史通判安州大防落監察御史裏行知
休寧縣　二月乙酉朔白虹貫日　殿中丞蘇軾直史
館上在藩邸聞軾名欲以唐故事召入翰林便授知制
誥韓琦曰蘇軾逺大之器也在朝廷培養之使天下之
士畏慕降服今驟用之適足累之也且近例當召試上
曰未知其能否故試如軾有不能邪琦言不可乃試而
命之他日歐陽修具以告軾軾曰韓公所以待軾之意
乃古所謂君子愛人以徳者也　三月己未彗星晨見
于東壁長七尺許　辛酉起居舍人同知諌院傅堯俞
侍御史趙鼎趙瞻自契丹使歸以嘗與吕誨言濮王事
家居待罪而堯俞辭新除侍御史知雜事告牒不受稽
首上前曰臣初建言在誨前今誨等逐而臣獨進不敢
就職上數諭留堯俞等堯俞等終求去乃以堯俞知和
州鼎通判淄州瞻通判汾州　司馬光言陛下至公初
無過厚于私親之意今忽聞傅堯俞等三人相繼皆出
中外之人無不驚愕此葢政府欲閉塞來者使皆不敢
言然後得専秉大權逞其胷臆伏望陛下特發宸斷召
見堯俞等下詔更不稱親不從光又奏臣與傅堯俞等
七人同為臺諌官共論典禮今堯俞等六人盡巳外補
獨臣一人尚留闕下伏望聖慈依臣前奏早賜降黜凡
四奏卒不從　辛巳彗昏見于昴如太白長丈有五尺
壬午孛于畢如月　夏四月辛丑命龍圖閣直學士兼
侍講司馬光編歴代君臣事迹于是光奏曰紀傳之體
文字繁多竊不自揆嘗欲上自戰國下至五代正史之
外旁采他書凡關國家之盛衰生民之休戚善可為法
惡可為戒帝王所宜知者略依左氏春秋傳體為編年
一書名曰通志其書上下貫穿千餘載固非愚臣所能
獨修伏見翁源縣令劉恕將作監主簿趙君錫皆有史
學欲望特差二人與臣同修詔從之其後君錫父喪不
赴命太常博士劉攽代之　司空致仕宋庠卒庠自初
執政遇事輙分别是非可否用是斥退及再登用遂浮
沈自安然天資忠厚嘗曰逆詐恃明殘人矜才吾終身
弗為也　殿前都虞侯郭逵同簽書樞宻院事同簽書
自逵始于是知制誥邵必言逵武力之士不可置廟堂
弗聴或以咎韓琦琦曰故事西府當用一武臣上欲命
李端愿吾知端愿傾邪故以逵當之或曰上本意欲用
張方平琦知方平不附已猥曰西府乆不用武臣矣宜
稍復故事上督其人無以應乃遽用逵知諌院邵亢御
史呉申吕景交章論逵黠佞小才豈堪大用不報　五
月詔在京文臣知雜御史以上武臣觀察使以上毎嵗
舉幕職州縣官充京朝官二人今後並罷　是月彗行
至張而没彗之未没也言者多以為憂或告韓琦琦曰
借使復有一星出欲何為乎　六月辛夘太常博士劉
庠為監察御史裏行庠私議濮王事與執政意合故命
以言職　贈太常禮院編纂禮書蘇洵光禄寺丞初王
安石名始盛黨友傾一時歐陽修亦善之勸洵與安石
游而安石亦願交于洵洵曰吾知其人矣安石母死士
大夫皆弔洵獨不往作辨姦一篇畧曰今有人口誦孔
老之言身履夷齊之行收召好名之士不得志之人相
與造作言語私立名字以為顔淵孟軻復出而隂賊險
狠與人異趣是王衍盧杞合而為一人也其禍可勝言
哉夫面垢不忘洗衣垢不忘澣此人之至情也今也不
然衣夷虜之衣食犬彘之食囚首喪面而談詩書此豈
其情也哉使斯人而不用也則吾之言為過而斯人有
不遇之歎孰知禍之至于此哉不然天下將被其禍而
吾獲知言之名悲夫洵既沒三年而安石用事其言乃
信張方平嘗論洵曰定天下之臧否一人而已
　(吕中曰司馬温公嘗嘆先見不如吕獻可然獻可疏/安石于參政之時不若吳奎唐介已見于熙寧初召)
　(之日吳奎唐介見于熙寧又不若蘇老泉見于嘉祐/也然安石之心不惟諸公知之仁祖先知之矣葢安)
　(石之法可以用之一縣而不可行之天下安石之才/可以備侍從獻納之選而不可以為參政宰相者也)
　壬子改清居殿曰欽明召直集賢院王廣淵書洪範
于屏謂廣淵曰先帝臨御四十年天下承平得以無為
朕方屬大事豈敢自逸故改此殿名因訪廣淵先儒論
洪範得失廣淵對以張景所得最深遂進景論七篇明
日復召對延和殿謂廣淵曰景以三徳為馭臣之柄尤
為善論朕遇臣下常務謙柔聴納之間則自以剛斷此
屏置之坐右豈特無逸之戒也　秋七月甲寅屯田員
外郎吳申為殿中侍御史自傳卞議濮王事稱㫖劉庠
及申私論與卞恊故相繼並居言職　八月己亥龍圖
閣直學士吕公著知蔡州公著嘗言濮安懿王不當稱
親又請追還吕誨等皆不從即稱疾求補外官家居者
百餘日上遣内侍敦諭又數令公著兄公弼勸之公著
起就職才數月復上章請出而有是命　九月皇城司
嘗捕銷金衣送開封府推官竇卞上殿請其獄㑹有以
内庭為言者上疑之卞曰真宗禁銷金自掖庭始上曰
然文王刑于寡妻至于兄弟以御于家邦正謂此爾詔卒
如卞請　是月夏國主諒祚舉兵冦大順城又冦柔逺
寨諒祚中流矢遁去鄜延經畧安撫使陸詵言朝廷積
習姑息故虜敢狂悖不稍加詰責則國威不立即止其
嵗賜銀帛牒宏州問故而諒祚果大沮乃報言邉吏擅
興兵行且誅之　冬十月丁亥詔今禮部三嵗一貢舉
進士以三百人為額明經諸科不得過進士之數　同
簽書樞宻院事郭逵為陜西四路㳂邉宣撫使兼權判
渭州自吕餘慶以參知政事權知成都府其後見任執
政無守藩者至逵始以同簽書樞宻院事出鎮　甲午
詔宰臣參知政事舉才行士可試館職者五人先是上
謂中書曰水潦為灾言事者多云不進賢何也歐陽修
曰近年進賢之路太狹上曰如何修曰往時入三館有
三路今塞其二矣上曰何謂三路修曰進士髙科一路
也大臣薦舉一路也因差遣例除一路也往時進士五
人以上及第者皆得試館職第一人及第有不十年即
至輔相者今第一人兩任方得試而第二人以下無復
得試是髙科一路塞矣往時大臣薦舉之即召試今止
令上簿候館閣缺人與試是薦舉一路又塞矣唯有因
差遣例除者半是年勞老病之人此臣所謂進賢路太
狹也上嘉納之故有是詔于是韓琦曽公亮歐陽修趙
槩等所舉蔡延慶夏倚凡二十人上皆令召試　十一
月戊午上不豫至十二月先是上乆服藥一日宰相韓琦
等問起居退潁王出寢門憂形于色顧琦曰奈何琦曰
願大王朝夕勿離上左右王曰此乃人子之職琦曰非
為此也王感悟去上自得疾不能語凡處分事皆筆于
紙辛丑上疾増劇琦復奏曰陛下乆不視朝中外憂惶
宜早立皇太子以安衆心上頷之琦請上親筆指揮上
乃書立大大王為皇太子琦曰必潁王也煩聖躬更親
書之上又批于後曰潁王頊琦即召學士草制承㫖張
方平至榻前稟命上憑几出數語方平不能辨因請進
筆上書來日降制立某為皇太子十字所書名不甚明
方平又進筆請之上再書潁王二字又書大大王三字
方平退而草制上既用輔臣議立皇太子因泫然下淚
文彦博退謂韓琦曰見上顔色否人生至此雖父子間
亦不能無動也
丁未治平四年春正月庚戌朔大風霾　丁巳上崩于
福寧殿神宗即位　二月龍圖閣直學士韓維陳三事
其末又曰天下大事不可猝為人君施設自有先後惟
加意謹重上嘉納焉
　(吕中曰寛仁之主常失之不為剛果之君常過于有/為是時安石未召也而維之言及此矣觀仲淹在慶)
　(厯之時獨以為事有先後革弊于乆安非/朝夕可能況當神宗有鋭然必為之志乎)
　壬辰手詔曰朕嘗侍先帝恭聞徳音以舊制尚帝女
者輙皆升行以避舅姑之尊豈可以富貴之故屈人倫
長幼之序也可詔有司革之朕恭承遺㫖敢不遵行下
中書門下議降詔有司以發揚先帝盛徳于是令陳國
長公主行見舅姑之禮王師約更不升行公主行見舅
姑之禮自此始　三月樞宻直學士禮部郎中王陶為
右諌議大夫權御史中丞陶入對便殿上引書咸有一
徳諭陶曰朕與卿一心不可轉也問以時事陶請謹聴
納明賞罰斥佞人任正士復轉對以通下情省民力以
勸農桑先儉素以風天下限年藝以汰冗兵　權知貢
舉司馬光等上言所考試合格進士許安世以下三百
五人分四等明經諸科二百一十一人分三等詔進士
第一第二第三等賜及第第四等賜同出身明經諸科
第一第二等並賜及第第三等賜同出身勅下貢院放
榜　壬申參知政事歐陽修為觀文殿學士刑部郎中
知毫州初英宗以疾未親政太皇太后垂簾修與二三
大臣主國論每簾前奏事或執政聚議事有未同修未
嘗不力爭士大夫建明利害及所請前此執政多媕阿
不明白是非至修必一二數之曰某事可行某事不可
行用是怨誹者益多英宗嘗稱修曰性直不避衆怨修
亦嘗誦王曽之言曰恩欲歸巳怨使誰當既出守遂連
六表乞致仕不從修年才六十也　癸酉樞宻使禮部
侍郎吳奎參知政事奎入謝日上嘗語以追尊濮王事
與漢宣帝異奎對曰然宣帝大臣所立豈同仁宗能以
義立先帝追尊事誠牽私恩上深然之又言此為歐陽
修所誤奎對曰韓琦于此事亦失衆心他日奎進言帝
王所職惟在别判忠邪自餘庶務各有司存但不使小
人得害君子君子常居要近則自治矣　閏三月甲申
夏國主諒祚遣使來獻方物謝罪　詔自今館職試論
一首䇿一道　庚子詔布告内外文武羣臣若朕知見
思慮之所不及至于朝之缺政國之要務邉防戎事之
得失郡縣民情之利害各宜直言抗疏以聞無有所𨼆
　工部郎中知制誥王安石既除喪詔安石赴闕安石
屢引疾乞分司上語輔臣曰安石厯先帝一朝召不起
或為不恭今召又不起果病耶曽公亮對曰安石文學
器業宜膺大用不敢欺罔吳奎曰臣嘗與安石同領羣
牧備見其臨事迂闊且䕶局萬一用之必紊亂綱紀公
亮熒惑聖聴癸夘詔王安石知江寧府衆謂安石必辭
及詔到即詣府視事或曰公亮力薦安石葢欲以傾韓
琦也　慶厯中嘗詔宰臣賈昌朝凡軍國機務及㳂邉
兵馬事知州鈐轄宜同樞宻使陳執中參議自後寢廢
至是復之　龍圖閣直學士司馬光吕公著並為翰林
學士光累奏固辭曰臣不能為四六上曰如兩漢制詔
可也光曰本朝故事不可上遣内侍强光受誥光拜而
不受詔趣光入謝光入詔以誥置光懐中光不得已乃
受它日上問王陶曰公著及光為學士當否陶曰二人
者臣嘗論薦矣用人如此天下何憂不治　夏四月殿
中丞唐淑問為監察御史裏行上諭曰朕以家世用卿
卿當謹家法人臣病外交隂附卿宜自結主知比言者
尚抉剔細故以為能濁亂人聰明無益也論事必務大
體乃為稱職淑問介子也　先是詔陜西㳂邉宣撫使
郭逵赴闕御史中丞王陶斥逵乃文彦博之走吏范仲
淹之弄兒上初許罷逵尋復止之以手札諭陶等曰先
朝用逵今遽罷之是先帝有任人之失也朕為人子必
不可彰父之過朕寧負暗于知人之責耳　辛酉詔内
外官所上封事委翰林學士丞㫖張方平學士司馬光
詳定利害以聞　先是御史臺以狀申中書云檢㑹皇
祐編勅常朝日輪宰臣一員押班尋常多據引替官稱
宰臣更不過來竊慮上項編勅儀制别有衝替伏乞明
降指揮中書不報中丞王陶因以狀白宰相又不報陶
遂劾奏韓琦曽公亮不臣至引霍光梁冀専恣等事為
諭其略曰忽千官瞻視之庭蔑如房闥艱再拜表儀之
禮重若丘山
　(吕中曰有權臣有重臣二者其迹相似其心實異天/下之人惡權臣之専重臣亦不容其間夫權臣者天)
　(下不可一日有重臣者天下不可一日無徒見其外/而不察其中見其皆侵天子之權而不察其所為不)
　(類亦過矣國家置臺諌以察政府固所以防權臣然/韓琦之在當時乃重臣非權臣也宰相不押班其事)
　(乆矣王陶遽劾/其専權何哉)
甲子韓琦曽公亮再上表待罪屢請罷不許遂在告不
出上命翰林學士司馬先為御史中丞與王陶兩易其
職丁夘光入對曰言職人所憚臣不敢辭但王陶言宰
相不押班竟不赴而陶遽罷言職則中丞不可復為臣
請俟宰相押班然後受詔上許之時光中丞誥巳進入
而陶學士之命中書獨持之不下　戊辰參知政事吳
奎趙槩堅請絀陶于外上不許請復授羣牧使許之既
而上直批送中書以陶為翰林學士時宰相去位奎即
具奏曰閏月以來寒暄不節暴風屢作今兹時雨愆亢
螟螣孳生過不在他止一王陶而已今乃挾持舊恩排
抑端良如韓𤦺曽公亮不押班事葢以久來相承非是
始于二臣今若又行内批指揮陶翰林學士乃是由其
過惡更獲美遷天下待陛下為何如主哉王陶不黜陛
下無以責内外大臣典布四體臣輙違制㫖亦乞必行
典刑己巳奎遂稱疾乞罷上封奎劄子以示陶陶復劾
奎附宰相欺天子六罪侍御史吳申奏故事御史中丞
因言事待罪朝廷降㫖不允或宣召入臺王陶今日上
章明日除代未有罷免遄速如此之甚也乞留陶依舊
供職并劾奎有無君之心數其五罪上以手札賜知制
誥知諌院邵亢趣進入陶學士誥亢遂言御史中丞職
在彈劾隂陽不和咎由執政奎所言顛倒庚午上批付
中書王陶吳申吳景過毁大臣王陶知陳州吳申吳景
各罰銅二十斤吳奎位在執政而彈劾中丞以手詔為
内批三日不下除知青州司馬光權御史中丞光復奏
外議皆以為奎不當去所以然者葢由奎之名望素重
于陶臣愚欲陛下且留奎在政府上不懌先是上封陶
疏以示琦琦奏曰臣非跋扈者陛下遣一小黄門至則
可縳臣以去矣上為之動辛未公亮入對懇請留奎上
許之使復為參知政事奎既復位邵亢更以為言上手
札諭亢曰此無他欲起堅卧者耳堅卧者葢指琦也初
建東宫英宗命以蔡抗為詹事𤦺固薦陶文彦博私謂
琦盍止用抗𤦺不從及𤦺為陶所攻彦博謂𤦺曰頗記
除詹事時否琦大愧曰見事之晩真宜受撻　癸酉司
馬光始受御史中丞誥奏疏曰臣䝉陛下委以風憲敢
先以人君修心治國之要為言修心之要有三一曰仁
二曰明三曰武治國之要亦有三一曰官人二曰信賞
三曰必罰仁宗時臣初為諌官首曽敷奏此語先皇帝
時臣曽進歴年圖又以此語載之後序今陛下始初清
明之政虚心下問之際臣復以此語為先者誠以臣平
生力學所得至精至要盡在于是願陛下勿以為迂闊
試加審察　五月甲辰屯田員外郎張唐英為殿中侍
御史裏行從翰林學士王珪范鎮之薦也英宗初立唐
英上謹始書言為人後者謂之子恐他日有引定陶故
事公惑聖聴者願杜其漸既而臺諌官相次黜逐珪鎮
謂唐英有先見之明故薦之　乙巳置寳文閣學士直
學士待制以翰林學士吕公著兼寳文閣學士右司郎
中邵必為寳文閣直學士先是公著與必同編集仁宗
御集藏寳文閣故因授以此職　御史吳申言乞自今
内外官並令乆任非經三載不得遷移以合堯舜考績
之法　六月己未遣官于永泰景陽通天安肅四門賑
濟河北流民米司馬光言如此處置欲為恤人之名則
可矣其實恐有損無益監察御史裏行唐淑問亦以為
言乃詔四門給米盡六月止仍曉諭以河北近得雨令
歸本貫不願歸者勿強又令河北轉運司約束州縣倍
加存恤　同知諌院傳卞為寳文閣待制兼侍講龍圖
閣直學士趙抃知諌院既見上謂曰卿匹馬入川以一
龜一琴自隨為政簡易稱是耶人言抃常獨處室中惟
有一龜對之效其服氣故也前此自蜀還者多歴省府
官大臣以為言上曰用抃為諌官賴其言爾儻欲大用
何必省府乎抃獻疏言任道徳委輔弼别邪正去侈心
信號令平賞罰謹機宻備不虞勿數赦容諌諍十事又
言吕誨傳堯俞范純仁吕大防趙鼎馬黙皆骨鯁敢言
乆譴不復無以慰縉紳之望復論五費謂宫掖宗室官
濫兵冗土木之費多見納用　辛未詔逐路轉運司遍
牒轄下州軍如官吏有知差役利害可以寛減者實封
條析以聞先是三司使韓絳言害農之弊無甚差役之
法向聞京東有父子二丁將為衙前役者其父告其子
云吾當求死使汝曹免凍餒也遂自經死又聞江南有
嫁母及與母析居以避役者又有鬻田産于官户者田
歸不役之家而役併増于本等户欲望下哀痛之詔令
中外臣庶悉具差役利害以聞委侍從臺省官集議使
力役無偏重之害役法之議始乎此　陜西轉運使薛
向言知青澗城种諤招西人朱令陵最為横山得力酋
長已給田十頃宅一區乞除一班行使夸示諸羌誘降
横山之衆詔増給田五頃向在英宗時嘗獻西陲利害
十五篇去冬又上疏陳禦邉五利一曰任將帥以制其
衝二曰亟攻伐以罷其敵三曰省戍兵以實其力四曰
絶利源以弊其國五曰惜經費以固其本疏奏英宗稱
善嘗置諸左右上見而竒之㑹邉臣多言横山族帳可
招納者是日召向入對凡向所陳計䇿上皆令勿語兩
府自以手詔指揮　知汀州周約進桐板二片其木成
文有天下太平四字賜奬諭付史館　乙亥御史張紀
言近嵗以來百司庶務多稟決于中書臣謂政府不當
侵有司之職有司亦不當以細務汨政府詔中書樞宻
院應細務合歸有司者條析以聞後中書具三十一事
樞宻院具六十二事皆歸之有司　秋七月戊寅御史
張唐英言河北安撫使陳薦乞留知磁州程珦再任夫
進能退否使者之職然不加考察則賢否混淆臣願下
薦具珦治狀而任之庶不失實中書言薦曽言珦亷勤
而刑獄詳平此為實效遂如薦請令珦再任　庚辰翰
林承㫖張方平等言本朝典禮循唐之舊真宗仁宗皆
祀于明堂以配上帝今季秋大享明堂伏請以英宗配
詔恭依　上初即位内臣以覃恩升朝者皆罷内職獨
勾當御藥院髙居簡等四人留如故司馬光疏言居簡
性資姦回工讒善佞乆處近職罪惡甚多上曰祔廟畢
自當去光曰閨闥小臣何繫山陵先後舜去四㓙不為
不忠仁宗貶丁謂不為不孝上從之癸巳髙居簡為供
備庫使罷御藥司馬光累劾居簡言與居簡難兩留求
外郡請對時光立殿下上指之曰已來矣吕公弼曰陛
下欲留居簡必逐光欲留光必逐居簡居簡内臣光中
丞願擇其重者光因曰凡左右之臣不須才智但令謹
朴小心不為過斯可矣　乙未三司檢法官吕惠卿編
校集賢院書籍惠卿與王安石雅相好安石薦其才于
曽公亮公亮遂舉惠卿館職　丙午文州曲水縣令宇
文之邵上書之邵為曲水令嵗飢轉運使以輕薄絹髙
其賈使縣配賣之邵言縣有戸九千六百而役于公者
二千五百可耕之田無幾不可以重困之拂轉運使意
及上書不報之邵曰吾不可仕宦乃以太子中允致仕
退居十五年卒年五十五司馬光曰吾聞志不行顧禄
位如錙銖道不同視富貴如土芥今于之邵見之　八
月丁未朔太白晝見　辛亥司馬光言臣竊聞陛下好
令内臣采訪外事及問以羣臣能否臣愚切以為非宜
陛下内有兩府兩制臺諌外有提轉牧守皆腹心耳目
股肱之臣也陛下誠能精擇其人使之各舉其職則天
下之事猶一堂之上陛下何患于不知哉今深處九重
之内詢于近習之臣采道聴塗説之言納曲躬附耳之
奏不驗虚實即行賞罰臣恐讒邪得以逞其愛憎而陛
下為之受其譏謗也　初張方平司馬光等受詔詳定
内外所上封事既奏上又令中書參議光對延和殿言
封事善者在陛下決行之上曰大臣多不欲行光曰陛
下詢芻蕘以廣聰明斯乃社稷之福而非大臣之利也
上曰如有言無行何光曰然不知言無以知人要面詢
仍試以事則真偽自辨矣癸亥詔詳定封事所奏如其
中有商量不同或難行者可召詳定官赴中書問難令
述利害以進　己巳京師地震上謂輔臣曰地震何祥
也曽公亮對曰天裂陽不足地震隂有餘上曰誰為隂
公亮曰臣者君之隂子者父之隂婦者夫之隂夷狄者
中國之隂皆宜戒之吳奎曰但為小人黨盛耳上不懌
　(吕中曰國家自建隆以至治平猶一陽之復而漸進/于正陽之月也自熙寧以至靖康猶一隂之姤而漸)
　(進于純隂之月也熙寧之初其隂陽升降之㑹歟曽/公亮因地震之變而進隂陽之説愚以為小人之隂)
　(夷狄之隂皆/胚胎于此矣)
　癸酉葬英宗于永厚陵　是月判河陽富弼上疏曰
帝王都無職事惟别君子小人然千官百職豈盡煩帝
王辨之乎但精求任天下之事所謂大臣者不使小人
參用于其間則千官百職莫不得人矣陛下勿謂所采
既廣便望所得必多其間當防姦詐小人惑亂聖聴姦
謀似正詐亂似忠疑似之間不可不早辨也　九月乙
酉祔英宗神主于太廟廟樂曰大英之舞　知制誥知
江寧府王安石為翰林學士上嘗謂吳奎曰安石真翰
林學士也奎曰安石文行實髙出于人上曰當事如何
奎曰恐迂闊上弗信于是卒召用之　韓𤦺數因入對
懇求罷相辛丑特授琦守司徒兼侍中鎮安武勝軍節
度使判相州上諭琦曰侍中必欲去今日已降制矣上
遂泣下琦亦感激垂涕稱謝擢𤦺子忠彥秘閣校理端
彦為光禄寺丞琦乞令忠彦赴試而命之　吕公弼為
樞宻使張方平為參知政事方平在翰林上所草詔上
手詔褒之曰卿文章典雅煥然有三代之風而又善以
多為少意博辭寡雖書訓誥無以加也　趙抃為參知
政事抃嘗宻奏臣僚有被謗于外始疑而終釋者有詭
説于前初惑而卒明者願陛下察其言觀其行敢有挾
情論奏懐諼罔上屏之逺方罪在不赦手詔曰卿政事
之餘能時以經義啟沃茍非博達治理誠節内固何以
臻此指意汎逺罔究所謂藥非瞑眩厥疾弗瘳宜不憚
煩悉陳覼縷抃復具奏上嘉納之　三司使韓絳權知
開封府邵亢並樞宻副使先是薛向种諤言蕃部嵬名
山有歸附意壬寅司馬光對延和殿言趙諒祚稱臣奉
貢不當誘其叛臣以興邉事上曰此外人妄傳耳光曰
陛下知薛向之為人否上曰固非端方士也但以其知
錢穀及邉事耳光曰錢穀誠知之邉事則未知也又言
張方平文章之外姦邪貪猥上曰有何實狀光曰請言
臣所目見者上作色曰朝廷每有除拜衆言輙紛紛非
朝廷好事光曰此乃朝廷好事也知人帝堯難之況陛
下新即位萬一用一姦邪若臺諌循黙不言陛下從何
知之上曰吳奎附宰相否光曰不知也上曰結宰相與
結人主孰為賢光曰結宰相為姦邪然希意迎合觀人
主趣向而順之者亦姦邪也上曰兩府孰可留孰可用
光曰此乃陛下威權所當采擇小臣豈敢與聞然居易
以俟命者君子也由逕求進者小人也陛下用人當用
君子不當用小人也　癸夘司馬光為翰林學士兼侍
讀學士滕甫權御史中丞光言臣昨論張方平參知政
事不協衆望臣識淺材下其言不足采向者仁宗時包
拯最名公直與臺諌官共言方平姦邪貪猥乞盡令檢
取言方平章奏及開封府陳升之兩處推勘劉保衡公
案即知臣所言非一人私論也所有新命臣未敢祇受
光等告敕下通進銀臺司吕公著具奏封駁上手詔諭
光曰適得卿奏換卿禁林復兼勸講朕以卿經術行義
為世所推今將開延英之席得卿朝夕討論敷陳治道
以箴遺缺故命進讀資治通鑑此朕之意吕公著所以
封還者葢不知此意耳于是取告勅直付閤門趣光等
令受公著亦具奏朝廷既以臣言不當當顯行黜責其
所降勅告亦須經由本司葢臣雖可罪而此職終不可
廢他日登對上獨留公著謂曰朕以司馬光道徳學問
欲常在左右非以其言事也又嘗謂公著曰光方直如
迂闊何公著曰孔子上聖子路猶謂之迂孟軻大賢時
人亦謂之迂況光豈免此名大抵慮事深逺則近于迂
矣願陛下更察之　冬十月甲寅司馬光初讀資治通
鑑上親製序面賜光令候書成日寫入又賜潁邸舊書
二千四百二卷　先是种諤奏諒祚累年用兵人心離
貳嘗欲發横山族帳盡過興州族帳皆懐土重遷以故
首領嵬名山者結綏銀州人數萬共謀歸順庚申入綏
州壬戌入銀州嵬名山所部族帳悉降諤尋得罪去權
發遣秦州李師中言夏人方入貢徒起釁端無益于事
　十一月丁丑文彦博等曰諸路帥臣轉運使職任至
重一道慘舒係焉所宜審擇其人乆于其任又曰兩府
堂陛之重亦當乆任使其下不能傾危乃可立事韓絳
曰漢王嘉以為二千石尊重難危乃可使下況堂陛之
勢也　戊寅詔令御史臺每遇起居日令百僚轉對
丙戌手詔曰故事二府初拜各舉所知者三人自今宜
各言其人才業所長堪任何事以副朕為官擇人之意
　韓𤦺判相州上諭以嵬名山事欲令𤦺暫往相州却
來永興經撫西邉丙戌改命琦判永興軍兼陜西路經
略安撫使賜手札趣令治裝琦即奏曰薛向始議招誘
横山一帶蕃族已而种諤擅取綏州環慶李肅之領衆
七千破蕩族帳涇原蔡挺又欲合環慶兵直趍興靈帥
臣肆意妄作取怨戎狄臣朝夕引道非難但須稟朝廷
成算願召二府大臣早決之　丁亥詔宜令天下州軍
各上所轄縣令治狀優劣其條約令考課院詳定以聞
　乙未詔令内外兩府兩制文武三司副使武臣正任
以上臺諌諸路監司于京朝官使臣幕職州縣官内各
舉所知二人見任兩府三人或恥于自媒乆淹下位或
偶因㣲累遂廢周行者咸以名聞　己亥新知澶州向
傅範改知鄆州諌官楊繪言傅範后族不當領安撫使
無以杜外戚僥求之源上曰諌官如此言甚善可以止
他日妄干請也繪又嘗言宰相不當用其子判鼓院上
謂滕甫曰鼓院𫝊達而已何與于事甫曰人有訴宰相
者使其子𫝊達可乎且天下見宰相子在是豈敢復訴
事上悟為罷之　上諭樞宻院曰近有投匭者言知永
寧軍魏康用公使錢興販收利因咨嗟乆之曰何以使
官盡得人文彦博曰朝廷擇轉運使轉運使檢察州縣
吏則庶幾得人也邵亢曰政治之本在于得人若官得
人雖無法事亦自舉茍非其人雖法宻無補于事上曰
將帥最難得人唐三百年中惟一郭子儀耳又曰漢元
好儒而史稱孝元之業衰焉何也亢曰漢元之患在優
游不斷不在好儒也　十二月丙寅手詔曰獄者民命
之所係也比聞有司嵗考天下之奏而瘐死者多其具
為令提㸃刑獄嵗終㑹死者之數以聞委中書檢察或
死者過多官吏雖已行罰當更黜責　是月韓𤦺至長
安初薛向賈逵等議欲留綏州詔𤦺度其可棄可守以
聞已而西人誘殺楊定等琦即奏賊今若此綏州不可
棄也諒祚戰數敗國中饑困將求和而諒祚病死其子
秉常嗣立琦因奏當此變故尤非棄州之時樞宻使文
彦博吕公弼恥于中變督促棄州如初琦亦條陳不已
上遣入内押班王昭明齎手詔訪琦利害𤦺復具奏乃
詔綏州如琦議
　
　
　
　
　
　宋史全文卷十
欽定四庫全書
　宋史全文卷十一
　　宋神宗一
戊申熈寧元年春正月甲戌朔日有食之　詔改元
復命武臣同提㸃刑獄　壬午詔州縣春首檢視暴骸
給錢葬祭之　丙申權三司使唐介㕘知政事執政坐
待漏舍故事唯宰相省閲所進文書介謂曽公亮曰介
備位政府而文書皆不知上若顧問何辭以對公亮乃
與介同閲視後遂以為常　詔太學増置外舍生百員
初太學置内舍生二百員官為給食至是待次而入者
葢百餘人諫官以為言故有是詔　二月乙卯孔宗愿
子若䝉為新泰縣主簿襲封衍聖公　丙辰种諤奪四
官隨州安置初有司奏劾諤擅興生事詔繫長安獄諤
乃悉焚當路所與簡牘置對無一語罣人惟自引伏
司馬光進讀資治通鑑至蘇秦約六國從事上曰蘇秦
張儀掉三寸舌乃能如是乎光對曰秦儀為縱横之術
無益於治臣所以存其事於書者欲見當時風俗專以
辯説相髙人君委國而聽之此所謂利口覆邦者也上
曰朕聞卿進讀終日忘倦　上謂文彦博等曰天下弊
事至多不可不革彦博對曰譬如琴瑟不調必改而更
張之韓絳曰為政立事當有大小先後之序上曰大抵
威克厥愛乃能有濟　三月癸酉朔上謂文彦博等曰
當今理財最為急務養兵備邊府庫不可不豐大臣共
宜留意節用又曰漢文身衣弋綈非徒然也葢亦有為
為之耳數十年間終有成效以此言之事不可不勉也
　乙酉上謂文彦博等曰任人各以所長乃可立事至
於有過寡行之人或可使但不宜使在左右　乙未詔
河北轉運司預計置賑濟饑民　夏四月壬寅朔富弼
入見問以治道弼以上鋭於有為對曰人君好惡不可
令人窺測可窺測則奸人得以傳㑹其意陛下當如天
之鑒人隨其善惡若自取然後以誅賞從之則功罪得
其實矣上稱善又問北邊事條目甚悉弼曰陛下臨御
未久當先布德澤且二十年未可言用兵亦不宜重賞
邊功干戈一起所係禍福不細上黙然良久又問所先
弼曰阜安㝢内為先上善之　詔新除翰林學士王安
石越次入對上曰方今治當何先對曰以擇術為始上
問唐太宗何如主對曰陛下每事當以堯舜為法唐太
宗所知不逺所為不盡合法度堯舜所為至簡而不煩
至要而不迂至易而不難但末世學士大夫不能通知
聖人之道故常以堯舜為髙而不可及不知聖人經世
立法常以中人為制也上曰卿可謂責難於君然朕自
視眇然恐無以副卿此意卿可悉意輔朕庶幾同濟此
道試為朕詳言施設之方對曰願陛下以講學為事講
學既明則施設之方不言而自喻安石退而上疏極言
累世因循末俗之弊且謂理財無法　庚申翰林學士
兼侍講吕公著王安石等言竊尋故事侍講者皆賜坐
自乾興以來講者始立而侍者皆坐聽臣等竊以為侍
者可使立而講者當賜坐禮官韓維刁約胡宗愈言臣
等以為宜如天禧舊制以彰陛下稽古重道之意龔鼎
臣蘇頌周孟陽王汾劉攽韓忠彦等言乾興以來侍臣
立講歴仁宗英宗兩朝行之且五十年豈可一旦以為
有司之失而輕議變更乎上問曽公亮但稱臣侍仁宗
書筵亦立後安石因講賜留上面諭曰卿當講日可坐
安石不敢坐遂已　權判南京留司御史臺劉敞卒慶
厯前學者多守注疏之學至敞為七經小傳始異諸儒
之説後王安石修經義葢本於敞　癸亥孫覺為右正
言赴諫院供職上與覺言欲革積弊覺對弊不可不革
革而當其悔乃亡他日上語左右曰孫覺頗知理　五
月癸酉上謂文彦博等曰丁謂王欽若陳彭年何如人
彦博等各以所聞對因言當時修建宫殿皆謂等開之
耗祖宗儲積過半至今府庫不復充實上曰王旦為宰
相不得無過韓絳曰旦嘗諫上不從求去位又弗許上
曰事有不便當極論列豈可以求去為是也　國子監
言補試國子監生以九百人為額從之　六月癸卯以
同州明法魏道嚴為本州司士㕘軍前邠州觀察推官
狄國賔注擬隴州職官一任以判永興軍韓琦言道嚴
唐鄭國公徴裔孫國賔梁國公仁傑十二代孫故也
詔諸路與監司訪尋州縣可興復水利如能設法勸誘
興修塘堰圩垾功利有實當議旌寵　乙卯賜知唐州
光禄卿髙賦敕書奬諭賦在唐凡五年比罷増户萬一
千三百八十増田三萬一千三百二十八頃而山林榛
莽之地皆為良田嵗益税二萬二千五十七作陂堰四
十有四云　丙寅命司馬光滕甫同看詳裁減國用制
度仍取慶厯二年數比見今支費有不同者開析以聞
光登對言國家所以用不足者在於用度太奢賞賜不
節宗室繁多官職冗濫軍旅不精此五者非愚臣一朝
一夕所能裁減若但欲知慶厯二年裁減制度比見今
支費數此止當下三司條析其同與不同立可盡見不
必更差官置局上深開納明日即罷裁減司　秋七月
乙亥詔秦州新築大甘谷口寨曰甘谷城即篳篥城也
　丁丑布衣王安國賜進士及第仍注初等職官　己
卯羣臣表上尊號曰奉元憲道文武仁孝詔不許及第
三表司馬光入直因言上尊號之禮非先王令典起於
唐武后中宗之世遂為故事因循至今太祖尊號有一
統太平字太祖以燕晉未平却而不受太宗尊號盡省
去且曰以理言之皇帝二字亦未可兼稱詔賜光曰朕
方以淫雨地震日虞傾禍被此洪名有慚面目遂終不
許　新知大名府陳升之知樞密院事文彦博吕公著
為使韓絳邵亢為副使樞密並置使副及知院自此始
　辛巳孫覺責授太子中允仍知諫院先是陳升之登
對上面許擢置中樞覺相繼登對上因與言陳升之宜
居宥密邵亢不才向欲使守長安而執政以為無過時
升之已有成命而覺不知退即上言宜使亢知永興升
之為樞密使上以覺為希㫖收恩且區處大臣非小臣
所宜故責之覺又言滕甫貪汙頗僻斥其七罪上不信
悉以覺疏示甫甫謝曰陛下無所疑臣無媿足矣　甲
申京師地震乙酉又震是夜月食有司言明天厯不效
當改厯詔司天更造新厯　降將作監主簿助教告敕
七十道付河北安撫司募人入粟　戊戌知諫院錢公
輔言祠部遇嵗饑河決鬻度牒以佐一時之急欲乞自
今宫禁遇聖節恩賜度牒並裁損或減半為紫衣稍去
剃度之冗從之賣度牒葢始此年　八月壬寅京師地
又震同知諫院孫覺通判越州覺既降官累章求出不
許覺以為去嵗有罰金御史今茲有貶秩諫官未有罰
金貶秩而猶居其位者也覺遂移牒閤門御史臺云論
邵亢滕甫奸邪方待罪更不入朝及釐務閤門以聞上
批出曰覺牒與所言事不同宜與外任差遣　甲辰京
師地又震　辛亥邇英進讀已召司馬光問以河北災
變光對以饑饉之嵗金帛無所用惟食不可一日無耳
宜多漕江淮之榖以濟之上因論治道言州縣長吏多
不得人政府不能精擇對曰人不易知天下三百餘州
責其精擇誠難但能擇十八路監司使之擇所部知州
而進退之知州擇所部知縣而進退之得人多矣又問
諫官難得人誰可者對曰臣賤官何敢薦人上固問之
對曰凡擇言事官當以三事為先第一不愛富貴次則
重惜名節次則曉知治體具此三者誠亦難材鹽鐵副
使吕誨侍御史吕景此兩人似堪其選　癸丑宰臣曽
公亮等言伏見故事南郊禮畢陪祀官並䝉賜方今河
朔菑沴調用繁冗欲望大禮畢兩府臣僚罷賜銀絹詔
送學士院取㫖司馬光奏曰朝廷宣布惠澤則宜以在
下為先撙節用度則宜以在上為始臣愚以為將來大
禮畢所賜並宜減半俟他日豐稔自依舊制臣知此物
未能富國家因此漸思減其餘浮費自今日為始耳安
石曰國用不足由未得善理財之人故也光曰善理財
之人不過頭㑹箕斂以盡民財如此則百姓窮困流離
為盜豈國家之利耶安石曰此非善理財者也善理財
者民不加賦而國用饒光曰此乃桑𢎞羊欺漢武帝之
言司馬遷書之以譏武帝之不明耳安石爭論久之上
曰朕亦與司馬光同今且以不允答之可也是日適㑹
安石當制遂以上前所言意草批劄曰方今生齒既蕃
而賦入又為不少理財之義殆有可思此之不圖而姑
務自損祇傷國體未協朕心所乞宜不允公亮等遂不
敢復辭　甲子手詔曰昔我藝祖之興以天縱之聖再
造區夏大謨偉烈被諸萬世而莫髙焉其令中書門下
考太祖之籍以屬近而行尊者一人裂土地而王之使
常從獻于郊廟世世勿絶　乙丑詔復行崇天厯　鹽
鐵副使吕誨同知諫院用司馬光之言也　詔自今試
館職並試策論罷詩賦　九月辛未涇州觀察使從式
進封安定郡王初韓琦自長安入覲問曰推崇太祖之
後令擇一人封王常從獻于郊廟不知何故及此自古
主鬯從獻皆太子事今忽擇一人令郊廟從獻豈不疑
駭天下視聽乎上悟遂罷從獻之㫖　甲申詔自今内
批指揮並作奉聖㫖施行　戊子莫州地震有聲如雷
　冬十月壬寅詔講筵權罷講禮記先是王安石講禮
記數難記者之非是上以為然是日上因留安石坐曰
且欲得卿議論上曰唐太宗必得魏鄭公劉備必得諸
葛亮然後可以有為安石對曰陛下誠能為堯舜則必
有咎夔稷契陛下誠能為髙宗則必有傳説魏鄭公諸
葛亮皆有道者所羞何足道哉
　(講義曰三代以來書生得君自安石始其始見神宗/也直以文帝太宗之不足法者為言復以魏徴諸葛)
　(亮之不足為者自任此其智識之卓然又皆秦漢以/來諸儒所未聞者所謂擇術講學之方雖孟子告君)
　(殆不是過人主安得不信其知道哉神宗詰其設施/之方而再三不肯條對者葢其所施設之方止於青)
　(苗助役之類而遽條陳之則人必不我信故粗言一/二而不肯録進欲使人主之深聽而後舉朝聽其所)
　(為也未幾讀吳申謹奉成憲之疏於是謂成憲不足/道流俗不足聽勞民非所恤嚴刑非所緩人主當示)
　(人以好惡當懼人以不測且謂勞民重刑三代亦/然而安石施設之藴理財之法變法之心盡露矣)
　丙午上問講讀官富民之術司馬光言凡富民之本
在得人縣令最為親民欲知縣令能否莫若知州欲知
知州能否莫若轉運使陛下但能擇轉運使轉運使按
知州使知州按縣令何憂民不富也　十一月癸酉太
白晝見　丁亥合祭天地于南郊以太祖配　甲午司
馬光入辭因請河陽晉絳上曰汲黯在朝淮南寢謀卿
未可去也　京師及莫州地震　十二月壬寅詔自今
内批指揮事俟次日覆奏行下　癸卯瀛州地大震
庚戌賜夏國主嗣子秉常詔候誓表到日即遣使封冊
并以綏州給還所有嵗賜自封冊後並依舊例　庚申
命入内副都知張若水進所造神臂弓初民李宏獻此
其實弩也詔依樣製造至是以進
己酉熈寧二年春正月丁亥上謂輔臣曰近見内藏庫
籍文具而已財貨出入畧無闗防嘗聞太宗時内藏財
貨每千計用一牙錢記之名物不同所用錢色亦異他
人莫能曉也嘗匣而置之御閣以參驗帳籍中定數晩
年嘗出其錢示真宗曰善保此足矣今守藏内臣皆不
曉帳籍闗防之法當更擇人領之　知同州趙尚寛知
唐州髙賦知齊州王廣淵條奏置義倉事知陳留縣蘇
涓亦言臣勸諭百姓置義倉以備水旱條上措置事詔
曽公亮曰近王廣淵於齊州創置義倉已勸率十萬餘
石當得人繼守其事可持詔廣淵舉知州一人　二月
己亥富弼除守司空兼侍中初以集禧觀使召弼赴闕
弼既辭不受上乃罷集禧之命以左僕射兼門下侍郎
平章事　庚子王安石㕘知政事先是安石見上論天
下事上曰人皆以為卿但知經術不可以經世務安石
對曰經術者所以經世務也果不足以經世務則經術
何賴焉上曰卿所施設以何為先安石曰變風俗立法
度最方今所急也凡欲美風俗在長君子消小人以禮
義亷恥由君子出故也上以為然　丙午翰林學士司
馬光登對乞一州上不許曰君子小人皆知卿方正吕
公著使契丹亦問有司馬光者其人甚方正今為何官
名為夷狄所知奈何出外光初罷御史中丞遼因問公
著以光何不為中丞公著歸告于上故上乃知　甲子
命知樞密院陳升之㕘知政事王安石取索三司應干
條例文字看詳具合行事件聞奏别為司名曰同制置
三司條例先是安石言泉府一官先王所以摧制兼并
均濟貧弱變通天下之財而使則出於一綂者以有此
也安石因請以吕惠卿為制置司檢詳文字從之　富
弼以足疾未能入見有於上前言災異皆天數非人事
得失所致者弼聞之歎曰人君所畏惟天若不畏天何
事不可為者去亂亡無幾矣此必姦臣欲進邪説故先
導上以無所畏使輔拂諫爭之臣無所復施吾不可以
不速救即上疏數千言雜引春秋洪範及古今傳記人
情物理以明其決不然者
　(胡安國春秋傳序曰春秋非五經比也洚水警予與/鳳皇來儀並載于虞書大木斯拔與嘉禾合頴同垂)
　(於周史春秋不書祥瑞而盡書災異史外傳心之要/典也自安石建議以春秋為腐爛朝報經筵不以進)
　(讀科目不以取士馴至崇觀之間姦臣用事一卉一/木之異指為嘉瑞天地災變隠而不言是與春秋正)
　(相反也胡氏之論葢攻/安石學術之亂天下也)
　三月上既用富弼為首相弼猶以足疾在告是日弼
始入見曰臣聞中外之事漸有更張此必有小人獻説
於陛下也大抵小人惟喜動作生事則其間有所希冀
縁朝政守靜則事有常法小人何所望也上改容聽納
曰今日得卿至論乃沃朕心可謂金石之言朕不忘也
　癸未蘇轍為制置三司條例司檢詳文字先是轍奏
疏曰所謂豐財者非求財而益之也去事之所以害財
者而已事之害財者三一曰冗吏二曰冗兵三曰冗費
疏奏上批付中書因召對而有是命　兩府同奏事富
弼言大臣須和乃能成務又言今所進用或是刻薄小
才小才雖似可喜然害事壊風俗為甚恐須進用醇厚
敦實之人上曰大臣正要與朝廷分邪正邪正分則天
下自治　壬辰上問安石制置條例如何安石曰已檢
討文字畧見倫緒然今欲理財則須使能天下但見朝
廷以使能為先而不以任賢為急但見朝廷以理財為
務而於禮義教化之際未有所及恐風俗壊不勝其弊
陛下當深念國體有先後緩急上頷之　夏四月丁酉
朔羣臣上尊號詔答不允先是上謂執政曰受與否於
人情孰安王安石曰受與不受於理皆可也陛下能深
見受與不受無加損之理則此事皆陛下自擇上曰三
尺童子亦知無加損也　知諫院錢公輔罷知諫院時
上委任政府責以太平一日執政召臺諫官至都堂富
弼曰上求治如饑渴正賴同心以濟所願公輔對曰所
為是邪天下誰敢不同非邪公輔雖欲同之不可得已
　丙午同天節罷上壽是日雨富弼言願陛下未以今
日雨澤為喜當以累年災變為懼葢修德致雨其應如
此萬一於德有損其災應豈有緩邪上親書詔答曰敢
不置之枕席銘諸肺腑終老是戒更願公不替今日之
志則天災不難弭大平可俟也　丁未㕘知政事唐介
卒上初欲用王安石為㕘知政事曽公亮因薦之介曰
安石好學而泥古論議迂濶若使為政恐多所變更必
擾天下退至中書謂公亮等曰異日安石之言果用天
下必困擾諸公當自知之耳時執政進除目上久之不
決既數日乃曰朕問王安石以為然可即施行介曰陛
下比擇大臣付以天下之事臣近每聞陛下宣諭某事
問安石以為可即施行某事問安石以為不可未得施
行如此則執政何所用必以臣為不才當先罷免此語
傳之天下恐非信任體也安石既執政奏言中書處分
事用劄子皆言奉聖㫖不中理者常十八九不若令中
書自出牒不必稱聖㫖上愕然介曰太宗時寇準用劄
子遷馮拯等官不當拯訢之太宗曰前代中書有堂牒
指揮事乃權臣假此以威福天下太祖朝趙普為相堂
帖重於敕命尋令削去今復置劄子何異堂牒今安石
不欲稱聖㫖則是政不自天子出也上曰太宗制置此
事極當及安石議謀殺人傷者許首介數與安石爭論
於上前安石强辯上主其語介不勝憤悶居頃之疽發
背而卒　丙辰詔宜令侍從官自今視朕過失與朝廷
事之闕無有巨細各具章極言無𨼆噫言善而不用朕
有厥咎道之而弗言爾為不恭王安石之詞也　五月
癸未鄭獬知杭州王拱辰判應天府錢公輔知江寧府
獬與滕甫相善王安石素惡之故事兩制差除必宰相
當筆時富弼在告曽公亮出使西京王安石遽自當筆
議者皆疑安石行其私意御史中丞吕誨即奏曰王拱
辰不聞有過遷謫出外鄭獬在三班院皆稱公當權府
亦甚平允遽然補外錢公輔先因營救滕甫遂罷諫院
今又被逐葢甫與王安石素所不足今無罪被黜甚傷
公議上出誨奏示執政安石曰此三人者出臣但愧不
能盡理論情暴其罪狀使小人知有所憚不意言者乃
更如此
　(吕中曰安石入朝之初即勸人主逐諫官其本意如/此故臺諫未有直罷者自安石始上罷吳申復以吳)
　(申例罷公輔自是人/不附已者始擠之矣)
　癸已樞密院言欲檢尋本院諸文書凡闗祖宗以來
法制所宜施於逺者並刪取大㫖編次成冊仍於逐門
各留空紙以備書載將來處置事從之賜名經武要畧
　是月丙戌王安石以吕誨劾章乞辭位上即封還其
奏令視事如故上又謂安石曰吕誨言卿每事好為異
多作横議或要内批以自質證又詐妄希㑹朕意朕與
卿相知如髙宗傳説亦豈須他人為助　羣臣準詔議
學校貢舉多欲變改舊法獨殿中丞直史館判官告院
蘇軾奏曰得人之道在於知人知人之法在於責實使
君相有知人之才朝廷有責實之政則胥吏皂𨽻未嘗
無人而况於學校貢舉乎雖因今之法臣以為有餘使
君相無知人之才朝廷無責實之政則公卿侍從常患
無人况學校貢舉乎雖復古之制臣以為不足上得軾
議喜曰吾固疑此得蘇軾議釋然矣即召見問何以助
朕軾對曰陛下求治太急聽言太廣進人太銳願陛下
安靜以待物之來然後應之上悚然聽受曰卿三言朕
當詳思之　吕惠卿最為安石所賢屢薦于上事無大
小必與之謀時人號安石為孔子惠卿為顔子　上曰
欲用蘇軾修中書條例安石曰軾與臣所學及議論皆
異别試以事可也　考課院言準詔定到考較知縣縣
令課法分為上中下三等内有績狀尤異出於上等之
外則定為優等如政事昏繆出於下等之下者即定為
劣等　六月丁巳詔吕誨落中丞以本官知鄧州前此
誨上疏曰臣竊以大姦似忠大詐似信唯其用捨係國
休戚如少正卯之才言偽而堅順非而澤强記而博非
大聖孰能去之臣謹按王安石外示朴野中藏巧詐驕
蹇慢上隂賊害物今畧疏十事誠恐陛下悦其才辯久
而倚毗情偽不得知邪正無復辨大姦得路羣隂彚進
則賢者漸去亂由是生臣究安石之迹固無逺畧唯務
改作立異於人徒文言而飾非將罔上而欺下臣竊憂
之誤天下蒼生必斯人也疏奏安石亦求去位上詔視
事宜如故安石既留而誨坐貶　太白入井壬戌晝見
　秋七月乙丑朔司天監言日食辰已間有隂霧遮蔽
所食不及元奏分數宰臣富弼等拜表賀　行均輸法
　癸未上謂執政曰人君豈可怠於政理朕非樂於勞
苦益思少時精神可惜欲乗時有為以安生靈至於兵
乃是聖人之大權所以安天下也但不可輕用非獨殺
人心所不忍誠恐天道不祐　甲申日下有五色雲
上御資政殿因語及選任知州未得善法曰朕每思祖
宗百戰得天下今以一州生靈付一庸人常痛心疾首
卿等為如何則可彦博奏以責在監司宜得至公之人
可任按察公弼曰朝廷當擇諸司長官及十八路監司
無不濟矣　韓𤦺等新修仁宗實録一部二百卷曽公
亮等上英宗實録三十卷　八月丙申司馬光上疏曰
陛下日出視朝繼以經席入宫之後省閱天下奏事夜
御燈火研味經史然孜孜求治于今三年而功業未著
者殆未得其體要故也　癸卯待御史劉琦監處州鹽
酒税御史裏行錢顗監衢州鹽税初御史知雜劉述及
𤦺顗等言切見陛下用安石為㕘知政事未踰半年中
外人情囂然不安葢以其專肆胷臆輕易憲度而無忌
憚之心也　司馬光言皮公弼陛下明知其貪閻充國
陛下明知其猥二者皆以知縣權發遣三司判官及得
罪而出皆為知州今琦顗止以迕犯大臣降監當然則
狂直之罪重於貪猥得罪大臣甚於得罪陛下也乞與
本資不報　丙午詔同修起居注范純仁罷同知諫院
初純仁以言薛向不可為發運使或致民心别生事變
上曰今令發運使兼制置六路財賦務在均適有無何
由乃致百姓人情怨駭純仁曰人主不當言利但當務
農桑節用而已純仁又申中書曰㕘政以文學自負議
論得君專任已能不曉時事捨堯舜知人安民之道講
五伯富國强兵之術尚法令則稱商鞅言財利則背孟
軻鄙老成為因循之人棄公論為流俗之語曽相公年
髙不退亷節已虧且欲見容惟務雷同茍且趙㕘政心
知其非凡事不能力救徒聞退有後言公亮等以純仁
狀進乃落起居舍人同修起居注　庚戌制置三司條
例司檢詳文字蘇轍言每於本司商量公事動皆不合
乞除一合入差遣詔依所乞上閲轍狀問轍與軾如何
觀其學問頗相類王安石曰軾兄弟大抵以飛箝捭闔
為事上曰如此則宜合時事何以反為異論　九月詔
閤門引編校書籍吕惠卿校勘王存登對皆王安石所
善也　制置三司條例司言諸路常平廣惠倉畧計千
五百萬以上貫石斂散之法未得其宜今欲以見在斛
斗遇貴量減市價糶遇賤量増市價糴以見錢依陜西
青苗錢例取民情願豫給令隨税納斛斗内有願請本
色或納時價貴願納錢者皆許從便欲量諸路錢榖多
寡分遣官提舉仍先行於河北京東淮南三路候其有
緒即推之諸路從之　戊辰初開經筵　王安石獨奏
事上問曰程顥言不可賣祠部度牒作常平本錢如何
安石曰顥所言自以為王道之正臣以為顥所言未達
王道之權今度牒所得可置粟凡四十五萬石若凶年
人貸三石則可全十五萬人性命賣祠部所剃者三千
人頭而所可捄活者十五萬人性命若以為不可是不
知權也　冬十月丙申左僕射平章事富弼罷為武寧
軍節度使同平章事判亳州弼初入相即除司空兼侍
中弼固辭得免及罷不復加恩葢上意不樂其去故也
弼將去復言于上曰比見親舊乃知人情大不安進用
多小人諸處地動災變宜且安靜　知樞密院事陳升
之為禮部尚書平章事　上既許富弼辭位問弼曰卿
即去誰可代卿者弼薦文彦博上黙然良久曰王安石
何如弼黙然　改綏州為綏德城先是韓縝與夏人議
許令納安逺塞門二寨還以綏州郭逵曰此正商於之
地六百里也時已有詔俾逵焚棄綏州逵曰一州既失
二寨不可得中國為夏人所賣安用守臣為藏其詔不
出上言綏州宜守且自劾違詔之罪詔褒逵曰淵謀祕
畧悉中事機有臣如此朕無西顧之憂矣於是詔城綏
州不復以易二寨　己亥翰林學士司馬光對上問近
相陳升之外議云何光曰閩人狡險楚人輕易今二相
皆閩人二㕘政皆楚人必將援引鄉黨之士充塞朝廷
天下風俗何以得更淳厚
　(講議曰昔邵康節聞杜鵑聲於天津橋上曰朝廷將/用南人為相天下自此多事矣夫王欽若當國亦南)
　(人也豈獨自安石始邪葢天禧天聖之時南方之氣/未盛所用者欽若一人耳自安石為相所引者惠卿)
　(之憸巧升之之輕易宰相㕘政皆用南人/此固温公之所慮而康節之所先知也)
上曰升之有才智曉民政光曰但恐不能臨大節而不
可奪耳凡才智之人必得忠直之人從旁制之此明主
用人之法也上又曰王安石何如光曰人言安石姦邪
則毁之太過但不曉事又執抝耳上曰韓琦敢當事賢
於富弼但木强耳光曰琦實有忠於國家之心但好遂
非此其所短也上因歴問羣臣至吕惠卿光曰惠卿憸
巧非佳士使王安石負謗於中外者皆惠卿所為也上
曰惠卿應對明辯亦似美才光曰江充李訓若無才何
以能動人主　監察御史裏行張戩程顥言每有本職
公事欲上殿敷奏必奏候朝㫖既許上殿伺候班次動
經旬日臺諫之職言責既均則進見之期理無殊别何
獨憲臣隔絶疎異欲乞推原天禧詔書之意使依諫官
例牒閤門即許登對或所言急速仍乞先次上殿詔三
院御史及裏行有公事並許直申閣上殿　十一月司
馬光言欲據國史實録所載旁采異聞傚漢書作百官
公卿表以備奏御從之　乙丑命樞密副使韓絳同制
置三司條例初陳升之既拜相遂言臣待罪宰相無所
不綂所領職事豈可稱司他日又對升之固以為不可
置司上欲使安石獨領安石以為非便曰陛下本置此
司令中書密院各差一人今若韓絳同事甚便上曰善
故有是命升之深狡多數為小官時與安石相遇淮南
安石深器之及安石用事設制置條例司引升之共事
升之竭力賛助或時為小異陽若不與安石皆同者安
石不覺詐故推升之使先為相升之既登相位於條例
司事遂不肯闗預安石固以請升之曰茲事盍歸之三
司何必攬取為己任也安石大怒二人於是乎始判
蔡延慶孫覺並同修起居注上初欲用蘇軾王安石曰
軾豈是可奬之人上曰軾有文學朕見似為人平靜司
馬光韓維王存俱稱之安石曰險邪之人臣非苟言之
皆有事狀軾遭父喪韓琦等送金帛不受却販數船蘇
木入川司馬光言吕惠卿愛錢反言蘇軾平靜斯為厚
誣陛下欲變風俗息邪説驟用此人則士何由知陛下
好惡所在上乃罷軾不用　丙子詔自今諸路同提㸃
刑獄復差文臣於是武臣提㸃刑獄盡罷上以武臣罕
習吏文多不足以察舉所部人才故悉罷之人甚以為
便　壬午御邇英閣吕惠卿講先王之法有一嵗一變
者則月令季冬飭國典以待來嵗之宜而周禮正月始
和布於象魏是也有數嵗一變者則堯舜五載修五禮
十二載脩法則是也有一世一變者則刑罰世輕世重
是也有數十世而改者則夏貢商助周徹夏校商序周
庠之類是也有雖百世不變者尊尊親親貴貴長長尊
賢使能是也臣前日見司馬光以為漢惠文景三帝皆
守蕭何之法而治武帝改其法而亂宣帝守其法而治
元帝改其法而亂臣按何雖約法三章其後乃以為九
章則何已不能自守其法矣惠帝除挾書律三族令文
帝除誹謗妖言除祕祝法皆蕭何法之所有而惠與文
除之景帝又從而因之則非守蕭何之法而治也上召
光前謂光曰其言如何光對曰惠卿之言有是有非惠
卿言漢惠文武宣元治亂之體是也其言先王之法有
一嵗一變五嵗一變一世一變則非也上曰朝廷每更
一事舉朝士大夫洶洶皆以為不可又不能指名其不
便者果何事也光曰朝廷散青苗錢茲事非便吕惠卿
曰光不知此事彼富室為之則害民今縣官為之乃所
以利民也光曰昔太宗平河東輕民租税而戍兵益衆
命和糴糧草以給之民皆樂與官為市其後人益衆物
益貴而轉運司常守舊價或復支移折變至今為膏肓
之疾臣恐異日青苗之害亦如河東之和糴也惠卿曰
光所言皆吏不得人故為民害耳光曰如惠卿言乃臣
前日所謂有治人無治法吳申曰司馬光之言可謂至
論　閏十一月壬寅張載為崇文殿校書先是吕公著
薦載召對問以治道載曰為政不以三代為法者終茍
道也　條例司奏差官提舉諸路常平廣惠倉兼管勾
農田水利差役事從之時天下常平錢榖見在一千四
百萬貫石諸路各置提舉　條例司又言交子之法用
於成都府路人以為便今河東公私苦運鐵錢勞費議
行交子之法仍令轉運司舉官置務從之　十二月乙
亥上問王安石以真宗時邊事安石曰臣按實録當時
君臣議論未嘗説到底上下相與皆滅裂而已則何以
待夷狄　有中㫖下開封府減價買浙燈四千餘枝權
推官殿中丞直史館蘇軾言陛下游心經術動法堯舜
而豈以燈為悦哉此不過以奉二宫之歡耳且賣燈皆
細民安可賤酬其直願亟罷之上納其言軾因奏書獻
三言曰願陛下結人心厚風俗存紀綱書凡七千餘言
軾素不為王安石所喜使權開封府推官欲以多事困
之也而軾決斷精敏聲問益逺論事益不休
庚戌熈寧三年春正月詔諸路常平廣惠倉給散青苗
錢本為惠恤貧乏今慮官吏不體此意追呼均配抑勒
翻成搔擾其令諸路提㸃刑獄官體量覺察違者禁止
立以名聞敢沮遏願請者案罰亦如之先是翰林學士
范鎮言青苗者唐衰亂之世所為苗青在田賤估其直
收斂未畢而必其償是盜跖之法也右正言李常孫覺
亦言王廣淵在河北第一等給十五貫第二等十貫第
三等五貫第四等一貫五百第五等一貫民間喧然不
以為便而廣淵入奏稱民間歡呼鼓舞歌頌聖德言者
既交攻之朝廷不得已乃降是詔　二月壬戌朔韓𤦺
言准轉運及提舉常平廣惠倉司牒給青苗錢更有餘
錢坊郭戸有物業抵當願請錢者五家為一甲依青苗
例支借臣竊以詔書務在優民不使兼并乗其急以邀
倍息皆以為民公家無所利其入今每借一千令納一
千三百則是官放息錢與初抑兼并濟困乏之意絶相
違戾欲民信服不可得也又鄉村每保須有物力人為
甲頭雖云不得抑勒而上户必不願請官吏防下戸不
能送納豈免差充甲頭以備代陪陛下勵精求治若但
躬行節儉以先天下自然國用不乏何必使興利之言
紛紛四出以致逺邇之疑乞盡罷諸路提舉官依常平
舊法施行癸亥上親䄂出琦奏示執政曰琦真忠臣朕
始謂可以利民不意乃害民如此且坊郭安得青苗而
使者亦强與之乎王安石勃然進曰茍從其所欲雖坊
郭何害陛下修常平法所以助民至於收息亦周公遺
法也陳升之曰但恐州縣避難索之故抑配上户爾安
石曰抑配誠恐有之然俟其有嚴行絀責一二人則此
弊自絶上終以韓琦所説為疑安石曰直使州縣抑配
上户俵十五貫錢又必令出二分息則一户所陪止三
貫錢因以廣常平儲蓄以待百姓凶荒則比之前代科
百姓出米為義倉未為不善况又不令抑配有何所害
上曰要須盡人言料文彦博吕公弼亦以此為不可但
腹誹韓琦獨肯來説真忠臣也翌日安石遂稱疾不出
　丙寅詔大宗正司置丞二員　兵部員外郎傅堯俞
同判流内銓堯俞始除喪至京師安石數召之既見語
及新法安石謂堯俞曰方今紛紛遲君來久矣將以寶
文閣待制同知諫院還君堯俞謝曰新法世不以為便
誠然當力論之平生未嘗欺敢以實告安石不悦遂有
此命　王安石既稱疾家居翰林學士司馬光再為批
答曰今士夫沸騰黎民騷動乃欲委還事任退取便安
卿之私謀固為無憾朕之所望將以委誰安石大怒即
抗章自辯上封還其章手札諭安石曰詔中二語失於
詳閲今覽之甚愧安石固請罷上固留之奬慰良久
翰林學士司馬光為樞密副使辛巳司馬光言臣先曽
上疏言不當設制置三司條例司又言散青苗錢不便
臣竊聞先帝嘗出内藏一百萬緡助天下常平倉作糴
本錢前日天下常平倉錢榖共及一千餘萬貫石今無
故盡散之他日若思常平之法復欲收聚何時得及此
數乎臣以為散青苗錢之害猶小而壊常平法之害尤
大也十年之外富室既盡常平已壊帑藏又空不幸有
方二三千里之水旱加以四夷侵犯邊境當是之時民
之羸者不轉死溝壑壯者不聚為盜賊將何之矣陛下
誠能昭然覺悟采納臣言罷制置三司及追還使者臣
雖盡納官爵但得為太平之民以終餘年其幸多矣壬
午安石始出視事安石之在告也上諭執政罷青苗法
曽公亮陳升之欲即奉詔趙抃獨欲俟安石出令自罷
之安石既視事持之益堅人言不能入矣　司馬光謁
告之六日上復趣令入見光言臣近上疏未聞采錄獨
以何心敢當髙位若臣言果是乞早賜施行若臣言果
非乞更不差使臣宣召早收還樞密副使勅告庚寅詔
收還樞密副使告勅先是上欲置光西府王安石曰光
雖好為異論然其才豈能害政但如光者異論之人倚
以為重今擢在髙位則是為異論之人立赤􁀙也光朝
夕所與切磋琢磨者乃劉攽劉恕蘇軾蘇轍之徒而已
觀近臣以其所主所主者如此其人可知也安石在告
上乃用光及安石復視事因固辭遂欲罷之三月甲午
司馬光移書王安石請罷條例司及常平使者安石得
書大慙欲怒則不敢答書但言道不同而已書凡三返
文多不載　條例司奏專疏駁韓𤦺所言皆王安石自
為之既而琦又言今䝉制置司以臣所言皆為不當臣
詳疏駁事件多刪去臣元奏要切之語曲為沮難及引
周禮國服為息之説文其謬妄將使無復敢言其非者
須再辨列欲望親覽　羣臣言常平章疏上怒悉以付
安石安石復于上曰章疏惟韓琦有可辨餘人絶不近
理不足辨也上然之范鎮言自古以來未有天子而開
課場者王安石曰鎮所言若非陛下畧見周禮天子有
此則豈得不為媿恥上又諭安石令稍修改常平法以
合衆論安石曰陛下方以道勝流俗與戰無異今少自
却即坐為流俗所勝矣　己亥御集英殿策試禮部奏
名進士有曰聖人之王天下也百官得其職萬事得其
序有所不為為之而無不成有所不革革之而無不服
田疇闢溝洫治富足以備禮和足以廣樂治足以致刑
方今之政救之之道必有本末所施之宜必有先後王
安石之辭也　上遣劉有方諭司馬光以依舊供職是
日光入對曰臣自知無力於朝廷朝廷所行皆與臣言
相反上曰相反者何事也光曰臣言條例司不當置又
言不宜多遣使者外撓監司又言散青苗錢害民豈非
相反上曰言者皆云法非不善但所遣非其人耳光曰
以臣觀之法亦不善所遣亦非其人也上曰元勅不令
抑勒光曰勅雖不令抑勒而所遣使者皆諷令抑配如
開封府界十七縣惟陳留姜潛張勅榜縣門及四門聽
民自來請自給之率無一人來請以此觀之十六縣恐
皆不免於抑勒也上敦諭再三光再拜固辭上曰當更
思之　范鎮罷知通進銀臺司初司馬光辭樞密使上
許之鎮封還詔書曰臣所陳大抵與光相類而光追還
新命則臣亦合加罪責上令再送鎮行下鎮又封還曰
陛下自除光為樞密副使士大夫交口相慶稱為得人
至於坊市細民莫不歡喜今一旦追還誥勅非惟詔命
反汗實恐沮光讜論忠計上不許以詔書直付光不復
由銀臺司行下鎮言由臣不才使陛下廢法有司失職
遂乞解銀臺司許之　壬子御集英殿賜進士明經諸
科葉祖洽以下及第出身同出身總八百二十九人祖
洽策言祖宗多因循茍簡之政陛下即位革而新之李
大臨蘇軾編排上官均第一祖洽第二陸佃第五上令
宰相陳升之面讀均等策以祖洽為第一　安石既得
政每賛上以獨斷上專信任之軾發策云晉武平吳以
獨斷而克苻堅伐晉以獨斷而亡齊桓專任管仲而霸
燕噲專任子之而滅事同功異何也安石見之不悦
上諭王安石曰聞有三不足之説否王安石曰不聞上
曰陳薦言外人云今朝廷以為天變不足懼人言不足
恤祖宗之法不足守安石曰陛下躬親庶政唯恐傷民
此即是懼天變陛下詢納人言無小大唯是之從豈是
不恤人言然人言固有不足恤者茍當於義理則人言
何足恤至於祖宗之法不足守則固當如此且仁宗在
位四十年凡數次修敕若法一定子孫當世世守之則
祖宗何故屢自變改今議者以為祖宗之法皆可守然
祖宗用人皆不以次今陛下試如此則彼異論者必更
紛紛　夏四月詔御史中丞吕公著比大臣之抗章因
便坐使之對乃誣方鎮有除惡之謀深駭予聞乖事理
之實可翰林侍讀學士知潁州司馬光記所聞於趙抃
曰上諭執政以吕公著上殿言朝廷摧沮韓琦太甚將
興晉陽之甲以除君側之惡王安石怨公著叛已請明
著罪狀光又云公著素謹初無此對或謂孫覺嘗為上
言今藩鎮大臣如此論列而遭挫辱若唐末五代之際
必有興晉陽之甲以除君側之惡者矣上誤記以為公
著也　己卯㕘知政事趙抃為資政殿學士知杭州樞
密副使韓絳間與王安石同奏條例司事嘗賛上曰臣
見王安石所陳非一皆至當之論可用陛下宜深省察
故安石尤德之前秀州軍事判官李定權監察御史裏
行定初至謁李常常問南方之民以青苗為如何定言
皆便之無不善常謂曰今朝廷方爭此君見人切勿為
此言也定即日詣安石白其事曰定惟知據實而言不
知京師不得言青苗之便也安石喜甚密薦于上上欲
用定知諫院曽公亮陳升之固爭之乃改命焉
　(吕中曰百官除授自執政以下皆付大臣進擬而中/丞諫官必出于人主之親擢所以公其選也自安石)
　(執政以京官王子韶除御史又以選人李/定除諫官則臺諫皆出于宰相之除矣)
權監察御史裏行程顥權發遣京西路同提㸃刑獄顥
先上疏言臣聞天下之理本諸簡易而行之以順道則
事無不成捨而之於險阻則不足以言智矣况於措置
沮廢公議一二小臣實與大計用賤陵貴以邪妨正者
乎凡此皆天下之理不宜有成而智者之所不行也興
利之臣日進尚德之風寖衰尤非朝廷之福臣奉職不
肖論議無補望允前奏早賜降責故罷　淮南轉運使
謝景温為工部郎中兼侍御史知雜事景温雅善安石
又與安石弟安國通姻先是安石獨對問上曰陛下知
今日所以紛紛否上曰此由朕置臺諫非其人安石曰
陛下遇羣臣無術數失事機别置臺諫官恐但如今日
措置亦未能免其紛紛也於是專用景温　上批監察
御史張戩王子韶並落職知縣戩屢言青苗不便最後
上疏乞罷制置司及諸路使者并言王安石專為聚斂
好勝遂非吕惠卿險薄姦凶尚留君側既上疏又詣中
書力爭辭氣甚厲公亮俛首不答安石以扇掩面而笑
戩怒曰㕘政笑戩戩亦笑㕘政㕘政所為豈但戩笑天
下誰不笑者陳升之解曰察院不須如此戩顧曰只相
公得為無過耶退即家居待罪遂與子韶同黜　甲申
翰林學士司馬光讀資治通鑑上曰舜堲讒説殄行若
臺諫為讒安得不黜光曰臣因進讀及之耳時事臣不
敢衆論也及退上留光謂曰吕公著言藩鎮欲興晉陽
之甲豈非讒説殄行光曰公著平居與儕輩言猶三思
而發何故上前輕發乃爾外人多疑其不然上曰王安
石不好官職及自奉養可謂賢者光曰安石誠賢但性
不曉事而愎此其短也又不當信任吕惠卿惠卿姦邪
而為安石謀主安石為之力行故天下并指安石為姦
邪也上曰今天下洶洶者孫叔敖所謂國之有是衆之
所惡也光曰然陛下當察其是非然後守之今條例司
所為獨安石韓絳吕惠卿以為是天下皆以為非也陛
下豈能獨與此三人共為天下耶司馬光讀資治通鑑
張釋之論嗇夫利口光曰孔子稱惡利口之覆邦家夫
利口何至覆邦家葢其人能以是為非以非為是以賢
為不肖以不肖為賢人主茍以是為非以非為是以賢
為不肖以不肖為賢則邦家之覆誠不難矣時吕惠卿
在坐光所論專指惠卿也　五月甲辰詔近設制置三
司條例司本以均通天下財利今大端已舉惟在悉力
應接以趣成效其罷歸中書先是文彦博等皆請罷制
置條例司上謂彦博曰俟羣言稍息當罷之不欲亟罷
恐傷王安石意故也　詔歐陽脩不合不奏聽朝廷指
揮擅止散青苗錢特放罪脩在青州嘗奏疏條陳三事
中書言脩擅止給青苗錢欲特㫖問罪王安石論脩殊
不識藩鎮體乃降是詔先是上復欲用脩執政安石曰
脩見事多乖理好有文華人安石葢指蘇軾輩而上已
黙喻　壬子詔罷入閣儀王珪等言入閣者乃唐隻日
紫宸殿受常朝之儀也非為盛禮不可遵行故罷之
六月壬戌駕部郎中朱壽昌者巽之子也其母劉氏嫁
民問壽昌行四方訪求不獲飲食罕御酒肉與人言輒
流涕以浮屠法灼臂燒頂刺血寫佛書冀遂其志又棄
官入秦與家人訣不見母不復還行次同州得之劉氏
時年已七十餘矣永興錢明逸表其孝節癸亥詔壽昌
赴闕朝見先是言者共攻李定不服母喪王安石力主
定因忌壽昌壽昌前已再典郡於是折資通判河中府
　宗正寺言每嵗正月一日裝寫仙源積慶圖宗藩慶
緒録各一本供送龍圖天章寶文閣令祖宗非袒免親
更不賜名授官一依外官之法合與不合修入圖冊詔
送禮院詳定禮官言親疏異則恩禮不得不異世系同
則圖籍不得不同二者並行而不相悖親親之義備矣
所有祖宗非袒免親欲乞依舊修寫入仙源積慶圖宗
藩慶緒録其在外者委宗正寺逐年取索附籍從之
翰林學士司馬光乞差前知龍水縣范祖禹同脩資治
通鑑許之祖禹鎮從孫也　秋七月卒卯詔新判太原
府歐陽脩罷宣徽南院使知蔡州先是脩以病辭宣徽
使至五六因論青苗法又移書責王安石安石不答而
奏從其請　壬辰樞密使吕公弼罷為吏部侍郎知太
原府權御史中丞馮京為樞密副使　癸巳賜祕書省
正字唐坰出身初坰為北京監當官上書言青苗不行
宜斬大臣異議者一二人王安石謂坰宜在館閣故得
召對　八月乙丑司馬光對垂拱殿乞知許州或西京
留司御史臺國子監上曰卿何得出外朕欲申卿前命
卿且受之光曰臣舊職且不能供况當進用上曰王安
石素與卿善何自疑光曰臣素與安石善但自其執政
違迕甚多今迕安石者如蘇軾輩皆毁其素履中以危
法臣不敢避削黜但欲茍全素履臣善安石豈如吕公
著安石初舉公著云何後毁之云何彼一人之身何前
是而後非必有不信者矣上又曰青苗已有顯效光曰
茲事天下知其非獨安石之黨以為是爾上曰蘇軾非
佳士卿誤知之鮮于侁在逺軾以奏藁傳之韓琦贈銀
三百兩而不受乃販鹽及蘇木磁器光曰凡察人當察
其情軾販鬻之利豈能及所贈之銀乎安石素惡軾陛
下豈不知以姻家謝景温為鷹犬使攻之臣豈能自保
不可不去也且軾雖不佳豈不賢於李定不服母喪禽
獸之不如安石喜之乃欲用為臺官　九月戊子朔中
書言請置檢正中書五房公事一員每房各置檢正公
事二員並以朝官充　乙未㕘知政事韓絳為陜西路
安撫使先是絳奏以夏人寇慶州陜西用兵請出使王
安石曰臣於邊事未嘗更歴宜往上卒遣絳　曽布同
判司農寺布尋奏改助役為免役吕惠卿大恨之　己
亥命崔台符曽布朱温其考試法官試法官自此始
庚子左僕射平章事曽公亮為集禧觀使公亮初薦王
安石可大用及同執政知上方向安石隂助之而外若
不與同者安石以其助已深德之蘇軾嘗從容責公亮
不能救正朝廷公亮曰上與安石如一人此乃天也
馮京㕘知政事吳充為右諫議大夫樞密副使　乙巳
御崇政殿策賢良方正又策試武舉人　壬子太白晝
見　手詔制科調字號卷大抵意尚流俗而毁薄時政
援證先王之經而輒失義理恐不足收録以惑天下之
觀聽而調字號乃孔文仲試卷也於是文仲竟坐黜
司馬光知永興言青苗助役為陜西之患上曰助役唯
行京東兩浙耳雇人充役越州已行矣　冬十月鄧綰
為集賢校理檢正中書孔目房公事綰故名維清累遷
寧州通判上書言陛下得伊吕之佐作青苗免役錢等
法百姓無不歌舞聖澤臣以所見寧州觀之知一路一
路觀之見天下皆然此誠不世之良法願陛下堅守行
之勿移於浮議也又與王安石書及頌安石大喜白於
上使乗驛詣闕又累詔趣之比至召對上問識王安石
否曰不識上曰今之古人也又問識吕惠卿否曰不識
上曰今之賢人也綰退見安石欣然如舊交綰自至京
師不敢與鄉人相見鄉人皆笑罵綰曰笑罵從汝好官
我須為之尋又命綰兼編修中書户房條例　十一月
丁未客星出婁　十二月詔知杭州趙抃知青州抃至
青州京東旱蝗蝗將及境遇風退飛墮水而盡青無害
　開封府判官祠部郎中趙瞻知鄧州瞻因出使得奏
事上問曰卿為監司久乃知青苗法便也瞻對曰青苗
法唐行之於季世擾攘中掊民財誠便今陛下欲為長
久計愛百姓誠不便王安石隂使其黨俞充誘瞻曰當
以知雜御史奉待瞻不應由是不得留京師　乙丑中
書言司農寺定畿縣保甲條例凡十家為一保選主户
一人為保長五十家為一大保選主戸物産最髙者一
人為大保長十大保為一都保乃選主户有行止材勇
為衆所伏者二人為都副保正凡選一家兩丁以上通
主客為之謂之保丁除禁兵器外其餘弓箭等許從便
自置習學武藝每二大保逐夜輪差五人於保分内往
來巡警遇有賊盜晝時聲鼓報大保長以下同保人戸
即時救應追捕如賊入别保遞相擊鼓應接襲逐　㕘
知政事王安石為禮部侍郎平章事王珪守本官㕘知
政事
辛亥熈寧四年春正月壬辰詔鬻天下廣惠倉田為三
路及京東常平本其當賑濟即以廣惠常平等倉所貯
粟麥給之　二月丁巳朔中書言古之取士皆本於學
校今欲追復古制宜先除去聲病偶對之文使學者得
以專意經義以俟朝廷興建學校然後講求三代所以
教育選舉之法施於天下以明經及諸科欲行廢罷取
元解明經人數増解進士今定貢舉新制進士罷詩賦
貼經墨義各占治詩書易周禮禮記一經兼以論語孟
子每試四場初本經次兼經並大義十道務通義理不
須盡用注疏次時務策三道禮部五道中書撰大義式
頒行殿試策一道限千字以上分五等第一等二等賜
及第第三等出身第四等同出身第五等同學究出身
從之　知永興軍司馬光知許州光在永興宣撫司請
増修城壁光奏罷之又請添屯軍馬於長安河中邠州
光言嵗凶乞罷添屯不許又奏乞災傷地分所欠青苗
錢許重疊倚閣仍牒所部八州軍未得依司農寺指揮
催理詔提舉司催理如司農寺指揮不得施行光牒光
知言不用遂乞判西京留守司御史臺不報又上章曰
臣之不才最出羣臣之下先見不如吕誨公直不如范
純仁程顥敢言不如蘇軾孔文仲勇決不如范鎮伏望
陛下聖恩裁處其罪若臣罪與范鎮同即乞依范鎮例
致仕若罪重於鎮或竄或誅所不敢逃詔光移知許州
光固請留臺久之乃從其請光自是絶口不復論新法
　甲子曽布檢正五房公事布每事白王安石即行之
或謂布當白兩㕘政指馮京及王珪也布曰丞相已議
定何問彼為俟敕出令押字耳　三月丁亥夔州路轉
運使孫構張詵言杜安行等討四夷賊斥地七百里獲
鎧甲器仗詔遣著作佐郎章惇乗驛同轉運司制置以
聞先是李承之薦惇於安石安石曰聞惇極無行承之
曰顧惇才可用耳公誠與語自當愛之安石見惇惇素
辯又善迎合安石大喜恨得之晩　戊子上召二府出
陜西轉運司奏慶州軍亂示之上深以用兵為憂文彦
博曰朝廷施為務合人心凡事當兼采衆論不宜有所
偏聽陛下厲精求治而人情未安葢更張之過也祖宗
法制未必皆不可行但有廢墜不舉之處耳馮京曰府
界溉淤田又修差役作保甲人極勞弊上曰詢訪隣近
百姓皆以免役為喜葢雖令出錢而復其身役無追呼
刑責之虞人自情願故也彦博又言祖宗法制具在不
須更張以失人心上曰更張法制於士大夫誠多不悦
然於百姓何所不便彦博曰為與士大夫治天下非與
百姓治天下也安石曰法制具在則財用宜足中國宜
强今皆不然未可謂之法制具在也彦博曰務要人推
行耳　庚寅詔諸路置學官州給田十頃為學糧仍置
小學教授　條例司言欲令諸路轉運司具屬州煩劇
縣分主户二萬以上増置丞一員從之　戊戌上批陳
留縣見行保甲非朝廷本意今如此搔擾可速指揮令
止如元議團保覺察賊盜餘無得妄施行鄉民既憂無
錢買弓箭加之傳惑恐徙戍邊是以有父子聚首號泣
者非虚也王安石進呈不行　丁未平章事韓絳罷相
以本官知鄧州　上與王安石論保甲事以為誠有斬
指者安石曰陜西河東未嘗致變則人情可知豈有怕
為義勇即造反之理上曰民合而言之則聖亦不可不
畏自上制法以使之雖拂其情然亦當便於民乃可
　(國是論曰保甲一事民怨彰灼雖禁民越訢捕人匿/名而民之斬趾求免匿牓伸寃其達於聖聰軫於聖)
　(慮安石不能掩其怨流俗讒説之論至是不能入矣/遂謂人主當為天之所為任理而無情又托之祁寒)
　(暑雨以為説則其辭支離窮遁益不足以欺聖聰此/保甲之事所以論辨數萬言而上終疑之歟葢其所)
　(謂弊法不足守人言不足聽者上猶信而不疑此可/欺以方者也其所謂天命不足畏民怨不足恤者上)
　(終疑而不信此難罔以非其道者也至熈寧再相其/私意偽論寖已彰露復以祁寒暑雨為言而上毅然)
　(拒之曰豈若并祁寒暑雨之怨而無之邪大哉王言/至是聖德日新邪説不可復入安石去而終身不再)
　(召/矣)
　夏四月丁卯鄧綰言知汝州事富弼責䝉城官吏散
常平錢榖妄追縣吏重笞之又遣人持小札下諸縣令
未得依提舉司牒施行本州簽判管勾官徐公衮以書
諭諸縣使勿奉行詔令乞盡理根治詔送亳州推勘院
其富弼止令案後收坐以聞富弼言臣凡三奏乞獨坐
臣重責特賜矜貸其餘官吏臣今且説青苗一事天下
之人不論賢不肖皆知為害愈久愈深今來本州不散
青苗錢斛並是臣獨見情願當嚴譴雖死無悔其餘徐
公衮以下州縣官吏即望聖慈察其情理别無深切特
與矜恕　甲戌試將作監主簿常秩為右正言管勾國
子監初秩不肯仕宦及王安石更定法令士大夫沸騰
以為不便秩見所下詔書獨以為是被召遂起及對垂
拱殿上問秩先朝累有除命何以不起秩言先帝容臣
辭免故臣得以久安里巷今陛下迫臣不許稽遲詔㫖
是以不敢不來上嘉之　太常博士李寔檢正中書禮
房公事劉摯並為監察御史裏行　五月丙戌提舉崇
福宫吕誨致仕誨言臣本無宿疾偶值醫者用術乖方
殊不知脉候有虚實隂陽有逆順診察有標本治療有
後先妄投湯劑率情任意差之指下禍延四支寖成風
痺遂艱行歩非秖憚􁀰戾之苦又將虞心腹之變葢以
身疾喻朝政也誨病亟手書屬司馬光為墓銘光往省
之至則目且瞑光呼曰更有以見屬乎誨張目强視曰
天下事尚可為君實勉之遂卒　楊繪言東明等縣百
姓千百人詣開封府訴超升等第出助役錢事本府不
受遂突入王安石私第安石諭云此事相府不知仍問
汝等來知縣知否皆言不知又詣御史臺臣以本臺無
例收接訴狀諭令散去退而訪問乃司農寺不依諸縣
元定户等却以見管户口量第均定出役錢數付諸縣
各令管認别造簿籍前農務而畢臣竊謂凡等第升降
葢視人家産髙下乃得其實今乃自司農寺先畫數令
本縣依數定簿豈得民無爭訴哉今判司農寺乃鄧綰
曽布一為知雜一為都檢正非臣言之誰敢言者王安
石指陳繪言為不然上諾之　六月戊午劉摯言今天
下有二人之論有安常習故樂於無事之論有變古更
法喜於敢為之論臣嘗求二者之意葢皆有所是亦皆
有所非樂於無事者以謂守祖宗成法以致於治此其
所得也至昧者則茍簡怠墮便私膠習而不知變通之
權此其所失也喜有為者以謂法濫道窮不大變化則
不足以通物而成務此其所是也至鑿者則作為聰明
棄理任智輕肆獨用强民以從事此其所非也此以彼
為亂常彼以此為流俗臣謂此風不可寖長東漢黨錮
有唐朋黨之事葢始於斯後摯嘗面對上問從學王安
石耶安石稱卿器識摯曰臣東北人少孤獨學不識安
石　甲子知蔡州歐陽脩為太子少師觀文殿學士致
仕脩以老病數上章乞骸骨馮京固請留之上曰脩頃
知青州殊不嘉安石曰如此人與一州則壊一州留在
朝廷則附流俗壊朝廷必令留之何所用上以為然楊
繪言今舊臣告歸或屏于外者悉未老范鎮年六十三
吕誨五十八歐陽脩六十五而致仕富弼六十八而被
劾引疾司馬光王陶皆五十而求閒散陛下可不思其
故邪　甲戌富弼落使相以左僕射判汝州永城等七
縣徐公衮等十八人皆衝替坐不行新法置獄劾治而
有是命弼赴汝州仍以老病昏塞凡新法文字乞免簽
書止令通判以下施行　秋七月同判司農寺曽布言
言事官屢以近日所議差役新法不便考其所陳皆失
利害之實非今日所以更張之意陛下方有大有為之
心固將舉直錯枉以示天下而左右耳目之士以利為
害以曲為直以是為非以有為無臣恐有傷陛下之明
而害陛下之政也王安石以布所言進呈上問如何安
石曰欲劄與繪摯令分析遂以布所言劄與繪摯令分
析以聞御史中丞楊繪具録前後論助役法四奏以自
辨御史劉摯又言臣近曽上言論助役之法其害有十
陛下以臣言為是邪則事盡於前奏可以覆視陛下以
臣言為非邪則貶黜之而已雖使臣言之亦不過所謂
十害者是以不復條陳又曰以陛下之夙夜厲精而天
下未至於安治者誰致之邪陛下即位以來注意責成
倚以望太平而自以太平為己任得君專政者是也二
三年間開闔動摇舉天地之内無一民一物得安其所
者葢自青苗之議起而天下始有聚斂之疑青苗之議
未允而均輸之法行均輸之法方擾而邊鄙之謀動邊
鄙之禍未艾而漳河之役作漳河之害未平而助役之
事興其間又求水利也則勞民而無功又淤田也則費
大而不效又省併州縣也則諸路莫不强民以應令又
起東西府也則大困財力禁門之側斧斤不絶者將一
年而未巳其議財也則商估市井屠販之人皆召而登
政事堂其征利也則下至於厯日而官自鬻之推此而
往不可究言祖宗累朝之舊臣則䥴刻鄙棄去者殆盡
百年之成法則剗除廢革存者無幾去舊臣則勢位無
軋已者而權可保也去舊法則曰今所以制御天下者
是己之所為陛下必將久任以聽其伸縮也於是詔繪
落翰林學士御史中丞為翰林侍讀學士摯落館閣校
勘監察御史裏行監衡州鹽倉後兩日以繪知鄭州
八月己卯前旌德縣尉王雱為太子中允崇政殿説書
雱安石子也為人剽悍無所顧忌安石與弟安國白首
窮經雱從旁剽聞習熟而下筆貫穿未冠已著書數十
萬言年十三時得秦州卒言洮河事歎曰此可撫而有
也故安石力主王韶議雱作策三十餘篇極論天下事
皆安石輔政所施行有以雱書聞者於是安石方奉祠
上遽召見而有是命安石亦喜雱得親近能助已因不
復辭　九月辛卯大享明堂以英宗配大赦天下　庚
子夏國王秉常遣使入貢表乞綏州城願依舊約詔答
曰所言綏州前已降詔更不令夏國交割塞門安逺二
寨綏州更不給還今復何議俟定界畢别進誓表回頒
誓詔恩賜如舊　冬十月頒募役法　戊辰中書言近
制増廣太學益置生員除主判官外直講以十員為額
每二員共講一經委中書選差或主判官奏舉其生員
分三等以初入學生員為外舍不限員自外舍升内舍
内舍升上舍上舍以百員内舍以二百員為限　壬申
前武昌節度推官王安國為崇文院校書安國常非其
兄安石所為為西京國子監教授溺於聲色安石以書
戒之曰宜放鄭聲安國復書曰安國亦願兄逺佞人也
官滿至京師上以安石故召對問安石秉政外論謂何
對曰但恨聚斂太急知人不明耳上黙然不悦安國嘗
力諫安石以天下洶洶不樂新法皆歸咎於兄恐為家
禍安石不聽安國哭於影堂曰吾家滅門矣又嘗責曽
布以誤惑丞相更變法令布曰足下人之子弟朝廷變
法何預足下事安國勃然怒曰丞相吾兄也丞相之父
即吾父也丞相由汝之故殺身破家僇及先人發掘丘
壠豈得不預我耶
　(講義曰安石之學尚不能同其弟况使天下同已乎/雱以父之道光於仲尼安石以子之賢為崇政講説)
　(書子聖其父父賢其子而/謂他人皆為流俗宜哉)
　十一月甲申詔蠲天下見欠貸糧總計米一百六十
六萬八千五百石有竒錢十一萬七千四百緡有竒百
姓聞詔莫不稱慶　壬申劉䝉知湖陽縣初行免役法
使者召諸令㑹議䝉獨以為不便不肯議退而條上利
害即投劾去
　
　
　
　
　
　
　
　
　
　
　
　
　
　
　
　宋史全文卷十一
欽定四庫全書
　宋史全文卷十二上
　　宋神宗二
壬子熙寧五年春二月癸亥太白晝見　丙寅知渭州
蔡挺為樞密副使　富弼屢請老戊戌復授司空同平
章事武寧節度使致仕進封韓國公　三月丙午詔曰
天下商旅物貨至京多為兼并之家所困宜出内藏庫
錢帛選官於京師置市易務遇有客人物貨出賣不行
許至務中投賣勾行人牙人與客人平價據行人所要
物數先支官錢買之如願折博官物者亦聽以抵當物
力多少許令均分賖請相度立一限或兩限送納價錢
若半年納即出息一分一年納即出息二分
　(國是論曰興利之中其罪亦有輕重青苗均輸助役/世以是為安石大罪猶可恕也何者安石之始學在)
　(此而始謀出此也市易免行征利及於瑣屑此皆小/人之附安石者為之而安石亦以為王政將誰欺乎)
羣牧使李肅之知永興軍上戒令綏撫一路肅之曰自
是朝廷以常平助役擾州縣耳上不悦　户部判官吕
嘉問提舉在京市易務仍賜内藏庫錢一百萬緡為市
易本錢　夏四月先是三司啓請市易十三條其一云
兼并之家較固取利有害新法令市易務覺察申三司
按置以法御批减去此條餘悉可之御史劉孝孫言於
此見陛下寛仁憂民之至王安石曰孝孫稱頌此事以
為聖政臣愚竊謂此乃是聖政之闕上曰若但設法傾
之即兼并自不能為害安石曰若不敢明立法令但設
法相傾即是紙舖孫家所為
　(陳瓘論曰臣竊謂神考不欲於律外立較固之條可/謂仁厚愛民之意劉孝孫將順聖美不為過也日録)
　(之内但為顯揚嘉問故不以御批為是不以孝孫為/然於是造神考之言曰若設法傾之則兼并不能為)
　(害又撰對上之言曰若不能明立法令但設法相傾/即是紙舖孫家所謂紙舖孫家為是百姓制百姓不)
　(得故止如此豈有為天下主乃只如紙舖孫家所為/何以謂之人主烏乎設法相傾之語謂之不誣可乎)
　(紙舖孫家之語謂之不詆可乎神考愛民守法而/指為闕政力主嘉問遂至於侮薄君父不亦悖乎)
　五月辛巳詔以古渭寨為安軍古渭唐渭州也自至
德中陷于吐蕃至皇祐中始得其地因建為寨上將恢
復河湟故命建軍為開拓之漸辛卯王安石以王韶書
進呈韶言已拓地千二百里招附三十餘萬口上又論
人有才不可置之閒處因言漢武亦能用人才王安石
曰武帝所見下故所用將帥即止衛霍輩至天下户口
減半然亦不能滅匈奴上曰武帝自為多欲耳安石曰
欲亦不能害政如齊桓公亦多欲矣而注厝方畧不失
為覇於天下能用人故也上曰漢武至不仁以一馬之
欲勞師萬里侯者七十餘人視人命若草芥所以户口
減半也人命至重天地之大德曰生豈可如此　是日
王安石留身乞東南一郡上甚怪安石如此曰朕所以
用卿亦豈有他天生聰明所以乂民相與盡其道以乂
民而已非以為功名也朕頑鄙初未有知自卿在翰林
始得聞道德之説心稍開悟卿朕師臣也斷不許出外
　(陳瓘論曰熙寧之初神考以安石為賢自鄧綰黜逐/以後不以安石為賢矣安石退而著書憤鬱怨望傲)
　(然自聖於是書託聖訓之言曰卿朕師臣世又曰君/臣之義重於朋友朕既與卿為君臣宜為朕少屈此)
　(等不遜之言託於聖訓前後不一又謂吕惠卿亦師/臣也又謂如常秩者亦當屈己師之神考嘗謂常秩)
　(不識去就安石親聞此訓書于日録豈有/不識去就之人而可以為聖主之師乎)
六月癸亥知制誥王益柔兼判禮部貢院試法分四場
除第三第四場策論如舊其第一場試本經五道第二
場論語孟子各三道試官每一人試卷各分一場考校
考畢衆官參定髙下去留　己巳王安石請解機務上
曰卿無乃謂朕有疑心朕自知制誥知卿屬以天下事
如吕誨比卿少正卯盧把朕不為所惑安石曰臣平生
操行本不為人所疑若任事久疑似之迹多而讒誣之
人才或過於吕誨即臣未敢保陛下無疑也上曰吕公
著與卿交遊至相善然言卿屢矣卿之所存雖朋友未
必知至於衆人見朕與卿相知如此亦皆不知其所以
君臣之義固重於朋友若朋友與卿要約勤勤如此卿
亦宜為之少屈朕既與卿為君臣安得不爲朕少屈甲
戌王安石見上曰陛下不許臣去臣不敢固違聖㫖然
臣實病若更黽勉半年不可强即須至再煩聖聽上曰
卿許朕就職甚善如何却半年後又乞出且勿如此
樞密院言仁宗時嘗建武學乞復之詔於武成王廟置
武學選文武官知兵者為教授　秋七月壬午詔以㩁
貨務為市易西務下界市易務為東務上界辛卯詔在
京商税院雜賣場雜買務並𨽻提舉市易務　曽孝寛
為史館脩撰兼樞密都承㫖舊用武臣以文臣兼領自
孝寛始也　編脩三司勑條例刪定官郭逢原上疏陛
下固以師臣待安石矣而使之自五鼓趨朝僕僕然北
面而亟拜尚守君臣之常分臣之所未喻也又曰宰相
代天理物無所不統臣愚以謂當廢去樞府併歸中書
合文武於一道歸將相於一職復兵農於一民此堯舜
之舉也今王安石居宰輔之重朝廷有所建置特牽於
樞府而不預則臣恐陛下任安石者蓋不專矣疏奏上
甚不悦他日謂安石曰逢原必輕俊安石曰陛下何以
知之上曰見所上書欲併樞密院安石曰人才難得如
逢原亦且曉事可試用也　庚戌遣章惇察訪荆湖北
路農田水利常平等事　壬子詔武學生員以百人為
額遇科場前一年委樞密院降宣命武臣路分都監及
文臣轉運判官以上各奏舉堪應武舉者一人其被舉
人遇生員闕願入學者聽　詔入内供奉官以下已有
養子更養次子為私身内侍者當行處斬不在自首之
限　閏十月御史張商英言判刑部王庭筠立法應蝗
蝻為害須捕盡乃得聞奏今大名府祁保邢莫州順安
保定軍所奏凡四十九狀而三十九狀除捕未盡進奏
院以不應法不敢通奏且蝗蝻幾遍河朔而邸吏拘文
封還奏牘姑俟其撲除盡浄方許以聞則陛下欲於此
時恐懼修省以上答天戒而下䘏民隱亦晩矣御批令
進奏院遍指揮諸路轉運安撫司并轄下州府軍監縣
令後應有災傷並仰所在畫時聞奏王安石曰條貫已
令本州提㸃刑獄轉運司申奏安撫司自不須奏一處
蝗蟲陛下閱六七紙奏狀如此勞弊精神翻故紙只如
經畧安撫司有何限合經制事却須要管勾奏災傷狀
作甚上笑
　(吕中曰司馬光言安石有三不足之説由今觀之實/有四不足之説然神宗之於安石真以衆論為流俗)
　(以舊制為弊法以人怨為常情皆勉强從之而天變/常數之論安石竟不能惑蓋聖性嚴恭根本於天性)
　(而源流於祖宗如長江大濤雖萬折必東也安石知/上之不可惑故令州縣不得奏災傷以蔽聰明而旱)
　(暵彗星又不可掩故七年之旱安石以常數對而上/不之信此安石常數之論不敢發也遂託言交趾以)
　(解之雖不明言天命不足畏而微意可觀矣自紹聖/至政宣奸臣誤國之論盡出於安石而天命不足畏)
　(之說流禍尤酷災異不言而祥瑞輒書甚者臘月之/雷指為瑞雷三月之雪指為瑞雪其視天變若童稚)
　(之可侮/痛哉)
　先是内批付王安石聞市易買賣極苛細市人籍籍
怨謗以為官司浸淫盡收天下之貨自作經營可指揮
令只依魏繼宗元擘畫施行於是王安石留身白上曰
必有事實乞宣示上曰聞㩁貨賣冰致民賣雪都不售
又聞買梳朴即梳朴貴買脂麻即脂麻貴又聞立賞錢
捉人不來市易司買賣安石曰果有此事則是臣欲以
聚歛誤陛下陛下當知臣素行若臣不如此即無縁有
此事上曰卿固不如此但恐所使令未體朝廷意更須
審察安石曰此事皆有迹容臣根究勘㑹别具聞奏上
曰如河決壞民産民不之怨若人壞之則怨矣安石曰
陛下正當為天之所為所謂天之所為者如河決是也
天地之大德曰生然河決以壞民産而天不恤者任理
而無情故也故祁寒暑雨人以為怨而天不為之變孔
子曰唯天為大惟堯則之堯使鯀治水鯀汨陳其五行
九載以陛下憂䘏百姓之心宜其寢食不甘而堯能待
如此之久此乃能為天之所為也　甲戌資政殿學士
趙抃為資政殿大學士知成都府或言前執政舊不差
知成都上曰今人少欲去但為職田不多耳抃清苦必
不為職田蜀人素愛抃抃必肯去召見勞之曰前此無
自政府復知成都者卿能為朕行乎抃曰陛下宣言即
勑命也顧豈有例上甚悦　八月潁州言觀文殿學士
致仕歐陽脩卒太常初謚曰文常秩曰脩有定策之功
請加以忠乃諡文忠脩喜薦士一時名賢卿士出脩門
下者甚衆而薦秩與連庶尤力秩晩仕于朝君子非之
脩自以為失庶終不出脩自以為得也　己亥詔以京
西路分南北兩路襄鄧隨房金均郢唐八州為南路西
京許孟陳汝蔡潁七州信陽軍為北路　貶太子中允
同知諫院唐坰為潮州别駕坰初以王安石薦得召見
驟用為諫官數論事不聽遂因百官起居越班扣陛請
對上諭止之坰堅請上殿讀疏論王安石用人變法非
是上怒其詭激故貶坰疏留中其畧云安石用曽布為
腹心張琥李定為爪牙劉孝孫張商英為鷹犬元絳陳
繹為厮役保甲以農為兵凶年必致怨叛免役損下補
上人人怨咨又置市易司都人有致餓死者以安石比
李林甫盧杞又言王珪奴事安石安石曰坰素狂不足
深責乃改授大理評事監廣州軍資庫　是月詔司農
以方田均税條約并式頒之天下方田之法以東西南
北各十步當四十一頃六十六畝一百六十步為一方
分地計量據其方莊帳籍驗地土色分為五等均定税
數均税法以縣祖額租數毋以舊收蹙零數均攤於元
額外輒増數者禁之凡田方之角有埄植以野之所宜
木有方帳有莊帳有甲帖有户帖有分煙析生典賣割
移官給契縣置簿皆以今所方之田為正先自京東路
行之諸路倣焉　九月丁未御史張商英言近日典掌
誥命多不得其人如陳繹王益柔許將皆今之所謂辭
臣也然繹之文如欵段逐驥筋力雖勞而學成步驟益
柔之文如野嫗織機雖能成幅而終非錦繡將之文如
啞子吹塤終日喑嗚而不合律吕此三人者恐不足以
發揮帝猷號揚四海乞精擇名臣俾司詔命不報　丁
卯詔以淮南路分東西兩路揚亳宿楚泰泗滁真通九
州為東路壽廬蘄和舒濠光黄八州無為軍為西路
壬申權發遣延州趙卨為吏部員外郎賜銀絹二百疋
兩以卨奏根括地萬五千九百一十四頃招漢蕃弓箭
手四千九百八十四人騎團作八指揮故也　冬十月
戊寅知華州吕大防言九月丙寅少華山前阜頭谷山
嶺摧陷其下平地東西五里南北十里潰散墳裂涌起
堆阜各髙數丈長若隄岸至陷居民六社凡數百户林
木廬舍亦無存者詔賜陷没之家錢有差　十二月上
曰本朝祖宗皆愛惜天物不肯横費漢文帝曰朕為天
下守財耳安石曰人主若能以堯舜之政澤天下之民
雖竭天下之力以奉乘輿不為過當守財之言非天下
正理然安於儉節自是盛德足以率勵風俗此臣所以
不敢不體聖心也　是歲河北大蝗
癸丑熙寧六年春正月辛亥詔奉僖祖為太廟始祖遷
順祖神主藏夾室孟夏祀感生帝以僖祖配始從王安
石之議也　樞密使文彦博言臣近言市易司遣官監
賣果實有傷國體凡衣冠之家罔利於市縉紳清議尚
所不容豈有堂堂大國皇皇求利而不為物議所非者
乎不報　先是王安石以病謁告彌旬乃求解機務且
入對上面還其章安石固求罷上不許既而上又召安
石子雱再三問勞又令馮京王珪諭㫖於是安石復入
視事上謂安石曰雱說卿意似不專為病朕亦為雱說
必為在位久度朕終不足與有為故欲去耳安石曰陛
下至仁聖臣豈有他但後世風俗皆以勢利事君臣久
冐權位不知避賢即無以異勢利之人况又病必恐有
曠敗致累陛下知人之明所以力求罷也　三月丁未
熙河路經畧司言二月丙申克復河州　命知制誥吕
惠卿兼修撰國子監經義太子中允崇政殿説書王雱
兼同修撰先是上諭執政曰今歲南省所取多知名舉
人士皆趨義理之學極為美事王安石曰民未知義則
未可用况士大夫乎　丙辰司天監言四月朔日當食
九分　詔諸路學官並委中書選京官朝官選人或舉
充又詔諸路擇舉人最多州軍依五路法各置教授一
員　壬戌御集英殿賜正奏名進士明經諸科余中以
下及第出身同出身同學究出身總五百九十六人賜
新及第進士錢三千緡諸科七百緡為期集費　癸亥
上謂王安石曰宿衛親事官有擊指揮使傷首者而主
名未立宿衛法不可不急變革安石曰臣固嘗論此此
固易變但要措置有方　戍辰置諸路提㸃刑獄司檢
法官各一員從吕惠卿請也　夏四月以期集院為律
學養生員置教授四員　戌寅新知桂州沈起乞自今
本路有邉事止申經畧司專委處置及具以聞從之安
石私記又云上令起密經制交趾事諸公皆不與聞凡
所奏請皆報聽　乙酉熙河路經略司上河州得功將
卒王安石白上士氣自此益振上曰古人謂舉事則才
自練此言是也安石曰舉事則才者出不才者困此不
才者所以不樂舉事也　中太一宫成　六月丁丑提
舉在京市易務奏三班借職張吉甫為上界勾當公事
吉甫辭以見為李璋指使方在降謫一旦捨去義所不
安上歎曰十室之邑必有忠信吉甫雖小人陳義甚髙
賢於李清臣逺矣可遂其志初韓絳宣撫清臣從辟㑹
絳無成功被貶清臣規自全多毁絳故上薄之　辛巳
提舉司天監陳繹等言本監測驗簿氣朔差互而崇天
歴氣後天明天厯朔後天其失皆置元不當未可考正
浮漏渾儀亦各有舛戾詔衛朴别造厯與舊厯比較疎
密其浮漏渾儀令依新様裝造本監别測驗以聞　已
亥置軍器監總内外軍器之政軍器舊領於三司胄曹
至是始案唐令置監而廢胄曹焉　秋七月乙巳詔京
西淮南兩浙江西荆湖六路各置一鑄錢監江南荆湖
南路以十五萬緡餘以十萬緡為額　八月翰林學士
曽布等言今修成義勇保甲及養馬條三卷詔兵部行
之養馬法凡五路義保願養馬者户一匹有物力養馬
者户二匹聽以監牧見馬給之或官與其直使自市毋
或强子府界毋過三千匹五路毋過五千匹在府界者
歲免體量草二百五十束先給以錢布在五路者歲免
折變緡納錢三等以上十户為一保四等十户為一社
以待死病補償者保甲馬即馬主獨償之社户馬半使
社人償之歲一閱其瘠肥禁苛留者凡十有四條先自
府界頒行焉在五路者要監司經畧司州縣更度　秘
閣考試所言應制科陳彦古所試六論不識題及字數
皆不足自是制科亦罷矣九月辛亥御崇政殿試武
舉進士　冬十月辛未駙馬都尉馬敦禮乞立春秋學
官不許上謂王安石曰卿嘗以春秋自魯史亡其義不
可考故未置學官敦禮好學不倦苐未知此意耳敦禮
但讀春秋而不讀傳春秋未易可通馮京等曰漢儒初
治公羊後乃治穀梁左氏最後出上曰漢儒亦少有識
見者　戊寅三班奉職申翊為右班殿直閣門祇候武
學教授　初王韶既城河州獨將兵至馬練川降瞎吳
叱進攻宕州拔之通洮州路岷州木令征以城降遂入
岷州分兵破青龍侯於綽羅川通熙州路疊州欽令征
洮州郭厮敦皆相繼詣軍中以城聴命巴氈角亦以其
族自歸軍行凡五十有四日涉千八百里復州五闢地
東西千里斬首三千餘級是役也人皆傳韶已全師覆
没及奏㨗上乃大喜王安石謂韶謀中機㑹故所至皆
㨗云辛巳宰臣王安石等以修復熙州洮岷疊宕等州
幅員二千餘里招撫大小蕃族三十餘萬帳各已降附
上表稱賀上解所服玉帶賜安石安石固辭曰陛下拔
王韶於疎逺之中恢復一方臣與二三執政奉承聖㫖
而已不敢獨當此賜上又諭㫖曰羣疑方作朕亦欲中
止非卿助朕此功不成安石受賜　上初置内教場旬
一御便殿程其能否而勸沮之人人奮勵　十二月上
論司馬孫吳及李靖團力之法王安石曰古論兵無如
孫武者如日有短長月有死生五星之變不可勝聴五
色之變不可勝觀竒正之變不可勝窮蓋粗見道故其
言有及於此上曰能知竒正乃用兵之要竒者天道也
正者地道也地道則常天道則變而無常至於能用竒
正以竒為正以正為竒則妙而神矣安石曰誠如此天
能天而不能地地能地而不能天能天能地利用出入
則所謂神也
甲寅熙寧七年二月上與王安石論邊事曰食哉惟時
雖堯舜以為先務安石曰雖然若不惇德允元而難任
人誰為陛下盡力推行食哉惟時之政事上憂契丹安
石曰豈有萬里而畏人者哉如不免畏人即必是事尚
有可思處　庚寅詔國子監許賣九經子史諸書與髙
麗國使人又詔以新鄆州左司理參軍葉濤等二十三
人為諸路教授國子監言看詳濤等所業堪充教授故
也　三月癸卯詔以旱避正殿減常膳　乙巳白虹貫
日　詔役錢每千别納頭子五文其舊於役人圓融工
費修官舍作什器夫力輦載之類並用此錢不足即用
情輕贖銅錢輒圓融者以違制論不以去官赦原先是
凡公家之費有敷于民間者謂之圓融汙吏乘之以為
奸至是始悉禁焉　庚戍兩浙察訪沈括言兩浙上供
帛年額九十八萬民間賠甚多後來發運司以移用財
貨為名増兩浙預買紬絹十二萬乞罷之以寛民力從
之又詔聞定州民有拆賣屋木以納免役錢者令安撫
轉運提舉司體量具實以聞上問安石納免行錢如何
或云提湯缾人亦令出錢有之乎安石曰若有之必經
中書指揮中書實無此文字陛下治身比堯舜實無所
愧至於難任人疾讒說即與堯舜實異故也上曰何故
士大夫言不便者甚衆安石曰士大夫或不快朝廷政
事或與近習相為表裏自古未有令近習如此而能興
治功者上又患置官多費用安石曰凡創置官皆須度
可以省費興治乃創置上曰即如此何故財用不足若
言兵多則今日兵比慶厯中為極少安石曰陛下必欲
財用足須理財若理財即須斷而不惑不為左右小人
異論所移乃可以有為上曰古者什一而税足矣今取
財百端不可為少安石曰古非特什一之税而已市有
泉府之官山林川澤有虞衡之官有次布總布質布纒
布之類甚衆闗市有征而貨有不由闗者舉其貨買其
人古之取財亦豈但什一而己　癸亥上批聞都下米
麥踴貴可令司農寺發寄倉常平米不計元糴價比在
市見賣之直量減錢出糶詔司農寺以常平米三十二
萬斛三司米百九十萬斛置官場出糶民甚悦之　乙
丑詔中書應中外文武臣僚並許實封言朝政闕失翰
林學士韓維之辭也先是維對延和殿上曰久不雨朕
夙夜焦勞奈何維曰陛下憂閔旱災損膳避殿此乃舉
行故事恐不足以應天變願陛下痛自責己下詔廣求
直言以開壅蔽大發恩令有所蠲放以和人情上感悟
即命維草詔詔出人情大悦　夏四月己巳上以久旱
憂見容色欲盡罷保甲方田等事王安石曰水旱常事
堯湯所不免陛下即位以來累年豐稔今旱暵雖逺但
當廣修人事以應天災不足貽聖慮耳上曰此豈細事
朕今所以恐懼如此者正為人事有所未修也於是中
書條奏請蠲減賑䘏　詔州縣已差教授處管下有書
院并縣學舊有錢糧者並撥入本學補試生員選差職
掌館官毋得干預從國子監請也　上批應災傷路分
方田保甲其見編排方量及造五等簿處可速指揮並
權罷是日大雨先是監安上門鄭俠言去年大蝗秋冬
亢旱以至今春不雨皆由中外之臣輔佐陛下不以道
以至於此伏願陛下開倉廩以振貧乏諸有司掊歛不
道之政一切罷去庶幾早召和氣上應天心臣又見南
征北伐皆以其勝㨗之勢山川之形為圖而來料無一
人以天下憂苦質妻賣女父子不保遷移逃走困頓藍
縷拆屋伐桑爭貸於市輸官糴米皇皇不給之狀為圖
以獻臣謹以安上門逐日所見繪為一圖百不及一己
可咨嗟涕泣使人傷心而况於千萬里之外哉如陛下
觀臣之圖行臣之言自今已往至于十日不雨乞斬臣
於宣徳門外以正欺君謾天之罪如少有所濟亦乞正
臣越分言事之刑俠福清人也於是上出俠疏及圖以
示輔臣問王安石識俠否安石曰嘗從臣學因乞避位
上不許乃詔開封府劾俠擅發馬逓之罪　王安石懇
求去位引惠卿執政上許之　判西京留守司御史臺
司馬光上疏方今朝之闕政其大者有六而已一曰廣
散青苗錢使民負債日重而縣官無所得二曰免上户
之役歛下户之錢以養浮浪之人三曰置市易司與細
民爭利而實耗散官物四曰中國未治而侵擾四夷得
少失多五曰團結保甲教習凶器以疲擾農民六曰信
狂狡之人妄興水利勞民費財若其他瑣瑣米鹽之事
皆不足為陛下道也　知青州滕甫言新法害民者陛
下既知之矣但一下手詔應熙寧二年以來所行新法
有不便者悉罷則民氣和而天意解矣　丙戍平章事
監修國史王安石罷為吏部尚書知江寧府知大名府
韓絳平章事翰林學士吕惠卿為參知政事安石為執
政凡六年㑹久旱百姓流離上憂見顔色益疑新法不
便欲罷之安石不悦屢求去上手詔諭安石欲處之以
師傅之官留京師而安石堅求去又賜手詔曰朕深體
卿意更不欲再三邀卿之留已除卿知江寧庶安心休
息以適所欲朕體卿之誠至矣卿宜有以報之手劄具
存無或食言從此浩然長徃也又賜手詔曰韓絳欲得
一見卿意者有所諮議卿可為朕詳語以方今人情政
事之所宜急者安石薦絳代己仍以惠卿佐之於安石
所為遵守不變也時號絳為傳法沙門惠卿為䕶法善
神
　(講義曰仲淹用則仲淹之法行仲淹去則仲淹之法/改安石之身雖退而安石之法卒不可變何耶蓋安)
　(石變法之罪小用小人之罪大變法之禍止於一時/而引用小人其禍無窮惠卿祖安石之意而行之章)
　(惇祖惠卿之意而行之蔡京又祖章/惇之意而行之其為禍百年不止也)
　己丑詔曰朕度時之宜造為法令已行之效固亦可
見吏有不能奉承雖然朕終不以吏或違法之故輒為
之廢法要當博謀廣聴案違法者而深治之先是吕惠
卿慮中外因王安石罷相言新法不便以書遍遺諸路
監司郡守使陳利害至是又白上降此詔申明之　上
論及免行利害且曰今日之法但當使百姓出錢輕如
往日便是良法至如減定公使錢人猶以為言者此實
除去衙前賠費深弊且天下貢奉之物所以奉一人者
朕悉已罷人臣亦當體朕此意以愛惜百姓為心馮京
曰朝廷立法本意出於愛民然措置之間或有未盡但
當開廣聰明盡天下之議便者行之有不便者不吝改
作則天下受賜矣　詔中書自熙寧以來剏立改更法
度令具本末編類進入　五月戊戌朔左司郎中天章
閣待制李師中言旱既太甚民將失所今日之事非有
動民之行應天之實臣恐不足以塞天變伏望陛下詔
求方正有道之士召諸公車對策如司馬光蘇軾輩復
置左右以輔聖德如此而後庶幾有敢言者陛下承祖
宗之基求治如此臣愚不肖亦未忘舊學陛下欲為富
國强兵之事則有禁暴豐財之武欲為代工熙載之事
則有利用厚生之道有臣如是陛下其舍諸上批師中
敢肆誕謾輒求大用可責授和州團練副使本州安置
不得簽書公事王安石甚惡師中及是吕惠卿請出師
中所上疏付外因摘其語激上怒遂廢斥之　辛亥中
書門下言策試制舉並以經術時務今進士已罷詞賦
所試事業即與制舉無異至於時政闕失即士庶各許
上封言事其賢良方正等科目欲乞並行停罷從之
丙辰館閣校勘吕升卿國子監直講沈季長並為崇政
殿説書升卿素無學術每進講多捨經而談財榖利害
等事上時問以經義升卿不能對輒目季長從旁代對
上問難甚苦季長辭屢屈上問從誰受此義對曰受之王
安石上笑曰然則宜爾季長雖黨附安石而常非王雱
王安禮及吕惠卿所為以為必累安石雱等深惡之故
不甚得進用　壬戌國子監言大學生員多而齋舍少
先以期集院為律學外屋尚百餘間乞盡充學舍從之
為屋百楹學者以千計　六月詔監安上門鄭俠勒停
編管汀州始俠上書獻流民圖朝廷以為狂笑而召問
安石既罷吕惠卿執政俠又言安石作新法為民害惠
卿朋黨姦邪壅蔽聰明獨馮京立異敢與安石校請黜
惠卿用京為相惠卿大怒遂白上重責之　上謂輔臣
曰天下財用朝廷若少留意則所省不可勝計昨者撥
併軍營令㑹計減軍員十將以下三千餘人除二節特
支及傔從外一歲省錢四十五萬緡米四十萬石紬絹
二十萬疋布三萬端草二百萬束若每事如此及諸路
轉運使得人更令久任使之經畫財其可勝用哉　辛
卯詔以司天監新製渾儀浮漏於翰林天文院安置提
舉司天監沈括秋官正皇甫愈等各賜銀絹有差　上
謂輔臣曰知州轉運使令久任吕惠卿曰衆議皆以舉
縣令為急不知列官分職何處不擇人上曰刺史縣令
治民為最近故以擇人為急若縣令中明有績效用朝
廷擢三兩人以勵庶官不亦善乎馮京曰漢宣帝以縣
令髙第者為刺史刺史有殊績者入為三公黄霸是也
上曰如此用人恐亦非宜此霸之風采所以不及為郡
時也　秋七月司農寺言五等丁産簿舊憑書手及户
長供通隱漏不實唯使民自供手實許人糾告之法最
為詳密惠卿獻議謂宜倣手實之意使人户自占家業
如有隱落即用隱寄産業賞告之法庶得其實手實法
凡造五等簿預以式示民令民依式為狀納縣簿訖第
其價髙下為五等乃定書所當輸錢示民兩月非用器
田榖而輒隱落者許告有實三分以一充賞於是始行
手實法　八月丙戌命知制誥沈括為河北西路察訪
使先是遣内侍籍民車以備邊人未喻朝廷之意相摇
大搔又市易司患西蜀井鹽不可禁欲盡實私井而運
解鹽以足之上顧括曰卿知籍車之事乎括對曰知之
上曰卿以為何如括對曰車戰之利見於歴世巫臣教
吳子以車戰遂霸中國李靖用偏廂鹿角以擒頡利臣
但未知一事古人所謂輕重者兵車也五御折旋利於
輕速今民間輜車重大椎樸以牛挽之日不能三十里
少蒙雨雪則跬歩不進故世謂之太平車恐兵間不可
用耳上復喜曰人無如此曉朕者當更思之卿又聞西
蜀禁鹽之利乎對曰亦粗知之私井既容其撲賣則不
得無私易一切實之而運解鹽使一出於官售此亦省
刑罰籠遺利之一端然忠萬戎瀘間夷界小井尤多不
知虜鹽又何如止絶如此後夷界更須列候加警則恐
所得不補所費明日二事俱寢執政喜謂括曰公有何
術立談而罷此二事括對曰聖主可以理奪不可以言
爭若車可用虜鹽可禁括不敢以為非　九月戊戍上
以連日隂雨喜諭輔臣曰朕宫中令人掘地及一尺五
寸土猶滋潤如此必可耕耨韓絳等言陛下憫憂元元
禱祠備至精誠上達旋獲感通臣等比預太一齋祠竊
觀執事者踰旬未嘗解帶可見聖意䖍恭左右之人亦
不敢少怠也　庚子與輔臣論河北守備韓絳等曰漢
唐重兵皆在京師其邊戍裁足守備而已强本弱末其
勢亦順開元以後有事四夷權臣皆節制一方重兵悉
在西北天寶之亂由京師空虛賊臣得以肆志也上曰
邊上老人亦謂今之邊兵過於昔時其勢如倒裝浮圖
朕亦每以此為念也　詔日者分兩浙為東西路今有
司言供億錢榖多在浙西計置及水利事盡在蘇秀等
州分之必至闕事其毋復分路　三司火自己至戌止
焚屋千八十楹案牘殆盡　乙夘知制誥章惇權發遣
三司使　十月庚辰詔三司置㑹計司以宰臣韓絳提
舉　癸巳工部郎中新知邢州范純仁權發遣慶州純
仁過闕入覲上見之甚喜曰卿父在慶州甚有威名卿
今繼之可謂世職也卿兵法必精對曰臣素儒家未嘗
學兵法又問卿久隨侍在陜西必亦詳熟邊事對曰臣
隨侍時年㓜並不復記憶純仁度必有以開邊之説誤
上者因進言臣不才陛下若使完繕城壘愛養百姓臣
策疲駑不敢有辭若使臣開拓封疆侵攘夷狄非臣所
長願别擇才帥上卒不許　十一月己未冬至合祭天
地于圜丘以太祖配赦天下　十二月乙亥新知常州
吕嘉問提舉河北糴便粮草復理提㸃刑獄資序以檢
正中書户房公事張諤訟嘉問不應黜降故也初王安
石既有江寧之命諤與嘉問持安石而泣安石勞之曰
已薦吕惠卿矣兩人收淚謝安石
乙卯熙寧八年春正月諫議大夫馮京守本官知亳州
王安國追毁出身以來文字放歸田里汀州編管人鄭
俠改英州吕惠卿憾俠且惡馮京異議欲籍俠以排去
京并及王安國乘間白上曰俠書言青苗免役流民等
事此衆所共知也若言禁中有人被甲登殿詬罵此禁
中事俠安從知此蓋俠前後所言皆京使安國導之乞
追俠付獄窮治詔送御史臺知制誥鄧潤甫同推究吕
惠卿議當俠大辟上曰俠所言非為身也豈宜深罪始
惠卿事安石如父子安國負氣惡其憸巧數面折之惠
卿切齒及安石罷相引惠卿輔政惠卿遂欲代安石恐
其復來乃因俠獄陷安國亦以沮安石也安石再入相
安國猶在國門由是安石與惠卿交惡　吕惠卿為手
實法奉使者至折秋毫天下病之是歲十月卒罷手實
法　詔張方平歸宣徽院供職上問方平祖宗禦戎之
策方平曰近歲邊臣建開拓之議皆行險僥倖之人欲
以天下安危試之一擲事成則身蒙其利不成則陛下
任其患不可聽也　丁巳權永興軍等路轉運使皮公
弼言交子之法以方寸之紙飛錢致逺然不積錢為本
亦不能以空文行今商虢鐵冶所收極廣茍即冶更鑄
拆二錢歲除工費外可得百萬緡為交子本并上可行
十二事上批委公弼總制營辦　二月太常寺太祝王
安上為右贊善大夫權發遣度支判官安上安石幼弟
也　癸酉觀文殿大學士吏部尚書知江寧府王安石
依舊本官平章事昭文館大學士始安石薦韓絳吕惠
卿代己惠卿既得勢恐安石復入遂欲逆閉其途凡可
以害安石者無所不用其智又數與絳忤絳乘間白上
請復相安石上從之惠卿聞命愕然翌日上遣勾當御
藥院劉有方齎詔往江寧召安石安石不辭倍道赴闕
　差樞密副都承㫖張誠一入内押班李憲等行視寛
廣處閲殿前司馬步軍二千八百人教李靖營陣法上
諭李憲等曰黄帝始置八陣法敗蚩尤於涿鹿諸葛亮
造八陣圖於魚復平沙之上晉桓温見之曰常山蛇勢
此即九軍陣法也後至隋韓擒虎以授李靖靖以時將
臣曉其法者頗多故造六花陣使世人不能曉之大抵
八陣即九軍九軍者方陣也六花陣即七軍七軍者圓
陣也蓋陣以圓為體方陣者内圓而外方圓陣即内外
俱圓矣故以圓物驗之則方以八包一圓以六包一此
九軍六花之陣大體也六軍者左右虞候各一軍為二
虞軍左右廂各二軍為四廂軍與中軍共為七軍八陣
者加前後二軍共為九軍本朝祖宗以來置殿前馬歩
軍三帥即中軍前後軍帥之别名而馬步軍都虞候是
為二虞候軍天武捧日龍神衛四廂是為四廂軍也中
軍帥總制九軍即殿前都虞候專總中軍一軍之事務
是其名實與古九軍及六花陣相符而不少差也李筌
之圖乃營法非陣法也朕採古之法酌今之宜曰營曰
陣本于一法而已止則曰營行則曰陣在竒正言之則
營為正陣為竒也　察訪使曽孝寛言慶厯八年嘗詔
河北州軍坊郭第三等鄉村第二等每户養被甲馬一
世以備非時官買乞檢㑹施行户馬法始於此　夏四
月上與王安石論理財安石曰但審計無為小人所撓
令材士肯為陛下盡力則財極有可理之道　太常禮
院言己尊僖祖為太廟始祖孟夏禘祭當正東向之位
仍請自今禘祫著為定禮詔恭依　閏四月知制誥沈
括上熙寧奉元歴初仁宗朝用崇天歴至治平初司天
監周琮改撰明天歴行之至熙寧元年七月望夜將旦
月食東方與歴不協乃詔更造新歴括言淮南人衛朴
通厯法詔朴改造視明天厯朔减二刻厯成行之至紹
聖初又改厯　賜大理寺丞歐陽發進士出身發脩之
子也上問脩所為五代史如何王安石曰臣方讀數冊
其文辭多不合義理上曰責以義理則脩止於如此每
卷後論説皆稱嗚呼是事事皆可嘆嗟　五月丙寅命
輔臣禱雨于天地宗廟社稷　六月辛卯朔上批聞淮
南旱甚其令轉運司委州軍長吏禱名山靈祠　辛丑
都官員外郎劉師旦言今九域圖自大中祥符六年修
定至今六十餘年乞選有地理學者重修更賜名曰九
域志　王安石上詩書周禮義序詔付國子監置之三
經解之首先是安石撰詩序稱頌上德以文王為比上
曰以朕比文王恐為天下後世笑卿言當為人法恐如
此非是安石言稱頌上德以為比于文王誠無所悔上
曰朕豈不自知須當改之但言解經之意足矣遂改撰
以進上乃頒行之　司徒兼侍中判相州韓琦薨前一
夕大星隕州治櫪馬皆驚上自為碑文載琦大節又篆
其首曰兩朝顧命定策元勲之碑諡忠獻　秋八月庚
寅朔司天監言日當食雲隂微雨不見　庚戍韓絳罷
知許州絳居相位數與吕惠卿異議王安石復入論政
愈駁數稱疾固求罷而有是命　冬十月崇政殿説書
吕升卿權發遣江南西路轉運副使上既决意罷惠卿
政事故先出升卿先是御史蔡承禧奏臣累言參知政
事吕惠卿姦邪不法是日手詔參知政事吕惠卿不能
以公滅私為國司直可守本官知陳州　庚子權三司
使章惇知湖州先是御史中丞鄧綰言惠卿執政逾年
所立朋黨不一然與惠卿同惡相濟無如章惇今惠卿
雖已斥逐而尚留惇在朝廷亦猶療病四體而止治其
一邊糞除一堂而尚存穢之半也於是罷惇三司使以
本官出守　丁未彗不見自始出至没凡十二日　丁
巳富弼言臣近日忽聞别降手詔許中外臣寮直言朝
政之闕失洛城士庶歡呼鼓舞喧于道路推是而往則
天下之人無不慰悦矣去年久旱陛下曽降手詔許臣
寮上封論事人方喜悦日俟朝廷施設而不知何人上
累聖德遽成反汗於是天下大失所望臣願陛下盡取
羣奏不遺疎賤萬機之暇一一親閲擇其衆説所合者
斷在不惑力賜施行則人心悦服天道助順天人相應
立致太平豈復有災眚出見而上駭聖慮哉　張方平
言新法行已六年事之利害非一二可悉人為天地心
天地之變人心實為之故和氣不應災異薦作顧其事
必有未協于民者矣法既未協事須必改若又憚改人
將不堪此臣所以為陛下痛心疾首一夕而九興也
十一月癸未右諫議大夫宋敏求為知制誥陳襄為樞
密直學士先是知制誥鄧潤甫言近者羣臣專尚告訐
此非國家之義宜登用敦厚之人以變風俗上嘉納之
居數日敏求及襄有是命　丙戌先是王安石以疾居
家上遣中使勞問又命輔臣即其家議事時有不附新
法者安石欲深罪之上不可安石爭之曰不然法不行
上曰聞民間亦頗苦新法安石曰祁寒暑雨民猶怨咨
此豈足恤也上曰豈若祁寒暑雨之怨亦無耶安石不
悦退而屬疾上遣使慰勉之乃出其黨為安石謀曰今
不取門下士上素所不喜者暴而用之則權輕將有窺
人間隙者矣安石從之上亦喜安石之出凡所進擬皆
聽安石由是權益重　十二月辛亥王安石上再撰詩
闗雎義解詔并前改定諸詩序解付國子監鏤板施行
　癸丑詔安南世受王爵而乃攻犯城邑殺傷吏民干
國之紀刑兹無赦已差趙卨充安南道行營馬步軍都
總管須時興師水陸兼進天示助順既兆布新之祥人
知侮亡咸懷敵愾之氣時交趾所破城邑即為露布揭
之衢路言中國作青苗助役之法窮困生民今出兵欲
相拯濟安石怒故自草此詔
丙辰熙寧九年春正月己卯是日交賊陷邕州蘇緘曰
吾義不死賊手乃還州廨闔門命其家三十六人皆先
死藏之于坎縱火自焚緘憤沈起劉彛致冦彛又坐視
城覆不救乃列起彛罪牓於市冀達朝廷邕人為緘立
祠歲時禱之　二月丁亥朔判太原府郭逵為安南道
行營馬步軍都總管招討使兼荆湖廣南路宣撫使改
趙卨為副使始吳充與安石爭伐交趾利害安石言必
可取充謂得之無益上竟用安石言　廣南西路經畧
司以蘇緘死事聞詔贈緘奉國軍節度使諡忠勇以其
子前桂州司户參軍子元為西頭供奉官閤門祇候賜
對便殿上曰昔唐張巡以許逺守睢陽蔽捍江淮較之
卿父未為逺過也　三月甲戌御集英殿賜進士王鐸
以下并明經諸科及第出身同學究出身總五百九十
六人鐸邵武人也戊寅賜新及第進士等錢五百千諸
科錢二百千造小録等　夏四月上與輔臣論營陣法
以謂為將者少知將兵之理且如八軍六軍皆大將居
中大將譬夫心也諸軍則四體也運其心智以身使臂
使指攻其左則右捄攻其右則左捄前後亦然則兵何
由敗也　五月丙寅詔復分兩浙為二路明年五月復
有詔合為一路蓋以財賦不可分故也　六月安石既
與惠卿交惡令徐禧王古等按華亭獄不得惠卿罪更
使周輔按之安石子雱切責練亨甫吕嘉問亨甫嘉問
共議取鄧綰等所條惠卿事雜他書下制獄堂吏遽告
惠卿於陳惠卿即自訴且訟綰及安石上以示安石安
石歸而問雱雱乃言其情安石始咎雱而嘉問等相繼
得罪安石由是愧上數求去上待安石自是意亦稍衰
矣　天章閣待制王雱卒手詔即其家上雱所撰論語
孟子義雱性刻深喜殺常稱商君以為豪傑之士每勸
安石誅不用命大臣而安石不從也及與惠卿交惡使
人告發吕氏姦利事皆自雱發之　秋七月庚申上批
自闗以西秋稼頗有順成之望近忽生蝗蝻虸蚄可令
監司速分定州軍往來督趣官吏打撲淨盡以聞　八
月宣徽南院使判應天府張方平言司農寺近降新制
應祠廟許依坊場河渡募人承買收取凈利管下閼伯
廟微子廟閼伯主祀太火火為國家盛德所乘微子開
國于宋亦本朝受命建號所因又有雙廟乃唐張巡許
逺以孤城死賊欲乞朝廷不賣此三廟以稱國家嚴恭
典禮追尚前烈之意上批司農寺鬻天下祠廟辱國黷
神此為甚者可速令更不施行　冬十月丙戌上批體
問得前日小雨於農事亦小有濟宜且擇日賽謝　戊
子上批權御史中丞鄧綰操心頗僻賦性姦回論事薦
人不循分守可落學士中丞以兵部郎中知虢州　壬
辰詔崇文院校書兼中書户房習學公事練亨甫身備
宰屬與言事官交通罷為漳州軍事判官先是王安石
言聞御史中丞鄧綰嘗為臣子弟營官及薦臣子壻可
用又為臣求賜第宅兼綰近舉御史二人尋却乞不施
行聞其一人彭汝勵者嘗與練亨甫相失綰聽亨甫游
説故乞别舉官綰豈可令執法在論思之地亨甫亦不
當留備宰屬故有是命初綰以附㑹安石居言職及安
石與吕惠卿之黨相傾綰皆極力奏劾之上益厭安石
所為綰懼安石去而失勢屢留之於上亨甫諂事安石
子雱以進至是乃斥　丙午左僕射兼門下侍郎平章
事王安石罷為鎮南軍節度使同平章事判江寧府安
石之再入也多稱病求去及子雱死力請解機務上亦
滋厭安石所為故有是命　樞密使工部侍郎吳充依
前官平章事充在西府數乘間言安石政事不便上以
其中立無私故相之知成都府馮京為給事中知樞密
院事先是吕惠卿悉出安石前後私書手筆奏之其一
云勿令齊年知齊年者謂京也與安石同歲在中書多
異議故云又其一云勿令上知由是上以安石為欺故
復用京　十二月癸卯郭逵等次富良江未至交州三
十里賊大敗乾德懼奉表詣軍門乞降納蘇茂思琅門
諒廣源五州之地仍歸所掠子女
丁巳熙寧十年春正月辛巳詔天章閣待制楚建中罰
銅三十斤先是范純仁代建中知慶州擅發常平封樁
粟麥收恤流亡多所全活㑹蓬生蔽野如粟公私取給
焉復為營求耕稼之具歲以大穰或言純仁廩貸過多
遣使按視民聞之爭先輸官比使者至則已無欠邠寧
間有叢塜使者發塜數骸劾純仁全活不實之罪其地
乃建中所封也朝廷即欲移罪建中純仁連奏建中方
申請措置而民多餓死及臣因其措置偶免流亡非臣
才術能然也建中竟不免罰銅　二月辛卯日中有黒
子如李至乙巳散　乙未權御史中丞鄧潤甫言嘗有
興利之臣議前代帝王陵寢許民請射耕墾而司農可
之縁此唐之諸陵悉見芟刈詔唐諸陵除立定禁止頃
畝外其餘民已請射地許依舊耕佃餘並禁止　己亥
樞密副使王韶知洪州韶鑿空開邊以軍功至執政乃
專以勤兵費財歸曲於朝廷上不悦故出之　寶文閣
待制常秩卒秩起處士在朝廷碌碌無所發明問望日
損為時譏笑　三月辛亥朔分命輔臣祈雨　五月庚
戌朔詔諸路言蝻蟲生宜申嚴條約下當職官除絶之
　監西京抽税竹木務太子中允程顥改太常丞以知
河南府賈昌衡京西北路轉運副使李南公等言顥博
通古今行誼脩潔改官八年未嘗磨勘故也　戊午詔
修仁宗英宗兩朝正史庚申詔以歐陽脩五代史藏秘
閣　癸亥知越州資政殿大學士趙抃知杭州抃知越
州時兩浙旱蝗餓死者十五六諸州皆禁人増米價抃
獨榜衢路令有米者任増價糶之於是諸州米商輻湊
詣越米價更賤民無餓死者先是淮浙饑詔出本界上
供米損市價糶以活飢民發運副使盧秉言價雖賤貧
者終不得米請償糴本盡以其餘賑恤流民詔可是歲
奏計上問曰如聞滁和民食蝗以濟有之乎秉對有之
民飢甚死者相枕籍上慘然曰獨趙抃為朕言與卿合
前此發運司入奏多獻羨餘以希恩秉獨以錢七十萬
緡償三司舊負因言發運司但督六路財賦以時上之
本無羨餘以進者率正數也乞遂禁絶上嘉納之　秋
七月辛未太常丞知湖州鞠真卿為太常博士直秘閣
以宣徽北院使王拱辰權御史中丞鄧潤甫並言真卿
自改官至登朝三十年非特恩未嘗陳請磨勘故也
八月丙戌詔監察御史裏行黄亷為京東路體量安撫
亷嘗言都檢正俞充結中人僥倖富貴不宜使佐具瞻
之地上曰人才蓋無類顧駕御之如何耳亷對曰雖然
漸不可長聖人長駕逺馭故四凶在朝不廢時雍彼皆
才器傑然過人任使稱意為後世患故放殛之耳上曰
且置此事河决曹村京東尤被其害今以累卿亷既受
命條舉百餘事卒全所活飢民三十五萬三千口壯者
就功而食又二萬七千人得七十三萬二千工給當年
牛借種錢八萬六千三百緡歸而論薦士夫後多朝廷
所收用云　己丑秘書監蘇頌為遼主生辰國信使姚
麟副之集賢校理劉奉世為正旦國信使張世矩副之
故事使遼者冬至日與遼人交相慶是歲本朝厯先契
丹一日遼人固執其厯為是頌曰厯家算術小異則遲
速不同謂如亥時節氣當交則猶是今夕若踰刻則屬
子時為明日矣或先或後各從本朝之厯可也遼人不
能屈遂各以其日為節使還奏之上喜曰朕思之此最
難處卿對得極宜　甲辰詔内外待制以上及臺諫官
發運轉運使提㸃刑獄轉運判官各舉文臣才行堪升
擢官一員令中書審察隨材試用毋得舉館職及兩府
若已之親從監察御史黄亷奏請也應詔者百餘人亷
又言勢孤族寒逺跡下僚者既得以名聞於上願詔中
書審察其能否用之則急才之詔不虛行於天下　九
月贈潁州團練推官邵雍秘書省著作郎宰相吳充請
於上賜諡曰康節雍初與常秩同召雍竟辭不起士大
夫髙之　冬十月乙未知河陽吕公著提舉中太乙宫
公著至京師對延和殿勞問周至公著面奏伏覩近詔
舉才行堪任升擢官竊詳今日詔意正欲達所未達然
數年以來天下之士陛下素知其能嘗試以事而中就
閑外者尚多恐其間亦有材實忠厚欲為國家宣力者
未必盡出於迂濶繆戾而難用也自熙寧初論新法不
附執政者皆譴逐不復收用故公著見上首言之　十
二月壬午詔自明年正月朔旦改元為元豐　司馬光
以書與呉充言今日救天下之急保國家之安茍不罷
青苗免役保甲市易之息征伐之謀而欲求其成效是
猶惡湯之沸而益薪鼓槖欲適鄢郢而北轅疾驅也充
代王安石為相知天下不便新法欲有所變更嘗乞召
還光及吕公著韓維蘇頌又薦孫覺李常程顥等十數
人皆安石所斥退者故光遺以此書而充不能用光亦
卒不起
戊午元豐元年春正月庚戌詔河北轉運司令所在長
吏躬禱名山靈祠旱故也　戊午判太常寺陳襄集賢
校理黄履李清臣王存詳定郊廟奉祀禮文　權發遣
三司使李承之言近年朝廷寛假資格稍髙之人為其
衰遲或不任事未欲遽令休退故置提舉管勾宫觀之
職不立員數而臣僚趨閒貪禄冒居無恥或精神未衰
便私避事亦求此職乞今後在京宫觀毋得過十五員
諸路倍之如有除授令依例待闕詔自今陳請宫觀等
差遣人年六十以上聽差仍毋過兩次　閏正月戊子
權監察御史裏行彭汝礪為江南東路轉運判官辭日
復上疏論時事且言不患無將順之臣患無諫諍之臣
不患無敢為之臣患無敢言之臣上察其忠慰諭久之
　庚子日中有黒子如李自是至戊午凡十九日　三
月壬午侍讀吕公著讀後漢書畢上留公著極論治體
至三皇無為之道釋老虛寂之説公著問上曰此道髙
逺堯舜能知之乎上曰堯舜豈不知公著曰堯舜雖知
之然常以知人安民為難此所以為堯舜也上又論前
世帝王曰漢髙祖武帝有雄材大畧髙祖稱吾不如蕭
何吾不如韓信至張良獨曰吾不如子房盖以子房道
髙尊之故不名公著曰誠如聖諭上又曰武帝雖以汲
黯為戇然不冠則不見後雖得罪猶以二千石禄終其
身公著曰武帝之於汲黯僅能不殺耳上又論唐太宗
公著曰太宗所以能成王業者以其能屈己從諫耳上
臨御日久羣臣畏上威嚴莫敢進規至是聞公著言竦
然敬納之　御邇英閣講官黄履進講周禮八柄上曰
坐而論道謂之三公而八柄非大宰所得與何也履曰
八柄以馭羣臣馭者主道也故非太宰所與上曰善
庚寅詔時雨稍愆遣官禱𤣥㝠五星辛卯遣官謝雨
六月癸卯朔日有食之　甲辰夜東南有光燭地大星
出匏𤓰裂于内階聲如雷　秋七月丁酉御史黄亷言
前歲科場逐經發解人數不均乞自今於逐經内各定
取人分數所貴均收所長以專士習詔自今在京發解
并南省考試詩易各取三分周禮禮記通取二分又言
國子監生員著述論議盡得講官緒餘將來逐官例差
考試切恐去取之際或未能判然無疑外方疏逺之人
偶不相合遂致黜落欲乞將來止選近歲新科人為試
官或差近郡教授詔候差官日取旨　庚子初澶州決
水復塞吕公著奏疏曰曹村埽決聖心惻然即議閉塞
功未踰時而有成患不閱歲而尋弭實由陛下至誠愛
民愛物之心天相神助殆非人力近日數起詔獄有司
酷於鍛鍊比至臨决多從末减昔于公一郡之刺史耳
猶以隂德有報况於萬乘之尊固宜受福無疆施於萬
世然臣願陛下親正士拒壬人必有忍以濟事功推内
恕以及人物于以崇起忠厚保合太和則易所謂自天
祐之吉無不利詩所謂干禄百福子孫千億者蓋將以
類而應是月公著入對上迎謂曰覽卿所奏深得人臣
盡規之義時獄犴寖蕃而上繼嗣未廣公著辭順而意
婉故上納焉　九月乙酉吕公著薛向並同知樞密院
事公著奏事畢獨留謝因言自熙寧以來因朝廷論議
不同端人良士例為小人排格指為沮壞法度之人不
可復用此非國家之利也願陛下加意省察上曰然當
以次收用之　十二月辛丑朔詔提舉司天監集厯官
考算遼髙麗日本國與本朝奉元厯同異聞奏其後厯
官趙延慶等言遼己未年氣朔與宣明厯合日本戊午
年氣朔與遼厯相近髙麗戊午年朔與奉元厯合其二
十四氣内有七氣時刻并逐月太陽過宫日數時刻不
同　丙午是日月中有黒子如李凡十三日乃散　先
是上以國初廢大理獄非是於是中書言請復置大理
獄應三司及寺監等公事除本司公人杖笞罪非追究
者隨處裁决餘並送大理獄結斷置卿一人少卿二人
丞四人專主推鞫　上每憤契丹倔强侵侮有復幽燕
之志即景福殿庫聚金帛為兵費是年始更庫名御製
詩以掲之曰五季失國玁狁孔熾藝祖造邦思有懲艾
爰設内府基以募士曽孫保之敢忘厥志凡三十二庫
後積羨贏又揭以詩曰每䖍夕愓心妄意遵遺業顧予
不武姿何日成戎㨗
己未元豐二年春正月京兆府學教授蔣䕫言春秋釋
奠以孔子為先聖顔子為先師其奠先師肆祭器實牲
體盥手灌爵奠幣讀祝與孔子無少異而九人之像坐
于兩旁樽酒豆肉不及乞下臣議於禮官薦享祝獻顔
子降于孔子九人降於顔子以正開元之失禮禮官言
看詳孔子顔子稱號歴代各有據依難輒更改儀物祝
獻亦難隆殺檢㑹熙寧祀儀十哲皆為從祀各設籩二
豆二俎簠簋爵各一命官分獻一奠而止乞自今二京
及諸州文宣王廟十哲像春秋釋奠並凖熙寧祀儀從
之　二月甲寅罷程顥判武學以御史何正臣言顥學
術迂闊趨向僻異故也同知樞密院吕公著言臣向輒
論及判别忠邪之道大抵小人之害君子必求要切之
語以中之使之不能自解陛下頗賜開納近日除程顥
判武學命下數日復因言者而罷去則知臣前所陳者
其風猶未殄也况如顥者其立身行道素有本末講學
論議久益疏通使得復見用於聖世其奮身報國未必
在時輩之後兼所除武學差遣亦未為仕宦之要津而
小人斷斷必以為不可者直欲深梗正路廣沮善人其
所措意非特一二人而已　日中有黒子如李凡十日
乃散　三月癸巳集英殿賜進士明經諸科開封時彦
以下及第出身同出身同學究出身總六百二人　五
月癸酉奏事垂拱殿御衣有蟲自襟沿至御巾上既拂
之至地視之乃行蟲其蟲善入人耳上亟曰此飛蟲也
蓋慮治及執侍者而掩之實非飛蟲也　戊子蔡確參
知政事時宰相吳充議變法確爭曰曹參與蕭何有隙
至代何相漢遵何約束且法陛下所建立一人協相而
成之一人挾怨而壞之民何措手足乎充屢屈法遂不
變　秋七月御史舒亶言蘇軾作為歌詩頗有譏切時
事之言蓋陛下發錢以本業貧民則曰嬴得兒童語音
好一年强半在城中陛下明法以課試羣吏則曰讀書
萬卷不讀律致君堯舜終無術陛下興水利則曰東海
若知明主意應教斥鹵變桑田陛下謹鹽禁則曰豈是
聞韶解忘味爾來三月食無鹽其他觸物即事應口所
言無非以詆謗為主小則鏤板大則刻石傳播中外自
以為能詔知諫院張璪御史中丞李定推治以聞　八
月甲辰同修起居注王存言古者左史記事右史記言
唐貞觀初仗下議政事起居郎執筆記于前史官隨之
欲望追唐貞觀典故復起居郎舍人職事丙午詔修起
居注官雖不兼諫職如有史事宜於崇政殿延和殿承
旨司奏事後直前陳述從修起居注王存請也　九月
癸酉以國子監直講滿中行為館閣校勘上批昨監生
虞蕃訴學官上下共為姦贓而中行所履潔亷不涉吏
議宜少奬之以勵風俗故有是命　冬十二月乙巳御
史中丞李定等言今酌周官書考賔興之意為太學三
舍選察升捕之法上國子監敇式令并學令凡百四十
條詔行之太學置齋舍八十齋容三十人外舍生二千
内舍生三百上舍生百總二千四百月一私試歲一公
試補内舍生間歲一試補上舍生彌封謄録如貢舉法
而上舍則學官不與考校公試外舍生入第一第二等
參以所書行藝預籍者升内舍内舍生試入優平二等
參以行藝升上舍分三等俱優為上一優一平為中俱
平若一優一否為下上等命以官中等免禮部試下等
免解學正増為五人學録増為十人學録參以學生為
之　直史館蘇軾謫授黄州團練副使本州安置駙馬
都蔚王詵追兩官勒停蘇轍監筠州酒稅務正字王鞏
監賔州酒務張方平李清臣司馬光范鎮錢藻陳襄劉
攽李常孫覺曽鞏王汾劉摰黄庭堅戚秉道吳琯盛僑
王安上周攽杜子方顔復各罰銅初御史臺既以軾具
獄上法寺當徒二年㑹赦當原於是中丞李定言古之
議令者猶有死而無赦况軾所著文字訕上惑衆豈徒
議令之比乞特行廢絶以釋天下之惑御史舒亶又言
駙馬都尉王詵收受軾譏諷朝政文字又言除王詵王
鞏李清臣外張方平而下凡二十二人如盛僑蓋皆畧
能誦說先王之言辱在公卿士大夫之列顧可置而不
誅乎疏奏軾等皆特責獄事起詵嘗屬轍密報軾而轍
不以告官亦降黜焉軾初下獄方平及鎮皆上書救之
不報軾既下獄衆危之莫敢正言者直舍人院王安禮
乘間進曰自古大度之君不以語言謫人按軾文士本
以才自奮謂爵位可立取顧録録如此其中不能無觖
望今一旦致於法恐後世謂不能容才願陛下無庸竟
其獄上曰朕固不深譴特欲申言者路耳行為卿貰之
其後獄果緩卒薄其罪
　
　
　
　
　
　
　
　
　
　
　
　
　
　
　宋史全文卷十二上
欽定四庫全書
　宋史全文卷十二下
　　宋神宗三
庚申元豐三年春正月辛巳詔改國子監直講為太學
博士每經二人　癸未増國子監歲賜錢萬五千緡以
國子監言歲費錢三萬七千緡而所入纔二萬三千緡
也　二月辛丑命輔臣祈雨　詔改諸王宫侍講為講
書　三月乙丑工部侍郎平章事吳充罷為吏部尚書
觀文殿大學士西太一宫使　己丑上以慈聖光獻故
大推恩於曹氏且欲以佾為正中書令吕公著言非所
以寵外戚上曰褒寵外戚誠非國家美事顧以慈聖光
獻有功於宗社宜優恤其家爾公著因言自古亡國亂
家不過親小人任宦官通女謁寵外戚等數事而已上
深以為然時王中正宋用臣等任事故公著假此以諷
上既退薛向歎曰公乃敢言如此事使向汗流浹背
夏四月乙未吳充卒世譏充心正而力不足知不可而
不能勇退云　詔校定孫子吳子六韜司馬法三畧尉
繚子李靖問對等書鏤板行之　戊申御史臺言奉詔
復置六察察在京官司今請以吏部及審官東西院三
班院等𨽻吏察户部三司及司農寺等𨽻户察刑部大
理寺審刑院等𨽻刑察兵部武學等𨽻兵察禮祠部太
常寺等𨽻禮察少府將作等𨽻工察從之　辛酉増國
子監歲賜錢六千緡　五月乙丑編修學制所言奉旨
立勢要及國子監生太學官親屬許不以鄉貫就開封
應舉之法臣等看詳監以國子為名而無國子教養之
實恐未稱朝廷建學育士之意乞應清要官親戚並令
入監聽讀以二百人為額解發毋過四十人從之　六
月戊戍詔宗室教授並兼大小兩學廣親睦親北宅二
員餘各一員　秋七月癸未是夜彗出西北太微垣郎
位南在軫丙戌詔以星變自今月戊子避正殿减常膳
中外臣寮並許直言朝政闕失　八月罷諸路提㸃刑
獄司檢法官　戊申劉几等言太常大樂鍾磬凡三等
王朴樂一也李照樂二也胡瑗阮逸樂三也王朴之樂
其聲太髙此太祖皇帝所嘗言仁宗景祐中命李照定
樂乃下律法以取黄鍾之聲是時人習舊聽疑其太重
李照之樂由是不用至皇祐中胡瑗阮逸再定大樂比
王朴樂微下及鑄大鍾或譏其聲弇鬱因亦不用於是
郊廟依舊用王朴樂欲請下王朴樂二律以定中和之
聲就太常鍾磬擇其可用者其不可修者别製從之
戊午彗滅初七月癸未彗出於軫長丈丙戌出於翼戊
子長三尺是月庚子出於張三十六日乃没　九月乙
亥詳定官制所上以階易官寄禄新格中書令侍中同
平章事為開府儀同三司左右僕射為特進吏部尚書
為金紫光禄大夫五曹尚書為銀青光禄大夫左右丞
為光禄大夫六曹侍郎為正議大夫給事中為通議大
夫左右諫議為太中大夫秘書監為中大夫光禄卿至
少府為中散大夫太常至司農少卿為朝議大夫六曹
郎中為朝請朝散朝奉大夫凡三等員外郎為朝請朝
散朝奉郎凡三等起居舍人為朝散郎司諫為朝奉郎
正言太常國子博士為承議郎太常秘書殿中丞為奉
議郎太子中允贊善大夫中舍洗馬為通直郎著作佐
郎大理寺丞為宣德郎光禄衛尉寺將作監丞為宣義
郎大理評事為承事郎太常寺太祝奉禮郎為承奉郎
秘書省校書郎正字將作監主簿為承務郎又言開府
儀同三司至通議大夫以上無磨勘法太中大夫至承
務郎應磨勘待制以上六年遷兩官至太中大夫止承
務郎以上四年遷一官至朝請大夫止候朝議大夫有
闕次補其朝議大夫以七十員為額選人磨勘並依尚
書吏部法遷京朝官者依今新定官其禄令並以職事
官俸賜禄科舊數與令新定官請給對擬定並從之
乙酉舒國公王安石為特進改封荆國公　罷議樂修
樂局其范鎮令降勑奬諭鎮初召對為上言定樂當先
正律上曰然雖有師曠之聰不以六律不能正五音鎮
作律尺龠合升豆區鬴斛欲圖上之又乞訪求真黍以
定黄鍾而几即用李照樂加四清聲而奏樂成及是鎮
謝曰此劉几樂也臣何與焉　十一月己丑朔翰林天
文院言日食雲隂不見又言巳時六刻雲間見日不及
所食分數　壬子直龍圖閣勾當三班院曾鞏議經費
曰宋興承五代之敝六聖相繼與民休息故生齒既庶
財用有餘且以景德皇祐治平較之天下歲入皇祐治
平皆一億萬以上歲費亦一億萬以上景德官一萬餘
員皇祐二萬餘員治平總二萬四千員景德郊費六百
萬皇祐一千二百萬治平一千三百萬以二者校之官
之衆郊之費皆一倍於景德誠詔有司案尋載籍而講
求其故可罷者罷之可損者損之使官之數郊之費皆
同於景德者省蓋半矣已而再上議曰案國初三班吏
員止於三百或不及之至天禧之間乃總四千二百有
餘至于今乃總一萬一千六百九十宗室又八百七十
蓋景德員數已十倍於初而以今考之殆三倍於景德
歲歲有増未見其止臣畧考其入官之由具於别記以
聞議其可罷者罷之可損者損之臣之所知者三班也
吏部東西審官與天下他費尚必有近於此者惟陛下
試加考察以類求之使天下歲入億萬而所省者什三
計三十年之通當有十五年之蓄使國家富盛如此則
何為而不成上頗嘉納之　十二月甲子詔應遷官除
授者並即寄禄官除大兩省待制以上至太中大夫餘
官至朝請大夫並通磨勘進士八年餘十年一遷所理
年月自降指揮日為始自官制行以舊少卿監為朝議
大夫諸卿監為中散大夫秘書監為中大夫故事兩制
以上轉官至前行郎中即超轉諫議大夫前行郎中於
階官為朝請大夫諫議大夫於階官為太中大夫而兩
制磨勘者舊不轉卿監即於今制不當轉此三階又舊
制朝議大夫止以七十員為額餘官轉至朝請大夫即
須俟有闕方許次補至是因有司申明乃降是詔其大
兩省待制以上自通直郎至太中大夫磨勘理三年承
務郎以上至朝請大夫理四年自如舊制　丁卯中大
夫集賢院學士蘇頌知滄州頌入辭因言母老畏寒須
春上道上曰卿母誰氏頌曰龍圖閣直學士陳從易女
上曰天聖間侍從耶頌曰臣外祖天聖間以直昭文館
知廣州罷還不市南物輦俸餘錢過嶺仁宗聞之即日
擢知制誥上曰清過於馬援矣頌到滄數月召還判吏
部
辛酉元豐四年春正月中書禮房請令進士於本經論
語孟子大義論策之外加律義一道省試二道武舉止
試孫吳大義及策從之　三月甲辰翰林學士承議郎
張璪為參知政事先是王珪嘗三薦璪不用珪曰璪果
賢陛下未嘗用以為不賢讒也臣恐士弗得進矣臣為
宰相三薦賢三不用臣失職請罷上喜曰宰相當如是
朕姑試卿卿德不回朕復何慮　夏五月戊申詔河東
河北路轉運司尋訪程嬰公孫杵臼墳廟所在以承議
郎吳處厚言二人保全趙孤乞加封爵故也詔嬰封成
信侯杵臼封忠智侯　六月甲子有上書乞審擇守令
者上謂輔臣曰天下守令之衆至千餘人其才性難以
徧知惟立法於此使象之於彼從之則為是背之則為
非以此進退方有凖的所謂朝廷有政也如漢黄霸妄
為條教以干名譽在所當治而反増秩賜金夫家自為
政人自為俗先王之所必誅變風變雅詩人所刺朝廷
惟一好惡定國是守令雖衆沙汰數年自當得人也
戊辰詔聞河北飛蝗極盛漸已南來速令開封府界提
舉司京東南西路轉運司遣官督捕　己卯洪州言知
州觀文殿學士王韶卒韶為人麤獷用兵頗有方畧然
熙河所奏多欺誕軍以首級為功韶交親皆楚人多依
韶以求仕韶分屬諸將諸將畜降羌老弱或殺與其首
以應命既病疽發皆洞見五藏亦其報也　壬午詔陜
西縁邊諸路累報夏國大集兵須至廣為之備以种諤
為鄜延路經畧安撫副使應本司事與經畧安撫使沈
括從長處置諤入對大言曰夏國無人秉常孺子臣往
提其臂而來耳上壯之乃决意西征命諤副括上初議
西討知樞密院孫固曰舉兵易解禍難前後論之甚切
上意既决固曰然則孰為陛下任此者上曰吾以屬李
憲固曰伐國大事而使宦者為之士大夫誰肯為用上
不悦他日又對曰今五路並進而無大帥就使成功兵
必為亂上諭以其無人同知樞密院吕公著進曰既無
其人不若且已固曰公著言是也　秋七月丁亥權發
遣羣牧判官郭茂恂言凖詔以陜西博買蕃部馬并粮
草欲專以茶博買馬以綵帛博買粮榖及以茶馬併為
一司令臣具經久利害臣竊聞昔時亦是用茶折馬價
雖兼用金帛等亦從其便近歲始專用銀絹及錢鈔等
况賣茶買馬事實相須令提舉買馬官通管茶場實為
職務相濟從之　詔斬四方館使韓存寳於瀘州先是
存寶經制瀘州夷賊無功時方大舉伐夏故誅存寶以
令諸將　八月庚申史館修撰曽鞏兼同判大常寺詔
鞏專典史事更不預修兩朝史上曰修史最為難事如
魯史亦止備録國事待孔子然後筆削司馬遷才足以
周物猶止記君臣善惡之迹為實録而已王珪曰近修
唐書褒貶亦甚無法上曰唐太宗治僭亂以一天下如
房魏之徒宋祁歐陽輩尚不能闚其淺深及所以成就
功業之實為史官者才不足以過其一代之人不若實
録事迹以待賢人去取褒貶爾　九月丙申熙河路都
大經制司言九月乙酉收復蘭州李憲又言乞建蘭州
為帥府以鎮洮為列郡並從之　己亥宰臣王珪上國
朝㑹要二百卷仁宗時修㑹要自建隆至慶厯四年一
百五十卷熙寧初珪請續之凡十二年乃成止熙寧十
年通舊増損成三百卷　冬十月种諤破米脂寨援軍
㨗書至羣臣稱賀　辛巳史館修撰曽鞏言臣修定五
朝國史要見宋興以來名臣良士或嘗有名位或素在
丘園嘉言善行歴官行事軍國勲勞或貢獻封章著撰
文字本家碑誌行狀紀述或他人為作傳記之類今所
修國史須當收采載述恐舊書訪尋之初有所未盡乞
京畿委開封知府及畿縣知縣外委逐路監司州縣長
吏博加求訪有子孫者延致詢問所有事迹或文字盡
因郡府納於史局以備論次或文字稍多其家無力繕
寫即官為庸寫校正其嘗任兩府兩制臺諫之家家至
詢訪各限一月發送史局并中書編集累朝文字及樞
密院機要文字并累朝御札詔副本送本局以備討論
從之　十一月癸未朔日有食之　辛丑環慶涇原兵
去靈州初髙遵裕攻圍靈州十有八日不能下粮道且
絶賊決七級渠以灌我師潰死者甚衆先是有詔輒班
師者族城久不下遵裕曰活兩路生靈得罪死無所恨
遂班師　十二月先是知樞密院孫固乞罷西師既而
既出無功上諭固曰若用卿言必不至此於是固又言
兵法期而後至者斬始議五路入討㑹于靈州李憲獨
不赴乃自開蘭㑹欲以弭責要不可赦乞誅之不從
壬戌元豐五年春二月兩浙路轉運司言知潤州鞠真
卿侮法專威上曰刺史縣令治民為最近漢自刺史有
入為三公者蓋重其任耳今之藩郡不過數十往往多
不得人則縣令可知也自今更宜謹擇　乙亥分命輔
臣祈雨　三月乙酉提舉江南西路常平等事劉誼言
聞道塗洶洶以賣鹽為患望稍變法以便民又上書云
陛下所立新法本以為民為民有倍稱之息故與之貸
錢為民有破産之患故與之免役為民無聨屬之任故
教伍保為民有積貸之不售故設市易皆良法也行之
數年天下訟之法弊而民病色色有之其於役法尤甚
又言蹇周輔元立鹽法以救淡食之民於今民間積鹽
不售以致怨嗟賣既不行月錢欠負追呼刑責將滿江
西其勢若此則安居之民轉為盜賊其將奈何上批劉
誼職在奉行法度既有所見自合公心陳露輒敢張皇
上書特勒停　司天監言四月朔日當食於寅詔自己
亥易服避正殿减常膳其日百司守職　乙巳御集英
殿賜進士明經諸科黄裳以下及第出身同出身五百
九十三人　夏四月壬子朔雲隂日不見食　知開封
府王安禮言三院獄空揭諸府門遼使過見歎息稱為
異事上曰昔由余聘秦觀政内史廖輩從容俎豆以奪
其謀者秦有人也安禮留意吏事能駭動外夷於古無
愧矣　壬戌崇文殿校書楊完編類元豐以來詳定郊
廟奉祀禮文成三十卷以進　癸酉王珪依前官守尚
書左僕射兼門下侍郎蔡確依前官守尚書右僕射兼
中書侍郎
　(講義曰建官之制不惟其名而惟其實不惟其官而/惟其人君子觀元豐五年官制之成左右僕射之名)
　(初正也而以王珪蔡確為之則有忝於左右僕射之/名矣觀政和三年官名之正太宰少宰之名初立也)
　(而以何執中蔡京為之則/有忝於太宰少宰之名矣)
　甲戌詔中書五月朔行官制知定州章惇守門下侍
郎參知政事張璪守中書侍郎翰林學士承議郎蒲宗
孟為中大夫守尚書左丞翰林學士朝奉郎王安禮為
中大夫守尚書右丞翰林學士承議郎李清臣試吏部
尚書尋詔清臣特遷朝奉大夫　通直郎館閣校勘檢
正中書禮房公事王震試右司員外郎於是開天章閣
初用官制除拜詔震及雍從輔臣執筆入記聖語面授
以左右司仍使自書時論榮之　詔自今更不除餘職
見帶館職人依舊如除職事官校理以上轉一官校勘
减磨勘三年校書减二年並罷所帶職　丁丑同知樞
密院吕公著為資政殿學士知定州始議五路舉兵伐
夏公著諫不聽尋上表求罷上封還其奏及西師無功
公著言外議皆謂王中正宜正典刑於是用李憲策將
圖再舉公著又固諫上不悦㑹章惇自定州召為門下
侍郎公著因乞代惇守邊章繼上乃有是命又李舜舉
入奏上意悟欲罷西師公著入辭上慰勞之曰卿不當
居外行且召卿矣　五月手詔朝廷議更官制本欲覈
正吏治非徒膠古希竒而已此命官置司修講逾年逮
今頒行尚爽條理其詳定官恐須益得深曉文法之人
御史中丞徐禧可同詳定官制如頃所論體統今以此
意著為定令蓋上嘗論蘇綽建復官制上自朝廷下至
州縣悉分為六曹財賦如一令先自京師候推排有序
即監司州縣皆可施行矣　王珪言故事中書進熟進
草唯執政書押今官制門下省給事中獨許書畫黄而
不得書草舒亶疑之因以為請上曰造令行令職分宜
别給事中不當書草著為令　三省言九寺三監分𨽻
六曹欲申明行下上曰不可一寺一監職事或分屬諸
曹豈可專有所𨽻宜曰九寺三監於六曹隨事統屬著
為令　上以命令稽緩語輔臣頗悔改官制蔡確等慮
上意遂欲罷之乃力陳新官制置禄比舊月省俸錢二
萬餘貫上意遽止　詔尚書六曹分𨽻六察　上謂輔
臣曰雖周之盛時亦以為才難唯能以道汎觀不拘流
品隨才任使則取人之路廣茍不稱職便可黜逐不可
謂己與之官禄反以係吝而難於用法如臣下有勞朝
廷見知雖有過失亦當寛貸故律有議賢議勞之法亦
周之八柄詔王之遺意然有司議罪自當守官誅宥則
繫主斷如此則用人之道無難矣　六月甲寅修兩朝
正史成一百二十卷　上批昨據李憲奏進置堡障以
為駐兵討賊之地近李舜舉奏財粮未備朝廷以舜舉
所言忠實可聽信已罷深入攻取之策若賊犯邊自當
應敵掩擊先是舜舉退詣執政王珪迎勞之曰朝廷以
邊事屬押班及李留後無西顧之憂矣舜舉曰四郊多
壘此卿大夫之辱也相公當國而以邊事屬二内臣可
乎内臣正宜供禁庭洒掃之職耳豈可當將帥之任耶
聞者代珪發慙　詔自今事不以大小並中書省取旨
門下省覆奏尚書省施行三省同得㫖事更不帶三省
字行出是日輔臣有言中書省獨取㫖事體太重上曰
三省體均中書省擬而議之門下省審而覆之尚書省
承而行之茍有不當自可論奏不當縁此以亂體統也
先是官制所莫能究其分省設官之意乃釐中書門下
尚書為三各得取㫖出命既紛然無統紀至是上一言
遂定　上臨御久羣臣俯伏聽命無能有所論說時因
奏事有被詰責者王安禮進説曰陛下固聖矣而左右
輔弼宜擇自好之士有亷隅者居之則朝廷尊至於論
事苟取容悦偷為一切之計而已人主將何便於此上
善其言　戊午宰臣王珪言天聖中修真宗正史成别
録三朝寶訓以備省覽今當修仁宗英宗兩朝寶訓詔
祕書省著作局依例修進差林希曽鞏　詔尚書省得
彈奏六察御史失職　壬申廣南西路轉運使馬黙言
安化州蠻作過上曰黙意欲用兵耳用兵大事極須謹
重向者郭逵安南與昨來西師兵夫死傷皆不下二十
萬有司失入一死罪其責不輕今無罪置數十萬人於
死地朝廷不得不任其咎天下大事蓋常起於至細章
惇曰唐虞君臣相戒亦曰一日二日萬幾上曰知幾至
難惟聖賢為能圖於未形所以無智名勇功其次於其
幾兆而圖之則易為力其下事至於著見而謀之故用
力多而見功寡章惇又曰善師者不陳盖圖之未兆耳
上曰事之將兆天常見象但人不能知彗孛示人事甚
直猶如語言顧今無深曉天道之人耳古人能知之則
能消伏王珪曰天象既如此必至於用兵此亦數也上
曰惟先格王正厥事能正厥事雖必至於用兵可以無
悔矣　秋七月上因論刑曰先王之肉刑盖不可廢至
漢文帝罷之若革秦之敝欲休養生民則可矣如格以
先王之法則不得為無失三代之時民有疆井分别圻
域彰善癉惡人重遷徙故以流為重後世之民遷徙不
常而流不足治也故用加役流又未足懲也故有刺配
猶未足以待故又有逺近之别盖先王教化明習俗成
則肉刑不為過也　戊子鄜延路計議邊事徐禧等言
銀州故城形勢不便當遷築於永樂堞上自永樂堞至
長城嶺置六寨自背罔川至布娘堡置六堡從之　八
月癸丑詔三省樞密院秘書殿中内侍入内内侍省聴
御史長官及言事御史彈糾先是置監察隨所𨽻察省
曹寺監而三省至内侍省無所𨽻故以長官言事御史
察之　九月甲申永樂城成以兵四千人守之　丙戌
徐禧李舜舉復入永樂城丁亥賊三十萬衆攻城遂圍
城戊戌永樂城陷禧及舜舉俱死稷為亂兵所殺曲珍
及王湛李浦逃歸士卒得免者十無一二或言禧實不
死有自虜還者嘗見之　冬十月戊申朔李秬种諤沈
括奏永樂城陷漢蕃官二百三十人兵萬二千三百餘
人皆没上涕泣悲憤為之不食早朝對輔臣慟哭莫敢
仰視既而歎息曰永樂之舉無一人言其不可者右丞
蒲宗孟進曰臣嘗言之上正色曰何嘗有言在内惟吕
公著在外惟趙卨嘗言用兵不是好事耳自是之後上
始知邊臣不可信亦厭兵事無意西伐矣　壬申詔户
部右曹於京東淮浙江湖福建十二路發常平錢八百
萬緡輸元豐庫自熙寧以前諸道𣙜酤場率以酬衙前
之陪備官費者至熙寧行役乃罷收酒場聽民増直以
雇取其價以給衙前時有坊場錢至元豐初法既久儲
積贏羨司農請歲發坊場百萬緡輸中都三年遂於寺
南作元豐庫貯之幾百楹凡錢帛之𨽻諸司非度支所
主輸之數益廣欲以待非常之用焉　十一月戊寅朔
上謂輔臣曰御史分察中都官事已多矣又令察舉四
方將何以責治辦且於體統非是可罷御史察諸路官
司如有不職令言事御史彈奏著為令
癸亥元豐六年春正月甲申白虹貫日　甲午詔諸路
提㸃刑獄司各置檢法官一員　丙辰熙河蘭㑹鈐轄
王文郁知蘭州代李浩西賊之圍蘭州數十萬衆奄至
文郁曰賊衆我寡正當折其鋒以安衆心然後可守此
張遼所以全合肥也堅請不已浩許之乃募死士百餘
夜縋而下持短刀突之賊衆驚潰爭渡河溺死者甚衆
時以文郁方尉遲敬德云　二月甲子三省言御史臺
六察案官以二年為一任欲置簿各書其糾劾之多寡
當否為殿最歲終條具取㫖陞黜事重者隨事取㫖從
之　夏四月辛亥龍神衛四廂都指揮使种諤卒自熙
寧初諤首興邊事後再討西夏皆諤始謀卒致永樂之
敗議者謂諤不死邊事不已　給事中韓忠彦等以職
事對上顧謂曰法出於道人能體道則立法足以盡事
立法而不足以盡事不可以立法也蓋立法者未善耳
又曰著法者欲簡於立文詳於該事　壬申御邇英閣
蔡卞講周禮至司市上謂卞曰先王建官治市獨如此
其詳何也卞對曰先王建國前朝而後市朝以治君子
市以治小人不可畧也上曰市衆之所聚詳於治聚故
也　五月于闐貢方物上問曰經涉何國曰道由黄頭
回紇草頭達怛董氊等國問達怛有無酋領部落曰以
乏草粟故經由其地皆散居也　癸卯詔賜資州孝子
文漸粟帛　六月乙巳朔詔御史臺六察案各置御史
一員　癸丑禮部尚書黄履試御史中丞御史翟思言
事有㫖詰所自履諫曰御史以言為職非有所聞則無
以言今乃究其所自來則人將懲之而臺諫不復有聞
矣恐失開言路之意事遂寢　元豐間詔大理兼鞫獄
所承内降公事上下皆曰是詔獄也意必傅重少卿韓
晉卿獨持平覈實無所觀望人以不寃上知其才凡獄
難明及事繫權貴者悉以委晉卿尚書省建擢刑部郎
中天下大辟請讞執政或以為煩將劾不應讞者晉卿
適白事省中因曰聽斷求實朝廷之心也今讞而獲戾
讞不至矣議者或引唐覆奏欲令天下庶獄悉從奏决
晉卿曰法在天下而可疑可矜者上請此祖宗制也今
四海一家欲械繫待朝命恐罪人之死于獄多于伏辜
者朝廷皆從之　兼同提舉成都府等路茶場郭茂恂
乞併茶場買馬為一司庶幾茶司同任買馬之責　閏
六月乙亥朔夏國主秉常奉表乞修職貢　賜江淮等
路發運副使蔣之竒紫章服發運司歲漕榖六百二十
萬石之竒領漕事以是月至京師於是入覲上問勞備
至面賜之且曰朕不復除官漕事一以委卿之竒辭謝
因條畫利病三十餘事多見納用　丙申守司徒開府
儀同三司致仕韓國公富弼卒先是弼上疏論治道之
要曰臣聞自古致天下治與亂者大綱不出用䛕佞讜
直之人二端而已䛕佞者進則人主不聞有過惟惡是
為所以致亂也讜直者進則人主日有開益惟善是從
所以致治也臣自離朝廷退居林下時亦仰知朝政所
為大率䛕佞者競進于朝讜直者多處于外雖有在朝
者盖恐觸忤奸佞亦皆結舌不敢有所開陳疏奏上謂
輔臣曰富弼有疏來章惇曰弼言何事上曰言朕左右
多小人惇曰盍令分析孰為小人上曰弼三朝老臣豈
可令分析王安禮進曰弼之言是也罷朝惇責安禮曰
右丞對上之言失矣安禮曰吾儕今日曰誠如聖諭明
日曰聖學非臣所及安得不謂之小人惇無以對弼既
上疏又條陳時政之失以待上問及卒後乃得其藁曰
今日上自輔臣下及庶士畏禍圖利習成弊風忠詞讜
論無復上達致陛下聰明蔽塞天下禍患已成尚不知
驚懼改悔創艾補救日甚一日殆將無及陛下即位之
初邪臣納說圖任之際聽受失宜謂能拒絶衆人不使
異論得行然後聖化可運事功可成此盖奸人自謀利
於茍悅而柄任之臣欲專權自肆以成己志遂誤陛下
放斥忠直進用邪佞忠詞杜絶諂譽日聞去歲朝廷納
邊臣妄議大舉戈甲以討西戎師徒潰敗兩路騷然當
舉事之初執政大臣臺諫侍從茍能犯顔極諫則聖心
自回禍難自息矣臣不知是時小大之臣有為陛下力
爭其不可者乎西師乃一事也不幸又有甚於此者朝
廷之事莫大於用人夫輔弼之任論議之職皆當極天
下之選彼夫貪寵患失柔從順媚者豈可使之事一出
於上則下莫任其責小人因得行其奸矣故事成則下
得竊其利事不成則君獨當其咎豈上下同心君臣一
德之謂乎此乃朝廷之大體也又曰今上下情意否塞
不通為臣者莫得盡其心百姓愁怨失所無由上達而
政令之施行書詔所曉諭不聞歡欣信服之意臣恐非
朝廷所以示天下也又曰宫闈之臣委之統制方面皆
非所宜在外則挾權怙寵陵轢上下入侍左右寵禄既
過則驕怨易啓勢位相及則猜奪隨至立黨生禍又曰
興利之臣虧損國體為上斂怨至若為場以停民貨造
舍而蔽舊屋𣙜河舟之載擅路糞之利急於歛取道路
嗟怨此非上所以與民之意又曰聖意以今日之事為
無足慮邪亦以為當深思而救之邪所信用者皆君子
邪有小人邪此豈逃聖鑑之明但無以順從為悦則忠
邪判矣弼早有公輔之望天下皆稱曰富公名聞夷狄
遼使每至必問其出處安否臨事周悉度不萬全不發
當其敢言奮不顧身忠義之性老而彌篤家居一紀斯
須未嘗忘朝廷贈太尉諡文忠　秋七月丙辰以安燾
同知樞密院西邊用兵歲乆上益厭之乃不次用燾時
夏人欵塞燾謂宜遂撫納且戒邊臣毋為兵端既又請
還疆土燾言當使知吾宥過而罷兵不應示吾厭兵之
意　八月己卯太白晝見　前桐城縣尉周諤上書詔
中書省記姓名上日閱匭函小臣所言利害無不詳覽
如此　辛卯詔中大夫尚書左丞蒲宗孟守本官知汝
州先是宰執同對上有無人材之歎宗孟對曰人材半
為司馬光以邪説壞之上不語正視宗孟久之宗孟懼
甚無以為容上復曰蒲宗孟乃不取司馬光耶司馬光
者未論别事只辭樞密副使朕自即位以來唯見此一
人他人則雖迫之使去亦不肯矣又因泛論古今人物
宗孟盛稱揚雄之賢上作色言揚雄劇秦美新不佳也
罷朝安禮戯宗孟曰揚雄為公坐累　九月癸卯朔日
有食之　中書舍人趙彦若等言六房公事乞據舍人
員數分領以吏户禮兵刑工為次其年事班簿制勅庫
房並通領從之　戊辰起居郎蔡京言舊修起居注官
二員不分左右故月輪一員修纂今起居郎舍人分𨽻
兩省所以備左右史官則左當書動右當書言乞自今
起居郎舍人隨左右分記言動從之　冬十月癸酉朔
夏國主秉常遣使奉表復修職貢仍乞還所侵地長為
外藩乃賜秉常詔其地界已令鄜延路移牒宥州施行
歲賜候疆界了日依舊　詔封孟軻為鄒國公以吏部
尚書曾孝寛言孟軻未加爵命故特封之　十一月丙
午冬至祭昊天上帝于圜丘以太祖配始罷合祭天地
還御宣德門大赦天下　甲寅判河南府潞國公文彦
博守太師開府儀同三司致仕
甲子元豐七年春正月辛酉責授黄州團練副使蘇軾
移汝州軾言汝州無田産乞居常州從之元豐中軾繫
御史獄上本無意深罪之宰臣王珪言蘇軾有不臣意
因舉軾檜詩根到九泉無曲處世間唯有蟄龍知之句
對曰陛下飛龍在天而求之地下之蟄龍非不臣而何
上曰彼自詠檜何預朕事珪語塞遂薄其罪然上每憐
之一日語執政曰國史大事朕意欲俾蘇軾成之執政
有難色上曰非軾則用曽鞏其後鞏亦不副上意上復
有旨起軾以本官知江州中書蔡確張璪受命明日改
江州太平觀又明日命格不下於是徙軾汝州有蘇軾
黜居思咎閱歲滋深人材實難不忍終棄之語前此京
師盛傳軾已白日仙去上對左丞蒲宗孟嗟惜故軾表
有疾病連年人皆相傳為已死飢寒併日臣亦自厭其
餘生之句也　二月庚午朔河北轉運使措置河北糴
儲吳雍言見管人粮馬料總千一百七十六萬石竒贏
相補可支六年河北十七州邊防大計倉廩充實雖因
藉豐年實以吏能幹職同措置王子淵在職九年悉心
公家望考察成效以勸才吏詔賜子淵紫章服　三月
丁巳大燕集英殿中皇子延安郡王初侍立于前宰臣
王珪率百僚廷賀王年未當出閣上特令侍宴以見羣
臣　壬戌詔太學外舍生周邦彦為試太學正邦彦獻
汴都賦文采可取故擢之邦彦錢塘人　五月庚申詔
中書舍人蔡卞往江寧府省視王安石疾病　辛酉白
虹貫日　壬戌詔自今春秋釋奠以鄒國公孟軻配食
文宣王設位于兖國公之次荀况揚雄韓愈以世次從
祀於二十一賢之間並封伯爵　六月禮部言歐陽修
等編太常因革禮始自建隆訖於嘉祐為百巻嘉祐之
後闕而不録熙寧以來禮文制作足以垂法萬世乞下
太常委博士接續編纂以備討閱從之　戊子集禧觀
使王安石請以所居江寧府上元縣園屋創禪寺乞賜
名額從之以報寧禪院為額或云安石子雱處性險惡
安石在政府凡所為不近人情者雱實使之既死安石
嘗恍惚見雱荷鐡枷如重囚狀遂請以園屋為僧寺盖
以雱求救於佛也　秋七月癸丑分命輔臣祈晴　八
月癸巳衢州言太子少保致仕趙抃卒贈太子少師諡
清獻　冬十月乙亥給事中韓忠彦為禮部尚書忠彦
入謝上諭曰先令公之勲朕所不敢忘卿復盡忠朝廷
此未足以酬卿也　辛卯樞密院奏乞以自來御前批
降指揮備載於冊以為樞密府龜鑑從之　十一月夏
國主秉常遣謨箇咩迷乙遇齎表入貢　十二月戊辰
端明殿學士兼翰林侍讀學士司馬光為資政殿學士
降詔奬諭賜銀絹衣帶范祖禹為秘書省正字並以修
資治通鑑書成也上諭輔臣曰前代未嘗有此書過荀
恱漢紀逺矣初元豐五年將行官制謂輔臣曰官制將
行欲取新舊人兩用之又曰御史大夫非司馬光不可
蔡確進曰國是方定願少遲之王珪亦助確乃已及除
光第四任提舉崇福宫詔滿三十箇月即不候替人發
來赴闕盖將復用光也是歲秋宴上感疾始有建儲意
又謂輔臣曰來春建儲其以司馬光及吕公著為師保
蔡確知光必復用欲自託於光乃謂職方員外郎邢恕
曰上以君實為資政殿學士異禮也君實好辭官確晩
進不敢進書和叔門下士宜以書言不可辭之故恕但
與光之子康書致確語康以白光光笑而不答亦再辭
而後受之
乙丑元豐八年春正月戊戌上不豫二月癸巳上疾甚
王珪言去冬嘗奉聖㫖皇子延安郡王來春出閣願早
建東宫凡三奏上三顧微肯首而已又乞皇太后權同
聽政至于再三皇太后泣許先是蔡確疑上復用吕公
著及司馬光則必奪己相乃與邢恕謀為固位計恕故
與皇太后姪公繪公紀游恕密執二人手曰右相令布
腹心上疾未損延安郡王冲㓜宜早定議雍曹皆賢主
也公繪等懼曰君欲禍我家徑去已而恕反謂雍王顥
有覬覦心與内殿承制致仕王棫共造誣謗是日入問
疾退乃於樞密院南㕔共議之王珪曰上自有子復何
議翌日遂立皇太子確惇京恕邪謀遂不得逞其蹤迹
詭秘亦莫辨詰各自謂有定策功事久語聞卒為朝廷
大禍其實本恕發之　三月甲午朔皇太后垂簾皇子
立簾外珪等遂宣制立為皇太子改名煦又詔應軍國
事並皇太后權同處分候康復日依舊戊戌上崩于福
寧殿宰臣王珪讀遺制哲宗皇帝立
　(史臣曰上聰明英睿天性孝友事兩宫竭誠盡力親/愛二弟無纎毫之間終上之世乃出居外第聖學髙)
　(逺言必據經深造道德之藴而詳於度數禁中觀書/或至夜分在東宫素聞王安石有重名熙寧初擢輔)
　(政虛己以聽之安石更定法令中外爭言不便上亦/疑之而安石堅持之不肯變其後天下終以為不便)
　(上亦不專信任安石不自得求引去遂八年不復召/然恩顧不衰司馬光吕公著雖論議終不合而極口)
　(稱其賢勵精求治如恐不及總攬萬機小大必親御/殿决事或日昃不暇食侍臣有以為言者上曰朕享)
　(天下之奉非喜勞惡逸誠欲以此勤報之也將定官/制獨處閤中考求沿革一年而成人皆不知每當用)
　(兵或終夜不寢邊奏絡繹手札處畫號令諸將丁寧/詳密授以成算故千里外上自節制機神鑒察無所)
　(遁情如李憲張誠一輩雖甚親用然未嘗一日弛其/御策無不畏上之威明而莫敢肆欲先取靈夏滅西)
　(羌乃圖北伐積粟塞上數千萬石多儲兵器以待及/永樂陷没知用兵之難於是亦息意征伐矣謙冲退)
　(謹去華務實終身不受尊/號此誠帝王之盛德也)
　初司馬光不敢赴闕㑹神宗崩聞孫固韓維皆集闕
下時程顥在洛亦勸光行乃從之衛士見光皆以手加
額曰此司馬相公也民爭擁光馬呼曰公毋歸洛留相
天子活百姓所在數千人聚觀之光懼遂徑歸洛
　(講義曰所貴乎大臣者非以其有過天下之材智也/必其有服天下之德望也王安石所以變舊法之易)
　(者以其虚名實行足以取信於人司馬光所以改新/法之易者以其居洛十五年天下皆期之為宰相也)
　(然安石其權臣/温公其重臣歟)
太皇太后聞之詰問主者遣内侍梁惟簡勞光問所當
先者光乃上疏曰近年以來閭閻愁苦痛心疾首而上
不得知明主憂勤宵衣旰食而下無所訴莫若明下詔
書廣開言路不以有官無官之人應有知朝政闕失及
民間疾苦者並許進實封狀盡情極言陛下以聽政之
暇畧賜省覽其義理精當者即施行其言　夏四月詔
開封府界京東路養馬指揮並罷又詔京東京西路保
甲養馬法元定年限極寛民間易以應辦而有司不務
循守期限迫急遂致搔擾先帝已嘗降手詔詰責約束
至今猶不能奉行其兩路保馬宜令並依元降年限收
買其剩買過數目並充以次年分之數其後詔京東京
西路保馬等級分配諸軍餘數發赴太僕寺其格不應
支配即還民户變易納所給價錢　又詔在京并京西
及泗州所買物貨等場並罷　中書省言内外人户見
欠市易錢物當議减放詔大姓户放七分小姓户全放
　資政殿大學士吕公著兼侍讀公著時知揚州召用
遵先帝意也　資政殿學士司馬光知陳州　辛巳職
方員外郎邢恕為右司員外郎恕雅善司馬光及吕公
著蔡確度光及公著必復用遂深交恕意欲因恕以結
二人也然恕傾險乃更與確隂謀謂確有定策功於是
驟遷都司　司馬光上疏曰昔仁宗皇帝擢臣知諫院
臣初上殿即言人君之德三曰仁曰明曰武致治之道
三曰任官曰信賞曰必罰英宗皇帝時臣曾進歴年圖
其後序言人君之道一其德有三其志亦猶所以事仁
宗也大行皇帝新即位擢臣為御史中丞臣初上殿言
人君修心治國之要其志亦猶所以事英宗也今皇帝
陛下新承大統猥䝉訪落謹復以人君修心治國之要
為獻其志亦猶所以事大行皇帝也臣近曽上奏乞下
詔書開言路伏望聖慈早賜施行　樞密院言府界三
路保甲兩丁之家止有病丁并田不及二十畝者聽自
陳提舉司審驗與放免詔可　司馬光上疏曰先帝勵
精求治以致太平不幸所委之人不足以仰副聖志自
謂古今之人皆莫己如多以己意輕改舊章謂之新法
其人意所欲為人主不能奪天下莫能移縉紳士大夫
望風承流競獻策畫作青苗免役市易賒貸等法又有
邊鄙之臣行險僥倖輕動干戈深入敵境使兵夫數十
萬暴骸於曠野又有生事之臣建議置保甲户馬以資
武備變茶鹽鐵冶等法増家業侵街商稅錢以供軍須
非先帝之本志也先帝升遐奔䘮至京乃蒙太皇太后
陛下特降中使訪以得失既而聞有㫖罷脩城役夫撤
詗邏之卒止御前造作斥退近習之無狀者戒飭有司
奉法失當過為煩擾者罷物貨等場及民所養户馬又
寛保馬年限四方之人無不鼓舞聖德新法之弊天下
之人無貴賤愚智知之是以陛下微有所改而逺近皆
相賀也然尚有病民傷國有害無益者如保甲免役錢
將官三事皆當今之急務釐革所宜先者　五月詔曰
蓋聞為治之要納諫為先凡内外之臣有能以正論啓
沃者豈特受之而已固且不愛髙爵重禄以奬其忠若
乃隂有所懷犯非其分或扇摇機事之重或迎合已行
之令上則觀望朝廷之意以徼倖希進下則衒惑流俗
之情以干取虛譽然則黜罰之行是亦不得已也　詔
新知陳州司馬光過闕入見先是光上疏言諫爭之臣
人主之耳目也太府少卿宋彭年言在京不可不並置
三衙管軍臣僚水部員外郎王諤乞今依保馬元立條
限均定逐年合買之數又乞令太學増置春秋博士朝
廷以非其本職而言各罰銅三十斤陛下臨政之初而
二臣首以言事獲罪臣恐中外聞之忠臣解體直士短
氣太平之功尚未可期也於是令光過闕入見　戊戌
詔汝州安置蘇軾復朝奉郎知登州　己亥詔吕公著
乘傳赴闕程顥為宗正寺丞　丙午酉時地震即止
詔府界三路弓兵並依保甲未行以前復置　庚戌守
尚書左僕射王珪卒珪自輔政至宰相凡十六年守成
而已時號三旨宰相以其上殿進呈云取聖㫖上可否
訖又云領聖㫖既退諭稟者云已得聖㫖故也　丙辰
正奏名進士劉逵等五百七十五人特奏名八百四十
七人並釋褐武舉進士三十九人並賜袍笏銀帶　戊
午尚書右僕射兼中書侍郎蔡確守左僕射兼門下侍
郎知樞密院事韓縝守右僕射兼中書侍郎門下侍郎
章惇知樞密院資政殿學士司馬光為門下侍郎初光
以知陳州過闕未入對上疏乞下詔廣開言路及到京
䝉降中使以五月五日詔書賜臣看閱詔書始末之言
固盡善矣中間逆以六事防之臣以為人臣惟不言茍
上言則皆可以六事罪之矣或於羣臣有所褒貶則可
以謂之隂有所懷本職之外微有所涉則可以謂之犯
非其分陳國家安危大計則可以謂之扇摇機事之重
或與朝㫖暗合則可以謂之迎合已行之令言新法之
不便當改則可以謂之觀望朝廷之意言民間愁苦可
閔則可以謂之衒惑流俗之情然則天下之事無復可
以言者矣是詔書始於求諫而終於拒諫也乞刪去中
間一節使天下之人各盡所懷不憂黜罰如此則中外
之事逺近之情如指掌矣未幾果别下詔令實書其事
自上新即位至無復忌憚三十一字並去之光既除門
下侍郎又以劄子辭免并請更改新法於是太皇太后
遣中使賜手詔諭令供職光乃受命　六月丙寅罷府
界三路保甲不許投軍及充弓箭手指揮　詔賜楚州
孝子徐積絹三十疋米三十石　丙子資政殿學士韓
維知陳州維初赴臨闕庭太皇太后降手詔勞問維奏
治天下之道不必過求髙逺止在審人情而已識人情
不難以己之心推人之情可見矣大凡人情貧則思富
苦則思樂勞困則思息鬱塞則思通陛下誠能常以利
民為本則人富矣常以愛人為本則人樂矣役事之有
妨農務者去之則勞困息矣法禁之無益治道者蠲之
則鬱塞通矣又奏臣嘗具奏陳陛下深察盗賊所起之
原罷非業之令寛訓練之程蓋為保甲保馬發也臣非
謂國馬遂可不養但官置監牧可矣非謂民兵遂可不
教但於農隙一時訓練可矣　丁丑承議郎新除宗正
寺丞程顥卒顥嘗論熙寧初張戩爭新法不可行遂以
語觸王安石因曰新法之行乃吾黨激成之當時自愧
不能以誠感上心遂成今日之禍吾黨當與安石分其
罪也顥深有意經濟方召用遽死士大夫識與不識莫
不哀傷文彦博采衆議題其墓曰明道先生云
　(吕中曰道之不明天實憫之篤生賢哲姿稟特異元/氣之會渾然天成天意固有所屬矣居洛十年充養)
　(備至人見其詞氣肅然不敢即也而和氣充浹見面/盎背遽色厲辭無有也人見其接物粹然若可易也)
　(而望之崇深截乎規矩凖繩不敢慢也局度清越世/故若將凂焉而克勤小物雖鄙賤猥瑣弗憚也立言)
　(洒落近而易知扣之則無窮出之則愈新也人隨其/所見者不一而不知先生道積于中固純乎而弗雜)
　(也嘗究極先生所以用力之地謂心不可以一事留/學不可以一善止有適有莫戒非其天地之全客氣)
　(未消防其為義理之勝去新學之支離非釋氏之不/相聯屬忌學者先立標凖斥記誦者之玩物喪志遊)
　(其門者如羣飲于洛各充其量故得先生之教者如/顯道之誠篤公掞之端厚得先生之和者如淳夫之)
　(安恬中立之簡易隨其所得固已自足名世矣元祐/羣賢悉起散地先生獨有憂色使之叶濟於朝以施)
　(調一之功安有紹/聖報復之禍哉)
　奉議郎知定州安喜縣事王巖叟為監察御史　癸
未吕公著入見太皇太后遣中使賜食公著上奏十事
一曰畏天二曰愛民三曰脩身四曰講學五曰任賢六
曰納諫七曰薄歛八曰省刑九曰去奢十曰無逸皆隨
事解釋粗成條貫不為繁辭以便觀覽是日同上奏曰
先帝新定官制設諫議大夫司諫正言之官其員數甚
備伏乞申敇輔弼選忠厚骨鯁之臣正直敢言之士徧
置左右使掌諫諍又御史之官號為天子耳目而比年
以來專舉六察故事廢國家治亂之大計察官司簿領
之過也伏乞盡罷察案只置言事御史四人或六人仍
詔諫官御史並須直言無諱規主上之過失舉時政之
紕繆指羣臣之姦黨陳下民之疾苦　丁亥詔曰古之
王者即政之始必明目達聰以防壅蔽敷讜言以輔不
逮然後物情得以上聞利澤得以下究應中外臣寮及
民庶並許實封直言朝政闕失民間疾苦朕將親覽以
考求其中而施行之司馬光凡三奏乞改前詔於是始
用其言也　吕公著既上十事太皇太后遣中使諭公
著曰覽卿所奏深有開益當此拯民疾苦更張何者為
先庚寅公著復上奏曰自王安石秉政變易舊法羣臣
有論其非便者指以為沮壞法度必加廢斥是以青苗
免役之法行而取民之財盡保甲保馬之法行而用民
之力竭市易茶鹽之法行而奪民之利悉若此之類甚
衆更張之際當須有術不在倉卒且如青苗之法但罷
逐年比較則官司既不邀功百姓自免抑勒之患免役
之法當少取寛剩之數度其差雇所宜無令下户虛有
輸納保甲之法止令就冬月農隙教習仍只委本路監
司提按既不至妨農害民則衆庶稍得安業至於保馬
之法先朝已知有司奉行之繆市易之法先帝尤覺其
有害而無利及福建江南等路配賣茶鹽過多彼方之
民殆不聊生恐當一切罷去而南方鹽法三路保甲尤
宜先革者也陛下必欲更修度政使不驚物聽而實利
及民莫若任人為急是日又同上奏孫覺方正有學識
可以充諫議大夫范純仁剛勁有風力可以充諫議大
夫或户部右曹侍郎李常清直有守可備御史中丞劉
摯資性端厚可充侍御史蘇轍王巖叟並有才氣可充
諫官或言事御史太皇太后封公著劄子付司馬光詳
所陳更張利害有無兼濟之才直書以聞光奏公著所
陳與臣言者正相符合惟有保甲一事朝廷既知其為
害於民無益於國便當一切廢罷更安用教習　光又
言陛下推心於臣俾擇多士竊見劉摯公忠剛正趙彦
若博學有父風傅堯俞清立安恬范純仁臨事明敏唐
淑問行已有恥范祖禹温良端厚此六人者若使之或
處臺諫或侍講讀必有禆益　知慶州范純仁言郡邑
之弊守令知之一路之弊職司知之茶鹽利局民兵刑
法差役之弊提其局及受其寄者知之軍政之弊三帥
與將領者知之邊防之弊守邊者知之伏望陛下特下
明詔各使條陳本職限一月内聞奏亦可因其所陳畧
知其人之才識然後審擇而行之　秋七月甲午詔諸
鎮寨市易抵當並罷　丁酉請大行皇帝尊諡于天天
錫之曰英文烈武聖孝皇帝廟曰神宗詔恭依　戊戌
吕公著為尚書左丞公著言國朝之制每便殿奏事止
是中書樞密院兩班昨來先帝修定官制中書省門下
省尚書省各為一班雖有三省同上進呈者蓋亦鮮矣
執政之臣皆是朝廷遴選正當一心同力集衆人之智
以輔惟新之政遂詔應三省合取㫖事及臺諫章奏並
進呈施行　詔府界三路保甲自來年正月以後並罷
團教仍依義勇舊法每歲農隙赴縣教閲一月　門下
侍郎司馬光乞盡罷諸處保甲保正長使歸農依舊置
耆長壯丁巡捕盜賊户長催督稅賦其所養保馬揀擇
勾收太僕寺量給價錢分配兩騏驥院蔡確等執奏不
行詔保甲依樞密院今月六日指揮保馬别議立法
司馬光言臣伏見臣僚民庶上言朝政闕失民間疾苦
奏狀必多乞降付三省委執政官分取看詳擇其可取
者用黄紙簽出再進入或留置左右或降付有司施行
從之　八月丙子月有食之既　癸未諫議大夫孫覺
言乞依天禧元年手詔言事左右諫議大夫左右補闕
拾遺凡發令舉事有不便於時不合於道大則廷議小
則上封若賢良之遺滯於下忠孝之不聞於上則條其
事狀而薦言之詔依此申明行下　詔府界新置馬牧
監并提舉經度制置牧馬司並罷　司馬光言近降農
民訴疾苦實封狀王嗇等一百五十道除所訴重複外
俱已簽帖進入竊惟四民之中惟農最苦蠶婦治繭績
麻紡緯其勤極矣農蠶者天下衣食之源人之所仰以
生也是以聖王重之竊聞太宗嘗遊金明池召田婦數
十人於殿上賜席使坐問以民間疾苦賜帛遺之太宗
興於側微民間事固無不知所以然者恐富貴而忘之
故也真宗乳母秦國夫人劉氏本農家也喜言農家之
事真宗自㓜聞之及踐大位咸平景德之治為有宋隆
平之極景德農田敇至今稱為精當自非大開言路使
畎畝之民皆得上封事則此曹疾苦何由有萬分之一
得達於天聽哉　九月己酉劉摯為侍御史摯言伏見
諫官止有大夫一員御史臺自中丞侍御史兩殿中法
得言事外監察御史六員專以察治官司公事欲望聖
慈於諫院增置諫官員數本臺六察御史並許言事其
所領察案自不廢如故所貴共盡忠力交輔聖政　朝
奉郎蘇軾為禮部郎中　戊午監察御史王巖叟上疏
曰今民之大害不過三五事而已如青苗實困民之本
須盡罷之而近日指揮但令斂散不立額而已役錢須
如舊來復行差法而近日指揮但令减寛剩而已保甲
之害蓋由提舉一司上下官吏逼之使然而近日指揮
雖止令冬教然尚存官司此皆姦邪遂非飾過將至深
之弊畧示更張以應副陛下聖意而已貼黄稱如執論
者以青苗免役遽罷之恐國用不足則乞陛下問以治
平嘉祐之前國用何以不闕願令講究而行之　冬十
月己巳太皇太后諭輔臣曰民間保馬宜早罷見行法
有不便於民者改之　癸酉詔倣六典置諫官其具所
置員以聞從劉摰之言也　丁丑詔尚書侍郎給舍諫
議中丞待制以上各舉堪充諫官二員以聞初中㫖除
范純仁為左諫議大夫唐淑問為左司諫朱光廷為左
正言蘇轍為右司諫范祖禹為右正言令三省樞密院
同進呈太皇太后問此五人何如章惇曰故事諫官皆
令兩制以上奏舉然後執政進擬今除目從中出臣不
知陛下從何知之得非左右所薦此門不可輕啓太皇
太后曰皆大臣薦非左右也惇曰大臣當明揚何以密
薦由是吕公著以范祖禹韓縝司馬光以范純仁親嫌
為言惇曰臺諫所以糾繩執政之不法故事執政初除
親戚及所舉之人見為臺諫官者皆徙他官今當循故
事不可違祖宗法光曰純仁祖禹作諫官誠協衆望不
可以臣故妨賢者進臣寧避位惇曰縝光公著必不至
有私萬一他日有姦臣執政援此為例純仁祖禹請除
他官仍令兩制以上各得奏舉故有是詔淑問光廷轍
除命皆如故純仁改為天章閣待制祖禹為著作佐郎
　詔監察御史兼言事殿中侍御史兼察事始用吕公
著及劉摯之言也　詔罷義倉其已納數遇歉歲以充
賑濟　侍御史劉摯言州縣之政廢舉得失其責宜在
監司宜稍復祖宗故事於三路各置都轉運使用兩制
臣寮充職以重其任自餘諸路亦望推擇資任稍髙練
達民情識治體近中道之人使忠厚安民而不失之寛
弛肅給應務而不失之淺薄　癸未趙彦若兼侍讀傅
堯俞兼侍講先是侍御史劉摯言皇帝陛下春秋鼎盛
在所資養左右前後宜正人與居語黙見聞宜正事是
接伏見兼侍講陸佃蔡卞皆新進少年欲望於内外兩
制以上官内别選通經術有行義忠信孝悌淳茂老成
之人以充其任於是佃卞皆罷而彦若堯俞有是命
乙酉葬神宗英文烈武聖孝皇帝于永裕陵　詔罷方
田　詔提舉府界三路保甲官並罷令逐路提刑及府
界提㸃司兼領　王巖叟言風聞章惇於簾前問陛下
御批除諫官事曲折再三語涉輕侮外庭傳聞衆所共
憤惇又謂陛下何從而知是不欲威權在人主端良入
朝廷侵官犯分慢上瀆尊國有常憲乞行顯黜　劉摯
言神宗皇帝靈駕進發准敇前一日五使三省執政官
宿于兩省竊聞宰臣蔡確獨不曽入宿慢廢典禮有不
恭之心　左正言朱光庭言蔡確先帝簡拔位至宰相
靈駕發引輒先馳去數十里之逺以自便安為臣不恭
莫大於此又言章惇欺罔肆辯韓縝挾邪冒寵章數上
其言甚切　十一月癸巳鮮于侁為京東轉運使於是
司馬光語人曰今復以子駿為轉運使誠非所宜然朝
廷欲救東土之弊非子駿不可此一路福星也可以為
諸路轉運使模範矣安得百子駿布在天下乎侁既至
奏罷萊蕪利國兩監鐵冶又乞海鹽依河北通商民大
恱　丁巳鄉貢進士程頤為汝州團練推官充西京國
子監教授以司馬光吕公著及西京留守韓絳薦其學
行故有是命　劉摯言章惇性資佻薄素無行檢伏請
罷惇政事王巖叟言昨來初議垂簾儀制之日章惇嘗
對衆肆言曰待與些禮數臣子聞之莫不一意共怒伏
以太皇太后先皇帝之母陛下之祖母垂簾聽政又先
帝之遺制國朝以來自有故事豈以私意輒可重輕乞
付有司治正惇罪　十二月詔今月十五日開講筵講
論讀寶訓講讀官日赴資善堂以雙日講讀仍輪一員
宿直初講及更旬宰相執政並赴　罷太學保任同罪
法　又罷栽桑法蠲民所欠罰錢　丙寅劉摯言宰臣
蔡確山陵使回必須引咎自劾而確不顧亷隅恐失爵
位無故自留伏望早發睿斷罷確政事以明國憲　先
是王巖叟言臣伏覩陛下變保甲月教之法為冬教人
人始得安業又言乞依義勇舊法免冬教於是詔府界
三路保甲第五等兩丁之家免冬教　甲戌天章閣待
制兼侍講范純仁中書舍人王震並為給事中監察御
史王巖叟言給事中處門下當封駁非他職比凡政令
之乖宜除授之失當諫官所未論御史所未言皆先得
以疏駁而封還之其於扼天下之要以厲至公而嚴朝
廷莫先此者按震出使無亷介之譽立朝無端亮之稱
封駁之任非震所當處尋命震出守　劉摯言蔡確無
大臣進退之節與章惇固結朋黨自陛下進用司焉光
吕公著以來意不以為便今中外以謂確與惇不罷則
善良無由自立天下終不得被仁厚之澤　丙子左正
言朱光廷奏竊見蔡確先帝簡拔位至宰相送終殊不
盡恭章惇素來輕易多言不以朝廷生民為慮韓縝内
行不修宜令解機任而善去司馬光宜更進之宰輔以
盡猷為范純仁公忠正直願進之宰輔俾與司馬光協
濟庶務韓維天下之賢才宜置之宥密退三姦於外以
清百辟進三賢於内以贊萬幾太平之風自兹始矣
戊寅侍御史劉摯言蔡確自京官不十年至輔弼特以
累治大獄鍛鍊誣陷縁此以進身是以任風憲則專以
䕶持苗役法令為公論居廟堂則專以聚利生靈膏血
為相業排斥忠良引置黨類與章惇張璪為黨疑言路
或有文字訪聞逐之各令親信於内臣中出入探伺訪
求虛實　起居舍人邢恕權發遣隨州恕嘗教髙公繪
上書乞尊禮太妃為髙氏異日之福太皇太后呼公繪
問曰汝不識字誰為汝作此書公繪以恕藁進既罷恕
新命又絀之
　
　
　
　
　
　
　
　宋史全文卷十二下
欽定四庫全書
　宋史全文巻十三上
　　宋哲宗一
丙寅元祐元年春正月庚寅朔改元　户部言准敕府
界諸路耆長壯丁之役欲乞應府界諸路自來有輪差
及輪募役人去處並乞依元役法如有合増損事件亦
依役法増損條施行從之　甲辰監察御史王巖叟奏
自冬不雪今涉春矣旱暵為災變異甚大陛下於天下
之大害朝中之大姦已悟而復疑將斷而又止也今天
下之大害莫如青苗免役之法隂困生民莫如茶塩之
法流毒數路朝中之大姦莫如蔡確之隂邪險刻章惇
之讒賊狠戾陛下反容而留之此天意之所以未開也
　集賢校理黄廉為户部郎中廉提舉河東路保甲凡
六年雖在團教場未嘗易儒服故比陜西河北獨不賜
戰袍元豐它路保甲擁兵入縣鎭賊殺官吏獨河東保
甲不為犬吠之盗司馬光閒居往來陜洛間聞河東民
言甚美因熟問治狀吕公著亦言河東軍興邊民德廉
甚厚故有是除　辛亥以時雨稍愆今月二十四日太
皇太后躬詣中太一宫集禧觀祈禱　朱光庭言蔡確
章惇韓縝不恭不忠不耻議論政事之際章惇則明目
張膽肆為辯說力行醜詆以害政事蔡確則外示不校
中實同欲陽為尊賢隂為助邪韓縝則每當議論亦不
扶正唯務拱黙為自安計　癸丑太皇太后駕出祈雨
丙辰上幸大相國寺祈雨　侍御史劉摰言臣累彈奏
宰臣蔡確乞行罷免至今未蒙指揮今再論安危所繫
之大體伏自聖明臨御之始首起司馬光使之執政光
以至誠直道獨行孤立廟堂同列略無誠心助光為善
者不惟不助而又有忌耻嫉害之心夫嫉光者乃所以
害政利于己也陛下雖有仁惠之政為確等所艱難而
不得純被于民下則士大夫雖有忠義之節為確等所
脇制而不得自竭于君今光病羸已甚萬一不能支持
則陛下之仁政遂不立矣生民之疾苦遂不復蘇矣
户部言相度河北塩法所言乞廢罷見行新法復行舊
法通商從之　司馬光以疾謁告凡十有三旬不能出
然奏疏相属移書三省曰今法度所宜最先更張者莫
如免役錢光見欲作一文字奏聞若降至三省望諸公
同心恊力與贊成朝廷今欲整治天下蘇息疲民先須
十八路各得好監司一兩人忠厚曉事憂民忘私使之
進賢退不肖興利除害前日所草監司資格及委官薦
舉文字願諸公堅執此格始為有益也國家所頼為根
本者莫若農民農民者衣食之原國家不可不先存恤
也又手書與吕公著曰比日以來物論頗譏晦叔謹嘿
太過此際復不廷争事蹉跌則入彼朋矣願勉旃勉旃
光自病以來悉以身付醫家事付康惟國事未有所付
今日属於晦叔矣　二月辛酉詔大名府自經水災民
田多渰浸耕種未得人户艱食可委安撫使韓絳詢訪
賑濟
　(大事記曰此祖宗以仁立國之意暫息於熈寧而復/續於元祐也使元豐紹聖相傳襲中間無元祐數年)
　(之澤則靖康之禍豈/止如今日之所歎哉)
乙丑命宰臣蔡確提舉修神宗皇帝實録以鄧温伯陸
佃並為修撰官林希曽肇並為檢討官　先是司馬光
言免役之法其害有五舊日上户充役有所陪備然年
滿之後却得休息今則年年出錢錢數多於往日陪備
者此其害一也舊日下户元不充役今來一例出錢此
其害二也舊日所差皆土著良民今召募四方浮浪之
人作公人則曲法受贓主官物則侵欺盗用事發則挈
家亡去此其害三也農民所有不過榖帛與力今曰我
不用汝力輸我錢我自雇人若遇凶年則不免賣莊田
牛具桑柘以求錢納官此其害四也提舉常平倉司惟
務多斂役錢廣積寛剩希求進用此其害五也為今之
計莫若降勑應免役錢並罷其諸色役錢並依熈寧元
年以前舊法定差惟衙前一役最號重難曏有破家産
者朝廷為此始議作助役法若猶以為衙前户難以獨
任即乞依舊於官戸僧道寺觀單丁女戸有屋業者並
令隨貧富分等第出助役錢遇衙前合當重難差遣卽
行支給乙丑三省樞宻院同進呈得旨依奏初議役法
蔡確言此大事也當與樞宻院共之故三省樞宻院同
進呈　丙寅劉摰彈奏蔡確章惇章十餘上　丁邜詔
内外待詔大中大夫以上各舉曽歴一任已上聦明公
正所至有名堪充監司者二人若到官之後才識昏愚
職業隳廢薦才按罪喜怒任情并舉者加懲責　韓維
言范鎭往在仁宗朝嘗為諫官率先羣臣首唱大義擇
宗室之賢預建儲副以安國本凡上章者十九貽執政
書者二獻大合祭賦者一所言忠切至忘其身自此大
臣始繼有論奏英宗皇帝遂自藩邸入繼大統先帝追
録忠言如文彦博富弼皆身被褒寵賞延其嗣劉沆王
堯臣雖已殁猶推恩官其子而恩賞獨不及鎭伏望聖
慈察鎭先識首議有勞宗社特降明詔褒顯厥功使天
下知朝廷之行信賞雖乆而不廢人臣之抱忠計雖隱
而必録足使為善者勸上助風化司馬光以病在告亦
移書三省趣同列進呈維疏優與推恩己巳以光禄大
夫致仕范鎮為端明殿學士致仕仍以鎮子平西縣令
百揆為宣德郎　二月辛未劉摰試御史中丞　詔起
居舎人依舊制不分記言動　癸酉監察御史王岩叟
為左司諫　右司諫蘇轍始供職上言帝王之治必先
正風俗風俗旣正中人以下皆自勉以為善風俗一敗
中人以上皆自棄而為惡邪正盛衰之源未有不始於
此昔眞宗奬用正人孫奭戚綸田錫王禹偁之徒旣以
諫諍顯名則忠良之士相繼而起其耄期厭事丁謂乘
間將竊國命而風俗已成無與同惡謀未及發旋即流
放仁宗仁厚是非之論一付臺諫孔道輔范仲淹歐陽
修余靖之流以言事相髙時執政大臣豈皆盡賢然畏
忌人言不敢妄作一有不善言者即至隨即屏去故雖
人主寛厚而朝廷之間無大過失及先帝嗣位執政大
臣變易祖宗法度惟有吕誨范鎭等明言其失二人旣
已得罪臺諫有以一言及之者皆紛然逐去由是風俗
大敗臣願陛下永惟邪正盛衰之漸始於臺諫修其官
則聽其言言有不當隨事行遣使風俗一定忠言日至
則太平之治可立而待也　甲戌上御邇英閣侍讀韓
維言陛下仁孝發於天性每行見昆蟲蝼蟻輙違而過
之且勑左右勿踐履此亦仁術也臣願陛下推此心以
及百姓則天下幸甚　司馬光言復行差役之初州縣
不能不小有煩擾伏望朝廷執之堅如金石雖有小小
利害未備徐為改更勿以人言輕壞利民良法
　(講義曰仲淹之事所以行之而遽變者以章得象為/相而仲淹為參政也司馬光所以能變新法於數月)
　(之頃者以光為左僕射而其權重也使天假/之年得以盡行其志則豈有後日之禍哉)
蘇轍言蔡確憸妄刻深韓縝識闇行汙章惇雖有應務
之才難以獨任司馬光吕公著雖有憂國之志而才不
迨心至若張璪李淸臣安燾皆㪷筲之人願早賜罷免
别擇大臣負天下之重望有過人之髙才者代之先是
知樞宻院章惇言近奉旨與三省同進呈司馬光乞罷
免役行差役事劄子臣曉夕反覆看詳方見其間甚多
疎略光初言上户以差役為便以岀免役錢為害至十
七日劄子内却言彼免役錢雖於下户困苦而上户優
便旬日之間兩入劄子而所言上户利害正相反必是
講求未得審實率爾而言以此推之措置變法之方必
恐未能盡善惇又常與同列爭曰保甲保馬一日不罷
則有一日害如役法熈寧初以雇代差行之太速故有
今弊今復以差代雇當詳議熟講庶㡬可行而限止五
日其弊將益甚矣御史中丞劉摰言竊慮五日之内倉
猝難了乞特與展限作一月　右司諫蘇轍言竊見州
縣役錢所在例有餘剩猶足支數年欲乞將見在役錢
且依舊雇役盡今年而止却於今年之内催督諸處審
議差役令的確可行更無弊害　始司馬光奏乞復行
差役舊法知開封府蔡京即用五日限令兩縣差一千
餘人充役亟詣東府白光光喜曰使人人如待制何患
法之不行乎議者謂京但希望風旨茍欲媚光非事實
也
　(國是論曰司馬光在元祐改免役法蔡京知開封府/即日改為差役光乃不疑其異而稱之楊畏改熈豐)
　(而從元祐吕大防喜其材蘇軾蘇轍亦不疑其害己/而薦之卒之叛元祐者畏與京也安石欲人同己而)
　(能惡翻悔之人元祐諸賢鍳安石之失而反用翻悔/之軰然則欲人同己之言未可專以責安石也持天)
　(下之衡者/難矣哉)
尚書左丞吕公著劄子勘㑹司馬光近建明役法文字
大意已善其間不無疎略今章惇所上文字大率出於
不平之氣專欲求勝望選差近臣三數人專切詳定聞
奏是日詔司馬光建明役法尚慮其間未得盡備宜差
韓維吕大防孫永范純仁專切詳定以聞　初范純仁
自慶州召入聞光議復行差役法純仁曰法固有不便
然亦有不可暴革蓋治道唯去太甚者耳又况法度乃
有司之事所謂宰相當為天子搜求賢才布列庶位則
法度雖有不便於民者亦無所患茍不得人則雖付以
良法失先後施行之次亦足以為民病矣光弗聽純仁
嘆曰是又一王介甫矣復折簡遺之曰此法但緩行而
熟議則事不擾急行而疎略則擾今公寧欲擾民而且
將疎略之法使謬吏遽行則其擾民又在公意料之外
以愚思之不類公之所舉今純仁畫計不改公之法而
止欲先自京西推行使不擾一人而公法可成光亦弗
聽也
　(吕中曰世率謂吳蜀之民以雇役為便秦晋之民以/差役為便荆公温公不能周知四方風俗故荆公主)
　(雇役温公主差役然差雇二役輕重相等利害相半/非關於風土然也蓋嘗推原二法之故矣夫差役之)
　(法行民雖有供役之勞亦以為有田則有租有租則/有役皆吾職當為之事無所憾也其所可革者衙門)
　(之重役耳官物䧟失勒之出官綱費用責之供農民/之所不堪茍以衙前之役募而不差農民免任則民)
　(樂於差之法矣至雇役之法行民雖出役之直而闔/門安坐可以為生生之計亦無怨也其可去者寛剩)
　(之過敷耳實費之用固所當出額外之需非所當誅/茍以寛剩之數㪚而不斂下户免需則樂於雇之説)
　(矣因其利而去其害則二法皆可行也然士夫進用/於熈寧之時以雇為是進用於元祐之時以差為得)
　(公心不立隨聲是非可嘆也善乎史氏之言曰蘇范/温公門下士以差役為便章惇荆公門下士以雇役)
　(為未盡雖賢否不同各不私所主若蔡京則賢如/温公暴如子厚皆足以欺之眞小人耳信哉斯言)
閏二月己丑朔王巖叟嘗入對極言蔡確隂邪巧佞祖
宗遺戒不可用炎人兩漢以來仗節死義立功立事皆
中原人上曰為是舊臣巖叟曰孰非舊臣上曰近日頗
旱對曰以聖德如此無致災變之理惟是執政間有此
人所以致旱上曰待便行庚寅蔡確知陳州從所請也
臺諫累有章疏論確朝廷訖不肯正其罪世以為恨云
　司馬光依前官守尚書左僕射光方以疾再乞宫觀
未報而有是命光固辭不許　詔已差官詳定役法各
遞與限兩月體訪的確利害聞奏　先是門下侍郎司
馬光言天下錢榖皆總於三司自改官制以來將舊日
三司所掌事務㪚在六曹及諸寺監戸部不得總天下
財賦不能盡知天下錢榖之數無由量入為出欲乞令
尚書兼領左右曹諸州錢榖金帛須具文帳申戸部六
曹及寺監欲支用錢物皆須先關戸部符下支撥如此
則利權歸一是日詔尚書省立法　命宰臣司馬光提
舉編修神宗皇帝實録　司馬光言天聖中諸路止各
有轉運使一貟亦無提㸃刑獄王安石欲力就新法諸
路始置提舉常平廣惠農田水利官皆得按察官吏又
増轉運副使判官等皆選年少資淺輕俊之士為之詔
諸轉運使只置使一貟副使或判官一貟其諸路提舉
官並罷提㸃刑獄分兩路者合為一路共差文臣兩貟
本路錢榖財用事悉委轉運使刑獄常平兵甲賊盗事
悉委提㸃刑獄司管幹　丁酉王巖叟入對求治不可
太急太急則奸人有以迎意進說又奏乞察賢不賢去
留不可緩賢者亦留不賢者亦留賢者耻而不樂為用
上曰何如得民一歸厚巖叟曰示以厚則民歸厚示之
一則民歸一頋在上者何如耳又奏聖人不以無過為
美而以改過為美不以無諫為美而以從諫為美又奏
兩宫垂簾杜絶内降太皇太后曰這箇則極是决然不
到得不消憂也　劉摰言保甲罷團教臣竊有私憂過
計者夫鄉野之民其性易於轉習今之保甲衣必華細
食必酒肉固已變其向者布麻粗糲之習矣羣衆而笑
喧奮臂而矜勇固已移其向者椎魯勞苦之習矣臣愚
以為宜有法以斂制之若保甲之技藝強弱髙下州縣
皆有等籍今按取優等之人取其情願刺以為本州禁
軍自餘中下藝等亦召願充公人者依近制募以為弓
手手力耆戸長之役　蘇轍言願於元豐庫或内藏庫
乞錢三十萬貫上以為先帝收恩於旣往下以為社稷
消患於未萌河北之民喜為剽刼近歲創為保甲驅之
使離南畆教之使習凶器今雖已罷而弓刀之手不可
以復執鋤酒肉之口不可以復茹蔬旣無所歸勢必為
盗故臣願乞三十萬貫為招軍例物選文武臣僚有才
幹者各一二人分往河北逐路於保甲中招其強勇精
悍者為禁軍隨其人才以定軍分　劉摰言知樞宻院
章惇素無才行近者差役乃是三省樞宻院同共進呈
惇果有所見當於是時敷陳講畫今待敕命宣布方始
退而横議惇非不知此法之是與非也蓋寧負朝廷而
不忍負安石欲存面目以見安石而已　甲辰劉摰言
臣伏見戸部尚書曽布在熈寧初王安石託以腹心故
其政皆出於布之謀其法皆造於布之手臣時為御史
曽以此告之于先皇帝曰大臣誤朝廷而大臣所用者
誤大臣蓋指布軰也　朱光庭奏今日廟堂之上司馬
光未出只有吕公著一人忠樸可倚其餘皆奸邪伏望
聖慈早進范純仁庶得賢者在位同心一德以輔聖政
　程頥為校書郎先是王巖叟言西京國子監教授程
頥學極聖人之精㣲行全君子之純粹早與其兄顥俱
以德名顯於時陛下方欲用顥而顥卒陛下復起頥而
用之四方俊义莫不翹首鄉風以觀朝廷所以待之者
如何處之者當否臣願陛下加所以待之之禮擇所以
處之之方而使髙賢得為陛下盡其用則所得不獨頥
一人而已四海潛光隱德之士皆將相招而為朝廷出
矣　詔英州編管人鄭俠特放逐便仍除落罪名尚書
吏部先次注舊官與合入差遣從監察御史孫升左司
諫蘇轍所奏也　辛亥詔正議大夫知樞宻院事章惇
宜解機務可守本官知汝州與放謝其制辭曰鞅鞅非
少主之臣硜硜無大臣之節言者旣數劾惇惇居位如
故及惇與同列於簾前争論喧悖有它日安能奉陪喫
劔之語太皇太后怒其無禮乃黜之　王巖叟嘗入對
言治天下之道無他事只在合人心而已上曰㑹得巖
叟曰旣荷陛下聽納臣等不敢不極盡忠慮惟在陛下
乆而不厭常賜收採上曰甚善　乙邜同知樞宻院事
安燾知樞宻院試吏部尚書兼侍講范純仁同知樞宻
院　權給事中王巖叟言伏覩畫黄除同知樞宻院安
燾知樞宻院試吏部尚書范純仁同知樞宻院者臣謹
按燾資材闒茸器識暗昧立朝以來無一長為人所稱
燾之不才舊位且非所據况可冠洪樞顓兵柄所有畫
黄謹繳連封進其范純仁除命伏乞分為别敕行下巖
叟又言臣兩次論駁除安燾竊聞已有指揮門下省更
不送給事中書讀令疾速施行臣位可奪也而守官之
志不可奪也身可忘也而愛君之心不可忘也陛下旣
重改成命必欲施行則願指揮别差官權給事中以全
孤臣之守蘇轍言安燾自同知樞宻院除知院度越四
人直出其上不知陛下何以取之而遽至此孫覺言安
燾材能不為士大夫所稱臣以為巖叟封還稍為舉職
劉摰奏燾備位執政以來未聞有一善見稱於人亦不
聞有一言少補於國又同孫升奏伏聞除安燾事因給
事中兩次封駁特降指揮更不送本官書讀直下吏部
施行朝廷命令之出必由門下書讀省審而後行所以
審重防察示至公於天下也今陛下除一大臣因其封
駁不當遂廢給事中職業不合書讀則是命大臣而以
私矣私門一開將何以振肅公道維持紀綱乎　丙辰
左司諫王巖叟右正言朱光庭進對太皇太后曰知卿
等公正朝廷有闕失一一言來但安心言事太皇太后
垂簾官家又年小不比神宗時若非臺諫公正忠孝及
執政得人一耳目何由得盡天下事卿駁安燾甚當但
以頋託不欲盡去又曰神宗時執政若一一進言安得
有今日天下許多事又曰知人為難堯舜猶病之又曰
民間已蘇息未愛民當如赤子　丁巳安燾辭免新命
不允敕黄付巖叟書讀巖叟又封還　詔應内外見監
理市易官錢許以納過息罰錢充折如已納及官本即
便與放免并坊場淨利錢亦依此或正身并保人孤貧
者權住催理及今日已前積欠免役錢與減放一半餘
分限三年隨夏稅帶納　殿中侍御史吕陶言君子小
人之分辨則王道有成邪正雜處於朝則政體不能純
一太皇太后保佑聖嗣安養生民召用一二舊老與之
裁正法度緝正紀綱然大臣之異議者則不能盡誠竭
力以稱太皇太后之意推原其情蓋有三說一曰先帝
之法豈可遽改二曰國家用度至廣非取於民何以足
三曰司馬光老且病將不能終其事當熈寧元豐之際
小人之黨棊布於天下爭利者爭歛財急功者爭用兵
結民怨起邊禍皆非先帝之本意乃大臣無所補報而
有以成之　三月己未左司諫王巖叟言陛下用范純
仁雖驟何故無一人有言蓋賞賢也一進安燾則諫官
御史交章論奏蓋非公望所與也今進一非才於極髙
之位輕朝廷名器一當論也告命不由門下書讀而行
之損朝廷紀綱二當論也　庚申劉摰言安燾范純仁
告命不由給事中直付所司陛下何故自隳典憲　庚
申詳定役法所言乞下諸路除衙前外諸色役人只依
見用人數定差官戸僧道寺觀單丁女戸出錢助役指
揮勿行從之　司馬光言伏覩朝廷改科場制度凡取
士之道當以德行為先文學為後就文學之中又當以
經術為先辭采為後今國家大議科塲之法莫若依先
朝成法合明經進士為一科立周易尚書毛詩周禮儀
禮禮記春秋孝經論語為九經今天下學官依注疏講
說學者博觀諸家自擇短長各從所好春秋止用左氏
傳其公羊榖梁陸淳等說並為諸家孟子止為諸子更
不試大義應舉者聽自占習三經以上多少隨意皆須
習孝經論語光以奏藁示范純仁純仁荅光曰孟子恐
不可輕猶黜六經之春秋純仁更有一說朝廷欲求衆
人之長而元宰先之似非明夷蒞衆之議不若淸心以
俟衆論可者從之不可更俟衆賢議之如此則逸而易
成有害亦可改而責議者矣光欣納之　戊辰蘇轍言
陛下用司馬光為相雖應務之才有所不周而淸德雅
望賢愚同敬至於韓縝以屠沽之行使與光同列以臣
度之不過一年縝之邪計必行邪黨必勝光不獲罪而
去則必引疾而避矣去歲遼使入朝見縝在位使副相
顧反脣微笑縝無狀舉祖宗七百里之地無故與之北
遼地界之謀出於耶律用正今以為相遼以闢國七百
里而相用正而朝廷以蹙國七百里而相縝臣愚所未
喻也　庚午吏部侍郎李常為户部尚書常文士少吏
幹或疑其不勝任以問司馬光光曰使此人掌邦計則
天下知朝廷非急於征利貪吏望風掊刻之患庶㡬少
息　中書舎人胡宗愈為給事中為起居舎人蘇軾免
試為中書舎人　軍器監丞王得君添差監亳州永城
縣倉先是得君上書言應臣僚上章與議改法但許建
明事情不得妄有指斥内出手詔曰予方開廣言路得
君意欲杜塞人言無狀若此可罷職與外任監當　司
馬光言今計論經史上自伏羲下至周威烈王二十二
年略序大要合為二十卷名曰稽古録伏望看詳送秘
書省正字范祖禹等令繕寫上進候讀祖宗寶訓了日
乞取此書進讀從之　三月壬申詔安燾堅辭知樞宻
院事特依所乞依舊同知樞宻院事　劉摰吕陶進對
太皇太后宣諭曰近除胡宗愈蘇軾如何摯等對甚合
公議又曰盡是此中自除兼蘇軾天下知其有文多年
淹滯又曰每執政來常說與凡差除須是公正外人自
無言語　禮部尚書韓忠彦等言今參詳如有祥瑞邊
㨗宰臣已下紫宸殿稱賀　詔劉摰王覿刑部郎中杜
紘將元豐敕令格式重行刋修先是摰言法者天下之
大命也先王制法其意使人易避而難犯故至簡至直
而足以盡天下之理後世制法惟恐有罪者之或失也
故多張綱目而民於是無所措其手足矣世輕世重惟
聖為能變通之　己邜司馬光言聖旨問臣程頥上殿
當除以何官職臣竊惟崇政殿說書足為超擢辛巳程
頥為通直郎崇政殿說書頥進劄子三封一曰皇帝輔
養之道不可不至大率一日之中接賢士大夫之時多
親寺人宫女之時少則自然氣質變化德器成就乞朝
廷遴選賢德之士以待勸講講讀旣罷常留二人直日
夜則一人直宿以備訪問其二曰三代必有師傅之官
師道之教訓傅傅其德義保保其身體臣以為傅德義
者在乎防見聞之非節嗜好之過保身體者在乎適起
居之宜存畏謹之心祗應宫人内臣並選年四十五以
上厚重小心之人服用器玩皆須質樸擇内臣十人充
經筵祗應以伺候皇帝起居凡動息必使經筵官知之
其三曰竊見經筵臣僚侍者坐而講者獨立於禮為悖
欲乞今後特令坐講以養主上尊儒重道之心臣以為
天下重任惟宰相與經筵天下治亂係宰相君德成就
責經筵由此言之安得不以為重劉摰言布衣程頥之
遜避不已而陛下恩命每有加焉孔子曰如有所譽者
其有所試矣今有譽而不試每辭而加進臣於是知頥
之不敢受也若頥者特以迂闊之學邀君索價而已乞
止授以初命之官旣使得以禄養其親又使受之有義
廉耻不立於天下也乆矣今幸有一人焉若授受不當
於義則使天下靡然益不以廉隅為事豈不重哉頥卒
留經筵摰所言不用頥每以師道自居其侍講色甚莊
言多諷諫頥聞帝宫中盥而避蟻因講畢請曰推此心
以及四海帝王之要道也帝稱善　孫覺言韓縝不可
用為相臣所聞所見者凡十有二實封而上進者八九
登殿而口陳者再而臣所言猶未效王巖叟言韓縝無
天下之望夏四月己丑右僕射韓縝為光禄大夫觀文
殿大學士知穎昌府内批縝自以為不才恐妨賢路故
乞出視矜功要名而去者縝得進退之體故有遷官之
異宜於制詞中聲說此意矜功要名蓋指蔡確章惇也
　詔賜守太師致仕文彦博肩輿赴闕令河南津置行
李先是司馬光除左僕射固辭以疾乞召用彦博及將
罷韓縝太皇大后以御劄付光欲除彦博太師兼侍中
行右僕射事光奏彦博官為太師年八十一臣比彦博
乃是後進而位居其上非所以正大倫也不聽　王巖
叟奏乞罷三舎法蘇轍言禮部欲復詩賦司馬光乞以
九經取士二議並未施行欲乞先降指揮明言來年科
場一切如舊但所對經義兼取注疏及諸家議論不專
用王氏之學仍罷律義然後徐議未為晚也從之御史
上官均言請令學者各占三經雜以論語孟子不必專
用新義試䇿以二一問歴代一訪時務後詩賦與經義
訖參用云　司馬光乞令提㸃刑獄司指揮逐縣令佐
專一體量鄉村人户有闕食者一面申知上司及本州
更不候囘報即將本縣義倉及常平倉米榖直行賑濟
將來夏秋成熟令隨稅送納一斗只納一斗更無利息
逐縣令佐有能用心存恤並不流移者優與酬奬其全
不用心賑貸致户口多有流移者取勘聞奏三省進呈
依奏　癸巳荆國公王安石卒司馬光手書與吕公著
曰介甫文章節義過人處甚多但性不曉事而喜遂非
今方矯其失革其弊不幸介甫謝世反覆之徒必詆毁
百端光意以謂朝廷特宜優加厚禮以振起浮薄之風
扆前力主張更全仗晦叔也　三省言尚書六曹職事
閒劇不等今欲減定以主客兼膳部職方兼庫部都官
兼司門屯田兼虞部定為三十五貟從之丑月丁巳朔
吕公著依前官守尚書右僕射兼中書侍郎先是執政
官每三五日一聚都堂故為長者得以專决同列難盡
爭也光嘗懇確欲數㑹議庶各盡所見而確終不許公
著旣秉政乃日聚都堂遂為故事　河東節度使守大
師開府儀同三司致仕文彦博特授太師平章軍國重
事詔令一月兩赴經筵六日一入朝因至都堂與執政
商量事如遇有軍國機要事即不限時日並令入預參
决　韓維守門下侍郎　蘇轍言國朝舊典冬至圜丘
必兼享天地從祀百神自後或用鄭氏說獨祀五天帝
或用王氏說獨祀昊天上帝雖於古學各有援據而考
之國朝之舊則為失當詔禮官今秋明堂用皇祐明堂
典禮　丁夘劉摰言學校之制主於教育人材非行法
之地也欲望罷不許相見之禁教誨請益聽其在學往
還戊辰詔孫覺顧臨程頥同國子監長貳看詳修立國
子監太學條制　乙亥官司諫蘇轍言吕惠卿懷張湯
之辯詐兼盧把之姦凶王安石初任執政用為心腹及
其權位旣均勢力相軋反眼相噬化為讎敵始安石罷
相以執政薦惠卿旣已得位恐安石復用遂起王安國
李士寧之獄以扼其歸安石覺之被召即起迭相攻擊
期致死地安石由是得罪夫惠卿與安石出肺肝託妻
子平居相結惟恐不深一旦爭利遂相抉擿不遺餘力
此犬彘之所不為而惠卿為之乞陛下斷自聖意略正
典刑縱未以汙鈇鑕猶當追削官職投畀四裔以禦魑
魅　先是劉摰言王安石以道義文學起而輔政先帝
舉天下聽之吕誨獨以為不然曰安石居廟堂天下必
無安靜之理又曰誤天下蒼生必此人誨坐是貶官于
外後安石變亂祖宗法度天下被其患者十七八年皆
如誨言欲望哀其志節特賜褒贈吕大防范純仁言吕
晦忠於先朝極陳讜論致忤時宰譴死外藩今其家貧
甚諸子仕於常調詔誨特贈通議大夫男由庚與堂除
合入差遣　六月劉摰言吕惠卿公違詔敕擅出師旅
其罪不可以不治王巖叟言陛下登極赦書不得侵擾
外界吕惠卿兩次擅發兵入西界不可不誅也蘇轍言
中外士大夫見惠卿獨得不誅皆謂朝廷用法不平掇
拾蜂螘脫遺鯨鯢　詔自今科場程試毋得引用字說
從林旦言也　吕惠卿落職降為中散大夫光禄卿分
司南京蘇州居住　韓川言市易之設雖曰平均物直
不免貨交以取利又所收不補所費請結絶見在物貨
盡日更不收買從之　王覿言先帝令常平錢斛存留
一半遇斛米價貴減市價出糶收成時添市價收糴誠
務在於平榖價郡縣之吏妄意朝廷之法惟急於為利
故於靑苗新令則競務力行於糶糴舊條則僅同虚設
伏望朝廷罷㪚靑苗錢行舊常平倉法以成先帝之素
志　丙午王巖叟朱光庭蘇轍王覿等言吕惠卿罪惡
責授分司南京竊以執鯨鯢於漏網稍正邦刑蓄虎豹
於近郊終貽後患臣等豈不知降四官落一職為分司
官在於常人不為輕典乎蓋以堯之四凶魯之少正夘
旣非常人不當復用常法治也　戊申吏部尚書孫永
等議神宗輔相之臣有若文忠冨弼秉心直亮操術閎
逺歴事三世計安宗社以配享神宗皇帝廟廷實為宜
稱詔從之初議或欲以王安石或欲以吳充太常少卿
鮮于侁曰勲德第一惟冨弼耳　辛亥吕惠卿責授建
寧軍節度副使本州安置不得僉書公事從諫官王巖
叟等四人所奏也蘇軾草制詞曰凶人在位民不奠居
司冦失刑士有異論稍正滔天之罪永為垂世之規吕
惠卿以斗筲之才挾穿窬之智謟事宰輔同升廟堂樂
禍而貪功好兵而喜殺以聚斂為仁義以法律為詩書
首建靑苗次行助役均輸之政自同商賈手實之禍下
及雞豚茍可蠧國以害民率皆攘臂而稱首先皇帝求
賢若不及從善如轉圜始以帝堯之心姑試伯鯀終焉
孔子之聖不信宰予發其宿姦謫之輔郡尚疑改過稍
畀重權復陳罔上之言繼有碭山之貶反覆教戒惡心
不悛躁輕矯誣德音猶在始與知己共為欺君喜則磨
足以相歡怒則反目以相噬連起大獄發其私書黨與
交攻㡬半天下奸贓狼籍横被江東至其復用之年始
倡西戎之隙妄出新意變亂舊章力引狂生之謀馴致
永樂之禍興言及此流涕何追迨予踐祚之初首發安
邊之詔假我號令成汝詐謀不圖渙汗之文止為疑賊
之具迷國不道從古罕聞尚寛兩觀之誅薄示三危之
竄國有常典朕不敢私　甲寅詔曰先帝講求法度愛
物仁民而搢紳之間不能推原本意或妄生邊事或連
起犴獄乆乃知弊此羣言所以未息朝廷所以懲革也
敕正風俗修振紀綱蓋不得已况罪顯者已正惡鉅者
已斥則冝蕩滌隱疵闊略細故應今日以前有涉此事
狀者一切不問言者勿復彈劾有司毋得施行各俾自
新同歸美俗始鄧綰責滁州言者未巳太皇太后因欲
下詔慰存反側吕公著以為當然遂從之或謂公著曰
今除惡不盡將貽患它日公著曰治道去太甚耳文景
之世網漏吞舟且人才實難宜使自新豈宜使自棄耶
　乙夘崇政殿說書程頥上疏曰臣以為今日至大至
急為宗社生靈長乆之計惟是輔養上德而已周公作
立政之書舉常伯至於綴衣虎賁以為知恤兹者鮮一
篇之中丁寧重複惟在此一事而已書又曰僕臣正厥
后克正又曰后德惟臣又曰侍御僕從罔匪正人是古
人之意人主跬步不可離正人也蓋所以涵養氣質薫
陶德性故能習與智長化與心成古之生子能食能言
而教之大學之法以豫為先人之幼也知思未有所主
便以格言至論日陳於前雖未曉知且當薫聒使盈耳
充腹乆自安習若固有之雖以他言惑之不能入也若
為之不豫及乎稍長思慮偏好生於内衆言辯口鑠於
外欲其純全不可得也今講讀官共五人四人皆兼要
職獨臣不領别官近差修國子監太學條制是一兼也
乃無一人專職輔導者執政之意可見也蓋惜人材不
欲使之閒爾又以為雖兼他職不妨講讀此尤不思之
甚也今夫鍾怒而擊之則武悲而擊之則哀誠意之感
然也告於人亦如是古人所以齋戒而告君者何謂也
臣前後兩得進講未嘗敢不宿齋豫戒潛思存誠覬感
動於上心若使營於職事紛紛其思慮待至上前然後
善其辭說徒以頰舌感人不亦淺乎此理非知學者不
能曉也今諸臣所兼皆要官若未能遽罷且乞免臣修
國子監條例俾臣夙夜精思竭誠專在輔道陛下擢臣
於草野之中蓋以其讀聖人書聞聖人道臣敢不以其
學上報聖明竊以聖人之學不傳乆矣臣幸得之於遺
經不自度量以身任道不虞天幸之至得備講說於人
主之側誠使得以聖人之學上沃聖聦則聖人之道有
可行之望豈特臣之幸哉
　(講義曰人主之學非徒涉書史而已凡起居動作之/間無非學也講學之地非徒曰經筵而已凡宫闈之)
　(中九重之邃無非學也講學之人非徒曰師保而已/凡侍御僕從綴衣趣馬無非正人而後可也是以古)
　(先聖王兢兢業業雖在紛華波蕩之中幽獨得肆之/地而所以精之一之如對神明如臨淵谷雖深居禁)
　(宻之地而凜然若立乎宗廟之中朝廷之上雖以天/子之尊周旋講讀之間而視若嚴師父之臨乎其前)
　(此學之所以成也伊川經筵之/說其古今聖賢之端本培根乎)
秋七月丙辰朔尚書省言舊制中外學官並試補詔尚
書侍郎左右司郎中學士待制兩省御史臺官國子司
業各舉二貟宜罷試法　蘇軾奏論衙前一役只當招
募不當定差嘗白司馬光光不然之軾曰昔韓魏公刺
陜西義勇公為諫官爭之甚力公亦不顧軾昔聞公道
其詳豈今日作相不許軾盡言邪光不恱而罷　辛酉
宰臣司馬光言知人之難聖賢所重莫若使在位達官
人舉所知欲乞朝廷設十科舉士一曰可為師表科二
曰可備獻納科三曰可備將帥科四曰可備監司科五
曰可備講讀科六曰可備顧問科七曰可備著述科八
曰善聽獄訟科九曰善治財賦科十曰能斷請讞科應
職事官自尚書至給舎諫議寄禄官自開府儀同三司
至大中大夫職自觀文殿大學士至待制毎嵗須得於
十科内舉三人從之　乙丑夏國主秉常卒　左僕射
司馬光等言欲乞今後凡有詔令降付尚書省者僕射
左右丞簽訖分付六曹謄印符下諸司及諸路諸州施
行其臣民所上文字降付尚書省僕射左右丞簽訖亦
分付六曹本曹尚書侍郎及本㕔郎官次第簽訖委本
㕔郎官討尋公案下筆判云今欲如何施行次第通呈
侍郎尚書非六曹所能專决者聽詣僕射左右丞咨白
或申都省或上殿取旨若本曹顯不當即行紏劾所貴
上下相承各有職分行遣簡徑事務辦集上官均亦奏
乞尚書省事類分輕重某事關尚書某事關二丞某事
關僕射從之　是月劉摰言乃者朝廷患免役之弊下
詔改復差法而法至今不能成朝廷患常平之敝並用
舊制施行曽未累月復變為靑苗之法其後又下詔切
責首議之臣而斂㪚之事至今行之如初此二事大事
也而反覆二三尚何以使天下信之且改之易之誠是
耶君子猶以為反令况改易而未必是徒以暴過舉於
天下則曷若謹之於始乎　辛夘司馬光劄子勘㑹靑
苗錢利民甚少害民極多今欲只令州縣依舊法趂時
糴糶其靑苗錢更不支俵所有舊欠二分之息盡除放
只元支本錢隨見欠多少分作料次隨稅送納詔從之
初同知樞宻院范純仁以國用不足建請復㪚靑苗錢
時司馬光方以疾在告不與也已而臺諫共言其非皆
不報光尋具劄子乞約束州縣抑配者蘇軾又繳奏乞
盡罷之光始大悟遂力疾入朝於簾前爭曰不可是何
奸邪勸陛下復行此事純仁失色却立不敢言靑苗錢
遂罷不復㪚太皇太后諭輔臣曰臺諫官言近日除授
多有不當司馬光言朝廷近詔臣僚舉可任監司者旣
令各舉所知必且試用待其不職然後罷黜亦可并坐
舉者吕公著曰舉官雖是委人亦須執政審察人材光
曰自來執政只於舉到人中取其所善者用之韓維曰
光所言非是豈可直信舉者之言今不先審察待其不
職而罰之甚失義理公著曰近來除用多失亦由限以
資格光又曰資格豈可少維又曰資格但可施於叙遷
若升擢人材豈可拘資格　司馬光以疾作先出都堂
遂謁告自是不復入朝　八月己亥王巖叟朱光庭入
對延和殿巖叟進劄子論及人材之難上曰只為難得
全者有材者無德有德者無材對以為執政大臣須當
用材德兼備者自餘各隨合用處用之若當局務之任
則用材可也若當獻納論思之地須用德方可簾下甚
然之　癸夘通直郎充崇政殿說書程頥兼權判登聞
鼓院頥再辭之詔不帶職官充侍讀侍講崇政殿說書
其請俸依職事官例支見錢頥在講筵嘗質錢使或疑
禄薄問知乃自供職後不曽請俸尋詰户部户部索前
任厯子頥言頥起草萊無前任厯子其意以為朝廷待
士便當廩人繼粟庖人繼肉也即令戸部自為出厯子
　蘇轍言上官均上言極論官冗之弊已蒙朝旨降付
給舎左右司看詳施行臣伏見今之自文職入流者凡
四進士補䕃與夫納粟得官百司胥吏是也計其才行
可以居官治事者納粟胥吏不如補䕃補䕃不如進士
武舉又進士科所謂特奏名者凡五例其最濫者但曽
一次預薦僅及三十年即該推恩臣以為有可罷者納
粟得官是也有可以裁抑者特奏名資䕃胥吏是也
九月丙辰朔守尚書左僕射兼門下侍郎司馬光卒光
為政踰年而病居其半每欲以身狥下躬親庶務不舎
晝夜賔客見其體羸曰諸葛孔明二十罰以上皆親之
以此致疾公不可以不戒光曰死生命也為之益力
　(吕中曰天將禄人之國必先祚其君子天將以元豐/為元祐則使司馬光獲相於初元天將使元祐為紹)
　(聖則不使司馬光慗遺於數歲當是時新法已多變/矣然君子未盡用也小人未盡去也公薨於今日而)
　(黨議已兆於明日使光尚在則君子尚有所立必無/朋黨之禍必無報復之事一身之存亡二百年治亂)
　(之所/係也)
太皇太后聞其䘮哭之慟上亦感涕不已明堂禮畢皆
臨奠贈太師温國公諡曰文正御篆表其墓道曰忠淸
粹德之碑光在相位遼人夏人遣使入朝與吾使至遼
中者遼必問光起居而遼人勑其邊吏曰中國相司馬
矣切毋生事開邊隙及卒京師之民皆罷市往弔畵其
像刻印鬻之時畵工有致冨者及葬四方來㑹者盖數
萬人哭之如哭其私親蘇軾嘗論光所以感人心動天
地者而蔽以二言曰誠曰一君子謂軾知言軾嘗載光
語晁補之曰吾無過人但平生所為未嘗有不可對人
言耳始光當國悉改熈寧元豐舊事或謂光曰舊臣章
惇惠卿軰皆小人它日有以父子之義間上則朋黨之
禍作矣光正色曰天若祚宋必無此事遂改之不疑君
子謂光之勇孟軻不如若曰當參用熈豐舊臣共變其
法以絶異時之禍實光所不取也
　(大事記曰變熈寧之法者乃神宗末年之悔太皇初/年之盛心天下人心之公論也司馬光謂先帝之法)
　(善者雖百世不可改若安石惠卿等所建非先帝意/者改之當如拯焚救溺此正孔子三年無改於道之)
　(本旨也然謂太皇以母改子則它日章蔡之徒必以/子不可改父之說進者此紹述之論所由起也當時)
　(吕公著之言曰保馬之法先朝已知有司奉行之謬/市易之法先帝尤覺其有害而無利福建江南等路)
　(配賣茶塩俱非朝廷本意當一切罷去則是當變之/法皆出於神宗末年之意推此意而行之則無紹述)
　(之慮矣吕公著又謂靑苗之法但罷逐年比較則百/姓自免抑勒之患免役之法少取寛剩之數則無下)
　(户虚納之患保甲之法只令農隙教習則不至有妨/農之患更張之際當須有術不在倉卒此以所謂在)
　(所當改而可以未改者耳推此意而行之則無反覆/之慮矣故曰熈豐之小人不可以不盡去而熈豐之)
　(法則不可以盡變去熈豐之小人不可以不急而變/熈豐之法則不容以太急靑苗均輸所可罷而雇役)
　(之法未可以遽罷也保馬戸馬所可罷而保甲之法/未可以遽罷也新經字法可廢而取經義先論䇿之)
　(意不可廢也然司馬光之變法如拯焚救溺四患未/除死不瞑目至於言朋黨之禍則曰天若祚宋必無)
　(此事此又司馬光至誠至公之心質之天地/而無媿也後世聞公之言可以流涕痛哭矣)
己未薦享景靈宫辛酉大享明堂　丁夘蘇軾為翰林
學士鮮于侁為左諫議大夫梁燾為右諫議大夫蘇轍
為起居郎王巖叟為侍御史朱光庭為左司諫王覿為
右司諫　詔諸路坊郭第五等以上及單丁女戸寺觀
第三等以上舊納免役錢並與減放五分餘並全放仍
自元祐二年為始　傅堯俞言資助役人臣未敢詳定
如以差法為非自可復為雇法不須無事徒此紛紛
己夘中書侍郎張璪為光禄大夫資政殿學士知鄭州
臺諫章交上凡十數璪乃請外竟從優禮罷去　孫升
奏祖宗之用人如趙普王旦韓琦此三人者文章學問
不見於世然觀其德業器識功烈行治近世輔相未有
其比而王安石為一代文宗進居大任趍近利無逺識
施設之方一出於私智由是言之則輔佐經綸之業不
在乎文章學問也願陛下選任左右輔弼必先乎德業
器識無取乎文學聲名貼黄言蘇軾文章學問中外所
服然德業器識有所不足今為翰林學士可謂極其任
矣若或輔佐經綸則願陛下以王安石為戒　冬十月
丙辰鴻臚卿孔宗翰奏先臣孔子之後世襲封爵一人
欲乞今後不使襲封之人更兼它職臣寮言孔子廟貌
國家之所常奉欲釐定典禮命官以司其用度立學以
訓其子孫則朝廷崇儒尊道之意厚矣合襲封衍聖公
專主祠事添助田百畆供祭祀賜書置教授一貟改衍
聖公為奉聖公及刪定家祭冕服等制度頒賜施行從
之　乙巳賜范鎭詔曰夫有德君子以精神折衝譬之
麟鳳能服猛鷙朕虚懷前席以致諸老非敢必以事諉
也茍得黄髮之叟皤然在位則朝廷尊嚴姦宄消伏卿
雖篤老乃心王室毋憚數舍之勞以副中外之望已降
勑落致仕除兼侍讀詔書到日可發來赴闕　戊申宗
正寺丞王鞏奏宗正寺條例皇帝玉牒十年一進修玉
牒官並以學士典領玉牒自范鎭等一進之後神宗玉
牒至今未修仙源類譜自張方平慶厯年進書之後僅
五十年並無成書請别立法宗正寺修纂寺書其玉牒
官每二年一具草繳進如㑹問未足不得過進期兩季
類譜等亦二年一具草候及十年類聚修纂成書進呈
從之　劉摰言太學條例獨可按據舊條考其乖戾太
甚者刪去之若乃髙闊以慕古新奇以變常非以無補
而又有害欲望聖慈指揮罷修學制所止以其事責在
學官正録以上將見行條制去留修定所貴因革不失
其當摰言髙闊以慕古新奇以變常盖指程頥也頥所
立條制輙為禮部疏駁頥亦自辨理然朝廷訖不行
十一月乙夘禮部言將來冬至節命婦賀坤成宮例改
牋為表從之程頥建言神宗䘮未除節序變遷時思方
切恐失居䘮之禮無以風化天下乞改賀為慰不從
戊午劉摰為中大夫尚書右丞吕大防守中書侍郎傅
堯俞為御史中丞仍兼侍讀　戊寅起居郎蘇轍起居
舎人曽肇並為中書舎人肇仍充實録院修撰王巖叟
言肇天資甚陋人望至卑早乘其兄布朋附王安石擅
權用事朝廷美爵如取於家故肇因縁得竊館職素無
吏能而擢領都司殊昧史材而委修實録巖叟凡八上
章皆不聽　范鎭提舉崇福宫以鎭力辭新命也朝廷
起鎭蓋欲授以門下侍郎鎭固不欲起又移書問其從
孫祖禹祖禹亦勸止之鎭大喜曰是吾心也凡吾所欲
為者司馬君實已為之何用復出也　御史中丞傅堯
俞初視事與侍御史王巖叟同入對上諭堯俞曰用卿
作中丞不由執政以卿公正不避權貴如朝政闕失卿
等但安心言事太皇太后主張　三省奏立經義詞賦
兩科下議從之　吕陶言保甲之法雖已更張猶有二
弊詔府界三路保甲人户五等已下地土不及二十畆
者雖三丁以上並免教從陶請也　十二月庚子傅堯
俞王巖叟同入對太皇太后問曰天下政事如何堯俞
稱善又曰保甲保馬須是先罷其餘閒慢者且休嫌於
更改太猛巖叟進曰若果是閒慢則可若於民有害則
亦不可不改也應曰害民則須改巖叟進第一請廢葭
蘆吴堡二寨劄子堯俞奏曰大率昨來新取者城寨皆
可廢太皇太后曰此盡是向來小人欺朝廷做底待令
施行遂進第二言曽肇劄子上曰且安心言事待這裏
主張巖叟進曰若言事省力則不在陛下主張袛縁有
如此之難所以須頼人主主張耳　壬寅朱光庭言學
士院試館職䇿題云欲師仁宗之忠厚而患百官有司
不舉其職或至於媮欲法神考之勵精而恐監司守令
不識其意流入於刻又稱漢文寛大長者不聞有怠廢
不舉之病宣帝綜核名實不聞有督察過甚之失臣以
謂仁宗之深仁厚德如天之為大漢文不足以過也神
考之雄才大略如神之不測宣帝不足以過也今來學
士院考試官不識大體反以媮刻為議論乞特奮睿斷
正考試官之罪䇿題蘇軾文也詔特放罪軾聞而自辯
詔追回放罪指揮傅堯俞王巖叟各上疏論軾吕陶言
蘇軾所撰䇿題蓋設此問以觀其答非謂仁宗不如漢
文神考不如漢宣也今士大夫皆曰程頥與朱光庭友
而親蘇軾常戯薄程頥光庭為程頥報怨也又言明堂
降赦臣僚稱賀訖兩省官欲徃奠司馬光程頥言曰子
於是日哭則不歌豈可賀赦纔了却往弔䘮坐客有難
之曰孔子言哭則不歌即不言歌則不哭蘇軾遂戯程
頥云此乃枉死市叔孫通所制禮也衆皆大笑結怨之
端蓋自此始
　
　
　
　宋史全文卷十三上
欽定四庫全書
　宋史全文卷十三中
　　宋哲宗二
丁夘元祐二年春正月壬戌王覿言朱光庭之論䇿題
言者旣以為因蘇軾與光庭之師程頥有隙而發矣吕
陶之言朱光庭論者又謂陶與蘇軾同是蜀人而遂言
光庭也陛下若置而不問惟詳察䇿題之是非而有罪
無罪專論蘇軾即黨名不起矣　故夏國主秉常以遺
進物遣使來詔其子乾順為夏國王如明道二年元昊
除節度使西平王例　詔傅堯俞王巖叟朱光庭以蘇
軾撰試舘職䇿題不當累有章疏今看詳得是非譏諷
祖宗只是論百官有司奉行有過令執政召逐人面諭
更不須彈奏三人者又各上疏　戊辰詔自今舉人程
試並許用古今諸儒之說或出己見勿引申韓釋氏之
書考試官於經義論䇿通定去留毋於老列莊子出題
　庚午蘇軾言臣近以試舘職策問為臺諌所言臣所
撰䇿問首引周公太公之治齊魯後世皆不免衰亂者
以明子孫不能奉行則雖大聖大賢之法不免於有弊
也後引文帝宣帝仁厚而事不廢核實而政不苛者以
明臣子若奉行得其理無觀望希合之心則雖文宣足
以無弊也何嘗有毫髮疑似議及先朝臣前歲召還始
見故相司馬光臣論差役免役各有利害免役掊斂民
財而下有錢荒之患差役民常在官而貪吏猾胥得縁
為姦二害輕重蓋略相等光聞之愕然曰若君此言計
將安出臣謂先帝本意使民戸率出錢專力於農坊場
河渡官自出賣而以其錢雇募衙前民不知有倉庫綱
運破家之禍此萬世之利也决不可變光聞臣言大以
為不然臣又與光言熈寧中嘗行給田募役法光尤以
為不可臣每行監司守令告詞皆以奉守先帝約束毋
得弛廢為戒由此觀之臣豈謗議先朝者哉　辛未傅
堯俞王巖叟入對論蘇軾䇿題不當太皇太后曰此朱
光庭私意卿等黨光庭耳光庭未言時何故不言堯俞
與巖叟同奏曰臣等蒙宣諭謂黨附朱光庭彈奏蘇軾
上辜任使更不敢詣臺供職伏俟譴斥丙子詔蘇軾所
撰䇿題即無譏諷祖宗之意又縁自來官司試人亦無
將祖宗治體評議者蓋學士院失於檢㑹劄與學士院
知令蘇軾傅堯俞王巖叟朱光庭各疾速依舊供職蓋
從右僕射吕公著之議也范純仁亦言蘇軾只是臨文
偶失周慮本非有罪　二月詔左司諫朱光庭乘傳詣
河北路與監司一貟徧視灾荒按累降指揮措置賑濟
　詔賜富弼神道碑以顯忠尚德為額仍命翰林學士
蘇軾撰文　詔吏部選人改官每歲以百人為額　三
月甲寅詔輔臣分詣寺觀祈雨　執政奏事延和殿太
皇太后諭曰性本好靜昨止縁主上沖幼權同聽政蓋
非得已况母后臨朝非國家盛事文德殿天子正朝豈
女主所當御宰臣吕公著等言陛下執謙好禮冠映古
今加以思慮精深非臣等所及　詔内外待制大中大
夫以上歲舉第二任通判資序人堪知州者一人先是
吕陶言任官之弊其輕且濫者惟郡守為甚故有是詔
　詔内侍省供奉官以下至黄門以一百人為定額程
頥上疏曰臣前言乞於延和殿講讀太皇太后時至簾
下觀講官進說講官有當奏禀便得上聞臣今思之太
皇太后雙日垂簾聽政隻日若更親臨講讀亦恐勞煩
聖躬欲乞只就垂簾日聽政罷召當日講官至簾前問
當主上進德次第講說所至如何開益蓋輔導之間有
當奏知之事可以陳說所繫甚大又上疏曰臣近言邇
英漸熱只乞就崇政延和殿聞給事中頋臨以延和講
讀為不可臣料臨之意不過謂講官不可坐於殿上以
尊君為說爾臣不暇逺引只以本朝故事言之太祖皇
帝召王昭素講易眞宗令崔頥正講尚書邢昺講春秋
皆在殿上當時仍是坐講立講之儀只始於明肅太后
之意此又祖宗尊儒重道之盛美豈獨子孫所當為法
萬世帝王所當法也今世俗之人能為尊君之言而不
知尊君之道人君惟道德益髙則益尊若勢位則崇髙
極矣尊嚴至矣不可復加也　夏四月丙戌交趾遣使
入貢　詔文彦博十日一赴朝參因至都堂議事仍一
月一赴經筵以彦博累章乞致仕故有是命　庚寅梁
燾奏春夏大旱辛夘詔可自今月十一日後避正殿減
常膳公卿大夫其勉修厥職共圖消復　甲午范純仁
言旱暵作沴前代多因灾異求訪直言陛下臨御之初
即下詔許人實封言事伏望聖旨下三省樞宻院六曹
寺監將前來封章並令檢尋擇賢明近臣選官看詳其
决然可行者便令執政進擬施行又尚書諸曹受天下
四方牒訴奏請文字乞降聖旨並委御史臺諫官給事
中左右司郎官分定㸃檢抽索事祖行遣子細看詳定
奪丁酉詔差傅堯俞杜紘孫升赴吏部王巖叟孫覽韓
川赴戸部張問上官均赴禮部韓宗道張舜民赴兵部
梁燾范純禮吕陶赴刑部王覿張舜民赴工部㸃檢自
去年正月至年終承受到文字抽索事祖行遣次第子
細看詳其間有執文害事不近人情者并元條刪改其
勘當住滯者促令結絶其指揮不當及非理問難鹵莽
判收者亦許牒本部再與詳究施行用范純仁之言也
　己亥内出太皇太后手詔旱暵為虐詔諸路監司分
督郡縣刑獄王巖叟同中丞傳堯俞入對延和堯俞先
奏旱暵由臣等不職太皇太后曰蓋由太皇太后無德
干卿等甚事　辛丑雨　壬寅詔在京職事官歲合舉
官陞陟者文臣六曹尚書以上各二人待制以上各四
人左右司郎官以上各二人軍器少監以上各二人武
臣觀察使以上各二人著為令　甲辰詔張舜民特罷
監察御史依前權判登聞鼓院先是舜民言夏人政亂
強臣爭權乾順存亡未可知朝廷未宜遽加爵命近差
封冊使劉奉世等願勿遣縁大臣有欲優假奉世者為
是過舉大臣指文彦博也故舜民有是責傅堯俞乞速
賜追還以協易不逺復之義王巖叟言舜民言果是則
有益於聦明果非則何傷於彦博殿中侍御史孫升監
察御史上官均韓川皆言舜民不當罷梁燾言望還舜
民舊職以盡其效王覿亦以為言俱不報　乙巳徐州
布衣陳師道為亳州司戸參軍充徐州州學教授先是
蘇軾傅堯俞孫覺等言師道文詞髙古度越流軰安貧
守道若將終身茍非其人義不往見過壯未仕實為遺
才故有是命　傅堯俞王巖叟言左丞李淸臣竊位日
乆資材闒茸性行險邪專於為己有患失之心茍於隨
人無自立之志人材之能否不知民事之利病不識伏
望聖慈早賜罷黜上官均言淸臣不恊衆論梁燾言淸
臣猥暗貪鄙庸懦傾邪戊申李淸臣以資政殿學士知
河陽　五月巖叟堯俞等又言臣等累上封章論張舜
民不當罷御史不蒙開納言責難以冒居伏望降黜自
今更不敢詣臺供職吕公著慮言者將激怒上意致朝
廷有罪言者之失乃奏乞稍與優遷令解言職　丁夘
劉摰為尚書左丞王存為尚書右丞戊辰孔文仲為左
諌議大夫杜純為侍御史吕陶為左司諌賈易為右司
諌王巖叟為起居舎人朱光庭為左司貟外郎王覿為
右司貟外郎孫升差知濟州梁燾為集賢殿修撰知潞
州先是燾於省中面詰給事中張問因誚問貪禄不去
不知世所謂羞耻而孫升再劾張問引燾不知羞耻等
語於是批旨付三省曰巖叟光庭韓川等乆在言路宜
稍遷擢燾於禁省詬同列升朋附燾宜罷於是巖叟等
皆逓遷而升與燾有是命　癸酉胡宗愈為御史中丞
宗愈首進六事曰端本正志知難加意守法畏天它日
奏對便殿上問朋黨之弊宗愈曰君子義之與比謂小
人為姦邪則小人必指君子為朋黨陛下擇中立不倚
者用之則朋黨自銷因進君子無黨論　六月辛巳朔
甲申彭汝礪為起居舎人執政有問新舊之政者汝礪
曰政無彼此之辨一於是而已今所更大者取士及差
役法行之而士民皆病未見其可也　戊子丁騭為右
正言騭自行新法即不肯為知縣折資監當㡬二十年
人多稱之　趙挺之方蒙趙屼並為監察御史　秋七
月乙夘權開封府推官張商英為提㸃河東路刑獄商
英先上書謂三年無改於父之道今先帝陵土未乾奈
何輕議變更又嘗移簡蘇軾欲作言事官或得之以告
吕公著公著不恱故出之商英簡蘇子瞻云老僧欲住
烏寺呵佛罵祖一巡如何孫林過子瞻竊得其簡示吕
申公之子希純希純白申公申公不恱出商英　壬戌
御札付中書省曰門下侍郎韓維嘗面奏范百禄任刑
部侍郎所為不正輔臣奏劾臣寮當形章疏明論曲直
豈但口陳意欲無迹何異姦讒可罷門下侍郎守本官
分司南京仍放辭謝吕公著即上疏言韓維素有時望
俟其有請聽使去位以全君臣之大體甲子詔韓維知
鄧州然猶用前責辭中書舎人曽肇封還韓維辭頭不
報　乙丑吕陶為京西轉運副使上官均為比部貟外
郎　戊辰吕公著復論責韓維事辛未韓維為資政殿
大學士知鄧州　八月辛巳右司諌賈易知懐州自蘇
軾以䇿題事為臺諌官所言而言者多與程頥善軾頥
旣交惡其黨迭相攻易獨建言請并逐二人又言吕陶
黨助軾兄弟而文彦博實主之語侵彦博及范純仁太
皇太后欲峻責易吕公著言易所言頗切直惟詆大臣
為太甚苐不可復處諫列爾太皇太后曰不責易此亦
難作公著曰不先逐臣易責命亦不可行爭乆之乃止
罷諫職旣退吕大防劉摰王存私相顧而嘆曰吕公仁
者之勇乃至於此　程頥罷經筵權同管勾西京國子
監左諌議大夫孔文仲言頥人品纎汚天資憸巧元無
鄉曲之行常在公卿之門臣居京師近二年頥未嘗過
門臣比除臺諫官頥即來訪先談賈易之賢又曰吕陶
補司諌則賈明叔必不安職矣明叔者指賈易字也臣
曰何以言之頥曰明叔近有文字攻陶之罪今陶設為
司諫明叔辭去决矣公能坐觀明叔之去乎推頥之言
必是與陶有隙又欲諷臣攻陶助易也陛下以淸明安
靜為治於上而頥乃鼓騰利口間亂羣臣使之相爭闘
於下伏望論正頥罪放還田里以示典刑先是頥赴講
上瘡疹不坐已累日退詣宰相問曰上不御殿知否曰
不知曰二聖臨朝上不御殿太皇太后不當獨坐且上
疾而宰相不知可為寒心翼日吕公著等以頥言奏遂
詣問疾上不恱故黜之　丁亥孔文仲左正言丁騭進
對太皇太后宣諭曰一心為國勿為朋比　戊申以復
洮州俘獲鬼章宰臣率百官表賀于延和殿　九月辛
亥豐稷為殿中侍御史　庚申王覿奏蘇軾程頥向縁
小忿寖結仇怨於是頥軾素相親善之人更相詆訐以
求勝勢前日頥敗而言者及軾若欲保全軾則且勿大
用之庶㡬使軾不遽及於大悔吝又奏小人近乃造為
飛語有五鬼十物十八姦之說大槩不過取一二公議
所共惡者以實其說而餘皆端良之士也伏望詔牓朝
堂明示以不信讒言之意以安士大夫之心　庚午吕
公著言十五日以經筵講畢論語賜執政及講官御筵
是日内出皇帝御書唐賢律詩分賜臣等次日於簾前
謝蒙太皇太后宣諭皇帝好學在宫中别無所為惟是
留心典籍天下幸甚臣輙於尚書論語及孝經中節取
要語共一百叚進呈庶便於省覽它日三省奏事畢宣
諭公著曰所進尚書論語等要義百篇皇帝已依所奏
每日書寫看覽甚有益於學問與寫詩篇不同也　冬
十月知懐州賈易責知廣德軍御史交章論易唯謟事
程頥黙受教戒頥指氣使若驅家奴故有是責　癸夘
劉摰言知陳州傅堯俞知齊州王巖叟知潞州梁燾通
判虢州張舜民知廣德軍賈易皆忠直之臣守正不撓
陛下試取近來言者章疏宻察其意其間心出於至誠
言出於忠信憂國如飢渴謀議知大體有如堯俞者乎
孤立不懼彈劾權強赤心事上略無私意有如巖叟者
乎守正堅確不憚大吏不黨同列嫉邪指惡有如舜民
燾及易者乎臣願召此數忠正之臣入備任使以慰公
議以消姦黨　甲辰泉州増置市船從戸部尚書李常
請也　丁未范祖禹乞於邇英閣復張掛仁宗王洙蔡
襄所書無逸孝經圖從之　十一月庚申以鬼章入獻
于崇政殿詰犯邊之狀諭以聽招其子及部属歸附以
自贖鬼章服從釋縛　壬戌李常轉對陳七事曰崇廉
耻存鄉舉别守宰廢貪贓審疑獄擇儒師修役法又言
差役之法上戸富安下户空匱富安則以差為病空匱
則出力為宜輙采差助二法隨上下所宜條叙梗槪若
便民而可乆也　壬申詔講讀官遇不開講日輪具漢
唐故事有益政體者二條進入先是蘇頌言國朝典章
大抵襲唐乞詔史官采新唐書中人主所行日進數事
故有是詔頌每進可為規戒有補時政者必述以己意
反復言之　十二月乙酉以大寒賜諸軍薪炭錢再令
開封府閱坊市貧民以錢百萬計口量老少給之　丙
午趙挺之奏蘇軾輕薄虚誕有如市井俳優之人學術
本出戰國䇿蘇秦張儀縱横揣摩之說近日學士院䇿
試廖正一館職乃以王莽袁紹董卓曹操簒漢之術為
問使軾得志將無所不為矣
戊辰元祐三年春正月丙辰詔以春寒展給賣薪炭限
十有五日　庚申詔發京西南路闕額禁軍榖五十餘
萬斛減市價出糶至麥熟日止以雪寒物價翔踴也
王覿奏蘇軾習為輕浮貪好權利不通先王性命道德
之意專慕戰國縱横捭闔之術長於辭華而暗於義理
若使乆在朝廷則必立異妄作即宜且與一郡稍為輕
浮躁競之戒　甲戌踈决在京及府界繫囚雜犯死罪
以下第降一等至杖釋之以乆隂不解也　丙子御史
中丞胡宗愈侍御史王覿進對宣諭曰乆隂不解雪寒
民不易宗愈對曰陛下賜錢糶米分賣芻炭都民甚幸
唯河北京東災傷猶須多方賑濟曰已一一有指揮宗
愈覿曰聞二聖焦勞上元禁中不曽用樂上元不御樓
亦未嘗燕㑹　二月詔自今朝㪚中㪚正議光禄金紫
光禄大夫並置左右進士出身及帶職轉至左朝議中
㪚二資餘人轉至朝議中㪚分左右字為四資以上各
理七年磨勘其正議至金紫並分左右字為八資應今
官已及此者悉加之　蘇軾言差役之法天下以為未
便近聞疎逺小臣張行者力言其弊而諌官韓川深詆
之至欲重行編竄臣每見吕公著安燾吕大防范純仁
皆言差役不便但為已行之令不欲輕變兼恐臺諌紛
爭卒難調和願陛下問公著等令指陳差雇二法各有
若干利害昔日雇役中等人戸歲出錢㡬何今者差役
歲費錢㡬何及㡬年一次差役皆可以折長補短約見
其數以此計筭利害灼然而况農民在官貪吏狡胥百
端蠶食比之雇人苦樂十倍　張行者遂寧人言神宗
議納役錢蓋嘗謂之助役矣以為若止於助則未能盡
免將使後世役亦差錢亦納於是更為免役其慮深矣
又言臣恐議者以為朝廷有心於改法無心於便民章
疏十上詔監司取戒勵以聞行乃止　己丑左司諌豐
稷為國子司業揚王顥荆王頵嘗令成都府路走馬承
受造錦地衣稷獨奏劾以謂近属奢侈官吏奉承宜皆
紏正其罪給事中趙君錫曰諌官如是天下必太平不
數日稷徙他官　詔殿試經義詩賦人並試䇿一道從
趙挺之請也　知貢舉蘇軾同孫覺孔文仲言臣等伏
見從來天下之患無過官冗今日一官之闕率四五人
守之爭奪紛紜廉耻道盡伏見恩牓得官之人布在州
縣例皆垂老别無進望惟務黷貨以為歸計貪冒不職
十人而九朝廷所放恩牓㡬千人矣何曽見一人能自
奮勵有聞於時而殘民敗官者不可勝數伏乞特奏名
舉人詔殿試考官精加考較量取一二十人委有學問
詞理優長者即許出官其餘皆補文學長史之類不立
選限　劉安世言自去歲已後屢罷言事之官往往竊
議以謂陛下好賢之志稍異於初年納諌之心漸怠於
昔日又言昔之善觀人之國者不視其勢之盛衰而先
察其命之弛張未論其政之醇疵而先審其令之繁簡
伏覩朝廷命令變易頻數甚者朝行而夕改亦有前詔
未頒而後令蠲除者蓋由講議未精思慮未審人情有
所未盡事理有所未通或牽於好惡之私或溺於迎合
之說故一人言之而遽為之紛更也至於法度之廢置
政事之因革必使大臣公心恊訪博極利病廣覽詳擇
務當義理更其所可更則不嫌於違俗守其所可守則
無憚於襲故申敕門下無使徒為煩瀆以應故事　三
月丁巳御集英殿試進士己巳賜進士李常寧等二十
有四人及第二百九十六人出身一百八十有八人同
出身諸科明經七十有三人各賜本科及第出身同出
身有差　甲戌増賜新釋褐進士錢百萬酒五百壺為
期集費　夏四月辛巳右僕射吕公著為司空同平章
軍國事仍一月三赴經筵二日一朝因至都堂議事吕
大防為左僕射范純仁為右僕射兼中書侍郎制詞學
士蘇軾所草也是夕軾對於内東門小殿旣承旨太皇
太后忽宣諭軾曰内翰何以至此軾曰遭遇陛下曰不
關老身事亦不關官家事此是神宗皇帝之意當其飲
食而停筯看文字則内人必曰此蘇軾文字也神宗忽
時稱曰竒才竒才但未及用學士而上仙爾軾哭失聲
太皇太后與上左右皆泣已而命坐賜茶曰内翰直須
盡心事官家以報先帝知遇軾拜而出撤金蓮燭送歸
院　壬午孫固守門下侍郎劉摰守中書侍郎王存守
尚書左丞安燾為右光禄大夫依前知樞宻院事胡宗
愈為中大夫守尚書右丞趙瞻為樞宻直學士簽書樞
宻院事　甲申韓川劉安世進對太皇太后問近日差
除如何安世等曰朝廷用人皆恊輿望惟胡宗愈公議
以為未允耳　癸丑范祖禹言臣不侍經席已踰兩月
昔唐憲宗不對學士兩月李絳奏曰為臣等竊禄偷安
之計則便矣其如陛下何陛下如好學則天下之君子
皆欣慕願立於朝以直道事陛下輔助德業而致太平
矣陛下如不好學則天下之小人皆動其心欲立於朝
以邪謟事陛下竊取富貴而專權利矣　五月初胡宗
愈除尚書右丞王覿疏宗愈自為御史中丞論事建言
多出私意與蘇軾孔文仲各以親舊相為比周内批王
覿論列不當落諌議大夫與外任差遣翼日吕公著言
今來若止為論列胡宗愈便行責降必未恊衆情未敢
行下後二日公著與大防純仁再論於簾前太皇太后
意猶未解純仁退而上疏曰側聞聖訓以謂朋黨甚多
宜早施行恐於卿等不便以臣愚見朝廷本無朋黨只
是善惡邪正各以類分陛下旣用善人則匪人皆憂難
進遂以善人之相稱舉者皆指以為朋黨所有先降貶
謫王覿文字臣未敢簽書監察御史趙挺之言王覿因
言執政而罷朝論以覿任職皆為覿賀楊康國奏一二
年來陛下略不優假言路去年逐張舜民今歲又罷王
覿皆縁論及執政而歲歲逐諌官御史伏望追寢罷覿
之命　六月劉安世言臣三次論奏胡宗愈操行汙下
毁滅廉耻誠不足以輔佐人主參預國論乞特行罷免
　秋七月庚戌日至酉初一刻赤如赭　壬戌詔應大
臣奏舉舘職並依條召試除授其朝廷特除不用此令
先是劉安世言祖宗定天下首闢儒舘以育人材處於
英俊之地而厲其名節觀以古今之書而開其聦明近
歲以來寖輕其選或縁世賞或以軍功或酬聚斂之能
或徇權貴之薦未嘗較試遂貼職名又言今陛下過聽
臣言追復舊制而繼云其朝廷特除者不在此限則是
名為更張弊原尚在欲乞自轉運使以上資序特除者
得不用此制度能塞僥倖之門重舘職之選　八月庚
子劉安世言臣伏見祖宗以來執政大臣親戚子弟未
嘗敢授内外華要之職自王安石秉政以後盡廢累聖
之制專用親黨務快私意在位之臣猶襲故態子弟親
戚布滿要津此最當今大患也願出此章徧示三省俾
不廢祖宗之法　中書舎人曽肇言七月内批錢珏特
差勾當牛羊司八月内批劉言特添差勾當翰林司臣
伏見太皇太后陛下皇帝陛下杜絶請謁裁抑恩倖而
近日以來頗有干求内降特與差遣者竊恐僥倖之人
轉相扳援謹并録上仁宗朝縁内降戒飭詔書事迹凡
八條别為一通伏乞置之坐右少助省覽　九月戊申
蘇軾言臣今日邇英進讀寶訓及太宗皇帝每見時和
歲豐雨雪應時輙喜不自勝舉酒以属羣臣又是日熒
惑與日同度太史奏言當旱旣而雨足歲豐臣讀至此
因進言水旱雖天意然人君修德可以轉災為福　丁
夘上御集英殿試賢良方正能直言極諌科謝悰已賜
悰進士出身除初等職官劉安世言近見悰申尚書省
辭免新命狀乃云所有勑命未敢抵授以祗為抵以受
為授昔唐之省中有伏獵侍郎為嚴挺之所譏而罷陛
下初復制舉豈容有抵授賢良乎　冬十月御史翟思
等言淸心莫如省事省事莫如省官盖事省則可以省
吏吏省則可以省禄禄省則可以省費以今天下之事
其煩簡多寡蓋無以異於官制以前然昔以一官治之
者今析之為四五昔以一吏主之者今増而為六七願
朝廷參考古制以救今弊　十一月劉安世言屢見近
臣連名薦士多為㨗徑容使躁求人懷覬覦何所不至
詔自今臣寮特有薦舉毋得列衘聞奏　十二月甲午
鄆州州學教授周穜罷歸吏部用劉安世蘇軾言也安
世言伏見周穜上書乞以故相王安石配享神宗皇帝
穜以疎逺㣲賤之臣懐奸邪觀望之志陵蔑公議妄論
典禮伏望重行竄殛以明好惡軾言臣忝備侍從謬於
知人至引此人以汙學校謹自劾以待罪　閏十二月
詔頒元祐敕令格式　范鎭卒甲辰京西北路管押范
鎭所定鑄成律十二編鍾十二鑄鍾一尺一斛一響石
為編磬十二特磬一簫笛塤箎巢笙和笙各二較景祐
中季照所定又下一律有竒并書及圖法上進詔送太
常寺令尚書禮部太常寺參定以聞詔范鎭與一子有
官人陞一任差遣製造人等第支賜詔下鎭已卒　户
部尚書韓忠彦侍郎蘇轍韓宗道言本部近編成元祐
㑹計録大抵一歲天下所收錢榖金銀幣帛等物未足
以支一歲之出臣等願明敕本部隨事看詳量加裁損
二聖以身率之大臣以身先之則誰不信伏貼黄乞降
朝旨令本部裁减浮費前後所減三十餘事率皆浮費
之小者已約及二十餘萬貫詔户部取索應干財用除
諸班諸軍料錢衣粮賞給特支依舊外其餘浮費並行
裁省節次以聞　御史中丞李常言先帝以人吏無禄
為不足以責其廉遂重其罰而禄之向已命官覈實汰
冗請督責成書詔門下中書後省疾速立法　甲寅太
皇太后詔曰吾今自以𦕈身率先天下今後每遇聖節
大禮生辰合得親属恩澤並四分減一皇太后太妃凖
此
己巳元祐四年春正月甲申左司諌韓川為集賢校理
權發遣𨽻州以數言胡宗愈不聽故也　己亥詔罷回
河及修減水河　二月甲辰司空同平章軍國事吕公
著卒贈太師申國公諡正獻公著識慮深敏量閎而學
粹茍便於國不以私利害動其心與人至誠不事表襮
其好士樂善出於天性士大夫有以人物為意者必問
其所知與其所聞相參覈以待上求神宗嘗謂執政曰
吕公著之於人才其言不欺如權衡之稱物上前議政
事盡誠去飾博取衆人之善以為善至其所當守毅然
不可回奪也　壬戌御邇英殿召講讀官講尚書讀寳
訓司馬康講洪範至义用三德上問曰只此三德為更
有德康對曰臯陶所陳有九德如柔而立剛而塞強而
毅之類是也先是上恭黙未言起居舎人王巖叟喜聞
德音因欲風諌退而上言陛下旣能審而問之必能體
而行之三德者人君之大本得之則治失之則亂不可
須臾去者也三數雖少推而廣之足以盡天下之要陛
下誠能用以修己安人則堯舜三代之盛可坐致也
己巳知鄧州蔡確為觀文殿大學士餘如故三月甲戌
蘇頌等奏撰進漢唐故事分門増修詔以邇英要覽為
名　劉安世言自去年四月以後凡十八次疏論列胡
宗愈罪狀未覩施行又以狀申三省乞将所奏請付外
施行己夘尚書右丞胡宗愈為資政殿學士知陳州
詳定製造水運渾儀所奏宋以火德王天下所造渾儀
其名水運甚非吉兆詔以元祐渾天儀象為名　劉安
世言去冬迄春雨雪愆期夏苗將槁秋種未布伏望特
罷宴樂以示閔雨之意丁亥詔罷春宴　蘇軾為龍圗
閣學士知杭州從軾請也旣踰月軾言臣近以臂疾堅
乞一郡但謂朝廷哀憐衰疾許從私便及出朝參乃聞
近日臺官論奏臣罪狀甚多而陛下不肯降出伏望聖
慈盡將臺諌官章疏降付有司令盡理根治所貴天下
曉然知臣有罪無罪不是陛下屈法庇臣則雖死無所
恨矣夫君子之所重者名節也故有捨生取義殺身成
仁可殺不可辱之語而爵位利禄蓋古者有志之士所
謂鴻毛敝屣也人臣知此輕重然後可與事君父　辛
夘午時有流星出自東北方向西北方急流至濁没
夏四月癸夘給事中趙君錫奏蘇軾乞外任遂除杭州
軾之文追攀六經蹈藉班馬知無不言故壬人畏憚為
之銷縮公論倚重隱如長城使之在朝用其善言則天
下蒙福聽其讜論則聖心開益行其詔令則四方風動
伏望收還軾所除新命復留禁林仍侍經幄　戊申詔
應進士不兼試詩賦人許依舊法取應於本經外増治
一經増試一場論語孟子分兩場試　壬子先是知漢
陽軍吳處厚言蔡確昨謫安州不自循省包蓄怨心作
夏中登車蓋亭絶句十篇内二篇譏訕尤甚其詩云矯
矯名臣郝甑山忠言直節上元間釣臺蕪没知何處歎
息思公俯碧灣右譏訕朝廷情理切害按唐郝處俊封
甑山公上元初髙宗多疾欲遜位武后處俊諌曰昔魏
文帝著令不許皇后臨朝今陛下奈何欲身傳位天后
乎由是事沮臣竊以太皇太后垂簾聽政蔡確不思於
它而思處俊此其意何也又云喧豗六月浩無津行見
沙洲束兩濵如帶溪流何足道沉沉滄海㑹揚塵言海
㑹有揚塵時人壽㡬何尤非佳語滄海揚塵事出葛洪
神仙傳此乃時運之大變不知確吟詩託意如何詔令
蔡確開具因依實封聞奏乃令委知州錢景陽繳進蔡
確元題詩本　戊午禮部言經義詩賦進士聽習一經
第一塲試本經義二道論語或孟子義一道第二場賦
及律詩一首第三場論一首第四場子史時務䇿二道
經義進士並習兩經以詩禮記周禮左氏春秋為大經
周易公羊榖梁儀禮為中經願習二大經者聽即不得
偏占兩中經其治左氏春秋者不得以公羊榖梁為中
經第一場試本經義三道論語義一道第二場本經義
三道孟子義一道餘如前並以四場通定髙下去留不
以人數多寡各取五分即零分及元額解一人者聽取
辭理優長之人從之　丙寅詔兖州至聖文宣王廟置
教授一貟　五月辛未著作郎范祖禹為右諫議大夫
兼侍講祖禹上言古先明王欲治天下先正其本在於
人君一心而已天下治亂出於君心君心一正則萬事
無不正若皇帝聖心曉然明於邪正是非它日衆說不
能惑小人不能進則萬事定矣　癸酉御史中丞李常
為兵部尚書盛陶為太常少卿中書舎人曽肇為給事
中常與陶皆坐不言蔡確也右司諌吳安詩論肇教彭
汝礪救確而不自言其奸乃過於汝礪肇尋亦坐左遷
　辛巳詔蔡確責授左中㪚大夫守光禄卿分司南京
丙戌蔡確旣責梁燾吳安詩劉安世以為責輕傅堯俞
侍御史朱光庭相繼論列范祖禹言確之罪惡天下不
容伏乞處以典刑重行竄謫獨范純仁王存以為不可
純仁上疏云陛下臨御以來政化清明如青天白日無輕
氛薄翳道徳純備如精金美玉無纖瑕小疵今以一蔡
確之故煩朝廷行稀闊之刑天下久安人所罕見必生
疑駭丁亥詔蔡確責授英州别駕新州安置吕大防及
劉摯等初以確母老不欲令過嶺太皇太后曰山可移
此州不可移大防等遂不敢言純仁退謂大防曰此路
荆棘七八十年矣奈何開之吾儕政恐亦不免耳　李
常罷新除兵部尚書出知鄧州坐不言蔡確為諫官所
攻也彭汝礪依前朝奏郎知徐州坐營救蔡確并不草
確與盛陶等責詞故黜之曽肇為寳文閣待制知頴州
亦坐諫官有言也　是日詔丁憂人邢恕候服闕日落
直龍圖閣降授承議郎添差監永州在城鹽倉兼酒税
先是恕自襄州移河陽専抵鄧州見蔡確相與謀日者
所造定䇿事及司馬康赴闕恕特詔康道河陽因勸康
作書稱確為它日全身保家之計康與恕同年登科又
以恕出其父光門下信之作書如恕言恕本意必得康
書者以謂司馬光之子云爾則確定䇿事可取信於世
既而梁燾自潞州以左諫議召恕亦要燾出河陽既至
恕連日夜論確定䇿功不休且以康與確書為證燾不
恱㑹吳處厚奏確詩燾因是遂與劉安世等共請誅確
確既貶竄恕亦坐責康初欲從恕招邵雍之子伯温謂
康曰公休除喪未見君不宜先見朋友康曰已諾之矣
伯温曰恕傾巧或以事要公休公休若從之則必為異
日之悔矣公休康字也及燾等論確恕罪亦指康書詔
令康分析康乃悔之　梁燾言范純仁無愛君報國之
誠有挾邪朋奸之跡近者蔡確怨望作詩乃出死力以
主張文奸言以辨解劉安世言范純仁略無經國之志
惟有朋姦之心顯助奸慝極力救解吳安詩言王存亦
嘗助純仁救蔡確今純仁理當黜罷王存亦不可獨免
六月甲辰宣制以范純仁依前官為觀文殿學士知頴
昌府王存為端明殿學士知蔡州太皇太后曰諫官言
純仁黨確則恐不然但所見偏繆耳又曰王存殊無執
守前日為范純仁所目便留身同救蔡確
　(邵伯温論曰公卿大夫當知國體以蔡確奸邪投之/死地何足惜然嘗為宰相當以宰相待之范忠宣公)
　(有文正公餘風知國體者也故欲薄確之罪言既不/用退而行確詞命然後求去君子長者仁人用心也)
　(確死南荒豈獨有傷國體哉劉摯梁燾王巖叟劉安/世忠直有餘然疾惡已甚不知國體以貽後日搢紳)
　(之禍不能無過也一吳處厚以前宰相詩為譏謗非/所以厚風俗罪之可也蔡確故大臣不問以愧其心)
　(可也朝廷當治確及其黨妄貪定䇿之功使誣罔之/迹曉然以詔天下後世罪其造謀者可也詩不當罪)
　(也嗚呼紹聖初亦賢者可以有為之時也而用章惇/之凶暴蔡卞之奸邪一時輕躁險薄之徒皆進使宣)
　(仁被謗哲宗致疑離間骨肉禍患幾/五十年不解卒致邉境之亂悲夫)
丙午翰林學士許將為尚書右丞户部尚書韓忠彥為
尚書左丞簽書樞密院事趙瞻為同知樞密院事蘇轍
為吏部侍郎後三日改翰林學士　秋七月乙亥知樞
密院事安燾以母喪去位　著作佐郎兼侍講司馬康
言王者以民為天民以食為天乗今秋熟令州縣廣糴
民食所餘悉歸於官今冬來春令飢民就食俟鄉土豐
穰乃還本土劉安世等言利民之法無善於常平伏望
取今日已前應干常平敕令專委户部刪為一書見在
常平錢乘今秋豐稔之時令五路糴粟范祖禹言若止
以常平錢取糴亦恐未廣祖宗置内藏庫本以備軍旅
非常之用　仁宗嘗出錢一百萬以助常平糴本詔户
部指揮諸路提刑司下豐熟州縣依條量添錢廣行収
糴　八月壬寅吏部言縣令罷任委知州通判考察課
績以徳義清謹公平勤恪為四善治事之最勸課之最
撫養之最分三等及七事為上五為中餘為下次月申
監司類聚毎半年一次同行審覆若有能否尤著者别
為優劣等知州除太中大夫觀察使以上及二京留守
安撫使鈐轄不考察外其餘並委監司依此考察從之
　詔郡縣考課優等人令三省考察任使從梁燾請也
　己未詔輔臣分詣諸宫寺祈晴　九月辛巳大饗明
堂大赦天下　劉安世言祖宗之朝所以擇監司之意
甚謹嚴考績之制甚詳嘗考唐六典監察御史之職掌
分察百僚巡按郡縣是御史非特糾尚書六司之過失
而亦按治諸路也欲望以天下諸路分𨽻六察間遣巡
行按其功罪　冬十月戊申蘇轍奏神宗皇帝御製集
九十卷詔於寳文閣収藏　癸丑上御邇英閣召講讀
官講三朝寳訓終侍讀蘇頌等奏曰陛下勤求治道仰
法祖宗臣等不能發明上資聖鑒上遣内臣宣答曰祖
宗治道兹有本原逮此終篇悉資開發頌等稽首稱謝
　十二月壬申給事中范祖禹言臣今領工房伏見朝
廷應副修河司須索功費漸大枉費財力有害無利因
具河不可回之理二條不可回及不必回之事二十條
先是梁燾劉安世進對延和殿太皇太后令具可用臣
僚姓名進入於是燾安世共奏吏部尚書傅堯俞素有
徳行衆人推服凝重有守得大臣體翰林學士承㫖蘇
頌學問該博練達典故神宗朝任知制誥以不草奸人
李定為御史詞落職歸班遂有重名伏望聖慈早賜詢
考　癸未孫固為光禄大夫知樞密院事劉摯為守門
下侍郎傅堯俞為守中書侍郎　知杭州蘇軾言浙西
艱食無甚今嵗兩浙水鄉種麥絶少深恐來年必有飢
饉盜賊之憂轉運司上供額斛及補填舊欠共一百六
十餘萬碩乞且起一半或三分之二詔許留上供米三
之一由是米不翔貴復得賜度牒百道易米以救飢者
明年方春即減半價糶常平米又作飦粥藥劑活者甚
衆杭本江海之地水泉鹹苦唐刺史李泌始引西湖作
六井及白居易復浚西湖放水入運河自河入田所溉
至千頃然湖水多葑至是湖中葑田積二十五萬餘丈
而水無幾而六井亦幾廢軾始至濬茒山鹽橋二河以
茒山一河専受江潮以鹽橋一河専受湖水以餘力復
治六井民稍獲其利軾曰若取葑田積之湖中為長堤
以通南北則葑田去而行者便矣乃取救荒之餘復請
於朝得度牒以募役者堤成植芙蓉楊栁於其上望之
如畫圖杭人名之蘇公堤　十二月劉安世言臣前月
末聞權罷講筵意謂將有燕享今復半月講臣久不得
望清光迺者民間喧傳禁中見求乳母乃謂陛下稍疎
先王之經典浸近後庭之女寵此聲流播實損聖徳先
是范祖禹上疏陛下未建中宫而先近幸左右好色伐
性傷於太早有損聖徳不益聖體又上疏太皇太后外
議籍籍皆謂皇帝已近女色後宫將有就館者有識聞
之無不寒心今聖心已有所知雖不能防於未形猶可
以止其將然俟中宫既建然後漸廣繼嗣之路則陛下
亦可以不勞聖慮矣它日吕大防奏事太皇太后詰曰
劉安世有文字言禁中求乳母事此非官家所要乃先
帝一二小公主尚須飲乳也官家常在老身榻前閤内
寢處宜無此可說與安世令休入文字其後章惇為宰
相上語惇曰元祐初太皇太后遣宫嬪在朕左右者凡
二十人皆年長一日覺十人者非素使令頃之十人至
十人還復易十人去其去而還者皆色慘沮若嘗涕泣
者朕甚駭不敢問後乃知因劉安世等上疏太皇太后
詰之惇與蔡卞謀誣元祐大臣嘗有廢立議指安世祖
禹言為根二人遂得罪幾死
　
　
　
　
　
　
　
　
　
　
　
　
　
　
　
　宋史全文卷十三中
欽定四庫全書
　宋史全文卷十三下
　　宋哲宗三
庚午元祐五年春正月乙酉范祖禹言臣聞報國之忠
莫如薦賢今有劄子四道其一曰經筵闕官宜得老成
之人韓維風節素髙奸邪畏之若召維以經筵之職物
論必大以為愜其二曰蘇頌近乞致仕頌博文強識詳
練國朝典故陛下左右宜得殫見洽聞之士以備顧問
其三曰蘇軾文章為時所宗名重海内忠義許國遇事
敢言如軾者豈宜使之乆去朝廷其四曰趙君錫孝行
書於英宗皇帝實録輔導人君宜莫如孝給事中鄭穆
舘閣耆儒操守純正中書舎人鄭雍謹靜端潔言行不
妄此三人者皆宜置左右備講讀之職　二月丁酉詔
去冬愆雪今未得雨宜權罷修黄河從梁燾朱光庭之
言也初范純仁旣罷相知頴昌聞朝廷復議修河上疏
曰自王安石輕信小人之言勸先皇更改法令而後乘
間妄作者紛然其勸更法令者則曰君臣千載一遇時
不可失及勸興靈武之師者復曰將為契丹所并時不
可失又見欲回復大河者又曰河勢方更恐變改不定
范百禄趙君錫相度歸陳回河之害甚明三兩月來却
聞復興回河之役更望聖慈再下有司若利多害少尚
覬徐圖茍利少害多尤宜安靜疏奏主河議者不悅遂
寢而不行後十餘日太皇太后宣諭曰前日范純仁奏
何在宰臣奏曰事體難從已鑿改矣太皇太后曰純仁
之言有理宜從其請遂又罷河役　壬寅邇英閣講畢
無逸篇詔詳録所講義以進今後具講義次日别進
癸夘詔時雨稍愆應五嶽四瀆州軍令長吏祈禱　庚
戌潞國公文彦博為守太師開府儀同三司䕶國軍山
南西道節度使致仕　三月丙寅朔同知樞宻院事趙
瞻卒壬申左丞韓忠彦同知樞宻院事蘇頌為右光禄
大夫守尚書左丞　己夘鄧伯温為翰林學士承旨王
巖叟封還詞頭詔以次舎人鄭雍撰詞旣而給事中鄭
穆再封還告命不聽巖叟竟徙官　范百禄兼侍讀百
禄言分别邪正自古所難唯察言觀行考其事實如導
人主以聽納則為公正導人主以拒諌則為奸邪導人
主以德義則為公正導人主以功利則為奸邪導人主
以恭儉則為公正導人主以驕侈則為奸邪導人主以
息兵則為公正導人主以用兵則為奸邪導人主以安
民則為公正導人主以勞民則為奸邪導人主以進君
子則為公正導人主以近小人則為奸邪推此事類以
觀人情則邪正分而聦明無惑矣　辛夘楊畏為監察
御史劉安世朱光庭言御史闕貟屢詔近臣俾舉所知
楊畏不係所舉之士未審朝廷何名除授　甲午梁燾
言竊聞尚書省人吏任永壽等四人連黨為私濫冐恩
典竊以左右司之職掌付十有二司之事近者人吏違
條冒賞事由都司而後下曽無舉正罪孰甚焉今若置
而不問何以儆飭慢官竊恐諸司綱紀寖以不舉又言
臣近論奏尚書省都司壞陛下之法廢陛下之令使法
制不專於人主詔令不信於朝廷罪惡顯明中外憤鬰
若不明行典憲何以肅正紀綱都司者所以按覈六曹
二十四司之稽違都司廢法則六曹廢法六曹廢法則
百司廢法百司廢法則四方郡縣不守法上下如此何
以為國乎　夏四月甲辰宰臣吕大防等為時雨不足
乞罷免職任詔荅不允蘇轍言去冬無雪今歲春夏時
雨絶少二麥不收秋種不入旱勢闊逺歲事可慮詔自
今月二十三日後減常饍不御前殿及將來五月一日
罷文德殿視朝朕上奉東朝深愧常珍之日闕下臨庶
政猶冀嘉言之上聞五月壬申雨　詔差役法内有未
備事令王巖叟韓川與劉安世同看詳具利害以聞先
是安世言治平之前天下戸口一千二百七十餘萬而
舊法役人五十三萬六千餘人元豐之後戸口一千八
百三十五萬九千有奇較之治平已増五百六十餘萬
而新定役人止差四十二萬九千餘人比之舊法却減
十萬七千之額以為輪差不足亦己過矣願陛下特奮
乾剛力主差役深詔執政固守初議毋使輕徇浮言妄
有變易　庚寅梁燾權戸部尚書劉安世為中書舎人
燾安世並以乞罷鄧伯温承旨除命不從辭所遷官不
拜　范祖禹留對言慶厯元年七月出御製觀文鑒古
圗記以示輔臣皇祐元年召近臣三舘臺諌官及宗室
觀三朝訓鑒圗仁宗皇帝講學之外為圖鑒古不忘箴
儆又圗寫三朝事迹欲子孫知祖宗之功烈臣願陛下
以永日觀書之暇間覽此圗亦好學不倦之一端也
六月丁酉司馬康為左司諫上官均為殿中侍御史
蘇轍言臣竊觀元祐以來朝廷改更弊事屏逐羣枉經
今五年中外帖然惟奸邪失職窺伺便利規求復進動
摇貴近臣愚切深憂之若陛下不察其實大臣惑其邪
說雜進於朝則氷炭同處必至交爭薫蕕共器乆當遺
臭朝廷之患自此始矣時宰相吕大防與中書侍郎劉
摰建言欲引用元豐黨人以平舊怨謂之調停太皇太
后頗惑之故轍言此退復上疏曰若使邪正並進皆得
與聞國事此治亂之機而朝廷所以安危者也泰之為
象三陽在内君子旣得其位可以有為小人奠居于外
安而無怨方泰之時若君子能保其位外安小人使無
失其所天下之安未有艾也惟恐君子得位因勢陵暴
小人使之在外而不安則勢將必至反覆故泰之九三
則曰無平不陂無往不復聖人所以誨人者至矣獨未
聞以小人在外憂而不恱而引之於内以自遺患者也
疏奏太皇太后命宰執於簾前讀之仍宣諭曰蘇轍疑
吾君臣遂兼用邪正其言極中理宰執從而和之自此
兼用邪正之說始衰　始中書門下後省凖詔同詳定
六曹條例元豐所定吏額主者茍恱羣吏比舊額㡬數
倍朝廷患之命量事裁減已再上再却吏有白中孚者
告蘇轍曰更額不難定也今左選事不加舊而用吏數
倍者昔無重法重禄吏通賄賂則不欲人多以分所入
今行重法給重禄賄賂比舊為少則不忌人多而幸於
少事今誠抽取逐司兩月事定其分數若比舊不加多
則吏額多少之限無所逃矣轍以中孚之言為然乃具
以白執政請據實立額竢吏之年滿轉出或事故死亡
者不補塡及額而止如此不過十年自當消盡執政以
為然遂申尚書省後數月諸司所供文字皆足因裁損
成書以申三省左僕射吕大防得其書大喜欲此事必
由己出别將詳定任永壽本非三省吏也為人精悍而
猾嘗預知元豐吏額事獨能言其曲折大防恱之即於
尚書省剏立吏額房使永壽與吏數軰典之凡奏上行
下皆大防自專不復經由兩省一日内降畵可二狀付
中書其一吏額也省吏白中書侍郎劉摰請封送尚書
省永壽見録黄愕然曰兩省初不與乃有此耶即禀大
防乞兩省各選吏赴局同領其事大防具以語摰摰曰
中書行録黄法也豈有意與吏為道地今乃使就都省
分功何也吏額事尋畢永壽等推恩有差永壽急於功
利勸大防即以立額日裁損吏貟仍以私所好惡變易
諸吏局次吏被排斥者紛然詣御史臺訴不平臺官因
言永壽等冐賞徇私不可不懲諌官繼以為言永壽等
旣逐而吏訴額禄事終未能决蘇轍時為中丞具言後
省所詳定皆人情所便行之甚易而吏額房所改皆人
情所不便極難守且大信不可失宜速命有司改從其
易以安羣吏之志大防知衆不伏徐使都司再加詳定
大略如轍前議行之八月癸巳朔劉摰之為中書侍郎
初以吏額房事與吕大防議稍不合士大夫趍利者交
闘其間謂大防與摰因是有隙於是造為朋黨之論及
摰遷右僕射與大防同列言事者詆摰摰尋罷朋黨之
論不可破其本蓋自吏額始　癸夘劉摰言昨鄧温伯
除翰林承旨人言交興以至罷三四臺諌今來温伯乆
已就職梁燾等已别與差遣理合寧帖然而中外人情
依舊未安蓋縁昨來言者說破温伯實王安石黨人故
進退之際朋類甚衆才見温伯就職便謂朝廷有意動
摇政事見燾等罷言職便謂疎薄諌諍温伯雖别無罪
狀而其進退之間所繫亦不為小陛下何惜一暫輟温
伯選一名郡委任温伯温伯旣動則衆人自安衆人旣
定則温伯便可復召則兩皆無嫌各得安處　右正言
劉唐老言伏覩大學一篇論入德之序願詔經筵之臣
訓釋此書上進庶於淸聞之燕以備觀覽從之　庚戌
梁燾朱光庭累乞外任劉安世乞宫觀詔以燾知鄭州
光庭知同州安世崇福宫初除安世中書舎人安世言
臣論列温伯至於累章卒不能回是為失職更被褒遷
得罪淸議安世固不受於是安世與梁燾朱光庭同出
燾光庭所以乞外皆為鄧温伯故也　給事中兼侍講
范祖禹上帝學八篇　九月壬午御邇英閣召講讀官
讀書講寳訓召宰臣執政講讀記注官各賜御書詩一
首上親書姓名於其後　冬十月癸巳詔罷都提舉修
河司是日詔導河水入汴　己酉徐君平虞䇿並為監
察御史蘇轍鄧温伯薦也
辛未元祐六年春正月己巳命翰林學士兼侍講范百
禄權知貢舉顧臨孔武仲同權知貢舉　二月辛夘劉
摰守尚書右僕射兼中書侍郎權知開封府王巖叟充
樞宻直學士簽書樞宻院事癸巳御史中丞蘇轍為中
大夫守尚書右丞吏部尚書蘇軾為翰林學士承旨尋
有詔復召朱光庭為給事中劉安世為中書舎人及除
蘇軾吏部尚書　丁未左司諌楊康國奏臣累彈蘇轍
不可為執政陛下以轍兄弟並有文學豈不知王安石
章惇吕惠卿蔡確亦有文學乎轍兄弟比王安石則不
及當與章惇蔡確吕惠卿相上下其所為美麗浮侈艶
歌小詞則並過之雖轍亦不逮其兄矣　辛亥王巖叟
奏事罷留身曲謝巖叟曰陛下聽政以來納諌從善凡
所改更務合人心願每於用人之際更加審察太皇太
后曰卿更說與官家因少進而西曰陛下今日進聖學
者正為要理㑹邪正兩字正人在朝則朝廷安人君無
過舉天下有平治之理邪人一進朝廷便有不安之象
太皇太后甚然之又進曰或聞曽有以君子小人參用
之說以告陛下果然如此乃誤陛下之言不可聽君子
小人無參用之理　三月庚申朔御邇英閣吕大防奏
仁宗所書三十六事請令圗寫置坐隅從之　癸亥進
神宗皇帝實録上東嚮再拜然後開編吕大防於簾前
披讀未乆簾中慟哭止讀令進　壬午御集英殿賜進
士馬㳙以下及第總六百有二人癸未賜武舉進士賈
君文等二十三人　賈易為侍御史安鼎為監察御史
姚勔為右正言　中書舍人韓川言新除黄庭堅所為
輕翾浮豔素無士行詔庭堅行著作佐郎　夏四月辛
夘詔罷今歲幸金明瓊林苑先是吕大防請為賞花釣
魚之㑹有詔用三月二十六日而連隂不解太皇太后
諭旨天意不順宜罷宴衆皆竦服　壬辰吕大防劉摰
奏危竿論一事在三十六事之前注釋失仁宗旨意蓋
聖意以為人君居至髙至危之地須用正直之人譬如
危竿須用正直之木古人謂邪蒿人君不可食食之固
無害以其名不正况邪佞小人乎　乙未詔復置通禮
科　辛亥禮部言每歲宴賞共合用羊乳房約四百五
十餘斤請依羊羔例罷供以它物代從之　癸丑楊畏
為殿中侍御史從中丞趙君錫舉也王巖叟移簡詰劉
摰摰不從或曰畏初善摰後吕大防亦善之時大防與
摯各有異意皆欲得畏為助君錫薦畏實摰風旨也然
畏卒助大防擊摰云　太皇太后諭三省曰五月日食
可降詔罷朝㑹五月己未朔太史言食二分不及元奏
分數　秋七月侍御史賈易言臣竊以天下大勢有可
畏者有五而旱乾水溢日星謫見不與焉一曰上下相
蒙而毁譽不以其眞二曰政事茍且而官人不任其責
三曰經費不充而生財不得其道四曰人才廢缺而教
養不以其方五曰刑賞失中而人心不知所向　己巳
蘇軾言浙西諸郡二年災傷而今歲大水蘇湖常三郡
水通為一杭州死者五十餘萬蘇州三十萬賈易等疏
論浙西災傷不實乞行考驗詔用其說范祖禹封還録
黄奏曰德宗正元中江淮大水陸䞇請遣使賑䘏帝曰
聞所損殊少贄曰所費者財用所收者人心憲宗元和
中南方旱飢遣使賑恤帝戒之曰朕宫中用帛一疋皆
籍其數惟賙救百姓則不計費卿軰當體此意七年又
謂宰相曰卿軰屢言淮浙去歲水旱近有御史自彼還
言不至為害李絳對曰此蓋御史欲為姦諛以恱上意
爾帝曰卿言是也命速蠲其租賦夫奏災傷分數過實
賑濟用物稍廣此乃過之小者正當闊略不問以救人
命若因此懲責一人則自今官司必以為戒將坐視百
姓之死而不救矣給㪚無法枉費官廩賑救不及貧弱
出糶反利兼并此乃監司使者之事朝廷亦難遥為處
畫也今所言伏乞更不施行從之乙酉蘇軾言賈易欲
求臣罪只如浙西水灾臣累次論奏蒙採納施行而易
扇摇安鼎楊畏以為回邪之人眩惑朝廷乞加考驗治
其尤者若非范祖禹鄭雍姚勔因公論奏則行下其言
浙中官吏承望風旨不敢實奏灾傷則億萬性命流亡
盗賊意外之患何所不至　賈易言蘇轍厚貌深情險
於山川詖言殄行甚於蛇豕者因與兄軾誹謗先帝放
斥於外其兄軾旣立異以背先帝尚蒙㤙宥全其首領
先帝厭代軾則作詩自慶曰竹寺歸來聞好語野花啼
鳥亦忻然後於䇿題又形譏毁言者固嘗論之及作吕
大防制尤加悖慢其辭曰民亦勞止庶臻康靖之期識
者聞之為軾股慄先朝行免役則以差役為良法及陛
下復行差法則以免役為便民其在杭州務以暴横立
威故决配稅户顔章兄弟累年灾傷不過一二分軾則
張大其言以甚於熈寧七八年之患又嘗建言以興修
水利者皆為虚妄無實而自為奏請浚治西湖虐使捍
江廂卒築為長堤於湖中以事遊觀於公私並無利害
易以戊子朔奏疏又有别疏宰臣執政進呈具言易疏
前後異同之語并簽貼元䟽進入退復具奏曰臣竊知
易乃王安禮所善安禮以十科薦之今羣失職之人皆
在江淮易實江淮之士來自東南今日之疏不惟摇動
朝廷政事亦隂以申羣怨之憤乃詔與易外任後三日
以本官知壽州　壬辰蘇軾知頴州先是御史中丞趙
君錫言先帝上仙軾作詩喜幸乞正典刑賈易相繼言
之於是蘇軾言近因弟轍與臣言賈易等論浙西灾傷
乞考驗虚實因問弟轍云汝旣備位執政因何行此文
字轍云此事衆人心知其非然臺官文字自來不敢不
行又王遹亦來見臣云有少事謁中丞臣知遹與君錫
親因令傳語君錫大略云臺諌給事中互論灾傷公為
中丞坐視一方生靈䧟於溝壑無一言乎不謂觸忤君
錫遂至於此八月乙未趙君錫為吏部侍郎賈易初論
蘇軾題詩怨謗君錫亦相繼論軾太皇太后不恱諭三
省曰君錫全無執守韓忠彦問趙君錫賈易罷豈非為
言蘇軾否曰是也先帝三月上仙軾五月題詩云軾别
有意似此使人何可當也　鄭雍為御史中丞右正言
姚勔為左正言監察御史虞䇿為右正言　甲寅宰臣
吕大防言近講筵官奏乞修邇英記注如仁宗朝故事
已有旨施行今史院有邇英延義二閣記注十餘卷具
載仁宗與講讀官議論欲寫一本進入以備聖覽上可
之詔别寫一本送資善堂王巖叟言秋氣已凉陛下間
燕之中足以留意經史舜鷄鳴而起大禹惜寸隂願以
舜禹為法上曰朕在禁中常觀書不廢也　上問巖叟
從誰學對曰從河東寗智先生學後隨仕四方無常師
上問因甚識韓琦對曰因隨侍閒居北門始識之遂薦
辟學官又辟幕府又隨之居相三年至其葬乃去琦嘗
教臣以事君之道前不希寵後不畏死左右無所避中
間惟有誠意而已臣佩以終身上稱歎乆之又嘗因對
論取士對曰天下非無材取之不逺採之不博耳所遷
所擢止於己用者數人而已故朝廷有乏材之患搢紳
有沉滯之歎且如天下郡守縣令最可以見治狀每歲
使本道監司舉一二性行端良治狀優異者朝廷召而
用之則人思自奮矣上曰甚好上問治道何先對曰在
上下之情交通而無壅蔽之患上下之情所以通由舉
仁者而用之仁者之心上不忍欺其君下不忍欺其民
故君有恩意推而達于下民有疾苦告而達其上不以
一身自便為心上曰安知仁人而舉之對曰巧言令色
鮮矣仁剛毅木訥近仁上頷之　九月癸巳御集英殿
試制科舉人　冬十月丙寅邇英讀寳訓至節費王巖
叟曰大凡節用須每事以節省為意則積日累月國用
自然有餘上曰然　庚午幸國子監詣至聖文宣王殿
行釋奠禮一獻再拜幸太學國子祭酒豐稷講尚書無
逸終篇遂幸昭烈武成王廟肅揖禮畢還内先是范百
禄轉對請視學故有是舉或謂吕大防曰祖宗視學非
有爵命之賞則有金帛之賜大防曰古者天子視學蓋
常事也吾固欲天子時一幸金爵之賚後日何可繼也
聞者乃服　癸酉鄭雍楊畏對甚乆論右僕射劉摰及
右丞蘇轍也雍具摰黨人姓名王巖叟劉安世韓川朱
光庭趙君錫梁燾孫升王覿曽肇賈易楊康國安鼎張
舜民田子諒葉伸趙挺之盛陶龔原劉槪楊國寳杜純
杜紘詹適孫諤朱京馬傳慶錢世雄孫路王子韶吳立
禮凡三十人姚勔八奏並言摰朋黨不公虞䇿四奏言
摰親戚趙仁恕王鞏犯法施行不當甲戌劉摰蘇轍以
王鞏坐罪摰與鞏為姻家轍薦鞏皆自劾乞正典刑詔
答不允王巖叟奏劉摰以人言避位今朝廷淸明天下
安靜一時戮力盡忠之臣摰居其最豈可因一二偏詞
輕示遐棄安知其間無朋邪挾私而隂與羣奸為地者
不報太皇太后獨遣中使賜蘇轍詔諭令早入省供職
　辛巳上諭吕大防曰論劉摰者已十八章乃邢恕過
京師摰與通簡又延接章惇之子牢籠為它日計初邢
恕赴貶所舟行過京師摰與恕故相善因以簡别摰摰
答簡其末云為國自愛以俟休復監東排岸官茹東濟
數有求於摰弗得怨之亟取摰簡録其本送鄭雍楊畏
二人者方彈劾摰乃解釋簡語以休復為復子明辟之
復謂摰勸恕俟太皇太后它日復辟也又言摰嘗館章
惇之子于府第故太皇太后怒　癸未王巖叟言臣之
區區不為一劉摰蘇轍為陛下惜腹心之人耳宣諭曰
樞宻之言是也固亦不深罪摰為摰垂簾之初有功巖
叟曰言事官未必皆忠直臣聞楊畏乃吕惠卿面上人
但欲去除陛下腹心之人便是與姦邪開道路耳十一
月乙酉朔劉摰為觀文殿學士知鄆州麻制以從摰所
乞為辭壬辰給事中朱光庭知亳州初劉摰罷相麻制
光庭封還言摰有功大臣不當無名而去言者若指臣
為朋黨願被斥逐不辭於是光庭與摰相繼俱罷　詔
新厯以元佑觀天厯為名　辛丑守中書侍郎傅堯俞
卒太皇太后謂執政曰堯俞淸直人又曰金玉人也可
惜不至宰相司馬光嘗謂邵雍曰淸直勇三德人所難
兼吾於欽之畏焉雍曰欽之淸而不耀直而不激勇而
能温尤為難矣時以雍之言為然　己酉董敦逸黄慶
基並為監察御史　十二月戊辰是夕開封府火　吕
大防言聞有客星在昴畢間王巖叟曰天道逺不可知
變見果為何事但朝廷每事修省天道自當順應太皇
太后曰天道安敢忽更在執政大臣同修政事
壬申元祐七年春二月乙丑詔編修樞宻院條例官就
編修經武要略　三月甲申朔侍讀顧臨讀仁宗寳訓
至鈔法事吕大防奏曰自鈔法之行一則人户無科買
之擾二則商旅無折閱之弊三則邊儲無不足之患四
則物貨無般輦之勞五則運塩減脚乘之費實於官私
為利上甚善之王巖叟奏曰陛下宫中何以消日上曰
並無所好惟是觀書巖叟曰大抵聖學要在專勤屏去
它事則可謂之專乆而不倦則可謂之勤如此天下幸
甚　丁亥三省進呈程頥服闋欲除館職判登聞鼓院
太皇太后不許乃以為直祕閣判西京國子監初頥在
經筵歸其問者甚衆而蘇軾在翰林亦多附之者遂有
洛黨蜀黨之論二黨道不同互相非毁頥竟罷去及進
呈除目蘇轍遽曰頥入朝恐不肯靜太皇太后納其言
故頥不復得召
　(講義曰嘗謂自古朋黨多矣未有若元祐之黨為難/辨也蓋以小人而攻君子此其黨易辨也以君子而)
　(攻小人此其黨亦易辨也惟以君子而攻君子則辨/之也難且我朝冦丁之黨為冦者皆君子為丁者皆)
　(小人吕范之黨為范者皆君子為吕者皆小人其在/一時雖未易辨也詳觀而熟察之亦不難辨也而元)
　(祐之所謂黨者何人哉程曰洛黨蘇曰蜀黨而劉曰/朔黨彼皆君子也而互相排軋此小人得以有辭於)
　(君子也程明道謂新法之行吾黨有過愚謂紹聖之/禍吾黨亦有過然熈寧君子之過小元祐君子之過)
　(大熈寧之爭新法猶出於公/元祐之自為黨皆出於私也)
范祖禹言臣掌國史伏覩仁宗皇帝在位四十二年豐
功盛德固不可得而名言所可見者其事有五畏天愛
民奉宗廟好學聽諫仁宗行此五者於天下所以為仁
也臣願陛下深留聖思法象祖宗又言臣觀仁宗每因
事示人好惡皇祐中楊安國講直哉史魚邦有道如矢
邦無道如矢君子哉蘧伯玉邦有道則仕邦無道則可
卷而懷之仁宗曰蘧伯玉信君子矣然不若史魚之直
由是天下知仁宗好直不好佞此聖人之大德也如此
之類臣願陛下以仁宗為法上然之　先是六年十一
月辛亥客星出參宿度中犯厠太史言主有暴兵米貴
晉分兵灾壬子犯九㳺星十二月癸酉行入奎宿度中
太史言主邊兵動今年正月隨天運行入濁不見至是
月辛亥在奎宿度中稍伏　夏四月臣寮上言科場限
字條制已得旨䇿過二分更不降等而賦論經義未蒙
指揮往時開封舉人路授倡為長賦㡬千言得張方平
擯斥而其文遂正嘉祐初劉㡬軰善為怪僻句得歐陽
脩革去而其風復雅但繫主司之風化耳今朝廷立法
不問其文之澆淳而校其字之多寡責其不及猶有勸
懲禁其多文殊無義理詔賦論過二分並不降等其經
義文理優長者凖此　范祖禹言王存端立厚重素有
人望蘇軾文章為天下第一但忌嫉者多趙彦若博學
多文詳練故事鄭雍自居言職風望愈髙今講讀官有
闕此四人者實允衆論程頥本末别具論列孔武仲學
問該洽講說明白吕希哲是司空公著之子公著嘗言
此子不欺闇室其人經術履行識者皆謂可備勸講吕
大臨是大防之弟修身好學行如古人吳師仁自為布
衣以行誼稱於士大夫又奏程頥經術行誼天下共知
司馬光吕公著與頥相知二十餘年然後舉之此二人
者非為欺罔以誤聖聽也頥草茅之人一旦入朝未習
朝廷事體迂踈則固有之又謂頥欲以故舊傾大臣以
意氣役臺諌其言皆誣罔非實若復召頥勸講必有補
聖明臣雖終老在外無所憾矣時祖禹屢請知梓州執
政擬從其請太皇太后曰皇帝未欲令去且為皇帝留
之執政諭旨祖禹乃不敢復請　五月董敦逸言程頥
怨躁輕狂惑衆慢上丙戌詔程頥許辭免直秘閣差管
勾崇福宫頥表言請歸田里詔不許旣有崇福之命頥
但稱疾不拜假滿百日亟尋醫訖不就職　丙午王巖
叟為端明殿學士知鄭州以楊畏言巖叟天資至險彊
愎循情父子豫政貨賂公行黄慶基言巖叟廢法徇私
彊狠自用父荀龍子横交通貨賄　弄威福而巖叟遂
稱疾章再上故有是命　六月癸丑朔詔淮南東西兩
浙路諸般逋負不問新舊有無官本並特與權住催理
一年從蘇軾之言也　辛酉吕大防為右光禄大夫蘇
頌守尚書右僕射兼中書侍郎蘇轍守門下侍郎韓忠
彦知樞宻院事范百禄守中書侍郎翰林學士梁燾守
尚書左丞御史中丞鄭雍為尚書右丞權戸部尚書劉
奉世簽書樞宻院事戊辰李之純為御史中丞楊畏為
侍御史　詔太廟復用牙盤食　壬申御邇英閣侍讀
顧臨讀寳訓至王㳂論引漳水灌漑王軫以為不可讀
畢上問顧臨曰㳂軫所論孰長是何說可行臨曰㳂說
可行它日右僕射吕大防進曰臣側聞顧臨讀寳訓引
漳河灌漑事臣謂大抵河渠利害最為難明如本朝黄
河持議者有三說一曰逥河二曰塞河三曰分水本朝
有二股河分流水勢粗免河患後因閉塞一股併入一
股合流遂至决溢分水之利從可知矣今為四堤二河
分減水勢實為大利　九月先是詔議郊祀典禮顧臨
范祖禹等八人議請合祭天地范純禮范汝礪曽肇王
覿豐稷劉安世孔武仲陳軒歐陽棐韓治等二十二人
議南郊合祭天地不見於經太皇太后曰宜依仁宗先
帝故事皇帝即位以來未曽親祀天地今且合祭宜有
名者大防等曰今蒙聖諭正如衆議欲依此令學士院
降詔　冬十月庚戌朔環州地再震　戊午來之邵為
監察御史　十一月癸巳冬至合祭天地于圜丘以太
祖配禮畢終日和燠翼日風寒相属時雪如期　十二
月辛亥范祖禹言仁宗在位最乆德澤深厚結於天下
是以百姓思慕終古不忘陛下誠能上順天意下順民
心法仁宗則垂拱無為海内晏安成康之隆不難致也
臣承乏史官嘗采集仁宗聖政得數百事欲乞撰録成
書上進少資睿覽監觀成憲皆舉而行以副羣生之所
願祖禹尋采集仁宗聖政三百七十事編録成書名曰
仁皇訓典凡六卷上之
癸酉元祐八年春正月甲申英州别駕新州安置蔡確
卒　丁亥上御邇英閣講禮記讀寳訓顧臨讀至漢武
帝籍提封為上林苑仁宗曰山澤之利嘗與衆共之河
用此也丁度對曰臣事陛下二十年每奉德音未始不
本於憂勤此蓋祖宗家法爾讀畢宰臣吕大防等進曰
祖宗家法甚多所立最善自古人主事母后朝見有時
祖宗以來事母后皆朝夕見此事親之法也前代大長
公主用臣妾之禮仁宗以姪事姑此事長之法也上曰
今宫中見行家人禮大防等曰前代宫闈多不肅本朝
宫禁嚴宻此治内之法也前代外戚多預政事本朝母
后之族皆不預事此待外戚之法也前代宫室多尚華
侈本朝宫殿止用赤白此尚儉之法也前代人君雖在
宫禁出輿入輦祖宗皆步自内庭出御後殿此勤身之
法也前代人主在禁中冠服茍簡祖宗以來燕居必以
禮此尚禮之法也前代多深於用刑唯本朝臣下有罪
止於罷黜此寛仁之法也此皆祖宗家法所以致太平
者陛下不須逺法前代但盡行家法足以為天下上甚
然之　二月崇政殿說書吕希哲為右司諌希哲固辭
之蘇軾戯謂希哲曰法筵龍象當觀第一義希哲笑而
不應退謂范祖禹曰若辭不獲命必以楊畏為首時畏
方在言路以險詐自任故希哲云爾　三月壬午詔蘇
頌累乞解機政可依所請以大學士留京師己丑黄慶
基言前日陛下罷黜劉摰王巖叟朱光庭孫升韓川軰
而洛黨稍衰然洛黨雖衰川黨復盛矣　庚寅范祖禹
言臣前上仁皇訓典願陛下法則仁宗臣常以畏天者
莫如仁宗故願陛下先誠於事天中春以來暴風雨雪
寒氣過甚惟陛下戒之重之側身修德以銷大異　辛
夘范百禄充資政殿學士知河中府　詔來年御試將
詩賦舉人復試三題經義舉人且令試䇿此後全試三
題　夏四月丁巳詔令後南郊合祭天地依元祐七年
例施行　五月癸未蘇軾同吕希哲吳安詩豐稷趙彦
若范祖禹顧臨上言臣等備貟講讀伏見唐宰相陸贄
論深切於事情言不離於道德智如子房而文則過辨
如賈誼而術不踈上以格君心之非下以通天下之志
使德宗盡用其言則貞觀可得而復陛下能自得師莫
若近取諸䞇臣等欲取其奏議稍加校正繕寫進呈必
能發聖性之髙明成治功於歲月　辛夘董敦逸黄慶
基皆罷坐言尚書蘇轍蘇軾不當也壬辰三省同進呈
於是大防轍等奏曰先帝聖意本欲富國彊兵以鞭撻
四夷而一時羣臣將順太過故事或失當及太皇太后
與皇帝臨御因民所欲隨事救改蓋事理當然耳眞宗
即位弛逋欠以厚民財仁宗即位罷修宫觀以息民力
凡此皆因時施宜以補助先朝闕政亦未聞當時士大
夫有以為毁謗先朝者也近自元祐以來言事官有所
彈擊多以毁謗先帝為詞非唯中傷士人兼欲摇動朝
廷意極不善若不禁止乆逺不便於是得旨敦逸慶基
並與知軍差遣　六月戊午左丞梁燾充資政殿學士
同醴泉觀使燾初以議邊事不合即属疾求罷上皆遣
内侍封還仍問所以必去之理并訪人材燾曰人材可
大任者聖主當自知之但須識别邪正公天下之善惡
則天下受福陛下必欲知可大用之人無過且圖仍舊
人有人望者尋出知穎昌臨行宣諭曰己用卿言復相
范純仁矣　己未楊畏言純仁方罷帥降官遽命以為
相賞罰未明何以詔示天下來之邵又言純仁師事程
頥闇狠不才皆不聽或曰畏與蘇轍皆蜀人前擊劉摰
後擊蘇頌皆隂為轍道地太皇太后覺畏私意故復自
外召范純仁畏尋又言轍不可大用云
　(吕中曰羣而不黨君子之道也而主子瞻者攻正叔/主正叔者攻子瞻非君子之黨乎和而不同者君子)
　(之道也而差役法行同己者喜之異己者斥之非君/子之同乎矜而不爭者君子之道也而回河之議蘇)
　(軾與大防爭貶確之事范純仁又與劉安世爭非君/子之爭乎易事而難說君子之道也司馬光恱於蔡)
　(京蘇公恱於楊畏非君子之說乎凡是數者皆以君/子無以自别於小人故始為小人所恱終為小人所)
　(䧟其極至於為小人所汙不能自辨矣人皆謂元祐/之失在於分别之太過惟朱文公謂元祐之失正在)
　(於决擇之未精此未親政之時小人/之勢已足以勝君子况於己親政乎)
秋七月丙子朔范純仁為尚書右僕射兼中書侍郎太
皇太后宣諭曰公父仲淹在章獻明肅垂簾時唯勸章
獻明肅盡母道及仁宗親政唯勸仁宗盡子道可謂忠
臣公必能繼紹前人純仁頓首謝　八月丙午朔辛酉
太皇太后有疾丁夘吕大防范純仁蘇轍鄭雍韓忠彦
劉奉世入崇慶殿後閣問太皇太后聖體太皇太后諭
大防等曰今疾勢有加與相公等必不相見且善輔佐
官家為朝廷社稷初大防等欲退太皇太后獨留純仁
意欲有所属也上令大防以下皆往大防曰近聞聖體
向安乞稍寛聖慮服藥太皇太后曰不然政欲對官家
說破老身没後必多有調戯官家者宜勿聽之公等亦
宜早求退令官家别用一畨人乃呼左右問曽賜出社
飯否因謂大防曰公等各去喫一匙社飯明年社飯時
思量老身也九月戊寅太皇太后崩　范祖禹言太皇
太后登遐陛下今將總覽庶政延見羣臣此乃宋室隆
替之本社稷安危之基天下治亂之端生民休戚之始
君子小人消長進退之際天命人心去就離合之時也
可不謹哉今陛下所宜先者莫如報太皇太后之德也
陛下如欲報太皇太后之德莫若循其法度而謹守之
太皇太后嚴正至靜不可干犯故能斥逐姦邪以淸朝
廷裁抑僥倖以肅宫禁故雖德澤深厚結於百姓而小
人怨者亦不為少矣今必有小人進言曰太皇太后不
當改先帝之政逐先帝之臣此乃離間之言不可不察
也初太皇太后同聽政中外臣民上書者以萬計皆言
政令有不便者太皇太后因天下人心欲改故與陛下
同改之非以己之私意而改也旣改其法則非法之人
及主其法者有罪當逐陛下與太皇太后亦以衆言而
逐之其所逐者皆上負先帝下負萬民天下之所讎疾
衆庶所欲同去者也惟陛下辨察是非斥逺佞人深拒
邪說有敢以姦言惑聖聽者宜明正其罪付之典刑陛
下初攬政事乃小人乘間伺隙之時也故不可不預防
之此等旣上誤先帝今又復誤陛下天下之事豈堪小
人再破壞耶初蘇軾與祖禹約皆上章論列軾章已成
見祖禹章觀畢曰軾願附名止於臣字下加等字後數
日祖禹又言先太皇太后以大公至正為公罷王安石
吕惠卿等所造新法而行祖宗舊政故社稷危而復安
人心離而復合乃至契丹主亦與其宰相議曰南朝尊
行仁宗皇帝政事可敕燕京留守使邊吏約束無生事
陛下觀戎狄之情如此則中國人心可知也今陛下親
萬機小人必欲有所動摇而懷利者亦皆觀望臣願陛
下上念祖宗之艱難先太皇太后之勤勞痛心疾首以
聽用小人為刻骨之戒守元祐之政當堅如金石重如
山岳使中外一心歸於至正則天下幸甚　冬十月吕
陶言自太皇太后垂簾以來屏黜兇邪裁抑僥倖小人
之心不無怨憾萬一或有姦邪不正之言上惑聖聽謂
太皇太后斥逐舊臣更改政事今日陛下旣親萬機則
某人宜復用某事宜復行此乃治亂之端安危之機君
子小人消長之兆在陛下察與不察辨與不辨也　吕
希純言君子小人用心不同邪正之論不可不察有昔
時自以過惡招致公論坐法沉廢者朝思夜度唯望乘
國家變故朝廷未寧之時進為險語以動上心其說大
約不過有三一者必謂神宗所立法度陛下所宜修復
二者必謂陛下宜獨攬權綱不宜委信臣下三者必謂
向來遷責者當復收用三者之言行將至矣　十一月
樞宻院出劉瑗以下十人姓名並換入内供奉官三省
但將有過犯馮景黄某二人見持服劉瑗李㲄二人不
行外抽取六人蘇轍奏曰陛下方親政中外賢士大夫
未曽進用一人而推恩先及於近習外議深以為非後
數日樞宻院復出内批以劉惟簡隨龍除内侍省押班
梁從政内侍省都知靖方帶御器械中書舎人吕希純
封還詞頭上曰只為禁中闕人兼有近例轍曰此事非
謂無例蓋謂親政之初先擢内臣故衆心驚疑上釋然
曰除命且留竢祔廟取旨可也旣退大防等知上從善
如流莫不相慶　范祖禹言近聞陛下召内臣十人而
李憲之子亦在其中又召數人而王中正之子亦在數
中外民庶皆言執政大臣不能固執置陛下於有過之
地不報遂請對劄子言熈寧之初王安石吕惠卿等造
立新法先言天不足畏衆不足從祖宗不足法幸頼先
帝聖明覺悟再罷安石兩逐惠卿終元豐之世不復召
用而所引小人布滿中外日夜伺候今日事變妄意陛
下以修改法度為是如使小人得至朝廷必進姦言上
以惑誤陛下次以傾害善人下以脅持羣臣豈惟正人
不敢立朝臣恐宋室自此陵遲不復振矣又言先帝天
資英睿聖學髙明可謂不世出之主也而内外為小人
所誤外興師旅内興百役凡不便民之事皆羣小所為
而先帝受天下之謗臣嘗痛之故不願陛下復近小人
盖以此也陛下誠能聽臣之言悉追罷召用内臣指揮
則中外之人稱誦聖德萬口一辭祖禹旣讀劄子又面
奏章惇等不可用又奏召用中官不謂陛下有此政事
上曰卿所論朕已曉祖禹曰臣乞携此章付執政且詰
責之上曰且留此朕欲再看　先是吕大防欲用楊畏
為諌議大夫純仁曰上新聽政諌官當求正人畏傾邪
不可用大防素稱畏敢言且先宻約畏助己竟擢遷畏
為禮部侍郎　畏尋上疏言神宗更法立制以垂萬世
乞賜講求以成繼述之道上即召畏登對詢畏以先朝
故臣孰可召用者畏即疏章惇安燾吕惠卿鄧温伯李
淸臣等行義多加題品且宻奏書萬言具言神宗所以
建立法度之意乞召章惇為宰相上皆嘉納焉
甲戌紹聖元年正月戊子鄧温伯權知貢舉范祖禹王
覿虞䇿同權知貢舉　二月丁未守戸部尚書李淸臣
守中書侍郎守兵部尚書鄧温伯守尚書左丞淸臣首
倡紹述温伯和之二人乆在外不得志遂以元豐事激
怒上意淸臣尤力　伴送北使張元方還言相滑等州
饑民衆多倉廩空虚蘇轍見范純仁鄭雍議曰此事豈
可不令上知二人皆不欲轍曰昔眞宗初即位李沆作
相每以四方水旱盗賊聞奏王旦謂沆曰不宜以細事
撓上聽沆曰人主年少當令常聞四方艱難不爾侈心
一生無如之何吾老不及見此參政異日憂也純仁曰
善及對純仁具奏上曰為之奈何轍曰滑州已支山陵
餘粮萬石與之又京城賑濟應用備糧然省倉軍粮才
有二年五箇月備上曰何其寡備至此轍曰此非一日
之故熈寧初臣在條例司竊見是時有九年以下粮上
曰須九年乃可轍曰九年未易遽置但陛下嘗以為意
重節浮費令三年間有三五年備亦漸可也　三月壬
申朔日蝕雲霧不辨　癸酉上批新知陳州蔡卞為中
書舎人　乙亥吕大防為觀文殿大學士知頴昌府後
二日改知永興軍大防當國日乆羣怨交歸焉及宣仁
始祔廟神宗所簡拔之人章惇安燾吕惠卿等以次進
用大防亦自求去位上亟從之　乙酉上御集英殿試
進士䇿曰朕之臨御㡬十載矣復詞賦之選而士不加
勸罷常平之官而農不加富可雇可募之說雜而役法
病或東或北之論異而河患滋賜土以柔逺也而𦍑夷
之侵未弭弛利以便民也而商賈之路不通此其故何
也夫可則因否則革惟當之為貴聖人亦何必焉李淸
臣之詞也丁酉上御集英殿賜進士畢漸以下緫六百
人時初考官取荅䇿者多主元祐楊畏覆考專取主熈
寧元豐者故漸為之首　蘇轍依前官知汝州先是轍
言御試䇿題歴詆近歲行事有欲復熈寧元豐故事之
意臣願陛下勿輕事改易若輕改九年已行之事擢任
曩歲不用之人人懷私忿而以先帝為詞則大事去矣
不報轍又言聖意誠謂先帝舊政有不合改更自當宣
諭臣等令商量措置今日宰臣以下未嘗略聞此言而
忽因䇿問進士宣露宻旨譬如家人父兄欲有所為子
弟有不預知而與行路謀之可乎上固不恱李清臣鄧
温伯又先媒蘖之詔以轍為端明殿學士知汝州　夏
四月甲辰蔡卞同修國史翟恩為左司諌上官均為左
正言張商英為右正言商英前自開封府推官出為河
北西路提刑改江西運副又徙淮南踰五年不復召於
是始擢諌官故商英攻元祐大臣不遺餘力商英嘗奏
䟽論神考發明道德之意以作成人才同一風俗大志
未集神靈在天宣仁保佑陛下託心腹於輔弼寓視聽
於臺諌而勢利之下是非蠭起浮言競作鄙諺交興川
洛異黨秦汶分朋撥而後動謂之天平子大而無見謂
之盲大蟲交通相紐謂之八關隂私架造謂之五鬼誰
何門戸謂之約閙抱持具足謂之小鬼捨所親而去謂
之過房失所合而還謂之歸宗伺察報探謂之㓕門瞪
走馬瞪勢盡相圖謂之徒中反告臣愚欲乞陛下以臣
此章降手詔戒厲揭之朝堂風示四方　乙巳三省言
役法尚未就緒上曰止用元豐法而減去寛剩錢百姓
何有不便邪范純仁曰四方各不同須因民立法乃可
乆也上曰令戸部議之　庚戌曽布為翰林學士布自
髙陽徙江寧詔許入覲言先帝政事當復施行且乞改
元以順天意　壬子虞䇿言吕惠卿等指陳蘇軾所作
誥詞語涉譏訕來之邵言軾凡作文字譏斥先朝當原
其所犯明正典刑制依前左朝奉郎知英州　癸丑御
札改元祐九年為紹聖元年　范祖禹為龍圖閣直學
士知陜州先是祖禹屢請補外上曰不須入文字執政
官有缺蓋上欲以祖禹代蘇轍也旣而沮之者甚衆祖
禹故求出乃有是命　詔王安石配享神宗　壬戌章
惇守尚書左僕射兼門下侍郎制詞略曰方政令出於
簾幃操柄歸於廊廟善政良法多所紛更正色危言不
憚強禦　范純仁充觀文殿大學士知頴昌府　曽布
修神宗正史　朱勃言應選人歴任通及三考以上方
許奏舉改官從之　丁夘中書省言推行差役民間苦
於差擾詔府界諸路役色依元豐八年見行條約施行
　鄧温伯言舊名潤甫昨避髙陳王諱今請復舊名從
之　閠四月辛未朔監察御史郭知章為殿中侍御史
　壬申陸師閔等二十三人為諸路提舉常平等事
井亮采請罷十科舉士法從之翟思言先帝正史將以
傳示萬世訪聞秉筆之臣多刋落事迹變亂美實以外
應姦人誣詆之說今旣改命史官須别起文請降旨取
日厯時政記與今實録參對從之　甲申安燾為門下
侍郎　乙酉吕惠卿知蘇州　虞䇿請復置天下義倉
每苗稅一石出米五升自來年為始專充賑濟　詔蘇
軾合叙復日未得與叙復　秦觀監處州茶鹽酒稅
乙未章惇入見遂就職丙申詔惇提舉修神宗皇帝實
録國史　黄履為御史中丞　五月甲辰詔進士罷試
詩賦專治經術三省勘㑹今來旣純用經術取士其應
用文詞如詔誥章表箴銘賦頌赦敕檄書露布戒諭之
類在先朝亦嘗留意未及詔科詔别立宏詞一科每科
場後許進士登科人經禮部投狀乞試　甲寅郭知章
言先皇帝闢地進壤扼西戎之咽喉元祐初用事之臣
委西塞而棄之外示以弱寔生戎心乞檢閱議臣名氏
顯行黜責惇等因開列初議棄地者自司馬光文彦博
而下凡十一人　己未楊畏為吏部侍郎初吕大防旣
超遷畏畏知章惇必復用有張擴者惇妻之姪也畏見
擴致意云畏度事勢輕重因吕大防蘇轍以逐劉摰梁
燾軰又欲并逐大防及轍而二人覺之遽罷畏言職畏
迹在元祐心在熈寧元豐首為公闢路者及惇赴召百
官郊迎畏獨請間語多斥大防有直省官聞之歎曰楊
侍郎前日謟事吕相公亦如今日見章相公也惇信其
言故又遷畏吏部　六月吕大防降授右正議大夫知
隨州劉摰特落觀文殿學士降授左朝議大夫知黄州
蘇轍特降授左朝議大夫知袁州蘇軾責授寧逺軍節
度副使惠州安置　甲申禮部言太學博士詹文奏乞
除去字說之禁從之　梁燾落資政殿學士降授左中
㪚大夫知鄂州劉安世落寳文閣待制知南安軍吳安
詩落直集賢院監光州鹽酒稅韓川落龍圗閣待制知
防州孫升特落集賢院學士知房州
　(陳瓘尊帝餘言云臣願陛下詔張商英而問之曰宣/仁聖烈皇后果有不忠之意乎十有九章上于宣仁)
　(者誰言之也致往之義當如之何過而不改是謂過/矣大抵周秩五章張商英六章黄履三章翟思劉拯)
　(上官均來之邵井亮采各/一章八人共十九章也)
丙戌詔蔡確特追復觀文殿學士贈特進　辛夘周秩
言事失當罷監察御史差權知廣德軍是日三省以周
秩所上二章進呈讀至秩言向者有御批欲増隆皇太
妃儀物又如治平中議濮廟事令吕大防如何住得所
以求去上曰大防何嘗有言今周秩越次及之是迎合
也又進讀至邪說甚行使天子不得尊其母上曰此言
激怒也如秩趣操甚狂若置之言職朝廷無有安靜之
理其罷絀之　秋七月張商英言吕希純於元祐中嘗
繳駁詞頭不當及附㑹吕大防蘇轍事乃奪希純寳文
閣待制知亳州如故　丁巳三省言范純仁韓維朋附
司馬光長縱羣凶毁訕先帝變亂法度内范純仁仍首
建棄地之議詔純仁特降一官初章惇請責純仁上曰
純仁持議公平非黨也但不肯為朕留耳惇曰不肯留
即黨也上勉從惇請　三省言前後臣僚上言論列元
祐以來司馬光等罪惡未正典刑及吕大防等罪大罰
輕詔司馬光吕公著各追所贈官並諡告及追所賜神
道碑額仍下陜西鄭州各於逐官墳所拆去官修碑樓
及倒碑磨毁奉敕所撰碑文訖奏王巖叟所贈官亦行
追奪知隨州吕大防行祕書監分司南京郢州居住知
黄州劉摰試光禄卿分司南京蘄州居住知袁州蘇轍
試少府監分司南京筠州居住梁燾鄂州居住劉安世
南安軍居住戊午詔司馬光等各以等第行遣責降訖
其餘一切不問議者亦勿復言所有見行取㑹實録修
撰官以下及廢棄渠陽寨人自别依敕處分　來之邵
劉拯等乞復免行錢法　九月甲辰黄慶基董敦逸並
為監察御史　庚戌三省同進呈考試制科張咸吳儔
陳𤾉三人中第五等推恩上曰先朝嘗罷此科何時復
置知章等對曰元祐二年復置上曰進士䇿文理有過
於此者因詔罷制科　吕惠卿知大名府三省樞宻院
同呈除目韓忠彦曽布因言章惇秉政以來所引皆闒
茸小人陛下以天下公論召汝礪而沮格不行吕升卿
於罪謫中致仕而惇不禀旨召令再仕王欽臣謝表語
侵御史而惇欲削職降官周秩譏切朝廷而惇多方欲
曲庇其罪陛下不欲與惠卿復職而終須復不欲除林
希經筵而終須除以是上下畏之獨臣與忠彦曽稍開
陳他人有敢言其非者否上曰此固當開陳也　冬十
月庚寅常安民為監察御史安民先召對言元祐中進
言者以熈寧元豐之政為非而當時為是今日進言者
以元祐之政為非而熈寧元豐為是皆為偏論願陛下
公聽並觀是者行之非者改之無問新舊惟歸於當上
深然之謂執政曰安民議論公正無所阿附　國子司
業龔原奏王安石在先朝時嘗進所撰字說二十二卷
具書發明至理欲乞差人就安石家繕寫定本降付國
子監雕印以便學者傳習詔可　降吕希純知忻州
張商英之自右正言遷左司諌也具奏曰願陛下無忘
大臣擅權時願章惇無忘在汝州時願安燾無忘在許
昌時願李淸臣曽布無忘在河陽時曽布因指陳商英
言願陛下無忘皆臣所不曉上曰商英言事多如此過
當耳　十一月蔡確特追復觀文殿大學士　己丑常
安民言北都為河朔重鎭旣除吕惠卿為留守而惠卿
辭疾臣願陛下振發主斷趣令起發因面奏惠卿賦性
深險王安石拔引為執政及得志遂攻安石使移此心
以事君其薄可知惠卿若見陛下必言先帝而泣以感
動陛下希望留朝廷及惠卿過闕請對旣見上果言先
朝事而泣上正色不荅計卒不得施而去時論快之
甲午三省同進呈臺諌官前後章疏言實録院所修先
帝實録類多附㑹姦言詆斥熈寧以來政事乞賜重行
竄黜上曰史官敢如此誕慢不恭須各與安置詔范祖
禹責授武安軍節度副使永州安置趙彦若責授安逺
軍節度副使澧州安置黄庭堅責授涪州别駕黔州安
置
乙亥紹聖二年春正月丙午楊畏為寳文閣待制知成
德軍畏旣叛吕大防附章惇及李淸臣安燾與惇異議
復隂附安李而惇亦徐覺其險詐乃命畏出守　黄履
言朝廷以趙彦若等修纂先帝實録厚加誣毁皆已竄
逐惟監修官吕大防獨得幸免詔吕大防特追奪兩官
趙彦若范祖禹陸佃曽肇林希並追奪一官黄庭堅特
追一官　詔國子監大學武律學並依元豐七年終以
前見行條制　二月丁夘朔日有食之雲隂不辨　三
月丁酉林希權禮部尚書常安民言希章惇之黨為惇
謀客由是惇與其黨日毁短安民於上前謂安民力主
元祐意欲為范祖禹等營解　邢恕為寳文閣待制知
青州夏四月恕入對涕泣曰臣不謂今日復得見陛下
以至淚濺御袍上不樂遂令赴靑州先是恕請覲韓忠
彦曰所言必有以惑聖聽上曰恕自謂有定䇿功曽布
曰恕嘗謂元祐執政言恕雙手分付與个太平天下却
逐恕在外聞者皆笑之上亦笑布又曰此人學識以至
盡心公家誠不可得但多犯分如欲調一確與司馬光
令新舊人恊心同力此豈可得上亦笑之　八月甲申
詔應吕大防等永不得引用朞數及赦恩叙復　九月
范純仁在陳州齋戒上奏曰竊見吕大防等竄謫江湖
已更年祀未蒙恩旨乆困拘囚仰惟陛下每頒赦令斬
絞重囚髠黥徒𨽻咸蒙赦宥股肱近臣簮履舊物肯忘
軫惻常俾流離在漢有黨錮之寃於唐有牛李之黨後
皆淪胥善類貽患朝廷數十年間未能消弭癸夘上批
范純仁立異邀名沮抑朝廷已行之命可落觀文殿大
學士知隨州上始亦有意從純仁所奏章惇力主前議
且謂純仁同罪未録遂并責之　辛亥大享于明堂
壬戌詔監察御史常安民立心凶險處性頗邪荐致人
言姦狀甚著畀之要路誠非所宜可罷監察御史送吏
部與降監當差遣初安民言蔡京姦足以惑衆辨足以
飾非巧足以移奪人主之視聽力足以顚倒天下之是
非内結中官外連臺諌今在朝之臣京黨過半陛下若
不早覺悟逐去之他日援引羣姦布滿中外變移是非
隂奪人主之權羽翼已成就欲去之嗟無及矣又為上
言今大臣為紹述之說者其實皆借此名以報復私怨
一時朋附之流從而和之遂至已甚張商英在元祐時
上吕公著詩求進其言諛佞無耻士大夫皆傳笑之及
近為諌官則上疏論司馬光吕公著乞斵棺鞭尸陛下
察此軰之言果出於公論乎朝廷凡事不用元祐例至
王珪家䕃孫五人皆珪身後所生乃引元祐例許奏薦
近日講復官制職事官不帶職寄禄官不帶左右至於
權尚書侍郎獨以林希李琮之故不復改易如此等事
謂之公心可乎故凡勸陛下紹述先帝者皆欲託先帝
以行姦謀謂他事難以惑陛下若聞先帝則易為感動
故欲快恩讎䧟良善者須假此以移陛下之意不可不
察宣仁聖烈皇后甚得人心前日陛下駕幸秦楚國夫
人第澆奠及輟朝并命敕葬諸費從官給人人無不歡
呼今權臣恣横朋黨滿朝言官未嘗一言及之惟知論
元祐舊事力攻已去臣僚臣荷陛下奬㧞不敢負恩摧
枯拉朽之事臣實耻為之舉朝嫉臣誣䧟非一臣賦性
愚直恐終不能勝朋黨之論願乞外任以避之上開慰
而已上初命與安民知軍惇乃進擬送吏部降監當明
年董敦逸論瑤華事上怒欲貶之謂執政曰依常安民
例與知軍惇救之乃知上亦初不曽知安民降監當也
　冬十月右丞鄭雍為資政殿學士知陳州章惇之貶
斥元祐舊臣皆以白帖子行遣上疑惇惇甚恐雍私語
惇曰用白帖子有王安石故事惇大喜取其案牘白上
惇遂安議者謂雍欲以此結惇也然雍竟罷絀　甲戌
守吏部尚書許將為尚書左丞翰林學士蔡卞守尚書
右丞丙子戸部尚書蔡京為翰林學士　十一月乙未
門下侍郎安燾為觀文殿學士知河南府燾舊與章惇
相好及同省執政惇憚且惡之所以排䧟燾者無不至
　戊戌監察御史陳次升為殿中侍御史　蘇州自夏
迄秋地震　十二月乙丑詔御史臺六察案復置監察
御史三貟分領
丙子紹聖三年春正月庚子韓忠彦除觀文殿學士知
眞定府　知成德軍楊畏知河中府孫諤言畏在元豐
之間其議論皆與朝廷合及元祐之末大防轍等用事
則盡變其趨而從之紹聖之初陛下躬親總攬則又欲
變其趨而偷合茍容天下謂之三變詔落寳文閣待制
其後以盛陶言移知虢州　戊午詔宜罷合祭自今間
因大禮之歲以夏至之日躬祭地祇于北郊　二月詔
罷富弼配享神宗廟庭　三月辛夘朔内尚書省火壬
辰詔罷春宴不御垂拱殿三日　劔南東川地震　丁
未蔡韜守監察御史　夏五月丙申孫諤言免役者一
代之大法伏願陛下博採羣言無以元豐元祐為間要
以便元元至於無不均不平之患而止則先帝之烈昭
然如日月之光明豈不盛歟蔡京言孫諤言役法以為
元豐多元祐省元豐重元祐輕則是諤以為元豐之法
不若元祐明矣是欲伸元祐之姦惑天下之聽臣愚不
知諤果何心也詔孫諤罷左正言差知廣德軍　給事
中蹇序辰言先帝在位十有九年其應世之迹未易周
覽請選儒臣著為神宗寳訓一書授之讀官以備勸講
之闕詔俟正史成書令史官編修　秋七月詔知渭州
吕大忠知秦州大忠自涇原入對上語大忠曰曽得大
防信否有書再三說與且將息忍耐大防樸為人所賣
候二三年可復相見大忠拜謝以告章惇惇旣聞上語
即萌異意元祐黨人由是再行貶黜　乙夘國子司業
龔原言將來科場只令依舊專治一經從之　八月范
祖禹特責授昭州别駕賀州安置劉安世特責授新州
别駕英州安置坐四年十二月同上疏論禁中覔乳母
事也　九月曽布因言蔡卞最隂巧而章惇輕率以相
媚說故多為其所誤凡惇所主張人物多出於下至議
論之際惇毅然如自己出而卞噤不啓口外議皆云蔡
卞心章惇口如此實於聖政有害政府虗位甚多願早
擇人以助正論　壬子上批皇后孟氏縱慾失德宻造
竒邪躬禀皇太后皇太妃聖旨恭奉玉音可廢居道宫
其後上頗有悔悟意嘗曰章惇壞我名節故元符末皇
太后復后位號者推上遺志而行之也　冬十月正字
鄧洵武為神宗皇帝正史編修官　壬申西南方有雷
聲次大雨雹　十二月女眞本名朱里眞畨語舌音訛
為女眞自大中祥符三年以後絶不與中國通有堪布
者生女眞之長帥其孫曰英格稱強諸部英格有子曰
阿固達有大志契丹壽昌二年即紹聖三年也大國舅
帳蕭哈里四郎君嘯聚為盜有衆數千奔女眞結英格
為亂因命英格圗之英格斬哈里遣阿固達獻首級餘
悉留不遣契丹不得已反進英格父子等官自是其徒
隂懷異志契丹知其為東方患者必此人也
丁丑紹聖四年春正月己酉翰林學士林希權知貢舉
給事中徐鐸起居郎沈銖同知貢舉　庚戌中書侍郎
李淸臣知河南府　二月三省言司馬光吕公著唱為
姦謀同惡相濟亦宜少示懲沮吕公著可特追貶建武
軍節度副使司馬光可特追貶淸海軍節度副使王巖
叟可特追貶雷州别駕並追奪遺表致仕子孫親属所
得䕃補陳乞恩例　丙寅給事中葉祖洽言近詔中書
省書過文字並不廻避臣次覩中書省置中書舍人以
行為職其不可行則繳之門下省置給事中以讀為事
其不可讀則駁之蓋以廟堂之上議論施設或有差誤
人主有所不知則給舎得以其職上聞今使中書舎人
兼權給事中又令凡有書過文字並不廻避不惟名實
淆亂而給事中職事遂廢詔除特旨書讀不廻避外餘
令互書　庚辰詔罷春秋科　三省言司馬光等造為
姦謀訿毁先帝變更法度各加追貶謹按吕大防劉摰
蘇轍梁燾等為臣不忠罪與光等無異雖嘗懲責而罰
不稱愆吕大防可責授舒州團練副使循州安置劉摰
鼎州團練副使新州安置蘇轍化州别駕雷州安置梁
燾雷州别駕化州安置范純仁武安軍節度副使永州
安置劉奉世分司南京郴州居住韓維特授左朝議大
夫致仕王覿分司南京通州居住韓川分司南京隨州
居住孫升峽州居住吕陶衡州居住范純禮蔡州居住
趙君錫管勾亳州明道宫本處居住馬黙單州居住顧
臨饒州居住范純粹均州居住孔武仲池州居住王汾
依前官致仕王致臣信州居住張耒添差監黄州酒稅
吕希哲和州居住希純金州居住希績依舊光州居住
姚勔濮州團練副使連州安置晁補之添差監處州塩
酒稅賈易添差監海州酒稅務程頥追毁出身放歸田
里郴州編管秦觀移送横州編管朱光庭追貶栁州别
駕孫覺追職并兩官及遺表恩澤趙卨追職并兩官及
遺表恩例李之純追職及遺表恩例杜純追職李周追
貶團練副使甲申制文彦博特降授太子少保致仕依
前潞國公　閏二月上批張天說所進書立意狂妄詆
訕之言往往上及先帝下及朝廷送開封府取勘後開
封府言天說私有景福應太一集要及上書詆訕先朝
情不可恕特處死　丁亥制韓川特責授岷州團練副
使道州安置孫升果州團練副使汀州安置　中書舎
人蹇序辰言知定州韓忠彦元祐之初遽忘大恩附㑹
奸惡望早賜黜責　詔上淸儲祥宫御篆碑文蘇軾所
撰已令毁棄宜差蔡京撰文并書　壬辰黄隠分司南
京睦州居住王覿改送袁州居住孔文仲追貶梅州别
駕鮮于侁追諌議大夫集賢殿修撰吳處厚追貶歙州
别駕鄭雍特落職知鄭州安燾降授資政　壬寅曽布
知樞宻院事翰林林希為同知樞宻院事惇疑布更引
希同知使察之希尋為布所誘亦背惇布與惇益不合
卒傾惇奪其位　左丞許將守中書侍郎右丞蔡卞守
左丞黄履守尚書右丞　詔蘇軾責授瓊州别駕移送
昌化軍安置范祖禹移送賔州安置劉安世移送髙州
安置　三月癸亥御集英殿賜正奏名進士何昌言并
諸科進士等及第出身釋褐共六百九十人曽布言第
二人方天若程文中言元祐大臣當一切誅殺而不誅
殺子弟當禁錮而不禁錮資産當籍没而不籍没古今
政事無此義理此奸人附㑹之言不足取天若乃蔡京
門客惇每言人臣不可欺罔如天若欺罔孰大於此上
頷之　甲戌幸金明池風甚池浪如山新作龍舟艤於
氷心殿東不復可登水嬉等船皆罷　夏四月乙未校
書郎陳瓘通判滄州初太學博士林自用蔡卞之意倡
言於太學曰神考知王荆公不盡尚不及滕文公之知
孟子也士大夫皆駭其言於是瓘謁章惇求外任因具
以告惇惇大怒召自而罵之章蔡由是不咸瓘自為小
官時即特立敢言紹聖初章惇以宰相召道過山陽瓘
適相遇隨衆謁之惇素聞瓘名獨請登舟共載而行訪
以當世之務瓘曰請以所乘舟為喻偏重其可行乎或
左或右其偏一也明此則可行矣惇黙然未荅瓘復曰
上方虚心以待公公必有以副上意者敢問將欲施行
之序以何事為先何事為後誰為君子誰為小人惇曰
司馬光奸邪所當先辨瓘曰相公誤矣此猶欲平舟勢
而移左以置右也果然將失天下之望矣惇厲色視瓘
曰光輔母后獨宰政柄不務纂紹先烈肆意大改成緒
誤國如此非奸邪而何瓘曰不察其心而疑其迹則不
為無罪若遂以為奸邪而欲大改其已行則誤國益甚
矣乃為之極論熈豐元祐之事辭辯淵源議論勁正惇
雖迕意亦頗驚異遂有兼取元祐之語留瓘共飯而别
　惇到闕召瓘為太學博士瓘聞其與蔡卞方合知必
害於正論遂以婚嫁為辭乆而赴官於是三年不遷卞
方議毁資治通鑑板瓘聞之因䇿士題特引序文以明
神考有訓於是林自駭異而謂瓘曰神考少年之文爾
瓘曰聖人之學得於天性豈有少長之異乎林自辭屈
愧歉遽以告卞乃宻令學中置板髙閣不敢議毁矣
　(大事記曰國朝石介祖禹各有唐鑑不若通鑑集一/千七百年之事為備也賜名資治通鑑以其善可為)
　(法惡可為戒資其益於治道百代之龜鑑云耳然人/主之所不喜小人之所不便也崇寜奸臣請毁唐鑑)
　(蘇黄文集又欲毁及此/書所幸有御製在也)
瓘又嘗為别試主文林自復謂蔡卞曰聞陳瓘欲盡取
史學以黜通經之士意欲沮壞國是而動摇吾荆公之
學卞旣積怒謀將因此害瓘唯候瓘所取士求疵立說
而行之瓘固預料其如此乃於前五名悉取談經及純
用王氏之學者卞無以發然五名之下往往皆博洽稽
古之士也瓘嘗曰當時若無矯譎則勢必相激史學往
往遂廢矣故隨時所以救時不必取快目前也　己亥
舒州團練副使循州安置吕大防卒於虔州　四月辛
丑吕公著特追貶昌化軍司戸參軍司馬光特追貶朱
崖軍司戸參軍詔王珪遺表恩例並行追奪所賜宅拘
收入官故承議郎髙士英特追毁出身以來文字上宣
諭王珪當先帝不豫時持兩端又言髙士英者詣黄履
問誰當立者曽布林希曰天命何可移易兼宣仁亦必
無此心上曰宣仁乃婦人之堯舜也外則王珪等内則
梁惟簡軰妄為此紛紛爾上之嗣位邢恕與蔡確等自
謂有定䇿功旣而確死貶所恕亦斥不用心恨之髙士
京者嘗與恕同官恕一日置酒從容問曰公知元祐間
獨不與先公推恩否士京曰不知又問有兄弟無士京
曰有兄士充已死恕曰此乃傳王珪語言之人也當是
時王珪為相欲立徐王遣公兄士充傳道語言於禁中
知否士京曰不知恕因誘士京以官爵曰公不可言不
知當為公作此事因令所親信王棫為士京作奏上之
珪由是得罪其後士京恨所得官爵不稱屢欲自陳虚
妄髙氏諸族皆惡之絶不與通　五月丁巳降授太子
少保潞國公致仕文彦博卒　朝議大夫致仕韓維以
朋附司馬光最為盡力責授崇信軍節度副使致仕筠
州居住　六月癸未朔日有食之隂翳不見丙戌三省
樞宻院同班致詞賀上顧三省曰卿等更當修政事以
進賢退不肖為意曽布曰君子小人有天下公議在誠
不難分别惇曰若盡要為君子誰為小人者布曰臣不
敢以小人自處若無君子之心何可居此地　秋七月
詔許吕大防歸葬始大防卒於䖍州上聞之曰大防何
以至䖍州及其家請歸葬即許之議者由是知痛貶元
祐黨人皆非本意也　甲子内中遺火　己巳詔罷作
北郊竢先罷合祭於圜丘乃行　庚午太史奏火入輿
鬼主賊在君側宜備之上遣中人召太史詰之對曰讒
慝之人皆賊也唯親近正人修德乃所以備之　八月
己酉彗星見氐間斜指天市垣光芒約三尺至九月戊
辰没上顧問見彗否皆以實對上曰當避朝肆赦以荅
天戒曽布言政事有未安刑罰有未當大臣還肯因天
變為陛下改更否正人端士天下之所欲進而大臣素
所不恱還肯因天變為陛下收用否讒邪不正之人置
在要路而大臣素所黨與還肯因天變為陛下斥逐否
臣恐未有以稱陛下修省之意也上聞之矍然見於色
布又言陛下方下詔求直言比聞論者已有恐恐士大
夫因天變欲動摇政事如此則誰敢言者是月上以星
變屢戒大臣以修政事又下詔求言曽布因奏事白上
有識之士或有所陳望陛下省覽然其間有奸言聞林
希言方天若上書更欲誅戮元祐之人旣而聞林自果
有此論而御史鄧棐遂以此應詔以掃除異意之人足
以應除舊布新之象棐乃卞黨京所薦也林希因進曰
陛下寅畏如此未知大臣能奉行聖意否上遽曰不畏
天變豈非章惇　冬十月辛巳朔御邇英閣侍讀蔡京
言竊見王安石有日録一集其間皆先帝與安石反覆
論天下事及熈寧改更法度之意本末備具欲乞略行
修纂進讀上曰宫中自有本朕已詳閲數次矣　邊報
言羗人以彗星肆赦罷兵以放㪚人馬上曰羗人猶畏
天變况中國乎　壬寅邢恕為御史中丞章惇實啓上
也恕嘗謂惇有定䇿功而惇每疑元祐人復用謀誅絶
之知恕肯任此事故不以序遷改時惇與卞已不咸恕
即上疏論朋黨　十一月丁丑詔放歸田里人程頥送
涪州編管坐與司馬光同惡相濟也先是上與輔臣語
及元祐政事曰程頥妄自尊大至欲於延和講說令太
母同聽在經筵多不遜可與編管頥素與邢恕善林希
意恕必救頥則因以傾恕恕語人曰便斬頥萬叚恕亦
不救聞者笑之
　(宋賢年譜云謝良佐曰是行乃頥族子公孫與邢恕/為之頥曰族子至愚不足責故人情厚不敢疑孟子)
　(旣知天安/用尤臧氏)
十二月鼎州團練副使新州安置劉摰卒先是蔡京安
惇共治文及甫并尚洙等所告事將大有所誅戮彗星
變上怒稍怠然京惇極力煆煉不少置已而燾先卒於
化州摰亦卒於新州衆皆疑兩人不得其死明年五月
獄乃罷　戊戌殿中侍御史陳次升為左司諌初章惇
蔡卞欲其排元祐臣寮次升首論敕牓反覆又言常立
周穜鄭居中自此惇卞不說常令太府少卿林顔致忱
悃於次升次升對曰次升知守官而已不知其它　甲
辰三省言熈寧年興置市易務本以通有無利商賈平
物價抑兼并元祐一切罷去詔復置市易務
戊寅元符元年春正月癸酉鄒餘為監察御史邢恕所
薦也　二月蔡京等根治同文館獄卒不得其要領乃
更遣吕升卿董必使嶺外謀盡殺元祐黨人時劉摰梁
燾已前死朝廷猶未知也　三月辛亥曽布言近聞吕
升卿董必察訪二廣中外疑駭祖宗以來未嘗誅殺大
臣升卿兄弟與軾轍乃切骨仇讎軾轍聞其來萬一望
風引决朝廷本無殺之之意使之至此豈不有傷仁政
兼升卿凶熖天下所畏又濟之以董必此人情所以尤
驚駭也上改容曰甚好乃詔吕升卿差充廣南西路察
訪指揮更不施行後三日董必自東路改使西路初章
惇蔡卞恐元祐舊臣一旦復起日夜與邢恕謀所以排
䧟之計旣再追貶吕公著司馬光又責吕大防劉摰梁
燾范祖禹劉安世等過嶺意猶未慊仍用黄履䟽髙士
英狀追貶王珪皆誣以圖危上躬其言浸及宣仁上頗
亦惑之最後起同文舘獄將悉誅元祐舊臣專媒蘖垂
簾時事建言欲追廢宣仁惇卞自作詔書請上詣靈殿
宣讀施行皇太后方寢聞之遽起不及納履號哭謂上
曰吾日侍崇慶天日在上此語曷從出且上必如此亦
何有於我皇太妃同皇太后諌上語極悲切上感悟取
惇卞奏就燭焚之禁中相慶惇卞明日再具奏堅乞施
行上怒曰卿等不欲朕入英宗廟乎抵其奏於地宣仁
追廢之議由是息而惇卞終不肯釋元祐舊臣京惇進
呈摰等事目上曰摰等已責遐方朕遵祖宗遺志未嘗
戮大臣其釋勿治　蔡京等奏定驗咸陽民叚義所獻
玉璽篆文與秦相李斯篆文合有魚龍鳳鳥之形是古
之蟲篆詔令禮部太常寺按故事詳定以聞　詔蘇轍
移循州安置　夏四月化州安置梁燾卒　壬辰林希
罷同知樞宻院事知亳州邢恕罷御史中丞知汝州
詔五月朔受傳國寳以天授傳國受命之寳為文五月
戊申朔上御大慶殿受傳國寳行朝㑹禮初章惇謂秦
璽何足貴不過藏天章瑞物庫而已旣而京等專達未
嘗關由三省惇等不復敢一言聞者哂之　丙寅詔以
六月朔改元為元符曽布以為昔天書降嘗於承天門
裏作元符觀後以火廢則元符之號亦不甚佳　秋七
月詔范祖禹移化州安置劉光世移梅州安置王巖叟
范祖禹劉安世朱光庭諸子並勒停永不收叙　韓維
卒　壬申夜雲霧蔽天地震良乆乃止　九月詔王珪
諸子並勒停永不收叙庚戌横州編管秦觀特除名永
不收叙移送雷州編管以附㑹司馬光等同惡相濟也
　壬子宣德郎鄒浩為右正言三省呈浩元祐間所上
疏云人才所當急則云自古不乏才國用所當憂則云
君子不言利邊備所當修則云在德不在兵皆深中當
時議論者之病遂擢授諌職　詔鄭俠追毁出身除名
勒停依舊送英州編管　冬十月甲午化州安置范祖
禹卒　中書省言元祐元年邢恕上書言熈寧初王安
石吕惠卿用事先帝詢及二人臣具道安石之短惠卿
之奸又言太皇太后躬親聽斷並用忠良全去弊蠧又
言韓維端諒名德乃與司馬光吕公著一等詔邢恕特
降授承議郎知南安軍　十一月甲子冬至祀昊天上
帝于圜丘以太祖配　十二月鄒浩嘗奏論章惇擢登
相位於今五年徇情廢理專務自營力引所私分據要
路潛謀宻計妙若鬼神一有作為首尾互應惇雖不動
聲氣而事已倐然濟矣是以陛下之所欲用者正人也
由此沮格而不得進陛下之所欲來者忠言也由此壅
閼而不得聞陛下之所欲推廣者仁恩德澤也由此難
於逺達而不得均被於元元是陛下之志願未獲盡伸
而惇之好惡莫不畢遂惇雖傲然自若以為人莫能窺
而不知其效已有不可掩者故論其爕理則水旱薦臻
之變異常論其表率則誕慢相習之風彌扇論其旁招
則非趍附其門者弗用論其言動則雖陵侮毁罵而必
為論其横身力薦之人則以罪竄逐相繼論其尊君畏
上之心則遇灾而處略不引咎又嘗奏臣觀執政大臣
不務同心同德以稱陛下登用之意且其不和之心旣
已發於聲形動於天地為水為旱為民物之灾矣失今
弗圗後必滋甚抑恐四夷聞之必有以輕議中國者此
正朝廷所以為今日之急務也
己夘元符二年春正月先是曽布累乞罷上不許旣復
就職因言章惇作相舉措乖錯不為人所服自士大夫
至閭巷小人無不昌言慢罵刑政失當致天下論議如
元祐之人罪戾深重者悉已貶竄其間一言之差一向
搜求有何窮盡又如看詳訢理事臣亦嘗言刑部釐為
兩司一則斷刑一則雪罪熈寧得罪之人亦有曽於元
豐中得雪理者何獨於元祐中一切不許訴雪事在已
往無可言者然其緒餘尚可闊略兼趣令結絶後數日
遂諭三省令闊略在下者而三省批旨但云公人軍人
百姓更不看詳而已　賜故相王安石宅一區　是月
恩州地震　二月己亥石豫為監察御史從中丞安惇
薦也　夏四月丁亥以時雨稍愆疎决在京及河南應
天大名府繫囚　己丑詔新除工部貟外郎董必送吏
部與小處知州先是必按衡州孔平仲糶常平違法就
潭州起獄致死者三人尋又差察訪廣西所為多刻薄
　五月庚申孔平仲責授惠州别駕英州安置　戊辰
詔朕因閱元祐臣寮所上章疏得陳次升任監察御史
日一二奏極其奸邪附㑹權臣詆毁先政可罷職與逺
小監當差遣遂添差監全州塩酒稅次升之為御史也
嘗劾章惇奏入不報次升自監察御史遷左司諌首尾
凡四年旣罷而惇獨居相位訖元符末乃貶　六月蹇
序辰落職降一官知黄州以奉使遼國進拜不如儀等
事故也序辰凶慝貫盈人莫敢動摇之者一旦逐去衆
論快之　秋七月初籩波斯結旣以講朱等四地來邈
川諸酋相繼以求内附令孫路駐河州王贍將河州軍
兵為先鋒總管王愍將岷州及熈州軍馬䇿應以撫納
邈川諸部是月己未詔下甲子師發河州次安鄉城贍
以先鋒自宻章渡過河丙寅遂克邈川即日以㨗書聞
孫路怒贍徑上㨗書不復由帥府讒間自此作矣八月
王贍已收復邈川城按邈川城係古湟中之地東北控
夏國右廂甘凉一帶西接宗哥青塘　九月庚子朔夏
國遣使謝罪見于崇政殿　丁未詔立賢妃劉氏為皇
后先是内出皇太后手詔曰非此人其誰可當其後皇
太后臨朝以瑶華無辜被廢追治元符立后之因詔蔣
之奇進所奉手詔驗其字畫乃劉友端所書之奇簾前
奏曰當時降制用手詔語皆得旨不謂皇太后不知也
時章惇專制納結内侍郝隨以固權寵劉友端助之三
人凶狡相濟故長樂手札惇撰定進入友端矯制書之
宫禁事秘人莫得而辨也　賜夏國主乾順詔上謂曽
布曰西人未嘗如此遜順布曰元祐中固不論元豐中
表章固不遜未嘗如今屈服也　鄒浩上疏曰陛下為
天下擇母而所立乃賢妃劉氏一時公議莫不疑惑誠
以國家自有仁祖故事不可不遵用之耳蓋皇后郭氏
與美人尚氏爭寵致罪仁祖旣廢后不旋踵并斥美人
所以示公也及至立后則不選於妃嬪必選於貴族而
立慈聖光獻所以逺嫌也所以為天下萬世法也陛下
以罪廢孟氏與廢郭氏實無以異然孟氏之罪未嘗付
外雜治若與賢妃爭寵以致罪則并斥美人以示公固
有仁祖故事存焉若不與賢妃爭寵以致罪則不立妃
嬪以逺嫌亦有仁祖故事存焉伏望聖慈追停冊禮别
選賢族疏奏詔浩言多狂妄事實不根特除名勒停送
新州羈管浩嘗奏論章惇六罪謂惇在元祐初實與司
馬光同入文字抵斥先帝保甲之法以為非是若以保
甲誠不便不可行即惇在先朝固己為執政矣何不為
先帝言而罷之安忍先帝陵土未乾而遽詆以為非邪
　閠九月汀州安置孫升卒　詔以靑唐為鄯州邈川
為湟州　冬十月己亥朔詔新知河州种朴星夜赴任
計㑹苗履等過河討蕩作過蕃部甲寅章惇留身奏
甚乆曽布再對上諭布曰章惇以夏人犯邈川欲因此
討伐遂㓕夏國上笑曰此何可聽布曰陛下聖明逺慮
此天下之福今靑唐用兵士卒困敝日甚若更經營誅
㓕夏國如此即憂在中國不在四夷上深然之　己未
种朴戰没胡宗回遣河州都監王吉將五百騎討阿章
全軍没又遣魏釗討之釗亦敗死自种朴之死熈河將
士氣奪無敢復言戰者於是靑唐道路復不通　十二
月叛羗因結連丁零宗羗間遣人伏於章峽隘險中肆
行剽刼朝廷竟以道路梗塞遂棄靑唐
元符三年春正月戊辰朔不受朝己夘上崩於福寧殿
　
　
　
　
　
　
　
　宋史全文卷十三
欽定四庫全書
　宋史全文卷十四
　　宋徽宗
庚辰元符三年正月己夘夜漏未盡宰臣執政㑹門下
省黎明詣内東門宣召入㑹通門至福寜殿皇太后曰
大行皇帝無子天下事須早定惇厲聲曰在禮律當立
同母弟簡王皇太后曰神宗皇帝諸子申王雖長縁有
目疾次即端王當立惇又曰論長㓜則申王為長論禮
律則簡王當立皇太后曰俱是神宗之子豈容如此分
别於次端王當立徽宗乃即皇帝位詔皇太后權同處
分軍國事詔大行皇帝皇后號元符皇后　二月吏部
侍郎徐鐸知貢舉給事中趙挺之寳文閣待制何執中
起居郎吳伯舉同知貢舉　知開封府吴居厚因奏對
言陛下即政之初京師有妄議朝政者當行止絶乞増
置邏者上曰及朕躬否居厚曰雖不敢指斥然傳播朝
廷陞黜將大有更張其語不根上曰如及朕躬容朕修
省居厚慙謝而退　曽布因言青唐之事全是章惇力
主此議紹聖以来措置邊事無不如意臨了作此一事
至今狼狽了當不得　壬寅大行皇帝殯于福寜殿之
西堦甲辰太后曰皇帝年長聖明本不須同聽政但以
再三不得已從所請比俟殿殯便欲退處今至祔廟亦
黽勉也先丞相最被遇真皇先一年薨不及䇿立仁宗
相公等必知先丞相事業舊嘗見父言慈聖盛德然還
政亦差遲至今記得此語以此不遑自安如此庻幾不
違父教不辱先相門風又俗諺云彼殺不如自殺不成
更待他時教他人有言語後還政何如先自處置為善
衆皆稱頌　己酉知南安軍邢恕為龍圖閣待制知定
州　詔以新除吏部尚書韓忠彦為門下侍郎新除資
政殿學士黄履為尚書右丞忠彦陳四事以禆新政其
一廣仁恩其二闢言路其三去疑似其四謹用兵　詔
管勾御藥院郝隨劉友端與外任宫觀以近年禁中修
造華飾過當故也　癸亥復范純仁劉奉世吕希純王
覿吴安詩韓川唐義問並分司南京純仁光禄卿居鄧
州奉世少府監居光州希純少府少監居唐州覿光禄
少卿居和州安詩少府少監居澧州川少府少監居隨
州義問屯田貟外郎居安州又詔吕希哲管勾明道觀
吕希績管勾崇福宫吕陶提舉玉局觀蘇軾移廉州蘇
轍移永州劉安世移衡州秦觀移英州程頥移峽州鄒
浩監袁州酒稅黄庭堅添差監鄂州在城酒稅　三月
權發遣洛州龔夬為殿中侍御史權發遣衛州陳瓘為
左正言添差袁州酒稅鄒浩為右正言用曽布韓忠彦
黄履所薦也上極稱浩且謂布曰浩擊章惇文字待降
出布因言言路得人中外孰不鼔舞唯章惇蔡卞不樂
爾　庚寅敕下禮部放正奏名進士李釡以下五百六
十一人第一第二等賜及第第三第四等賜出身第五
等賜同出身　辛夘詔太史前告天將動威日有食之
期在正月變異甚鉅殆不虚生應中外臣僚以至民庶
各許實封言事在京於合属處投進在外於所在州軍
附逓以聞　丙申章惇上大行皇帝陵名曰永泰陵詔
恭依　夏四月朔日有食之百官守局日官言辰初食
西北四分至巳五刻而復　新知太原府蔡京依前翰
林學士承㫖是日曽布再對力陳京卞懐姦害政羽翼
黨援布滿中外善類義不與之並若京留臣等必不可
安位上慰諭曰無他皇太后但且欲令了史事以神宗
史經元祐毁壞今更難於易人爾曽布獨對上曰封事
已百餘軸盡言章惇於定䇿之際罪惡固不待言蔡卞
隂狡害政紹聖以来傷害人物多出於卞其罪更大於
惇布曰陛下分别忠邪如此則臣雖退歸山林死亦瞑
目至簾前亦具以此陳之後三日上又曰言惇卞者已
二三百軸　庚戍以皇長子生輔臣稱賀　月犯東咸
　丙辰熒惑犯填　丁巳詔天祐予家挺生上嗣國有
大慶賚及多方解網恤辜何俟終日范純仁下項官與
宫觀差遣外州軍任便居住　中丞安惇罷知潭州先
是陳瓘言陛下欲開言路首還鄒浩取其有旣往之善
可謂得已試之才安惇尚縁往事論浩罪惡欲寢已成
之命自明前舉之當其說以為先朝之事且當遵承國
是所繫不可輕改豈有事事不改而可以謂之善繼天
下皆非而可以執為國是乎鄒浩既来惇可去矣惇聞
瓘章已出亦自請去故有此命　瓘又言國是之說孫
叔敖戰國一時之事然其言曰夏桀商紂不定國是而
以合其取捨者為是不合其取捨者為非則是孫叔敖
之意亦不敢以取捨之私而害天下之公是非也因録
國是故事上之
　(講義曰國論之無所主非也國論之有所主亦非也/國無定論固不可以為國然使其主於一說則人情)
　(視此以為向背人才視此以為去就人言視此以為/是非上之政令下之議論皆遷就而趍之甚矣國是)
　(一言之誤國也夫國以為是即人心之所同是也又/安有衆之所非而自以為是使人皆不得於國是之)
　(外者此特孫叔敖之妄論唐虞三代孔孟之明訓初/無是也秦漢至五代其言未嘗用也本朝自建隆至)
　(治平其說未嘗有也自熈寜王安石始有是論而紹/聖之蔡卞崇寕之蔡京皆祖述其說而用之熙寕以)
　(通變為國是則君子為流俗矣紹聖以紹述為國是/則嶺海之間皆逐臣矣蔡京之國是又為豐亨豫大)
　(之說而已則立黨石刻黨碑凡所托以害君子者皆/以國是藉口曰此神考之意安石之說也縉紳之禍)
　(多歴年所豈非一/言可以䘮邦乎)
　陳瓘言陛下改用大臣明示好惡卞則安坐而不動
惇則備禮以求去立其私說變亂名實為國政之害大
者有三一則以繼述神考為名違其說者謂之不孝而
實有負誣之心二則以厚於先帝為名違其說者謂之
至薄而實有輕欺之意三則假經義之糟粕竊安石之
緒餘依語而行蔽惑上下謀發於蔡卞之心事成於章
惇之手脅持上下果斷必行此二人者外示睽間而心
不相忘有急則相應自然必致之理也　五月貶濰州
團練使前知湟州王贍為諸衛將軍房州安置姚雄奏
稱青唐邈川始因王贍貪功生事招誘羌酋収復窮逺
之地費財勞師連歳不解上疑貶贍太輕太后曰自此
必寜静矣　癸酉詔近經登極大赦及累降赦宥中外
臣僚無不甄叙唯瑶華廢后未復位號理所未安令三
省樞宻院同詳議聞奏乙亥瑶華以犢車四還禁中至
内東門皇太后遣人賜以冠服令易去道衣乃入中外
聞者莫不懽呼丙子制廢后孟氏可復為元祐皇后
上諭曽布蔣之竒曰臺諌攻蔡卞已十餘章如何得卞
知令自圖去就皆莫敢對上曰只說與章惇則卞自知
矣惇欲召吳伯舉往諭之己夘共奏遣伯舉上遣伯舉
諭㫖卞遂草表乞宫觀布又言卞之去固已定然外議
皆以京進為憂上黙然忠彦翌日留身具道京不可進
上曰本無用之之意但於簾前更開陳太后曰相公第
安心必無此忠彦退以語同列皆相慶　己丑詔追復
文彦博等官　辛丑月犯昴　是日龔夬論蔡京詔送
三省訖不行韓忠彦曰上恐人言未已兼来者必紛紛
也甲午陳瓘上殿再論章惇又論蔡京罪狀上以為京
與卞不同瓘極陳乃稍然之　六月癸夘月犯熒惑
丁未制曰龍圖閣待制邢恕操心傾危雅意傳㑹造為
光語上累宣仁使光公著被凶悖之名䝉竄殛之罪欺
天誤國職爾之由今朕既申彼之寃還其爵秩則爾罪
惡何詞以逃可依前官守少府少監分司西京均州居
住　曽布言元祐之人憤嫉熈寜元豐之人一切屏斥
已失之偏紹聖用事者又深忿元祐之人故竄斥廢黜
無不過當其偏則又甚矣今日陛下欲以大中至正之
道調一兩黨則但當區别邪正是非處之各得其所則
天下孰敢以為非者臣累聞聖諭及皇太后亦曽宣諭
亦謂是者則用不是者則不用更不必分别此時彼時
若人臣皆能體此意則無不當矣　秋七月己巳熒惑
歴氐星犯房星太白犯角距星　范純仁為觀文殿大
學士中太一宮使盖將以為相也時純仁在南京已病
矣　辛未熒惑在房心之間　壬申以皇太后罷同聽
政族属姻戚遷秩命官者凡三十三人　豐稷陳師錫
言仁宗問輔臣或謂先朝詔令不可輕改信然乎王曽
曰此憸人惑上之言也咸平中刪太宗詔令十存一二
去煩宻之文以便於民何為不可仁宗然之由是觀之
朝廷之法消息盈虚與時偕行何常之有哲宗親政召
章惇為宰相惇用羣小合姦謀害元祐忠賢司馬光吕
公著等變亂神考法度謂之不忠不能紹述謂之不孝
以此激怒先朝此王曽所謂憸人惑上之言也惇編類
臣寮章䟽擇其切直不諱之言謂之訕上謂之指斥臣
觀書見禹戒舜曰無若丹朱傲惟慢遊是好周公戒成
王曰無若商王紂亦可謂之訕上乎亦可謂之指斥乎
惇又以章䟽語言不足為大惡乃持文及甫邢恕之私
言輙誣光等謀廢立為不軌無狀可按無迹可尋一切
以意為之惇當國七年竊持威柄禍福天下勇於害賢
敢於殺人臨大變訂大事包藏隂謀發為異議陛下尚
優容之乎祖宗怒惇乆矣今付陛下震之上帝怒惇乆
矣今命陛下誅之陛下何惮而不果邪　己卯熒惑自
房心之間上行月犯天隂　八月乙未朔秘書少監鄧
洵武為國史院編修官從蔡京之薦也給事中葉濤龔
原相繼駁奏　陳瓘言近言山陵使章惇奉使無狀以
致哲宗大升舉䧟濘不前乞依唐李珏故事先次行遣
未䝉施行　丙申太白犯亢　九月甲子朔左僕射章
惇上表乞罷政詔荅不允上謂輔臣曰朕不欲用定䇿
事貶惇但以扈從靈駕不職坐之餘事候有人理㑹别
議行遣韓忠彦曰例當放辭謝上曰不必爾令庭下辭
謝而去可也　庚辰詔陳瓘累言皇太后尚預國事其
言虚誕不根送吏部辛巳添差監揚州粮料院　癸未
月入井　甲申知江寜府蔡卞落職提舉洞霄宮龔夬
言蔡京與卞表裏相濟天下共知其惡播於民謡云二
蔡二惇必定沙門籍没其家禁錮子孫又云大惇小惇
入地無門大蔡小蔡還他命債伏望博加採訪以辨忠
邪　丁亥瓘知無為軍時瓘已出國門即露章辭免曰
臣所望者當以流竄蔡京為急不當以移臣差遣為先
也詔不許辭免　太白犯斗杓第二星　冬十月丙申
蔡京知永興軍上曰陳瓘極不可得前日遣人送黃金
百兩瓘受賜泣下　新知越州章惇潭州安置徐勣為
制曰處心忮忍賦性隂邪凡陳開導之言無非殺伐之
事隂挾仇怨妄肆中傷或稱謀危上躬或託謗訕宗廟
擯除禁近視若孤豚排斥縉紳弃如斷梗投之荒裔肯
使生還殺戮無辜道路以目　壬寅知樞宻院事曽布
為尚書右僕射兼中書侍郎　戊申月食畢　先是曽
肇進對白上臣兄傳旨令草詔戒内外以持大中至正
之道上曰只是神宗法度當固守人材則無彼此惟是
者用之肇對欲云政無新舊惟義理是守人無彼此惟
賢材當用又曰陛下當先分别君子小人然後可行大
中至正若君子小人未分别則中正之道恐未易行上
頷之而已　十一月癸亥朔右正言陳祐言知大名府
林希以黨附權要託意詞命䧟害元祐臣僚所草吕大
防責詞皆務求合章惇之意肆言醜詆不問是非至有
老奸擅國之語乙丑詔希落端明殿學士知揚州　庚
午詔自来年正月一日改為建中靖國元年或謂建中
乃唐德宗奉天時年號上曰梁末帝禅位年號太平太
宗不以為嫌也　陳次升言蔡卞備位兩府隂肆奸謀
竊弄賞罰專報恩讎人有譽其妻父之美者極力主張
寘之顯要如有議其妻父之短者指為誹謗宗廟置之
深刑時人目為笑靣夜义壬申蔡卞降中大夫依前分
司移池州居住　十二月月犯司怪
辛巳建中靖國元年春正月癸亥流星自西南入尾扺
距星其光燭地　范純仁卒遺表言伏願陛下清心寡
欲約已便民達孝道於精微擴仁心於廣逺深絕朋黨
之論詳察邪正之歸又言若宣仁誣謗之未明致保佑
之憂勤不顯本權臣務快其私忿非㤗陵實謂之當然
又言臣所重者陛下上聖之資臣所愛者宗社無疆之
福茍斯言之可采則已死而猶生上聞訃痛悼賜其墓
碑曰世濟忠直純仁性夷易寛簡嘗曰吾平生好學得之
忠恕而已自為布衣至宰相廉儉如一俸賜悉以廣義
莊前後任子恩多先踈族没之日㓜子五孫皆未官曽
肇嘗曰使純仁之言行於熈寧元豐時後必無紛更盡
用於元祐中必無紹聖大臣讎復之禍云　任伯雨言
去年四月朔今年正月朔莫夜赤氣起於北方光燄亘
天又有黒氣在下漸衝西方散而為白咎證之来其異
如此伏願陛下用忠良黜邪佞正名分殛奸惡使隂邪
小人無得生犯上之心則變異之起可轉為休祥矣
己巳月犯星　甲戍皇太后崩于慈德殿丁丑袝葬永
裕陵諡曰欽聖憲肅皇后　趙挺之為御史中丞任伯
雨言挺之始因章惇進既謟事蔡卞及卞黜責又謟事
曽布出入門下殆無虛日故士論以其觀望險詐號為
移郷福建子伏乞特加審察其言　是月甲戍遼國主
道宗耶律洪基卒延禧即位號天祚改壽昌七年為乾
統元年　二月己亥月犯鉞　癸夘月犯軒轅右角
丁巳詔潭州安置章惇責授雷州司户參軍貟外置先
是左正言任伯雨言章惇迷國罔上毒流縉紳又風聞
敵使言敵主去年喫食次聞中國貶黜章惇敵主不覺
放匕筋跳起曰甚好甚好南朝錯用此人敵使又曰何
故只如此行遣以此觀之惇之奸凶不獨孟子所謂國
人皆曰可殺雖四海九州夷狄蠻貊莫不以為可殺也
　三月戊寅知無為軍陳瓘為著作佐郎實録院檢討
官吏部員外郎晁補之為禮部郎中仍兼檢討官先是
提舉實録院韓忠彦奏陳瓘晁補之皆有詞學堪備史
職故有是命　陳瓘奏伏聞王安石日録乃人臣私録
之書非朝廷之典冊也自紹聖以此書降付史院徃徃
專據此書追議刑賞奪宗廟之美以歸故臣建掌書之
官以修私史考之徃古並無此例所有紹聖神宗實録
願詔史臣别行刪修以成一代不刋之典　任伯雨居
言職僅半嵗所上一百八疏皆係天下治亂關宗社宫
禁者細故不論也曽布方用事伯雨謀擊之布覺乃先
罷伯雨言職知虢州　夏四月辛夘朔以太史言日當
食是日雲隂太史奏不見所食之分太常博士江公望
為左司諫為上力陳堯舜之道且言願陛下不畏多難
而以無難為憂不矜無過而以改過為美　五月辛酉
朔大雨雹是夕填犯氐　六月壬寅集禧觀灾　甲辰
陳祐通判滁州翌日曽布宣押視事右司諫江公望對
遽曰陛下臨御以來易三言官逐七諫臣非天下所期
望先是祐因進對上謂曰凡有公事宜與江公望議論
了乃來祐見公望公望曰榻前一塼之地是人臣對君
父極言天下事去處惟上不欺天中不欺君下不欺心
則可免戾人各有知見不必同惟不可𫝊㑹　秋七月
辛酉江公望言訪聞蔡王府吏相告有不順之語浸滛
恐及蔡王伏望陛下勿以曖昧無根之言而加諸至親
骨肉之間詔江公望罷左司諫知淮陽軍　蘇軾卒
八月甲寅三省進呈右司員外郎陳瓘上曽布書瓘聞
古之賢未嘗無過尊私史而壓宗廟縁邊費而壞先政
此二者閤下之過也違神考之志壊神考之事此二者
天下所共知而聖主不得聞其説蒙蔽之患孰大於此
詔陳瓘與知州差遣乙夘陳瓘知秦州　十一月庚辰
冬至合祭天地於圜壇　壬午曽布獨留進呈内降起
居郎鄧洵武所進愛莫助之圖其説以為陛下方紹述
先志羣臣無助之者上曰洵武言非相蔡京不可布云
洵武所陳既與臣所見不同自不當議乞納下明日遂
改付温益欣然奉行乞籍記異論之人於是上决用京
矣
壬午崇寜元年閏六月壬戌曾遹言曾布呼吸立成禍
福喜怒遽變炎涼鈎致齊人之窽言欲破紹聖之信史
於是布連抗章乞罷布於元符末欲以元祐兼紹聖而
行故力排蔡京崇寜初知上意有所向又欲力排韓忠
彦無何京為左丞大與布乖
　(講義曰人皆以建中靖國為更化之時而不知紹述/之詔已下於元符之末而禁中之意曽布蔡京已知)
　(之布在熈寕之時則附㑹安石惠卿之議至紹聖之/時乃詭請薦陳瓘張庭堅軰又請毋毁光公著碑至)
　(建中之時初知上有消朋黨之意乃排蔡京而主元/祐及知上有紹述之意則排忠彦而主紹述甚至蔡)
　(京者其奸又過於布在熈寕則奉行熈寕之法在元/祐則奉行元祐之法在紹聖則奉行紹聖之法國論)
　(三變而蔡京亦與之俱變此小人不足責而引用小/人自安石始然安石之心與章子厚不同章子厚之)
　(心與蔡京諸人不同盖安石之法猶出於所學章子/厚之法特託安石以報私怨耳至蔡京則又託紹述)
　(以奉人主之侈心耳愈變/愈下所以致中原之禍也)
　新知越州鄒浩為衡州别駕永州安置　壬午中書
檢㑹李清臣劄子臣寮言豐稷辭諫議其意在譏切先
帝又張舜民辭謝言官譏謗先朝奉聖㫖李清臣追貶
武安軍節副豐稷睦州安置舜民啇州安置　秋七月
陳次升落修撰知萊州　戊子左丞蔡京右僕射兼中
書侍郎　甲子詔治天下者以立政訓迪為先篤孝思
者以繼志述事為急損益之間理宜稽考宜如熈寜置
條例司體例都省置講議司差宰臣蔡京提舉遴揀乃
僚共議因革　九月丁酉錢遹言曾布力引韓忠彦李
清臣豐稷曾肇之徒鱗集於朝忠彦引陳瓘龔夬曾布
引陳次升李清臣豐稷合黨締交欲變亂當時䇿立事
實以誣毁哲廟布降中大夫分司南京忠彦崇福宫清
臣追貶雷州司户肇靈僊觀岳州居住稷道州别駕台
州居住瓘夬並追毁出身已來文字編管瓘袁州夬房
州閻守懃舒州安置　十月甲寅臣寮言任伯雨陳次
升其惡不在瓘夬之下哲廟升遐之初曾布遣子紆婿
吳則禮徃來閻守懃裴彦臣之家宻傳信息張庭堅力
詆瑶華為非辜而器鄒浩之直詔任伯雨張庭堅並除
名勒停編管紆則禮並勒停永不収叙次升靈僊觀亳
州居住　壬申錢遹石豫左膚言朝廷行遣韓忠彦李
清臣黄履為請復元祐皇后事並后匹嫡春秋譏之甲
戌元祐皇后孟氏復居瑶華宫忠彦降授大中大夫懐
州居住　是嵗賜邵武軍邵武縣唐太守歐陽祐民祠
為惠應廟
癸未崇寜二年春正月乙酉中書省檢㑹任伯雨龔夬
陳瓘陳祐李涓豐稷張庭堅江公望張舜民奏詔伯雨
瓘夬浩涓祐庭堅公望已上並除名勒停編管伯雨昌
化軍瓘亷州夬象州浩昭州涓澧州祐復州庭堅鼎州
公望南安軍覿稷次升文瓘舜民並除名勒停居住覿
臨江軍稷建州次升建昌軍瓘邵武軍舜民房州　三
月癸卯上御集英殿賜霍端友以下五百三十八人上
舍及上書正等人升甲上書邪等人奏名黄定等十八
人先次黜落　四月乙亥毁東坡文集唐鑑馮子才文
集秦學士豫章三蘇文集東齋記事豫章書簡湘山録
眉山集别集坡詞劉貢父詩話晁張黄先生文集秦學
士文　戊寅臣寮言致仕程頥學術頗僻素行譎怪紹
聖中雖嘗明正罪罰而元符之末叙復過優近日以入
山著書為名切慮如野史小説之類妄及朝政欺惑後
世詔頥追毁出身以來文字其入山著書本路監司覺
察　九月鄧洵武言今吏部選人自節察判以至簿尉
凡七等造為新名為承直郎儒林郎文林郎從事郎通
仕郎登仕郎將仕郎詔從之
甲申崇寜三年春正月辛巳詔上書邪等人不許朝見
擅到闕下仍不得在京居住見任在京差遣人並放罷
　(講義曰此安石人言不足恤之遺患也夫祖宗所恃/以立國者通下情伸士氣耳而忍戕賊其根乎當元)
　(符末年許人上書矣未及一年則籍元符上書班名/當崇寕五年因彗星而求直言矣未及一年則論崇)
　(寕五年上書人罪其迷國誤朝一至於此韓忠彦以/一君子而對衆小人雖柔懦不能大有所為然觀其)
　(乞罷編類局使其志得行/亦不至於召靖康之禍也)
　甲午鴻臚寺丞蔡攸賜進士出身為校書郎攸左僕
射京子也　甲辰魏漢津言禹以聲為律以身為度用
左中指三節三寸謂之君指裁為宫聲之管又用第四
指三節三寸謂之臣指裁為啇聲之管又用第五指三
節三寸謂之物指裁為羽聲之管第二指為民為角大
指為事為徴得三指合之為九寸即黄鍾之律定矣黄
鍾定餘律從而生焉今欲乞請聖人三指為法先鑄九
鼎次鑄帝座大鐘次鑄四韻清聲鐘次鑄二十四氣鐘
然後均絃裁管為一代之樂　二月臣僚上言章惇隂
懐異志内挾奥助其謀詭祕乃敢肆為同胞之説詔章
惇王珪為臣不忠可别為一籍仍依元祐奸黨指揮施
行　始用魏漢津之説鑄九鼎　三月辛丑大内火
夏四月甲辰朔尚書省勘㑹黨人子弟不問有官無官
並令在外居住不得擅到闕下　熒惑犯壘壁陣　月
犯房上相　五月己卯守尚書左僕射兼門下侍郎蔡
京為守司空行尚書左僕射兼門下侍郎封嘉國公以
撫定鄯廓推賞也　六月壬寅朔詔熈寜元豐功臣圖
形於顯謨閣　癸卯詔荆國公王安石配享孔子廟庭
　(朱勝非曰陳瓘上疏言王安石塑像於學殿方至尊/拜謁先聖本朝功臣坐視拜伏傲慢不恭自有天地)
　(以來庠序規制未有如此安石自崇寕間配享/孔子列坐孟軻之次靖康初論其非自瓘始)
甲辰詔元符末姦黨並通入元祐籍更不分三等應係
籍姦黨已責降人並各依舊除今來入籍人數外餘並
出籍今後臣僚更不得彈刻奏陳令學士院降詔元祐
姦黨文臣曽任宰臣執政官司馬光文彦博呂公著呂
大防劉摯范純仁韓忠彦曾布梁燾王巖叟蘇轍王存
鄭雍傳堯俞趙瞻韓維孫固范百禄胡宗愈李清臣劉
奉世范純禮安燾陸佃黄履張啇英蔣之竒曽任待制
已上官蘇軾劉安世范祖禹朱光庭姚勔趙君錫馬黙
孔武仲孔文仲吳安持錢勰李之純孫覺鮮于侁趙彦
若趙卨王欽臣孫升李周王汾韓川顧臨賈易吕希純
曾肇王覿范純粹呂陶王古豐稷張舜民張問楊畏鄒
浩陳次升謝文瓘岑象本周鼎徐勣路昌衡董敦逸上
官均葉濤郭知章楊康國龔原朱絃葉祖洽朱師服餘
官秦觀黄庭堅晁補之張耒吳安詩歐陽棐劉唐老王
鞏吕希哲杜純張保源孔平湯戫司馬康宋保國隱畢
仲遊常安民汪衍余爽鄭俠常立程頥唐義問余卞李
格非陳瓘任伯雨張庭堅馬㳙孫諤陳□朱光裔蘇嘉
龔夬王囘呂希績歐陽中立吳儔尹材葉伸李茂直吳
處厚李積中商倚陳祐虞防李祉李深李之儀范正平
曹盖楊綝蘇昞葛茂宗劉謂柴衮洪羽趙天佐李新衡
鈞兖公適馮百藥周詣孫琮范柔中鄧考甫王察趙峋
封覺民胡端修李傑李賁趙令畤郭執中石芳金極髙
公應安信之張集黄策吳安遜周永徽髙漸張夙鮮于
綽呂諒卿王貫朱絃吳朋梁安國王古蘇逈檀固何大
受王箴鹿敏求江公望會紆髙士育鄧中臣种師極韓
洽都貺秦希甫錢景祥周綽何大正呂彦祖梁寛沈千
曹興宗羅鼎臣劉勃王拯黄安期陳師錫于肇黄遷莫
俠正許堯輔楊朏胡良梅君俞寇宗顔張居李脩逄純
熈髙遵恪黄才曹盥侯顧道林膚葛輝宋夀山王公彦
王交張溥許安修劉吉甫胡潜董祥楊環寳倪直孺蔣
津王守鄧允中梁俊民王陽張裕陸表民葉世英謝潜
陳唐劉經國扈允張恕陳并洪芻周鍔蕭刓趙越滕友
江洵方适許端卿李昭玘向紃陳察王正甫髙茂華揚
彦章廖正一李夷行彭醇梁士能武臣張巽李備王獻
可胡田馬諗王履趙希夷任濬郭子斾錢盛趙希德王
長民李永王庭臣吉師雄李愚吳休復崔昌符潘滋髙
世權李嘉亮王珫劉延肇姚雄李基内臣梁惟簡陳衍
張士良梁知新李倬譚扆竇鉞趙約黄卿從馮説會燾
蘇舜民楊偁梁弼陳恂張茂則張琳裴彦臣李偁閻守
懃王紱李穆蔡克民王化基王道鄧世昌鄭居簡張祐
王化臣為臣不忠曽任宰臣王珪故章惇　秋七月乙
亥淮西提刑霍漢英言應天下蘇軾所撰碑刻乞並令
一例除毁從之　癸未月犯建星　甲申月犯牽牛火
星　戊戌太白犯積薪　八月壬寅朔太白犯積尸氣
　歲犯亢距星　丙辰月食于室　九月丙戌月犯井
　冬十月辛丑朔大雨雹　己酉詔翰林承旨張康國
撰景鐘銘景鐘者魏漢津所鑄也　庚午命刑部尚書
管師仁重修神宗皇帝玉牒及看詳哲宗皇帝玉牒
十一月婺州教授葉夢得為議禮武選編修官蔡京責
元祐人分三等定罪盖夢得及張浚明所建也　月入
太微垣　庚寅太白掩辰　丙申祀昊天上帝于圜丘
以太祖皇帝配
乙酉崇寜四年春正月丙申知樞宻院事蔡卞為資政
殿大學士知河南府　閏二月嵗犯鈎鈴　三月戊辰
朔熒惑犯鉞　熒惑犯井矩星　熒惑入井　禮部言
常州進士孫天與言伏覩諸路州縣學校春秋上丁釋
奠自先聖文宣王至於十哲其餘古今宗公巨儒係享
祀者計八十餘員並未預祭欲乞應諸學校毎遇釋奠
日就先聖殿西廊随例祭祀從之　戊午蔡京言九鼎
告成詔於中太一宫之南為九殿以奉安名曰九成宫
中央曰帝鼐北方曰寳鼎東北曰牡鼎東方曰蒼鼎東
南曰風鼎南方曰形鼎西南曰阜鼎西方曰晶鼎西北
曰魁鼎　夏四月壬辰月犯亢距星　五月丙午月犯
氐　漢天師三十代孫繼先賜號虚靖先生與免本户
田産租徭尋召赴闕又詔信州龍虎山張氏自今相襲
為山主傳授法籙者即度為道士仍賜紫衣師號著為
令　秋七月丙辰月入畢　左僕射蔡京等奏伏奉聖
旨京畿四面可置輔郡屏衛京師南以頴昌府為南輔
以襄邑縣建名輔州為東輔以鄭州為西輔以澶州為
北輔　八月癸酉月犯建星　庚辰太白犯罰　葉夢
得為祠部員外郎夢得為編修官才六日蔡京亟薦之
與同事四人者皆對夢得見上論自古帝王為治必先
自治其心者始堯舉天下授之舜不過曰人心惟危道
心惟微今國勢有安危法度有利害人才有邪正民情
有休戚若不先治其心或誘之以貸利或䧟之以聲色
則所謂安危利害邪正休戚者未嘗不顚倒易位而足
求其功乎上異之京謂夢得曰公言得無意乎夢得曰
此夢得所學也　冬十月壬辰是日日有黒子　自七
月雨至於是月　十二月丁巳是夕月犯輿鬼　戊寅
月食於柳
丙戌崇寜五年春正月甲午朔彗出西方由奎貫胃昴
至戊午没乙巳詔以星文變見避正殿損常膳中外臣
僚等並許直言朝政闕失　又詔應元祐及元符末係
籍人等可復仕籍許其自新朝堂石刻已令除毁今後
更不許以前事彈糾　太白晝見　月犯靈臺　太白
犯牽牛　戊申月入太微垣　二月甲子朔太白犯壘
壁陣　甲戌太白犯泣星　趙挺之為特進尚書右僕
射兼中書侍郎上深覺蔡京之姦由是旬日之間凡京
所為者一切罷之　三月丙申詔昨為星變許直言朝
政闕失今日消伏可罷収接　月犯建星　己未御集
英殿賜合格進士蔡薿以下六百七十六人　夏四月
右正言詹丕逺進對乞謹天戒上曰星譴可懼朕夙夜
思格王所以正厥事之説龍驤豈能當天變丕逺未諭
上曰厩馬也一夕無病而卒或者便謂星變之致應天
止如是邪丕逺對此語欺甚不知陛下何從得之上作
色徐曰蔡京丕逺對蔡京大臣宜省愆引咎如此奏對
大非昌言讀奏至儉德之共也上曰慎乃儉德惟懐永
圖聖人垂訓明甚京只為作事無法於財用上未嘗以
不足告力引周官惟王不㑹之説此何意丕逺對此不
過欲恱陛下耳上曰恱之不以道不恱也　五月月入
氐　詔頒紀元厯　六月填犯建星　左正言詹丕逺
對上曰聞近日中外有三不可之説謂法度不可變劉
逵不可用蔡京不可罷丕逺對京之誤國陛下所知也
上遽曰今日且不要他及只説國是斷合如何丕逺對
國是非小事陛下當與挺之等議之　乙亥太史言月
當食雲隂不見秋七月庚寅朔太史言日當食不食詔
送祕書省　壬寅詔改明年元曰大觀　九月戊申月
犯井距星　冬十月乙丑熒惑犯昴　嵗犯斗　熒惑
犯太隂　丁未月犯長垣　辛亥月入太微垣　十二
月戊午朔太史言日當食不食　詔劉逵懐姦徇私挾
情害政可罷中書侍郎差知亳州自星變上罷蔡京復
相趙挺之逵擢中書侍郎後數日星沒稍悔更張之暴
翰林學士鄭居中獨知之遂請對首言今所建立皆學
校禮樂以文致太平居養安濟等法以厚下恤民何所
逆天而致譴怒上大以為然禮部侍郎劉正夫繼請對
如居中言上遂外挺之逵而復向京於是逵罷踰百日
挺之亦罷　流星出奎至天倉没有聲如裂帛
丁亥大觀元年春正月戊子大赦　己丑蔡京依前司
空為尚書左僕射兼門下侍郎　辛丑熒惑犯畢　己
巳月入太微垣　丙午嵗犯填　御筆自今學生願兼
他經者聼　太白犯月星　三月庚寅太白犯天街
丁酉特進尚書右僕射趙挺之為觀文殿大學士佑神
觀使上意復向蔡京故挺之罷後五日卒贈司徒官給
𦵏事諡清憲　翰林學士鄭居中為同知樞宻院事貴
妃懇陳乞罷之戊戌改授中太一宫使兼侍講　詔諸
士有善父母為孝善兄弟為悌善内親為睦善外親為
婣信於朋友為任仁於州里為恤知君臣之義為忠逹
義利之分為和一諸士有孝悌睦婣任恤忠和八行見
於事狀著於鄉里者耆隣保伍以行實申縣縣令佐審
察延入縣學考騐不虚保明申州如令一諸八行孝悌
忠和為上睦婣為中任恤為下士有全備八行保明如
令不以時随奏貢入大學免試為太學上舍司成以下
引問考騐較定不誣申尚書省取旨釋褐命官優加擢
用　夏四月戊午太白入井　癸未熒惑犯鬼及積尸
氣　五月戊戌月犯東咸　六月壬戍熒惑犯軒轅大
星　月入氐　秋七月乙酉朔熒惑犯靈臺　祠部員
外郎葉夢得為起居郎夢得在祠部乆不遷蔡京既復
相所立法度已嘗罷者皆復行夢得召對論周官太宰
以八柄詔王馭羣臣所謂廢置賞罰者王之事也太宰
得以詔王而不得自專陛下前日所建立者出於陛下
乎出於大臣乎及其罷之又復從而復之亦出於陛下
乎出於大臣乎臣頃見陛下首嘗以治心為言正為是
也今徒見一大臣進以為可作則法度從而立一大臣
進以為不可作則法度從而廢無乃陛下有未了然於
中而不出於己者乎臣願乗今更張之後推用此道度
其可復者復之可罷者罷之無徒以大臣進退為可否
則天下治矣上喜後數日遂除起居郎　八月皇第九
子構為檢校太尉定武軍節度使蜀國公　辛未乾寜
軍言七月丁酉黄河清至乙巳復舊　甲戌月入畢
九月癸巳月犯壘堂陣　辛亥大享於明堂以神宗皇
帝配　冬十月辛酉薊州地震　太白犯左執法己巳
大雨雹　乙亥月犯長垣　閏十月丙戌太白犯亢
臣寮上言伏見御史臺見勘公事上書人方軫輕詆尤
甚其父通見任諸王府翊善詔方通先罷任令吏部與
監當差遣蔡京之罷相也軫奏䟽論京睥睨社稷内懐
不道效王莾自立為司空效曹操自立為魏國公視祖
宗神靈為無物玩陛下不啻若嬰兒專以紹述熈豐之
説為自媒之計上以不孝刼持人主下以謗訕詆誣恐
嚇天下自古為臣之姦未有如京今日為甚若設九鼎
鑄大錢置二衛興三舍建樂府又於國門外祭天地於
兩郊如此之類非徒無益又且於禮文經意無補凡妄
作必持兩説刼持人主一曰此三代之法也一曰熈豐
遺意未及施行每有奏請盡乞作御筆指揮行出語士
大夫曰此上意也明日或降指揮更不施行則又語人
曰京實啓之也善則稱已過則稱君必欲陛下歛天下
怨而後已是豈宗社之福乎陛下嗣服之初忠義之士
明目張膽願見太平京欲鉗天下之口塞陛下之耳目
方為邪算賊虐忠良奈何陛下以京為忠貫日月以忠
臣義士為謗訕詆誣或黥配逺方或除名編置或不許
齒仕籍以言得罪者萬人矣誰可為陛下言哉軫竟坐
此編管嶺南　丙申太白入氐　丁未太白犯房　十
一月壬子朔日有食之　置符寳郎四員二員以内臣
充掌禁中符寳之事二員以文臣充掌外庭符寳之事
八寳名鎭國神寳受命之寳天子之寳天子行寳天子
信寳皇帝之寳皇帝行寳皇帝信寳　十二月乙酉太
白犯熒惑　月入井
戊子大觀二年春正月壬子朔受八寳於大慶殿大赦
天下　是日御製宣和殿記其文實蔡京為之　甲寅
太白犯嵗　庚申蜀國公封廣平郡王　月犯井鉞
甲子月犯軒轅　吏部尚書余深知貢舉給事中蔡薿
中書舍人霍端友同知貢舉　二月壬午朔熒惑犯嵗
　癸巳月入太微垣犯内屏　三月甲子中書舍人葉
夢得兼編修神宗官制六典　戊寅御垂拱殿賜貢士
成都王俁等十三人上舍及第釋褐　甲辰月入羽林
軍　五月庚戌朔日有食之　己未月入氐　六月辛
卯熒惑犯天街　癸巳月犯壁壘陣　秋七月癸酉熒
惑犯司怪　丁丑太白犯亢　八月庚寅熒惑入井
冬十月丁丑朔太白晝見　庚辰嵗犯壘壁陣　詔太
史局令已下自今後若稍渉漏露應干乾象凌犯所主
休咎者其所聞並傳報漏洩之人不分首從並當行處
斬仍許人陳告　十一月丁未朔太白晝見　辛酉月
犯井　命有司行禮當追述三代之意適今之宜開元
禮不足為法　趙霆嘗行河得龜两首蔡京方以祥瑞
事媚上曰此齊小白所謂象罔見之而霸者也同知樞
宻院鄭居中言首豈宜有二人孰不驚異而京獨私主
之意殆不可測上乃出龜棄金明池　壬申太白犯嵗
　十二月戊子月犯熒惑　癸卯流星出奎
己丑大觀三年春正月丁未兵部尚書薛昻知貢舉吏
部侍郎慕容彦逢禮部侍郎李圖南給事中霍端友中
書舍人俞㮚右諫議大夫蔡居厚侍御史劉安上符寳
郎宇文粹中同知貢舉　熒惑犯井　二月丁丑韓忠
彦復宣奉大夫儀國公致仕　己丑月犯内屏　丁酉
中太一宫使奉寜軍節度使檢校司空提舉龍德宫童
貫為檢校司徒鎭洮軍節度使貫辭不受
　(講義曰上之即位其始因修造華侈而斥内侍郝随/劉友端其後則以童貫監製噐以朱勔領花綱其始)
　(因瓘之言察裴彦臣交通内外之迹以逐蔡京其後/則以童貫而用蔡京以梁師成而用王黼則知人君)
　(之心未始有不善而小人蠱惑其心者其罪多矣一/童貫也使之任製噐之役猶可也蔡京乃使之領西)
　(師西事未畢而北事復起既命之使遼以覘其國適/為遼人所覘又縱之通女真反為女真所侮甚至於)
　(方臘不能討命童貫以討之是一童貫可以任内修/外攘之責矣夫宦官者腹心之患也夷狄者手足之)
　(患也宦官者根本之禍也夷狄者枝葉之禍也當時/任伯雨之言曰朝廷為陽宫禁為隂中國為陽夷狄)
　(為隂君子為陽小人為隂德為陽兵為隂愚謂崇觀/以來隂氣甚盛矣小人宦官夷狄同一氣類也此有)
　(所感則彼有所應必然之理也縱使當/時無夷狄之禍亦有宦官之禍也夫)
癸夘太白犯壁壘陣　月犯斗　乙丑御集英殿賜進
士賈安宅等及第出身同出身七百三十一人宦者梁
師成與焉名在第一甲第十一　丙寅熒惑犯鬼　辛
未太白犯嵗　夏四月御筆禮以别尊卑明分守則噐
用之制設飾之文多寡之數等衰之節宜各随其品秩
分其貴賤以立制度　月犯五諸侯　癸巳御製七言
詩一章八句賜賈安宅等　五月太白犯天隂　六月
甲戌朔侍御史毛注言蔡京䕃補入仕素不知書嘗形
簡牘以符寳為扶寳衆目為扶寳侍郎　丁丑太師尚
書左僕射門下侍郎魏國公蔡京為太師中太一宫使
其請給恩數並依見任宰相例先是石公弼言京之姦
惡雖中外憤怨而畏京之威人莫敢言一犯其怒宗族
莫保毎託以紹述神考之政而京率意無所畏忌外則
生事於四夷内則殫竭於民力託爵禄以廣私恩濫錫
予以蠧經費趍毛注言京位極人臣爵無可加擅持威
福震動中外四方多士惟知奔走宰相之門而不知君
父之尊知徇流俗之習而不知法令之可畏文昌舊省
一毁而盡逺傷元豐之偉蹟近累陛下之述事謂忠於
君可乎臨平新塔乃京私域之髙原土木百出一境騷
然上假朝廷之威力下便宰相之私計謂忠於君可乎
　公弼又言京罷相以三師就第提舉修實録於京計
則得也為朝廷之謀則未然京援引小人邪枉盈庭奔
競無恥附下罔上習以成風豈可謂正百官也輕名噐
以招權厚廪禄以姑息内耗國計外侵民財帑藏空虚
人心嗟怨豈可謂安百姓也欲為己功生事夷狄黔南
之舉夷夏蕭然邊陲彫殘民不堪命豈可謂鎭撫四夷
也　庚辰月犯平道　辛巳何執中為尚書左僕射兼
門下侍郎太學生張朝老上書曰陛下即位凡五命相
矣有若韓忠彦之庸懦有若曾布之贓汙有若趙挺之
之惷愚有若蔡京之跋扈人主止論一相陛下除相如
此天下何頼焉比復相何執中是猶以蚊負山不過援
引契舊鄉閭之人布之清列而已至如蔡京盜陛下之
恩賞以植私黨以結人心執中必不敢爾顧其才術不
足以有為然成命已頒不可復汗而右揆尚闕猶可擇
人也又言臣觀考蔡京之所為合而言之則其事止於
十有四誣上帝罔君父結奥援輕爵禄廣費用變法度
妄制作喜導諛鉗臺諫熾親黨長奔競崇釋老窮土木
務逺略散而言之其事數十萬言願詔有司給筆札使
臣得盡其胷中之所言寫天下是非之事以告陛下臣
死之日猶生之年　壬辰太白入井　秋七月熒惑犯
左執法　庚戌月犯房　八月癸未劉安上為右諫議
大夫　甲午月犯井　冬十月甲午月犯次將　乙未
月犯謁者　十一月太常寺言被㫖天文筭學合奉安
先師并配享從祀臣等稽之載籍合之典禮宜尊黄帝
為先師而以其當時之臣風后力牧大鴻大撓𨽻首容
成車區常儀為配享又以後世精於數術者啇巫咸周
箕子周啇髙周榮方晋史蘇秦卜徒父已上七十人擬
從祀　壬子尚書省言甘露降左右丞㕔并栁竹凡百
三十本　是嵗江淮大旱自六月不雨至於十月
庚寅大觀四年春正月庚子朔中丞吳執中言邇來諸
路以八行貢者臣謂所貴乎士者為其能學知先王之
道其為行不悖於義而已以親病而割股閭里小民時
有能者官有給賜憫恤其愚有愛親之心而至於毁傷
支體用是以恤之士而為此是不知孝之道矣然頂刺
血非聖人之教常誦佛書豈儒者之事哉救其兄之溺
恤其女之貧皆不足以為異伏願下之太學俾長貳博
士考以道義别白是非澄去冐濫從之　丁未月犯天
街　二月庚午朔禁然頂煉臂刺血斷指者　辛未新
知杭州張啇英入對上語及蔡京亂紀綱事啇英曰京
自來專恣無所忌憚批狀便是條貫入狀請寳便是聖
旨安得不亂啇英言祖宗以來擢用臺諫官或出自宸
𠂻或採於乆次或下禁從各舉所知號為不次用人然
自州縣選人召對者不過三四人而已曽未見近嵗多
士㧞擢之驟也由庠序不數月作六察由六察不數月
作殿中侍御史又不數月作侍御史作中丞作諫議作
給舍作執政問之以政事則不知也問之以古今則不
知也問之以邊防則不知也問之以錢榖則不知也安
得有限之名噐而待無窮之進取哉　辛巳太白犯嵗
　己丑張啇英為中書侍郎　辛卯月犯斗　三月陳
正彚者瓘子也先是瓘居明州遣正彚以事如錢塘正
彚素聞其父言蔡京姦邪將不利於社稷且聞京嘗有
傾摇東宫意及是又聞蔡崈盛稱京後當獲福非常亟
詣杭州告謀反有端事連陳師錫時蔡薿帥杭遂執正
彚送京師下詔獄瓘自明州赴逮吏脅瓘使承教正彚
妄訴瓘語吏曰正彚安能知京反謀瓘實知之願得筆
札悉以聞吏恐懼不敢與正彚坐所告失實竄海島瓘
安置通州師錫亦貶郴州崈但勒停云　甲寅月犯亢
　四月太白犯井鉞　庚辰太白犯井辛巳入井　五
月甲辰熒惑犯嵗　秘書監何志同奏慶厯間嘗命儒
臣集四庫祕藏叙次為籍名之曰崇文總目其書之總
凡三萬六百六十九卷今一舘所藏善否相揉號為全
本者不過二萬餘卷而脱簡斷編亡散闕逸之數亦如
之宜及今有所搜採視慶厯舊録及總目之外别有異
書並許借傳從之　詔改立詞學兼茂科　乙卯彗出
奎婁間　甲子詔蔡京權重位髙人屢告變全不引避
公議不容言章屢上難以屈法制曰宜褫師臣之秩俾
參宫保之官　京西轉運使張杲言蔡州諸縣有瑞麥
一莖兩岐至七八岐者凡十畆具圖十二本以聞　六
月戊辰朔通議大夫申國公章惇追復特進　熒惑犯
月星　乙亥月犯進賢　癸未嵗犯天隂　庚寅大史
局言彗星全消　秋七月戊申月犯斗　戊午月犯嵗
　辛酉熒惑入井　八月甲戌月犯天江　閏八月丙
午填犯泣　丙辰熒惑犯鬼又犯積尸氣　九月丙寅
朔日有食之　張商英表上袁州瑞禾圖　冬十月戊
戌太白晝見　戊午太白犯氐　十一月丁卯祀昊天
上帝於圓壇以太祖配大赦天下改明年元曰政和
戊寅右僕射張商英表願編集熈寜元豐政事號曰皇
宋政典若陛下増光潤色之事率以類貫其篇所定篇
目凡十七曰原廟官制新省差除三舍導洛㫁例囘河
保甲將兵免役青苖吏禄守具禮樂營造糴便茶馬
是日詔通州安置人陳瓘與自便　月犯五諸侯
辛夘政和元年春正月壬午吏部侍郎姚祐知貢舉中
書舍人宇文粹中禮部侍郎潘兖同知貢舉　癸巳詔
明州取陳瓘尊堯集送編修政典局從張商英建請也
　二月辛丑太白犯鎮　癸夘老人星見　乙卯月犯
斗　三月癸亥朔御製御書政和新修五禮序議禮局
請刻石於太常寺許之
　(講義曰漢官名禮樂之正不見於髙文而見於成哀/之世唐明堂之制不見於太宗而見於武后之時人)
　(非復古之人治非復古之/治徒以竊虚名飾美觀耳)
　夏四月丁酉日左右有青赤珥　五月壬戌朔内降
劄子徃歳圖利之臣妄興議論創行鼓鑄當十錢遂致
奸猾之民所在盗鑄濫錢益多今朝廷内外府庫無慮
千萬緍議者或謂折閲數多有虧邦計朕念為民父母
儻可以救弊便安元元府庫之損又何愛焉可自今應
公私當十錢並改作當三　是月蔡州獻瑞麥一莖两
岐或三五岐至八九岐近約十畆逺或連野　再下通
州取陳瓘尊堯集送編修政典局　六月己酉月入羽
林軍　秋七月丁亥祕書監詳定九域圖志何志同等
欲乞申命有司參酌舊制量户口多寡之數以為諸縣
升降之法使縣之名第常與戸版相應不惟有以示太
平生齒之富而煩簡劇易按籍可考詔可　八月詔増
崇玉仙聖母顯號行册禮　乙未太子少師致仕蔡京
為太子太師依舊致仕　丙申月犯心　己亥老人星
見　丁巳詔張商英罷尚書右僕射除觀文殿學士知
河南府　九月詔陳瓘送台州覊管　辛亥知鄧州張
啇英衡州安置　十二月乙未太白犯鎭　乙巳臣僚
上言舊係黨籍人陳瓘所撰尊堯集十卷大綱取日録
中書解釋成文按瓘身非史官名在謫籍輙以私意偏
見去取日厯撰成文集竊恐假眞讎偽變易是非異時
更相傳習眩惑羣聽實非細事乞下瓘家取索藁本一
切焚毁
　(瓘嘗自序云呂惠卿既與王安石反目乃進安石二/手簡又進目録四卷俱鋪陳執政以後歸羙之迹自)
　(明其忠安石由是重得罪安石所著八十巻乃效惠/卿四巻為之也瓘謂安石此書詆訕宗廟誣薄神考)
　(盖在鍾山懟上熱中之時崇寜中瓘貶亷州乃著合/浦尊堯集其後䝉宥北歸謂劉安世曰瓘昨在諫省)
　(嘗以王安石比於伊尹伊尹未嘗詆湯胡可比也又/嘗以安石為神考之師神考堯舜也用安石亦止九)
　(載何嘗終以其人為是乎瓘之前言可謂過矣於是/復著四明尊堯之書以自明改過之心㑹右僕射張)
　(啇英請編皇宋政典書旨下瓘取索尊堯集瓘以此/書之語大違國是不敢先逹外廷乃具表繳申政典)
　(局乞進入於御前開拆已而啇英罷黜左僕射何執/中請治尊堯罪瓘坐台州羈管盖辟雍初成之日執)
　(中請開學殿使都人縱觀安石坐像而瓘於尊堯集/序表之中嘗論及之以故執中衘瓘又起遷人石悈)
　(知台州瓘前以上書㑹布謫海陵蔡薿為長書遺瓘/云諌疏婉而有理似陸宣公剛而不撓似狄梁公詞)
　(章淵源發明正道則韓文公其人也明年薿以對策/魁多士所陳時務頓異前書於是愧悔欲殺瓘以㓕)
　(口宻賛蔡京之黨出力尤甚瓘意悈必當受薿風旨/且將因事搜檢其家并取薿書乃預為封事具陳所)
　(以得罪於蔡薿何執中者繳連謝表封緘於篋題以/臣瓘謹封未幾悈果遣兵官突至所居大索行李攝)
　(瓘至州悈垂簾列五木如制勘狀瓘遽問曰今日之/事被旨耶悈曰有尚書省劄子巻簾出示之瓘曰然)
　(則取瓘尊堯集耳追瓘何為因曰君知尊堯可以立/名乎盖以神考為堯而以主上為舜助舜尊堯何謂)
　(詆誣何丞相學術淺陋名分之義未甚講求故為人/所刼使請治尊堯之罪將以結黨固寵也君所以得)
　(於彼者幾何乃亦不畏公議干犯名分乎請以瓘語/申朝廷瓘將顯就誅戮不必以刑獄相怖悈屢揖瓘)
　(退尋語人曰不敢引其説尚爾良可畏也悈始發瓘/篋得其所上封事見其封題有臣名不敢開視遂具)
　(以聞何執中蔡薿果/大怒尋罷悈台州)
遼主天祚賞刑僣差虐用其下視諸蕃属國如奴𨽻大
海出名鷹自海東而來者謂之海東青小而俊健遼人
酷愛之必求之女真至天祚責海東青生金大珠之貢
尤苛女真不勝其擾於是諸部皆潜附阿固達謀舉兵
以拒遼人
壬辰政和二年春正月丙寅翰林學士蔡薿知貢舉吏
部侍郎慕容彦逄給事中宇文粹中起居舍人張漴並
同知貢舉　二月戊子朔詔太子太師致仕蔡京两居
上宰輔政八年首建紹述勤勞百為可特復太師仍舊
楚國公致仕於在京賜第居住　河南府奏新安縣萬
歳蟾蜍背生芝草　三月嵗星犯司怪　己卯御集英
殿賜莫儔等及第出身同出身凡七百一十五人　六
月丙戌朔御筆手詔自今三省宻院省臺寺監與百執
事官非爾所職勿行非爾所責勿言毋利以口胥動敢
不遵承以違御筆論
　(講義曰祖宗紀綱之所寄大略有四大臣縂之給舍/正之臺諌察内監司察外自崇觀奸臣創為御筆之)
　(令凡私意所欲為者皆請御筆行之而奸臣之所自/為者又明告天下違者以違御筆論於是違紀綱為)
　(無罪違御筆為有刑臺諌不得言給舍不得繳監司/不得問而紀綱壊矣昔有勸仁宗攬權者上曰措置)
　(天下事正不欲從中/出此言眞為萬世法)
　辛亥熒惑入井　乙卯白虹貫日　秋七月乙丑熒
惑犯太白　嵗星犯積薪　己酉老人星見　九月乙
卯朔流星出斗西南方有尾跡照地　丙辰知定州梁
子野奏管下有嘉禾合穗計六尺三寸生為一穗　十
月戊子蘇轍卒　壬寅日左右有青赤珥　御史中丞
俞㮚言今日士風有觀望茍合之弊有頺靡不振之弊
有阿黨之弊有誕謾之弊有巧言譛愬之弊有奔競請
託之弊凡此六弊皆起於好進革好進之心禮義亷恥
為本　臣僚上言梁子野上表進嘉禾内二科一穗以
膠黏紙纒前日李譓之黜未踰時也而子野無所戒懼
如此詔本州官吏並令本路提刑司取勘
　(政和二年李譓進蟾芝上曰蟾動物也安得生芝命/以盆中漬之一夕而觧竹釘故楮皆見於是責譓欺)
　(罔散官/安置焉)
　十一月甲戌太白犯天江
癸巳政和三年春正月甲寅朔兵部尚書俞㮚知貢舉
給事中宇文粹中中書舍人張璪同知貢舉　乙亥熒
惑犯太㣲垣内屏　二月詔太陽自午時後上有戴氣
下有氣承戴並現乃為祥應送祕書省　丙午王雱特
封臨川伯從祀廟庭　三月壬子朔日有食之太史局
奏太陽當食至未時七刻日體圓明全不虧食　壬戌
月犯長垣　癸酉御崇政殿賜貢士陳公輔等十九人
上舍及第釋褐　戊寅歳星犯積薪輿鬼　夏四月壬
午朔詣玉清和陽宫行奉安禮太師蔡京為禮儀使皇
帝行禮有祥雲囘旋觀者莫不稱慶　丙申流星出心
向西南方有尾迹照地　閏四月壬戌嵗星犯鬼　乙
丑熒惑犯太㣲垣右執法　五月庚辰朔夏至時北郊
有司攝事於舊方丘有黒氣長數丈出自齋宫行一里
許入壇壝繞祭所皆傍人穿燈燭而過又及壇上禮將
畢因忽不見　丁酉月犯壁壘陣　庚子大盈倉火
六月太白入太㣲垣犯左執法　八月辛未太師楚國
公蔡京等言伏覩大晟府以雅樂中聲播於燕樂舊闕
徴角二調及無土石匏三音今樂並已増入五聲八音
於是始備按試克諧頒降天下上表稱賀　冬十月劉
恢言今月四日宰執赴學按試两學生所習大晟雅樂
至第二章曲未終有仙鶴四自南來盤旋飛舞宫架之
上徘徊欲下衆人歡呼遂由表北而去乞宣付史館從
之
　(國是論曰紹聖之初奸臣復持王氏之説祖禹將去/朝廷上疏論日食因曰臣恐邪臣欲寛聖慮或云日)
　(蝕自有定數又云天道逺而難知此乃小人誤國之/言謹勿聼也自紹聖至政宣奸臣誤朝之論盡本安)
　(石而天命不足畏之流禍尤酷災異不言而祥瑞轍/書甚者臘月之雷指為瑞雷三月之雪指為瑞雪拜)
　(表稱賀作詩詠替其視天變曽不若童稚之可侮/痛哉陳瓘論蔡京之惡曰不畏上天原其情也)
　庚戌手詔朕荷天顧諟錫以元圭將來冬祀可搢大
圭執元圭庻格上天之心以敷佑於下民　提舉荆湖
南路茶鹽事范之才奏體訪得蘄州羅田縣山溪中有
大鼎數年前嘗見两耳其穴中可過七八嵗小兒愚民
遂塞以土今其耳猶發露詔令宋喬年躬親前去措置
開取　十一月大雨雪連十餘日不止都城雪平地八
尺幾丈飛鳥多死九街氷滑人馬不能行　十二月河
南尹蔡安持部送道士僧耆命官學生赴闕恭請皇帝
登封中嶽甲戌御崇政殿引見面賜不允詔書
甲午政和四年春正月甲辰兖州命官學生道釋耆老
及至聖文宣王四十七代孫孔若谷等詣闕進表請皇
帝行登封之禮拜表引見並如河南府已得指揮　二
月庚戌月犯昴　丁巳御崇政殿賜貢士張綱等十七
人上舍及第釋褐　鄆濮二州命官學生道釋耆老等
八千六百餘人並詣闕進表請車駕登封太山自是開
德興仁潁昌府鄭州廣濟軍並許詣闕進表詔止令逓
表以聞優詔不允　三月辛卯詔皇長子可以來春出
閣立為皇太子　夏四月尚書省言甘露降刑部侍郎
及都官中郎㕔　提舉延福宫所奏竹生紫花黄蘂牡
丹雙頭數朶　蔡攸言祕閣槐枝連理　五月丙戌始
祭地於方澤以太祖配　癸巳翰林學士王黼為户部
尚書　御史中丞蔣猷言祖宗時未嘗有内臣建節者
昨童貫首隳舊制當時士論已不平上曰有非常之功
則有非常之賞猷曰事塞其源則人無觖望若使攀縁
展轉人人有意外之得則所謂非常者反為常矣上曰
官爵得之易則名噐卑誠如卿言當為卿杜來者因詔
三省御史臺常遵守弹劾　八月癸卯朔太師蔡京言
䝉賜瑞瓜雙蓮雙花瑞榖上表稱賀乞付祕書省從之
　詔應奉御筆者只作御筆行下餘並稱聖㫖　詔知
湖州章援特除名勒停援父惇追贈觀文殿大學士援
表謝其言多文飾故有是命　御筆昨日有鶴三萬餘
隻盤旋雲霄之上尚書省言今月二十日有鶴約數萬
隻蔽空飛鳴自東北由大内前徃西南而去詔許拜表
稱賀　建州言建安等縣竹枝生花結成稻米民間採
取食用及搬入城市糶貨所収約數十萬石詔許拜表
稱賀仍令貢百石上京　己巳嵗星入太㣲垣　九月
甲戌詔改宣德郎為宣教郎　冬十月辛酉嵗星犯左
執法　十二月乙卯太白入羽林軍　相州野蠶成繭
　是嵗阿固達遂叛用尼堪烏舎等為謀主尼楚赫伊
立羅索棟摩等為帥攻破寧江州蕭奉先弟嗣先兵潰
數月間盡為女真攻陷所過千里蕭然丁壯斬戮無遺
應遼東界熟戸女真阿固達皆降之為用蕭奉先懼其
弟嗣先獲罪妄云潰兵懼誅所至刼掠若不一赦將為
腹心患天祚從之自是出征之兵皆曰戰則有死而無
功退則有生而無罪由是士無闘志遇敵輙奔
乙未政和五年春正月乙亥熒惑犯亢　丁丑嵗星犯
左執法　壬辰月犯心　二月壬寅太常寺奏兖州鄒
縣孟子廟詔以樂正子配享公孫丑以下從祀　丁未
定　桓言䝉聖恩立為皇太子乞專宫官吏不必備置
諸司庻局皆令兼攝至於冗卒亦乞蠲除務從儉約清
心省事專精問學仰稱君父教育之意從之　甲寅御
大慶殿册皇太子禮畢大赦天下　庚申老人星見
辛酉嵗星入太㣲垣　三月辛未朔太白晝見　御筆
比覧元豐訓詔得故相韓𤦺文彦慱至和嘉祐定策之
勲功在社稷琦可封郡王彦慱可除罪籍復舊官　丙
戌月犯房　癸巳御集英殿賜合格進士何㮚以下并
宗子公惠等及第出身文學總六百九十二人禇詠不
對所問其言狂妄令開封府押歸本貫宻州　夏四月
癸卯詔天下一萬户以上為望七千户以上為𦂳五千
户以上為上三千户以上為中不滿三千户為中下一
千五百户以下為下從户部員外沈鏻奏請也　庚戌
詔祕書省殿以右文為名及集賢殿修撰為右文殿修
撰　太白犯五諸侯　六月壬子天狗犯月　秋七月戊
辰朔日有食之　乙亥升汝州為陸海軍路瓘言前知
汝州珍祥屢發上於御府者芝草五千餘本碼碯山子
一百二十座絶色絲文并堪造噐物又三千四百餘斤
瑞榖瑞禾瑞萱甘露野蠶成繭其目不一故有是命
甲午武安軍奏信都縣范濟家黄牛生異獸牛首鹿身
色白有牙爪遍體皆鱗而無毛多與圖史所載麒麟相
類村民以水澆之祈雨因而致斃竊慮即是麒麟今畵
到圖一本進呈詔遍牒諸路州軍今後如有生到似此
之類異物仰如法収養不得亂有傷害　八月戊申詔
文彦慱考其茂勲著在廟社除官爵已復外可特賜諡
曰忠烈　詔陳邦光差提舉洞霄宫池州居住先是邦
光兼太子詹事㑹蔡京獻太子以大食國琉璃酒噐羅
列宫庭太子怒曰天子大臣不聞道義相訓乃持玩好
之噐蕩吾志邪命左右擊碎之京聞邦光實激太子含
怒未發因是遂斥邦光　太史言火星行心星度不守
不犯　甲寅是夜流星出栁宿急流至濁没赤黄色有
尾跡照地占者以為天子宗廟有喜國家建造宫室之
象宰臣率百官拜表稱賀　甲子蘄州奏蘄水縣界内
遍地生芝草収採到一萬二千六百枝内一枝紫色九
幹　乙丑熒惑犯天江　陳瓘自政和元年九月送台
州羈管凡五年始降㫖特叙承事郎許自便瓘初以宣
德郎被謫而叙官乃得承事郎實䥴降也被命之後忽
得州牒備坐省劄云奉御筆批叙復數内陳瓘合取㫖
與差遣又有省劄下通州令瓘具家狀陳乞差遣人皆
賀瓘以為起廢有漸也瓘曰此廟堂欺君玩世之術耳
家狀雖當供而差遣其可乞耶彼謂吾不堪貧困而因
兹乞憐爾乃報以家狀昨因削籍毁除無憑供具事果
不行瓘既寓通州而開封尹盛章與石悈有私隙取宻
㫖下悈於獄編置通州揚言為瓘執仇瓘聞而歎曰此
豈盛世之所宜有耶遂挈家至九江因卜居焉　九月
丁卯朔御製宴延福宫承平殿記　冬十月蔡京奏䝉
宣示紫芝二本一本九葉穿穀而生一本两葉與豆相
附乞宣附史館許百官拜表稱賀從之　武勝軍奏穰
縣生瑞榖安化等縣生芝草都計五萬本内有金芝一
本紫芝一本詔送祕書省
　(朱勝非云政和間汝蘄等州貢芝草以萬計予每見/邸報則疑之四年春予為京東學司行縣至宻州界)
　(縣令尉監採芝草邀予徃觀彌漫山谷皆芝菌也五/色俱有或附木石或出平地有一本數十葉層疊髙)
　(大衆色咸備者至郡見太守李文仲曰已採及三十/萬本矣始知諸郡所貢未必不實但過多不可為瑞)
　(適為妖/異耳)
蔡京等以汝州碼碯生發并芝草及諸州雙頭蓮連理
木甘露降仙鶴集雙𤓰雙頭芍藥牡丹凡五千三百種
有竒上表稱賀　交趾進奉白象　壬辰太白犯罰
是歳天祚下詔親征女眞女眞乗契丹未陣三面急擊
之天祚親臨陣戰三合野皆横尸軍中望天祚御旗西
南向即随之而潰天祚晝夜馳五百里退保長春州
丙申政和六年春閏正月癸卯月犯司怪　己酉歳星
犯亢　雄州安撫和詵引契丹亡人李良嗣來朝良嗣
燕人知契丹必亡歸漢力陳可取之計賜姓趙時和詵
乆以厚賂納結朔方豪雋士多歸之以収燕山圖來上
又中山守張杲髙陽關安撫吳玠亦獻議燕雲可取
三月乙未朔知吉州程祈言州學生扶邦彦家収得異
禽盖鳯凰也及至乃知其狂妄劄付本州照㑹　四月
提舉上清寳籙官蔡攸奏今月二日皇帝詣宫設千道
民大㑹有羽鶴來翔於始青天祥两殿之間
　(蔡絛云重和元年赦文云云其後宦官道士有所不/快必託為帝誥則莫不如志又為大㑹於寳籙宫既)
　(齋引羣臣士庻入殿聼林靈素講乗輿為設幄其側/靈素據髙坐使人於下再拜請問然靈素徒辯給其)
　(所言無殊絶者時雜滑稽媟語上下為大哄笑莫有/君臣之禮矣道士有俸而齋施動獲千萬每一宮觀)
　(給田亦不下數百十頃皆外畜妻子置姬媵以膠青/刷鬢錦衣玉食者幾二萬人一㑹殆費數萬緡貧下)
　(之人多買青布幅巾以赴之日得一/飫餐而襯施錢三百謂之千道㑹云)
　丙戌詔監司守臣不得以進獻為名貢花果海錯什
物　六月癸亥朔詔賜宣教郎徐積謚曰節孝處士
禮部尚書白時中等奏今將崇寜貢舉法改修成御試
貢士敇令格式總一百五十九卷乞冠以政和新修為
名頒降詔從之　秋七月歳犯亢　校書郎譚世勣為
司門員外郎蔡京得政乆其子攸提舉修書館中謟事
者皆越次升擢世勣坐直舍繙書竟日泊如也宦者梁
師成貴幸其黨有與世勣鄰居者數致師成意世勣謝
絶之更六年不遷　辛酉御筆走馬承受公事可改為
亷訪使者　八月宗正少卿閭丘籲奏修纂玉牒属籍
太祖皇帝下以德惟從世令子伯師太宗皇帝下以元
宗仲士不善汝魏王下以德承克叔之公彦各依昭穆
分位増廣秩數　丁丑熒惑犯靈臺　庚寅提舉崇福
宫种師道先是知懐德軍得召見訪以邊事師道曰先
為不可勝來則應之妄動生事非策也童貫欲徙内郡
弓箭手以實邊而指為新邊所招之數上問師道何如
師道曰臣恐勤逺之功未立而擾近之患先及矣　九
月癸巳熒惑入太微垣　癸卯詔鼎閣奉安鼎
　(蔡絛曰方士王仔昔獻議九鼎宜内之九重上出御/筆曰遷移神象大噐可令疾速排辦魯公曰何不祥)
　(邪乃奏改曰定鼎初鑄九鼎皆以九州水土内鼎中/及奉安於九成宫至北方曰寳鼎者上方焚香再拜)
　(而鼎忽漏其中水流溢於外魯公私怪/之殊不樂其後終以北方致亂)
庚戌太白犯斗　熒惑犯左執法　冬十月定鼎禮儀
使蔡京奏十三日先定鼎於幄殿有鶴飛翔其上至十
八日有白雲排列如卧在鼎上凝然不散十九日奉安
之際有雲五色見於日旁又據太史局申日月俱有青
赤黄珥伏乞宣付史館　甲申詔誠感殿長生大帝君
神像可遷附天章閣西位鼎閣奉安
　(蔡絛史補王老志死政和六年又有王仔昔出賜號/通妙先生時又踵祥符故事下詔上玉皇后土號合)
　(儒者説曰昊天玉皇上帝后土皇地祗率百官上冊/於玉清陽和宫焉二王先生語多在後仔昔死政和)
　(七年時有林靈素溫州人也少從浮屠學以無行為/所在貶惡乆之去為道士左街道録徐知常引之以)
　(附㑹諸閹又以神霄玉清王者上舊所誦大洞經中/語也始曰神霄玉清王上帝之長子主南方號長生)
　(大帝君既下降於世乃以其弟主東方青華帝君領/神霄之治天有九霄而神霄為最髙其治曰府故青)
　(華君亦曰判府天尊而靈素乃其府仙鄉曰禇惠亦/下降佐帝君之治又目一時大臣要人皆仙府卿吏)
　(若魯公曰左元仙伯鄭居中劉正夫等若童貫諸巨/閹率有名位王黼時為内相乃曰文華吏盛章王革)
　(時迭為天府乃曰仙獄吏伯氏時主進奉乃曰園苑/寳華吏又謂上寵姬劉氏曰九華玉真安妃也天子)
　(心獨喜其事乃賜號通眞先生初劉虞二王先生皆/為上所禮然有神怪事盖出自方士也及靈素至乃)
　(以其事歸之於上而曰以獨佐之而已每自號小吏/佐治故上下莫可攻其非者然靈素實無術徒敢大)
　(言是時上興道教將十年獨思未有一厭/服羣下者數以語近倖於是神降事起矣)
十一月庚寅朔太白犯壁壘陣　太師蔡京等言伏見
六十二處並降甘露二十處木並皆連理四處牡丹並
皆駢生一蕚二處生芝草二處芍藥雙頭二處祥雲見
三處並現毫光祥煙鄆州有仙鶴約二百隻飛鳴梅州
枯木再生枝乞許拜表稱賀詔依又言兾州黄河澄清
　甲午詔帝鼐改為隆鼐正南彤鼎為明鼎西南阜鼎
為順鼎正西晶鼎為蘊鼎西北魁鼎為健鼎正北寳鼎
依舊東北壯鼎為和鼎正東蒼鼎為育鼎東南風鼎為
潔鼎鼎閣為圜象徽調之閣　己亥祀昊天上帝於圓
壇以太祖皇帝配　十二月癸亥熒惑入氐　宣和殿
學士盛章詳定九域圖志　製瑞鶴旗先是元符二年
武夷君廟有仙鶴迎詔又政和二年延福宫燕輔臣有
羣鶴自西北來盤旋於睿謨殿上又奏大晟樂而翔鶴
屢至因詔加此旗　是歳微行始出
丁酉政和七年春正月壬寅熒惑犯歳星　两浙道士
林靈素至京師二月御上清寳籙宫命通眞先生林靈
素講道經及玉清神霄王降生記有翔鶴數十飛鳴乆
之　夏四月庚申御筆卿等表章册朕為教主道君皇
帝只可教門章疏用不可令天下混用　六月都下大
雨雹皆如拳或如一升噐幾两時而止　秋七月乙未
熒惑犯天江　甲寅詔季秋大享明堂登歌並用道士
　八月月犯牛　老人星見　十一月庚寅詔蔡京告
老乞骸可五日一朝次赴都堂治事　初童貫附京以
進既顯寖與京異京疾之及貫兼宣撫河北遂欲專北
事京愈不堪是歳貫又上其平燕策京一日留身奏曰
貫徒有虚名爾伐國大事安危繫之陛下何以付貫上
曰前日取青唐豈非貫之功京對曰崇寜下青唐初遣
貫行但若監軍爾藉使臣當今日亦不能為之况伐敵
國乎上意頗沮京即劾貫前後壞邊事章凡四上而上
乃議下除司空令致仕而罷所領貫大懼因以其城西
外圃與京西湖隣墻流水相接為名邀京子攸及鯈翛
同出城相見議分定界至遂為攸置酒厚甚以二犀帶
遺攸㑹攸力救觧之京議遂格京實創起北伐事嘗曰
北事只我了得他人為之必鑿脱及與貫争權弗勝遽
有敵國不可伐之言故上亦不信也或曰京未始有此
言於上特其子絛假託以欺世云　甲辰冬至後一夕
有大星如月徐徐南行而落光照人物與月無異　十
二月詔修神保觀神保觀者俗謂二郎神也都人素畏
之自春及夏傾城男女負土以獻名曰獻土又有飾作
鬼神廵門催納土者乗輿亦微幸而觀之或謂蔡京曰
獻土納土非吉語也後數日有㫖禁絶　政和後上巾
裹及衣服獨喜同臣庻實欲為期門之事而苑囿皆效
江浙為白屋不施五采多為村居野店又聚珍禽竒獸
麋鹿鴐鶴禽鳥動數百千蹄隻實囿中宣和間都下毎
秋風夜静禽獸之音四徹宛若深山大澤陂野之間識
者以為不祥　前授宣德郎管勾太平觀陳瓘自江州
移南康軍居住
戊戌重和元年春正月丁亥熒惑犯外屏　二月辛酉
先是詔造太極飛雲洞刼之鼎蒼壺祀天貯醇酒之鼎
山嶽五神之鼎精明洞淵之鼎天地隂陽之鼎混沌之
鼎浮光洞天之鼎靈光晃耀鍊伸之鼎蒼龜大蛇蟲魚
金輪之鼎至是奉安
　(朱勝非云崇寕三年用黥徒魏漢津言鑄九鼎至政/和八年又用方士之説作神霄九鼎遂有十八鼎嗚)
　(呼黄帝鼎成昇仙夏禹以貢金鑄鼎事不見於詩書/司馬遷好竒取他説載之史記而後世想慕不已此)
　(皆蔡京相業敢/為怪誕如此)
庚午遣武義大夫馬政同髙藥師等使女眞講買馬舊
好　三月戊申御集英殿賜進士及第出身同出身七
百八十三人詔嘉王楷考在第一不欲令魁多士以第
二人開封王昻為榜首　夏四月壬戌御筆韓琦弼亮
三朝功在王室眷其後嗣宜有寵褒朝請大夫鴻臚純
彦力學有文早登賢科揚歴中外靖共日著可特除顯
謨閣待制提舉醴泉觀　五月壬午朔日有食之　廣
安軍草澤安堯臣上書曰天生北狄限以沙塞自適其
俗不通中國者狄之常也今乃遣使乞憐非畏吾也盖
邊境之上未有可乗之釁陛下將啓燕雲之役異日唇
亡齒寒邊境有可乗之隙狼子野心安得不蓄其鋭而
伺吾隙以逞其所大欲耶臣又觀自古國家之敗未嘗
不由宦者專政此曹手執帝爵口衘天憲則臣下之死
生禍福在焉請以誤國之大者借童貫而論之貫起自
卑微陛下付以兵柄汲引羣小易置將吏以植私黨自
兵權歸貫紛更殆盡賞罰不明兵氣委靡中外之人咸
謂貫深結蔡京同納燕人李良嗣以為謀主共唱北伐
之議經營之乆國用匱乏乃始方田以増常税均糴以
充軍儲茶鹽之法朝行暮改民不奠居陛下茍能速革
其弊則赤子膏血不為此曹涸也劉蕡謂自古宦者預
軍政未有不敗國䘮師者史臣亦謂宦者亂人之國其
源深於女禍陛下何苦暱之
　(講義曰當天下太平之日無以娯恱人主聳動天下/惟有恢拓一事耳故用事之乆則必至於用兵生事)
　(蔡確欲固其寵則興靈武之師王珪患失其位則賛/永洛之役章子厚之於湟鄯蔡京之於青唐洮河皆)
　(是謀也然皆求逞於西而未嘗開釁于北也貫攸何/人哉敢以蚊負山耶然致靖康之禍不在於取燕而)
　(在於不能取燕使契丹政令猶强社稷猶固我將伸/宿憤勞累戰雖得燕薊而民怨財竭内潰外叛若此)
　(而謂致靖康之禍在於取燕可也今天祚地䘮於外/位奪於内竄在夾山死在朝夕其國㓕矣因時拯亂)
　(湯武之業也疆理天下舜禹之政也紀律頗嚴將帥/頗厲乗時以取全燕合漢唐之遺民何為不可然契)
　(丹以燕遼全盛之力而㓕於女眞崛起之兵我以關/陜驍悍之師而敗於契丹垂盡之將遂藉女眞納賄)
　(以巨百萬計所買者山前六郡之空城耳是全燕之/地吾不能取彼能取之吾既不能取吾又從而取之)
　(此彼之邀索所以無已也故靖康之禍不在於取燕/而在於取燕之非人得燕之無道而不能取燕也)
　辛亥太白犯權星　八月丙辰月犯房　阿固達稱
皇帝改元天輔以其國産金故國號大金即遣使詣天
祚議和所求凡十事天祚付南北面大臣議蕭奉先等
喜以為自此無患矣請許之　九月庚辰朔流星自斗
魁向東南有尾迹照地　是月掖庭大火　閏九月癸
亥熒惑犯進賢　冬十月己卯朔太白晝見　十一月
御筆比縁大臣建議恢復燕雲故地安堯臣逺方書生
能陳厯代興衰之迹臣僚咸謂毁薄時政首沮大事乞
重行竄殛朕以承平日乆言路壅蔽敢諫之士議加爵
賞堯臣許用安惇遺表恩澤令吏部先次補承務郎
壬申太白犯天江
己亥宣和元年春正月詔改佛號大覺金仙餘為仙人
大士僧稱德士行者稱德童而冠服之但道冠有徽德
冠無徽又以寺為宫院為觀尋改女冠為女道尼為女
德明年詔復舊　乙夘月犯填　二月癸未老人星見
　三月安州孝感縣獲古鼎六蔡攸驗其欵識有云王
伐虎方之年實始作噐虎方盖西域也陛下屢問罪夏
人此鼎厯歳三千一旦自發比漢汾睢所獲誠為超冠
詔許百官表賀　天祚惡聞女眞事蕭奉先揣其意皆
不以聞明年五月上京破和議遂已後天祚雖復請盟
阿固達皆不報　夏四月丙子朔日有食之　丙戌日
有赤黄冠氣　五月乙亥歳星犯斗　大水髙十餘丈
犯都城
　(蔡絛曰水未作前雨數日如傾及霽開封縣前茶肆/人家晨起拭牀榻睹若有大犬蹲其旁質明視之龍)
　(也其人大呌而倒遂為作坊兵士衆取而食之不敢/奏都人皆圖畵傳玩其身僅六七尺若世所繪龍其)
　(鱗作蒼黒色然驢首而两頬如魚頭色正緑頂有角/一極長於其際始分兩歧焉有聲如牛攷諸傳記則)
　(實龍矣後十餘日大水至又云既大雨龍降後一夕/五鼓西北有赤氣數十道亘天犯紫宫北斗仰視星)
　(皆若隔絳紗初起時拆裂有聲然後大發後數夕又/作聲益大格格且乆其發更猛而赤氣自西北數十)
　(百道其中又間以白黒二氣然赤氣尢多自西北俄/及東北又延及東南其聲亦不絶迨曉而止後復大)
　(水絛時切以謂與丙午及北/齊末占同後事驗亦甚明)
六月起居郎李綱奏積水暴集淹浸民居廹近都城誠
大異也此誠陛下寅畏天戒轉詢衆謀之時周官於國
危則有大詢之禮伏望特詔在廷之臣各具所見以聞
擇其可採者非時賜對特加驅策施行詔都城外積水
縁有司失職隄防不修即非災異李綱所論不當罷起
居郎　八月老人星見　上既遣使從海上與女眞結
約共圖契丹髙麗一旦忽上奏以其王病求醫上命擇
二良醫徃館醫甚勤日乆引醫視其用兵布陣禦敵之
方曰聞天子將用兵遼人實兄弟國茍存之猶足為中
國抒邊女眞乃狼虎不可交也不得已願二醫悉紀布
陣禦敵之狀告諸天子早為之備所以求醫者正懼泄
則為小國之患矣事既聞上不樂命中使諭曰命汝為
醫乃敢預國家事乎　九(月/)癸亥熒惑犯壘壁陣　十
一月戊辰遣監察御史周武仲察訪淮南先是臣僚上
言淮東大旱下戸流離康衢之間百錢賣一兒斗粟易
一女父不能保子夫不能保妻而部使者安坐畧不介
意而武仲有此命　大學生鄧肅進詩諷取東南花石
坐屏出學押歸本貫肅南劒州人也　放林靈素歸溫
州先是京城大水上遣靈素禳之不驗靈素又嘗衝太
子節不避太子擊之訴於上上遂厭之乃逐去　十二
月癸酉朔刑部尚書宇文粹中進對如放欠負一事自
來朝廷黄紙放監司白紙催之語上曰白紙催正做得
抗敕待令覺察編置監司數人便可止絶令百姓受實
惠　是歳正字曹輔編管郴州時車駕輕出朝士大夫
寒心莫敢言者輔慨然上書奏上出示宰執令召赴都
堂審問太宰余深曰小臣敢論許大事輔曰臣有大小
愛君之心一也深曰如言敵兵起於軫下無乃太峻否
少宰王黼曰有是事乎輔曰兹事雖里巷細民無不知
者相公當國獨不知耶曽此不知焉用彼相黼惡其侵
已以聞上令與逺小監當既而編管郴州居郴六年两
遇恩沛王黼當國不得移命輔怡然不以介意
　(朱勝非云上皇自政和以來為㣲行毎出乗肩輿並/無呵衛前後數内臣導從而民間指目為小轎子置)
　(行幸局主供帳飲膳等局中人遇出即稱有排當次/日不歸即傳旨稱瘡瘍不坐朝閤門等處日有探候)
　(聞有排當即知必出聞不坐朝即知不歸卒以為常/始猶外人未盡知因蔡京草表云輕車小輦七賜臨)
　(幸邸報傳四方盡知之矣靖康初召輔/為言官遷簽書樞宻院次年卒於南都)
庚子宣和二年春正月己酉月犯畢　二月壬申朔歳
星犯壘壁陣　乙亥遣趙良嗣王瓌使金國仍以買馬
爲名其實約阿固達夾攻契丹取燕雲舊地夾攻之約
盖始乎此　辛巳老人星見　五月趙良嗣王瓌等至
薊州㑹阿固達已出分師三路趨上京引良嗣觀攻城
不旋踵而破　丁巳祀地於方澤　丁卯朱夢説坐上
書論事編管池州　六月丁丑太白晝見　庚寅流星
出氐入天市垣　秋七月辛亥月犯牛　九月己酉日
有赤黄戴氣　冬十月戊辰朔日有食之　己卯太白
熒惑犯亢　睦州青溪縣有洞曰幇源羣不逞徃徃囊
槖其間方臘者因以妖術誘之兇黨稍集是月丙子殺
里正縱火大掠從之者幾萬人　十一月戊戌朔方臘
僣改元永樂以其月為正月　己亥少傅太宰兼門下
侍郎余深為鎮西軍節度使依前少傅知福州　癸卯
詔侍御史陳堯臣論事不當語言狂妄送吏部與監當
差遣　十二月辛卯月犯東咸
辛丑宣和三年春正月丁酉朔領樞宻院事童貫為江
浙淮南等路宣撫使　戊申熒惑犯斗丙辰熒惑入斗
　二月壬午月犯角　庚申御集英殿賜何渙等及第
出身同出身六百三十一人　是春日有變忽青黯無
光其中汹汹而動若鉟金而湧沸狀日旁有青黒正如
水波周囘旋轉將暮而稍止是時睦賊方作人多憂之
以謂禍難必未已也　夏四月盗起睦州中丞陳過庭
論致冦者蔡京養冦者王黼又劇論朱勔父子本刑餘
小人罪著賄盈皆宜正典刑以謝天下遂奪職知蘄州
未幾散州安置　王禀辛興宗楊惟忠生擒方臘於幇
源山東北隅石澗中并其妻拏兄弟偽相侯王三十九
人振旅赴杭州宣撫司方臘雖就擒而支黨散走浙東
賊勢尚熾　是月汝州梁縣民邢喜家牛生麒麟　五
月改睦州建德軍為嚴州遂安軍　丙午錫貢士聞喜
宴於瓊林苑賜御製詩　月入氐　童貫奏生擒方十
三等平蕩賊洞了畢上表稱賀　八月癸巳朔老人星
見　己亥太白犯勾鈴　丙辰方臘伏誅
壬寅宣和四年春正月壬申熒惑犯天街　二月辛丑
太白犯壘壁陣　三月金人初以正月癸酉䧟中京天
祚奔夾山李處温謀立燕王淳淳於天祚為從叔號天
錫皇帝遂廢天祚為湘隂王遼國自此分矣朝廷遂遣
童貫勒兵十五萬廵邊仍以御筆三䇿付貫五月童貫
駐軍雄州种師道屯白溝癸未我師敗於蘭溝上聞師
道敗亦甚懼遂詔班師
　(講義曰世之言宣和之失者曰遼不可攻女眞不可/通燕不可取藥師不可任張覺不可納然皆非根本)
　(之論也盖在慶厯景德之時遼勢之方强故未有可/乗之機至天祚失道内外俱叛而已有可取之釁則)
　(攻遼非失䇿也女真固不可遽通然以方張之勢斃/垂盡之遼他日必與我為鄰則通女眞亦未為失䇿)
　(也全燕之地我太祖百計而不能得太宗百戰而不/能克取今也兼弱攻昧可以収漢晋之遺黎可以壮)
　(關河之大勢則燕亦在所當取也郭藥師以涿易來/降則以燕人守燕亦可也平州乃燕之險張覺以平)
　(州來則撫之亦可也不知中國之見輕於夷狄乆矣/女真初未知中國之虚實吾之使者泛海屡至而遂)
　(為其長所辱則既輕於始矣及議山後地尼堪猶曰/南朝四面被邊若無兵力安能立國如此强大自郭)
　(藥師已降之後遼人垂㓕之國亦足以覆官軍觀金/人告馬擴之言曰劉延慶一夕而遁汝觀我家用兵)
　(有走者否則中國之見輕於敵非一事使當時不通/女眞不攻遼國不取燕山不任藥師不納張覺其能)
　(保全金人不入冦乎盖當時之患不在外而在内不/在女眞而在中國小人用事自熈寜至宣和六十年)
　(奸倖之積熟矣星犯帝座禍敗在目前而不知冦入/而不罷郊祀恐礙推恩冦至而不告中外恐妨恭謝)
　(冦迫而不撤綵山恐妨行樂是小人之為禍也童貫/之使遼也遼人笑曰大宋豈乏人乃使内臣奉使耶)
　(女眞將敗盟朝廷遣使者以童大王為辭尼堪笑曰/汝家更有人可使否是宦官之為禍也敵至燕而燕)
　(降至河北而河北之軍潰至河南而河南之戌散此/兵將之為禍也置花石綱而两浙之盗起科免夫錢)
　(而河北京東之盗起此盗賊之為禍也自古未有内/無釁隙而外有敵國之禍者景德之兵慶厯之冦所)
　(以不能為深入之謀者以内無釁隙啟之也宣和之/間在内之釁隙不一則女眞固有所負而至耳縱使)
　(當時無女真之禍亦必有小/人宦者兵將盗賊之禍矣)
　是歳四月貫始出師白虹貫日出門而牙旗竿折至
蔡攸再出師有少保節使與宣撫副使二認旗從後次
日二認旗皆失之又出師連數夕有流星大若杯椀自
紫微文昌出不一所或犯天津河鼓越天漢斗牛亦不
一所皆向南奔曵光如匹練每夕數十流至夜半方漸
踈十餘夕皆然蔡絛宻白其父曰以此占懼如西晋象
實令人憂疑京亦動色然太史皆不奏又方用兵雄州
地大震雄之正寢忽𤣥武見龜大如錢朱蛇僅若筋貫
攸拜之藏以銀合置於真武廟明日俱死又馬生两角
長各三寸及四足皆出距方以為龍馬貫以進御獨上
識而甚不樂也　秋七月戊辰月犯建　八月庚戌月
犯填　九月丁巳朔詔宋昭上書狂妄除名勒停送廣
南編管以為妄議朝政之戒昭書云蕃人之性不可以
信義結㓕一弱敵而與强敵為鄰恐非中國之福徒為
女真之利耳且北敵雖夷狄然謹守盟誓不敢妄動者
知信義之不可渝也本朝與北敵通好百有餘年一旦
敗之女真能果信其不渝乎異日女眞决先敗盟為中
國患必矣此理之必然事之必至雖使伊周復生不能
易此議也　乙丑契丹易州守髙鳯等以易州降契丹
都管押常勝軍涿州留守郭藥師以涿州降　十一月
丙辰朔流星出王良至紫微垣内上輔星有尾跡照地
　癸酉月犯權星　十二月丙戌金人入燕蕭氏出奔
童貫蔡攸再舉取燕不能下懼無功獲罪宻遣王瓌由
飛狐路禱金國主令圖之瓌見金國主具言貫攸兵已
壓境不敢擅入乞如約夾攻金國主定議分三道進軍
時馬擴随軍行國主謂擴曰契丹疆土我得十九矣止
燕京數州之地留與汝家我以大軍三面掩之令汝家
俯拾猶不能収我初聞南軍到盧溝已有入燕者我心
亦喜縱令汝家取之我亦將歛軍歸國近却聞劉延慶
一夜燒營而遁何至此耶汝家似此䘮師從來有何誅
責擴云兵折將死將折兵死劉延慶敗雖貴亦誅阿固
達云若不行法何以使人一两日間到關汝觀我家用
兵有走者否是日入居庸關晡時到燕蕭后聞居庸失
守夜率契丹蕭幹等車帳出城行未五十里金人遊騎
已及城前軍已登城矣於是左企弓宰相等皆迎降金
國主遣馬擴歸獻㨗
癸卯宣和五年夏四月乙巳童貫等言四月十七日躬
領大軍入燕山府撫定軍民布宣聖澤具表稱賀　五
月甲寅太白犯鬼　己未御文德殿以収復燕山府雲
中府两路羣臣稱賀賜王黼玉帶　是月金國王阿固
達卒弟烏竒邁立　秋七月甲子月犯牛　八月辛巳
朔太史言日當食不食　壬午歳星犯井　是月燕山
府路轉運使吕頥浩落職降官頥浩嘗奏燕山一路開
邊極逺其勢難守雖窮天下之智盡天下之力竭天下
之財必無以善其後又條上河北燕山路危急五事詔
頥浩所奏意有包藏情不可貸御筆令頥浩赴宣撫司
出頭供伏軍令狀　九月癸丑詔王安中知燕山府詹
度郭藥師同知藥師及燕人終不改其左袵時人竊比
之禄山　己未熒惑犯司怪　冬十月乙酉雨水氷
十一月丙寅幸王黼賜第觀芝草
　(史臣曰王黼專結梁師成既為相蒙賜大第於城西/開便門與師成宅對街以相徃來及燕告功黼益得)
　(意乃妄託言家之屏風生玉芝上為臨幸睹黼之堂/閣張設寳玩山石侔擬宫禁喟然嘆曰此不快活耶)
　(若太師居處糞壌坑耳太師謂蔡京也時上既幸黼/第又設便門過師成復來黼家駐蹕因大醉黼自傳)
　(㫖支賜命放散侍從百官於是禁衛諸班直争願見/上始謝恩不肯散因大詾詾師成與譚稹乃扶持上)
　(而出面諭之上醉不得語矣復入夜漏十五刻乃開/過龍德宫複道小墻謂鹿寨門者以還内宦者十餘)
　(人執兵接之而去三衙衛士無一人得入者是夜諸/班禁從皆集教塲備不虞幾生變翌日猶不御殿殆)
　(半日人心始安祖宗/以來臨幸未之有也)
庚午太白犯房　十二月己巳月入氐　是月京師地
震
甲辰宣和六年春正月甲子上元節御樓觀燈簾幕重
宻下無由知衆中忽有人躍出黒色布衣若僧寺童行
狀以手指簾謂上曰汝有何神而敢破壞吾教吾今語
汝報將至矣上怒甚命中使傳㫖治之於是箠掠亂下
又加炮烙畧不語亦無痛楚狀因又㫁其足筋俄施刀
臠肉血狼籍上大不怡為罷一夕之懽至暮終不得為
何人付獄盡之　己巳月入氐　是月京師地震　二
月辛丑承事郎楚州居住陳瓘卒
　(史臣曰范純仁晚年留意人才或問其所儲蓄人才/可為今日用者答曰陳瓘又問其次曰陳瓘自好也)
　(宣和末或問游酢以當今可以濟世之人酢曰陳了/翁其人也劉安世亦嘗因瓘病使人勉瓘以醫藥自)
　(輔云天下將有頼於公當力加保養以待將用也瓘/通易數自謂與邵雍之數合至如國家中興之事徃)
　(徃嘗預言之其弹蔡京之疏云絶㓕史學一似/王衍重南輕北分裂有萌驗其言於今也悲夫)
　閏三月庚辰熒惑犯五諸侯　庚子御集英殿䇿試
進士　夏四月癸丑賜沈晦等及第出身同出身凡八
百五人　六月辛酉月犯壘壁陣　八月乙巳朔金人
怨朝廷納張㲄遂攻蔚州絶山後交割意　九月丙戌
楊時為校書郎及對力陳儆戒之言上首肯之曰卿所
陳皆堯舜之道宜在經筵朝夕輔朕即除邇英殿説書
　庚寅手詔以金芝産於艮嶽萬夀峯宜改名夀嶽
　(朱勝非云上皇於宫城東北起景龍門複道通禁中/毎歳冬至後即放燈自東華門以北並不禁夜徙民)
　(市行舖夾道以居縱慱群飲至上元後罷謂之先賞/又於次東建寳籙宫宫後累石為山以其在艮方也)
　(號艮嶽又改稱夀嶽運四方花竹竒石積累二十餘/年山林深髙千巖萬壑麋鹿成群樓觀臺殿不可勝)
　(計最後朱勔於太湖取巨石髙廣數丈載以大舟挽/以千夫鑿河㫁橋毁堰拆閘數月方至京師賜號昭)
　(功專慶神運石是年初得燕地故也勔縁此授節度/使靖康元年冬虜騎再犯闕圍閉日乆折屋為薪鑿)
　(石為砲伐竹為笓籬/惟大石基址存焉)
　丁亥月犯畢　十一月丙子太白晝見　十二月癸
亥蔡京落致仕領三省事五日一赴朝請至都堂治事
　是歳都城有賣青果男子孕而誕子蓐母不能収易
七人始免而逃去又有酒肆朱氏子其妻忽生髭其人
可四十餘髭髯長僅六七寸踈秀甚美宛然一男子特
詔度為女道士
乙巳宣和七年春正月辛丑故遼國主天祚為金人所
擒削封海濱王後踰年而卒　六月戊午劉安世卒
　(吕本中雜説崇寕間蔡京毎謂人如劉安世使搗碓/磨磨亦只説元祐是也京執政乆亦時有長者之言)
　(嘗有乞將元祐臣僚編置逺惡州郡者京曰/元祐人本無大罪止是不合改先帝法度耳)
　八月有都城東門外鬻菜夫負擔至宣德門下忽迷
罔釋荷擔向門㦸手而言曰汝壞吾社稷矣太祖皇帝
神宗皇帝使我來道尚宜速改也邏卒捕得下開封獄
一夕已省則不知向所云為者時於獄中盡之　九月
壬辰熒惑犯鬼　是日金人以天祚成禽遣李孝和王
永福來告慶詔宇文虚中髙世則館之其實敵將舉兵
以覘我也　秋有狐由艮嶽直入中禁據御榻而坐詔
毁狐王廟　冬十月辛丑土星入太微垣　戊子有流
星尾跡照地如盞口大　十二月金人䧟薊州接伴賀
正使𫝊察為所殺先是金人未渝盟朝廷以故事遣察
迓使人於薊州玉田縣韓城鎮察至界上敵愆期不至
斡里雅布擁大兵遽入冦遂執察等責令投拜蔣噩以下
羅拜臣服察獨不屈敵以兵脅之察亦不顧金帥曰我
以南朝天子失德故來弔伐察曰主上明若日月四海
拱戴胡欲敗盟以此為兵端耳然自古之戰以曲直為
勝負南北敵國亦安知爾非送死哉我有死而已膝不
可屈也金帥大怒察死之　己巳童貫遁歸京師初貫
得越茹牒計無所出託以赴闕禀議請太原帥張孝純
諭意孝純愕曰金人渝盟大王當㑹諸路將士極力支
捂今去人心摇是將河東與賊河東失河北亦豈能保
耶願少留共國報國太原地險城堅人亦習戰未必便
能抜也貫怒目曰貫受命宣撫非守土臣必欲留貫置
帥何為此行至京當即以兵來援孝純撫掌歎曰平時
童太師作多少威重及臨事乃畏怯如此不思身為大
臣當以死排難止欲奉頭䑕竄何面目見天下士乎貫
不聽翌日行用九日至京師　郭藥師以燕山叛執安
撫蔡靖運使吕頥浩副使李與權提舉官沈琯等金人
既欲犯盟自秋冬探報甚宻然中外多不知也蔡靖亦
宻奏凡百七十餘章至言朝廷若以為不實則乞早賜
重行編置然終不報十一月斡里雅布之軍壞燕山府塩
塲斡里雅布至燕山郭藥師率軍官郊迎之
　(初蔡攸從中力主藥師毎以為忠信無比故終不為/之備於内地畧無防禦亦屡有人告變又沿邊廵檢)
　(楊雍者得其通金人書繳上之皆不省初靖揣藥師/常勝軍之情故常勉藥師以忠義及知金人㸃集將)
　(寒盟屡奏皆不報無如之何故因其出師廼餞於野/對其大軍設案望闕焚香拜舞始語藥師曰對諸軍)
　(在此今日之事相公豈可負趙皇恩耶願勉旃藥師/亦領畧然無益也是月壬寅詹度猶奏郭藥師瞻視)
　(不常趣向懐異蜂目鳥喙怙寵恃功兼常勝軍暴掠/燕子女攘奪民舍藥師縱之不復彈壓詔梁沂盧宗)
　(原體究而藥師已叛矣藥師既叛報至京師上左/右不欲人聞知乃共匿其報但曰藥師被圍矣)
　金人南犯朔武之境朔州守將孫翊者勇而忠出與
之戰戰未决漢兒開門獻於金人既至武州漢兒以為
内應遂失朔武長驅至代州守將李嗣本率兵拒守漢
兒又擒嗣本以降遂䧟代州　己酉知中山府詹度奏
金人分道入冦是日連三奏至京師朝廷失色　尼雅滿
引兵圍太原知朔寜府孫翊來救兵不滿二千與金人
戰於城下張孝純曰賊已在近不敢開門觀察可盡忠
報國翊曰但恨兵少爾乃復引戰數日五兵皆盡為金
人所殺　月入太微垣　庚申上禅位於皇太子手詔
皇太子桓可即皇帝位凡軍國庻務一聽裁决予當以
道君號退居舊宮丙寅上道君皇帝尊號曰教主道君
太上皇帝　是歳十一月祀南郊禮畢降壇而得邊報
及上還御郊宫之端誠殿時天未明百辟皆賀忽有鴞
正鳴於殿屋之上與賛拜之聲幾若相應和異常聞者
駭之時已報金人寒盟　元豐之末嘗有物大如席夜
見寢殿上而神廟登遐至元符末又數見而哲宗厭代
自大觀間漸晝見政和已後遂大作形廣丈餘状髣髴
如龜行動硜硜有聲黒氣䝉之氣之所及腥血四灑後
習為常宣和末寖少出而亂遂作此為黒眚宣和二三
年春夏之際洛陽府畿間忽有物如人或如犬其色黒
不能辨眉目始夜則出掠小兒傷食之後雖白晝因忽
在人家有力者夜必聚執槍棒而為之衛如是二歳乃
息甫三年則北征事起此亦黒眚也
　
　
　
　
　
　
　
　
　
　
　
　
　
　宋史全文卷十四
欽定四庫全書
　宋史全文卷十五
　　宋欽宗
丙午靖康元年春正月詔求言監察御史余應求先為
校書郎嘗上奏畧曰獻言者皆曰夷狄外侵而邊鄙未
寜為可慮百姓乆困而財用日急為可慮兵革未弭而
士馬不彊為可慮臣以為選將帥以守邊治險阻以固
圉積粟治兵實之塞下則邊備何患乎不嚴罷不急之
務减無名之費躬節用裕民之德去蠧國害財之政用
計數之臣治轉運之法則財何患乎不足下募兵之令
髙買馬之直明賞罰以収人心嚴軍政以勵士氣付之
良將何徃不克則士馬何患乎不彊詔特賜章服　自
金人犯邊屢下求言之詔事稍緩則復沮抑言者故當
時有城門閉言路開城門開言路閉之諺　丁卯金人
犯濬州内侍梁方平領兵在黄河北岸敵騎奄至倉卒
奔潰時南岸守橋者望見敵中旗幟燒㫁橋䌫陷没凡
數千人敵因不得濟何灌軍亦望風潰散我師在河南
者無一人初敵至邯鄲遣郭藥師為前驅付以二千騎
藥師疾馳三百里質明遂至濬其言州縣無備邀取金
繒暴宫禁間事者皆藥師之為也　己巳詔親征　先
是太學生陳東率在學諸生伏闕上書畧曰臣等聞堯
之時有八元八凱而未暇用有四凶而未暇去堯非不
知其可用可去也意謂我將倦於勤必以天下授舜特
留以遺之使大明誅賞以示天下耳故傳曰舜有大功
二十而為天子天下誦之至今不息臣竊謂在道君皇
帝時非無賢才如八元八凱而未用者非無奸臣賊子
如四凶而未去者道君亦非不知之特留以遺陛下今
日之事蔡京壊亂於前梁師成隂賊於内李彦結怨於
西北朱勔結怨於東南王黼童貫又從而結怨於二邊
敗祖宗之盟失中國之信創開邊隙使天下勢危如絲
髮此六賊者異名同罪伏願陛下擒此六賊肆諸市朝
傳首四方以謝天下至是黼竄永州黼賣官取贓無厭
京師為之語曰三百貫且通判五百索直秘閣黼至雍
丘縣南固村呉敏李綱指燕山之役為黼罪請誅之取
其首以獻勔削官放歸田里繼而覊管循州尋賜死彦
亦賜死皆籍其家　上皇如南京　庚午以兵部侍郎
李綱為尚書右丞東京留守同知樞宻院李梲副之聶
山為随軍轉運使時從官以邊事求見者皆非時賜對
綱待班延和殿下適宰執奏事議欲奉鑾輿出狩襄鄧
綱語知東上閤門事朱孝莊曰有急切公事欲與宰執
廷辨孝莊曰舊例未有宰執未退而從官求對者綱曰
此何時而用例邪孝莊即具奏詔綱立執政之末因啓
奏曰聞諸道路宰執欲奉陛下出狩避狄果有之宗社
危矣且道君皇帝以宗社之故傳位陛下今捨之而去
可乎上黙然白時中曰都城豈可以守綱曰天下城池
豈復有如都城者且宗廟社稷百官萬民所在捨此欲
何之若能率勵將士慰安民心豈有不可守之理上顧
大臣曰䇿將安出皆黙然綱進曰今日之計莫如整厲
士馬聲言出戰固結民心相與堅守以待勤王之師上
曰誰可將者綱曰朝廷平日髙爵厚禄畜養大臣將用
之於有事之日今白時中李邦彦等皆書生未必知兵
然藉其位貌撫馭將士以抗敵鋒乃其職也時中厲聲
曰李綱莫能出戰綱曰陛下不以臣為懦儻使治兵願
以死報第人微官卑恐不足以鎮服士卒上即命除綱
右丞内侍王孝竭奏曰中宫國公已行陛下豈可留此
上色變曰卿等無執朕將親徃陜西治兵以復都城决
不可留此綱泣拜俯伏以死請㑹燕越二王至亦以固
守為然上意稍定即俾中使追還中宫國公顧謂綱曰
卿留朕治兵禦冦專以委卿綱受命與梲同出中夜上
遣中使諭宰執欲詰旦决行質明綱入朝見禁衛擐甲
乗輿服御皆已陳列綱厲聲曰爾等願以死守宗社乎
願扈從以廵幸乎皆呼曰願以死守綱入見曰陛下已
許臣留今復戒行何也且六軍之情已變彼父母妻子
皆在都城豈肯捨去萬一至中道散歸陛下孰與為衛
且敵已逼彼知乗輿之去未逺以徤馬疾追何以禦之
上悟始命輟行　辛未上御宣德樓宣諭六軍將士於
是固守之議始决命李綱為親征行營使侍衛親軍馬
軍都指揮使曹曚副之　白時中罷坐主出奔議也
李邦彦起復為太宰張邦昌為少宰仍兼門下中書侍
郎趙野王孝迪門下中書侍郎蔡懋尚書左丞簽書樞
宻院耿南仲同知　壬申詔每路差近上内侍一併督
帥臣將勤王兵入援　癸酉斡里雅布至京城西北屯牟
駝岡天駟監即孳生馬監之所芻豆山積異時郭藥師
來朝得㫖打毬於其間金人兵至徑趨其所藥師導之
也自敵騎扣河梁方平燒橋而遁敵不得遽渡取小舟
能容數人者以濟凡五日騎兵方絶歩兵猶未集也旋
濟旋行無復隊伍敵笑曰南朝可謂無人若以一二千
人守河我軰豈得渡哉　是夕金人攻宣澤門李綱臨
城募敢死士斬獲百餘人迨旦始定初治都城四壁守
具凡四日治具粗畢而敵抵城下矣　以鄭望之充軍
前計議使髙世則副之望之即行少頃敵亦遣呉孝民
至甲戌鄭望之入奏引見金使呉孝民奏曰上皇與大
金結約海上復違盟誓皆已徃事今日少帝陛下與大
金别立誓書結萬世歡好可也向者李鄴來議割獻三
鎮事皇子遣使人代朝見之禮願遣親王宰執到軍前
報禮大金喜禮意之重前日割地之議徃徃可罷少帝
之稱自此始上顧宰執未有對者李綱請行上不許曰
卿方治兵不可命同知樞宻院事李梲奉使鄭望之髙
世則副之　乙亥敵攻通天景陽門一帶甚急上命李
綱督將士扞禦又攻陳橋封丘衛州等門綱登城督戰
自卯至申殺敵凡數千乃退武泰軍節度使何灌死之
　敵遣游騎四出抄掠畿縣惟東明太康雍丘扶溝鄢
陵僅存敵耻小邑不破再益騎三千急攻東明京東將
董有鄰率衆拒之斬首十餘級最後得金環者三太子
也　李梲鄭望之等在敵營斡里雅布見之需金五百
萬两銀五千萬两牛馬萬匹衣縀百萬疋割大原中山
河間三路地并欲宰相親王為質望之辭以親王年㓜
乞遣郡王望之再三言之斡里雅布曰遣親王郡王各一
人至河即還宰相候交物了及撥地畢日可還也斡里雅
布遣蕭三寳奴耶律忠王汭等來　丙子詔大金所需
犒軍物數浩瀚朝廷竭力應副如供祀宗廟噐皿亦不
敢吝至於親王内外百官之家已行告諭盡數供助尚
恐未能敷數忠義之民理宜體國將私家所有願助國
用者限日下於户部尚書聶山等處送納又詔蕃衍宅
諸王金銀絹帛道官樂官伎術等官及五司官察視曽
經賜帶各家有見在金銀只今納元豐庫若敢隐庇轉
藏並行軍法諸宫觀寺廟奉先普安諸墳六尚局諸局
并開封府公用金銀拘収納左藏庫　時從王孝迪之
議掲榜立賞括在京軍民官吏金銀違者斬之都城大
擾限既滿得金二十餘萬銀四百餘萬两而民間藏蓄
為之一空李綱因對奏曰収簇金銀限滿民力已竭復
許告訐恐生内變外有大敵而民心内變不可不慮上
曰卿可徃収榜毋得告訐綱因廵城傳聖㫖収榜人心
稍安　以康王為軍前計議使令張邦昌髙世則副之
上命引王詣殿閣見宰執李梲云大金恐南朝失信故
要親王送到河亦無他王正色曰國家有急死亦何避
聞者悚然　丁丑宰執進呈金人所須之目李綱力争
以謂犒師金幣其數太多雖竭天下亦不足充况都城
乎當量與之大原河間中山國家屏蔽號為三鎮割之
何以立國又保塞翼祖順祖信祖陵寢所在子孫奈何
與人至於遣使宰相當徃親王不當徃今日之計莫若
擇使與之熟議道所以可不可者金幣之數令有司㑹
計少遲之大兵四集彼以孤軍入重地勢不能乆留必
求速歸然後與之盟彼且不敢輕中國其和可乆也宰
執皆謂都城患在朝夕尚何有三鎮而金幣之數又不
足較也綱因求去上慰諭曰卿苐出治兵益固城守恐
金人欵我此徐議也朝廷即以誓書徃所求皆與之以
李鄴髙世則為送伴使副綱尚留三鎮詔書不遣幾少
遲延以俟勤王兵集徐為後圖也　庚辰張邦昌從康
王詣敵營　壬午統制官馬忠以京西募兵至遇金人
於順天門外乗勢擊之殺獲甚衆范瓊將萬騎自京東
來營於馬監之側王師稍振　丁亥靖難軍節度使河
北河東路制置使种師道武安軍承宣使姚平仲以涇
原秦鳯兵至闕下既入見上曰今日之事卿意如何師
道曰女真不知兵豈有孤軍深入人境而能善其歸乎
上曰業已講好矣對曰臣以軍旅之事事陛下餘非所
敢知也　李綱言於上曰勤王之師漸集兵家忌分非
節制歸一不能濟願勅两將聼臣節制上曰師道老而
知兵且職位已髙與卿同官替曹曚可也於是别置宣
撫司以師道同知樞宻院事充京畿河北河東路宣撫
使以平仲為都統制應四方勤王兵並𨽻宣撫司又撥
前後軍之在城外者属之而行營司所統者獨左右中
軍而已上屡申飭两司不得侵紊而節制既分不相統
一宣撫司所欲行者徃徃託以機宻不復闗報自是權
始分矣　太學生陳東又言梁師成當正典刑詔黜為
散官命開封府吏押至八角鎮殺之　癸巳李綱李邦
彦吳敏种師道姚平仲等是日同對於福寜殿議所以
用兵者綱奏曰金人之兵張大聲勢然其實不過六萬
吾勤王之師集城下者二十餘萬固已數倍之矣彼以
孤軍入重地正猶虎豹自投於檻穽中當以計取之不
可角一旦之力為今之䇿莫若扼關津絶粮道禁抄掠
分兵以復畿北郡邑俟彼遊騎出則擊之以重兵臨賊
營堅壁勿戰如周亞夫所以錮七國者俟其芻粮乏人
馬疲然後以將帥檄取誓書復三鎮縱其歸中渡而後
擊之此必勝之計也上然之　二月丁酉夜都統制姚
平仲率歩騎萬人刼敵寨以敗還初种師道以三鎮不
可棄城下不可戰朝廷姑堅守和議俟姚古來兵勢益
甚軍中共議自遣使人徃諭敵以三鎮係國家邊面决
不可割寜以其賦入増作嵗幣庻得和好乆逺如此三
两返勢須逗遛半月重兵宻邇彼必不敢逺去刼掠粮
草漸竭不免北還俟過河以騎兵尾襲至眞定中山两
鎮必不肯下彼腹背受敵可以得志㑹李綱主平仲之
謀師道言卒不用平仲古之養子也上以其驍勇屡召
對許以成功當授節鉞平仲議欲夜叩敵營生擒斡里
雅布奉康王以歸而其謀泄未發數日行路及敵人皆知
之敵先事設備故反為所敗李綱㑹行營左右軍將士
質明出景陽門分命諸將觧范瓊王師古等圍敵騎出
没鏖戰斬獲甚衆復犯中軍綱親率將士以神臂弓射
却之上初滿意平仲必成功既而失利宰執臺諫交言
西兵勤王之師及親征行營司兵為所殱無復存者上
大震驚有詔不得進兵遂罷綱尚書右丞親征行營使
以蔡懋代之因廢行營使司止以守禦使縂兵事盖欲
罪綱以謝敵也　辛丑遣資政殿大學士宇文虚中知
東上閤門事王球使斡里雅布軍齎李綱所留割三鎮詔
書以徃仍就迎康王　太學生陳東率諸生數百人伏
宣德門下上書曰在廷之臣奮勇不顧以身任天下之
重者李綱是也所謂社稷之臣也其庸謬不才忌嫉賢
能動為身謀不恤國計者李邦彦白時中張邦昌趙野
王孝迪蔡懋李梲之徒是也所謂社稷之賊也又曰綱
起自庻官獨任大事邦彦等嫉如仇讎恐其成功因綱
用兵小不利遂得乗間投隙歸罪於綱然一勝一負兵
家常勢小勝固未足為喜小挫亦豈足為辱况示怯示
弱竒謀秘計豈可遽以此傾動任事之臣又曰竊聞邦
彦時中盡勸陛下他幸見事有急各除親黨外任遣家
属随之逺去豈身為大臣不能以一家死社稷之難其
意止欲倉卒之際各保妻孥耳諸大臣一鼓而倡之百
官有司羣起而和之遂令京城之人閧然騷動弗安其
居若非綱為陛下建言則乗輿播越在外宗廟社稷已
為丘墟生靈已遭魚肉陛下將有棄宗廟社稷之名賴
聰明不惑特從綱請中外聞之雖愚夫愚婦莫不舉手
加額仰歎聖德之盛綱之力豈曰小補之哉是宜邦彦
等譛謗忌嫉無所不至又曰若以綱用兵小挫遂當廢
罷則童貫創開邊隙以貽今日之禍近又引兵數十萬
以事雲中之役幾於匹馬隻輪無還朝廷曽不議貫之
罪何綱小挫而加罪乎一進一退在綱為甚輕在朝廷
為甚重今日宗社安危在此一舉幸陛下即反前命復
綱舊職以安中外之心付种師道以閫外之事於是軍
民數萬人擁伏闕下相謂曰非見李右丞种宣撫復用
毋得歸㑹百官退朝衆指李邦彦數其罪欲敺之邦彦
疾驅以兔百姓乃擊登聞鼓山呼震地開封尹王時雍
至謂諸生曰脅天子可乎胡不退諸生應之曰以忠義
脅天子不愈於以姦佞脅之乎復欲敺之時雍逃去殿
帥王宗濋奏於上曰事已爾亡可奈何當黽勉從之不
然且生變於是遣簽書樞宻院事耿南仲言於衆曰已
得㫖宣李綱矣内侍朱拱之先得㫖宣諭未到而後發
之使先至衆取拱之臠而磔之號於衆曰此逆賊也即
矯詔曰殺内臣者無罪綱惶懼入對泣拜請死上即復
李綱尚書右丞充京城四壁守禦使而罷蔡懋綱固辭
上不許命復節制勤王師种師道亦歸其𪠘士庻知二
人復用遂散時師道實不罷盖外議流傳之妄云　范
仲淹追封魏國公司馬光贈太師張啇英贈太保　除
黨籍學術禁　王孝迪罷以徐處仁為中書侍郎　壬
寅以沈晦假給事中從皇弟肅王使斡里雅布軍先是康
王在敵營幾月斡里雅布憚之不肯留更請肅王代之
己巳康王自金營還　丙午敵退圍京城凡三十三日
既得三鎮詔書及肅王至不俟金幣數足遣使告辭而
去　己酉李綱言澶淵之役雖與遼人盟約及其退也
猶遣重兵䕶送之盖恐其無所忌憚肆行虜掠故也金
人之去三日矣盍遣大兵用澶淵故事䕶送之上可其
請於是分遣將士數道並進且戒諸將度便利可撃即
撃之　李邦彦奏立大旗於河東北有擅出兵者依軍
法　李綱奏備邊禦敵八事　詔自今並遵祖宗舊制
選用大臣裁抑内侍不崇飾恩倖不聼用奸人不輕爵
禄不濫賜予不奪爾居以營燕游之地不竭爾力以廣
浮用之費凡蠧國害民之事一切寝罷　詔河北堅守
仍出竒掩撃時斡里雅布師還抵中山河間两鎮兵民固
守不肯下即以矢石及之而退沿邊諸郡亦然　李邦
彦罷以張邦昌為太宰吳敏為少宰李綱知樞宻院事
耿南仲左丞李梲右丞　蔡京責授祕書監分司南京
尋移德安府衡州安置正言崔鶠上言賊臣蔡京以奸
邪之術誑耀人主収天下之士以為腹心遂致賊盗蠭
起夷狄亂華陛下安得而赦之遂竄京儋州尋又竄京
子孫三十三人遇赦不許量移京行至潭州而死京患
失之心無所不至根株結盤牢不可脱卒以召釁誤國
為宗社竒禍雖以譴死而海内以不及正刑誅為恨蔡
攸從道君南下或云將遂復辟於鎮江尋責永州安置
徙潯雷二州又移萬安上復命即所在斬之蔡翛亦以
復辟之謗被誅童貫初貶池州居住移郴州尋下詔數
其十罪追斬於南雄州貫惡稔釁盈卒以起戎胎禍流
毒四海雖醢其軀不足以謝天下云　楊時兼國子祭
酒　敵陷隆德府先是太原堅守尼瑪哈攻之不克遂分
兵而南既逾南北關仰而歎曰關險如此而使我過之
南朝可謂無人矣遂至隆德城中素無備二日而䧟守
臣張確死之　自李綱建議盡遣城下兵追斡里雅布
之師及邢卲間相去二十餘里金人懼其行甚速至是澤
州奏尼瑪哈兵次髙平執政懼宻啓於上前以御前金字
牌追兵還甚速綱力争於上前得㫖復遣而諸將還已
數程矣再進猶及金人於滹沱河然將士知朝論二三
悉觧體不復邀擊苐遥䕶之而已當時行移文字出於
宻院者則令破賊出於三省者則令䕶出境諸將莫知
適從　三月張邦昌罷以徐處仁為太宰唐恪中書侍
郎靖康之初首為宰相而因循失措者吳敏與處仁也
奸巧自營而廢國隄防者恪與聶昌也　詔金人要盟
終不可保今尼瑪哈深入南陷隆德先敗元約朕夙夜追
咎已黜元主和議之臣又詔种師道等徃助三鎮播告
中外使知朕意　命李綱迎上皇於南京　夏四月上
皇至京師　復春秋學官　追復吕公著等官　五月
罷王安石配享孔子從楊時之請也徽猷閣待制譚世
勣又言亦不當以安石從祀不報　六月丙辰太白熒
惑歳鎮四星聚張　壬戍彗出紫微垣　秋七月除元
符上書邪等禁　彗出東北長數丈北拂帝座掃文昌
　徐處仁吳敏罷以唐恪為少宰何㮚中書侍郎陳過
庭尚書右丞許翰罷同知以聶昌代之李回簽書樞宻
院事　九月金人陷太原始尼瑪哈乆攻太原不下乃於
城外築城居之分兵防守使内外不通已而歸雲中留
銀朱大王攻城至是尼瑪哈復至乘勝急攻丙寅城䧟金
人盡殺勝㨗軍帥臣張孝純被擒副總管王禀負原廟
太宗御容赴汾水而死轉運韓縂提舉單孝忠三十六
餘人皆被害太原自去年十二月乙卯受圍凡二百六
十日城中軍民餓死十八九固守不下至是始破初尼
瑪哈烏實伊都自太原斡里雅布達蘭棟摩自燕山㑹於山
後草地避暑且議事及秋乃還議者謂尼瑪哈烏實伊都
三大帥棄大原北去徃返千有餘里而我援兵雲集不
能觧太原之圍失計甚矣　冬十月竄李綱言者謂綱
專主戰議䘮師費財又指言十罪於是落職宫觀責授
節副建昌軍安置以綱上疏辨論謂退有後言以惑衆
聼再謫寜江　丁酉斡里雅布陷真定府帥臣李邈措置
乖謬本路兵馬都鈐轄劉竧率衆盡夜搏戰城上敵人
初攻北壁竧力拒之至是偽移攻東城邈復趣竧徃應
力攻两日一夕潜移攻具還北城城中不知也黎明敵
人忽鼔衆憑堞而上城陷李邈不能死為敵所擒竧猶
率衆巷戰顧其弟曰我大將也其可受賊戮乎因䇿馬
挺刃潰圍欲出而諸門皆為金人所守遂之孫氏園山
亭中觧絛絶脰而死邈被執至燕山亦不屈死之　戊
戌斡里雅布尼瑪哈以書來責問契丹梁王及伊都蠟書并
割三鎮差楊天吉王芮為問罪使請速令皇叔越王皇
弟鄆王并太少宰一員同詣行府賫書陳謝過咎命王
時雍曹曚館之時雍議盡以三鎮所入絹増歳幣并祖
宗内府所藏珍玩悉歸二帥且以河東宿師暴露日乆
欲厚犒之天吉汭頗領其説先取犒師絹十萬疋以行
　(先是斡里雅布軍既還尼瑪哈尚留隆德遣簽書路允迪/等以和議之書上之尼瑪哈聞斡里雅布獲金帛不貲而)
　(已無所得於是遣使数軰求賂時勤王之師踵至大/臣有輕敵意猥曰吾兵盛如此當與虜抗且彼既領)
　(肅王過河吾盍留其使與之相當於是館其使踰月/不遣有都營趙倫者燕人狡獪懼不得歸乃訐詐以)
　(情告館伴邢倞曰金國有伊都者領契丹精鋭甚衆/貳於金人願歸大國可結之以圖二敵倞遂以聞大)
　(臣信之即以詔書授倞賜伊都納衣巾中仍賜倫等尼瑪/絹各千疋白金千两倫至尼瑪哈所首以其書獻之)
　(哈大怒以倫書表聞其主其主報云深入攻討委元來/帥從長措置尼瑪哈遂復提兵南下又麟府折可求)
　(獻言夏國之北有大遼天祚梁王與林牙蕭太師出/榜稱金人不道與南朝奸臣結約毁我宗廟今聞南)
　(朝天子遜位嗣君明聖如能合擊金人立我宗社則/當修好如初吳敏以為然乃奏上令致書梁王由河)
　(東入麟州為尼瑪哈遊兵/所得故敵以為辭云)
尼瑪哈陷汾州知州張克戬堅守以待敵俄聞朝廷分
河東為两路隆德為東路平陽為西路各命守臣救汾
兵未至而城陷克戬朝服南向焚香拜舞乃自引决其
家死於難者凡八人紹興中贈忠慤　下哀痛詔命两
河互相救援　雨木冰　壬子詔太常禮官集議金主尊
號命康王使斡里雅布軍先是王雲奉使軍前回稱金人
索謝和議禮物須康王親到議乃可成故有是命　尼
瑪哈陷平陽府初金人犯汾州議者謂汾州之南有回牛
嶺險峻如壁可以控扼於是命將以守朝廷又遣劉琬
統衆屯平陽以扞北邊然國用乏竭倉廪不足士之守
回牛嶺者日給豌豆二升或陳麥而已士笑曰軍食如
此而使我戰乎金人領精鋭師冦回牛嶺於山下仰望
官軍曰彼若以矢石自上而下吾曹病矣徘徊未敢進
前俄而官軍潰散遂越嶺至平陽琬領兵遁去城遂陷
凡官吏皆縋城而出已而威勝隆德澤州皆陷　追王
安石所贈王爵　辛酉种師道薨上臨其䘮哭之甚哀
後諡忠憲　十一月甲子康王入辭上賜以玉帶撫慰
甚厚王出城北權留定林院候冠服禮物成而行戊辰
雲至自軍前言事勢中變欲得三關而止不然進取汴
都中外大駭康王復入門　己巳集百官議三鎮於延
和殿各給筆札文武分列廊廡凡百餘人惟梅執禮孫
漙吕好問洪芻秦檜陳國材等三十六人言不可與當
范宗尹以下七十人皆欲與之㑹李若水歸自尼瑪哈所
慟哭於庭必欲從其請先是金人遣王雲約以十五日
以前告割地書到不然以十五日渡河矣何㮚謂唐恪
曰三鎮之地割之則傷河外之情不割則太原真定已
失矣不若任之但飭守備以待恪唯唯梅執禮建議清
野尋召孫溥及執禮入對議遂定　癸酉晚金人至河
外宣撫副使折彦質領兵十二萬與之對壘有羅索大
王者曰南兵雖多不足畏之與之戰則勝負未可知不
若加以虚聲盡取戰鼓擊之逹旦以觀其變衆以為然
黎明王師悉潰遂長驅而南　乙亥命康王再使斡里
雅布許割三鎮并奉衮冕輦輅以行仍尊金國主為皇叔
上尊號十八字　丙子王及之同金國通和使王汭來
云軍已至西京不復請三鎮直以畫河為言陛對殊不
遜有奸臣輔闇主之語上下洶懼即許之且以两府二
人行唐恪既書敕何㮚大駭曰不奉三鎮之詔而從畫
河之命何也㮚不肯書因請罷遂㫁諸路門橋諸軍城
守至晚詔金人已渡河百官疾速上城金兵由汜水關
渡河京西提刑許髙河北提刑許亢各統兵防洛口望
風而潰京師聞之閉門清野　丁丑王雲耿延禧髙世
則等從康王出城雲白王曰京城樓櫓天下所無然眞
定城髙幾一倍金人使雲等坐觀不移時破之此雖樓
櫓如畫亦不足恃也王不答　庚辰康王至相州　壬
午康王次磁州州人殺副使王雲先是雲奉使歸過磁
相言金人聲勢非前日比勸二郡為清野計二郡從之
撤近城民居令運積榖入城磁人以是怨雲王至懇謁
嘉應侯廟百姓遮馬諫曰不可北去肅王已為人誤初
言二太子重信義肅王至河必還大臣亦保無他今果
如何雲乗馬在後語百姓曰大王謁廟即歸非去也或
曰已有萬人守北闕雖欲行不可耿延禧髙世則諭雲
勿與辯雲曰人言何足恤徐進至廟民心益忿至厲聲
指雲曰清野之人真奸細也祠神畢雲出遂被害及王
出廟門父老百姓前擁言曰大王不可北去今離北門
五六十里即有蕃兵王尚書是細作適已打疊了王遣
人諭以不復北行衆乃引退初過河之明日廵警任永
為敵騎所掩問王所在永不答後得脫因請王回相州
㑹汪伯彦亦以蠟書來言敵遣五百餘騎沿路訪問欲
邀襲王王即回具奏河北民心不寜磁人殺王雲不令
北去且聞敵已南渡故復回相以俟聖裁王令韓公裔
訪得他道潜師夜起遲明至相磁人無一知者　何㮚
罷以陳過庭為中書侍郎孫傳尚書右丞　遣耿南仲
使斡里雅布軍聶昌使尼瑪哈軍許以大河為界且告和
甲申初下詔清野内外驚擾軍民乗時掠財貨焚屋宇
有城東廵檢龍清等捕殺三百餘人稍定未幾罷清野
指揮民間鼓舞而鐡騎已逼城下矣　乙酉斡里雅布犯
京師　初种師道聞眞定太原皆陷檄召南道總管司
勤王兵及陜西制置司團結兵時總管張叔夜制置使
錢盖得檄各統兵赴闕㑹師道卒唐恪耿南仲專務議
和語聶昌曰今百姓困匱養數十萬兵於京城下何以
給之兼既已議和使金人知朝廷集兵闕下寜不激怒
乃止两道兵令毋得妄動如已起發却於元來處分屯
兩軍遂散陜西軍徃秦鳯熈河南道軍住金房安復州
及冦傅城四方兵無一人至者城中惟衛士上四軍中
軍効勇及東西路弓手七萬人分四壁守禦　大風㧞
木　張叔夜帥師入衛初上以手札趣叔夜提兵入衛
叔夜即自將中軍二子伯奮伯熊將前後軍凡三萬人
至尉氏遇賊遊騎轉闘己丑至京城屯於玉津園至是
勤王之師無一來者東道總管胡直孺為敵生得以示
城上都人益恐尋擢叔夜簽書樞宻以其兵入城同孫
傳措置四壁　閏月唐恪罷以何㮚為右僕射　甲午
金人陷懐州守臣霍安國通判林淵鈐轄張彭年都監
趙士詝張謀張潜統制沈敦張行中及部隊將五百人
皆死之初城既陷尼瑪哈問不肯降者為誰安國曰安國
是宋朝守臣率衆不降又問淵等同對云某等與知州
一體皆不肯降於是引令東北望金國拜降皆不屈尼瑪
哈令觧衣反縳之遂害十三人而釋其餘安國一門幾
無噍類　丙申陷拱州　尼瑪哈犯京師屯青城　戊戌
殿前副都指揮使王宗楚率牙兵千餘下城與敵戰統
制官髙師旦死之　庚子金人遣蕭慶等來貸粮且議
和　癸卯張叔夜聞南壁飛石擊樓櫓與范瓊分麾下
兵襲敵營欲燔砲架遥見鐡騎王師不克陣而奔相蹈
藉及溺隍死者以千數　聶昌至絳州諭令割地絳人
不奉詔為鈐轄趙子清所殺刳其目碎切之昌附南仲
至顯位每佐佑其説以誤國論卒至禍變天下以此罪
之　丙午遣簽書樞宻院事曹輔尚書左丞馮澥宗室
士􁤐詣金營請和乞罷攻城斡里雅布復遣使來曰南朝
約和失信今欲盡得河東河北之地然後罷兵可先割
两路地次遣不割地大臣過營再講和好　敵以洞子
屋負土填壕　戊申命康王構為天下兵馬大元帥初
虜攻城日急殿中侍御史胡唐老言聞康邸奉使至磁
相間為士民所遏不得進此天意也乞就拜大元帥俾
率天下兵入援宰臣視奏猶以大字為難唐老力争曰
今社稷危矣仰其拯國顧惜一大字非計也於是募武
學生秦仔及張九成馮朝英甄邦傑四人齎詔皆假閤
門祇候惟仔先至出宸翰云檄書到日康王充兵馬大
元帥陳遘充兵馬元帥宗澤汪伯彦副元帥速領兵入
衛王室應辟官行事並從便冝王捧詔嗚咽望闕拜恩
軍民感動　壬子復遣曹輔馮澥及仲温士􁤐使敵營
癸丑仲温士􁤐回云金人須親王并何㮚至軍前　甲
寅大風自北起俄雪下鋪地數尺連日夜不暫止敵於
通津門及宣化門東立天橋數座下瞰城中砲傷王燮
足流血范瓊發兵千人自宣化門出戰氣甚鋭迫逐敵
衆敵棄而北士卒貪功渡河未及北岸十餘歩間氷陷
裂卒驚亂敵衆臨岸效死迎敵没者五百餘人自是士
氣益挫折　乙卯大雨雪彗竟天　丙辰金人由宣化
門擁兵登城守禦人棄甲争走通津門之南亦破敵兵
下城縱火殺旁居人殆盡金帥傳令殺人者族遂止京
城自十一月二十五日被圍是日午時陷上聞城陷慟
哭曰朕不用种師道言以至於此初敵騎之去也師道
嘗勸上半渡擊之不從曰異日必為後患至是果然初
敵用雲梯薄城我以撞竿衝仆之殺敵兵三千人敵即
収瘞及再攻城殺我軍三百五十餘人經宿猶伏尸城
上破腦貫胷横卧血中士卒見之心懼欲潰又王宗濋
嘗許策應軍士告身金椀卒不與軍士皆怒出怨言再
召策應不肯就募京城闊逺斥候音問不相接妄傳語
言相鼓唱將師莫有以身先士卒而禁制之故兩日之
間四壁卒皆下　丁巳先是李若水出使留軍中乆之
及城陷金人令若水歸報趣何㮚來議事若水入城見
上曰金人止欲得两河地别無他事乃遣㮚及濟王栩
為請命使午後㮚栩回同金人四人來議和御史中丞
秦檜右司員外郎司馬朴相繼納欵軍前　戊午上御
宣德門赦守禦官吏軍民之罪傳宣撫諭两國已有和
議各令歸業何㮚鄆王楷詣軍前請和金人謂㮚楷曰
自古有南即有北不可相無也金人所期在割地而已
又欲邀上皇出郊㮚回道金人意上曰上皇驚憂已病
不可出必欲堅要朕當親徃　己未何㮚再徃軍前詔
曰大金堅欲上皇出郊朕以宗廟生靈之故義當親徃
咨爾衆庻無致驚疑　辛酉車駕詣青城尚書右僕射
何㮚中書侍郎陳過庭同知樞宻院事孫傅等從二酋
相見上與語惟尼瑪哈應答琅然斡里雅布唯唯而已　十
二月壬戌車駕留青城　是日康王開兵馬大元帥府
於相州　尼瑪哈遣蕭慶入城居尚書省朝廷動静並先
關白晚有榜云奉聖㫖和議已定止是徃來禮數未畢
切慮軍民等疑慮今暁諭更令知悉　癸亥車駕自青
城回父老夾道山呼拜於路側　甲子上御祥曦殿百
官始造朝車駕詣延福宫朝太上皇帝　金人索金一
千萬鋌銀二千萬鋌縑帛如銀之數欲以犒軍朝廷令
羣臣獻金帛諸王内侍帝姬亦如之又置局買金銀金
價至五十千銀至三千五百命王時雍兼領開封府尹
與徐秉哲分東西廂括金帛御史監視納數敵索京城
騾馬詔除見任職事官留馬一匹外並限三日赴開封
府納隐留者全家行軍法賞錢三千貫於是自御馬而
下得七千餘匹悉歸之　甲戍金人乞割河中府觧州
許之　乙亥康王至大名府時敵騎充斥攝大名尹張
從請王移行府以河氷方堅自相至大名雖渉河而地
里不逺宻邇王室發勤王之兵為便先是金帥遣使者
致書且傳二帥意云康王已據河北恐諸郡不肯交地
請遣使迎之乃命曹輔由京東徃先是輔回稱不知康
王所在　庚寅康王如東平府　尚書省火　雨雹
丁未靖康二年春正月辛卯朔車駕詣延福宫朝太上
皇帝命濟王栩景王把出賀二帥尼瑪哈亦遣眞珠大王
同使臣八人入賀　壬辰金人迎康王甚急學士院具
詔敵再三易之遣中書舍人張徴行以曹輔不見王而
還故也　癸巳康王次東平府　庚子車駕復幸青城
時敵索金銀益急欲縱兵入城上以問蕭慶慶答云須
陛下親見元帥乃可何㮚李若水亦欲上親行上將從
之㑹尼瑪哈致書以諸國畢集加其王徽號請再幸營金
使有髙尚書者奏云陛下不必親出但遣親王大臣以
行可也上欲無徃恐敵縱兵殘民乃以同知樞宻院孫
傅兼太子少傅吏部侍郎謝克家兼賔客輔皇太子監
國傅仍為留守户部尚書梅執禮副之遂出城㮚以下
皆從至晚遣王孝竭歸傳㫖議事未畢來日入城　詔
令王若冲邵成章衛皇太子赴宣德門自是並稱制行
事　遣閤門宣賛舍人符彬持詔至北道總管司詔曰
朕即位以來交戰不已京師再圍畧無外援比者敵已
登城按兵議和凡所請求靡有不從終未肯歛兵而去
咨爾河北之民各宜奮發忠孝更相結集自保土疆使
予中國不失於蕃夷天下安平與汝等分土共享之朕
言及此痛若碎首　辛丑車駕在青城留儀衛三百命
侍衛親軍馬副都指揮使郭仲荀統之减七百餘人遣
入城除親王宰相執政學士院禮部太常寺官外餘並
令先歸於是鄆王楷而下九人宰相何㮚執政馮澥曹
輔翰林學士承㫖呉开吏部尚書莫儔中書舍人孫覿
尚書禮部侍郎譚世勣太常少卿汪藻皆分居青城齋
宫初上幸敵營約五日必還至是民以為金銀未足各
竭其家所有獻之有福田院貧民亦納金二两銀七两
而敵來索不已於是増侍從郎官二十四員再根括又
分遣搜掘戚里宗室内侍僧道伎術倡優之家　丙午
太學生徐揆詣南薫門以書白守門者乞逹二帥請車
駕還闕二帥取揆赴軍中詰難揆厲聲抗論為所殺
是日通奉大夫劉韐死於敵營韐守眞定有威名敵人
知之欲用為尚書僕射許以家属行韐不可手書片紙
遣人遺其子曰忠臣不事二君此予所以必死也乃以衣
絛自經於城南夀聖院　己酉開封府言根括得金十
三萬八千两銀六百萬两衣叚一百萬疋詔令權住納
　庚戌大風霾　上遣中使還城中以隂雨打毬之㑹
未成尚須少留自上再幸青城都人日日迎駕自内前
抵南薫門不可勝數至有然火於臂或自燒其指或望
門而拜者風寒雨雪不减是日大雪終日泥淖没膝人
不聊生於是就相國寺定力院保勝院興國寺置四塲
糶米人三升錢六十二文都人又各率錢啓祝聖回鑾
祈晴道塲晝夜不絶　遣鴻臚卿康執權秘書省校書
郎劉才卲國子博士熊彦詩等押監書及道釋經板并
館閣圖籍納敵營　二月辛酉朔車駕在青城　乙丑
都人傳聞軍前已擊毬駕即日回相率迎候者數萬人
至晚云來日入城時括金帛己申了絶㑹軍前取過教
坊人孟子著周禮義内侍藍折醫官周道隆等稱各有
窖藏金銀乞差人搜取二帥大怒遣金牙郎君來責云
少尹稱已盡數發絶何由尚有藏匿遂遣人荷鋤入城
掘取内侍鄧珪及教坊諸工所窖於是開封府復根括
立賞限陳首京城大恐　丙寅敵塹南薫門路自上出
郊日遣王孝竭入京撫諭都人亦日候駕雖風雪不惮
是日孝竭不至人心大恐頃之傳監國皇太子令㫖以
皇帝出郊多日未回太上皇來日徃軍前乞駕早還已
而吳幵莫儔自敵營持文書至令依戎主詔推薦異姓
堪為人主者從軍前備禮冊命仍邀太上皇帝出城孫
傅等讀詔號絶即以狀懇請不報次日復申前請乞立
趙氏敵以非其主本意却之　丁卯太上皇帝太上皇
后同詣青城鄆王以下三十餘人諸王妃公主都尉等
皆從至午燕王越王民擁留之開封尹輔斬為首者一
人乃止初太上皇遲疑未行金令范瓊邀請已而徐秉
哲以兵衛出南薫門先是金取内侍四十五人各問所
掌畢遣其半還但索曽管宫閣被任用者留守司不悟
其計謂欲效禁中所為及來邀上皇并取諸王孫傅欲
匿不遣并示以鄧述與管宫閤者所供名字乃盡發焉
述亦内侍為眞定府走馬承受眞定陷金人置之軍中
用事云　辛未皇后皇太子同詣青城百官軍民奔随
號泣太學諸生擁拜車前哭聲震天自太上皇出郊孫
傅乞留皇后皇太子以主國事至是幵儔來督脅不已
傅言於衆曰上蒙塵託孤於傅豈可自脱分付與人請
從皇太子徃死生同之遂以留守事付王時雍随至南
薫門范瓊以死扞拒不令出傅留宿門下初太子將出
人情洶洶瓊慮變生以危言讋衛士然後益兵擁衛以
出於是召百官㑹議相視乆之計無所出衆曰今日當
勉强應命舉在軍前者一人時都城先閧傳金人已定
立張邦昌為大楚皇帝都金陵抑令城中官員父老僧
道簽狀推舉若不從便屠城尚書左司員外郎宋齊愈
適自外至或問以敵意所主齊愈冩張邦昌三字示之
既與所傳符合議遂定議狀云云是日不書議狀者惟
孫傅張叔夜　壬申取傅及叔夜徃軍中　癸酉吏部
尚書王時雍户部尚書梅執禮行留守事百官赴秘書
省士庻僧道赴朶楼軍民赴大晟府集議推戴事時孫
傅張叔夜已出獨時雍主其事恐百官不肯書乃先自
書以率之百官亦随以書吳幵莫儔持往敵營御史中
丞秦檜不書獨具单狀云敵人於宗正寺取玉牒簿指
名要南班宗室自二王宫以近属官序髙者先取　甲
戍幵儔齎敵牒據文武官申乞立張相治國事己申本
國冊立為皇帝訖令取冊寳及一行冊命禮數　乙亥
金人取秦檜并太學生三十人博士正録十員何㮚已
下随上在軍前人並取家属　戊寅敵遣元随肅王張
邦昌路允迪三節官吏等歸　辛巳尚書禮部侍郎李
若水為敵所殺若水知敵不可以義動因歴數其失信
五事肆罵不已尼瑪哈大怒即圜丘下敲殺之時年三十
五若水將死奮罵愈切敵相謂曰大遼之破死義者十
數今南朝惟李侍郎者一人　初若水之出使也修武
郎王履副之使還遷勸察使抗敵不回卒以俱死履臨
被害畧無懼色且歌詩末章云矯首問天兮天卒無言
忠臣效死兮死亦何愆人聞而悲之　癸未城内復以
金七萬五千八百两銀一百十四萬五千两衣叚四萬
八十四匹納軍前　康王次濟州　勸文殿大學士中
太一宫使唐恪薨張邦昌攝位朝士無貴賤多拱手臣
之獨恪先事而死識者推其節　乙酉敵以金銀不足
遣人來取提舉官以下八人受約束户部尚書梅執禮
尚書禮部郎陳知質尚書刑部侍郎程振給事中安扶
同見敵責以金銀不足曰胡不賦之於民四人同辯對
曰今天子䝉塵臣民皆願前死雖肝腦不計也於金繒
何有哉顧誠亡以塞責敵大怒問官長安在欲加以罪
而置其餘振恐執禮坐之遽前曰皆長官也敵不勝其
忿先取其副侍御史胡舜陟殿中侍御史胡唐老監察
御史姚舜明王侯各杖之百幾死殺執禮等四人梟其
首乃下令曰根括官已正典刑金銀或尚未足當縱兵
自索　延寜宫火元祐皇后因廢出居相國寺前之私
第初上與李若水大更張弊政乃尊后為元祐皇太后
已草詔書未及行也時六宮有位號者皆從二帝惟后
以廢得存　戊子夜白氣貫斗　三月辛卯朔車駕在
青城金人令御史臺報百官詣南薰門外迎邦昌用申
時入城邦昌與百官交拜於道以鐡騎裹送及門而返
以付范瓊即入憇幕次與從官語移時入居尚書令㕔
募吳革謀起兵范瓊誘殺之初革既募兵後遷居同文
館附者至數萬人又引太學生吳銖朱夢説徐仁等数
十人與参謀議革率衛士殺妻子以圖迎二帝欲奉九
廟神主以從軍先誅范瓊等數十人乃命兵突出十八
門期用三月八日舉事與謀者惟兵部尚書吕好問監
察御史馬伸張所奉議郎致仕吳給等数人革將起兵
其參謀吳銖等曰事急矣緩則且泄有不測之禍是夜
班直班廣等數百人排闥曰邦昌以翊日受䇿請舉事
革以衆不可奪被甲上馬時已黎明北行至咸豐門四
面皆瓊兵瓊遂與權主管殿前司公事左言謀紿革至
帳下議事遂斬之其徒百餘人併戮河上革至死顔色
猶不少變革為人天資忠勇天文地理人事兵機無不
通死之日知與不知皆為泣下　丁酉金人奉冊寳立
邦昌百官等㑹於尚書省邦昌泣即上馬至西府門佯
為昏憒欲仆立馬少蘇復號慟導至宣德門西闕下馬
入幕次復慟金人持御衣紅繖來設於次外邦昌出次
步至御街褥位望金國拜舞跪受冊畧曰咨爾張邦昌
宜即皇帝位國號大楚都金陵邦昌御紅繖還次訖金
人揖上馬出門百官引導如儀邦昌歩入自宣德門由
大慶殿至文德殿前進輦却弗御歩升殿於御牀西側
别置一椅坐受官員等賀訖文武合班邦昌乃起立遣
閤門使傳云本為生靈非敢竊位傳令勿拜王時雍等
懇奏復傳㫖云如不䝉聼從即當歸避時雍率百官遽
拜邦昌急回身面東拱手以立大抵徃來議事者幵儔也
逼逐上皇以下者時雍秉哲也脅懼都人者范瓊也遂
皆擢用　乙巳邦昌徃青城見金帥致謝既至迎接殿
下揖而升致賔主之禮酒三行面議七事其一乞不毁
趙氏陵廟其二乞免取金帛其三乞存留樓櫓其四乞
俟江寜府修繕畢三年内遷都其五乞五日班師其六
乞以帝為號稱大楚帝其七乞借金銀犒賞金皆許之
又請歸馮澥曹輔路允迪孫覿張澂譚世勣汪藻康執
權元當可沈晦黄夏卿鄧蕭郭仲荀太學六局官秘書
省官等亦從之先是敵須六經秀才各五人至是亦聼
回其八人不回皆平日士流不檢者甘心歸之惟何㮚
孫傅張叔夜秦檜司馬朴等或以言語或以廢立事不
遣回令舉家北遷　丁巳邦昌率百官詣南薫門五嶽
觀内望軍前遥辭二帝邦昌慟哭百官軍民皆哭有號
不能起者道君皇帝北狩寜德皇后及諸親王妃嬪以
下皆行斡里雅布軍護送由滑州路進發　戊午金人漸
下城令户部尚書邵博提舉修繕是日交割外城敵既
不能下南京乃自寜陵而上盡偽置官属安撫士民至
是率驅而北　己未敵兵下城盡絶我兵分四壁屯守
邦昌詣敵營辭服赭袍張紅盖所過起居並如常儀從
行者王時雍徐秉哲吳幵莫儔　夏四月庚申朔大風
吹石折木　車駕北狩皇后皇太子偕行尼瑪哈軍䕶送
由鄭州路進發　辛酉金營始空其行甚遽以四方勤
王兵大集故也營中遺物甚多令戸部拘收象牙一色
至二百擔他不急之物稱是秘閣圖書狼籍泥土中金
帛尤多踐之如糞壤
　(吕中曰靖康元年正月因太學生陳東等六賊之論竄/殛王黼朱勔李彦等此舉差足以快天下之憤然敵已)
　(至城下矣冦迫京師始謀避狄以李綱一言而更為城/守之䇿既已堅守又以李彥一言而更為卑辭之請种)
　(師道既至又以師道一言而為不和之謀師道方請堅/守不戰以老敵師未幾以姚平仲一言而為急擊之計)
　(平仲既敗又以李綱為誤國而罷之諸生伏闕又以李/綱為可用而復之自二月金人退至十一月復入㓂凡)
　(閲十月宜上下協力以救旦夕危亡之急而朝堂方爭/立黨論臺諫方追論前事士大夫爭法之新舊辯黨之)
　(邪正追復吕公著等官罷安石配享除元符上書邪等禁/復春秋學官真所謂不論砲石而論安石不講防秋而講)
　(春秋也敵之退師非吾徳足以感之吾力足以制之特/以二帥之勢未合恐為吾勤王之師所乗耳而一退之)
　(後吾之上下相與稱慶迎上皇於東南散西兵於關/陜勤王之師盡歸諸道出於宻院者則令破賊出於)
　(三省者則令䕶出境以种師道一言詔河北出兵掩/擊矣李邦彥又奏立大旗於河東北不得擅出兵三)
　(鎮不可棄固當外為棄之之辭而隂為援之之實今/也一人言棄之便則不復念軍民死國之忠一人言)
　(不棄便則下尺寸不可與人之詔三鎮之民固守不/下無一人負朝廷而朝廷之負其民多矣自古未有)
　(數十萬不叛之民而不能守其國者使其合數十萬/以為一誰能克之所以不能當者特以權輕兵寡勢)
　(孤力分遂為金人所困耳朝廷坐視其困其為棄民斡/棄師大矣猶可謂之不棄三鎮乎尼雅滿已據太原)
　(离不已陷眞定两河咽喉已塞而朝廷猶集議存棄/三關地孰便范宗尹等七十餘人欲與之秦檜等三)
　(十六人欲勿與金人嘗謂吾使曰待汝家議論定時/我已渡河矣大抵上下之心稍急則恐懼而無謀稍)
　(緩則遲疑而又變其説此靖康之所以敗也以四海/之大無一人可以係天下之望而大臣多出蔡京父)
　(子童貫梁師成王黼之門敵既以無人狎中國天下負/亦以無人輕朝廷獨李綱以眇然一介放逐之餘出)
　(天下山岳萬鈞之重首陳至䇿而徽宗决内禅之計/繼發大論而欽廟堅城守之心敵退之後数陳出師)
　(邀撃之可以必勝與其得氣再入之不可不憂則讒/間蠭起逺謫遐荒矣而大臣如李邦彦張邦昌吳敏)
　(徐處仁唐恪聶昌耿南仲終始以割地請和為言皆/堕敵人計中此小人以和誤國尤甚於敵人之以和)
　(誤我也何㮚孫傳猶以為地不可割謂金人之志不/在割地都城既䧟乃反傾意講和夫不信於造謀之)
　(始而反信於城䧟之後辜天下之望成不治之疾由/惑於和議而戰守不固也靖康之禍視石晋亦無以)
　(異然契丹三入中國而三敗契丹極力以攻之而晋/人亦極力以禦之若非杜威之降敵晋未亡也契丹)
　(之取晋以百戰之力而靖康之取燕取两河再渡河/再廹京師未嘗有一戰之勞皆小人之夷狄終始實)
　(誤之也其始也開釁召禍其敗也又欲速和以免禍/靖康之賣國降敵即靖康主和之人也靖康主和之)
　(人即宣和開釁之人也誤宣和者小人之魁而誤靖/康者小人之積習也惟張叔夜一人帥師入衛其後)
　(北邊卒不入其境不食其粟惟吳革一人欲出兵與/之决勝其後謀起義兵卒為范瓊所殺惟劉韐與太)
　(學生徐揆二人死於敵營惟李若水罵賊而死他臣/尚忍言哉嗚呼我祖宗以仁結民心未嘗妄殺一人)
　(以義結士大夫之心未嘗濫誅一賢者建隆開其源慶/厯以後浚其流此治平丁未以前所以中外無事也)
　(自安石行新法而祖宗以仁結民心之意失矣自司/馬光等凡幾追貶劉安世等凡幾竄逐而我祖宗以)
　(義結士大夫之意失矣章子厚則因安石之所未甚者/而甚之京黼則反因章惇之所未甚者而甚之此靖)
　(康小人所以被禍最慘也然吾觀河東河北陜西之/民死不忍忘君父自宣和間迄於紹興迨十年寕不)
　(肯降敵太原孤城羸兵饑民尚二百六十日不下中/山一郡被圍嵗餘而後墮夀春一有敵百計死守凡)
　(三受攻而不能㧞朝廷割城與之而其民閉門以拒/之則吾民之不負吾祖宗之仁者多矣士大夫受國)
　(厚恩而反忍於降敵忍於事異姓忍於背君父則士/大夫負吾祖宗之義者亦多矣為吾祖宗之民者猶)
　(知有君民之義而為吾祖宗之臣者/不知有君臣之義甚矣其可痛矣哉)
　
　
　
　
　
　
　
　
　宋史全文卷十五
欽定四庫全書
　宋史全文卷十六上
　　宋髙宗一
丁未建炎元年(即靖康/二年)上道君皇帝之第九子也母曰
賢妃韋氏以大觀元年五月乙巳夜生於宫中紅光照
室宣和三年十二月壬子進封康王上博涉經史道君
問以古事及應詔制述率常稱㫖嘗侍道君習射於鄆
王府上挽弓至一石五斗宣和末金人入㓂淵聖受禪
敵騎抵城下遣使請和欲得親王宰相為質上毅然請
行遂命少宰張邦昌副上使於敵寨時列兵四遶上意
閒暇如平日㑹都統姚平仲以所部兵刼寨敵以用兵
責使者邦昌懼而泣上止之曰為國家何愛身耶敵由
是憚之不欲上留更請肅王靖康元年閏十一月上在
相州與幕府從容語曰夜来夢皇帝脱所御袍賜吾吾
解舊衣而服所賜此何祥也頃之京師使人秦仔齎蠟
詔命上為兵馬大元帥上捧詔嗚咽二年(即建炎/元年)三月
丁酉金人以張邦昌僣位夏四月庚申朔金退癸亥邦
昌冊元祐孟皇后為宋太后御延福宫探事人張宗得
金人偽詔及邦昌偽赦并迎立太后書上揮涕大慟期
身先士卒追二聖於河北諸將固諫乃止戊辰邦昌尊
太后為元祐太后入居禁中恭請垂簾聼政以俟復辟
庚午元祐皇后御內東門小殿垂簾聼政邦昌以太宰
退處資善堂壬申副元帥宗澤聞京城反正為書貽上
言今日國之存亡在大王行之得其道與不得其道耳
所謂道者其說有五一曰近剛正而逺柔邪二曰納諫
諍而去諂䛕三曰尚恭儉而抑驕奢四曰體憂勤而忘
逸樂五曰進公實而退私偽澤謂所親曰怨結王之左
右矣不恤也　癸酉張邦昌率百官上表勸進太常少
卿兼權起居舍人汪藻為表文曰二帝出郊旣蒙塵而
未返九祧乏祀將攝祼以為名使生靈相顧以無歸雖
溝瀆自經而奚益輒慕周勃安劉之計庶幾程嬰存趙
之心上不許　甲戍元祐皇后告天下手書曰緬惟藝
祖之開基實自皇穹之眷命歴年二百人不知兵傳序
九君世無失徳雖舉族有北轅之釁而敷天同左袒之
心乃眷賢王越居舊服已徇羣臣之請俾膺神器之歸
繇康邸之舊藩嗣宋朝之大統漢家之厄十世宜光武
之中興獻公之子九人惟重耳之尚在兹為天意夫豈
人謀尚期中外之協心同定安危之至計先是呂好問
言今日布告之書當令明白易曉不必湏詞臣遂命汪
藻草書㸔詳行下　乙亥金人陷陜州知州事种廣死
之監酒務劉逵戰死都監朱弁監甘棠驛孫旦悉遇害
　丙子范瓊為龍神衛四廂都指揮使錄京城彈壓之
功也　戊寅直龍圖閤朱勝非至濟州勝非邦昌友壻
也械繫邦昌使者以兵来衛　宣總司前軍統制韓世
忠膚施人少年善鬪嘗犯法當死簽書彰武軍節度判
官公事陳豫惜其勇白經略使釋之始𨽻延安兵籍已
而為王師部曲從討諸盗屢有戰功是以其軍赴京師
遂衛上如南京　庚辰上發濟州命張煥孔彦威劉浩
丁順等悉以其軍從鄜延路馬步軍副總管劉光世引
所部兵来㑹上以光世為五軍都提舉　癸未上至南
京乙酉張邦昌見上伏地慟哭請死上以客禮見且慰
撫之　忠州防禦使屈堅為金人所殺　上皇過河十
餘日謂管幹龍徳宫曹勛曰我夢四日並出此中原争
立之象不知中原之民尚肯推戴康王否翌日出御衣
三襯自書領中曰可便即真来救父母又諭勛曰如見
康王第奏有清中原之䇿悉舉行之毋以我為念又言
藝祖有誓約藏之太廟誓不殺大臣及言事官違者不
祥　五月庚寅朔上即皇帝位於南京改元建炎大赦
天下應中外有文武才略出倫或淹布衣或沉下僚禁
從監司郡守廣行搜訪應誤國害民之人見流竄者更
不收叙應民户借貸常平錢榖並與除放常平散歛青
苗錢榖亦令住罷祖宗以来上供皆有常數後因奏請
增加當裁損以紓民力州縣受納稅賦務加槩量以規
出剰可並行禁止應臨難死節出使軍前及沒於王事優
與褒賞應于民間疾苦並許中外臣庶詳具利害陳述
　(龜鑑曰羣隂翳大明出羣籟喧大聲發天下事激之/則起不激則靡天之開聖人蓋如是也且我髙宗之)
　(生紅光薦瑞蓋大觀之元年也是年金人欲背遼國/已三嵗矣以夷事夷然猶背之豈能終事我哉戎心)
　(之不臧天實知之於是亟生吾聖人以平之我髙宗/之封靖康著符盖宣和之三年也是時金人倚我為)
　(助又五嵗矣以燕伐燕虐尤甚焉安知其不加諸我/哉國事之失圖天實念之於是大任吾聖人以定之)
　(迨其末年四郊多壘敵於我乎請命我以單車臨之/而見者奪氣靖康改元不虞荐至敵於我俟命我又)
　(以一身當之而聞者縮頸至相而百姓遮道次濟而/父老迎謁人心歸矣渡子河而河氷合至磁州而神)
　(馬迎天心眷矣開府之初宗澤自磁至王麟自潞至/梁揚祖自信徳府至張俊楊沂中皆已在麾下即位)
　(之日劉光世自鄜延至路允迪范宗尹自京師至則/天下豪傑之心歸矣而况賜袍之夢已應賜帶之言)
　(已驗勸進之書雖上而東鄉西郷且謙遜而不受惟/三月丙寅張邦昌以稱臣之意至越翼日丁夘謝克)
　(家以受命之寳至四方民大和㑹侯甸羣后咸任然/必俟道君便可即真之札然後不得已而就南京踐)
　(天子位焉此與肅宗/即位靈武之事異矣)
　黄潜善為中書侍郎汪伯彥同知樞宻院事元祐皇
后在東京是日撤簾辛夘尊靖康皇帝為孝慈淵聖皇
帝元祐皇后為元祐太后　詔宣仁聖烈皇后保祐哲
宗有安社稷大功姦臣懐私誣蔑聖徳著在史冊可令
國史院差官摭實刋修播告天下
　(龜鑑曰罷青苗錢捐常平榖裁損上供嵗増之數禁仁/止州縣納租槩量賦歛違法之弊是所以回建隆至)
　(之脉而曩時誤國害民如京貫黼勔等子係更不復/叙又所以懲崇觀不仁之轍詔改宣仁謗史追貶確)
　(卞邢恕此張敬夫所謂此撥亂反正之閎綱古今人/心之天理也是以天下之人心皆翕然欣戴於已成)
　(中興之業而/垂諸無窮也)
　壬辰張邦昌封同安郡王五日一赴都堂參决大事
　范訥為京城留守　癸巳立嘉國夫人邢氏為皇后
　門下侍郎耿南仲提舉杭州洞霄宫上薄南仲之為
人因其告老遂有是命　甲午資政殿學士李綱為尚
書右僕射兼中書侍郎趣赴闕先是黄潜善汪伯彦自
謂有攀附之勞虚相位以自擬上恐其不厭人望乃外
用綱二人不平繇此與綱忤　傅亮通判滑州亮為人
勁直不能屈折上疏曰陛下能歸東都則臣能守滑陛
下未歸則臣不能守也執政摘其語以為悖傲不遜降
通判河陽　權應天府朱勝非召試中書舍人　乙未
宋齊愈試起居郎齊愈自京城走行在自言以病在告
不與偽楚事故擢用之　王時雍提舉成都府玉局觀
自是受偽命者稍稍引退矣　詔自今天文休咎並令
太史局依經奏聞如或隐蔽當從軍法　李綱行至太
平州聞上登極上疏論時事大畧謂和不可信守未易
圖而戰不可必勝此三者臣慮之至熟非望清光於咫
尺之間未易殫言又言恭儉者人主之常徳英哲者人
主之全才繼體守文之君則恭儉足以優於天下至於
興衰撥亂之主則非英哲不足以當之惟其英故用心
剛足以斷大事而不為小故之所摇惟其哲故見善明
足以任君子而不為小人之所間在昔人君體此道者
惟漢之髙光唐之太宗本朝之藝祖太宗願陛下以為
法　丙申尚書右丞吕好問兼門下侍郎　簽書樞宻
院事曹輔薨始輔至南都首陳五事一曰分屯要害以
整兵伍二曰疆理新都以便公私三曰甄收人才駕馭
用之四曰經理盗賊恩威並行五曰裂近邉之地為數
節鎮以謹防秋上嘉納　丁酉中書侍郎黄潛善兼御
營使同知樞宻院事汪伯彦兼御營副使自國初以来
殿前侍衛馬步司三衙禁旅合十餘萬人靖康末衛士
僅三萬人及城破所存無幾至是殿前司以殿班指揮
使左言權領而侍衛二司猶在東京禁衛寡弱諸將楊
惟忠王淵韓世忠以河北兵劉光世以陜西兵張俊苖
傅等以帥府及降盗兵皆在行朝不相統一於是始置
御營司以總齊軍中之政令因其所部為五軍以真定
府路馬步軍副總管王淵為使司都統制諸將韓世忠
張俊苖傅等並為統制官又命鄜延路馬步軍副總管
劉光世提舉使司一行事務　中書舍人朱勝非兼權
直學士院時庶事草創書詔填委而院無几案勝非常
憑敗鼓草詔然辭氣嚴重如平時　戊戍詔故尚書吏
部侍郎李若水忘身狥國知死不懼可特贈觀文殿學
士賜其家銀帛五百匹兩官子孫五人　修職郎王倫
假刑部侍郎充大金通問使黄潛善汪伯彦共議改傅
雱為祈請使時潛善等復主議和因用靖康誓書畫河
為界　己亥手詔天下曰朕將謹視舊章不以手筆廢
朝令不以內侍典兵權容受直言斥去浮靡非軍功無
異賞非戎備無僝工若羣臣狃於故習導䛕諱過大臣
蔽賢所舉非實臺諫糾慝有言非公凡此之属必罰無
赦　李綱誅軍賊周徳于江寧徳旣作亂㑹經制司属
官鮑貽遜統勤王兵至城下江淮發運判官方孟卿檄
貽遜進兵逼城徳乃受招而擐甲乗城殺掠如故綱至
太平州遣使諭以勤王徳始受綱節制然猶桀驁不以
時登舟欲乗間遯去綱次江寧遂與江南東路權安撫
司事李彌遜謀大犒羣賊於轉運司執徳與其徒聶旺
皆磔於市又誅亂黨四十四人　庚子詔以靖康大臣
主和誤國特進李邦彦責授建寧軍節度副使安置潯
州責授崇信軍節度副使涪州安置吳敏移栁州責授
秘書少監亳州居住蔡懋移英州遂責提舉南京鴻慶
宮李棁於惠州提舉亳州明道宮宇文虚中韶州提舉
亳州明道宮鄭望之連州提舉杭州洞霄宮李鄴賀州
並安置邦彦敏靖康初共政棁文中望之鄴皆使虜請
割地者故責之　辛丑詔張邦昌可依文彦博例一月
兩赴都堂先是御史中丞顔岐言邦昌金人所喜雖已
為三公宜加同平章事増重其禮李綱金人所不喜雖
已命相宜及其未至罷之㑹邦昌累章求退故有是命
岐又請罷綱章五上上曰如朕之立恐亦非金人所喜
岐乃退　壬寅江淮等路發運使梁揚祖提領措置東
南茶塩公事尚書工部員外郎楊淵同提領置司真州
時東北道梗鹽筴不通揚祖言真州東南水陸要衝宜
遣官置司給賈鈔引所有茶鹽錢並充朝廷封樁諸司
毋得移用朝廷以為然故有是命　試開封尹徐秉哲
提舉江州太平觀延康殿學士趙子崧言臣聞京城士
人籍籍謂王時雍徐秉哲吳开莫儔范瓊胡思王紹王
及之顔博文余大均皆左右賣國伏望將此十人付獄
鞫治明正典刑以為萬世臣子之戒　癸卯太常寺主
簿張浚充樞院編修官　乙巳簽書樞宻院事張叔夜
薨叔夜旣北遷道中惟時飲湯義不食其粟至白溝御
者曰過界河矣乃仰天大呼翌日扼吭死時上聞叔夜
與御史中丞秦檜之忠遥拜叔夜觀文殿學士醴泉觀
使檜落致仕充資政殿學士提舉醴泉觀而何㮚孫傅
輩以誤國故不得錄㮚至北邊不食死傅北遷後不知
所終　丙午追貶蔡確蔡卞邢恕坐誣謗宣仁后且自
言有定策功也　金人陷河中府權府事郝仲連死之
　(大事記曰吾觀元年金之入冦三道也不惟監司帥/守如西京之孫昭逺同州之鄭驤維州之韓浩頴川)
　(府之孫黙秦州之李積淮寧府之向子褒相州之趙/不試大名府之郭永濮州之楊粹中開寧府之楊𨽻)
　(晉寧軍之徐徽言長安之唐重楊宗閲桑景詢曹謂/郭忠孝皆死於義雖以通判如郝仲連郭伯振縣官)
　(如陸有常張侃丁興宗郭賛一將一校如李政杜績/趙叔皎楊彭年亦死於義降者惟劉豫傅亮等三人)
　(耳彼之所以固守者以朝廷必不葉而必有援兵也/而元年即位之赦刑部指揮已不謄報於河之東北)
　(陜之蒲解是明棄三路矣使忠/臣義士守孤城以待盡惜哉)
　丁未曹勛自燕山遁歸宣仁皇后令勛奏上以再使
軍前時有宮人見四金甲神人持弓劒衛上　庚戍徽
猷閣待制宗澤知襄陽府時黄潛善等不欲澤居中故
有是命　乙卯監察御史張所按視陵寢還上疏言恭
聞行在留南京軍民俱怨道路籍籍不知誰為此謀者
今亟還京城誠有五利奉宗廟保陵寢一也慰安人心
二也繫四海之望三也釋河北割地之疑四也早有定
處而一意於邊防五也一舉五利而陛下不為不知誰
為此謀者臣知其必無長䇿曾不過緩急之際意在南
渡殊不知國家之安危在乎兵之強弱將相之賢不肖
而不在乎都之遷與不遷也誠使兵弱而將相不肖雖
云渡江而南安能自保大河不足恃則大江不足恃亦
明矣又條上兩河利害上欲以其事付所㑹所復言黄
潛善兄弟姦邪不可用恐害新政潛善引去上諭㫖留
之乃罷所言職尋責鳯州團練副使江州安置　戊午
太常少卿周望充大金通問使武功大夫趙哲副之初
遣傅雱使敵未行朝論欲更遣重臣以取信乃更命望
　是月皇叔光化軍節度使士㒟知南外宗正事士㒟
首論大臣誤國故黄潛善斥之　六月己未朔新除尚
書右僕射李綱至行在先是右諫議大夫范宗尹故主
議和乃言綱名浮於實而有震主之威不可以相章三
上不報詔中使王嗣昌趣綱入覲綱至姑熟中丞顔岐
遣人持劾副以遺綱上聞綱且至命徽猷閣學士董耘
徃勞又命執政燕綱於金果園綱力辭上趣召入見於
內殿綱涕泣上亦感動綱辭新命且言臣愚惷但知有
趙氏不知有金人固宜為其所惡然岐之論臣謂材不
足以任宰相則可謂為金人所惡則不當為相則不可
且為趙氏之臣而金人喜之而反可以為相則自古賣
國以與人者皆為忠臣矣外廷之論如此臣豈敢當此
任願乞身以歸田里至於陛下命相於金人所喜所惡
之間更望曲留聖慮上曰朕知卿忠義智略甚久在靖
康時嘗欲言於淵聖使夷狄畏服四方安寧非相卿不
可今朕此志已定卿其勿辭綱頓首謝　新知襄陽府
宗澤自衛南分兵屯河上以數百騎赴南都是日入對
澤首上三事其一論人主不可以喜怒為賞罰其二論
人主職在任相願於稠人廣衆中不以親踈不以逺近
虚心謹擇參以國人左右之言爰立作相而毋使小人
參之其三論諫官人主耳目臣下有懐奸藏慝嫉賢蔽
善者當使耳目之官瀝心彈紏毋有所隐以絶後艱上
納其言將留澤而黄潛善汪伯彦惡之乃令之襄陽庚
申詔李綱立新班奏事執政退綱留身上十議其一曰
議國是大略謂今日之事欲戰則不足欲和則不可竊
恐國論猶以和議為然蓋以二聖播遷非和則所以速
二聖之禍臣竊以為不然漢髙祖與項羽戰於滎陽太
公為羽所得置之俎上者屢矣髙祖不顧其戰彌厲羽
卒不敢害而還太公然則不顧其親而戰者乃所以還
太公之術也為今之計莫若一切罷和議專務自守之
䇿建藩鎮於要害之地置帥府於大河及江淮之南修
城壁治器械教水軍習車戰使其進無抄掠之得退有
邀擊之患則雖有出沒必不敢深入三數年間軍政益
修甲車咸備然後大舉以討之報不共戴天之仇雪振
古所無之耻彼知中國自強如此豈徒不敢肆兇而二
聖有可安之理矣二曰議巡幸大略謂天下形勢關中
為上襄鄧次之建康又次之今四方多故除四京外宜
以長安為西都襄陽為南都建康為東都各命守臣葺
城池治宫室積糗糧以備巡幸三都成而天下之勢安
矣陛下用臣此䇿其利有三一則藉巡幸之名使國勢
不失於太弱二則不置定都使夷狄無所窺伺三則四
方望幸使姦雄無所覬覦議者或欲留應天或欲幸建
康臣以為皆非計夫汴京宗廟社稷之所在天下之根
本也陛下即位之始豈可不一見宗廟以安都人之心
願先降敕榜以修謁陵寢為名擇日巡幸計無出於此
者三曰議赦令大略謂惡逆不當赦選人不當盡循資
罪廢之人不當盡復四曰議僣逆大略謂張邦昌久與
機政擢冠宰司國破而資之以為利君辱而攘之以為
榮願肆諸市朝以為亂臣賊子之戒五曰議偽命大略
謂國家更大變士大夫屈膝於偽庭者不可勝數宜等
差定罪以勵士風六曰議戰大略謂軍政久廢宜一新
紀綱信賞必罰七曰議守大略謂沿河及江淮措置抗
禦以扼敵衝八曰議本政大略謂崇觀以来政出多門
閹宦女謁皆得以干預朝政所謂宰相者保位固寵而
不敢言遂至紀綱紊亂宜一歸之中書九曰議責成大
略謂靖康間進退大臣太速功效蔑著宜擇人而久任
之以要成功十曰議修徳大略謂上初膺天命宜益修
孝悌恭儉之徳以副天下之望上與黄潛善等謀之翌
日出其章付中書惟僣逆偽命二章不下　開封尹徐
秉哲梅州安置　壬戍李綱同執政進呈議國是劄子
上曰今日之事正當如此可付中書省遵守次進呈議
巡幸劄子上命促留守司修治京城祇備車駕還闕欵
謁宗廟詔永興軍襄陽江寧府増葺城池量修宮室官
府以備巡幸執政退綱留身奏張邦昌僣逆及受偽命
臣僚二事皆今日政刑之大者乞早賜施行上曰執政
中有與卿論不同者少遲議之綱曰臣請與之廷辯上
乃召黄潛善呂好問汪伯彦再對上語之故潛善猶力
主之綱詰難再三曰邦昌當正典刑而反尊崇之如此
何也况其已僣逆豈可留之在朝廷使道路指目曰此
亦一天子哉因泣拜曰臣不可與邦昌同列當以笏擊
之陛下必欲用邦昌第罷臣勿以為相無不可者伯彥
曰李綱氣直臣等不及上曰卿欲如何措置綱曰邦昌
之罪理當誅夷陛下以其嘗自歸貸其死而逺竄之受
偽命者等第謫降可也上乃出綱奏　詔置檢鼓院於
行宮便門之外差官權攝李綱言今日急務在通下情
乃置院以達四方章奏綱又請置看詳官二貟臣民封
事僉擬可行者將上取㫖從之　吕頥浩為徽猷閣直
學士知楊州宣和末頥浩為燕山府路都轉運使金人
入冦郭藥師執之以降已而得歸至是復用　癸亥中
書侍郎黄潛善為門下侍郎兼權中書侍郎　太傅同
安郡王張邦昌責授昭化軍節度副使潭州安置　李
綱言偽命臣僚王時雍等四人與金人𫝊導指意議廢
趙氏又受偽命為執政宜為罪首上顧呂好問好問曰
誠有之時徐秉哲已先竄於是移王時雍吳开永州莫
儔全州並安置
　(龜鑑曰公之十議一施而議僣叛議受偽命二章獨/留中而不下綱曰此刑政之大者蓋為臣之罪莫甚)
　(於僣叛莫甚於從偽此而不誅何以正朝廷何以示/百官何以曉天下何以懲戒萬世之事君者上之所)
　(以未遽行此以祖宗不忍輕用刑誅不忍於殺大臣/也頋夫祖宗之所以不忍者豈不忍於此輩哉君不)
　(忍於其臣臣反忍於其君邦昌忍於易姓忍於負宗者/社王時雍之徒忍於覆國忍於事異姓茍可以謀身)
　(皆無所不忍傳曰人將忍君嗚呼此輩非忍君者乎/管蔡至親周公亦忍而誅辟之不以議親之法而减)
　(也若使覆宗社而無誅宗社何罪焉棄/主事偽而無刑彼盡忠守節者何辜焉)
　故知懐州霍安國以死節顯著贈延康殿學士李綱
言自崇觀以来朝廷不復崇尚名節故士大夫寡廉鮮
耻不知君臣之義靖康之禍視兩宮播遷如路人然罕
有能仗節死義者在內惟李若水在外惟霍安國死節
顯著餘未有聞願詔諸路詢訪優加贈䘏始上知若水
之忠首賜詔書褒贈至是綱有請遂自安國及劉韐已
下次第褒錄之　李綱留身奏事上曰卿昨日內殿争
邦昌事內侍皆涕泣卿今可受命矣綱因論自古創業
中興之主如漢髙光唐太宗皆有英明之資寛誠之徳
仁厚而有容果斷而不惑故能戡定禍難身致太平因
請以所編三君行事紀要錄以進上可之　甲子李綱
兼御營使時河東北所失纔十餘郡餘皆為朝廷固守
綱言今日中興規模有先後之序當修軍政變士風裕
邦財寛民力改敝法省冗費誠號令信賞罰擇帥臣選
監司使吾政事已修然後可議興師而所急者當先理
河北河東蓋兩路國之屏蔽河北惟失真定等四郡河
東惟失太原等六郡其餘皆在且推其土豪為首多者
數萬少者數千謂宜於河北置招撫司河東置經制司
擇有才者為使以宣陛下徳意有能保一郡者寵以使
名如唐之方鎮俾自為守則無北顧之憂矣上曰誰可
任此者綱請詢訪其人以奏上許之
　(大事記曰嗚呼建炎之初肩背初失之時也河北惟/失真定等四郡河東惟失太原等六郡其它固在也)
　(天下之勢不進則退進則當主李綱經理兩河之議/宗澤留守之計則不惟故疆可全而讐耻亦可復也)
　(退則不惟河北河東不可保而河南亦不可/保不惟淮甸不可保退而渡江退而航海矣)
　知通州胡安國提舉杭州洞霄宫許景衡並試給事
中提舉亳州明道宫劉珏試中書舍人靖康末三人俱
在後省坐黨附李綱斥去至是並用之景衡珏聞命冒
暑赴朝安國辭不至　乙丑召張所傅亮赴行在初李
綱旣建經撫兩河之議欲薦用所然以其嘗言黄潛善
之故頗難之一日過潛善從容言曰今河北未有人獨
一張所可用公能先國事後私怨不亦美乎潛善許諾
上悦乃召用焉　丁卯手詔河東北郡縣諭令堅守詔
略曰河東河北國之屏蔽也朝廷豈忍輕棄方命帥遣
師以為聲援應州縣守臣能竭力保有一方及能力戰
破賦者當授以節鉞應移用賦稅辟置將吏並從便宜
其守臣皆遷官進職餘次第錄之　命諸路詢訪死節
者以聞　尚書祠部貟外郎喻汝礪為四川撫諭官初
汝礪自京師入見上復命為郎汝礪因對論遷都利害
以為中原决不可舍以為興王之資汴都决不可遷以
陷狄人之計旣對上命赴都堂與李綱語綱大竒之汝
礪尋以母老乞歸省遂除撫諭官且令督輸四川漕計
羡緡及常平錢物汝礪入辭復奏言金人决渡河陛下
宜亟為之防毋以宴安之故而成此酖毒上嘉納之
戊辰新知襄陽府宗澤知青州澤聞黄潛善等復唱和
議上疏言河之東北陜之蒲解此三路者祖宗基命之
地奈何輕聼姦邪附賊者張皇之言遂自分裂今日之
事正宜與賊弗共戴天弗與俱生今四十日矣未聞有
所號令但見刑部指揮不得謄播赦文於河東河北陜
之蒲解兹非新人耳目也是欲蹈東晉既遷之覆轍裂
王者一統之緒為偏覇耳為是說者不忠不孝之甚臣
雖駑怯當躬冒矢石為諸將先上壯之以澤知青州初
澤至南都見李綱與之語國事澤慷慨流涕時開封尹
缺綱為上言綏集舊都非澤不可京師根本之地新經
擾攘人心未固不得人以撫之非獨外憂且有內變上
許之使澤知開封府
　(龜鑑曰自綱之入為右僕射也以英哲全徳勉人主/以修政攘夷為己任抗忠數疏中時膏肓和守之議)
　(决而國是明僣逆之罪正而士氣作幸都之謀定而/人心安他如修軍政變士風定經制改弊法置檢鼔)
　(院以通下情置賞功司以伸國法减上供之弊以寛/州縣修茶塩之法以通商賈剗東南官田而募民給)
　(佃倣保甲弓箭手而官為教閲招兵買馬分布要害/遣張所招撫河北王燮經制河東宗澤留守京城西)
　(顧關陜南葺樊鄧且將益據形便以為必守中原之/計此朱文公謂李綱入来方成朝廷者正謂此也)
　辛未以賢妃潘氏生皇子赦天下李綱為上言河東
北兩路為朝廷堅守而赦令不及人皆謂已棄之何以
慰忠臣義士之心至於勤王之師雖未嘗用然在道半
年亦已勞矣恩䘏不及後復有急何以使人願因今赦
併示徳意上嘉納　壬申李綱請降見錢鈔三百萬緡
賜兩河市軍需因遣使臣賫夏藥徧賜兩河守臣將佐
且命起京東夏税絹於北京川綱河東衣絹於永興軍
以待支俵於是人情翕然應募者甚衆　頒軍制二十
一條凡師行鹵掠若違節制者死臨陣先奔者族敗軍
者誅全隊一軍危急而他軍不救者刑主將餘如將法
從事　乙亥同知樞宻院事汪伯彦請兩河京東西増
置射士縣五百人從之以諸路盗賊多故有此請　宗
澤至東京自敵騎退歸樓櫓盡廢諸道之師雜居寺觀
盗賊縱横人情恟懼澤至京下令曰為盗者贓無輕重
並從軍法由是盗賊屏息人情粗安一日有金使牛大
監等八人以使偽楚為名直至京師澤曰此覘我也即
白留守范訥械繫之且以聞於朝廷　戊寅同知樞宻
院事汪伯彦進知院事　宣義郎傅雱特遷宣教郎充
大金通問使初黄潛善等既奏遣周望徃河北軍前通
問而河東獨未有人李綱為上言今日之事內修政事
外攘夷狄使國勢自強則二聖不竢迎請而自歸不然
雖冠蓋相望卑辭厚禮終恐無益今所遣使但當奉表
兩宮致思慕之意可也　己卯李綱請以河北之地建
為藩鎮朝廷量以兵力援之而於沿河沿淮沿江置帥
府要郡次要郡以備控扼沿河帥府十一京東東路治
青徐西路治鄆宋京西北路治許洛南路治襄鄧永興
軍路治京兆河北東路治魏滄沿淮帥府二治楊廬沿
江帥府六治荆南江寧府潭洪杭越州大率自川陜廣
南外總分為十九路毎路文臣為安撫使馬步軍都總
管總一路兵政許便宜從事武臣副之要郡以文臣知
州領兵馬鈐轄次要郡以文臣知州領兵馬都監許參
軍事皆以武臣為之副如朝廷調發軍馬則安撫使措
置辦集以授副總管若帥臣自行則漕臣一貟隨軍一
貟留攝帥事憲臣文武各一貟彈壓本路盗賊自帥府
外要郡三十九次要郡三十八總為九十六萬七千五
百人非要郡不預又别置水軍帥府兩將要郡一將綱
又請出度牒鹽鈔及募民出財使帥府常有三年之積
要郡二年次要郡一年疏奏悉從之先遣御營司幹辦
公事楊觀復徃江淮造舟餘路委憲司措置　京城留
守范訥落節鉞淄州居住　秦梓充樞宻院編修官梓
檜兄也政和中用梁師成薦經赴御試除學官已而廢
斥至是以檜故用之　金右副元帥宗傑卒於燕山(宗/傑)
(即斡里/雅布也)　壬午户部尚書張慤同知樞宻院事　乙酉
知開封府宗澤為延康殿學士開封尹東京留守澤首
抗疏請上還京繼聞有金陵之議復上疏曰賊臣張邦
昌僣竊與范瓊輩擅行威福所以乞暫駐蹕南都以察
人心而觀天意臣料今臣僚中唱為異議不欲陛下歸
京者不過如邦昌輩隂與賊虜為地願陛下早降敕令
歸謁宗廟垂拱九重幸甚　初京西北路提㸃刑獄許
髙河北西路許亢緫師防洛口望風奔潰坐流瓊州吉
陽軍髙亢至南康謀為變知軍事李定通判韓璹以便
宜斬之李綱言髙亢大棄其師朝廷不能正軍法而一
軍主守倅敢誅之必健吏也使後日捍賊者知退走而
郡縣之吏有敢誅之者其亦少知所戒乎乃各進一官
　丙戍李綱留身上三議一曰募兵大略謂熈豐時內
外禁旅合五十九萬人崇觀以来闕而不補者幾半今
所存無幾何以捍敵為今之計莫若取財於東南募兵
於西北河北之人為金賊所擾未有所歸而關陜京東
西流而為盗者不知其幾請乗其不能還業遣使招之
合十萬人於要害州軍别營屯戍使之更畨入衛行在
二曰買馬大略謂金人專以鐡騎取勝而吾以步軍敵
之宜其潰散今行在之馬不滿五千可披帯者無幾權
時之宜非括買不可請先下令非品官將校不許乗馬
然後令州縣籍有馬者以三等價取之嚴隐寄之法重
搔擾之禁則數萬之馬尚可得也又請命川陜茶馬司
益市馬募商人結攬廣右之馬以給諸軍三曰募民出
財償以官告度牒詔三省以次施行其募兵陜西河北
各三萬人委經制招撫司京東西各二萬人委本路提
刑司潰卒廂軍各許改刺　詔京東西河北東路永興
軍江淮荆湖等路皆置帥府要郡綱又言步不足以勝
騎而騎不足以勝車請以車制頒於京東西路使製造
而教習之因繪圖進呈其法用靖康間統制官張行中
所創兩竿雙輪上載弓弩又設皮籬以捍矢石下設鐡
裙以衛人足長兵禦人短兵禦馬傍施鉄索行則布以
為陣止則聨以為營每車用卒二十有五人四人推竿
以運車一人登車以發矢餘執軍器夾車之兩傍毎軍
二千五百人以五之一為輜重及衛兵餘當車八十乗
即布方陣則四面各二十乗而輜重處其中諸將皆以
為可用乃命兩路憲臣總領　丁亥張所借通直郎充
河北西路招撫使　初上皇旣北遷龍徳宫器玩悉為
都監帶御器械王球所竊球燕國長公主子也及是內
侍陳烈以其餘寶器来上皆遐方異物李綱諫上亟命
碎之時綱毎留身奏事多所䂓益內侍石如岡素凶悍
淵聖斥之上嘗召如岡綱諫而止又論待遇諸將恩數
宜均一上皆嘉納之　右諫議大夫宋齊愈入對論招
軍買馬勸民出財助國非是尚書虞部貟外郎張浚夜
過齊愈於省中見其方執籌布算問之齊愈笑曰李丞
相今上三議李公素有名譽今建明乃爾今西北之馬
不可得獨江淮之南而馬不可用括民之財豈可藝極
至於兵數若郡増二千則嵗責十萬緡以養今詎堪此
齊愈將極論之浚曰宰相不勝任論去之諫官職也豈
有身為相未幾上三事而公盡力駁之彼獨不恚且怨
齊愈不樂是日執政奏事退齊愈入對出過省門執浚
手曰適上向者之章上甚喜浚摇手曰公受禍自此始
矣　秋七月己丑朔樞宻院都承㫖王􁣣為河東經制
使直祕閣傅亮為副使　庚寅命王淵劉光世韓世忠
張俊分討軍賊亂兵自宣和末羣盗蠭起至是招安赴
行在凡十餘萬人李綱為上言今日盗賊正當因其力
而用之然不移其部曲則易叛而徙之則致疑正當以
術致之使由而不知乃命御營司委官分揀𨽻諸將由
是無叛去者獨淮寧之杜用山東之李昱河北之丁順
王善楊進皆擁兵數萬不可招而拱州之黎驛單州之
魚臺亦有潰卒數千為亂綱以為專事招安則彼無所
畏憚勢難遽平乃白遣淵等分討之光世遣其將喬仲
福追擊李昱斬之旣而杜用為淵所殺餘悉殄平丁順
等皆赴河北招撫司自効盗益衰　辛卯右諫議大夫
宋齊愈罷初齊愈旣論李綱之過㑹朝廷治從逆者罪
言者論齊愈在皇城司首書張邦昌字以示議臣由是
罷諫議大夫下臺獄制曰所幸探符之未獲柰何援筆
以遽書遺毒至今造端自汝或曰齊愈論綱不已故綱
以危法中之　皇叔貴州團練使士珸以義兵復洺州
士珸岐簡獻王少子天資警敏方童稚凛然如成人至
是纔弱冠也　乙未京城內都巡檢使范瓊為御營使
司同都統制　己亥詔省臺省寺監官减學官館職之
半以常平事歸提刑司市舶事歸轉運司罷諸州分曹
置掾縣户不滿萬勿置丞堂吏磨勘止朝請大夫出職
止為通判宰執子弟任待制以上者並罷執政官减奉
錢三之一京官奉祠者亦如之先是李綱言艱難之際
賦入狹而用度増當內自朝廷外至監司州縣皆省冗
貟以節浮費上命中書省條具至是行下　辛丑詔曰
朕權時之宜法古巡狩駐蹕近甸號召軍馬以防金人
秋髙氣寒再來入冦朕將親督六軍以援京城及河北
河東諸路與之决戰已詔迎奉元祐太后津遣六宮及
衛士家属置之東南朕與羣臣將士獨留中原以為爾
京城及萬方百姓請命於皇天庶幾天意昭答中國之
勢寖彊歸宅故都迎還二聖以稱朕夙夜憂勤之意應
在京屯兵聚粮修治樓櫓器具並令留守司京城所户
部疾速措置施行時李綱入朝月餘邉防軍政已略就
緒獨車駕行幸未有定所綱間為上言今縱未能入關
尤當適襄鄧以示不忘中原之意而近議紛紜謂陛下
將幸東南果然臣恐中原非復我有上曰但欲奉迎太
后及六宫徃東南耳朕當與卿等留中原綱再拜賀因
乞降詔上乃命綱草詔頒之兩京焉　右正言鄧肅請
竄邦昌偽命之臣右司諫潘良貴亦言宜分三等定罪
肅言叛臣之上者其惡有五一曰諸侍從而為執政者
王時雍徐秉哲吳开莫儔李回是也其二曰諸庶官及
宫觀而起為侍從者胡思朱宗周懿文盧襄李擢范宗
尹是也其三曰撰勸進文與撰赦書者顔博文王紹是
也其四曰事務官者講冊立之儀捜求供奉之物悉心
竭力無所不至其五曰因邦昌更名者何昌言昌辰是
也已上數等乞定為叛臣之上寘之嶺外所謂叛臣之
次者其惡有三其一曰諸執政侍從臺諫稱臣於偽楚
及拜於庭下者是也所謂執政者馮澥曹輔是也所謂
侍從者其餘已行遣矣獨有李㑹尚為中書舍人所謂
臺諫者洪芻黎確等及舉臺之臣是也當時臺中有為
金人根括而被杖者四人以病得免其餘無不在偽楚
之庭矣其二曰以庶官而升擢者此不可勝數乞委留
守司按籍考之則無有遺者其三曰願為奉使者黎確
李健陳戩是也已上數等乞定為叛臣之次於逺小處
編管　耿南仲延禧坐父子主和並奪職仍以延禧提
舉江州太平觀　癸卯腰斬通直郎宋齊愈於都市齊
愈赴獄引伏法寺當齊愈謀叛斬該大赦罰銅十斤情
重取㫖黄潛善等頗營救之上曰使邦昌之事成置朕
何地乃詔齊愈探金人之情親書姓名謀立異姓以危
宗社造端在先其罪非受偽命臣僚之比可特不原赦
議者或以為寃　乙巳手詔京師未可徃當巡幸東南
為避狄之計来春還闕時執政黄潛善汪伯彥皆欲奉
上幸東南故有是詔李綱極論其不可且言自古中興
之主起於西北則足以據中原而有東南起於東南則
不足以復中原而有西北蓋天下之精兵健馬皆出於
西北江之險不如河而南人輕脆遇敵則奔南方城壁
又非北方之比陛下必以建康為安臣竊以為過矣望
乞収還巡幸東南手詔令綱與執政議之丙午綱與潛
善議於上前綱曰今乗舟順流而適東南固甚安便但
一去中原勢難復還夫中原安則東南安失中原則東
南豈能必其無事一失機㑹形勢削弱將士之心離散
變故不測上乃許幸南陽　同知樞宻院張慤言户部
財用惟東南嵗運最為大計自姦臣誤國變祖宗轉般
倉良法毎嵗失陷粮斛不可勝計望依舊法責發運司
官分認逐季地分各行檢察催促從之　丁未上命京
城留守宗澤移所拘金使於别館優加待遇澤謂二聖
在外必欲便行誅戮恐貽君父憂若縱之使還又有傷
國體莫若拘縻於此俟車駕還闕登樓肆赦然後特從
寛貸及是詔下澤上奏曰臣不意陛下復聼奸臣之語
浸漸望和為退走計營繕金陵奉元祐太后仍遣官奉
迎太廟木主棄河東河西河北京東京西淮南陜右七
路生靈如糞壤草芥略不顧惜又令遷金使别館優加
待遇不知二三大臣於金人情欵何如是之厚而於國
家訏謨何如是之薄也臣之樸愚必不敢奉詔以彰國
弱此我大宋興衰治亂之機願陛下察之詔答曰卿彈
壓強梗保護都城深所倚仗但拘留金使未逹朕心澤
猶不奉詔又請上回鑾詔賜澤襲衣金帶　尚書虞部
貟外郎張浚為殿中侍御史上見浚雍容静重即欲用
之黄潛善又稱其賢遂有是命　癸丑衛尉少卿衛膚
敏言今汴都蹂踐之餘不可復處睢陽駐蹕咸以為宜
但城不髙池不深封域不廣不足以容千乗萬騎而又
逼近河朔敵易以至建康實古帝都外連江淮內控湖
海負山帶海為東南要㑹之地伏望趣下嚴詔夙期東
幸别命忠勇大臣總領六師留屯京邑時上雖用李綱
議營南陽而朝臣多以為不可中書舍人劉珏亦言南
陽城惡不可恃騎兵敵之長技而不習水戰金陵天險
前據大江可以固守東南久安財力富盛足以待敵於
是汪伯彦黄潛善皆主幸東南故士大夫率附其議
丙辰河北招撫使張所江東經制使王􁣣副使傅亮辭
行先是李綱建議遣所亮措置兩河所亮旣行兩河響
應門下侍郎黄潛善疾綱之謀建議遣河北經制使馬
忠節制軍馬俾率兵渡河於是權始分矣　工部貟外
郎李士觀言江池饒建州四監嵗鑄錢百三十二萬餘
緡淮南等九路十七州嵗造上供軍器亦百餘萬件多
未辦者望令發運司委官催督從之　八月戊午朔洪
芻陳冲余大均周懿文張卿才李彞王及之胡思八人
流竄有差初芻等坐圍城中事属吏上命殿中侍御史
馬伸劾之及是獄成
　(勤老春秋曰周懿文余大均等不死惟從貶竄君子/以知李綱諸人不能輔佐恢復河東北之境土也日)
　(失其/刑矣)
　杭州軍亂縱人殺士曹參軍及副將白均等十二人
　己未元祐太后發京師都人始望車駕還內及太后
行莫不垂泣上初未識太后比至宫中愛上如己出衣
服飲食必親調製焉　庚申侍衛親軍馬軍都虞侯御
營使司都巡檢使劉光世為奉國軍節度使御營使司
左軍統制韓世忠為定國軍承宣使御營使司前軍統
制張俊落階官並賞平賊之勞也時內侍康覆始用事
光世曲意承之　壬戍尚書右僕射李綱守尚書左僕
射兼門下侍郎兼權中書侍郎黄潛善守尚書右僕射
兼中書侍郎先是綱為上謀以秋末幸南陽上許之矣
潛善與知樞宻院事汪伯彦力請幸東南上意中變於
是綱所建白上多不從綱曰天下大計在此一舉國之
存亡於此焉分吾當以去就争之綱知譖愬之言其入
已深一日留身奏事言臣近者屢蒙宸翰改正己行事
件又所進機務多未降出此必有間臣者因極論君子
小人不可並立之理且言疑則當勿用用則當勿疑上
但慰勉之綱拜謝而退後數日遂有並相之命　同知
樞宻院事張慤兼御營副使　癸亥命御營使副大閲
五軍人馬自是執政皆有親兵　丙寅京畿轉運判官
上官悟請悉發諸路坊瑒錢為行在贍軍之費詔諸路
提刑司具見在常平錢物數以聞其後悉令計置輕貲
金帛赴行在　丁卯三省樞宻院奏以諸路民兵為忠
義巡社令憲臣提領論者以為其法精審而詳整可以
久行前此論民兵者皆莫及也　庚午名元祐太后所
居曰隆祐宫於是后更稱隆祐太后隆祐本欽聖憲肅
皇后宫名不當用蓋權直學士院王綯朱勝非失之
壬申召布衣譙定赴行在定涪陵人學於程頥靖康中
召為崇政殿說書定以言不用辭不受至是猶在東都
尚書右丞許翰薦於朝詔宗澤津遣赴行在自熈豐間
程顥程頥以道學為天下倡其髙弟門人有故監察御
史建陽游酢監西京竹木務上蔡謝良佐今徽猷閣待
制提舉西京嵩山崇福宫將樂楊時其後黨禍作屏居
伊闕山學者徃從之而定與尹焞為首至大觀以後時
名望益重陳瓘鄒浩皆以師禮事時而胡安國諸人實
傳其學宣和末或説蔡攸以時事必敗乃召時至經筵
淵聖皇帝擢為諫官以論事不合去吕好問在政府首
言時之賢於上復召還朝未至而又召定是時給事中
許景衡左司貟外郎吳給殿中侍御史馬伸皆號得頥
之學已而傳之寖廣好名之士多從之亦有託以自售
於時而識真者寡矣　詔真州守臣以禮敦遣長蘆隐
士張自牧赴行在旣至授從事郎充御營使司准備差
使　癸酉耿南仲責授單州團練副使南雄州安置
乙亥尚書左僕射兼門下侍郎兼御營使李綱罷先是
河北招撫使張所纔至京師河北轉運副使張益謙附
黄潛善意奏所置司北京不當又言自置招撫司河北
盗賊愈熾不若罷之專以其事付帥司同知樞宻院事
張慤素善益謙毎與之相表裏綱言所今留京師以招
集將佐故尚未行不知益謙何以知其搔擾朝廷以河
北民無所歸聚而為盗故置司招撫因其力而用之豈
由置司乃有盗賊今京東西盗賊公行亦豈招撫司過
耶益謙小臣非理沮抑此必有使之者上乃令益謙分
析所方招来豪傑以忠翊郎王彦為都統制効用人岳
飛為准備將彦河內人後徙居覃懐讀韜略習騎射其
父竒之使詣京師𨽻弓馬子弟所稍遷清河尉能與敵
角所竒其才故擢為都統制飛安陽人嘗為人傭耕去
為市遊徼使酒不檢上之在相州也飛以効用從軍至
北京坐論事罪廢至是投所軍中時河東經制副使傅
亮軍行纔十餘日伯彦等以為逗遛使即日渡河亮言
今河外皆属金人而遽使亮以烏合之衆渡河不知何
地可為家計何處可以得根綱為之請且言潛善伯彦
力沮二人乃所以沮臣使不安職臣毎念靖康大臣不
和之失凡事未嘗不與潛善伯彦熟議而後行不謂二
人設心乃如此如亮事理明白願陛下虚心觀之旣而
潛善有宻啟明日上批亮兵少不可渡河可罷經制司
赴行在綱留御批再上上曰如亮人材今豈難得綱曰
亮謀略智勇可為大將今未嘗用而遽罷之古人之用
將恐不如此因求去上不語綱以御批納上前曰聖意
必欲罷亮乞以御批付潛善施行臣得乞身歸田里綱
退聞亮竟罷乃再章求去於是殿中侍御史張俊亦論
綱以為綱雖負才氣有時望然以私意殺侍從典刑不
當有傷新政不可居相位又論綱杜絶言路獨擅朝政
士夫側立不敢仰視事之大小隨意必行買馬之擾招
軍之暴勸納之虐優立賞格任吏為姦擅易詔令竊庇
姻親等十數事俊素與宋齊愈厚且潛善客也上召綱
入對諭曰卿所争細事耳何為乃爾綱曰人主之職在
論一相宰相之職在薦進人才方今人才以將帥為急
恐不可以為細事若以為細臣以去就争之而聖意不
回臣亦安敢不必去因再拜曰潛善伯彥自謂有攀附
之功方虚位以召臣蓋已切齒及臣至而議論偽楚建
請料理河東北兩路謂車駕宜留中原皆不與之同宜
其媢嫉無所不至臣東南人豈不願陛下順流東下為
安便哉顧一去中原後患有不可勝言者故不敢雷同
衆說以誤大事望陛下勿以臣去而其議遂改也因泣
辭而退遂上第三表劄客或謂綱曰公決於進退於義
得矣顧䜛者不止將有患禍不測奈何綱曰大臣以道
事君不可則止吾知全吾進退之節而已畏禍患而不
去彼獨不能諷言者詆訾而逐之哉天下自有公議此
不足慮翌日遂罷綱提舉杭州洞霄宫綱在相位凡七
十五日右正言鄧肅言人主之職在論一相陛下初登
九五之位召李綱於貶所而任以台衡待之非不專也
然綱學雖正而術踈謀雖深而機淺陛下嘗顧臣曰李
綱真以身狥國者且兩河百姓雖願効死而數月間茫
然無所適從及綱措置不一月而兵民稍集又僞楚之
臣紛紛皆官於朝綱先逐邦昌而叛黨稍正其罪今綱
去則二事將何如哉兩河無兵則夷狄驕叛臣在朝則
政事乖綱於此不可謂無一日之長也肅尋與郡而言
者極論其罪上曰肅亦何罪但黨耳吏部尚書右丞許
翰亦言綱忠義英發舍之無以佐中興今綱罷而留臣
無益因力求去上未許然潛善等皆怒有逐之之意矣
初綱嘗請减上供之數以寛州縣修塩茶之法以通商
賈剗東南官田募民給佃倣陜西弓箭刀弩手法養兵
於農籍陜西保甲京東西弓箭社免支移折變而官為
教閲上命中書省條具㑹綱去位皆不果行黄潛善汪
伯彦共議悉奏罷綱所施行者是日罷諸路買馬惟陜
西諸州各買百匹其勸民出財助國指揮勿行已而傅
亮以母病歸同州張所亦以罪貶招撫經制司皆廢矣
　(龜鑑曰綱之言雖忠綱之謗愈多顔岐邦昌黨人也/於公未至而沮之宗尹嘗仕邦昌者也於公已至而)
　(沮之宋齊愈又嘗豫立邦昌議也及與公議國事又/從而沮之君子之難進易退也如此加之藩邸舊人)
　(公肆排毁並相之命下而綱之權已分經制之司罷/而綱之去已决中山之功未成而謗書盈箧綱之秉)
　(政凡七十五日而所與共治者它有人矣當時挽而/留之者不投之散地則寘之極典公之去就甚輕而)
　(關於天下之安危者甚重綱在位則措置兩河民兵/相集綱去則兩河無兵而夷狄横矣綱在位則叛臣)
　(偽黨稍正典刑綱去則叛臣在朝而政事乖矣綱在/位則幸襄鄧之䇿從宗澤還京之請綱去則淮陽有)
　(驚而翠華/南渡矣)
　庚辰詔賜杭州黄榜招諭作過軍民建炎後以黄榜
招安叛兵自此始　壬午斬太學生陳東撫州進士歐
陽澈於都市先是上聞東名召赴行在東至上疏言宰
執黄潛善汪伯彦不可用李綱不可去且請上還汴治
兵親征迎請二帝其言切直章凡三上潛善等憾欲以
伏闕事中東然未有間也㑹澈亦上書極詆用事者其
間言宫禁燕樂事上諭輔臣以澈所言不審潛善乗是
宻啟誅澈并以及東皆坐誅東始未識綱特以國故至
為之死行路之人有為之哭者上甚悔之　乙酉御史
中丞許景衡言臣聞議者多指開封尹宗澤過失未知
所指何事若只拘留金國使人此誠澤之失也然原其
本心但激於忠義未審國家事體耳臣自浙渡淮以至
行在聞澤之為尹威名政術卓然過人誅鋤強梗撫循
善良都城帖然莫敢犯者又方修守禦之備歴歴可觀
今若較其小疵便以為罪不顧其盡忠報國之節其不
恕亦已甚且開封宗廟社稷之所在茍欲罷澤别選留
守不識今之縉紳其威名政績亦有加於澤者乎伏望
聖慈上為宗社下為億萬生靈特賜主盟厚加任使疏
入上大悟詔朝廷别無行遣亦無臣僚章疏仍封景衡
奏示澤由是澤賴以安　九月己丑建州軍亂　壬辰
河北經制使馬忠貶秩二等坐逗遛不進也於是黄潛
善汪伯彦共政方決䇿奉上幸東南無復經制兩河之
意矣　詔江池饒建州所鑄錢以建炎通寶為文　甲
午東京留守宗澤引兵至河北視師且乞罷講和仍修
武備　丁酉詔荆襄關陜江淮皆備巡幸並令因陋就
簡毋得搔擾凡所過與所止之處當使百姓莫不預知
朕飲食取足以養氣體不事豐美亭傳取足以庇風雨
不易卑陋仗器輕便不求備用供帳簡寡不求備儀可
賫以行皆無取於州縣橋梁舟楫取足濟渡道路毋治
官吏毋出一切無所追呼有司百吏敢搔擾者重寘於
法惟是軍馬芻粮必務豐潔將士寨柵必令寛爽官吏
毋得少懈播告諸道咸使聞知　庚子宗澤自河北引
兵還京師　壬寅河北西路招撫司參謀官王圭陞招
撫判官代張所也於是所落直龍圖閣嶺南安置死貶
所　起居舍人衛膚敏言今二聖北狩鑾輿未復寰宇
痛心况陛下抱父兄之念為何如哉惟陛下至誠克己
處心積慮不忘報雪之志處堂陛則思二聖乖温凊之
宜御飲食則思二聖失膳羞之節念土地有所未復念
人民有所未安日慎一日深自貶損卑宮室菲飲食惡
衣服减嬪御之數斥聲樂之奉以至嵗時上夀春秋賜
燕一切罷之雖享郊廟亦不用樂必俟奉迎二聖歸復
宫庭然後修禮之常庶幾孝悌之誠上有以格天下有
以感人人心得而天意孚則我之所向無有不遂矣
乙巳東京留守宗澤復上表請車駕還京師時澤募戰
士守京城且造决勝戰車千一百乗毎乗用五十有五
人運車者十有一執器械輔車者四十有四回旋曲折
可以應用又據形勝立二十四壁於城外駐兵數萬澤
徃来按試之周而復始沿大河鱗次為壘結連兩河山
水寨及陜西義士開五丈河以通西北商旅京畿瀕河
七十二里命十六縣分守之縣各四里有竒皆開濠深
廣丈餘於其南植鹿角又團結班直諸軍及民兵之可
用者乃上表略曰今逆胡尚熾羣盗繼興比聞逺近之
驚傳已有東南之巡幸此誠王室安危之所係天下治
亂之所關慮増四海之疑心謂置兩河於度外因成解
體未諭聖懐儻敵人乗之而縱横則中國將何以制御
不報澤又上疏曰陛下回鑾汴京是人心之所欲妄議
巡幸是人心之所惡又不報澤遂抗疏極言京師祖宗
二百年基業陛下奈何欲棄之以遺海陬一狂㓂今陛
下一歸王室再造中興之業復成如以臣為狂率願延
左右之將士試一詢之不獨謀之一二大臣天下幸甚
澤毎疏奏上以付中書省黄潛善汪伯彦皆笑以為狂
張慤獨曰如澤之忠義若得數人天下定矣二人語塞
　丁未中書舍人劉珏言黄潛厚為户部尚書潛厚乃
潛善之親兄祖宗以来未有弟為宰相兄為八座而同
居一省者惟蔡京蔡卞蔡攸則不然竊聞潛厚潛善皆
有章疏力辭潛善身為宰輔必不肯私其兄以壞祖宗
之法潛厚身為法從必不敢冒榮進而負天下之公論
從而允之亦所以全其謙抑守法之美而不置之於有
過之地疏入上遣張慤諭㫖珏言不已於是潛厚卒改
命　戊申河北招撫司都統制王彦率禆將張翼白安
民岳飛等以所部渡河與金人戰破之遂復新興縣
己酉詔諜報金人欲犯江浙可暫駐蹕淮甸捍禦稍定
即還京闕不為久計應合行事件令三省樞宻院措置
施行　募民入貲授官自迪功郎以下凡六等尋命毎
路以監司一貟董其事　庚戍始通當三大錢於淮浙
荆湖諸路用張慤請也慤嚴明通敏論錢榖利害猶指
諸掌文移所至破奸若神國用賴以無乏然中書自作
酒肆議者或以為苛碎焉　壬子詔責授昭化軍節度
副使張邦昌賜死始李綱議誅邦昌黄潛善汪伯彦皆
持不可及是聞敵以廢邦昌為詞復入冦上將南幸而
邦昌在長沙乃共議賜邦昌死　乙卯詔成都京兆襄
陽荆南江寧府鄧潭州皆備巡幸帥臣修城壘治宫室
漕臣積錢粮京城留守宗澤言本朝提封萬里京城號
為腹心今兩河雖未敉寧猶一手臂之不伸也乃欲去
而之他是并心腹而棄之願陛下且駐蹕南都未可輕
議是時宗廟宫室臺省澤皆營繕略備又以東門乃回
鑾奉迎之地特増修之　河北招撫司都統制王彦及
金人戰於新鄉縣敗績彦奔太行山聚衆准備將岳飛
引其部曲去自為一軍未幾彦軍復振岳飛單騎扣壁
門請罪左右勸彦斬之彦壯其勇而惜其才賜飛巵酒
而罷自是兩人始有隙　冬十月丁巳朔上登舟幸淮
甸翌日發南京　戊午隆祐太后至揚州　庚申東京
留守宗澤復上疏論其治兵大略且言今年河流不氷
請上還京消滅敵冦又言陛下奈何偏聼奸邢之語以
巡幸為名於偏逺州軍為朝宗之地言極切至始澤所
建明上多報可惟經三省樞宻院則毎為黄潛善等沮
之至是澤條上五事臣竊見黄潛善福建人汪伯彦徽
州人內張慤雖是北人然無公議無逺見議論偏頗皆
欲贊陛下南幸旣而澤見詔書有竢四方稍定即還京
闕之語壬戍澤上表以謝澤理財有方凡兩河及京西
諸郡求軍須者皆輟東京所有與之不以為間上遣中
使撫問旣而澤聞上已南幸又上疏請還京且言欲遣
閭勍王彦各統大軍盡平賊壘望陛下早還京闕臣之
此舉可保萬全或奸謀蔽欺未即還闕願陛下從臣措
畫勿使奸臣沮抑以誤社稷大計陳師鞠旅盡掃胡塵
然後奉迎鑾輿復還京闕以塞奸臣之口以快天下之
心上優詔答之　癸亥募羣盗能併滅賊衆者授以官
　甲子觀文殿大學士提舉杭州洞霄宫李綱落職依
舊宫祠時殿中侍御史張浚論綱罪未巳章再上乃有
是命　丁卯御營使司都統制王淵為捉殺杭州盗賊
制置使　有內侍自京賫內府珠玉二囊来上上投之
汴水翌日以諭輔臣黄潛善曰可惜有之不必棄無之
不必求上曰太古之世摘玉毁珠小盗不起朕甚慕之
庶幾求所以息盗耳　初太祖少子秦康惠王生英國
公惟憲惟憲生新興侯從郁從郁生華隂侯世將世將
生東頭供奉官令繒令繒生子偁中進士第至是為嘉
興丞一夕其妻張氏夢神人自稱崔府君擁一羊謂之
曰以此為識已而有娠戊寅生子伯琮是夕赤光滿室
如日正中或聞庭下馬嘶劍甲之聲　己卯上次寶應
縣御營後軍作亂孫琦者為之首左正言盧臣中從駕
不及立船舷叱賊為所逼墜水死上命求臣中所在得
之水中拱立如故殿中侍御史張浚以為雖在艱難中
豈可廢法乃劾統制官韓世忠師行無紀士卒為變詔
世忠罰金中書舍人劉珏言無以懲後浚再上章論且
乞擒捕為變者乃降世忠觀察使上下聳然始知有國
法　李則言舊制閩廣市舶司抽解舶貨以貴細者計
綱上京餘本州打套出賣大觀後始盡令計綱費多而
弊衆望復舊法從之　庚辰命御營使司提舉一行事
務劉光世討鎮江府叛兵御營統制官苖傅從光世行
　癸未上至揚州駐蹕州治舊制三衙管軍未嘗內宿
至是始日輪一貟直宿行宮　詔內侍不許與統兵官
相見如違停官送逺惡州編管時入內內侍省押班康
履以藩邸舊恩用事頗忽諸將諸將多奉之而臺諫無
敢言者　兩浙制置使王淵率統制官張俊等至鎮江
府軍賊趙萬等不知其猝至皆解甲就招淵等紿賊以
過江勤王其步兵先行毎一舟至岸盡殺之餘騎兵戮
於市無得脱者　戊子提舉杭州洞霄宫李綱鄂州居
住時殿中侍御史張浚等論綱素有狂愎無上之心復
懷怏怏不平之氣而常州風俗淺薄知有李綱而已萬
一盗賊羣起藉綱為名臣恐國家之憂不在金人而在
蕭墻之內故有是命中書舍人汪藻草制曰朋姦罔上
有虞必去於驩兠欺世盗名孔子首誅於正卯　辛卯
朝奉郎王倫為大金通問使時河東軍前通問使傅雱
副使馬識逺至汴京詔趣還復遣倫與王弁見宗維議
事(宗維即/尼雅滿)　乙未同知樞宻院事張慤守尚書左丞兼
提舉户部財用工部尚書顔岐同知樞宻院事　乙巳詔
自今被受中使傳宣者畫時宻具所得㫖實封以聞如
事有未便者許執奏又詔凡宣㫖及官司奏請事元無
條貫者並中書樞宻院取㫖非經三省樞宻院者官司
毋得受復舊典也　丙午尚書左丞張慤守中書侍郎
兼職如故　戊申同知樞宻院事顔岐守尚書左丞兼
權門下侍郎御史中丞許景衡守尚書右丞刑部尚書
郭三益同知樞宻院事　辛亥中書舍人汪藻言軍政
不修則無以立國望特詔侍從官以上各以所見考古
軍制可行於今者條具以聞從之　金人陷河間府
十有二月丙辰朔詔朕朝夕延見大臣咨訪庶務羣臣
進對隨事盡言退閲四方奏牘少空則披覽載籍鑒觀
前古獨於講學久未遑暇念雖羽檄交馳巡幸未定亦
不可廢其以侍從四貟充講讀官萬幾之暇就內殿講
讀先是御史中丞王賓乞開講筵上納其言故有是㫖
　詔諸路轉運司類省試以待親䇿先是諸州發解進
士當以今春試禮部㑹國難不果上以道梗難赴乃命
諸路提刑司選官即轉運司所在州類省試　丁巳詔
朕罔好游畋有以鷹犬輒稱御前者流海島　辛酉初
命侍從監司郡守各舉所知一人至是悉命赴都堂審
察除應待報人外皆罷之　御營使司都統制王淵入
杭州淵與統制官張俊馳至城下傳呼秀州趙龍圖来
賊陳通出不意遂出迎淵後三日淵俊入州治命軍士
分守諸門通等立於譙門之外淵召其首三十人至庭
下遽執之遂執其餘黨於門外悉要斬之凡百八十餘
人俊取杭州甲妓張穠以歸　癸亥金人犯氾水關初
左副元帥宗維聞上幸維楊乃約諸帥分道入冦中原
大震　甲子徽猷閣待制邢煥為光州觀察使用右諫
議大夫衛膚敏論也膚敏上疏論三事一曰守法度二
曰慎爵賞三曰正紀綱何謂守法度祖宗之法后族戚
里不得任文資迺者邢煥除徽猷閣待制孟忠厚除顯
謨閣直學士士大夫莫不驚駭願改正煥及忠厚官職
悉從舊法疏入上以隆祐太后故未忍奪忠厚職名乃
詔邢煥可特換光州觀察使　乙丑諫官衛膚敏言比
来王義叟除命㫖自中出用御寶以行下旣不由宰臣
之進擬又不由銓部之差注議者咸謂因戚里佞幸干
請而與之願特詔有司自今除授并行遣有罪之人並
須經由三省及宰執進呈方得施行或有干求請托乞
御寶以行下者並重寘於法令御史臺覺察以聞庶幾
政事之本一出朝廷而天下治從之　戊辰衛膚敏上
疏論營繕工作內降錫賚四事給事中劉珏亦奏疏論
內降營繕二事上皆嘉納之　京兆府路經略制置使
唐重度敵且入以書别其父克臣曰忠孝不兩立義不
茍生以辱吾父克臣報之曰汝能以身狥國吾含笑入
地矣重聞敵已濟河復移書成都漕臣趙開属以身後
見者皆義之　庚午除名勒停人李志道復添差入內
内侍省都知志道憲養子靖康末坐典砲失職有㫖逺
竄至是復用之衛膚敏言志道在上皇朝弄權怙寵勢
可炙手撓法害政以亂天下其惡不在童貫譚稹梁師
成之下奈何用赦復之上亟寢其命　甲戍羅索犯同
州守臣鄭驤死之　丙子詔侍讀官於所讀書內或有
所見許讀畢具劄子奏陳用翰林學士朱勝非請也
宣政使容機落致仕與外任宫觀旣草詞衛膚敏言自
古宧官用事未有不為國家患者帝王作興當蒐求賢
佐以自輔未聞有求閹宦於閒退之中而進用之者命
遂格　戊寅言者請以臺諫論奏係國之治亂民之休
戚有禆今日政事可以為鑒戒者陳諸黼扆之側詔自
来年正月為首置簿令大臣擇其已施行者編寫進入
　庚辰給事中劉珏試尚書吏部侍郎右諫議大夫衛
膚敏試中書舍人初膚敏受命纔再旬言事至十數黄
潛善等忌之㑹膚敏論孟忠厚未巳珏言憲度者祖宗
所以維持天下列聖奉之而不敢違者陛下欲承隆祐
太后之意而拂於祖宗之法臣恐非所以為孝也忠厚
與煥均以外戚而備超擢均以文資而得法從今一則
易以廉車一則尚仍舊授臣恐非所以為公也疏入詔
忠厚係隆祐太后之親宜體朕優奉太后之意書讀行
下於是潛善等批上意諭珏珏堅持不可膚敏奏若臣
言是則當罷忠厚法從之職臣言非則當正臣妄言之
罪詔朝廷以次遷除非由論事膚敏力辤遂與珏俱謁
告不出　提舉西京嵩山崇福宫楊時試尚書二部侍
郎時年七十五矣時入見首言自古聖賢之君未有不
以講學為先務者上深然之　中書舍人劉觀試給事
中觀嘗言今日之患在中國不在夷狄在朝廷不在邉
鄙在士大夫不在盗賊臣願陛下委諫官御史取崇寧
以来饕餮富貴尤亡狀之人編為一籍已死者著其惡
未死者明其罪且曰此以開邉用兵進者也此以花石
應奉進者也此以三山河賞進者也此以刻剥聚歛進
者也此以交結宦官貨賂權倖進者也如此之類列為
數十條槩其罪惡疏其名氏有司鏤板播告天下與衆
棄之如此夷狄聞之莫不畏盗賊聞之莫不服疏奏上
嘉納遂命臺諫具名以聞三省樞宻院參酌省臺各錄
副本不許堂除及任守令後不果行　初温杭二州上
供物寄留鎮江其間椅卓有以螺鈿為之者守臣錢伯
言奏發赴行在上惡其靡亟令碎之通衢　詔自今服
采在職其各悉心極言凡言動舉措之過差曁軍旅財
用之闕失人情之逆順政事之否臧號令不便於民法
制無益於國若時施設咸得指陳切至而有根源忠鯁
而無顧忌亟當奬擢昭示勸旌
　(臣留正等曰忠言之於國猶脉理之於身也脉理通/而後身安忠言用而後國治否則手足不相為用君)
　(臣不能無異意矣漢髙祖唐太宗俱以能聼言而開/創大業武帝奢縱能容一汲黯武后淫虐能容一狄)
　(仁傑而不至於亂亡言之有益於人之國也如此大/上皇帝導臣使言委曲開諭無所不至三紀之間博)
　(謀兼聼見於施設者不可勝紀間有逆耳咈意之論/自敵已以下受之所不能堪者亦欣然聼用而不拒)
　(非甚盛徳其何能爾中興之/功有光前代端自是而致)
　
　
　
　
　
　
　
　
　
　
　
　
　
　
　宋史全文卷十六上
欽定四庫全書
　宋史全文卷十六下
　　宋高宗二
戊申建炎二年春正月丙戍朔上在揚州　戊子金女
真萬户銀朱陷鄧州轉運副使劉汲攝守事敵大至汲
死之　丁亥詔略曰河東河北郡縣自太原真定失守
之後皆困攻圍官吏軍民誓以死守在昔兵火之際有
一城固守不下則褒載信史夸耀後世今數千里之廣
億萬之衆無一人忍負國者忠義之俗前古未有訪聞
失職之吏失次之軍失業之民渡河東南者未有所歸
其令帥臣監司悉心謀置分布收係　壬辰知鎮江府
錢伯言奏已依處分螺鈿椅桌於市中焚毁萬姓觀者
莫不悅服上曰朕早来語御史張浚還淳返朴須人主
以身先之天下自然向化　詔併真州𣙜貨務都茶場
於揚州以行在務場為名以黄潛厚言真州地近行在
而兩處積鈔非便故也　金人犯東京至白沙鎮留守
宗澤遣兵撃却之　癸巳復置明法科嘗得解或被貢
人許就試　乙未詔自今犯枉法自盗贓人令中書省
籍記姓名罪至徒者永不叙用按察官失於舉劾者並
取㫖科罪不以去官原免時議者以為崇觀以来贓吏
甚衆其害民甚於盗賊故條約之　戊戍羅索陷長安
守臣京兆府路經略使唐重死之陕府西路轉運副使
桑景詢判官曽謂京兆府路提㸃刑獄公事郭忠孝經
略司主管機宜文字王尚及其子建中與馬步軍副總
管楊宗閔皆死提舉軍馬陳迪猶率餘衆巷戰嘔血誓
衆敵大入死之忠孝逵子嘗事程頥授其易與中庸學
　己亥河南尹孫昭逺為叛兵所殺　葉夢得提舉江
州太平觀坐守杭州軍變故也　庚子主客貟外郎謝
亮持詔書賜夏國主乾順何澤為大學博士偕行　敵
游騎至京城下見宗澤不之備疑不敢入是日統制官
劉衍與敵遇於板橋敗之追擊至滑州又敗之敵引去
　辛丑入內內侍省押班邵成章除名南雄州編管時
金人攻掠陜西京東諸郡而羣盗起山東黄潛善汪伯
彦皆蔽匿不以奏及張遇焚真州去行在六十里上亦
不聞成章上疏條具潛善伯彦之罪曰必誤國上怒故
有是命也
　(臣留正等曰自古人君求言之路至廣也上自公卿/百執下逮芻蕘庶人惟宦官宫女不與焉豈以其皆)
　(無能言者與直以其非所當言爾非所當言而言借/曰有益已非所宜况其未必有益而常至於黨邪害)
　(正者乎唐明皇時雲南數䘮師邊將擁兵太盛在朝/之臣無一敢言髙力士一日獨為明皇言之可謂切)
　(矣而論者猶以為朝廷無賢百官失職而至於宦者/言天下事蓋深為明皇不取也邵成章言大臣之失)
　(未必非衆人之所難言者太上皇帝謂祖宗以来所/未有蓋以為非所當言而言故㫁然竄黜之可謂深)
　(得聼言之道矣且內侍毁大臣固在所當責而其輒/為之譽者亦豈免妄言之罪或毁或譽俱不由於左)
　(右近習而以至明来天/下之公論不亦善乎)
　劉豫阜城人世為農至豫始舉進士中書侍郎張慤
與豫有舊力薦於朝除知濟南府時山東盗起豫欲易
東南一郡而執政皆拒之豫痛憾而去　金人陷鄭州
通判州事趙伯振率兵巷戰為流矢所中墜馬敵剖其
腹而殺之　癸卯金人陷濰州時右副元帥宗輔引兵
犯山東而京東無帥朝議大夫周中世居濰州獨不肯
去率家人乗城拒守中弟辛盡散其財以享戰士城陷
中闔門百口皆死守臣韓浩亦遇害浩琦孫也宗輔又
陷青州知臨淄縣陸有常率民兵拒守死於陣知益都
縣張侃知千乗縣丞丁興宗亦死　甲辰知夀春府康
允之奏丁進解圍上謂輔臣曰此郡守得人之效也卿
等六人宜廣詢人才若人得二人則列郡便得十餘守
稱職然須參議不可狥私尋遷允之直龍圖閣時進旣
受閣門宣贊舍人京城外巡之命遂引所部屯京城徃
參留守宗澤將士疑其非真主管侍衛步軍司公事閭
勍等請以甲士隂衛澤曰正當披心待之雖木石可使
感動况人乎及進至澤拊勞甚至待之如故吏進等感
服翌日請澤詣其壁澤許之不疑進益懷感畏後其黨
有隂謀以亂京師者進自擒殺之　丁未詔曰凡今日
奪攘縱暴之侣皆異時忠義向方之人白日照臨明爾
遷善之意皇天覆幬監予止殺之誠應盗賊能回心易
慮散歸田野或失業不能自還者令所在官司條具以
聞朕當區處其日前罪犯一切不問
　(臣留正等曰民流散而至於奪攘皆非其本心茍生/朝夕失計而為之也從而殱之不為無罪要非先有)
　(以化誨而使之自新聖人不忍遽絶之也斯詔之頒/勉其遷善之意諭以止殺之誠丁寧懇惻亦云至矣)
　(昔周之於頑民勿庸殺而姑民教之且曰我惟一人弗/恤弗蠲乃事時同於殺盖言  為亂而我不哀恤之不)
　(蠲潔之雖民以罪致死與我殺之何異周之待頑民/如此卒能致其保受威命明徳同於友民忠厚之風)
　(詩人歌之切讀斯詔/豈非所謂忠厚之至)
　東京留守宗澤復奉表請上還京師且曰京師乃太
祖大一統之本根薄海內外莫不率俾之地陛下奈何
不念四海生靈切切徯后之意乃偏聼奸邪之言託為
時巡駐蹕淮甸不思二帝蒙塵朝夕懐迎取之志陵寢
園廟久缺祭祀願陛下以祖宗二百年基業為意早敕
回鑾則天下皆知一人来歸盗賊屏息夷狄鑠謀　辛
亥詔曰近緣臣僚論列乞以崇寧以来無狀之人編為
一籍已降指揮候諫官御史具到令三省樞宻院參酌
施行然念才行難於兼全一𤯝不可終廢當宏大度咸
俾圖新除參酌到罪惡深重不可復用人外並許隨材
選任如顯有蹟效可以補前行之失者因事奏陳特與
湔洗仍許擢用　兩浙制置使王淵招賊張遇降之得
其軍萬人𨽻世忠　壬子顯謨閣直學士提舉醴泉觀
孟忠厚為常徳軍承宣使用臺諫給舍六章論列也仍
詔后族自今不得任侍從官著為令　詔以京師乏粮
出𣙜貨務錢五十萬緡付留守司召江淮兩浙商人入
中　癸丑太學生魏祐上書論黄潛善汪伯彦誤國十
罪不報　金人陷頴昌府守臣孫黙為所殺　二月乙
卯朔言者請令羣臣入對其所得上語除機宻外關治
體者悉錄付史官從之　丙辰詔太史局天文自今除
報御前外並不許報諸處　敵再犯東京宗澤遣統制
官李景良閻中立統領官郭俊民等領兵萬餘趨滑鄭
遇敵大戰為敵所乗中立死之俊民降敵景良以無功
遁去澤捕得謂曰勝負兵家之常不勝而歸罪猶可恕
私自逃遁是無主將也即斬之旣而俊民與敵將史姓
者及燕人何祖仲直抵八角鎮都巡檢使丁進與之遇
生獲之敵令俊民持書招澤澤謂俊民曰汝失利就死
尚為忠義鬼今乃為敵游說何靣目見人邪捽而斬之
謂敵將曰上屯重兵近甸我留守也有死而已何不以
死戰我而反以兒女語脅我邪又斬之謂祖仲本吾宋
人脅從而来豈出得已解縛而縱之諸將皆服　癸亥
罷在京及諸路市易務以其錢輸左藏庫惟抵當庫仍
舊　甲子金人犯滑州東京留守宗澤聞之謂諸將曰
滑衝要必争之地失之則京城危矣不欲再勞諸將我
當自行果州防禦使張撝曰願効死澤大喜即以鋭卒
五千授之　乙丑開封府判官范延世奉宗澤表至行
在上諭以旦夕北歸之意澤復上表以謝　丁卯復延
康殿學士為端明殿學士述古殿直學士為樞宻直學
士從舊制也　己巳張撝至滑州身率將士與金迎敵
衆且十倍諸將請小避其鋒撝曰退而偷生何面目見
宗元帥鏖戰數合日暮敵少却澤遣統制官王宣以五
千騎徃援未至撝再戰死之後二日宣至滑州與敵大
戰於北門士卒争奮敵出不意退兵河上宣曰敵必夜
濟収兵不追半濟而擊之斬首數百所傷甚衆澤即命
宣權知滑州且令載撝喪以歸為之服緦厚加賻䘏仍
請於上贈撝拱衛大夫明州觀察使錄其家四人敵自
是不復犯東京矣　辛未殿中侍御史張浚試侍御史
時浚方上疏論祕書省正字胡珵自託李綱服童僕之
役而出入其寢室朝夕交結隂中善良逮綱遭逐營為
百計宻招羣小鼓唱浮言陳東之書珵實筆削意欲使
布衣草莱之士挟天子進退大臣之權一時閧然幾致
召亂按珵罪状天地不容願禠奪官爵投之荒裔永為
臣子立黨不忠之戒　詔自今犯枉法自盗贓抵死者
籍其貲時議者以為贓吏之盛所在填溢願明詔有司
應緣贓得罪及曽經按發跡狀明白並毋得與堂除及
親民自今有犯者仍籍其貲即監司守倅失按郡縣及
監司失按守倅與失於互察者並科違制之罪不以去
官原免上酌其言乃詔贓情俱重者籍沒餘從之　祕
書監李朴立朴舉進士國學禮部皆第一操履勁特自
為小官天下髙其名蔡京將強致之俾其所厚導意許
以禁從朴力拒不見京怒形於色然終不害也　壬申
中書舍人汪藻滕康衛膚敏並罷或曰膚敏等在後省
數論事為黄潛善所惡故斥之　癸酉銀朱陷蔡州知
汝陽縣丞郭贊朝服罵敵不肯降而死　甲戌詔曰自
来以內侍官一貟兼鈐轄教坊朕方日拯憂念屏絶聲
樂近緣內侍官失於檢察仍帶前項可减罷更不差置
　丙子金人陷淮寧府知府事向子韶死之其弟新知
唐州子褒等與闔門皆遇害子韶子諲兄也　己夘胡
珵勒停送梧州編管用張浚章疏也　庚辰禮部請令
曽得解及免解武舉人就淮南轉運司附場類省試從
之　三月丙戍先是執政以山東盗賊踵起建請敕榜
東京其詞有云遂假勤王之名公為聚冦之患宗澤恐
豪傑解體是日上疏言自移淮甸強盗如蝟毛而起正
以去朝廷逺無所歸至於此耳臣謂自京城圍閉天下
忠義之士梯山航海數千里争先勤王者大臣不能撫
而用之使之饑饉流離弱者填溝壑強者為盗賊此非
勤王之人罪皆一時措置乖謬耳今河東河西不隨畨
賊而自保山寨者不知其幾千萬人諸處節義士夫不
愛其身而自刺其面為争先救駕者亦不知其幾陛下
以勤王者為賊則此二者豈不失其心邪此皆詞臣失
職之過願陛下黜代言之臣更降罪已之詔許還闕之
期則天下之人盡皆遷善逺罪不犯有司豈復有為盗
者不報時有王䇿者本遼舊將善用兵敵以千餘騎付
之徃来河上澤宻遣統制官王師正擒之釋縛解衣坐
之堂上為言契丹本我宋兄弟之國汝何不悟義恊討
以刷社稷之耻䇿感泣誓以死報澤時呼䇿與語䇿具
言敵中虛實澤又益喜大舉之計遂决　尚書工部侍
郎楊時兼侍講　辛卯金人陷中山府自靖康末受圍
至是三年乃陷　甲午詔經筵讀資治通鑑遂以司馬
光配享哲宗廟庭時上初御經筵侍講王賓講論語首
篇至孝悌為仁之本因以二聖母后為言上感動涕泣
侍讀周武仲進讀通鑑上掩卷問曰司馬光何故以紀
綱為禮武仲敷述其義甚詳因為通鑑解義以進毎至
安危治亂之機必旁搜逺紹極其䂓諫焉侍讀朱勝非
嘗言陛下毎稱司馬光聖意有恨不同時之嘆陛下亦
知光之所以得名者乎蓋神宗皇帝有以成就之也熈
寧間王安石創行新法光毎事以為非是神宗獨優容
乃更遷擢其居西洛也嵗時勞問不絶書成除資政殿
學士於是四方稱美遂以司馬相公呼之至元祐中但
舉行當時之言耳若方其争論新法之際便行竄黜謂
之立異好勝謂之沽譽賣直謂之非上所建立謂之不
能體國謂之不遵禀處分言章交攻命令切責亦不能
成其美矣上首肯久之　己巳東京留守復上疏乞車
駕還京時澤招撫河南羣盗聚城下又募四方義士合
百餘萬粮支半嵗澤聞兩河州縣敵兵不過數百餘皆
脅使　服日夜望王師之来即召諸將約日渡河諸將
皆掩泣聼命澤乃上疏大略言祖宗基業可惜又陛下
父母兄弟蒙塵沙漠日望救兵河北河東京之東西陜
西淮甸間億萬生靈之衆陷於塗炭乃欲南幸湖外蓋
姦邪之臣一為金人方便之計二為姦邪親属皆已津
置在南為臣不忠一至於此時上遣中使譚璨賫詔書
茶藥撫諭澤上表謝又請上還京師　庚子河南統制
官翟進復入西京宗澤言於朝即以進知河南府充京
西北路安撫制置使　石壕尉李彦仙復陕州事聞即
以彦仙知陜州兼安撫司事彦仙以信義治陕與其下
同甘苦由是人多歸之　信王榛旣唱起義兵即遣和
州防禦使馬廣赴行在先以其疏附東京留守宗澤以
聞　夏四月甲寅朔磁州統制官趙世隆以所部詣宗
澤降世隆本磁州書佐澤在磁以為中軍將澤既去磁
以州事付兵馬鈐轄李侃金人圍磁州急州有禁軍有
民兵民兵甚衆禁軍恐其勢盛將校郭進乃作亂世隆
與進謀遂殺侃以通判趙子節權州事至是世隆與其
弟世興將三千人歸澤將士頗疑之澤曰世隆吾一校
耳必無他有所訴也乙卯世隆入拜澤面詰之世隆辭
服澤笑曰河北陷沒而吾宋法令上下之分亦陷沒邪
命引出斬之時衆兵露刃於庭世興佩刀侍側左右皆
懼澤徐語世興曰汝兄犯法當誅汝能奮志立功足以
雪耻世興感泣㑹滑州報敵騎留屯城下澤謂世興曰
試為我取滑州世興忻然受命　丙辰詔文臣從官至
牧守武臣管軍至遥郡各薦所知二人置為二籍一留
禁中一付三省樞宻院遇監司帥守將官鈐轄有闕於
所舉人內擢用之犯贓連坐即罪廢及法不當得之人
皆毋得舉用議者請也　戊午趙世興至滑州掩虜不
備急攻之斬首數百得州以歸宗澤復厚賜之時有降
冦趙海者屯板橋輒塹路以阻行者管軍閭勍芻者八
人過其壘海怒而臠之覘事者以告澤召之海以甲士
五百自衛而入澤方對客海具伏即械之繫獄客曰彼
甲士甚衆姑徐之澤笑謂其次將曰領衆還營明日誅
海於市聞者股慄統制官楊進屯城南王善者有衆二
千餘皆山東游手之人先進来降屯城北二人氣不相
下一日各率所部千餘相拒於天津橋都人頗恐澤以
片紙諭之曰為國之心固如是邪當戰陣立功時勝負
自見二人相視慙沮而退　己未詔除京畿東西河東
北陜西路許置巡社外餘路並罷先是杭温二州言已
就緒詔許存留至是亦罷　宗澤復上表請上還京略
曰陛下有姦臣之臆說凴金人之詭辭忘周室之中興
循晉惠之徃轍時契丹九州人日有歸中國者間有捕
獲敵衆澤選契丹漢兒引近坐前推誠與語諭以期奮
忠義共滅金人以刷父君之耻即給資粮遣之且賜以
公慿竢官軍渡河以為信驗人令持數百本去又為榜
文散示陷沒州縣及為公據付中國被敵在此之人因
驛疏以聞澤遂結連諸路義兵燕趙豪傑嘗謂人曰事
可舉矣必竢回鑾當以身先之故請上歸京尤力　庚
申詔御前軍器所見織戰袍工匠發還綾錦院依限織
進初命監綾錦院姜煥擇良工就御前軍器所專織戰
袍欲以賜有功將士中書侍郎張慤等言於上曰前日
中人因事輒置局紊亂紀綱不可不深鑒今若以織文
責綾錦院而使少府監督其程限則事歸有司於體為
正上曰甚善故有是命　上諭大臣曰故事端午罷講
筵至中秋開朕以寡昧適兹艱難知學先王之道為有
益方孜孜經史若講筵暫輟則有疑無質徒費目力朕
欲勿罷可乎大臣皆稱善乃詔勿罷時上在宫中內侍
有言講讀官某人敷陳甚善臣今擬奬諭詔書以進上
曰此當出自朕意若降詔書自有學士爾等小臣豈宜
不安分如此
　(臣留正等曰閹寺之禍著矣佞柔側媚以狗馬聲色/惑其君禍之小者也剽略書傳誦說古今以才藝自)
　(售則其為禍豈易測哉建炎之初天子厲精求治而/宦者投隙肆言猶敢如此亦可謂姦人之雄矣非聖)
　(武英㫁絶其萌芽則基亂胎禍將何所不至嗚呼方/其伺顔色售方藝能赫然拒絶之固已難矣又暴其)
　(情狀盡告大臣豈不甚難哉至於清心寡欲屛/逺聲色皆中興之本臣是以論著之特詳焉)
　乙丑上諭輔臣曰朕毎退朝押班以下奏事亦正衣
冠再坐而聼未嘗與之欵昵又性不喜與婦人久處多
坐殿傍小閣筆硯外不設長物静思軍國大事或閲章
疏宫人有来奏事者亦出閣子外處分畢而後入毎日
如是上恭已勤政如此　戊辰尚書工部侍郎兼侍講
楊時以老疾求去章四上旣而除龍圖閣直學士提舉
杭州洞霄宫　河北招撫司都統制王彦與金人戰於
太行山大敗之　東京留守宗澤復抗疏請上還京且
言丁進有衆數十萬願為陛下守京城李成願扈從還
闕即渡河勦絶金冦楊進等領衆百萬亦願渡河兹二
頭項人皆同寅協恭共濟國事願陛下速歸九重盗賊
戎虜皆無足畏矣澤以他日迎奉二聖還京先修龍徳
宫以備道君皇帝臨御以淵聖皇帝未有宫室奏修寶
籙宫為之不報　皇弟信王榛為河外兵馬都元帥初
馬廣至東京見宗澤至是始赴行在廣旣見出榛奏事
於是廣特遷元帥府馬步軍都緫管廣將行奏四事上
皆從之又許廣過河得便宜從事時汪伯彦黄潛善終
以為疑乃以烏合之衆付廣且宻授朝㫖使幾察之廣
行復令聼諸路帥臣節制廣知事變遂以其軍屯於大
名　五月甲申朔宗澤再上表乞還京且言今城壁已
増固樓櫓已修飾龍濠已開濬兵械已足備寨柵已羅
列戰陣已習熟人氣已勇銳蔡河五丈河皆已通流陜
西京東滑臺京洛畨賊皆已掩殺望陛下毋聼姦邪之
言以失兩河山寨之心沮萬民敵愾之氣而循東晉旣
覆之轍奏未至㑹尚書右丞許景衡建請渡江宰相黄
潛善持不可朝廷旣得信王榛奏或言榛有渡河入京
城之謀乙酉下詔還京詔略曰朕即位之初踟蹰近服
李綱上江左之章繼執南陽之議鳩工藏事寖失時幾
旋為淮甸之行就弭冦攘之患守中原而弗逺見朕意
之所存昨稽時措之宜黙辦言還之計設施有序播告
未先或者不知尚多有請可無委積以謹備虞宜令發
運司盡起淮浙入京物解及軍須輜重等物以次發遣
赴京師朕將還闕躬謁宗廟　丙戌詔後舉科場講元
祐詩賦經術兼收之制中書省請習詩賦舉人不兼經
義習經義人止習一經解試省試並計數各取通定髙
下禮部侍郎王綯嘗為上言經義當用古注不專取王
氏說上以為然至是申明行下　戊子翰林學士朱勝
非守尚書左丞　己丑宗澤再奏乞掃洒龍徳而改建
寶籙宫使天下知陛下孝於父而悌於兄乞自御前處
分不報澤又上疏言今不忠不義之臣但知身謀謂祖
宗基業不足䘏謂宗廟社稷不足顧謂二聖后妃親王
不足救謂山陵園寢不足䕶謂周室中興不足效謂晉
惠覆轍不足羞效巡狩之名守偏伯之地儲金帛以為
敵資修器械以為敵用慮勇敢之殘敵則禁守禦之招
募慮流移之安業則掊保甲以助軍凡誤國之事靡不
為之願陛下以此章揭之朝堂令朝臣指摘如臣言涉
狂妄乞明正典刑不然乞明告回鑾之期以安天下之
聼上優詔答之　辛卯陜西京東諸路及東京北京留
守並奏金人分道渡河詔遣御營左軍統制韓世忠主
管侍衛步軍司公事閭勍率所部迎敵命宗澤遣本司
統制官楊進等援之先是澤聞河北都統制王彦聚兵
太行山即以彦為忠州防禦使制置兩河軍事彦所部
勇士萬數以其靣刺八字故號八字軍彦方繕甲治兵
約日大舉欲趨太原澤亦與諸將議六月起師且結諸
路山水寨民兵約日進發上奏曰臣欲乗此暑月遣王
彦等自滑州渡河取懐衛濬相等州遣王再興等自鄭
州直䕶西京陵寢遣馬廣等自大名取洺相真定楊進
王善丁進李貴等各以所領兵分路並進旣渡河則山
寨忠義之民相應者不啻百萬契丹漢兒亦必同心殱
殄金人事方就緒乞朝廷遣使聲言立契丹天祚之後
講吾舊好以攜敵情遣知幾辯博之士西使夏東使髙
麗諭以禍福必出助兵同加掃蕩如此則二帝有回鑾
之期兩河可以安帖矣願陛下早下還京之詔臣當躬
冒矢石為諸將先則我宋中興之業必可立致若陛下
以臣言為不可用望賜骸骨放歸田里疏入黄潛善等
忌澤成功從中沮之澤歎曰吾志不得伸矣因憂鬱成
疾澤尹京幾嵗修城池治樓櫓不擾而辦屢出師以挫
虜鋒其抗疏請上還京凡二十餘上言極切至潛善與
汪伯彦等雖嫉之深竟不能易其任也　乙未詔蘓軾
立朝履歴最為顯著追復端明殿學士盡還合得恩數
　丙申宇文虚中充大金通問使武臣楊可輔副之尋
改虚中為祈請使　壬寅中書侍郎兼御營副使提舉
措置户部財用張慤薨慤立朝諤諤有大臣節不可干
以私惟善許景衡與許翰論事頗合自為執政諫諍愈
切無所顧避時黄潛善當國專務壅蔽自汪伯彦而下
皆奴事之不敢少忤其意惟慤以直道自持事必力争
雖言不行而不少屈秉政未踰嵗遽薨於位士民皆痛
惜之　癸卯大金通問使王倫始渡河與其副朱弁至
雲中見宗維議事金留不遣　乙巳提舉杭州洞霄宫
許景衡薨景衡罷政而歸至𤓰州得暍疾及京口疾甚
端坐自語曰陛下宜近端人正士以二聖蒼生為念陸
宣公奏議盡之矣景衡博通經史百家書而其要歸於
孔孟嘗曰孔門自洒掃應對以上皆欲中道以故修身
行已雖細必矜與朋友言怡怡辭氣及公言廷争正色
直前視權倖若無有者　丁未復置兩浙福建路提舉
市舶司其後遂併廣司復之　己酉秀州軍亂詔御營
中軍統制張俊討之　庚戍増天下役錢以為新法弓
手之費　癸丑罷借諸路職田自軍興始有拘借之命
至是詔圭田士大夫仰以養亷自今毋得借　六月乙
卯成都府轉運判官靳博文權罷卬州鑄鐵錢以其嵗
用本錢二十一萬緡而所鑄纔十一萬緡得不償費故
也博文以便宜増印錢引六十二萬緡自後諸大臣相
繼視師率増印矣　尚書省言檢㑹靖康元年已降指
揮人户願將金帛錢糧獻助者計價依條補授名目除
河北河東路已降官告外餘路未曽給降詔尚書省度
量給付逐路如納及七千貫補承節郎六千貫補迪功
郎並不作進納人不得抑勒科配　丙辰建州軍再亂
葉濃等進犯福州　戊午尚書禮部侍郎王綯試御史
中丞黄潛善以綯柔懦無能故薦為臺長　己未前知
通州胡安國已除給事中指揮更不施行初趣赴行在
安國因於免奏有言曰臣賦性疎拙全昧事幾前當贊
書積日雖淺適緣六押兼管兵刑所降詞頭茍有未便
不敢觀望迷誤本朝須至盡忠逐件論執遂因繳奏遍
觸貴權貽怒旣多幾蹈不測今陛下撥亂反正將建中
興而政事人才弛張升黜凡關出納動係安危聞之道
途揆以愚見尚未合宜臣切寒心而况瑣闈典司封駁
儻或隐情患失緘黙不言則負陛下委任之恩其罪至
大若一一行其職守事皆違異必以戇愚妄發干犯典
刑徒玷清時無補國事臣所以不敢上當恩命者也疏
入黄潛善大怒言者因論安國被命經年託疾不至要
流俗之譽失人臣之禮安國遂罷　庚申侍御史張浚
知興元府浚好謀有大志數招諸將至臺講論用兵籌
䇿浚本黄潛善所引至是因請汰御營使司官属又論
無謂虜不能来當汲汲修備治軍常若冦至潛善始惡
之浚以母在蜀中求去故有是命未行留為尚書禮部
侍郎浚入對上諭曰卿在臺中知無不告言無不盡朕
將有為政如欲一飛冲天而無羽翼者卿為朕留當專
任用浚頓首謝　乙丑御營中軍統制張俊引兵入秀
州前知州事趙叔近為所殺秀卒嬰城縱火翌日俊破
關捕徐明等斬之　丁丑命京畿淮甸捕蝗　己卯言
者以東南武備利於水戰宜於大江要害處精練水軍
廣造戰艦緩急之際庶幾可倚詔江浙州軍措置限一
月畢　以知延安府王庶節制陕西六路軍馬涇原經
略司統制官曲端充節制司都統制　復置諸州學官
四十三貟初二帝旣徙中京御史中丞秦檜實從旣而
聞上中興上皇欲作書貽左副元帥宗維與約和議上
皇草書已諭駙馬都尉蔡鞗曰為我示秦檜更潤色之
檜讀書嗚咽即厚遣本路都統逹於宗維宗維有慚色
　秋七月癸未朔資政殿學士東京留守開封尹宗澤
薨澤為黄潛善等所沮憂憤成疾疽作於背至是疾甚
諸將楊進等排闥入問澤矍然起曰澤固無恙正以二
帝蒙塵之久憂憤成疾耳爾等能為我殱滅仇敵以成
主上恢復之志雖死無恨衆皆流涕曰願盡死諸將出
澤復曰吾度不起此疾古語云出師未捷身先死長使
英雄淚滿襟遂薨年七十是日風雨冥晦異於常日澤
將沒無一語及家事但連呼過河者三遺表猶贊上還
京先言已㳙日渡河而得疾其末曰嘱臣之子記臣之
言力請鑾輿亟還京闕大震雷霆之怒出民水火之中
夙荷君恩敢忘尸諫澤自奉甚薄方謫居時饘粥不繼
吟嘯自如晚年俸入稍厚亦不異疇昔食不兼味衣敝
不易嘗曰君父當側身嘗膽臣子乃安居美食耶所得
俸賜遇寒士與親戚貧困者輒分之養孤遺幾百餘人
死之日都人為之號慟朝野無賢愚皆相弔出涕三學
之士千餘人為文以哭澤初澤旣拘留金使上屢命釋
之澤不奉詔至是宇文虛中至東京攝留守事遂歸之
時上已除澤門下侍郎兼御營副使東京留守命未下
而訃聞詔贈觀文殿學士進六官後諡忠簡
　(龜鑑曰吾深惜夫宗澤抱忠義之志竟為䜛沮鬰而/不得少伸也澤之尹京數月城築已増固樓櫓已修)
　(飾壟濠已開浚寨柵已羅列義士已團結蔡河五丈/河已皆通流陕西京東西河東北盗賊皆已歸附又)
　(非靖康戰守無備之比然有張仲孝友主於內而後/吉甫得以專征戰於外汪黄旣主幸東南之議則宗)
　(澤還京之請雖二十疏而何益百計排沮憂憤成疾/出師未捷身先死長使英雄淚滿襟蓋亦抱無窮之)
　(恨澤死而杜充代之是何異以淵代逖以姜維而續/孔明之事功也宗澤在則盗可使為兵杜充用則兵)
　(皆為/盗矣)
　甲申葉濃自福州引還建州命謝嚮為本路捉殺官
又遣御營統制張俊兩浙提刑趙哲將卒二千人偕徃
討捕　丁亥御筆國步多艱人才為急如蔡京王黼當
國日久孰不由其擬授果賢且才豈可不用自今毋得
分别時宰相黄潛善本王黼門人故多引黼親黨以進
議者非之　戊子詔自今士卒有犯並依軍法毋得過
為慘酷
　(史臣曰愛而不能令厚而不能使亂而不能治此兵/法之患也治軍固不可不嚴然治之自有常法若師)
　(出以律孰敢不畏者而諸將/過為慘酷豈撫軍之道哉)
　楚州發歸朝官至行在上諭宰執曰聞州郡多囚係
此輩甚者至經嵗不得釋少涉疑似則殺之覆幬間皆
吾赤子也朕欲發諸郡拘囚歸朝官盡赴行在存撫之
庶幾可召和氣
　(臣留正等曰古人有殺一不辜而得夫下弗為者也/彼奸雄忍酷之言至曰寧我負人嗚呼人之用心何)
　(止天壌之異哉方建炎之初所在盗起如蝟窮荒絶/漠狼子野心之人錯諸郡縣有司為之禁防或未過)
　(也而太上皇帝推天地覆載之徳視夷夏之民皆吾/赤子惻然哀矜形於聖訓凜然有三代王者之風雖)
　(漢帝之恢廓大度不足言也彼雖夷狄亦人耳/脫身九死之餘譬彼蛇雀豈不知所以報哉)
　辛丑詔以春霪夏旱飛蝗為沴命監司郡守條政事
之未便於民者其大水飛蝗最甚之地令百姓自陳量
輕重捐其租焉　壬寅詔京官知縣兩任已上實及六
考方許關陞諸州通判舊法不拘考數至是申明之
甲辰降充顯謨閣待制北京留守杜充復樞宻直學士
充開封尹東京留守且命充鎮撫軍民盡瘁國事以繼
前官之美遵稟朝廷深戒妄作以正前官之失自宗澤
薨數日間將士去者十五都人憂之相與請於朝言澤
子宣教郎穎嘗居戎幕得士卒心請以繼其父任詔以
穎起復充留守判官充無意於敵盡反澤所為由是澤
所結兩河豪傑皆不為用　八月癸丑朔復諸路常平
官遂命諸路拘催青苗積欠本錢自崇寧以来皆不得
免　甲寅初鑄御寶一曰皇帝欽崇國祀之寶二曰天
下合同之寶三曰書詔之寶　戊午詔行在左藏庫湫
隘自今綱運令户部於江寧平江府置庫　管尚書吕
頥浩侍郎葉夢得請命江湖二廣綱赴江寧閩浙綱赴
平江惟川陕京東西淮南綱赴行在從之　庚申殿中
侍御史馬仲言陛下龍飛河朔近得黄潛善汪伯彦以
為輔相一意委任不復致疑然自大任以来措置天下
事未能惬當物情遂使敵國日強盗賊日熾國步日蹙
威權日削如吳給張誾以言事被逐邵成章緣上言逺
竄今是何時尚以言為諱潛善近来自除臺諫仍多親
舊李處遯張浚之徒是也又如張慤宗澤許景衡公忠
有才智皆可重任潛善伯彦惡之沮抑至死周任有言
曰陳力就列不能者止孔子亦曰危而不持顛而不扶
焉用彼相二人方且偃然自任屹然不動伏望速罷潛
善伯彦政柄别擇賢者共圖大事疏留中不出　承議
郎趙子砥自燕山遁歸至行在奏北事甚悉言邇来遣
使數輩皆不得達劉彦宗云金國只納楚使焉知復有
宋其不可講和明矣賜對嘉㢡以子砥知合州　辛酉
詔江淮六路量添賣酒錢以為造粮舟之費　己巳詔
試學官並用詩賦自来年始　辛未淮南等路制置發
運使梁揚祖遷徽猷閣直學士以措置就緒也茶法自
政和以来許商人赴官買引即園户市茶赴合同場稱
發淮浙塩則官給亭户本錢諸州置倉令商人買鈔算
請毎三百斤為一袋輸鈔錢十八千閩廣塩則𨽻本路
漕司官般運賣以助嵗計公私便之自揚祖即真州置
司嵗入錢六百萬緡合東南産塩之州二十二鹽為二
萬七千八百一十六萬餘斤通収鹽息錢一千七百三
十餘萬緡茶引錢二百七十萬餘緡後増至二千四百
萬緡而四川三十州嵗産鹽約六千四百餘萬斤後𨽻
總領財賦所贍軍成都府路九州利路二州嵗産茶二
千一百二萬斤𨽻提舉茶馬司買馬皆不係版曹之經
費焉　甲戍上䇿諸道正奏名進士於集英殿　殿中
侍御史馬伸試衛尉少卿　乙亥䇿特奏名進士　初
吏部貟外郎程昌㝢與黄潛善論事不合出知蔡州郡
已為金人所破昌㝢招集流民簡練師旅日與羣盗戰
毎戰必克遂為強兵　九月壬午朔詔以杭州和買絹
偏重均十二萬匹於浙東西諸州　癸未新除衛尉少
卿馬伸責監濮州酒務伸以論事不行辭不拜且錄其
所劾黄潛善汪伯彦等疏申御史臺乞誅責詔伸言事
不實趣向不正日下送吏部與京東監當促使上道死
中路天下寃之　甲申丁進叛率衆犯淮西進初受宗
澤招澤薨乃去尋命御營右軍副統制劉正彦以所部
収進　庚寅上御集英殿賜諸路類省試正奏名進士
李易等四百五十一人及第出身同出身初有司欲以
上十人所對䇿進呈且請以上意定名次上曰朕委主
司取士必不錯乃悉從所擬不復更易
　(臣留正等曰恭惟太上皇帝當建炎之初䇿士於庭/一委主司不以一人之好惡為之升黜天下之至公)
　(也及紹興中權臣罔上假國家之科目以私其子弟/親戚則聖斷赫赫然㧞寒畯抑權貴亦天下之至公)
　(也惟一出於至公故静則為天地之度動/則為之斷傳曰公生明太上皇帝實有焉)
　壬辰詔褚宗諤等二十一人並令乗驛赴行在校書
郎富直柔太學生王覺並令赴都堂審察先是黄潛善
請用祖宗故事命近臣各舉所知以竢選擇至是得召
　癸巳金人陷冀州權知軍州事單某自縊死將官李
政屢禦退之敵以計誘其副將使害政故不能保而城
陷　丁酉賜及第進士錢千七百緡為期集費自是以
為故事李易等以上憂勞辭聞喜宴從之　戊戍上以
所書資治通鑑第四冊賜黄潛善時上退朝日覽四方
章奏暇則讀經史嘗取孟子論治道之語書之素屏因
為潛善言論孟乃㓜年所習讀之了無凝滯後五日又
書旅􁄶篇大有大畜卦以示輔臣　壬寅統領宻州軍
馬杜彦獻赤芝彦言草葉純赤實符建炎美號癸卯輔
臣進呈上曰朕以豐年為瑞今宻為盗區且彦所獻何
足為瑞其還之　甲辰黄潛善等奏謝宣示親書素屏
易孟子有㫖勿拜上曰朕自㓜習孟子書至成誦在口
不覺寫出如旅獒乃因葉夢得進讀資治通鑑及之又
欲寫無逸篇偶其字多屏狭不能容見别營度上又曰
如孟子言用賢與殺皆察於國人朕詳味斯言欲謹守
之神交尚友如與孟子端拜而議　冬十月丙辰河北
制置使王彦為閤門宣贊舍人彦至自東京赴行在見
黄潛善汪伯彦力陳兩河忠義民兵引頸以望王師言
辭憤激大忤潛善伯彦之意遂降㫖免對而有是命
庚申命江淮制置使劉光世討李成時成犯淮西故也
　壬戍詔葉夢得孫覿張澂討論常平法條具取㫖始
用覿奏也　癸亥初復鈔旁定帖錢先是政和間陳亨
伯始議剏經制錢靖康初廢至是先取定帖錢命諸路
提刑司掌之經制錢自此始　詔御營平冦左將軍韓
世忠以所部自彭城至東平中軍統制官張俊自東京
至開徳以金人入冦故也仍命河外元帥府緫管馬廣
互相應援蓋未知廣已敗也　甲子命常徳軍承宣使
孟忠厚奉隆祐太后幸杭州　癸酉京西北路安撫制
置使知河南府翟進戰死進與金人夾河而戰屢破之
時東京留守杜充酷而無謀士心不附諸將多不安之
馬廣王彦旣還朝餘稍稍引去宗頴屢争不從力請歸
持服統制官楊進亦叛進率其軍與楊進戰為賊所害
初宗澤日繕兵為興復計兩河豪傑皆保聚形勢期以
應澤未出師而澤卒充無逺圖由是河北諸屯皆散而
城下兵復去為盗掠西南州縣數嵗不能止議者咎之
　始命有司討論崇觀以来濫賞丙子詔令到部官自
陳有無係討論之人仍結除名罪　江淮制置使劉光
世敗李成於新息縣成遁走　御營都統制劉正彦擊
丁進降之分其兵𨽻諸軍　十有一月癸未初賣四字
師號毎道價二百千　甲申提舉西京嵩山崇福宫李
綱責授單州團練使萬安軍安置初綱既貶㑹有㫖左
降官不得居同郡而責授忻州團練副使范宗尹在鄂
州乃移綱澧州居住至是有上書訟綱之寃者御史中
丞王綯因劾綱經年不赴貶所又論綱靖康中要功刼
寨結衆伏闕覆師太原凡三罪請投之嶺海疏奏遂有
是命　壬辰金人陷延安府通判府事魏彦明死之先
是虜諜知都統制曲端與經略使王庶不協遂併兵冦
鄜延時端盡統涇原精兵駐邠州之淳化庶日移文趣
其進且遣使臣十數輩徃說諭端端不聼端欲蕩賊巢
穴遣吳玠攻華州端與玠㑹於寧之㐮樂延安城陷庶
無所歸乃自馳至㐮樂勞軍欲倚端以自副端彌不平謀
誅庶而奪其兵不果乃奪庶節制使印而遣之　癸巳
趙哲與葉濃戰於建州城下大敗之濃遂降其後濃至
張俊軍中復謀為變俊執而誅之　乙未金人陷濮州
又犯澶淵知開徳府王棣率軍民固守為軍民所害經
略司主管機宜文字鄭建古亦為亂兵所殺時相州圍
久守臣趙不試登城遥謂金人請開門投拜乞勿殺乃
具降書啟門而納其宗属於井中然後以身赴井　庚
子初成都府路轉運判官趙開言𣙜茶買馬五害請用
嘉祐故事盡罷𣙜茶仍令漕司買馬或未能然亦當痛
減額以蘇園户輕立價以惠行商如此則私販衰而盗
賊息矣朝廷然之擢開同主管川陕茶馬是日開至成
都遂大更茶法官買賣茶並罷倣政和都茶場法印給
茶引使商人即園户市之茶引錢毎斤春七十夏五十
市例頭子在外所過征一錢住征一錢有半置合同場
以譏其出入重私商之禁號合同場為茶市交易者必
由市而引與茶必相隨違者抵罪至四年冬買馬乃踰
二萬匹引息錢至一百七十萬緡　辛丑樞宻都承㫖
邢煥為保静軍承宣使煥嘗為上言馬伸言事切當宗
澤忠勞可倚再上疏言黄潛善汪伯彦誤國進戰退守
皆無䇿可施　壬寅親祀上帝於圜丘配以太祖詔曰
朕承祖宗有道之長賴黎獻戴宋之舊嗣守神器適嵗
當郊祇見於皇天后土大懼非徳弗獲顧歆乃先事三
日繁隂凝翳震於朕心罔燭靈㫖逮祖廟及壇垂象燦
炳夜氣晏温風靄澄霽迄用成禮朕旣獲祗事弗敢謂
幸矧敢怠康方恐懼修省以靈承扶持全安之眷股肱大
臣其同寅協恭思艱圖易輔朕不逮以倡百辟耳目風
憲有言達於予聼必忠必誠毋奪於私凡爾有官君子
飭躬謹行惟職業是修令部使者曁爾百僚有為有行
其必曰毋傷於民毋害於國中國爪牙之臣敵愾戡難
毋貽名節羞軍民戰士咸奮忠力毋至失業毋依怙衆
為暴　甲辰金人犯徳州兵馬都監趙叔皎死之　陕
州安撫司都統制邵興敗金人於絳州曲沃縣金人陷
淄州　涇原兵馬都監吳玠襲叛賊史斌斬之　葛進
圍棣州守臣姜剛之與戰城破為所害　初河北制置
使王彦旣渡河其前軍准備將岳飛無所属遂以其衆
千人降於東京留守杜充時种師道小校桑仲為潰卒
所推亦降於充充皆以為將　十有二月乙卯隆祐太
后至杭州　庚申金人陷東平府又攻濟南府守臣劉
豫遣其子刑曹掾麟與戰敵圍之數匝通判事張東益
兵援之敵乃去即遣人㗖豫以利豫因有邪謀與東偕
徃投拜民遮道不從豫遂縋城詣軍前通欵　壬戌言
者論福建路茶之所自出祖宗以来商販自便望罷鈔
法令都茶場照本路嵗額印造茶引付茶事司廣行招
誘客人入錢請買計直輕賫赴行在毋得抑配州縣及
科率民户僧寺出買引錢從之　甲子金左副元帥宗
維陷北京河北東路提㸃刑獄公事郭永死之　金人
陷襲慶府衍聖公孔端友已避冦南去漢兒將啟宣聖
墓左副元帥宗維問其通事髙慶裔曰孔子何人曰古
之大聖人宗維曰大聖人墓豈可犯皆殺之故闕里得
全　乙丑金人陷虢州　己巳尚書右僕射兼中書侍
郎黄潛善遷左僕射兼門下侍郎知樞宻院事汪伯彦
守右僕射兼中書侍郎仍並兼御營使二人入謝上曰
潛善作左相伯彦作右相朕何患國事不濟宜同心以
副朕之意皆稽首謝潛善入相踰年當上初政天下望
治潛善獨當國柄專權自恣而卒不能有所經畫伯彦
繼相略與之同由是胡冦益無所憚　尚書左丞顔岐
守門下侍郎尚書右丞朱勝非守中書侍郎兵部尚書
盧益同知樞宻院事　戊寅禮部侍郎張浚兼御營使
司參贊軍事上以邊事未寧詔百官言所見吏部尚書
吕頥浩上備禦十䇿言收民心定廟算料彼已選將帥
明斥候訓強弩分兵器備水戰控浮橋審形勢其説甚
備殿中侍御史張守上防淮渡江利害六事又請詔大
臣惟以選將治兵為急凡細務付之都司六曹潛善伯
彦滋不悦乃請遣守撫諭京城至是聞北京陷議者以
為虜騎且来而廟堂偃然不為備浚率同列為執政力
言之潛善伯彥笑且不信乃命浚參贊軍事與頤浩教
習河朔長兵
　
　
　
　
　
　
　
　
　
　
　
　
　
　
　
　宋史全文卷十六下
欽定四庫全書
　宋史全文卷十七上
　　宋髙宗三
己酉建炎三年春正月庚辰朔上在揚州　資政殿學
士路允迪簽書樞密院事　丁亥金人陷青州又陷濰
州　辛卯陜西都統制邵興及金人戰于潼闗敗之
乙未京城留守杜充襲其統制官張用于城南不克將
官李寶為所執　丙申張守試起居郎兼權直學士院
守撫諭京師還面奏敵人必來願陛下早為之圖　戊
戌京城綂制官張用以一騎送李寶歸京師　丙午金
左副元帥宗維陷徐州守臣王復死之御營左將軍韓
世忠潰軍于沐陽其將張遇死于漣水軍之張渠村宗
維入淮陽軍京東轉運副使李祓從軍為所殺敵己酉
金人犯泗州先是禮部尚書王綯聞敵騎且南侵率從
官同對上命至都堂議黄潛善汪伯彦笑曰諸公所言
三尺童子皆能及之是夕泗州奏敵且至上大驚禁中
倉皇以内帑所有通夕搬挈二月庚戌朔駕御舟泊河
岸上即欲渡江黄潛善等力請少留竢報且搬左藏庫
金帛三分之一上許之敵以數百騎奄至天長軍亟遣
江淮制置使劉光世將所部迎敵而士無鬭志未至淮
即潰是日揚州城内居民爭門以出踐死者無數從官
有詣都堂問二相者黄潛善汪伯彦皆曰已有措置不
必慮百官聞此復自相慰　壬子金人陷天長軍上遣
左右内侍鄭詢往天長軍覘事知為金人至遽奔還上
得詢報即介胄走馬出門惟御營都綂制王淵内侍省
押班康復五六騎隨之黄潛善汪伯彦方㑹都堂或有
問邊耗者猶以不足畏告之堂吏呼曰駕行矣二人乃
戎服鞭馬南馳軍民爭門而出死者不可勝數上次揚
子橋一衞士出語不遜上掣手劍刺殺之時軍民怨黄
潛善刻骨司農卿黄鍔至江上軍士呼曰黄相公在此
數之曰誤國害民皆汝之罪鍔方辨其非是而首已斷
矣
　(龜鑑曰敵破北京張浚歴言汪黄笑而不答敵迫揚/州羣臣有問者而汪黄猶以不畏答之大駕南幸而)
　(都堂㑹食猶罔聞知其雍容待敵果何所恃而然哉/昔秦軍迫淮淝而安石圍棊自如安石所恃者指授)
　(將帥之規模素定也契丹犯澶淵而萊公酣寢不動/萊公所恃者決親征之策勝負已了然於胷中也若)
　(汪黄之所恃者宇文虚中之使未回/庶幾和議可成耳和其果足恃哉)
吕頥浩張浚聯馬追及上于𤓰洲鎮得小舟即乗以濟
　(張滙進論曰尼雅滿之犯揚州也時御營之師必有十/萬而尼雅滿止有五六千騎自建炎二年秋九月離雲)
　(中下太行渡黎陽攻澶濮山東諸州郡以至犯揚州/可見疲勞之甚此强弩飄風之末無足畏也兼是時)
　(兩河州郡尚有未陷者山東州郡十陷二三人心未/安糧道未集盗賊蠭起而不顧後患投身深入我境)
　(又可見其無知之甚也時若我師乗其逺來新至行/列未定而撃之可也或則深池堅城拒而勿戰以挫)
　(其銳以沮其意且多方出兵邀其出掠者彼萬里孤/軍後無委積忌於相持利於速戰求戰不能糧道不)
　(繼又且野不能掠以此制之賊遁必矣俟其既遁襲/而撃之捨而縱之皆可也而乃望風之際車駕渡江)
　(六師自潰為賊乗之席/卷而去此失於退一也)
是晩敵遊騎至揚州縱火城内煙熖燭天上至鎮江宿
于府治癸丑上召宰執從官諸將對宅堂計事吏部尚
書呂頥浩降堦拜伏庭下上顧潛善問之頥浩以首叩
地曰願且留此為江北聲援不然金人乗勢渡江愈狼
狽矣二府皆曰善既而王淵入對言暫駐鎮江止捍得
一處若敵自通川渡先據姑蘇將若之何不如錢塘有
重江之阻諸内侍以為是禁衞涕泣語言不遜上顧中
書侍郎朱勝非曰卿出問之勝非傳㫖皆以未見家屬
為對勝非諭之曰已有㫖分遣舟專載衛士妻孥矣衆
帖然勝非還奏上曰已晩矣適議定不若徑往杭州此
中諸事暫留卿處置事定即來即上馬行以頥浩充江
浙制置使劉光世為行在五軍制置使屯鎮江控扼江
口又以主管侍衛馬軍公事楊惟忠節制江南東路軍
馬屯江寧府　金人入真州　甲寅上次常州　御營
平寇前將軍范瓊引兵至壽春其所部執守臣紹密殺
之　乙卯上至無錫縣　丙辰上次平江府始脱甲胄
御黄袍侍衛者皆有生意命承信郎甄援往江北招集
衞兵援本太學諸生靖康中十上疏論利害及還遷保
義郎　丁巳衞膚敏入對膚敏在維揚數請早幸建康
上思其言復召　金人犯泰州　戊午上將發平江中
書侍郎朱勝非自鎮江來初上以吳江之險可恃議留
大臣鎮守勝非既對上欲除勝非兼知秀州輔臣言秀
非大臣鎮守之地乃以御札命勝非充平江府秀州控
扼使勝非再留身言臣雖備員執政與諸軍無素更乞
從官一員同治事如吕頥浩張浚皆兼御營司㕘賛軍
事可用也於是上問近臣誰能佐勝非者浚慷慨願留
遂命浚同節制控扼等事仍詔勝非事有奏陳不及者
聽便宜施行訖奏浚受命即出城決水溉田以限戎馬
列烽燧募土豪措置捍禦　金人陷滄州　己未上次
秀州　庚申御舟次崇德縣江淮制置使吕頥浩從上
行即拜同簽書樞密院事江淮兩浙制置使上諭以金
人尚留江北卿可還屯京口頥浩即以王淵所部精兵
二千人還鎮江府遣御營中軍綂制張俊以所部八千
人往吳江縣防捍時朝廷方以金人渡江為患故命大
將楊惟忠守金陵劉光世守京口王淵守姑蘇分授二
大臣節度於是韓世忠在海道未還而范瓊自壽春渡
淮引兵之淮西境上扈駕者惟苗𫝊一軍而已　壬戌
上至杭州以州治為行宫　金人陷晉寧軍守臣徐徽
言死之統領孫昂亦不屈而死　癸亥朝羣臣於行宫
降詔罪已求直言　乙丑德音釋諸路囚雜犯死罪以
下士大夫流徙者悉還之惟責授單州團練副使李綱
不以赦徙葢黄潛善建陳猶欲罪綱以謝敵也
　(大事記曰汪黄之所主者和議而已故竄馬伸殺陳/東歐陽徹罷衞膚敏許景衡以遂其私方且奏復科)
　(舉策進士行郊祀定配享置講讀官以文其欺幸而/渡江猶罪李綱以謝敵冀和議之可成耳彼其説曰)
　(非和則所以速二聖之禍然敵與我有不共戴天之/讎則其不可和也明矣祈請使還而兩河被兵通問)
　(使遣而維揚入寇敵/豈虚言之所能動哉)
　命侍從及寺監長貳郎官限二日舉有才術之士二
人故事薦士不及郎官葢特恩也一日進呈奏狀上曰
今所薦士不比常時便當擢用之命赴都堂審察明日
復曰不若便令登對朕當親自延見之　出宫人百八
十人　宰相黄潛善汪伯彦再上疏請罪自上即位以
來二人專持國柄至是盜賊充斥宗社播遷議者皆欲
正其誤國之罪而潛善等居位偃然猶無去意中外為
之切齒焉　置江寧府㩁貨務都茶場　戊辰詔國步
艱難謀慮之士咸願獻陳可令左右司輪官設次者詳
所陳納尚書省　金人焚揚州士民皆死存者纔數千
人而已　己巳尚書左僕射黄潛善尚書右僕射汪伯
彦罷時御史中丞張澂上疏劾潛善伯彦大罪二十疏
入未報遂以狀申尚書省潛善伯彦乃復求去簽書樞
密院事路允迪奏曰時方艱棘不宜遽易輔相乞責以
後效詔押赴都堂治事已而皆罷為觀文殿大學士潛
善知江寧府伯彦知洪州
　(大事記曰方上之在相州也敵兵未退此申包胥哭/于秦庭之時也時則當以宗澤進兵京城之請為義)
　(而黄潛善汪伯彦沮之迨上之次濟州也敵兵已退/此晉大夫反首茇舍之時也時則當以宗澤邀敵歸)
　(路之請為義而汪黄又沮之迨上之即位南京此肅/宗即位靈武二年而復兩京之時也時則當以李綱)
　(獨留中原之請為義而汪黄又沮之中興之初綱在/内澤在外此天擬二人以開建紹之業者也而綱為)
　(汪黄所沮纔七十五日而去位豈非天邪澤為汪黄/所沮未及一年而憤死又豈非天邪綱罷而汪黄相)
　(于内澤死而杜充繼于外天下事一變矣綱在位則/措置兩河兵民稍集綱去則經制招撫罷而兩河無)
　(兵矣綱在位則偽臣叛黨稍正典刑綱去則叛臣在/朝而政事乖矣綱在則澤之志行綱去則澤之志沮)
　(澤在則盜可為兵充守則兵皆為盜澤在則尼雅滿遁/充用則敵至維揚矣内無綱外無澤此建炎之失其)
　(機則汪黄二/人為之也)
　戸部尚書葉夢得守尚書左丞御史中丞張澂守尚
書右丞　辛未湖州民王永從獻錢五萬緡以佐國用
上不納或曰曩已納其五萬緡矣乃命併先獻者還之
仍詔自今富民毋得輒有陳獻　詔御營使司止管行
在五軍其邊防措置等事並歸三省樞密院　壬申觀
文殿大學士黄潛善提舉南京鴻慶宫汪伯彦提舉西
京嵩山崇福宫所除職去大字用言者奏劾也甲戌潛
善伯彦落職奉祠　乙亥詔陳東歐陽徹並贈承事郎
官有服親一人令所居州縣存恤其家降授奉議郎監
濮州酒務馬伸除衛尉少卿赴行在先是尚書左丞葉
夢得初謝上諭宰執曰始罪東等出於倉卒終是以言
責人朕甚悔之今方降詔求言當令中外皆知此意上
復曰伸前責去亦非罪可召還或奏曰伸已死又贈直
龍圖閣　丙子詔曰朕以菲躬遭時多故舉事失當知
人不明昨以宰臣非才任用既久專執已見壅塞下情
事出倉皇匹馬南渡深思厥咎在予一人既已悔過責
躬洗心改事放斥宫嬪貶損服御罷黜宰輔收召俊良
尚慮多方未知朕志自今政事闕遺民俗利病或有闗
於國體或有益於邊防並許中外士民直言陳奏朕當
躬覽采擇施行旌擢其人庸示勸奬　知婺州蘇遲言
本州上供羅乞減其半詔減二萬八千匹著為定制仍
令給以本錢　戊寅吕頥浩奏已復揚州　三月己卯
朔詔金人已退當進幸江寧府經理中原　庚辰中書
侍郎朱勝非守尚書右僕射兼中書侍郎兼御營使
金人分兵犯江隂至夏港守臣胡紡遣統制官王換等
拒敵且謂簽書判官㕔公事李易曰吾曹有死城郭之
義公母宜勉之少避易歸告其母蔣氏蔣氏曰我去則
汝決不肯堅守願與汝同死生聞者感泣　降授右武
大夫和州防禦使馬廣應詔上書言前日之事其誤有
四其失有六願陛下幸巴蜀之地用陜右之兵留重臣
使鎮江南委健吏以撫淮甸破金人之計回天下之心
是為上策都守武昌襟帶荆湖控引川廣招集義兵屯
布上流扼據形勢密約河南諸路豪傑許以得地世守
用為屏翰是為中策駐蹕金陵備禦江口通達漕運亟
製戰艦精習水軍厚激將士以幸一勝觀敵事勢預備
遷徙是為下策若貪顧江湖陂澤之險納探報之虚言
緩經營之實績倚長江為可恃幸金人之不來猶豫遷
延候至秋冬使金人再舉驅其舟檝江淮千里數道並
進方當此時然後又悔是為無策累數千言皆切事機
　是日日中有黒子　辛巳尚書左丞葉夢得罷上批
夢得深曉財賦可除提舉中太乙宫兼侍讀提領户部
財用充車駕巡幸頓遞使夢得執政凡十四日而罷辭
不拜遂徑歸卞山　御營使司都統制王淵同簽書樞
密院事仍兼都統制淵自平江赴行在既對遂有是命
諸將多不悦者淵輕財好義家無宿儲每曰朝廷官人
以爵使禄足代其耕也若切切事錐刀我何愛爵禄不
為大賈富商耶　同簽書樞密院事江淮兩浙制置使
吕頥浩為江南東路安撫制置使兼知江寧府　御營
使司參賛軍事張浚請沿江要害州軍置强弩營選州
禁兵縣弓手為之仍專置軍器提舉官募公私匠人以
除戎器乃命諸路憲臣措置製造赴行在　命學士給
舍輪日於禁中看詳臣民章奏條上仍不用内侍輪送
止實封往反　壬午初扈從綂制苗𫝊自負世將有勞
以王淵驟得君頗觖望起復威州刺史劉正彦嘗招降
劇盜丁進等以賞薄怨始淵既薦正彦復檄取其所予
兵正彦執不遣以此怨淵上在維揚入内内侍省押班
康履頗用事妄作威福諸將多疾之及幸浙西道經江
左右宦者以射鴨為樂比至杭州江下觀潮中官供帳
赫然遮道𫝊等曰汝輩使天子顛沛至此猶敢爾邪有
中大夫王世脩者為𫝊幕賔世脩嘗疾閹宦恣横為尚
書右丞張澂言之澂不納世脩退為劉正彦言之正彦
曰君言甚忠當與君同去此輩俄聞淵入右府𫝊正彦
以為由宦者所薦愈不平遂與世脩及其徒王鈞甫馬
柔吉張逵等謀先斬淵然後殺内侍鈞甫柔吉皆燕人
所將號赤心軍議已定癸未制以劉光世為檢校太保
殿前都指揮使百官入聽宣制𫝊正彦令世脩伏兵城
北橋下竢淵朝退即捽下馬誣以結宦官謀反正彦手
斬之遂遣人圍康履家分兵捕内官凡無鬚者皆殺正
彦既斬淵即與𫝊擁兵至行宫北門外衞士出刃以指
其軍𫝊正彦遂陳兵于門下中軍統制吳湛遣人口奏
𫝊正彦手殺王淵以兵來内前欲奏事上大駭愕朱勝
非請往問之勝非急趨樓上厲聲詰問專殺之由吳湛
引𫝊所遣使臣入内附奏曰苗𫝊不負國家止為天下
除害耳知杭州康允之見事急率從官扣内東門求見
請上御樓慰諭軍民日將午上步自内殿登闕門百官
皆從權主管殿前司公事王元大呼曰聖駕來𫝊等見
黄葢猶山呼而拜上憑欄呼𫝊正彦問故𫝊厲聲曰陛
下信任中官賞罰不公軍士有功者不賞内侍所主者
乃得美官黄潛善汪伯彦誤國至此猶未逺竄王淵遇
賊不戰因交康履乃除樞密臣自陛下即位以來立功
不少顧止作遥郡團練使臣已將王淵斬首中官在外
者皆誅訖更乞康履藍珪曽擇斬之以謝三軍上諭以
内侍有過當流海島卿可與軍士歸營𫝊曰今日之事
盡出臣意三軍無預焉且天下生靈無辜肝腦塗地止
縁中官擅權若不斬履擇歸寨未得上不得已命吳湛
執履衞士擒至闕門履望上呼曰何獨殺臣遂以付𫝊
等即樓下腰斬之梟其首與淵首相對上諭𫝊等歸寨
𫝊等因前出不遜語大畧謂上不當即大位將來淵聖
皇帝來歸不知何以處上命朱勝非縋出樓下委曲諭
之𫝊請隆祐太后同聽政及遣使金人議和上許諾即
下詔書恭請隆祐太后垂簾權同聽政𫝊正彦聞詔不
拜曰自有皇太子可立况道君皇帝已有故事上徐謂
勝非等曰朕當退避但須稟於太后勝非言無此理顔
岐曰若得太后自諭之則無辭矣上乃令岐入奏又命
吳湛諭𫝊等曰已令請太后御樓商議太后御黒竹輿
出立樓前見𫝊等執政皆從之𫝊正彦拜於輿前曰今
百姓無主肝腦塗地望太后為天下主張后曰自道君
皇帝任蔡京王黼更祖宗法度童貫起邊事所以招致
金人養成今日之禍豈闗今上皇帝事况皇帝聖孝初
無失德止為汪伯彦黄潛善所誤今已竄逐統制豈不
知𫝊曰臣等已議定豈可猶豫后曰待依所請太后權
同聽政𫝊等抗言必欲立皇子后曰皇子方三嵗太后
以婦人之身簾前抱三嵗兒何以令天下夷狄聞之豈
不轉加輕侮𫝊正彦號哭固請后不聽𫝊等語言益迫
太后還入門上遣白以事無可奈何須禪位上即所御
椅子上作詔曰朕自即位以來强敵侵凌逺至淮甸其
意專以朕躬為言朕恐其興兵不已枉害生靈畏天順
人退避大位朕有元子毓德東宫可即皇帝位恭請隆
祐太后垂簾同聽政事庶幾消弭天變慰安人情敵國
聞之息兵講好上書詔已遣人持下宣示二兇勝非至
樓下呼𫝊幕屬將佐問之王鈞甫進曰二將忠有餘而
學不足耳宣詔畢𫝊正彦麾其軍退勝非又奏母后垂
簾須二人同對臣有獨奏事不可形於紙筆者豈可與
他人同之欲降㫖以時事艱難許臣僚獨對太后曰彼
不疑否勝非曰乞自苗𫝊始仍與其徒日引一人上殿
以弭其疑勝非退太后語上曰賴相此人若汪黄未退
事已不可收拾矣他日𫝊等入對太后勞勉之𫝊等皆
喜由是臣僚獨見論機事賊亦不疑矣是日上移御顯
忠寺甲申太后與魏國公垂簾朱勝非稱疾不出太后
命執政詣其府勝非乃出是日上徽號曰睿聖仁孝皇
帝以顯忠寺為睿聖宫制曰太上睿聖仁孝皇帝以權
宜之計駐蹕吳江深慮敵人指為釁隙興師不已結禍
彌深濫使無辜肝腦塗地退避大位傳於眇躬隆祐太
后練達國家之務深得臣庶之情恭請垂簾同聽政事
宜霈湛恩以宥多辟可大赦天下　丙戌赦書至平江
府節制軍馬張浚聞有赦慮時方艱危事變莫測諭守
臣湯東野遣親信官至前路發封以告少頃東野馳來
曰事變矣袖以示浚浚遂走人入杭州伺其實時右司
員外郎黄槩兩浙轉運司幹辦公事吕摭亦遣進武副
尉魏傳齎蠟書遺浚及吕頥浩言傅等叛逆之詳　江
東制置使吕頥浩至江寧舍館未定忽奉内禪詔赦遂
㑹監司議皆莫敢對退謂其屬官李承邁曰是必有兵
變承邁曰詔詞有畏天順人之語此恐其出於不得已
也其子抗侍側曰主上春秋鼎盛豈肯遽遜位于冲幼
乎灼知兵變無疑矣頥浩即走人入杭伺賊并寓書於
張浚劉光世痛述國家艱難之狀别以片紙遺浚曰時
事如此吾儕可但已乎時有自杭州齎𫝊等檄文至平
江者浚讀之慟哭乃決策舉兵夜召兩浙路提㸃刑獄
公事趙哲告以故令哲盡調浙西射士以急切防江為
名使湯東野密治財計　戊子御營前軍綂制張俊以
兵至平江府俊初屯吳江縣傅等以其兵屬趙哲使俊
之鳳翔㑹綂制官辛永宗自杭乗小舟至俊軍具言城
中事將士洶洶俊諭之曰若等無譁當詣張侍郎求決
侍郎忠孝必有籌畫至是浚至平江平江人大恐㑹俊
被省劄召赴行在令將所部人馬盡付趙哲浚披衣起
坐不能支持頃之湯東野直入浚問知其故浚知上遇
俊厚而俊純實可與謀事諭東野亟開門納之一軍遂
定浚曰太尉知皇帝遜位之由否此葢苗傅等欲危社
稷言未訖泣數行下俊亦大哭浚諭以決策起兵問罪
俊泣拜且曰此事須待郎濟以機術勿令驚動官家浚
哽咽首肯移時辛永宗趙哲至浚即同趙哲馳入張俊
軍撫諭且厚犒之人情大悦浚以蠟書諭吕頥浩劉光
世起兵狀又命俊先遣精兵二千扼吳江　己丑制以
建炎三年三月十一日為明受元年先是𫝊乞改年號
劉正彦乞移蹕又二日傅正彦至都堂申言二事勝非
以移蹕為不可傅趣遣使勝非曰已議定朝夕行𫝊曰
人言炎字是兩火故多盜乞早改元勝非以奏太后曰
三事中惟年號稍輕若全然不從恐别生事　節制平
江府常秀湖州江隂軍軍馬張浚言臣竊以當今外難
未寧内寇並起正人主憂勞自任馬上求治之時恐太
母以柔靜之身皇帝以幼冲之質端居深處責任臣僚
萬一强敵侵陵則二百年宋朝社稷之基拱手而遂亡
矣臣愚不避萬死伏乞太母陛下皇帝陛下特軫宸慮
祈請睿聖念祖宗委托之重思二帝屬望之勤不憚勤
勞親總要務據形勝之地求自安之計抑去徽名用柔
敵國然後太母陛下皇帝陛下監國于中撫靜江左如
此則國家大計似為得之前密州州學教授邵彪見浚
于軍中浚問策安出彪曰以至順誅大逆易特反掌顧
公處之何如耳浚曰張俊指天誓地願以死援君父之
辱韓世忠有仗節死難之志二人可倚以辦事惟浚士
卒單弱恐不足以任茲事但吕樞密屯兵江寧其威望
為人所信向且通亮剛決能斷大事當為天下倡劉光
世屯軍鎮江兵力强悍謀議沈鷙可以倚仗浚皆馳書
往矣　是日吕摭書至江寧頥浩執書以泣曰果如所
料事不可緩矣再發書與張浚及諸大將約㑹兵　庚
寅提舉南京鴻慶宫黄潛善提舉西京嵩山嵩福宫汪
伯彦並責祕書少監潛善衡州伯彦永州並居住　置
行在都茶場出賣茶引紹興二年閏四月又置務場於
建康　同簽書樞密院事江淮兩浙制置使兼知建康
府吕頥浩言臣契勘自崇寧以來内侍童貫譚稹互掌
兵柄二十餘年基禍流毒遂令徒黨為害近聞將相大
臣勦戮内侍誠可以快天下之心紓臣民忿怒之氣但
方今强敵乘戰勝之威諸盜有蜂起之勢興衰撥亂事
屬艱難豈容睿聖皇帝退避大位而享安逸伏望太后
陛下皇帝陛下不憚再三祈請睿聖皇帝亟復皇帝位
親總萬幾然後駕幸江寧以圖恢復如此則宗廟社稷
有無疆之休將相大臣有無窮之福先是張浚欲遣辯
士持書説二賊使無他圖以待諸將之集念無可遣者
夜分不寐浚客遂寧馮轓素負氣節聞之慷慨請行
虜陷鄜州　辛卯張浚遣馮轓赴行在浚為咨目具以
請主上親總萬務事稟朱勝非及與𫝊正彦書勉以事
當改圖不宜固執　壬辰兩浙轉運副使王琮言本路
上供和買紬絹嵗為一百七十萬匹有竒請每匹折納
錢兩千計三百五萬緍省以助國用許之東南折帛錢
葢自此始　張浚被㫖以所部赴行在浚奏辭新命且
遺𫝊等書云朝廷屢差官交割張俊人馬所遣官皆畏
避生事不敢任責浚度將士久從張俊且又率强悍捨
俊無以彈壓欲欵賊使不致疑　癸巳初御營平寇左
將軍韓世忠既走鹽城縣收散卒得數千人聞上渡江
以海舟還赴難至是次常熟張俊聞之馳見禮部侍郎
張浚喜躍不自持曰世忠之來此事必辦浚與俊更相
慶慰即遣使召之　甲午馮轓再見傅正彦于軍中從
容白之曰轓為國家而來今已再日未聞將軍之命願
一言而决正彦見轓詞色不屈即與王鈞甫馬柔吉引
𫝊耳語衆諭轓曰侍郎欲復辟此事固善然須面議詞
語甚遜翌日即遣還遺張浚書約浚至杭面議　吕頥
浩以勤王兵發江寧先是張浚三遺劉光世書諭以勤
王且遣㕘議軍事楊可輔至鎮江促之光世不報　初
保義郎甄援在城中竊録明受詔赦及二兇檄書以出
至餘杭門為邏者所得苗𫝊命斬之援笑曰將軍方為
宗社立功奈何斬壯士𫝊嫚罵且詰其故援曰今誤國
姦臣多散處于外願齎將軍之文糾忠義之士誅漏網
以報將軍耳傅意解正彦曰此未可信即使人拘之居
數日防禁少緩援更衣踰墻而出至是見張浚于平江
援詭言嘗更服見睿聖皇帝于别宫上謂曰今日張浚
吕頥浩必起兵劉光世韓世忠張俊等必竭力相輔語
令早來詞㫖甚切浚微察其意不復窮問即遣詣張俊
軍俊與其將士聞之皆感慟浚遂令援徧往韓世忠劉
光世諸軍宣諭援明辯善為説詞諸將人人自以為上
所倚望感泣爭奮由是士氣甚振　乙未衡州居住黄
潛善再責鎮東軍節度副使英州安置　吕頥浩引兵
至丹陽劉光世引部曲來㑹金部郎中李迨自鎮江馳
至偕行　丙申韓世忠以所部至平江初世忠在常熟
舟中聞張浚遣人來被甲持刃不肯就岸取浚及綂制
官張俊所遺書遣人讀之世忠乃大哭舉酒酹神曰誓
不與此賊共戴天舟中士卒皆奮世忠見浚曰今日大
事已成世忠與張俊以身任之願公無憂世忠欲即進
兵浚諭之曰事不可急投䑕忌器急則事恐不測浚已
遣馮轓甘言誘賊矣　丁酉馮轓至平江張浚得二賊
書率皆不情之語其中云茍可安社稷利國家救生靈
息兵戈𫝊等皆聽命馬柔吉王鈞甫亦同致書浚得之
即欲攜親兵至杭與賊面決張俊韓世忠皆告以賊知
主盟在公勢必加害願勿聽　戊戌韓世忠以所部發
平江張浚大犒世忠及張俊兩軍酒五行罷浚引諸將
至府園屏左右問曰今日之事孰逆孰順衆皆曰我順
彼逆浚曰若違天悖人可直取浚頭顱歸賊聞以觀察
使求即日富貴矣不然一有退縮當以軍法從事衆皆
諾世忠發平江舟行不絶者三十里甲士盡載其上軍
勢甚振浚慮𫝊等以偽命易置仍令世忠偏將張世慶
搜絶郵傳凡自杭來者悉投之水中　己亥張浚復遣
馮轓入杭移書𫝊等告以禍福使之改圖先是𫝊又遺
浚書云朝廷以右丞待侍郎伊尹周公之事非侍郎其
孰當之請速赴行在浚報書云自古言涉不順則謂之
指斥乗輿事涉不順則謂之震驚宫闕至於遜位之説
則必其子若孫年長以賢則託以政事使之利天下而
福蒼生不然謂之廢立廢立之事惟宰相大臣得專之
伊尹霍光之任是也若不然則謂之大逆賊矣凡為人
臣者握兵在手遂可以責其君之細故而議廢立自古
豈有是理也哉天之所興孰能廢之願二公畏天順人
無顧一身利害借使事正而或有不測猶愈於暴不忠
不義之名而得罪於天下後世也初浚發書及所措置
事皆托他詞未敢誦言誅之𫝊等雖聞大集兵猶未深
信得此書始悟見討奏請誅浚以令天下　辛丑内降
詔書畧曰永惟内擅之初恭奉太上之㫖責躬避位事
理甚明訪聞有侍從掌兵之官不能曉授受本末弗計
宗社安危輕易以惑人心遷延而違詔命惟爾將帥士
民各宜體悉期救艱虞𫝊等聞張浚將起兵乃下是詔
　新除捧日天武四廂都指揮使韓世忠為定國軍節
度使依前御營使司提舉一行事務都巡檢使新除捧
日天武四廂都指揮使張俊為武寧軍節度使知鳳翔
府二人皆以深曉内禪詔㫖不受張浚詿誤故有是命
　詔新除禮部尚書張浚隂有邪謀欲危社稷責黄州
團練副使郴州安置令平江府差兵級防送經由行在
赴貶所中書舍人季陵當制有輕脱寡謀之語時兩宫
音問幾不相通太母忽遣小黄門至睿聖宫白曰張浚
早來不得已郴州安置上方啜羮不覺覆羮于手初𫝊
得浚手書即請絀浚右僕射朱勝非沮止之至于五六
及是𫝊等至都堂見勝非具言浚見詆為逆賊所不能
堪勝非見其悖甚恐生他變謂之曰罷張兵權而以付
吕樞密必無事矣𫝊意稍解遂有郴州之命　初𫝊正
彦日至都堂議事御史中丞鄭殻奏疏言臣訪聞朝廷
日近差除行遣多出御營都副苗傅劉正彦之意二人
出入都堂殆無虚日望戒諭將帥之臣無以私請干與
朝政太后出其章示傅正彦傅正彦銜之及是又請留
吕頥浩守金陵張浚不當貶又言浚特以私書與𫝊正
彦往來切磋而為忠義今峻責之是堅天下之疑心以
動四方之兵也不報殻遂遣所親奉議郎謝嚮變姓名
為賈人至平江具言城中事令遲重緩進使賊自遁毋
致城中之變浚然之然韓世忠扼秀州張俊前軍在吳
江賊氣奪矣時節制司參議官辛道宗總舟師與綂領
官陳思恭亦自華亭進發張浚又親作蠟圓書云不得
驚動三宫聖駕浚書名張俊亦書名募人齎赴管軍左
言等八人慮傅等因大軍之入或有他變書皆達　是
晩馮轓至臨平馬柔吉見之曰君尚敢來耶昨旦張侍
郎有書來詞不委曲二公大怒且發兵出杭矣轓曰張
公無他意大率欲規正故不得不激􁂒柔吉意少解夜
二鼓柔吉與轓俱縋入城翌旦與𫝊等議于軍中浚繆
為書遺轓曰浚近發苗都綂書論列睿聖皇帝事反復
數百言適有客自杭來知二公於朝廷社稷初無不利
之心甚悔輕易未識體察否然浚無他也欲此忠義大
節終歸二公無使他人為之㑹見望致意傅等初謂有
他謀發書無異詞遂大喜轓由是得免　壬寅吕頥浩
軍行至平江之北先是頥浩以所部萬人發江寧府道募
得三千人與俱至江江之北四十五里張浚乗輕舟
迓之道遇小舟得郵筒屏人發封乃浚郴州謫命葢賊
以浚限截往來文字故更遣使臣自湖州轉遞以來浚
得之恐將士觀望不盡力呼書吏曰朝廷趣赴行在為
我申即日起發浚見頥浩相與對泣以大計咨之頥浩
曰事不諧不過赤族頥浩曩諫開邊之失幾死宦官之
手承乏漕輓幾陷穹廬之域近者倉卒南渡舉室幾喪
今日為社稷死豈不甚快邪浚壯其言頥浩即召其屬
官李承造于舟中草檄而浚為潤色之初苗傅聞韓世
忠在秀州取其妻梁氏及其子保義郎亮于軍中以為
質朱勝非聞之乃好謂傅曰今當啟太后招二人慰撫
使報知平江諸人益安矣傅許諾勝非喜曰二兇真無
能為矣太后召梁氏入見封為安國夫人錫予甚渥后
執其手曰國家艱難至此太尉首來救駕可令速清巖
陛梁氏馳出都城遇苗翊於塗告之故翊色動手自捽
其耳梁氏覺翊意非善愈疾驅一日夜㑹世忠于秀州
俄而傅等以麻制授世忠世忠曰吾但知有建炎豈知
有明受斬其使焚其詔又遣使持麻制授張俊俊械以
送獄馮轓又説王鈞甫曰此事若了在他人公何以贖
過鈞甫頗以為然　癸卯太后詔睿聖皇帝宜稱皇太
弟領天下兵馬大元帥復封康王皇帝稱皇太姪監國
御營都綂制苗傅副都綂制劉正彦並賜鐵劵時傅正
彦聞勤王兵大集意甚懼呼馮轓議復辟轓知其可動
即見朱勝非白云今國步艱難當以馬上治之今日之
事當以淵聖皇帝為主睿聖皇帝嘗受淵聖詔為大元
帥宜仍舊少主為皇太姪太后垂簾張逵退謂苗傅曰
趙氏安矣苗氏危矣　進士馮轓特補奉議郎守尚書
兵部員外郎更名康國　吕頥浩張浚議進兵韓世忠
為前軍張俊以精兵翼之劉光世親以選卒為游撃頥
浩浚總中軍光世分軍殿後遂以勤王所為名頥浩浚
𫝊檄中外曰逆臣苗傅躬犬豕不食之資取鯨鯢必戮
之罪乃因艱難之際敢為廢立之謀劉正彦以孺子狂
生同惡相濟自除節鉞專擅殺生仰惟建炎皇帝憂勤
恭儉志在愛民聞亂登門再三慰勞而傅等陳兵列刃
兇熖彌天迫脅至尊倉皇避位語言狂悖所不忍聞大
臣和解而不從兵衞皆至於掩泣詔書所至逺邇痛心
駭戾人情孰不憤怒顧惟率土何以戴天况傅等揭榜
闤市自稱曰予祖宗諱名曽不回避迹其本意實有包
藏今者進兵以討元惡師次秀州四方響應用祈請建
炎皇帝亟復大位以順人心今檄諸路州軍官吏軍民
等各奮忠義共濟多艱所有朝廷見行文字並係傅等
偽命及專擅改元即不得施行敢有違戾天下共誅之
　乙巳制曰睿聖仁孝皇帝頃自靖康之初實總元帥
之重早縁推戴繼遂纂承比以强敵侵陵生民荼毒深
自損抑發於至誠若止仍太上之稱何以慰天下之望
今恭依太后聖㫖請加上太上睿聖仁孝皇帝處分兵
馬重事　御營前軍統制張俊以勤王兵發平江殿前
都指揮使劉光世繼之吕頥浩與張浚餞于門外登樓
閲兵器甲鮮明士氣鋭甚　丙午吕頥浩張浚以大軍
發平江　丁未宰相朱勝非召苗傅劉正彦至都堂議
復辟事勝非語之曰反正事已定日迎請朝廷百官皆
有章奏公等可别作一章𫝊面頰發赤慚恧無語回顧
正彦正彦起曰前日所請本為和戎今使命雖不通未
嘗更遣遽請反正前後事體相違勝非責之曰和戎之
使既無路可通况事已彰露州縣誰不知之且勤王之
師未來者使是間自反正耳前日王淵不當作樞密人
情猶能如此今日之事孰為輕重不然下詔率百官與
六軍請上還宫公等六人置身何地正彦却立不對傅
長吁曰獨有死耳勝非以二將反覆責世修世修以言
逼𫝊𫝊不能荅勝非乃令堂厨具飯命世修即廡間草
奏持歸軍中自准備將以上皆書名勝非進呈太后極
喜曰吾責塞矣　時頥浩浚大軍已次吳江王世修聞
之遣人至軍中云上已處分兵馬重事止王師屯秀俾
頥浩浚以單騎入朝頥浩奏曰臣等所綂將士忠義所
激可合不可離願提軍入覲傅等計窮益懼　是晩苗
傅劉正彦復至都堂見朱勝非請詣睿聖宫見上謝過
上乃賜韓世忠手詔曰知卿已到秀州逺來不易朕居
此極安寧苗傅劉正彦本為宗社始終可嘉卿宜知此
意徧諭諸將務為協和以安國家傅等退以手加額曰
乃知聖天子度量如此遂遣杭州兵馬鈐轄張永載持
詣世忠世忠得之謂永載曰主上即復位事乃可緩不
然吾以死決之傅等大恐　金人陷京東諸郡　徐州
武衞都虞候趙立聞敵北歸鼓率殘兵邀撃于外斷賊
歸路奪舟船金帛以千計軍聲復振詔立權知徐州事
　金左副元師宗維聞上渡江徙濟南叛臣劉豫知東
平府充京東西淮南等路安撫使而以其子麟知濟南
府自舊河以南皆豫所綂也　夏四月戊申朔宰相朱
勝非等言臣等三月二十九日請召苗傅劉正彦等到
都堂諭以今國家多事干戈未弭當急防秋之計睿聖
皇帝宜還尊位總攬萬幾苗傅等一皆聽從太后詔曰
吾近以睿聖皇帝授位元子請同聽政國家艱難義不
得辭朝夕不遑亟欲歸政今覽所奏甚契吾心可依所
請勝非乃率百官上第一表請上還宫詔不允百官三
表畢時己巳刻上始御殿百官起居上猶未肯入内勝
非再請遂就西廊搢笏掖上乗馬還行宫都人夾道焚
香衆情大悦上及太后同御前殿垂簾下詔曰朕顧德
弗類遭時多艱永惟責躬避位之因專為講好息民之
計今露章狎至復辟為期朕惟東朝有垂簾保佑之勞
元子有踐祚纂承之託太后宜上尊號曰隆祐皇太后
嗣君宜立為皇太子
　(龜鑑曰方苗劉之猖獗也杜鵑之詩聞者傷心投䑕/之舉勢不可亟其事至難處也在内則有朱勝非李)
　(炳鄭㲄以正大之理折其鋒在外則有張俊韓世忠/劉光世勤王之師挫其鋭取日虞淵洗光咸池二兇)
　(以三月癸未至四月戊申反正凡二十/六日而平葢張忠獻倡義之功居多焉)
　吕頥浩張浚次秀州韓世忠以下出郊迓之具言𫝊
等用意姦回當益為備頥浩謂諸將曰國家艱危君父
廢辱一行將佐力圖興復今幸已反正而賊猶握兵居
内包藏姦謀事若不濟必反以惡名加我諸公勉之漢
翟義唐徐敬業之事可為戒也夜有刺客至浚所浚見
而問之客曰僕河北人粗讀書知逆順豈為賊用顧為
備不嚴恐有後來者浚下執其手問以姓名不告而去
翌日浚取郡囚當死者詭言刺客斬以徇　己酉御營
使司都綂制苗𫝊為淮西制置使副都綂制劉正彦副
之　庚戌詔復用建炎年號　宰執朱勝非顔岐張澂
路允迪皆乞罷上不許　御筆張浚除知樞密院事浚
時年三十三國朝執政自寇準以後未有如浚之年少
者　淮西制置使苗傅副使劉正彦並加檢校少保許
以所部行　吕頥浩張浚次臨平苗翊馬柔吉以重兵
負山阻河為陣於中流植木為鹿角以梗行舟翊以旗
招引世忠兵出戰世忠率將士當前力戰張浚次之劉
光世又次之軍小却世忠叱其將馬彦溥揮兵以進塗
濘騎不得騁世忠下馬持矛突前令其將士曰今日各
以死報國若面不帶幾箭者必斬之頥浩在中軍被甲
立水次出入行伍間督戰翊等敗走𫝊正彦遣兵援之
不能進頥浩等進兵北闗𫝊正彦見之曰請設盟誓兩
不相害上賜金勞遣傅正彦退詣都堂趣賜鐵劵勝非
命所屬檢故事如法製造是夕傅正彦引精兵二千人
開湧金門以出命其徒所在縱火遂夜遁尚書省檄諸
道捕傅等世忠俊光世馳入城至行宫門閽者以聞上
步至宫門握世忠手慟哭光世浚繼至並見于内殿上
嘉勞久之　辛亥太皇太后撤簾吕頥浩張浚引勤王
兵入城都人夾道聳觀咸以手加額班退勝非留身乞
罷上曰何必堅去勝非曰國家厄㑹君與相當之以陛
下聖德尚避位二十餘日臣實何人豈可苟安相職上
曰卿言有理朕更思之勝非頓首謝頥浩浚既見上遂
召趙哲李迨楊可輔辛道宗李承造王圭等俱對上特
召浚至禁中謂曰隆祐皇太后知卿忠義欲一識卿面
適垂簾見卿自庭下過矣浚皇恐謝上欲倚浚為相浚
辭以晩進不敢當是日平寇左將軍韓世忠手執工部
侍郎王世修以屬吏并拘其妻子詔制置使劉光世鞫
其始謀以聞　苗傅犯富陽縣遣綂制官喬仲福追撃
之　壬子上初御殿受朝　知樞密院事張浚等言逆
臣苗傅劉正彦引兵遁走乞行下諸州生擒傅正彦者
白身除觀察使不願就者賞錢十萬緡斬首者依此捕
獲王鈞甫馬柔吉張逵苗瑀苗翊並轉七官其餘一行
官兵將校並與放罪一切不問仍多降黄榜曉諭從之
　執政奏事畢朱勝非再留身乞罷上未許勝非曰臣
若不去人必以為有所壅蔽臣去之後公議乃見上問
可代者勝非曰以時事言之須吕頥浩張浚上曰二人
孰優勝非曰頥浩練事而麤暴浚喜事而疎淺上曰俱
輕浚太少年勝非曰臣向自蘇州被召軍旅錢榖悉以
付浚後來勤王所事力皆出於此此舉浚實主之勝非
拜辭將退上曰即今更押卿赴都堂令劉光世韓世忠
張俊等皆參堂以正朝廷之體勝非曰臣聞唐李晟平
朱泚之亂奏云謹已肅清宫禁祗奉寢園當時寇汙宫
禁晟撃出之故云肅清今陛下還宫已數日將士直突
呼呌出入殿門誠為不知理道勝非退見光世已下于
都堂世忠曰金人固難敵若苗傅但有少許漢兒何足
畏者勝非曰請太尉速追討毋令過江於是御史張守
亦論勝非等不能思患而預防致賊猖獗乞罷政疏留
中不出　癸丑尚書右僕射朱勝非罷為觀文殿大學
士知洪州　同簽書樞密院事吕頥浩守尚書右僕射
兼中書侍郎兼御營使　門下侍郎顔岐尚書右丞張
澂並罷岐提舉南京鴻慶宫澂知江州兼江東湖北制
置使　簽書樞密院事路允迪提舉醴泉觀兼侍讀
同簽書樞密院事李邴守尚書右丞　鄭瑴進簽書樞
密院事　監察御史陳戩奉詔審鞫王世修于軍中世
修言先伏兵斬王淵繼殺内官然後領兵伏闕脅天子
禪位此皆始謀實情戩以聞詔斬世修于市　苗傅犯
桐廬縣　甲寅殿前都指揮使御營使司提舉一行事
務劉光世為太尉御營副使先是御營副使皆以執政
為之比光世還朝上議擢光世樞筦既而改命　御營
平寇左將軍韓世忠充御營左軍都綂制御營前軍綂
制張俊充御營右軍都綂制　斬御營中軍綂制官吳
湛上以湛佐二叛為逆諭韓世忠使圖之世忠詣湛與
語手折其中指遂執以出詔戮湛於市以綂制官辛永
宗為御營中軍統制　乙卯赦天下舉行仁宗法度録
用元祐黨籍即嘉祐法有與元豐不同者賞格聽從重
條約聽從寛係石刻黨人並給還元官職及合得恩澤
應諸路上供木炭油蠟之類有困民力非急用之物並
罷　丙辰苗傅至白沙渡所過焚橋梁以遏王師劉光
世遣其前軍綂制王德助喬仲福討之　丁巳先是右
司員外郎黄槩應詔薦朝奉大夫趙鼎遂以鼎行尚書
司勲員外郎　詔自崇寧以來内侍用事循習至今理
宜痛革自今内侍不許與主兵官交通假貸餽遺及干
預朝政如違並行軍法　苗傅犯壽昌縣所至虜居人
黥以為軍　戊午通判湖州張燾應詔上疏大畧謂人
主戡定禍亂未有不本於至誠而能有濟者陛下踐祚
以來號令之發未足以感人心政事之施未足以慰人
望豈非胷中之誠有未脩乎又言天下治亂在君子小
人用捨而已夫小人之黨日勝則君子之類日退將何
以弭亂而圖治乎又言防守大江烏合之衆不諳戰陣
又言侍從臺諫至國家大事則坐視而不言又言巡幸
所至不免營繕重困民力時論以為當　綂制官喬仲
福追撃苗傅至梅嶺與戰敗之𫝊走烏石山　庚申尚
書右僕射兼中書侍郎吕頥浩改同中書門下平章事
仍兼御營使尚書右丞李邴改㕘知政事時言者復引
司馬光併三省狀請舉行之詔侍從臺諫議御史中丞
張守言光之所奏較然可行若更集衆徒為紛紛既而
頥浩召從官九人至都堂言委可遵行悉無異論頥浩
乃請以尚書左右僕射並同中書門下平章事門下中
書侍郎並為㕘知政事尚書左右丞並減罷自元豐改
官制肇建三省凡軍國事中書揆而議之門下審而復
之尚書承而行之三省皆不置官長以左右僕射兼兩
省侍郎二相既分班進呈自是首相不復與朝廷議論
宣仁垂簾大臣覺其不便始請三省合班奏事分省治
事歴紹聖至崇寧皆不能改議者謂門下既相同進公
事則不應自駮已行之命是東省之職可廢也及是上
納頥浩等言始合三省為一如祖宗之故論者韙之
宰相吕頥浩知樞密院事張浚言今天下多事乞命庶
寮各舉内外官及布衣隠士材堪大用之才擢為輔弼
協濟大功詔行在職事官各舉所知以聞　權罷祕書
省(紹興元年/二月復置)廢翰林天文局(紹興二年/七月復置)并宗正寺歸太
常(紹興三年六月復置少/卿五年閏二月復置寺)省太府司農寺歸户部(紹興/三年)
(五月復太府十/一月復司農)鴻臚光祿寺國子監歸禮部(紹興三年/六月復國)
(子監二十三年二月復光祿/寺二十五年十月復鴻臚寺)衞尉寺歸兵部太僕寺歸
駕部(並不/復置)少府將作軍器監歸工部(紹興三年十一月/復將作軍器惟少)
(府不/復)皆用軍興併省也　減尚書六曹吏自主事至守
當官凡六等定為九百二十人　苗𫝊犯衢州守臣胡
唐老據城拒之㑹大雨雹城上矢石皆發不克攻遂引
去丙寅苗傅犯常山縣　丁卯上發杭州留簽書樞密
院鄭瑴衞皇太后　御營左軍都綂制韓世忠請身往
討賊以世忠為江浙制置使自衢信追撃之世忠入辭
白上曰臣當撲滅二賊未審聖意欲生得之耶或函首
以獻也上曰能殺之足矣世忠曰臣誓生致之顯戮都
市為宗社刷恥　戊辰苗傅犯玉山縣　庚午詔天下
帥臣監司守令采訪寓居文武官有智謀及武官武藝
精熟者具名以聞量材錄用　辛未苗傅屯沙溪鎮綂
制官喬仲福王德乗間入信州㑹統制官巨師古自江
東討賊還與仲福㑹傳未至信州十里聞官軍在遂還
屯於衢信之間初韓世忠喜德之勇鷙欲使歸其麾下
乃令腹心健將陳彦章圖之德與彦章適㑹于信州同
謁郡將彦章進揖德頗倨彦章怒拔刃刺德不中德奪
刃殺之　壬申制以皇子魏國公旉立為皇太子　丙
子初定兩省吏額丁丑初定尚書省吏額　御營平寇
前將軍范瓊自壽春渡淮遣騎卒五人之廬州從安撫
使胡舜陟責贍軍錢帛舜陟執斬之遣一騎還報諭之
曰將軍受命北討今棄而南自為寇吾豈竭生靈膏血
而為汝資宜急去舜陟又檄諸郡勿給其糧瓊遂渡江
之洪州屯駐　五月戊寅朔上次常州詔知樞密院事
張浚為宣撫處置使以川陜京西湖南北路為所部初
上問浚以方今大計浚請身任陜蜀之事置司秦川令
吕頥浩扈駕來武昌上許之　詔英州安置黄潛善降
充江州團練副使永州居住汪伯彦降充寧逺軍節度
副使並即其州安置始潛善之斥也其兄潛厚以分司
居道州潛厚聞命徑歸邵武軍朝廷聞之為降守臣張
髦一官潛厚乃去　庚辰江浙制置使周望引兵至衢
州而苗傅與其徒犯江山縣傅之軍行也常以王鈞甫
馬柔吉將赤心隊為先鋒去大軍十里而屯時上命諸
將以罪止傅兄弟及劉正彦鈞甫柔吉張逵餘皆罔治
赤心軍士聞詔寛大乃叛傅鈞甫遂焚河梁以斷其路
率赤心之衆降於望望使人受降書未幾其前軍綂領
官張翼等七人謂鈞甫反覆斬鈞甫及柔吉父子首以
降賊黨大懼詔以翼為翊衞大夫温州觀察使傅等聞
韓世忠且至遂引兵趨信上世忠聞之恐其滋蔓閩廣
乃自浦城捷出以邀之　辛巳上次鎮江府翰林學士
滕康請命有司祭陳東之墓御筆令守臣併張慤致祭
上諭執政以慤古之遺直東忠諫而死皆厚䘏其家焉
　癸未翰林學士滕康為端明殿學士簽書樞密院事
康既秉政張浚西行之議遂格　甲申中書舍人張忞
罷忞初入見言上即位以來無纎毫之失上謂大臣曰
自古人君不患無過患不能改過耳忞諂諛如此豈可
置之從班乃落職宫觀　乙酉上至江寧府駐蹕神霄
宫　御筆建康之地古稱名都其以江寧府為建康府
　起復朝散郎洪皓為徽猷閣待制假禮部尚書充大
金通問使　丁亥苗傅寇浦城縣時御營副使司前軍
統制王德既殺陳彦章欲與韓世忠戰世忠曰苗劉未
平若與之戰乃是更生一敵不如避之夜世忠將至浦
城北四十里與傅正彦遇于漁梁驛正彦屯溪北傅屯
溪南􁨅溪據險設伏相約為應世忠率諸軍力戰驍將
李忠信趙竭節恃勇陷陣右軍統制官馬彦溥馳救死
之賊乗勝至中軍世忠瞋目大呼挺矛而入正彦望見
失聲曰吾以為王德乃韓將軍也正彦少却世忠揮兵
以進正彦墜馬世忠生擒之盡得其金帛子女傅棄軍
遁去　己丑初薛慶既據髙郵兵至數萬人知樞密院
事張浚聞慶等無所係屬欲歸麾下親往招之浚渡江
靳賽以兵降及是至髙郵入慶壘從者不滿百人浚出
黄榜示以朝廷恩意慶感服再拜　辛卯詔太史局天
文官許將帶學生内中止宿以備宣問天象　乙未知
樞密院事張浚罷為資政殿學士提舉杭州洞霄宫初
薛慶欲求厚賞乃留浚三日而外間不知謂浚為慶所
執浮言胥動真州守臣以聞吕頥浩與李邴滕康共議
罷浚樞筦　己亥都省言自兵興以來天下多事四方
文移増倍於前日宰執精力疲耗於案牘而邊防軍政
所當急者反致稽緩此無他中書别無屬官故也望用
熈寧故事復置中書門下省檢正官二員分書六房事
省左右司郎官二員從之　是日苗翊率衆出降復用
其將孟臯計欲遁之温台禆將江池聞之殺臯擒翊降
于制置使周望有舉子程妥者崇安人時敵在傅軍為
傅謀與苗瑀張逵收餘兵入崇安縣統制官喬仲福王
德共追之盡降其衆傅夜脱身去變姓名為商人與其
愛將張政亡之建陽縣土豪詹標覺而邀之留連數日
妥知不免密告標曰此苗傅也標執以告南劍州同巡
檢吕熈熈以赴福建提㸃刑獄公事林杞杞懼政分其
功與熈謀使䕶兵殺政崇安境上自以傅追世忠授之
遂檻赴行在　辛丑張浚自髙郵至行在復以浚知樞
密院事浚辭曰髙郵之行徒仗忠信雖不至如所傳聞
然身為大臣輕動損威其罪莫大詔不允遂以慶守髙
郵軍上親書御製中和堂詩賜浚曰願同越勾踐焦思
先吾身卒章曰髙風動君子屬意種蠡臣　丙午命諸
路漕臣勘磨常平失陷錢物具數申尚書省仍樁收以
待詔用　丁未尚書省請以江池饒信州為江州路建
康府太平宣徽州廣德軍為建康府路並以守臣充安
撫制置使其江州守臣更不帶江東湖北字入銜從之
　京西北路制置使翟興撃叛將楊進殺之遂復西京
　六月戊申朔東京留守杜充兼宣撫處置副使節制
淮南京東西路　己酉上以久雨不止慮下有隂謀或
人怨所致以諭輔臣於是吕頥浩張浚皆謝罪求去上
曰宰執豈可容易去位來日可召郎官以上赴都堂言
闕政
　(臣留正等曰周書言三公爕理隂陽漢故事遇災異/則䇿免三公葢以爕理愛人而至於致災宜其不免)
　(於咎大上皇帝以欠隂霖雨不止宣諭宰執不及其/它獨使召郎官以上言己之過失而將以收人心召)
　(和氣銷天變此宋景公所以退星舍/而子韋之所以賀延壽也聖德如此)
御史中丞張守言陛下罪已之詔數下矣而天未悔禍
實有所未至爾倘能應天以實不以文則安知譴告警
懼非誘掖陛下以啟中興之業乎先是守為副端嘗進
修德之説疏凡三上且曰願陛下處宫室之安則思二
帝母后穹廬毳幕之居享膳羞之奉則思二帝母后膻
肉酪漿之味服細暖之衣則思二帝母后窮邊絶塞之
寒苦操予奪之柄則思二帝母后語言動作受制於人
享嬪御之適則思二帝母后誰為之使令對臣下之朝
則思二帝母后誰為之尊禮要如舜之兢業湯之危懼
大禹之菲惡文武之憂勤聖心不惓盛德日隆而天之
不助順者萬無是理也及是又申言之且曰天時人事
至此極矣陛下覩今日之勢與去年孰愈而朝廷之措
置施設與前日未始異也中書舍人季陵言臣者君之
隂妻者夫之隂夷狄者中國之隂金人累嵗侵軼生靈
塗炭城邑丘墟怨氣所積災異之來固不足怪惟先格
心正厥事則在我者其可忽邪臣觀廟堂之上無擅命
之臣惟將帥之權太盛宫閫之内無女謁之私惟官寺
之習未革且陽為德隂為刑常雨常寒隂道太盛陛下
正當修德以應天能制將帥乃德之剛能抑宦寺乃德
之正事宗廟以孝禁盜賊以義謀國以智安民以仁如
此行之則人心悦而天意得矣吏部侍郎劉珏言北戎
强大隂盛陽微故隂雨為災此羣臣所共知也若乃孝
悌通神明至誠動天地此陛下所宜知羣臣未嘗言也
願陛下精禱於天詳見於事揭為臺觀以表望思時遣
使人以伸祈請則孝悌之道至矣陛下有仁聖之資而
二三執政專為蔽塞願取建炎以來所下詔令㕘稽而
行則至誠之道著矣此感人心銷天變召和氣之大者
也上嘉納之司勲員外郎趙鼎言自熈寧間王安石用
事肆為紛更祖宗之法掃地而生民始病至崇寧初蔡
京託名紹述盡祖王安石之政以致大患今安石猶配
享廟庭而京之黨未放臣謂時政之闕無大於此何以
收人心而召和氣哉上納其言遂罷安石配享　癸丑
詔諸路帥臣監司郡守許招來材武之士官為給食仍
量材錄用　乙卯詔軍興以來忠義死節之家令中書
省樞密院籍記姓名優加存䘏訪其子孫量材録用
丙辰苗𫝊後軍部將韓雋陷光澤縣𫝊之敗也雋以兵
趣邵武軍入城焚掠趣建昌軍守臣方昭率衆守備賊
一夕遁去進犯撫州入城縱掠又攻湖口縣渡江至蘄
州㑹劉光世駐軍江州遣人招雋雋往見光世因更名
世清號小韓尋詔世清添差蘄州兵馬鈐轄　庚申隆
祐皇太后至建康上率羣臣迎于郊外　辛酉上手詔
以四事自責一曰昧經邦之逺圖二曰昧戡難之大畧
三曰無綏人之德四曰失馭臣之柄仍命出榜朝堂徧
諭天下使知朕悔過之意　丙寅罷江浙荆湖閩廣増
置射士三分之一既而言者以為無益乃罷武尉不數
年而所増射士盡廢之　丁卯右司諫袁植罷初植請
再貶汪伯彦而誅黄潛善及失守者權邦彦朱琳等九
人上曰渡江之役朕方念咎責己豈可盡歸罪大臣植
乃朕親擢雖敢言至導朕以殺人此非美事吕頥浩曰
聖朝弼臣罪雖大止貶嶺外昭盛德可以祈天永命植
發此念已傷和氣滕康曰如植言傷陛下好生之德矣
乃下詔畧曰朕親擢袁植置之諫垣意其補過拾遺以
救闕失而植供職以來忠厚之言未聞殺戮之事宜戒
可出知池州明日康見上曰大哉王言太祖以來未嘗
戮大臣國祚久長過於兩漢者此也未幾潛善卒于梅
州　尚書司勲員外郎趙鼎行右司諫監登聞檢院吕
祉守右正言祉上疏論致治之要以聰明為本持養之
道要在有益於聰明者為之勿以小善為無益而弗為
也有損於聰明者去之勿以小惡為無傷而弗去也疏
入上召對祉復進三策其一曰自古撥亂同於創業之
君其二曰自古得天下必以人心之同其失天下必以
人心之異其三曰乞付諸大將以節制之權上悉嘉納
遂有是命　罷諸州新置州學教授員　癸酉樞密院
言自兵興至今軍政事務倍於平時欲依祖宗朝置檢
詳官兩員序位在左右司之下編修官四員止存一員
依舊看詳條法從之　甲戌上自神霄宫入居建康府
行宫　御史中丞張守試尚書禮部侍郎守嘗論吕頥
浩不可獨任而張浚不宜西去上不然之㑹有㫖以東
京糧運不繼復命梁揚祖為發運使專切措置糧運以
餉中都權給事中劉寧止言其不可詔以次宫書讀行
下遂命起居郎綦崈禮兼權給事中守言揚祖不可用
請罷之中書舍人季陵亦封還錄黄論揚祖前為發運
使未及半年而中都之人至於相食此則揚祖之罪孰
謂揚祖知首尾乎守再上疏論列不報疏三上揚祖乃
請奉祠守言揚祖以自請得祠是臣在憲臺言無可采
因乞補外遂有是命守力辭不拜上命吕頥浩召守至
政事堂諭以正士不宜輕去朝廷守乃受命　中書舍
人范宗尹為御史中丞首言設若敵騎深入當以控扼
之事責之將相陛下姑引而避之中書舍人季陵亦言
建康陛下所當守亦敵人所必攻九江上流有建瓴之
勢淮南諸郡有唇亡之憂臣願陛下為馬上之計　乙
亥金人陷磁州　秋七月辛巳韓世忠軍還執苗傅劉
正彦苗翊詣都堂審驗畢磔于建康市梟其首正彦臨
刑瞋目罵傅曰苗傅匹夫不用吾言遂至於此　癸未
御前左軍都綂制韓世忠為檢校少保武勝昭慶軍節
度使賞平苗劉之功也上遣使賜世忠金合且御書忠
勇二字表其旗幟又封其妻梁氏為和國夫人制曰智
畧之優無媿前史給内中俸以寵之將臣兼兩鎮功臣
妻給俸皆自此始　范瓊為御營使司提舉一行事務
時瓊自南昌入見故以命之　殿中侍御史王庭秀知
筠州右司諫趙鼎行殿中侍御史先是庭秀論吕頥浩
除擬不公故有是命右正言吕祉奏曰朝廷今日縁論
大臣移一言官明日縁論大臣罷一言官則後日大臣
行事有失誰敢言者願陛下以言章示大臣使之自省
置身無過之地如或不悛黜之何惜　甲申詔曰朱勝
非顔岐張澂路允迪當軸處中荷國重任而不能身衞
社稷式遏兇邪方逆臣亂常之日恣其凌肆以紊機衡
夫危而不持顛而不扶孔子以為焉用彼相今二兇既
誅典刑斯正勝非之徒盍論其罰於是勝非自觀文殿
大學士知洪州落職提舉亳州明道宫岐落資政殿學
士依舊提舉南京鴻慶宫允迪自資政殿學士淮西制
置使落職提舉江州太平觀澂自資政殿學士江州路
制置使坐朋附二兇責授祕書少監分司西京衡州居
住　御營左軍都統制韓世忠訟王德擅殺其將陳彦
章詔德除名郴州編管　丙戌范瓊引兵趨闕入見知
樞密院事張浚奏瓊大逆不道罪惡貫盈呼吸羣兇布
在列郡以待竊發若不乗時顯戮他日必有王敦蘇峻
之患上許之遂以張浚兵擁縳付大理使劉光世出撫
其衆曰所誅范瓊耳若等固天子自將之兵也衆皆投
刃曰諾遂以八字軍還付洮州王彦餘兵分𨽻御營頃
刻而定
　(大事記曰葢自宣和未羣盜蠭起建炎以來祝靖薛/廣党忠閻僅王存之徒雖皆招安而淮寧山東河北)
　(之盜皆擁兵數萬拱州之黎驛單州之漁臺亦有潰/卒數千趙萬襲常州張遇焚真州丁進犯壽春桑仲)
　(據襄陽戚方犯鎮江楊勍犯處州劉超據荆南王闢/犯房州崔増犯太平州張用據桂陽軍趙延壽犯德)
　(安軍皆隨滅隨起甚而范瓊召見朝不肯釋兵則天/子之兵皆盜矣所幸事變興而人才見保䕶聖躬勝)
　(非之力居多倡義勤王張浚之力居多故一月而除/二兇而范瓊之謀逆浚又與劉子羽謀之府中之文)
　(字夜成廡下之黄紙旦出瓊遂就/擒三大奸既除而内盜始息矣)
　元懿太子旉薨年三嵗詔輟五日朝　戊子簽書樞
密院事鄭瑴薨于位殻執政甫百日上甚悼之謂大臣
曰朕喪元子猶能自排遣瑴訃至殆不能釋也　己丑
資政殿學士王綯參知政事試兵部尚書周望同簽書
樞密院事　庚寅鄉貢進士李時雨上書曰臣竊聞皇
太子服藥不痊事之既往夫復何言而承嗣之道理不
可後為今之計欲乞暫擇宗室之賢者一人使視皇太
子事以係屬四海増重朝廷候陛下皇太子長成畀之
東宫則以一王封視皇子亦不為嫌也伏望陛下斷以
不疑而力行之書奏詔日下押出國門建炎以來言儲
嗣者葢自時雨始　辛卯詔諫院别置局不𨽻後省許
與兩省官相見議事元豐初用唐制置諫官八員分左
右𨽻兩省至是始復之如祖宗之故　升杭州為臨安
府　壬辰詔范瓊就大理寺賜死　丁酉鑄三省樞密
院銀印　庚子尚書户部侍郎湯東野試工部侍郎兼
知建康府時建康府寓治保寧僧舍而江浙制置使韓
世忠屯蔣山逐守臣連南夫而奪其治寺殿中侍御史
趙鼎言南夫緩不及事固可罪然世忠躬率使臣排闥
而入逐天子之京尹此而可為孰不可為矣願下詔􁂒
責世忠而罷南夫仍治其使臣之先入者此為兩得上
曰唐肅宗興靈武諸軍草創得一李勉然後知朝廷尊
今朕得卿無愧昔人矣乃降南夫知桂州而以東野知
建康府戍兵故皆羣盜喜攘奪市井東野峻法繩之不
少縱民恃以安　知樞密院事張浚以精兵千五百人
騎三百發行在賜度僧牒二萬紫衣師號五千為軍費
上賜川陜官吏軍民詔曰朕嗣承大綂遭時多故夙夜
以思未知攸濟正賴中外有位悉力自效共拯傾危今
遣知樞密院事張浚往諭密㫖黜陟之典得以便宜施
行卿等其念祖宗積累之勤勉人臣忠義之節以身徇
國毋貽名教之羞同德一心共建隆興之業當有茂賞
以答殊勲浚辟知秦州劉子羽㕘議軍事尚書考功員
外郎傅雱兵部員外郎馮康國主管機宜文字忠州防
禦使王彦為前軍綂制彦將八字軍以從太學博士何
洋閤門祇候甄援等俱從行康國將行往辭臺諫趙鼎
謂之曰元樞新立大功出當川陜半天下之責自邊事
外悉當奏稟葢大臣在外忌權太重也　壬寅詔迎奉
皇太后率六宫往豫章且奉太廟神主景靈宫祖宗神
御以行以㕘知政事李邴簽書樞密院事滕康並為資
政殿學士邴權知三省樞密院事東京留守杜充同知
樞密院兼宣撫處置副使吕頥浩張浚薦之也仍命充
總兵防淮　八月戊申環慶經畧使王似言方今用兵
之際闗陜六路帥乞用武臣吕頥浩曰臣少識种諤眇
小而為西夏信服今之武帥類皆鬭將非智將罕見如
諤之比杜充曰方今艱難帥臣不得坐運帷幄當以冒
矢石為事上曰王似未知武臣少能知義理若文臣中
有智勇兼資練達邊事如范仲淹者豈必親臨矢石何
為多藉武帥　己酉移浙西安撫司於鎮江　壬子權
知三省樞密院事李邴提舉杭州洞霄宫權知三省樞
密院事滕康進權知三省樞密院事吏部尚書劉珏權
同知三省樞密院事仍許珏綴執政班奏事　丙辰奏
祠部度牒改用綾紙倣茶鹽鈔法用朱印合同號仍増
綾紙工直錢十緡通舊為百二十緡自治平末年始鬻
度牒渡江後軍興費廣用度多仰之舊以黄紙印造故
偽者易為至是户部郎中朱異等以為言始有是命
辛酉廣州州學教授林勲獻本政書十三篇勲以為國
朝兵農之政大抵因唐末之故今農貧而多失職兵驕
而不可用地利多遺財用不足皆本政不修之故　癸
亥兩浙轉運副使王琮罷仍奪職坐不刊行資治通鑑
板本也始范冲刻是書垂成而去琮至遽罷之言者劾
琮指司馬光為姦人謂通鑑為邪説必欲毁板恐其流
傳故有是命　乙丑權東京留守判官程昌㝢自京城
還蔡州初杜充既去昌㝢以無糧不可留引所部還蔡
副留守郭仲荀亦引餘兵歸行在遂以京畿轉運副使
上官悟權京城留守自悟權留守後命令不復能行留
守司名存而已　上謂輔臣曰國用匱乏政以所費處
多吕頥浩曰用兵費財最號不貲故漢文帝不言兵而
天下富上曰用兵與營造最費國用深可戒也
　(臣留正等曰漢武帝外事四夷内侈宫室剥民之膚/極矣及盜賊蜂起乃始封宰相以富民侯顧奚益哉)
　(太上皇帝以用兵營造為蠧財之戒其有鑒於斯乎/然臣嘗竊議之二者為財用之蠧雖均宫室之奉所)
　(當深戒師旅之興有出於不得已者文帝惜露臺百/金之費而乃講武于上林聚兵於廣武豈靳營造而)
　(輕于用兵哉葢應敵之備不得不然也太上皇帝在/位三紀臺榭苑囿無所營繕内帑所積甚富及賊亮)
　(南侵餽餉賞犒之費盡出於此而民不知易曰節以/制度不傷財不害民而後知聖慮无一日不在斯民)
　(也/)
　甲戌禮部尚書曽楙為翰林學士承㫖禮部侍郎張
守為翰林學士先是殿中侍御史趙鼎入對論守無故
下遷上曰以其資淺鼎曰中丞臺綱所係豈計資耶且
言事官無他過願陛下毋沮其氣時上每除言官即置
一簿考其所言多寡鼎為臺諫三月而言四十事上皆
行之　閏八月戊寅知平江府孫覿罷以言者論覿嘗
建明王安石常平聚斂之法也時覿在平江拘催民間
崇寧以來青苗積欠民苦其擾上聞亟下詔除之　乙
酉詔諸路復置提舉常平官指揮勿行用殿中侍御史
趙鼎疏也　己丑尚書右僕射同中書門下平章事吕
頥浩進左僕射同知樞密院事杜充守右僕射並同平
章事兼御營使　㕘知政事王綯兼御營副使　淮東
副總管靳賽以所部詣劉光世降光世因以為將就統
其軍人人皆喜　庚寅起居郎胡寅上疏曰臣伏覩詔
書以敵人侵淩備禦不給遂有移蹕之意右顧岳鄂左
趨吳越安危利害下訪羣臣臣聞孔子曰成事不説遂
事不諫既往不咎今臣所陳不免追咎既往者葢謂建
炎以來有舉措大失人心之事今欲復收人心而圖存
則既往之失不可不追不可不改故也一昨陛下以親
王介弟受淵聖皇帝之命出帥河北二帝既遷則當糾
合義師北向迎請而遽膺翊戴亟居尊位遥上徽號建
立太子不復歸覲宫闕展省陵寢斬戮直臣以杜言路
南巡淮海偷安嵗月敵兵深入陜右逺破京西漫不治
軍畧無扞禦盜賊横潰莫之誰何無辜元元百萬塗地
怨氣上格日昏無光飛蝗蔽天動以旬月方且製造文
物縻費不貲猥於城中講行郊報朝廷動色相謂中興
虜騎乗虚直擣行在匹馬南渡狼狽不堪淮甸之間又
復流血逮及反正寶位移蹕建康不為久圖百度頺弛
淮南宣撫卒不遣行自畫大江輕失形勢一向畏縮惟
務逺逃軍民怨咨如出一口存亡之決近在目前凡此
節次十餘條皆所謂舉措失人心之大者也為陛下計
當如何而黄潛善汪伯彦顔岐顧以乳嫗䕶赤子之術
待陛下曰上皇之子三十人今所存惟聖體不可不自
重愛也曽不知太祖勤勞取天下列聖兢業嗣守不敢
墜失今也宗廟為草莽堙之陵闕為畚鍤驚之堂堂中
華戎馬生之赫赫帝圖盜賊營之本初嗣服既不為迎
二帝之策因循逺狩又不為守中國之謀以至于今德
義不孚而號令不行刑罰不威而爵賞不勸巡幸所至
民以淮甸為戒駐蹕所在人以敵至為憂東南之州郡
幾何翠華之省方無已若不更轍以救危亡則人心已
去天命難恃雖欲羈栖山海跋履﨑嶇臣恐非所以為
自全之計也為今之策願陛下一切反前失而已則必
下詔曰金人以小狄猖獗薫汙中華逆天亂倫扶立僭
偽用夷變夏俾臣作君朕義不戴天志思雪恥父兄旅
泊陵廟荒殘罪乃在予無所逃責以此號召四海聳動
人心不敢愛身決意講武然後選將訓兵戎衣臨陣按
行淮甸上及荆襄收其豪英誓以戰伐天下忠義之士
必雲合而景從天下武勇之夫必響應而飇起臣不自
量每􁂒歎憤輒為陛下畫七策為中興之術其一曰罷
和議而修戰畧葢和之所以可講者兩地用兵勢力相
敵利害相當故也非强弱盛衰不相侔所能成也而其
議則出於耿南仲何也淵聖皇帝在東宫南仲為東宫
官歸依右丞李邦彦邦彦其時方被寵眷又隂為他日
之計既而淵聖嗣極而邦彦為次相金人遽至城下遂
獻和議南仲因附邦彦而沮种師道撃賊之謀於是覆
邦之患滋蔓而起分朋植黨必欲自勝主戰伐者李綱
种師道兩人而已幾㑹一去國論紛然中原塗炭至今
益甚者本縁南仲主持邦彦以報私恩不為國慮之所
致其朋徒附合根株膠結寧誤趙氏不負耿門之所為
也若以為强弱之勢絶不相侔縱使向前萬不能抗則
自古徒步奮臂無尺寸之地而爭帝王之圖者彼何人
哉伏望陛下明照利害之原罷絶和議刻意講武以使
命之幣為養兵之費斷而行之堅確不變庶幾貪狄知
我有含怒必鬭之志沙漠之駕或有還期所謂乞和必
無可成之理昔北狄至澶州王欽若陳堯佐請幸吳蜀
惟寇準勸征及成功之後欽若等羞恨無以藉口則惑
真宗曰當是時寇準亦豈有好計但是熱血相沃譬如
博錢以陛下為孤注耳使人君不明則欽若之言為愛
君而寇準之功為幸勝矣二曰置行臺以區别緩急之
務既定議講武則其餘庶常有日力不暇給者當置行
臺以區處之今百司庶府其必不可闕者惟吏部户部
為急誠使江淮兩浙湖北並依八路法慎擇監司而付
之則吏部銓事亦復減省户部所以治天下財賦也今
四方供貢久不入于王府往往為州郡以軍興便宜截
用經常一壊未易復理竊觀行在支費每月無慮八十
萬惟以㩁貨鹽利為無窮之源耳故臣謂宜置行宫或
建康或南昌或江陵審擇一處以安太后六宫百司以
耆哲諳練大臣總臺諫守成法從事郎吏而下不輕移
易量留兵將以為營衞命户部計費調度以給之陛下
奉廟社之主提兵按行廣治軍旅周旋彼此不為宸居
至於餽餉之權自宜專責宰相而選委發運以佐行於
下如漢委蕭何以闗中唐委劉晏以東南經制得人加
以嵗月量入為出何患無財三曰務實效去虛文夫大
亂之後風俗靡然躬率而不變之者則在陛下夫治兵
必精命將必賢政事必修誓戡大憝不為退計者乃孝
弟之實也遣使乞和廣捐金幣不恥卑辱冀幸萬一者
為孝弟之虛文也屈己致誠以來天下之士博訪策畧
信而用之以期成功者乃求賢之實也未見賢若不克
見既見則不能由之或因茍賤求進之人遂乃例輕天
下之士姑為禮貌外示美名者為求賢之虛文也聽受
忠鯁不憚拂逆非止面從必將心改苟利於國即日行
之者乃納諫之實也和顔稱善泛受其説合意則喜之
不合則置之官爵所加人不以勸或内惡其切直而用
他事遷徙其人者為納諫之虛文也將帥之才智必能
謀勇必能戰仁必能守忠必不欺得是人而任之然後
待以恩御以威結以誠信有功必賞有罪必刑者乃任
將之實也庸奴下才本無智勇見敵輒潰無異於賊與
之親厚等威不立賜予過度官職逾涯將以收其心適
足致其慢聽其妄誕張大之語望其朴實用命之功者
為任將之虚文也簡汰其疲老病弱升擇其壯健驍勇
分屯在所置營房以安其家室聚粟帛以足其衣食選
衆所畏信者以董其部伍申明階級之制以變其驕恣
悍悖之習然後被之以精甲付之以利器進戰獲酋虜
則厚賞死則恤其妻孥退潰則誅其身降敵則戮其族
令在必行分毫不貸者乃治軍之實也無所别擇一切
安養姑息之惟恐一夫變色不悦幸無事則曰大幸矣
教習撃刺有如聚戲紀律蕩然雖其將帥不敢自保者
為治軍之虚文也慎選部刺史二千石必求明惠忠智
之人使久於其官懲革弊政痛刈奸贓以除民害雖軍
旅騷動盜賊未平必使寛䘏之政實被於民固結百姓
將離之心勿致潰叛乃愛民之實也詔音出於上虐吏
沮於下誑以出力自保則調發其丁夫誘以犒設贍軍
則厚裒其錢榖弓材弩料竹箭皮革凡干涉軍須之具
日日征求物物取辦因縁奸弊民已不堪乃復蠲其税
租載之赦令實不能免苟以欺之者為愛民之虛文也
若夫保宗廟保陵寢保土地保人民以此六實者行乎
其間則為天子之實也陵廟荒圯土宇日蹙衣冠黔首
為肉為血以此六虛者行乎其間陛下載黄屋建幄殿
質明輦出房雉尾金鑪夾侍兩陛仗馬衞兵儼分儀式
賛者引百官以次入奉起居既退宰相大臣卑卑而前
搢笏出奏司晨唱辰正則駕入而仗出矣此則為天子
之虛文也其四曰大起天下之兵今宿衞單弱國威稍
挫臣嘗言乞於諸路抽揀禁軍充御營正兵厚其月廩
精加訓閲陛下自將之天子之軍既强則中國之變自
弭則又命福建團結鎗仗各擇其土豪使部督之以俟
興發命兩浙募水手并起諸州撩湖捍海等兵盡付水
軍江東西湖南北募弓手以在官閒田給養命廣西及
辰沅鼎靖於見教峒丁中簡其精鋭分畨起之屯戍襄
漢以京西淮南荒廢無主之田為屯田招集兩河山東
諸路流徙之人畧依古法均節之擇强壯者訓習武藝
使且耕且戰文武臣中有明習營屯之事肯自奮者因
以任使於是時而兵不强敵不畏盜不息然後可以歸
之天命無所復為矣其五曰定根本自古圖王霸之業
者必定根本之地而固守之而非建都之謂也按南渡
六朝之遺迹則舍建康不可雖然欲謀進取則非堅坐
不動之所能臣切謂惟荆襄為勝誠能屯唐鄧襄漢之
田以養新兵出廣西武陵峒丁并施黔撩軍築堅壘列
守漢上阻以水軍經以正軍緯以弓手民軍牽制江黄
呼吸廬壽則進取之基立然後陜西聲氣血脉通達而
騎卒可至川廣之富皆猶外府易以拱把臣願陛下先
命吕頥浩杜充分部諸將過江廣斥堠治盜賊自以精
兵二三萬為輿衞陛下提此兵渡江而北緩轡而上遣
使巡問父老撫綏挺刃之餘民至于荆襄規模措置為
根本之地猶漢髙之於闗中光武之於河内雖巡歴往
來征伐四出而所固守必爭而勿失者以荆襄為重誠
能堅忍聳厲坐薪嘗膽悠久為之而不能濟則書傳所
載周宣王漢光武之事皆為妄言以欺後世無足信矣
其六曰選宗室之賢才者封建任使之帝王為治之道
惇睦宗族强本弱枝所以鞏固基圖紹延佑命原其用
心葢以天下為公而不以為私分也今宜於同姓中不
間親疎選擇賢才布之中外廣加任使其望實傑然出
衆者陛下宜留之宿衞夾輔王室其有克敵戡難之功
者宜漸為茅土之制星羅而棊列以慰祖宗在天之靈
以續國家如綫之緒使讎敵知趙氏之居中國者尚此
其衆則其撲炎火之横心立異姓之逆謀庶其少息乎
其七曰存紀綱以立國體夫創業垂統之君必立紀綱
以遺子孫繼世承序之君必守紀綱以法祖宗一君子
進衆小人未必退一小人進則衆君子必退矣勢不兩
立而於君子為難仁宗皇帝在位最久得君子最多小
人亦時見用然罪著則斥之君子亦或見廢然忠顯則
收之故其成當世之功貽後人之輔者皆君子也至王
安石則不然斥絶君子一去而不還崇信小人一任而
不改故其敗當時之政為後世之害者皆小人也仁宗
皇帝所養之君子既久且逺日以消亡矣安石所教之
小人方新而近其蕃息未艾也所以誤國破家至毒至
烈不知已時陛下土地金帛能有幾何豈堪此輩大言
輕捨盡輸之夷狄耶夫以賢治不肖此治平以前陛下
之家法以不肖治賢此熈寧以後陛下之家戒矧當今
日否塞之氣充牣於中原隂長之滋勃興於夷狄非得
希世異材上下内外迭任交用泰何由復而否何由傾
乎此綱紀國家之一事也又曰右文左武者有國不易
之道今儒學衰息未有巨賢碩德屹乎朝廷以收運籌
指蹤之功陛下所深恃以為心膂爪牙者惟三四庸將
耳夫此數人者以近時論之曽不足以當种師道之厮
役况望古昔名將乎而偃蹇厖然當負重寄使平寇盜
尚或未能豈敢冀其向敵人發一矢也自愧無以塞責
則大言詭論以上欺睿聽慢辭倨禮以下視朝士謂今
日禍亂皆文臣所致耳敵人方强不可與爭鋒必退避
自保乗時而動又不鈐勒其衆動則潰潰則盜盜則招
招則官反覆循環無有窮已其為國家之害豈文臣所
敢望哉臣願陛下委大臣以腹心待近臣以禮貌常使
南衙朝士氣勢重於此曹天下抱才自愛之人必願立
於左右緩急之際必有能為陛下竭忠盡節不愧古人
者矣故事宰相坐待漏院三衙管軍於簾外倒杖聲喏
而過今見其分庭抗禮矣推此類非一日長不已陛下
不為之别異表著是自削堂陛無復等威亦將何所不
至哉此綱紀國家之二事也治天下者必取篤實躬行
之士而舍浮華輕薄之人所以美教化善風俗本朝自
熈寧以前皆守此道至王安石以佛老之似亂周孔之
實絶滅史學倡説虛無以同天下之習其習既同于今
五十年士以空言相髙而不適於實用今乃有身為從
官而自陳磨勘乞覃恩轉官不以為恥者矣推而上之
見利必忘義貪得必患失遺其親後其君背叛篡奪便
可馴致此明君之所甚畏而深戒者也今萬化之原本
於陛下茍力行孝弟則天下之忠順者來矣好賢逺佞
則天下之名節者出矣賞清白則貪汙者屏矣崇行義
則奔競者息矣旌能實則謬誕者懲矣貴忠厚則殘刻
者逺矣至於文辭之麗言語之工倒置是非移易黒白
誠不宜任用以為浮薄之勸也靖康二年著作郎顔博
文佞諛張邦昌則曰非湯武之干戈同堯舜之禪讓及
為邦昌作請罪表則曰仲尼從佛肹之召本為興周紀
信乗漢王之車固將誑楚博文近世所謂能文之士也
其操術反覆如此故亷恥道消四維大壊則社稷隨之
陛下何利焉此綱紀國家之三事也孔子曰自古皆有
死民無信不立聖人重信至於易死疑若太過鄙夫陋
儒以智詐譎詭為術者必忽此言然真宗澶州與契丹
結盟契丹守之百有二十年不敢先動宣和宰相王黼
一旦敗盟舉兵結逺夷伐與國取景德誓書還之天章
閣天地鬼神所臨重誓自我背之遂使金人得以藉口
夫金人何憾於我哉皆契丹惎之假手借兵報滅國之
怨耳失信之禍乃至於此孔子之言良不為過而近日
以來朝廷失信於民尤甚如所謂前降指揮更不施行
如所謂已差下人别與差遣承受既數奉行實難不曰
畧與應破指揮則謂不晩必又更改近在朝廷尚有此
風逺而四方從可知矣百姓雖愚然習於知見必謂朝
廷之令率皆誑我是心一萌姦雄得以誘之矣此綱紀
國家之四事也郡守縣令者親民之官監司者綂臨州
縣之長既得其人必久任之以考功罪之實而施賞罰
焉近日以來朝廷移易郡守監司無月無之殆不可勝
紀謂其不才而罷之耶則曷若考慎於未命之前也顧
恐未必然特出於用事者之私意耳民力已困財用已
竭潰兵劇賊徜徉乎其間戎務軍須交制乎其上朝廷
憂勞歎息而未能救尚忍不為擇忠信之長慈惠之師
以撫綏之乎此綱紀國家之五事也臣夙夜思之得此
七策於當世之務雖不能盡亦可見大畧矣惟陛下動
心加慮反覆而考焉日月逝矣嵗不我與以為今日難
於前日安知後日不又難於今日乎往者雖不可復追
不當謂不可為者而遂已也今年之春雷電大震白虹
貫日中有黒子錢塘之禍實先示象迺閏月金犯大火
芒怒赫然九月朔旦日有食之車駕復有思患預防之
行明堂遂虛陽德大弱錢塘受辱之地豈可再枉六飛
人知陛下無興復之志威權日削無可瞻望投戈四起
孰能止之今尼瑪哈之強未如秦其得罪於中國無人不
怨則有甚於始皇之於六國也東南形勢控帶江山兼
有吳楚之地坤維嶺海提封自如非如湯以七十里而
起也而乞憐偷生之勢乃甚於楚之為奉役此臣所以
日夜憤懣為陛下痛惜而傷大臣之過計也誠欲北向
而有為臣將見鋤耰慘於長鎩奮臂威於甲兵舉四海
惟陛下之用惟在陛下斷與不斷為與不為耳五路事
宜張浚已行措置今能使淮南荆襄肘臂相應山東合
從則金人所守者數千里之地兵分勢合批穴擣虛攻
其不備多方以誤之以十年為期陛下必能掃除妖氛
一清天步修上京之廟貌拜鞏雒之神臯逺迓父兄歸
安鳳闕再新儀物永固皇圖巍然南面稱宋中興其與
惕息退藏蹈危負恥豈不天地相絶哉疏入吕頥浩惡
其切直罷之　辛卯命尚書右僕射杜充領行營兵守
建康韓世忠守鎮江府劉光世守太平及池州光世仍
受充節度辛企宗守吳江縣陳思恭守福江口王瓊守
常州　壬辰監都進奏院周元曜自京太廟奉迎藝祖
以下神位九室往臨安元曜言升暘宫掛牌降甘露上
謂輔臣曰元曜前態未革諂諛如此可勿令上殿　己
亥詔減福建廣南路嵗買上供銀三分之一以寛民力
　詔諸路制置使惟用兵聽從便宜餘悉禁止　庚子
從官以下先行是夜大雨上慮禁衞勞苦焚香禱天詰
朝雨霽　壬寅上幸浙西初太白犯前星次逼明堂纔
一舍上心甚懼至是稍北復歸黄道上語宰執曰天之
愛君猶父之於子見其過告戒之及懼而改則益愛之
王綯曰今夜必益逺既而果然　劉光世上書言受杜
充節制有不可者六上怒趣令過江且詔毋入光世殿
門光世皇恐受命光世以便宜復郴州編管人王德充
前軍統制時江浙人皆倚充為重而充日事誅殺殊無
制禦之方識者為之寒心焉　甲辰上次鎮江府㕘知
政事王綯言此陳東鄉里上命以金賜其家　宣撫處
置使張浚自建康至襄陽留二十日召帥守監司令預
儲蓄以待上西幸浚方搜攬豪傑為用以新除御營使
司提舉一行事務曲端在陜西屢與敵角欲仗其威聲
承制拜端威武大將軍充本司都統制端登壇將士歡
聲雷動　劉豫遣人説東京副留守上官悟令降於金
人悟斬其使豫乃賂悟之左右喬思恭宋願與之同説
悟復斬之　九月丙午朔日有食之所蝕僅四分未幾
復退上謂吕頥浩曰太史所奏日蝕早而分深朕適以
油盆觀之食淺而退速頥浩曰陛下嚴恭寅畏感格如
此　壬子金人降單州取興仁府遂陷南京　癸丑簽
書樞密院事周望充兩浙荆湖等路宣撫使總兵守平
江府翰林學士張守同簽書樞密院事　丙辰髙麗請
入貢詔不許給事中兼直學士院汪藻草詔畧曰壊晉
館以納車庶無後悔閉玉闗而謝質匪用前規上大善
之以藻為得體
　
　
　
　
　
　宋史全文卷十七上
欽定四庫全書
　宋史全文卷十七下
　　宋髙宗四
庚戌建炎四年春正月甲辰朔大風御舟碇海中乙巳
日午西風忽起金兵乘之犯明州浙東制置使張浚與守
臣劉洪道坐城樓上遣兵掩擊殺傷大當敵奔北墮田
間或墜水浚急令收兵夜敵拔寨去　丙午早御舟次
章安鎮　丁未御史中丞趙鼎自明州還行在遂與從
官同對于舟中　庚戌金人再犯明州　丙辰江淮宣
撫司右軍統制岳飛自廣德軍移屯宜興縣杜充之敗
也其將士潰去多行剽掠獨飛嚴戢所部不擾居民士
大夫避兵者皆賴以免故時譽翕然歸之　丁巳婁宿
陷陜府守臣李彦仙死之彦仙守陜再踰年大小戰二
百及城陷其屬官通守職官縣令將佐五十一人皆與
同死無屈降者　戊午張浚全軍立功人並遷七官賞
明州之捷也　金人再犯餘姚縣　己未金人破明州
　夜大雷雨翌日上謂大臣曰昨雷聲頗厲於占為君
弱臣強邊境兵不制所致朕當與卿等修德以應天
壬戌晩雷雨又作上謂大臣曰此與前占無異惟頻發
者應速耳　癸亥泊青澳門甲子泊温州港口丙寅移
次温州之館頭先是金人攻定海縣破之遂以舟師犯
昌國縣欲襲御舟至碕頭風雨大作提領海船張公裕
引大舶擊散之敵乃去　丁卯金人犯潭州　戊辰權
知三省樞密院事滕康提舉亳州明道宫權同知劉玨
提舉江州太平觀　己巳尚書户部侍郎葉份請令僧
道換給已書填黄紙度牒每道輸紙墨錢十千從之
初趙立既至楚州朝廷因以立知州事金左監軍昌親
帥數萬人圍城相持四十餘日敵不能入而城中薪糧
日竭　辛未給事中兼直學士院汪藻言金人為患今
已五年陛下以萬乘之尊而倀然未知稅駕之所者由
將帥無人而御之不得其術也如劉光世韓世忠張俊
王􁣣之徒身為大將論其官則兼兩鎮之重視執政之
班有韓琦文彦博所不敢當者論其家則金帛充盈錦
衣肉食輿臺厮養皆得以功賞補官至一軍之中使臣
反多卒伍反少平時飛揚跋扈不循朝廷法度所至驅
擄甚於敵兵陛下不得而問正以防秋之時責其死力
耳張俊明州僅能少抗奈何敵未退數里間而引兵先
遁是殺明州一城生靈而陛下再有館頭之行者張俊
使之也臣痛念自去秋以來陛下為宗社大計以建康
京口九江皆要害之地故杜充守建康韓世忠守京口
劉光世守九江而以王􁣣隸杜充其措置非不善也而
世忠八九月間已歸鎮江所儲之資盡裝海舶焚其城
郭為逃遁之計洎杜充力戰于前世忠王􁣣卒不為用
光世亦偃然坐視不出一兵方與韓梠朝夕飲宴賊至
數十里間不知則朝廷失建康敵犯兩浙乘輿震驚者
韓世忠王􁣣使之也失豫章大母播越六宫流離者劉
光世使之也嗚呼諸將已負國家罪惡如此而俊自明
引軍至温道路一空居民皆逃奔山谷世忠逗遛秀州
放軍四掠至執縛縣宰以取錢糧雖陛下親御宸翰召
之三四而不來元夕取民間子女張燈髙會君父在難
而不恤也􁣣自信入閩所過邀索千計公然移文曰無
使枉害生靈其意果安在哉臣觀今日諸將用古法皆
當誅然不可盡誅也惟王􁣣本隸杜充充敗于前而􁣣
不救此不可赦當先斬􁣣以令天下其他以次重行貶
降使以功贖過臣愚以為敵退之後正大明賞罰再立
紀綱之時莫若擇有威望大臣一人盡護諸將雖陛下
親軍亦聽其節制稍稍以法裁之仍使於偏禆中擇人
才之可用者間付以方面之權待其有功加以爵秩陰
為諸將之代此今日所最急者惟陛下與大臣熟議㫁
而行之　户部侍郎葉份言淮鹽路梗妨阻客販浙鹽
數少積壓客鈔望權以福建鹽通商仍稍還買鹽本錢
即本路官搬官賣兩不相妨從之福建路歲産鹽一千
一百萬斤政和中遣左司郎官張察至本路參定歲以
三分為率二分歸朝廷許商人輸錢給鈔受鹽一分歸
漕司許自賣鹽以辦歲計時商販官搬二法並行靖康
俶擾商販殆絶故官悉自鬻歲入課錢四十萬緡至是
份請行鈔法而奸民乘之盜販者甚衆　二月乙亥御
舟至温州江心寺駐蹕　大中大夫盧益權知三省樞
密院事吉州居住李回復端明學士權同知　金人陷
潭州　丙子金自明州引兵還臨安丙戌金人自臨安
退兵　丁亥金人陷京師權留守上官悟及副留守趙
倫出奔悟至唐州為董平所殺自是四京皆陷没矣
庚寅上入温州駐蹕州治　辛卯金人陷秀州權州事
鄧根留本州兵馬都監趙士醫乘城拒敵城陷士醫為
流矢所中而死　甲午尚書省言淮鹽道路不通商人
皆自京師持鈔引至兩浙請鹽故温合州積下引鈔至
多有至二三年者乞令行在𣙜貨務換給新鈔赴閩廣
算請每袋貼納通貨錢三千從之　鼎州人鍾相作亂
自稱楚王改元天載自是十九縣皆為盜區　乙未尚
書右僕射兼江淮宣撫使杜充罷為觀文殿大學士提
舉江州太平觀充自真州而北宗弼遣人說充許以中
原地封之如張邦昌故事杜充遂降　丙申宣撫制置
使張浚聞上親征亟治兵自秦州入衞留參議軍事劉
子羽掌留司事　金遊騎至平江同知樞密院事周望
奔太湖守臣湯東野挈家潛遁以府印付統制官郭仲
威丁酉金人大集城下望及仲威皆遁　戊戌宗弼入
平江敵之在湖南者是日亦渡江趨石首縣而去　已
亥鍾相犯桃源縣知縣事錢景出戰為所殺　庚子吕
頤浩奏户部侍郎葉汾言駕幸浙西須早除發運使臣
觀可任漕計極難得人間有之又素行不修上曰有德
者率淳直或不能辦事有才者多是小人如梁揚祖誠
無學術使為發運使則有餘矣大抵小人不可使在侍
從之列若藉其才任於外亦何不可　辛丑鍾相陷澧
州守臣黄琮等十餘人皆為所殺澧陽縣丞葉畬戰死
　三月癸卯朔宗弼去平江府　甲辰初婁宿既陷陜
遂與其副薩里罕長驅入闗宣撫處置使司都統制曲
端聞敵至遣涇原路馬步軍副總管吳玠及統制官張
忠孚李彦琪將所部拒之於彭原店端自擁大兵屯於
邠州之宜祿以為聲援敵乘髙而陣婁宿引兵來犯玠
擊敗之薩里罕懼而泣北人因目為啼哭郎君既而北
師復振官軍敗端退屯涇州敵亦引去端劾玠違節降
武顯大夫罷總管復知懷德軍宣撫處置使張浚素奇
玠尋擢玠秦鳳副總管兼知鳳翔府時當兵火之餘玠
勞來安集民賴以生始青溪嶺之戰玠牙兵皆潰及是
玠治兵秦鳳諸潰卒復出就招玠問訊再三捜索非是
者五六人斥遣之餘悉斬於逺亭下去秦州十里軍中
股慄自是每戰皆効死無復潰散者矣　丁酉張浚言
大食獻珠玉已至熙州詔津遣赴行在右正言吕祉言
所獻真珠犀牙乳香龍涎珊瑚梔子玻瓈非服食器用
之物不當受上諭大臣曰捐數十萬緡易無用珠玉曷
若愛惜其財以養戰士遂命宣撫司無得受仍加賜遣
之時浚率步騎數萬人入衞至房州遇德音知敵騎退
乃還　壬子金人入常州　甲寅先是上諭吕頤浩曰
朕初不識隆祐皇太后自建炎初迎奉至南京方始識
之愛朕不啻己出宫中奉養及一年半朕之衣服飲食
必親調製今朕父母兄弟皆在逺方尊長中惟皇太后
不惟相别數千里外加之北騎衝突又兵民不相得縱
火交兵五六日乃定復爾驚擾當早遣大臣領兵迎奉
以稱朕朝夕慕念之意　林把除名連州編管坐提㸃
福建刑獄日與吕熙共殺張政也熙配惠州牢城詹摽
初手執苗傅及是亦坐獄辭不伏而死　丁巳金人至
鎮江府浙西制置使韓世忠已屯山寺以邀之降其將
鐵爪鷹李選選者江淮宣撫司潰卒也宗弼遣使通問
世忠亦遣使臣石臯報之約日會戰世忠謂諸將曰是
間形勢無如金山龍王廟者敵必登此覘我虚實仍遣
偏將蘇德將二百卒伏廟中又遣二百卒伏廟下戒之
曰聞江中鼓聲岸兵先入廟兵繼出敵至果有五騎趨
龍王廟廟中之伏者先鼓而出五騎振策以馳僅得其
二有一人紅袍玉帶既墜復跳馳而脫詰二人者即宗
弼也既而戰數十合世忠妻和國夫人梁氏在行間親
執桴鼓敵終不得濟復使致詞願還所掠假道世忠不
從益以名馬又不從　己未上御舟復還浙西辛酉上
御舟發溫州晚朝執政登舟奏事上曰張浚措置陜西
極有條理薦人用士持心向公張俊辛永宗皆言陜西
將帥往往服浚謀略吕頤浩曰陛下雖失之杜充復得
之張浚王綯曰張守嘗語臣浚好謀有大志嘗招諸將
至臺講論用兵籌策今果能行所言真不易得上復言
浚用孫渥代辛興宗按王擇仁等罪稱善者久之　壬
戌御舟次章安鎮　故朝請郎張耒贈右文殿修撰故
朝散郎晁補之朝奉郎黄庭堅宣德郎秦觀皆贈直龍
圖閣又詔故右司諌江公望監察御史常安民各官子
孫二人時方褒錄元祐忠賢以耒等四人為黨籍餘官
之首而參知政事范宗尹言公望安民論事勁切故首
及之　乙丑上次台州松門寨宰執奏事吕頤浩因言
此行未審且駐會稽為復須到浙右上曰須由蘇杭往
湖州或如卿所奏往宣州頤浩又曰將來且在浙右為
當徐謀入蜀上曰朕倚雍之強資蜀之富固善但張浚
奏漢中只可備萬人糧恐太少頤浩曰若第攜萬兵入
蜀則淮浙江湖以至閩廣將為盜區皆非國家之有矣
上曰當益進上流用淮浙㩁貨鹽錢以贍軍費運江浙
荆湖之粟以為軍食王綯曰議者多言入蜀便殊不知
自秦用張儀至本朝遣王繼恩下蜀者八矣取輒得之
不勞再舉則亦未可謂之便也范宗尹曰臣謂若便入
蜀恐兩失之據江表而徐圗闗陜之事則兩得之上曰
然既而浚復上疏言陛下果有意於中興非幸闗陜不
可上不許　戊辰湖北捉殺使孔彦舟擊鍾相敗之執
相及偽后伊氏偽太子子昂並檻送行在　己巳戚方
陷廣德軍權通判王儔判官李唐俊權司法潘瑀權知
廣德縣韋績權丞蔣䕫與權軍事皆死　辛未上次定
海縣顧縣為金人所焚惻然曰朕為民父母不能保民
使至如此王綯曰陛下留杜充提兵四萬守建康留周
望提兵二萬守平江不幸充望不學任使乃至如此吕
頤浩因言承平日久士多文學而罕有練達兵財可濟
今日者上曰前此太平朝士若乘馬馳騁言者必以為
失體纔置良弓利劒議者將以為謀叛綯曰大抵文學
之士未必應務有才者或短於行自非陛下棄瑕錄用
則舉世無全人矣　初敵陷山東左監軍完顔昌密有
許封劉豫之意會濟南有漁得鱣者豫妄謂神物之應
乃祀之既而北京順豫門生禾五穗同本其黨指言豫
受命之符乃使豫子偽知濟南府麟賫重寶賂昌求僭
立大同尹髙慶裔左副元帥宗維心腹也恐為昌所先
乃說宗維曰吾君舉兵止欲取兩河故汴京既得則立
張邦昌後以邦昌廢逐故再有河南之役方今河南州
郡官制不易風俗不更者可見吾君意非貪土亦欲循
邦昌之故事也元帥盍建此議無以恩歸他人宗維乃
令希尹馳白金主晟晟許之　夏四月甲戌上御舟至
明州之外城　御史中丞趙鼎言吳越介在一隅非進
取中原之勢荆襄左顧川陜右視湖湘而下瞰京洛在
三國必爭之地宜以公安為行闕而屯重兵於襄陽以
為屏翰運江浙之粟資川陜之兵經營大業計無出此
願詔張浚未可長驅深入姑令五路各守其地犄角相
援可也　乙亥上發明州癸未上次越州駐蹕州治
初浙西制置使韓世忠與宗弼相持於黄天蕩而貝勒
太一圍揚州朝廷恐守臣張績力不能支許還屯京口
績不為動敵乃趨真州時太一軍於北宗弼軍於南世
忠以海艦進泊金山下將戰世忠預命工鍛鐵相連為
長綆貫一大鈎以授士之驍捷者平旦敵以舟譟而前
世忠分海舟為兩道出其背每縋一綆則曳一舟而入
敵竟不得濟乃求與世忠語世忠酬答如響時於所佩
金鳳瓶傳酒縱飲示之宗弼見世忠整暇色益沮乃求
假道甚恭世忠曰是不難但迎還兩宫復舊疆土歸服
明主足相全也吕頤浩聞其窮蹙乃請上幸浙西且下
詔親征以為先聲而亟出銳兵策應世忠庶幾必擒烏
珠參知政事王綯亦言宜遣兵與世忠夾擊上納之
甲申下詔親征　乙酉御史中丞趙鼎為翰林學士自
建炎初置御營使而宰相兼領之遂專兵柄吕頤浩顓
恣尤甚議者數以為言上自海道還鼎率其屬共論頤
浩之過會鼎復駮親征之議頣浩聞之乃移鼎翰林鼎
引司馬光故事以不習駢儷之文不肯就職　戚方圍
宣州　戊子韓世忠奏捷上曰金人侵犯以來諸將率
望風奔潰今歲如世忠軰雖未成大功皆累獲捷若益
訓卒繕兵今冬敵人南來似有可勝之理范宗尹曰前
此兵將望風奔潰而今歲皆能力戰此天意似稍回更
願陛下修德庶幾天意必回則天下之事不難為矣乃
出世忠奏命尚書省以黄榜諭中外時敵衆十餘萬而
世忠戰士纔八千宗弼求登岸會語世忠以二人從見
之宗弼語不遜世忠怒引弓且射之亟馳去　詔涇原
路第七正將向亶械赴宣撫司依法行遣亶從統制官
秦公楚拒金師公楚戰死亶遁走行在故浚以為請焉
　庚寅御史中丞趙鼎為吏部尚書鼎不受　辛卯罷
福建鈔鹽令轉運司官搬官賣仍歲發鈔鹽錢二十萬
緡赴行在𣙜貨務助經費以淮浙鹽場復通故也　乙
未分行在𣙜貨務官吏之半於臨安府置司　丙申尚
書右僕射吕頤浩罷先是趙鼎復辭吏部尚書之命且
攻頤浩之過章十數上頤浩乃求去上諭王綯等曰頤
浩功臣兼無誤國大罪與李綱黄潛善不同朕當眷遇
始終不替是夕遂召汪藻草制略曰占吏貟而有虧銓
法專兵柄而幾廢樞庭下吳門之詔則慮失於先時請
浙右之行則力違於衆論遂罷為鎮南軍節度使開府
儀同三司充醴泉觀使時王綯與頤浩論頗同乃累章
丐免於是范宗尹攝行相事遂留㑹稽無復進居上流
之意矣　詔三省樞密院同班奏事　是日韓世忠及
宗弼再戰於江中敗績宗弼既為世忠所扼欲自建康
謀北歸不得去或獻謀於金人曰江水方漲宜於蘆場
地鑿大渠二十餘里上接江口舟出江背在世忠之上
流矣宗弼從之傍冶城西南隅鑿渠一夜渠成次日早
出舟世忠大驚金人悉趨建康世忠尾擊敗之敵終不
得濟先是宗弼在鎮江世忠以海舟扼於江中乘風使
篷徃來如飛宗弼謂諸將曰使船如使馬何以破之乃
揭榜募人獻所以破海舟之策有福州人王某僑居建
康敎敵人於舟中載土以平板鋪之穴船板以櫂槳俟
風息則出江有風則勿出海舟無風不可動也以火箭
射其篛篷則不攻自破矣一夜造火箭成是月引舟出
江其疾如風天霽無風海舟皆不能動敵以火箭射其
篛篷火烘日曝人亂而呼馬驚而嘶被焚與墮江者不
可勝數所焚之舟蔽江而下敵輕舟襲追之統制官孫
世詢嚴永吉皆力戰而死世忠與餘軍至𤓰步棄舟而
陸奔還鎮江聚兵宗弼乃得絶江遁去
　(大事記曰張浚以孤軍敢與金戰而有明州城下之/捷陳思恭邀擊於吳縣而有太湖之捷牛臯邀擊於)
　(荆南而有寶豐之捷岳飛邀擊於荆南而有靜安之/捷而韓世忠捷於鎮江敵勢尤為窮蹙雖海舟無風)
　(天時未順而頤浩固請幸浙西下詔親/征兵勢稍張而金自是不敢復過江矣)
　丁酉御筆趙鼎依舊御史中丞鼎即出視事　辛丑
詔比年爵賞失實名器浸輕自今將帥監司毋得乞空
名告敕如實有功保奏推賞大臣出使亦如之　金人
犯江西者自荆門北歸留守司同都統牛臯潛軍於寶
豐之宋村擊敗之　五月癸卯中書門下省檢正諸房
公事張汝舟特遷一官初上過明州汝舟應奉簡儉粗
能給足至台州而守臣晁汝為儲峙豐備論者以為擾
民乞行賞罰以示好惡及是進呈范宗尹曰若黜汝為
則盧知原宋煇皆當貶矣臣觀近歲宰相一罷則凡經
遷擢者悉皆擯斥目為其黨不復進用遂分彼此更相
憎嫉上曰朝廷人才豈有易相一切進退第以簡儉褒
汝舟則好惡自明如汝為軰不必皆黜乃進汝舟一官
其實宗尹陰佑汝為故有此論　甲辰參知政事權樞
密院事范宗尹守尚書右僕射同中書門下平章事兼
御營使時江北荆湖諸路盜益起大者至數萬人據有
州郡朝廷力不能制盜所不能至者則以土豪潰將或
攝官守之皆羈縻而已宗尹以為此皆烏合之衆急之
則併死力以拒官軍莫若析地以處之盜有所歸則可
以漸制乃言於上曰昔太祖受命收藩鎮之權天下無
事百有五十年可謂良法然國家多難四方帥守事力
單寡束手而莫知所出此法之弊也今日救弊之道當
稍復藩鎮之法亦不盡行之天下且裂河南江北數十
州為之少與之地而專付以權擇人久任以屏王室群
臣多以為不可宗尹曰今諸郡為盜據者以十數則藩
鎮之勢駸駸成矣曷若朝廷為之使恩有所歸上決意
行之遂以為相宗尹時年三十三自漢唐及國朝宰相
未有如是之年少者　丁未金左副元帥宗維與諸軍
分往山後草地避暑先是大同尹髙慶裔自東平還雲
中言推戴劉豫之意宗維復令慶裔馳至東平問豫可
否豫陽推張孝純宗維報曰戴爾者河南萬姓推孝純
者獨爾一人難以一人之情而阻萬姓之願爾當就位
我當以孝純輔爾其議遂決　宗弼自江南還屯六合
縣　庚戌詔二省樞密院官輪修時政記以同班奏事
故革舊制也　辛亥上謂大臣曰從班人極少卿等當
共議務取其實不厭多也今乘輿服御悉從簡儉除一
省郎未至甚費茍得其人其利溥矣范宗尹曰用人之
法須擇可為執政者方除從官可為從官者方除省郎
則選精而真材出上曰善　統領赤心軍馬劉晏與戚
方戰於宣州死之　壬子金人焚建康府掠人民擄財
物自靜安渡宣化而去時宗弼屯六合縣金之輜重自
瓜步口舳艫相銜至六合不絶淮南宣撫司右軍統制
岳飛聞敵去以所部邀擊於靜安勝之　夜有赤雲亘
天其中白氣貫之犯北斗及紫微由東南而散殿中侍
御史沈與求言此天愛陛下出變以示警也願陛下隨
宜措置略修宗廟陵寢之祀又天子所在謂之朝廷今
號令出於四方者多矣盡假便宜即同聖㫖然其大者
䖍州一朝廷秦州一朝廷號令之極至為詔矣願修約
便宜事件度其緩急時罷行之防守者國家之大計也
願採擇羣臣之議擇其便宜㫁自聖心汲汲行之論相
者天子之職也願以所屬意之臣親製宸翰禱於天地
占而用之仍舉行開寶故事使參知政事得與宰相輪
日知印又論劉光世軍名及罷浙西預借苗米置諸軍
功罪簿等事詔三省以次施行　癸丑同簽書樞密院
事張守參知政事御史中丞趙鼎簽書樞密院事兼權
御營副使自黄潛善吕頤浩繼相凡兵政悉隸御營使
司事權既分又再經大變文移紛亂至是樞密未置長
而同知院事周望在臨安鼎始檢故事舉行以正西府
之體　甲寅金人陷定逺縣節制淮南軍馬閭勍為所
執至南京欲降之不可遂怒敲殺之　統制官巨師古
與戚方戰於宣州城下方三戰三敗遂引去　乙卯參
知政事王綯提舉萬壽觀兼侍讀　始宗弼渡江和州
兵馬都監宋昌祚權領州事率軍民固守逮敵北歸擊
破之昌祚與權通判唐景歴陽今蹇譽司户徐兟歴陽
尉邵元通皆死　丁巳宰執擬呈海州東海縣李彦先
遣人至行在奏聞登萊積粟頗多欲就委彦先用海舟
轉輸以助軍食上曰登萊諸州自道路榛梗不及今既
未能厚加撫恤乃反責其積粟以輸行在於理未安輔
臣退曰聖慮髙逺非羣臣所及　戊午詔復置推尚書
六曹侍郎如元祐故事滿二年為真補外者除待制未
滿除修撰時宰相范宗尹建言自崇寧罷權侍郎之後
庶官進用有不可任以給舍者則正除侍郎超躐太甚
請復舊制以待資淺新進之人故有是命　初上在明
州諸班直為亂既誅其為首者遂廢其班及還會稽乃
命御前親軍統制辛永宗更選兵三百人直殿簷然皆
烏合之衆至是趙鼎因奏事言祖宗於兵政最為留意
葢自藝祖踐祚與趙普講明利害著為令典萬世守之
不可失也昨明州班直緣訴事紛亂非其本謀乃盡廢
之是因咽而廢食今諸路各總重兵不隸三衙則兵政
已壞獨衞兵彷彿舊制亦掃蕩不存是祖宗之法廢於
陛下之手臣甚惜之上悟尋復舊制　壬戌詔行在職
事官及釐務官子弟並赴國子監别試　癸亥陳桷提
㸃福建路刑獄公事桷嘗為尚書郎以學行稱范宗尹
奏今所除用多儒生欲兼用才吏以備緩急使令故不
留桷行在上曰才吏亦不可無但勿令太多前吕頤浩
當國純用掊克之吏如變賣度牒計置錢物雖有寛恤
之名而實皆掊克也
　(臣留正等曰甚哉掊克之吏之為斯民害也葢其處/心積慮惟在於損下益上凡可以取於民者雖剝膚)
　(槌髓無所不為而民之咨怨初不遑/恤之人也其可加之斯民之上乎)
　詔河南北陜西淮南流寓士人許於所在州附試每
二十人解一人仍召文臣二貟委保結除名罪所保毋
得過二人　甲子詔曰周建侯邦四國有藩垣之助唐
分藩鎮北邊無金鼓之虞永惟涼渺之資履此艱難之
運逺巡南國久隔中原葢因豪傑之徒各奠方隅之守
是用考古之制權時之宜㫁自荆淮接於畿甸豈獨植
藩籬於江表葢將崇屏翰於京都欲隆鎮撫之名為輟
按亷之使有民有社得專制於境中足食足兵聽專征
於閫外詔詞直學士院綦宗禮所草也先是范宗尹言
從官集議分鎮事宜請以京畿淮南湖北京東西地分
並分為鎮除茶鹽之利國計所係合歸朝廷置官提舉
外他監司並罷上供財賦權免三年餘令帥臣移用管
内州縣官許辟置知通令帥臣具名奏差朝廷審量除
授遇軍興聽從便宜其帥臣不因朝廷召擢更不除代
如能捍禦外寇顯有大功當議特許世襲始宗尹等議
即令世襲上曰未須爾輔臣奏江北殘破若不許世襲
恐不能守上曰便令世襲恐大重俟其保守無虞然後
許之宗尹曰當如聖訓臣等慮所不及
　(大事記曰自范宗尹裂諸路為鎮撫使而李成敢於/犯江浙桑仲敢於窺蜀紹興以來雖李成摧破張用)
　(招安李允文革面而孔彦舟據鄂馬友據潭范汝為/據建州楊么據重湖曹成李宏在湖南江西之間鄧)
　(慶龔富剽掠南雄英韶諸/郡而内郡之民皆盜矣)
　同知樞密院淮南兩浙宣撫使周望以脫身先遁致
失蘇杭降祕書少監分司衡州居住　乙丑知楚州
兼管内安撫使趙立為楚泗州漣水軍鎮撫使兼知楚
州時宗弼自六合歸屯於楚州之九里徑欲斷立糧道
立大破之先是劉豫在東平遣立故人葛進等賫書誘
立令供賦稅立大怒不撤封斬之已而又遣沂州舉人
劉偲持旗榜招立具言金人大軍且至必屠一城生聚
立令將出就戮偲大呼曰公非吾故人乎立曰吾知忠
義為國豈問故人耶趣令纒以油布焚死市中且表其
旗榜於朝由是忠義之聲傾天下逺邇向風下之　戊
辰詔諸路帥臣見帶制置使及諸州守臣帶管内安撫
使者並罷　己巳布衣程康國上書論分鎮十事其一
言四鄰有警令即應援上謂大臣曰此意雖出於布衣
若朝廷行之人豈知其為布衣之言張守曰使人知其
出於布衣之言乃朝廷美事也遂批㫖行下　庚午初
張浚之入蜀也朝議大夫王庶以失守得罪即前途迎
見之浚以為參議官與偕行庶俄以母喪去至是桑仲
頗窺興元而上行未至浚度諸將無可用乃起庶故官
知興元府兼利路安撫使　劉超據荆南府分衆犯峽
州兵馬鈐轄渠成與戰為所殺超遣彭筠犯復州欲取
鼎澧以窺湖南二廣　六月辛未朔詔侍從臺諫同衙
諸軍統制並赴都堂集議駐驆事宜有未盡者許實封
以聞　癸酉合江南兩路轉運為一司　衡州居住周
望再責昭化軍節度副使連州安置望竟卒於貶所
甲戌以宰相范宗尹兼知樞密院事罷御營使議者以
為宰相之職無所不統本朝沿五代之制政事分為兩
府兵權付以樞密比年又置御營使是政出於三也望
罷御營司以兵權歸之密院而宰相兼知庶幾可以收
兵柄一賞罰節財用於是罷御營使及官屬而以其事
歸樞密院為機速房焉自慶歴後宰相不兼樞密者八
十餘年其復兼葢自此始　監察御史萬格為樞密院
檢詳諸房文字始除檢詳官也　乙亥詔六品以上官
及初改京官並給告陞朝官以上給敕初授官人給綾
紙自渡江惟侍臣給告至是漸復之　丁丑戚方犯安
吉縣詔浙西江東制置使張俊往捕之仍命統制官岳
飛聽俊節制　戊寅詔御前五軍改為神武軍御營五
軍改為神武副軍其將佐並屬樞密院　庚辰命宰臣
范宗尹提舉詳定重修敕令參知政事張守同提舉先
是有詔以嘉祐政和敕令格式對修成書至是始設官
置局命大理寺及見在敕局官就兼詳定刪定等官仍
召人言編敕利害踰年乃成　鍾相之敗其黨楊華楊
太等聚衆於龍陽太年幼楚人謂幼為么故以么目之
　和州進士龔楫率民丁襲金於新塘為所殺敵之得
歴陽也有士人蔣子春者平日敎授鄉里敵見其人物
秀整喜欲命之以官子春怒罵為所殺　辛巳用宰相
范宗尹請申命有司討論崇觀以來濫賞皆釐正之自
越州駐蹕以來已收使人令吏部拘收付身毁抹　右
正言吳表臣論近臣不以縣令為重故為令者政多茍
簡而民受其弊願擇可用之人必先使為縣令顧其才
誠可用則必有善政以惠斯民縱或不能亦必強勉為
善以期他日之獲用矣夫天下者積諸縣而為之者也
縣令皆得其人天下豈有不治輔臣進呈上曰祖宗謹
守資格必兩任縣令以至守倅然後内為郎外為監司
又擇其賢者然後為侍從范宗尹曰大凡進用不必甚
驟久於其職然後究知利病而奔競之風息　楚州鎮
撫使趙丘引兵攻金人孫村浦寨不克而還　壬午執
政奏以潘良貴提㸃荆湖南路刑獄公事上曰良貴頃
為諫官與袁植皆勸朕誅殺祖宗以來未嘗戮近臣故
好生之德信於天下若此必失人心趙鼎曰諫諍之職
尤不可以此導人主　乙酉詔皇兄忠州防禦使安時
權主奉益王祭祀自仁宗以來諸王後各以一人襲封
至渡江始廢　權直學士院汪藻言今欲卹民莫大於
去貪殘之吏祖宗時吏犯贓者無大小皆棄市故人重
犯法官曹為清今縱未能舉祖宗之典姑擇其一二大
者真決黥配以戒其餘仍令臺諫官以上歲舉郡守一
人保其終身如後姦贓與之同罪不得以自首原免而
郡守監司於部内有贓吏不聞朝廷而為他人所劾者
罪亦如之庶幾斯民漸被實惠疏奏詔坐條申明行下
其後卒施行如藻請　丙戌吕頤浩為建康府路安撫
大使兼知池州劉光世為兩浙路安撫大使兼知鎮江
府朱勝非為江州路安撫大使兼知江州　戊子詔遣
使撫諭邵青戚方以所部赴行在時方引兵犯安吉縣
之上鄉浙西江東制置使張俊以兵討之會統制官岳
飛追襲其後方無路進退始詣俊乞降方上兵簿有馬
六百疋所獻金玉珠珍不可計詔遷方武翼大夫以其
軍六千人隸王􁣣軍俊因以方為禆將時人為之語曰
要髙官受招安　己丑樞密院進呈劉光世所獲金人
并簽軍狀參知政事張守曰光世謂簽軍不宜留葢知
吾山川險易他日叛亡恐為敵人鄉道上曰此皆吾民
也不幸陷於敵兵驅質而來豈其得已守曰若分置軍
伍中每隊留一二人豈能遽叛上以為然　辛卯大理
寺奏魔賊王宗石等欵狀上曰此皆愚民無知自抵大
戮朕思貴溪兩時間二十萬人無辜就死不勝痛傷乃
誅宗石等二十六人於越州市其餘皆釋之　壬辰侍
御史沈與求言今日矯枉太過盡循資格賢愚同滯輔
臣進呈范宗尹曰茍有豪傑之士自可不次擢用若未
得其人不得不謹守資格上曰使有豪傑之士雖自布
衣擢為輔相可也前古固多但本朝未有耳今士大夫
並進若未能考詳其實不若姑守資格　中書門下奏
行在仰食者衆倉廩不豐請委諸路漕臣及秋成和糴
詔廣東糴十五萬斛並儲之漳泉福州浙西以銀十萬
兩錢十萬緡糴之儲於華亭縣浙東以銀十萬兩糴儲
於越温台州應屬郡非茶鹽及朝廷寄樁錢皆許為糴
本諸統兵官非有制書而擅取及所在州擅與之者皆
從軍法　置樞密院幹辦官四貟　初和安大夫致仕
王繼先以覃恩特換武功大夫落致仕給事中富直柔
奏繼先以伎術雜流而易前班則自此轉行更無拘礙
深恐將帥解體上覽奏諭輔臣曰朕於言無不從但頃
冒海氣繼先診視實有奇效可特令書讀直柔再奏外
議謂醫官用藥有功自當於本色官遷之武功大夫昔
之皇城使也惟有戰功歴邊任負材武者乃遷無是三
者雖入仕日久不以輕授伏望陛下思名器不可假人
之意特加愛惜以塞亂源是日進呈上曰繼先初未嘗
有請出自朕意直柔能抗論不撓朕當屈意從之議遂
寢
　(史臣曰以一人臨天下其勢常信不以一己之私勝/天下之公則其義當屈聖人不恃其信者而嘗畏其)
　(當屈者此所以立/於無過之地也)
　丁酉郭仲威犯鎮江詔統制官岳飛以所部擊之
己亥朝散郎江躋為監察御史躋入見論天變事甚悉
上以其有史學他日謂大臣曰今士大夫知史學者幾
人此皆王安石以經義設科之弊范宗尹曰安石學術
本不至是由蔡京兄弟以紹述之說敷衍枝蔓浸失其
意然自非卓然特立之士鮮不為誤者上深以為然
秋七月癸卯浙西安撫大使劉光世乞依宣撫處置使
司例合隨宜措置事並從便宜詔除臨陣出奇或事干
機會許施行外餘並禀朝㫖　詔諸州守臣自軍興以
來得便宜指揮者並罷　甲辰命劉洪道趣之池州權
管本州及安撫司事諸軍權聽節制洪道請用便宜指
揮許之　丁巳申命元祐黨人子孫經所在自陳盡還
應得恩數　庚申昌州團練使岳飛為通泰鎮撫使兼
知泰州用張俊薦也　丁卯户部請歲終以諸路上供
錢斛比較最多最少處申乞賞罰庶使官吏有勤惰之
戒從之　金主晟遣西京留守髙慶裔尚書禮部侍郎
韓昉冊命知東平府充京東西淮南安撫使節制河南
諸州劉豫為皇帝國號大齊都大名府冊文略曰咨爾
劉豫素懷濟世之才夙擅直言之譽百里雖智亦奚補
於虞亡三仁至髙或願從於周仕宜即始歸之地以昭
建業之元昉有文學仕遼為知制誥金主因而用之凡
大詔令多昉所草也　己巳禮部尚書謝克家奏故翰
林學士范祖禹當元祐中終始實在經筵所著唐鑑已
進御又有仁宗訓典及帝學二書深裨治道今其子前
宗正少卿冲見寓衢州乞給札令冲投進從之　詔迪
功郎王銍權樞密院編修官纂集祖宗兵制其後書成
上覽之稱善命銍改京官賜名樞庭備檢　八月辛未
朔禮部尚書謝克家參知政事　浙西安撫大使劉光
世嘗因公事移牒六曹言者以為今國勢浸弱藩方大
臣所宜尊奬王室若帶儀同三司可牒六曹則亦可以
闗三省樞密院矣光世非敢淩蔑特不知事體詔以章
示光世　户部侍郎季陵轉對上疏曰臣聞宣王承板
蕩之後任賢使能周室中興焉夫賢以德稱能以才稱
賢者必有才故任之勿疑能者不必有德顧所使如何
耳自古以為才難使人不當求備紀其功忘其過取所
長棄所短安得乏才之嘆乎前日士大夫名節不立有
愧於古論事之人皆喜攻之瑕疵既彰不復可用縱加
抆拭攻者踵來雖君相制命亦不能為之地矣自崇觀
以來黨助巨姦交結非類各由詭道以饕寵榮坐此當
責者不知其幾何人也陛下昭德塞違以照臨百官雖
皆赦而不誅然弄筆墨者至今未容貸文致其罪當得
惡名雖知其才誰敢引薦當今多難之時朝廷緩急無
可使者獨不聞舉魏尚於獄中卒能却匈奴起張敞於
亡命卒能弭盜賊責功補過自古有之臣願陛下明詔
宰執於罪戾之中選擇實能量付以事勿因一眚廢其
終身仍詔臺諫為國愛人許以自効非誤國者勿復再
言使人人皆得自新誓死圖報同心協濟以成中興之
業天下幸甚疏奏後二日范宗尹進呈詔榜朝堂　壬
申詔自今堂除窠闕内不載去處並令吏部差注又詔
除知州軍及舊格堂除通判外一切撥還吏部　甲戌
詔日輪侍從官一貟具前代及本朝事闗治體者一兩
事進入用參知政事謝克家請也既而綦宗禮言若令
從官一例獻其所聞既非舊典且有越職之嫌乃命學
士與兩省官如前詔　丁丑起復神武左軍統制韓世
忠遷檢校少師易鎮武成感德始錄守江之勞也翌日
上諭大臣曰世忠不親文墨朕方手寫郭子儀傳欲付
卿等呼諸將讀示之　神武右軍都統制張俊為檢校
少保寧武昭慶軍節使錄扈蹕及平盜之勞也　詔故
監察御史常安民左司諫江公望加贈諫議大夫各官
其家二人召安民子奉議郎同赴行在既至以同知大
宗正丞　戊寅侍御史沈與求右諫議大夫黎確右正
言吳表臣論季陵轉對乞收用近年廢黜之人其言非
是不當榜朝堂上悟命撤之范宗尹請坐三章行出上
曰祖宗以來凡朝廷政事不當未出則給舍封駮既行
則臺諫論列一體相成判而為二則非矣宗尹曰臣等
惟是之從何敢固執然議者謂陵所言葢宗尹風㫖也
　庚辰隆祐皇太后至自䖍州　承州天長軍鎮撫使
薛慶及金人戰於揚州城下死之　辛巳侍御史沈與
求尚書户部侍郎季陵並罷先是與求嘗言宰相范宗
尹年少驟進不更世務恐誤國事上意方向宗尹不以
為然會與求再上疏劾季陵言其承望宰執風㫖有變
朱成黑指鹿為馬之語宗尹乃求去上遣中使押入衙
批陵降三官奉祠與求與合入差遣參知政事張守謝
克家留御批不下後二日宗尹入對極論大臣事君不
當懷祿眈寵使人主疑之而防其為姦事功決不可立
上宣諭再三宗尹却立不進守力請宗尹同奏事宗尹
不得已而前進呈己卯御批請陵以本官奉祠而與求
除職出守上許之乃詔陵身為侍從疑誤朝廷欲收姦
黨之恩遂陳迷國之計可罷户部侍郎提舉亳州明道
宫與求乞顯黜獻言者其論為當至云指鹿為馬使大
臣不敢安位可除直龍圖閣知台州宗尹乃復視事
癸未宣撫處置使張浚復取永興軍初浚之西行也上
命浚三年而後用師進取及是金左監軍昌與宗弼皆
在淮東約秋髙入寇浚聞宗弼躊躇淮上度敵必再犯
東南議出師分撓其勢士大夫多以為不可通判敘州
王賞獻養威持重二策浚弗用召諸將議出師都統制
曲端曰平原廣野賊便於衝突而我軍未嘗習戰且金
人新造之勢難與爭鋒宜訓兵秣馬保疆而已俟十年
乃可議戰秦鳳路馬步軍副總管吳玠曰髙山峻谷我
師便於駐隊賊雖驍果甲馬厚重終不能馳突吾據嵯
峨之險守闗輔之地敵即大至決不容爭此土浚皆不
聽參議軍事劉子羽爭之曰相公不記臨行天語乎浚
曰事有不可拘者假如萬一有前日海道之行變生不
測吾儕雖欲復歸陜西號令諸將其可得乎浚雖重用
端然以人言浸潤不能無疑乃遣本司主管機宜文字
張彬往渭州以招填禁軍為名實欲伺察端意彬至渭
見端問曰公嘗患諸路兵不得盡合及財用不足以供
軍今張公之來兵已合用已足羅索孤軍深入吾境我
合諸路攻之不難失今不擊萬一尼雅滿統兵接應何以
待之端曰不然兵法先較彼己必在計吾不可勝與敵
之可勝萬一輕舉脫不如意雖有智者無以善其後又
自敵入寇因糧於我彼去來自如而我自救不暇是以
我嘗為客而彼常為主今當反之精練士卒按兵據險
使我常有不可勝之勢然後徐出偏師俾出必有所獲
是我為主彼為客不一二年必自困斃因而乘之可一
舉滅矣彬以端言復命先是玠以彭原之敗望端不濟
師而端謂玠前軍既敗惟長武有險可捍衝突二人爭
不已浚積前疑卒用彭原事罷端兵柄與宫觀再責海
州團練副使萬州安置統制官張中孚李彦琪諸州羈
管陜西倚端為重及貶軍情頗不恱浚遂決策治兵移
檄河東左副元帥宗維問罪乃以玠權永興軍路經略
司公事遂取永興軍玠以功陞忠州防禦使　丙戌寧
逺軍節度使孟忠厚乞蠲太母所過秋稅范宗尹曰頃
已免夏稅若復蠲放恐州郡經費有闕必致横斂上愀
然曰常賦外科斂及贓吏害民最宜留意祖宗雖崇好
生之德而贓吏死徒未嘗末減自今官吏犯贓雖未欲
誅戮若杖脊流配不可貸也
　(臣留正等曰設官吏以牧民志不在民而貪黷是聞/民之賊也藝祖皇帝懲五季之弊凡贓吏一切棄市)
　(藝祖豈好刑人者哉誠以不如是不足以行仁政於/天下者也而况艱難以來生民之困極矣撫摩涵養)
　(民猶或病而貪黷之吏乃敢剝刻以肆其無厭之求/如之何民不窮且盜乎故太上皇帝惻然念常賦之)
　(不可免而欲不貸贓吏之罪聖上斷然舉而行/之懲一而百懼其真得藝祖太上皇之心歟)
　丁亥楚泗等州鎮撫使趙立領徐州觀察使是時張
榮在鹽城縣乘亂鴟張立親擊破之併其糧食將經營
京東行次寶應縣承州報敵復聚兵揚州立遂歸而完
顔昌已薄城下立慨然曰敵終不去惟有竭節守死此
州而已屢出兵破敵敵圍之　己丑詔通泰鎮撫使岳
飛以所部救楚州時揚承二鎮已陷楚勢亦危趙立遣
人告急簽書樞密院事趙鼎欲遣神武右軍都統制張
俊往救之俊曰立孤壘危在旦夕若以兵委之譬徒手
搏虎併亡無益鼎見上曰江東新造全藉兩淮若失楚
則大事去矣若俊憚行臣願與之偕往俊復力辭乃命
飛與立腹背掩擊仍令劉光世遣兵往援毋失事機
庚寅自分𣙜貨務場於臨安而商人不復至行在詔廢
越州務場　辛卯帶御器械潘永思罷永思護六宫東
歸盧益頗與之交結為諫官吳表臣所論上曰朕於戚
里未嘗私以恩澤如邢后之父不復收召張婕妤兄弟
皆小官卿等所知盧益觀望隂結永思非端人也　癸
巳建州民范汝為作亂守臣韓珉遣州兵出戰為所敗
乃命本路安撫使程邁會兵討之　甲午中散大夫韓
璪為其父忠彦請諡上曰吕頤浩嘗奏崇寧黨碑視其
姓名皆賢士大夫真可惜也上篆其神道曰世濟厚德
之碑諡文定　兩浙安撫大使劉光世畏金人之鋒不
能援揚楚但遣統制官王德酈瓊將輕兵以出是日渡
江與金游兵遇擊之　九月乙巳詔劉光世岳飛趙立
王林犄角逼逐北兵渡淮時完顔昌圍楚州已百餘日
鎮撫使趙立一日擁六騎出城呼曰我鎮撫也首領驍
騎其來接戰南寨有二騎襲其背立手奮二槍賊俱墜
地奪雙騎將還俄北寨中遣五十餘騎追立立瞋目大
呼人馬俱辟易明日立三幟邀戰立以三騎應之敵伏
發立中飛矢奮身突圍以出敵益攻之　戊申劉豫僭
位於北京初軍民聞豫至殺金人閉門以拒豫豫擊而
降之遂即皇帝位國號大齊大赦偽境赦文略曰朕風
猷寡陋家世側微昔也壯年久林泉而是樂今焉晚節
豈軒冕之為心雖非虞舜之明揚幸無成湯之慙德既
立復還東平　癸丑言者論近世銓衡之官法守不立
自京黼用事有詣堂而求吏部闕者判一取字雖已注
人亦奪予之甚至部有佳闕密獻之以自效為寒逺患
踰二十年望明戒吏部長貳自今堂中或取部闕者並
須執守毋得供報從之　甲寅言者論近州縣之吏贓
貪頗衆欲望應官貟犯入已贓許人越訴其監司守令
不即按治並行黜責庶使舉刺之官不敢坐視贓吏既
去民皆樂生從之　乙卯罷中書門下省檢正官　丙
辰復増左右司郎官為四貟　金左監軍昌犯楚州楚
守臣泗州漣水軍鎮撫使趙立死之前一日昌大進攻
具臨城翌日填壕將進立率士卒禦之忽報兵近城矣
立笑曰將士不用相隨吾將觀其詭計且令彼衆匹馬
隻輪不返上城東門未半敵飛砲碎其首左右馳救之
立猶曰吾終不能與國滅敵矣令轝致三聖廟中聲言
疾病祈禱使敵不悟言終而絶　己未上曰昨韓世忠
進一馬髙五尺一寸云非人臣所敢乘朕答以九重之
中未嘗出入何所用之卿可自留以為戰備　辛酉承
州天長軍兵馬鈐轄主管鎮撫司公事王林知承州代
薛慶也廢天長軍為縣隸揚州盱眙軍為縣隸泗州自
是諸鎮撫使稍因事併廢矣　壬戌御史中丞富直柔
請罷新除右司貟外郎侯延慶而用直龍圖閣蘇遲為
都司范宗尹曰都司宰屬如大藩帥臣猶得自辟置屬
官葢資贊畫之益遲雖名德之後然不可任都司上曰
臺諫以拾遺補過為職不當薦某人為某官趙鼎曰惟
可論薦臺屬張守曰亦須得㫖乃可薦上曰然　癸亥
宣撫處置使張浚以都統制劉錫及金人戰於富平縣
敗績初浚既定議出師幕客將士皆心知其非而口不
敢言上亦以敵萃兵淮上命浚出兵分道由同州鄜延
以擣其虚時權永興軍路經略使吳玠已得長安而環
慶經略使趙哲收復鄜延諸郡浚乃檄召熙河經略使
劉錫秦鳳經略使孫渥涇原經略使劉錡各以兵會合
諸路兵四十萬人馬七萬以錫為統帥浚親往邠州督
戰金左副元帥宗維聞之急調宗弼自京西入闗與羅
索會官軍行至耀州之富平金人已屯下邽縣相去八
十里而羅索方在綏德軍衆請擊之浚不可乃約日會
戰金人不報書凡數往金人許之至期輒不出兵浚以
羅索為怯曰吾破敵必矣諸將議戰玠曰兵以利動今
地勢不利將何以戰宜徙據髙阜使兵馬衝突吾足以
禦之秦鳳路提㸃刑獄公事郭浩亦曰敵未可爭鋒當
分地守之以待其弊諸將皆曰我師數倍於敵又前阻
葦澤敵有騎不當施何用他徙將戰命立故將曲端旗
以懼之羅索曰彼紿我也敵遂薄我軍錡身先率士卒
禦之自辰至未勝負未分敵更薄環慶軍他路軍無與
援者會哲擅離所部將士望見塵起驚遁軍遂大潰金
人得勝不追所獲軍資不可計　丙寅賜劉光世銀帛
二萬匹兩為渡江賞軍之費先是有言光世將提兵過
江而幕客阻之簽書樞密院事趙鼎以書抵光世曰參
謀諸公久在幕府必能裨贊聰明共享富貴固不可輕
舉妄動重貽朝廷之憂亦安忍坐視不救滋長敵勢留
無窮之患丄聞之曰諭諸將當如此　戊辰金左監軍
昌急攻楚州拔之趙立家屬先死于徐以單騎入楚得
女子習書者使讀軍中書記城陷遂没立為人木強不
知書其忠義葢出天性善騎射容貌甚壯不喜聲色財
貨與士卒同甘苦每戰擐甲胄先登衆畏服樂為用其
視北人如仇每言及必囓齒而怒常戒士卒惟以復國
讎為言自敵犯中國所過名城大都多以虛聲脅降如
探囊取之惟冀州堅守踰二年濮州城破巷戰殺傷略
相當皆為敵所憚而立威名戰多咸出其上是役也敵
銳意深入會張浚出師闗陜宗弼往援之及立以其軍
蔽遮江淮故北師亦困敝而止議者謂立之功雖張巡
許逺不能過云　冬十月庚午朔張浚斬趙哲於邠州
遂責劉錫為海州團練副使合州安置初諸軍既敗還
浚召錫等計事浚立堂上諸將帥立堂下浚曰誤國大
事誰當任其咎者衆皆言環慶兵先走浚命擁哲斬之
哲不伏且自言有復辟功浚親校以撾擊其口斬于堠
下軍士為之喪氣哲已死諸將聽令浚命各歸本路歇
泊令方脫口諸路之兵已行俄頃皆盡浚率帳下退保
秦州於是陜西人情大震
　(朱勝非閒居錄曰張浚出使陜蜀便宜除官至節度/使雜學士權出人主之右竭蜀人之膏血悉陜服之)
　(甲兵凡三十萬衆與敵角一戰盡覆用其屬劉子羽/計歸罪將帥趙哲曲端並誅之由是怨怒俱叛浚僅)
　(以身免奔還閻州闗陜之陷自此始至/今言敗績之大者必曰富平之役也)
　(龜鑑曰富平一戰偶為趙哲離部以取敗夫勝負兵/家之常鄧禹有闗中之敗子儀有相州之敗孔明有)
　(街亭之敗而富平之以速戰敗者公非不知陜西兵/將上下之情未通也又非不知臨行天語三年而後)
　(出師也痛念向者海道之幸已出襄漢今也兵駐淮/甸有再入吳越之謀萬一犯屬車之清塵縱欲提兵)
　(問罪亦何及矣此公所以不顧/利害不計勝負而決于一戰也)
臣僚上言建州軍賊作過將官曹維方到任繼而趙哲
招撫不以軍賊叛逆在壓奏劾除名有㫖體究詣實改
正依無過人例又言范琪為衢州開化縣令其邑僻逺
叛賊苗劉所不到乃結守臣胡唐老作守禦有功改京
秩有㫖體究詣實改正
　(臣留正等曰曹維未嘗有罪而被罪范琪未嘗有功/而奏功太上皇帝既得其實亟加改正曽不旋踵若)
　(使維之罪不雪而琪終冒其功在二人固未足道而/於賞罰大柄無乃終累乎臣於此二事有以見太上)
　(皇帝之於賞罰必/務覈實以求中也)
　己未王以寧乞下詔幸蜀俾敵人罔測乘輿所在上
曰詔令所以取信於民自非必行之事不可降詔何以
取信於民　秦檜自楚州孫村歸於漣水軍丁禩水寨
遂泛海赴行在
　(朱勝非閒居錄曰秦檜隨敵北去為大長達蘭任用/至是與其家俱得歸檜王氏壻也王仲山有别業在)
　(濟南敵為取千緡贐其行然全家/來歸婢僕亦無故人知其非逃歸)
　(林泉記曰檜在大金為徽宗作書上尼堪以結和議/尼堪喜之賜錢萬貫絹萬匹建炎四年大金攻楚州)
　(乃使乘船艦全家厚載/而還俾結和議為内助)
　(李心傳曰檜與何㮚孫傅司馬朴同被拘三人不得/歸而檜獨得歸此可疑一也自中京至燕千里自燕)
　(至楚州二千五百里豈無防禁之人而踰河越海並/無譏察此可疑二也檜自謂隨軍至楚定計於食頃)
　(之間向使敵人初無歸檜之意第令隨軍則質其家/屬必矣胡為使王氏偕行此可疑三也張邵所奏謂)
　(檜衣褐憔悴葢被執而訓童讀而檜自敘乃云劉靖/欲殺己以圖其囊橐既有囊橐豈是奔舟此可疑四)
　(也夫以檜初歸見上之兩言始相建明之二策與得/政所為前後相符牢不可破豈非檜在北庭嘗倡和)
　(議而違蘭縱/之使歸邪)
　癸酉執政進呈諫官論疏上覽之甚恱謂范宗尹曰
近來臺諫官無一日無章疏亦未嘗放過一事趙鼎曰
陛下開廣言路奬拔言臣是以人人得以盡言無隠此
朝廷美事也　丙子上謂范宗尹曰比閱王竦家所收
上皇書畫有御製鶺鴒賦京卞皆作賦題其後卞賦盛
言繼述哲宗之志屏斥元祐之人而致斯瑞豈非姦邪
宗尹曰紹聖以來賊害忠良皆卞之力也　己卯以久
雨放行在越州公私僦錢十日自是雨雪則如之　癸
未上謂輔臣曰聞城中百物貴踴將士經此寒苦可念
太母日饋朕盤飱問内侍云一兔至直五六千鵪鶉亦
三數百朕知之飭尚食勿進鶉兔久矣范宗尹曰陛下
恭儉如此天下幸甚　乙酉言者論天下三年之通喪
後世有從權奪服之舉者所以移孝為忠徇國之急也
而比來所起之士多非金革之故幾習宣政之風如權
邦彦為發運使姜仲謙為湖北轉運使以至幕職之官
亦行起復又有夤緣請托於權三省樞密院而圖起復
者此何理邪欲望一切罷去于以明人倫而厚風俗詔
邦彦專委催發諸路錢糧應副行在大軍支遣其餘皆
罷之　戊子簽書樞密院事趙鼎奏詰劉光世違命不
救楚州之罪有云逐官但為身謀不卹國事且令追襲
金人過淮以功贖過翌日上批語言太峻令改定進入
及進呈上曰光世當此一面委任非輕若責之太峻恐
其心不安難以立事鼎曰陛下待諸將可謂無負矣不
知何以為報　己丑權同知三省樞密院事李回改同
知樞密院事時敵留淮上未退一日宰執奏邊事范宗
尹曰敵未必能再渡趙鼎曰勿恃其不來恃吾有以待
之也乃乞詔州縣各為移治自保之計毋得拘留百姓
及兵至即脫身而遁使民肝腦塗地又曰三省常為敵
不來而為陛下拔人才修政事密院常為敵見侵而為
陛下申軍律治兵甲即兩得之上曰卿等如此朕復何
憂　辛卯䖍州進士李敦仁與其弟世雄聚衆於羅源
有兵萬餘是日破䖍化縣又入石城縣詔江西兵馬副
都監李山與吉州統制官張忠彦會兵討之　丙申馬
進急攻江州兵馬副鈐轄劉紹先統兵迎敵雖捷而攻
城愈急　范宗尹等進呈江東探報孔彦威李成人馬
宗尹曰萬一移蹕欲令韓世忠屯饒州張俊留越州相
為聲援上曰朕日夕念此未嘗忘懷世忠兵少與李成
相拒萬一決戰小有敗衂國威愈挫朕欲留世忠浙東
此人忠勇不畏金兵敢與之戰使張俊以五千精騎策
應之恐能成功來春事定朕親督諸軍巡幸江東雖過
淮南亦所不憚平此二患不難也趙鼎曰臣恐成軰乘
間深入愈難支吾上曰卿所慮極當顧力未能及耳然
朕之所說未必皆是卿等之言亦未必皆非更呼諸將
議之　十一月癸卯詔曰吕公著吕大防范純仁皆盛
德元老同居廟堂國勢奠安中外順服而遭罹貶斥久
歴歲時尚拘微文未獲昭雪朕經此時巡之久益知致
治之難念兹老臣是宜褒稱三省可檢舉速行褒贈并
其餘黨籍臣僚下有司責以近限具名取㫖施行初上
既數下詔褒錄元祐忠賢而朝廷多故有司未暇檢舉
及是上收得元祐黨碑即降出令錄所司一一契勘褒
贈遂追封公著魯國公大防宣國公諡正愍純仁許國
公皆贈太師　甲辰簽書樞密院事趙鼎罷　丙午秦
檜入見檜自言殺敵之監已奔舟來歸朝士多疑之者
而宰相范宗尹同知樞密院事李回與檜善力薦其忠
乃命先見宰執于政事堂翌日引對檜言如欲天下無
事須是南自南北自北遂建議講和且乞上致書左監
軍昌求好　丁未試御史中丞富直柔簽書樞密院事
　試御史中丞致仕秦檜試禮部尚書賜銀帛三百匹
兩范宗尹等進呈檜所草國書上曰檜樸忠過人朕得
之喜而不寐葢聞二帝母后消息而又得一佳士也古
者兵交使在其中第難作國書姑令劉光世作私書與
之始朝廷雖數遣使然但且守且和而專與北人解仇
議和葢自檜始　壬子權知湖口縣孫咸坐贓抵死三
省擬刺面配連州上謂大臣曰祖宗時贓吏有杖朝堂
者黥面特配尚為寛典　乙卯改樞密院幹辦官為計
議官序位在太常博士之下　丙辰金左監軍昌陷泰
州　己未金人陷通州　庚申詔學士兩省講讀官依
舊輪日進故事先是量留百司而講筵所不與上特命
留之(量留百司在/議巡幸時)　辛酉偽齊劉豫改元會昌　宣撫
處置使張浚自秦州退軍興州初我師既潰於富平慕
容洧叛乃遂引兵而西於是秦鳳路馬步軍副總管吳
玠自鳳翔走保大散闗之東和尚原權環慶經畧使孫
恂由龍闗入秦與浚會金人乃入德順軍浚聞遂移師
興州簿書輜重悉皆焚棄浚之自邠南歸也將士皆散
惟親兵千餘人自隨其屬官皆懼有建議而保䕫州者
參議官劉子羽曰議者可斬也宣撫司豈可過興州一
步係闗陜之望安全蜀之心浚以為然乃劾異議者遣
子羽單騎至秦州訪諸將所在時敵騎四出道阻不通
將士無所歸忽聞子羽在近宣撫司留蜀口乃各引所
部來會凡數十萬人軍勢復振浚哀死問傷錄善咎巳
人心粗安或謂吳玠宜移屯漢中以保巴蜀玠曰敵不
破我詎敢輕進吾堅壁重兵下瞰雍甸敵懼吾乘虚襲
其後此保蜀良策也諸將乃服時玠在原軍食不繼鳳
翔之民感其遺惠相與夜負芻粟輸之玠亦憐其逺意
厚償以銀帛民又益喜敵怒遣兵伏渭南邀而殺之又
今保伍相坐犯者皆死而民益冒禁輸之數年然後止
　己卯上以太后誕日置酒宫中從容語及前朝事后
曰吾老矣幸相聚於此他時身後吾復何患但有一事
當與官家言之吾逮事宣仁聖烈皇后求之古今母后
之賢未見其比因姦臣快其私憤肆加誣謗有玷盛德
建炎初雖嘗下詔辨明而史錄所載未經刪定豈足傳
信後世吾意在天之靈不無望於官家也上聞之惕然
其後史修神宗哲宗兩朝實錄葢張本於此　辛巳詔
監司守倅並以三年為任　壬戌同知樞密院事李回
進呈諸路盜賊數上謂回卿意如何回曰臣意欲治數
渠魁當少戢上曰卿意甚善皆吾赤子豈可一一殺之
第治李晟輩三兩人可矣　乙未神武右軍都統制張
俊為江南路招討使進解江州之圍且平群盜事急速
者許便宜　翰林學士汪藻言古者兩敵相持所貴者
機㑹此勝負存亡之分也敵師既退國家非暫都金陵
不可而都金陵非盡得淮南不可淮南薦經兵馬民去
本業十室而九其不耕之田千里相望流移之人非朝
夕可還國家欲保淮南勢須屯田則此田皆可耕墾臣
愚以為正二月間可便遣劉光世或吕頤浩率所招安
人馬過江營建寨柵使之分地而耕既固行在藩離且
清東西群盜此萬世之利也疏奏未克行中興後言屯
田者葢自此始　初徽猷閣待制洪皓與右武大夫龔
璹持命至太原敵令其陽曲縣主簿張維館伴留幾歲
金遇使人禮益削是歲始遣皓璹至雲中時通問使王
倫閣門宣贊舍人朱弁已被拘倫皓因以金遺商人陳
忠令密告兩宫以本朝遣倫等來通問於是二帝始知
建炎中興之實已而左副元帥宗維召皓等遣官偽齊
皓力辭不可宗維怒命壯士擁以下執劒夾承之皓不
為動傍貴人唶曰此忠臣也宗維怒少霽遂流逓於冷
山雲中至冷山行兩月程相距二千餘里地苦寒四月
草始生八月而雪右監軍希尹使誨其八子或二年不
給衣食盛夏至衣觕布嘗久雪薪盡至乞馬屎煨麵而
食
　
　
　
　
　
　宋史全文卷十七下
欽定四庫全書
　宋史全文卷十八上
　　宋高宗五
辛亥紹興元年春正月己亥朔改元　復賢良方正直
言極諫科自紹聖廢制科至是始因徳音下禮官講求
然未有應者　金人掠天水縣知縣事趙壁等不屈皆
殺之　丁未言者論大臣用人之際當惟其賢不必以
甞經堂除為限先是吕頥浩當國患請謁者衆乃掲牓
省户曰未經堂除者不得投牒求官言者以為如此則
宣政之間倚權貴之門超取顯美者皆在所收豈無韜
晦自重不願為人所知者其何以來天下之士而濟艱
難之業䟽奏詔三省遵守　戊申江南路招討使張俊
改江淮招討使後數日俊入辭頗言李成兵衆上曰汝
將全軍設為朕攻一郡若何俊曰臣朝至而夕可入也
上曰成竭力攻九江兩月不能下則雖衆何能為俊大
以為然上因謂俊今日諸將獨汝未嘗立功俊曰臣何
為無功上曰如韓世忠擒苗傅劉正彦則功績顯著卿
殆不如俊恐悚承命　尚書省言岳鄂道遠請還𨽻湖
北復江池路為江東西路置帥司於江池又分荆湖諸
司之在江南者為湖南西路置帥司於鄂鼎　馬進䧟
江州李成聞州已䧟乃渡江入城　己酉金人㓂揚州
　辛亥參知政事謝克家提舉臨安府洞霄宫　壬子
詔京官知縣並堂除内外侍從官限三日各舉可任縣
令者二人犯贓連坐又詔不歴縣令人勿除監司郎官
不歴外任人勿為侍從著為永法於是從官有互舉其
子為縣令者而子又皆貪贓論者惜之　丙辰初許百
司每旬休沐宰執因奏事上曰一日休務不至廢事使
一月間措置得十事雖二十日休務何害若無所施設
雖窮朝夕何補也　戊午户部侍郎孟庾言兩浙路夏
稅及和買紬絹一百六十萬餘匹半令輸價錢每匹兩
千從之　庚申銀青光祿大夫李綱提舉臨安府洞霄
宫　詔趙普佐命元勲視漢蕭何宜訪其子孫量才錄
用　辛酉手詔曰朕念太祖皇帝創業垂綂徳被萬世
神祖詔封子孫一人為安定郡王世世勿絶乃至宣和
之末以太常禮部各有所主依違不决使安定之封至
今不舉朕甚閔之有司其上合襲封人名遵依故事施
行　癸亥詔比降徳音寛恤事件州縣自宜悉意奉行
違者監司按劾御史臺察之　初順昌盗余勝等作亂
土兵陳望與射士張衮謀應之軍校范旺叱之曰吾等
父母妻子皆取活於國今力不能討賊更助為虐是無
天地也兇黨怒剔其目而殺之旺妻馬氏聞之行且哭
賊脅汙之不從又殺之後為立祠號忠節　二月庚午
改行宫禁衛所為行在皇城司　辛未同知樞宻院事
李囘言士大夫自衢信來者皆稱張俊軍行極整肅上
曰朕亦聞之犯軍律者已誅六七人矣范宗尹曰臣已
以書奨其美上曰待亦作詔勉之立功俊心忠謹惟好
官職正當以此使之張守曰陛下深得御將之術　己
卯日中有黒子　辛巳禮部尚書秦檜參知政事龍圖
待制孫覿時知臨安府以啟賀檜有曰盡室航海復還
中州四方傳聞感涕交下漢蘇武節旄盡落止得屬國
唐杜甫麻鞵入見乃拜拾遺未有如公獨參大政檜以
為譏已始大怒之　壬子日中黒子消伏翌日范宗尹
進呈因言故事當避殿减膳今人情危懼之際恐不可
以虚文揺動群聽望陛下脩徳以消弭之臣等輔政無
狀義當罷免上曰日為大陽人主之象豈關卿等惟在
君臣同心行安民利物實事庶幾天變不至為灾也
丙戍復秘書省仍詔監少不並置置丞郎著佐各一員
校書郎正字各二員　庚寅張浚奏本司都綂制曲端
自聞呉玠馬軍倒那坐擁重兵更不遣兵䇿應已責海
州團練副使萬州安置詔依已行事理初浚自富平敗
歸始思端及王庶之言可用庶時持母䘮居蜀乃併召
之庶近地先至授參議官浚徐念端與庶必不相容暨
端至半道但復其官移恭州宣撫處置使司主管機宜
文字楊斌素與庶厚知庶怨端深乃盛言端及有實跡
者十秦鳯副總管呉玠亦懼端嚴明譛端不已庶因言
于浚曰端有反心乆矣盍蚤圖之會蜀人多上書為端
訟寃浚亦畏其得衆心始有殺端意矣　壬辰雨雹
癸巳翰林學士汪藻上馭將三說一曰示之以法二曰
運之以權三曰别之以分大畧謂諸將過失不可不治
今陛下對大臣不過數刻而諸將皆得出入禁中廟堂
者具瞻之地今諸將率驟謁徑至便衣宻坐視大臣如
僚友又遣將出師詔侍從集議者所以愽衆人之見今
則諸將在焉且諸將聽命者也乃使之預謀則利於公
不利於私者必不以為可行便於己不便於國者必不
以為可罷欲其冐鋒鏑趨死地難矣自今諸將當律以
朝儀毋數燕見其至政事堂亦有祖宗故事且無使參
議論之餘則分既正而可責其功矣何難乎弭盗何憂
乎遏敵哉至於理財則民窮至骨臣願陛下毋以生財
為言也今國家所有不過數十州所謂生者必生於此
數十州之民何以堪之惟痛加裁損庶乎其可爾外之
可損者軍中之冐請内之可損者軍中之泛取又言自
古以兵權屬人未有不貽患者今諸將之驕樞宻院已
不能制宜精擇偏裨十餘人各授以兵數千以漸消諸
將之權此萬世計也是時諸將中劉光世尤横故藻有
是言藻書既傳諸將皆忿有令門下作論以詆文臣者
其畧曰今日誤國者皆文臣自蔡京壊亂紀綱王黼收
復燕雲之後執政侍從以下持節則䘮節守城則棄城
建議者執講和之論奉使者持割地之說提兵勤王則
潰㪚防河拒險則逃遁自金人深入中原蹂踐京東西
淮南之地為王臣而棄地棄民誤國敗事者皆文臣也
間有竭節死難當横潰之衝者皆武臣也張邦昌為偽
楚劉豫為偽齊非文臣誰敢當之自此文武兩塗若氷
炭之不相合矣　丙申復詔諸路提刑司類省試於是
川陜宣撫處置使張浚始以便宜合川陜舉人即置司
州類省試自是行之至今　宗維既得關中地遂悉割
以予偽齊關陜之䧟也士大夫守節者甚衆　三月戊
戍朔自駐蹕南京以來軍士日給百錢比數十日一犒
設前是水軍綂制官崔増以其衆萬有千二百人降于
吕頥浩吕頥浩始用舊法按月支糧及料錢於是増一
軍月費錢四萬四百緡米七千五百斛視五軍所給月
省萬五千餘緡　庚子宣撫處置使張浚以冨平失律
上䟽待罪壬寅上謂輔臣曰浚放罪詔宜早降因言浚
用曲端趙哲劉錫後見其過即重譴之浚未有失安可
罷也同知樞宻院事李囘曰須得勝浚者乃可易上曰
有才而能辦事者固不少若孜孜為國無如浚亦有人
言其過朕皆不聽浚乃得安　甲辰福建轉運判官魯
詹條具止盗利害請擇令尉罷免行錢糴米賑濟减殘
破縣分上供銀上諭輔臣曰詹所奏切中時病皆可施
行上因言朕每日五更初盡覧諸處奏報比明所覧畧
盡乃出視朝蓋上勤攻如此　丙午責授定國軍節度
副使王宗濋復忠州團練使以赦叙也上曰宗濋自可
用但當時用非所宜兼戚里不當管軍張守曰祖宗時
亦有戚里管軍者上曰要是擇才只今諸戚里豈能管
軍范宗尹曰誠如聖訓　庚戌江淮招討使張俊復筠
州初俊引兵至豫章而李成在江州其將馬進在筠州
皆不進俊喜曰我已得洪州破賊必矣歛兵若無人者
金鼓不動令將士登城者斬居月餘進以大書文牒使
來索戰俊復細書答狀以驕之賊謂俊為怯戰俊牒知
賊稍怠乃議行岳飛請自為先鋒楊沂中由上流徑絶
生米渡出賊不意遇其先鋒撃破之乘勝追奔前一日
至筠州進出軍背筠河先守要地沂中語俊曰彼衆我
寡當以竒勝願以騎見屬公率步兵當其前沂中乃將
騎數千與陳思恭分為兩道同出山後俊嚴陣以出鏖
戰至午精騎自山馳下賊駭亂退走大敗之俊遂復筠
州臨江軍馬進復還江州與成會俊整兵追之　壬子
先是張榮在通州以地勢不利乃引舟入縮頭湖作水
寨以守金左監軍昌以舟師犯榮水寨榮亦出數十舟
載兵迎敵望金人戰艦在前榮謂其衆曰無慮也金人
止有數艦在前餘皆小舟方水退隔淖不能岸我捨舟
而陸殺棺材中人耳遂棄舟登岸大呼而殺之金人不
能騁舟中自亂溺水䧟淖者不可勝計昌收餘衆二千
奔楚州榮獲昌子壻盆輦俘馘甚衆榮聞劉光世在鎮
江乃遣人願聽節制且上其功光世大喜以榮知泰州
　初摧南恩州陽江縣田鹽縣有潮水所浸田一頃二
十四畆提舉鹽茶司募民墾之置竈六十有七歲産鹽
七十八萬千四百斤收净息錢萬九千餘緡遂命官領
其事後二年又増萬二千緡　甲寅詔罷免行錢州縣
官市買方物如民間之直違者以自盗論始用魯詹之
言也先是改元徳音已减閩中上供銀三分之一是日
又减建劒州銀半分令福建轉運司兊糴米二萬斛充
賑濟　初河間府免解進事李季集天文諸書號乾象
通鑑季寓居婺州乃命本州給札上之　自渡江國史
㪚佚至是衢州布衣何克忠獻太祖實錄國朝寳訓後
八九年而國書始備　己未張俊㨗奏至上諭輔臣欲
赦李成軍中脅從者范宗尹因言今日之事不可削弱
上曰祖宗基業宏固偶值戎冦故劉豫李成等軰䟦扈
猖獗或謂止於淮上作籬落朕甚不取要當以次收復
須一綂乃已耳　湖南馬歩軍副總管孔彦舟言於潭
州池中得美玉可為御寳乞遣人宣取詔御寳已足備
兼自艱難以來華靡之物一無所用其毋進　甲子始
下詔罪狀李成募有能斬首及獲成者除節度使賜銀
萬兩錢萬緡且赦成軍中脅從者初馬進既敗江淮招
討使張俊追之至奉新樓子莊賊將商元㨿草山設伏
俊熟視見山險路狹乃遣歩兵從間道直趨山頂殺伏
奪險遂至江州進拒戰不勝絶江而遁乙丑俊復江州
綂制官楊沂中趙宻引兵追擊又大敗之成復還蘄州
自是俊軍有鐵山之號　宣撫處置使張浚承制以本
司參謀官王庻知興元府兼利䕫兩路制置使節制陜
西諸路留綂制官王宗尹柴斌兵二千馬不滿百使庻
守時虜騎已破福津蹂同谷迫武興浚遂退保閬州於
是盡失陜西地但餘階成岷鳯洮五郡及鳯翔府之和
尚原隴州之方山原而已時興元帥事草創倉廩乏絶
師旅寡弱庶募民教之河東陜西潰師多舊部曲往往
來歸不數月有衆二萬　夏四月庚午尚書户部侍郎
孟庾請諸路無額錢附經制起發從之於是通鈔旁定
帖及賣糟等錢凡七色　甲戌詔脩日厯　丁丑刑部
尚書權禮部尚書胡直孺等言參酌皇祐詔書將來請
合祭昊天上帝皇地示於明堂奉太祖太宗以配天庻
幾禮専事簡從之天地復合祭自此始　戊寅張俊㨗
奏至上謂輔臣曰兵既精又治噐甲所以成功以此知
軍噐當留意朕計五軍見甲巳四萬范宗尹曰得十萬
粗足上曰可足成之財固當惜然於此不宜吝也　庚
辰隆祐皇太后崩於行宫之西殿　壬午詔江浙諸路
上供紬絹半折見緡三千仍易輕齎赴行在　辛巳進
呈程俱劄子名臣列傳止是節本合與不合錄呈上曰
初止令進累朝實錄蓋欲盡見祖宗規模此是朕家法
要得遵守既退范宗尹已下歎仰者乆之
　(臣留正等曰帝王之道雖同其法則不必同忠質文/異制同歸于治蓋因時制宜各自為一代之法夏商)
　(周之子孫得以憲于先王傳世數十而長乆者也太/上皇帝欲盡見宗祖規模且曰此是朕家法要得遵)
　(守則自中興以來致治之效皆由/於此今日尤當率循而不忘也)
　癸未桑仲䧟鄧州殺知汝州王俊　丁亥詔㩁貨務
遵之茶鹽見行成法不得毫髪改更務令上下孚信入
納増廣　宣撫處置使張浚殺曲端于恭州端既為利
䕫制置使王庻所譖知渭州呉玠亦憾之乃書曲端謀
反四字于手心因侍浚立舉以示浚浚素知端庻不可
並立且方倚玠為用恐玠不自安乃送端恭州獄有武
臣康隨者在鳯翔嘗以事忤端鞕其背有切骨恨浚以
隨提㸃䕫州路刑獄端聞之曰吾其死矣呼天者數聲
端有馬名鐵象日馳四百里至是連呼鐵象者又數聲
乃赴逮既至隨命獄吏縶之維之糊其口熁之以火乾
渇而死士大夫莫不惜之軍民亦皆悵恨西人以是益
非浚然議者謂使端不死一日得志逞其廢辱之憾端
一摇足秦蜀非朝廷有雖殺之可也
　(龜鑑曰趙哲之誅孔明之誅馬謖也曲端之不用亦/孔明之不用魏延也至於殺之太過矣况曲端威望)
　(金人素懾富平之戰詐立端旗猶足以懼敵則端之/死為可惜也然殺曲端而失關陜浚之過也用呉玠)
　(而保全蜀/浚之功也)
　乙未詔臨安府秀州亭戸合納二稅依皇佑專法計
實值價錢折納鹽貨先是兩浙轉運司以罷給蠶鹽令
輸本色提舉茶鹽公事梁汝嘉奏亭户以煎鹽為生未
嘗墾田於是申明行下　五月己亥主管江州太平觀
李弼孺勒停初范宗尹薦弼孺使領營田遂召赴行在
而右諫議大夫黎確奏弼孺淫汙狡妄媚事朱勔宗尹
曰固知弼孺小人然但欲委之勸耕故有此命上曰君
子易踈小人易親不知者無如之何既知弼孺小人安
可不踈今日知田事者應别有人可勿召也弼孺怒上
䟽訟確所言誣誕故有是命　辛丑御筆犒賞諸軍一
次范宗尹奏自犒賞後已近五旬上曰朕不欲數犒凡
三月可省一次今財用止出東南數十郡不免痛加節
省若更廣用竭民膏血何以繼之宗尹等曰陛下之言
及此天下幸甚　癸卯上出大宋中興之寳及上皇所
獲元圭以示輔臣寳上新刻者其玉明潤視定命寳猶
大半分　中書舍人洪擬轉對論帝王之學中叙董仲
舒王吉之言末以章句書藝為非帝王之事上曰人欲
明道見理非學問不可惟能務學則知古今治亂成敗
與夫君子小人善惡之迹善所當為惡所當戒正心誠
意率由於此　秦鳯經略使呉玠及金人烏嚕舍赫戰
于和尚原之北敗之時金主晟之從姪黙哷與烏嚕舎
赫以數萬騎分兩道入冦黙哷自鳯翔二將由階成約
日㑹和尚原玠與其弟綂領官璘以㪚卒數千人駐原
上朝聞隔絶軍儲匱乏人無固志有謀刼玠兄弟北去
者幕客陳逺猷夜入告玠遽召諸將厲以忠義㰱血而
誓諸將感泣為備益力是日二將以勁騎先期而至陣
于原北玠擊之四戰皆㨗山谷中路狹而多石馬不能
行虜棄馬逐敗去後三日黙哷自犯箭筈關玠遣别將
擊之二冦卒不得合又五日敵移寨黄牛嶺㑹大風雨
雹翌日引去張浚錄其功承制以玠為明州觀察使璘
為康州團練使擢秦鳯路兵馬都鈐轄綂制和尚原軍
馬　丙午江東安撫大使司奏捕䖍賊李敦仁獲㨗時
吕頥浩猶在告參議官李承造以聞上曰頥浩大臣義
當體國江西盗賊非張俊未易辦頥浩須少惟之如亷
藺相濟乃可可趣令視事李囘請上親扎富直柔又乞
遣中使撫問上從之　詔承議郎范同宣教郎勑令所
刪定官劉一止脩職郎王洋並召試館職初復故事也
　郭仲威為劉光世所執仲威與李成有舊欲往從之
又謀據淮南以通劉豫光世遣前軍綂制王徳手擒之
　己酉詔以米價貴諭積粟之家出糶三千斛以上補
官有差　辛亥詔以道路未通諸路死囚應奏讞者權
令降等斷遣　郭仲茍權主管殿前司公事自廵幸以
來三衙實無兵名存而已　邵青以舟師犯太平州
癸丑詔斬郭仲威於平江市先是仲威焚掠平江故就
誅之　甲寅趙令㢜知南外宗正事上命令㢜往泉南
選宗室子育之宫中故有是命　戊午權工部侍郎兼
詳定重脩勑令韓肖胄言對脩政和嘉祐勑成　復置
太府寺丞以承奉郎章億為之措置印給茶鹽鈔引
沅州言本州自熈寧末為郡始創營田招置弓弩手四
千人靖康調發往往不歸今軍食窘急乞以閒田募民
承佃招捕弓弩手二千人餘助歲計從之先是鼎澧辰
沅靖諸州以地接蠻徭溪洞故熈豊間排置弓弩手五
郡合萬三千人㪚居邉境教以武藝無事則耕作自贍
有警則集而用之最為利便後全軍調發應援河東或
死或亡其法浸廢矣　朝㪚郎吕安中言舊官給錢募
户長摧稅近已差甲頭宜樁其僱錢用助經費詔諸路
提刑司拘收赴行在既而言者以差甲頭不便者有五
於是甲頭不復差而耆户長役錢因不復給　己未秘
書少鹽程俱言見脩日厯乞下諸州捜訪建炎元年以
後邸報及所被受朝㫖文字仍於中外臣僚先具取㑹
二年事實應曽任宰執至行在職事官有日厯合載事
件如政事弛張臣僚黜陟刑賞征戰凡所見聞或私自
記錄或親承聖語及所上章䟽并被受詔𠡠與公案官
文書之類並令詣實抄錄囘報以慿脩纂從之　辛酉
荆南鎮撫使解潜言所管五州絶户及官田荒廢者甚
多已便宜辟宗綱權屯田使樊賔副使募人使耕分收
子利詔以綱為鎮撫司措置營田官賔為同措置官渡
江後營田自此始其後荆州軍食多仰給於營田省縣
官之半焉　壬戌范宗尹等以國用不足奏鬻通直脩
武郎已下官上曰不至人議論否張守曰祖宗時亦嘗
有此第止於齋郎李囘曰此猶愈於科歛百姓上曰然
大凡施設須可行於今可傳於後即善耳其後遂止鬻
承直郎以下官　邵青受劉光世招安太平州圍解
癸亥初馬進既為張俊所敗而李成猶在蘄州至是俊
引兵渡江至黄梅縣親與成戰成據石幢坡慿山以木
石投人俊乃先遣游卒進退若争險狀以誤之俊率衆
攻險賊徒奔潰進為追兵所殺成遁去以餘衆降偽齊
　六月己巳初鬻承直脩武郎以下官承直二萬五千
緡脩武四萬五千緡　乙亥張琪犯宣州　戊寅言者
論朝廷暫駐江左蓋非得已當為攘却恢復之圖頃歲
駐蹕揚州有兵數十萬可以一戰金人奄至卒以奔走
踰江而東此宰相黄潜善汪伯彦之過也前年移蹕建
康是時兵練將勇食足財豊據江上不測之險當敵人
疑懼之秋可以守矣金人未至先已奔走遵海而南此
吕頥浩之過也今歲戰守之䇿安所從出萬一事起倉
卒大臣復欲棄土地遺人民委府庫脫身奔走此豈安
國家定社稷之謀乎臣愚以謂有江海則必資舟楫戰
守之具有險阻則必資郡縣防守之力有兵將則必駕
馭馴擾不可為將帥自衛之資有財賦則必轉運搬輸
不可為盗賊侵據之用伏望委任大臣早賜措畫詔三
省樞宻院措置　辛巳召越州上虞縣丞婁寅亮赴行
在以其言宗社大計也寅亮之書曰先正有言太祖舍
其子而立弟此天下之大公也周王薨章聖取宗室子
育之宫中此天下之大慮也仁宗皇帝感悟其說詔英
祖入繼大綂恭惟陛下克己憂勤備嘗艱難春秋鼎盛
自當則百斯男屬者椒寢未繁前星不耀孤立無助識
者寒心欲望陛下於伯字行下遴選太祖諸孫有賢徳
者視秩親王使牧九州以待皇嗣之生退處藩服更加
廣選宣祖太宗之裔材武可稱之人升為南班以備環
列庻幾上慰在天之靈下係人心之望䟽入上讀之大
以嘆寤簽書樞宻院事富直柔從而薦之遂有是命
壬午張琪犯徽州　甲申邵青復叛引兵移江隂　戊
子上謂輔臣曰昨令廣選藝祖之後宗室二三歲者得
四五人資相皆非岐嶷且令歸家俟其至泉南選之右
僕射范宗尹曰此陛下萬世之慮上曰藝祖以聖武定
天下而子孫不得享之遭時多艱零落可憫朕若不取
法仁祖為天下計何以慰在天之靈同知樞宻院事李
囘曰自昔人君惟堯舜能以天下與賢其次惟藝祖不
以大位私其子聖明獨斷發於至誠陛下為天下逺慮
上合藝祖實可昭格天命參知政事張守曰堯舜授受
皆以其子不肖藝祖諸子不聞失徳而以傳序太宗此
過堯舜逺甚上曰此事亦不難行秪是道理所在朕止
令於伯字行中選擇庻昭穆順序簽書樞宻院事富直
柔曰陛下聖斷度越千古第恐令㢜不足以奉承上曰
且令廣求須自選擇參知政事秦檜曰須擇宗室閨門
有禮法者上曰當如此直柔曰宫中有可付托否上曰
朕已得之矣若不先擇宫嬪則可慮之事更多宗尹曰
陛下睿明審慮如此宗廟無疆之福　辛卯輔臣進呈
言者論劉光世軍中冗費上曰光世一軍蒐汰冗雜約
留兵幾何可以贍足范宗尹曰今月給錢十六萬緡米
三萬斛若留精兵三萬人且汰其使臣之罷軟者可以
足用上曰俟作手書與之如家人禮直示朕意庻幾光
世不疑委曲聽命翌日遣睿思殿祗侯羅亶賜光世手
書諭指仍以玉帶賜之　七月乙未朔劉光世以枯秸
生穗為瑞奏之上曰歲豐人不乏食朝得賢輔佐軍中
有十萬鐵騎乃可為瑞此外不足信朕在濳邸時梁間
有芝草府官皆欲上聞朕手自碎之不欲主此竒怪事
輔臣嘆服
　(龜鑑曰其於奉天也深思政事以盡畏天之誠静坐/内省以求答天之意彗出井度則深以天下為憂癸)
　(未風雷則深以夷狄為慮久雨則詔求言大雪則詔/决獄枯秸之生可稱也吾瑞鐵騎而不瑞枯秸麟鳯)
　(之獻可喜也吾寳賢能而不寳麟鳯獻芝草則斥/獻甘露則貶於是而無喜祥瑞惡變異之失矣)
　庚子新知澧州呉章為潼川府路轉運副使自置宣
撫司後四川監司以勅除者始此　辛丑皇伯令話為
寧州觀察使封安定郡王先是燕秦二王後争襲封乆
不决禮部員外郎王居正言燕王太祖長子其後當襲
封議遂定令話徳昭元孫也　壬寅申命有司討論濫
賞　復置翰林天文局太史局學生五十人天文局十
人　甲辰詔秘書省長貳通脩日厯　丙午金左將軍
昌自宿遷北歸昌過東平偽齊劉豫不出迎使人言於
昌曰豫今為帝矣若相見無拜之禮昌怒責之却其獻
豫遣偽相張孝純隨而和之昌卒不解　辛酉故追復
觀文殿學士劉摯贈少師後諡忠肅　吕頤浩督諸將
與張琪戰于饒州城外大敗之琪走浮梁縣復還徽州
　癸亥尚書右僕射同中書門下平章事兼知樞宻院
事范宗尹提舉臨安府洞霄宫初宗尹既建討論濫賞
之議士大夫僥倖者争排之上批朕不欲歸過君父斂
怨士夫可日下寢罷宗尹堅以為可行即日求去上曰
天下事不必堅執至如人主有過尚許言者極論若遽
阻遏秪須人不進言如此則於誰有損始宗尹之建議
也檜力贊之至是見上意堅反以此擠宗尹遂召翰林
學士汪藻草宗尹免制曰日者輕用人言妄裁官簿以
廟堂之尊而負天下之謗以人主之孝而暴君親之非
朕方丁寧徳意而申命于朝汝乃廢格詔書而持必于
下於是崇觀以來濫賞悉免討論但命吏部審量而已
　八月戊辰參知政事張守等上刪脩嘉祐政和勅令
格式一百二十二巻㸔詳六百四卷詔以紹興重修勅
令格式為名自來年頒行　己巳權尚書工部侍郎韓
肖胄以修勅成落權字　九月甲午朔中書言池江二
州地勢僻隘失祖宗分道置帥之意詔江東西路帥臣
復還建康府洪州舊治　乙未寧州觀察使韋淵求差
遣上曰淵以宣和皇后季弟義當敦睦然其人素不循
理故斥逺之朕不敢以公爵示私恩宻院可與一逺闕
恐居官有過難以行法已而以淵為福建路副總管
戊戌刑部奏軍士黄徳等刼殺案目其從二人倬子岸
次刑寺欲原死上曰强盗不分首從此何用貸朕居常
不敢食生物葢懼多殺也盗於此時須當殺以止殺
己亥詔文臣寄禄官依元祐法分左右字贓罪人更不
帶以示區别用樞宻院編修官揚願請也其後選人亦
如之　甲辰禮部言自今應賢良方正科乞並用從官
三人薦舉不如所舉者坐之故事閣試六題以五通為
合格及是侍郎李正民員外郎王居正言今復科之初
使士大夫徒能記誦義疏亦無補於用權罷義疏出題
外餘如舊制詔兼於義䟽出題仍以四通為合格　乙
已詔百司稽違許御史臺六察官彈奏以侍御史沈與
求援元豊故事有請也　丁未尚書省請下江浙福建
諸州造甲五千副兩浙之衢婺明湖州平江府江西之
䖍吉州撫州各共千五百福建千二百饒信州八百逐
州令通判一員董其事所費以上供折帛錢支從之
辛亥合祭天地于明堂太祖太宗並配赦天下時中書
舍人兼直學士院席益草赦文有曰上蒼懐悔禍之心
羣䇿竭定傾之力六師奏凱九扈成功爰舉宗儀聿脩
大報上以夸大不恱　癸丑開府儀同三司吕頥浩拜
少保尚書左僕射同中書門下平章事兼知樞宻院事
　甲寅初上以席益草赦文夸大惡之㑹益草吕頥浩
復相制有曰朕中興聖緒兼創業守文之難上尤不喜
乃出益知温州　戊午提舉臨安府洞霄宫范宗尹落
職侍御史沈與求言宗尹十九罪故有是命　乙未尚
書省言近給賣新告價直高大變轉不行乞减脩武郎
為三萬緡承直郎為萬五千緡從之　庚申初措置河
南諸鎮屯田侍御史沈與求亦言今欲因㳂江荒閒之
田募人屯耕用為籬落兼資儲餉此誠計之得者乃陳
屯田利害為古今集議上下三卷上之詔付户部後亦
未克行　冬十月乙丑詔自今應京黼門人實有才能
者公舉而噐使之庻幾人人自竭以濟艱難之運時吕
頥浩為政喜用材吏以其多出京黼之門恐為言者所
指乃白上下此詔焉　參知政事李囘不為吕頥浩所
喜力丐免罷為江西安撫大使兼知洪州　丙寅江西
安撫大使兼知洪州朱勝非分司南京江州居住侍御
史沈與求論勝非避事辭難故貶　己巳浙西綂制官
王徳以黄榜招安邵青既而降之　庚午户部尚書孟
庾參知政事　壬申詔行在置宗正一司將内外宗司
分寓廣潮泉三郡上以行在宗子無綂屬之人故有是
命　甲戌尚書吏部員外郎廖剛守起居舍人剛言陛
下游意翰墨博覧羣書亦可謂之好學然帝王之學與
文士異因援孟子所言天下之本在身與大學之道治
國平天下其端在正心誠意願去末學之無益坐進此
道則可以福羣生矣　乙亥陜西諸路都綂制秦鳯路
經畧使呉玠及金人戰于和尚原大敗之初宗弼㑹諸
路兵及女真兵合數萬人謀入冦宣撫處置使張浚命
玠先據鳯翔之和尚原以待之宗弼造浮梁於寳雞縣
渡渭攻原玠及其弟璘率綂制官雷仲等選勁弓强弩
與戰分畨迭射號駐隊矢接發不絶且繁宻如雨虜稍
却則以竒兵邀擊斷其糧道凡三日是夜大破之俘馘
首領及甲兵以萬計宗弼中流矢二僅以身免得其麾
蓋自虜入中原其敗衂未嘗如此也於是浚承制以玠
為鎮西軍節度使璘康州團練使涇原路馬歩軍副總
管宗弼既為玠所敗始自河東還燕山左副元帥宗維
更以陜西副統制薩里罕為陜西經畧使將兵屯鳯翔府
與玠相持　壬午尚書省言近分撥神武右軍徃婺州
屯駐合用錢理須摏辦緣行在至婺州不通水路難以
津搬契勘便錢之法自祖宗以來行於諸路公私為便
比年有司奉行不務經乆致失信於民今來軍興調度
與尋常事體不同理當别行措置詔户部印押見錢關
子降付婺州召人入中執關子赴杭越㩁貨務請錢每
千搭十錢為優潤有偽造者依川錢引抵罪東南㑹子
法蓋張本于此　范汝為入建州遂㨿其城　甲申初
興元府利䕫路制置使王庻籍興元府興洋州諸邑及
三泉縣强壯號曰義士知縣為軍正尉為軍副日閱武
於縣月閱武於州不半年有兵數萬其後合興洋三泉
四郡義士至七萬人至今不廢　乙酉同知樞宻院事
富直柔言祖宗時三衙用邉功戚里班行各一人蓋有
指意上曰參用戚里固祖宗法然窒礙處多恐不可用
　戊戌行在越州火燔民居甚衆　己丑錄唐宰相張
九齡十二世孫昭為泉州文學　壬辰錄程頥孫(闕/)爲
分寧今後五月又官其家一人　十一月乙未提舉臨
安府洞霄宫胡安國試中書舍人兼侍講秦檜薦之也
　丁酉承事郎王趯充廣西經畧司幹辦公事專功提
舉左右江峒丁及收買戰馬自五路既䧟馬極難得議
者謂嶺外於西南夷接境有馬可市時已罷買馬司以
帥屬領其事工部侍郎韓肖胄言戰以騎兵為勝今川
陜馬綱不通而廣右鄰諸畨宜即邕州置官收市專責
成功故復置官提舉　戊戌詔以㑹稽漕運不繼移蹕
臨安先是尚書左僕射吕頥浩言今國歩多艱中原隔
絶江淮之地尚有巨賊駐蹕之地最為急務要當使號
令易通於川陜將兵順流而可下漕運不至於艱阻至
是遂定移蹕之議　參知政事孟庾為福建江西荆湖
宣撫使神武左軍都綂制韓世忠副之　己亥宣教郎
婁寅亮守監察御史以其言宗社大計也辛丑太常少
卿趙子畫請續編紹興太常因革禮明年乃成凡八十
六篇為二十七卷　子畫又言每歲春分日祀高禖自
廵幸不行至於祓無子祝多男以係四方萬里之心蓋
不可闕望自來歲舉行從之　乙巳廸功郎陳剛中上
書論今民力凋瘵國用匱乏而冗食之官衆不急之務
繁行在之局務可省併者三分居一而州縣冗食尤可
怪駭以月計之不知所費緡錢幾百萬民之脂膏日以
乾涸邦之財賦日以蠧耗奈之何民不窮且盗也願罷
冗食去虚文以足邦用上召對改合入官所陳令三省
措置　言者論浙西科歛之害以為均買度牒勸諭官
告下户貧民皆以困乏不支糴錢强令輸粟號曰均糴
又别立一名曰借糴復計頃畆以月科敷上下相蒙名
曰健吏若今盗賊幾半天下豈天下之人皆跖之徒哉
願詔重科敷之罪嚴貪墨之法庻幾人心未叛天命未
改詔本路漕司究實　知瓊州虞沇言近歲州縣之吏
多賄敗者望自今命官犯入已贓許人越訴其監司不
即按治者重行黜責從之　磔張琪于越州市　丁未
徳安府復州漢陽軍鎮撫使陳規奏本鎮營屯田畫一
事件自中原失守諸重鎮多失惟規與羣盗屢戰羣盗
稍息規以境内多官田荒田乃倣古屯田之制命射士
民兵分地耕墾其說以兵民不可並耕故使各處一方
軍士所屯之田皆相其險隘立為保塞冦至則保聚捍
禦無事則乘時田作其射士皆分半以耕屯田少増錢
糧官給牛種收其租利有急則權罷之使從軍凡民户
所營之田水田畆賦稉米一斗陸田賦麥豆各五升滿
二年無欠輸給為永業流民自歸者以田還之凡屯田
事營田司兼行營田事府縣官兼行皆不更置官吏條
劃既具乃聞于朝詔嘉奬明年下其法於諸鎮使行之
　庚戌同知樞宻院事富直柔守本官提舉臨安府洞
霄宫　壬子手詔曰朕仰瞻坐思雪神人之大耻不有
濟濟多士寘我周行則不能也且已雖賢不若薦之為
愈近得陳襄薦章草起司馬光而下三十三人審如所
薦斯為盛矣合宣示百辟卿士各舉爾所知應内外侍
從須三人以上在外令三省鏤板行下諸監司郡國郡
國備錄申牒諸寄居到限五日具名同罪保舉繳連以
聞舉得其人當受上賞毋以先得罪於朝廷及蔡京王
黼門人為嫌　甲寅上曰周把任情喜怒不免濫刑以
故言者紛然凡當官者小過失未有害唯濫刑為當懲
聞杞守常州數濫殺人豈得不治朕日聽斷若任情殺
人豈不可邪顧恐非理爾輔臣將順聖徳退而記之以
垂訓萬世
　(臣留正等曰兵刑一道也古者大刑用甲兵中刑用/刀鋸薄刑用鞭朴凡以禁暴而弭亂也唐虞之治不)
　(能無蠻夷姦宄之憂命咎繇作士刑期無刑而已矣/太上皇帝推不嗜殺人之心於其大者既敬且戒則)
　(其小者不論可知也刑一無罪殺一不辜/豈不傷好生之徳乎此酷吏所以不免也)
乙卯紹興府奏百姓路榮失火罪狀上曰此灾不細恐
是天戒不專為榮罪止杖遣足矣　丁巳日南至命提
舉萬夀觀兼侍讀王綯祀昊天上帝于告成觀初復舊
理也　辛酉偽齊秦鳯經畧使郭振掠白石鎮宣撫司
選鋒將王彦等併兵禦之賊兵大敗振為官軍所獲遂
復秦州　壬戌監察御史劉一止言伏見尚書六曹下
逮百司凡所用法令類以人吏省記便為予奪欺弊何
所不有伏望改差詳定一司敕令所立限刋定􁏫板頒
降庻幾杜絶官吏弄法受贓之弊詔如其請既而廣東
轉運司以元祐吏部法來上乃命參以七司所省記元
豐至紹興條例參酌脩立再踰年而後成云　十二月
甲子朔詔直徽猷閣黄叔敖文學吏事皆有可觀恬退
之節士夫推重可除給事中令所在以禮敦遣赴行在
　乙丑太常少卿趙子畫權尚書禮部侍郎本朝以公
族為從官自子畫始　丙寅詔依祖宗故事復置樞宻
都承㫖以兩制為之　丁卯吏部侍郎李光請復東南
諸郡湖田詔户工部取㑹聞奏初明越州鑑湖白馬竹
溪廣徳等十三湖自唐長慶中創立湖水高於田田又
高於海旱澇則遞相輸放其利甚博自宣政間樓异守
明王仲薿守越皆内交權臣專事應奉於是悉廢二郡
陂湖以為田其租米悉屬御前民失水利而官失省稅
不可勝計光奏請復之既而上虞縣令趙不摇以為便
遂廢餘姚上虞二縣湖田而他未及也　辛未夜行在
紹興府火　壬申言者論今日為百姓甚害無如科配
一事常賦之外一嵗之間至五七次望今後除依法催
科以備軍期外自餘非泛科抑一切停罷詔户部勘當
户部侍郎柳約言過灾傷及經兵破難以不放逋欠外
若實因軍期須索亦有許收量添酒錢應副或因軍期
所需多科其數别作支用昨降㫖以自盗贓論望依累
降指揮施行從之時議者又言朝廷之上喜狥祖宗愛
民之良法而諱言今日科歛之大害如早稻未熟而借
冬苗春蠶未畢而催和買富民鬻田舍下户質子女籲
天不聞誠宜嗟閔伏望明詔大臣繼自今勿以科歛為
諱而特加條畫申飭監司俾不得加數掊尅因事侵漁
詔申嚴行下　乙亥初詔内外侍從官舉縣令中書記
名以次除授而言者以為所舉多親舊或罪累礙於銓
選之人乃命吏部參攷其負罪礙格之人並罷仍坐所
舉官　丁丑手詔畧曰比緣國難盗起未息者蓋姦贜
之吏無䘏民意及煩王師而軍須不免又取於民因循
展轉日甚一日欲民不為盗不可得也可將建炎三年
以前積欠除形勢户及公人外一切蠲除如州縣不奉
詔及監司廹脇州縣巧作催科者並除名令御史臺紏
察多出黄榜曉諭又詔三省備坐祖宗廟措决職吏舊
制鏤板行下自今有犯依法行遣仍籍没家財上以軍
興民困吏緣為姦故盗賊蜂起乃下此詔焉　以岳飛
為神武副軍都綂制仍以所部屯洪州時飛遣其甥壻
高澤民至紹興乃詐為飛狀乞都綂制或總管職事飛
皇恐自辨詔諭以出自上意仍鑄印賜之　曹成據道
州　戊寅以彗出㑹稽許臣民實封言事　詔行在職
事官人添職錢十千　辛巳復置廣東茶鹽司舊淮南
鹽息嵗收八百萬緡自軍興淮南道梗許通廣鹽於江
湖諸路而二年半入納才七十萬緡至是江湖鹽價毎
斤為七八百錢議者以為利厚而冐販者多故復置官
提舉　户部侍郎柳約復請増諸路酒錢上等毎石二
千下等一千其半令提刑司樁管餘備軍費從之　初
監察御史婁寅亮既陳宗社大計尚書右僕射秦檜以
寅亮富直柔所薦惡之使言者論寅亮宣和中父死於
賊匿不舉䘮壬午詔大理寺劾治　甲申右司諫方孟
卿言祖宗故事諫官置局於後省號為兩省官蓋兩省
朝廷政令所自出祖宗以諫官居之不無深意今行在
諫院許於皇城内建置未有定處望令依舊隨省置局
詔諫院許於行在所都堂相近置局　丁亥言者請贜
吏當死者勿貸上曰朕本心欲專尚徳化顧贜吏害民
有不得已者然亦豈忍遽置縉紳於死地如前詔杖遣
足矣　閤門宣贊舍人潘永思追一官坐為人市恩澤
也先是大理推治事連永思上曰永思雖戚里既有過
安可廢法乃命罷職就逮　戊子宣撫處置使張浚奏
和尚原勦殺金人是日吕頥浩等進呈浚奏劄言為水
運以給西軍上曰朕料浚必能立功秦檜因奏去年論
浚者紛紛頼陛下保全得以安跡萬一有功實頼陛下
知人善任使不惑浮言之效上因備論天下事有利必
有害但害少而利多皆所可為若聽浮言則事將俱廢
頥浩檜出至省府未食㨗奏至上大喜　壬辰詔自今
春試選人及京官初出官人銓試如故事後不果試明
年秋乃克行之　賜陳東家錢五十萬　詔以冬寒命
有司賑給行在紹興府居民不能自存者其後移臨安
亦如此例　初命户部降本下江浙湖南和糴米以助
軍儲　南平王李乾徳薨子陽煥立
壬子紹興二年春正月癸巳朔上在紹興是日從官以
下先發以將還浙西也　甲午詔自今科場復置賢良
方正能直言極諫科　乙未詔諸路死囚應讞者道路
已通處依舊法奏按未通處許酌情减降如舊　上語
及禁戢贜吏吕頥浩曰贓吏侵漁不可不禁然州縣官
依條格合得請給宜按月支與使之食足然後可以養
亷隅上曰然輔臣因進呈諸路公使庫支給外縣官供
給條格詔申明行下　丙申福建江西荆湖安撫副使
韓世忠圍建州先是世忠師至福州守臣程邁以賊方
鋭欲世忠少留以俟元夕世忠笑曰吾以元夕凱旋見
公矣辛丑世忠㧞建州初范汝為既被圍固守不下世
忠以天橋對樓雲梯火砲等急擊之凡六日賊衆稍怠
夜官軍梯而上城遂破賊衆死者萬餘生擒其將張雄
等五百餘人汝為竄囘原洞中自焚死其將葉諒以所
部犯邵武軍世忠擊斬之餘衆悉平初世忠疑城中人
皆附賊欲盡殺之資政殿大學士李綱時在福州見世
忠曰建州百姓多無辜世忠受教及城破世忠令軍人
悉駐城上毋得下植旗於城之三隅令士民自相别農
者給牛種使耕商賈者弛征禁為賊脅從者汰遣獨取
其附賊者誅之由是多所全活及師還父老請祠之世
忠曰活爾曹者李相公也　壬寅上御舟發紹興至錢
清堰乘馬而行丙午上至臨安　戊申武功大夫榮州
團練使蘇易乞以奉化縣界把截所轉一官於階官上
收使許之自政和初改官名以郎大夫易正副使由是
武功大夫率徑遷横行至是横行凡數百千人中書舍
人程俱力論其不可且謂祖宗之制自閤門副使至内
客省使為横行不係磨勘遷轉之列蓋横行恩數多類
從官以元豐二年班簿考之横行共二十二人如种諤
韓存寳劉昌祚姚麟之徒皆一時名將故元豐官制武
臣獨依舊不以寄祿官易之蓋有深意今文臣之謂庻
官者率不過中大夫而武臣乃遷横行此何理也望自
今非軍功勿遷從之　己酉江淮發運副使宋煇知臨
安府　丙辰詔見任郎官以建炎以來未經上殿者並
引對吏部侍郎李光言方艱難之時朝廷廣收人才兼
收議論郎官最號高選其間豈無英傑之士可備大用
乃不令一覲清光亷退之士固難於自進故有是㫖
丁巳右司諫方孟卿言近權户部侍郎柳約請推祖宗
限田之制凡品官民田數過者科敷一同編户今郡縣
之間官户田居其半而占田過數者極少若以格令免
科需則專取於民必致重困臣謂艱難之際士大夫義
當體國豈可厚享占田之利望寢前詔勿行從之　乙
卯詔輔臣以邵青單徳忠李捧三盗就招卿等速汰其
衆留精鋭堪出戰之士萬人中不過三千人可留宰相
吕頥浩秦檜都綂制張俊被㫖揀放青等有衆二萬三
千其疲老不任披帶者皆釋之所存七千一如上所料
　(臣留正等曰世傳漢高帝預知呉王濞五十年後必/反謂狀有反相可知也至於五十年之説非通於數)
　(者不能蓋不然且其知三傑料陳平期周勃之安劉/氏此豈數之能及哉大抵帝王之興其睿智絶人太)
　(上皇帝料降卒可用之數妙於蓍/龜其張良所謂沛公殆天授者歟)
　戊午詔自今停藏接引私鹽並與犯人一等科罪
己未詔脩臨安府城之頽圯者　辛酉忠州團練使楊
勍以所部四千屯吉州恣横不法江西兵馬副總管楊
惟忠邀勍㑹飲伏兵誅之遂并其兵勍建炎中為盗踐
蹂福建湖南諸州至是乃敗　二月丙寅詔建州權罷
鼓鑄二年以監兵避亂散逸故也　丁卯詔選人七階
並分左右時用元祐舊制寄祿官分左右而贜吏不與
焉言者謂祖宗以來選人皆以州縣繫銜故無所分别
今選階品秩雖卑豈可無以津貪而獨置之亷耻之外
乃下吏部如所請　己巳詔𣙜貨務依臨安府様製造
斛㪷百隻降之諸路倉部員外郎成太亨言紹興府斛
㪷増大出給之際例合折閱興獄滋多惟臨安㪷斛均
平公私兩便故有是㫖　庚午提舉臨安府洞霄宫李
綱為荆湖廣南路宣撫使兼知潭州前五日知道州向
子忞奏曹成犯道賀二州宰相秦檜請身至湖外自當
一面上曰卿等當居中運才不可授人以柄至是命綱
　辛未上諭輔臣曰將來御試舉人止造蓆棚於講殿
之前不必更脩别殿吕頥浩因讃聖徳以為如此可以
示四方士人使知陛下恭儉如此上曰朕天性不好華
靡况與承平之主不同秦檜曰大布之衣大帛之冠是
古人處患難之事後世以為誇羙上曰卿言極是　壬
申詔自今廵尉毋得注吏職出身人　乙亥雨雹　丁
丑給事中黄叔敖兼侍讀權尚書吏部侍郎廖剛兼侍
讀　始淮南營田司募民耕荒須收十五斛及是宣諭
使傅崧卿言其太重故百姓歸業者少詔損嵗輸三之
二俟三年乃徴之仍賜崧卿錢五萬緡俾貸民為牛種
之費　己卯進呈張浚劄子上曰金人既酋領有不免
者當知天意所在朕當兢謹以祈天弭禍庻幾其國有
瘳乎　奏檜因奏言毎見陛下屈已從諫中外士民無
不感悦上曰如前日百姓揭牌題以供御綉服問之乃
十年前京師鋪戸用其舊牌已令毁撤不知者將謂舊
習未革朕所服者多繒素豈復有綺綉也　庚辰詔自
今監司不得任本貫其見在任者皆移之　夜雷聲初
發　癸未上始御講殿自廵幸以來經筵乆輟至是復
之　乙酉上諭輔臣曰人主待臣下當以至誠若知其
不可用不若罷去疑而留之無益也又曰人主之徳莫
大於仁仁之字非堯舜莫能當吕頥浩秦檜曰聖學高
明以誠仁二者治心脩身正家齊天下有餘裕矣　丙
戌初置著作官二員編次日厯　庚子知撫州高衛落
職與宫觀衛言甘露降于州之祥符觀且為圖上之王
居正論今日恐非天降祥瑞之時言者劾衛以蔡京圍
田叨冐改官頃者抗䟽極言討論之非實自為地縉紳
號為流外侍郎今乃崇餙謟諛老不知愧望賜罷黜從
之　殿中侍御史江躋言自古言利之臣不過椎剝細
民移東於西以欺其上近聞前知明州呉懋輒有所獻
踰五萬緡竊恐朝廷受之無名小人觀望争相効尤殘
民以為己利其患有不可勝言者詔委自憲臣勘當以
聞懋守明踰年時四民承喋血之餘公私掃地懋以等
第貸民錢十萬緡又得𣙜酤之嬴軍用無乏其後勘當
如章但貶懋二秩而已　己丑有司以春分日祀高禖
禮畢宫嬪有位號者以次即宫中飲福受胙如儀　復
荆湖東西為荆湖南北路　庚寅監察御史婁寅亮罷
寅亮既為秦檜所擠按治無所得至是獄成坐為族叔
郛名田改立官戸刑寺當寅亮私罪杖罰銅七斤詔免
所居官送吏部未幾寅亮卒　三月壬辰朔䖍化縣兇
賊李敦仁補閤門秖候其徒三十八人皆授官分𨽻張
俊等軍中　淮西招撫使李光執韓世清于宣州　水
賊翟進犯漢陽軍殺權軍事趙令戣及吏民百餘人以
其衆歸於孔彦舟　甲午詔兩浙市舶就秀州華亭縣
置司　承直郎施逵除名婺州編管坐為范汝為游説
辛企宗也　戊戌罷江淮發運司以其錢帛赴行在始
祖宗時發運司嵗漕江湖粟六百萬斛即真楊楚泗州
置轉般倉納受沂流摺運以贍中都且因諸路之凶豐
而平其糴及是江湖盗㓂多綱米不繼發運司嵗費錢
十六七萬緡第職糴買而已故省之　襄陽府鄧隨郢
州鎮撫使桑仲為知郢州霍明所殺囚其從者而以反
聞上惻然授其二子昕維將仕郎　己亥制授南越王
李乾徳子陽煥静海軍節度使封交趾郡王仍賜推誠
順化功臣自元豐後大臣功號悉除獨安南如故　庚
子詔自今行軍專委本路漕臣一員通融應副　陜西
都綂司同綂制軍馬楊政及金人戰于方山原敗之
辛丑鑄紹興經筵印　淮東提㸃刑獄公事兼營田副
使王實言根括到楊州未種水田一萬七千頃陸田一
萬三千頃已分給六軍趂時耕種從之　丙午復置中
書門下省檢正官一員　戊申江東綂制軍馬張俊叙
所降一官俊起於諸盗所部凡七千餘人至是汰其老
弱僅三千乃有是命(此即小/張俊也)　己酉臨安府布衣孫清
上䟽論事詔賜束帛　癸丑詔寛兩淮租税　童子朱
虎臣七嵗能誦七書排定布射與其兄端友皆來上召
對端友以誦經子書賜束帛而虎臣為承信郎　甲寅
上䇿試諸路類試奏名進士于講殿上謂輔臣曰朕此
舉將以作成人才為異日之用若其言鯁亮切直他日
必端方不囘之士自崇寧以來惡人敢言士氣不作流
弊至今不可不革因手詔諭考官直言者置之高等尤
謟倿者居下列鹽官進士張九成對䇿曰禍難之作天
所以開聖人願陛下以剛大為心無遽以驚憂自沮臣
觀金人有必亡之勢而中國有必興之理特在陛下何
如耳夫好戰必亡失其故俗必亡人心不服必亡而金
虜皆與有焉彼劉豫者素無勲徳殊乏聲稱天下徒見
其背叛於君親而委身於夷狄耳㸃雛經營有同兒戱
今日之計當先用越王之法以驕之使侈心肆意無所
忌憚天其㓕之將見權臣争强簒奪之禍啟矣臣觀濵
江郡縣為守令者類無逺圖陽羡惠山之民何其被酷
之深也率歛之名種類閎大秋苖之外又有苖頭苖頭
未巳又行八折八折未巳又曰大姓大姓竭矣又曰經
實經實均矣又曰均敷均敷之外名字未易數也流離
奔竄益以無聊臣竊謂前世中興之主大抵以功徳為
尚去䜛節慾逺佞防姦皆中興之本也今閭巷之人皆
知有父兄妻子之樂陛下雖貴為天子富有四海以金
人之故使陛下冬不得温夏不得凊昏無所於定晨無
所於省每感時遇物想惟聖心雷厲天淚雨流思欲掃
清蠻帳以迎二聖之車又曰閹寺聞名國之不祥也今
此曹名字稍稍有聞此臣之所憂也賢士大夫宴見有
時宦官女子實居前後有時者易踈前後者難間聖情
荏苒不知其非不若使之安掃洒之役復門户之司凡
交結徃來有禁干與政事者必踈陛下日御便殿親近
儒者講詩書之指趣論古今之成敗將見聞閹寺之言
如孤狸夜號而鴟梟晝舞也上感其言擢九成第一餘
杭凌景夏次之尚書左僕射吕頥浩言景夏之詞實勝
九成欲以為第一上曰九成對䇿文雖不甚工然上自
朕躬下逮百執事之人無所囘避擢寘首選誰謂不然
遂賜九成以下二百五十九人及第出身同出身而川
陜類省試合格進士楊希仲等一百二十人皆即家賜
第希仲視廷試第五人恩例餘皆同出身　龍圖閣直
學士致仕楊時遺九成書曰廷對自更科以來未之有
非剛大之氣不為得䘮囘屈不能為也　金人復自水
洛城入冦統制官楊政等又大敗之　丙辰詔韶州自
今所鑄新錢毋得㓕裂務令民間不能倣傚　上謂吕
頥浩曰比來苦雨前日祈晴雨即止朕遣人於郊外取
麥穗視之已結秀若晴霽十數日二麥必大熟茲誠上
瑞何必甘露慶雲耶頥浩奏曰太宗皇帝嘗命親近人
取禾穗入禁中又駕幸近郊觀稼皆聖主務農重糓之
意　戊午詔景靈宫酌獻嵗用三百五十羊自今損三
之一　詔應有坑冶去處令漕司契勘所得不償所費
者並罷　庚申初桑仲之未死也遣譚憲來告以願宣
力取京師乞朝廷出兵淮南以為聲援吕頥浩信之始
大議出師　夏四月壬戌進呈殿試陞降䇿因奏有犯
御名者上曰犯御名法當扶出然使文理可采亦不可
因以失士　庚午翰林學士承㫖兼侍讀翟汝文參知
政事　辛未復置諸州學官四十三員時言者論文武
之道不可偏廢須緣議者務减吏員諸州教授例從鐫
减今所在州郡添差筦庫捕盗官無慮十數何獨於此
而吝之事下給舍看詳而有是命　壬申江東兵馬副
總管楊惟忠討軍賊趙進降之　乙亥初命館職校御
府書籍　戊寅進呈新第正奏名雜犯助教人乞依特
奏名例推恩上曰初降㫖令考官以鯁正為上諛佞居
下此以示朕好惡凡士人當須自其初進别其忠佞庻
可冀其有立如張九成對上自朕躬下逮百職言之無
所囘避擢在首選其誰曰不宜　己卯執政奏事上諭
二相曰頥浩專治軍旅檜專理庻務當如范蠡大夫種
分職先是吕頥浩聞桑仲進兵乃大議出師而身自督
軍北向及是上諭輔臣二人唯唯奉詔
　(朱勝非閒居錄曰吕頥浩秦檜同秉政檜謀出吕而/專其政使其黨建言周宣内脩政事外攘夷狄故能)
　(中興令二相宜分任内外之事於是除頥浩江淮荆/浙都督諸軍事總兵江上置脩正局議更張法度而)
　(檜領/之)
庚辰太學生許燾上書論事上召對命為廸功郎　壬
午手詔曰比自國歩艱難以來中原士夫隔絶滋乆間
有流寓東南者徃徃乏媒寡援姓名不能上逹良可惜
也可詔内外侍從監司郡守各搜訪薦舉三兩人以備
噐使　夜臨安火　癸未詔曰朕寤寐中興累年于茲
任人共政治效缺然載加考績登庸二相蓋欲其謀斷
恊濟事功倚毗眷遇體貌惟均凡一時啟擬薦聞之士
顧朕㧞擢任使之間隨其材噐試可乃已豈有二哉繼
自今小大之臣其各同心體國敦尚中和交脩不逮如
或朋比阿附以害吾政治者其令臺諫論列聞奏朕當
嚴置典刑以誅其意時吕頥浩秦檜同秉政檜知頥浩
不為時論所與乃多引知名之士為助欲傾頥浩而專
朝權上頗覺之故下是詔　甲申中書舍人胡安國上
制國論大畧謂陛下登極六年謀議紛紜未有一定昨
嘗降詔定都建康而六飛暫駐杭越乃以湖北為分鎮
恐非設險守邦之意且朝廷近弃湖北逺流川陜者謂
蜀貨可以富國秦甲可以强兵也萬一有桀黠得之以
守峽江之險則蜀貨不得東塞武關之阻則秦甲不得
南猶一身束其腰膂而首尾不相衛矣臣謂宜必都建
康且不以湖北為分鎮則全據上流出秦甲下蜀貨而
血氣周流矣又言祖宗都汴其勢當自内而制外今都
江左當自南而制北與祖宗事雖殊而意則同此復中
原之勢也　乙酉吕頥浩言近至天竺祈晴今雨少霽
可以少寛聖慮上曰朕宫中亦自育蠶此不惟可候嵗
事亦欲知女工艱難事事質儉　李綱始受湖廣宣撫
使之命是日上遣内侍于蓋撫問令視上道乃還賓客
多徃賀綱有臨川陳冲用者獨不賀人問其故冲用曰
丞相在靖康末以天下安危自任人望所歸今雖閒居
其望猶重若因此成功尚蓋前失萬一又無所成今日
之名掃地矣何賀之有　戊子尚書左僕射同中書門
下平章事兼知樞宻院事吕頥浩都督江淮荆浙諸軍
事開府鎮江　韓忠彦進封魏國公　己丑詔建州豐
國監復鑄錢監舊有役兵五百歲鑄錢二十五萬緡及
是纔餘役卒數十人乃减鑄額之半　庚寅偽齊劉豫
移都汴京　閏四月癸巳高麗國王楷遣崔維清沈起
入貢　衍聖公孔端友既卒詔以其子玠為右承奉郎
封衍聖公　甲午上諭吕頥浩曰卿耆艾有勞今總督
之任以大事委卿不當復親細務頥浩皇恐奉詔　乙
未詔諸路類試進士赴殿試不及人正奏名與進士同
出身特奏名與助教調官以道梗特優之也　丙申神
武副軍都統制岳飛引兵擊曹成于賀州境上大敗之
成率餘兵屯桂嶺縣　丁酉罷後苑作惟留老工數人
作弓鎧以為武備　己亥吕頥浩進呈樞宻院編脩官
王大智所造戰車上言大智知兵法可用因語頥浩人
才隨能噐使皆可就事卿為宰相當識拔人物如大智
宜携以自隨令造水戰之具不當弃能也　詔移紹興
府㩁貨務都茶場於臨安　辛丑詔韓世清特處斬
乙巳宰相奏以大理卿章誼知平江府上曰誼儒者頼
其奏讞平怒使民不寃勿令補外　丙午神武副軍都
綂制岳飛敗曹成於桂嶺縣成㧞寨遁去韓世忠遣董
􁆙徃招之成以其衆就招　壬子吕頥浩言今嵗防秋
當用兵江淮之間若車駕時廵則諸將孰敢不盡力但
恐道路玊食不備上曰朕自艱難以來奉身至約昔為
元帥與士卒同甘苦一日在道絶糧朕亦終日不食今
居禁中雖太官上食間食彘肉一味若在道路雖無肉
食庸何傷乎　乙卯詔寺監丞以下並令吏部擬除時
吕頥浩秦檜言祖宗舊制内外差遣並付審官士大夫
自有調官之路故請謁奔競之風息近世堂除闕多侵
佔注擬士人失職亷耻道䘮欲外自監司郡守及舊格
堂除通判内自察官省郎以上及館職書局編脩官外
並令吏部依格注擬從之　戊午將仕郎賀廩獻書五
千卷詔吏部添差廩監平江府糧料院仍官其家一人
　己未封漢南昌尉海福為吏隠真人　初桑仲既為
知郢州霍明所殺都統制李横副綂制李道共率其兵
縞素圍郢州明知事急乃夜半與其徒數百搥石城下
漢江泛舟順流而去横遂併將郢軍留其黨李簡知郢
州　五月庚申朔日北至祀皇地祗于天慶觀之望殿
祭始用牲玉　辛酉兵部尚書權邦彦簽書樞宻院事
邦彦獻十議以圖中興其一謂進圖洪業恢復土宇勿
茍安于江南其二謂駕御諸將宜威之以法而限之以
爵其三論講讀之官宜取三代漢唐中興故事日陳于
前其四言察忠邪其五論愛民先愛其力寛民先節其
用又謂朘已俸以佐國用當自宰執始又謂分閫而屬
大事必得賢大將而後可又謂制置一官可省又謂宗
室中傑然有人望可留宿衛者宜置諸左右又謂人事
盡則天悔禍不可獨歸之數吕頥浩與邦彦善故薦用
之　壬戌降授中大夫朱勝非復左宣奉大夫提舉萬
壽觀兼侍讀吕頥浩薦之也　癸亥吕頥浩出師以神
武後軍及御前忠鋭將崔増趙延壽二軍從行百官班
送　甲子詔觀察使以上許薦可為將師者二人樞宻
院置籍以備選用言者論今正右武之時雖二大將嘗
立竒功而取富貴矣竊恐隠約之中尚多竒士故有是
㫖　丁卯罷兩浙轉運司囘易庫　辛未詔左文林郎
趙子偁令赴都堂審察時知南外宗正事令㢜奉詔選
宗子伯琮伯浩入禁中伯浩豐而澤伯琮清而癯上初
愛伯浩忽曰更仔細觀乃令二人並立有猫過伯浩以
足僦之伯琮拱立如故上曰此兒輕易乃爾安能任重
耶乃賜白金三百兩罷之後四日以子偁為左宣教郎
　壬申以霖雨不止命刑部郎官及諸路憲臣躬督獄
訟　丙子初朝廷以福建江西荆湖宣撫使孟庾自温
州趨湖南故命湖廣宣撫使李綱由汀道州之鎮至是
綱言祖宗朝宣撫使以執政為之近張浚孟庾為宣撫
皆見執政如臣起廢典藩亦冐使名兼庾已領湖南北
韓世忠副之今又除臣湖南借使諸處盜賊一司欲令
招納一司欲令討捕不知何所適從諸州錢糧一司欲
令支用一司欲令樁留不知如何遵禀以至節制諸將
辟差官吏行移措置皆有所妨望詳酌事宜明降處分
使有遵守綱又言自建昌䖍吉至衡潭約一月程自汀
道州三倍今曹成在連賀非重兵不可行詔綱先徃廣
東置司捍冦俟庾世忠撫定盗賊畢赴潭州於是曹成
已為岳飛所破遂就韓世忠招安而朝廷未知也　丁
丑初吕頥浩總師次常州其前軍將趙延壽所部忠鋭
軍叛過金壇縣知縣事胡思忠率射士迎敵為所敗賊
逐之至市河思忠溺死浙西安撫大使劉光世遣王徳
追叛兵及之盡殱其衆於是頥浩稱疾不進　庚辰臨
安府火彌六七里延燒萬餘家時浙部淫雨害稼御史
中丞沈與求因推言灾異謂徽嚴水泉暴湧漂及城郭
廬舍臨安火延居民至萬餘家天變異常同時而見可
畏也陛下當於行事之際思其所未至者加之以誠夫
畏天不以誠則工祝雖具近於致瀆愛民不以誠則詔
令雖繁終於失信用人不以誠則䜛間日進將以疑似
而逺正人聽言不以誠則阿䛕日聞將以忌諱而惡直
士追祖宗之法而不以誠則不無背戾惇骨肉之親而
不以誠則不無猜嫌薄宦寺之權而不以誠則雖名為
裁抑而桀黠之軰不除正宫闈之化而不以誠則雖外
示樸素而奢靡之習猶在願陛下加意而行則天地感
格隂陽和平灾異之生顧為福耳上嘉納焉　癸未御
史中丞沈與求言敵若入冦當由武昌建康两路而來
其造海舟慮為虚聲以懼我議者多欲於明州向頭設
備使賊舟得至向頭而已入吾心腹之地矣臣聞海舟
自京東入浙必由泰州石港通州料角陳貼通明鎮等
處次至平江南北洋次至秀州金山次至向頭又聞料
角水勢湍險一失水道則舟必淪溺必得沙上水手方
能轉料倘於石港料角等處拘收水手優給庸直而存
養之以待緩急之用彼亦安能衝突詔以副都督府既
而吕頥浩言料角等處去金陵遥逺緩急恐失事機乞
就委劉光世措置從之　三省請於行在别置作院一
所令諸軍匠各造噐甲並申朝廷支撥後以御前軍噐
所為名仍𨽻工部　甲申上臨軒踈决繫囚自是遂為
故事　戸部請諸路上供絲帛並半折錢三千如兩浙
例許之是時江浙湖北䕫路嵗額綢三十九萬匹江南
川廣湖南兩浙絹二百七十三萬匹東川兩浙湖南綾
羅絁七萬匹成都府廣西路布七十七萬匹成都府錦
綺千八百餘匹段皆有竒江淮閩廣荆湖折帛錢蓋自
此始　丙戌詔置脩政局時尚書左僕射吕頥浩既督
軍於外右僕射秦檜乃奏設此局命檜提舉而參知政
事翟汝文同領之又以尚書戸部侍郎黄叔敖為參詳
官起居郎胡世將太常少卿王居正為參議官尚書右
司員外郎呉表臣屯田員外郎曽綂兵部員外郎樓炤
考功員外郎張覺並為檢討官置局如講議司故事仍
詔侍從臺省寺監官監司守令各述所見言省費裕國
强兵息民之䇿　詔江東西諸州上供絲帛並於建康
府吉州樁管非朝㫖而擅用者依軍法　丁亥初宣撫
處置使張浚以淮鹽未通乃通天寧鹽於京西湖北至
是秦檜聞其事下堂帖禁之其後浚復通蜀鹽詔不許
　戊子手詔用建隆故事行在百官日輪一人轉對令
極言得失先是詔臺省官限半月各述利害條具以聞
而御史中丞沈與求言臺諫係言事官遇有職事非時
入對不在輪對及條列之限乃命厘務官通直郎以上
如初詔　朱勝非復觀文殿學士知紹興府　初兩浙
轉運副使徐康國自温州奏發宣和間所製間金銷金
屏障等物至行在御史中丞沈與求奏曰陛下勤儉徳
侔大禹漢文帝已下不足道也康國不識事君之禮尚
習故態欲以㣲物累盛徳乞用廣陵故事斥而焚之仍
顯黜康國明示好惡且為小人希㫖之戒詔屏障令臨
安府毁弃康國特降二官　六月庚寅朔新知復州李
宏引兵入潭州執湖東招撫使馬友殺之　辛卯吕抗
吕摭並直秘閣主管萬壽觀吕挺為右承務郎中興後
大臣子以恩澤除職名自此始
　(朱勝非閒居錄曰祖宗舊制宰執子弟並不堂除只/於銓部注擬罷政不以罪則推恩遷擢蓋二府號表)
　(則之地不阿其親當以身率也至蔡京作相不數年/子六人孫四人為執政侍從建炎以後子弟得職名)
　(者汪伯彦子召嗣直徽猷閣吕頥浩二子抗摭秦檜/兄梓並為直秘閣張浚兄滉亦直徽猷閣李綱弟維)
　(亦直秘閣權門復啟蓋/諸公不為國家計也)
詔進士陳邉事可采及自河北京東逺赴行在之人並
充樞宻院效士其後都督行府亦如之　癸巳頒黄庭
堅所書太宗御製戒石銘於郡縣命長吏刻之庭石置
之坐右　初命廣西經畧司即韶州撥内帑錢三十萬
緡市戰馬至是經畧司言比嵗不逞之徒多以金銀市
馬鬻於羣盗故馬直踴貴望於大觀格遞増二分許之
舊格入等馬高四尺七寸者直四十五千最下高四尺
一寸者直十有三千其餘以是為差然蠻馬尤駔駿者
在其地或博黄金二十兩日行四百里但官價有定數
故不能致此等馬　甲午上諭輔臣曰士有從軍該賞
者可第補右選庻清流品三年自有科舉取士豈可開
此一路　上又曰今厯官不精推歩七曜細行皆不能
算故厯差一日近得紀元厯已令參考自明年當改正
　戊戌朝廷聞曹成為岳飛所破乃命孟庾班師李綱
徑如潭州而飛以所部之江州屯駐　己亥江東安撫
大使李光乞行宫比臨安増創後殿仍脩蓋三省樞宻
院百司及營房等許之其後上手詔光第令具體而微
毋困民力輔臣進呈上曰但令如州治足矣若止一殿
雖用數萬緡亦未為過必事事相稱則土木之侈傷財
害民何所不至　壬寅御筆翟汝文罷參知政事時四
方上奏未决吏緣為奸汝文語尚書右僕射秦檜宜責
都司考其稽違者峻懲之汝文嘗受詞牒書字用印直
送省部檜不能平他日因對汝文乞治堂吏受賄者檜
靣劾汝文擅治吏汝文言臣位執政按吏而為宰臣所
劾無顔居位力求去上意不直汝文右司諫方孟卿因
奏汝文不顧大體豈能共濟今日之事蓋防秋在近規
為脱去之計上以詔諭留汝文汝文終不釋孟卿章再
上遂命出守
　(朱勝非閒居錄曰秦檜作相力引翟汝文參預纔數/月失歡對按相詬秦斥翟曰狂生翟詈秦曰濁氣左)
　(右堂吏至今能言之唐相鄭畋盧攜議偹禦王仙芝/黄巢爭論不叶擲硯相擊識者謂唐室衰亂之兆今)
　(方圖中興/豈當爾耶)
蘄黄鎮撫使孔彦舟叛降偽齊　乙巳詔僉書樞宻院
事權邦彦兼權參知政事　戊申輔臣進呈大理少卿
李曦論太祖皇帝明謹獄事上曰此太祖皇帝徳澤也
朕敢不遵承每於庻獄奏讞未嘗不謹慎亦未嘗送下
公事恐獄吏觀望鍜煉人罪邦彦曰法者天子所與天
下公共上然之　庚戌御史中丞沈與求言祖宗故事
許令舘職兼在京厘務官所以蓄養人才自今劇曹郎
官并繁冗局務有闕乞於館職編脩計議刪定官太常
丞博士國子監丞内隨才選差亦可試其能否從之自
是職事官復權郎矣　癸丑李健提舉江西茶鹽公事
初復提舉官也　甲寅詔都督江淮荆浙諸軍事吕頥
浩令赴行在奏事初頥浩甫出師而其前軍叛去又聞
桑仲死頥浩不能進遣參謀官傅崧卿以所部之建康
因引疾求罷上手詔封還所上章頥浩復乞祠乃命還
朝以崧卿權主管都督府執事　乙卯上謂秦檜曰周
宣内脩政事外攘夷狄近設脩正局令百官各條具利
害甚善所謂脩車馬備噐械外攘夷狄之事卿更宜講
求檜曰臣敢不奉詔　福建江湖宣撫司統制解元巨
振以所部入潭州執李宏以歸韓世忠即以宏為宣撫
司統制時朝廷始聞馬交死以勅書勞宏而宏已執矣
　丁巳神武右軍都統制張俊請本軍自造軍噐赴朝
廷呈訖置庫樁管下戸部支物料價錢許之　戊午詔
江浙湖廣福建諸路各委漕成一員出賣官田　秋七
月辛酉御筆福建州縣盗賊焚刼之家悉捐其田稅先
是徳音蠲免而有司以為著令不得過三分上欲實惠
及民繇是申命　壬戌復置湖北提舉茶鹽司　癸亥
初令廣西經畧司以鹽博馬其後嵗撥欽州鹽二百萬
斤與之　初江東安撫大使李光奏小使臣翟慶賀仲
堪為宣州兵馬監押如有已差人亦乞從今來所辟施
行詔並特添差甲子殿中侍御史江躋言臣嘗怪近日
帥守監司辟官徃徃不知尊朝廷必欲直衝吏部已差
之人朝廷既不能奪吏部已行之命又不能違藩鎮辟
置之意則不惜以添差與之朝廷姑息藩鎮可謂得已
而不已願罷慶仲堪仍下吏部措置毎州縣添差不得
過若干貟以寛民力從之令脩政局措置　罷福建提
舉市舶司令憲臣兼領　乙丑給事中胡安國入對上
曰聞卿大名何為累召不至安國再拜辭謝進曰臣聞
保國必先定計定計必先定都建都擇地必先設險設
險分土必先遵制制國以守必先䘏民夫國之有斯民
猶人之有元氣不可不䘏也除亂賊選縣令輕賦歛更
弊法省官吏皆䘏民之事也而行此有道必先立政立
政有經必先核實核實者是非毁譽各不亂眞此致理
之大要也是非核實而後賞罰當賞罰當而後號令行
人心順從惟上所命以守則固以戰則勝以攻則服天
下定矣然致此顧人主志尚如何耳尚志所以立本也
正心所以决事也養氣所以制敵也宏度所以用人也
寛隱所以明徳也具此五者帝王之能事備矣乞以核
實而上十有五篇付宰相參酌施行先是安國為時政
論二十篇以獻其論定計畧曰陛下履極六年以建都
則未有必守不移之居以討賊則未有必操不變之術
以立政則未有必行不反之令以任官則未有必信不
疑之臣論建都謂建康有可都者五不宜數動與夷狄
逐水草無異論設險謂欲固上流必保漢沔欲固下流
必守淮泗欲固中流必以重兵鎮安陸論正心謂在先
致其知而誠其意故人主不可不學論養氣謂用兵之
勝負軍旅之强弱將帥之勇怯係人主所養之氣曲直
如何願强於為善益新厥徳使無曲失可得指議論宏
度謂人主以天下為度不可以私勞行賞私怨用刑論
寛隱謂創業興衰之君柔遜謙屈必施於林壑退藏之
士以礪其節獨以威刑外施暴横之戎内拂貪殘之賊
與悍驕不可使之將䜛説殄行之臣則天下歸心而治
道成其大指如此至是又申言之時上欲講春秋遂以
左氏傳付安國㸃句安國言今方思濟艱難豈宜耽玩
文采莫若濳心聖人之經上稱善安國因薦司勲員外
郎朱震資政殿學士新除提舉萬壽觀兼侍讀張守
知福州從所請也上曰福建盗賊之後要在拊循凋瘵
用守為宜初偽閩以八州之産分三等之制膏腴者給
僧寺觀中下者給土著流寓自劉䕫守福始貿易以取
貲守與士大夫謀為實封之説存留上等四十餘刹以
待高僧餘悉為實封金多者得之嵗入不下七八萬緡
以助軍衣餘寛百姓雜科時實便之　起居郎王居正
知婺州居正素與秦檜善檜為執政嘗與居正論天下
事甚銳及拜相所言皆不讎居正見上曰秦檜嘗語臣
中國之人惟當着衣噉飯共圖中興臣時心服其言又
自謂使檜為相數月必驚動天下今為相施設止是願
陛下以臣所言問檜所行於是檜始恨之　己巳上謂
輔臣曰比來臺諫論駁多渉細事意其沽敢言之名朕
謂宣和間言事者少千百中無一今朕盡令人言不間
踈逺所以人人敢言　癸酉上諭秦檜曰内諸司可省
者令脩政局條上檜曰此盛徳事也大觀宣政間屢省
冗費終不能行今斷自淵衷誰敢不聽　甲戌給事中
胡安國進兼侍讀給事中陳瑀中書舍人陳與義並兼
侍讀上令安國兼讀春秋仍諭以隨事解釋不必作義
朕將咨詢
　(臣留正等曰易之文言曰君子學以聚之問以辨之/寛以居之仁以行之而下文繼之曰君徳也蓋人君)
　(之徳莫大於學問寛也者所以居是學問者也仁也/者所以行是學問者也學則必有思思則必有疑疑)
　(而問問而辨辨而明明而廣大昭徹與天地等得失/是非不能為之亂賢否忠侫不能為之惑欲帝而帝)
　(欲王而王惟所擇而用之無不如意夫是之謂君徳/堯舜禹湯文武之所以汲汲也仰惟太上皇帝以天)
　(縱之聖當艱難之初萬機之繁日不暇給而留神六/籍退托不明申命講臣無為義訓隨事解釋用將咨)
　(詢焉嗚呼茲君徳之盛所以與堯舜/禹湯文武相望於千百年之上也)
知無為軍王彦恢言建康古都乃用武之地欲保建康
必内以大江為之控扼外以淮甸為之藩籬又必措置
兵食以贍國費然大江以南千里浩渺决欲控扼非戰
艦不可大江以北萬里坦途欲遏長驅非戰車不可舒
廬滁和良疇百萬欲措置軍食非營田不可舟車之法
以輕㨗為上彦恢所制飛虎戰艦傍設四輪毎輪八檝
四人旋斡日行千里又有神武戰車下安四輪畧同飛
虎頂張布帷以避矢石傍斜衝擊其用如神又有拒馬
車一人之力可以轉用比之蒙衝偏箱鹿角此尤至要
淮泗良疇不可以數計不須朝廷給本秪以有無相濟
併力營田計其户口什一養兵則淮西可以守矣如許
令彦恢招兵教習只乞那融淮西數州財賦可足舟車
之用及以數州秋成所得那融營田可足兵食之費萬
一今秋金人長驅入冦及盗賊猖獗彦恢當以此舟車
摧鋒䧟陣以此士卒斬將搴旗以此種蒔飛芻輓粟保
守淮疆决無踈失詔彦恢就本軍措置　己卯吕頥浩
自鎮江入見　初韓世忠進師討劉忠至岳州之長樂
渡與賊對壘至是遣卒疾馳入其中軍賊驚潰大敗遁
去忠據白面山跨三年及是乃敗其輜重皆為世忠所
得　辛巳詔吕頥浩日下赴都堂治事知紹興府朱勝
非同都督江淮荆浙諸軍事頥浩薦勝非蓋以傾秦檜
也　丙戌初宗正寺所掌四書曰玉牒曰仙源積慶圖
曰宗藩慶繫錄曰宗枝屬籍玉牒如帝紀而特詳於國
書中最為嚴重建炎南渡舉四書而逸於江滸丁亥宗
正少卿李易請編次玉牒從之　八月庚寅起居舍人
張燾言自古未有不知敵人之情而能勝者願詔大臣
諸將厚爵賞以募可用之人遣徃伺賊撫養家屬以繫
其心資之財用或使為商或為伎藝以混其迹凡敵人
動静皆審知之則戰守進退在我有備詔以付都督及
沿江諸帥　壬辰福建等路宣撫使孟庾兼權同都督
江淮荆浙諸軍事觀文殿學士朱勝非復知紹興府先
是吕頥浩自江上還欲傾秦檜而未得其要過平江守
臣席益謂之曰目為黨可也然黨魁在𤨏闥當先去之
頥浩大喜乃引勝非為助故以勝非同都督諸軍事給
事中胡安國言勝非與黄濳善汪伯彦同在政府緘黙
附㑹馴致渡江至今人心追恨未泯乃尊用張邦昌結
好金國許其子孫皆得叙錄淪㓕三綱天下憤鬰及正
位冡司苖劉肆逆貪生茍容辱逮君父以此三者觀之
勝非忠邪賢否斷可見矣侍御史江躋亦奏勝非不知
兵　癸巳提㸃鑄錢司言江池殘破逺渉大江乞權就
䖍饒二州併工鼓鑄許之舊制江池饒建四州嵗鑄錢
百三十萬緡以贍中都其後皆不登此數至是併廣寧
監於䖍州永豐監於饒州是嵗鑄錢纔八萬緡　甲午
近嵗官吏坐贓抵死之人率皆貸配故犯法者滋多至
是錢塘縣吏樂振受賄當死詔論如律其徒始駭懼大
理寺丞姚悼因請以振刑名頒下諸州從之　乙未言
者論比年編伍之民累經蕃冦識其伎能徃徃保社相
聮乘間邀擊賊不敢犯今數路分屯㳂海設備縱有百
萬精鋭之師亦不能徧給儻能激勸土豪使之訓習數
年之後民兵之勢既成即黥刺之法可以漸變詔諸州
守臣隨鄉土之宜措置　丙申左司諫呉表臣言時方
艱危州郡獲全者無幾正頼賢守以循撫之望用藝祖
漢宣帝唐太宗明皇故事應郡守初自行在除授及代
歸赴闕者並令引對一則明示朝廷謹重郡守之意使
之盡心二則可以揣知其人之賢否與其才之所堪從
而褒黜三則自外來者可詢其所以為政與民情風俗
之所安而下情上通不至壅蔽輔臣進呈上曰郡守民
之帥帥若不得人千里受弊宜從之　戊戌朱勝非提
舉醴泉觀兼侍讀是日吕頥浩進求勝非還任上曰勝
非入相三日值劉苖作亂當時調䕶有力朕豈不知可
除在京宫觀留侍經筵蓋頥浩必欲引勝非故有此命
頥浩恐胡安國持錄黄不下特命中書門下省撿正諸
房公事黄龜年書行安國言由臣愚陋致朝廷過舉侵
紊官制隳壊紀綱孟子曰有官守者不得其職則去臣
待罪五旬毫髪無補既失其職當去甚明况勝非係臣
論列之人今朝廷乃稱其處苖劉時能調䕶聖躬即與
向來詔㫖責詞是非乖異昔公羊氏以祭仲廢君為行
權先儒力排其説蓋權宜廢置非所施於君父春秋大
法尤謹於此自建炎改元凡失節者非特釋而不問又
加進擢習俗既成大非君父之便臣蒙眷奬方俾以春
秋入侍而與勝非為列有違經訓倘貪祿位不顧曠官
縱臣無恥公論謂何不報遂卧家不出　詔選人充樞
宻院計議編脩官到任一年進士通理四考餘人五考
並與改京官　己亥給事中兼侍讀胡安國言自古盛
王雖用文徳必有親兵專掌宿衛成王即政周公指虎
賁與常伯同戒于王欲其知恤虎賁者猶今侍衛諸軍
也康王初立太保俾齊侯吕汲以虎賁百人逆於南門
吕伋者太公望子自諸侯入典親兵猶今殿前馬歩軍
都帥也勲徳世門總司禁旅虎賁鋭士宿衛王宫其為
國家慮深逺矣本朝鍳觀前代三衙分掌親軍雖崇寧
間舊規猶在及至高俅得用軍政廢弛遂以陵夷陛下
嗣承寳位謀國者不思復古親兵寡弱宿衛卑少豈尊
君彊本消患預防之計也伏望考祖宗選擇禁旅之法
脩明軍政威服四方上嚴宸極詔三衙措置　辛丑左
司諫呉表臣言大江之南上自荆鄂下至常潤不過十
郡之間其要𦂳處不過七渡上流最急者三荆南之公
安石首岳之北津中流最𦂳者二鄂之武昌太平之采
石下流最𦂳者二建康之宣化鎮江之𤓰洲是也惟此
七渡當擇官兵脩噐械其餘數十處或道路迂曲或水
陸不便非大軍徃來徑㨗之處畧為之防足矣詔以付
松江守帥　初命尚書倉部貟外郎成大亨等四人催
督江浙諸路夏税物帛而使者以趣辦為功至有五月
初已到行在論者已為擾民於是前所降州縣催督官
吏及受納管押等官推賞指揮並罷　癸卯上出所書
孝經以示輔臣　淮東宣撫使劉光世言通問使王倫
還自金國始朝廷遣人使虜自宇文虚中之後率募小
臣或布衣借官以行皆為所拘既而金左副元帥宗維
遣都㸃檢烏陵阿思謀至館中具言息兵議和之意俾倫
南歸須使人徃議　戊申給事中兼侍讀胡安國罷安
國以論朱勝非不從力求去勝非皇恐亦上㑹稽印走
傍郡乞奉祠詔曰禮義不愆於人言而奚恤君臣無間
於大體以何傷章十數上卒不許吕頥浩言於上是日
詔安國可落職提舉建昌軍仙都觀右僕射秦檜三上
章乞留安國不報遂家居不出己酉以中書門下省檢
正諸房公事黄龜年為殿中侍御史尚書右司貟外郎
劉棐行右司諫吕頥浩用二人將以逐檜也是日給事
中兼侍講程瑀亦罷知信州自是臺省相繼出矣　汀
州童子萬頃年十嵗能誦經子書上召見於内殿頃記
誦如流上嘉其敏命為文林郎仍賜名嚴　庚戌大理
少卿張宗臣奏風塵未静冦盗間作州郡兵噐朘削殆
盡作院旬呈之法僅成虚文漕計闕乏不復給物料之
直工匠㪚充他役今兵噐闕少將使數百疲卒索手臨
敵此必不可宜行下諸路嚴責州郡凡軍噐物料速給
其直工匠不許他役監司察其㓕裂者帥司或大軍取
索先足本州合用之數方計給其餘詔從之　辛亥侍
御史江躋左司諫呉表臣並罷壬子程瑀胡世將劉一
止張燾林待聘樓炤並落職與宫觀皆坐秦檜黨為吕
頥浩所斥也自是臺省一空矣　癸丑詔職事官輪對
已周復令轉對　甲寅尚書右僕射同中書門下平章
事兼知樞宻院事秦檜罷為提舉江州太平觀檜與左
僕射吕頥浩不諧㑹邉報王倫來歸殿中侍御史黄龜
年因劾檜專主和議沮止國家恢復逺圖且植黨專權
漸不可長上乃召兵部侍郎兼直學士院綦崈禮入對
出檜所獻二䇿大畧欲以河北人還金國中原人還劉
豫如斯而已上謂崈禮曰檜言南人歸南北人歸北朕
北人將安歸又檜言臣為相數月可使聳動天下今無
聞崈禮請御筆付院上即索紙書付崈禮崈禮退未至
院而麻制已成翌日制責檜曰自詭得權而舉事當聳
動於四方逮茲居位以陳謀首建明於二䇿罔燭厥理
殊乖素期檜既免上乃諭朝廷終不復用仍榜朝堂檜
入相凡一年
　
　
　
　
　
　
　
　
　
　宋史全文卷十八上
欽定四庫全書
　宋史全文卷十八下
　　宋高宗六
癸丑紹興三年春正月丁巳朔上在臨安　己未命諸
路憲臣兼提舉常平司公事用户部尚書黄叔敖請也
　詔婺州年額上供羅並權折價錢　庚申李横破潁
順軍降偽齊知軍士蘭和後二日敗偽齊兵於長葛縣
　甲子命户部侍郎姚舜明徃建康總領大軍錢糧總
領名官自此始　李横復潁昌府城陷趙弼巷戰不勝
遂遁去　乙丑手詔曰廷尉天下之平也曹劌謂小大
之獄雖不能察必以情為忠之屬也可以一戰不其然
乎可布告中外應為吾士師者各務仁平濟以哀矜天
髙聽卑福善禍淫莫遂爾情罰及爾身置此座右永以
為訓臺屬憲臣常加檢察月具所平反刑獄以聞三省
歲終鈎考當議殿最　金人陷金州　辛未雨雹而雷
癸酉初復大火之祭配以閼伯歲以辰戌月祀之用酒
脯　己卯詔太史局依舊頒降諸路轉運司厯日其賣
到淨利錢赴𣙜貨務　壬午知桂州許中奉詔市戰馬
得千四百匹而弱不堪用上命降中二官樞密院因請
即邕州置買馬司馬必四尺二寸以上每百疋為一綱
令帥臣提舉收買選見任官管押自是歲得千匹雖道
斃者半然於治軍亦非小補　乙酉減民間蠶鹽錢初
祖宗時賣民間蠶鹽政和三年詔民間不願請鹽者輸
鹽錢十之六渡江後不復予鹽而差損其直至是又申
明之　二月丁亥朔陞桂州為靜江府以上嘗領節度
故也　工部尚書兼權吏部尚書席益言魏晉而下甄
别人物專任選曹至唐而銓法密矣然不拘以微文激
濁揚清時出度外故杜淹表薦四十餘人後多知名韋
思謙坐公事負殿髙公輔遽擢為監察御史國初猶存
舊制乾德四年詔曰自今常調集選人吏部南曹取歴
任中多課績而無闕失其人材可擢者具名送中書引
驗加奬則是或尚任人而不專任法也其後官制釐改
典選者一切不得以意從事振拔幽滯無復聞焉望稽
用乾徳詔書凡常調中材行可取者許長貳具名以聞
從之　右諫議大夫徐俯進春秋解義至天王所宰渠
伯糾來聘用左氏說父在故名上謂俯曰魯桓公簒立
天王當致討既四年不問乃使其宰往聘失政刑矣故
書名以貶之戊子俯乞編之記注　己丑言者論軍中
虚費四事一曰冗兵二曰虚劵三曰廣作名目以收使
臣四曰招集游手以充效用大略謂或有一軍不過三
二千而使臣至五六百又效用之給倍於上禁軍今乃
以供雜役望詔統兵之臣與應副錢糧官同心體國愛
惜財用立定使臣貟數選汰效用詔樞密院申嚴行下
　辛卯初置買馬司於賔州仍命撥本路上供封樁内
藏錢合二十七萬緡欽州鹽二百萬斤為買馬費　陜
西都統制吳玠與敵遇于真符縣之饒風闗先是知興
元府劉子羽聞金州陷即遣統制官田晟守饒風闗拒
其來路且馳檄召玠時宣撫司未有行下玠曰事迫矣
諸將不能辦我當自行自河池一日夜馳三百里中道
少止子羽移書曰敵旦夕至饒風嶺下不守此是無蜀
也公不前子羽當徃玠即復馳與敵遇玠軍纔千人益
以洋川義士萬三千人玠先以黄柑遺薩里罕曰大軍
逺來聊奉止渴今日決戰各忠所事薩里罕大驚以杖
擊地曰吳玠爾來何速耶時金房鎮撫使王彦自西鄉
以八字軍來會諸軍見援至稍弛玠怒欲斬壕寨將而
壕寨將走降敵人告以虚實且言統制官郭仲地分雖
險而兵寡弱易敗乃夜以輕兵襲取之仲果退走敵既
得山寨遂乘髙下闞饒風以精兵夾攻王師之背王師
盡却玠斬之不能止凡六日闗陷　癸巳都司檢詳官
奏下營田法於諸路行下悉以陳規條畫為主凡授田
五人為甲别給菜田五畝為廬舍稻場初年免田租之
半兵屯以使臣主之民屯以縣令主之悉以歲課多寡
為殿最　丁酉饒風闗陷吳玠收餘兵趨西縣王彦收
餘兵奔達州彦潰兵走通明縣破之四川大震　己亥
御筆臨安自兵火後民地為官司軍營所占者其預買
絹皆除之翌日輔臣言上户往往已免下户不能自陳
宜遵詔㫖蠲放上曰文王發政施仁必先四者凡施當
先及下彼豪家雖立法抑之猶能侵細民不可不察也
　是日薩里罕入興元府經畧使劉子羽焚其城而遁
初饒風闗陷子羽與吳玠謀守定軍山玠憚之遂西子
羽亦退屯三泉縣從兵不及三百與士卒同粗糲至取
草木芽蘖食之遺玠書曰子羽誓死於此與公訣矣時
玠在興州之仙人闗為守備得書而泣其愛將楊政大
呼軍門曰節使不可負劉待制不然政輩亦舍節使去
玠乃從麾下由間道與子羽會于三泉金游騎甚迫玠
夜視子羽方酣寢傍無警呵者曰此何時而簡易乃爾
子羽慨然曰吾死命也夫何言玠泣下復往守仙人闗
子羽約玠共屯三泉玠曰闗外蜀之門户不可輕棄敵
人所以不敢輕入者恐玠議其後耳若相與俱下敵必
隨入險反守徐取間道則吾勢日蹙大事去矣今經畧
既下玠當由興州河池遶出其後褒斜山谷如行鼠穴
敵見玠遶出其後謂將用奇設伏邀其歸路勢必狼顧
吾然後據險邀擊可使遁去此所謂善敗者不亡者也
子羽以潭毒山形斗拔其上寛平有水乃築牆壘凡十
六日而成其衆稍集既而統制官王俊又以五千人至
於是軍勢復振　庚子詔伯琮特除和州防禦使賜單
名從王令學士院擬二十字進入上自擇瑗字以名之
　辛丑詔天章閣神御旦望節序帝后生忌應用羊肚
者以他物代之上以每位當用一羊故有是㫖且諭大
臣曰祖宗以仁覆天下豈欲多殺物命　壬寅宗室瑗
為貴州防禦使　甲辰詔諸州經總錢並委通判拘收
　乙巳河南鎮撫司統制官李吉敗偽齊兵於伊陽
丁未知成都府王似始受川陜宣撫處置副使之命先
是宣撫處置使張浚見似除書上疏言都統制吳玠參
議軍事劉子羽有功於蜀不應一旦以似加其上尚書
左僕射吕頥浩與似連姻聞浚論似非才不恱或告右
僕射朱勝非以浚起義兵平江時嘗有斬勝非之語勝
非又毁之浚由是得罪時浚承制以子羽為宣撫判官
與似同治事大事多與子羽謀之似充位而已　䖍賊
周十隆犯循梅汀州　庚戌廬壽鎮撫使胡舜陟改充
淮西安撫使應本路鎮撫司並受節制　辛亥工部尚
書兼權吏部尚書席益參知政事新除翰林學士徐俯
簽書樞密院事故事簽樞下執政一等至是特詔鈞禮
又例外賜以金帶　壬子提舉浙東茶鹽公事王然罷
仍貶秩一等先是宣諭官朱異論然置明州三縣鹽場
將沿海下户一例勾籍其間有不願結甲及雖結甲而
不願貨本錢至有憂畏而自縊者或持杖而逐保正者
言者亦論其擾民故有是命　甲寅詔自今守臣到任
半年先具民間利害或邊防五事來上因以察其才能
　兩浙轉運副使徐康國罷任貶秩二等先是康國獻
羨錢十萬緡上不受宣諭官朱異左司諫唐煇論康國
抛糴民户米麥踰年不償故有是命　三月戊午詔兩
浙諸州和買物帛聽以三分折納見緡　己未中書舍
人趙思誠言州縣武臣添差甚衆一郡至有三四十人
貪汙不法民受其弊望自今惟忠義及有功勞於國之
子孫朝廷特加優恤者許添差外餘並禁止若以貟多
闕少當自稍清入仕之門以息官冗民貧之弊詔除宗
室外令吏部開具申尚書省　淮西安撫使胡舜陟至
廬州潰卒王全與其徒來降前郡將王亨籍官逋之在
民者亡慮數萬緡舜陟盡蠲之亨又託名贍軍令市販
輸金舜陟亟罷之流民稍稍自歸舜陟發粟貸民俾濟
農事會歲大穰所收至倍公私皆給焉　甲子知建康
趙鼎為江西安撫大使兼知洪州　京西招撫使李槿
傳檄諸軍收復東京朝廷嘉之特遷右武大夫忠州觀
察使　丙寅詔讀書習射童子求試者九人惟習射者
令召見餘賜帛罷之上因謂大臣曰上有所好下必有
甚焉葢繇昨嘗推恩一二童子故求試者雲集此雖善
事然可以知人主好惡不可不謹也　己巳潁昌捷奏
至詔李横再進翊衞大夫　癸酉東流令王鮪坐贓抵
死除名編管新州自是贓吏罕復黥配矣　甲戌尚書
左司貟外郎王庭秀言朝廷比來深疾貪吏然州縣之
間豈無亷介自將沈於下僚者望命五使所至以亷潔
清修可以師表吏民者具名來上參以公議不次陞擢
以厲士風從之　丁丑初惠州獄囚黄四等七人有司
以為強盜當死推勘公事孟師尹錄問駮正無罪及是
上聞之特遷右宣敎郎既而有司言師尹嘗平反死囚
五人復命遷一秩　知藤州侯彭老獻賣鹽羨錢十萬
上批其奏付三省曰縱有寛剩自合歸之有司非守臣
所當進納或恐妄有刻剝取媚朝廷特降一官以懲妄
作所進物退還翌日徐俯又以為言彭老遂罷　壬午
韓世忠充淮南東路宣撫使泗州置司朝廷聞李横進
師議遣大將以世忠忠勇故召見而遣之　通判和州
賈直清提舉淮西茶鹽公事兩淮舊為分鎮地至是始
命監司　言者論軍屯所至發掘塚墓及借取平民首
級之弊詔以付神武諸將　癸未詔今後贓吏依祖宗
舊制㫁訖令刑部鏤板行下以兵部貟外郎劉景真有
請也　大理正劉藻請諸路獄案情犯未真者除命官
外更不取㑹令刑寺悉行兩㫁委憲司遣官審問定歸
一㫁事下本寺本寺奏如所請其不可定歸一㫁者即
上朝廷酌情處㫁施行從之　夏四月丁亥尚書左僕
射朱勝非以母魯國太夫人楊氏憂去位　己丑韓世
忠言近被㫖措置建康府江南北岸荒田為屯田之計
㳂江荒田雖多大半有主難以如陜西例乞募民承佃
都督府奏如世忠議仍蠲三年租田主自訟則歸之滿
五年不言給佃人為永業於是詔湖北浙西江西皆如
之尋又免科配徭役　駕部貟外郎韓膺胄轉對論刑
罰輕重國祚短長係之望追法仁祖舊章凡獄官失入
死罪者終身廢之雖經赦宥永不收敘上曰此仁祖之
事也其仁民詳刑如此乎乃命有司申嚴行下　上曰
縣令於民最親今多非其人吕頤浩言漢以九卿為郡
守郎官宰百里今縣令但以資格差注上曰豈在官資
卑崇惟在得人　庚寅安復鎮撫使陳規知池州兼㳂
江安撫使規守德安七年賊不能犯至是召還入對首
乞罷鎮撫使又言諸將跋扈請用偏裨以分其勢上皆
納之以安復二州隸湖北帥司自是不復除鎮撫使矣
　辛卯劉光世為江東宣撫使屯鎮江時光世與韓世
忠更戍世忠至鎮江城下而姦細入城焚其府庫光世
擒而鞫之皆云世忠所遣於是訴於上江東統制官王
德請于光世曰韓公之來獨與德有隙耳當身往迎見
之謁入世忠大驚謂德曰公誠烈丈夫曩者小嫌各勿
介意因致酒結歡而别　金人去興元自敵入梁洋蜀
中復大震劒南諸路皆為徙治之計薩里罕留屯中梁
山踰月始自斜谷去興元劉子羽與吳玠謀以兵邀之於
武林闗不及張浚遣統制官王俊復洋州興元府薩里罕
既還鳳翔乃遣十餘人持書與旗來招子羽玠子羽盡
斬之惟留一人使還曰為我語賊欲來即來吾有死耳
何可招也玠亦遺薩里罕書以大義責之薩里罕乃止
　壬辰移都督府于鎮江照應江淮兩軍機務於是建
康府㩁貨務都茶場亦移於鎮江　浙東宣諭朱異薦
簽書鎮東軍節度判官㕔公事張九成義烏縣令閭丘
昕知龍泉縣汪汝則知瑞安縣熊彦詩知嵊縣姜仲開
政績詔並進一官吕頤浩言仲開臣之外親乞勿賞恐
外議以臣為私上曰不可有功必賞乃所以為公使有
罪雖卿之親亦不當貸　岳飛以大軍次䖍州　癸巳
執政奏事上色不怡久之曰昨夕暴雨朕通夕不寐恐
於蠶麥有傷徐俯曰暴雨不害蠶麥久則為害矣上色
稍和　詔禮官重别討論昭慈獻烈皇后諡號時登仕
郎鄒况上書言其兄浩直諫事且乞雪昭慈后元符之
謗前二日上諭輔臣曰此哲宗朝事言之毋傷乎徐俯
曰陛下母事昭慈追崇極典天下共知其謗已雪矣上
曰昭慈勲臣之家當時備禮而納正后此本朝盛事俯
曰宣仁聖烈太后尤重家法欲正后生元子繼萬世之
統以哲宗少年戒之在色不欲其多近嬪嬙小人陰連
宫掖因是得行媒孽遂致廢后上曰皆當時大臣不諫
之罪也翌日詔况引對上曰况浩之弟故欲擢之俯曰
浩自有子柄上曰直臣之子復擢用之為御史使言事
聳動四方亦足為國家之光也　甲午知嚴州顔為條
上便民事乞嘗得解及應免解人並免丁役許之其後
太學生亦免　戊戌湖南安撫使折彦質所遣統領官
劉深以兵至鼎州時鼎寇楊太兵益盛僭號太聖天王
且用以紀年　己亥詔復五帝日月之祀四方帝以四
立日黄帝以季夏之土王春秋分朝日夕月禮如感生
帝　湖南宣撫使薛徽言奏郴道州桂陽監去年旱民
乏食詔户部剗刷本路諸州米二萬斛付提刑司充賑
濟命未至徽言即諭漕臣發衡永州米賑糶而以經制
銀市米償之民賴以濟　壬寅尚書右司貟外郎劉岑
請訪四方遺書以實三館從之　童子彭興祖五歲能
誦書劉轂五歲能騎射二人皆神武右軍小校子也都
統制張俊以聞上召見於内殿以興祖為右迪功郎轂
為進武校尉皆賜袍笏　丁未神武副軍都統制岳飛
遣統領官張憲王貴分道擊䖍宼彭友等獲之友先據
龍泉至是乃敗　戊申詔諸緣宣諭所按發置獄除正
犯人外並放上嘗論大臣曰向遣五使宣諭意在利民
至於贓吏所當深治然所在多置獄横及無辜非朕本
意此後惟謹監司不必每事遣使故有是命　明州觀
察使髙士曈為保寧軍承宣使權管客省四方館閣門
公事士曈初召見乞落階官上曰士曈以宣仁近屬故
稍優之然躐等亦不可髙爵厚祿留待立功將士朕於
外戚未嘗假以恩澤今後宫之家官未有過保義郎者
此曹何厭之有雖與之正任承宣使又望節鉞矣　詔
自今大軍所過並令本州通判充錢糧官自入境隨軍
出至境上　邕州進士昌慤特補忠州文學充廣西買
馬司准備差使初提舉峒丁李棫既罷經略司更委通
判賔州任彦輝就本州買馬道里迂逺大理馬遂不至
及是朝廷復置司買馬慤上疏請招來之仍諭諸蕃中
馬及三百疋賜錦袍銀帶如有出格之馬依溪洞搭價
收買不可循其舊例每蕃令提舉官以綵帛為信如遣
效用入蠻許借官錢多市鹽綵結托山獠及諸蠻令開
拓道路庶幾諸蕃忻慕曲盡招馬之術疏入遂授以官
俾行其說焉　五月乙卯朔上諭大臣曰朕省閱天下
事日有常度每退朝閱羣臣及四方章奏稍暇即讀書
史至申時而常程皆畢乃習射晩則復覽投匭封事日
日如是也　詔諸路宣諭官所薦人才並俟終更令入
對當不次陞擢以勸能吏　左承奉郎林儼獻書二千
卷詔官其家一人尋以儼監西京中嶽廟　丙辰初馬
氏據湖南始敷郴道永州桂陽監茶陵縣丁錢絹米其
後丁有逃亡而不除其數民極以為患至是湖南宣諭
薛徽言奏道州丁米萬七千餘斛乞以其半敷之田畝
半取之身丁事下漕司相度未幾守臣趙坦亦以為言
乃命田畝敷三分之二　詔博糴米斛以度牒官告償
其直者中糴數多之家多給官告數少者給度牒　戊
午大理少卿元衮言律令煩多非明察詳審而熟於憲
章者未免有失故四方請讞比擬繆誤者十常二三望
令刑寺官具法令引用有可疑者為之推原法意申明
以頒天下俾郡縣無承用之駮而姦吏絶因緣之市以
廣陛下欽恤之意詔刑寺看詳如其請　辛酉詔築第
百間以居南班宗室仍以睦親宅為名　壬戌應童子
舉張揉為迪功郎揉年九歲能誦書為古風詩孫子論
上親試而命之　癸亥吕頤浩奏事因論祖宗兵制上
曰祖宗制度自朕家法至於仁宗臨御最久恩澤及人
深朕於政事間未嘗不繹思仁祖庶幾其髣髴也　乙
丑侍御史辛炳入對言艱危多事之時冗食之官當減
今福建八州而添差至八十餘貟理宜改正詔付吏部
炳又言宣諭大臣自今勿廢都堂公見之禮則必無乏
材之嘆詔三省通知　監察御史鄭作肅言通判出於
帥守之門則於州事無所執守視過咎無敢刺舉今藩
屏之權已重於此尤所宜謹乃詔諸州通判見任守臣
所辟者並罷丁卯尚書吏部侍郎韓肖胄同簽書樞密
院事充大金通問使給事中胡松年試工部尚書充副
使　神武中軍統制楊沂中以大軍至桐廬縣而魔賊
繆羅與其徒八人已就招詔沂中速往招捕餘黨沂中
捕斬其徒九十有六人　壬申言者論五使所至訟牒
紛起其間固有久負屈抑不得自伸至於因緣嫌怨虛
誕不實者十葢八九望令有司具申朝廷特寘嚴憲從
之　乙亥天申節韓世忠進生鹿上不欲却諭輔臣曰
將放之山林以適物性　丙子知永州黄陞與其州官
文武六人並罷以湖南宣諭薛徽言劾其贓汙不法也
　金房鎮撫使王彦復金州　丁丑左中奉大夫王聲
英州編管坐權知岳州受賄當絞也仍以其獄示諸路
州縣　戊寅左宣敎郎李長民守監察御史左修職郎
程克俊右迪功郎監明州比較務歐陽興世登仕郎鄒
况並特改京官先是四人俱得召對上問輔臣曰長民
性行比兄正民如何吕頤浩對二人皆淹博文詞則長
民優上曰陳襄薦司馬光等朕得其藁以示從臣而正
民以為光等皆不合時宜者士大夫笑之徐俯言正民
之父景淵長者持論平乃不以元祐為非上曰顧長民
材行何如耳元祐之人雖賢其子孫亦不必偏用餘人
亦不可偏廢惟賢則用之又問况何如人頤浩等對以
浩之弟上曰浩固賢矣更當議况之賢否爾席益曰陛
下不以正民之過而廢長民雖已知浩之賢而又問况
之賢否可謂至公矣上曰朕未嘗偏有好惡况用人乎
既而侍御史辛炳言况本非士類編評無聞玷辱名臣
之後望授降等差遣從之　己卯湖南宣諭薛徽言上
通判永州劉延年祁陽令張登治狀上問延年何如人
輔臣皆言不識上曰古人求賢如不及然人故未易知
雖聖人猶難之大臣既不識何由知其賢否通判非如
縣令之不可數易也乃召延年赴行在登就任増秩徽
言又奏擅發錢米賑糶飢民乞黜責上釋其罪因詔自
今宣諭官合用錢物並申朝廷違者重寘典憲延年嘗
權興國軍巨宼李勝以迎奉神御為名將徒衆數千人
拏舟入軍延年禦之有方勝屈伏而去江西人至今稱
之　辛巳罷宣撫司便宜黜陟初張浚既受黜陟之命
事重者出敕行之參知政事席益簽書樞密院徐俯大
不平指以為僭及是浚還行在而王似等代之故有是
㫖　六月甲申朔徽州童子林國佐九歲能誦書詔免
解賜帛自是遂為故事　乙酉詔以臨安獄多淹滯命
察官一貟詣府監視遣決事大者趣之　婺州進士張
志行賜號冲素處士志行東陽人以學行為鄉里所推
大觀中数舉八行不就浙東宣諭官朱異言於朝故以
命之志行年幾七十矣　丙戌復置六部架閣庫自崇
寧間何執中為吏部始建議置吏部架閣官其後諸曹
皆置凡成案留部二年然後畀而藏之又八年則委之
金耀門文書庫人以為便迄宣和再置再省至是都官
貟外郎蘇良治奏復之遂命末㕔郎官兼領丁亥同
簽書樞密院事韓肖胄工部尚書胡松年入辭肖胄言
今大臣各狥已見致和戰未有定論然和議乃權時之
宜今臣等已行願毋先渝約或半年不復命必别有謀
宜速進兵不可因臣等在彼而緩之也肖胄母文氏聞
肖胄當行為言韓氏世為社稷臣汝當受命即行勿以
老母為念上聞之詔特封榮國太夫人以寵其節文氏
彦博孫也　庚寅上謂吕頤浩等曰為法不可過有輕
重然後可以必行而人不能犯太重則法不行太輕則
不禁奸朕常語徐俯異時宫中有所禁切令之曰必行
軍法而犯者不止朕深惟其理但以常法處之後更無
犯者乃知先王立法貴在中制所以決可行也　壬辰
江南東西路宣諭　劉太中言建昌軍敎授李彌正玉
山縣丞張絢清修亷潔文學過人詔並進官赴行在
甲午神武前軍統制王􁣣為荆南府潭鼎澧岳鄂等州
制置使時鼎寇楊么復犯公安石首二縣湖南安撫使
折彦質數請濟師乃命􁣣總舟師以行凡湖南北兵並
受􁣣節度已而􁣣請招安金字牌上曰近來盜賊踵起
葢黄潛善等專務招安而無弭盜之術髙官厚祿以待
渠魁是賞盜也么跳梁江湖罪惡貫盈故命討之何招
安為但令􁣣破賊後止戮渠魁數人貸其餘可也　辛
丑進士歐陽凱士特送洪州編管凱士嘗上書論時事
前四日上諭輔臣曰頃上書人間有狂妄者朕多留中
不欲寘罪今凱士狂妄之甚若不懲戒且慮煽惑羣聽
亦害政之一端也可以其書付從官議罪來上仍宣示
臺諫議上故斥之　時方審量濫賞而以左右司領之
吕頤浩當國時有所縱舍左司貟外郎王岡輒持不可
曰管仲奪伯氏駢邑三百飯疏食没齒無怨言何謂也
法者天下公共之法大臣行法與衆棄之尚誰怨前日
論甲黜三官且至乙矣輒貸不問今日復論丙如甲公
秉國鈞於天下具瞻之地不平謂何而怨始有所歸矣
頤浩瞿然　自吕頤浩朱勝非並相以軍用不足創取
江浙湖南諸路大軍月樁錢以上供經制係省封樁等
窠名充其數茶鹽錢葢不得用所樁不能給十之一二
故郡邑多横賦於民大為東南之患今江浙月樁錢葢
自紹興二年始　丙午詔内外從臣各舉宗室一人以
備器使先是知太宗正丞謝伋條上宗室五事曰舉賢
才以強本支更法制以除煩苛擇官師以專訓導繼封
爵以謹傳襲修圖譜以辨親疎時已用伋議復置宗正
少卿因有是命惟襲封不行　丁未詔即駐蹕所在學
置國子監以學生隨駕者三十六人為監生置博士二
貟　江東宣撫使劉光世引兵發鎮江時淮南宣撫使
韓世忠屯登雲門光世懼其扼已改途趨白鷺店世忠
遣兵千餘襲其後光世覺之乃北既是光世奏世忠掠
其甲士六十餘人且言世忠身為大將當國家多事之
時正宜謹慎共濟大事而乃不循法度強奪戰兵若非
臣彈壓嚴切必致兩軍相挺上貽聖憂樞密院言近兩
軍申奏各互有招過官兵詔同都督孟庾體究發遣如
無實跡行下逐司照會上尋遣使和解仍書賈復寇恂
事賜之　壬子自陜西既陷買馬路久不通至是知秦
州節制階文軍馬吳璘始以茶綵招致小蕃三十八族
以馬來市西馬復通葢起於此　秋七月甲寅朔宣諭
朱異言建州觀察推官林安宅清亷守正嘗面折范汝
為詔循二資令入對　丙辰吕頤浩言役宫北門未成
而役又少欲於忠銳第八將范温麾下擇不堪出戰二
百人助役且令温自董之上問其故席益曰役夫出入
禁闥非措所撫循無以彈治上曰不可四方聞之以為
使將帥舍甲兵而事營繕非今日整兵經武之道也
己未置博學宏詞科用工部侍郎李擢奏也其法以制
詔書表露布檄箴銘記贊頌序十二件為題古今雜出
六題分三日試命官除歸明流外進納及犯贓人外願
試者以所業每題二篇納禮部下兩制考校堪召試者
每舉附省試院收試上等改京官除館職中等減三年
磨勘下等減二年並與堂除奏補出身人以賜進士及
第出身同出身為三等之差著為令　詔太史局每月
具天文風雲氣候日月交食等事實封報秘書省　初
置提舉孳生牧馬監官於饒州置司時益市馬於廣西
故先擇牧地鄱陽置官提舉　甲子時大旱上以為民
咨怨而傷和氣諭大臣曰雨不濡土當務修政事以感
天意和買未為良法重困吾民其令監司覈實勿為文
具也　丙寅詔鄉貢進士石公儒李郁並令赴都堂審
察公儒臨海人長於春秋傳不事科舉郁光澤人父深
元祐黨人母陳瓘女兄弟也郁早從楊時學時以其子
妻之宣諭朱異言其賢故召　丁卯詔錄用六朝勲臣
自曹彬至藍元振三百二十人子孫其後得趙普趙安
仁范質錢若水諸孫皆官之　己巳詔以久旱令兩浙
憲臣行所部慮囚左司諫唐煇乞令憲臣所至親自引
問庶使寃枉獲伸從之　庚午詔無職田選人及親民
小使臣並月給茶湯錢十千職田少者通計増給先是
御筆増選人小使臣俸以養亷輔臣進呈上諭以今飲
食衣帛之直比宣和不啻三倍衣食不給而責以亷節
難矣雖變舊法亦權一時之宜户部尚書黄叔敖言文
武官料錢各有格法不可獨増選人小使臣乞令提刑
司内州縣職田於一路通融應付無職田及職田少者
増支從之　癸酉宰相吕頤浩參知政事席益簽書樞
密院事徐俯以旱乞罷政上親答曰與其去位曷若同
寅協恭交修不逮思所以克應天心者頤浩等乃復視
事　乙亥朱勝非起復舊官守尚書右僕射同中書門
下平章事兼知樞密院事　丙子詔諸路監司分按州
縣親錄囚徒以察寃滯以久旱用工部貟外郎朱締奏
也　泉州洪水溢壞城郭墊廬舍凡三日乃平　己卯
進呈左司諫谷煇奏講筵所祇應人以經進書推恩内
門下後省私名慕允中換進義副尉仍與不作非泛補
授乞追改施行遵守朝廷約束上曰此講筵所奏御寶
批也既有例當依例施行席益曰此事固有前比當如
聖㫖施行然副尉而煩諫官論執乞陛下從所奏上頷
之徐俯曰既有例當如何上曰然凡朝廷所行事既有
法有例而行之因言者論列而改則是朝廷所行果非
也且此小事非闗大體吕頣浩席益又固請從煇之說
上可之　庚辰輔臣奏事吕頤浩言雨足上曰日者亢
旱朕甚憂之以為穡事無望矣今霑足如此殆將有秋
春秋二百四十二年書大有年者纔一書有年者再而
已以此知豐登之難得也先是自六月丙午不雨上命
議獄省刑弛力役進素膳及是雨乃足翌日上始御玉
食焉　八月丙戌初忠銳第八將徐文叛降偽齊劉豫
大喜命以海艦二十益其軍令犯通泰州　辛卯詔諸
路州軍自去年以後奏案未得㫁勑者具月日申報取
㫁先是禮部尚書洪凝入對論諸路獄案凝滯上諭輔
臣曰奏案遣決濡滯刑獄禁繫者多何以召和氣吕頤
浩曰奏案法有日限上曰但不舉行耳可常催趣務在
刑清庶革久弊乃有是㫖　甲午上謂大臣曰元祐黨
人固皆賢然其中亦有不賢者乎吕頤浩等曰豈能皆
賢徐俯曰若真元祐黨人豈有不賢但蔡京輩凡已之
所惡欲終身廢之者必名之元祐之黨是以其中不免
有小人　庚子詔都轉運使移司撫州　甲辰手詔曰
比者雨暘弗時幾壞苗稼朕方寅畏怵惕之中又復地
震蘇湖益甚朕甚懼焉葢天之降灾其應必至皆朕失
德不能奉順乾坤叶序陰陽之故咨爾在位大小之臣
有能應變弭灾輔朕不逮者極言無隠時已命諸路憲
司起發州郡所負積年禁軍闕額錢是日上諭輔臣恐
不便於民速令除放詔自建炎已來皆蠲之　御史臺
主簿陳祖禮言按臺令有三院御史分詣三省檢㸃之
文六察官輪詣六曹按察之制望申行之詔自下半年
為始　提舉廣南市舶姚焯請得具便民或邊防五事
如守臣例許之自是監司皆得條上　乙巳詔復置史
館以從官兼修撰餘官皆直館檢討若著作佐郎有闕
依元豐例差郎官兼領　戊申罷江淮等路轉運司
是月韓肖胄等始至雲中見宗維議事　九月癸丑尚
書左僕射吕頤浩引疾求去時天象示變臺諌交章論
頤浩之罪上始厭之　秘書少監孫近請命前宰執恭
具建炎四年二月以前時政記仍令修注官補建炎以
來起居注命百司各以朝廷所施行事報進奏院從之
　丙辰朱勝非言近聞泉州水灾已下本州詰問上謂
大臣曰國朝以來四方水旱無不上聞故修省蠲貸之
令隨之近日蘇湖地震泉州大水匿不以聞何也既而
泉州委其事乃詔民之被害者除其稅其當濟給及營
繕者以度牒二百賜之
　(臣留正等曰書曰明四目達四聰葢言人君之視聴/貴於無壅也管子曰堂上長於百里堂下逺於千里)
　(葢言人主之視聽易於隔絶也今欲去隔絶之患而/使之無壅其唯言路乎四方雖逺有水旱灾異使之)
　(上聞雖不出户庭而周知天下之疾苦其視聽廣矣/能乎是則天下之事無不聞矣葢人情喜聞其美而)
　(惡言其非所樂聞之事今也水旱灾異而使得以上/聞則凡可以達一人之聽者果何憚而不言乎奸佞)
　(之肆欺盜賊之竊發若是之類使其無之則已有則/必以實告得其實而預圖之天下無難事矣其為益)
　(豈小補哉噫此祖宗之深意而/太上皇帝所以責監司守臣也)
權刑部侍郎章誼言朝廷比修紹興敕令去取之間不
無舛錯望詔監司郡守與夫承用官司參考祖宗舊典
各摭新書之闕遺條具以聞然後命官刪去訛謬從之
　戊午尚書左僕射同中書門下平章事吕頤浩罷為
提舉臨安府洞霄宫頤浩再相凡二年侍御史辛炳劾
其不恭不忠敗壞法度及頤浩引疾求去殿中侍御史
常同因論其十罪　詔諸路水旱等事令監司郡守即
時聞奏如敢隠黙當寘典憲　己未手詔以絹計贓者
三千為一疋舊法千三百為一疋建炎初増為二千至
是言者欲舉祖宗之制杖脊贓吏於廟堂上以絹直髙
故有是㫖　都省言近降金銀錢帛和糴米一百萬斛
務欲利國便民聞前時和糴郡縣多將糴米留不即支
及阻節減尅民户實得無幾致所糴數少今宜革去前
弊詔有違戾者當職官吏並徒二年　庚申夜朝天門
外火燔民居甚衆　辛酉川陜宣撫司統領官吳勝敗
偽齊兵於黄堆寨　壬戌吕祉知建康府建康自南渡
後率以前執政或侍從官為帥至是特有此授祉既至
對於内殿首論治道之要先自治而後治人兵家之法
先為不可勝以待敵之可勝因條十事一形勢二軍政
三守將四屯田五通貨六省費七謹賞八民兵九斥堠
十間諜上嘉納之　癸亥起居郎曽統言記注之官職
司言動國朝尤重其選多以諫臣為之聽直前奏事所
以廣聰明也元豐官制始正起居郎舍人之名不復并
任諫列然有史事亦許直前頃者權臣用事言路浸壅
居是官者既無言責率以出位為嫌陛下雖有好問之
誠人臣雖有輸忠之意而舊制日隳莫之或舉誠為可
惜乃命依元豐舊制　皇后母福國夫人熊氏以刑煥
薨故乞賜皆踰常制上諭輔臣曰祖宗待戚里皆有常
憲朕不敢逾豈曰后族故私之邪後復以皇后受冊乞
恩上曰朕於外戚不敢有所私也况待遇后家又不敢
與宣和家等今請雖不已視其援母后為比者亦勿聽
　丙寅江南西路安撫大使趙鼎為安撫制置大使兼
知洪州　河南布衣朱敦儒特補右迪功郎敦遣赴行
在以宣諭官明橐言其深達治體有經世之才參政席
益直諫院陳與義交稱其賢故有是命　庚午上謂甫車
臣曰日來稍撥忠銳軍隸大將而江上防守諸將部分
悉定顧今歲防秋比日前為略具矣朱勝非曰今歲防
秋誠非前此可及上曰今有兵僅三十萬當更精擇止
得勝兵二十萬器械悉備訓而用之可以復中原威夷
狄豈獨扞防險阻哉　殿中侍御史常同言朝廷設官
有當廢而置當存而罷者自渡江以來不除寺監之官
豈非欲減冗貟省浮費然在外諸司屬官浸増舊貟以
江湖荆浙閩廣九路約計無慮百餘貟事之倒置如此
今添差一路分都監之類月俸數百緡輟一貟之費已
可養十寺監丞况一郡之官有踰百貟而在庭之臣反
不及此數非所以尊王室臣愚以為當裁減諸路屬官
之數復除寺監丞官一則可以分掌郎曹繁劇之務二
則可以養試人才以觀其功能而於此選除郎官監司
三則資淺而可用者不至僥倖而躐遷其為利便灼然
明甚是日進呈上曰郎官髙選前此多歴寺監丞乃得
之自渡江以來省併官曹序進人材徑至郎官非是其
議復置如同言　壬申自軍興以來機速事皆以白劄
子徑下有司既報行然後赴給舍書押降勑其後擬官
㫁獄皆然兩省之職殆廢至是中書舍人孫近言國家
倣唐舊制分建三省凡政令之失中刑賞之非當其在
中書則舍人得以封還其在門下則給事得以論駮葢
先其未行而救正其失則號令無反汗之嫌政事無過
舉之迹今給舍但書押已行之事雖欲論執而成命已
行非設官本意望申嚴舊制應非軍期急速不可待者
並先書讀而後行詔自今非急速不可待時者並報應
給舍書讀如無封駮令畫時行下　大理少卿張礿言
親民之官莫如縣令比來縣令不職奸贓日聞豈特為
令者之罪葢在於舉之不審用之不當任之不久遇之
不厚臣欲乞每歲監司聚議舉縣令治狀尤異者一人
保明列奏乞行誅賞庶幾人自奮勵化為循良吏部注
授縣令並用合格之人不得注初補官子弟及文學衰
懦之士是日進呈上曰縣令尤為近民須一任有舉主
及格者乃得為之比來一切之制行或初官便得為令
已釐正矣當謹守之乃命以礿所言送吏部後多施行
　甲戌江南宣諭劉大中言知寧國縣李椿年練習民
事稽稅有條湯鵬舉悉心撫字人服恩信詔並進一官
俟任滿赴行在　乙亥江東宣撫使劉光世為江東淮
西宣撫使置司池州淮南東路宣撫使韓世忠為建康
鎮江府淮南東路宣撫使置司鎮江府神武前軍統制
王􁣣為荆南府岳鄂潭鼎澧黄州漢陽軍制置使置司
鄂州神武副軍都統制岳飛為江南西路舒蘄州制置
使置司江州侍衞親軍步軍都指揮使郭仲荀知明州
兼沿海制置使神武中軍統制楊沂中兼權殿前司公
事仍詔仲荀以紹興府温台明州為地分始諸將雖擁
重兵而無分定路分故無所任責朱勝非再相始議分
遣諸帥各據要會某帥當某路一定不復易　冬十月
癸未起復尚書右僕射朱勝非等上吏部七司敕令格
式一百八十入卷自渡江以來官司文集散佚議者以
為銓法最為急務會廣東轉運司以所錄元豐元祐吏
部法來上乃命洪擬等以省記舊法及續降指揮詳定
至是成書　丁亥詔撫州進士鄧名世左承事郎李公
懋左從政郎徐嚞並召赴行在以宣諭官劉大中薦也
　戊子浙西提㸃刑獄公事張宗臣罷宗臣初除大理
卿坐贓去會婺州以賣鹽不法事被劾宗臣欲逮平民
數十人府官就白宗臣大怒曰此事左相專遣人封來
知之否簽書鎮東節度判官㕔公事張九成曰九成但
知有聖㫖不知有宰相主上屢下恤刑之詔惟恐無辜
被繫公身為部使者不能上體聖意而觀望宰相耶聞
者莫不快意宗臣大慚九成因投檄去殿中侍御史常
同奏宗臣夙負且言其朋附權貴居五客之一故罷
庚寅大理少卿元衮言四方之獄雖非大辟情法不相
當者皆得奏請裁決今奏案來上大率皆引用情重法
輕之制而所謂情輕法重者鮮矣豈人之犯法而無情
輕者乎欲望申敕凡遇麗於法而情實可矜者俾遵守
成憲請讞以聞詔申嚴行下　甲午大理國請入貢且
賣馬上諭大臣曰令賣馬可也進奉可勿許安可利其
虚名而勞民乎第令帥臣邊將償其馬直當價則馬當
繼至庶可増諸將騎兵不為無益也　尚書吏部貟外
郎劉大中宣諭江南路還入見以舉刺官吏申明利害
平反獄訟科撥財賦為八冊來上大中出使僅一歲所
按吏二十人薦士十六人所薦士後多知名　乙未提
㸃浙東刑獄周綱言新法弓手皆不逞之徒乞廢武尉
一司將見役人隸於文尉事下户部如所請　丁酉禮
部貟外郎兼祕書省著作佐郎舒清國言自有邊難盜
賊間起人民離散户口減少而守令或不究心撫存凋
瘵謂宜以户口增否立守令考課之法而優其賞格庶
幾守令惠愛及民從之　戊戌手詔略曰士大夫趨向
尚多趨附征利葢奔競之不息則朋比之勢漸成可令
臺諫伺察其微即行糾劾　舒清國試起居郎仍詔以
見闕官日下供職自是職事官除拜不俟給舍書讀率
得堂帖即視事　己亥偽齊陷鄧州　癸卯詔福建憲
漕置司去處並依舊制　李横棄襄陽奔荆南知隨州
李道亦棄城去趙鼎遣糧舟至横遂以所部如洪州
甲辰荆潭制置使王􁣣率水軍至鼎口與賊遇接戰不
利􁣣為流矢及木老鴉所中遂趨鼎州　偽齊陷郢州
守將李簡棄城去　丁未手詔曰邇來注擬榜闕之際
姦弊百出貨賂公行寒士困苦安得如毛玠清公使天
下之士莫不亷潔自厲三省可行措置柏臺嚴加糾察
初上以吏部注擬多弊手詔戒飭畧曰安得如皇甫鎛
之流鈐制吏姦除其弊源既而上以鎛迎合貢羡恐臣
下有疑翌日御筆改用毛玠事且諭朱勝非曰他時詔
語未當三省便可進呈改定徐俯曰此所以見盛德
戊申詔今後省試並就行在自諸路置類省試行之纔
二舉議者以為奸弊百端且言本朝省試必於六曹尚
書翰林學士中擇知舉諸行侍郎給事中擇同知舉卿
監為參詳官館職學官為㸃檢官又以御史監視故能
至公至當厭服士心詔檢累降指揮申嚴行下於是遂
罷諸路類試　庚戌復置宗正少卿一貟太府司農守
軍器將作監各復置丞一貟太府寺大理左㫁刑右治
獄各復増丞一貟始用常同請也　辛亥詔添差官州
十縣已上勿過十貟三縣已上五貟已下二貟縣萬户
已上三貟已下二貟仍並以二年為任　十有一月丙
辰執政進呈修運河畫一朱勝非曰修河似非急務而
饋餉艱難故不得已但時方盛寒役者良苦居民遷避
皆非所便恐議者或以為言上曰禹卑宫室而盡力乎
溝洫浮言何恤焉　廣西經略司走馬承受俞似為諸
司所劾罷自是走馬承受遂不復除　丁巳開封府布
衣李漢英上書言國家之弊在用柔太過故敵得逞上
曰光武治天下以柔漢室復興漢英所言狂易朕不以
為忤聞罷可也　庚申禮部貟外郎虞􁀙請銓試初出
官人以經義詩賦時義㫁案律義為五場就試人十分
取七榜首循一資從之　癸亥詔諸路上供錢物令户
部歲終舉劾稽違侵隠去處申朝廷取㫖責罰　御前
忠銳第一將崔増統制吳全與湖寇遇於陽武口死之
　甲子樞密院言韓肖胄胡松年使還上即位遣人入
北六七年未嘗報聘至是宗維始遣李永壽王翊等九
人與肖胄偕來　乙丑殿中侍御史常同言皇城司以
鄆王提領而不隸臺察閤門客省四方館以内侍鄧文
說提領而不隸臺察祕書省以新置而不隸臺察若謂
近要之司不當察則三省樞密院尚有分察之法豈有
官司在六部之下而不隸臺察之理時閤門皇城司皆
援靖康詔㫖依祖宗法隸屬中書省同復奏御史臺格
乃詔並隸臺察同又言六曹尚書侍郎拘執繩墨願少
假以權使隨事裁決上曰國朝以法令御百執事故凡
有司以奉法為能而不敢以私意更令祖宗成憲朕不
敢改也
　(臣留正等曰任人固愈於任法而自秦漢以來鮮不/為法之用何哉公道不行私意交勝人不足任而法)
　(為可守爾况乎一代之興必有一代之法而所謂一/代之法者本非成於一代其所循持亦逺矣特因時)
　(之宜而少為損益爾遵之可以致治違之則至於亂/葢已有明效大驗於前世庸可率意而輕之歟常同)
　(之請知任人任法之說而未察公道私意於時世也/尚書侍郎雖未必皆狥私之人要其所御皆宿姦巨)
　(猾法明如是彼猶舞而用之法意一縱則將何所不/至哉臣謂今日弊正在於不知謹守祖宗之法而上)
　(下因循廢弛儻每事一以祖宗之法御之何患於不/治太上皇帝謂祖宗成憲朕之家法不敢改也是宜)
　(保之以為致/治之龜鑑)
詔沿淮諸寨鄉兵毋得輒擅侵擾齊國界分　庚午臨
安府火　壬申御筆皇城司係專一掌管禁庭出入祖
宗法不隸臺察已降指揮更不施行先是常同援臺格
奏陳而幹辦皇城司馮益等復言本司自祖宗至今並
無隸臺察指揮輔臣進呈上曰政使皇城司隸臺察何
所憚顧祖宗法不可易今如易之後將輕言變祖宗成
憲者衆故不可不慎也　癸酉詔行在民居失火延燒
官屋數多者取㫖依軍法　甲戌廣南宣諭明槖奏廣
西提㸃刑獄董弅等十二人治行詔並進官一等俟滿
秩赴行在　乙亥詔復司馬光十科舉士之制令文武
侍從官歲各舉三人用宰相朱勝非請也　丁丑詔宣
諭官所劾贓吏罪至死者令刑寺責出情理巨蠧之人
三兩名令所在留禁俟㫖時議舉祖宗杖黥之制故有
是命　初令賔横宜觀四州守臣專管買發戰馬如邕
州例以提舉廣西買馬李預言逐州並係接連外界可
以招誘故也　己卯蠲南劒州所負民間獻納錢十六
萬緡葉濃之亂諸司悉取為軍費至是户部責償而侍
御史辛炳言本州累經殘破今再取於民其為數百萬
户之害豈特十六萬緡而已乃寢其命　庚辰詔諸州
大辟應奏者從提刑司具因依繳奏申舊制也　十有
二月壬午玉山縣丞張絢除正字用劉大中薦也　初
監察御史劉大中自江南還言䖍饒兩監二年所鑄新
錢纔二十萬緡而用本錢十二萬緡吏卒之費又二十三
萬緡得不償費望減併官吏癸未從之　乙酉臨安火
後二日又火燔民居甚衆宰相朱勝非引咎乞罷政不
許　己丑詔四川諸州犯私茶鹽人並不用赦廕原免
自是天下茶鹽皆用重法矣　壬辰詔諸路監司令三
省選擇差除自今臣僚差遣並不得自具闕乞差時御
史建言祖宗朝除用監司必擇累任知州通曉政事實
有政績或久任省府推判練達老成之人故使按察吏
治發摘姦伏薦舉人材撫存百姓無有不宜若有本路
利害就委措置無有不當近年任用太易以一路耳目
之寄付新進望輕之人欲使政事修舉姦究消伏難矣
望令中書慎簡聰明公正之人參之衆論書之於籍以
待有闕按籍除授疏入上諭輔臣曰今奔競之風未息
每有一闕必至干乞宜明戒諭毋得具闕乞差庶修士
檢然循習已久終不能革也　癸巳詔修葢殿宇迎奉
祖宗神御赴行在　乙未詔初磨勘改官人許注外路
敎官著為令　宰執進呈差沈昭逺催軍糧事上曰差
官數有言者葢常賦自有轉運司官茍不職自當别選
能吏豈可每每差官催督乎至於因事差官出外自祖
宗時有之亦不得俱廢也　甲辰詔南班宗室新第仍
舊以睦親宅為名　丙午敵使李永壽王翊至行在
是歲宗弼引兵攻和尚原拔之　海寇黎盛犯潮州焚
民居盛登開元寺塔望吳氏故居問曰是非蘇内翰藏
圖書處否麾兵救之民賴免者甚衆　王寵既陷偽齊
劉豫令赴京擢用終不受偽命而去
　
　
　
　
　
　
　
　
　
　
　宋史全文卷十八下
欽定四庫全書
　宋史全文卷十九上
　　宋髙宗七
甲寅紹興四年春正月辛亥朔上在臨安　甲寅進呈
臨安府勘武翼郎馮師道言語狂悖事上曰師道本畫
工嘗令繪佛像為民祈福已賜緡錢聞輙覬覦錫帶遷
秩此事在承平時猶不可況於今日豈有濫賞官職賚
予當勸有功朕未嘗敢以輕授師道以此怨望爾葢上
重惜名器不以假人自百工伎藝之流一資不可妄得
故因論師道罪狀諭無濫賞之意兹有以見御天下以
至公也
　(臣留正等曰輕用名器不分流品此前日召亂之由/也太上皇帝以爵待有徳有功者雖貴近越法求請)
　(未嘗予之況畫工乎此所謂/大公至正之道冝謹守之)
乙卯樞密都承㫖章誼為大金通問使給事中孫近副
之敵所議事朝廷皆不從乃遣誼等請還兩宫及河南
地　詔淮浙鹽鈔錢每袋増貼納錢三千通舊為二十
一千諸州所收貼納錢並計綱赴行在尋命廣鹽所増
亦如之　戊午詔宣州奏檀偕殺人疑慮獄案令刑部
重别擬斷申尚書省輔臣進呈朱勝非言疑獄不當奏
而輒奏者法不論罪上曰今若加罪則後來州郡實有
疑慮者亦不復奏陳矣　辛酉初知樞密院事張浚既
至荆南上書引咎乞罷政詔不許是日殿中侍御史常
同請對論浚以大臣之貴當閫外之權付與之專㡬半
天下事功不就受代而歸今乃聞命踰年故為留滯不
䖍君命莫甚於斯壬戌詔浚疾速赴行在自是言者稍
稍論浚矣　戊辰執政奏事因及北方事冝上曰人心
國之本也雖有土地若失人心亦不可立國　自張浚
召還後川陜宣撫處置副使王似盧法原人望素輕頗
不為都統制毛玠所重上聞之己巳賜三人璽書略曰
羊祜雖居大府必任王濬以專征伐之圖李愬雖立殊
勲必禮裴度以正尊卑之分傳聞敵境尚列兵屯冝益
務於和𠂻用力除於外患時玠為檢校少保位遇浸隆
故有是詔　癸酉輔臣進呈張浚奏四川自七月以來
霖雨地震蓋名山大川久闕降香乞製祝文付下上曰
霖雨地震之灾豈非重兵久在蜀調發供饋椎膚剥體
民怨所致當脩徳撫民以應之又何禱乎　丁丑召江
西制置大使趙鼎赴行在將以代席益也鼎守洪都踰
再嵗戢吏愛民盜賊屏息一方賴之　戊寅夜臨安火
　己卯同簽書樞密院事韓肖胄以舊職知温州肖胄
與朱勝非議事不合力求去疏三上乃有是命後三日
改提舉洞霄宫　右迪功郎吳伸上疏訟張浚無罪大
略為浚忠有餘而智不足且復辟之功大失地之罪小
使浚罪去不知誰可繼其忠乎望陛下痛察之無使朋
黨得以快其私無使敵國得以乗其間實宗廟社稷之
福　二月辛巳朔詔南班宗室自今並赴臺參故事宗
室遷官或赴或否至是用御史常同言著為令　壬午
詔贓罪至死者方籍其貲　癸未參知政事席益提舉
江州太平觀先是諫官劉大中既奏其罪殿中侍御史
常同復以為言上曰諫官御史所言臣僚過惡未必皆
實然易曰大君有命開國承家小人勿用既審知其小
人自當退之也　乙酉簽書樞密院事徐俯兼權參知
政事　軍賊檀成犯長陽縣荆南鎮撫使解潜遣統制
官胡勉捕斬之　戊子監察御史明槖宣諭嶺南還入
見槖出使一年三閲月所按吏二十有七人薦士二十
人凡五使所案吏總七十有九人薦士五十有七人而
劉大中所劾多大吏槖大中朱異所舉多聞人又薛徽
言鋭於有為而槖大中數言公私利病惟胡蒙奉承大
臣風㫖此其大略也　乙未詔同都督江淮荆浙諸軍
事孟庾赴行在　戊戌詔廣西提舉買馬官移司邕州
　己亥初命三衙管軍及將帥觀察使以上舉忠勇智
略可自代者一人如文臣之制　辛丑金左都監宗弼
自寳雞入冦犯仙人關先是敵既得和尚原利州路制
置使吳玠度敵必深入乃預治壘於關側號殺金平嚴
兵以待玠弟秦鳯副都總管璘在階州移書言殺金平
之地去原上逺前陣散漫冝益治第二隘示必死戰則
可取勝至是宗弼果與薩里罕劉䕫率十萬騎入冦進
攻鐵山鑿崖開道犯仙人關既至敵據髙嶺為壁循嶺
東下直攻我軍玠自以萬人當其前璘率輕兵由七方
關倍道而至轉戰凡七日統制官郭震為宗弼所襲破
其寨王師屢敗玠斬震以徇敵復攻之　壬寅常同為
御史不數月劾罷監司之不才者二十有三人中外聳
然　乙巳監察御史明槖言昨李棫遣人入大理國買
馬於邊防有所未便小必失陷害物大則引惹邊釁臣
講究買馬之術有七深入蠻國誘之不惜其直一也厚
有繒綵鹽貨之本二也待以恩禮三也要約分明四也
禁止官吏侵欺五也信賞必罰以督之六也馬悉歸朝
而後付於將帥七也望下提刑司根究諸司鹽利剰錢
應副買馬仍下提舉司詳前七説施行從之　鄉貢進
士李郁為右迪功郎郁以布衣入見所呈皆當世務上
批郁學通世務議論可采故有是命　丙午知樞密院
事張浚至行在殿中侍御史常同侍御史辛炳皆有論
列不報浚既見遂赴樞密院治事　三月辛亥朔川陜
宣撫司都統制吳玠敗敵于仙人關初宗弼與玠連戰
未决敵遣生兵萬餘擊玠營之左玠分兵擊却之賊怒
擁衆乗城玠遣統制官楊政以刀鎗手深入統制官呉
璘以刀畫地謂諸將曰死則死此敢退者斬敵分為二
陣宗弼陣于東將軍韓常陣于西我軍苦戰久遂退屯
第二隘政亦言於玠曰此地為蜀阨塞死不可失當守
以強弩彼不敢舎此而犯關玠從之敵進攻第二隘人
披兩鎧鐵刃相連魚貫而上璘督士死戰矢下如雨敵
死者復踐而登薩里罕翌日命諸軍併力攻營之西北
樓玠遣政與統領官田晟出鋭兵持長刀大斧擊其左
右夜布火四山大震鼔隨之壬子夜壘中大出兵遣右
軍同統領王喜及王武等諸將分紫白旗入敵營敵驚
潰將軍韓常為官軍射損左目敵不能支遂引兵宵遁
右軍統制張彦刼敵横山寨斬千餘級玠遣統制官王
俊設伏河池扼其歸路又敗之是舉也敵决意入蜀自
薩里罕已下皆盡室以來既不得志遂還鳯翔授甲士
田為久留計自是不復輕動矣　丁巳右司諫劉大中
守秘書少監上諭朱勝非曰大中頃使江西頗多興獄
今猶未已若令為諫官恐郡縣觀望朕於用刑欽恤明
慎常懼有司行法於意外今遷大中為少監蓋朕之深
慮也　戊午江南西路制置大使趙鼎參知政事時鼎
已召而未至也上命鼎薦人才鼎即以王居正呂祉董
弅林季仲陳槖朱震范同呂本中上之乃詔三省公共
隨器任使　撫州布衣寗子思獻白銀木刻成千手大
悲像極精工朱勝非進呈上曰朕平日未嘗佞佛然亦
不敢加訾顧飾象設以祈福乃流俗之事非朕心也勝
非又言撫州有玉尊刻成龍文疑禁中舊物未敢進上
曰此尤無謂異時茶馬司常竊市馬之直以易玩好是
舉山澤之利而投之無用之地矣其勿受自今有來獻
者皆却之　夜雨雹　壬戍孟庾自鎮江至行在時督
府諸將既已分戍遂併其府廢之而以其餘兵𨽻都統
制張浚　乙丑知樞密院事張浚罷為資政殿大學士
提舉臨安府洞霄宫時辛炳常同論浚不已上未聽二
人因録所上四章申浚浚懼即移疾待罪且以呂頥浩
在相位時書進呈上乃釋然炳又言前此人臣未有如
浚之跋扈僣擬専恣誤國欺君慢上者同亦論奏如炳
言故浚遂罷丁卯張浚落職奉祠後三日詔浚福州居
住
　(龜鑑曰建炎初潼關告警羽檄交馳浚以密院而任/川陜宣撫之職請任西事分司秦州左通荆襄之財)
　(右出秦隴之馬興元一奏勇於自任擢劉子羽於參/謀而弛禁通商輸財濟饑熈如也用趙開於總領而)
　(民不加賦軍用自足裕如也而分畫諸將如吳玠如/王彦如劉錡如關師古等莫不屬其指授之下自是)
　(而捷於寳雞捷於箭筈捷於和尚原捷於殺金平劍/閤棧道賴以保全此雖呉武安玠以下諸將戰闘之)
　(功而分畫措置莫非我魏公力也而議者乃以秘閣/崇儒尚方鑄印中傷之雖聖明天子有人言其過朕)
　(皆不聽之喻而還朝以後言者滋/甚浚不容不落職出居外郡矣)
浚即日如福州從者皆去肩輿才兩人浚雖得罪猶上
疏論敵偽暫和心必未已當益為備具大略言此敵情
狀專以和議誤我亦云久矣彼勢促則言和勢盛則復
肆前後一轍姑請以近事明之紹興二年秋尼雅滿有親
冦蜀之意先遣王倫還朝且致勤懇蓋懼朝廷大兵乗
彼虛隙又其為劉豫之計至委曲周悉也自後九月余
覩作難前謀遂寢至十二月伊都之難稍息則復大集
蕃漢之衆徑造梁洋是時朝廷已遣潘致堯出使矣次
年二月敵困饒風進退未皇先是朝廷開都督府議遣
韓世忠直抵泗州敵實畏之於四月遣致堯還其詞婉
順欲邀大臣共議此非無所忌憚而然也梁洋之冦未
能出竟至五月而後得歸既狼狽矣而世忠大兵尋復
輟行敵之氣力固已復蘇而叛豫之心亦云紓綏所以
前日使人之來求請不一故為難從之事也竊惟此敵
傾我社稷壞我寢陵迫我二帝駈我宗室百官自謂怨
隙至深其朝夕謀我者不遺餘力矣況劉豫介然處於
其中勢不兩立必求援於敵借使暫和心必未已數年
之内指摘他故豈無用兵之詞而我將士率多中原之
人謂和議已定不復進取將解體思歸矣若謂今日不
得已而與之通使為陛下之權敵亦固能用權也願陛
下蚤夜深思益為備具處將士家屬於積粟至安之地
使出而戰守者無反顧奔散之憂精擇竒才以撫川陜
之師使積年屯邊者無懈墮懷望之意江淮川陜互為
牽制斥逺和議用集大業臣奉使川陜竊見主兵官除
呉玠王彦關師古累經拔擢備見可任外其餘人才尚
衆謹開具如左呉璘楊政可統大兵田晟可總一路王
宗尹王喜王彦可為統制後皆有聲世服其知人　癸
酉知湖州汪藻上所編元符庚辰以來詔㫖二百卷詔
送史館　乙亥御史中丞辛炳論用人三弊曰分朋黨
以立門庭縁愛憎而有用舎記小過而掩實行疏奏上
嘉納之　詔草澤鄧名世引見上殿名世初以劉大中
薦召赴行在獻所著春秋四譜古今姓氏上遂命為迪
功郎　夏四月庚辰朔制授呉玠川陜宣撫副使上賜
以所御戰袍器甲且賜親筆曰朕恨阻逺不得拊卿之
背也玠素不為威儀既除宣撫副使簡易如故常負手
步出與軍士立語幕客請曰今大敵不逺安知無刺客
萬一或有意外則豈不上負朝廷委注之意下孤軍民
之望哉玠謝曰誠如君言然玠意不在此國家不知玠
之不肖使為宣撫玠欲不出恐軍民之間寃抑而無告
者為門吏所隔無由自達幕客乃服　總領四川財賦
趙開令再任用王似等奏也　辛巳詔兵部申嚴奏功
不實法時臣僚奏軍興以來陛下不惜爵賞以旌戰功
勸忠節而所屬上功類不覈實有隨衆從軍而曰躬冐
矢石有盜賊自去而曰收復州縣有賊過境上而曰保
守無虞有未嘗臨敵而曰斬獲賊級似此姦罔詎可置
而不問故有是詔　癸未宣撫處置使司參議官劉子
羽責授單州團練副使白州安置以諫議大夫唐煇給
事中胡交修殿中侍御史常同交章論之也　丙戍呉
玠與敵戰敗之復鳯秦隴州敵丁亥詔衢州布衣江衰
召赴都堂審察守臣謝克家言其才行于朝故召遂命
為右迪功郎　庚寅置孳生牧馬監于臨安府　甲午
罷廣西茶鹽司其職事令轉運司所管其後復以廣東
提舉司兼之　庚子詔江東宣撫使劉光世遣兵巡邊
　丙午僉書樞密院事徐俯提舉臨安府洞霄宫俯既
登宥密頗驕傲自滿朱勝非趙鼎同在二府俯蔑視之
每除一登第者則曰又一經義之士嘗與論兵視鼎曰
公何足以知此鼎曰鼎不足以知之豈若師川之讀父
書邪俯大不堪而無以酬之卒不安位而去　戊申罷
婺州市御爐炭令户部講究更有似此之類並行禁止
時兩浙轉運司檄婺州市炭須胡桃文鵓鴿色㑹守臣
王居正入為起居舎人面奏臣頃承漕司牒開讀至此
羣吏以目俄頃之間道路籍籍聞之傍郡蓋有不勝其
擾者上曰朕平居衣服飲食猶且未嘗問其美惡隆冬
附火止取温暖豈問炭之紋色也及是輔臣進呈上蹙
然曰當艱難之時豈冝以此擾人可令速罷故有是㫖
　五月庚戍朔先是朱勝非言襄陽上流襟帶呉蜀今
陷於冦所當先取上曰就委岳飛何如參知政事趙鼎
曰知上流利害無如飛者至是命飛兼黄復州漢陽軍
徳安府制置使以飛出師也　癸丑左朝奉大夫范沖
守宗政少卿兼直史館前一日執政進呈上諭朱勝非
等曰神宗哲宗兩朝史録事多失實非所以傳信後世
當重别刋定著唐鑑范祖禹有子名沖者已有召命可
促來令兼史事勝非曰神宗史縁添王安石日録哲宗
史經蔡京蔡卞之手議論多不公今蒙聖諭命官刪修
足以昭彰二帝盛美天下幸甚　甲寅詔淮南帥臣兼
營田使知通縣令銜内兼帶營田二字於是大省冗官
且令監司守臣條畫營田利便限一月聞奏焉　江西
制置使岳飛復逞州遂引兵攻襄陽軍聲大振　丁巳
詔監司郡守常切機察贓吏犯法巡尉失職並仰劾奏
如失覺察取㫖重行時禮部員外郎郭孝友言令東南
州縣無水旱之灾夷狄之禍而居無尺椽㸑無盛煙者
贓吏害之盜賊擾之耳郡縣有贓吏乃煩朝廷遣使以
黜陟之是按察之官不稱職也鄉邑有盜賊乃煩朝廷
命將以招捉之是討捕之官不勝任也願陛下申命
司禁貪墨於未發之前消姦究於未形之際故有是㫖
庚申詔日厯所速行條具重修哲宗實録事件聞奏
辛酉淮東宣撫使韓世忠奏本軍統兵官劉光弼乞陞
差上謂輔臣曰光弼必光世之家兹事未便恐光世疑
也世忠與光世交惡不已至是世忠自楊州入朝殿中
侍御史常同言二人蒙陛下厚恩不思叶心報國一旦
有急其肯相援望分是非正典刑以振綱紀上以章示
二人他日帶御器械劉光烈召帶御噐械韓世良食世
良峻拒之世忠見上因及其事上曰世良等内諸司耳
設有不和罷其一可也至如大將國家利害所繫漢冦
恂賈復以私憤㡬欲交兵光武一言分之即結友而去
卿與光世不睦議者皆謂朝廷失駕馭之術朕甚愧之
世忠頓首請罪曰敢不奉詔他日見光世當負荆以謝
上以其語諭輔臣然二臣卒不解　癸亥日厯所乞關
内東門司取會禁中應出納更改事務先是内東門司
取㫖不許供報至是史館修撰綦崈禮復以為請乃許
之上因言禁中百事皆遵守典故不惟祖宗家法不敢
輕議改更亦厭紛紛多事也　甲子參知政事孟庾兼
權樞密院事時密院全闕官用故事而有是命　戊辰
罷諸縣武尉　壬申三省條上裁省細務一百十一事
歸之六曹上諭朱勝非曰卿等當進退人材修明法度
助朕圖恢復之計繁文末節非所以委付大臣者勝非
頓首謝　癸酉詔修國日厯所復以史館為名　甲戍
國子監丞王普上明堂典禮未正者十二事　丁丑詔
秉義郎子彦特轉武翼郎添差温州兵馬鈐轄左中大
夫新知泉州令懬特轉左大中大夫初令懬奉詔選宗
室子至是復得子彦之子伯玖年五嵗上以其聰慧可
愛命呉才人育之　以中書舎人張綱言詔令懬轉左
太中大夫指揮勿行　岳飛引兵復襄陽府初偽齊將
李成聞郢州失守乃棄襄陽去飛進軍據守遂復唐州
　六月壬辰詔川陜合赴省舉人令宣撫司於置司州
置試院選差監試考試官務在依公精加考較絶請託
不公之弊先是詔省試並就行在至是禮部侍郎陳與
義奏川陜道逺恐舉人不能如期故復令類試焉　乙
未詔楊華特補修武郎添差臨安府兵馬都監樞密院
奏華已受程昌寓招安故有是命　金星晝見經天
丙申新除宗正少卿兼直史館范冲辭免恩命朱勝非
奏曰冲謂史館專修神宗哲宗史録而其父祖禹當元
祐中任諌官後坐章疏議論責死嶺表而神宗實録又
經祖禹之手今既重修則凡出京卞之意及其増修者
不無刪改倘使冲預其事恐其黨未能厭服上曰紛紛
浮議不足恤也勝非曰冲不得不以此為辭今聖斷不
移冲亦安敢有請上復愀然謂勝非曰此事豈朕敢私
頃嵗昭慈聖獻皇后誕辰因置酒宫中從容語及前朝
事昭慈謂宣仁聖烈皇后誣謗雖嘗下詔辨明而史録
所載未經刪改朕毎念及此惕然于懷朝夕欲降一詔
書明載昭慈遺㫖庶使中外知朕修史之本意也勝非
進呈曰諭及此天下幸甚　詔増置秘書郎著作郎各
一員校書郎正字各二員　己亥詔今後除授館職寺
監丞博士御史臺檢法官主簿在外監司帥司並命詞
給告承務郎以上差遣給敕令惟選人止用劄子　庚
子吏部員外郎呂聰問上故相呂大防所撰其祖公著
神道碑且言臣猶記憶少時親見大防取索當時詔本
日厯時政記以為案據撰成此文由是觀之先皇與子
之志蓋已定於一年之前豈容中間更有異議其所以
召臣祖輔嗣君欲更革之意亦皆出於神宗皇帝之本
心後來臣祖與司馬光乃是推原美意遵奉初詔即非
輒詆先帝輕變舊章當時若使更俟年嵗神宗當自更
之豈特元祐臣切聞聖詔欲改修二史所係之大者無
出於此謹以投進乞宣付三省史館録白以為案底從
之　壬寅初置史館校勘員　惠州牢城人呂熈許自
便熈坐殺苗𫝊之徒張政抵罪至是始釋之　丙午執
政奏事上顧謂曰岳飛已復襄郢尼雅滿聞之必怒況今
正是六月下旬便可講究防秋儻敵人尚敢南來朕當
親率諸軍迎敵使之無遺類即中原可復也　江西制
置使岳飛復隋州　是月熒惑犯南斗　秋七月戊申
朔吏部尚書胡松年簽書樞密院事　乙夘祠部員外
郎范同言師克在和大抵剛果豪健之士以氣相髙始
由小嫌寖成大釁陛下拔用才傑禮遇勲賢備極榮寵
固將馮籍忠力掃除塵氛一清寰宇恢復祖宗之業而
道塗竊議以謂將帥忘輯睦之義記纎芥之怨或享髙
位而忌嫉軋已或恃勲勞而排抑新進審如是也日必
有重貽聖慮者欲望明示至意使之視春秋諸卿以為
戒追漢唐名將而踵其迹豈惟社稷是賴而勲名寵位
克享終始亦陛下保全之徳也詔劄與諸將帥先是劉
光世韓世忠久不叶而岳飛自列校拔起頗為張浚所
忌故同及之　丙辰川陜宣撫副使呉玠為檢校少司
奉寧保静軍節度使録仙人關之功也　丁巳詔左右
司嵗考郎官功過治狀優劣上省取㫖賞罰復舊制也
　辛酉知湖州汪藻上所編中興詔㫖三十七冊詔送
史館　甲子岳飛復鄧州　己巳執政進呈内降公事
上諭曰近民間又造飛語多及内侍此曹何足惜恐因
而生變不可不止絶之朱勝非曰恐軍中亦有幸變者
更乞諭張浚楊沂中使之機察然内侍輩亦望約束令
省事上曰何嘗假借此曹兼已戒浚與沂中但令臨安
府略加根治可也趙鼎進曰民言可畏亦不可不採聽
願陛下思所以致此言之由上嘉納之　詔户部措置
錢物二百萬緡増數和糴舊例朝廷嵗降本錢三百六
十萬緡約糴米九十萬石至是中書請増糴焉　庚午
命宰執按閲江東淮西宣撫使劉光世帶到軍馬光世
自池州入朝見上言今軍中錢糧既已不乏器甲又漸
足備臣官職超踰衆人所願竭力報國他日史官紀中
興名將帥書臣功第一上曰卿不可徒為空言當見之
行事光世𢥠然受命而去　辛未樞密院承㫖章誼給
事中孫近使金國還入見初誼等至雲中與宗維希尹
論事不少屈敵諭令亟還誼等曰萬里啣命兼迎兩宮
必須得請敵乃令蕭慶受書宗維荅書又約以淮南毋
得屯駐軍馬蓋欲畫江以益劉豫也誼等還至睢陽為
豫所留以計得免上嘉勞久之　癸酉初命大理丞評
刋定見行斷例　己亥執政進呈趙詳已平建昌叛兵
上曰官軍既入城寧免玉石俱焚趙鼎進曰未必敢肆
殺戮恐須刼掠耳上愀然不悦曰斯民無辜遽遭此禍
其令有司優恤之　八月戊寅朔宗正少卿兼直史館
范冲入見上云以史事召卿兩朝大典皆為奸臣所壊
若此時更不修定異時何以得本末冲對曰臣聞萬世
無弊者道也隨時損益者事也仁宗皇帝之時祖宗之
法誠有弊處但當補緝不可變更當時大臣如吕夷簡
之徒持之甚堅范仲淹等初不然之議論不合遂攻夷
簡仲淹坐此遷謫及仲淹執政猶欲伸前志久之自知
其不可行遂已王安石自任已見非毁前人盡變祖宗
法度上誤神宗皇帝天下之亂實兆於安石此皆非神
宗之意上曰極是上又論史事冲對先臣修神宗實録
首尾在院用功頗多大意止是盡書王安石過失以明
非神宗之意其後安石婿蔡卞怨先臣書其妻父事遂
言哲宗皇帝紹述神宗其實乃蔡卞紹述王安石惟是
直書安石之罪則神宗成功盛徳煥然明白哲宗皇帝
實録臣未嘗見但聞盡出姦臣私意未論其他當先明
宣仁聖烈誣謗上曰正要辨此事上又曰道君皇帝聖
性髙明乃為蔡京等所誤冲對道君皇帝止縁京等以
紹述二字刼持不得已而從之上曰人君之學不在如
此當以安社稷為孝冲對曰頃在政和間嘗聞道君皇
帝六鸖詩一聨云網羅今不密回首不須驚宣示蔡京
等云此兩句專為元祐人設以此知道君皇帝非惡元
祐臣僚上曰何如當時便下一詔用數舊臣則其事遂
正冲對曰如聖諭天下無事矣上又論王安石之姦曰
至今猶有説安石是者近日有人要行安石法度不知
人情何故直至如此冲對昔程頥嘗問臣安石為害於
天下者何事臣對以新法頥曰不然新法之為害未為
甚有一人能改之即已矣安石心術不正為害最大蓋
已壞了天下人心術將不可變臣初未以為然其後乃
知安石順其利欲之心使人迷其常性久而不自知上
曰安石至今猶封王豈可尚存王爵　庚辰御札參知
政事趙鼎知樞密院事充川陜宣撫處置使鼎留身辭
以非才上曰行朝之事朕自主之宰相茍非其人自有
臺諌四川全盛半天下之地盡以付卿卿以便冝黜陟
專之可也時鼎除命既出諸名士争願從之　詔吏部
編七司例冊時有㫖六曹細務令長貳治其事有條者
以條决之無條者以例决之無例條者酌情裁决刑部
侍郎兼權吏部侍郎胡交修言旋行檢例吏得為姦乞
將應干敕劄批狀指揮可以為例者各編為冊令法司
收掌以俟檢閲從之　癸未知江州陳子卿報岳飛已
復鄧州上曰朕素聞飛軍極有紀律未知能破敵如此
胡松年曰惟其有紀律所以能破賊若號令不明士卒
不整方自治不暇緩急豈能成功耶　甲申侍御史魏
矼入對論遴擇羣才隨冝器使考之僉論揆之已試毋
分朋類毋徇愛憎上自廟堂次及將帥侍從下至百司
庶府外至郡守監司各因其才而任之則天下之務粲
然舉矣己酉輔臣進呈上曰朝廷當為官擇人不可為
人擇官矼論隨冝器使正得用人之道　戊子趙鼎改
都督川陜荆襄諸軍事先是鼎因奏事言臣今此以與
呉玠為同事或當節制之邪上悟是日輔臣進呈孟庾
胡松年言鼎使名與王似盧法原呉玠相似請易一使
名鼎奏荆襄乃川陜後門勢須兼領上以為然故有是
命　乙未尚書吏部員外郎魏良臣充大金通問使閤
門宣贊舎人王繪副之　詔以餘杭縣南上下湖池置
孳生牧馬監命臨安府守臣兼提舉每馬五百匹為一
監牡一而牝四之嵗産駒三分斃二分以上皆有賞罰
　丙午詔追王安石舒王告毁抺從呂聰問之請也靖
康初已詔追奪安石王爵至是始毁其告焉　詔江西
和買絹折納錢每匹減作六千省人户願輸正色者聽
　戊戍直史館范冲條上宣仁聖烈皇后誣謗事冲奏
臣親奉玉音開諭再四至於議熈豐之法度則曰神宗
之意初實不然言紹聖之繼述則曰帝王之孝豈在於
是辨宣仁之誣謗謂功烈之盛何可不明思道君之聖
明謂姦臣所誤安得不悔臣願陛下特出睿斷明詔羣
臣以聖意所在示之好惡詔付史館　壬寅神武後軍
統制岳飛為清逺軍節度使湖北路荆襄潭州制置使
樞密院言楊太等作過日久理難容貸王􁣣出師踰嵗
不能成功致一方受弊乃詔專委飛措畫討捕飛時年
三十二自中興後諸將建節未有如飛之年少者　川
陜宣撫使王似復知成都府兼本路安撫使以趙鼎出
使故也　權臨安府梁汝嘉奏明堂行禮殿成乞提㸃
官以次推賞上曰朕愛惜名器以待戰士土木之功豈
當轉官但可等第支賞耳　九月丁未朔右奉議郎呂
應問貸死除名化州編管先是朝議取宣諭官所劾贓
吏擇最重者一人用祖宗故事决之應問前知華亭縣
與池州貴池縣丞黄大本皆繫獄刑部言應問犯自盜
贓六十三匹大本犯枉法贓一百四十五匹比之應問
數多乃令應問先次依法擬斷　戊申詔減淮浙鈔鹽
錢每袋三千令諸場對支新舊鈔各半以户部言摧貨
入納遲細故也自度江至令鹽法五變而建炎舊鈔支
發未絶乃命以資次前後從上併支焉　壬子詔賜川
陜荆襄都督府度牒二萬道紫衣師號各二千五百道
趙鼎將行上疏言陛下建炎中遣張浚出使川陜國勢
百倍於今浚有補天浴日之功陛下有山河之誓君臣
相信古今無二而終致物議以被竄逐夫喪師失地浚
則有之然未必如言之者甚也大抵專黜陟之典受不
御之權則小人不安其分謂爵賞可以茍求一不如意
便生觖望是時蜀士至於醵金募人詣闕訟之以無為
有何以自明故有志之士欲為國立事者每以浚為戒
且浚有罪臺諫論之可也人主誅之亦無憾也今乃下
至草澤行伍凡有求於浚而不得者人人投牒醜詆及
其母妻甚者指為䟦扈抑何甚哉今臣無浚之功當此
重責去朝廷逺恐好惡是非行復紛紛於聰明之下矣
　癸丑吏部員外郎魏良臣閤門宣贊舎人王繪以使
事入對時金人已定議出兵而朝廷未知也　甲寅建
康鎮江府淮南東路宣撫使韓世忠奏遣使議和非計
乞厲兵恢復上謂大臣曰世忠為國之忠甚切可降詔
奬諭　乙卯殿中侍御史張致逺言淮南營田四五年
間不聞獲斗粟之用是必有不可行者今江北流寓之
人失所者甚衆若委逐處守令誘之歸業應有照驗物
産盡數給還仍根括荒地許人請佃隨其力之大小量
給頃畝與為永業十年勿問兼營田而行之將見鄉聚
相望阡陌相屬雞犬之聲相聞異時博糴甚嬴餘亦足
以紓急闕而省轉餉願更詔羣臣商㩁利便斷而行之
詔户工部相度申尚書省　辛酉合祀天地于明堂赦
天下乙丑偽齊以金兵分道入冦騎兵自泗攻滁步兵
自楚攻承諜報舉朝震恐勸上他幸議散百司趙鼎獨
曰戰而不捷去未晩也上用鼎計先是右僕射朱勝非
因久雨乞行䇿免故事又以餘服為請章十二上至是
祀明堂畢勝非復求去且論當罷者十二事侍御史魏
矼亦疏勝非五罪由是得請鼎之為參預也嘗與諸將
論防秋大計獨張浚曰避將何之惟向前一步庶可脫
鼎曰公但堅向前之議足矣鼎每日留身必陳用兵大
計上意已悟又使浚密為之助至是决意親征留鼎不
遣入蜀已有命相之意矣　庚午起復守尚書右僕射
同中書門下平章事朱勝非解官持餘服　主管江州
大平觀朱震守尚書祠部員外郎兼川陜荆襄都督府
詳議官震言荆襄之間㳂漢上下膏腴之田七百餘里
土冝麻麥古謂之租中若選良材招集流亡務農重榖
冦來則禦冦去則耕不過三年兵食自足又給茶鹽鈔
於軍中募人中糴可以下江西之舟通湘中之粟觀釁
而動席卷河南此以逸待勞之道也詔送都督府時震
始入見上首問以易春秋之㫖震以所學對上大善之
　壬申輔臣進呈上曰宰相有姦惡臺諫當言朕當施
行若摭以小過使人無善去者誰肯作相耶趙鼎曰對
曰陛下眷照如此臣鄰幸甚　金人及偽齊之兵分道
渡淮知楚州樊序棄城去淮東宣撫使韓世忠自承州
退保鎮江府　癸酉知樞密院事趙鼎守尚書右僕射
同中書門下平章事兼知樞密院事初鼎奏禀朝辭上
曰卿豈可逺去當相卿付以今日大計制下朝士動色
相慶　甲戍吏部尚書兼權翰林學士沈與求為參知
政事　冬十月丙子朔上謂輔臣曰朕為二聖在逺生
靈久罹塗炭屈已請和而敵復肆侵陵朕當親總六軍
往臨大江决於一戰趙鼎曰累年退避敵情益驕今親
征出於聖斷將士皆奮决可成功臣等願效區區亦以
圖報上因曰伐蔡之功亦憲宗能斷也故韓愈謂凡此
蔡功惟斷乃成遂詔神武右軍都統制張俊以所部往
援世忠又令淮西宣撫使劉光世移軍建康車駕定日
起發　丁丑參知政事孟庾為行宫留守從權措置百
司事　己夘神武右軍都統制張俊為浙西江東宣撫
使　淮東宣撫使韓世忠以所部自鎮江復如揚州初
上聞敵騎渡淮再以御札賜世忠略曰今敵氣正鋭又
皆小舟輕捷可以横江徑渡浙西趨行朝無數舎之逺
朕甚憂之建康諸渡舊為賊衝萬一透漏存亡所繫朕
雖不徳無以君國子民而祖宗徳澤猶在人心所冝深
念累世涵養之恩永垂千載忠誼之烈世忠讀詔感泣
遂進屯揚州　庚辰侍御史魏矼殿中侍御史張致逺
右司諫趙霈以急速事乞同班入對許之既而矼等與
吏部侍郎鄭兹等以上親總六師皆乞扈從致逺又言
今此敵敢大入謂我猶如向來不習戰爾若戎輅親征
必伐敵謀上曰此朕志也　知鎮江府沈晦乞促張俊
統兵為韓世忠之援趙鼎等稱晦論激昴上曰晦誠可
嘉然朕知其為人語甚壯膽志頗怯鼎因稱馬廣極有
才可用嘗因苗𫝊事得罪然諸葛亮能用度内人區區
庸蜀遂致強霸上曰齊小白能忘射鉤之讎而用管仲
朕豈不能用廣可令引見上殿示以恩信然後用之彼
必效死力以報朕沈與求曰陛下駕馭諸將如此何事
不濟鼎對曰陛下開大度用人如此天下幸甚　壬午
直史館范冲奏録曰先臣祖禹供職國史院間日上進
又具到朱墨本去取體式乞降付史館更憑衆議看定
修立詔依奏並送史館　癸未福州居住張浚為資政
殿學士提舉萬壽觀兼侍讀趙鼎言浚可當大事顧今
執政無如浚者陛下若不終棄必於此時用之故有是
命　甲申大理少卿張杓乞宫觀上曰杓為理官頗有
平允之稱邇來有司率多觀望鍛錬或至刑獄失當甚
非朕所以欽恤之意人命至重豈可忽擇其尤者當痛
加懲艾大抵刑獄以明恕為先深戒慘酷趙鼎曰杓昨
久任理官不畏強禦極有執守上曰當議陞擢以為理
官之勸　丁亥和州防禦使馬廣復明州觀察使充樞
密副都承㫖廣入對遂有是命翌日趙鼎奏陛下用人
如此何患不得其死力上曰廣知兵法有謀略不止於
鬭將而已　戊子趙鼎聞劉光世韓世忠異議恐上意
移動復乗間言今日之勢若敵兵渡江恐其别有措置
不如向時尚有復振之理戰固危道不猶愈於退而必
亡者乎自詔親征士皆鼓勇陛下養兵十年正在一日
由是浮言不能入矣　參知政事沈與求兼權樞密院
事　嚴州進士方行之獻家財六十緡助軍户部乞許
行獻納依例補官從之自渡江後許民間獻納補官始
此　淮東宣撫使韓世忠邀擊金人于大儀鎮敗之初
奉使魏良臣王繪在鎮江被㫖趣行良臣等至揚州東
門外遇選鋒軍自城中還問之云相公今往江頭把隘
入城見世忠坐譙門上頃之流星庚牌沓至世忠出示
良臣等乃得㫖令移屯守江二人出北門晩宿大儀鎮
翌旦行數里遇敵騎百十控弦而來良臣命其徒下馬
大呼曰勿射此來講和敵乃引騎還天長問皇帝何在
良臣對曰在杭州又問韓家何在有士馬㡬何繪曰在
揚州來時已還鎮江矣敵曰得無用計復還掩我否繪
曰此兵家事使人安得知出城六七里遇金將聶哷貝
勒同入城敵問講和事且言自泗州來所在州縣多見
恤刑手詔及戒石銘皇帝恤民如此又問韓家何在良
臣曰來時親見人馬出東門𤓰州去矣繪曰侍郎未可
為此言用兵講和自是二事雖得㫖抽回將在軍君命
有所不受還與未還使人不可得而知初世忠度良臣
去已逺乃上馬令軍中曰視吾鞭所嚮於是引兵次大
儀鎮勒兵為五陣設伏二十餘處戒之曰聞鼔聲則起
而擊賊聶哷貝勒聞世忠退軍喜甚引騎數百趍江口
距大儀五里其將托卜嘉擁鐵騎過五陣之東世忠與戰
不利統制官呼延通救之得免世忠傳小麾鳴鼓伏者
四起吾軍旗與敵旗雜出敵軍亂弓刀無所施而我師
迭進背嵬軍各持長斧上揕人胷下捎馬足敵全裝陷
泥淖中人馬俱斃遂擒托卜嘉世忠又遣董旼分兵往天
長縣遇敵于鵶口橋擒女真四十餘人是日早朝輔臣
進呈世忠奏已統兵渡江上曰世忠忠勇朕知其必成
功可令户部支銀帛萬疋兩犒賞過江將士以激其心
與求曰自敵騎蹂踐中原未嘗有與之戰者今諸將争
先用命此成功之秋也既而世忠又奏見在揚州適霖
雨未能進師恐朝廷訝成功之遲上曰兵事豈容遥制
趙鼎曰軍事不從中覆古之制也乃詔世忠聽其臨機
制變而捷書已至矣　己丑金人圍濠州　淮東宣撫
司前軍統制解元與金人戰于承州敗之初金人至近
郊元逆料金人翌日食時必至城下乃伏百人于路之
要又伏百人于城之東北嶽廟下自引四百人伏於路
之一隅令曰金人以髙郵無兵不知我在髙郵必輕易
而進俟金人過我當先出掩之伏要路者見我麾旗則
立幟以待金人進退無路必取嶽廟走矣果然則伏者
出衆皆諾又密使人伏樊良俟金人過則决河岸以隔
其歸路食時金人果徑趍城下元密數之有一百五十
騎乃以伏兵出麾旗以招伏要路者伏兵皆立幟以待
金人大驚躊踷無路遂向嶽廟走元率兵追之金人前
遇兵無所施其技盡被擒凡得一百四十八人戰馬器
械皆為元所得　初聶哷貝勒既敗歸召奉使魏良臣
等至天長聶哷按劔瞋目謂曰汝等來講和且謂韓家
人馬已還乃陰來害我良臣等曰使人講和止為國家
韓世忠既以兩使人為餌安得令知其計敵曰汝往見
元帥右副元帥昌遣接伴官蕭掲禄李聿興來迓遂以
議事迎請二聖之書授之　壬辰太尉神武右軍都統
制張俊乞以明堂恩任子宗元文資吏部言有礙條法
詔特許之武臣非使相而以文資禄子孫自是為例
甲午初令江浙民悉納折帛錢折帛錢自此愈重　遣
侍御史魏矼往劉光世軍監察御史田如鼇往張俊軍
前諭事時光世軍馬家渡俊軍采石磯上命促二人往
援韓世忠而光世等軍權相敵且持私隙莫肯協心矼
至光世軍中諭之曰賊衆我寡合力猶懼不支況軍自
為心將何以戰為諸公計當滅怨隙不獨可以報國身
亦有利光世意許矼因勸之移書二師以示無他使為
掎角已而二師皆復書交致其情光世遂以書奏于上
於是光世移軍太平州　丙申金人陷濠州守臣冦宏
棄城走通判州事國鳯卿為所殺　戊戍上登舟發臨
安府奉天章閣祖宗神御以行晩泊臨平鎮進呈劉光
世乞與韓世忠軍一般支錢糧上曰諸將之兵用命則
一其所支錢糧豈容有異此皆呂頥浩不公之弊沈與
求曰豈惟錢糧至於賞罰亦然惟至公可以服天下上
曰大臣不公何以服衆趙鼎曰茍為不公則賞雖厚人
不以為恩罰雖嚴人不以為威上曰今日朕親總六師
正當公示賞罰　詔㳂江州縣如排辦太過令監司具
名以聞當重行黜責　己亥上次崇徳縣韓世忠遣本
司提舉一行事務董旼參議官陳桷以所俘女真一百
八人獻行在因言承州陣殁人乞厚加贈恤上蹙然曰
使人死於鋒鏑之下誠為可憫可令收拾遺骸於鎮江
府擇地埋殯令胡松年就鎮江府設水陸齋致祭沈與
求曰自建炎已來將士未嘗與金人迎敵一戰今世忠
連捷以挫其鋒其功不細趙鼎曰陛下既親總六師則
第功行賞與他時不同上曰第優賞之庶㡬人知激勸
必有成功　壬寅御舟次姑蘇館上乗馬入居平江府
行宫守臣孫佑進御膳其卓子極弊上不以為嫌他日
謂趙鼎曰朕念徃日艱難雖居處隘陋飲食菲簿亦所
甘心　故贈承事郎陳東歐陽澈並加贈朝奉郎秘閣
修撰更與恩澤二資賜官田十頃趙鼎進呈韓世忠奏
劄因論建炎之初黄潛善汪伯彦擅權専殺寘二人於
極典上曰朕初即位昧於治體聼用非人至今痛恨之
雖已贈官推恩猶未足以稱朕悔過之意可更贈官賜
田雖然死者不可復生追痛無已中書舎人王居正草
制曰嗚呼古之人願為良臣不願為忠臣以謂良臣身
荷美名君都顯號忠臣已嬰禍誅君陷昏惡嗚呼惟爾
東爾澈其始將有意於忠臣乎繇朕不徳使爾不幸而
不為良臣也雖然爾即不幸不失為忠而顧天下後世
獨謂朕何此朕所以八年于兹一食三歎而不能自己
也通階美職豈足為恩以塞予哀以彰予過　甲辰金
右副元帥昌召通問使魏良臣王繪相見　乙巳淮西
安撫使仇悆遣兵擊金人于壽春府敗之遂復安豐縣
　十有一月戊申胡松年自江上還入見上問控禦之
計松年曰臣到鎮江建康備見韓世忠劉光世軍中將
士奮勵争欲吞噬金人必能屏護王室建立竒勲上曰
數年以來廟堂玩習虚文而不明實効侍從臺諫搜剔
細務而不知大體故未能靖禍亂濟艱難非朕夙夜留
心治軍旅備器械今日敵騎侵軼何以禦之　己酉詔
故責授江州團練副使黄潛善更不追復觀文殿學士
提舉西京嵩山崇福宫汪伯彦落職依舊宫觀　庚戍
進呈承楚泰州各有水寨民社團聚邀擊敵馬上曰淮
甸遺民未能安業今又遭此敵騎乃能力奮忠義不忘
國家實我祖宗涵養之力凡水寨民兵並與放十年租
税及諸般科配差役仍支錢采以助之趙鼎曰陛下徳
澤如此人心益以固國祚益以長矣　壬子手詔曰朕
以兩宫萬里一别九年覬迎鑾輅之還期遂庭闈之奉
故暴虎憑河之怒敵雖逞於兇殘而投䑕忌器之嫌朕
寧甘於屈辱是以卑辭遣使屈已通和仰懷故國之廟
祧至于霣涕俯見中原之父老寧不汗顔比得強敵之
情稍有休兵之議而叛臣劉豫懼禍及身造為事端間
諜和好信逆雛之狂悖率羣偷而陸梁警奏既聞神人
共憤皆願挺身而效死不忍與賊以俱生今朕此行士
氣百倍雖自纂承之後每乖舉措之方尚念祖宗在天
之靈共刷國家累嵗之恥殪彼逆黨成此雋功自豫僭
立朝廷以敵故至以大齊名之至是始下詔聲其逆罪
焉　川陜宣撫司統制官楊從儀敗敵于臘家城岳飛
之取襄陽也朝廷命宣撫副使呉玠乘機牽制玠遣從
儀以兵入偽地遇敵勝之　癸丑白州安置劉子羽放
令逐便初呉玠除川陜副使乃奏辭新命且言屢破金
人豈臣之功乃子羽知臣而薦拔之功也望追還成命
於張浚與子羽少寛典刑上曰進退大臣蔽自朕志豈
可由將帥之言可聽子羽自便上因言臺諫論事雖許
風聞須要審實如排擊人才豈無好惡若果務大體不
指摘纎瑕細務強置人於有過豈惟陰徳不淺亦可銷
刻薄之風成忠厚之俗趙鼎曰聖訓廣大如此言事官
冝奉以周旋也　戊午僉書樞密院事胡松年兼權參
知政事以沈與求按行江上故也上見士氣大振捷音
日聞欲度江决戰趙鼎曰退即不可渡江非䇿也敵兵
逺來利於速戰豈可與之争鋒兵家以氣為主三鼔即
衰矣姑守江使不得渡徐觀其勢以决萬全且豫猶不
親臨止遣其子豈可煩至尊與逆雛决勝負哉於是遣
與求按行江上　金人陷滁州於是劉光世移軍建康
府韓世忠移軍鎮江張俊移軍常州　己未提舉萬夀
觀兼侍讀張浚知樞密院事浚請遣岳飛渡江入淮西
以牽制敵兵之在淮東者上從之及入見上問鼎浚方
略如何鼎曰浚鋭於功名而得衆心可以獨任於是上
復用之　辛酉提舉臨安府洞霄宫李綱言今偽齊悉
兵南下其境内必虛倘命信臣乗此機㑹擣頴昌以臨
畿甸電發霆擊出其不意則偽齊必大震懼呼還醜類
以自營救王師進躡必有可勝之理非惟牽制南牧之
兵亦有恢復中原之兆此上䇿也朝廷或以兹事體大
則鑾輿駐蹕江上勢須號召上流之兵順流而下旌旗
金鼔千里相望以助聲勢則敵人雖衆豈敢南渡仍詔
大將率其全師進屯淮南要害之地設竒邀擊絶其糧
道敵必退遁保全東南徐議攻討此中䇿也萬一有借
親征之名為順動之計委一二大將捍敵于後則臣恐
車駕既逺號令不行敵得乗間深入州縣望風奔潰其
為吾患有不可勝言者矣此最下䇿也往嵗金人南渡
利在侵掠既得子女玉帛時方暑則勢必還師今偽齊
使之渡江而南必謀割據將何以為善後之計哉初張
浚之謫福州也綱亦寓居焉浚服其忠義除前隙更相
親善及浚召入綱因以奏疏附之執政進呈上曰綱去
國數年無一字到朝廷今有此奏豈非以朕總師親臨
大江合綱之意乎所陳亦今日急務可降詔奬諭　癸
亥淮西宣撫司統制官王徳與敵遇于滁州之桑根敗
之　丁卯上謂執政曰朕與大臣論事稍有不合便輕
為去就何也張浚曰事有可行有不可行陛下一言之
漏言者意其好惡因有論列不得不為去就上曰君臣
之間當至誠相與勿事形迹庶可同心叶徳以厎平治
朕以三四大臣皆當分委張浚專治軍旅胡松年可專
治戰艦浚曰仁祖亦嘗委范仲淹韓琦分事而治言者
數以為辭不旋踵報罷上曰今日之事若不專責無由
辦集將來如財用亦須委一大臣　己巳夜淮西宣撫
司選鋒副統制王師晟親軍副統制張𤦺合兵復南壽
春府　辛未起用知岳州程千秋移知鼎州張觷知岳
州上覽除目問觷才術如何趙鼎曰聞其能辨事上曰
不須更問某人薦惟才是用胡松年曰朝廷用人不可
不慎用一君子則君子進用一小人則小人進上曰君
子剛正而易疎小人柔佞而易親朕於任用聽察之間
不敢少忽也　右司諫趙霈請命有司條具一嵗錢榖
出入之數裁節浮費上曰此疏極關治體過防秋便可
施行胡松年曰使論事之臣毎如此何患不能叶濟中
興正恐賊騎既退國家暫安虚文細務又復出矣上曰
趙鼎記此可為戒　知樞密院事張浚往鎮江視師時
金人於滁上造舟有渡江之意主管殿前公事劉錫神
武中軍統制楊沂中見趙鼎曰探報如此駕莫須動鼎
曰俟敵已渡江方遣二君率兵趨常州併力一戰以决
存亡更無他術錫曰相公可謂大膽鼎曰事已至此不
得不然二君隨駕之親兵也緩急正賴為用豈可先出
此言錫中乃退　金左副元帥昌遣通問使魏良臣王
繪歸行在癸酉夜魏良臣等至常州見浙西江東宣撫
使張俊甲戍夜良臣等至許市遇知樞密院事張浚于
舟中良臣等具告以敵所言且謂敵有長平之役浚即
曰欲同詣行在徐思之恐人疑惑乃密奏使人為金所
誅切不可以其言而動又勿令再往軍前恐我之虛實
反為所得浚遂騎馬臨江召韓世忠劉光世與議且勞
其軍將士見浚來勇氣自倍浚部分諸將遂留鎮江節
度之　十有二月乙亥朔輔臣奏事上因論祖宗創業
艱難未嘗不以躬儉為天下先蓋儉則不妄費不妄費
則征求寡而民心悦此所以得天下也宣和以來世習
承平之久奢侈極矣馴致禍亂可不戒哉　乙夘布衣
王蘋特補右迪功郎蘋候官時寓居呉江守臣孫佑言
其素行髙潔有憂時愛君之心召對後四日賜進士出
身除正字上謂輔臣曰蘋起草茅而議論進止若素宦
子大抵儒者能通世務乃為有用　丙戍夜月犯昴太
史以為敵弱之象上以諭輔臣胡松年曰天象如此中
興可期上曰范蠡有言天應至矣人事未盡也更在朝
廷措置如何耳　初張浚至江上令韓世忠募軍民王
愈王徳持書抵右都監宗弼所為言張樞密已在鎮江
敵見浚書押色動即以右副元帥昌書約日索戰　己
丑權淮東安撫司公事趙康直劾泰州兵官任顯不伏
使令上曰康直既權帥事自合施行嘗記朕為元帥時
有一部將醉入酒家壞其盆盎朕捐白金償之而斬部
將自此更無一人犯令者大抵用兵當以威信為先
辛卯上謂輔臣曰韓世忠近以鱘魚鮓來進朕戒之曰
朕艱難之際不厭菲食卿當立功報朕至於進貢口味
非愛君之實也已却之矣　壬辰湖北制置司統制官
牛臯徐慶敗敵于廬州　乙未詔陳獻兵書進士葉汝
舟賜帛二十匹　丙申淮南東路轉運判官郭楫罷先
是上命漕司以米萬石接濟水寨民兵及是五旬而未
有顆粒至者侍御史魏矼言楫不才慢命上曰今日大
敵在前欲臣下趍事赴功不可不大明賞罰有賞而無
罰是猶有春夏而無秋冬也萬物之生何由成實故楫
遂罷　丁酉侍御史魏矼言日食正旦乞下有司講求
故事上曰日食雖是躔度之交術家能逆知之春秋日
食必書謹天戒也矼之言良愜朕意冝下有司講求故
事凡可以消變者悉舉行之　戊戍責授單州團練副
使劉子羽復右朝散大夫提舉江州大平觀時呉玠復
辭兩鎮之節且言子羽累年從軍亦薄有忠勤可録念
其父韐靖康間死節京城其母恐子羽斥死嶺海無復
自新非陛下善善及子孫之意伏望聖慈特許臣納前
件官少贖子羽之罪翌日詔玠篤於風義降詔奬諭士
大夫以此多玠之義而服子羽之知人焉　庚子金人
退師初右副元帥元顔昌在泗州而右都監宗弼屯于
竹塾鎮嘗以書幣遺淮東宣撫使韓世忠約戰世忠方
與諸將飲即席遣伶人張軫王愈持橘茗為報報書略
曰元帥軍事良苦下諭約戰敢不疾治行李以奉承指
揮也時敵師既為世忠所扼會大雨雪糧道不通野無
所掠至殺馬而食蕃漢軍皆怨憤僉軍又為飛書擲於
帳前云我曹被驅至此若過江必擒爾諸帥以獻南朝
俄聞上親征且知金主晟病篤將軍韓常謂宗弼曰今
士無鬬志過江不叛者獨常爾佗未可保也惟速歸為
善宗弼然之夜引還
　(龜鑑曰惟紹興之四年趙忠簡公鼎實領右揆之命/當時玉音宣諭謂朕當親總六軍臨江决戰鼎即對)
　(曰親征出於聖斷將士皆奮决可成功於是移張俊/於金陵進光世於當塗起世忠於維揚復起張浚而)
　(董其事自張公之出行邊郡也今年命諸將觀機㑹/明年檄諸將觀兵勢今日召諸帥議軍事明日命諸)
　(帥分軍屯書押之示金人勭色號令之下奔走淮命/不曰今日之事有進擊而無退保也則曰若諸將渡)
　(江則無淮南而長江與敵共也大儀之役伏兵四起/貝勒就擒壽春之勝展幟示之敵衆奔潰鎮江勞軍)
　(韓世忠移書烏珠有張樞密在此之言諸豪相顧失/色敵於是有雪夜之走采石徇師之令一下諸將以)
　(死鏖戰我於是有李家灣之捷嗚呼冨平之失此魏/公也後来江上之勝亦此魏公也人無愚智作之則)
　(奮師無利鈍激之/則鋭兹非其驗歟)
癸卯參知政事沈與求兼權樞密院事以胡松年再往
江上故也　金人去滁州將官盧師迪引兵至竹塾鎮
遇敵千餘騎敗之
　
　
　宋史全文卷十九上
欽定四庫全書
　宋史全文卷十九中
　　宋高宗八
乙夘紹興五年春正月乙巳朔日有食之　上在平江
　金人去濠州　丙午詔户部出錢四十萬緍付江西
漕司増市軍儲　丁未知樞密院事張浚奏敵人潛師
遁去今已絶淮而此見行措置招集淮南官吏還任撫
存歸業人户等事上曰劉豫父子強誘敵人擁衆南侵
窺伺江浙其志不淺乃今一夕遁去其所亡失多矣然
賊馬方卻而浚已能為朕措置如此可謂孜孜奉國知
無不為也大臣和於内將相和於外故舉措得冝而敵
人知畏此其所以遁去也　詔諸路州縣係官田舎委
守令出榜召人承買拘催價錢起發　己酉宰相趙鼎
奏敵騎遁歸皆自陛下聖畫素定然善後之計當屈羣
策願詔前宰執各條具所見來上斷自聖意擇而用之
上曰朝廷能採衆論則慮無不盡雖芻蕘之言儻有可
采猶當用之況前宰執嘗在朕左右必知朝廷事沈與
求曰國有大議就問老臣乃祖宗故事於是賜詔書訪
以攻戰之利備禦之冝措置之方綏懷之略令悉條上
焉　庚戍趙鼎曰祖宗差役本是良法王安石但見差
衙前一事州縣奉行失當變祖宗舊法民始不勝其擾
上曰安石行法大抵學商鞅昔自安石變法天下紛然
但差役之法行之既久不可驟變耳　淮西宣撫司統
制官王進薄金人于淮降其將程師回張延夀而還
辛亥上謂輔臣曰恢復之圖所冝愛日講究要湏先求
人才有人才則天下之事無患不舉然用人才在於進
君子去小人趙鼎曰臣待罪宰相為陛下分别君子小
人而用舎之乃其職也敢不奉詔　淮東宣撫司統制
官崔徳明敗敵於盱眙　乙夘張浚自江上還入見
丙辰上謂趙鼎曰大臣朕之股肱臺諫朕之耳目職任
不同而事體均一或有官非其人所當罷黜者卿等宜
亟以告朕不必専待臺諫　丁巳詔江北賊馬已退應
大臣及侍從職事官各條具利害聞奏　詔㩁貨務毎
日入納錢以其半支給見錢關子　戊午輔臣進呈曲
赦淮南事目上曰敵雖退遁然南北之民皆吾赤子當
示兼愛并容之意中原未復二聖未還赦又不可夸大
第使實惠加於兩淮百姓乃朕指也上又曰敵已退遁
須當漸圖恢復若止循故轍為退避之計何以立國祖
宗徳澤在天下二百年民心不忘當乗此時大作規摹
措置朕亦安能鬱鬱久居此乎趙鼎曰時不可失誠如
聖諭事所可為者當謹以次條畫奏禀
　(龜鑑曰聖明天子立志英明每念復讐未嘗不有比/此一洗之意考之國史聖心可見初年與輔臣論恢)
　(復之由首論周宣復古之詩次論漢光武尋邑昆陽/之勝又其次論唐肅宗興復王室之盛可謂志於規)
　(恢矣又嘗語宰執曰今當漸圖恢復乗時大作規模/朕安能鬱鬱久居此又謂宰執曰今已六月下旬便)
　(可講防秋事朕當親率諸軍分頭迎敵若依前逺避/何以立國不曰修車馬偹器械外攘夷狄之事更須)
　(講求則曰訓卒繕甲極力措置今冬虜來似有可勝/之理書車攻詩羊祐傳造盾琴様以示武備作金銀)
　(椀以旌射士教習舟師修復馬政措置屯/田精擇間諜其志蓋未嘗不在鉅鹿也)
庚申詔諸州禁卒日教射藝守臣旬按仍令憲臣躬親
按賞以備朝廷抽取拍試土兵射士亦令教習嵗終比
較粗精以聞　辛酉詔故殿中侍御史馬伸頃因言事
死於貶所忠直之操念之奭然可特贈左諫議大夫依
所賜官與合得致饋遺表恩澤令諸路州軍尋訪家屬
以聞伸既以斥死會趙鼎入相上記其忠乃有是命
壬戍張浚奏臣頃者出使川陜横遭誣謗蒙陛下特降
宸翰辨明之使臣一旦昭雪死無所畏上曰朕方屬卿
中原之事不可輒以曩日誣謗過自畏縮況毁譽之求
當考其實齊威公所以封即墨大夫烹阿大夫毁譽不
公自古所患孔子曰如有所譽者其有所試矣況於毁
乎浚曰陛下於毁譽之際曲留聖意如此羣臣之幸上
曰使其人誠非才則言者不可謂之毁也在於考其實
而已　鎮江建康府淮南東路宣撫使韓世忠為少保
充淮南東路宣撫使鎮江府置司時世忠與劉光世張
俊相計入覲世忠奏敵騎遁去陛下必喜上曰此不足
喜若復中原還二聖乃可喜耳然有一事以卿等將士
賈勇争先非復昔時懼敵之比所喜蓋在此也後數日
上以諭輔臣趙鼎等贊上誠得馭將之道
　(臣留正等曰漢髙祖收天下豪傑頥指氣使如驅羣/羊權畧固髙逺矣韓信假王不因躡足以止其怒㡬)
　(敗乃事大抵以術數御物者以技有時而窮也太上/皇帝駕馭諸將出於誠信雖辭色閒暇而披靡震驚)
　(不敢桀黠者專以君臣分義折伏其心故也劉光世/不欲受杜充節制上怒曰豈容跋扈如此遣使諭㫖)
　(即奉詔過江復以銀合茶藥賜之張浚入對論及劉/光世解罷軍政有登仙之歎上曰卿初見朕時何官)
　(曰修武郎上曰是時家貲如何曰貧甚嘗從陛下求/戰袍以禦寒上曰今日貴極冨溢何所自邪曰皆陛)
　(下所賜上曰卿既知此冝思自効而有羨於光世何/耶浚皇恐流涕誓以死報恩嗚呼神機妙略動於事)
　(㑹與夫游雲夢以縳信踞/牀洗以召布孰為得体乎)
上曰楚用子玉晉文公為之側席而坐今敵騎雖退然
尼雅滿軰猶在朕敢忘此憂乎　癸亥起復江南東路
淮南西路宣撫使劉光世為少保充淮南西路宣撫使
置司太平州浙西江東宣撫使張浚開府儀同三司江
南東路宣撫使置司建康府　甲子淮西統制官酈瓊
拔光州執偽知州許約遂復光州　戊辰上謂大臣曰
劉光世韓世忠張俊相繼入覲朕嘉其却敵之功錫賚
甚厚朕服御物有可予者亦以予之皆拜賜涕泣願身
先士卒圖復中原以報趙鼎曰此社稷之幸也　己巳
罷試敎官法其諸州學官並從朝廷選差自元豐間始
立是法及是言者以謂欲為人師而先納所業求有司
以幸中程度又校計格法以争得之甚非建學校立學
官之本意故罷　壬申劉光世韓世忠張浚入辭尚書
右僕射趙鼎知樞密院事張浚參知政事沈與求僉書
樞密院事胡松年侍上命光世等升殿諭曰敵人南侵
諸名帥皆在其中蓋有侵噬江浙之意賴卿等戮力捍
敵卒伐奸謀使其失利而去朕甚嘉之然中原未復二
聖未還朕心慊然卿等其勉之光世曰臣等蒙國厚恩
敢不效死鼎曰臣聞降敵程師回言逆臣劉豫紿敵人
云光世世忠比失驩敵至淮甸異所聞其氣已沮矣上
曰有告朕光世世忠坐少嫌意不釋然者烈士當以氣
義相許先國家之急而後私讐小嫌何足校今日朕為
分之宜釋前憾結驩如初光世世忠感泣再拜曰臣等
頃過聽嘗有違言至於國事不敢分彼此今已相好無
他矣乃煩君父訓飭丁寧臣等皇懼無所容敢不奉詔
鼎等頓首賀上曰將帥和社稷之福也
　(龜鑑曰以結友之事諭世忠而世忠即負荆以謝光/世以滅怨之説勉光世而光世先致意以約張韓此)
　(得協和/之道也)
是月金主晟卒立亶為嗣　二月丙子詔布衣陳得一
就秘書省别造新厯令少監朱震監視又詔川陜宣撫
司尋訪眉州精曉厯數人將所降厯日委官監視參攷
有無差錯申尚書省　丁丑上御舟發平江府　戊寅
命祠部員外郎張銖奉太廟神主自海道至臨安府
壬午御舟至臨安府行宫留守孟庾率京官小使臣以
上迎于五里外上乗輦還行宫　乙酉侍御史張致逺
言自昔立國者兵不貴多貴於有用財不患乏患於無
節聚財養兵皆出民力且東南土地不加廣而日以荒
蕪租賦不加饒而日以朘耗蓋縁民以力田為苦而游
手者軍伍收之避役者度牒假之強悍者盜賊死之一
人耕百人食本先瘁矣今主計者初非因任復數更易
利源不講權柄下移酒税利源也而諸將侵之茶鹽利
源也而堂吏私之銅鐵利源也而工賈擅之常平利源
也而憲司忽之今欲理財冝三司精擇使副或以户部
官吏依倣三司任以職事全計經常量入為出先務省
節次及經理則財用沛然矣詔户部限十日講究條具
申尚書省　丙戍右僕射趙鼎守左僕射知樞密院事
張浚守右僕射並同中書門下平章事兼知樞密院事
都督諸路軍馬兩制出浚獨以軍功及專任邊事為言
上既以邊事付浚而政事及進人材專付於鼎矣
　(喻樗曰時張趙二公相得人固知且並相樗獨以謂/且作樞密使同心同徳亦何不可趙退則張繼之説)
　(一般話行一般事用一般人如此則泰道長若同相/議論有不合或當去位則一畨改更必有參商是賢)
　(者自相戻也已而/其事亦果如此)
提舉臨安府洞霄宫李綱復觀文殿大學士知温州范
宗尹復觀文殿學士提舉江州太平觀秦檜復資政殿
大學士始用明堂恩也　神武後軍統制岳飛為荆湖
南北襄陽府路制置使將所部平湖賊楊么賜錢十萬
緡帛五千匹為犒軍之費　丁亥趙鼎張浚告謝命坐
賜茶浚因曲謝又以儲貳為言上首肯曰宫中見養藝
祖之後二人長者年九嵗不久當令就學浚復奏王者
以百姓為心修徳立政惟務治其在我則大邦畏其力
小邦懐其徳天下捨我將安歸哉固不僥倖於近績也
仰惟陛下躬不世之資當行王者之事以大有為正心
以正朝廷正朝廷以正百官正百官以正萬民國勢既
隆強虜自服天下自歸因書王朴平邊䇿以獻又奏臣
昨奉清光竊見陛下於君子小人之分聖意拳拳於此
宗社生靈之福也昔唐李徳裕言於武宗曰邪正二者
勢不相容正人指邪人為邪邪人亦指正人為邪人主
辨之甚難臣以為正人如松栢特立不倚邪人如籐蘿
非附他物不能自起臣嘗推類而言之君子小人見矣
大抵不私其身慨然以天下百姓為心此君子也謀身
之計甚密而天下百姓之利害我不顧焉此小人也志
在於為道不求名而名自歸此君子也志在於為利掠
虛美邀虛譽此小人也其言之剛正不撓無所阿徇此
君子也詞氣柔佞切切焉伺候人主之意於眉目顔色
之間此小人也樂道人之善惡稱人之惡此君子也人
之有善必攻其所未至而掩之人之有過則欣喜自得
如獲至寳旁引曲借必欲開陳於人主之前此小人也
難進易退此君子也叨冒爵禄蔑無亷耻此小人也臣
嘗以此而求之君子小人之分庶乎其可以槩見矣小
人在位則同於已譽之以為君子異於己排之以為小
人不顧公私不恤治亂不畏天地鬼神是以自崇觀以
來以至今日有異於已者而稱其為君子乎臣以為必
無之也彼其專為進身自營之計故好惡不公以至於
亡身亡家亂天下而莫之悔惟陛下親學問節嗜欲清
明其躬以照臨百官則君子小人情狀又何隠焉　提
舉建昌軍仙都觀胡安國復徽猷閣待制知永州不許
辭免制曰朕惟士君子讀聖人之書學先王之道豈獨
善其身而已哉治人治已成已成物易地則皆然世俗
之儒名師孔孟實蹈楊墨可與論中庸者鮮矣安國學
優則仕行顧於言通經為儒者之宗論事識治道之体
頃從時望召寘𤨏闈方嘉便於咨詢顧何嫌於封駮奉
身而去亦既累年予力思共理之良爾安得獨善於已
零陵雖小有社有民竹馬懽迎相望數舎往讀中興之
頌無忘平日之言　統制關外軍馬呉璘同統制楊政
復秦州金薩里罕集諸道兵來援政復擊敗之　己丑
詔臨安府修蓋瓦屋十間權充太廟侍御史張致逺言
中原雖隔絶而陵寢故在京都雖未復而廟社僅存萬
一四方傳播以為朝廷剏建太廟兹焉定都人人解躰
難以家至户曉甚失興復大計殿中侍御史張絢亦奏
人言籍籍謂陛下去嵗建明堂今年立太廟是將以臨
安府為久居之地不復有意中原矣後二日有詔梁汝
嘉隨冝修葺俟移蹕日復充本府使用　壬辰詔張浚
暫往江上措置邊防　左司諌趙霈言安危治亂之㡬
相為倚伏臣願陛下無忘親征時臣亦無忘扈從時則
治安可保恢復可期矣伏望益軫聖念載廣逺圖知晏
安不可懐則前日跋履之勞不可忘也知愷樂不可極
則前日宵旰之憂不可忘也知前日倉卒之驚則備禦
之策其可忘乎知前日餽餉之艱則理財之道其可忘
乎詔霈論奏深得諫臣之體可轉一官賜紫章服仍令
尚書省將所奏修冩成圖進入
　(龜鑑曰善乎趙霈之言曰願陛下無忘親征時臣亦/無忘扈衛時此與馮異之勉光武者何異異時呉芾)
　(亦曰陛下勿以敵之進退為憂愉勿以事之緩急為/作輟凡下詔必務責已引對必令盡言此與陸䞇之)
　(告徳宗者又何以異君臣上下警/戒如此虜其可謂中國無備乎)
丙午詔遣監察御史一員往江西閩廣諸路體訪捕盜
　是日雷聲初發　戊戍宋籛孫以扈從恩特轉一官
殿中侍御史張絢言籛孫特於遙郡上轉行超躐衆人
數等彼身冒鋒鏑萬死一生者儻或聞之豈免别生僥
覬望速賜改正仍乞今後不許閤門以私事徑自取㫖
並須經由三省及應干隨龍人亦不得妄有僥求上曰
絢所論極當可亟令改正然隨龍人偶有一日攀附之
舊輙僥求恩澤不已朕每抑之今後有如此者可令臺
諌論列　庚子命翰林學士孫近直學士院胡交修編
類職事官條具利害章疏進上用直史館范冲之請也
　辛丑尚書左僕射趙鼎監修國史鼎奏范冲直史館
於臣為外姻願以授浚上曰安可以冲故廢祖宗故事
況史館非朝廷政令之地可無辭前二日冲以史事入
對奏疏曰臣竊惟神宗皇帝實録既經刪改議論不一
復慮他日無所質證輙欲為考異一書明示去取之意
據史館所用朱墨本出於臣僚之家私相傳録書冩之
際悉從簡便臣追記紹聖重修實録本朱字係新修黄
字係刪去墨字係舊文今所傳本其刪去者止用朱抹
又其上所題字盖當時簽貼今考異依重修本書冩每
條即著臣所見於後庶㡬可考其考異五卷乞付史館
更憑衆議刋定修立從之　詔劉光世妾許氏寗氏呉
氏並封孺人用光世請也中興後諸大將封妾自此始
　癸夘進呈殿中侍御史張絢言宰相用才雖不當以
鄉閭親舊為嫌更冝廣訪寒畯上曰朕亦面諭絢茍如
此則朋黨之風自破矣張浚曰大臣以國家為心則所
用人才必取公論安有朋黨趙鼎曰用人才所以立國
臣任宰相豈敢久居至於立國規模則不敢不為久逺
計　川陜宣撫副使盧法原薨于閬州　偽齊將商元
襲信陽軍知軍事舒繼明被擒誘以美官繼明罵曰吾
寧為大宋鬼豈汙逆賊耶遂遇害　閏二月乙巳朔宗
正少卿直史館范仲秘書少監朱震並兼侍講　是日
雨雹　丁未張浚往江上視師詔百官出城餞送時浚
既行邉而趙鼎居中總政事表裏相應鼎於是以政事
之先後及人材所當召用者密條而置諸坐右一一奏
禀以次行之鼎謙冲待士犯顔敢諫權倖請謁内降差
除一切格止鼎素重伊川程頥之學元祐黨籍子孫多
所擢用去贓吏進正人時號為賢相翕然有中興之望
鼎嘗入見見自外移竹􁀙入内奏事畢亟往視之方興
工於隙地鼎問孰主其事曰入内髙品黄彦節也鼎呼
彦節責之曰頃嵗艮嶽花石之擾皆出汝曹今將復蹈
前轍耶勒軍令狀日下罷役翌日鼎入對上改容謝之
　簽書樞密院事胡松年知宣州免謝辭　參知政事
沈與求兼權樞密院事　新知湖州李光言明越之境
地濵江海水易泄而多旱故自漢唐以來皆有陂湖灌
溉之利大抵湖髙於田田又髙於江每旱則放湖水溉
田澇則决田水入海故無水旱之灾凶荒之嵗也本朝
慶厯嘉祐間民始有盜湖為田者宣和以來創為應奉
始廢湖為田自是嵗被水旱之患臣自壬子嵗入朝首
論兹害蒙朝㫖先取㑹餘姚上虞兩邑廢置利害遂蒙
獨罷兩邑湖田其會稽之鑑湖鄞之廣徳湖蕭山之湘
湖等處其類尚多州縣官往往利為圭田頑猾之民侵
耕盜種上下相蒙未肯盡行廢罷伏望聖慈專委漕臣
考究漢唐之遺利檢舉祖宗之成法應明越湖田盡行
廢罷其諸路如江東西圩田蘇秀圍田各有未盡利害
望因此東作之時遍下諸路監司守令條具以聞詔諸
路漕臣躬親前去相度利害限半月申尚書省　己酉
詔户部措置撰集紹興會計録用侍御史張絢奏也絢
言國朝有景徳會計録又有皇祐會計録至治平熈寧
間皆有此書其後蘇轍又倣其法作元祐會計録雖書
未及上其大略亦有可觀皆所以總括巨細網羅出納
凡天下賦入之數養兵之數條章各立支費有限謹視
其書上下遵守此作會計録之本意也故有是㫖其後
户部苐具去嵗收支數以聞而已　辛亥詔權於濠州
等處置市易務以通商貨其後岳州潭州亦如之　命
三衙兩浙江湖閩廣諸路帥臣依條揀放廂禁軍　壬
子輔臣奏遣中使往温州奉迎太廟神主事上曰朕以
宗廟在逺心嘗慊然今奉迎神主至行在當行朝謁之
禮　乙夘御筆參知政事孟庾沈與求並權樞密院事
輔臣進呈上顧趙鼎曰已與卿議定參知政事並兼權
樞密院矣鼎曰樞密非古也自五代時以郭崇韜為使
國朝因而不改故三省樞密院分為二途仁宗朝冨弼
作諫官時陜西用兵弼建議乞令宰相兼樞密院事宰
相呂夷簡辭之再三後卒從弼議宰相兼樞密院自夷
簡始也臣既以宰相兼治院事而參知政事之臣並令
兼權則事歸一體前人謂樞密院調發軍馬而三省不
知三省財用已竭而樞密院用兵不止此誠至論上曰
往時三省樞密院不同班進呈是以事多不相關白然
朝廷議論豈有帷幄二三大臣不與聞者　手詔曰朕
惟監司外臺耳目郡守承流宣化惠養吾民其委任重
矣間者朝廷輒輕以假人將何以使吏民聳然聽服朕
甚恧焉繼自今其慎選擇勿狃于故常勿牽于私昵重
以累國　侍御史張志逺乞以安發欺庇為有司殿最
若一縣被按於監司則罪一州一州被按於臺諫則罪
一路其有激濁揚清無所顧避者亟褒寵之詔刑部立
法申尚書省　詔諸路提刑司申行諸州禁囚病死人
嵗終計分斷罪之法　丙辰詔諸路提舉常平併入茶
鹽司内無茶鹽司去處仍令提刑兼領　尚書兵部侍
郎王居正言四庫書籍多闕乞下諸州縣將已刋到書
板不以經史子集小説異書各印三帙赴本省係民間
者官給紙墨工賃之直從之　丁巳福建路轉運司官
鄭士彦言坑冶盡廢物料貴踴計用錢二千四百而鑄
千錢其本路舊額合發新錢二十八萬四百十省本司
與提㸃司嵗認其數不猶愈於鼓鑄之折本欲望詳酌
伺邊事息日施行從之　川陜宣撫司將官牛皓與金
人遇于瓦吾谷死之承信郎髙萬户部將任安隊官秦元
薛琪張亨皆死於陣敵顧萬户曰真健兒也　丙寅殿
中侍御史張絢乞於經筵讀三朝寳訓上曰可從其請
　詔江東浙西路各造九車戰船十二艘浙東造十三
車戰船八艘時王􁣣自京湖得二巨艦以歸故命倣其
制為之　丁夘詔足食足兵今日先務户部尚書章誼
可專切措置財用兼參知政事孟庾提領資政殿大學
士秦檜言金人便於弓矢乞多造強弩神臂弓以備攻
討上曰檜雖在宮祠不忘朝廷　右司諫趙霈言今天
下之弊正患縣令之非其人願罷去注授格法盡歸堂
除上曰比已降詔慎擇監司郡守然縣令於民尤親亦
冝遴選趙鼎曰莫若令監司郡守舉治狀顯著者稍加
擢用其尤無良重寘之法或足以示勸懲　王􁣣提舉
江州太平觀初􁣣既除騎帥而侍御史張志逺殿中侍
御史張絢右司諫趙霈論奏其罪􁣣聞亦奏辭新命乞
在外宮觀　戊辰敕令所刪定官金安節入對安節上
三事其一請專任理財之臣其二論行在職事官堂除
猥冗其三論士風不競不䘏國事自為身謀乃取其第
二奏行下　詔江浙湖廣福建等路各置路分總管一
員於帥府駐劄　己巳參知政事孟庾言准敕差提領
措置財用令乞以總制司為名專察内外官司隠漏違
欠行移如三省體式應本司措置事件依例進呈得㫖
關申尚書省仍鑄印以賜諸路係省錢出入舊經制司
每千收頭子錢二十三其十上供其十三州縣及漕計
支用庾請増十錢又請收耆户長顧錢抵當四分息錢
轉運司移用錢勘合朱墨錢常平司七分錢茶鹽司袋
息等錢又收人户合零就整二税錢免役一分寛剰錢
又收官户不減半民户増三分役錢又收常平司五分
頭子錢並令諸州通判諸路提刑司拘催其後東南諸
路嵗收總制錢七百八十餘萬緍而四川不與焉大凡
東南諸路經總二司錢嵗收一千四百八十餘萬緍四
川嵗收五百四十餘萬緍　左承議郎顔為追毁出身
以來告敕除名勒停展三期敘坐前守嚴州犯自盜贓
當徒六年也　經筵開講自上視師暫輟讀講至是復
之　壬申上謂輔臣曰昨范温帶來京東民兵比效用
請給春秋特攴衣絹一疋昨日中軍引見頗有藍縷者
朕出内帑絹二千疋賜之趙鼎等曰陛下内帑縑帛之
數非承平比每推以賜將士此盛徳也上曰朕宫中未
嘗妄費雖内帑所有不多專用以激犒將士而已　詔
六院官左藏庫監官並依舊堂除　詔右承奉郎徐度
令中書舎人試䇿一道左迪功郎胡珵左朝散郎錢葉
新授太常博士張宦並召試館職左朝奉郎新浙東提
舉汪愷左承議郎通判潭州王棠並與陞擢差遣自詔
復十科薦士而汪藻薦度及棠葉夢得薦愷及度葛勝
仲薦珵宦棠沈與求薦葉胡交修薦愷故有是命中興
後士以十科薦用者自此始　真陽縣觀音山盜起攻
剽鄉落舉人呉琪竄去琪妻譚氏被執盜欲妻之譚詬
之曰爾輩賊也官軍旦夕且至將為韲粉我良家女何
肯為汝婦盜強之不已至於捶擊愈極口肆罵為所殺
　三月甲戍朔詔諸路監司帥守條具被受專法來上
用太府寺承王良臣請也　丁丑詔侍講朱震范冲專
講春秋左氏傳孫近唐煇仍講論語孟子鄭滋胡交修
讀三朝寳訓上雅好左氏春秋故擇儒臣講之　詔職
事官監察御史至侍從并館職正字已上及在外侍從
官監司帥守各舉所知充監司守令限半月具奏用侍
御史張致逺請也　詔諸路勘合錢每貫收十文足勘
合錢即所謂鈔旁定帖錢者　辛巳詔客販淮浙鹽至
荆湖州軍如願般販往襄陽府路者聽從便京西舊東
北鹽地分至是始通焉　甲申淮東宣撫使韓世忠以
大軍發鎮江世忠將行上賜手劄曰昨因敵退議者以
經理淮甸為言人多憚行卿獨請以身任其責朕甚嘉
之時山陽殘弊之餘世忠披荆棘立軍府與士同力役
其夫人梁氏親織薄為屋將士有臨敵怯懦者世忠遺
以巾幗設樂大燕㑹俾為婦人妝而恥之軍壘既成世
忠乃撫集流散通商惠工遂為重鎮　觀文殿大學士
李綱進省記到建炎時政記二冊上謂大臣曰朕已看
過皆是實事綱近日論事非往時之比趙鼎曰綱才氣
過人但自辟屬官多少年浮躁之士致有所累耳　辛
夘中書門下後省奏上殿臣僚有親聞聖語者乞依慶
厯七年詔㫖備録關修注官如循習故例隠匿不報以
違制論　壬辰左奉議郎李椿年入對上問以民間利
害椿年曰今日法令非不善財用非不足而州縣每每
不治者在不得人耳若於二税稍加措置不至失䧟用
度自足若轉運司更將常賦隨時轉易通一路之有無
財不可勝用也上曰今日監司郡守不相協濟朕在河
朔親所備見監司所至不恤州郡有無盡行剗刷州郡
往往藏錢不令監司知椿年奏曰誠如聖訓　甲午趙
鼎奏近久雨恐傷苗稼欲下臨安府祈晴孟庾沈與求
曰以天氣久寒蠶損甚衆上曰朕見令禁中養蠶使知
稼穡艱難祖宗時於延春閣兩壁畫農家養蠶織絹甚
詳元符間因改山水　丁酉復移浙西安撫司於臨安
府以駐蹕之地理冝増重事權故也　戊戍詔道州丁
米依舊於田畝上均敷用本州請也　庚子罷饒州孳
生監鄱陽地髙寒非馬所冝自置監至今所蓄牝牡馬
五百六十二而斃者三百十有五駒之成者二十有七
而已其芻粟又皆賦於民人不以為便故罷之　兵部
侍郎王居正獻辯學四十二篇居正嘗入見請以舊所
論著王安石父子平昔之言不合於道者為獻上許之
居正乃釐為七卷其一曰蔑視君親虧損恩義凡所褒
貶悉害名教其二曰非聖人滅天道詆誣孔孟宗尚佛
老其三曰深懲言者恐上有聞其四曰託儒為姦以行
私意變亂經㫖厚誣天下其五曰隨境互説反覆皆違
其六曰排斥先儒經術自任務為新竒不恤義理其七
曰三經字説自相抵牾詔送祕書省崇文觀王安石學
益盛内外校官非三經義字説不登凡案居正獨非之
至是因事請對進言曰臣聞陛下深惡安石之學久矣
不識聖心灼見弊安在敢請上曰安石之學雜以霸道
取商鞅冨國強兵今日之禍人徒知蔡京王黼之罪而
不知天下之亂生於安石居正對曰禍亂之原誠如聖
訓然安石所學得罪於萬世者不止此因為上陳安石
訓釋經義無父無君者一二事上作色曰是豈不害名
教孟子所謂邪説者正謂是矣居正退即序上語繫於
辯學書首上之　辛丑都督行府言知泰州邵彪具到
營田利害勘㑹所陳委可施行合關送尚書省指揮從
之参知政事孟庾沈與求見其所關曰三省樞密院乃
奉行行府文書邪皆不樂宰相趙鼎不較人以為難
癸卯移鎮江㩁貨務都茶場于真州　初詔問宰執戰
守方略呂頥浩上十事一論不用兵則中原不可復二
論金將志驕意滿此將亡之兆三論用兵當用夏月四
論分道進兵冝以五萬人由泗上擣汴京二萬人由海
上攻沂密又二萬人駐濠上為援不可深入惟勅大將
不得殺掠至八月班師明年復出五論軍糧海道二萬
人日食米四百石合於四明支一月糧計一萬二千石
附海船以去至山東則有糧可因河上軍糧由淮可運
此皆不患惟趨汴京之師合齎十日糧至南京則糧可
以因矣六論發兵日乞聖駕駐蹕鎮江七論淮南通泰
鹽嵗一千四五百萬貫而二浙止七八百萬通泰倍於
二浙尤冝選能吏為守八論機不可失兵屢得捷如吳
玠初擊退於和尚原再禦退於饒風嶺又大捷於仙人
關去嵗賊犯淮甸亦無所得而遁若不發兵終無息肩
之期矣臣考宣和間户部月支纔九十萬而近年月支
百一十萬夫養兵二十萬不北向以争天下則東南民
力何以堪九論海船以閩為上廣次之温明又次之今
天以此利賜我冝用之以擾登萊南風而往北風而歸
虜雖鐵騎百萬必不能禦十論今前宰執六人議必不
一是非可否在陛下獨斷而已　朱勝非言自陛下議
明軍政賞罰必當今内外勁兵三十餘萬冝於此時進
取無失機後悔遂上四事一曰進討僣偽二曰守禦江
淮三曰招撫遺民四曰審度敵情以為陛下勿謂
賊馬退遁為可喜而以僣偽未誅仇敵未報為可慮勿
以保全東南為可安而以中原未復赤縣神州猶汙腥
羶為可恥勿以諸將屢捷為可賀而以軍政未修士氣
未振尚使狂冦得以僣窺為可虞則中興之功可指日
而俟守備之冝則當料理淮甸荆襄以為藩籬當於淮
南東西及荆襄置三大帥屯重兵以臨之東路以揚州
西路以廬州荆襄以襄陽為帥府淮東路則以江東路
財用給之荆襄則以湖北路財用給之徐議營田使之
贍養假以嵗月則藩籬成守備之冝莫大於是矣然後
可以議攻戰之利亦當分責於當路大帥謂如淮東西
之帥則當責以收復京東東西路荆襄則當責以收復
京西南北路川陜之帥則當責以收復陜西五路若夫
措置之方則臣願先定駐蹕之所今鑾輿未復舊都莫
如權冝且於建康駐蹕控引二浙襟帶江湖運漕財榖
無不便利臣昨於建炎初建議推關中為上襄陽次之
建康為下者以天下形勢言之也然淮南有藩籬形勢
之固然後建康為可都願陛下與二三大臣熟計之綏
懷之畧則臣願先為自治自強之計使䧟溺之民知所
依告益堅戴宋之心又曰陛下憂勤至矣而未足以成
中興之業則羣臣誤陛下也大槩近年所操之説有二
間暇則以和議為得計而以治兵為失策倉卒則以退
避為愛君而以進禦為誤國萬口和之牢不可破終累
年以來冠蓋相望而初不得其要約翠華蒙犯而尚未
有所定居上下茍且偷安而不為長久之計天步益艱
國勢益弱職此之田大運有開天啟宸𠂻超然逺覽悟
前日和議之失而躬總六師懲前日退避之非而親臨
大敵逆臣悍虜數十萬衆飲馬江干雖未能掃蕩邀擊
盡殱醜類而天威所臨亦足以使之震怖不敢南渡潜
師宵奔則和議之與治兵退避之與進禦其效既可覩
矣臣願陛下反前日之所為勿復為退避之計姑罷遣
和之使擇所當為者一切以至誠之意為之先後本末
各以次第修舉倉廪實府庫充器用備士氣振力可有
為方議大舉則雖兵未交而勝負之勢以决矣抑臣聞
朝廷者根本也藩方者枝葉也根本固則枝葉繁朝廷
者腹心也將士者爪牙也腹心壯則爪牙奮今國家逺
有強盛之黠虜近有僣偽之逆臣所仰以為捍蔽者在
藩方所資以致攻討者在將士然根本腹心則在朝廷
惟陛下正心以正朝廷正朝廷以正百官使君子小人
各得其分則是非既明賞罰必當自然藩方協力將士
用命雖有黠冦不足畏逆臣不足憂此特在陛下方寸
間耳具條上六事一曰信任輔弼大畧謂今選於衆以
圖任股肱之臣遂能捍禦大敵可謂得人願陛下待以
至誠無事形迹久任以責成功勿使小人得以間之二
曰公選人材大畧謂陛下臨御已來用人材多矣世之
所許以為正人端士者往往閒廢於無用之地蓋自昔
抱不羣之材者常為小人所忌嫉或中之於黮闇或指
之以黨與或誣之以大惡或摘以細故而以道事君者
不可則止雖負重謗遭深譴安於義命不復自辨夫人
主豈能常無愛憎然必去愛憎而後能用人以興邦者
愛憎出於私情用人必由於公道故也陛下誠能推至
公之道將見人材輩出中興之業不難致矣三曰變革
士風大畧謂近年士風尤薄不顧國體惟欲進身不覈
事實惟欲傷人大罵則大進小詆則小遷翕訿成風此
非朝廷之福也朝廷設耳目之官以廣視聽故許之以
風聞至於大故須當覈實使果如其言則誅責所加不
冝止從輕典使言而無實服讒蒐慝得以中害善良皆
非所以修正刑也陛下得一張浚付以西事浚以忠許
國雖失機㑹不為無過而言者繩以大惡賴浚有浴日
之功足以結知又有大臣為之辨得以洗濯不然何以
雪哉願陛下降詔戒士大夫使体徳意務從忠厚則中
興之業不難致矣四曰愛惜日力大畧謂事粗定之時
朝廷所推行者皆簿書期㑹不急之細務至於攻討防
守之䇿軍國之大計皆未嘗留意安得不為敵人之所
陵侮願詔大臣熟議所以為規模者畫一條具如立課
程以次施行五曰務盡人事大畧謂天人之道其實一
致今未嘗盡人事敵至則先自退屈而欲責功於天可
乎願與大臣協心同力務盡人事以聽天命六曰寅畏
天戒大畧謂比年以來天屢譴告願陛下以至誠之意
正厥事以應之疏累數千言時秦檜汪伯彦李柄顔岐
王綯韓肖胄皆應詔上對惟綱議剴切的當　知福州
張守言明詔四事臣以為莫急於措置措置茍當則餘
不足為陛下道矣臣請為措置之大畧其一措置軍旅
其二措置糧食何謂措置軍旅神武中軍當專衛行在
而以餘軍分措三路一軍駐于淮東一軍駐于淮西一
軍駐于岳鄂或荆南擇要害以處之使北至關輔西抵
川陜血脉相通號令相聞有唇齒輔車之勢則自江而
南可以奠枕而卧也然今之大將皆握重兵貴極冨溢
前無禄利之望退無誅罰之憂故朝廷之勢日削兵將
之權日重而為大將者萬有一稱病而賜罷或卒然不
諱則所統之衆將安屬耶臣謂冝拔擢麾下之將使為
統制每將不過五千人棊布四路朝廷號令徑達其軍
分合使令悉由於朝廷之權以用之然後可以有為也
何謂措置糧食諸軍既以分屯諸路則所患者財榖也
然所費多寡在彼猶在此爾則所患者轉輸也今冝舉
兩浙之粟以餉淮東江西之粟以餉淮西荆湖之粟以
餉岳鄂荆南量所用之數責漕臣將輸而歸其餘於行
在錢帛亦然恐未至於不足也錢糧既無乏絶之患然
後戒飭諸將不得侵擾州縣以復業之民户口多寡為
諸將殿最嵗遣官覆實而陞黜之則民得以還其鄉里而
田野日闢生齒日滋江北州縣有復業之漸矣如是措
置既定俟至防秋復遣大臣為之統督使諸路之兵首
尾相應綏懷之畧亦在是矣然究其本原則在陛下内
修徳而外修政耳所謂修徳不過正心誠意畏天愛民
儉于家勤于邦逺聲色屏貨利兢兢業業凡可以累徳
者無不去也所謂修政不過任賢使能信賞必罰抑權
倖裁冗濫謹法度興亷恥凡可以害治者無不去也持
久不倦盛徳日新四海愛戴何患夷狄之不服在陛下
果斷而力行之　翟汝文言朝廷無逺畧無定論無腹
心謀議之臣三者不立何後之善自建炎俶擾今九年
矣天下日苦於兵而戰守之計初未定也經國規模初
未立也將相大臣每至防秋則豫謀避地之計至春則
泰然安肆如無事之日敵至與衆同懼敵退與衆同喜
如斯而已所謂禦敵者臣不識也臣願擇大臣有深謀
者任之責其恢復拔用能將必以尅敵合天下之英傑
相與謨議立國之綱紀規模先定然後可為也　胡安
國時在湖南聞有是詔以書與其子起居郎寅曰比詔
問舊宰執即是國論未定正要愽謀此機㑹不可失若
贊得歸是其績不小汝勉思之吾有時政論二十篇雖
未詳大綱舉矣諸葛復生不能易此也　夏四月甲辰
朔監察御史田如鼇為尚書祠部員外郎如鼇嘗上書
排抵大臣其言及殿中侍御史張絢輔臣入對上因曰
臺臣耳目之官朕未嘗不慎此選然必試之六察度其
可用方敢除言事官沈與求曰臺臣與朝廷分持紀綱
要須得沉厚練達之人則論事不茍上曰用沉厚練達
之人極是然朝廷與臺諫當為一家不分而為二若朝
廷所行臺諫輙詆之臺諫所論朝廷輙沮之則事何由
濟翌日如鼇遂罷郎官之命　新除徽猷閣待制知永
州胡安國乞以本官奉祠詔安國經筵舊臣引疾辭郡
重憫勞之可從其請提舉江州太平觀今纂修春秋傳
俟進書進入以稱朕崇儒重道之意　詔進士王九齡
召赴行在令閤門引見上殿九齡博極羣書卓越有大
志㑹日食求言九齡上書論役法五害如司馬光所言
已見於今日中書門下省奏江浙㳂襲舊例差保正長
催科等事致有破産失業流離之人前後臣僚論列雖
多惟九齡建陳曲盡利害已令有司措置立法故有是
命九齡入見又上五事一役法二屯田三復武舉四均
賦税五課農桑上再三稱善趙鼎讀九齡奏疏謂同列
曰王君論事盡天下之利害非老生之常談也乃以為
太平州當塗縣主簿　丙午右承奉郎黄大本貸死杖
脊刺配南雄州牢城收管大本為貴池丞坐贓抵罪故
有是命既而監文思院于淙南恩州司户莫害章皆以
賄敗遂斷配焉　丁未召荆南鎮撫使解潜赴行在於
是諸鎮撫使並罪矣　戊申張銖奉太廟神主自温州
至行在　己酉宗正少卿兼侍講范沖轉對言仁宗皇
帝建邇英閣嘗命儒臣蔡襄等寫尚書無逸篇并孝經
天子孝治聖治廣要道四章為二圖列於左右元祐初
臣父祖禹為侍講奏乞檢尋二圖如仁宗故事哲宗皇
帝從之願陛下圖書無逸篇為二圖置於講殿之壁上
納其言遂書為二圖不崇朝而畢翌日以諭輔臣沈與
求曰願陛下以是圖為元龜夙夜自儆則恢復之期可
卜矣　乙卯進呈殿中侍御史張絢奏嚴州壽昌縣令
臧梓治狀可稱饒州安仁縣令趙濤貪汚不法乞行勸
沮御批梓改合入官再任濤送提刑司取勘趙鼎等曰
兩縣士民近經都省陳狀已下監司覈實上曰絢所奏
亦因兩縣士民經御史臺投狀故有此請朕思毁譽固
未可知且令監司核實然後行賞罰未為晚也　己未
詔鄉村五保為一大保通選保正於免役令中去長字
始改紹聖法也　庚申詔韓世忠紀律嚴明岳飛治軍
有法並令學士院降詔奬諭時世忠移屯淮甸軍行整
肅秋毫無犯飛移軍潭州所過不擾鄉民私遺士卒酒
食即時價償值上聞之故有是詔　辛酉新諸王宫大
小學教授錢􁁉臨安府府學教授周葵並為監察御史
先是沈與求薦􁁉節操方正可備獻納故二人並命
甲子太上道君皇帝崩于五國城年五十四兵部侍郎
司馬朴與通問副使朱弁同在燕山聞之密議舉哀制
服弁欲先請朴曰吾儕為人臣子聞君父喪當致其哀
又何請設不見許可但已乎遂服衰朝夕哭金人義之
而弗問　詔諸路營田司官給種糧者毎一耕牛嵗課
毋得過十碩民間自有耕牛者除輸納税賦外毋得抑
令耕種營田時言者以為解潛在荆南民有耕牛官為
給種納課或十餘碩而租税差科仍舊是致百姓流移
田業荒蕪故條約焉　丙寅上就射殿躬行景靈宫孟
夏朝獻之禮　龍圖閣直學士致仕楊時卒年八十三
起居郎兼侍講朱震言時學有本原行無玷缺進必以
正晚始見知其所撰述皆有益於學者詔有司取時所
制三經義辯賜其家銀帛二百匹兩後謚曰文靖　五
月庚辰吏部員外郎周祕面對上曰自令臣僚轉對甚
有所輔由此擢用者亦多縱有不當亦不欲責罰恐人
不敢論事　辛巳輔臣奏事趙鼎曰昨日得㫖擇日降
制除防禦使援為節度使封國公出就資善堂聽讀臣
退而與孟庾沈與求商量皆仰賛陛下為宗廟社稷大
慮謹令有司卜今月二十六日吉惟陛下裁擇上曰可
與求曰此盛徳之事也而陛下斷自聖心行之不疑此
自古聖賢之所難也上曰朕年二十九未有子然國朝
自有仁宗皇帝故事此事甚易行而前代帝王多以為
難鼎曰自古帝王以為難陛下行之甚易此所以莫可
跂及也上曰藝祖創業肇造王室其勤至矣朕取子行
下鞠於宫中復加除拜庶㡬仰慰藝祖在天之靈庾曰
陛下念藝祖開創之艱而聖慮及此帝王所難能之事
也初張浚之未出使也上嘗以語鼎浚庾與求曰此子
天資特異在宫中儼如神人朕親自教之讀書性極彊
記鼎先得㫖於行宫門内造書院屋一區欲令就學至
是書院成上曰只以書院便為資善堂俟除授訖命儒
臣為直講翊善悉如資善故事　給事中廖綱言今諸
將之兵被於江淮不知㡬萬數日待哺於東南之轉餉
東南之民已不勝其困矣可救此患莫若屯田朝廷亦
嘗行於淮南今閲數秋未聞有補豈措畫之方勸相之
誠有未至乎乃獻唐郭子儀漢力田科蜀諸葛亮事為
屯田三説上之詔都督行府相度措置　癸未詔江浙
四路兵造五車十槳小船三十言者以為緩急遇敵須
用輕捷小船相參乃復為之　甲申上諭輔臣曰昨路
允迪奏到所記聖語見揚州駐蹕時人才凡冗冝遭變
故今行在人才皆可觀趙鼎曰陛下以人才為意中興
可復天下幸甚　神武中軍統制楊沂中遣士卒五十
餘人運怪石置之太平樓酒肆殿中侍御史張絢遇諸
塗奏言今邊境多虞百姓艱食陛下方且卑宫菲食焦
勞於上一花一石屏去不顧奈何軍中不能上體聖意
乃敢公然運石以為酒肆遊觀之美豈獨訓練士卒之
時不當勞以無益之役而衆目所觀傳播四方亦非美
事此風漸不可長兼臣近見村民多取花株竹􁀙街市
貨賣若不嚴加止絶亦有棄本逐末之患欲望體問今
日運石因依重加行遣仍乞下臨安府令禁止村民貨
賣花竹庶㡬陛下勤儉之徳不待家至户曉而侈泰之
俗一變而為樸素實艱難之先務詔禁止沂中坐罰金
　乙酉祕書省正字李彌正轉對面奏見存西北之兵
歳久銷減乞令州郡募東南民兵敎習以壯國威禦盜
賊萬一朝廷有警亦可募以調發上曰朕自知南兵可
用向有五百人皆平江人在張浚軍中往往率先犯陣
其不可用者但未教習耳彌正又因口陳大臣進退之
易實害治體國朝自祖宗體貎大臣陛下即位以來恩
意尤篤上曰祖宗體貎大臣恩意甚厚與庶寮不同此
朕家法每奉以周旋如鄭文公雖一國之君進臣不以
禮退不以道為詩人所譏彌正又陳古者創業中興之
主必有謀臣任專責重憂勤逸樂與之終始今人之才
雖不敢逺望古人願陛下捨短取長擇忠實可仗者推
腹心以任之則事功可見就緒上曰善若無一二腹心
之臣孰與議謀　丙戍新除幹辦諸司審計司李椿年
再得召見論今日之弊甚大者有三一曰銓選之弊員
多闕少二曰食貨之弊錢輕物重三曰所司之弊吏強
官弱又口奏度牒事以為今一嵗所鬻不下萬數是嵗
失萬農也積而累之農㡬盡矣非生財之道也上首肯
之乃下其章命吏户部同措置　詔中書舎人胡寅論
使事辭㫖剴切詳明深得論思之體令學士院降詔奬
諭時既用尚書右僕射張浚議遣問安使何蘚入雲中
寅上疏言女真者驚動陵寢戕毁宗廟刦質二帝塗炭
祖宗之民乃陛下之讐也頃者誤國之臣自知其才術
不足以戡定禍亂而又貪慕富貴是故譸張為幻遣使
求和以茍嵗月九年于此其效如何彼之一身叨切爵
位而去曽何足道而於陛下聖徳國家大計虧喪多矣
所幸陛下智勇日躋灼然獨見於邪言久惑之後奉將
天討罪狀劉豫再安國步漸圖興復天下忠臣義士聞
風興起各思自效以佐丕烈今乃蹈庸臣之轍踐已失
之謀犯孔子之戒循魯莊之事忘復讐之義陳自辱之
辭臣切為陛下勿取也或謂不少有貶屈其如二帝何
臣應之曰自建炎丁未至於紹興甲寅所謂卑辭厚禮
以問安迎請為名而遣使者不知㡬人矣知二帝所在
者誰歟見二帝之面者誰歟得女真之要領者誰歟因
講和而能息外兵者誰歟臣但見丙午而後通和之使
歸未息肩而黄河長淮大江相次失險矣臣但聞去年
冬使者還言酋豪帖服國勢奠安形于章奏傳播逺近
曽未數月而劉豫稱兵犯順矣女真者知中國所重在
二帝知中國所恨在刦質知中國所畏在用兵則常示
欲和之端増吾所重平吾所恨匿吾所畏而中國坐受
此餌既久而後悟也天下其謂自是改圖必矣陛下可
不據孔子之論而决此䇿乎茍惟不然以中國萬乗之
尊而稱臣於仇敵則宰輔而下皆其陪臣也借使女真
欣然講解以一將軍數萬衆駐兵泗水之上願陛下面
相結約㰱血而退不知陛下何以待之陛下試加採擇
或合聖意即以此讎當復無可通之義明降指揮寢罷
奉使之命疏奏上嘉納命宰相趙鼎召至都堂諭㫖仍
賜詔奬諭寅又上表言天下有至公之心有正直之論
違正論拂公心以行其邪説雖當時不悟及事以敗世
已陵遲然後悔之則無及已姑以近事明之方王安石
得志託大有為之説大有為之説者孟子之言也豈不
美哉當時元勲舊徳皆以祖宗舊法不可變改安石斥
之為流俗而其説盛行自今觀之其所謂大有為者乃
所以召亂其所謂流俗者皆賢才也使神祖照之於司
馬光辭樞密副使之時而退王安石罷新法則尚有崇
觀之亂乎及蔡京秉政託繼志述事之説繼志述事之
説者孔子之言也豈不美哉當時忠臣義士皆以新法
害民當遵元祐蔡京名之為謗訕而其説盛行自今觀
之其所謂繼志述事乃所以遂其私意其所謂謗訕者
皆忠言也使上皇照之於陳瓘論列之時而退蔡京復
元祐則尚有宣靖之禍乎天下之理一是一非出於是
則入非出於非則入是理不並立人無兩存此人才邪
正之所由分而國家治亂之所由判自古如此豈惟今
哉女真入冦以來和戰兩議肇於孝慈在位之日兩議
不决馴致北狩自今觀之外裔之不可與和亦易見也
而和議之説不息非特通和女真又欲通和劉豫和之
一字實懷二心以國與人亦所不恤豈不過甚矣哉原
其所本起於耿南仲昌言之正猶王安石大有為之論
蔡京繼志述事之説而尊王庇民疾讐殄惡不欲和者
亦猶司馬光不以王安石為然陳瓘不以蔡京為是八
年於此正論不勝監觀前事識者憂之尚賴陛下險阻
備嘗照知情偽於和議輩皆已試用了無功效此䇿不
足中興斷自宸衷舎非從是遂嚴降詔㫖數敵過失聲
罪致討一振國威豈於女真尚肯通使適覩何蘚之事
恐和説復行國論傾危士氣沮喪所係不細遂具陳奏
陛下曲賜褒諭以來衆言使天下忠義之士皆知陛下
雪恥復讎之意用賢才修政事厲兵選將駸駸北向以
為迎二帝之實大計一定邪説不行中興可期宗社之
福豈獨㣲臣沗切恩詔以為今日美談而已　户部奏
諸路殘破州縣守令勸民墾田及抛荒殿最格其法墾
田増及一分郡守陞三季名次累及九分遷一官虧及
一分降三季名次九分鐫一官縣令差減之縣具墾闢
實數月申州州季申監司増虧十分者取㫖賞罰　己
丑參知政事權樞密院事孟庾進知樞密事　庚寅趙
鼎奏事因言李沆作相時毎奏祥瑞須雜以水旱螟蝗
文字進呈憂國愛民之心如此上曰王旦賢相也東封
時都無一言如天書降殆難考驗但朝廷内外得人四
民安業則為上瑞　辛夘嚴州壽昌縣令臧梓特改合
入官令再任以兩浙轉運奏其治狀有實也上曰若得
賢令尹如此一方皆受惠趙鼎曰一縣生靈十萬縣令
得人則人人安業上曰然朕區擇監司守令政欲安百
姓也　辛酉尚書右僕射張浚提舉詳定一司敕令參
知政事沈與求同提舉初置提舉官也　中書舎人胡
寅言兵興以來衣冠轉徙失所者衆於是開奏辟之路
置添差之闕廣宫廟之任増待次之除所以惠恤之者
亦厚矣而奔競日昌不安義命方在責藉則乞叙雪已
得叙雪則乞祠禄已得祠禄則乞差遣已得差遣則乞
改替已得改替則乞近闕已得近闕則乞見任已在見
任則乞超擢士風之弊莫甚此時伏見舊法已有差遣
及方在貶謫者不得輒入國門所以杜貪躁清仕路存
綱紀也伏望明詔宰執舉行成憲從之寅又言近來書
命多出詞臣好惡之私使人主命徳討罪之言未免玩
人喪徳之失詔以付中書後省　戊戍岳飛至鼎州之
城外先遣兵馬鈐轄楊華入賊招安華未降時為賊魁
以寛厚得衆遂與故部曲潜結楊太黨謀殺太以降時
大旱湖水涸如深冬賊益懼　己亥貴州防禦使瑗為
保慶軍節度使封建國公宗正少卿兼直史館范冲兼
史館修撰兼侍講資善堂翊善起居郎朱震兼資善堂
贊讀上親筆付出制曰朕為宗廟社稷大計選於屬藉
得藝祖七世孫鞠之宫中兹擇剛辰出就外傳冝有端
良之士以充輔導之官博觀在廷無以易汝時張浚在
潭州聞建國公當就傅亦薦冲震可備訓導朝論以二
人為極天下之選或謂浚繇此與鼎始有隙　詔以盛
暑命諸路監司分往所部慮囚前二日進呈行在疎决
上問外路如何趙鼎曰臣記每年夏熱時令提舉司催
决獄事自渡江後不曽舉行上曰大理等處禁繫無㡬
當行之諸路令無淹延刑禁庶暑中不致罪人疾病也
自是遂為永制　庚子知䖍州韓昭奏周十隆已就招
　六月癸夘朔趙鼎言資善堂極褊隘恐方暑不便上
曰粗令修葺可也朕常以營造為戒居處不敢求安前
日孫近乞罷修學士院然上漏下濕若不畧與修葺非
朕待遇儒臣之意　甲辰洞庭賊楊欽將所部三千人
詣岳飛降初張浚至長沙親臨湖以觀賊勢疑未可攻
㑹有急詔召浚還朝謀防秋之計岳飛至潭州出圖示
攻討出入之要且曰擒之易耳浚曰恐誤防秋之期俟
明年再來討之如何飛請除往來之程限八日破賊請
浚曲留以俟浚然之飛以統制任士安為賊餌賊併力
拒之凡三日飛乃以大兵四合一戰破賊衆殆盡乗其
舟以入水寨欽等迎降欽在賊中最悍楊太恃以為强
飛厚待之賊愈喪氣　乙巳名新歴日統元　丙午上
諭輔臣曰近令諸郡以箭鏃改造甲葉恐再於民間科
敷密院只今行下令只於作院打造毋得科擾百姓趙
鼎曰陛下恤民如此臣等敢不奉承聖意　祠部員外
郎林季仲嘗因面對乞重縣令之選其言曰令非其人
一邑受其弊守非其人一郡受其弊監司非其人一路
受其弊積諸路而言之其弊有不可勝言者將何利於
國家而輕是選耶願從陛下丐一縣令往以自效臣承
乏郎曹求為縣令若不情者然官職輕重惟陛下如何
以省部為重則重在郎官以斯民為重則重在縣令漢
明帝曰郎官出宰百里茍非其人人受其殃葢非以郎
官為重重其出宰百里也　己酉上謂輔臣曰朕以南
班宗室請給至薄甚有貧窶者昨日出内帑錢每人賜
二百千令宗正丞沈禹卿散給尚有親賢宅近屬已取
㑹人數别行給賜趙鼎曰今宗室凋零無㡬陛下敦睦
如此盛徳事也　建國公初出資善堂上命見翊善范
冲贊讀朱震皆設拜趙鼎等得㫖依故事謁見冲等每
因箋奏導國公以仁義之言輙褾軸藏之時一展玩國
公嘗得李公麟所畫孝經圖冲書其後略曰孝者自然
之理天地之所以大萬物之所以生人之所以靈三綱
五常之所以立學然後知之心不茍慮必依乎道足不
茍動必依乎禮行之以不息守之以至誠造次必於是
顛沛必於是及乎習與性成是謂純孝不然無以立身
矣豈不見夫諸侯車服之美儀物之盛尊榮如此國公
以幼學之年享寵禄之厚盍思所以保冨貴之道乎故
冲以諸侯之事為獻曰戰戰兢兢如臨深淵如履薄氷
周之諸侯其入而居于王所則皆謂之卿士故冲又欲
以卿大夫之事為獻曰夙夜匪懈以事一人國公其勉
之　辛亥趙鼎進呈以旱乞分命侍從官等徧走羣祀
祈雨事上曰亢陽如此朝廷政事闕失更冝講求鼎等
曰近日蠲除翎毛箭鏃及官舟運糧等事皆是仰承聖
意以寛民力沈與求曰雲漢之詩雖上下奠瘞靡神不
宗不廢禱祈之事要之以側身修行為本陛下勤恤民
隠如此冝䝉佳應　癸丑手詔訪聞諸路久愆雨澤繇
朕不徳致斯亢旱雖恐懼修省思所以答譴戒弭天灾
尚慮州縣違戾詔令重擾吾民致傷和氣除税租和預
買及應副大軍之外應干科敷催驅等事日下並罷
荆湖制置使岳飛破湖賊夏誠楊太赴水死餘黨相繼
皆降飛入水寨殺賊衆殆盡惟夏誠寨固守寨三面臨
大江背倚峻山官軍陸攻則入湖水攻則登岸至是飛
測其淺處乃擇善罵者二十人夜往罵之且悉衆運草
木放之上流賊聞罵聲争擲瓦石草木為瓦石所壓一
旦填滿飛長驅入寨遂執誠湖冦悉平
　(龜鑑曰竹籖之題卒誤鍾相相既擒矣么猶相也然/而昌寓致討而不能平王􁣣招安而不能伏及張浚)
　(至醴陵召間諜之囚釋其縳而縱之歸使諭冦於是/么之將楊欽降卒有膽喪之嘆岳飛至鼎城取偏裨)
　(之慢令者鞭之以折其氣吏為虜餌於是么斃/而誠擒果應飛來之䜟此平楊么之功烈也)
　(大事記曰嘗謂宣王中興平外夷耳光武中興平内/冦耳而髙宗欲攘夷則内冦轉迫欲除盜則外戎復)
　(張然而降張遇等殺杜用丁順等則有王淵撃李昱/平趙方則有劉光世却丁進則有守臣康允之破戚)
　(方則有守臣周把誅葉儂討李成則有張俊平范汝/為平曹成則有韓世忠而楊么據上流僣號紀年尤)
　(為心腹之害岳飛一至八日而應飛來之䜟湖冦盡/平而外冦始息矣使當時諸盜不作諸臣得以併力)
　(中原豈不足以/建立事功哉)
甲寅尚書左僕射趙鼎知樞密院事孟庾參知政事沈
與求奏自五月丙子不雨今越四旬叨冐近司輔政無
狀致此譴戒伏乞特降威命正臣等之罪早賜黜責詔
答曰旱暵逾時甘澤未應乃朕菲徳非卿等咎各安厥
位無得再請　丁巳史館修撰資善堂翊善范冲言伏
見和靖處士尹焞誠明之學實有淵源直方之行動應
規矩内外淳備毫髪無玷實為鄉閭之所尊禮士夫之
所矜式臣無能彷彿舉以代臣允愜公議詔川陜宣撫
司以禮津遣赴行在焞程頥髙弟也頥死聚徒洛中非
弔喪問疾不出户士大夫尊仰之靖康初种師道薦于
淵聖方召至闕將命之官力辭而去建炎兵亂鎮撫使
翟興辟之不能致紹興中避難長安偽帥趙彬以劉豫
命玉帛招之焞却幣奔蜀居于涪州上聞其賢故召
湖冦既平張浚乃更易郡縣姦贓吏宣布寛恩命岳飛
進軍屯荆襄以圖中原浚率官屬泛洞庭而下時淮東
宣撫使韓世忠江東宣撫使張俊皆已立功而飛以列
校拔起世忠俊不能平先是飛皆屈已下之數通書俱
不答及飛破楊么獻樓船各一兵徒戰守之械畢備世
忠始大悦而俊益忌之　戊午詔福建嵗貢龍鳯團及
京挺茶並權減半　罷湖州嵗貢花蕉布　癸亥趙鼎
奏甘澤應祈乞御常膳上曰朕累日寢食不安者豈特
為國無儲蓄而望嵗之心甚切兼恐嵗饑民貧起而為
盜朝廷不免遣兵討定殘殺人命亦天道之所冝憫也
　甲子詔省試舉人程文許用古今諸儒之説并自出
已意文理優長並為合格令試院榜諭　乙丑張浚奏
湖冦盡静上手書賜浚曰非卿孜孜為國不憚勤勞誰
能寛朕憂顧奏到之日萬口一辭以謂上流既定則川
陜荆襄形勢連接事力増倍天其以中興之功付之卿
乎　戊辰命翰林學士孫近知貢舉給事中廖剛中書
舎人劉大中同知貢舉中書門下省檢正諸房公事呂
祉殿中侍御史張絢等六人為參詳官祕書省正字李
彌正等二十二人為㸃檢試卷官太常少卿陳桷為别
試所考試官司勲員外郎林季仲等四人為㸃檢試卷
官自後率如此例　詔諸路監司州縣非奉朝㫖假作
軍需名色之類科須者並罷　秘書丞環中知臨江軍
中嘗進春秋年表沈與求奏不當先魯而後周上曰士
大夫著述訛舛容有之中為人臣乃不知尊王之義豈
可寘之三館　庚午權鄂州江夏縣吕大周特改合入
官時湖北提刑司奏大周任内招復増户二千八百七
故優賞之　辛未皇叔蘄州防禦使士珸為泉州觀察
使　是月汴京地震　秋七月壬申朔饒州進士朱嘉
積言子召虎十嵗能誦經史兵書步射乞挑試詔賜帛
二十匹罷歸　丁丑孟秋薦享太廟自是嵗五享如常
禮　詔諸路監司帥守按試武士所能具職位姓名來
上用李光請也　己卯知樞密院事孟庾知紹興府庾
以行府關三省樞密院事積不平因稱疾求去　參知
政事沈與求權樞密院事兼權措置財用　庚辰内侍
盧公裔言見係致仕在蜀中乞赴行在上曰此人極不
平穏不若與在外宫觀況朕宫中小黄門數十輩備掃
除趍走而已近上者亦有数未嘗假以權也每觀漢唐
之禍及近時之變故不得不防㣲杜漸趙鼎等曰漢唐
宦官傳有可鑒誡上曰仇士良勸後輩戒人主不近儒
生不觀書可以鑒也　壬午賜觀文殿大學士李綱親
筆詔書奬諭綱應詔陳三䇿又上六條故有是賜　癸
未知南劍州沙縣丞陳沃新婺州教授冨元衡並充諸
王宫大小學教授紹興府宗正司供職渡江後廢趙鼎
始創復之二員居行在二員居㑹稽自是為例　丙戍
知宣州趙不羣陞直龍圖閣再任上曰不羣為郡有稱
首公奉法使百姓安其田里當寵旌之以為四方之勸
上又曰民窮無聊起而為盜多縁守令不良擾之使然
若百姓安其田里其肯為盜乎朕夙夜以此為懷卿等
復留意謹擇守令庶㡬百姓有安居樂業之意　癸巳
知滁州何洋條上屯田利害上曰淮北之民襁負而至
朕為民父母豈可使民失所可賦田予之更加優恤恐
乍歸之人或無居止當行下提㸃司量給官錢賑助之
沈與求曰立國不當為朝夕計今使就耕之民盡蠲租
賦更賑助之則五年以後兩淮荒土往往耕闢已多縱
便恢復亦為朝廷之利上曰然　乙未上曰内諸司轉
官出職祖宗皆有格法朕遵守之甚嚴但付之有司依
法施行　八月甲辰詔増館職為十八員時言者論唐
太宗當兵戈搶攘之際置文學館學士凡十有八人其
後皆為名臣祖宗闢三館以儲養人材盖本於此今國
步艱難時方右武故館職猶多闕員然臨事毎有乏財
之歎則儲養之方亦不可以兵戈而遽己也乞如祖宗
故事通以十八人為額故有是㫖　禮部貢院放榜考
校到合格進士樊光逺等二百人博學宏詞科新敕令
所刪定官王璧新明州州學教授石延慶二人　丁未
宰相趙鼎乞罷政先是殿中侍御史謝祖信奏新僉書
廣徳軍判官趙繼之任衢州江山令贓汙狼藉與判官
趙不愚共為姦利表裏相濟詔浙西憲司劾治其日癸
卯鼎嘗以京秩薦此二人故乞解機務是日祖信方候
對上顧鼎曰事有輕重卿薦士之失甚輕而朕之罷相
甚重知人自古難之豈可以薦二士之失而罷宰相
己酉趙鼎言故右奉直大夫邵伯温大賢之後行義顯
著元符末以上書得罪書名黨藉坐廢者四十年伏望
優加褒贈鼎伯温門人也詔贈祕閣修撰官其家一人
　丁巳詔福建收買末茶指揮勿行　己未詔御筆比
覽元符諫臣任伯雨章疏論章惇蔡卞詆誣宣仁聖烈
太后欲追廢為庶人誰無母慈何忍至此自朕纂服是
用疾心昭雪黨人刋正國史雖崇寧而後迷國猥衆推
原本始實自紹聖惇卞竊位之時而諼慝未彰將何以
仰慰在天稱朕尊嚴宗廟之意可令三省取索議罪來
上當正典刑布告天下丁夘故特進申國公章惇追貶
昭化軍節度副使故責授寧國軍節度副使蔡卞追貶
單州團練副使各人子孫不許除在内職任用己未詔
書也
　(史臣曰理能正於人之心而治不足以達於天下者/未之有也天下之亂非自為之也必有害常醜正者)
　(取三綱九法汨陳而倒行之以致於亂矣而人心之/不冺者猶在也舉而明之亂可使治亦豈其自治哉)
　(理在其心者固先之矣紹聖二姦為國産亂以絶天/之理其忍哉髙宗誅姦於既死其得撥亂世反之正)
　(之理/乎)
是月偽齊陷光州　九月辛未朔詔總制司近取漕司
雜税及常平増收頭子錢鈔旁勘合錢耆户長雇錢常
平一分寛剰錢正税零畸剰數等並罷以久旱用都省
請也　壬申權川陜宣撫副使邵漙按屬郡守趙丞之
不法趙鼎曰漙在蜀中極振職上曰人情多鋭於其初
久之往往懈怠若常如此甚佳雖古帝王亦然唐明皇
開元天寳治亂可見矣趙鼎曰陛下知此中興之功冝
不難致天下幸甚　乙亥上御射殿賜進士汪洋等二
百二十人及第出身時右修職郎黄中對䇿言陛下貴
為天子冨有四海而兩宫北狩闕然温凊之奉者十年
于此矣人生天地之間如白駒之過隙所謂十年者豈
可多得陛下思念至此豈不為之痛心然臣恐陛下有
思念憂懼之言而未有思念憂懼之誠心也故凡有是
誠者必有是事臣不識陛下所改作者果何等事邪今
天下之弊極矣臣愚以為獨在於陛下安之以誠益之
以剛健明詔二三執政大臣思有所矯拂於世俗事事
刮劘整齊之必盡去天下之宿弊而為之一新其耳目
然後治效將有可觀祖宗之烈為可復父兄之恥為可
雪也洋䇿言治道之要不在乎他在反求諸己而已臣
願陛下以帝王之道為可以必至以聖人之言為可以
必信勤而行之不自懈怠以混一區字為心使設施注
措莫不當理從諫如轉圜見善如不及純而不已盛徳
日進使海内皆有歸往之心然後大舉六師削平蕃偽
所謂以天下之所順攻親戚之所叛也惟陛下力行之
耳詳定官中書舎人胡寅等定中為首選輔臣奏中係
有官人上問故事如何沈與求曰臣聞皇祐元年沈文
通考中第一仁宗曰朕不欲以貴胄先天下寒畯遂
以馮京為第一文通第二上曰可用此故事遂擢洋為
第一同日賜特奏名進士汪喬年以丁二百七十二人
同出身至助教　壬午張浚奏江上諸軍事藝精強非
前日之比趙鼎曰此皆陛下累年葺治之力上曰此皆
卿等協贊向使朱勝非尚為相必勸朕退避今已無江
浙矣　乙酉尚書左僕射監修國史趙鼎上重修神宗
實録五十卷舊文以墨新修以朱刪出以黄及進呈上
起詣殿東壁焚香再拜受書内侍設案捧書至御坐前
搢笏展書修撰范冲進讀上起立拱觀禮畢復御座
降迪功郎告身於浙西諸州慱糴每道四千緡亦不作
進納與理為官尸仍理選限　己丑敕賜進士及第汪
洋乞避逺祖嫌名上以其與王拱辰同嵗賜名應辰時
言者請賜新進士儒行及中庸篇詔正字髙閌校正上
將親書以賜閌言儒行詞説夸大類戰國縱横之學葢
出於漢儒雜記望止賜中庸庶使學者知聖學淵源而
不惑於雜上從之　雅州嚴道縣尉謝惇徳特改宣教
郎簽書昌州軍事判官以所陳六䇿議論可采也惇徳
六䇿一曰正國體二曰正身三曰求賢四曰奉天五曰
愛民六曰服夷狄　庚寅上以御書尚書一秩賜趙鼎
翌日鼎奏謝上曰尚書所載君臣相戒敕之言所以賜
卿政欲共由此道以成治功耳　壬辰詔元符上書邪
説尤甚范柔中等二十七人身亡未任子者並與一子
官趙鼎進呈上曰此乃蔡卞蔡京之罪獻言者有可取
則施行之無可取則容納之如此則上無拒諫之名而
下有敢言之士何至立為邪等名目其誤太上皇帝皆
此類也　國子監丞張戒面對奏上曰臣幸因輪對輙
撰成書一封宗社大計軍國重事臣靡不盡言願陛下
萬㡬之暇留神省覽上曰甚善戒進呈訖奏曰臣所論
事既多必有不合聖心處上曰朕覽天下章奏不如此
朝廷初無拒諫之意人臣進言其可行者行之其不可
行者置之朕未嘗加罪戒曰誠如聖諭人臣進言若皆
合聖心即是陛下所已知者又何用言為上曰不惟已
知己施行不須言若人臣進言必欲合人主之意即是
觀望戒曰陛下明此天下幸甚　乙未趙鼎奏昨日䝉
降出國子監丞張戒所上書其言雖有過當小臣敢盡
言如此亦不易得上曰戒因面對携此書來上㡬萬八
千言朕熟覽之其間固有過當然其憂國愛君之心誠
有可嘉戒自言恐忤聖意願陛下容之方患朕之過失
不得自聞民之疾苦不得上達大開言路以防壅蔽豈
罪言者朕意自欲賞之沈與求曰陛下容納忠言如此
何患不聞盡言上曰戒言朕有仁宗皇帝守成之徳而
不知太祖創業之志此言良是朕見仁祖皇帝在位四
十二年徳洽民心至今天下誦之仰慕如堯舜文武故
當時立政用人之事朕嘗置左右朝夕以為法至於太
祖以神武創業朕誠不及也　丁酉權户部侍郎張致
逺奏呈嵗計上曰今中外小大之臣罕有任責若人人
體國以公事同家事何憂不足仍須每事省節積少成
多唯贍軍賞功務在激勸此不可減耳監司守令有不
經意於常賦怠慢尸素者户部冝糾劾之當議竄責
是月淮西宣撫司統制官華旺復光州　冬十月庚子
朔詔户部鏤板下江浙荆湖旱傷州縣奉行寛恤指揮
御史劾其違者竄責先是禁屠以禱晴而併及雞鴨右
諫議大夫趙霈奏疏稱頌上徳中書舎人胡寅讀疏笑
曰諫職乃及此乎聞敵中統兵有號龍虎大王者脱或
入冦當以雞鴨諫議拒之　壬寅遣中使以所書車攻
詩賜輔臣翌日趙鼎奏謝上曰朕觀鴻鴈車攻乃宣王
中興之詩今境土未復二聖未還當與卿等夙夜勉勵
以修政事攘夷狄鼎曰陛下游神翰墨之間亦不忘恢
復臣等敢不自勉　乙巳詔廣東鹽以二分即本路通
商餘一分官賣充漕計廣東鹽舊從官賣其後許通商
於荆南南北及吉州至是復有此命尋又増鈔錢為二
十萬緡　戊申殿中侍御史王縉請嚴義倉之法以備
水旱趙鼎進呈因言湖南江西嵗旱田畝灾傷今秋成
之際民間已闕食恐至來春大饑欲令常平司多方廣
糴以備賑濟上曰朕聞江湖嵗歉夙夜為憂常平法自
漢以來行之乃是救荒之政祖宗專用義倉賑濟最為
良法比年多有失陷可降指揮申飭有司稽考之　庚
戌尚書右僕射張浚入見浚既平湖冦遂自鄂岳轉淮
東西㑹諸大將議防秋之冝直至山陽偽境震動上勞
浚曰卿暑行甚勞然湖湘羣盜既就招撫以成朕不殺
之仁卿之功也浚頓首謝趙鼎沈與求曰湖湘既平則
川陜血脉通矣他日遂可漸為恢復之圖上親書周易
否泰卦賜浚浚奏自古小人傾陷君子莫不以朋黨為
言夫君子引其類而進志在於天下國家而已其道同
故其所趍向亦同曽何朋黨之有惟小人則不然更相
推引本圖利禄詭詐之蹤莫可跡究故或為小異以彌
縫其事或内外符合以信實其言人主於此何所决擇
而可哉則亦在夫原其用心而已臣嘗考泰之初九拔
茅茹以其彚征而象以為志在外蓋言其志在天下國
家非為身故也否之初六拔茅茹以其彚征而象以為
志在君則君子連類而退蓋將以行善道而未始忘憂
國愛君之心焉觀二爻之義而攷其心則朋黨之諭可
以不攻而自破矣臣又觀否泰之理起夫人君一心之
㣲而利害及於天下百姓方其一念之正其畫為陽泰
自是而起矣一念之不正其畫為陰否自是而起矣然
而泰之上六陰已盡復變為陽則君子在外而否之所
由生焉否之上九陽已盡復變為陰則小人在外而泰
之所由生焉當今時適艱難民墜塗炭陛下若能日新
其徳正厥心於上臣知其將可以致泰矣異時天道悔
禍幸而康寧則願陛下常思其否焉上嘗召對便殿問
所宜為且命以所聞見置䇿來上浚承命條列以進號
中興備覽凡四十篇莫不備具上深嘉歎置之坐隅
乙夘提舉西京崇福宫李綱為江南西路安撫制置大
使兼知洪州初張浚之謫福州也綱亦寓居於福二人
相見除前隙更相厚善至是數於上前言其忠趙鼎嘗
為綱辟客亦為上言綱才器過人故有是命綱辭上手
書敦諭有曰朕之用卿審矣卿冝以安社稷為己任勿
間中外勉為朕行不必數有請也　戊午布衣陳得一
造新歴成賜號通㣲處士　詔川陜類省試第三人例
推恩餘並賜同進士出身特奏名人令宣撫司置院差
官試時務䇿一道以道逺舉人赴殿試不及故也　辛
酉吏部侍郎晏敦復請三公三少三省長官俸給並依
嘉祐禄令修立從之　乙丑淮東宣撫使韓世忠奏偽
簽軍犯漣水軍遣統制呼延通等引兵擊殪之所脱無
㡬上曰中原赤子為豫逼脇死於鋒鏑良可憫也可令
收拾遺骸埋瘞仍出榜曉諭使彼知朝廷矜恤之意
丁夘殿中侍御史王縉言初出官人監嶽廟理資任若
便許用舉主闗陞及年限磨勘不惟僥倖太甚兼恐偷
惰茍且習以成性欲乞應初出官監嶽廟人年未及格
並不理資任選人候釐務書考纔許薦舉釐務實及三
考無出身通理四考纔許用舉主闗陞承務郎已上釐
務磨勘一依舊法自後未經參選人并父祖見任通判
以上及宫觀通判請給者更不差監嶽廟詔除用恩例
陳乞外更不許差餘依見行條法　是月祫享太廟祖
宗並為一列不敘昭穆　新知普州喻樗上書言蜀之
可憂者四事大畧謂昨者北兵深入和尚原下青泥嶺
薄仙人闗賴呉玠等極力拒守敵遂引去夫所謂和尚
原者鳯之東境距寳雞縣纔兩驛抵鳯翔不能百里我
若屯兵其間則可以下窺秦雍而於函洛之路未絶也
所謂仙人闗者青之東境距利州纔七驛自利抵劔門
闗百里而嬴今我退守仙人關則蜀之險要所失過半
敵既到仙人關習知隘險必别生計他日分兵數道並
進一軍自階成趍文政一軍自梁洋經米倉山入巴閬
一軍自均房由達州山路入䕫峽復以一二千人攻仙
人闗以綴呉玠勢分形散所備皆急日者和尚原至仙
人闗退舎失地凡五百里不知宣撫司亦復狀其實以
聞朝廷乎臣愚於此有二䇿焉其一則經理興元其二
則措置荆襄使川蜀一軍當秦雍江陵一軍拒襄鄧可
以捄援川蜀覆蔽呉㑹出軍宛洛通車三秦矣　十有
一月庚午朔初置節度使已下象牙牌一留禁中一降
付都督府緩急臨敵果有建立竒勲之人先次給賜以
為執守　詔諸路州縣出賣户帖仍立式行下　中書
門下省奏中書舎人胡寅所言六事一曰清中書之務
大畧謂宰相大臣陛下之所委任以圖中興之丕烈者
也而兼總六曹有司之事窮日之功不得少息皆細故
也而政事堂與州縣無以異矣望陛下詔宰執大臣選
補六部長吏凡有格法者一切付之使得各舉其職法
之所不載者事之所不可行者六部無得為人申請破
壞成法如是則大小詳要不相奪倫中書之務清有司
之事治廟堂之上可以志其逺者大者久長之䇿恢復
之功庶乎可冀矣二曰議學校之制大畧謂自軍興以
來布衣韋帶之士失其常産因無常心棄毛錐而説劔
上封事而覔官泯泯紛紛儒風掃地謂冝稍増教授員
闕慎擇老成名士以充其選仍詔守臣留意學校加以
嵗月必有可觀三曰重縣令之任大畧謂冝籍中外已
為臺省寺監官依倣漢制分宰百里俟有治績不次陞
擢則又増重事權優假其禮借以服色厚給餼廪凡軍
馬屯駐本縣者許之節制其經由者悉用階級則又據
諸路縣分户口賦入分為三等上等自朝廷除授中等
則自吏部注擬下等令帥司監司同共辟奏則又用宋
元嘉致治之法以六期為斷革去三年成任兩考成資
與堂選數易之弊則又立四條為三等縣考課之法曰
糾正税籍曰團結民兵曰勸課農桑曰敦勉孝悌俟及
三年考其績效已就緒者就加旌賞未有倫者嚴行程
督皆無善狀則黜汰之又命從官各舉二人之能任者
刺舉二人之奸贓者皆籍於中書俟考按功實以次施
行四曰京官必歴親民大畧謂近來由判司薄尉初改
官人及親為京朝官而實不曽歴親民差遣者例皆不
肯參部便欲直為通判作威勢黷貨賄為民之害無所
不至望詔大臣嚴守格法不輕除授庶㡬息僥倖之風
勵人材之操五曰監司郡守並以三年為任大畧謂近
嵗監司郡守更易頻數雖使絶人之才居之號令未及
信於民而已報除代矣望明詔大臣凡前宰執侍從官
為州郡未滿三年不許除代其庶官知州及轉運使副
判官提㸃刑獄候到任一年方差替人其餘凡繫堂除
者除代一兩人而止仍皆以三年為任如此則官有宿
業之士功緒可稽士息競奪之風亷恥可立乃中興急
務也六曰除監司迴避户貫之禁近年指揮監司郡守
不得除用土人非良法也夫得賢才所臨本邦知利害
尤悉愛百姓尤切不賢不才者雖在他方以非吾土為
害滋甚矣望明詔大臣蠲除近禁盡心選授惟務得人
有功則賞有罪則罰詔三省措置立法其在内窠闕并
樞密院差除依此後頗有所施行然不盡用也　辛未
趙鼎奏李大有上書言及機權事上曰此涉兵機不欲
付外看詳昔張齊賢上書獻收河東之䇿太祖怒甚至
裂其奏及左右既退徐取其奏密授太宗曰他日取河
東出兵運糧當用齊賢䇿未㡬河東平沈㡬如此當為
萬世法　宗正寺上仙源慶繫屬籍總要詔丞孫緯進
秩一等諸吏賜帛有差　癸酉川陜宣撫副使吳玠奏
遣其子來奏邊事先一日玠乞俟防秋畢入對詔答不
許上諭輔臣曰玠比嘗請入覲今又遣其子來奏事可
謂得事君之体玠握兵在外累年乃能周慎委曲如此
良可嘉也　詔應守令守禦臨難不屈死節昭著不以
官品髙下並令帥司保奏特與賜諡　乙亥和靖處士
尹焞充崇政殿説書令川陜宣撫司加禮敦遣赴行在
所制曰先王之道具在方冊非得深純篤厚之士傳其
師學敷繹於前則道固隠而不彰矣朕博求碩儒發明
治要聞爾安貧樂道澹然無求執徳不回久而益固是
用縻以好爵列之經闈勉從弓招副朕虚佇　進士顔
邵特補右修職郎卓右迪功郎彦輝下州文學初上聞
真卿之後有居温州者命守臣推擇以聞得邵等三人
而彦輝則真卿十一世孫也上謂大臣曰人有一死或
輕於鴻毛或重於泰山在處死為難耳真卿在唐死節
可為得處矣況今艱難之際欲臣下盡節可量與推恩
以為忠義之勸　罷吉州㩁貨務都茶場　癸未上謂
輔臣曰邦計匱乏茍有一毫可以節省亦當行之朕宫
人僅給使令然昨日已搜采三十人出之趙鼎曰節省
之道始於宫庭此陛下盛徳也　甲申自渡江後宰輔
已減俸三之一至是趙等復請於内權減二分從之於
是行在官吏俸禄皆權減　乙酉起居舎人任申先試
中書舎人仍兼直史館國朝詞臣進不繇科第林攄顔
岐及申先而已　丙戌議者謂梁洋沃壤數百里環以
崇山南控蜀北拒秦東阻金房西拒興鳯可以戰守而
民未復業墾闢殊少多屯兵則糧不足以贍衆少屯兵
則勢不足以抗敵詔邵溥呉玠擇二郡守相度初玠於
興元洋鳯成岷五郡治官莊屯田又修褒城廢堰民知
灌溉可恃皆願歸業利路漕臣郭大中言於玠曰漢中
嵗得營田粟萬斛而民不敢復業若使民自為耕則所
得數什百於此矣玠用其言嵗入果多　戊子中書舎
人胡寅知邵州初寅既論不當遣使上賜詔書褒諭而
尚書右僕射張浚自江上還奏使事兵家機權不用其
説乃遣都督行府准備差使范寧之與問安使何蘚偕
行寅復奏疏言其無益者八有害者二大畧謂庚戌而
後不遣使敵兵亦不來及癸丑日遣使則鈎引敵人入
國曽不旋踵又曰去冬下詔罪狀劉豫名其為賊今豫
豈肯賔吾使人達之於敵哉獨有一説使陛下難處者
以二帝為言耳然自建炎改元以來使命屢遣無一人
能知兩宫起居之狀謦欬之音者況今嵗月益久虜必
重閟惟懼我知之今以敵為父兄之仇絶不復通則名
正而事順他日或有易聞在我理直易為處置若通使
不絶則敵握重柄歸曲於我名實俱喪非陛下之利也
使或有知二帝所在一見慈顔宣達陛下孝思之念雖
嵗一遣使竭天下之力以將之亦何不可之有其如艱
梗悠邈必無可達之理乎以此揆之則以二帝為言者
理不難處也今日大計只當明復讐之義用賢才修政
事息民訓兵以俟北向更無他䇿至於何蘚之行非特
無效决須取辱臣所見如此豈得以張浚有言而自抑
也寅既與浚異論乃以父病不及迎侍乞湖南小郡故
有是命　甲午權中書舎人潘良貴繳方州殺人奏案
不當上曰殺人者死此古今不易之法然情有可憫許
具奏此祖宗好生之徳第恐州縣之吏受賕出入畧加
約束可也　詔江南帥憲司覺察漕司及州縣毋得重
疊催理旱傷民户苗米　詔罷催税户長復以村疃三
十户為一甲輪差甲頭一名催税　江浙荆南福建廣
南路提㸃坑冶鑄錢趙伯瑜乞減料鑄錢每千重四斤
五兩比舊減半斤許之時坑冶盡廢伯瑜訪得諸監有
古碴淪浸入地漸生鑛末乃淘掘成銅品合鼓鑄焉
十有二月庚子詔神武係北齊軍號冝以行營䕶軍為
名神武前軍改稱中䕶軍左軍稱前䕶軍後軍稱後䕶
軍劉光世所部稱左䕶軍呉玠右䕶軍王彦前䕶副軍
　言者論行在職事官凡有除授畫降指揮日下供職
此適足以長奔競之風除命之出倘未愜於公論則御
史諫官得以言舎人得以繳給事中得以駁與其追寢
於供職之後曷若改正於未行之前伏望特降指揮除
去舊例亦所以訓迪在位勵其風節從之　辛丑趙鼎
等奏應都督府軍馬並撥𨽻三衙上曰祖宗故事應軍
馬未有不𨽻三衙者今厘正之甚善他日差出即降指
揮聽某將節制其名既出則軍政漸可復舊　權户部
侍郎王俁言比年以來官失其守廢法用例其弊滋甚
所以恩歸於下怨集於上人不退聽事益増多伏望明
詔大臣除刑寺斷例合依舊存留照用外其餘委官詳
定附入本例嚴戒有司自今悉遵成憲敢有弗率必罰
毋赦詔左右司樞密院檢詳官取索措置條具申尚書
省趙鼎因請委都司取㑹前後所行之例約以中制立
為定法付有司遵守吏無所肆其姦矣　乙巳詔以翠
羽為服飾者依銷金罪賞並徒三年賞錢三百千許人
告　丙午劉子羽知鄂州主管荆湖北路安撫司公事
張浚既還朝始議大合兵為北討計乃白召子羽令諭
指西師故有是命　己酉趙鼎奏謝因足疾蒙賜珍劑
上曰藥所以攻疾疾良已則當却藥或者烹煉金石餌
之徒耗真氣非養生之道豈惟治身雖國亦然張浚曰
秦以嚴刑峻法治天下而自速其禍此可以為戒　給
事中呂祉言近制行在職事官係朝廷擢用類多疎逺
不獲一望清光故特延見訪問所以來賢審官詢事考
言惠至溥也然侍從官以言語備顧問朝夕論思出入
獻納乃其職也豈可令與庶官輪日面對願詔侍從官
免輪面對如有己見即許依舊請對勿拘以時勿限以
數從之　辛亥上與趙鼎論人才因曰朝廷用人不分
彼此四方人才冝參用之沈與求曰成湯立賢無方豈
限南北　權户部侍郎王俁言兵革未息屯戌方興大
計所入充軍須者十居八九此國用所以常乏謹以臣
愚見畧陳五事一曰處冗食之兵二曰損有餘之禄三
曰收隠漏之賦四曰補銷毁之寳五曰修平准之法詔
户部勘當其後頗施行之　甲寅刑部員外郎楊邁知
䕫州兼本路安撫使渡江後由朝士出為川陜帥臣者
始此　庚申太府少卿沈昭逺請久任計臣上曰祖宗
時三司使如陳恕最為久任號稱職今内外計臣倘能
稱職就加爵秩以褒寵之可也不須數易張浚曰久任
豈獨計臣他官倘有稱職者亦當如此　辛酉起居郎
潘良貴言中臺者出納王命賦政四海喉舌之司也伏
望嚴飭六曹長貳郎官凡朝廷送下勘當事理並須具
格法是非供報輔臣進呈上曰祖宗以來自有格法有
司但能遵守即為稱職格法既定誰復有僥倖之心唯
其因事陳請人思幸得此法之所以寖廢也可依良貴
所請更切申嚴沈與求曰六部乃法守之地有司狥情
遂至廢法而用例然情豈勝徇耶僥倖之門塞則人自
安分天下何患不治　詔敕令所刪定官監登聞檢鼓
院官自今並令轉對　甲子詔屯田郎中樊賔候都督
府出使日隨逐前去江淮措置屯田時張浚再出江上
欲謀大舉深慮諸將議論不同趙鼎與之謀曰公之此
行未便能舉事莫能兼領也田而歸不為無補於是置
官屬畫一而去先是建言屯田者甚衆至是始為之
丙辰都督府奏以新知鄂州劉子羽權本府參議軍事
與熊彦詩並往川陜撫諭　戊辰夜雨雹
　
　
　宋史全文卷十九中
欽定四庫全書
　宋史全文卷十九下
　　宋高宗十
丙辰紹興六年春正月己巳朔上在臨安　辛未上以
雪寒細民艱食命有司賑之翌日謂尚書右僕射張浚
曰朕居燠室尚覺寒細民甚可念若湖南江西旱灾去
處亦冝早措置賑濟民既困窮則老弱者轉於溝壑強
悍者流為盜賊朕為民父母豈得不憂浚曰陛下推是
心以往則足以感召和氣況實惠乎上曰朕毎以事機
難明専意精思或達旦不寐浚曰陛下以多艱之際兩
宫幽處一有差失存亡所繫慮之誠是也然雜聽則易
惑多畏則易移以易惑之心行易移之事終歸於無成
而已以陛下聰明茍大義所在斷以力行夫何在而不
濟臣願萬幾之暇保養天和澄心静氣庶㡬利害紛至
而不能疑則中興之業可建矣　壬申初置行在和劑
局給賣熟藥　甲戍左承奉郎孫道夫為秘書省正字
道夫召對上問以方今形勢之地道夫請經營漢中以
為復陜西之基措置荆南以為守江左之䇿上稱善
乙亥右諌議大夫趙霈言比年以來奔競日滋亷恥道
喪指臺閣為要津笑州縣為俗吏僥倖㨗徑以圖進身
已參選者力求堂除得外任者謀改京局故臣僚一遇
賜對則明與陞擢差遣一有過案則明與外任差遣人
既知朝廷之輕外任孰不以内任為重乎願明詔大臣
凡任臺省寺監及二年才可任煩劇者悉補監司郡守
之職任監司郡守及二年才可被陞擢者悉充省臺寺
監之選劇邑有闕擇寺監丞有才術者為之宰寺監有
闕擇縣令有治績者為之丞更出迭入居中補外以熄
奔競以興亷恥使士無入而不出之譏郡守無雅意本
朝之望疏奏從之　丙子夜雪　己卯詔朕以菲徳致
兹旱灾痛念斯人流離窮苦屢詔諸路常加撫字尚慮
未能深體此懷奉承弗謹今仰三省檢㑹累降寛恤事
件布告中外悉力推行務在實惠及民　壬午宗室伯
玖賜名璩除和州防禦使　癸未尚書左僕射兼監修
國史趙鼎上重修神宗實録通成二百卷　丙戌尚書
右僕射張浚辭往荆襄視師浚以敵勢未衰而劉豫復
拒中原為謀叵測奏請親行邊塞部分諸將以觀機㑹
上許焉浚即張牓聲豫叛逆之罪　丁亥淮東宣撫司
參謀官陳桷江西宣撫司參謀官李健江東宣撫司參
管機宜文字郗漸對于内殿上諭以國家贍養大兵之
久國用既竭民力已困切須專意措置屯田此亦自古
已成之效況軍中亦須先立家計若有機㑹方圖進取
後二日以諭輔臣趙鼎曰措置如此社稷幸甚　庚寅
殿中侍御史王縉言有司申請乞將預借坊場錢先還
一半不便上曰既預借當悉還之朝廷號令貴於守信
而已儻或失信何以使民服從　甲午以江湖福建浙
東旱命監司帥臣修荒政輔臣進呈文字上曰嵗饑民
多流殍朕心惻然官為發廩以賑給之則民受實惠茍
為不然雖詔令數下恐徒文具耳冝申飭有司多方措
置米斛逐路監司行下州縣如奉行有方别無流亡當
行旌賞如流亡稍衆或聚而為盜即重行竄責並令帥
臣監司比較優劣保明來上取㫖賞罰　乙未進呈邊
順乞外任劄子趙鼎曰祖宗舊制三衙用邊臣戚里及
軍班出身各一人所以示激勸也上曰戚里未有可以
當此任者然近上戚里既擢用後或有罪戾罰之則傷
恩貸之則廢法故不得不審也唐用宗室至為宰相本
朝宗室雖有賢才不過侍從而止乃所以安全之也
　(臣留正等曰漢以諸吕㡬亂天下而文帝復使薄昭/典兵豈非以太后故欲恩之耶昭卒兵法誅死尚足)
　(為恩也哉魏文帝譏之以舅后之家但當養育以恩/不當假借以權亦可謂知言矣觀太上皇帝之語趙)
　(鼎真可為/萬世法也)
　戊戌都督行府奏乞將大姓已曽買官人於元名目
上陞轉文臣迪功郎陞任承直郎一萬五千緡特改宣
教郎七萬緡通直郎九萬緡武臣進義校尉陞補修武
郎二萬二千緡保義郎已上帶閤門祗候三萬緡武翼
郎已上帶閤門宣贊舎人十萬緡已有官人特賜金帶
五萬緡並作軍功不作進納仍與見闕差遣日下起支
請給其家並作官户差役科敷並免如将來参部注擬
之類一切並依奏補出身條法施行從之　二月己亥
朔尚書金部員外郎陶愷知筠州前三日愷因面對言
陛下未能建大中至正之道未能平黨與未能修政未
能用人其言頗主紹述之説故命出守　壬寅都督行
府奏改江淮營田為屯田張浚出行邊請應事務並申
行府措置俟就緒日歸省部許之於是官田逃田並行
拘藉仍民間例召莊客承佃五家相保官給牛種每家
貸本錢七十千分二年償若收成日願以斛斗折還者
聽　癸卯夜雪　甲辰置行在交子務先是都督行府
主管財用張澄請依四川法造交子與見緡並行仍造
三十萬用於江淮矣至是中書言交子錢引并㳂邊糴
買文鈔皆係祖宗舊法便於民間行使自軍興以來未
嘗檢舉今商賈雖通少有囘貨已倣舊法先樁一色見
緡印造交子分給諸路令公私並同見緡行使期於必
信决無更改詔諸路漕司榜諭遂造百五十萬緡充糴
本將悉行之東南焉　乙巳右諫議大夫趙霈言去秋
旱傷今春饑饉賑救之術不過二説一則發廪粟減價
以濟之二則誘民户賑糶以給之然豪右閉糶蓋其常
態全在守令多方勸諭上户估定中價俾以所食之餘
各行出糶縂計城郭鄉村之户多寡分擘米數既無所
擾人亦願從惠而不費之道也從之　己酉故承議郎
鄒浩贈寳文閣直學士諡曰忠　庚戌詔諸路監司榜
諭人户依限投買鄉村户絶并沒官及賊徒田舎與江
漲沙田海浪泥田永為己業　辛亥詔張浚暫赴行在
所奏事浚遂命京東宣撫使韓世忠自承楚以圖睢陽
命淮西宣撫使劉光世屯合肥以招北軍命江東宣撫
使張俊進屯盱眙又請權主管殿前司公事楊沂中領
中軍為後翼命湖北京西招討使岳飛屯襄陽以圖中
原於是國威大振上自書裴度傳賜浚　甲寅都督府
參謀軍事折彦質僉書樞密院事　乙夘淮東宣撫使
韓世忠引兵至宿遷縣執金人之將貝勒牙合時劉豫
聚兵淮陽世忠欲攻之引大軍進趍城下命統制官呼
延通行世忠自以一騎隨之二十餘里遇金人而止世
忠陞髙坵以望通軍通馳至陣前請戰金將貝勒牙合
大呼曰解甲通曰我乃呼延通也我祖在祖宗時殺契
丹立大功誓不與契丹俱生況爾女真小國侵犯王畧
我肯與爾俱生乎即馳刺牙合牙合與通交鋒轉戰移
時皆失仗以手相格逄坎而墜牙合刄通之腋通扼其
吭而擒之既而世忠為賊所圍乃按甲不動俄麾其衆
曰視吾馬首所鄉奮戈一躍已潰圍而出不遺一鏃世
忠曰敵易與耳復乗鋭掩擊敵敗去　澧州慈利縣山
賊雷進為其徒伍俊等所殺　丙辰韓世忠圍淮陽軍
　辛酉韓世忠自淮陽引兵歸楚州世忠既圍城賊堅
守不下劉豫遣使如河澗求援于宗弼先是敵偽與其
守將約受圍一日則舉一𤇺每日益之至是城中舉六
烽劉倪與宗弼皆至世忠之出師也請援于張俊俊不
從世忠乃還道遇敵師世忠勒陣向敵遣小校郝彦雄
造其軍大呼曰錦袍驄馬立陣前者韓相公也衆咎世
忠世忠曰不如是不足以致敵及敵至世忠以數騎挑
之殺其引戰者二人諸將乘之敵敗去　壬戌詔折彦
質兼權參知政事　癸亥參知政事沈與求罷知明州
中書舎人任申先繳還詞頭論其罪改提舉臨安府洞
霄宫　新江西制置大使李綱見于内殿前一日趙鼎
奏來日偶是寒食正節上曰朕宮中每日食後畧治家
事即觀書冩字此外别無他事來日自可引對鼎曰陛
下清修如此天下幸甚後二日綱以急切利害再對因
言及張浚上諭綱曰浚自冨平敗始練軍事時綱所上
疏凡十六其論中興及官告綾紙錢　禮部尚書李光
兼權刑部尚書時臨安府多火灾或頃刻爇千百家右
諫議大夫趙霈建言請峻其刑名庶火初作衆亟撲滅
事下刑部立法光不奉詔乃抗疏天灾譴告人君冝修
徳以厭之不當濫及無知之民朝廷謂刑部有司也抗
疏為非而諫官之論當畧為施行起居舎人兼權中書
舎人董弅白宰執曰二者之論俱不過使兩易之則各
為舉職矣　己巳淮南東路兼鎮江府宣撫使韓世忠
為京東淮東宣撫處置使兼節制鎮江府徙鎮武寧安
化楚州置司湖北京西南路招討使岳飛為湖北京西
宣撫副使徙鎮武勝定國襄陽府置司時朝廷鋭意大
舉都督張浚於諸將中每稱世忠之忠勇飛之沉鷙可
以倚辦大事故並用之　李綱入辭退上疏言今日主
兵者之失大畧有四兵貴精不貴多多而不精反以為
累陣貴分合合而不能分分而不能合皆非善置陣者
願明詔之使知古人用兵之深意非小補也朝廷近來
措置恢復有未盡善者五有冝預偹者五有當善後者
二今降官告給度牒賣户帖理積欠以至折帛博糴預
借和買名雖不同其取於民則一而不能生財節用覈
實懋遷一也議者欲因糧於敵而不知官軍抄掠甚於
冦盜恐失民心二也金人專以鐵騎勝中國而吾不務
求以制之者三也今金人失信襄陽形勢與和戰朋黨
五事皆利害之大者上嘉勞乆之其論金人失信畧曰
自金人起兵以來不過以失信二字加我臣請詳言之
方宣和間遣使與金人結約海上同謀契丹厚與之賂
而得雲燕之地以為失信於契丹則可以為失信於金
人則不可其後金人敗盟以犯燕山遂犯京城此則金
人之失信一也敵騎犯闕勤王之師未集議者一切以
不可許者許之當時所許乃城下之盟神祗弗聽元約
肅王至河而返不肆侵掠而金人挾肅王以渡河敵掠
子女玉帛殺戮尤甚尼雅滿復犯威勝隆徳等州此則金
人之失信二也朝廷遣使交割三鎮三鎮之人守死不
從此特中國之人不願淪於夷狄耳淵聖奉書請増嵗
幣以代三鎮租賦金人挾此遂有再入之舉朝廷遣執
政郎官分河割地奉使北邊往往為兩河之民所殺如
聶山王雲之流是也敵騎既破汴都登城不下猶假和
約已成之説以欵勤王之師䇿立逆臣易姓建號此則
金人失信三也金人負大失信者三反以此名加於中
國正猶盜賊刼畧主人恃其兇威靡所不至而猶自以
為己之直而主之曲也願下明詔詳述自宣和靖康以
來失信在彼而不在此庶㡬人百其勇士氣自振　三
月戊辰朔初收朝廷與諸路之兵盡付諸將外重内輕
四也兵家之事行詭道今以韓世忠岳飛為京東京西
宣撫未有其實而以先聲臨之五也且中軍既行宿衛
單弱肘腋之變不可不虞則行在當預備江南荆湖之
衆盡出敵或乘間擣虛則上流當預備海道去京東不
逺乘風而來一日千里而蘇秀明越全無水軍則海道
當預備假使異時王師能復京東西也則當屯以何兵
守以何將金人來援何以待之萬一不能保則兩路生
靈虛就屠戮而兩河之民絶望於本朝勝猶如此當益
思善後之計綱又言今日之事莫利營田謂冝令淮南
襄漢宣撫諸使各置招納司以招納京東西河北流移
之民撥田土給牛具貸種糧使之耕鑿許江湖諸路於
地狹人稠地分自行招誘而軍中人兵願耕者聽初年
租課盡畀佃户方耕種時仍以錢糧給之秋成之後官
為糴買次年始收其三分之一二年之後乃收其半罷
給錢糧此其大槩也詔都督行府措置其後頗施行之
　庚午詔南劍州學春秋釋奠就祭陳瓘祠堂用給事
中張致逺請也　癸酉詔川陜宣撫司以禮敦遣和靖
處士尹焞赴行在焞始被命召自言昨於靖康中累被
召㫖以疾力辭誤蒙告命賜之羙名聽其退處兼以所
習迂濶之學施之事功無一可者願賜寢免以安愚分
故有是命　乙亥詔江東宣撫司統制官趙密巨師古
軍馬並權聽殿前司節制時都督張浚在淮南謀渡淮
北向惟倚韓世忠為用世忠辭以兵少欲摘張俊之將
趙密為助浚以行府檄俊俊拒之謂世忠有見吞之意
浚奏乞降聖㫖而俊亦禀於朝趙鼎白上曰浚以宰相
督諸軍若號令不行何以舉事俊亦不可拒乃責俊當
聽行府命不應尚禀於朝復下浚一面專行不必申明
慮失機事時議者以為得體至是浚終以俊不肯分軍
為患鼎謂浚曰世忠所欲者趙密耳今楊沂中武勇不
減於密而所統乃御前軍誰敢覬覦當令沂中助世忠
却發密入衛俊尚敢為辭耶浚曰此上䇿也浚不能及
　己卯新知筠州陶愷送吏部與監當差遣愷既補外
上謂近臣曰愷諭事言皆刼持雖灼見懷奸以其議及
祖宗未欲行出言者復奏愷所言刼持懷奸誠如睿㫖
而迹其情狀有不可貸者元祐之初哲宗皇帝即位是
時天下士民言新法不便者以千萬計於是進用司馬
光呂公著等逐蔡確章惇之徒除去新法盡復祖宗之
舊終元祐九年天下太平洎紹聖元年殿試進士李清
臣撰䇿題其畧曰共惟神宗皇帝憑几聽斷十有九年
禮樂法度所以惠遺天下者甚備朕思述先志夙夜不
忘畢漸對策曰陛下亦知有神宗皇帝乎既唱名畢漸
第一於是紹述之論始興吕大防蘇轍范純仁相繼引
去章惇蔡卞始用事厚誣宣仁欺罔哲宗以神宗為名
刼持上下盡逐忠良羣小畢進矣逮太上皇嗣位之初
首召范純仁忠義之士流竄而尚存及一時正人公議
所屬者悉皆召用章惇以䇿立之際獨建異議竄責嶺
表蔡卞等亦皆去位曽未踰時紹述之論復興曽布蔡
京用事亦以神宗皇帝為名刼持上下姦人情偽如出
一律方其召范純仁等曽布乃為建中之論以此改元
蓋小人知其當退遂欲雜用紹聖之臣兼行紹聖之政
此説既行則覆出為惡得以肆其姦持大中至正之論
以濟朋比傾邪之術卒如其計也蓋自紹聖之後每為
小人所勝必假神宗皇帝為名始於建中終於大亂此
已事之驗可為痛心疾首者也恭惟陛下聰明稽古憲
章祖宗洞見是非真偽之實深究治亂興衰之源更修
信史垂示萬世而愷乃以為未能平黨與未能修政未
能用人是欲以一身為羣姦先驅鼓惑天下之聽嘗試
朝廷庶㡬僥倖萬一焉伏望陛下明正典刑掲示好惡
為小人漸進之戒前二日輔臣進呈上曰所論甚詳自
當便與之行遣又曰久不聞如此議論忽然聞此甚可
怪趙鼎欲送吏部與監當上曰甚好鼎因言愷乃節夫
之子節夫為蔡京死黨力主紹述之説折彦質曰小人
姦邪自有源流　辛巳詔自今初磨勘改官人不許堂
除通判差遣　癸未閻旦降二官取勘旦為成都府路
轉運副使怒府吏喬昇以旋風棒擊之至死上曰若以
軍中法而馭吏則安用三尺此事雖朕亦不敢趙鼎退
立曰陛下好生之徳天下共聞　甲申詔命官諸色人
捕獲兇惡強盜未經結録已前在獄身死更不理為推
賞人數先是惠州獲盜四十二人而獄死者三十四憲
司以為吏受賕鍜鍊致脇從之人拘囚至死遂變換情
詞以為正賊詔惠州元勘獄官貶秩衝替　丙戌上不
視朝後二日趙鼎等問聖體上曰前夜已覺目痛偶探
報叢集又新令范沖校陸䞇奏議有兩卷未曽看過三
更方看徹比曉目遂腫痛不能出鼎曰陛下勤於政事
如此天下幸甚　乙未王庶知鄂州初庶召還未見先
獻論十六篇論時事　夏四月戊戌朔史館上大元帥
府事績十卷　上御經筵給事中兼侍講朱震留身論
四方奏讞自王安石開按問之法及曽布増強盗贜錢
遂皆不死翌日上以語宰執曰此極敝事若出得一人
死罪雖云隂徳然殺人者不死亦豈聖人立法之意折
彦􁀙曰此非陰徳乃長姦爾上顧趙鼎曰遇有奏案切
須詳之　辛丑興化軍免解進士宋藻上所著十君論
上召對特補右迪功郎　甲辰偽齊將王威攻唐州陷
之團練判官扈舉臣推官張從之皆死　乙巳詔湖北
京西宣撫使岳飛丁母憂已擇日降制起復縁見措置
進兵渡江不可等待令飛日下主管軍馬措置邊事不
得辭免飛再辭上不許詔飛速往措置調發毋得少失
機㑹飛奉詔歸屯　壬子時正陰雨上數問輔臣不害
麥否趙鼎曰此正接梅雨大抵江浙須得梅雨乃能有
秋是以多不種麥然更望陛下誠意感格天必垂佑上
曰善　殿中侍御史王縉諫上取青碌瑇瑁上諭趙鼎
曰中間嘗取瑇瑁數十兩止造一帶鞓襯餘令入藥兼
朕雅不愛此物又顧鼎問朝廷曽令取青碌否朕宫中
未嘗輒修一椽屋須此何用之明日進呈縉諫疏鼎因
言青碌乃是提舉坑冶趙伯瑜起請令民間從便採取
所得價錢以充銅本上曰不若别更處置必是外間已有
所議也鼎曰縉深得諫臣之體大抵當防㣲杜漸上曰
前日已嘗再三嘉奬　甲子京東淮南東路宣撫處置
使韓世忠賜號揚政翼運功臣加横海武寧安化軍節
度使賞淮陽之捷也節度開三鎮大將賜功號皆自此
始　丙寅新除翰林學士范沖改翰林侍讀學士沖再
辭新命上乃令改命　五月戊辰朔輔臣進呈殿中侍
御史石公揆論六部不任責事上曰六部長貳侍從髙
選自當一面裁處豈有不能决斷一部事而一旦為執
政使能决斷天下事耶　辛未祕書少監呉表臣言親
民之官莫重縣令除授之間理冝措置欲望下諸路監
司相度取邑大而事劇素號難治者並從朝廷擇有風
力自來作邑有聲者三年為任隨其治狀髙下而寵褒
之不任責者罰亦稱是事下吏部其後遂以常熟山陰
等為四十大邑　吏部侍郎兼侍講劉大中言祖宗用
人内外一體或自州縣入居臺閣或由侍從出典藩方
因其所長歴試以事所以緩急之際多有可用之材近
世以來亷恥道喪既得患失無復難進易退之規為人
擇官寖成内重外輕之弊與監司郡守者謂之外小人
挂白簡丹書者乃補外任非唯待士也賤葢亦視民為
輕若革此風請自臣始儻不以臣為不肖試以一郡俾
之自效庶㡬稍全臣子進退之節少革内外輕重之弊
不許　癸酉上謂大臣曰宫中有金酒器五百餘兩俟
他時有功將帥至當舉以賜之近日却令造得少許漆
器大抵物要適用何必美觀趙鼎曰仁宗皇帝用紅漆
唾盂黄紬衾兩府入對内殿宫人嫌卧衾舊弊遽取新
易之亦黄紬也上曰今則紬亦自難得朕所服皆黄素
羅衾褥自祖宗以來如此折彦􁀙曰此正陛下之家法
也　新知鄂州荆湖北路安撫使王庶復顯謨閣待制
庶既老愈通習天下事前二日入對首言今日之患莫
大於士氣之委靡願振拔名節士起其氣又論安危在
修己治亂在立政成敗在用人上韙其言庻因請曰臣
肝膽未盡吐也願賜臣間得時縷數于前上乃燕見之
庶言益深嘗跪而問曰陛下欲保江南無所復事如曰
紹復大業都荆為可荆州左呉右蜀盡利南海前臨江
漢可出三川涉大河以圖中原曹操所以畏關羽者也
上大異之　癸未殿中侍御史周祕言聞淮南州縣皆
有收撮課子之例夏則撮麥冬則撮榖又有所謂助軍
米借牛租者名色不一重斂如此而乃以愛惜民力為
言使百姓虛被放免之惠詔提㸃司體究改正訖申尚
書省　乙酉提舉臨安府洞霄宫秦檜充觀文殿學士
知温州　右司諫王縉言地震駐蹕之所豈非天心仁
愛著陰盛之戒女子小人則逺之奸宄盜賊則備之是
皆陰類也　戊午詔兩淮沿江守臣並以三年為任用
都督行府同措置營田王弗請也輔臣進呈上曰朕昔
為元帥時嘗見州縣官説及在官者以三年為任猶且
一年立威信二年守規矩三年則務收人情以為去計
矣況今止以二年者乎雖有葺治之心蓋亦無暇日也
弗所論甚當當如此施行　辛酉軍器監丞黄祖舜特
引對乞堂除縣令上謂大臣曰祖舜謂郡守朝廷知所
選任矣獨於縣令皆付之銓曹專用資格差注今若且
委之郡守使得澄汰無狀者亦庶㡬也此論有理其甄
擢之　癸亥先是右僕射張浚密遣人至燕山囘知道
君不豫浚遂奏臣近得此信不勝痛憤願陛下剛健有
為成敗利害在所不恤況孝悌可以格天推此心行之
臣見其福不見其禍也　秋七月壬申尚書屯田員外
郎樊賔行司農少卿提領營田公事都督行府同措置
營田王弗屯田員外郎同提舉營田公事並於建康府
置司仍令行府兼行俟還闕日罷癸酉先是令僧道輸
錢抵工墨錢十千換給度牒既而不復換但令輸錢
批舊度牒焉　丁丑賜韓世忠劉光世詔書奬諭時右
司諫王縉言近者淮西以麾下將領有欺隠軍人之劵
淮東以幕中參佐有妄具將士之賞皆能按劾聞奏望
特降詔奬諭因使今後凡奏功者必以實而爵賞足以
勸有功凡勘給者必以實而錢糧之餘足以養戰士故
有是命　庚辰幹辦皇城司馮益與在外宫觀日下出
門初宰相趙鼎見益稍出鋒鋩意其未戢乃言於上前
是日上謂輔臣曰聞益交闗外事寖不可長冝亟出之
鼎等再三賀上威斷上曰朕侍此曹未嘗不盡恩意然
纔聞過失亦不少貸也　甲午知廣徳軍湯鵬舉知饒
州以江東轉運使向子諲言其政績也已而復詔進鵬
舉一官再任上諭大臣曰近時士大夫數言縣令多有
不稱其任者朕再三思之亦難盡擇莫若慎選監司郡
守以為要道正如朕深居九重之中安能盡知百執事
之賢否但當留意宰相耳
　(臣留正等曰昔唐開元時有上書言按察使徒煩擾/公私請精擇刺史縣令停案使者姚崇非之曰今止)
　(擇十使猶患未盡得人況天下三百餘州縣多數倍/安得刺史縣令皆稱其職乎至哉斯言也可謂知宰)
　(相之體矣夫設官分職上下相維宰相之所冝擇者/十使十使之所冝擇者刺史縣令崇專以擇十使為)
　(己任是乃所以精擇刺史縣令也太上皇帝謂縣令/難盡擇而以選監司郡守為要道使當時為相者如)
　(姚崇得奉聖訓豈非所謂/聚精㑹神相得益章者乎)
　監察御史劉長源應詔上書言當今之弊凡十有二
事一曰節儉之風不行於臣庶二曰威福之柄漸移於
臣下三曰禁旅太弱四曰從官輕去五曰政令有不審
六曰賞罰有失當七曰將帥失馭八曰兵籍虛冗九曰
師旅有法不立十曰賦歛有取無度十一曰田荒不勸
農十二曰民困不擇令　淮西安撫使劉光世克壽春
府　八月己亥新知紹興府秦檜入見命坐賜茶　吉
州萬安縣丞司馬宗召添差兩浙路轉運司幹辦公事
先是翰林侍讀學士范沖入對言司馬光家屬向者伏
蒙聖恩月給錢米故得存在至今竊惟光為國宗臣華
夏蠻貊言及之則以手加額功在社稷澤在斯民今奉
祠乏主行路之人莫不哀之冝有以振恤昭示四方為
忠義之勸故有是命初光孫植既死立其再從孫稹為
嗣而稹不肖其書籍生産皆蕩覆之有得光記聞者上
命趙鼎諭沖令編類進入沖言光平生記録文字甚多
自兵興以來所存無㡬當時朝廷政事公卿大夫議論
賔客遊從道路傳聞之語莫不記録有身見者有得於
人者得於人者注其名字皆細書連粘綴集成卷即未
暇照據年月先後是非虚實姑記之而已非成書也故
自光至其子康其孫植皆不以示人誠未可傳也臣既
奉詔即欲畧加刪修以進又念此書已散落於世今士
大夫多有之刪之適足以増疑臣雖不敢私其能必人
以為無意哉不若不刪之為愈也輙據所録疑者傳疑
可正者正之闕者從闕可補者補之事雖疊書而文有
不同者兩存之於是沖裒為十冊上之上因覽沖奏謂
鼎曰光字畫端勁如其為人朕恨生太晚不及識其風
采耳　庚子左司諫陳公輔入對上奏曰臣聞人君所
以得天莫先於孝所以得民莫先於誠中興根本不出
於此疏奏上大感動詔公輔論奏深得諫臣之體令尚
書省以其奏疏修冩成圖進入　饒州童子梁璵賜束
帛免文解一次璵年十嵗能誦五經及七書射札六發
四中　癸夘兩浙都轉運使李迨為四川都轉運使都
大提舉茶馬自襄郢便道星夜之任四川都轉運使趙
開俟迨至將本司財賦文籍交割訖赴行在所　甲辰
手詔曰廼者强敵亂常阻兵猾夏兩宫北狩六馭南巡
霜雪十年闗河萬里朕為人之子而雞鳴之問不至為
人之弟而鴒原之難不聞眷言臣子之心誰無父兄之
念而又干戈未息疆場多虞遣戍經時不離甲胄飛芻
越險久棄室家爾則致忠朕寧不愧是用當饋投匕未
明求衣弗辭馬上之勞以便軍中之務諒彼同舟之衆
知吾發軔之情咨爾有官各揚其職布告中外悉使聞
知張浚自江上歸力陳建康之行為不可緩朝論不同
上獨從其計先是三大帥既移屯而湖北京西宣撫副
使岳飛亦遣兵入偽地偽知鎮汝軍薛亨素號驍勇飛
命統制官牛臯撃之擒亨以獻引兵至蔡州焚其積聚
眉州布衣師維藩治春秋學累舉不第至是走行在上
中興十䇿請車駕視師上下共議于朝浚以為可用㑹
諜報劉豫有南窺之意趙鼎乃議進幸平江　丁未新
知紹興府秦檜充醴泉觀使兼侍讀行宫留守提舉臨
安府洞霄宫孟庾提舉萬壽觀兼侍讀行宫同留守權
許赴尚書省治事時檜留行在未去也　癸丑兼都督
行府參議軍事郭執中卒張浚曰執中崇寧初以上書
邪等禁錮二十年上曰不知當時入邪等以何事趙鼎
曰凡蔡京蔡卞所惡者皆入邪等折彦􁁉曰蔡卞以紹
述為説其所斥己者盡毁以誣謗先帝上愕然曰太上
皇帝内禪之初嘗遣梁師成宣諭淵聖皇帝云朕聞司
馬光為前朝名相今日朝廷諸事但當以光為法然則
上皇之意固可知矣且如朕今所施行與上皇時豈無
修潤者要之一切從百姓安便而已百姓安便乃是上
皇之意也　丁巳詔權罷講筵俟過防秋日如舊　己
未監察御史劉長源面對奏疏曰臣謂致治之道莫先
於用人用人之道莫先於覈實不可懐愛憎以為去取
不可徇朋黨以忘賢愚不可信毁譽以為進退或謂應
係元符以前人臣之子孫皆可用臣恐其失近於官人
以世而其人未必皆賢夫以房𤣥齡為賢相而其子遺
愛預叛逆之誅盧奕為忠臣而其子把居姦邪之列況
不逮元齡與奕而可保其子孫盡賢乎茍曰盡賢則不
賢者冐濫於其間而人莫敢言矣或謂應係崇寧以後
人臣之子孫皆不可用臣恐其失近於罰及其嗣而其
人未必皆愚夫以郤芮有謀弑晉文公之罪而子缺有
獲白狄之大功李義府有議立武昭儀之姦而子湛乃
復中原之良佐況不為芮與義府而可誣其子孫盡愚
乎茍曰盡愚則賢者隠晦於其中而人莫敢舉矣至若
封倫裴矩其姦足以亡隋而其智反以佐唐李勣許敬
宗在太宗時則致治而在髙宗時則致亂是所用之人
不易一身可使為治可使為亂其故何在兹乃人君善
持用人之柄馭得其道以君子制小人而莫不為吾之
用則其為治亂又在人君之操術焉庚申趙鼎進呈劉
長源奏劄上曰長源昨日多有開陳至比戰國之士若
不用於秦則歸於楚論議殊可怪鼎曰陶愷雖邪論尚
不敢至此上曰然張浚曰長源不學無識至如疏中引
證事實皆非所敢聞者況元符以後人臣子孫誰為可
用而不用者折彦􁁉曰如蔡京王黼輩是乃國家之深
仇也罪通于天幸逃族誅今日正使子孫真有可用者
猶不當用上曰長源之罪過於陶愷當與逺小監當朝
廷明正典刑可也於是退而批㫖長源識趣卑陋不可
寘之臺列送吏部與監當差遣　庚申詔職事官月給
米三斛自郎官外舊止有職錢添給至是始増之　癸
亥左司諫陳公輔請奏蔭無出身人並令銓試經義或
詩賦論䇿三場以十分為率取五分合格雖累試不中
不許參選亦不許用恩澤陳乞差選詔吏部措置其後
吏部請試律外止益以經義或詩賦一場年二十五以
上累試不中之人許注殘零差遣餘如公輔所奏從之
　詔㩁貨三務嵗收及一千三百萬緍許推賞大率鹽
錢居十之八茶居其一香礬雜收又居其一焉　遂寧
府教授程敦厚應詔上書且獻所著經世十論曰畏天
恤民量敵核實正俗練兵生財專任廣聽審慮乃除通
判彭州　九月丙寅朔上發臨安府先詣上天竺寺焚
香道遇執黄旗報捷者乃湖北京西宣撫使岳飛所遣
武翼郎李遇先是飛遣統制官王貴郝晸董先引兵攻
虢州盧氏縣下之獲糧十五萬斛　戊辰上次崇徳縣
縣令趙渙之入對上問以民間疾苦渙之言無之又問
户口㡬何渙之不能對言者論渙之儲峙擾民詔轉運
副使張匯究實乃削渙之二資仍令匯治罪趙鼎曰陛
下所以延見守令者正欲知民間疾苦耳上曰朕猶恨
累日風雨不能乗馬親往田間問勞父老　壬申偽齊
故相張孝純遣其客薛笻間道走行在上書言利害
癸酉上次平江府　戊寅詔行在職事官日輪一員面
對　庚辰趙鼎奏昨日趙密巨師古軍中苦重膇之疾
者得陛下所賜藥皆一服輙愈上曰朕於醫藥嘗所留
意每退朝後即令醫者診脉纔有虧處便當治之正如
治天下國家不敢以小害而不速去也　壬午翰林侍
讀學士兼史館修撰范沖言近重修神宗皇帝實録於
朱墨二本中有所刋定依奉聖㫖别為攷異一書明著
是非去取之意以垂天下後世今來重修哲宗皇帝實
録考其議論多有誣謗以當日時政記及諸處文字照
據甚明亦乞别為一書志其事實欲以辯誣為名每月
校勘到卷數差人吏親事官送至行在付沖看詳修定
就呈監修相公訖有合添改去取却發回史館庻㡬不
致妨廢從之　新除崇政殿説書尹焞發涪州初焞固
辭新命䕫州路轉運副使韓固奉詔即所居敦遣焞始
就道　癸未武舉童子江自昭年十二能誦兵書及步
射詔賜帛罷之　左司諫王縉入對以大臣不和為憂
願戒大臣俾同心同徳絶猜間之萌以同濟國事至再
三言之　己丑建州布衣胡憲特賜進士出身添差建
州州學教授憲安國從兄子也有學行累召不至　庚
寅張浚復往鎮江視師初劉豫因宗維髙慶裔而得立
故每嵗皆有厚賂而蔑視其他諸酋至是豫聞上將親
征告急於金主亶求兵為援且乞先冦江上亶使諸將
相議之領三省事宗磐言曰先帝所以立豫者欲豫闢
疆保境我得安民息兵也今豫進不能取又不能守兵
連禍結愈無休息從之則豫受其利敗則我受其弊況
前年因豫乞兵嘗不利於江上矣奈何許之金主乃聽
豫自行遣宗弼提兵黎陽以觀釁於是豫以其子麟領
行臺尚書許清臣權大總管李鄴馮長寧參行臺謀議
李成孔彦舟闗師古為將簽鄉兵三十萬號七十萬分
三路入冦中路由壽春犯合淝麟統之東路由紫荆山
出渦口犯定逺縣趨宣徽以姪猊統之西路由光州犯
六安彦舟統之偽詔榜示指斥鑾輿尤甚於五年淮泗
之役諜報豫挾虜兵來冦於是分遣諸將以備要害時
江東宣撫使張俊軍旴𣅿楊沂中軍泗上京東淮東宣
撫處置使韓世忠在楚湖北京西宣撫副使岳飛在鄂
聲勢了不相及獨淮西宣撫使劉光世在當途光世遣
輕騎據廬而㳂江一𢃄皆無軍馬左僕射趙鼎甚憂之
浚乞先往江上視師至是發行在　壬辰上諭大臣曰
資治通鑑首論名分其間去取有益治道即知司馬光
雅有宰相器若通鑑正可為諌書耳
　(龜鑑曰髙宗之崇儒講學即太宗身屬槖鞬風灑露/沐而鋭情經術開文學館之時也況聖訓有曰朕之)
　(務學欲知治亂成敗君子小人之迹而他日之讀通/鑑且曰通鑑去取皆益治道正可為一諌書耳是則)
　(帝王務學也豈/徒誦説云乎哉)
　冬十月丁酉先是劉麟等令鄉兵偽敵服於河南諸
處十百為羣人皆疑之以為敵偽合兵而至劉光世奏
禦敵事宜謂廬州難守且密于趙鼎欲還太平州張俊
方駐軍泗州都督張浚奏敵方疲於奔命决不能悉大
衆復來此必皆豫兵而邊報不一俊光世皆請益兵衆
情恟懼議欲移旴𣅿之屯退合淝之戌召岳飛盡以兵
東下浚獨以為不然乃以書戒俊及光世曰賊豫之兵
以逆犯順若不勦除何以立國平日亦安用養兵為今
日之事有進擊無退保而鼎及簽書折彦􁁉皆移書抵
浚欲飛軍速下且擬條畫項目請上親書付浚大畧欲
退師還江南為保江之計不必守前議於是韓世忠統
兵過淮遇敵騎與額哩頁貝勒等力戰既而亦還楚州
或請上回臨安且追諸將守江防海浚奏若諸將渡江
則無淮南而長江之險與敵共淮南之屯正所以屏蔽
大江使賊得淮南因糧就運以為家計江南其可保乎
今淮西之冦正當合兵掩擊況士氣甚振可保必勝若
一有退意則大事去矣又岳飛一動則襄陽有警復何
所制願朝廷勿專制手中使諸將不敢觀望上乃手書
報浚近以邊防所疑事咨卿今覽所奏甚明俾朕釋然
無憂非卿識髙慮逺出人意表何以臻此吏部侍郎吕
祉亦言士氣當振賊鋒可挫上乃命祉馳往光世軍中
督師時劉猊至淮東阻世忠承楚之兵不敢進麟乃從
淮西繋三浮橋而渡於是賊衆十萬已次于濠壽之間
張俊拒之即詔併以淮西屬俊楊沂中為俊統領官浚
遣沂中至泗州與俊合且使謂之曰上待綂制厚冝及
時立大功取節鉞或有差跌浚不敢私諸將皆聽命戊
戍沂中及濠州㑹劉光世已舎廬州而退浚甚怪之即
星夜馳至采石遣人喻光世之衆曰若有一人渡江即
斬以徇且督光世復還廬州右司諫王縉亦言王師有
慢令不赴期㑹者請奮周世宗我太祖之英斷以厉其
餘上親筆付沂中若不進兵當行軍法光世不得已乃
駐兵與沂中相應遣王徳酈瓊將精卒自安豐出謝步
遇賊將崔臯于霍丘賈澤于正陽王遇于前羊市皆敗
之是日賊壽春府寄治芍陂水寨守臣孫暉夜刦其寨
又退之　辛丑四川制置大使席益薦嘗任知縣人十
三員政績時益所薦士頗衆而馮時行樊汝霖為之最
後皆知名　劉猊以衆數萬過定逺縣欲趍宣化以犯
建康楊沂中與其前鋒遇于越家坊敗之猊孤軍深入
恐王師掩其後欲㑹麟于合淝甲辰沂中至藕塘與猊
遇賊據山險列陣外嚮矢下如雨沂中曰吾兵少情見
則力屈撃之則不可不急乃遣摧鋒軍統制呉錫以勁
騎五千突其軍賊兵亂沂中縱大軍乗之自將精騎繞
出其背短兵接即大呼曰破賊矣賊方愕視㑹江東宣
撫司統制張宗顔等率兵俱進賊衆大破猊以首抵謀
主李諤曰適見髯將軍鋭不可當果楊殿前也即以數
騎遁去餘黨猶萬計皆僵立駭顧沂中躍馬前叱之曰
爾曹皆趙氏民何不速降皆怖伏請命官軍獲李諤與
其大將李亨等數十人麟在順昌聞猊敗拔寨遁去光
世遣王徳追撃之徳與沂中追麟至南壽春而還是役
也通兩路所得賊舟數百艘車數千兩器甲金帛錢米
偽交鈔告敕軍須之物不可勝計於是孔彦舟圍光州
守臣王萃拒之彦舟聞猊敗亦引去北方大恐　丁未
先是江西制置大使李綱聞上巡幸遣羅薦可奉表問
起居且請速進兵又奏陳利害大畧以謂竊見間探所
報偽齊乞兵於敵人頭項頗多未聞有渡淮而南者其
侵犯淮淝及光山六安等處作過只是李成孔彦舟叛
將簽軍深慮賊情狡獪匿重兵於後而以簽軍來嘗我
師若一勝之後兵驕氣惰則為患有不可勝言者伏望
降詔諸將益務淬礪以待大敵仍命朝廷按圖以視諸
路某路固實當設疑以欵賊兵某路空虛當増兵以禦
侵掠使江淮之間表裏相資首尾相應上以綱所陳利
害切中事機賜詔奬諭　戊申上謂大臣曰近日淮西
有警朕常至夜分方寢奏報到又輒披衣以起或至再
三趙鼎曰致陛下憂勞如此臣等之罪也　辛亥楊沂
中捷奏至俘戮甚衆上愀然曰此皆朕之赤子迫於凶
虐勉強南來既犯兵鋒又不得不殺念之痛心上嘉張
浚之功賜詔畧曰賊雛犯順犯壽及濠卿帥師徒臨敵
益壯遂使兇渠宵遁同惡自焚寤寐忠勤不忘嘉歎
新兩浙東路提㸃刑獄公事張九成改除直祕閣九成
以貼職太峻固辭不受上不許九成言今日辭免非矯
激要名苐不欲因九成上紊朝廷紀綱上察其意為之
改命仍賜詔奬諭　壬子四川制置大使席益以便冝
増印錢引三百萬緍市軍儲制司増印錢引始此　癸
丑翰林學士朱震翰林侍讀學士范沖各進官一等以
建國公讀孟子終篇也　庚申都督行府摧鋒軍効用
易青為廣東賊曽衮所執青不屈死之　壬戌日中有
黒子　癸亥張浚遣行府書冩機冝文字計有功來奏
事初趙鼎得政首引浚共事其後二人稍有異議及楊
沂中奏捷鼎即求去位上不許鼎因曰臣始初與張浚
如兄弟近因吕祉軰離間遂爾暌異今同相位勢不兩
立陛下志在迎二聖復故疆當以兵事為重今浚成功
淮上其氣甚鋭當使展盡底藴以副陛下之志如臣但
奉行詔令經理庶務而已浚當留臣當去其勢然也上
曰朕自有所處卿勿為慮鼎曰陛下即位以來命相多
矣未有一人得脱者豈不累陛下考慎之明乎上徐曰
俟浚歸議之浚奏車駕冝乗時早幸建康鼎與折彦􁁉
共議囘蹕臨安以為守計上許之
　(史臣記曰建炎元年如揚州二年幸杭州此汪黄為/之也然未幾而航海幸越幸平江亦汪黄為之乎又)
　(自紹興八年定都闕之幸四年都此秦檜為之也六/年浚獨相乃有建康        鼎獨相早有駐蹕臨)
　(安之議亦檜為之乎胡寅有言陛下父兄在北方朝/夕南望曰吾有子弟為中國帝王吾之歸有日矣痛)
　(惟愁苦艱危之中發此念為此言于今三年日迫日/切而獻謀奉慮之人方欲陛下南狩日逺日忘遂無)
　(復國之心别求建都之地臣所未諭不得已則如張/浚所謂都建康則北望中原常懐憤惕可也今乃立)
　(心於一隅/何義乎)
　十有一月乙丑朔玉山進士詹叔霆特免文解一次
叔霆嘗投闕上書且獻平定策故旌録焉　戊辰左宣
奉大夫守尚書右僕射張滉特遷左光禄大夫以禄秩
成書也浚請囘授其兄滉許之中興後諸臣以進書恩
囘授親屬自此始　庚午詔張浚召還行在所令學士
院降詔　癸酉湖北京西宣撫副使岳飛奏依奉處分
往江州屯駐上曰淮北既無事飛自不須更來趙鼎曰
此有以見諸將尊朝廷為可喜也　丁丑新敕令所刪
定官鄭剛中引對剛中言陛下臨御六年寛刑罰省科
傜戒貪贓恤饑窮嚴警備每一下詔丁寧懇惻而徳澤
未徧者葢天下有虚文之弊臣願為士大夫下厉精之
詔許自今宣布實徳視斯民利害如在其家不得以虛
名文具欺罔朝廷使恵下之誠意被覆赤子之身而不
在於官府文書之上翌日輔臣進呈上曰近所引對多
是人才朕雖得珠玉珍玩不足為寳但兾一嵗之間得
十數輩人物乃足為寳也又翌日以其言令學士院降
詔出榜朝堂遂以剛中充樞密院編修官　戊寅故左
朝議大夫孫諭特贈左中奉大夫諭為吏亷湖北諸司
請官其曽孫偉以為天下亷吏之勸奏可　庚辰上諭
大臣曰司馬光𨽻字真似漢人近時米芾輩所不可彷
彿朕有光𨽻字五卷日夕寘之座右每取展玩又所書
乃中庸與家人卦皆脩身治國之道不特玩其字而已
趙鼎曰如光所謂動容周旋中禮而無纎毫遺恨者也
　壬午四川制置大使席益上漕運六䇿令學士院降
詔奬諭　丙戍起居舎人吕本中兼權中書舎人時有
監階州倉草場苗亘者以贓獲罪黥之本中奏曰近嵗
官吏犯贓多抵黥罪且既名士人行法之際冝有所避
況四方之逺或有枉濫何由盡知若遽施此刑異時察
其非辜雖欲深悔亦無所及矣又此刑既用臣恐後世
不幸奸臣弄權必且借之以及無罪使國家此刑不絶
則紹聖以來憸人盜柄縉紳遭此殆無遺類矣願酌處
當罰以稱陛下仁厚之意疏再上從之　丁亥日中黒
子沒　己丑故翰林學士王洙之孫楚老獻仁宗所賜
飛白字及御書洙在翰林仁宗問今嵗科舉内中合要
奏告文宣王及諸賢表章趙鼎奏此事不見於他書上
曰祖宗留意人材如此天下安得不治　壬辰上書大
成殿榜賜成都府學官　初劉麟等既敗歸金人遣使
問劉豫之罪豫懼廢猊為庶人以謝之於是金人始有
廢豫之意矣　十有二月甲午朔詔行宫留守秦檜令
赴行在所奏事張浚以檜在靖康中建議立趙氏不畏
死有力量可與共天下事一時仁賢薦檜尤力遂推引
之趙鼎既與浚不咸左司諫陳光輔因奏劾鼎鼎復求
去上愀然不樂曰卿只在紹興朕他日有用卿處　是
日臨安火所燔㡬萬家詔以米一千斛賜被火之家貧
乏者　戊戌右司諫王縉入對論簽書樞密院事折彦
質之罪大畧謂彦質於賊馬南向之時倡為抽軍退保
之計上則㡬誤國事下則離間宰臣乞賜放絀先是張
浚自江上還平江隨班入見上曰却敵之功盡出右相
之力於是趙鼎皇懼復乞去浚入見之次日具奏曰天
下之事不倡則不起不為則不成今四海之心孰不想
戀王室敵叛相結脅之以威雖有智勇無由展竭三嵗
之間賴陞下一再進撫士氣從之而稍振民心因之而
稍回正當示之以形勢庶㡬乎激忠起懦而三四大帥
者亦不敢懷偷安茍且之心夫天下者陛下之天下也
陛下不自致力以為之先則被堅執鋭履危犯險者皆
有解體之意今日之事存亡安危所自以分六飛儻還
則大衆解體内外離心日復一日終以削弱異日復欲
下巡幸詔書誰為深信而不疑者何則彼知朝廷姑以
此為避地之計實無意於圖回天下故也上翻然從其
計浚因獨對乞乗勝取河南地擒劉豫父子又言劉光
世驕惰不戰不可為大將請罷之上問嘗與趙鼎議否
浚曰未也浚見鼎具道其故鼎曰不可豫机上肉耳然
豫倚金人為重不知擒滅劉豫得河南地可遂使敵不
内侵乎光世將家子將帥士卒多出其門下若無故罷
之恐人心不可浚不悦鼎復言強弱不敵冝且自守未
可以進黜鼎與彦質俱罷之　京東淮東宣撫處置使
韓世忠引兵攻淮陽軍敗之　壬寅尚書左僕射同中
書門下平章事兼知樞密院事趙鼎充兩浙東路安撫
制置大使兼知紹興府　翰林侍讀學士兼史館修撰
資善堂翊善范沖提舉江州太平觀沖再疏求去乃有
是命　甲辰尚書司封員外郎蘓符兼資善堂賛讀赴
行在代范沖也　乙巳上與宰相語唐開元之治曰姚
崇為相嘗選除郎吏明皇仰視屋椽崇驚愕久之後因
力士請問知帝所以專委之意人主任相當如此張浚
曰明皇以此得之亦以此失之楊李操柄事無巨細一
切倚仗馴致大亂吁可戒焉上曰不然卿知所以失否
在於相非其人非專委之過也浚曰明皇方其憂勤賢
者獲進逮其逸樂小人遂用此治亂之所以分陛下灼
見本末天下幸甚　趙鼎入辭鼎既行上趣令之鎮鼎
力辭新命詔不許鼎在越惟以束吏恤民為務每言不
束吏雖善政不能行葢除害然後可以興利易之豫利
建侯行師乃所以致豫解公用射隼於髙墉之上謂射
隼而去小人乃所以致解鼎之學得於易者如此至是
姦猾屏息又場務利入之源不令侵耗財賦遂足　丙
午秦檜入見　簽書樞密院事兼權參知政事折彦質
提舉臨安府洞霄宫　手詔曰朝廷設官分職本以為
民比年以來重内輕外殊失治道之本自今監司郡守
秩滿考其善狀量與遷擢治效著聞即除行在差之其
即官未歴民事者效職通及二年復加銓擇使之承流
於外仍令中書御史臺籍記姓名俟到闕日檢舉引對
參攷善否取㫖陞黜庶㡬天下百姓蒙被實惠以稱朕
意時張浚専任國政首言比年以來内重外輕又官于
朝者不厯民事利害不明詔令之行職業之舉豈能中
理民多被其害遂條具以聞故有是詔　福建市舶司
言蕃舶綱首蔡景芳招誘舶貨自建炎初年至紹興四
年共收息錢九十八萬緍詔補景芳承信郎　戊申醴
泉觀使兼侍讀秦檜令赴行在所講筵供職行宫同留
守孟庾充行宫留守　己酉詔目今前宰相到闕並許
張蓋為秦檜故也　庚戌詔館職如在職二年以上知
縣資序人與除大郡通判通判資序人除知州軍任滿
到闕今閤門引見上殿與參攷治狀善否取㫖陞黜仍
令中書省御史臺籍記姓名　辛亥提舉臨安府洞霄
宫張守自常州入見即日除參知政事　壬子詔張守
兼權樞密院事　江州進士孫復禮投匭訟徳安令黄
覿不法御筆令監司究實上諭大臣曰復禮亦須知管
如體究所訴不實即痛與懲戒鼓檢院止許士庶陳獻
利害儻挾私怨有所中傷不惟長告訐之風亦非求言
本意　乙夘右司諫王縉言風俗頽弊起於士大夫貪
冒無恥乞明詔大臣自今除賢能之人冝擢用者待以
不次外其餘並依吏部格法則各安分守職業交修頽
風復振賢才輩出矣詔令三省遵守　戊午詔自今吏
部注擬知通守令並選擇非老病及不曽犯贓與不縁
民事被罪之人仍申中書門下省審察㫖具往擬人脚
色闗御史住如非其人許本臺彈奏用中書請也既而
行宫吏部請因民事犯徒已上罪人如今詔自祖宗以
來以公私贓三等定天下之罪至是始増民事律焉
己未左司諫陳公輔言自熈豐以來王安石之學著為
定論自成一家使人同已仰惟陛下天資聰明聖學髙
妙將以痛革積弊變天下尚同之俗然在廷之臣不能
上體聖明又復􁀙以私意取程頥之説謂之伊川學相
率而從之是以趍時競進飾詐沽名之徒翕然胥效倡
為大言謂堯舜文武之道傳之仲尼仲尼傳之孟軻軻
傳之頥頥死無傳焉狂言怪語淫説鄙諭曰此伊川之
文也幅巾大袖髙視濶步曰此伊川之行也能師伊川
之文行伊川之行則為賢士大夫捨此皆非也臣謂程
頥尚在能了國家事乎且聖人之道凡所以垂訓萬世
無非中庸非有甚髙難行之説非有離世異俗之行在
學者允蹈之而已伏望察羣臣中有為此學相師成風
鼓扇士類者皆屏絶之然後明詔天下以聖人之道著
在方冊炳如日星學者但能參考衆説研窮至理各以
己之所長而折中焉惟不背聖人之意則道術自明性
理自得故以此修身以此事君以此治天下國家無乎
不可矣輔臣進呈張浚批㫖曰士大夫之學冝以孔孟
為師庶㡬言行相稱可濟時用可布告中外使知朕意
時朱震在經筵不能諍論者非之　辛酉詔以山陰至
長沙四十縣並從堂除浙西之邑十四浙東九江東八
江西福建各四湖南一　偽齊劉豫密知金人有廢已
謀請於金欲立麟為太子金主亶曰先帝所以立爾者
以爾有徳於河南之民也爾子還有徳耶徐當咨訪河
南百姓以定之
　
　
　
　
　
　
　
　
　
　
　
　
　宋史全文卷十九下
欽定四庫全書
　宋史全文卷二十上
　　宋高宗十
丁巳紹興七年春正月癸亥朔上在平江手詔將乘春
律往臨大江駐蹕建康以察天意　左司諌陳公輔言
今日恢復之䇿不出攻守二事攻者以我攻彼也守者
防彼攻我也以我攻彼其勢在我防彼攻我其勢在彼
攻雖為難而守之為尤難攻雖在所急而守之尤在所
急今將移蹕建康則其地尤重於淮東矣臣愚欲乞措
置淮西先選大臣以臨之更増兵將以實之仍令諸大
將緩急相援首尾相應則雖虜騎之來不足畏矣　置
御前軍器局於建康府嵗造全裝甲五千矢百萬仍隸
樞密院及工部　丙寅上諭大臣曰昨日張俊呈馬因
為區别良否優劣及所産之地皆不差張浚曰臣聞陛
下聞馬足聲而能知其良否上曰然聞步驟之聲雖隔
墻垣可辨也凡物茍得其要亦不難辨浚曰物具形色
猶或易惟知人為難上曰人誠難知浚因奏人材雖難
知但議論剛正面目嚴冷則其人必不肯為非阿諛便
佞固寵患失則其人必不可用上亦以為然　丁卯户
部員外郎霍蠡自鄂州軍前來奏事言今軍事所須而
病民最甚者莫如月樁錢州縣所樁窠名曽不能給其
額之什二三自餘則一切出於州縣之吏臨時措畫銖
銖而積僅能充數一月未畢而後月之期已迫矣詔諸
州通判開具申尚書省　龍圖閣直學士汪藻再遷一
官以類編元符庚辰以來詔旨成書也　辛未中書舍
人董弅知衢州免謝辭先是有旨禁伊川學錄黄下禮
部吏部員外郎黄次山欲鏤板弅曰少俟之乃以己見
求對次山即申御史臺謂弅沮格詔令於是侍御史周
祕彈弅故弅遂罷　新兩浙東路提㸃刑獄張九成罷
先是左司諌陳公輔論九成平日所行無非矯偽朝廷
每因其辭輒復遷擢彼亦何憚而不辭詔九成與小郡
九成又辭乃令主管江州太平觀　壬申進呈李誼論
吏部非次闕不當改為集注上曰士大夫羈旅之中有
非次闕不得授又待集注之期所以衆論以為非爾聞
每赴部授差遣者所費極多何以責其清廉
　(史臣曰立國以法者天下之至公待人以情者帝王/之全度太祖杖贓吏於朝堂以至極刑無所容貸而)
　(高宗乃憫其赴部之苛費集注之淹期惻然有哀矜/之心二者不同何也蓋祖宗建極之初立萬世之規)
　(模用法不得不盡其嚴高宗遭多事之時士大夫流/離困厄者衆故不得不本乎恕其迹不同而帝王之)
　(度一/也)
癸酉先是張浚以破賊功遷特進浚悃辭上曰朕以賞
罰治天下如卿大臣固不俟勸然賞不行則四方萬里
無由知卿之功浚復固辭以富平敗事受天下之責上
曰富平之失卿以宫祠去位朕所以示罰也今日有功
則賞可後乎卿每有制除則再三辭避恐於君臣之義
有所未安浚恐竦奉詔　翰林學士兼侍講朱震引疾
乞在外宫觀不許先是董弅免官震乃白張浚求去徽
猷閣待制胡安國聞之以書遺其子寅曰子發求去晩
矣當公輔之說纔上若據正論力爭則進退之義明今
不發一言黙然而去豈不負平日所學惜哉且復問宰相云
某當去否既數日又云今少定矣此何等語遇緩急則
是偷生免死計豈能為國逺慮平生讀易何為也於是
安國自上奏曰士以孔孟為師不易之至論然孔孟之
道失其傳乆矣自程頤始發明之而後其道可學而至
今使學者師孔孟而禁不得從頤之學是入室而不由
户也夫頤之文於易則因理以明象而知體用之一原
於春秋則見諸行事而知聖人之大用於諸經語孟則
發其微旨而知求仁之方入徳之序鄙言怪語豈其文
哉頤之行則孝悌顯於家忠誠動於鄉非其道義一介
不以取予則高視濶步豈其行哉自嘉祐以來頤與兄
顥及邵雍張載皆以道徳名世如司馬光吕公著吕大
防莫不薦之頤有易春秋傳雍有經世書載有正䝉書
惟顥未及著書望下禮官討論故事加此四人封爵載
在祀典比於荀揚之列仍詔館閣裒其遺書以羽翼六
經使邪說不得作而道術定矣　戊寅帶御器械劉錡
權主管馬軍司并殿前步軍司公事張浚薦錡文武兩
器真大將材故有是命　辛巳韓世忠奏已還軍楚州
上因論淮陽取之不難但未易守張浚曰淮陽今劉豫
要害之地故守之必堅上曰取天下須論形勢若先據
形勢則餘不勞力而自定矣正如奕棊布置大勢既當
自有必勝之理　癸未翰林學士兼侍講陳與義參知
政事提舉醴泉觀兼侍講沈與求同知樞密院事　左
修職郎朱倬召對乞申戒有司勤恤民隠今西北之民
已思見官儀矣陛下大固其心勿小小以傷之天下幸
甚　乙酉詔樞密本兵之地事權宜重可依祖宗故事
置樞密副使宰相仍兼樞密使其知院以下如舊　吏
部侍郎吕祉在建康聞禁伊川學上奏曰臣竊惟孔子
刪詩序書繫周易作春秋明禮樂與門弟子答問則見
於論語凡學孔子無如子思孟子中庸與七篇之書具
存自漢至本朝上所教下所學鴻儒碩學端亮閎偉之
士接武於時何嘗不由此道豈特程頤而後𫝊也臣竊
詳程頤之學大抵宗子思中庸篇以為入徳之要中庸
曰君子之中庸時中程頤之所得也近世小人見靖康
以來其學稍傳其徒楊時輩驟躋要近名動一時意欲
歆慕之遂變巾易服更相汲引以列于朝則曰此伊川
之學也其惡直醜正欲擠排之則又為之說曰此王氏
之學非吾徒也號為伊川之學者類非有守之士考其
素行蓋小人之所不為有李處廉者知瑞安縣專事貨
賂交結權貴取程頤文并雜說刋板作帙遍遺朝士朋
比者交口稱譽謂處廉學伊川近聞處廉犯入已贓繫
獄罪當棄市逺近傳笑此皆子思所謂小人之中庸而
無忌憚者也中庸一也然有君子之中庸有小人之中
庸非其學之謬乃學者之罪也望將前日聖旨指揮連
臣僚所論出榜諸路州縣學舍使學者皆知舊學而不
為近世小人之所習以補治化從之　丙戌詔以知州
軍諸郡通判各六十一闕歸吏部用左右司奏也於是
堂除郡守之闕一百九通判八十　丁亥閤門祗候充
問安使何蘚都督行府帳前准備差使范寧之至自金
國得右副元帥宗弼書報道君皇帝寧徳皇后相繼上
僊　醴泉觀使兼侍讀秦檜為樞宻使應干恩數並依
見任宰相條例施行　辛卯四川都轉運使李迨始視
事時茶馬司闕官命迨兼領熙豐以來成都府秦州皆
有擢茶司買馬監牧司至是闗陜既失迨請合為一司
名都大提舉茶馬司從之　二月丙申夜太平州火丁
酉鎮江府火　己亥主管台州崇道觀王倫充迎奉梓
宫使閤門宣贊舍人高公繪副之　河南京西宣撫副使
岳飛赴行在翌日内殿引對飛密奏請正建國公皇子
之位上諭曰卿言雖忠然握重兵於外此事非卿所當
預也飛色落而退　辛丑詔以太陽有異氛氣四合令
中外侍從各舉能直言極諌之士一人自復賢良方正
科久未有應者至是張浚乞因災異降詔上從之　壬
寅夜雷聲初發　癸卯命樞宻院計議官李宷往江淮訊
究營田利害如有未便於民者令宷與樊賓王弗商量
先次改正　夜大雪　甲辰輔臣奏事上曰朕常日不
甚御肉多食蔬菜近日頗雜以豆腐為羮亦可食也水
陸之珍兼陳於前不過一飽何所復求過殺生命誠為
不仁朕實不忍沈與求曰陛下舉斯心以加諸彼天下
不難治矣　先是太陽有異張浚奏曰臣以非才備位
宰相致天象如此罪無所逃上曰此乃朕不徳所致浚
因引咎上曰應天以實不以文惟君臣交修不逮可以
消變浚曰臣等敢不恭承大訓　丙午川陜宣撫副使
呉玠初置銀㑹子於河池迄今不改　己酉上與輔臣
論共器因曰前日岳飛入對朕問有良馬否飛奏舊有
兩馬已而亡之今所乘不過馳百餘里力便乏此乃未
識馬故也大抵馴而易乘者乃駑馬故不耐騎而易乏
若就鞍之初不可制御此乃馬之逸羣者馳驟既逺則
馬力始生張浚曰人材亦猶是也但當駕御用之耳上
曰人材若只取庸常易悦者何以濟天下之事浚曰既
知其可用則當不責近效以待有成上曰飛今見識極
進論議皆可取朕嘗諭之國家禍變惟賴將相協力以圖
大業不可時時規取小利遂以奏功徒費朝廷爵賞須
各任方面之責期以恢復中原乃副朕委寄之意昨張
俊來覲亦以此戒之
　(史臣曰上論人材不取庸常易悅者以其無補也唐/太宗與臣僚論事有不出其意者退而有憂色人主)
　(有大功徳及於天下者/其志趣不相逺類此)
庚戌吏部尚書孫近等請諡大行太上皇帝曰聖文仁
徳顯孝廟號徽宗　癸丑提舉廣南市舶林保進中興
龜鑑　是日雨雹　丙辰知果州宇文彬降一官放罷
去嵗果州旱守臣王隲率民出粟賑貸㑹隲滿嵗彬代
之乃與通判州事龎信孺繪禾登九穗圖獻于朝上曰
此不出誕謾即謟諛爾去年四川荒旱黎民艱食安有
瑞禾政使偶然有之何足為瑞往年知撫州高衛進甘
露圖朕疾其佞罷其守符彬等可降官仍放罷　丁巳
湖北京西宣撫副使岳飛為太尉賞商虢之功翌日陞
宣撫使飛威名日著淮西宣撫使張俊益忌之參謀官
薛弼每勸飛調䕶而幕中之輕銳者復教飛勿苦降意
於是飛與俊隙始深矣飛時留行在遂衛上如建康
己未上𤼵平江府以舟載徽宗皇帝顯肅皇后几筵而
行　庚申淮西宣撫副使劉光世乞在外宫觀先是議
者謂光世昨退保當塗幾誤大事軍律不整士卒恣横
張浚亦言光世沉酣酒色不恤國事語以恢復意氣怫
然乞賜罷斥以警將帥上然之光世聞上進𤼵乃引疾
乞祠上曰光世兵比之韓世忠張俊之軍訓練殊不至
一軍皆驍銳但主將不勤耳月費錢米不貲皆出民之
膏血而不能訓練使之赴功甚可惜也大抵將帥不可
驕惰若日沉迷於酒色之人何以率三軍之士後三日
乃以親筆答光世曰卿忠貫神明功存社稷朕方倚賴
以濟多艱俟至建康召卿奏事其餘曲折併俟面言
平江府進士張亨衢進歴代中興論上讀曰肅宗以張
后李輔國之故不能盡子道於明皇可以謂之仁孝乎
　辛酉上次常州　賜無錫知縣李徳鄰五品服初上
引徳鄰入對問以民間疾苦徳鄰對民户避役田土悉
歸兼并之家近者雖令軍丁女户募人充役然每都不
得過一名欲望均為五人俾得均濟詔付户部上以徳
鄰留心民事故有是賜焉　三月癸巳朔上次丹陽縣
韓世忠以親兵赴行在遂衛上如建康　甲子上次鎮
江府楊沂中以所部赴行在詔沂中總領彈壓車駕巡
幸一行事務　乙巳上發鎮江府乗馬而行晩次下蜀
鎮上謂張浚等曰道中晴明因閲韓世忠背嵬軍馬極
驍健事藝比往日益更精强浚等因論奏諸將才能不
同大要在得士心則人肯用命上曰天時地利不如人
和將帥能得士心則上下和輯樂為之用矣　上次建
康府賜百司休沐三日　甲戌岳飛朝辭　丙子召提
舉江州太平觀胡安國赴行在時安國上所纂春秋傳
翰林學士朱震乞降詔嘉奬上曰安國明於春秋之學
比諸儒所得尤邃向來偶緣留程瑀而出可令召來張
浚曰若安國乃君子之過過於厚耳小人必須觀望求
合豈肯咈旨上曰安國豈得為小人俟其來當寘之講
筵故有是命仍用金字遞行安國自言所著傳事按左
氏義取公羊穀梁之精者大綱本孟子而微辭多以程
氏之説為據凡三十年乃成上甚重之　戊寅同知樞
宻院事沈與求進知院事　庚辰行營前護副都統制
王彦知邵州詔彦軍併隸權主管馬軍司公事劉錡於
是錡始能成軍　辛巳浙西安撫制置使兼知臨安吕
頤浩兼行宫留守頤浩至臨安處事甚有緒豪右莫敢
犯禁　淮南西路兼太平州宣撫使劉光世為少保充
萬壽觀使奉朝請封榮國公時光世入見再乞罷軍且
以所管金穀百萬獻于朝乃以其兵屬都督府而有是
命張浚因分光世所部為六軍令聴本府參謀軍事吕
祉節制　詔行在職事官令轉對一次　是春廣西大
饑斗米千錢桃李互實皆可食凡物多類此　夏四月
癸巳張浚奏雨既霑足又即晴霽庶於蠶麥不妨上曰
朕宫中亦養蠶兩箔許欲知民間蠶熟與否浚等曰陛
下敦本憂民如此天下幸甚上又曰朕聞祖宗時禁中
有打麥殿今後圃有水朕亦令人引水灌畦種稻不惟
務農重穀示王政所先亦欲知稼穡之艱難爾　詔築
太廟于建康以臨安府太廟充本府聖祖殿　甲午鎮
江府進士蔣將上書論十事詔永免文解　乙未尚書
吏部員外郎黄次山為荆湖南路提㸃刑獄公事次山
引疾乞補外㑹給事中胡世將舉次山自代張浚因擬
次山修注上曰非告訐董弅者耶此風不可長遂令補
外浚意甚沮　戊戌御批鄭諶帶御器械翌日上諭宰
臣曰諶除命未須行朕宿思之昨召用徐俯外議謂諶
所薦朕何嘗容内侍薦人止縁洪炎進黄庭堅文集有
云徐郎或徐甥者後因胡直孺薦俯自代朕問之始知
其人今諶新命又恐外間紛紛不若止與在外宫祠張
浚等曰陛下聖慮如此敢不奉詔　庚子右司諌王縉
論江淮營田利害輔臣進呈上曰營田誠今日大利如
兩淮閒田不可數計但恐召募不行而奪見耕之農則
為民害矣要須遲以歳月以漸為之第使耕種日廣便
為大利　丁未起復湖北京西宣撫使岳飛乞解官持
餘服飛與宰相張浚異論歸過江州上疏自言與宰相
議不合求解帥事遂棄軍而廬墓上不許　江南西路
安撫制置大使兼知洪州李綱特遷左金紫光祿大夫
時綱遣韓异奉表問上起居且上䟽論時事略曰願陛
下益廣聖志與神為謀日新其徳勿以去冬驟勝而自
怠勿以目前粗定而自安凡可以致中興之治者無不
為凡可以害中興之功者無不去有所規畫措置必以
天下為度必以施於長久可傳於後世為法則中興不
難致矣夫中興之於用兵止是一事要以修政事信賞
罰明是非别邪正招徠人材鼓作士氣愛惜民力順導
衆心為先數者既備則士奮於朝農安於野穀粟充盈
財用不匱將帥輯睦士卒樂戰用兵其有不勝者哉疏
入詔綱典簿踰年民安盜息故有是命　壬子張浚辭
往太平州淮西視師沈與求奏劉光世嘗語人以陶朱
公自比浚等論范蠡之賢人所難及上曰蠡固賢朕謂
於君臣之義猶有所未盡也　丙辰都官員外郎馮康
國面對論蜀中漕運丁巳詔送都督府既而祕書省正
字孫道夫轉對上諭曰召自逺方者朕必詢民間疾苦
至如職事官轉對即以朝廷闕失訪之誠欲追法祖宗
不特舉行故事為文具而已也卿蜀人宜知蜀中利害
水運與陸運孰便道夫奏曰水運遲而省費陸運速而
勞民上曰水運既便自當行之　五月乙丑上與輔臣
論淮西事因曰兵無不可用在主將得人耳趙奢用趙
軍大破奏軍而趙括將之則大敗樂毅用燕兵攻齊而
騎刼代之則為田單所敗豈不在主將得人乎　丁卯
詔江西制置大使李綱趣捕䖍吉諸盜　戊辰金部員
外郎宋棐請詔中外臣僚採訪勇力權畧之士不時薦
舉以備采擇從之　壬申詔禮官條具舉行文宣武成
王熒惑壽星嶽瀆海鎮農蠶風雷雨師之祀　張浚在
廬州遣計有功赴行在前二日引對有功嘗獻所著晉
鑒上曰朕乙夜觀之且為艱難之戒又面問著春秋防
微之旨對曰婦笑於齊六卿分晉此書之所為作也上
首肯之　甲戌胡安國提舉萬壽觀兼侍讀疾速赴行
在　殿中侍御史石公揆奏今以詞賦經義取士而考
校者患不能兼通升黜安能得實今歳科場望令諸路
轉運司取經義詞賦兩等各差考官從之　戊寅上謂
秦檜等曰治天下須用恩威賞罰並行若有恩而無威
有賞而無罰何以為治朕自即位以來未嘗以私怒降
一人官所以言此者蓋姑息之風不可長也楊沂中朕
嘗日撫綏之過於子弟去年淮西有警朕親筆戒之若
不便進當行軍法沂中震恐承命遂以成功檜曰陛下
英武如此中興不難致矣既而給事中兼直學士院胡
世將請因北風厲諸將帥各務究心水利措置營田從
之　己卯廣西進出格馬上曰此幾似代北所生廣西
亦有此馬則馬之良者不必西北可知上因論春秋列
國不相通所用之馬皆取於國中而已申公巫臣使呉
與其射御教呉乗車則是雖呉亦自有馬今必於産馬
之地而求之則馬政不修故也　詔禮部討論大火之
祀先是行在多火災言者論國家實感炎徳用宋建號
康定間因古商邱作為壇兆以閼伯配大火之祭多事
以來地陷賊境望詔有司即行在所每建辰戌出納之
月設位望祭從之　壬午賜四川都轉運使李迨詔書
奬諭以其能裁抑冗濫以寛民力故也　甲申詔以時
暑行在所及行宫御史各一員慮諳獄囚諸路州軍令
監司分詣　初命學士院䇿試效士五十三人得陳壽
昌等十人合格詔優等授官平等免文解一次餘皆賜帛
罷之　乙酉手詔自今内外臣僚薦士或不如所舉及
罪當并案者必罰毋赦上以薦舉法壊甚者以子弟姻
戚互相薦論至犯吏議則僥倖首免故條約焉尚書省
言自來立法太重不能必行乃詔自今犯贓私罪者舉
主逓降二等其以子弟親戚互薦者令臺臣察之　監
察御史趙渙乞侍從至職事官不限資序各舉才堪大
縣者一人俟二三年之間按其治狀同其賞罰詔行在
所侍從官限一月通舉二十人　丁亥中書省言諸路
監司除授依祖宗法即不避本貫詔如故事仍止避置
司州　己丑張浚奏論史事因言紹聖以舊史不公故
再修而蔡卞不公又甚每時以褒貶之語以騁其愛憎
今若不極天下之公則後人將又不信上曰謂之實錄
但當錄其實而褒貶自見若附以愛憎之語豈謂之實
錄上又曰今日重修兩朝大典不可不慎浚曰敢不恭
承聖訓　庚寅張浚言臣先備員川陜宣撫處置使切
見和靜處士尹焞緣叛臣劉豫父子迫以偽命焞自長
安徒步趨蜀乞食問路僅獲生全臣嘗延請至司與之
欵接觀其所學所養誠有大過人者紹興甲寅春被命
還朝盖嘗以焞姓名達之天聴今陛下博採羣議召寘
經筵而焞辭免新命未聞就道伏望特降睿旨令江州
守臣疾速津遣初焞行至九江㑹諌官陳公輔請禁伊
川學復辭曰學程氏者焞也浚乃顯言其學行請趣召
之焞猶不至　六月癸巳左司諌陳公輔入對面奏興
復之䇿因言衆論謂南兵不可用上慨然曰赤壁之役
曹操敗於周瑜淝水之戰符堅敗於謝元北人豈常勝
哉越王勾踐卒敗呉王兵强諸國亦豈北方士馬邪
乙未罷江淮營田司以淮東轉運判官蔣璨淮西轉運
判官韓璡江東轉運副使俞俟兩浙轉運副使汪思温
並兼提領本路營田仍督責州縣當職官接續措置
丙申御筆史館重修神宗皇帝實錄尚有詳畧失中去
取未當恐不可垂信傳後宜令本館更加研考逐項貼
説進入以竢親覽先是著作郎何掄乞刋正新錄紕繆
至是批出掄所言張浚意也　戊戌詔四川制置大使
司津遣隱士張大檝赴行在大檝龍水人隠居翠微巖知
天象嘗倣唐制為蓋天圖謂可置之几案及備軍幕中
候驗因為木式以獻乃詔大檝併賫所藏天文祕書赴
行在　壬寅詔胡安國累上章引疾可與便郡以左司
諌陳公輔等有言也乃以安國知永州　戊申兵部尚
書兼都督府參謀軍事吕祉往淮西撫諭諸軍祉初在
建康每有平戎之志張浚大喜之浚以劉光世持不戰
之論欲罷之參知政事張守以為不可浚不從守曰必
欲改圖須得有紀律問望素高能服諸兵官之心者一
人乃可浚曰正為有其人故欲易之也時祉亦自謂若
專總一軍當生擒劉豫父子然後盡復故疆及光世罷
乃命祉先往淮西直祕閣詹至聞之遺浚書曰吕尚書
之賢固一時選然於此軍恩威曲折夘翼成就恐不得
比前人兼此軍今已付之王徳徳雖有功而與酈瓊輩
故等夷恐其下有不能平者願更擇褊裨素為軍中所
親附者使為徳副以通下情㑹祉還朝而瓊與其下八
人列狀訟徳于都督府且乞回避都督府謂徳直寢不
行瓊等又訟于御史臺徳亦言瓊之過乃召徳還建康
以所部一軍隸都督府命祉往廬州節制之祉又辟准
備差遣陳克自隨葉夢得與克厚謂之曰吕安老非馭
將之才子高詩人非國士也淮西諸軍方互有紛紛之
論是行也危矣哉弗聴祉克皆留其家乃單騎從軍
詔以欽廉邕州去歳大水米踊貴令本路常平官蠲賦
税賑饑乏其公私欠負皆停之　己酉皇叔同知大宗
正司士㒟開府儀同三司士㒟嘗因對勸上留意恤民
上曰朕以干戈未息不免時取於民如月樁之類欲罷
未可一旦得遂休兵凡取於民者當悉除之時建康有
積欠左藏庫錢帛乞免輸上曰建康兵火後遺民無幾
朕何忍更取積逋耶可並除之因謂輔臣曰朕嘗語趙
鼎宣和以前宰輔非其人費用無節誅求無藝四海之
民困於科斂不得安業朕嗣位以來思與之休息又以
邊事未靖軍費之資取辦於諸路者尚多斯民之災如
此儻他日兵寢朕當一切蠲罷雖租賦之常亦除一二
年朕之此心天地鬼神實照臨之張浚等曰陛下聖志
如此天必助順民之休息固有期矣他日更在陛下選
用大臣推行徳意上曰然事亦在朕秦檜因論及唐太
宗不能去封徳彝上曰唐太宗用封徳彞宇文士及朕
常以為恨既知其奸佞猶信之不疑浚曰太宗所謂惡
惡而不能去也　丙辰尚書省請申命舉人程文許通
用古今諸儒之說及自出己意但文理優長即為合格
從之　乙卯執政進呈左朝奉大夫蒲䞇乞駐蹕江陵
上曰荆南形勝自古呉蜀必爭之地宜諭王庶益濬治
城塹招徠流移練兵積粟為悠久之計張浚曰庶在荆
南頗有治行上曰蜀中多士幾與三呉不殊近日上殿
如李良臣蒲䞇極不易得因論士人各隨所習如蜀中
之士多學蘇軾父子江西之士多學黄庭堅浚等曰大
抵耳目所接師友淵源必有所自䞇閬中人浚在閬州
引為主管機宜文字後六日遂以贄行尚書兵部員外
郎　丁巳吏部尚書孫近引疾乞奉祠張守曰聞近信
命甚篤以為自此當有災咎亟求去位上曰君相之命
固不當言命矧近時日者尤不足信朕未常聞也　七
月乙丑知䖍州張觷條上措置盜賊事件張浚等言觷
有才必有措置秦檜曰觷向知南劒州能平賊甚有功
而言者以為多殺平人毁譽是非不公如此上曰大凡
人為血氣所使而愛憎移之所以毁譽是非不公在上
察之耳浚曰士大夫少學故如此孔子許顔回為王佐
蓋惟不遷怒不貳過者可以為天下國家也上曰孔子
所許顔回一人而已可知其難士大夫少時為血氣所
使而輕任喜怒更事既多若能知悔則亦少累朕為親
王時或因事輕用喜怒至今不能忘常自悔責
　(史臣曰人君過失與常人不同天下臣民惟以順君/為義莫或拂之而亦莫或回之惟上聖卓然特立異)
　(於常情乃能自反爾故以過為失諱者常千萬文/過以自安者常十百悔過而能自反者纔千一也)
丙寅祕書郎張戒提舉福建路茶事上因論館中人材
以為戒好資質而未更事任可令在外作一任復召用
之戒聞請補外後二日上謂輔臣曰士大夫須更歴外
任不必須在朝廷若既練達而止令在外則又不盡用
材之道陳與義進曰前日陛下惜張戒人材除外任以
養成之聖意甚美上曰中書省可籍記他日復召用
丁卯起復湖北京西宣撫使岳飛遣屬官王敏求來奏
事初飛請解官上命參議官李若虚統制官王貴詣江
州敦請飛依舊管軍如違並行軍法若虚等至東林寺
見飛具道朝廷之意飛堅執不肯出若虚曰相公欲反
邪相公河北一農夫耳受天子之委任付以兵柄相公
謂可與朝廷相抗乎公若堅執不從若虚等受刑而死
何負於公凡六日飛乃受詔赴行在張浚見飛具道上
所以眷遇之意且責其不俟報棄軍而廬墓飛詞窮曰
奈何浚曰待罪可也飛然之遂具表待罪上慰遣之將
行上謂飛曰卿前日奏陳輕率朕實不怒卿若怒卿則
必有行遣太祖所謂犯吾法者惟有劒耳所以復令卿
典軍任卿以恢復之事者可以知朕無怒卿之意也飛
得上語意乃安至是遣敏求奏事委曲感恩云非官家
保全何以有今日翌日上以其語諭輔臣秦檜見飛舉
趾已有忿忿之意矣　壬申張浚以旱乞率從官祈雨
又乞弛役慮囚筭數事因奏如浙西諸郡及宣州廣徳
軍地形下禾覺旱如鎮江建康地形高最覺少雨上曰
朕患不知四方水旱之實宫中種兩區稻其一地下其
一地高昨日親閲之地高者其苗有槁意矣須精加祈
求庶幾數日得雨也時方盛暑浚一日坐東閣參知政
事張守突入執浚手曰守嚮言秦舊有徳聲今與同列
徐考其人似與昔異晩節不免有患失心是將為天下
深憂蓋樞密使秦檜浚以為然　徽猷閣待制邵溥上
其父伯温所著辨誣三卷上曰事之紛紛止緣士刑恕
耳數十年來士大夫相攻詆幾分為國幾分為民皆由
私意託公以遂其事宣仁之謗今已明白紛紛之議可
止矣　嗣濮王仲湜薨仲湜酷好珊瑚大者一株至數
百千上嘗問仲湜墜地則何如曰墜地則碎矣上曰以
民膏血易此無用之物朕所不忍也仲湜無以對　戊
寅史館校勘張嵲面對先是有詔刋修神宗新錄訛謬
校勘李彌正胡珵見張浚辭史職既而嵲對罷申後省
以所得聖語云范沖任申先止憑校勘官便以為是故
實錄多舛誤彌正珵再辭史職從之　辛巳張浚等奏
禱雨備至未獲感應上曰應天須以實如恤刑弛役之
類當更有實惠可及民者朕曉夜思之如積欠一事為
民之害甚大比因移蹕所過州縣下蠲除之令民間極
喜可將諸路紹興五年以前税賦積欠及其他逋負議
蠲之庶幾少蘇民力浚等退而條具悉施行焉　金晉
國王宗維卒　癸未手詔臣民各許實封言事在外令
附驛以聞旱故也宰臣張浚樞密使秦檜已下引咎乞
罷黜詔曰亢陽未雨憂心如熏咎在一人非卿等罪各
安乃位勿復陳詞夙夜勉旃以輔台徳　簡州教授黄
源應詔上書言中興之主當與創業同創業當視藝祖
其大計大議取謀於宰相則趙普等是也大勲大烈責
成於大將則曹彬等是也内則講修政事為萬世計外
則削平僣偽為一統計今陛下中興十有一年政事則
講修不逮僣偽則削平不果何也無乃隆主勢以論一
相威嚴斷以馭大將作威作福直與藝祖不同故邪因
條六事一曰躬一徳以享天心二曰正東宫以嗣國統
三曰勵宗親以䇿勲勞四曰厚禁旅以鞏宸極五曰連
秦夏以臨三晉六曰由淮甸以傾全齊　甲申蠲諸路
民户紹興五年以前欠租上旨也坊場凈利五年正月
以前所負亦除之建康府居民貧病者畀之藥死者助
其葬　丁亥詔今後士民陳獻利害令給舍子細看詳
其可採者取旨施行　八月壬辰張浚奏探報偽齊簽
軍自六十以上則減之十五以上則増之科調之煩民
不堪命出軍之際自經於溝瀆者不可勝計上蹙然歎
息曰朕之赤子至於如此當思有以拯救之可諭江淮
諸郡凡歸附者加意撫納厚與賙恤勿令失所以稱朕
意　乙未江南東路宣撫使張俊為淮南西路宣撫使
盱𣅿軍置司主管殿前司公事楊沂中為淮南西路制
置使權主管侍衛馬軍司公事劉錡為淮南西路制置
副使並廬州置司時吕祉至廬州而酈瓊等復訟王徳
于祉祉諭之曰若以君等為是則大相誑然張丞相但
喜人向前儻能立功雖有大過彼亦能濶畧況此小嫌
疑乎於是密奏乞罷瓊及統制官靳賽兵權乃命二帥
往淮西召瓊等還行在　丁酉左從事郎朱松特改宣教郎
為祕書省校書郎松熹之父也以薦得召見時已用張
浚䇿進次建康指授諸將計日大舉以復中原松欲堅
上志即奏言陛下當抗志於高明而輔以睿智日躋之
學垂精延訪早夜汲汲以求宗廟社稷經遠持久之計申
明紀律崇奬節義而又以民心為基本忠良為腹心則
恢復大功指日可冀矣因論自古中興之君惟漢之光
武勤勞不怠身濟大業可以為法晉之元帝唐之肅宗
志趣卑近功烈不終可以為戒又言宜鑒既往之失深
以明人倫勵名節為先務而又博求魁磊骨鯁純正不
回之士寘之朝廷使之平居無事正色立朝則姦萌逆
節銷伏於㝠㝠之中一朝有緩急則奮不顧身以抗大
難亦足以禦危辱凌暴之侮庶幾乎神器尊嚴而基祚
强固矣蓋松深病夫士溺於俗學不明於君臣之大義
是以處於成敗之間者常有茍生自恕之心而闕於舍
生取義之節將使三綱淪墜而有國家者無所恃以為
安而𤼵為是言上深悦之諭輔臣曰光武固無可議若
元帝僅能保區區之江左略無規取中原之心肅宗惑
於張后李輔國之讒而虧人子之行此其可戒也　四
川制置大使席益復與都轉運使李迨有違言交愬于
上詔令學士院賜詔戒諭　戊戌張浚進呈知荆南府
王庶復徽猷閣直學士上曰庶嘗云今天下不可専用
姑息要當以誅殺為先謂朕太慈聞仁宗皇帝嘗云寧
失之太慈不可失之太察此祖宗之明訓也今百姓犯
罪自有常法何以誅殺為先乎浚等曰聖人三寶一曰
慈未聞以慈為戒也　酈瓊叛執兵部尚書吕祉祉簡
倨自處將士之情不達淮西轉運判官韓璡舊在劉光
世幕中光世待之不以禮至是諸校或以罪去祉之乞
罷瓊與靳賽也其書吏朱照漏語於瓊瓊令人遮置郵
盡得祉所言軍兵之罪瓊等大怨怒前一日被旨易置
分屯康淵曰歸事中原則安矣詰朝諸將晨謁祉坐定
瓊袖出文書示中軍統制官張景曰諸兵官有何罪張
統制乃以如許事聞之朝廷邪祉見之大驚欲退走不
及為瓊所執瓊遂以所部四萬人渡淮降劉豫　壬寅
張浚見上引咎上曰失三萬人不繫國安危譬猶臨陣
折傷亦是常事卿等不可以此介意當益鎮安人心激
厲士氣以為後圖浚曰臣非才誤國上貽聖慮今聖志
先定臣復何憂敢不黽勉以圖報效　是日吕祉為酈
瓊所殺先一日瓊與其衆擁祉次三塔距淮僅三十里下
馬立棗林下謂曰劉豫逆臣我豈可見之衆逼祉上馬
祉罵曰死則死此爾等過去亦豈可保也軍士聞之有
傷感咨嗟者瓊恐搖衆心乃急䇿馬先渡淮至霍丘縣
令統領官尚世元殺祉世元以刃刺祉且顧統領官王
師晟師晟不肯祉罵瓊不已遂碎首折齒而死　甲辰
御筆兩浙東路安撫制置大使兼知紹興府趙鼎充萬
壽觀使兼侍讀疾速赴行在是日張浚留身求去位上
問可代者浚不對上曰秦檜何如浚曰近與共事始知
其闇上曰然則用趙鼎遂令浚擬批召鼎檜謂必薦已
退至都堂就浚語良久上遣人趣進所擬文字檜錯愕
而出浚始引檜共政既同朝乃覺其包藏顧望故上問
及之　詔新除崇政殿説書尹焞疾速赴行在以焞再
辭除命故也　丁未張浚論淮西地勢險阻可以固守
陳與義曰見王徳呈淮西圖道路幾不可方軌上曰地
形雖險亦在將兵者如何耳李左車謂井陘之道車不
得方軌騎不得成列韓信卒由井陘口以破趙軍要是
險阻不足恃也　戊申權禮部侍郎呉表臣言比年科
舉校藝詩賦稍優不復計䇿論之精粗以致老成實學
之士不能無遺落之嘆欲望特降睿旨今之秋試及將
來省闈其程文並須三場參攷庶幾四方學者不徒事
於空文皆有可用之實輔臣進呈上曰文學政事自是
兩科詩賦止是文詞䇿論則須通古今所貴於學者修
身齊家治國以治天下專取文詞亦復何用　癸丑贈
吕祉資政殿大學士時有得祉括髪之帛歸呉中者其
淑人呉氏持之自盡以狥葬聞者傷之　甲寅中書言
命官犯贓抵死祖宗之時間有杖脊刺面係一時酌情
斷遣近來刑部引為常例甚非朝廷欽恤之意詔自今
似此案狀令刑部更不坐例止由朝廷酌情斷遣自是
贓吏不復黥配矣　乙卯御史中丞周祕入對論右僕
射張浚輕而無謀愚而自用徳不足以服人而惟恃其
權誠不足以用衆而專任其數雖本無疑貳者皆使有
疑貳之心雖本無怨望者皆使有怨望之意故酈瓊以
此懐疑而叛願早正其誤國之罪以為後來之戒　丙
辰殿中侍御史石公揆入對論張浚罪　是月諸路大
旱江湖淮浙被害甚廣江西制置大使李綱獻言乞修
政事以救今日之弊大略以謂前年江湖閩浙嘗苦大
旱陛下親灑宸翰勸誘賑濟至誠感天報以休應嵗大
豐穰民以安樂自經一稔之後上下恬嬉不復勤恤民
隠朝廷百色誅求上供不以官數而以虚額和糴不以
本錢而以闗子絲𧖟未生已督供輸禾穀未秀已催裝
𤼵州縣困於轉輸文移急於星火官吏愁嘆閭里怨咨
感動天心旱灾復作然則陛下欲銷彌灾異導迎吉祥
不必他求但如前日之用心自然感召和氣休應立臻
繼旱暵復為豐年矣今日之患欲民力寛則軍食闕矣
欲軍食足則民力乏矣非有術以權之使歛不及民而
軍食足不可得而均也惟陛下留神邦本天下幸甚
九月辛酉申命吏部審量崇觀以來濫賞初范宗尹既
免相遂罷討論及是復開生二十四項自是追奪者復
衆矣　左正言李誼論張浚望收還政柄置之閒慢
乙丑御史中丞周祕入對言近上殿論宰相張浚失謀
誤國乞正其罪未䝉付外施行臣謹摭所聞為陛下言
其二十罪雖未足以盡浚之所為而不達軍情不恤民
力不用善言不畏公議所以至於敗事者實皆由此今
猶强顔廟堂之上以淮西之變為細事以吕祉之死為
竒節尚欲文飾其過以欺聖明此亦可謂無恥矣望將
浚前後罪狀明正典刑以為人臣誤國之戒浚聞復求
去自是不復入對矣　丁卯京東淮東宣撫處置使韓
世忠淮西宣撫使張俊皆入見議移屯秦檜曰臣嘗語
世忠俊主上倚兩大將譬如兩虎固當各守藩籬使冦
盜不敢近上曰此諭猶未切政如左右手豈可一手不
盡力也乃命俊將所部自盱眙軍移屯廬州　辛未江
西制置大使兼知洪州李綱奏䟽論淮西兵叛因勸上
以兼聽上深以為然令學士院賜詔奬諭時綱疏所陳
朝廷措置失當者五深可嘆惜者五及鑒前失以圖將
來者五且言天地之變不足為灾人不盡言國之大患
侍從者獻納論思之官也䑓諌者耳目心腹之寄也今
侍從臺諌以言為職類皆毛舉細故以塞責至於國家
大計係社稷之安危生靈之休戚者初未嘗聞有一言
及之陛下試察如淮西之變侍從臺諌之臣亦有見危
納忠為陛下言之者乎大臣懐祿而不敢諌小臣畏罪
而不敢言此最今日之可憂者又以書遺張浚言自今
春閤下專任大政以來薦進人才調護將帥措置邊防
均理財用皆未卓然有以慰天下之心者聲譽損於前
時規模爽於舊説中興氣象邈未有期不知何為而然
也且以近日淮西叛將事觀之官吏軍民二十餘萬相
率而北去將佐遇害者甚衆閤下平日信任以為可屬
大事如吕祉者被執以往挫威辱國中外震驚於誰責
而可乎今有人力足以舉百鈞而益之以萬鈞則力必
不勝矣然有可任之理者與人共之也今閤下以一人
兼將相之權緫中外之任而無與人共功名之心軟美
者進鯁諒者疎逆耳苦口之言不聞曲突徙薪之謀不
至變生所忽不足怪也若因淮西之變痛自懲創輯睦
將帥博詢衆謀惟其是之為從幡然改圖則未必不轉
禍而為福也安危休戚與國家及閤下同之　和靖處
士尹焞言誤䝉召命已及國門癃老廢疾委寔可矜伏
望敷奏許之自便輔臣進呈上曰尹焞可謂恬退矣辭
免之奏至十數上而未止可降旨不允　初以旱故求
直言而太學生有應詔上書論兵事者且言以淮西一事論
之去嵗劉豫力攻淮西劉光世遂欲南渡為退保之計
光世之罪天下共欲誅之酈瓊等兵馬平日驕墮終不
為用天下之事有大於此者乎古中興之世則必有中
興之臣臣觀張浚區區之心實有是念惜乎才力有限
舉非其人浚之孤立無一介為助者為陛下自任以天
下之責此亦今日之所難矣臣願陛下召諸大臣盡赴
行在拜張浚為大都督陛下親御戰馬往來問勞庶使
蕃偽之情不能探伺臣聞張俊一軍號曰自在軍平居
無事未嘗閲習惟韓世忠岳飛兩軍人馬整肅願陛下
速置諸路都督以通上下之情無使諸軍復有淮西之
禍也　壬申特進守尚書右僕射同中書門下平章事
兼樞宻使都督諸路軍馬監修國史張浚罷為提舉江
州太平觀浚為相凡三年　給事中直學士院胡世將
試尚書兵部侍郎先是趙鼎言臣䝉恩召還經惟方再
辭而復遣使宣押臣無地措足然先事言之則不敢昧
蓋進退人才乃其職分今之清議所與如劉大中胡寅
吕本中常同林季仲之徒陛下能用之乎妬賢黨惡如
趙霈胡世將周祕陳公輔陛下能去之乎陛下於此或
難則臣何敢措其手也䟽入上為徙世將於是公輔等
相繼補外　癸酉湖北京西宣撫使岳飛言近傳淮西
軍馬潰叛於國計未有所損不足上軫淵衷臣願提全
軍進屯淮甸萬一蕃偽窺伺臣當竭力奮擊期於破滅
詔奬之　右司諌王縉請對乞留張浚不從　甲戌張
浚落職依舊宫觀浚既罷相而御史中丞周祕復論浚
望削奪官職重賜竄責以為大臣專權誤國之戒殿中
侍御史石公揆亦論浚罪請投之逺方故有是命　乙
亥大理少卿薛仁輔乞天下獄有半年未決者委提㸃
刑獄親問一年未決者具因依申省張守等奏累降旨
催諸路決獄不得淹繫若如仁輔所奏則許及半年或
一年矣上以為然且曰獄重事也朕自即位以來未嘗
送一人入獄　淮西宣撫使張俊言軍中營寨未辦張
守乞増支錢上因論財用皆出民力若如此之費實不
可已茍可已者須極愛惜張俊嘗奏軍中費却陛下無
限錢糧朕語之朕何嘗有一錢與卿此皆百姓膏血也
卿知百姓膏血不可窮竭務與朝廷為一體則中興之
功不難致矣　丙子萬夀觀使兼侍讀趙鼎守尚書左
僕射同中書門下平章事兼樞宻使前一日鼎至行在
上召對于内殿首論淮西事鼎曰臣愚慮不在淮西恐
諸將竊議因謂罷劉光世不當遂有斯變自此驕縱益難
號令朝廷不可自沮為人所窺上以為然　丁丑上問
趙鼎防秋大計鼎曰淮西雖空闕當以壯根本為先務
又問去留如何鼎曰來已失之遽去不可復爾今國威
少挫須勉强自振上以為然且曰初聞淮西之報未嘗
輒動執政奏事皆皇懼失措反求以安慰之鼎曰正須
如此見諸將尤須安靖使之罔測不然益増其驕蹇之
心矣仍以控制之事專責之二將曰光世之兵本不為
用我之所賴惟汝二人彼必感陛下倚任之重且不敢
以朝廷為弱也前此大臣曽以此啟否上曰彼皆倉皇
無地措足何暇及此　戊寅御書羊祜𫝊賜樞宻使秦
檜　辛巳合祀天地于明堂太祖太宗並配　張俊至行
在特詔俊赴大禮侍祠　召劉光世高世則赴行在權
禮部侍郎陳公輔言光世之召乃因大將之言如是則
朝廷威令可否皆在諸將今後大將有過何以處之張
浚之罷幾於助將帥而罷宰相何倒置之甚耶　乙酉
張子儀監登聞鼓院未上改軍器監丞大將子孫除職
事官始此　交趾郡王李陽煥薨子天祚立　丙戌李
處廉除名新州編管處廉知永嘉縣坐以官錢雕伊川
集板及印造與人并他贓當絞特貸死籍其貲自是以
為例　丁亥中書言川陜宣撫副史呉玠於梁洋勸誘
軍民營田今夏二麥并約秋成所收近二十萬石可省
饋餉詔奬之　戊子權主管侍衛馬軍司公事劉錡知
廬州主管淮南西路安撫司公事仍兼制置副使張俊
既還行在朝議復遣之趙鼎顯言於衆曰今行朝握精
兵十餘萬何至自擾擾如此儻有他虞吾當身任其責
俊軍還未閲月乃遽使之復出不保其無潰亂也起居
舍人勾濤因薦錡以所部屯合淝上從之時淮西制置
副使楊沂中亦已還行在在淮西者錡一軍而已　劉
豫使乞兵于金主亶且請用酈瓊為鄉導併力南下亶
陽許之遣使馳詣汴京以防瓊詐降為名立㪚其衆先
是王倫奉使至歸徳府豫遲之不遣彌旬迓使至倫始
渡河見魯王昌瀋王宗弼于涿州具言劉齊營私民怨
之狀時金人已定議廢豫頗納其言　冬十月庚寅上
謂大臣曰向緣亢旱詔求直言自是上書者甚多雖經
親覽猶恐未能詳究利病可令後省官子細看詳有可
採者中書條上取旨行之庶詔令不為虛文　詔依舊
間日一開講筵用右正言李誼奏也先是陳公輔建議
以為上日臨講筵有妨退朝居喪之制乞令講讀官供
進口義誼奏真宗嗣位首命崔頤正講尚書英宗嗣位
司馬光首請開講筵是祖宗三年之制未嘗廢學也從
之　壬辰周禧入對論張浚罪乞更賜貶責　丁酉新
知永州胡安國提舉江州太平觀從所請也趙鼎進呈
因言安國昨進春秋解必嘗經聖覽上曰安國所解朕
置之座右雖間用傳注頗能𤼵明經旨朕喜春秋之學
率二十四日讀一過居常禁中亦自有日課早朝退省
閲臣僚上殿章疏食後讀春秋史記晩食後閲内外章
奏夜讀尚書率以二鼓罷鼎曰陛下聖學如此非異代
帝王所及上曰頃陳公輔嘗諌朕學書謂字畫不必甚
留意朕以謂人之常情必有所好或喜田獵或嗜酒色
以至其他玩好皆足以蠱惑性情廢時亂日朕自以學
書賢於他好然亦不至廢事也　戊戌提舉江州太平
觀張浚責授祕書少監分司南京永州居住先是趙鼎
奏欲降一詔以安淮西軍民上曰當以罪己之意播告
天下俟行遣張浚畢降詔鼎曰浚已落職上曰浚誤朕
極多理宜逺竄鼎曰浚母老且有勤王大功上曰勤王
固已賞之為相也功過自不相掩於是臺諌周祕等論
浚罪未巳石公揆李誼相繼論列祕對後四日夜降祕
等各兩章後批浚散官安置嶺表至是鼎封起未即行
翌日至漏舍約諸人救解鼎奏曰外頗傳播以謂浚之
出皆諸將之意今又如此行外間益疑矣上曰若宰相
出入由於諸將即唐末五代之風今幸未至此鼎曰今
謫浚雖非諸將之言亦少快諸將之意矣上曰此不恤
也樞宻使秦檜奏曰臣等前日不敢言今日却當言參
知政事張守曰浚為陛下捍兩淮宣力勤勞前此罷劉
光世正以其衆烏合不為用今其驗矣羣臣從而媒孽
其短臣恐後之繼者必指浚為鑒孰肯身任陛下事乎
上顧而不答鼎又曰浚有老母今過嶺必不能將母陛
下忍使其子母為死别乎上猶未解鼎又留身再懇曰
浚之罪不過失䇿耳凡人計謀欲施之豈不思慮亦安
能保其萬全儻因其一失便寘之死地後雖有竒謀妙
筭誰敢獻之此事利害自闗朝廷非獨私浚也上意解
鼎朝退召勾龍如淵馮康國馮檝至都堂曰上憐徳逺
母老有復辟功決不逺謫無過嶺之患諸君速以書報
上意三人退鼎又目之曰鼎不負徳遠徳遠負鼎又翊
日乃有是命　鼎之初相也上謂曰卿既還相位見任
執政去留惟卿鼎曰秦檜不可令去浚既貶張守陳與
義乞罷上皆許之檜亦留身求解機務上曰趙鼎與卿
相知可以少安檜退至殿廬起身向鼎謂曰檜得相公
如此更不敢言去　江西制置大使李綱上䟽言臣切
見張浚罷相言者引漢武誅王壅事以為比臣恐智謀
之士卷舌而不敢談兵忠義之士扼腕而無所𤼵憤將
士解體而不用命州郡望風而無堅城陛下將誰與立
國哉夫張浚措置失當誠有罪矣然其區區狥國之心
有可矜者願少寛假以責來效　庚子都官員外郎馮
康國乞補外趙鼎奏自張浚罷黜蜀中士大夫皆不自
安今留行在所幾十餘人往往一時遴選臣恐臺諌以
浚里黨或有論列望陛下垂察上曰朝廷用人止當論
才不才頃臺諌好以朋黨罪士大夫如罷一宰相則凡
所薦引不問才否一時罷黜此乃朝廷使之為朋黨非
所以愛惜人才而厚風俗也鼎等頓首謝　壬寅祕書
省正字胡珵李彌正復兼史館校勘趙鼎因奏事議及
改修神宗實錄上曰止修訛謬非有所改也鼎曰所降
御筆如此上曰乃宰相擬定者鼎曰起居注載著作郎
張嵲所得聖語亦然上駭曰安得有此即詔嵲所記勿
存留鼎乃知是事本非上意鼎又曰臣去國半載今觀
聖意稍異前日上曰尋常造膝每以孝悌之説相搖撼
其實紹述之謀也鼎曰秦檜莫有此論上曰無之自卿
去惟朱震不改其舊鼎曰臣觀持中論者皆惑聖聰乃是
沮善之術故以為不可太分當兼收並用則得人之路
廣臣謂君子小人並進何以為治與其多得小人寧若
少得君子之為愈也蓋分善惡惟恐不嚴稍寛則落其
姦便君子於小人常恕小人於君子不恕也上復以為
然乃詔昨令史館官再加研考新修神宗實錄止緣曽
統所進本脱落不全又九卷不載舊史理宜修整别無
同異之嫌元校勘官胡珵李彌正可依舊校勘　癸卯
上曰昨布衣賴好古上書論䖍賊事頗有理趙鼎奏大
意以招安為非陳與義曰招安討殺不可偏廢上曰用
兵則不免害及良民止當誅其首惡餘悉縱之乃善
初京東淮東宣撫處置使韓世忠遣親校温濟來奏事
且圖上淮陽形勢言賊並淮陽増築堡障欲遣偏師平
之上戒濟曰歸語汝帥當出萬全不宜輕動以貽後悔
濟既稟命復要他日將士之賞上曰有功須要賞但須
覈實然後有功者勸世忠既以狀來上則朝廷不欲違
其意但攻淮陽賞一萬七千餘人人不以為當也濟恐悚
奉詔　辛亥權主管殿前司公事楊沂中乞以諸路所
起禁軍弓弩手揀刺上四軍趙鼎等因論及南兵可教
張守曰止是格尺不及耳上曰人猶馬也人之有力馬
之能行皆不在軀幹之大小故兵無南北顧所以用之
如何耳自春秋之時申公巫臣通呉於上國遂霸諸侯
項羽以江東子弟八千横行天下以至周瑜之敗曹操
謝元之破符堅皆南兵也　甲寅直祕閣詹大和知江
州仍趣之任趙鼎進呈除目因言士人有不可為郡守
而必欲得之者往往不肯就宫祠上曰爾則不肯其如
一方赤子何鼎對而歎曰大哉帝王之言也　乙卯上
曰昨降出劉瑜書論十事皆民間疾苦可擇其當行者
行之趙鼎等曰所論皆善然法令已詳宻當申嚴行下
上曰若申嚴未必濟事須去其不便於民者謂如向來
浙右困於水脚錢其後造成綱船遂免此患瑜以布衣
應詔言事上納用之　丁巳詔遇六參日輪行在百官
一員轉對右正言李誼奏昨扈從臣僚不多止令輪對
一次今已輪徧數月矣望准建隆天聖故事日輪一員
俟百官俱集則依舊制故有是旨　閏十月辛酉知廣
州連南夫條上市舶之弊上曰市舶之利最厚若措置
合宜所得動以萬計豈不勝取之於民朕所以留意於
此庶幾可以少寛民力耳　癸亥左正言辛次膺論士
大夫營私不任事之弊詔榜朝堂時趙鼎再相已踰月
未有所施設朝士或以此責之鼎曰今日事如久病虚
弱之人再有所傷元氣必耗惟當靜以鎮之若作措置
煥然一新此起死之術也張徳遠非不欲有為而其效
如此亦足以戒矣　趙鼎奏張俊措置河道事上曰俊
每事必親臨所以有濟上因言朕每論將帥須責其挽
弓騎馬人未知朕意必謂古有文能附衆武能威敵不
在弓馬之間抑不知不能弓馬何以親臨行陣而率三
軍使之赴難況今時艱將帥宜先士卒此朕之深意也
　乙丑上諭大臣曰川陜茶當專以博馬聞呉璘軍前
尚或以博馬價珠及紅髪之屬艱難之際戰馬為急可
劄下約束　丙寅左宣教郎尹焞為祕書郎兼崇政殿
說書焞及國門稱疾未巳上趣起之既而焞入見遂就
職焞每當講前夕必齋戒沐浴或問之曰欲以所言感
悟人君安得不敬焞時年六十七矣焞既至經筵數日
即乞致仕翌日趙鼎言焞有山林志不樂居此願陛下
以禮留之因加賜賚焞乃止其後有言於上者乃謂其
徒相與造謀欲朝廷見留以為高云　己巳上謂大臣
曰朕思今日安民之要無過擇監司郡守而已其間或
有不材之人奈一方赤子何可降旨令侍從官不限員
數舉可以為監司郡守者中書置籍遇有闕卿等共議
差填朕亦當書之屏風置諸左右以時揭貼見在已差
人不任職而無他過與自陳宫觀公議亦必以為是上
又曰謬吏之害民甚於贓吏贓吏一身取錢爾謬吏為
州則一州之胥吏皆取錢為縣則一縣之胥吏皆取錢
其害民豈不甚於贓吏也秦檜曰向令内外侍從舉知
縣而有互舉其子者其子又皆貪贓上曰侍從官朕之
所取信也而其任私欺謾如此朕當時不知若知之當
竄之嶺表　庚午詔侍從官各選可為監司郡守之人
不限員數具名以聞務令實惠及民不為文具　辛未
詔堂除吏部窠闕並依去年十二月丙午指揮已前舊
制施行自張浚獨相欲革内重外輕之弊乃詔郎官館
職二年並補外又取寺監丞以下至外州學官送部者
百闕而取知縣堂除者四十處未幾郎曹館職請外者
衆終不克行至是又復其故焉　詔史館見修徽宗皇
帝日厯以實錄為名　庚辰韓世忠乞統制官許世安
功賞上曰世安雖勇果不及呼延通等而平稳曉事過
之平居議論多有補於世忠上於諸將偏裨其才性短
長亦照臨無遺如此　辛巳江南西路安撫制置大使
兼知洪州李綱提舉臨安府洞霄宫時趙鼎奏檜已恊
議回蹕臨安綱聞之上疏諌大略謂自昔用兵以成大
業者必先固人心作士氣據地利而不肯先退盡人事
而不肯先屈是以楚漢相距於滎陽成臯間高祖雖屢
敗不退尺寸之地既割鴻溝羽引而東遂有垓下之亡
曹操袁紹戰於官渡操雖兵弱糧乏荀彧止其退師既
焚紹輜重紹引而歸遂喪河北由是觀之今日之事豈
可因一叛將之故望風怯敵遽自退屈果出此謀恐六
飛回馭之後人情動搖莫有固志士氣銷縮莫有鬭心
我退彼進使賊馬南渡得一邑則守一邑得一州則守
一州得一路則守一路亂臣賊子黠吏姦氓從而附之
虎踞鴟張雖欲如前日返駕還轅復立朝廷於荆棘瓦
礫之中不可得也既而具防冬畫一事件言之遂忤當
路意時江西大旱而綱課民修城民不以為便侍御史
石公揆因劾綱妄自尊大肆行煩擾殿中侍御史金安
節左正言李誼右正言辛次膺亦論綱困苦士民毒流
一路乞賜黜責三省乃檢會綱累乞宫祠奏章行下未
有代者綱懲靖康之謗乃且以本司積蓄錢穀之數聞
于朝自是不復出矣　壬午趙鼎等奏𣙜貨務出賣度
牒而逺方不能就買欲量付諸路上曰如此則州縣將
科敷於百姓矣鼎等奏不責以限數則無科敷之弊上
曰宜嚴為約束毋使民受其患　户部侍郎王俁乞令
從官所舉監司郡守必取曽經治縣聲績顯著之人從
之　戊子詔應淮西脱歸使臣不候整㑹去失並先次
支破本等請給如有冒濫即坐如法初淮西軍中諸使
臣為酈瓊劫去至是復歸者甚衆有司以文劵不明例
降所給趙鼎宻白于上曰此曹去偽歸正當優假之今
乃降其所請反使棲棲有不足之歎上即批出各還其
本等於是人心欣然來者相繼　十有一月甲午用户
部尚書章誼請置贍軍酒庫於行在其後歳收息錢五
十萬緡　淮西宣撫使張俊入見為上言劉光世罷軍
政閒居自有登仙之嘆上不樂謂俊曰卿初見朕何官
曰副使是時家貲如何曰貧甚從陛下求戰袍以禦寒
上曰今日貴極富溢何所自耶曰皆陛下所賜上曰然
則卿宜思所以自效而有羨於光世何耶俊皇恐謝
甲申川陜宣撫副使呉玠遣使臣吕政求犒軍物上召
政諭之曰歸語呉玠玠自小官拔擢至此皆出於朕非
由張浚也大丈夫當自結主知何必附託大臣而後進
所須犒軍物已支百五十萬緡非因浚進退有所厚薄
也宜以此諭之　丁酉執政擬臨安火禁條約凡縱火
者從軍法遺火延燒數多者罪亦如之上曰遺火豈可
與縱火同罪且立法太重往往不能行趙鼎曰遺火數
多者取旨可也上曰止於徒足矣庶可以必行兼刑罰
太重亦非朝廷美事　戊戌江東宣撫司幹辦公事王
漻上六朝進取事類詔與陞擢差遣　庚子四川安撫
制置大使席益以母朱氏憂去官　壬寅上謂大臣曰
張俊事上御下慮事臨敵皆不易得獨好廣邸地營土
木朕數鑴諭莫能改也比因其入對靣諭以朕來建康
行宫皆因張浚所修朕不允葺數間小屋為燕居及宫
人寢處之地當與卿觀之初不施丹雘蓋不欲勞人費
財也俊曰略加粉飾不過二三千緡朕語以國用艱窘
之時以二三千緡崇土木之飾亦所不忍也俊感嘆而
去　乙巳金右副元帥宗弼執偽齊尚書左丞相劉麟
于武城　於是尚書省上豫治國無狀金主亶下詔責
數之略曰建爾一邦逮兹八稔尚勤吾戍安用國為寧
負而君無滋民患　丙午詔潯州編管内侍李絪留滯
衢撫州踰年不去令兩路憲臣體訪押赴貶所趙鼎曰
陛下於近習不少假貸如此上曰小事便須繩治無使
滋長童貫梁師成豈是一日至此要在不可假以事權
爾　是日金人廢劉豫為蜀王囚于金明池
　(龜鑑曰方逆豫之陸梁也羣盜縱横蹂踐京汴兇雛/狂悖子麟姪倪擾動江淮其鋒不易當也李横之謀)
　(復東京而豫之氣已折岳飛之收復襄陽而豫之鋒/已摧内有趙鼎贊親征之謀外有張浚董督師之事)
　(張韓劉岳又從而諸道進兵自是而兇酋授首强敵/悔禍六年而廢豫之謀定金人廢豫自麟猊敗之後)
　(廢豫為庶人而廢建炎四年僣偽至/紹興七年敗走凡八年而後平云)
己酉殿中侍御史金安節言諸路和糴米收耗太多上
曰郡守當痛與懲戒趙鼎等奏江東郡守有掊歛不恤民
者上曰郡守以字民為職掊歛不恤朕何賴焉當悉罷
與宫觀選除循吏如周綱陳槖之流使罷者不失宫觀
之祿而民被實惠實為兩得　上論諸軍使臣猥多嵗
増俸廩因曰大將奏功率以所愛𥚹裨多轉官資而出
戰士卒往往不及不惟無以勸有功兼亦蠧國用朕嘗
謂行賞當先自下行罰當先自上鼎曰聖慮高逺豈諸
將可及　庚戌初修武郎朱弁既為金人所拘遣李𤼵
歸報尼堪等相繼死亡上曰藝祖皇帝兵不血刃而得
天下故福祚悠逺自古帝王未聞窮兵黷武而能長久
者金人連破大國而兵弗戢不亡何待來春當極力經
理中原　辛亥右迪功郎李時雨獻玉壘忠書三十篇
詔特狥二資　壬子樞宻院計議官吕稽中司農寺丞
蓋諒並罷二人皆為都督府官屬故侍御史石公揆論
之趙鼎等開陳稽中諒之為人上曰用人不須太速須
使名實加於上下然後無異論賢士大夫衆所未知驟
加拔擢一遭㸃汚則為終身之累非所以愛惜人才也
　丙辰上與大臣言嗣濮王仲湜酷好珊瑚趙鼎因言
頃到蔡行家見其奢麗可駭如卧榻亦以滴粉銷金等
為飾上曰朕頃在藩邸猶用黒漆床渡江以來止用白
木上施蒲薦素黄羅為褥素黄羅被三條而已睡後豈
復知有華好也　新知台州秦梓主管台州崇道觀先
是殿中侍御史金安節論梓人品凡下附麗匪人討論
之法獨不行於梓郡守民之師帥風化所係而梓之所
履如此難以望其化民成俗矣䟽入不報安節又言近
降聖旨欲實惠及民不為文具臣之區區必欲罷梓所
授者蓋欲使郡守之選自比加重以稱陛下及民之意
也梓聞乞宫觀乃有是命樞密使秦檜深恨之　荆湖
南路提㸃刑獄司幹辦公事胡鈐充樞密院編修官
十有二月庚申禮部尚書劉大中言浙東之民有不舉
子者臣嘗承乏外郡每見百姓訴丁鹽紬絹最為疾苦
蓋為其子成丁則出紬絹終其身不可免愚民寧殺子
不欲輸紬絹又資財嫁遣力所不及故生女者例不舉
誠由賦役煩重人不聊生所致也趙鼎進呈上曰可嚴
行禁止朝廷法令備具往往不能奉行如銷金鋪翠立
法甚嚴禁中有犯罰俸三月無一人敢犯者而聞士民
之家尚有鋪翠一事非特長奢侈之風而殘害物命不
知其數且行下廣南福建禁採捕者鼎退而批旨以大
中所言送吏部措置　癸亥禮部侍郎常同奏奉詔舉
可為監司郡守之人輔臣進呈上曰朕已令書于屏今
後監司郡守有闕有已差人不足任皆當用所薦人填
闕雖不滿一人所欲而千里之民休戚所繫當權輕重
而處之　庚午樞密院進呈先得旨令京東宣撫處置
使韓世忠移司鎮江府留兵以守楚州世忠上奏極論
敵情巨測其將以計緩我師乞獨留此軍遮蔽江淮誓
與敵人決於一戰上賜札曰朕得所奏益見忠誠雖古
名將亦何以過古人有言閫外之事將軍制之今既營
屯安便控制得宜卿當施置自便勿復拘執至於軍餉
等事已令三省施行　乙亥上謂宰執曰聞三省文書
極繁卿等省閲日不暇給皆由六部官不任責事事申
明故也豈有為尚書不能任一部之事朕若擢為執政
便可裁天下之務趙鼎曰承平時朝廷尊嚴上下有分
昨一小使臣馬前喧呼臣恐其訴寃乃求差遣爾政由臣
等不才致朝廷之勢陵夷上曰此須與行遣天下事賞
罰而已若有罪不罰漸成姑息之風誠為不便乃命六
部措置條具申省　金人徙劉豫於上京後封曹王
乙亥户部尚書章誼入對上諭曰天下苗禾須與措置
其不熟處除檢於外止令輸錢仍運錢於豐熟之地糴
米如此則公私兩利矣　癸未有司奉九廟神主還浙
西　徽猷閣待制王倫右朝請郎高公繪還自金國初
劉豫廢左副元帥昌乃送倫等歸曰好報江南既道塗
無恢和議自此平達倫言金人許還梓宫及皇太后又
許還河南諸州上大喜賜予特異　初知泗州劉綱乞
調除州千夫修城有旨從之言者以為非是甲申上謂
宰執曰百姓誠不可勞但邊城利害至重天下之事亦
權輕重而朕愛民力一毫不敢動惟此役不得已也趙
鼎曰昨得旨已令優給錢米矣　以王倫為徽猷閣直
學士充奉迎梓宫使高公繪為右朝奉大夫充副使
　
　
　
　
　
　宋史全文卷二十上
欽定四庫全書
　宋史全文卷二十中
　　宋高宗十一
戊午紹興八年春正月戊子朔上在建康　癸巳言者
請今後從官作守不許衝見任人趙鼎曰祖宗以來如
此上曰若遇從官無異庶官宰執無異從官則非朝廷
之體　丙申御史中丞常同言自大臣用事以來沮抑
言路喜怒好惡一出私意臺諌章䟽多不報行或加節
貼文理不通殆非所以明是非公賞罰肅紀綱廣言路
也道揆法守不宜分彼此之嫌進賢黜姦當共守至公
之道言章若實使天下知朝廷議罪之當若其不實亦
使被罪者異時得以自明欲望特降處分隨事劄下報
行以稱陛下無偏無黨之意從之　戊戌參知政事張
守知婺州初上將還臨安而守謂建康自六朝為帝王
都江流險濶氣象雄偉且據㑹要以經理中原依險阻
以捍禦强敵可為别都以圖恢復每對必為上言之及
將下詔東歸守與趙鼎議于都省不合又謀諸朝上顧
守曰何如守曰昨日都省已與趙鼎言之陛下至建康
席未及煖今又巡幸百司六軍有勤動之苦民力邦用
有煩費之憂願少安於此以繫中原民心鼎不可守引
疾求去故有是命　乙巳趙鼎言士大夫多謂中原有
可復之勢宜便進兵乞召諸大將問計上曰不須恤此
今日梓宫太后淵聖皇帝皆未還不和則無可還之理
　丙午左正言辛次膺提㸃荆湖南路刑獄公事次膺
嘗論王仲嶷王㬇之父在建炎中皆嘗投拜㬇不當
與郡仲薿不當復官二人樞宻使秦檜妻黨也檜力營
救次膺乃併劾之曰是將有蔽朝之漸時檜議復遣王
倫使北請和次膺力言國恥未雪義難請好面陳及上
䟽者六七不從乃以母疾求去故有是命　丁未召新
知眉州邵溥赴行在上謂趙鼎曰朕於知名士大夫皆
欲識之獨未識溥　宰執大閲張俊軍馬于城西翌日
趙鼎奏器甲精明照耀廣川軍馬之盛至於如此皆陛
下留意所致上曰前日俊來奏事具言近來軍中製造
兵器已無遺功朕因諭之國家之力亦盡於此矣但欠
一事爾俊曰不知欠何事朕曰所欠力戰而已俊悚息
對曰他日若遇敵臣當盡死以報國家　戊申尚書兵
部侍郎胡世將為四川安撫制置使兼知成都府　二
月戊午知盧州主管淮西安撫司公事劉錡對于内殿
錡言淮北兵歸正者不絶今嵗合淝度可得四五萬衆
翌日上謂趙鼎等曰朕每慮江上諸將控扼之勢未備
若上流有警岳飛不可下則江池數百里邊面空虚得
錡一軍遂可補此門矣鼎曰更須措置荆南事若就緒
則沿流上下形勢相接不同前日上曰如此經營人事
既成若功有不成則天也　䕫州教授李昌言應詔撰
成中興要覽十篇詔本州取索實封投進　壬戌湖北
京西宣撫使岳飛乞増兵上曰上流地分誠濶逺寧與
減地分不可添兵今日諸將之兵已患難於分合與其
添與大將不若别置數項軍馬庶幾緩急之際易為分
合也飛又奏為湖北轉運判官夏珙等陞職進官上曰
可作直旨行下監司守臣朝廷所用不當令盡歸大將
　上召淮西宣撫使張俊至宫中從容與論邊事俊曰
臣當與岳飛楊沂中大合軍勢期於破敵以報國家上
諭之曰卿能如此甚副朕意朕更有一二事戒卿卿在
此毋與民爭利勿興土木之功俊悚息承命俊見地無
磚面再三歎息上曰朕為人主雖以金玉為飾亦無不
可若如此非特一時士大夫之論不以為然後世以朕
為何如人主也　癸亥上發建康府　甲子殿中侍御
史張絢乞車駕所過州縣量免租税上曰自古人主所
過皆有蠲復當議使實惠及之絢又乞踈決上曰此事
則不須父老望幸之意不可不有以慰之若罪人有罪
無可恤也　丙寅提舉江州太平觀胡安國充寶文閣
直學士賜銀帛三百匹兩安國以衰疾乞致仕上將許
之乃詔以安國解釋春秋成書進職加賜翌日詔安國
進一官致仕命未下而安國卒矣安國風度凝逺言必
有教動必有法燕居獨處未嘗有怠慢而與人談論氣
恬詞簡若中無所有性本剛急晩更沖澹年浸高加以
疾病而謹禮無異乎平時家居食不過兼味病中值嵗
大旱所居岑寂膳羞不可致子弟或請稍近城郭便藥
餌安國曰死生有命豈以口體移不貲之軀哉雖轉徙
屢空取舍一介必度於義少從游酢謝良佐鄒浩游與
向子韶曽開唐恕朱震情義最篤震被命召問出處之
宜安國曰世間惟講學論政則當切切詢究若夫行已
大致去就語黙之機必自斟酌不可決諸人亦非人所
能決也由中興以來諸儒之進退最合於誼者安國與
尹焞而已　乙亥四川都轉運使李迨罷用宣撫副使
呉玠奏也時宣撫司參議官陳逺猷已兼轉運副使乃
命主管茶馬張深兼權副使與逺猷共事　戊寅上至
臨安府　壬午祕書郎尹焞試祕書少監仍兼崇政殿
説書　三月己丑中書門下省檢正諸房公事林季仲
主管洪州玉隆觀以御史中丞常同言其貪惏邪佞故
也季仲嘗因對上奏曰臣聞古語有曰乳彘摶虎伏雞
搏狸夫彘非虎之敵雞非狸之敵其能搏之者𤼵於感
憤之誠也金人肆為貪虐以吞噬中夏自今觀之誠强
矣然中原之地尚數千里帶甲之士無慮百萬亦何至
如是之弱哉嘗試號於衆曰金人殺而父兄係而妻子
燔而廬舍奪而財寶是為不共戴天之讎必思有以報
之則俯仰之間氣必百倍以此衆戰誰能禦之今世之
説者不然曰天命如此其如彼何而釋老報應之說又
從而蠱之縉紳士大夫率以為然往往束手受囚引頸
待刃為之甘心焉嗚呼能洗是恥猶有餘恥能雪是寃
猶有餘寃若歸之命而聽其自爾可謂善自寛矣且人
事盡而後可以言命四夷交侵必因小雅之廢小雅之
廢命耶人耶外攘夷狄必由政事之修政事之修命耶
人耶如以命而已矣則賢才不必求政刑不必用將帥
士卒不必選練車馬器械不必修備以待命之將興斯
可也故李泌以謂君相不可言命惟當修人事而已矣
區區呉越激於感憤猶能以危為安以亡為存況以天
下之大億兆之衆乘其怒心而為之何遽不為福乎克
復宗社取舊物以還中原夫亦何難之有既而同又請
黜季仲職名以戒作偽之士季仲坐奪職　庚寅禮部
尚書劉大中參知政事　兵部尚書王庶充樞宻副使
庶為尚書時嘗論制夷狄之道在於愛民兵書無不本
於愛民者今縉紳無一言及民何也古之已衰而興者
未有不由於威令行紀綱立既盛而衰者未有不由於
威令不行紀綱不立羣臣有言慮合聖心者願畧煩文
為簡易與反復圖成敗上嘆曰大臣才也遂有是除庶
私念軍不可專專則難制兵不可驕驕則不用命賞罰
不可不公不公則人不服今世可為乎我於爵賞不濫
人多以我為吝於罪無所貸人多以我為刻今此可行
乎辭其位者三不聽遂論江西淮南廣東盜發四十餘
輩出於凍饑宜蠲平賦役治部使者守令貪虐以慰安
其心且曰負陛下恩徳壊陛下天下者彼則去矣陛下
為宗廟社稷主何所之乎其言激切類此　壬辰樞宻
使秦檜守尚書右僕射同中書門下平章事兼樞宻使
前一日趙鼎留身奏事上曰秦檜久在樞府得無怨望
否鼎曰檜大臣必不爾然用之在陛下爾是夕鎻院制
下朝士皆相賀惟吏部侍郎晏敦復退而有憂色曰姦
人相矣給事中張致遠祕閣修撰聞之皆以敦復言為
過其後乃服　甲午參知政事陳與義知湖州　己亥
制授故南平王李陽煥嗣子天祚靜海軍節度使安都
䕶封交趾郡王如陽煥初封故事　壬寅詔故相韓忠
彦配享徽宗皇帝廟庭用從官議也　丙午趙鼎奏近
積雨恐傷蠶麥欲詣天竺寺祈晴上曰朕於宫中亦養
蠶一箔要知農桑之候久雨葉濕豈有不損也　戊申
王次翁為吏部員外郎奏檜所引也　四月庚申初置
户部和糴場於臨安其後又増于平江嵗糴米六十萬
石　壬戌命樞密副使王庶暫往松江及淮南等處措
置邊防上戒以張浚待諸將多用數且狎昵自取輕侮
吕祉以傲肆自大取敗皆可為戒上因論王伯之道不
可兼行當以三王為法今之諸將不能恢復疆宇他日
朕須親行不殺一人庶幾天下可定自酈瓊叛張俊擅
弃盱眙而歸諸將稍肆庶素有威嚴臨發勞師於都教
場軍容嚴整庶便服坐壇上自楊沂中而下悉以戎服
步由轅門庭趍受命拜賜而出莫敢仰視自多事以來
所未有　庚午徽州布衣王悱獻孝經解義詔賜帛三
十匹　壬申祕書少監兼崇政殿説書尹焞留身求去
時已詔焞免兼史事四月甲子上曰待與卿在京宫觀
焞力辭且云士人若不理㑹進退安用所學翌日上以
諭輔臣叅知政事劉大中曰焞未問所學淵源足為後
進矜式班列中若得老成人為之領袖亦是朝廷氣象
乃以焞直徽猷閣主管萬壽觀留侍經筵　戊寅詔尹
焞解論語書成特賜六品服　壬午命翰林學士朱震
知貢舉是嵗増參詳官二員　是日王倫見金左副元
帥昌于祁州　五月丙戌何鑄行祕書郎秦檜薦之也
　戊子監察御史張戒入對因言諸將權太重上曰若
言跋扈則無迹兵雖多然聚則强分則弱雖欲分未可
也戒曰去嵗罷劉光世致淮西之變今雖有善為計者
陛下必不信然要須有術上曰朕今有術惟撫循偏禆
耳戒曰陛下得之矣得偏禆心則大將之勢分上曰一
二年間自可了戒曰陛下既留意臣言贅矣　庚寅詔
衢州布衣柴宗愈與免文解一次宗愈獻中興聖統大
略謂夏少康漢光武可為標準周宣王漢宣帝唐𤣥宗
憲宗可為鑒戒故有是命　丙申詔韓愈昌黎集中有
佐佑六經不牴牾於聖人之道者許依白虎通説文例
出題以取士用翰林學士知貢舉朱震等請也　丁酉
御史中丞常同言劉子羽十罪詔落職　戊戌知廬州
劉錡奏使臣張括等三人自言在西京闗師古手下師
古遣來申奏朝廷乞赦其罪自効來歸上曰昨背叛從
偽之人若能束身自歸無功者朕以不死待之若能立
功自効即隨高下推賞趙鼎秦檜退而嘆曰大哉王言
此漢光武之略也　庚子詔州縣鄉村五等坊郭七等
以下貧乏之家生男女而不能養贍者每人支免役寛
剰錢四千守令滿替並以生處増減為殿最之首用劉
大中請也　辛丑提舉江州太平觀胡安國上遺表謚
文定後數月詔曰安國所進春秋解義著王之大法朕
朝夕省覽以考治道方欲擢用遽聞淪亡可撥賜銀帛
三百匹兩令湖南監司應副葬事賜田十頃以給其孤
　壬寅提舉台州崇道觀張燾試尚書兵部侍郎燾召
還引對上慰勞久之因問朕圖治一紀于兹而收效蔑
然其弊安在燾曰自昔有為之君未有不先定其規模
而能收效者臣紹興初始䝉召對首以治道當先定其
規模為言臣竊觀方今朝廷施設之方朝令夕改其事
大體重不可輕舉者莫如六飛之順動往者前臨大江
繼又退守呉㑹曽未朞月而或進或却豈不為驍敵所
窺乎此無他規模不素定故也陛下之所朝夕相與斷
國論者二三大臣而已而一紀之間命相之制凡十有
四下執政遞遷者亦無慮二十餘人非規模不定任之
不一責之不專致此紛紛乎日月逝矣大計不容復誤
願陛下以先定規模為急規模既定未有治效不著上
歎息曰此誠方今急務朕非不欲立定規模緣宰輔數
易未有定論爾　提舉江州太平觀劉子羽責授單州
團練副使漳州安置御史中丞常同以十事論子羽故
也　丁未先是王倫既見魯國王昌昌遣使偕倫見金
主亶首謝廢豫然後致上旨金主始宻與羣臣定議許
和至是遣倫還且命烏凌阿思謀石慶充來議事　樞密
副使王庶條上淮南耕種等事上曰淮南利源甚博平
時一路上供内藏細絹九十餘萬其他可知以此知淮
甸不可不措置葺理　湖北京西宣撫使岳飛聞庶行
邊遺庶書曰今嵗若不出師當納節請閒庶稱其壯節
　戊申命刑部員外郎李彌遜馳勞北使于平江翌日
上謂輔臣曰館待之禮宜稍優厚若事有商量早遂休
兵得免赤子肝腦塗地此朕之本意也趙鼎曰若用兵
不知所費多少比之館待之費殊不侔矣上慨然嘆曰
當時若無軍旅之事使朕專意保民十數年間豈不見
效鼎與秦檜同對曰陛下為此言神明感格必有平定
之期矣　辛亥改命王倫充館伴使初命權吏部侍郎
魏矼館伴矼言項任御史嘗論和議之非今難以專對
秦檜招矼至都堂問其所以不主和議之意矼具陳敵情
難保檜謂之曰公以智料敵檜以誠待敵矼曰相公固
以誠待敵第恐敵人不以誠待相公耳檜不能屈乃改
命焉既而又辭遂命給事中呉表臣而倫充來館中計
事時左宣議郎王之道亦遺矼書言國家自靖康以來
失於議和致兩宫北狩萬乗東巡百姓墮於塗炭迨今
十有四年尚未覺誤復縱王倫賣國引賊入家頃年章
誼孫近使敵餘人盡留南京惟誼與近得至軍前稟議
今敵使之來自合用此例留餘人於韓世忠軍中令其
使副造朝不惟有以禠鳥獸之魄而奪之氣亦足計示
朝廷之尊乃若和議則有九不可而一可所謂一可者
今敵誠欲還二帝六宫與祖宗之故地為徳於我而無
所事賄夫誰曰不可為今日計當以此明告使者而俾
復命焉茍惟不從是敵無意於盟我何罪也　六月乙
夘朔知信州程邁為江淮荆浙閩廣等路經制𤼵運使
專掌糴事　禮部貢院奏試博學宏詞合格中等詹叔
義陳巖肖下等王大方詔叔義大方並與堂除巖肖賜
同進士出自　敕令所請福建路人户以子孫或同居
緦麻以上親與人雖異姓及不因饑貧並聽收養即從
其姓不在取認之限著為本路令其江浙湖廣州縣有
不舉子風俗處令憲臣體究申明依此立法從之　壬
戌衍聖公孔玠避亂寓衢州詔即賜田五頃　癸亥尚
書左僕射監修國史趙鼎史館修撰勾濤祕書少監尹
焞著作郎兼校勘張嵲佐郎胡珵校勘鄧名世朱松李
彌正高閌范如圭等上重修哲宗皇帝實錄九月書成
凡百五十卷　乙丑御史中丞常同言近闗報曽惇進
曽祖曽布著三朝正論真蹟轉右承議郎臣聞昔者神
宗皇帝切於求治鋭然更化付王安石以政事安石孤
負委任創為新法布於是時實為腹心其政皆出於布
之謀其法皆成於布之手故自海州懐仁縣令一年半
間十三遷而至知制誥安石嘗語人曰終始言新法不
便者司馬光也終始言便者曽布也其餘出入而已逮
紹聖初布與章惇蔡卞同秉大政元祐之法度委如弁
髦元祐之人才弃如斷梗布内愧於私心外迫於清議
乃間出一善言引一善士以求自異於衆既欲取高位
於當年又欲掠美名於後世首鼠兩端馴致建中之事
遂致蔡京得以乗間而入貽禍邦家而朝廷尚尊其説
頒其書於史官號曰正論臣竊惑焉臣願宣諭史官筆
削之際毋惑其説以至亂真庶幾一代之典足以垂信
後世詔付史館　戊辰接伴官范同言敵使已至常州
王庶時在合淝上疏有曰彼之議和割地不過以畫河
畫淮二者而已若曰畫淮則我之固有而淮之外亦有
見今州縣所治如泗州漣水軍是也既為我有安用和
為若曰畫河則東南數千里荆棘無人之地儻欲宿兵
守之財賦無所從出彼必厚索歳幣以重困我矣不如
拘其使而怒之疏入不報　辛未監察御史張戒言今
日議和理有可得者有必不可得者畫大河為界復中
原還梓宫歸淵聖此必不可得者也各務休兵音問往
復或歸吾太后此或可得者也復中原還梓宫歸淵聖
臣子之心孰不願然以兵取之則可以貨取之則不可
非惟不可亦必不得設或得之不過如童貫買燕雲之
地敵人暫去復來財與地卒兩失之爾自古豈有兵不
能勝而貨財可以却敵復國者　壬申上特御射殿引
見禮部合格舉人黄公度以下遂以南省及四州類試
合格舉人黄貢等共三百九十五人參定為五等賜及
第出身同出身奏名林恪以下出身至助教　癸酉樞
密副使王庶自淮西還行在先是庶將還朝未至復上
䟽言商之高宗三年不言其在諒闇言猶不出其可以
見外夷之使乎先帝北征而不復天地鬼神為之憤怒
能言之類孰不痛心陛下抱負無窮之悲將見不共戴
天之讎其將何以為心又將何以為容又將何以為説
又言臣䝉陛下親擢備位兵本國之大事不敢隠黙故
重為陛下陳其三䇿上䇿莫如拘其使者彼怒必加兵
我則應之所謂善戰者致人而不致於人是也敵人强
大自居一日或拘其使出於意表氣先奪矣負敗可立而
待其次願陛下念不共戴天之讎堅謝使人勿與相見
一切使指令對大臣商議然後徐觀所向隨事酬應最
其次姑示怯弱待以厚禮俟其出界精兵躡之所謂掩
其不備破之必矣　丙子初行朝聞思謀之來物議大
訩羣臣登對率以不可深信為言上意堅甚往往峻拒
之或至震怒趙鼎因請間密啟上曰陛下與金人有不
共戴天之讎今乃屈體請和誠非美事然陛下不憚為
之者凡以為梓宫及母兄耳羣臣憤懣之辭出於愛君
非有他意不必以為深罪羣臣以陛下孝誠如此必能
相亮上以為然羣議遂息　丁丑金使烏陵思謀石慶
充入見　翰林學士兼侍讀翊善朱震疾亟上奏乞致
仕且薦尹焞代為翊善夜震卒年六十七中夕奏至上
達旦不寐戊寅輔臣奏事上慘然曰楊時既物故胡安
國與震又亡同學之人今無存者朕痛惜之趙鼎曰尹
焞學問淵源可以繼震上指奏牘曰震亦薦焞代資善
之職但焞微瞶恐教兒童費力俟國公稍長則用之乃
詔國公往奠賜其家銀帛二百匹兩例外官子孫一人
　癸未户部侍郎向子諲入見因論京都舊事其言頗
及珍玩中書舍人潘良貴故善向子諲至是攝起居郎
立殿上聞其言甚怒既而子諲反復良久良貴不聞其
餘語怒甚徑至榻前厲聲曰向子諲以無益之言久勞
聖聽上語未竟子諲不為止良貴叱之退者再焉上驚
而怒欲抵良貴罪甲申子諲請致仕右正言李誼亦奏
良貴罪御史中丞常同奏良貴疾子諲曼詞衆以為直
不可罪之願許子諲補外上詰問曰子諲之貳版曹乃
卿所薦今良貴犯分沽激復上章稱述何也於是上欲
併逐同權禮部侍郎張九成為上言上意稍解九成因
曰近朱震死陛下命國公往奠又命子諲治其喪尊師
重道天下歎仰且士大夫所以嘉子諲者以其能眷眷
於善類也今以子諲之故逐柱史又逐中司非所以愛
子諲也上批諭同同言不已於是二人卒俱罷　秋七
月乙酉朔詔王倫假端明殿學士為奉迎梓宫使陳括
假徽猷閣待制副之殿中侍御史張戒復上䟽請外則
姑示通和之名内則不忘決戰之意而實則嚴兵據險
以守又曰自古能守而能和者有矣未有不能戰不能
守而能和者也使真宗無達蘭之捷仁宗非慶厯之盛
雖有百曹利用百富弼豈能和哉又曰茍不能戰不能
守區區信誓豈足恃也　丁亥知閤門事藍公佐假慶
逺軍承宣使充奉迎梓宫副使代陳括也　樞密副使
王庶言陛下當北狩之役龍飛睢陽匹馬渡江扁舟航
海以至苗劉之變艱難萬狀終無所傷天之相陛下厚
矣至今雖未尅復故疆鑾輿順動而大將互列官軍雲
屯百度修舉較前之日可謂小康何苦不念父母之讎
不思宗廟之恥不痛宫闈之辱不恤百姓之寃逆天違
人以事夷狄乎　戊子王庶因留身論事上宣諭曰朕
厯覽前古治道三五恐未易及如漢文景唐太宗當力
行之或可庶幾奏曰以陛下聖學高妙兼睿斷如此天
下安得不治　丁酉北使入辭　進士及第黄公度為
左承事郎簽書平海軍節度判官㕔公事禮部言祖宗
故事不䇿試則榜首補兩使職官上特命受京官自是
以為例　戊戌王倫辭行倫至都堂稟所授指二十餘
事一議和後禮數趙鼎答以上登極既久四見上帝君
臣之分已定豈可更議禮數二割地逺近鼎荅以大河
為界乃淵聖舊約非出今日宜以舊河為大河二事最
切或不從即此議當絶倫受之而去　辛亥詔殿前司
䇿選鋒軍統制呉錫還行在上曰錫有膽勇心計然不
可獨用可趣歸令楊沂中别遣軍代之趙鼎等退而語
咸服上知人善將將之明焉　八月乙丑江淮荆浙等
路經制𤼵運使程邁入見言劉晏為九使財賦悉歸于
一國朝始分為二而三司使居中𤼵運使居外相為表
裏今租庸分於轉運司常平分於提舉司鹽鐵分於茶
鹽司鼓鑄則有坑冶司平準則有市易司總之以户部
而𤼵運使徒有其名臣恐未及施為而議論蜂起上溷
聖聽上乃督邁使亟行且諭以置場和糴無甚賤傷農
邁曰臣敢不遵聖意於是降本錢四百萬緡令於六路
豐熟之地置場和糴焉　丙寅詔侍讀曽開讀三朝寶
訓侍講呉表臣講孟子張九成講春秋吕本中講左氏
傳崇寧殿説書尹焞講尚書既而本中辭兼局乃命中
書舍人勾龍如淵兼侍講九成在經筵一日論日食奏
曰日食之變本於惡氣惡氣之萌本於惡念不芟夷藴
崇之絶其根本將奔騰四達上觸乎天則日月薄蝕五
星失序下觸乎地則菑及五穀怪妖迭見中觸乎人則
為兵為火札瘥備至則惡念之起可不應時撲滅乎上
聳然曰誠在朕念慮間當為卿戒之九成進講畢上嘗
論王道曰易牛微事耳孟子遽謂是心足以王朕竊疑
之九成曰陛下不必疑疑則心與道二不忍一牛仁心
著見此則王道之端倪推此心以往則華夏蠻貊根荄
鱗介舉天下萬物皆在陛下仁政中豈非王道乎他日
上謂近臣曰朕於張九成所得甚多　丁夘知臨安府
張澄陞徽猷閣待制時臨安守臣任同京邑而澄有治劇
之才甚得時譽　己夘進擬栁州南雄州知州上曰廣
南去朝廷逺守臣尤得遴擇前日連南夫奏廣南盜賊
殺戮過多要降詔朕以謂盜賊固當殺戮只恐害及平
人有傷和氣若得守令平日存撫使不為盜乃上䇿也
如江西州縣長吏或昬繆不職或貪贓害民豈可不問
　壬午祕書省著作郎何掄罷殿中侍御史張戒言張
浚欲竄易舊史掄首附其意凡所籖貼自云改字舛
訛然頗主異議浚罷掄不自安遂撤去前日籖貼焚之
乃出掄知卭州　御筆和州防禦使璩除節鉞封國公
執政聚議樞密副使王庶大言曰並后匹嫡古以為戒
此豈可行左僕射趙鼎謂右僕射秦檜曰鼎前日負曖
昧之謗今不敢奏須公開陳檜無語翌日進呈鼎奏曰
今建國在上名雖未正恩數宜小異又曰建國名雖未
正天下之人皆知陛下有子矣以前後恩數並同皇子
又昨幸平江及謁太廟兩令建國扈蹕國人見者恣嗟
太息此社稷大計蒼生之福也在今日禮數不得不異
葢以繫人心不使之二三而惑也後數日參知政事劉
大中奏事亦以為言命遂寢　權禮部侍郎兼侍講張
九成兼權刑部侍郎先是刑部吏斷天下死囚不以情
自九成蒞職有情輕免死甚衆一日法寺以成案上大
辟九成閲始末得其情因請覆實囚果誣服者也奏黜
之時法官抵罰而朝論欲以平反為賞九成辭曰職在
詳刑而賣衆以邀賞可乎　九月丁亥侍御史蕭振劾
參知政事劉大中身為大臣而不以孝聞于中外乞賜
罷斥振本趙鼎所薦後以秦檜引入臺其劾大中蓋以
搖鼎也　甲午史館上續修哲宗實錄　乙巳上諭大
臣曰近張戒有章䟽論備邊當以和為表以備為裏以
戰為不得已此極至之論也(李心傳曰戒本/鼎客故主守)　丁未尚
書左僕射趙鼎遷特進以哲宗實錄成書也中書舍人
兼直學士院吕本中草制有曰謂合晉楚之成不若尊
王而賤霸謂散牛李之黨未如明是而去非惟爾一心
與予同徳右僕射秦檜深恨之　戊申宰執言自時多
艱朝廷思屈羣䇿以濟庶務緣此法度多有改易上因
曰經久之制不可輕議古者利不百年變法卿等以蕭
規曹隨為心何憂不治　壬子上諭輔臣曰昨日浙東
漕梁澤民奏今秋糴買事朕嘗諭以錢給之于民宜戒
減剋榖輸之於倉無取羨餘則公私兩便　冬十月丙
辰主觀太極觀邵博賜同進士出身除祕書省校書郎
詔博祖父雍道徳學術為萬世師父伯温經明行潔博
趣操文詞不忝祖父故有是命　丁巳參知政事劉大
中知處州　辛未上諭大臣曰江西盜賊在朝廷可治
者三一擇帥臣以壓服其心二任守令以勸課其業三
蠲科役以優給其力如此尚或為盜朕未之聞也　甲
戌特進尚書左僕射同中書門下平章事兼樞密使趙
鼎罷為兩浙東路安撫制置大使兼知紹興府時檜力
勸上屈己議和鼎持不可繇是卒罷鼎入辭從容奏曰
臣昨罷相半年䝉恩召還已見宸衷所以與鄉來稍異
臣今再辭之後人必有以孝悌之説脅制陛下矣臣謂
凡人中無所主而聴易惑故進言者得乗其隙而惑之
陛下聖質英邁洞見天下是非善惡謂宜議論一定不
復二三然臣甫去國已稍更改如修史本出聖意非羣
臣敢建言而未幾復修此可為惜臣竊觀陛下未嘗容
心特既命為相不復重違其意故議論取舍之間有不
得已而從者如此乃宰相政事非陛下政事也鼎行檜
奏乞同執政往餞樞密副使王庶謂鼎曰公欲去早為
庶言鼎曰去就在樞密鼎豈敢與檜至鼎一揖而去自
是檜益憾之
　(大事記曰惜乎偽齊入寇之時鼎獨建保江之計而/與浚不合浚自出師以來獨主幸建康之議而與鼎)
　(不合故沂中捷至鼎即求去且曰陛下以兵事為重/今浚成功浚當留臣當去雖上有卿且在紹興朕自)
　(有用卿之諭而浚為檜所欺遂引之為副使矣雖浚/與檜共事始知其暗去位之時力薦鼎相而檜之憾)
　(已深矣雖鼎再相力能䕶浚而檜黨百計搖撼鼎已/不自安矣中興之功所以垂成者張趙之勢合也中)
　(興之功所以隨壊者張趙之隙開也君子之隙既開/小人之勢遂合故八年十月鼎罷而檜之和議遂成)
　(天下之事/變矣惜哉)
丁丑京東淮東宣撫處置使韓世忠乞赴行在奏事先
是王倫既與烏凌阿思謀至敵庭金主亶復遣蕭哲等為
江南詔諭使使來計事世忠聞之上疏曰金人遣使前
來有詔諭之名事勢頗大深恐賊情繼𤼵重兵壓境逼
脅陛下别致禮數今當熟計不可輕易許諾其終不過
舉兵決勝但以兵勢最重去處臣請當之因乞赴行在
奏事馳驛以聞上不許　戊寅樞密副使王庶言間者
敵使之來臣忠憤所激屢奏封章力請謝絶專圖恢復
臣謀不逮遠知昧通方伏望速賜降黜或以適此執政
闕員未便斥去即乞特降處分遇有和義文字許免簽
書庶逃前後反覆有失立朝之節己夘詔不許庶復上
言臣生於陜西其風氣漸染耳目所聞見者莫非兵事
禍亂以來常欲以氣吞强敵則所謂講和者非臣之所
能也又言臣備數樞庭自合辭職不合辭事乞除臣一
近邊州郡願效尺寸不許　辛巳秦檜奏北使約中冬
上旬至泗州上曰所議殊未可解但可和即和不可和即
否兵備不容少弛可徧諭諸將以為之備　中書舍人
兼直院吕本中罷用侍御史蕭振奏也　十一月甲申
翰林學士孫近參知政事　殿中侍御史張戒面對言
王倫遽回北使遂有江南詔諭使及明威將軍之號不
云國而直云江南是以我太祖待李氏晩年之禮也曽
不得為孫權乎一則詔諭一則明威此二者何意敵云
詔諭臣不知所諭何事又曰臣謂為國只當自勉不可
僥倖偷安果得偷安猶可但恐屈辱已甚而偷安亦不得耳
䟽入秦檜怒愈有逐戒之意矣　丙戌權尚書禮部侍
郎兼侍讀張九成罷初趙鼎之未去也九成謂鼎曰敵
失信數矣盟墨未乾以無名之師掩我不備今實厭兵
而張虚聲以撼中國彼誠能從吾所言十事則與之和
當使權在朝廷可也鼎既免秦檜謂九成曰且同檜成
此事如何九成曰事宜所可九成胡為異議時不可輕
易以茍安耳他日與吕本中同見檜檜曰大抵立朝須
優游委曲乃能有濟九成曰未有枉已而能正人檜為
之變色㑹檜聞九成在經筵講書因及西漢災異事大
惡之既而九成再章求去上命以次對出守檜必欲廢
置之奏除提舉江州太平觀免謝辭　戊子殿中侍御
史張戒為司農少卿　己丑詔張戒為耳目之官附下
罔上可與外任坐前奏䟽乞留趙鼎也　庚寅上謂大
臣曰王倫使回金人頗有善意若上天悔禍敵肻革心
休兵之後一切從節省雖常賦亦蠲減以寛百姓　丙
申王倫至行在令日下赴内殿奏事　戊戌太常少卿
兼崇政殿說書尹焞稱疾在告遂卧家不出　己亥王
倫充國信計議使蘇符充副使符稱疾不受　庚子參
知政事孫近兼權同知樞宻院事以樞密副使王庶累
章求去故也　辛丑詔大金遣使至境朕以梓宫未還
母后在逺陵寢宫闕久稽汛掃兄弟宗族未聞㑹聚南
北軍民十餘年間不得休息欲屈己就和在廷侍從臺
諌之臣其詳思所宜條奏來上限一日進入先是禮部
侍郎兼侍讀曽開上䟽言女真和議稽諸前古為可憂
考之今事為難信而朝廷不思有以伐其謀方且忘大
辱甘臣服貶稱號捐金帛以難得之時為無益之事可
不為痛哭流涕哉伏望陛下無忘大恥無惑和議堅心
定志一於自治使政事修於内兵將强於外則將不求
而自和矣臣竊謂敵使之來所係甚大内外臣寮章䟽
願陛下使大臣集從官豫加熟議庶無後悔權吏部尚
書張燾亦請詢可否於衆檜乃白上下此詔焉　京東
淮西宣撫處置使韓世忠言伏讀宸翰鄰邦許和臣愚
思之若王倫藍公佐所議講和割地休兵息民事蹟有
實别無扶合外國誑賺本朝之意二人之功雖國家以
王爵處之未為過當欲望聖慈各令逐人先次供具委
無反覆文狀於朝以為後證先是世忠數上䟽論不當
議和上賜以手劄世忠既而受詔乃復上此奏詞意剴
切由是秦檜惡之　壬寅兵部侍郎兼權吏部尚書張
燾言傳曰天將與之誰能廢之臣請攷人事以驗天意
陛下飛龍濟州天所命也敵騎屢犯行闕卒以無虞天
所保也嵗在甲寅一戰而敗敵師天所贊也嵗在丙辰
再戰而却劉豫亦天所贊也嵗在丁巳酈瓊雖叛乃為
偽齊廢滅之資亦天所贊也是葢陛下躬履艱難側身
修行布徳立政上當天意而天祐之之所致也臣以是
知上天悔禍葢有日矣中興之期亦不逺矣伏願陛下
益務自修益務自治益務自强以享天心以聽天命以
俟天時時之既至吉無不利則何戰不勝何攻不克何
為不成何功不立梓宫何患乎不還淵聖何患乎不返
母后何患乎不歸宗族何患乎不復宗廟陵寢何患乎
不能繕修南北之民何患乎不能混一今此和議姑為
聽之而無必信可也伏願陛下毋取必於敵而取必於
天若乃略國家之大恥置宗社之深讎躬率臣民屈膝
夷敵北面而臣事之以是而覬和議之必成非臣所敢
知也上覽奏愀然變色曰卿言可謂盡忠然朕必不至
為敵人所紿方且熟議必非詐譌然後可從如其不然
當再遣使審問虛實而拘留其使人燾頓首謝　吏部
侍郎晏敦復言今所遣使以詔諭為名儻欲陛下易服
而拜受還可從乎又欲與陛下分庭而抗禮還可從乎
設或如此等事從其一二則與上下之分已大定矣自
此之後可以號令我矣彼或又行詔令授陛下一兩鎮
節鉞封陛下一王號還可從乎又或下令將本朝大臣
諸將盡行封拜還可從乎又或下令因彼年號正朔還
可從乎又或下令盡遣西北人歸郷里還可從乎姑畧
舉此數事則過此以往可推而知也陛下欲屈己就和
願周思而熟慮之謹擇而善處之若已屈之後必不致
有如臣前所陳之禍患陛下小屈以就大事可也　權
吏部侍郎魏矼言臣素不熟敵情不知使人所須者何
禮陛下所謂屈己者何事方今宗廟社稷惟陛下是依
天下生靈惟陛下是頼陛下既欲為親少屈更願審思
宗社安危之機與夫天下治亂之所係考之古誼酌之
羣情擇其經久可行者行之其不可從者以國人之意
拒之庶幾軍民之心不至懐憤且無噬臍之悔也　癸
丑知平江府向子諲致仕時金人所遣詔諭使將入境
子諲不肻拜敵詔乃上章乞致仕秦檜許之　甲辰樞
密副使王庶知潭州庶論敵不可和於道上䟽者七見
帝言者六秦檜方挾敵自重以為功絀其説庶語檜曰
公不思東都抗節存趙時而忘此敵耶檜大恨庶又抗
章求去乃有是命　檜進呈上因近日士大夫好作不
靖胥動浮言以無為有風俗如此罪在朕躬卿等大臣
亦與有罪檜曰臣等實任其責孫近曰他時疆事稍定
當須明政刑以示勸懲庶幾丕變　中書舍人兼直院
勾龍如淵試御史中丞時秦檜方主議和力賛屈己之
説而外論羣起如淵言於檜曰何不擇人為臺官使盡
擊去則相公之事遂矣檜大悟遂擢如淵中司人皆駭
愕　魏良臣行尚書吏部員外郎
　(朱勝非閒居錄曰達蘭統兵犯淮甸朝廷遣魏良臣/奉使數問秦檜仍稱其賢乃知檜初相時所陳二䇿)
　(出於虜意也逮其再相力薦良臣/入為都司繼除從官欲弭其言耳)
丁未樞密院編修官胡銓上疏曰臣謹按王倫本一狹
邪小人市井無賴頃緣宰相無識遂舉以使敵專務詐
誕欺罔天聽驟得美官天下之人切齒唾罵今者無故
誘致敵使以詔諭江南為名是欲臣妾我也是欲劉豫
我也劉豫臣事金人南面稱王自以為子孫帝王萬世
不拔之業一旦豺狼改慮猝而縳之父子為敵商鑒不
逺而倫又欲陛下效之夫天下者祖宗之天下也陛下所
居之位祖宗之位也奈何以祖宗之天下為仇敵之天
下以祖宗之位為仇敵藩臣之位陛下一屈膝則祖宗
廟社之靈盡汙草莱祖宗數百年之赤子盡為左袵朝
廷宰執盡為陪臣天下士大夫皆當裂冠毁冕變為異
服異時稱其無厭之求安知不加我以無禮如劉豫也
哉夫三尺童子至無知也指讎敵而使之拜則怫然怒
今金人則讎敵也堂堂大朝相率而拜讎敵曽無童稚
之羞而陛下忍為之邪倫之議迺曰我一屈膝則梓宫
可還太后可復淵聖可歸中原可得嗚呼自變故以來
主和議者誰不以此說㗖陛下哉然而卒無一驗則敵
之情偽已可知矣陛下尚不覺悟竭民膏血而不恤忘
國大讎而不報含垢忍恥舉天下而臣之甘心焉就令
敵決可和盡如倫議天下後世謂陛下何如主也況醜
類變詐百出而倫又以姦邪濟之則梓宫決不可還太
后決不可復淵聖決不可歸中原決不可得而此膝一
屈不可復伸國勢陵夷不可復振可為痛哭流涕長太
息者矣向者陛下間闗海道危如累卵當時尚不忍北
面臣敵況今國勢稍張諸將盡鋭士卒思奮只如頃者
北敵陸梁偽豫入寇固嘗敗之於襄陽敗之於淮上敗
之於渦口敗之於淮隂校之前日蹈海之危已萬萬不
侔儻不得已至於用兵則我豈遽出敵人下哉今無故
而反臣之欲屈萬乗之尊下穹廬之拜三軍之士不戰
而氣已索此魯仲連所以義不帝秦非惜夫帝秦之虚
名惜夫天下大勢有所不可也今内而百官外而軍民
萬口一談皆欲食倫之肉謗議洶洶陛下不聞正恐一
旦變詐禍且不測臣切謂不斬王倫國之存亡未可知
也雖然倫不足道也秦檜以腹心大臣而亦為之陛下
有堯舜之資檜不能致陛下如唐虞而欲導陛下為石
晉近者禮部侍郎曽開等引古誼以折之檜乃厲聲責
曰侍郎知故事我獨不知則檜之遂非狠愎已自可見
而乃建白令臺諌侍臣簽議可否是葢畏天下議已而
令䑓諌侍臣共分謗爾有識之士皆以為朝廷無人吁
可惜哉孔子曰微管仲吾其被髪左袵矣夫管仲霸者
之佐耳尚能變左袵之區而為衣裳之㑹秦檜大國之
相也反驅衣冠之俗而歸左袵之鄉則檜也不惟陛下
之罪人實管仲之罪人矣孫近傅㑹檜議遂得參知政
事天下望治有如饑渴而近伴食中書謾不敢可否事
檜曰敵可講和近亦曰可和檜曰天子當拜近亦曰當
拜臣嘗至政事堂三𤼵問而近不荅但曰已令臺諌侍
從議之矣嗚呼參賛大政徒取充位如此有如敵騎長
驅尚能折衝禦侮耶臣切謂秦檜孫近亦可斬也臣備
員樞屬義不與檜等共戴天區區之心願斷三人頭竿
之藁街然後羈留敵使責以無禮徐興問罪之師則三
軍之士不戰而氣自倍不然臣有赴東海而死耳寧能
處小朝廷求活耶　辛亥祕書省正字范如圭獻書于
秦檜曰禮經有曰父母之讎不與共戴天寢苫枕干誓
死以報春秋之法讎不復賊不討則不書葬葬者臣子
之事也不書葬以為無臣子也天下之痛莫甚於不得
其死君親不得其死而不復讎不討賊雖得梓宫而葬
之於臣子之心能安否乎古之人有命將出師誓滅鯨
鯢以迎梓宫者矣雖其力小勢窮不能有濟而名正言
順亦可以無愧於天下後世未聞𤼵幣遣使祈哀請命
以求梓宫於寇讎之手者也女真用是知我無復讎之
心可以肆為玩侮乃示欲和之意使倫歸報交使往來
至于再至于三其謀益深言益甘我之信彼益篤禮益
恭墮其計中不自知覺雖三尺童子皆為朝廷危之春
秋之法凡中國諸侯與夷狄盟㑹者必謹志而深譏之
女真自海上結盟借助於我以滅契丹契丹既滅遂犯
汴梁其不可信一也既為城下之盟講解而退矣曽不
旋踵復圍太原其不可信二也自時厥後和使項背相
望而侵犯之兵無嵗不有其不可信三也既破京城乃
始歛兵議和誘我二帝出郊刼之而去其不可信四也
劉豫其所立也事之無所不至一旦執之如探囊中物
其不可信五也彼包藏姦詭不可測度如此何為一旦
與我如此之厚哉聞其使稱詔諭挾䇿命而來要主上
以下拜之禮果有之乎其無之也果可從乎其不可從
也反面事讎匹夫猶不肻為忍以堂堂之宋君臣相率
而拜不共戴天之人哉主上哀疚在躬孝友天至必曰
吾為梓宫屈為皇太后屈為淵聖皇帝屈何不可之有
使子弟之情獲伸於一日志願足矣遑恤其他相公何
不以必然之理開陳於咫尺之前乎誠使一旦拜受女
真之詔冊則將行女真之命令頒女真之正朔普天之
下莫非女真之土率土之濱莫非女真之臣我宋君臣
上下雖欲求措身之所且不可得無乃違主上聖孝之
心失相公大忠之節乎昔漢高祖責數項羽兵不少解
卒免太公於爼上晉大夫征績以輔孺子使惡我者懼
卒能歸惠公於彊秦此古人已試之明驗也相公不用
此䇿以慰我主上孝弟之念奈何欲誤主上舉祖宗二
百年之天下委而弃之哉設若敵擁梓宫母后淵聖於
大江之外下一紙詔召吾君相以下來迎于境我若從
之立有禍變如其不從彼將責我曰吾歸而父母之喪
歸而親歸而兄有大造于而國乃違我之命不肻來迎
是不孝於父母不恭於兄不忠於我也聲罪來寇將何
以待之主上南面而君天下十有二年矣其即位也由
天下軍民推戴所迫不得已而從之至於今日天下軍
民豈肻聽吾君北面而為仇賊之臣哉主上以思念君
父母兄之故不憚於屈己天下軍民以愛君之故不肻
聽主上之辱身用此拒敵不為無辭者若其舉兵而來
適足以激怒吾衆我以大義明詔天下率勵瘡疾之餘
共雪父兄之恥乃不可失之機㑹也相公若必欲拂天
下之情贊成主上受此屈辱有如姦雄因衆心之憤擁
數十萬之衆仗大義以問相公之罪則將何辭以對相
公嘗自謂我欲濟國事死且不恤寧避謗怨相公之心則
忠矣使殺身而有益於君志士仁人之所願為也若犯
衆怒䧟吾君於不義政恐不惟怨謗而已將喪身及國
毒流天下遺臭萬世茍非至愚無知自暴自弃天奪其
魄心風𤼵狂者孰肻為此若曰聖意堅確臣下莫之能
回此非所望於相公也檜不荅　是日樞密院編修官
胡銓昭州編管銓之上書也都人喧騰數日不定上語
秦檜曰朕本無黄屋心今横議若此據朕本心惟應養
母耳於是秦檜等乃擬昭州編管時銓妾孕臨月遂寓
湖上僧舍欲少遲行而臨安已遣人械送貶所祕書省
正字范如圭與敕令所刪定官方疇同見吏侍晏敦復
為銓求援敦復曰頃嘗言秦檜之姦諸公不以為然今
方専國便敢如此此人得君何所不為敦復即往見守
臣張澄語之曰詮論宰相天下共知祖宗朝言事官被
謫開封府必不如是澄愧謝曰即追還矣壬子胡銓送
吏部與廣南監當銓既竄斥秦檜孫近又奏銓所上封
章言及臣等若重加竄責於臣等分誼有所不安臺諌
勾龍如淵李誼鄭剛中亦共救解之乃以銓監昭州鹽
倉銓之行也監登聞鼓院陳剛中以啟送之曰屈膝請
和知廟堂禦侮之無䇿張膽論事喜樞庭謀逺之有人
身為南海之行名若泰山之重又曰知無不言願借上
方之劒不遇故去聊乗下澤之車秦檜大恨之尋貶剛
中令安逺死焉十二月丙辰秦檜恐言者不已白上下
詔以銓上書狂悖戒諭中外　戊午提舉臨安府洞霄
宫李綱言臣竊見朝廷遣王倫使金國奉迎梓宫往返
屢矣今倫之歸與敵使偕乃以詔諭江南為名不著國
號而曰江南不云通問而曰詔諭此何禮也以愚意料
之敵為此名以遣使其邀求大略有五必降詔書欲陛
下屈體降禮以聽受一也必有赦文欲朝廷宣布頒示
郡縣二也必立約束欲陛下奉藩稱臣稟其號令三也
必求我賂廣其數目使我坐困四也必求割地以江南
為界淮南荆襄四川盡欲得之五也此五者朝廷從其
一則大事去矣金人變詐不測貪惏無厭縱使聽其詔
令奉藩稱臣其志猶未巳必繼有號召或使親迎梓宫
或使單車入覲或使移易將相或使改革政事或竭取
賦税或朘削土宇從之則無有紀極一不從則前功盡
廢反為兵端以謂權時之宜聽其邀求可以無後悔者
非愚則誣也　試禮部侍郎曽開知婺州先是秦檜嘗
因語和議事曰此言大係安危開於座中抗聲曰丞相
今日不當説安危止合論存亡爾檜瞿然警其言而罷
遂命出守開辭改提舉江州太平觀　己未吏部尚書
李光參知政事秦檜與光初不相知特以和議初成將
揭榜欲藉光名以鎮壓耳　乙丑詔紹興府南班不帶
遙郡宗室十八員嵗撥上供米五百斛以同判太宗正
事士㒟言宗室俸薄不足於糴故也　丙寅新知潭州
王庶落職提舉臨安府洞霄宫以中丞勾龍如淵論其
罪故也　詔祕書省校書郎許忻入對奏䟽言金人始
入寇也固嘗云講和矣靖康之初約肅王至大河而返
已而挾之北行訖無音耗河朔千里焚掠無遺復破威
勝隆徳等州淵聖嘗降詔書謂金人渝盟必不可守是
嵗又復深入朝廷措置失宜都城遂䧟敵情狡甚懼我
百萬之衆必以死爭也止我諸道勤王之師則又曰講
和矣乃邀淵聖出郊次邀徽宗繼往追取宗族殆無虚
日傾竭府庫靡有孑遺公卿大臣類皆拘執然後偽立
張邦昌而去則是金人所謂講和者果可信乎此已然
之禍陛下所親見今徒以王倫繆悠之説誘致敵人責
我以必不可行之禮而陛下遂以屈己從之臣是以不
覺涕泗之横流也　樞宻院編修官趙雍上書略曰天
子之孝與臣庶不同報難報之恨雪難雪之恥精變天
地誠動金石震國威立法制為匹夫匹婦復讎而朝四
夷於明堂此陛下之職而羣公所當盡心也為今日之
計當以講和為中國一事不必張皇委宰相平見使者
遣使臣再議直俟梓官已還母兄相見然後徐議稱號
折中典禮南北兄弟自有故事願陛下少抑一身孝愛
之情俯狥天下至正之論　丁夘王揚英為太常博士
揚英獻所著黼扆箴十二篇上召對而有是命　戊辰
湖北京西宣撫使岳飛乞差胡邦用知靖州上曰郡守
牧民之官亦藩屏所寄當自朝廷選差若皆由將帥辟
置非臂指之勢也　庚午殿中侍殿史鄭剛中言今日
之勢尤急於邊郡如楚泗通㤗滁濠江鄂以至荆襄闗
陜之地不過二十餘郡願詔大臣精選二十餘輩分而
布之使其招徠牧養朝廷又時遣使按行無狀者易之
處處得人則須以持久増秩賜金之事可行矣從之
辛未參知政事李光言月樁錢之害常平之利上曰月
樁事朕數為趙鼎言之不以為意常平司當復置三省
可條具取旨　癸酉祕書省著作郎胡珵尚書司勲員
外郎朱松祕書省著作佐郎張廣凌景夏祕書省正字
常盟范如圭上書曰臣聞主憂臣辱主辱臣死前者上
皇訃聞陛下方宅大憂天下受其辱矣今者聞諸道路
口語籍籍審如是將辱在陛下之身臣等得其死為有
名之時也人誰無死為君父死之為有宋宗社死之為
古今臣子忠孝大訓死之豈為無名乎敵人方據中原
吞噬未厭何憂何懼而一旦幡然與我和哉葢其狃於
荐食之威動輒得志而我甚易恐故常喜於和之説以
侮我又慮我訓兵積粟蓄鋭俟時而事有不可測知者
故不得不為和之説以撓我耳葢敵之和使即秦之衡人
兵家用之百勝之術也六國不悟衡人割地之無饜以
亡其國今國家不悟敵使請和之得䇿其禍亦豈可勝
言哉彼以和之一字得志於我十有二年矣以覆我王
室以弛我邊備以竭我國力以解體我將帥以懈緩我
不共戴天之讎以絶望我中國謳吟思漢之赤子奈何
至今而猶未悟也信如道路之言則敵人之要我至不
遜也至無稽也是坐而約降我也艱難以來彼茍可以
毒我者無遺力矣獨欠約降一事爾陛下奈何不顧祖
宗社稷二百年付託之重將不慮而從之以萬乗之尊
冒險而僥倖彼敵國者茍獲其不遜無稽之謀而藉􁞻
以逞將焉避之哉　如圭又言今女真之使以詔諭江
南為名要陛下以稽首之禮自公卿大夫以至六軍萬
姓莫不扼腕忿怒豈肻聽陛下北面而為仇賊之臣哉
豈如今日痛憤肝膽之際明諭敵使而謝遣之然後詔
在廷之臣與守邊之將講明戰守之䇿日夜飭厲常若
臨敵表裏江淮必足以防侵軼之患願陛下枕戈嘗膽
深思此䇿而力圖之則梓宫終有山陵之期母后終有
東朝之養淵聖終免鴒原之難陛下終得遂孝悌之心
而天下臣子亦得伸眉吐氣食息世間俯仰無所愧怍
與夫忍恥事讎榮辱禍福相去萬萬矣時士大夫皆以
和為不可而如圭與王庶曽開户部侍郎李彌遜監察
御史方庭實言之尤力庭實䟽言臣自靖康以至今日
每論議和之無益徒竭民膏血坐困中國沮將士之氣
啟姦雄之謀此臣愚陋自守所見而不敢附㑹其説以
欺陛下今使人以江南詔諭為名或傳陛下欲屈膝受
詔則臣不知所謂也嗚呼誰為陛下謀此也天下者中
國之天下祖宗之天下羣臣萬姓三軍之天下非陛下
之天下陛下躬聰明勇智之資傳嗣正統有祖宗積累
之基有長江之險有甲兵之衆羣臣萬姓三軍皆一心
欣戴陛下如子弟之從父兄手足之扞頭目陛下縱未
能率勵諸將尅復神州尚可保守江左何遽欲屈膝於
敵乎陛下縱忍為此其如中國何其如先王之禮何其
如天下之心何　甲戌提舉萬壽觀韓肖胄簽書樞密
院事乙亥以肖胄為大金奉表報謝使樞密副都承旨
錢愐副之　丙子金國詔諭使張通古簽書宣徽院事
蕭哲至行在言先歸河南地徐議餘事以左僕射府館
之　監察御史施庭臣為侍御史庭臣抗章力賛和議
故有是除命下中外駭愕　丁丑起居郎劉一止試中
書舍人司農寺丞莫將賜同進士出身除起居郎都省
翻黄下吏部兼權吏部尚書張燾試吏部侍郎晏敦復
言仰惟陛下聖孝天至痛梓宫之未還念兩宫之未復
不憚屈己與敵議和夙夜焦勞懇切孜孜汲汲惟恐後
時特以衆論未同故未敢輕屈爾幸而日者上自朝廷
下逮百執事之臣小大一心無復異議朝夕進退從容
獻納庶幾天聽為回卒不致屈此宗社之福也彼施廷
臣乃務迎合輒敢抗章力賛此議姑為一身進取之資
不恤君父屈辱之恥覈實定罪殆不容誅乃由察官超
擢御史夫御史府朝廷紀綱之地而陛下耳目之司也
前日勾龍如淵以附㑹此議而得中丞衆論固已嗤鄙
之矣今庭臣又以此而躋横榻一臺之中長貳皆然既
同鄉曲又同腹心惟相阿附變亂是非豈不紊國家之
紀綱蔽陛下之耳目乎衆論沸騰方且切齒而莫將者
又以此議由寺丞而擢左史如淵庭臣庸人也初無所
長但知觀望而將姦人也考其平昔奚所不為陛下柰
何遽與此輩斷國論乎至於議和則王倫實為謀主彼
往來敵中至再四矣今其為言自己一二事之倪端葢
亦可見自朝廷有屈己之議上下皆已解體儻成屈己
之事則上下必至離心人心既離何以立國伏願陛下
戒之重之所有施庭臣莫將除命更合取自聖旨指揮
於是將庭臣皆不敢拜時張燾既力詆拜詔之議秦檜
患之燾亦自知言切恐得罪遂托疾在告檜使樓炤諭
之曰北扉闕人上欲以公為直院然亦假途耳公疾平
宜早出燾大駭曰果有是言愈不敢出燾乃不主和議
者若使中草國書豈能曲循意旨哉燾嘗思之不過一
去今日之事其去在我一受遷官他日以罪去則事由
人矣檜不能奪遂止　己夘吏部侍郎晏敦復户部侍
郎李彌遜梁汝嘉權吏部尚書張燾給事中兼直院樓
炤中書舍人兼翊善蘇符權工部侍郎蕭振起居舍人
薛徽言同班入對上奏曰臣聞與衆同欲是以濟事自
古人君施設注措未有不以從衆而成違衆而敗者伏
見今日屈己之事陛下以為可士大夫不以為可民庶
不以為可學士不以為可如是而求成臣等竊惑之臣
等竊聞敵使入境伴使北向再拜問金帥起居此故事
也然軍民見者或至流涕夫人心戴宋如此雖使者一
屈猶為之不平況肯使陛下不顧羣議斷而行之萬一
衆情不勝其忿而王雲劉晏之事或見於今日陛下始
有追悔之心恐亦晚矣傳曰衆怒難犯專欲難成合二
難以安國危之道也臣等職在論思竊聞輿議不敢緘
黙伏望聖慈俯同衆情毋遂致屈而緩圖之不勝幸甚
奏燾所草也　新除權禮部侍郎兼侍講尹焞言伏見
本朝戎敵之禍亘古未聞中國無人致其滑亂乃再啟
和議於今日意欲僣圖混一臣妾中國使人之來以詔
諭為名以割地為要欲與陛下抗禮於庭復使陛下北
面其君則降也非是和也今以不共戴天之讎與之和且
猶不可況實降乎時近臣皆入焞以疾固辭新命乃上
此䟽又移書秦檜言及敵使在庭天下憂憤若和議一
成彼日益强我日益怠則中國號令皆從敵出國事廢
置皆從敵命侵尋朘削天下有被髪左袵之憂讒間疑
貳將帥有誅戮奪權之害姦宄生心大勢奈何今之上
䇿莫如自治自治之要内則進君子而逺小人外則賞
當功而罰當罪使主上之孝悌通於神明主上之道徳
成於安强勿以小智孑義而圖大功不勝幸甚檜得其
書已不樂讀至小智孑義之語大怒之　庚辰尚書右
僕射秦檜見金國使人于其館受國書以歸前一日從
官既對上乃召王倫責其取書事倫見北使張通古以
一二䇿動之通古亦恐遂請用明日或曰時欲行此禮
檜未有以處因問給事中樓炤炤舉書高宗諒隂三年
不言之句以對檜悟於是上不出而檜攝冢宰受書通
古猶索百官備禮迎其書檜乃命三省樞宻院吏朝服
乘馬導從時上特以皇太后故俯從敵約而檜必欲屈
己天下咎之
　(大事記曰建炎之初内有綱外有澤此可為之一機/也而汪黄以主和失之紹興之間内有鼎外有浚此)
　(又有為之一機也而秦檜以主和失之失此二機天/地之大義不立使我高宗抱終天之痛可深惜哉葢)
　(當時大臣任事者張趙朱吕數人惟浚在外鼎在内/至公血誠相與扶持此議然浚終始主戰鼎始主戰)
　(終主守則鼎之規模已與浚少異若頤浩勝非雖内/有平賊之功而外但為避狄之謀則皆不知此義者)
　(也大將用命者張趙韓岳數人張浚謂諸六將惟飛/世忠可倚大事而二人必欲掃强敵壊和議則真知)
　(此義若光世之沈酣酒色不喜恢復每每退屯而俊/不受行府之命不與劉錡共功不與世忠同謀但與)
　(沂中為腹心以附秦檜之和議而已則皆不知此義/者也是則諸臣之不知義者多矣而南渡百年公論)
　(獨切齒于一檜者何也葢汪黄壊之於事勢未定之/時而檜壊之于事機垂成之日為可恨也諸公之言)
　(和者依違於其間而檜獨斷然為南自南北自北之/説也他相或一年或二年或不數月而檜獨相二十)
　(年之久也方其入相之初朝士皆動色相賀惟晏敦/復目之為姦人然向子忞於紹興之初與胡安國論)
　(曰與檜同時被執軍前鮮有生者獨檜盡室而歸非/大姦能如是乎當時安國猶以為忠其子寅猶以子)
　(忞之言為過則檜之姦可以欺賢人君子也如此方/檜之初主和曰我有二䇿可以聳動天下今無相不)
　(可行及再主和也曰臣恐亦有未便欲望更思慮三/日又三日曰臣恐别有未便知上意堅確不移乃乞)
　(決和議不許臣下干預則檜之姦足以欺聖主也如/此檜雖以和議斷自聖衷而人心公議終不可遏爭)
　(之者臺諫則張戒常同方庭實辛次膺侍從則桑汝/嘉蘇符樓炤張九成曾開張燾晏敦復魏矼李彌遜)
　(郎官則胡珵朱松張廣凌景夏宰執則趙鼎劉大中/王庶舊宰執則李綱張浚其他如林季仲范如圭常)
　(明許訢潘良貴薛徽言尹焞趙雍王時行連南夫汪/應辰樊光逺交言其不可大將岳飛韓世忠亦深言)
　(其非計而胡銓乞斬王倫秦檜孫近一䟽都人喧騰/數日不定人心亦可知矣諸公之議憤激懇切而終)
　(不足以折檜者則有説矣謂梓宫不可還今還矣謂/太后不可復今復矣謂陜西河南之地不可得今可)
　(得矣謂敵不可信今可信矣此檜之所以能排衆議/也然不能復讎雪恥而使吾君抱終天之痛以為孝)
　(悌不能自復土宇而乃乞丐於仇讎之戎狄以立國/家此如圭所謂相臣以為忠而不知身䧟于大不忠)
　(主上以為孝而不知身䧟于大不孝樊光逺所謂金/人詭詐不足憂而信實深可懼其可信愈甚則其可)
　(懼愈甚皆至論也一人之私不能以/勝千萬人之公雖檜亦末如之何也)
初酈延既陷第六將李世輔為宗弼所喜累遷知同州
及敵廢偽齊世輔乃與其徒王世忠頓遇等潜謀遣使
臣白彦忠等持書抵川陜宣撫副使呉玠使出兵為外
應是冬左監軍薩里罕自大同之陜西見左都監拔束
議割地事比過同州世輔乃偽稱足疾伏兵州廨因犒
其從者醉而悉殺之遂縳薩里罕上馬欲以南歸敵騎
追及之世輔等數十人決圍而出且戰且前至五丈原
追騎益衆世輔度衆寡不敵乃解薩里罕縳折箭為誓
縱之使去洛水溢世輔無舟不得渡敵人又㑹兵斷其
歸路世輔遂奔夏州其家皆為敵所殺
　
　
　
　
　
　
　
　
　
　
　
　
　宋史全文卷二十中
欽定四庫全書
　宋史全文卷二十下
　　宋髙宗十二
己未紹興九年春正月乙酉新監昭州鹽倉胡銓簽書
威武軍節度判官㕔公事宰相秦檜參知政事孫近言
銓昨上書專詆臣等若不陳乞稍加甄叙則是臣等身
為輔弼區區與小官挍曲直失大臣體故有是命　丙
戌以金人來和大赦天下赦文曰乃上穹開悔禍之期
而大金報許和之約割河南之境土歸我輿圖戢宇内
之干戈用全民命提舉臨安府洞霄宫徐俯上表賀曰
禍福倚伏情偽多端恐未盡於事機當復勞於聖慮湖
北京西宣撫使岳飛表曰救暫急而解倒垂猶之可也
欲長慮而尊中國豈其然乎又曰謂無事而請和者謀
恐卑辭而益幣者進願定謀於全勝期收地於兩河唾
手燕雲終欲復讎而報國誓心天地尚令稽首以稱藩
飛幕客張節夫之文也秦檜讀之大怒　提舉醴泉觀
王倫賜同進士出身除同簽書樞密院事充迎奉梓宫
奉還兩宫交割地界使知閤門事藍公佐副之許嵗貢
銀絹共五十萬匹兩　戊子先是秘書省正字范如圭
轉對言兩京版圖既入則九廟八陵相望咫尺而朝修
之使未遣何以仰慰神靈下遂民志上悽然曰非卿不
聞此言遂命遣使秦檜以如圭不先白已始怒之　知廣
州連南夫上封事曰臣竊惟大金素行兇詐比年以來
兩國皆墮其術中大槩彼以和議成之此以和議失之
今陛下果推赤心信之以其割河南之地遂恩之乎陛
下於太上有終天之别於金人有不戴天之讎方且許
還河南之地彼其計實老子所謂將欲取之必固予之
兵法所謂不戰而屈人兵之術也誰不怒髪衝冠握拳
嚼齒而痛憤哉陛下方感其恩遂無赫怒整旅之志葢
用心不剛則四肢委靡將士雖欲斷髪請戰有不可得
誰為陛下守四方者是陛下十有餘年寵將飬兵殫財
曲意之計一旦積於空虚不用之地倒持太阿交手而
付之矣臣伏讀正月五日赦文曰戢宇内之干戈又奉
聖㫖不得詆斥大金如此直墮其術中使忠義之士結
舌而不得伸忠良之將縮手而不為用臣恐將士解體
魚潰獸散如張良所謂誰與取天下者陛下方遣侍從
宗臣祇謁宫廟陵寢將親見宫室之禾黍陵寢之盜掘
此政詩人彷徨不忍去之憂也恐有扶老擕幼感泣而
聽語者少者之哭哭其父與兄也老者之哭哭其子也
陛下追悼其因是誰之過歟河南之民何啻百萬昔日
樂生今日效死因民之欲北嚮為百姓請命而以王師
甲兵之衆隨之河北之人必有簞食壺漿以迎王師此
臣所以願陛下因而圖之也南夫又為表賀曰雖虞舜
之十二州昔皆吾有然商於之六百里當念爾欺秦檜
大惡之　己丑北使張通古與韓肖胄先行韓世忠伏
兵洪澤鎮詐令為紅巾俟通古過則刼之以壊和議世
忠將郝抃密告其事故通古自真和由淮西以去通古
性聰敏秦檜以胡銓封事示之通古一覽即能誦　庚
寅責授袐書少監永州居住張浚復提舉臨安府洞霄
宫浚上䟽言燕雲之舉其鑒不逺敵自宣和以來挾詐
反覆傾我國家葢非可結以恩信事以仁義者葢自堯
舜以來人主奄有天下非兵無以立國未聞委質夷狄
可以削平禍難逺而石晉近而叛豫著人耳目歴歴可
想戰國之時楚懐王入覲于秦一徃不返逮今千載之
下為之痛心由辨之不早也　新除權尚書禮部侍郎
兼侍講尹焞為徽猷閣待制提舉萬夀觀兼侍講焞以
議和不合力辭新命章十上乃有是㫖焞五辭不拜
乙未監明州比較務楊煒獻書于參知政事李光論和
戎事大略以謂屬者金人求和乃遣詔諭使至以無禮
臣我舉國諠譁議論不一閤下召來造朝遽復合為一
黨寂然無聲有識者謂閤下非不知利害之曉然所以
然者賣謟取執政爾金人割中原為一大餌以釣江南
今欲竭一方求實中原不知空空之地孱老孤寡既不
可賦所謂按月所支一切調度何從出乎加之供奉禮
物動計百萬異時以有限之財充無厭之敵是以江海
實漏巵爾日者乃始掲榜都城有曰敵人並無須求煒
所不識也諸公蒙蔽天聽是何異掩耳竊鍾也哉丞相
秦公專誤國之謀傾心黠敵參政孫公平生齪齪謹畏
天下初不以此責之如閤下姑欲愛惜名位隨羣而入
逐隊而趨亦以謂敵必可信和必可講則請直以此書
上之天子寘以典憲煒所不辭　丙申金右副元帥宗
弼始以割地詔下宿州　丁酉詔𤼵運經制司去𤼵運
二字以戸部長貳一員兼領　戊戌同簽書樞密院事
王倫為東京留守兼權開封尹提舉醴泉觀郭仲荀副
留守　己亥萬夀觀使雍國公劉光世為陜西宣撫使
川陜宣撫副使吳玠為四川宣撫使内陜西路階成等
州聽節制如舊上諭輔臣曰河南新復境土所命守臣
專在拊循遺民勸課農桑各使因其地以食因其人以
守不可移東南之財力虚内以事外也　祕書省正字
汪應辰上䟽言和議既諧則因循無備之可畏臣願陛
下痛心嘗膽以圖中興勿謂和好之可以無虞而思患
預防常若敵人之至也何至以中國之大而下為讎人
役哉　辛丑詔内侍省副都知藍安石賜贈保寧軍節
度使可特與賜謚渡江後宦者賜謚始此　夏國主乾
順以李世輔為鄜延岐雍等路經略安撫使　二月癸
丑京城副留守郭仲荀乞兵與糧上曰朕今日和議葢
欲消兵使百姓安業留司豈用多兵但得二三千人弹
壓内㓂足矣至如錢糧亦只據所入課利贍養官兵他
日置𣙜場不患無錢豈可虛内以事外耶　新除左通
直郎尹焞固辭待制侍講之命且言臣職在勸講蔑有
𤼵明期月之間病告相繼坐竊厚禄無補聖聰比嘗不
量分守輙及國事識見迂陋已驗于今迹其庸愚豈堪
時用伏望檢㑹累奏放歸田里詔焞日下供職秦檜讀
焞奏見時用二字深銜之　戊午新除太常少卿謝祖
信復為殿中侍御史前一日上諭秦檜曰朕欲用祖信
為臺官恐祖信不知朝廷今日事機卿等可召赴都堂
與之議論檜奏臺諫乃天子耳目朝廷闕失所當論列
恐呼召至廟堂然後除授不能無嫌上曰大臣朕股肱
臺諌朕耳目本是一體若使臺諌幾察大臣豈朕責任
之意耶然檜卒不召　己未尚書右僕射秦檜上徽宗
皇帝陵名曰永固詔恭依主管台州崇道觀王銓言後
周叱奴皇后陵實以為名不可犯且叱奴皇后夷狄也
尤當避檜大怒　提舉臨安府洞霄宫李綱知潭州
提舉臨安府洞霄宫張浚知福州時浚未聞命又上䟽
言竊惟今日事勢處古今之至難一言以斷之在陛下
勉强圖事而已又具劄子曰自陛下回駐臨安甫閱嵗
時聖心之所經營朝論之所商確專意和議莫不幸其
將成矣臣意敵力弱未暇姑借和以怠我之心勢盛有
餘將求故以乘吾之隙理既甚明事又易見料敵上䇿
還梓宫復母后輿地來歸不失前約結懽篤好以怠我
師遲遲數年兵無戰意然後遣一介之使持意外之詔
假如變置大臣更立后妃將何以塞請敵出中䇿則必
重邀求責微禮失約爽信近在期年中原之地將有所
付敵出下䇿怒而興師直臨江表勢似可愕而天下之
亂或從此而定矣　新除徽猷閣待制尹焞固辭新命
且言臣前所陳述乃事君之大義人臣之常分盡出誠
實非為矯偽上察其誠以焞提舉江州太平觀焞又請
追還職名不許　壬戌新知福州張浚復資政殿大學
士充福建路安撫大使兼知福州　癸亥御史中丞勾
龍如淵起居郎施庭臣並罷其後秦檜擬如淵知遂寧
府上曰此人用心不端遂已　己巳判大宗正事士㒟
兵部侍郎張燾辭徃西京朝謁陵寢　壬申醴泉觀使
趙鼎知泉州鼎寓居㑹稽秦檜猶忌其逼乃以逺郡處
之　己夘臨安府火　庚辰日中見黒子月餘乃没
吉州免解進士周南仲上書言臣於去年奏陳十事陛
下既賜召命又取十事而行其一二矣臣不避斧鉞採
取天下輿論有五不可三急務以為今日獻所謂五不
可者欲雪前羞不可主和議欲務萬全不可失機㑹欲
復中原不可居東南欲馭諸軍不可不將將欲得賢才
不可廢公論所謂三急務者一曰重國柄二曰蓄邊略
三曰擇守令　三月丙申知漳州廖剛試御史中丞剛
首奏臣職在搏擊姦邪當思大體若乃捃摭細故矜一
得於狐兔之微則非本心他日入對又言今經費不支
盜賊不息事功不立命令不孚及兵驕官冗之弊葢不
一其原則在於人主之一身若意誠心正以照臨百官
則是非不紊姦邪洞見天下之弊可次第革矣　中書
言昨修執政拜罷録詳略失中本末差舛詔史舘重行
編修秦檜之初免相也上以御劄斥其罪而一時制詔
拜罷録具焉檜欲滅其迹故有是請　丁亥和州防禦
使璩為保大節度使封崇國公甲午詔璩赴資善堂聽
讀禄賜如建國公例　四月己未新荆南路安撫大使
李綱提舉臨安府洞霄宫初綱奏辭新命又上䟽言臣
迂踈無周身之術動致煩言亟奮亟躓上累陛下知人
任使之明實有關於國體故有是命　甲子孟庾為河
南府路安撫使兼知河南府充西京留守　路允迪為
應天府路安撫使兼知應天府充南京留守　戊辰上
謂大臣曰韓世忠欲獻駿馬朕命留以備用世忠曰今
和議已定豈復有戰陣事朕曰不然敵雖講和戰守之
備何可少弛朕方復置茶馬司若更得西馬數萬匹分
撥諸將乘此閒暇廣武備以戒不虞足以待强敵矣和
議豈足深恃乎　庚午上謂秦檜曰陜西諸將既叛復
來緩急金人敗盟難以責任朕謂中原尚可從容圖治
至如陜西五路勁兵良將所出他時當用腹心之臣可
也　己亥詔韓世忠張俊及隨行將佐並賜燕臨安府
治上以世忠持身廉特賜建康永豐圩田千頃世忠辭
不受　司農卿莫將論財用五説曰冗官濫費𣙜法虚
文名色輕隠錢幣輕荒儲積不固詔權戸部尚書梁汝
嘉與將同措置　五月甲申太常少卿周葵守殿中侍
御史趙鼎之始相也葵在臺中嘗連章極論趙子淔不
可用語侵鼎坐是不得其言而去逮秦檜獨相意葵必
憾鼎再引入臺一日内降差除四人葵言願陛下以仁
祖為法大臣以杜衍為法檜始不樂　戊子判大宗正
事士㒟兵部侍郎張燾朝謁永安諸陵前二日士㒟等
至河南民夾道懽迎皆言久隔王化不圖今日復得為
宋民有感泣者陵下石澗水自兵興以來久涸二使到
水即日大至父老驚嘆以為中興之祥　甲午尚書都
官員外郎丁則知道州秘書省正字汪應辰通判建州
樞密院編修官趙雍通判瀘州皆以論事忤秦檜故出
之　樞密院計議官曾䋖提舉淮南東路茶鹽公事自
淮南復置監司而䀋事以漕臣兼領至是復置官提舉
　壬寅詔自今百官並久任有如僥冐陳乞之人取㫖
黜責時殿中侍御史周葵論自頃大臣市恩而不任怨
爵賞輕而人有奔競之心刑罰弛而下無畏服之意風
俗不靖職此之由　左迪功郎張行成獻詢蕘書二十
篇其首曰定謀次曰審勢次曰議都三篇次曰議地二
篇次曰議蜀二篇次曰立志次曰遣使次曰任相次曰
蓄力次曰建親次曰蒐竒次曰省官次曰惜榖次曰實
内二篇　六月辛酉權吏部侍郎謝祖信知潭州祖信
既力論趙鼎落職於是章氏諸孫咸集闕下再謀理訴
併及史事上偶知之謂執政曰聞章惇家有人欲陳訴
以趙鼎去便謂事有更變此事乃出朕意鼎何豫聞有
從官為之主議者執政奏謝祖信章氏子婿也遂命出
守　宰臣秦檜乞以上所賜御書真草孝經刻之金石
以傳示後世上曰十八章世人以為童蒙之書不知聖
人精微之學不出乎此也朕宫中無事因學草聖遂以
賜卿豈足傳後檜請再三乃從之　甲子提舉江州太
平觀胡交修兼翰林學士中興後學士三入者自此始
　己巳士㒟張燾自西京朝陵還入見燾奏䟽言夷虜
之禍上及山陵瞻望柏城至于慟哭雖誅討殄滅之未
足以雪此耻而復此讎也祖宗在天之靈震怒既久豈
容但已異時躬行天罰得無望於陛下乎伏望益修武
備以俟釁隙起而應之電掃風驅雲徹席捲盡俘醜類
告功諸陵如是然後盡天子之孝而為人子孫責塞矣
上問諸陵寢如何燾不對惟言萬世不可忘此賊上黯
然
　(龜鑑曰痛哉張燾之謁陵寢也上問如何燾不對惟/言萬世不可忘此賊石澗水至之祥父老驚嘆而西)
　(京遺民夾道懽迎皆言久隔王化不圖今日復得為/宋民者乘此機也撫定遺民汛掃舊物修車備器以)
　(修宣王東都之㑹庶幾可也夫何敵去而舞上恬下/愉惟曰韓肖胄等充報謝使而已秦檜加少保加國)
　(公而已大赦天下誇示竒功而長安咫尺王曰遄歸/故老含涕而絶望黄河嗚咽以流悲檜之肉其可食)
　(乎此紹興八年九年之間虛老嵗月/坐失機會秦檜主和之議沮之也)
燾又言頃劉豫初廢人情洶洶而我斥堠不明坐失機
㑹今又聞敵於淮揚作筏及造繩索甚多諸將以朝廷
嘗有不得遣間探指揮遂不復遣敵人姦猾廣置耳目
我之動息彼無不知敵之情狀我則漠然不聞臣又見
黄河船盡拘北岸悉為敵用徃來自若此無一人敢北
渡者又言酈瓊部伍皆西陲勁兵今在河南尚可收用
新疆賦租已蠲而使命絡繹推恩支費猶用兵興時例
願加裁損非甚不得已勿遣使以寛民力又論陜西諸
帥皆不相下動輙喧争請置一大帥使之節制燾所言
皆切中時務而秦檜方主議和惟恐少忤敵意故事皆
不行　四川宣撫使吳玠薨于仙人關治所年四十七
訃聞詔輟朝二日贈少師賻帛千疋玠御下嚴而有恩
故士樂為之死其後制置使胡世將問玠所以勝於其
弟璘璘曰敵令酷而下必死每戰非累日不决然其弓
矢不若中國之勁吾常以長技洞重甲於數百步外又
據其形便争出鋭卒與之為無窮以沮其堅忍之勢至
於决機兩陣之間則璘有不能言玠後諡武安初富平
既失律蜀口屢危金人必欲以全取勝獨賴玠以為固由
是蜀人至今思之　壬申簽書樞密院事樓炤至長安
留十餘日李世輔因遂説夏人南歸夏人多懐土獨與
願從者二千人來炤聞之因與宣諭使周聿皆以書招
世輔歸朝　癸酉澧州軍事推官韓紃除名勒停送循
州編管坐傾險懐姦動摇國計也時紃上書論議和非
計故竄之　乙亥王倫自京城赴金國議事初右副元
帥宗弼密言於金主亶曰河南之地本達蘭宗磐王謀
割與南宋二人必隂結彼國今使已至汴京未可令過
界倫有雲中舊吏𨽻宗弼帳下密來謁倫告以宗弼誅
達蘭倫具言于朝乞早為之備而秦檜但奏趣倫過界
倫將使指北行時宗磐等謀為變遂命中山府拘倫且
會本路簽軍以復取河南為名將作亂　丁丑夏國主
乾順薨　秋七月己夘朔金主亶執其領三省事宋國
王宗磐充國王宗雋滕王宗英虞王宗偉先是金人吳
矢者謀反下大理獄事連宗磐等辛巳皆坐誅　丁亥
秦檜留身論治道上曰御衆以寛朕於宫中未嘗輕用
鞭朴往者劉豫苛虐聞此間仁政即以為笑趙鼎屢勸
朕勵威朕不謂然今得失之効何如哉檜言陛下與豫
勢異豫之叛逆人所不與非刼以威不能茍延嵗月陛
下承祖宗之徳惟仁政可懐逺邇上因歴述古今帝王
治迹專以仁祖為法　是日王倫至中山府為金人所
拘　甲午詔三省催促刑部將今赦未檢舉人速其事
因申省取㫖以久旱用言者請也　丁酉命四川制置
使胡世將兼權主管四川宣撫使司職事世將自成都
馳赴河池　己亥秦檜言陛下齋居蔬食以祈天雨澤
考之典禮惟當損太官常膳上曰雖損膳豈免日殺一
羊天意好生朕實不忍既而雨應　庚午王倫在中山
府始聞金國内變俄傳都元帥宗弼昨夜抵城外已還
祁州矣少頃引接者令倫等赴元帥府　辛丑臨安府
火　八月己酉復淮南諸州學官員　簽書樞密院事
樓炤自鳯翔東歸　甲寅新䕫州路提㸃刑獄喻汝礪
行駕部員外郎汝礪始以勾龍如淵薦故得召及對首
論願革近時文章骫骳之習以還西京典雅鴻奥之風
起中興博大混一之氣又論蜀中之力何以屈非兵屈
之官之冗者屈之也非官之冗者屈之士大夫之濫賞
者屈之也官之冗賞之濫濫與冗偕焉取人之父兄子
弟所以相飬活之具而潰敗磔犁之吾國幾何而不屈
乎吾國屈矣於何而可以伐人之國乎上甚嘉納且面
諭曰不見卿久矣英論如昔遂下所奏之䟽付中書秦
檜使人諭以上將用君君宜與時髙下毋妄言汝礪不
答翌日遂有是命　戊午金都元帥宗弼殺魯國王昌
于祁州昌臨刑謂宗弼曰我死之後禍必及爾宜早圖
之　辛酉吏部員外郎徐度言新復州縣遺民久罹暴
虐如州之僚屬縣之令佐最為近民尤當謹擇上曰度
所論極當新疆百姓久被虐政若州縣官非其人朕之
徳意何以自逹　乙亥初金人欲得王威趙榮已遣還
之韓世忠遺秦檜書曰榮威不忘本朝以身歸順父母
妻子悉遭屠滅相公尚忍遣之無復中原望耶檜慚乃
令榮威自六合趨淮西而去　丙子命常州津遣通微
處士陳得一赴史館補修奉元歴　九月庚寅朔龍神
衛四廂都指揮使李世輔言初歸朝日有父母兄弟之
讎臣曾報復乞待罪詔世輔有功鄜延特放罪後四日
引對便殿上諭曰卿忠義歸朝立功顯著乃起復故官
賜名忠輔除樞密院都統制俄又賜名顯忠　癸未樓
炤言川陜既分屯人馬已將自兵興以來剏生科敷悉
行蠲免凡八十餘萬貫石上曰四川久屯大兵不無科
須今故地歸復兵各分遣得以減罷遂可愛養民力矣
上欣然喜見於色　胡世將為川陜宣撫副使置司河
池諸路並聽節制世將精神明悟閑習吏治其守成都
甚有政績至是就用之世將既除宣副諸將皆賀世將
語之曰世將不能騎射不知敵情不諳邊事朝廷所以
遣來者襲國朝之故事以文臣為制將爾自今以徃軍
中事務皆不改吳宣撫之規摹世將有所未逹諸公明
以指示或諸公有所未逹者亦當奉聞各推誠心勿相
疑忌共濟國事可也諸將皆拜謝　初資政殿大學士
張守帥江西以郡縣供億科擾煩重上䟽請蠲積欠損
和買罷和糴及裁減軍器物料上欲行之時秦檜方損
度支為月進且日虞四方財用之不至也覽䟽怒謂人
曰張帥何損國如是守聞之嘆曰彼謂損國乃益國也
至是成都闕帥檜遂擬以守代胡世將上曰張守素弱
豈堪逺道江西盜賊寧息人方安之無庸易也檜乃止
　庚寅罷經制司其諸路常平事令提刑兼領用曾統
奏也常平法起於西漢嵗豐則歛歉則散後世講之尤
詳秋成則歛春飢則㪚可以平物價抑兼并人有接食
官無折閲法至良也　辛夘樓炤奏以閤門祗候知同
州郝抃知陜州上問秦檜曰陜州合差是何臣寮檜曰
舊繫差文人上曰武臣作郡往徃不曉民事又多恣横
今日所還州郡久䧟夷偽尤須守臣得人使之愛養百
姓武臣非所任也可自今只差文臣庶能宣布徳澤亦
以收還威柄　冬十月辛亥詔侍從各薦士二人時言
者請遵祖宗故事詔中外各舉所知特加親擢如此則
庶僚無附下之嫌大臣免招權之謗上亦以中原隔絶
遺才必多故有是命　同簽書樞密院事王倫始見金
主亶于御林子倫致上命亶悉無所答令其翰林待制
耶律紹文為宣勘官問倫還知元帥罪否倫對不知又
問無一言及歳幣却要割地但知有元帥豈知有上國
倫曰昨者簽宣蕭哲以國書來許割河南歸梓宫太后
天下皆知上國尋海上舊盟與民休息使人奉命通好
兩國耳　癸丑權吏部尚書兼史舘修撰張燾知成都
府兼本路宣撫使四川制置司限二月結局初成都謀
帥上諭秦檜曰張燾可付以便宜使治成都第道逺恐
其憚行檜退召燾諭㫖燾曰君命也燾其敢辭上大喜
遂有是命上諭檜曰燾雖安撫一路如四川前日無名
横歛不急冗費可令蠲減以寛民力以成都帥臣而得
行四川民事自燾始　庚午詔新成都府路安撫使張
燾令引對燾奏蜀自軍興以來困於征繇民力凋弊官
吏既不加恤又從而誅剥之去朝廷逺無所赴愬臣俟
至部首宣陛下徳意俾一路之民咸沾惠澤上曰豈惟
一路應四川寛恤事件悉委卿措置燾因奏臣入界即
行詢訪民間一利一害先次罷行官吏有貪冒慘酷為
民之蠧者臣先次放罷續行按發庶幾逺民速霑實惠
上皆可之燾又言今兹和議甫定征戰暫息亦可謂閒
暇之時矣况來年嵗在庚申乃藝祖開基之載得非陛
下中興之時乎時不可失願陛下鑒詩人閒暇之語稽
孔孟發明之意汲汲專以治政刑為務上曰朕當書此
語置之座右　乙亥簽書樞密院事樓炤乞賜告省侍
于明州上謂宰執曰羣臣之有親者朕未嘗奪其情昨
蕭振以親為言亦令奉親而來庶使不失為臣為子之
道今炤可給假迎侍　湖北京西宣撫使岳飛來朝初
乘氏人李寳少無頼尚節氣鄉人號為潑李三飛入朝
寳願歸軍中飛以為馬軍未之竒也寳怏怏與其徒謀
北歸事露飛盡斬之寳抗言欲歸者寳也衆皆不預飛
竒而釋之寳願歸山東會合忠義人立功飛許之寳募
得八百人赴飛軍飛乃以寳統領軍馬屯龔城　金主
亶復遣耶律紹文至驛諭奉使王倫言卿留雲中無還
期及貸之還曽無以報反間貳我君臣乃遣副使藍公
佐先歸論嵗貢正朔誓表冊命等事而拘倫以俟報已
而遷之河間遂不復遣　十一月己丑故追復左通直
郎直龍圖閣張所特與一子官仍賜其家銀絹百匹兩
先是湖北京西宣撫使岳飛言所忠義上命復舊官飛
又言好生惡死人之常情所以忠許國義不顧身雖斧
鉞在前凛然不易其色乞與旌加褒異使天下忠義之
士皆知所勸故有是命　戸部侍郎周聿言陜西士人
學術各荒拙於為文若與四川類試必不能中程乞别
立字號上曰陜西久䧟偽境朕欲加惠逺方可令禮部
措置川陜分類試額自此始　庚寅右正言陳淵入對
論比年以來恩恵太泛賞給太厚匪頒賜予之費太過
府庫空虛而發之不已財賦匱竭而取之益詳陵寢未
成郊祀不逺内有諸將之饋外有鄰境之好所用既衆
而所入實寡此臣所甚懼也臣願陛下凡有錫賚法之
所無而於例有疑者三省得以共議户部得以執奏有
司得以獻其疑臺諫得以論其失一有失當即行改正
則前日之弊庶幾可息矣翌日進呈上謂宰執曰朕未
嘗有一毫之妄費秦檜曰淵初除諫垣職在規正故耳
上曰淵老成有學乃楊時之婿聞嘗講論語中庸可令
其子適進來上因論極髙明而道中庸此不可分作二
事檜等曰陛下之學深造聖域非臣下所及　十二月
辛酉參知政事李光罷光與右僕射秦檜議事不合於
上前紛爭且言檜之短殿中侍御史何鑄因劾光狂悖
失禮光引疾求去上命以資政殿學士出守言者又擊
之後三日以光提舉臨安府洞霄宫　宗正丞鄭鬲乞
以常平錢於民輸賦未畢之時悉數和糴從之上謂宰
執曰常平法不許他用惟時賑荒恤飢取於民者還以
予民也　己巳給事中兼侍講劉一止起居郎周葵並
罷初一止葵皆以言事忤秦檜二人應詔舉左宣教郎
吕廣問廣問嘗為李光屬官光欲除舘職檜不許殿中
侍御史何鑄即奏二人非知廣問特廹於光之囑而舉
之是欺陛下也詔一止葵落職與宫祠　新陜西轉運
副使李唐孺為四川轉運副使　女真萬戸呼沙呼北
攻蒙兀部糧盡而還蒙古追襲之至上京之西北大敗
其衆於海嶺金主亶以其叔呼勒瑪為招討使提㸃夏
國韃靼兩國市場韃靼者在金國之西北其近漢地謂
之熟韃靼食有粳稻其逺者謂之生韃靼止以射獵為
生性勇悍然地不産鐵故矢鏃但以骨為之遼人初置
市場與之回易而鐵禁甚嚴至金人始弛其禁又劉豫
不用鐵錢繇是河東陜西鐵錢率自雲中貨於韃靼韃
靼得之遂大作軍器焉
庚申紹興十年春正月辛巳先是金人遣奉使官知閤
門事藍公佐南歸議歳貢誓表正朔冊命等事且索河
東北士民之在南者癸未右正言陳淵入對言自公佐
之歸聞金人盡誅前日主議之人且悔前約以此重有
要索臣謂和戰二䇿不可偏執上語淵曰今日之和不
惟不可偏執自當以戰為主　秦檜奏曰臣度近日上
封言臣等罪陛下掩蔽者多矣上曰凡上書朕無不覽
若言卿等過咎豈可不令卿等知却令積成大過耶
乙酉李誼假資政殿學士充迎䕶梓宫奉迎兩宫使京
畿都轉運使莫將副之誼不受命乃以將充迎䕶使知
閤門事韓恕副之　戊子提舉臨安府洞霄宫李綱薨
于福州綱之弟校書經早卒綱悼恨不已㑹上元節綱
臨其䘮哭之慟暴得疾即日薨年五十八　甲午詔作
忠烈廟于仙人關以祠吳玠　丁丑提舉江州太平觀
尹焞遷一官致仕以焞引年告老故也　右正言陳淵
言伏見近者所命之使有所升黜且趣其行今急於遣
使而不及其他則知虜不能無求然我有不可許者如
取河北之民則失人心用彼之正朔則亂國政至於歳
幣之數多未必喜寡未必怒與多不若寡之為愈葢和
戰兩途彼之意常欲戰不得已而後和我之意常欲和
不得已而後戰或者必欲多與之幣以幸其久而不變
則無是理願訓所遣之使俾無輕許以誤大計　癸夘
上謂大臣曰莫將奉使金國凡所議者可一一録付恐
將妄有許可他日必不能守　乙巳布衣歐陽安永獻
祖宗龜鑑詔户部賜束帛　二月辛亥主管侍衛馬軍
司公事劉錡為東京副留守仍兼節制軍馬　癸丑詔
曰永惟三歳興賢之制肇自治平爰曁累朝遵用彜典
頃縁多事洊展試期致取士之年屬當宗祀冝從革正
用復故常可除科場於紹興十年仰諸州依條𤼵解外
將省殿試更展一年於紹興十二年正月鎻院省試三
月擇日殿試其向後科場仍自紹興十二年省試為準
於紹興十四年令諸州依條𤼵解用御史中丞廖剛之
言也　丁巳喻汝礪知遂寧府汝礪本勾龍如淵所薦
又與李光相知光罷因求去改除潼州府路轉運副使
汝礪至官以表謝上略曰顧臣何知立節有素方延和
廷議既不能割地以賂戎曁偽楚滔天又不忍聨名而
賣國時人稱之　張鼎特改合入官鼎為太湖令以薦
者得召見上諭大臣令改秩堂除劇縣且曰此因能以
任之也若一縣得良令則百姓皆受其賜矣　庚申御
史中丞廖剛試工部尚書剛每因奏事論君子小人朋
黨之辨反覆切至又論人君之患莫大於好人從已若
大臣惟一人之從羣臣惟大臣之從則天下事可憂剛
本秦檜所薦至是滋不悦他日因對又請起舊相有人
望者處之近藩重鎮檜聞之曰是欲寘我何地耶既積
忤檜遂出臺而剛之名聞天下　西京留守孟庾為東
京留守兼權知開封府　庚午上與秦檜論川陜財賦
上曰將帥漕臣皆當體國為一家士卒固欲拊循民力
亦須愛惜豈可妄費也　癸酉御史中丞王次翁言吏
部審量濫賞皆顯然暴揚前日之過舉葢害陛下之孝
治望悉罷累降指揮從之先是新知太平州秦梓知㤗
州王㬇皆以恩倖得官及是次翁希檜㫖以為之地繇
是二人驟進　三月丙戌成都府路安撫使張燾始至
成都初燾自京洛入潼關已聞金人有敗盟意逮至長
安所聞益急燾遽行見川陜宣撫副使胡世將為言和
尚原最為要衝自原以南則入州路散失此原是無蜀
也世將曰蜀口舊戌皆精鋭最號嚴整自朝㫖撤戍之
後關隘撤備世將雖屢申請未見行下公其為我籌之
燾遂為世將草奏具言事勢危急乞速徙右䕶軍之戍
陜右者還屯蜀口又請賜料外錢五百萬緡以備緩急
　辛夘尚書吏部員外郎朱松知饒州以右諌議何鑄
奏其懐異自賢也　丙申大金賀正旦使蘇符自東京
歸初洪晧既拘冷山希尹問以所議十事晧折之希尹
曰汝性直吾與汝如燕遣汝歸議遂行㑹莫將繼來議
不合囚之涿州事復變符至東京虜人不納乃還　夏
四月丁未知建康府漂水縣李朝正召赴行在先是江
東制置大使葉夢得言朝正到官二年招集歸業人户
萬餘磨出隠漏税賦四萬貫石匹兩委有顯效乞稍加
試用以風能吏上召對旣而謂秦檜曰近時縣令以政
績被薦徃徃别除差遣不若與之進秩還任庶久則民
安其政乃遷一官賜五品服遣還　癸丑右承議郎范
振上書論雇募耆戸長等十事乙夘上謂輔臣曰朕昨
夕閲振書所論皆民間利病其言多可采遂以振知南
安軍振建陽人也　壬戍東京副留守劉錡入辭上命
錡以所部騎司之軍徃戍又益以殿前司兵三千人諸
軍家屬皆留順昌就糧惟精兵分戌陳汴　乙丑淮西
宣撫使張俊乞免其家歳輸和買絹三省擬每歳特賜
俊絹五千匹庶免起例上以示俊因諭之曰諸將皆無
此獨汝欲開例朕固不惜但恐公議不可汝自小官朕
拔擢至此須當自飭如作小官時乃能長保冨貴為子
孫之福俊皇悚力辭賜絹俊喜殖産其罷兵而歸也嵗
收租米六十萬斛　庚午詔復置四川諸州學官員
壬申簽書樞密院事韓肖胄知紹興府　五月甲申詔
徽宗皇帝御製閣以敷文為名　丙戌金都元帥宗弼
入東京留守孟庾以城降初左副元帥魯國王昌既廢
偽齊乃言不如因以河南地錫與大宋宗弼力不能争
及昌誅宗弼始得政以歸地非其本計决欲敗盟遂分
四道入㓂命聶哷貝勒出山東薩里罕㓂陜西李成㓂
河南而宗弼自將精兵十餘萬人與孔彦舟酈瓊趙榮
抵汴至是犯東京遂命使持詔徧抵諸郡知興仁府李
師雄知淮寧府李正民皆束身歸命自是河南諸郡望
風納欵矣　金人䧟拱州守臣王慥死之敵薩里罕趨
永興軍陜西州縣偽官所至迎降逺近震恐　丁亥東
京副留守劉錡至順昌府　金人䧟南京葛王褎以數
千騎至宋王臺留守路允迪朝服出城見之遂送允迪
于汴京或曰允迪至汴京七日不食死　戊子四川宣
撫副使胡世將在河池知同州張恂遣人告急　權知
永興軍郝逺開長安城門納金人長安䧟關中震動知
陝府吳琦城守以拒金人郝逺遣人持金國檄書至宣
撫司語不遜不可聞世將焚之斬其使　己丑直龍圖
閤陳桷守太常少卿時上將用桷問其所在秦檜不樂
之繆以同姓名者為對曰見從韓世忠軍為參謀上笑
曰非也桷佳士豈肯從軍耶遂召用　金人䧟西京權
留守李利用弃城遁　庚寅知順昌府陳規得報敵騎
入東京時新東京副留守劉錡方送客規以報示錡錡
曰吾軍有萬八千人而輜重居半且逺來力不可支乃
見規問曰事急矣城中有糧則能與君共守規曰有米
數萬斛錡曰可矣規亦力留錡共守錡又見劉豫時所
蓄毒藥猶在足以待敵其所部選鋒游奕二軍及老㓜
輜重夜四鼔纔至城下旦得報敵騎入陳距順昌三百
里闔城惶惑錡遣官屬與規議歛兵入城為捍禦計人
心稍定　辛夘詔以鎮江府所籍酈瓊水陸田四十三
頃賜李顯忠　四川宣撫副使胡世將自河池遣涇原
經畧使田晟以兵三千人迎敵始金人之渡河也惟孫
渥吳璘墮胡世將在河池世將倉卒召諸帥議出師楊
政及晟先至渥進曰河池地平無險阻願公去此治兵
仙人原元戎身處危地而欲號令將帥使用命赴敵渥
不識也吳璘抗聲言曰和尚原殺金平之戰方璘兄弟
出萬死破敵時承宣在何許今出此懦語沮軍可斬璘
請以百口保破敵世將壯之指所坐帳曰世將誓死於
此矣官屬韓詔等進曰渥實失言不冝居幙下遂先遣
晟還涇原渥赴熈河渥恐懼汗落單馬趨出　是日統
領軍馬李寳與金人戰于興仁府境上殺數百人獲其
馬甚衆寳岳飛所遣也　壬辰劉錡召諸將計事有欲
就便舟順流而下者或曰去則敵人邀我歸路其敗必
矣莫若守城徐為之計錡曰錡本赴官留司今東京旣
䧟幸全軍至此有城池可守機不可失當同心力以死
報國家衆議始定即鑿舟沉之示無去意錡與屬官等
登城區處城外有居民數千家恐為賊巢悉焚之分命
諸統制官許青守東門賀輝守西門鍾彦守南門杜把
守北門且明斥堠及募土人作鄉導間探於是軍人皆
奮曰早時人欺我八字軍今日當為國家立功錡親於
城上督工設戰具修壁壘時守備全缺錡取偽齊所作
蚩車以輪轅埋城上又撤民家屋扉以代笓籬笆凡六
日粗畢而金人游騎已渡河至城外矣　丙申胡世將
命右䕶軍都統制吳璘將二萬人自河池赴寳雞河南
以捍㓂遣楊政郭浩為之聲援先是世將屢奏乞速徙
右䕶軍之屯陜右者還屯蜀口不報丁酉始詔世將日
下抽回　己亥萬夀觀使雍國公劉光世為三京招撫
處置使以援劉錡以統制官李貴步諒之軍𨽻之　庚
子詔右䕶軍都統制吳璘同節制陜西諸路軍馬以金
人犯陜西故也又詔川陜宣撫副使胡世將軍事合行
黜陟許依張俊所得指揮　辛丑提舉醴泉觀鄭億年
乞在外宫觀改提舉亳州明道宫初邊報至行在從官
㑹于都堂工部尚書廖剛謂億年曰公以百口保金人
講和今已背約有何面目尚在朝廷億年氣塞秦檜以
為譏己也乃曰尚書曉人不當如是億年懼求去乃有
是命　是日金人犯鳯翔府之石壁寨吳璘遣統制官
姚仲等拒之仲自奮身督戰舎赫貝勒中傷退屯武功
時楊政母病方死亦不顧家徑至河南與璘協力捍敵
已而諸軍家屬悉歸内地人心既定踴躍自奮不復懼
敵矣先是金人之别將又圍耀州節制陜西軍馬郭浩
遣兵救之敵解去　壬寅金人圍順昌府先是劉錡於
城下設伏敵㳺騎至擒其千戸阿哈薩等二人詰之云
韓將軍在白龍渦下寨距城三十里錡夜遣千餘兵擊
之頗殺敵衆既而三路都統葛王褎及龍虎大王軍併
城下凡三萬餘人錡以神臂弓及强弩射之稍引去復
以步兵邀擊溺于河者甚衆奪其器甲及生獲女真漢
兒皆謂敵已遣銀牌使馳詣東京告急於都元帥宗弼
矣　六月甲辰京東淮東宣撫處置使韓世忠為太保
封英國公淮西宣撫使張俊為少師封濟國公湖北京
西宣撫使岳飛為少保並兼河南北諸路招討使　樞
密院降檄書下諸路宣撫司罪狀烏珠薩里罕令頒之
河南陜西應南北官員軍民如能識運乗機奮謀倡義
生擒烏珠或斬首來歸者大則命以使相次則授以節
鉞各賜銀絹五萬匹兩良田百頃第宅一區至如薩里
罕資性貪愚同惡相濟昨在同州已為李世輔擒縳博
頰求哀僅脱微命尚敢驅率其衆復犯關陜有能併殺
擒獻者推賞一如前約　丙午給事中兼侍講馮檝提
舉亳州明道宫金人叛盟秦檜以其言不讎甚懼一日
謂檝曰金人背盟我之去就未可卜前此大臣皆不足
慮獨君鄉衮未測上意君其為我探之明日檝入見曰
金人長驅犯順勢須興師如張浚者且須以戎機付之
上正色曰寧至覆國不用此人檜聞之喜檝云適觀天
意檝必被逐即引疾求去乃有是命　戊申東京副留
守劉錡為樞密院副都承㫖㳂淮制置使時敵衆圍順
昌已四日乃移寨於城東號李村距城二十里錡遣驍
將閭充以鋭卒五百募土人前導夜刼其寨至軍中氈
帳數重朱漆奚車有一將遽被甲呼曰留得我即太平
不聽竟殺之是夕天欲雨電光所燭見辮髪者殱之甚
衆既而報金都元帥宗弼親擁兵至先是宗弼得告急
之報即索靴上馬麾其衆出京頃刻而集適淮寧留一
宿治戰具備糗糧自東京徃復千二百里不七日而至
錡聞宗弼至近境乃登城㑹諸將於東門問䇿將安出
或謂今已屢捷冝乘此勢具舟全軍而歸錡曰朝廷養
兵十五年正欲為緩急之用况已挫敵鋒軍稍振雖多
寡不侔然有進無退兼敵營近在三十里而四太子又
來援吾軍一動被敵追及老小先亂必至狼狽不惟前
功俱廢致敵遂侵兩淮震動江浙則平生報國之志反
為誤國之罪不如背城一戰於死中求生可也衆以為
然求欲效命　己酉四川宣撫副使胡世將命都統制
吳璘楊政以書遣薩里罕約日合戰其略曰璘等聞之
師出無名古之所戒大金皇帝與本朝和好復歸河南
之地朝廷戒飭諸路安静邊界不得生事諸路遵禀朝
廷約束不敢毫髪有違今監軍忽舉偏師侵暴疆場人
神共憤莫知其故璘等身任將帥義當竭誠報國保捍
生靈已集大軍約日與監軍一戰薩里罕於是遣鶻眼
郎君以三千騎直衝我軍都統制李師顔以驍騎擊走
之鶻眼入扶風縣城守薩里罕别遣軍䇿應不能勝而
退師顔等攻扶風㧞之生擒金敵一百十七人首領三
人别遣禆將擊鳯翔西城外敵寨薩里罕怒自戰於百
通坊列陣二十餘里統領姚仲等力戰破之殺獲尤多
　庚戌工部尚書廖剛與外任剛以事積忤秦檜右諌
議大夫何鑄等即共劾剛幸朝廷之有警復肆譊譊以
惑縉紳故有是命尋以剛提舉亳州明道觀　壬子金
都元帥宗弼攻順昌府先是宗弼至城外責諸將用兵
之失衆曰今者南兵非昔之比國王臨城自見宗弼見
其城陋謂諸將曰彼可以靴尖趯倒耳即下令來早府
治㑹食平明敵併兵攻城凡十餘萬府城惟東西兩門
受敵錡所部不滿二萬而可出戰者僅五千賊先攻東
門錡出兵應之賊敗退烏珠自將牙兵三千徃來為援
皆𢃄重甲五人為伍貫韋索號鐵浮屠每進一步即用
拒馬子遮其後示無反顧復以鐵騎馬左右翼號拐子
馬悉以女真充之前此攻所難下之城並用此軍故又
名長勝軍時敵諸將各居一部衆欲擊韓將軍錡曰擊
韓雖退烏珠精兵尚不可當也法當先擊烏珠烏珠一
動則餘軍無能為矣時叛將孔彦舟酈瓊趙榮軰騎列
于陣外有河北簽軍告官軍曰我軰元是左䕶軍本無
鬭志惟兩拐子馬可殺故官軍皆憤時方劇暑我居逸
而彼暴露早凉則不與戰逮未申時彼力疲而氣索錡
忽遣數百人出西門敵方來接戰俄以數千人出南門
戒令勿喊但以短兵極力與戰統制官趙樽韓直皆被
數矢戰不肯已錡遣屬扶歸士殊死鬭入敵陣中斫以
刃斧至有奮手捽之與俱墜于濠者敵大敗殺其衆五
千横屍盈野烏珠乃移寨於城西掘塹以自衛欲為坐
困官軍之計是夕大雨平地水深尺餘錡遣兵刼之上
下皆不寧處乙夘順昌圍解宗弼之未敗也秦檜奏俾
錡擇利班師錡得詔不動至是宗弼不能支乃作筏繫
橋而去宗弼至㤗和縣卧兩日至陳州數諸將之罪自
將軍韓常以下皆鞭之於是復以葛王褒守歸徳府常
守許州翟將軍守陳州宗弼自擁其衆還汴京自是不
復出矣　丙辰湖北京西宣撫司統制官牛臯及金人
戰于京西敗之　戊午右承事郎陳鼎降一官鼎上書
言敵敗盟秦檜怒言者因論鼎故有是命俄又送吏部
以鼎知徳興縣　己未樞密院都統制郭浩遣統制官
鄭建充等集鄜延環慶之兵攻金人于醴州敗之復醴
州　壬戌簽書樞密院事樓炤以父居明卒去位　甲
子權主管鄜延經略司公事王彦拒金人于青溪嶺却
之初薩里罕既破鳯翔與都統制吳璘楊政夾渭河而
陣璘駐兵大虫嶺薩里罕自登西平原覘之曰善戰者
立於不敗之地此難與争乃引去自涇原路欲走邠州
於是樞密院都統制郭浩在邠州三水縣涇原經略使
田晟遣統制官曲汲秦弼拒敵於青溪嶺宣撫副使胡
世將謂浩素非臨行陣之人難以責成即遣彦及統制
官楊從儀程俊向起鄭師正曹成等分道而出與虜戰
蒿谷吳頭麻務屯之間金人屢敗留千户五人守鳯翔
薩里罕自將鋭兵攻青溪汲弼戰敗弃青溪走世將命
晟召汲弼斬於軍前以徇彦率兵迎金人戰盤堠兔耳
敗之金人去復還屯鳯翔　乙丑荆湖北路提㸃刑獄
公事向子忞罷先是江西漕司負月樁錢詔總領官曽
慥劾罪子忞行部取漕吏釋之慥言于朝故罷子忞再
使湖北先聲入境奸吏望風解印綬者數十人湖北營
田舊以抑配百姓人不聊生有破産不能償者日號訴
于馬前子忞為詢究其便利可行者使遵守之罷一切
抑配者逺近鼓舞時岳飛兼營田大使無敢忤其意者
至是飛亦喜以為當然子忞按部所至立大榜於前云
久負抑州縣不理者立其下於是積年無告之寃咸得
伸雪平生好論人物無所忌諱嘗與胡安國談當世士
安國頗稱秦檜靖康時事子忞曰與檜同時被執軍前
鮮有生者獨檜數年之後盡室航海以歸非大姦能若
是乎安國子寅初猶以為過後乃信服子忞再以毁去
自是閒居十九年　初命司農少卿李若虚往湖北京
西宣撫使岳飛軍前計事至是若虗見飛于徳安府諭
以面得上㫖兵不可輕動冝且班師飛不聽若虚曰事
既爾勢不可還矯詔之罪若虚當任之飛許諾遂進兵
　丙寅湖北京西宣撫司統領官孫顯及金人戰于陳
蔡之間敗之　上謂大臣曰朕躬履艱難久於兵事至
於器械亦精思熟講昨造大鏃箭諸軍皆謂頭太重不
可及逺又造鋭首小鎗初亦未以為然其後用以破敵
始服其精利今劉錡軍于順昌城下破敵正為此鎗也
　戊辰川陝宣撫司左統領官曹成自汧陽襲金人于
天興縣敗之　庚午樞密副都承㫖沿淮制置使劉錡
為武㤗軍節度使侍衛親軍馬軍都虞候前一日上諭
大臣曰用兵之際賞罰欲明錡以孤軍挫賊鋒烏珠遁
去其功卓然當便除節鉞即日降制既又遣中使撫問
上賜札有曰卿之偉績朕所不忘　京東淮東宣撫使
韓世忠遣統制官王勝率背嵬將成閔北伐遇金人于
淮陽軍南二十里水陸轉戰掩金人于沂河死者甚衆
奪其舟二百　福建路宣撫大使張浚言臣竊念自羣
下决回鑾之計國勢不振事機之㑹失者再三向使敵
出上䇿還梓宫歸兩殿供須一無所請宗族隨而盡南
則我徳敵必深和議不㧞人心懈怠國勢寖微異時釁
端卒𤼵何以支持臣知天下非陛下之有矣今幸上天
警悟敵懐反復士氣尚可作人心尚可回願因權制變
轉禍為福用天下之英才據天下之要勢奪敵之心振
我之氣措置一定大勲可集繼聞淮上有警連以邊計
奏知又條畫海道舟舡利害上嘉浚之忠遣中使奬諭
浚時大治海舟至千艘為直指山東之計以俟朝命
閏六月丙子詔三衙管軍及觀察使以上各舉智勇猛
略才堪將帥者二人　戊寅上曰狂敵犯境諸軍不免
調𤼵盛夏劇暑朕䕃大厦御絺綌猶不能勝其熱將士
乗邊暴烈日被甲胄每念薫灼之苦如切朕躬可降詔
撫問慰勞之　辛巳涇原經略使田晟及金人戰于涇
州敗之初薩里罕既為王彦所却遂自鳯翔悉兵攻涇
州晟據山為陣乗敵壁壘未定奮兵掩殺自己至申連
戰皆捷奪其戰馬兵械甚衆金人敗走　甲申上曰諸
將進兵所在克捷正恐狃於屢勝士寖以驕可下詔飭
其嚴整行伍明逺斥堠蓄力養威以俟大舉勿爭尺寸
之利期以殄滅金帥而已上又曰金人雖讎敵茍知效
順何以多殺為馬欽等初歸朕貸而不殺劉光世屢以
為言既而女真契丹燕人來歸者益衆光世方悟朕意
至今諸軍往往收以為用今交兵之際正宜多方撫納
使知内嚮　是日田晟及金人再戰于涇州敗績金人
雖幸勝晟亦殺傷過當而還自是歸鳯翔不復戰以兵
攻陜西諸郡城守未下者河南糧食垂盡世將亦離河
池登仙人原山寨為防秋之計保險以自固矣　丙戌
淮西宣撫司都統制王徳復宿州降其守閤門宣贊舍
人馬秦　壬辰湖北京西宣撫司統制官張憲傅選及
金將韓常戰于頴昌府敗之復穎昌　丙申張憲復淮
寧府先是韓常既敗走宣撫使岳飛遣統制官牛臯徐
慶等與憲㑹憲等與常戰于淮寧府又敗之常引去飛
以勝捷軍統制趙秉淵知府事　丁酉提舉臨安府洞
霄宫趙鼎責授祕書少監分司西京興化軍居住初鼎
罷郡還邵興上書言時政秦檜忌鼎復用乃令御史中
丞王次翁劾鼎右諫議大夫何鑄亦再䟽論之乃有是
命　湖北京西宣撫司統制官郝晸張應韓清克鄭州
　京東淮東宣撫司統制官王勝克海州生執守將王
山韓世忠每出軍必戒以秋毫無犯軍之所過耕夫皆
荷耡而觀　戊戌淮西宣撫使張俊克亳州初三京招
撫使劉光世聞酈瓊在亳州遣使臣趙立南京進士蔡
輔世同往招之瓊不啓書而焚之械送獄既而縱之至
是光世引軍還太平州而俊以大軍至城父都統制王
徳已下宿州即乘勝趨亳州與俊㑹瓊聞之謂葛王襃
曰夜义公來矣其鋒未易當請避之遂率衆遁去時俊
軍戌甚盛而智謀勇敢頼徳為多徳亦先計後戰故未
嘗敗　己亥知順昌府陳規知廬州沿淮制置使劉錡
兼權知順昌府時秦檜將班師故命規易鎮淮右先是
上賜錡空名告身千五百命書填將帥之有功者錡復
繳上謂不若自朝廷給之為榮至是始具功狀以聞以
犒軍銀帛十四萬匹兩均給將士軍無私焉於是錡方
進兵乘敵虚而檜召錡還徽猷閣待制洪皓時在燕山
密奏順昌之役敵震懼䘮魄燕之珍寳悉取而北意欲
捐燕以南弃之王師亟還自失機㑹可惜也
　(龜鑑曰敵至宿亳王徳得以破其營敵至穎昌岳飛/得以殺其將或捷於鳯翔或捷於寳雞或捷於扶風)
　(又皆呉璘楊政保蜀守蜀之功而敵之回軍直趨濠/州我諸將得以聯兵制之當是時也無一人不勇無)
　(一戰不勝葢不止有一月三捷之告非敵前此不善/戰也直以我師正鋭所向無前吾觀金將告烏珠曰)
　(今者南兵非昔日比而敵兵望見王師且曰此順昌/旗幟也亟退避之除兇雪耻此葢可乘之機也撫機)
　(不𤼵何/為也耶)
庚子趙鼎再責清逺軍節度副使潮州安置右諫議大
夫何鑄章再上遂有是命制略曰朋姦罔上惡殆並於
共兠專利擅權罪實侔於楊李　秋七月癸夘湖北京
西宣撫使司將官張應韓清入西京初河南府兵馬鈐
轄李興既聚兵先復伊陽等八縣又復汝州偽河南尹
李成弃城遁走河陽宣撫使岳飛遣應清與之㑹遂復
永安軍　丙午御史中丞王次翁為參知政事　戊午
上曰朕常與諸將論兵諸將皆謂敵人鐵騎馳突若在
平原勢不可當須據險以扼之朕謂不然孟子曰天時
不如地利地利不如人和兵之勝負顧人心如何耳苟
人心協和則彼雖在平原亦可取勝諸將皆不以為然
今諸將奏捷皆在平原以步兵勝鐵騎乃信朕前日之
語　己酉湖北京西宣撫使岳飛自與宗弼戰于郾城
縣敗之殺其禆將是役也統制官楊再興單騎入敵陣
欲擒宗弼不獲被數十創猶殺數百人而退　庚戍永
興軍路經略副使王俊遣統領官辛鎮與金人戰于長
安城下敗之　川陜宣撫副使胡世將遣兵千人具舟
百艘載柴草膏油自丹州順流而下至河中府焚毁金
人所繫浮橋及選萬人由斜谷出潼關皆以絶敵歸路
　壬子進士張本特補右迪功郎以其獻佑政編可採
也　乙夘湖北京西宣撫司都統制王貴統制官姚政
及金人戰于潁川府敗之　壬戌湖北京西宣撫使岳
飛自郾城班師飛既得京西諸郡㑹詔書不許深入始
傳令回軍軍士應時皆南嚮旗靡轍亂飛望之口呿而
不能合良久曰豈非天乎飛以親兵二千自順昌渡淮
赴行在於是潁昌淮寧蔡鄭諸州皆復為金人所取議
者惜之　甲子復釋奠文宣王為大祀用太常博士王
普請也於是祀前受誓戒加籩豆十有二其禮如社稷
　八月壬申降詔提舉江州太平觀張九成與知州軍
差遣喻樗陳剛中令吏部與合入差遣凌景夏樊光逺
與外任差遣毛叔度與對移一般差遣先是九成等皆
言和議非計及是秦檜將罷兵而九成家臨安之外邑
故斥逺之尋以九成知邵州剛中知安逺縣景夏知辰
州光逺為閬州州學教授叔度為嘉州司戸參軍剛中
尋卒于貶所　乙亥韓世忠圍淮陽軍命諸將齊攻之
帳前親隨成閔從統制官許世安奪門而入大戰于門
之外閔身被三十餘創世安亦脛中四矢力戰奪門復
出閔氣絶而復蘇者屢矣世忠大賞之别將解元掩擊
金人于沂州譚城縣敵溺死者甚衆　丙子劉昉為荆
湖南路轉運副使昉為秦檜所喜故旋用之　戊寅知
陜州吳琦遣統制官侯信渡河刼金人中條山寨敗之
獲馬二十匹翊日又戰于解州境上敗之殺其將毛罕
　庚辰金人自滕陽來救淮陽軍韓世忠逆擊于泇口
鎮敗之是日世忠所遣統制官劉寳郭宗儀許世安以
舟師至千秋湖陵遇金人所遣酈瓊叛卒數千人寳等
與戰大捷獲戰船二百　壬午李成自河陽以五千騎
犯西京知河南府李興命開城門以待之成疑不進興
遣鋭士自他門出擊之成敗走　癸未上與宰執論戰
守之計上曰戰守本是一事可進則戰可退則守非謂
戰則為强守則為弱但當臨機應變而已　丙戌祕閣
修撰新知邵州張九成落職以御史中丞何鑄言其矯
偽欺俗故有是命九成以家艱不赴　丁亥淮北宣撫
副使楊沂中潰軍于宿州　壬辰永興軍路經略副使
王俊擊金人于盩厔縣東敗之　甲午川陜宣撫司同
統制邵俊統領王喜遇金人于隴州汧陽縣牧羊嶺敗
之　九月壬寅朔遣起居舍人李易赴韓世忠軍前議
事宰相秦檜主罷兵召湖北京西宣撫使岳飛赴行在
遂命易見世忠諭㫖時淮西宣撫副使楊沂中還師鎮
江府三京招撫處置使劉光世還池州淮北宣撫判官
劉錡還太平州自是不復出師矣　丁未楊政軍同統
領楊從儀刼金人于鳯翔府城南寨獲戰馬數百　戊
申金人復入西京先是李成數為河南府李興所敗乞
師于宗弼得蕃漢軍數萬興度衆寡不敵棄城去寓治
于永寧之白馬山　己酉上諭大臣曰朕昨面諭岳飛
凡為大將者當以天下安危自任不當較功賞彼以功
賞存心者乃士卒所為至於朝廷待大將亦自有禮如
前日邊報之初除諸將便加師保豈必待有功乎時飛
已至行在故上訓及之　庚戌合祀天地于明堂太祖
太宗並配赦天下　癸丑楊政軍統制官楊從儀邵俊
統領王喜敗金人于汧陽　辛酉臨安府火延燒省部
倉庫　冬十月丙戌河北路統制李寳至楚州時韓世
忠在楚州寳與其徒歸之世忠大悦　己亥龍圖閣直
學士范沖徽猷閣待制王居正並落職依舊提舉江州
太平觀御史中丞何鑄論二人之罪故有是命　庚子
熈河經略司將領恵逢與虜遇于野龍河敗之　十一
月戊申金將哈希自潼關出犯陜州守臣吳琦擊却之
哈希羅索孫也　鳯翔府同統制楊從儀敗金人于寳
雞縣　己酉上曰自古為天下者必先得人心未有專
事殺伐殘忍而可為者烏珠雖强專以殺伐殘忍為事
不顧人心之失朕知其無能為者　福建安撫大使張
浚等奏乞措置賑濟事上曰賑濟本為貧民近世止及
城郭而鄉村之民未嘗及之須令州縣雖僻處亦分委
官吏必躬必親則下戸皆沾實恵矣　乙夘川陜宣撫
副使胡世將奏已遣兵解慶陽之圍先是慶陽圍急帥
臣宋萬年乘城拒守㑹世將招河東經略使王忠植以
所部赴陜西㑹合行至延安叛將趙惟清執忠植使拜
詔忠植曰若本朝詔書則受金國詔書則不拜也惟清
執之以詣敵營敵使甲士引詣慶陽城下諭使出降忠
植大呼曰我河東步佛山忠義人也為敵所執使來招
降願將士勿負朝廷堅守城壁可也忠植遂遇害　戊
午上曰用兵惟視謀之臧否不可問力之强弱茍謀之
不臧惟知恃力雖或勝亦不足以成功　十二月乙未
言者請令諸大帥各薦偏禆之可任者上曰諸校智愚
勇怯朕皆熟知之儻有使令便可抽摘何用薦舉耶
兵部侍郎張宗元乞命有司以續降朝㫖便人合理者
裒為一書以進許之後九年乃成凡四百三十五卷
初李興既屯白馬山寨李成以蕃漢數萬衆圍之時興
妻周氏與其子居襄陽惟幼子在側敵圍益急士心頗
摇興聞謂諸將曰興與諸君當以死守毋有二志茍或
不敵吾豈為敵汚者當抱是兒南向投崖以謝天子諸
將皆感泣由是守益堅虜遣使賫黄榜招興以奉國上
將軍河南尹興得檄不啓立斬其使以檄聞于朝白馬
受圍久方冬泉涸軍民乏絶興焚香黙禱一夕大雪泉
源皆溢成知興不可屈乃積山下屯兵積糧為久居之
計興潛遣將士夜焚之成大挫徑歸西京
　
　
　
　
　
　
　
　
　
　
　
　
　
　
　宋史全文卷二十下
欽定四庫全書
　宋史全文卷二十一上
　　宋髙宗十三
辛酉紹興十一年春正月壬寅提舉江州太平觀趙開
卒自金人犯陜蜀開職饋餉者十年軍用得以毋乏開
既黜主計之臣率三四易於開條畫毫髮無敢變更者
然議者咎開竭澤而漁使後來者無所施其智巧凡茶
鹽㩁酤激賞零畸絹布之征遂為四蜀常賦故雖累經
減放而害終不去焉　癸卯鳳翔府同統制軍馬楊從
儀敗金人於渭南　庚戌淮南宣撫使張俊入見上問
曽讀郭子儀傳否俊對以未曉上諭云子儀時方多虞
雖總重兵處外而心尊朝廷或有詔至即日就道無􁅰
介顧望故身享厚福子孫慶流無窮今卿所管兵乃朝
廷兵也若知尊朝廷如子儀則非特身享福子孫昌盛
亦如之先是宗弼白順昌戰敗而歸遂保汴京留屯宋
亳出入許鄭之間復簽兩河軍與蕃部凡十餘萬以謀
再舉上亦逆知敵情必不一挫便已乃詔大合兵於淮
西以待之俊自建康來朝故有是諭也　辛亥上諭大
臣曰李左車言千里饋糧士有飢色敵若犯淮其勢糧
必在後但戒諸將持重以待之至糧盡欲歸因其怠而
擊則無不勝矣又曰聽言必攷其實近有言劉錡之過
朕徐攷之皆無實迹讒者遂息孫近曰錡當何以報聖
恩也　已未淮北宣撫判官劉錡自太平州渡江以援
淮西　金人陷壽春殺守兵千餘人繫橋淮岸以渡其
衆　甲子上曰木瓜美齊威公而載之衞國風何也秦
檜等方思所以為對上曰自衞觀之威公繼絶誠可美自
齊觀之威公專封亦可罪仲尼成人之美而掩其罪故
不載之齊國風而載之衞國風也檜等對曰仰見聖學
髙明深得仲尼刪詩之意非諸儒之所能及
　(臣留正等曰孔子遏惡揚善之意見於六經者多矣/人主政治本原出於經術是以見臣下過失不幸而)
　(出於不得已者則以孔子/之心恕之此之謂帝學)
乙丑劉錡至廬州駐兵城外時知廬州陳規病卒城中
無守臣備禦之具皆缺錡巡其城一匝曰城不足守也
乃冒雨與闗師古率衆而南丙寅金人大軍入廬州遣
輕騎追錡相及於西山口錡自以精兵為殿復戈西向
列陣以待追騎望見錡旌旗逡巡不敢逼日莫各解去
丁卯錡結陣徐行號令諸軍占擇地利共趨東闗依水
據山以遏金人之衝錡既得東闗之險稍休士卒兵力
復振金人大兵據廬州雖時遣兵入無為軍和州境内
剽掠而不敢舉兵逼江者葢懼錡之乘其後也江南由
是少安戊辰金人陷商州守臣邵隆焚倉庫毁廬舍而
遁乃入城據之　二月癸酉淮西宣撫司都統制王德
渡江屯和州敵退屯昭闗　知商州邵隆復入商州初
隆既遁去乃屯兵山嶺間道出州西芍藥口謂避地者
曰汝皆王民毋忘本朝衆感泣攜老幼來歸隆遣其子
繼春出商州之北以張其勢而移軍洪門金人以精騎
來攻隆設三伏以待鏖戰兩時許大破之擒其將繼春
亦破之於洛南縣金人乃去　丙子上謂大臣曰中外
議論紛然以敵逼江為憂殊不知今日之勢與建炎不
同建炎之間我兵皆退保東南杜充書生遣偏將輕與
敵戰故彼得以乘間猖獗今韓世忠屯淮東劉錡屯淮
西岳飛屯上流張俊方自建康進兵前渡彼窺江則我
兵乘其後今雖虚鎮江一路以檄呼彼渡江亦不敢來
其後卒如上所料　都統制王德遇金人韓常於含山
縣東敗之　丁丑上謂大臣曰朕於諸帥聽其言則知
其用心觀其所為則知其才人皆言劉錡善戰朕謂順
昌之勝所謂置之死地然後生未為善戰也錡之所長
在於循分守節危疑之中能自立不變此為可取　己
卯淮西宣撫司統制官闗師古李横復取巢縣　壬午
淮西宣撫司將官張守忠遇金人於全椒縣敗之　癸
未淮西宣撫使張俊言已復巢縣又言俊已在和州竭
力措置決與敵戰必須取勝可保無虞上大喜　劉錡
自東闗引兵出清溪邀擊金人張俊楊沂中亦遣統制
官王德張子益等㑹兵取含山縣復奪昭闗　甲申三
京招撫處置使司統制官崔臯遇金人於舒城縣敗之
　丁亥淮北宣撫副使楊沂中判官劉錡淮西宣撫司
都統制王德統制官田師中張子葢及金人戰於柘臯
鎮敗之前一日錡行至柘臯與金人遇夾河而軍初金
人之退兵也日行甚緩至尉子橋天大雨次石梁河河
流湍暴乃㫁橋以自固列營柘臯柘臯地平金人以為
騎兵之利且見錡兵少意甚易之河東巢湖闊二丈餘
錡命軍士曳薪疉橋須㬰而成遣甲軍數隊過橋皆卧
鎗而坐會沂中德師中子葢之軍俱至翌日金將那王
與韓常等以鐵騎十餘萬分為兩隅夾道而陣沂中自
上流涉淺徑進官軍不利德曰賊右隅皆勁騎吾將先
破之乃與師中麾兵渡橋薄其右隅見陣動有一將被
甲躍馬指畫陣隊德引弓一發將應弦墜馬德乘勢大
呼馳擊諸軍皆鼓譟金人以拐子馬兩翼而進德率兵
鏖戰沂中令萬兵各持長斧堵而前奮銳擊之金人大
敗退屯紫金山德等尾擊之捕獲數百人馬䭾數百錡
謂德曰昔聞公威略如神今果見之請以兄禮事公張
俊之愛妾章氏即杭妓張穠也頗知書柘臯之役俊貽
書囑以家事章答書引霍去病趙雲不問家事為言令
勉思報國俊以其書進上大喜親書奬諭賜之　庚寅
上謂宰執曰自敵犯邊報至人言非一朕惟靜坐一室
中思所以應敵之方自然利害皆見葢人情方擾惟當
鎮之以靜若隨物所轉胷中不定則何以應變也　乙
未賜劉光世韓世忠張俊岳飛楊沂中劉錡詔書以捷
書累至軍聲大張葢自軍興以來未有今日之盛仍戒
以尚思困獸之鬭務保全功　丙申江東制置大使葉
夢得上奏稱賀詔嘉奬初建康屯重兵歲費錢八百萬
緡米八十萬斛㩁貨務所入不足以贍至是禁旅與諸
道之師皆至夢得被命兼緫四路漕計以給饋餉軍用
不乏故諸將得悉力以戰由是朝廷益嘉之　己亥上
曰虜退便當措置淮南如移隸州縣併省官吏修築城
壁要當事事有備常為寇至之防也　三月庚子朔福
建路安撫大使知福州張浚言朝廷調撥大軍用度至
廣臣本州措置出賣官田及勸誘寺院變易度牒共得
六十三萬緡節次起發少助國用詔浚一意體國識大
臣體令學士院降詔奬諭癸卯張浚復特進　金人圍
濠州初金人自柘臯退軍於紫金山也濠州守臣王進
發書告急　甲辰淮西宣撫使張俊淮北宣撫副使楊
沂中判官劉錡㑹議班師俊與沂中為腹心而與錡有
隙故柘臯之戰奏賞諸軍錡獨不預時朝廷雖命三帥
合軍不相節制然諸軍進退多出於俊而錡以順昌之
功驟貴諸將亦頗嫉之　乙巳知邵武軍王洋乞鄉村
之人無問貧富凡孕婦五月即經保申縣專委縣丞注
籍其夫免雜色差役一年候生子日無問男女第三等
已下給義倉米一斛縣丞月給食錢十千上覽奏曰愚
民無知迫於貧困不能育故生子而殺之官給錢物使
之有以育則不忍殺矣朕為父母但欲民蕃衍豈惜小
費也乃詔户部措置　丙午京東淮東宣撫處置使韓
世忠舟師至招信縣夜世忠以騎兵遇金人于聞賢驛
敗之　丁未金人陷濠州知州事王進為所執兵馬鈐
轄邵青巷戰死之戊申張俊楊沂中劉錡至黄連埠去
濠州六十里而聞城陷俊乃召錡沂中謀之沂中曰厮
殺耳錡曰有制之兵無能之將可御有利害之兵有能
之將不可御也今我軍雖銳未為有制不若據險下寨
然後出兵襲之諸將皆曰善於是鼎足以為營俊遣斥
堠數輩還俱言濠州無金人俊遣將官王某謂錡曰已
不須太尉入去錡乃不行惟沂中與王德領二千餘騎
而往以兩軍所選精銳策應之四更起黄連午時騎兵
先至濠州城西嶺上列陣未定有金人伏甲騎萬餘於
城兩邊須臾煙舉於城上伏騎分兩翼而出沂中皇遽
以策麾其軍曰那回諸軍聞之以為令其走爾散亂南
奔無復紀律其步人見騎軍走謂其已敗皆散金人追
及步人多不得脫殺傷甚衆　庚成秦檜奏近報韓世
忠張俊等至濠州岳飛已渡江去㑹師矣上曰首禍者
惟烏珠戒諸將無務多殺惟取烏珠可也澶淵之役達
蘭既死真宗詔諸將按兵縱契丹勿邀其歸路此朕家
法也朕兼愛南北之民豈忍以多殺為意乎初金之入
寇也上命飛以兵來援飛念前此每勝復被詔還乃以
乏糧為詞最後上御劄付飛云社稷存亡在卿此舉飛
奉詔移兵三十里而止及濠州已破飛始以兵至舒蘄
境上故張俊與秦檜皆恨之　辛亥楊沂中渡江歸行
在　壬子金人自渦口渡淮北歸　癸丑張俊渡江歸
建康府　丁巳劉錡自和州引兵渡江歸太平州楊沂
中之敗於濠梁也張俊自黄連拔寨徑去錡乃按部伍
整旌旗最後徐行金人亦不復追錡至歴陽駐軍具奏
聽㫖然後班師由是俊與沂中皆恨之　夏四月丙子
詔諸州縣量收免行錢自宣和間始復熙寧舊法罷行
户而令輸錢至靖康初又罷紹興初雖令見任官市買
方物悉如民間之價而汚吏猶虧其直議者以為不便
會軍興用乏遂復令免行仍詔公私和買物色並依市
直違者以自盜論　己卯參知政事兼權同知樞密院
事孫近提舉臨安府洞霄宫金人之犯淮西也近請召
張浚都督諸軍秦檜大惡之及兵退御史中丞何鑄乃
論近本無體國之忠但有謀身之計乞行罷黜殿中侍
御史羅汝檝因交章論近乃有是命　庚寅復置將作
軍器監長貳各一貟罷樞密院計議官　辛卯詔給事
中范同令入對初張浚在相位以諸大將久握重兵難
制欲漸取其兵屬督府而以儒臣將之會淮西軍叛浚
坐謫去趙鼎繼相王庶在樞府復議用偏裨以分其勢
張浚覺之然亦終不能得其柄至是同獻計於秦檜請
皆除樞府而罷其兵權檜納之乃密奏於上以柘臯之
捷召韓世忠張俊岳飛並赴行在論功行賞　壬辰太
保京東淮東宣撫處置使英國公韓世忠少師淮南西
路宣撫使濟國公張俊並為樞密使少保湖北京西路
宣撫使岳飛為樞密副使並宣押赴本院治事世忠既
拜乃製一字巾入都堂則裹之出則以親兵自衞檜頗
不喜飛披襟作雍容狀檜亦忌之
　(龜鑑曰謬哉范同之為檜畫計也同之議曰諸將俱/握重兵必甚難制莫若皆除樞密而罷其兵權此范)
　(同但求以助和議而然也檜乃用之詔罷宣撫兵隸/樞院附和則保富貴是故張俊先至則除美官韓世)
　(忠劉錡不言宣則傷讒岳/飛最後至被禍最慘矣)
乙未樞密使張俊言臣已到院治事見管軍馬伏望撥
入御前使喚時俊與秦檜意合故力贊議和且覺朝廷
欲罷兵權即首納所統兵上從其請復詔范同入對命
林待聘草詔書奬諭上謂韓世忠張俊岳飛曰朕昔付
卿等以一路宣撫之權尚小今付卿等以樞府本兵之
權甚大卿等宜各為一心勿分彼此則兵力全而莫之
能禦顧如烏珠何足掃除乎　禮部侍郎鄭剛中言於
秦檜曰前日所共憂者一旦變為安平之道因為檜陳
善後之策凡七事　五月辛丑淮東轉運副使胡紡總
領淮東軍馬錢糧置司楚州尚書度支貟外郎吳彦璋
總領淮西江東軍馬錢糧置司建康府太府少卿曽慥
總領京湖軍馬錢糧置司鄂州葢使之與聞軍事不獨
職餽餉云總領官正名自此始　丁未詔韓世忠聽候
御前委用張俊岳飛帶本職前去按閱御前軍馬專一
措置戰守時秦檜將議和故遣俊飛往楚州總淮東一
全軍還駐鎮江府　壬子上謂宰執曰士大夫言恢復
者皆虚辭非實用也用兵自有次第朕比遣二樞使按
閱軍馬措置戰守葢按閱於先則兵皆可戰兵既可戰
則能守矣待彼有釁然後可進討以圖恢復此用兵之
序也　辛酉布衣虞宰獻樂曲詩上謂大臣曰士大夫
所進文字朕詳覽熟思葢欲知民之利病政之臧否朕
躬之失耳若溢美之言實不欲聞可令還之乃詔檢鼓
院自今獻無益之言不干政體者勿受　癸亥饒州童
子江安國九歲其弟定國七歲皆能誦經子書詔免文
解一次　六月戊辰朔責授單州團練副使劉子羽復
右朝請大夫知鎮江府兼沿江安撫使初樞密使張俊
嘗為子羽之父韐部曲韐器之俊薦其才故復用俊晚
年主和議與秦檜意合上眷之厚凡所言朝廷無不從
薦人為監司郡守帶職名者甚衆　辛未上謂大臣曰
外域不可責以中國之禮朕觀三代以後惟漢文帝待
匈奴最為得體彼書辭倨傲則受而弗較彼軍旅侵犯
則禦而弗逐謹守吾中國之禮而不以責外域此最為
得體也　壬申户部奏贖刑文字上曰朕謂凡為政之
本必抑強扶弱民乃能立今使富者犯死法得以金自
贖則貧者無金豈能獨立乎贖刑既非祖宗法似未可
用也　總領曽慥提舉洪州玉隆觀以疾自請也　左
朝請郎林大聲總領湖北京西軍馬錢糧大聲初為永
嘉丞秦檜寓居永嘉與之厚遂驟用之　癸酉分行在
省倉為三界百五十萬斛凡民户白苗米南倉受之以
廩宗室百官為上界次苗米北倉受之以給衞士及五
軍為中界糙米東倉受之以備諸軍月糧為下界　甲
戌上謂宰執曰中興自有天命光武以數千破尋邑百
萬豈人力所能乎朕在宫中聲色之奉未嘗經心只是
靜坐内省求所以答天意也　乙亥守尚書右僕射同
中書門下平章事兼樞密使秦檜為特進尚書左僕
射封慶國公　詔有司造尅敵弓韓世忠所獻也上謂
宰執曰世忠宣撫淮東日與金戰常以此弓勝之今朕
取觀之誠工巧然猶未盡善朕籌累日乃少更之遂增
二石之力而減數斤之重今方盡善後雖有作者無以
加矣　辛巳趙慶孫等六人並停官或曰慶孫嘗為趙
鼎所薦故秦檜斥之　壬午布衣吳曽特補右迪功郎
曽獻所著左氏發揮而有是命　癸未張俊岳飛至楚
州飛視兵籍始知韓世忠止有衆三萬而在楚州十餘
年金人不敢犯猶有餘力以侵山東可謂奇特之士也
俊以海州在淮北恐為金人所得因命毁其城遷其民
於鎮江府俊遂總世忠之軍還鎮江府惟背嵬一軍赴
行在　甲申知河南府李興以所部至鄂州興據白馬
山與李成相扼凡數月朝廷命班師以興為左軍同統
制　壬辰太保三京等路招撫處置使劉光世罷為萬
壽觀使三大將既罷光世入朝因引疾丐祠上謂大臣
曰光世勲臣朕未嘗忘聞其疾中無聊昨日以玩好物
數種賜之光世大喜秉燭夜觀幾至四更朕於宫中凡
玩好之物未嘗經目止須賜勲舊賢勞耳光世既罷遂
寓居永嘉焉　秋七月庚子上以臨安旱蔬食請禱決
滯獄出繫囚後二十四日大雨　翰林學士范同為參
知政事　辛丑司農少卿髙穎罷自此諸大將之客稍
稍被罪矣　壬寅侍衞親軍馬軍都虞候劉錡乞宫觀
詔錡疾速赴行在奏事　甲辰提舉川陜茶馬馮康國
奏近聞敵在長安三月二十三日晝晦油酒變色皆白
兵刃有光焰涇州雨沙旱災相仍赤地千里上曰景象
異甚天變示人殆不虚也自古無文德而有武功往往
非國家之福而敵好兵嗜殺肆為無道不畏天不恤人
其能久乎朕當修人事以待之耳　丁未秦檜以進書
恩遷少保封冀國公　壬子右諫議大夫万俟卨言伏
見樞密副使岳飛爵髙祿厚志滿意得平昔功名之念
日以頽墮今春敵寇大入疆埸騷然陛下趣飛出師以
為犄角璽書絡繹使者相繼於道而乃稽違詔㫖不以
時發久之一至舒蘄忽卒復還比與同列按兵淮上公
對將佐謂山陽為不可守沮喪士氣動摇民心伏望免
飛副樞職事出之於外以伸邦憲先是飛數言和議非
計秦檜大惡之及是飛自楚州歸乃令卨論其罪始有
殺飛意矣　甲寅侍衞親軍馬軍都虞候劉錡知荆南
府罷其兵張浚深忌錡與岳飛每言飛赴援遲而錡戰
不力也飛請留錡掌兵不許時有處士孫元濟者聞除
錡荆南竊謂比之奕棊此最髙着也人問其故元濟曰
陜蜀諸軍但知吳氏襄漢諸軍尚思岳家江陵在蜀漢
之間而錡有威名為諸將所服且聞有詔或遇緩急旁
郡之兵許之調發銷患未形此廟算也非吾君大聖其
孰能與此　己未樞密使張俊為太傅進封廣國公賜
玉帶以俊首抗封章請歸部曲也俊請離軍將佐並與
添差差遣從之其後大為州郡之患　庚申詔文武官
陳乞致仕身亡雖在給敕之前並聽蔭補用考功貟外
郎游損請也上謂大臣曰士風陵夷以一官之故父死
匿喪以俟命葢立法有未盡也朕謂濫與人官雖害法
其體猶輕若風敎不立使人飾詐苟得棄滅天理其害
甚大况在法所當得乎損酢子也　癸亥大雨翌日輔
臣稱賀上曰朕日來卧不安席夜半猶未交睫懼德不
類或政有闕失每事循省殆遍恐旱災必有致之之由
若乃祈禱之禮但具文耳　是月樞密使張俊復往鎮
江措置事務副使岳飛留行在以二人議事不協故也
俊因奏事乞促淮西之賞上曰功賞後時在將帥不在
朝廷俊問所以然上曰軍士有出者有輜重及守營者
凡所謂戰功皆戰士也今更不分全軍皆要推賞動數
萬人朝廷何以行之俊曰臣今蒙專任當戒諸統制官
只保明實出戰者庶可漸革前弊　八月辛未尚書吏
部郎中李鞉試將作監吏部貟外郎劉才卲守軍器監
始除也上覽除目曰凡事必謹始館職寺監丞乃郎官
卿監之選也郎官卿監乃侍從之選也凡除館職寺監
丞必擇他日可補郎官卿監之闕者凡除卿監郎官必
擇他日可補侍從之闕者如此則士安分守而奔競之
風息矣若不謹始用非其才久而不遷則士有留滯之
嘆以序遷之又有不稱職之誚不可不謹　甲戌樞密
副使岳飛充萬壽觀使右諫議大夫万俟卨既劾飛罪
未報御史中丞何鑄殿中侍御史羅汝檝復交疏論之
卨章四上又錄其副示飛乃丐免故有是命　甲申上
曰水旱有數雖堯湯不能免艱難以來十餘年間未嘗
無歲此天祐也然不可恃此不為之備祖宗置義倉以
備水旱最為良法而州縣奉行不䖍妄有支用寖失本
意或遇水旱何以賑之可令監司視其實數或有侵失
嚴責補還義倉充實則雖遇水旱民無飢病矣　癸巳
上謂宰執曰監司郡守朝廷委任之意未嘗有異而近
來妄分彼此莫相協和州郡或有闕乏監司不肯移那
監司或有措置州郡不肯應副如此何以濟國乎可令
御史臺察其尤者措置行遣庶幾協和共濟國事也
川陜宣撫副使胡世將特起復世將方與諸將議出師
進討而其母秦國太夫人康氏卒於晉陵上聞之詔軍
旅事重不拘常制目下供給不許辭避　甲午上曰省
刑罰薄稅斂王道之本國步艱難未能弭兵斯民稅斂
無術可以薄之朕心實不足至於刑罰豈可不省而獄
繫淹延或至踰歲何也可令提刑司覺察州縣提刑失
職令御史臺彈奏務要訟平刑清以副朕意　九月癸
卯命軍器少監鮑琚往鄂州根括宣撫司錢物先是湖
北轉運使官汪叔詹以書白秦檜言岳飛頃於鄂渚置
酒庫日售數百緡襄陽置通貨場利復不貲自飛罷未
有所付乞令副都統制張憲主之庶杜欺弊前二日詔
都統制王貴與憲同掌上謂檜曰聞飛軍中有錢二千
萬緡昨遣人問之飛對所有之數葢十之九人言固不
妄也今遣琚往縱不能盡若得其半亦不少矣又歲計
所入供軍之餘小約亦數百萬緡比之頭會箕斂不知
幾户民力可以辦此　鄂州前軍副統制王俊詣都統
制王貴告副都統制張憲謀據襄陽為􁁉先是朝廷命
諸將更朝行在憲懼不得還乃妄申金人侵犯上流兾
朝廷還岳飛復掌兵而已為之副會憲詣樞密行府白
事俊具所謀告之以統制官𫝊選為證貴即日以聞張
俊在行府聞之遂收憲屬吏　戊申泗州言奉使官莫
將韓恕歸至本州上諭大臣曰此殆上天悔禍彼有休
兵之意爾朕每欲與講和非憚之也重念祖宗有天下
二百年愛養生靈惟恐傷之而日尋干戈使南北之民
肝腦塗地所願天心矜惻消弭用兵之禍耳先是將恕
至涿州為金人所執至是宗弼將與本朝議和故縱之
歸報焉既而宗弼引兵犯泗州破之淮南大震　甲寅
建康府火　乙卯詔忠州團練使劉光逺赴行在奏事
時金國宗弼以書來朝議遣光逺往聘而光逺方以贓
罪為監司所按故趣召之翌日光逺至行在上面諭以
前罪一切不問遂以為利州觀察使而吉州刺史曹勛
亦遷忠州防禦使令與光逺偕行　丙辰右護軍都統
制吳璘及金國統軍胡盞戰於剡家灣敗之初胡盞與
習不祝合軍劉家圏胡盞善戰習不祝善謀且據險自
固前臨峻嶺後控臈家城謂我軍必不敢輕犯璘揣知
其情先一日召諸將問何以必勝統制官姚仲曰戰於
原下則敗原上則勝璘以為然既相視其地乃遣人告
金曰明日請戰金聞之皆笑愈益不疑夜半璘遣仲與
鄜延經略使王彦率所部銜枚直進渡河陟峻嶺截坡
上出其不意約與敵對柵然後發火又遣將張士亷等
取間道以兵控臈家城戒曰敵根本在此若敗必趨入
城汝等截門勿縱一騎入二將所部軍行寂無人聲又
天大隂霧既上嶺列柵乃發火敵大駭倉猝備戰我軍
已畢列游騎有聞渠帥以馬撾敲鐙者曰吾事敗矣我
軍氣益振璘猶策習不祝有謀必謂我趣戰欲速不肯
徑出胡盞恃其百戰百勝與習不祝異議宜可挑取已
而遣輕兵嘗之果胡盞勒兵已出與我軍合鏖擊數十
璘輕裘駐馬陣前麾軍亟戰我師皆殊死鬭金人大敗
遁去騎兵襲後斬首六百三十生擒七百人驍將馬廣
者所部號八字軍察敵將潰越陣挑逐既而大靡俘馘
人馬數千偽軍降者萬餘人璘悉釋之聽其自便金殘
兵果趨城走張士亷違節制後期二將僅以身入城率
餘兵拒守璘圍之　戊午劉光逺曹勛辭於内殿遂命
持敵帥報書以行　癸亥言者乞令有官人銓試並兼
習兩場故事銓試有官人分五場曰經義曰詩賦曰時
義曰㫁案曰律義願試一場者聽議者謂試之以經義
詩賦時義者欲使之通古今試之以刑統義㫁案者欲
使之明法令二者各兼一場庶使人人通古今明法令
而無一偏之失事下吏部乃命任子如所請　右護軍
都統制吳璘自臈家城班師初金統軍胡盞在城中璘
急攻之城且破朝廷以驛書命璘撤戍璘遂歸宣撫副
使胡世將聞之歎曰何不降金字牌且來世將處耶世
將以金人之俘三千人獻于行在命利路轉運判官郭
游卿就俘獲中以聲音形貌驗得真女真四百五十人
同日斬於嘉陵江上斂其尸以為京觀餘皆涅其面於
界上放還敵氣大沮　冬十月丙寅朔上謂大臣曰人
主之權在乎獨㫁金國之主幼而無㫁權歸臣下往年
之和出於達蘭今年之戰出於烏珠或和或戰國之大
事而皆不出於人主無㫁如此何以立國知不足畏矣
　戊辰川陜宣撫司都統制楊政及金國萬户通檢戰
于寶雞縣敗之是日黎明通檢將精兵萬衆出戰政賈
勇士鏖戰縣旁至日晡政遣裨將將騎突出陣後山上
執旗以招敵望見大呼曰伏兵發矣乃驚而潰政乘勝
掩殺通檢至城門而橋已絶乃擒之　己巳劉光逺等
至虜軍　庚午秦檜奏上流守備上曰艱難以來將士
分隸主帥歲久未嘗遷動使植根深固豈是長策當今
互易如臂指可以運掉纔過防秋便當為此則人人可
以指蹤號令矣　乙亥金國都元帥宗弼遣劉光逺等
還大略言當遣尊官右職名望夙著者持節而來葢敵
欲亟和故也　少保醴泉觀使岳飛下大理寺先是樞
密使張浚言張憲供通為收岳飛處文字後謀反行府
已有供到文狀秦檜乘此欲誅飛乃送飛父子於大理
獄命御史中丞何鑄大理卿周三畏鞠之　己卯上曰
凡事必謹於微若事已成則難改故書言制治於未亂
保邦於未危荆襄守臣辟差者勿令久任以漸易之非
特謹微亦所以保全之也　壬午權尚書吏部侍郎魏
良臣落權字充大金軍前通問使知閤門事士公亮為
福州觀察使副之國書但使之斂兵徐議餘事　癸巳
樞密使韓世忠罷充醴泉觀使進封福國公世忠既不
以和議為然由是為秦檜所抑至是魏良臣等復行世
忠乃諫以為中原士民迫不得已淪於敵國其間豪傑
莫不延頸以俟弔伐若自此與和日月侵尋人情銷弱
國勢委靡誰復振之又再上章力陳秦檜誤國詞意剴
切檜由是深怨世忠言者因奏其罪上留章不出世忠又
懼檜隂謀乃力求閑退遂有是命世忠自此杜門謝客
絶口不言兵時跨驢攜酒從一二童奴游西湖以自樂
平時將佐亦罕見其面云　金人陷濠州　商州安撫
使邵隆及金知陜川鄭賦戰克之復陜川　起復川陜
宣撫副使胡世將圖上吳璘剡灣克捷之狀且言臣詢
客衆論皆謂璘之此戰比和尚原殺金平論以主客之
勢險易之形功力數倍據捉到蕃人供通金人稱璘有
勇似其兄之語璘等為國宣力川陜用兵以來未有如
此之勝伏望聖慈察璘智勇冠軍優與遷擢以為盡忠
許國之勸又奏本司都統制楊政樞密院都統制郭浩
並乞優異推恩乃賜璘等詔書奬諭密賜世將黄金二
百兩茶藥有差初三將之並出也璘復捷剡灣政下隴
州破岐下諸屯浩取華虢二州入陜府有破竹之勢世
將亦遣要約陜西河東忠義首領數十願為内應而金
虜約和於朝廷秦晉之人殊惜之　十一月丙申提舉
江州太平觀李迨知洪州上覽除目曰迨能吏肯以身
任怨不恤人毁譽朕深知之但此州寄居多有造謗者
不可不察也治道無他但不以毁譽為賢否常核實以
行賞罰則治道成矣齊威王封即墨而烹阿齊國大治
葢知核實以為政而不徇毁譽空言也　丁酉上曰唐
太宗除亂比湯武致治幾成康可謂賢君矣然誇大而
好名雖聽言納諫然不若漢文帝之至誠也人君至誠
臨下何患治道之不成哉　戊戌言者請補試州縣小
吏仍許告吏罪使補其闕以懲吏強官弱之弊上謂宰
執曰此說若用則相吿訐而州縣擾矣治天下當以清
靜鎮之若妄作生事乃亂天下非治天下也昔人有言
省官不如省事省事不如清心朕常躬行此語　新通
判利州陳敦厚召試館職以其上書言事故也敦厚又
遺秦檜書言檜見幾似顔子任重似伊尹檜大善之令
赴都堂審察遂召試以為祕書省校書郎　己亥參知
政事范同罷同始贊和議為秦檜所引及在政府或自
奏事檜忌之右諫議大夫万俟卨因論近朝廷收天下
兵柄歸之宥密而同輒於稠人之中貪天之功以為已
有望罷其機務詔同以本官提舉西京嵩山崇福宫
提舉臨安府洞霄宫李光責授建寧軍節度副使藤州
安置言者論迺者二使之還敵示欲和之意於國體無
損而光乃陰懷怨望鼓唱萬端乘時誹訕罪不可赦秦
檜進呈上曰司馬光言政之大本在於刑賞朕於光輩
聞其虚名而用之見其不才而罷之逮其有罪而責之
皆彼自取朕未嘗有心也若用虚名而不治其罪則有
賞無刑政何以成譬之四時有陽無隂豈能成歲乎
金國都元帥宗弼遣魏良臣等還許以淮水為界歲幣
銀帛各二十五萬匹兩又欲割唐鄧二州因遣其行臺
(户/)部侍郎蕭毅翰林待制邢具瞻審定可否　乙巳詔
吏部侍郎魏良臣就充接伴使以中書言金使蕭毅已
過界也毅等過江揭旗於舟大書江南撫諭知鎮江府
劉子羽見之怒夜以他旗易之翌日良臣見旗有異大
懼力索之且以語脅子羽子羽曰吾為守臣朝論無所
預然欲揭此於吾之境則吾有死而已出境乃還之
丁未判大宗正事士㒟提舉西京嵩山崇福宫士㒟數
言事秦檜患之岳飛之下吏也士㒟草奏欲救之語泄
檜乃使言者論之故有是命　壬子金國審議使蕭毅
邢具瞻等入見乙卯御史中丞何鑄簽書樞密院事充
大金報謝使　戊午蕭毅等辭行時朝廷許割唐鄧二
州餘以淮水中流為界毅辭上諭曰若今歲太后果還
自當謹守誓約如今歲未也則誓文為虚設　辛酉福
建安撫大使兼知福州張浚為檢校少傅崇信軍節度
使充萬壽觀使秦檜將議和遣工部貟外郎葢諒因事
至閩中風浚使附其議當引為樞密使浚答書言虜不
可縱和不可成檜不恱會浚以母老乞祠乃有是命先
是責授清逺軍節度副使趙鼎在會稽嘗語其客方疇
曰張德逺建炎復辟之功豈可忘也上待臣下有恩想
必講求矣疇曰今日擔子極重秦相欲獨負之恐難也
不知故相中誰可辦者時李綱朱勝非皆在鼎曰伯紀
藏一皆不濟事惟德逺可爾第恐不容復來至是卒如
所料　十二月乙丑朔上謂秦檜曰和議已成軍備尤
不可弛宜於㳂江築堡駐兵令軍中自為營田則斂不
及民而軍食常足可以久也仍修建康為定都之計先
宗廟次太學而後宫室　丙寅上謂大臣曰三代之世
士大夫盡心禮法鮮有異端之惑自漢眀帝金人之夢
佛法流入中國士大夫靡然從之其上者惑於清靜之
說而下者惑於禍福之報殊不知六經廣大靡不周盡
如易無思無為寂然不動感而遂通天下之故與禮正
心誠意者佛氏清靜之說果有以勝之乎至若積善之
家必有餘慶積不善之家必有餘殃與夫作善降之百
祥作不善降之百殃者即佛氏禍福之報也士大夫不
師六經而盡心佛法殊為可笑　壬申上謂宰執曰晉
平吳之後天下混一武帝又勤於政事宜若可見太平
而旋致禍亂天下分裂何也秦檜等方思所以對上曰
禮可以立國君臣上下如天地定位不可少亂武帝字
呼羣臣又以珊瑚株助臣下以侈靡相勝廢禮如此其
能國乎　癸酉秦檜言攷之經傳人君莫難於聽納上
曰朕觀自古人君不肻聽納者皆因有心或好大喜功
或窮奢極欲一實其衷則凡拂心之言皆不能入矣若
清心寡欲豈有不聽納乎朕於宫中觀書寫字之外並
無嗜好凡事無心故羣臣之言是則從非則否未嘗惑
也　己亥何鑄等至軍前宗弼以書來索北人之在南
者因趣割陜西餘地　癸巳岳飛賜死於大理寺飛既
屬吏何鑄以中執法與大理卿周三畏同鞠之飛久不
伏因不食求死至是万俟卨入臺月餘獄遂上於是飛
以衆證坐嘗自言已與太祖俱以三十歲除節度使為
指斥乘輿情理切害及金犯淮西前後受親札十三次
不即策應為擁兵逗遛當斬御前前軍統制張憲坐收
飛子雲書謀以襄陽叛當絞飛長子雲坐與憲書稱可
與得心腹兵官商議為傳報朝廷機密事當追一官罰
金詔飛賜死命楊沂中􁍤其刑誅憲雲於都市參議官
于鵬除名送萬安軍孫菫送潯州並編管仍籍其貲流
家屬於嶺南天下寃之飛死年三十九初獄之成也太
傅醴泉觀使韓世忠不能平以問秦檜檜曰飛子雲與
張憲書雖不明其事體莫須有世忠怫然曰相公莫須
有三字何以服天下乎飛知書而待士且濟人之貧用
兵秋毫無犯民皆安堵不知有軍至今號為賢將
　(龜鑑曰岳飛之將畧亦嘗聞其大畧乎飛起於効用/者也平居憂國無所不為征討出師慷慨勇往隆冬)
　(按邊上有非我忠臣莫翊大趾之諭盛夏出師上有/暑行勞勤朕念之不忘之語東下赴援而上有委身)
　(徇國竭節事君之嘆力疾先馳而上有國爾亡身誰/如卿者之褒帥襄陽而克復襄陽鎮湖北而坐制湖)
　(湘焚蔡州之積奪虢州之糧而又倡率三軍指授方/畧自李寳曹州之戰以至張憲臨潁之戰凡十五戰)
　(每戰必捷金帥相告謂撼山易撼岳飛兵難吁當時/有如飛者數十輩布置邊面是真所謂萬里長城者)
　(而檜乃屏棄之曽不甚惜何耶綸音趣覲彼之所以/逗遛不進者葢亦以事機乗成為可閔也莫須有三)
　(字強以傅會欲加之罪其無辭乎千載而下每念岳/武穆之寃直欲籲天而無從也鷙鳥盡良弓藏狡兔)
　(死走狗烹此為不能保全功臣者說也/况鷙鳥猶未盡而狡兔猶未死者也)
　(大事記曰飛之死尤不厭衆心飛忠孝出於天性自/結髮從戎凡歴數百戰内平劇盜外抗強胡其用兵)
　(也尤善以寡勝衆其從杜充也以八百人破羣盜五/十萬衆於南薫門外其破曹成也以八千人破其十)
　(萬衆於桂嶺其戰烏珠也於潁昌則以背嵬八百於/朱仙鎮則以背嵬五百皆破其衆十餘萬金人所畏)
　(服不敢以名穪至以父呼之自烏珠有必殺飛而後/可和之言檜之心與金合而張俊之心又與檜合媒)
　(孽横生不置之死地不止万俟卨以願備鍜鍊自諌/議而得中丞王俊以希㫖誣告自御防而得輔車姚)
　(政龎术傅選之徒亦以阿附並沐累遷之寵附㑹其/事無所不至而莫須有三字世忠終以為無以服天)
　(下飛死世忠罷中外大權盡歸於/檜於是盡逐君子盡用小人矣)
徽猷閣待制洪皓在燕山是冬密奏金已厭兵勢不能
久異時以婦隨軍今不敢攜矣朝廷不知虛實卑詞厚
幣未有成約不若乘勝進擊再造猶反掌耳所取投附
人只欲守江南歸之可也獨不監侯景之禍乎若欲復
故疆報世讎則不宜與胡銓封事此或有之彼知中國
有人益生懼心張浚名動殊方可惜置之散地并問李
綱趙鼎安否　廣西買馬増數
壬戌紹興十二年春正月壬寅詔建國公出外第可依
親賢宅差提㸃官并都監　癸卯上謂大臣曰朕於宫
中無嗜好惟好觀書考古人行事以施於政凡學必自
得乃可用第與古人㸃姓名何所益也
　(史臣曰稽經以出治猶按醫以治病也造之不深則/醫或至於殺人而治或至於害天下帝王之學貴于)
　(自得深造之則黙然而識/矣左右逢原則神明生焉)
戊申御史中丞万俟卨大理卿周三畏同班入對以鞠
岳飛獄畢故也尚書省乞以飛獄案令刑部鐫板徧牒
諸路有進士知浹者好直言飛以賔客待之飛初下吏
浹上書訟其寃秦檜怒併送大理獄成浹坐決杖送袁
州編管云先是提舉洪州玉隆觀薛弼為飛參謀官與
飛厚秦檜之閑居永嘉也弼舊遊其門万俟卨又善之
繇是無一辭累及飛之在鄂也有王輔者嘗知彭山縣
以贓敗遂依飛軍中飛亦厚待之至是輔遣其子孝忠
上書指飛為姦凶陰合檜意檜喜由是脫罪籍尋擢知
普州　辛亥増福建鹽鈔錢十萬緡以鬻鹽増羨故也
　二月己巳上謂大臣曰征戰之事各有地利北狄騎
兵雖中國所不能及若要馳騁於江淮恐未易得志孫
權偏霸一方而曹魏竭天下之力終不能渡江晉室微
弱而符堅百萬之衆敗於淝水拓跋魏雄據中原而歴
六朝衰亂終不能奄有江表自非大無道如孫皓者豈
能致北兵之得志乎今但修政事嚴武備北兵雖強不
足畏也　辛未上謂大臣曰詩書所載二帝三王之治
皆有其意而不見其施設之詳太祖以英武定天下仁
宗以兼愛結天下此朕家法其施設之詳可見於世者
也朕當守家法而求二帝三王之意則治道成矣　丁
丑保慶軍節度使建國公瑗為檢校少保進封普安郡
王時年十六王天性忠孝自幼育宫闈起居飲食未嘗
離膝下上尤所鍾愛制下日者尤若訥私謂祕書省正
字張闡曰普乃並日二字有合乎易所謂明兩作離之
象殆天授也　己卯殿前都指揮使楊沂中賜名存中
　壬午輔臣進呈殿中侍御史胡汝明論監司不按吏
上曰朝廷分道置使正欲譏察州縣可申嚴行下若州
縣贓汚不法而監司不能按致臺諫論列者當併絀之
　丙戌上曰學校風化之原不可緩也上又曰福建所
買牛第二綱可發來臨安借與人户朕聞民間乏牛皆
以人耕田其勞可憫朕嘗畫以人耕田之象置於左右
庶不忘稼穡之艱難漢文帝每下詔必曰農者天下之
本若文帝可謂知民事之本矣　丁亥言者請自今鞫
獄必差經任人上曰文學政事在孔門中自是兩科今
士方離科舉未親民事遽使之鞫獄安能盡善也其從
之　戊子金主亶大赦自來亡命投在江南人見行理
索候到並行釋罪其職官百姓軍人並許復故先是何
鑄曹勛至金國見亶於春水開先殿具陳上意金主命
早來使人上殿所請宜允仍出回書示之許還梓宫太
后且遣鑄等還　辛卯給事中知貢舉程克俊等言博
學宏詞右承務郎洪遵敕賜進士出身沈介右從政郎
洪适並合格遵适弟也秦檜以所試制辭進讀上曰是
洪皓子耶父在逺能自立此忠義報也可與陞擢差遣
上又言遵之文於三人中最勝既遂以遵為祕書省正
字介适並為敕令所刪定官自中興以來詞科入選即
入館自遵始　是日鎮江府城外火延入城中遂及大
軍倉燔米麥四萬斛芻六萬束公私室廬被焚者甚衆
守臣劉子明坐貶秩時太平州池州蕪湖縣亦皆大火
市井一空　三月壬寅普安郡王出閣就外第命行在
宗室正任已上悉送之　辛亥上謂大臣曰朕兼愛南
北之民屈已講和今通好休兵其利博矣士大夫狃於
偏見以講和為弱以用兵為強非通論也　乙卯上御
射殿引南省舉人何溥已下是舉兩浙轉運司秋試舉
人凡解二百八人而温州所得四十有二宰執子姪皆
預焉溥永嘉人也
　(朱勝非閒居錄曰秦檜居永嘉引用州人以為黨助/吳表臣林待聘號黨魁召為從官實操國柄凡鄉士)
　(具耳目口鼻者皆登要途更相攀援其勢炎炎日遷/月擢無復程度是年有司觀望所解鄉士四十二名)
　(檜與參政王次翁子姪與選者數人前軰詩云/惟有糊名公道在孤寒宜向此中求今不然矣)
丙辰起復川陜宣撫副使胡世將薨於仙人闗　辛酉
秦檜等賀上以皇太后有來期先是洪皓在燕先報太
后歸　上謂檜曰皓身陷異區乃心王室忠孝之節久
而不渝誠可嘉尚皓之二子並中詞科亦其忠義之報
也士大夫茍能崇尚節義天必祐之　夏四月庚午上
御射殿引正奏名進士唱名主管合州崇道觀秦熺對
策言天子建國右社稷左宗廟是故社稷不可無所依
今神州未歸職方氏則考卜相攸莫如建康謂宜申飭
有司早立宗社權為定都之制舉人陳誠之策言聖人
以一身之微臨天下之大惟度量廓然舉天下之大納
之胸中而成敗得喪不能為之芥蔕斯綽綽有餘裕矣
成湯不愛犧牲粢盛以事葛伯文王不愛皮幣犬馬以
事昆夷漢髙祖解平城而歸飭女子以配單于終其身
而無報復之心故韓安國稱之曰聖人以天下為度光
武卑辭厚幣以禮匈奴之使故馬援稱之曰恢廓大度
同符髙祖葢帝王之度量兼愛夷夏之民不忍爭尋常
以斃吾之赤子也楊邦弼策言陛下躬信順以待天下
又得賢相相與圖治中興之功日月可冀又論吳越之
事以為使越王與大夫種范蠡不量力度時輕死而直
犯之是特匹夫之勇而非賢君相所宜為也有司定熺
第一誠之次之邦弼又次之檜引故事辭而降為第二
人特遷左朝奉郎通判臨安府賜五品服自誠之已下
賜第者二百五十三人新科明法得黄子淳一人而已
　辛未上御射殿放合格特奏名進士朝鼎才等二百
四十八人武舉正奏名陳鶚等五人特奏潘璋等二人
是歲始依在京舊制分兩日唱名自是以為例　辛巳
江南東路轉運副使王􁀙等獻本司錢十萬緡銀五萬
兩以助奉迎兩宫之費詔令户部樁收專充迎奉支用
上曰若常賦之外不取於民庶幾副朕愛民之意朕在
宫中服食器用惟務節儉不敢分毫妄費常戒左右曰
此中視錢物不知艱難民雖一錢亦不易出周公作無
逸戒成王惟在知小民之艱難朕不敢忘也自是四方
率皆獻助矣　丙戌通判湖州秦棣自祕閣棣檜弟以
其姪熺遜所得職名為之請也　五月甲午川陜宣諭
使鄭剛中為川陜宣撫副使　甲辰詔諸州軍無敎官
處令尚書省選差既而禮部立到試敎官法上謂宰相
曰士大夫不可不學惟學故能攷前世興衰治亂以為
龜鑑則事無過舉而政皆適當矣朕在宫中未嘗一日
廢也　乙巳軍器監主簿沈該知盱眙軍措置㩁場凡
㩁場之法商人貲百千以下者十人為保留其貨之半
在場以其半赴泗州㩁場博易俟得北貨復易其半以
往大商悉拘之以待北賈之來兩邊商人各處一廊以
貨呈主管官牙人往來評議毋得相見每交易千錢各
收五厘息錢入官其後又置場於光州棗陽安豐軍花
黶鎮而金人亦於諸州置場　辛亥潢州布衣陳靖特
補右迪功郎靖獻中興統論於朝給事中程克俊等五
人共薦之乃有是命　乙卯詔禮部依舊制試敎官仍
先納所業經義詩賦各三首㑹刑部無過下國子監看
詳禮部覆考然後許試附省試院分兩場非取士之歲
附吏部銓試院不限人數以文理優長為合格　六月
乙丑上謂大臣曰近日雨澤沾足歲事有望誠可喜者
秦檜曰此乃聖德感召和氣所致上曰天人相因朕於
人事雖不敢怠至歲事則當歸功於天也　鎮西軍節
度使吳璘來朝召之也既對命坐賜茶上問璘前此所
以勝敵之方璘曰先令弱者出戰強者繼之他日上以
語輔臣且曰璘善用兵此正孫臏三駟之說一敗而二
勝者也　己巳提舉亳州明道宫鄭億年提舉醴泉觀
兼侍讀時朝廷答金人書許以所索陜西河南人次第
而遣惟億年得留焉　辛未提舉臨安府洞霄宫王庶
責授髙德軍節度副使道州安置　乙亥言者乞禁止
父母在别籍異財之事上曰此固當禁然恐行法有弊
州縣之吏科率不均民畏户口大而科率重不得已而
為誠可憐者宜併申嚴科率之條乃善　己卯上書省
言金人使明威將軍髙居安扈從皇太后一行前來詔
知閤門事曹勛充接伴使　壬午言者乞稍寛私鹽之
律以謂州縣之間慘酷寃濫不知幾何欲望少加裁損
輔臣進呈上曰古今異事今國用仰給煮鹽者十之八
九其可捐以與人散利雖王者之政然使人專利亦非
政之善也吳王濞之亂漢實使之使濞不專煮海之利
雖欲為亂得乎　癸未有舉子上書乞用王安石三經
新義為言者所論上曰六經所以經世務者以其言皆
天下之公也若以私意妄說豈能經世乎王安石學雖
博而多穿鑿以私意不可用　秋七月癸丑右諫議大
夫羅汝檝言簽書威武軍節度判官㕔公事胡銓文過
飾非益唱狂妄之說横議紛紛流布遐邇若不懲艾殆
有甚焉者矣伏望陛下重行竄逐以伸邦憲詔銓除名
新州編管　戊午詔忠訓郎吳援令川陜宣撫司召試
策一道保明取㫖與換文資援璘子也璘以初除團練
承宣使恩例為之請上許之起居郎權中書舍人張廣
持不可上覽奏謂大臣曰武臣換文資恐將帥之才後
難得矣樞密使張俊曰試而後換可也上大以為然
戊午新潼川府路提㸃刑獄公事宇文剛言湖外米平
乞行收糴上諭大臣曰水旱堯湯所不能免惟有以備
之則民免流亡之患其即行之　八月辛酉朔金國都
元帥宗弼以書來求商州及和尚方山原地於是川陜
宣撫副使鄭剛中亦言和尚原自紹興四年後便係劉
豫管守不係吳玠地分合割還大金從之　丙寅皇太
后渡淮時上遣后弟韋淵往迓遂扈從以歸　簽書樞
密院事何鑄提舉江州太平觀御史中丞万俟卨右諫
議大夫羅汝檝交章論鑄之罪故有是命　丁卯上謂
宰執論經術因曰朕每讀書未嘗茍必思聖人所以立
言之意秦檜曰孟子云文王我師也周公豈欺我哉上
曰聖人以所自得者垂法後世又焉用欺秦檜曰陛下
以通經得五帝三王心傳之妙人臣何幸自古不遇治
世之主則為人臣誠有難處今陛下以經術出治人臣
因以託日月之光傳諸不朽豈非幸㑹上曰讀書不適
用則不若愚人愚人猶無過讀書不適用為患更甚檜
曰陛下持此心揆天下之事無不灼見底藴矣　庚午
責授嚮德軍節度副使王庶卒於道州許歸葬其子之
荀之奇撫柩而哭曰秦檜秦檜此讎必報親舊皆掩其
口曰禍未巳也　甲戌御史中丞万俟卨為參知政事
充大金報謝使上顧卨曰勉為朕行卨頓首謝上諭大
臣曰和議既定内治可興秦檜對曰以陛下聖德漢文
帝之治不難致上曰朕素有此志但寡昧不敢望前王
檜曰漢文帝文不勝質唐太宗質不勝文陛下兼有之
上曰唐太宗不敢望文帝其從諫多出矯偽檜曰文帝
能容申屠嘉而太宗終恨魏證其為真偽可見上曰朕
謂專以至誠為上太宗英明有餘誠有所未至也檜曰
太宗之用智誠不及文帝之性仁也上曰然　丙子上
諭大臣曰聞大金内侍有用事者今内侍中寄資有犯
雖降官然俸物不減何以勸懲今小者有犯可恕即恕
不可恕即撻之庶使知懼且云唐末内侍如田令孜輩
群唱為亂者良由天子縱之所致朕今在宫中都知押
班御藥素號最親密者非時未嘗見見未嘗不正色
己卯上謂大臣曰比聞大金中宫頗恣權不歸其主今
所須者無非買珠靸鞻之類此朕所不顧而彼皆欲之
則侈靡之意可見矣宜令有司悉與以廣其欲彼侈心
一開則吾事濟矣時金人又須白面猢孫及鸚鵡孔雀
獅子猫兒上亦令捜訪與之上曰敵使萬里逺來其所
須如此朕何憂哉　辛巳上奉迎皇太后於臨平鎮初
后既渡淮上命奉魯國大長公主吳國長公主逆於道
至是自至臨平奉迎用黄麾半仗二千四百八十三人
普安郡王從上初見后喜極而泣軍衞懽呼聲振天地
　壬午皇太后還慈寧宫后聰明有逺慮上因夜侍慈
寧語久冀以順后意后令上卧且曰聽朝宜早起不然
恐妨萬幾上不欲遽離左右后遂示以倦意上不得已
恭揖而退太后復坐凝然不語雖解衣登榻交足而坐
至三四鼓而後就枕嘗謂上給使者不必分宜通用之
葢分則自為彼我其間佞人希㫖必肆間言自古兩宫
失懽未有不由此者
　(龜鑑曰太后之未歸也則諭以至誠太后之將歸也/則示以喜色臨平奉迎贍慈容而感泣慈寜居飬侍)
　(乙夜而忘疲壽慶啓燕稱觴舉儀雍雍乎其和也意/有所向竭力供應肅肅乎其敬也當時父老童稚且)
　(嘆曰不圗今日聖神母子重懽/如此是其孝於事親何如也)
庚子上服黄袍乘輦詣臨平奉迎梓宫登舟易緦服百
官皆如之辛丑徽宗皇帝顯肅皇后及烈節皇后梓宫
皆至行在　是月朝廷答金國都元帥宗弼書許以陜
西地界金人遣知彰化軍節度使事賀景仁來分畫乃
割商秦之半存上津豐陽天水三邑及隴西成紀餘地
棄和尚方山原以大散為界於闗内得興趙原為控扼
之所
　(大事記曰紹興十年金人渝盟軍民皆歸咎於秦檜/而檜傲然不動順昌既捷之後先竄趙鼎而人無敢)
　(言矣柘臯既捷之後盡罷諸將而兵隷御前矣向者/戰敗而求和今則戰勝而求和矣向者戰敗而棄地)
　(今則戰勝而棄地矣向者使命之費猶有限今歲幣/銀帛各三十五萬匹兩而賀禮又有金器千兩銀器)
　(萬兩錦綺千匹矣岳飛復唐鄧張俊吳璘復商秦吳/玠復方山和尚原皆間闗百戰而後得今吾不能有)
　(其地反盡割入於金聽其分畫矣世忠田金陵岳飛/田鄂王之奇田兩淮吳玠田梁洋樊賔宗綱田荆州)
　(皆累田經理而後成今吾不能屯田反使金創屯田/軍於河南矣吾國之民不肯入金殺之猶不從而朝)
　(廷必以與金使遺黎飲泣内恨而中原之人心失矣/李世輔不顧其親來歸烏珠畏避其忠勇乃置之謫)
　(籍而中原豪傑之心失矣士大夫陷没金中家屬有/在中國者洵金人之情而悉還之方其去時如赴幷)
　(所而吾國衣冠之氣沮矣張俊深忌劉錡岳飛每言/飛赴援遲而錡戰不力遂與檜謀斥錡而殺飛而天)
　(下忠憤之/氣皆沮矣)
　九月乙未信安郡王孟忠厚為樞密使　壬寅大赦
天下　乙巳尚書左僕射同中書門下平章事兼樞密
使秦檜為太師封魏國公是日檜入朝至殿門外上遣
幹辦御藥院江諮賜以玉帶使服之而入檜辭上曰梓
宫歸葬慈寧就養皆卿之功也此未報百分之一不必
辭　冬十月乙亥翰林學士兼侍講翊善程克俊僉書
樞密院事秦檜之除太師也克俊草其制詞有曰廟算
無遺固衆人之所不識征車逺狩惟君子以為必歸檜
大喜之　丁丑太師尚書左僕射魏國公秦檜進封秦
魏國公用蔡京故事也檜辭不拜　太傅樞密使廣國
公張俊進封益國公　壬午太傅醴泉觀使福國公韓
世忠進封潭國公太保萬壽觀使雍國公劉光世改封
揚國公　丁亥詔福建專置提舉茶事官一貟置司建
州先是建州歲貢片茶二十餘萬斤葉濃之亂園丁亡
散遂罷之以市舶官兼茶事上祀明堂於臨安始命市
五萬斤為大禮賞已而都督府請如舊額發赴建康召
商人持往淮北既而官給長引許商販渡淮及興㩁場
遂取臘茶為㩁茶本尋禁私販官盡㩁之上京之餘許
通商官收息三倍及是將鬻建茶於臨安始别置提舉
官專一發賣　十一月壬辰左朝散郎黄達如言太后
回鑾梓宫還闕兹為盛事望宣付史館然後褒功罰罪
大明黜陟將前日異論沮謀者明正典刑其力主和議
者重加旌賞庶上慰徽宗二后在天之靈少紓太母留
滯抑鬱不平之氣詔禮部侍郎兼實錄修撰王賞編修
付史館達如建陽人嘗知南雍州以贓罪為提㸃坑冶
官韓球所按代還奏事乃上此奏焉　癸巳樞密使張
俊為鎮洮寧武奉寧軍節度使充醴泉觀使奉朝請封
清河郡王初太師秦檜與俊同主和議約盡罷諸將獨
以兵權歸俊故俊力助其謀及諸將已罷而俊居位歲
餘無請去之意檜乃令殿中侍御史江邈論其罪邈言
俊據清河坊以應䜟兆占承天寺以為宅基大男楊存
中握兵於行在小男田師中擁兵於上流他日變生禍
不可測上曰俊有復辟功無謀反之事皆不可言㑹樞
密使孟忠厚竣事還朝而邈又言俊之過俊乃求去位
遂有是命　左司貟外郎李椿年言經界不正十害一
侵耕失稅二推割不行三衙前及坊場户虛供抵當四
鄉司走弄稅名五詭名寄産六兵火後稅籍不信爭訟
日起七倚闇不實八州縣隠賦多公私俱困九豪猾户
自陳稅籍不實十逃田稅偏重故稅不行且言臣聞平
江歲入昔七十萬斛有奇今按其籍雖三十九萬餘然
實入才二十萬耳詢之土人其餘皆欺隠也望考按覈
實自平江始然後之天下則經界正而仁政行矣上謂
宰執曰椿年之論頗有條理乃詔專委椿年措置椿年
請先徃平江諸縣俟其就緒即往諸州要在均平為民
除害更不増稅額從之　乙未檢校少保兼領殿前都
指揮使職事楊存中為少保國朝故事未有以保傅為
管軍者論者惜之　己亥詔太學養士權於臨安府學
措置増展先是言者屢請復太學以養人才上以戎事
未暇至是謂宰執曰太學敎化之原宜復祖宗舊法程
克俊曰東晉設學於鼎沸之中今兵息矣興學正其時
也秦檜曰久有此議今當舉行之乃命禮部討論取㫖
　辛丑言者論陛下斥逺姦邪與腹心之臣一德以定
大計大功巍巍超冠古昔臣愚慮前日不得志之徒未
即丕變作為不靖有害治功伏望屏置逺方終身不齒
詔榜朝堂　知鎮江府劉子羽提舉江州太平觀以右諫
議大夫羅汝檝論其專任私意變亂是非也先是子羽
言和好本非久逺計宜及閒暇時修城壘厲器械備舟
檝以俟時變秦檜始以復職非己出已不恱至是益怒
諷汝檝論其罪遂罷歸　和衆輔國功臣太保護國鎮
安保靜軍節度使充萬壽觀使楊國公劉光世薨於行
在年五十四詔贈太師光世蚤貴其為大將御軍姑息
無克復志論者以此咎之　丙午詔責授清逺軍節度
副使趙鼎責授嚮德軍節度副使王庶今赦更不檢舉
寶文閣待制曽開徽猷閣直學士李彌遜並落職權中
書舍人程敦厚草制曰方同惡而相濟肯信君子以為
必歸逮寧親而解憂是宜國人皆曰可殺時庶已死而
秦檜未知也　徽猷閣待制致仕尹焞卒於紹興府年
七十二上知其貧特賜錢三百緡　庚戌樞密使信安
郡王孟忠厚罷判福州　左承事郎張戒特勒停　十
二月辛酉童子張岩叟九歲其弟岩卿七歲能誦書詔
並免文解一次仍以束帛賜之　庚午禮部乞太學養
士權以三百人為額上曰太學師儒之官雖選經術當
先德行要使士子化之以厚風俗又曰朕以天下財賦
養天下士大夫以天下公器處天下士大夫要使人人
盡心職業朕何愛爵祿哉　丙子主管台州崇道觀熊
彦詩知永州彦詩坐趙鼎客閒廢累年及是秦檜除太
師彦詩以啓賀之有曰大風動地不移存趙之心白刃
在前獨奮安劉之略檜喜繇是稍復錄用　庚辰髙閌
守國子司業闗注為太學正始除學官也　上覽除目
曰朕無一所好惟閱書作字自然無倦尚書史記孟子
俱寫畢尚書寫兩過左傳亦節一本　癸未以太師秦
檜生辰錫宴於其第自是歲為例　初陜西連歲不雨
至是涇渭灞滻皆竭五穀焦槁秦民無以食爭西入蜀
川陜宣撫使鄭剛中以誓書所禁不敢納皆散去餓死
其壯者北人多買為奴婢郡邑蕩然矣
　
　
　
　
　
　
　
　
　
　
　宋史全文卷二十一上
欽定四庫全書
　宋史全文卷二十一中
　　宋髙宗十四
癸亥紹興十三年春正月癸巳醴泉觀使韓世忠請以
其私産及上所賜田紐計從來未輸之稅併歸之官從
之仍賜詔奬諭　庚子遣太師秦檜册加徽宗諡曰體
神合道駿烈遜功聖文仁德憲慈顯孝皇帝　辛丑立
春節學士院始進帖子詞百官賜春幡勝自建炎以來
久廢至是始復之　癸卯詔以錢塘縣西岳飛宅為國
子監太學舊太學七十七齋今為齋十有二曰禔身伏
膺守約習是允蹈存心持正養志誠意率履循理時中
　丁未安吉縣布衣談庚言本邑去秋有圎瓜並蔕合
而為一此實皇帝孝治天下故見祥瑞以昭天意詔勿
受自今有似此投獻者皆却之　己酉上謂宰執曰朕
不畏多事事若多必入思慮大抵無事則怠忽易生不
可不戒　詔大理寺丞袁柟燕仰之往靜江府推劾提
舉江州太平觀胡舜陟不法事以聞先是舜陟帥廣西
因奉詔討郴賊駱科餘黨以饋餉不繼與轉運副使吕
源有隙源即奏舜陟因生日受知邕州俞儋百金又盜
官馬八百餘匹贓汚僭擬傲慢不恭又以書抵秦檜言
舜陟非笑朝政檜素惡舜陟入其說遂奏遣柟等雜治
　戊午右迪功郎畢良史獻春秋正辭二十卷遂特改
京官
　(趙性之曰良史初補文學既得三京地東京留守司/俾權知東明縣良史乃搜求京城亂後遺棄古器書)
　(畫金人敗盟良史乃敎學講春秋及復得還歸乃盡/載所有骨董而至行在上大喜於是以解春秋改京)
　(秩自此人號良/史為畢骨董)
二月乙丑殿中侍御史李文㑹入對文㑹以朝廷方守
和議不言兵乃奏仁義之說曰陛下至孝格天文德來
逺慈寧以寧親永固以寧神偃兵息民天下大安則其
仁固大矣曩者金人犯闕陛下毅然請行志存社稷及
登大寶力圖恢復任賢去邪㫁自宸衷而宗社再安則
其義固大矣臣以是知陛下足以大有為願慎守此道
而力行之太平之基實在於此後五日上謂秦檜曰文
㑹力陳仁義甚善朕令錄一本置之几案欲常觀鑒
丙寅上曰為君不知春秋昧為君之道為臣不知春秋
昧為臣之道此書褒貶甚嚴真萬世之法上又曰為政
之要在辨忠邪此治亂所由分也秦檜曰書生喜論王
霸臣謂推誠任德是為儒學施於有政是為王道挾術
任數是為雜學施於有政是為霸道上以為然　太傅
醴泉觀使潭國公韓世忠進封咸安郡王張俊勲譽在
世忠左特以主和議故為秦檜所厚顧先得王至是世
忠願輸積年租賦於官乃有是命　己巳上謂大臣曰
古人琴制不同朕今出意作盾樣以示不忘武備之意
　乙亥蠲雷化髙融宜亷邕欽賀貴十州免行錢用去
年七月詔㫖也　乙卯國子司業髙閌言太學者敎化
之本而最所當先者經術是也自漢以來多置博士而
後世所得詩賦論策皆經術之餘耳太學舊法每旬有
課月一周之每月有試季一周之亦皆以經義為主而
兼習論策為三場苟加一場則旬課季攷之法遂不可
行臣今參合條具太學課試及課舉三場事件第一場
大經義三道論語孟子義各一道第二場欲以詩賦第
三場以子史論一首并時務策一道永為定式閌又言
今比歲郡國雖有學而與選舉不相闗今參取祖宗舊
制通以當今之宜補太學生以諸路住本貫學滿一年
三試中選不曽犯第三等以上罰或雖不住學而曽經
發解委有士行之人敎授保委申州給公據赴國子監
補試諸路舉人以住本貫學半年或雖不住學而兩預
釋奠及齒於鄉飲酒禮者本學次第委保敎授審實州
縣取應仍自紹興十四年為始皆從之
　(龜鑑曰或者乃曰敵勢如焚國勢如綫彌文縟典何/暇蒐舉得無蹈宣靖之覆轍乎愚應之曰不然科舉)
　(固所以沮天下豪傑之氣亦所以收天下豪傑之心/當是之時茍無科舉以取之學校以養之則士之不)
　(知愛重者不入於敵則入於盜矣張/九成之策李時雨之書何由而來哉)
辛巳秘書著作郎王揚英周執羔並為尚書吏部貟外
郎先是日歴所修書目建炎元年至去年成五百九十
卷秘書少監秦熺因與揚英等書皇太后回鑾本末上
之壬午詔熺揚英執羔各進官一等自秦檜再相取其
罷相以來一時詔㫖與夫斥逐其門人章疏或奏對之
語稍及於己者悉皆更易焚棄由是日歴時政記亾失
極多不復可以稽攷逮其擅政以來凡所記錄莫非其
黨奸佞之詞不足以傳信天下後世矣　真州州學敎
授楊邦弼左迪功郎陳鵬飛並為太學博士初除博士
貟也　詔令臨安府景靈宫創於新莊橋之西以劉光
世賜第為之築三殿聖祖居前宣祖至徽宗居中昭憲
而下二十一后居後
　(大事記曰秦檜始則倡和議以誤國中則挾虜勢以/要君終則飾虛文以為中興使一世酣豢於利欲之)
　(中奉賊稱臣而不以為恥忘讎事虜而不以為怪用/夏變夷而不以為非其弊可勝言哉國家靖康之禍)
　(乃二晉之所未有中國衣冠禮樂之地宗廟陵寢郊/社之所盡棄之虜禮器樂器犧牲彞鼎駕輅服冕鹵)
　(簿儀仗之物盡入於虜渡江以來庶事草創皆至檜/而後定然耕籍朝覲祀明堂養老更武王克商後事)
　(也辟雍靈臺明堂籍田光武平隴蜀後事也今果偃/武修文時耶果息馬論道時耶宫室雖備而忘前日)
　(巡幸之懼矣郊廟雖具而忘前日宵旰之憂矣朝儀/雖肅而忘前日扈從之勞矣文物雖新而忘前日根)
　(括之慘矣趙霈告髙宗曰願陛下毋忘親征時王庶/謂秦檜曰公不思東都抗節存趙時而忘此虜乎洪)
　(皓曰錢塘暫居而太廟景靈宮皆/極土木之華豈非示無中原意乎)
三月辛卯詔宴殿陳設止用緋黄二色勿以文繡上以
祖宗朝殿帷但用純綵後來寢多文繡故屏去之也
國子司業髙閌請在學人依徽宗御筆復立三年歸省
之限以彰孝治上曰舊有九年之法至徽廟方改作三
年豈有士人九年而不省其親者乎其從之　乙未詔
文宣王廟門立㦸二十四　乙巳詔臨安府建太社太
稷　丙午詔臨安府同殿前司修築圜丘於龍華寺之
西　辛亥湖州言自廢廣德湖田歲失官租三千餘斛
請復以為田從之　夏四月壬戌知嚴州淳化縣孔括
為右宣義郎先是浙西提㸃刑獄公事王鈇言括治狀
輔臣進呈上曰可與轉一官令再任任滿使與陛擢縣
令最親民而貟最多難於一一選擇但有治狀者進用
之有過惡者黜責之使知所勸懲則人自勵而不害吾
民矣　癸亥詔禮部以鄉飲酒儀制鏤板遍行郡國
庚辰兩浙轉運副使張叔獻等乞依元祐古迹於華亭
置閘以捍鹹潮上曰今邊事息當於民事為急民事當
以農為先朕觀漢文帝詔書多為農而下以農者天下
之本置閘其利久逺不可憚一時之勞也乃令叔獻措
置　殿中侍御史李文㑹論寄居士大夫干擾州縣又
監司郡守類皆親故莫敢誰何望嚴加戒約儻或不悛
令監司郡守密具姓名聞奏重寘典憲不以赦原從之
時士大夫與秦檜異論者多奉祠里居或僑寄他郡自
是以次被罪矣　丁亥國子司業髙閌言舉人春秋欲
依舊制止以正經出題從之先是有㫖許於三傳解處
出題閌謂如此則是三家者與六經並行以春秋之法
繩之三家者當被僭聖作經之罪乃下禮部如所請
是日蒙國復叛金主亶命將討之　閏四月戊子朔上
曰祖宗時殿宇皆用赤土刷染飾以桐油葢以國家上
火德故也所以只用赤土桐油者敝則更以更修後來
多用朱紅漆不惟所費不貲且難以修整檜等曰此有
以見陛下追述祖宗之儉德也　己丑立貴妃吳氏為
皇后　丁酉提㸃江淮荆浙福建廣南路坑冶鑄錢韓
球請籍坑場户姓名約定賣納銅數許之時郡邑或毁
錢為銅以應其命民大以為擾其後歲收銅二十萬斤
鐵二十八萬斤鉛十九萬斤錫二萬斤皆不登租額
戊戌殿中侍御史李文㑹論前知閩縣李汝明贓汚上
謂大臣曰縣令最衆安得人人而知之若一一待臺諫
論列何用監司今後贓汚人為臺諫所論而監司失按
發者量與降官庶知所懲行之數年贓吏自然少矣時
本路提轉黄積厚陳桷質允中余應求已代去皆貶秩
焉　己亥詔紹興府守臣即直秘閣陸寘家錄所藏書
以實三館　壬寅詔人户應管田産雖有契書而今來
不上砧基簿者並拘没入官用兩浙轉運副使措置經
界李椿年請也時椿年行經界法量田不實者罪至徒
流江山尉汪大猷覆視龍游縣白椿年曰法峻民未喻
固有田少而供多者願許首復改正又謂每保各圖頃
畝林塘十保合一大圖用紙二百番安所展視椿年聽
其言輕刑省費甚衆　甲寅上諭大臣曰昨日上殿楊
大任其人昏老難當郡寄可處以宫祠似此等人作郡
臺諫欲論又無顯過但千里之民陰被其害今後郡守
卿等宜審擇之　乙卯參知政事王次翁提舉臨安府
洞霄宫　五月詔奉議郎張九成作與宫觀今令南安
軍居住九成既免喪秦檜取㫖上曰可與宫觀此人最
是交結趙鼎之甚者自古朋黨惟畏人主知之此人獨
無所畏檜曰陛下知人之明如此誠帝王之大德也既
而右司諫詹大方言頃者鼓唱浮言九成實為之首徑
山僧宗果從而和之今宗果已逺竄為之首者豈可置
而不問望罷九成宫觀投之逺方以為傾邪者之戒故
有是命　乙丑川陜宣撫副使鄭剛中節制諸將極其
尊嚴三都統每入謁必先庭揖然後就坐及右護軍都
統制吳璘陞檢校少師來謝語主閽吏乞講鈞敵之禮
剛中曰少師雖尊猶都統制耳儻變常禮是廢軍容璘
皇恐聽命　丁卯右迪功郎何補獻中興龜鑑十卷詔
遷一官　辛未詔左從事郎鄭厚自今不得差充試官
及堂除厚嘗著書號藝圃折衷其言有詆孟軻者駕部
貟外郎王言恭言於朝詔建州毁板其已傳播者皆焚
之　壬申詔國子監置博士正錄各一貟學生權以八
十人為額　丁丑天申節宰臣率百官上壽京官任寺
監簿已上及行在陞朝官並赴始用樂近臣進金酒器
銀香合馬郡縣錫宴如承平時　壬午上諭大臣曰太
后未與皇后相識今此一見便相喜如太后飲食衣服
皆皇后親自供承太后未嘗有所需求每云飲食衣服
只取飽煖不欲以細故擾思慮自太后歸朕於宫中事
更不費力遂得專意外治　六月戊子倉部貟外郎王
循友言國家平昔漕發江淮荆浙六路之粟六百二十
餘萬和糴之數又在其外而近歲上供之數纔二百八
十餘萬除淮南湖北凋殘最甚蠲放之外兩浙號為膏
腴沃衍粒米充羨初無不耕之土而較之舊額亦虧五
十萬石此葢稅籍欺隠豪強巨室詭名挾户多端以害
之也比者兩浙漕臣建議欲正經界朝廷從而行之若
使盡究隠田庶幾供輸可足舊額欲望訓敕諸路漕臣
各令根檢稅籍之失上謂輔臣曰所論可行葢農桑衣
食之本然須有所勸懲勿為文具　壬辰殿中侍御史
李文㑹論簽書江陰軍判官㕔公事蔡楶不法勒停上
曰不按發監司須當行遣天下事必待臺諫論列臺諫
豈能盡知之監司乃朝廷耳目豈可坐視不舉於是提
轉王鈇李椿年張叔獻皆坐降官　癸巳壽星院乞撥
放度牒上曰朕觀昔人有惡釋氏者即非毁其敎有好
釋氏者即崇尚其徒二者皆不得中朕於釋氏但不使
其太盛耳言者皆欲多鬻度牒以資國用朕謂不然一
度牒所得不過一二百千而一夫不耕其所失豈止一
度牒之利若住撥十數年其徒當自少矣　戊戌輔臣
准呈鈞容直乞推賞上曰樂人無出官法可與支賜及
轉資昔有敎坊官求為郡者太祖以唐莊宗為監不與
之止令於樂部遷轉此祖宗之良法也　吏部貟外郎
周執羔轉對乞戒諸路監司檢視簿書無主簿書押者
又乞廣行捜訪徽宗御製皆從之　辛丑温州進士蔡
大中上書獻太平十慎論詔與永免文解　壬寅簽書
樞密院事程克俊提舉臨安府洞霄宫　甲辰全州文
學師維藩權國子監國子司業髙閌等言維藩博通古
今士人推服建學之初宜得老成誘掖後進輔臣進呈
上曰師儒之任尤當遴選須心術正者為之將以經㫖
諭後進一有邪說學者從而化之為害不小　庚戌金
人遣通問使洪皓張邵朱弁還行在中興奉使幾三十
人生還者三人而已　癸丑上謂輔臣曰近觀諸郡所
奏便民五事固有法已該載亦有一方之便朝廷未知
者宜委都司看詳其便民者即與於行無事虚文也
是月提舉江州太平觀胡舜陟死於靜江獄初大理寺
丞燕仰之袁柟至靜江遂以舜陟屬吏居兩旬辭不服
而死舜陟再守靜江有惠愛邦人聞其死皆為之哭丐
者亦斂數十千致祭既而舜陟妻汪氏訴於朝詔左朝
奉郎通判德慶府洪元英究實元英言舜陟受金事涉
瞹昧其得人心雖古循吏無以過上謂秦檜曰舜陟從
官兼罪不至死勘官不可不懲於是仰之柟皆送吏部
　秋七月戊午上謂大臣曰昨訪遺書今猶未有至者
朕觀本朝承五代之後文籍散逸太宗留意於此又得
孟昶李煜兩處所儲益之一時始備南渡以來御府舊
藏皆失宜下諸州捜訪其獻書者或寵以官或酬以帛
葢敎化之本莫先於此也　己未復置國子監書庫官
一貟　甲子詔求遺書　丙寅上謂秦檜曰朕嘗與卿
言候國用足日蠲賦以寛民力若一槩除之又恐用或
不足浙西駐蹕之久民供不易臨安尤甚本路三等下
户與蠲一料庶貧民被實賜也　壬申詔兩浙民户丁
鹽錢多欠負者其除之上曰民間所以不舉子者正以
是也朝廷法禁非不嚴終不能絶其本乃在於此　是
日雨雹　初命國子司業髙閌等補試生貟四方來者
甚衆丙子有司上合格三百人以徐驟為首　癸未奉
安至聖文宣王於國子監大成殿命太師秦檜行禮時
監學初成上自題賜書閣榜曰首善　八月丙戌遣權
吏部侍郎江邈奉迎景靈宫萬壽觀祖宗神御於温州
自海道至行在　丁亥有司言將來郊禮合用珠子坐
褥上曰事天以誠為主如器用陶匏之類貴其質也若
惟事華麗恐非事天之本意　乙未國子司業崇政殿
說書髙閌乞率諸生上表請車駕臨幸太學上曰太宗
幸學嘗令學官講經及各有恩例其令有司檢故事來
上既而閌侍經筵講畢奏曰國學落成臣奉詔試補諸
生幾六千人自中興以來雖三年省闈亦未有如此之
盛上曰乍脫干戈人皆向學此誠可喜閌曰臣待罪學
官見此美事諸生以謂陛下方偃武修文與太祖初定
天下之時同符宜舉建隆故事願陛下講臨雍之禮言
未畢上曰已令討論矣　戊戌徽猷閣待制洪皓至自
金國上即日引見内殿諭皓曰卿志不忘君雖蘇武不
能過賜内庫金幣鞍馬黄金三百兩帛五百匹象齒香
綿酒茗甚衆翊日見於慈寧殿帟人設簾后曰吾故識
尚書矣命撤之皓退見秦檜語連日不止曰張和公敵
所憚乃不得用錢塘暫居而景靈宫太廟皆極土木之
華豈非示無中原意檜不恱謂其子祕書省正字适曰
尊公信有忠節得上眷但官職如讀書速則易終而無
味須要知黄鍾大吕乃可　壬寅左朝散大夫宋宙知
興州還入見乞諸路州學已嘗治者並置敎授貟又請
罷諸縣武令上曰學官須逐州置昨已降㫖宜擇通經
心術正者為之武官安能治民然亦難頓罷第令宣撫
司以漸易置可矣　丁未湖南安撫司參議官王銍獻
太𤣥經解義賜白金三百兩　己酉上與宰執論糴買
事因曰今漕司各管一路有無不能相通宜倣舊來發
運置都轉運使一貟通管諸路米賤處糴米貴處糶如
此則有濟公私皆利可於從官中選通曉錢穀者付之
秦檜言劉晏罷權萬貨低昂使天下無甚貴賤而物常
平上曰漢唐以來所可稱者晏一人而已自來人多恥
言財利不知國家之所急孟子言無政事則財用不足
此豈小事也　庚戌詔諸路監司守臣講究寛恤民力
事件　壬子初錢塘江有石隄以捍水故無水患歲久
隄且圮乃置捍江兵二千人專令采石修隄人以為便
　九月甲子權直學士院洪皓出知饒州時金人來取
趙彬軰二十人家屬詔歸之皓曰昔韓起謁環於鄭鄭
小國也能引誼不與敵既限淮官屬皆吳人留不遣葢
慮知其虛實也彼方困於蒙古姑恃強以嘗中國若遽
從之彼將謂秦無人而輕我矣若恐以不與之故致渝
盟宜謂之曰俟淵聖皇帝及皇族歸乃遣秦檜大怒皓
又言王倫軰以身徇國棄之不取緩急何以使人初檜
在完顔昌軍中昌攻楚州久不下欲檜草檄諭降有室
燃者在軍知狀皓與檜語及金事因曰憶室燃否别時
託寄聲檜色變而罷翌日侍御史李文㑹即奏皓貪變
顯烈不求省毋若久在朝必生事端望與外任檜進呈
因及宇文虛中事上曰人臣之事君不可有二心為人
臣而有二心在春秋之法皆所不赦乃命出皓　尚書
吏部侍郎魏良臣户部侍郎沈昭逺並罷良臣與秦檜
里舊一日言於檜曰昨日不寐偶思得一事昨晚郊祀
如遷客之久在遐方者可因赦内徙以召和氣檜曰足
下今為何官良臣曰備貟吏部侍郎檜曰且管銓曹職
事不須胡思亂量侍御史李文㑹即奏良臣卑凡昭逺
朋附乃以良臣知池州昭逺知袁州　丁卯左司諫詹
大方論張卲奉使辱命乃以卲主管台州崇道觀已而
卲又遺秦檜書言金有歸淵聖及宗室諸王意勸其遣
使迎請於是檜浸怒之　戊辰上謂大臣曰諸處有癃
老廢疾之人依臨安例令官司養濟窮民無吿王政之
所先也　壬申尚書右司郎中梁弁稱疾乞奉祠上曰
士大夫有操守安分而以疾乞去者甚可惜不比奔競
之人朕嘗觀寶訓太宗朝士人有奔競躁進者必痛抑
之抑奔競則亷恥之道興乃除直龍圖閣主管洪州玉
隆觀　癸酉左朝奉郎知建昌軍李長民言宣和以前
應知通令佐階銜並帶主管學事自軍興以來學校之
敎中輟今和議既成儒風復振謂宜依舊結銜以示聖
朝偃武修文之意從之　丁丑詔知成都府張燾依所
乞提舉江州太平觀初燾開府適當歲旱大發積粟以
振飢民撫存黎雅蕃部禁戢貪吏開修渠堰蠲落江田
稅決遣獄訟修文翁舊學時與諸生講論經㫖政無不
舉蜀人大恱　冬十月己丑太師尚書左僕射提舉詳
定一司敕令秦檜等上國子監太學武學律學小學敕
令格式二十五卷　戊戌詔川陜諸州秋試舉人並用
六月前鎖院先是成都府路安撫使張燾乞春月發解
庶使得解舉人可赴行在省試禮部言自來發解年係
三月降詔故改用夏季焉　己亥上諭大臣曰自今宗
子許於所在入學令與寒士同處第别作齋仍選士人
為長諭庶盡變積習文行皆可取也　十一月庚申日
南至合祀天地於圜丘太祖太宗並配
　(龜鑑曰過宗廟則必有敬心見墟墓則必有哀心桐/宫為自怨自艾之地郊祀見基命宥密之意今景靈)
　(之輪奐一新圜丘之規制一定風景雖殊山河頓異/固不能不起秋風黍離春日蒲栁之嘆然天子建國)
　(宗廟為先祭祀之典天地為重鳴條之師正可告於/皇天孟津之舉亦嘗類於上帝則郊祀之舉亦未害)
　(也/)
丁卯秦檜奏前日蒙付出御書尚書來日欲宣示侍從
官不惟觀陛下書法之妙又令知陛下聖學不倦如此
上曰朕之性與人異無事惟靜坐觀書所得甚多又曰
朕觀古之人君有嗜殺人者葢不能養性故多恣暴大
率知足更無事貴為天子誰能制之若不知足更為侈
靡未有不亂如唐明皇是也時上所寫六經與論語孟
子之書皆畢檜因請刋石於國子監仍頒墨本賜諸路
州學詔可　己巳福建轉運司進錦樣上諭輔臣曰儻
可備禮物之用亦無庸逺取第須令官給其直毋使及
民恐閩中又生此一擾也　戊寅上因說及梁師成蘇
軾文字首尾都記得此人雖是内侍却讀書只是不合
干預朝廷如薦引士大夫皆非所當為内侍引用人才
最害政之大者此等人便當重寘於刑歴觀諸古内侍
薦引人才未有不至於亂者　十二月癸未朔日有食
之詔避殿減膳是日隂雲不見太師秦檜率百官上表
稱賀自是率如之逮檜薨乃止　庚寅太師秦檜以瑞
雪應時率百官詣文德殿拜表稱賀自是歲如之迄今
不改　辛卯詔民間所鑄當二毛錢悉毁之違者抵罪
自不及百錢已上並許告賞　癸巳詔試中監學生依
嘉祐故事給綾紙用新知永州熊彦詩請也彦詩言主
上登用真儒載興太學監貼之制似可復行秦檜進呈
上曰學校者人才所自出人才須素養太宗皇帝置三
館養天下士至仁廟朝人才軰出為朝廷用檜曰國朝
崇儒重道變故以來士人雖陷金者往往能守節義乃
敎育之效也上曰然三代之季學校不修故當時士人
多無名節今日若不興崇學校將來安得人才可用耶
　祕書丞嚴抑言本省藏祖宗國史歴代圖籍舊有右
文殿祕閣石渠及三館四庫自度江後權寓法慧寺與
居民相接深慮風火不虞欲望重建仰副右文之意於
是建省於天井巷之東以故殿前司基為之上自書右
文殿祕閣二榜命將作監米友仁書道山堂榜且令有
司即直祕閣陸宰家錄所藏書來上　是日賜喜雪御
筵於尚書省初復故事也　癸卯有司進呈賜北使弓
矢上以其不精工命出内庫所造者賜之翌日諭大臣
曰此朕自指敎雖軍中人亦未必能之賜予使人不惟
觀美兼器械之良亦可使逺人知所畏服　乙巳太師
秦檜辭生日賜宴詔曰以不世之英值難逢之㑹其始
生之日可不為天下慶乎宜服異恩無守沖節檜每生
日四方獻壽者金玉為不足至於捜盡世間之希奇以
為有錫資踵至賜敎方樂佐酒一日伶人作雜劇之戲
熺笑言微髙檜目之不語少頃檜起更衣而不出其夫
人王氏使人候之乃在一室中黙坐論者謂檜歎其子
不足以相副也嗚呼深哉
　(史臣曰子之賢不肖皆天也雖然亦前人積累之報/如洪皓忠義則二子皆中詞科秦檜平生所為既不)
　(忠於事君又以殘忍而害賢士大夫其報可知矣猶/且歎其子熺不足以相副至於當宴而罷權黙坐以)
　(懷怨是亦不能反思之甚也積善之家必有餘慶易/經之訓明甚以不善之積而責其餘慶之應誠恐餘)
　(殃踵至矣何慶之有/哉為人父者盍思夫)
己酉大金賀正旦使完顔曄馬諤見於紫宸殿上謂秦
檜曰今次使人來大體皆正其他小節不足較觀金人
之意和議必須堅久非卿學識過人堅主和議安得如
此　初申嚴淮海銅錢出界之禁而閩廣諸郡多不舉
行於是泉州商人夜以小舟載銅錢十餘萬緡入洋舟
重風急遂沈於海官司知而不敢問　闗外初行營田
甲子紹興十四年春正月丁卯提舉江州太平觀黄龜
年落職令本貫福州居住龜年為御史嘗論秦檜之罪
故也　丁丑詔四川路内藏錢帛並易輕齎赴行在惟
絹以本色　戊寅内出鎮圭付國子監以奉文宣王
二月癸未宰執奏㩁貨務茶鹽推賞事上因論祖宗茶
鹽之法納粟於邊請鈔於京公私皆便不惟邊面可實
而又免轉輸之勞朕嘗思祖宗立法無不善者豈可輕
議變易上又曰朕因前日敵使須要射以謂武備不可
一日弛深慮邊事寧息諸軍稍怠朕見造金銀椀將因
暇日親閱用此旌賞以勸激之　潼川府路轉運判官
楊椿改本路提㸃刑獄公事時諸路漕臣多獻羨餘獨
椿無所獻常曰今瘡痍未瘳愧不能裕民力其肯掊尅
以資進身耶　戊子國子司業髙閌等率諸生上表請
視學手詔宜允　己丑福建安撫使葉夢得乞將見拘
留海船與不係籍船户輪流差使上曰不惟海船一事
民間積欠亦可放因言朕頃在山東河北備見民間利
病如官司錮吏下鄉催科此適足資其為奸耳乃詔江
浙等路紹興八年以前拖欠並與蠲之　辛卯復置敎
坊凡樂工四百十有六人以内侍充　甲午上諭大臣
曰昨嘗降㫖諸軍揀汰人數令便招填可嚴切行下不
然闇損軍額不可不慮恐緩急誤事時皇太后築外第
有遷徙居民處上命臨安倍支般挈之費仍對撥官屋
居之毋令失所　丙申上謂大臣曰近見鄭剛中奏減
民間科須數目不少朕聞之頗喜自是四川之民當少
蘇矣　丙午參知政事万俟卨提舉江州太平觀先是
卨使金還太師秦檜假金人譽已數十言囑卨奏於上
卨不可他日奏事退檜坐殿廬中批上㫖輙除所厚官
吏鈐紙尾進卨拱手曰偶不聞聖語却不視檜大怒自
是不交一語御史中丞李文㑹右諫議大夫詹大方聞
之即奏卨黷貨營私窺探國是卨再章求去上命以資
政殿學士出守及入謝上問勞甚悉檜愈怒給事中楊
愿因封還錄黄乃有是命　同知大宗正事士䅳請宗
學生以百貟為額大學生五十小學生四十職事人各
五人從之　己酉新知紹興府樓炤過闕入見即日除
簽書樞密院事兼權參知政事　三月壬子朔上謂大
臣曰聞臨安府官地民間見佃者近日頗為豪強所奪
至毁其屋宇此事在民利害甚大宜令禁止仍舊給與
小民　癸丑秦檜等奏選除武岡軍守臣上曰猺人當
安不可擾煙瘴之地遣兵討伐視他處尤難不可不慎
　乙卯輔臣進呈諸路未發上供錢糧數上曰江浙京
湖積年拖欠皆虚數紹興十年以前除形勢及第二等
以上户外悉蠲除之乃出榜曉示官吏故違許之越訴
於朝　庚申户部尚書張澄乞諸路坑治委的有名無
實去處令憲漕司别立酌中課額仍覺察無令有力之
家計囑幸免致下户受弊上曰寧於國計有損不可有
害於民若富藏於民猶國外府不然民貧為盜常賦且
將失之此有若所謂百姓足君孰與不足者也　己巳
上幸太學祇謁先聖止輦於大成殿門外步趨升降退
御敦化堂命禮部侍郎秦熺執經國子司業髙閌講易
泰卦權侍郎正刺史已上並與坐講畢賜諸生席於廡
下啜茶而退遂幸養正持志二齋觀諸生肄業之所賜
閌三品服熺與學官皆遷官諸生授官免解賜帛如故
事　壬寅太師秦檜言陛下文德誕敷干戈載戢乃者
祇謁先聖遂幸太學躬行之化乃在斯舉臣不勝慶幸
乞宣付史館仍許拜表稱賀上曰非卿力主和戎之議
兵革休息則學校何由興所請宜依故事　國子司業
髙閌權尚書禮部侍郎徽猷閣直學士胡寅聞之移書
責閌曰太學者明人倫之所在也閣下召自閑廢有成
均之命竊自計曰今天下方無三綱斯人之所以來乎
及見請幸太學之表寅心惕然不意閣下有斯請而有
斯言也昔秦楚敵國懐王不還楚人憐之如悲親戚葢
忿秦之以強力奸詐加於其君使不得其死其慘勝於
加之刃也太上皇帝我中原受命之主受制金人生往
死歸此臣子痛心切骨坐薪嘗膽宜思所以必報者也
而柄臣者乃敢欺天罔人以大讎為大恩乎昔宋公為
楚所執楚子釋之孔子筆削春秋乃曰諸侯盟於薄釋
宋公不許四裔之人得制中國之命也大母天下之母
其縱釋乃在敵國之君此中華大辱臣子所不忍言者
也而柄臣者乃敢欺天罔人以大辱為大恩乎大宋基
業封疆皆太祖太宗收用英俊勤恤民隠躬擐甲胄與
天下大夫勞苦以得之又累聖嚴恭寅畏不敢荒寧而
守之者也今闗河重地悉為彼疆園陵暴露不得瞻守
宗族拘隔不得相見土地分裂人民困苦不得鳩集寃
恨之氣外薄四海不得伸雪而柄臣者方且施施然厚
誣天下自以為有大功乎閣下受其知遇何不勤勤懇
懇而為之言乎言而或聽天下國家實幸也晉朝廢太
后董養游太學升堂嘆曰天人之理既滅大亂將作矣
則逺引而去今閣下日覩忘讎逆理北面事敵以茍晏
安之事猶偃然為天下師儒之首既不能建大論明天
人之理以正君心乃阿䛕柄臣希合風㫖求舉太平文
具之典又為之詞曰云云欺天罔人孰甚焉是黨其惡
也人皆謂閣下平生志業掃地盡矣數十年積之而一
朝毁之乎春秋之義誅國賊者必先誅其黨歴觀往古
人君以無道行者猶不能終况人臣而敢肆然以無道
行之乎一旦明天子監亂亡之禍赫然震怒以咎任事
者嗚呼危哉豈不與董養異哉閣下不及今翻然改圖
則必與之俱矣　御史中丞李文㑹言提舉江州太平
觀解潛本趙鼎之客不附和議詔責濠州團練副使南
安軍安置　癸酉秦檜進呈講筵闕官因言陛下聖學
日躋實難其人上曰朕學問豈敢望士大夫但性好讀
書檜曰士人讀書固多但少適用若不適用或託以為
姦則不若不讀之為愈上又曰王安石程頤之學各有
所長學者當取其所長不執於一偏乃為善學　乙亥
上出文宣王贊刻石賜學官髙閌言陛下贊文形容先
聖盛德無愧於古上曰唐明皇作贊文乃斥先聖先師
之名非尊儒重道之意閌曰此尤見聖學髙出前代帝
王之上其後上又悉贊七十二子　戊寅新湖南安撫
司參議官王銍獻祖宗八朝聖學通紀論詔遷一官
己卯新利州路提㸃刑獄公事李志行乞戒飭諸路帥
臣監司將前後所承寛恤民力及恤刑詔書恪意奉行
違者重寘典憲上曰一事皆切中時病方今兵革既息
惟寛恤民力欽慎庶獄是為急務可令有司申嚴立法
行下　夏四月庚辰詔諸州軍應有刻板書籍並用黄
紙印一秩送祕書省　甲申詔刑部將半年以上未結
絶公事行在委本部外路委監司責限結絶内日月稍
逺者取問因依申奏以都省言四方多滯獄也　丙戌
命太師秦檜提舉製造渾儀詔有司求蘇頌遺法來上
上謂檜曰宫中已製成小範可以窺測日以晷度夜以
樞星為則葢樞星中星也非久降出用以為式但廣其
尺寸爾　將作監蘇籀面對乞取近世儒臣所著經說
集而成編以補唐之正義遺闕上諭秦檜曰此論甚當
若取其說之善者頒諸學官使學者有所宗一則師王
安石程頤之說者不至紛紜矣　丁亥知䖍州薛弼言
江東鎮民居木柱内有天下太平年五字適符上元甲
子之歲此殆天啓其祥非人力所能為詔侍從同觀仍
送史館　五月丙辰饒州言右迪功郎姜樓等獻錢十
萬緡以助國用上曰國用有常自不至闕不然雖多亦
有不足之患其還之　詔四川宣撫司募兵赴行在先
是右護軍都統制吳璘言西邊可募衞兵上諭輔臣曰
諸軍招填闕額類是南人恐西北寖損數年之後始見
其弊兼諸路軍器物料近多不到方閑暇時尤宜整治
　甲子簽書樞密院事兼權參知政事樓炤罷　乙丑
御史中丞兼侍讀李文㑹言權尚書禮部侍郎髙閌權
工部侍郎王師心起居舍人吳秉信此三人者若久在
朝必害至治詔以閌知筠州師心知袁州秉信知江州
先是上在經筵嘗謂閌曰向來張九成嘗問朕左氏傳
載一事或千餘言春秋只一句書之此何也朕答之云
聖言有造化所以寓無窮之意若無造化即容易知乃
常人言耳閌曰說春秋者雖多終不能發明正如窺造
化也上曰九成所問極是閌曰陛下所答亦極是上因
問九成安否翌日謂秦檜曰張九成今在何處檜曰九
成頃以唱異惑衆為臺臣所論既與郡乃乞祠觀其意
終不為陛下用上曰九成清貧不可無祿檜疑閌薦之
呼給事中楊愿詢其事文㑹即劾閌是日拜文㑹簽書
樞密院事兼權參知政事自是執政免即以言者代之
　戊辰尚書吏部貟外郎黄達如降一官放罷坐前知
南雍州日私役禁軍販易物貨故也達如為提㸃坑冶
司所案贓汚鉅萬獄既上雖秦檜亦不能掩僅止罷黜
人亦快之　甲戌初兩浙轉運副使李椿年置經界局
於平江府守臣周葵問之曰公今欲均稅耶或遂増稅
也椿年曰何敢増稅葵曰茍不欲増胡為言本州七十
萬斛椿年曰若然當用圖經三十萬數為准時秦檜怒
葵不已椿年因奏葵在郡錫宴北使飲食臭腐致行人
有詞葵坐落職主管台州崇道觀自是投閑十一年
丁丑王之望行太學錄之望初舉進士考官孫道夫異
其文知貢舉朱震持以示人曰此小東坡也　六月辛
巳朔右朝奉郎曽惇知台州惇嘗獻秦檜詩稱為聖相
故以郡守處之自檜擅權凡投書啓者以臯䕫稷卨為
不足比擬必曰元聖或曰聖相　甲申詔江浙等路州
縣酒稅欠折坊場廢壞綱運沈失倉庫漏底委非侵盜
者皆蠲之　乙未上謂大臣曰浙東福建被水災處可
令監司躬任悉力賑濟務使實惠及民毋為文具時江
浙福建同日大水建州水冒城而入俄頃深數丈公私
廬舍盡壞溺死數千人嚴州水暴至城不没者數板通
判州事洪光祖集舟以援民且區處山阜給之薪粥卒
無溺者衢信處婺等州民之死者甚衆　丙申華州觀
察使提舉佑神觀白鍔特刺面配萬安軍時閩浙大水
鍔乃自北方從太后歸者宣言燮理乖繆洪皓名聞華
夷頋不用太師秦檜聞之奏繫鍔大理寺鍔館客張伯
麟嘗題太學壁曰夫差爾忘越王之殺而父乎伯麟亦
下獄獄具鍔坐出言指斥乃有是命伯麟亦杖脊刺配
吉陽軍御史中丞詹大方即奏皓與鍔為刎頸交更相
稱譽誑惑衆聽丁酉詔皓提舉江州太平觀　甲辰淮
東轉運判官湯鵬舉言五月乙亥楚州鹽城縣海水一
槩澄清秦檜率百官入賀上曰自太祖平定天下太宗
時干戈偃息真宗時祥瑞甚多祖宗聖語止以豐年為
瑞第可付史館不必受賀　乙巳詔國子監置小學
秋七月壬子詔藤州安置李光俟牽復日特降三官坐
前為江東大帥擅用上供錢帛也　戊午同簽書樞密
院事王倫為金人所殺倫留居河間者六年至是金人
欲以為河間平欒三路都轉運使倫曰倫奉使而來非
降也大宋之臣豈受大金爵祿耶金遣使來趣倫又不
受金人杖其使俾縊殺之倫厚贐使人冠帶南向再拜
慟哭乃就死於是河間地震雨雹三日不止人皆憐之
　辛未詔諸州以御書孝經刋石賜見任官及係籍學
生時已頒孝經於郡庠而殿中侍御史汪勃言陛下獨
擅聖人之德上天昭鑒果定和議於衆論鼎沸之中極
天下之至養望降明詔令募工摹刻使家至户曉以彰
聖孝故有是命　丙子上幸祕書省遂幸祕閣召羣臣
觀晉唐書畫三代古器還御右文殿賜羣臣茗飲省官
及吏官皆遷官戊寅上曰祕府書籍尚少宜廣求訪檜
曰陛下崇儒尚文翕然向化李文㑹曰若非干戈偃息
此事亦未易舉　八月庚辰朔判紹興府孟忠厚特放
罪忠厚以郊赦加恩令所親吳棫為表其間有本無時
才出為世用之語乃有是命秦檜尋物色知棫所代由
是廢斥以終　甲申右正言何若為國子監發解所監
試祕書少監游操等三人充考試官詳定一司敕令所
刪定官駱庭芝等六人為㸃校試卷官尚書刑部貟外
郎吳㮚考别試駕部貟外郎葉廷珪等二人為㸃檢試
卷官監學降敕差試官自此始　辛卯上謂大臣曰言
者多乞選縣令葢令非其人則為民害可令吏部長貳
審察注擬或老病則更授他職庶得人而民受其惠後
二日都省請申嚴近制因民事被罪及老病之人不得
注守倅縣令從之　庚子上謂秦檜曰朕於晉書取王
羲之傳凡誦五十餘過其與商皓書及㑹稽王牋所謂
自長江以外羈縻而已其論用兵誠有理也　癸卯殿
中侍御史汪勃言陛下兼愛南北之民力定和議與天
下更始崇儒重道同符祖宗臣愚以為今年科場當國
學初建萬方多士將拭目以觀取舍為之趨向欲望戒
敕攸司茍專師孔孟而議論粹然一出於正者在所必
取其或採摭專門曲說流入迂怪者在所必去甲辰進
呈上曰勃論甚善曲學臆說誠害經㫖當抑之使不得
作則人之心術自正矣可如所奏　九月庚戌禮部貟
外郎陳鵬飛面對言凡有獻利害者乞加討論必合於
祖宗之舊如已試無成必加黜責　上謂大臣曰祖宗
之法思慮已精審講究巳詳備不必改作天下自治秦
檜曰天下本無事宜遵成憲為善上曰小人喜更法往
往謂朝廷無所建明不知本無事然法至於弊乃不得
已而更之耳　辛酉詔分利州為東西兩路用四川宣
撫副使鄭剛中請也剛中請以興元府利閬洋巴劒州
大安軍七郡為東路治興元府興階成西和文龍鳳七
州為西路治興州從之時和議方堅而吳璘獨嚴備日
為敵至之虞故西路兵為天下最上覽剛中奏謂秦檜
曰川陜地逺為將尤難得人如璘統兵有法肯為朝廷
出死力諸將所不及也　壬戌宰執奏大理寺詞訴事
上曰皆官吏弛慢所致可委長吏親察之如非其人即
與沙汰又獄吏但以諸州吏充逐時更替漏泄獄情非
便宜令吏久於其職不可替也　甲子詔守臣終更入
見各舉所部縣令一貟所舉稱職特與推賞不當坐繆
舉之罰　辛未御史中丞詹大方奏責授清逺軍節度
副使潮州安置趙鼎輔政累年不頋國事邪謀密計深
不可測與范仲軰咸懐異意以儌无妄之福用心如此
不忠孰甚焉壬申秦檜進呈上曰可遷之逺地使其門
生故吏知不復用庶無窺伺之謀於是移吉陽軍安置
　癸酉詔臨安府根刷蔡攸家屬押赴元貶所取收管
狀奏時攸之妻子漸至行都殿中侍御史汪勃論靖康
之變由於京輔望令密切捜索特加處分故有是㫖仍
命京子孫二十三人永不量移如初詔　丙子祕書郎
張闡罷時秦檜用事久每除臺諫必以其耳目知闡久
次喜論事一日微諷闡謂當入臺闡曰丞相茍見知老
死祕書足矣檜黙然殿中侍御史汪勃因劾闡由是罷
去　冬十月甲午右正言何若言自趙鼎唱為伊川之
學髙閌之徒從而和之乃有横渠正蒙書聖傳十論大
率務為好奇立異而流入於乖僻之域頃緣閌為國子
司業學者爭投所好於是曲學遂行伏望申戒内外師
儒之官有為乖僻之論者悉顯黜之如此則專門曲學
不攻自破矣輔臣進呈上曰若所論甚當程頤當哲廟
之初在經筵奏曰陛下記得臣說否如記得明日可對
臣說過是時宣仁聖烈皇后聞之大怒曰皇帝雖年少
然宫中自不廢學措大家不識事體如此　己亥御筆
除永道郴州桂陽監茶陵縣民丁身錢絹禾麥自馬
氏據湖南四川始增丁賦上謂大臣曰天德好生今民
為身丁錢至生子不舉誠可憫也若更循馬氏舊法非
所以上當天意　庚子詔州縣文臣初至官詣學祇謁
先聖乃許視事用左奉議郎羅長源請也長源言士大
夫皆學夫子之道以從政而不知所自望令先詣學宫
以彰風化之本後遂著為令　十一月癸丑吏部貟外
郎嚴抑面對乞春秋三傳釋經處許出題以取士上謂
大臣曰為人君為人臣皆不可不知春秋往者建言之
臣欲罷讀春秋葢不思之甚矣如不可讀則聖人不修
此經也　甲子上即宫中閱試殿前馬步諸軍將士藝
精者錫賚有差自是歲以冬月行之號内敎　乙丑提
舉臨安府洞霄宫朱勝非薨勝非與秦檜有隙奉祠八
年　壬申上曰宗室中之賢者如嘗中科第及不生是
非之人可收置行在如寺監秘書省皆可以處之祖宗
以來不用宗室作宰相其慮甚逺可用至侍從而止秦
檜奏乞依舊置宗學敎育宗子上可之　御史中丞楊
愿言數十年來士風澆浮議論蜂起多飾虚名不恤國
計沮講和之議者意在避出疆之行騰用兵之說者止
欲收流俗之譽甚者私伊川元祐之說以為就利避害
之計窺摇國論詿誤後生此風不革臣所甚憂也願下
臣章獨示朝堂禆中外洗心自新以復祖宗之盛從之
　癸酉楊愿言藤州安置李光之罪先是知藤州周某
者誘光唱和其間言及秦檜和議有諷刺者積得數篇
密獻於檜檜怒令言者論之乃移光瓊州安置　甲戌
户部貟外郎字朝正言今歲浙右間有水灾而江西湖
南粒米狼戾望嚴遏糴之禁上曰所論甚當如有遏糴
州縣可許鄰郡越訴仍責監司按劾　十二月丁丑朔
潼川府路轉運判官宋蒼舒獻嘉禾一莖九穗者一上
曰凡赤烏白雉之類止可一觀而已不足為瑞惟五穀
豐稔乃上瑞耳　戊寅上曰縣令有清亷愛民者令監
司每路各舉數人其老耄不任事者並令按劾縣令得
人則民受實惠矣　戊子雪百官入賀上諭宰執曰天
下窮民宜加養濟孟子所謂文王發政施仁必先斯四
者於是詔諸路常平官以時散米務令實惠及民　己
丑知資州楊朴獻禮部韻括遺詔遷一官　丁酉端明
殿學士簽書樞密院事李文㑹罷御史中丞楊愿等疏
六上詔文㑹落職提舉江州太平觀愿等又攻之詔文
㑹筠州居住自秦檜再居相位每薦執政必選世無名
譽柔佞易制者不使預事備貟書姓名而已百官不敢
謁執政州縣亦不敢通書問如孫近樓炤万俟卨范同
程克俊及文㑹等不一年或半年必以罪罷尚疑復用
多使居千里外州軍且使人伺察之　庚子御史中丞
楊愿充簽書樞密事辛丑詔愿兼權參知政事
乙丑紹興十五年春正月丁未朔初行大朝㑹禮於大
慶殿　戊申瀘南安撫使馮檝獻嘉禾九穗上曰近日
州郡所奏嘉禾甚多大有年之慶庶幾可望也　壬子
秦檜因論士大夫之弊曰軍興以來士大夫無肯為國
出力者所以不能勝敵臣嘗謂敵之所以勝我者以其
用心樸實故也上曰朕觀太祖太宗以來多用樸實之
人所以風俗忠厚卿等嘗出使見彼北人雖使蹈河赴
海皆所不辭也　己未分經義詩賦為二科以取士
辛酉初籍千畝用司封郎中李澗請也　丁卯四川宣
撫副使鄭剛中乞減成都府路對糴米三分之一本司
激賞錢二十萬緡時剛中於階成二州營田抵秦州界
凡三千餘頃歲取十八萬斛而宣撫司激賞錢已減為
一百萬緡至此復有此請上謂秦檜曰累年民力少寛
此休兵之效也其從之　戊辰命權户部侍郎王鈇措
置兩浙經界李椿年既以憂去秦檜請用鈇上因言經
界之法細民多以為便檜曰不如此則差役不行賦稅
不均積弊之久今已盡革去年陛下放免積欠天下復
覺少蘇　己巳左諫議大夫何若知貢舉權吏部侍郎
陳康伯祕書少監游操同知貢舉若操嘗為發解所試
官及是再命之非故事也　庚午知撫州晁謙之知建
康府謙之嘗言崇仁縣民婦産三男足驗生齒蕃息之
盛又言臨川縣禾登九穗足為瑞應皆乞宣付史館秦
檜喜故擢用之　辛未初命諸路僧道士納免丁錢
乙亥主管台州崇道觀向子忞特降三官子忞寓居衡
山師臣劉昉希秦檜意劾其強横虐民故有是命　二
月戊寅上曰朕觀史冊見古之養士有至二三千人亦
朝廷一盛事於是増國學弟子貟百人通舊以七百人
為額尋命置上舍三十人内舍百人　福建運判徐琛
為兩浙西路提㸃刑獄公事
　(揮麈錄曰徐獻之琛與秦會之為中表而師川之族/弟也㑹之知髙宗眷念師川不替一日奏事啓上云)
　(徐府身後伶俜可憐有弟琛能承兄之業願陛下擢/用之上從其請其後獻之為貳卿㑹之並緣罔上率)
　(皆類/此)
己亥崇國公璩進封恩平郡王以將出閣故也　夏四
月丙子朔賜太師秦檜甲第一區戊寅檜遷居賜第命
内侍東頭供奉官王晉錫押敎坊樂導之賜檜銀絹緡
錢各萬綵千匹金銀器皿錦綺帳褥六百八事花千四
百枝　是夜彗出東方　癸未賜正奏名進士劉章等
三百人及第出身同出身正奏名張鎡新科明法及第
甲申特奏名林洵美等二百四十七人武舉正奏名應
褎然等特奏名三人授官有差　丁亥赦天下前四日
上謂秦檜曰彗星見朕甚懼焉卿等可圖所以消弭之
道檜奏太宗真宗朝嘗緣彗星疎決獄囚等事上曰且
降詔以四事為主避殿減膳寛民力出滯獄於是手詔
監司郡守條具便民事目憲臣巡行親決獄事至是肆
赦　庚寅知敘州邵隆卒隆在金州數以兵出北境秦
檜恨之至是因飲酒暴卒或謂檜密使人酖殺之敘人
皆悲哭為之罷市　甲午上諭大臣曰比遣將捕盜閩
中第令殱其渠魁脅從者皆釋若措置得宜優與推恩
不然罰亦隨之　庚子省四川都轉運司以其事歸宣
撫司　辛丑新和政縣令湯思退行太府寺主簿王曮
並為祕書省正字左承務郎洪邁為敕令所刪定官邁
皓子也三人皆以博學宏詞合格賜第故有是除既而
言官汪勃論邁其父不靖之謀同惡相濟乃以為福州
州學敎授　五月丙辰詔減東南和預買絹一千匹以
寛民力　戊子詔貧民産子者予義倉米一斛以大理
寺丞周楙轉對有請也　壬戌復置六部架閣官四貟
　六月乙亥朔日有食之　丁丑上幸秦檜新第　戊
戌秦檜為上言士大夫多横議無益國事上曰靖康之
事是也朕見當時士大夫奏狀多是李綱耿南仲等紛
紛爭議無肯以國事為慮者檜曰靖康之初誠有人肯
任國事則大計乆已定矣上曰後來生靈塗炭之甚皆
由於此所以國家大事須在得人肯任　辛丑江東轉
運判官趙不棄乞令監司察部内縣令老病不職者與
獄祠上曰朕嘗謂縣令最為親民又非郡守之比贜吏
固不可而庸繆之人尤害百姓葢因其庸繆則吏計得
行若十吏用事是有十縣令矣　秋七月乙巳朔罷䕫
路軍興以來所置酒店以寛民力用四川宣撫副使鄭
剛中奏也䕫路舊無酒禁為場店者百四十餘所而已
建炎末増至六百餘然土荒民少人不以為便剛中既
以本司錢四萬餘緡代撥贍軍遂弛其禁　丙午新添
差浙東安撫司幹辦公事司馬伋言建州近刋行一書
曰司馬温公記聞其間頗闗前朝政事緣曽祖平日論
著即無上件文字顯是妄借名字售其私說伏望降㫖
禁絶詔委建州守臣將不合開板文字盡行毁棄伋特
遷一官初范沖在史館上出光記聞命沖編類進入沖
乃繕寫成十冊上之至是秦檜數請禁野史伋懼罪遂
諱其書然後其書卒行於世　辛亥執政進呈處州守
臣徐度准詔條上便民事件上曰因此亦可以觀人才
如議論平正留心國事其說自然可見不然矯訐迂闊
者亦可見也　戊午詔廬光州上供錢米展一年用轉
運司請也上曰人皆知取之為取而不知予之為取若
稍與展免俟其家給人足稅斂自然易辦　己巳秦檜
進呈放免四川轉運司因贍軍借用常平錢十三萬緡
上曰休兵以來上下漸覺富實大抵治道貴清靜人君
不生事則天下自然受福　八月丙子上與大臣論事
因曰朕謂進用士大夫一相之責也一相既賢則所薦
皆賢矣上因論史事秦檜曰圍城中失節者相與作私
史反害正道上曰卿是時獨不推戴異姓圍城中人自
然不容楊愿曰檜非獨是時不肯雷同宣和間耿延禧
為太學官以其父在東宫士皆靡然從之獨檜守正不
為易節檜曰臣嘗聞范仲淹與其友書云致意某官為
渠作東宫官不敢通書聖主於忠義之臣與夫失節之
徒灼然如此誠立國之本也
　(李心傳曰臣謹按范仲淹祥符末登第終真宗之世/為小官自為陳州通判以至執政而薨仁宗未有子)
　(安得有東宫官檜之/誕妄無稽皆此類也)
丁亥國子監丞文浩面對乞自今試敎授並於六經中
臨時取二經各出兩題不拘義式以貫穿該贍為合格
戊子詔禮部看詳行之　己亥權户部侍郎王鈇言常
平之法本以抑兼并備水旱科條實繁其利不一有義
倉和糴之儲坊場河渡之入以産制役欲使平均以陳
易新俾無紅腐一有饑饉則開發倉廩以濟艱食豈一
主管官能勝其任哉望復置提舉官庶良法美意不為
虚文乃命諸路茶鹽官改充提舉常平茶鹽公事惟四
川廣西以憲臣淮西京西以漕臣兼領仍令檢察所部
州有擅用常平錢物者按劾以聞　辛丑増太學弟子
貟二百人以國子司業嚴抑有請也　九月壬子金主
亶祀天於郊先是資政殿大學士宇文虚中既為金人
所用虚中知東北之士憤為左衽密以信義感發之從
者如響乃與其翰林學士髙士譚等同謀欲因亶郊天
就劫殺之先期以蠟書來告於朝欲為之外應秦檜拒
不納㑹事亦覺虚中與其子師􁀙皆坐誅闔門無噍類
丙辰詔諸路安撫使見帶待制以上者所舉京官狀理
為職司　甲子夜太廟旁居民遺火上令於左右各撤
屋二十間以備不虞　冬十月乙亥上書秦檜第賜書
閣曰一德格天之閣遣中使就第錫宴仍賜檜青羅葢
塗金從物如蔡京王黼例
　(大事記曰我髙宗之待檜既賜之相第又賜之家廟/祭器既賜之畫像贊又賜之一德格天之閣六字而)
　(孫二人尚在襁保並賜之三品服果何負於其臣而/檜忍於負其君如此此檜之罪所為上通於天萬死)
　(而不可/贖也)
丙子簽書樞密院事兼權參知政事楊愿提舉江州太
平觀　癸未樞密都承㫖兼侍讀李若谷簽書樞密院
事尋兼權參知政事　戊子提舉亳州明道宫晏敦復
力詆屈已之非秦檜患其不附已使腹心之人啗敦復
以利曰公若曲從兩地旦夕可至敦復曰吾終不以身
計而誤國家况吾薑桂之性到老愈辣請勿言檜卒不
能屈上嘗面諭曰卿鯁峭敢言無所間避可謂無忝爾
祖矣　甲午提舉臨安府洞霄宫折彦質郴州居住彦
質方居信州侍御史汪勃希秦檜意奏彦質與守臣吳
說私相議論妄及朝政說坐免官而彦質有是命　庚
子詔置四川宣撫司總領錢糧官　金都元帥梁國王
宗弼卒宗弼且死語其徒以宋朝軍勢強盛宜益加和
好俟十餘年後南軍衰老然後可為寇江之計云　十
一月癸卯朔饒州童子戴松十歲其弟槐九歲皆能誦
書詔免文解一次　癸亥宰執奏新製祀享禮器事上
曰今天下無事郊祀廟享禮莫大焉不可不留意　庚
申江南東路轉運判官趙不棄充四川宣撫司總領官
時秦檜既疑鄭剛中乃薦不棄而命之　兵部言秦州
舊買馬二萬匹今僅發五十八綱乞省押馬使臣許之
自紹興後秦州茶馬司歲市馬九千八百有奇成都潼
川府利州路漕司歲應副博馬紬絹十萬餘匹成都利
州路二十三茶場歲産茶二千一百餘萬斤而茶馬司
歲輸總領所錢四十萬緡此其大略也　閏十二月戊
寅提舉祕書省秦熺言祕府多闕書詔本省即諸路藏
書之家借書錄本且訪先賢墨迹　己卯詔罷新科明
法　癸未權尚書兵部侍郎米友仁充敷文閣待制提
舉佑神觀奉朝請上好米芾書友仁能世其業上眷待
甚厚　甲申司農寺主簿宋敦樸面對言望詔守令以
來春耕耤之後出郊勸農諭以天子親耕使四方曉然
知陛下德意仍自今每春行之上曰農者天下之本守
令有勸農之名無勸農之實徒為文具何益於事乃詔
從之　丁酉進呈太學博士王之望面對乞倣端拱咸
平故事悉取近郡所開群經義疏及經典釋文令國子
監印千百秩俾郡縣各市一本置之於學上曰古人讀
書須親師友雖未必盡得聖經妙㫖然亦有淵源今士
大夫未有自得處便為注說以為人師此何理也　十
二月戊申上謂大臣曰今雖無事諸軍敎閱亦不可少
廢宜丁寧戒飭之　丁巳孫道夫知蜀州道夫入對上
諭曰軍興以來蜀民應副不易朕將詔鄭剛中條具盡
與蠲減止存經賦而已　甲子詔右司貟外郎李朝正
仍舊同措置經界　戊辰詔諸路提舉常平官復為監
司歲舉屬吏五人改京官
　
　
　
　
　
　
　
　
　
　宋史全文卷二十一中
欽定四庫全書
　宋史全文卷二十一下
　　宋髙宗十五
丙寅紹興十六年春正月戊寅上謂大臣曰將來耤田
降詔須語簡意足使人曉然知敦本之意漢文帝勸農
之詔頻年有之不過數十語當時民知務農遂至富庶
　辛卯上齋於内殿壬辰上親饗先農於東郊配以后
稷詣親耕位上親九推乃止命宰執使相侍從兩省臺
諫行五推九推之禮庶人終千畝焉　二月辛丑提舉
佑神觀韓公裔提舉洪州玉隆觀在外州軍任便居住
公裔上康邸内知客也檜欲賞公裔橘使來請㑹有詔
除公裔承宣檜疑其舍已而有求於上右諫議大夫汪
勃乃劾公裔出入公卿之門隂有窺伺故有是詔　癸
丑詔太師秦檜合葢家廟令臨安府應副務要如法
知宣州秦梓移知湖州未上卒於建康辛酉除資政殿
大學士致仕恩數視參知政事　壬戌上曰縣令之職
本欲撫育百姓乃掊斂以待過往科率以奉權貴害及
一方殊失張官為民之意宜令有司措畫以聞　甲子
殿前司乞起復李邦光充正將上曰從軍起復一時權
宜然不能無弊若元在本軍則可或在外請囑宜禁止
之尋詔自今規求起復之人重行黜責令御史臺覺察
彈奏　三月庚午朔詔有司建武學先是士人上書者
多以為言上數諭大臣以文武之道不可偏廢祖宗自
有故事至是乃考上焉　戊寅左宣敎郎鄭邦哲進左
氏韻類詔特遷一官　辛卯經筵講孟子徹章翌日賜
宰執講讀修注官燕於皇城司初復故事也　詔禮器
局造太師秦檜家廟祭器　己亥工部奏立淮東江東
兩浙湖北諸縣歲較營田賞罰格其法以紹興七年至
十三年所收課利最多酌中者為額每路縣令以十分
為率取二分賞之歲收増三分至一分以上並減磨勘
年仍以最虧一縣為罰　夏四月癸卯用前荆湖等路
撫諭司幹辦公事胡駿請立祚德廟於臨安府尋加封
程嬰為安節成信侯公孫杵臼為通勇忠智侯韓厥為
忠定義成侯　普安郡王免喪還故官　司封貟外郎
邊知白面對乞令郡邑以藉田手詔刋石置於聽事上
曰凡治天下惟賞與罰有賞而無罰雖堯舜不能治天
下守令有勸農之責若不能奉行朝廷德意當痛黜之
　知道州李佾條上便民事件請以真宗御製文臣七
條凡守令朝辭之曰悉令拜賜權吏部侍郎王循友等
言守令多外除恐不周徧欲令鏤板於㕔事揭示己酉
從之　庚戌上曰近日全無事前此文字極多朕有至
夜分不寐頓如此減省豈非議和之效乎　丙辰新通
判成州郭伸獻易解上曰易象深微極難窮究須自有
得仍不穿鑿始可謂之通經伸議論亦粗通可略加旌
擢於是進伸一官　戊午兵部上武士弓馬及選試去
留格初補入學步射弓一石若公試試步騎射不中即
不許試程文其才格自一石五斗以下至九斗凡五等
上可其奏因諭輔臣曰國家武選所係非輕今諸將子
弟皆恥弓馬來换文資數年之後將無人習武矣豈可
不勸誘之　五月壬申命諸路漕臣兼提舉學事如本
司官俱無出身即從上一貟兼領　詔浚臨安府運河
時北闗門外河道堙塞乃諭大臣令開撩之　丙午詔
學校科舉取士如經義詩賦人數不等即以文理優長
通融收補不得過三分　庚辰左朝請大夫周綰為淮
南轉運判官上覽除目曰監司朝廷耳目之官今天下
安靜恤民為先得人則一路安否則煩擾百出豈可不
慎擇　辛巳命權吏部侍郎王循友權户部侍郎李朝
正編類諸路監司郡守條上裕民事件俟成書頒之
癸未初作太廟祏室於室之西牆金釘朱户黑漆趺坐
如承平之制　甲申德興縣士民仇取新等請知縣陳
鼎再任鼎嘗權監進奏院以上書請備邊忤秦檜故逐
至是檜進呈上曰德政果及於民則固可留然其間不
能無計囑須加覈實御史中丞何若即奏鼎朋附廖剛
鼎坐免去鼎為邑有惠愛至今人思之　丙戌詔作景
鍾鍾髙九尺天子親祠上帝則用之以皇祐黍尺為準
既成命秦檜銘之曰德純懿兮舜文繼躋壽域兮孰内
外薦上帝兮偉兹器聲氣應兮同久視貽子孫兮彌萬
世上大恱　甲午知瀘州馮檝奏天雨豆甘露降於郡
園　右承務郎康與之監尚書六部門與之倬子也上
之以星變求言也倬以選人上書言彗不足畏秦檜大
喜遂特改京官　六月己亥朔知信陽軍馮叔榮代還
言京西淮南民之歸業者尚少望詔有司止收半稅以
勸耕墾上諭大臣曰若荒田耕墾得徧大為國家之利
今邊境寧靜人思歸業然所在尚有占留之弊可令户
部措置　秋七月己巳上謂大臣曰今旱雨甚霑足方
欲祈禱遂得之歲事有望聞米麥甚賤小民易活亦可
慶也時嶺南州縣多不雨而廣之清逺韶之翁源英之
真陽三邑尤苦䑕害雖魚鳥蛇皆化為䑕數十為群禾
稼為之一空焉　壬申檢校少傅和國公張浚依舊特
進提舉江州太平觀連州居住先是浚因星變欲力論
時事以悟上意以其母太夫人計氏年髙言之必被禍
恐不能堪計氏見其形瘠浚具言所以計氏誦其父咸
紹聖初舉制科策曰臣寧言而死於斧鉞不忍不言而
負陛下浚意遂決即上疏言當今事勢如養大疽於頭
目心腹之間不決不止決遲則禍大而難測決疾則禍
輕而易治惟陛下謀之於心㫁之以獨謹察情偽豫備
倉卒庶幾社稷有安全之理不然日復一日後將噬臍
異時以國與敵者反歸罪正議此臣所以食不下咽而
一夕不能安也於是秦檜以謂時已太平日興彌文諱
言兵事見之大怒御史中丞何若即奏浚居常怨恨以
和議非便惟欲四方多事僥倖再進包藏禍心為害實
大故有是命　戊寅國子監言今年秋試額外補中之
人乞令待闕至科場年許赴監依不滿年人例取應仍
自來春住補俟科場了畢有闕日檢舉施行先是四方
就補者益多乃分場引試士有更名冒試至於再三者
御史中丞何若嘗以為言上曰士人進取之弊一至於
此不可不革今日之所養則他日之所為可見矣於是
學官以為言乃改用三歲之法焉　丙申江東轉運司
建康府言本府民户所欠官錢六萬餘緡委是貧乏無
可催理乞特授蠲免權户部侍郎李朝正乞令總領所
審實蠲放從之　八月戊戌朔尚書吏部貟外郎周執
羔守右司貟外郎上覽除目曰人才須廣訪而選用之
所薦者君子其人自君子所薦者小人其人自小人觀
所薦者其人可知矣　辛丑築髙禖壇初監察御史王
鎡以上繼嗣未立請行親祠髙禖之禮禮官言自祖宗
以來惟兩制侍祠乞命執政侍祠乃改築於圜丘之東
　庚戌秦檜奏臣昨准玉牒所取臣向者圍城中推戴
趙氏事跡乞經聖覽降付本所上曰忠義之節書之信
史萬世不朽　辛酉監察御史王鎡獻戚里元龜三卷
詔遷一官鎡初為皇后宅敎授上命採歴代戚里故事
可為法則及鑒戒者論次成帙至是上之　金人遣蕭
保壽奴與蒙國議和蒙人不肯　九月己巳撫州布衣
吳澥進宇内辨歴代疆域志吳沆進易璇璣三墳訓義
太學博士王之望言三墳書無所傳授疑近世好事者
所為詔澥永免文解沆以書犯廟諱故賞不及焉　己
丑進呈戚方已到供職上曰自今諸將出入如身之使
臂臂之使指無不如意兹為可喜　丙申詔武成王廟
從祀諸將升趙充國於堂降韓信於廡下用權國子司
業陳誠之請也　是月左朝奉郎陳剛充荆湖北路提
舉常平司幹辦公事剛投匭上書論恢復事大畧謂當
以和好為權宜戰守為實務疏入上諭秦檜令除郎官
檜不樂乃言剛資歴未深遂有是命剛秩滿代歸遂不
復仕後數歲卒於家剛為人強直登第三十年莅官纔
九考所至皆有可稱　冬十月新禮器成戊戌上觀於
射殿宰執侍從臺諫南班宗室禮官正刺史以上皆與
觀景鍾奏新樂用皇祐故事也　己酉上曰今天下無
事民事最急監司郡守須是擇人監司得人為縣者自
不作過葢縣官皆銓注難别賢否全在考察昏繆不任
者别與差遣清強有才則宜擢用之　庚戌知臨安府
沈該乞展兩淮起稅之限上謂宰執曰財賦須知取予
之道如知取之為取不知予之為取非久利也淮南民
若盡歸業則其利甚廣矣　十一月庚午言者奏近來
詩賦經術各以就試人數分取大抵習詩賦者多故取
人常廣治經術者鮮故取人常少恐寖廢經術之學矣
欲望命有司再加討論上曰當日行詩賦為士人不讀
史今若專用詩賦士人不讀經大抵讀書當以經義為
先所論宜令禮部看詳以聞　丙子合祀天地於南郊
始命普安郡王亞獻恩平郡王璩終獻是歲備祭器設
八寶如政和之儀太史局令胡平言三台星見上謂秦
檜曰此國家大典禮及期而睛誠可慶也非卿等協贊
何以致此　辛卯上曰爵祿所以勵世如有可與則文
臣便至於侍從武臣便至於建節如其不可雖一命亦
不容輕授　十二月四川宣撫副使鄭剛中奏減兩川
米脚錢三十二萬緡激賞絹二萬匹免剏増酒錢三萬
四千緡許之戊戌詔以四川總制錢五十萬緡備邊費
　夜彗星出西南方　己亥詔避殿減膳　乙巳彗星
滅　辛亥進士章公奎上書言預借之弊上曰此事有
否朕與鄰國通和止為百姓若預借以擾民失朕本意
乃詔户部取索措置
丁卯紹興十七年春正月乙卯手詔曰朕惟軍興二十
餘年黎元騷動故力圖罷兵以冀休息今疆埸無虞流
徙有歸四境之内舉獲安堵朕心庶幾焉尚慮監司郡
守不能深體朕意致或刻削苛細進獻羨餘失朕愛民
本㫖自今敢有違戾仰御史臺彈劾監司各許互察部
内犯而失按必與併坐布吿中外咸體朕意　左朝議
大夫李椿年權尚書户部侍郎專一措置經界椿年以
憂去有司因稍罷其所施行者及是椿年免喪還朝復
言兩浙經界已畢者四十縣其未行處若止令人户結
甲慮形勢之家尚有欺隠乞且依舊圖造簿本所差官
覈實若先了而民無爭訟則申朝廷推賞如守令慢而
不職奏劾取㫖從之　己丑詔近免稅米而所過尚攸
力勝錢其除之其餘稅則並與裁減上因言薪麵亦宜
免稅商旅既通更平物價則小民不致失所矣　辛卯
左迪功郎陳介言國家頒降鄉飲酒儀式而州郡所行
疏數不同望令三歲科舉之年行之於庠序國子監言
欲依介所請如願每歲舉行者聽從其便從之　壬辰
簽書樞密院事李若谷參知政事御史中丞何若簽書
樞密院事　二月辛丑進呈臨安府減定官私房緡上
曰公私須令均一天下事皆當如此　乙巳上親祠靑
帝於東郊以伏羲髙辛配普安郡王亞獻恩平郡王終
獻又祀簡狄姜嫄於壇下樂舞如南郊之制　辛酉參
知政事李若谷提舉江州太平觀以御史中丞汪勃論
其不忠不孝也　三月丁卯捧日天武四廂都指揮使
御前左軍統制牛臯卒前一日都統制田師中大㑹諸
將臯遇毒而歸至是卒或謂秦檜密令師中毒之聞者
莫不歎恨　己巳上謂秦檜曰人材難得惟在賞罰勸
沮卿可選用所知若協濟國事得三五人即庶僚胥化
其不靖害治者顯黜勿貸庶知懲畏　乙亥簽書樞密
院事何若引疾罷提舉江州太平觀　丁丑知光州鄭
絪代還乞令國子監裒集上即位以來惠民愛物手詔
編類刋印成書守令陛辭門謝日人賜一秩從之　己
卯翰林學士段拂參知政事　乙酉太師尚書左僕射
魏國公秦檜以郊恩徙封益國公　戊子太傅醴泉觀
使清河郡王張俊移節靖江寧武靖海軍太傅醴泉觀
使咸安郡王韓世忠移節鎮南武安寧國軍　辛卯上
曰士大夫有專於為已而不肯任事者但當與之祿食
使不失所而已　金人與蒙國始和歲遺牛羊米豆綿
絹之屬甚厚於是蒙王熬羅孛極烈自稱祖元皇帝改
元天興　夏四月丙申減諸路免行錢三分之一　己
亥御史中丞汪勃簽書樞密院事　辛丑右正言巫伋
兼崇政殿說書自秦熺兼侍讀每除言路必與經筵朝
廷動息臺諫常與之相表裏焉　庚戌上謂秦檜曰近
覽吳適所進大衍圖辨證易中差誤卿當審詢其人當
處以庠序之職　丙辰制造御前軍器所監造官馬元
益特勒停送桂陽監編管元益上疏乞出兵秦檜奏其
語言狂妄擬編置上曰真宗皇帝澶淵之盟虜人百年
不犯邊塞今者和議人多異論朕不曉所謂止是不恤
國事耳若無賞罰望其為國實難自今用人宜求靖共
之操如其不然在朝廷者與之外任外任者置之閒散
閒散而又不靖者加以責罰庶幾勸懲不至專為身計
賞罰既行數年後可望風俗丕變矣　己未詔責授淸
逺軍節度副使吉陽軍安置趙鼎遇赦永不檢舉　五
月乙丑雨雹己巳提舉江州太平觀洪皓責授濠州團
練使使英州安置　六月丙申上謂秦檜曰雨澤稍頻
細民不易檜曰前日蒙宣問常潤江南闕雨臣弟棣赴
宣州新任近得本州申報雨已霑足上曰此時多雨陂
塘有所豬蓄秋或旱乾可備灌溉農夫有豐稔之望甚
可喜也　戊申太學博士王之望面對舉人程文所純
用本朝人文集數百言或作歌頌及用佛書全句舊式
皆不考建炎悉從刪去故多犯者望申嚴行下從之
乙卯宰執進呈殿前司游奕軍統制成閔招降到福建
賊徒等第補官上曰銷弭盜賊當為逺慮若但招安補
授恐此輩以嘯聚為得計是啓其為宼之心今已招到
且依所乞可劄下諸路日後不許招安　戊午普安郡
王瑗徙常德軍節度使恩平郡王璩徙武康軍節度使
　秋七月戊辰添差通判逺州劉伯英提舉荆湖南路
常平茶鹽公事伯英為檜所善在湖南創造宅堂至飾
以塗金衙前盜用官課者皆納其女而釋之人不敢問
　己巳大府少卿趙不棄自蜀中還入對上謂秦檜曰
不棄必深知四川財賦計今調度給足則軍興以來凡
所科敷並可蠲罷朕所以休兵講和葢為蘇民力耳如
其不然殊失本意　壬申知荆南府劉錡提舉江州太
平觀錡鎮江陵凡六年　癸酉敕令所奏諸遭喪應解
官而臨時竄名軍中規免執喪者徒三年所屬知情而
為申請起復者減二等先是上數諭大臣以為有傷風
敎至是立法　徽猷閣直學士左奉議郎胡寅引疾告
老詔遷一官仍舊職致仕　庚辰詔四川宣撫副使鄭
剛中令赴行在奏事知成都府李璆權四川宣撫司職
事秦檜不樂剛中剛中頗覺之私謂人曰孤危之跡獨
賴上知之耳檜聞愈怒剛中在蜀六年事或專行其服
用往往踰制趙不棄還朝頗文致其事故剛中遽罷
癸未詔李璆符行中同共參酌措置減放四川科敷錢
物　乙酉李觀民知濠州代還入見言陛下信任一德
之臣修講鄰好力偃戎兵而民免於塗炭者七年於兹
頻歲有秋人皆樂業伏願戒飭邊臣毋致少有生事庶
幾仰承德意之萬一從之　丙戌秦檜奏以謝尋知潮
州上曰凡除郡守莫須到堂否檜曰例須參辭上曰今
既休兵正以民事為急卿宜更加詢審如昏耄無取者
不若只與宫祠　八月癸卯責授清逺軍節度副使趙
鼎卒鼎在吉陽三年故吏門人皆不敢通問廣西經畧
使張宗元時遣使渡海以醪米饋之太師秦檜令本軍
月具鼎存亡申尚書省鼎知之遣人呼其子汾謂之曰
檜必欲殺我我死汝曹無患不爾誅及一家矣乃不食
而卒年六十三四方人聞之有泣下者　丙辰詔自今
百官應轉運而以病告者並俟疾愈日上殿時秦檜惡
聞人言百官當面對者多稱疾不入上怪之故有是命
　丁巳秦檜因論及月樁錢上曰卿未還朝時朱勝非
創起月樁朕每以為非理屢與宰執言終未能大有所
蠲減卿可從長措置庶寛民力乃詔諸路監司郡守將
寛剩錢物樁管每季具數申省聽候撥充月樁　六月
己巳減四川科敷虚額錢歲二百八十五萬緡用宣撫
副使鄭剛中總領官符行中奏也於是減四川市估錢
五分之一䕫路鹽錢六分之一坊場河渡淨利抽貫稅
錢十分之四又減兩川米脚錢四十二萬緡時行中得
宣撫司降賜庫見樁米一百萬石乃命行中酌度對糴
分數均減　甲戌直祕閣吕摭除名梧州編管秦檜追
恨頤浩不已使台州守臣曽惇求其家隂事送獄窮治
摭懼罪陽瘖乃以衆證定罪於是一家破矣　己亥户
部具到江東西諸州月樁錢二十二萬七千餘緡上曰
科敷之類富者猶不能堪下户何所從出若計諸州羨
餘以減月樁誠寛民力朕備嘗艱難知細民闕乏雖百
錢亦不易得故不欲妄費或有餘財即命樁留以待緩
急庶幾臨時不至失措　丙子四川宣撫副使鄭剛中
罷仍令於鄂州聽㫖　癸未執政進呈大理正章燾面
對乞命監司郡守察縣令之賢否上曰令最親民不能
一一銓擇不職而後治之百里已受其弊有治狀者當
議擢之庶其知勸實惠及民矣　丙戌詔江浙見輸折
帛錢太髙慮民難出今紬帛各減價每匹江南六千兩
浙七千和買六千五百綿每兩江南三百兩浙四百自
明年始先一日秦檜進呈諸路監司守臣自今所部縣
令治狀顯著者保明聞奏上曰當今正以惠養百姓為
先務檜曰如民間折帛錢太重理宜蠲減上曰朕久有
此志祖宗時每縑價直八百官司乃以一千和買民間
既免舉債出息及絲蠶收成之後並皆樂輸趙鼎張浚
為相時乃創折帛之請令人户折納見錢殊為非理若
隨逐路色額減納錢數非唯可蘇民力且使知朕所以
休兵之意至是行下　冬十月辛卯日有食之隂雲不
見　癸卯詔建太一宫於行在　右正言巫伋論州縣
奉行詔條違戾不稱陛下愛養元元之意望令以前後
詔書編次成冊置之㕔事常切遵守翌日上謂大臣曰
朕屢降寛恤指揮而守令不能奉承安得惠及百姓可
如伋奏仍令監司按劾以警慢吏　己未錢塘縣言龍
山院降甘露詔付史館　十一月壬戌上諭大臣曰諸
郡災傷宜令留意檢放不可苟取一時租稅致民逃移
難以復業　丙寅太師尚書左僕射提舉詳定一司敕
令秦檜上紹興常平免役敕令格式四百九十九卷詔
鏤板頒之　丁卯權禮部侍郎周執羔請復賜新及第
進士聞喜宴於禮部貢院從之自軍興廢此禮至是乃
復　丁丑右正言巫伋言選人改官銓法注知縣葢舉
詞皆云堪充親民任使祖宗立法之意止要為民擇官
而比來改秩無意作縣多干堂除則是與舉詞已相戾
矣望令吏部並注知縣不惟親民之官得人亦可革奔
競之風上曰銓曹自有成法可令遵守　左奉議郎洪
适右朝散郎通判濠州曽恬並罷适通判台州與守臣
曽惇不相能恬少嘗尊事楊時謝良佐劉安世陳瓘得
存心養性之學及為大宗正丞秦檜專政士方求媚以
取要官而恬自守無所詘殿中侍御史余堯弼論适姦
險強暴得自家傳恬自謂趙鼎門人常懷怨望遂絀之
既而恬又坐擅興工役貶秩　十二月丙申初賜百官
喜雪御筵於秦檜第　右承議郎劉子翬卒子翬既奉
祠盡棄人事獨居一室意有所得則筆之於書四方學
者多從之至是微疾即入謁家廟泣别其母徧以書告
決素所與往來者召其兄子珙付以家事指示葬處與
學者講說修身求道之要作訓戒數百言彈瑟賦詩澹
然如平日居兩日而没其所著作聖傳十論等書皆行
於世　癸卯婺州進士施鍔進中興頌行都賦各一首
紹興雅十篇詔永免文解　庚戌都大提舉川秦茶馬
監收公事韓球始至成都自趙開以來每茶百斤除其
十勿算球至官遂盡取園户加饒之茶増為正額有一
場而増至二十萬斤者民知輸官不補所得於是起為
私販球又㩁忠達州茶即渠合廣安軍置場賣引歲以
八萬斤為額然商人以利薄不通第以引錢敷民間耳
民甚苦之　甲寅資政殿學士鄭剛中落職提舉江州
太平興國宫桂陽監居住先是殿中侍御史余堯弼再
論剛中抗命偃蹇遲留不行右正言巫伋復論剛中四
罪故有是命　言者論㑹稽士大夫家藏野史以謗時
政於是李光家書萬餘卷其家皆焚之
戊辰紹興十八年春正月戊辰諸王宫大小學敎授林
大鼐為太常寺主簿仍兼祕書省校勘書籍大鼐初為
舉子嘗答策言秦檜靖康忠義之節檜時閒居永嘉見
其文黙識之至是稍獲薦用　丁丑太常博士駱庭芝
罷先是參知政事段拂聞趙鼎死於海南為之歎息秦
檜怒殿中侍御史余堯弼將按拂罪先奏庭芝密與執
政私交漏泄機事遂罷之自是拂不安於位矣　左承
議郎張闡添差通判泉州自秦檜專國朝士為所忌者
終身以添倅或帥幕處之未嘗有為郡者　辛巳命權
工部侍郎李椿年同看詳諸路監司郡守條具裕民文
字　壬午殿中侍御史余堯弼入對論參知政事段拂
滅棄人倫戊子輔臣進呈上語及人材因謂秦檜曰士
專謀身國家何賴勵世磨鈍惟在進賢退不肖檜曰此
乃致治之要上曰但審其賢否而進退之則人自知勸
沮矣　二月癸巳上諭大臣曰兩浙漕司舉人聞有勢
之家行賂假手濫占解名甚諠士論今貢舉鎖院在近
可令禮部立賞許人告捕甲午詔假手者許就試舉人
告獲取㫖補官仍賜出身　乙未參知政事段拂提舉
江州太平興國宫尋落職興國軍居住　簽書樞密院
事汪勃兼權參知政事　三月壬戌詔政和八年已前
實得兩解貢人不限年並特與奏名許就殿試到省一
舉見年五十五以上者令本貫保明申部内開封府國
子監舉人召見任京朝官二貟保奏並結除名罪當議
特與推恩
　(揮麈錄曰靖康之亂文字散失南渡之後禮部老吏/劉士祥者大為姦利士子之桀黠者相與表衷云某)
　(歲曽經省試不合該年免既下部則士祥但/云省記到因而僥倖遂獲推恩者不知其數)
壬申名行宫之南門曰麗正北門曰和寧　庚辰上初
詣太一宫以宫成故凡一百七十楹既而禮部侍郎沈
該等言鑾輿詣宫皎日晴霽車駕還内雨澤復作有此
祥應望宣付史館從之　壬午提舉萬壽觀兼侍讀秦
熺知樞密院事一日太師秦檜問敕令所刪定官胡寧
曰皃子近除外議如何寧曰外議以為公相必不襲蔡
京之迹寧寅弟也
　(講義曰檜以其子熺為樞密欲/以代居相位兩府合為一矣)
甲申浙西副都總管王安道落階官為宣州觀察使時
安道之父繼先有寵秦檜使其夫人王氏與之敘拜為
兄弟往來甚密　貢院言博學宏詞科武進尉周麟之
婺州州學敎授季南壽合格詔並與堂除自是恩始殺
矣　夏四月戊子朔日有食之隂雲不見詔付史館
　庚寅上策試正奏名進士於射殿先是權吏部侍郎
知貢舉邊知白上合格舉人徐履等上問以欲起晉唐
之陵夷接東漢之軌迹及柔道所理當有品章條貫右
迪功郎董德元策言晉之失不在於虛無失於用兵故
耳唐之失不在於詞章亦失於用兵故耳東漢固無如
是之失也陳孺策言今日中興之盛以言乎内治則大
臣法小臣亷百姓遂其衣食萬物蒙其豐美以言乎外
治則講信修睦夷夏交驩邊鄙無虞五兵不試東漢之
事不足慕也願申飭邊郡守臣使兩相撫輯庶幾邊隙
不生逺人益服舉人王佐策言王羲之言隆中興之業
政以道勝寛和為本葢譏當時不務息民保國而欲以
兵取勝也杜牧有言上策莫如自治葢譏當時不計地
勢不審攻守而徒務為浪戰也况陛下今日任用真儒
修明治具足以鋪張對天之宏休揚厲無前之偉績前
光武之治不足深羨權禮部侍郎兼直學士院沈該
初考權户部侍郎李朝正覆考工部尚書詹大方詳定
乃奏德元第一孺次之佐又次之既而以故事遞降遂
擢佐為首賜佐以下三百三十人及第出身　庚子知
樞密院事秦熺提舉萬壽觀兼侍讀提舉祕書省熺言
父子共政理當避嫌故有是命仍詔熺應干恩數請給
等並依見任宰臣列　乙巳侍奏名進士俞舜凱等四
百五十七人武舉進士柯熙等七人侍奏名一人賜第
授官有差　癸丑知建康府晁謙之罷先是方雲翼自
禮官罷歸後起為江東安撫司參議官檜念之薦於謙
之雲翼干擾不已謙之怒其無厭以書白之㑹雲翼代
還檜以問雲翼雲翼愕然曰王庶之子比過金陵晁館
之於宅堂者四日雲翼嘗勸晁不當留晁即日津發前
去不料其隂憾雲翼至於此也檜黙然即諭殿中侍御史
余堯弼乃奏謙之朋姦稔惡日懷怨望志在動摇國是
故有是命　丙辰知平江府鄭滋知建康府滋再守平
江政事多弛兩浙轉運判官湯鵬舉宣言欲按之始秦
檜舉進士滋為兩省參詳官至是檜因鵬舉應辦北使
寓書於滋稱門生鵬舉見之幡然更奏其治狀遂有是
命　五月辛酉權禮部侍郎兼直學士院沈該言國家
乘火德之建以王天下望用故事即道宫别立一殿專
奉火德配以閼伯而祀以夏至從之後建殿於太一宫
名明離　甲子命有司繪配饗功臣像於景靈宫廷之
壁　癸未添差兩浙東路馬步軍副都總管李顯忠降
授平海軍承宣使提舉台州崇道觀本州居住先是虜
使嘗言顯忠私遣人過界詔令分析㑹顯忠上恢復之
策於朝秦檜怒乃奏顯忠不遵禀聞奏止用申狀故有
是命　甲申罷四川宣撫司　六月癸巳右朝奉郎鄭
靄為䕫州路轉運判官秦檜與之親厚故超用之　甲
辰用林大鼐議始築九貴神壇於東郊祀禮如感生帝
戊申士民曹溥等千三百人進表請上尊號上不許
乙卯新知江州吳秉信罷秦檜怒鄭剛中不已遣太府
寺丞宋仲堪即江州置司究其隂事殿中侍御史余堯
弼奏秉信乃剛中心腹之人故秉信遂罷　秋七月乙丑
新江西轉運判官賈直清乞於縣官中選有出身人兼
縣學敎導上謂大臣曰州縣選官敎導乃敎化本原將
來三年科場亦有人材可備采擇乃令禮部參酌如所
請　癸未提舉太平興國宫張嵲獻紹興中興復古詩
詔嘉奬　八月癸巳權禮部侍郎沈該乞四川類省試
合格不赴殿試人第一等並賜進士出身餘人同出身
從之自行在吳中蜀士不就廷試榜首率依第三人推
恩講和後稍稍來奉大對是舉類試策問古今蜀人材
盛衰之故而德陽何耕對策極論蜀士徇道守節無心
於世引楚相子文三仕三己之說為證又言李固無大
雅之明哲卒犯於跋扈將軍之手議者固已少之若相
如作封禪書葢孟子所謂逢君之惡揚子雲作美新以
媚賊又蜀人所羞道有司定為榜首秦檜見其州里大
惡之曰是敢與張德逺為地邪　丙申簽書樞密院事
汪勃提舉江州太平興國宫　丁酉工部尚書詹大方
簽書樞密院事尋權參知政事　戊戌知郢州趙叔法
代還言陛下登用耆德專任一相坐致丕平望以今日
得人專任之效宣付史館癸丑進呈上顧秦檜曰此卿
之功也朕記卿初自敵中歸嘗對朕言如欲天下無事
須是南自南北自北遂首建講和之議朕心固已判然
而梗於衆論久而方決今南北罷兵六年矣天下無事
果如卿言　閏八月庚申秦檜奏兩國通和農民安業
墾田漸廣乞免江浙湖南今年和糴上大喜曰朕向在
河朔見民以為苦朝廷所降本錢州縣往往移用不以
時給縱有給處又為吏多端乞取十不得一二今幸時
和歲豐軍儲粗足朕豈得已而不已也　戊辰權禮部
侍郎陳誠之請太學生入學五年不與薦及公試不入
等者除其籍從之　改行在熟藥所為太平惠民局
丙子知福州薛弼言本州亢旱既而大雨忽傳候官縣
有竹實如米老稚採取所得幾萬斛飢者賴以濟此葢
明天子聖德所感上相燮理之效實為中興上瑞伏乞
詳酌施行詔付史館　癸未執政進呈監察御史陳䕫
論州郡歲以常平米廩給貧民今多移用乞令監司覺
察上曰此誠仁政所先比年州縣奉法不䖍或侵支盜
用而監司失於檢察或賑濟無術而僻逺窮困之民不
得均被其惠非所以稱朕矜恤元元之意宜令户部措
置　乙酉初福建路自創竒兵而草寇悉平詔以巡檢
陳敏所部奇兵四百及汀潭戍兵之在閩者並為殿前
司左翼軍留戍其地時江海之間盜賊間作乃分置諸
軍以控制之如泉之左翼贑之右翼循之摧鋒明之水
軍皆隸本司由是殿前司兵籍為天下冠　九月丙午
簽書樞密院事詹大方薨　冬十月丙辰御史中丞余
堯弼為簽書樞密院事兼權參知政事　庚午上曰知
縣乃銓注貟多難辨真否但治行者優擢罪惡者重
責則咸知勸懲因此可以得人才矣　十一月己亥新
州編管人胡銓移吉陽軍編管先是太師秦檜嘗於一
德格天閣下書趙鼎李光胡銓三人姓名時鼎光皆在
海南廣東經畧使王鈇問知新州張棣曰胡銓何故未
過海銓嘗賦詞云欲駕巾車歸去有豺狼當轍棣即奏
銓毁謗當塗語言不遜於是送海南編管命下棣選使
臣游崇部送封小項筒過海銓徒步赴貶人皆憐之至
雷州守臣王趯亷得崇以私茗自隨械送獄且厚餉銓
　壬寅提舉江州太平興國宫桂陽監居住鄭剛中再
責濠州練團副使復州安置　十二月乙卯朔上謂大
臣曰聞紹興飢民有渡江者可令臨安優給路費遣還
時明越秀潤徽婺饒信州皆旱民多流散上命有司發
粟減賦至是復令常正官親往賑給之毋致失所　庚
申知宣州秦棣卒官給葬事棣在宣城州之何村有富
民釀酒棣遣巡檢將吏士捕之夜半圍其家民疑其強
盜也即手鼓聚鄰里共執之走愬諸棣棣怒取民及其
子孫三人用麻繩通纒其體自肩至足然後各杖之百
及解縛三人皆死其慘毒如此　丙寅詔提舉常平官
分遣屬吏賑恤流民且貸其春耕之費　尚書省批狀
四川營田就委都統制檢察措置耕種將每年所收斛
㪷除分給官兵并樁留次年種子外盡數報總領所拘
收充減免成都府路對糴米十二萬石之數舊營田事
隸宣撫司及司廢乃有是命　戊辰饒州進士張闡上
書乞將四等五等下户紹興十七年已前拖欠冬苗及
諸色官物已倚閤者即與蠲放未倚閤者即權倚閤上
謂大臣曰如實無可納徒有追人亦足矜也乃付户部
既而户部乞諸路災傷及五分處下户欠十六年租稅
除形勢外並與蠲放十七年分倚閣如違當職官重行
黜責仍令憲臣覺察從之　壬申宰執進呈經界事訖
上曰諸州月樁錢昨已例減要當盡行除罷秦檜即諭
户部侍郎李椿年宋貺以經總錢措置贍軍
己巳紹興十九年春正月丁亥詔紹興府第四第五等
户去年未納租稅並權與倚閣以旱傷最甚用提舉常
平宫秦昌時請也　甲午將作監丞黄敏行面對乞戒
州縣謹務限之制毋得夤緣追呼以妨東作詔申嚴行
下　二月丁卯左奉議郎范如圭添差權通判邵州如
圭為校書郎以論講和事去國閒居凡十年　乙亥詔
自今監司守臣代還入見並令以民事奏陳先是上諭
大臣曰監司郡守得替上殿本欲知民間利病近來所
奏姑應文書多不及民事宜行告諭故有是㫖　辛巳
詔臨安府日下給米賑濟流民時浙東大飢其小民行
乞都市有餒死者上聞閔焉故有是命　三月癸未朔
日有食之隂雲不見上不視事百官守職過時乃罷
庚寅宰執進呈普安恩平二王得㫖令温習舊書上曰
春秋乃舊所習讀嘗問以經中數事欲其通解葢其義
淵奥須能識聖人之用心方有自得處若泥諸儒之說
拘而不通失經㫖矣時普安郡王在藩邸絶意聲色常
以經史自娛凡六籍之文悉加講讀夜則觀古人文集
暇則握筆賦詩鼓琴習射而已　丙申上語秦檜聞諸
郡奏獄空例皆以禁囚於縣獄或廂界寄藏此風不可
滋長自今有奏獄空者當令監司驗實如有妄誕即行
按治仍命御史臺察之若不懲戒則奏甘露芝草之類
崇飾虚誕無所不至矣　庚子上諭大臣曰淮甸久平
宜加經理民復業者令守令多方恤之使盡力田畝數
年後方可起稅　甲辰詔責授團練副使復州安置鄭
剛中許用議減特免禁錮移封州安置初秦檜怒剛中
不已捕其子良嗣與將吏賔客即江州同繫掠治無全
膚獄成特有是命良嗣貸死送栁州剛中至貶所守臣
趙成之希檜意每窘辱之剛中竟卒於貶所
　(講義曰秦檜之取三大將兵權也剛中阿於檜曰前/所共憂者一日變為安平之道廟堂不動聲色而三)
　(大將惟恐奉上兵籍之不先彼曲士不通世務挾口/以議政者亦皆言塞意順謂此非常之舉因為檜陳)
　(善後之策凡七事非不忠於檜也一旦積怒貶死遐/荒將吏賔客無得免者則世之附麗非人以媒進取)
　(者亦可以/為商鑒矣)
戊申知普州王輔代還言仁政必自經界始尚恐蜀逺
未閑指畫或有謬誤乞誡敕有司刻意奉行上曰四川
道逺倘如輔所陳則稅愈不實矣可令措置經界官覺
察奏劾己酉進呈上曰州縣官奉行如法其推恩勿限
貟數庶人人知勸正經界均稅賦極為便民推行之初
臣僚有肆異議圖沮壞者暨平江均稅畢紛紛之議始
息　夏四月己未上曰治道民事為急數十年來吏習
茍簡民受其弊必令監司守臣遵奉詔條留意拊循使
民樂其生秦檜曰保正耆户長元立法止令管煙火橋
道今承文書市物雇夫以至縣官之所私用種種責辦
革而去之其利不減於經界上曰朕頃在河朔親見其
弊若縣令不得人民一充役即破産能去此弊極為便
民庚申詔御史監司守臣如前㫖　丙寅主管台州崇
道觀張邵言師臣檜有隂功隠德世所未及知者臣被
㫖出使敵軍有榮州團練使李子厚言秦公曽為徽宗
皇帝撰長書抵金帥尼雅滿引大義以譬曉譙責之黏罕
有慙色檜恥自衒不欲言於人是以世不得知之伏望
宣付史館上曰得此書庶幾不致曖昧可付史館　戊
辰秦檜奏昨日蒙御前降到曹勛所藏臣向在北廷代
徽宗作書藁書中開陳與今日事無一不合因知講和
本出徽宗聖意上曰自頃用兵朕知其必至於講和而
後止在元帥府時朕不知有身但知有民故惟和好是
念檜曰此所以誕受天命上曰用兵葢不得已豈可樂
攻戰中國之有夷狄猶陽之有隂自古無殄滅之理使
可殄滅秦皇漢武為之矣本朝真宗與契丹通和百有
餘年民不知兵神宗雖講武練兵實未嘗用朕自始至
今惟以和好為念葢兼愛南北之民以柔道御之也
是日日左右生青赤黄珥太史局言係是祥應乞付史
館從之　庚寅張邵充敷文閣待制提舉江州太平興
國宫制詞略曰惟時秉節之臣親見特書之事誦說賢
宰彭明尤切邵自北方還即被逐閒居凡七年乃上此
奏焉　建康府言甘露降　是月太白蝕月　五月壬
午朔詔汀漳泉三州且據見今耕種田土紐計頃畝收
納二稅其未耕種田段二稅權行倚閣時初行經界法
於諸路而劇盜何白旗擾汀漳泉三州故有是㫖　乙
酉户部貟外郎周莊仲面對請復蜡祭之禮其禮東西
方百神視感生帝南北方視嶽瀆皆以臘前一日祭之
　丁未王大寶知連州代還言連英循惠新恩六州居
民才數百非商販之地月輸免行錢望更審量裁減上
謂大臣曰守臣上殿令以民事奏陳遂得民間疾苦所
陳五六得一可行為利不細乃命本路漕司具合減數
申省　六月丁巳左迪功郎王庭珪特勒停送辰州編
管胡銓之貶也庭珪為衡州茶陵縣丞以詩送之有曰
癡兒不了公家事男子要為天下奇銓鄉人歐陽安永
告之以為謗訕朝政庭珪遂坐貶　戊午太師尚書左
僕射兼提舉詳定一司敕令秦檜上吏部續降七司通
用法四百三十五卷　丙子王普添差通判邵州代范
如圭也二人嘗官館學為秦檜所怒終其身以郡倅處
之　秋七月辛巳楊惇知舒州代還乞誡監司守臣修
水利詔付户部上曰平江隄堰不修歲輸米比舊虧十
萬斛臨安西湖民間灌溉所資其利不細歲久亦填淤
宜悉令修治　辛卯秦檜以甘雨應祈乞拜表稱賀上
曰更五日不雨則傷稼如浙東田髙得此雨極濟秋成
可必　主管台州崇道觀許忻知邵州忻以論事忤秦
檜意屏居臨川閉户少所賔接學人陸九齡年尚少忻
一見亟折軰行與深語至是遂與之俱九齡金溪人陸
入郡學時場屋無道程氏學者九齡從故編得其說獨
委心焉因結茅舍旁講習兼晨夜不怠如此者十餘年
　壬寅右諫議大夫巫伋論鎮江府見於民間科借苗
米追呼箠撻不勝其擾乞禁止其官吏重賜黜責癸卯
秦檜奏事畢上曰巫伋言鎮江預借事不知何故闕乏
乃爾可令監司經理其守臣先罷時曽惇為秦檜所厚
驟用知鎮江至是纔數月也　八月辛亥敕令所言臣
僚劄子乞詳議民事一罪欲乞並依見行條法施行從
之自張浚當國始議州縣官緣民事致罪者終身不許
治民行之數歲論者數以不便為言然終不能改　辛
酉宗正寺丞王葆面對論役法上令户部詳其的確利
害本部乞女户無子及得解舉人太學生單丁並免身
役即特㫖及因恩免解人聽募人充役官司毋得追正
身從之　九月癸巳詔新通判汀州李璹特放罷坐嘗
與新州編置人胡銓交結為守臣張棣所劾也　戊申
上命繪秦檜像自為贊曰維師益公識量淵冲盡闢異
議決策和戎長樂温凊寰宇阜豐永永相予凌煙元功
因出示群臣藏於祕閣　冬十月癸丑提舉萬壽觀秦
熺為郊祀禮奉使渡江後五使以祠官為之葢自此始
　己未幹辦行在諸軍糧料院王珏提舉兩浙西路常
平茶鹽公事先是秀州歲以錢給亭民煮鹽至十五年
積十九萬七千餘緡不給亭民無以煮鹽訴於朝上曰
亭户宜恤不則逃去其害非細可令户部究實於是用
玨玨至官踰年盡償所負又開華亭海鹽河二百餘里
鹽滋得通流其溢以溉田經界之法行甚害者三百六
十九事其七千二百二十七户尤為病玨奏除之玨安
石曽孫也　知新州張棣提舉荆湖北路常平茶鹽公
事以其再劾胡銓也棣至官一日卒時責授濠州團練
使洪皓在英州閩人祝詧為守詧老矣聞棣以巧中遷
客取使節欲效之即捕皓家奴寘獄中釀成其罪未及
發而詧死事乃解　降授文州刺史辛永宗特勒停送
肇慶府編管永宗已嘗立軍功給真俸守臣吕稽中知
永宗為秦檜所惡劾其冒請全俸當計以贓稽中先以
計取永宗所受御札送檜矣永宗由是不能自明詔支
過請給令稽中依條追理稽中選郡僚之苛刻者籍其
家以償欠一簪不得留　庚午知平江府王晌直祕閣
知建康府兼行宫逐守司公事建康自置留守後以庶
官為之葢自晌始　十一月癸未祕書省著作佐郎劉
章面對言元豐嘗編郊廟奉祀禮文乞命官為紹興郊
廟奉祀禮文以續元豐之書上嘉納之　壬辰合祀天
地於南郊太史局令胡平奏帝座及三台星體明耀禮
畢還御麗正門建金雞赦天下　辛丑尚書户部侍郎
李椿年罷椿年首陳經界之議及是始畢　甲辰詔諸
郡行鄉飲酒之禮以取士先是司農卿湯鵬舉請對論
舉人多冒貫求試乞於未下科詔前令州縣籍定來歲
當應舉人名預先引保委無偽冒然後許赴鄉飲酒若
臨時投狀射保者並不收試事下禮部至是乃頒行焉
　丙午上謂秦檜曰經界人户多訴不均當與受理若
不受重稅將無以輸納　十二月壬子祕書省著作佐
郎林機面對言訪聞有異意之人匿迹近地窺伺朝廷
作為私史以售其邪謀偽說欲望密加捜索嚴為禁絶
甲寅上謂秦檜曰此事不應有宜行禁止許人陳告仍
令州縣覺察監司按劾御史臺彈奏並取㫖優加賞罰
於是李光之獄遂起　丁巳金人殺其主亶金主亮即
位　戊午知潭州劉昉乞更名旦從之　丁丑祠部貟
外郎胡寧祕書省著作佐郎劉章並罷章有士望秦檜
疑其不附已而寧本因其父兄與檜厚故召用之至是
檜知寧兄致仕寅之貧因其往建州省覲世母遺以白
金寅報書曰願公修政任賢勿替初志尊王攘狄以開
後功檜以為譏己始怒之寅嘗游嶽麓寺大書壁間云
是何南海之鰐魚來作長沙之鵩鳥於是帥臣劉旦方
欲捃摭張浚諸人之罪而旦潮陽人也亦大怒復訟寅
於檜侍御史曹筠即奏寧兄弟阿附趙鼎章居衢州與
鼎賔客交通私相朋比乃以章通判均州而寧充䕫州
路安撫司參議　責授濠州團練副使解潛居南安軍
至是疾劇張九成往省之謂曰太尉平日所懷亦有不
足者否潛泣曰平生惟仗忠義誓與敵死以雪國恥而
不肯議和遂為秦公所斥此心惟天知之九成曰無愧
此心足矣何必令人知潛曰聞此言心中豁然矣即逝
九成壯之時秦檜猶怒潛故喪不得歸逮檜薨乃聽之
庚午紹興二十年春正月丁亥太師尚書左僕射秦檜
趨朝有挾刃於道者遮檜肩輿欲害之傷大程官數人
一軍校奮而前與之敵衆奪其刃遂擒送大理寺驗治
則殿前司後軍使臣施全也自罷兵後凡武臣陳乞差
除恩賞檜皆格之積百千貟無一得者客行朝餓且死
者歲不下數十至是全以所給微而累衆每牧馬及招
軍勞而有費以此怨忿遂潛攜刃作過壬辰磔於市自
是檜每出則列五十兵持長挺以自衞　甲午普安郡
王第三子惇為内率府副率　丙午兩浙轉運判官曹
泳言左承務郎李孟堅省記父光所作小史語涉譏謗
詔送大理寺初光在貶所嘗作私史孟堅間為所親新
諸王宫大小學敎授陸升之言之升之訐其事命泳究
實申省及是進呈　二月庚戌軍器監丞齊旦面對乞
春月禁民採捕秦檜曰正為孳育之時上曰此係利害
乃下之刑部既而本部言春月在法不許採捕若止科
違令之罪恐難禁止今欲犯者杖八十從之　初右朝
請大夫路彬提㸃廣西刑獄公事代還言靜江府昭州
夏稅折帛錢最重於諸州上令户部看詳裁減户部言
二郡歲撥上供布九萬二百八十一疋欲於見納價上
三分減一每疋折納錢一千從之上又曰昨令監司守
臣任滿並以民事奏陳彬可除職名與見闕監司以示
激勸　丙辰初作玉牒所　三月癸未簽書樞密院余
堯輔參知政事　給事中權直學士院巫伋簽書樞密
院事　戊子觀文殿學士提舉萬壽觀秦熺為特進加
大學士充觀使　丙申詔責授建寧軍節度副使昌化
軍安置李光永不檢舉右丞務郎李孟堅特除名峽州
編管先是孟堅以小史事繫獄至是獄成故有是命於
是前後從官及朝士連坐者八人徽猷閣直學士致仕
胡寅坐與光通書朋附交結特落職　戊戌上謂大臣
曰近有人上書陳農田利害農者天下之大本可即施
行是日内降詔曰昨李椿年乞行經界初欲去民十害
遂從其請今聞寖失本意可令户部逐路選委監司一
貟逐一看詳應便於民者依已經界施行其乖謬反為
民害事目並日下改正具申省部日後以當否取㫖黜
陟間遣御史前去察訪　庚子詔巫伋兼權參知政事
　壬寅右正言章厦奏左承議郎致仕胡寅天資凶勃
敢為不義寅非胡安國之子不肯為親母持服此其不
孝之大罪也寅初傅㑹李綱後又從趙鼎建明不通鄰
國之問其視兩宫播遷如越人視秦人之肥瘠後來梓
宫既還皇太后獲就孝養寅乃隂結異意之人作為文
記以為今日仕進之人將赤族而不悟此其不忠之大
罪也詔寅責授果州團練副使新州安置　乙巳上書
秦檜父故玉山縣令敏學墓碑首曰清德啓慶之碑
夏四月己未起居舍人兼玉牒所檢討官王曮言本所
見修玉牒竊見靖康二年太師秦檜入狀軍前乞存趙
氏社稷兼在軍前與莫儔爭辨以全家保天族并在中
京代上皇作書與國相建明和議並已修入玉牒外所
有元降下推戴事跡乞備録全文關送國史日厯所照
應施行從之　洋州言真符縣民宋仲昌妻一産三子
本人姓符國號生子之日適值天申節實皇帝紹隆
景命子孫衆多之祥詔付史館　九月甲戍朔上因言
宣州米脚錢事謂大臣曰此盖州縣並縁為姦不恤百姓
朕今日所以休兵講好者正以為民耳若州縣不知恤民
殊失朕意上又曰國家設常平倉正為儲蓄以待水旱
賑濟冝令有司以陳易新不得妄有侵移若臨時措畫
假貸積榖之家徒為虛文無實效也　甲申福建路安
撫司主管機冝文字呉元美除名容州編管元羙嘗作
夏二子𫝊其略云天以啇代夏是以伊尹相湯伐桀而
聲其割剥之罪當是時清商颷起義氣播揚勁風四掃宇
宙清廓夏告終于鳴條二子之族無小大少長皆望
風隕㓕殆無遺類天下之民始得安食酣寢而鼓舞
於清世矣夏二子謂蠅蚊也其鄉人進士鄭煒得之
特以告本路提㸃刑獄公事權福州孫汝翼汝翼惡
之抵煒罪煒怒走行在訴元美譏毀大臣秦檜從尚書
省下其章元美家有潜光亭商隐堂煒上檜啓曰亭號潜
光盖有心於黨李堂名商隠實無意於事秦他皆類
此檜進呈上曰元美撰造謗訕至引伊尹相商伐桀
事其悖逆不道甚矣可令有司究實取㫖至是法寺言
元美指斥國家譏毁大臣法當死上特宥之汝翼已移
知荆南府亦降二官元美竟卒于貶所　冬十月庚午
參知政事余堯弼簽書樞宻院事巫伋請自今朝參
退依典故權赴太師秦檜府第聚議從之時檜以疾
在告故也　十二月甲子秦檜始朝肩輿至宮門命二
孫直寳文閣塤直顯謨閤堪掖以升且命毋拜上甚
喜曰且得與卿相見檜頓首謝
　
　
　
　
　
　
　
　宋史全文卷二十一下
欽定四庫全書
　宋史全文卷二十二上
　　宋髙宗十六
辛未紹興二十一年春正月丁酉詔翰林局醫生并奏
試人並令試經義十二道以六通為合格與補翰林醫
學　二月丁未詔知郢州喬大觀州學敎授徐維並衝
替自今不得與堂除上謂秦檜曰趙鼎所引用多非其
人檜曰范冲中間修哲宗皇帝實錄委有妨嫌上曰祖
宗時不委當時遷謫官修史恐有謗言以欺後世也
廣南西路轉運判官陳璹知靜江府初朝廷命廣西帥
臣即横山寨市馬於羅殿白把大理諸蠻歲捐黄金五
鎰白金三百斤錦二百絁四千亷州鹽二百萬斤而得
馬千有五百匹良馬髙五尺率直中金五鎰他以是為
差每五十匹為綱選使臣部送至行在不顛斃於道則
有賞璹始令官支脚錢選使臣運鹽若及十萬斤即
與部良馬一綱至行在　甲寅夜雨雹　乙卯詔諸州
各置惠民局　壬戌簽書樞密院事巫伋充大金祈請
使請歸皇族等事　提舉江州太平興國宫魏矼卒於
衢州自秦檜用事士大夫平日少失其意禍輒不測當
始議和時矼與檜異論檜嘗欲除近郡矼遜辭不就奉
祠十餘年寓居常山僧舍一室蕭然卒免於禍焉初趙
鼎既謫居嘗謂其客方疇曰自鼎再相除政府外所引
從官如常同胡寅張致逺張九成潘良貴吕本中魏矼
皆有士望異日決可保其無他其後諸人流落之久雖
死不變疇乃信服　三月丁亥上曰州縣多催理積欠
民間重困朕頃在京東親覩其害可令户部照年分蠲
放　夏四月庚戌禮部侍郎知貢舉陳誠之等言攷到
博學宏詞科合格人下等監潭州南嶽廟莫中臨安府
錢塘縣主簿葉謙詔並與堂除　閏四月甲戌王揚英
知泰州揚英自尚書郎斥去意望還朝㑹秦檜父病乃
上書薦熺為相於是檜以郡處之　丙子上策試南省
舉頭鄭聞已下於射殿制策曰朕承中興之運任撥亂
之責所賴於有官君子者為至切矣顧狃於聞見小慧
相先謂了官事為癡謂履忠信為拙以括囊為深計以
首鼠為圎機何灑濯可以革舊俗何陶染可以成美化
舉人趙逵對策略曰葢自藝祖即位尊禮趙普以為社
稷臣重其權信其人雖一時舉職如雷驤不能間也顯
然示天下以好惡之所在磨以歲月使天下之士洗濯
自新風俗一變又曰廊廟大臣有質正不撓者出身捍
難作多士之氣以摧折倉卒之變維持至今此道不墜
今陛下已尊任其人矣是宜明諭天下以好惡所在而
又有以振厲之每進一人惟其癡惟其拙每退一人惟
其深計惟其圎機則天下之士庶幾稍知向方然臣尚
有私憂過計者慮陛下尊所聞之不堅異時或有言今
之癡者為真癡今之拙者為真拙今之深計者為有德
今之圎機者為有謀而陛下疑雖聖主在上賢臣輔相
臣不敢謂安靜之福如今日詳定官擬逵第五上覽策
謂有古文氣乃擢為第一遂賜逵等四百四人及第出
身先是潼川府路提㸃刑獄公事楊椿被檄考四川類
省試策問方今君臣同德之懿因論漢文帝不任賈誼
為公卿等事舉人張震答策言文帝屈已和親而誼欲
以表餌繫單于此不適時之論又言主上淵黙思道上
天眷祐為生賢佐一德之誠克享天心椿定為榜首檜
大善之及唱名震居第四　戊子特奏名進士昌永等
五百三十一人武舉進士湯鷽等六人授官有差　五
月乙丑秦檜奏欲令國子監復刻五經三史上曰其他
闕書亦令次第雕板雖重有所費亦不惜也　六月癸
酉上曰近有進易說者以為易非卜筮之書自古以易
筮春秋多載其事易有聖人之道四卜筮乃其一豈可
以易占為非　秋七月壬寅都大主管成都等路茶馬
監牧公事符行中總領四川財賦軍馬錢糧行中嘗欲
増簡州鹽筴以其事屬雅州軍事推官李燾燾力拒之
張浚謂有臺諫風燾丹陵人初第進士調華陽簿未上
讀書龍鶴山之巽巖㑹詔舉賢良張燾見其所著五十
策善之然不果薦　丁巳宰執奏茶鹽法成書上曰法
已定當令久逺遵守往時隨事變更雖可趣辦目前日
後入納稀少非善計也　遂寧府言自紹興十七年至
二十年嘉禾瑞麥歲不絶凡一百有六　辛未提舉詳
定一司敕令秦檜等上重修京湖淮浙京西路茶鹽敕
令格式二百六十卷　八月壬申揚武翊運功臣太傅
鎮南武安寧國軍節度使充醴泉觀使咸安郡王韓世
忠為太師致仕是日世忠薨於賜第年六十三始世忠
得疾將吏問疾卧内世忠曰吾以布衣百戰致位公王
賴天之靈得全首領卧家而没諸君尚哀其死耶世忠
少時為省倉負米之役慓悍絶人不用鞭轡能騎生馬
駒家貧無生業嗜酒豪縱不拘繩檢人呼為潑韓五有
日者席某嘗言世忠當作三公世忠怒其侮已痛毆之
年十八始隸軍籍挽強馳射勇冠軍中其制兵器凡今
跳澗以習騎洞貫以習射狻猊之鍪連鎖之甲斧之有
掠陣弓之有克敵皆世忠遺法嘗中毒矢洞骨則以強
弩拔之十指僅全四不能動身被金瘡如刻畫晚以公
王奉朝請絶口不言功名自罷政居都城髙卧十年若
未嘗有權位者而偏裨部曲往往致身通顯節鉞相望
歲時造門類皆謝遣獨好浮圖法自號清涼居士於時
舉朝憚秦檜權力皆附麗為自全計世忠於班列一揖
之外不復與親逮薨有詔選日臨奠檜遣中書吏韓瑊
以危語脅其家於是其家辭而止追封通義郡王其子
直敷文閣彦直直袐閣彦樸彦質彦古皆進職二等孫
右承奉郎挺杖並袐閣賜五品服　九月戊戌朔大理
寺主簿丁仲京面對論贍學公田多為形勢之家侵占
請佃望詔提舉官覺察上謂大臣曰緣不度僧常住多
有絶産其令户部併撥以贍學既而本部乞令提舉司
置籍拘管其無敕額菴院亦依此施行從之　辛丑夜
雷　丁巳増築景靈宫用韓世忠賜第為之　簽書樞
密院事巫伋自金國使還(趙性之曰巫伋作祈請使而/無祈請之詞投書而已議者)
(謂不識字之承/局可優為也)　冬十月甲戌上幸清河郡王張俊第
壬午制拜俊太師　癸未秦檜奏臨安給匄者錢米自
歲十一月為始上曰此事所濟甚大苦寒之時貧者遂
得以活也普安郡王時在藩邸每遇天寒雨雪淹久都
下居民有甚貧而無所得食者必命輟俸米以賑之歲
以為常　甲午王伯淮知臨江軍代還言清江縣有苗
稅錢四十餘貫苗米四百餘碩人煙田産並在筠州髙
安縣上頃苗稅在經界法謂之窵佃在鄉村謂之包套
未經界之前尚可追理經界既定兩縣名隨産經量承
認本鄉元額稅苗則清江有稅無田髙安有田無稅又
兩縣一時結局清江不免以無田之稅増均於元額之
田髙安即以無稅之田減均於元額之稅是髙安得偏
輕之利清江得偏重之害矣望下諸路究實改正詔委
本路轉運判官盧奎先是淳化中建筠州之瀟灘鎮為
郡割髙安之兩鄉以隸之繇是有交鄉窵佃之弊　左
中奉大夫王居正卒秦檜之初相也居正時為修注嘗
白上以檜作相前所言皆不讎檜憾之及檜專國居正
畏禍屏居常州時事一不掛口檜猶奪其職奉祠十餘
年　十一月戊戌主管台州崇道觀程敦厚直徽猷閣
敦厚獻紹興聖德詩極言和戎之效又獻秦檜詩有誕
生聖相扶王室之語乃有是命　庚戌參知政事余堯
弼罷　壬子詔諸路公私房廊白地錢並減半　乙卯
黄子游知池州還言農田水利上謂大臣曰聞陂田多
為人侵占可令有司措置毋妨衆用翌日進呈上曰須
常平官得人若監司得人事無不濟近時監司多端坐
不出提㸃刑獄職在平反尤當徧臨所部宜戒飭之
十二月尚書司封貟外郎王葆言民間多銷銅錢為器
利率五倍乞禁約詔申嚴行下　壬申夜雷　庚辰雪
時上以雪未應期遣人禱太一祠雪遂作　癸未户部
貟外郎李濤面對論近置諸州惠民局慮四方藥方差
誤望以監本方書印給從之
　(輪官面對正欲聞朝廷之利害天下之休戚今以權/姦在位不言其當春禁樵捕則言惠民局藥方差誤)
　(所言僅及此而稍涉時政則禁不敢發口是則/果何取於輪對哉人言不通國事從可知矣)
壬申紹興二十二年春正月己亥雷　二月壬午詔建
祚德廟於臨安府尋進封程嬰為強濟公公孫杵臼為
英畧公韓厥為啓佑公升為中祀　三月丁酉右承務
郎王之奇之荀並特除名之奇送梅州之荀追所有官
送容州並編管二人皆庶之子上因言庶為人凶悖深
沮休兵之議幾誤國事　壬寅提舉台州崇道觀葉三
省落職筠州居住監臨安府作院王逺除名髙州編管
先是三省嘗與趙鼎王庶通書力詆休兵之議明州進
士陳燾得其真蹟并逺遺三省猶子書上之詔送大理
上曰此不可不懲庶後來者知畏乃有是命　己酉秦
檜曰今内外無事所乏者循吏爾上曰然守令非人不
可不治若置而不問則全無忌憚矣上又曰錢穀大計
亦要户部得人朕觀徽宗朝户部之職多自發運轉運
使擢用葢以經歴民事諳練財賦故也　癸亥宰執進
呈大理寺主簿丁仲京面對劄子論逺方州縣預借人
户稅租有借及一二年者其間復以本色紐折見錢價
又倍之輸納稍緩加以嚴刑上曰此多是州郡妄用若
撙節不至如此可申嚴行下如違令監司按劾御史臺
彈奏　夏四月己巳司農寺主簿盛師文面對論頃嘗
指揮州縣貧乏之家生男女不能贍養者每人支錢四
千後改支義倉米一碩然近如臨安市井窮民未聞有
得斗米千錢者况於鄉村與夫窮僻鎮聚望申嚴舊令
戒以舉行從之　丙子簽書樞密院事巫伋罷伋與秦
檜居同鄉一日檜在都堂偶問伋云里中有何新事伋
不敢對徐云近有一術士自鄉里來頗能論命檜色變
謂伋曰是人言公何日拜相伋皇恐而罷章厦聞之即
劾伋隂懷異意以摇國是林大鼐亦奏伋黷貨營私於
是並遷二人而伋提舉江州太平興國宫辛巳拜厦為
簽書樞密院事
　(講義曰巫伋術士之對葢恐輒及時事以觸檜之怒/故舉泛然不切之事聊以塞責云爾而檜勃然變色)
　(遽嗾使言路逐之惟恐他人攘已之位雖檜之猜狠/忌克不近人情然亦可以為依阿取容諂事權貴者)
　(之戒/矣)
　五月辛丑右諫議大夫林大鼐言比來遐方多有健
訟之人州縣漕憲未結絶則伸寃於部於臺於省官司
必與之移送重定外方往往觀望為之變易曲直欲今
後所訟曽經結絶官司須具情與法敘述定奪因依謂
之㫁由人給一本厥有番異仰繳所給㫁由於狀首不
然不受理使官司得以參照批判將來事符前㫁即痛
與懲治亦無訟之一策也從之　襄陽大水平地丈五
尺漢水冒城而入知府事榮薿乘桴得免　容州奏野
蠶成繭　六月戊子上謂大臣曰檢鼓兩院近日絶少
論利害文字恐有阻節可下所屬檢察　尚書禮部侍
郎陳誠之以母憂去先是秦檜嘗諭誠之曰事有所聞
可以片紙見諭葢檜方用告訐以擢人材誠之不領其
意以此頗忤檜左朝散郎張九成時謫居南安軍或問
九成曰近日士大夫氣殊不振曽無一言及天下事者
豈皆無人材邪九成曰大抵人才在上之人作成若摧
折之則此氣亦索有道之士不任其事安肯自辱哉秦
公方斥異已大起吿訐此其勢欲殺賢者然未必不反
激人之言子姑俟之　知瀘州馮檝卒檝以傅㑹和議
故為秦檜所厚帥本路者凡八年　秋七月甲辰將作
監主簿孫祖壽面對言祖宗格法尤重親民之官近歲
格應薦舉者既未必能一一知人而生弊日滋遂有踰
越舉貟之數重發奏牘以掠虛惠其被舉者往往爭先
到部密賂胥吏放散舉主以絶後至甚至於昧其所知
公納厚賄使守節寒士甘心遐遺其違聖化敗士風也
明矣欲望申飭有司増重法令有犯必行詔刑部申嚴
行其受賂一節立法申尚書省其後本部請以受所監
臨財物論著為令從之　八月丁亥提舉台州崇道觀
趙子彦卒於是恩平郡王璩以憂去官　九月丁卯左
朝奉郎周楙言前任知蘄州從士民之請修復河隄以
捍水勢工費已具望委州縣就農隙興役上可其請因
謂大臣曰不獨蘄州凡沿淮有當備水患去處悉令曹
臣同守臣措置　己酉殿中侍御史兼崇政殿說書宋
樸為侍御史樸甫受命即劾簽書樞密院事章厦詔厦
提舉江州太平興國宫　乙卯致仕劉一止上中興聖
德詩擢敷文閣待制　冬十月甲戌御史中丞宋樸簽
書樞密院事樸自撫州學官召還甫踰年而執政　庚
辰詔責授建寧軍節度副使昌化軍安置李光依已降
指揮永不檢舉知台州蕭振池州居住從政郎楊煒特
貸命追毁出身送萬安軍編管初光既參大政煒以朝
廷和議為非作書欲獻光先見振言其意光不答及是
振知台州煒為黄巖令政頗有聲振遂薦煒改秩又移
書浙東提刑秦昌時同薦之昌時檜猶子也不許煒在
官鉏治凶惡無所貸俄縣吏得煒書有詆檜語昌時聞
於朝詔送大理寺仍大索煒家得所草萬言書語益切
煒具伏刑寺奏煒當死上特宥之　十一月辛丑知常
州錢周材獻紹興聖德詩詔周材充集英殿修撰　癸
卯左朝奉郎凌景夏知筠州景夏在館士與秦檜異論
閑居凡十餘年　戊申合祀天地於南郊赦天下　丁
已太府卿兼權户部侍郎徐宗說權尚書户部侍郎宗
說頗有心計吏不能欺然附秦檜以至從官常為檜營
田産時人月宗說為莊客　戊午知建康府楊愿薨先
是愿守宣城其表弟王炎調蘄水令往見之醉中偶謂
愿曰昔嘗於吕丞相處得公頃歲所通書其間頗及秦
丞相之短尚記憶否愿聞之色如死灰自是留炎不得
去始患之㑹愿移守金陵燕監司大合樂守卒皆怠炎
即青溪得客舟而去愿覺既失炎憂撓成疾至是薨
十二月福州舊法民歲輸錢而受鹽於官其後不得鹽
而輸錢如故民多私鬻而官亦不問至是張宗元知州
事始再摧鹽犯法者滋多人不以為便安撫司屬官胡
憲上書於宗元告以為政大體宗元不恱久之憲請嶽
祠而去
癸酉紹興二十三年春正月己亥致仕髙閌卒閌退居
明州秦檜欲卜其向背因其鄉人姚孚者達意於閌欲
以弟之女予其子閌辭之遂致其仕絶口不言時政杜
門觀書卒免於禍云　戊午知鎮江府王循友移知建
康府(趙性之曰王循友乞加秦檜九錫雖不行俄自知/鎮江遷知建康府識者不敢言惟以目相視而已)
　二月辛未改䖍州為贑州貢水至城東北與章水合
故名焉　三月癸卯知南外宗正事士珸言宗子善軫
在學實及二年文藝卓然衆所推譽乞免文解一次上
曰近日宗子多讀書誠可喜也　戊申左朝請郎范彦
輝追毁出身除名勒停送荆門軍編管初彦輝為太府
寺丞嘗作夏日久隂詩云何當日月明痛洗蒼生病殿
中侍御史魏師遜奏彦輝隂懷異意謗訕朝廷法寺鞫
實故有是命　癸丑江南西路轉運司主管文字王歴
候令任成資日優與陞擢差遣歴居撫州恃秦檜之勢
淩奪百姓田宅甚於寇盜江西人苦之　夏四月辛巳
詔諸州編管羈管人聞比來囚禁鎖閉甚於配隸可令
遵守成憲　乙酉詔利州歲鑄錢以九萬緡為額視舊
額減五分之二仍並鑄折二錢　六月己未王之道通
判安豐軍之道以上疏言兵故坐黜者十四年　辛酉
上謂大臣曰近日霖雨所在民田有被水患者可下州
縣遣官檢放苗稅　壬戌國子監丞吳武陵面對乞申
嚴荆湖福建士民不舉子之禁令保伍更相覺察月上
娠産之數於官兼申給錢之令詔監司丁寧州縣悉意
奉行其有顯績去處保明申奏推賞　己卯潼川大水
涪江漲庚辰𤣥武江漲水四面懷城奄至人方惶駭爭
保城西牛頭山寺山趾大溪橋壞水大至平地丈五尺
死者甚衆　秋七月辛卯諸王宫大小學敎授王綸面
對乞委有司將先聖從祀之士詳加蒐括自國子監為
始重行彩繪以其式鏤板遍下諸郡縣詔送禮部　庚
戌右諫議大夫史才言浙西民田最廣而平時無甚害
之憂者太湖之利也數年以來瀕海之地多為軍下兵
卒侵據為田隊伍既衆易於施工累土増髙長隄彌望
名曰垻田旱則據之以溉而民田不沾其利水則逺近
汎濫不得入於湖而民田盡没矣欲望委本路監司躬
行究治盡復太湖舊迹使軍民各安其職田疇盡蒙其
利從之　八月己酉鄭康佐知惠州代還言陛下臨御
以來詔令為民而下者十常八九所以天祐一德民懷
有仁然親民莫如守令按察莫如監司若監司巡歴或
不周徧則遐方僻壌郡邑官吏循習弛怠奉行必有不
謹者望申飭攸司自中興以來省刑罰薄稅斂凡恤民
寛厚之詔令編類成書以賜守令仍令監司歲内分巡
所部要務周備以察奉行詔令之當否官吏之勤惰庶
幾咸思振舉庶職惠養黎元以稱勵精求治之意詔令
敕令所編類　丙戌薛仲邕為大理司直仲邕曹泳之
甥故秦檜用之　是月諸路發解舉人而右文殿修撰
秦塤當就兩浙轉運司取應檜親黨或謂平江府觀察
推官蕭燧曰秋試必主文漕臺燧詰其故曰丞相有孫
就舉將以屬君燧謝曰燧初仕敢欺心耶漕檄下乃秀
州也至則溢貟就院易一張教授者去塤果前列燧清
江人進士甲科既為檜所怒自是浮湛州縣者十年
九月丁亥王之望提舉湖南常平茶鹽公事之望自荆
門代歸獻啓於秦檜歴敘勞績每句疏解其下又上秦
熺書頌其德合於坤之六二遂有是命　甲午上諭大
臣曰聞潼川路水災可令轉運常平司將被災州縣檢
放賑濟　庚子敕令所刪定官吳増面對乞上禁捕鹿胎
為飾因舉真宗皇帝不殺羊羔事以為自澶淵講好之
後十有九年不言兵而天下富庶者其源葢出於此詔
刑部申嚴施行　辛亥宰執進呈知靜江府陳璹奏廣
西和糴事上曰璹善治郡與除直祕閣知潭州其他有
昏耄不任事之人令自陳宫觀時秦檜當國凡謫官在
嶺外者雖其親舊不敢相聞葢傾險急進者或窺伺中
傷以為奇貨璹頗能調護遷客通判靜江府江應辰檜
之所不樂者璹獨與之相善於是檜薦璹有材召赴行
在至則復以長沙命之上亦莫測其故也　冬十月戊
辰簽書樞密院事兼權參知政事宋樸罷　壬申右諫
議大夫史才簽書樞密院事　先是臨安府守臣曹泳
薦監激賞酒庫龔釡於秦檜使掌平江府秀州莊屋釡
既改秩令權監六部門釡因徧詣田所相視有瘠薄者
即追售田之人勒償元直民甚苦之　壬午監察御史
鄭仲熊守右正言前四日仲熊與監察御史王綸俱被
引對而仲熊有是命時秦檜秉政久而張俊楊存中為
檜所厚於是仲熊首論定國是久任用與推誠於有功
之宿將其言率多阿附時論鄙之　十一月壬辰經筵
講尚書徹章賜秦檜玉帶名馬癸巳宰執奏呈上顧謂
檜曰朕記此書自說書官尹焞始觀焞進講皆其師程
頤之說餘無所取檜曰程氏之徒祖宗之諱不避而諱
其師之名甚嚴事君事師之道恐不當有厚薄兼已受
官乃更欲廩人繼粟庖人繼肉曽不思孟子處賔師之
位仕而不受祿則有此禮先是胡安國奉詔修春秋傳
於諸經正文不諱故檜及之然程頤元祐中實未嘗言
祿也　甲午右正言鄭仲熊言工部貟外郎楊迥監察
御史胡襄心嚮胡寅之門有識之士為之切齒葢自趙
鼎妄立專門互相標榜大開交結詭計固密有司附㑹
不論才與不才有是說必寘之髙等士子扼腕二十年
於兹今襄又為之唱欲使人人盡歸於趙鼎胡寅之門
而後止於是迥襄並罷　閏十二月乙酉雪上曰適當
臘中來歲農事可喜也
甲戌紹興二十四年春正月癸酉初詔郡國同以中秋
日試舉人舊諸州皆自選日舉士故士子或有就數州
取解者至是始禁之　戊寅地震二月乙未貢院言應
博學宏詞科新平江府錄事參軍莫濟監潭州南嶽廟
王端朝合格並循資與堂除　三月丁巳尚書司勲貟
外郎兼權中書舍人孫仲鼇罷以右正言鄭仲熊論仲
鼇攝職成均力主專門以私黨與故也仲鼇嘗為李光
客故仲熊劾之　辛酉上御射殿策試正奏名進士先
是秦檜奏以御史中丞魏師遜權禮部侍郎湯思退右
正言鄭仲熊同知貢舉而吏部郎中沈虚中及監察御
史董德元張士襄等為參詳官師遜等議以敷文閣待
制秦塤為榜首德元從謄錄所取號而得之喜曰吾曹
可以富貴矣遂定為第一榜未揭虛中遣吏踰墻以白
秦熺及廷試檜奏以士襄為初考官仲熊覆考思退編
排而師遜詳定虛中又密奏乞許有官人為第一至是
策問諸生以師友之淵源志念所欣慕何修而無偽心
何治而克誠塤對策曰自三代而下俗儒皆以人為勝
天理而專門為甚言正心而心未嘗正言誠意而意未
嘗誠言治國平天下而於天下國家曽不經意頑頓亡
節實繁有徒慮亾不懷諼而嗜利自營者比而不黜顧
欲士行之無偽譬猶立曲木而求直影也舉人張孝祥
策曰往者數厄陽九國步艱棘陛下宵衣旰食思欲底
定上天祐之畀以一德元老志同氣合不動聲色致兹
昇平四方協和百度具舉雖堯舜三代無以過之矣又
曰今朝廷之上葢有大風動地不移存趙之心白刃在
前獨奮安劉之略忠義凜凛易危為安者固已論道經
邦燮和天下矣臣軰委質事君願視此為標凖志念所
欣慕者此也曹冠策曰自伊川唱為專門之學蔽於一
曲不該不徧述正道而稍邪哆好誇大而無實用習其
學者尤為迂誕為師者不傳㫖要而使之黙㑹為友者
不務責善而更相比周故凡為伊川之學者皆德之賊
也於是師遜等定塤為首孝祥次之冠又次之上讀塤
策皆檜熺語遂進孝祥為第一而塤為第三賜孝祥以
下三百五十六人及第至同出身時檜之親黨周夤唱
名第四仲熊兄子右迪功郎時中第五秦棣子右承務
郎焞楊存中子右承事郎倓並在甲乙科而仲熊之兄
孫縝趙密之子成忠郎廱秦梓之子右承事郎焴德元
之子克正曹泳之兄子緯檜之姻黨登仕郎沈興傑皆
中第天下為之切齒冠檜館客也
　(龜鑑曰倫魁所以待天下士也既私其子熺又私其/孫父子親黨環列要津雖霍光之根據亦不是過云)
　(大事記曰檜子熺既嘗為舉首又以其孫塤為舉首/上覺之遂居第三進士榜中悉以其親黨居之天下)
　(為之切齒而士子/無復天子之臣矣)
　丁卯簽書劒南東川節度判官㕔公事趙逵為秘書
省校書郎先是總領四川財賦符行中有子預薦意逵
必為類試考官密以文屬之逵不啓緘既試符子氏不
預奏名行中怒因事捃摭逵甚峻然不能害也　丙子
特奏名進士吕克成以下四百三十四人武舉進士鄭
矼等十六人特奏名二人授官有差　庚辰提舉台州
崇道觀朱貺知建康府先是王循友守建康因事忤秦
檜故罷去而用貺代之　夏四月乙巳進士孔搢襲封
衍聖公先是搢之父衍聖公玠卒於衢州守臣以聞故
有是命　五月癸丑朔日有食之　癸亥監察御史王
綸罷綸本中丞魏師遜所舉至是綸以論事忤秦檜意
師遜懼即自言智識淺昧於綸不得其詳望將綸罷黜
庶使臣有改過之實云　六月癸未朔提舉江州太平
興國宫汪藻卒藻黜居八年累赦不宥請還政不許至
是卒藻工於儷語其所為制詞人多傳誦　癸巳簽書
樞密院事史才罷　甲午御史中丞魏師遜簽書樞密
院事尋兼權參知政事　辛丑前知建康府王循友特
貸死免籍没家財送藤州安置男前江南東路安撫司
主管機宜文字浤追兩官弟新奉國軍節度推官循訓
追四官送雷州編管新添差通判饒州韓參追兩官送
德安府編管並勒停除名初循友在任嘗刺配秦檜族
人檜銜之遂興此獄　己酉大理評事劉敏求面對言
比年監司郡守有以一章而舉二人甚至於三四人前
所舉者未用後來求者復舉之名曰改舉黷害風敎莫
此為最望申嚴法禁無故而改重寘以法從之　秋七
月癸丑右正言鄭仲熊言前知雷州王趯頃在任日每
有被罪南竄者則厚賂津置為之橐囊結成死黨今聞
在全州遂與海外罪人為地或謂擅離受責之地逃匿
趯家欲望特降眷㫖押王趯前來大理寺究治仍令日
下押還元責地分詔依所請先是李光謫居昌化軍因
趯寓書秦檜以求内徙檜見書疑光擅離貶所大怒故
有是命　安民靜難功臣太師靜江寧武靖海軍節度
使醴泉觀使清河郡王張俊薨於行在年六十九翌日
輔臣進呈上曰張俊遽亾曩者張通古來俊極宣力與
韓世忠等不同恩數宜從優厚俊晚年主和議與秦檜
意合上厚眷之其麾下將佐若楊存中田師中王德趙
密劉寶皆建節鉞或至公師幕府諸僚為侍從帥守者
甚衆　壬戌詔四川制置總領司許於茶馬司寛剩錢
内撥取以寛民力時茶既貴售諸場大段溢額而買馬
之數復不加多茶馬之富甲於天下率以歲剩上供至
是詔捐以予民蜀人稍蘇矣　主管台州崇道觀程敦
厚靖州居住先是敦厚既斥歸久不用乃上疏曰臣切
惟陛下當搶攘蹙迫之中爰立同德付以魁柄任天下
所不敢任之責而成天下所不能成之功今國是大定
鄰好胥穆猶泰山而四維之尚何憂何慮而臣切有不
能自己者葢昔之怙亂害成之流䑕伏狙伺尤為可畏
願陛下力遏朋邪之萌以幸海内然秦檜薄其為人卒
謫之甲子右正言鄭仲熊言知成都府蕭振曩緣趙鼎
用事倡為專門之說振阿附之自謂其曲學出於程頤
殊不知頤在先朝固嘗見詆於識者如蘇軾尤嫉其奸
振亦何知乃藉為仕進之梯詔振落職放罷依舊宫觀
池州居住　乙丑總領四川財賦軍馬錢糧符行中為
四川安撫制置使兼知成都府成都府路提㸃刑獄公
事鄭靄總領四川財賦軍馬錢糧靄與行中在蜀中饋
遺秦檜不可計雖歲時寒暄之問亦必用金獅子二枚
坐書焉　八月丙戌鄭作肅知吉州還入見奏本州自
兵火後每歲樁辦黄河竹索錢六千六百餘緡見拖欠
四萬餘緡重困民力望并賜蠲放上可其奏秦檜怒後
旬日殿中侍御史董德元即奏作肅朋附席益中傷善
類及知常州張浚主兵行横斂之法作肅極力率先督
辦比守吉州多斂軍需賤市官米又賈販油布之屬以
規厚利詔令本路提刑司取㑹具案聞奏　丁亥遣户
部貟外郎鍾世明同四川總領措置裕民自講和後歲
減川錢四百六十萬緡有奇朝廷猶以為重於江淮故
有是命　壬辰上諭秦檜曰近輪對者多謁告避免百
官輪對正欲聞所未聞可令檢舉已降指揮約束施行
於是申嚴行下　丙午禮部擬定故太師清河郡王張
俊贈典乞依韓世忠例先是上諭秦檜曰武臣中無如
張俊者比韓世忠相去萬萬贈典宜從優厚及是進呈
上曰可與贈小國一字王於是特封循王國朝淳化以
後異姓不封真王其追封葢自俊始後諡忠烈
　(史臣曰上之於世忠待遇賜予視諸將最厚與張俊/語多摧折告戒之辭俊之立功葢有所激及俊死稱)
　(謂之美如此抑場/予奪有深㫖哉)
　九月己巳太師左僕射秦檜等進呈徽宗皇帝御集
凡百卷上自序之權奉安於天章閣壬申安奉御集禮
儀使秦熺言伏覩進呈御集前夕密雲閣雨翌日迎奉
出秘書省天宇廓清皎月如晝仰見聖孝感格伏望宣
付史館從之　冬十月壬午秦檜奏諸路州今歲豐熟
間有髙田旱傷去處上曰可令依條檢放公私欠負仍
住催理其係官年歲深逺者委户部開具取㫖除放仍
令常平司措置通融糶糴務令兼濟毋致失所　權吏
部侍郎施鉅言屬者誤蒙聖選銜命出疆禮備將還而
鄰國之君嘗問陛下師臣所兼何職又問今年有幾臣
皆以實對兹有以見陛下聖明登崇賢哲朝廷尊榮故
寶鄰信而仰重之也伏望宣付史館昭示萬世從之
十一月庚戌朔新建龍圖等六閣成　甲寅知臨安府
曹泳權户部侍郎兼權知臨安府時徐宗說久病故以
泳代之泳倚勢妄作又甚於宗說時秦檜晩年怒不可
測而泳其親黨凶焰熾然　乙丑簽書樞密院事兼權
參知政事魏師遜提舉江州太平興國宫　丙寅恩平
郡王璩從吉還舊官　丁卯權尚書吏部侍郎施鉅參
知政事權尚書吏部侍郎鄭仲熊簽書樞密院事自秦
檜專國士大夫之有名望者悉屏之逺方凡齷齪委靡
不振之徒一言契合率由庶寮一二年登政府仍止除
一㕔謂之伴拜稍出一語斥而去之不異奴隸皆褫其
職名閣其恩數猶庶官云故自万俟卨罷至此十年參
預政事之臣才四人而已　戊辰少保觀文殿大學士
充萬壽觀使兼侍讀提舉祕書省秦熺加恩遷少傅封
嘉國公　左奉議郎通判武岡軍方疇除名永州編管
疇坐與流人胡銓通書為守臣李若樸所告　十二月
辛巳左朝奉郎知蜀州孫道夫主管台州崇道觀從所
請也道夫在郡九年遇事明了州人目之為水晶燈籠
　丙戌魏安行送欽州編管主管台州崇道觀洪興祖
送昭州編管先是右正言王珉言程瑀昨在閑廢輒取
先聖之書肆為臆說洪興祖則為文以冠其首魏安行
則鏤板以廣其傳朋比之惡葢極於此望將見今鏤板
速行毁棄重賜施行故有是命　丁亥勒停人王趯追
三官送辰州編管先是詔湖南廣西憲臣親往捕李光
押還元責地分仍逮趯赴大理獄既而事皆虚特有是
命
乙亥紹興二十五年春二月壬寅左朝議郎沈長卿追
兩官送化州左從政郎芮燁追一官送武岡軍並勒停
除名編管長卿舊嘗與李光啓曰縉紳守和親甘出婁
欽之下策夷狄難信結孰慮吐蕃之劫盟與其竭四海
奉豺狼之歡何至屈萬乘下穹廬之拜秦檜已惡之至
是與燁同賦牡丹詩燁詩有今作塵埃奔走人之句為
鄰舍人所告以為譏議送大理寺乃有是命是日宰執
進呈鄭仲熊黙無一語罷朝秦檜頗咎之　三月己酉
詔尚書左司郎中張士襄奉使不肅可罷見任士襄使
金還入對奏事欺罔上怒秦檜與士襄里黨止以其不
肅罷之　辛酉詔知靜江府吕愿中令赴行在奏事先
是靜江府有驛名秦城愿中約賔寮共賦秦城王氣詩
以侈其事衆人皆賦其不賦者唯監潭州南嶽廟劉芮
常平司幹官李􁀙本府觀察支使羅博文三人而已秦
檜喜乃奏愿中招降南丹有勞進其職至是召
　(龜鑑曰聖臣元聖之稱九錫副車之請秦城王氣之/獻彼固欲以媚檜也檜乃欣而受之其將何為也耶)
　(檜而不死則中興事業未可知也他相或一年或二/年或不數月而檜乃藉權專寵至十八年檜之罪所)
　(謂上通於天萬/死不足贖也)
　庚戌知肇慶府章元振提舉廣南東路常平茶事兼
東西路鹽事時秦檜除吏多親故間亦用同鄉同榜之
士然必其人自敘且力禱然後得之元振與檜同登第
甘於逺宦未嘗以私書干檜前知潮州監司薦其治績
但籍記中書而已至是稍錄之　丙子百官以國忌詣
景靈宫參知政事施鉅擁葢入櫺星門衆論大喧鉅始
送其卒於有司亦不待罪時臺諫方共摘其罪鉅自是
不安於位矣　夏四月己卯萬壽觀使秦熺自建康還
入見時秦氏權震天下熺過平江守臣湯鵬舉伺候迎
送甚謹至建康遊茅山因留詩華陽觀有家山福地古
云魁一日三峯勝氣回之句留守宋貺即鑴板揭於梁
間熺再來見牌側有白字隠然提梯視之乃曰富貴而
驕是罪魁朱顔綠鬢幾時回詰其所自了不可得貺與
道流皆懼而熺不懌　乙酉參知政事施鉅罷　己丑
江南西路安撫司參議官張瑜知秀州秦熺之過秀也
瑜攝守事作衮綉堂繪檜熺像於中故有是命　台州
闕守州人詣御史臺舉通判州事管鎬侍御史董德元
奏罪人李光之子名孟津者其繼母乃鎬之妹故鼓率
士民舉鎬為知州望將鎬先次放罷以破其姦計併議
孟津鼓唱之罪辛卯詔鎬放罷孟津令紹興府羈管李
光之得罪也其弟寛亦被羅織除名勒停長子孟傳中
子孟醇皆侍行死貶所仲子孟堅以私史事對獄掠治
百餘日除名編管孟津其季子也至是亦抵罪田園居
第悉皆籍没一家殘破矣　甲午添差通判信州吕忱
中提舉江南東路常平茶鹽公事忱中稽中族兄弟也
訐守臣林機隂事以告秦檜故就用之　癸卯黄兊提
舉兩浙東路常平茶鹽公事兊娶秦檜兄女曹泳薦用
之　五月丁未朔日有食之隂雲不見時太廟仁宗室
柱生芝草九莖左迪功郎沈中立為頌以獻戊申上諭
大臣曰朕每以歲豐為上瑞雖靈芝朱草固未嘗以為
意至於宗廟産之則非他比有沈中立進頌俟降出可
觀之詔中立循一資勾龍亷獻聖孝金芝頌詔進秩一
等　户部侍郎曹泳言諸路免行錢欲乞截日並行住
罷仍令百官不得下行買物庶幾少寛民力從之　癸
丑侍御史董德元言左朝散大夫趙令衿詐偽不情專
事狂悖交結罪人伺探國事詔令衿汀州居住先是令
衿自泉州代還寓居衢州嘗召客觀月令衿因觀秦檜
家廟記文口誦君子之澤五世而斬之句右通判州事
汪召錫州學敎授莫汲皆於坐間聞之召錫娶檜兄女
遂令汲告令衿評論日月無光謗訕朝政德元聞而劾
之故有是命　壬戌諸王宫大小學敎授兼權中書舍
人劉珙罷時秦檜微示風㫖欲為父作諡以珙不即奉
行也怒風言者論之侍御史董德元即奏珙每見詞頭
稍多輒有憚煩之意乃罷之　知信州林機移知邵州
機嘗奏秦檜父祠堂生芝草又為檜捜求水精民極以
為擾至是為吕忱中所託檜始咎之　六月庚辰簽書
樞密院事兼權參知政事鄭仲熊罷　尚書禮部侍郎
湯思退簽書樞密院事兼權參知政事　洪遵復為祕
書省正字湯思退薦之也既而遵之父英州安置晧亦
主管台州崇道觀袁州居住　詔改岳州為純州岳陽
軍為華容軍先是左朝散郎姚岳獻言秦檜謂岳飛躬
為叛亂以干天誅湖湘漢沔皆其生時提封之内而巴
陵郡猶為岳州以叛臣故地又與其姓同顧莫之或改
事下本路諸司於是知荆南府孫汝翼等言按水經汨
水與純水合羅淵即今巴陵郡是也純之為字有純臣
之義焉其言純粹純白純常皆靜一不雜之義足以洗
叛臣之汚故有是命岳嘗為飛幕屬至是自謂非飛之
客且乞改州名士論鄙之　秋七月戊申宰執進呈疎
決文字上曰行在刑獄皆已審克外路須令憲臣躬詣
州縣庶無寃濫己酉秦檜奏曰陛下欽恤庶獄異境所
推今欲令大理正一貟往決浙西滯獄以稱德意上可
之　戊午添差通判衢州汪召錫提舉荆湖南路常平
茶鹽公事秦檜賞其訐趙令衿且令圖張浚乃奏昨得
㫖汪召錫已死欲與其弟召錫推恩詔令除職　甲戌
交趾郡王李天祚進封南平王天祚遣使入貢故有是
命　八月辛巳秦檜進呈看詳守臣到任所陳裕民五
事上曰守臣陳獻利害當令國與民皆足乃為稱職如
建炎間時方艱難財用匱乏翟汝文知越州乃盡放散
和預買及鑑湖官不恤國計而專欲盜名如此等人國
家何賴焉　丙戌尚書吏部侍郎董德元參知政事德
元登第七年而執政自吕蒙正以後所未有　壬辰權
尚書刑部侍郎張柄知潭州柄秦檜死黨也時張浚謫
居永州檜猶忌浚故使柄與汪召錫共察之　癸巳昭
州編管洪興祖卒初趙鼎罷相居㑹稽其門人方疇為
秦檜答張九成有立朝須優游委曲之語因曰秦檜亦
今之賢者安得有此怪論鼎曰此南方之所謂賢者北
方之賢者必不爾也疇曰公既知之安得薦之於上乎
鼎曰張德逺罷相之後鼎再相上曰卿既還朝見在政
府去留惟卿意鼎曰秦檜不可令去一日檜留身下殿
有喜色謂鼎曰檜適求去上云公自知檜令檜與公商
量鼎握檜手曰吾軰當以國事為心也檜由是安跡葢
行止非人所能也至是疇黙數檜再專國柄十有八年
士大夫死於其手者甚多則鼎言非人所能為信哉
甲午兩浙轉運副使鍾世明乞四川諸路應係大鐵錢
並依利州路作二文使用官司不得括責拘收從之
　(蜀自漢以來用銅錢至公孫述據蜀始更造鐵錢歴/代仍用銅錢孟氏廣政初復鑄鐵錢與銅錢互用國)
　(朝平蜀後吕餘慶鎮蜀日首與沈義倫奏乞㨂出銅/錢計綱發充上供其川界止行用鐵錢後以為非便)
　(淳化間仍令兩川銅鐵錢兼用先是益卭嘉眉州皆/鑄鐵錢每歲五十餘萬緡後因李順之亂罷鑄久之)
　(民間鐵錢始用私行交子因而弊端百出景德三年/張詠上言受詔與轉運使黄觀同裁度嘉卭二州所)
　(鑄錢每銅錢一小鐵錢十相並行自後人多盜鎔大/中祥符七年凌策又請鑄大錢以一當十嘉州監名)
　(豐逺卭州錢監名惠民止於兩州置爐鼔鑄嘉祐四/年趙抃為轉運使奏以蜀中鐵錢甚多乞罷鑄十年)
　(以寛民力熙寧間轉運司復言罷鑄累年民間見錢/闕少立行下三司詳度減半鑄錢與交子相權詔從)
　(之後廢嘉州豐逺監至建炎二年卭州復罷鑄紹興/十五年鄭剛中始復利州紹興監鑄大小錢歲各五)
　(萬施州廣積監者起於紹聖三年歲鑄萬緡南/平軍廣惠監萬五千緡皆供本州省計而已)
丁酉秀州州學敎授陳巖肖為諸王宫大小學敎授巖
肖在秀州為秦檜立祠堂於學舍熺歸稍薦用之俄兼
權考功郎官　己亥知洪州張宗元罷時秦檜忌張浚
尤甚每臺諫官劾疏必使及之殿中侍御史徐嘉即言
宗元天資隂狡頃在川陜與浚大誤國事今書問往來
健步絡繹無一日無之宗元遂罷　九月宰執奏事上
因問今天下一歲茶利所入幾何秦檜曰都茶場等三
處一歲共得賣茶鈔錢二百七十餘萬貫上曰比承平
時少陜西諸路故其數止此　辛亥直祕閣楊揆特降
一官仍落職揆嘗以事為秦檜所憾屏居台州不敢出
者將二十年檜怒不已守臣劉景即奏揆有田在黄巖
縣不依上户輸納科敷雖㑹赦猶有是命　丁巳尚書
左僕射提舉詳定一司敕令秦檜等進呈紹興寛恤詔
令二百卷自鄭康佐建請至是再踰年乃成凡五十門
詔鏤板頒降　冬十月丙子新知無為軍張永年直祕
閣永年與秦檜連姻至是獻其父文集於朝故有是命
　庚辰右朝散郎朱敦儒特引對秦檜喜敦儒之才欲
為其子孫模楷敦儒已告老強起之既至落致仕仍詔
陳乞過恩澤免追奪日後致仕更不推恩比對即除鴻
臚少卿人始少其節建炎中廢鴻臚寺及是復置　癸
未右正言張扶言右通直郎陳祖安本李光庶婢之子
其天資凶險實酷似之光為朝廷擢用之時祖安出入
其門助為傲虐望將祖安勒歸建州本貫令官司常切
覺察月具其在申尚書省從之　添差衢州周麟之言
近太廟生靈芝九莖連葉此尤瑞應之大卓絶而創見
者宜令有司考故事特製華旗繪靈芝之形於其上以
彰一代之偉蹟詔令所屬製造既而禮部侍郎王珉秦
塤權貟外郎趙逵等乞以諸處申到瑞木嘉禾瑞瓜雙
蓮等並繪為旗從之　甲申國子正莫汲大理評事莫
濛並罷殿中侍御史徐嚞言趙令衿與汲評論日月無
光若非平日交結之深豈肯披露心腹遽發是言今趙
汾已送獄而汲在朝列濛為寺官若不區處則獄吏觀
望不盡實情故有是命　乙酉右正言張扶言右承議
郎張祁緣其兄邵奉使遂叨一命乃私犯其嫂以致有
娠於蓐中隂殺以滅口胡寅從而庇之且寅之為人凶
悖險詐專事脅持范宗尹趙鼎之徒畏之如鬼伏望付
於有司正其罪以快天下公論詔大理寺根治　辛卯
太師尚書左僕射秦檜言衰病交侵日就危惙伏望許
臣同男熺致仕二孫塤堪改差在外宫觀上賜詔曰卿
比失調䕶日冀勿藥之喜遽覽封奏深駭聽聞其專意
保攝以遂平復副朕所望檜秉政十八年富貴且極老
病日侵將除異已者故使徐嚞張扶論趙汾張祁交結
事先捕汾下大理寺拷掠無全膚令汾自誣與永州居
住張浚昌化軍安置李光新州安置胡寅謀大逆凡一
時賢士五十三人檜所惡者皆與獄上而檜已病不能
書矣
　(大事記曰甚矣檜之忍也不惟王庶胡銓趙鼎張浚/李光張九成洪皓李顯忠辛企宗之徒相繼貶竄而)
　(吕頤浩之子摭趙鼎之子汾王庶之子之苟之奇皆/不免焉葢檜之心大狠愎尤甚於章蔡竄趙鼎而必)
　(置之死殺張浚而猶及其家甚至蕭振以附釋氏之/學而得禍洪興祖以序馮禹論語注而得禍末年欲)
　(殺張浚胡寅等五十三人/而檜已病不能書可畏哉)
　壬辰少傅觀文殿學士秦熺言父以久病未安乞謝
事納祿伏望許臣守本官致仕庶幾父子俱退追跡漢
疏上優詔不允乙未上幸秦檜第問疾檜朝服拖紳無
一語惟流涕淋浪上亦為之揮涕熺奏請代居宰相者
為誰上曰此事卿不當與已刻還内是夕召權兵部侍
郎兼權直學士院沈虚中草檜父子致仕制夜熺遣其
子禮部侍郎塤與其黨右司貟外郎林一飛宗正丞鄭
柟等見殿中侍御史徐嚞右正言張扶謀奏請除熺為
宰相　是日主管台州崇道觀洪皓卒於南雄州　丙
申太師尚書左僕射同中書門下平章事兼樞密使益
國公秦檜進封建康郡王少傅觀文殿大學士充萬壽
觀使兼侍讀提舉祕書省秦熺為少師並致仕其孫試
尚書禮部侍郎兼實錄院修撰塤提舉佑神觀堪並提
舉江州太平興國宫初檜病篤招參知政事董德元簽
書樞密院事湯思退至卧内以後事囑之且贈黄金各
千兩德元以為若不受則他時病愈疑我二心矣乃受
之思退以為檜多疑心他時病愈必曰我以金試之便
待我以必死邪乃不敢受上聞之以思退為非檜之黨
是日以思退兼權參知政事夜檜薨年六十六遺表略
曰願陛下益堅鄰國之懽盟深思宗社之大計謹國是
之摇動杜邪黨之窺覦初靖康末檜在中司以抗議請
存趙氏為金所執而去天下髙之及歸驟用為相檜力
引一時仁賢如胡安國程瑀張燾之徒布在臺省士大
夫亟稱之未幾為吕頤浩朱勝非所排遂不復用㑹張
浚與趙鼎有隙因薦為樞密使浚罷鼎復相諸執政盡
逐而檜獨留既而與鼎並居宰席卒傾鼎去之金人渝
盟軍民皆歸咎於檜檜傲然不肯退又使王次翁奏留
之韓世忠張俊岳飛方提兵檜與俊密約議和而以兵
權歸俊飛既誅世忠亦罷俊居位不去檜乃使江邈論
罷之由是中外大權盡歸於檜非檜親黨及昏庸䛕佞
者則不得仕宦上見江左小安以為檜力任之不疑檜
隂結内侍及毉師王繼先闖微㫖動靜必具知之日進
珍寶珠玉書畫奇玩羨餘帝寵眷無比命中使陳腆續
瑾賜珍玩酒食無虚日兩居相位凡十九年薦執政必
選世無名譽柔佞易制者不使預事備貟書姓名而已
其任將帥必選奴才初見財用不足密諭江浙監司暗
増民稅十八故民力重困餓死者衆又命察事卒數百
游市間聞言其奸者即捕送大理寺獄殺之上書言朝
政者例貶萬里外日使士人歌誦太平中興盛治之美
故言路絶矣士人稍有政聲名譽者必斥逐之固寵市
權諫官匪人略無敢言其非者性隂險如崖穽深阻世
不可測喜贓吏惡亷士略不用祖宗法每入省已漏即
出文案壅滯皆不省貪墨無厭監司帥守到闕例要珍
寶必數萬貫乃得差遣及其贓汚不法為民所訟檜復
力保之故贓吏恣横百姓愈困臘月生日州縣獻香送
物為壽歲數十萬其家富於左藏數倍士大夫投書啓
者臯䕫稷契為不足比必曰元聖或曰聖相至有請加
九錫及置益國官屬者至於忘讎逆理陷害忠良陰沮
宗資之議又其罪之大者上久知檜跋扈祕之未發至
是首勒熺致仕餘黨以次竄逐天下咸仰英㫁焉　丁
酉執政奏事上曰秦檜力贊和議天下安寧自中興以
來百度廢而復備皆其輔相之力誠有功於國傷怛久
之　權尚書户部侍郎兼知臨安府曹泳特勒停新州
安置守鴻臚少卿朱敦儒令依舊致仕樞密院編修官
兼權檢詳文字薛仲邕江淮等路提㸃坑冶鑄錢王彦
博提舉兩浙西路常平茶鹽公事杜師旦並罷日下押
出門　庚子殿中侍御史徐嚞權尚書吏部侍郎詔敷
文閣直學士陳誠之魏良臣敷文閣待制沈該直龍圖
閣湯鵬舉並召赴行在令疾速起發　辛丑右正言張
扶試國子祭酒上既親政首易言事官　十一月乙巳
朔詔秦檜追封申王　戊申左承事郎趙汾特降二官
　己酉詔秦檜神道碑以決策元功精忠全德八字為
額　壬子魏良臣參知政事執政進呈赦書副本上曰
依前郊體例還有増改否民間利害宜講究詳備務在
寛恤無使寃濫　丁巳太常博士兼權檢正曹冠司農
寺主簿林一鳴監文思院上界門林一鶚並罷先是殿
中侍御史湯鵬舉奏一鳴一鶚乃一飛之兄弟恃權挾
勢輒得進用冠秦檜之館客也試官觀望叨冒登科望
將一鳴一鶚及冠特賜罷黜是日執政進呈畢新除右
正言張修亦論宗正寺丞鄭柟曹冠二人朝夕出入大
臣之門復交結曹泳上面諭修以開廣言路之意時冠
已用鵬舉章先斥於是柟相繼亦罷　戊午執政進呈
激賞庫所賣錦三千餘匹係曹泳下江浙變賣已依聖
㫖拘收上曰自古帝王多事土木臺觀遊燕田獵朕皆
不好正恐有害吾民如數出許多錦帛決致科擾豈可
不禁朕深居九重百姓愁歎之苦朕安得知乎　癸亥
冬至日合祀天地於南郊赦天下應命官緣事河放累
該赦宥未曽施行令刑部開具元犯因依申尚書省取
㫖　乙丑主管台州崇道觀袁州居住洪皓復敷文閣
直學士皓謫居九年至是已卒魏良臣等言皓在貶所
病甚欲復舊職宫觀任使居住上曰皓頃在敵中屢有
文字到朝廷甚忠於國中間以語言得罪事理瞹昧可
依所奏上因語及大理寺多是觀望廷尉天下之平如
此朕何所賴趙令衿趙汾被罪事起莫汲汪召錫如近
日張祁坐獄皆是曹泳以私憾誣致其罪卿等可速治
之　庚午手詔近歲以來士風澆薄持告訐為進取之
計致莫敢耳語族談深害風敎可戒飭在位及内外之
臣咸悉此意有不悛者令御史臺彈奏當重寘於法
參知政事董德元魏良臣簽書樞密院事湯思退言天
下之事皆人主總攬人臣不過奉行而已近來諸路監
司郡守以事達朝廷止云申尚書省取指揮殊失經意
欲自今以後事無巨細皆須奏聞示權柄悉歸於君上
非臣下所敢專也上曰此乃大臣任意所為不欲朕知
天下事此奏可即行下　辛未三省樞密院言頃者輕
儇之子輒發親戚箱篋私書訟於朝廷遂興大獄因得
美官緣是之後相習成風雖朋舊骨肉亦相傾陷收簡
牘於往來之間錄戲語於醉飽之後况其間固有瞹昧
而傅致其罪者薄惡之風莫此為甚臣等願令刑部開
具前後告訐姓名議加黜罰庶幾士風丕變人知循省
詔刑部開具申省取㫖　新知建康府王㑹罷殿中侍
御史湯鵬舉言竊見秦熺父薨之後陳乞數事止有營
私之心初無憂慘之意且如乞王㑹知建康共辦父之
葬可也乃云庶得相聚照顧家屬建康屯駐大兵為守
臣者一路軍民所寄事體非輕若止為私家相聚朝廷
何賴焉伏乞差㑹自陳宫觀與熺共集檜之葬事臣更
乞睿慈將臣之論列報行中外使臣下咸知尊君親上
精白以承休德則浮言自息公道自行故有是命　壬
申祕書省校書郎益吳王府敎授兼權禮部貟外郎趙
逵兼普安恩平郡王府敎授及引對上曰卿乃朕自擢
秦檜日薦士曽無一言及卿以此知卿不附權貴真天
子門生也又曰兩王方學詩冀有以切磋之逵因奏言
路久壅願陛下廣覽兼聽勿以賤微為間庶養成敢言
之氣上嘉納之　右正言張修奏福建路提舉常平茶
事王瀹添差通判廣德軍鄭時中以大臣之親驟加進
用知邵州林機以宰相姻婭進躐清顯附下罔上妄立
異議詔並罷修又言兩浙東路提舉常平茶鹽公事黄
兊以大臣之姪婿累冒差除惟知諂事曹泳望賜罷黜
以協中外之望從之　十二月甲戌朔上謂輔臣曰頃
委官看詳監司郡守所條裕民事行之已數年而未嘗
進呈必是取宰相意㫖不欲令朕見也又所條止於民
事自今有已見利害並許敷奏於是降㫖行下　手詔
曰臺諫風憲之地年來用人非據與大臣為黨而濟其
喜怒甚非耳目之寄朕今親除公正之士以革前弊繼
此者宜盡心迺職惟結主知毋更合黨締交敗亂成法
　光祿寺丞秦烜與外任殿中侍御史湯鵬舉言秦熺
乞留烜守家廟不過使之探伺朝廷之施設稽察百官
之向背况熺身在草土不當數有陳乞望與烜在外差
遣將帶檜家廟歸建康上從之　右正言張修言鄭億
年以宰相子身為近臣不能捐軀報國乃甘事逆臣劉
豫既還朝大臣力為之地髙爵厚祿坐享累年鄭仲熊
為大臣連姻不一二年致身右府賄賂狼藉詔並落職
億守南安軍安置仲熊依舊提舉江州太平興國宫
永州居住張浚郴州居住折彦質沅州居住万俟卨南
康軍居住段拂並令任便居住　昌化軍安置李光移
彬州安置　乙亥主管台州崇道觀張士襄責監南康
軍酒務上曰士襄去歲奏事欺罔宰相止以奉使不肅
罷可與逺小監當以為後來之戒　殿中侍御史湯鵬
舉言徐宗說為時相管莊自為茍賤曹筠因秦檜薦為
臺臣凡有奏陳盡出於檜右正言張修言徐琛貪汚叨
竊詔並奪職罷祠　提舉台州崇道觀蔣璨為淮南路
轉運副使璨不為秦檜所喜自鎮江罷去為祠官者十
二年　丙子張孝祥為正字先是秦檜以孝祥父祁為
胡寅所厚命有司按以反謀繫詔獄魏良臣密啓釋出
之因有是命　丁丑敷文閣直學士宋貺落職以右正
言張修論貺天資刻薄恃大臣之知已恣為不法故也
　己卯知紹興府趙士㣓知温州髙百之並罷殿中侍
御史湯鵬舉論士㣓為時相家作媒畢婚嫁故連作帥
臣進陞祕職百之與秦塤為姻家故驟為提舉繼守鄉
郡公論謂何乃罷之　庚辰安豐軍進鹹鮓白魚御筆
朕不欲以口腹勞人可下本軍自今免進翌日執政進
呈上曰温州柑橘福建荔枝去年皆令罷進獨鹹鮓淮
白皆祖宗歲貢之物朕恐勞百姓所以再降指揮住罷
　辛巳左朝散郎金安節知嚴州安節為御史再疏論
秦梓罷之由是久廢至是復起　壬午執政進呈刑部
狀開具到前後告訐人張常先任江西運判告訐知洪
州張宗元與張浚書并壽詩汪召錫莫汲並告訐衢州
寄居趙令衿有謗訕語言范洵吿訐和州敎授盧傅霖
作雪詩稱是怨望陸升之告訐親戚李孟堅將父光所
作文籍告人及有譏謗語言王洧任兩浙轉運司催綱
日告訐知常州黄敏行不法等事王肇誣吿程緯慢上
無人臣之禮等語言致興大獄並是虛妄雍端行先任
監潭州湘潭縣酒稅吿訐本縣丞鄭玘主簿賈子辰因
筵㑹酒後有嘲訕語言致興大獄鄭煒告訐吳元美譏
謗等事上曰此等須痛與懲艾近日如此行遣想見人
情歡恱感召和氣於是並除名勒停編管　詔除名勒
停荆門軍編管人范彦輝(坐作夏日/久陰詩)辰州編管人王趯
(坐與李光通/書及借人)䕫州編管人元不伐(坐撰造行/在言語)徽州編管
人蘇師德(坐其子撰常同祭/文稱姦人在位)峽州編管人李孟堅(坐父/光將)
(撰小史皆/非事實)紹興府羈管人李孟津(坐鼓唱台州人/乞管鎬為知州)梅州
編管人王之奇容州編管人王之荀(坐怨望/謗訕)鼎州編管
人閻大鈞(坐依隨/鄭剛中)並放令逐便　詔處州編管人邵大
受(坐朋附范同/浮言無稽)武岡軍編管人芮曄(坐賦牡丹/花詩怨望)萬安軍
編管人楊煒(坐上李光/書詆和議)辰州編管人鄭玘肇慶府編管
人賈子辰(坐酒後有/嘲訕語)並放令逐便仍與復元官　甲申
御筆醴泉觀使孟忠厚令行在居住奉朝請翌日參知
政事魏良臣奏曰忠厚在戚里最號賢者上曰向來徽
宗梓宫須宰相護送秦檜辭不肯行遂差忠厚以樞密
使護送朕深不欲以國戚任軍旅及朝廷之事萬一有
過治之則傷恩釋之則廢法如太后家子弟但加以爵
祿奉祠而已良臣曰陛下聖明深得所以待國戚之體
　詔命官犯罪勘鞫已成具案奏裁比年以來多是大
臣便作已奉特㫖一面施行自今後三省將上取㫖
周葵復直祕閣知紹興府　乙酉參知政事董德元提
舉江州太平興國宫先是殿中侍御史湯鵬舉言德元
徒以巧言令色取媚權貴叨竊進取既參大政又以承
乏得權宰執是真伴食備貟者也右正言張修言德元
以猥瑣之才偶中巍科大臣當軸欲其附㑹遂啖以要
官至如臺諫人主耳目之寄尤非他官比而德元為侍
御史與之交通令憸人往來傳道密意所喜者即驟進
之所怒者即擠排之群小得計相為黨與善類惴慄若
無所容鵬舉又奏去歲省闈德元為參詳官偶於謄錄
處取號而得秦塤卷子對衆曰吾曹可以富貴矣今房
中已得塤之試卷更相自慶而德元復對衆又曰此卷
子髙妙魁等有餘伏乞早賜罷黜以為諂奉權貴妄意
進用之戒詔德元落職制略曰不思臨軒之恩遂決媚
竈之策間不一歲來參萬機　通判明州凌哲添差通
判嚴州何溥並為監察御史湯鵬舉薦之也溥入見首
論天子之耳目所恃以周知天下之故者内則寄之臺
諫外則寄之監司臣愚以謂州縣之貪吏郡守不治而
監司得以按之則郡守當坐縱容之罪監司不按而臺
諫得以劾之則監司當受失察之罰而又每歲校其所
按之多寡以為殿最之課如是則匪惟監司不容於匿
姦而貪吏亦將斂迹而不敢犯矣從之　丙戌提舉江
州太平興國宫劉錡知潭州是日執政奏事魏良臣言
錡一時名將久閑上曰朕聞其貧甚昨賜田百頃仍官
給牛種良臣言錡有申狀到朝廷稱官田並撥入常平
司止得荒田數頃臣已下本州只就常平田撥賜上曰
甚善　江東轉運副使周石罷以右正言張修論石緣
大臣有父執之舊濫被任使貪汚不法也　辛卯執政
進呈監察御史王葆自劾徐嚞曽與臣議除秦熺事上
曰王葆徐嚞王復言官所薦皆出秦檜意想其不自安
須與外任於是次第罷之　通判紹興府黄中為祕書
省校書郎中進士廷試第一官州縣近二十年至是始
召　癸巳責授果州團練副使致仕胡寅復徽猷閣直
學士致仕　甲午沈該參知政事時上復親庶政躬攬
權綱首召該及万俟卨還朝已而二人共政無所建明
益不厭天下望云　乙未上謂魏良臣沈該湯思退曰
兩國和議秦檜中間主之甚堅卿等皆與有力今日尤
宜協心一意休兵息民良臣等唯唯奉詔　右朝奉大
夫王㑹特勒停送循州編管殿中侍御史湯鵬舉言㑹
初無履歴恃檜與熺之親黨致身禁從出守便郡置田
産於湖秀造大宅於平江右正言凌哲言㑹專恃權勢
肆為貪酷上謂魏良臣等曰㑹所至狼藉止緣恃秦檜
之勢乃敢如此可與廣南編置故有是命　丙申執政
進呈諸處申到祥瑞乞宣付史館上曰此等極有不足
紀者卿等宜斟酌不中理者刪去之
　(史臣曰中興以來言祥瑞者類多貶秩罷官紅光有/火德之祥赤芝應建炎之號禾穟生於枯秸甘露降)
　(於潛邸此其尤怪誕者/聖諭及此欲屏絶之也)
　上曰近日葉義問劄子極言州縣添差官之弊所給
俸祿皆生靈膏血豈得不為民害祖宗舊法止是宗室
戚里添差差遣及比年因軍中立功人離軍將校例與
添差除此外當盡罷去雖士人不無怨嗟然愛惜民力
要當如此　提舉江州太平興國宫蕭振為四川安撫
制置使兼知成都府時上既蠲蜀民舊逋而知成都府
符行中督責甚峻蜀人怨之朝廷知其不可任乃召行
中還而復用振　降授右承務郎趙汾復右承事郎特
與改正過名汾還家而卒　吉陽軍編管人胡銓量移
衡州從刑部檢舉也　提舉淮南東路常平茶鹽公事
齊旦添差通判平江府王伯庠並落職放罷殿中侍御
史湯鵬舉論旦奴事權臣減尅鹽本錢以資妄用伯庠
以王㑹親戚寡亷鮮恥違法貪饕故皆絀之鵬舉又奏
福建路安撫司主管機宜文字康與之贓濫尤甚江西
路安撫司主管機宜文字徐樗初受秦檜奏補即在行
在守官撰造言語檜酷信之嘗中害張宗元范彦輝詔
並除名勒停編管　丁酉特追提舉江州太平興國宫
和國公張浚復觀文殿大學士　右通直郎知真州陳
正同為樞密院檢詳諸房文字上覽除目曰今此差除
皆合公議想見外議皆以為當朕未嘗容􁅰毫之私於
其間若行公道不變天下何憂不治　己亥上曰朕平
時未嘗豪末有取於民如日用紙亦不委臨安府只自
令人買於市肆更得佳者　金主亮隂有南侵之意乃
謀遷居南京
　
　
　
　
　
　宋史全文卷二十二上
欽定四庫全書
　宋史全文卷二十二下
　　宋髙宗十七
庚子紹興二十六年春正月丁未知信州黄仁榮為江
南東路轉運判官上曰信州亦須擇人昨宰臣捜水晶
極擾人如林機尤無狀魏良臣等曰紹興初徐康國為
浙漕進台州螺鈿椅卓陛下即命焚之至今四方歎誦
聖德上指御座曰如一椅子只黑漆便可用何必螺鈿
上又曰往日宫殿幕帟皆文繡朕今並不用土木被文
繡非帝王美事良臣等曰漢文帝所以稱賢君正由節
儉也　戊申張九成復秘閣修撰知温州新知廣州陳
璹知湖州九成謫居十四年談經自樂學者尊之上覽
除目曰九成昨在經筵講書及西漢災異事秦檜不樂
以此遂去璹本檜所薦後自桂州召來不旬日遣去不
曉其意時温民久困重斂斛米匹絹輸者率倍其入九
成曰重斂以疲民二千石責也斗尺皆立定例民大恱
　己酉樊光逺為祕書丞光逺以論事忤秦檜去國十
六年上欲用為臺官故召　辛亥尚書禮部侍郎兼侍
講王珉權吏部侍郎徐嚞罷時珉等使北未還而殿中
侍御史湯鵬舉論二人皆以諂事秦檜故驟為臺諫無
一言彈擊奸邪無一事裨補時政故有是命　殿中侍
御史湯鵬舉言今科舉之法名存實亡或先期以出題
目或臨時以取封號或假名以入試場或多金以結代
筆故孤寒逺方士子不得預髙甲而富貴之家子弟常
竊巍科又况時相預差試官以通私計前榜省闈殿試
秦檜門客孫兒親舊得占科甲而知舉考試官皆登貴
顯天下士子歸怨國家伏乞申嚴有司革去近弊如知
舉參詳考試官乞臨期御筆㸃差以復祖宗科舉之法從
之　癸丑翰林學士陳誠之兼侍讀尚書吏部侍郎張
綱兼侍講起居舍人王綸兼崇政殿說書自秦熺侍經
席講讀說書多以臺諫兼之至是悉命從官如舊制
丙辰執政進呈新除觀文殿大學士判洪州張浚于内
艱上曰士大夫起復非美事所以敦孝行厚風俗惟軍
中人乃可耳　左朝奉大夫王葆知廣德軍左奉議郎
王復知臨江軍二人皆秦檜時為御史至是出之　楊
樸為䕫州路提㸃刑獄公事是日沈該進呈蜀中人才
上曰蜀人多能文然士人當以德行為先文章乃是餘
事　庚申夜雷　癸未權尚書工部侍郎丁婁明罷以
侍御史湯鵬舉奏婁明徒以秦烜之妻父遂躐清要四
方不服故也　提舉江州太平興國宫黄唐傳復徽猷
閣待制唐傳為吕頤浩所喜故秦檜久抑之　甲子故
責授清逺軍節度使趙鼎追復觀文殿大學士故責授
秘書少監分司南京贑州居住孫近故責授濠州團練
使鄭剛中並追復資政殿學士故提舉江州太平興國
宫永州居住汪藻追復顯謨閣學士宰執以刑部狀進
呈上曰遷謫之人自郊祀赦降及節次檢舉盡行牽復
士大夫翕然稱快魏良臣曰陛下深仁厚澤昭及漏泉
天下幸甚上諭魏良臣等曰士大夫往往輕外重内親
民之任莫如縣令若取其有治狀者陞擢之則人皆盡
心良臣等曰祖宗故事不曽歴三任轉運不得除三司
正欲其歴練上曰如從官須是曽歴外任宰執皆自此
選若練達國事通曉民情則事事便可裁決　新通判
嘉州黄貢改知綿州貢舉進士為四川類省試榜首用
鼎甲恩授職官終更例當改秩時秦檜當國或勸以姓
名自通貢曰進退有命枉道何益徑從外銓調嘉州州
學敎授用舉主考第改官從官二十年始得郡倅及是
沈該以其名聞乃有是命而貢已卒矣　新通判彭用
虞允文改知渠州　丙寅知泰州海陵縣馮舜韶為監
察御史上監秦檜擅權之弊遂増置言事官時何溥王
珪沈大亷與舜韶並為察官而湯鵬舉周方崇凌哲為
臺諫察官具貟近世所未有　新州編管人曹泳移吉
陽軍編管　戊辰執政進呈諸州除免黄河竹索錢因
及鄭作肅昨因乞蠲免竹索錢宰臣見怒致臺臣論列
取勘上曰君相之職本以為民民間利病豈可不理又
進呈户部供具到諸路拖欠紹興二十一年二十二年
錢物欲行除放上曰若只倚閣州縣夤緣為奸又復催
理擾人即與除放甚善己巳詔江浙荆湖諸路紹興二
十二年已前未起諸色錢物租稅等其形勢并第二等
已上有物力之家見欠數因並與除放如巧作名目催
理者監司按劾取㫖重作施行　庚午進呈近來士風
委靡諂䛕奔競至有已得差遣而累求換易不量資序
而超躐干請者上曰風俗人才正當今急務似此之人
可具名聞奏當議黜責　二月甲戌權尚書兵部侍郎
兼權直學士院沈虚中罷以侍御史湯鵬舉論其為省
試參詳官私取秦塤且素無亷聲巧貪富貴故也　乙
亥上曰近榮州守臣費庭論蜀中隔槽酒甚擾民當是
時張浚趙聞以軍興窘於財用濟一時之急耳今休兵
既久内外無事自合更也魏良臣曰已令鍾世明詳之
矣上曰須下本路漕臣方能盡其利害上又曰四川交
子亦有弊如沈該稱提之說但官中常有百萬緡遇交
子減價自買之即無弊矣　己卯詔諸路州軍以前舉
解試流寓終場人數紐計及土着合取放一人之數即
與添解額一人或更分及流寓人少以士着所解人十
分為率及三分亦解一人並通立為額已後人多不得
過今舉所取之數　庚辰上曰朕聞蜀中銀比江浙間
過一倍如劉晏掌邦計懋遷有無低昂適中方是理財
之術可令有司措置毋致枉費　甲申執政進呈權刑
部尚書韓仲通看詳知鬱林州趙不易便民五事内雷
化等州民間納苗多令折銀擾民為甚欲令並納正色
上曰百姓足君孰與不足百姓之財乃國家之外府安
可盡取但藏之於民緩急可以資國用　乙酉詔林一
飛送吏部與逺小監當差遣一飛既罷乃使其族人進
士東投匭上書論進退大臣當以禮侍御史湯鵬舉面
奏禮為忠賢設使其姦詐如李林甫盧杞之徒自當明
示典刑為天下後世之戒上謂大臣曰朕每覽封章若
其言可行即行之若其言非雖涉狂妄亦不欲罪其人
葢所以來天下之言也今東書用意如此言路既有論
列亦豈免行遣乃責一飛監髙州鹽稅東英州編管
丁亥以監司多闕命侍從臺諫各舉嘗任知通治狀顯
著者二人仍保任終身犯贓與不職者與同罪　庚寅
參知政事魏良臣罷知紹興府　甲子國子司業王大
寶乞委諸路監司覈實月樁名色立為定額及折帛錢
量與裁減以恤下户上令户部看詳因言大寶近又請
放度牒殊未曉朕意人多以鬻度牒為利亦以延人主
壽為言朕謂人主當事合天心而仁及生民自然享國
長久如髙齊蕭梁奉佛皆無益也僧徒不耕而食不蠶
而衣無父子君臣之禮以死生禍福恐無知之民竭民
力以興建塔廟蠧民傷敎莫此為甚豈宜廣也輔臣皆
稱善　直祕閣辛次膺知婺州北使之議和也次膺上
疏不報即請奉祠歲滿不復再請閱十二年忍窮如鐵
石上始親政即除知紹興府未上㑹魏良臣出鎮於是
改命　丙申侍御史湯鵬舉言新添差通判秀州王韅
寄居撫州恃勢作威郡守監司聽其使令如役僕隸毒
流一州上曰此不可不痛治在祖宗朝革去五代苛法
專以仁恕為本未嘗真決一士大夫惟犯贓者不貸可
令刑部約法重一作行遣　庚子王曮送建昌軍居住吕
愿中封州安置殿中侍御史周方崇論曮以宰輔親黨
妄作而愿中知復州日強買部民玩好古器納於大臣
遂得進擢故併謫之　三月壬子三省言太學生係二
千人為額聞在學不及三百人欲令禮部措置上曰學
校人才所自出元祐中名臣最多實由仁宗養育之有
素也近來學校雖設敎育有所不至每患人才難得可
如所奏　甲寅詔比緣軍興令宰相兼樞密使典掌機
務今邊事已定可依祖宗故事宰相更不兼領　乙卯
侍御史湯鵬舉論江東安撫司參議官王歴檜之妻弟
也寄居臨州役使守令聚斂貨賂公私被害江西安撫
司參議官王墨卿熺之先生也摇唇鼓舌誑惑衆聽招
恩市權詔並罷之　丙辰詔諸路轉運司所差發解試
官務在盡公精加選擇如所差狥私及庸繆不當仰提
刑司按劾御史臺禮部覺察聞奏　新通判湖州余佐
主管台州崇道觀龔釡並罷殿中侍御史周方崇論二
人因交結王㑹與秦檜管莊苟賤無恥故皆黜之　丁
巳詔淮南邊州有未可起稅處令漕臣保明與放十年
時諸州民户全未歸業每歲旋乞展免起稅朝廷慮其
農種不時故特蠲之　己未提舉萬壽觀兼侍讀万俟
卨參知政事　庚申執政奏銓試院獲到懷挾者三人
上曰銓試乃出仕之始將來宦顯皆自此擢豈容冒濫
當依法行以戒後來上又曰自來士人許帶韻略多緣
此雜以他書乃詔今後韻略及刑統律文等並從官給
時試院吏卒於交卷啓闗公然作弊後三日執政復以
奏上曰此豈可不治近聞試院整肅士人極喜自此實
學者進而寒畯之士伸偽濫者革而僥倖之風息矣
癸亥侍御史湯鵬舉言尚書右司郎中兼權户部侍郎
鍾世明便僻側媚見李椿年為經界遂投名為幹官見
徐宗說與秦檜管莊遂諂奉宗說得尚書郎見丁禩往
大平州修圩遂交結丁禩與之同往既歸乃奉使四川
還為浙漕又事曹泳泳敗附魏良臣復除都司兼權侍
郎良臣既罷世明慢罵萋菲略無操守祠部貟外郎兼
權中書門下省檢正諸房公事陳岩霄嘗任秀州學舍
為秦檜父立祠堂作記獻頌叨求進取於是二人皆罷
　甲子三省奏内外闕官上曰既闕官卿等可略舉所
知自來多以親故為嫌止不當如秦檜若非親故何由
悉知其所為但無私心可也遂詔除侍從兩省各舉所
知　乙丑詔近年士風寖薄儒户挾書代筆傳義靡所
不為負國家選舉之意豈所望哉自今委監司覺察重
寘於法務在必行　東平府進士梁勛特送千里外州
軍編管勛伏闕上書論北事甚詳且言金人必舉兵宜
為之備尚書省勘㑹前後累降指揮禁止不許伏闕今
勛不遵約束故有違犯輒妄議邊事理當懲戒故有是
命　丙寅詔講和之策㫁自朕志故相秦檜但能贊朕
而已豈以其存亾而渝定議耶自秦檜死金國頗疑前
盟不堅㑹荆鄂間有妄傳召張浚者其情益疑參知政
事沈該乞特降詔書具宣此意万俟卨湯思退皆與該
同乃下是詔
　(大事記曰秦檜以十八年之久呼儔引類盤據中外/一檜雖死百檜尚存安石雖退居鍾山而所任王珪)
　(蔡確即安石之黨章惇雖去位而所任曽布李清臣/之徒即惇之黨也上雖親政而所任沈該万俟卨湯)
　(思退魏良臣即檜之黨也沈該万俟卨本檜之鷹犬/也思退本檜之客以文衡私取檜之子孫者也良臣)
　(即檜往來於金定和議者也檜之身雖死而檜之心/未嘗不存張趙所引之君子日少而檜所敎之小人)
　(日多故自檜死後金頗疑前盟不堅為之禁妄議和/好以信金為之重竄張浚以恱金何異於檜之為也)
　夏四月己卯上曰昨詣景靈宫朝獻見武學頽弊亦
全無士人文武一道今太學養士已見就緒而武學幾
廢恐有遺才祖宗以來武學養士自有成法可令禮兵
部速條具以聞　丙戌詔祕書少監楊椿著作佐郎趙
逵周麟之同共編修神宗皇帝一朝寶訓　戊子先是
尚書省言諸郡解額多寡不均詔禮部參酌均定申省
取㫖及是進呈上曰解額窄處自當量與増添寛處却
不可減皆欲優之也　庚寅詔京西淮南販買耕牛與
免稅三年用三省請也上曰闗市之征本以抑商賈如
米麵民間日用之物豈可收稅今耕牛亦猶是也　癸
巳詔武學學生以八十人為額上舍十五人内舍二十
五人外舍四十人置博士學諭各一貟未幾詔學生以
百貟為額　甲午詔諸路州軍自今不得奏祥瑞前一
日執政奏事上曰前大理寺獄空不許上表稱賀甚為
得體比年四方奏祥瑞皆飾空文取恱一時如信州林
機奏秦檜父祠堂生芝草其佞尤甚蓮之雙頭處處有
之亦何足為瑞麟鳳瑞之大者然非上有明君下有賢
臣麟鳳之生亦何所取朕以謂惟年穀登可以為瑞得
真賢實能可以為寶漢武作芝房寶鼎之歌奏之郊廟
非為不美然何益於事　丁酉上謂執政曰卿等接賔
客有利害可行及人才可用者一一奏聞庶盡知民間
利病因亦可得人才　戊戌置六科以舉士一曰文章
典雅可備制誥二曰節操公正可備臺諫三曰法理該
通可備刑讞四曰節用愛民可備理財五曰剛方豈弟
勞績著聞可備監司郡守六曰知機識變智勇絶倫可
備將帥命侍從歲舉之如元祐中司馬光所請先是侍
御史湯鵬舉言今明詔侍從各舉所知臣輒條具六科
以備采擇乞俾薦者隨其才而舉之後有改節願坐繆
舉之罪詔吏禮部討論至是行下　右正言凌哲言臣
聞昔漢髙祖入闗悉除秦法與民約法三章耳所謂殺
人者死實居其首焉司馬光有言殺人者不死雖堯舜
不能致治斯言可謂至當矣臣竊見諸路州軍勘到大
辟雖刑法相當者類以為可憫奏裁遂獲貸配無他居
官者無失入坐累之虞為吏者有放意鬻獄之幸貸死
愈衆殺人愈多殆非辟以止辟之道也欲望特降睿㫖
應今後諸州大辟若情犯委實疑慮方得具奏其情法
相當實無可憫者自合依法申本路憲司詳覆施行不
得一例奏裁從之　户部尚書韓仲通言今斗米為錢
不滿二百正宜積穀之時若别置倉廩貯積以一百萬
碩為額遇有水旱助給軍食減價出糶實為經久之利
從之仍以豐積為名　禮部言今科科舉欲並依舊法
其鄉飲酒禮願行於里社者聽從其便從之　五月壬
寅參知政事沈該為尚書左僕射万俟卨為尚書右僕
射並同中書門下平章事　知婺州辛次膺升秘閣修
撰上因曰用人當盡公道若以私意喜怒取人則真材
實能何由得進邪　甲辰簽書樞密院湯思退知樞密
院事　丙午起居郎吳秉信舍人王綸並試中書舍人
中書不除舍人者近十年至是二人始有此授　戊申
詔故追復觀文殿大學士趙鼎特與致仕恩澤四名
辛亥言者論近年以來朝廷節取放免米麥菽豆柴薪
耕牛力勝等稅錢而不曽與減退稅務課額欲將稅務
年額量與減免却重行裁減收稅則例上曰此說極有
理如米麥之屬民所日用者既與放免若不量減年額
則巧作名目重斂以求敷數反為民害可依所乞令户
部措置立法　甲寅右朝請大夫李邦獻為荆湖南路
轉運判官邦獻知撫州還入對言近年用事之臣險愎
狠忌凡登對臣僚奏陳稍久或聖語有所詢訪陰即中
傷是致臣下所陳類皆不切之務畏禍甚者至託疾在
告望申飭臣僚凡有所聞盡言無隠從之遂有是命上
覽除目因謂大臣曰近緣遴選監司諸路稍稍有按發
官吏不職者罰不患乎不行但賞典亦不可無今後郡
守有治狀顯著者令諸司共奏當議褒奬如増秩賜金
之類或與陞擢有賞有罰則善惡知所勸沮矣　丙辰
尚書左僕射沈該監修國史右僕射万俟卨兼提舉實
錄院先是秦檜以監修兼提舉自該卨並相始分監修
及提舉為二至今因之該謂檜專政以來所書聖語有
非王音者恐不足以垂大訓乃奏刪之而取上即位至
今通三十年纂為中興聖語六十卷上之　甲子御史
中丞湯鵬舉乞申嚴福建廣東沿海銅錢出界之禁從
之　己巳前特進張浚度金人必敗盟是月上疏曰今
日事勢極矣陛下將拱手而聽其自然乎抑將外存其
名而博謀密計求所以為長久歟臣誠過慮以為自此
數年之後民力益竭財用益乏士卒益老人心益離忠
臣烈士淪亾殆盡内憂外患相仍而起陛下將何以為
策今天下譬如中人之家盜據其堂安眠飽食其間而
陰伺其隙一日有間其捨我乎書奏執政不省　六月
癸酉御史中丞湯鵬舉言陛下總攬權綱慎擇郡守臣
愚擬令郡守久任責以治效正當今之先務輔臣進呈
上曰此在慎擇監司監司得人舉刺公則郡守之職自
振矣由漢以來郡守有善政者多増秩賜金正不欲數
易久任亦不可為定制沈該等曰欲令監司帥臣同共
攷察課績列銜保舉再任仍令尚書省置籍上曰如此
甚善　甲戌宰執進呈祕書省校書郎黄中面對劄子
言自頃大臣用事屏棄忠良私眤憸人布在郡縣不復
以民為意自陛下一新百度監司郡守出於親擢謂宜
取法祖宗精選公忠明敏之臣每道分遣一人令徧歴
郡縣凡百姓之疾苦獄刑之寃濫財用之蠹耗官吏之
貪汙茍且與夫利之未興害之未除者皆得條具以聞
上納之乃詔諸路監司躬歴所部詢訪亷察條具以聞
當議黜陟　御史臺言因言章及告訐編置居住人曹
泳等未見申到貶所乞令所在押發稽留者抵罪從之
　丁丑新知湖州程克俊參知政事　戊寅沈該等奏
今次科舉臣等子弟親戚並令歸本貫就試因進早檢
㑹到祖宗典故乾德六年陶邴中第邴乃翰林學士承
㫖穀之子遽命中書覆試上曰往時秦塤中甲科所對
策敘事皆檜熺語朕抑之置在第三不使與寒士爭先
祖宗故事今可舉行遂詔貢院遵依咸平二年三月詔
㫖所試合格舉人内有權要親族者具名以聞
　(史臣曰建炎初策士一委有司不以一人好惡為之/升黜天下之至公也紹興中權臣罔上假國家科目)
　(以私其子弟親戚則聖㫁赫然拔/寒畯抑權貴亦天下之至公也)
　壬午詔故追復資政殿學士鄭剛中特與致仕恩澤
二名　乙酉祕書省正字兼實錄院檢討官葉謙亨面
對言陛下留意場屋之制規矩一新然臣猶有慮者學
術粹駮繫於有司去取之間天理之所在惟其是而已
取其合於孔孟者去其不合於孔孟者可以為學矣願
詔有司精擇而博取不拘一家之說上曰趙鼎取程頤
秦檜尚安石誠為偏曲卿所言極當於是降㫖行下
丁亥流星晝隕　戊子新湖南路轉運判官李邦獻入
辭言監司以互察為名取索他司職事因而騷擾乞戒
飭上可其奏因曰邊方正要卿發摘姦贓選舉循吏凡
有便民事可直奏來　丙午皇后宅敎授林同言太學
養士千餘人而月試人數或不及五之二良由知以科
舉為優不知以舍選為重如此則與方州取士何異恐
非國家立學校之本意也欲望特降指揮諸州敎官惟
許上舍登科人注擬庶幾士子有所歆慕以舍選為榮
詔吏部看詳申省　秋七月壬寅御筆蠲放民間一年
丁絹之數計二十四萬匹内十二萬匹令内庫支給本
色以惠細民沈該等言昨降指揮止為免丁錢今陛下
欲併與丁絹及綿全行蠲放聖恩寛大百姓蒙被實惠
上曰不惟寛民力且不失信於民上又曰近得一雨甚
可喜該曰只如今日蠲放民間丁絹便可召和氣致甘
澤　丁未夜彗出井宿間戊申宰執進呈次上曰朕當
避殿損膳以答天戒深慮朝政尚多闕失或民情疾苦
無由上達可降詔述此意許士庶實封言務盡應天之
實　詔今後選人初改官令吏部依法注知縣縣丞差
遣奏補承務已上人並須實歴親民知縣縣丞二任方
許闗陞通判言者論貴遊子弟干求堂除便用堂官差
遣理當親民故也　庚戌尚書左僕射沈該屬以星變
引咎上曰天象亦有常數此亦無益但思所以應天實
德以消天變可也該曰臣等當協心講求闕失民間利
害聖慮所及亦乞宣諭臣等奉行上又曰據所臨分野
當在秦晉間然朕以天下為憂豈間逺近耶　御史臺
主簿李庚言國家立薦舉之法將以捜羅人才激勸士
類嘗聞謝泌居官每發薦牘必焚香望闕再拜曰今日
老臣又為陛下得一士矣其不負君上如此比年以來
士大夫經年不剡一奏以待權臣不時之須閣部不舉
一人以為子孫換易之地甚至闗陞改秩各有定價交
相貿易如市賈然是以亷隅之吏絶意於榮塗而姦贓
不逞之輩侵漁公上掊斂百姓日營包苴之計其弊有
不可勝言者欲望明立法禁應買賣舉狀之人取者予
者各坐贓論詔令有司立法其後刑部乞依薦舉受財
法施行從之　癸丑詔臣民封事及監司守臣條具便
民事件言刑獄財計者各委本部看詳餘並委中書舍
人吳秉信王綸權給事中凌景夏仍添差權禮部侍郎
賀允中分輪看詳務要詳盡　乙卯沈該等言夜來星
象全然退減陛下尚未御正殿臣子之心實不自遑上
曰雖漸次消弭朕方憂懼恐未須如此當與卿等交修
不逮上荅天戒耳上又曰往時士子或因上書忤秦檜
意押往本貫或他處聽讀不曽檢舉施行該曰聖慮及
此寒士之幸也　詔故贈右諫議大夫陳瓘特賜諡忠
肅先是上謂輔臣曰近覽瓘所著尊堯集無非明君臣
之大分深有足嘉易首乾坤孔子作繫辭亦首言天尊
地卑春秋之法無非尊王王安石號通經術而其言乃
謂道隆德駿者天子當北面而問焉背經悖理甚矣瓘
宜賜諡以表之　丙辰夜彗星没　丁巳宰相沈該率
百官拜表請御正殿復常膳詔不允表三上許之　戊
午詔近令諸路監司守臣條具便民合行寛恤事件提
㸃刑獄官親行決獄緣四川去朝廷逺尚慮奉行滅裂
致實德不能及民可令制置使蕭振總領財賦湯允恭
催督如奉行弗䖍按劾以聞當重寘典憲　辛酉夜天
雨水銀　八月壬申宰執進呈大理寺主簿郭俶轉對
論差役事上曰自有成法不須更改今朝廷法令無不
具備但當遵守比來輪對及之官得替上殿官多是無
可奏陳致有率意欲輕變成法有司看詳尤宜詳審朕
觀漢史曹參遵蕭何畫一之法而漢大治葢何所定律
令既已大備若徒為紛更豈所謂治道貴清靜耶　癸
酉程昌時知桂陽軍代還論州縣科配被於細民而不
及於豪右上謂大臣曰科敷不均最為民害出榜之說
朝廷累有指揮唯是官吏為姦恐民間盡知數目不得
而欺隠所以不肯出榜耳上又曰臨安民有納本户絹
一匹被退因詢之云官中以不經攬户不肯交朕令人
用錢五千五百買之乃好衣絹已令韓仲通根治近在
輦轂尚爾外方想不勝其弊也　乙亥右正言凌哲論
改官之弊憸巧之徒多行賄賂薦章一紙隂求先容有
費及五六百千者欲革而正之以増考第減舉貟為救
弊之術上謂大臣曰祖宗舊法未易輕改在祖宗朝凡
事悉本仁恕未嘗真決一士大夫惟於贓罪則不貸葢
以贓罪害及衆不可不治故在法所舉之人犯贓舉主
當與同罪然自來不曽舉行故人不知所畏但嚴舉官
之令有犯者必與施行則人自知畏前弊自可革沈該
等曰陛下察見弊源如此臣等謹當遵禀　詔秦塤鄭
時中秦焆秦焞沈興等所帶階官並易右字曹冠周寅
鄭縜並駮放先是淮東提舉朱冠卿應詔上書論故相
當權私於子孫私於族里親戚私於門下憸人穢夫濫
竊儒科復占省額乞於曹冠等八人階官以右易左俾
正流品却將向來侵取人數復還今舉額詔侍從臺諫
看詳中丞湯鵬舉言冠卿所請委得允當但以有官人
赴試者合帶右字如無官人赴試者合行駮放庶協公
論故有是㫖其後又駮放曹緯一名　辛巳新荆湖南
路轉運判官李邦憲直祕閣新知秀州張偁為兩浙路
轉運判官壬午上諭大臣曰新除二漕臣卿等可召至
堂中面諭與近屢降寛恤事件令遍詣所部稅賦之足
否財用之多寡民情之休戚官吏之勤惰悉加訪聞如
有奉行弗䖍職事不舉者並按劾以聞庶幾可以警動諸
路使皆知所視傚　癸未宰執進呈淮南漕司具到米
價最賤處每斗一百二三十文上曰昨聞淮南米賤朕
恐傷農故欲乘時收糴以惠民今米價如是則未須急
候價減每石亦不下一千至時若户部無錢朕當自支
一百萬緡令收糴也　甲申言者乞令侍從官考察
縣令政績上曰此不須行侍從何緣遍知縣令能否兼
已委逐路監司考察聞奏矣上又曰大率賞罰須當並
行政治顯著者即與陞擢無狀者即與降黜則善惡知
所勸沮　乙酉沈該等奏今歲科舉極整肅有傳義挾
書者扶出上曰朕於此事極留意異時宰執侍從皆由
此途出若容冒濫所謂拔本塞源也　己丑詔蠲建康
府紹興二年以後至二十年終積欠内庫折帛錢二百
三十三萬餘緡絹二十萬七千餘匹以守臣張燾建言
累政以來積年拖欠歲久無所從出上特恩也　辛卯
參知政事程克俊提舉臨安府洞霄宫　左朝散大夫
景箎言四川虛估之數詔户部看詳來上後二日宰執
進呈次上曰景箎所論須量與減損若令看詳雖行下
數十次何益莫若便令總領所契勘合蠲減數目具申
朝廷庶幾民受實惠朕自即位以來如土木玩好邊事
錫予未嘗一有妄用凡以為民而已　甲午尚書吏部
侍郎兼權尚書張綱參知政事　丁酉宰執進呈右正
言凌哲論上饒知縣李維秬不法上令放罷取勘上又
曰近監司殊不舉職州縣官有犯臺諫論列得實監司
亦不加罪自今有犯監司若不按發並當行遣或降官
或罷任使之知畏諸路行遣三兩人即無不舉矣　九
月庚子朔奉國軍節度使開府儀同三司吳璘領御前
諸軍都統制職事判興州自建炎以來未嘗有使相為
都統制者故改命之璘嘗自著書號兵要大略謂金人
有四長我有四短當反我之短以制彼之長葢彼之所
長曰騎兵曰堅忍曰甲重曰弓矢吾當集蕃漢所長而
用之故以分隊制其騎兵以番休迭戰制其堅忍制其
甲重則勁弓強弩制其弓矢則曰以逺尅近以強制弱
其說甚備至於陣法有圖而無書焉　詔自今州縣官
贓私不法監司失按察者令刑部具名取㫖　辛丑沈
該等奏安南人欲買撚金線段此服華侈非所以示四
方上曰華侈之服如銷金之類不可不禁近時金絶少
由小人貪利銷而為泥甚可惜天下産金處極難得計
其所出不足以供銷毁之費雖屢降指揮而奢侈之風
終未能絶須申嚴行之　詔増置太學正錄各一貟
乙巳翰林學士兼侍讀陳誠之同知樞密院事　己酉
初潼川府轉運判官王之望被朝命措置銅山縣銅事
乃籍匠户置場烹鍊僅得五百斤之望乃請歲以六千
斤為額遇閏増五百斤從之　壬子詔諸路監司守臣
條具到裕民事令給舍看詳以聞　癸丑右朝奉郎鄒
栩追毁出身除名勒停送吉州編管栩知處州犯入已
贓為右正言凌哲所按法寺當流三千里宰執以獄上
上曰是入已贓否沈該曰據按是入已栩乃浩子上曰
浩元祐間有聲稱其子乃爾遂蹙頞久之曰既犯贓法
不當赦可特免真決仍永不收敘上又曰朕觀祖宗時
贜吏多真決邇來殊不知畏卿等可令有司檢坐祖宗
朝行遣贓吏條法下諸路先行戒諭使之曉然皆知祖
宗立法之嚴自後有犯當依此施行必無少貸甲寅尚
書省檢㑹天聖紹興真決贓吏指揮詔刑部鏤板行下
　戊午詔自今用舉士改官闗陞人令吏部置籍被舉
人犯贓其舉官具名取㫖施行如已被人論訟及他司
按發臺諫論列即不許旋行首舉上以吏徇私受賕妄
舉者衆故條約之　庚申知臨安府蔡嶷請對上謂大
臣曰朕當諭以束吏姦即還商賈物貨及木植價錢勿
留民訟如見得曲直即當面裁決其他如御膳之屬近
來未嘗取辦雖用片紙亦不責其供應沈該曰今日天
府之弊莫大於此三者陛下愛民如此天下幸甚　甲
子知樞密院事湯思退言祖宗舊制樞密院奉聖語則
副使錄之比歲不舉行欲依舊制聞語恭即書記同時
政記上進降付史館從之　丙寅上謂沈該等曰大理
寺人命所繫近聞吏多受賕最為不便不知請給比京
師如何若祿薄須量増然後可責其守法已而户部言
欲據見請十分為率量増三分上可之　戊辰御史中
丞湯鵬舉言法者天下之所通用例之所傳乃老姦宿
贓祕而藏之以舞文弄法貪饕貨賂而已不用法而用
例古未之聞也若刑部之所以㫁罪吏部之所以馭吏
最為劇曹此正猾吏可以上下其手而輕重其心者伏
望明詔吏刑部條具合用之例修入見行之法以為中
興之成憲從之後四年乃成　冬十月辛未沈該等奏
近以内敎有司依年例供進賞賚物帛有㫖退還者半
仰見陛下儉德上曰賞賚何必許數如此撙節歲中自
可省數百萬緡該曰陛下每事省約以寛財賦天下幸
甚　癸酉知隨州田孝孫直祕閣以京西諸司言其公
亷儉素流移安業也是日中書門下省檢正諸房公事
陳正同入對言縣令之職最為近民懲戒既嚴而不旌
異循良恐亦有所未至望令諸路監司採訪拔擢一二
不次用之庶幾威惠兼行人知勸沮上曰卿言正合朕
意早方有一郡守為監司所薦已令除職因任仍俟更
終陞擢之矣　乙亥詔以蜀去朝廷逺郡守尤須得人
令監司帥臣各舉知縣資序以上堪充郡守者二人制
置總領提舉茶馬各舉三人犯贓及不職與同罪令尚
書省置籍　甲申沈該等奏昨日進安奉皇太后回鑾
事實禮物陛下悉退出不受皇太后聖性節儉而陛下
仰能承順太后之美天下幸甚上曰宫中别無使用自不
須許多禮物皇太后今年七十七歲而步履康健如五
六十歲人自古帝后無有也
　(臣留正等曰顯仁皇后躬儉節用出於天性中外之/人莫不聞之如有司進金唾壺則曰宜易以塗金宮)
　(中燕飲用伶官纔三兩人所予緡錢無幾歲進金帛/帑積已充牣而一銖一縷不妄用此自古母后所未)
　(有之盛德也而我太上皇帝且能曲意以順承之雖/以朝廷大慶奉慈寕萬年觴而有司禮物皆卻而弗)
　(受噫兩宮之間慈孝相承而加之以恭/儉宜乎天人叶相而享天下之盛福也)
　丙申宰執進呈秀州守臣鄧根按崇德知縣林善問
不法科借折帛錢事詔罷善問仍取勘上曰科借錢若
一一在官猶可恐因而入已大抵贓吏最為民害今後
須盡追贓物不然自謂雖得罪猶不失為富人無所憚
也　丁酉詔前特進張浚依舊令永州居住俟服闋取
㫖先是浚奉母喪歸葬於蜀行至江陵㑹以星變詔求
直言浚慮金數年間勢決求釁用兵而吾方溺於宴安
謂敵可信蕩然莫之為備沈該万俟卨居相位尤不厭
天下望朝廷益輕雖在苫塊不得不為上終言之乃復
上奏大略言嚮者講和之事陛下以太母為重耳幸而
徽宗梓宫亟還此和之權也不幸用事之臣肆意利欲
乃欲翦除忠良以聽命於敵坐失事機二十餘年有識
痛心臣願陛下深思大計復人心張國勢立政事以觀
機㑹未絶其和而遣一介之使與之分别曲直逆順之
理万俟卨湯思退見之大恐以為敵未有釁而浚所奏
乃若禍在年歲間或笑以為狂御史中丞湯鵬舉即奏
身在草土名繫罪籍要譽而論邊事不恭而違詔書豈
復能為國家長慮却顧徒以閑居日久惟幾復用耳故
有是命　閏十月丙午詔亷州歲貢珠雖祖宗舊制聞
取之頗艱或傷人命目今可罷貢蜑丁縱其自便翌日
上謂宰執曰朕嘗讀太祖實錄見劉鋹進珠子馬鞍太
祖知鋹所採珠子甚多日役蜑丁數千人死者不少朕
以謂珠子非急用之物既是難得且傷人命故特令罷
貢以為一方無窮之利　己酉劉伯英特勒停送連州
編管以右正言凌哲論其諂附秦檜在江西湖南贓滛
僭侈也　辛亥尚書省請以去年十月二十二日以後
朝廷所行寛恤事件編類成册鏤板頒降從之　壬子
徽猷閣直學士致仕胡寅卒於衡州寅既退居乃著讀
史管見三十卷論周秦至五代得失其論甚正葢以蔡
京秦檜之事數寄意焉其書今行於世　甲子尚書吏
部郎中孫道夫試太常少卿道夫入對論蜀中稅絹之
外有和買有預俵又有激賞而蜀民尤以激賞絹為苦
稅米之外有逺倉有和糴又有對糴而蜀民尤以對糴
米為患以至鹹泉退縮鹽額頓虧酒徒零落課息欠少
破産失業比比皆是有司務増茶額以求羨餘禁繫山
氓使輸虚息欲革其弊雖捄焚拯溺不足以喻其急也
上感其言詔制置使司相度聞奏而道夫有是命　十
一月甲戌權禮部侍郎辛次膺言今諸路歲入數目實
多使有以理財而其入無欠有以節財而其出有節則
豈特財用充足葢將儲蓄沛然有餘矣願詔左右司同
户部取朝廷一歲中出入之數其入數拖欠失陷者嚴
立譴罰其出數則更加裁酌立為之數不得増添上曰
此誠今日急務然止有三說生財理財節財是也比年
生財之道講求略盡唯理財多因官司失職致有拖欠
使州縣得人必不至此若節財則用莫大於給軍既有
定額無從裁省今便當撙節不可妄費遂令吏部侍
郎陳康伯户部侍郎王促大理少卿陳章同措置　壬
午上謂大臣曰近太學試補弟子貟中程者詩賦多而
經義少數年後恐經義科廢矣宜令兼習經義沈該等
請俟省試畢上可之　丙戌尚書省言被㫖裁減吏額
法行當自近始乞裁定三省樞密院近來所添名額於
是六曹寺監百司各以舊額及新置人數來上朝廷悉
加裁損焉　癸巳吏部貟外郎王希亮言國家取士詞
賦之科與經義並行比學者去難就易競習詞賦罕有
治經至於周禮一經乃絶無有望自今經義文理優長合
格人有餘許將詩賦人材不足之數通融優取仍以十
分為率不得過三分從之　十二月癸丑尚書右僕射
万俟卨上重修貢舉敕令格式五十卷看詳法意四百
八十七卷　甲寅罷江淮等路提㸃坑冶鑄錢司以其
事付轉運司　己未宰執聞進呈殿中侍御史周方崇
論陳惇趙迪之貪暴無恥上曰朕見人才難得未嘗不
留意愛惜每諭臺諫以風聞言事不可容易須再三詢
訪朕惟言者之聽豈可不審庚申上謂大臣曰昨下詔
求言四方之士陳獻甚多朕一一披覽所言利害極有
可取宜擇其議論尤切當者量與推恩庶幾有以勸之
時應詔者甚衆而後省以敕令所刪定官杜莘老新黄
州州學敎授潘慈明為首乃各循一資　秘書省著作
郎兼普安恩平郡王府敎授黄中言恩平郡王講禮記
終篇詔令講易時王府官龍淵已親幸他敎授或與之
過從觴詠中獨未嘗與之坐朝夕見則揖而退其後他
敎授多蒙其力而中獨不徙官
辛丑紹興二十七年春正月戊子詔侍從各舉宗室京
朝官材識幹治者二人特與召對　初朝廷歲於江浙
湖南福建諸州市軍器物料而州縣以無本錢率於人
户物力錢上敷納民甚苦之甲午詔皆以縣官錢償其
直　乙未詔兩省臺諫侍從有服親省試合格者令禮
部具名以聞自是遂為故事　二月丁酉朔詔自今國
學及科舉取士並令兼習經義詩賦内第一場大小經
各一道永為定制　壬寅江南東路提㸃刑獄公事徐
天民劾信州守臣周葵不恤郡政上謂宰執曰大抵元
歴知縣諳政事然後付之一郡必優為之今周葵止因
昨在言路好論事遂得虚名魏良臣力薦之及治郡乃
不職與宫觀宜矣　甲辰詔試中武學生依監學例給
綾紙　丁未權尚書禮部侍郎辛次膺試給事中自巫
伋遷後給事中不除者七年　張子華除名勒停送萬
安軍編管仍籍没家財子華嘗提舉廣南市舶言者奏
其贓汚不法遣大理寺丞莫濛即廣州鞫之法當絞故
有是命　禮部貢院奏應博學宏詞科左迪功郎周必
大合格詔堂除建康府府學敎授普安郡王見其所試
以為有掌誥才大善之　壬子宰臣沈該等言太廟仁
宗英宗兩室前柱生芝草欲率百官拜表稱賀許之
戊午御史中丞湯鵬舉參知政事鵬舉為臺官凡一年
有半所論皆秦檜餘黨他未嘗及之　三月己巳侍御
史周方崇請京局改官並先注知縣上以問宰執沈該
曰選人改官後涉歴親民實為良法上曰徽宗嘗言仁
宗朝每除執政大臣必先問曽歴親民否葢親民則能
通世務置之廊廟天下利病知過半矣此朕昔年恭侍
親聞玉音誠可謂萬世法也遂從之　丙子宰執進呈
從官所舉人材詔並赴行在　詔兩省官依侍從薦所
知　丙戌上御射殿引正奏名進士唱名先是御筆宣
示考試官曰對策中有鯁亮切直者並寘上列以稱朕
取士之意時王十朋首以法天攬權為對閻安中策言
太子天下本臣願陛下㫁自宸衷蚤正儲位以係中外
之望詳定官定十朋為第九編排官孫道夫奏其詞語
鯁切上覽之前三日謂大臣曰今次舉人程文議論純
正尤多切直自此人才極有可用翌日又謂大臣曰昨
覽進士試卷其間極有切直者如論理財則欲省修造
朕雖無崇臺榭之事然喜其言直至論銷金鋪翠朕累
年禁止尚未盡革自此當立法必禁之去年交趾獻翠
毛五百尾朕未嘗用當焚於通衢湯思退進曰陛下旌
直言以冠多士焚翠羽以革侈靡皆盛德事時上臨御
久主器未定大臣無敢啓其端者安中對策獨以儲貳
為請上感其言擢安中第二遂賜王十朋等四百二十
六人及第出身始蜀人之未集也上數有展日之命沈
該奏天時向暄恐陛下臨軒不無少勞乞一面引試後
有至者臣等策之中書定其髙下上不許曰三年取士
朕豈憚一日之勞耶及唱名至安中及第三人雙流梁
介上連舉首謂該曰如何該大慚悚　丁亥特奏名進
士李三英等三百九十二人武舉進士趙應熊等十五
人特奏名一人授官有差應熊武藝絶倫且試南省為
第一人上謂大臣曰今次魁選文武皆得人應熊弓馬
甚精文字亦可采朕樂於得士雖終日臨軒不覺倦也
　詔自今宫人以銷金鋪翠為服飾者令會通門譏察
犯人追賞錢千緡經手轉入皇院子等並從徒二年科
罪用王十朋之言也　己丑詔減三川對糴米十六萬
九千餘碩䕫路激賞絹五萬匹兩川絹估錢二十八萬
有奇又減茶引錢九十五萬餘緡上謂宰執曰前日下
有司詳其事正欲知向後兵食無闕使民被實惠若無
以善後恐又别有改更非所以裕民初講利害想四川
之民日望蠲免今此足以慰其心矣　辛卯守尚書右
僕射同中書門下平章事万俟卨薨　甲午除民間買
賣耕牛之稅　夏四月庚戌宰執進呈趙逵所薦士上
曰三吳才行之士往往知其姓名惟蜀中道逺其間文
學行義有可用者不由論薦無由得知前此數年蜀中
仕宦者例多隔絶不得一至朝廷甚可惜也自秦檜專
權深抑蜀士故上語及之沈該曰近日蜀中士大夫多
被薦舉已得㫖隨材召用上曰甚善　壬子權尚書刑
部侍郎張礿降一官放罷先是礿奉詔薦主管官告院
鮑嚳召對而人才凡下上諭大臣曰朕不能盡識天下
多士故令侍從臺諫各舉所知若不精審非朕求才之
意乃罷之　已未玉牒所進呈太祖太宗魏悼王三祖
下仙源類譜　壬戌進呈閣門衹候趙應熊擬江南東
路安撫司准備差遣上宣諭曰朕觀應熊所試弓馬文
字皆有可採可謂有用之才湯思退曰應熊初入仕且
以帥司准備將處之以養資望上曰善　五月丙寅敷
文閣直學士左承議郎四川安撫制置使兼知成都府
蕭振特轉左朝奉大夫落直字上以振治蜀有聲執政
請進一職遷四官上曰四川善政前有胡世將今有蕭
振振蠲減重賦蜀人安之近薦武帥又皆得人可除直
學士　戊辰上謂輔臣曰今四方無事當以民事為意
監司郡守不可不得其人輔臣進呈湖南轉運司奏知
長沙縣常禋名臣之後修㓗自持束吏愛民衆所稱譽
詔進禋一官俟任滿與陞擢　壬申上謂沈該曰頃蜀
中歲貢錦繡帟幕雖民之幼女亦追以供役作其擾如
此朕令止之蜀人極喜近又減四川民輸至一百二十
餘萬民力必稍寛矣　癸酉興化軍免解進士彭與進
所著周易解義及神授圖大極歌詔特補下州文學
己卯新明州州學敎授郟次雲入見奏請守令闕則擇
清望官臺諫闕則擇郡邑循吏為之上謂大臣曰朕用
人正欲内外適平如監司守令治狀顯著不必一一召
來當賜秩賜金且令久任遂以次雲行國子錄　六月
戊戌西川安撫制置使兼知成都府蕭振卒振再守蜀
凡二年時利州舊宣撫司有積緡二百萬守者密獻之
朝下制置司取撥振曰此所以備水旱軍旅也一旦有
急是又將取於民請於朝留其半比卒蜀人思之　甲
辰宰執進呈秘書省著作佐郎黄中轉對言仰惟神宗
皇帝即位之初厲精求治常慮萬事之幾不能徧燭首
舉舊章每遇起居日俾百寮轉對陛下厲精庶政無異
於神宗之用心故百寮轉對至今行之未嘗廢也然而
二十年間大臣專恣好佞惡直一時習尚往往以言為
諱凡所建明不過毛舉細故以塞責而已如神宗皇帝
所以詔告丁寧葢未之有也臣謂陛下宜追述神祖之
意特降詔書申飭在位自今以往應轉對之官有所開
陳要在竭誠盡忠切於治道毋得蹈常襲舊排摭細微
以應故事然後陛下觀其人擇其言而為之虚心訪問
俾得以盡其情實積日累月庶幾有補於萬一則舊章
不為虚設矣上覽疏曰中所論極當大抵轉對之法恐
朝政闕失民間利病有不得上聞者皆當論奏自秦檜
當國轉對之名雖不廢而所輪者不過大理寺官數人
攟摭細微姑應故事而已初無鯁切有及於時事者如
此則繆悠之談何補於國今中所言頗合朕意可令士
大夫知之　戊申知樞密院事湯思退守尚書右僕射
同中書門下平章事　壬戌祕書丞楊邦弼校書郎陳
俊卿並兼普安恩平郡王府敎授俊卿為學官多所裨
益一日普安郡王習毬鞠俊卿微誦韓愈諫張建封書
以諷王即誦全文不遺一字俊卿退而喜曰王聰明而
樂從諫社稷之福也　秋七月庚午王師心言鼎澧歸
峽産茶民私販入北境利數倍自知戾法不顧因去為
盜由引錢太重貧不能輸故抵此望别創憑由輕立引
價既開其衣食之門民必悔過改業而盜自弭矣上覽
疏謂宰執曰茶鹽禁㩁本為國用所需若財賦有餘則
摘山煮海之利朕當與百姓共之姑遵舊制可也　户
部侍郎林覺言國朝慶歴以來歲鑄錢一百八十餘萬
緡其後亦不下百萬如前年猶得十四萬緡去年猶得
二十二萬緡而提㸃司官吏徒縻祿廩朝廷罷之但付
之漕司議者以為諸路物料有無不等運司不相統轄
無以通融鼔鑄欲出户部錢八萬緡為饒贑韶三州鑄
本委各州通判主管漕臣往來措置今歲權以二十三
萬緡為額即不得復以舊錢代發從之　江南西路轉
運判官黄仁榮知衢州荆湖北路轉運判官楊沂移江
西路上覽除目曰監司守臣席未及暖已輒更易不惟
迎送勞費而官吏軍民於刑敎獄訟亦莫知所適從自
今悉令久任　辛未下詔戒敕汚吏　癸酉下詔戒飭
監司郡守舉劾守令毋得觀望當路狹情徇私有賞有
罰朕當信而必之　丙戌御藥院言永祐昭慈等欑宫
帝后生辰酌獻所用鋪翠鏤金花乞以藥玉葉漆金紙
代充從之時上禁銷金鋪翠甚嚴自禁中始　八月甲
午三省疑京西轉運副使霍蠡知潭州同知樞密院事
陳誠之言蠡有風力必能為陛下辦事但京西難得其
人聞知鄂州熊彦詩久諳軍中事可以除代上曰蠡歴
官多年在京西尤鎮靜彦詩累任郡守此二人皆可用
朕思今天下無事惟在留意監司郡守卿等皆持公心
商確人才朕謂雖未盡得人將見十得七八矣誠之曰
臣獲與廟堂末議雖迂愚無取至於進擬人才實不敢
萌私意上曰朕用卿為執政已及一年卿見朕聽㫁之
際曽有一毫私意否誠之曰陛下無私如天地臣夙夜
奉承實千載之遇也　乙未參知政事湯鵬舉知樞密
院事　丁酉詔重修宗學用宗丞吳景偲請也　辛亥
詔諸路換給不盡僧道度牒並納禮部用三省請也上
曰昨權禮部侍郎賀允中上殿朕問即今僧道之數允
中言有僧二十萬道士纔萬人朕見士大夫奉佛其間
議論多有及度牒者朕謂目今田業多荒不耕而食猶
有二十萬人若更給度牒是驅農為僧且一夫受田百
畝一夫為僧即百畝之田不耕矣佛法自東漢明帝時
流入中國終不可廢朕亦非有意絶之正恐僧徒多則
不耕者衆矣　己未湯鵬舉奏前日罷坑冶鑄錢司歸
諸路轉運司必能就緒上宣諭曰此一事朕詢之士大
夫亦無他說獨王珪再有章疏朕謂凡有建立人各以
所見相可否歸之至當而後可若一人唱之百人和之
事或未當朕則何取　庚子詔置提領諸路鑄錢官於
行在命侍從或卿監一貟置官屬二貟　九月癸酉參
知政事張綱罷知婺州　吏部尚書兼侍讀陳康伯參
知政事　戊寅詔淮南京西湖北路州軍自紹興十四
年至二十七年合起内藏軍紬絹錢帛可並與蠲免日
後合起發數目令逐路提刑轉運司官親巡所部度量
事力開具的實合發納分數以聞自來年始先是諸路
久逋内藏庫紹興甲子以後合發上供錢帛上欲悉與
蠲之以諭宰執沈該曰昔唐𤣥宗有云朕雖瘠天下肥
矣大哉王言此所以致開元之治也朕有取焉朕約於
奉已内帑未嘗妄費一金邊郡所欠故多然户口未復
責輸實難可悉與蠲免　癸未夜雷　乙酉新知漢州
于霆入辭上曰蜀中地逺卿至官有民間疾苦利病一
一奏來仍須速行不宜緩也　丁亥秘書省校書郎葉
謙亨言祀典散佚望酌景德故事命禮官及祕書省取
祭祀之式勒成一書目曰紹興正辭錄以為彞制從之
　冬十月丙申上曰朕在京師時惟開封府頗類外官
官司如大理寺御史臺法令嚴密官吏謹畏無敢干以
私者自渡江以來大理寺治獄官吏極有姦弊至於容
情請託賄賂公行玩習既久理宜懲革　乙巳以講筵
讀三朝寶訓徹章燕儒臣始用化成殿樂侍讀王師心
因講畢奏曰祖宗創業垂統所以長慮却顧為萬世子
孫之計甚備熙寧大臣私意改作流毒至今不可不監
又言帝王之於史其要在於觀得失究治亂今進讀漢
書願摘切於治體者讀之　己未上謂宰執曰近臣僚
獻利害往往各述己見未必知有無見在之法自今宜
令有司講究詳審無輕改祖宗成憲湯思退等曰臣僚
奏請不惟未詳條具固有便於一方而不可行於天下
豈容輕議改法當依聖訓行之　辛酉詔四川制置司
總領所轉運常平司各具所部州縣有無旱傷聞奏如
有旱傷即行減放仍以舊宣撫司樁積錢米賑濟之
十一月癸亥朔詔減福建路轉運司鈔鹽錢每年八萬
緡初提舉常平茶鹽事張汝楫乞行鈔法上問同知樞
密院事陳誠之如何誠之曰閩中山溪之險細民冒法
私販雖官賣鹽猶不能絶若百姓賣鹽豈無私販之弊
第恐不盡請鈔則有虧額上曰中間福建曽用鈔法未
幾復罷若可行祖宗已行之不待今日正如萬户酒前
日欲㩁者甚多然竟不可行大抵法貴從俗不然不可
經久時福建歲認鈔錢三十萬緡乃詔減八萬自此漕
司及州縣稍舒不復抑售於民矣　乙丑太常少卿充
賀金國正旦使孫道夫閤門宣贊舍人充副使鄭朋辭
行道夫既至敵廷金主亮詰以闗輔買馬非約始欲敗
盟　己卯刑部奏百姓張璘等用藥殺人劫取官綱公
事上曰此罪當死古者用刑貴情法相當祖宗以來好
生之德間有用例貸死刑者然不可為常茍當死而不
死無以禁暴戢姦恐殺人愈多非愛民之道也辛巳右
正言何溥請特召大臣毋庸數易郡守上謂宰執曰此
論切中時病近亦有因事移易者今非甚不得已且令
成資湯思退曰豈惟郡守監司亦然昨因近臣薦除監
司至春間往往當替欲於卿監郎官中擇資淺者令中
外更代皆至成資而罷上曰如此不惟免迎送之擾亦
可革内重外輕之弊矣　丙戌進呈給事中賀允中封
駮吳國長公主女夫直祕閣鄭珙陳乞轉官添差浙東
帥司參議官事上曰命下逾兩旬鄭珙已被受差遣敕
矣宰執退召允中至堂面諭聖㫖允中申執所見不欲
中易翌日再進呈上曰雖稍後時所論極有理當曲從
之所降轉兩官指揮更不施行　丁亥知樞密院事湯
鵬舉罷為資政殿學士提舉在外宫觀免辭謝以殿中
侍御史葉義問累疏論其罪尋詔落職　己丑宰執進
呈次雪大作沈該等稱賀上曰前此久雨深以為慮幸
而穀價不至騰踴今得此雪來年二麥必大豐稔也
十二月乙未權吏部侍郎凌哲以湯鵬舉所薦不自安
乞守小郡上曰朕嘗與臺諫論大臣出處或以罪去但
及其身足矣至所薦引當觀其人若不問賢否一切斥
逐是使之為朋黨非公正之道也
　(臣留正等曰元祐相司馬光盡取熙豐之政與其人/而更新之天下至為相賀而程顥獨有憂色蔡確新)
　(州之竄一時大臣有名望如文彦博吕大防臺諫知/大體如劉安世范祖禹皆以為當然而范純仁獨為)
　(之慨然曰縉紳之禍自此始矣夫成敗興廢天也君/子能為其可為者至其不可為則安之以俟命而已)
　(固奚暇他顧然獨不觀諸水乎順而導之則行激而/怒之則搏今以其泛濫無畔際也堤而障之曰吾以)
　(止水也激而不已奔怒四出臣見決堤破岸傷物轉/甚耳惡乎止大哉太上皇帝之言也其殆知消息盈)
　(虚者乎夫漸而察之則不遽擇其已甚而去之則不/苛薄其法以待其改則不怨使元祐大臣家存斯言)
　(則士君子之紛紛竄逐奚至如紹聖之甚哉縱使有/之必不至空天下君子黨而籍之更歴再世以至於)
　(危亂而不悟也雖然天下之更相是非豈有既/哉太上皇帝之言臣願聖子神孫萬世寶之)
　詔諸路帥臣監司於本路武臣大使臣已上及見任
寄居歴任有勞効之人每歲各舉二貟以備量才任使
　兩浙轉運副使趙子潚言被㫖措置鎮江府沙田欲
選官打量隨地肥瘠輕立租課就令佃人耕種所有已
前收過租利不少依條合盡行追納入官詔人户冒佃
積年收過租課時免追納其田疾速拘收措置　甲辰
上謂宰執曰監司郡守固當久任然其間老病之人難
以使之在職葢移易不過有迎送之擾而廢弛則貽患
於一路一州利害孰為輕重今後有如此等可與宫觀
理作自陳
壬寅紹興二十八年春正月壬午罷廣南十州歲科黄
河紅藤錢二千九百餘緡　是日雷　甲申上諭大臣
曰比既詔監司刺舉守令而監司賢否勤惰將使誰察
之宜為立法乃詔監司貪墮不法臺諫自當彈奏其治
狀顯著之人令臺諫侍從三人以上公共推薦三省考
察取㫖　丙戌太府寺丞鄭知剛提舉兩浙東路常平
茶鹽公事知剛入辭上以其老病増劇諭大臣曰監司
非養痾之地可改授一差遣遂以為江南東路安撫司
參議官　庚寅上謂輔臣曰聞閩中民户輸納苗米每
斛為錢八千有諸同知樞密院事陳誠之曰近歲有之
上曰閩中米斛幾何誠之曰三千上曰使此錢悉以助
國猶恐有傷於民况資州縣妄費乎其令以實直取之
　二月丙申同知樞密院事陳誠之為知樞密院事先
是誠之因奏事上曰卿文人讀書乃知兵務如此之熟
遂進用之　乙巳尚書工部侍郎王綸同知樞密院事
　三月辛酉朔日有食之隂雲不見宰相欲率百僚稱
賀御筆日月薄蝕乃上穹垂戒而有司以隂雲不見欲
集班拜表稱賀殊非朕寅畏天威之意令毋得稱賀翌
日宰執共贊所降詔語上曰朕德薄不足以格天隂雲
蔽日葢偶然耳至於時雨霶霈此乃可喜也　甲子福
州童子莊大成十歲能誦經史書上謂輔臣曰朕即位
以來童子以誦書推恩者多矣未聞有登科名顯者何
也詔免解罷之　丙寅雷　丁卯玉牒所上三祖下仙
源積慶圖　祕書少監曽幾等上神宗寶訓一百卷
丙子宰執進呈殿中侍御史葉義問言宰執侍從薦引
人才須先赴都堂審察乃令上殿上曰天下人才若非
宰執侍從薦引朕亦何緣盡識俟召到並令引對不須
審察但臨時除授足矣近來士大夫以内任為榮以朕
觀之正當以民事為重或監司郡守有闕可擇行在官
更迭補外其外官有奉法循理實惠及民者亦須召擢
庶幾内重外輕之弊可以漸革乃詔今後侍從以上薦
引人才並須文行相副治績昭著務得實才以詳延之
意　戊寅詔曰朕式稽古訓為官擇人均治内外可今
後侍從有闕通選帥臣及第二任提刑資序曽任郎官
以上者卿監郎官闕選監司郡守之有政績者並須治
狀昭著及有譽望之人卿監郎官未歴監司郡守者令
更迭補外在内官除詞臣臺諫係朕親擢餘並須在職
二年方許遷除庶内外適均無輕重之偏職業修舉有
久任之效以副朕重民事之意　甲申内藏庫言湖婺
州所起綾羅率紕薄不堪三省擬欲退換上曰此皆民
所輸納若却回其物未必及民必致重擾朕不欲如此
第令薄懲兩州受納官可矣　夏四月丙申詔文臣中
大夫至朝奉郎武臣武功大夫至武翼大夫陳乞致仕
亡殁在出敕前而不曽犯入已贓及私罪徒者許蔭補
即亾殁在致仕後或已致仕而未亾殁之人但不犯入
已贓即許蔭補用權吏部尚書王師心請也自是犯私
罪徒之人皆得以遺恩任子矣　甲辰福建轉運判官
趙不溢奏南劒州禁軍作閙上曰治軍與治民不同又
事有雖大而可闊略雖小而不可貸者顧其情如何耳
此豈可姑息自今有犯但當行法更當精擇守臣使任
其責　五月癸亥嚴州遂安民江大明等作亂犯衢州
官軍獲之是日以聞上曰既已獲賊賞宜速行若稍緩
即失信於人無以示勸既又奏賞事上曰土豪賞太輕
宜加一等朕於賞典必務從厚不然無以勸功又不可
濫若厚賞而復濫尤非勸功之道也　庚午權户部侍
郎徐林奏版漕調度闕乏上謂大臣曰祖宗以來所用
亦廣未聞不足今朝廷無他浮費於經費中又務從約
而有司每告乏何也孔子曰百姓足君孰與不足藏之
於民猶外府也為今之計但當裁節不可取之於民
甲戌宗正少卿楊偰乞將取應宗子比府監進士理年
免舉上曰此自有成法遵守可也祖宗以來若可行不
至今日矣　丁丑起居舍人洪遵請以經筵官除罷及
封章進對燕㑹錫予講讀問答等事悉行編錄以邇英
記注為名從之自是年秋講始　是月金主亮謀欲再
修汴京而徙居之為南侵之釁　六月壬辰入内修武
郎蔣堯輔除名不刺面配新州牢城堯輔為永祐陵都
監以不法屬吏當死上因謂輔臣曰朕待内侍加嚴故
比前犯法者少以此知人主之於臣下以嚴御之者乃
所以愛而全之也　癸巳禮部言目今諸州保明到童
子乞試者欲依祖宗典故並送國子監試驗訖如合格
者送中書宰執聚㕔舍人挑試又合格者取㫖推恩從
之　是日流星晝隕　丙申詔以盛暑遣翰林醫官四
貟遍詣臨安府城内外診視居民合用藥於和劑局應
副俟秋涼罷　是日嘉陵江水溢入興州城壞棧道利
州大安軍皆被水　甲辰樞密院都承㫖陳正同言諸
路奏讞死囚例多降配非是上曰刑罰非務刻深欲當
其罪若專事姑息廢法用例則人不知畏非所以禁暴
戢姦卿等可諭刑部常令遵守成憲
　(史臣曰言刑以不殺為仁言法以撫摩茍安為得策/世言俗士信哉南劒言兵變上曰此但可行法福州)
　(請寛海盜死上曰此姑息耳不惟是也以招安為非/弭盜之法以首身為非御軍之法明乎哉聖人之慮)
　(也/)
　秋七月辛未右正言何溥言近朝廷擇取敎授通判
之闕于部以為堂除臣獨惜夫士大夫之才有長於為
邑者而置之無用之地使百里之民不見由求卓魯之
政甚可嘆也望用建隆天聖故事擇大縣闕為堂除上
謂沈該曰朕謂天下事治其末者不若治其本縣令末
也監司郡守本也若監司郡守盡得人則縣何患不得
人卿等為朕擇監司郡守足矣既而吏部請依故事遇
堂除知縣下本部取闕供給視諸州簽判餘如溥所請
從之　戊寅起居舍人洪遵面對論鑄錢利害大略謂
今錢寶不惟銷毁作器用而南過海北度淮所失至多
自罷提㸃官復置屬官二貟無異監司而鑄錢殊未及
額亦宜多方措置上諭大臣曰遵論頗有可採前後銅
禁行之不嚴殆成虛用銅器雖民間所常用然亦可以
他物代之今若自公卿貴戚之家以身率之一切不用
然後申嚴法禁宜無不戢者　己卯上出御府銅器千
五百事送鑄錢司遂大斂民間銅器其道佛像及寺觀
鐘磬之屬並置籍每斤收其算二十文民間所用照子
帶鑻之類則官鬻之凡民間銅器限一月輸官限滿不
納十斤已上徒二年賞錢三百千許人告自後犯者私
匠配錢監重役其後得銅二百萬斤　庚辰上出御製
郊祀天地宗廟樂章十三首示輔臣　甲申給事中賀
允中權吏部尚書允中在黄門多所駮正嘗因對論君
子小人之異允中言君子志在尊君則不能無忤小人
志在恱君故第為詭異此不可不辨也上稱美久之允
中又言聞陛下欲闢御苑以近某人園果乎上曰誰為
此言允中曰臣既有聞不得不奏也上曰卿言甚忠繼
有所聞宜悉以奏　尚書司封貟外郎黄中守國子司
業　乙酉詔諸路没官田並令出賣　知復州何榘言
湖北路所賣茶引歲有常額其間户口繁庶去處年額
不多是致小商私販以規利兼有人煙户口未及前時
而引數頗多科及保正甚者不問貧富以丁口一例科
抑詔提舉司參酌人户多寡通融措置毋得科敷　八
月戊子朔詔置國史院修神宗哲宗徽宗三朝正史
己丑詔諸路風水災傷州縣並令提舉官檢放苗稅而
賑貸其不給者用監察御史任古請也　戊戌尚書右
僕射提舉實錄院湯思退等上徽宗實錄一百五十卷
實錄自八年秋開院至是踰二十年乃成舊秦檜所進
自元符三年至大觀四年至是再加増潤然猶多疎略
云上御垂拱殿進呈訖奉安於天章閣又以小本進入
禁中　壬寅尚書省勘㑹張浚已服闋詔落職提舉江
州興國宫依舊永州居住　甲寅夜地震　九月己巳
初環周以大理寺丞面對論太湖地低杭秀蘇湖四州
民田多為水浸請復導諸浦分注諸江詔兩浙漕臣按
視至是轉運副使趙子潚等言總計用工三百三十餘
萬錢三十三萬餘貫米十餘萬石乃詔監察御史任古
提㸃刑獄徐康覆視遂出御前激賞庫錢平江府上供
米如其數用正月庚申興工　戊寅領御前都指揮使
職事楊存中言本司見造戰船乞置虎翼水軍一千人
駕放從之　庚辰中書舍人王剛中充四川安撫制置
使兼知成都府先是權禮部侍郎孫道夫言中外藉藉
皆謂金人有窺江淮意不知達聖聽否上曰朕待之甚
厚彼以何名為兵端道夫曰夷狄難測也彼身殺其兄
而奪其位興兵豈問有名願陛下預為之圖又言成都
帥陛下不可不擇宜求才可以制置四川者二三人常
置之聖度上云當儲人以待緩急之用剛中亦言禦戎
最今日先務之急夷狄之情強則犯邊弱則請盟今勿
計夷狄之強弱盍先自擇將帥蒐士卒實邊儲備器械
加我數年國勢富強彼請盟則為漢文帝犯邊則為唐
太宗上壯其言會西蜀謀帥上曰無逾王剛中矣遂有
是命又令道夫以蜀中利害語之時太常博士杜莘老
因轉對亦論金將敗盟宜飭邊備且曰勿恃其不來恃
吾有以待之上稱善再三　癸未三省言平江紹興府
湖秀州被水欲除下户積欠恐侵歲計乞令户部開具
上曰止令具數便於内庫撥還朕平時無妄費内庫所
積正欲備水旱耳本是民間錢却為民間用復何所惜
耶　甲申起居郎洪遵言臣幸得以記注陪侍經幄每
先朝書歴經筵官講讀畢許留身奏事而記注官未嘗
有奏事者皆云近例如此且聮名一歴不應别為二體
望許依講讀官奏事遵又言自紹興九年至今起居注
未修者殆十五年乞令兩制除見修按月進入外餘未
畢者每月帶修兩月皆從之　乙酉權户部侍郎趙令
詪言州縣義倉米積久陳腐欲行出糶及水旱災傷檢
放不及七分去處亦許賑濟上曰義倉歲以三之一出
陳易新何至侵損土田自有髙下必俟通及七分則當
賑濟處絶少矣飢民何由得食卿等可别行措置　冬
十月戊子虞允文為祕書丞允文知渠州地磽民貧而
常賦之外又行加斂流江一邑尤甚允文奏罷之凡六
萬五千餘緡沈該薦其才召對允文獻言謂君道有三
曰畏天曰安民曰法祖宗時論韙之又論州縣科需尋
詔監司約束　初上作損齋屏去玩好置經史古書于
中以為燕坐之所且為之記權吏部尚書賀允中請以
賜羣臣庚寅上謂宰執曰允中嘗於經筵問朕好道之
意朕謂之曰朕之所好非世俗之所謂道也若果能飛
昇則秦皇漢武當得之若果能長生則二君至今不死
朕惟治道貴清靜故恬淡寡慾清心省事所謂為道日
損期與一世之民同躋仁壽如斯而已當降出碑本以
賜卿等
　(史臣曰在易之損六五君位也其辭曰或益之十朋/之龜弗克違元吉履尊以損則益之者衆所以元吉)
　(也然則自損之道/袛其所以為益歟)
　十一月丁巳朔出内庫錢三萬九千餘緡付户部代
平江府常湖州水災下户積欠租稅　辛酉詔大禮金
銀錢帛並減半供進翌日沈該等言近蒙聖恩捐内庫
錢代三郡積欠以寛民力今所進又減半深恐錫賚之
際或不足用上曰大禮支費朕半年前預立定格無分
毫濫比之前郊才及十之五該曰陛下恭儉出於天性
豈前代帝王所可跂及　己卯冬日至合祀天地於南
郊赦天下故事每遇大禮則命近臣看詳編置罪人所
犯或放或徙秦檜用事士大夫貶責者雖屢赦不移至
是用何溥言壬午命權吏部尚書賀允中刑部侍郎楊
揆儉舉因是遂為永制　十二月辛丑上謂大臣曰近
州縣官吏曽經臣僚論列而監司郡守失於按發雖已
行遣一二其餘待罪者皆放恐公然容庇姦贓之吏無
所忌憚壬寅詔自今量其輕重必行責罰不許待罪
是歲賜道人黄元道號達真先生御製贊賜之　上召
對蜀人皇甫坦問何以治身坦曰心無為則身安人主
無為則天下治復問長生久視之術坦曰先屏諸欲莫
令放逸丹經萬卷不如守一上歎曰真人也為書清虚
二字以名其庵且繪其象於禁中焉
己卯紹興二十九年春正月庚辰左正言何溥請禁諸
州科責倉鹽上曰鹽雖民間常用之物不可一日闕至
於科賣則為大害朕頃在京東目擊此事州縣抑民均
買謂之計口食鹽其後盜繇此起今當嚴禁止之
　(史臣曰㩁弊法也而又計口抑配以虐取之民將何/堪此後世一切之政徒謂其食用所湏官有必鬻之)
　(令莫我違者敢為不恤以欺吾君也民知其不吾恤/亦輕於為盜此固聖君之所動心也其後福建鹽綱)
　(有歲鬻名額以率價於民/者亟命革之君之仁至矣)
　二月丁亥初諸州鑄錢監自紹興以來或省或并其
存者所鑄亦希故兵匠有闕不補視舊數損十之三積
其衣糧號三分闕額錢饒池江建嚴韶信衡南雄南安
諸郡皆有之提㸃坑冶司之未廢也朝廷三次降銅本
錢凡三十六萬緡至是權户部侍郎提領鑄錢趙令詪
言諸州三分闕額錢已積下六載今欲撥付諸監充銅
本從之是後不復降本第收諸州所樁以資鼓鑄之用
　辛卯詔信州上清正一宫道士張守真特封正應先
生守真道陵三十二世孫也　丁酉詔蠲四川折估糴
本積欠錢三百四十萬緡　戊戌雪又雨雹　壬寅上
諭大臣曰近户部㑹賣田數數頗多須樁管近時士大
夫持論多說百姓足君孰與不足見公家稍寛遽欲免
民常賦不知緩急闕用取之甚難非時而科是謂横斂
茍徒知施惠之虚名而不恤横斂之實害豈愛民之道
也　己酉上謂大臣曰聞江西境内有群聚而掠人於
道者凡災傷處悉令賑濟蠲欠已及二十七年不知州
縣奉行如何輕徭薄賦自無盜賊故唐太宗用魏證之
言行仁義既效且曰惜不令封德彞見之然德彞與虞
世基軰皆隋朝佞臣誤煬帝者太宗受命自當斬之以
為奸佞之戒　祕書省校書郎汪徹言立國惟文武二
道而人才尤不可偏要當求於無事之時陛下親政以
來除召四出滯者奮屈者伸然武臣中未聞有薦者望
詔帥臣監司於本路大小使臣舉智謀可充將帥勇鷙
可率士卒者其侍從臺諫官如有所知亦許論薦自孫
道夫使還言金主亮詰以闗陜買馬非約恐將來釁於
我士之有識者黙為此慮而未敢顯言為備徹因轉對
首有是請上從之　三月丙辰朔詔今後四川類試用
九月十五日鎖院　癸亥夜雷聲初作　丙子詔諸路
州縣紹興二十七年以前積欠官錢三百九十七萬餘
緡及四等以下户係官所欠皆除之宰執奏擬詔意上
曰輕徭薄賦所以息盜歲之水旱所不能免儻不寛恤
而惟務催科有司又從而加以刑罰豈使民不為盜之
意故治天下當以愛民為本　丁丑詔帥臣監司侍從
臺諫歲舉可任將帥者二貟具材畧所長及曽立功效
聞奏　大理評事趙善養言古者制民之産皆有定法
比年以來為害甚者無如差役今官户田多差役並免
其所差役無非物力低小貧下之民州縣稍不加恤求
其安裕樂業不可望也望命有司立限田之制以抑豪
勢無厭之欲户部奏品官之家所置民産依條格合得
頃畝已過數者乞免追改將格外之數衮同編户募民
差役詔給舍同户部措置其後給事中周麟之等請品
官子孫名田減父祖之半其詭名寄産皆併之滿三月
不陳許人告以其田之半歸官餘給告者其募人充役
並募本縣土著有行止人充從之　夏四月壬辰國子
司業黄中賀金主生辰還時金主亮再修汴京以圖南
牧沈介為賀正旦使先還不敢言中歸為上言彼國治
汴京役夫萬計此必欲徙居以見迫不可不早自為計
時約和久中外解弛無戰守備上聞矍然曰但恐為離
宫也中曰臣見其所營悉備此不止為離宫若南徙居
汴則壯士健馬不數月可至淮上惟陛下深圖之宰相
沈該湯思退聞之詰中曰沈少監之歸屬耳不聞此言
公安得為此也居數日復往白請以妄言即罪思退怒
至以語侵中時中書舍人洪遵亦請密為邊備該等不
聽　己亥鎮江府火　辛丑詔修臨安府至鎮江運河
堰閘　壬寅國子司業黄中守祕書少監近例使北還
者率得從官宰相以中言敵有南牧意惡之故沈介遷
吏部侍郎而以中補其處先是武成王廟生芝草武學
博士朱熙載密為圖以獻熙載湯思退所薦也於是宰
相召長貳赴都堂責之曰治世之瑞抑而不奏何耶祭
酒周綰未及言中指其圖謂曰治世何用此為綰退而
歎曰惜不使通老為諫諍官也　辛亥宰執進呈祕書
省正字王端朝請選縣令先是累詔監司帥守舉按縣
今功罪雖間有發摘而未聞特薦一二人者葢務專行
法而無旌賞使人歆艷恐非勸功之道乃詔縣今有政
績者委諸司同薦不次陞擢以風勵之　五月己未上
與宰執論儲畜事上曰比緣河流淺澁綱運稽緩已支
内帑錢五百萬緡以佐調度朕自息兵講好二十年所
積豈以自奉葢欲備不時之須免臨時科取重擾民耳
可令户部計每歲經常之費量入為出而善藏其餘自
非饑饉師旅勿得妄動　辛酉詔官貟豪富之家計囑
諸軍部轄人放債與軍人厚取利息於請受内尅還有
害軍政令内外諸帥幾察禁止其有債負日下除放即
理索及還之者皆抵罪自今有犯命官取㫖　己巳宰
相沈該湯思退言近㫖令監司守臣按察所部官屬其
治績顯著者保舉陞擢緣未有定立條目致舉刺皆未
能當竊見元祐間司馬光陳請舉按官吏八條委是詳
密於今可見臣等今重行修立舉薦四條曰仁惠(謂安/民利)
(物衆所畏愛非疲軟/不立曲取人情者)公直(謂心無適莫事不吐茹非/内私外公實佞詐直者)明
敏(謂深察情理應機辨事非/飭詐掠美利口矜功者)亷謹(謂安貧守分動遵法/度非詐情釣名偷安)
(避事/者)按察四條曰苛酷(謂用刑繁苛/殘虐踰法)狡佞(謂傾險巧詐/危人自安)
昏懦(謂不曉物情/依阿無守)貪縱(謂饕餮無厭/任情不法)凡應薦舉者州舉
之部使者部使者舉之朝廷皆籍記姓名隨材任使
庚午詔武舉人依府監年數與免解　六月甲申朔同
知樞密院事王綸為大金奉表稱謝使知閣門事曹勛
副之時士大夫數言敵情難信請飭邊備沈該等不以
為然奏遣大臣往探敵意且尋盟焉　乙酉詔減荆南
府路經總制錢四千七百緡以通判府事張震言民力
未復無可收趂也　丁亥權尚書禮部侍郎孫道夫罷
知綿州道夫數言武事沈該慮其引用張浚故出之
己亥提學江州太平興國宫張九成卒年六十八九成
既以病風廢且喪明前五日兩疾頓除其親舊皆喜至
是偶與諸生讀江少虞所集皇朝類苑至章聖東封丁
謂取玉帶事忽怒曰丁謂姦邪雖人主物亦以術取因
不懌廢卷而入疾復作不能言一夕卒　癸巳殿前司
選鋒軍統制李顯忠陞都統制楊存中為上言顯忠才
氣豈宜處之褊裨故有是命　丙申知樞密院事陳誠
之知泉州尋與宫觀奪職　丁酉詔累禁不得以包苴
交結而邇來尚或有之在州縣則科取於民在軍旅則
掊尅卒伍夫居上位者必有所欲而後人得因其所欲
以濟請託之私宜申戒飭有犯重寘於法仍令臺諫糾
彈在外令監司按劾　己亥參知政事陳康伯兼權樞
密院事以西府全闕故也　辛丑左朝奉大夫李光守
本官致仕光既許便居行至江州而卒年八十二　丁
未中書舍人兼樞密都承㫖洪遵每邊防民隠必為上
言之北兵索郭小的劉孝恭等二百家遵執不可軍器
刓敝命遵科簡遵區别良窳衆謂熟於軍旅者所不及
由是上益嚮意用之　己酉尚書左僕射同中書門下
平章事沈該提舉臨安府洞霄宫庚戌詔該致仕以言
者彈擊未已上疏力辭職名乃有是命　閏六月癸丑
朔太尉知荆南府劉錡請益戍甲寅詔馬軍司選兵千
人騎二百戍之　秋七月壬午朔淮東安撫司言北邊
蝗蟲為風所吹有至盱眙軍楚州境上者然不食稼比
復飛過淮北皆已靜盡癸未上謂大臣曰此事甚異可
以為喜仰見上天垂祐之意陳康伯曰皆由聖德所感
鄰境聞之當自懾伏上曰然使其聞之必不敢妄作矣
　(史臣曰古者以灾異多興國謂其成於畏也成於畏/則君德彰矣朝桑所以彰太戊也鼎雉所以彰髙宗)
　(也熒惑所以彰景公也成矣今夫蝗之來不可祝而/去煌之生惟苗是食其去而不食果何以致之也德)
　(聞於天天且眷之矣虜安得而不/服臣以謂非誠於畏者不能也)
　乙酉詔自今功臣子孫敘遷當至侍從並令久任在
京宫觀庶幾恩義兩得永為定法給事中楊椿封還之
曰爵秩天下公器陛下縱私之奈清議何上面諭椿朕
欲以虚名奬用勲臣子孫椿曰名器不可假人恐倖門
一開援例者衆　丁亥權吏部尚書賀允中參知政事
　癸巳中書舍人洪遵言近奉指揮自今功臣子孫敘
遷至侍從並令久任在京宫觀永為定法臣竊計内外
將家子孫亾慮二千人若以敘遷不出十年西清次對
之班皆可坐致恭惟太祖皇帝之世所與開國創業及
南征西伐諸大功臣其子若孫不過諸司使惟曹彬之
子琮瑋以功名自奮王承衍石保吉以聮姻帝室皆為
節度使初不聞遞遷侍從之例今指揮一出使十年之
間清穆敞閒之地類皆將種非所以示天下之美觀望
收還前詔從之　戊戌翰林學士修國史周麟之言知
雙流縣李燾嘗著續皇朝公卿百官表九十卷詔給札
錄付史館燾博學剛正張浚張燾咸器重之秦檜盛時
嘗遣人諭意欲得燾一通問即召用之燾惡其誤國擅
權迄不與坐此偃蹇州縣垂二十年四川安撫制置使
王剛中聞其名奏以為幹辦公事初燾以司馬光百官
表未有繼者乃徧求正文實錄傍採家集野史増廣門
類起建隆迄靖康合新舊官制踵而成書其後續資治
通鑑長編葢始於此　庚子江南東路轉運判官李稹
為江淮等路提㸃鑄錢公事稹復置闕上諭宰執曰泉
司利害大槩有四坑户銅本人工木炭是也卿等宜諭
稹講究利害令鼓鑄復額以稱朕意　乙巳右僕射湯
思退等乞以上親書近降戒驕惰禁賂遺三詔立石於
尚書省以墨本頒於中外從之思退因贊雲章奎畫超
冠古今上曰朕自少時留心翰墨至今不倦然迄不能
臻其妙在唐惟太宗好二王書一時翕然相尚歐虞褚
薛皆有可觀朕有舊藏文皇數帖其間有好謙自牧上
畏天下畏羣臣等語不惟字畫可喜其用心實後世所
矜式也　八月丁巳執政以皇后生日用例從激賞庫
進銀三萬兩充禮物詔今自除皇太后生辰内敎犒賞
將士外朕生日皇后生日冬年寒食節並減半餘並免
宰執奏仰見陛下約已便民恭儉之德度越前代逺甚
上曰前後所進尚有餘若留之不過樁管以備不時之
須耳　庚申詔四川等處見在行在進士歸鄉赴試可
特令就兩浙轉運司附試一次其後試者七百五十人
詔令發解十五人　甲子詔兩浙東路提刑徐度兩浙
西路提刑吕廣問左迪功郎朱熹並召赴行在知建州
建安縣韓元吉令任滿日赴行在皆用輔臣薦也熹松
子少孤從延平李侗學弱冠中進士第調泉州同安簿
官滿當路尊敬不敢以屬吏相待同安之民不忍其去
五年而後罷於是慨然有不仕之志築室武夷山中四
方游學之士從之者如市上聞其賢故召之熹卒不至
　九月壬午詔委官詳定閩浙廣三路舶司條法用御
史臺主簿張闡請也舊畨商之以香藥至者十取其四
即貴細者十取其一闡前提舉兩浙市舶還朝為上言
三舶司歲抽入和買約可得三百萬緡上謂輔臣曰此
皆在常賦之外未知户部如何收支可取見實數以聞
　殿中侍御史汪徹言知英州吳名世所為貪酷詔放
罷令提刑司取勘其後法寺言名世贓罪絞詔貸死除
名藤州編管仍籍没家財　是夜雷　乙酉奉使大金
稱謝使王綸副使曹勛等還朝入見言鄰國恭順和好
無他丙戌宰相湯思退等皆再拜賀上曰葢前此中外
紛紜之論皆欲沿邊屯戍軍馬移易將帥及儲積軍糧
之類便為進取之計萬一遂成輕舉則兵拏禍結何時
而已今而後宜安邊息民以圖久長思退曰遣使尋盟
和好益堅皆陛下威德所致然金主亮已定寇江之計
綸所言葢妄也　甲午尚書右僕射湯思退遷左僕射
參知政事陳康伯守右僕射並同中書門下平章事上
謂康伯曰卿靜重明敏一語不妄發真宰相也今與思
退共政如有可否不憚商量康伯曰大臣論國事進退
人材自當盡心若媕婀取容植黨以自固臣不敢也
庚子皇太后韋氏崩於慈寧宫辛丑百官班慈寧殿宣
遺誥時百官入臨皆吉服吏部貟外郎虞允文獨易服
有非之者允文不改俄召百官易服甲辰有司以辰日
罷朝夕哭起居郎權中書舍人黄中爭之曰此非經且
唐太宗猶以是日哭其臣况臣子於君母乎　冬十月
癸丑皇太后殿攢有司以權制已訖請百官以吉服行
事黄中復曰唐制啓攢雖在易月之外猶曰各服其初
服今以易月故而遂吉服以殯非禮也朝廷用之於是
百官常服黑帶入朝衰服行事　辛未雨同知樞密院
事王綸因奏事言梓宫進發河道無淺涸之患上因論
溝洫利害云往年宰臣曽欲盡乾鑑湖云歲可得米十
萬碩朕答云若遇歲旱無湖水引灌即所損未必不過
之凡慮事須及久逺也　癸酉同知樞密院事王綸言
密院大事每與三省同議上曰樞庭雖五代之制疑太
祖太宗曽入思慮五代弊法祖宗掃除略盡惟存此一
二大者必有深意上又曰大臣固不當疑雖人告其不
軌朕亦不信若有姦邪即罷之不當任而疑也綸曰自
古帝王用人之道無越於此矣　十一月甲申日南至
命尚書工部侍郎王睎亮祀昊天上帝於南郊以輔臣
皆奉册寶不克齋故也　十二月甲寅諜報北界揭榜
禁妄傳起兵事上曰此事有無固不必問朕觀其科擾
勞役民不聊生豈是久長之道朝廷但當精擇牧守務
為自治安邊息民靜以待之耳　庚申金國賀正旦使
施宜生等入境先是宜生坐范汝為事逺竄遂奔偽齊
齊廢復為敵用累遷禮部尚書至是以翰林侍講學士
來賀來年正旦侍衞親軍馬耶律翼副之接伴使宗正
少卿金安節帶御器械韓俁迓之於淮岸口安節等發
舟至中流互問聖躬已宜生遣人謂安節此持賀禮而
來迓使安得服黒帶安國答曰太后上仙未逺若純吉
服恐成失禮北人曰既以日易月豈得至今未除安節
曰以日易月乃太后遺誥耳主上至孝以未卒哭尚衣
素服朝廷百官皆是黑帶北人曰頃者哀謝使之來朝
廷以宋國有喪尚令止樂今宜生等持賀禮而行迓使
當以吉禮相待安節曰往者哀謝使雖在制中不敢易
服尊上國也今在境内自當如禮久之宜生遣人來云
請使副自便安節疑其語不誠即召其引接宋國趙選
諭之云此事上有朝廷非使副所專日已向暮幸速赴
宴有頃宜生等答曰且從所諭相距踰兩時乃至岸
丙寅提舉萬壽觀兼侍讀張燾試吏部尚書初上知普
安郡王之賢欲建為嗣而恐顯仁皇后意所未欲故遲
回久之顯仁崩上問燾以方今大計所在燾曰儲貳者
國之本也天下大計無踰於此今兩郡名分宜早定上
喜曰朕懷此久矣卿言適契朕心開春當議典禮燾頓
首謝時風俗侈靡財用匱乏燾勸上止北貨之貿易省
非時之賜予罷土木減冗吏躬行節儉民自富足上嘉
奬再三　辛未同知樞密院事王綸進知院事　丙子
金國賀正旦使施宜生副使耶律翼見於垂拱殿時吏
部尚書張燾奉詔館客宜生素聞其名畏慕之一見顧
翼曰是使南朝不拜詔者也宜生閩人燾以首丘桑梓
語之宜生敬燾頗漏敵情燾密奏之且言宜為之備上
深然其說亮又隠畫工於中即使密寫臨安之湖山城
郭以歸既則繪為屏而圖已之像策馬於吳山絶頂後
題以詩有立馬呉山第一峯之句葢亮所賦也
　
　
　
　
　
　
　
　
　
　
　
　
　
　
　
　宋史全文卷二十二下
欽定四庫全書
　宋史全文卷二十三上
　　宋髙宗十八
庚辰紹興三十年春正月戊子吏部貟外郎虞允文面
對論敵决敗盟異時為南牧之計必為五道出蜀口出
荆襄止以兵相持淮東沮洳非用騎之地他日正兵必
出淮西竒兵必出海道宜為之備上頗納其言　癸巳
詔諸州守臣闕貟可令六曹尚書侍郎翰林學士臺諫
官正言已上各舉曾任通判資序公勤亷明治狀顯著
可充郡守者二人　尚書司封貟外郎鮑彪引年告老
吏部郎官楊樸虞允文葉謙亨胡沂洪邁司勲郎官陳
俊卿考功郎官陳棠等言彪篤學守道安於靜退甲科
及第處選調二十年了無遺佚阨窮之嘆其博物洽聞
可以備議論清介端慤可以表縉紳春秋雖多不見老
人衰憊之態而勇退戒得陳義甚高望表而出之以勵
士大夫之節制曰爾以經明行脩早擢上第壅閼不試
幾二十年龎眉郎潜垂上清近今纔七十耳幡然上歸
老之章爾之志决矣朕何忍閔勞以官職之事乎褒進
文階華以命服且詔有司上其子若孫一人大夫其脩
身守道以昌高年優游里閭以須三老五更之召可特
授左奉議郎守尚書司封貟外郎賜緋魚袋致仕　甲
午雷作非時　丙申尚書吏部侍郎葉義問同知樞密
院事　丁酉上曰昨見河朔有步擔米專欄猶於十里
外收税况舟船之多其擾可知當嚴禁止之　罷軍容
班本殿前司樂工也先是御前置甲庫凡乗輿所須圖
畫什物有司不能供者悉取於甲庫故百工技藝之精
巧者皆聚於其間日費亡慮數百千禁中既有内酒庫
而甲庫所釀尤勝以其餘酤賣頗侵户部贍軍諸庫課
額以此軍儲常不足前一日吏部尚書張燾因對論甲
庫萃工巧以蕩上心酤良醖以奪官課教坊樂工貟數
日增俸給賜賚耗費不貲皆可罷上曰卿可謂責難於
君明日罷甲庫諸局以酒庫歸有司減樂工數百人燾
之從容補益皆此類也　二月乙卯雪　丁巳監察御
史任文薦罷先是文薦為别試所監試有告舉人劉侯
度呉漸傳義者文薦不依條扶出而移之簾前且以狀
申都省詔給事中王睎亮密究其事二人皆避知舉官
御史中丞朱倬親而文薦里人也於是詔與文薦外任
　甲子宰相湯思退陳康伯奏事畢樞密院官將退上
留王綸葉義問同諭之曰朕有一事所當施行似不可
緩普安郡王甚賢欲與差别卿等可議除少保使相仍
封真王衆皆前賀綸義問退上曰朕久有此意深惟載
籍之傳並后匹嫡兩政耦國亂之本也朕豈不知此苐
恐顯仁皇后意所未欲故遲遲至今思退曰陛下春秋
鼎盛上天鑒臨必生聖子為此以繫人心不可無也上
復曰此事出於朕意非因臣下建明宰執退思退留身
言適奉聖訓非古帝王所及上曰朕覽唐宣宗事羣臣
有議及嗣儲者輒怒斥去可謂不達理矣於是普安郡
王自育宫中至是已三十年而王天資英明豁達大度
左右未嘗見喜愠之色趋朝就列進止皆有常度騎乗
未嘗妄視平居服御儉約每以經史自適嘗語府僚曰
聲色之事未嘗略以經意至于珠寳瑰異之物心所不
好亦未嘗蓄之騎射翰墨皆絕人上嘗謂近臣曰卿亦
見普安乎近來骨相一變非常人比也　丁卯吏部尚
書張燾充資政殿學士致仕時上欲用燾而燾以病疾
力辭且言臣年齒已暮氣力已衰是用抗章乞賜骸骨
今言愈切而寵彌厚懇愈力而位益崇儻恃鴻私不知
退避高爵厚祿處之自如則是前後告老之辭悉皆僥
僥進取之計要君罔上欺世盗名公議沸騰臣節掃地
䟽入上察其誠乃有是命　戊辰三省樞密院進呈普
安郡王加官移鎮進封國名及宣制吉日上曰可便以
為皇子此事朕志素定已九年矣顧外庭未知爾陳康
伯曰聖慮高逺豈前代帝王所可跂及臣敢為天下賀
上曰如恩平郡王璩亦與少恩禮令判大宗正事置司
紹興府思退言立皇子當降詔及遣官告郊廟上可之
甲戌内出手詔曰朕荷天祐序承列聖之丕基思所以
垂裕於後夙夜不敢康永惟本支之重彊固王室親親
尚賢厥有古義普安郡王瑗藝祖皇帝七世孫也自㓜
鞠于宫闈嶷然不羣聦哲端重閱義有立亢于宗藩歴
年滋多厥德用茂望實之懿中外所聞朕嘗考禮正名
昭示天下夫立愛之道始於家邦自古帝王以此明人
倫而厚風俗者也稽若前憲非朕敢私其以瑗為皇子
仍改賜名瑋丙子制以皇子為寧國軍節度使開府儀
同三司進封建王制既出朝士動色相慶中外大悦丁
丑宰執入賀上曰昨日宣詔想見人心喜悦湯思退曰
豈惟士夫雖閭巷細民無不鼓舞仰見睿謨英斷合天
人之心如此上又與王綸等論淮上盗賊因曰自古銷
盗賊之術無如輕徭薄賦綸曰陛下一語盡之矣昨罷
㩁場南北之商棄物而逃困於道路無所得食漸至抄
掠是時皆勸陛下嚴責州縣捕之陛下非惟不殺且給
之裹糧使各歸業不久遂定上曰知此道者惟唐太宗
綸曰貞觀之治庶幾三代者豈虛乎哉　己卯詔滁州
上供錢依濠州盱眙軍例更展免一年上優假淮民自
休兵至今未嘗起税也　三月辛巳詔自今除授館職
並先召試學官依格選除議者言儒林冊府之官祖宗
以來必試可而後授比年召用人才故事浸廢使州縣
小吏皆有僥倖超躐之心望特命大臣舉行召試之典
事下吏禮部議故有是㫖　戊子上䇿試禮部舉人既
而得右迪功郎許克昌克昌用故事降為第二遂賜梁
克家等四百十二人及第出身同出身　癸巳上謂大
臣曰監司郡守所寄非輕須平日選擇有人望者以待
有闕便可除用　乙未樞密院進呈有劉頴者上書陳
廣中利便五事上曰所言有益於公私者皆即行之惟
結好南蠻其意不過欲誘説蕃商利其寳貨朕於此等
物舉無所好何苦自擾假令設十觥飲酒酒味則一一
觥足矣餘安用哉王綸曰不貴異物賤用物民乃足陛
下了然與六經合故能托物指諭以曉臣下上亦誦不
寳逺物則逺人格所寳惟賢則邇人安至再三而止
丙午恩平郡王璩開府儀同三司判大宗正事置司紹
興府始稱皇姪丁未上謂知樞密院事王綸曰璩昨日
之除如何綸曰陛下春秋鼎盛已為宗社無窮之計今
日談笑裁决略無難色上曰朕决此計已九年建王所
佩玉魚乃置㩁場之初令買此玉以備今日之用舉此
即可知矣　夏四月乙卯祕書省校書郎兼權建王府
教授史浩兼直講祕書省校書郎兼建王府教授魏志
兼賛讀一日浩講周禮至酒正因言膳夫掌膳羞之事
歲終則會惟王及后世子之膳羞不會至酒正所掌飲
酒之事歲終則會惟王及后之飲酒不會而世子不與
焉以是知世子之膳羞可以不會而世子之飲酒不可
以無節也王作而謝曰敢不佩服斯訓　丙辰參知政
事賀允中兼同知樞密院事以葉義問使北也　乙丑
祕書省校書郎王十朋兼建王府小學教授先是教授
入講堂則與皇孫叙賓主而教授居賓位十朋不可王
特為之加禮而位教授於中　五月辛巳上書玉堂二
字賜翰林學士周麟之麟之奏依淳化故事就都堂宣
示宰執仍以石本分賜侍從館閣官從之　太尉知荆
南府劉錡兼本府駐劄御前諸軍都統制先是領御前
都指揮使職事楊存中建言諸重地如四川鄂渚池陽
建康京口皆己宿兵嚴守獨荆南歴代用武之地今為
重鎮而九江上流要害之地緩急不相應援請各置都
統制以廣屯備朝廷從之荆南府江州剏軍自此始
丙戌出内庫銀十萬兩下兩浙轉運司糴馬料大麥
戊子賜江東轉運司銀七萬兩糴大麥二十萬斛　辛
卯參知政事賀允中免兼同知樞密院事以同知樞密
院事葉義問將及境也初義問入北境見敵已聚兵有
入冦意及還密奏敵人以剋剥不恤為能以殺戮不恕
為威今欲遷汴京且造戰船敵人皆有深意以臣度之
若果遷都則在彼已失巢穴今江淮既有師屯獨海道
宜備臣謂土豪官軍不可雜處今欲於江海兩處分寨
以土豪為寨主令隨其便使土豪撓於舟楫之間官兵
扼於塘岸之口則官無虛費民無横擾此䇿之上者也
兵部尚書楊椿言於右僕射陳康伯曰逆敵敗盟其兆
己見今不先事為備悔將何及因與康伯䇿所以防慮
之術康伯見上言敵謂我和好滋久而兵備弛其南牧
無疑因條上兩淮守禦之計上嘉納之殿中侍御史汪
澈亦條陳利害曰慮之有素則事至而安靜慮之無素
則事至而倉卒靖康之變可為龜鑑
　(龜鑑曰安石既去而珪確之行新法自若也子厚既/去而曾布李清臣之紹述自若也主和誤國固檜之)
　(罪今檜往矣改圖可也而當國者執政如初是一檜/死而一檜復生也紹興末年逆亮新立營汴久矣湯)
　(思退沈該之徒豈不知敵將有叛盟之志特恐和議/敗則張浚之徒進而已復退此其用心是即秦檜之)
　(用心也張浚因星變求言而謂敵决於數年間求釁/用兵當為之備是見幾之論也而二相笑以為狂且)
　(加竄斥至紹興二十九年孫道夫使敵回言敵將求/釁於我未幾黄中再使回又言敵治汴兵矣不數日)
　(可至淮上而時宰且詰之曰沈少監歸不聞此言公/安得為此而不之信王綸阿附妄言鄰國恭順和好)
　(無他而湯思退遽爾稱賀此正趙子砥所謂金人講/和以用兵我國斂兵以待和也及至葉義問使還見)
　(敵已聚兵有入冦意於是右僕射陳康伯言敵謂我/和滋久兵備弛其南牧無疑因條上兩淮守禦之䇿)
　(而遣將命帥始皇皇焉吁二十年講和之久張浚岳/飛往矣解潜呉玠死不復生劉錡顯忠擯不復用意)
　(其頽敗廢棄之餘無復英鋭果敢之氣而一日分屯/列戍四川則有王剛中襄陽則有呉拱江淮則有劉)
　(錡海道則有李寳蜀則有呉璘姚仲王彦江則有戚/方王權李冠忠雲合響應氣勢翕張則知人心忠義)
　(雖更秦檜銷鑠之餘而/亦不能使之泯没也)
　是日大雨於潜臨安二邑山水暴至夜安吉縣洪水
作居民屋廬多壞人死者甚衆後四日詔轉運司賑恤
之其田决為溪者蠲其税　丙申金國賀生辰使蕭榮
副使張忠輔入見置酒垂拱殿時建王侍燕榮等望見
聳然曰此為建王耶竟夕不敢仰視　六月戊申宰執
奏殿前司申明州水軍内福建秋廬延祥兩寨效用軍
二年一替令到軍年餘方知紀律欲候滿日更留一年
上曰瓜時而往及瓜而代二年一替軍人望之久矣今
將及期而改是上失信而下失望也遂令更戍如期
壬戌三司申明逃亡軍人首身之限上謂宰執曰朕始
見此法未深曉其意使出人主一時恩宥人猶不測著
為定法是教之逃也因顧王綸曰卿解之否葢不如此
即此曹聚而為盗始知祖宗用意深逺上謂宰執曰歲
方六月禾稼未登聞已催民間積欠可令諸處布案司
徧下州縣候秋成月催理庶幾民不告乏　處州麗水
縣童子楊富老七歲䘮父哀慕不已夜則露臥塜前不
避雨雪州上其事于朝詔賜束帛　庚午知樞密院事
王綸知福州　秋七月乙未翰林學士周麟之言臣聞
傳曰非天子不制度不議禮不考文切見吏部續降申
明條册乃有頃年都省批狀指揮參於其間今遂與成
法並行望令諸選具紹興二十五年以前指揮令敕令
所看詳可削則削毋令與三尺混淆從之　戊戌同知
樞密院事葉義問進知樞密院事於是義問奏應變持
久二説　御史中丞朱倬參知政事　翰林學士周麟
之同知樞密院事　庚子權工部侍郎黄中言御前軍
噐所領屬中人其調度程品工部軍噐監有不得而聞
者非祖宗正名建官之意請得𨽻屬稽考之詔工部毎
季輪差官一貟檢察　辛丑浙西諸司言知鹽官縣湖
堅常治狀為一路之最詔特轉一官俟任滿日取㫖陞
擢　癸卯詔以郡守多闕令侍從兩省臺諫各舉嘗任
通判治狀顯著者二人又趣郎官以上依新制舉縣令
　甲辰詔户部科降銀錢一百二十五萬緡令兩浙江
湖六路轉運司置場市軍儲通去年已糴之數凑為三
百萬碩　八月丙午朔日有食之　庚戌言者論諸州
揀汰多不實上以問宰執朱倬曰近來指揮招填故揀
汰甚易上曰老病不堪帶甲在軍蠶食則㨂汰之今皆
緣請託以求脱去貟數猥多坐食諸郡無以贍之其間
又有尚堪用者亦可惜乃詔委緫領所保明樞密院審
實之　壬子詔自今州縣官犯入已贓及用刑慘酷令
刑部具失按察官姓名申尚書省取㫖即有隱蔽令御
史劾之　癸丑參知政事賀允中特轉一官致仕允中
使北還言敵勢必背盟宜為之備上疑未决允中因告
老乃有是命　丙辰上諭宰執曰近有獻用車戰者朕
以用在人不在車南北異宜木性亦異如大舟以茘枝
為棹北方絕無而造車多用榆木南方亦少况江湖沮
洳之地雖有車騎何所用卿更宜精思湯思退曰謹遵
聖訓　提舉兩浙西路常平茶鹽公事楊倓乞以私販
敗獲之人配𨽻諸軍無使放縱上曰私販之禁非不嚴
備第官司奉行失信耳朕聞私販多以大風雨夜用小
舟破巨浪潜行般置巡尉素不諳熟豈肯冐不測之淵
以冀賞給哉使所捕者皆此等輩當賞不踰時以示之
信若其圖升合之利以為活亦可恕也户部乞申嚴徒
配舊法行下上從之　尚書右僕射提舉詳定一司敕
令陳康伯上參附吏部敕令格式七十卷刑名疑難斷
例二十二卷翌日上謂輔臣曰頃未立法加以續降太
繁吏部無所遵承今當一切以三尺從事不可復令引
例若更精擇長貳銓曹其清矣　己未言者奏國家因
陳亨伯建議始立經緫制錢多出於酒税頭子牙契錢
自紹興十六年因李朝正上言專委通判拘収無何議
者妄有申請始命知通同掌通判壓於長官之勢恣其
侵用迄今九載歲虧二百餘萬緡望復委通判拘督從
之　甲子初資政殿學士張燾為吏部尚書奉詔舉兩
浙西路兵馬都監武鉅可充將帥至是進呈上問鉅知
書否湯思退曰鉅議論過人深達文義上曰武臣若知
書方曉民事可令籍記俟邊郡有闕則命之　壬申淮
南東路馬步軍副都緫管許世安得諜報金主已至汴
京重兵皆屯宿泗亦有至清河口者乃遣通判州事劉
祖禮告急于朝廷　九月丁亥詔申嚴銷金銅噐之禁
時行在之人復有鬻二物於市者論者以為貴近導之
乃令官司嚴切覺察　己丑新淮南西路馬步軍副緫
管兼知黄州李寳改添差兩浙西路副緫管平江府駐
劄兼副提督海船時浙西及通州皆有海舟兵梢合萬
人詔平江守臣朱翌提督言者請擇武臣有勇略知海
道者副之乃有是命寳乞於沿江州縣招水軍效用千
人詔許三百又請噐甲弓矢及乞鎮江軍中官兵曹洋
等五十人自𨽻皆從之　壬寅太學錄周必大太學正
程大昌並為秘書省正字以學士院召試合格也舘職
復故事召試自此始上覽必大䇿大善之諭輔臣他日
當令掌制　秘書省校書郎王十朋靣對言臣聞道路
洶洶咸謂敵情叵測有巢穴汴都窺伺江淮意廟堂之
上帷幄之臣必有料敵制勝之䇿然議者謂邊奏有警
則羣臣失色相顧傳聞稍息則恬然便以為安且謂敵
有内難勢必不來夫不恃我之有備而幸敵之有難謀
國之術亦踈且殆矣今日禦戎之䇿莫急於用人用人
之要莫先乎人望今内外士夫軍民口無異詞咸謂有
天資忠義材兼文武可為將相者有長於用兵士卒樂
為之用者今反投閑置散無地自效或老於為郡以泯
没其身内為讒邪之所􁀬疾外為蠻夷之所竊笑天下
輿清憤悶抑欝臣願陛下斷然為社稷計起而用之以
從人望可以作士氣可以慰人心可以寢敵人之謀可
以圖恢復之計禦戎之䇿莫大於此又言陛下比懲大
臣之盜權収還威福之柄朝廷清明邇者衆口藉藉謂
權雖歸於陛下政復出於多門是一秦檜死百秦檜生
也其間最重者如三衙管軍輩與北司深交固結盗陛
下之大權養成跋扈之勢今禍胎於内亂形於外臣竊
憂之夫權之大者莫如名噐與財與兵今以管軍而位
居三公是盗名噐之極古之時無有也祖宗之時無有
也夫樞密號本兵之地號令節制天下之諸將今殿陛
立班管軍傲然居前樞密甘心其後倒置如此其不奉
行其意㫖者幾希其能節制號令之耶今臺諫言及侍
從大臣隨即罷斥而風憲獨不行於管軍之門其何以
為國耶至若清資横加於儈伍高爵濫及於醫門諸軍
置承受福威自恣不減唐之監軍皇城置邏卒旁午察
事甚於周之監謗内外將帥剥下賂上結怨於三軍道
路之間捕人為卒結怨於百姓皆非治世事臣願陛下
慨然發憤斷自宸𠂻杜邪枉之門塞僥倖之路不惟尊
嚴朝廷亦所以保全此類自秦檜扼塞言路士風浸衰
及上緫攬萬機激厲忠讜而餘習猶未殄朝士多務緘
黙至是十朋與校書郎馮方正字胡憲王籥太常寺主
薄李浩始因轉對相繼有所開陳聞者興起太學之士
為五賢詩以述其事焉　吏部侍郎沈介上封事曰臣
切惟今日之慮莫若備敵之䇿為急顧今大患有二一
曰國論不定二曰威令不行二患既除而後守之之䇿
可得而言也守之之䇿其要有四一曰御將二曰訓兵
三曰先聲以奪敵人之心四曰棄瑕以用度外之士四
䇿既行勿奪於羣臣勿移於左右則社稷之危庶乎可
安矣　冬十月丁未起居舎人虞允文為賀大金正旦
使知閣門事孟思恭副之允文至北庭與舘客者偕射
一發中的君臣驚異　監察御史劉珙守尚書吏部貟
外郎珙前在銓曹時苦吏為姦思有以制之一日命張
幕設案於庭置令式其中便選集者得出入繙閱與吏
辨吏無得藏其巧人甚便之間攝侍郎引選人改官班
占對詳敏上悅焉　庚戌夜雷作非時　辛酉殿中侍
御史陳俊卿言任用人材乞略小過上謂大臣曰中間
有顯過者若復進用却恐人言紛紛上又言贓汙之吏
不可復用葢其天性貪墨使在州縣必難變革　壬戌
知荆南府劉錡充鎮江府駐劄御前諸軍都統制代劉
寳也　癸亥日方中天無雲而有雷時侍御史江澈等
欲論左僕射湯思退殿中侍御史陳俊卿曰為相無物
望而天災亟至此固當罷何以他為於是澈等相繼論
之　十一月庚辰殿中侍御史陳俊卿言比年江西湖
廣米㪷纔數十錢而職田米乃令折價至三四千監司
守倅利其豐於已而莫敢問如永之祁陽乃監司職田
之所聚為縣令者惟於諸司職租不乏則薦削可盈不
知斯民何辜而取其膏血以自媒也按令職田折錢而
增直者計贓望今後只令納本色從之　丙申福建路
轉運副使王時升言到官纔一考樽節到浮費三十萬
緍乞以其半代民輸舊欠鈔鹽錢執政言恐合旌賞上
曰漕臣能節約妄用而代民輸理宜褒錄苐恐他路聞
之妄認以為羡餘侵漁百姓可俟其政績有聞與陞職
名後旬日乃徙時升兩浙轉運副使　丁酉池州駐劄
御前諸軍都統制李顯忠請令諸軍屯田上謂大臣曰
此事可行然須先立規模如括田市牛立廬舎給糧種
置農具之類悉有條理乃可施行兩三年間且盡與地
利使之歲入有得則不勸而耕矣　十二月乙巳朔守
尚書左僕射同中書門下平章事湯思退罷為提舉江
州太平興國宫尋落職　初命臨安府印造會子許於
城内外與銅錢並行至是權户部侍郎兼知府事錢端
禮乞令左藏庫應支見錢並以㑹子分數品搭應副從
之東南用會子自此始　戊申知嚴州樊光逺奏三衙
誘略近郡平民為軍乞自今軍丁不許取近遇有闕額
均下諸州招填樞密院亦奏其弊且言三衙見管兵增
過紹興二十六年元奏人數宰執進呈上曰兵不貴多
當有限制今天下財賦十分之八耗於養兵朕躬行節
儉未嘗一緍妄費而諸軍冗費豈可增添不已自今三
衙令以見管兵帳為額在外諸軍亦與立為定額日下
住罷　上謂大臣曰朕頃見秦檜論除授必曰臣未知
其心術如何恐招物議似未為確論朕謂果知其賢固
當用之不然採之公論國人皆曰賢如何不用借使繆
濫旋行罷黜亦惟公論但不容私意無不可也
　(史臣曰爵位公器也是非賢不肖公論也採之公論/而任以公器設有不如所任又從而去之在我無客)
　(心焉此宰相代天之義也奈何徇一已之私見以未/知其心術而遽棄焉嘗觀趙鼎薦用臣僚後乃奏罷)
　(而上謂鼎非護短益以重之人曰張俊用趙哲曲端/劉錫見其有過即加重譴其措置未為有失何得輕)
　(用言者以罪浚嗚呼檜之罔上而上察之/鼎之盡公浚之無罪而上知之所謂明矣)
　夜白氣如帶道東西亘天　己酉太學博士鄭聞言
太學補試弟子貟至五六千人望自今以舉人居本州
縣學滿一年三試中選及不犯罰者州縣保明給據聽
赴補試從之　乙卯宰執奏累有臣僚論知縣庸懦不
職上曰知縣若非贓私慘酷依祖宗朝與兩易其任不
理違闕此良法也　丙辰初直顯謨閣續觱以帶職故
乞磨勘中奉大夫既許之矣起居郎兼權中書舎人楊
邦弼言其非舊制封還錄黄丁巳進呈陳康伯奏此由
秦檜放行王晌等三人致援例者衆實違令甲上曰檜
不獨此一事放行且如禁軍換易亦改動祖宗格法朕
無一事敢違舊章康伯曰當以邦弼所奏報行庶絕後
來援例之弊上曰善　庚申詔春秋三傳非係釋經處
毋得出題以取士用右正言王進奏也　丙寅上謂宰
執曰比屢諭卿等逆田事須先立規摹如一夫受田多
少以括到荒閑田充佃耕牛取於何地下至農具糧種
廬舎之類當悉有條理方可行下兹大事也經始勿亟
庶後來無更改之弊不可以一夫獻言遽即行之當博
採物議而詳審之也　庚午安南進馴象邊吏以聞上
謂大臣曰蠻夷貢方物乃其職但朕不欲以異獸勞逺
人可令帥臣詳諭今後不必以馴象入獻　辛未右承
務郎襲封衍聖公孔搢為右承奉郎搢年十九法未當
磨勘吏部奏搢先聖之後特遷之　是冬孝慈淵聖皇
帝崩于朔庭年六十一
辛巳紹興三十一年春正月甲戌朔日有食之上不受
朝命權吏部侍郎李澗用牲于太社百司守職既而太
史局言當交不虧詔勿賀　丁丑雷發非時　丁亥夜
風雷雨雪交作人疑其異既而侍御史汪澈言春秋魯
隱公大雷震電繼以雨雪孔子以八日之間再有大變
謹而書之今一夕之間二異交至此陰盛也今臣下無
姦萌戚属無乖剌而又無女謁之私意者殆為夷狄乎
願陛下飭大臣常謹於備邊也殿中侍御史陳俊卿言
震雷陽也雨雪陰也意者陽不能制陰故陰出而為害
以類推之是夷狄包藏窺伺中國臣下驕恣翫習威權
之象也可不懼乎　庚寅上問宰執三朝國史何日可
進陳康伯曰帝紀已成列傳未就上曰史官才難劉知
幾謂必具才學識卿宜謹擇之上又曰頃有乞撰會要
者湯思退不曾行會要乃祖宗故事之緫轄不可闕也
但自元豐後續為之葢舊書分門極有法似不須革康
伯曰謹遵聖訓　甲午上與宰執論給舎繳駮事因曰
祖宗所以置給舎正欲其拾遺補闕若緘黙不言豈設
官之意然或探人主意及阿附大臣甚者至於不論臧
否沽激取名此正仁廟裕陵之所戒也　丙申大雨雪
詔出内府錢賜三衙衛士凡九萬五千緡日予貧民之
不能自存者三萬九千餘人又以内藏錢帛市薪炭賜
之輔郡細民命常平官賑給諸路委監司决獄事
　(史臣曰天人之應甚不逺也天大雨雪而上以仁民/愛物為心不旋踵間其應如響是年冬虜嘗窺江欲)
　(禁出關潜遁者上惻然不許曰朕思維揚之擾至今/追恨大哉帝王愛民之言天實臨之矣未幾逆亮以)
　(自斃聞噫誠於民而不/違於天惟聖人能之)
　己亥詔提舉江州太平興國宫張浚令湖南路任便
居住時浚尚責居永州殿中侍御史陳俊卿間為上言
浚忠義且兼資文武可付以閫外臣素不識浚雖聞其
嘗失陜服散淮師而許國之心白首不渝今杜門念咎
老而練事非前日浚也願陛下勿惑讒謗雖未付以大
柄且與近郡以繫人心庶緩急可以相及上納其言
詔衡州編管人胡銓與放逐便　庚子詔浚運河命緫
領淮東錢粮朱夏卿兩浙漕臣林安宅董視之　壬寅
詔館職續編元豐以來會要　左正言王淮論魏安行
抑賣官田詔安行罷江南東路轉運副使安行在江東
急於受賞督迫州縣鬻田甚峻属邑一切望風知徽州
洪适甫至官民競赴愬适曰賞可慕民獨不可愛耶乃
戒属邑有虐吾民者必劾已而安行罷去民卒得寛
是月金主亮令諸處統軍擇其精於射者得五千人分
作五軍皆用茸絲聯甲紫茸為上黄茸青茸次之號硬
軍亦曰細軍亮毎自詫曰取江南此五千人足矣　二
月丙午宰執進呈昨得㫖問儀鸞司換舊陳設有無收
支上曰陳設不過享廟及大使至時用之何至一歲五
易朕已令以新易舊仍據數收支矣上又曰朕宫中未
嘗用此惟以儉為尚乃詔自今非破損勿易　軍器監
主薄楊民望言監司三弊一曰按吏徇其好惡以示威
福二曰巡按以察州縣而一縣所費或至千緡三曰公
使互送過於供給　戊申詔卭州復置惠民監歲鑄鐵
錢二萬緡為額内大小錢各半　甲寅領殿前都指揮
使職事楊存中為充醴泉觀使進封同安郡王奉朝請
存中領殿巖幾三十年至是王十朋陳俊卿李浩相繼
誦言存中之過上感其言存中聞北事有萌乃上疏言
敵人年來規晝有異雖信好未渝而蛇豕荐食之心已
露宜及未然於沿邊衝要之地置堡列戍峙糧聚財濱
海沿江預具鬭艦至於選將帥繕甲兵謹關梁固疆塞
明斥堠訓郡縣之卒募鄉閭之勇申戒吏士指授方略
條為十事以獻會趙密謀奪其權因指為喜功生事存
中聞其議乃累章丐免　丙辰置行在會子務後𨽻都
茶場悉視川錢法行之東南諸路凡上供軍需並同見
錢仍分一千二千三千凡三等葢權户部侍郎錢端禮
主行之仍賜左帑錢十萬緡為本初命徽州造會子紙
其後造於成都　辛酉詔侍從臺諫薦士各二人帥臣
監司各一人　癸亥封建王府夏氏為齊安郡夫人翟
氏為咸安郡夫人給内中俸時王在藩邸左右嬪御不
過數十人僅足以備使令一日出十餘人厚其資而遣
之有一年少而俊麗者王雖竒之而亦竟不留常語官
僚曰聲色之事未嘗略以經意至於寳貝珠玉侈靡竒
異之物平生心所不好亦未嘗蓄之　甲子上與宰執
論薦舉人才因曰人材當用實可濟事者若高談闊論
雖可觀然徒欲近名譬猶畫餅終不可食何益於事卿
等宜審度之　乙丑詔經義詩賦依舊分為兩科以取
士先是議者願復經義詩賦分科之舊詔禮部國子監
太學官看詳經久可行申尚書省至是權禮部侍郎金
安節等奏依舊為兩科詩賦不得侵取經義分數若經
義文理優長合格人有餘許將詩賦人才不足之數聽
通融優取仍以十分為率毋得過主分自今年太學公
補試為始於是行之至今　中書言昨以僧徒冗濫令
禮部權行住給度牒己經二十餘年望量行製造度牒
立定價數分降諸路州軍詔禮部部措置户部乞毎料
給降二千道毎道價錢五百千綾紙錢十千皆省陌兩
浙州軍輸左藏庫江淮荆湖京西輸三緫領所江西湖
南閩廣委逐路提刑司仍輸左藏願以金銀計直者聽
從之　是月觀文殿大學士致仕嘉國公秦熺薨于建
康府詔贈太傅　三月己卯右諫議大夫何溥為翰林
學士兼權吏部尚書仍兼侍講先是溥嘗言君子小人
和同比周之弊有曰同近於和而和實非同比近於周
而周終不比世人之假同以為和託比以為周求濟於
小已之私而卒貽天下之患臣須辨之於其早制之於
其微使同與比之迹不形而和與周之實常著則朝廷
正而百官正矣又言軍政之弊曰為將帥者不治兵而
治財刻剥之政行而拊摩之恩絕市井之習成訓練之
法壞二十年間被堅執鋭之士化為行商坐賈境用故
事遣中使黄述賜扇帕于洪澤鎮景山等舉趾倨傲述
與之對揖略不加禮又遣人量閘靣濶狹沿淮顧盼意
若相視水靣者識者知其有敗盟之意　甲申詔諸路
監司失按属吏一歲及四人以上者令御史臺檢舉申
朝廷議罰用殿中侍御史陳俊卿請也　大理寺言獄
空上謂宰執曰大理寺臨安府在闕下雖未敢謂刑措
然獄訟清簡寃抑得伸亦庶幾焉惟是諸路憲臣或不
得人則吏強官弱民無所措卿等宜思革此弊　辛卯
大金國賀生辰使高景山副使王全見于紫宸殿景山
當奏事自稱語訥不能敷奏乞令副使王全代奏上許
之景山招全全乃陞殿之東壁靣北厲聲奏奏訖降殿
駕興全在殿下揚言曰我來理會者兩國事譊譊不已
帶御器械李横約全曰不得無禮有事朝廷理會時百
官班未退帶御器械劉炎白陳康伯曰使人在廷有茶
酒之禮冝奏免之康伯曰君自奏聞炎遂轉屏風而入
見上哭泣炎奏其事上然之炎出傳㫖曰今為聞淵聖
皇帝訃音忽覺親躬不安閣門賜茶酒宜免使人且退
班遂退宰執聚殿廬議舉哀之故或謂上不可以凶服
見使者欲俟其去乃發䘮權工部侍郎黄中聞之馳白
康伯曰此國家太事臣子至痛之節一有失禮謂天下
後世何且使人問焉將何以對於是始議行禮及調兵
守江淮之䇿　壬辰宰執内殿奏事同知樞密院事周
麟之言金人意可卜宜練甲申儆靜以觀變使不當遣
上曰卿言是也彼欲割地今何以應之麟之曰講信之
始分畫封圻故應有載書存願出以示使者厥請將自
塞矣　甲午宰執召三衙帥趙密成閔李捧及醴泉觀
使楊存中至都堂議舉兵既又請侍從臺諫集議陳康
伯傳上㫖云今日更不尚和與守直問戰當如何執政
欲遣閔等將禁衛兵禦襄漢上流虞允文言敵必不從
上流而下恐發禁衛則兵益少朝廷内虛異時無兵可
為兩淮之用執政不聽日午下詔發䘮　時朝論洶洶
入内内侍省都都知張去為陰沮用兵之議且陳退避
之䇿或因妄傳有幸閩蜀之計人情皇惑上意雅欲視
師陳康伯奏曰敵國敗盟天人共憤今日之事有進無
退若聖意堅决則將士之氣自倍願分三衙禁旅助襄
漢兵力待其先發然後應之權工部侍郎黄中自使還
每進見未嘗不以邊事為言至是又率同列請對論决
䇿用兵莫有同者中乃獨奏曰朝廷與金人通好二十
餘年我未嘗一日言戰彼未嘗一日忘戰取我歲幣㗖
彼士卒我日益削彼日益著不知其幾又言為備於無
事之時擇才於自代之舉置緫帥以護諸將則勢同臂
指募民兵以捍兩淮則可固藩籬皆當今急務上察其
忠乃有是命　壬午兵部尚書楊椿參知政事　丁亥
給事中黄祖舜言契勘故相秦檜當政擅作威福不知
有上䧟害忠良為國歛怨其子熺實與謀議及其亡也
陛下保全其家俾熺休致而歸不寘之罪恩亦至矣今
乃贈以帝傅之秩又與之遺表恩寵命横加深駭物聽
詔前降指揮更不施行　庚寅尚書右僕射同中書門
下平章事陳康伯遷左僕射參知政事朱倬守右僕射
同中書門下平章事　夏四月甲辰詔利州西路駐劄
御前中軍都統制新知襄陽府呉拱以西兵三千人戍
襄陽朝廷聞金人决欲敗盟乃令兩淮諸將各畫界分
使自為守措置民社增壁積糧是時御前諸軍都統制
呉璘戍武興姚仲戍興元王彦戍漢陰李道戍荆南田
師中戍鄂渚戚方戍九江李顯忠戍池陽王權戍建康
劉錡戍鎮江壁壘相望而襄陽獨未有備故命拱以所
部戍之其闕額令呉璘招填限一季　丁巳御批比來
久雨有傷蠶麥及盗賊間發雖已措置未至詳盡可令
侍從臺諫條具消弭災異之術防守盗賊之䇿各以已
見實封聞奏時久雨故殿中侍御史陳俊卿上䟽請之
上謂宰執曰應天以實不以文可令侍從臺諫各具時
政之闕有不便者即與改正宰臣陳康伯朱倬皆待罪
上曰罪在朕躬豈可移過大臣翰林學士何溥言夷狄
為中國之陰天意若曰夷狄將有不測之變故出災異
以警戒之臣謂安邊之圖雖在擇將帥而立國之本要
在得人心推原天人相與之際莫如自治之急俊卿又
言今虜居汴京已逼吾境而武昌荆陽荆南各相去數
百里宜擇威望重臣以兼制之使首尾相應權禮部侍
郎金安節言為今之謀要使規模不失和好之形而實
有備豫之䇿其䇿有三一曰厲將帥二曰擇地形三曰
明覘候　己未上曰朕思州縣逋欠若民果貧困自合
蠲放若已輸納而官吏侵用則亦不可不與覈實明示
罪責治道貴信賞必罰漫不經理則是姑息姑息雖堯
舜不能治是日遂進呈四川緫領王之望催驅殿最事
目上曰依所乞并令諸路亦如此施行　五月甲戌國
子司業陳棠言自興學至今二十年六經博士未嘗備
貟望加惠學者俾六經各置博士每經擇經明行脩二
人充選庶幾經各有師得以輪逓講説詔博士闕貟許
令正錄兼講　丙子金國賀生辰使高景山副使王全
始入疆今幸天禠其魄使先墜言以警陛下惟亟留聖
心焉　乙未領御前諸軍都統制職事判興州呉璘為
四川宣撫使仍命四川安撫制置使兼知成都府王剛
中同措置應于事務時有詔䕫路遣兵五百人往峽州
屯駐俟荆南有警則令䕫路安撫李師顔親往援之
侍御史汪澈言天下之勢強弱無定形在吾所以用之
陛下屈已和戎厚遺金繒而彼輙出惡言以撼吾國若
將唾掌而取三尺之童無不痛憤願陛下赫然睿斷置
師江上而專付閫外之任益兵上流而增重荆襄之勢
渡師淮甸以守其要害嚴備海道以遏其牽制然後以
不戴天之讎在原之戚下詔以告中外將見上下一心
其氣百倍機會之來間不容髮在陛下斷之而已　丙
申起居郎楊邦弼起居舎人虞允文並試中書舎人允
文自賀金主正旦還首言敵已授甲造舟必為南渡之
計至是遂擢用之　起復主管侍衛馬軍司公事成閔
對于内殿朝議以上流重地邊靣闊逺而兵力分宜遣
大將上乃靣諭閔俾以所部三萬人往武昌控扼　戊
戌太學生程宏圖等上書言今日之事國家所以應之
者其先務有四一曰留使者以欵敵人之謀二曰下詔
書以感南北之士三曰先舉事以决進取之䇿四曰用
人望以激忠義之心　六月壬寅殿中侍御史陳俊卿
權尚書兵部侍郎先是俊卿復言張浚可用上曰卿欲
用浚為何官俊卿曰此在陛下上曰浚才踈使之帥一
路或有可觀若再督諸軍必敗事俊卿曰人皆以浚為
可用陛下何惜不一試之上首肯俊卿又言張去為竊
威權撓成筭乞斬之以作士氣上曰卿可謂仁者之勇
至是宰執奏事上曰陳俊卿敢言朕將賞之陳康伯言
俊卿在臺振職乃有是命　己酉監察御史杜莘老守
殿中侍御史莘老入見上曰知卿不畏強禦故有此授
自是用卿矣時陳俊卿既出臺求去甚力莘老因奏事
從容曰人材實難况多事之際令俊卿輩在論思之地
必有補益上以為然俊卿乃復留　同知樞密院事充
大金起居稱賀使周麟之上䟽曰臣聞事有必至理有
固然固不待上智而後知昔日之和戎今日之渝平是
已累日以來側聽聖訓仰見廟謨雄斷不惑羣䇿唯是
遣使一事遲回至今曉夕深思葢有不可者七若夫彼
有速亡之形我有恢復之冀有血氣者類能言之陛下
審處而應之爾臣當竭智畢力協賛事機儻使摇尾乞
憐復下窮廬之拜臣竊恥之䟽入上大怒左僕射陳康
伯見麟之以國事勉之麟之語侵康伯康伯曰上若遣
康伯聞命即行大臣同國休戚雖死安避麟之卒辭之
　乙卯御前諸軍都統制劉錡為淮南江南浙西制置
使錡自順昌之勝金人畏之下令有敢言其姓名者罪
不赦上亦知其能故有是命　丙辰浙西馬步軍副緫
管李寳入奏事翌日上謂輔臣曰寳非惟驍勇兼其心
術可以倚仗朕素識其人觀之久矣他日未易量先是
寳言連江接海便於發舶無若江陰臣請徙守萬有一
不任甘死無赦上從之寳即遣其子公佐與將官邊士
寧潜入敵境伺動靜至是敵謀益泄復召至闕庭問方
略寳奏以海道無險要可守萬一敵艦散入諸洋則難
以蕩滅臣止有一䇿出萬全上問何如對曰凡用兵之
道自戰其地與戰人之地不同自戰其地者必生之兵
也戰人之地者必死之兵也必生者易破而必死者難
却今敵未離巢穴臣仰憑天威掩出不意因其驚擾而
疾擊之可以得志上曰善問所總舟幾何曰堅全可涉
風濤者得百二十皆舊例所用防秋者所總人幾何曰
僅三千止是二浙福建五分弓弩守非正兵也旗幟器
甲亦已粗備事急矣臣願亟發陛辭賜寳帶鞍馬尚方
弓刀戈甲之屬　庚申夜彗出於角　壬戌右司貟外
郎充送伴使吕廣問等還行在奏臣等到盱眙軍有金
牌郎君到來令臣等跪受大金皇帝聖㫖云六月二十
三日來南京　癸亥中官正判太史局李繼宗等各降
一官坐奏星文不實故也　丁卯殿中侍御史杜莘老
言善御天下者無事則深憂有事則不懼無事深憂所
以預備有事不懼所以濟功令彼欺天背盟政陛下待
以不懼之時願繼自今益以剛大為心勿以小利鈍為
異議所摇諛言所惰則人心有所恃而士氣振矣因上
四事一用建炎詔書不限早暮延見大臣及侍從謀議
國事二申敕侍從臺諫監司守臣速舉可用之才三敵
情雖叵測然趍我使期宜以時遣使曲在彼四車駕既
謀順動則留鑰所付宜須擇重臣皆從之　秋七月丁
酉御史中丞充湖北京西宣諭使汪澈入辭上命凡吏
之能否民之利病悉以上聞澈受詔而去　癸未宰相
陳康伯率百官為孝慈淵聖皇帝請諡于南郊諡曰恭
文順德仁孝廟號欽宗　乙酉左司諫梁仲敏請初官
有出身人滿三考無出身人滿四考方許監司郡守薦
以京剡庶抑趍競而惠孤寒詔吏部看詳尋從之　戊
子同知樞密院事周麟之與在外宫觀放謝辭宰執進
呈臺諫章䟽上曰為大臣臨事辭難何以率百僚乃有
是命庚寅麟之責授祕書少監分司南京筠州居住
　(臣留正等曰人君設高爵厚禄加體貌以待二三大/臣非私之也以其能為人之所難為而任人之所不)
　(能任者也當無事時居高食厚被顧遇而不辭遇事/之難輙辭焉彼固未嘗以身許國與所期者甚異此)
　(而不懲何以厲臣節太上皇帝罷麟之本兵/之柄為避事者之戒善乎其有以勸百哉)
　初上命池州諸軍都統制李顯忠擇淮西地利為固
守之計至是顯忠言江北平夷别無險阻惟摐揚鎮北
二十五里中坊净嚴寺依峽山口一帶地利衝要可以
屯駐乞於八月初分遣半軍過江屯駐顯忠躬親往來
伺其動息即全軍渡江觀敵所向隨機决戰從之　壬
辰樞密都承㫖充大金起居稱賀使徐嚞等至盱眙軍
金主已遣翰林侍講學士韓汝嘉至泗州待之汝嘉既
渡淮嚞欲就岸口亭子相見汝嘉即與其徒八人馳馬
徑入宴館嚞與副使知閣門事張掄皆大驚朝服以待
汝嘉入館闔其扉守臣周綜即館外穴壁以窺汝嘉令
嚞掄跪于庭下抗聲稱有敕言畢陞堂分賔主而坐嚞
戰灼無語掄乃稍進而問曰萌子小邦何煩皇帝親行
汝嘉不能對掄曰侍講往來口言有敕本國君相何以
為憑乞書于紙以俟聞奏汝嘉即索紙筆書畢而去
甲午上謂宰執曰夜來小雨應候可喜屬有邊事今乃
得雨天相國家使不闕食康伯曰誠如聖諭　知通化
軍莫濛言江淮荆楚之間年穀屢豐粒米狼戾望令屯
營去處兑撥合解官錢令州縣從便和糴從之　乙未
詔新造會子許於淮浙湖北京西路州軍行使除亭户
鹽本錢並支見錢外其不通水路州軍上供等錢許盡
用會子解發沿流諸州軍錢會各半其諸軍起發等錢
並以會子品搭支給用户部請也　是月金主亮徙汴
京亮及門而雨暴至儀從皆不克舉亮入内至承天門
迅雷大風作天變如此亮不知懼也一日亮坐正隆殿
召其大臣問曰許多宰執孰有能為統軍者尚書右丞
劉蕚曰臣請為之亮喜即拜蕚為漢南道行營統軍將
二萬衆歴唐鄧以瞰荆襄又以張忠彦為西蜀道統軍
王彦章副之將五萬衆據秦鳳以窺巴蜀蘇保衡統水
軍完顔鄭家奴副之由海道將趍二浙餘兵亮自將焉
　八月辛丑朔忠義人魏勝復海州勝北神人素無賴
私渡淮為商至是率其徒數百人至海州自稱制置司
前軍大兵且繼至海州遂降　甲辰左朝請郎馮時行
知彭州初時行守黎州上記其名召赴行在時行至建
康以疾不進上䟽言敵决敗盟望移蹕進幸建康下罪
已之詔感動中外願與社稷俱為存亡自古未有人主
退而能使天下進人主怯而能使天下勇臣紹興初蒙
陛下召對時金適請和臣以為疑至煩聖訓以為親屈
已之意然和議既成無以善其後臣之愚言猶有驗於
今日今金既敗盟臣又以其狂愚冒瀆聖聽望陛下特
垂聖覽採而用之無使狂瞽之言又驗於他日也䟽奏
乃有是命　辛亥詔昭慶軍承宣使致仕王繼先令於
福州居住用殿中侍御史杜莘老奏劾也繼先怙寵干
法富埓公室子弟直延閣通朝籍姻戚黨友莫非貴游
數十年間未有敢摇之者自聞邊警日輦重寳之呉興
為避賊計華老入見靣奏繼先十罪上作而曰有恩無
威有賞無罰雖堯舜不能治天下乃詔繼先福州居住
凡繼先掠良家子為奴婢者百數悉還其家籍其貲以
千萬計壬子詔鬻繼先田園及金銀並𨽻御前激賞庫
專以賞將士其海河付李寳天下稱快焉　進呈後省
繳駮劉堯臣韓彦直進職事先是給事中黄祖舜中書
舎人楊邦弼同狀乞劉堯臣仍舊祕閣修撰韓彦直依
舊直顯謨閣赴任候有治効因以加之庶幾倖門不開
上曰依奏　癸丑兩浙轉運司獻䟎積錢二萬緡臨安
府獻五萬緡上謂大臣曰可樁留外府若下諸路切戒
毋得科敷如昔時羡餘適資贓吏而擾吾民也　是日
金主亮弑其母太后于宫中初其母病亮往視之問以
所苦母曰吾無他疾以皇帝用兵不止遠征江南是吾
病也亮大怒曰非朕母乃梁宋國王之小妻也遂命護
國將軍持嘉彦忠弑之以威言者　甲寅浙東馬步軍
副總管李寳以舟師三千人發江陰先是寳自行在還
即謀進發軍士洶洶爭言西北風力尚勁迎之非利寳
下令大計已定不可摇敢有再出一語者斬遂進發知
平江府洪遵竭資糧器械濟之放蘇州大洋行三日風
果怒甚舟散漫不能收寳慷慨顧左右曰天欲以試李
寳耶此心如鐵石不變矣即酹酒自誓風亦隨止退泊
明州關澳追集散舟不浹旬復故而禆將邊士寧自密
州還言魏勝已得海州矣寳大喜促其下乗機速發而
大風復作波濤如山者經月未得進　乙卯江淮制置
使劉錡引兵屯揚州錡將渡江以軍禮久不講乃建大
將旗鼓以行軍容整肅江浙人所未見也時錡方病不
能乗馬乃以皮穿竹為肩輿鎮江城中香煙如雲霧觀
者填擁　丙辰金主亮殺其翰林直學士韓汝嘉汝嘉
自盱眙歸諫亮寢兵議和亮曰汝與南宋為游説邪遂
賜死　壬戌資政殿學士張燾落致仕復知建康府
金人既却二使還復求遣仍令九月中旬至汴京朝廷
報以三節人從悉已放㪚若再行收合恐趂期不及俟
非久賀正當令嚞掄充副使一就奏禀亮不意朝廷與
之絕大怒　戊辰忠義人魏勝補武翼郎統制忠州軍
馬　九月庚午朔命輔臣朝饗太廟辛未宗祀徽宗皇
帝于明堂以配上帝　甲戌金人犯鳳州之黄牛堡先
是統軍張忠彦與其陜西都統完顔合喜將五千餘騎
自鳳翔大散關入川界三十里分為三寨至是游騎攻
黄牛堡守將李彦仙來告急四川宣撫使呉璘即肩輿
上殺金平彦仙督官軍用神臂弓射敵郤之璘遣將官
高松為之援仍與本堡管隊官張操同力拒敵敵遂扼
大散關深溝高壘以自固璘駐青野原顧謂其下曰敵
自守之兵不足慮也益調内郡兵分道而進靣授諸將
方略　庚辰給事中黄祖舜同知樞密院事　辛巳上
謂宰執曰近臣僚多上封事朕常親閱往往至夜分誠
恐其間不無利害又曰方兹多事朕於宫中所在常令
以筆硯自隨毎思得一事即札記付外行之　乙酉詔
劉錡王權李顯忠戚方各隨地分措置沿淮三處河口
嚴為隄備先是錡亦檄權引兵迎敵權受檄與其姬妾
泣别而行又聲言犒軍悉以舟載其家金幣泊新河為
遁計䇿和州城居之錡再檄權往壽春權不聽命以威
脅緫領財賦都潔江東轉運判官李若川固請于朝乞
留權守和州江面錡又督行權不得已毎三日遣一軍
往廬州屯戍　丁亥四川宣撫使呉璘遣將彭清直至
寳雞渭河夜劫撟頭寨勝之　壬辰浙西馬步軍副緫
管李寳以舟師發明州關澳　癸巳金人犯通化軍權
軍事張超率邦人巷戰金人死者數十乃引去　甲午
盱眙軍奏夏俊已復泗州　興州駐劄御前前軍統領
劉海復秦州　乙未金人冦信陽軍統制趙樽自將所
部騎赴之敵馳徑去侵蔣州　丙申四川宣撫使呉璘
所遣將官曹㳜復洮州　戊戌詔金人無厭背盟失信
軍馬已犯川界令率精兵百萬躬行天討有措置招諭
事件令三省樞密院降敕榜曉諭　江淮浙西制置使
劉錡發揚州錡在揚州病上遣中使譚某將醫往視錡
曰錡本無疾但邊事如此至今猶未决用兵俟敵人侵
犯然後使錡當之既失制敵之機何以善後此錡所以
病也中使以奏錡遂行日發一軍時錡已病不能食但
啜粥而已　己亥興州都統司後軍正將彭清副將張
德破隴州　是月金主亮以其尚書右丞李通為大都
督而將軍聶赫與安春副之令先造浮梁於淮水之上
亮遂自將入冦時亮衣橘紅袍所乗馬金甲自宋門出
兵號百萬氊帳相望鉦鼓之聲不絕逺近大震　冬十
月庚子朔手詔曰云云屬彊敵之無厭曾信盟之弗顧
怙其簒奪之惡濟以貪殘之凶流毒徧於華夷視民幾
於草芥赤地千里謂暴虐為無傷蒼天九重以高明為
可侮輒因賀使公肆嫚言指求將相之臣坐索漢淮之
壤吠堯之犬謂秦無人朕姑務於含容彼尚飾其姦詐
嘯厥醜類驅吾善良妖氛寖結於中原烽火遂交於近
甸皆朕威不足以震疊德不足以綏懷負爾萬邦于今
三紀撫心自悼流涕無從方將躬縞素以啓行率貔貅
而薄伐取細柳勞軍之制攷澶淵郤狄之規詔㫖未頒
歡聲四起歲星臨於呉分冀成淝水之勲鬭士倍於晉
師當决韓原之勝尚賴股肱爪牙之士文武小大之臣
戮力一心捐軀報國共雪侵陵之耻各堅恢復之圖播
告邇遐明知朕意　四川宣撫使呉璘檄告契丹西夏
高麗渤海韃靼諸國及我河北河東陜西京東河南等
路官吏軍民等曰葢聞惟天無親作不善者神弗赦得
道多助仗大義者衆必歸敢攄一切之誠用諗萬方之
聽我國家功高上古澤潤中區列聖重光方啓中興之
運斯民不幸適丁板蕩之災蠢兹女真之微首覆契丹
之祀恃其新造間我不虞妖氛既䧟於神都虐熖殆彌
於宇縣凡居率土誼不戴天主上紹開中興宏濟大業
望山河而隕涕瞻陵廟以傷心葢卧薪嘗膽之是圖寧
拯溺捄焚之敢緩然人命至重佳兵不祥靡辭屈已以
事讎姑欲安民而和衆豈謂冥頑之冦狃於簒逆之資
以至不仁行大無道毆我中原之老稚翦為異類之囚
俘乃輕棄於穴巢輒坐張於畿甸自謂富强之莫敵公
然反覆以見欺指揮而取將相之臣談笑以求淮漢之
地九州四海聞之怒髮以衝冠百將三軍誰不搴旗而
抵掌幕府濫膺齋鉞盡護戎旃冀憑宗社之威靈一洗
穹廬之穢孽待時而動歴歲于兹天亡此胡使委身而
致死人自為戰不與賊以俱生帝尊一臨士氣百倍劉
制置悉南徐之甲成馬軍興侍衛之師李四廂虎視於
青徐王太尉鷹揚於潁壽鄂帥擣殽函之險步軍衝伊
洛之郊前無堅鋒勇有餘憤以此制敵何敵不摧以此
攻城何城不克惟彼諸蕃之大國久為鉅宋之歡鄰玉
帛交馳尚憶百年之信誓封疆逈隔頓踈兩地之音郵
願敦繼好之規共作侮亡之舉至於晉秦竒士齊趙雋
才抱節義之良謨志功名之嘉會為劉氏左袒飽聞思
漢之忠傒湯后東征必慰戴商之望抗旌雲合投袂風
從或據郡以迎降或聚徒而特起乗吾破竹之勢立爾
前茅之勲侯王寧有種乎人皆可致富貴是所欲也時
不再來更期父老之誨言深念祖宗之德化勿忘舊主
重建丕基檄到如章書不盡意檄樞密院所降本也
江淮制置使劉錡至盱眙軍會諸將議事　是日浙西
副總管李寳以舟師至東海縣先是魏勝既得海州久
之官軍不至城中之人始知為所紿然業已背敵不敢
有貳心勝懼乃推寳之子公佐領州事自出募兵得數
千人往攻沂州有女真萬户之妻王夫人者陽引兵避
之勝入城遇伏兵與戰大敗僅以身免勝復還海州敵
兵圍之寳聞麾兵登岸以劒劃地曰此金界非復吾境
當力戰因握槊前行接敵奮擊士無不一當十敵驚出
意外亟引去於是勝出城迎寳寳維舟犒士遣辯者四
出招納降附　辛丑金人自渦口繫橋渡淮先是池州
都統制李顯忠提兵在壽春安豐之間欲回軍廬州徐
觀其變俄聞敵大至遂自峽山路渡大江以歸　癸卯
統制忠義軍馬魏勝知海州　金主亮至安豐軍又破
蔣州　甲辰呉璘奏劫金人橋頭寨獲㨗上謂宰執曰
散關小㨗豈非信順之助而况簒弑君親誅戮殘忍天
地所不葢載禽獸所不肯為神怒人怨滅亡無日今二
道出師置帥招討審彼已量虚實撫定我城邑招集我
人民収復我寢廟毋焚燒毋敵掠毋殺傷以圖萬全之
舉高爵醲賞朕所不吝卿等賛朕成筭協以衆謀庶幾
恢復神州以雪兩朝之耻　丁巳劉錡自盱眙軍引兵
次淮陰縣留中軍統制劉氾左軍統制貟琦守盱眙
丁未金人立其東京留守葛王褎為皇帝改元大定
戊申上謂大臣曰朕曩於内帑儲錢備邊士大夫不諭
朕意甚者至指為瓊林大盈之比顧朕雖積此亦何嘗
妄費一錢向撥百萬緡付公府而近日遣軍及諸處犒
賜皆於是乎出豈不正資今日之用况方用兵國賦亦
須得人經理士大夫耻言利多事之時艱於選任亦今
時之一病也　是日夜漏下二鼓王權自廬州引兵遁
屯昭關初金主亮在壽春欲渡淮繫浮橋已成邏者獲
權軍擺鋪數人中有一曹司亮見之問權所在曹司曰
在廬州又問有兵幾何曰有兵五萬亮曰是也吾知之
矣乃以金千餘兩遺曹司且令附書與權權聞亮已渡
淮遂自廬州退兵沿路作虚寨以相疑既又退保和州
令破敵軍収後　辛亥金人䧟滁州初金主亮既渡淮
令萬户蕭琦以十萬騎自花黶鎮由定逺縣取滁陽路
至揚州琦之深入也毎過險阻必憂吾有備至則全無
守禦如蹈無人之境敵甚笑我之失計焉　壬子四川
宣撫使呉璘等奏已復秦州上曰金人無故敗盟數路
出師朕之應兵良不得已今日之㨗雖由祖宗德澤然
亦天人信順之助　江淮制置使劉錡得金字牌逓報
淮西敵勢甚盛令錡退軍備江時錡在淮陰與金人隔
淮相持已數日至是清河口有一小舟順流而下錡使
人邀取之有粟數囊而已錡曰此探水勢者也俄頃金
人各抱草一束作馬頭以過舟舟約數百艘有載糧過
濠州者有載激犒之楚揚州者錡募善没者鑿舟沉之
敵大驚　癸丑户部侍郎劉岑等乞借江浙荆湖等路
坊場凈利錢一界計錢三百八十萬緡以備賞軍限半
月足許之國朝混一之初天下歲入緡錢千六百餘萬
太宗以為極盛兩倍於唐室矣其后月增歲廣至熈豐
間合苗役市易等錢所入乃至五千餘萬渡江之初東
南歲入猶不滿千萬上供纔二百萬緡此祖宗正賦也
吕頥浩在户部始創經制錢六百六千餘萬緡孟庾為
執政又增總制錢七百八十餘萬緡朱勝非當國又增
月摏錢四百餘萬緡紹興末年合茶鹽酒筭坑冶㩁貨
糴本和買之入凡六千餘萬緡而半歸内藏昔時中都
吏禄兵廩之費全歲不過百五十萬緡元豐間月支三
十六萬宣和崇侈然後支百二萬渡江之初連年用兵
月支猶不過八十萬其後休兵寖久用度滋益多户部
常患無餘及軍興遂有此請　是日金人圍廬州　甲
寅金主亮以大軍至廬州城北之五里築土城居之
金人冦樊城副將翟貴部將王進引兵出戰二將俱死
士卒半掩入江中是役也以大㨗聞張平未嘗出戰亦
遷中衛大夫軍中謂之樊城功賞　乙卯江淮制置使
劉錡聞王權敗乃自淮陰引兵歸揚州淮甸之人初恃
錡以為安及聞軍退倉卒流離于道死者十六七　丙
辰金主亮入廬州　建康府駐劄御前破敵軍姚興與
金人戰于尉子橋死之先是王權既屯昭關將士猶有
欲戰之心權引兵先遁金人以鐵騎追及尉子橋興以
所部三千人力戰權置酒仙宗山上以刀斧自衛殊不
援興自辰至申興出入三四殺敵數百統領官戴臯下
道避敵敵遂假立權幟以誤興興奔入與其徒鄭通等
五十人俱䧟死之　中書舎人權直學士院虞允文聞
王權至濡需知事急度權與劉錡必退回遂率侍從數
人同見輔臣言權退師已臨江口必敗國事尚書右僕
射朱倬參知政事楊椿皆曰權自言退師以導敵深入
身當其衝令步軍司左軍統制邵宏淵出其右池州都
統制李顯忠出其左夾攻之允文等力辨其不然且言
此權必為走計倬等猶不以為然　丁巳得報王權果
敗歸中外大震上召和義郡王楊存中同宰執對于内
殿上諭以欲㪚百官浮海避狄左僕射陳康伯曰不可
存中言敵空國逺來已犯淮甸此正賢智馳騖不足之
時臣願率先將士比首死敵上喜遂定親征之議時有
欲遣使詣敵以緩師者敷文閣待制曾幾聞之上䟽曰
遣使請和增幣獻城終無小益而有大害為朝廷計當
嘗膽枕戈專務節儉整軍經武之外一切置之如是雖
北取中原可也且前陛下降詔諸將傳檄數金人君臣
如罵奴爾何辭復與和耶　是日官軍復鄧州　戊午
知樞密院事葉義問督視江淮軍馬中書舎人虞允文
參謀軍事樞密院檢詳洪邁秘書省校書郎馮方並參
議軍事　侍衛步軍司左軍統制邵宏淵及金國統軍
蕭騎戰于真州胥浦橋宏淵退屯于楊子橋真州遂䧟
敵得城不入徑自山路犯揚州　江淮制置使劉錡軍
還至邵伯埭聞敵犯真州疑揚州已不守未敢發會探
者報揚州城上旗幟猶是官軍錡曰雖失真州而揚州
猶為國家守當速進乃自北門入見安撫使劉澤澤以
城不可守勸錡退屯瓜洲　己未侍衛馬軍司中軍統
制趙樽引兵渡淮攻蔡州樽在信陽軍聞敵已冦淮右
曰此可以進兵擣其虚矣遂行　是日金州統制官任
天錫等復商州　庚申葉義問入辭乞犒軍金帛上命
出内帑錢九百萬緡予之參謀軍事虞允文繼對上諭
曰卿儒臣不當遣以卿洞達軍事勉為朕行允文曰臣
敢不盡死力　趙樽破褒信縣　建康府都統制王權
自和州遁歸權聞敵且至紿其衆曰已得㫖棄城守江
矣遂引兵登車船渡江屯于東采石　辛酉金人入和
州初敵兵至近郊猶未知王權棄軍而歸也後軍統制
韓霖最後出城乃縱火城中喧亂金人聞之曰南兵遁
矣遂進兵入城城中糗糧器械盡委於賊虜乗勢奔突
軍民自相蹂踐及争渡溺死者莫知其數將士憤怒號
呼指船詆罵皆以權不戰誤國為言潰兵往往棄甲抱
蘆葦浮江而渡得生者十四五　壬戌知建康府張燾
始至本府視事先是建康居民驚移而去者十五六及
燾至人情粗安　侍衛馬軍司中軍統制趙樽至新蔡
縣金人所命令佐率衆迎趙樽一鼓破之　是日江淮
浙西等路制置使劉錡退軍瓜洲鎮敵陷揚州　始有
司辦嚴用紹興七年故事杜莘老為上言今親征與曩
日事異宜皆從簡以幸所過郡縣上曰此行中宫及内
人不往止與建王行欲令徧識諸將耳乃命王府直講
史浩從行自金人窺伺江淮一時宿將莫不震怖惕息
獨王處之恬然不懼廷臣有奏請王為元帥者及扈行
邊遽日至王預料某所可守某所可攻某人可用後率
如所言　王權自采石夜還建康既而復如采石時金
主亮率大軍臨西采石楊林渡已數日權與知太平州
王傳猶庇匿不以聞州學諭汪餘慶與教授蔣繼周同
往見傳責之傳氣奪一日發八奏　甲子特進提舉江
州太平興國宫和國公張浚復觀文殿大學士判潭州
　趙樽下興平縣　忠義統領柳萬克伏羌城　興州
前軍統制呉挺知文州節制軍馬向起敗金人于德順
軍之治平寨　乙丑鎮江府左軍統領貟琦及金人戰
于揚州皂角林敗之斬統軍高景山俘數百人時諸處
以報㨗旗趍行在者絡繹于道路市人為之語曰雖日
聞㨗報可喜但一報近如一報亦可憂督視軍馬葉義
問讀琦㨗報至金人又添生兵顧謂侍吏曰生兵是何
物聞者皆笑當時謂之兎園樞密　丙寅浙西馬步軍
副緫管李寳與金人舟師遇于密州膠西縣陳家島大
敗之初金主亮用降人倪詢商簡梁三兒等計造戰船
數百使工部尚書蘇保衡等統之約以十月十八日至
海門山入錢塘江幹事畢令雄州刺史阿爾威來江上迎
報敵舟泊唐家島寳舟泊石臼山相距三十餘里而北
風日起寳憂之有大漢軍水手數百來降大漢軍簽起
上等户也寳問之頗得北軍事實禆將曹洋請逆戰知
朐山縣高敞曰不可彼衆我寡宜避之洋曰彼雖衆皆
不諳海道且降人云女真在船中惟匍匐而睡略不能
動雖衆何為寳伺敵未覺遣洋與禆將黄瑞禱于石臼
神祈風助順夜漏將盡起碇進船風猶未順衆有難色
良久南風漸應衆喜争奮引帆握刃俄頃過山薄敵鼓
聲震疊敵驚失措敵帆皆以油纈為之舒張如錦繡綿
亘數里忽為波濤卷聚一隅窘蹙摇兀無復行次會火
頭船有火起者寳命以火箭射之着其油帆煙熖隨發
延燒數百火不及者猶欲前拒寳命健士躍登其舟以
短兵擊刺殪之舟中其餘簽軍皆中原舊民脱甲而降
者三千餘人獲其副都統完顔鄭蒙奴等五人斬之阿
爾威為官軍所殺保衡舟未發亟引去得倪詢等三人
及敵詔書印記征南行程厯與器甲糧斛以萬計　江
淮制置使劉錡還鎮江府錡在瓜洲四日無日不戰至
是有詔令錡專防江上會錡病已劇遂肩輿渡江留中
軍統制官劉汜以千五百人塞瓜洲渡　知均州武鉅
遣將與忠義軍復盧氏縣　是日侍衛馬軍司中軍統
制趙樽引兵攻蔡州距城二十里金人出兵背城而戰
方成列樽出其不意命官軍於宿草間乗風縱火鼓譟
而進敵衆披靡樽率親兵衝擊斬其總管楊寓遂整衆
入城秋毫無犯　丁卯知樞密院事葉義問至鎮江權
立行府中書舎人兼參謀軍事虞允文見太尉劉錡問
兵敗狀錡曰兵凶器聖人不得已而用之允文曰敵席
卷兩淮直窺江表今日用兵為得已乎錡曰錡非好官
職者今當上還制置招討二印耳允文曰國事如此九
重方有蒙塵之懼公持是印欲安所歸乎錡慚不能答
　是日金州統制官任天錫自商州遣兵㑹虢州忠義
章傳等取朱陽縣　戊辰初金新主褎既立遣通事蕭
恭持赦詔撫定州縣於是自黄河以北皆下之左丞張
浩自汴京録褎赦馳以報金主亮亮嘆曰朕欲俟江南
平後取一戎大定之義以紀元是子乃先我乎命取書
一帙示其下果預識改元事　十一月己巳朔監察御
史呉芾行殿中侍御史先是芾建言陛下當修德以服
虜人虜以其力我以其德雖強弱之勢不侔而勝負之
形己見又言陛下勿以敵之進退為憂愉勿以事之緩
急為作輟凡下詔必務責己引對必令盡言使隱之於
心有合於天地發之於政無愧於祖宗上韙其言故有
是命芾又言今日之事有進無退若為蓄縮之計則大
事去矣　江州都統制戚方奏己復蔣州　金州統制
官任天錫引兵入虢州　庚午劉錡㨗奏至上曰劉錡
在淮東屢㨗可謂與國家宣力遂遣使以金五百兩銀
七萬兩徧勞有功將士上又曰使人人如此立功將來
凱還王爵亦所不吝　金人犯瓜洲渡中軍統制官劉
汜用尅敵弓射郤之　辛未知樞密院事葉義問在鎮
江得知建康府張燾公狀言金人侵犯采石為渡江之
計其勢甚危乞日下火急發來前保守江渡義問乗大
舟以二校執器械立馬門左右見者無不笑義問至鎮
江聞瓜洲官軍與金人相持已遑遽失措行府有統制
官輔逵米忠信數人或問金人近在江北何以郤之逵
曰國家勢弱無法可以郤敵聞者皆掩鼻時江水低淺
沙洲皆露義問役民夫掘沙為溝可深尺許沿溝栽木
枝為鹿角數重曰金人若渡江姑以此障之鄉民執役
且笑曰樞密肉食者其識見乃不逮我軰食糠籺人一
夜潮生沙溝悉平木枝皆流去矣會建康告急義問乃
遵逵而進　壬申新知潭州張浚改判建康府兼行宮
留守知建康府張燾赴行在　鎮江府中軍統制劉汜
及金人戰于瓜洲鎮敗績時金人以重兵直擣瓜洲權
都統制李横引諸軍迎敵葉義問督鎮江駐劄後軍渡
江衆皆以為不可義問強之未着北岸義問懼怯之狀
見于顔色即向西去曰欲往建康府催諸軍起發耳市
人皆媟罵之汜性驕傲不習軍事至是卒敗　癸酉淮
寧人陳亨祖執金人所因同知陳州完顔耶魯以其城
來歸事聞命亨祖知淮寧府　是日趙樽去蔡州以援
成閔於是金人所命刺史蕭德懋復入城據之　甲戌
葉義問至建康夜被命罷王權赴行在　以李顯忠代
之督府詐以檄召權來府議事命中書舎人參講軍事
虞允文往蕪湖趣顯忠交權軍且犒師采石葢權軍采
石未散也　時知建康府張㦞至府纔十餘日夜漏下
二鼓㦞方就寢允文扣門求見甚急曰此何等時而公
欲安寢乎㦞曰日來人情洶洶視太守動息而去留儻
不鎮之以靜必不安雖然舎人何以見教允文曰聞諜
者言敵以明日渡江約晨炊玉麟堂公何以為䇿曰燾
當以死守留鑰皇恤其他舎人平日以名節自任正當
建竒功以安社稷允文曰此允文之素志特决公一言
耳　乙亥金主亮臨江築壇刑白黑馬各一以祭天期
用翌日南渡　丙子中書舎人虞允文督舟師拒金主
亮于東采石却之允文未至采石十餘里聞皷聲震野
允文見官軍十十五五坐路旁者問之衆曰王節使在
淮西聲金不聲皷我曹皆騎馬節使命棄馬過江今已
無馬我曹不解歩戰從者皆勸允文還建康曰事勢如
此皆為他人壞之且督府但委公犒師耳非委督戰也
奈何代人任責允文不聽䇿馬至采石趨水濱望江北
敵營不見其後而擁餘兵纔萬八千人馬數百而已金
主亮登高臺張黄葢被金甲據胡床而坐諸將已為道
計允文召其統制張振王琪時俊戴皁盛新等與語問
之曰敵萬一得濟汝輩走以何之今前控大江地利在
我孰若死中求生且朝廷飬汝輩三十年顧不能一戰
報國衆曰豈不欲戰誰主張者允文曰汝輩止坐王權
之謬至此今朝廷已别選將將此軍矣衆愕立曰誰也
允文曰李顯忠衆皆曰得人矣允文曰今顯忠未至而
敵以來日過江我當身先進死與諸君戮力决一戰且
朝廷出内帑金帛九百萬緡給節使承宣觀察使告身
檢柅苛細動有拘礙則誰復敢出意繩墨之外為國家
立大事乎况朝廷所以待將帥者如此使有氣節者為
之心必不服其勢必將復得姦猾之徒則其巧思百出
弊隨日滋又安得而盡革耶今不慮此而欲獨任一介
單車之使以察之政使得人猶失任而無益况不得人
則其弊又將不在將帥而在此人矣上納其言罷林不
遣　大霖面宰執求罷不允詔内外察獄今太官早晩
並進素膳戊午慮囚　九月丁丑翰學劉珙進讀三朝
寳訓至淳化五年太宗謂近臣曰太祖實錄或云多有
漏落當命官重修因歎史官才難蘇易簡曰大凡史官
宜去愛僧近者扈蒙修史蒙為人怯懦多疑忌故其史
傳多有脱落上曰善惡無遺史臣之職珙奏云史官以
學識為先文采次之茍史官有學識安得愛憎怯懦疑
忌上曰史官要識要學要才三者兼之　臣僚言檢視
災傷官司未嘗遵承毎差州縣官到隨行征求皆有定
例然後擇村疃中近年瘠薄之田先往視之名曰應破
又擇今歲偶熟之處再往視之責以妄許名曰伏熟重
為民困望詔守臣選差練曉清強官公心考覈申飭監
司嚴行按舉所差官汚亷勤惰公正誣罔悉以上聞從
之　是月陳良翰言昨立住賣度牒二十餘年人民生
聚不為無益辛巳春邊事既作用度浸廣乃始放行令
下之初往往争買其價則五百千其限則三个月其數
不過萬道未足以病民今則減價作三百千展限已三
十餘次總數計十萬三千餘道民甚病之且唐人有言
十户不能飬一僧今放行者與舊所度者無慮三四十
萬是三四百萬户不得休息也不知國之所利者能幾
何而令三四百萬尸不得息肩且又暗損户口侵擾齊
民奚止千萬此其為害豈淺淺哉　是秋申嚴獻羡餘
之禁從劉珙奏也　冬十月壬寅上曰昨日有從官奏
云邊室規舉未定華顒奏臣等日夕講究亦且徐徐措
置上曰維揚築城已畢更得來年一冬無事足可經略
陳俊卿奏淮上規摹須久任守臣遲責其効其不職者
早宜易之上曰極是　壬子三省進呈畢上曰朝廷更
有何事合理會須是畜其逺者大者勿徒事於簿書苛
細朕尋常或過飲一兩盃酒便覺忘事以此觀之須是
清慮　是月成都府路旱詔降僧牒四百道充糴本措
置賑濟　十一月丙寅郊雷雨望祭于齋宫時北使來
賀會慶節上壽在郊禮散已之内不當用樂陳俊卿讀
令館伴以禮諭之而議者慮其生事多請權用樂者俊
卿又奏請必不密已則上壽之日曰此反間也欲攜我
衆耳時新除都統制李顯忠適自蕪湖至謂允文曰雖
如此亦當以朝廷已罪王權之事答之庶絕其冀望允
文以為然遂作檄曰昨王權望風退舎使汝鴟張至此
朝廷已將權重寘典憲今統兵乃李世輔也汝豈不知
其名若往𤓰洲渡江我固有以相待無虚言見怵但備
一戰以决雌雄可也遣所獲女真二人齎往亮得書大
怒遂焚宫人所乗龍鳳車斬劉漢臣及造舟者二人於
是始有𤓰洲之議　庚辰醴泉觀使湯思退為行宫留
守　是日金主亮以大軍趍淮東　癸未四川宣撫使
呉璘自仙人原還興州　初金主亮既往淮東中書舎
人虞允文謂建康都統制李顯忠曰京口無備我今欲
往公能分兵見助否顯忠曰惟命即分主管侍衛步軍
司公事李捧軍一萬六千人及戈船來會京口允文至
建康留守張燾謂曰亮約八日來此會食使燾安往衆
議可以往鎮江者皆有難色燾曰虞舎人已立大功可
任此責允文欣然從之至鎮江謁招討使劉錡問疾錡
執允文手曰疾何必問朝廷養兵三十年我輩一技不
施今日大功乃出於一儒者我輩愧死矣　甲申金主
亮至揚州　乙酉鎮江府駐劄御前中軍統制劉汜特
貸命除名英州編管王權及汜既敗軍乃先罷權為在
外宫觀及呉芾奏權罪請正典刑上怒甚將按誅權以
厲諸將同知樞密院事黄祖舜密言於上曰權罪當誅
然權誅則汜不當貸若貸汜而誅權是謂罪同罰異顧
劉錡有大功今聞其病已殆汜誅錡必愧忿以死是國
家一敗而自殺三大將得毋為敵所快乎上納其言二
人得不死　江州都統制戚方言本軍統制官李貴及
忠義孟俊取順昌府　知均州武鉅奏已復盧氏縣
　丙戌權禮部侍郎黄中言本朝倣唐之制創為九廟
今日宗廟自僖宣二祖以及祖宗凡九世而十一室望
遵已行典故遷翼祖神主而祔欽宗詔恭依　丁亥太
尉劉錡提舉萬壽觀以疾自請也　戊子四川宣撫使
呉璘復力疾上仙人原　有客詣葉義問上書云以太
一局考之敵人不煩資斧當以冬至前有蕭墻之變闔
府皆未以為然　己丑膠西㨗奏至上大喜即日召所
遣承節郎曹洋對于内殿曰朕獨用李寳果立功為天
下倡矣即賜詔書奬諭命幹辦御藥院賈竤押賜金合
茶藥金酒器數十事且書忠勇李寳四字表其旗幟
清逺軍節度使王權特貸命追毁出身以來文字除名
勒停瓊州編管　庚寅金主亮在瓜洲鎮御營宿衛使
楊存中中書舎人督視府參謀軍事虞允文以賊騎瞰
江恐車船臨期不堪駕用乃與淮東緫領朱夏卿鎮江
守臣趙公稱相與臨江拽試命戰士踏車船徑趨𤓰洲
將迫岸復回金兵皆持滿以待其船中流上下三周金
山回轉如飛敵衆駭愕亟遣人報亮亮至見之笑曰此
紙船耳因列坐諸酋一酋前跪曰南軍有備未可輕且
采石渡方此甚狹而我軍猶不利願駐于楊州力農訓
兵徐圖進取亮震怒拔劍數其罪命斬之哀謝良久乃
杖半百而釋之　辛卯吏部貟外郎曾注上言乞信賞
必罰上謂大臣曰賞罰人主之大權昨王權臨陣退衂
朕已逺竄今三大帥招討制置之命宜批㫖便除以示
懲勸上有言葢指成閔呉拱李顯忠也　甲午金人分
兵犯泰州初金主亮在瓜洲聞李寳由海道入膠西焚
其戰艦而成閔諸軍方順流而下亮愈忿乃還揚州召
諸將約三日畢濟過期盡殺之諸將謀曰南軍有備如
此進有渰殺之禍退有敲殺之憂奈何其中一將曰等
死死中求生可乎衆皆曰願聞教有總管方戴者曰殺
郎主却與南宋通和歸鄉則生矣衆口一詞曰諾平旦
諸將大懷忠蕭扎巴詣御寨奏事亮醉卧未起懷忠問
宿直將軍樂嘉努曰郎主夜來有何聖㫖嘉努曰昨夕
與后妃飲言三日渡江不得將大臣盡行處斬諸將聞
之益懼亮有紫茸等細軍不肯臨敵專以自衛衆患之
扎巴曰晩朝奏遣細軍東取海陵仍請樂將軍諭以禍
福則可濟矣乃謂細軍曰淮東子女金帛皆逃在泰州
我輩急渡江汝輩何不白郎主往取之細軍欣然共請
亮許之於是細軍去者過半亮妹婿唐括安禮能文知
兵掌黄頭女真亮聞新主褎立遣安禮以本部兵歸故
諸將益無所憚　乙未金人弑其主亮于龜山寺諸將
既定議夜漏未盡二鼓率兵萬餘人控弦直入亮寢帳
閽曰何為者曰欲奏事將軍樂嘉努入告以南人刼寨
亮驚起求劒甲不得左右親兵皆散走諸將射帳中矢
下如雨遂連射殪亮併及其帳中妃五人參知政事李
通兵部尚書郭安國左輔闕馬欽皆死亮在位十二年
年四十　金人䧟泰州　是日天重陰有樞密行府使
臣胡斌者能知天文謂樞密院檢詳洪邁曰昨夕四鼓
濃雲塞空欲雪而東北忽穿漏一大星墜葢金主死祥
也未幾虢州簽軍雷政渡江報亮已被殺
　(大事記曰二十八年敵將叛盟孫道夫既言之杜莘/老又言之而朝廷不之信二十九年黄中使回言敵)
　(已治汴京而二相猶詰之以為妄敵已定冦江之計/王綸使還妄言和好無他而湯思退遽爾稱賀秦檜)
　(之餘孽遺毒可勝道哉惟黄中以為廟廷與敵通好/我未嘗一日言戰彼未嘗一日忘戰惟陳康伯以為)
　(今日之事有進無退故三十一年九月逆亮入冦百/官盡為避狄之計惟康伯與黄中家属在城中而已)
　(二公既决親征之議於是金將喀齊喀至渭河呉璘敗/之属將劉諤犯襄陽劉珙敗之史俊敗之于茨湖李)
　(顯忠敗之于全椒李寳敗之于膠西引舟師至石臼/島而錦纈帆為之一燼劉錡敗之于皂角林至𤓰洲)
　(渡四日無日不戰而敵師不得濟惟劉錡李横不利/王權逗遛不進葉義問督視無功亮得以至采石而)
　(虞允文海鰍船一出敗之于楊家渡亮又趍𤓰洲允/文踏車船一出回轉如飛敵退揚州而自倒伐矣以)
　(講和之久兵將驕怠者二十年意其氣必衰心必怯/矣今也兵無不戰戰無不勝檜之邪説雖熾而張趙)
　(韓岳屢勝之威猶在也韓常於紹興之初已曰昔我/強彼弱今彼勇我怯然彼以力論爾要之中原非腥)
　(羶之可汙正統非醜類之可干佛貍飲江而死苻堅/渡淮而滅耶律德光入晉而亡女真雖横而羅索死)
　(於兵尼堪死於讒達蘭烏實薩拉噶之徒相繼誅夷/亶方被弑亮又送死而阿固達之子孫殆盡是人不)
　(能報中國之讎/而天能報之也)
　(龜鑑曰考之太乙局而謂有敵人不煩資斧之䜟驗/之濃雲星墜而謂有敵亡之祥吁此固上天悔禍符)
　(應如是而舉國盡付之天則未為至論也我高宗有/曰治亂安危固有天命亦必修人事以應之若修人)
　(事不至而專聽天命固無是理大哉王言其知以人/事而應天理者乎且帝自即位以來天之告符者數)
　(數矣歲星當躔興宋有兆則先講禦戎自治之䇿金/星犯畢趙地有之則令諸將謹守邊之戒敬觀朕當)
　(兢業以祈天弭禍之言當修人事以答天意之語則/高宗未嘗不以人而應天也今兹勝㨗雖曰天數葢)
　(亦人謀使無江淮諸將相勉忠/義風鶴草木能自為晉戰乎)
　戊戌金國都督府遣人持檄來鎮江軍中議和　十
二月己亥朔侍衛馬軍司中軍統制趙樽復蔡州　庚
子黄旗奏報已殺金帥完顔亮訖朝野相賀上曰此敵
簒君弑母背盟興戎自采石與海道敗後知本國已為
人所據乃欲力决一戰今遽滅亡是天賜朕也朕當擇
日進臨大江洒掃陵寢肅清京都但戒諸將無殺掠此
朕志也初敵騎闞江朝臣震怖争遣家逃匿權禮部侍
郎黄中獨謂其家人曰天子六宫在是吾為侍臣若等
欲安適耶北兵退獨中與左僕射陳康伯家属在城中
衆皆慚服時楊存中與虞允文共議偕至江北岸以察
敵情諸將憚行允文存中獨以輕舟絕江而北上嘗謂
康伯及留守湯思退曰楊存中忠無與二朕之郭子儀
也　金人以舟師汜茨湖官軍擊郤之　辛丑總領四
川財賦王之望言呉璘疾病乞還呉拱於蜀使璘腹心
有助之望恐璘不起朝廷以姚仲代璘故預有此請凡
五遺大臣書言之　是日金國統軍劉萼班師細軍之
在泰州者亦棄城而去　癸卯詔逆亮渝盟侵犯王略
属兹進發躬往視師文武羣臣各揚厥職輯寧中外共
濟大功　甲辰進呈金國都督府牒上曰金帥既已誅
夷餘皆南北之民驅迫而來彼復何罪今即日襲逐固
可使隻輪不返然多殺何為左僕射陳康伯請率百僚
稱賀上曰未須爾俟到汴京與羣臣共慶　中書舎人
兼權直學士院虞允文自鎮江還入見上慰藉甚渥
司農少卿杜莘老知遂寧府從所請也莘老為御史極
言無隱取衆素所指目如王繼先張去為輩悉擊去之
及罷朝士祖道都門以詩文稱述者百餘人都人至今
以為美談雖宿衛武夫府寺賤𨽻誦説前朝骨鯁敢言
之臣必曰杜殿院云　是日均州忠義統領昝朝等復
據鄧州　乙丑淮西制置使李顯忠自茨湖引兵渡江
時金兵尚屯雞籠山而顯忠兵在沙上判建康府張浚
自長沙聞命即日登塗過池陽往勞以建康激賞犒之
一軍見浚以為從天而下浚諭顯忠曰聖駕將巡幸至
此而敵未退得無慮乎顯忠乃以大軍濟江去和州三
十里與之相持然賊亦未退　金人游騎焚真州報恩
寺塔徑往天長　丙午淮東制置司統制官王選等復
楚州　丁未呉拱遣訓練官牛宏王彦忠等入汝州
均州鄉兵總轄杜隱等入河南府　戊申上發臨安府
　庚戌上次秀州守臣俞召虎知嘉興縣杜易見于幄
殿自是所過監司守令皆引對　是日金人大軍自盱
眙渡淮盡絕　癸丑鄂州水軍統制楊欽以舟師追金
人至洪澤鎮敗之夜鎮江府統制官呉超遣部將段温
等追金人至淮陰縣又敗之獲其舟船糧食甚衆　是
夜淮東制置司統制官劉鋭陳敏等引兵入泗州　甲
寅李顯忠與金人戰于楊林渡卻之翊日敵乃去　乙
卯金人破汝州殺戮殆盡　丁巳淮東制置使李顯忠
遣統制官張榮逐敵至全椒縣敗之得敵所獲老弱萬
餘口日暮顯忠入和州　是日判建康府張浚始至本
府視事浚首奏乞車駕早幸建康聞已進發乃督官属
治具不半月而辦　戊午上至鎮江府未就舎先乗馬
幸江下觀戈船浙西沿海制置使李寳從上行因陳俘
獲與所得百尺舟上奬諭甚至因嘆曰始朕用寳謗書
滿篋至謂必復從偽今竟如何　壬戌曲赦新復州軍
先是宰執進呈赦書事目上曰向已下哀痛之詔今日
恩宥不必更揚完顔亮過惡但專罪已而已起居舎人
權直學士院劉珙草制略曰兹金帥之干誅幸上天之
悔禍爰整濯征之旅坐揚耆定之功元惡就屠餘黨悉
潰重念中原之衆久淪左衽之風頭顱難保於淫刑閭
里悉空於重歛宜推在宥咸與惟新自江上用兵珙獨
在禁林一時詔檄多出其手詞氣激烈讀者感厲　癸
亥張浚言金兵已退兩淮皆定　初金歧王亮既為其
下所殺參知政事敬嗣暉欲立其太子光瑛于南京左
丞相張浩不可乃併亮后徒單氏殺之亮所遣先鋒將
郭瑞孫至滑州聞變留不進金主褎知亮已死乃與其
子允升允迪擁萬騎趨中都
　
　
　
　
　
　宋史全文卷二十三上
欽定四庫全書
　宋史全文卷二十三下
　　宋髙宗十九
壬午紹興三十二年春正月戊辰朔日有食之　上在
鎮江　己巳金人犯壽春府　壬申上至建康府判府
事張浚迎謁道左衛士見浚復用至以手加額浚見上
謝曰秦檜盛時非陛下保全無此身矣上慘然曰檜為
人既忌且妬浚起於廢絀二十年之後復當重寄風采
隱然軍民恃以為重焉　戊寅張浚入對上問勞甚渥
　己卯詔侍從臺諫各舉可為監司者一貟郡守二貟
有不稱職當坐繆舉之罰　庚辰言者論監司不按吏
望令郡守每半歲各䟽屬縣知縣治狀之得失具申監
司監司覆實併與屬郡太守治狀以聞仍下御史臺考
核有不如言論奏殿罰庶幾郡邑勉勵而監司之職不
至曠廢從之　詔郡守年七十之人令吏部並與自陳
宫觀著為令　壬午金人冦蔡州侍衛馬軍司統制趙
樽率諸軍巷戰金人敗乃去　丁亥給事中金安節等
言准尚書省備到白劄子奉聖㫖令臣等同議聞奏事
臣切惟建康江山險固從昔以為帝王之都葢以南控
楚越西連巴蜀北接中原最為形勝實東南之要會也
今將圖回經略指揮號令固宜駐蹕於此中原之地久
歎淪胥民思拯援如在焚溺比聞大駕進臨江表方徯
來蘇至於淮壖瘡痍之人甫遂歸業亦賴聲勢以幸安
堵一旦聞戎輅還軫恐乖始望先是殿中侍御史呉芾
言大駕宜留建康以繫中原之望㑹有陳駐蹕利害者
宰相陳康伯不能决上命侍從臺諫同赴都堂集議芾
謂建康可以控帶襄漢經理淮甸若還臨安則西北之
勢不能相接衆不從遂定回鑾之議　戊子詔曰比者
視師江上敵騎遁去兩淮無警已委重臣統䕶諸將一
靣經畫進討今暫還臨安重惟建康形勢之勝宜令有
司增修百官吏舎諸軍營寨以備往來巡幸可擇日進
發
　(龜鑑曰惜夫視師之寄不属之魏公而属之葉義問/使魏公亟趨而任其責則觀其戰功又豈止如是而)
　(已耶魏公者兼資文武出入將相幾三十年武夫健/將言者嘆息兒童婦女知有都督其德為如何加之)
　(許國之心白首不渝杜門念咎老而綀事今日之浚/非前日之浚建府迎謁衛士懽呼浚之措置經綸曾)
　(未設施而局靣又一變成閔等領三衙而招討散局/矣呉璘班師而宣撫結局矣金陵王者之宅席我師)
　(之屢捷為駐蹕之𢎞規可也未及一月遽爾反斾何/耶意者天道厭於西北而黄旗紫葢蓋應於東南郡)
　(否則聖心􁁉勤而恢復之義將有待於後人耶邦畿/千里惟民所止肇域彼四海四海來假錢塘之形勢)
　(此其地矣噫有田一成有衆一旅而/祀夏配天開拓若是亦可以為難矣)
　給事中金安節等言當今之計其大要有三一曰進
取二曰招納三曰備守　金主褎遣高忠建張景仁來
告登位尚書左司貟外郎洪邁充接伴使知閤門事張
掄副之　庚寅宰執奏北使二月渡淮上曰今若拒之
則未測來意有礙交好受之則當遣接伴使副於境上
先與商量願聞名稱以何為正疆土以何為准與夫朝
見之儀歲幣之數所宜先定不然則不敢受也　壬辰
洪邁張掄入對上謂宰執曰朕料此事終歸於和卿等
欲首議名分而土地次之葢卿輩事朕不得不如此言
在朕所見當以土地人民為上若名分則非所先也何
者若得復舊疆則陵寢在其中使兩國生靈不殘於兵
革此豈細事　乙未洪邁張掄辭行上顧掄曰洪皓三
子其才皆可用　丙申和義郡王楊存中為江淮荆襄
路宣撫使中書舎人虞允文充副使上將還臨安軍務
未有所付張浚判建康府衆望属之及除存中宣撫使
中外大失望給事中金安節起居舎人兼權中書舎人
劉珙言比者金人渝盟干犯王略今陛下親御六飛視
師江滸大明黜陟號令一新天下方注目以觀傾耳以
聽凡所擢用悉宜得人存中已試之效不待臣等具陳
頃以權勢太盛人言藉藉陛下曲示保全俾解軍職今
復授以兹任事權益隆豈惟無以慰海宇之情亦恐非
所以保全存中也儻聖意以允文資歴未深未可專付
宜别擇重臣以副盛舉䟽入上怒謂輔臣曰珙之父為
張浚所知其為此奏意專為浚地耳宰相陳康伯朱倬
召珙諭上㫖且曰再繳累及張公珙曰珙為國家計故
不暇為張公計若為張公謀則不為是以累之矣命再
下珙執奏如初乃止於是允文改使川陜存中措置兩
淮而已　湖北京西宣諭使汪澈言已復光化信陽軍
上流事勢稍定　二月戊戌朔中書舎人虞允文充川
陜宣諭使措置招軍買馬且與呉璘相見議事　庚子
張浚虞允文入對時浚乞偕執政奏事上不許詔浚罷
相後有合得特進恩數皆還之　興州前軍同統領惠
逢復河州　壬寅金人犯汝州守將王宣率親兵迎戰
天大雨虜大敗遁去　癸卯上發建康府　惠逢遣兵
復積石軍　乙巳夜雷　丁未太尉威武軍節度使提
舉萬壽觀劉錡薨于臨安府　壬子王宣自汝州班師
　乙卯上至臨安府乗馬還大内　丙辰金人犯蔡州
侍衛馬軍司統制趙樽擊郤之　辛酉右正言劉度入
對言今者視師回鑾願止取親臨行陣折馘執俘有軍
功者方得推恩外一切賞典所宜謹惜以革僥倖之門
翌日進呈上曰朕嘗諭度朕此行不濫與一人官爵及
濫減一年磨勘卿等所共見也　壬戌雪　乙丑御前
中軍統制王宣敗金人于蔡州確山縣於是趙樽自信
陽歸德安而宣亦還屯襄陽府　丙寅瘞欽宗重於招
賢寺立虞主上親遣奠執政議上宜服袍履權禮部侍
郎黄中言曰三年天下之通䘮尭舜三代之所共也後
世以日易月已有愧於古矣然猶於二十七日釋服之
後因事則服之庶幾反正本朝典故大葬啓攅必服其
初服是也若曰今十月而葬不可復服則真宗九月而
葬何為亦服其初服乎以故事考之衰服為當前二日
左僕射陳康伯等進呈上覽奏曰朕為人子豈可使事
兄之禮過於事父中至都堂右僕射朱倬謂中曰徽考
大行有故事矣中曰此前日之誤今所當改奈何復因
之倬因謂上意實然臣子務為恭順可也中曰責難於
君乃為恭也　金人復取蔡州　閏二月癸酉金人破
河州　癸未御前右軍統制楊從儀率諸將攻大散闗
拔之　己丑廣東轉運判官林孝澤獻助軍錢十五萬
緡湖南轉運判官黄績何佾獻四萬緡詔激賞庫收
辛卯參知政事楊椿提舉在外宫觀椿為臺諫所擊四
上䟽丐免乃有是命　癸巳樞密都承㫖徐嚞充舘伴
大金國信使權知閣門事孟思恭副之先是北使高忠
建等將入境責臣禮及新復諸郡接伴使洪邁移書曰
自古鄰邦往來並用敵禮向者本朝皇帝上為先帝下
為生靈勉抑尊稱以就和好而岐國無故興師背盟自
取夷滅竊聞大金新皇帝有仁厚愛民之心本朝亟諭
將帥止令收復外不許追襲乃蒙貴朝首遣信使但一
切之禮難以復仍舊貫當至臨淮上謁更俟惠顧曲折
面聞　乙未知盱眙軍周淙言富察圖們奴婢齊瑪自
燕來報契丹侵擾金國等事上謂大臣曰上天悔禍夷
狄相攻今先遣使請和則其國中可卜儻舊疆復還得
奉祖宗陵寢尤見天意眷顧誠國家之福也　三月甲
辰緫領湖廣江西財賦句伯奮守司農卿緫領四川財
賦王之望試太府卿以二人餉軍無闕故也　丁未金
國報登位使高忠建等入國門始忠建責臣禮及新復
諸郡接伴使洪邁以聞且曰土疆實利不可與禮際虚
名不足惜也禮部侍郎黄中聞之亟奏曰名定實隨百
世不易不可謂虛土疆得失一彼一此不可謂實議者
或又言土地實也君臣名也趣今之宜當先實而後名
乃我之利權兵部侍郎陳俊卿曰今力未可守雖得河
南不免為虛名臣謂不若先正名分名分正則國威張
而歲幣亦可損矣　戊申錄文宣王四十九世孫孔琯
為右迪功郎　四川宣撫使呉璘復德順軍璘初至城
下自將數十騎遶城守陴者聞呼相公來觀望咨嗟矢
不忍發敵氣索於是璘按行諸屯預治夾河戰地前一
日當陣斬一將數其罪以肅軍諸將股慄乃先以數百
騎嘗敵敵一鳴鼓鋭士躍出突我軍遂空壁來戰我軍
得先治地無不一當十逮苦戰久日且呉璘忽傳呼某
將戰不力其人即誅死鬭敵大敗遂遁入壁質明我再
用兵敵堅壁不戰會天大風雪敵引衆夜遁璘入城市
不改肆父老擁馬迎拜幾不得行　壬子金國報登位
使高忠建副使張景仁見于紫宸殿詔舘伴使徐嚞等
以所定禮示之忠建固執上特許殿上進書及陞階猶
執舊禮尚書左僕射陳康伯以誼折之忠建語塞乃請
宰相受書康伯奏曰臣為宰相難以下行閣門之職忠
建奉書跪不肯起康伯呼嚞至榻前厲聲曰館伴在館
所議何事嚞徑前掣其書以進敵氣沮上嘉歎之　癸
卯金人圍淮寧府　甲寅金人犯鎮戎軍　丁巳言者
請倣漢武故事詔侍從臺諫各舉内外之臣可備使命
者以為緩急之用詔各舉一貟　戊午金人䧟淮寧府
金之叛盟也淮襄諸軍復得海泗唐鄧陳蔡許汝嵩壽
等十州自是但餘四州而已　己未上始御經筵自去
秋以用兵權罷講讀至是復之　權刑部侍郎黄祖舜
進論語解義乃令國子監板行仍賜詔書奬諭　辛酉
上諭宰執曰近傳到敵中賞格卿等見否陳康伯曰見
之上曰其意何如康伯曰觀其語云邊釁既生未底寧
息恐是京師總兵蕃官所請欲復取所失州縣耳上曰
朕熟金國用兵始末自尼雅滿斡里雅布等在時軍政極嚴
不用賞典止用威脅其下而人自畏服今賞格如此之
重必是人不用命也康伯等曰聖識高逺非臣等所及
　川陜宣諭使虞允文至西縣之東總領四川財賦王
之望自利州往㑹之允文之出使也與京西制置使呉
珙荆南都統制李道會于襄陽至是又與四川宣撫使
呉璘會于河池前後愽議經畧中原之䇿令堇庠守淮
東郭振守淮西趙樽守信陽李道進新野呉珙與王彦
合軍于商州呉璘姚仲以大軍出闗輔因長安之糧以
取河南因河南之糧而會諸軍以取汴則兵力全而饟
道省至如兩河可傳檄而定遂驛䟽以聞先是之望數
以軍興費廣為言朝廷令勸諭民户獻納之望因是親
至梁洋諭豪民使之輸財焉　壬戌上謂輔臣曰近大
將入覲有以寳貨鞍馬為獻者惟馬不可闕餘皆却之
葢慮以進奉為名公肆掊尅有害軍政耳時主管侍衛
馬軍司公事成閔自淮東赴行在故上語及之上因言
宫中平時服食器用無非儉素如彘肩豆腐間以供膳
器皿之属亦無稜道今御厨所用是也朱倬曰當書之
為後世法上曰此何足為後世法陳康伯曰此盛德事
外間有未知者豈可不書　是春淮水暴漲中有如白
霧其闊可里所其長亘淮南北又有赤氣浮于淮南自
高郵軍至興化縣若血凝而成者　夏四月己巳殿中
侍御史呉芾言大農之財一歲所入幾五千萬而内藏
激賞不與焉㑹其多寡比景德全盛時十增其四地不
足而賦加多則取於民者已盡不可以復求矣惟當痛
節浮費葢今天下之兵内外何翅三十萬大農每歲飬
兵之費幾十之九若更加募何以贍之今欲兵之足莫
如核實不得令虛張人數揀其鋭驍汰其疲弱使人皆
可用則官無費財是一舉而兩得之也時將士陳亡者
衆軍多虛籍故芾言及之　禮部侍郎黄中言足食之
計在於量入為出今天下財賦半入内帑有司莫能計
其虛盈請悉以歸左藏且引唐楊炎告德宗語曰陛下
仁聖豈不能如德宗之為哉上善之　辛未詔淮南新
復州軍舉人許於近便州軍一處併試每終場十三人
解一人　上宣諭宰臣陳康伯等曰卿等曾詢訪今歲
民間蠶麥何如向雖多雨二麥稍黄今已登場而價不
聞翔踴朕己令外市繭以知其直二者約度雖小有所
傷而成熟亦不減七八分矣
　(臣留正等曰君人者養人者也食則憂天下之饑衣/則憂天下之寒書稱文王卑服即康功田功則田功)
　(云者知小民稼穡之艱難不遑暇逸以就天下養民/之功云爾此文王之所以造周也太上皇帝當蠶麥)
　(既成廼潜遣市于外因物之貴賤以察知歲之豐儉/惟慮天下之民不得其所養如是則雖處九重之深)
　(而民之利病何患乎不知憂勤之心文/王無以過之中興之業葢有所本矣)
　壬申和義郡王楊存中還行在乃罷存中措置兩淮
而以判建康府張浚兼之浚出入將相三十年素為士
卒所畏愛至是復揔軍政皆樂為用　癸酉蠲淮東殘
破州軍上供銀絹米麥經緫制錢一年　甲戌宰執論
淮上屯田事上曰士大夫言此者甚衆然須先有定論
用諸民乎用諸軍乎若論既定當先為治城壘廬舎使
老少有所歸蓄積有所藏然後可為上又曰卿等用人
當取慤實為上若好名沽激如畫餅然終不可食耳
戊寅御史中丞汪澈參知政事　辛巳總領四川財賦
王之望得虞允文檄論對撥糴本事之望嘗為允文所
薦及議軍儲二人始有隙　甲申殿中侍御史呉芾言
軍器監陳洪持禄茍容駕部貟外郎趙廱假手登第不
當居天下清選上曰武臣子孫只宜為武官清望須還
白屋今以將家居之則公議自然藉藉乃罷廱　壬辰
起居郎吕廣問權尚書禮部侍郎翌日上謂大臣曰廣
問老成不沽激往時薦之者多因曰朕有一人材簿每
臨朝臣下有薦揚人材者退則記姓名于簿遇有選用
披而尋之無不適當陳康伯又論備邊當擇良將上曰
偏禆中有驍男者卿等可以所聞見隨其高下具名以
聞俟於諸軍汰去怯懦次第代之　是月大雨淮水溢
數百里漂溺廬舎人畜死者甚衆　初金國為契丹耶
律所擾威烏克衆數萬漸逼居庸闗金主褎大懼與其
下謀謂威烏克兵勢如此若南宋乗虛襲我國其危矣
設有所求當割河南與之既威烏克之衆内叛金國得
威烏克戮之契丹之患息其割地歸本朝之意亦寢矣
　五月庚子秘書省正字周必大守監察御史　壬寅
興元都統制姚仲以大軍至原州之北嶺與金人合戰
官軍大敗　甲辰宰執奏近探報皆言黄河南北蝗蟲
為災今已數年天意可見而江淮之間蠶麥大稔此實
聖德所召上愀然曰去歲完顔亮興師無名彼曲我直
豈無天理朕德不足以動天祖宗仁澤所致令幸蠶麥
告登更望有秋設或邊事未息必可枝梧　戊申御營
宿衛使楊存中復為醴泉觀使御營宿衛司限五日結
局　辛亥鎮江都統制張子葢與金人遇于石湫堰敗
之　甲寅權户部侍郎呉芾入對上因論財賦在得人
遂言川陜用兵全得一王之望之力大軍十數萬衆數
月與虜角敵而蜀人不知他人安能辦此之望在蜀幾
如蕭何之在闗中芾曰之望與臣有連其人為政尚嚴
平日在蜀令行禁止故於財賦亦不督而辦上曰朕初
不知與卿有連見大臣言之望婚嫁未畢亦欲令歸但
蜀中不可無之望姑令在彼候事稍定朕當大用之
癸亥上謂大臣曰自去年完顔亮犯順之後中原士民
不忘祖宗之德歸正者不絕朕恐士大夫分南北彼此
浸失招徠之意卿等可審處如有官能辦事者與沿邊
差遣士人從便入學及令應舉其餘隨宜収恤如此則
非惟已來者得安未來者聞之必欣慕而至於是陳康
伯等次第行之　判建康府張浚言軍籍日益凋寡補
集將士必資西北之人能戰忍苦方為可仗臣體訪得
東北今歲蝗蟲大作米價踴貴中原之人極難於食欲
乞朝廷多撥米斛或錢物付臣措置招褒吾人人心既
歸敵勢自屈詔以米萬石予之浚以為淮楚之人自古
可用乗其困擾之後當收以為兵乃奏置御前萬弩營
募民強壯堪充弩手之人以御前効用為名於建康府
置營寨安泊詔皆從請於是兩淮之人欣然願就率皆
強勇可用浚親訓撫之又奏差陳敏為統制敏起微賤
聲迹未振浚擢於困廢中敏感激盡力圖報未幾成軍
浚謂敵長於騎我長於步制騎莫如弩衛弩莫如車乃
令專制弩治車　甲子内降詔曰朕以不德躬履艱難
荷天地祖宗垂裕之休獲安大位三十有六年憂勞萬
機宵旰靡怠屬時多故未能雍容釋負退養壽康今邊
鄙粗寧可遂如志皇子瑗毓德允成神器有託朕心庶
幾焉可立為皇太子仍改名眘所司擇日備禮冊命
四川宣撫使呉璘遣將攻熈州是月拔之獲其都緫管
劉嗣初三大將之出也興州路得秦隴環原熈河蘭㑹
洮州積石鎮戎德順軍凡十二郡金州路得商虢陜華
州凡四郡獨敵以重兵扼鳳翔故散闗之兵未得進
六月戊辰名望仙橋東新宫曰德壽　己巳宗正少卿
史浩守起居郎兼太子右庶子將作監張闡為宗正少
卿兼太子右諭德故事宫僚進見當拜奏事當稱姓名
侍立不坐太子悉命復故　庚午以復與金國連和三
招討並除管軍而結局
　(大事記曰是時北方大亂内有耶律之變而我師之/出興州路得十二郡金州路得四郡呉璘復大散闗)
　(入德順軍父老擁拜幾不可行命張浚判建康措置/兩淮浚出入將相三十年衛士見之以手加額士卒)
　(聞之皆樂為用於是屯盱眙楚泗以扼渦潁又募海/舟由海窺東萊由清泗窺淮陽而海州之役浚勉張)
　(子葢以功名子葢率精鋭先入敵大敗于石湫堰國/勢非復前日矣奈何敵欲和則與之和欲地則與之)
　(地成閔呉拱李顯忠領三衙而三招討局矣王之望/奏呉璘回興州而宣撫限五日結局矣意者聖心倦)
　(勤復仇之義將/有待於後耶)
　甲戌殿中侍御史張震右正言袁孚同班入見論宰
相朱倬之罪倬聞亦丐免　乙亥尚書左僕射同中書
門下平章事朱倬罷為提舉江州太平興國宮制曰君
子邦家之基曾未聞於成效元良天下之本乃欲覬於
疇庸翰林學士洪邁之詞也　上出御札曰朕宅帝位
三十有六載荷天之靈宗廟之福邊事寖寧國威益振
惟祖宗傳序之重兢兢焉懼不克任憂勤萬機弗遑暇
佚思欲釋去重負以介壽臧蔽自朕心亟决大計皇太
子賢聖仁孝聞於天下周知世故久繫民心其從東宫
付以社稷惟天所相非朕敢私皇太子可即皇帝位朕
稱太上皇帝退處德壽宫皇后稱太上皇后應軍國事
並聽嗣君處分朕以澹泊為心頥神養志豈不樂哉尚
賴文武忠良同德合謀求底于治詔洪遵所草也
　(臣留正等曰堯以天下禪舜舜以天下禪禹揖遜相/繼可謂盛矣然其傳也非父子至於成周自文王傳)
　(之武王武王傳之成王父作子述亦云美矣然而未/嘗親授受也故夫以父子之親行揖遜之道其惟我)
　(國家乎仰惟高宗以知子之明順承天意濬發神斷/全以所􁀙畀之壽皇而我壽皇荷付託之重十閏之)
　(間兢兢業業終始如一用能增光大業馴致丕平及/夫倦勤萬機則又復舉神器授之聖子三聖矩疊規)
　(重葢自開闢以來所/未有也於皇休哉)
　(龜鑑曰或謂揚子雲五百歲而聖人出有諸子曰堯/舜君臣也而並文武父子也而處因往而推來雖千)
　(世亦可知也吁世之相去如彼其久也聖人繼作如/此其少也堯舜文武之盛其可以數數見之乎我朝)
　(自建隆至紹興相去纔二百年太祖太宗以兄弟相/禪高宗孝宗以父子相傳載之琬琰蔚為首稱留衛)
　(公正賛之曰堯舜揖遜盛矣然其𫝊也非父子文武/述作美矣然其授受也不親以父子之親行揖遜之)
　(禮是高孝之美又將有光/於堯舜文武矣顧不偉歟)
丙子上行内禪之禮有司設仗紫宸殿下先是上嘗諭
太子以傳禪意太子流涕固辭至是遣中使召太子入
禁中復加靣諭太子推遜不受即趍殿側便門欲還東
宫上勉諭再三乃止於是上御紫宸殿百官起居畢尚
書左僕射陳康伯知樞密院事葉義問參知政事汪澈
同知樞密院事黄祖舜陞殿康伯奏言臣等輔政累年
罪戾山積聖恩寛貸不誅今陛下超然高蹈有堯舜之
舉臣等不勝欣賛但自此不獲日望清光犬馬之情無
任依戀因再拜泣下上亦為之揮涕曰朕在位三十六
年今老且病久欲閑退此事斷在朕意非由臣下開陳
也卿等宜悉力以輔嗣君康伯等復奏曰皇太子賢聖
仁孝天下共知似聞謙遜太過未肯即御正殿上曰朕
已再三邀留今在殿後矣上即入宫百官移班殿門外
宣詔畢復入班殿庭頃之皇太子服袍履内侍扶掖至
御榻前拱手側立不坐應奉官以次稱賀内侍扶掖至
于七八乃畧就坐宰相率百僚稱賀上遽興康伯等陞
殿奏言願陛下即御座正南靣以副太上皇帝付託之
意天顔愀然曰君父之命出於獨斷此大位懼不敢當
尚容辭避
　(臣留正等曰堯命舜以位舜遜于德弗嗣非獨謙德/之美如此葢以天下重任授之者且不敢輕受之者)
　(其可以易乎臣竊觀壽皇之初受禪也壓於慈訓不/得已而踐尊位側立拱手於黼扆之側已坐復興不)
　(敢遽即南靣迨夫輔臣懇請再三猶有此大位懼不/敢當之語真可與舜匹休矣彼漢文帝之即位也東)
　(鄉遜者三南鄉遜者再而其臣袁盎者猶且以高世/之行推之况於謙畏之心出於真誠者乎是宜大書)
　(特書以垂示/萬世者也)
班退太上皇帝即日駕之德壽宫上服赭袍玉帶步出
祥曦殿門冒兩掖輦以行及宮門弗肯止上皇麾謝再
三且令左右扶掖以還顧謂曰吾付託得人斯無憾矣
左右稱萬歲百官扈從上皇至德壽宮
　(大事記曰歴觀高宗之所以立孝宗者雖出於范宗/尹之造膝岳飛之密䟽張浚之建請趙鼎之賛决然)
　(以藝祖之後為嗣必本於選人婁寅亮之一言適有/以契乎高宗之心藝祖在天之靈可以慰矣自六歲)
　(育于宫中起居飲食未嘗離膝下則其保之也至矣/九歲封建國公置資善堂范沖為翊善朱震為賛讀)
　(令建國公見翊善賛讀必拜則其教之也嚴矣年十/六封普安郡王時紹興十三年也秦檜雖有動摇國)
　(本之心而孝宗之聖德著明高宗之聖心堅定非檜/所得容其私三十年立為皇子上曰朕志素定已九)
　(年矣三十二年立為太子未幾是月丙子上遂内禪/皇太子即皇帝位太上皇帝居德壽宫又曰此事斷)
　(自朕意非由臣下開陳嗚呼盛哉太祖太宗兄弟相/傳以開創業之基高宗孝宗父子相禪以植中興之)
　(業創之於先固所以為二百年太平之治/興之於後又所以遺萬世無疆之休也)
丁丑車駕詣德壽宫起居戊寅有㫖朕欲毎日一朝德
壽宮以修晨昏之禮昨日靣奉太上皇帝聖㫖謂恐廢
萬機勞煩羣下不蒙賜許可委禮官重定其期禮部侍
郎黄中奏謹按漢高皇帝五日一朝太上皇今欲乞依
前項故事詔從之　大赦制曰顧睿訓之愽臨懼𦕈躬
之弗稱凡今者發政施仁之目皆得之問安侍膳之餘
爰舉舊章用覃曠澤
　(龜鑑曰凡今者發政施仁之目皆得之問安視膳之/餘此非即位之詔乎進而得之諄諄之訓退而得之)
　(渾渾之書此非聖政之序乎炎興詔令命官裒集必/欲恪意奉承是一政一事無不遵之也稽山宸翰分)
　(賜宰執目使奉以周旋是一字一畫無不敬之也侍/從臺諫條陳事務重言責也亦檢舉紹興之制而行)
　(之也卿監百執事日輪靣對廣言路也亦舉行紹興/之典而用之述太上之意以責守臣令長承太上之)
　(問而擇監司郡守知光堯之念岳飛則亟復元宫聞/光堯之召尹焞則亟訪岩穴不愆不忘率由舊章吾)
　(於孝宗/其見之)
又曰祖宗朝尊禮舊弼優待故老有任在京宫觀及入
侍經筵者甚衆至於過闕入覲郊祀陪位并歸第就醫
之類所以示眷禮便詢訪者惟恐不至故一時人臣立
朝之節雍容可觀宜令國史院檢討聞奏當議遵用又
曰應諸路出産時新口味果實之類所在州軍因緣貢
奉煩擾致使所在居民以出産之物為苦不唯因口腹
之故廣害物命亦使斯民冒犯險阻或至䘮失軀命豈
不甚痛太上皇帝已降詔禁約切慮歲久未能遵奉自
今一切並罷如州縣奉行滅裂因緣多取以違制論又
曰國家愛養士卒非不優厚訪聞軍中管轄人等或使
資陪工價或令科買物色多方尅剥比至請錢除減幾
盡自今主帥仰各體國務加優䘏以養士氣如尚不悛
當議顯戮以勵諸軍又曰昔太祖皇帝創業之初親製
軍政以遺後世如南北倉請糧之制平時固欲習其筋
力以戒驕惰然禁約私役至為嚴切自今不許私役戰
士葢造私第營葺房廊修築園圃及興販工作等如敢
更有違犯委御史臺彈奏當重宜典憲　癸未宰臣奏
事陳康伯因奏臣等以前二日朝德壽宫太上皇帝宣
諭車駕毎至宫必於門外降輦已再三諭之既以家人
之禮相見自宜至殿上降輦令臣等奏禀此意上曰夜
來太上皇帝有㫖令朕只朝朔望朕於子道問寢侍膳
尤宜勤恪卿等可詳議以聞如宫門降輦在臣子於君
父禮所當然太上皇帝雖曲諭朕端不敢　甲申詔朕
躬有過失朝政有闕遺斯民有戚休四海有利病凡可
以佐吾元元輔朕不逮者皆朕所樂聞言而可行賞將
汝勸弗協于理罪不汝加　監潭州南嶽廟朱熹上封
事言聖躬雖未有過失而帝王之學不可以不熟講朝
政雖未有闕遺而脩攘之計不可以不早定利害休戚
雖不可徧以䟽舉然本原之地不可以不加意帝王之
學必先格物致知以極夫事物之變使義理所存纖悉
畢照則自然意誠心正而可以應天下之務又曰今日
之計不過修政事攘夷狄然計不時定者講和之説疑
之也又曰四海利病係斯民之休戚斯民休戚係守令
之賢否監司者守令之綱朝廷者監司之本本原之地
亦在朝廷而已　丁亥詔曰朕惟太上皇帝臨御三紀
法令典章粲然備具其議設官裒集建炎紹興以來所
下詔㫖條列以聞朕當與卿等恪意奉承以對揚慈訓
　詔胡銓復元官差知饒州　禮部侍郎黄中等劄子
奉聖㫖太上皇帝有詔却五日之朝朕心未安有司宜
詳議以聞臣等今詳議除旦望皇帝詣德壽宫朝見外
欲乞於每月初八并二十二日朝見並如宫中之儀詔
從之　司農少卿朱夏卿奏今來德壽宫合支供米炭
未承所屬報到數目詔劄與提舉官據毎月合用米炭
前期報所属依數支供付户部施行　壬辰殿中侍御
史張震奏竊見紹興二年詔書略曰昔我太祖皇帝嘗
令百官輪次靣對自今後行在百官日輪一貟而對朕
當虛佇以聽其言且觀其行陛下初承聖緒欲望舉行
舊典特降詔㫖許令百官日以序進則數月之間議論
畢陳而賢愚可以槩見俟其既周即復依舊五日輪對
亦不為煩詔從之
　(大事記曰自即位初年詔百官五日一輪對自是引/見一班或三四班而視其所由退而致察所行故王)
　(曉以朝見而除郎官王□以陛辭而除御史鄭聞沈/度以歸自輔藩而除樞掾宰属賈光祖論州郡不當)
　(獻羡的則曰議論人物有似楊輔近臣問郡守得對/者孰為稱㫖則曰潘慈明氣寒周頡又下慈眀一等)
　(或内召小臣或特引布衣如朔如光朝如掞之皆以/議論剴切即䝉擢用其後生氣驕言論卑鄙一經奏)
　(對悉了其為人故有晨奏事而暮批除夕引見而朝/放辭者而碌碌者頗以輪對為憂此百官陛對之制)
　(而天日照臨賢/否畢見也如此)
　是月劄下工部長貳先將軍器所私役占破借使工
匠盡令改正專一造作軍器務要精緻如敢依前違戾
監官取㫖黜責合千人重行决配委御史臺覺察　上
手書召判建康府張浚既見上改容曰乆聞公名今朝
廷所恃惟公浚言人主以務學為先人主之學以一心
為本一心合天何事不濟所謂天者天下之公理而已
必兢業自持使清明在躬則賞罰舉措無一不當人心
自歸醜虜自服上竦然曰當不忘公言浚見上天錫英
武力陳和議之非勸上堅意以圖事功於是加浚少傳
進封魏國公除江淮宣撫使節制屯駐軍馬　右正言
袁孚言乃六月中旬霖雨累日浙西州郡以山水發洪
壞廬屋舟楫而人被其害近又聞江浙之間飛蝗為害
此二者同出於一月之内天其或者仁愛陛下之深警
戒陛下之切欲陛下脩德以應之乎　秋七月壬寅詔
曰永惟邦本實在斯民民之休戚實繫守令太上皇帝
精擇循良留神惠養垂及𦕈躬其敢怠忽咨爾分土之
臣毋滋獄訟毋縱吏姦毋奪民時以事土木毋掊民財
以資餉遺有一于此必罰無赦至於俾民安其田里愁
嘆不生增秩賜金若古令典
　(臣留正等曰舜之承堯咨十二牧在命九官之前葢/民者邦之本牧民者政之本也堯之時黎民既已時)
　(雍天下既已無窮人矣及其咨舜猶首及於困窮之/民此舜之咨牧所以必首之以食哉推時也壽皇臨)
　(御之初首𫐠太上之意戒守令以四事嚴之以必罰/而勸之以厚賞聖聖相承事務惠養真堯舜之用心)
　(而有宋之/家法也)
　丁未賜知臨安府趙子潚御札罷京尹供饋營辦上
曰更宜子細求訪應有擾民之事一一條具聞奏如今
次停罷供饋等所省錢二萬餘貫可以盡與民間除去
科擾　戊申詔追復岳飛元官以禮改葬訪求其後特
與錄用　是日地震大風拔木　癸丑詔御前激賞庫
並撥歸左藏庫今後諸路發到綱運准此　己未詔職
田米自今輒敢折納見錢並計贓坐罪
　(臣留正等曰興亷黜貪帝王所以善俗也古者卿以/下有圭田以圭名取於純潔欲其食之以養亷今之)
　(職田是也月奉之外有此歲入可以自養然猶未滿/其欲而高其直以取錢將以勸亷而反以資貪可謂)
　(背戾之甚此宜明/聖所以加誅也)
　辛酉招進士李珂議論可採召赴都堂審察又詔今
後直言上書並付中書門下後省㸔詳有可採者申尚
書省取㫖　壬戌詔將來聖節諸路監司州軍應合進
金銀錢絹等緣天申聖節已行進奉合進之數權與蠲
免　判建康府張浚奏臣靣奉聖訓令措置收糴米斛
今來江浙豐稔宜趂時措置其糴本乞從御前支降詔
内庫支降銀三十萬兩　癸亥殿中侍御史張震奏四
川有名無實之錢遞相積壓州縣各據本年分所收錢
物貝鈔赴總領所送納而緫領所即據其已前年分所
欠之數批改鈔旁理作舊欠則舊欠雖足而新欠仍在
恭覩登極赦文積年未納之錢截自紹興三十年以前
並與除放甚大惠也應州縣納總領所鈔旁若已改批
作三十年以前所欠並聽執用元鈔作本年分改正豁
除詔從之　先是敵遣僕㪚忠義及紇石烈志寧經略
四州地為我師所敗於是以檄至盱眙軍云既有通和
之意自宜各守元立封疆邊臣以聞乃下詔曰敵人來
索故禮從之則不忍屈辱不從則邊患未己中原歸正
人源源不絕納之則東南方不能給否則絕向化之心
宰執侍從臺諫各宜指陳定論以聞羣臣繼有論列而
宰執獨無奏章上以問參知政事史浩浩奏畧云先為
備守是謂良規若夫議戰與和則亦在彼不在此彼戰
則戰彼和則和和不忘戰姑為雪耻之後圖戰不忘和
乃欲緩師而自治又曰第當堅壁力禦攻衝謹俟乗機
以圖恢復先是史浩議欲滅𤓰洲采石下張浚議浚謂
如此是示敵以削弱之形不若先城泗州浩既參知政
事浚所規畫浩必沮撓如不賞海州之功沮死驍將張
子葢㪚遣東海舟師皆浩之為也　命參知政事汪澈
視師湖北京西　是月劉珙使金不至而復先是洪邁
張掄使回見張浚具言敵不禮我使狀且令稱陪臣浚
謂不當復遣使而史浩議遣使報金以登寳位竟遣珙
行至境金責舊禮不納而還　八月乙丑朔詔知閣門
事孟思恭奉使受賂可罷見任　丙寅詔曰永惟民之
戚休繫于牧守咨爾部使者其悉乃心察列城之政舉
循良劾貪暴及踈怠曠職者以聽陞黜至於任非所長
無他大過者亦條列以聞朕當命以他官其令諸路帥
臣監司限兩月悉具部内知州治行臧否連衘聞奏
丁卯詔祖宗格法差破禁軍自有定數比年三省樞密
院諸房及百司例作名目差占抽強壯披帶之人以充
擔擎看管雜役實為蠧兵之弊仰諸房百司除依數目
差破餘令拘收如敢影占重寘典憲　辛未諫議大夫
任古奏孟思恭奉使受賂而朝廷不能正其典刑夫人
之有過而不能治在國法為可廢國之有法而不能施
在朝廷為可羞願陛下澄源塞流使斯輩貪利敗國之
心潜銷于㝠㝠之中則專對于外可以無辱命之憂乃
降授武功大夫吉州刺史　戊寅上詣德壽宫奉上光
堯壽聖太上皇帝壽聖太上皇后尊號冊寳行禮　追
冊皇后郭氏初后歸于潜邸愭愷惇皆其所生云　九
月丁酉詔朕仰稽祖宗故事開講其日可召輔臣觀講
　戊戌詔比下求言之詔欲急聞過失四方有獻言者
並付後省看詳今已踰月未聞推擇來上可令催促
詔蜀去行都萬里人材豫當儲蓄以備緩急欲舉一忠
殻明敏之士周知蜀利害者為都轉運使可令集侍從
臺諫各舉所知以俟採擇　甲辰侍讀洪遵進讀三朝
寳訓至太宗問君子少小人多何也呂蒙正曰此繫時
運盛衰上曰朕以為不然正在人君如何
　(臣留正等曰大哉壽皇斯言真可為萬世法也人君/一心之取舎君子小人消長之機也何則君子所向)
　(者為公正為忠直小人所向者為私邪為佞柔君子/所守者一定而不可移小人則觀望希合隨時上下)
　(而無所主是以君子之道常直而難合小人之言常/遜而易從自非聖智不惑之君未有不屈彼而伸此)
　(者昔者舜禹共兠雜處堯朝堯能賢舜禹而退共兠/故大治孔子與季孟皆仕於魯魯公賢季孟而退孔)
　(子故大亂由是觀之君子小人之消長果何/係乎時運盛衰哉特在人主取舎何如耳)
　壬子户侍周葵等言臣僚於合得請給數外陳乞援
例增添今後並從本部稽察雖有舊降指揮許執奏不
行詔從之　甲寅詔胡銓王十朋並召赴行在周操除
右正言
　(臣留正等曰舜湯選舉不仁者逺人君即政之初天/下特觀其一舉措之間足以逆覘其治象之為何如)
　(也壽皇嗣登大寳妙束人材如銓如十朋如操者顧/未可亟以臯陶伊尹之事業聞之然其砥節勵行實)
　(當時海内之所傾心者也乃於一日之頃或賜之命/召或擢之諫垣使朝廷凡所召用類皆如此豈不足)
　(以大慰天下之望哉舜湯得其一壽皇有其三其光/明盛大之舉不止加前哲一等矣易曰聖人作而萬)
　(物覩萬物之覩覩/此而已顧不休哉)
　(龜鑑曰敬觀高宗尊號之上名曰光堯是以堯尊其/父而以舜處其子也重華叶帝之事亦嘗講聞其大)
　(畧乎舜典一篇乃舜即位初年之事而紹興已受禪/之後隆興未改元之前孝宗初政即此而論之真可)
　(同日語是故戊寅大赦其與𤯝災肆赦同一心丁亥/寛䘏其與欽哉惟䘏同一意時政有闕許令直言其)
　(明四目達四聰之義歟咨爾分土之臣明示朕意其/咨四岳咨十二牧之舉歟循良貪暴陞黜有詔是何)
　(異三考之黜陟貪利受賂明正典刑是何異四凶之/誅殛尊禮舊弼如勉留康伯再相魏公即因堯輔佐)
　(之遺意也収召善類如起胡銓叙王十朋擢周操即/十六子堯不能舉而舜舉之也瑟之万絃玉之始琢)
　(聳人觀聽表表若是以即位之一年攷之/則二十八年之聖政皆可自是而推矣)
　庚申給事中金安節等奏奉聖㫖福州居住致仕王
繼先已經大赦可令任便居住臣竊以王繼先罪惡稔
積羣情久憤太上皇帝用公議逐之天下稱快欲乞寢
罷令任便居住指揮詔王繼先依赦任便居住不得輒
至行在　壬戌詔呉幬劉藻黄開陳騤陳岩肖周允聞
沈堯聞沈堯咨汪必明禇觀劉祖禮上書皆已親覽有
補治道京朝官可減二年磨勘選人與循一資布衣進
士與免將來文解一次　是月封皇子愭為鄧王愷為
慶王惇為恭王　冬十月丙寅侍讀洪遵讀三朝寳訓
至真宗論政理謂宰相曰朝廷但守清靜之理凡事務
詳酌而行勿使庸人擾之上曰天下本無事遵對曰誠
如聖諭　詔侍從兩省臺諫卿監各舉可任監司郡守
之人分為二等一見今可用一將來可用限一月聞奏
如所舉増秩賜金舉主同之不如所舉罰亦同之及見
任監司郡守才與不才亦限一月内逐一具姓名臧否
品目來上　左僕射陳康伯乞解機政御筆曰太上皇
帝儲卿以佐朕卿遽力請豈朕凉菲不足與為治況今
邊陲未為無事卿縱欲捨朕而去寧忍違太上皇帝之
意耶太上御筆曰皇帝來奏卿上章力乞解罷欲吾親
筆諭卿皇帝以卿元老耆舊方委任機務留卿之意甚
堅卿可體至意不得再有陳請　丁卯大理少卿李洪
引見奏事上曰陸亷公事候將來結案日更來奏知
江淮宣撫使張浚劄子奏臣近措置招集御前萬弩手
其所招人多是莊農間有稍稍出衆之人恥與為伍臣
昨乞别置武騎毅士三百貟以待謀慮過人勇敢絕衆
者至今未蒙指揮臣續體訪得淮北歸正忠義及見今
將佐之家往往有武勇壯健曾習弓馬者甚多以所請
既薄不願前來契勘諸軍見招武勇効用毎月食錢九
貫米九斗皆是旋刺南兵艱於教習今來大約可將武
勇効用三人請受以給毅士二名詔從之　庚午侍讀
洪遵進讀寳訓至太祖嘗視朝罷坐便殿俛首不語者
久之内侍王繼恩請其故太祖曰爾謂帝王可容易行
事乎朕早來乗快指揮一事史官必書於簡冊故不樂
也上曰若朽索之馭六馬何敢輕忽又曰為人上者奈
何不欽又讀寳訓至太平興國九年太宗謂宰相曰朕
毎日所為自有常節行之已久甚覺得力凡人食飽無
不昏濁儻四肢無所運用更復就枕血脉凝滯諸疾自
生欲其清爽其可得乎上曰祖宗不特明治道又達養
生之理所以治道清靜又讀至綾錦使王賛上織錦匠
兇濫之罪上令引對反言賛私役工庸鞫之皆實特詔
杖賛降秩賜織匠采帛上曰祖宗精於治道如此遵奏
云願陛下以祖宗為法天下幸甚　右正言周操奏國
家内設百官必資久任以責成效今則不然自丞簿不
數月望為郎自郎不數月望為卿監利於速化人則幸
矣職業不修國家何賴若乃監司郡守之數易則其害
又有大於此者監司一易則擾一路郡守一易則擾一
州臣願陛下靣諭大臣自今内外除授之際恪意精選
務在久任詔令三省遵守　編類聖政所詳定官徐度
劄子討論慶歴至建中靖國所載勲臣名次或有未盡
悉令添入元祐靖康建炎以後有合籍記者已降指揮
令聖政所接續編纂今申請乞下吏部盡數抄錄併移
文諸路搜訪勲勞實迹繳申朝廷詔從之　壬申右正
言周操言三省有六房其屬為六部而御史臺有六察
所以相為表裏也祖宗之意正欲御史糾六房六部之
稽違者今之六房六部人吏積習玩侮情弊百出欲望
申嚴行下六察官毎月糾察所𨽻官司親加詢究小事
具奏大事隨長貳上殿庶幾察官各舉本職詔令檢舉
見行條令施行　甲戌詔諸路州縣老疾貧乏乞丐之
人在法以常平米斛養濟自十一月一日起支至次年
三月終令户部檢坐條法指揮申嚴行下務行實惠
丁丑殿侍張震奏兩宫冊寳執事者例蒙慶賜奉承于
兩宫者皆已拜官爵而吏胥無知舞文巧請尚書省人
吏大者幹官與減二年磨勘小者減半而太常寺等處
人吏又不與焉此何為者願明降指揮並行追寢詔從
之　戊寅殿中侍御史張震奏切見去年李顯忠所保
明獚澗山賞並采石賞與呉璘保明方山原賞隴州賞
厚薄不侔如臣愚見欲立為功賞格式頒下諸將如拔
某城斬某將破某衆者謂之竒功其次為第一第二第
三等各當轉若干官並須各有實狀就其軍中以次保
明推恩詔令檢正左右司同共看詳立格聞奏右正言
周操奏去冬敵騎退歸諸將貪天之功以為已力節次
奏功數日浩瀚略無限節欲乞下張浚陳俊卿公共商
議如何措置以杜僥倖詔令張浚陳俊卿覈實聞奏
是月以王之望為川陜宣諭使時敵將合喜方與呉璘
爭德順軍或生棄三路之議宣諭使虞允文力請勿棄
章十餘上乃罷允文而命之望詔璘審度事勢從長措
置務要保護川蜀葢示以棄地之意也尋詔允文往璘
軍前計事畢赴行在　賜樞密院編修官陸游尹穡進
士出身以權知院史浩同知黄祖舜之薦也　十一月
甲午殿中侍御史張震奏論國子監已減正録二貟不
宜復置上曰館職學官祖宗設此儲養人材朕欲待方
來之秀不可定貟　丙午臣僚言近日於淮東西緫領
司各樁苗米一百萬石備宣撫司移屯支用内撥浙西
常平米一十三萬二千餘石往淮東江東常平米三十
七萬四千餘石往淮西切惟常平一司葢備水旱盗賊
緩急之用積年陳腐及移易借兌殆居其半一旦三分
取一兩路所積幾無餘矣間遇水旱盗賊之變將何以
為備乎詔户部看詳户部申乞於兩浙漕司和糴米撥
一十三萬二千餘石赴淮東江東西漕司和糴米并江
西上供米建康中納米九千石共三十七萬四千餘石
往淮西其江浙常平米更不取撥從之　庚戌進呈方
滋論沙田䟽上問沙田事或以為可取或以為可捐陳
康伯等奏曰君子小人各從其類小人樂於生事不惜
為國歛怨君子務存大體惟恐有傷仁政此所以不同
上曰然廼詔措置沙田蘆場指揮更不施行　甲寅殿
中侍御史張震言竊見乾德四年詔曰自今内臣年及
三十以上兼見在朝廷繫職方許養一子至皇祐五年
詔内侍以一百八十人為額嘉祐中韓絳奏内臣貟多
請住養子至治平以後始復許奏薦而熈寧中神宗諭
輔臣曰方今宦者數已多而𨽻前省官又入内空絕人
之世仁政所不取且獨不可用三班使臣代其職事乎
呉充對曰此盛德事臣等敢不奉行至於自來條例又
須限以年甲試以詩書籍定姓名遇闕撥填宜立為定
制詔令内侍省開具見在人數聞奏今年會慶節權免
進子　乙卯臣僚言祖宗時贓罪削籍配流者雖會赦
不許放還叙用近覩登極赦應命官除名追降官資及
勒停并永不取叙人並與叙元官甚失祖宗痛繩贓吏
之意乞自今官吏嘗經勘斷犯入已賍並不許収叙如
有已放行収叙者即為改正從之　辛酉御史中丞辛
次膺奏臣恭奉詔書除常朝便殿引對外應行事陪位
立班從駕及非泛朝謁並諸請假并已降指揮殿下令
閤門人扶掖今後如遇德壽宫起居臣欲乞趂赴立班
許臣就用本臺知班二人扶掖從之又詔張燾朝謁禮
數並依辛次膺已得指揮仍許乗轎入出皇城門至宫
門内上下馬處　參知政事督視湖北京西軍馬汪澈
言荆鄂兩軍屯守襄漢粮斛浩瀚悉泝漢江霜降水落
舟膠不進舟人逃遁官物耗散而軍食又不繼臣今者
相視得襄陽古有二渠長渠溉田七千頃木渠溉田千
頃自兵火後悉已湮廢臣今先築堰開渠并合用牛具
種糧或募民之在邊者或取軍中之老弱者雜耕其中
來秋穀熟量度収租以充軍儲既省餽運又可安集流
亡乞以措置京西營田司為名令姚岳兼領從之　十
二月戊辰詔今日早朝集侍從臺諫赴都堂條具方今
時務仍聽詔㫖詔曰朕覽張燾所奏犂然有契于𠂻已
令侍從臺諫集于都堂今賜卿等筆札冝取當今弊事
悉意以聞退各於聽治之所盡率其属諭以朕㫖使極
言之毋得隱諱朕將有考焉初張燾以故老召除知樞
密院事上問為治之要燾因奏言太上皇帝紹興初嘗
舉行祖宗故事詔百官赴都堂令條具當今弊政與夫
捄之之宜乞檢舉行之故有是詔　癸酉給事中金安
節言承指揮成彦忠皇城司任滿賞并兩任翰林司滿
賞特與遥郡上轉行兩宫按尚書省右選令諸武功大
夫實歴邊任有五人保舉磨勘轉遥郡刺史已後並理
十年轉遥郡團練使至遥郡防禦使止祖宗之法不輕
以授人如此彦忠今年五月方轉遥郡刺史今來半年
於刺史上轉行兩宫則是二十年磨勘五月之内一旦
得之於考績之法無乃戾乎欲望付有司依格施行詔
從之　給事中金安節覈駁劉允升皇城司濫賞曰凡
外之將帥効命邊庭亦必有功而後加爵豈可以僥倖
一時微賞而反過於親臨行陣出入萬死一生者乎今
劉允升幹辦皇城任滿比之去年立軍功者勞逸異矣
遽以一官轉承宣使其以承宣為皇城任滿遂將轉節
度使乎竊恐行之則將士解體望愛惜名器以待勲勞
從之　庚辰臣僚言國朝檢校官一十九貟上者曰太
師太尉太傅太保司徒司空而除授則自司徒遷太保
各以序進陛下方講修聖政冝下有司討論立為定式
給事中黄祖舜等言看詳臣僚所陳六事其一曰六等
檢校官舊制也今則皆無句而自節度徑除太尉歴開
府儀同三司以至少保其二曰節度以移鎮為恩寵舊
制也今則一定而不易其三曰承宣分大中小鎮觀察
分大小州舊制也今則皆徑作一官矣其四曰横行自
右武大夫以至通侍為十三等以待年勞及泛恩者非
有功致顯著不帶遥郡舊制也今則自右武大夫當遷
官者率於遥郡改轉纔五遷即至遥郡承宣一落階遂
為正任承宣使其五曰武功大夫實歴十年用七季正
始轉行舊制也今或自小使臣為宣賛舎人纔遷一官
徑至右武郎其六曰總管鈐轄都監分去等差遣非正
任觀察使及管軍不以為緫管舊制也今降此而得之
者紛紛皆是逐項所陳委得允當欲乞施行自降指揮
日為始詔並從之　辛巳起居郎兼權中書舎人周必
大奏皇叔蘄州防禦使士豢湊用恩平郡王璩減年磨
勘轉官竊見南班正任十年一轉初無回授之法又宗
室歲得減年依條許與子孫遥郡刺史以下収使今士
豢於恩平郡王璩實為叔祖乃用姪孫減年於法為不
合於體為不順一也法許用之於郡刺史以下今乃施
之於正任防禦使以上相去遼逺二也欲望追寢前命
從之　上曰昨聞臣僚言秦檜誣岳飛舉世莫敢言李
若樸為獄官獨白其非罪呂忱中發王晌所司皆迎合
林待問為勘官獨直其寃狀卓傑捕趙鼎送葬酒又搜
其家私書欲傅致士大夫之罪翁䝉之為縣尉毅然拒
之沈昭逺為王鐵家治盗欲煅煉富民多取其陪償王
正已為司理卒平反之此皆不畏強禦節槩可稱三省
詳加訪問其人如在可與甄録　丁亥内降付下寛䘏
事十八條内一項訪聞諸路鄉村惡少無賴以販鬻私
茶鹽為業良善之民多被強賣稍不聽從日後犯敗必
行供指逮得賄賂乃與除免自今應犯販私茶鹽不得
信慿供指妄有追呼違者許越訢承勘官吏宜重寘于
法又一項訪聞州縣捉獲盗賊獄吏輒教令廣引豪冨
之人指為窩藏至有一家被盗鄰里富室為之騷然賊
情未得而胥吏之家賄賂充取平居富民或與吏輩小
有眦睚一得賊徒使之通注其禍尤酷自今除𦂳切干
證外不得泛濫追呼如違許越訴别移所司推勘指教
舉節吏人反坐官貟重作施行
　(臣留正等曰昔史臣論漢宣帝興於民間具知閭里/奸邪吏治得失及親踈孜孜民事選良二千名與之)
　(共理詔㫖惻怛為民而下者大半卒之吏稱民安為/漢中興之主壽皇即位未三月内出寛恤十八事凡)
　(民情之疾苦纖悉委曲無不周知如州縣秋苗官吏/規取溢數以濟貪暴如豪右兼并圖免過割致貧民)
　(産去税存之害與夫一時搶攘甫定之際所以勞來/安集之䇿未易以槩舉至於治私販鞫盗賊有司並)
　(緣為奸尤切致意可謂憂民之憂矣二十八年之間/撫摩愛養民安閭里道洽政治豈非知所先務哉今)
　(二者之弊州縣積習民猶以為/病申敕之可也故特詳著焉)
　(龜鑑曰讀寛恤十八事之語真見其有勤求民瘼之/心讀毋縱吏奸毋棄民時之語真見其有勤恤民隱)
　(之心聞林機之論則責以不體朕意聞王大寳之對/則諭以不可擾民江東之和糴既免福建之上供復)
　(蠲官司之貼換纔除而芻藁之樁積繼罷出内帑銀/絹以輸民租出爵募民以激富室或賜僧牒或賜米)
　(斛以恤饑荒或置社倉或置屯田以備水旱江東得/劉恭父而民不饑浙右遣朱文公而民得飽矜憐惻)
　(怛是其仁民/之實者然也)
又宣䘏事内令省部係政令之原人吏他日出職當在
民上所宜亷謹以立基本訪聞積習成弊官貟士庶理
訴公事賄賂未至則行遣間回問難不已所求如欲則
雖不可行亦必舞法以遂其請有此等被抑之人許詣
登聞鼓院陳訴當議重寘于法　是月命宰相陳康伯
兼樞密使　詔呉璘班師詔下寮属交諫曰將在軍君
命有所不受此舉所係甚重奈何退師璘知朝論主和
於是棄德順軍倉卒引退敵乗其後正兵三萬得還者
僅七千人偏禆將佐所存無幾上尋悔之　是冬上召
陳俊卿及張浚子栻赴行在所浚請臨幸建康以動中
原之心用師淮堧進舟山東以遥為呉璘之援上見俊
卿等問浚動靜飲食顔貌曰朕倚魏公如長城不容浮
言摇奪時敵以十萬屯河南聲言窺兩淮浚以大兵屯
盱眙泗濠廬敵不敢動第移文索海泗唐鄧商州及歲
幣浚言敵詐不當為動卒以無事栻之見上也即進言
曰陛下上念宗社之讎恥下閔中原之塗炭惕然於中
而思有以振之臣謂此心之發即天理也願益加省察
而稽古親賢以自輔毋使其少息則今日之功可以立
成上大異之
　
　
　
　
　
　宋史全文卷二十三下
欽定四庫全書
　宋史全文卷二十四上
　　宋孝宗一
癸未隆興元年春正月壬辰朔詔改元　詔觀察使以
上各舉所知之士三人三省樞密院詳議立定薦舉格
式謀畧沈雄可任大事寛猛適宜可使御衆臨陣驍勇
可鼔士氣威信有聞可守邊郡思智精巧可治器械已
上五等令曽立軍功觀察使以上薦舉通習典章可掌
朝儀練達民事可任郡寄諳暁財計可裕民力持身亷
潔可律貪鄙詞辨不屈可備奉使已上五等令非軍功
觀察使以上薦舉如被舉之人成立功効其舉官取㫖
推賞如或敗事亦加責罰　是月參知政事史浩為右
僕射同平章事兼樞密使　判建康府張浚為樞密使
仍都督江淮軍馬時敵將萬户蒲察徒穆及偽知泗州
大周仁屯虹縣都統蕭琦屯靈璧浚謂至秋必為邊患
當及時掃蕩　詔吳璘可進可退當從便宜　新知永
州陸亷恃貸命不刺面配韶州仍籍没家財以前知滁
州在任贓汙不法也　刑部侍郎路彬言官吏有雖犯
贓不至永不收叙者及未甞經勘斷止是約作贓罪者
乞依赦與叙元官詔刑部將犯贓罪入第一等人不許
叙復餘依常法也　二月丙寅臣僚言欲淸入仕之源
莫若減任子之法詔臣僚任子見遵祖宗法度理難遽
改可令吏部嚴銓試之法自今初官不許用恩例免銓
試呈試並候一任回方許収使雖宰執亦不許用恩例
陳乞回授初官免詞　庚辰詔曰朝廷先降本錢付諸
軍回易正欲贍給軍用應將帥當召募幹人經營回易
訪聞諸軍盡將官兵彊給本柄營私圖利百端抑勒自
今後如敢仍前必重寘典憲
　(臣留正等日養兵以待用平居之日瞻之必周然後/有用之際可以盡其死力李牧之守邊軍市租盡以)
　(給士卒諸軍回易為此設也後之將帥未能以市租/饗士反以回易之貨抑逼之拘其廪給痛刻削以自)
　(豊其可容哉壽皇初元首下明詔如日/之明如霆之震飬兵御將誠得其道也)
　壬午詔已降指揮今舉諸科進士務取學術深淳文
詞剴切策畫優長之人可令禮部將今來省試上十名
策場卷子編類繕冩成册投進以備親覽如有可行事
件當下三省取㫖施行　三月丙申詔祖宗甞御便殿
親閱衛士蓋以嚴宿衛之重練爪牙之士以備征討應
諸班直殿前馬歩軍司舊管禁軍可自今特選彊壯披
帶教閱其管軍合各條具訓練格法申密院取㫖　乙
巳臣僚輪對奏言國家設科取士猶慮其有未盡又於
隱逸必欲羅而致之真宗起种放於華山哲宗起程頤
於伊洛光堯起尹焞於川蜀欲望盛時博訪遺逸從之
詔畧曰朕嗣位之初驛召旁午凡搢紳之老儒林之秀
莫不明揚顯擢布列中外尚念山林之際漁釣之間豈
無荷篠濯纓之倫飯牛版築之士或自晦於卜祝或沉
痼於烟霞部刺史二千石為朕捜羅其有懷瑾握瑜埋
光鏟采迹其行實咸以名聞朕將厚禮特招虛懷延納
　癸丑吏部言欲依白劄子所乞將諸縣分繁簡難易
令本州長吏依監司法察令之能否隨宜對換其在州
并管下縣見任官若有才能堪充知縣者亦依此對換
以上各不理遺闕如對換不實或輙狥私意或有才不
稱職之人仰所属監司將長吏按劾從之　甲寅殿中
侍御史胡沂上言陛下注意將臣定為十等令觀察使
以上及統制官各舉所知然武舉唱第名在一二者固
蒙褒擢餘皆授以𣙜酤征商之事臣觀唐之郭子儀以
武舉異等初補左衛長史歴為振逺横塞天徳軍使祖
宗時試中武藝人並赴陕西任使又武舉中選人或除
京東捉賊或邊上任使或三路㳂邊試其效用或經畧
司教押軍隊准備差使乞取近歲應中武舉之人分差
㳂邊屯駐將下準備差使等詔從之　乙卯詔畧曰朕
自踐位首行曠澤續降寛恤十八事而郡縣之間不為
布宣繼自今其各洗心滌慮恭爾有官俾予一人實惠
孚於百姓　庚申詔霖雨為沴雖側身修行尚恐誠意
未孚可令諸路監司守令應遇灾傷去處常切賑恤困
窮紏察刑禁　是月雨雹　召都督江淮軍馬張浚赴
行在浚中道上疏謂廟勝之道在人君正身以正朝廷
正朝廷以正百官正百官以正萬民今德政未洽宿弊
未革願發乾剛盡循太祖太宗之法上詔浚當先圖兩
城邊患既紓弊以次革　夏四月乙亥詔軍興以來應
朝廷科降并督視行府兩淮節制司江淮宣撫司都督
府收買軍須蓋造營寮之類並係科撥經總制及支降
激賞錢銀於州縣和買計置尚慮官吏因縁掊斂不即
還直許令人户越訴仰所属監司按治以聞　己卯詔
應客販耕牛過江往淮南州縣仰經所属自陳給據與
免本處投契及㳂路并所至收稅并免收船渡錢有違
戾去處監司按劾　壬午右正言周操奏臣近奏方今
彊國在彊兵彊兵在豐財豐財在節用乞陛下躬行於
上以身先之聖意俞允令臣詳具合行裁減之數以聞
欲乞依倣寳元慶歴故事特降指揮委差户部長貳及
䑓諫同共往來詳議條畫應宫掖用度許行取㑹斟酌
裁減庶㡬内外一體人無異辭詔從之　都督江淮軍
馬張浚奏楚州并漣水軍接海州界多有淮北及山東
莊農將帶老㓜或牛具㪚在沿淮欲從朝廷委自兩淮
帥臣行下所部州軍責令知縣縣令多方措置招誘耕
作若能招及三百户知縣縣令除到任任滿賞外與轉
一官知通減半若過此数並與滿賞詔從之　丁亥給
事中金安節奏事上曰近日都不見繳駁有所見但繳
駁來朕無不聽　詔有司所行事件並遵依祖宗條法
及紹興三十一年十二月十七日指揮更不得引例及
稱疑似取自朝廷指揮如敢違戾官吏重作施行　丁
亥吏侍凌景夏等言看詳到百官應詔可行事件数内
一考課所以别能否也祖宗鑒月限遷叙之弊非有勞
者未嘗進秩故當時任作坊副使有十餘年者任右補
闕有十六年者任御史中丞有十二年者比年以來仕
於朝或季一遷或月一改居官而書考者鮮矣况三考
乎外之監司郡守小州換大州西路易東路送往迎來
袛益擾攘臣願用祖宗乆任之法則能否可以悉得矣
詔三省密院檢坐紹興二十八年手詔行下(是年十一/月庚戌降)
(詔/)　己丑侍臣㸔詳到百官應詔㫖言事侍從卿監所
舉縣令不公欲令歲考縣令之課以上之考不以實令
御史紏劾其縣令有治績與不任職者不特賞罰其人
并與其舉者而賞罰之庶㡬舉者不敢徇私而被舉者
無不竭力詔從之　是月始限選人改官每歲八十員
㝷又増二十員　賜進士第自木待問已下五百餘人
及第出身有差　五月甲午詔自今以薦舉上書登對
真材實能無吝褒權其餘令籍記姓名以俟選擇無狀
者罷之仍追坐繆舉從中書門下檢正余時請也　以
王十朋為侍御史十朋奏疏畧曰聖人之德無以加孝
而天子之孝莫大乎光祖宗而安社稷歴代帝王守成
中興雪恥復讎之迹不同其功光祖宗孝安社禝則一
而已靖康之禍臣子有不忍言者恭惟陛下天資英武
慨然以興復為念竊聞每對羣臣論天下事則曰當如
創業時又曰當以馬上治之又曰某事當俟恢復後為
之臣比因宣召語及祖宗陵寢聖容慘然三四十年矣
臣仰知陛下之心眞夏少康商髙宗周宣王漢光武之
心也奈何在位之臣不知忠孝大節復欲蹈昔日姦臣
之覆轍屈主以和夙世之仇讎指祖宗中原之土為敵
人之土謂不當取指祖宗中原之人民為敵之人民謂
不當納又取秦隴已復之地無故而棄之以資宼讎以
絶生靈歸附之望臣願陛下推誠盡孝終始如一言動
之間不忘社稷食息之頃必念祖宗側身修行上以承
天意興衰撥亂下以慰人心任賢勿貳去邪勿疑以革
前日圖任之失有善必賞有惡必罰以振今日紀綱之
弊仍下詔音戒敕有位陛下既率之以孝羣臣咸應之
以忠如是則可以動天地可以通神明可以慰祖宗在
天之靈可以無負太上皇帝付託之意矣中原何患乎
不復中興何待乎以日月兾耶　辛丑起居即胡銓直
前奏事云臣罪廢二十六年陛下登極首蒙召除曽未
旬浹又擢左史上曰卿被罪許時可謂無辜朕自知卿
與王十朋銓曰臣與十朋不同十朋陛下潜邸之舊且
其材可用上曰潜邸亦有不當用者如十朋非朕私之
其人實可用也近日除䑓官外議如何銓曰外人鼔舞
謂陛下得人上曰卿與十朋皆朕親擢也
　(臣留正等曰人主以知人為明人臣以親權為重夫/援之於常流而寘之通顯不由進擬不自掄薦非知)
　(之實深而其人足以大厭人望能免人之議其私乎/太宗皇帝嘗書向敏中張詠二名付中書曰此二人)
　(名臣朕將用之其後皆卓然為時偉望太宗知人之/明至今誦之隆興之初起胡銓於左史擢王十朋於)
　(䑓端中外竦動咸服聖明之鑒正人登/用朝廷益尊具得祖宗用人之意矣)
銓奏今之文職廢壞其尤甚者有四一曰進史不當二
曰立非其地三曰前殿何立四曰奏不直前有㫖前殿
依後殿輪左右史侍立餘依舊制　壬寅新授兩浙提
舉市舶王端朝進對論中興創業守文上曰三者雖異
其實一道人君不可驕縱若驕縱則一事不成　己酉
四川安撫制置使沈介言四川宿兵三十年矣民力凋
弊殆將不支欲望因錢引之換界究失亡之總數勿以
他補專用蠲四川征斂之尤甚者輔以度牒稱提之則
歲可減百萬之斂乞委臣措置然後條具其合蠲之實
𤨏科奏聞詔從之　辛亥天申節上率羣臣詣德壽宮
上壽自是歲如之議者以欽宗服除當舉樂禮部侍即
黃中曰臣事君猶子事父禮親喪未葬不除服春秋君
弑賊不討則雖葬不書以明臣子之罪况今欽宗實未
葬也而可遽作樂乎又白宰相曰太上皇帝於欽宗親
弟昆且嘗北面事之有君臣之義尤恐非所安也事遂
寢　乙卯詔曰永惟國歩之艱越在海隅之阻間者亟
馳於使驛庶㡬少戢於兵鋒而邊候屢驚敵情未革既
摇蕩於秦隴復窺伺於荆襄爰奮厲於諸軍以肅淸於
舊壤靡待前茅之警備將臨細栁以勞師副上皇與子
之心攄列聖在天之憤事諏龜筮躬御戎車眷言淸蹕
之初申飭攸司之衆各揚乃職明聽朕言毋徭役以煩
民毋誅求以剥下佇成嘉績迄底丕平　是月申禁銷
金鋪翠及祠神僣擬踰制等事　右僕射史浩罷知紹
興府尋奉祠浩以不與出師之議力丐免侍御史王十
朋亦有言也　命張浚兼都督荆襄汪徹召赴行在
侍御史王十朋論太府丞史正志之罪詔罷之時張浚
欲命李顯忠邵宏淵引兵進取而史浩數從中止之因
城瓜洲白遺正志以太府丞視之正志合兩淮帥守監
司備諭以廟堂指意正志有口辨既見浚亦云云而浚
之意不回浩亦數因書為言兵少而不精二將未可恃
浚不聽時上意方郷浚故浩拜右僕射而浚亦有樞使
都督之除㑹上將之進取命從中出三省樞院不預浩
遂丐去而正志亦罷斥云　復靈壁虹縣及宿州時張
浚命李顯忠出濠州以趨靈壁邵宏淵出泗州趨虹縣
浚自往臨之顯忠至靈壁敗其都統蕭琦宏淵圍虹縣
降其統軍富察圖們及同知大周仁乗勝進克宿州浚
恐盛夏人疲急召顯忠等還師而上亦戒諸將以持重
皆未逹偽副元帥赫舎哩志寧率兵至顯忠與戰連日
未决諜報敵大興河南之兵將至㑹宏淵與顯忠又私
其金帛不以犒士士憤怨漸潰遂引而歸虜亦解去浚
時在盱眙去宿州不四百里傳云敵且至浚亟北渡淮
入泗州撫將士已乃還維揚上䟽待罪
　(龜鑑曰壽皇即政之初即曰張浚入對遂除江淮宣/撫使上勞之日乆聞公名今朝廷所恃惟公而浚見)
　(上英武力陳和議之非此與髙宗詔用李綱同一義/然綱一出而為汪黄所沮浚一出而為史浩所沮惜)
　(乎隆興元年張浚召赴行在及時掃蕩壯哉斯言下/詔親征不惑羣議命李顯忠趨靈壁一鼓而偽都督)
　(敗命邵宏淵屯虹縣再鼓而偽將降建炎以來十四/處戰功皆未有今日符離之一舉者蓋向者因其來)
　(而後與之戰今則堂堂之陣正正之旗徃而征之傳/所謂先人有奪人之心非不得已而後戰也孝宗謂)
　(數十年無此克㨗胡銓謂四十年未有此舉虜人縁/此震慴知吾君有大有為之志知廟謨有出不意之)
　(竒知邊鄙有折衝敵愾之將王十朋又為陛下用兵/為祖宗陵寢暴露而舉為徽宗欽宗復讎而舉為二)
　(百年境土而舉為中原弔伐而/舉此豈嘗試僥倖者之為哉)
六月庚申朔日有食之　侍御史王十朋為吏部侍即
先是十朋言天資愚戇不達時宜獨抱孤忠每懷憂憤
自從總角身在草茅聞金人長驅中原陷没未嘗不痛
心疾首與之有不共戴天之讎及聞秦檜用事辱國議
和嘗思食其肉以快天地神人之憤臣素不識張浚聞
浚天資忠義誓不與敵俱生臣實敬之慕之前年備員
館職嘗因輪對首言金必敗盟乞用浚等金果南牧太
上皇親征起浚知建康府陛下嗣位以江淮都督之任
委之天下皆以為當惟史浩之徒不悅臣去年十一月
被召至闕首以恢復大計仰賛聖斷又乞陛下委浚以
圖成功陛下不以臣言為非每蒙聽納浚遣二將取靈
壁虹縣及取宿州降三大將一月三㨗議者皆服陛下
英斷任浚為難及聞王師不利而還幸災樂禍者橫議
蠭起臣又言陛下用兵為祖宗陵寢暴露而舉為徽宗
欽宗復讎而舉為二百年境土而舉為中原弔民伐罪
而舉與古帝王好大喜功開邊生事者不同投機而進
知難而退固不以一衂為羣議所摇然異論紛紛不肯
置浚臣不合妄賛恢復又不合乞委任張浚乞正臣妄
言之罪罷御史職事仍賜竄殛以塞羣議又言聞近日
陛下欲遣龍大淵撫諭淮南信否上曰無之十朋奏唐
以中官監軍卒為亂階上曰未嘗有此十朋又奏近又
聞欲以楊存中充御營使上黙然遂有是除㝷出知饒
州　下罪已詔以宿州之師失利也張浚降特進改宣
撫使參賛陳俊卿唐文若以下各降兩官邵宏淵李顯
忠以下降罰有差浚留維揚大飭兩淮守備上復命栻
奏事浚因乞骸骨上見奏謂栻曰雖乞去之章日上朕
決不許朕待魏公有加不為浮議所惑上對近臣未嘗
名浚獨曰魏公　壬申胡銓奏事讀劄子至半上曰秦
穆公殽之敗匹馬隻輪無返者尚能一戰而覇讀至晉
武平吳何曽知其將亂隋文平陳房喬知其必亡上曰
二君皆恃安平驕滛至此　丁丑進呈軍人襄陽屯田
上曰此可罷陳康伯奏曰汪徹措置屯田頗就緒但不
當役戰士洪遵奏正合募人願耕者上曰指揮更添入
不得抑勒秋成所得依舊與之　己卯張浚言官兵因
戰鬪重傷廢疾不堪披帶之人望許令子弟親戚承襲
從之　丁亥詔守令監司出入阡陌勸課農桑以殖財
阜民則賞不汝遺厥或怠惰邦有常刑必罰無赦　秋
七月庚寅朔以虞允文為湖北京西制置使允文㝷上
䟽言臣切惟藝祖皇帝創業之初削平諸國首㑹襄陽
之兵以取荆南蓋天下勝勢所在先得之則雄視吳蜀
一統之初實始於此自古以來蜀以重山為險吳以長
江為險而荆襄之地平原廣袤以兵為險道路錯出不
以數計而其大者有六自陜虢出盧氏可以直抵歸州
自光化出茨湖可以直抵夷陵自汝州出新野可以直
抵襄陽自唐州出棗陽可以直抵郢州自蔡州出信陽
之三關可以直抵德安府自陳州出宛丘新息可以直
抵光黃皆當以兵為險之地也而今之備兵反薄於守
吳守蜀之數一失枝梧虜勢橫潰吳蜀之形釐而為二
屯兵雖多首尾莫應伏願陛下下臣之章於腹心大臣
議所以益兵之策庶㡬不失藝祖所以先重荆襄之意
為陛下恢復之基天下幸甚　以湯思退為右僕射同
平章事兼樞密使　以旱蝗星變詔近臣條上闕政起
居郎胡銓請勿徼福佛老躬行周宣政事罰監司守令
之貪殘者　中書舍人直學士院劉珙䟽言當信賞必
罰以肅將帥之心痛懲刻剥以固士卒之志節浮冗練
軍實精擇郡守誅鋤贓吏以厚吾民之生而是數者之
得失則又係人主之心誠與不誠耳陛下誠能廣恭儉
日新之德屏馳騁無益之戲登崇俊良斥逺邪佞使日
用之間有以飬吾之誠而無害焉則夫數者固將有所
依而立而災異之變庶乎其可銷矣　甲寅户部言内
外不住添屯軍馬合用粮料比舊増廣其數浩瀚今秋
成不逺理冝措置收糴添助支用今且以每石作二貫
文除湖北京西路就去歳已降本錢外欲科降去年和
糴米支使不盡本錢并支度牒見錢闗子等令逐路運
司拘收照應市價賤處盡本通融収糴從之　八月丙
寅詔朕惟共理允頼守臣比年以來遷易靡定欲使宣
化承流民安田里難矣載嚴成法毋徇私恩今後郡守
須到任二年方許差除　丙子詔昨議臣權借職田添
助國用深慮吏無圭租何以飬亷前降指揮更不施行
　戊寅臣僚言檢放災傷守令未嘗加意乞再展限一
月州縣曉示許人户從實陳訴委縣令同所差州官驗
視檢放知州覺察諸縣監司覺察諸州如有不行覺察
御史䑓彈劾從之　以災傷避殿減膳降詔畧云比日
飛蝗益多又聞諸路州縣風水為災朕避正殿減常膳
二三大臣其盡忠省過監司郡守各務身率戢奸禁暴
平寃察獄所在災傷依條振䘏檢放師徒未息科調繁
興江淮襄蜀尤極勞擾疆場之吏宜加安輯蠲其苛斂
以稱德意　癸未起居郎胡銓奏曰陛下憂災避殿減
膳蝗蟲頓息天理去人不逺上曰朕逐日禱天蝗蟲遂
減安可不至誠銓奏曰陛下行之不息豈特減蝗虜亦
不足慮銓又奏側聞道路之言近日䑓諫論事陛下謂
為賣直上曰非也朕近謂䑓諫論事要當辨曲直故近
日與張闡說此語非賣直也然非卿不聞此言銓奏云
臣事君猶子事父若於君有隱則於父亦有隱非忠孝
也上曰卿言甚善銓又奏德宗謂姜公輔為賣直上曰
朕嘗論德宗此言甚失不足法銓奏天語誠然宗社之
福也　初張浚以符離之役詔改都督為宣撫至是參
賛軍事陳俊卿奏云改都督府為宣撫司恐使人情觀
望號令不行殿中侍御史周操亦以為請遂詔復都督
參賛軍事唐文若知鼎州以户部侍郎王之望代之
監惠民局劉汶罷言者論汶近因太白晝見陛下詔侍
從以下條對得失汶乃公肆䛕言遍投䑓諫乞行逺竄
故有是命　以龍大淵曽覿知閣門事二人皆上潜邸
舊人上之初即位也以大淵為樞密副都承㫖覿帶御
器械去冬劉度除右諌議大夫首論待小人不可無節
潜邸舊僚宣召當有時葢指二人也是年三月度復上
䟽劾大淵輕儇浮淺慿恃恩寵入則侍帷幄之謀出則
陪廟堂之論摇唇鼓舌更變是非反復数百言尤為切
至乃詔大淵除知閣門事覿權知閣門事度復奏云臣
欲抑之而陛下揚之臣欲退之而陛下進之臣欲使之
畏戢而陛下示之以無所忌憚是臣所言皆為欺罔因
求貶黜不報而中書舍人張震亦繳其命至再除震次
對出知紹興府震力辭不許殿中侍御史胡沂亦論二
人市權不報給舍金安節周必大亦再封還録黃有㫖
龍大淵見在假候假滿日别與差遣曽覿依舊帶御噐
械度㝷改權工部侍即以所言過實也震力辭職名遂
與外祠度辭新命改知建寧府詔大淵覿依舊知閣門
事必大又格除命不下必大㝷奉祠而二人之命亦寢
未㡬沂亦奉祠安節除兵部侍即至是復申前命書行
者中書舍人錢周材給事中工部侍郎陳之淵也　禁
士庶服餙侈異及歸正人胡服　九月己亥詔自今後
内外主兵官進奉會慶聖節香䟽香合并沉香並不得
過二十兩馬不得過四匹餘物並不得投進　辛卯御
史周操奏建立長秋費用不貲方今軍旅未寧歳事荒
歉望應奉繁文内外錫賜痛行裁節上曰朕宫中已痛
加節省卿等更一切畧去浮費　癸卯詔已付張浚
王彦令兵將官奏報文字及有陳乞並不得倚托近侍
進達可徑赴行在通進司投進　癸丑起居郎胡銓奏
事上曰朕在藩邸時飬得性定今或飲酒過度未嘗不
悔銓奏外人皆知陛下無酒色之過然猶謹畏如此
乙卯進呈手詔頗聞中外士大夫不安義分希進苟求
多事造請執政大臣宣諭此意公事公言之勿受私謁
等事上曰賓客固不可全不見但不當以此廢事有干
求者卿等宜有以戒之　起居郎胡銓言蒙差權中書
舍人臣與起居舍人馬騏同僚其人詳練乞改差騏上
曰難以易卿銓奏臣與劉珙分上下房劉珙得上房臣
得下房下房多出内降如劉珙近日繳田師中表陳乞
恩例冐凟聖聽况臣綿薄决不能勝任上曰劉珙繳得
極是朕初疑其稽遲耳繳駁貴於當理如卿名望不必
固辭　先是北人移書云故疆歳幣如舊約即止兵上
付督府答書命盧仲賢携往上戒勿許四州而執政命
許之無傷仲賢至宿州北人懼之以威乃言歸當禀命
許四郡遂以北人遺三省樞密院書來凡畫定四事一
叔姪通書之式二唐鄧海泗之地三歳幣銀絹之數四
叛亾俘虜之人　是秋詔秘書省除少監秘丞外以七
員為額　冬十月地震　十一月壬辰詔曰近來環衛
乆不除授非所以儲材而均任也可依舊制應以材畧
聞堪任將帥及乆勤軍事暫歸休佚之人並為環衛官
更不換授止令兼領其朝參職事俸給人從並令有司
日下條具取㫖既而環衛官共以十員為額　癸巳宰
執言軍旅之際間諜居多巧為詆誣隂擾國政兼近世
風俗之弊毁譽不公有害于治詔令宰執侍從䑓諫謹
察妄有薦毁專事欺罔者具以聞奏當議重寘於罰以
靖風俗上曰此弊已七八十年罰責必行正在君相朕
與卿等行之湯思退奏毁譽不公乆矣毁者當察之譽
者當試之　詔曰朕累降詔㫖優恤軍民其令尚書省
下諸路帥守監司及諸軍統兵官各開具已見如何施
行務使實惠及人無或失信　甲午詔學士院經筵官
自今月七日輪二員宿直於學士院己酉侍御史周操
内宿召對問遣使事乆之上曰朕在宫中並無他用心
只是㸔經史并騎射耳
　(大事記曰自隆興元年令學士院及經筵官日輪二/員宿直於本院以備咨訪或問經史或談時事或訪)
　(人才及執事所奏從容造滕過於南衙而陳先事獻/言加於路朝顕諫故宇文价論夔路賑濟推賞此尚)
　(書夜對之言也陳騤論治贓吏當用祖宗法此中書/夜對之言也倪思乞飬皇孫國公德性此直學士夜)
　(對之言也金安節馬琪論諌官言事失當不冝深罪/此侍講夜對之言也周操以侍御史内宿召對論遣)
　(使事王蘭在講筵夜對論臨安府王佐貪/汙事此禁臣夜直之雍容論奏也如此)
　詔福建提舉司具到本路見在常平米九萬九千二
百餘石義倉米二十九萬五千六百餘石令本司契勘
如無陳腐不須更行収糴從中書門下省請也　己酉
給事中錢周材等㸔詳撫州勑賜同進士出身吳澥上
書繳進罪言三册所陳治道革弊兵制理財取中原五
事論議詳明言皆可行詔與堂除陞擢差遣　詔命侍
從䑓諫集議講和羣臣相繼論列而監察御史閻安中
議曰敵人姦謀詭計以和而䧟我於機穽者屢矣靖康
之變其痛不可勝言也自翠華南渡以來絶江航海以
掩我不備者不遺餘力矣其心豈欲與我和哉彼見吾
吳岳張韓之軍士氣少舒兵威稍振川陜屢勝順昌大
㨗國勢駸駸乎强矣彼其時亦有蒙國之難焉恐吾積
怨發憤而遂夾攻之也比我師有靈壁之㨗有虹縣之
㨗有符離之㨗虜人死亡者過半雖我之主帥失於綏
御衆㪚而歸不能以一鏃一騎尾從吾後臣知其無能
為矣彼見吾用孟明氏恐其濟河焚舟復有後日之舉
也於是虛聲恐喝又以和議而疑我焉一則以威彼背
叛之國安反側之心二則以沮我壯士之氣緩攻取之
計三則以疑我歸正蕭琦等輩四則以摇撼我唐鄧海
泗等州五則以杜絶我謳吟思歸之人使不得以乗釁
而生變也四州之地决不可棄當以和好為權冝用兵
為實致起居郎胡銓議曰臣竊惟國家自紹興初與金
人講和竭民膏血而不恤忘國大讎而不報上下偷生
苟安歳月以為盟好可恃蕩然决去藩維之守一日完
顔亮變生肘腋宗廟社稷㡬不血食天下寒心陛下即
位以來乾剛獨斷奮然圖任二三大臣力謀恢復符離
之師兵不血刃而故疆復得使李顯忠盡忠於國不貪
小利以成大舉之功則中原響應勢如破竹興復之期
可指日以俟矣雖然功雖不成自京都播遷之後垂四
十年未有如符離之舉也金人縁此震慴知陛下有大
有為之志知廟謨有出不意之竒知邊鄙有折衝敵愾
之將知䑓諌有明目張膽之人知朝廷有面折廷諍之
士以為中國有人遂有乞食之意兵法曰無故而求和
者謀也昨來京都失守本於大臣耿南仲主和二聖劫
遷本於宰相何㮚主和維揚失守本於宰相汪伯彦黄
潜善主和完顔亮之變本於秦檜主和自汴京板蕩以
來四十年間金人為封豕長蛇薦食上國何嘗不以和
哉暴蔑我二聖汚踐我兩宮殘毁我宗廟陵夷我社稷
發掘我陵寢今欲與不戴天之讎講信修睦三綱五常
掃地盡矣就令和好或成其言可信决不叛盟孝子順
孫寧忍為之况萬萬無可信之理虖前車覆後車戒陛
下若不深思逺慮力修政事力勅守備力任將相力圖
恢復而苟目前之安臣恐後車又將覆也議者乃曰姑
與之和而隂為之備外雖和而内不忘戰此向來權臣
誤國之言陛下聞之熟矣嗚呼燕安鴆毒不可懐也一
溺於和則上下偷安將士解體終身不能自振尚又安
能戰乎其為鴆毒可勝寒心　張浚累䟽爭之至曰自
昔議和之臣始以怯懦誤國全身保家其終不至於降
蓋有草降表以待用而隂圖其富貴者矣不可不察
壬子陳康伯湯思退周葵洪遵劄子奏近因北副元帥
書來有意求和陛下天資英武痛祖宗未雪之讎日思
恢復而一聞彼言喜見顔色正欲休兵息民以答天戒
因為自治之計以待天下之變而圖之羣臣紛紛乃謂
臣等意欲講和以苟目前之安今竊以謂自今以往尤
當信賞必罰以作成人材選將勵兵以激昻士氣務農
重糓均財節用以愛惜公私之力庶㡬今日之和乃所
以成他日之恢復惟今陛下無忘今日之紛紛而力行
其所未至使臣等得效其區區之愚不專為茍安之事
以實議者之言上曰彼能以太上為兄朕所喜者朕意
已定正當因此興起治功　初張浚累䟽言敵彊則來
弱則止不在和與不和執政急於求和遂遣盧仲賢持
書報敵浚復言仲賢小人多妄不可委信已而仲賢果
以許四州辱命朝廷乃遣王之望龍大淵為通命使副
而召浚赴行在浚沿途復上疏爭之且曰自秦檜主和
隂懷他志卒成逆亮之禍檜之大罪未正於朝致使其
黨復出為惡臣聞立大事者以人心為本今内外之事
未决而遣使之詔已下失中原之心失將士之心失四
海傾慕陛下之心他日誰為陛下出力用命哉今議者
不務力為自强之計因敵帥一再移書復將裒吾民之
膏血以奉讎人欺陛下以欵之之名而共為和之之實
其說固曰吾將欵之而後修吾兵政不知使命一遣歳
幣一出國書一正將士裭氣忠義解體人心憤怨何兵
政之可修又不過曰吾將疑之而理吾財用不知今雖
遣使而兵不可省備不可徹重之以歳幣之費敵使之
來復有他須何財用之可理此可見其欺陛下以欵之
之名而實欲行其宿志彼方惟黨與之是立惟富貴之
是貪豈復以國事為心哉及入見又力陳和議之失上
為止誓書留使人而令通書官胡昉先往諭敵以四州
不可割之意於是之望大淵待命境上時廷臣多言可
以與之議和而四州之地不可輕棄而湖北京西制置
使虞允文乃陳不可與和四州之地與和尚原商於一
帶之險不可以輕棄累疏爭之未㡬敵羈胡昉等上聞
之謂浚曰和議之不成天也自此事歸一矣　十二月
丁卯上曰殿司尚循舊弊如印馬多是病馬便印每匹
數百千只縁人情應副又如私差人兵借事朕已說與
王錤可作約束施行　左僕射陳康伯罷出知信州㝷
奉祠從所請也　以湯思退為左僕射張浚右僕射浚
仍兼都督上書聖主得賢臣頌以賜之　庚辰上曰廣
帥尚未除人宰臣湯思退等奏三廣去朝廷逺犀象珠
珍所出帥守須以亷吏為先上曰古謂貪泉使夷齊飲
不失其亷也　詔諸路州軍歳起上供錢物例有拖欠
監司郡守却以羡餘進獻僥冐賞典今後上供錢物湏
管依限起發數足如輙行率斂進獻仰本部按劾以聞
　是歳廣東提刑司獻緡錢十五萬有㫖令就便撥賜
廣西所司充本路今年上供錢　朱熹入對三奏其一
言大學之道在乎格物以致其知其二言君父之讎不
可共戴天非戰無以復讎非守無以制勝其三言聖王
制御夷狄之道其本不在乎威彊而在乎德業其任不
在乎邊境乃在乎朝廷其具不在乎兵食而在乎紀綱
　知荆南府張孝祥薦峽州布衣郭雍行義召不至賜
號冲晦處士淳熙間再封頤正先生　總司剏造湖北
㑹子七百萬謂之直候㑹子
甲申隆興二年春正月丁亥朔詔曰朕恭覽乾德元年
郊祀詔書有云務從省約無至勞煩仰見事天之誠愛
民之仁朕祗膺慈詔嗣守丕祚今歳冬日至當郊見上
帝可令有司除事神儀物諸軍賞給依舊制外其乗輿
服御及中外支賞並從省約　癸巳上曰近日士大夫
奔競之風少息否宰相湯思退等奏方欲措置上曰卿
等近日極留意政事要當立紀綱正法度不可困於文
書　甲申知潭州黃祖舜言江湖之間私鑄輕薄沙錢
市井鋪户每以好錢五百傳換一貫混雜貫百與鄉民
賣置欲申嚴私鑄之刑户部契勘私鑄毛錢及磨錯剪
鑿並博易私錢行使各有立定條法乞檢坐指揮下諸
路提刑司行下所部切嚴約束從之　壬寅户部言諸
路節次承降指揮和糴先抛降下未糴見錢銀并兩浙
運司合樁今年歳額糴本移用錢及諸路常平剰下糴
本等錢共二百萬貫令行在并隆興建康鎮江府衡鼎
州置場収糴米斛共一百萬碩依舊作常平樁管縁逐
路提舉司循習住滯不催督錢數起發深慮用而過時
有誤収糴欲將所科糴錢數劄下逐路提舉常平官兩
浙運司日下計置盡數赴逐處糴場交納仍各具已催
起錢數申尚書省從之　是月都督府言㑹子流轉行
便已是通快若廣行樁垜本錢即日支遣則客旅不至
沮滯欲乞令禮部降空名度牒一萬道分下諸路出賣
於建康府置務樁垜見錢專充㑹子本錢從之　詔諸
路監司帥守及統兵官條上優䘏軍民事冝　二月己
未幸玉津園宴射　癸亥進呈張浚視師及措置邊事
指揮上曰暫往措置邊防待朕批去有警即行不須擇
日先是張浚奏敵勢未能動長驅江淮決無是事但三
月間春草生須防衝突乞明降指揮令臣往淮上視師
無事則不須行又奏近日外間往往謂臣與宰執議論
不和便欲陛下用兵今日若能保守江淮已為盡善萬
一機㑹之來王師得勝敵衆潰散不得不為進取之計
是時陛下須幸建康亦望宰執恊力湯思退奏敵人變
詐無窮朝廷規模要先定周葵洪遵奏今日之舉當量
度國力上曰浪戰不可須是機㑹不可强為卿等同心
事無不立　戊辰進呈擬韓彦直知舒州上曰親民之
官不可輕授湯思退奏彦直嘗為郎官張浚又嘗以為
成閔隨軍漕上曰更且試之以事他日可以親民付之
州郡未晩宰執退曰上於州郡如此不輕可以知願治
之意也彦直世忠子也　丙子上宣諭臣僚論列間有
將臣刻剥士卒以充饋賂可令學士院降詔戒諭
　(臣留正等曰自昔將帥之以賄賂進未嘗不由於左/右招權納賄者為之也小人之在君側乗間伺便竊)
　(行其薦毁之說而賄賂之計得矣不思將帥之賄賂/皆椎肌剥髓而得之也士卒困於椎剥淪於飢寒利)
　(入于權門怨歸於公上一旦有警驅之萬死一生之/地孰肯為國用命者其始出於縱已欲而終至於誤)
　(國事可不戒其漸乎壽皇因臣僚論列亟發明詔丁/寧戒諭而敕厲權貴之詞尤嚴其弗祗若明訓誠可)
　(以必罰無赦矣髙宗紹興中嘗有詔曰居上位者必/有所欲而後人得以因其所好以濟請託之私凡我)
　(在位若皆淸白及侍御僕從罔匪正人/苞苴何所自入哉此可謂得其情矣)
　丁丑詔司農少卿陳良弼往浙東㸃檢常平等倉辛
巳良弼言比㸃檢七州常平倉其間失䧟借支壞爛失
収米麥共二十七萬六千二十餘碩并常平錢一萬四
千四十餘貫乞委提舉官徧詣所属剗刷係省錢米償
納如所償未足候収納秋苗日盡償從之　是月雨雹
　三月丁亥臣僚言今入仕之數日以多故注官之闕
日以逺吏公然受賕無所忌憚人亦公然賕吏無所吝
惜其弊有三一曰隱匿闕次二曰引例異同三曰捃擿
小節臣謂凡今銓曹隨事生弊蓋不止此欲乞令本部
長貳郎官更行條具務令詳盡從之　丙申進呈監察
御史袁綜奏以病甚母老子㓜身後狼狽湯思退等奏
前此右正言都民望死曽支賜銀絹上曰恐自此為例
思退等奏前此朝士有死者堂中亦有例送錢物欲送
三百千與之上曰甚好思退等退相與言曰上雖些小
支賜亦不肯為例可謂節儉之至也　己亥淮東總領
措置營田王茀言紹興五六年間置營田司臣嘗同領
江淮營田經營二年初年官収五分莊户六分次年官
與莊户各五分紹興六年官収約七十四萬碩莊户所
分一同繼被㫖結局分𨽻諸路漕司提領遂致人情觀
望田政日削牛死不補客去不追今雖有存者所得無
㡬欲乞先於側近軍分與主帥商議揀次等不堪出戰
及知農務之人每軍以十分為率差撥一二分列屯耕
作其置莊買牛造農器分課子並依昨差提領營田司
已降指揮施行假之歳月以漸増廣從之　丙午宰相湯
思退奏廣西遭冦數年乞降德音寛恤上曰其租稅収
得多少不要文具務行實惠　戊申臣僚上言内外官
司以貫來上者㡬無虛日而吏部以磨勘轉官者其減
年之數多於實歴之人乞令吏部今後遇以減年磨勘
轉官者須將實歴過年政對用謂如一年實歴用一年
減年如此亦是合四年轉官者以二年轉也詔從之
是月内批劉度罷建寧府給舍黃中馬騏言度與郡且
一歳矣今被㫖放罷莫知其故上批劉度黨附敢為欺
罔尚除大藩可依已降放罷指揮未㡬中及騏亦以言
去蓋龍大淵等初用事時諸賢攻之甚力故上意有朋
黨之疑也　張浚復如淮視師始議以四月進幸建康
浚又言當詔王之望等還上從之幸建康之議湯思退
初不與聞乃與其黨密謀為䧟浚計　詔浚行視江淮
自浚受任督府且將三年講論軍務不遑寢食所招來
山東淮北忠義之士以實建康鎮江兩軍凡萬二千餘
人萬弩營所招淮南壯士及江西羣盜又萬餘人要害
之地城壁皆築其可因水為險者皆積水為堰置江淮
戰艦諸軍弓矢器械悉備兩年冬敵屯重兵十萬于河
南為虛聲脅和有刻日决戰之語將士望敵至成大功
而敵亦知吾有備卒不敢動至是浚又以宰相來撫諸
軍將士踊躍思奮敵聞浚來亦檄宿州之兵歸南京㳂
邊淸野以俟淮北來歸者日不絶山東豪傑悉領受節
度浚又以蕭琦契丹望族沈勇有謀欲令琦盡統契丹
降人且以檄諭契丹敵益懼　初給度牒二萬道付諸
路出鬻每道収錢三百貫侍御史周操言今來正是起
催折帛夏稅之時若添此一項愈見窘急每道乞量降
五十千續有㫖先次給降一萬道俟均賣盡日别取指
揮後上謂輔臣曰聞臨安所科已自紛擾不如且已之
　夏四月召張浚先是右正言尹穡論浚䟦扈乃議罷
督階而以户部侍郎錢瑞禮吏部侍郎王之望為淮東
西宣諭使以代之之望未行又拜左諌議大夫蓋欲使
議論歸一也至是詔罷督府應干錢物委端禮之望及
淮東總領拘収時湯思退令王之望盛毁守備以為不
可恃又令尹穡論罷督府官属馮方又論浚費國用不
貲又論乞罷浚都督浚亦請解督府詔如其請言者詆
浚愈力浚留平江上章乞致仕者八上許之直學士院
洪适當制有棘門如兒戱耳之句蓋适自淮東總領召
歸附思退意言浚邊備如兒戱故又形之制詞也上察
浚之忠欲全其去制除少師判福州陳浚卿知泉州尋
奉祠
　(龜鑑曰王師偶失小利而幸灾樂禍者縱横紛起矣/且符離之役李顯忠邵宏淵進兵淮北藉令潰㪚不)
　(過失其所下之城邑何至張皇如是耶嗟夫宣靖以/來為敵所欺為和所誤為奸臣所罔曽不一悔而一)
　(欲用兵少有䘮敗上下翕翕以為危亡之必至不獨/為之罷大臣咎論者朝廷之議又為之一變矣甚矣)
　(人臣任責/之難也)
　五月壬辰宣諭以十七日幸候潮門外大教場進早
膳㳄幸白石教場閱兵　癸卯進呈主管殿前司公事
王琪奏神勇軍權統領官劉洪近已致仕乞改差左軍
統領王明填闕上曰王明病目不可用仍戒諭王琪近
所差劉洪年老軟弱今果死止是主帥作人情湯思退
退而嘆曰陛下留意軍政下至偏禆皆知其能否真大
有為之君也　壬子臣僚言盱𣅿并楚州界客人裝載
貨物私相愽換錢寳乞禁止詔令宋肇嚴凝劉繹依認
地分晝夜緝捕用心捉獲格外優異推恩　八月甲寅
朔日有食之　丁巳淮西宣諭使王之望奏同諸將分
定把截關隘戰守屯泊去處上曰可分明劄下王彦王
之望等雖地分各有所管然兵不可太分如要逐處控
扼使虜人不過兵家無此理却要逐人回奏須用持大
兵於重害之地又曰使諸將各認地分則可若有緩急
豈冝如此將兵力分在數處湯思退等奏聖鑒如此兵
見機要　己巳詔夷陵之地今日為㳄邊利害下湖北
京西路制置使司相度有無利便又見屯夔路兵聽鄰
州差撥於夔州有無妨礙下湖北路并夔州路安撫司
同共相度經乆利便申取朝廷指揮　秋七月丙戌諸
王宫大小學教授詹叔善劄子見年七十於條合該致
仕詔詹叔善引年知止足勵士風依條致仕特與一子
上州文學　丁亥臣僚言昨因諸路綱運遲滯遂降指
揮令寄居待闕等官部押優立賞格以為激勸積乆弊
生其弊不一其一請託之弊其二侵害之弊其三夾帶
之弊其四僥冒之弊凡此四弊皆歸於權勢有力之人
賄賂請求姦巧爭奪乞將州郡綱運只差見任官管押
若不及全綱自有本州准備差使使臣據其多少貼差
軍員亦可前去詔令户部措置既而本部言欲下諸路
監司一依今來臣僚所請事理施行從之　辛卯詔昨
來奉上光堯壽聖太上皇帝太上皇后尊號禮畢除修
製册寳行禮都大所一行官吏等已推恩了當所有本
宫官吏諸色人未推恩可令有司討論施行臣僚言德
壽宫官吏到宫先轉一官及受册寳文已推恩今若又
復泛及似太重疊伏望聖斷特賜寢罷詔從之　戊申
臣僚言熙寧初創立市舶一司所以來逺人通物貨也
邇來州郡官吏趣辦抽解之外猥多名色兼廹其輸納
貨滯則減價求售所得無㡬恐商旅自此不行繼而户
部欲行下廣南福建兩浙轉運市舶司鈐束所属州縣
場務遵守見行條法施行毋致違戾　是月江東浙西
水雨雹詔災異數見江淮水澇避殿減膳令侍從䑓諫
卿監郎官館職䟽陳闕失及當今急務毋有所隱　兵
部侍郎胡銓言當今急務莫大於備邊今與敵和議有
可痛哭者十今日之患兵費太廣飬兵之外又増歳幣
民力益困一也唐鄧海泗之人不下數十百萬一旦與
之是置之死地二也海泗今日之籓籬咽喉也失則兩
淮不可保大江不可守而江浙不安三也絶中原之望
四也自秦檜竭民膏血以奉金民愁盜起齊述一變殺
數萬人郡國二十四時時大水今和議雖未必成皆曰
又將竭吾膏血以潤敵人今兩淮之人嗷嗷然皆曰又
將如前日疲於敵使之往來而再命之不暇五也秦檜
力排不附和議之士九十餘人賢士大夫國之元老相
踵引去檜未年遣張常先汪君錫網羅張浚胡寅等三
十七人欲竄海島頼上天悔禍檜即殞命而三十七人
幸脫虎口然趙鼎王庶李光鄭剛中曾開李彌遜魏矼
髙登吳元美楊輝吳師古等皆死嶺海或死罪籍怨憤
之氣徹天今日和議或成則不附時議之士或蹈前日
之禍必矣六也紹興戊午和議既成檜建議遣路允迪
等二三大臣往南京等州交割歸地虜一旦叛盟劫執
允迪等遂下親征之詔敵復請和其反覆如此檜不悟
卒有逆亮之變覆轍不逺七也頃者敵人移書盡取歸
正人檜一切還之如江南程師回趙良嗣等聚族数百
人㡬謀變今敵必復如前日盡索歸正之人與之必反
側生變不與則敵决不肯但已八也自秦檜當國二十
年空竭國力海内乾耗今府庫無旬月之儲自此復和
蠧國害民殆有甚焉九也真宗朝宰相李文靖公沆賢
相也嘗謂王旦云我死公必相切莫與敵講和自此必
多事矣旦殊不以為然既而遂和十餘年間祥瑞天書
土木之役不息東封西祀饑饉薦臻旦始悔不用李文
靖之言夫祖宗盛時尚以和議為不可况今國勢委靡
如此而復唱和議使上下解體士氣惰怯溺於宴安之
鴆毒國之元老如張浚王大寳王十朋金安節黃中陳
良翰相繼黜逐詩云雖無老成人尚有典刑韓愈云言
老成重於典刑是何可輕哉十也願陛下堅守和不可
成之論力行其志自强不息則彊敵何足患哉天變水
災亦當銷縮不勞聖慮而滅矣　監察御史龔茂良䟽
畧曰夫水至隂也其占為女寵為嬖佞為小人專制為
夷狄亂華而其間因權倖以致者蓋十七八焉今左右
近習不過數人衆所指目形于謡誦以陛下英明果斷
固不至容其為㛰為怓第一二年來進退一人材施行
一政事命由中出人言譁然指為此輩甚者親狎之語
流聞中外賢酬之作傳播邇遐陛下深居九重何由知
此時内侍押班梁珂及龍大淵曽覿皆用事茂良䟽蓋
指此也㑹言者論珂罪詔與外任宫觀茂良尋遷右正
言入對首論積隂弗解滛雨益甚熒惑入斗正當吳分
天意若有所愠怒而未釋者二人害政甚珂百倍上諭
以二人皆宫邸舊僚且俱有文學敢諫諍未嘗預外事
茂良再上䟽言德宗謂李泌人言盧杞奸邪朕獨不知
此其所以為奸邪也今大淵覿所為行道之人類能言
之而陛下尚未之覺更頌其賢此臣所以深憂屡嘆百
倍於未言之前也䟽入不報即家居待罪及王之望參
政茂良以其嘗薦已乞回避詔除太常少卿茂良力求
去乃命知建寧府　八月戊辰詔通判橫州賈成之特
令再任從廣西諸司言佐郡有方為政不擾也　丙子
臣僚言大理寺勘到左軍統制魏尚令人齎金銀來行
在托相識尋訪闗節求帶閣職必曽聞有如此而得者
是以效之欲望將魏尚重作行遣别降指揮戒諭中外
今後敢有受財贓滿者當以軍法從事詔從之　詔江
浙水利乆不講修積雨無所鍾洩重為秋稼之害可令
逐州守臣考按古跡及今堙塞去處條具措置奏聞
是月魏把使金先是上命湯思退作書與敵約許割四
郡且求減歳幣之半㝷又命把以宗正少卿充通問使
把及疆敵以書不如式不受又求割商秦地及歸正人
且求歳幣二十萬把以聞上命盡依初式再易書歳幣
亦如其數　魏國公張浚薨浚行次餘干以家事付両
子栻杓曰吾嘗相國不能恢復中原盡雪祖宗之耻即
死不當葬我先人墓左葬我衡山足矣疾革呼栻等于
前問國家得無棄四郡乎且命作奏乞致仕而薨後五
年上追思浚忠烈加贈太師賜諡忠景浚自幼即有濟
時志在京城中親見二帝北狩皇族繫擄生民塗炭誓
不與敵俱存故終身不主和戎之議功雖不就人稱其
忠論事上前必以人君當正心務學脩德畏天至誠無
倦為先又以儲副為天下本自在川陜即上疏乞選飬
宗室之賢及為相復陳宗廟大計資善堂建皇子出就
傅又薦朱震范冲訓導之選每以東南形勢莫重建康
若居錢塘易以安肆故自紹興至隆興屡以遷幸為言
禀性至公嘗劾李綱以私意殺從臣宋齊愈罷其政大
赦綱貶海外獨不原浚為請得内徙韓世忠軍士剽掠
浚嘗奏奪其觀察使及視師淮上獨稱世忠忠勇可倚
以大事其輔政以人才為急與趙鼎掌國多所引擢從
臣朝列皆一時之望人號為小元祐至隆興初首薦論
事切直折挫不撓者數十人及再相又薦虞允文汪應
辰王十朋劉珙等皆一時名士尤善於撫御將帥而知
其才始在闗陜吳璘吳玠由行間識擢卒有大功於蜀
劉琦晩出浚一見竒之即付以事任歸薦于朝卒成順
昌之竒功其他若楊政田晟王宗尹王彦後皆為名將
事毋至孝母䘮浚踰六十哀毁不自勝事兄滉友弟尤
至教飬其子如己子置義莊以贍宗族其子栻甫畢襄
事即草土拜䟽言吾與敵乃不共戴天之讎異時朝廷
雖興縞素之師然旋遣玉帛之使是以至誠惻怛之心
無以交格乎天人之際此所以事屢敗而功不成也今
雖重為羣邪所誤以至於此然能以是為監而深察之
使吾胷中了然無纎芥之惑然後明詔中外公行賞罰
以快軍民之憤則人心悦元氣充而敵不難郤矣
　(朱文公曰南渡以來士大夫唱為和議其賢者則不/過為保守江南之計莫有知其為大變者獨公欲正)
　(人心雪讎恥復土宇鎮遺黎晚復際遇主議益堅雖/天嗇其功使公困于讒忌之口不得就其志然而表)
　(著天心扶持人紀使天下曉然於中外之辨其功盛/哉惜乎浚之功未遂而檜之毒愈深後來者遂以東)
　(南為正統之地以忍恥事仇為義禮之當然稱叔姪/之國減歳帑五萬則朝廷動色相賀而自壬午至丙)
　(寅四十五年之間所爭者/受書之儀而已可深嘆哉)
　九月丙戌詔初除閣職供職人先令取索脚色委簿
書官審人物不致驕騃鄙俗須歴任無員闕具詣實狀
申閣門方許供職如未歴差遣人候經任訖照驗印紙
與理額外元名㳄撥填員闕雖有專降指揮並許執奏
　甲午詔江東浙西監司郡守比縁江東浙右俱被水
災卿等既分外䑓之寄能於所部講明田事預為陂塘
渠堰防患未然使顯效著於將來者朕當不㳄親擢其
或但為文具國有典刑朕必不赦　臣僚言建炎間凡
除郎官即於所降指揮便帶如未經上殿令閣門引見
上殿此蓋祖宗舊制不知於何年月始不帶行知有先
次供職之文欲望今後應除郎官依建炎指揮仍令其
先次上殿然後供職見其稍有不稱即令外任或與祠
禄詔從之　是月以王之望參知政事之望陳和戰三
策又言今日無橫身任事之臣上大喜即軍中拜之
敵分兵入宼　交趾來貢　詔今後命官犯自盜枉法
贓罪抵死除籍没家財外取㫖遵依祖宗舊制决配仍
撿坐天聖故事令學士院降詔　出内帑白金四十萬
兩和糴賑濟㝷詔發江西義倉米二十萬石賑濟　命
湯思退督師江淮楊存中同都督錢端禮吳芾並為參
賛軍事初兵部侍即胡銓因轉對為上言與敵和可弔
者十臣恐再拜不已必至稱臣稱臣不已必至請降請
降不已必至納土納土不已必至輿櫬輿櫬不已必至
如晉帝靑衣行酒而後為快倘乾剛獨斷追回使者絶
請和之議以鼓戰士下哀痛之詔以收民心天下庶乎
其可為矣如此則省數千億之歳幣專意武備足兵足
食無書名之耻無去大之辱無再拜之屈去十弔而就
十賀利害較然矣詩云毋用婦人之言今日舉朝之士
皆婦人也敵既得四郡專事殺戮上意中悔思退懼密
諭敵以重兵脅和上聞有敵師乃命建康都督王彦屯
昭闗而三衙江池諸軍相繼皆出又命思退督師思退
辭不行
　(龜鑑曰魏公受任督府招徠山東淮北忠義之士凡/萬二千餘人招淮東壯士及江西羣盗又萬餘人規)
　(模措置方有次序湯思退庸劣寡謀大唱和議雖張/浚力言之何益彼思退者乃檜之死黨其為計畫大)
　(畧似檜然檜之主和雖隂與敵約亦未至密諭敵以/兵而脅和也與檜異議者雖加貶竄亦未至興大獄)
　(劾二十人不主和之罪以成其議/也是則思退之罪又浮于檜矣)
先是思退與王之望堅主和議罷張浚兵柄銓爭之尤
力於是大臣皆不悅遂命銓以本職措置浙西淮東海
道命下即趣行時金宼將西淮東郡邑皆望風退避髙
郵守陳敏拒之謝陽湖而大將李寳駐師江隂不肯援
敏銓檄寳出師寳先取密詔為自安計銓劾奏曰臣受
詔令范榮備淮李寳備江今寳逗遛視敏弗救若謝陽
失守大勢去矣寳懼與敏犄角退敵兵時大雪河凍銓
親持鐵椎􁜤冰士皆奮發銓與尹穡同出使穡使浙東
置家於安銓使江淮蓋受敵之地携孥北行言者併指
為罪與穡俱罷　冬十月乙亥詔都督江淮軍馬楊存
中與王琪郭振共議真陽六合一帶占據形勢險要去
處措置捍禦　詔朕毎聽朝議政頃刻之際意有未盡
自今執政大臣或有奏陳冝於申未間入對便殿庶可
坐論得盡所聞期躋于治　十有二月丙戌詔舉義兵
畧曰朕為人之後而不能報上世之憤為人之君而不
能拯斯民之厄故食不知味寢不安枕未嘗以尊位為
樂也又曰朕以兵隙難開隱忍自屈仍遣魏杞銜命復
行不較禮文書辭屡易不愛四郡割以奉之乃渝元約
又求商州且索臨陳係虜之人是其更變無厭必欲尋
釁初無休兵結驩之意朕重違太上聖意已盡初式再
换國書歳幣成數亦如其議若彼堅欲商秦之地俘降
之人則朕有以國斃不能從也儻或不諧前好至於交
兵天實臨之非朕得已况我將校六師受國家爵禄之
乆忠義所激自應奮勇捐軀為國雪耻　甲午詔魏勝
忠勇力戰陣亡可與贈正任承宣使仍賜其家銀絹一
千匹兩其子厚與恩澤郭淑在盱眙望風逃遁孔福在
濠州坐視敵兵縳橋過淮畧不措置未欲便加軍法郭
淑可勘停送靜江府編管孔福可削奪官職白身自效
　(臣留正等曰慶賞刑威人主所操以為礪世磨鈍之/具也惟在夫用之以明守之以信而已故有功而賞)
　(賞之無所顧吝有罪而刑刑之無所姑息賞一人而/千萬人勸刑一人而千萬人懲而况于行軍用師之)
　(際將以求盡人之死力其可不知出此哉觀夀皇所/以厚魏勝陣亡之賞而嚴郭淑孔福逃遁茍偷之刑)
　(臣知忠臣義士益思所以奮厲而/全軀保妻子之臣有靦靣顔矣)
　是月楊存中陞都督先是湯思退既不行乃命存中
同都督軍馬及事急復以王之望為督視之望力辭乃
陞存中為都督　詔諭歸正官民云朕遣使約和首尾
三載北師好戰要執不回朕志在好生寧甘屈已書幣
土地一一曲從唯念名將貴臣皆北方之豪傑慕中國
之仁義削去舊俗投戈來歸與夫中土人民厭厥故鄉
喜我樂土朕知其設意欲得甘心斷之於中决不復遣
爾等當思交兵釁隙職此之由視之如讎共圖掃蕩
湯思退除職奉祠言者論其急於和議之成自壞邊備
罷築夀春城㪚萬弩營兵輟修海舡毁拆水櫃不推軍
功賞典及撤海泗唐鄧之戍詔責居永州行至信州憂
悸而死
　(大事記曰思退大唱和議密諭敵以重兵脅和欲興/大功劾二十人不主和之罪則皆因檜之心而甚之)
　(也思退雖以此獲罪而周葵王之望尹穡洪遵之徒/為檜者多矣一浚豈足以勝百檜哉雖太學張觀宋)
　(鼎葛用中等七十人論湯思退王之望/尹穡鈎致敵人之罪而和議不可破矣)
　時參知政事周葵實行相事聞諸生有欲相率伏闕
者奏以黃榜禁之畧云靖康軍興有不逞之徒鼓唱諸
生伏闕上書㡬至生變若蹈前轍為首者重寘典憲餘
人編配黃榜出物論譁然於是太學生張觀宋鼎葛用
中等七十餘人上書言湯思退王之望尹穡鈎致敵人
冝斬之以謝天下書畧曰逆亮授首之後朝廷擢用張
浚都督江淮敵人不敢犯塞蓋由張浚備禦有方是以
寢敵人之謀故陛下無北顧之憂矣自湯思退首唱和
議之望尹穡附之極力擠排遂致張觀罷去邊備廢弛
墮敵人計中天下為之寒心而思退輩方以為得計今
敵人長驅直至淮甸皆思退等三人懷姦誤國豈可置
之不問哉此三人之罪皆可斬也臣願陛下先正三賊
之罪以明示天下仍竄其黨洪适晁公武而用陳康伯
胡銓為腹心召金安節虞允文王大寳陳俊卿王十朋
陳良翰黄中龔茂良劉夙張栻查籥恊謀同心以濟大
計上怒欲加重辟晁公武及右正言龍茂良同入對上
怒稍霽之望亦為之捄解乃止先是侍御史尹穡乞置
獄取不肯撤備及棄地者劾其罪庶和議决成所指凡
二十餘人由是擢穡為左宣義大夫而公武亦自殿中
侍御史遷侍御史洪适時以中書舍人兼直學士院
王抃使敵軍併割商秦地歸被俘人惟叛亡者不與餘
誓目畧同紹興世為叔姪之國減銀絹五萬易歳貢為
歳幣而已敵皆聽許
　(朱熹封事曰今日講和之說不罷則陛下之勵志必/淺大臣之任責必輕將士之赴功必綏百官之奉承)
　(必不能悉其心力彼以從容制和而其機術常行乎/和之外我以汲汲欲和而其志慮常䧟乎和之中前)
　(日之遣使報聘已失之矣及陛下嗣位天下之望曰/庶㡬乎而方且禁敕諸將申遣使介亦若有意於和)
　(議之必成者又曰太上皇帝念此慙之未報雖享天/位而不以為樂一旦舉而付之陛下者以陛下聰明)
　(智勇必能成此志也今釋怨而講和非利己也乃逆/理也己可屈也理可屈乎逆理之禍將使三綱淪九)
　(法斁子焉而不知有父臣焉而不知其君人心辟違/天地閉塞是力舉南北之人而棄之豈曰愛之謂哉)
　(且不曰愛其君父而曰兼愛南北之民/其於輕重之倫緩急之敘亦可謂舛矣)
　詔擇日親征　以陳康伯為左僕射　錢端禮賜出
身簽書樞宻院事而兼權參知政事　閏十一月辛未
詔内藏庫支借銀一十萬兩應副户部支遣日後令本
部収簇撥還　是月詔館閣儲才之地依祖宗舊法更
不立額　崔臯敗敵于六合　十二月甲申權尚書工
部侍郎何俌進對因及用人才事上曰近日士大夫議
論好惡多不公心卿毎論事皆可施行如卿所謂其言
若善雖仇怨在所當用如其不善雖親故不可曲從此
意甚好　庚子詔方今多事理冝博謀侍從兩省官毎
日一到都堂遇合闗臺諌者亦許㑹議　是月撥户部
鬻僧牒緡錢三百萬充㑹子本錢　赦沿邊諸州詔畧
曰正皇帝之稱為叔姪之國歳幣減十萬之數地界如
紹興之時憐彼此之無辜約叛亡之不遣可使歸正之
士咸起寧居之心洪适所草也論者謂前日之所貶損
四方蓋未聞知今著之赦文失國禮矣
　(龜鑑曰壬午之議和之未成者也癸未之議和之已/成者也和議之未成則諸臣當論和與不和之是非)
　(而當時洪遵金安節唐文若周必大共為一議言和/者多言不和者少惟張震張闡之論稍近正而宰執)
　(獨無奏章姑以聽和議之自成耳是則前日之失也/今兹和議既成所以集議者但論歳幣之増不増地)
　(之割不割歸正人之遣不遣邊戍之撤不撤耳而諸/臣猶有許之増幣許之割地許之還歸正人者其曰)
　(世讎不可忘者亦僅有張□胡銓二人而已向者康/伯猶不主和議今則康伯亦附㑹而言和矣葢靖康)
　(之禍日逺月忘秦檜之毒日乆月深後生晚輩不念/前猷遂以東南為正統之地以忍恥事讎為理義之)
　(當然嗚呼平王東遷四十九年忘復讎之義此春秋/之所由作也二聖之痛今四十年矣而當時朝論稱)
　(叔姪之國則朝廷動色相慶而自壬午至丙寅四十/五年之間所爭者受書之儀而已虚文何益哉此胡)
　(銓所謂舉朝皆婦人也其亦有感於斯乎然而考之/當時端人正士如黄通老劉恭父張南軒朱文公最)
　(號持大義者而黄通老入對則謂内修政事而外觀/時變而已劉恭父自樞府入奏則謂復讎大計不可)
　(淺謀輕舉以幸其成文公自福宫上封章則謂東南/未治不敢苟為大言以迎上意南軒自嚴陵召對則)
　(金人之事所不敢知境内之事則知之詳矣是數公/者豈遽忘國恥者哉實以乾淳之時與紹興之時不)
　(同紹興之時仗義而行可也今再衰三竭之餘風氣/沉酣人心習玩必吾之事力十倍於紹興而後可不)
　(然輕舉妄動開邊啓釁恐/不至遲之聞禧而後見也)
　
　
　
　
　
　
　
　
　
　
　宋史全文卷二十四上
欽定四庫全書
　宋史全文卷二十四下
　　宋孝宗二
乙酉乾道元年春正月辛亥朔車駕詣圓壇行禮端誠
殿受賀畢參知政事兼權知樞密院事錢端禮等同班
奏事於後幄上宣諭曰宿齋日大雪及饗京靈太廟圜
丘幸得晴霽禮成端禮等奏曰斯實陛下誠意格天端
禮等退具奏訖宣付史館從之去歳有司請國朝郊祀
多用冬至乾徳元年藝祖初郊是年冬至適近晦日遂
改用十六日甲子至道元年李繼遷叛遂改用次年正
月所有今年十一月二十九日冬至郊祀可遵藝祖近
晦之義太宗改卜之典詔以來年正陽之月雩祀之辰
㝷又遵至道典故用獻歳上辛　丁夘起居舍人王稽
中奏臣每念國朝罕有世家惟將家子有能世其家如
曹彬之子璨种世衡之子諤諤之子師道皆世為良将
近日将臣子弟皆以武弁為恥上曰卿此言甚當及至
作文官又皆了不得稽中奏今國家閒暇正當選将萬
一用武倉卒不可得之上又曰卿言甚當乃奏乞於大
将之家選武勇能世其家者尊顯之萬一用武不至無
将可用若其無虞不妨陰壯國勢上曰卿此論極當深
得今日之切務　王稽中又奏曰陛下留意北人然北
人皆負陛下如賀允中老不知退遭白簡罷王之望謀
國前後反覆異詞尹穡姦邪與湯思退陰結死黨使季
南壽往來傳遞言語士大夫目之為肉簡牌共為欺君
誤國弛去邊備鈎致北人渡淮幾危社稷上曰如尹穡
猶可罪朕初以腹心待之乃姦邪至於如此稽中又奏
曰如王逨雖未甚有施設然多與尹穡屏人切切細語
士大夫皆謂之姦邪頼陛下先知其姦乃併逐之士大
夫猶服聖聰　庚午詔館職朕所以招延天下之英俊
以待顯擢茍不親吏事知民情則将來何以備公卿之
任可令後更迭補外歴試而出以稱朕樂育真材之意
　乙亥進呈大理寺勘到韓璡頓遇孔福案節目上曰
韓璡亦合從重錢端禮等奏昨初得指揮欲令永州居
住續奉處分合賀州編管上曰可令臨安府差人押赴
貶所再呈頓遇案節上曰北人未過淮首先望風逃避
且與貸死免真決刺配海外又奏孔福亦望少賜寛貸
上曰孔福統三千餘人見北兵繫橋更不迎敵及至横
澗山寨又棄兵民先走使盡被害罪不可恕當依軍法
翌日詔孔福頓遇屯戍守邊郡金人未至棄城逃避内
孔福又棄横澗山寨致本處人民盡遭殺戮情犯猶重
孔福特依軍法施行頓遇特貸命追毁出身以來文字
免真決可刺面配吉陽軍牢城收管　二月癸夘進呈
有司以久雨引比歳例分遣郡縣吏禱于山川神祗上
曰應天當以實此不必也兩浙以歳澇飢民流徙未復
業比聞兩路身丁錢絹皆取於五等下户其議蠲除之
朕出内庫金幣歸其數於有司凡可賑贍以便萬姓者
條具以聞小大之獄豈無寃滯其令御史慮囚朕将避
殿減膳以答天譴　詔兩淮合行屯田以便軍實昨來
郭振於六合指置已見就緒今來已除鎮江府都統制
所有淮南東路屯田理合委官令郭振同王茀周綜疾
速措置其合用種糧農具牛畜等一就條具聞奏㝷命
鎮江建康鄂州荆南都統并兼提舉措置屯田兩淮湖
廣總領淮南湖北京西帥漕兼提舉措置屯田守臣兼
管内屯田事　是月尚書左僕射陳康伯薨初高宗倦
勤有與子之意康伯密贊大議及行内禪禮以康伯奉
册上即位禮遇優渥但呼丞相而不名及是薨御書旌
忠顯徳之碑表其墓慶元初配享孝宗廟廷上謂輔臣
曰陳康伯有器量朕扈從太上在金陵其從容不廹可
比晉謝安臨終奏事無一語差繆出至殿廬而疾作輿
至第薨　三月丙寅刑部侍郎王茀進楚莊王定國是
故事上曰王茀進議誠有國之大戒今日之先務也朕
當與執政大臣凡百官僚思其未至以歸於是期共守
之時錢端禮起戚里為首參窺相位甚急館閣之士相
與上疏斥之皆為端禮所逐茀陰附端禮建為國是之
説以助其勢於是吏部侍郎陳俊卿抗疏力詆其非且
為上言本朝無以戚屬為相此懼不可為子孫法及進
讀寳訓適及外戚因言本朝家法外戚不與政最有深
意陛下所宜守上納其言端禮憾之諷使求去是秋出
俊卿知建寧府而端禮亦卒不相　是月詔舉制科
夏四月丙申詔廬州兵馬都監郭璘特令再任以金人
渡淮保守焦湖舟船無慮也　是月金使來上國書始
謂上為宋皇帝云　吳璘來朝㝷進封新安郡王判興
元府明年改判興州　五月己酉朔上諭輔臣曰今邊
事少寧卿等當為朕留意人材錢端禮奏人主之職惟
當辨君子小人若朝廷所任純朴厚重之士則浮偽自
革實效可成上曰固知如此君臣之間湏相警戒　庚
戌中書舍人洪适進對上曰卿所繳秦塤差遣甚當向
後有合繳事不須劄子但批敕将來又曰如有出自朕
意事不可行者卿但繳來初秦塤陳乞宫觀适繳奏秦
檜藏姦稔惡金珠充牣其家塤乃其不肖之孫華屋厚
藏輙稱累重仰禄公然欺世玩侮朝廷故也　辛亥上
諭錢端禮等曰早朝與卿等毎不從容今後晩間少暇
時當召卿等欵曲論治道端禮等既退又遣中使傳㫖
毎遇晚召公於東華門入詣選徳殿奏事
　(大事記曰自隆興二年詔朕毎聽朝議政頃刻之間/意有未盡自今執政或有奏陳宜於申未間入對便)
　(殿又明年諭近臣曰早朝毎不從容今後晚間少暇/當召卿等欵曲論治道故召於選徳見於祥曦引於)
　(水殿宴於觀堂從容坐席之間畧同賔友軍國大政/古今理亂有事當商確者不妨敷奏有疑當闕決者)
　(隨即徹聞故洪适於晚對而見御屏列監國郡守姓/名周必大施師㸃於榻前而論辨可否如其事未施)
　(行則以不肯任事責魏把如某除未分當則以徇情/廢法責允文至謂朕有闕失卿亦不可不極言此宰)
　(執晚召之更相/儆戒也如此)
　甲寅臣僚言唐任劉晏二十載今之户部始用也未
必擇之精既用也未必任之久多不一歳少或半歳已
徙職而去矣孰能為國家周虛實究源流而圖善後之
計哉伏望陛下畧依唐故事愽選中外之臣其材之可
用者而試以財計之任又觀其稍有所成而付之版曹
之職茍稱其職雖數遷而至乎二府職固不徙也勿奪
其權使之得以號令州縣而趣督倚辦焉勿拘其制使
之得以權衡低昂而通融流轉焉夫然後國之有無軍
之裕乏民之利害皆得而責之彼亦將朝思夕計畢精
竭慮自任其責而不辭矣從之　辛酉中書舍人洪适
進仁宗久任許元故事上曰洪适所進故事切當今日
之弊今後非因昏懦不職不得遽有遷易其興利除害
績用修舉並依故事優加旌擢顯用施行　壬申詔法
令禁姦理宜畫一比年以來旁縁出入引例為弊殊失
刑政之中應今後犯罪者有司並據情欵直引條法定
斷更不奏裁内刑名有疑令刑部大理寺看詳指定聞
奏永為常法仍行下諸路遵守施行其刑部大理寺見
引用例册令封鎖架閣更不引用　是月宗正丞林邵
言祖宗玉牒昨縁南渡散失不存前後修纂惟太祖一
朝事迹已經安奉太宗玉牒雖已成書尚未進入太上
今上玉牒目今見修自真宗至欽宗凡七世並未下筆
縁近來體例毎修一朝玉牒必取㫖開局方始修纂十
年方許一進則是列聖之書雖百年而未備臣今自修
真宗玉牒十年計四十卷望令本所日下繕冩同仙源
積慶圖進呈降下玉牒殿安奉從之　六月壬辰進呈
右正言程叔逹章論廬州申蝗蟲遺種生發徧滿田野
損傷苗稼淮南運判姚岳却行申奏蝗自淮北飛渡前
來皆抱草木自死仍封死蝗以進上曰岳敢以為嘉祥
更欲録付史館可降一官放罷為中外佞邪之戒　丙
午臣僚言科舉之制州郡解額狹而舉子多漕司解其
數頗寛士取應者往往捨鄉貫而圖漕牒至於冒親戚
詐戸籍而不之恤且牒試之法川廣之士用此可也而
福建則密邇王都亦復漕試見任官用此可也而待闕
得替官一年内亦許牒試本宗有服親用此可也而中
表緦麻之親亦許牒試或宛轉請求或通問囑托至有
待闕得替官一人而牒十餘名者欲乞申嚴詐冒之禁
其見行條法候今舉既畢付之有司重詳損益立為中
制從之又言國家三歲科舉集草茅之士親䇿于庭其
間豈無一事之可行然有司考試多以文采為尚考在
前列者始經御覽其間有言及諸郡軍民利害實迹偶
文辭不稱寘之下列往往壅於上聞誠為可惜乞自今
有論及州郡軍民利害事實令初考覆考詳定所各節
録𦂳要處候唱名日各類聚以聞從之　秋七月庚戌
知池州魯詧申稱本州營下竹生穗實如米飢民採食
之仍圖竹實之狀緘囊其物以獻臣僚論歉歳飢民食
其不當食之物誠出於飢餓廹切而已今池之民採竹
實而食其亦廹切甚矣詧任在牧民顧以為美事不謂
之姦諛不可也較其罪與姚岳同科欲望聖斷将詧罷
黜施行詔從之　辛亥進呈王大寳劄子奏理財宜務
本抑末農者天下之本也而商賈逐末競利日繁宜抑
之以助農如前日免行之令偶因曹泳建言廢罷欲乞
講明損益以復前制上曰曹泳所行唯免行一事至今
人以為是民不可擾難以施行　臣僚言守臣之弊重
内輕外革之宜更出迭入若未歴州縣不得居清要未
任監司不得居郎曹外有治效擢之内職内有實績擢
之外任庻幾官宿其業人效其職無因循茍簡之意矣
詔令中書省置籍　癸丑晚御選徳殿御坐後有金漆
大屏分畫諸道各列監司郡守為兩行以黄簽標識居
官者職位姓名上指示洪适等曰朕新作此屏其背是
華夷圖甚便觀覽卿等於都堂亦可依此　錢端禮等
奏三省密院吏恐有額外人數乞降指揮不得存留上
云此等事正在卿等行之已有指揮何待再行約束卿
等若不能制吏何以糾察官僚　乙丑進呈臨安府結
斷鋪翠銷金玉三八等事上曰聞外間翠羽甚多若申
嚴指揮未必禁得治一件足以警衆錢端禮奏今宫禁
既不用自然外間可革　是月詔諸路監司帥臣将見
任老疾守臣限一月公共銓量聞奏知縣委守臣體訪
申取朝廷指揮如監司守臣互為容隱御史臺覺察以
聞　鑄當二錢以工部言小平錢工料委與當二錢一
體遂詔從之未幾從户部之請給㑹二千萬仍将川蜀
昨來發到鐵錢十五萬貫與㑹子品搭錢銀及公據於
兩淮州軍相易其銅錢仰赴所在官司交納毎七百文
償以㑹子一貫㝷以難行而止　八月己夘進呈營屯
田文字上曰永豐圩見𨽻建康行宫歲収米三萬餘碩
朕欲撥付建康軍中以助軍食亦以示至公之意卿等
便可批㫖施行　進呈減罷寓宣房額外人錢端禮等
因奏前日面得指揮減省權攝使臣反額外人吏次日
刷具盡皆減罷九日到漏舍有承旨司謝褒再三執覆
湏要存留王興祖等四人蓋有謝梓是其子上曰人吏
何敢如此可重作行遣乃詔謝褒罷樞宻院令史送處
州編管令臨安府日下差人管押前去　庚寅詔應今
後文武知州軍諸路釐務總管副總管鈐轄都監見辭
並令上殿批入料錢文歴如託避免對並不得差除赴
任委臺諫監司常切按察以違制論　癸巳臣僚言去
歳江西湖外和糴其弊非一不問家之有無例以税錢
均敷此一弊也州縣各以水脚耗折為名收耗米什之
二三此二弊也公吏㪷脚百方乞覔量米則有使用請
錢則有縻費此三弊也以闗㑹償價許之還以輸官然
所在往往折價至輸官則不肯受此四弊也詔逐路委
漕臣并提舉往來廵按務盡和糴之意以革四弊如安
坐不恤奉行簡慢必罰無赦　甲辰洪适等奏昨日張
説傳㫖詢問醫官換授事吏部供並無條法惟有王繼
先以特恩換授上曰伎術官自是不許換授舊無條法
之事豈可創卿等亦當如此　乙巳洪适等奏近來士
風奔競爭圖換易舊有指揮已有差遣人不許入國門
新授差遣人限半月出門今乞降指揮宰執不許接見已
有差遣之人上曰如此則失之隘但在卿等力行　是
月立皇長子愭為皇太子大赦　洪适奏浙東塩司久
闕官乞令宋藻不候告前去上曰卿等曽諭宋藻支還
亭户錢否聞監司所至又要倍斂錢物送胥吏至有六
七百千首須丁寧鈐束　九月丁巳進呈付出嚴别劄子
洪适等奏後省已曽看詳只是編類之書舉子所用但
以其筆札之費欲與免一解葉顒奏獻言者大率只要
僥倖上曰亦不奈何若不采納便是塞獻言之路　癸
酉洪适等奏近有湖南漕臣任詔均州守臣戴之邵皆
自請討賊之邵臣等不識之須嘗上殿特與改官不知
何如人陛下尚省記否上曰其人亦誕妄今不須留在
極邊可召赴行在别與一近裏閑慢差遣　冬十月甲
申臣僚言私鹽之不可禁者其弊三亭户煎鹽入官官
不以時給直往往寄居為之千請而後予之至有分其
大半者一也煎煉之初必須假貸於人而監司類多乗
時放債以要其倍稱之息及就場給直往往先已尅除其
半而錢入於亭户之手者無幾二也鹽司及諸場人吏
類多積私鹽以規厚利亭户非不畏法以有滑吏共為
表裏互相蒙庇三也伏望申嚴禁戢從之　乙酉執政
内務進對洪适等奏連日祠事恐聖躬少勞又蒙宣召
不知有何處分上曰亦别無事只為卿等兩日不曽奏
事明日又是旬假恐事有積壓适奏陛下勤政如此
　(臣留正等曰天下萬機之務無窮而人主應之亦無/窮此古之聖人所以常有兢業之念而無怠荒之志)
　(也是故朝以聽政晝以訪問夕以修令夜以安身一/日之間斯須有不敢懈者禹之功萬世永頼猶曰克)
　(勤于邦文王日昃不暇食以咸和萬民皆用此道以/詔方來壽皇勤於聽政日對大臣講求治理于時兩)
　(日不奏事則有宣對之言且慮休澣相連庶政或有/留滯所以為法於天下而可傳於後世者其逺矣哉)
　十有一月丙午上曰張師顔有一道之寄却公然以
魚􁔆來此作苞苴可特降一官如或不悛重寘典憲便
今報行　己未詔後省旋次抽摘取上書可採者撮其
樞要斷章取義立為篇目繕冩進呈從起舍趙師訓之
請也　執政晩對上出牙牌一面䥴吏户禮兵刑工贓
吏字疏事目於下方上曰朕已令製造數副記朝廷事
卿等亦當依此以備遺忘　十二月己丑進呈刑寺擬
斷廣州新㑹縣令盧曇慶案為受周浩闗節收禁梁棟
等致死擬斷徒二年私罪該赦書原上曰國家法令多
寛官員犯罪遇赦皆原只虧得以下人可特與勒停
丙申進呈刑寺擬斷陸知剛等詐官案大理寺並引赦
贖銅刑部擬特㫖陸知剛陸知微陸知茂各决杖編管
上曰所犯情重可並决配廣南孫大雅發陸知剛亦不
易可特與職名是日降御筆近勘陸知微等詐官冒請
事情法兩重刑寺約法斷刑並皆不當王茀可放罷陳
良翰可降一官放罷當職官吏議罰将上既而潘景珪
元徽之吳交如劉敏求各特降一官人吏並杖一百勒
停　以洪适為僕射兼樞密使　知樞密院事汪徹為
樞密使　是冬令監司郡守闕到即奏事訖之任如本
貫川廣見在本鄉居住之人即仰知通結罪保明取㫖
　是歳和義郡王楊存中薨追封和王謚武恭其祖宗
閔為永興軍路總管陳歿父震知麟州建寧寨亦死於
敵難存中天資忠孝慷慨有大節從戎河朔高宗一見
遂授以心膂之寄前後轉鬭大小二百餘戰金創被體
終始宿衛四十餘年上以舊臣尤禮異之呼郡王而不
名存中父子相繼死難母張氏見震不屈亦引脰而死
宗閔遇害祖母劉氏流落隴蜀存中日夜禱祠訪問間
闗數千里卒迎以歸李顯忠以罪斥存中保任之卒為
名将御軍寛而有紀律所用將士不私部曲之舊輕財
重義施不少吝所居建閣以藏御書上為題曰風雲慶
㑹之閣　起居郎權中書舍人蔣芾直前奏云竊惟中
書政本之地舍人之職不特掌行詞命而已故事亦許
繳駁臣雖時暫兼攝亦不敢以承乏而怠於職事儻政
令之有過舉除授之有失當不免時犯天聽尚頼陛下
容納上曰正欲卿如此不特政事與除授之間雖人主
有過失亦可論奏
丙戌乾道二年春正月丙辰進呈郭振申董超等陞差
上曰年皆及否洪适等奏年皆已及上曰立定年限方
可杜其私意　壬戌進呈建康都統劉源繳納到逃亡
事故横行拱衛大夫至副尉軍兵將校都虞候至押官
付身二萬一千六百八十二件上曰付身還有許多否
洪适等奏果有此數見今委都司毁抹上曰此事甚不
可得於是詔武畧大夫忠州團練使劉源特轉武顯大
夫高州防禦使　甲子進呈汪應辰乞優恤利州路運
糧百姓而漕臣亦具奏乞運糧二碩人支錢引三道計
合降度牒八百餘道上曰中間亦曽免了一處洪适等
奏成和等四州已嘗免夏秋二稅一年京西路諸州亦
免二稅一半上曰利路運糧每碩與二千可紐計度牒
支降　二月丙子詔宰臣奏乞令侍從臺諫兩省官舉
監司郡守可依薦舉舊法如犯入已贓當同罪餘皆畧
之庶多薦引以副任使　庚辰進呈臨安府勘到殿前
司軍兵裴義等三名盜取駱昂錢物内有蕭郁吕宣未
獲洪适等奏訓練隊将專管一隊事務不為無罪上曰
統制官如何休得須各與降一官适等奏統制乃王公
述兼帶御器械陛下行罰雖親近不免天下安得不畏
服耶　丙戌進呈戚方申審陞差統領官孟俊充統制
副将董苑充統領洪适等奏孟俊今年九月方及三年
董苑充統領係陞二等上曰孟俊可依差董苑陞二等
恐後援以為例且己之上又曰立定年限省多少事亦
是良法　壬辰進呈户部措置每月官兵俸料減支見
錢分數月中可省二十萬緡上曰不若且依舊例事稍
動衆不可輕改　是月遣使賑兩浙江東饑　三月甲
辰進呈吏部申安穆皇后堂姪女夫沈巘補官方十二
歲年未及格又趙氏乞收使故夫郭瑊恩數與康汝濟
等嶽廟差遣上曰補官只爭三年無甚利害可待年及
恩例既不合換嶽廟只可依條洪适等奏陛下以至公
存心雖懿親不為少回況臣等豈得用私意邪　壬子
内降詔曰比年以來治獄之吏大率巧持多端隨意援
引而重輕之故有罪者與除而不乖者罹酷朕甚患焉
卿等其革玩習之弊明審克之公使奸不容情罰必當
罪用廸於刑之中　丁巳進呈殿前司陸差将副等洪
适等奏陞差但以年限殊不較量能否合亦呈試事藝
上曰拘以年限自是國家法令今後遇有陛差卿等可
間㸃三二名就堂下審驗與之語言能否自可見矣
庚申進呈吏部長貳措置到選人改官引見令立班移
近軒陛逐一宣名其間聖意或有所疑之人即乞指名
宣諭吏部侍郎令同到都堂審驗如不中選即取㫖别
作施行上曰如此施行全在卿等盡公方得其實　甲
子給事中魏杞等劄子今來皇太子已講授孟子徹章
上曰可令講尚書治國之道莫先於此君臣更相警戒
無非日所行事朕毎無事必看數篇
　(臣留正等曰仰惟壽皇天縱英明聖學高妙見於政/治之迹莫非咸五登三之隆葢其垂精載籍深有得)
　(於上古之書謂毎無事必看數篇勸講諸宫亦以是/書猗與盛哉臣等竊惟治國之道無出於畏天法祖)
　(恤民用人之大端而書實具之其君臣更相警戒若/禹之告舜無若丹朱傲惟慢遊是好益之戒舜罔游)
　(於逸罔淫於樂傅説之告高宗無啓寵納侮無恥過/作非周公之告成王無若商王受之迷亂荒於酒德)
　(此其警戒之深功著明者無逸立政/猶拳拳焉此固萬世帝王之龜鑑也)
　辛未進呈李信父上書大畧謂守令不得人且舉其
所見閩之一方者言之如蠶未成絲已催夏税禾未登
場已催冬苗陛下固申加禁止矣今葢有今年而追來
年之租謂之預借者荒郡僻邑有先二年而使之輸者
如編户差役官吏全不究實陛下固申警有司矣今則
受財鬻法以合差役者隱焉其不應役之家則自甲至
癸以次相及使致賄以求免如節次減免租負何嘗不
巧作追呼也如粳稻不得收税而今之收税者自若也
如過犯不得入役今之入役者自若也常賦之外泛科
名色容或循習訟牒不問大小輕重或罰使輸金或抑
使買鹽頃歳小不登鄉曲小民十百為羣持仗剽奪借
艱食之名以逞其私憾倒廩傾囷所在皆然官不能禁
也上曰李信父書詞理甚可取此五事合如何施行汪
澈等奏守令得人即無此弊上曰可行約束已降指揮
召赴都堂審察卿等更看其人如何於是詔户刑部檢
坐見行條法指揮申嚴約束行下如有違戾去處卿監
司覺察按劾聞奏　是月親試舉人賜蕭國梁以下及
第出身有差榜首本趙汝愚以故事降居第二　洪适
罷相奉祠以臣僚交章論之也　夏四月甲戌朔進呈
劉拱等以措置李金賊徒了畢推賞上曰朕已批與劉
珙近時儒者多高談無實用卿則不然能為朝廷了事
誠可賞也　丁丑上諭執政卿等當謹法令無創例以
害法如胥軰亷局之類切不可放行　戊寅詔淫雨為
沴害及禾麥可令侍從臺諫講究所宜以聞其臨安府
并諸路郡縣見禁刑獄立限結絶委官分詣檢察　乙
酉臣僚言訪聞昨御營司招收弓手所管三千三百人
見在殿司以殿司而有弓手之名色目不類又聞王琪
招收百姓一千四百人專充養馬并輜重突頭大率游
手不妨在外營趂又聞馬司逐月勘支効用軍兵一萬
六千三百餘人似與密院兵籍房數目不同望付密院
審實銷落虛數所有弓手并養馬軍兵並行揀閱将强
壯堪披帶之人收附以充戰士尫羸老弱並行揀汰詔
委都承檢詳揀閲仍取㑹不同因依申密院於是檢詳
晁公武取㑹殿前馬步三司在外諸統帥之兵各開具
置籍聞奏上曰朕令殿帥王琪措置三軍有堂記子将
各人武藝注於其下甚易見　丁酉進呈莫濛程逖司
馬倬等奏知荆南李道所為乖謬政出胥吏妄用經費
専意營私盜賊羣起不即擒捕上曰李道輙恃戚里敢
爾妄作可與放罷葉顒等奏陛下行法不問戚里天下
聞之孰不畏服耶　己亥臣僚言祖宗留意考課之法
王安石始罷之欲望遵用太宗故事應監司郡守朝辭
日别給御前印紙歴子至於興某利除某害各為條目
每考令當職官吏從實批書任滿精覈詔經筵官參祖
宗法與見行條制務要適中可以乆行　是月除浙西
圍田以其壅水害民田故也　參知政事兼知樞密院
事葉顒罷以臣僚論列也仍將納賂求差遣人林懋能
周良臣送大理寺　五月甲辰進呈饒州闕守臣葉顒
等擬俞翊且言其作邑有聲鄱陽大郡但此人履歴未
深上曰選材治劇亦不須較資格也可依擬差　丁巳
上宣諭宰執曰近日臣僚劄子多言大臣不任事卿等
更宜勉力如朕有所不至處卿等須來理㑹或事有不
可任但來執奏　庚申御筆不曽任守臣不得除郎官
魏把奏其間却有任監司人未審令與不合除授上曰
監司察州縣者也事同一體　丙寅詔今後看詳四方
投獻書劄文字擬定等第将上　丁夘詔行下諸路監
司守臣察今秋有田禾不熟之處預先講求救荒之政
如將來水旱去處却致無備必寘于罰如備預有方當
議推賞　六月壬午林安宅蔣芾奏臣等備員宥地所
職在於兵将如二三大將陛下之所深知偏禆之間有
才者亦多但臣等素不相識無以知其才否欲自此與
之相見上曰卿等於審察或陞差之㩁貨務如兩淮人
過江南許将交子於務場換易㑹子江南人過兩淮亦
聽用見錢或㑹子就務場對換交子行使　九月丙午
知鄂州汪澈劄子臣頃任御史嘗舉選人李允升以贓
汙送大理寺所有臣繆舉之罪望有司施行詔特降兩官
　甲子詔今後臺諌侍從章奏各置一簿隨所上録之
一以留禁中時備觀覽一以授大臣使之詳閲有事已
行而輙廢或行而以法有礙於民未便及監司郡守言
與事違者各以時糾之從秘書少監汪大猷請也　是
月溫州水災遣使賑之　地震　知上元縣李允升坐
贓貸死决配建康帥守王佐坐容縱允升㝷醫離任追
兩官勒停建昌軍居住提刑袁孚以失按降一官　禮
部員外郎莫濟為司農少卿魏把奏曰濟嘗中詞科且
掌南宫牋奏但恐議者以為蹊徑未是上曰中都官初
不分清濁如司農責任亦甚重以士人除授亦無害也
濟㝷奏言為治在於任人任人在於責實任人而不能
久則賢而能者無以見其長惡而不肖者得以逃其罪
雖有責實之政将安所施今輔相大臣或數月而已罷
寺監丞簿郎曹卿監不踰歳而輙遷恐進退人才似乎
稍驟也詔所論甚當凡百執事各勤乃職期底於治
汪大猷奏乞令諸帥不拘部曲各精擇三兩人必實言
其或智或勇或知其有某材可用或舉其任某事可取
悉以名聞分命文武禁近之臣更迭接見與之談論兵
家之務然後賜對便殿略其言語儀矩之失取其材力
謀略審其可用試之以事立功則舉者同賞敗事則罰
亦如之詔從之　各十月乙亥吏部尚書陳俊卿進對
奏臣典選事但當謹守三尺檢柅吏奸至於愚暗所見
或未到亦望聖慈宣諭時時訓敕之君臣之分雖嚴而
上下之情不可不通上曰卿言是也朕或有過卿亦宜
盡言俊卿奏自古惟唐太宗能導人使諫所以致貞觀
之治上曰每讀太宗事未嘗不慕之若徳宗之忌克不
樂人言未嘗不鄙之上退御講筵講罷上曰朕雖無大
過豈無小失卿等不聞有所規諫恐思慮有所未至頼
卿等補益周執羔等奏曰陛下聖明事無過舉上曰卿
等若只備位非所望於卿等梁克家奏容臣等退思苟
有闕失不敢不盡言　周執羔嘗進對上曰卿有所言
朕未嘗不行朕有過失卿當直言有司之過失亦當言
之　進呈知溫州劉孝韙劄子以本州大水之後乞降
度牒應副修築塘棣事上因言朕近日覽神宗紀見是
時災異甚多何故魏把等奏天出災異譴告人君正如
父母訓飭為人子者不必問自己有過無過但常恐懼
修省而已上曰卿之言甚善若不恐懼修省自取滅亡
之道也　己丑臣僚言役法科擾大略有弓兵月廵之
擾有透漏禁物之責有捕獲出限之罰有将迎擔擎之
差有催科捐代之費有應副按檢之用有承判追呼之
勞凡此之類皆役法之所深懼若蒙朝廷約束無復如
前科擾天下幸甚詔監司常切覺察　先是饒州歲貢
金一千兩詔減十分之七　雨雹　十一月辛亥執政
進呈次上出吳葢妻趙氏乞故夫遺表恩澤奏異姓上
曰不知前此有無體例可以行否魏把等奏容檢照舊
例上曰今後有文字更不批出只與卿等理㑹庻幾不
錯把等奏若無例臣等亦不敢行陛下欲只與臣等理
㑹如此政令豈有過舉者　乙夘詔執政私第接見賔
客除侍從禀議職事外其餘呼召取覆官止許各接見
一次　丁巳殿中侍御史單時言伏覩制㫖監司於所
部保明郡守郡守於所屬保明知縣縣令治狀顯著令
中書門下省籍記取㫖甄擢然人之才術各有分量吏
之治迹未易稽考臣願訓敕監司郡守列其所舉之人
治狀之目詳著于薦書然後大明賞罰舉得其實則受
上賞舉失其實則寘重憲庶幾選舉之法得矣從之
甲子車駕幸候潮門外大教場次幸白石教塲抽摘進
呈三司軍馬有㫖慰勞錫賚諸将鞍馬金帶以及士卒
賞皆有差時久陰曀暨皇帝出郊雲霧解駮風日開霽
　是月起居舍人洪邁直前奏臣幸得以文字薄伎待
罪屬車間毎侍清閒之燕獲聞玉音凡所擿諭莫非中
的徽言善道可為世法退而執筆欲行編次而考諸起
居注皆據諸處闗報始加修纂雖有日歴時政記亦莫
得書故使洋洋聖謨無所𫝊信臣伏覩今月五日給事
中王曮進講春秋莒人伐把言周室中微諸侯以强凌
弱擅相攻討殊失先王征伐之意上曰春秋無義戰周
執羔進讀三朝寳訓論文章之弊上又曰文章以理為
主陳巖叟等奏刑部事上曰寛則容奸急則人無所措
手足此數端皆承學之臣日夜探討累數百語所不能
盡而陛下蔽以一言至明至當然記言動之臣弗能宣
究恐非所以命侍立本意欲望聖慈令講讀官自今各
以日得聖語闗送修注官仍乞因今所御殿名曰祥曦
記注庻幾百世之下咸仰聖學以迹聰明文思之懿從
之　步帥陳敏言本司所管官兵二萬餘人今汰去老
弱二千餘人以所請錢米論之歳費四十八萬貫推究
諸處共約有三十萬餘人以十分為率汰去一分老弱
計三萬人每歲可省七百二十萬貫如是則費用省而
國自富老弱去而兵自强矣從之　十二月庚寅左司
諫陳良祐奏今之言利者多要生財生財乃所以病民
國用愈見不足願取見一歳賦入之數其取於民者已
過則從而蠲免之以寛民力取見所養官吏與兵之數
其可省者從而省之常令財用十分以七分養兵與官
吏三分以備非常如此則上下兼足上曰朕常有志放
免和買及折帛等錢以寛民力但如今未暇良祐奏舊
來本無此等錢皆是軍興時科取講和之後依舊不除
今取於民者竭矣若制節國用令出入有度稍有蓄儲
即可行陛下之志矣上曰因卿之言當定經制　辛夘
詔朕惟理國之要裕財為重夫百姓既足君孰與不足
量入為出可不念哉自今宰相可帶兼制國用使參政
可同知國用事庶幾上下同德永底阜康　丁酉起居
舍人洪邁奏天下萬務出命於中書審於門下行於尚
書所以敬重政令期於至當而已初無文武二柄東西
二府之别也今三省所行事無巨細必先經中書畫黄
宰執書押既完當制舍人書行然後過門下而給事中
書讀如給舍有所建明則封黄具奏以聽上㫖惟樞密
院既得㫖即畫黄過門下而中書不預則封繳之職微
有所偏况今日宰相樞臣兩下兼領因而釐正不為有
嫌欲望詔樞密院自今已往凡已被㫖文書並關中書
門下依三省式畫黄書讀以示欽重出命之意詔從之
然樞院機速事則不由中書直闗門下省謂之密白
是月以葉顒魏把為左右僕射簽書蔣芾兼參知政事
陳俊卿同知兼權參政先是上猶未能屏鞠戲又將游
獵白石俊卿時為吏書上疏力諫後數日入對上迎謂
曰前日之奏備見忠讜朕決意用卿矣俊卿再拜謝上
曰朕在藩邸已知卿為忠臣矣　兵侍陳巖肖因對奏
近都宣麻並拜左右二相同日除參樞二執政中外相
慶以為得人然臣以為大臣當稍付之以權使之任天
下之責上深嘉納　曽覿龍大淵以舊恩竊寵士大夫
頗出其門言事者語或及之往往獲罪時陳俊卿受詔
館北使大淵為副公見外未嘗與交一言大淵造門納
謁亦謝不見一日中書舍人洪邁見俊卿曰人言鄭聞
當除右史某當除某官信乎俊卿曰不知也詰語所從
邁以大淵對俊卿他日入對畢具以邁語質於上前曰
臣不知此等除目兩人實與聞乎抑其密伺而播之於
外以竊弄陛下之威權也上曰朕何嘗謀及此軰必竊
聽而得之卿言甚忠當為卿逐之俊卿再拜謝退遂出
二人於外中外快之　北使來庭俊卿以故事押宴使
者致私覿其狀花書而不名俊卿却之掌儀懼白俊卿
恐生事俊卿使語之曰今日豈當用辛巳前故事耶使
者詞屈乃問俊卿爵里甚悉而易狀書名以遣曰特為
陳公屈耳自是遂為例
丁亥乾道三年正月甲辰内降詔曰獄重事也稽者有
律當者有比疑者有讞持巧心設貳端者有禁朕選任
廷尉理官以法付之而比年以來顧以獄情白於執政
探取㫖意以為輕重甚亡謂也夫人臣舉要有司致詳
閲實之初五聽參具在彼有情在我有法相當而已而
又何咨焉繼自今其祗乃心敬於刑惟當為貴毋習前
非不如吾詔吾将大寘於罰罔有攸赦　癸丑何逢原
除金部郎官上曰恐儒者不肯留意金榖事如吕搢問
簿籍都不知卿等可面諭何逢原令留意職事
　(臣留正等曰户部理天下財榖郎位其間共有五而/司珍之責莫重焉為郎於此而恬不以事為意則均)
　(節邦之財物考其簿正奠其地守以制盈虛之柄者/将孰任其責也孔子嘗為委吏矣曰會計當而已矣)
　(嘗為乘田矣曰牛羊茁壯長而已矣夫委積芻牧之/㣲雖聖人未嘗有不屑為之心也而况司珍之事又)
　(有大於委積芻牧者乎壽/皇聖訓與夫子若符節)
　是月度支郎唐掾言自紹興三十一年即造㑹子至
乾道二年七月共印造二千八百餘萬貫在乾道三年
正月六日以前措置収換外尚有八百餘萬貫在民間
未收今來諸路綱運依近降指揮並要十分見錢故州
縣不許民户輸納㑹子致流轉不行商賈低價收買輻
湊行在所以六務支取擁併喧閧今欲給降度牒及諸
州助教帖各五千道付𣙜貨務召人依見立價例全以
㑹子進納庶幾少息擁併之弊而㑹子在民間亦不過
數月便可収盡詔先次給降度牒并助教帖各五百道
候出賣將盡取㫖接續給降　中書門下省言昨來支
降交子付兩淮行使縁所降數目過多及銅錢并㑹子
不許過江是致民旅未便今措置令銅錢㑹子依舊任
便行使應官司見在未支交子令差人管押赴左藏庫
交納　二月壬申上曰朕已草得一指揮理㑹財用少
須降出御筆云自後宫禁内人并百官将校軍兵諸司
人毎月初五日國用房開具前月支過已上五項請給
數目并非泛支用造册進呈便從此月為始外路軍馬
可降式様付諸路總領逐月開具自此遂為定式　上
謂輔臣曰蔣參政理㑹財用已㝷見根源初芾因謝新
除留身奏云方今費財最甚者無如養兵近見陳敏㨂
汰二千人戚方揀汰四千人夫汰兵固良法然今日之
施多是有官人與之外任依舊請劵錢又添供給雖減
之於内添之於外亦未見其益既減六千人必又招六
千人填額則是添六千人耗蠧財用矣契勘在内諸軍
毎月逃亡事故常不下四百人若權住招一年半内可
省三百八十萬貫俟財用稍足可逐旋招收强壯訓練
而用之不惟省費又可兵精因奏紹興以來初分五軍
并内外諸軍分合添減之數上以為然故有此宣諭
乙亥架閣衛愽論用人宜縁所長棄所短上曰卿言極
是用人不當求備知禮者必不知樂知樂者必不知刑
若得其人不當數易宜久任以責成功　丁丑上言敵
主葛王禽荒日事田獵修造宫室上木之工不止後宫
亦多其侈靡又過於顔亮大與初即位時不同要之人
主侈心一生其弊至此朕毎以自儆戒卿等見朕有過
亦當規正　蔣芾奏臣近朝徳壽宫恭聞太上皇帝玉
音云主上勤儉過於古帝王上曰朕亦自以為勤儉無
愧唐太宗惟是功業逺不逮太宗芾奏功崇惟志陛下
既有此志守之以不怠何患功業之不成　壬午起居
舍人洪邁奏兩省毎日行遣録黄文書盈於几閣多有
常程細故不足以煩朝廷專出命者使中書之務不清
無甚於此上曰朕嘗見通鑑載唐太宗謂宰相聴受辭
訟縈於簿書日不暇給因勅尚書細務屬左右承朕見
欲理㑹卿所論可謂至當　宣諭葉顒曰今日可進入
武臣薦舉兵将官册子朕欲周知其人顒奏宜於無事
詢訪以備緩急陳俊卿奏陛下曽記得王存否其人似
尚可用上曰朕識之麄暴之一人老矣智力皆無所用
也　乙酉詔降下武經龜鑑孫子令密院委使臣一員
給賜鎮江都統戚方建康都統劉源仍令選擇兵官各
賜一本　乙未進呈環衛官元有指揮不許差戚里前
日得㫖差潘才卿有礙元降指揮上曰卿等如此理㑹
甚好可别理㑹　戊戌諫議陳天麟言近探報敵聚糧
増戌以其太子為元帥居汴宜擇将帥預講禦備之䇿
上曰此今日急務昨王琪請築揚州城卿等見文字否
葉顒奏琪至都堂議論尚未定魏把奏淮東之備宜先
措置清河楚州高郵一帶庶可遏敵糧道上曰若把定
高郵不放糧船過來則敵不能舉留淮上自當引去也
　三月庚子宰臣葉顒乞抽回江州兵馬上曰此豈得
已亦要熟商量近來招兵練兵皆容易惟養兵最難此
豈有定論他時財賦有餘自可増招顒又奏昨日陳敏
對陛下必已分付六合事上曰亦説却欲帶步司人去
顒奏陳敏甚曉地利且有志立功名上曰若陳敏鎮守
高郵甚好却别擇一步帥亦難得人　是月宣押殿前
可選鋒軍九百人騎入内射　夏四月丙子宣殿前司
選鋒等軍五百八十二人車二十四兩入内教　庚寅
右軍統制張平奏事上曰兵謀務要决勝不得輕動有
功者雖讎與賞有罪者雖親與罰　是月併利州東西
為一路以吳璘為安撫使兼四川宣撫兼知興元府璘
㝷薨初璘病呼幕客草遺表命直書其事曰願陛下無
棄四川無輕出兵不及家事人稱其忠璘為人剛毅靖
深喜大節略苛細讀史傳曉大義其御軍恩威兼濟士
卒樂為之用毎出師指麾諸將風采凛然無敢犯令者
故所向多捷玠死璘為大將守蜀捍敵餘二十年隱然
為方靣之重其威名亞於玠其選諸將多以功有告以
薦材者璘曰兵官非嘗試難知其才今以小善進之則
僥倖者獲志而邊人宿將之心怠矣故所用後多知名
嘗著兵法二篇追封信王謚武順　五月戊申上曰昨
批韓曉奏狀知隨州林嶷放罷如此處置莫是葉顒奏
臣昨見言者論罷韓曉臣知林嶷陰遣其家屬在行在
納短卷於臺諫臣方欲再開陳令陛下批下可謂明見
萬里之外陳俊卿奏近日此風頗盛是使監司不敢按
郡守郡守不敢按縣官上曰此風誠不可長朕方欲手
詔戒諭臺諫　辛酉王炎奏近來士大夫議論太拘畏
且如近詔王琪至淮上相度城壁朝士皆紛然以為不
宜上曰此何害儒生之論真不逹時變昔徐庶言通世
務者在乎俊傑朕與卿等當守此議論他不足䘏　是
月振泉州水災　安奉太宗真宗玉牒及三祖下僊源
積慶圖哲宗寳訓　六月癸酉上曰朕欲依祖宗故事
先令有司具囚情欵前數日進入朕親閲之可釋者釋
之可罪者罪之庶不為虛文可降指揮今後並依祖宗
典故　丁亥度支趙不敵言将帥未必知兵徒務聲勢
今日添使臣明日招效用但資冗隨未見精雄上曰此
正中今日將帥膏肓　是月命知院虞允文宣撫四川
代吳璘也允文㝷言房州義士金州保勝軍見管七千
餘人皆建炎紹興之初自相結集固守鄉閭最為忠義
而州縣全不加䘏分占白直應副往來又有都統司差
役科擾欲乞差皇甫倜為利州東路總管金州駐劄令
專一主管於農務隙時往來教閲或緩急有警可責令
分守諸闗從之　秋七月辛亥臣僚言户部申請諸路
並限一季出賣官産拘錢發納且以江東西二廣論之
村疃之間人户彫疎彌望皆黄茅白葦膏腴之田耕猶
不遍豈有餘力可買官産今州縣迫於期限且兾有厚
賞不免監錮保長抑勒田鄰乞寛以一年之限戒約州
縣不得抑勒如有違戾重寘典憲從之　癸丑諌議陳
良祐奏民間傳邊事多是兩下説成為備雖不得已要
不可招敵人之疑如近日修揚州城衆論以為無益上
曰正欲為備如何無益良祐奏萬一敵人衝突兵不能
守則是為敵人築也今遣二三萬人過江敵人探知却
恐便成釁隙上曰若臨淮則不可在内地亦何害良祐
奏更願審思今日為備之要者無過選擇将帥收蓄錢
糧愛民養士上曰卿言甚是　甲寅上曰淮東備禦事
此須責在陳敏萬一有警却恐推避誤事卿等宜熟與
之謀魏把奏臣等昨為陳敏約敏亦自任此事今朝廷
但當稍稍應副之而已上曰是　是月以皇太子愭疾
大赦天下㝷薨　閏七月丙寅朔宣諭曰朕欲江上諸
軍各置副都統一員令兼領軍事豈惟儲他日統帥亦
使主将有顧忌不敢專擅作過　戊寅郭剛除鎮江副
都統上曰郭剛之除聞鎮江軍中甚喜葉顒奏郭剛甚
亷軍中素所推服　庚辰上論理檢院故事因謂葉顒
等曰朕常思祖宗創立法度以貽後人後世子孫不能
保守極可惜上又曰創之甚難壞之甚易蒋芾曰臣嘗
記元祐三年進士第一人李常寧廷試䇿破題四句云
天下至大宗廟社稷至重百年成之而不足一日壞之
而有餘上曰誠為明言芾奏所謂壞者非一日遽能壞
也人主一念慮之間不以祖宗基業為意則事事放倒
馴致敗壞故人主毎欲自警戒常恐一念慮之失上曰
朕非獨自警戒而已且憂後世子孫不能保守為可惜
也　癸未臣僚言閩中鹽筴之弊有五官糴浩瀚而本
錢積壓不支間或支俵而官吏尅減計㑹縻費貧民下
户皆不樂供官而太半糶於私販一也綱運之人非巨
室則官吏載縣官之舟藉縣官之重影帶私鹽出糶二
也州縣斥賣多置坊局付之胥軰其權秤之減尅泥沙
之雜和官皆不之問私價輕而官價重官鹽雜而私鹽
真鄉村之民太半食私鹽故官糶不行三也廵尉未嘗
警捕但日具廵歴申於官長月書所到寘於驛壁私販
猾商莫之誰何四也今之邑敷賣官食鹽與夫借鹽本
錢者多是給虛劵約綱到數日支給甚至抛敷賣之數
付之耆保攤及僑户其見在鹽却封椿不得支出謂之
長生鹽若人户不願請鹽只納敷數之半以貼陪官将
官鹽貯之别所以添後日之數謂之還魂鹽猾吏攬樸
民户貼陪錢請鹽出賣出息則與邑均分謂之請鈔鹽
五也況閩中崇岡峻嶺淺灘惡瀬商旅興販流轉實難
故鈔鹽之法不可行乞講究利害盡革前弊明年二月
施行　癸巳劉珙自湖南召還初入見首論獨斷雖英
主之能事然必合衆智而質之以至公然後有以合乎
天理人心之正而事無不成若棄僉謀徇私見而有獨
御區宇之心焉則適所以蔽其四達之明而左右私眤
之臣将有棄之以干天下之公議者矣又論羡餘之弊
曰州縣賦入有常大郡僅足支遣小郡往往匱乏而近
者四方尚有以嬴餘獻者不過重折苗米或倍税商人
至有取新賦以積餘錢損積逋以與州郡州郡無以自
給不過重取於民此民之所未便一也和糴之弊湖南
江西為尤甚朝廷常下蠲免之令逺方之民舉手相賀
曽未數月又復分抛州縣既乏緡錢將何置場收糴民
間闗引無用則與白著一同倘有以革綱運之弊自可
減和糴之數此民之所以未便二也望詔止之上嘉納
㝷以珙為翰林學士　珙嘗從容言於上曰世儒多病
漢高帝不悦學輕儒生臣竊以為高帝之聰明英偉其
所不悦特腐儒之俗學耳誠使當世之士有以聖王之
學告之臣知其必将竦然敬信而其功烈之所就不止
於是而已矣盖天下之事無窮而應事之綱在我惟其
移於耳目動於意氣而私欲萌焉則其綱必弛而無以
應夫事物之變是以古之聖王無不學而其學也必求
多聞必師古訓盖将以明理正心而立萬事之綱也此
既立則雖事物之紛來千變萬化而在我常整整而不
紊矣惜乎當是之時學絶道喪未有以是告高帝者上
亟稱善　八月乙未朔　是月禁兵官交結内侍時鎮
江軍帥戚方刻剥役使軍士嗟怨言者及之陳俊卿奏
外議内臣中有主方者上曰朕亦聞之方罪固不可貸
亦當併治左右素主方者以警其餘即詔罷方而以内
侍陳瑶李宗回付大理究其賄狀獄成陳瑶决配循州
李宗回等降罰有差於是詔戒兵将官交納内侍公行
苞苴自今有違戾必罰無赦上又諭輔臣以建康劉源
亦嘗有賂於近習方思有以易之今欲且遣王抃至彼
檢察奸弊留數月而後歸庶新帥之來不至循習俊卿
又奏曰今但遴選主將則宿弊當自革矣上曰政患未
得其人耳俊卿曰茍未得人更宜精擇既已委之則當
信任今未得其人已先疑之似非朝廷所以待將帥之
體且軍中財賦所以激勸將士但主帥不以自私則其
他當一聴之今設樂而宣㫖罷之及宴使客然後復用
庶幾事天之誠得以自伸而所以禮使人者亦不為失
上可其奏且曰宴設雖進御酒亦毋用樂惟於使人乃
用之耳議者顧以為紫宸上壽乃使客之禮固執前議
俊卿又不可獨奏言適奉詔㫖有以見聖學高明過古
帝王逺甚臣敢不奉詔然猶竊謂更當先令館伴以初
議喻使人再三不從乃用今詔則於禮為盡而彼亦無
詞不可遽鄙夷之而遂自為失禮以徇之也蒋芾猶守
前説俊卿退復為奏曰彼初未嘗必欲用樂我乃望風
希意而自欲用之彼必笑我以敵國之臣而虧事天之
禮他時輕侮何祈不至此猶不可不留聖慮上嘉納之
　葉顒魏把罷相奉祠以郊祀雷變故也　詔戒士大
夫因循茍且誕謾奔競之弊　命臺諫侍從兩省官指
陳時政闕失　以陳俊卿參知政事劉珙同知樞宻院
俊卿言於上曰執政之臣惟當為陛下進賢退不肖使
百官各任其職至於細務宜歸有司庶幾中書之務稍
清而臣等得以悉力於其當務之急上甚然之一日審
察吏部所注知縣有老不任事者俊卿判令吏部改注
吏白例當奏知俊卿曰此豈足以勞聖徳明日取㫖自
今此等請勿以問　一日上顧輔臣圖議恢復劉珙奏
曰復讎雪恥誠今日之先務然非内脩政事有十年之
功臣恐未可輕動也同列有進而言者曰漢之高光皆
起匹夫不數年而取天下又安得所謂十年修政之功
哉珙曰高光初起匹夫也故以其身蹈不測之危而無
所顧陛下躬受太上皇帝祖宗二百年宗社之寄其輕
重之寄豈兩君比哉臣竊以為自古中興之君陛下所
當法者惟周宣王而已宣王之事見於詩者始則側身
修行以格天心中則任賢使能以修政事而已其終至
於外攘夷狄以復文武之境則其積累之功至此自有
不能己者非一旦率然僥倖之所為也上深然之　十
二月甲寅詔諸路訓練兵官将逐州揀中見教閱禁軍
内事藝取高强身貎强壯為上等事藝高强身貎瘦怯
為中等餘並為下等限一月置冊開具申宻院　是月
詔今後已降指揮合待報事令諸房置簿隨日抄上時
行檢舉拘催仍令左右司勾銷結甲如有違慢去處三
省開具取㫖　是歳定改官以一百人恤賞以二人四
川換改官以二十人為額　廣東提舉茶鹽石敦義坐
盜鹽脚錢入已貸死刺配栁州
　
　
　
　
　
　
　
　宋史全文卷二十四下
欽定四庫全書
　宋史全文卷二十五上
　　宋孝宗三
戊子乾道四年春正月甲子朔　是月籍荆南義勇民
兵先是前知荆南府王炎奏荆南七縣主客佃户共四
萬有竒丁口一十餘萬臣依舊籍雙丁以下及除官户
并當差户人外浄得八千四百有竒每歳於農隙只教
閲一月若比以贍飬官軍八千四百人歳當錢四十萬
貫米一十一萬石紬絹布四萬餘疋今纔歳費一萬四
千石錢二萬緡獲此一軍之助利害豈不較然易見
二月甲午朔　是月詔福建路建劒汀邵武四州軍科
賣官鹽騷擾民户可將本路鈔鹽一項盡行住罷轉運
司毎歳合抱𤼵鈔鹽錢二十二萬貫並與蠲免却令本
司於八州軍增鹽錢并將樁留五分鹽本錢抱認七萬
貫充上供起𤼵今後州縣不得更以賣鈔鹽為名依前
科敷騷擾初巨僚極言其弊詔令前漕臣沈度陳彌作
看詳來上遂有是命未幾沈度奏事上曰前日觀卿所
奏鹽事已盡蠲十五萬緡以寛民力且曰朕意欲使天
下盡蠲無名之賦悉還祖宗之舊以飬兵之費未能如
朕志又言四川有鈔鹽綱有歳計鹽綱鈔鹽綱者為抱
納鈔鹽錢窠名歳計鹽綱者毎斤除分𨽻增鹽錢鹽本
等錢外其餘係州縣所行市利錢即以充納上供銀錢
等用今鈔鹽窠名已盡行除放州縣只是搬賣一色歳
計綱湏令置場出賣不得科抑於民　給僧牒一千道
紫衣師號五百道助四川總司　以蔣芾為右僕射王
炎賜出身簽書樞宻院事　雨雹大雪　三月癸亥朔
詔舉制科　夏四月壬辰朔　是月賑綿漢等州饑尋
以饒信及建寧府等州饑遣司農寺丞馬希言同提舉
常平官賑濟降僧牒一百道付建寧府户部降米五千
石賑衢州饑荆南府僧牒二百道衢州一百道饒信米
各三萬石雷州水賜十道　進呈欽宗實錄并帝紀禮
部貟外即李燾奏修史先進呈帝紀自淳化始凡所以
先進呈者羣臣筆削或有失當因取决於聖裁故號為
進呈記草　李燾上續資治通鑑長編自建隆元年至
治平四年閏二月　五月壬戌朔令常平官歳按倉儲
　六月甲午上曰昨日汪㳙對云去秋江西水數州之
民至有無藁枯餵牛者朕都不知陳俊卿奏去秋沈樞
亦申來言水灾陛下所以預令理㑹和糴上曰卿等更
别措置今後水旱湏令實申來蔣芾奏曰州縣所以不
敢申恐朝廷或不樂聞今陛下詢訪民間疾苦焦勞形
於玉色誰敢隠上曰朕正欲聞之庶幾朝廷處置賑濟
尋詔諸路漕司以水旱之實聞州縣隠蔽者並寘于法
　辛亥度支趙不敵言方今一歳内外支用之數大槩
五千五百萬緡有竒又以一歳所入計之若使諸路供
億以時别無蠲減拖欠場務入納無虧則足以支一歳
之用不闕然賦入之科名猥多分𨽻於户部之五司如
僧道免丁常平免役坊場酒課之類則左右曹掌之如
上供折帛經總無額茶鹽香礬之類則金部掌之度支
則督月樁倉部則專糴本催理雖散於五司悉經於度
支藉之古人量入為出之義則度支一司安可以不周
知其所入之數也哉臣因置為都藉㑹稽窠名總為掲
貼事雖方行簿書草具而條目詳備固已粲然易考欲
望付之本曹自兹為始歳一易之庶幾有司得以久逺
遵行不惟財賦易以稽考抑使胥吏無所容奸從之
丙辰詔守臣罪狀顯著或職事不舉而按司不即按劾
却因他事𤼵覺三省具姓名取㫖守臣不按知縣亦如
之　秋七月壬戌臣僚言臨安府風俗自十數年服飾
亂常習為奢華聲音之娯以鄭亂雅臣竊傷悼中原士
民淪溺日甚延首企踵欲自致於醇樸之化者三四十
年却不可得而東南禮義之民乃反墮於妖媚之習而
不自知甚可痛也今都人静夜十百為羣吹鷓鴣撥琵
琶使一人綵衣而舞衆人拍手和之傷風敗俗不可不
懲伏望戒敕守臣檢坐紹興三十年指揮嚴行禁止詔
從之　甲申詔諸路運司行下所屬將灾傷處各選清
強官遍詣地頭盡與檢放或不實不盡有虧公私被差
官并所差不當官司並重作行遣其被水甚處令監司
守臣條具合措置存恤事件聞奏　是月親錄繋囚先
是詔以踈决並為文具令有司具祖宗典故朕當親閲
至是後殿臨軒决遣罪人　右僕射蔣芾以母喪去位
陳俊卿兼知樞宻院事言於上曰臣自叨執政之列每
見三省宻院被内䧏指揮茍有愚見必皆宻奏多䝉開
納為之中止然比及如此已為後時今以參預首貟奏
行政令欲乞自今内降恩澤有未允公議者容臣卷藏
不示同列即時繳奏或次日面納上曰卿能如此朕復
何憂俊卿每勸上親忠直納諫諍抑僥倖肅紀綱講明
軍政寛恤民力異時統兵官不見執政俊卿曰召三五
人從容與語察其材智所堪而宻記之以備選用於是
上嘉俊卿之言多所聽從大抵政事復歸中書矣　龍
大淵既死上憐魯覿詔召之陳俊卿曰自陛下出此兩
人中外無不稱誦聖德今欲召還恐大失天下望臣願
先罷去上感其言遂止不召　贈王恱官恱知衢州死
之日百姓巷哭即為立祠於徐偃王廟其䘮出城百姓
號慟聲振原野恱愷悌慈祥視民如子是春乏食恱𤼵
廩勸分使百姓不至失所自中夏闕雨恱竭誠祈禱絶
不茹葷早晚一粥幾月餘日題之壁間有乞為三日之
霖願減十年之壽之語竟以是卒詔贈直龍圖閣仍宣
付史館　八月乙巳度支郎官劉師尹論頃年因軍須
額外創添賦入欲乞漸次裁減以寛民力上曰朕未嘗
妄用一毫只為百姓又論漢宣帝時吏稱其職民安其
業上曰宣帝中興只此数語今吏不稱職所以民未受
實惠　癸丑知温州胡與可以支常平錢五百貫并係
省錢五百貫賑給被水人户自劾上曰國家積常平米
政為此也可放罪　是月行乾道厯初將統元紀元厯
與劉孝榮所獻新厯委官測驗互有踈宻遂令太史局
參照新舊行用尋禮部侍郎程大昌言新除厯官互有
異同難以參照而新厯比舊厯則為稍宻遂詔令太史
局施行新厯以乾道厯為名未幾禮部郎李燾言厯久
必差自當改法恭惟列聖臨御未有不更厯者獨靖康
偶不及此今統元厯行之既久其與天文不合固宜况
厯家皆以為雖名統元其實紀元若紀元又多歴年所
矣厯術精微莫如大衍大衍用於世亦不過三十四年
後學膚淺其能行逺乎隨時改厯此道誠不可廢抑嘗
聞厯不差不改不驗不用未差無以知其失未驗無以
知其是失然後改之是然後用之此劉洪要言至論也
舊厯差失甚多不容不改而新厯亦未有明效大驗但
比舊厯稍宻耳厥初最宻後猶漸差初已小差後將若
何故改厯不可不重也謹按仁宗用崇天厯自天聖至
皇祐其四年十一月月食厯家言厯不效詔以唐八厯
及本朝四厯參定厯家皆以景福為宻遂欲改厯而劉
羲叟獨謂崇天厯頒行逾三十年方將施之無窮兼所
差無幾不可偶縁天變輕議改移又謂古聖人厯象之
意止於敬授人時雖則預考交㑹不必脗合辰刻辰刻
或有遲速未必獨是厯差仁宗從羲叟言詔復用崇天
厯羲叟學為本朝第一歐陽修司馬光輩皆遵承之崇
天厯既復用又十三年至治平三年始改用明天厯厯
官同琮等皆遷官後三年明天厯課熙寧三年七月月
食又不效又詔復用崇天厯琮等皆奪所遷官崇天厯
復用至熙寧八年始更用奉元厯奉元厯議沈括實主
之明年正月月食奉元厯遽不效詔問修厯相恩人姓
名括具奏辨故厯得不廢先儒盖謂括強解不深許其
知厯也然後知羲叟所稱止於敬授人時不必輕議改
移者不亦至言要論乎欲乞朝廷察二劉所陳及崇天
明天之興廢申飭厯官加意精思勿執今是益募能者
熟復討論更造宻度使與天合庶幾善後之䇿也詔送
太史局仍令諸路求訪精通厯書之人　九月壬申禮
部貟外郎李燾論對論科舉等事上曰科舉之文不可
用老莊及佛語若自修於山林何害儻入科場必壊政
事　甲戌户部郎官曾逮奏任賢使能周室中興於賢
曰任於能曰使則賢能之任使固不同今以刀筆之小
才奔走之俗吏謂之使能此不可不辨上曰論得甚好
　癸未新差權𤼵遣衢州劉風奏對論朝廷不當顓以
才取人上曰才有君子之才有小人之才小人而有才
虎而翼者也人主之要在於辨邪正　冬十月辛夘前
四川制置使汪應辰面對讀劄子至畏天愛民上曰人
心易怠鮮克有終當以為戒上又曰朕日讀尚書於畏
天之心尤切應辰奏堯舜禹湯文武皆聖人然一部尚
書中君臣更相警戒言語雖多要皆不出此道聖訓及
此實天下之福　是月蔣芾起復左僕射陳俊卿右僕
射芾辭乞終䘮詔從之先是殿前指揮使王琪被㫖按
視兩淮城壁還薦和州教授某人上命召之俊卿與同
列請其所自上曰王琪稱其有才俊卿曰琪薦兵將官
乃其職教官有才何預琪事上曰卿等可召問之俊卿
召淇責之琪皇恐不知所對㑹揚州奏昨琪傳㫖增築
州城今已訖事俊卿請於上則初未嘗有是命也俊卿
曰若爾即琪為詐傳聖㫖此非小利害也容臣等熟議
以聞退至殿廬遣吏召琪詰之琪叩頭汗下俊卿亟草
奏言曰王琪妄傳聖㫖移檄邊臣増修城壁此事係國
家大利害朝廷大紀綱而陛下之大號令也人主所恃
者紀綱號令賞罰耳今琪所犯如此此而不誅則亦何
所不為也哉謹按律文詐為制書者絞惟陛下奮𤼵英
斷早賜處分於是有㫖削琪官而罷之先是禁中宻㫖
直下諸軍者朝廷多不與聞有某官張方者因某事𤼵
覺俊卿方與同列奏請自今百司丞受御筆處分事宜
並須申朝廷奏審方得施行之報至是因琪事復以為
言上乃恱而從之事下兩日則又有㫖收還前命俊卿
語同列曰反汗如此必闗牒至内諸司有不樂者相敬
為之耳即具奏曰三省察院所以行陛下詔命也百司
庶府所以行朝廷號令也詔命一出於陛下號令必由
於朝廷所以謹出納而杜奸欺也祖宗成憲著在令甲
比年以來漸至隳紊臣等昨以張方之事輙有奏聞及
此踰月又因王琪奸妄之故陛下赫然震怒然後䧏出
聖慮亦已審矣聖斷亦已明矣中外傳聞莫不歎服而
昨日陛下諭臣等曰禁中欲取一飲一食必得申審豈
不留滯而又有此指揮夫臣等所慮者命令之大如令
三衙𤼵兵則宻院不可不知令户部取財則三省不可
不知耳豈為此宮禁細微之事哉况朝廷乃陛下之朝
廷臣等偶得備数其間出内陛下之命令耳凡事奏審
乃欲取决於陛下臣等非敢欲專之也况此特申嚴舊
制亦非創立新條而已行復收中外惶惑且將因循觀
望并舊法而廢之為後日無窮之害則臣等之罪大矣
或恐小人因此疑似陰以微言上激雷霆之怒更望聖
明深賜體察翌日面奏上色甚温顧謂俊卿曰朕豈以
小人之言而疑卿等耶　先是劉珙進對語切遂忤上
意既退御筆除珙端明殿學士在外宫觀俊卿即藏去
宻具奏言前日奏劄臣實草定珙與王炎略更一兩字
即以投進以為有罪則臣當先罷若幸寛之則珙之除
命臣未敢奉詔也明日復前申請且曰陛下即位以來
容納諫諍體貌大臣皆盛德事今珙乃以小事忤㫖而
獲罪如此臣恐自此大臣皆以阿䛕順㫖為持祿固位
之計非國之福也上色悔久之又奏言珙正直有才略
肯任怨臣所不及願且留之上曰業已行之不欲改也
俊卿曰珙無罪而去當與大藩以全進退之禮上然之
乃以珙為江西帥俊卿退又自劾草奏抵突被命稽留
之罪上手札留之俊卿請益堅上不許且曰卿雖百請
朕必不從上於是有意相俊卿矣不數日而有是命
大閲于茅灘上親御甲胄指授方略命三司合教為三
陣戈甲耀日旌旗蔽天六師驩呼犒賞有加焉　十二
月戊子朔　是月召魏掞之以諸司薦其行髙識逺學
術該通孝於親友於弟召赴行在至是入對上曰治道
以何者為要掞之奏治道以分臣下邪正為要詔掞之
議論可採賜同進士出身除太學錄將釋奠孔子祠職
當分獻先賢之從祀者掞之先事白宰相曰王安石父
子以邪説惑主聽溺人心馴致禍亂不應祀典而河南
程氏兄弟唱明經學以幸來今其功為大請言於上廢
安石父子勿祀而追爵程氏兄弟使從食不聽又言太
學之教宜以德行為先其次尤當使之通習世務以備
官使今壹以空言浮説取人非是其它政事有係安危
治亂之機者亦無不抗疏盡言以諫至三四上皆不見
省則移書杜門以書質責宰相語尤切掞之前已數數
求去遂以迎親予告歸行数日罷為台州州學教授掞
之自少有志於當世晚而遇主謂可以行其學然其仕
不能半歳而不合以歸尋以病卒聞者惜之(掞之己見/紹興三十)
(一/年)　先是福建諸司薦興化軍仙遊林彖行義召不至
諸司又薦彖行義授廸功即添差本軍教授　是歳蠲
廣德軍月樁錢　湖廣總司申江鄂荆襄三處軍馬歳
約用凡百八萬四千餘貫　四川宣撫使虞允文奏興
洋之間紹興初義士係籍者以七萬計今所籍興元洋
州大安軍共二萬三千人有竒其金房等州雖未申到
約亦可得三萬人則西師之勢壯矣歳可免六七百萬
之費而獲四五萬人之用其為利便甚明　有以四明
銀鑛獻者上命守臣詢究且將召冶工即禁中鍛之陳
俊卿奏曰陛下留神庻務克勤小物然不務帝王之大
而屑屑乎有司之細臣恐有識之士有以窺陛下也况
彼懼其言之不副則其鑿山愈深役民愈衆而百姓將
有受其害者夫天地之産其出無窮若愛惜撙節常如
今日則数年之後自當沛然但願民安歳稔國家所少
者豈財之謂哉請直以其事付之明州使收其贏餘以
佐國用則亦不至於擾民矣(此事當是俊卿為恭政時/然不得其月日姑付此年)
(之/末)
己丑乾道五年春正月戊午朔　是月徐子實新知無
為軍陳獻屯田利害上以其可采遂除大理正充措置
兩淮屯田官　二月辛亥中書舎人汪㳙奏而給事中
又於制敕有誤許其論奏而給事中又所以駮正中書
違失各盡所見同歸於是近年已來間有駮正或中書
舎人給事中列銜同奏則是中書門下混而為一非神
宗官制所以明職分正紀綱防闕失之意　壬子又言
詔令之出始於中書又經門下審覆然後付分謂之成
命近年以來往往書讀未定即已行下所屬或𫝊報於
外詔制勅未經兩省書讀未行　是月雨雹　罷制國
用司以其事併歸三省户房　三月戊午明州州學教
授鄭耕道進對奏太祖皇帝嘗問趙普曰天下何物最
大對曰道理最大太祖皇帝屢稱善夫知道理為大則
必不以私意而失公中上曰固不當任私意
　(臣留正等曰天下惟道理最大故有以萬乘之尊而/屈於匹夫之一言以四海之富而不得以私於其親)
　(與故者若不順道理則曰予無樂乎為君惟予言而/莫予違也私意又安得不肆壽皇聖帝因臣下論道)
　(理最大乃以一言蔽之曰固/不當任私意嗚呼盡之矣)
　壬午淮西副總管王公述進對上曰到任應有事與
郭垠同共深切議論淮甸義兵可依時教閱不可乆勞
有妨種耕如城修了當可因往逐州軍按閱廂禁軍或
見淮甸有大利便可具奏來　癸未臣僚言國家置武
學養士皆月書季攷以作成之而武臣登第止許參選
入監當錢榖之任銓部積壓猥多差遣艱得後雖許通
注沿邊親民廵尉往往皆逺惡去處多不願受是致武
臣及第之後所用非所養甚非朝廷教育作成之意欲
望睿㫖將前後武舉及第之人其間有兵機練達武藝
絶倫可為將佐者許侍從薦舉乞賜召對量材擢用或
令注授屯駐諸軍機幕幹辦參賛軍謀庻㡬有以激勸
詔令監司帥臣管軍侍從已上薦舉　是月親試舉人
賜鄭僑以下及第出身有差　命參政王炎宣撫四川
仍舊參知政事　夏四月辛邜左祐劄子契勘楚州係
極邊重地路當衝要本州之東地名鳬魚溝北沙一帶
抵接淮海與山東沿海相對乞將本州兵馬鈐轄羊滋
移往前去置廨舎警察奸盜縁元管海船二百餘隻搬
運海州軍糧間探之類甚為濟用其一帶正瀕淮海與
射陽湖通濟地分濶逺誠恐本官出廵臨時闕官拘轄
今欲剏置使臣二貟專充管轄海船機察淮海盗賊聽
羊滋使喚從之　是月詔去歲灾傷州郡流移人令常
平司所在收䘏賑給　五月癸亥刑侍汪大猷言國家
立保正之法縁法中許願兼耆長者聽故數十年來承
役之初縣道必抑使兼充盖保正一鄉之豪官吏百須
可以仰給故樂於並縁以為己利凡有差募互相對糾
乞令諸路常平司相度或别有所見可行者限一月條
具來上俟到令本部參以見行條法立為定制從之
詔後省官置言事籍看詳臣僚士庻言事詳擇其可行
者條上　是月詔有司議獄以法不得作情重奏裁
六月戊戌上御便殿初上御弧矢有弦激之虞以致目
眚至是康復陳俊卿密疏曰陛下經月不御外朝口語
藉藉由臣輔相無狀不能先事開陳以致驚動聖躬虧
損盛德非細事也臣聞自昔人主處富貴崇高之極志
得意滿道不足以制欲則游畋聲色車服宫室不能無
所偏溺而不得為全德之君陛下憂勤恭儉清淨寡欲
凡前世英主所不得免者一切屏絶顧於騎射之末猶
有未能忘者臣知陛下非有所樂乎此盖神武之略志
圖恢復故俯而從事於此以閱武備激士氣耳陛下誠
能任智謀之士以為腹心仗武猛之材以為𤓰牙明賞
罰以鼓士氣恢信義以懐歸附則英聲義烈不出樽俎
之間而敵人固已逡廵震疉於千萬里之逺尚何待區
區馳射於百歩之間哉又曰古之命大臣使之朝夕納
誨以輔德繩愆糾繆以格非欲其有以正君之過於未
形唐太宗臂鷹將獵見魏徴而遽止憲宗蓬萊之遊憚
李絳而不行臣人㣲望輕無二子骨鯾强諌之節致陛
下過舉彰聞於外今誅將及身而後乃言亦何補於既
往之咎哉又曰弓矢之技人所常習而易精然猶不免
今日之患况毬鞠之戲本無益於用武而激射之虞銜
橜之變又有甚於弓矢者間者陛下頗亦好之臣屢獻
言未䝉省録今兹之失盖天之仁愛陛下示以警懼使
因其小而戒其大也陛下試以弦斷之變思之則向之
盛氣馳騁於奔踶擊逐之間無所蹉跌盖亦幸矣豈不
為之寒心哉太祖皇帝嘗以墜馬之故而罷獵又以乘
醉之誤而戒飲遷善改過不俟旋踵此子孫帝王萬世
之大訓也臣願陛下克己厲行一以太祖為法則盛德
光輝將日新於天下而前日之過何傷日月之明哉
右諌議大夫單時亦上疏諫上靣諭曰卿言可謂愛朕
前此時為侍御史嘗上封事言飲酒擊毬二事上大喜
之詔輔臣曰擊毬朕放下多時飲酒朕自嘗戒　賜孔
璨官宣聖四十九世孫也　秋七月丙寅宰執言近日
上書論邊事者悉送兩編修官擇其可行者與可去者
或可留存者各以其類相從置簿抄上以備他日採擇
之用　八月甲申朔日有食之　乙未中書門下省奏
白劄子寺劄丞簿學官大理司直密院編修之類謂之
職事官朝廷所以儲用人才比年以來往往差下待闕
數政除授猥監賢否混淆何以清流品何以厚風俗欲
望特降指揮今後職事官須見闕方得除人其已差人
却恐待次之久無闕可授乞朝廷稍復諸州添差釐定
通判簽判教授屬官等闕以處之他時職事官有闕却
從朝廷於曽差下人内選擇召用庻㡬内外之職稍均
朝廷紀綱稍正詔已差下人如應赴任半年内許令赴
上在半年外人各以資序高下除授一次其所復添差
等闕今後更不作闕三省常切遵守　是月以陳俊卿
虞允文為左右僕射　九月丁巳中書門下省勘㑹諸
路監司近來多不廵按官吏貪惰無所畏憚間有出廵
去處又多容縱隨行公吏等乞覔騷擾理宜約束詔諸
路監司今後分上下半年依條廵按詢訪民間疾苦糾
察貪惰不職官吏仍具詣實以聞如敢依前容縱公吏
等乞覔騷擾當議重置典憲　己未新江東運副程大
昌朝辭上宣諭曰近來監司多不廵歴卿為朕徧行諸
州察守令臧否民情寃抑悉以聞奏　丙寅起居郎林
機論諸郡守臣欲郡計辨集而不恤縣道之匱乏致使
横歛及民上曰甚不體朕寛恤之意且如稅賦大重朕
欲除減但有所未及當次第為之機又奏曰諸處有羡
餘之獻皆移東易西以求恩倖上曰今之財賦豈得有
餘今後若有獻朕當却之　壬申詔三衙諸軍應有違
軍律弊事統兵官特與放罪差主師措置日下盡行除
革其軍校有因教閲損壊軍器官為給錢修補軍身火
飯務令飽足不得多歛錢米却行減尅借差軍兵戰馬
多破白直諸處窠役囘易私占官兵悉行拘收入隊教
閱務要軍政整肅諸處送到官貟月給並應副索客及
諸般名色掊斂減尅陪填羸落以為私用等錢物亟計
贓論罪私借人馬亦計庸科斷其違戾統制統領將佐
從主帥按劾以聞當議重寘典憲主帥失於糾舉亦重
作行遣先是樞密院奏國家撫養戰士全藉主兵官督
責教閱以備緩急使喚近來三衙諸軍統兵官循習私
意恣為不恭顯是有害軍政遂條具十一事乞行懲革
故有是詔　是月復監司避本貫法　是秋令監司帥
臣臧否守令　太常少卿林栗等言竊惟祀于郊在國
之南就陽位也國家舉行典禮歲中祀上帝者四春祈
夏雩秋享冬報其二在南郊圓壇其二在城西惠照院
望祭齋宫盖縁在京日孟夏大雩别建雩壇於郊丘之
左季秋大享有司攝事就南郊齋宫端誠殿今城西望
祭齋宫於就陽之義無所依據欲望詳酌除三歲親祠
自有典故外其有司攝事歲中四祭並即圓壇以遵舊
制從之續禮部侍郎鄭聞等言國初沿襲唐制一歲四
祭昊天上帝於郊丘謂祈榖大雩享明堂祀圜丘也惟
是明堂當從屋祭元祐六年從太常博士趙叡之請有
司攝事乃就齋宫行禮至元符元年又寓於齋宫端誠
殿竊見今郊丘之隅有淨明寺欲乞遇明堂親饗則遵
依高宗皇帝紹興三十一年已行典禮如常歲有司攝
事則當依元祐臣僚所陳權寓淨明寺行禮庻合明堂
之義從之　冬十月庚子臣僚言陛下臨御之初約束
州縣受納苖米多收加耗法禁嚴甚而近年以來所收
増多逮朝廷抛降和糴却以出剩之數虚作糴到所得
價錢盡資妄用乞申戒州縣杜絶弊倖庶寛民力從之
　是月賑温合州水灾守臣不以聞各降官落職放罷
監司各降一官　十一月甲寅守起居郎兼權中書舎
人林機論司馬光有言君子以德勝才小人以才勝德
才德之辨願陛下察之上曰朕於此未嘗不加察但恐
有所未盡漢高祖名知人謂陳平智有餘難任周勃重
厚可屬大事盖得此道　丁巳御書御製用人論賜宰
臣陳俊卿等　己未林機奏本朝慶厯三年歐陽修建
言臣僚奏事退令少留殿門候修注官出靣録聖語至
七年王䞇始請只令備録開報遂為定制是以仁宗皇
帝之朝道德教化之源禮義刑政之具載在國史最為
詳悉由史官之職也近世以來臣僚奏事例以不得聖
語為報伏覩在京通用令諸進對臣僚有親聞聖語應
記注者限一日親録實封報門下中書後省事干機宻
難於録報者止具因依申知又勅應記註事不報門下
中書後省者以違制論次乞睿㫖降付兩省檢舉前件
條令庻㡬得以特書大書垂信萬世詔檢坐見行條法
申嚴行下　辛未給事中兼侍讀胡沂進對論朝廷命
令當謹之於造命之初上曰三代盛時如此卿職當繳
駁事有當言勿謂拂主上拂宰相而不言　是月令節
臣毋得薦舉通判有履行著聞職事修舉者許監司列
銜保奏　嚴監司郡守選令侍從䑓諫兩省官各舉京
朝官以上三人保任終身限五日聞奏見任郎官不在
薦舉之數　十二月甲辰秘書監兼史院編修李燾言
臣竊見太平興國三年初修太祖實録命李昉等同修
而沈倫監修五年成書及咸平元年真宗謂倫所修事
多漏略乃詔錢若水等重加刋修吕端及李沆監修二
年書成視前録為稍詳而真宗猶謂未備大中祥符九
年復詔趙安仁等同修王旦監修明年書成太宗實録
初修於至道再修于大中祥符九年神宗實録三次重
修哲宗實録亦兩次重修神宗哲宗兩朝所以屢修則
與太祖太宗異盖不獨於事實有所漏略而已又輙以
私意變亂是非紹興初不得不為辨白也誣謗雖則辨
白而漏略固在然猶愈乎近所修徽宗實録盖徽宗實
録疎舛特甚史院已得修㫖四朝正史竊縁修正史當
據實録實録儻差誤不可據則史官無以準憑下筆乞
用太祖太宗故事將徽宗實録重加刋修更不别置司
局只委史院官取前所修實録子細㸔詳是則存之非
則去之闕則補之誤則改之實録先具正史便當趨成
又言臣近進續資治通鑑長編自建隆迄治平自合依
詔㫖接續修進乞許臣専意討論徽宗一朝事迹纂述
長編既具即可助成正史　是月張栻新除嚴州入見
時宰相虞允文以恢復自任且謂栻素論當與己合數
遣人致意栻不答見上首言曰先王所以建功立事無
不如志者以其胸中之誠足以感格天人之心也陛下
試深察之日用之間念慮云為之際亦有私意之發以
害吾胸中之誠者乎有則尅而去之使吾中扄洞然無
所間雜則見理必精守義必固天人之應將不待求而
得矣且欲復中原之土必先收中原百姓之心欲得中
原百姓之心當先有以得吾境内百姓之心求所以得
吾境内百姓之心者無他不盡其力不傷其財而已若
中原之内聞吾君愛惜百姓如此又聞百姓安樂如此
則其歸孰禦上曰誠當如此况中原之人本吾赤子必
襁負其子而至矣栻又奏今日誕謾之風不可長至如
邊事湏委忠實不欺之臣不然或有誕謾豈不誤陛下
倚任上曰若誕謾必至誤國事栻又奏先聽其言却考
其實此所謂敷奏以言明庶以功栻至郡問民疾苦首
以丁鹽絹錢太重為請詔蠲其半　降會子二十萬貫
行兩淮漕司收換銅錢兩淮州郡並以鐵錢及會子付
使　是冬措置兩淮陳子實言準指揮復置萬弩營令
乞以神勁軍為名合行事件乞並𨽻屬官田所兼乞下
淮東漕司就真州計置營寨又遇招到萬弩手以本軍
忠勇使効為名支給例物並免户下科敷差役及三百
畆稅賦並從之
庚寅乾道六年春正月壬子朔　是月黄中入對初中
兼給事中内侍遷官不應法諫官劉度坐論近習龍大
淵忤㫖補郡已復罷之中皆不書讀安穆皇后家當賜
田而奪殿前軍所買田以自入軍士以為言事下户部
尚書韓仲通不可而侍郎錢端禮奏予之中復封上羣
小因是媒孽中遂罷去諫官尹穡詆中為張浚黨乾道
改元中年適七十即告老至是上思中老儒召赴闕引
對中因復以前奏正心誠意致知格物者為上精言之
又言比年以來言和者忘不共戴天之讎固非久安之
計言戰者復為無顧忌大言又無必勝之䇿必也暫與
之和而亟為之備内修政理而外觀時變則庶乎其可
上皆聽納除兵部尚書兼侍讀中知無不言其大者則
迎請欽廟梓宫罷天申錫宴也中前在禮部論止作樂
事中去踰年卒用之是年又將錫宴中奏申前說且曰
三綱五常聖人所以維持天下之要道不可一日無欽
宗梓宫逺在沙漠臣子未嘗一言及之獨不錫宴一事
僅存如魯告朔之餼羊耳今又廢之則三綱五常掃地
而盡陛下將何以責天下臣子之不盡忠孝於君親哉
中未滿歲即乞告老且陳十要道之說以獻且曰用人
而不自用者治天下之要道也以公議進退人才者用
人之要道也察其正直納忠阿䛕順㫖者辨君子小人
之要道也廣開言路者防壅蔽之要道也考覈事實者
聽言之要道也量入為出者理財之要道也精選監司
者理郡邑之要道也痛懲贓吏者恤民之要道也求文
武之臣靣陳方略者選將帥之要道也稽考兵籍者省
財之要道也　甲子詔真州六合縣遺火延燒居民寨
屋統制官錢卓並不用心救撲顯是弛慢不職可降三
官　丙子建康都統制郭振言已降指揮令振同淮西
總領相度揀選屯田堪披帶人充入隊帶甲不堪披帶
人且令依舊屯田於所得子利内約度支給養贍契勘
屯田官兵共約三千餘人其毎年所收物斛大段數少
若將不堪披帶官兵止于所得子利内支給養贍委是
不給乞將屯田諸莊内除巢縣界拓臯莊各召歸正人
耕作外其和州界屯田並行廢罷將見占官兵拘收歸
軍詔其田令和川召人租田如無人即估價召人承買
　是月户部言自放行度牒已賣一十二萬餘道今考
遞年所納免丁錢止増三五萬貫顯是州縣侵隱望行
下諸路提刑司檢察括責盡數入經總制帳毎季起發
從之　二月壬午朔　是月詔均役限田略曰朕深惟
治不加進夙夜興懐思有以正其本者今欲均役法嚴
限田抑遊手務農桑凡是數者卿等二三大臣深思熟
計為朕任此而力行之其交修一心毋輕懐去留以負
委托　三月壬子朔户部侍郎葉衡言三務場毎歲所
收入納茶鹽等錢依指揮比較如有増羡方推賞竊慮
將别色應數欲乞立定歲額行在八百萬貫建康一千
二百萬貫鎮江四百萬貫收納及額方得推賞　是月
省諸司吏貟　罷淮東總領所併歸淮西仍以總領兩
淮浙西江東財賦軍馬錢糧為名　詔復都大發運使
以史正志為户部侍郎江浙京湖淮廣福建等路都大
發運使江州置司尋降緡錢三百萬充糴本户部一百
四十萬左藏南庫一百六十萬尋命總領並兼發運使
罷鑄錢司以其事歸轉運司　罷四川安撫制置司併
歸宣撫司　夏四月乙未校書郎劉焞奏蜀中毁錢以
為銅而乃欲𣙜其銅以鑄錢上問蜀中有出銅處否焞
對蜀中銅山但有名耳祖宗時嘗𣙜其銅額不過三百
六七十斤上曰原來所出只如此焞奏不但止如此亦
自元無之沈該嘗作相建議令𣙜銅山之銅時王之望
為轉運使風采震動一路然竟不能𣙜後但科敷民間
以應朝廷之令而已上曰如此豈可　劉焞又奏衛文
公元年革車三十乘季年乃三百乘事上問衛文公能
致富莫只是節儉所謂大布之衣大帛之冠否焞奏作
𫝊者但記其恭儉之事至於文公操心自别有道所謂
秉心塞淵是也若如此沈審即無輕發之事自不枉過
歲月所以如期致富也上曰極是極是　焞又奏論崇
觀以後政事多不要其終曰引法曰鈔法曰方田水利
曰官田曰水運曰開邊上曰此皆崇觀創為之否焞奏
崇觀皆以紹述為名建立政事人多乘時獻言故多所
更張上曰獻言者固是迎合朝廷聽之亦太不審焞奏
治平以來君子小人消長事上曰朕毎痛念自治平以
前都無事皆自王安石唱之其後章子厚蔡卞繼之至
靖康間大臣猶庸繆無狀更不曽畫一䇿以至敗亂焞
奏大抵君子消之㡬盡小人既去則不免用庸人上曰
極是朕毎以此為戒上又曰大抵小人之進多因迎合
朕毎誦兩句云不察察以為明不穆穆以為恭小人察
之亦豈勝察但令無可迎合足矣　令淮東萬弩手候
秋成日依淮西路一體教閱施行時陳俊卿為相奏於
揚州和州各屯三萬人預為家計仍借民家三丁者取
其一以為義兵授之弓弩教以戰陣農隙之日聚而教
之沿江諸郡亦用其法要使大兵屯要害必爭之地待
敵至而决戰所民兵合首其城相為掎角以壯聲勢而
又言於上曰國家養兵甚費募兵甚難惟有此䇿可守
方靣可壯軍勢而樂因循憚改作之人皆以擾民為詞
天下之事欲成其大安能無小憂但守臣得人公心體
國自不至大擾矣上意亦以為然詔即行之然竟為衆
論所持俊卿尋亦去位不能及其成也　五月癸丑臣
僚奏毎遇大禮凡所湏之物動以千萬計有司但依例
抛降近處州郡收買州郡則責辦於屬邑屬邑則取足
於平民並不支還價值又輦運所費不貲交納之際老
姦宿贓邀阻乞取人受其弊無不怨嗟臣謂三歲一舉
希濶之典豈不能捐十數萬緡錢選清強官於近便去
處置場和買或許客旅販賣依時價交易嚴立賞罰絶
去姦弊變怨嗟為謳歌如此則人心恱而天意得和氣
不召而自至矣詔從之　辛酉校書郎蕭國梁論漢武
帝承富庶之後而有虚耗之弊盖用之者多不止為征
伐也上曰不獨漢武帝為然自古人君當艱難之運未
有不節儉當承平之後未有不奢侈朕他無所為止得
節儉又論鹽鐵商車緡錢等事皆取民無藝上曰正不
必如此又論今日坑冶不必捜茶鹽不必外為之法上
曰祖宗茶法已盡是誠不必更變
　(臣留正等曰古之為國家者類皆成於節儉而敗於/奢侈故卑宮室悪衣服禹所以興至桀則瑤臺瓊室)
　(而亡矣不邇聲色不殖貨利湯所以興至紂則以酒/池肉林而亡矣自三代以至漢唐靡不然者  夀皇)
　(聞蕭國梁用財之說反復論議深懲漢武之失至謂/他無所為止得節儉此與禹湯之意若合符節誠百)
　(王之軌/範也)
　甲子前知廣州龔茂良進對上曰廣南在祖宗朝多
以重臣分鎮後來士大夫乃以入南為憚南方農事近
來如何茂良奏嶺外土曠人稀亦多不耕之田盖縁頃
歲湖冦侵擾廣東人户流移今漸次復舊因論奏聽納
之道當以功效成否責言者若未見功效而遽賞之恐
好言利害之人紛然競進上曰敷納以言明庶以功車
服以庸豈可未見效便賞言者茂良奏其下文明言帝
不時敷同日奏罔功盖恐反此復為預防之說以告舜
上曰正是如此　庚午户部狀已降指揮自行在至建
康府沿路征稅頗繁可省者省之今措置臨安府自北
郭稅務至鎮江府沿路一帶稅場内地里接近收稅繁
併去處合行省罷庶㡬少寛商賈詔從之　癸酉新知
泉州胡銓進對讀劄子至臣嘗恭聞聖訓有及於唯禮
不可以己之說如不欲平治天下則已如欲平治天下
捨禮何以哉上曰朕記得曽與卿說禮之用甚大於是
詔胡銓可與在京宫觀兼侍講　甲戌詔曰朕嗣承大
業所頼薦紳大夫明憲度總方略率作興事以規恢逺
圖屬者訓告在位申飭檢押使各崇尚名節恪守官常
而百執事之間翫歲愒日茍且之俗猶在誕謾之習尚
滋便文自營以為智模稜不决以為能以拱黙為忠純
以繆悠為寛厚隆虚名以相尚務空談以相高見趨事
赴功之人則舞筆奮辭以沮之遇矯情沽譽之士則合
從締交以附之甚者責之事則身媮激之言則氣索曽
㣲特立獨行之操安得仗節死義之風豈亷耻道䘮之
日久而浸漬所入者深歟抑告戒懇惻未能孚於衆也
繼自今其洒心易慮激昂砥礪毋蹈故常朕則爾嘉或
不從朕言罰及爾身弗可悔　乙亥臣僚言保正之役
為良民之害願行耆長之法募民之有産者為之罷去
保正之役臺諌户部看詳言檢會元豐八年十月指揮
耆户長壯丁之役皆募充其保正甲頭承帖人並罷欲
下兩淮路權依此給催直募耆户壯丁從之　戊寅詔
舊設兩省言路之臣所以指陳政令得失給舎則正於
未然之前臺諫則勅於己然之後故天下事無不理今
任是官者往往以封駁章疏太頻憚於論列深未盡善
今後給舎臺諫凡封駮章疏之外雖是事之至㣲亦無
致忽少有未當可更隨時詳具奏聞務正天下之事
左僕射陳俊卿罷虞允文之始相也建議遣使金人以
陵寢為請俊卿靣陳以為未可復手疏言之事得少緩
允文至是復申前議一日上以手札諭俊卿曰朕痛念
祖宗陵寢淪於北地者四十餘年今欲遣使往請卿意
以為如何俊卿奏曰陛下痛念陵寢思復故疆臣雖疲
駑豈不知激昂憤切仰賛聖謨庶雪國耻然性質頑滯
於國家大事毎欲計其萬全不敢輕為嘗試之舉是以
前日留班靣奏欲俟一二年間彼之疑心稍息吾之事
力稍充乃可遣使往返之間又一二年彼必怒而以兵
臨我然後徐起而應之以逸待勞此古人所謂應兵不
勝十可六七兹又仰承聖問臣之所見不過如此不敢
改詞以迎合意指不敢依違以規免罪戾不敢僥倖以
上誤國事惟陛下察之繼即杜門上疏以必去為請三
上乃許出知福州陛辭猶勸上逺佞親賢修政事以安
邊陲泛使未可輕遣允文遂遣使竟不獲其要領　初
吏部尚書江應辰舉李垕應制科㫖召試權中書舎人
林機言垕詞業未經後省平奏且獨試非故事俊卿奏
元祐中謝琮亦獨試機盖為人所使耳上詔俊卿詰之
乃機與諌官施元之密謀以是沮應辰而對上又不以
實二人因此遂罷應辰竟以與右相論事不合求去俊
卿奏應辰剛毅正直乞留之因數薦應辰可為執政上
初然之而後竟出應辰守平江自是上意盖向允文而
俊卿亦數求去矣　俊卿在相位曽覿官滿當代度其
必將復入預請以浙東總管處之上曰覿意似不欲為
此官俊卿曰前此陛下出覿及大淵中外無不歎仰盛
德今外間竊議以謂覿必復來願陛下捐私恩以伸公
議上稱善久之俊卿既去覿亦召還遂建節旄歴使相
以躋保傅而士大夫莫有敢言者矣　閏五月壬午詔
廣東運判劉凱特降兩官以凱嘗奏曽造之最至是造
犯贓凱以失舉坐罪故也造前知潮州以贓敗除名勒
停編管兩雄州仍籍沒家財又前知梧州皇甫謹以侵
盗官物入已特貸命刺配梧州　甲申刑部狀據建康
府司法參軍趙善寅申準勅節文今後權將勅律内應
以絹定罪之法更遞増一貫通四貫足斷罪外有勅内
以錢數定罪擬欲一例遞増一貫乞備申朝廷又刑部
狀據太平州申亦為上件事並送部看詳本部乞將應
紐絹定罪更増一貫通作四貫其以錢定罪者亦合一
體更與遞増一貫詔從之　壬辰鎮江府金壇縣布衣
陳士英上書秀州有大辟公事送鞫於常州勘官郟次
雲行司張濤臨鞫結案某人枉就死地後致正殺人者
出官首身秀州取元行案張濤本縣隱蔽夫前寃枉之
獄既如此後容吏之罪又如此有公道乎體上意乎刑
獄之大者尚如此矧其小者灼見其㺯法矣詔令吕正
已體究申尚書省　己亥臣僚言方今重征之弊莫甚
於沿江如蘄之江口池之雁自昔號為大小法場言其
征取酷如殺人比年不止兩處凡泝流而上至於荆峽
虚舟往來謂之力勝舟中本無重貨謂之虚喝宜征百
金先抛千金之數謂之花數騷擾不一欲乞行下沿江
諸路監司嚴行禁革及刷沿江置場繫併處取㫖廢罷
從之　壬寅詔江東諸郡多有被水去處漕臣黄石不
即躬親按視止差縣官前去顯是弛慢可降兩官　癸
卯詔江東運司將建康府太平州被水分縣四等五等
人户今年身丁錢並與放免一年不得巧作名色依舊
科取如有違戾令監司按劾許人户越訴　丁未詔入
内内侍省東頭供養官徐攷叔為不合請求去法特降
一官送吏部與逺小監當　是月詔諸州人納觧發並
用錢㑹中半　范成大為祈請使為陵寢受書二事也
敵復書略云和約再成界山河而如舊緘音遽至指鞏
雒以為言援曩時無用之文瀆今日既盟之好既云廢
祀欲伸追逺之懐止可奉遷即俟刻期之報至若未歸
於旅柩亦當並發於行途抑聞附請之詞欲變受書之
禮出於率易要以必從於尊卑之分何如顧信誓之誠
安在自紹興講和後定受書之禮及乾道再和循舊例
降榻受書畢復御座上頗悔之先年因其報問使還及
其年遣李若川賀敵尊號悉命口陳祈削舊禮不報至
是虞允文議遣使上問誰可使者允文薦李燾及成大
退以語燾燾曰今往彼必不從不從則以死爭之是丞
相殺燾也更召成大告之成大即承命　兵部尚書黄
中嘗從容奏曰陛下聖孝及此天下幸甚然今欽廟梓
宫未返朝廷置而不問則有所未盡於人心且使敵國
之日彊或以是而窺我矣上異其言比成大致書敵果
以為詞云　詔遣使本為祈請祖宗陵寢而臣下妄興
異論可見不忠不孝吏部尚書陳良祐可放罷筠州居
住時議遣泛使往請陵寢良祐上疏爭之故也　置舒
州鐵錢監從發遣使史正志之請也毎歲以五十萬貫
為額　六月辛亥詔諸路監司責任非輕近來多有闕
官去處可檢照累降卿監郎官更迭補外指揮施行
壬子内抛降郊祀詔曰要當一純二精務盡吉蠲之饗
盖為羣黎百姓匪専服御之華　丙辰權盱眙龔鋈奏
本軍去秋旱申告朝廷於高郵軍撥米二千石賑貸今
二麥收成見在總所牒催還已一靣告報人户情願具
到收成熟田毎畆送納課子小麥三升補助支遣勘㑹
龔鋈所陳止縁總所拘催先借撥過高郵軍樁管米二
千石致上件申請特與除放　癸亥軍頭司引見臨安
府疎决罪人
　(臣留正等曰恭聞真宗皇帝咸平之四年嘗勑三司/引逋負官之人於崇政殿上親臨問釋二千六百餘)
　(人除二百六十餘萬緡越明年又閲逋負名籍釋繫/囚一千二百六十蠲物八萬三千信史書之天下誦)
　(之以謂堯舜三代之仁政不能加毫末於此今壽皇/聖帝哀矜庶獄蒐講舊約屋厪當暑引見繫囚尋降)
　(赦書悉從末減仁哉壽皇聖/帝之心真宗皇帝之心也)
　丁卯新除尚書吏部貟外郎張栻進對奏近日陛下
治徐考叔請託之罪并及徐伸罷之英斷赫然臣為諸
臣言陛下懲姦不私於近有君如此何以負之上曰朕
意正欲羣臣言事如其不言是負朕也又奏謀國當先
立一定之規周密備具按而行之若農服田力穡以底
於成上曰奕者舉棋不定猶且不可况謀國而無定規
乎　辛未臣僚言竊見勅令所書成欲進愚謂所書盖
君子所盡心者金科玉條不容有改况其利害禍福所
係非輕欲望朝廷曲加參訂所貴永有成法天下幸甚
詔委兩省侍從審覆訖取㫖進呈　甲戍權發遣靜江
府李浩朝辭進對上諭監事曰相度以聞官吏貪虐庸
懦不任職奏來　乙亥趙廓權發遣江南東路兵馬鈐
轄囘朝見進對論治軍務要嚴整又論州兵須以正兵
夾習上曰嚴整乃治軍之要州兵當兼正兵同赴功廓
奏臣所陳皆今日軍政之弊　時宰臣謂敵衰可圖建
遣泛使往請陵寢士大夫有指其非是者輒斥去之是
月吏部郎中兼權起居郎張栻奏疏曰臣竊謂陵寢隔
絶言之至痛然今未能奉辭以討之又不能正言以絶
之乃欲卑詞厚禮以求於彼則於大義為已乖而度之
事勢我亦未有必勝之形夫必勝之形當在於蚤正素
定之時而不在於兩陣决戰之日今日但當下哀痛之
詔明復讎之義修德立政用賢養民選將帥練甲兵以
内修外攘進戰退守之事通而為一且必治其實而不
為虚文則必勝之形隱然可見矣於是栻見上上曰卿
知邊境事乎對曰不知也上曰邊境饑饉連年盜賊日
起栻曰邊境之事臣雖不知然境中之事則知之詳矣
上曰何事栻曰比年諸道歲饑民貧而國家兵弱財匱
小大之臣又皆誕謾不足倚仗正使彼實可圖臣懼我
之未足以圖彼也上為之黙然久之栻因出所奏疏
秋七月癸巳詔鄂州建岳飛祠宇以忠烈為額從州人
之請也　甲午臣僚奏竊以省官不如省事古之格言
也國家循襲近世文弊之極上下苦之宜及中外正無
事時蚤計所以更革省去繁文漸就簡質欲望陛下委
自朝廷博訪官司凡有行遣遷囘者各令日下條具蚤
為更革事既漸簡日多閒暇而以圖囘萬務有餘裕矣
詔從之　丙午權户侍王佐言今之户部即祖宗時三
司之職國之會計出納無所不統比年朝廷創立南庫
本以豐儲蓄備緩急而不知者以為割户部經常之費
為别庫樁積之資殊不知財之在南庫與户部則一也
今欲將户部所入根攷括責造成簿籍勾稽驅磨俾無
滲漏月終以實收支之數申奏歲終㑹計其盈虚或經
常用度之餘有䟎積剰數除量留一月約支外盡以歸
之朝廷或朝廷有非泛支用亦合聽户部開具申陳取
撥不惟事切一體形跡不存亦使有無相通不誤緩急
詔専委王佐䟎造簿籍令陸之望同措置　八月己酉
新權發遣衢州朝堅常進對奏廣糴常平上曰若一州
得二十萬石常平米雖有水旱不足憂矣卿所奏甚好
　新福建轉運副使沈樞進對奏州郡水旱去處乞留
轉運司和糴米接續常平賑糶上曰即為施行　戊午
新權和筠州葛祺進對論恢復大計上曰盛衰禮之必
然又論東南之兵可用上曰㑹稽八千人破秦在用之
如何耳又論建康戰船乞修葺添造月具數目申奏上
曰甚好已令修葺　新修和饒州江璆進對上曰卿向
來所陳鹽利甚好廣南田可耕否何不勸誘鄱陽近地
大郡卿宜加意治之如二廣上又曰鄱陽所出瘠薄卿
宜有以撫䘏之　丙寅新知真州常禋進對奏寛民力
事上曰不可擾及百姓民兵切留意　臣僚言比年監
司郡守近朝廷者固已極一時之選而地逺者未能悉
稱陛下東求之意今畿甸之民州縣一不得其情則之
臺之省以至撾鼓必徹而後已逺方之民縣不見省則
愬之州州不見省則愬之監司監司又不見省則死且
無告矣欲望陛下益加宸慮如除授逺地監司郡守比
近地為加審委臺諌訪問糾劾比近地為加嚴詔從之
　癸酉太學正薛元鼎進對論周之名將南仲為武成
王同時之將乞改配食武成王上喜以謂南仲之孫皇
父猶為宣王中興之將便可施行又奏太學釋奠輪差
南班宗室陪位觀禮今差武舉從祀已定乞令三衙管
軍及環衛官輪陪位觀禮上曰亦使之知　知寧國府
姜詵劄子今來合於十月内措置修圩濟養圩户饑民
除以委官前去相視料度工役續具申聞外今採訪得
今來所壊圩岸比之紹興年内所費多所減省兼有合
行門决除廢去處見行相度亦當具申朝廷詔其餘州
軍有圩岸損壊去處令守臣依此措置修整仍具工役
去處申尚書省　甲戌右朝請大夫吕游問進對論祖
宗成法上曰言事者未必盡知利害便與更張　是月
復勅令所　九月壬寅新權發遣衢州施元之進對進
用人責小過太詳上曰今日之弊正在此
　(臣留正等曰用人之道取其長者必䕶其短其大節/茍可稱則其細故雖略焉可也漢高祖不以小行而)
　(廢陳平唐太宗不以怨仇而廢魏證卒之謀謨諫諍/皆為名臣其理盖昭昭也觀守臣論用人責小過之)
　(失而壽皇灼知為今日之弊聖謨洋洋如/天覆物人才之在天下孰非可用者乎)
　是月詔役法為下三等户之害並以官民户通差
池州都統呉總朝辭上曰將帥難得人故文臣中擇卿
將帥須先民事後統軍　冬十月戊申權發遣興元府
王之竒奏伏覩歸正官承信郎劉湛右廸功郎劉思顔
父子等保䕶陵寢忠義事節湛子師荀師顔與其親黨
㡬五十人深念祖宗德澤不顧敵國驕横謂聖朝陵寢
不可犯謂臣子節義不可失共甘一死以支強弱之形
勢連年繫獄子死婦亡衆人聞此為之骨驚而湛父子
含笑受之非天資忠義何以至此詔承信郎劉湛特轉
兩官劉思顔改右承務即陞擢差遣秦世輔特轉一官
陞充正將仍宣付史館　癸丑湖南轉運副使黄鈞進
對論士大夫風俗不振上曰君相不當言命士大夫不
當言風俗士大夫風俗之本也又論水旱上曰當早為
之備　丙辰知信州林機進對因論昔曹彬下江南太
祖皇帝靳一節度使不予近世為將者未嘗有戡難破
敵之功爵賞過厚至於極人臣之位願陛下鑒是為駕
馭之術庻可責效於異日上曰此實人主礪世之術也
　丁巳權知襄陽府司馬倬奏父故試兵部侍郎朴乞
賜諡得㫖特與贈諡太常寺欲擬諡曰忠肅危身奉上
曰忠執心决斷曰肅詔司馬朴賜諡忠潔　甲子禮部
尚書劉章進對奏臣聞李德林在隋開皇初與修勅令
請於朝謂欲有更張者當以軍法從事夫法之弊也故
修之修之而未必皆當與衆共議之可也乃欲脅之以
軍法其亦不仁甚矣仰惟陛下清明逺覽命官取新舊
法並前後勅㫖緝而修之越舊書成廼以奏御而丙夜
之觀尤為詳悉其間有未便於人情未安於聖心者莫
不朱黄識之稍或可疑必加改定然後頒行欲望播告
中外惟新書是遵上曰朕已㸔一遍亦異乎隋高祖之
事矣詔從之　癸酉新江西轉運判官芮揮進對上曰
卿當先正士大夫風俗次則民間訟牒早與裁决其次
則漕運卿所陳甚好在合理㑹奏來　是月復武提刑
先是陳俊卿在相位日御札依祖宗舊制復置武提刑
俊卿言此職自景德以來置復不常今用文臣一貟亦
無闕事貟外増置徒為煩擾乃止至是卒置之　造㑹
計録從都大發運使史正志之請也　十一月丁丑朔
詔淮南轉運司今後使人往來應副舟船並責令篙梢
結罪如敢船載錢寳一文以上過界流配一貫以上及
憑恃貴勢抑勒裝載並依軍法施行若篙梢隱匿與犯
人一等斷罪仍許人陳首若錢數多取㫖陞擢漕臣不
行覺察重行黜責　壬午郊　乙酉大禮慶成臣僚劄
子伏見郊祀隂雨連日自聖帝致齋酌獻景靈宫天宇
澄霽祥煙瑞霧環繞殿楹囘鑾太廟又雨至夜漏四刻
隂雨頓開星斗燦然行朝饗之禮焉明日駕如青城亦
晴道旁觀瞻甚盛霏微凍雨還作將祭之夜駕幸大次更
衣數星燁然現於雲表及登壇樂作四郊雲隂尚盛獨
歲星中天靈光下燭終禮成不雨行禮之次差官廵杖
至城門雨大霪獨泰壇無有此皆聖上寅畏格于上天
天意昭答乞宣付史館以彰聖德詔宣付史館　張栻
劄子略曰陛下之心即天心也陛下之心欲定未定故
上天之應乍隂乍晴天人一體象類無間深切著明有
如此者臣願陛下毋以此為祥瑞之事而如此存敬戒
之心試思夫次日御樓肆赦之際日光皎然四無纎翳
天其或者何不早撤雲隂於行事之時使聖懐坦然無
復憂慮而必示其疑以為悚動然則丁寧愛陛下之意
深矣天意若曰今日君子小人之消長治亂之勢中外
之形皆有所未定特在陛下之心何如耳若陛下之心
嚴恭兢畏常如奉祠之際則君子小人終可治治道終
可成國耻終可滅當如祀事終得成禮惟陛下常存是
心實天下幸甚　己丑國子録姚崇之輪對論大將而
下有偏禆凖備將之屬豈無人才可膺王佐之任乞驟
加拔擢如古人拔卒為將上曰茍得其人不拘等級
權通判建康府許克昌進對乞命兩省侍從更宿禁中
賜以燕問從容以盡天下之事上首肯如是詔許克昌
與知州軍差遣又乞命郡守以治兵為殿最武臣提刑
按閱郡兵上曰正是如此又論揀汰使臣及歸正人州
郡拊之不至上曰卿如今典郡正要如此又論禁流言
上曰流言為害又論弭盗賊上曰甚好　庚寅臣僚劄
子伏覩已降指揮加上光堯壽聖太上皇帝壽聖太上
皇后尊號謹按太唐詔令凡上太上皇尊號係人主率
百官上表陳請謂宜參用唐制以稱主上事親盡敬之
意詔從之　十二月丙辰監左藏西庫周權進對奏増
減偽㑹罪賞上曰期於必行又奏行賞罰上曰當先賞
而後罰　戊午太學録袁樞輪對因論今日圖恢復當
審察至計以圖萬全之舉上曰卿言極是當如此　己
未工部侍郎胡銓奏於隆興之初仰䝉聖訓令臣捜訪
詩人臣已物色得數人上曰可具姓名來　庚申禮部
尚書劉章進對奏當今縣邑之政出於苟且為令者惟
知以官錢為急月解無欠則守臣監司必喜之而民訟
不理皆置不問上曰豈可取其辦錢而不察其政　癸
酉詔史正志職專發運奏課誕謾廣立虚名徒擾州郡
責授楚州團練副使永州安置其發運司可立近限結
局　復置淮東總領所　大閱於白石
　
　
　
　
　
　
　
　
　
　
　宋史全文卷二十五上
欽定四庫全書
　宋史全文卷二十五下
　　宋孝宗四
辛卯乾道七年春正月丙子朔加上太上皇帝尊號曰
光尭壽聖憲天體道太上皇帝太上皇后尊號曰壽聖
明慈太上皇后　癸未上諭輔臣曰前日奉上冊寶太
上聖意甚恱翌日過宮侍宴邦家非常之慶漢唐所無
也又曰本朝家法逺過漢唐惟用兵一事未及朕以敵
讎未復日不皇暇如宮中臺殿皆太上時為之朕未嘗
敢增益太上到宮徘徊周覧為之興歎頗訝其不雅飭
也上又指殿東樓曰去此樓無數歩遇花時亦不曽往
或令人拗數枝來觀耳輔臣奏陛下不以萬乘為樂而
以中原為憂早朝宴罷焦誠如此誠古帝王所不及
上曰朕無他嗜好或得暇惟書字為娛耳虞允文等奏
曰臣等見石墀上皆陛下草聖筆力天縱有飛動之狀
上曰戲書不足觀朕近寫得一軸因顧内侍取示允文
等廼郭熙秋山平逺詩因以賜允文又曰太上真草皆
極古今之妙來日與卿等覔來允文等頓首謝　己亥
上曰元日上冊寶天色開霽两宮欣豫人情和恱薄晚
方雨天意昭昭如此上又曰無逸一篇享國久長皆本
於寅畏朕近日取尚書中所載天事編為两圖朝夕觀
覧以自儆省名之曰敬天圖允文奏古人作無逸圖猶
夸大其事陛下盡圖書中所載敬天事又逺過之惟聖
人盡躬行之實敬畏不已必有明效大驗上曰卿言誠
然　是月進呈泉州左翼軍統制趙渥招到軍兵一千
人並不支廩庫中例物上曰趙渥當與旌賞虞允文奏
且與一遥郡上曰賞宜從重設使職事有闕罰亦不輕
可與遥郡團練使　庚子進呈即曹多闕貟上曰昨召
數人皆未到可且令寺監丞兼權數日前有人説近來
自郡守為即間有不曽歴職事官者却似太驟此言甚
有理虞允文奏近來舘學寺監拘礙資格遷除不行故
有自縣便為郡自郡便為即者是舘學寺監反不如州
縣之㨗也上又曰此又失之外重矣梁克家奏元立資
格所以重即選及無履歴者一旦得之即選却輕矣上
曰然今後除授正不可令超躐在外更有甚人才卿等
可選五六人召來　癸卯進呈三衙舊司禁軍人數上
曰祖宗時上四軍分止是支數百料錢梁克家奏秘閣
中有太祖御札禁軍劵錢至親筆裁减一二百者上曰
雖一麻鞋之微亦經區處祖宗愛惜用度如此克家奏
非泛賜予尤不可輕韓昭侯非靳一敝袴也不以予無
功之人上曰予及無功則人不知勸克家奏豈惟無功
者不勸有功者且觧體矣上曰然因顧虞允文曰昨遣
内侍往江上欲就令撫問以卿言而止正為此也允文
奏郭子儀所得上賜甘蔗幾條柑子幾顆人主以此示
恩意耳今諸將受陛下厚恩未有以報上曰郭子儀有
大功於唐今諸將孰有子儀功賜予誠是不可輕也
是月復置鑄錢司　二月丙午朔宣歩軍司將弓箭手
於初四日入内射鐵簾弓箭手舊管合格一千七百四
十九人新招未合格四百四人　戊申新知泰州李東
朝辭進對上曰卿到任須多買耕牛勸課農桑
　(臣留正等曰農桑天下之大本也一夫不耕或受之/飢一婦不織或受之寒昔人垂訓昭然明甚漢之文)
　(景務在養民當時詔㫖之肦為農桑而下者不一而/足遂致海内盛富興於禮義其效驗盖非淺淺者近)
　(世為吏者罕知此理夀皇戒之其將/以警俗吏使知朝廷養民之至意與)
　丙辰左司貟外即兼侍講張栻言本朝治體以忠厚
仁信為本因及熙豐元符用事大臣上曰祖宗法度乃
是家法熙豐之後不合改變耳　丁巳上宣諭曰祖宗
時數召近臣為賞花釣魚宴朕亦欲暇日命卿等射弓
飲一两盃虞允文等奏陛下昭示恩意得聸近威顔從
容獻納亦臣等幸也上曰君臣不相親則情不通早朝
奏事止頃刻間豈暇詳論治道故思欲卿等從容耳
庚申上宣諭近世廢弛之弊宜且糾之以猛他日風俗
變易却用寛政譬之立表傾則扶之過則正之使之適
中而後已虞允文奏古人得衆在寛救寛以猛天地之
心生生不窮故隂極於剥則復上曰天地若無肅殺何
以能𤼵生梁克家奏殺之乃所以生之天地之心歸於
仁而已上曰然　壬戌上曰晴色甚好去秋水澇朕甚
以百姓之食為憂今却無流移之人虞允文奏監司守
臣類能䆒心荒政故米不翔貴上曰亦大叚支了官中
米斛梁克家奏陛下自數年來常平摏積極留聖意不
然今日豈有米斛可以那撥上曰如此理㑹尚且菫菫
不足允文等因奏諸郡守臣若得人遇歳水旱寧至上
勤聖慮上曰當擇其有顯效者旌之更有修圩一事卿
等記之他日當行賞也己巳上又曰今春雨𤾉甚調二
麥必好允文奏米價極平上曰此豈州縣勸糶之效歟
克家奏水旱惟先事措置則用力少而為惠愽上曰今
歳却是措置得早使赤子不至流離卿等力也　是月
立皇第三子恭王惇為皇太子大赦尋以王十朋陳良
翰為太子詹事劉焞國子司業兼太子侍讀先是上謂
輔臣曰古人以教子為重其事備見於文王世子湏當
多置僚屬愽選忠良使左右前後罔匪正人不然一薛
居州亦無益也又曰舊來官屬幾人虞允文等奏詹事
二人庶子諭德兼講讀者二人上曰宜增二貟誰可當
此選者允文等奏恭邸講讀官有李彦頴劉焞二人上
曰焞有學問彦頴有操履两人皆好卿等更選取數人
及進呈上覧之曰王十朋陳良翰此二人皆好十朋舊
為小學教授性極疎快但臨事堅執耳允文奏賔僚無
他事惟以文學議論為職不嫌於堅執也上曰十朋良
翰誠是忠蹇可並除詹事上又曰劉焞兼侍讀李彦穎
却兼侍講何也允文等奏李彦頴既兼左諭德以侍講
無人併令兼之上曰侍講可别選人乃命焞為司業兼
侍讀工部侍郎胡銓亦請飭太子賔僚朝夕勸講上曰
三代長且久者由輔導太子得人所致末世國祚不永
皆由輔導不得其人銓自五年冬因除知泉州趣令入
對遂留侍經筵尋有是除或忌銓敢言指細故雜他朝
士併言之冀不得獨留銓以年逾七十力求致仕除待
制與外祠未數日復留侍講筵未幾以舉官失當貶秩
二等銓力求去除直學士奉祠淳熙六年致仕明年卒
　以皇子愷判寧國府進封魏王　尚書左司即中兼
侍講張栻講詩葛覃進説曰治生於敬畏亂起於驕淫
使為國者每念稼穡之勞而其后妃不忘織紝之事則
心之不存者寡矣周之先后勤儉如此而其後世猶有
休蚕織而為厲階者興亡之效如此可見因推廣其事
上陳祖宗自家刑國之懿下斥今日興利擾民之害上
嘆曰此王安石所謂人言不足恤者所以誤國　時知
閣門事張説除簽書樞宻院事栻夜草手疏極言其不
可且詣宰相質責之語甚切宰相慚憤不堪而上獨不
以為忤親札疏尾付宰相使諭㫖栻復奏曰文武誠不
可偏然今欲右武以均二柄而所用乃得如此之人非
惟不足以服文吏之心正恐反激武臣之怒上感悟命
得中寢然宰相實隂主説明年乃出栻知袁州而申説
前命説後竟謫死云　三月乙亥朔上出馮堪海道畫
一以示宰臣虞允文曰馮堪所陳不可行者一可行者
二其言淮中一帶置鋪舉烽火此不須行明州神前山
差人船卓望黃魚垜分官兵往來廵綽此兩事可令馮
堪與趙伯圭同共措置　辛巳上曰户部所借南庫四
百萬緡屢以諭曾懐不知有甚指凖撥還虞允文奏不
過指凖折帛耳梁克家奏今左帑無两月之儲大叚急
闕不可枝梧上曰户部有擘畫否允文奏有两事衆論
未以為然其一給典帖其二賣鈔紙上曰此两事既病
民且傷國體俱不可行更令别議以聞　丁酉宣諭歩
軍司未經内教弩手於二十五日絶早赴水門祇候宣
押内教射鐵簾弩手一千六百七人　戊戌虞允文奏
胡銓蚤歳一節甚高今縱有小小過失不宜令遽去朝
廷上曰朕昨覧䑓章躊躇两日意甚念之但以四人同
時論列不欲令銓獨留梁克家奏銓流落海上二十餘
年人所甚難上曰銓固非他人比宜且除在京宮觀留
侍經筵　庚子進呈胡沂具到彭德等盜馬因依虞允
文奏曾昭誘山寨人盜馬已而殺其人人情甚不安至
有逃入山中不敢出者上曰昭欲自掩其過乃乖謬至
此須重作行遣可追三官放罷梁克家奏邀功生事邊
臣不可輕貸且如知沅州孫叔傑以兵攻徭人引惹王
再彤等聚衆作過驚擾邊民幾成大患前日得㫖放罷
行遣太輕上曰可更降两官　是月復將作監　申嚴
閉糴禁　夏四月乙巳朔詔春季拍試事藝最髙強人
名待與補轉两資虞允文奏外尚有增加斗力四千餘
人須將本司兵官略與推恩上曰軍中既有激賞人人
肯學事藝何患軍政不修若更本官亦復推賞尤見激
厲　庚戌宰執進呈訖上因及近日移戍㸃軍虞允文
又奏或以為擾上曰近有两三人亦如此説昨日講筵
又有及前日差除者朕於聽言之際是則從之非則違
之初無容心其間梁克家奏天下事惟其是而已是者
當於理之謂也上曰然太祖問趙普云天下何者最大
普曰惟道理最大朕嘗三復斯言以為祖宗時每事必
問道理夫焉得不治　己未宣押殿前司選鋒䇿鋒两
軍弓箭手各七百人入内射　庚午進呈有告統兵官
掊尅不法者上令付大理寺治之虞允文奏恩威相須
乃濟上曰威克厥愛允濟愛克厥威允㒺功蘇軾乃謂
尭舜務以愛勝威朕謂軾之言未然梁克家奏先儒立
論不可指為一定之説如崔寔著政論務勸世主馭下
以嚴大抵救弊之言各因其時耳上曰昔人以嚴致平
非謂深文峻法也紀綱嚴整使人不敢犯耳譬如人家
父子兄弟森然法度之中不必須用鞭扑然後謂之嚴
也　辛未宣押選鋒䇿鋒两軍弩手一千六百一十一
人入内射　是月詔今歳科場其令尚書侍即两省諫
議大夫以上御史中丞學士待制各舉賢良方正能直
言極諫一人守臣監司亦許解送仍具詞業繳進以聞
　楚州饑賜米五千石賑之　劉珙起復同知樞宻院
宣撫荆襄珙凡六疏辭之引經據禮詞甚切至最後言
曰三年通䘮先王因人情而節文之至於漢儒乃有金
革無避之説此固以為先王之罪人矣然尚有可諉者
則曰魯公伯禽有為為之也今以陛下威靈邊陲幸無
犬吠之警臣乃欲冒金革之名以私利祿之實不亦又
為漢儒之罪人乎抑陛下之詔臣則有曰義當體國者
矣其敢噤無一言以塞明詔哉乃手䟽别奏略曰天下
之事有其實而不露其形者無所為而不成無其實而
先示其形者無所為而不敗今德未加脩賢不得用賦
斂日重民不聊生將帥方割士卒以事苞苴士卒方飢
寒窮苦而生怨謗凡吾所以自治而為恢復之實者大
抵闊略如此而乃外招歸正之人内務禁衞之卒規筭
未立手足先露其勢適足以速禍而致寇臣不知其為
此議者將何以待之也且荆襄四支也朝廷腹心元氣
也誠使朝廷施設得宜元氣充實則犂庭掃穴在反掌
間耳何荆襄之足慮如其不然則荆襄雖得臣軰百人
悉心經理顧亦何足恃哉以今而慮臣恐恢復之功未
易可圖而意外立至之憂將有不可勝言者惟陛下圖
之上納其言為寢前詔　以皇太子尹臨安府尋以晁
公武為少尹李彦頴劉焞兼判官陸之望馬希言為推
官　五月戊寅宰執奏王朴荆鄂㸃軍事梁克家奏近
諸將御下太寛今綂制官有敢鞭綂領官以下者否太
祖皇帝設為階級之法萬世不可易也上曰二百年來
軍中不變亂盖出於此虞允文奏法固當守主兵官
亦要以律己為先曰誠然前日一二主兵官不能制其
下反為下所告者端以不能律己故耳　壬辰上曰近
日雨𤾉尤好麥已登場稲田亦下種矣虞允文奏農人
得雨種稻得晴刈麥两不闕事上曰朕心惟望百姓富
實國計又其次也　辛丑上語及臨安事因曰韓彦古
在任時盗賊屏迹此其罷也羣盗如相呼而來以此知
治盗亦不可不嚴惜乎彦古所以治民者亦用治盗之
術治盗當嚴治民當寛難以一律　六月壬子右正言
許克昌奏日者命䑓諫两省以上以四條薦士宜皆盡
心公選訪聞劉之柄頃為京局以侵盗官錢擒付棘寺
盡償所盗鐫官放罷李撥頃為靖州廹於七十輙自申
部擅减十年意欲撓冒闗陞磨勘吏部以其無廉耻欺
㒺劾奏之降两官勒令致仕二人皆汙薦墨聞者竊笑
又聞二人皆胡銓所薦而之柄與之衡又劉章子也章
身為從官奉詔薦士而乃徇私罔上烏得無罪望下三
省公議舉者之罪詔依胡銓可降授左通直即劉章可
授以左中奉大夫　乙卯進呈張權劄子淮西麥熟米
價平秋成可望上曰時和歳豐卿等恊賛之力朕當與
卿等講求其未至者以荅天休虞允文奏聖德無闕動
合天心上曰君臣之間正要更相儆戒朕有過卿等悉
言之卿等有未至者朕亦無隠庶幾君臣交修以荅天
貺　丙辰太常寺丞蕭燧論人君聽言必察其可用之
實所言與所行相副然後可信上曰所論甚當人誰不
能言但徒能言之而已要當觀其所行書所謂敷奏以
言明試以功是也乙丑宗正寺丞戴幾先輪對因論人
才當以覈實為先上曰尭舜用人敷納以言明試以功
此責實之政　丁卯上曰侍從或除人卿監必有闕貟
冝擇其可為者卿等可選數人將上　秋七月乙未梁
克家奏近時有两事皆前世不及太上禪位陛下逮儲
皆出於獨斷上曰此事誠漢唐所無朕常恨功業不如
唐太宗富庶不及漢文景耳虞允文奏陛下以儉為寳
積以歳月何患不及文景如太宗功業則在陛下日夜
勉之而已上曰朕於創業守成中興二者皆兼之蚤夜
孜孜不敢怠遑毎日昃時已無一事則自思曰豈有未
至者乎則求三两事反覆思慮惟恐有失　上曰朕近
於几上書一將字往来尋繹未得擇將之道卿等更思
之虞允文奏人才臨事方見上曰極是唐太宗安市之
戰始得薛仁貴　是月賑湖南江西飢中書舎人范成
大言夫賑濟賑糶其要不過两言莫不便於聚人莫良
便於散給　詔免两淮民户丁錢两浙丁塩絹上諭輔
臣曰范成大言處州丁錢太重遂有不舉子之風有一
家數丁者當重與减免卿等更詳議來尋又蠲旱傷路
流民户税　八月己巳上語黎州邊事令宰執以書諭
胡元質吳總等如蠻人以市馬要我則且住一两年使
權常在我彼無能為自然安帖畏服　丙午殿司左軍
刼馬軍司使臣家被獲上曰不當以治百姓之治治之
虞允文奏强盗已不可貸况軍人乎　己未進呈两浙
漕臣糴樁積米上因宣諭曰洪範八政以食為先而世
儒乃不言財穀邦之有儲蓄如人之有家計欲不預辦
得乎　戊辰趙樽乞陞差孟俊閻大亨上曰孟俊可依
閻大亨係使酒犯階級雖閲二年事干軍政此未可也
　庚午上謂宰執曰朕近日宮中覺得無事卿等想甚
勤勞又曰卿等凡所謀猷無不曲盡毎深嘉嘆朕近日
無事又時過德壽宮太上頤養愈勝天顔恱好朕退輙
喜不自勝虞允文奏神噐之重得所付託聖懐無事自
應如此堯獨髙五帝之壽者以此上曰誠然　九月壬
申朔上曰江西湖南旱歉恐可募兵两路各且募千人
梁克家奏外路募兵多憚所費虞允文奏曰撥截上供
亦可上曰然所募之人發赴三衙切恐太逺當與分撥
允文奏江西去江池為近湖南去鄂渚為近上曰可便
䧏指揮仍與分撥行下　戊寅上曰漢髙帝初年專意
馬上之事世祖增廣郊祀亦在隴蜀既平之後昔人規
恢逺略㒺不在專繁文末節盖未暇問梁克家奏髙帝
創業世祖中興今日之事乃兼守成祖宗二百年來典
禮畢備當以時舉上曰典禮何可盡廢抑其浮華而已
自今已往卿等毎事當先務實稍渉浮文必議蠲省
壬午湖北京西總領兼措置屯田呂㳺問言本所所管
營田屯田内官兵闕人耕種之處乞依舊頃畆出榜召
百姓依元額承佃從之租課令本所拘管　丁亥進呈
呂㳺問得㫖令措置㐮陽寨屋梁克家奏將徙荆南之
屯否上曰欲令移去如何虞允文奏曰荆南之人歳歳
更戍自此可免道塗往返之勞然有二不便上曰襄陽
極邊驟添人馬對境必致驚疑允文奏此正是一不便
又自荆南至襄陽水運千餘里河道淺狭難於餽糧此
二不便以臣愚見不如先移軍馬餘續議之上曰甚善
可諭此意令呂㳺問同秦琪措置　是月進呈六部長
貳歳舉改官人皆是後來許依職司收使今合依舊法
上曰甚好梁克家奏在京選人無外路監司薦舉若六
部長貳又不許作職司必不得改官上曰舊法既然當
使人從法不可以法從人也虞允文奏舊法京局不以
選人為之故六部長貳不作職司亦可今皆用選人後
來磨勘不行必重申請却須更改上曰此事續議施行
　冬十月甲辰虞允文奏两司增加㪷力事藝升進者
千餘人費不過楮千餘貫昨有錫金椀者軍中歡呼無
不歆艶上曰聞其戴椀乗馬而歸道路聚觀如此見者
必勸矣　是月賑饒州飢上因覧知州王秬賑濟畫一
曰饑歳民多遺棄小兒已付諸路收養如錢物不足可
具奏來於内藏支降　罷紹興府宗正行司以其事歸
大宗正司本朝宗室皆聚於京師熙豐間始許居於外
崇寧間始即河南應天置西南二敦宗院靖康之禍在
京宗室無得免者而睢雒二都得全建炎初將南幸於
是大宗正司移江寧而西南外初寓於揚州及鎮江卒
又移於泉福二州而居㑹稽者乃紹興初以行在未有
居第權分宗室居之及恩平郡王璩出居㑹稽遂以為
判大宗正司至是省之　十有一月丁亥進呈乞改和
州西路花裝隊上曰三衙舊亦結花裝隊昨已更改與
其臨敵旋行抽摘不若逐色團結之有素也　甲午虞
允文奏舊法黃甲不曽到部人在銓試下等人之上上
曰可依舊法又曰改法不當終有窒礙不如加詳審於
初則免改更於後也　是月䇿制科眉山布衣李燾入
第四等賜制科出身　十有二月戊午進呈外路收捉
八廂指揮先是軍人王俊自稱八廂詐取軍中錢物配
廣南上曰御前從來無八廂差出可擬指揮行下諸路
如有自稱八廂之人即行收捉根勘至是進呈上顧虞
允文曰卿昨所言若真八廂對人自稱亦所當罪此言
甚當　丙寅詔都統制歳舉所知二人統制歳舉一人
以智勇俱全為上以善撫士卒為次以專有膽勇又為
次將校士卒惟其所舉從臣僚之請也　是月令閤門
官依文臣舘職輪對　是歳移馬軍司屯于建康府
四川總領所奏昨縁本路措置備邊樁積遂申朝廷乞
降空名度牒仍拘收四川事故僧道度牒繳納訖欲乞
將已賣過四千五百道作第一料所有去年十二月内
已降二千道今更乞貼降二千五百道凑作第二料下
本所出賣拘收價錢搬赴宣撫司專充備邊樁積非遇
緩急分文不敢支用從之　趙雄使北附國書復請陵
寢及受書之禮及雄入辭北使其臣宣諭云傳語宋皇
帝向來初講和日宋朝來祈請徽宗皇帝靈柩已送還
了今再講和宋國自當來祈請欽宗靈柩父子同葬以
時奉祀去年使來却妄請鞏雒山陵上國止許奉遷并
許一就𤼵還欽宗皇帝靈柩上國已令搬取在此俟來
報聞今宋國既不欲請上國却當就鞏雒山陵附葬無
一語及受書事雄歸奏金主庸人耳於陛下無能為役
中原遺黎日望王師必有簞食之迎倒戈之舉上甚恱
壬辰乾道八年春正月辛未禮部大理寺狀臣僚言乞
置太醫局及醫生試補之法得㫖更不致局依舊存留
醫學科遂舉許令赴試　戊寅太常博士楊萬里輪對
論及人材上曰人材要辨實偽要分邪正又曰最不可
以言取人孔子大聖猶曰始吾於人也聽其言而信其
行今吾於人也聽其言而觀其行故以言取人失之宰
予　乙酉太常少卿黃鈞奏切謂國莫重於禮禮莫嚴
於分伏見四孟月景靈宮朝獻皇帝與羣臣俱拜於庭
心切疑之退而求之禮經考之儀注有所不合問之掌
故則渡江之後羣吏省記者失之也曲禮曰君踐阼臨
祭祀禮噐曰廟堂之上罍樽在阼又曰君在阼正義曰
阼主人階也天子祭祀升階而行可也神宗元豐間詳
定郊廟禮文明堂太廟景靈宮行禮兼設皇帝版位於
東階之上今親郊之歳朝獻景靈宮朝饗太廟皇帝拜
上羣臣拜下矣獨四孟朝獻設褥位於阼階之下則是
以天子之尊而用之大夫士臨祭之位非所以正禮而
明分也欲遵元豐之制每遇皇帝孟月朝獻設褥於東
階之上西嚮以禮則合以分則正禮部太常寺同共討
論欲依所乞及乞於見今儀注内修定施行詔從之
丙戌宰執乞討論上丁釋奠皇太子入學之儀上曰禮
記文王世子篇載太子入學事甚詳梁克家奏入學以
齒則知父子君臣長㓜之道古人所以教世子如此虞
允文奏此事備於禮經後世罕有舉行者上曰可令有
司討論以聞　二月乙巳詔曰朕惟帝王之世輔弼之
臣其名雖殊而相之實一也厥後位號定於漢而稱謂
洎於唐以僕臣而長百僚朕所不取且丞相者道揆之
任也三省者法守所自出也今捨其大而舉其細豈責
實之議乎肆朕稽古釐而正之盖名正則言順言順則
事成為政之先務也其改尚書左右僕射同中書門下
平章事為左右丞相　虞允文為左丞相梁克家為右
丞相曾懐參知政事張説王之竒並簽書樞宻院事懐
之竒仍賜出身尋詔已正丞相之名其侍中中書令尚
書令尚存虚名雜壓可刪去以左右丞相充其位張説
者父故省吏也説以父任為右職妻憲聖皇后女弟由
是累遷知閤門事隆興初兼樞宻副都承㫖乾道初落
副字七年春除簽書左司貟外即張栻侍講席因諌止
之遂以觀察使陞節度奉祠至是乃復申前命起居郎
莫濟不書錄黃直學士院周必大不草説荅詔於是二
人皆與外祠乃令姚憲權給事中書讀行下趙汝愚時
為著作佐即不往見説率同列並請祠不報㑹其祖母
卒不俟報即日歸省父因自劾上不加罪就除知信州
　己酉詔隨龍判太史局李繼宗两該德壽宮應奉轉
三官許囬授可將與男安國補太史局保章正充歴筭
科臣僚言保章從八品與宣義成忠即等耳使其精於
歴算雖特命之可也用其父之囬授則恐不可開此例
耳雖曰三官以易一命若使異時羣臣近習有不知事
體不顧廉耻皆乞用此例陛下何以拒之更加聖慮而
寢其命詔從之　丙辰御史䑓狀得㫖令開具六察所
隷覺察弹劾事伏並見今監察御史職事以聞本䑓契
勘覺察弹劾日前並係殿中舉長貳通行風聞弹劾即
不属六察其六察管取索所𨽻百司簿書分案㸃檢稽違
差失行遣不當等事合依應指揮並分𨽻六察虞允文
等奏祖宗時監察御史却許言事上曰今既分𨽻六察
可許隨事弹奏自此臺諫肅清矣　三月己巳馬軍司
李顯忠乞兊換民田充都教場有司申明間不願欲毎
畆支錢五貫文收買上曰馬司諸軍皆未有教場否虞
允文奏雖有之但未有都教場以備合教上曰建康管
軍馬自有大教場毎遇合教可以時暫教閲允文奏豈
非聖意不欲取民田否上曰然　壬午上泛論人材顧
謂虞允文等曰士大夫難得任事之人盖為風俗未醇
今雖稍有秪是未多允文奏承平時前軰名臣如范仲
淹韓琦等在邊尚猶難之上曰當時往往亦多失利盖
由未甚知兵允文奏非不知兵但不教之兵難以禦敵
上曰西夏小夷當時亦自枝梧不行所以馴致丙午之
耻朕今孜孜不倦期與卿等共雪之今聞敵人上驕下
惰朕所以日夕磨厲必欲今日我之師徒如昔日敵人
之兵勢盖思反之也　庚寅殿前司奏乞令董世英等
總轄軍兵於揚州牧馬上曰向來聞董世英及張唐臣
使酒朕嘗戒之張唐臣已遵約束悛改朕以二金椀賜
之董世英聞尚未悛豈宜差去可别差人仍令本軍戒
諭　壬辰宰執進呈乞㸃檢諸軍戰船上曰舟檝正是
我之所長豈可置而不問鄂州荆南江州可差姜詵前
去池州以下委葉衡具數奏聞仍令逐軍日下修整
丙申詳定一司敕令所奏修正三公三少法諸太師太
傅太保為三公左右丞相為宰相少師少傅少保為三
少詔從之　是月殿試舉人賜黃定以下及第出身有
差仍賜御書益稷篇　武舉正奏絶倫特奏並依文舉
例唱名日給黃牒賜及第出身有差　夏四月丙午進
呈宰臣制國用事上曰官制已定丞相事無不統所有
兼制國用更不入衘　知化州黃克仁朝辭進對上曰
逺方小民政賴郡守撫摩勸課農桑　甲寅户侍楊倓
奏義倉在法夏秋正税每一斗别納五合即正税不及
一斗免納應豐熟一縣九分已上即納一升惟充賑給
不許他用今諸路州縣常平義倉米斛不少年來雖間
有灾傷去處支給不多訪聞皆是擅行侵用從來未曽
稽考乞下諸路常平官限半月委逐州主管官取索五
年的實收支數目仍開説逐年有無灾傷檢放及取給
過若干并見在之數實計若干目今在甚處樁管結罪
保明文帳申部稽考施行從之　己未虞允文等䝉宣
示賜新進士御書益稷篇不勝榮幸梁克家奏益稷首
載治水播奏艱食末載君臣更相訓敕之意學者因宸
翰以味經㫖必知古人用心矣上曰如所載無若丹朱
傲等語見古者君臣儆戒之深允文奏舜與臯陶賡歌
之辭舜則曰股肱喜元首起臯陶則曰元首明股肱良
又繼以元首叢脞股肱惰之語君臣之間相稱譽相儆
戒自有次序如此所以能致無為之治上曰然此篇實
以民之粒食則知務農為治之本至於告臣隣之言則
曰庶頑讒説若不在時侯以明之撻以記之又曰格則
承之庸之否則威之是古之聖人待天下之人未嘗不
先之以教及其不格則必以刑威之今為書生者多事
威文而忽兹二事是未究古聖人之用心也因欲使知
之　辛酉上御射殿引諸班直呈射上顧虞允文等曰
排立行門東邊第三人于江極能射弓直射到三碩斗
力亦願從軍允文奏似此武藝之人難得皆陛下戒約
閲習以至於此上曰然　癸亥臣僚言役法之均其法
莫若限民田自十頃以上至于二十頃則為下農自二
十一頃以上至于四十頃則為中農自四十一頃以上
至于六十頃則為上農然後可使上農三役中農二役
下農一役其嘗有萬頃者則使其子孫分析之時必以
三農之數為限其或詭名挾户而在三農限田之外者
則許人首告而沒田於官磨以歳月不惟天下無不均
之役亦且無不均之民矣詔戸部看詳　五月己巳新
江東提㸃刑獄公事蕭之敏乞宮祠上不允虞允文奏
前日之敏言臣是其職事臣雖不知其所論奏竊自揣
度其罪如章無可疑者既䝉聖恩復令暫留如蕭之望
端方願召歸舊班以闢敢言之路上曰今以監司處之
亦自甚優顧曾懐曰丞相之言甚寛厚可書之時政記
　乙未上曰吏職武臣遷轉泛濫太甚嘗令吏部侍即
張津條具以聞據奏到六部等處出職武臣自來衮同
軍人戰功及奏補出身人並至武功大夫方不許磨勘
上曰止依左選立定正法又條具一項如至正法該遇
恩賞非係特㫖不許轉行上曰可除去特㫖轉行一項
不欲更開此路以啓僥偉之心庶清流品不至泛濫
是月福建塩行鈔法從轉運陳峴之請也仍支借一十
萬貫作本陳俊卿時帥閩移書宰執曰福建塩法與淮
浙不同盖淮浙之塩行八九路八十餘州地廣數千里
故其利甚博福建八州惟汀邵劒建四州可售而地狹
人貧土無重貨非可以他路比也今欲改行鈔法已奪
州縣歳計又欲嚴禁私販必虧税務常額而貧民無業
又將起而為盗夫州縣闕用則必横斂農民税務既虧
常額則必重征商旅盗賊既起則未知所增三十萬緡
之入其足以償調兵之費否也將來官鈔或滯不行則
必科下州縣州縣無䇿必至抑配民户本以利民而反
擾之此恐皆非變法之本意也當時諸公不能用然鈔
法果不行　立宗室銓試法　六月辛丑上曰連數日
雨止天氣晴明歳事有望虞允文奏曰麥已食新米價
日减上曰今歳再得一稔想見粒米狼戾更積得二年
經常米便有三年之蓄前此未嘗如此仍須嚴切戒約
只置場和糴使百姓情願入中不得纎毫科擾　壬寅
新江西運判劉焞朝辭進對論今日州縣窮空無備及
當今利害上曰江西旱荒之餘極有合理㑹事故輟卿
往又曰州縣直是無備亦多由官吏非其人　丙午傅
自強劄子父察遇害於燕山乞賜謚得㫖賜謚忠肅
己未新知廣德軍富杞朝辭上曰廣德小壘地多水旱
卿到任或有水旱奏來　是月江西水灾命賑之　葉
衡乞落楊展統制權字上曰展於職事之官留意可作
職事修舉特與陞差　秋七月己巳臣僚言祖宗馬政
茶馬司並專用茶錦絹慱易蕃漢皆便近茶馬司專用
銀幣甚非立法之意况茶為外界必用之物銀寶多出
外界甚非中國之利詔四川宣撫司參舊法措置　庚
寅知光州滕瑞奏遇天申聖節臣自書聖壽萬歳四字
約二丈餘兼造山棚髙三丈餘凡用絹五十疋褾背投
進上曰滕瑞不修郡政以此獻䛕特降一官　是月知
廬州趙善俊言朝廷頃者分兵屯田其不可者有三臣
謂罷屯田有三利習熟戰陣之兵得歸行伍日從事於
教閲一利也無張官置吏坐以縻稍無買牛散種以費
官物二利也屯田之田悉皆膏腴牛具屋廬無一不具
以資歸正人使之安居三利也詔廬州見屯田官兵并
行廢罷其田畆牛具令趙善俊盡數拘收給付歸正人
請佃及募人租種　八月庚子新度支朱儋言經總制
錢頃自諸州通判專一拘收歳入至一千七百二十五
萬緡繼命知通同掌而歳虧二百三十萬緡故曩者版
曹奏陳專属通判其後又因臣僚劄子乞委守臣於是
有知通同共拘催分授酬賞之制夫州郡錢物常患為
守者侵欺經制錢分𨽻之數而多收係省以供妄費今
使知通同掌則通判愈不得而誰何乞仍舊委之通判
而守臣不預從之既而戸書楊倓言若令通判拘催切
恐守臣不能恊力乞照乾道二年指揮令知通同共任
責分賞從之　辛丑臣僚言州縣被差執役者率中下
之戸産業微薄一為保正鮮不破家壊産昔之所管者
不過煙火盗賊而已今乃至於承文引督租賦焉昔之
所勞者不過橋梁道路而已今乃至於備修造供役使
焉方其始參也饋諸吏則謂之辭役錢知縣迎送僦夫
腳則謂之地理錢節朔參賀則謂之節料錢官貟下鄉
則謂之過都錢月認醋額則謂之醋息錢復有所謂承
差人專一承受差使又有所謂傳帖人各在諸㕔白直
實不曾承傳文帖亦令就例而占破伏望申嚴州縣今
後如敢令保正副出備上件名色錢物官貟坐以贜私
公吏重行决配如充役之家不願親身秪應止許僱承
差人一名餘所謂傳帖之類並行住罷從之　壬子浙
東提舉鄭良嗣言收糴常平尚少錢五萬三千二十餘
貫詔禮部紐計度牒給降　乙卯上謂輔臣曰昨因檢
唐書李吉甫傳見栖筠為常州刺史適值洊飢俊渠厮
江流境内遂豐稔不知江流逺近可令浙漕及常州考
求古迹以聞　癸亥兵部侍即黃鈞論知人善任使當
察其人而取之量其材而用之上曰朕以無心處之無
心則明無心則不偏無心則不私　甲子著作佐即丁
時𤼵奏人君須平時奉天得天助然後可以立大事上
曰朕曉夕念此所謂丘之禱久矣時𤼵奏近來多竭民
力以事不急陛下當恤民以固本上曰朕非特要建功
業如漢文景蠲天下租賦事亦將次第施行　是月四
川水灾命賑之　九月庚午上曰自秋以來多隂雨今
已十日晴矣正當收穫歳事可保朕蚤莫精心祈晴天
意可見　壬申上曰近時民俗多尚奢侈纔遇豐年稍
遂從容則華飾門户鮮麗衣服促婚嫁厚裝奩惟恐奢
華之不至甚非所宜今年逺近豐登趂此秋成欲使民
間各務儲積以為優久之計將來宜降詔戒諭仍趂時
廣種二麥以備水旱之用　是月定江西四監鐵錢額
毎歳共鑄三十萬貫江州廣寧監興國軍富民監各一
十萬貫臨江軍豐餘監撫州裕國監各五萬貫　命虞
允文宣撫四川授少保武安軍節度使仍降度牒三千
道及銀㑹中半一百萬貫付本司上用李綱故事御正
衙親酌巵酒賜之俾即殿門乘馬持節而出都人以為
榮始期以某日㑹于河南既而上宻詔趣師期允文奏
軍須未備上寖不樂明年上遣二介持御札賜之戒以
面付介至而允文薨數日矣其子不敢啓不知何言也
　冬十一月丙寅朔　是月詔官田除两淮京西路不
行出賣應諸路沒官田産屋宇并營田並措置出賣以
戸部左曹郎官主之諸路委常平司其錢赴左藏南庫
令置庫眼樁管　臣僚言在法光祿大夫節度使已上
即合定諡議於太常覆於考功茍其人行應諡法而下
無異詞則以上於朝廷而行焉紹興間以守臣悍禦臨
難不屈死節昭著而其官品或未該定諡於是有特許
賜諡指揮故以定諡者給敕而以賜諡者給告近來請
諡之家却有官品合該定諡並縁紹興指揮輙經朝廷
陳乞賜諡不議於太常不覆於考功獨舎人命詞行下
是太常考功二職俱廢而美諡乃可以幸得也此則法
令之相戾者也大凡命詞給告皆三省官奉制宣行列
名於其後今特恩賜諡禮命優重冠王言於其首而宰
相參政給舎並不入衘獨吏部長貳考功即官於後押
字殊不類告甚非所以尊王命嚴國家也况舎人掌詞
命之官猶不入衘而賜諡初不議於考功乃亦押字理
有未安此則制度之可疑者也望今後定諡賜諡一遵
舊典至於告命之制亦乞令禮官詞臣考尋舊章詳議
續中書後省禮部太常寺議上今後若有官品合該定
諡即仰其家經朝廷陳乞下有司遵依定諡條法議諡
給敕施行如係守臣守禦臨難不屈死節昭著并應得
藴德丘園聲聞顯著條法指揮陳乞賜諡之人或奉特
㫖賜諡者即依紹興三年指揮命詞給告施行從之
十有二月戊申詔諸路職田已降指揮與免拘借尚慮
循習額外收斂自今正理正色仍不得過數多取違戾
令提刑按劾從臣僚之請也　是冬莫濛充賀正使正
月三日敵廷錫宴前後循例無違者濛獨毅然以本朝
國忌不敢簮花聽樂為辭争辨久之伴使為見濛堅執
不回遂為白金主午後始從其請就館賜食　是歳劉
珙免䘮復除湖南過闕見上言曰人君能得天下之心
然後可以立天下之事能循天下之理然後可以得天
下之心然非至誠虛已兼聽並觀在我者空洞清明而
無一毫物欲之蔽亦未有能循天下之理者也因引其
意以傅時事言甚切至上加勞再三
癸巳乾道九年春正月壬午詔曰夫部刺史之官所以
周行郡國班宣風化總方略而一統類者也今則不然
守土之官出於其部時爾監司之任最為近而易察者
也而求其凌厲風節建立事功疾惡如讎奉公不撓者
盖菫菫而有焉甚則朋比苟且訖無舉奏民瘼不聞於
上上意不孚於下朕何望焉繼自今其悉乃心毋冒于
憲凡在厥位明體朕懐　是月以王之竒知揚州兼淮
南安撫使　中書門下言福建塩貨自來止是州軍分
立綱數自行般運出賣以辦歳計近改為鈔法聽從客
販訪聞州郡縁住般賣却致支用不足切慮敷擾以為
民害詔罷鈔法諸州軍綱塩並依舊分撥官般官賣所
有本司元借本錢一十萬貫並已賣到鈔靣錢一十九
萬貫并續賣鈔面錢並拘收赴左藏庫交納　起居舎
人留正言所修記注自紹興十五年以後至目即多有
未修月分久之文字散失所得疎略愈見難以修纂乞
令二史將即日承受諸處闗牒施行政事并臣下所得
聖語隨月編纂仍將紹興十五年以後未修月分併修
一月並於次月上旬送付史官隨具已修月分奏聞從
之　閏正月丁酉進呈鄂州都統制吳挺奏前任人秦
琪既改空印白紙五十幅以行上曰恐異時妄有所用
可便追取挺又奏琪冒請合開落馬四百餘匹草料及
朝廷降錢修造軍噐皆不堅利所降錢琪輙營運自私
今已立式製造上曰軍噐不葺錢乃自私秦琪不可不
治并行下吳挺勒合干人仔細開具着落聞奏正名定
罪庶彼無詞　己亥進呈馬軍司陞差統領官張遇為
統制梁克家等奏比張遇赴都堂審察見其人衰老庸
謬上曰統制官不敢苟任異時大帥皆於此乎選使其
有謀老固無妨老且謬則無所用　庚子進呈諸州軍
揀𤼵禁兵分番赴忠銳軍教閲其至者雖有衣甲軍噐
而歸者往往無有乞行下州軍修葺增添梁克家奏非
特諸州為然近吳挺所申鄂州軍亦如此恐三衙江上
諸軍亦有軍噐損壊不葺處理合㸃檢上曰須不測差
人諸軍閲視則無得而隐此事誠不細克家奏步司統
制官王世雄交割之初見甲皮多斷爛弓弩箭脱壊恐
出入有誤使用亦嘗與臣等言之上曰世雄乃能留意
職事亦可喜　庚戌宰執進呈先得㫖臨安府既有路
分都監一貟而平江府又有一貟何也可并路分鈐轄
貟數契勘創始之由至是梁克家奏初皆因特添差後
遂因仍作闕上曰可盡刷諸路所增數見任人許終滿
後不再差　丁巳進呈敕令所條目内一項正月一日
皇帝御大慶殿受文武百僚朝賀内奏祥瑞表并讀表
一貟差執政官又一項奏雲物祥瑞請付史舘太史令
一貟差本職官上曰此等事皆文具不須立法可盡刪
去梁克家奏聖訓如此使後世知聖時不言祥瑞豈非
盛德之事哉　戊午太子詹事李彦頴劄子奏竊以皇
太子在東宮唯講學一事足以增益見聞養成道德臣
自庚寅歳入侍王邸以及升儲既更四載才講尚書終
篇今進講周易始三之一大抵非三四年不能竟一經
恭聞真宗皇帝在東宮日講尚書至七八遍禮記等書
亦皆數四祖宗之聖雖得於生知亦講學不倦是以聖
而益聖巍巍如此今宮僚粗備得遇上堂除講讀官外
餘官不過陪侍坐席須㬰而退故臣欲以庶子或諭德
一貟兼講官於春秋二禮令添講一經詔令庶子諭德
輪講禮記　辛酉幸玉津園宴射　二月己巳上曰前
日内閲忠鋭軍射藝甚可觀此本諸州烏合士卒訓練
有方遂成紀律誠為難事主兵官當議推賞　辛未勘
㑹已降指揮令諸路監司各限十日條具不便於民事
件奏來所有奏到文狀詔令左右看詳　戊寅宰執内
殿奏事因論及古之朋黨上曰朕嘗思之朋黨不難破
不必問其人但是是非非惟理之所在而已梁克家奏
實如聖訓　三月乙巳侍御史蘇嶠奏伏覩闗報廣南
提舉官廖顒劄子廣州都塩倉有積下支不盡塩本銀
計錢十一萬一千四百五十四貫文又㸃檢得本路諸
州府逐年拘催常平諸色窠名錢物内有見在寛剰錢
五萬貫欲行起𤼵少助朝廷經費奉㫖依並令赴南庫
送納者臣竊謂陛下即位以來屢郤羡餘之獻故近年
監司州縣稍知遵守此盛德之事而小人急於自進時
以一二嘗試朝廷只縁乾道七年提舉官章潭獻錢二
十萬貫以此特轉一官不及期年擢為廣西運判廖顒
實繼其後故到官未幾便為此舉其為愚㺯朝廷莫此
為甚訪聞此錢並係塩本錢潭到任時尚有三四十萬
緡皆是前官累政儲積不敢妄用潭取其半以獻今顒
所獻止十一萬緡已是竭澤所餘無幾後人何以為繼
異時課額不登誰將任其咎者欲望特降睿㫖卻而不
受即以此錢付之本司依舊充塩本内常平寛剰錢亦
乞樁留本路為水旱賑貸之備詔從之
　(臣留正等曰羡餘之弊上欺人主下蠧生民非難知/者而小人屢敢以是進豈非謂利之可動人與記曰)
　(與其有聚斂之臣寧有盗臣此謂國不以利為利以/義為利也孟軻曰亦有仁義而已矣何必曰利陸贄)
　(曰理天下者以義為本以利為末以人為本以財為/末誠使義利之説明於上則奸㒺之徒何自乗間耶)
　(不壽皇諭臣僚捐利之請却樁積寛剰之獻而/  受所以正君德清化原而警吏治者全矣)
　丙辰給事中林機經筵講禹貢畢奏云臣觀孔子謂
禹吾無間然矣菲飲食而致孝乎鬼神惡衣服而致美
乎黻冕卑宮室而盡力乎溝洫言其克勤于邦克儉于
家者如此觀禹貢立為經常之制亦其勤儉之德有以
先之故此篇之末言咸則三壤成賦中邦而繼之以祗
台德先不距朕行盖有深意後世之君窮奢極侈若漢
武帝常賦之外至於筭及緡錢舟車所宜深戒常以大
禹勤儉之德為懐治效不難到也上曰人主苟有貪心
何所不至　是春以王楫李大正並為提㸃坑冶鑄錢
饒贑州置司江東淮南两浙潼川利州路分𨽻饒州司
江西湖廣福建分𨽻贑州司除潼川府𨽻路坑冶銅寶
係逐路轉運司拘催𤼵納鑄錢司外依舊以江淮荆浙
福建廣南路提㸃坑冶鑄錢司為名两司行移連衘按
察　夏四月庚午上宣諭曰忠武軍已内教人材少壯
不减殿前司諸軍武藝亦習熟梁克家曰人無南北惟
教習而用之如何耳上曰然　乙亥樞宻院勘㑹已降
指揮乞囬兩浙路禁軍土軍弓手竊慮州縣循習舊弊
差使諸般窠役遂致武藝因而廢惰理宜措置已降指
揮禁軍令帥司土軍弓手令提刑司行下諸州軍將𤼵
回并見在人禁軍責守臣并本路訓練兵官土軍弓手
令守臣名籍定人數姓名不得亂有差使窠名禁軍仍
許逐州諳曉軍務兵將官一貟土軍弓手仍委廵尉並
專一訓練教閲以備不測差官前去按閲如武藝精強
即與陞擢弛慢不職當職官並取㫖重作施行　己丑
起居舎人趙粹中劄子奏竊見祖宗盛時儲養邊帥之
才所以料敵制勝罕有敗闕欲望聖慈詔宰執侍從歳
舉可充帥任者各一人其被舉者令赴都堂審察如委
可任籍定姓名聞奏差充邊方帥司及都統司属官或
倅貳以儲其材俟任滿日或陞之機幕謀議入為寺監
即曹出為監司邊郡俾之習熟邊圉利害他時邊帥有
闕即於數内選擢其資歴稍髙入為卿監侍坐遇有邊
事以備詢訪如祖宗時仍乞嚴詔丁寧詳擇其人勿詢
私請如有顯效亦當推薦賢之賞如此十年之後帥臣
不勝用矣上曰帥才自是難得卿此論甚好若然則不
待十年得人多矣　五月壬辰朔日有食之　癸巳進
呈龔茂良奏馬驛利害并及買象事梁克家等奏樞宻
院見差使臣趙璧往邕州催買上曰郊祀大禮初不繫
此有亦可無亦可其差去使臣可令唤回　己未進呈
左廸功郎朱熹辭免召命乞差嶽廟一次梁克家奏朱
熹慱學有守而安於静退屢召不起執政俱稱之或曰
熹學問淹該但泥於所守差少通耳上曰士夫雖該慱
然亦須諳練疎通如朕在潜邸但知讀書為文及即位
以來今十餘年諳歴物情世故豈止讀書為文所能該
貫雖慱學要須為有用乃可朱熹今以疾辭然安貧樂
道廉退可嘉可特與改合入官主管台州崇道觀　是
月皇太子免尹臨安　洪吉饒信等五郡水灾命賑之
　六月己巳臣僚上言近年州郡例皆窮匱不能支吾
原其凋敝之因有㨂汰之軍士有添差之冗貟有指價
和糴米之備償有綱運水腳錢之糜費有打造歳計之
鐡甲有抛買非泛之軍噐有建造寨屋之陪貼有收買
竹木之科敷有起𤼵揀中廂禁土軍弓手之用度有教
閲民兵保甲之支費郵傳交馳使者旁午是數十者皆
州郡之蠧所以致闕乏之繇也陛下灼見其弊十已除
去七八惟是揀汰軍人并離軍人及歸正添差不釐務
州郡甚以為苦日增月添無有窮已則賦所入有限而
增添之費無窮欲望特降指揮下吏兵部三衙在外諸
軍都統總領司凡揀汰軍人并離軍使臣諸色添差不
釐務人各相照應自來立定人數貟闕不得過數差注
分撥令共理之臣得以留意收養詔從之　詔令諸路
監司郡守不得非法聚斂並縁申請妄進羡違者重寘
典憲令御史臺覺察　是月置蘄州蘄春鐵錢監歳以
十萬貫為額仍减舒州同安監歳額一十萬貫　秋七
月庚子進呈江西轉運司申到一路州縣自六月十二
日至十九日連日大雨早禾徑可成熟又奏淮南路申
雨澤霑足上曰朕與卿等尤當上下交修以荅天貺又
進呈郭剛元居實報敵境旱久大無麥禾泗州東平府
雄州蝗生河以北飢饉流徙尤甚是日浙東江西两淮
等路申雨澤霑洽秋成可必上曰淮水一葦可航而南
北之異如此梁克家奏脩德為暴之應昭昭不誣上曰
朕與卿益當交修庶政以荅天意　是月䕶聖歩軍統
制王世雄改除上曰此軍統制官乃儲大帥之地不可
不遴選其人　八月癸酉内批龍雲陳師亮添差梁克
家等奏於指揮有碍上曰卿等如此守法極好上又曰
僥倖之門盖在上者多自啓之故人生覬覦心漢畫一
之法貴在能守　是月詔興水利　九月辛卯朔　是
月進呈中興㑹要太上今上玉牒　台州饑命賑之
冬十月甲子臣僚言伏見浙東諸郡今歳例有旱傷如
温台二州自來每遇不稔全藉轉海般運浙西米斛粗
能贍給訪聞浙西平江秀州管下邊海諸縣自來凡有
他郡客人般運米斛例不放令出海前去是以糴販者
稀少荒歉之處為害甚大欲望特降指揮下两浙轉運
司并平江府秀州嚴行禁戢仍令重立賞榜許人陳告
如有違犯將官貟奏劾公吏斷配施行若其他有似此
遏糴去處亦乞令轉運司行下禁戢詔從之　乙酉臣
僚上言臣聞救菑者聖王之所不免責實者荒政之所
尤急伏見今夏以來浙東諸郡告旱者衆至於江西間
有荒歉田野之間稍以艱食為慮陛下深軫淵𠂻舉行
荒政仁惠之德㒺不是孚然臣毎見自來州郡或水旱
往往有所諱言雖有奏陳亦未必能盡其實遂至下之
疾苦壅於上聞上之德意抑於下究此大患也盖諱言
水旱者慮朝廷之罪其失政也不盡其實者慮州用之
缺而不繼也属縣申請至於取問者有之必欲其不問
而後已民間告訴抑令伏熟者有之必欲其無所陳而
後已欺天㒺上其罪可勝言哉欲乞聖慈申嚴行下凡
有旱傷去處必須從實檢放不得亂有沮抑致干和氣
仍乞令逐路常平提舉官躬親廵歴同帥漕之臣覺察
按劾以聞庶幾民被實惠詔従之　是月梁充家罷相
出知建寧府從所請也　以曾懐為左丞相張説知樞
宻院事鄭聞參知政事沈夏卿同知樞宻院事尋以姚
憲簽書樞宻院事　十有一月庚寅朔日有食之　陳
升卿賜出身除監察御史　戊戌郊詔以明年正月朔
為淳熙元年初詔改元純熙尋以取法淳化雍熙為義
改元淳熙　辛亥臣僚言訪聞今歳旱傷非特浙東被
害如江西諸州例皆闕雨禾稻不收而贑吉二州尤甚
江東之太平廣德淮西之無為軍和州多是先被水患
繼之以旱自今民以艱食其間州郡或有諱言境内灾
傷不即申陳致失檢放條限或有雖曾申聞措置賑濟
事件朝廷未與行下切縁救荒之政譬如拯溺救焚勢
不可緩今欲從朝廷專委逐路提舉官自行廵歴灾傷
去處如委係失收不曾檢放或减放不實者仰將今年
苖米依合减分數權行倚閣令候來年秋熟帶納其有
和糴米斛抛降馬料及諸色科買並權與住罷一年應
合賑糶賑濟去處許提舉官將一路見管常平義倉米
通融撥借應副其有諸州已條畫到措置賑濟事件朝
廷速降指揮庶幾官吏便可奉行百姓早被實惠詔從
之　漢州什邡縣楊村進士陳敏政家特賜旌表門閭
自敏政髙祖母王氏遺訓至今五世同居並以孝友信
義著聞本州以其事來上故有是命王氏年十八歸于
陳歳餘夫卒守志不嫁在家事舅姑盡孝教子及孫皆
篤學有聞節操行義著於宗族鄉閭鄉人不敢以其氏
呼之皆呼之曰堂前猶私家呼其母張商英為之傳云
　十有二月庚午先是十一月庚子曾懐等奏郊祀禮
成普天同慶自原廟行禮隂雲閣雨既謁清廟瑞雪應
期未明而霽以至青城宿齋圓丘蕆事天氣澄爽此皆
聖德昭著故髙穹降格靈貺如此上曰如卿等所言然
君臣之間正當修飭以荅天貺可也是日進呈次上曰
臘雪應期二麥正仰此曾懐奏近得四方書問皆云冬
至郊祀禮成瑞雪應期以為殊慶可見四方氣候皆同
今又得雪此乃陛下勤政願治聖慮頃刻未嘗不在民
天地報貺盖有自也上曰丘之禱久矣聖人之意以謂
脩已貴有常固非臨時所能祈禱也　乙亥新知欽州
鄭人傑欲乞於所在差兵級二十人逐州交替起𤼵前
去之任上曰此雖小事恐其他援例不許
　(臣留正等曰天下之事皆當謹其微也况賜予者人/情争趍之始以為小而輕予其一牽援不已僥倖必)
　(多兵級二十人事甚小也夀皇恐其他援例卻之防/微杜漸若是其嚴則夫祿秩爵命有大於此而法令)
　(所不許者寧復啓之乎/此其為後世訓也至矣)
　是月廣西塩復官賣法從帥臣范成大之請也二廣
塩法自靖康間行官般官賣法至紹興八年後因臣僚
言其為利甚博遂改行鈔法節次更廢不一至乾道六
年逐司互有申陳遂自八年詔令两路通販官鈔九十
萬貫同認歳額然實於西路歳計不便遂詔廣西塩住
行鈔法撥還運司均與諸州官般官賣以充歳計　是
歳减紹興府嚴處州丁絹額　黎州蠻犯邊
　宋史全文卷二十五下
欽定四庫全書
　宋史全文卷二十六上
　　宋孝宗五
甲午淳熈元年春正月庚子上宣示文字一紙云蔡洸
具到衢州守臣并本路監司措置㑹子申繳文歴比他
州稽緩守臣可恕所專責者監司其提刑趙彦端特降
兩官曽懷奏賞信罰必要當如此上曰有功不賞有罪
不誅雖唐虞猶不能化天下也　己酉詔已降指揮令
殿前司主帥於二月内就茅灘合教諸軍訪聞舊來每
遇大閱主帥例設酒食如待客之禮可專劄下王友直毋
得循習務令軍容整肅　庚戌進呈安南事上曰安南
入貢禮意可嘉可令有司討論賜國名典故以聞　二
月戊午朔進呈江西安撫司申撿凖紹興三十年七月
九日指揮將諸路禁軍以十分為率取五分專一教習
弓弩手帥司每嵗春秋選差將官前去諸州教閱縁乾
道新法按閱條内不曽修立詔令諸路帥司遵依元降
指揮施行仍令敕令所修立成法上曰諸路㨂中禁軍
土軍弓手須常令教閱責在守臣如有違戾當坐其罪
　辛酉詔平江府將魏夀卿見存家産抄估補填所侵
盗官錢以臣僚言夀卿知無為軍巢縣移易大軍錢二
萬二千餘貫入已故有是命　庚午進呈差曹冠充㳂
海制置司幹官時冠差遣屢經繳駁上頗憐之朝廷欲
以㳂海制置司幹當使臣闕一員改作文臣幹辦公事
處冠上曰此却不可古者為官擇人未嘗為人擇官今
乃因冠而改窠闕近於為人擇官也可别尋闕次處之
　庚辰詔州郡循習舊弊巧作名色饋送及虚破兵卒
以接送為名多借請受并假官權攝支請供給之類又
聞諸司與列郡胥吏牙校月有借請蠧財困民致令歸
正揀汰之人拖下請給仰諸路監司帥臣覺察　是月
賜交趾國名安南李天祚加封南平國王　三月辛夘
召步軍司中軍弩手射射鐵垜簾赴内教　庚戌臣僚
言用人之弊一曰上下之分未嚴二曰義利之說未明
何謂上下之分未嚴夫任賢使能人主之柄助人主進
賢退不肖大臣之職近世一官或闕自衒者紛至始則
悉力以求之不則設計以取之示以好惡而莫肯退聴
限以資格而取求不已未聞朝廷有所懲戒也何謂義
利之說未明居官司職義也背公營私利也今中外求
官者惟計職務之繁簡廩稍之厚薄既得之則指日而
望遷援例而欲速公家之事未嘗為旬月計也願明詔
大臣深思致弊之由共圖革弊之術使士風稍振百官
奉職從之　是月進呈浙西帥憲司保明進士施浦等
各出米五千石賑濟欲遵格補官上曰朕不鬻爵以清
入仕之源今以賑濟補官却是為百姓　初祖宗因唐
舊分别流品不相混淆故有出身無出身及進士上三
名賢良方正曽任館閣省府之類遷轉皆不同犯贜及
流外納粟尤不使汙士流葢不待分左右也元豐官制
行始一之然猶有一官而分左右者徒以少優進士出
身而已至元祐中遂自金紫光禄大夫至承務郎皆以
有出身無出身分左右至犯贜則併去左右字論者尤
以為當紹聖以後復去之紹興初方務行元祐故事故
左右之制亦復行至是有趙善俊者建言以為本范純
仁偏蔽之論請復省去從之　是春言者論淮南安撫
使王之竒好為大言備位無補欲為脫身之計遂請分
閫之行淮上荒殘之餘首建招誘耕鑿荒田多請官錢
空名綾紙而去所招之人間以妄包已墾熟田計為頃
畆以補官者遂罷之之竒既罷淮南復分為東西路
夏四月宗正寺請訓宗室名翼祖下廣字子連繼字太
祖下與字子連孟字太宗下必字子連艮字親賢宅多
字子連自字棣華宅茂字子連中字魏王下時字子連
若字　詔舉制科略曰昔我仁祖臨御親選天下十有
五人崇論宏議載在方冊慶歴嘉祐之治上叅唐虞下
軼商周何其盛哉　五月丙申進呈臣僚劄子陳請伏
見六部及諸寺監官同共計論勘當文字多是不曽聚
議取辦臨時遂致考究未盡供報稽緩乞今後令所轄
所𨽻官司㑹議供申上曰此用西漢故事甚為得體便
可施行　己亥簽書葉衡言兵權繫於將帥民命宅於
牧守二者之患每在數易望自今精加選擇使材稱其
職然後力行守乆任之說以破數易之害從之　甲寅
著作郎木待問奏士大夫氣節不立惟在陛下涵養作
成如奔競之習最壞氣節不可不革上曰當如卿言必
見之賞罰使之懲戒　六月丙辰朔詔王友直吴挺持
身甚亷治軍有律凡所統馭宿弊頓除可並與建節鉞
武功大夫榮州刺史提舉台州崇道觀秦琪身任帥臣
蠧壞軍政專事阿附貪墨無厭可責授舒州團練副使
漳州安置　戊午詔累降指揮已有差遣人不得干求
換易比來約束寖弛日益奔競今後似此之人可依已
降指揮三省具名聞奏當議降黜其已授差遣人朝辭
訖限半月出門　己夘詔知漢州王沂主管崇道觀晁
公退各降一官􁀙州編管張松移南恩州沂等薦舉䕫
路鈐轄陳彦充將帥任使至是宻院審察彦别無可採
故也　是月詔議祫饗東嚮之位初吏部侍郎趙粹中
言謹考前代七廟異宫祫饗則太祖東嚮乃者紹興五
年董弅建議乞正藝祖東嚮之尊謂太廟世數已備而
藝祖猶居第四室乞遵典禮正廟制遇祫饗則東嚮得
㫖下侍從臺諌集議既而王普復有請當時集議如孫
近李光折彦質劉大中廖剛晏敦復王俁劉寧止胡交
修梁汝嘉張致逺朱震任申先何殻楊晨莊必强李弼
直皆以其議悉合於禮時臣叔父渙任將作監丞因陛
對奏陳甚力據引詩禮正文乞酌漢太公立廟萬年南
頓君立廟章陵故事别建一廟安奉僖順翼宣四祖禘
祫烝嘗並行特祀而太祖皇帝神主自宜正位東嚮則
受命之主不屈其尊逺祖神靈永有常祀光堯皇帝深
以為然即擢董弅為侍從叔父渙為御史是時趙霈為
諌議大夫以議不已出倡邪說以害正論而欲祫饗虚
東嚮今若稽之六經典禮三代之制度定藝祖為受命
之祖則三年一祫當奉藝祖東嚮始尊開基創業之祖
其太廟常饗則奉藝祖居第一室永為不祧之祖若漢
之髙祖其次奉太宗居第二室水為不祧之宗若周之
武王若僖順翼宣親盡而祧别議遷祔之所則臣亦嘗
考之祔於徳明興聖之廟唐制也立太公南頓君别廟
漢制也前日王普既用徳明興聖之說而欲祔於景靈
宫天興殿朱震亦乞藏於夾室今若别建一廟為四祖
之廟或祔天興殿或秪藏太廟西夾室每遇祫饗則四
祖就夾室之前别設一幄而太祖東嚮皆不相妨庶得
聖朝廟制盡合典禮詔禮部太常寺討論　右丞相曽
懷罷　秋七月内降詔曰朕惟天下治亂繫乎風俗之
媺惡風俗媺惡繫乎士夫之好尚葢士夫者風俗之表
而天下所賴以治者也故上有禮義亷恥之風則下有
忠厚純一之行上有險怪媮薄之習則下有乖争陵犯
之變朕嘗戢奸貪黜浮靡躬節儉以示天下而歴紀逾
乆治效未進意在位者未能率徳改行以厚風俗故亷
士失職貪夫長利將何以助朕興化致理無愧於古虖
部使者郡守其為朕察郡邑亷吏來上朕將甄奬待以
不次其或持禄養交崇飾虚譽應詔不以實使積行之
君子壅於上聞時汝之辜必罰無貸　甲午進呈檢放
過乾道九年災傷倚閣錢物浙東路自淳熈兀年為始
作三年𢃄納江東路候豐熟作兩年𢃄納江西路即不
曽據州軍報到災傷数上曰既是災傷若與倚閣稅賦
亦無從出可並與蠲放如有已納数目與理充一年合
納之數　丁酉詔諸路州縣市令司日下並罷官司及
在任官收買物色並依民間市價支錢不得科抑減尅
如違以違制論許民户越訴　癸夘中書門下省奏關
外四川沿邊諸路及金州上津皆有歸正等人詔令四
川安撫制置司行下都統司將上件歸正等人常切存
撫毋令失所　甲辰詔沿江被水之家令守臣胡與可
躬親巡門相視既而相視到被水貧乏之家六百三十
有八詔令左藏南庫每家支錢五貫文仍許於沿江白
地二百畆内依元來丈尺指射葢屋居止量入白地租
錢　戊申江東提舉潘甸言被㫖所部州縣措置修築
濬治陂塘今已畢工計九州軍四十三縣共修治陂塘
溝堰凡二萬二千四百五十一所可灌溉田四萬四千
二百四十二頃有竒詔劄下諸路依此逐一開具以聞
　是月曽懷復相先是臺臣詹亢宗李棠論李杓王宗
已因中懷懷遂求退且乞辨明誣謗續棘寺根究無實
乃貶責亢宗及棠而復相懷續言者又論參政姚憲與
亢宗等通謀䧟懷以求傾奪其相位乃罷憲尋責南康
軍居住　八月庚辰上曰宻院差除切須公當如親舊
有乞差遣者須分明具出資格合入差遣將上待朕處
置庶免人言　壬午上諭宰執曰朕進用人才初不因
其薦引之人而為之去留惟其當而已若薦者偶以罪
去被薦者相與為奸則當併逐若初不阿附而有才能
當依舊用之楊倓奏陛下聖訓誠為至當上又曰鯀之
為人初不害禹之成功倓又奏陛下聖訓及此誠堯舜
之用心矣
　(臣留正等曰聖主之用人也猶工師之用木長短大/小各隨其才而器之惟至於朽折敗腐者而後置之)
　(不可用之域其人果賢也吾用之果非賢也吾去之/是用人之道也不觀其人之賢否而視其薦者之去)
　(留是教天下之士使為黨也驩兠之薦共工皆斥之/可也四岳之薦鯀四岳豈鯀之黨哉君子以道相同)
　(衆人以利相從然則其有黨者必非君子也然世之/病君子者必為黨之一說何者不如是不足以惑人)
　(主而盡逐天下之異已故也聖訓及此固已/深燭君子小人之情偽天下之福孰大於是)
　九月戊子宰執奏事畢上顧謂曽懷等曰前日詣徳
夀宫太上飲酒樂甚太上年將七十而步履飲食如壯
年時每侍太上行苑囿間登降皆不假扶掖朕見太上
夀康如此喜固不可言及回顧皇太子仕側時和嵗豐
中外無事人情熈熈三世同此安榮其樂有不可形容
者懷等奏此皆陛下聖徳聖孝昭格天地有以致之
庚寅詔行其職事釐務官自今任滿非擢用者並依資
格更迭補外　壬辰詔江西湖南路累經災傷所有上
供米斛逐年已行減放外今年雖是豐熟尚慮民力未
甦所有第四第五等人户合納淳熈元年秋苖特與蠲
放一半如州縣輙敢違戾拘催許人户越訴及不得容
縱人吏作弊將第三等以上稱第四等以下人户減免
並令監司覺察按劾聞奏　乙未進呈淮東安撫司申
商進等私攬戚三等銀過淮北分與北搉場牙家事𤼵
有銀牌天使走馬到泗州徑入獄審問陳二及攝同知
趙徳温并一管軍千户對問上曰彼能如此甚是楊倓
奏金主本無他但其臣下有妄生事上曰然切不可以
此為喜於理固當安静然非我君臣之志也可以此意
宣諭三省
　(臣留正等曰戰國之時齊居山東事秦最謹不見兵/革之禍然而不免於亡者侍秦之不我病也諸葛亮)
　(之在蜀无一嵗而不出師所以保國之道其在於斯/故夫有急則坐薪嘗瞻以為憂无事則翫細娛而忘)
　(天下之大患為國逺慮者豈如是乎昔者慶歴盛時/契丹既守和好夏國亦受封冊韓琦建言謂當此之)
　(時便謂太平无事則後必有大憂又況大統之未一/大恥之未雪其可一日而少忘於此歟然則不以夷)
　(狄之懷為安而常慮天下之危聖謨洋/洋非天下之至明其孰能與於此哉)
　新知隨州蔡戡奏論唐太宗貞觀諌録上曰從諌正
是太宗所長此書置之座右可為規鑒　丁未詔張薦
不合輙受賄賂追三官勒停彬州居住右武大夫果州
團練使李川不合私通饋遺降授武功大夫吉州刺史
右武大夫楚州團練使王公述輙以財請求軍職降授
武功大夫貴州刺史放罷左武大夫貴州刺史宋受降
授右武大夫修武郎閤門祗候劉士良降授保義郎並
放罷内張薦係武經大夫文州刺史特於遥郡階官上
追三官　是月曽覿開府儀同三司　幸玉津園宴射
　冬十月壬戌詔自今違法賣易恩澤及薦舉授賂之
人因事敗露有司定罪外更取特㫖重作行遣　戊辰
詔紹興府今年合起發上供苗米四萬三千五百石特
與蠲放以守臣張宗元言諸縣旱傷故也　十一月甲
申朔日有食之　丙戌簽書樞宻院事楊倓劄子奏近
因奏事論及時政伏蒙宣諭朕嘗訓戒士大夫曰待敵
當用詭道在朝當用誠實百餘年來嘗患戎狄强而中
國弱正縁反是待敵既無竒䇿動則為虜所窺在朝以
術數相傾以躁競取進風俗之弊當捄正之仰惟聖謨
嘉言切中時宜臣備位樞臣躬受玉音欲望宣付史館
詔從之　甲辰以龔茂良叅知政事因奏事畢賜坐上
顧葉衡及茂良曰兩叅政皆公議所與衡等起謝上從
容曰自今諸事不可徇私若鄉曲親戚且未須援引朕
母存公道設有未是處卿等宜力争君臣之間不可事
形迹房杜傳無可書之事葢輔贊彌縫不見於外所以
能然衡曰臯䕫稷契在唐虞之朝其見於後世者都俞
吁咈數語而已茂良曰大臣以道事君遇有不可自當
啓沃豈容使迹見於外　曽懷罷相除職奉祠懷以疾
自請也　以葉衡為右丞相　己酉著作佐郎鄭僑劄
子論祖宗朝每日召見講讀官至仁宗朝始有間日一
講之制上曰自太宗真宗始置侍讀講官於聖學尤為
留意　壬子進呈江西漕臣錢佃等奏興國軍以公使
庫酸敗酒散下通山等三縣抑勒百姓髙價收買臣等
雖已禁止乞嚴行禁約事上諭葉衡龔茂良曰奉行法
令在下不可不嚴事既上聞却當從寛然後各得其宜
今屬郡違戾監司已置不問而乞朝廷嚴行禁約事體
不順遂詔令本路監司開具散酒當職官吏姓名申尚
書省　十二月甲子詔臨安府䀋官縣三鄉旱傷可減
放苗租等六千三百八十石先是本鄉人告旱傷本府
差察推方傑減放止一千六百一十石漕司委凖備差
遣方伯達同本府糧料院錢閱知縣李宗文再同檢視
合放上件詔方傑展二年磨勘　丁夘詔前軍與中軍
各𢃄甲射射争賞内弓箭手以六十步每人射八箭要
及五分親弩手以一百步每人射六箭前軍以十三日
中軍以十四日並射射鐵垜簾赴内教　是月修吏部
七司法叅政龔茂良言官人之道在朝廷則當量人才
以擢用在銓部則宜守成法以差注葢法者一定不易
如規矩權衡不可私以方圓輕重也夫法本無弊而例
實敗之法者公天下而為之者也例則因人而立以壞
天下之公者也昔者之患在於用例破法而比者之患
在於因例立法今吏部七司法者自晏敦復裁定有司
守之以從事可以無弊縁臣僚申明衝改前後不一率
多出私意徇人情向者陛下深知其弊嘗加戒敕毋得
用例破條然有司巧於傅㑹多作條目於是率修立成
法矣臣謂用例破法者其害淺因例立法者其害大宜
詔有司講求本末將新舊法相與叅考舊法非大有所
抵牾者弗可輕去新立條制凡涉寛縱於舊法有違者
一切刋正庶幾國家成法簡易明白可以遵守從之
是嵗淮南復分為東西路　皇子判寧國府魏王愷徙
判明州治二十嵗有惠愛
已未淳熈二年春正月甲申朔　二月癸亥詔泉州左
翼軍去朝廷二千里每事必申宻院殿司恐致失機自
今遇有盗賊竊發一時聴安撫節制　三月己丑進呈
何澹試館職䇿有御筆勾處奏審取旨上出文字一紙
乃録其䇿中所言堂闕歸部亦有未便舊法吏部長貳
得以銓量年老不堪釐務之人今不復有所進退近來
引見選人改官未聞有不許改官者上曰恐所言有可
採者不欲遺之後五日檢照條例將上申嚴舊法令吏
部從實銓量并引見選人改官於進卷内具出舉主所
薦事狀如係捕盗人即詳具所得功賞之因從之　是
月親試舉人賜詹騤以下及第出身有差尋特御射殿
引正奏特奏名按射推賞有差後遂為例　蜀人楊甲
對䇿言恢復之志不堅者二事其一謂妃嬪滿前聖意
幾於惑溺其一謂䇿士之始其及兵者不過一言而已
是以談兵革為諱論兵革為迂也上覽對不悅寘之第
五　是春降㑹子五十萬貫付兩淮收換銅錢　夏四
月壬子朔内殿進呈淮東西兩總領各乞以金銀兌換
㑹子支遣上曰綱運既以㑹子中半入納何故乃爾闕
少葉衡龔茂良奏縁朝廷以金銀換收㑹子椿管不用
金銀價低軍人支請折閱所以思用㑹子上曰何幸得
㑹子重但更思所以闕用之因三日復宣問及此衡奏
户部嵗入一千二百萬其半為㑹子而南庫以金銀換
收者四百餘萬流行於外者纔二百萬安得不少上曰
此是户部之數不知兩總領所分數入納如何兩處且
各以三十萬與之兌換金銀及錢良臣申到民間入納
闕少㑹子并兩淮取換銅錢已支絶㑹子乞再給降上
曰㑹子直如此少茂良奏聞得商旅徃來貿易競用㑹
子一為免商稅二為省脚乘三為不復折閱以此觀之
大叚流通上令應副因宣諭曰卿等子細講究本末思
所以為善後之計　乙夘進呈江西湖南昨得旨以頻
年旱傷第四第五等人户合納秋苗特蠲一半切恐諸
郡支遣不足縁此敷擾及民上曰此是特恩又所争止
十七八九萬斛可並於上供數内除豁仍禁戢不得輙
有敷擾許人户越訴將違戾官吏重作施行　戊辰興
州駐劄御前諸軍都統制呉挺劄子切見四川諸軍近
年以來兵將官差除廢罷雖名為出自宣撫司其實多
自諸司官屬及州縣官造作毁譽推薦中害徃徃罪賞
不當因此兵將官不以職事為意專務奔競交結乞指
揮嚴行戒飭詔令宣撫司常加覺察如有違戾具名申
奏重作施行　五月己丑詔知縣並以三年為任從知
饒州王師愈之奏也
　(臣留正等曰古者吏與民相親官吏布於六卿之中/又何嘗有遷徙更易之勞哉故夫言焉而民聴之令)
　(焉而民從之後世既異於古而又不使之乆任以千/萬人之情偽而聴於一令之耳目雖得賢者為之猶)
　(恐難乎其為力也三年為任則官修/其業民習其教古之意為近之矣)
辛夘宴宰執於澄碧上曰今嵗雨𤾉時若蠶事已畢問
諸處麥已登場米價低平百物俱亷可喜遂汎問中外
事葉衡等各以所聞對上曰自三代而下至于漢唐治
日常少亂日常多何故衡奏正為聖君不常有如周之
八百年所稱極治者成康而已上曰然朕嘗觀無逸篇
見周公為成王歴數商周之君享國乆逺真後世龜鑑
未嘗不以此為戒衡等同奏陛下能以無逸為龜鑑誠
宗廟社稷無窮之福也上又語及君臣相遇之難曰如
陸贄之於唐徳宗不為不遇朕嘗覽奏議喜其忠直次
第見於施行龔茂良奏蘇軾在經筵繳奏陸贄奏議其
表云人臣獻言正如醫者用藥藥須進於醫手方多傳
於古人陸贄不遇徳宗今陛下深喜其書欲推行之是
亦遇也上又汎論用人不可分别黨與須當盡公又曰
朝廷所用止論其人賢否如何不可有黨如唐之牛李
其黨相攻四十餘年不解皆縁主聴不明所以至此文
宗乃言去河北賊易去朝中朋黨難朕嘗笑之為人主
但公是公非何縁為黨衡等同奏文宗優柔不㫁故有
此語陛下聖明英武誠非難事上曰此所謂坐而論道
豈不勝如絲竹管絃皆起謝上又曰朝廷所行事或是
或非自有公議近來士大夫又好唱為清議之說此語
一出切恐相師成風便以趨事赴功者為猥俗以矯激
沽譽者為清髙駸駸不已如東漢激成黨錮之風殆皆
由此深害治體豈可不痛為之戒卿等可書諸紳茂良
奏曰唐末白馬之禍害及縉紳至有清流濁流之說然
惟大中至正之道可以常行上曰朕常日所行乃執其
兩端用其中於民衡等同奏舜之所以治天下者其要
在此　六月癸亥進呈内降李顯忠奏陳乞女夫添差
東南第四副將趙􁅓差遣奉御筆再與前任差遣縁無
添差恩例有礙近降指揮上曰卿等合如此理㑹既礙
指揮則已大凢法度須是上下堅守　乙亥臣寮言用
人之道未有不以久任為說諸路則監司帥守諸軍則
都統統制此尤不可不乆望詔大臣求材預備待其或
闕則取而用之如此則用得其人可久於其任從之
是月定補外𢃄職格從左司諌議簽書之請也邦彦言
陛下憂勤萬務規恢事功然而國勢未强兵威未振民
力未裕財用未豐其故何耶由群臣不力故也望自今
而後中外士夫無功不賞而以侍從恩數待有功之侍
從以宰臣恩數待有功之宰相任侍從宰相無功而退
者並以舊官歸班惟能强國治兵裕民豐財者則賞隨
之而又視其輕重而為差等任侍從而功大與之宰執
恩數可也任宰相而功小與之侍從恩數可也其在外
者雖不曽任侍從宰執而其所立之功可以得侍從或
宰相恩數者亦視其功而與之則天下之士變求進之
心為立事之心而陛下之志遂矣上深然之遂詔自今
宰臣侍從除外任者非有功績並不除職在朝久者特
與轉官其外任人非有勞効亦不除授於是曽逮以權
工侍出知秀州不𢃄職用新制也　罷四川宣撫復制
置使湯邦彦又論四蜀復置宣撫而以應于舊屬場務
悉還軍中又除統制司赴宣司審察外其餘皆俾都統
自差是與其名而奪其實與其名則前日體貎如故奪
其實則前日事勢不存以不存之事勢為如故之體貎
是必上下交惡軍帥不睦不惟無益而又害之矣上亦
納其言於是召沈夏還朝而宣撫司遂罷矣　竄蔣芾
王炎張說芾炎落職說降觀使建昌袁撫州居住以言
者論三臣其始皆言誓死效力以報君父及得權位懷
奸失職深負使令也　秋七月乙未宰臣進呈訖上曰
今中外無事近日時時得雨豐稔可待㑹子通行民間
銅錢日多甚可喜葉衡奏今諸處㑹子甚難得謂宜量
行支降行使上曰未可向來正縁所出數多致有前日
之弊今須少待徐議施行　丁未上宣諭葉衡等買和
仲朕本欲行軍法然其罪在輕率進兵朕觀漢唐以來
將帥被誅皆以逗遛不進或不肯用命今和仲正縁輕
敵冒進誅之却恐將士臨敵退縮俟勘到情犯别議施
行先是上宣諭衡等賈和仲與茶賊戰失利當治其罪
此須商量要歸於當朕非固欲誅之和仲當一小冦乃
失律如此設有大敵當如何不誅恐無以警諸將然誅
一人須要是卿等更熟議　是月彗出西方　八月甲
戌廣西經畧張栻言諸郡賦入甚寡用度不足近年復
行般賣鹽此誠良法然官般之法雖行而諸郡之窘猶
故葢以此路諸州全仰於漕司漕司發鹽使之自運除
本脚之外其息固有限而就其息之中以十分為率漕
收其八諸州僅得其二逐州所得既微是致無力盡行
般運而漕司據已撥之數責八分之息以為寄椿則其
窮匱何時而已幸有僅能般到者髙價抑買豈保其無
欲乞委本司及提刑鄭丙漕臣趙善政公共將一路財
賦通融斟酌為久逺之計既於漕計不乏又使一路州
郡有以支吾見行鹽法不致弊壞從之　是月湯邦彦
使北請河南陵寢之地也　九月辛夘詔楊盧荆南襄
興元金興州依舊分為七路每路文臣一人充安撫使
以治民武臣一人充都總管以治兵　丁酉知荆門軍
黄茂材言唐李靖六花陣法出於武侯甞因陛對畫圖
以進比帥司奉詔令州軍見管民兵以七十五人為一
隊正合李靖兵法遂將本軍義勇民兵分為七軍每軍
旗幟各别色號置造兵器俟今冬躬自教習大陣包小
陣大營包小營隅落鈎連曲折相對可以成六花陣今
來荆南府差將官前來本軍教閱恐只沿習軍中之法
乞將本軍民兵自教兩月却差荆南將官一員閱視從
之　己亥龔茂良李彦頴奏省院各止獨員臣等於擬
除批㫖等事皆不便上曰朕深入思慮以未得其人故
爾遲遲因汎論中外臣僚上曰為宰臣須胷次大乃能
容物茂良奏誠如聖諭坤之六二乃大臣爻其辭云直
方大不習无不利直方之徳須大乃能有容上曰居此
位安可不大彦頴奏後之為輔臣者徃徃先有忌克之
心以故不能容上曰士大夫更歴外職任未見其短纔
居政路便覺有此等病茂良奏書之秦誓曰如有一个
臣㫁㫁猗無他技云云蘇軾為之訓傳謂前一人似房
𤣥齡後一人似李林甫上曰此說極當次日内殿奏事
畢茂良等謝昨日聖訓上曰今士大夫能文者多知道
者少故平時讀書不見於用　庚子詔階成西和鳯州
當職官以下令本路帥漕司於四路在部官同共選辟
并體量見任人委實癃老及不堪倚仗者並申制置司
躬親審量保明申取朝廷指揮其所辟官不許辭避所
有邊賞一節令吏部看詳申尚書省以知成都府權四
川制置使范成大所奏也　甲辰制置范成大言相度
乞下興州都統司如鳯州不測緩急所有應緩一節一
面應機將附近軍馬遣𤼵前去却申制司照㑹從之
是月葉衡罷相以諫官湯邦彦論其奮身寒㣲致位通
顯未聞少有禆益惟務險愎以為身謀也初命知建寧
府言者不已遂罷之　閏九月庚戌詔諸路常平司每
嵗於秋成之際取見所部郡縣豐歉各及幾分如有合
賑米賑給去處即仰納度所用及見管米斛若干或有
闕少合如何措置移運並預期審度施行仍須管於九
月初旬條具聞奏　辛酉浙憲徐本中言近者州郡率
用私意更易官吏不申省部不報監司移郡之邑移邑
之郡或以他官而兼攝或以卑官而任重徃徃辭繁就
簡捨薄從厚請求僥覬惟利是趨易置紛然寖亂舊制
理宜戒飭從之　壬戌詔浙東提舉鹽司體訪浙西提
舉薛元鼎措置印給亭户納鹽手歴式様將合支本錢
盡數秤下支給毋致積壓拖欠先是元鼎印給手歴遍
給亭户令賫歴就秤下支錢至是復令浙東行之　丁
夘詔浙東今嵗間有旱傷州軍仰轉運提舉日下委官
興修水利召募本處闕食人支給錢米因此存濟趂時
修築不得因而科擾　辛未進呈淮南轉運司申濠州
鍾離定縣巡檢耿成令再任上曰祖宗成法惟監司及
沿邊郡守方許再任耿成雖有勞效已經再任不欲以
小官差遣壞祖宗成法因論及國家承平二百年法令
明備講若畫一儻能守之自足為治葢天下本無事庸
人擾之耳　是月賑兩淮饑　冬十月戊寅朔詔浙東
合納内藏庫坊場錢可依自來立定租額　庚辰詔昨
令諸路興修水利以備旱乾今嵗旱傷江東淮東為甚
未委當來如何興修元興修官具析以聞從門下省請
也　丁酉進呈御筆將上臣僚奏具葢王府多字號宗
子係英宗四世孫袒免親乞陞等換官并每月添支錢
米及雇募人等上曰此事須當討論恩數即可與如服
屬豈容輙有陞降　壬寅上諭執政曰李川按劾統制
官解彦詳等不能平賊此甚可喜風俗委靡務為姑息
以徇人情此弊非一日朕每見有能舉職者須與激勵
李川昨曽降官今可與復元官更轉一官　十一月戊
申朔日南至加太上帝后尊號光堯夀聖憲天體道性
仁誠徳經武緯文太上皇帝夀聖齊明廣慈太上皇后
　戊午進呈提㸃坑冶王楫奏刷到本司寛剩錢十萬
貫欲乞進入以禆慶賞之萬一上曰此不可受亦不須
却宜令就本處樁管充製造軍器使用龔茂良奏是舉
不惟可遏獻羡餘之原亦使中外聳然莫測聖意所在
　癸亥臣僚言祖宗時有㑹計録備載天下財賦出入
有帳一州以司法掌之一路以漕屬掌之紹興七年臣
僚有請倣本朝三司之制專舉提舉帳司總天下帳狀
以户部左曹郎官兼之積習既久視為文具乞詔户部
條畫申嚴措置俾天下財賦有所稽考不致失陷從之
　戊辰進呈知静江府張栻奏保伍之設誠戢盜之良
法臣自到官以來講究措置施行於静江境内頗得其
效近復以推於一路乞下有司攷訂斟酌申嚴而行之
上曰張栻頗留意職事可委諸路州軍守臣詳廣西已
行事理措置施行帥憲司常切覺察毋致稽慢　栻尋
又奏本路備邊之郡九而邕管為最重邕之所管輻員
數千里而左右兩江為最重自邕之西北有牂牁大理
羅甸自把而西南有白衣九道安南諸國皆其所當備
者然邕之戌兵不滿千人所恃以為籬落者惟左右兩
江溪洞共八十餘處民兵不下十萬首領世襲人自為
戰如古諸侯民兵之制其去邕管近者餘三百里逺者
近千里所恃以維持撫馭之者惟提舉盗賊都巡檢使
四人各以戌兵百餘為溪洞綱領其職任可謂不輕矣
可不遴選其人謹䕶其土以為南方久逺之蔽乞依大
觀指揮許本司奏辟從之　己巳進呈提舉江東潘甸
提舉淮東葉翥權𤼵遣平江府陳峴具析到修治陂塘
事上曰昨委諸路興修水利以備旱乾今嵗災傷乃不
見有灌溉之利若非當來修築㓕裂即是元申失實内
江東已修去處最多彼傷分數尤甚於是潘甸特降一
官落職葉翥特降兩官陳峴特降一官　甲戌詔大臣
日見賓客有妨治事累有指揮如侍從兩省官三省樞
宻院屬官有職事於聚堂取禀私第除侍從外其餘呼
召取覆等官每日各止許接見一次出榜私第可常切
遵守施行　十二月丁亥詔近來赴朝臣僚於殿門内
輙行私禮朝儀不肅有違條法令閤門覺察彈劾　甲
午行上皇慶夀禮以太上皇帝來年聖夀七十預於立
春日詣徳夀宫行慶夀禮大赦　是月更定强盗􁀙法
詔比舊法増一倍定罪　併左藏南庫封樁庫提領左
藏封樁庫顔度言今相度欲將南上下庫及封樁上下
四庫併為二庫以左藏南庫左藏封樁庫為名將兩處
錢物乞從朝廷各行就便對兌並不用上下二字不須
添置官吏就用各庫官吏合干人等從之遂以左藏南
上庫充左藏封樁庫對兌時内㫖取撥南庫緡錢色目
寖廣龔茂良奏朝奏所急者財用數十年來講究措置
靡有遺餘而有司乃以窘匱不給為言臣因取其籍披
尋本末源流具見積年出入之㮣大抵支費日廣所入
不足以當所出之數至紹興十七年所積盡絶每嵗告
闕不過二百萬緡至二十四年以後闕至三百萬緡而
乾道元年二年闕六百餘萬緡爾後却有増收鹺錢色
目粗可支吾有司失職無以為計專指南庫兌貸給遣
臣復講求南庫起置之因其間經常賦入葢亦無幾而
屬者支費浩瀚約計僅可備二三年之用若繼自今撙
節調度可無倉卒不給之患因條具以聞上感悟　是
嵗江西轉運副使李燾上神哲兩朝續資治通鑑長編
自治平四年三月盡元符三年正月　以王揖為都大
提㸃坑冶其合差官令揖奏辟尋移司饒州嵗鑄以十
五萬為額
丙申淳熈三年春正月戊申朔　二月辛已上御便殿
閱兩浙福建土兵上曰軍士皆好身手教閱甫三數月
事藝已精熟弓弩手自可比殿司之數因諭輔臣曰向
來烏珠南侵陳思恭邀截于平江官軍乃用長槍不能
及敵烏珠遂以輕舸遁韓世忠江上之戰亦然若用弓
弩烏珠必成擒矣今次州郡起𤼵禁軍土軍極整肅茲
又及時遣歸更加激犒他時調𤼵必易集也　三月丙
午朔日有食之隂雲不見　進呈上皇日厯　夏四月
戊寅進呈四川總領所乞再借四路職田租課十年嵗
為錢十二萬貫充揀汰人請給上曰昨借諸路職田尋
已給還四川自當一體豈可再借龔茂良李彦頴奏圭
田所以養亷誠不當借上曰卿等可契勘别撥錢作㨂
汰人請給職田自今嵗便與給還　龔茂良等奏昨已
繳進令侍從臺諌兩省官薦舉監司郡守指揮未審曽
經睿覽否上曰薦舉本欲得人又恐干求請託却長奔
競之風茂良等奏天下事未有無弊雖三代良法久亦
不免於弊今陛下既欲精選監司郡守非薦舉何由知
之上曰若令雜舉則須衆論僉允庶幾近公況又經中
書考察而後除授亦足以見朕於人材博采遴選如此
非茍然也乃詔侍從臺諌兩省官叅照資格不以内外
雜舉監司郡守嵗各五人中書省置籍三省更加考察
取㫖　辛巳進呈兩浙運判吳淵奏乞將諸路州郡輸
納秋苗加耗不得過三分御筆將上龔茂良李彦頴奏
近年州縣納苗加耗太重甚者至兩石以上方可納一
石上曰如此則民力安得不困吳淵既為漕臣自當覺
察若有似此去處可令奏劾重作行遣諸路依此施行
　是月雨雹　葉衡責居郴州以其昨任宰輔不能正
身竭誠日惟沈湎于酒徇私背公也　初湯邦彦敢為
大言虞允文深器之允文出為四川宣撫也辟邦彦以
行允文没邦彦還朝為右司諌奉詔充申議使使敵求
陵寢地邦彦至燕敵人拒不納既旬餘乃命引見夾道
皆控弦露刄之士邦彦大怖不能措一詞而出上大怒
詔流新州上諭輔臣敵既不受本朝禮物邦彦乃受敵
中所賜辭受之際理亦易曉乃不顧名節辱命如此邦
彦既一斥不復自是河南之議始息不復遣泛使矣
　(大事記曰恢復之機既失雖虞允文始相建議遣使/以陵寢故地為請然識者以為當争之於未講和之)
　(初而不當争於和議已定數年之後彼雖仁義不足/而凶狡有餘反以大義責我故當時端人正士如張)
　(栻黄中劉珙朱熹吕祖謙最為持大義者也而乾道/五年張栻入對則謂欲復中原之地必先收中原百)
　(姓之心欲得中原百姓之心必先固吾境内百姓之/心六年黄中入對則謂言和者忘不共戴天之讐固)
　(非久安之計言戰者復為無顧忌之大言無必勝之/術内修政理外觀時變而已張栻再入對亦謂敵中)
　(之事臣雖不知而境内之事知之詳矣比年諸道嵗/飢民貧國家兵弱財匱正使彼實可圖臣懼我之未)
　(足以圖彼也七年劉珙手疏則謂我所以自治者大/抵闊畧而乃外招歸正之人内移禁衛之卒手足先)
　(露吾恐恢復之功未易可圖而意外兵至之憂將有/不可勝言者吕祖謙輪對則謂恢復大事也規模當)
　(定方畧當審始終本末當具舉緩急難易當預議而/朱熹戊申封事亦曰此事之失已在隆興之初不合)
　(遽然罷兵講和遂使宴安酖毒之害日滋月長坐薪/嘗膽之志日逺月忘區區東南事猶有不勝慮者何)
　(恢復之可圖乎葢炎興之敵奉辭以討之可也隆興/之敵正名以絶之可也乾道之敵積實以圖之可也)
　(惟隆興有恢復之志而无恢復之/機此孝宗之志所以未盡遂也)
五月丙午龔茂良李彦頴奏農事正是時民間以久不
得雨為慮適連夜霶霈極可慶上喜甚曰朕日夕以此
為憂早上方宫中焚香拜謝天地更乞終惠成此豐年
以寛焦勞之念不知江東淮南何如可令逐路漕臣具
得雨日分及布種次第申尚書省　戊申進呈權知隆
興府吕企中奏本路鈐轄錢卓初到官權借印記愠怒
形於公移上問如何龔茂良李彦頴奏祖宗朝分道置
帥以任一面之寄事權至重平時分守嚴則緩急號令
得行一路兵官於帥臣自有階級豈容如此上曰祖宗
立法有深意錢卓可降一官　癸亥王淮進呈步軍司
相度牧馬去處上曰前日牧馬官辭朕戒以愛䕶馬當
如愛䕶已身飢飽勞佚各隨時調節若已身所不能堪
者馬亦不能堪之但馬不能言告訴不得耳龔茂良等
奏云陛下留神馬政曲盡物情聖言及此其仁葢不可
勝用矣　詔以張黙為國子監書庫官先一日中使傳
㫖有張黙者乃秀王夫人親堂姪欲與一添差監當於
法不礙否龔茂良奏近制惟宗室戚里及歸正人方得
添差在法稱戚里者謂三后四妃之家至是奏審上曰
朕正不欲先自廢法可勿行遂同奏乞除正闕書庫官
詔從之　是月以柴瑾為殿中侍御史瑾入對上曰惟
卿不求進所以有此除　六月乙酉四川制置范成大
奏四川酒課折估虚額錢四十七萬餘緡乞自淳熈三
年為始減放詔以湖廣總領所上供錢内撥還　丙戌進
呈敕令所修到寺監長貳雜壓在中散大夫之上致仕
恩澤外更與遺表䕃補條法上問舊法如何龔茂良等
奏舊法已與致仕䕃補即無遺表恩澤上曰名器之濫
皆由如此放開莫若只依舊法　甲午龔茂良奏近奉
詔㫖欲奬用亷退之士有朱熹者操行耿介屢召不起
宜蒙録用上問曽為何官李彦頴奏聞曽歴州縣官一
任後以宻院編修武舉博士召皆不起近嵗陛下特與
改官見任宫觀上曰記得其人屢辭官此亦人所共知
今可與除一官於是詔除祕書郎
　(臣留正等曰東漢之興人謀咸贊既不乏人矣既定/之後建三雍講六藝東都諸人皆足以辨之雖不待)
　(於側席幽人可也光武獨拳拳於羊裘之故人何哉/西都之俗事利禄乏節操習俗既成國隨之而不振)
　(光武固有鑒於兹矣自嚴陵之髙尚百世之下聞/者興起清問所宣獨有取於亷退之士其以是夫)
熹以改官之命正以嘉其亷退顧乃冒進擢之寵是左
右望而罔市利乃力辭㑹有言虛名之士不可用者以故
再辭即命主管沖祐觀　上謂執政曰有魏掞之今安
在龔茂良等奏已物故上曰其人直諫方欲稍加擢用
不謂已死朝廷不可無直諒之士近有鄭鑑議論亦甚
切直觀其所言似出於肝膽非矯偽為之者因看鄭鑑
劄子頗思魏掞之鑑時為太學正遂命召試館職又曰
掞之雖死欲少加旌别可贈宣教郎直秘閣　秋七月
乙巳宣諭湖秀兩州積欠最多趙師䕫雖已去官可併
將上取㫖龔茂良李彦頴奏陛下之於群臣了無親踈
之間上曰此安可少偏茂良等同奏聖心如天地之公
本無分别　是月以鄭鑑為校書郎上語執政曰鄭鑑
所試館職策議論切直甚可取因問今合除何官龔茂
良等對曰前此學官召試徃徃止除正字上曰可除校
書郎賞其盡言因曰策中所言或是或非大率剴切不
易　詔奬劉珙珙時知建康府以江東荒歉珙賑濟有
方也　八月庚辰兩浙西路提㸃刑獄陳舉善進對論
仁義功利之辨上曰仁義既行功利自在其中　先是
詔御史臺六察許隨事彈奏至是詔近日紏察各揚乃
職臺綱益振可各特遷兩官　九月癸亥侍讀周必大
進讀三朝寳訓真宗皇帝嘗擇廣南轉運使因謂左右
曰交廣之民去朝廷逺當選操心平允能安逺人者任
之自今凡命逺官尤須謹擇上曰於所不聞知處尤當
留意　是月叅政龔茂良李彦頴等謝外日宣示中宫
緯衣上云珠玉之屬乃就用禁中舊物所費不及五萬
緡茂良等奏云若不因宣諭無由得知支用如此不多
上云朕安肯於此妄有所費上因宣諭近來風俗如何
莫大叚奢侈否奏云輦轂之下近似稍侈皆由貴近之
家倣效宫禁以故流傳民間彼若知聖意崇樸亦必觀
感而化上云若要革弊當自宫禁始茂良等奏仁宗嘗
以南海没入大珠賜温成皇后后時為貴妃以充首飾
戚里靡然效之京城珠價至數十倍仁宗禁中内宴望
見貴妃首飾不復回顧曰滿頭白紛紛豈無忌諱貴妃
皇恐易去之仁宗大喜命剪牡丹遍賜妃嬪不數日間
京城珠價頓減上喜云此事誠當始於宫禁茂良奏中
宫又以儉徳聞何患不革上曰然　初錢良臣以太府
少卿為淮東總領龔茂良秉政聞户部嵗撥淮東錢六
百九十萬緡而本所嵗用六百十五萬緡而已因奏遣
户部員外郎馬大同著作佐郎何萬軍器少監耿延年
分徃昇潤鄂三總司㸃磨錢物㑹良臣以嵗用不足請
于朝茂良奏令所委官一就驅磨而近習恐賕賂事覺
極力捄之茂良不顧十二月萬奏總所侵盗大軍錢糧
累數十萬茂良奏下其事於有司次日御批令具析既
又改為契勘俄中㫖召良臣赴闕駸駸柄用其後茂良
之貶良臣與有力焉延年亦言湖廣總所有别庫别歴
所收已行改正故二人並遷官卒坐茂良黨罷云大同
獨無所舉覺翺翔朝路累年然後補外葢三總司苞苴
賄賂根株盤結其來已久非但一日也　是秋彭州奏
奉詔撥上供錢對減本州三縣湏課額民間作佛老㑹
以報上恩乞以功德䟽隨㑹慶節表䟽同進上弗許令
守臣諭以國家裕民之意并諭執政曰前日蠲減蜀中
折估錢人情懽感已如此若異時兵革偃息數十年來
額外横賦盡蠲除之民間喜可知也龔茂良奏陛下躬
行節儉視民如傷所不獲已者養兵之費勢未能去爾
上曰自渡江後所増稅賦比舊如何茂良奏如茶鹽搉
酤皆數陪元額其最可念者折帛月樁等錢為江浙數
路之害陛下念念不忘若一旦恢復舊疆則輕徭薄賦
且有日矣上曰然　台婺等州水　冬十月甲戌初上
以雨過多恐妨收刈御筆欲行下諸路決遣獄囚於是
擬進指揮上曰朕以久隂祈求未應獨未曽決獄昨日
欲批出方下筆而風急起雲隂頃刻吹散至晚已開晴
一念之誠隨即感應龔茂良等奏天人之際其應如響
陛下此心與天通宜其報應之速如此翌日付下張掄奏
劄乞宣付史館上曰朕初不欲言偶宣諭及此如此則是
朕自矜也可寢其奏　己夘龔茂良李彦頴奏昨日王
淮趙雄為臣等言玉音嘗及中宫辭受合得恩數并及
平居常服澣濯之衣等宣諭臣等切謂中宫天資恭儉
誠為盛徳且有以見陛下齊家之効上曰家道如此深
以為喜本朝文物家法逺過漢唐獨用兵差為不及茂
良等奏國家自藝祖開基首以文徳化天下列聖相承
深仁厚澤有以固結天下之心葢治體似成周雖似失
之弱然國祚綿逺亦由於此漢唐之亂或以母后專制
或以權臣擅命或以諸侯强大藩鎮跋扈本朝皆無此
等可以見祖宗家法足以維持萬世上曰然大抵治體
不可有所偏正如四時春生秋殺乃可以成嵗功若一
於肅殺則物有受其害者亦猶治天下者文武並用則
為長久之術不可專於一也　乙酉進呈禁止奢侈指
揮上曰今日習為奢侈者在民間絶少多是戚里中官
之家指揮内須添入有官者違犯取旨重作施行　進
呈太史局官制上曰古者日官居卿以底日今太史局
官制太輕且如醫官有大夫數階太史獨無之可創大
夫階如醫官保安和安之類庶幾稍重其事醫官昨來
多有轉行遥郡者既名伎術官却𢃄遥郡輕重不倫自
後宜罷之　詔今後監司被受三省六曹委送民訟事
件並仰躬親依公予決疾速回報若事干人衆或涉逺
路須合委官定奪亦仰立限催促仍令所屬曹部置籍
稽考如有違戾注滯申尚書省將所委監司取旨施行
　(臣留正等曰民訟之淹其為民之害葢甚於水旱之/變以夫民之訟而至於有司也貧者兼旬而屈富者)
　(雖累嵗而无傷王符愛日之言嘆農民之廢業則盗/賊何從而銷太平何從而作者葢為是也聖詔丁寧)
　(首及於此不出户庭而周知天下之/情雖堯舜之用心亦何以過於此哉)
庚寅御筆曰鬻爵非古制也夫理財有道均節出入足
矣安用輕官爵以益貨財朕甚不取自今除歉嵗民願
入粟賑飢有裕於衆聴取旨補官其餘一切住罷　丁
酉進呈漕臣吳淵具到秀州十年收支錢數多寡不同
上曰此係累政守臣任内事不欲深究可令吕正已今
後痛加撙節大抵州郡用度不節必至掊斂惟先能節
用即年例違法妄取之數可以蠲減少寛民力龔茂良
李彦頴奏聖訓及此天下之幸也　庚子上曰出令不
可不審書云屢省乃成欽哉事至於屢省何患不成凡
天下事朕與卿等立談之間豈能周盡事情須是再三
詳熟思慮方為盡善前此正縁不審故出令多反汗無
以取信於天下比來甚悮此龔茂良李彦頴奏臣等生
長閭閻更歴州縣見聞不為不多然猶思慮有所不及
陛下深居九重處事無不曲當非聖智絶人不能及此
上曰亦賴卿等佐佑自今當勉之　十一月戊申權四
川制置使范成大奏陛下俯念四蜀酒課虛額之弊乃
六月十二日詔書各與次第蠲減嵗蠲上供緡錢四十
七萬為蜀民代補贍軍折估之數令下之日百萬生靈
鼓舞驩呼如脫溝壑寰區四路州縣節次申到自今年
七月十五日以後各於寺觀啓建感恩祝聖道場臣謹
按慶歴六年三司使王拱辰建議搉河北滄濱兩州鹽
仁宗皇帝曰使人頓食貴鹽豈朕意哉下詔弗許河朔
父老相率拜迎於澶州為佛老㑹報上恩今舉四屬之
廣民心愛戴不謀同辭宜與河朔故事俱傳不朽伏望
宣付史館詔從之　癸丑郊　是日進呈建康都統制
郭剛奏本司車船戰損已補填依海船様造多槳飛江
船上曰車船古之朦衝辛巳用以取勝豈用改造可令
郭剛具析并約束㳂流諸軍遇有損壞隨即修葺不得
擅有更易其多槳船止許逐軍自行剏造並不得充新
管車船數　御筆詔三省樞宻院諸州軍守臣惟才是
用今後不拘逺近州軍並聴於文武臣内選差　十二
月乙酉龔茂良等奏昨者恭覩中宫奏劄檢照皇后親
屬恩澤裁減外尚餘一十八人欲望聖慈更賜裁減奉
旨更裁減八人臣等仰惟紹興三年指揮皇后受冊親
屬與恩澤三十名十三年與二十五人近制減作十八
人比舊例幾鐫其半皇后猶且謙沖退託力具辭免陛
下遂賜俞允今以中宫之貴而猶務節約則為臣下者
當如何欲望陛下明詔有司申嚴法禁凡僥倖冒濫者
必務革去又詔侍從近臣各思所以清入仕之源詔從
之　是月以袁樞所編通鑑紀事賜東宫令與陸贄奏
議熟讀曰治道盡於此矣　禁監司交遺及因行部輙
受諸郡折送計所受悉以贓論　是冬賜蘄州黄梅縣
方甫旌表門閭以三世同居孝行顯著本路漕臣以其
事來上也　減徽州稅絹額　是嵗詔今後法應得謚
及特命謚者並先經有司議定申中書門下省具奏取
旨依舊制更不命詞止備坐所議給敕吏部牒本家照
㑹　罷鬻官田　詔知興元府右軍統制兼知階州田
世雄前軍統制兼知鳯州傅鈞各與轉一官任滿日並
與再任從制置司請也　安南李天祚死子龍􁨄嗣
丁酉淳熈四年春正月庚申樞宻院進呈馬帥吳拱按
正將馬彦恭輙役人船船載馬草已降充副將上曰吳
拱初到所按劾須與行遣王淮等奏其事雖輕然違主
帥約束豈為無罪上曰只依所申降充副將　丙寅進
呈紹興十四年幸學詔上曰今所降詔大意欲以崇尚
風化勸厲諸生使知所趍向朕得詔中兩語當為君子
之儒毋慕人爵之得龔茂良等奏當以聖語諭學士令
載之詔書上曰可　是月行淳熈歴祕書省申昨為紀
元統元乾道三歴交食不宻得旨令太史局别造新歴
已行進呈今來測驗新歴稍宻上曰自古以來歴未有
不差者況近世此學不傳士大夫無習之者訪求草澤
又難得其人新歴比舊所謂彼善於此不須别命名只
以淳熈為名　户部侍郎韓彦古言今國家大政如兩
稅之入民間合輸一石不止兩石納一疋不止兩疋自
正數之外大率増倍然則是欺而取之也謂宜取州縣
大都所入稍倣唐制分為三等視其用度多寡而為之
制自上供為始上供所餘則均之留州留州所餘則均
之送使送使所餘則派分逓減悉蠲於民朝廷不利其
嬴焉然則自朝廷至於郡縣取於民者皆有成數不可
得而容私於其間然後整齊天下之帳目外而責在轉
運使内而責在户部量入以為出嵗考能否而為之殿
最州縣不得多取於民朝廷亦不多取於州縣上下相
恤有無相通無廢事無傷財貢籍之成太平之基立矣
奉御筆韓彦古所陳周知民隠可擇一才力通敏者先
次施行一郡俟已就緒當頒降諸路倣而行之尋詔令
吏部郎官薛元鼎前去秀州依此將錢絹米斛等數具
帳聞奏其後元鼎奏驅磨本州財賦惟憑赤歴難以稽
考望委户部行下本州將州縣應干倉庫場務每處止
置都歴一道應有收到錢物並條具上供州用實數各
立項目抄轉仍從户部每嵗委轉運司差官遇半年一
次索歴檢照如有虛支妄用許本司按劾取旨其他州
郡亦乞依此施行從之　雨雹　二月臣寮奏祖宗朝
幸學皆命儒臣講經上曰易詩書累朝皆曽講如禮記
中庸篇凡為天下國家有九經一叚最闗治道前來却
不曽講茂良等奏此於治道包括無遺陛下聖學髙明
深得其要　太宗正丞劉溥奏近年諸郡違法預催夏
稅民間苦之龔茂良李彦頴奏徃年諌官曽論此事方
施行間户部長貳執奏不行至去年春言者又及此版
曹復申前說拘回録黄其說謂遞年四月五月合到行
在折帛錢共六十一萬貫指擬支遣若不預催恐至期
闕誤上曰既是違法病民朝廷須别作措置安可置而
不問茂良等次日同奏户部每年八月於南庫借六十
萬緡應副支遣次年正月至三月撥還今若移此六十
應副支遣次年正月至三月撥還今若移此六十萬緡
於四月五月支借則户部自無闕用可以禁止預催之
弊上喜曰如此措置不過移後就前却得民力少寛於
公私俱便於是詔令諸路轉運司行下所部州縣今後
須管依條限催理如有違戾去處仰監司覺察按劾
　(臣留正等曰自昔細民之困二月而賣新絲五月而/糶新穀夫前期而督之輸其弊必至於此也聖恩加)
　(惠斯民以内帑之儲假版曹之用不過遲速先後之/間而民得免艱難廹促之苦與其有積於公而未用)
　(之財曷若以寛其民於不足之時葢間損上以益下/未聞財散而人不聚也申嚴是法而行之則民之受)
　(賜夫豈有/紀極哉)
甲申臣僚言今日之郡守為民害者掊克慘酷是也賦
稅有定制而掊克之吏專意聚斂下車之初未問民事
先請屬邑知縣均認財賦且多為之數督責峻急國家
法令之設所以與天下公共者也而慘酷之吏非理用
刑者或殘人之肢體或壞人之手足或因其㣲罪而隕
其性命或罹非辜而破其家業乞明詔守臣丁寧戒飭
其取民有定制毋得掊克以竭民之力犯法者自有常
刑毋得慘酷以殘民之生從之　乙酉幸太學釋菜于
先聖命國子祭酒林光朝講經賜光朝三品服　幸武
學著作郎𫝊伯壽尋上言武臣之廟所從祀者出於唐開
元間一時銓次失於太雜太祖皇帝嘗見白起之像惡
其詐殺已降以杖畫而去之神武不殺之仁垂訓深矣
太上紹興間亦以議者之請黜韓信而陞趙充國黜李
勣而陞李晟去取之間皆所以示臣子之大節也然王
翦佐秦􁀙狙詐之兵葢無異白起而彭越之臣節不終
亦同韓信至於王僧辨雖能平侯景然反連和于齊吴
明徹雖能因北齊之亂以取淮南然敗於吕梁為周所
俘不能死節韋孝寛拒尉遲之義兵楊素開隋室之禍
敗慕容恪長孫嵩慕容紹宗宇文憲王猛斛律光于謹
或本生夷狄之裔或屈節僭偽之邦縱其有功豈足多
録若夫尹吉甫之伐玁狁召虎之平淮夷皆為有周中
興之名將陳湯之斬單于傅介子之刺樓蘭馮奉世之
平莎車班超之定西域皆為有漢之雋功在晉則謝安
宴衎以靖胡冦祖逖擊楫誓清中原在唐則王忠嗣之
撫衆守邊張廵之百戰死敵忠義謀畧卓然冠於一時
而垂於後代闕而不録似有所遺臣竊謂宜併詔有司
討論歴代諸將為之去取然後與本朝名將繪於殿廡
皆曉然知朝廷激義勇而尚忠烈且知夫貶夷狄之類
者所以尊中國黜不終之節者所以正君臣去嗜殺之
暴者所以尚仁義其為勸沮者大矣起居郎錢良臣亦
請收建隆建炎以來功烈顯著者叅陪廟祀(是年七月/)
(己酉施行/)　幸祕書省賜省官燕上賦七言律詩坐者
皆屬和　丁亥龔茂良等奏近日雨𤾉順序物情熈熈
米價甚平可以少寛聖念上曰朕終歲憂念百姓自初
布種以至收成其間少有旱澇未嘗不惕然念之每嵗
常到十月以後農事一切了畢方始放心　己丑進呈
知臨安府趙潘老具到兩學修造圖本西北隅建閣安
頓太上皇帝御書石經上云碑石可置之閣下其上奉
安墨本以光堯御書石經之閣為名朕當親寫茂良等
同奏自古帝王未有親書諸經及傳至數千萬言者不
惟宸章奎畫照耀萬世其所以崇儒重道可謂至矣上
曰太上於字畫葢出天縱朕嘗謂鍾繇字最工猶𢃄𨽻
體如太上宸翰冠絶古今茂良等奏誠如聖訓　進呈
國子祭酒林光朝劄子今月十五日恭遇車駕臨幸太
學御崇化堂賜諸生詔書宜刻之琬琰以風動四方上
可其奏宣諭云前日講義甚好如訓釋凡為天下國家
有九經所以行之者一也一乃中庸此說深得聖人之
旨葢先儒未及　壬辰太常少卿顔度言藉田合得千
畆自紹興十五年給到五百七十餘畆以備親耕續因
玉津園等處占撥目即秪二百餘畆今又踏逐御路將
來或舉行典禮委是窄狹上曰御路止是時暫經由可
將見管步畆專充藉田他司不得侵占其後藉田令趙
監言御路係在二百一十畆之内乞依舊令人户管佃
租種拘收花利應辦嵗中祠祭禮料從之　癸巳進呈
知福州陳俊卿乞宫觀上曰前宰執治郡舊來徃徃不
以職事為念如俊卿在福州劉珙在建康於職事間極
留意治狀著聞未可換易可令學士院降詔不允　是
月進呈徽宗實録及仁宗今上玉牒　四川總領所乞
降度牒二千五百道措置備邊龔茂良奏四川逐料降
換亡僧度牒自乾道四年至淳熈元年降過一萬一千
道不惟走失丁口為異時患官賣不行必至抑配與折
估之害名異實同乞不須更降度牒重失丁口是嵗八
月又給二千道時多以度牒賜諸總所貼助經費後不
盡録　三月丙午進呈范成大奏闗外麥熟倍於常年
縁去歲朝廷免和糴一年民力稍紓得以從事於耕作
故其效如此上曰免和糴一年民間便已如此乃知民
力不可以重困也王淮奏去嵗止免闗外今從李繁之
請盡免蜀中和糴一年為惠尤廣　辛酉進呈楚州捕
賊推賞内隨從捕獲人欲支錢三十貫上曰與五十貫
如何王淮等奏凡支折資錢每一資折三十貫今隨從
獲未該一資若支五十貫恐太多上曰是王淮等奏與
五十貫亦不足惜但懽喜者不過被賞數厚而不平者
千萬人也上曰此論甚善亦如朝廷與人官爵盡歸至
公人誰敢怨若循私輕與得者固喜而怨者必多惟至
公可以無怨朕與卿等交修當謹守此法宻院事少三
省事多卿等見三省宜以此意宣諭　戊辰進呈户部
歲用經常及用度之數龔茂良奏其間有合節省者欲
倣寳元慶歴故事命臺諌司户部詳定上曰今日用度
多費於養兵如禁中大叚節省外庭浮費絶少朕嘗覽
户部所具支費三二十項内不過一二項可議裁節然
不過數千緡若令臺諌論議又却難處如果有合節省
件目卿等可自奏陳先是諌官蕭燧論節浮費詔户部
條具至是進呈　是月以史浩為醴泉觀使兼侍讀
幸玉津園宴射　是春閤門舍人應材言臺諌之官在
於言天下之大利害不在於捃摭細故區區止於言人
之短長也大奸大惡固不可不為天下國家誅鋤之若
大有用之才豈可以細故而輕壞之茍一䧟譏議遂為
廢人急緩之際欲人為用無復有矣程顥為御史神宗
召對顥曰使臣拾遺補闕禆贊朝廷則可使臣掇臣下
短長以沽直名則不能神宗嘆賞以為得御史體劉安
世作臺諌官嘗言祖宗之時於人才長養成就之甚勤
也故其在臺諌未嘗以細故而輕壞人材乞降睿旨刻
之御史臺諌院永為臺諌官之戒上深然之睿夏四月
壬午進呈湖廣總領劉邦翰等審驗到鄂州水軍統領
謝貴雖是年及委無殘疾氣血未衰若蒙依舊存留在
軍尚堪使令王淮等奏謝貴出戍長沙守臣王佐謂有
目疾職事不舉主帥李川申其人無疾患得旨委劉邦
翰審驗得尚堪使令上曰謝貴依舊存留在軍管幹職
事　五月癸夘進呈利州提刑權金州史俁奏金州都
統司例私販茶鹽月科與軍人每名三斤髙立價直於
請粮處尅除上曰蜀中軍人貧甚豈宜更有尅剥可令
李思齊契勘起置月日因依申樞宻院王淮等奏欲併
約束諸軍上曰俟李思齊奏來却與約束　己酉宗正
少卿程叔達進對言臣昨䝉玉音許賜宣示敬天圖願
得稽首拜觀上顧左右取圖圖至叔達整衿肅容進觀
上亦相與誦讀每至前代王者或不能敬畏修省則曰
此圖美惡並著亦欲以之儆戒又至無逸篇則曰無逸
一篇言人君所以享國久長皆由嚴恭畏敬所致尤當
以為法叔達因言陛下於敬天之事既知所以為戒又
知所以為法宜乎聖徳日新天之相之有隆而罔替也
　甲子進呈盱眙軍報淮北岸多有蝗虫此間却仍嵗
豐稔修徳與不徳之驗昭著如此上曰今夏蚕麥甚熟
絲價米價極賤此甚可喜上又曰近世士大夫多恥言
農事農事乃國之根本士大夫好為髙論而不務實却
恥言之王淮等奏士大夫好髙豈能過孟子孟子之論
必曰五畆之宅植之以桑百畆之田勿奪其時所見諸
侯未嘗離此數語上曰今士大夫㣲有西晉風作王衍
阿堵等語豈知周禮言理財易言理財周公孔子未嘗
不以理財為務淮等奏曩時虚名之俗誠是太勝自陛
下行總覈名實之政身化臣下頃年以來士風為之一
變此聖主責實之效上曰然近年亦稍變然猶未盡且
不獨此耳士大夫諱言恢復不知其家有田百畆内五
六十畆為人所强占亦投牒理索否士大夫於家事則
人人甚理㑹得至於國事則諱言之卿等見士大夫可
與道朕此語淮等敢不揄揚堯言　丁夘宻院進呈殿
步司今來分㨂汰官兵三百八十餘人宣命劄子及舊
付身合十餘道已於昨日令承旨司盡數當官給𤼵上
曰舊付身如何王淮奏昨取舊付身批鑿離軍因依令
仍給還上曰頃嵗逃亡事故有家屬者將付身批鑿革
弊甚多前此冒名承代者不勝衆今用批鑿之法已十
年所革冒濫不知其幾矣　是月福州建劍水命賑之
　謝廓然賜出身除殿中侍御史廓然之命自中出中
書舍人林光朝不肯書黄光朝尋改權工部侍郎力求
去除知婺州　龔茂良罷相出知建康府以謝廓然論
列而茂良亦自引疾乞罷故也　詔自今三省樞宻院
進呈文字所得之旨朝退即具奏審再承畫降方可施
行自是每奏目復用黄紙貼云得旨云云朝退封入或
有改易遂為故事時言者指龔茂良矯傳敕旨㫁遣曽
覿之直省官故也　六月辛未王淮等奏比來積雨陛
下恐妨農稼初二日禁屠宰却常膳不御齋心祈禱聖
徳動天連日開霽天人相與之理於此可占雖然陛下
寅畏奉天固非一日一念慮之間應答如響夫豈偶然
者上曰所謂丘之禱久矣　己夘殿侍謝廓然言陛下
臨御以來動鑒家法而治效猶未進豈朋比之習容有
未革望敕臣下合謀輔治毋黨同以伐異毋阿比以害
公使忠良蹇諤之士盡言而不疑好險傾巧之徒知退
而有懼如此則治效可馴致矣從之　壬辰進呈禮部
太常寺看詳到太武學神像合依五禮新儀制度用金
裝飾上曰禁銷金指揮甚嚴令用漆金可也宜依禮部
太常寺看詳事理施行　是夏東宫官請皇太子近因
讀范祖禹唐鑑見其學問醇正議論精確欲遇講日添
讀此書從之　秋七月庚子右正言葛邲乞令二廣帥
臣監司將見任郡守每嵗精加考察守倅見闕去處元
係堂除或部闕亦乞早賜差注或人所不願就令廣南
諸司公共辟差一次其已差未到者催促之任上曰郡
守不得其人則千里被害可令二廣帥臣監司限兩月
體訪所部守臣臧否以聞　壬寅詔六院官依舊制不
入雜壓已降指揮更不施行林虙封贈改正　丙午進
呈昨得旨閤門舍人黄夷行可與郡臣退而考之則資
歴尚淺在外止數月到閤門纔二年陛下用人雖不當
問資歴然近方立閤門舍人格目上曰若不用資則他
人皆有詞須得用資歴也閤門舍人㡬年當得郡趙雄
奏近降指揮須闗陞後更歴二年補外者與郡則有出
身人六年無出身人八年方可令夷行纔歴二年半上
曰夷行又是閤門祗候非舍人自難為行不若且待
己酉詔文宣王從祀去王雱畫像武成王廟升李晟於
堂上降李勣於李晟位次仍以曹彬從祀　辛亥進呈
内批添差浙西凖備將王守忠任滿日特與再任趙雄
奏守忠係潛邸祗應即非隨龍依指揮不應添差上曰
如此則難為雄奏聖意欲與之特令依隨龍人例可也
上曰既礙指揮不若且已雄奏聖徳誠不可及潛邸舊
恩不肯假以一添差臣下何敢用私意也上曰不如此
則法不行　甲寅進呈郭剛申權統領陳鏜乞落權字
趙雄奏在外諸軍統領却無宻院審察法須從統領㨂
選則統制何憂不得人上曰如此則尤好雄奏昨見王
友直說須從訓練官處不輕授則凖備將至統制官方
是一一得人臣答之云惟將帥體國者乃肯如此使人
人似殿帥之言則軍中何患無人上曰此方是澄其源
然非體國者不能也　乙夘進呈吏部申内侍李裕文
合轉歸吏部上曰昨與在京宫觀元不曽降轉歸吏部
指揮趙雄奏從來内侍寄資官罷内侍差遣須轉歸吏
部上然之　戊午進呈畢趙雄奏蜀中五月得雨遐邇
皆足今嵗又有大有年之望上曰如此則甚好江浙間
已大熟昨聞蜀中未得雨今已報得雨耶雄奏豐年須
溥遍乃佳今吳蜀皆稔此誠可慶上曰世以鳯凰芝草
甘露醴泉為佳瑞是皆虚文不若使年穀屢豐公私給
足此真瑞也　丙寅禮部狀少保史浩奏恭覩邸報臣
僚論科場之弊得旨申嚴行之臣守福州嘗為規畫數
十事宿弊既去場屋整齊試者二萬人無一諠譁臣當
時措置曉示編類成書似與今來指揮符合謹以上進
禮部國子監看詳乞下臨安府雕板印造成冊遍諸州
詔從之　尚書省言信州常平義倉米兀申帳狀管九
萬三千餘石今以提舉司申有六萬八千餘石及至盤
量止得一萬二千九百餘石其餘皆是虚數提舉官李
庚到任己及二年並不檢察是致闕米有誤賑濟知州
趙師嚴通判李桐係乾道三年在任之人所申帳狀隠
庇虚妄詔李庚特降兩官放罷趙師嚴李桐各降兩官
不得與堂除　是月吏部郎閻蒼舒言馬政之弊不可
悉數今欲大去其弊獨有貴茶葢夷人不可一日無茶
以生祖宗時一䭾茶易一上駟陜西諸州嵗市馬二萬
匹故於名山嵗運二萬䭾今陜西未歸版圖西和一郡
嵗市馬三千匹爾而併用陜西諸郡二萬䭾之茶其價
已十倍又不足而以銀絹紬及紙幣附益之其茶既多
則夷人遂賤茶而貴銀絹紬而茶司之權遂行於他司
今宕昌四尺四寸下駟一匹其價率用十䭾茶若其上
駟則非銀絹不可得祖宗時禁邊地賣茶極嚴自張松
大弛永康茶之禁因此諸蕃盡食永康細茶而岩昌之
茶賤如泥土且茶愈賤則得馬愈少猶未足道而因此
利源遂令洮岷疊岩之土蕃深至吾腹心内郡此路一
開其憂無窮今後欲必支精好茶而漸損其數又嚴入
蕃茶之禁則馬政漸舉而邊境亦漸安矣詔令朱佺嚴
行禁止　立待補太學試法每正解一名取待補五名
　竄龔茂良先是茂良退朝開府曽覿當道不避茂良
奏白上前曰臣固不足道所惜者朝廷大體上遣中使
諭覿詣政府謝茂良取其直省官撻之御筆宣問施行
太遽㑹柴瑾論奏不行得旨補外或指瑾為茂良同年
未幾謝廓然除殿中侍御史中書舍人林光朝繳還詞
頭忤上旨改除工部侍郎光朝乃茂良同里茂良求去
益力六月内批除職與郡令内殿奏事手䟽六事論恢
復之具曰天意曰人事曰財賦曰將帥而所以用之者
曰謀曰時既退臣僚論茂良擅權植黨上親灑宸翰諭
以體貎大臣之意章再上落職罷臣僚復論茂良四罪
言茂良行丞相事首尾三年臣僚奏對有及備邊利害
必遭譏罵陛辭之日方有所論凡數百言此可誅一也
陛下孝誠篤至率群臣同上萬年之觴與冊正中宫駕
幸二學亦皆㫁自聖心舉行巨典茂良乃自謂皆出其
建明誕慢如此可誅二也以己所言駕為天語以陛下
聖訓掠為已恩其可誅三也其薦察官則私以妻黨林
虙為首擬除後省則特以鄉人林光朝為首其可誅四
也尋責寧逺節副英州安置明年卒于貶所　八月辛
未詔今後職事釐務官並見闕方許差除其乾道九年
十二月五日已降指揮更不施行　壬申進呈前來教
閲民兵兩淮荆襄總費為緡錢三十六萬有竒米三萬
石有竒上曰此謂逐路追集教閱耶謂遂州教閱耶趙
雄奏兩淮各就漕司逐路教閱江陵襄陽荆門各就逐
州上曰如此則可與降指歸候農隙日令守臣教閱一月
　樞宻院奏已降指揮令諸州軍有御前屯駐或分屯
軍馬去處將見教閱禁軍差官部轄附大軍一就教閱
所有不係駐劄并分屯軍馬州軍其禁軍自合逐州教
閱切慮因而廢弛理宜申飭詔今諸路帥司行下所部
州軍守臣嚴行責委兵官將見管禁軍精加教閱不測
差官前去迫試如有武藝退惰具當職官姓名按劾施
行　癸未進呈程大昌奏士輵陳乞恩數乞依執政轉
􁨃減半上曰士輵自言保轉少傳可依轉㕔條格給之
又宣諭舊法遷官却依初除試為大濫大昌所陳自有
見行條法無可議者李彦頴奏大昌言宰執轉㕔失於
審勘便同除授全給減年合行釐正上曰可令有司遵
守見行條法　甲申進呈大理寺獄案上曰宋資成盗
用過七千餘緡雖士大夫猶不可恕況小使臣乎可依
擬定特旨施行乃刺配籍没其家資　進呈鎮江府副
都統制岳建夀申權統制杜俊乞落權字給降宣命都
堂審察杜俊筋力精神衰乏乃詔特與罷從軍岳建夀
具折申上曰身為主帥既是統制官非才自合審驗申
明今乃因循津𤼵豈得無罪可降一官　九月丁酉朔
日有食之　己酉御經筵侍讀史浩讀三朝寳訓真宗
謂近臣曰諸路提㸃刑獄官昨已令察官吏踰違不理
而亷幹之士未令稱舉四海聞之謂朝廷惟求人過又
慮不識治體之人因而生事當降詔若有能吏聴其奏
薦浩曰本朝祖宗忠厚如此上曰本朝仁厚可比於周
又讀秘書丞鄧餘慶坐祠祭不至私罪當劾所薦之主
上曰連坐舉官誠亦不易如此公坐猶尚可矜其有本
不諳知勉狥請託及乎敗累何以逃責王旦曰薦才誠
難亦有中道改節者上曰然㧞十得五縱使狥私朝廷
由此得人亦不少矣旦曰求人之際但信其言而用之
有所曠敗亦以所言而坐之浩曰聖人之言逺如天賢
人之言近如地觀真宗與王旦之言可以見聖賢之逺
近也王旦為相欲坐繆舉者之罪此賢人之言也真宗
以為㧞十得五縱使狥私然朝廷由此得人亦不少矣
此聖人之言也其言包含廣大豈不如天之逺耶上曰
孟子之言最為辯其視孔子之言則氣象大不相侔葢
孔子之言約而盡且如莊列之言自不如老子之約此
乃聖賢之分也　是月閱蹴毬于選徳殿　紹興府水
　冬十月戊辰執政進呈金州副都統制李思齊申請
軍官擇有才畧智勇人不次陞擢上曰專用年限資歴
則才者無以自見若許躐次陞差則兵官得人矣詔許
躐等陞差發付樞宻院審察取旨給付身　丙子詔隂
雨多日大理寺臨安府并屬縣及兩浙西路諸州縣見
禁罪人在内委臺官在外委提刑即時躬身前去檢察
決遣如路逺去處分委通判杖罪已下并干繫等人日
下並行踈放仍將已㫁放過名件逐一開具聞奏　己
夘執政進呈江州置駐劄軍因依趙雄奏昨凖宣諭賣
度牒非佳事今湖廣總領所嵗有給降度牒定數不知
紹興年間不曽給降亦自足用豈紹興三十年創置以
萬人為額之前度牒初未行也上曰待以示三省朕甚
不欲給降度牒當漸革之
　(臣留正等曰刺民為兵鬻民為僧皆非古也世變之/極兵民分為二致兵固已病民矣又因兵而財用不)
　(足藉度牒以給之一人為兵供之者十人既未能革/養兵之弊又敺民以棄南畆游手日衆農民日削可)
　(不念哉聖語首及/於此其意深矣)
庚辰詔幸灘上抽摘諸軍人馬按教宰職管軍知閤御
𢃄環衛官自祥曦殿戎服起居從駕餘免　十一月己
亥樞宻院進呈金州管内安撫司申本州管保勝軍二
千三百餘人見闕衣甲千八百餘副上曰衣甲亦不可
不理㑹舊來主帥見說盡令義士赤肉當敵此何理也
趙雄奏陛下興言及此義士何得不以死報近利路安
撫司乞再置作院專一打造義士衣甲今欲行下逐旋
均撥應副并舊宣撫司亦未有衣甲已令周嗣武㸃檢
俟申到定數亦當分給義士也　庚子樞宻院進呈内
外諸軍申繳逃亡事故付身上曰近來軍中之弊不知
革去多少只如逃亡事故付身有家累者批鑿無家累
者焚毁數年之間免冒濫者多矣趙雄奏且如軍中陞
差與㨂汰離軍之人令赴宻院審察皆有去取此事亦
竒上曰行之稍久主帥自不敢用私喜怒有所陞黜也
　甲辰樞宻院進呈魏王奏武徳郎鄭亘古乞改添差
明州都監趙雄奏亘古無添差恩例若欲從之須降特
旨上曰既無添差恩例自是難行雄奏如此則令具正
闕奏辟上曰甚好雄奏一使臣差遣小不應格雖魏王
奏請陛下亦不從群臣誰敢不遵守格法也　丙午樞
宻院進呈李川申近旨不許管軍官接見賓客川自凖
聖訓不敢妄見一人遂斂衆怨動生謗議趙雄奏欲申
嚴指揮行下上曰李川能如此遵守誠不易得可與再
行約束仍奬諭李川將帥能如此執守甚副朕意宗監
堅此意勿䘏衆怨謗議雖起不足慮也丁未乃詔江上
并四川諸軍遵依已降指揮如有違戾重作施行干求
乞貸若借舟船人馬之類並以贓論　戊申樞宻院進
呈郭鈞申乞將右軍統制田世雄改充中軍統制縁止
係改移即非剏行陞差乞免赴樞宻院審察上曰初除
統制時曽經審察乎趙雄奏舊來止是宣撫司陞差未
經審察上曰審察之法豈可輙廢若以為正當防秋可
令至來年中春津𤼵赴樞宻院審察給降付身　十二
月甲戌臣僚言農田之有務假始於中春之初終於季
秋之晦法所明載州縣不知守法農夫當耕耘之時而
罹追逮之擾此其害農一也公事之追鄰保止及近鄰
足矣今每遇鄉村一事追呼干連多至數十人動經旬
月吏不得其所欲則未肯釋放此其害農二也丁夫工
伎止宜先及游手古者所謂夫家之征是也今則凡有
科差州下之縣縣下之里胥里胥所能令者農夫而已
修橋道造館舍則驅農為之工役達官經由監司廵歴
則驅農為之丁夫此其害農三也有田者不耕而耕者
無田農夫之所以甘心焉者猶曰賦斂不及也其如富
民之無賴者不肯輸納有司均其數於租户胥吏喜於
舍强就弱又從而攘肌及骨此其害農四也廵尉捕盗
胥吏催科所至村疃雞犬為空農夫坐視而不敢較此
其害農五也詔令州縣長吏常切加意毋致有妨農務
　乙亥大閱殿步兩司諸軍于茅灘皇帝登臺殿帥王
友直步帥田世卿奏人馬成列舉黄旗諸軍統制已下
呼拜者廼奏𤼵嚴舉白旗聲四鼓變方陣次變四頭八
尾陣為禦敵之形次變大方陣次舉黄旗聲五鼓變圓
陣次舉皂旗聲一鼓變曲陣次舉青旗聲三鼓變直陣
次舉緋旗聲二鼓變銳陣管軍奏五陣教畢放教是日
天氣晴爽無纎雲器甲精明光耀原野士氣銳天顔甚
悅上宣諭友直等曰器甲鮮明紀律嚴整皆卿等留心
軍政深可嘉尚犒賜將士有差　戊寅前浙東提舉何
偁言本路措置水利創建河浦塘埭斗門二十處増修
開濬淺浹碶間溪浦河堰沸潭湖埂六十三處計灌溉
民田二十四萬九千二百六十六畆詔浙東提舉姚宗
之覈實開具聞奏　是嵗知遂寧府杜莘老舉布衣雍
山行義召不至賜出身添差本府教授尋乞致仕　乾
道初定節度使至正任刺史除上將軍横行遥郡除大
將軍正使除將軍副使除中郎將使臣以下除左右郎
將正任謂承宣使至刺史也遥郡謂以階官領刺史至
承宣使也正使謂武翼大夫以上也副使謂武翼郎以
上也使臣以下謂訓武郎以下也至是年詔今後環衛
官節度使除左右金吾衛上將軍左右衛上將軍承宣
使觀察使為諸衛上將軍防禦使至刺史通侍大夫至
右武大夫為諸衛大將軍武功大夫至武翼大夫為諸
衛將軍正侍郎至右武郎武功郎至武翼郎為中郎將
宣贊舍人敦武郎以下為左右郎將　差度支郎周嗣
武㸃磨四川總所嗣武尋奏蜀為今日根本之地自屯
兵蜀口五十年間竭全蜀之力僅足以供給軍費目今
歴尾雖管錢引八百萬道乞存留在蜀以備非常急闕
之需從之　四川制置使胡元質奏云為蜀民之病者
惟茶鹽酒三事為最酒課之弊近已損減蜀茶祖宗時
並許通商熈寜以後始從官榷當時課息嵗不過四十
萬建炎軍興改法賣引比之熈寧已増五倍紹興十七
年主管茶事官増立重額逮至二十五年臺諌論列始
蒙蠲減當時鄭靄為都大提舉奉行不䖍略減都額而
實不與民間盡蠲前官所増逐户納數又越二十餘年
其間有産去額存者有實無茶園止因賣零茶官司抑
令承額而不得脫者似此之類不一逐嵗多是預俵茶
引於合同官場逐月督取張松為都大提舉日又計興
洋諸場一嵗茶額直將茶引俵與園户不問茶園盛衰
不計茶貨有無止計所俵引數按月追取息錢以致茶
園百姓愈更窮困欲行下茶馬司將無茶之家並行倚
閣茶少額多之家即與減額得旨令元質與茶馬司及
總領司措置(六年九月丙/子奉减虚額)　元質又云鹽之為害尤甚
於酒蜀鹽取之於井山谷之民相地鑿井深至六七十
丈幸而果得鹹泉然後募工以石甃砌以牛革為囊數
十人牽大繩以汲取之自子至午則泉脉漸竭乃縋人
於繩令下以手汲取投之於囊然後引繩而上得水入
竈以柴茅煎煑乃得成鹽又有小井謂之卓筒大不過
數寸深亦數十丈以竹筒設機抽泉盡日之力所得無
幾又有鑿地不得鹹泉或得泉而水味淡薄煎數斛之
泉不能得斤兩之鹽其間或有開鑿既久井老泉枯舊
額猶在無由蠲減或有大井損壞無力修葺數十年間
空抱重課或井筒剥落土石堙塞彌旬累月計不得取
或夏冬漲潦淡水入井不可燒煎或貧乏無力柴茅不
繼虚失泉利或假貸資財以為鹽本費多利少官課未
償私債已重如此之類不可勝計臣欲擇能吏前徃逐
州考覈鹽井的實盈虧之數先與推排等第隨其盈虧
多寡而増損之必使上不至於重虧國計下實可以少
紓民力方可施行詔令元質與李蘩同共相度措置條
具聞奏元質續奏鹽井重額沈痼百姓垂五六十年矣
號呼籲天而天不聞陛下亟出所儲畧無愛嗇俾不踰
時出窮民於水火之中誠若有所不及臣親聞歌頌之
聲目覩和平之象實千載希闊難逢之嘉㑹乞宣付史
館從之　元質又言簡州最為鹽額重大近蒙蠲減折
估錢五萬四千餘緡但官司一時逐井除減使實惠未
及下户富厚之家動煎數十井有每嵗減七千緡者下
等之家不過一二十井貨則無人承當額徒虚欠官司
督責不免望委制置司再將向來已減之數重行均減
其上户至多者每嵗不得減過二千貫其餘類推均及
下户
　
　
　
　
　宋史全文卷二十六上
欽定四庫全書
　宋史全文卷二十六下
　　宋孝宗六
戊戌淳熈五年春二月戊辰臣僚言郡縣之政最害民
者莫甚於預借葢一年稅賦支遣不足而又預借於明
年是名曰借而終無還期前官既借後官必不肯承望
嚴戒州縣如有違戾監司常切覺察從之　己巳臣僚
言丁稅二弊一丁之稅人輸絹七尺此唐租庸調之所
自出也二十嵗以上則輸六十則止殘疾者以病丁而
免二十以下者以㓜丁而免此祖宗之法也比年鄉司
為奸託以三年一推排方始除附乃使久年係籍與疾
病之丁無時銷落前添之丁隱而不籍皆私紏而竊取
之致令實納之人無幾而官司所入大有侵弊此除附
之弊也若其輸納則六丁之稅方湊成絹一疋官司紐
於久例利其重價及頭子勘合市例縻費之屬必欲單
名獨鈔其已納者又不即與銷簿重疊追呼此輸納之
弊也今欲縣委丞置丁稅一司遇嵗終許民庶之家長
或次丁立罪賞自陳其家實管丁若干老病少壯悉開
列于狀將舊簿照年實及六十與病廢者悉除之壯而
及令者重行收附如隱年者許人告首每嵗納足即與
銷簿給鈔許錢絹從便送納從之　是月雨土　三月
辛酉四川制置胡元質言蜀折科之額視東南為最重
如夏秋稅絹以田畆所定稅錢為率凡稅錢僅及三百
則科絹一匹不及三百者謂之畸零其所輸納乃理估
錢則凖時直當承平時每縑不過二貫兵興以來每縑
乃至十貫是一縑而取三倍也陛下軫念逺民重困每
縑裁定作七貫五百蜀民驩呼鼓舞然獨成郡自淳熈
五年為額減放訖其它州縣尚有應昨來指揮去處乞
行下約束詔四川總領所同逐路轉運司取見諸州軍
未盡數減放因依更相度與裁減若以嵗計却有妨闕
仰公共措置將諸州財賦通融相補開具以聞　是月
以史浩為右丞相　親試舉人賜姚頴以下及第出身
有差先是侍御史謝廓然言近來掌文衡者主王氏之
說則專尚穿鑿主程氏之說則務為虚誕夫虚誕之說
行則日入於險怪穿鑿之說興則日趨於破碎今省闈
引試乞詔有司公心考校毋得狥私專尚程王之末習
從之　是春詔㑹子以一千萬緡為一界尋又詔如川
錢引例兩界相沓行　夏四月辛未知紹興府張津奏
本府支用剩錢四十萬貫起𤼵應副御前激賞支用詔
令紹興府將張津所獻錢為人户代納今年和買身丁
之半仍令本府印給文榜遍下諸縣鄉村曉諭通知如
人户今年已多納折帛錢與理充來年應輸之數即不
得因而重疊催擾如稍有違戾許人户徑詣尚書省陳
訴　丁亥詔令今後差給事中一員立一司專一看詳
天下言利病奏狀劄子及經朝廷陳乞敷奏者如有利
國便民事雖其言可採並先參訂祖宗法委無違戾方
許上籍一供省覽一留三省以備舉行如渉兵機即闗
宻院　是月雨土　五月甲午朔詔知静江府張栻除
祕撰令再任以栻久任閫帥績效有聞也　庚子右丞
相史浩奏臣蒙恩俾再輔政唯盡公道庶無朋黨之弊
上曰宰相豈當有朋黨人主亦不當以朋黨名臣下既
己名其為黨彼安得不結為朋黨朕但取賢者用之否
則去之且如葉衡既去人以王正已為其黨朕固留之
以王正已雖衡所引其人自賢則知朕不以朋黨待臣
下也浩奏陛下此心如止水如明鏡賢否皆不得遁故
奸邪不敢名正人以朋黨漢黨錮唐白馬之禍皆人君
不明為羣邪所惑遂致如此甲辰進呈庚子宣諭聖語
論朋黨事上曰唐文宗有言去河北賊易去朋黨難朕
常嗤其言何至於此朋黨本不難去若人主灼知賢否
所在惟賢是進不肖是退弗問其他則黨論自消漢唐
末世朋黨皆數十年不能解以至禍亂朕常嘆之其患
盡在人君之無學所以聴納之不明也若能公是公非
惟理適從何朋黨之有哉使胷中有詩書有古今則黨
論何從而起浩奏用人惟論賢否則自無朋黨只如唐
牛李之事後世之論者謂徳裕之黨多君子宗閔之黨
多小人然徳裕之黨豈無白敏中之傾險宗閔之黨豈
無周墀之直諒但於兩黨中用賢者黜不肖者則其黨
自破范成大奏陛下學力髙妙鑑自聖心漢唐史策所
載無此氣象當於前日聖語中増入以詔萬世上曰漢
唐朋黨之論大抵皆由主聴不明而其原始於時君不
知學浩奏說命三篇專論聖學如終始典于學如學于
古訓之類帝王要道無先於此上曰善辛亥進呈庚子
甲辰兩日聖語上曰前世朋黨之興盡由人主偏聴及
黨論既成亦墮其中混而為一朕故推究源流以立此
論卿等記録詳矣朕觀漢唐之末時君心術不明又偏
聴是非故奸臣得投其隙以立黨與遂成禍亂甚可憐
也每讀前代史書至可喜處則欣慕之至有不忍觀者
則為之掩卷太息上又曰君子群而不黨和而不同賢
者自然以類聚雖曰群曰和然自有不黨不同之處豈
皆可指以為朋黨邪浩奏堯舜在位九官相遜文武傳
國十亂同心謂之朋黨可乎趙雄奏人主之聴儻有所
偏即所偏之處臣下必從而趨附之則黨與遂成今陛
下謂朋黨盡由偏聴可謂深切著明范成大奏陛下聖
謨正大可以頒示臣庶使皆知天子不以朋黨待天下
之士則孰不精白一心以承休徳上曰朋黨之論不立
則士大夫可以安心營職無他顧慮至於治亂禍福又
有不可盡言者葢國之將興則有所謂天誘其衷否則
有所謂天奪其魄天人之際甚可畏也　是月詔諸路
州縣創立場務者皆罷之　六月庚午新知南劍州曽
植言近日公正之道微請托之風盛省部之理訴倉庫
之出納刑獄之決讞州縣之争訟無一不用闗節欲望
百司舉職難矣乞戒飭百官若内外皆行公道毋循私
情其有不悛行法自近始庶幾百官各揚乃職從之
甲申詔可令翰林學士諌議大夫給事中中書舎人各
舉堪任監察御史二人以備擢用遵用祖宗故事施行
壬辰詔侍御史亦令薦舉　閏六月丁酉湖廣總領周
嗣武奏蜀為今日根本之地自屯兵蜀口五十年間竭
全蜀之力僅足以供給軍費目今歴尾雖管錢月八百
萬道欲望軫念蜀民之力已疲乞存留在蜀以備經常
急闕之須是亦富藏天下維持根本之義上曰甚善又
奏蜀中錢引自天聖間創始每界初只一百二十五萬
餘道至建炎間依元符之數添印至三百七十餘萬道
尚未為多目今見行兩界通共四千五百餘萬道較之
天聖之初何啻數十倍今四川總領所又有别造錢銀
㑹子接濟民間貿易比折成貫錢引自是六十三萬道
儻嵗嵗添印一旦價例減落則於四川錢引所係非輕
上曰蜀中錢引已多豈可更有増添並從之　大理卿
吴交如等劄子本寺公事勘㫁盡絶並無收禁罪人見
今獄空欲依故事上表稱賀詔免上表令降詔奬諭
丙辰淮東總領言髙郵寳應田嵗被水澇昔元祐間𤼵
運張綸興築長隄二百餘里為涵管一百八所石堰斗
門三十六座以時䟽洩下注射陽湖流入于海故年穀
屢登自殘擾之後盡皆廢壞湖水漫流今乞專委官同
守令於農隙之際官給米募夫擇湖水衝要去處建石
堰斗門凾管察隄岸之損缺修築填補庶幾公私利便
從之明年四月三日畢工詔淮東總領葉翥覈實以聞
　是月興州都統吴挺言令階成西和鳯州并長舉縣
營田以三年計之所得纔四萬九千餘緡而所費乃一
十七萬緡乞令州縣召民户請佃將軍兵抽還教閱從
之　强霓强震並贈觀察使仍於西和州立廟賜額旌
忠以知興州吴挺言霓守環州震為兵官並死節不屈
於敵也　利州路復分東西以吴挺帥西路兼知興州
知興元府程价充東路安撫　秋八月甲午内降御筆
詔畧曰比年以來五穀屢登蠶絲盈箱嘉與海内共享
阜康之樂尚念耕夫蠶婦終嵗勤動賈賤不足以償其
勞而郡邑或弗加恤使倍蓰以輸其直甚亡謂也其令
諸路監司嚴戒所部應民間兩稅除折帛折變自有常
制外當輸本色者毋以重賈强之折錢若有故違按劾
以聞重寘于法可令臨安府刻石遍賜諸路監司帥臣
郡守　國子博士錢聞詩劄子論今日登用武臣不過
於武臣中選用有文采者欲以此激勵武勇恐反怠其
習將見將帥子弟必有事文墨弄琴書趨時好尚以倖
進用者上曰若如此時朕安得人使　九月壬申幸秘
書省御製詩一首賜史浩以下賜秘書監陳騤少監鄭
丙紫章服　是月陳俊卿入對時曽覿以使相領京祠
王抃知閤門事樞宻都承旨甘昪為入内押班三人相
與盤結士大夫無恥者争附之於是鄭鑑為館職袁樞
為宗正簿因轉對數為上言之俊卿判建康因過闕入
對宣出賜茶論覿抃招權納賂薦進人材而皆以中批
行之此非宗社之福且曰陛下信任此曹壞朝廷之綱
紀廢有司之法令敗天下之風俗累陛下之聖徳上感
其言因是稍踈覿於是覿亦覺為上所踈七年疽𤼵背
死八年趙汝愚為吏部侍郎上章力抵王抃之罪㑹抃
擅許比使以起立問起居上悔悟汝愚因請對論抃逐
之抃去獨有昪在朱熹嘗因過闕奏事力為上言之上
曰昪乃徳夀所薦謂有材行熹曰奸人若無材何以動
人主其後上察其奸竟抵昪罪
　(大事記曰曽覿龍太淵王抃甘昪四人憑恃恩寵招/權納賄然四凶之寡不能以勝元凱之衆故曽覿龍)
　(太淵之始用事雖劉度張震胡沂周必大金安節諸/公争之而未勝而終以陳應求一言而去曽覿再至)
　(與王抃甘昪為奸雖劉珙張栻龔茂良鄭鑑袁樞争/之未勝而曽覿復以俊卿一言而去王抃以趙汝愚)
　(一言而去甘昪以朱熹一言而去於此見孝宗之英/明塵翳終不能以滓太清也於此見乾淳君子之多)
　(稂莠終不能/以害嘉禾也)
俊卿之在建康也是時御前多行白劄子率用左右私
人賫送俊卿因上奏曰號令出於人主行於朝廷布於
中外古今之所同也間有軍國幾宻文字或御前批降
則用寳行下此所以示信防偽也今乃直以白劄傳旨
處分事宜於數百里之外其間亦有初非甚宻之事自
可付之省部今白劄既信於天下則他時緩急或有支
降錢物調𤼵軍馬處置邊防于國家大利害事其間豈
能保其無偽若嚴重知體之人必須奏審則徃來之間
或失事機若庸懦無識之人即便施行則真偽不分豈
不誤事况祗禀文字只付差來人或令回申元承受處
到之與否不可得知此於事體尤為非便上降手札奬
諭愧謝之言　是秋進呈三祖下第六世仙源類譜仁
宗皇帝玉牒　冬十月先是歴官推九月庚寅晦既頒
厯矣而北使來賀生辰者乃以為己丑晦葢小盡也於
是㑹慶節差一日接伴檢詳丘宻調䕶久之北使乃肯
用正節日上夀葢歴官荆大聲妄改甲午年十二月為
大盡故後天一日也　十一月庚申右丞相史浩奏陛
下事親之懿二典所載誠有所不能及者如朔望駕朝
徳夀宫與夫聖節冬至正旦上夀或留侍終日或恭請
宴游凡所以盡子之道以天下養者皆極其至自宜太
書於䇿以為萬世父子之法然自陛下登位以來至是
凡十有七年其間豈無親聞太上皇帝聖訓與夫陛下
問對玉音外庭不得而知史官不得而書誠今日之闕
典也欲望陛下以前所聞及自今以後所得太上皇帝
聖訓陛下問對玉音許令輔臣隨時奏請俾之登載日
厯或宣付史館别為一書則聖子神孫得以遵承家法
而天下後世知聖朝慈孝之徳之盛詔從之庚午祕書
監鄭丙等奏所書太上皇帝聖訓皇帝問對玉旨及尊
號詔册儀注之類乞先載日厯外仍别為一書自朝廷
立為書名頒降尋詔其書以光堯慈訓為名　丁丑進
呈王希吕繳奏浙間州縣推排物力至于牛畜亦或不
遺舊法即無將舎屋耕牛紐充作家業等第之文送勑
令所看詳人户租賃牛畜雖係營運取利縁亦便於貧
民欲依所奏將應民户耕牛租牛依紹興三年五月六
日指揮並與免充家力行下諸路州縣遵守施行上曰
國以農為本農以牛為命牛多則耕墾者廣豈可指為
家力因而科擾可令檢坐紹興指揮申嚴行下監司常
切覺察如有違戾按劾聞奏　戊寅上宣諭宰臣曰卿
等皆朕親擢凡事盡心當官而行勿有所畏朕既深知
卿等則䜛毁之言無自而入朕觀魏徴王珪之事唐太
宗凡有所言亦未嘗每事皆從彼皆終其身事太宗卿
等當以魏徴王珪為法不得輕為去就　詔成都一路
十六州除成都自有飛山軍及威茂黎雅嘉州石泉軍
係㳂邊去處兵備不可抽摘外自餘諸州各選兵官前
去逐州按試勇壯有武藝人抽摘團結共取一千人作
二隊如李徳裕雄邊子弟以雄邊軍為名從知成都胡
元質請也　是月史浩罷相授少傅保寧節度醴泉觀
使兼侍讀　以趙雄為右丞相王淮為樞宻使錢良臣
叅知政事　十二月辛卯進呈監司郡守除目上曰郡
守得人則千里蒙福監司得人則一路蒙福卿等遴選
其人不可輕授　壬辰進呈趙彦逾劄子乞將南康軍
諸處魚池為放生池不許租與民户上曰聞㳂江之民
以魚為生今而禁之恐妨細民　乙卯進呈知臨安府
吴淵劄子乞復置西溪等兩處𤼵引欄稅上曰關市譏
而不征去城五十里之外豈可復置欄稅　臣僚言昔
大觀中嘗患内外官司奏辟員闕差遣多是權要子弟
及易舉親戚陞養資任非任能責成之意嘗下詔凡奏
辟官於奏狀前用貼黄具所辟官在朝親屬職位姓名
以聞欲望檢舉大觀已行之詔應自今有合奏辟官屬
必於貼黄前說不係權要子弟親戚庶幾公道稍伸私
情盡革以仰副清朝綜核名實之意詔從之　是嵗前
知雷州李茒奏廣西鹽法見於已行者曰鈔商興販也
曰官自搬賣也然二者利害不可不究且官自搬賣舊
係本路轉運司主其事行之既便嵗課自充諸州亦無
闕乏之患爰自紹興八年改行鈔法轉運司所得僅二
分不能給諸州嵗計至於髙折秋苗民被其害逐年賣
鈔所虧之數甚多陛下灼見其弊仍舊撥還轉運司均
與諸州官搬官賣盡罷折米招糴之為民害者止令轉
運司嵗認息錢三十一萬貫其為計甚善自當確守此
法必為永久之利臣恭聞光堯太上皇帝在御之日嘗
詔諸路提舉鹽事司不得妄有申請變更鹽法乞申嚴
行下勿使朝廷良法為妄議者紛更實一路幸甚詔令
户部將廣西官搬官賣鹽法申嚴行下常切遵守　劉
珙以屬疾請奉祠未報請致仕上以珙病亟遣中使挾
侍醫以來珙知疾不可為亟上遺表首引恭顯伾文以
為近習用事之戒且言今以腹心耳目寄此曹故士夫
倚之以媒其身將帥倚之以饑其軍牧守倚之以賊其
民朝綱以紊士氣以索民心以離咎皆在是願亟加擯
退以幸天下後諡忠肅珙韐之孫子羽之子也　知盧
州舒城縣余永錫坐贓特貸命編管封州仍籍没家財
己亥淳熈六年春正月庚午進呈門下後省看詳司狀
太社令葉大亷劄子奏乞詔内侍省遇有取索庫務物
依舊法給合同憑由二本一本付傳宣使臣取索一本
令本省畫時實封差人置歴付所取庫務官勘驗支供
仍將合同繳奏降下户部除破如南庫封樁庫各下提
領所其他倉庫理合一同所貴杜絶姦弊本司看詳欲
依所陳自合遵依祖宗舊制應在内官司遇有宣索之
物並先次經由合同憑由司上曰此良法也可依　癸
未趙雄等奏光州復置中渡榷場官御前恐有曽經在
𣙜場幹事之人可以差充監官庶可檢察禁物不令過
界上曰御前自來不曽差人在淮上買物如淮白北果
之屬毫髪不曽買宫中並無唯遇太上皇帝賜來則有
之向來劉度守盱𣅿嘗獻淮白却而不受近蒙太上皇
帝賜得數尾每進膳即食一小叚可食半月記得元居
實知盱𣅿軍初之任日朕慮其在任輙獻北物再三戒
勑令供責文狀不得買物以獻其狀留尚書省卿等可
取以觀之雄等奏陛下豈獨奉養儉素只如珠玉圖畫
之珍皆不得其門而入上曰太上皇帝留得圖畫一百
餘軸皆名筆也亦未嘗掛葢天性不好雄等奏此暗消
磨多少事人主一有所好則衆弊生焉陛下一意於天
下事無他嗜好真堯舜主也
　(臣留正等曰人主惟有一心而人人皆欲伺其所好/以投之所好一形於外則來者紛然皆得以乘間而)
　(入矣武王聖人也受一獒之獻而召公有憂之作書/累數百言其防㣲之意深矣漢文帝即位之初有以)
　(千里馬試帝意者帝曰吉行日五十里師行日三十/里朕乘千里馬獨先安之自是守恭儉清静之治者)
　(二十餘年實由此其基也切惟夀皇聖帝於北物無/所取於滋味無所嗜於圖畫無所好豈特天性恬淡)
　(不為外慕亦由聖見髙明誠足以知其為有損而無/益耳移其玩物之志於萬幾兢業之間此所以勤政)
　(務學獨出於百王之上而/小人終無所投其隙也與)
　甲申内批登仕郎張聞禮係太上皇后姪女夫特添
差浙東安撫司幹辦公事趙雄等奏在法雖戚里文臣
未經銓試武臣未經呈試並不許陳乞添差上曰豈可
以戚里而廢公法卿等理㑹得是可留下文字今後有
似此等事切須執奏　四川制置胡元質䕫路運判韓
㬇奏䕫路之民為最窮而諸州科買上供金銀絹三色
民力重困所有大寧監鹽課委有増羡臣今與總領所
及本路轉運司公共措置己將鹽課䟎刺之錢買金銀
𤼵納總領所及茶馬司盡蠲免九州民間嵗買之弊外
有餘剩錢若干可以盡免今年䕫路諸州一年金科民
間買絹之數餘錢又可與民間每嵗貼助之費民力可
以少蘇上曰監司郡守興利除害實惠及民要當如此
並從之趙雄奏䕫路之民最貧韓㬇為漕臣措置此錢
以免科擾宣力甚多上曰不可不旌賞尋加㬇直秘閣
　雨雹　二月己丑朔幸佑聖觀即上儲宫也皇太子
從召史浩曽覿入侍上御講宫顧瞻棟宇初無改造儼
然如新喜而念舊輿至明逺樓下上顧謂皇太子曰近
日資治通鑑已熟别讀何書對曰經史並讀上曰先以
經為主史亦不可廢　庚寅參政錢良臣以失舉茹驤
改官自劾詔良臣所奏乃欲以身行法國有常憲朕不
敢私可鐫三官癸巳詔户部侍郎陳峴待制張宗元新
知秀州徐本中饒州居住趙磻老各降三官以保舉茹
驤坐失舉也先是驤知湖州長興縣侵盗官錢入已事
𤼵免真決台州編管籍没家財故有是命　甲午太學
博士髙文虎論前宰執侍從𢃄觀文殿大學士至待制
在外者皆有論思獻納之責上曰卿此奏尤為得體朕
亦有聴納之益且知州郡間民情丙申詔前宰執侍從
𢃄觀文殿大學士至待制及太中大夫以上守郡奉祠
之人今後如有己見利便聴非時聞達即不得輙陳乞
恩澤自述勞績之類其責降官不在此限　丁酉殿前
副都指揮使郭棣奏每遇宣押打毬或蒙賜酒其諸軍
正額額外統制官内有於馬上率爾奏事者及賜酒之
際無宣喚輙詣榻前紊煩奏事甚失臣子事君之禮乞
自今後遇有宣押從本司約束詔從之
　(臣留正等曰朝不失禮燕不失恭然後法度正而堂/陛之分嚴若燕私之際武夫兵將輙恃恩昵干求奏)
　(請輕瀆主威則亦幾於䙝矣夀皇聖帝所以亟從郭/棣之請葢肅威嚴謹名分防狎慢之意於是乎在此)
　(萬世子孫所/當遵守也)
癸卯進呈淳熈海行新法上曰朕欲將見行條法令勅
令所分門編類如律與刑統勅令格式及續降指揮每
事皆聚載於一處開卷則盡見之庶使胥吏不得舞文
趙雄等奏士大夫少有精於法者臨時檢閱多為吏輩
所欺今若分門編類則遇事悉見吏不能欺陛下智周
萬物俯念及此創為一書所補非小乃詔勅令所將見
行勅令格式申明體倣吏部七司條法總類隨事分門
修纂别為一書若數事共條即隨門釐入仍冠以淳熈
條法事類為名　三月庚午進呈知鎮江司馬伋言用
石修砌湖閘門浚海鮮河使舟船有艤泊之所上曰司
馬伋浚河修閘惠利甚廣可除寳文閣待制　丁丑宰
執奏事上曰諸路漕臣職當計度欲其計一道盈虚而
經度之也今則不然於所部州郡有餘者取之不足者
聴之逮其乏事從而劾之吾民已被其擾矣朕今以手
詔戒諭之俾深思古誼視所部為一家周知其經費而
通融其有無亷察其能否而裁抑其耗蠧庶乎郡邑寛
而民力裕也趙雄等奏責任漕臣盡於此矣陛下厲精
圖治加惠元元軫念及此天下之幸也於是出御筆手
詔以戒諸道轉運詔畧曰分道置臺寄耳目于爾漕臣
職在計度欲其計一道盈虚而經度之也職在按察欲
其蚤正素治毋使至于病民厥或異此朕何頼焉汝等
得不視所部為一家周知其經費而通融其有無亷察
其能否而裁抑其耗蠧令兩浙轉運司刻石徧賜諸路
漕臣　乙酉進呈除目李嶧欲除太府寺丞去年七月
三日在籍上曰前錢良臣奏李嶧乃李如岡之子臣李
如岡之壻今臣備數政路恐外人疑臣私於親戚欲乞
與外補上曰李嶧以論薦陛擢不因卿進然卿既以親
嫌為辭可與近見闕知軍州差遣　是月髙郵軍通泰
等州去年以田鼠為災田穀絶收命賑之　雨雹　夏四
月丙申上曰伯昌近自太府寺丞除提舉淮東常平茶
鹽其家却懇請徳夀宫欲改除少監朕思朝廷卿監又
非閤門御𢃄之比尤不可輕授趙雄等奏陛下至公無
私愛惜名器雖宗室近屬戚里近親除授之際一毫不
以妄與此可為萬世之法　丁酉上曰州郡間近日添
差員數頗多今後宗室戚里歸正官等添差通判職官
等每州各不得過一員帥司叅議官諸司屬官凖此
五月甲子進呈提領封樁庫閻蒼舒狀封樁庫共管見
錢五百三十萬餘貫年深有斷爛之數乞拘收西庫綱
運見錢對兌支遣其斷爛錢貫給工索之費上曰錢積
之久必致貫朽趙雄等奏陛下儉徳冠古帝王未嘗一
毫妄取於民而府庫充足上曰朕不敢毫髪妄用所以
有此以待緩急之用實前此所無　戊辰進呈秘書省
狀以太史局申明堂大禮合差禮畢奏祥瑞官一員上
曰朕以豐年為上瑞不必差官奏祥瑞也　丙戌上曰
王佐以帥臣親入賊峒擒捕誅勦與向來捕賊不同書
生亦不易得趙雄等奏乞旌賞因曰今日成功皆出宸
筭葢王佐初時奏事已云束手無䇿止日夜俟荆鄂大
軍三千人至陛下亟降宸翰令將本路將兵禁軍義丁
土豪無慮四五千人自足破賊宸翰又云諸路養兵皆
出民力小冦不用蓄兵何為卿為帥臣焉不知此王佐
得此訓戒方知驚懼遂專用本路鄉兵等不復指凖大
軍今日擒陳峒等皆鄉丁非大軍也宸翰所料明矣非
陛下明見萬里則王佐成功必不如此之速陛下必欲
旌賞之宜俟王佐保明立功之人來先自下推賞然後
及王佐也　是月臣僚言諸路州郡截用上供錢物初
令度支㸃對驅磨既而復令關帳司驅磨然而關防滲
漏之弊終不能革者縁其間窠目不一失於叅照且有
以某事許截經總制折帛錢又有不以有無拘礙葢許
拘截者縁所截窠名不一州郡得以容姦重疊申部而
逐部只是照應大案合催名色徑行銷豁各部各案既
不關㑹何以稽考今欲令度支每嵗專置截使簿一面
如遇承降指揮截使名色錢物之數即時抄其所𨽻部
分候諸州申到帳狀即關㑹度支回報方許關帳司驅
磨銷豁從之　六月戊戌進呈臨安府勘到李顯忠諸
子師說等無禮於繼母王氏令其子師古行財傾陷異
母兄弟等事上曰師說兄弟呼母為侍婢可謂悖禮其
母多出貨財以傾之豈為母之道耶母子皆當扺重罪
朕念顯忠昔日歸朝頗著勞效今殁未乆不忍見其家
門零落朕欲來日批出悉赦其罪聴其自新庶幾仍有
母子之情自今専務恊和如或不悛即寘典憲未晚趙
雄等奏陛下聖慮及此不唯有補風教抑可以感激諸
將忠義之心己亥詔有司一無所問仰臨安府追集師
說等奉宣恩旨副朕保全顯忠門户之意既而王氏母
子感泣謝恩旁人見者亦以手加額上曰如此施行非
獨可以保顯忠門户亦有補於風教　是月求四川遺
書以其不經兵火所藏官書最多也　秋七月癸亥進
呈荆鄂副都統郭杲奏唐鄧諸處自來積穀不多襄陽
自漢江以北四向美田民間多有蓄積欲宻行措置於
秋收之際收儲以備緩急上曰令周嗣武同劉邦翰詳
所奏事理於秋成之際廣行收糴其合用倉敖及收貯
去處仰公共相度措置申　甲子趙雄等謝昨日䝉恩
賜新荔子流香酒上曰朕却獻方物所以四方珍味嘉
果俱不曽有昨日新荔子蒙太上皇帝賜到所以分賜
卿等朕昨日食素亦未曽嘗朕聞舊日京師謂之獻時
新逺方新珍之物奔走争先勞人動衆害物甚多朕欲
痛革此事最不喜時新之物葢世俗既競時新則不待
物性成就而争先採摘甚可惜也　癸酉進呈知臨安
府吴淵狀修造後殿畢工上曰朕本不欲修群臣皆言
此殿朽損不得已修之趙等奏此殿乃昕朝聽政之所
及將來大禮陛下於此宿齋而朽蠧不葺臣子之心安
乎此臣等所以再三懇請必欲修葺然制度亦不至壯
麗殊無勞費也　中書舍人鄭丙言近來卿監丞簿悉
除史官館職學官書局員數頗多監司郡守差至三政
參議通判添差相踵歸正使臣養老將校填滿諸郡東
宫徹章祕書省進書講官官僚及預修官吏賞之可也
下至雜流厮役監門邏卒亦皆霑賞曰就龍日久曰應
奉有勞開一河道修一閘堰横被醲賞欲行裁抑詔曰
賞功遷職不以濫予丙之言是也而掌行書讀每有除
授可否不即以聞積累既多徒有所論不能濟於未然
之前豈所望於忠益耶可劄付給舎給事中王希吕兼
權中書舍人李木等皆以失職待罪上曰謂之無罪可
待則不可謂之放罪則丙等不自安只令依舊供職
甲申臣僚奏切見舊制章奏凡内外官登對者許用劄
子其餘則前宰執大兩省官以上許用劄子以下並用
奏狀近年因臣僚奏請凡沿邊守臣與帥漕臣并主兵
官許用劄子自後他司内郡應用奏狀者或以劄子上
塵乙覽并其間徃徃抵訐前政陳說己能不知大體紊
煩天聴欲望申嚴有司應帥漕郡守主兵官如事涉兵
機許用劄子其餘若不如式則令所属退還并乞令朝
廷稽考臣僚章奏如於公事之外輙以私事上凟天聴
者畧賜施行則人知警畏各安其分詔從之　是月進
呈今上㑹要一百五十卷　沿海制置司參議官王日
休進九丘總要三百四十卷送祕書省看詳言其間郡
邑之廢置地理之逺近人物所聚古迹所在物産所宜
莫不該載詳備實有可采詔特遷一官　八月戊子進
呈勅令所重修淳熈法冊御筆圏記户令内驢駝馬舟
船契書收稅上曰凡有此條並令刪去恐後世有筭及
舟車之言　壬辰上宣諭近建康行宫主管匙鑰内侍
將到江東諸州稻禾色様皆十分結實今嵗逺近皆豐
熟可謂屢豐年也朕殊以為喜趙雄等奏陛下聖徳日
新故天報以屢豐年之祥上曰易曰自天祐之吉無不
利朕當益務修徳仰承天祐　上宣諭宰執批答辛弃
疾文字可劄下諸路監司帥臣遵守施行先是湖南漕
臣辛弃疾奏官吏貪求民去為盗乞先申飭續具按奏
御筆付辛弃疾卿所言在己病之後而不能防於未然
之前其原葢有三焉官吏貪求而帥臣監司不能按察
一也方盗賊竊𤼵其初甚㣲而帥臣監司漫不知之坐
待猖獗二也當無事時武備不修務為因循將兵不練
例皆占破纔聞嘯聚而帥臣監司倉皇失措三也夫國
家張官置吏當如是乎且官吏貪求自有常憲無賢不
肖皆共知之亦豈待喋喋申諭之耶今已除卿帥湖南
宜體此意行其所知無憚豪强之吏當具以聞朕言不
再苐有誅賞而已上又曰亦欲少警諸路監司郡守也
　辛丑進呈户令内有户絶之家繼絶者以其家財物
許給三千貫如及二萬貫奏裁上曰國家財賦取於民
有制今若立法於繼絶之家其財産及二萬貫者奏裁
則是有心利其財物也趙雄等奏有似此欲悉刪去上
曰可悉令刪去　壬寅詔浙東提舉樊仁逺於盗賊將
𤼵之際輙薦雷潨自代外託遜能内實避事又所薦雷
潨顯屬謬舉可罷新任　九月戊午趙雄奏前日已降
指揮免奏祥瑞上曰朕自有真祥瑞豐年是也百姓家
給人足瑞莫大焉　庚申進呈徐存劄子陳乞宫觀上
曰徐存胷中狹獈不耐官職向因輪對嘗識其人可與
宫觀趙雄等奏曰陛下知人之明過於堯舜臣下凡一
經奏對者輙知其為人以一字褒貶無不曲盡上曰立
功業耐官職須有才徳福厚者能之荀卿曰相形不如
論心論心不如擇術朕每於臣下觀其形以知其命聴
其言以察其心相形論心葢兼用之　丙寅進呈捕亡
令諸捕盗公人不獲盗應決而願罰錢者聴上曰公人捕
盗不獲許令罰錢而不加之罪是使之縱盗受財也此
等條令可令刪去　丁卯進呈賞格内有監司及知通納
無額上供錢賞格上曰祖宗時取於民止二稅而已今
有和買及經總制等錢又有無額上供錢既無名額則
是白取於民也又立賞以誘之使之多取於民朕誠不
忍也可悉刪去上又曰朕不忘恢復者欲混一四海效
唐太宗為府兵之制國用既省則科斂民間諸色錢物
可悉蠲免上收二稅以寛民力耳雄等奏陛下聖念及
此天地鬼神實臨之必有隂相以濟大業　辛未大饗
明堂復合祭奉太祖太宗配自乾道以後議者以徳夀
宫為嫌止行郊禮至是用李燾等議復行明堂之祭遂
合祭並侑焉從祀百神並依南郊禮例先是禮部奏前
禮部侍郎李燾奏乞行明堂并録連典故一神宗聖語
熈寧五年神宗問王安石曰宗祀明堂如何安石曰以
古言之太宗當宗祀今太祖太宗共一世若迭配明堂
亦於事體為當神宗曰今明堂乃配英宗如何安石曰
此乃誤引嚴父之道故也若言宗祀則自前代已有此
理神宗曰周公宗祀乃在成王之世成王以文王為祖
則明堂非以考配明矣一治平元年知制誥錢公輔知
諌院司馬光吕誨之議曰孝經曰嚴父莫大於配天則
周公其人也孔子以周公有聖人之徳成太平之業制
禮作樂而文王適其父也故引以證聖人之徳莫大於
孝答曽子之問而已非謂夫凡為大子皆當以其父配
天然後為孝也近世祀明堂者皆以其父配五帝此乃
誤認孝經之意而違先王之禮不可為法也一天章閣
待制兼侍讀李受天章閣待講傳下言臣等竊以為嚴
父者非專謂考也故孝經曰嚴父莫大於配天則周公
其人也下乃曰郊祀后稷以配天宗祀文王於明堂以
配上帝夫所謂天者謂郊祀配天也夫所謂帝者謂五
帝之神也故上云嚴父配天下乃云郊祀后稷以配天
則父者專謂后稷也且先儒謂祖為王父則知父天者
不專謂乎考也一乾道六年李燾為秘書少監兼權侍
立官奏昊天四祭在春曰祈穀在夏曰大雩在秋曰明
堂在冬曰圜丘名雖不同其實一也太祖嘗行大雩之
禮於開寳太宗再行祈穀之禮於淳化至道其禮並如
圜丘獨明堂之禮皇祐二年仁宗始創行之嘉祐熈寧
元豐元祐紹聖大觀政和又繼行之太上皇帝建炎二
年既祀圜丘紹興元年即祀明堂以太祖太宗並配天
地神祇饗答福祚綿永陛下臨御之三年既親祈穀七
年又祀圜丘竊謂明堂之禮合宜復行逺稽祖宗故事
近遵太上皇帝慈訓實為當務之急淳熈三年三月燾
因轉對又申前請是嵗遂詔令禮官太常寺詳議而舉
行之　丙子四川安撫制置使知成都府胡元質奏川
蜀産茶自熈寧以後一從官權軍興以來聚斂之臣増
立重額産日益去額日益増民日益困於是條其狀以
聞乞同茶馬司公共措置旋被隆旨俾之措畫臣遂與
提舉茶馬官置局委官推核増虧之數所合減放虚額
凡一百四萬三百斤有竒其引息及土産稅錢共計十
五萬二千九百九十四貫有竒係每嵗合納之數遂具
以聞奉旨除放逺民交慶欲望聖慈宣付史館以傳無
窮詔從之　冬十月安南李龍􁨄加食邑封功臣號(初/封)
(制詞寳/録不載)　十一月乙夘朔宰臣趙雄等乞宣示御製用
人論上曰此論欲戒飭臣下趍事赴功而已豈為卿等
設邪邇來年穀屢豐雨𤾉時若中外晏然皆卿等贊襄
之力　癸卯上曰義倉米專備水旱以濟民今連嵗豐
稔常平米正當趂時收糴可嚴行以先降旨揮催諸路
以常平錢盡數糴米時諸路未有申到處故也　癸酉
上宣諭曰近蒙太上皇帝賜到倭松真如象齒已於選
徳殿側葢成一堂趙雄等奏陛下不因太上皇帝賜到
良材亦未必建此堂也上曰朕豈能辦此木植乃太上
之賜近嘗謝太上皇帝因奏來春和暖欲邀請過此堂
奉萬年之觴太上皇帝已許臨幸雄等奏陛下平時一
椽一瓦未嘗興作可謂儉徳矣及蒙太上皇帝賜到木
植即建此堂可謂孝徳矣孝儉之徳堯舜事也上曰此
堂並無所費不施丹雘數日間當與卿等觀之　戊寅
進呈右正言黄洽劄子奏賞罰必欲當上曰賞罰自是
欲當然朕有一言昨亦嘗宣諭黄洽夫矯枉而過直則
復歸於枉矣故矯枉至於直可也過於直不可也猛本
所以濟寛然過於猛則尤不可葢過於猛則人無所措
手足濟寛而過於猛猶矯枉而過其直也惟立表亦然
所立正則其影直所立過中則影亦隨之朕守此甚久
一賞一罰決不使之至於過趙雄等奏執其兩端用其
中於民此舜事也上曰中者朕朝夕所常行至官使人
才譬之置器須置得適當乃合於中若置之失宜則非
中矣朕之於臣下初無喜怒好惡嘗於禁中宣諭左右
曰朕本自無賞罰當隨事而應不得不賞罰耳初無毫
髪之私也又常守兩語愛而知其惡憎而知其善故雖
平日所甚親信茍有過失必面戒之而踈逺小臣或有
小善寸長則稱奬不一雄等奏大哉王言此之謂無心
孔子論古帝王獨以堯為大者以其無心故也故曰惟
天為大惟堯則之夫雨露之所生成雪霜之所肅殺天
豈有心於其間哉今陛下如天之無心得堯之大得舜
之中所以聖徳日新治效日著葢本諸此　是月雨土
　十二月戊子進呈柴瑾具析到薦舉王璞因依上曰
曰今嵗免𤼵海船而瑾乃以𤼵海船薦舉王璞可謂欺
誕矣特落職以為薦舉者之戒　甲午進呈士輵乞將
異姓恩澤與姪女夫張元質趙雄等奏在法異姓恩澤
合奏有服親太常寺供到姪女夫無服上曰既於法有
礙今一放行遂為無窮之例攀援不已㫁不可開　己
亥刑部尚書謝廓然奏切見二廣縁去朝廷既逺舊多
煙瘴去處又見攝官定差之文縣或有闕監司守臣輙
差校副尉攝參軍助教權攝上曰逺方用此曹權縣細
民何負可令二廣帥漕憲司將似此名色並日下解罷
今後州郡違戾仰按劾施行如諸司違戾許互察以聞
　辛亥進呈知舒州趙子濛奏本州支使鄒如愚司理
趙善劬荒廢職事上曰官無髙卑皆當勤於職事又曰
朕於機務之外猶有暇時只好讀書唯讀書則開𤼵智
慮物來能明事至不惑觀前古之興衰考當時之得失
善者從之不善者以為戒每見叔世之君使人汗下幾
代其羞且如唐季諸君以破朋黨去宦官為難以朕思
之殊不難也凡事只舉偏補弊防㣲杜漸銷患於㝠㝠
若必待顯著而後治之則費力矣朕又每守兩句恭者
不侮人儉者不奪人朕每於臣下未嘗有一毫輕侮之
心皆待以禮至於玩好之物有來獻者未嘗受之即諭
以此物是卿所玩好者一切不留此皆讀書有得雄等
奏恭儉豈可以聲音笑貎為哉陛下躬行如此聖學髙
矣　是月臣僚請㑹計財用之數為㑹計録上曰向者
欲為此録縁户部取於州縣為經總制錢者色目太多
取民太重若遽蠲則妨經費須他日恢復之後使民間
只輸二稅其餘名色乃可盡除之　潼川府路言馬補
行義文學召不至賜出身補本府教授　旌表潼川府
中江縣孝亷里進士楊榆家門閭以本府上其嫡母賈
氏夫死不嫁事舅姑以孝聞舅姑皆年九十餘無疾而
終賈氏追悼喪葬盡禮至有芝草生於墓側楊榆事其
母復能盡孝道時賈氏年八十四而康健不衰皆由楊
榆孝惑所致也
庚子淳熈七年春正月甲寅朔進呈臨安府城内外及
諸縣放免收稅一年為緡錢百二萬有竒及用内帑等
錢對補之數上曰朕於内帑無毫髪妄用茍利百姓則
不惜也趙雄等奏昨黄榜既掲都城懽呼葢古今絶無
而僅有又奏太史局申前月二十八日日有戴氣言人
君徳至於天為萬民所愛戴則有是瑞上曰二十八日
恰是議放稅時朕之本心只欲連嵗豐稔物價低平百
姓家給人足兹為上瑞
　(臣留正等曰漢文帝詔天下三十而稅一又詔免田/租之半又詔天下田租盡除之此葢史冊未有之事)
　(而文帝何獨能行之揆厥所繇葢恭儉之積也夀皇/聖帝愛惜財賦不肯一毫妄費而蠲減之令史不絶)
　(書至是乃放免臨安府城内外及諸縣一年之征又/盡出内帑以補之捐利予民雖出聖神之本心然儉)
　(徳之効實見於此孔子曰節用而愛人自古及今未/有用之不節而能愛人者也臣於文帝之事有感焉)
　(故併取以為/儉徳之證云)
二月癸未朔知鎮江府曽逮言本府開濶海鮮河及新
河等以便舟船上曰揚子江天下至險不可艤舟趙雄
奏鎮江舟船輻湊前此綱運客船漂溺不少上曰若多
開河道以便舟船甚好　壬辰趙雄等奏魏王薨皆乞
寛慈抱上抆淚曰朕向來躐次建儲者正見此子福氣
頗薄耳然亦不料其如此之天也趙雄對於昔建儲之
初天下猶未能盡識聖意乃今方是曉然上曰朕以宗
廟社稷之重㫁然行之　己酉進呈提舉江州太平興
國宫陳岩肖上表進淳熈中興聖徳頌上曰可令宣付
史館因曰陳岩肖筆力不衰嘗為侍從惜其老矣欲與
進職又别無名不欲因進頌也　丙午上曰朕令察官
察事甚好邇來所察甚有補於事趙雄奏事之大者言
者論之小者察官察之則吏治畢舉官邪悉去矣　是
月進仁宗玉牒慶歴三年至皇祐三年凡十年及哲宗
玉牒　頒釋奠儀　張栻卒初栻在朝未期嵗而召對
六七栻所言大抵皆修身務學畏天恤民抑僥倖屏䜛
䛕故不恱者衆坐是而出居三年上復念栻除知静江
府増秩再任凡五年廣西諸州運鹽漕司取其八分之
息公私兩病栻奏以鹽息什三予諸郡又因兼懾漕事
出其所積緡錢四十萬而中分之一為諸倉煑鹽之本
一為諸州運鹽之費所統州二十有五荒殘多盗栻乃
簡閱州兵汰冗補闕籍諸州黥卒伉健者為效用斥漕
司鹽本羡錢以佐諸州兵食之不足者申嚴保伍之令
而信其賞罰知流人沙世堅才勇喻以討賊自效所捕
斬前後以十百數傳令溪洞酋豪喻以弭怨睦鄰毋相
殺掠示之恩信謹其禁防由是内寧外服革横山買馬
之宿弊諸蠻感悅爭以其善馬至改知江陵府湖北尤
多盗栻入境首劾罷大吏之縱賊者捕斬姦民之舍賊
者群盗遁去又益為教條喻其黨與得相捕告以除罪
郡瀕邊屯軍主將每與帥守不相下栻既以禮遇諸將
得其懽心又加恤士伍每按親兵必使與大軍雜試均
犒以相激厲修義勇法使從縣道階級農隙講武大閱
於府有言於朝請盡籍客户為義勇者栻慮其擾亟閱
民籍家三人者乃籍其一為義勇副軍别置總首人給
一弩俾家習之三嵗一遣官就按辰沅諸州自政和間
奪民田以募游惰號萬弩手栻為奏去其病民罔上者
數條並准奸民出塞為盗法皆抵死罪時置而弗治至
是捕到數人仍有金人在黨中栻曰朝廷未能正名討
敵疆埸之事毋曲在我命斬之以狥於境而縳其亡奴
歸之北人歎其理直且曰南朝有人信陽守劉大辨怙
勢希賞廣招流民而奪見户熟田以與之請於朝以熟
為荒乞授流民事下本道施行如章栻劾大辨詐諼兇
虐所招不滿百數而虚奏十倍請論其罪不報章累上
大辨易他郡葢宰相忌栻者沮之云栻自以不得其職
數求去尋以病請祠病且死自作遺表來上畧曰再世
蒙恩一心報國大命至此厥路無由猶有㣲誠不能自
已伏願陛下親君子逺小人信任防一已之偏好惡公
天下之理永清四海克鞏丕圖邸吏以庶僚不得上遺
表却之上迄不見也栻初以父任右承奉郎平生未嘗
乞磨勘上知之其在静江特進二秩為承事郎栻之言
曰學莫先於義利之辨義者本心之所當也栻嘗從胡
宏講學宏告以孔門論仁之旨栻黙然若有得者宏稱
之曰聖門有人矣　三月丙辰兵部措置武官舉補官
差注格法上曰武舉本欲取將帥之才今前名皆令從
軍以七年為限則久在軍中諳練軍政將来因軍功擢
為將帥庶幾得人　壬戌詔舉賢良内降制畧曰永惟
通儒明於古今王事之體朕所嘉尚乃即位以來詔書
三嵗一下而應是選者未能盡當朕意豈詢求之路未
廣而考擇之法或嚴耶將朕誠意未孚而真賢實能莫
為時出也中外侍臣若部使者郡守其各悉心搜選俊
異有名來上名儒茂才有能稱吾詔者當崇顯焉今嵗
科場其令尚書侍郎兩省諌議大夫以上御史中丞學
士待制各舉賢良方正能直言極諌一人守臣監司亦
許解送　庚午車駕詣徳夀宫起居恭請太上皇帝夀
聖皇后至大内開宴於凌虚閣下上巾裹赭袍赴太上
夀聖榻前各再拜起捧觴上千萬嵗夀酒三行太上夀
聖聨步輦以行上亦步輦從至翠寒堂棟宇顯敞不加
丹雘上曰凡此鉅材一椽已上皆太上皇帝所賜且瑩
潔無節目所以更不采飾酒復數行至堂中路石橋少
憇上捧觴勸太上次勸夀聖皆釂飲上亦滿引更相勸
酬者再三上奏太上曰苑囿池沼久已成趣皆太上皇
帝積累之勤臣蒙成坐享何徳以堪之太上皇帝曰吾
兒聖孝感通神明海内無事垂二十年安得為無功於
是曽覿退而紀實以進詔宣付史館
　(臣留正等曰漢髙祖置酒前殿奉玉巵為太上皇夀/有臣業所就孰與仲多之語唐太宗從上皇置酒未)
　(央宫上皇謂胡越一家自古未有而太宗有皆陛下/教誨非臣智力所及之語此皆一時宫中燕樂之語)
　(而史筆大書以為漢唐盛事然自後世視之郤行之/恭内禪之議亦不容旡譏焉今觀夀皇聖帝所以悅)
　(其親者二十八年之間父慈子孝始終无間夫豈/漢唐所可幾及覿之所紀特其一事耳嗚呼盛哉)
　(龜監曰孝宗之嗣承大寶也史臣以孝謚之信非溢/美冒雨扶駕其禮勤也入宫降輦其情真也五日一)
　(朝其見數也或留侍終日或恭請燕遊其所以盡孝/子之道又極其至也見天顔悅好而喜不自勝步履)
　(夀康而喜不可言淳熈三年行七秩禮議所御之服/曰此古人斑衣意也非常之慶與天下共之而聖孝)
　(達乎天下矣淳熈之十三年行八秩禮御所賜之服/曰此正昔人斑衣也罕有之典敵使起服而聖孝達)
　(乎夷狄矣冷泉之遊杯酒相屬太上欣然曰挹山光/而聴泉流濯喧埃而𤼵清興其至和真樂可勝既哉)
　(翠寒之遊步輦以從天子悚然曰一椽以上皆太上/所賜又曰苑囿成趣皆太上積累之功其克念厥紹)
　(又何/如哉)
癸酉臣僚言今京西路均房州水陸入川商旅軍兵附
𢃄銅錢入金州利州甚多金州為川口與商州接境舊
止用交子鐵錢今乃兼用銅錢深恐泄入它界及四川
毁錢為器之弊乞下四川總所委利路漕臣置場於金
州給以交子兌換官私銅錢𤼵赴湖廣總所樁管從之
　己卯上曰進讀三朝寳訓幾時終篇史浩周必大等
奏陛下日御前後殿大率日旰方罷朝隻日又御講筵
過是恐勞聖躬上曰朕樂聞祖宗謨訓日盡一卷亦未
為多雖雙日及休假亦當特坐自是每講讀上必注目
傾耳或隨事咨詢率漏下十刻而無倦　夏四月癸卯
知南康軍朱熹上䟽言天下之大務莫大於恤民恤民
之本又在人君正心術以立紀綱今民貧賦重若不討
理軍實去其浮冗則民力決不可寛惟有選將吏覈兵
籍可以節軍費開廣屯田可以實軍儲練習民兵可以
益邊備今日將率之選率皆膏梁子弟厮役九流所得
差遣為費己是不貲到軍之日惟望裒斂刻剥以償債
負總餽餉之任者亦皆倚負幽隂交通貨賂其所驅催
東南數十州之脂膏骨髓名為供軍而輦載以輸權倖
之門者不可以數計然則欲討軍實以紓民力必盡反
前之所為然後可革也軍籍既覈屯田既成民兵既練
州縣事力既紓然後可以禁其苛斂責其寛恤庶幾窮
困之民得保生業無復流移漂蕩之患矣所謂其本在
於正心術以立紀綱者葢天下之紀綱不能以自立必
人主之心術公平正大無偏黨反側之私然後紀綱有
所係而立君心不能以自正必親賢臣逺小人講明義
理之歸閉塞私邪之路然後乃可得而正今宰相臺省
師傅賔友諌諍之臣皆失其職而陛下所與親宻謀議
者不過一二近習之臣此一二小臣者上則蠱惑陛下
之心志使陛下不信先王之大道而說於功利之卑說
不樂莊士之讜言而安於私䙝之鄙態下則招集天下
士大夫之嗜利無恥者文武彚分各入其門所喜則隂
為引援擢寘清顯所惡則宻行訾毁公肆擠排交通貨
賂則所盗者皆陛下之財命卿置將則所竊者皆陛下
之柄陛下所謂宰相師傅賓友諌諍之臣或反出入其
門墻承望其風旨其幸能自立者亦不過齪齪自守而
未嘗敢一言以斥之其甚畏公議者乃畧能驚逐其徒
黨之一二既不能深有所傷而終亦不敢明言以𢷬其
囊槖窟穴之所在勢成威立中外靡然向之使陛下之
號令黜陟不復出於朝廷而出於此一二人之門名為
陛下之獨㫁而實此一二人者隂執其柄葢其所壞非
獨壞陛下之紀綱乃併與陛下所以立紀綱者而壞之
則民又安可得而恤財又安可得而理軍政何自而復
宗廟之讎又何時而可雪邪　己酉進呈芮輝奏竊見
吏部選法小使臣遭喪不解官給式假百日欲除縁邊
職任及見從軍與歸正歸朝㨂汰指使等官并軍功補
授雜流出身人依舊以百日為限此外小使臣如隂補
子弟宜守家法取應宗室武舉出身之類皆自科舉中
來自合悉遵三年之制上曰小使臣多是從軍或雜流
出身及沿邊職任所以不以禮法責之其䕃補子弟取
應宗室武舉人豈可不遵三年之制可依奏　五月壬
子朔趙雄等奏謝昨日觀堂奏事蒙恩錫燕又蒙頌賜
宸翰且終日獲聞道徳仁義之言古今治亂之要躬行
恭儉之懿可謂醉酒飽徳上曰昨日少欵終日論道絶
與聴絲竹不同又不設果桌不具珍饌而醉飽自有餘
居常燕設亦不過如此醉飽之外雖八珍羅列亦何用
徒暴殄妄費耳雄等奏陛下儉徳中外所共知無不欽
仰贊嘆　上曰近頗乏雨昨晚方欲祈禱半夜遂得雨
可喜趙雄等奏陛下修徳修政格于皇天故欲雨即雨
上曰霶霈如此皆是黍稷稻粱過如雨珠玉矣真大祥
瑞也上又曰連嵗豐稔米雖至賤雨既愆期朕不敢忽
是時雨正霶霈上觀雨笑曰此雨從何處來雄等奏從
陛下方寸中來人主一念克誠天實臨之陛下誠心愛
民宜其感格如此　乙卯史浩等奏進讀三朝寳訓終
篇臣等竊惟學于古訓監于成憲傅說所以告髙宗也
日就月將學有緝熈于光明群臣所以戒成王也二君
當即位之初故其臣以是入告今陛下乆臨大寳歴年
方永不待進言益勤典學湯之盤銘曰茍日新日日新
陛下其得之矣欲望宣付史館詔從之　進呈廣南路
經畧轉運提刑司狀凖指揮以本路奏請乞將湖南宜
章臨武兩縣割属廣東連州再委官詢訪審䆒二縣委
不可割上曰不若仍舊豈可輕更易朕向來見有陳獻
利害聴其一時之言似乎可行輕欲更改邇年以來惟
務詳審未嘗輕變一法葢天下之言來之欲廣而聽之
在審　甲子上曰昨日日間雖小雨至夜霶霈朕每日
修省惟恐不逮孶孶為民未嘗敢忽庶幾天心昭格雨
𤾉以時趙雄奏聖徳之修固有素矣非若周宣王因懼
而修也上曰成湯禱旱之辭每疑好事者増益之且湯
之不邇聲色自無女謁何至於盛今曰女謁盛邪則是
嘗果有此事矣　己卯進呈畢上宣諭曰歴觀自古人
臣功業之成否全係其當時人君如何耳且如裴度遇
憲宗則能成功其後在敬宗文宗時則無聞趙雄等奏
有堯舜之君然後有臯䕫之臣有湯武之君然後有伊
吕之臣臯䕫伊吕若遇敬宗文宗亦無能為而况裴度
乎史臣贊裴度以為非前智後愚用不用勢當然葢知
言也上曰然　是月頒淳熈新書　六月丙戌上問周
必大曰頃以金人叢桂集示卿曽細看否必大奏已曽
細看語多麄率上曰北方之文豪放其弊也麄南方之
文縝宻其弊也弱　甲午詔監司郡守所屬官或身有
顯過而政害於民者即依公按刺或才不勝任而民受
其弊者亦詳其不能之狀俾改祠禄不得務從姑息致
有民訟方行按刺若亷察素明而的知其興訟不當者
則當為别白其是否以明正其妄訴之罪不得一例文
具舉覺從太府丞錢象祖請也　乙未趙雄等奏近日
雨頗霑足皆聖徳所致上曰朕何徳惟頼二三大臣扶
持公道上承天心葢皇天無親惟徳是輔彼小民暑雨
祈寒皆未免於怨咨上之人茍能思其艱圖其易斯盡
善矣雄等奏居常以盡公相告戒若曲循親舊之情不
過得其面譽安能勝衆人之毁也上曰曲意狥人所悅
者寡不悅者衆及招人言親舊誰能致力不惟無益於
國亦殊不利於身豈若一意奉公保無後患較其利害
孰得孰失耶　壬寅進呈秘書郎李巘奏竊觀國朝太
平興國元年詔學究兼習律令而廢明法科至雍熈二
年復設明法科以三小經附則知祖宗之意未嘗不使
經生明法亦未嘗不使法吏通經也謂宜畧倣祖宗舊
制使試大法者兼習一經及小經義共三道為一場上
曰古之儒者以經術決疑獄若以俗吏必流於深刻宜
如所奏然刑與禮實相為用且事涉科舉可專令禮部
條具來上既而禮部條具欲從臣僚所請第四場經義
大經一小經二詔從之　丁未三省奏去嵗豐稔今嵗
米賤所在和糴告辦倉廪盈溢其江東路諸郡上供米
初令就近赴金陵鎮江倉今兩處守臣皆云無可盛貯
乞依舊𤼵赴行在豐儲西倉上曰朕常思何以堪上穹
之佑惟當増修徳政耳　是月秘書郎趙彦中䟽畧云
士風之盛衰風俗之樞機繋焉且以科舉之文言之儒
宗文師成式具在今乃祖性理之說以浮言游詞相髙
士之信道自守以六經聖賢為師可矣今乃别為洛學
飾怪驚愚外假誠敬之名内濟虚偽之實士風日弊人
材日偷望詔執事使明知聖朝好惡所在以變士風從
之　秋七月甲戌進呈杜民表劄子乞住罷總領漕司
營運上曰朕欲罷此久矣内外諸軍添給累重之人每
嵗共不過三十餘萬緡别作措置支給於是降詔兩淮
湖廣四川總領所兩浙四川轉運司營運並日下住罷
仰逐司將截日終見管本息錢物實數逐一開具申尚
書省　乙亥進呈伯圭劄子將門客不理選限登仕郎
恩澤再奏乞理選限上曰於法如何趙雄等奏在法不
許上曰朕每自守法不敢放開若違常法以開倖門則
援例干請不已將何以阻之　丁丑進呈檢㑹六年詔
應諸軍有家累因差出身故請過劵食錢米並特與除
破其無家累并在本身故人即未該載理合一體上曰
合與銷破近來優恤諸軍事件無不悉備平居無事須
精加訓練不可使之太驕太驕則臨敵遇戰誰肯效命
　八月進呈梁季珩乞宫觀上曰此人不正近嘗貽書
内侍㗖之以利内侍以其書繳進趙雄等奏陛下化行
中外雖􁂎御之臣皆知精白不敢私真盛徳事也　己
丑臣僚言沿邊人盗販解鹽私入川界侵射鹽利詔興
州興元府都統司開具已措置禁止事件以聞既而吳
挺言本司已立賞錢五百貫出榜行下沿邊屯戌統兵
官廣布耳目嚴行緝捕從之　辛卯臣僚奏執政臺諌
之臣身居要地而子孫從宦逺方監司郡守趍承從風
而靡於四方觀瞻所損甚大欲乞今後見任執政臺諌
子孫並與祠廟差遣特許理為考任詔從之　己亥上
謂輔臣曰漕河猶未通舟聞平江府月供闕米皆雇夫
陸運當此秋旱深恐勞民可權於百官米内支供雖糙
無害它時水生却令併輸　辛丑進呈台州自淳熈元
年至三年欠内庫錢萬餘緡本州引赦乞除放内庫執
以無例上曰赦書所放内外一體其除之　是月置湖
南飛虎軍帥臣辛弃疾所創也尋詔撥𨽻步軍司遇盗
賊竊𤼵專聴帥司節制仍以一千五百人為額　旱
九月癸亥上宣諭曰每日常朝可同後殿之儀不必稱
丞相名趙雄奏君前臣名禮也臣豈敢當此上曰記得
蘇洵亦嘗論此謂名呼而進退之非體貎大臣丞相不
須多辭於是詔今後垂拱殿日參宰臣特免宣名續又
詔除朝賀六參并大使在庭依儀其餘並免宣名内樞
宻使日參如遇押班亦免宣名　詔印㑹子百萬緡均
給江浙代納旱傷州縣月樁錢是嵗二浙江東西湖北
淮西傷旱檢放并賑濟計之合二百萬緡斛先是上諭
宰執曰近來㑹子與見錢等趙雄等奏曩時㑹子輕矣
聖慮深逺不復増印民間艱得之自然貴重又縁金銀
有稅錢費擔擎民間尤以㑹子為便却重於見錢也上
曰朕若不愛惜㑹子散出過多豈能如今日之重邪
冬十月丙戌姚述堯進對因論今嵗旱傷賑恤之政當
務寛大上曰國家儲蓄本備凶嵗捐以予民朕所不惜
　是月進呈降授明州觀察使張說遺表擬贈承宣使
與恩澤上曰前日給事陳峴駁其致仕轉官今得毋再
致人言乎趙雄奏朝廷行事與臺諌不同朝廷須稍從
寛臺諌當截然守法不可放過乃為稱職上以為然
乙未趙雄等奏胡元質申黎州五部落蠻納降昨降旨
諭以彼如未屈伏毋汲汲市馬使權常在我自無能為
所謂明見萬里上曰蠻人欲進馬三百匹并獻珊瑚等
乞盟朕已令宻院𤼵金字牌却其獻止許其互市趙雄
等皆贊美聖徳　十一月己未知隆興府張子顔言曩
乾道之旱江西安撫龔茂良有請欲明諭州縣於賑濟
畢日按籍比較稽其登耗而為守令賞罰以此流移者
少今嵗旱傷欲乞許臣依茂良所請以議守令賞罰從
之　壬申進呈知南康軍朱熹乞將今年苗米除檢放
外有合納苗米九千九百石乞撥充軍粮上曰南康旱
傷已支撥米與賑糶賑濟矣可更依所乞雄等奏陛下
聖徳簡儉茍不當用一錢不與儻利百姓則雖百萬不
惜上曰朕於内帑未嘗毫髪妄用上以奉二親下則犒
軍而已至於奉養口體每戒後苑毋妄殺如鵪鶉並不
令供又曰御馬院所養胡羊每遇㫁屠則以一口奉太
上一口奉夀聖朕未嘗殺雄等奏史稱唐太宗天姿仁
恕陛下葢無愧矣　十二月黎州五部蠻冦邊　是冬
進呈四朝國史志　户部郎趙師睪言紹興以來賦入
綱目寖多中間雖將頭子等窠名五十二項并入經總
制起𤼵造帳供申其後復添坊場寛剩増添浄利等窠
名錢一十三項又皆隨事分𨽻户部五司其為財賦則
一而所𨽻者五莫相參照乞於本部置總計司以五司
所𨽻錢物併歸一處趙雄等尋奏户部見有催轄司上
曰五司分治而長貳總之既有催轄司若更立總計之
名徒重復無益也
　
　
　
　
　
　
　
　
　
　
　
　
　
　宋史全文卷二十六下
欽定四庫全書
　宋史全文卷二十七上
　　宋孝宗七
辛丑淳熙八年春正月癸丑權給事中趙汝愚奏中書
門下省錄黃陳源轉官差遣臣竊惟陳源係内侍而得
參預一路軍政事體重大漸不可長臣嘗讀建炎三年
詔書自崇寧以來内侍用事循習至今理宜痛革自今
内侍不許與主管兵官交通假貸饋遺借役禁兵當是
時内侍與兵官交通借役禁兵且猶不可今乃假以一
路總戎之任臣恐非太上所以防微杜漸之意也甲寅
上宣諭曰陳源舊帶添差浙西副總管近奉太上皇帝
聖㫖為應奉有勞特轉两官趙汝愚因論内侍不可干
預軍事其言極當甚不易得丙辰又宣諭曰陳源可與
在内宮觀免奉朝請密院更具應内侍見帶兵官者可
並降指揮與在内宮觀永為定制
　(臣留正等曰齊寺人貂漏師于多魚左氏謹而志之/夙沙衞殿齊師殖綽郭最曰子殿國師齊之辱也宦)
　(者干預軍政自古忌之矣敗國䘮師莫不由此盖至/唐世宮掖之變本朝夷狄之釁則又其權之尤熾而)
　(禍之无甚/罷陳源軍)　(也壽皇嘉賞趙汝愚之奏至於再三即/又詔内侍見帶兵官者並與在内宮觀)
　(永為定制其防微杜漸所以為後世慮者逺矣/此繋國家安危治亂之大者臣故詳而著之)
　戊辰宰執進呈諸軍犒設錢數上曰此内外諸軍射
射精熟人事也嚮來諸軍只習右手射近又教習左手
射頗精各支犒設以示激勸　庚午知台州唐仲友言
鰥寡孤獨老幼疾病之人乞依乾道九年例取撥常平
義倉賑給上曰常平米令低價出糶若義倉米則本是
民間寄納在官以備水旱既遇荒歳自合還以與民况
台州自有義倉米可令賑濟　乙亥起居郎兼太子左
諭德李待問奏事上曰春間一雪可喜待問奏近官僚
對皇太子賀雪語及此皇太子曰大率芝草珍異之物
皆不足為瑞惟年穀豐民間安業乃國之上瑞上曰東
宮見識髙逺待問奏近者因講周禮太府一節論國家
用度當與百姓同其豐歉皇太子曰人君但當以節儉
為本此乃言外之意非人思慮所及者又嘗對宮僚稱
王佐天府之政云惟不畏强禦則可以立事不侮鰥寡
則可以愛民為政要不出此两事耳上曰學問過人如
此誠社稷之福待問奏此皆自陛下家學中來上曰東
宮亦自儉約宮中受用凡百技間無他嗜好又謙和慈
祥朕常語之曰德性自己温粹須是廣讀書濟之以英
氣則為盡善上又曰恭者不侮人儉者不奪人恭儉者
修身之本朕亦常以此為東宮言待問奏臣亦切聞陛
下踐履此两句上曰朕平日用之古人謂不以其所能
者病人不以人之所不能者愧人皆當踐履　二月庚
辰進呈知福州梁克家乞宮祠上曰與復觀文殿學士
趙雄等奏欲令再任上曰難云再任可降指揮依舊知
福州　壬午宰執進呈未及展讀上喜見顔色宣諭云
内侍賜北使宴自淮上回言麥正缺雨先得一雨後得
三尺雪雄等奏陛下無一念不在斯民去歳雖旱先事
措置米價不增民無流殍上曰亦賴卿等處置精審雄
等奏今雖米賤猶慮其無錢可糴欲行下去歳旱傷州
縣於義倉米内支給至三月終上曰正合朕意於是詔
去歳江浙湖北淮西路郡縣間有旱傷去處已令多出
樁積等米廣行賑糶今雖聞諸路米價低平其間鰥寡
孤獨貧乏不能自存之人無錢收糴深所矜憫可令州
縣鎮寨鄉村抄籍姓名將義倉米賑濟務要實惠及民
如州縣奉行不䖍仰本路漕臣及提舉常平官覺察以
聞重寘典憲　己亥進呈太府卿蘇峴擬除閩漕上曰
師揆來乞此闕乃是師垂為淮東提舉壊官錢二十餘
萬緡兼聞其下尚有三弟他日皆作郡則近地州府都
占了莫若以髙爵厚祿使之就閑卿等更議之既而雄
等奏陛下方務廣恩既難批出臣等日侍左右若作勘
㑹亦渉商量須因人言乃可議此上曰如此則且令師
揆依舊淮西運判却别以一缺與師垂使避其兄庶幾
事體順乃除師垂閩漕　三月己巳上御集英殿䇿進
士有曰司寇圜士古之刑也近世殺越人于貨徒流而
已覆出為盗將何以懲圜士之制今可議乎是日宰執
先赴奏事宣宗御試題聖諭云成周圜士之法乃以處
奸惡今配隸盗賊甚多欲舉行其法故以此發問觀其
對如何　是月賜黃由等及第出身有差　詔應臨安
府及諸路官私房僦不限貫百十分減三　閏三月辛
巳詔諸路監司帥臣歳終各以所部郡守分三等治効
顯著者為臧貪刻庸繆者為否無功無過者為平詳加
考察具名來上内臧否各著事實如考察不公令御史
䑓彈劾夏四月癸丑宰執奏事畢上宣諭曰昨日臨安
取到諸縣繭亦薄已令宮中繰絲看矣既而樞宻院從
容論事因及今歳雨𤾉上曰今歳雨𤾉以時而繭蠶反
薄大麥亦穗短宮中所養蠶亦如此殊不可曉適來已
諭三省令王佐體訪求所以未至王淮等奏陛下愛民
軫念及此天下之幸庚申奏事畢上曰雨恐妨麥已降
香祈禱矣又曰曽問王佐蠶繭今年如何薄趙雄等奏
佐方取繭繰看亦徧詢諸縣續具奏聞上曰聞今年民
間養蠶太多葉既艱又食温葉所以繭薄孟子謂五畆
之宅植之以桑勿失其時則可以衣帛矣誠哉是言也
　甲戌史浩等奏昨經筵讀三朝寶訓徹章臣等奏請
繼讀何書翌日詔真宗正説宜以進讀自是間日退朝
必御崇政非休假未嘗暫止臣浩嘗讀正心篇論黃帝
無為天下治上曰所謂無為者豈宴安無所事事之謂
乎臣浩又讀剛斷篇讀漢武帝知郭解能使將軍為言
其家不貧上曰武帝如此可謂洞照事情臣浩又讀大
中篇論為政之道本乎大中上曰勿渾渾而濁勿察察
而明即此理也臣等切窺聖意罔不推見淵微固將耳
受躬行追咸平景德之盛自昔人主臨御日久非内惑
聲色則外事畋遊其蔽則至於溺浮圖求神仙今陛下
天縱聰明日躋睿智歳時甫浹篇帙再周帝王之汲汲
孔子之皇皇不是過也伏乞宣付史舘詔從之　是月
詔經筵記注官侍立並以所聞退書其實　五月丙子
上曰近日都下銷金鋪翠復行於市不必降指揮只諭
王佐嚴加禁戢若有敗露京尹安能逃責耶朕以宰耕
牛禁銅噐及金翠等事刻之記事板每京尹初上輙示
之　己卯進呈芮煇轉對言集議唯強有力者是從不
若令各為議狀如論科舉則禮部秘書省國子監官皆
預之類上曰如此則廢集議矣趙雄等奏煇所論乃漢
所謂雜議也恐亦可從上曰今後遇事旋降指揮　是
月以讀真宗正説終篇賜宰執侍讀侍講説書修注官
宴於秘書省　六月戊午户部言去歳兩浙江東西湖
北淮西旱傷共檢放上供米一百三十七萬九千餘石
隨苖經總頭子勘合等錢計二十六萬六千餘貫詔並
與蠲放　庚申户部言乞撥還去年旱傷無收經總等
錢二十六萬餘貫上曰可盡與之趙雄等奏曰初謂錢
數太多欲令户部均認豈謂聖慈略無難色悉以予民
臣等不勝歎仰　丙寅樞宻院進呈昨得㫖令宻問淮
西總領葉宏聞郭剛軍中刻剥軍人虚實據葉宏回報
郭剛别無刻剥止是舊有軍須庫俵賣布搭息一事上
曰卿等可諭都承㫖傳㫖宣諭郭剛令日下住罷併本
息蠲放免行追索仍令責問本人號曰老將如何猶有
此等事卿等可更切責葉宏既職事是報發御前軍馬
文字此等事如何不早以聞必待詢問然後方報此後
應諸軍凡有刻剥等事須即以實奏知　是月紹興府
徽嚴州水命賑之　知處州李士龍納租多取加耗詔
降一官元數止一萬四千有竒斛面出剰二萬三千餘
罰受納官趙汝楫追兩官勒停　秋七月乙亥朔　是
月定上雨水限諸縣五日一申州州十日一申帥臣監
司類聚候有指揮即便聞奏　錄范質後　呂祖謙卒
祖謙自五年冬以著作郎兼權禮部郎官以疾奉祠至
是終於家祖謙禀資特異聞道甚早其學本於累世家
庭之所傳愽諸四方師友之所講參貫融液無所偏滯
與張栻朱熹更唱迭和其道復大彰明天下之士翕然
歸之祖謙六世祖夷簡五世祖公著皆以勲德著聞四
世祖希哲首從程頤遊復以儒學名世淵源所漸尤為
深逺上嘗令祖謙編次文鑑一書稱其用意有補治道
平生著書至多皆以繼絶表微扶正息邪晚年所輯大
事記雖未及就其經世之意亦可㮣見其他所著經説
海内往往家傳人誦與伊洛之書並行於世云　八月
丙午宣諭云朕縁久旱不雨曉夕思所以寛䘏無事不
在念今且將諸路節次泛抛招軍並與蠲免　壬子召
侍従官王希呂以下頒示御札曰朕謂侍従之臣當以
論思獻納為任今後事有過舉政有闕失卿等即宜盡
忠極言或求對或入奏務在於當理而後己各思體此
稱朕意焉　壬戌樞密院進呈淮西運判趙彦逾奏本
路歸正人約有二千餘人强壯者欲委官總轄教閲以
譏察其動息上曰其人歸正日久皆能耕鑿居止已安
自成生業若遽然差官前去總轄乃所以搔擾使之不
安劄子不須行　是月趙雄罷相出知瀘州時有言雄
多私里黨者於是命大臣進擬皆於姓名下注本貫封
入遂為故事　以王淮為右丞相　九月甲午進呈提
領贍軍府燕世良申前官呉淵薦本所幹官楊絳與陞
擢差遣今復措置開請有勞乞申前命縁其人令合赴
部改官未審如何或只與堂除知縣上曰朕方與卿等
共守此法姑候一任回却與陞擢　是月以江浙湖北
旱出爵募民賑濟　冬十月癸亥中書門下省言乾道
八年七月内已降指揮御史䑓合覺察彈劾事件並分
𨽻六察如有違例去處令監察御史隨所𨽻所許令訪
聞覺察聞奏詔劄下御史臺六察遵守施行　甲子宣
諭付出知臨安府王佐按新寧國府監押王康成為人
便到赤岸欲上岸赴宴間康成乘馬經過不下馬上曰
可罷新任差遣又曰所以王佐奏狀不欲徑批出施行
尋常文字須是經由三省施行方合事體記得向來參
政周必大曽有此請故朕遇事不忘　頒忠義傳國子
監簿俞良能所進也起於戰國王蠋終於五代孫晟上
下一千一百年所取者一百八十人凡二十卷乞頒之
武學授之將帥上曰忠臣義士不顧一身誠可以表勵
風俗　罷雪宴先是年例賀雪即賜宴以連歳荒歉艱
食詔權罷　十一月甲戌臣僚言在法諸因饑貧以同
居緦麻以上親與人若遺棄而為人收養者仍從其姓
名不在取認之限聽養子之家申官附籍依親子孫法
今之災荒亦非一處向去寒冷棄子或多若令災荒州
縣坐上件法􁏫板曉諭使人人通知之則人無復職認
之慮而皆獲收養矣舉行荒政此其一助詔從之　辛
卯進呈吏部侍郎趙汝愚奏廣招徠之路絶朋比之嫌
莫若用故事令侍從两省䑓諌各舉所知若干人須才
用兼偹而未經擢用者陛下以其姓名悉付中書籍記
候職事官有闕則選諸所表以次用之其有不如所舉
則坐以謬舉之罪上曰此説極是可從之王淮奏御筆
抹若干人字今乞作二三人上曰可　是月詔諸路賑
饑　新除浙東提舉朱熹入對奏言陛下臨御二十年
間水旱盗賊略無寜歳意者德之崇未至于天歟業之
廣未及於地歟政之大者有未舉而小者無所繫歟刑
之逺者或不當而近者或幸免歟君子有未用而小人
有未去歟大臣失其職而賤者竊其柄歟直諒之言罕
聞而謟䛕者衆歟德義之風未著而贜汙者騁歟貨賂
或上流而恩澤不下究與責人或已詳而反躬有未至
與夫必有是數者然後可以召災而致異又言陛下即
政之初盖嘗選建英豪任以政事不幸其間不能盡得
其人是以不復廣求賢哲而姑取軟熟易制之人以充
其位於是左右私䙝使令之賤始得以奉燕閒備驅使
而宰相之權日輕又慮其勢有所偏而因以壅己也則
或聽外廷之論將以隂察此軰之負犯而操切之陛下
既未能循天理公聖心以正朝廷之大體則固已失其
本矣而又欲兼聽士大夫之公言以為駕馭之術則士
大夫之進退有時而近習之從容無間士大夫之禮貌
既莊而難親其議論又苦而難入近習便嬖側媚之態
既足以蠱心志其胥吏狡猾之術又足以眩聰明此其
生熟甘苦既有所分恐陛下未及施其駕馭之術而先
墮其數中矣是以雖欲微抑此軰而此軰之勢日重雖
欲兼採公論而士夫之勢日輕重者既挾其重以竊陛
下之權輕者又借力於重以為竊位固寵之計中外相
應更濟其私日往月來浸淫耗蝕使陛下之德業日隳
紀綱日壊邪佞充塞貨賂公行兵愁民怨盗賊間作災
異數見饑饉洊臻羣小相挺人人皆得滿其所欲惟有
陛下了無所得而國家顧乃獨受其弊因論浙東救荒
事上曰連年飢歉朕甚以為憂州縣檢放多是不實時
熹乞勸諭推賞上曰至此却愛惜名噐不得又乞撥賜
米斛上曰朕於此并無所惜又乞預放來年身丁錢上
曰朕方欲如此措置寛䘏數事熹又奏星變事上曰朕
恐懼未嘗一日忘上又曰朕未嘗一日不三省吾身熹
續又奏自今水旱約及三分已上即乞并第四等户依
此施行又奏乞推行建寧府崇安縣社倉法於諸路州
軍熹又上宰相書云朝廷愛民之心不如惜費之甚是
以不肯為極力救民之事明公愛國之念不如愛身之
切是以但務為阿䛕順㫖之計然民之與財孰輕孰重
身之與國孰大孰小財散猶可復聚民心一失則不可
復收身危猶可復安國勢一傾則不可復振至於民散
國危而措身無所則其所聚有不為大盗積者耶　復
白鹿書院從朱熹之奏也洞本唐朝李渤舊居有䑓榭
環以流水雜植花木為一時之勝南唐昇元中因建學
館買田以給諸生學者大集乃以國子監九經李善道
為洞主掌其教授本朝太平興國二年賜以印本九經
七年又官其洞主明起是年始置南康軍遂属郡境至
祥符初直史館孫冕請以為歸老之地及卒𦵏焉其子
比部郎中環復置學館以教子弟四方之士願就學者
亦給其食後經兵亂屋宇不存至是復之　十二月甲
子進呈范成大具到上元縣所種二麥王淮等奏得成
大書謂春麥惟郭剛能言之盖北人謂之刼麥上曰此
間人亦不知己令宮中種看淮等奏仁宗皇祐元年五
月召近臣以下於後苑寶岐殿觀刈麥仍諭以新創此
殿不欲植花卉每觀種麥於此今又見其成庶知民事
之不易陛下可謂同符仁宗矣　葛邲言荒政二事一
乞特降指揮諸經總制錢如遇州縣災傷年分本處知
通權免比較賞罰其課利場務並令遵見行條法依所
放災傷分𢾗免比不得令本州抑勒縣道陪備一乞降
㫖應荒歉州縣且專以救荒為務宴㑹之類理合節損
所有諸處迎新送舊兵卒公吏借請及供帳從物之属
所費不貲亦合裁減兵卒亦宜存留以防緩急詔並從
之　是冬淮東提舉趙伯昌奏通泰楚州㳂海去處舊
有捍海堰一道東距大海北接塩城計二萬五千六百
餘丈始自唐黜陟使李承實所建遮護民田屏蔽塩竈
歴時既乆頽圯不存至本朝天聖改元范仲淹為泰州
西溪塩官方有請于朝凡調夫四萬八千用粮三萬六
千有竒而錢不與焉一月而畢規模宏逺髙出前古遂
使海潮沮洳舄鹵之地化為良田自後漢失修治宣和
紹興以來屡被其患每一修築必至申明朝廷大興功
役然後可辦望專委淮東塩司今後捍海如遇坍損去
處不以功役大小即便委官相視計料隨壊隨葺勿令
寖淫以至大有衝决務要堅固可以永乆從之　是歳
詔舒州蘄州鑄鐵錢並以十五萬貫為額　詔久任四
川監司郡守之人令更迭與東南差遣其在任未久者
既有任滿前來奏事指揮候到闕始得别與除授從臣
僚之請也　雨雹
壬寅淳熙九年春正月壬申朔　是月賑两浙饑　初
池州汪青坐盗𤼵遞青誅後他卒事覺知非青罪詔失
入官吏趙粹中落職餘責罰有差青家支給五年王淮
奏陛下念一夫之寃存恤其家恩及幽明矣　内出正
月所種春麥並秀實堅好與八九月所種無異詔降付
两浙淮南江東西漕臣勸民布種　三月戊子臣僚言
監司帥臣臧否所部深得考功課吏之意然郡守更易
則人有幸不幸監司帥臣好惡不一則言有當不當有
已去而不及臧否者有近到而已遇臧否者此人有幸
有不幸也或取其辦事而不言其害民或喜其彌縫而
不言其踈繆或畏其彊有力而不議或以其踈逺無援
而見斥此言有當不當也且就一路而言之則其數寛
就數人而言之則其數窄計一歲而論之則其能否為
己見計數月而論之則其能否未可知而遽臧否焉此
人所以幸不幸言所以當不當也乞詔諸路監司帥臣
自今臧否所部必須總計一歲人數不問己去見在就
其中區别之或臧者朝廷已加擢用亦須用臧之次者
或否者朝廷已行罷黜亦須具否之次者其或臧否不
當必令具析以聞詔除初到任人外餘從之　是春召
對楊甲尋除太學錄甲獻書萬言大略謂人主之職不
過聽言用人分别邪正而近歳以來權倖用事其門如
市内批一出疑謗紛然謂陛下以左右近習為腹心而
不專任大臣以廵邏伺察為耳目而不明用䑓諫今中
外文武半為權門私人親交私黨分布要近良臣吞聲
義士䘮氣願陛下哀之救之至於民兵之害兩淮百姓
如被兵火舒蘄鼔鑄民不堪命西南諸夷乘間出沒而
馬政日急髙直厚幣以驕戎心臣恐陛下今日所少者
非特馬而已又有司理財一切用衰陋褊隘之䇿至於
賣樓店括學田鬻官地而所在争獻羡餘此風日熾誠
恐陛下赤子無寧歲矣其末言今日之事欲正其本則
在陛下講學　夏五月丙子内出御筆手詔宣示宰臣
王淮等曰朕惟監司郡守民之休戚繫焉察其人而任
之宰相之職也苟選授之際惟計履厯之淺深不問人
才之賢否則政治之闕孰甚於斯今後二三大臣宜體
國愛民精加考擇既按以資格又考其才行合是二者
始可進擬夫然後事得其宜用無不當故𫝊曰為政在
人卿等其謹之毋忽　六月辛酉詔浙漕行下所部州
縣常切禁止官民户毋得將草蕩圍裹成田如失覺察
其漕臣取㫖施行　詔侍從䑓諫舉官堪充監司者各
一二名　是夏饒州飢命賑之　秋八月庚子侍從䑓
諫集議聞奏自宰相執政侍從卿監正郎貟郎分為五
等除致仕遺表已行集議裁減外將逐郊蔭補恩澤每
等降殺以兩酌中定為止數武臣比類施行宰相十人
開府以上同執政八人太尉同侍從六人觀察使至節
度侍御史同中散大夫至中大夫四人右武大夫至通
侍大夫同帶職朝奉郎至朝議大夫三人職事宫寺長
貳監長至左右司諫開封少尹釐務及一年須官至朝
奉郎并朝奉郎元帶職人因除在京職事官而寄職者
同武翼大夫至武功大夫同非侍從官無遺表外見行
條格致仕遺表通減三分之一餘分不減紹興初中書
舎人趙思誠上任子限貟之議詔從官集議至是始用
廷臣集議行之　淮東蝗　九月辛巳大享明堂先是
詔少師史浩少保陳俊卿赴闕陪祀並辭不至　癸巳
御講筵侍讀鄭丙進陸贄論奉天上尊號狀上曰德宗
不逹理如此禍難未平乃欲加上尊號　甲午淮南運
判錢冲之言真州之東二十里有陳公塘周回百里本
司近已興修塘岸建置斗門石䃮各一所於東西湫口
二處乞於楊子縣知縣縣尉衘内帶入兼主管陳公塘
六字庶責有所歸從之　是月以王淮梁克家為左右
丞相　冬十一月癸酉宗正丞樓鑰對論士大夫風俗
事上曰唐文宗説去河北賊易去朝廷朋黨難朕常笑
之有何難事只是主聽不聰　甲戌吏部尚書鄭丙讀
陸贄奏議奉天論蕭復狀至但垂睿詰誰敢面謾蕭復
若相嘱求則從一等何容為隠從一等儻自回互則蕭
復不當受疑上顧丙曰德宗猜忌可謂不明丙奏曰德
宗見理不明故每事猜忌當患難時陸贄之言多聽納
及事定後贄言多懇切亦不免見疑矣上曰此皆不學
之故　庚辰鄭丙讀陸贄奏議駕幸梁州論進獻瓜果
人擬官第二狀畢丙奏曰官爵天下公噐人主所當吝
惜上曰此人君厲世磨鈍之具又曰名噐豈可假人
　(臣留正等曰爵祿者天下之公噐而國之大柄也君/以為貴則人貴之君以為賤則人賤之矣天寳之際)
　(嬖妾傾國爵以私受綱紀蕩然流弊至於肅宗大將/軍告身一通纔易一醉名噐抑可謂濫矣德宗且欲)
　(授官於捧瓜挈果之微豈非家法之壊至是極耶播/遷之禍幾至亡國無足怪者壽皇因讀陸贄奏議乃)
　(有名噐不可以假人之言二十八年之治所以官不/及私昵爵罔及惡德者盖能深戒前代之失永貽萬)
　(世之/則也)
　是月䕫州路饑　十二月戊午宰執進呈乞令太學
生習射事上曰向來玉津園燕射惟武臣射恐祖宗典
故文臣亦當射
癸卯淳熙十年春正月戊子詔廣塩復行鈔法略曰塩
者民資以食向也官利其贏而自鬻乆為民病朕既遣
使諭之得其利害以歸復謀諸在廷僉言惟允始為之
更令許通商販而社官鬻民固以為利矣然利於民者
官不便焉何者鹽之息厚凡官與吏之所為妄費以濟
其私者異時一出於此一旦絶之無所牟取必胥動以
浮言將毁我裕民之政且朕知恤民而已浮言奚恤矧
置監司守令皆以為民朕有美意弗推而廣之顧撓而
壊之可乎七月一日為始罷官般官賣通行客鈔法
庚寅密院言揀汰事上曰兵不選練則不精但州郡未
裕若養老人數過多艱於贍養其六年八年九年分揀
汰官兵可再展半年　辛卯進呈鎮江總領所乞降新
㑹兊換上見前具新印㑹子數目乃曰新印㑹子比舊
又增多大凡行用㑹子少則重多則輕　壬辰密院進
呈鎮江軍兵三年加減之數上曰養兵費財國用十分
幾八分養兵周必大奏尚不啻八分上曰今民間未裕
江東浙西寄招鎮江諸軍及武鋒軍歲額人數可並權
免三年所有諸州日前未足之數持與蠲免　是月以
黃洽為御史中丞自乾道五年之後不除中執法者十
四年洽嘗奏云因言固可以知人輕聽亦至於失人是
故聽言不厭其廣廣則庶幾其無壅擇言不厭其審審
則庶幾其無誤上深然之　二月癸卯用御史中丞黃
洽奏詔罷内侍陳源宫觀建寧府居住先是陳源罷德
壽宫提舉有㫖與落階官臣僚言其過惡乞寢罷成命
與一在外宫觀從之至是洽又言其罪狀灼然乞賜竄
責故有是命既而臺察又䟽其黨與皆一時之巨蠧於
是武略大夫徐彥達除名勒停送道州編管家財産業
並籍沒進納德壽宫其子徐必聞等三人並追官勒停
仍送筠州編管士昌源之厮役以違法遷轉李庚本臨
安府都吏與源交通補官彥達嘗充德壽宫閣子庫書
寫專一為源管家務官至正使職至路鈐皆源之力也
　三月丙寅朔建康都統制郭剛言去歲合揀汰效用
軍義兵一百八十五人自言願得逐便欲乞揀汰上曰
正恐離軍失所所以尚留如此與放逐便　己丑福州
奏都廵檢姜特立捉海賊九十四名根勘二十八人招
伏餘六十六名被虜在船不曾行刼並給據釋放上曰
趙汝愚如此處置甚善古者制刑王者言宥而有司執
法若有司但務姑息何以示懲　是月詔舉制科　夏
四月丙申詔臨安府係駐蹕之地本州屬縣民户身丁
錢可自淳熙十一年為始更與蠲放三年仍給降黃榜
曉諭　進呈監司帥臣奏到臧否先數日上曰監司帥
臣奏到守臣臧否而不行黜陟何以勸懲可與後省將
兩歲臧否其尤者以聞是日將上臧者多己用否者多
己黜有未陞黜者數人前知普州范仲圭前知瓊州韓
璧前知復州王去惡皆在臧之目新萬安軍湯鷽在否
目上曰王去惡有平黎之功而又通曉郡事可召赴行
在范仲圭韓璧任滿與監司差遣湯鷽罷新任　癸卯
大理寺丞張抑言浙西諸州豪宗大姓於瀕湖陂蕩各
占為田名曰塘田於是舊為田者始隔絶水出入之地
淳熙八年雖因臣僚劄子有㫖令兩浙運司根括而八
年之後圍裹益甚乞自今責之知縣不得給據責之縣
尉常切廵捕責之監司常切覺察仍許人告令下之後
尚復圍裹者論如法從之　是月廣西運判王正已奏
云陛下加惠逺方恐官賣科擾民無所告復行客鈔以
救其弊德至渥也陛下本以寛裕逺民而今來兩路通
行却成發泄東鈔借使兩路分畫界分西路漕計不虧
諸郡可以支吾亭户不致貧乏豈非陛下之本意願聞
缺乏之端有如二十餘州上下煎熬倘有申請朝廷豈
能坐視必須應副則東路雖有贏餘亦是朝三暮四恐
徒紛擾又云頃年章潭為廣東提舉塩事力主兩路通
行之議及就移西路運判客鈔不敷漕計大窘寢食幾
廢又得東路二十八萬緡遂以少寛即同帥臣范成大
乞行官賣此則易地而不可行者歲月未乆可以覆按
又云紹興間通行客鈔能三十餘年者以西路有折科
招糴之類後既住罷漕計遂窘因有官賣之法其後更
易不定大㮣以東鈔通行西鈔不登為患萬一必須通
行則西路漕計或缺亦須預作指畫不可臨期缺悞然
不若分路為允也　五月甲子朔　是月臣僚言祖宗
用人初無清濁之别韓琦第二人進士及第未免監左
藏庫後為度支判官皆號稱職乞明詔大臣如行在左
藏庫之類稍重其選與免待闕遇舘學有闕却於此取
之以廣得人之路從之　鄂州都統郭果言襄陽屯田
二十餘年雖微有所獲然未能大益邉計非田不良盖
人力有所未至且無專任責者或謂戰士屯田恐妨閲
習而不知分畨耕作乃所以去其驕或謂耕作勞苦恐
其不樂而不知分給穀米人自樂從以樂從之人為實
邊之計可謂兩便本司見有荒熟田共七百五十畆乞
降錢三萬緡收買耕牛農具便可施工餘力亦可刷荒
田開墾從之　六月丙申王淮等奏兩日酷暑聖躬得
無煩鬱上曰朕自有道以處之但懐閭閻之民不易度
耳往在潜邸嘗有詩云閭閻多勃鬱方愧此身閑淮奏
陛下隆寒盛暑毎以百姓為念真三五帝王之用心梁
克家奏昔唐文宗詩云人皆苦炎熱我愛夏日長柳公
權屬以薫風自南來殿閣生微凉君臣賡歌略無一言
及於百姓而大書殿壁自以為詞情皆足蘇軾嘗効其
詩以譏之云一為居所移苦樂永相忘願言均此施清
陰分四方今陛下不以隆暑為畏而長懐閭閻之苦唐
之君臣見有愧云　己酉進呈太府寺丞勾昌泰蜀中
制置使一貟任六十州之安危或有疾病遷動自朝廷
除授動經年歲方始到任願於從臣中常儲一二人於
蜀中令作安撫使一旦有制置便闕使可就除其於思
患預圖最係國家大事上諭宰執曰此正在卿等留意
今後欲除蜀帥須是選擇可備制置使之用者庶幾臨
時不至缺事　詔經理屯田建康府御前諸軍都統制
司奏近凖御筆措置屯田契勘淮西荒閑田土如昨來
和州興置屯田五百餘所盧州管下亦有三十六圍皆
頻江臨湖號稱沃壌自後廢罷撥還逐州召人請佃尋
許承買今多為良田自餘荒地亦有豪強之戸冒耕包
占詔令淮西帥漕司同共取見係官田畆實數聞奏都
統郭剛尋奏相視得和州厯陽縣荒圩五百餘頃可以
開耕毎田一頃三人分耕合用官兵一千五百人建康
留守錢良臣亦奏上元縣荒圩并寨地五百餘頃不礙
民間泄水可以修築開耕　辛酉詔曰朕履四海之籍
託王公之上深惟民之未贍惻怛在心惟吏或不良無
以宣德明恩若乃貪饕無饜與貨為市漁奪百姓侵牟
下民有一於斯足秕邦政天下之大郡邑之衆假勢放
利實繁有徒若此朕雖有愛民勤政之誠焦勞於上仁
恩利澤何由而下䆒哉朕嗣服之初盖嘗考法祖宗嚴
贓吏之禁其持心不移覆出為惡者既已逮治一二厲
在位矣歲月既乆法以延緩贓過之吏忸習寛政日甚
歲劇今列官處職奸法不忌是與盗無異也國有憲法
朕不敢廢可自今後命官犯自盗枉法贓罪抵死者籍
沒家財取㫖决配並依隆興二年九月已降詔書施行
必無容貸　是月兩浙水命賑之　監察御史陳賈奏
略曰臣竊謂天下之士所學於聖人之道者未始不同
既同矣而謂己之學獨異於人是必假其名以濟其偽
者也邪正之辨誠與偽而已表裏相副是之謂誠言行
相違是之謂偽臣伏見近世士夫有所謂道學者其説
以謹獨為能以踐履為髙以正心誠意克己復禮為事
若此之類皆學者所共學也而其徒乃謂己獨能之夷
攷其所為則又大不然不幾於假其名以濟其偽者耶
臣願陛下明詔中外痛革此習每於聽納除授之間考
察其人擯棄勿用以示好惡之所在庶幾多士靡然向
風言行表裏一出於正無或肆為詭異以干治體從之
　廣西運司申昭州金坑五處遞年所入不多若行廢
罷以裕民間甚便本部欲行契勘上曰不必契勘便行
廢罷　詔監司帥臣每歲於部内舉亷吏一二人具實
迹來上中書籍記以備選擇如無聽闕　秋七月乙丑
詔知廣州鞏湘以任帥閫備著效勞可除龍圖閣令再
任　庚午禮部太常寺言開寶通禮州縣水旱則祈社
稷典禮具存政和五禮新儀雖不該載見今朝廷或遇
水旱亦行祈禱今欲從臣僚所陳遇有水旱令州縣先
祈社稷委合典禮乞朝廷指揮從禮部太常寺修定儀
注行下詔從之先是臣僚言州縣遭水旱神祠佛宫無
不遍走而社稷壇壝闑然莫或顧省彼五土五穀之神
百代是尊是奉豈應祈報獨不得與羣祀同享精純於
是下禮寺看詳而有是命　甲戌詔曰朕涉道日寡秉
事不明政化失中以干陰陽之和廼季夏渉秋旱暵為
虐大田失望民靡錯躬夕惕以思反己自咎可自今月
十三日避殿減膳令侍從䑓諫兩省卿監郎官館職各
條具朝政闕失毋有所隠朕將親覽考求其當以輔政
理咨爾在位副朕志焉　乙亥詔曾任知州而為郎官
卿監曾任卿監郎官而復出為監司之人陳乞闗陞者
依兩任無人薦舉處條例特與免用舉主理為資序從
臣僚之請也　癸未宰相王淮梁克家知院周必大僉
書兼權參政施師㸃以旱乞避位詔不允上宣諭曰朕
心未嘗放下一日之間天下定行一兩遭又曰數日羣
臣應詔言事並無及朕過失多言刑獄事刑獄自有成
法王淮對曰陛下憂勤如此更有何過失可指　己丑
臣僚乞詔大臣自今維揚合肥荆襄四路帥當於嘗任
近臣中簡記除授上曰均是帥臣豈可輕授此在卿等
簡擇　八月甲辰進呈次因論人才上曰若是平穏無
才略人不難得須是有材而不刻慈善而不謬王淮等
奏陛下二語可謂盡用人之要大抵有材者多失之刻
慈善者多失之謬　乙巳進呈楊安誠劄子乞遵依仁
宗皇帝之制采用司馬光之言覈實浮費量加撙節上
曰近日臣僚言多用司馬光撙節之説盖仁宗時亦自
乏用故司馬光有是言朕嘗見一老内臣云哲宗皇帝
極愛惜錢物不肯多賞賜臣下王淮等奏節用裕民之
本陛下常以祖宗為法天下之福也　戊申詔侍從兩
省管軍知閣御帶及在内觀察使以上於武官中各舉
有威儀善應對堪充奉使接送伴者一名聞奏其已被
差人不許薦舉　辛亥進呈湖北總司乞糴米事因言
得湖北報七月十八日大雨霶䨟秋成可望上曰是日
朕食素就宫中設醮但見陰雲四合不知得雨之廣王
淮奏曰經所謂惟德動天無逺弗届上曰人主於天尤
親感召之速終是異於臣庶　庚申詔左藏南庫撥𨽻
户部提領所事務限五日結局先是戸部具南庫收支
項目上謂輔臣曰見在錢三十五萬餘貫盡撥付戸部
其餘金銀等物令陳居仁㸃檢具數以聞上又曰欲併
南庫歸左藏令版曹自理㑹朕亦省事卿等可子細令
具南庫五年間出入帳親自㸃檢故有是詔南庫者本
御前樁管激賞庫也休兵後秦檜取戸部窠名之可必
者盡入此庫戸部闕乏則予之檜死属之御前由是金
帛山積上即位之始年納右正言袁孚之請遂改為左
藏南庫專一樁管應副軍期然南庫移用皆自朝廷非
若左帑直𨽻於版曹而為經費也至是始併歸戸部既
而尚書王佐奏言南庫歸版曹無益而有損乞就撥歸
封樁庫其朝廷年例合還戸部錢却於封樁庫支不從
　戸部尚書王佐言經總制錢嵗額一千五百萬貫年
來寖生姦弊或偶無收則便於帳内豁除而創生窠名
更不入帳分𨽻遞年積壓直待赦放切恐暗失經費詔
戸部將淳熙八年終以前拖欠及未起錢數並特除放
自今收趂虧額其知通并提刑司官属委本部覺察從
條施行　是月宰執奏封樁庫見管錢物已及三千餘
萬緡上曰朕創此庫以備緩急之用未嘗敢私也封樁
庫者亦上所創也其法非奉親非軍需不支先是六年
夏四月提領本庫言共管見錢五百三十萬貫其後往
往以犒軍或造軍噐為名撥入内庫或睿思殿或御前
庫或修内司有司不敢執尋又奏内外樁積緡錢四千
七百餘萬上曰何以聚人曰財周以冢宰制國用周禮
一書理財居其半後世儒者尚清談以理財為俗務可
謂不知本矣祖宗勤儉方全盛時財賦亦自不足至變
更塩法侵及富商朕二税之外未嘗一毫妄取亦無一
毫妄費所以帑藏不至空虚緩急不取之民非小補也
　先是上以諸路財賦浩繁令兩侍郎分路管認是年
王佐為尚書又請於次年四月將諸路監司守倅所起
上供錢比較以定賞罰自是罕有逋欠　九月壬午詔
諸路州軍拖欠内藏庫諸色窠名錢物自淳熙九年終
以前實欠並特與除放以後常切催納如有違慢仰本
庫開具所欠州軍當職官吏取㫖施行翌日王淮等奏
聖恩溥博不知所欠數若干上曰六十萬貫　癸未興
元府都統制吳挺言本司同安撫司增置賞錢募人告
捉盜販解盬入界見係出戍官兵把截去處嚴行捜捕
外有不係官兵出戍地分乞行下沿邊州郡督責捕盗
官司捜捕詔利路安撫提舉各申嚴行下階成西和鳳
州禁止毋得透漏如未覺察守令並取㫖重作施行
冬十月甲午詔主管魏惠憲王府鄧從義可傳㫖羅忠
并母白氏今來皇孫女安康郡主凡百宜執婦道不可
慣縱所有晨昏安省之禮候得指揮方免若旦望節序
並從常禮務成肅雝之德倘或違此别有誥訓
　(臣留正等曰周之王姬能執婦道詩人歌之王珪受/公主謁見前史以為美談今觀安康下嫁聖訓申誡)
　(諄切如初其所以經夫婦/美教化之意視古有光矣)
　乙未右正言蔣繼周言國家役法自祖宗以來前後
講論詳矣行之其或不能無弊者非法弊也人弊之耳
茍得一賢令尹則人樂為之争先是知其弊誠在人而
不在法自范成大唱為義役之説在人著目而處州六
邑之民擾擾乎十有六年於此矣夫狹鄉民貧私相借
助以供公上之役是特鄉里常情耳成大張大其事標
以義名且欲改賜縣名行之諸路朝廷固已察其情狀
不可其請矣成大不已再有所陳嘱其代者使遂其説
至陳孺知處州親受其弊任滿奏事乃始備言其實陛
下即可其奏於是處州之民始獲息肩於義役之罷三
兩年來舊説復作一布衣之上書未必公言朝廷令守
臣李翔看詳盖欲其詳酌可否曾不能參照案牘博詢
民言辨范成大陳孺所奏虚實有請于朝而罷之乃從
而附㑹其説斷以己見官民僧道出田一等他日貧富
置之不問人以為重擾條畫利害訟于烏䑓臣嘗問鄉
閭出田助役然則何用曰將以賂胥吏有常數也吏胥
之誅求於執役者官立法以禁之猶懼其不懲使上之
人通知之其何以訓夫立賞以誘之而舉行者不加勸
立罰以威之而沮敗者不加畏給官田以助役亦終於
不可行則出私田者民情之不樂從可見矣欲望特降
睿㫖將處州及兩浙有見行助役去處聽從民便令官
司不得干預其間民自難久行或不能息争訟仰州縣
遵依見行條法照應物力資次依公差募仍乞將李翔
罷黜以謝處州兩浙十五六年間義役之擾從之　丁
未進呈大理寺奏内侍之子賈俊民等代筆案俊民當
降一官勒停上初欲貸其勒停而更降一官又思餘人
亦當視此以降罪乃曰人有一㸃私心法便不可行並
如奏次日王淮等奏陛下用法如此可謂至公上曰不
怕念起惟恐覺遲然人之所以未免一念之起者正以
脩行未到淮等奏陛下毎言唐太宗未嘗無過只是覺
得早陛下可謂覺得早矣上曰凡事順其自然無容私
其間豈不心逸日休　先是詔廣鹽復行鈔法罷官般
官賣是月廣東提舉常平茶鹽韓璧奏略云臣叨恩備
數東路提鹽同措置西路塩事所以東路事體尚須到
官悉心推䆒至如西路臣三任九年之間粗知其略廣
西民力至貧歲入至薄官兵備邉之費盡取辦於般賣
猶懼弗給今一旦住賣束手無䇿全仰給於漕司往年
改行鈔法時自有漕司應副逐州取撥窠名數目可舉
而行又朝廷頒降祠部及㑹子錢計四十萬下西路漕
司通融為十年支遣及諸州各有漕司寄樁錢以此隨
其多寡應副諸州缺乏之數使足以供公上贍官吏養
兵備邉則可以堅客鈔之行上副陛下改法裕民之意
尋詔於支降四十萬數内權支二萬貫付静江府五萬
貫分給諸州軍充淳熙十一年歲計支遣一次續又從
諸司申請撥廣東增賣鹽鈔剰錢五萬貫及令封樁庫
支㑹五萬貫充廣西十二年分歲計　十一月壬戌朔
日有食之　癸酉進呈舊按閲犒賞例上曰處分已定
不須舊例盡是内庫支一色見錢此錢樁留朕初無他
用王淮等奏陛下平日未嘗妄費今以激厲士卒人百
其勇上因言士氣要須激厲每戒主將云卒伍遇戰未
可便用大陣且以小陣試之每一㨗即加賞賚將見人
人自奮　是日進呈欲召為郎者六人上熟視曰陳達
善得沈崈一亦可此文字且留中王淮等奏用人不厭
詳細須是參較方可　甲戌上幸龍山教場大閲大犒
兵師為錢三十六萬　丁丑進呈畢上出癸酉留中文
字及錄示王尚之等六人曰朕兩日於班簿中撿得此
數人可並召赴行在餘亦難得又諭却於寺監丞中揀
人為提舉如此更迭出入則所用之人源源不絶　是
月命賑京西飢　言者謂自乾道五年降㑹子付兩淮
收換銅錢又節次支舒蘄鐵錢換易凡十六次指揮至
今十五年私渡銅錢常自若也乞多給㑹子立限盡換
詔兩淮各支降㑹子一十萬貫限兩月收換其換到銅
錢淮東赴鎮江淮西赴建康送納樁管　閏十一月乙
未上曰諸軍近日教閲聞得錢甚喜多有買柴作歲計
王淮等奏縁此街上見錢甚多上曰聞外間米麵甚平
見老兵云三十文買麵一椀可飽終日街上多有醉人
朕得百姓懽樂雖自病亦不妨所謂吾雖瘠天下肥矣
　壬寅進呈廣西經略安撫司奏安南國牒已排辦章
表投進方物上曰象乃無用之物經由道路重擾吾民
除不受外將入貢之物以十分為率止受一分就界上
交割厚與回賜章表令入遞降書回答　十二月丙子
車駕詣德壽宮行太上皇后慶壽宮中之禮詔曰朕荷
太上之燕謀承至尊之休德順稽帝道丕廸重華之徽
寅賴母儀胥洽二南之化惟天純佑俾國多祥皇年方
衍於萬春甲厯曩登於七帙奉巵介壽嘗祗闡於宏休
含飴保和兹繼符於昌筭繄我家之累盛軼聨冊之前
聞爰舉曠文躬伸慶禮上南山之祝永偕慈極之隆首
東秩之辰肆推凱澤之被式敦及老之義併彰錫類之
仁可大赦天下戊寅王淮等奏前日行慶壽禮天氣甚
好上曰中外懽恱二親和氣不可形容所以歸晚　是
月敷文閣直學士致仕李椿卒椿嘗為樞密院檢詳文
字時張説為僉書㑹小吏有持南丹州莫酋表來求自
宜州市馬者因説以聞椿白邕逺宜近官非不知也故
迂之者豈無意哉莫氏方橫奈何導之以中國地理之
近請治小臣引致邊事之罪説又建議募民為兵以所
募多寡與賞罰格以勸沮州郡椿白説若此則恐必有
以捕為募而致驚擾者願毋限額為司農卿日嘗言於
制國用者曰今倉庾所用一月營一月之聚帑藏所給
一旬貸一旬之錢朝廷之與戸部遂分彼此告借之與
索償有同市道此陽城所以惡裴延齡者願革而正之
權臨安府故事府有中人承受公事守至必謁椿弗謁
曰廟堂無所用承受知婺州有㫖令婺市皮角若干而
筋五千斤椿奏一牛之筋四兩是屠二萬牛也上為收
前詔為吏部侍郎上親慮囚命椿與張掄敘囚徒掄官
承宣使奏牘欲列名椿右不可白丞相丞相令先掄椿
退謂權要恃恩不足恠廟堂曲狥為可畏草奏言臣固
知承宣使序權侍郎之上但使事以閣門副侍郎耳所
被㫖臣名實在上不可不正章未達而事聞掄亟罷侍
衛司兵囚兢而碎僧舎新補軍頭乗忿而剽都市朝廷
不深治椿舉張彛之事為戒言官彈劾不勝去職所從
風聞者黥𨽻椿言非置臺諫為耳目之本意軍中結邏
者以摇主將攟摘騰播椿請嚴階級之法又極言閹寺
之盛曰自古宦官之盛衰係有國之興亡其盛也始則
人畏之甚則人惡之極則羣起而攻之漢唐勿論靖康
明受之禍未逺今畏之矣未甚惡也有以裁制之不使
至極則國家免於前日之患宦官亦保其富貴願官置
蚕室而限其𢾗復祖宗之制官髙者補外又門禁宮戒
之外勿使預於人材政事又嚴士大夫兵將官與之交
通之禁椿嘗論渡江以來茶法之弊謂官執空劵市之
園戸州縣歲額配之於民卒有賴文武之寇初廣西塩
法官自鬻之後改鈔法漕計大窘乃盡以一路田租之
米二十二萬斛令民戸折而輸錢至五倍其估民既為
錢二十餘州吏祿兵稍無以給則又損其估以市於民
曰和糴曰招糴民愈病久之鈔弗售者三年椿請改法
從舊除民折苖和糴招糴官民俱便　權知和州錢之
望言厯陽縣含山縣有麻澧二湖灌溉民田為利甚博
乾道二年因守臣胡昉鑿千秋澗以設險澗既開通而
二湖之水始洩入江積十餘年澗水日洩灌溉之利遂
廢令欲於千秋置斗門以防湖水之洩遇大浸則啓之
以出外遇旱暵則用之以瀦水俾二湖之灌溉如初又
不妨千秋澗之險從之　是歲知遂寧府李燾上續資
治通鑑長編至靖康全書共九百八十卷舉要六十八
卷
甲辰淳熙十一年春正月辛夘朔雨土　辛丑詔浙東
提舉司將開掘過白馬湖為田去處並立板榜每季檢
舉曉諭人戸日後不得再有侵占仍仰本司覺察毋致
違犯　丙午監察御史謝諤言去年十月四日臣僚言
因處州守臣不合將義役置冊假以藉手干求差遣力
陳其弊奉㫖依奏其所奏係是兩項第一項云將處州
及兩浙有見行助役去處聽從民便令官司即不得干
預第二項云其民間自難久行不能息争訟者仰州縣
遵依見行條法照應物力資次從公差募第一項是行
義役第二項是行差役也言者之意欲差役義役二者
並行元不曾指名言盡罷義役兼但言兩浙之弊不曾
言及别路也近訪聞江東西諸路累年民間有便於義
役之處官司乗此頗有摇動盖民間舊因差役吏縁為
奸當差之時枚舉𢾗名廣行追擾望其脫免邀求貨賂
使之争訟至有累月而不定者民戸因此多有困竭縁
行義役遂頗便之自此法之行胥吏縮手無措日夕伺
隙思敗其謀近有饒州德興縣吉州吉水人戸赴臺陳
訴其詞激切端有可憫乞下諸路監司州縣應有義役
當從民便外其不願義役及自有争訟乃行差役兩項
並合遵守違者許提舉司按奏其德興縣人戸並賫出
本縣舊刋義役石碑可見經久之計民情之所安惟恐
官司撓其成法上曰前日蔣繼周言處州守臣專行義
役之弊今諤欲義役差役各從民便法意補得始圓令
照前降指揮施行　甲寅雨土　是月戸部奏言去歳
旱傷計減放六十萬石上初欲下漕臣覈實既而曰若
爾則來年州郡必懐疑不與檢放矣　二月甲子進呈
擬張叔椿等差除上曰今後有卿不除少有少不除卿
所謂官不必備又宣諭今後蜀中監司可間差此中人
往若皆蜀人則人情宛轉甚非法度　癸酉進呈次諭
熊克台州當赴上卿等曽以朕意宣諭否克為人性緩
古人有韋弦之戒緩者勉之急者緩之全在抑揚之道
　詔已降指揮温台被水逐州守臣王之望陳巖肖各
不即聞奏乃賑恤遲緩之望特降一官巖肖落職放罷
近台州獲海賊首領温州獲次首領王之望陳巖肖各
有捕賊之勞以功補過之望放罷巖肖宫觀　是月樞
密院奏兩淮京西湖北路民兵萬弩手自淳熙七年後
不曽拘集敎閲乞令逐路安撫司行下所部州軍常令
不妨本業在家閲習俟農隙照年例拘集比試其有事
藝髙強之人毎州許解𤼵一二名從帥司保明津𤼵赴
樞密院與依四川義士條例按試補授以示激勸詔從
之　三月辛卯進呈耿延年狀翻鑄到淳熙十一年錢
様上曰且用舊様不必頻改　是日進呈刑部侍郎曾
逮奏乞依乾道九年三月二十三日指揮令刑部長貳
郎官并廵察御史每月通輪錄囚具名件聞奏庶得糾
察之職稍復祖宗之制上曰可令用毎季仲月於是詔
令刑部御史臺於每季仲月親錄囚徒　乙巳詔知福
州趙汝愚除敷文待制再任上宣諭汝愚在福州甚宣
力　庚戌詔知泉州司馬伋除龍圖待制再任兩浙運
判張礿除徽猷閣兼轉運副使再任　是月親試舉人
賜衞涇以下及第出身有差　趙傑之知太湖縣有言
其不丁繼母憂者上諭宰臣王淮等曰士大夫一被此
名終身不可贖行遣中稍為宛轉不湏明言其罪遂降
一官放罷聖度之忠厚如此　夏四月辛酉詔金州依
見行塩法聽客人鋪戸從便買賣不得依前置場拘𣙜
　癸酉詔廣西經略詹儀之運判胡庭直開具到見行
塩鈔已為詳細可恪意奉行先是知容州范德勤奏廣
西賣塩不便詔儀之庭直公共詳議具奏於是儀之等
條析奏聞今詳議静江府等一十六州官賣塩以救一
十六州之害但罷髙化等五州敷賣二分食塩令轉運
司置鋪出賣從便請買以為五州之利所有五州歳計
令轉運司計度抱認應副如是則一路二十五州無不
均被聖澤折苖科敷之弊可以永革而民力裕又言淳
熙十年七月一日改行客鈔至今年三月十日終已招
賣過塩鈔六萬二千蘿見今客人不住搬販措置自有
次第故有是詔髙化雷廉欽五州產塩地分客鈔不行
尋又奏欽州白皮塩場事體與雷亷髙化一同乞依舊
興復以備本司取撥作鈔塩支付客旅搬請　丙子進
呈進士射射日分上曰進士射射甚好王淮等奏孔子
射於矍相之圃觀者如堵墻古人以射為重後世乃廢
而不講上曰古者有文事必有武備後世不知此意所
以朕舉行之　丁酉權知均州何惟清言解塩除京西
客人搬販外更有均房界入川者甚多皆是取馬官兵
附帶而去乞嚴賜約束從之　是月御製送行詩賜太
保史浩又書明良慶㑹之閣六字賜之　五月辛卯進
呈知龍州張熹充亷吏上曰亷吏最難得近不住懲戒
而貪黷尚多張熹果如何王淮等奏蜀士皆稱其操履
上曰可與提刑差遣仍報行所薦劄子以厲士俗　乙
未權知和州錢之望奏本州屯田事先一日上謂王淮
等曰之望言課耕無法士卒惰者無以厲而勤者無所
勸卿等可詳議奏來既而進呈欲令淮西總漕同建康
副統制詳議以聞　右正言蔣繼周言比朝廷集議監
司守倅接送等物嚴為限制所以節浮費寛民力也其
有諸路藩府及列郡守暫差監司或他州通判等兼攝
上下馬饋送并借請公用亦已約束而偏方小壘間有
違戾或權官被差而不就或已權不便而求歸須申上
司又别差官年歲之間接送𢾗次郡計有限誠何以堪
乞詔逺郡闕守處令監司選差以次官兼權庶免將迎
之費以蘇郡計從之　丙午蔣繼周言温處流民丁籍
尚存諸縣催科無人供納或其家丁壯既去老弱獨留
監繫輸項急如星火因而多糾未成丁人名為充代追
擾不能安居欲乞令温處守臣將屬縣流移人戸覈實
除落丁籍不得存留抑勒賠填如違令監司覺察以聞
從之　甲寅詔四川駐劄御前諸軍將士戍邊滋久常
軫朕懐可令總領所支撥樁管錢引三十萬道特與犒
設一次傅鈞彭杲守邊累年軍政修舉内傅鈞與陞都
統制彭杲可帶吉州刺史　乙卯詔令江東提舉司行
下建康府太平州寧國府池州饒州廣德軍南康軍建
昌縣各多支常平錢米將被水人戸優加存恤務要實
惠及民毋致失所　六月戊午朔詔諸軍陞差盖擇將
之根本必有智勇勞效乃能服衆今後宜精加選用毋
得循習苟且仍令樞密院自淮備將以上至統制官每
全軍各為一籍逐月掲貼進入朕當間㸃三兩名審觀
識略事藝隨其能否議主帥之賞罸　臣僚訪聞諸州
軍受納夏税官吏邀阻間有將堪好絹帛强行打退却
置場用低價收買其官中既已買下退絹多作畸零折
納髙價不恤民病利其贏餘欲望嚴禁今後州軍置場
收買退絹許人戸越訴令監司御史覺察違戾科罪從
之　詔建寧府淳熙九年分人戸欠二税等錢三萬四
千三百十九貫並令除放　辛酉進呈王淮等上表為
敕令所編類寛恤詔令成書乞頒降施行上曰可謂詳
備凡事在人舉行斟酌輕重盡之矣　壬戌進呈祕書
省挍書郎奚商衡奏制科取士勿拘三歲之制上曰賢
良得人國家盛事可令學士院降詔有合召試人舉官
即以名聞
　(大事記曰國家以科舉士而魏掞之以布衣召對未/嘗限以科舉國家以資格任官而朱熹不由舉主特)
　(與改秩未嘗拘以資格國家三歳舉制科而淳熙詔/有合試人舉官即以名聞而不拘三歲之制故陳亮)
　(以布衣六達帝庭上書敢於/論恢復論宰相而人才奮矣)
　甲子進呈王渥奏小路蠻擊虚狼事上論及恩威之
意且曰國家兵威不及漢唐逺甚所恃者其天乎澶淵
之役辛巳之役匪天而何王淮奏人君平時仁心厚澤
固結民心我無失德而天之所助者順盖以理勝不在
力勝上曰漢武帝時兵威震懾萬里之外又何可當但
失之已甚　丙寅臣僚乞詔諸路總領各密舉偏禆將
校可為將帥者不限貟𢾗列其所長保明來上令密院
籍記考察不如所舉坐繆舉之罰從之　是日進呈趙
汝誼言詳議到屯田事遇一圩水退諸圩兵卒併力耕
種至立秋止秋成穀熟施工力者皆預分穀之數上曰
若將來所收不多朕不惜幾萬米分屯田人兵使之亦
如豐年則更相勸勉　己巳詔雨澤稍愆屢降寛恤指
揮其人戸夏税和買催納起綱自有條限訪聞官司趣
辦追擾致傷和氣仰監司嚴行禁止倘或違戾御史臺
覺察彈刻　丙子鄂州江陵都統制郭杲言昨蒙降錢
三萬貫措置屯田除節次收買牛具創造寨舎乞於上
件錢内更存留一萬二千貫付牛僎收管准備接續餘
錢乞拘收赴元降處回納詔令郭杲將回納㑹子二萬
貫於内支一萬四千一百貫付牛僎貼充犒軍餘錢就
行樁留准備屯田支用　庚辰知臨安府張礿言乞將
浙西江東諸縣自淳熙十年以前所欠窠名錢三萬七
千二百四十餘貫米八百三十餘石盡行蠲放從之
癸未戸部韓彦質言州郡財賦場務縣道所入財穀皆
有名色在法不得移易而守臣無忌憚者竭公帑之儲
以快私欲至於終更席卷而去不恤後人乞今後守臣
任滿將所留諸色錢穀交割下政其𢾗申戸部置籍上
曰須令後政限一月具𢾗申戸部照㑹王淮奏前政只
言𢾗贏後政只言𢾗縮合令前後政各具𢾗申上曰過
限不申去處令戸部以聞　是夏知婺州洪邁奏本州
負郭金華縣田土多沙勢不受水五日不雨則旱及之
故境内陂湖最當繕治而本縣丞江士龍獨能以身任
責深入阡陌諭令修築令耕者出力而田主出穀以食之
凡為官私塘堰及湖總之為八百三十七所以畆計者
合萬有九千用民之力二萬七千有竒田之被澤者二
千餘頃皆因其故跡葺而深之於官無所費於民不告
勞三二十年之中度亦未至隳廢使食君之祿者皆能
如是豈不大有補於王政而士龍者上不因官司之督
責下不因邑民之訴請自以職所當為勇於立事用意
如此誠為可嘉乞加奬激以為州縣小吏赴功趨事之
勸從之　秋七月戊子右正言蔣繼周言乞詔諸軍將
佐屯駐去處自今並不許私置田宅房廊質庫邸舎及
私自興販營運從之　己丑郭杲言木渠下荒田實有
堪耕種一百九頃四十四畆除已差撥官兵二百人前
去開荒其餘不通水利髙仰田亦令耕種官兵差去合
請錢米就屯田官所管稻穀内借支將來收子課折還
詔郭杲將髙仰田叚更切措置開耕毋致荒閑餘依所
乞　挍書郎羅㸃言比年以來所在流配人甚衆强盗
之獄每案必有逃卒積此不已為害不細切謂欲戢盗
賊不可不銷逃亡之卒欲銷逃亡之卒不可不減刺配
之法望詔有司將見行刺配情輕者從寛減降别定居
役或編管之令其應配者檢㑹淳熙元年五月指揮擇
其强壯刺充屯駐大軍庶幾州郡黥配之卒漸少上曰
近歲配𨽻稍多久後當如何王淮等奏如雜犯死罪猶
可從輕至如刼盗六項指揮之行為盗者莫不曉得將
欲為盗必先虚立為首之名殺人奸濫之罪皆歸之以
故為首者不獲而犯者免死盗何由懲上曰可令刑寺
集議奏聞既而刑部大理寺奏上壬寅進呈上曰朕夜
來思量配法雜犯死罪只配本州牢城犯私茶塩之類
不必逺配只刺充本州廂軍令着役若是刼盗已經三
次便可致之死可諭刑寺官子細商量奏來　乙卯淮
西總領趙汝誼言和州八家圩西蓑芬散水地打量得
六頃五十畆乞撥付屯田官兵計置開耕及下和州將
不堪開耕不敷元𢾗田二十九頃七十九畆日下别踏
逐係官荒閒田土撥付總轄屯田官補填元管之𢾗從
之　密院言八年四月二十九日指揮江上軍帥於統
領中薦舉人才限以三人之𢾗深慮搜求未廣詔令照
八年指揮不限貟數薦舉　臣僚乞戒飭帥守監司列
薦宰邑之官當務至公毋徇私情當求實跡毋採虛言
後不如舉必行繆舉之罰其他列薦所部官吏併加申
儆從之　是月以泉福州興化軍饑諸州水興元府旱
並命賑之　八月辛酉詔浙西諸州府各將管下舊來
圍田去處明立標記仍榜諭官民戸今後不得於標記
外再有圍裹　戊辰給舎看詳趙汝誼奏乞行下守臣
遇客販米不得阻遏其免收力勝錢一項自有見行約
束如有違戾及以喝花為名故作留滯者許客人赴監
司臺部越訴重寘典憲從之　九月戊子樞密院言凖
御筆處分聞隴蜀向來軍陣多用純隊近易為花装二
者孰便仰四川駐劄御前諸軍都統制吳挺等條具奏
來興州吳挺奏行軍用師惟尚整肅其花装隊未戰先
已錯雜興化府彭杲奏四川諸軍昨自紹興之初團結
皆為純隊以五十六人為隊止是教習純隊事藝兵刃
相接取便應用金州傅鈞奏隴蜀山川平陸少而險阻
多兩軍相遇或我髙而彼下必須純用弓弩狹隘相遇
則純用戈㦸緩急全隊呼索易於應集詔並依舊純隊
　辛丑上諭宰執曰毎月財賦冊今後更令進入欲加
增減　戊申勘㑹諸路州軍義倉米斛在法合隨正苖
交納唯充賑糶今來收成在即當議指揮詔諸路提舉
常平官各行下所部州軍仰隨鄉分豐歉依條收納入
倉不得侵隠他用候歲終具舊管及新收數目申尚書
省　詔侍講侍讀見今進講周易將欲終篇可自開講
日每日講兩卦　冬十月乙丑侍讀張大經等奏伏覩
陛下嘗因講泰卦之九二玉音有曰君子以其類進而
為善小人以其類進而為惡未有無助者也講萃卦之
上六玉音有曰盛極則衰亂極生治三復聖言皆已深
得大易之㫖欲望聖慈宣付史館詔從之　丙寅進呈
吏部奏臣僚乞賔州三縣通差文武臣上曰武臣中極
難得人小使臣尤不厯練今委以一縣只是害及一縣
百姓　庚午中書門下省勘㑹州縣税場所收課息自
可足用訪聞近來官司過數增收以資妄用致害民旅
理合禁止詔戸部遍牒諸路州軍將應管稅務合趂課
息如實及租額之數即不得抑令增收敢有違戾在内
委御史䑓彈奏在外委監司覺察仍許被擾人戸越訴
　辛巳詔宇文虛中特更與恩澤二名令曾孫承受
　(臣留正曰宇文虛中之忠亦可得而放矣方建炎之/初以資政大學士奉命往使金國留繫軍廷抗節不)
　(屈故相秦檜用事盡歸其孥於北方則紹興十二年/也虛中在北方久其諸名王大族皆尊信之不疑因)
　(與其子宇文師援暨偽翰林學士髙士譚謀為復讐/之舉欲因九月金主祭天而刼之金之諸王宗親約)
　(為内應不幸而功不成者天也而敵人自此上下相/疑寖行誅戮矣虛中之家已碎於敵手跡其禍端由)
　(於蠟彈之繳還則秦檜之為也是時國家中興二十/年而虚中之事不顯最後魏國公張浚招韓王來歸)
　(始能言其詳虛中無子有女以族人紹節為之孫明/詔命以京秩至是復加褒恩及其曾孫與其外孫所)
　(以勸天下之/為人臣者也)
　壬午吉肇乞招建康水軍戰船捎手上曰大江之險
人命所係盖藉操舟之人可與招收　是月詔程大昌
程叔達單䕫趙師䕫各貶秩二等以臣僚言蔣億以贓
抵罪于今一年未聞舉主自劾而有司亦不約法以聞
乞令吏部檢舉故有是命　十一月丙戌朔宰執謝賜
太上稽山詩石刻上曰太上詩規模宏大所以賜卿者
正欲仰體太上之意如属意種蠡臣之句卿等切勿分
别文武便有晉室之風當視之如一擇才行兼備者用
之若曰好士人而才不適用亦何足取　戊子知婺州
洪邁言本州淳熙八年旱歉支降豐儲倉米五萬石賑
糶内二千一百餘石係攬載船梢盤剥折欠已納到六
千餘貫外浄欠錢一千九百餘貫約米五百三十餘石
乞照紹興府體例蠲放從之　利路帥憲茶馬司奏知
鳳州余永弼知文州鄧樞政績上曰邊郡政要得人永
弼樞各轉一官候任滿與再任　詔向來趙善杰所修
海鹽縣堰閘及劉俁修華亭縣塘堰令劉頴親往相視
目今有無衝決損壊并本州去年所修水利於今年有
無實被灌溉田畆及未盡去處開具奏聞　辛夘置萬
州南浦縣漁陽井鹽官一貟并歲收鹽十四萬六千三
百餘斤初以主簿兼監於是始專置官　戸部侍郎葉
翥乞行下覈實免丁錢事上曰此戸部自可理㑹不必
降㫖　辛亥進呈淮西總領趙汝誼奏和州屯田所收
物斛未曾均給上曰可令總領所都統司將屯田力耕
官兵斟量工力多寡拘今年收到物斛實數分作三等
次第均給　是月兩浙運副劉敏士運判姚憲并降官
落職新江東提刑王彦淇别與差遣並以温台二州灾
澇失於按劾守臣也　十二月丁巳兩浙運判錢冲之
言奉詔相視開濬常潤等運河淺澁去處今相度自臨
安至鎮江四郡共用六萬餘夫委是大役乞令諸州將
運河兩岸支港地勢卑下泄水去處牢固捺成堰垻仍
申嚴諸閘啓閉之法淺澁去處令逐州守臣措置隨宜
開撩務要舟楫通行從之　己未詔秘閣修撰知隆興
府程叔達除集英殿撰再任　丁夘進呈知州軍除目
上逐一問其人才如何至劉壎知滁州魏敏哲知濠州
上曰淮郡不可輕此二人更契勘又曰選擇人才治道
之急者州郡若不得人雖諄諄日降詔令亦是徒然卿
等今後毎遇一闕須是遍選終竟有得因言今之議者
多言邊郡太守須是久任今邊郡無兵雖久任何益大
軍皆在江南若是創置又費衣糧却是萬弩手民兵無
養兵之費有養兵之實緩急亦可用　丁丑戸部言建
康府申乞將沙田許從官田所取畫降指揮與免十料
催科外其沙地蘆場乞自初生年分起料催納税租從
之　己夘進呈解元振奏乞令光州依舒州蘄州置監
鑄錢上曰此事難行後次鑄到鐵錢時可令分二三萬
與光州　是月知台州熊克上九朝通略　是歲知鎮
江耿秉奏三縣歲額畸零錢八千餘貫今以公庫所節
浮費代充解𤼵若非得㫖則恐後人敷之於民上曰以
寛剰之錢為民代納固善後人若無餘則必别作名色
科配此事州郡自行則可朝廷難為施行
　
　
　
　
　
　
　
　宋史全文卷二十七上
欽定四庫全書
　宋史全文卷二十七下
　　宋孝宗八
己巳淳熙十二年春正月己丑廣西提舉胡庭直言邕
州賣官塩並縁紹興間一時指揮於江左永平太平兩
寨置場用物帛愽買交趾私塩夾雜官塩出賣縁此溪
洞之人亦皆販賣交塩近雖改行鈔法其本州尚仍前
弊詔經略司及知邕州陳士英公共措置聞奏既而經
略司申元初起置愽易場以人情不可止絶而愽易交
塩亦是祖宗成法乞只嚴禁愽販等人不得販鬻交塩
攙奪官課餘仍舊從之　戸部言明州申鄞縣東錢湖
積蓄澗水溉田五十餘萬畝昨縁茭草延蔓侵耗湖水
奉㫖支降錢米開淘茭葑堆積沿湖山灣濼去處遂成
葑地先係資教院僧承佃墾成田三百餘畝切恐人戸
以增租承佃為名填疉増廣有妨積水乞將上件㳂湖
葑地不許人戸請佃仍舊開掘為湖庶兔向後堙塞之
患詔勾昌泰躬親前去相視開掘　辛夘進呈命令獄
案籍三省事下諸州有督促至十餘而未報者上曰自
今命令及獄案不須行文催促多則愈玩只一季將上
擇其怠惰者懲之則自然不敢於是潼川運司以岳霖
體究漢州雍有容在任不法事稽緩特降一官湖北運
司陳達善未開具趙善待妄用過任内錢物令即具析
因依　癸巳進呈湯思謙六院差遣上曰思退退縮其
弟不可與在内差遣王淮等奏思謙作兩郡皆有可稱
不知與提舉如何上曰在外不妨上又曰編修官湯碩
亦可與外任　癸夘進呈知平江府常熟縣曽􁦹將版
帳贓賞等錢支用及違法科取錢物等事刑寺看詳曾
􁦹所犯公罪徒贓罪流私罪絞上曰曾􁦹具狀抵罪可
除名勒停上又曰朕昨夜思之監司以按察為職置司
所在不能無失職之罪若欲行罰又恐此後抉摘人之
小過而知縣愈難為次日御筆批置司所在監司傅淇
劉頴各降一官　甲辰詔蓋經趙師䕫姚述堯各貶秩
二等以所舉曾棨犯贓故也　二月丁夘奏事畢上賜
王淮等酒上問民間風俗及論古今治亂事上因曰自
唐虞而下人君知道者少唯漢文帝稍能知道專務安
静所以致富庶自文帝之外人君非唯不知道亦不知
學淮等奏道從學中來上曰知學者未必盡知道但知
學者亦少淮等奏若唐太宗末年寖不克終豈是知道
上曰人君富有天下易得驕縱淮等奏若治安日久每
事留意則是愈久愈新上又曰天下全賴好監司若得
一好監司則守令皆好淮等奏監司郡守皆在得人上
曰先擇監司為要若郡守亦當選擇得尤好卿等今後
為朕除授監司須是留意上又曰近日來郡守亦勝如
已前若是資序已到其人不足以當監司郡守則監司
且作郡守郡守且作通判亦何害時天氣晴和淮等因
問興居上曰朕尋常飲食亦不敢過淮等奏易於頤卦
稱謹言語節飲食上曰觀頤觀其所養也　壬申吉州
申乞將旱傷最重太和吉水廬陵縣第五等人戸見欠
淳熙十一年夏税和買共一千九百九十餘匹並與蠲
放從之　丙子殿侍陳賈言國家財計之入率費於養
兵然軍之𨽻卒伍者所得常不能贍給而自將佐等而
上之則有至數十百倍之多今諸軍額外貟缺冗泛之
費姑以殿步兩司言之殿司額外自統制而至凖備將
凡一百二十貟而數内䕶聖歩軍至添統制三貟步司
額外自統制而至凖備將亦一十八貟兩司歲支除逐
官本身請俸外供給茶湯猶不下一千萬緡養軍之須
固已不貲而額外重費又復如此無惑乎財計之不裕
也且以增創額外謂可儲養將材耶然諸將或有闕貟
未見取之於此若謂其人不足以備採擇則髙廩厚俸
自不宜輕以與之乞軫慮國計責實政將内外額名色
自今以往一切住差其在冗食之人乞賜甄别如有可
備軍官之選則存留以俟正官有闕日補之或其人不
任使令亦乞隨宜沙汰勿使渾雜無補國事從之　是
月雨雹　三月甲申朔　是月申禁胡服蕃樂從右正
蔣繼周之請也　是春詔制舉題免出注䟽　夏四月
丙辰進呈戸部勘當知鎮江府耿秉奏如遇亢旱聽民
車河水上曰河水豈可不令百姓灌田王淮等奏尋常
人使來時恐水淺所以不聽人戸車水上曰稼穡事大
可依耿秉所請　侍讀蕭燧言廣西最逺其民最貧切
見在法民年二十一為丁六十為老官司按籍計年將
進丁或入老疾應免課役者縣令親觀顔狀注籍知通
索丁簿攷歲數收附銷落法意非不善也奈何並海諸
郡以身丁錢為巧取之資有收附而無銷落輸納之際
邀求亡藝錢則倍收剰利米則多量加耗一戸計丁若
干毎丁必使之析為一鈔一鈔之内有鈔紙錢息本錢
糜費公庫錢是以其民苦之百計避免或改作女戸或
徙居異鄉或捨農而為工匠或泛海而逐商販曾不得
安其業乞令帥臣監司措置行下從收附銷落之制革
違法過取之害如或仍前科擾即令按劾從之　辛未
右正言蔣繼周言南庫撥付戸部于今二年而南庫之
名尚存官吏如故乞令吏部將南庫廢併其官吏並從
省罷又稱臣照對太祖置封樁庫圖取契丹太宗分左
藏北庫為内藏庫并以講武殿後封樁庫属焉又改封
樁庫為景福内庫近年南庫分為上下尋併上庫入封
樁庫今所存南庫係前時下庫上曰若盡廢庫眼收支
必至殽亂可存留庫眼以左藏西上庫為名官吏全無
不得可與裁減於是諸路歲𤼵南庫窠名錢一百九十
八萬餘緡改隸本庫後又改稱封樁下庫仍隸戸部焉
　五月丁亥臣僚言諸處夏税和買止有折帛折錢二
色惟湖州安吉一縣獨多折絲折帛折綾民間困於輸
納朝廷以其既納紬絹又以細絲織綾許以麄絲織絹
謂之屑絹自前任顔度申請改屑絹為絲絹遂使此邑
重困續邑民詣闕陳訴已䝉朝廷仍舊許納屑絹而夏
稅産絹猶用細絲乞令産絹亦依舊用麄絲織造從之
　丙申王淮奏梅雨已多莫須降香祈禱上曰末須如
此朕自昨日早晚焚香黙禱于上帝丁酉進呈次王淮
等奏且喜晴霽上曰朕前日黙禱上帝不意感應如此
之速朕昨晚更不飲酒只是觀天夜來便晴霽不勝欣
喜自今更黙禱三日淮等奏天人之際應若影響而况
人君為天之子宜其隨感而應上曰臣下禱之於神朕
請禱于上帝　庚戌上謂王淮等曰聞總司糴米皆散
在諸處萬一軍興而屯駐處却無米臨時綱運如何來
得豈不誤事可便契勘如要害屯軍去處有樁管米若
干大抵賑糴可逐歲循環備荒若樁積米須留要害屯
軍所在庶軍民皆有其備　是月地震　六月壬戌進
呈淮東總領吳琚奏欲望將鎮江都統司諸軍官兵日
前所欠激賞鋪軍須子鋪布帛錢並與除放庶幾官兵
得以全請贍家此令一下足以感士心足以正師律足
以戒掊克足以示陛下知行伍之微恤士卒之至上曰
軍中刻削楊存中以來便如此琚所言極是可依奏仍
降指揮其他有無似此去處及别有侵刻營運錢等並
詔罷之　己巳臣僚言臣聞一定不易之謂法循習引
用之謂例故昔人常守法以廢例未嘗用例以廢法今
之有司大抵反是若天官諸選條目猥多法例參錯吏
奸深逺法無已行而或廢例有已行而必得此其為弊
固非一日乞詔銓部凡七司所行之事條法具載分明
可以遵用而偶無已行者並令長貳郎官據法施行若
於法窒礙而偶有已行之例並不得引用從之　丁丑
宰執進呈次上曰秋季在近命令獄案有稽緩者可擇
數事稍大而日子最乆者當議行遣今州郡職事弛慢
不一難為一例從寛寛猛相濟政是以和前此岳霖降
官印榜行下已久誨爾諄諄聽我藐藐豈可不明賞罰
不然朝夕諄諄無益　是日進呈諸路監司帥臣毎遇
歲終各以所部郡守考察臧否來上浙東一路最近淳
熙十一年分至今尚未開具聞奏上曰近來廢弛事多
須當懲戒於是帥臣鄭丙提舉勾昌泰各降一官　秋
七月癸未臣僚言伏見淮上州軍逐處皆有椿管米斛
建康鎮江大軍屯駐又有總司錢糧惟太平州采石鎮
㳂江要害去處去歲民間艱食州部必無儲備聞淮上
去秋成熟淮人多有載米入浙中出糶不行今來秋成
在近欲望先次支降本錢付總領所及時和糶詔趙汝
誼於建康務場見樁管㑹子先次取撥一十五萬貫委
官就采石倉措置依在市時直來米樁管　詔罷荆門
軍浰河武寕黃泥三處税場以前知軍陸洸言税額不
過二十七貫三百三十三文豪民買撲擾民故也　是
日進呈㑹子數上曰㑹子之數不宜多他時若省得養
兵須盡收㑹子　壬寅進呈内藏庫奏和州無為軍常
德府拖欠淳熙十年分錢已降指揮再限一季起𤼵上
曰近日和州却以三千緡賂内侍求免事覺所免只五
千緡却用三千緡嘱託謂何王淮等奏其意可長久得
免故不憚一時之費上曰守臣張士儋張臨趙公頤各
展二年磨勘更與展限半年須管𤼵納數足　吏部言
二廣考試補攝官人乞依本部銓試出官指揮將考挍
到合格人以十分為率取五分從之先是廣東提舉韓
璧言二廣兩薦之士許試攝官謂之試額二年再試謂
之待次累至三試謂之正額然後就祿或任塩税或受
簿尉至有闕官甚處雖待次亦得以濫授其試攝之程
度大略如銓試之五場自非雜犯雖文辭鄙俚亦在所
錄僥倖太甚乞自今一如銓試法下吏部勘當而有是
請　甲辰詔罷常德府一處復州六處税場先是提舉
趙善譽奏兩州七處税場共納一百八貫與浰河事體
一同上曰罷之甚當如此等事一日做得一件計一歲
之利亦多矣因并從之　乙巳詔罷揚州江都縣版橋
泰興縣新城楚州山陽縣謝家盱眙軍天長縣龍􁀙石
梁秦蘭髙郵縣臨澤三墩八處税場以淮東提舉趙不
不流言盱眙係極邊揚州髙郵係次邊不仰此豪末之
利而徒使豪民撲買小民被害所有浄利錢本司欲依
數抱認起𤼵乞將上件税場並行住罷故有是命　臣
僚言竊見浙運耿秉近因属邑版帳錢額太重乞與属
郡評議將額重處量減詔從其請臣竊以兩浙版帳錢
額之重實與江西之月樁相似二浙州郡亦自窘匱與
江西不同就諸縣之額太重者與之斟酌縣有毫釐之
減則民有毫釐之惠此實然之理若諸路得一賢轉運
使則不待冠盖交馳而裕民之説行矣欲望出臣此䟽
付之版曹行之浙運更令耿秉與諸郡守臣悉心講究
次第行之諸路得為楷式更願陛下不惜少禆版曹以
蘇民力從之　八月甲寅監察御史冷世光言監司歲
出廵厯吏卒誅求所過騷然一縣之中凡數百緡僅能
應辦否則睚眦以興怨捃摭以生事乞明詔諸路監司
今後廵厯力革此弊所用隨行吏卒各於州郡差撥逐
州交替從之　丁巳上諭宰執二廣塩事當併為一司
王淮等奏外議又更一説併司後恐廣西漕既不預塩
事即無通融錢物或至支吾不行上曰如此亦須更商
量盖天下事全在致思思之須有䇿窮則變變則通譬
如奕棊視之如無着思之既久着數自至淮等奏臣等
終日思之陛下乃一言而決此無他虛則明耳上曰更
賴卿等　辛酉令提領封樁庫所支降㑹子一十五萬
六千二百六十九貫付淮東總領所三十二萬六千三
百一十二貫付淮西總領所三十萬貫付湖廣總領所
充今年和糴樁管米本錢支用　壬戌詔封樁庫支降
㑹子五十萬貫委浙西提舉羅㸃和糴米二十萬石淮
東總領所取撥鎮江府見樁管㑹子二十九萬貫湖廣
總領所取撥鄂州并大軍庫見樁管㑹子共三十萬貫
並各就豐熟去處置場内浙西提舉就平江府置場招
糴堪好米斛仍一面取見實直開具申尚書省毋令稍
有科抑　乙丑御筆朕惟差役之法為日盖久近年以
來又創限田之令可謂備矣然州縣奉行之不公豪貴
兼并之太甚隐寄挾戸弊端益滋一鄉之中上戸之着
役者無幾貧民下戸畏避棄鬻至不敢蓄頃畆之產莫
若不計官民戸一例只以等第輪差如此則不惟貧富
均一且税籍之弊不革而自去可令戸部給舎䑓諫詳
議聞奏　丙寅新提舉常平塩茶公事趙鞏朝辭進對
上曰塩事利害稍重凡事可親臨之勿容官吏作弊至
奏羡餘錢上又曰待與卿少減庶得卿易為監司以刺
舉為職賢者固可舉贓吏切不可不按　樞密院進呈
畢上曰陳良祐薦莊治應賢良卿等見其詞業否王淮
等奏己見之上因問鄭建德上又曰李垕為文無氣槩
如蘇輔真是難得今莊治可與試淮等奏試時莫亦須
有三兩人上曰既降指揮不限年月亦不須限人數
癸酉樞密院進呈知建康府錢良臣奏秋教按閲禁軍
路鈐訓武郎胡斌恃酒無禮望賜罷黜上曰胡斌素多
口舊在潛邸故略假借而乃敢輒犯階級可降兩官放
罷　甲戌進呈秦焴奏德安府廵檢張革慢棄本職於
公㕔罵前任守臣乞罷黜上曰此風不可長放罷輕典
更降兩官　丙子詔浙東提舉具到淳熙十年旱傷紹
興府會稽縣下戸借貸官米四百三十餘石特蠲放
九月甲申詔婺州蘭溪第四第五等人戸淳熙八年内
借過常平錢收買稲種見欠四千九百六十餘貫可並
蠲放　丙戌進呈國子祭酒顔師魯奏劄欲奨進節義
之士上曰甚好王淮等奏此在陛下進用之間上曰亦
須卿等留意　辛卯進呈禮部狀太史局與成忠郎楊
忠輔所陳厯法異同伏乞朝廷差官監視楊忠輔同太
史局不干礙官測驗施行上曰日月之行有䟽數故厯
乆不能無差大抵月行道逺多是不及無有過者至日
可遣䑓官并禮部官同共看驗乃詔差禮部侍郎顔師
魯監視測驗先是忠輔言南渡以來嘗改造統元及乾
道二厯皆未三年已不可用目今見行淳熙厯乃因陋
就簡苟且傅會而已驗之天道百無一合淳熙厯朔差
者自戊戌以來今八年矣忠輔因讀易粗得大衍之㫖
創立日法偶與天合撰衍新厯已數年矣凡日月交會
氣候啓閉無不契驗今乙巳歲九月望交蝕在晝而淳
熙厯者法當在夜在晝者蝕晚而不見在夜者蝕早而
見若以晝夜辨兩厯之是非斷可決矣故有是詔尋命
官測驗是夜陰雲不見　壬辰臣僚劄子奏吏部差注
知州乞並令長貳同共鈐量其人材堪與不堪應選保
明聞奏或前任有過犯者亦酌其輕重而為之去取其
人材不堪應選者即報罷注以次人都堂審察更加精
覈庶幾不至冐濫詔自今吏部差注知州長貳同共銓
量先次保明聞奏　癸巳進呈起居舎人李巘奏切見
郊禋之際命官行事皆所以尊天禮神賛導之吏利於
速集往往先引就位以待行禮立俟既久筋力有限徙
倚疲頓或至倒側及當行禮多不如儀肅敬之誠何從
而生上曰此説甚當朕往日在潛邸為亞獻時催班亦
早時風𦂳簾踈頗覺難待况百官既無幕次又立班太
早所謂雖有肅敬之心皆倦怠矣盖引班吏只欲早了
他事寕顧時之未可今次只須先二刻催班卿可諭與
禮官　丁酉進呈郭杲申襄陽府木渠下屯田二麥數
上曰下種不少何所收如此之薄可令郭杲子細開具
因依聞奏上又曰所在屯田可令總領副都統制漕臣
守臣將每歲所收二麥於六月終稲穀於十月終同開
具數目帳狀聞奏仍先具知禀文狀申尚書省繼以湖
廣總領趙彦逾知襄陽府髙䕫京西運判劉立義鄂州
江陵副都統閻世雄奏襄漢之間麥稲熟晚乃詔二麥
於七月終稲穀於十一月終具數開奏　乙巳樞密院
進呈吳煥奏比年改除帶御器械供職復舊還任倐來
倐去規求解帶恩例在法厯任謂二年成資今雖不及
二年亦合供職及一年以上方可上曰此劄甚好今後
須管供職及一年方與解帶恩例只作直省行下　中
書門下省奏訪聞前知綿州史祁得替之日以本州見
在厯尾錢指為羡餘獻總領所希求薦舉詔史祁特降
一官放罷　臣僚言諸路臧否守臣姓名外間多不聞
知乞令三省劄下給舎䑓諫不公不實者許繳駮論奏
從之　是月湖州台州水　冬十月丙辰賜建康府駐
劄御前諸軍副都統制閻仲御筆朕惟將帥之弊毎在
蔽功而忌能尊己而自用故下有沈抑之歎而上無勝
筭之助殊不知兼收衆善不揜其勞使智者獻其謀勇
者盡其力迨夫成效則皆主帥之功也昔趙奢解閼與
之圍始令軍中有課者死及許厯進北山之䇿而奢許
諾卒敗秦師奢封為君與亷頗同位果何害焉卿當以
奢為法仍刋石給賜殿帥以下　丁巳進呈洪邁奏監
司課績欲倣國朝故實行之上曰此事只行一過便是
文具今監司只是擇人為急若隨時留意課績之法不
必行　庚申詔兩淮并㳂邊州軍歸正人請占官田昨
累降指揮與免差税賦今限滿理宜優恤可自淳熙十
三年為始更與展免三年　丙寅上諭宰執陳延年今
何在其人貪汙不可與差遣王淮等奏延年亦曾為監
司來上曰不唯監司不可亦不可與郡　乙亥進呈知
隆興府程叔達乞將淳熙十年分百姓未納税苖蠲放
其上供及分隸之數自行管認上曰不虧公家又有利
於百姓甚好可依奏仍令出榜曉諭王淮等奏以此觀
之州郡若得人財賦自不至匱乏上曰此須是守臣自
不妄用若是妄用何以表率胥吏使財賦有餘　丙子
進呈何萬奏簡拔人材劄子言及均外輕内重之勢上
曰重内輕外自是人情王淮詳奏昔人有為大理卿者
人以為登仙上因言淮漕闕人可改差王正己正己平
平淮上事亦簡却以朱安國為江東漕其人亦有立作
淮等奏朱安國近按文思院官亦甚當不知是副使或
判官與職名否上曰只是判官俟其到任能按𤼵贓吏
除職未晚　十一月甲申進呈司農少卿吳燠奏伏望
陛下令有司集議冗食之吏散在百官者務從減省先
自省部始若夫不急之官宜汰之兵亦可以次第澄廢
其於大農歲計不為小補上曰此説可行但遽然省罷
人必怨懼可令敕令所參照條法合省減人數且令依
舊俟離司或事故更不作闕其合減兵卒亦許存留如
事故更不差撥十五年五月施行　又進呈前將作監
朱安國奏文思院製造有物料未到者轉移前料以應
急切之須臣願明頒睿㫖自今文思院製造不得轉料
又文思兩界除打造器物合支金銀外僱工食錢並乞
給一色錢㑹支散庶幾金銀出入經由門戸有所關防
又皇城司差親從官二名充本院監作動輒脅持邀取
常例乞罷差上曰三事皆依奏如差親從官亦何用罷
之誠當　詔知漳州黃啓宗清亷律己撫字有勞除秘
閣再任　壬辰福建運司言本路財賦全仰州軍運塩
息錢及趂賣産浮契塩丁米等錢以為歲計内有掛欠
於民有害皆當除放本司已行下所属權住催納竊慮
州縣違戾復追縁所欠錢係本司窠名正非上供之數
乞賜蠲放從之　辛丑冬至郊先是詔史浩陳俊卿陪
祠皆辭之上曰方登壇時雨㸃下及奠幣玉便晴此皆
上天垂祐王淮等奏陛下聖德格天上帝臨饗實邦國
大慶　赦勘㑹廣南東西民間有曾祖父母年已六十
而身未成丁之人州縣便行科納謂之掛丁錢已令監
司約束或有違戾帥臣互察以聞　䕫路運判楊槱言
本路諸州自淳熙九年至十年終所欠轉運司係省錢
物皆言旱荒之後催科不行是致積欠欲將所欠錢引
一萬一千五百七十五道米麥二千二百四十九石絹
五百四十二匹與行免放即與上千錢物别無相干從
之　丙午宰執内閣奏事賜坐上曰前日郊祀行禮時
宫中簷溜已滴聞北關左右雨尤甚只圎壇處無雨王
淮等奏陛下至誠感格天地百神休饗明甚　十二月
庚戌朔加上太上皇帝尊號紹業興統明謨盛烈八字
太上皇后備德二字　壬子進呈次王淮等奏前日册
寶禮成天色晴明中外無不忻愜上曰前日慈顔甚懽
和氣洋溢不可言壽聖諭朕以兒婦盡在前便圖畫莫
能就淮等奏陛下孝德奉親甚至誠載籍所未聞上曰
太上賜朕銷金背子一領太上亦自着一領但色差淺
此便是昔人斑衣來歲慶壽日更服以往淮等奏幸兹
際㑹獲覩盛事　癸丑尚書右司郎中何萬轉對伏見
今之風俗視舊日侈此家給人足不能如往時也本朝
自淳化之後己號極治仁宗皇帝深慮風俗易至奢縱
景祐三年乃詔天下士庶之家非品官無得起門屋非
宮室寺觀毋得綵繪棟宇及間朱梁器用毋得純金及
表裏用朱非三品以上及宗室戚里之家毋得金稜器
及用玳瑁器非命婦毋得金為首飾及真珠裝綴首飾
衣服凡帟幕架帕牀裙毋得用純錦􁀙民間毋得乗擔
子其用兠子者所舁無環　又非五品以上毋得乗閙
裝銀鞍其乗金塗銀裝絛子促結鞍轡自文武陞條以
上乃聽違者物主工匠並以違制論臣願如景祐之詔
更切考其目令違戾於禮法者開具各件嚴立禁戢始
自中都以及四方則用度有制民力自寛乃詔禮部參
照景祐詔書并見行條令討論聞奏　甲寅茶馬司言
宕昌馬場歲額所管皆是逺蕃夷人入中其間多蹄黃
怯痩之類若行排𤼵必致損斃本司於西和州置豐草
監并宕昌良馬監務應副歇飬依已降指揮招置司牧
人兵一百人本州全不呼索　丙辰詔戸刑部刷具人
戸經臺詞訢未曾結絶者開坐名件下元來所属從條
結絶申部報臺如有稽違及滅裂不報者具事因申取
朝廷指揮施行　庚申進呈知成都府留正丐祠劄子
上曰留正莫實是病卿等可即擇人往成都王淮等奏
欲以趙汝愚往上曰朕亦思量無如汝愚其處事不偏
可以往福州未有人卿等可選擇來一併降指揮　癸
亥新差權𤼵遣簡州丁逢朝辭論今日財賦窠名之數
多飬兵之費重民力有限而州縣之吏並縁名色巧計
侵移重困民力之弊乞嚴行禁止上曰卿到簡州當遵
守所言　丁卯進呈湖北提舉趙善譽乞將本路買撲
江陵府髙陂等四十五處河渡盡行廢罷聽從近便居
民各以舟船渡載庶㡬豪民不得專其利而民旅無廹
脅阻滯之患其課利錢乞下本司於常平頭子錢内逐
年支撥代納亦不妨諸處解𤼵窠名而民旅得以通行
實為無窮之利詔從之　庚午淮西常平司言濠州乞
除豁收糴不敷折欠米一千五百五萬石有竒係救活
餓殍詔特與除放　乙亥詔降授忠翊郎殿前司左翼
軍統制盛雄飛時降兩官送隆興府居住以在任日不
親臨敎閲添置回易泉州具案來上故有是詔　是歲
知龍州王稱上東都事略　詔舒蘄二州鐵錢監歲鑄
並以二十萬貫為額
丙午淳熙十三年春正月庚辰朔上詣德壽宮行慶壽
禮内降赦略曰朕懋遵丕訓紹聞令圖維慈皇德盛於
中興肆上帝休申於多祐對昌期之舄奕登鴻算之延
長且尊歸於父者子之誠若美報其上者下之誼荷神
明之右序獲貺施之宣臻五福之曰壽康亶併膺於備
順億載之為父母忻並奉於亨嘉眷言比屋之民興播
康衢之頌逢熙聖運介美春祺新日新而又新將大颺
於懿鑠老吾老以及老宜均賚於羣黎　戊戌詔淮東
淮西湖廣總所并江池州襄陽江陵府大軍庫淳熙十
二年終見在金銀錢㑹並限半月從實開具申尚書省
　二月庚戌詔潼川運判岳霖職事修舉除直徽猷閣
再任　是日進呈詹儀之乞將通判沈作器與宮觀上
曰詹儀之所按固然但此門亦不可開監司按通判則
可知州於通判按舉皆不可若通判只是隨順焉用通
判此文字合如何王淮等奏不與之行又不得不知可
與别州倅對換否上曰却不如與改差别一處通判
癸酉進呈趙師魯乞四十大縣歸堂上曰今方欲清中
書之務至於知縣差往全在銓量不然焉用銓曹為
乙卯進呈步軍都虞候梁師雄奏射鐵簾合格官兵人
數上曰聞射鐵簾諸軍鼓躍奮勵誠是作成士氣周必
大等奏兵久不用頽然氣惰今陛下以此法激勸自然
戮力事藝人人皆勝兵矣上曰然　辛酉進呈知州軍
留闕王淮等奏今留此闕後去欲得近見次與人却有
之上曰如此甚好可令中書置簿籍定但自遵守　癸
酉上曰射射鐵簾與轉官資作多少士氣又曰朕觀唐
世大將得人頗多盖縁内討方鎮外有吐蕃回紇無時
不用兵所以人皆習熟國朝仁厚不動兵革餘三五十
年所以名將少王淮等奏人才遇事乃見但中外多事
用兵不已亦豈是美事上又曰事全在人區處譬之奕
棊到窘廹處自别有轉身一路只是思慮不至　丙子
上曰自古人主讀書少有知道知之亦罕能行之且如
與人不求備檢身若不及二句人君豈不知自是不能
行甚者但作歌詩如隋陳之君竟亦何補唐德宗豈不
知書然所行不至陸贄論諫諄複不已者正欲德宗知
而行之如魏證於太宗則語言不甚諄複且德宗禍亂
此何時也而與陸贄論事皆是使中人傳㫖且事有是
非當靣反覆詰難猶恐未盡投機之㑹間不容髮中人
𫝊㫖差了多少事朕每事以太宗為法以德宗為戒
三月丙戌淮東總所具到鎮江戸部大軍庫見錢㑹子
等六十七萬一千九百一十五貫有竒揚州通判㕔二
萬六千八百四十四貫有竒楚州大軍庫九千三百二
十一貫有竒計錢七十萬八千八十貫有竒又鎮江務
場十二年十二月終見在錢三十四萬四千二百四十
貫有竒通計九十五萬二千三百二十貫有竒詔令於
鎮江府大軍庫見在㑹子内依去年例取撥一十萬貫
赴封樁庫送納淮西總所具到池州大軍庫見錢㑹子
五十萬四千五十五貫有竒詔令於池州酒息㑹子内
取撥二萬貫就本州認數樁管湖廣總所具到襄陽府
大軍庫二十一萬九千九百二十一貫有竒詔於内取
撥㑹子一萬貫就本府認數樁管非朝㫖不得擅行支
使　辛卯詔福建運判王師愈職事修舉除直秘閣再
任　夏四月庚戌讀陸贄奏議論度支折稅市草事狀
蕭燧言自古聚斂之臣務為欺誕以衒己能未有不先
紛更制度者上曰天下本無事庸人自擾之耳讀贄所
論裴延齡書燧言君子未嘗不欲去小人然常為小人
所勝如蕭望之為恭顯所勝張九齡為李林甫所勝裴
度為皇甫鎛所勝上曰皇甫鎛亦延齡之徒也　是月
詔沒官田産合拘收租課入常平違者科罪　五月己
卯蕭燧奏讀陸贄奏議聖語上曰朕每見贄論德宗事
未嘗不寒心正恐未免有德宗之失卿等可條具來上
又曰德宗強明不肯推誠待下雖更奉天離亂終不悔
悟此所以知其不振也上又曰德宗不明不能壓服臣
下故當時藩鎮敢爾妄作　是月以進讀陸贄奏議終
篇賜侍讀蕭燧等御筵及金器鞍馬上表稱謝各進謝
恩詩　六月己未臣僚言臨安守臣將本府胥吏除合
存留外罷逐一百五十餘人更有不曾根括不得姓名
人盡行汰革亦幾二百餘輩臨安在輦轂之下而吏輩
額外増置私自存留如此其衆况四方郡邑之廣胥徒
之冗何可勝計乞令提舉將州縣人吏照應紹興二十
六年指揮存留正額外其餘盡行罷逐其合存留之人
不係過犯不經斷勒方許存役從之　秋七月己卯知
廣州潘知言奏本州置局折賣塩包係淳熙元年創置
六年内方始計口給厯付民戸照不測㸃厯比較責罰
其實塩包之價比之塩鈔減三分之一公私各便但給
厯鈎考近於均敷欲拘回元厯頭買多或少聽從民便
從之　是月令諸路州縣並以見錢㑹子中半交收上
因言聞此間軍民不要見錢却要會子朕聞之甚喜但
㑹子不可更增見在之數　閏七月己酉令淮浙提塩
約束逐州主管官遇亭戸納塩在官須管即時秤下支
還本錢不得縱容官吏掊克如㕔用(以待塩官饋遺宴/)
(集之用/)花帶(以待塩官秩滿裹糧之用/)等錢及上戸兠
請折除等事並嚴覺察按劾仍許亭戸越訴　是月雨
雹　八月乙亥朔日月五星聚軫　庚辰宰臣謝賜上
諭梁克家等否泰陰陽之理冬夏二至之候陽生於子
冬至夜半子時導迎陽氣人須是清心窒慾又論復卦
王淮等奏人之一身與天地相為流通上曰人身一日
便是天地一歲只是一身小天地大　辛巳詔集英殿
撰知隆興府程叔達久任閫寄治行有聞除敷文待制
再任宰臣言叔達再任一年有半上以易地不如因任
　辛卯朱弦奏乞約束州縣不得擅將苖税折納價錢
王淮奏莫更申嚴上曰不須得事貴簡而嚴若繁徒為
文具　己亥進呈約束諸路納義倉米上曰亦不須得
若有違戾自當行遣今後更不降指揮　九月庚午進
呈戸部勘當到江西安撫等乞將上供米折納價錢上
曰誰為此説食與貨自不同本是納米今教納錢不可
　辛未知静江府詹儀之言知宜州王侃盡心邊備蠻
徭知畏乞優加旌别仍令再任詔王侃特轉一官減三
年磨勘令再任　壬申翰林學士兼修國史洪邁奏竊
以靖康之難諸王皆留京師唯太上皇帝持節河北用
能光啓中興符一馬化龍之兆近者忽得欽宗遺翰石
刻一紙於故相何㮚家盖靖康元年閏十一月敵騎攻
都城中外不可復通太上奉使至磁州而有王雲之變
中夕還相州迤邐東如濟鄆當是時㮚為開封尹首建
元帥之議及在相位遂擬進蠟書之文其語云訪知州
郡糾合軍民共欲起義此皆祖宗百年涵養忠孝之俗
天地神示所當佑助檄到日康王可充兵馬大元帥陳
亨伯充兵馬元帥宗澤注伯彦充副元帥同力恊謀以
濟大功欽宗批云依奏施行又批云康王指揮已黃帛
書訖又批云康王指揮已付卿係黃帛書必已到盖閏
月十三日所行也欲乞行下何㮚家取索布之史館以
彰示萬世為炎德復輝之符詔從之　是月詔求遺書
　詔裁省百官冗食　冬十月甲戌朔　是月仁和知
縣趙德明坐贓汙不法免真决刺面配信州其元舉主
葉翥齊慶胄郭棣各貶秩三等　十一月辛亥進呈陳
居仁劄子乞略細務上曰説得甚好今之要務不過擇
人才正紀綱明賞罰更賴卿等留意却不須多降指揮
徒見繁碎　甲寅進呈司農寺已分委西倉糴事上曰
此等文字便可自劄下凡指揮須敎人信而畏若是玩
瀆何補於事當取其大者要者留意至於小事姑從闊
略如除授監司太守卿等須當反覆留意上又曰少降
指揮不唯事簡又且人信所謂一舉而兩得之　庚午
臣僚言切見舎人祇候見以二十八貟為額今先次供
職及待闕者又二十三人猥併為甚今又有㫖吳松年
除閣門祗候今額外供職欲望將上件指揮特賜追寢
自今或攀援僥倖者一皆杜絶盖清其源所以重其選
詔從之　辛未進呈敕令所審定裁減吏額上曰革弊
以漸見其人且依舊存留只是將來不作額最為良法
不至咈人情今後經審定訖逐旋進呈　是月四朝國
史成至是進呈列傳及仁宗玉牒三祖第六世下宗藩
慶系錄今上㑹要　梁克家罷相與在京宮觀兼侍讀
　十二月辛巳臣僚言汀州科塩之害詔令漕臣趙彦
操王師愈同提舉應孟明措置聞奏彦操等尋奏汀州
六邑長汀清流寕化則食福塩上杭連城武平則食漳
塩亦各從其俗耳夫食塩者既異則鈔法難於通行今
欲將舊欠塩錢盡與蠲放及減塩價其所蠲舊欠與所
減塩價本司却多方措置那兊應補其數如此則州縣
之力即日可紓立價既平買塩者衆私販遂息官賣益
行價雖裁減用無所虧是汀州與六邑歲減於民者三
萬九千緡有竒減於官者一萬緡有竒所補州用與所
放舊欠又在此外加以利源不壅財力自豐救弊之本
無以尚此並從之　是月利州路饑命賑之
丁未淳熙十四年春正月丙午進呈真州運司乞展限
收換銅錢上曰人相玩習全不成號令王淮等奏且敎
帥漕司措置如何上曰頻降指揮人却不信今且敎措
置亦好又進呈陳公亮乞約束綱運之弊上曰只是揀
一兩處行遣便得上賢不待賞罰自勤勉自知奉法至
於中人無賞罰不得但天下大抵皆中人指揮雖多無
補只是賞罰下愚之人雖賞不知所勸罰不知所懼然
賞罰豈可廢　癸丑詔長寕軍淯井監塩許通入濾州
樂共城博望寨梅嶺板橋政和堡等五處地分販賣以
臣僚言長寕歲計獨抑塩井下制置司措置而有是詔
　二月庚辰福帥賈選言福州瀕海諸塞皆係海道要
害今廵檢乃有以蔭官及雜流出身或素不知兵或年
已垂老緩急不可倚仗乞今後應㳂海廵檢須武舉或
軍功出身年未五十諳曉兵機行陣之人方許注差送
吏部看詳勘㑹欲先選曾經海道捕賊立功諸㑹舡水
人次注武舉出身人如無即依見行法差注止不注流
外出身之人從之　是月以樞密使周必大為右丞相
以參知政事施師㸃知樞密院事　三月己未進呈兵
部申李明等該慶典轉資上曰指揮使轉都虞候即止
與轉行無害惟忠佐轉過即奏予下班祗應不可放行
　庚申中書舎人陳居仁言祖宗加意斯民見於役法
尤為詳備其後臣僚州郡申明衝改寖失法意乞下敕
令所取祖宗免役舊法并於戸部取括紹興十七年以
後續指揮本所官公共精加稽攷其有與舊法牴牾有
即行刪去修為一書名曰役法撮要候成鏤板頒之天
下詔從之　丁卯權知臨江軍孫好修奏進士歐陽希
文妻廖氏死節建炎紹興間冦起建昌號白氊笠剽掠
城邑廖氏與夫共挾姑趨山避之行至田中為賊所圍
欲遂執廖氏廖氏正色罵賊曰爾等兇徒欲脅從我我
决不能受辱厲聲罵賊不絶口賊知不能屈即揮刀斫
墮其兩耳及臂腕骨皆解詔令臨江軍將廖氏墳墓量
加封䕶仍宣付史館　是月親試舉人賜王容以下及
第出身有差　夏四月戊寅宰臣王淮等奏平江闕守
臣上曰卿等商量須得資望稍髙者為之淮等奏張礿
上曰礿在鎮江恰好又奏張子顔上曰亦不須得在彼
猶在此也　壬午進呈趙伯韺乞添差軍中属官差遣
上曰軍中豈可添差虚費請給占破人從當時不合開
端遂使源源陳乞不已可降指揮除見任添差人許滿
今任日後更不差人　五月丁卯進呈郭杲申被獲逃
走軍兵滿及三年乞放全分請受上曰軍兵逃走首身
為知改過自新所以二年放行全分請受如逃走捉獲
上禁軍依法當斬豈得三年放行全分有妨軍政所乞
難行　六月己卯進呈兩浙運司狀稱取㑹諸州得雨
分數即便具奏上曰敎排日申恐有旱去處朕不知也
　辛巳王淮等奏禱雨未應上曰朕欲親詣太一宮燒
香次至明慶淮等奏當此盛暑懼勞聖躬上曰朕為百
姓不憚出一日亦欲小民知朕此意　癸未王淮等進
呈馬大同具析到臧否遲滯因依上曰欲行賞罰須是
詔江西提刑馬大同降一官　甲申車駕詣太一宮祈
雨燒香次詣明慶寺　是日降御札付福建帥臣賈選
等曰比日行都愆雨將幾月矣驕陽若此旱勢必廣永
念遐逺朕心如焚今專遣人降香前去仰本路帥臣可
於寺觀靈跡去處誠絜親往祈求至於築壇之法亦可
遵用仍行下所属州軍務獲感應以寛顧憂　是月修
炎帝陵陵在衡州茶陵縣從衡州之請也　秋七月丙
午詔政事不修旱暵為虐可令侍從䑓諫兩省卿監郎
官館職䟽陳闕失及當今急務毋有所隠　己酉詔夏
秋之交旱暵為虐深慮州縣弊事民間疾苦壅於上聞
致干和氣可令諸路監司各限半月條具聞奏　癸丑
進呈應詔封事上曰所付下封事可令檢正都司逐一
看詳有合施行事件開具申尚書省亦庶幾求言不為
虚文　是日進呈何澹封事説及省吏改易都司簽擬
文字上曰是如此否卿等可自以意問之前後所改易
者何事亦欲官吏各有所警　戊辰進呈監司具到州
縣弊事詔付給舎看詳　是月賑台處紹興府等州旱
災　八月辛未謝雨上問歌雲漢之詩如何王淮奏如
法　丁丑令應廵檢下土兵不許差充撓送王淮等奏
石萬等所造厯與淳熙戊申厯差兩朔又淳熙厯十一
月下弦在二十四日恐厯法有差上曰朔豈可差朔差
則所失多矣可令禮部太常寺秘書省參定以聞　十
二月己卯同知趙雄奏昨日大閲器甲鮮明紀律嚴整
十萬之衆一一少壯上曰前此虞允文行揀汰之法其
初謗議紛然今諸軍皆無老弱乃見成效雄奏凡造事
之初衆口難唯聖明不惑乃能集事　乙酉制司言䕫
路大寕監四分塩遞年科在恭涪等八州委是擾民已
據運司措置止就䕫州以時變賣誠為利便所有虧錢
除以金銀髙價對折及運司抱認外餘錢引一萬五千
道已據總所將淳熙十一年十二年十三年分並行抱
認乞行下總所將淳熙十四年以後年分所虧依已前
三年體例永逺抱認庶幾八州得免科抑從之　是歲
詔諸路提舉截自今後拘到沒官田産置籍估賣其價
錢拘收取㫖
戊申淳熙十五年春正月戊戌開議事堂以内東門司
改充命皇太子隔日與宰執公裳繫鞋相見議事如有
差擢在内館職在外部刺史以上乃以聞　甲辰進呈
除諫官典故先是上出林栗劄子諫諍之官尚有闕貟
居其官者往往分行御史之事至於箴規闕失寂無聞
焉乞親擢端方質直言行相副堪充補闕拾遺者召見
而命之以遺補為名不任糾劾之職上曰朕毎欲増置
諫貟但以言官多任意論人向者初除臺諫人已預知
必論其人既而果然若諫官止於規朕過舉朝廷闕政
誠合古人設官之意卿等更且考求前代興置本末以
聞至是王淮等具到唐六典所載與本朝舊制進呈上
曰朕樂聞闕失若諫官專是規正人主不事抨彈雖增
十貟亦可卿等便擬指揮來既而詔復置左右補闕拾
遺光宗即位罷之　江西運判宋若水言照得本路旱
傷江州興國軍為重乞將第四等五等人戸淳熙十二
年十三年以前拖欠苖税并第五等淳熙十四年見欠
夏税錢帛權與倚閣候將來豐熟遂旋帶納及將江州
興國軍隆興府吉贛州臨江建昌南安軍撫州安樂縣
未解本司十一年十二年錢共四萬六千七百一十餘
貫米三千六百餘石並與免解從之　乙巳上諭宰臣
曰皇太子參决未久已自諳知外方物情自今毎遇朝
殿令皇太子侍立
　(臣留正等曰昔堯以天下與舜必先厯試諸艱至舜/之命禹亦必丁寕而告戒之盖神器之重庶務之繁)
　(非可以嘗試為之也壽皇承高宗之付託臨御二十/八年一旦有倦勤之意將舉而授之聖子乃先開議)
　(事堂俾之參决其望之重愛之深矣雖曰聖子生知/之性不待學而能至是聞見益廣情偽畢分曽未旬)
　(日壽皇已有諳知外方物情之喜日久習慣豈曰小/補之哉然則今日施設之美治功之盛皆得於家法)
　(之傳其視舜/禹尤有光焉)
於是太常少卿兼左諭德尤袤獻言於太子曰大權所
在天下之所争趨甚可懼也願殿下事無大小一取上
㫖而後行情無厚薄一付衆議而後定又曰利害之端
常伏於思慮之所不到疑間之萌常開於隄防之所不
及儲副之位止於侍膳問安不交外事撫軍監國自漢
至今多出權宜事權不一動有觸礙乞俟祔廟之後便
行懇辭以彰殿下之令德尋以胡晋臣兼諭德鄭僑兼
侍讀罷㸃兼侍講　進呈戸部申㑹慶節諸州軍合有
進奏上諭皇太子曰朕與免二年如何王淮奏此一項
錢物幾及十六萬緡係属戸部歲計上曰可用封樁庫
錢撥還戸部自十七年為始依格進奉如諸路循例科
斂充他用委御史臺覺察彈奏　辛亥樞密院奏事因
論及方有開措置屯田上宣諭施師㸃等謂二十餘年
不用兵一旦使之屯田不知樂從否師㸃等奏軍兵久
佚初令服田必以為勞才過一二年人得其利安得不
樂上曰如此必須樂從卿等更可詢訪師㸃奏屯田本
意非止積穀盖欲諸軍布在邊鄙緩急有以為用上曰
此乃寓兵於農之意　辛酉進呈醫官劉確降官文字
上曰劉確為供進太上皇帝醫藥不謹此非他比可於
遥郡上降兩官不許叙復上諭皇太子曰祖宗朝醫官
無除遥郡者不可不知　二月丁丑禮部郎鄭僑言淮
東塩場人戸各有官給煎柴地不許耕種年歲既久亭
戸私自開墾自淳熙四年以來按其所耕之地履畆而
税之十取其五名曰子斗價錢悉歸公庫歲約可得二
萬緡縁此亭戸肆意開耕遂致柴薪減少妨廢塩業臣
昨任提舉日嘗罷收子斗價錢禁約亭民將已耕過地
不得布種今已累年慮禁戢不謹此弊復興乞令監司
覺察從之　庚辰樞密院進呈趙汝愚李大正奏黎州
買馬乞照舊法不拘尺寸上曰所引舊法是紹興間舊
法或京師舊法黃洽等奏係是祖宗時舊法上曰祖宗
時有西北馬可用黎馬止是覊縻今則黎馬分作戰馬
如何不要及格尺所乞難行　三月辛酉樞密院言臣
僚奏紹興初吳玠楊政畫蜀漢之地以守自散關以西
付之玠梁洋付之政蜀中諸邊散關為重願與二三大
臣講求向來蜀中守邊舊迹奉㫖令制置司同都統司
照應前後所降指揮公共相度經久利便聞奏據興元
都統制彭杲申大散關一帶邊面係鳳州地界隸属西
路安撫所管淳熙二年間得㫖鳳州係興元管認見今
毎年兩司差撥官兵守把切詳大散關一帶邊面係對
境衝要來路最為重害兼縁鳳州郡事見係文官即與
屯守之兵各無統臨亦非本司號令所及緩急之際議
論不合或有乖違即誤國事乞依已降指揮將本州知
州令本司選擇奏辟彈壓戍兵措置邊面詔彭杲於統
制官精選公慮諳練邊防民政之人具名聞奏其鳳州
緩急應援一節仰照應所奏施行　是月葬髙宗於永
思陵四川制置司奏陜西秦川百姓聞髙宗之䘮皆戴
白巾　夏四月丙戌祔髙宗以呂頤浩趙鼎韓世忠張
俊配饗廟庭　詔曰朕昨降指揮欲縗絰三年羣臣屢
請御殿易服故以布素視事内殿雖有俟過祔廟勉從
所請之詔然稽諸禮典心實未安行之終制乃為近古
宜體至意勿復有請於是大臣乃不敢言盖三年之制
斷自上心舉千載廢墜之典不為浮議所摇廟號曰孝
不亦宜乎是時執政近臣皆主易月之議諫官謝諤禮
官尤袤知其非而不敢争惟勑令所刪定官沈清臣嘗
上書賛上之决且言將來祔廟畢日乞預降御筆截然
示以終䘮之志杜絶朝臣方來章勿令再有奏請力全
聖孝以示百官以刑四海上頗納用
　(臣留正曰三年之䘮天下之通䘮也漢文始變古道/景帝不師典禮後世遵之䘮紀遂廢晋武欲申私慕)
　(竟奪於裴秀𫝊𤣥之説元魏孝文能依古制猶未盡/合於亮陰遏宻之禮其餘無足議也然漢文之制輕)
　(重三等漢人用之三十六日而釋服魏晋以來未踰/月而𦵏既𦵏而除隨宜增損初無定説以日易月之)
　(論𤼵於應劭陋儒習之其後遂斷為二十七日之制/先王之禮旣已大壊比之漢制亦非舊章雖有明智)
　(之君賢哲之輔憚於更張因循相襲良可嘆已壽皇/慕親之孝根於天性事亡之敬𤼵於至誠雖聖躬以)
　(不毁之年羣臣屡致易服之請而睿志先定斷然不/疑山陵己事退奉几筵縗絰三年以終䘮制千載以)
　(來一人而已/於戲聖哉)
　五月丙申朔進呈司謙之差遣上曰司謙之恐是初
官如此則不要放行上顧太子曰切不可啓此僥倖之
門太子奏僥倖之門啓之則便有攀援源源而來誠不
可啓　戊申左司郎中王正已奏臣輒以己見採摭事
實撰成皇帝聖德孝感記仰惟髙宗聖神武文憲孝皇
帝誕受天命紹開中興因時制宜繼好息民海内安静
功成不居傳授聖子陛下繼志述事盛德日新以天下
飬者二十有六年洎駕雲太清陛下哀慕罔極正厯代
之失復三年之制羣臣懇祈莫回聖意固已冠絶今古
乃三月甲寅靈駕發引先是數日雲陰四垂時雨間作
濘淖沒足行者病之壬子晦㝠益甚癸丑之夕載陰載
陽四鼔既作天宇澄霽望舒開明星宿清潤乾坤端倪
呈露無隠遣奠禮成龍輴不濡大轝安行仗衛儀物肅
陳嚴辦舒舒而前行列整暇登舟濟江潮波不驚祥風
瑞烟以助安濟波神川后髣髴畢出駿奔翊衛咸效厥
職施師奏功如履平陸洎至陵所人不告勞自時厥後
凡大典禮曰𤾉而𤾉巧相附會臣工執事進趨恭肅登
降唯謹略無沾服失容之患億兆臣民踴躍賛嘆稱未
曾有𫝊之裔夷畏仰歸命臣竊聞之莫之為而為者天
也夫風雨晦明豈係人謀所能力致凡陛下志之所向
無不景從所謂先天而天弗違者得非陛下聖孝上通
神明感格之明效歟臣濫與朝列親逢盛旦雖不學無
文亦知所以歸美之報而繪畫天地模寫日月無益於
廣大髙明審矣然區區之忠自不能已臣不勝至願願
降睿㫖宣付史館以昭示無極謹拜手稽首摭其實而
為之記詔從之　戊午浙西提舉石起宗言秀州海塩
縣蘆瀝場催煎官蔡􁀙裒斂亭戸不能舉職乞與嶽廟
上曰此不可與嶽廟須是放罷仍令吏部契勘蔡􁀙得
差遣年月日侍郎為誰吏部供到係賈選上曰選已罷
去姑已之此後吏部如銓量廵尉等當知所警　庚申
殿侍冷世光言縣令親民之選昨吏部措置被按廢放
罷之人滿半年方許參部不許注繁難大縣止注小縣
小縣之民何罪焉乞令吏部遵守淳熙五年指揮凡經
彈劾之人且與祠祿知縣曾經放罷半年後亦且與嶽
廟兩次作縣兩經罷黜者不得再注親民差遣詔吏部
將見行條法并節次指揮看詳措置　是月王淮罷相
從所請也判衢州尋奉祠時敕令所刪定官沈清臣因
對為上言陛下臨御以來非不論相也始也取之故老
重臣既而取之潛藩舊傅或取之詞臣翰墨或取之時
望名流或取之刑法能吏或取之刀筆計臣或取之雅
重詭異或取之行實自將或取之跅􁀪誕慢或取之謹
畏柔懦或取之狡猾俗吏或取之勾稽小材始也取之
奸豪譎詐枵然空鄙之夫而卒也任之隨順柔懦委靡
無自立之志既取之又任之又從而體貌之未嘗不注
意也然皆非相也間有度量沉静而經畫甚淺心存社
稷而材術似踈表裏忠讜而規制良狹其他則以空踈
敗以鄙猥敗以欺誕敗以奸險敗以浮夸敗以貪墨敗
以詭詐敗以委靡敗若此者豈所謂相哉甚至於誤國
有大可罪者海泗國家之故地也私主和議無故而棄
之夷虜騎兵天子之宿衛也不能進取無故而移之金
陵汲引狂誕浮薄之流以充塞正塗擅開佞倖權嬖之
門以自固髙位而今也循習前轍寖成欺弊國有變故
略無建明事有緩急曾不知任然則焉用彼相哉　禮
部言國學進士石萬并楊忠輔指淳熙十五年太史局
所造厯日差忒事得㫖令參定以聞今據石萬等造成
厯與見行厯法不同乞以其年六月二日十月晦日月
不應見而見為驗及指陳淳熙厯下弦不合在十一月
二十四日及差五六月滅日日辰詔尤袤宋之端監視
測驗　先是詔減省百司冗食至是共裁減七百三十
五人從吳澳之奏也　六月戊辰進呈給事中鄭僑奏
為王良輔免呈試仰惟陛下創法立制釐然當於人心
可萬世通行而無弊者文臣出官銓試武臣出官呈試
是也厯歲以來有司謹守奉行偶縁淳熙十一年有進
義副尉何大亨者以蔭補出官自陳元係效用人乞免
呈試參部遂蒙特㫖與免此弊一開遞相攀援遂使一
時特㫖直作永例在法免呈試者惟江海戰船立功補
官之人及諸軍揀汰離軍之人則法許免呈試即未嘗
有初投效用後因蔭補出官與免試參部之法也若曰
彼嘗從軍何必呈試此則法之所在又不容以幸免也
使彼果精於武藝則呈試之頃又何畏而求免乎今若
聽其展轉相承用例廢法則他徼幸之徒必有竄名冐
籍於軍伍之中以為免試張本者臣望申嚴此法自王
良輔始將特免試指揮更不施行仍詔有司恪守成法
上問從軍人如何出官免得呈試周必大等奏舊法呈
試中方得出官淳煕十年放行曽經從軍免試一兩人
遂以為例上曰鄭僑繳章説既曾從軍自合習熟武藝
何憚呈試如赴呈試不得前此從軍所習何事此説甚
當可依舊法施行　壬辰報謝使回程先數日前上宣
諭京鏜昨在京師堅執不肯聽樂住了十日此一節可
嘉尋常人多説節義須遇事方見至是進擬使副轉官
上曰京鏜專對可嘉當轉兩官劉端仁亦比與周必大
等奏不必問轉官在聖意除擢可也上曰只依例轉官
便從除擢上又曰此事類是京鏜若劉端仁所謂因人
成事者京鏜則毛遂也京鏜便除侍全劉端仁亦當稍
旌别可令樞密院進擬除環衛官於是詔京鏜除權工
部侍郎　是月雨雹　朱熹被召入奏首言近年以來
刑法不當輕重失宜甚至係於人倫風化之重者有司
議刑亦從流宥之法則天理民彛幾何不至於泯滅又
言提刑司管催經税制錢起於宣和末年倉卒用兵權
宜惜畫自後立為比較之説甚至灾傷檢放倚閣錢米
已無所入而經總制錢獨不豁除州縣之煎熬何日而
少紆斯民之愁嘆何時而少息又言江西科罰之弊末
言陛下即位二十有七年而因循荏苒無尺寸之效可
以仰酬聖志嘗反覆而思之無乃燕閒濩蠖之中虚明
應物之地天理有未純人欲有未盡天理未純是以為
善未能充其量人欲未盡是以除惡不能去其根一念
之頃公私邪正朋分角立交戰於其中故體貌大臣非
不厚而便嬖側媚得以深被腹心之寄寤寐英豪非不
切而柔邪庸繆得以久竊廊廟之權非不樂聞公議正
論而有時不容非不欲堲讒説殄行而未免誤聽非不
欲報復陵廟讎恥而不免畏怯茍安非不欲愛飬生靈
財力而未免嘆息愁怨凡若此類不一而足願陛下自
今以往一念之頃則必謹而察之此為天理邪為人欲
邪果天理也則敬以充之而不使其少有壅遏果人欲
也則敬以克之而不使其少有凝滯推而至於言語動
作之間用人處事之際無不以是裁之則聖心洞然中
外融徹無一毫之私欲得以介乎其間而天下之事將
惟陛下之所欲為無不如志矣翌日除兵部郎官熹方
以足疾辭未供職本部侍郎林栗前數與熹論易西銘
不合至是遣部吏抱印廹以供職熹以疾作在告遂䟽
熹欺慢即有祠命太常博士葉適上䟽辨之略曰考栗
之辭始未參驗無一實者至於其中謂之道學一語則
無實最甚盖自昔小人殘害良善率有指名或以為好
名或以為立異或以為植黨近又創為道學之目鄭丙
唱之陳賈和之居要路者密相付投見士大夫有稍務
潔脩粗能操守輒以道學之名歸之殆如喫菜事魔景
迹犯敗之類往日王淮表裏臺諫陰廢正人盖用此術
或云適此䟽不果上於是胡晋臣劾栗罷之　賑臨安
飢　秋七月癸丑上出戒諭閻仲御札一紙宣示皇太
子與黃洽等令閻仲留意軍務毋事交結以邀時譽之
意洽等奏陛下於諸將或長或短無有不知上曰諸將
長短朕皆備知因其受病處鍼之使知警懼耳　是月
賑諸州水灾　八月甲子朔日有食之　是月湖北運
判孫紹逺朝辭上曰祖宗時廣西塩如何對曰係官賣
上曰若廣西客鈔可行祖宗已行了紹逺又奏鈔法蠧
國害民上曰所聞不一因卿言而得其實　九月辛丑
大饗明堂先是輔臣進呈禮官申請明堂畫一上曰配
位如何周必大言禮官昨已申請髙宗几筵未除用徽
宗故事未應配坐且當以太祖太宗並配他日髙宗几
筵既除自當别議大抵前後儒者多因孝經嚴父之説
便謂宗祀專以考配殊不知周公雖攝政而主祭則成
王自周公言之故曰嚴父耳晋紀瞻答秀才䇿曰周制
明堂宗其祖以配上帝故漢武帝汶上明堂捨文景而
逺取髙祖為配此其證也留正言嚴父莫大於配天則
周公其人也是嚴父專指周公而言若成王則其祖也
上曰有紹興間典故在可以參照無疑　庚申上宣諭
皇太子曰當今禮文之事已自詳備不待講論唯是財
賦未甚從容朕每思之須是省却江州或池州一軍則
財賦稍寛若議省軍則住招三年人數便少却將餘人
併歸建康事亦有漸當今天下財賦以十分為率八分
以上飬兵不可不知　黃洽等奏許浦水軍統制胡世
安近到都下備言許浦一軍本在明州定海後因移駐
許浦是時港道水深可以泊船後來潮沙淤塞遂移戰
船泊在顧逕人船相去近二百里遇有緩急如何相就
合依舊移歸定海上曰説得極是定海南北之衝下瞰
山東此用舟師之便當時自是不合移屯卿等更且熟
議　是月錄中興節義後用吏部尚書顔師魯之言也
於是引赦書放行中興初節義顯著之家合得恩數令
吏部開具奏聞　冬十月丙寅知湖州趙恩言湖州實
瀕太湖有隄為之限制且列二十七浦縷引導湖水以
溉民田因各建斗門以為蓄泄之所視旱潦為之啓閉
去歲之旱髙下之田俱失霑溉委官訪求遺迹開濬浦
縷不數日間湖水通徹逺近獲利而於斗門因加整葺
乞詔守臣逐歲差官親詣湖隄相視開濬浦縷補治斗
門庶幾永久從之　己巳廣西提刑趙伯逿奏本路鈔
法五弊且曰曩者建議之臣以官般官賣科敷百姓害
及一路於是改行鈔法上以足國下以裕民莫不以為
便今六年矣諸郡煎熬益甚民旅困於科抑名曰足國
實未嘗足名曰裕民實未嘗裕所最可慮者縁邊及近
裏州軍兵額耗減已極更不招填所在城壁頽圯無力
修築卒有緩急何所倚恃臣嘗徧詢吏民向者官般官
賣之時廣西諸郡誠有科敷百姓去處然不過産塩地
分所謂髙化欽亷雷五州是也海鄉塩賤不肯買故有
科抑如静江鬱林冝融栁象昭賀梧藤邕容橫貴潯濵
近裏一十六州去鹽場逺若非官賣無從得鹽舊時逐
州秪是置鋪出賣民間食用樂然就買不待科抑自改
行鈔法以來近裏一十六州徒損於官無補於民民食
貴鹽又遭科塩鈔之苦㳂海五州雖名賣鈔其舊賣二
分食鹽元不曾禁戢計戸計口科擾如故切謂今日之
法正當講究㳂海五州利病杜絶科敷不得變近裏一
十六州官般官賣之法詔令應孟明朱晞顔同林岊相
度條具聞奏　戊子臣僚奏祖宗之時士尚恬退張師
德兩詣宰相之門返遭讒議豈若今日紛至沓來臺諫
之門猥雜尤甚終日酬對亦且厭苦而無説以拒其來
臣願明詔在廷止遏奔競其有數事干謁者宰執從而
抑之臺諫從而糾之至於私第謁見之禮一切削去果
有職事非時自許相見庶幾在上者可以愛惜日力不
為賔客之所困在下者可以恪恭職業不為人事之所
牽詔從之　己丑司農寺言臣僚劄子切見豐儲倉初
為額一百五十萬石不為不多然積之既久寕免朽腐
異時緩急必失指擬乞下戸部司農寺相度以毎年諸
州合解納行在米數若干及諸處坐倉收糴數若干預
行㑹計以俟對兊不盡之數如常平法許其於陳新未
接之時擇其積之久者盡數出糶俟秋成日盡數補糴
則是五十萬石之額永無銷耗此亦廣儲蓄之䇿也從
之　是月置煥章閣藏髙宗御集　中書舎人鄭僑充
賀正旦使閣門張時修副之以歲暮抵燕時敵主病已
篤傳㫖令就東上閣門進書僑與時修力争以為東上
閣門者乃臣僚進獻表章之地本朝皇帝國書豈當於
此投進往復争辯至漏下十數刻乃令且就館相持至
元日晚忽傳其主之命以使人欲面進書今已過期可
遣還明日敵主告殂使還未至光宗皇帝已受禪僑遷
給事中見上再三稱奬以為不辱君命他日侍從官見
北宮壽皇顧僑曰卿守節不屈舉措得宜朕甚嘉之
十一月丙申宰執進呈文字間上謂皇太子曰恩數不
可汎濫將來皇太后慶八十與朕慶七十相近若是恩
例太汎添多少官如皇太后慶壽只得推恩本殿官属
方是　甲辰進呈臣僚奏近者百執事輪對辭見連章
累劄猥及細微欲自今凡有輪對及辭見並不許過三
劄若軍國利害事大體重者不拘於此上曰輪對官説
此甚當上殿官多是論事不務大體以至𤨏屑或事有
成憲者一一奏陳以多為能無益於事自今只用三劄
　壬子進呈楊偉上書言廣西州郡役使土丁之弊上
曰既是屢有約束不得差使土丁何用申嚴便可取問
違戾去處上謂皇太子曰後次有如此等事便須直行
不必再三申嚴徒為文具　十二月先是朱熹以奉祠
去至是再召熹再辭遂併具封事投匭以進其略曰今
天下大勢如人有重病内自腹心外達四肢無一毛一
髪不受病者臣不暇言且以天下之大本與今日之急
務為陛下言之盖大本者陛下之心急務則輔翼太子
選任大臣振舉綱維變化風俗愛飬民力修明軍政六
者是也古先聖王兢兢業業持守此心雖在紛華波蕩
之中幽獨得肆之地而所以精之一之克之復之如對
神明如臨淵谷猶恐隠微之間或有差失而不自知是
以建師保之官列諫諍之職凡飲食酒漿衣服次舎器
用財賄與夫宦官宮妾之政無一不領於冡宰使其左
右前後一動一静無不制以有司之法而無􁅰芥之隙
瞬息之頃得以隠其毫髪之私陛下之所以精一克復
而持守其心果有如此之功乎所以修身齊家而正其
左右果有如此之效乎宮省事禁臣固不得而知至於
左右便嬖之私恩遇過當往者淵覿說抃之流勢㷔熏
灼傾動一時今已無可言矣獨有前日臣所開陳者雖
蒙聖恩委曲開譬然臣之愚竊以為此輩但當使之守
門傳命供掃除之役不當假借崇長使得逞邪媚作淫
巧於内以蕩主心立門庭招權勢於外以累聖政臣竊
聞之道路自王抃既逐之後諸將差除多出此人之手
陛下竭生靈膏血以奉軍旅而軍士顧乃未嘗得一温
飽是皆將帥巧為名色奪取衣粮肆行貨賂於近習以
圖進用出入禁闥腹心之臣外交將帥共為欺蔽以至
於此而陛下不悟反寵䁥之以是為我之私人至使宰
相不得議其制置之得失給諫不得論其除授之是非
則陛下之所以正其左右者未能及古之聖王明矣至
於輔翼太子則自王十朋陳良翰之後宮僚之選號為
得人而能稱其職者盖已鮮矣而又時使邪佞儇薄闒
冗庸妄之輩或得參錯於其間所謂講讀亦姑以應文
備數而未聞其有箴規之效至於從容朝夕陪侍遊燕
者又不過使臣宦者數輩而已夫立太子而不置師傅
賔客則無以𤼵其隆師親友尊德樂義之心獨使春坊
使臣得侍左右則無以防其戯嫚媟狎竒衺雜進之害
宜討論前典置師傅賔客之官去春坊使臣而使詹事
庶子各復其職至於選任大臣則以陛下之聰明豈不
知天下之事必得剛明公正之人而後可任哉其所以
常不得如此之人而反容鄙夫之竊位者直以一念之
間未能徹其私邪之蔽而燕私之好便嬖之流不能盡
由於法度若用剛明公正之人以為輔相則恐其有以
妨吾之事害吾之人而不得肆是以選掄之際常先排
擯此等寘之度外而後取凡疲懦軟熟平日不敢直言
正色之人而揣摩之又於其中得其至庸極陋决可保
其不至於有所妨者然後舉而加之於位是以除書未
出而物色先定姓名未顯而中外已逆知其决非天下
之第一流矣至於振肅紀綱變化風俗則今日宮省之
間禁密之地而天下不公之道不正之人顧乃得以窟
穴盤據於其間而陛下目見耳聞無非不公不正之事
則其所以薫蒸銷鑠使陛下好善之心不著疾惡之意
不深其害已有不可勝言者矣及其作奸犯法則陛下
又不能深割私愛而付諸外廷之議論以有司之法是
以紀綱不能無所撓敗紀綱不振於上是以風俗頽敝
於下盖其為患之日久矣而浙中為尤甚大率習為軟
美之態依阿之言以不分是非不辨曲直為得計甚者
以珠玉為脯醢以契劵為詩文宰相可㗖則㗖宰相近
習可通則通近習惟得之求無復亷恥一有剛毅正直
守道循理之士出乎其間則羣議衆排指為道學而加
以矯激之罪十數年來以此二字禁固天下之賢人君
子復如崇觀之間所謂元祐學術者排擯詆辱必使無
所容其身而後己嗚呼此豈治世之事而尚復忍言之
哉至於愛飬民力修明軍政則自虞允文之為相也盡
取版曹歲入窠名之可指擬者號為歲終羡餘之數而
輸之内帑顧以其有名無實積累掛欠空載簿籍不可
催理者撥還版曹以為内帑之積將以備他日用兵進
取不時之須宰相不得以式貢均節其出入版曹不得
以簿書勾考其在亡曷嘗聞其能用此錢以易胡人之
首如太祖皇帝之言哉徒使版曹闕乏日甚督趣日峻
造為比較監司郡守殿最之法以誘脅之於是中外承
風競為苛急此民力之所以重困也諸將之求進也必
先掊克士卒以殖私財然後以此自結於陛下之私人
而祈以姓名達於陛下之貴將貴將得其姓名即以付
之軍中使自什伍以上節次保明稱其材武堪任將帥
然後具奏揩為牘而言之陛下之前陛下但見其等級
推先案牘具備則誠以為公薦而可以得人矣而豈知
其論價輸錢已若晚唐之債帥矣夫將者三軍之司命
而其選置之方乖剌如此則智勇材略之人孰能抑心
下首於宦官宮妾之門而陛下之所得以為將帥者皆
庸夫走卒而猶望其修明軍政激勸士卒以強國勢豈
不誤哉凡此六事皆不可緩而本在於陛下之一心一
心正則六事無不正一有人心私欲以介乎其間則雖
欲憊精勞力以求正夫六事者亦將徒為文具而天下
之事愈至於不可為矣䟽入夜漏下七刻上已就寢亟
起秉燭讀之明日除主管太乙宮兼崇政殿説書時上
已有倦勤之意盖將以為燕翼之謀熹嘗草奏䟽言講
學以正心脩身以齊家逺便嬖以近忠直抑私恩以抗
公道明義理以絶神奸擇師傅以輔皇儲精選任以明
體統振紀綱以厲風俗節財用以固邦本修政事以攘
夷狄凡十事欲以為新政之助㑹執政有指道學為邪
氣者乃辭新命除秘閣修撰仍奉新祠遂不果上
己酉淳熙十六年春正月壬辰朔　以周必大留正為
左右丞相王藺參知政事葛邲同知樞密院參知政事
蕭燧兼權知樞密院未幾奉祠　壬寅先是命廣西經
略應孟明等究實塩法利害至是孟明奏塩鈔抑勒民
戸流毒一方欲得復舊以解愁怨上曰初議行此事時
先差胡庭直去商量非不詳密往往只是符同詹儀之
之説今為所誤於是臣僚論列乞將儀之重賜竄責速
行下俾聽從民便並依舊法施行勘㑹塩法已别作施
行詔儀之落職罷官送袁州居住　運判朱晞顔尋奏
今廣西塩名曰客鈔元無客也自乾道間變法富商失
業無復客商矣今鈔以客為名乃強税戸之家使之承
認至於破家而止尋又詔詹儀之罔上害民當行重罰
責授安逺軍節度行軍司馬袁州安置　辛亥上宣諭
周必大等曰朕年來稍覺倦勤欲旬日間禪位於皇太
子退就休飬以畢髙宗三年之制有合施行事卿等可
一靣理㑹進呈　蠲紹興府和買絹四萬匹之半　二
月辛酉朔日有食之　蔡戡除尚書左司貟外郎制詞
有曰朕仰惟壽皇厲精庶政三十有六年無一日怠乃
壬午遜位辛卯猶自除吏爾其一也　壬戌内降詔書
略曰爰自宅憂以來勉親聽斷不得日奉先帝之几筵
躬行聖母之定省皇太子仁孝聰哲久司匕鬯軍國之
務厯試參决宜付大寶撫綏萬邦俾予一人獲遂事親
之心永膺天下之飬皇太子可即皇帝位朕稱太上皇
移居重華宮文武百僚聽詔拜舞訖赴殿庭立班皇太
子即皇帝位自内出至御榻側拱手立應奉官以次稱
賀内侍固請皇太子就坐皇太子固辭内侍扶掖至於
七八略就坐復興次宰臣率百僚稱賀皇帝即位禮畢
三省樞密院官升殿奏事皇帝亦立聽之班退至尊壽
皇聖帝車駕如重華宮
　(臣留正等曰堯授舜舜授禹三聖人揖遜相承古今/所謂盛德蔑加之事然夷考當時有厯試之命有枚)
　(卜之請有出好興戎之戒則其事殆亦有難焉者孰/如今日聖父𫝊統聖子繼軌授受一堂光華三葉朝)
　(覲謳歌無所避而知歸禮樂法度有所襲而彌著倦/勤非有廹於耄期之年釋負盖欲盡夫事親之心無)
　(在昔之所難有後世之莫及全體具美昭施罔極皇/乎懿哉噫堯舜禹三聖人授受之事孔子盖聞而知)
　(之乃因刪書首叙典謨叙其事為已詳至魯論終篇/記執中相命之語猶復拳拳而致意誠以盛德之事)
　(照耀萬世賛揚無盡自應不一書而足况臣等親見/今日揖遜之盛故編彚之次所以拜手稽首三詠三)
　(歎而益不/能自己也)
　(講義曰髙宗即位六年而育孝宗於宮中又三十年/而以天下傳之孝宗孝宗即位十年而建光宗於東)
　(宮又十有八年而以天下傳之光宗其親相傳/受無以異於堯授舜舜授禹之事嗚呼盛哉)
　立妃李氏為皇后　上至尊壽成帝后尊號皇帝曰
至尊壽皇聖帝皇后曰壽成皇后　大赦　上壽聖皇
太后尊號　詔求言尋詔前宰執各言事　下戒勵詔
　詔職事官日輪面對用紹興二年三十二年之制其
後秘書郎兼權吏部郎官鄭湜因轉對首言三代以還
本朝家法最正一曰事親二曰齊家三曰敎子此家法
之大經也自昔帝王雖有天下之富而不以天下飬其
親惟髙宗享天下之飬壽皇躬天子之孝二十有七年
人無間言此聖賢之所難也陛下率而行之當如壽皇
然後無愧也本朝厯世以來未嘗有不賢之后盖祖宗
家法最嚴子孫持守最謹也后家待遇有節故無恩寵
盈溢之過妃嬪進御有序故無忌嫉專恣之行宮禁不與
外事故無斜封請謁之私此三者漢唐所不及也皇子
岐嶷之性過人逺甚然講讀之官進見有時志意不通
休沐之日或至多於講讀曾不若左右前後之人與王
親狎朝夕無間一日暴之十日寒之未有能生之物也
願陛下盡事親之道以全帝王之大孝嚴家法之義以
正内治之紀綱明敎子之方以壽萬世之基本又曰竊
聞道路之言或謂宮中燕飲頻併費用倍加便嬖使令
往往親眤中外章奏付出稽緩願陛下奮𤼵乾剛一洗
舊習省燕飲節用度親正人勤省覧　三月皇子擴進
封嘉王　夏五月周必大罷相判潭州未幾奉祠　秋
八月戊子朔詔侍從各言時政得失　九月詔今後省
試定以二月一日引試　冬十月詔大臣裁節冗費
十一月詔遵祖宗成憲用何澹之請也應破例之事斷
不可啓　是歲金主雍死時偽大定之二十九年雍即
褎也仁厚不用兵北人謂之小堯舜其太子允恭早卒
立其孫璟明年改明昌元丙辰改承安辛酉改㤗和㤗
和三年始以繼本朝定為土德盖不數遼人也
　
　
　
　
　
　
　
　
　
　宋史全文卷二十七下
欽定四庫全書
　宋史全文卷二十八
　　宋光宗
庚戌紹熈元年上孝宗皇帝第三子也母曰成穆皇后
郭氏以紹興十七年九月四日生上于藩邸初成穆生
四男長曰鄧王愭即莊文太子是也次曰慶王愷次恭
王即上也次未命而夭追賜名恪贈使相封邵王二十
年上生四歲矣二月授右監門衛率府副率三十年五
月轉榮州刺史三十二年九月封恭王於是十六歲矣
孝宗受禪乾道元年立鄧王為皇太子二年七月詔皇
太子男皇嫡孫賜名挻除福州觀察使封榮國公恭王
男皇孫賜名挺除左千牛衛大將軍三年七月太子薨
諡曰莊文六年六月以知樞密院府為莊文太子外第
命榮國公挻與錢妃自東宫徒居焉七月乙巳太史奏
是夜四更後東北方火星順行在木星西南入宿各不
及一度占云木火台宿主冊太子當有赦時虞允文獨
相八月庚戌孝宗御垂拱殿允文乞留班奏事三省樞
密院進呈文字訖執政下殿孝宗宣諭允文遣使祈請
陵寢事允文一一奏畢復奏云臣累日齋心今日㳙吉
有一大事方欲干犯雷霆之威冐萬死以請孝宗問何
事允文奏曰自古人君即位一二年後必建立儲貳以
隆萬世之統以係四海之心國家治亂安危之機無大
於此故曰太子國之本也國本正而萬事理况今日聖
志已定將大有為於天下若一旦敵敗盟連兵兩淮六
飛必須順動監國撫軍誰任其責臨事之變倉猝議之
常有不如人意處又陛下在位將十年而元良虛位中
外士夫共懐憂疑但往往畏死不肯啓口開陳爾臣蒙
陛下大恩付以心腹之託使定大計今日之事無大於
此無急於此日者木火合宿太史奏以為當冊太子天
心仁愛陛下昭示休祥願陛下上順天心下從人望早
出睿斷孝宗欣然云朕久有此意事亦素定但恐儲位
既正人心易驕便自縱逸不勸於學浸有失德不可不
慮朕更欲令練歴世務通知古今庻幾無後悔爾允文
奏云臣平日竊觀陛下至孝至篤豈不以宗社為念聖
慮最逺豈不以儲副為急所以遲遲至今亦必有説今
蒙宣諭益有以見陛下重惜神器封植國本為萬萬年
之永圗天下幸甚然臣之愚以謂此事不過審擇宫官
使日聞正言日行正道真積力久自然無不趣於正安
得有後悔又儲闈一開深居中禁常得在陛下左右日
親帝學何患不光明日與朝政何患不練歴以臣之愚
早建儲宫其所成就必逺過於外處潜邸孝宗曰丞相
言極是但此事却有少遷次非久於選德殿還獨與丞
相議之允文即奏云臣以愚忠所迫昧死有請敢意陛
下遽賜察納臣無任感天荷聖之至容臣再拜謝恩謝
訖復奏云此事願陛下早留聖念孝宗云甚好甚好不
過旬日間二十五日壬申允文朝殿奏事至下馬處中
使傳㫖令右相留班孝宗以邊事一一宣諭允文奏對
訖復奏云臣比者輒以早建東宫事有請陛下欣然即
賜開納今已踰旬日未凖處分臣實憂懼孝宗曰此事
已决偶數日來多事未及與卿商量允文援唐太宗事
力以為請孝宗曰朕見唐太宗用兵取天下心甚敬之
至議立太子乃引佩刀自决亦未嘗不笑之葢處置家
事何用如此今秋事向晩冬初又虜使來有一畨禮數
若於郊禮時或前或後降指揮如何允文奏云聖志果
定以郊天慶成日降指揮甚好葢日南至天正也孝宗
云當用此日十一月辛巳大駕至郊壇齋於青城是日
午宰執奏事有㫖令右相留班孝宗宣諭云立太子事
朕但欲與丞相議爾如何允文奏云此陛下家事臣不
當與臣記得太宗皇帝淳化末年召冦凖於青州既入
對太宗曰東宮未立如何凖對曰此事問内人不可問
大臣亦不可問中貴人亦不可惟陛下獨斷乃可耳太
宗曰襄王可乎凖對曰知子莫若父陛下若以為可願
早降處分乃立真宗臣嘗讀國史太宗八子真宗第三
觀凖所對曲折之間但欲自太宗發之耳太宗英斷一
發千百世無有議之者此臣惓惓之忠獨有望於陛下
也孝宗云今郊天後先欲加上兩宫尊號立太子可用
春初允文奏云臣謹奉詔願陛下更無改易孝宗云只
候兩宫禮畢便降指揮又微笑云朕家好事數件皆是
丞相做了允文頓首謝七年正月丙子朔太上皇帝壽
聖皇后受冊寳禮畢庚辰允文奏事紫宸殿乞留班奏
云今兩宫冊寳禮成立太子指揮乞早賜處分孝宗曰
丞相留意此事如此朕欲以中春上旬擇日行禮非久
於内殿更與卿議之又有少説朕欲立太子後餘一親
王便欲令出鎮外藩不知本朝有何典故允文奏曰陛
下止有兩大王若立一王為太子一王自留王邸侍陛
下左右本朝亦無似此典故孝宗云朕之慮甚逺卿可
於唐以前子細密加討論允文奉㫖而退戊子進呈二
月壬子晩朝孝宗御選德殿以立皇太子御札宣示大
臣允文等奏元良天下大本陛下獨出睿斷為天下得
人各再拜賀孝宗曰前世人主多以此為諱朕甚不取
國有儲副自古以然何諱之有允文曰唐太宗號英主
至此乃不能自决猶引佩刀以自向孝宗曰朕常笑之
雉奴仁懦太宗既知之矣卒不能奪以基禍亂皇太子
朕觀之熟矣他日親馭戎輅以撫六師監國之任不及
今早定何以繫天下心允文奏臣等受詔未敢行出恭
俟來日集百官宣布孝宗曰善定夕鎻學士院癸丑降
詔内出麻制皇第三子恭王惇可立為皇太子皇子慶
王愷判寧國府進封魏王三月丁酉上受冊四月庚午
御筆皇太子冝須臨安府尹葢欲試以民事也九年二
月榮國公挻薨(莊文太/子之子)四月上解府尹事淳熈元年魏
王自寧國府改判明州七年二月魏王薨諡惠憲他日
孝宗謂右丞相趙雄曰太子資質極羙但尚少學問耳
毎遣人來問安朕必戒之云且語太子切須留意學問
十四年十月髙宗皇帝崩先是孝宗已有禪意嘗命有
司葺都亭驛其制侔德壽宫既而以天下不可奉三宫
乃緩其事十一月己亥手詔皇太子可令参决庶務右
丞相周必大奏乞創議事堂於是詔以内東門司改為
之十五年正月乙巳詔每遇朝殿令皇太子侍二十六
年正月甲午皇孫抦封嘉國公魏惠憲王子也(惠憲皇/兄慶王)
(愷/)己亥周必大進左相留正右相丙午皇太后遷慈福
宫春坊姜特立見必大問曰宫中人人知上元後舉行
典禮今悄然何也必大謝曰此非外廷所敢與聞特立
不悦而退(罷特立在/紹熈元年)己未詔德壽宫改為重華宫(後又/改慈)
(福又改/慈壽)二月壬戌内降禪詔皇太子可即皇帝位宣詔
訖百官入班殿庭百官稱賀畢孝宗移居重華宫(本末/互見)
(淳熈十/六年)　立妃李氏為皇后后父道拜慶逺軍節度使
贈太尉諡忠毅先是道為湖北帥有九宫山張真牧至
其第道命諸女拜之其中女慈懿后也真牧見之驚曰
此天下人母我奈何受其拜邪人皆以為狂道心獨喜
孝宗在潜邸聞是語即為上聘之時莊文太子錢妃之
妹同選入宫中外皆心擬錢氏而后定選隆興二年封
榮國夫人郊禮成進封定國乾道七年王為皇太子立
為太子妃至是正位號卒如張真牧之言云　詔以生
日為重明節　秘書即兼權吏部郎官鄭湜因轉對奏
言民力之困莫甚於此時葢所取者皆祖宗時所未嘗
有而作俑於後來所用者皆循習承平積弊而不量今
日之事力願先以清心寡欲躬自節儉為本然後明詔
大臣裁度經費除奉宗廟事兩宮給兵費之外一切量
事裁酌惟正之供濫恩横例皆董正之然後使版曹會
一歲之入擇諸路監司之愛民而曉財賦者使之稽考
調度蠲其煩重以寛民力䟽既出右丞相留正乃命中
司版曹檢正都司置局同共稽攷先是壽皇剏左藏封
樁庫其法非奉親非軍需不支至淳熈末年往往以犒
軍或造軍器為名撥入内庫或睿思殿或御前庫或修
内司而有司不敢執也是時湜為勑令所刪定官因轉
對為壽聖言之至是又以為言然竟未聞有所施行云
　左補闕薛叔似遷將作監右拾遺許及之遷軍器監
先是淳熈十五年壽皇從林栗之請復置遺補官以命
叔似及之上即位二人既遷併與其官廢之　三月秘
書監丞沋清臣罷上初即位清臣自國子監丞遷秘書
丞羅㸃薦為言事官不果用俄而為范處義論罷之初
主管台州崇道觀繼又降二官清臣臨安人淳熈十五
年因轉對歴詆時相者也　五月左丞相周必大罷必
大與留正並相議論素不合上受禪必大已有罷意時
羅㸃以奉常兼修注上密遣訪可為言事官者㸃薦葉
適等八人皆意向與必大類者由是不果用於是左諫
議大夫謝諤遷御史中丞權兵部侍郎何澹除右諫議
大夫澹初與必大厚為司業二年不遷正既相白用澹
為祭酒故德正而怨必大至是首上䟽攻必大必大求
去再請而遂罷以觀文殿大學士判潭州諤以不論列
必大改權工部尚書會知滁州范處義除殿中侍御史
必大方懇辭除職典藩之命澹又論之處義亦助其説
於是以雜學士出守泉州　先是吕頥浩剏月樁錢大
為民害髙宗嘗諭秦檜令盡罷之未果乾淳間始減廣
德桂陽軍萬三千餘緡上登極以月樁錢有敷額太重
去處令䑓諫侍從同户部長貳詳悉措畫聞奏當議斟
酌施行以寛民力尋用吏部尚書顔師魯等奏再減江
浙諸郡月樁錢十六萬五千緡有竒云　是年(紹熈/元年)春
二月御史劉光祖取御史䑓格摘其闗於中外臣僚握
兵將帥后戚内侍與夫禮樂訛雜風俗奢僣之事凡二
十條奏乞付下報行令知謹恪上從之　是春右丞相
留正因奏事密以建儲為請上謙遜未皇也於是皇子
封嘉王矣逾月正復以為言上曰少徐議之　上之受
禪也姜特立譙熈載皆以春坊舊人得幸頗用事自周
必大罷左揆久虛而亞参亦闕時特立知閣門事忽見
右丞相留正曰上以丞相在位久欲遷左揆而葉張二
尚書中擇一人執政二書孰先正不答明日以特立之
語於上前奏之且論其招權納賄之狀上大怒罷特立
閣職提舉江州太平興國宫　夏五月御崇政殿賜余
復以下五百五十八人及第出身有差新進士廷射始
於淳熈二年壽皇嘗諭大臣欲令文士能射武臣知詩
書於是壽皇特御射殿引詹騤以下按射翌日引第五
甲及特奏名皆具襴笏起居易戍服以射正奏名中的
中帖上垜者推恩有差特奏名五等人射合格者與文
學其他例賜束帛凡用絹三千匹云是科丞相留正奏
言射以觀德既不合格而復賜帛則似無謂此例可削
去亦省費之一端也上從之　上受禪推恩潜藩舉人
其恭榮二郡皆在蜀中時京鏜為蜀帥乃命三舉終場
不改名人並特赴類省試倍省額三十二人而取一人
一州共得二十六人議者以為濫因請廷試入第四等
以前者並賜第餘但文學出身云　殿中侍御史劉光
祖出為潼川府路轉運判官先是光祖自四川制置司
參議官召對除軍器少監何澹時以兵部侍郎出使使
還除右諫議大夫澹首劾左丞相周必大罷之光祖與
澹舊在館中相厚善嘗過澹澹曰近日之事可謂犯不
韙光祖曰周丞相豈無可論第光祖有短見近歲一宰
相去位所引之士斥逐殆盡班列為之一空周相之門
多佳士安得如許人代之時姜特立譙熈載以春坊舊
人頗用事光祖屏人語澹曰曾龍之事不可再也澹曰
得非姜譙之謂乎光祖曰然既而澹引光祖入便閣有
數客在焉光祖顧視則皆姜譙之徒始悔前言之輕發
也是春澹同知貢舉而光祖有臺官之除首上學術邪
正之章及奏名光祖被㫖入院拆號與澹坐席甫逼澹
曰近日風采一新光祖曰光祖非立異也但常日為大
諫所言者今則自言之耳既出同院謂光祖曰何公見
公所上章數日為之恍惚日餌定志圎他可知也未幾
謝深甫除右正言至是光祖坐論呉端事忤㫖而出澹
遷御史中丞議論自此分矣呉端者舊以巫醫為業上
在儲邸壽皇嘗有疾國醫不能瘉端治療有功慈懿李
后德之上既受禪擢閣門宣賛舎人又遷帶御器械澹
三上䟽論之不報胡紘為給事中亦封還録黄上以御
筆諭止之澹紘皆聽命光祖再上䟽言小人踰分干請
而使給諫不得行其職輕名器虧綱紀䙝主權是一日
而三失也䟽入上命大臣令都司諭止之光祖言益力
上不樂先是光祖監拆號差誤士人試卷既舉覺放罪
矣至是乃用前事徙光祖為太府卿由是遂出　是夏
議者請令監司州郡寛属縣無名之取以紓民力時東
南月椿錢歲為緡錢猶三百九十餘萬又有版帳錢者
軍興後諸邑皆有之而浙中為尤甚於是知岳州劉俁
會四縣版帳之額為二萬一千餘緡而無窠名者萬一
千餘緡乃與提㸃刑獄丁逢轉運判官薛叔似議取凡
無名者盡蠲之舉岳陽一郡而言則其餘可知矣其餘
郡未減者如故　秋七月命縣置推吏給重䘵舊例諸
縣不置推法司吏受賕鬻獄得以自肆議者請萬户已
下縣各置刑案推吏兩名五千户已下一名專一承勘
公事不許差出及兼他案仍免諸色科敷事件月給視
州推吏減三之一委令佐選擇有行止無過犯諳曉鞫
勘人充以一年為界即因鞫勘受賕並行重法然諸縣
多不奉行朝廷聞之乃勒令請領重䘵如不受者勒停
所属不幇支者從例受制書而違抵罪　八月庚戌命
同判太史局劉孝榮改造新歴去年十一月承節郎趙
煥言淳熈歴今歳冬至後天一辰詔禮部侍郎李巘著
作郎鄧馹秘書丞黄艾校書郎王叔簡同驗視至是乃
有是命孝榮乞與呉澤荆大聲同造焉　金人遣使來
賀重明節自渡江後北使往來皆傳其國之御名廟諱
而本朝止傳帝名至是黄裳以王府翊善奉詔接伴庚
子至盱眙裳問掌儀田愿髙宗何以稱帝名而不稱廟
諱愿云自祔廟後元未理會裳遂遣愿等持廟諱御名
三紙以往北使副視之云前無此例愿答云此乃二十
七朔之外第一畨講禮帝名廟諱合有分别往返久之
北使副乃謂愿云為我謝使副所言極是當理非不曉
得止是來時不曾得朝省指揮止依得册子上行難以
專輙切望相諒裳乃已既而北使引接來傳彼國名諱
自旻以下至其父允恭稱廟諱者凡六人裳歸奏其事
乞後遣使人力議改正葢隆興更成之時廟堂亟於弭
兵僅能正其大體而交際之文或未暇議葢不止一二
也舊南使入境非遇置頓不許下車是後待南使禮益
恭或中頓稍逺使者則下馬就道傍民居煑茗或炙脯
溫酒食之北之掌事者必前僕其火南使乃遣人傳諭
北都管以無禮之故都管却馬遜謝又以栁條决其人
今館中執事者多中原遺民往往與三節人私語惟見
北人則亟避去　冬十月以左藏西上庫改稱封樁下
庫初紹興休兵後置御前樁管激賞庫孝宗受禪改為
左藏南庫淳熈末始併歸户部已而言者謂南庫不歸
户部今已二年而庫名尚存官吏如故乞併省孝宗曰
若盡廢庫名出入必淆亂可以左藏西上庫為名至是
改稱封椿下庫仍𨽻户部焉　右諫議大夫何澹遷御
史中丞時王蘭為樞密使右丞相留正甚憚之雖上亦
不樂也澹初除中丞或諭澹使擊之澹忻然上章極其
醜詆詔降一官放罷他日上諭澹曰卿章䟽猶未快此
人朕亦畏之　是冬追封三公主上三女長曰齊安郡
主次文安郡主次政和郡主皆早亡及是乃追封焉
國朝薦舉之目自京職官至令録其來逺矣元祐初司
馬光始奏設文武十科以舉士其後又有舉將帥亷吏
所知合舊陞陟自代等科凡十有一是冬乃詔監司帥
守滿秩造朝陛對之際許薦所部人才一二人如無聽
闕文武髙下皆無所拘其後三年間在外被薦者八九
百人朝廷不能盡用但令中書省籍記姓名而已　初
紹興之行經界也惟漳泉汀三州以何白旗作過之後
朝廷恐其重擾止不行是歳朱熹守漳州復以三州經
界為請熹初為同安簿已知經界不行之害及到任會
臣僚有奏請行於閩中者詔監司條具利害以聞監司
下其事於州適與熹初意合即加訪問講求纎悉畢至
以至方量筭造之法盡得其説乃奏經界不行之利害
一經界詳略之利害一又得其所必可行之術三將不
得行之慮一大略以為此法之行貧民下户雖所深喜
而豪民猾吏皆所不樂喜之者皆單弱困苦無能之人
故雖有懇誠而不能以言自達不樂者皆才力辨智有
餘之人故其所懐雖實私意而善為説辭以惑羣聽恐
脅上下務以必濟其私而賢士大夫之喜安靜厭紛擾
者又或不能深察其情而望風沮怯則為不可行之説
以助其勢此則誠不能無將不得行之慮也是冬得㫖
本州先行經界南方春早事已無及熹益講究冀嗣歳
可行而寓公豪右占田隱稅侵漁貧弱者所不便為異
論以摇之後遂有進狀言經界不便者詔寢其事而三
州經界不行卒如所料云　保任京官犯贓連坐舊制
也是歳趙雄所舉以贓抵罪用故事當削三秩雄時為
使相若降三秩則應落率鋭為銀青光禄大夫朝廷難
之於是自衛國公降封益川郡公削其食邑二千而已
其後周必大連坐亦自益國公降封滎陽郡公葢用雄
例云　湖北直便會子者隆興初總領王珏所創也初
造七百萬緡乾道兊換後止餘四百萬淳熈十一年始
通行於京西路是歳梁總為荆湖總領會其已出應換
之數得五百六十二萬緡遂亦造兩界焉每界各二百
七十萬緡　紹熈初詔廣南西路監司約束毋得科掛
丁錢廣西郡縣貧薄凡民間父祖年六十以上而身丁
未成者亦行科納謂之掛丁錢民甚病之至是禁止明
年郊赦又申明之
　(李心傳曰余嘗謂唐之庸錢楊炎已均入二稅而後/世差役復不免焉是力役之征既取其二矣本朝王)
　(安石令民輸錢以免役而紹興以後所謂耆户長保/正雇錢復不給焉是取其三也丁錢多偽國所創因)
　(而不除是力役之征葢取其四也而一有邊事則免/夫之令又不得免焉是取其五也孟子曰有布縷之)
　(征粟米之征力役之征用其一緩其二用其二而民/有殍用其三而父子離今布縷之征有折稅有和預)
　(買川路有激賞而東南有丁絹是布縷之征三也穀/粟之征有稅米有義倉有和糴而斛面加耗之輸不)
　(與是穀粟之征亦三也通力役之征而論之葢用其/十一矣民安得不困乎愚惡夫世俗之吏不知財賦)
　(本末源流顧以趣辨為能而撥其/本也是故論而述之以待上問焉)
辛亥紹熈二年春正月甲寅同判太史局劉孝榮呉澤
荆大聲所造新厯成上之詔以會元為名辦辛未詔修
紹熈會計録先是秘書郎鄭湜轉對為上言今黄老之
宫衛卒動以百數外戚家廟防護之兵多於太廟額外
將校之奉錢半於正額外廷百執之費不足當閣門醫
職近侍之半請明詔大臣裁定經費上自乗輿下至庻
府除奉宗廟事兩宫給兵費之外一切量事裁酌罷其
不急損其太過户部亦請稽考内外財賦置紹熈會稽
録俟見大槩之後命户部宰属同共詳議而一二大臣
公心叶意為之斟酌以其所減捐以予民至是命户部
尚書葉翥御史何澹等同為之未幾澹丁内艱去官後
亦未聞有所減也　二月庚寅前利州路轉運判官致
仕孫松壽除直秘閣松壽鄲縣人力學登紹興五年進
士第至乾道初猶未改秩剛方亷潔不求人知環堵蕭
然衣食僅給澹如也居官决事多用經術嘗守漢嘉甚
有惠愛年六十六即引疾乞致仕不許范成大入蜀引
上皇慶壽赦與樊漢廣同薦于朝召赴行在固辭不起
蜀人髙之趙雄時在樞府因為上言其賢四年詔特轉
一官賜三品服依舊宫觀松壽復告老許之趙汝愚入
蜀復奏松壽掛冠勇退幾二十年内行素飭終始不渝
乞賜褒表以厲風俗故有是命松壽素清約晩而彌壯
然亦喜從釋氏游日拜佛以百數未嘗少勌年九十餘
乃卒蜀人號為牧齋先生　是春議者謂濫予横賜無
以樽節請自今内諸司所給賜所營造所收索悉從有
司定為中制惟正之供濫恩横例皆釐正之國朝有合
同慿由司者宫禁所由取索也歳取金銀錢帛率以百
萬計版曹但照數除破耳雖有歳終比部驅磨之令然
郎官第赴内東門司終日巍座而數濫自為會稽郎官
不得過而問焉畢事則卷牘尾俾之書名而已由是議
者以為請詔葉翥趙彦逾何澹同稽考其後亦不果裁
節焉　夏四月初命銓試中選人簾試國朝銓試之法
凡任子若同進士出身之人皆赴建炎兵火後權停紹
興三年復舉行之去年國子司業許衡又奏乞中選人
就吏部長貳㕔前簾試小經義一道或小賦或省題詩
一首試中然後許參選至是吏部條具如所奏内同進
士出身并恩科人更不簾試仍下四川制置司一體施
行從之　考功郎官黄由建言今已增試律義自不須
更簾試上曰簾試以革代筆之弊正當加嚴豈可廢也
明年八月謝深甫又言銓試不中四十以上注殘零闕
人乞令郎官就長貳㕔冩律一條俾之解釋如或不通
未得參注從之　五月癸丑置詳定敕令局差詳定官
一貟刪修官三貟先是工部侍郎潘景珪言法令一書
乆不刪潤乞差官置局領其事上從之然未有所進也
　庚戌命六院官始復入雜壓舊制六院恩數略視職
事官而不入雜壓乾道以後浸重其選號為察官之儲
淳熈初龔茂良秉政以六院官班寺監丞之上其内弟
林宓用是始封贈父母茂良南竄遂罷至是始復入雜
壓在九寺簿之下焉　淳熈末壽皇復置補闕拾遺官
上即位罷之御史中丞謝諤言其不可旋亦罷去自是
近臣罕進言者是月太學生余古上書曰恭惟皇帝陛
下春秋鼎盛自即位以來星見再周當思付託之重朝
夕勉惟求治之道為急乃或不然間者側聞宴游無度
聲樂無絕晝日不足繼之以夜宫女進獻不時伶人出
入無節宦官侵奪權政隨加寵賜或至超遷内中宫殿
已歴三朝何陋之有奚用更建樓臺接于雲漢月榭風
亭不輒興作深為陛下不取也甚者奏胡戎樂習齋郎
舞乃使幸臣嬖妾雜以優人聚之數十飾以恠巾拖之
異服備極醜惡以致戲笑至亡謂也自古宦官敗國備
載方冊臣觀宦者之盛莫如方今上而三省下而百司
皆在此曹號令之下葢自副將而至殿步帥各為髙價
不問勞績過犯驍勇怯弱但如價納賄則特㫖專除故
將帥率皆貪刻軍士不無饑寒兵器朽鈍士馬羸瘠未
嘗過而問焉設有緩急計將安出此為害之大者良由
公卿持䘵保位備貟全身如漢之石慶唐之蘇味道滿
朝皆小人也求海内不盗賊民生不塗炭日月不食水
旱不作可得乎臣願陛下以漢文帝為法唐莊宗為戒
問安侍膳之餘宫庭燕閒講讀經史無為南面或鼓琴
投壺習射以頥飬神性享名教不窮之樂固嵩岳無涯
之壽豈不休哉上覽書震怒始議特㫖編管言者救之
乃送秀州聽讀　是夏左丞相留正復以建儲為請上
曰俟過宫與壽皇議之既而諭正云壽皇之意亦欲少
緩之　秋九月丁卯蔣介除閣門舎人免召試先是乾
道間壽皇倣儒臣之制增置閣門舎人以待武舉之入
官者先召試而後命又許轉對如職事官供職滿三年
與邊郡遂為戎帥部刺史之選云至是介有召試之命
丞相葛邲言介武舉第一人乞免試上從之　四川制
置使京鏜以京官知縣闕人為辭奏乞增放散貟數朝
廷難之然自是以後或非時覃恩或制司奏請往往遞
䟎一年開禧三年呉獵宣諭四川又請待班人不俟改
官一面注擬從之其後議者以為不然遂復舊制　是
秋蠲減廣東鹽額先是淳熈末壽皇以廣西鈔鹽事竄
詹儀之命除髙雷化欽亷五州賣二分鹽外令官般官
賣如故餘鹽令廣東歳賣七萬五千籮去冬上用廣西
提刑呉宗旦之請頗損五州鹽直及所賣之數又用廣
東提舉劉坦之之請減鈔鹽一萬籮户部奏如是則歳
失經費六萬三千餘緡上不之靳也至是廣東復言六
萬五千籮猶有未售者又命減五十籮焉葢潮惠南恩
州既自産鹽而官復般賣往往計口而抑售于民是後
朝廷暗損經費十萬緡而科抑少減矣　御史中丞何
澹以所生繼母之䘮請解官持服矣既又上䟽言不逮
事請下臺諫給舎議之於是太學生喬嚞朱九成黄會
卿移書責之其略曰竊謂人之大倫莫重於父母禮有
出繼其服雖異而鍾於天性者未嘗不同也故所承父
母則三年終䘮而所生父母則心䘮三年閣下自長成
均而更長臺諫此三綱五常之所係者也今聞閣下有
所生繼母之䘮初請于朝欲解官持䘮太學諸生莫不
義之繼聞上䟽稱解逮事不逮事之異中外閧然雖愚
者亦以為駭夫禮經所謂逮事父母則諱王父母不逮
事父母則不諱王父母非謂無恩於先祖也葢逮事父
母則親聞父母之言所嘗諱其祖不逮事父母則不聞
父母之言所嘗諱其祖是以子莫知其所諱也故本朝
方慤解此一節以謂特庻人之禮耳若學士大夫則知
尊祖矣何逮事不逮事之拘乎今聞閣下引此欲不持
䘮恐與禮經相反何者禮經謂逮事父母則從父母之
言今閣下所生之父果以繼室為正乎若所生之父果
以繼室為正則閣下亦當從而為正不得黜之也今四
十餘年以所生繼母事之及其終也反以為生不逮事
而不持心䘮可乎夫閣下之意必謂所生繼母無生我
之恩則不當為所生之母服抑不思黜其所生之繼母
是賤其所生之父也為人子者尚忍言哉不然必以生
我者為正而繼之者為不正是閭巷小人知有母而不
知有父者非天理之公也非人倫之正也閣下為天子
耳目之官將以厚人倫移風俗正宜致辨于此時澹方
待命六和塔得書遂去官焉　冬十一月壬申日南至
合祭天地于南郊大赦天下上之在齋宫也聞貴妃黄
氏薨始得疑疾郊之日風雨大至上震懼始不懌自是
宗戚大臣以薨卒聞者多不信矣
壬子紹熈三年春上昉御内朝而疾未盡去是後重華
溫凊之禮以及誕辰節序屢以壽皇傳㫖而免既而上
神思浸清宰輔百官下至韋布之士以過宫為請者甚
衆至有扣額引裾號泣而諫者聖情開悟屢有翻然夙
駕之意而不果行都人甚憂之　三月己亥伶人胡永
年積官至武功大夫以該遇去年郊恩乞任子吏部尚
書趙汝愚奏永年以樂藝出身難以任子望立為定法
今後似此雜藝補授之人不許奏補從之　夏四月從
事郎呉綱年九歳能誦六經語孟特改承務郎綱壽聖
皇太后親姪孫也紹熈間童子求試者十有七人無補
官者　皇伯嗣秀王伯圭拜太師初秀安僖王子偁者
太祖少子秦康惠王之五世孫也子偁長子伯圭也其
次普安郡王是為壽皇紹興十三年子偁薨于秀州贈
太子少師壽皇為皇太子加贈太師追封秀王謚安僖
上即位始詔即園立廟如濮王例伯圭初以國蔭出官
淳熈慶壽禮成拜安德軍節度使九年遷少保封滎陽
郡王十五年遷少傅十六年遷少師始稱皇伯紹熈改
元遷太保封嗣秀王是夏有太師之命本朝前此親王
生拜太師者五人真宗朝楚王元佐仁宗朝燕王元儼
哲宗朝呉王顥欽宗朝燕王俁越王偲皆以父兄行乃
得之伯圭以宗室拜太師葢王於上為親伯父用優禮
也　蜀鹽自祖宗以來皆民間自煑之歳輸課利錢銀
絹而已紹興二年趙開總計始變鹽法盡權之置合同
場以幾其出入引法初行毎百斤為一擔又增十斤勿
筭以優之令商人入錢請引井户但如額煑鹽赴官輸
土産稅然鹹脉盈縮不長久之井户月額不登則官司
但以虚鈔付之而收其筭引法由是壊井户既為商人
所要因增其斤重以予之每擔有增至百六十斤者是
夏吏部尚書趙汝愚奏言趙開鹽法最為精密今井户
多鑿私井務以斤重多寡相髙故鹽日多價日賤而其
法大壊乞行下總領所參照舊例施行從之於是四川
總領楊輔遣官覈去虚額剗開助筒二千有竒申嚴合
同場舊法禁斤兩之踰格者而重私販之罰鹽直由是
頓昻焉　乾道初壽皇初令户部印造兩淮交子不得
過江南八年以交子易壊出行在會子收兊是夏議者
以淮上鐵錢多欲革其弊吏部尚書趙汝愚與從官陳
騤羅㸃謝深甫合奏乞印造兩淮會子三百萬貫付兩
路毎貫准鐵錢七百七十淮東二分淮西一分依湖北
例三年一兊事下兩省臺諌議尤袤等以為可遂施行
之仍分一貫五百二百者凡三等始許流轉至江池太
平常州建康鎮江府興國江陰軍界行用應兩淮上供
及户部錢物並權發見錢三年令淮南漕司樁管而㳂
江八州軍合發上供一半會子則許用交子通融起發
於江淮東西總領所樁管焉　秋七月壬午瀘州騎射
卒張信等作亂騎射營者本州禁兵也淳熈末起居舎
人王卿月知瀘州賜予諸軍甚厚軍士浸驕張孝芳代
為帥欲矯其弊訓練無日又多役使之廩賜或有不時
給者是日信等作亂晨入帥府殺孝芳及其家又殺節
度推官杜羑駐泊兵馬監押安彦斌訓練官雷世明軍
校張明等擐甲坐閱武堂召通判州事張恂安撫司属
官郭仲𫝊使作奏言孝芳罪狀於是信自稱第一將衣
金紫出謝城中以術人黄叔豹為計議官分其兵為五
十二隊同謀者五十二人為隊長皆有爵秩叔豹又為
黄旗大書曰不叛聖主不殺良民時張明之子昌勇藝
為諸軍冠與軍士卞進陰謀討之癸未夜密以告恂甲
申信即毬場大饗諸軍恂等皆與酒初行昌進擊殺信
于坐會者皆獸散進大呼曰不叛者從我諸軍唯唯從
之因執殺造逆者二十餘人逆徒皆捕獲制置使京鏜
聞變調西兵千人討之未行而信已誅乃遣鈐轄司属
官陳纉往瀘州措置纉至州十里留不行乃械繫逆黨
孫成凌遲于午門之外黄叔豹等三十三人皆就戮聚
其首以為京觀設孝芳位于午門之右割孫成心腑以
祭之事已平鏜奏孝芳死狀且上恂等功未報丘崈復
以為言詔贈孝芳三官録其子孫二人令總領所制置
司應辦葬事　張信之亂也京鏜帥蜀調潼川所屯御
前後軍數百往討之興元都統制呉挺者璘之子也劾
制司擅發兵於是樞密葛邲陳騤等進呈得㫖令制司
具析命下而鏜已赴召丘崈入蜀即奏言三屯逺在西
北兵權節制必寄之宣制司朝廷事計當然今軍帥狃
於陵夷反謂制司擅興違戾至此豈不大失本意乞下
戎司具析仍責令遵守舊制從之由是三屯頗知嚴憚
崈所謂狃於陵夷者葢專指挺也　四川經總制錢額
理四百五十餘萬緡其一百三十一萬緡贍軍一百三
十四萬緡應副湖廣總領所一百六十九萬緡上供餘
六萬緡諸郡支用上即位因劉光祖之請捐湖廣三年
錢四百六萬八千緡對減鹽酒重額錢即此四川經總
制錢也然四路憲司歳撥湖廣錢實止六十萬緡而已
又以買發物價計之折閱中半僅為三十萬緡是歳楊
輔總蜀計又樽節三十萬緡以益之　是歳皇后李氏
歸謁家廟推恩使臣鄧從訓等一百八十人給事中尤
袤言其太濫時議者亦以為外戚家廟防護之兵多於
太廟請釐正之
癸丑紹熈四年春正月乙酉詔江上諸軍陞差統制至
准備將者令主帥解發三人赴總領所選擇一名事既
行諸將皆不以為便焉　命吏部尚書趙汝愚知貢舉
自熈豐以來宗室不差充考試官淳熈六年吏部尚書
周必大始請宗室充學官并考試八年正月遂命汝愚
為省試别院考試官至是有知舉之命然外郡至今未
有差宗室校試者葢漕吏知守舊法而不知新㫖也
三月吏部尚書趙汝愚同知樞密院事先是髙宗嘗諭
趙鼎曰唐用宗室為宰相本朝雖有賢才不過侍從而
止乃所以安全之也乆之因執政進擬又諭秦檜曰宗
室賢者如寺監秘書省皆可以處之祖宗不用宗室為
宰執其慮甚逺也然是時宗室至侍從者亦未有卓然
可稱者也乾道初汝愚以廷䇿冠天下已而趙彦中復
以宏博中選一時皇族尤號得人至是樞府有闕壽皇
欲用汝愚既出命矣監察御史汪義端言髙宗聖訓不
用宗室為宰執䟽留中不出汝愚家居力辭䟽至十上
上為徙義端軍器監給事中黄黼言汝愚事親孝事君
忠居官亷憂國愛民至誠􁃶􁃶出於天性所謂青天白
日奴𨽻亦知其清明者義端識見奴𨽻之不如不可以
備朝列義端由此補郡汝愚猶不拜上謀於壽皇遂命
宰執召當筆學士申諭聖意謂髙宗聖訓本以折秦檜
之姦謀故答詔有乃若紹興之故實葢有為而言况我
壽皇之疇咨欲播告於衆葢為是也汝愚乃受命是時
大臣恭謝者多不得見壽皇欲見汝愚乃因葛邲陳騤
等入謝相繼宣引汝愚入謝壽皇曰卿以宗室之賢為
執政乃國家盛事卿在蜀時所進奏議甚善朕嘗觀此
書可與資治通鑑並行其被聖眷如此　初趙汝愚為
蜀帥建言舊法聽三考薦舉改官者皆以三考為一任
舉其成數而言今於三考之内未罷竒零日分輙敢並
旁干請已非法意今又該遇覃霈盡行補轉若一併許
於二考之外聽舉改官竊恐干進之徒與夫勢要皆豫
得為他日計而孤寒安分亷恥自將者欲脫選調愈不
可得欲望將選人一例許於第二任方得薦舉改官庻
幾仕進公平不妨寒畯之路不報至是汝愚入政府乃
舉行之又詔未成考人不以罪去者許於後任凑成三
考聽舉改官初任未成考者勿聽著為令　夏五月親
試舉人賜陳亮以下三百九十六人及第出身有差李
僑年五十四調成都府司户參軍自以䘵不及養乞以
一官回贈父母上嘉其志特詔以本官致仕父母皆予
初品官封葢異數也　左丞相留正以論姜特立不行
待罪于六和塔特立麗水人以父死事得官頗能詩士
大夫或稱之淳熈中趙汝愚為福建安撫使特立為本
路兵馬副都監時海賊犯閩中特立以一舟先進遂獲
之壽皇以為才召為閣門舎人未幾司春坊事上即位
除知閣門事正為右丞相論其招權納賄之狀詔與外
祠是月丙戌除浙東馬步軍副總管又召赴闕賜裝錢
二千緡正上䟽言唐憲宗將用李絳先出吐突承璀為
淮南監軍及召承璀還先罷絳相本朝名臣范祖禹作
唐鑑言二人不可並立于朝此書屢經聖覽今特立召
用臣合罷相與李絳一同不報正出國門待罪于六和
塔給事中謝深甫復繳召還特立之命上批朕閔其舊
臣無辜而去特與書行同知樞密院事趙汝愚亦以為
言上不聽六月己巳正又言臣與特立理難並立于朝
乞早賜處分上批成命已行朕無反汗卿宜自處時正
已待罪上亦不復宣召也　六月除陳源内侍省押班
初源以得罪壽皇貶建寧府居住籍其資以進德壽宫
又移郴州上即位復召還至是乃有是命時上已病不
能過宫源數離間焉　是夏嘉王府翊善黄裳除兵部
侍郎去翊善坐論鄭汝諧事也先是淳熈末用丞相留
正薦裳自秘書郎除翊善其後遷起居舎人歴中書舎
人給事中皆兼翊善至是裳辭兵侍不拜嘉王為之請
後月餘改寳謨閣待制仍兼翊善葢終始六年云　秋
孔文逺襲封衍聖公紹興中文逺之祖玠避難渡江髙
宗以衢州田五頃賜之玠卒以其子搢為右承務郎襲
爵奉祠事淳熈中入侍祠擢知建昌軍久之坐妄用庫
金貶秩遂不復用焉紹熈初累遷至朝散大夫至是搢
卒詔以其子文逺為承奉郎襲封衍聖公云　冬十月
乙未同知樞密院事趙汝愚以乾道間所置軍期急速
文字牌及淳熈間所置緊急文字牌率與常逓混殽故
行移稽緩乃改作黑漆紅字牌奏委逐路提舉官催督
歳終核其遲速之甚者以議賞罰從之是後尚書省亦
踵行之仍命逐州通判具出入界日時狀申省久之稽
緩復如故紹熈末丘崈為蜀帥始剏擺鋪以健步四十
人為之歳增給錢八千餘緡月以初三十八兩遣平安
報至行在率一月而達蜀去朝廷逺始時四川事朝廷
多不盡知自剏擺逓以來蜀中動息靡所不聞凡崈劾
䟽中所言皆擺逓之報也　十一月戊寅上朝重華宫
　辛巳左丞相留正復入都堂視事先是正以論姜特
立事不行待罪于六和塔復繳還上前後所賜賚及出
身以來告敕且上奏自叙嘗陪侍儲邸及翌輔初政乞
保全終始詞指甚哀不報正累不得命乃復待罪于范
村之佛寺奏乞歸田里不許又請住給廩䘵詔權行住
支頃之百官啓逢重明節于明慶寺正請就范村詔從
其請九月丁卯百官上壽紫宸殿詔以右丞相葛邲為
班首而正自請立少保班上壽班退復還范村待罪始
正之出國門也諫官章頴以劄子留之起居郎陳傅良
請直前奏事上諭閣門止勿進時上以疾不過重華宫
者已數月從官數以為言至是過宫禮畢特遣右司郎
官徐誼召正于城外正始入朝赴都堂視事命特立仍
為浙東路總管遂竟不召焉正待罪凡百四十餘日特
立有詩數千篇號梅山集楊萬里為之序云　十二月
甲午朔草澤王孝禮言今年冬至日影表當在十九日
壬午而會元歴乃在二十日癸未係差一日葢陳得一
劉孝榮所造四歴皆未嘗測影只是寫擬分數所以後
天乞將修内司所掌銅表圭面降付太史局測驗從之
　紹熈初命帥守監司薦所部人才既而濫薦者多是
冬言者謂今被薦者猥衆朝廷疑其私而不信病其衆
而難從其間縱有賢才不免與僥倖者並棄請條約之
乃詔帥守監司今後毋得獨貟薦士　是冬使人自金
國回者言金人問朱先生安在答以見已擢用回白廟
堂遂除朱熹為荆湖南路安撫使知潭州先是已除熹
帥廣西熹不就於是以辭逺就近不為無嫌力辭新命
朝廷不許
甲寅紹熈五年春三月壽皇不豫　夏四月朱熹始拜
命赴潭州五月至鎮　壽皇疾浸棘上不能過宫視疾
人情益懼戊寅以壽皇服藥故赦天下　先是嘉王府
賛讀黄由乞令嘉王過宫問疾辛巳上奏未報講官彭
龜年沈有開繼以為請甲申省札下許之内侍都監王
德謙堅請覆奏王斥其説遂行至重華宫壽皇為之感
動六月丁酉夜壽皇崩于重華宫上猶未能出嘉王數
入禁中泣請未遂中外訛言靡所不至戊戌宰執奏事
退太皇太后御札付宰執日下昃宰執率百官詣重華
宫發䘮辛丑左丞相留正知樞密院事趙汝愚參知政
事陳騤同知樞密院事余端禮率百官詣文德殿拜表
畢退就重華殿廬議成服典故端禮引唐肅宗朝羣臣
發哀太極殿故事附中使王公昌入奏是日太皇太后
有㫖皇帝以疾聽就内中成服壬寅正汝愚請太皇太
后垂簾奏事不許丁未宰執札子奏皇子嘉王仁孝夙
成學問日進宜早正儲位以安人心癸丑再入札子御
批云甚好乙卯再擬指揮進入乞付學士院是晚批出
八字云歴事歳久念欲退閑左丞相留正得之大懼不
以示同列汝愚逼之乃以告焉丙辰再擬入御批可只
今施行己未宰執再奏乞面奉處分是晩付出封題稍
異正不啓封付之内降房　是夏御前諸軍都統制兼
知興州充利州西路安撫使呉挺卒先是虞丞相允文
既没朝廷復命挺充利西帥凡十九年而卒于軍於是
四川總領楊輔先事白朝廷乞擇重臣鎮蜀乃以丘崈
為制置使崈未入蜀而聞挺病甚恐其軍五六萬人緩
急無所属乃見大臣籌之故事帥臣闕以轉運使權時
楊虞仲為利路轉運使崈欲重其事乃奏乞令輔往興
州攝帥上許焉輔以為朝臣出使非制閫所當令不欲
行而崈以聖㫖移文輔重傷其意即請虞仲權知興州
事而已遥領安撫使未幾併以印送虞仲就權人以為
得體先是挺之季歳關外羣盗縱横皆縱而不治虞仲
至未久遂捕其尤者悉誅之邊人讋服挺之死也上已
属疾不之信趙汝愚在樞府用崈輔二人之議更遣張
詔代之葢不欲呉氏世襲以銷未然之患也　是夏始
釐正東西兩川牒試之濫牒試者舊制以守倅門客皆
引嫌赴本路轉運司别試若部使臣及帥臣親属門客
則赴鄰路試率以七人而取一人紹興後牒試尤多東
西兩川尤甚議者以為濫於是令成都府路以八十三
人潼川府路以八十人為額至是王溉自成都府路轉
運判官召還入見極言兩路冒親詭貫之弊乞各存十
人外均與本路諸州從之仍各以二十人為額丘崈為
制置使復請每路止存十二人若就試者少則以二十
人而取一人奏可舊例避親舉人與命官鎻應者同試
王溉為成都漕始令分場以革假手之弊於是四蜀皆
一等施行焉　秋七月庚申朔前一日付出宰執所奏
事左丞相留正不肯啓封是日知樞密院事趙汝愚趣
之乃啓封正視牘尾憂形于色始密為去計矣辛酉上
正臨朝仆于地都人聞之大駭是日工部尚書趙彦逾
見汝愚白事相與泣下汝愚微以翼戴之事諷之彦逾
力賛之汝愚遣中郎將范仲壬告殿帥郭杲仲壬初以
時事艱難告之不應又以忠義動之又不應仲壬不得
已屏人起立具以汝愚意達之又不應仲壬乃還汝愚
知不可遂請彦逾往見杲諭㫖彦逾謂杲曰彦逾與樞
密第能謀之耳太尉為國虎臣此事專在太尉杲未及
言彦逾變色責之曰太尉所慮者百口之家耳彦逾盡
誠以相告而太尉了不見答即西府有問何以復之耶
杲徐曰致意樞密領鈞㫖事然後定　壬戌大祥左丞
相留正以五更入奏致其仕易肩輿出城而去人情益
懼正之未達也有善軌革者推其行年至甲寅乃為兎
伏草鷄自焚之象殆莫可時殊恠之及是深以為憂私
謂所親曰主上卯生吾酉生伏草自焚其兆已見矣遂
定逃歸之計　時左丞相趙汝愚知太皇太后深以宗
社為憂將白事焉而難其人有知閣門事韓侂胄者太
后女弟之子也素善慈福宫内寺張宗尹而與永嘉人
蔡必勝同在閣門必勝因其同郡人左司郎官徐誼吏
部貟外郎葉適言於汝愚遂令侂胄以内禪事付宗尹
入奏太后素簡嚴無他語第令諭汝愚耐煩而已癸亥
侂胄再往不獲命逡巡欲退重華宫内侍闗禮問知其
謀入白太后言與淚□太后蹙額久之曰事順則可更
切子細禮遂簡侂胄以來日壽皇梓宫前垂簾引執政
時日已過午矣汝愚乃以諭參知政事陳騤同知樞密
院事余端禮闗禮又使所親閣門宣賛舎人傅昌期密
製黄袍時嘉王在邸殊不知且方以疾在告汝愚簡宫
僚彭龜年云禫祭重事王不可不入甲子禫祭殿帥郭
杲與歩帥閻仲先分兵衛内比内太皇太后垂簾命闗
禮引嘉王先入執政奏事太后曰皇帝已有成命相公
當奉行汝愚出所擬太皇太后聖㫖云皇帝以疾至今
未能執喪曾有親筆自欲退閒皇子嘉王可即皇帝位
尊皇帝為太上皇帝皇后為太上皇后太皇太后覽畢
云甚好遂勸王即位王固辭且顧汝愚曰某無罪恐負
不孝之名闗禮等以黄袍進王拒却不受汝愚等固以
請而端禮之言尤力王揮涕勉受遂即皇帝位汝愚等
再拜賀上猶答拜汝愚等又固請上乃衰服出見百官
于重華殿東廊之素幄次詣几筵殿行禫祭禮都人聞
之始奠枕矣是晩沈有開彭龜年乞奏事上慘然久之
曰前日聞大臣有建儲之議此亦可以息浮言安人心
今匆遽乃爾早泣告慈福不允至今悸動　是日詔建
泰安宫以奉太上皇帝太上皇后命泰安宫提舉楊舜
卿往南内請八寳　遣内侍二貟分水陸路宣押留正
赴都堂治事從趙汝愚之奏也　乙丑太皇太后有㫖
崇國夫人韓氏可立為皇后　丙寅赦天下常赦所不
原者皆除之百官進秩二等賞諸軍赦文有曰冲懐每
念於退閑親翰嘗頒於近輔用太上皇帝御札八字意
也其後命繳御札八字付史館從李璧之請也先是京
口諸軍訛言詾詾襄陽歸正人陳應祥亦謀為變舉事
前一日登極赦書至遂敗　時趙汝愚為政首裁抑僥
倖以故人多怨者自祖宗以來人主登極凡列郡守臣
率得任子恩間有闕守臣而以幕職班行攝之者亦官
之如例英宗即位司馬公時知諌院嘗以為言不聼上
受禪肆𤯝汝愚因進熟始命監司郡守許上表進貢推
恩内守臣係權官者免進貢其表聽附逓以聞　詔車
駕五日一朝泰安宫百官月兩朝　以即位告于天地
宗廟社稷　丁卯侍御史張叔椿劾留正擅去相位詔
以叔椿為吏部侍郎　詔命起居郎兼權中書舎人陳
𫝊良還故官　戊辰詔曰朕猥以冲人肆膺大寳涉道
尚淺何以周知羣下之情燭理未明何以裁决萬幾之
務思欲圗乂莫先求言惟祖宗二百年之基既艱於負
荷矧中外億兆人之衆尤重於撫綏聿懐置器之安罙
切履氷之懼固當咨詢故老夢想幽人罔間邇遐咸當
播告胷臆結約爾其無愛於肆言利害罷行朕欲深求
於成敗事闗朝政慮及邊防應天之實何先安民之務
何急毋憚大吏毋諱𦕈躬倘有補於國家當優加於賞
賚導人使諌方傾聽於嘉謀事君以忠宜大伸於直道
咨爾多士體予至懐　左司諌章頴為侍御史右正言
黄艾為左司諌　大理少卿鄭湜為金主報登位使左
驍衛郎將范仲壬副之　己巳知樞密院事趙汝愚兼
參知政事　庚午召秘閣修撰知潭州朱熹赴行在奏
事上在嘉邸聞熹名德每恨不得為本宫講官至是首
加召用先是黄裳為嘉王府翊善善講說開導上學頓
進一日上皇宣諭曰嘉王進學皆卿之功裳再拜謝因
進曰若欲進德脩業追蹤古先哲王則須尋天下第一
等人迺可上皇問為誰裳以熹對彭龜年繼為宫僚因
講魯莊公不能制其母云母不可制當制其侍御僕從
上問曰此誰之説對曰朱熹之說自後每講必問熹之
說如何葢傾心已久故即位首加迅召皆出上意也
辛未顯謨閣待制兼侍講黄裳為給事中起居郎兼權
中書舎人彭龜年並為中書舎人將作監黄由為起居
郎秘書省著作郎沈有開為起居舎人　乙亥趙汝愚
為右丞相參知政事陳騤知樞密院事同知樞密院事
余端禮參知政事兼同知樞密院事汝愚辭不拜　賜
前宰執侍從詔訪以得失　丙子大風　戊寅詔以時
方秋暑宜用唐武德貞觀故事太上皇帝未須移御其
即以寢殿為泰安宫　殿前副都指揮使郭杲為武康
軍節度使上之立也知閣門事韓侂胄有力焉侂胄者
魏王琦之曽孫神宗女齊國長公主孫也趙汝愚推恩
定䇿功曰我與趙尚書皆宗臣而韓知閣乃右戚各不
言功惟爪牙之臣所當推賞由是杲建節焉於是侂胄
與趙彦逾咸有怨於汝愚矣　庚辰上率羣臣拜表於
泰安宫　辛巳改命少保保大軍節度使郭師禹為攅
宫總護使　趙汝愚力辭右丞相詔以為樞密使翰林
學士李巘草麻有太尉本兵柄之語汝愚以為侮已衘
之未幾巘轉承㫖黄由時以左史兼中書舎人駮之乃
除寳文閣學士知婺州先是壽皇將勌勤並命周必大
留正為相巘草二制而於必大制中多所訓飭至有患
失容身之語必大不自安三上章力辭又四章求去其
辭免第二劄子有中外臣庶明知兩相制出抑揚不同
在於人情寧免觀望奏入壽皇召巘入對令貼麻改定
必大復以非材求去壽皇曰朕何嘗令如此措辭遂批
出李巘與郡明日將上乞除職名壽皇不許葢巘兩在
禁林皆由草制而去位自是不復起矣　壬午侍御史
章頴等劾内侍林億年陳源楊舜卿與在京宫觀　知
閣門事韓侂胄落階官為汝州防禦使　癸未余端禮
辭兼同知樞密院事甲申兵部尚書羅㸃簽書樞密院
事　詔兩省官看詳應詔封事具要切者以聞　戊子
詔百官日輪一貟面對
　(講義曰輪對國家之令典也朝廷之上有如宰執侍/從臺諌得以無時不言至若在下庻僚未及借玉堦)
　(而面天表者且有輪對之制焉誠如是則小大諸臣/悉能展盡底藴於冕旒之前矣此真治世之氣象歟)
　罷楊舜卿在京宫觀林億年常州居住陳源撫州居
住　八月己丑朔安定郡王子濤薨　辛卯初御行宫
便殿聽政　癸巳朱熹為煥章閣待制兼侍講告詞云
朕初承大統未暇他圖首闢經闈詳延學士眷儒宗之
在外須召節以趣歸徑登從班以重吾道爾發六經之
藴窮百氏之源其在兩朝未為不用至今四海猶謂多
竒擢之次對之班處以邇奥之列若程頥之在元祐若
尹焞之在紹興副吾尊德樂義之誠究爾正心誠意之
說豈惟慰滿於士論直將增益於朕躬非不知政化方
行師垣有賴試望之於馮翊不如寘之本朝召賈傅於
長沙自當接以前席黄由之詞也
　(講義曰道䘮千載聖逺言湮不有先覺孰開我人皇/宋火德當天離明興治列聖相承真儒軰出求其續)
　(洙泗之道統者始則伊洛之學繼是則朱文公焉講/席而得若人真吾國之光華也所以哲宗元祐元年)
　(即命伊川以通直郎克崇政殿説書寧宗紹熈五年/即命文公以煥章閣待制兼侍講二聖所以拳拳於)
　(大儒者無他葢將發明乎中庸大學之正𫝊推而/為治國平天下之事業焉耳豈徒曰誦說云乎哉)
熹發潭州且行且辭大略謂陛下即位之初方將一新
庶政所冝愛惜名器若使倖門一開其弊不可復塞至
於愽延儒臣專意講學葢將求以深得親懽者為建極
導民之本思所以大振朝綱者為防微慮逺之圗葢熹
在道聞泰安朝禮尚缺近習已有用事者故以為言
甲午增置講讀官以黄裳陳傅良彭龜年等為之　丁
酉以生日為天祐節　辛丑詔曰朕惟亷吏民之表而
為國之蠧民之病者莫汙吏若也不有誅賞疇示勸懲
繼自今諸道司刺舉之官於郡邑文武任職之臣亷必
聞汙必紏毋憚大吏毋縱私眤賞不爾靳罰不爾私其
令吏稱民安副朕意焉　己亥上率羣臣朝泰安宫
壬寅賜講讀官詔戒以開陳經㫖救正闕失　皇弟許
國公抦進封徐國公抦壽皇之孫也壽皇三子五孫莊
文太子下曰豫國公挻魏惠憲王下曰左千牛衛大將
軍攄次即抦也光宗下曰保寧軍節度使挺次即上也
挻攄挺皆蚤卒抦後封呉興郡王　癸卯少傅嗣濮王
士歆為少師郭師禹為少傅奉國軍節度使開府儀同
三司夏執中為少保　乙巳詔晩講官坐講　禮部侍
郎許及之等請祧宣祖廟祔大行至尊壽聖皇帝詔侍
從禮官集議　丁未復罷經筵坐講　以諸路郡縣水
旱命三省條畫賑䘏
　(講義曰晁錯說漢文帝曰堯有九年之水湯有七年/之旱而國無捐瘠者以蓄積多而備先具也葢天灾)
　(流行國家代有聖如堯湯且不能免水旱之憂所恃/者有豫備之素焉耳國家列聖相承留心荒政既有)
　(義倉又有常平倉既有惠民倉又有廣惠倉諸倉諸/藏所在充牣加以先正名臣位官郡邑又能推上德)
　(意而宣布之有如富鄭公之在青州趙清献公之在/會稽賑救有方野無餓莩載在國史班班可覈也後)
　(之為國者則不然官之與民恝然如秦越之相視常/平義倉僅存其名平居暇日往往為貪利移用之資)
　(脫遇凶饑搏手無䇿赤子嗸嗸惟有擠死溝壑而已/重磬之室隱雷之腹誰能軫念及此邪紹熈末年以)
　(諸路郡縣水旱命三省條畫賑䘏愚謂遇灾而賑䘏/誠是也然必倉廩無移用之弊郡邑有奉行之人則)
　(旱乾水潦不足為慮茍或不然愚恐廟堂雖條畫於/上而惠澤將壅遏於下朝廷號令不過為墻壁之虚)
　(文耳果/何益哉)
　辛亥趙汝愚請於近畿卜地營建至尊壽皇聖帝攅
宫詔侍從臺諫禮官集議􁨄乙卯安南國王李龍􁨄加
號思忠功臣　詔廣西鹽額歳減十萬緡　侍御史章
頴罷為兵部侍郎左司諫黄受罷為工部侍郎　新除
煥章閣待制知建康府謝深甫為御史中丞深甫韓侂
胄之黨也侂胄以定策功意望建節恨趙汝愚抑之有
怨言簽書樞密院事羅㸃慰解之知臨安府徐誼勸汝
愚以節度使授之汝愚悟遣人諭意於侂胄侂胄答語
不遜遂日夜謀引其黨為臺諫官以擯汝愚汝愚踈直
不虞其姦會汝愚方奏除劉光祖為侍御史方進呈知
樞密院事陳騤忽奏曰劉光祖與臣有嫌今光祖入臺
願先避位汝愚愕然而止侂胄遂以内批除深甫為御
史中丞葢侂胄與騤合謀已久特汝愚未之覺爾　監
察御史黄度為右正言　丙辰左丞相留正罷時朱熹
被召行至信州聞以内批逐首相有憂色學者問其故
熹曰大臣進退亦當存其體貌或曰此葢廟堂之意熹
曰何不風其請去而後許之上新立豈可導之輕逐大
臣耶至六和塔永嘉諸賢各陳所欲施行之䇿熹曰彼
方為杌我方為肉何暇議及此哉是時近習用事御筆
指揮皆有其漸故熹深憂之　趙汝愚為右丞相　丁
巳詔侍從兩省臺諫各舉通亮公清不植黨與曾任知
縣者二人　九月辛酉司農少卿劉光祖為起居舎人
　丁卯大理寺主簿劉德秀為監察御史時趙汝愚奏
乞令近臣舉御史許之始議除二人衆舉呉獵者最多
而遊仲鴻次之德秀與韓侂胄深交侂胄乃諭中司令
薦德秀因以内批令兼用中司所舉者一人德秀遂與
呉獵並除其黨以次而進言路遂皆侂胄之人一時善
類排斥無餘黨禍自此起矣　己巳命趙汝愚朝獻景
靈宫庚午命嗣秀王伯圭朝饗太廟上以孝宗之䘮故
也　是日羅㸃薨　辛未合祭天地于明堂赦天下詔
徒流罪人經登極赦免罪而再犯者不以明堂赦恩原
免是歳孝宗大漸嘗肆赦上登極又赦至是明堂肆𤯝
尚書省契勘一歳之間三行放赦恐有兇惡累犯之人
指恩作過故降此指揮其指揮與赦又同降但以白紙
連書於黄牒前云　壬申刑部尚書京鏜簽書樞密院
事鏜亦韓侂胄之黨也故擢用之羣憸附和視正士如
仇讎於是陳傅良呉獵劉光祖等咸先後斥去矣　甲
戌下詔撫諭諸將　改天佑節為瑞慶節　己卯嗣秀
王伯圭為安德崇信軍節度使　壬午禮部尚書黄裳
卒　甲申韓侂胄為宜州觀察使詔侂胄歴事三朝備
宣忠力可特遷二官葢將以為承宣使也侂胄自負有
定䇿功覬覦節鉞意不滿上䟽力辭乃止遷一官於是
怨趙汝愚益深矣　冬十月己丑右諫議大夫張叔椿
再劾留正擅去相位詔落正觀文殿大學士　庚寅改
㤗安宫為壽康宫　辛卯命四川待置司銓量諸州守
臣故事諸道守臣皆臨遣淳熈末孝宗以嶺蜀道逺始
詔川廣知州軍見居川廣合闕到半年前奏事人及係
見闕去處並令詣本路轉運司禀事仰漕臣精加銓量
人才委堪任使非昏繆老病之人結罪保明申尚書省
然諸道罕嘗舉行至是言者論漕司之權比制司為輕
而其責亦不若制司之重權輕則不敢多有所廢黜責
輕則不暇詳於顧計州縣不治職此之由請一付之制
司權重則雖廢黜之多而有所不憚責重則顧計利害
之深而不敢茍且如此則昏老病疾之人不得冐居而
州縣無不治矣趙汝愚為政遂白行之　是日朱熹奏
事行宫便殿其一曰天下之事有常有變而其所以處
事之術有經有權當事之常而守其經雖聖賢不外乎
此而衆人亦可能焉至於遭事之變而處之以權則惟
大聖大賢為能不失其正而非衆人之所及也乃者天
運艱難國有大咎天變為之見於上地變為之作於下
人情為之哀恫怫欝而皆有離畔散亂之心是則所謂
天下之大變而不可以常理處焉者也是以太皇太后
躬定大䇿皇帝陛下寅紹丕圖而鄉之危者安離者合
天下之勢翕然而大定此亦謂處之以權而不失其正
矣然至今三月而天變未盡銷地變未盡弭君親之心
未盡懽學士大夫羣黎百姓或反不能無疑於逆順名
實之際猶有可諉者亦曰陛下之心前日未嘗有求位
之計今日未嘗忘思親之懐而已此則所謂道心㣲妙
之全體天理發用之本然而所以行權而不失其正之
根本誠能充吾未嘗求位之心則可以盡吾負罪引慝
之誠充吾未嘗忘親之心則可以致吾温清定省之禮
終始不越乎此而大倫可正大本可立矣至於問安視
膳之行十日一至而不得見則繼以五日五日一至而
不得見則繼之以三日三日而不得見則二日而一至
以至於一日而無不至焉俯伏寢門怨慕號泣雖勞且
辱有所不憚然而親心猶未底豫慈愛猶未復初逆順
名實之際不渙然而冰釋則臣不信也其二言帝王之
學其三言湖南財計其四言湖北徭人侵擾事　乙未
詔曰朕以不德嗣承大寶夙夜祇畏不遑寧處乃者陰
陽繆盩雷震非時淫雨為災朕心甚懼推尋厥咎未知
其繇凡朕躬有過失朝政有闕違其令臺諫侍從各條
數以聞無有所隱庚子以久雨命大理三衙臨安府兩
浙州縣决繫囚釋杖以下辛丑減兩浙江東西路和買
折帛錢蠲兩浙路丁鹽身丁錢一年　雅州嚴道縣沙
平徼外夷與碉門寨纔隔一水而寨在州西八十里沙
平凡六族其地有胡盧里歳輸稅米百二十斛於碉門
乾道間夷人髙奴吉作亂焚碉門宣撫使王公明出榜
碉門撫諭夷人聽命自是捐胡盧里之稅與之而沙平
悉為夷人有矣至是兀嶺夷人因沙平以叛土丁以神
臂弓射退之制置司命閉禁門者月餘夷人糧盡乃就
降　是日命朱熹講大學熹奏云臣伏見近制每遇隻
日早晩進講及至當日忽值假故即行權罷又按故事
將來大寒大暑亦係罷講月分陛下天性好學晨夕孜
孜雖處深宫必不暇逸欲乞今後除朔望旬休及過宫
日外不以寒暑雙隻日月諸色假故並令遂日早晩進
講内有朝殿日分恐聖躬久坐不無少勞却乞權住當
日早講一次從之熹每進講務積誠意以感格上心以
平日所論著者敷陳開析坦然明白可舉而行講畢有
可以開益上德者罄竭無隱上亦虚心嘉納焉　甲辰
趣後省看詳應詔封事翌日朱熹奏云臣前日面奏恭
奉詔㫖以雷雨之異許陳闕失仰見陛下畏天省已之
意切見陛下登極之初已下明詔來獻言者甚衆未聞
一有施行今復求言殆成虚語乞令後省官鎻宿看詳
擇其善者條上取㫖以次施行庻幾聞者知勸直言日
聞詔差沈有開劉光祖看詳限十日聞奏　乙巳上大
行至尊壽皇聖帝謚曰哲文神武成孝皇帝廟號孝宗
詔以永思陵之東南為至尊壽皇聖帝攅宫紹興初六
飛駐越昭慈聖獻皇后上賔因卜地權攅于會稽上皇
村葢便於修奉也及卜祜陵遂就其側併舉顯肅憲節
二后祔焉顯仁髙宗繼從其兆則迫隘已甚矣髙宗之
葬也趙汝愚時守蜀手䟽論會稽􁏟宫淺薄可為深憂
宜復祖宗山陵之制朝論不從於是自昭慈之西連用
五穴山勢漸逺其地愈卑矣孝宗將􁏟汝愚為樞密使
建議以􁏟宫本非永制實居淺土蔽以上宫初期剋復
神京奉遷神駕雖其志甚羙而其事實難且死者無終
極國家有廢興豈宜徒徇虚名以基實禍識者深以為
然時日官荆大聲已卜地思陵之傍開深五尺下有泉
石按行使趙彦逾以為土肉淺薄不可用汝愚乞改卜
意欲以中軍寨為之而宰相留正以為不然於是彦逾
與覆按使謝深甫附其說乃命大聲改卜於新穴之東
視新穴纔髙一尺一寸五分而已孫逢吉為覆按使還
言當少寛時日别求吉兆而内庭左右以乆居䘮次内
外不便皆主速葬之說乃詔侍從臺諫限三日進議議
者皆言神穴未安自合展期改卜况朝廷禮文何嘗盡
循古制豈必拘七月之期奏劉光祖所草也朱熹時在
經筵復上議狀云切惟至尊壽皇聖帝聖德神功覆冐
寰宇深仁厚澤浸潤生民厭世上賔率土哀慕冝得吉
土以奉衣冠之藏垂裕後昆永永無極而議論紛紜迄
無定說皆縁專信臺史而不廣求術士必取國音坐丙
向壬之說而不愽求名山以禮而言則記曰死者北首
生者南向皆從其朔又曰葬於北方北首三代之達禮
也則是古之葬者必坐北而向南孝子之心不忍死其
親雖葬於墓猶欲其負陰而抱陽也豈有坐南向北反
背陽而向陰乎若以術言則凡擇地必先論其主勢之
強弱風氣之聚散水土之淺深穴道之偏正力量之全
否政使實有國音之說亦必先此五者然後其術可得
而推今乃信其庸妄之偏説但以五音盡類羣姓而謂
冡宅向背各有所冝乃不經之甚者不惟先儒已力辨
之而近世民間亦多不用今以為祖宗以來世守此法
順之則吉逆之則凶然自永安遷奉以來遵用此法而
九世之間國統再絕靖康之變宗社為墟若曰其法果
驗則洛越諸陵無不坐南而向北固已合於國音矣又
何吉之少而凶之多耶臺史之言進退無據類皆如此
又言今穴視前穴髙一尺一寸五分則是開至六尺一
寸五分即與舊穴五尺之下有水石處髙低齊等如何
却開至九尺而其下二尺八寸五分者無水石耶臣自
南來經由嚴州府富陽縣其江山之勝雄偉非常説者
又言臨安縣乃錢氏故鄉山川形勢寛平邃密此必有
佳處可用而臣未之見也切見近年地理出於江西福
建為尤盛望下兩路帥臣監司疾速搜訪量給路費多
差人兵轎馬津遣赴闕令於近甸廣行相視擇一最吉
之處以奉神靈萬世之安其孫逢吉所謂少寛日月别
求吉兆為上此十字者實為至論臣非敢妄以淫巫瞽
史之言眩惑聖聽誠不忍以壽皇聖體之重委之水泉
沙礫之中殘破浮淺之地是以痛憤激切一為陛下言
之䟽入不報其後卒定永阜陵于會稽焉　丙午郤瑞
慶節賀表從朱熹之請也前一日晩關報來日百官上
表稱賀熹欲不出不可乃草劄子明日立班投進略云
壽皇梓宫在殯陛下追慕方新乃以此時講行賀禮覩
此闕失心實未安欲望聖慈速賜傳㫖便令權免其表
亦不收接庻幾上廣孝治益隆聖德風示四表垂法萬
世有㫖却賀表不受熹尋奏前日賀表雖降出而未降
指揮今後合稱賀事三年之内並與權免其節序變遷
百官並合進名奉慰　庚戌改上安穆皇后諡曰成穆
皇后安恭皇后諡曰成恭皇后　壬子遣太常少卿曾
三復賀金主正旦　丙辰上孝宗哲文神武成孝皇帝
冊寶于重華殿成穆皇后成恭皇后冊寶于本室　是
月詔修葺舊東宮為福寧殿以備移御朱熹彭龜年等
請罷之　閏月戊午朔朱熹進講大學至盤銘日新因
論成湯有盤銘武王有丹書皆人主憂勤警戒之意丹
書葢出大戴禮武王踐阼篇上曰近有人進入此書因
命小黄門取示葢黄庭堅所書墨跡云　庚申吏部尚
書鄭僑等請併祧僖宣二祖正太祖東嚮之位詔從之
國朝自太祖追王僖順翼宣四祖以來每遇禘祫祖宗
以昭穆相對而虚東嚮之位王安石為政建議僖祖以
上世次不可知則僖祖之有廟與后稷疑無以異當時
諸儒如韓絳軰辨之不從熈寧八年夏禘于太廟以僖
祖東鄉自是無敢議者南渡後董坌王普尤袤俱請正
太祖東鄉之位未克行先是英宗祔廟已祧順祖欽宗
祔廟又祧翼祖及髙宗升祔遂為九世十二室至是孝
宗將升祔趙汝愚當國議欲併祧僖祖三祖於是僑等
上此議又奏請立僖祖别廟以順翼宣三祖神主祔藏
時朱熹在講筵獨入議狀條其不可者四條上召對仍
於榻後取文書一卷曰此卿所奏廟議也可細陳其説
熹先以所論畫為圖本貼説詳盡至是出以奏陳久之
上再三稱善且曰僖祖自不當祧髙宗即位時不曾祧
壽皇即位亦不曾祧太上即位時又不曾祧今日豈可
容易可於榻前撰數語俟徑批出施行熹方懲内批之
弊因乞降出劄子再令臣僚集議上亦然之既退即進
擬詔意以上意諭廟堂則聞已毁四祖廟而遷之矣時
汝愚既以王安石之論為非異議之徒懼其軋已藉以
求勝事竟不行於是熹遺汝愚書曰相公以宗支入輔
王室而無故輕納鄙人之妄議毁拆祖宗之廟以快其
私其不祥亦甚矣欲望神靈降歆垂休錫羡以永國祚
於無窮其可得乎時太廟殿已為十二室故孝宗既升
祔而東室尚虚熹以為非所以祝延壽康之意深不然
之因自劾不堪言語侍從之選乞追奪待制章再上詔
次對之職除授已久與廟議初不相關不許及光宗祔
廟遂復為九世十二室云葢自昌陵祔廟踰二百年而
後正太祖之位自是年冬始而别建一殿以奉祧主于
大殿之西隅歲命禮官薦獻焉今謂四祖殿者是也
　(講義曰按朱文公廟議曰僖祖祧主遷於治平不過/數年神宗皇帝復奉以為始祖已為得禮之正而合)
　(於人心所謂有其舉之而莫敢廢者也又擬為廟制/以辨議者一旦併遷僖宣二祖析太祖太宗為二之)
　(失復引元祐大儒程頣之説以為物豈有無本而生/者今日天下基本葢出僖祖安得為無功業議狀既)
　(上廟堂持之不以聞即毁撤僖宣廟室更造别廟以/奉四祖宰相既有所偏主而樓鑰陳傅良又復牽合)
　(裝綴以附其説然經生學/士知禮者皆是先生焉)
　辛酉晩講侍講朱熹因奏曰臣所進講大學口義不
審曽經聖覽否上曰宫中無事常看又奏陛下於臣妄
説有所疑否上曰説得甚好無可疑又奏萬幾事煩恐
講義卷軸大難於披覽欲冩成冊子進入以便反覆觀
考上欣然曰正欲與卿説作册子來可速進入久之未
敢上因入講上忽宣諭曰向日令卿冩講義冊子何久
不進入奏曰未奉進止未敢遽上上曰速進來初熹既
冩成冊子欲㸃句讀而未敢啓上忽曰可一就㸃成句
來奏曰容遵禀進入既進上一日講畢奏曰臣所進入
講義冊子必經聖覽上頷之又奏不知於聖意如何上
欣然曰看來緊要處只在求放心耳熹頓首曰聖學髙
明宣諭極是老師宿儒窮日竟月不曽見得此意説得
此語陛下天縱生知拈出此求放心語正是聖學要領
願推之以見於實行不患不為堯舜之君也他日熹又
奏䟽言願陛下日用之間語黙動靜必求放心以為之
本而於玩經觀定已用力處益用力焉數召大臣如仁
宗開天章閣故事至於羣臣進對亦賜温顔反覆詢訪
以求政事之得失民情之休戚而又因以察其人才之
邪正短長庻幾於天下之事各當其理矣　乙丑右司
貟外郎林季友為金國報謝使左領軍衛將軍郭正已
副之　戊辰金主遣使來弔祭　辛未遣職事官二貟
核實鎮江府建康池鄂江州樁管錢米　乙亥工部尚
書趙彦逾為端閣殿學士知建康府趙汝愚之定大計
也遣彦逾逹意於殿帥郭杲事既定彦逾冀汝愚引已
同升已而外除彦逾怨之遂與韓侂胄合未幾改除四
川制置使彦逾愈恨入辭䟽廷臣姓名于上指為汝愚
之黨曰老奴今去不惜為陛下言之於是上亦有疑汝
愚意矣　賜史浩諡曰文惠　戊寅侍講朱熹以上䟽
忤韓侂胄罷御批云朕憫卿耆艾方此隆冬恐難立講
已除卿宫觀可知悉趙汝愚獨袖内批還上且諫且拜
侂胄必欲出之汝愚退求去不許侂胄使中使王德謙
封内批以授熹熹即附奏謝遂行給事中樓鑰封還錄
黄舎人鄧馹面奏乞留熹上許除京祠已而不下起居
郎劉光祖又言之中書舎人陳𫝊良再封還錄黄有㫖
除熹寳文閣待制與郡劉光祖再上䟽留行不報樓鑰
再封還録黄有㫖依已降指揮𫝊良䟽中獨有朱熹論
事頓繁迂闊之語葢侂胄嘗言陛下千乗萬騎而熹乃
欲令一日一朝豈非迂闊故時議謂𫝊良因廟議不合
陰肆中傷云工部侍郎兼侍講黄艾因講問逐熹之驟
上曰始除熹經筵耳今乃事事欲與艾悃請再三不已
吏部侍郎兼侍講孫逢吉上䟽留熹又因講權與之詩
反覆以諷上曰朱熹所言多不可用時侂胄欲用優人
王喜為閣門祗候逢吉誦言將入諌乃止葢侂胄嘗令
喜於禁中效熹容止為戲熒惑聖聽者故也監察御史
呉獵入劄子乞留熹不報登聞鼓院游仲鴻上言朱熹
海内名儒首蒙收召四方傳誦以為天下大老歸之纔
四十餘日復有宫祠之命逺近相弔以為天下大老去
之則人誰不欲去者若正人盡去陛下何以為國願亟
還朱熹無使小人得志飬成亂階時侂胄勢方盛人皆
為仲鴻危之熹以十月辛卯入見中間進講者七内引
留身奏事者再面對賜食各一在朝甫四十有六日
　(講義曰甚矣君子之道難行而小人之奸易售也昔/哲宗初年伊川先生入在講筵未幾羣吠紛紜遂有)
　(西監之除今寧宗新政晦庵先生入侍經幄未幾權/倖􁀬嫉遽有官觀之命嗚呼此小人排擯道學之漸)
　(歟自是而後䑓諫揮彈一則曰偽/學二則曰偽黨己醖釀於此時矣)
熹被召之初奏事行宫便殿有曰發號施令無一不出
乎朝廷進退人才無一不合乎公論不為偏聽以啓私
門則孽蘖之萌不得作矣今日之計莫大於此又再三
面言之又約吏部侍郎彭龜年同請對因發侂胄之奸
適龜年出護使客侂胄益得為計熹累曰汝愚當以厚
賞酬其勞勿使預朝政且有分界限立紀綱防㣲杜漸
謹不可忽之語汝愚方謂其易制不之虞仲鴻汝愚客
也力諫不聽而所倚為腹心謀事者又皆持禄茍安無
復逺慮右正言黄度欲論侂胄謀泄以内批斥去熹不
勝憤遂因講畢奏䟽極言四事其一略曰聞有㫖修葺
舊日東宫為屋三數百間外議皆謂陛下意欲速成早
遂移蹕以為便安之計臣恐不惟上帝震怒災異數出
正當恐懼修省之時不惟興此大役以咈譴告整動之
意亦恐畿甸百姓饑餓流離阽於死亡之際忽見朝廷
大興土木修造宫室但以適已自奉為事而無矜惻憫
憐之心或恐怨望忿切以生他變不惟無以感格太上
皇帝之心以致未有進見之期亦恐壽皇在殯因山未
卜几筵之奉不容少弛太皇太后皇太后晨昏之飬尤
不可缺而四方之人但見陛下大治宫室速得成就一
旦翩然委而去之六軍萬民之心必有扼腕而不平者
矣此臣之所大懼也其二略曰壽康定省之禮邇日一
再過宫亦未得見泛然而往泛然而歸太上皇帝聞之
必以為此徒備禮而來實無必求見我之意其深閉固
拒而不肯見固亦冝矣又聞太上皇后懼忤太上皇帝
之意不欲其聞太上之稱又不欲其聞内禪之説若但
一向如此則父子之間上怨怒而下憂懼將何時而已
乎此又臣之所大懼也其三略曰朝廷紀綱尤所當嚴
今陛下即位未能旬月而進退宰執移易臺諫皆出於
陛下之獨斷大臣不與謀給舎不及議正使實出於陛
下之獨斷其事悉當於理亦非為治之體况中外傳聞
皆謂左右或竊其柄而其所行又未能盡允於公議此
弊不革臣恐名為獨斷而主威不免於下移欲以求治
而反不免於致亂葢自隆興以來已有此失臣嘗再三
深為壽皇論之尚賴壽皇聖性聰明更練世事故於此
軰雖以驅使之故稍有假借實亦陰有以制之未至全
墮其計然積習成風貽患於後其害己有不可勝言者
如陳源袁佐之流皆陛下所親見奈何又欲襲其跡而
蹈之乎此又臣之所大懼也其四略曰殯宫之卜偏信
臺史之言而不復廣詢術人以求吉地既不為壽皇體
魄安寧之慮又不為宗社血食久逺之圖夫以壽皇之
豐功偉烈百世不忘而所以葬之如此其草草也豈不
大咈天人之心以致變異之頻仍而貽患於無窮乎此
又臣之所大懼也臣老病之餘寒齋獨宿終夜不寐憂
慮萬端至於孤危之蹤不敢自保切恐自今以往不獲
久侍清閒之燕矣䟽入侂胄大怒陰與其黨謀去其為
首者則其餘去之易耳所謂首者葢指熹也熹時急於
致君知無不言言無不切亦頗見嚴憚於是侂胄之計
遂行及熹講筵留身再乞施行前䟽退則内批徑下矣
未幾除知江陵府湖北安撫熹辭不拜乃除提舉南京
鴻慶宫　詔兩省臺諫侍從各舉宗室有文學噐識者
二人　壬午詔曰親君子逺小人慶厯元祐之所以尊
朝廷也省刑罰薄稅斂慶厯元祐之所以惠天下也朕
幸業承祖武而敢一日忘此乎掇取羙號於以紀元其
以明年為慶元元年　十一月甲午安南國王李龍􁨄
加濟美功臣　丙午車駕自重華宫還大内　庚戌韓
侂胄兼樞密都承㫖　辛亥雨水冰　戊申詔均内外
任時趙汝愚當國言者以為今賢士大夫往往不樂為
外官葢外權太輕雖欲有所施設而不得騁故也今日
之勢莫若稍重外重外之術必使帥漕總領可以馴致
於從官而後可久任可久任而後可以責事功詔可未
幾汝愚去位亦不克行　詔曰三年之䘮古有彛制朕
勉承為後寅紹邦圖仰孝宗之家法具存冝𦕈躬惟古
道是復以盡厚終之義以昭尊祖之誠朕當遵用三年
之制其令禮官條具典禮以聞初髙宗之䘮孝宗為三
年服及孝宗之䘮有司請於易月之外用漆紗淺黄之
制葢循紹興以前之舊朱熹之在講筵也不以為然奏
言今已往之失不及追改惟有將來啓􁏟發引禮當復
用初䘮之服則其變除之節尚有可議望明詔禮官稽
考禮律豫行指定其官吏軍民方䘮之服亦冝稍為之
制勿使肆為華靡其後詔中外百官皆以凉衫視事葢
用此也初熹上議時門人有疑者熹未有以折之後讀
禮記正義䘮服小記為祖後者條見其所引鄭志有諸
侯父有廢疾不任國政不任䘮事之問而鄭答以天子
諸侯之服皆斬之文乃知經文有所未備而待於𫝊注
者如此因自識於本議之後云　陞明州為慶元府
乙卯孝宗皇帝權􁏟於永阜陵　十二月丁巳朔禁民
間妄言宫禁事　己未淑妃張氏薨　乙丑吏部侍郎
彭龜年上䟽言韓侂胄假託聲勢竊弄威福乞黜以解
天下之疑讀劄子畢又奏只縁陛下近日逐得朱熹太
暴故欲陛下亦亟去此小人毋使天下人謂陛下去君
子如此之易去小人如此之難上初欲兩罷之汝愚開
陳欲兩留之既而内批彭龜年與郡　節度使呉琚嘗
言時上無堅留侂胄意使有一人繼之則去之必矣侂
胄既留勢益張因欲併逐汝愚而難其名或教之曰彼
宗姓誣以謀危社稷則一網盡矣侂胄然之　戊辰以
陳康伯配享孝宗廟庭
　(李心傳曰光堯之祔廟也楊廷秀獨謂張魏公有復/辟功不與配食為非宜與洪景盧爭之不能得固乞)
　(補外洎孝宗祔廟議者復推陳魯公而魏公終不得/預葢但以富平淮西符離三敗之故而不考曹彬岐)
　(溝之役其䘮師蹙國亦不下於富平與符離今以一/眚揜其大德葢景盧兄弟皆湯思退舊客夙有憾於)
　(魏公故以復辟之/勲歸之吕元直也)
　己巳陳騤罷庚午余端禮知樞密院事京鏜參知政
事吏部尚書鄭僑同知樞密院事　彭龜年罷韓侂胄
進一官與在京宫觀趙汝愚請留龜年不聽　辛未劉
德秀劾劉光祖罷　癸酉金主遣使來賀登位　名孝
宗廟樂曰大倫之舞甲戌祔孝宗神主于太廟　丁丑
德音降臨安紹興府死罪以下囚釋杖以下民縁􁏟宫
役者蠲其賦　癸未金主遣使來賀明年正旦　是歳
兩浙淮南江東西路水旱蠲其賦賑之
　
　
　
　
　宋史全文卷二十八
欽定四庫全書
　宋史全文卷二十九上
　　宋寧宗一
乙卯慶元元年上光宗皇帝第三子也母曰慈懿皇后
李氏光宗在泰邸慈懿夢日隊於庭以手承之已而有
娠孝宗乾道四年十月丙辰秋分而生上五年正月賜
名十一月乙丑授右千牛衛大將軍淳熙五年十月戊
午除明州觀察使封英國公七年二月戊辰初就傅孝
宗諭輔臣妙簡儒臣為小學敎授遂以命秘書省正字
楊輔時上年十三矣明年輔補外以校書郎劉光祖代
之光祖請講誦祖宗故事以為日課九年正月冠十年
九月己巳始預朝參十一年當出閤兩宫愛之不欲令
居外乃建第東宫之側以十月甲戌遷焉十二年三月
乙酉除安慶軍節度使封平陽郡王八月辛酉納夫人
韓氏十六年二月光宗受禪三月己亥拜少保武寧軍
節度使進封嘉王賜外第上自弱齡尊師而重傅朝廷
所用學官如羅㸃鄧馹莫叔光咸一時之選及是又創
翊善以沈清臣為之清臣俄免以黄裳代之其後黄文
孫逢吉陳傅良章穎沈有開彭龜年繼居講讀之任皆
名儒也上每温習所講之書自為口義令講官視草或
有大義論上必書之冊謂之日記　髙宗攢陵上力請
護送道間因見田家作苦之狀謂左右曰居常在禁中
安得知此
　(講義曰周公作無逸首之曰知稼穡之艱難葢人君/生於深宫之中長於婦人之手其視田里之務為何)
　(物故一旦出而臨民往往如秦越之相視嘗聞真宗/乳母號秦國太夫人劉氏本農家女喜談田野間事)
　(真宗自幼聞之為甚詳所以即位以來加惠農民景/德農田勅成書最為詳備豈非見閒之有其素哉今)
　(我寧考在潛德之初因道間見田家作苦之狀謂左/右曰居常在禁中安得知此是則小人之勞闗於聖)
　(心久矣此三十年恭儉/之治豈無所自來歟)
光宗紹熙二年冬光宗始屬疾四年壽皇不豫光宗疾
甚不能視疾壽皇升遐猶未能出知樞密院事趙汝愚
等奉太皇太后聖㫖皇帝以疾不能執喪奉皇子即皇
帝位(本末詳見光/宗紹煕五年)時年二十七　春正月丁亥朔蠲兩
淮租稅　詔修髙宗實錄　己亥雷　壬寅黎州蠻寇
邊官軍與戰却之　乙巳蠲台嚴湖州貧民身丁折帛
錢一年　詔兩浙淮南江東路荒歉諸州收養遺棄小
兒　辛亥將作監李沐為右正言沐韓侂胄之黨也侂
胄欲擊趙汝愚於是擢沐以居言路　以隂雨賑濟行
在貧民　丙辰白虹貫日　二月丁巳朔詔兩淮諸州
勸民耕墾荒田　壬戌詔嗣秀王伯圭贊拜不名　罷
諸郡權攝　癸亥以久雨釋大理三衙臨安府兩浙路
杖以下囚　丁卯語帥臣監司歲終考察郡守臧否以
聞　丁丑右正言李沐上殿乞罷右丞相趙汝愚政柄
以尊安天位塞絶奸原是日汝愚乞罷政出浙江亭待
罪詔中使宣押赴都堂治事沐又乞更不宣押是晩鎖
院戊寅汝愚罷右丞相除觀文殿大學士知福州制詞
畧曰頃我家之多難賴碩輔之精忠持危定傾安社稷
以為恱任忠竭節利國家無不為既隆翊戴之勲尚期
啓沃之助力陳忱悃祈避煩言起居郎權直學士院鄭
湜所草也湜坐無貶詞免直學士院未幾罷去
　(講義曰父有天下傳歸於子此古今之常也後世人/臣往往貪天之功以為己力非小人之尤者乎嘗聞)
　(哲廟之立本宣仁保佑之賜與諸大臣建請之功羣/僉矯誣所以定策歸功蔡確而上謗宣仁下累王珪)
　(遂為元祐大臣不可解之禍其往轍可鑒矣今我寧/考纂承大統葢慈福宫定計於内趙忠定諸臣翊贊)
　(於外侂胄何人夤緣戚里蒙蔽朝廷既攘奪其功掩/為己有且附會言章竄之於必死之地亦獨何心哉)
　(然則確與侂胄其/罪皆不可勝誅矣)
　己卯雨土　知樞密院事余端禮兼參知政事　庚
辰權兵部侍郎章穎與羣察上疏留趙汝愚也右正言
李沐論其附下罔上繼與宫觀工部侍郎知臨安府徐
誼亦坐上疏論救趙汝愚罷去御史中丞謝深甫殿中
侍御史楊大法監察御史劉德秀劉三傑論汝愚冒居
相位今其罷免不當加以書殿隆名帥藩重寄伏匄寢
其福唐之命令以職名奉祠汝愚亦乞將前件新命盡
賜罷免令臣姑守本官奉祠杜門省咎甲申有㫖依所
乞依舊觀文殿大學士提舉臨安府洞霄宫國子祭酒
李祥國子博士楊簡復上疏留汝愚沐又劾之　是月
初内藏庫下淮東總領所取其羨財至是葉適言此錢
當存留以備緩急請詔有司自今除每歲收支外並將
樁管實在之數開具成冊使朝廷通知有餘不足之數
其非緣軍前事毋得趣支移起發欲以他用雖有中㫖
許執奏不行俟儲積果多朝廷經制既立然後議窠名
之重輕攷撥定之數目寛減州縣還以予民從之　三
月丙戌朔日有食之　庚寅太白經天　辛亥詔四川
歲發西兵赴行在如舊制　癸丑命侍從臺諫兩省集
議江南㳂江諸州行鐵錢利害　甲寅國子祭酒新除
湖南轉運判官李祥國子博士楊簡罷坐留趙汝愚為
右正言李沐所劾也　夏四月丙辰朔　丁巳太府寺
丞吕祖儉上疏留趙汝愚併論朱熹彭龜年等不當逐
語侵韓侂胄戊午詔吕祖儉朋比罔上送韶州安置中
書舍人鄧馹封還錄黄　己未知樞密院事兼參知政
事余端禮為右丞相簽書樞密院事京鏜知樞密院事
同知樞密院事鄭僑參知政事御史中丞謝深甫簽書
樞密院事　庚申詔中書舍人鄧馹以吕祖儉志在無
君其罪當誅姑從竄斥以示寛容自合書行於是太學
上舍生楊宏中周端朝張衟林仲麟蔣博徐範六人伏
闕上書其畧曰臣聞自古國家禍亂之由初非一道而
小人傷君子其禍尤慘君子登庸杜絶邪枉要其處心
實在於愛君憂國群小得志仇視正人必欲盡去其朋
類然後可以肆行而無忌於是人主孤立而社稷危矣
黨錮斃漢朋黨亂唐大率由此元祐以後邪正交攻卒
成靖康之變我宋不競貽禍至今此臣子所不忍言陛
下所不忍聞也臣竊見近者諫官李沐論前相趙汝愚
所為乖戾隨即罷去若慮陛下父子之際懷不自安故
黜汝愚以謝天下亦未為過如沐所言則亦為汝愚自
居同姓數談夢兆專政擅權欺君植黨殆將不利於陛
下以此加詆其實不然汝愚之去中外咨憤而以為父
老歡呼蒙蔽天聴一至於此道路譁然以為李沐内結
權倖隂有指授率爾肆言全無忌憚廟堂屏息不敢異
議天下扼腕氣將奚伸其氣燄已足以熏灼朝路撼摇
國勢陛下若不亟悟漸成孤立後雖悔之亦無及矣陛
下獨不念去歲之事乎人情驚疑變在朝夕當是時假
非汝愚出死力定大議使陛下得以成壽康皇帝揖遜
之志行孝宗皇帝未舉之喪雖百李沐罔知攸濟當國
家多難汝愚方位樞府本兵柄指揮操縱何向不可尚
不於此時為利上下安妥乃有異意乎李沐輒以危言
悚脅陛下巧於中傷君子立威取名情狀敗露願陛下
鑒漢唐之禍懲靖康之變精加宸慮特奮睿㫁念汝愚
之忠勤灼李沐之回邪明示好惡精别淑慝竄李沐以
謝天下庚申詔宏中等妄亂上書扇摇國是各送五百
里外編管中書舍人鄧馹言仰惟國家開設學校敎養
士類德至渥也自建太學以來上書言事者無時無之
累朝仁聖相繼天覆海涵不加之罪甚者押歸本貫或
他州聽讀而已紹興間有布衣俞古上書狂悖若以指
斥之罪坐之誠不為過太上皇帝始者震怒降㫖編管
已而臣僚論奏竟從寛典陛下今日編管楊宏中等六
名若以扇摇國是罪之則未若指斥乘輿之罪大以六
軰言之則一夫為至寡聖明初政仁厚播聞睿㫁過嚴
人情震駭所有錄黄臣未敢書行詔馹依已面諭書行
未幾馹罷知泉州工部侍郎兼知臨安府錢象祖遣人
逮捕諸生押送貶所宏中衟林中麟皆福州人端朝温
州人博信州人博久居學校忠鯁有聞同上諫書皆其
屬藁　右正言李沐除右諫議大夫監察御史劉德秀
除右正言時知名之士罷斥相繼人情洶洶韓侂胄患
之侍御史楊大法右正言劉德秀乃乞降詔以國是尊
君中道等事訓飭在廷有不如詔者重寘典憲　辛酉
追封史浩為會稽郡王　戊辰以火疫故出内帑錢為
行在貧民醫藥棺歛費　壬午復出内帑錢賜諸軍疾
疫死者家　五月戊子吕祖儉改送吉州安置　丁酉
命直學士院傅伯壽草詔如楊大法劉德秀之請伯壽
自得之子自得乾道間以不受曽覿之招名聞四方至
伯壽則奴事韓侂胄隸人蘇師旦致身通顯其弟伯成
非其所為每切責之至是伯壽始草詔以詆善類　戊
戌詔曰朕惟風俗者治忽之樞機士大夫者風俗之權
輿昔周文武之隆在位皆節儉正直小大之臣咸懷忠
良下至庶民無有滛朋比德今也不然懷背公死黨之
心蔑尊君親上之義佞䛕側媚以奉權強詭僻險傲以
釣聲譽鼓唱横議貪利逞私使毁譽是非混然淆亂於
虖朕之所託顧乃如此自今至於後日洒濯厥衷存公
去私可否從違各當於理則予汝嘉其有不吉不迪習
非怙終邦有常刑朕不敢貸　丙午詔諸路提舉司置
廣惠倉修胎養令　辛亥降大理三衙臨安府雜犯死
罪以下囚釋杖以下　六月甲寅朔　丁巳右正言劉
德秀言邪正之辨無過於真與偽而已彼口道先王語
而行如市人所不為在興王之所必斥也昔孝宗垂意
規恢首務核實凡虚偽之徒言行相違者未嘗不深知
其汙臣願陛下以孝宗為法詔下其章　己未遣起居
舍人汪義端賀金主生辰　命中書復置臺諫官言
事　庚午詔三衙江上諸軍主帥將佐初除舉自代一
人歲舉所知二人　右正言劉德秀劾國子博士孫元
卿太學博士袁燮國子正陳武皆罷去司業汪逵入劄
子辨之德秀以為言逵亦罷於是善類為之一空矣韓
侂胄本武人志在招權納賄除不附己而已不能巧為
說以網善類也先是熙寧間程顥程頤得孔孟千載不
傳之學始以道學為天下倡二先生少學於汝南周敦
頤其後學者翕然宗之其髙弟延平楊時河南尹焞遭
遇靖康建炎紹興之間致位通顯建安胡安國學春秋
於程頤而不及見以楊時謝良佐為師友紹興初秦檜
為亞相引安國侍經席一時善類多聚於朝俄為吕頤
浩朱勝非所逐趙鼎為相尹焞以布衣勸講經生學士
多召用焉鼎既罷張俊獨相諫官陳公輔力排程氏學
以為狂言怪語滛說鄙詞胡安國上疏辨之其後檜再
入相復尚王金陵而程氏學廢矣楊時傳郡人羅從彦
從彦傳之李侗侗傳之朱熹安國傳其子憲憲傳之廣
漢張栻栻浚之子也乾淳間與朱熹相往來講切後以
道學為己任學者號曰晦庵先生南軒先生東萊吕祖
謙其同志也栻侍經筵不久而去熹屢召不起孝宗賢
之王淮當國素不善熹尚書鄭丙始創為道學之目淮
又擢陳賈為察官俾上疏言近日縉紳有所謂道學者
大率假其名以濟其偽望明詔中外痛革此習熹遂得
祠淳熙末熹除郎以足疾未拜而侍郎林栗劾其慢且
詆道學之士以亂臣之首宜加禁絶栗雖罷去而士大
夫譏謗道學之說迄不可解甚至以朋黨詆之而邪正
莫能辨紹熙末趙汝愚當國遂起熹侍經筵而其學者
益進學者仰之如泰山北斗而流俗醜正多不便之然
猶未敢加以醜名攻詆至是士大夫嗜利亾恥或素為
清議所擯者乃敎以凡相與為異者皆道學人也隂疏
姓名授之俾以次斥逐或又為言名道學則何罪當名
曰偽學葢謂貪黷放肆乃人眞情其亷潔好修者皆偽
也於是憸人險狠猥薄無行之徒利其說之便已攘袂
奮臂以攻偽干進而學禁之禍自此始矣
　(講義曰我朝自王安石以新經破舊說凡學校科舉/之間皆以王氏之經從事士用新進國尊新法而天)
　(下自是多事矣孝宗皇帝崇尚伊洛之學一時明師/大儒相繼而起張栻在湖朱熹在閩吕祖謙在浙皆)
　(推明是學以續孔孟正脉之傳天下學者翕然從之/得其說者互以傳授凡巖谷草野之間皆出一轍學)
　(校科舉取人士大夫立身事君無不源流於是學之/中涵養陶成士習醇美自小人用事摧靡道學而名)
　(之以偽海内之士瀾倒風從不惟禮義亷恥有所不/顧而學士大夫之衣冠亦更變以趨時未幾異說横)
　(興兵端驟起非朝廷決然鋤去大奸以復正學幾為/東南不可解之禍師道不立其流弊乃在此哉曩者)
　(紹熙之前一時風俗之好尚為士者喜言時政為吏/者喜立功名誠不能無所偏而執事懲之甚遂一舉)
　(而厭薄之稍自好者名以偽學欲自立者號以私黨/於是世俗毁方為圎變真為佞而流風之弊有不可)
　(勝言/者矣)
　癸酉宜州觀察使兼樞密院都承㫖韓侂胄為保寧
軍節度使提舉萬壽觀　御史中丞何澹急欲執政秋
七月丙申上疏論專門之學流而為偽空虚短拙文詐
沽名請風厲學者專事孔孟毋得自相標榜丁酉詔榜
朝堂澹始以留正薦自權兵部侍郎除右諫議大夫首
擊周必大罷之未幾遷中執法一時名士排擊殆盡大
為清議所薄會有本生繼母之喪徘徊不肯去太學生
喬嚞等移書切責之其畧曰閣下自長成均而更長臺
諫此三綱五常之所係者也今聞閣下有所生繼母之
喪初請於朝欲解官持服繼聞上疏稱解逮事不逮事
之異中外鬨然雖愚者亦以為駭閣下所生之父果以
繼室為正乎若以為正則閣下亦當從而為正不得黜
之也今四十餘年以所生繼母事之及其終也反以為
生不逮事而不持心喪可乎閣下之意必謂所生繼母
無生我之恩則不當為所生之母抑不思黜其所生之
繼母是賤其所生之父也必以生我者為正而繼之者
為不正是閭巷小人知有母而不知有父者也非天理
之公人倫之正也閣下為天子耳目之官將以厚人倫
正風俗正宜致辨於此太常亦謂當申心制不得已乃
去位既免喪時趙汝愚已執政止除煥章閣學士知明
州澹愈怨恨祈哀韓侂胄遂除澹御史中丞自是力主
偽學之禁以至執政　甲辰吏部郎官麋師旦建言請
考覈真偽未幾除左司貟外郎時有張貴謨者指論太
極圗說之非何澹上言在朝之臣既熟知其邪正之迹
然不敢白發以招報復之禍望明詔大臣去其所當去
者於是以何澹疏落趙汝愚觀文殿大學士罷宫觀
己亥太白晝見　八月己巳詔内外諸軍主帥條析將
佐士卒器械船艦可用與否及控扼防守之策聞　九
月壬午朔蠲臨安府水灾貧民賦　乙酉以久雨決繫
囚　甲辰遣中書舍人黄艾賀金主正旦　己酉蠲台
嚴湖州被灾民丁絹　冬十月壬子朔　丁卯詔三省
樞密院條上合敎諸軍例　乙丑升秀州為嘉興府舒
州為安慶府嘉州為嘉定府英州為英德府　戊辰金
主遣吏部尚書吳鼎樞兵部郎中紇石烈介來賀瑞慶
節　壬申子恭為安定郡王　十一月雨土　庚寅皇
弟徐國公抦為昭慶軍節度使　戊戌加上壽皇隆慈
備福光佑太皇太后尊號曰壽成惠慈皇太后太上皇
帝尊號曰聖安壽仁太上皇帝太上皇后尊號曰壽仁
太上皇后　丙午監察御史胡紘奏趙汝愚唱引偽徒
謀為不軌責授寧逺軍節度副使永州安置徐誼坐黨
汝愚亦責團練副使南安軍安置中外震駭初上之在
重華執喪也五日一朝於壽康既而久不得見至是紘
因劾竄汝愚仍請以行遣汝愚之事奏之太上庶幾太
上懽然盡釋前憾怡愉如初上從之朱熹時家居自以
蒙累朝知遇之恩且尚帶從臣職名義不容黙草封事
數萬言極陳奸邪蔽主之禍因以明汝愚之寃繕寫已
具子弟諸生更進迭諫以為必且賈禍熹不聽門人蔡
元定入諫請以蓍決之遇遯之同人熹黙然取奏藁焚
之因更號遯翁遂以疾丐休致　癸未命宰執大閱諸
軍　十二月癸亥置楚州弩手效用　丁丑金主遣刑
部尚書赫舍哩正太常少卿王珩來賀明年正旦　是
月臣僚劄子廟朝乃洪化之地中書實王政之由正本
澄源無先於此常程細故紛杳至前則朝廷之體不尊
百司之務反廢今三省文書徧盈几閣百事庶府惟事
依違日因月循細故毛舉中書之務何自而清
丙辰慶元二年正月戊子雷　庚寅右丞相余端禮為
左丞相知樞密院事京鏜為右丞相鏜江西人淳熙中
以檢正報謝虜廷因爭撤樂孝宗嘉之遂除侍從會趙
汝愚自蜀召還上諭大臣除鏜四川帥汝愚聞之謂人
曰鏜望輕資淺豈可當此方面由是兩人有隙汝愚得
政鏜時為刑部尚書亟納交於韓侂胄繼擢執政遂為
侂胄謀主至是遂有右相之除　參知政事鄭僑知樞
密院事簽書樞密院事謝深甫參知政事御史中丞何
澹同知樞密院事　庚子右正言劉德秀為右諫議大
夫　責授清逺軍節度副使趙汝愚卒於衡州汝愚既
責零陵過衡陽已病又為守臣錢鍪所窘逐遂服藥而
卒天下寃之時有迪功郎趙師召者上書乞斬汝愚事
雖不行然韓侂冑之黨以汝愚有定策功惟恐其復進
故當時謂汝愚不死事固未可知也　甲辰右諫議大
夫劉德秀劾留正四大罪首論其招偽學以危社稷偽
學之稱自此始詔落正觀文殿學士罷宫觀德秀江西
人初自重慶守入朝不為時相留正所知以著作佐郎
范仲黼正客也請為之地正曰此人若留之班行朝廷
無安靜之理不得已下除大理寺簿德秀怨仲黼薦已
不力併憾之韓侂胄既除德秀監察御史遂為侂胄鷹
犬既劾正四大罪遂併仲黼罷之　丁未裁定添差貟
闕　趙汝愚訃聞有㫖復元官許歸葬　二月辛亥朔
省闈知舉葉翥倪思劉德秀奏論文弊上言偽學之魁
以匹夫竊人主之柄鼓動天下故聞風未能丕變乞將
語錄之類並行除毁是科取士稍涉義理即見黜落六
經語孟中庸大學之書為世大禁　辛酉中書舍人吳
宗旦繳趙汝愚復還元官之命從之　辛未再蠲臨安
府民身丁錢三年　甲戌詔三省樞密院置省貟簿
三月丙申命諸將射鐵簾　己亥封皇弟抦為吳興郡
王　丙午有司上慶元㑹計錄　是月臣僚建言國子
生貟多偽濫請自今職事官期親釐務官子孫乃得試
補從之　夏四月甲子左丞相余端禮罷　壬申同知
樞密院事何澹參知政事吏部尚書葉翥簽書樞密院
事　乙亥増置監察御史一貟　五月辛巳以不雨禱
於天地宗廟社稷　詔大理三衙臨安府兩浙州縣決
繫囚　乙酉申嚴獄囚瘐死之罰　辛卯御後殿賜禮
部奏名進士鄒應龍等四百九十有九人及第出身進
士第一人莫子純已受蔭補故命次名　甲午減諸路
和買拆帛錢三年　名孝宗御集閣曰華文　甲辰改
慈福宫為壽慈宫　六月命監司帥守臧否縣令分為
三等　乙丑度支郎中淮西總領張金言邇者偽學盛
行賴陛下聖明罷斥奸回登用賢哲天下皆洗心滌慮
不敢復為前日之習願明詔在位之臣上下一心堅守
勿變毋使偽言偽行乘間以壞既定之規模乃除尚左
郎中中書舍人汪義端引唐李林甫故事以偽學之黨
皆名士皆根株㫁除之一時號為君子無不斥逐太皇
太后聞而非之甲戌御筆今後給舍臺諫不必更及舊
事務在平正以稱朕意韓侂胄及其黨皆怒遂令臺諫
爭之於是左諫議大夫劉德秀監察御史姚愈張伯垓
力爭之為不可乃改為不必專及舊事自是侂胄與其
黨攻治之志愈急矣　丙子皇子㻐生　秋七月德音
降諸路死罪囚釋流以下戊子流人吕祖儉等量移内
郡以皇子生故也初光宗即位召内侍陳源還自郴州
貶所紹熙四年六月除内侍省押班時光宗已病不能
時過宫源數離間上即位章穎為侍御史論其奸詔停
源官送撫州居住慶元元年五月移處州至是皇子生
源以恩許自便不得入國門給事中汪義端駮之乃移
源婺州而義端亦出知鎮江府明年夏始聽自便云
詔檢正都司考覈諸路守臣便民五事取其近情合理
者以聞　己丑監察御史姚愈除殿中侍御史以附韓
侂胄爭御筆故也殿中侍御史黄黼除起居郎權兵部
郎中御筆之出也黼獨贊聖德與同列異故奪言職未
幾罷去　庚寅詔諸路搜訪髙宗皇帝御製御筆　戊
戌清逺軍承宣使韓同卿為慶逺軍節度使　韓侂胄
為開府儀同三司萬壽觀使　八月癸丑奉安孝宗皇
帝成穆皇后成恭皇后神御於景靈宫　丙辰太常少
卿胡紘言比年偽學猖獗圗為不軌近元惡殞命群邪
屏迹而或者倡為調停之議取前日偽學之奸黨次第
用之望宣諭宰執應偽學之黨曽經臺諫論列者權住
進擬遂遷起居舍人　壬戌皇子㻐薨追封兖王謚曰
冲惠　九月丁亥復分利州為東西路　癸巳嗣濮王
士歆薨追封韶王　丁酉遣樞密院檢詳諸房文字張
貴謨賀金主正旦　冬十月戊申上御大慶殿發壽聖
隆慈備福光佑太皇太后壽成惠慈皇太后聖安壽仁
太上皇帝冊寶遂帥群臣奉上於慈福壽康宫　辛亥
御文德殿冊皇后　壬戌金主遣吏部尚書張嗣工部
侍郎石頓思來賀瑞慶節　甲戌大閱諸軍　十一月
庚寅上詣壽康宫上太上皇帝寛恤詔令　壬辰右丞
相京鏜等上孝宗皇帝淳熙寛恤詔令　癸卯賞宜州
捕降峒寇功　十二月戊申陳賈自知寧國府除兵部
侍郎以賈淳熙未曽擊朱熹故也先是熹乞追還職名
及改正過待制恩數繼又乞致仕其初奏略曰陛下即
位之初臣以愚賤疎逺之蹤首蒙眷知召置講席正以
庶官無由入侍禁闥故特假以侍從職名臣嘗再三懇
辭曲蒙天慈加賜手札俾速祇受因進不敢力辭供職
四旬屢得進講凡所開啓多蒙采納而臣蠢愚迫切便
欲致君堯舜之上遂觸忌諱以煩譴訶皇慈過恩猶不
加罪親御翰墨俾就退閑旬日之間除書繼下所宜即
日拜命奔走率職别圗後效以塞前愆而反覆思維前
日之罪既以學力未充誠意不至無以仰稱明詔感悟
天衷釁咎不容湔洗所有元借職名已是難復冒居豈
敢更叨進擢之寵欲望追㫁新舊職名俾以寄祿元官
復奉鴻慶故宫列聖香火其第二奏畧曰伏念臣本是
庶官無他勞效元帶祕閣修撰已是兩朝過恩比者只
緣聖意欲令講書遂使暫陪邇列未及兩月果以罪戾
譴罷而歸所被誤恩理宜追奪其第三奏自劾議祧廟
事畧曰臣之凡愚素號山野入侍經幄僅及四旬意見
闊疎言辭鄙拙固已自知不堪選用之意惟有中間輒
議僖宗皇帝皇家始祖不當一旦并行祧毁且使太廟
之祀止及八世降於天子九廟之禮尤非所宜獨蒙聖
慈特賜宣問親奉玉音以謂僖祖之廟自不當遷至於
再三不謂孤論難持竟亦無取退伏循省益愧心顔尚
借寵榮許仍舊職非但有乖輿論亦恐上累清朝其第
四奏乞致仕畧曰不意病勢危篤自知難戀聖朝依例
合乞致仕又念見係庶官不敢專具奏牘遂申本貫依
條陳乞恭奉聖㫖未賜開允唯是區區本以鄉來入侍
日淺自知未有毫髮報稱不當仍帶舊職出領祠官所
以懇避再三即非過為沽激所有昨來陳乞致仕實緣
病勢危迫方敢冒昧今雖茍延喘息終是不堪異日使
令不敢更叨廩祿以速滿盈之咎其第五奏自劾妄議
山陵事畧曰去歲曽因集議永阜􁧼宫妄意輒陳管見
欲乞少寛逺日改卜神臯庶妥威靈以延運祚今者伏
覩進奏院凡前日小大之臣曽議此者皆已坐罪次第
降黜而臣狂妄又嘗面奏其跡尤不可揜其罪尤不可
赦但以所入文字不曽付外是以漏網未抵譴訶若遂
隠匿不言更冒榮寵竊慮祇受之後公論不容未及終
朝更煩褫奪顧微臣進退之義雖不足言而聖朝刑賞
之中則為可惜伏望聖明奮發威㫁付之司敗以肅邦
刑庶免煩言重勞淵聽其第六奏畧曰葢臣本意止為
已罷講官不敢復帶侍從職名而於其間三次奏狀乃
因他事忘其前語此其所以屢瀆聖聰而曽不足以少
回天意者也乞照臣去年申省及後來第一第二次辭
免奏狀早賜施行熹之奏雖屢上朝廷未之許也而臺
諫洶洶爭欲以熹為奇貨門人楊楫聞鄉曲射利者多
撰造事跡以投合言者亟以書告熹熹報曰死生禍福
久已置之度外不煩過慮然群憸相顧久之不敢獨發
監察御史胡紘草疏將上會遷去不果沈繼祖者為小
官時嘗採摘熹語孟之說以自售至是以追論程頤得
為監察御史紘以藁授之繼祖銳於進取謂可立致富
貴遂奏熹剽竊張載程顥之餘論寓以喫菜事魔之妖
術以簧鼓後進張浮駕誕私立品題收召四方無行義
之徒以益其黨伍相與餐粗食淡衣褒帶博或㑹徒於
廣信鵝湖之寺或呈身於長沙敬簡之堂潛形匿跡如
鬼如魅及不忠不孝不仁不義不公不亷等十罪乞褫
職罷祠其徒蔡元定佐熹為妖乞送别州編管
　(講義曰治平以前臺諫之所彈撃出於議論之公熙/寧以後臺諫之所彈擊出於觀望之私王吕用事其)
　(所惡者蘇軾孔文仲也故李定景温為之鷹犬章蔡/弄權其所惡者元祐諸君子也故張商英來之邵為)
　(之鷹犬秦檜賣國其所惡者岳飛張浚也故方俟卨/何若為之鷹犬今侂胄擅命其所惡者非道學之名)
　(儒乎而李沐沈繼祖輩之所彈劾一則/曰偽學二則曰偽黨疑侂冑鷹犬耶)
紘初為進奏院未為人所知趙汝愚時奪職居餘干韓
侂胄意未快會有薦紘可備鷹犬者甫及一歲累遷至
監察御史汝愚有零陵之命用紘章疏也時侂胄欲論
朱熹無敢先發者紘毅然任責物色無所得經年醖釀
章疏乃成會建方喪之議遷太常少卿紘遂以藁授沈
繼祖　辛未詔落熹祕閣修撰罷宫觀蔡元定編管道
州　金主遣兵部尚書完顔崇道太常少卿巨棟來賀
明年正旦
丁巳慶元三年春正月乙亥朔　壬寅知樞密院事鄭
僑罷　癸卯參知政事謝深甫兼知樞密院事　是月
行遣朱熹蔡元定省劄始至熹方與諸生講論有以小
報來言者熹畧起視之復坐講論如初詞色更為和平
翌旦諸生乃知其有指揮時郡縣捕元定甚急元定色
不為變毅然上道熹與諸所遊從百餘人送别蕭寺坐
客感歎有泣下者熹微視元定不異平時因曰朋友相
愛之情季通不挫之志可謂兩得之矣又曰季通之行
無幾微不適意丘子服獨為之涕泣流連而不能已處
事變恤窮交亦兩得其道也初元定師事熹而熹顧曰
季通吾老友也凡性與天道之妙它弟子不得聞者必
與元定商確之嘗輯其講論之辭曰翁季錄者葢引以
自匹也嘗曰造化微妙唯深於理者能識之吾與季通
言而未嘗厭也及其貶也恨無可與□語其殁也祭之
以精詣之識卓絶之才不可屈之志不可窮之辯不復
可得而見葢深致其哀熹嘗論中庸已發未發之㫖以
為人自嬰兒至老死雖語黙動靜之不同然大體莫非
已發元定不以為是獨引程氏說以為敬而無失便是
喜怒哀樂未發謂之中後十年熹再與元定辨論始終
其說而悉反之由是益奇元定每諸生請疑必令先質
之元定而後為之折衷同門寡二以故小人深嫉之故
是時有朱熹倡偽蔡元定實羽翼之之奏也(明年元定/卒於道州)
　二月己酉右丞相京鏜等上神宗皇帝玉牒髙宗皇
帝實錄　丁巳大理司直邵褎然請明詔大臣自今權
臣之黨偽學之徒不得除在内差遣詔下其章　戊午
詔諸軍陞差主帥選擇總領或屯駐軍州守臣審覈上
於樞密院　丙寅詔以昭慶軍承宣使内治省押班王
德謙為節度使臺諫交章論列宰相京鏜亦言其不可
遂罷　辛未刑部侍郎直學士院吳宗旦坐交結王德
謙為之草制奪三官癸酉送南康軍居住　三月癸巳
復禁銅器民間舊有者限兩月赴官投賣每兩以三十
錢酬之民間多不盡輸遂命再限兩月不復酬以錢違
者許人告湖州舊鬻鏡行於天下至是官自鑄之　乙
未建東華門　丙申王德謙奪三官撫州安置　庚子
禁浙西州軍圍田　壬寅詔自今有司奏讞死罪不當
者論如律　夏四月丙午雨土　以不􁀙為嗣濮王
壬子以旱禱於天地宗廟社稷　乙丑雨雹　六月癸
卯朔言者論三十年來偽學顯行場屋之權盡歸其黨
所謂狀元省元與兩優釋褐若非其私徒即是其親故
望詔大臣審察其所學而後除授宣敎郎錢文子以太
學兩優釋褐一任回當召徑就部注潭州醴陵知縣而
去時人稱之　戊辰頒淳熙紹熙寛䘏詔令　閏六月
甲戌内出銅器付尚書省毁之遂命申嚴私鑄銅器之
禁　乙亥遣起居舍人衞涇賀金主生辰　戊寅朝散
大夫劉三傑免喪入見論偽學之黨變為逆黨防之不
可不至及論留正共引偽學之罪韓侂胄大喜即日見
㫖劉三傑除右正言甲午留正分司西京送邵州居住
　廣東提舉茶鹽胡安國遣人入大奚山捕私鹽島民
遂聚衆作亂　秋七月庚午監察御史沈繼祖錄淹囚
四百餘條來上詔進二官　八月戊子復置嚴州神泉
監　辛卯知廣州錢之望遣兵入大奚山執島民盡殺
之　甲午均諸路職田　九月壬寅以四川旱詔制置
總領諸司蠲放民賦　辛酉遣户部郎官曽炎賀金主
正旦　乙丑申嚴帥臣監司臧否郡守之制　詔監司
帥守薦舉改官明答以偽學之人仍結朝典罪　丁卯
言者論偽學之禍望申飭大臣鑒元祐調亭之說杜其
根源是秋當大比漕司前期取家狀必欲書委不是偽
學五字於後時有柴中行者為撫州推官獨移文漕司
稱自幼習易讀程氏易傳未委是與不是為學如以為
偽不願考校士論壯之　冬十月癸酉雷　丙戌金主
遣户部尚書完顔愈吏部郎中張汝方來賀瑞慶節
丙申以壽聖隆慈備福光祐太皇太后違豫赦天下
十一月辛丑上孝宗哲文神武成孝皇帝徽號曰孝宗
紹統同道冠德昭功哲文神武明聖成孝皇帝　是日
太皇太后崩於慈福宫后姓吳氏讀書萬卷翰墨尤絶
人髙宗由是寵遇紹興十三年正位宫壼光宗即位后
當為太皇太后以壽皇故迺更號壽聖皇太后紹熙五
年后年八十有二行慶壽之禮孝宗廟始正位號云
壬寅朝獻景靈宫癸卯朝享太廟甲辰祀天地於圜丘
赦天下上將行大禮而内府無圭乃下國子監借文宣
王玉圭用之葢紹興十四年國學初建時所錫鎮圭也
　乙巳詔為大行太皇太后服朞　丁未大理少卿趙
介為金國告哀使閤門舍人朱龜年副之　壬子車駕
自慈福宫還大内　十二月丙子始御正殿　丁丑以
大行太皇太后􁧼宫蠲紹興府明年身丁錢折帛綿絹
　庚辰罷文武官納官告綾紙錢　甲申雨土　乙未
金主遣禮部尚書奥屯忠　工部郎中薛愈來賀明年
正旦　丁酉知綿州王沇乞置偽學之籍仍自今曽受
偽學舉薦闗陞及刑法亷吏自代之人並令省部籍記
姓名與閑慢差遣吏部侍郎黄由奏人主不可待天下
以黨與不必置籍以示不廣殿中侍御史張岩論由阿
附權臣植立黨與由遂罷去未幾擢沇利路轉運判官
戊午慶元四年春正月己亥朔　初韓侂胄妻早死有
四妾皆得郡封所謂四夫人也其次又十人亦有名位
去歲秋冬之間有獻北珠冠四枚者侂胄喜以遺四夫
人其十人皆愠曰等人耳我軰不堪戴耶侂胄患之趙
師􁨂時以列卿守臨安微聞其事亟出十萬緡市北珠
甚急辛亥侂胄入朝未歸京尹忽遣人致遺啓之十珠
冠也十人者大喜分持以去侂胄歸左右以告侂胄未
及有言十人者咸來致謝遂己壬子都市行燈群婢皆
頂珠冠而出癸丑語侂胄曰我曹夜來過朝天門都人
聚觀真是喝采郡王奈何不與趙大卿轉官邪翌日又
言之於是有工部侍郎之命侂胄嘗與衆客飲南園過
山莊指其竹籬茅舍曰此真田舍間氣象所惜者欠雞
鳴犬吠耳少焉有犬嚎於叢薄之下亟遣視之京尹趙
侍郎也侂胄大笑其後師􁨂坐他事罷官諸生為詩誚
之有也曽學犬吠山莊之句即指此也　乙卯上欽宗
皇后諡曰仁懷皇后　丙寅簽書樞密院事葉翥同知
樞密院事　丁卯以兩浙江淮荆湖四川民流詔有司
舉行寛卹之政　二月辛未詔兩省侍從臺諫各舉所
知一二人毋舉宰執子弟親黨　丙子上大行太皇太
后諡曰憲聖慈烈皇后　三月甲子憲聖慈烈皇后攅
於永思陵　乙丑趣修髙宗皇帝實錄　金主遣兵部
尚書烏林答天益户部郎中賈楓剛來弔祭　是月臣
僚劄子恭聞詔㫖已擇今月十一日開講望陛下遵用
仁宗髙宗故事令侍講之臣仰稽三朝寶訓如李淑所
舉外治數條詳悉講明以備觀覽凡武備之事何者為
先軍旅之制何者為重邊圉治守孰為要害夷狄情偽
孰為要領考古驗今或有至計商畧而施行之足以為
思患預防之策上從之　夏四月丙戌祔仁懷皇后憲
聖慈烈皇后神主於太廟　己丑降德音於臨安府紹
興府蠲其賦租稅有差　丙申始御正殿是月右諫議
大夫張釜請下詔禁偽學姚愈亦上言近世行險僥倖
之徒倡為道學之名權臣力主其說結為死黨願下明
詔播告天下　司農少卿湯碩為金主報謝使右驍衛
中郎將李汝翼副之　五月己亥開府儀同三司韓侂
胄為少傅賜玉帶　己酉詔曰向者權臣擅朝偽邪朋
附叶肆奸宄包藏禍心賴天之靈宗廟之福朕獲承慈
訓膺受内禪隂謀壞散國勢復安嘉與士大夫厲精更
始凡曰滛朋比德幾其自新而歴載臻兹弗迪厥化締
交合盟窺伺間隙毁譽旁午流言間發以傾國是而惑
衆心甚至竊附於元祐之衆賢而不思實類乎紹聖之
姦黨國家秉德康寧不汝瑕殄今惟自作弗靖意者漸
於流俗之失弗可復反歟將狃於國之寛恩而罰有弗
及歟何其未能洗濯以稱朕意也朕既深詔二三大臣
與夫侍從言議之官益維持正論以明示天下矣諭告
所抵宜各改視回聽毋復借疑似之說以惑亂世俗若
其遂非不悟怙終不悛邦有常刑必罰無赦布告天下
毋忽初姚愈上此奏韓侂胄大善之遂命直學士院兼
中書舍人髙文虎草詔焉未幾愈遷兵部尚書御史中
丞　六月己巳遣中書門下省檢正諸房公事楊王休
賀金主生辰　癸酉皇弟吳興郡王抦為開府儀同三
司　秋七月己未都大川秦茶馬丁逢入見極論元祐
建中調停之害且引蘇轍任伯雨之言為證時薛叔似
葉適坐趙汝愚黨久斥皆起家為郡故逢有是言宰執
京鏜何澹大然之翌日遂除軍器監　辛酉同知樞密
院事葉翥罷　八月丁卯以久雨決繫囚　丙子謝深
甫知樞密院事兼參知政事吏部尚書許及之同知樞
密院事初及之與薛叔似同擢諫官皆為善類所予黨
事既起叔似累斥逐及之乃遷給事中吏部尚書既而
踰二年不遷乃間見韓侂胄序其知予之意及衰遲之
狀不覺涕零繼以屈膝侂胄惻然語之曰尚書才望簡
在上心行且進拜矣不數日遂有是除侂胄嘗值生辰
羣公上壽既畢集矣及之適後至閽人揜闗拒之及之
大窘㑹門閘未及閉遂俯僂而入當時有由竇尚書屈
膝執政之語傳以為笑　庚辰白氣亘天　丙戌詔以
太上皇帝聖躬清寧率羣臣上壽尋不克行　九月壬
寅太白晝見　癸卯太白經天　丁未宰執京鏜等上
慶元重修敕令格式申明詔頒天下先是復編修敕令
所置提舉同提舉官遂移牒六曹大理寺及三衙江浙
近便州郡監司抄錄乾道五年至慶元二年終續降指
揮得數萬事參酌淳熙舊法送刑部審詳訖為書總七
百二冊至是進呈紹興重修敕令格式者髙宗建炎四
年范宗尹為相乃奏命有司以嘉祐政和敕對修成書
其後乾道淳熙慶元之際率十餘歲一修然大㮣以紹
興重修敕令格式為凖　庚申遣户部郎中曽炎賀金
主正旦　是月詔造新歴先是太史言月食於晝而草
澤言月食於夜詔祕書監楊子美測驗如草澤言有㫖
改作仍命祕書省正字馮履常參定　冬十月戊子金
主遣吏部尚書孫鐸客省使尼瑪哈忠來賀瑞慶節　十
二月丙戌再蠲臨安府民身丁錢三年　己丑金主遣
太常少卿楊庭筠户部郎中富珠哩子充來賀明年正
旦　是歲用髙宗故事取燕王官希字行之子與愿鞠
之宫中
己未慶元五年春正月癸巳朔　庚子樞密院事省官
蔡璉吿趙汝愚定策時有異謀詔彭龜年追三官勒停
曽三聘追兩官蔡璉補進義副尉初汝愚定策時璉從
旁竊聽欲行漏泄汝愚覺而囚之上即位遂從輕決配
去冬竄歸輦下用事者聞之以為奇貨乃使璉排日供
具誣汝愚事凡賔客所言共七十餘紙文書既就乃議
送大理時韓侂胄之黨欲捕龜年三聘及徐誼沈有開
葉適項安世等送棘寺中書舍人范仲藝草駮奏袖錄
黄見侂胄語之曰公今日得君凡所施為當一以魏公
為法章蔡之權非不盛至今得罪清議者以同文之獄
故爾侂胄曰某初無此心以諸公見迫不容但已問其
人乃知京鏜劉德秀實主其事侂胄取錄黄藏之事遂
格既而諫官張釜陳自強御史劉三傑張岩陳松連疏
有請詔以累經赦宥遂有是命鏜德秀在侂胄之門最
為兇險侂胄未顯時惟二人與之深交及用事所為暴
悖皆二人敎之　先是有果州州學敎授王莘者考昌
州春試於尚書㫁章出題至是尚書省奏罷莘時本路
漕臣汪德輔故相伯彦之孫太府卿召嗣之子也議者
謂德輔以祖任入官故擇考官不善言者因請自今漕
臣不由科第進者更委他監司一貟選官校試仍擇有
文學士望者一人為㸃檢官專掌命題去取之事從之
仍自嘉泰元年始　壬戌建玉堂　二月庚午雪　癸
酉白氣亘天　甲申詔王德謙吳宗旦自今不以赦移
　乙酉諫議大夫張釡劾劉光祖附私偽學及佐逆不
成蓄憤懷奸欺世慢上五罪詔光祖落職房州居住光
祖撰涪城學記有世方以道為偽而以學為棄物夫好
惡出於一時是非定於萬世學者盍謹所先入以待豪
傑之興之語故有是禍　三月甲午罷監司臧否郡守
之制淳熙中孝宗始嚴監司臧否郡守之令行之十餘
年其後士大夫往往以人情之厚薄為臧否論者頗患
其不公去年十一月新知漢陽軍蔣用之朝辭上疏稍
論其偽朝廷是之至是右正言陳自強復以為言於是
臧否遂罷　四月戊子以竄逐王德謙本末付史館
辛巳監都進奏院鄧友龍請明詔大臣用捨從違謹所
決擇友龍尋除監察御史　舊制初改官人必作令謂
之須入孝宗在位待之甚嚴慶元初復詔除殿試上三
名南省元外並作邑至是用監察御史程松言詔大理
評事已改官未歴縣人並令親民一次著為令舊捕盜
改官人並試邑正言陳自強又請初任未終之人先注
簽判一任方許親民從之自後雖宰相子殿試甲科人
無有不宰邑者矣　五月壬辰朔新歴成賜名統天而
知歴者謂統天新歴尤復疎謬　戊戌御集英殿賜禮
部奏名進士曽從龍等四百十有二人及第出身舊例
廷試舉人至暮者許賜燭然殿深易黒日昃則殿上燭
出矣是歲上初策進士江西正奏名黄寔嚴州特奏名
皇甫鎾納卷最後鄞州特奏名劉嘉猷賜燭至一更四
㸃御藥院言故事賜燭正奏名降一甲如在第五甲降
充末名特奏名降一等如在第五等與攝助敎詔如故
事世傳張九成嘗扣殿陛賜燭納卷最後上取其策觀
之歎其鯁亮遂擢為榜首其實不然　戊申以久雨民
多疾苦命臨安府賑恤之　壬子詔諸路州學置武士
齋舍選官按其武藝後不克行　六月癸亥遣司農少
卿李大性賀金主生辰　太常寺奏遺失皇后金寶冊
己丑命大理寺治之既而廟之衞卒赴有司自言坐獄
死葢故事册寶以中人領及盜去鑿而售之中乃鐵胎
也繇是事敗自後朝廷益謹其事月以察官禮官中官
各一貟檢視謂之㸃寶云　秋七月己亥賜李彦穎諡
曰忠文　甲寅禁髙麗日本商人博易銅錢　八月癸
亥白氣亘天　辛巳太廟夾室柱生芝上率群臣詣壽
康宫上壽始得見太上皇帝成禮而還上之受禪也趙
汝愚乞以祕書省為泰安宫已而不果乃以慈懿皇后
外第為之既而上皇不欲遷因以舊福寧殿為壽康宫
而更建福寧殿上之在重華執喪也五日一朝於壽康
時上皇聖體未平猶不得見去年八月詔恭聞上皇聖
躬悉已清復將率群臣詣宫上壽既而不克行至是以
重明節前十日初詣壽康宫進香初上之未見壽康也
御史胡紘因劾趙汝愚請以行遣汝愚之事奏之太上
庶幾太上懽然盡釋前憾怡愉如初汝愚遂有永州之
貶及是過宫禮成　壬午丞相京鏜率百官赴太廟觀
芝　甲申以過宫上壽禮成百官監司郡守上表稱賀
　丙戌德音降諸路流以下囚釋杖以下推恩如慶壽
故事　丁亥丞相京鏜等進官一等　戊子立沿邊諸
州武舉取士法　九月庚寅朔少傅韓侂胄為少師封
平原郡王　壬辰保信軍承宣使李孝純為保大軍節
度使　昭信軍承宣使李孝友為奉寧軍節度使保順
軍節度使謝淵為太尉　冬十月庚申朔郭師禹進封
廣陵郡王　丙子金主遣兵部尚書僕散琦吏部郎中
張汝猷來賀瑞慶節詔金主使見辭令韓侂胄隨班侍
立　右諫議大夫陳自強上緊要政目三十事已而翰
林學士髙文虎又以二十事上之　十一月己丑朔詔
復右司一貟　丙辰遣將作監馬覺賀金主正旦　十
二月辛酉嗣濮王不袪薨　庚午命廣東水土惡弱諸
州建安仁宅惠濟倉庫給士大夫之死而不能歸者
乙亥奉安仁懷皇后憲聖慈烈皇后神御於景靈宫
甲申金主遣户部尚書范揖四方館使蒲察守純來賀
明年正旦　是月移内侍王德謙於汀州　信饒江撫
嚴衢台州建昌興國軍及廣東諸州大水賑之　初金
人既為蒙國所侵冀之北土遂失乃於洮州置場買馬
自是馬至秦州者差罕云
庚申慶元六年春正月戊子朔　己亥皇子坦生　二
月戊辰德音降諸路雜犯死罪以下囚釋徒以下　己
巳雨土　戊寅右丞相京鏜等上聖安壽仁太上皇帝
玉牒聖政日歴㑹要己卯上率羣臣恭上於壽康宫
甲申封婕妤楊氏為貴妃　乙酉雪　閏二月庚寅右
丞相京鏜為左丞相知樞密院事兼參知政事謝深甫
為右丞相同知樞密院事何澹知樞密院事兼參知政
事　乙巳復留正少保觀文殿大學士致仕　丁未雨
土　辛亥殿前副都指揮使吳曦為昭信軍節度使
三月己未朱熹寢疾諸生惟葉賀孫蔡沈九人在側沈
元定之子也辛酉改大學誠意章此為熹絶筆甲子卒
於正寢是日大風拔木洪水崩山諸生近者奔赴逺者
為位而哭蔡沈主喪役黄榦主喪禮　辛未車駕從壽
成惠慈皇太后幸聚景園　己卯安定郡王子恭薨詔
自今嗣濮王以屬近行尊長無過犯疾病者為之　夏
四月己酉不璺為嗣濮王　五月丙辰以旱決中外繫
囚除茶鹽賞錢　有司上慶元寛卹詔令役法撮要
癸亥避殿減膳置寛卹局　丙寅詔大理三衙臨安府
及諸路闕雨州縣釋杖以下囚　戊辰詔侍從臺諫兩
省卿監郎官館職疏陳闕失及當今急務　辛未詔曰
朕寅奉慈訓猥以眇身託於士民之上夙夜栗栗不遑
康寧惟德菲薄晻於大道下不能治育羣生上以干隂
陽之和乃夏序適中越月不雨大田既坼嘉穀將槁元
元何辜咎實在朕意者政事有所虧刑法失其當歟賦
役繁重而烝庶之失業者衆歟不然何致沴之深也邪
朕即祚以來荷天右序頻歲中熟民僅小康儲瀦未裕
儻遇飢歉將奚以相恤夫德之不修既召譴吿又不深
迹厥繇力圗消弭其謂百姓何已詔在位陳朕過失與
時政之繆又惟部使者守令朕所賴以協宣德澤者也
今或務行苛細縱長吏奸獄訟不平寃者無所赴愬所
以傷害和氣咎抑甚焉繼自今其悉意畢心亟為民慮
凡弊蠧可除便利可興者條具來上朕將親覽擇其至
當而推行之布吿中外使咸知朕恐懼修省之意　壬
子雨　丁丑詔三省樞密院擇臣僚封事可行者以聞
　六月乙酉朔日有食之　丁亥以壽仁太上皇后違
豫赦天下　戊子壽仁太上皇后崩治喪於慈儀殿
壬辰遣户部郎中趙善義賀金主生辰　都宫郎中吳
旴為金主吿哀使閤門舍人林可大副之　戊申同知
樞密院事許及之以母喪去位　秋七月己未初御後
殿　丁卯御史中丞陳自強簽書樞密院事　八月庚
寅以聖安壽仁太上皇帝違豫赦天下辛卯聖安壽仁
太上皇帝崩於壽康宫壽年五十四孝宗之喪趙汝愚
當國欲令羣臣服白涼衫皂帶以治事逮終喪乃止論
者以為是及光宗之喪禮部侍郎陳宗召復請百官以
日易月禫祭畢服紫衫皂帶以治事從之　甲午右司
郎中李寅仲為金主吿哀使左衞郎將張良顯副之
乙未日中有黑子　丙申上大行太上皇后諡曰慈懿
皇后　丁酉左丞相京鏜薨賜諡文穆既而其子沆請
避家諱改文忠言者以為楊億巨儒既諡曰文議者欲
加一忠字竟不之與夫欲加一字猶且不可况諡以二
字又欲極美乎望敕攸司自今諡議務當其實其或不
然當推古法以選舉不實論若定諡已下其子孫請再
更易者以違制論從之　壬寅皇子坦薨追封邠王諡
曰冲温　癸卯慈懿皇后權􁧼於臨安府南山之修吉
寺　是年六月撥封樁庫錢一百萬緡修奉太上皇后
攢宫七月撥錢二十萬緡入内藏八月撥錢十五萬緡
并銀二萬兩充秋季供奉太皇太后使用又撥金二千
五百兩銀二萬兩充明堂使用又撥二百萬緡修奉太
上皇帝攢宫初孝宗創封樁庫其法非奉親非軍需不
支至是一季之間所撥金銀錢計直二百五十萬緡葢
多非泛支用故爾　九月乙卯祔慈懿皇后神主於太
廟　己未雷　甲子婺州進士吕祖㤗投匭上書略曰
道與學自古所恃以為國也丞相汝愚今之有大勲勞
者也立偽學之禁逐汝愚之黨是將空陛下之國而陛
下不悟耶陳自強何人也徒以侂胄童孺之師而躐致
禁從陛下舊學之臣若龜年等今安在哉蘇師旦平江
之胥吏周筠韓氏之厮役人盡知之今師旦以潛邸隨
龍周筠以皇后親屬俱至大官不知陛下在潛邸時果
識所謂蘇師旦者乎椒房之親果有厮役之周筠者乎
其自尊大而卑陵朝廷一至於此也願陛下亟誅侂胄
及蘇師旦周筠及罷逐陳自強之徒故大臣在者獨周
必大可用宜以代其任不然事將不測書出中外大駭
侂胄雖甚怒恐違人心會方行明堂禮故未及問　己
巳命右丞相謝深甫朝獻景靈宫庚午命嗣濮王不儔
朝享太廟先是紹熙五年明堂孝宗求卒哭時趙汝愚
為政始奏遣汝愚朝獻景靈宫嗣秀王伯圭朝享太廟
而上獨祀明堂是年上執光宗之喪甫踰月而當行大
禮乃命右丞相謝深甫欵天興之祠嗣濮王不儔攝宗
廟之祭葢用紹熙禮云　辛未合祭天地於明堂赦天
下　丙子吏部郎中丁常任為金主遺留國信使左驍
衞郎將郭倓副之　有㫖吕祖泰挾私上書語言狂妄
送連州拘管於是右諫議大夫程松殿中侍御史陳讜
皆言祖泰有當誅之罪今縱不殺猶宜杖脊黥面竄之
逺方是日得㫖令臨安府從杖一百免刺面配欽州牢
城祖泰字泰然元祐户部尚書公儒之五世孫也寓居
無錫縣性疏達尚氣義既得罪士大夫勞之者無悔色
韓侂胄猶憐之祖泰始自分必死獨冀以身悟朝廷就
道無懼色京尹趙善堅受侂胄計為好語誘之曰誰敎
汝亦有共為章者乎汝第言之吾且寛汝祖泰笑曰何
問之愚也吾固自知必死而可受敎於人且與人議乎
善堅曰汝病風喪心邪祖泰曰以吾觀若今之附韓氏
得美官者乃病風喪心耳廷中聞之悚然有歎息者
　(講義曰言路之通塞不特係於人君之用否而尤係/於貴臣之好惡茍貴臣無隠蔽之私無􁀬忌之情則)
　(誰不揚眉吐氣願為吾君告哉故趙髙用事於中則/鹿馬肆欺於朝李林甫内懷意忌則立仗下者皆不)
　(鳴之馬事勢然也嗟夫人患不能言耳茍能宣之莫/或壅之則無一言不聞於上矣天門九闗極其幽險)
　(猛虎當之而踞使天下屏息而處重足而立則懷抱/何以展布才猷何以自見哉今慶元間貴戚縱横羣)
　(憸根據吕祖㤗以布衣之賤慷慨敢言此祖宗涵養/士氣之餘澤也為權臣者固當惕然自省奉身而退)
　(庶可以保全首領而死於牖下矣不知出此顧且嚴/刑峻法加之踈賤之布衣將欲箝議者之口他日東)
　(市之誅安/能逃乎)
時有太學生於齋生題名中削去何澹名字以其嘗排
道學也澹時已顯大怒於是京尹因其出使不逞者與
之鬨遂捕治之太學生敖陶孫者為詩以弔趙汝愚而
侂胄未得其名俾其人併承之辭不伏乃移送大理劾
其事掠治無完膚獄竟不就猶坐不應削澹名送嶺南
編管陶孫詩云左手旋乾右轉坤諸公相顧尚流言狼
胡跋疐傷姬旦漁父沈淪弔屈原一死固知公所欠孤
忠賴有史長存九原若遇韓忠獻休說如今幾世孫陶
孫福州人後數年登進士第云　臣僚奏比年以來浸
成内重之弊顧戀周行視民事為浼已久貪朝績謂州
縣為徒勞况祖宗成憲改秩者必宰邑典郡者方除郎
即寺監之既更則出守千里之地郎官卿監之已歴必
出分一道之節此不易之良法日往月邁莫克遵守臣
恐内重外輕其弊難革欲望聖慈俾中外之官更出迭
入以均其任興起治功實非小補　冬十月丙戌少師
韓侂胄為太傅　戊子遣右司郎中朱致知賀金主正
旦　辛丑雨土　癸卯以趙善義奉使生事罷之　是
月臣僚上言六月乙酉之朔太陽方升中有黑子况雷
電大震於初冬之月赤氣發於暮夜之時地震間亦不
安風霾時乎四塞今朝廷毋乃猶有忠邪並進偽得亂
真歟乃猶有膏澤不流田里黙歎歟毋乃猶有利之未
興害之未除爵賞之施或傷公道而害政者歟　十一
月癸丑朔宗室與愿更名除福州觀察使改名曮令資
善堂授書　己未皇后韓氏崩諡曰恭淑權􁧼於南山
之廣敎寺　癸亥皇子増生　丙寅上大行太上皇帝
諡曰憲仁聖哲慈孝皇帝廟號光宗　東北地震　辛
卯雨土　十二月癸未朔皇子増薨追封郢王諡冲美
　乙酉日中有黑子　辛卯權􁧼光宗於永崇陵　癸
卯祔光宗於太廟太廟自仁宗以來皆祀七世崇寧初
蔡京秉政始取王肅說謂二祧在七世之外乃建九廟
奉翼祖宣祖咸歸本室焉然王莽已營九廟唐明皇又
用之非始於蔡京也紹興中徽宗祔廟以與哲宗同為
一世故無所祧及升祔欽宗始祧翼祖髙宗欽宗同為
一世亦不祧由是淳熙末年太廟祀九世十二室及阜
陵復上趙汝愚為相遂祧僖宣二祖而祔孝宗時朱熹
在經筵獨以九廟為正汝愚不從熹之議遂格及光宗
祔廟復不祧今又祀九世矣　詔改明年元上繼統趙
汝愚為相銳意慶歴元祐故事故改慶元盡六年而上
皇及太后繼崩中宫去世二皇子不育朝廷嫌之因改
明年為嘉泰云　乙巳日中黑子滅　降德音於臨安
紹興府民緣􁧼宫役者蠲其賦　戊申金主遣殿前左
副都㸃檢紇石烈忠定太常少卿李愈來賀明年正旦
　己酉吳曦為太尉　庚戌祔恭淑皇后神主於太廟
　是冬四川總領所増闗外四川營田租詔以邊民不
便罷之　是歲建寧府徽嚴衢婺饒信南劒州水建寧
府常潤楊楚通泰和州江隂軍旱賑之
　
　
　
　
　
　
　
　
　
　
　
　
　宋史全文卷二十九上
欽定四庫全書
　宋史全文卷二十九下
　　宋寧宗二
辛酉嘉泰元年春正月戊午申嚴福建科鹽之禁　壬
戌謝深甫等薦士三十有五人詔集記中書以待選擇
　丁卯禁路鈐按閱受餽及招軍違者寘諸法　戊辰
雪　庚午以葛邲配享九宗廟庭賜諡文定　乙亥雪
　二月戊子詔諸州訪求明歴之士　壬辰開資善堂
　左司郎中閭丘泳為金主報謝使右屯衞將軍李言
副之泳尋不行以起居舍人俞烈代之　癸巳監察御
史施康年奏少傅觀文殿大學士致仕益國公周必大
首倡偽徒私植黨與又言偽學之徒餘孽未能盡革願
於聽言用人之際防微杜漸制以周必大降充少保依
舊職致仕先是吕祖泰上書既配欽州至是監察御史
林寀亦言偽習之成造端自必大宜加絀削故有是命
自朱熹獲罪黨禁益譁稍稱善類斥逐無遺至薦舉考
校皆為厲禁奸貪狼藉暴慢恣肆之流紛紛並起填塞
要塗士知務修飭守亷隅者例取姍侮或及於禍一時
從遊特立不顧者屏伏丘壑依阿巽懦者更名他師過
門不入甚至變易衣冠狎遊市肆以自别其非黨熹講
道於竹林精舍不為輟時多勸熹以謝絶生徒儉德避
難者熹笑而不答與學者黄榦書曰前此嘗患來學之
徒真偽難辨今却得朝廷如此大開爐鞴煅煉一番一
等混淆夾雜之流不須大段比磨勘辨而自無所遁其
情矣先是有新某州敎授余嚞者上書正府乞斬熹右
丞相謝深甫語人曰彼何罪暨熹既殁言者猶不能已
葢侂胄用事以來一等小人知素不齒於名教懼一旦
善類復用而已斥於是横身以任其責京鏜何澹劉德
秀胡紘四人實專主偽學之禁為韓侂胄斥逐異己者
羣小附之牢不可破天下目此四人為魁憸云　修光
宗皇帝實錄　乙未續修吏部七司法　辛丑雨土
言者請四川制置司遇類省試年分倣禮部附試學官
許有出身人具所業赴制置司陳乞委有出身通判或
敎授看詳蜀人試敎官自此始　三月丙寅雨雹戊辰
復雨雹　頒慶元寛卹詔令役法撮要　己巳雨雹
戊寅臨安府大火　是春和州防禦使姜特立為寧逺
軍節度使　夏四月辛巳火乃滅詔兩浙轉運司臨安
府上所焚民居之數於朝厚加賑卹死者給錢瘞之右
丞相謝深甫等以輔政無狀致天譴請罷不許壬午詔
曰朕以𦕈躬獲奉宗廟不明不敏無以上承天心下育
萬姓乃者釁咎之延閔凶洊集嬛嬛在疚夙夜震皇今
者謫見天地京城大火百萬生聚顛踣號呼無所歸命
夫天生烝民付予司牧顧朕德薄言動差失刑政繆盭
赫然威怒宜譴朕躬元元何辜害至此極朕方戰慄齋
勑哀籲於上帝二三大臣視吾百姓艱阨有可以全活
之者公上之須廩庾之積捐以與民一無所愛庶幾安
集慰朕慘怛之意　詔樞密院覈禁衞班直及諸軍營
柵遭焚之數來上癸巳避殿減膳甲申命臨安府守臣
察奸民縱火者以軍法治之内出錢十六萬三千餘緡
米六萬五千餘石賑給焚毁死亾之家　辛卯四川制
置司言龍州蕃部冦邊遣官軍討之　詔曰風俗侈靡
日甚一日服食器用無復等威今被焚之餘其令官民
營造屋室一遵制度務從簡樸銷金鋪翠無得服用今
以宫中所有焚之通衢中外士庶令有司嚴立禁防貴
近之家尤當遵奉苟違斯令必罰無赦　丁酉御殿復
膳　戊戌以潛邸為開元宫　丙午詔文武臣毋得授
寓居州任上務官著為令　五月戊辰以旱禱於天地
宗廟社稷　詔大理三官臨安府兩浙州縣決繫囚癸
亥釋諸路杖以下囚除茶鹽賞錢丁卯命有司舉行寛
卹之政十有六條　乙亥監太平惠民局夏允中請用
文彦博故事以韓侂胄平章軍國重事侂胄上疏請致
仕畧曰臣家本業儒遭逢聖世繇臣曽祖先臣琦伯祖
先臣忠彦踵登科第接武丞輔暨於臣先大父先臣嘉
彦蒙神宗皇帝錄先世舊勲俾之尚主自兹派流右列
逮至臣不能自奮濫叨世賞陛下龍飛之日面奉憲聖
慈烈皇后聖㫖俾臣朝夕仰禆初政臣深惟綿薄不足
以副使令忽聞局務官有劄子納廟堂及臺諫乃引文
彦博故事肆為狂妄之說臣聞之駭汗如雨斯人固不
足責而臣之出處豈容不明伏望特降睿㫖許臣守本
官致仕以全愚分上批其奏曰卿輔翊初政累歲於兹
忠誠備殫勲績益茂朕方得所倚賴豈容逺嫌力求休
佚其體至懷勿復有請於是允中遂坐免仍令臨安府
押出國門　丙子雨　丁丑雨雹　六月辛巳遣禮部
侍郎陳宗召賀金主生辰　丙午太白經天　秋七月
己卯知樞密院事何澹罷澹與京鏜劉德秀胡紘四人
實主偽學之禁羣憸附之凡韓侂胄所以斥逐異已者
則四人之為也慶元五年二月紘罷吏部侍郎七月德
秀自吏部尚書出知婺州六年八月鏜以左相薨於位
至是澹復罷正魁憸盡去侂胄亦厭前事欲稍示更改
以消釋中外意時亦有勸其開黨禁以杜他日報復之
禍者侂胄以為然　丁巳以旱復禱於天地宗廟社稷
　壬戌釋大理三衙臨安府及諸路闕雨州縣杖以下
囚　癸亥雨雹　甲子簽書樞密院事陳自強參知政
事兼同知樞密院事右諫議大夫張釜簽書樞密院事
　乙丑賜龔頤正出身命修孝宗光宗實錄頤正和州
布衣也本名敦頤元祐黨人原之曽孫國朝髙宗實錄
慶元嘉泰間京鏜謝深甫為相時所上孝宗光宗實錄
嘉泰二年詔寶文閣學士傅伯壽直華文閣陸游同修
敦頤嘗著符祐本末黨籍列傳等書數百卷淳熙末洪
邁領史院奏官之朝廷以其有史學至是賜出身除實
錄院檢討官葢付以史事未幾而敦頤卒乃外召傅陸
還朝孝錄比他錄尤疎駮敦頤後以光宗諱改名云
丁卯復賑被火貧民　己卯吳曦為興州都統制兼知
興州吳氏世職西陲威行四蜀列聖皆留其子孫於中
朝所以為慮者甚逺曦久蓄歸蜀之志朝廷不許韓侂
胄欲握兵權遂遣曦還蜀為諸軍都統制開邊之禍始
此　八月己卯減奏薦恩　甲申簽書樞密院事張釜
罷參知政事陳自強兼知樞密院事給事中張岩參知
政事右諫議大夫程松同知樞密院事松池州人知錢
塘縣時韓侂胄有愛姬小故而出松聞之亟賂牙儈以
八百千市之至則盛供張舍之中堂夫婦上食事之甚
謹姬皇恐莫知所為居數日侂胄意解復召之則知為
所取大怒松亟上謁曰頃聞有郡守赴闕者欲得斯人
懼逺方小吏不識事體他日有誤鈞顔某忝為赤縣職
所當為故為王取之耳侂胄意少解姬既再入侂胄尚
未平姬具言松所以謹待之禮侂胄大喜即日躐除太
府寺丞後兩旬遷監察御史踰年擢右正言數月遷右
諫議大夫既而滿歲未遷殊怏怏乃市一妾獻之名松
壽侂胄遣問之曰奈何與大諫同名答曰欲使此賤姓
名常達鈞聽耳侂胄憐之遂有執政之除距留妾恰三
年其後帥蜀貶官責詞有處汚穢而不羞莫汝為甚之
句葢謂是也　丙戌復詔侍從臺諫兩省集議㳂江八
州行鐵錢利害　九月辛亥遣朝臣二人決浙西圍田
　己未雨土　辛未遣樞密院檢詳諸房文字林桷賀
金主正旦　甲戌令禮部纂集孝宗一朝典禮　冬十
月甲申詔瑞慶節諸道毋入貢　丙戌起居郎王容請
以韓侂胄敷陳宗廟大計事迹付史官許之　甲午金
主遣左徽使徒單懐忠秘書少監李楊來賀瑞慶節
甲辰編光宗皇帝御集　十一月庚申蠲漳州民舊輸
黄河鐵纜錢　丙寅太白晝見　十二月己卯太白經
天　庚寅復免臨安府民身丁錢三年　辛丑雨土
癸卯金主遣兵部尚書紇石烈真禮部郎中孫復來賀
明年正旦　是歲浙西江東兩淮利州路旱賑之仍蠲
其賦　真里富國獻馴象二
壬戌嘉泰二年春正月癸亥蘇師旦兼樞密院都承㫖
師旦本平江府書佐韓侂胄頃為本府兵馬鈐轄從府
假筆吏吏以其冷局俾師旦行韓滿歸蘇復還府下丘
崈為守嘗以事怒師旦編管秀州久之韓知閤門事師
旦困甚往依之韓憐而寘之門下未久上登極韓以師
旦竄名藩邸吏士内遂用隨龍恩得官韓以其慧辯愛
之每朝廷有議論或使之傳言於大臣大臣亦與之立
語而已當時侍從官則或與之接坐矣　丁卯髙宗實
錄成陳自強等上時史館無專官未知果誰筆也　己
巳雷　二月弛學禁　甲申詔責授寧逺軍節度副使
永州安置趙汝愚曩因衆論嘗掛深文朕以其屬籍之
聮累令赦宥可復資正殿學士　丁亥修髙宗皇帝正
史寶訓　戊子以治縣十二事風厲縣令　癸巳禁行
私史　三月辛亥詔宰執各舉可守邊郡者二三人
己未初命諸路提刑以五月按部理囚徒如四川二廣
之制　己巳詔諸路帥臣總領監司舉可為将帥者與
本軍主帥列上之　是月詔薦舉除陞改自代十科外
悉罷自今如特㫖令内外薦舉者並具實迹以聞　夏
四月庚寅雨雹　是年復行混補試者至三萬七千餘
人分六場引試云　五月甲辰朔日有食之紹熙初有
武臣趙煥言厯差故命判太史局劉孝榮更造會元厯
又統天厯慶元五年京鏜為相時所上也初會元厯既
成而布衣王孝禮言孝榮未嘗以銅表圭面測景故冬
至後天朝廷然之未暇改作至慶元四年九月朔太史
言日食於晝章澤言食在夜測驗如章澤言乃改造厯
未成而罷三月庚戌乃詔諸道有通曉天文厯算者所
在具名來上五月厯成厯經凡三卷㳂厯他書十七種
凡二十九卷又上臨安府進士侯望重校萬年厯十七
卷綱目二卷至是日食五月朔太史以為午正而章澤
趙大猷言午初三刻半食三分詔著作佐郎張嗣古監
視渾儀祕書丞朱欽則著作郎王容測驗起居舍人俞
徵覆驗卒如大猷所言史官乃抵罪焉葢自渡江來議
厯差者多矣　己巳御後殿賜禮部奏名進士傅行簡
等四百九十有七人及第出身　六月丙子遣吏部郎
中趙不艱賀金主生辰　己卯臨安府火　壬午浚浙
西運河　辛卯禁都民以火訛相驚者　己亥命諸州
改正冒姓充軍之人　庚子雨雹　秋七月辛亥子覿
為安定郡王　癸亥以不雨釋諸路杖以下囚　己未
命有司舉行寛卹之政七條　庚午禱於天地宗廟社
稷復行寛卹四事　八月丙子吏部尚書袁說友同知
樞密院事　癸未名光宗皇帝御集閣曰寶謨　己丑
詔作壽慈殿請太皇太后還内　甲午右丞相謝深甫
等上慶元條法事類　九月己酉上朝壽慈宫還詔諭
羣臣曰朕祈請太皇太后還内太皇太后以久違此宫
凡百安便不欲遷移百官宜敬悉焉　甲寅修皇帝會
要　壬戌奉安光宗皇帝慈懿皇后神御於景靈宫萬
壽觀　丙寅嗣秀王伯圭薨伯圭秀安僖王子偁之長
子孝宗之兄也紹熙元年五月遷太保封嗣秀王二年
夏判太宗正事三年夏遷太師永阜陵成除中書令辭
不拜詔有司别議優崇之禮乃除兩鎮節度使諸子初
皆補京秩歴牧伯部使者紹熙後並換南班長師䕫為
使相　庚戌臨安府言野蠶成繭　冬十月壬申朔詔
諸州起發總領所財賦以通判為主管官　乙亥上壽
成慈惠太皇太后尊號曰壽成惠聖慈祐太皇太后
甲申申嚴百司更宿之制　戊子金主遣上護軍完顔
使塘禮部郎中張行簡來賀瑞慶節　乙未遣吏部郎
中李景和賀金主正旦　明輝受賂得罪以閤門祗候
王處久代之　追復朱熹煥章閣待制致仕　十一月
甲辰始御正殿　乙巳重修吏部七司法　庚子參知
政事陳自強知樞密院事同知樞密院事許及之參知
政事　乙卯再修光宗皇帝日歴　丁巳右丞相謝深
甫等奉安皇帝日歴於祕閣　甲子追封伯圭為崇王
諡曰憲靖　十二月甲戌日有黑子　上御大慶殿發
壽成惠聖慈祐太皇太后尊號冊寶遂率羣臣上於壽
慈宫　甲申立貴妃楊氏為皇后學士傅伯壽草制有
曰洪惟文母念我神孫之真冠於後庭俾之見於内殿
后知書史通古今兄次山本太學生能避逺權勢不與
人事論者以為得外戚之體　太傅韓侂胄為太師
　(講義曰外戚不得預政此祖宗家法也自建隆至紹/熙列聖相承不敢失墜雖以曹佾之賢處帝舅之重)
　(神宗皇帝欲除佾為中書令而吕申公力言其不可/聖君賢相所以防微杜漸之意葢可見矣惟政和六)
　(年鄭居中由顯肅皇后之親拜為大寜此以往之失/不可效尤也侂胄何人夤縁戚里干預朝政且躐處)
　(帝師之任是祖宗三百年之家法至侂胄/而盡壞之矣他日□觀之誅其能免乎)
　庚辰大閱　閏十二月丁未詔講官有當開釋者依
讀官例隨事開陳　乙卯福州觀察使曮為威武軍節
度使封衞國公　丁卯金主遣兵部尚書圖克坦公弼户
部郎中張衎來賀明年正旦　是月復周必大少傅觀
文殿大學士　是冬皇子坰生未踰月薨追封華王諡
曰冲穆　是歲建寧府福州南劒瀘州水邵州旱賑之
　自天聖立川交子法每再歲而易一界紹熙二年光
宗念蜀民之勞詔權展一年乃易慶元間有自四川茶
馬代還者入見言交子二年一兊每引納貫分錢八十
文足民甚苦之今計所多羨財請每界展一年永為定
制章既下制置司上言今民間每兊錢引一千貼納錢
引六十四文足每界總領所收貼頭錢凡百八十萬緡
今欲展年當求對補之策明年春有㫖許之至是陳曄
為總領謝輝為帥請諸朝復以一年一兊葢軍餉所仰
不可復展矣
癸亥嘉泰三年春正月辛未朔　庚辰右丞相謝深甫
罷　壬午置胡南溪洞總首　戊子龍州蕃部寇邊遣
官軍討之　甲午參知政事張岩罷　丙申知樞密院
事陳自強兼參知政事　丁酉雷　戊戌車駕幸太學
謁大成殿御化原堂命國子祭酒李寅仲講尚書周官
篇遂幸武學謁武成殿監學官進秩一等諸生推恩賜
帛有差　同知樞密院事袁說友參知政事權翰林學
士知制誥傅伯壽簽書樞密院事伯壽辭不拜　二月
乙巳御文德殿冊皇后吏部尚書費士寅簽書樞密院
事　乙丑流内侍王德謙於新州　三月丙子無為軍
民李運言兩淮鐵錢交子利害詔户部相度利害以聞
　丁丑以陰雨詔大理三衙臨安府決繫囚　有司言
宜置局講求會子鐵錢利病詔户部併行相度　乙酉
幸聚景園　夏四月己亥朔日有食之　壬寅福州言
瑞麥生　丙午出封樁庫兩淮交子一百萬命轉運司
收民間鐵錢　乙卯知樞密院事兼參知政事陳自強
等上徽宗皇帝玉牒孝宗皇帝光宗皇帝實錄　辛酉
詔宰執臺諫子孫毋就試　乙丑禁抑糴軍人米　五
月戊寅知樞密院事兼參知政事陳自強為右丞相參
知政事許及之知樞密院事兼參知政事自強既拜相
首除蘇師旦定江軍承宣使又有周筠者本韓侂胄家
蒼頭亦是恭淑皇后姨夫補官為浙西兵馬都監權任
在師旦之亞　庚辰以不雨詔大理三衙臨安府釋杖
以下囚　癸未命有司捜訪舊聞修三朝正史以書來
上者賞之　六月壬寅遣樞密院檢詳諸房文字劉甲
賀金主生辰　己酉降大理三衙臨安府囚罪一等釋
杖以下　秋七月辛未頒慶元條法事類　出封樁庫
錢十萬緡命殿前司造戰船　壬午權罷同安漢陽蘄
春三監鑄錢　白虹貫日癸未禁江浙州縣抑納逃賦
　乙未上光宗皇帝徽號曰光宗循道憲仁明功茂德
温文順武聖哲慈孝皇帝　八月壬寅増置襄陽騎軍
　戊申置四川茶馬提舉二貟分治茶馬事　丙辰右
丞相陳自強等上皇帝㑹要　庚申王德謙死於新州
　甲子詔刑部歲終比較諸路瘐死之數而殿最之
九月庚午參知政事袁說友罷　壬申以宗子希璂為
莊文太子後更名搢　癸酉命坑冶鐵錢司毁私錢改
鑄　己卯皇弟搢為右千牛衞將軍　己丑詔南郊加
祀感生帝太子庶星宋星　是日遣金部貟外郎魯矗
賀金主正旦　冬十月庚子詔吕祖泰任便居住　癸
卯簽書樞密院事費士寅參知政事華文閣學士張孝
伯同知樞密院事　丙午命兩淮諸州以仲冬敎閱民
兵萬弩手　丁未大風　戊申龍州蕃部出降　壬子
金主遣刑部尚書完顔變戸部郎中髙有鄰來賀瑞慶
節　十一月壬申上光宗皇帝徽號冊寶於太廟　癸
酉朝獻景靈宫甲戌朝饗太廟祀天地於圜丘赦天下
　癸未大風　己丑安定郡王子覿薨　更定選人薦
舉改官法　庚寅福州觀察使楊次山為岳陽軍節度
使　復置福田居養院命諸路提舉常平司主之　十
二月丙辰命四川提舉茶馬通治茶馬使事　辛酉下
詔戒敕將帥掊克　金主遣吏部尚書通吉思中户部
郎中李達可來賀明年正旦　是冬金主盜起懼朝廷
乘隙㳂邊聚糧増戍且禁襄陽府𣙜場邊釁之開葢自
此始
甲子嘉泰四年春正月乙丑朔　乙亥大風　浚天長
縣濠　庚辰内侍甘昺有罪信州居住　癸未日中有
黑子　辛卯雷　壬辰雨雹　廣西經畧司言西浮洞
逃軍為亂破文昌縣遣兵討平之　是月辛棄疾入見
陳用兵之利乞付之元老大臣太師韓侂胄大喜遂決
意開邊　二月丁酉置莊文太子府小學敎授　辛亥
命内外諸軍射鐵帖轉資　壬子蠲臨安府逋負酒錢
六萬緡　己未立試刑法避親法　庚申夜有赤氣亘
天　三月丁卯臨安府火火迫太廟權奉神主於景靈
宫己巳避正殿庚午命臨安府賑焚室　辛未詔葺太
廟　壬申禁質賣軍器　甲戌下詔罪己右丞相陳自
強等以火灾請罷不許初自強以選人入都欲求諸州
學官闕見執政皆不遂其所居逆旅主人善沸茶自強
一日見其出問所之曰某為儀同擊茶月給士十日三
往府中每往擊茶一甌而已餘無事也自強太息曰我
嘗權儀同先生主人曰官人求闕不遂盍見儀同乎自
強曰吾貧旅費垂盡聞見儀同所費不少安能辦之主
人曰俟語次試為拈出旬餘無耗一日自強方悶坐有
直省官持帖召來日午後至府相見自強莫知所謂比
至則侍從官以次畢集謁入傳令先召陳知丞韓侂胄
命設褥於堂上鄉之再拜次召從官同坐從官踧踖莫
敢居上者侂胄徐曰陳先生老儒沈没可念坐客唯唯
明日連章薦其才遂除太學錄未踰年遷博士數月轉
國子博士又數月為祕書郎入館半歲除右正言右諫
議大夫御史中丞入臺半月餘遂秉政由選人至樞府
首尾四年侂胄用事賄賂盛行四方饋遺公至宰執臺
諫之門人亦不以為訝其所用如自強之徒尤貪鄙無
狀書題無并字輒不開有選人家閩中其父與自強有
舊入都求為掌故自強對衆厲聲曰外方豈不知近㫖
見闕方除此何可得衆為之踧踖後旬日竟除掌故或
疑其由徑而得者問之徐曰丞相耳或曰丞相前日之
語甚峻何以回造化邪其人即坐側取一幅書示之乃
自強答書也畧曰珍貺鼎至晃耀老目或問珍貺之名
曰書生安得珍玩比所請不遂適從王家肆中見粟金
臺盞十具重百星以四千緡得而獻之耳聞者歎息而
去是春火及自強之府主帑吏請筦鑰於自強自強聞
變口呿而不能言鑰在其衣帶間吏不敢解由是囊橐
多失遺者自強修居都亭驛平旦百僚往省之自強大
言曰郭殿前號令可謂不肅衆謂救火無策未敢對自
強徐言曰昨從渠假五十兵搬擔仗遂去失一金注碗
衆愕而退事定侂胄謂群公曰丞相生事一委於火可
憐須少助之於是侂胄首遺萬緡已而饋者踵至諸道
及列城皆有助不數月得六十萬緡遂倍所失之數火
之始作也或為之賦曰公議不明臺遂焚於御史斯文
未喪省僅保於祕書其末句云自生民以來未嘗見此
一火　乙亥詔百官條陳時政闕失　辛巳立添差及
祠廟限貟　庚寅復御正殿　夏四月甲午朔立韓世
忠廟於鎮江府　命内外諸軍詳度純隊法　甲辰知
樞密院事兼參知政事許及之罷　賑卹江西水旱州
縣　乙巳參知政事費士寅兼知樞密院事同知樞密
院事張孝伯參知政事吏部尚書錢象祖賜出身同知
樞密院事　丙辰詔曰朕惟選舉之法所以公天下而
權要之臣徇私撓禁請囑旁午奔競日滋寒畯見遺乃
者訓敕屢申曽不知畏令當必行以儆中外其有輒遺
私書及受私書不以聞者重寘於理毋貸　殿前司軍
士與廵檢司卒鬨擊破民居詔捕治之主帥以下論罰
有差　五月乙亥詔諸軍主帥各舉部内將材三人不
如所舉者坐之　癸未追封岳飛為鄂王　六月癸巳
遣起居舍人張嗣古賀金主生辰　丙申置諸軍帳前
雄校以官軍子孫補之　壬寅詔侍從臺諫兩省官集
議裁抑濫賞　壬子詔諸路監司覈實諸州樁積錢米
上其數於尚書省㳂江四川軍帥簡練軍實上其數於
樞密院　丁巳増廬州強勇軍為千人　秋七月甲子
以不雨詔大理三衙臨安府兩浙及諸路決繫囚戊辰
禱於天地宗廟社稷己巳命諸路提刑從宜㫁疑獄蠲
内外諸軍所負營運息錢辛未蠲兩浙闕兩州縣補租
　戊子命諸路提刑提舉措置保伍法　八月己亥自
丞相陳自強等上皇帝玉牒　甲辰賜范祖禹諡曰正
獻　癸丑詔自今以恩賞進秩歲毋過二官　蠲紹興
府􁧼宫所在民身丁錢絹綿鹽　丙辰除靜江府昭州
折布錢　戊午參知政事張孝伯罷　九月乙丑得四
圭有邸玉一詔藏於太常　丁卯有司請更定捕盜改
官法詔侍從集議　壬午遣大理少卿張孝曽賀金國
正旦　丙戌戒飭兩淮州縣遵守寛卹舊法　冬十月
庚子資政殿大學士淮東安撫使張岩參知政事　壬
寅金主遣兵部尚書完顔吕户部郎中上官瑜來賀瑞
慶節　十一月己未朔詔兩淮荆襄諸州遇凶荒奏請
不及者聽先發廩即日以聞　庚申令諸州置招軍簿
　庚午伯祤為安定郡王　壬申白氣亘天　庚辰修
六合縣城　十二月癸巳詔曰朕仰惟祖宗委任三司
專總邦計故能周知源委出入有常今之財賦名歸户
部而事權散紊不復相通有司出納莫可稽考吏或苛
取重困吾民朕嘗有意變通比覽臣僚奏疏因思區畫
其遵孝宗皇帝典故宰相兼國用使參知政事同知國
用事仍於侍從卿監中擇才識通練奉公愛民者二人
為之屬俾顓其職參攷内外財賦所入經費所出會計
而總覈之庶幾名實不欺用度有紀焉遂以陳自強兼
國用使費士寅張岩同知國用事　己亥詔改明年元
　壬子禁州縣挾私籍没民産　甲辰再蠲臨安府民
身丁錢三年　乙卯金主遣殿前右副都㸃檢烏凌阿
毅太常少卿賈益來賀明年正旦
乙丑開禧元年春正月己未朔　癸酉初置澉浦水軍
　丙子出封樁庫金一萬兩以待賞功　丁丑以許浦
水軍隸殿前司　己卯重定選人捕盜賞為二等　壬
午雨霾　甲申雷　賜蘇洵諡曰文　二月癸巳徐安
國奪三官命史官改正大奚山賊名　癸卯詔國用司
立考覈財賦之法下於諸路轉運司　丙午蠲臨安府
逋負酒稅錢十八萬緡有奇　乙卯雪　三月庚申太
白晝見　辛未申嚴生子棄殺之禁仍令諸路主管常
平官月給錢米收養之　庚辰楊次山為太尉　辛巳
以淮西安撫司所招軍為強勇軍　癸未參知政事兼
知樞密院事費士寅罷　夏四月戊子朔同知樞密院
事錢象祖參知政事兼同知樞密院事吏部尚書劉德
秀簽書樞密院事　辛卯江陵副都統李奕為鎮江都
統武節大夫皇甫斌為江陵副都統兼知襄陽府　戊
戌修憲聖慈烈皇后聖德事迹　辛丑日中有黑子
甲寅太學生華岳以朝廷將用兵上書諫送建寧府編
管　乙卯大風　五月己巳御集英殿賜禮部奏名進
士毛自知等四百三十有三人及第出身　復淳熙薦
舉改官法　乙亥詔曰朕惟親親人道之始而尊祖睦
族禮所以嚴宗廟重社稷也二帝三王之隆靡不由之
威武軍節度使衞國公曮藝祖皇帝十世孫也自幼鞠
於宫中端重聰哲凜如成人日者從游資善博親義理
之訓益茂温文之德望實之美中外聳聞朕承先帝洪
業夙夜祇畏懼弗克任歴日彌重而國本未立謂天下
何若稽嘉祐之宏模爰暨紹熙之令典有司考禮正名
朕將遵而行之其以曮為皇子進封榮王　甲申鎮江
都統戚珙遣忠義人朱裕結漣水縣弓手李全焚漣水
縣　金主以邊民侵掠及㳂邊増戍來責渝盟　六月
戊子罷廣東八十一墟稅場　辛卯詔内外諸軍密為
行軍之計　戊戌命諸路安撫司敎閱禁軍　己亥遣
禮部侍郎李璧賀金主生辰　庚子資政殿學士程松
為四川制置使　辛丑淮東安撫使鄭挺坐擅納北人
牛真及劫漣水軍事敗奪二官罷　壬寅天鳴有聲
復同安漢陽蘄春三監　乙巳右丞相陳自強等上新
修淳熙以後吏部七司法　壬子陳自強及侍御史鄧
友龍請用本朝故事以韓侂胄平章軍國事　降大理
三衙臨安府囚罪一等釋杖以下　秋七月己未右丞
相陳自強等復以韓侂胄平章為請庚申太師韓侂胄
平章軍國事　命興元都統司増招戰兵　甲子詔韓
侂胄立班丞相上三日一朝赴都堂治事　丙寅樞密
都承㫖蘇師旦為安逺軍節度使在京宫觀領閤門事
　丁卯詔侍從兩省臺諫在外待制學士已上及内外
諸軍主帥各舉將帥邊守一二人　戊辰贈故丞相趙
汝愚少保　己卯平章軍國事韓侂胄等上髙宗皇帝
御集　壬午詔諸路提刑提舉司措置保甲　癸未韓
侂胄兼國用事　以不雨詔諸路三衙臨安府兩浙諸
州縣及諸路決繫囚　八月丙戌朔蠲兩浙闕兩州縣
職當錢　丁亥命湖北安撫使増招神禁軍　癸巳雨
　乙巳殿前副都指揮使郭倪為鎮江都統兼知揚州
　贈宇文虚中為少保追封劉光世為鄜王　閏八月
戊午編集隆興以來㫁例　癸酉罷遣應賢良方正能
直言極諫科何致　戊寅平章軍國事韓侂胄等上欽
宗皇帝玉牒憲聖慈烈皇后聖德事迹　九月丁亥簽
書樞密院事劉德秀罷庚子詔官吏犯賍追還所受如
舊法　丁未遣祕書監鄧友龍賀金主生旦　庚戌大
風　冬十月甲子汀州守臣陳鑄以歲旱圗瑞禾來獻
詔奪一官　丙寅陞嘉定府為嘉慶府　庚子金主遣
吏部尚書紇石烈子仁禮部郎中孟鑄來賀瑞慶節
復置和州馬監　十一月乙酉置殿前司神武軍五千
人屯揚州　乙未申嚴告訐之禁　十二月癸丑朔修
孝宗皇帝光宗皇帝御集　庚午詔兩淮京西監司帥
守講行寛卹之政　増利馬軍司弩手　癸酉詔曰朕
惟方今大計在寛民力二浙承平歲久生齒日繁賦租
之餘重以身丁之斂吏弗加省民輸益艱中夜以思靡
遑安處爰敷曠澤庸示至懷兩浙路身丁錢絹自開禧
二年以後其永除之　戊寅金主遣吏部尚書趙之傑
兵部郎中完顔良弼來賀明年正旦時平章軍國事韓
侂胄欲啓邊釁之傑入見容止倨慢持國書逡巡却立
若將要上為起者閤門覺其意奪書以進之傑益不平
俄贊者唱云躬身立躬者金主父顯宗嫌名也(顯宗名/允恭)
之傑端立不動侂胄據前奏請駕還内繼有㫖更以正
旦朝見著作郎朱質上書乞斬北使侂胄雖不從猶罷
其天竺之游
　(李心傳曰按孝宗實錄淳熙六年十一月乙亥樞密/院言盱眙軍申泗州牒金國完顔亶已祔廟所有廟)
　(諱及同音字並合與回避詔下有司照會以此例/之則躬字亦合與避而不避者侂胄欲以挑兵也)
　是歲真里富國獻瑞象　江浙福建二廣諸州旱兩
淮京西湖北諸州水賑之　中郎將厲仲方為和州守
仲方本書生嘗造戰車九牛弩未及用而罷去周虎繼
之或謂虎用其戰車敗虜於清水鎮云
丙寅開禧二年春正月癸未朔蠲兩浙路身丁紬絹
癸巳再給軍士雪寒錢發米賑濟貧民　以金人使人
悖慢館伴使副以下奪官有差　乙未増太學内舍生
為百二十人　辛丑名國用司曰國用參計所　乙巳
吏部侍郎薛叔似為湖北京西路宣諭使　己酉雷雨
雹　辛亥詔坑户毁錢為銅不以赦原仍籍其家著為
令　是月雅州蠻髙呤師寇邊遣官軍討之　二月癸
丑壽慈宫前殿火逮曉始熄於是太皇太后復歸大内
甲寅詔壽慈宫遺火由朕涼德以至回祿為灾上驚慈
闈可自初四日撤樂避正殿又詔已迎請太皇太后還
内中朕連日奏請乞不須還宫庶便晨昏之奉已蒙俞
允自是車駕月四朝焉　丁巳以久雨詔大理三衙臨
安府及諸決繫囚　己卯復御正殿　三月癸巳程松
為四川宣撫使興州都統制吳曦為宣撫副使　甲午
給事中鄧友龍為兩淮宣諭使　頒開禧重修七司法
　丁酉詔諸路監司歲十一月行部理囚徒如五月之
制　己亥車駕從太皇太后幸聚景園　乙巳參知政
事兼同知樞密院事錢象祖罷參知政事張岩兼知樞
密院事　丙午以錢象祖懷姦避事奪二官信州居住
　己酉知處州徐邦憲入見請立太子因以肆赦弭兵
侍御史徐柟劾罷之　己未雅州蠻作亂四川宣撫司
遣兵討捕之　夏四月庚申雅州蠻焚碉門寨官軍失
利四川宣撫司調御前大軍往討之　甲子薛叔似為
兵部尚書湖北京西宣撫使鄧友龍為御史中丞兩淮
宣撫使　下納粟補官之令　戊辰四川宣撫副使吳
曦兼陜西河東路招撫使　己巳調三衙兵増戍淮東
　庚午追奪秦檜王爵命禮官改諡　乙亥鎮江都統
郭倪兼山東京東路招撫使鄂州都統趙淳兼京西北
路招撫使江陵副都統皇甫斌兼京西北路招撫副使
　(講義曰小人擅朝欲為專寵固位之計往往至於用/兵王吕變法生事於熙河王珪懐奸喪師於靈武繼)
　(是則章蔡造釁於湟鄯王黼稔禍於燕雲誤國殄民/前後一律今侂胄在朝窮奸極惡海内切齒而復不)
　(度事勢妄啓兵端使三邊瘡痍生/靈魚肉雖擢髮不足數其罪矣)
　吳曦遣其客姚淮源獻闗外四州之地於金人求封
為蜀王　鎮江都統制陳孝慶復泗州江州統制許進
復新息縣戊寅光州忠義人孫成復褒信縣五月辛巳
朔陳孝慶復虹縣　吳興郡王抦薨抦孝宗之孫魏惠
獻王愷之次子也光宗即位進永興軍承宣使封許國
公紹熙五年七月封徐國公慶元元年三月封王領昭
慶軍節度使憲聖慈烈皇后復土遷開府儀同三司抦
早慧孝宗愛之慶元初制曰孝宗憐早慧以鍾愛太上
念特立以垂慈以見貴寵云　癸未禁邊郡官吏擅離
職守　甲申調泉州兵赴山東路會合　丙戌江州都
統王大節引兵攻蔡州不克官軍大潰　丁亥詔曰天
道好還葢中國有必伸之理人心助順雖匹夫無不報
之仇朕丕承萬世之基追述三朝之志惟兹北敵猶託
要盟朘生靈之貲奉溪壑之欲此非出於得已彼乃謂
之當然衣冠遺黎虐視均於草莽骨肉同姓吞噬極於
豺狼兼别境之侵陵重連年之水旱流移罔恤盜賊恣
行邊陲第謹於周防文牒屢形於恐脅自處大國如臨
小邦迹其不恭姑務容忍曽故態之弗改謂皇朝之可
欺軍入塞而公肆創殘使來庭而敢為桀驁洎行李之
繼遣復慢詞之見加含垢納汙在人情而已極聲罪致
討屬胡運之將傾兵出有名師直為壯况志士仁人挺
身而竭節而謀臣猛將投袂以立功西北二百州之豪
傑懷舊而願歸東南七十載之生靈久蔚而思奮聞鼓
旗之電舉想怒氣之焱馳噫齊君復仇上通九世唐宗
刷恥卒報百王矧乎國家之寃接乎耳目之近夙宵是
悼涕泗無從將勉輯於大勲必允資於衆力言乎逺言
乎邇孰無忠義之心為人子為人臣常念祖宗之憤益
勵執干之勇式對在天之靈庶幾中興舊業之再光庸
示永世宏綱之猶在布告天下明體至懷　己丑追封
吳興郡王抦為沂王　癸巳以北伐告於天地宗廟社
稷　江陵副都統兼京西北路招撫副使皇甫斌引兵
攻唐州官軍大敗興元都統秦世輔出師至城固縣軍
大亂　甲午以宗室希瞿子賜名均為沂王抦後補千
牛衞將軍　池州副都統郭倬主管馬軍行司公事李
汝翼㑹兵攻宿州官軍敗績　壬寅太白晝見　簡荆
襄兩淮田卒以備戰兵　癸卯郭倬等還至蘄縣金人
追而圍之倬執馬軍司統制田俊邁以與金人乃得免
　六月壬午江州都統王大節除名袁州安置　癸丑
建康府都統李爽攻壽州官軍敗績
　(講義曰吾與北人本不與共戴天稽之天地之常經/參之古今之通誼仰對祖宗九廟之神靈俯揆臣民)
　(萬姓之公心靖康之恥不可不雪也昭昭矣南渡中/興髙宗孝宗未嘗一日忘此仇也徒以天運未回其)
　(勢猶熾故含垢茹恥以奠安南北之赤子曷嘗以為/可恃哉今開禧間金人駸駸有微弱之漸骨肉内叛)
　(敵騎外攻固幸有機之可乘然而恢復大計當以人/材為先真宗之禦契丹也必有李繼隆石保吉然後)
　(成澶淵克敵之勲仁宗之制夏羌也必有韓琦范仲/淹然後收曩霄納欵之績侂胄何人乃敢生事開邊)
　(乎宜其自取/誅夷之禍也)
　甲辰鄧友龍罷尋奪三官送興化軍居住命丘崈宣
撫兩淮遷刑部尚書代之　乙卯雅州蠻髙呤師出降
官軍殺之　丁巳復褒信縣　是日貶郭倬等官倬與
李汝翼以宿州之敗皇甫斌以唐州之敗並奪三官
甲子李爽罷以壽州之敗也　丁卯曲赦泗州降雜犯
死罪囚餘皆除之蠲其租稅三年　是日建康府副都
統田琳復壽春府　戊辰雅州蠻復寇邊官軍既殺髙
呤師是日官軍出禁門欲深入夷界㑹有為石棚所壓
者乃遣土丁先往攻之權提刑督捕司僉㕔任處厚時
在碉門以狀白提刑劉崇之言本遂進焚其巢以天稍
晚姑俟一二日然穴中已無首領焚之無疑崇之未至
雅州聞除總領財賦之命遂歸王鉞亦還始陽土丁深
入至白茶平聞官軍已還匆遽而出既而夷人掩官軍
不備詐攜牲醪云來奠死者及暮縱火焚臨江院兵屯
者皆死出奔者多為所殺文龍州膽勇將荀顯忠聞變
率所部拒之夷人稍却既而援軍無至者其軍殱焉興
元府後軍準備將張全忠引數千兵繼出賊大至全忠
戰死官軍共失千餘人後軍正將陳堯輔赴節制司白
事還至尼陽聞其一軍盡没即自刃而死王好謙王鉞
皆走退屯多功(去始陽/二十里)夷人進據大城山距始陽不數
里盧山邊民亦皆驚遁鉞遂入雅州又歸興州以綿州
統領官甘選權節制夷人晝夜焚掠自碉門而東凡四
十里靡有子遺好謙命西兵將屈彦招集土丁屯始陽
令碉門土居進士李午山鳴鳳往沙平招諭又遣人約
嵓蕃夾攻之會宣撫司遣成都路兵馬都監王全將飛
山義勇軍三百人同節制癸酉離成都全好謙共議再
與之和夷酋髙奴嵬等聽許　戊寅蘇師旦既為韓侂
胄奏劾與在外宫觀尋又奪三官衡州居住仍籍其家
除名韶州安置　是月兩淮宣撫丘崈至揚州分守㳂
淮要害　金人封吳曦為蜀王賜以金印　秋七月梁
洋義士統制母思襲取和尚原　詔侍從臺諫兩省卿
監郎官監司郡守前宰執侍從各舉人才二十人　壬
午雅州蠻出降　癸卯張岩知樞密院事李璧參知政
事　丁卯誅郭倬於鎮江府　壬申置御前強勇軍淮
東安撫司所招者　九月壬午敵復陷和尚原　權都
統制范仲壬出師寶雞小捷未幾楊輔遺書韓侂胄言
蜀兵驕糧乏財計已匱暫休息以規後圖未為失計
戊子雷　辛卯合祭天地於明堂赦天下　乙巳賞復
泗州功　冬十月戊申朔詔内外軍帥各舉智勇可為
將帥者二人　辛酉罷瑞慶節宴　丙子金人自清河
口渡淮守將郭超失利遂圍楚州　十一月庚辰命主
管殿前司公事郭杲領兵駐真州援兩淮　辛巳敵犯
棗陽軍有北來韓元靚者至真州微露和意自言安陽
人魏公五世孫也丘崈遣人護送北還令問端的丙申
元靚人還得幅紙乃行省文字崈以聞於朝　甲申命
丘崈督視江淮軍馬除簽書樞密院事　敵犯神馬坡
江陵副都統魏友諒突圍趨襄陽忠勇軍統制吕渭孫
欲圖友諒友諒格殺之　乙酉趙淳焚樊城　戊子金
人犯廬州田琳拒退之　癸巳以金人犯淮吿於天地宗
廟社稷　乙未避殿減膳　湖廣總領陳謙為湖北京
西宣撫副使　丙申太師平章軍國事韓侂胄獻家財
二十萬以助軍費　金人圍廬州丁酉金人犯舊岷州
守將王喜遁去戊戌金人圍和州守將周虎拒之金人
陷信陽軍辛丑金人圍襄陽壬寅金人陷隨州　癸卯
太皇太后賜錢一百萬緡犒軍士　詔諸路招填禁軍
以待調遣　甲辰金人犯真州乙巳金人犯西和州
辛亥釋大理三衙臨安府杖以下囚　是月濠州安豐
軍及並邊所屯皆為金人所陷　十二月戊申金人圍
德安府守將李師尹拒之庚戌金人陷成州守臣辛槱
之遁去吳曦焚河池縣退屯青野原癸丑金人去和州
甲寅金人攻六合縣郭倪遣前軍統制郭僎救之遇於
湑浦橋官軍大敗倪棄揚州走丁巳金人陷大散闗癸
亥江陵副都統魏友諒軍潰於花泉友諒走江陵丁卯
金人犯七方闗興州中軍正將李好義拒卻之戊辰吳
曦還興州金人自淮南退師留一軍據濠州己巳郭倪
罷奪三官責授果州團練副使南康軍安置庚午薛叔
似陳謙罷京湖北路安撫使吳獵為湖北京西宣撫使
　復兩浙圍田募兩淮流民耕種　壬申夜興州天赤
如血照地如晝自是月初有日摩於初晴之時至是復
有此異　癸酉吳曦始自稱為蜀王　甲戌鎮江副都
統畢再遇為鎮江都統權山東京東招撫司公事　乙
亥四川宣撫使程松遁
丁卯開禧三年春正月丁丑朔簽書樞密院事督視江
淮軍馬丘崈罷己卯知樞密院事張岩督視江淮軍馬
　庚辰右丞相陳自強兼樞密使　癸未金人陷階州
　丁亥皇子圻生　庚寅詔建康府兩淮民錢遣歸業
　辛卯吳曦以偽命招通判興元府權大安軍士楊震
仲不屈死之　癸巳命兩淮帥守監司招集流民　甲
午吳曦僭位於興州　甲辰池州都統陳孝慶奪三官
罷　二月戊申雪　壬子以金人退師御殿復膳　甲
寅福建路總管兼延祥水軍統制商榮削奪官爵栁州
安置　己未吳曦反書聞朝廷大震韓侂胄與曦書許
以茅土之封書與御札同發　罷西川宣撫司程松以
成都府路安撫使楊輔為四川制置使㳂江制置使葉
適兼江淮制置使　庚申以不雨詔大理三衙臨安府
決繫囚　罷諸路添差冗貟　癸亥皇子圻薨追封順
王諡曰冲懷　甲子賑給旱傷州縣貧民命諸路提刑
司從宜㫁疑獄　丁卯罷江浙京湖福建招軍　戊子
皇子墌生　庚午敵去襄陽
　(講義曰髙宗之抗金人也必有張韓劉岳然後挫烏/珠今則總戎三邊者誰歟吳曦特膏粱之子弟郭倪)
　(郭倬李爽李汝翼皇甫斌諸人又皆嵬瑣之庸才平/居暇日不遇尅剝士卒苞苴饋賂圗為進身之梯媒)
　(甚者且外交仇敵以伺中國之動靜矣朝廷頋以推/轂制間之事悉以委之師纔出境而前者敗後者潰)
　(大者殱小者奔罪甚者誅戮輕者投竄而統蜀漢之/逆曦又以叛聞用兵以來敵之損未一二而吾國之)
　(喪失敗亾已不可勝計矣假使/鄧禹聞之寧不笑人於地下乎)
　乙亥安丙等誅吳曦先是正月辛丑李孝義與其徒
謀舉義二月壬戌楊巨源至興州見安丙謀之丙喜明
日始出視事辛未鳳州進士楊君玉引楊巨源以見李
孝義二十六日壬申巨源介孝義以謁安公議遂定君
玉退與其鄉人白子申共草密詔而安公潤色之二十
八日甲戌巨源書密詔以納安公二十九日乙亥未明
好義以所結官軍殺曦於偽宫軍士李貴斬曦首巨源
尋以義士至君玉宣密詔安丙權宣撫使巨源為參贊
軍事　三月丁丑誅徐景望以受偽命入利州逐總領
官劉智夫也　己卯利東帥劉師文帛書至行在復賜
帛書令從長處置　辛巳費士寅誅董鎮於廣都鎮曦
之客傳偽命於成都者也時士寅新知潼川府未上鎮
至廣都為所殺鎮有遺曦書言楊侍郎未肯通情葢指
楊輔云　丙戌賜安丙帛書諭以能殺曦報國當不次
推賞雖二府之崇亦所不吝於是曦已誅而朝廷未知
也　丁亥趙彦呐誅祿禧於䕫州禧曦之將也　己丑
瀘帥李君亮遣間使至行在就賜費士寅帛書令叶心
經理　癸巳興州中軍統制李孝義復西和州　丙申
命吳獵兼總西事　庚子誅吳曦露布至行在朝廷大
喜　安丙知興州兼四川宣撫副使除端明殿學士
楊輔宣撫制置使兼知成都府許奕四川宣諭使以起
居舍人充　竄程松落資政殿大學士奪六官筠州安
置　忠義統領張翼復鳳州　辛丑曲赦四川降雜犯
死罪囚釋杖以下詔吳曦妻子論死外男子年十五以
下送二廣州軍編管吳璘子孫移徙出蜀吳玠子孫免
連坐　壬寅程松責授順昌軍節度副使澧州安置
夏四月戊申湖北京西宣撫使吳獵兼西川宣諭使
命四川宣撫司察守節官吏及從偽者具名以聞　皇
子墌薨追封申王諡曰冲懿　癸丑降德音於兩淮湖
北京西被兵諸州降雜犯死罪囚釋流以下湖北京西
諸郡毋納今年租稅　四川忠義人復大散闗　己未
奉使金國通謝國信所參議官方信儒發行在　庚申
兵部尚書宇文紹節權江陵府權湖北京西宣撫使
壬戌詔四川宣諭使吳獵與宣撫司共議分興州都統
司軍之半屯於利州　丁卯召四川宣撫使楊輔赴行
在以吳獵為四川制置使　吳曦首函至行在戊辰獻
於廟社梟首三日　資正殿學士錢象祖參知政事
己巳改興州為沔州　詔存吳璘廟祀追奪曦父吳挺
官爵　庚午贈前通判興元府事楊震仲官官其子一
人　癸酉金人復陷大散闗　甲戌降德音於西和成
鳳州　五月丁丑賞誅吳曦功　戊寅用四川宣撫司
奏受偽命人張伸之等貸命除名編配二廣湖南諸州
　己丑以不雨禱於天地宗廟社稷　賜沂王抦諡曰
靖惠　辛卯太皇太后有疾赦天下是日太皇太后崩
　四川宣撫使司參贊軍事楊巨源與金人戰於長橋
為所敗　庚子復置沔州副都統制以李孝義為之分
沔州都統司十軍隸兩都統節制辛丑李孝義襲秦州
軍敗而還　六月甲寅賞守襄陽功　己未李孝義遇
毒死　癸亥大府寺丞林拱辰為金國通謝使右驍衞
中郎將林仲虎副之中書門下省檢正諸房公事富琯
為告哀使左屯衞將軍李謙副之樞密院編修官劉彌
正為賀生辰使閤門舍人陳良彪副之　癸酉四川宣
撫副使安丙殺其參議官楊巨源　秋七月己卯不儔
為嗣濮王　乙酉詔曰朕德弗類致天之灾比者郡邑
間被大水加以飛蝗為孽永惟咎證震悼於衷二三大
臣其助朕思正厥事以迪百工俾内無誕慢私詖之風
外無貪墨暴刻之政其有灾傷當行賑恤者具以狀聞
毋得蒙蔽矧今兵戍久勞瘡痍未息一念及此痛如朕
躬疆埸之吏尤當極力綏輯稱朕閔卹元元之意焉
八月壬戌劉師文為四川宣撫使以密劄除之　九月
丁丑詔以和議未可就令諸大帥申儆邊備　己卯侂
胄復有用兵意遂除辛棄疾樞密院都承㫖疾速赴行
在奏事會棄疾病死乃已　辛巳召督視江淮軍馬張
岩赴行在　壬午貶方信孺坐以私覿物擅作大臣饋
遺虜將奪三官臨江軍居住　甲申減極邊官吏舉生
貟　乙酉成肅皇后權􁧼於永阜陵　丙戌詔金國通
謝使還行在命措置雄淮軍　丁亥江淮制置使葉適
罷辛卯鄂州都統趙淳為殿前副都指揮使兼江淮制
置使　乙未知樞密院事張岩罷　辛丑遣差監聞鼓
院王柟持書赴金國與副元帥府　壬午祔成肅皇后
神主於太廟　冬十月乙巳降德音臨安府紹興府罪
囚一等民緣攢宫役者蠲其賦　丙午更置殿前司純
隊法　乙卯復珍州遵義軍　丙辰詔曰朕寅奉基圖
遹遵祖武憂勤弗怠敢忘繼志之誠寡昧自量尤謹交
鄰之道屬邊臣之妄奏致兵隙之遂開重困生靈久勤
征役省躬自咎攬涕何言第惟敵人陰誘曦賊計其納
叛之日乃在交鋒之前是則造端豈專在我况先捐泗
上已得之地亟諭諸將斂戍而還葢為修孝之階所冀
不逺之復適傳來欵自我元戎庸告九廟之靈併嚴三
使之選束裝於境持報即行凡所要求率多聽許彌縫
既至悃幅備殫無非曲為於斯民詎意復乖於所約議
稱謂而不度彼已索壌地而擬越封陲規取貨財數踰
千萬雖盟好之當續念膏血之難朘兹敷露於腹心用
伸儆於中外深惟暴露重痛死傷疆埸耗於流離郡縣
煩於供億致汝於此皆朕之愆當知今日之師誠非得
已而應豈無忠義共振艱虞思祖宗三百年涵濡之恩
極南北億萬衆創殘之苦上下同力遐邇一心鑒往轍
之莫追幸方來之有濟嗚呼事雖過舉葢猶係於綱常
理貴反求况已形於悔艾凡我和戰眎彼去來各有衞
上之忠茂建保邦之績繄爾有衆體兹至懷　甲子詔
紹興府均敷和買　十一月甲戌詔太師韓侂胄輕啓
兵端可罷平章軍國事與在外宫觀陳自強阿附充位
可罷右丞相日下出國門乙亥禮部侍郎史彌逺等以
密㫖命權主管殿前司公事夏震誅韓侂胄於玉津園
彌逺建去凶之策既得密㫖乃以告參正錢象祖李璧
皇子榮王入奏遂有此㫖仍命殿前司中軍統制權主
管本司公事夏震選兵三百防護侂胄别選兵二百守
其府門錢象祖欲奏審史彌逺夜往其府趣之李璧亦
言恐事留或泄乃已次早侂胄入朝至太廟前震呵止
之其從者皆散護聖步軍淮北將夏挺以帳下親隨三
十四人擁侂胄車以出中軍正將鄭發王斌引所部三
百執弓鎗刀斧護送至玉津園側殛殺之侂胄用事十
四年威行宫省權震天下初以預聞内禪為己功竊取
大權中則大行竄逐以張其勢始則朝廷施設悉令禀
命後則託以臺諫大臣之薦盡取軍國之權決之於已
裒引姦邪分布要路陵悖聖傳以正學為偽學横誣元
老以大忠為大逆紹興末年以來臺諫每月必一請對
察官每月必一言事從官兩月必一求見否則謂之失
職自侂胄扼塞言路從官既不言事臺諫亦多牽掣凡
所論列若位望稍髙之人葢皆有所受此外則每月將
終必按小吏一二人謂之月課始者猶及釐務官與郡
守之屬已而浸及屬官曹掾最後則簿尉監當皆在月
課之列矣又有泛論君德時事之類皆取其陳熟緩懦
絶無攖拂者言之以至百官轉對監司帥守奏事亦然
或問之則愧謝曰聊以藉手臺諫官則曰聊以塞責有
監察御史當應諫乃言都城貨塞栗者皆以黄紙包之
非便乞禁止聞者哂之私意既行凶燄日熾交通賂遺
奔走四方童奴濫授以節鉞嬖倖踞肆於掖庭創鑿亭
園震驚太廟之山燕樂語笑徹聞神御之所窮奢極侈
僭擬宫闈丁巳歲侂胄生辰宰執侍從至四方牧守皆
上禮為壽直寶文閣四川茶馬獻紅錦壁衣承塵地衣
之屬修廣髙下皆與中堂等葢密量其度而預為之也
吏部尚書獻紅牙果卓十位衆已駭之權工部尚書獻
真珠搭襠十副光耀奪目葢大長公主奩中故物司農
卿兼知臨安府最後至出小合曰寒書生無以為獻有
少果核姑侑一觴啓之乃粟金蒲萄小架上有大北珠
百枚衆皆慚沮丁卯歲侂胄生辰大臣以下皆排列所
獻於大慶觀之廡下都人競往觀之其首列有紅榜大
書云門生特進右丞相兼樞密使秦國公陳自強恭遇
恩主太師平章郡王降誕之辰仰祝鈞算其侈靡有如
此者凡除擢要臣選用兵帥皆取決於厮役蘇師旦之
口已所欲為不復奏禀徑作御筆批出軍事既興又置
機速房於私第應御前金字牌悉留其家凡所遣發未
嘗闗白方其出入禁庭了無顧忌雖孝宗皇帝疇昔燕
坐思政之所亦偃然冒居老宫人見之為之感涕歲時
錫燕内庭親王戚里預焉可也師旦刑餘賤吏乃邀至
其間更相酬酢䙝瀆名分一至於此勢燄薫灼視公卿
如奴僕宰相以下匍匐趍走一則恩主二則恩王甚者
尊之以聖呼以我王除太師麻詞有聖之清聖之和等
語除平章麻詞有超羣倫洞聖域等語髙文虎之子似
孫為祕書郎因其誕日獻詩九章每章用一錫字侂胄
當之不辭辛棄疾因壽詞贊其用兵則用司馬昭假黄
鉞異姓真王故事由是人疑其有異圖自知積失人心
中外嗟怨乃為始禍之計蓄無君之心謀動干戈圖危
宗社㳂邊赤子骨肉流離肝腦塗地死於非命不知其
幾千萬人與逆曦結為死黨假之節鉞授以全蜀兵權
曦之叛逆誰實使之方曦之叛蜀人盛傳封侂胄為吳
王又謂侂胄欲與曦分吳蜀之地而王之有司簿籙其
家多有乘輿服御如居用木圍寢用龍衾坐用升龍牙
牀飾以真紅絛結如此等類意欲何為察其用心稽其
稔惡雖寸斬之亦不足以謝天下殛死之日京都士女
歌舞於市方其盛時鋤害善類不遺餘力及其敗也黨
錮諸賢無不錄用褒賚九原衮榮千古雖暫為所抑要
之以久公論未嘗不伸也是日新除右諫議大夫林行
可方請對自強至漏舍語同列曰大坡今日上殿俄而
侂胄前驅至象祖彷徨不知所出尋報侂胄已押出權
吏部尚書兼權給事中陸峻工部侍郎兼知臨安府趙
善堅聞之失色相與耳語同列叱之象祖探懷中堂帖
授自強曰有㫖丞相罷政自強即上馬顧曰望二參政
保全象祖璧赴延和殿奏事丙子侂胄自強並罷為醴
泉觀使丁丑責侂胄為和州團練副使郴州安置自強
追三官永州居住蘇師旦特決脊杖二十配吉陽軍
參知政事錢象祖兼知樞密院事李璧兼同知樞密院
事　詔曰朕德不明信任非人韓侂胄懷奸擅朝威福
自己劫制上下首開兵端以致兩國生靈肝腦塗地興
言及此痛切於衷矧復怙惡罔悛負固彌甚疎忌忠讜
廢公徇私氣燄所加道路以目今邊戍未解怨毒孔滋
凡百縉紳洎於將士當念目前過舉皆侂胄欺罔專恣
非朕本心今既罷逐一正權綱各思勉旃為國宣力飭
兵謹備以圖休息稱朕意焉　丁丑夏震為福州觀察
使主管殿前司公事將士行賞有差　戊寅詔韓侂胄
改送英德府安置陳自強責授武泰軍節度副使依舊
永州居住是日又詔韓侂胄除名勒停送吉陽軍籍没
家財自強送韶州並安置有司簿錄侂胄家得蘇師旦
所與書云步軍司人少殿前司人多今欲殿前司人令
與步軍司相等却撥殿前司所多之人别立一軍使信
臣掌之信臣師旦自謂也己卯詔師旦處斬命廣東憲
臣涖其刑妻子編置周筠决脊刺配嶺外　詔曰奸臣
擅朝畏人議已專事壅蔽下情不通政理多闕今既竄
殛當首開言路以來忠讜中外臣僚其各條具所見以
聞　辛巳鄧友龍再奪五官南雄州安置　乙酉置御
前忠銳軍　丙戌御史中丞衞涇簽書樞密院事兼參
知政事鄧友龍除名安置　丁亥詔曰古先哲后豫建
元良祖宗以來厥有彞典朕獲承至尊休德十有四載
而主鬯尚虚非所以重天器正大本也皇子曮天姿英
粹學問日充望足繫於人心言有裨於治道蔽自朕志
處以儲闈用衍萬世無疆之緒立為皇太子改名
戊子郭倬除名梅州安置郭僎除名連州安置仍籍其
家參知政事李璧罷奪二官撫州居住　己亥以立皇
太子赦天下　十二月癸卯江南東路安撫使丘崈為
江淮制置大使罷山東京東招撫司起居郎許奕為金
國通問使前知真州林伯成副之伯成不行以帶御器
械吳衡副之　乙巳太白晝見　丁未罷京西北路招
撫使　己酉罷葉適寶文閣待制庚戌(許及之奪二官/泉州居住薛叔)
(似奪二官/福州居住)皇甫斌再奪五官英德府安置　癸丑金人
復陷隨州　辛酉參知政事錢象祖為右丞相兼樞密
使衞涇及給事中雷孝友並參知政事吏部尚書林大
中簽書樞密院事　甲子楊次山開府儀同三司　乙
丑禮部尚書史彌逺同知樞密院事　丙寅贈吕祖儉
朝奉郎直祕閣官其子一人　丁卯詔改明年元詔曰
頻年相繼寰宇多虞邊釁遽開顧生靈之何罪蟲蝗為
孽與旱潦之相仍皆權臣誤國之致斯在菲質應天之
敢後今則典刑以正綱紀益張乃因正月之和適際三
陽之泰誕揚大號亶吿多方其以明年為嘉定元年
是歲浙西旱蝗㳂江諸州水
　
　
　
　
　
　宋史全文卷二十九下
欽定四庫全書
　宋史全文卷三十
　　宋寧宗三
戊辰嘉定元年春正月戊寅右諫議大夫葉時殿中侍
御史黄疇若監察御史章燮余崇龜等上言侂胄專政
無君僭上不道乞梟其首領置之淮甸積屍叢塚之間
以謝天下不許辛巳章再上又不許　詔曰朕以𦕈躬
獲遵洪業所期恭己治可致於無為乃昧知人失浸成
於偏信自奸臣之怙勢畏公議之靡容屏蔽聰明排斥
忠直利害莫從而上達威福自得以下移逮兹更化之
初亟出求言之令倐再踰於月律猶罕見於奏封豈習
俗相仍激昂者寡抑精誠弗至顧忌者多厥今百度未
釐二邊未靖人才乏而未究捜羅之術民力困而未明
惠養之方救此弊端寧無良䇿乃若箴規主失指摘奸
邪人所難言朕皆樂聽倘有裨於事實詎敢吝於褒章
其或過差務從寛假凡我縉紳之彦暨於芻蕘之微久
鬱之懷諒欣聞於申命竭誠以告庶共底於丕平　壬
午監登聞鼓院王柟自河南通書回持金人牒求韓侂
胄函首詔侍從兩省臺諫集議丙戌右諫議大夫葉時
等復請梟韓侂胄函首於兩淮詔三省樞密院詳議以
聞　壬辰同知樞密院事史彌逺知樞密院事起居郎
許奕為金國通謝使閤門舍人吳衡副之　二月丁未
陞天水縣為軍　戊申追復故相趙汝愚觀文殿大學
士盡敘元官諡曰忠定　詔史官應紹熙以來韓侂胄
事迹及姦言誣史並行改正於是彭龜年孫逢吉吕祖
儉以次賜諡錄後黨錮諸賢以次召用　壬子詔臨安
府賑濟流民　甲寅雪　戊午前四川宣撫使程松授
果州團練副使賔州安置甲子罷前吏部尚書劉德秀
遺表贈官　是月郴州黑風峒寇羅世傳為亂招降之
　三月癸酉以毛自知首論用兵奪進士第一大恩例
　戊子詔曰朕臨御以來仰遵累朝恭儉之規菲食卑
宫躬行以移風俗而志勤道逺觀感未孚况姦倖弄權
故相同惡上下交利賄賂公行監司郡守並相倣傚貪
婪無厭狼藉已甚朕方厲精更始申加訓飭以儆有位
繼自今各務精白一心以承至意其有緣公濟私尚為
故態必罰無赦尚其戒哉　復秦檜王爵贈諡　己丑
監登聞鼓院王柟自軍前再還行在議以韓侂胄首梟
於兩淮壬辰以函首事降黄榜曉諭兩淮荆襄四川乙
未詔臨安府遣東南第三副將尹明斵侂胄棺取其首
送江淮制置大使司　是春皇子珀生　夏四月丙辰
詔後省科别羣臣奏疏可行者以聞　贈彭龜年寶謨
閣直學士落李沐寶文閣學士　戊午韶州安置陳自
強再責授復州團練使雷州安置仍籍其家　閏四月
辛未置拘㩁安邊錢物所　壬申雨雹　癸未皇子珀
薨追封肅王諡曰冲靖　詔大理三衙臨安府及諸路
闕雨州縣決繫囚釋杖以下　甲申詔曰朕更化厲精
祇若古訓為萬世長策先圖其大者皇太子温文粹美
學問夙成欲使與聞國論通練事機以増茂儲德二三
大臣各兼師傅賔僚用申羽翼之助其相與協心輔導
成朕愛子之義以綿我家無疆之慶是惟休哉自今再
遇視事可令皇太子侍立宰執赴資善堂會議　乙酉
右丞相兼樞密使錢象祖兼太子少傅參知政事衞涇
雷孝友簽書樞密院事林大中並兼太子賔客　辛卯
以旱禱於天地宗廟社稷癸巳減常膳乙未蠲兩浙闕
雨州縣貧民逋賦命大理三衙臨安府兩浙州縣決繫
囚丙申幸太一宫明慶寺禱雨　丁酉詔曰朕惟祖宗
傳序之重祇懼靡遑而去歲以來蝗蝻為灾冬既無雪
春又不雨夏且半矣祈禬不應天灾流行固亦有之在
於今兹闗係實重邊鄙甫定流徙未復漕運不至糴價
已増茍失歲事何以保邦傳不云乎屋漏在上知之在
下其播吿中外凡朕躬不逮朝政闕失田里愁歎軍民
疾苦盡言無隠朕將採而用之無小無大惟既乃心稱
朕意焉　五月辛酉御集英殿賜禮部奏名進士鄭自
成等四百二十有六人及第出身　甲子太白經天
乙丑以飛蝗為灾減常膳丁卯詔侍從臺諫條上闕政
監司守令條上民間利害　是月初光宗既祔廟當議
配享而一朝三相中周必大留正皆嘗以學黨得罪故
論者欲用葛邲及是黨禁解必大之子新知筠州綸乞
以其父配享廟庭詔兩制禮官詳議其後正之孫祕閣
校理元剛復言其祖首侍崇陵講讀後在相位始終六
年當以其祖配權禮部尚書章頴乃乞並用二公配享
後亦不果行焉　六月庚午金人歸大散闗辛未歸濠
州又歸隔芽闗　乙亥衞涇罷　甲申簽書樞密院事
林大中薨於位　乙酉以蝗生禱於天地社稷　丙戌
詔侍從兩省臺諫舉㳂邊守臣　辛卯史彌逺兼參知
政事　秋七月辛丑賜吕祖泰官先是祖泰以上書忤
韓侂胄配欽州牢城至是改正過名特補上州文學尋
改授迪功郎監潭州南岳廟　癸丑丘崈同知樞密院
事　甲寅許奕歸自北庭　八月戊辰出豐儲倉米賑
貧民　辛未丘崈薨於江隂之里第　甲戌侍從臺諫
兩省詳議㑹子折閱利害　辛巳婁機同知樞密院事
樓鑰簽書樞密院事　丙戌詔禮部侍郎許奕起居舍
人曽從龍考訂監司守令所條民間利害擇可行者以
聞其未條上者趣之　甲午出米二十萬石賑江淮流
民　九月己未先是金人遣諭成使完顔侃喬宇來辛
丑入見至是以和議成諭天下　乙丑大風雨降德音
於㳂邊諸州　是秋背嵬軍謀議以九月二十八日安
資政生祠洛成之日舉事已結連劒利諸軍矣前一夕
安公家人夢㕔事下有坐甲者數百是日安公心忽動
俄有告變者捕為首八人誅之隆慶府後軍統制官張
林知其謀命憲臣宋正仲鞫實獄成當死詔以其有誅
叛之功奪防禦使除名嶺南羈管云　冬十月丙子錢
象祖為左丞相史彌逺為右丞相雷孝友為樞密院事
兼參知政事婁機參知政事樓鑰同知樞密院事　乙
卯褒錄慶元上書楊宏中徐範張衜各循一資周端朝
林仲麟各免文解蔣傳已亡詔以束帛賜其家　庚辰
伯祝為安定郡王　癸未金主遣使來賀瑞慶節　是
月詔蔡連追毁出身文字除名勒停配贑州牢城　詔
賜朱熹諡依條與遺表恩澤太常博士章倈初議諡曰
文忠考功郎官劉彌正覆諡議曰諡古也復諡非古也
諡法曰諡生於行者也茍當於行一字足矣奚複哉其
議畧曰六經聖人載道之文也孔氏没獨子思孟軻氏
述遺言以持世斯文以是未墜漢諸儒於經始采掇以
資文墨涉隋唐間河汾講學已不造聖賢閫域最後韓
愈氏出或謂其文近道耳葢孔氏之道賴子思孟軻氏
而明子思孟軻之死此道幾熄及本朝而又明濓溪横
渠二程子發其微程氏之徒闡其光至公而聖道粲然
矣初太常議以文忠諡公按公在朝廷之日無幾正主
庇民之學欝而不施而著書立言之功大暢於後合文
與忠諡公似是而非也有功於斯文簡矣而實也本朝
歐蘇不得諡文而得之者乃楊大年王介甫介甫經學
不得為醇其事業亦有可恨大年政復文士耳文乎文
乎豈是之謂乎世評韓愈為文人非也原道曰軻之死
不得其傳斯言也程子取之公晩為韓文考異一書豈
其心亦有合與請以韓子之諡諡公從之乃諡曰文
　(講義曰此寧宗皇帝轉移士習之穖也慶元以來權/倖擅朝偽以排天下之正學黨以空天下之名流人)
　(心憤欝乆矣今權倖誅殛天開日明海内翹首以觀/維新之化而聖意拳拳首舉節恵之典於文公一時)
　(學者知所趨向矣/豈非吾道之幸哉)
　(黄幹曰先生以一心而窮造化之原盡性情之妙達/聖賢之藴以一身而體天地之運備事物之理任綱)
　(常之責明足以察其微剛足以任其重𢎞足以致其/廣毅足以極其常其存之也虚而静其發之也果而)
　(確其用之也應事接物而不窮其守之也歴變履險/而不易本末精粗不見其或遺表裏初終不見其或)
　(異繼往聖將㣲之㫖啓前賢未發之機辨諸儒之得/失闢異端之訛謬明天理正人心事業之大又孰有)
　(加於此者竊聞道之正統待人而後傳自周以來任/傳道之責得統之正者亦不過數人而能使斯道彰)
　(彰較著者一二人而止耳由孔子而後曽子子思繼/其微至孟子而始著由孟子而後周程張子繼其絶)
　(至先生而始著葢千有餘年之間孔孟之徒所以推/明是道也既已煨燼殘缺離析穿鑿而微言絶矣周)
　(程張子崛起於斯文湮欝之餘人心懷蠧之後扶持/植立厥功偉然未及百年蹐駮尤甚先生出而自周)
　(以來聖賢相𫝊之道一旦豁然大明/中天昭晰呈露諡之曰文不亦宜乎)
　丙辰金主璟卒無子金人立葛王襃之子允濟(嘉定/六年)
(遇/弑)　十一月戊午右丞相史彌逺以母喪去位　癸亥
皇太子請賜史彌逺第於行在令就第持服許之　庚
午四川初行當五大錢　十二月戊辰左丞相錢象祖
罷　陞嘉興府為嘉興軍　杖殺利州忠義人李大用
初大用與其徒結集屯駐諸軍欲以某日舉事先縱火
焚倉庫然後殺總領轉運及西統制據城為變部分已
定其徒趙吉懼事不濟遂詣總領所告變捕得大用即
牧場杖死之其徒死者八人賞吉錢千緡送蓬州養老
吉行至葭萌縣大用之黨追殺之裂其屍棄之於道取
其錢而去　李沐再奪三官信州居住　戊寅改命曽
從龍弔祭金國　己卯黎州蠻蓄卜寇邊破州之　子
寨先是蓄卜之弟悶巴至三衝為人所殺部將趙鼎總
轄官魏大受懼生事脅害之土丁以骨價錢三千三百
引償之(在紹熙/五年)有白水村者青羌往來渡頭也其民舊
與青羌交通慶元初郡徙之安靜寨青羌不以為便乞
還之白水(開禧/二年)既而蓄卜又言大受嘗以袍印許之而
不獲欲與青羌偕往卭部川假道女兒城以入宼於是
寨言於州乞以財帛送都王母令假道知州楊伯昌從
之(開禧/三年)至是秋蓄卜遂以兵至三村總轄官董忠顯連
吿急伯昌命嚴兵待之俄伯昌召去朝奉郎趙公㡯代
為守聞羌人且至遣禁兵八十偕土丁往拒之兵至茆
坪而蓄卜已渡河軍丁迎敵不勝進攻茆坪寨官軍射
退之遂掠三松蚕沙横山三増白羊諸社又進據茹山
而安靜艮溪茆坪谷堆諸寨皆為所隔公㡯凾遣西兵
正將党壽以所部七十人及土丁俱往策應壽輕敵徑
進戰於茹山官軍失利郡又調西兵禁兵之未發者命
興元府後軍統制王光世將之以行羌人自茆坪寨下
以皮船載生兵渡河寨官李茂引兵至河際射之一舟
八人俱溺光世憚羌人勢盛留屯三衝不敢進羌人焚
掠既盡乃渡河南歸光世乃偽走捷旗稱㑹合兵丁趕
逐羌賊道路已通時並河諸村生業無遺矣　癸未前
右丞相史彌逺辭賜第許之　己丑太府卿宇文紹節
為賀金國登位使閤門舍人周登副之　是月御筆趙
汝愚特贈太師進封沂國公　是歲江淮制置大使司
汰部淮軍歸農淮東揀刺八千餘人以補鎮江大軍及
武鋒軍之闕淮西揀刺二萬六千餘人以為御前武定
軍
己巳嘉定二年春正月庚子詔内外有司條陳節用之
事　辛丑金主遣裴滿正孫椿來吿哀　詔遵議軍聽
珍州節制　丁巳同知樞密院事樓鑰參知政事御史
中丞章良能同知樞密院事吏部尚書宇文紹節簽書
樞密院事　庚申金主遣蒲察知剛劉仲淵來獻遺留
物　詔侍從兩省臺諫各舉監司郡守治行尤異者二
三人　癸亥賜故相趙雄諡曰文定　二月己巳金主
遣使來告即位　庚午黎州蠻寇邊犯艮溪寨官軍與
戰敗焉先一日軍正程伯雄引兵至安靜寨翊旦羌賊
自聖婆城下引兵二千過河後軍統領王光世自前寨
遣兵援之衆寡不敵皆為羌兵掩殺壬申伯雄遣大兵
千餘人拒敵西義勇陣於山下禁軍義勇次之土丁義
勇陣於河濵布陣甫畢羌人已逼箭鑿皆無所施賊先
攻西義勇將官鞠忠引衆走陣遂亂禁軍義勇悉為所
圍將官遭适戰死賊乘勢逐官軍至寨下甲戌羌賊乃
歸制置司聞之復遣興元府右軍凖備將劉信將移屯
兵三百往援合前後所遣義勇而兵凡九百命成都府
總管馮興統之而賊去逺矣　壬午詔會子折閱日甚
侍從兩省以下各條上所見　丁亥罷法科試經義六
場舊法　戊子大風　壬辰遣内侍趣前右丞相史彌
逺還行在賜第　三月丙申雨雹　辛丑罷諸軍招軍
　己酉詔民以減會子之直籍没家財者有司立還之
　戊午禁兩淮官吏私買民田　庚申命浙西及㳂江
諸州給流民病者藥　辛酉罷漳泉福州興化軍　廢
寺田　壬戌出内庫錢十萬緡為行在貧民棺槥費
夏四月乙丑詔諸路監司督州縣捕蝗　戊辰江淮制
置司言敢放廬州忠義一萬五百餘人歸農　辛未詔
有司條上明堂冗費　甲申賜行在諸軍死者棺錢
戊子賜楊震仲諡曰節毅　五月丙申史彌逺起復右
丞相　丁酉以旱詔諸路監司決繫囚劾守令之貪殘
者　借補訓武郎羅日愿等謀為變日愿者江西人開
禧之用兵也以策干韓侂胄得官充忠義軍統制侂胄
既誅其黨閩人劉鐸為浙西提刑司檢法官坐口語送
大理其詞頗連日愿朝廷恐其枝蔓不復治第流鐸於
湖南日愿不自安且鬱鬱不得志密結惡少是歲春熒
惑入太微垣犯左執法日愿謂主宫庭及大臣有咎遂
與殿前司中軍訓練官楊明及其徒徐濟趙珉等合謀
以收黑風峒徭人為名聚衆為亂部分已定有守闕進
勇副尉景德常在臨安日愿令濟珉邀德常共泛西湖
至臙脂嶺以所謀告之且許事成以為户部尚書兼知
臨安府德常乃投匭上變事下大理戊戌獄成日愿磔
於市其徒十二人論死餘悉黥隸廣南及海外州　庚
子詔侍從兩省臺諫各舉監司郡守有政績才望者二
人以補郎官之闕　辛丑申命州縣捕蝗　癸丑詔兩
淮荆襄守令以户口多寡為殿最　乙卯釋大理三衙
臨安府兩浙州縣杖以下囚除茶鹽賞錢　己未以旱
詔羣臣上封事庚申禱於天地宗廟社稷　六月癸亥
朔命浙西諸州諭民種麥豆毋督其租　詔臺省及諸
路監司速決滯獄　戊辰奉安成肅皇后神御於景靈
宫　乙酉復禱雨於天地宗廟社稷　己丑命江西福
建二廣豐稔諸州糴運以給行在仍償其費　辛卯京
湖制置司言放散諸州新軍及忠義二萬六千人餘歸
農　秋七月癸巳命有司舉行寛䘏之政五條　乙未
詔凶荒州郡七歲以下男女聽異姓收養著為令　己
亥蠲信陽荆門漢陽軍民賦　壬寅命兩淮諸州民給
諸州民麥種　癸卯募民以賑飢免役　甲子聽兩淮
諸州民行鐵錢於㳂江八州　乙丑安丙為四川制置
大使罷宣撫司　甲戌御大慶殿冊皇太子丁丑皇太
子謁太廟戊寅詔皇太子改名詢　己卯黎州蠻復寇
邊　丙戌出米十萬石賑兩淮飢民　九月己亥朝獻
景靈宫庚子朝享太廟辛丑合祭天地於明堂赦天下
　丙午増太學内舍生十貟　癸丑命吏部郎官劉爚
等審定中外所陳㑹子利害上於朝　己未遣大理卿
費培賀金主正旦　冬十月壬戌以徐邦憲兼知臨安
府時都城米價踴貴楮幣不通乞丐之人有羣攫餅餌
於傳法寺前者御史臺上章論守臣區處無策邦憲丐
免章四上乃免兼知臨安府　丁卯命京湖制置司募
逃卒及放散忠義以補廂禁軍之闕　丁丑金主遣使
來賀瑞慶節　己丑命兩淮轉運司給諸州民稲種減
公私房廊白地錢什三如淳熙故事　十一月辛卯朔
沔州統制張林等謀作亂事發貸死除名廣南羈管
甲午詔浙西監司募飢民修水利　乙未以歲飢罷雪
宴　是月郴州黑風峒寇李元礪為亂黑風洞屯在郴
吉之間而地屬郴之桂陽縣初羅孟二者名世傳峒之
首酋也去年世傳出掠省地已而受招詔補承節郎去
年二月世傳之犯省地也郴州舉人李元礪嘗助官軍
擊賊元礪素以武㫁鄉曲群盜皆畏之比世傳受招諭
功行賞而元礪不及遂去為盜盜推為帥時江湖方艱
食飢民及汰兵多附之遂至數萬至是連破吉郴諸縣
詔遣荆鄂江池大軍討之　十二月壬戌賜李顯忠諡
曰忠襄　甲子四川制置大使司調官軍渡河與黎州
蠻戰官軍大敗　乙亥詔諸州毋糴職田租　是歲旱
蝗　楊楚衡郴吉州南安軍盜起
庚午嘉定三年春正月甲辰詔曰朕以眇躬君臨方夏
明有未燭德有未孚頃緣奸臣妄開邊釁科役繁重人
不聊生旱蝗頻仍更不加䘏使吾赤子皆轉徙以無依
而彼奸民因誘引以為暴靖言致寇敢昧責躬近而淮
楚兩郡之間逺則江湖數邑之地生齒遭其蹂躪室廬
致於毁焚惕若興懷為之旰食今禁旅揚威而並進鄉
豪戮力以爭先震疉無前蕩平有日言念脅從之衆豈
皆好亂之氓與其假息以偷生孰若轉禍而為福今則
宏開禁網誕布寛書推予不殺之仁畀爾更生之路倘
復舊業即為良民尚惟郡縣字人之官共宣朝廷惠下
之澤亟蘇民瘼庸副朕心其楚衡郴吉州南安等處盜
賊惟捕渠魁外其餘脅從並行原貸許以自新又詔曰
歲比旱蝗民食不登捐瘠流亾良可哀痛朕蠲租發廩
日夕惴惴惟恐賑䘏弗及亦兾在位有以分朕之憂而
監司守令鹵莽具文未副朕意其能按察而無拘攣歟
撫字而無刻剝歟不然何吾民不安業而忍為寇盜之
歸也繼自今以體國為心以舉職為能旌褒選擢朕不
汝靳其或緣奸作邪營私自豐使上德壅於下下怨叢
於上厥有常憲斯言不偷毋忽　丙午雨土　癸丑雷
　二月辛酉黎州蠻復寇邊官軍失利先是飛虎軍既
敗朝廷方議擇黎州守臣會聞大使司已遣官節制乃
亟命通判成都府何德彦知黎州節制軍馬用金字牌
遞行(去年十/二月)初安癸仲自舊寨歸留統領官傅順董炤
軍正程伯雄在後寨捍虜至是羌人自艮溪寨下用皮
船渡河攻相嶺寨炤引所部兵百餘人寨後突出禦之
賊登堡子城炤又逐之賊自旦至晩不得食走之河岸
衆已疲矣西漢地土丁知賊飢困欲馳下勦之炤恐分
其功戒土丁毋得進會日暮炤移泊薑地寨夜羌人秉
炬度船若將屯者而滅炬載兵以來詰朝再戰賊兵數
倍炤不能支乃拔兵而去丙寅新知黎州何德彦至州
視事癸仲還眉州未幾總管馮興以制置大使司之命
部西兵三百至州賊不復出　丁卯前知崑山縣徐挺
之縣丞范大雅犯贓刺面配英德府賔州仍籍其家
庚午詔楚州武鋒軍歲給累重錢如大軍例　壬午以
工部侍郎王居安知隆興府督捕峒寇居安合之黄岩
人進士髙第韓侂胄死之日自館職擢為諫官俄以事
改起居郎又坐他累奪一官罷去江淮盜起復官知太
平州除直龍圖閣兩浙西路提㸃刑獄公事甚有風采
乃召為工部侍郎使之平賊居安至江西賊方四出廣
南東路安撫使廖俁遏其入嶺之路賊遂出没洪潭間
頃之又移梅嶺摧鋒軍擊賊者殱焉　三月丁亥蠲成
都府荒歉諸州民間逋負　己亥以湖南轉運判官曹
彦約知潭州督捕峒寇彦約南康軍人知名士也開禧
末除知澧州未上會敵入淮漢彦約攝守漢陽堅守不
動用是遷兩官提舉荆湖北路常平公事又遷提㸃刑
獄公事　庚子賜彭龜年諡曰忠肅　甲寅官軍捕殺
楚州賊首湖海　乙卯罷福建江東路招軍一年　丙
辰以久雨釋兩浙州縣繫囚　夏四月癸亥李元礪犯
南雄州游騎至韶州會江湖諸司言元礪請降獨知隆
興府王居安有所未白乃少俟之既而居安言元礪降
書侮慢有甘罰錢之語賊既不能入廣復犯江西　乙
丑決行在繫囚釋杖以下　丙寅詔泰吉州民經賊蹂
踐者監司守臣安集之　戊辰出内庫錢二十三萬緡
賜行在軍民　五月乙未淮賊悉平詔寛恤淮南殘破
州縣　辛丑廢忠銳軍　甲辰詔去歲旱蝗百官應詔
封事兩省擇可行者以聞　乙巳命㳂海諸州督捕海
寇　戊申經理兩淮民田　庚戌以江陵忠勇軍為御
前忠勇軍　癸丑以久雨發豐儲倉米賑貧民　是月
詔追贈朱熹中大夫寶謨閣直學士門人蔡元定亦特
贈迪功郎元定制曰士之遇不遇天也其或擯斥於生
前而獲伸於死後天理昭昭未有久而不定者爾問學
有源操修無玷杜門著書初無與於世者不幸見誣􁁉
遭逺謫今是非已定爾則殂矣朕甚愍之其贈以官慰
爾泉下死雖莫贖尚知享哉　六月丁巳朔日有食之
　壬戌命有司舉行寛䘏之政十有九條　癸亥遣起
居郎黄中賀金主生辰　己卯楊次山為少保封永陽
郡王　詔三衙江上四川諸軍主帥覈實軍籍欺冒者
以贓論　是月池州副都統許俊江州都統劉元鼎與
李元礪戰於江西皆不利知潭州曹彦約親與賊戰亦
為所敗勢愈熾　秋七月辛卯申嚴圍田増廣之禁
癸卯定南班為三十貟　八月乙亥大風拔木是月臨
安府蝗　九月丙戌朔詔三衙江上諸軍陞差將校必
以材藝年勞其徇私者臺諫及制置總領覈之　癸丑
遣司農卿錢仲彪賀金主正旦　冬十月丙辰朔福州
觀察使根為安德軍承宣使　乙丑詔四川總領所毋
受宣制司節制　壬申雷　金主遣使來賀瑞慶節
丁丑推南雄州戰殁將士恩　辛巳廢鄂州都統司威
勝軍　十一月癸巳賞楚州平賊功　乙巳遣朝臣二
人往兩淮路與提舉官議收浮鹽　李元礪迫贑州南
安軍詔以重賞募人擒捕之　十二月丙辰詔江淮諸
司嚴飭守令安集流民　戊午參知政事婁幾罷　丙
寅兵部尚書兼知臨安府趙師􁨂免兼知臨安府軍器
少監兼國子司業陳武免兼國子司業先是府民有因
訟行賕者事連武學生柯子冲盧宣德理院案上當贖
銅七斤師􁨂書判各決竹箄二十押出府城仍申國子
監照會士論譁然諸生乃陳詞於學官學官備申監監
以申尚書省及御史臺諫院右學之士亦詣都省投牒
執政出語頗抑士士愈不平復羣禀司業及學官於是
監學以狀申都省未報武學生周源等遂空學赴監投
牒繳納綾紙不肯歸齋其詞大略以為趙帥而不經本
監不申朝廷輒取天子之學生撻之公庭之下屏之國
門之外蔑視學校不有君父况師□本權臣之死黨奴
事蘇周賄結貪相奸回駔驓暴虐貪殘實小人之渠魁
當時譏之者曰奸邪誰不附韓王師􁨂於中最不臧手
拾骰錢䛕寵婢身當勸酒舞齋郎叩頭雅拜尊師旦畫
膝為書薦自強更有一般人不齒也曽學犬吠山莊此
皆小人之不屑為彼乃甘心為之更化之後黨韓之人
誅斥殆盡而斯人獨漏網朝廷抆拭而用之者特以小
人有材或能辦事今既經年徒聞貪酷前此肆無忌憚
特為天子結怨於民今兩生之辱是為天子結怨於士
諸生見幾而作多已告假所存無幾源等亦何面目復
為天子學生所有勑給綾紙隨狀繳納於是監學繳申
臺省且併乞罷黜太學之士亦詣監投牒其畧云往歲
權臣得志之初始斥逐忤已者五六人然猶未敢加以
鞭撻猶有待於畫㫖也今師􁨂乃為權臣之所不為是
可忍也孰不可忍也右學諸生已訴之臺省且復相率
而去矣竊謂文武雖分而道則同學校雖二而體則一
伏乞備申朝廷敷奏施行無使異日天下誦之國史書
之曰守臣撻逐天子學生自今日始陳武復為備申都
省師􁨂乃上章待罪其自辨數甚悉而理終屈執政知
士論不可遏乃畫㫖府尹放罷詔獄官放罪推勘二吏
㫁勒永不收敘尚書省劄下令學官安職士人歸學又
劄臨安府今後兩學士人或因公事合行追會先當申
國子監候報乃施行而太學之士復詣檢鼓院進狀學
官連銜再乞罷黜方有是命師􁨂既為諸生所攻明年
竟以奉祠而去不復再入矣　湖南賊羅世傳縛李元
礪以降峒寇悉平元礪欲圖世傳而先為世傳所縳其
徒就執者二十有八人於是江西湖南安撫司皆言大
戰於秋平野生擒元礪而湖南又言本司不敢爭奪已
解赴江西矣奏未至會鎮江都統制畢再遇赴召朝論
欲遣再遇討之於是元礪已就擒而朝廷未知也　辛
巳金人遣使來賀明年正旦　黎州蠻青羌曳失索請
降　是歲臨安府紹興府嚴衢州大水賑之仍蠲其賦
　著作佐郎仲貫府轉對請追爵周敦頤程顥程頤張
載列於從祀未克行
　(李心傳曰四先生繼絶學於千載之後正人心明天/理自游夏諸賢有不能及其視馬鄭諸儒之功孰多)
　(雖以配享可也然論道統之傳則當升曽子子思於/堂上而姑列四先生及朱先生於從祀念老矣自念)
　(不及與朝廷之議㑹/有達者舉行之云)
辛未嘉定四年春正月己丑馬湖夷都蠻攻嘉定府犍
為縣之利店寨陷之馬湖蠻者西爨昆明之别種也其
地在梁為南寧州承聖中刺史徐文盛召去有爨􁧼者
遂據其地子孫相傳其後分為東西焉西爨之酋姓董
氏國初董春惜貢馬詔書嘉納之其後又以板來售蠻
自載至敘州江口與人互市官司置場征之謂之抽收
場馬湖之地東南接石門(亦敘州/徼外蠻)西南接沙漠虚恨(嘉/定)
(府徼/外蠻)及黎雅諸蠻與吐蕃之境而北接敘州之商州寨
宣化縣西接嘉定之賴因沐川(犍為管下/二寨名)西北接敘州
之宜賔初賴因寨本夷地治平間把截將王文揆始據險
立寨侵耕夷人山垻名賴因莊夷人訴之事聞有㫖以
其地歸董蠻既而寨民私賂之以償其侵地之稅於是
蠻人每歲至賴因謂之索稅其後稅頗増寨民亦厭苦
之及是馬湖蠻將入寇而夷都土蠻先以書抵利店寨
將言之寨將以為蠻人要索之常不即省歲除之前夕
寨民有失牛者夜出求之見火滿四山始疑寇至乃以
狀白犍為縣未達而蠻已大入或曰蠻始欲寇中鎮寨
中鎮有備不可入聞利店稍富實而寨丁少乃攻之知
寨段松悉寨丁七十餘人迎敵或死或逃蠻遂圍其寨
寨地勢低蠻人馮髙投木石以擊之衆莫能拒又二日
蠻人以雲梯登城松力戰十三合無與援者寨民驚潰
自投山水而死亾者數百人松為蠻所執臠割而殺之
掠其二子盡劫寨民之貲焚其居驅老弱婦女數百人
而去　甲辰以四川鹽擔錢對減激賞絹一年　丙
午詔湖南江西諸州經賊蹂踐者監司守臣攷縣令安
集之實第其能否以聞　是月江西西路安撫司捷報
至乃命王居安同許俊召募土人識認李元礪正身訖
照條盡法施行時居安已械送元礪赴都既被命二月
乙卯遂就磔元礪於吉州壬戌俊復言羅世傳生擒元
礪已給元所降賞錢二萬緡乞授之官詔授世傳武翼
郎閤門衹候　丙子雪　辛巳罷廣西諸州牛稅　閏
二月甲辰廢淮西武定軍　丁未大風　辛亥濠州推
官鄭宰鍾離縣尉王御犯贓除名刺面配真州　詔諸
路帥臣監司守令格宁朝廷賑恤之令及盜發不即捕
者重罪之　三月己未命臨安府賑給病民賜棺錢
丙子沔州將劉世雄等謀據仙人原為亂事覺伏誅
辛巳馬湖蠻又犯籠鳩堡本路安撫司調移屯西兵二
百人戍犍為縣　夏四月甲申禁兩浙福建州縣科折
鹽酒　己丑詔兩淮守臣毋預除代　以吳曦没官田
租為闗外四州旱傷州縣代輸秋稅　詔内外諸軍虚
數冒請之人聽自首違者重坐之　丙午賜黒風峒名
曰效忠錫以銅印羅世傳乞補文資乃改授通直郎簽
書節度判官㕔公事命既下守臣王居安遣吏迓之世
傳疑不敢出　戊申出内庫錢瘞疫死者貧民　是月
四川制置大使司置安邊司以經制蠻事命成都路提
刑李□潼川府安撫許奕共領之始議猶欲招安而蠻
人玩狎終不肯出大使司議遣兵平之或謂曠日持久
勞師費財不如招納之利持論不同由是久不決　初
聲言某日以兵出寨蠻頗憚之會東帥司揭榜敘州境
上大畧言本司已與西路商量決無深入之理仰邊民
安集毋得驚擾蠻人見之知西路揚聲紿已益無所憚
云　五月戊辰廢巢縣忠勇軍　乙亥御集英殿賜禮
部奏名進士趙建大等四百六十有五人及第出身
六月丁亥遣户部貟外郎余嶸賀金主生辰會金人為
䝉古所攻道不通嶸不至而還　降京畿囚罪一等釋
杖以下　辛丑更定四川諸軍軍額　癸卯廢江西敢
死軍　秋七月壬戌太白晝見　丙寅詔四川官吏嘗
受偽命者自今毋得敘用　丁丑詔軍興以來爵賞冒
濫者聽自陳除其罪　八月壬辰申嚴太史局補試局
生之制　九月辛酉敘州蠻寇邊官軍嚴備以待之蠻
乃去　丁丑遣刑部貟外郎程卓和金主正旦　詔附
會開邊得罪之人自今毋得敘用　乙亥羅世傳為其
黨胡有功所殺詔以世傳初命授之李元礪為盜凡三
年聲摇吳蜀至是就擒人皆相慶焉　冬十月己卯朔
命有司更定玉牒凡例　甲辰以䝉古攻擾金國命江
淮京湖四川制置司謹備邊　十一月己酉朔日有食
之　癸丑賞平峒寇功　甲戌申嚴諸軍陞差之制
十二月辛巳奉議郎張鎡坐扇摇國本除名象州羈管
　癸未以會子折閱不行遣官體訪江浙諸州
　(講義曰愚讀史記商君列傳見其變法易令必立賞/徙木以示信於民喟然歎曰信之為用大矣商君刻)
　(薄固不足道然猶知信之不可廢况堂堂大國乎且/白中興用楮以來幾年為界界滿則易法之常也自)
　(權臣用兵楮之造印日多而楮之折閱日甚上之人/急於秤提之故當舊楮之界未滿而新楮之出已頒)
　(豪商巨賈囊篋舊藏一旦廢棄盡為無用之物國失/大信人啓疑心何怪其畏避而不敢收蓄哉所以新)
　(楮頒行之後市井不通反以彌甚小民嗸嗸操楮四/走無所易泉幸而得售不啻如有意外之獲推尋其)
　(源皆由上失信而下生疑耳雖復今日遣體/訪之使明日罪不收之家豈不均為紛紛歟)
　乙巳金主遣使來賀明年正旦是歲金主為䝉古所
攻賀生辰使不至　金主璟之在位也允濟被命往靖
州受黑䝉古進奉見其王特穆津桀傲不遜恐為邊患欲
歸白璟除之會璟卒不果(在嘉定/元年)是歲䝉古入貢允濟
遣重兵分屯山後欲就進場襲殺之然後引兵深入會
金之糺軍有詣䝉古告其事者䝉古疑不信言者再至
䝉古遣人伺之得其實遂遷延不進是秋䝉古兵猝至與
金人戰於灰河凡三日勝負未分特穆津選精騎三千
馳突金軍金軍亂赫舍哩自以大軍乘之允濟急命西
京留守赫舍哩執中領大兵迎敵於大勝甸執中者老
將也知兵善戰自允濟之立心常不服至是不肯力戰
其下觀望遂大敗執中以百騎奔還允濟怒罷之䝉古兵
至翠屏口金又大敗乘敗攻奉聖州破之進軍野孤嶺允
濟再遣兵迎敵以車為陣又大敗是冬䝉古兵至晉山縣
距燕京百八十里
壬申嘉定五年春正月己巳詔諸路通行兩浙倍役法
著為令　壬申賜李孝義諡曰忠壯　是月䝉古兵至
居庸闗金左將軍完顔福海棄闗遁金主允濟素鄙吝
士不用命允濟議以細軍五千自衞奔南京(即開/封府)會細
軍五百人自相激厲誓死迎敵殺䝉古兵數百䝉古兵懼不
敢進問所俘鄉民此軍有幾何鄉民紿曰三十萬䝉古
懼遂斂兵而退　二月壬午罷兩淮軍興以來借補官
　詔成都府路帥臣兼領敘州兵甲事　三月庚戌四
川制置大使司遣兵分道討敘州蠻其酋米在請降初
大使司知蠻不可致遣興元後軍統制劉雄等二人將
西兵千人自嘉敘二州並進又遣本路提刑司檢法官
安伯恕往敘州節制之官軍入蠻境方接戰有土丁㫁
小酋之首蠻人驚潰官軍小捷其酋米在據羊山江之
水囤堅不肯降囤在峻灘之中水淺舟不可行濤深人
不可涉大使安丙聞之移書李戛曰但聲言伐木造大
舟攻其水囤則米在自降矣戛從之米在果請降然不
肯受盟邊吏遣土丁十餘人入蠻為質米在乃令其徒
數十詣寨納降安邊司盡以十二年稅犒與之米在以
墮馬為辭終不出是役也所掠邊民數百人得還者十
三人而已　戊辰以久雨詔大理三衙臨安府兩浙州
縣決繫囚　甲戌以廣東湖南京西盜平監司帥臣進
職有差　丙子申嚴選人捕盜改官法　夏四月壬寅
詔自今告人從偽者必指事實誣告者坐之　五月庚
午詔諸路州縣坑治以通判令丞主之　癸酉安南國
王李龍􁨄卒以其子昊岊為安南國王　詔州縣見役
人毋納免役錢役滿後輸　六月癸未遣吏部郎中傅
諴賀金主生辰　乙酉禁江北諸州民行銅錢　秋七
月庚申賞降敘州蠻功　戊辰以雷雨毁太廟屋避殿
減膳　八月甲戌朔御後殿復膳命左右司置進狀籍
察前㫁之寃抑者罪之　九月丙午太白晝見　己酉
有司上續編中興禮書　庚戌遵義寨夷楊煥來獻馬
　辛未罷㳂海諸州海船錢　遣刑部郎官應武賀金
主正旦　冬十月辛巳詔諸路總領官歲舉可為將帥
者二三人安撫提刑舉可備將材者各二人　戊子金
主遣使來賀瑞慶節　癸巳詔侍從臺諫兩省官集
議釐正光宗配饗功臣　戊戌雷　遣使弔祭安南
十一月庚申朝獻景靈宫辛酉朝饗太廟壬戌祀天地
於圜丘赦天下　十二月丁丑再蠲濠州租稅一年
壬午詔諸路轉運司參攷州縣新舊稅籍蠲其横増之
數　己亥金主遣使來賀明年正旦
癸酉嘉定六年春正月庚申簽書樞密院事宇文紹節
薨　詔侍從臺諫兩省官帥守監司各舉實才二三人
　二月丁丑太白晝見　丙戌有司上嘉定編修吏部
條法總類　丁亥雪　乙未詔宗室毋與胥吏通姻著
為令　三月癸亥參知政事樓鑰罷　夏四月丙子同
知樞密院事章良能參知政事　甲午復法科試經義
法仍命雜流進納人毋得試　五月丁卯以不雨命大
理三衙臨安府決繫囚　命四川諸司措置州縣支移
錢物上於尚書省　戊辰修慶元六年以來寛恤詔令
　六月乙亥詔刑部歲終上諸州未決之訟於尚書省
擇其最久者罪之　丁丑遣起居郎黄居誼賀金主生
辰金國亂居誼不至而還　丁亥復監司臧否守令及
監司郡守舉亷吏所知　丙辰詔三衙江上諸軍主帥
各舉堪為將帥者二三人　八月己巳朔詔諸路監司
帥臣舉所部官吏之才行卓絶績用彰著者　庚午知
思州田宗範謀作亂䕫州路安撫使遣兵討平之　是
月金國弑其主允濟是秋䝉古兵復至山後都元帥完顔
福興迎敵而敗允濟黜之復起赫舍哩執中為右副元
帥將武藝軍三千往迎敵先是左副元帥南平者迎合
允濟之意沮格軍賞衆共怨之執中因人心之憤欲廢
允濟以誅南平為名軍至東華門外召南平計事手刃
殺之宫中聞變門皆不開執中召細軍大將金燾語之
曰吾此來特誅亂臣耳非有叛意也俄而細軍俱來救
駕燾諭止之衆憚執中威名無敢動者獨闗西大將軍
都統完顔善羊引所部五百人至皆為武藝軍所殺執
中以善羊驍勇召其父福海令招之善羊大呼告其父
曰老賊欲反朝廷何為降之復力戰至午手殺數十人
身中數矢而死執中遂進入東華門允濟遣其子蔣王
持詔出投於門下募能殺執中者白身除大興尹世襲
千户軍民皆無應者執中欲縱火焚門守門將軍合住
啓之執中引兵入宫侍衞皆散走進至大安殿允濟望
見之遥呼曰聖主令臣何往曰歸舊府耳允濟入後宫
邀其后俱出后曰出則被殺矣執中見其久不出遣兵
就執之併其妻子囚於舊府遂召豐王珣之長子譚哲
馬以御寶付之執中尋遣内侍李監丞弑允濟於其府
豐王至燕京執中率百官迎於道遂立為帝降允濟為
東海侯拜執中太師都元帥領省事封澤王　九月甲
辰蠲荆湖諸州逋負二十八萬緡有奇　閏九月戊辰
朔詔御史臺置考課監司簿　丙戌以金主新立命四
川謹邊備　己丑詔湖北監司守令賑恤旱傷　癸巳
雷　甲午右丞相史彌逺等上三祖下七世仙源類譜
髙宗皇帝寶訓皇帝玉牒㑹要　乙未大雷丙申詔曰
朕欽若天命矜愛元元夙夜靡寧惟恐有闕乃後九月
氣已屬冬雷未收聲將以警朕惕若衹懼衹省厥愆二
三大臣其悉心叶力交修不逮庸副朕躬仰承天戒焉
史彌逺請罷政不許　冬十月丁酉朔申嚴互送禁
戊申起居舍人真德秀為賀金主登位使閤門舍人周
師銳副之金國亂德秀遂不至而還庚戌遣起居郎李
戛賀金主正旦戛亦不至而還　辛亥金左監軍髙乞
殺其都元帥赫舍哩執中初䝉古兵至紫荆關距燕京一
百里執中欲誘其兵南至涿易乃聚兵擊之䝉古破涿易
至早河之西欲渡橋執中方病足乘車督戰䝉古兵大敗
翊日再戰執中疾甚不能出遣髙乞以糺兵五千拒之
失利不至執中欲斬之金主珣以其有功諭令免死執
中益其兵令出曰勝則贖罪敗則誅無赦髙乞出戰自
夕至曉忽北風大作吹石揚砂不能舉目敵人乘風縱
火馳擊之髙乞軍大潰自度必為執中所殺遂引糺軍
圍執中之府突入其臥内殺之退詣應天門待罪珣以
髙乞掌兵權不敢加罪盡取從執中弑逆之人殺之於
是䝉古主特穆津留其大將薩木哈圍燕京及引兵攻
取河東北山東諸州　甲子金主遣使來吿即位　十
一月癸未虚恨蠻寇嘉定府峨眉縣中鎮寨(寨在羊山/江南去府)
(二百五十里/硬寨在沙北)先是蠻人數為邊害乍叛乍服嘉泰間其
都王崖烈始欵中鎮請五年犒物刻石作誓而歸提刑
司但以四年犒物予之蠻人數來欲得本年犒物官執
例不予蠻人怒掠邊民十四人而去土丁追之梟其七
級制置司聞之乃於羊山江南築師院平等三硬寨以
防其衝突蠻徑犯師院平(三年/三月)又犯籠篷堡寨將馬槱
知不可遏乃遣人與之打話陳謙提㸃本路刑獄亦欲
招安之蠻人聽許乃遣峨眉令楊鴻往中鎮受其降(四/年)
(正/月)蠻至寨未給犒間槱以其屢抄掠也恨之多所要索
蠻怒而去槱伺其出寨俾土丁邀之於道殺蠻人北二
等三十二人蠻人怨怒自是不出者十餘年去年提㸃
刑獄公事李戛屢招來之不至至是提㸃刑獄公事楊
伯昌知嘉定府事任處厚方會飲坐中有土丁二人馳
報蠻人六七欵寨願受犒且納蠻刀為信寨已給降旗
矣翼日再得報蠻近寨者已六十餘人午後又報有二
百餘人夜扣硬寨門求戰已出土丁二千渡江禦之矣
槱又言寨有土丁及家人凡五千皆驍勇可用不必濟
師時知縣事宋大椿及尉皆㳂檄以出在邑惟主簿一
人於是蠻人近塞六七百人犯硬寨殺土丁一人掠土
丁近二百人復歸巢穴提刑司不欲生事乃遣人就卭
部州招安之　十二月壬寅蠲瓊州鹽錢　癸亥金主
遣使來賀明年正旦　是歲兩浙諸州大水賑之　上
取孝宗敬天兩圖寘諸左右常用省覽
甲戌嘉定七年春正月丁卯朔四川制置大使司遣提
舉皂郊傅馬務何九齡等率諸將及金人戰於秦州城
下敗還　甲戌䝉古遣三騎叩濠州塞求納地請兵守
臣應純之諭遣之　二月丁未青羌卜籠十二骨來降
卜籠者青羌部候也性殘忍多器械專仰鹵掠為生十
二骨者乃十二種也　丁丑雷　參知政事章良能薨
　壬子知沔州都統王大才斬何九齡及諸將等七人
梟首境上以其事聞於朝且檄報鳳翔都統使仍闗牒
川陜四路監帥司又遣人往廣安捕九齡之子世昌亦
斬之初諜者言金有内難議論紛然朝廷聞之以御札
賜大使司及大才令益謹守備毋啓邊釁九齡本廣安
粥爵人遽結忠義人謀取秦州金先知之故敗會大使
安丙奏大才圖為宣撫使設意傾陷令邊報不一或有
緩急必致誤事詔大才特降一官大使司於是結局云
　三月四川制置大使安丙同知樞密院事成都府路
安撫使董居證為四川制置使　庚辰金國來督二年
歲幣戊子金國來止賀正旦使　壬辰詔利州路安撫
節制本路軍馬如兩淮安撫之制　夏四月癸卯蠲福
建㳂海諸州貧民納鹽　辛酉詔三衙江上四川諸軍
具士馬實數以聞　五月丁丑太白經天　庚辰詔修
玉牒官二年一具草以進　乙酉御集英殿賜禮部奏
名進士袁甫等五百四人及第出身　壬辰命有司考
賦祿之制裒類成書以為法式　六月辛丑以旱命諸
路州軍禱雨　甲辰詔諸路監司守臣速決滯獄　壬
子釋大理三衙及兩浙路杖以下囚　丁巳置嘉定府
邊丁二千人以備蠻命制置安撫諸司給其費　秋七
月甲子朔左諫議大夫鄭昭先簽書樞密院事兼權參
知政事　戊辰詔省吏毋授參議官　乙亥金主來告
遷於南京金人自為䝉古所攻中原諸路之兵皆僉往
山後一帶防遏無兵可守悉僉鄉民為兵上城守禦韃
人盡驅其家屬來攻父子兄弟往往遥相呼認由是人
無固志所至郡邑皆一鼓而下自冬徂春凡破九十餘
郡所過無不殘滅兩河山東數千里之地城郭盡為丘
墟惟大名真定青鄆邳海沃順通州有兵堅守未能破
蒙古復還燕京燕京糧乏軍民餓死者十四五金主珣
遣人議和特穆津欲得其公主所需甚衆又請左丞相
完顔福興為質珣皆從之䝉古來選女時公主見在者
七人惟允濟少女小姐姐甚秀慧遂以予之又令珣鄉
其國遥拜珣不敢拒又以薩木哈圍燕之久未嘗鹵掠
欲得犒軍金帛珣亦從之䝉古遂歸居庸闗在燕京之
北百一十里路隘險守兵數萬欲候䝉古兵歸而擊之而
完顔福興在軍中傳金主命已與䝉古議和不許擅出
兵䝉古過闗取所獲山東兩河少壯男女數十萬皆殺
之遂引歸於是河南路統軍蒲撒七斤奏乞徙都開封
府珣從之其姪霍王從彞諫曰祖宗山陵宗廟社稷百
司庶府皆在燕京豈宜棄之而去珣曰燕京乏糧不能
應辦朝廷百官諸軍今暫往南京候一二年間糧儲豐
足復歸未晚也從彞乞自督運珣不從從彞憂憤成疾
而死珣自涿保州中山府而南至真定留幾月復自大
名路由新衞州渡河以至開封肆赦境内　庚寅起居
舍人真德秀上疏請毋予金國歲幣從之
　(講義曰歲幣祖宗之不得已也當金虜強盛之時屈/中國之尊而納賂於蠻夷已為不可况其敗亾之餘)
　(吾不聲罪致討而猶遣一介行人致貢於穹廬/之前亦獨何哉此忠臣烈士所以力爭之也)
　是月夏國以書來四川議夾攻金人不報初金人既
併遼地乾順事之甚謹金人踵遼人故事冊為夏國王
歲時入貢逮今百年嘉定初夏人始為䝉古所攻遣使
求援金主允濟新立不能救䝉古人至興靈而返夏人恨
之金人亦為韃所擾勢益衰夏國遂叛其左樞密使吐
蕃路都招討使萬慶義勇令蕃僧減波把波賫蠟書二
丸至西和州之宕昌寨欲與本朝合從犄角恢復故疆
藩兵總管傅翊得而上之制置使董居誼初入蜀不之
報由是議中絶　八月乙未罷四川宣制司所補官
癸卯復建宗學置博士諭各一人弟子貟百人　金國
復來督歲幣　乙巳太白經天　禁州縣沮壞義役
戊申同知樞密院事安丙至近畿詔以為觀文殿學士
知潭州　是月韃人復攻中原金主珣既遷都汴京韃
人聞之怒曰既和而遷是有疑心而不釋憾特以講和
為欵我之計耳乃分兵下中原州郡又遣使至開封索
犒軍金銀等珣皆予之　九月壬戌朔日有食之太白
晝見癸卯雷　乙亥右丞相史彌逺等上髙宗皇帝中
興經武要畧　戊寅調殿前司兵増戌天長縣　丙戌
以久雨釋大理三衙臨安府杖以下囚庚寅釋兩浙路
杖以下囚除茶鹽賞錢　冬十月壬辰朔出内帑錢賑
臨安府貧　戊戌廢卭州嘉定監　丁巳命四川監司
及大郡知州辭見如舊制　是月嘉定府峨眉縣寨將
馬槱羈管大寧監坐私用邊租激虚恨蠻人之變也先
是卭部川蠻人速臼至羅忽寨言虚恨蠻人有歸順意
提刑司遣官往中鎮寨隨宜應接於是虚恨都王遣其
徒庫崖來議庫崖以馬槱嘗殺北二也疑之欲得其子
弟為質槱難之已而沈黎大度河監渡官劉如真遣其
子與親屬凡三人入蠻為質庫崖乃肯來既渡河抵北
岸欲索十二年歲犒凡為絹二千四百匹鹽茶四千七
百斤銀百兩黄金二百牲酒之屬不與焉又欲得都王
每三年轉官告命金帶紫袍銅印之屬及北二等三十
二人骨價初槱之上世有田在寨之南北岸歲收租四
千餘石後有㫖以其田贍兵世選馬氏一人為寨將佃
户為土丁防守邊面所謂歲犒者例以邊租七百石市
之自北二死蠻人不出租稅悉為槱所私至是度無以
償乃好詞紿蠻人歸諭都王因其出塞遣土丁二百襲
之至牛渡遇諸蠻即縱兵掩殺庫崖與其徒三十六人
皆死蠻人大怒取質子三人刳裂之議者因欲以殺蠻
為功提㸃刑獄公事楊伯昌不可乃以槱屬吏槱令其
家丁百數詣提刑司訟寃僚吏多請釋之伯昌不從卒
正其罪獄竟計贓當死上于朝有㫖制置司酌情行遣
尋奏奪槱官羈管於是籍土丁之壯健者二千人月廩
之俾守諸寨蠻人聞槱以罪去怨怒稍解既又知邊頭
有備憚之自是不復輕出抄掠矣　十一月辛酉朔遣
著作郎聶子述賀金主正旦刑部侍郎劉鑰等及太學
諸生上章言其不可不報　丙戌命浙東監司覆灾傷
州縣蠲放之數發常平米賑之　罷四川制置大使司
所開鹽井　十二月甲午復罷同安監鑄錢　丁巳金
主遣使來賀明年正旦　是冬燕京之糺軍叛與䝉古
共圍燕京　是歲黎州蠻蓄卜始降先是青羌卜籠既
降知軍州事袁柟知蓄卜勢孤乃令安靜寨總轄杜軫
諭之出漢蓄卜疑漢人殺之有卭部川都王之弟部勒
者與軫謀遣漢人入蕃為質蓄卜乃來從者凡三百餘
人柟與通判州事周壎聚㕔受其降蓄卜膝行而前抱
柟之足柟以錢帛厚犒之蓄卜留州城十日將渡河乃
送還漢人十一而去柟言於朝得報下四川制置司利
州東路安撫司各常切措置鎮撫務令邊界安靜毋或
引惹生事自蓄卜犯邊至此更七年而後定云
乙亥嘉定八年春正月辛未師禹開府儀同三司嗣秀
王　故淮南轉運判官施宿犯贓追奪官爵仍籍其家
　詔侍從兩省臺諫各舉將材三人　戊子申嚴銷金
鋪翠之禁　二月丙午知樞密院事審孝友罷　壬子
蠲平江府五郡逋負米萬三千石有奇釋其囚繫　乙
未雨土　三月辛酉詔大郡歲舉亷吏二人小郡一人
　己亥以旱命諸州縣禱雨丙子蠲臨安府茶鹽賞錢
釋兩浙諸州罪囚　辛巳應賢良方正能直言極諫科
何致坐妄造事端熒惑衆聽配廣州牢城　癸未安定
郡王伯祝薨　丙戌釋江淮闕雨州縣杖以下囚　夏
四月乙未幸太乙宫明慶寺禱雨辛丑避殿減膳壬寅
禱雨於天地宗廟社稷癸卯詔中外臣民直言時政得
失甲辰右丞相史彌逺等請罷政不許乙巳德音降行
在及諸路雜犯死罪以下囚釋杖以下　五月辛酉雨
　䝉古破燕京先是東平之援兵五萬至安次遇䝉古
不戰而潰大名之兵八萬至固安亦潰惟真定之兵四
萬合保涿援兵一萬至旋風寨與䝉古戰凡二日糧絶
而敗自是内外不通至是燕京破都元帥完顔福興自
剄死山東羣盜大起燕京宫室雄麗為古今之冠䝉古
見之驚畏不敢仰視既而為亂兵所焚火月餘不滅其
所積貨財初無所用至以銀為馬槽金為酒瓮薩木哈
所居至用金飾龍牀足踏金杌子僭奢如此而徵督不
已燕人患之　辛酉御殿復膳　己卯命利州路安撫
司招刺忠義人　癸未復命有司禱雨　甲申詔贓吏
毋得減年參選著為令　乙酉出米六萬石賑糶臨安
府貧民　六月丙辰詔兩浙江淮路諭民雜種粟麥麻
豆有司毋收其賦田主母責其租　秋七月庚申置三
省樞密院主管罙閣文字　辛酉簽書樞密院事鄭昭
先參知政事禮部尚書曽從龍簽書樞密院事　壬戌
詔四川立楊巨源廟名曰褒忠　戊辰命兩淮諸州毋
納今年秋稅其極邊五州併明年夏稅悉蠲之癸酉蠲
臨安紹興府貧民夏稅　丙子出米三十萬石賑糶江
東飢民　庚辰詔皇弟搢更名思正皇姪均更名貴和
　甲申詔職田蠲放如民田違者坐之　八月己丑賜
張栻諡曰宣　庚子申嚴宗子訓名法　丁未權罷旱
傷州縣比較賞罰　己酉禁州縣遏糴　是月蘭州盜
程彦暉求内附四川制置使董居誼却之　九月丙寅
雷　己巳朝獻景靈宫庚午朝饗太廟辛未合祭天地
於明堂赦天下　乙未命六部各類赦書寛恤事下諸
路監司推行　冬十月壬寅金主遣使來賀瑞慶節
是冬金人花帽軍擊䝉古於杏花營敗之花帽軍者本
户部令史郭忠率山後軍民以擊逐䝉古金人後名其
軍為花帽軍云初蒙古既破燕京自河東渡河攻潼闗
不能下乃由嵩山小路趍汝州遇山澗輒以鐵相相鎖
連接為橋以渡於是潼闗失守金主急召花帽軍於山
東至是䝉古至杏花營距汴京纔二十里花帽軍擊敗
之䝉古復取潼闗自三門析津乘河氷合布灰引兵而
渡自是不復出金主乃命平章事胥鼎為大帥專守闗
輔然陜西諸州間亦有為所破者惟燕南雄霸數州乃
三闗舊地塘濼深阻䝉古不能入金將張甫張進二人
據信安軍以守之又有遼東宣撫使蕭萬奴者木遼人
乘女真之亂自立為帝據遼東七路欲併燕代魏晉而
有之䝉古不能破也金人自阿固逹稱帝至是九十有
八年而失國兩河既為䝉古所擾山東叛之自南遷後
累遣使詣䝉古求和雖未聽從而賂遺不輟特穆津憐
其意欲許之而薩木哈恥於無功堅持不可特穆津謂
曰譬如圍場中獐鹿吾已取之矣獨餘一兔汝累年不
能收盍遂捨之薩木哈不從遣人諭金主曰汝欲議和
可去帝號稱臣當封汝為王而金國之羣臣亦不從有
言於珣願以死雪國恥者珣亦為之感憤云　十一月丙
辰朔伯澤為安定郡王　癸亥太府寺丞施累為賀金
主正旦使閤門舍人陳萬春副之　十二月己丑詔楊
巨源李孝義子孫各進一官　辛未金主遣使來賀明
年正旦　是歲兩浙江東西路旱蝗
丙子嘉定九年春正月乙丑賜吕祖謙諡曰成　置馬
軍司水軍　乙亥遣司農寺丞留筠賀金主生辰　丙
子命諸州招填軍籍　辛巳罷諸路旱蝗州縣和糴及
四川闗外科糴　二月甲申朔日有食之　丙申雪
辛亥東西兩川地大震　三月乙卯又震甲子又震馬
湖夷界山崩八十里江水不通丁卯又震壬申又震
丁丑詔侍從臺諫兩省舉可為監司者各二人　夏四
月戊戌秦州人唐進與其徒何進等引衆十萬來歸四
川制置使董居誼拒却之　五月癸丑朔太白晝見
六月辛卯西川地震壬辰又震乙未又震黎州山崩
戊申賑恤浙西被水州縣寛其租稅　秋七月戊辰詔
邊縣擇才不拘常法其餘並遵三年之制　九月甲申
詔江東監司覈州縣被水最甚者蠲其租　冬十月癸
亥西川地震甲子又震　丙寅金主遣使來賀瑞慶節
　十一月庚寅遣軍器監丞陳伯震賀金主生旦　癸
卯以程彦暉攻圍鞏州迫近川界命利州副都統劉昌
祖移駐西和州以備之　十二月癸丑以宗學隸宗正
寺　丁巳再給諸軍雪寒錢　乙丑遷天水軍於舊縣
置知軍以下官　乙亥金主遣使來賀明年正旦
丁丑嘉定十年春正月辛巳雷癸巳雨土　乙未大風
　庚子宗正寺主簿錢撫為賀金主生辰使水軍統制
馮柄副之　甲辰以旴𣅿淮安軍天長縣戍兵隸殿前
司　二月庚申地震　壬戌雪　夏四月丁未朔金人
引兵入寇犯光州中渡鎮執㩁場官盛允升殺之分兵
犯樊城戊申鄂州江陵府副都統王守中引兵拒之金
人遂分兵圍棗陽光化軍丙辰詔江淮制置使李珏京
湖制置使趙方措置調遣仍聽便宜行事辛酉廬州鈐
轄王辛敗金人於光山縣之安昌寨殺其統軍元顔掩
壬戌金人遁去隨州光化軍皆以捷聞　時金人既為
䝉古所擾山東畔之惟東阻河西阻潼闗地勢益蹙遂
有南窺淮漢之謀兵端復啓矣　丁卯詔出戍官兵毋
分口劵全給其家　辛巳以久雨釋大理三衙臨安府
杖以下囚蠲茶鹽賞錢　五月甲申御集英殿賜禮部
奏名進士吳潛等五百二十有三人及第出身　癸卯
趙方上疏請下詔北伐遂傳檄招諭中原官吏軍民
六月庚戌太白晝見　戊午詔曰朕厲精更化一意息
民兵戈侵我疆場天厭久矣狐兔失其故穴人競逐之
豈不知機會可乘讎恥未復念甫申於信誓實重啓於
兵端故寧弗廷伸進取之謀不忍絶使傳往來之好每
示固存之義初無幸釁之心豈謂金人遽忘大德皇華
之斾朝返赤白之囊夕聞叛卒鴟張率作如林之旅飢
甿烏合驅為取麥之師貪婪無厭僥倖嘗試宜人神之
共憤亦覆載所不容守將效忠開門而決戰兵民賈勇
陷陣以爭先金衆既殱殘黨自靖允賴蕩攘之力迄成
綏靜之功然除戎當戒於不虞縱敵必貽於後患咨爾有
衆永肩厥心毋忽其既退而懐茍安毋狃於屢勝而忘
逺畧屬炎蒸之在候念戍役之方勞雖摧枯拉朽之非
難而執銳披堅之不易視其暴露如已焚燬一朝背好
誰實為之六月飭戎予非得已諒深明逆順曲直之理
其孰無激昂奮發之思師出無名彼既自貽於顛沛
兵應者勝爾宜共赴於事功若能立非常之勲則爾有
不次之賞尚其聽命朕不食言　以黄榜募京西忠義
人進討　辛未東川大水　癸酉太白經天　秋七月
丙申朔日有食之　戊寅以不雨釋諸路杖以下囚
甲申雅州蠻寇邊焚碉門寨遣官軍討之　丁亥嗣濮
王不儔薨　庚子詔諸軍將佐有罪送屯駐州鞫之罷
軍士滛刑　八月乙丑詔監司郡守各舉威勇才畧可
任將帥者二人　冬十月乙巳朔以久雨釋大理三衙
臨安府及兩浙諸州杖以下囚癸酉蠲三衙江上諸軍
公私逋負錢　十一月丁丑大風　庚辰太白晝見
壬午廢遵義軍　甲申詔浙東提舉司出米十萬石賑
給貧民　戊戌太白經天　十二月戊申以軍興募民
納粟補官　乙卯詔由武舉進者毋復應文舉　癸亥
金鳳翔副統軍完顔贇以步騎萬人冦四川戊辰迫湫
池堡己巳陷天水軍守臣黄炎孫遁去金人攻白環堡
破之庚午迫黄牛堡統制劉雄棄大散闗遁金人擄之
戊寅嘉定十一年春正月壬午京東路忠義李全率衆
來歸詔以全為京東路總管　戊子金人圍皂郊堡壬
辰利州路麻仲率忠義人焚秦州永寧寨　乙未以度
僧牒千給四川軍費　丁酉詔四川忠義人立功其賞
視官軍　金人犯隔芽闗興元都統李貴遁去官軍大
潰　三月甲辰金人焚大散闗而去　乙巳沔州都統
王大才馬蹶死於河池　丙午皂郊陷死者五萬人丁
未金人陷湫池堡戊申金人圍隨州棗陽軍游騎至漢
上均州守臣應謙之棄城走　辛亥四川制置司招忠
義人復皂郊　丙辰白虹貫日　楚州鈐轄梁昭祖焚
金人糧舟於大清河京東忠義副都統沈釋遣兵助之
　三月丁丑金人焚湫池堡而去戊子利州統制王逸
等率官軍忠義復皂郊金副統軍完顔贇包長壽遁去
沔州軍士郭雄追斬贇首而還長壽僅以自免己丑沔
州都統劉昌祖至皂郊辛卯忠義人十餘萬出秦州官
軍繼進至赤谷口王逸傳昌祖之命退師且放散忠義
人軍大潰癸巳包長壽合長安鳳翔之衆復攻皂郊遂
移西和州是日鎮江忠義統制彭惟誠等敗於泗州丙
申劉昌祖焚西和州而遁守臣楊克家棄城去戊戌金
人陷西和州　夏四月甲辰劉昌祖焚成州而遁守臣
羅仲甲棄城去是日金人去西和州　戊申命四川増
印錢引五百萬以給軍費　階州守臣侯頤棄城去
是日金人去成州戊午金人復犯大散闗守將王立遁
去己未金人犯黄牛堡興元都統吳政拒退之癸亥政
至大散闗執王立斬之軍聲大振　五月乙亥命四川
制置司招集忠義人　癸亥蚩尤旗見其長竟天　丁
亥詔侍從臺諫兩省官集議平戎禦戎和戎三策
　(講義曰當時廟堂之議草茅書生固莫之聞也且以/事勢言之國家自開禧輕舉之後士卒敗亾將帥竄)
　(逐楮劵折閱而不行帑藏匱乏而莫繼自保不暇何/暇謀人則平戎之策姑遲之何也金人吾之世仇其)
　(不可與通也昭昭矣當其強盛之時講信修睦以□/安南北之生靈猶有說也今也邉方爭長北敵播遷)
　(事勢非前日比矣奔走俯伏於穹廬之前新起之強/隣中原之豪傑寧不易我而誚我乎則和戎之策㫁)
　(不可行也無己則禦戎一策乃當今之急務乎葢在/嘉定間敵運衰微猶且張大聲勢嘯聚飢甿以蹂踐)
　(吾之三邊而吾以堂堂大國顧乃搏手無策曽不殘/敵若乎是必蒐兵選將足食豐財川蜀闗隘之當守)
　(者守之上流兩淮之當防者防之朝廷上下朝夕刻/厲勉為自治之計則敵將望風畏懾不敢嗤秦無人)
　(矣然則合三䇿而論舍/禦戎之外將奚取哉)
　壬辰嚴試法官七等之制　六月辛酉詔湖州賑卹
被水貧民　秋七月癸酉知天水軍黄炎孫追三官辰
州居住　乙酉修孝宗皇帝寶訓　辛卯蠲四川闗外
諸州稅役甲午蠲光州民兵戰死之家稅役　九月己
卯朝獻景靈宫庚辰朝饗太廟辛巳合祭天地於明堂
赦天下　辛卯安定郡王伯澤薨　冬十月戊申興元
都統吳政利州都統張威各進三官劉昌祖奪五官韶
州安置丙午羅仲甲奪三官常德府居住楊克家奪三
官道州居住侯顒奪三官撫州居住　戊午大風　壬
戌修盱眙軍城　壬申金人寇安豐軍之黄口灘　是
月陜西人張羽來歸　十二月己亥朔新知揚州應純
之罷　是歲諸路户一千二百六十六萬九千六百八
十四口二千八百三十七萬七千四百四十一
己卯嘉定十二年春正月戊寅朔召四川制置使董居
誼赴行在新利州路安撫使聶子述為四川制置使
庚辰金人犯湫池堡守將石宣拒退之甲申金人攻白
環堡守將董炤拒退之戊子金人犯成州沔州都統張
威自西和州退守仙人原庚寅金人犯隨州棗陽軍又
破信陽軍之二寨京西諸將引兵拒之辛卯金人犯西
和州守臣趙彦呐設伏以待之金人殱而還金人犯安
豐軍建康都統許俊遣將拒之金人焚成州犯河池守
將張斌遁去癸巳金人圍安豐軍分兵圍光州攻光化
軍破鄖山縣進逼均州甲午金人陷鳳州守臣雷雲棄
城去金人夷其城乙未吳政戰死於黄牛堡金乘勝攻
武休闗　二月戊戌朔金破光山縣　太白晝見　壬
寅虜圍棗陽軍京湖制置使趙方遣統制扈再興救之
不能進而還癸卯破武休闗興元都統李貴遁還利路
提刑權興元府事趙希昔棄城去丁未陷興元府　戊
申攻棗陽軍甲子兵始去　己酉遣殿前司軍八千人
防捍江西　庚戌曽從龍兼江淮宣撫使除同知樞密
院事任希夷簽書樞密院事　辛亥金陷大安軍守臣
李文子棄城去分兵犯洋州守臣蔡晉卿遣兵拒之不
克遂陷　壬子董居誼自利州遁去　沔州都統張威
遣統制石宣邀擊金兵於大安軍大破之金將巴土魯
安棄軍走為我師所獲金聞之遂遁去丁巳京湖制置
使趙方遣統制扈再興等引兵三萬餘人分二道出攻
唐鄧州隨州忠義軍劉世興等引兵攻唐州　甲子罷
董居誼召命　乙丑夏人來議夾攻利路安撫丁焴許
之　三月己巳董昭先知樞密院事曽從龍參知政事
　癸酉金焚洋州城而去　乙亥興元軍士權興等作
亂犯巴州守臣秦季槱棄城去　鄂州都統劉世榮會
兵攻唐州　丁亥太白晝見　權興等降　甲午敵自
盱眙退師　閏三月己未以雷雲棄鳳州奪三官送梅
州安置　辛酉旌吳政死節贈右武大夫忠州刺史
壬戌招諭四川官軍忠義人　癸亥興元軍士張福莫
簡等作亂以紅巾為號　是春金圍安豐軍及滁濠光
州江淮制置使李珏命池州都統制武師道忠義軍都
統制陳孝忠救之皆不能進金分兵犯邊自光州犯黄
州之麻城自濠州犯和州之玉磧自盱眙至滁州之全
椒來安揚州之天長真州之六合淮南流民渡江避狄
諸城皆閉金遊騎數百至東采石楊林渡建康大震京
東總管李全自楚州忠義總轄孚先自漣水軍各引兵
來援敵乃解去全追擊敗之於曹家莊獲其貴將或以
為金主子婿云　夏四月庚午張福入利州四川制置
使聶子述遁去總領財賦楊九鼎為所殺丁丑掠閬
州丁亥掠果州　癸巳參知政事曽從龍罷同知樞密
院事鄭昭先兼參知政事　崇信軍節度使開府儀同
三司萬壽觀使安丙為四川安撫使董居誼落職奪三
官　五月乙未朔四川制置使聶子述赴行在　興元
賊張福迫遂寧府潼川府路轉運判官權府事程遇孫
棄城去　丁酉德音降兩淮荆襄湖北利州路㳂邊諸
州雜犯死罪釋流以下仍蠲今年租稅　己亥太學生
何處恬等伏闕上書以工部尚書胡榘欲和金人請誅
之以謝天下
　(講義曰愚聞紹興中秦檜自金來歸倡為南自南北/自北之說一旦建議和戎胡銓慨然上書請竿檜首)
　(於藁街今榘非銓之後歟方金人渝盟引兵入寇榘/顧欲與金講和以偷旦夕之安是上則忘國恥下則)
　(忘家學也學校公議之/地安能逃其譏議乎)
　張福入遂寧府焚其城甲寅四川宣撫司命沔州都
統張威引兵捕張福入普州守臣張己之棄城去　癸
亥詔侍從兩省臺諫各舉文武可用之才二三人　六
月戊辰張福屯於普州之茗山庚午張威引兵至　丙
子太白晝見　辛巳西川地震　太白晝見　陞棗陽
縣為軍　癸未張福請降乙酉威執之歸於宣撫司
丁亥嗣濮王不熛薨　金人招諭李全等全等不聽
辛卯太白經天　癸亥利州路安撫使丁焴復以書約
夏國攻金人　秋七月丙申張福伏誅　董居誼復奪
二官永州居住　庚子張威生擒賊衆一千三百餘人
誅之以莫簡自殺言於宣撫司紅巾賊悉平　癸亥李
全引兵至齊州偽知州王贇以城降　八月戊辰復合
利州東西路為一　九月丙午罷江淮制置司置㳂江
淮東西制置司寶文閣待制李大東為㳂江制置大使
淮南轉運判官趙善湘為主管淮西制置司公事淮東
提刑賈涉為主管淮東制置司公事兼節制京東河北
路軍馬　十一月辛亥楊次山進封會稽郡王癸丑楊
次山薨　十二月壬申京東路節制司言尅復京東河
北二府九州四十縣　乙亥築興元府城　丁丑雅州
蠻入廬山縣辛巳焚碉門寨邊丁大敗　己卯四川宣
撫司遣兵取洮州召諸將議出師招諭中原豪傑官民
勸以歸附　乙酉金人犯鳳州之長橋　丁亥四川宣
撫司命罷洮州之師　己丑京湖制置司遣統制扈再
興等引兵六萬人分三道出境　庚寅賞茗山捕賊功
庚辰嘉定十三年春正月丁酉統制官扈再興引兵攻
鄧州鄂州都統許國攻唐州不克而還金人追之遂寇
樊城趙方督諸將拒退之　己亥雅州蠻復掠廬山縣
遣兵捕之　己酉不凌為嗣濮王　戊午夏國復以書
來四川議夾攻金人　三月辛卯朔雨土　丁巳黎州
土丁叛遣兵討之　夏四月庚申朔淮東制置賈涉招
諭山東兩河豪傑勸以來歸　五月庚寅朔雅州蠻降
　戊寅右丞相史彌逺等上三祖下第七世宗藩慶係
錄皇帝玉牒刋正憲聖慈烈皇后聖德事迹光宗皇帝
玉牒　六月癸酉御集英殿賜禮部奏名進士劉渭等
四百七十有五人及第出身　四川宣撫使安丙為少
保　丙子李全為左武衞大將軍　壬午季先為果州
團練使漣水軍忠義副都統命赴樞密院議事未至殺
之　秋七月戊戌以京東河北諸州守臣告付京東河
北節制司　丙午簽書樞密院事任希夷兼參知政事
　丙辰四川宣撫司招黎州土丁降之　癸亥皇太子
詢薨　八月壬申四川宣撫使安丙遺夏人書定議夾
攻金人　己卯賜皇太子諡曰景獻　癸未四川宣撫
司命利州都統王仕信引所部赴熙鞏州會夏人遂傳
檄招諭陜西五路官吏軍民勸以歸附　甲申復海州
以將作監丞徐晞稷知州事　盱眙將石珪叛入漣水
軍詔即以珪為漣水忠義軍統轄　九月辛卯夏人引
兵圍鞏州且來趣師　太白晝見　王仕信引兵發宕
昌乙未四川宣撫司統制質俊李寔引兵發下城戊戌
四川宣撫司命諸將分道進兵沔州都統張威出天水
利州副都統程信出長道興元副都統陳立出大散闗
興元統制田冒為宣撫司帳前都統出子午谷金州副
都統陳昱出玉津己亥張威下令所部諸將毋得擅進
兵庚子質俊等克來逺鎮辛丑王仕信克鹽川鎮壬寅
質俊等自來逺鎮定攻定邊城金人來救進等擊破之
乙巳程信王仕信引兵與夏人㑹於鞏州城下丁巳攻
城不克庚戌金人犯皂郊堡沔州都統董炤等與戰官
軍大敗壬子程信及夏人攻鞏州不能下信引兵趍秦
州丙辰夏人自安逺寨退師冬十月丁巳朔程信邀夏
人共攻秦州夏人不從信遂自伏羌城引軍還諸將皆
罷兵戊寅程信以四川宣撫使之命斬王仕信於西和
州四川宣撫司以張威不進兵罷其軍職　十一月甲
午詔刋正紹熙五年以後日歴　庚戌大風　壬子臨
安火　十二月戊午大風　壬申漣水忠義軍統轄石
珪叛奔韃靼　癸未鎮江副都統翟朝宗以皇帝恭膺
天命之寶來獻
辛巳嘉定十四年春正月丙戌朔雪釋杖以下囚　乙
未雷地震　以李全自山東還出緡錢六萬為犒賞費
　庚子立四川運米賞格　二月庚申分光州所納民
於淮西諸州　戊辰金人圍光州己巳犯五闗壬申治
舟於團風弗克濟遂圍黄州分兵破諸縣又遣别將犯
漢陽軍丁丑李全棄泗州遁還甲申詔淮東京湖諸路
應援淮西㳂江制置司防守江面權殿前司職事馮塒
將兵駐鄂州京東忠義都統李全將兵救蘄黄塒不果
行　三月丙戌朔鄂州副都統扈再興引兵攻唐州
丁亥金人陷黄州淮西提刑知州事何大節棄城遁而
死　庚寅長星見　李全引兵自楚州救淮西癸巳扈
再興引所部趍蘄州　甲午太白晝見　乙未詔京湖
制置司趍蘄黄己亥金人陷蘄州知州事李誠之及其
家人官屬皆死之癸丑金人退師扈再興邀擊敗之於
久長鎮甲寅晦又敗之　夏四月乙卯朔復置諸王宫
大小學敎授　乙丑命任子簾試於御史臺　戊辰金
人渡淮而北李全遣兵追擊敗之扈再興亦以捷聞
五月甲申朔日有食之　壬辰右丞相史彌逺等上孝
宗皇帝寶訓皇帝會要　丙申西川地震　乙巳右丞
相史彌逺等上慶元寛恤詔令詔頒之　六月甲寅朔
初置㳂江制置副使於鄂州　丙寅詔曰朕以𦕈躬嗣
臨大統夙夜衹懼不敢荒寧荷天之休海内用乂而國
嗣未建非所以嚴社稷奉宗廟朕深念焉皇姪福州觀
察使貴和沂靖惠王之子猶朕之子也重厚英敏天禀
夙成屬近且賢聞於中外蔽自朕志爰舉恩徽以昭立
愛之義夫計安天下強本為先親親賢賢厥自古始非
朕所得私也其以為皇子改賜名竑是日以竑為武寧
軍節度使進封祁國公丁卯以立皇子告於天地宗廟
社稷　乙亥太祖十世孫與莒補秉義郎　丙子降京
畿囚罪一等釋杖以下　辛巳大風　秋七月丁亥京
東河北節制司言蒙國大將獻本朝皇帝恭膺天命之
寶詔禮官討論受寶禮儀以聞　辛丑趙方為京湖制
置大使賈涉為淮東制置使兼京東河北路節制使
丁未修光宗皇帝寶訓　八月癸丑朔京湖制置大使
趙方卒　乙卯賜右丞相史彌逺家廟參知政事任希
夷罷知福州　壬戌兵部尚書宣繒同知樞密院事給
事中俞應符簽書樞密院事　甲子以秉義郎與莒為
右監門衞大將軍賜名貴誠　乙丑追封故相史浩為
越王丙辰改諡忠定配饗孝光廟庭　戊寅以皇姪右
監門衞大將軍貴誠為果州團練使　九月癸未立貴
誠為沂靖惠王後　己丑朝獻景靈宫庚辰朝饗太廟
辛卯合祭天地於明堂赦天下　冬十月癸丑京東河
北節制司言復滄州詔以趙澤為河北東路鈐轄知州
事　甲寅復以齊州為濟南府兖州為襲慶府　庚申
興元府城成　丙寅夏人復以書來四川趣會兵　庚
午雷　十一月癸巳詔左翼軍受泉州節制　己亥少
保四川宣撫使安丙薨　己酉詔曰朕以付託之重顧
瞻中土怛然於懷惟知修德勝殘夙夜黽勉迺者山東
河北連城慕義殊方效順肅奉玉寶來獻於京質理温
純篆刻精古文曰皇帝恭膺天命之寶暨厥圗冊登載
粲然實惟我祖宗之舊繼獲玉檢其文亦同今殘虜浸
㣲羣心丕應先朝之寶眷焉復還非皇穹之眷方隆列
聖之靈有屬豈繄涼德乃克臻此書不云乎以昭受上
帝天其申命用休朕曷敢不承其以來年元日受寶於
大慶殿　是月京東安撫張林叛以京東諸郡降於韃
人韃人遣葛合赤縣等來計事　十二月庚申朔簽書
兼參知政事鄭昭先罷　閏十二月辛巳朔同知樞密
院事宣繒兼參知政事俞應符兼權參知政事　丙午
奉安玉璽於天章閣命近臣告於天地宗廟社稷　戊
申以殿前司同正將軍岳等謀為變殺之　是歲浙東
江西福建諸州旱沔成階利州水賑之
壬午嘉定十五年春正月庚戌朔御大慶殿受寶　癸
丑立李誠之廟於蘄州　甲寅褒贈蘄州死事官吏官
其子孫有差　丁巳詔撫諭山東河北軍民將帥官吏
　己未以受寶赦天下監司帥守上表稱賀文武官各
進秩一等大犒諸軍　甲戌陞鄂州武昌縣為壽昌軍
　二月庚子罷御史臺簾試任子法　三月丁巳詔江
西提舉司賑恤旱傷州縣　夏四月壬午詔蘄州毋納
今年租稅　五月庚戌太白晝見　甲寅詔監司慮囚
察州縣匿囚者劾之　丁巳皇子祁國公竑進封濟國
公　己未以皇姪果州團練使貴誠為邵州防禦使
壬戌知濟南府仲贇等攻張林於青州林遁去　己巳
修孝宗經武要畧　六月辛卯權參知政事俞應符薨
　秋七月甲子詔江淮荆襄四川制置監司條畫營田
來上　八月己卯命户部詳議義役　辛卯詔文武官
毋得歸宗著為令甲午彗出氐　九月辛亥同知樞密
院事宣繒參知政事給事中程卓同知樞密院事吏部
尚書薛極賜出身簽書樞密院事　癸丑雷大雨雹
丁巳復以隨州三闗隸德安府置闗使　壬戌彗没
辛未太白晝見　冬十月丙子以收復京東州軍犒賞
忠義有差　己丑命禮官裒集受寶本末為書藏於祕
閣　十一月戊午降德音於京東河北路罪無輕重皆
除之　十二月乙亥朔出米五萬石賑臨安府貧民
丙子以雪寒釋京畿及兩浙諸州杖以下囚　丁亥李
全為保寧軍節度使右金吾衞上將軍京東路鎮撫使
　是歲諸路户一千二百六十六萬九千三百一十口
二千八百八十二萬五千七十
癸未嘉定十六年春正月戊申嚴贓吏法　己酉皇子
坻生　丁巳雷　辛酉命淮東制置司賑濟山東流民
　二月戊子雨土　戊戌皇子坻薨追封邳王諡曰冲
美　三月戊申張林所部邢德來歸京東河北路鎮撫
節制大使司以為言詔刑德進二官復以為京東東路
副總管　丁卯詔以米五萬二千五百石賑道州飢
夏五月戊申賜禮部奏名進士蔣重珍等五百四十九
人及第出身有差　六月壬午賈涉卒　丁酉程卓薨
　秋七月辛巳詔州縣經界毋増紹興稅額　癸未申
嚴舶船銅錢禁　九月庚子朔日有食之　乙巳詔江
淮諸司賑恤被水貧民　乙卯雷　冬十一月辛亥太
平州水詔賑恤之　十二月辛巳命淮東西總領及㳂
江被水州募江西湖南民入米補官　壬辰雷
甲申嘉定十七年春正月戊戌朔錄程頤後
　(講義曰朝廷之所尊崇天下之所慕尚也曩者伊洛/之學嘗排擯於權臣之手矣更化以來既表章其學)
　(於羣邪攻詆之餘復錄用其後於綸㫖褒崇之日垂/世之規模逺哉挹坐上之春風立門外之暮雪學者)
　(皆知所/趍向矣)
　癸亥命淮東西湖北轉運司提督營屯田　二月癸
已蠲台州逋賦十萬緡有奇　甲午命臨安府賑糶平
民　三月癸丑雪　是月金人入宼迫西和州尋引兵
還　夏四月辛卯詔廬州賑糶飢民　乙未賜李全彭
義贇錢三十萬緡為犒賞戰士費　五月戊戌詔覈實
兩淮京湖四川江上諸軍之數　六月丁卯朔太白經
天晝見　辛未皇孫銓生　癸酉知西和州尚震午坐
寇至謀遁奪三官岳州居住　壬辰京東河北鎮撫節
制大使司言大名府蘇椿等舉城皆歸詔悉補官即以
其州授之　秋七月丁酉命福建路監司賑恤被水貧
民　辛亥師嵒為嗣秀王　八月乙亥罷通州天賜鹽
場　癸未以皇孫銓為左千牛衞大將軍尋薨　丙戌
上不豫濟國公竑立為皇子既四年儲位尚虚皇姪邵
州防禦使貴誠德譽日聞上屬意久之壬辰召宰執入
禁中趣定大議　閏八月乙未朔申嚴兩浙諸州輸苗
過取之禁　丙申詔曰朕以菲涼獲承體緒念國嗣之
未建嘗以皇弟沂靖惠王之子為子矣審觀熟慮猶以
本支未強為憂皇姪邵州防禦使貴誠亦沂靖惠王之
子猶朕之子也聰明天賦學問日新既親且賢朕意所
屬俾併立焉深長之思葢欲為異曰無窮之計也其以
為皇子改賜名昀又詔皇子檢校少保武寧軍節度使
濟國公竑為開府儀同三司判寧國府進封濟陽郡王
皇子邵州防禦使昀為武泰軍節度使封成國公赦天
下　丁酉夜漏未盡上崩於福寧殿年五十七遺詔皇
子即皇帝位尊皇后為皇太后垂簾聽政
乙酉寶慶元年春正月己丑上諡曰仁文哲武恭孝皇
帝廟號寧宗　三月癸酉權􁧼於會稽之永茂陵祔太
祖第十三室三年九月加今諡帝謙仁恭儉出於自然
蚤親師儒留意學問黄裳在王府五年輔導尤為有力
自天文地理人事之紀以及三代漢唐治亂得失之數
本朝制度典章人才議論之要莫不為帝言之隨事獻
規率多補益帝嘗曰黄翊善之言亦難堪惟我則能受
之彭龜年性鯁直有聞必告帝亦未嘗不從也即位之日
首召朱熹於長沙以備勸講因議置講讀官十貟各專
一書不以雙隻日各二講又復作講之制皆前所未有
也趙汝愚當國方欲引裳共政未兩月而裳卒帝始無
所親倚韓侂胄以導達中外之言浸用事熹龜年既以
論侂胄而退貴戚吳琚謂人曰上初無堅留侂胄之意
有一人繼言之去之易爾而一時臺諫皆其支黨執政
大臣又多與之相表裏者卒稔其惡以底大僇開禧用
兵帝心弗善也侂胄死諭大臣曰恢復豈非美事但不
量力聖意可知矣在位三十餘年池臺苑囿無所増益
府庫之財未嘗妄費袴履雖敝或加補濯而愛民之念
始終弗替一遇水旱憂見顔色御衆臨下率從寛簡故
吳曦以世將據蜀不勞資斧而授首江淮湖鎮之區寇
盜或作旋即底定皆履信思順之所致也升遐之日逺
邇哀慕昔先民邵雍言本朝之盛前代不及者有五而
百年四葉居其一焉維中興四葉享國九十有八年上
視先朝同一軌轍深仁厚澤浹於海隅垂裕後昆有衍
無極嗚呼美哉
　(史臣曰國朝自建炎再造至於紹熙慶元之交正學/興行治效彰灼一時人才於斯為盛實乾道之所培)
　(養也而寧宗皇帝得而用之觀夫上畏天戒下畏民/嵓帝之心也克勤於邦克儉於家帝之行也故其初)
　(年忠賢之士聚於朝廷四方嚮風駸駸乎有慶歴元/祐之望逮戚倖盜權之始士之見微慮逺者逆折其)
　(鋒雖竄斥而不悔厥後起於廢錮之餘拔去凶邪嘉/靖王室帝終賴之葢君子小人消長之分係乎天下)
　(國家安危之決如此此先王之所必謹也且夫慶泰/禧定之間中外多虞事機沓至而帝信厚謙慈罔有)
　(逸德仁念純熟對於神明卒保乂安以貽後嗣/書曰我受命無疆維休以今推之詎不信哉)
　
　
　
　
　
　
　
　
　宋史全文卷三十
欽定四庫全書
　宋史全文卷三十一
　　宋理宗一
理宗皇帝乃太祖皇帝十世孫寧宗皇帝子也初孝宗
時望氣者言會稽有天子氣後三十年當生眞人太祖
九世孫榮文恭王家于紹興府之山隂縣夫人全氏以
開禧元年正月癸亥誕上于虹橋里第前一夕榮王夢
一紫金帽人來謁比寤夜漏未盡十刻室中五采爛然
起視赤光屬天如日正中既誕三日家人聞户外車馬
聲亟出則寂無所睹㓜嘗晝寢人忽見上體隱隱如龍
鱗咸神異之　嘉定十四年六月乙亥補秉義郎　八
月甲子授右監門衛大將軍賜名貴誠　戊寅授果州
團練使立為皇弟沂靖惠王嗣先是沂王薨無嗣以宗
室希瞿子賜名均為沂王後既而改賜名貴和　嘉定
十三年八月景獻太子薨寧宗以國本未立命宰臣選
太祖十世孫年十五以上者敎養之如髙宗擇立普安
恩平故事遂以十四年六月丙寅立貴和為皇子改賜
名竑除寧武軍節度使進封祁國公而以上嗣沂邸焉
　嘉定十五年五月丁巳以竑為檢校少保進封濟國
公　己未以上為邵州防禦使上性凝重寡言潔修好
學坐必正席屹然如山每朝參序坐待漏或多笑語上
獨儼然若思出入殿庭雍容莊敏矩度有常見者斂容
濟國公竑失德寢彰寧宗意不懌使相王爵閱四年不
授每上朝寧宗諦視良久出則目送之蓋已屬意於上
矣
　(諡議曰恭惟先皇帝剛健篤實齊聖廣淵毓粹鍾靈/發洋乎藝祖聖作明□繼體乎寧宗帝初于宗藩龍)
　(徳而隱者也聖學精專天步端凝寧皇目送於大昕/之會朝壽明締視於集英之侍立代王未入而大横)
　(之兆已孚曾孫獨賢/而未央之見已决矣)
嘉定十七年正月宰執奏事寧宗憂形於色歴言竑溺
女嬖狎羣小傲誕淫䙝數事且密諭曰皇姪端重英悟
可承宗祧欲並立為皇子續正元良之位宰執奏曰聖
意堅定如此宗社之福然事大體重容少遲精審行之
寧宗曰俟瑞慶節可也　八月丙戌寧宗違豫　壬辰
召右丞相彌遠參知政事宣繒簽書樞密院事薛極入
禁中寧宗頷使前曰疾已不可為朕前與卿議立皇姪
宜亟行之　閏八月丁酉詔朕以菲凉獲承休緒念國
嗣之未建嘗以皇弟沂靖惠王之子為子矣審觀熟慮
猶以本支未强為憂皇姪邵州防禦使亦沂靖惠王之
子亦朕之猶子也聰明天賦學問日新既親且賢朕意
所屬併俾立焉蓋欲為異日深長之思無窮之計也其
以為皇子改賜名制授武泰軍節度使封成國公又制
以皇子檢挍少保武寧軍節度使濟國公竑為開府儀
同三司進封濟陽郡王判寧國府　是日寧宗崩遺詔
命皇子即皇帝位尊皇后為皇太后權同聽政皇子遜
避再三丞相彌遠等以天下大計為言皇子遂即皇帝位
　辛丑赦曰天生烝民而立君所以任父母撫綏之責
父有天下而傳子所以綿祖宗統系之基祗仰先皇自
承丕緒不以大寶為樂惟以萬方為憂懷保小民欽畏
上帝消斥姦佞登崇俊良勤不倦於宵衣儉至形於澣
服坐臻感格聿底康平二氣叶調羣生茂豫中原雲附
故境日歸允惟中興之功浸復太平之觀乃以焦勞之
久遂愆節適之宜忍聞憑几之言方切號弓之痛遺令
眇薄獲纘休明仰奉母儀俯臨海㝢正皇皇如灼之際
加兢兢載惕之思然創鉅摧心尚曠萬幾之務而政先
及物豈稽四海之恩可大赦天下
　(諡議曰恭惟理宗皇帝躬乾體之純位鼎命之正自/軨獵之車甫迎而慶善之地是宅壓紐之拜允叶而)
　(延喜之玉爰歸蓋寧考會朝黙曯應龍之象休明贊/冊昭升暘谷之景紫微炳煥黄祗碩懷以承十三聖)
　(延洪之業以開四十一年戢寧之治其中和條貫金/聲而玉振造化蕩滌霆激而電騖闡繹發詡蓋磑磑)
　(焉/)
　乙巳皇兄濟陽郡王竑為濟王　丁未以皇帝登寶
位告于天地宗廟社稷宫觀諸陵　嘉定十七年閏八
月己酉詔曰朕以沖眇之資纂休明之統聖父賔天之
痛莫報親恩坤元載物之功幸依母範矧導揚於休命
俾請决於政機爰迪舊章聿崇顯册大行皇帝皇后志
嚴警戒行茂懿徽儷日為明久助先皇而内治太極密
運今尤率土之同瞻方將充仁心以宏濟于艱難昭
慈訓以保佑于凉菲庶邦基之弗墜尚寰宇之小康敬
正隆名以揚大徳宜恭上尊號曰皇太后　癸丑丞相
彌遠等率百僚請皇太后同聽政至是八上表皇太后
手書此非吾志深惟先帝遺訓己播告中外若退託不
已恐無以安人心姑循所請　庚申皇太后皇帝始御
素幄垂簾聽政以宣繒為攢宫總䕶使吏部侍郎楊燁
按行使内侍鄭俁副之　賜皇兄濟王第于湖州尋詔
充醴泉觀使就第　壬戌詔史彌遠書撰哀冊文宣繒
書撰諡冊文薛極篆寳文禮部侍郎程珌撰諡議　癸
亥詔以日易月之制雖已仰遵先帝遺烈然吾與嗣君
心實未安自服三年之䘮　九月庚午以三邊未能振
戍帥守將士勞役日久令學士院降詔撫諭　甲戌宰
執奏垂簾外朝之禮請酌髙宗典故而行從之　乙亥
皇太后皇帝便殿垂簾宰臣奏聽政之始宜褒表名儒
以興起士大夫之心於是以集英殿修撰傅伯成為顯
謨閣學士直寳謨閣楊簡寳謨閣直學士秘閣修撰柴
中行復右文殿修撰並奉祠召顯謨閣學士鄒應龍寳謨
閣待制知潭州眞德秀煥章閣待制曹彦約赴行在
太后諭宰臣曰嗣君富於春秋正進學之時宜精選儒
臣早開講席　丙子皇帝御便殿宰臣等拜表請皇帝
　己卯皇太后皇帝御便殿垂簾宰臣率百官請皇帝
御殿至是三上表詔隻日權御後殿以程珌及吏部侍郎
朱著中書舍人眞徳秀兼侍讀工部侍郎葛洪起居郎
喬行簡宗正少卿陳貴誼軍器監王暨兼侍講　皇太
后諭宰執曰垂簾非美事斷不欲當彌遠奏曰皇帝嗣
服之初具有先帝遺訓願陛下勉為宗社大計太后曰嗣
君聰明可付託彌遠奏曰皇帝正欲觀陛下儀刑太后
曰幸而保全至此不如更有始終　壬午以程珌為刑
部尚書葛洪權工部尚書眞德秀權禮部侍郎兼直學
士院喬行簡權工部侍郎魏了翁起居郎陳貴誼起居
舍人朱端常諫議大夫莫澤殿中侍御史麋漂右正言
李知孝華宰監察御史　丙戌宰臣等奏請以大行皇
帝陵名為永茂詔依丁亥雷　庚寅上並宿齋于内殿
禮部太常奏上在諒隂明堂大享前二日朝獻景靈宫
前一日朝享太廟並遣官攝事　辛卯皇帝越紼大享于
明堂赦天下　十月甲午朔以乆雨命從臣日一人禱
于天竺山　戊戌詔諸道提㸃刑獄以十一月按部理
囚徒　庚戌御後殿　壬子詔諸道憲司下所部見任
官廩禄按單幇給歳終上已支數于尚書省　十一月甲
子右正言麋溧言孝宗皇帝由藩邸踐阼懷光堯顧復
之恩奉慈福怡愉之樂二十八年常如一日陛下先皇
託付無異光堯頼母儀擁佑有同慈福凡繼志述事承顔
順色皆當以孝宗為法而尤切於新政者曰畏天悅親
講學仁民從之　丁亥詔曰朕猥以眇躬誕膺駿命祖
宗千百世之業傳緒在予中外億萬人之心望治伊始
頼慈闈之擁佑慙凉德之菲沖粤自纂圖率遵垂憲欽
惟大寳之重守必以仁兆民之寧頼于有慶肆掇聖經
之㫖肇頒年紀之新綿景祚於延洪與羣生而康乂更
資中外之彦輔成本始之規興起治功允孚德意其以明
年為寳慶元年　戊子丞相史彌遠等乞參天聖元祐
故典以五月十六日皇太后生辰為壽慶節表請者三
皇帝奏請者再皇太后乃從　乙巳宰臣率百僚請以皇
帝誕日名天基節凡三表乃從之　十二月乙未詔京
西河北新復州軍屢經兵擾並免入貢仍與推恩　癸
丑間經筵輔臣觀講早講論講讀官各一員晚講說書官
一員　宰臣史彌遠等請以皇太后殿名慈明詔依
御史臺言大行皇帝係是十世當行議祧竊謂商以契
為始祖以湯太戊武丁為不毁之廟皆不在三穆之數
魯公之廟文世室也武公之廟武世室也公羊子曰世室
世世不毁也仰惟國朝太祖皇帝為帝者太祖之廟太
宗皇帝祔於太祖為一世之廟眞宗仁宗神宗髙宗各有
制書不祧此與商周不毁廟魯公武公之世室名異實同
世世之祧既不在三昭三穆之中則固不在九廟之數
自太祖以至光宗實為五廟今大行皇帝始為六廟合
增展一室以祔大行皇帝於禮為合於義為安詔依
乙酉寳慶元年正月壬戌朔詔舉賢良　丙子湖州申
齊王驚悸得疾特賜錢三千緡命守臣選醫診治早薨
賜賻贈銀絹千匹兩會子萬緡充宣葬
　(齊王竑宗室希瞿子也初名均沂靖惠王薨無子立/均為後更名貴和嘉定十三年立為皇子賜今名及)
　(寧宗崩史丞相彌遠矯詔立理宗出竑為開府儀同/三司判寧國府人心危疑不服王居湖州含山人潘)
　(壬潘丙隂通李全謀挾王渡江北推立期以某月十/七日誕云二十七及期李全之兵不至二潘慮事泄)
　(率百餘人突入州城求王不獲頃之得於水閣下挾/以出加之黄袍行險僥倖皆二潘之謀王不知也二)
　(潘敗彌遠謀害濟王遣其客秦天錫且頒醫視疾之/命時王本無疾天錫諭意逼王就死遂縊死于州治)
甲申程珌進讀三朝寳訓奏曰藝祖皇帝受禪之初與
三軍約不許殺戮一人自後聖聖相承守為家法上曰
祖宗以仁立國朕當以仁守之上問曰寳訓中云治世
少而亂世多君子少而小人多何也珌奏治世所以少
亂世所以多者正縁君子少而小人多也蓋君子初未
嘗少聖君出而君子多小人初未嘗多庸君出而小人
多上曰然　己丑朱端常奏蜀士當得郡者紹興以前
悉親詣闕下廟堂因得以審其人物而進退之自慶元
以來非制可辟差則馳牘干請今欲除曾任太守有治
效人外必令親到堂除授奏事訖之任次任與免從之
　己丑詔曰朕初纂丕圖亟奉慈訓既御經幄日親羣
儒深念進德立治之本實由典學朝夕罔敢怠忽尚賴
諸賢悉心啓迪毋有所隱朕當垂聽益加自勉即令學
士院明諭朕意
　(龜鑑曰王人多聞必學古訓嗣王緝熈斯顯德行此/正聖學窮理盡性之功也夫以聖人天資之髙明而)
　(又充之以學力之光大則始焉致知者此理之明也/終焉盡性者此理之誠也肆我理宗自踐阼以來講)
　(帷日闢聖學日新何嘗/不自窮理盡性中來歟)
二月壬辰朔雪　詔禮部貢舉　癸巳朱著王暨進讀
髙宗寳訓孝德卷終著奏髙宗當中興艱難之初欽事
慈寧皇太后始終極至願陛下以髙宗為法上嘉納忽
愀然曰雪作非時朕終夜為之不安當益恐懼修德凡
有闕失無忘忠告　甲午詔故太師武勝定國軍節度
使鄂王岳飛諡忠穆尋改忠武　丙申以師彌檢校少
師嗣秀王　戊戌詔福州溫州各添敎官一員　甲辰
御後殿引見吏部奏舉改官十有八人　蠲兩浙州軍
屬縣官私僦錢有差　戊午出豐儲倉米七萬五千石
賑臨安貧民馬步軍諸班直皇城司守衛官兵給犒有
差　辛酉仁文哲武恭孝皇帝靈駕發引皇太后行奉
寧奉辭禮皇帝行啓奠祖奠禮奉辭于皇城門外行遣
奠禮百寮辭于郊外　癸酉永茂陵掩攢　四月辛卯
朔寧宗皇帝祔廟頒德音于臨安紹興府　壬辰朱著
進讀髙宗寳訓至髙宗曰周公戒成王惟在知稼穡艱
難上曰朕近寫無逸一篇掲為四圖置之座右以便觀
省念兹在兹不忘艱難　丁酉皇太后手書吾晩年多
病志在安閒嗣君可日御便殿聽政今後更不垂簾
戊戌臣僚言臣伏讀太后還政御札前代母后勉强矯
拂不能為之事而太后聖斷行之略無難色實為萬世
母后臨朝之法上曰朕受太后之恩如天朝夕思之未
知報稱更當力請　辛丑壬寅上兩請皇太后仍賜垂
簾不允　丙子詔曰朕以眇躬獲承大寳實頼聖母同
覽萬幾粤自聽斷之初已持謙退之志朕仰遵先帝遺
訓瀝控丹衷聖意曲從臨朝數四今者手書屢降申諭
益嚴朕心皇駭莫知所為疏奏靣陳願還親札至于累
日慈聽莫回雖明謨睿斷今古無隣而内顧菲涼懼弗
克稱然而威命既布敢不勉承惟一守於洪規庶不負
於付託布告天下咸使聞知　詔令後見供職及在外
帶職從官依元祐十科舊制歳舉三人從右正言麋溧
請也　辛亥出豐儲倉米八萬石賑濟臨安貧民　五
月丙寅以師彌為開府儀同三司奉國軍節度使知大
宗正事師貢為檢校少師以皇叔祖和州防禦使不熄
為保康軍承宣使嗣濮王　甲戌詔在庭之士日命其
一靣對又詔曰自昔帝王即政之初首闢四門達聰明
目訪予落止小毖求助凡今内外文武小大之臣有所
見聞具以啓告忠言正論朕所樂聽事有可行虚心而
從言或過直無悼後害封章來上以副朕延納之誠焉
　六月辛卯太白晝見　丁酉録行在繫囚　壬寅御
後殿引見吏部奏舉改官二十人　丁未三省同奉御
筆朕恭禀太后聖諭謂丞相忠貫日月勲塞宇宙實惟
我國家無疆之休惟屢宣至意欲示褒崇而丞相謙遜
退却囊封靣奏力辭不已使崇德報功之典久未昭著
甚非所以承先朝始終眷倚之意丞相左右擁翊之功
其議有以尊顯之朕惟丞相受知二祖光輔兩朝贊更
化以正權綱佐定䇿以安宗社不動聲色中外晏寧可
謂社稷之臣矣國之元勲宜有異數重以慈訓其敢或
違可拜太師依前右丞相兼樞使進封魏國公令有司
討典禮以聞　史彌遠具劄辭免詔批答不允尋五辭
從之　辛亥秘書監葉禾奏郡司貪刻之害上曰郡守
不職亦縁監司不得其人監司得人則一道蒙福　七
月壬戌將作監張忠恕輪對奏求言事上曰詔已下兩
月應者絶少縱有之亦未盡忠讜也恕奏曰臣聞已上
之疏多有鯁論而聖諭如此足見陛下好直惡佞之切
　乙丑陳貴誼奏近下詔求言恐詞有過直乞賜包容
上曰大凡聽言善者從之合理者容納之　詔三衙臨
安府兩浙路州軍杖以下釋之　丁丑喬行簡奏及濟
王事上曰朕待濟王可謂至矣行簡奏云濟王之罪人
所共知當如周公待管蔡之心又當取孟子為周公受
過之意　詔滁州大水撥會子三千緡米千六百石賑
恤被災之家　禮部侍郎真德秀奏臣竊聞陛下廼者
涓選剛辰移御清燕非特恬養神明之觀抑且稍正宫
寢之儀臣子之心不勝慰幸然區區之愚有欲獻於陛
下者不敢自嘿恭惟髙宗皇帝受命中興再造區夏六
飛南渡駐蹕錢塘其與前世之君篳路籃縷以啓山林
披攘荆棘以立朝廷者殆無以異其艱其勤可謂至矣
孝宗皇帝嗣守丕緒志清中原二十八年間蒐攬英材
精厲聽斷未嘗一日少懈用能保固大業垂萬世無疆
之休今陛下所御之宫庭即二祖儲神閒燕之地也仰
瞻楹桷俯視軒墀常若二祖實臨其上念昔者剏守之
維艱思今日繼承之匪易則兢業祗懼其容少忽乎漢
文帝有言朕奉先帝宫室常恐羞之惟其以是存心故
能終身為恭儉之主兩漢之君莫先焉此臣之所欲獻
者一陛下前所居處密邇東朝唯思曲盡人子之恭其
敢遽當人主之奉今宫閣暨乗輿服用之需頤指使令
之便必將浸備於昔臣知聖性恬淡固非外物可移然
以一心而受衆攻非卓然剛明弗惑未有不浸淫而蠧
蝕者然則將何道以處之曰惟學可以養此心惟敬可
以存此心惟親近君子可以維持此心蓋理義之與物
欲相為消長者也篤志于學則日與聖賢為徒而有自
得之樂持身以敬則凜如神明在上而無非僻之侵親
賢人君子之時多則規儆日聞謟邪不得而惑三者交
致其力則聖心湛然如日之明如水之清理義常為之
主而物欲不能奪矣此臣之所欲獻者二三年之䘮行
於宫壼非獨衰麻在躬而已哀慕之存於心者不可頃
刻忘憂慼之形於色者不可斯須已古者卒哭而廬居
小祥而堊室今雖未能如昔然居處之制不可不極其
朴素也古者服䘮非有疾不飲酒食肉今雖未能如昔
然饔人太官之供不可不極其菲儉也古者終䘮不處
于内今雖未能如昔然防微謹獨屏遠聲色不可不極
其嚴也食則見先帝于羮立則見先帝于牆庶幾不負
罔極之恩丕昭純孝之實倘因移御之適凡所以自奉
者少異於居䘮之儀則雖衰麻在躬猶不服也此臣之
所欲獻者三陛下前者日侍慈明兩宫之情常懽然而
無間今視膳問安之敬雖無改於昔而其見則有時矣
此正陛下深留聖心之日也古之事親者聽於無聲視
於無形一舉足一出言不敢忘父母也况皇太后親舉
神器以授陛下同聽萬幾曾未數月褰裳去之如脫敝
屣隆恩厚德與天地無極陛下將何以報之乎然則恭
勤之禮孝養之誠當有加於前日可也至於兩宫侍御
之臣恩意當使如一蓋愛親者及其犬馬况左右使令
者乎厥今羣臣萬物之命繫於兩宫惟一兩宫慈孝交
隆於上則羣臣萬民皆有所恃以為安而兩宫侍御之臣
亦得以保其富貴此臣之所欲獻者四臣猥以不材叨
備勸讀比者親奉聖訓茍可裨益朕躬毋或有隱陛下
之虚懷求助如此臣其敢以淺陋自解乎用是輙陳其
愚冀補萬一惟聖明擇焉取進止　貼黄臣竊聞古者
平日視朝以為常度人主與天同運故必與日俱出以
臨照百官則陽德宣昭政機無壅先皇帝毎旦御朝率
在卯辰之間臣侍螭坳二年實所親見陛下始初清明
正厲精庶政之日而晨興聽事乃頗後於先帝之時正
使宇内晏寧猶恐示人以怠况中外多虞之際乎孔子
曰昧爽夙興正其衣冠平旦眡朝慮其危難一物失理
亂亡之端惟陛下深味斯言自今臨朝必以日出為節
于以法乾健而體離明通下情而達民隱實初政之首
務也臣僭率有陳仰祈矜貸　丁酉詔諸路州軍受納
苗米不許過數增入多量斗靣令轉運司覺察　壬寅
詔司農丞姚子才封事切直進官一秩授秘書郎　癸
卯詔傅伯成楊簡先朝耆德朕心素所簡記可召赴行
在令所在州軍以禮津發詔真德秀奏事朕因訪問廉
吏德秀以知袁州趙䈣夫對朕惟奬廉所以律貪亦庶
幾化貪為廉之效以惠吾民趙䈣夫除直秘閣福建提
刑　丙午詔侍從給舍臺諫卿監郎官及在外前執政
侍從諸路帥臣監司各舉廉吏三人　戊申詔侍從兩
省臺諫三衙知閣御帶環衛官在外前執政侍從諸路
監司帥臣都副都統制及屯戍主將各舉堪充將帥三
人　己酉地震　壬子詔故禮部侍郎贈少師張九成
紹興䇿士以直言受知髙宗正色立朝有中興明道之
功贈太師追封崇國公諡文忠　甲寅詔以程頥四世
孫源為藉田令　丙辰莫澤奏真德秀舛論綱常簡節
聖語牒示言路曲為濟王之地上曰德秀在長沙頗有
士譽朕故召之澤執奏求去詔德秀除職予祠　丁巳
詔監司守令各精白自新以稱朕意其或不悛必罰無
赦　詔除豁紹興府毎歳經總制虚額錢九萬五千五
百貫　九月己未朔李知孝奏考功郎官洪咨䕫譏誚
臺諫大理評事胡夢昱上書言濟王事辭語狂悖詔咨
䕫降三官夢昱除名勒停象州羈管　丙寅著作佐郎
陶崇奏保業謹獨謹微持久四事上曰卿所陳四事切
於朕躬朕當行之　詔胄試仍舊制職事官牒同居五
服内親釐務官牒同居小功親銓試三人取一從李知
孝請也　壬午詔實録院編修寧宗皇帝御製　癸巳
有流星大如太白　甲午林略對論及渡江初偽齊連
兵事上曰是時亦是諸將不叶致得劉豫敢來略奏曰
仰見陛下于中興本末留神上曰今日不特兵少亦由
訓練不精自家兵勢既張彼自不能為患　丁酉以皇
叔祖奉國節度使師貢為開府儀同三司皇叔安德軍
節度使思正為檢校少保　甲辰以皇叔祖奉國軍承
宣使不昸為奉國軍節度使皇叔祖保寧軍承宣使善
踐為保康軍節度使　甲寅以皇叔祖安德軍承宣使
師潞為安德軍節度使皇伯保信軍承宣使希宿為保
信軍節度使　知紹興府汪綱奏會稽攢宫所在稅賦
盡免折科山隂同應辦之勞乞照會稽除免詔權免三
年　十一月癸亥以宣繒兼同知樞密院事薛極參知
政事葛洪簽書樞密院事詔邵州係今上皇帝潛藩陞
為寳慶府筠州與御名聲音相近改為瑞州　乙丑制
以楊谷為少保進封新安郡王　丙寅制以楊石為少
保進封永寧郡王直學士院眞德秀草制并上劄子曰
臣恭覩陛下以東宫冊禮告成明詔疏恩戚里之賢寵
數優隆加以王爵稽諸典故所未前聞然其老成静重
公論素所推予身為外屬而避遠權勢不居京師治家
敎子風聲凛然誠近世戚畹之所未有意其賢德夙簡
聖心故因鉅典之成特示寵權臣承命草制亦既推明
陛下所為褒表之意播告中外矣然臣伏觀古今載籍
之傳莫不以恩寵太甚為外家之深戒漢世賢戚無出
樊宏隂興右者宏之言曰富貴盈溢未有能終天道惡滿
好謙前代貴戚皆明戒也興亦有云外戚家苦不知謙
退富貴有極人當知止夸奢益為觀聽所譏惟二人其
所操持若是故其子孫昌熾世有令聞為史冊之光臣
愚竊謂二人之言蓋陛下所當知而戚里所當鑒也夫
倚伏無常古今所畏崇猶塵積替若駭機不可不深圖
不可不豫慮伏惟陛下清燕之間省觀樊隂之所由得
返跡梁竇之所由失常思所以安全外族俾䝉謙靖之
福而不蹈滿盈之咎斯誠宗廟社稷無疆之休臣以非
材承乏詞禁官雖甚卑其職則有唐供奉之舊故敢因
事陳愚妄希李絳白居易之萬一惟陛下裁赦臣不勝
大幸　辛巳詔行都及諸路公私僦舎錢米經減者減
三分從朱端常請也　己卯幹辦諸路司審計司王自
適進對論大中之道上曰三聖相授守一道其此之謂
乎中者不偏不倚無過無不及之謂　庚辰幹辦諸司
糧料院趙彦覃進對奏州縣折色病民上曰纖悉如此
殊失愛民之意　辛巳詔中外繫囚杖以下釋之　乙
酉朱端常奏魏了翁封章謗訕眞德秀奏劄誣詆魏了
翁落職罷新任追三官靖州居住眞德秀落職罷祠
壬辰御射殿閱崇政殿親從射藝遷補有差　癸丑太
學正徐介進對論中庸慎獨之㫖上曰此是以敬存心
不愧屋漏之意
丙戌寳慶二年正月丁巳朔上不視事　癸亥詔贈沈
煥陸九齡官仍賜諡尋以太常寺議煥諡端憲九齡諡
文達録張九成吕祖謙張栻陸九淵子孫官各有差又
詔以布衣李心傳專心文學令四川制置司津發赴闕
　戊寅熒惑入氐　庚辰以禮部尚書程珌知貢舉刑
部尚書鄒應龍右諫議大夫朱端常中書舍人陳貴誼
同知　二月丙戌朔御筆賜程珌以下曰國家三歳取
士試于南宫蓋公卿大夫由此其選事至重也朕屬在
哀疚未遑親䇿爰咨近列往司衡鑑卿等宜協心盡慮
精加考釋夫文辭浮靡者必非偉厚之器議論詭激者
必無正平之用去取之際其務審此
　(龜鑑曰文辭浮靡者必非偉器議論詭激者必非正/才此丙戌禮闈之御筆也其求賢務實之意為至勤)
　(至如己丑則又以取人器識得士忠厚為衡鑑壬辰/則又以先器識後詞藻務忠實斥浮偽為權衡則求)
　(賢務實之/意益堅)
壬午太白歳塡星合于女　二月丙戌朔雪　戊子以
右正言李知孝言詔贓吏有實迹者不測置獄明正典
刑其永不得與親民及師儒差遣繼經赦宥不許改正
有監司守臣保舉三員者聽之仍每任所保以一員為
額　辛卯詔諸道提㸃刑獄以五月按部理囚徒　察
院梁成大奏眞徳秀有大惡五其奏濟王事乞追封以
蓋逆狀趨立嗣以召禍端改節聖語謗訕朝廷無將之
心與魏了翁同罪了翁已從竄削德秀僅褫職罷祠欲
乞一等施行詔削秩二等　癸卯詔特奏第五等人遇
郊與岳祠其願繳勅再試者聽　乙酉御後殿引見吏
部奏舉改官二十有一人　三月丙辰朔梁成大奏寢
王長孺召命徐瑄胡夢昱重議施行初長孺餞胡夢昱
詩有吾鄉小澹庵之語成大以擬非其倫黨和邪說不
宜立朝瑄舉夢昱賢能才識有憂國敢言之詞成大謂
夢昱狂悖瑄必與之合謀二人雖已竄削而罪大罰輕
於是併及之尋予長孺祠瑄削秩三等徙居象州夢昱
徙欽州編管　庚申詔曰朕自下求言之詔凡封章來
上必詳加省覽亦已採擇施行而遐方小臣猶未有應
詔近者始見普安軍推官羅宰所陳利病辭㫖勤懇一
介之士身處蜀萬里之外乃能獨先衆人惓惓效忠深
可嘉尚可特與陞擢差遣以勸來者以副朕聽納之志
　辛未喬行簡進讀高宗寳訓謹名器篇至祖宗朝敎
坊官有求為郡者太祖以莊宗為鑒不與上曰用伶人
為郡守非獨輕䙝名器亦必為民害行簡奏乞謹守祖
宗法度則名器自不濫上曰祖宗法度自是精密豈容
不守　癸酉以楊簡為敷文閣直學士中大夫提舉南
京鴻慶宫先是召簡以内祠奉朝請仍進職簡以疾抗
章不至遂以是寵之　以久雨蠲大理寺三衙臨安府
酒所贓賞錢　戊寅詔曰朕近召游洚見于便殿詳覽
二疏因加訪問議論正大指證明切眞有益於君德治
道聳聽嘉歎可特與改合入官仍除館職旌忠讜以導
敢言乃朕志也先是洚以浙西提刑司幹辦公事召為
太學博士尋為秘書郎　戊寅詔太常寺建功臣閣繪
趙韓王普而下二十有三人以昭勲崇德為名　己卯
命從臣日一人禱晴于天竺山　蘄州火　庚辰以京
湖制置使陳晐經理屯田有緒詔奬之　壬午决大理
寺三衙臨安府兩浙州縣繫囚　四月己丑以隆興格
制輔臣俸先是上覽尚書省所進請給冊以輔臣俸微
令户部條奏及是奏聞遂有是命　辛卯以莫澤言令
二廣諸司今後守倅以下闕官湏申省部未有注授者
方許奏辟倅令未滿求辟者禁之　以久雨詔大理寺
三衙臨安府兩浙州縣繫囚杖以下釋之　癸巳祕書
少監范楷進對言淫雨未止歳事可慮上動容曰朕深
以為慮不知何道可以弭災楷奏願陛下益加儆懼則
可轉災為福上曰洪範雨暘寒燠風皆歸之肅乂哲謀
聖以此知人事與天意常相感通楷奏人主與天地尤近
所以古人夙夜畏威上曰敬天一念朕因此當益加謹
上又問成湯以六事自責當時豈眞有苞苴女謁讒夫
等事只常常以此自省耳楷奏曰誠如聖諭　庚子詔
曰昔成王立政之初於庶獄庶事曲盡其敬忠厚積累
囹圄空虛治道所由昌也朕踐阼以來舉廉戒貪興能
拔滯亦欲郡縣聞風政平訟理也而懦者汨於吏奸莫
䘏人命强者輒持巧心析律貳端久繫株連遂易瘐死
其或叨懫自豐庶威奪貨五過之疵是非舛紊蔑棄中
典民寃莫伸哀矜之意微剝斂之風著豈朕為民父母
之意哉繼自今監司守令各思天牧之重躬務審克毋
僣亂辭勿格詔而弗遵勿任情而自肆深培根本共守
中和庶幾羣吏視儀罔敢弗率儻猶翫狎習為蔽欺貪
殘淹留莫之紏刺上負朝廷之委任下辜斯民之宅生則
國有憲章罰加失職非予一人所敢私　辛亥有流星
大如太白　五月辛酉大理少卿葉宰言乞令諸州軍
奏讞來上先以期日關奏邸及刑司以稽留獄之弊從
之　戊寅李知孝奏乞速正濟王叛逆之罪追奪王爵
先是知孝以為言上曰觀卿之意欲正名分明國法耳
如朕始者所行正欲全恩意也知孝奏陛下隆骨肉之
愛自是美事但叛逆之臣不正典刑非所以訓欲斷自
聖意上曰更當審慮區處及是知孝章復三上上曰此
事卿屢奏陳朕欲全始終之恩所以重於施行知孝奏
陛下篤親睦族可謂至矣臺諫給舍既屢奏諫若有施
行亦非得已願早賜睿斷上曰卿言既如此切至朕當
出卿所陳更與大臣商㩁　以皇叔祖宜州觀察使知
大宗正事善駢提舉佑神觀奉朝請仍進一秩　己卯
詔曰朕祗奉宗祧務隆孝愛其於親睦之義尤所盡心
不幸濟王自滔叛逆既已曲加恩禮掩其罪惡及給舍
繳章三上乞與追貶朕亦重於施行今臺諫屢乞正名
定罪論奏不已私情公議未知適從可令三省詳議審
處以聞　癸未令萬夀觀建寧宗皇帝神御殿室　乙
未以傅伯成為龍圖閣學士提舉南京鴻慶宫先是召
伯成以疾抗章不至遂以是寵之　丙申御後殿賜禮
部正奏名進士王會龍等勅凡九百八十九人　丁酉
賜特奏名進士林石等　壬寅以先聖五十二代孫孔
萬春為承奉郎襲封衍聖公　己酉録行在繫囚　七
月戊辰大風蠲大理寺臨安府㸃檢提領酒所贓賞錢
兩浙州軍如之詔大理寺三衙兩浙州軍繫囚杖以下
釋之侍讀喬行簡因進讀奏風變上曰比者大風可畏
皆朕不德有以致之行簡奏曰陛下引咎責躬此意上
通于天在祖宗朝皆有已行典故臣已略具敷陳欲乞
陛下思所以應天之實上嘉納講畢上曰卿適所陳風
變甚善朕當益加修省比以害稼為憂常令體訪知早
稻已獲晩稻未花又幸不崇朝而止　八月丙戌寧宗
皇帝大祥上詣几筵行奠祭禮　壬辰令户部申嚴州
縣受租苛取之禁轉運使察其違者劾之　甲午以久
雨蠲大理寺三衙臨安府㸃檢提領酒所贓賞錢　乙
巳史彌遠等言謹按國史太平興國七年皇弟檢校太
師兼中書令行河南尹西京留守秦王廷美以昵比凶
惡語連逆謀羣臣就請行法遂勒歸私第尋降涪陵縣
公仍於房州安置比濟王從賊僣偽給舎臺諫俱有奏
請乞正名定罪陛下欲全始終之恩弗俞其請今又論
奏不已臣等竊詳秦王以言語不順尚坐追降竄責今
濟王逆節著明負先帝敎育之大恩忘陛下友愛之至
德參之公論揆之國法死有餘罪臣等仰體宸旨詳議
審處欲乞將濟王追降巴陵縣公庶幾上全仁恩下伸
公議從之　丙午衛涇薨　乙卯詔新中法科而資淺
者須外歴二考以上方擢為評事從陳貴誼請也　庚
申雷　癸亥以久雨命從臣日一人禱于天竺山蠲大
理寺臨安府㸃檢提領酒所贓賞錢　丙寅奉安寧宗
皇帝恭淑皇后神御于景靈宫萬夀觀　庚午工部侍
郎兼崇政殿説書鄭清之晚講讀通鑑漢成帝時朱穆
宦官恣横事清之奏西漢士大夫得出入禁中人主不
專與婦寺相處上曰朕觀周成之制宫中宿衛盡用士
大夫使人君目見正人耳聞正論所以為進德之基西
漢去古未遠尚有成周遺意使人君得親近士大夫眞
良規也歎羨久之　乙亥詔捕全火盗不問初獲並減
四年磨勘其有親獲實績經監司師守保奏者特與改
秩從李知孝請也　十月甲申程珌等奏寧宗皇帝御
集閣請以寳章為名詔依仍置學士待制以才徳並稱
者為之明著令甲　乙未以久雨命從臣日一人禱于
天竺山蠲大理寺三衙臨安府㸃檢提領酒所贓賞錢
　丙申詔中外繫囚杖以下釋之　辛丑雷詔輔臣曰
連雨不止朕深憂之惟是寛恤刑獄蠲放逋欠悉已施
行矣可以惠及下民者更議舉行一二事庶幾感召和
氣速獲晴霽　壬寅復詔大理寺三衙臨安府兩浙州
軍决繫囚　庚戌宰臣率百寮請御正殿從之　辛亥
熒惑塡星合于女熒惑犯塡星　己卯改湖州為安吉
州　十一月丙辰始御紫宸殿詔曰朕以眇躬嗣承大
統實戴皇太后覆育推佑之恩豐功盛德宜極尊崇今
將舉冊寳禮朕欲於未進奉之前恭上尊號可令輔臣
擬定進呈　丁巳詔不熄善踐行尊年髙令赴朝參筵
宴外餘並特免　戊午以倉部郎官潘槱為大理少卿
詔曰朕惟天下國家之本在身每於躬行之際尤所致
謹比覽潘槱首疏所奏深契朕心可特除以示嘉奬
辛酉熒惑犯歳星　壬戌以羣臣再上奏請聽樂從之
己巳史彌逺等奏恭奉御筆皇太后今將舉行典禮欲
於未進奉之前恭上尊號令擬定進呈臣等恭惟皇太
后陛下功徳懋乎皇家性識超乎物表左右先朝以成
三十年之治擁立聖主以垂億萬載之休集慶延洪凝
神静密是宜如坤之載物而眉壽無疆若月之麗天而
至明久照恭擬壽明二字為尊號詔依　丙子日長至
御大慶殿受朝畢詣慈明殿　詔曰朕親御路朝首興
敎化士風所係尤務作新比年以來習尚澆漓文氣卑
苶純厚典實視昔歉焉豈涵養之未充抑薰陶之或闕
咨爾訓迪之職毋拘内外之殊各究乃心俾知所嚮矯
偏適正崇雅黜浮使人皆君子之歸如古者賢才之盛
副予至意惟爾之休
　(龜鑑曰菁莪育才而天下喜樂棫樸作人紀綱四方/是則教育之地賢俊所關有不可以不重也蓋學校)
　(重則人才重學校輕則人才亦輕理宗之崇教育其/得諸此歟丁亥親御路朝首以崇學重教為念天頒)
　(一札咨爾訓迪之官克盡薰陶之職矯偏適正崇/雅黜浮使人皆君子之歸如古士風之美也歟)
十二月癸未詔皇太后宜上尊號曰壽明皇太后有司
詳具儀注朕當親奉羣臣詣慈明殿奉上冊寳鄭清之
晚講畢宣坐上曰朕旦日見太后語笑極從客且備言
太后慈愛喜溢天顔清之奏舜有天下不足以解憂惟
順於父母可以解憂陛下不以天位自矜而以親懽為
樂眞大舜之孝也上曰太后不但慈愛曲盡最是聖體
康强頥養天勝往日此朕所以尤喜也清之奏陛下以
天下養備盡孝道太后之心愉悅甚矣此所以聖體益
强而無疾也上因曰朕思前殿撤簾之事大臣未為盡
善今太后聖慮髙明娯適燕閒丞相處朕母子之間密
勿輔贊不見形迹使朕得日致其孝丞相之力多矣嘉
歎再三　甲申以史彌遠為奉上皇太后尊號冊寳禮
儀使并撰冊書冊宣繒篆寳　己丑以雪賜輔臣宴
庚子詔以親饗給犒軍士　辛丑蠲大理寺三衙臨安
府㸃檢提領酒所茶鹽賞錢　癸卯親饗太廟
丁亥寳慶三年正月辛亥朔發冊寳於大慶殿上率羣
臣恭上壽明皇太后尊號于慈明殿　壬子禮儀使史
彌遠進官二等　乙卯天基聖節羣臣上壽于垂拱紫
宸殿　庚申以冊寳禮成制楊谷楊石並為少傅　己
巳詔朕每觀朱熹論語中庸大學孟子注解發揮聖賢
之蘊羽翼斯文有補治道朕方厲志講學𬗟懷典刑深
用歎慕可特贈太師追封信國公
　(諡議曰自我藝祖皇帝開國之初與韓王趙普發明/道理最大之說由是本朝治體之純道學之粹遠同)
　(三代慶厯嘉祐間豪傑並出濂洛之學上接洙泗熈/寧之用程顥元祐之起程頥紹興之聘尹彦明紹興)
　(之召朱熹列聖相傳皆欲表顯而尊崇之矣奈之何/王安石則邪說誣民也秦檜韓侂胄則奸臣擅國也)
　(以新經邪說胥天下為黄茆白葦則安石之為也反/國事讎率獸食人謂學為偽謂道為禁則檜侂之為)
　(也理學之廢興關於世道之消長可勝言哉先皇帝/自初踐阼始御講筵即未嘗以名呼先儒若周元公)
　(頥則曰濂溪張郿伯載則曰横渠二程則曰伊川明/道而尤為尊用朱文公熹之四書自時厥後或錫之)
　(美諡或贈/之封爵)
二月辛巳朔著作佐郎游洚奏道心人心之别上問曰
莫是道心為主人心聽命否洚奏云正是此意　癸未
詔銓部今後司法叅軍不許以諸司年勞出官人注授
諸道檢法官照條格差注憲司毋得妄辟從梁成大之
奏也　甲申淮西强勇三軍統制王鑑特添差兵馬鈐
轄以職事修舉故也　癸巳御後殿引見吏部奏舉改
官一十七人捕盜酬賞三人　己亥鄂州諸軍副都統
制質俊捍禦西蜀備宣勞效詔進官一等　癸卯太常
議故端明殿學士薛叔似諡曰恭翼　三月庚戌詔方
春和時郡縣長吏其各勸農桑抑末作戒苛擾俾斯民
安土樂業力本耕織以成富庶則予汝嘉　工部侍郎
朱在進對奏人主學問之要上曰卿先卿中庸序言之
甚詳又奏孔子廟從祀去王雱畫像處上曰亦曾有此
例來在奏曰惟其從祀不當公論所以去之又奏先臣
四書印本所在不同上回顧宣諭曰卿先卿四書注解
有補於治道朕讀之不釋手恨不與之同時　詔今歲
郊祀大禮令有司除事神儀物諸軍賞給依舊制外其
乘輿服御及中外支費並從省約　四月癸未趙至道
奏郡縣之官不許敷勢要合納官物勢要之家不輸戸
内當稅賦守倅增數解發倍價折納分差巡尉下鄉催
擾並論以違制豪户不即改正隱寄之産為人陳告如
條科制從之　癸卯朝獻景靈宫甲辰亦如之　五月
甲寅蠲大理寺三衙臨安府贓賞錢詔大理寺三衙臨
安府兩浙州軍杖以下罪釋之　己巳為進讀髙宗皇
帝寳訓徹章賜宰執經筵官燕于祕書省　癸酉詔侍
講讀修注官各進官一等餘補轉犒給有差　閏五月
己卯朔梁成大奏乞嚴飭州縣禁繫罪囚不實書歴郡
守編𨽻囚徒未經結録輙行特判憲司詳覆所部獄案
淹延歳月重寘典憲從之　甲申蠲大理寺三衙臨安
府及屬縣贓賞錢　丁未録行在罪囚　六月戊申朔
日有食之　甲子監行在都進奏院鄒應博奏對謂書
曰人心惟危道心惟微惟精惟一允執厥中上問曰人
心惟危道心惟微聖人之道果不出此數句應博奏實
如聖訓臣師廖德明親見其師朱熹晩年之言平生於
學幸有見於此數句諸儒皆是道心而非人心惟朱熹
謂人不能無人心亦未嘗無道心人心者如飲食男女
好樂忿懥之類是也若無此則何以為人乎惟其縱而
不知檢則逐物而遷故曰人心惟危也道心者良能良
知也而此心必甚微而難見聖人充吾良能良知之心
使天理流行而昭著則人心自入於檢防之中也上舉
朱熹中庸序中語云道心常為一身之主而人心毎聽
命焉應博奏陛下該貫朱熹之言仰見聖學日新之功
　御射殿閱諸班直射藝換授有差　戊午詔曰勅内
外文武臣寮等朕以今年十一月六日欵謁于南郊咨
爾攸司各揚乃職相予肆祀毋或不恭　甲子詔淮東
寳應縣陞為寳應州　丙寅前知南康軍王拭奏敬為
聖人立德之基上曰敬之一字所關甚大能於持敬心
何事不可為　七月戊子正言梁成大奏乞下銓部幕
職職狀及格人或舉主未及格以恩賞循資或全無舉
主曾經論列人毋令注授　己丑詔中外繫囚杖以下
釋之蠲大理寺三衙臨安府酒所贓賞錢　庚寅以乆
雨命臨安守臣禱于天竺山　辛卯詔寳應鹽城淮隂
山隂四縣並𨽻寳應州　乙未詔諸路憲司覺察州郡
不支小官俸給者按劾以聞從趙至道請也　丁酉詔
曰比者疾風甚雨介于秋成以朕之不德上天示譴夙
夜震恐慮為民瘼訪聞畿甸多有飄損禾稻毁害室廬
嗣後居民失業必致流散深可憐憫如被水州郡速議
賑濟仍與放行竹木等稅及富室假貸向去且令倚閣
庶幾貧富相資以寛目前之急併其他賑恤事件亟令
有司條具以聞　庚子以久雨命從臣日一人禱于天
竺山　八月丁未朔李知孝奏無逸之書周公戒成王
其辭確切其義精深上自天命之昭明下及細民之勤
苦體念小人依倚之地深察閭里怨詛之情推用心逸
勤之殊驗享國久近之應其立言之大㫖最切於人主
之身者曰集大命結人心保壽齡而已惟陛下留神從
之　庚戌制封謝氏為通義郡夫人　丙辰詔寧宗仁
文哲武恭孝皇帝諡號見今六字宜加上十字為十六
字如祖宗故事令宰執侍從臺諫兩省官禮官集議仍
令禮官詳具典禮以聞　癸亥詔吏部試邑兩經罷黜
毋得再注知縣縣令從留元英請也　甲戌太白熒惑
合于翼　九月太常議故少保觀文殿大學士魏國公
留正諡曰忠宣　甲午以史彌遠為郊祀大禮使宣繒
禮儀使薛極儀仗使葛洪鹵簿使朱著橋道頓逓使
乙未以史彌遠為奉上寧宗皇帝徽號冊寳禮儀使宣
繒撰冊薛極書冊葛洪篆寳翰林學士程珌撰儀文
庚子詔時青堅壁守淮獨當一靣屢戰㨗除武康軍節
度使左金吾上將軍忠義都統制　丙午史彌逺等集
議加上寧宗皇帝徽號曰寧宗法天備道純德茂功仁
文哲武聖睿恭孝皇帝詔依　十月辛亥江剛中奏乞
下户部總所江湖荆襄兩淮漕司行下和糴州縣毋得
科抑仍令産米之處增價招誘重寘于罰從之　己未
詔曰朕以眇躬紹膺聖緒今始郊見天地兢兢寅畏慮
弗克任己先期□肅庶幾對越無愧今百御事之臣各
宜恪謹攸司毋或怠慢以稱朕意　甲子以皇弟右監
衛大將軍與奭為宜州觀察使賜名貴謙尋繼沂王後
皇弟右千牛衛將軍孟杓為和州防禦使賜名乃裕尋
繼景獻太子後　十一月丙子朔以奉上寧宗皇帝徽
號冊寳告于天地宗廟社稷宫觀　戊寅𤼵冊寳于大
慶殿遣羣臣奉上于寧宗皇帝廟　己卯朝獻景靈宫
　庚辰祭享太廟　辛巳日南至祀天地于圜丘　壬
午詔曰朕紹列聖之洪基膺中興之寳厯若昔纘圖之
始適當修祀之時固嘗肇舉於明禋曾未特伸於大報
兹遵舊制茂蕆祲容天覆地持既肅合祛之典祖功宗
德益嚴並侑之儀若七曜之照臨暨百神之森列咸從
秩序祗徹丹純載惟凉菲之資昭受盈成之託仰法紹
興之治近承嘉定之規用易美稱以迎新祉其以來歳
改為紹定元年可大赦天下　詔大理寺三衙臨安府
屬縣决繫囚兩浙州軍亦如之蠲大理寺三衙臨安府
㸃檢酒所贓賞錢　壬寅詔布衣李心傳特授從政郎
充秘閣校勘　癸卯詔曰朕嗣承大統初郊禮成稽之
典冊壽明皇太后合上尊號可令有司討論典禮以聞
　丁巳丞相史彌遠等擬加上壽明皇太后尊號曰慈
睿詔依以史彌遠為奉上壽明慈睿皇太后尊號冊寳
禮儀使　甲辰以雪寒糴貴出豐儲倉米七萬石以紓
民　十二月己酉日生背氣　辛亥詔兩浙江東西湖
南北州縣凡有米處申嚴遏米之禁從汪剛中請也
戊子紹定元年正月丙子朔御文德殿羣臣朝賀發冊
寳于大慶殿上帥羣臣上壽明慈睿皇太后尊號于慈
明殿　壬午趙至道奏江淮州郡妄征經過米舟蘆蕩
沙産一例官租山漆魚池創立約束禁止商人買販乞
下憲司嚴戢至道又奏霪雨傾霔科撥賑恤而監司守
令奉詔不䖍乞加申飭並從之　梁成大奏諸路屬縣
擅置廂房囚繫無辜長吏不遵法令小民詿誤罪不過
杖輙押出界流離失業乞加禁約從之　乙酉壽明慈
睿皇太后冊寳禮成姪楊谷楊石並除少師仍加恩
丁亥雷　丙申以雪出豐儲倉米七萬石以紓民　二
月己巳禮部貢舉　丙午梁成大奏選人改官舉主五
員内用職司一員始為及格近奔競巧取者或用職司
三四員甚至五員而寒畯終身不得職司合頴乞下吏
部止用一員過數毋令收使從之　壬子梁成大奏銓
法官吏交承必避親嫌宗室替頭尤所不許庶革前後
積弊乞下吏部證守舊法從之　丁卯以皇帝潛邸陞
黔州為紹慶府成州為同慶府　辛巳詔陞寳應州山
隂縣為淮安州改山髙縣為淮安縣其淮安縣漣水縣
並𨽻淮安州　辛卯太常議故端明殿學士楊輔諡曰
恭惠　四月癸亥命臨安府禱雨于天竺山　乙丑御
後殿引見吏部奏舉改官人　五月戊寅梁成大奏乞
申嚴薦舉法除陞陟所知政績姑從舊法改官廉吏犯
入已贓者許舉主悔舉從之　丁酉雨雹　六月壬寅
朔日有食之　戊申以薛極兼同知樞密院事趙至道
奏乞下有司刷諸路翻異駮勘之獄詳審斷結庶無淹
濫有補仁政從之　己酉流星晝隕　丙辰軍器少監
于德謙奏陛下修德講學當取法髙宗皇帝上曰髙宗
畏天愛民眞可為法　戊午録行在繫囚　七月梁成
大奏州縣貪刻或以微罪没入富家資産不申憲司掩
歸私室自古估籍必的有贓犯依條申省少助邊儲從
之　乙未留元英奏權攝州郡過取事例匱乏郡計乞
飭監司按奏以聞從之　辛亥留元英奏諸路州軍僚
屬私役禁軍乞下帥司約束違者以聞從之　戊午以
久雨决大理寺三衙兩浙路繫囚杖以下罪釋之蠲贓
賞錢有差　八月資政殿學士知潭州曾從龍奏州縣
賑民之法有三曰濟曰貸曰糶濟不可常惟貸與糶為
利可久今撥緡錢一十萬有奇分下潭湘十縣委令佐
糶米置惠民倉乞比附常平法從之　壬申李知孝奏
州縣鋪兵俸給乞令諸路漕臣嚴督所部州軍於係省
錢截支歳具已支實數申臺省從之　甲戌詔監司每
歳諸所部州縣慮囚至來年正月歴遍如屬縣非監司
經由之路委官分往監司復行㸃檢毋致寃濫奉行不
䖍令御史臺覺察以聞　十月壬寅李知孝奏浙東倉
司創餘姚斷塘鹽竈擾生聚没良田乞行廢罷從之
甲辰朝獻景靈宫　乙巳亦如之　丁未翰林學士侍
讀鄭清之講畢上曰近喜晴明刈穫迄事清之奏陛下
敬天事親皆極其至今天意昭格東朝悅豫應驗若此
上悅　時江西湖南福建寇盜並起連破諸縣　戊申
熒惑犯壘壁　己酉太常議故資政殿大學士賀兌中
諡曰清簡　留元英奏乞下吏部應銓量官令長貳從容
延接訪門氏事其疾病癃老者證㫖揮施行如不堪任
職貪酷累被按劾者與别注降等差遣稱量能授官之
意從之　辛亥鄭清之同王暨進讀上曰朕觀漢唐以
下人主鮮克有終者皆由不知道清之奏聖見髙明可
謂推本之論王暨講尚書上問曰夏桀不道成湯放之
可以鑒矣紂何為復尋其覆轍王暨奏惟上智與下愚
不移殷鑒不遠在夏后之世紂不能鑒遂至滅亡所謂
下愚不移者也清之奏自古人主不能以亂亡爲鑒豈
獨闇君孱主漢武帝飫聞亡秦黷武之弊而窮征不休
唐𤣥宗手鋤太平逆韋之難而敗於女寵猶未足怪太
宗英明創業親見隋煬征遼亡國乃縱兵鴨緑汔無成
功有累盛德是皆不能以覆轍為戒正如聖語由不知
道所以不能以道制欲爾王暨奏以古為鑑此言𤼵於
太宗而身自違之上曰非知之艱行之惟艱　壬子趙
至道奏乞行下諸路漕司嚴飭和糴官吏毋得多取增
量庶農民不憚與官為市從之　丁巳熒惑塡星合于
危　癸亥太常議故參知政事章良能諡曰文莊　甲
子熒惑犯塡星　十一月癸酉熒惑入羽林　知汀州
余鑄奏固根本事上曰聞州縣間常賦多有横取邦本
豈可不愛惜　庚辰雷　壬辰蠲大理寺三衙臨安府
茶鹽贓賞錢　癸巳决大理寺三衙兩浙州軍繫囚
丁酉趙至道奏申嚴皇城司給牌之制賃牌往來者照
闌入法庶九重之地威禁益嚴亦防微杜漸之一端從
之　十二月辛亥以薛極知樞密院事兼參知政事葛
洪參知政事袁韶同知樞密院事鄭清之端明殿學士
簽書樞密院事　癸丑汪剛中乞戒飭中外文武臣寮
官各務體國同心如守倅令佐互申監司即與剖决曲
直毋致模稜並罷其將帥或不恊制司作急區處毋令
兩虎自鬭偏禆智勇過人為大將所忌者與薦之朝别
行擢用勿許占留一方有警四靣皆從毋得輒分疆界
按兵觀望從之
己丑紹定二年正月庚午朔御大慶殿羣臣朝賀畢上
詣慈明殿賀　甲戌天基節羣臣上壽　乙亥賜文臣
宴于貢院　庚辰大理寺直張珩進對論州縣檢驗鞫
獄四事上曰刑獄人命所係豈容不謹　詔景獻太子
府改講毛詩　甲申臣寮言乞詔諸路漕司嚴察屬縣
丞簿依時過割二稅從實銷注版籍違者按劾從之
丁亥熒惑歳星入于婁　癸巳雷　甲午詔以權兵部
尚書王暨知貢舉吏部莫澤右諫議大夫李知孝同知
　二月庚子朔詔知貢舉王暨等務柬實才以副朕意
　臣寮言乞戒敕中外羣臣各守禮義廉恥之維堅安
靖恬退之節有不安意者奏劾以聞從之　臣寮奏今
日士大夫學術之未純皆基於岐道法為二致乞明示
意嚮以風在位變易偏尚即道以行法遵法以為政則
學為有用之學道為常行之道從之　庚戌臣寮奏乞歳
舉廉吏申嚴保任之法如犯奸贓與之同罪仍令監司
郡守覺察從之　辛酉臣寮言近歳書尺干請苞苴之
弊宜加禁絶以變薄習從之　甲子侍講范楷進講易
豐卦因奏云當豐盛之時聖人於諸爻有壅蔽不明之
憂上首肯良久乃曰豐亨盛大之時侈心易生其後遂
至狥情肆慾窮奢極靡如秦皇漢武禍亂將作而不自
知此不可不戒也侍讀喬行簡奏陛下之言及此宗廟
社稷之福上曰只要心有所主講讀合辭稱贊曰聖學
髙明此一語尤為切要若心有所主則一切不能惑矣
　辛巳監進奏院楊夢信進對奏論聖學因及宸翰所
書中庸聰明睿知足以有臨一章上曰以其切於君德故
書之又奏縣宰催科之擾上曰財賦自有常數夢信奏
常數固定只縁簿書不明所以有弊上曰知縣在得人
　辛卯臣寮乞下諸路憲司每歳將州縣繫囚瘐死最
多者具獄官姓名以聞重與鐫降從之又詔今後州縣
催科必遵常制縣令非才擇佐官可任者委之仍不許
差州官及寄居權攝從臣寮請也　癸巳監進奏院桂
如琥進對奏沿邊民兵可用上曰今日立功多是民兵
如琥奏民兵皆有户籍稅産又諳熟地利故戰則有功
上曰然又奏擇將上曰今日將才難得奏云行伍間亦
有人往往軍將忌嫉不得自伸上曰軍將多是相忌又
奏屯田上曰荆襄所行如何奏云荆襄纔行數年積榖
已踰百萬斛兩淮四蜀豈無可行之處上曰然　己亥
臣寮奏補試鬻帖之弊乞令國子監放榜日取索待補
眞卷比驗字迹或不同將中榜及賣帖人一例殿舉從
之　乙卯御集英殿䇿進士　庚申詔州縣闕官不許
挾伎術人豪民罷吏借補官資權攝小官請俸不許積
壓及以他物准支民間二稅合輸本色不許抑令折納
倍數取嬴令臺諫監司覺察從臣寮請也　五月詔成
都潼川路旱歉令制置司及各路監司疾速措置賑䘏
務要實惠及民仍攷察郡縣奉行勤惰以聞從臣寮請
也　辛巳御集英殿賜正奏名進士黄朴以下及第出
身凡五百五十七人　乙未賜特奏名進士繆蟾以下
同出身文學助敎一千一百二十一人　臣寮奏近年
文氣萎苶乞申飭胄監師儒之官專意訓導使之痛習經
傳攷訂義理課試選掄須合體格去浮華穿鑿之弊轉
移士風從之　甲辰詔户絶之家許從條立嗣不得妄
行籍没從臣寮請也　辛亥臣寮奏浙西漕運惟恃呉
江石塘以隄水近年修塘塞兵盡為他役隄岸頽毁乞
下漕司抽回以時補葺委平江府通判主管不得輙有
抽差違許奏劾從之　丁巳御射殿引見正奏名進士
射　臣寮奏乞今後非軍期大辟刼寇等事州不得差
人下縣縣不得差人下鄉常令監司覺察從之　戊午
引特奏進士射　癸亥賜聞喜宴于貢院　以久雨命
從臣日一人禱于天竺山　詔沂靖惠王府改講孟子
　七月丙寅詔廣西州縣應闕官毋得以白身借補人
充攝　戊辰臣僚奏乞宣示二三大臣自今起復士大
夫必甚不得已出於特旨監司帥守不得陳乞若州若
縣常程差遣倅令幕屬之類攙辟吏部使闕見以起復
在任日服内月日並不許作實歴選人受舉削亦不得
放散已放散者悉與駁正從之　辛未臣寮言乞申飭
有位非休假不許出謁或實有幹故先申尚書省方許
出城從之　癸酉新知常德府袁申儒朝辭奏至州縣
重催稅賦害民事上曰民力甚貧皆是州縣不體愛民
之意卿到任當以愛民為先　辛巳臣寮奏乞明詔户
刑部嚴行約束二廣監司郡守用刑須遵法律毋得輕
視人命漕司買銀須依時直不得低價敷買舶司每歳
差官機察就委逐州通判不許吏卒越界追擾生事從
之　八月丙申朔詔户部遍下諸路州軍不得增收苗
米多量斛靣許越訴仍令漕司覺察從臣寮請也　丁
酉臣寮奏州縣典獄官吏或淹延久繫或牽惹無辜或
奉上官而失本情或行暴虐而取賄賂乞飭諸路憲司
禁戢懲勸從之　辛丑進知靜江府趙崇模直敷文閣
因任以職事修舉故也　壬寅監察御史留元英奏二
廣列郡及福建上四州惟鹽是利守令尅剥於常賦之
外籍户口以敷鹽民被其擾近者召冦亦基於此乞戒
飭二廣福建漕司嚴察州縣痛革前弊仍令憲司歳行
所部許人陳訴從之　丙午臣寮奏州縣供攤告訐二
害乞今後凡追究不實者許被害人越訴仍令監司覺
察從之　丁巳詔通義郡夫人謝氏進封美人(二年八/月封貴)
(妃十一月/立為皇后)　九月乙丑朔詔禮部國子監下等上舍必
循舊法守年不得用例徑赴殿試從臣寮請也　丁卯
台州水　壬申臣寮奏乞明飭吏部應曾經論罷之人
雖免約法而贓狀顯白並須經郊方許參注或被論未
久遇赦令待後郊庶令畏憚從之　丙子秘書省正字
王會龍奏聖學深造自得本之於致知格物達之於治
國平天下上曰如是則人主之學當以致知力行為本
又奏乞裕民力固邦本上曰朕未嘗無愛民之心但州縣
不能奉行爾　庚辰雷　壬辰進知臨安府趙立夫官
一等以和糴有勞也　有流星大如太白　十月乙未
朔詔諸道提㸃刑獄以十一月按部理囚徒　癸卯太
學録陳塤進奏方張之患未亡之金叵測之忠義跳梁
之羣盜皆所當慮上曰此正治不忘亂安不忘危之意
塤奏正為國體未為治且安耳又奏用人貴乎公上曰
今人才亦自難得　丁未臣寮奏乞申飭監司郡守自
今所屬闕官以次攝事毋得差非見任官如有違戾其
受差及差之人並鐫斥從之　庚戌詔莊文太子府改
講荀子　進知吉州趙汝愚官一等以和糴有勞也
己未臣寮奏百司庶府循例而忘法監司守令枉人而
狥情乞飭内外奉行法令從之　壬戌詔賑贍台州被
水之民蠲諸色賦租有差　丁卯臣寮言乞下國子監
内外學校之官今於士子程課之外迪以義理之學厲
以行藝之實從之　新知婺州莫澤朝辭上曰婺州正要
得人扶持記得向時守臣魏豹文曾理會經界行得如
何澤奏婺州向時凋弊皆縁稅籍不明今經界既正賦
役均平故不費力上曰義役聞尚未了澤奏義役乃民
間自樂為州縣不能扶助耳讀至盜賊處上曰峒寇尚
未消弭正要理會澤奏盜賊不足慮全要州縣得人上
從之　戊辰新知慶元府鄭損辭奏事上曰卿當防遏
海道愛養軍民損奏謹遵聖訓　己巳太府少卿知臨
安府趙立夫進對乞將海内茶漕下沙合為一寨上曰
毎寨幾人立夫奏多者百二十人上曰京城民訟如何
奏云臣幸與民相安上曰都民當撫摩使常在春風和
氣中不可使有愁歎上問刑獄如何奏云本府三獄兩
獄常空上曰民命所關不可淹延　己卯臣寮奏乞令
户部下諸路監司凡民訟依次第官司結絶如未經予
奪不得索案改送先從臺部常切遵守從之　己丑熒
惑入氐　賜劉光祖諡文節　十二月丙申雪蠲大理
寺三衙臨安府㸃檢繳賞酒庫監贓賞錢給諸軍薪炭
錢出戍官兵倍之賜喜雪宴于尚書省　丙午前知安
吉州趙必觀進對奏楮卷破損腐爛人不以為重上曰
此縁銅錢稀少奏事畢上曰苕霅之民今已安業否必
觀奏臣初至郡民不聊生聖恩賑給連嵗小稔民粗安
業　辛亥以翰林學士鄭清之為端明殿學士簽書樞
密院事　乙卯軍器監度正進對奏江西福建湖南災
蕩老弱轉於溝壑壯者遂為盜賊上曰此是州縣不得
人以至於此正奏自今選任之際更宜謹之上曰選任
誠不可不審讀至近來放散忠義軍及破落士人去為
賊用上曰亦聞得如此正奏乞行下諸將隨宜招收籍
以為軍士人在賊中者亦宜招諭之上曰朝廷見如此
施行正奏如此正合事宜更宜示之以信又奏宜力行
節儉以阜財用以化貪鄙上曰恭者不侮人儉者不奪
人朕平日力行此正奏既已如此則自不至於侈泰然
臣猶望陛下節儉之中更加節儉　丙辰再給諸軍薪
炭錢
庚寅紹定三年正月壬申雷　臣寮奏乞令諸路提㸃
刑獄官親行所部凡翻異駮勘之獄同守臣審鞫便宜
予决毋得滯留其有職兼守臣者令以次監司從之
二月丙申日有背氣　庚戌以朝奉大夫魏大有直寳
章知贑州措置招捕盜賊起復朝散郎陳鞾直寳章閣
知南劒州福建路兵馬鈐轄同共措置招捕盜賊起復
朝奉郎趙范以將作監知鎮江府起復承議郎趙葵直
秘閣知滁州　庚申詔蠲江西湖南福建被盜州縣租
稅一年　癸酉大理寺上逃卒穆椿踰入皇城燒毁甲
仗罪狀詔穆椿凌遲處斬餘黥𨽻有差　乙酉太白歳
星合于畢　戊子詔江西湖南福建寇盜凡脅從之民
束身出官並與釋罪能自戮渠首而來者補官賜官土
豪帥衆立功者官之　丁酉雨土　戊戌臣寮奏乞補
禁衛兵額戒内侍毋得私役革賃號修火政以肅宫禁
從之　癸卯詔秘閣校勘李心傳已歴兩考研覃典籍
恬靜可嘉特改合入官　癸丑置會子庫監官一員專
作堂差以有舉選人充　四月癸亥臣寮奏願陛下仰
法髙宗賞功罰罪之訓宣諭輔臣大明黜陟俾内外小
大之臣咸思激厲趨事赴功或有畏避自為身謀必罰
無赦從之　己巳日暈　庚午詔諸道提㸃刑獄以五
月按部理囚徒　癸酉詔蠲紹興府餘杭上虞縣民户
折麥一年以水災也　癸未詔以今年九月有事于明
堂　丁亥詔今歳明堂大禮惟祀神儀物諸軍賞給悉
循舊制外其乗輿服御及中外支費並從省約　丁未
夀慶節上詣慈明殿上夀　詔知撫州林孝聞削二秩
罷以臣寮言官軍入境閉關不納科擾軍糧民户被害
也　御射殿閱諸班直射藝遷補有差　丙辰詔莊文
太子改講文中子　丁巳臣寮奏乞下江東西湖南北
福建諸路總漕倉司應鄰境被冦州郡合解諸司錢物
比之常年期限並展一季詔令戸部詳度上于尚書省
　六月戊辰臣寮言二廣諸郡凡敎官法掾自謂閒官
率厭風土寘身臺幕乞行戒飭如此後循習不悛並與
䥴斥帥漕併寘于罰從之　癸酉録行在繫囚　乙酉
歳星入井　辛卯臣寮奏乞戒飭郡守痛革稅賦刑獄
差役版籍四弊從之　壬辰臣寮奏乞戒飭二廣漕司
嚴禁所部州縣丁錢每歳覈實見存之數造簿依條限
前期發下催納銷注違者按劾詔令吏部詳度于尚書
省　七月丁未臣寮奏乞今後疏决先期降旨下臨安
府三衙應犯罪在指揮前許引用恩赦如指揮後有犯
雖已停决不在原減之數其合引赦人不許於停决前
斷遣如或違戾並從故出入人罪條制施行令刑部詳
度于尚書省　癸丑臣寮奏乞申嚴堂除之制庶幾仕
者毋敢躁進中書之務可清從之　八月庚申以知樞
密院事薛極為大禮使參知政事葛洪禮儀使同知樞
密院事儀仗使僉書樞密院事鄭清之鹵簿使吏部尚
書楊燁橋道頓遞使　癸亥詔明禋侍祠執事官既受
誓毋得臨期規避如或循習必罰無赦仍令臺諫覺察
　九月辛丑大饗于明堂赦天下　丙午詔封美人謝
氏為貴妃令有司擇日備禮册命　庚戌雷　壬子詔
令浙西提舉司下所部州縣將條復圍田減納苗稅毋
收斛靣　十月辛酉臣寮言乞下吏部今後縣令獄官
須曾歴三考有縣令舉主三員無過犯人許注毋得作
破格輕授或監司帥守辟置亦令吏部審實合格方許
放行從之　壬戌進知棗陽軍史嵩之官一等以置堰
屯田有勞也　臣寮奏銓選六弊乞下吏部檢舉指揮
恪意遵守從之　十一月丁卯殿前司奏乞撥本司一
千人名額令嘉興府招瀕海漁業慣熟風濤少壯趫捷
之人試驗刺充海浦水軍仍增置統制官一員通行部
轄從之　癸卯臣寮奏曾經奏劾有永不得親民差遣
指揮之人如引赦陳乞改正並令都司吏部取原犯攷
訂除情輕從舊制外其或貪贓慘酷刑寺不得例作不
曾推勘免約法許令改正從之　丙午詔夀明慈睿皇
太后明年聖夀七十五古希有甚盛之慶令禮部太常
寺討論以聞　丁未流星晝隕　戊申詔貴妃謝氏立
為皇后令有司擇日降制初上意向賈氏楊太后以謝
美人端厚有福遂立焉　辛亥出封樁庫緡錢二十萬
製皇后褘衣　丙辰以薛極撰冊葛洪書冊同知樞密
院事袁韶篆寳　十二月庚申詔曰養莫大於尊親永
依慈造福必先於曰夀宜茂徽稱偉慶事之輝煌洽歡
聲而洋溢夀明慈睿皇太后載安宗社兼體乾坤宜加
上尊號曰壽明仁福慈睿皇太后其令有司詳具儀注
朕當親帥百寮詣慈明殿奉上册寳　甲子詔以史彌
遠入見敷奏精敏氣體向安朕尊禮元勲未欲勞以朝
請可十日一次赴内引入堂治事　乙丑以簽書樞密
院事鄭清之為參知政事兼簽書樞密院禮部尚書喬
行簡為端明殿學士同簽書樞密院事袁韶為資政殿
學士浙西安撫制置使兼知臨安府尋控辭　時江淮
制司及揚州累報山東李全起兵犯通泰州
　(初寧宗親命立濟王為嗣忽一日濟王書于几上明/言楊后之事云史彌遠當决配八千里左右皆丞相)
　(之人徑報彌遠彌遠懷異志兼濟王亦無人君之質/是時眞西山兼王宫敎聞其事遂力辭去臨行謂王)
　(曰大王若能孝於慈母而敬於大臣則即位之除必/矣寜宗疾甚議立未定忽一夕彌遠夢西興渡二馬)
　(渡江一馬化為龍曰此夢正與晉元帝中興童謠相/類次夕差人早過西興接得理宗與福王相之理宗)
　(乃坐林獅形遂决䇿立之遷濟王過湖州市有敵國/富豪潘壬潘丙者僨其事遂修書約李全於二月十)
　(五立濟王此時李全守淮安軍邏卒得送信卒二人/監至彌逺之前彌逺遂改書為三月二十五許之美)
　(官重賞復令送去取回書至易書以元約月日報之/至期潘壬潘丙遂立濟王彌遠遂統殿前司馬步軍)
　(誅之尋殺濟王李全知之遂反過北後圍揚州趙葵/鎮兩淮兼守揚州因元宵放燈李全移營灣頭亦放)
　(燈趙葵遂開一城門掛榜止許百騎入城觀燈聞李/全喜著白袍初一夕八十騎皆皁袍遊城出去次一)
　(夕百騎皆紅袍又次夕百騎皆白袍葵設伏閉城盡/殺之北軍退至第三年修城壕見金甲一領方知全)
　(死於/此矣)
詔曰逆賊李全久蓄奸謀大逆不道已敕江淮制臣率
兵追討可削奪官爵停給錢糧罪止逆賊罔及脅從逆
黨有能擒斬李全以降者仍給散錢糧更加不次之賞
　丁卯御文殿册皇后　壬申以雪寒詔出封樁庫緡
錢三千萬賑䘏臨安貧乏民　乙酉慈明殿出緡錢一
百五十萬大犒諸軍賑贍臨安貧乏之民
　
　
　
　
　
　
　宋史全文卷三十一
欽定四庫全書
　宋史全文卷三十二
　　宋理宗二
辛卯紹定四年正月戊子朔御大慶殿羣臣朝賀禮畢
上詣慈明殿賀大赦天下以慶壽恩進史彌逺薛極官
各二等葛洪袁韶喬行簡各一等進鎮江府都統卞整
左武大夫果州團練使統領沈興劉明官各一等以追
襲逆全焚毁糧聚也　辛丑樞密院檢㑹贈右武大夫
彰州防禦使王青力戰而殞詔特贈建武軍節度使右
驍衛大將軍與二子官仍立廟于揚州令禮部太常進
擬廟額　丙辰江淮安撫制置大使趙善湘上露布言
統率諸將水陸並進以正月十五日誅逆全於新塘詔
奬之　二月戊午朔詔禮部貢舉　壬戌臣寮奏乞申
飭諸路州縣自今遇訴災傷邑委佐官州委幕職於秋
成以前務覈的實蠲減田租仍以分數掲之通衢如或
稽慢守令䥴斥漕臣覺察不嚴一體議罰從之　三月
癸巳以經筵進講論語終篇召輔臣聽講　己酉賜宰
執講讀説書修注官宴于祕書省　四月己未賜王青
廟額為忠果　樞密院檢㑹淮東安撫趙范提刑蔡保
奏趙必勝等二十九人擒戮逆全委立竒功詔各補轉
注官資仍賜錢銀絹有差　乙丑浙東提刑奏温州司
户參軍趙汝驟權宰平陽侵用官錢贓罪抵死詔汝驟
追毁出身文字除名勒停　癸酉以久雨命臨安守臣
禱于天竺山　丙子蠲大理寺三衙臨安府㸃檢贍軍
激賞酒庫所見監贓賞錢丁丑詔赦中外决繫囚杖以
下　以鄭清之兼同知樞密院事喬行簡簽書樞密院
事　五月丙戌朔進前知西和州張孝錫官二等以四
川制置司言其措置邊防之勞也　庚戌詔今後行在
遇暑慮囚命所差官將臨安府三獄見禁公事除情重
例不原外餘隨輕重盡行減降决遣大理寺三衙兩赤縣
一體裁决從臣寮請也　丙子詔㑹子庫造第十四十
五界共二千萬緡令封樁下庫充邊郡科降　癸未給
諸軍口累重大錢詔支犒殿步司討捕閩冦凱還軍兵
有差陣亡者厚給其家　七月乙酉朔詔制總諸帥戎
司凡忠勇死義之家並與優給其家其有子才藝異衆
者令赴樞密院審視録用　丙戌臣寮奏建劒之間秋
霜害稼乞下諸司措置般運廣米應濟市糴胡秀嚴徽
春霜損桑水潦為沴令監司郡守留意賑存與減稅色
從之　癸巳臣僚奏乞戒飭諸道監司除正任属官外
不得别令見任官入幕違者定行奏劾從之　丁未樞
密院檢㑹右武大夫叙復吉州刺史江州副都統制陳
世雄㑹合荆鄂軍馬于吉州龍泉親臨賊境一舉而擒
二首委有勞績詔以世雄為左武大夫濠州團練使江
州都統制　丙寅詔近民之官莫如縣令日來間有貪
虐昏繆不能任事之人重為民害令諸路監司守臣覺
察具職位上于尚書省取㫖施行　九月丙戌臨安火
詔曰囬禄之災延及太廟祖宗神主暫就御于景靈宫
朕累日哭於神御殿省愆謝罪傷痛罔極所合奏告可
令禮寺疾速定日具奏以聞詔令三省樞密院暫就都
亭驛六部暫就傳法寺治事以延燎故也　庚寅詔火
後合行寛恤條件悉令三省施行其令學士院降詔出
封樁庫錢豐儲倉米賑䘏被火之家蠲臨安府城内外
之征一月　辛卯復出内藏庫緡錢二十萬賑䘏貧乏
之民　壬辰詔曰丙戌之夕回禄為災信宿之間上及
太室延燔民廬莽焉荒燬都人奔避間遭死傷皇天降
威孰大於此朕當避正殿素服眡朝減膳徹樂以答明
譴其寛䘏事宜已命宰輔次第施行應内外臣僚士庻
咸許直言指陳過失毋有所隱庶藉忠嘉共圖消弭
詔罷前軍統制徐儀仍削官三等統領馬振逺除名勒
停編置湖南州軍以殿前司副都指揮使馮時言其救
火弗力也　庚子建昌軍火　甲辰流星晝隕　壬子
以火災告于天地宗廟社稷　甲寅度支邸官王輿權
進對論近日火災上曰此皆朕之不德最是延及太廟
朕心不遑安處奏云中外臣子所同痛心今日災變可
謂極矣惟有修德可以回天意上然之　乙卯監察御
史何處久奏兩司修建太廟合遵舊制百司庶府不必
革侈從之　丙辰宰執以太室延燎五具奏乞鐫罷詔
史彌逺特降奉化郡公薛極鄭清之喬行簡各降一秩
　丁巳詔兩浙轉運判官趙汝憚予祠以臣僚言其火
後營繕科擾州縣也　戊午詔殿前副都指揮使馮􁀙
主管侍衛步軍司王虎救焚弗力延及太廟各奪一官
罷之
　(辛卯之火比辛酉之火加五分之二雖太廟亦不免/惟史丞相府獨存洪舜俞有詩云殿前將軍猛如虎)
　(救得汾陽令公府祖宗神靈飛上天可/憐九廟成焦土人言藉藉迄不免責)
癸酉太常少卿度正進對奏蜀報蒙古深入事勢頗危
又聞七方關已潰散纔透文龍便入綿漢皆是平地蜀
便難保願早擇帥付之事權蜀中財用已是困乏願陛
下不惜出内庫金帛應付之上曰當早為擇帥應付財
帛　戊寅以煥章待制知遂寧府李􁅱為煥章直學士
四川安撫制置使兼知成都府四川制置副使趙彦呐
進直龍圖閣兼知興元府利路安撫副使　十一月乙
酉詔忠義緫管田遂贈武節大夫忠州刺史特與加封
立廟以四川制置司言其總率忠義力戰而殁也　詔
四川關外州軍近經蒙古侵犯殘破去處未能復業軍
民日前或有詿誤䧟於罪戾合行曲赦令三省條具事
件以聞　福建招捕使司奏知邵武縣劉純殁於王事
乞加褒䘏詔贈純官三等與一子下州文學　癸巳樞
密院言四川制置司奏權興元府都統潘福提兵失律
離棄關隘合依軍制從之　十二月癸丑臣寮奏乞嚴
飭州縣科糴及人户投糶不即給錢多取斛靣之弊其
州縣折苗並依祖宗成法止以下户畸零減直折錢違
者奏劾重寘典憲從之　癸酉詔正旦大朝會權免
己卯給諸軍薪炭錢出戍官兵倍之　辛巳詔出封樁
庫緡錢二十萬下臨安府命官賑䘏
壬辰紹定五年正月丙午詔以陳貴誼知貢舉權吏部
侍郎鍾震御史汪剛中同知　己酉太廟成以薛極為
禮儀使　二月壬子朔御筆賜陳貴誼以下曰科舉取
人先器識後詞藻務忠實斥浮偽　癸丑羣臣三上表
請御正殿從之車駕詣太廟行欵謁禮　己酉蠲磚瓦
竹木蘆箔之征三月　庚寅臣僚奏願陛下近法孝宗
恐懼修省以答天譴不可以天變方弭為幸而必期於
天休之鑒佑撫摩愛飬以保民命不可以民瘼少瘳為
喜而必期於民俗之阜安終始如一悠久不渝則八年
災異冦擾之變未必不為後日重熈累治之基從之
辛卯監察御史李日邁奏乞今後兩學補試並從朝廷
選差試官供給用度依胄監事體務革買帖冒名計嘱
私取之弊從之　乙未臣僚奏乞戒飭中外洗心滌慮
精白承休以修職業以振治功如故習不悛彈劾以聞
從之　己亥陳貴誼等乞痛革文弊命學臣精選淳熈
格式頒示四方　四月壬子陳貴誼等奏取應宗子弟
一名時中學詩能文頗合程度乞附正奏名廷試從之
　壬戌詔禮部太常寺行下太武學胄監今後補試文
臣外任帶朝職與放牒試武臣外任帶閣職與在外貼
職同不許放行　癸亥右諫議大夫趙至道奏寳章閣
直學士宫觀杜如淵曩者帥蜀不能與衆合謀誓死堅
守夜半私遁妄以狀聞詔如淵禠職罷祠　丁卯以久
雨命臨安守臣禱于天竺山蠲大理寺三衙臨安府属
縣㸃檢贍軍酒庫所見監贓賞錢　戊辰詔中外决繫
囚杖以李日邁奏乞飭大臣凡親民之吏必選亷去貪
使不至激民為盜又乞行下諸郡招選放散軍人驍勇
可用者填廂禁軍闕額從之　丁丑太白晝見　五月
戊戌詔諸路監司郡守今後齊民犯罪不許妄行籍没
法當籍者先具情節取㫖施行違者越訴從右正言何
琮請也　七月辛卯詔省部刑寺應諸刑奏案以時審
定已經奏聞速與報下庶免淹延獄官不許兼職俸薄
者増給之從臣僚請也　丁酉以禮部尚書陳貴誼為
端明殿學士同簽書樞密院事　甲辰大雨雹　丁未
御集英殿試䇿進士制䇿問畧曰朕聞堯舜之帝禹湯
文武之王莫不從事於學如飢之必食渇之必飲未嘗
外道以出治舎經以求治也朕以眇陋嗣承丕緒于今
九年昧旦而朝咨諏輔弼延納英雋日御經筵曰誦曰
講咸有常凖然六經之道所以淹貫天人維持世變者
至纎至悉不可勝窮而治監一書又所以著歴代君臣
之媺惡以勸戒于後皆莫先於修身而齊家進君子而
退小人嚴名分而遏亂萌修政事而攘夷狄恤民隱而
懼天變朕深惟經訓史䇿日陳於前文字繁多塗轍遐
闊求其所以寘力者乃即閒燕竊有慕古人緝熈光明
之義日就月將躬履神㑹葢以基治道之本一人心之
歸使普天率土若士與民繇内及外悉共繇於理義而
無本末舛逆之患上下異向之風顧不偉歟若夫商政
治之得失求民俗之利病論士習之厚薄則有所未暇
葢以本原既正則他可以序舉也子大夫奉對于庭其
以有得于經史者細繹而畢陳之朕將親覽焉　八月
己酉朔御幄殿引武舉進士射　乙丑御集英殿賜進
士徐元杰以下及第出身同出身凡四百九十三人
丁卯賜特奏名進士倪閃等同出身至州文學助教凡
五百九十二人　甲戌以玉牒殿成奉安累朝玉牒以
薛極為禮儀使　乙亥臣僚奏乞行下兩淮荆襄諸郡
將見樁管米各具實數或有侵移責限補足沿邊和糴
髙價招誘不許均敷民户申嚴賞格仍與定限庶幾及
時辦集内外皆有預備詔令户部詳度上于尚書省
己丑御射殿引正奏名進士射　庚寅引特奏名進士
射　辛丑詔二廣監司今後武臣非經公朝拔擢不許
辟郡特科人不得辟入郡幕如遇闕守秪於鄰郡差攝
著為令　閏九月己酉有流星大如太白　庚戌彗星
出于角　癸丑詔諸路監司體量旱歉州縣依條檢放
察守令之貪亷仁暴以聞　丙寅詔避殿減膳撤樂尚
慮朕躬有過及朝政有缺令中外臣僚極意指陳無所
隱諱其有關民間利便疾苦併令諸路監司守令以實
具述聞奏仍敷恩宥以答天戒三省條具合行事件令
學士院降赦　十月戊子以星變大赦天下　詔改盱
眙軍為招信軍　壬寅詔赦蜀軍民　十一月甲寅臣
僚奏乞戒飭諸道常平使者遵用淳熈詔令每歳覈州
縣豐歉分數或災傷重處即與賑䘏不許隱蔽不實違
者臺諫按劾　戊午雪給諸軍雪寒錢出戍軍兵倍之
　己未詔刑部檢坐命官犯贓條令嚴飭監司察部内
貪吏劾其尤者一遵祖宗舊法計贓雖輕委係入已令
吏刑部永不銓叙改正監司不按發併坐失職之罪從
李日邁請也　辛酉以陰雨詔出豐儲倉米五萬石以
紓民食　十二月丙子朔進才人賈氏為貴妃　辛巳
詔皇太后聖體稍愆和豫朕夙夜于旁不敢輒懈命醫
嘗藥籲天禱神間亦小瘳猶未全愈冝宏宥過之施式
迓無疆之休可大赦天下命官分禱于天地宗廟社稷
宫觀詔皇太后聖體違和服藥未效如草澤有能治療
痊安者白身除節度使已有官人及願就文資者並比
附推恩外更賜錢十萬貫田五百頃三省可出榜曉諭
仍許徑赴和寧門外自陳内侍省即時聞奏　大行太
皇后上仙羣臣詣慈明殿宣遺誥皇太后誥内外文武
臣寮吾受遺先帝保佑嗣君從南靣之居旋即東朝之
飬不以天下為樂而以海内為憂仲冬以來偶愆和豫
殊費調胹大數有期遂兹云逝惟帝位至重國事方殷
毋庸過哀冝從權制皇帝成服三日聽政䘮紀以日易
月大臣更加開釋勿致摧傷百官入臨隨地之宜諸道
州府長吏以下三日釋服在京禁音樂百日在外一月
毋禁祠祀嫁娶沿邊不用舉哀山陵制度務從儉約内
外諸軍應合支賜及諸不在誥中並取皇帝處分　辛
卯上詣慈明殿成服行奠酹禮詔大行皇太后陵寢當
遵遺詔務從儉省諸路監司州府軍監寺正進慰表其
餘禮物並令免進仍不得以助修奉攅宮為名有所貢
獻　丁酉羣臣七上表請皇帝聽政詔用正月四日就
素幄令輔臣奏事詔曰朕惟皇天降割大行皇太后上
僊哀痛罔極但内朝大典不敢輒有改更朕於宫中自
服三年之䘮　以薛極為總護使少保奉國軍節度使
充萬壽觀使師貢橋道頓遞使禮部尚書陳䀭按行使
内侍呉惟德副之　命臨安府守臣同橋道頓遞使措
置應辦梓宫渡江　乙巳上詣慈明殿行大祥祭奠禮
癸巳紹定六年正月丙午朔上不視朝　戊申詔兩浙
轉運司臨安嘉興府徽嚴安吉州竹木之征再蠲三月
　己未宰臣率百僚三表請御殿尋詔權御後殿　辛
酉右諫議大夫趙至道奏乞戒飭冶司歳納新錢依額
起解毋許諸郡截錢納劵　壬申監察御史何處久奏
乞申敕諸道轉運司嚴飭所部州縣不許遏糴如歉郡
招誘客販委官告糴仰具數上之朝廷其阻糴苛稅者
令御史臺劾奏從之　二月丁丑新除屯田郎官王定
奏嚴陵歳歉上曰去年旱勢云甚見如何舉行定奏昨
在庾司舉行荒政首擇邑官鄉里之賢者分任之又奏
義倉為官吏蠧耗上曰此自是民户寄留于官專為水
旱之備　丁亥詔榮州陞為紹興府　庚寅禮部太常
寺言大行皇太后山陵制度欲參酌比附憲聖慈烈皇
后攅陵修奉詔依　戊戌宰臣等恭上皇太后尊諡曰
恭聖仁烈皇后詔依　己亥軍器監主簿徐清叟奏近
者太后上僊宫中舉哀之日陛下以后服下同媵妾令
别製大袖文思院官欲如后飾再造其一以進聖㫖却
之陛下此事甚羙真知嫡庶之辨乞宣付史館以垂萬
世上曰然讀至孝宗皇帝御近習事上曰此輩宫中不
遇備趨走使令耳豈可使預事　辛酉江淮制置使趙
善湘帶職入奏上曰中原機㑹卿意以為如何善湘奏
云中原乃已壊之勢恐未易為力邊頭連年干戈兵民
勞役當休飬葺治使自守有餘然後經理境外今雖有
機㑹未是時節上曰自守極是　癸亥右諫議大夫趙
至道奏陛下躬南靣尊事之敬答東朝擁佑之恩養致
其樂疾致其憂䘮致其哀其為孝無以加矣繼兹以往
天命必畏祖宗必法君子必親小人必逺女謁必禁小
民必思懐保政事必務修飭斯足以盡始終之孝上然
之　癸亥監察御史李日邁奏願陛下正五事以承天
心戒六事以召天和謹飭刑政之條力去貪殘之吏從
之　丙寅右正言何琮奏皇太后山陵用度盡出宫中
猶恐州縣並縁敷擾百姓乞飭有司遍行曉諭嚴加禁
止從之　四月壬午詔今年九月有事于明堂　庚子
詔今歳明堂大禮令有司惟事神儀物諸軍賞給悉循
舊制其乗輿服御中外用度並從省約有司條具以聞
　壬寅恭聖仁烈皇后掩攅于永茂陵　甲辰監察御
史李日邁奏比歳年穀不登民生日蹙乞詔諸道賑䘏
隨有無以勸分隨所在以出糶秤提見鏹當使流通於
民間不當奪歸於官庫日下發出兊便無執留為囊橐
預借苗稅當罪官吏不當責民戸其或不悛次第彈奏
詔令户部詳度上于尚書省　辛未右正言何琮乞倣
紹興成憲内委省部外責監司嚴糾州縣凡赦令德音
寛䘏事件恪意奉行仍委監司取見已行事實類申朝
廷考其違戾重寘于罰從之　乙酉録行都繫囚　辛
卯右正言何琮奏乞申飭監司賑濟結局將所部州縣
奉行臧否從公比較第列來上仍命大臣合監司救荒
績效總課殿最以示賞罰從之　七月乙卯新權知廣
德軍石孝隆奏惜民力事上曰州縣催科歳有増益朕
每聞之此心惻然宜以愛民為念無負所言　八月己
卯以知樞密院事薛極為明堂大禮使參知政事鄭清
之禮儀使簽書樞密院事喬行簡禮衛使同知簽書樞
密院事陳貴誼禮器使吏部尚書兼户部尚書楊燁禮
頓使　九月壬寅朔日有食之　乙巳右正言何琮奏
乞戒飭州縣已蠲閤租賦不許科督綿帛不許抑買苗
米不許増量監司察其違戾許民越訴甚者以贓私論
必罰毋赦從之　己酉上宿齋于内殿　辛亥大饗于
明堂赦天下　辛酉經筵奏乞以御製敬天法祖事親
齊家四十八條及御書緝熈殿榜御製緝熈殿記宣付
史館從之四十八箴列為十二軸左一曰敬天命法祖
宗事親齊家右一曰親碩學精六藝崇節儉惜名器左
二曰謹言語戒喜怒惡㫖酒逺聲色右二曰伸剛斷肅
紀綱核名實明賞罰左三曰廣視聽守信義懼滿盈究
逺圖右三曰開公道塞倖門待耆老奬忠直左四曰儲
人才訪屠釣尚儒術保勇將右四曰恤勤勞抑貪競進
亷退斥諂佞左五曰鍳迎合絕朋比察䜛間禁苞苴右
五曰杜請託議釋老謹刑獄哀鰥寡左六曰傷暴露罪
已為民損躬撫軍求善使過右六曰寛民力飭邊備旌
死事懲偷生陳公益等撰述箴辭附於各條之下揭于
緝熈殿朝夕觀省　御製緝熈堂記曰大學曰自天子
至于庶人壹是皆以修身為本朕嘗玩味斯言知學之
有益於人也信矣隆古盛時創立學制大而辟雍次而
泮宫微而鄉庠黨序莫不以是為急故八歳入小學則
教之以掃洒應對之節射御書數之目自王公以下及
庶人之子弟皆與焉自十五則元子庶子至公卿大夫
士之適子與凡民之俊秀皆入大學而教之以窮理盡
性修己治人之學夫人不可一日而不學也如是况以
一身任社稷生靈之托者可不汲汲於此哉恭惟我朝
列聖相承稽古右文崇儒重道講學之懿超越前代其
所以植億萬年無疆之基者皆自此而得之猗歟盛哉
卓乎不可及也朕以凉德纂承丕緒兢兢業業罔敢自
怠昕朝二講聿遵先猷乃闢舊廬榜曰緝熈以為講學
之地日與諸儒碩學從容延欵紬繹義理問辨經史庶
幾有獲内以修身外以治國平天下期無愧於祖宗家
學之傳顧不偉歟
　(諡議曰昭掲緝熈之記力求止善之序屢徹六藝之/章深造四書之藴其典學有如此者無逸宥坐之戒)
　(㫖酒服膺之箴清明大昕之朝宵/旰萬幾之慮其勤政有如此者)
　癸亥右諫議大夫趙至道奏乞明降指揮諸縣選擇
手分充應鄉司以三年或二年為界界滿無過遞遷典
押仍禁絕官司供億誅求之弊著為令從之　甲申詔
史彌逺二子宅之宇之並賜同進士出身尋以宅之為
太府少卿兼崇政殿說書宇之將作少監　丙戌進史
彌逺太師左丞相兼樞密院使鄭清之光禄大夫右丞
相兼樞密使　丁亥以史彌逺為保寧招信軍節度充
醴泉觀使進封㑹稽郡王仍奉朝請薛極樞密使立班
恩數並依宰臣例喬行簡參知政事簽書樞密院事陳
貴誼參知政事兼同簽書樞密院事詔史彌逺定䇿元
勲久以病告朕欲親幸其第視疾令有司條具以聞尋
具辭免詔依所乞特與幸第恩數　戊子雪詔史彌逺
勤勞王室垂及三紀以疾解政所宜曲加優禮長子宅
之權户部侍郎兼崇政殿說書次子宇之依舊直華文
閣樞密副都承㫖長孫同卿直寳章閣次孫紹卿會卿
晉卿並補承奉郎女夫趙汝棋軍器少監孫女夫趙崇
縡轉一秩與陞擢差遣　詔楮幣寖輕關繫甚重薛極
久參國政練達時宜令與三省以下措置以聞　詔給
諸軍寒雪錢出戍官兵倍之　辛卯詔出内帑緡錢二
十萬令臨安府措置兊易日下住罷銅錢局　史彌逺
薨　壬辰詔贈史彌逺中書令追封衛王諡忠獻輟視
朝三日　十一月辛巳朔命中使王資之視史彌逺葬
事子宅之等辭免尋以命權刑部侍郎趙杭夫禮部太
常寺檢照典故出殯日用本品鹵簿皷吹儀仗從之
　(講詩曰彌逺自開僖丁卯為禮部侍郎白楊太后謀/誅韓侂胄而寧宗不知數日寧宗問侂胄安在左右)
　(乃以實對寧宗深悼之凡相寧宗十七年帝崩廢濟/王立理宗又獨相九年用余天錫梁成大李知孝等)
　(列布于朝最用事者薛極胡榘聶子述趙汝述時號/四犬彌逺出入禁苑擅權用事䑓諫學舎爭言其非)
　(上以其定䇿功/終始保全之)
辛丑詔知贑州姚鏞知興國軍王相各追五秩内鏞安
置衡州相安置岳州以江西帥臣陳韡劾其貪墨故也
遂下詔戒飭贓吏　辛丑詔侍從論思獻納之選朕所
親擢方作新庶政渇想嘉猷自今可不時靣對凡朕躬
得失國事便宜悉以啓告毋有所隱　甲辰都省檢㑹
故相史彌逺薨今擇日車駕臨奠縁在制中依禮例免
　乙巳詔以來歳改為端平元年　壬子日南至上不
視朝　癸丑以曽從龍宣繒並提舉萬壽觀兼侍讀仍
奉朝請　丙辰詔朕恭覧孝宗皇帝寳訓景行懿德如
勤政之條大臣不時宣引商㩁庶務朕深慕焉今視朝
之頃諏訪未周欲仰遵舊典間令宰執入對便殿從容
啓沃各罄所懐以副朕厲精之意　癸亥新授徽猷閣
學士知平江府楊燁奏對乞於呉松江口置寨以備海
道上曰許浦今多少人燁奏許浦萬二千人額鄉來逆
全多就顧涇運米萬一自海洋窺吾松江口平江必為
震驚况密邇行都乎上曰卿宜嚴行關防　丙寅新除
權工部侍郎趙范奏對上曰卿儒英之子乃能出入兵
間為國宣力朕喜見之上又問曰今日何者為急務范
奏事有本末有緩急正人心變風俗舉賢能奬亷退黜
貪佞去姦邪此為國之本務國未富兵未強此今日之
急務也陛下不可不加之意大農課額大虧於昔要必
有由至於兵之未強則縁諸邊近年築城太多遂分兵
力國家之兵聚則不少散則不多若能散能聚可守可
戰使江淮表裏皆有可恃之勢則戎馬侵突足以御之
矣上曰講和如何范奏以為羈縻之䇿則可宣和海上
之盟其初堅如金石縁倚之太重備之不至迄以取禍
此近事之可鑒者上曰和豈可恃又呼范使前曰卿父
子兄弟皆有大功朕所深知更宜竭力國事稱朕眷荷
　丁卯詔今淮東安撫制置使兼知揚州趙葵任責詳
審措置邊靣捍禦如遇緩急應調遣賞罰等並聽便宜
施行　己巳趙葵入奏上曰二邉交争和好如何葵奏
自古和戎鮮不叛盟目今邊事未強軍政未備只得且
與之和一年無警則自家做兩年工夫自家根本既壯
彼或叛盟足可禦敵臣到東淮當修車馬備器械以為
野戰之計固城壁浚濠湟以為強邊之圗寛民力以固
邦本衍軍儲以實塞粟更欲為陛下經理屯田容臣到
官審計以聞要須公私兩便上曰卿規模甚好又奏昨
奉聖㫖許臣緩急便宜行事東淮去天密邇事無大小
皆合禀聽廟謨微臣不敢專擅上曰尤見卿小心朕信
卿兄弟甚篤不比他人卿儘可放心為朕展布　戊寅
詔史彌逺擁立眇躬功在社稷宅之繳納賜第今特賜
本家居止仍奉家廟以稱朕始終優禮之意　庚辰詔
薛極更練老成久勞國事求去屢矣每諭留之今以疾
辭甚力勉從雅志俾均逸藩府其子燧光孫坦各特轉
一秩與升擢差遣餘一依宰臣恩數尋詔進觀文殿大
學士知紹興府　癸未太常議故累贈開府儀司三司
袁爕諡正獻　甲申給諸軍薪炭錢　丙戌蠲元年創
立窠名錢以紓民力　癸巳以改元命官告于天地宗
廟社稷宫觀　丁酉詔京荆制置司出米賑贍襄漢被
水之民
甲午端平元年正月庚子朔上不視朝詔令内外小大
之臣悉上封事朝政得失中外利病盡言無隱侍從卿
監郎官在外執政從官舉公亷信敏可為監司守令者
三衙統帥知閣御帶環衛在外管軍舉智勇忠慤可為
將帥者各二人　辛丑詔曰朕惟國家科舉取士羣材
輩出中興以來承平百載間有州郡士風極盛里選之
額至少不無遺才非所以示選舉之均也今歳大比朕
欲廣搜羅之才為精擇之地可令禮部條具各州科舉
終場及發解人數詳酌奏聞　以資政殿學士光禄大
夫提舉萬壽觀兼侍讀曽從龍為資政殿大學士沿江
制置使知建府行宫留守　乙巳太常議故少師金紫
光禄大夫任希夷諡宣憲　丁巳太白熒惑合于斗
己酉制以皇叔祖宣州觀察使不擅為保寧軍節度使
提舉萬壽觀嗣濮王　戊午祕書省著作佐郎兼權尚
左郎宫王㑹龍進對讀至贓吏曽不少戢上曰朕痛治
贓吏日來宜少知畏㑹龍奏雖懲一二漏網尤多乞風
示中外應有按劾須明指事實研究贓罪從之　壬戌
詔以寳應州依舊為保應縣同鹽城縣𨽻淮安府壽昌
軍為武昌軍𨽻鄂州　二月庚午朔詔禮部貢舉
　(龜鑑曰理宗之科舉取士未嘗不以理義淑人才乙/酉詔士之初既曰經術詞章先觀器識矣而戊子之)
　(詔又以游夏文學淵源議論通達為重至辛卯選士/之詔既曰學術邃深必録文理儇淺不容矣而甲午)
　(之詔又以詞章必探經術之理/致學問必浚師友之淵源為先)
　辛未祕閣修撰新兩浙路提㸃刑獄趙立夫進對畢
上曰目今和糴不可緩立夫奏臣昨尹京邑蒙朝廷委
以糴事痛革吏奸遂得不擾而辦上曰奸弊多端嚴與
關防庶幾百姓樂與官為市　二月戊寅詔自今侍從
間五七日經筵官遇假日可具前代本朝事迹關政體
者一二附以已見不時進入　壬午詔曰朕觀敕令所
舊册恭覩孝宗皇帝逐事㸃勘増修刪改曲當情法於
恤刑條又加詳焉因思近日官府輕用徒刑自今可除
犯罪貸命奸贓伏辨已結録人外不許輒用令諸道提
刑月取情案人數上之朝廷仍令御史臺覺察　癸未
詔曰朕惟國家南渡之後八陵逈隔常切痛心今京湖
制置以圖來上恭覽再三悲喜交集凡在臣子諒同此
情可令卿監郎官以上詣尚書省恭眡集議以聞尋詔
京湖制置司選官省謁條具經從事宜奏聞當議遣使
修奉已而都省言制司委官恐致稽緩可令禮寺閤門
選官一貟賫御香省謁八陵尋詔以太常寺主簿朱揚
祖閤門看班祗候林拓仍令制司委官護送　四月辛
未以宣教郎朱復之詣八陵相度修奉壬申詔曰天佑
我宋獲殄讎敵八陵未崇深用感悵矧居䘏制尚御便
朝可特免百官表賀　甲申免祕書郎蔣重珍進為君
難七箴一曰明心二曰反身三曰齊家四曰遇大臣五
曰處戚属六曰防私謁七曰正百官詔宣付史館　丁
亥詔令端平元年以前命官得罪貶竄事故者許歸塟
令刑部刷具合叙復放便人數上于朝廷　庚寅都省
言近來朝廷户部財賦㑹計不明用度無節詔令尚書
省計簿房置局稽考委都司官同樞密院編修官編類
端平㑹計録仍令條具來上權置檢閱文字二貟尋差
宣教郎趙與峕承事郎趙汝暨　癸巳守禮部尚書兼
侍讀陳卓等以經筵進讀孝宗皇帝寳訓終篇乞宣付
史館從之　癸巳臣寮奏乞令户部戒飭諸路漕臣詳
具州縣二稅租額毋令失陷其有籍干安邊所及撥賜
寺觀蠲免者毋得剏立名色均敷仍令改正定額上之
臺省從之　三月京湖制置使史嵩之獲到耶律道宗
完顔晟完顔雍等偽寳七顆詔收管封樁庫　丁未詔
以李心傳為著作佐郎兼四川制置司參議官修國朝
㑹要令成都府給筆札之費　京湖制置使史嵩之上
露布言蔡城破完顔守緒自焚獻其遺骨及偽寳法物
偽執政張天綱完顔好海夾谷奴婢等詔禮部太常寺
條具合行事宜禮官援俘獲鬼章事宜結故事來上令
赴都堂呈引敕大理寺審實尋以函骨偽寳法物下大
理獄天綱等拘管于殿前司　甲寅詔户部下諸路州
縣凡二稅折科令官民户一體施行　甲子詔刑部飭
州縣禁網捕　四月辛未都堂言已頒詔㫖禁絕私饋
中外求舉猶習舊弊未能盡革詔令吏部遍行戒飭仍
令御史臺覺察違戾者以聞　丁丑詔曰國家睦族之
恩過於三代凡在孤遺悉加贍給近來所属多不留意
貧窶之家或致失所深可矜念令大宗正司及西南外
宗司下所属州縣隨時給之察其違戾以聞　戊寅歳
星守太微垣上相星　辛巳詔令侍從兩省給舎臺諫
卿監郎官經筵官赴尚書省集議和戰攻守事冝在外
執政從官沿邊帥守並實封奏聞　壬午監察御史洪
咨䕫奏京湖制臣以北國完顔守緒函骨等奉致闕下
容臺訂禮棘廷議法將舉獻馘之典然殘金就滅強敵
為鄰抱虎枕蛟機變叵測上下凛凛益嚴備守尤恐不
逮豈可動色相賀渙然解體以重方來之憂從之　丙
戌以金國滅亡奏告宗廟社稷詔夾谷奴婢等八人並
與改名換授有差　庚寅詔部押俘獲官属行軍器監
主簿兼淮南西路制置司參議官陳一薦路分江海並
進官二等餘賞犒有差　辛卯詔觀文殿學士和國公
薛極進少保致仕　甲午樞密院奏乞令殿前司借補
張天綱武翼大夫本司計議官借補完顔好海保義郎
本司副將並給袍笏靴帶從之　五月壬寅主管官告
院髙奎進對奏邊事四幸四慮及治三兵事上曰今合
作如何區處奎曰備邊固非一事若根本之論當先治
兵兵強則進退戰守無有不可上然之　乙巳以薛極
薨輟視朝三日　右正言何琮奏自今官吏贓狀敗露
經臺諫監司奏劾分明者即下所属州郡拘贓聽朝廷
議罰或移為他用者併籍其家從之　丁未主管官告
院張燁進對奏金滅韃興上曰待敵之道當如何燁奏
金人世讎一旦滅亡戰守和三䇿當有定筭但和議之
說難恃要須選將練兵儲才積粟自固吾圉且俟小使
回若可和姑與之和然戰守之具不可一日廢上然之
　皇叔祖保寧軍承宣使新知南外宗正事師謇辭上
曰到官須留意教養　己酉月入氐詔武翼郎添差兩
浙東路兵馬副都監希丞換授　皇叔右監門衛大將
軍髙州刺史提　佑神觀成忠郎監潭州南岳廟與蓀
換授　皇弟太子右監門率府率皆以榮文恭王近属
也進帶御器械孟拱三秩主管侍衛馬軍行司公事
丙辰行軍器監丞兼知黄州兼權淮西提刑趙汝􁤑辭
奏兩淮和糴上曰兩淮和糴果是有擾又奏黄州六關
上曰六關乃不可守汝􁤑奏六關山徑甚多實不足恃
前後恃以為險者往往誤事　以權工部尚書趙范為
兩淮制置大使節制沿邊軍馬兼沿江制置使　壬戌
幹辦諸軍審計司章謙亨進對奏浸銅事上曰實鐵爾
謙亨奏紹聖間以鉛山贍泉浸鐵為之令泉司鼓鑄和
以三分真銅所以錢不耐久又奏舊錢精緻泄於海舶
上曰不可不禁　甲午詔沿江制置副使並聽趙范節
制任責措置江面　先是詔沂靖惠王榮文恭王合依
典禮置立祠堂園廟令禮寺討論以聞丙寅議上詔令
紹興府繪圖條具上于尚書省　六月戊辰朔輔臣鄭
清之同知呉潜僉書徐清叟等入奏畢顧瞻選德殿東
西壁掲宸翰六大字曰思無邪毋不敬共奏聖學日新
之意上曰此朕座右銘也清之等撰二銘以進
　(龜鑑曰中庸九經修身在誠大學八條修身在敬皆/所以操履乎理義之正而不為物欲所撓也而理宗)
　(率循此理以修吾身書殿楹之東曰思無邪即正心/之本領也而宰相為之銘曰心居中虗五官聽命動)
　(以毫釐萬物交競惟正此心所適靡他正心伊何曰/思無邪帝於廣居相止清明在躬龜鑑之非自大學)
　(正心之敬充之乎書殿楹之西曰毋不敬此修身之/綱要也而宰相又為之銘曰視聽言動復禮之端四)
　(非未屏決我性端惟修此身砥柱斯正修身伊何曰/毋不敬帝於黄屋孔夷庸敬存存佩服之非自大學)
　(修身之敬/發之乎)
　己巳詔新除吏部尚書崔與之為端明殿學士提舉
西京嵩山崇福宫以其懇辭召命也　庚午熒惑填星
合于胃　壬申知建寧府兼福建運判袁甫奏乞蠲漳
州歳納丁米錢泉州興化軍一體蠲放從之　丙子權
知廬州兼權淮西運判全子才奏知安慶府林棐贓狀
顯著詔特追三秩勒停送撫州居住委官究實追贓
五月戊寅以喬行簡知樞密院事曽從龍參知政事陳
貴誼兼同知樞密院事左諫議大夫鄭性之端明學士
簽書樞密院　詔故巴陵縣公竑脅於狂冦不能固拒
遂陷於逆朕甚痛之今一新政化加惠存殁可盡復其
本身官爵仍令有司檢眂塋所以時致祭其立嗣一節
關繋國家難以輕議朕不敢私妻呉氏給祠牒為尼特
賜慧淨法空大師令紹興府月給百劵為衣鉢錢　給
諸軍口累重大錢　辛巳熒惑入填　甲申知嘉興府
趙與􁤏知江州趙善璙知汀州李華各進一秩並以職
事修舉也　乙酉録行在繫囚蠲興國軍秤尺牙稅錢
從守臣羅愚請也　丙戌有流星大如太白　辛卯上
卻歸正蕃臣康守正王全所獻馬已而出御札賜輔臣
曰近康守正王全以馬來獻朕已諭之云御前自有馬
院可以供進若馳驟駿馬汝等可自留用朕方禁飭臣
下勿受餽遺豈又自開此門兼恐逺人以此窺朕好尚
昔漢文卻千里馬朕素慕之卿等以為如何輔臣乞宣
付史館從之　丁酉詔刑部行下諸路州軍將強盜竊
盜鬬殺貸命黥𨽻之人並押赴兩淮京襄大軍收管
七月辛丑大理評事沈夢謙進對奏曰待敵兵必得其
宜上曰小使鄒伸之尚未回夢謙又奏自古兵交使在
其間往返遲速所不必計但不可輕遣泛使示弱於外
讀至河南易取處上曰今日據關阻河為堅守計如何
夢謙奏使將帥得人如祖逖雖摧鋒越河可也否則元
嘉覆轍所冝深戒上曰然　癸卯詔奬趙范趙葵全子
才收復三京尋以范為端明殿學士京河關陜宣撫使
知開封府東京留守兼江淮制置大使葵權刑部尚書
京河制置使知應天府南京留守兼淮東制置使子才
權兵部侍郎關陜制置使知河南府西京留守兼京湖
制置副使詔奬諭收復東京南京河南州縣等處一行
將士　詔撫諭東京等處官吏遺黎等曰洪惟本朝肇
造區夏忠厚相傳於家法公恕素結於人心遭家不造
值國多艱遂至大同之治竟成分裂之形列聖中興惟
兼愛於南北積年養晦不輕用於干戈因彼兩方之構
怨致兹頻嵗之不寧百姓至此極也多方罔堪顧之嗟
惟故疆皆吾赤子痛念君師之責實均父母之懐廼勅
元戎往清餘孽室家相慶傒我后以來蘇父老泣觀喜
皇綱之載復豪傑望風而慕義城邑不戰而請降雖謳
吟方切於中原恐遐逺未沾於王化或脅兵鋒而投拜
猥附蜂屯或棲山谷而結聮僅防豕突冝及惟新之治
咸思載舊之情蟻猶有君鳥則擇木盍思乃祖俱我宋
之遺臣忍及爾身隔中朝之治化時哉不可失也捨是
欲何之乎為父兄子弟之良圖有天地古今之大誼亟
回心而效順舉率衆以遄歸庶脫之塗炭之中而易以
室家之慶逺者來近者恱同我太平撫則后虐則讎惟
爾審擇繄此從違之頃居然禍福之分隗囂阻天水之
兵自貽誅戮竇融獻河西之地亦被寵榮　辛亥朝奉
郎前知荆門軍張元簡進對奏擇縣令責郡守選監司
上曰守令貪殘何術以懲之元簡奏此曹非有所恃不
敢為讀至蒙古委河南於不争上曰蜀中可慮奏云不
但蜀可慮襄陽亦甚可憂自曩者蜀帥輕棄險要蕩無
限制北師所至如履平地近者北伐之兵深入則沿江
一帶愈虗亦所當慮上曰最是無人可托難得至誠有
才為國家辦事之人元簡奏風俗敗壊是以無人得使
又奏洋州興元襄峽等處須選擇人以備要害上然之
　以寳文閣待制提舉佑神觀與芮換授皇弟揚州觀
察使依舊提舉佑神觀仍奉朝請尋詔為武康軍節度
使　新除大理司直李希顔進對奏擇將帥以守要害
上曰將材難得希顔奏自古未嘗借才於異代真宗皇
帝易置河北郡守出李允則等十二人以示近臣後世
稱為名將葢預於無事時求之荆淮要害不過數人可
無憂矣願陛下以真宗為法趙范趙葵邊方倚重宜思
所以為代者今師徒北向留守備者何人上曰有正將
當有副將又奏乞擇將以守要害募兵以實營壘固江
淮之保障　八月癸酉詔令江淮制置大使司給米麥
一百萬斛分撥三京歸附州縣委官置務賑濟　乙亥
以范用吉為寧逺軍節度使左驍衛大將軍和州防禦
使忠節諸軍都統制李伯淵為保順軍節度使右驍衛
大將軍皆以東京來歸故也　丙子都省言三京已復
所有西京河南府祖宗八陵合差官薦獻週視陵域以
軍器監簿劉子澄攝太常少卿為仲秋薦獻官恭詣行
禮　戊寅前權發遣紹慶府黄登進對奏武泰建節之
邦上曰如何為武泰登奏黔州在唐為武泰軍節度使
有摩圍福地今陛下潜藩升為紹慶府龍飛一年之先
大雨洗土石骨皆龍鱗山巔祥雲蟠結守臣趙翰嘗作
摩圍祥雲頌臣到任後荷生雙頭牛生獨角今日抑何
其易耶願陛下無恃今日機㑹之易當思先朝機㑹之
難勿以得之易而昧於經逺守之難而忽於圖終上然
之　都省言河南山東新復州縣各已委官任責守備
徑理屯田措置防捍詔令樞密院檢察諸房文字尤焆
前往㸃視詔兵部侍郎兼淮東制置使時暫移司泗州
措置新復河南京東等州營田任責捍禦邊面趙葵直
祕閣京西湖北制置副使同措置唐鄧息等州營田捍
禦邊面全子才各削一秩尋詔子才更削一秩落直祕
閣先是趙范以葵子才輕於北伐奏上給舎繳駁故有
是命　庚戌新除權户部尚書真德秀乞進大學衍義
二十二帙從之　壬子給舎繳奏收還趙范端明殿學
士仍舊官名盡護襄漠詔范為龍圖閣學士依舊京西
湖北安撫制置大使兼知襄陽府節制兩淮巡邊軍馬
　癸丑都省言何霆編進朱熹解注文字有補經筵合
加旌異詔特補上州文學　丁巳真德秀奏願陛下亟
與大臣籌思諸葛亮閉關息民務農講武之事參以時
勢之宜立為規模　己卯都省言已差朱揚祖等恭詣
八陵朝謁回合委官前往修奉詔令禮部太常寺討論
典故上于尚書省　乙酉國子正鄭起潜奏更化善治
也而天下之弊猶變之而未通上曰更化之後弊事尚
多如何起潜奏持之以公守之以堅鎮之以定又奏八
陵省謁故都復還論機㑹則喜百年之未有顧事力則
慮來日之尚多兵端既開而難收土地可取而孰守又
奏國家一歳之入止有此數上曰國用匱乏如何奏云
今國與民俱匱但有節浮費剗宿弊而已上曰東南民
力竭矣起潜奏陛下軫念及此生靈之幸　九月辛丑
熒惑入斗　壬寅臣僚奏自古中國復境土之效未有
如今日之易者王師所届戎捷即馳八陵一新三京咸
復河南故郡版籍悉歸王土自晉八百年之幸㑹然而
不易因敵制變固有活法然當常以收斂靠實為主外
張聲勢不為敵所輕内護本根不為敵所致上然之
十月丁卯翰林學士知制誥兼侍讀真德秀奏乞進讀
文公朱熹大學章句或問從之　癸未太常少卿兼侍
講徐僑奏論語一書先聖格言乞以魯經為名升為早
講從之　詔今後應奏薦人並先補入國學各以年齒
肄業方許授官或限内請舉登第舎選釋褐如任子及
第換授法左選文學注破格監當任滿許注簿尉右選
校尉注作院以下闕候年勞轉承信方許注監當紹定
六年以後入貲補官者令别換授士子發解三十年五
到省許就特科以四分取一置前四等春秋班引雖舉
貟及格不許放特班宗子凡遇慶典非兩舉不補官非
三請不換授戰功補授人未得放令離軍已參注者不
許收使仍詣軍自陳收𨽻軍籍量與請給省吏官至朝
奉中散中奉大夫者存殁任子不許過二三人密院比
類一體施行令有司裁抑參定著為令從臣寮請也
十二月己亥行太府少卿兼知臨安府袁肅奏謹好尚
一節上曰人主好尚信不可不謹又奏陛下清心寡慾
可謂好尚甚簡萬幾之暇游神翰墨乃有詐為御書者
上曰此事如何肅奏錢塘縣蒙福宫女冠李真定等欲
得宸奎以榮觀宇姦人陳汝能等詐為碑刻甚侈上曰
此必女冠為人所誤肅奏女冠無知但詐冒冝深懲之
上曰不可不懲　辛丑尚書吏部郎中兼權左司鄭寅
言兹攝都司典領封樁儲蓄極少楮劵並無見管印造
及門即充支遣猶且弗給若不節用如何秤提宫禁錫
予或過浮汎上曰禁中未嘗妄用寅奏外廷不知禁中
事乞賜裁省從之　丁未知郴州林汝浹辭奏至招刺
軍兵所補虗籍十不二三上曰方今諸路兵籍多虗汝
浹奏誠如聖諭又奏二廣郡兵最少臣守英德目擊其
弊不住招填今須嚴督州郡招刺強壯勿為文具庶使
各有武備又奏浙郡楮滯錢慳乞嚴秤提上曰諸處㑹
價亦未甚登奏云㑹價正在人措置舊楮民習低價已
久新楮亦須漸令流通久而自信上然之　癸丑臣僚
奏古者冢宰制國用必於歳杪視年豐耗量入為出願
陛下特命宰臣兼制國用以參知政事同知使人主不
得越制過取有司不得違制擅支上下一心君臣同德
㑹計有局檢閱有官庶幾財用日益則國用濟矣從之
　臣僚奏乞戒禮寺今後凡祀必奏陛下是日潔一念
於存想間在宫有如在廟兼齋慄之時多則嗜慾之念
薄以新聖德以格天心宰執代祭一歳凡六故相以病
當國委之槖從自今以始一遵舊制以重祭祀從之
詔諸路監司帥守申嚴苞苴之禁　丙辰詔諸道申奏
獄案未斷已斷未下者於都司刑部大理寺各委官立
限催督稽攷其經由去處嚴立程限月申御史臺其申
憲司詳覆而别無疑慮者不許規避從臣僚請也　十
二月戊辰蒙古國使人入朝詔以鄭寅為館伴使　戊
寅蒙古使人入見乙酉蒙古使辭於後殿庚寅詔令三
衙江西四川諸軍每遇歳餘主帥王兵官從公揀汰不
許蒙蔽　進鄒成之李復禮喬仕安劉淳官各二等以
使蒙古國有勞也
乙未端平二年正月乙未朔上不視朝　丙申詔令中
書後省將端平改元以來中外言事書䟽科别其申明
條目就速與繳入以便省質繼自今計月類進送之中
書俾大臣參閱酌行如紹興故事詔令三衙沿江京湖
四川兩淮制帥并諸處軍帥非臨陣對敵至于軍令不
得遽行誅戮如罪犯顯著須按驗實奏上取㫖　庚子
詔榮文恭王府皇后宅置教授各一貟皇后宅可依紹
興舊典四姓小侯立五經師之遺意三省併行參酌以
聞　都省言端平改元務革衆弊次第申明條目詳備
内而官府外而監司郡邑故態未能盡革詔令三省檢
照節次指揮博加體訪擇慢令之尤者以名聞奏　丁
未詔京湖四川兩淮制臣帥臣所宜練兵恤民峙糧繕
器經理營屯控扼險阻使警飭之嚴常如敵至諸軍將
士昨已第賞令所在速與放行或一時有失條具併以
姓名來上其中原歸附人忠節可尚當眡功推賞隨材
録用毋使失職　辛亥詔曰國家進士之科得人為盛
比年場屋循習寛縱易卷假手傳義之弊色色有之深
恐真才實能無以自見可令監試官嚴行覺察犯者依
貢舉條制取中人就尚書省覆試以副親䇿之選　甲
寅禮部尚書兼侍講李􁅱奏胡瑗孫明復邵雍歐陽修
周敦頥司馬光蘇軾張載程顥程頥十人卓然為學者
所宗宜在從祀之列乞令經筵祕書省國子監參酌熟
議又奏乞將子思併與升祀列在十哲之間從之　丙
辰以帶御器械兼權主管侍衛馬軍行司公事孟珙時
暫黄州駐劄同共措置捍禦邊靣　丁巳孟珙入奏上
曰鄉名將之子忠勤體國破蔡滅金功績昭著朕所素
知珙奏世受國恩邊頭多事仗陛下威德緫師旅滅讎
金皆陛下萬世不朽之功三軍將士戰陣之勞臣但能
效奔走之役此臣分内事耳　丁巳詔經筵所進讀通
鑑綱目　己未詔以翰林學士知制誥真德秀知貢舉
中書舎人權吏部侍郎洪咨䕫起居舎人蔣重珍同知
　辛酉以寧淮軍統制程芾為蒙古國通好使浙西路
兵馬鈐轄王全副之各借金帶服繫尋以杜顯為添差
通好副使　詔知衢州蔡節削二秩以本郡㑹價低減
故也　二月甲子朔日有食之　丁卯詔諸道提㸃刑
獄以五月按部理囚徒　癸酉歳星守氐　辛巳臣僚
奏乞下勅令所重修中書門下後省兩司通用條法成
冊繳進頒降從之　庚寅宰執奏乞宣示御製紀夢昌
陵古律二十韻送之祕閣刋之琬琰從之　初端平改
元春三月庚子上齋居恭黙夜夢一真人峩冠佩玉略
似藝祖色黧而貌恭延帝殿上真人即東席西鄉坐以
賔禮揖上東鄉靣命洋洋俄而夢覺越三日宗臣善來
以昌陵御容捧進如夢中真人毫髮無異上因述古律
二十韻紀實至是因大臣之請而出之　都省言太學
生陳均編類本朝長編綱目進士陳文蔚所著尚書解
註有益治道詔均文蔚並補迪功郎　乙巳以曽從龍
兼同知樞密院事真徳秀參知政事守吏部尚書兼給
事中兼侍讀陳卓為端明殿學士同簽書樞密院事
辛亥以權兵部尚書余鑄監察御史丁伯桂同提領㑹
子所官公共措置商確收換事宜擇其可用條具來上
　乙卯詔令吏部尚書兼給事中兼修國史實録院修
撰李􁅱專一提領髙宗皇帝正史　四月都省言第十
六十七界㑹子散在民間為數浩汗㑹價日損物價日
昻若非措置收減無由増長詔令封樁庫支撥度牒五
萬道四色官資付身三千道紫衣師號二千道封贈勅
告一千道副尉減年公據一千道發下諸路監司州郡
廣收兩界㑹子　前權發遣肇慶府陳雷奮入對奏廣
東民兵首領事上曰廣東民兵之制如何雷奮奏止為
保衛鄉井無調發之擾無出戍之勞且臣所奏民兵不
止為廣東設伏見陛下親政以來百度振飭未見成效
大驗者何也良由竭東西之力養百萬之兵財力既竭
内治不易兵力既殫外攘亦難願陛下於民兵加之意
非惟可以摧奸雄之膽絶盜賊之萌當不費供億而盡
得天下精勇之用上曰廣西曽行之否雷奮奏廣西前
後帥臣未能行此然二廣賴民兵之用為多如向者廣
東峒冦陳三搶之(闕/)招捕陳韡正藉民兵叶力收獲如
近者廣州戍卒之叛既是兵變自難以本州之兵制之
崔與之實率首領民兵登城捍禦叛卒遂遁此皆已試
之效陛下若由二廣推而行之澤被生靈者廣矣上首
肯再三　己巳以禮部郎官許應龍兼榮文恭王府教
授太常寺主簿呉昌裔兼皇后宅教授　庚辰宰執奏
節用自貴近始積財在於節用律下當以身先乞將俸
給自五月始減半幇支痛自樽節以示表厲從之　乙
酉刑部尚書李􁅱奏乞損俸給之半繼是卿監亦上損
俸之奏詔不許　丁亥太白晝見戊子夕有流星現出
太白　己丑榮恭王親属推恩補受有差　五月癸巳
朔監察御史李宗勉奏廟堂更化之始將兩界㑹子亟
易勞費特甚行之道久折閲如故不告節用而省退官
吏充為内外營繕支費浮泛懇從節約其監司帥守既
無苞苴饋運之費儘可樽節以為秤提之助從之　丙
申雨雹　詔罷和州防禦使主管殿前司公事趙勝以
韓昱為帶御器械權主管殿前司公事王鑑帶御器械
權主管步軍司兼馬軍司職事進知平江府張嗣古知
嘉興府趙與􁤏官各一秩以酬和糴之勞　壬寅宰執
奏臣等智識凡闇不能服衆以致禁旅喧譁都民驚駭
欲乞睿斷姑從鐫褫少伸國典以謝軍民詔不許　甲
辰以真德秀薨輟視朝尋詔贈銀青光禄大夫　庚戌
以喬行簡兼參知政事　辛亥行國子監丞俞元廙進
對奏軍閧之事上曰皆縁前帥紀律廢弛軍伍中都無
鈐束　六月癸亥詔令殿前司招刺一萬人補諸軍効
用闕額都省言殿前司奏神勇軍卒過勝等二十一人
作閧詔並依軍制告首人等第支犒補授本軍統制常
思訓削二秩勒停徙淮西制司自効將佐責降有差
甲子詔令殿前司步軍司馬軍司將紹定六年揀汰軍
士年老無依尚堪披帶者且與存留請給續聽處分
丙寅御集英殿策進士　戊辰御幄殿閱武舉進士射
　戊寅以鄭清之為特進左丞相兼樞密使喬行簡為
金紫光禄大夫右丞相兼樞密使　己卯以資正殿學
士提舉臨安府洞霄宫葛洪為資正殿大學士依舊宫
觀　庚辰流星晝隕　壬午以曽從龍知樞密院事兼
參知政事端明殿學士知廣州崔與之參知政事鄭性
之同知樞密院事陳卓簽書樞密院事　御集英殿賜
進士呉叔告以下及第出身凡四百六十人　甲申賜
特奏名進士王聲叔以下同出身至州文學助教凡六
百五十七人　戊子録行在繫囚　七月戊戌起居舎
人袁甫奏並命二相所當盡心上副委任之意今中外
多事而左相辭遜右相畏避各事形迹緩急若何乞宣
諭二相力行一箇公字上曰卿議論極當　甲辰秘書
郎兼莊文太子府教授應㒡奏建儲事上曰此事祖宗
自有典故㒡奏仁宗晩年因大臣有請方能為此髙宗
春秋鼎盛未誕皇嗣乃能以天下為公選宗室子育之
禁中真度越千古上曰朕今見欲推擇讀至宫中保護
關繫非輕始髙宗定此議富直柔奏須是宫中有任責
者方可髙宗聖諭已有區處是時劉賢妃為媫妤上曰
憲聖慈烈皇后為才人又奏陛下既知之必有以處此
保護一節闗繫非小願留聖慮上然之　己酉臣寮奏
乞明詔大臣同心協力事須執奏審處其當而行上不
至有反汗之嫌下不見有過舉之迹更願陛下推心以
待丞弼寛慮以圖治功從之　閏七月壬戌朔祕書省
正字王邁進對至並命二相責任惟均上曰朕常戒諭
二相使之同心協力共濟國事讀至互為比周交信䜛
説上曰外靣真如此邁奏若不戒飭恐成朋黨之風上
曰朕任清之甚專但以天下多事非一相所可理故以
行簡輔之行簡之用斷自朕心　己巳禮部尚書魏了
翁進讀大學因奏誠字雖係藩邸舊名攷之故事未嘗
偏諱葢此字紀綱斯世而科舉文字皆避場屋未免疑
惑乞聖語許免回避以廣陛下謙虛之意上曰自不必
避　丁丑新除兵部郎官丘岳進對至軍士貧悴上曰
軍人所請不多適值物貴不足贍給軍心不安實原於
此岳奏乞放行戰功及去夏河南暴露恩賞上曰已曽
理㑹岳奏外間實未見施行　戊寅喬行簡奏百司庶
府俟宰相每日依時出堂之後方許退歸庶事務皆得
及時剖决而無滯積之患詔行簡所陳深契朕意百司
庶府並合遵行可榜朝堂　壬午臣寮奏列郡兼簽攝
官之弊乞飭吏部自今内地官吏注闕不必限以年齒
兩淮京襄初任及再任不許注六十五以上人詔令吏
部檢坐累降禁約指揮遍下諸路監司州郡各令遵守
見入幕人並還本任　臣寮乞宣諭沿江兩淮荆襄帥
各釋私憾協志同謀調度通融急難相濟或玩視詔書
復相疑貳者廢退之貼黄奏陛下鑒唐世之得失遵祖
宗之舊制選大臣有實望者俾居督府或昇宣撫之任
置之荆淮之間統帥列閫専其節制而緫事權不惟平
居暇日調一其心臨事之際亦可如臂指之相使從之
　詔大理寺三衙臨安府属縣兩浙州軍决繋囚杖以
下釋之仍蠲贓賞錢　甲申詔倪思𫝊伯成先朝遺直
可令有司議諡以聞　乙酉詔故贈少師特進銀青光
禄大夫趙方賜諡忠肅　丙戌詔故保寧軍節度使魯
國公安丙賜諡忠定　丁亥臣僚奏京西湖北制置副
使同措置唐鄧息等州營田捍禦邊靣全子才軍器監
簿劉子澄以韃在唐州棗林下寨相繼夜遁遺棄攻戰
具輜重之物乞行禠竄詔子才奪二秩衡州居住子澄
奪二秩瑞州居住　八月詔令浙西臨安平江嘉興鎮
江府常州安吉守臣將未修復圍田許官民户承佃經
理　乙未新除太府寺簿王極進對奏邇來星變屢形
於天軍變屢作於下秋成在望積陰多霖上曰幸稍開
霽極奏更願陛下積誠以動天讀至新得是(闕/)　　為
之謀上曰近(闕/)
　　　視以為常願陛下以髙宗為法命大臣(闕/)
諸軍之權勇度量邊防不致鹵莽上然之　丙午(闕/)
　　　　　　安毅啓對曰國力未裕上曰財計可謂
匱乏一薦奏塞蠧耗之原謹節用之道在陛下加之意
讀至一賞罰以勵軍心上曰賞不勸戒不威雖唐虞不
能化天下貼黄奏邊帥之心不一上曰邊帥不和最為
利害讀至楮弊之䇿已窮上曰楮弊有何䇿奏云楮數
所出既多銅錢所入無幾且預造十八界新㑹上曰若
行十八界新㑹又恐民間皇惑奏云非欲更造一界㑹
子行使止欲預造樁積為變通之備上然之　癸丑臣
寮奏上自宰執下及百執事毋徇于名而皆以務實為
心内而朝廷外而郡國邊鄙毋侈乎名而皆以責實為
政願察勤怠訪賢否行賞罰用黜陟執馭臣之柄明攷
績之法從之　乙卯以太師趙汝愚配享寧宗皇帝廟
庭仍圗像于昭勲崇德之閣　主管官告院錢相進對
奏外而諸帥内而二相不相協和事㑹孔殷民情叵測
讀至佩劒相笑矛盾相攻上曰諸帥已降親札戒諭相
奏諸帥責任雖分體統則一若彼此不和緩急豈肯相
應所闗利害不小上然之　丁巳太白犯太微垣左執
法星　新知建昌軍徐㮚辭奏江淮海道利害上曰淮
兵不為不多㮚奏義勇忠義雖多正兵甚少上曰義勇
亦自可用㮚奏皆沿淮戀土之民人人可用又奏秋髙
馬肥之備上曰近來邊報不一㮚奏當用間諜嚴邊備
上曰不可不嚴為之備　九月己巳都省言兩界㑹子
數多監司郡守奉行秤提不䖍欲下諸路州縣令有官
之家簮纓之後及寺觀僧道並按版籍每畝輸十六界
㑹子一貫願納十七界者並從各州截角類解赴封樁
庫交納其將相勲貴之家御前寺觀曽被受指揮特免
科役去處毋得寅縁規免仍不許敷及佃户違許越訴
從之　丙子監察御史李宗勉奏乞詔大臣檢照鄭寅
等所陳節用項目詳加審訂始自宫掖次而朝廷又次
而郡國皆以節省為務毋牽私情毋惑浮議日計之雖
不足歳計之則有餘仍出内帑所儲收兩界溢數㑹子
行之數載自有成功從之　己丑詔端平親政以來務
革前弊禁約求舉馳書事目之類近聞循習如舊害政
尤甚自令内而百司外而臺郡月具無請托事申御史
臺仍令常切覺察　十月前知循州林起莘進對奏乞
明訓大臣凡建政立事必務謹重逆料其利害熟察其
是非然後出為號令播之四方發必中節用必當理自
然孚信於人心上然之　十一月癸亥日南至羣臣朝
賀　乙丑詔知樞密院事兼參知政事曽從龍為樞密
使督視江淮軍馬禮部尚書魏了翁為端明殿學士同
簽書樞密院事督視京湖軍馬以同知樞密院事鄭性
之兼權參知政事　戊辰詔給兩督視府隨軍支用之
費金各一千兩銀各五萬兩度牒各一千道㑹子各五
百萬緡　壬申新除都官郎官葛逢進對奏趙范趙葵
陳韡素不同心上曰置兩督視須可使諸將協和逢又
奏人才難得過有小大當多事時亦當斟酌而用之上
曰有過者不可例棄　甲戌臣寮奏宣召宰執夜對詞
臣與命從臣條具闕失百官陛奏則與之論經武擇將
治兵理財皆有孝宗故事乞以為法　又奏冦犯蜀境
制臣趙彦呐連年調度師老財殫兵分力薄若上流不
固則呉楚有衝决之勢願以保蜀為念倘有申請悉為
報從或遣襄陽援兵早為起發諸司應予錢物無分彼
此悉力傾助以扶其危從之　戊子安南國進貢方物
詔下封樁庫收管　辛亥雷
丙申端平三年正月已未朔御大慶殿羣臣朝賀詔以
星行失度雷發非時免天基節上壽大宴羣臣三上表
請不許宰執奏輔政無狀乞加顯黜以荅天譴仍免貢
院錫宴亦皆不許　癸未大理評事趙崇森進對奏乞
守臣監司臺諫互察貪吏上曰貪吏誠不可不治　二
月己丑大理評事趙崇微進對奏乞弭天變於未然上
曰不可無敬畏之心又奏今日不可玩者在乎邊兵上
曰北軍多有可慮方思有以安之　甲午前知安豐軍
王瓉進對奏今日備邊之計冝於新復州軍留息以衛
光留壽春以衛安豐留泗以衛招信留漣水以衛山陽
此外不必經理上曰朝廷正要如此區處庶可安邊息
民瓉又奏陸贄論沿邊事冝以節制多門為慮上曰開
督府正欲統一事權　己酉以端明殿學士魏了翁為
簽書樞密院事　甲寅以雨澤愆期詔中外决繫囚杖
以下釋之　三月戊午朔詔前知光化軍扈斌特與貸
命追毁出身以來文字送廣東摧鋒軍拘管以其棄城
也　辛酉廣東經略安撫司彭鉉奏紹州英德府大水
詔令本司多方措置賑䘏　癸未太學録鄭斗祥進對
奏邊事方急莫有任其責者上曰邊事如此任事無人
如何斗祥奏此士大夫畏事之過願陛下奮發剛斷大
明黜陟庶幾人樂為用上曰然又奏天下無全才惟陛
下兼收並用隨才而器使上曰用其所長當護其短
四月己亥試將作監兼知臨安府事顔頥仲進對奏敬
天以實不以文上曰朕此心未嘗不敬又奏用人當久
任上曰用得其人不必數易又奏人主一心攻之者衆
上曰常持敬心則不為外物所移頥仲奏陛下此言誠
可以對越天地　丙午詔以今年九月有事于明堂惟
事神儀物諸軍賞給悉循舊制其乗輿服御中外用度
並從省約仍令條具以聞　戊申新權知梧州黄亦奏
二廣兵備上曰二廣去朝廷逺全賴守臣撫摩　癸丑
詔曰朕猥以𦕈躬獲承丕緒率寧人有指疆土亦大惟
艱予小子若涉春冰罔知攸濟自江閩之羣盜弗靖塈
淮楚之餘黨為妖數年之間多難已甚属金人之寖滅
而蒙古之與鄰不利西南葢嘗躪階成而擾興沔其在
辛卯遽乃穿金房以瞰襄樊逮合謀成破蔡之功恐假
道有及虞之勢心之憂矣臍可噬乎固將布告於國中
以志吾過但使留屯於塞上自守我疆忽西陲之弗寧
駭北騎之深入頼仙原有以議後而蜀道得以安全然
虐焰之所經眎曩歳而尤慘重以唐均之叛將發此京
湖之禍機肆荼毒於列城至蔓延於他路兵民之死戰
鬬户口之困流離室廬靡存骼胔相望致援師之暴露
及科役之繁苛為之騷然有足憫者是皆朕明不能燭
德有未孚上無以格乎天之心下無以定乎民之志遂
令有衆多告非辜朕方施令發政以為緩輯之圗補卒
蒐乗以嚴守禦之備想瘡痍之溢目如疾病之在身更
頼文武一心忠良協力與斯民而共守措吾國於多盤
咨爾羣僚體予至意　六月癸巳直煥章閣知慶元府
沿海制置趙與􁤏朝辭因奏近士大夫專以議論相尚
未嘗真見利害之實故自更化以來美意雖多實政未
究上曰虛論誠無益於國　趙與􁤏又奏沿海便宜及
三邊事體上曰慶元控制海道事任不輕如招軍造船
團結訓練等事宜一一留意施行　丁酉録行在繫囚
　己亥洪咨䕫上遺表詔咨䕫鯁亮忠慤有助親政可
特與執政恩數　壬寅新權發遣泰州蔡節朝辭奏皇
嗣未立上曰祖宗自有典故見今討論　癸卯熒惑填
星告于畢　甲辰右正言李韶言江西憲司奏吉州太
和縣豪民陳聞詩脅取鄉民田産殞死者數人冒越省
議假手奏名有司勘究具得其實事上于朝尼而未行
官弱民強漸不可長乞將聞詩同進士出身駮放仍照
條坐罪從之　戊申直寳謨閣知婺州陳庸熈進對奏
當舉皇祐典禮以太祖太宗寧考並配于明堂詔令禮
部太常寺討論以聞　七月丁卯以同知樞密院事兼
權參知政事鄭性之為參知政事權刑部尚書兼給事
中李鳴復為端明殿學士簽書樞密院事　壬申詔出
封樁庫千緡下祕書省修渾儀刻漏從太史局之請也
　甲申雨血　丁亥詔鄭清之為明堂大禮使喬行簡
禮儀仗使李鳴復為鹵簿使兵部尚書趙彦悈橋道頓
逓使　癸巳以久雨詔出端平倉米千石賑糶以平市
直　乙未宰執奏調燮無狀陰雨為災乞從竄斥表三
上詔不許　乙巳以霖雨害稼命近臣禱于天地宗廟
社稷及宫觀岳瀆等處　大理正王潩進對奏更化願
治三年于兹而天變見于上人心摇于下上曰比年以
來中外多故朕未嘗一日不憂懼　戊申監察御史王
極奏邇來二浙諸郡雨水為沴禾稼害於垂成乞下有
司預樁錢米賑贍災傷併下倉漕兩司議蠲稅賦仍録
貧乏速議賑濟從之　己巳朝獻景靈宫　庚午朝饗
太廟雷　辛未大饗明堂赦天下　九月癸酉上手札
以季秋仲辛雷聲驟發上天示譴恐懼修省避正殿減
膳徹樂求直言令學士院降詔詔曰朕以眇躬獲承大
統十有三年于兹惟德弗類不敢寧于上帝命兢業祗
懼夙夜靡渝比歳以來時事多虞日思艱大若涉淵冰
罔知津涯廼季秋仲辛朕方齋精秉純為民請命祈福
于天地祖宗冀幸神靈顧荅乂我受民以輯寧我邦家
而將事之夕天大雨雷非時發聲明威震怒炳然甚著
厥咎不逺在予一人朕不勝憂畏今避正殿減常膳命
有司非祠祀毋得舉樂側身省愆猶懼弗蔇其令小大
之臣下至民庶推原致菑之由敷陳銷變之䇿凡朕躬
過失朝政闕違悉意以言靡有所隱以告中外咸使聞
知　乙亥詔左丞相鄭清之右丞相喬行簡並觀文殿
大學士醴泉觀使兼侍讀以資政殿大學士崔與之為
右丞相兼樞密使詔曰朕比藏明禋雨雷傾迅天心示
戒在于朕躬輔弼之臣控章引咎聮車迭去抗志莫留
勉徇髙懐俾安祠秩疇咨一相已遣蒲輪雖鼎軸暫虚
而執政與宰相同令鄭性之李鳴復時暫協力賛治無
負朕倚注之意　戊子上手札曰喬行簡三朝元老一
代鴻儒趨中使以宣回盍示冕旒之眷對經筵而進讀
庸彰體貌之恩勉為朕留竚聞忠告　丙午行大理寺
丞趙綝進對近者暴雨疾雷上下震懼罔知所自冝有
以荅上天之變上曰朕未嘗不恐懼修省綝奏天災流
行時所未免陛下禱祈切至中外聳聞但願此心罔間
庶幾可以回歉歳而為豐年　安南國陳日□上表進
貢制授金紫光禄大夫充静海節度管内觀察處置等
使安南國王食禄一千户仍賜効忠順化功臣襲衣金
帶　十一月丙辰臣寮奏冦踐荆襄士馬潰失諸郡月
運錢糧乞下湖廣緫所具實來上按月督趨通前頓積
以備收復招募之用從之　庚申新除度支郎官兼權
左司郎官趙必愿進對奏近臣除授意向不明况當天
下事變方殷之日上曰天下正多事又奏虚鼎席以召
故老或者意其未必來上曰崔與之既未來朕委政事
於二參必愿奏二參固同心輔政然堂堂天朝豈容不
早命相上曰然　壬戌新除倉部郎官蔡節進對上曰
崔與之辭免已到未知幾時可來節奏與之年髙地逺
病日半之臣料未必能來上曰相位固不可久虚然亦
欲委任得人節奏天下之勢危若累卵不可一日無相
上曰卿言極當　乙丑以喬行簡特進左丞相兼樞密
使進封魯國公　戊辰日南至詔議改元以示作新之
意有司詳議以聞　詔曰朕嗣大歴服于兹十有三年
宵旰圗治慄慄祗懼永惟孟子手足腹心之言凡所以
待遇士大夫者未嘗不忠且厚也比年以來鮮亷寡耻
相師成風背公營私恬不知省大言無當者敢以傲誕
而不䘏肆行無忌者習於欺罔而不悛因循茍且玩歳
愒日由内而外靡然同流士大夫朕之所尊禮任之以
為股肱心膂者趨向若此朕何頼焉矧今内則百度之
未修外則四郊之多壘國事如此寧不動心倘不易轍
而改絃何異抱薪而捄火朕於履長之日申訓迪之言
咨爾文武小大之臣各冝體一陽來復之義思君子道
長之理清白一心澡滌故習以稱予一人孜孜求治之
意則予汝嘉其或不䖍朕不敢赦　壬申都省言邊報
日急禦冦之䇿貴在合謀詔令侍從兩省臺諫卿監宰
掾樞属郎官館學各隨已見條陳方略上于三省樞密
院務在的切可行不必徒事文詞　詔蠲被水州郡新
舊苗稅監繫贓賞等錢及民間逋欠轉息過本者先是
臣寮有請于朝令户部詳度來上故有是命　十二月
辛卯軍器監兼權樞密副都承㫖玉埜進對奏聮絡江
淮賑䘏邊民討捕盜賊上曰江淮之勢如何埜奏不過
重一閫之權以統之上曰流民可念埜奏流民紛紛蟻
聚弱者困斃強者剽掠上為之蹙額上曰江西之冦尚
未平埜奏冦始於衡之酃縣侵犯吉州今南安峒冦又
發建昌之功豐邵武之建泰亦有挺動向有淮兵可調
今無以應遂集鄉手及合禁軍共為勦除非以一官兼
緫兩路討捕之事則權不一上曰如三路節制之類埜
奏政是如此願陛下深思之上曰然　詔曰朕以菲質
撫有多方德不足以庇民威不足以服逺致兹草冦犯
我邊陲使百年生聚之人罹一旦流亡之苦朕為民父
母使爾百姓至於此極深用痛傷竊慮流民所至之地
有司或不能體朕愛民如子之意有失存拊可令沿江
州郡如遇江北流民入界仰多方措置存著無令暴露
仍於有管官錢米内支撥捄濟其間有強壯願為軍者
填刺軍額收管請給庶幾不致失所以稱朕勞來安集
之意　壬寅左諫議大夫兼侍讀李宗勉奏沿江諸郡所
主單弱防䕶甚踈安有餘力為勞來安集之舉若不别
作措畫深恐詔㫖徒為羙觀如安豐濠梁歴陽管下開
順六合含山等處居民渡江強壯留在江北結寨拒守
恃其聲勢因而作過不早收拾輾轉滋蔓猝難殄戮恐
為敵人所得合從朝廷詳酌科降錢糧告牒令沿江淮
西制置司亟作措置凡流民過江北者令陳韡存䘏強
壯之留淮北者令史嵩之遣官招募如不願者發還本
處籍為民兵從之　甲辰詔以來年為嘉熈元年　又
詔聖節有宴葢常儀也國家閒暇宇内歡樂講此為宜
三邊騷動戰守之士日冒於鋒鏑流徙之民逺去於鄉
閭朕方慘怛於懐不遑暇食又何敢作樂備禮以舉為
壽之觴其天基節集英殿大宴可權罷以見朕憂邊之
意　詔措置㑹子已降黄牓務在必行尚慮監司守令
或有庸謬縱吏為姦不知體國任意沽名奉行不力非
獨㑹價不登亦恐朝廷威令寖弛可令兩監察御史覺
察彈奏
　
　
　
　宋史全文卷三十二
欽定四庫全書
　宋史全文卷三十三
　　宋理宗三
丁酉嘉熙元年正月癸丑朔御大慶殿受朝賀免天基
節上壽大宴　甲寅初置財用司詔京西湖北制置使
副給犒沿邊戰士有差　丁巳天基節羣臣表賀　是
夕雷　戊午喬行簡乞免賜文臣宴以答天戒從之
丙寅詔以淮襄避地流民饑寒可念令沿江諸郡委官
賑濟之　二月癸未朔詔禮部貢舉　以鄭性之知樞
密院事兼參知政事禮部尚書鄒應龍為端明殿學士
簽書樞密院事兼權參知政事左諫議大夫李宗勉為
端明殿學士同簽書樞密院事　甲申李鳴復罷以資
政殿學士知紹興府　乙酉葛洪薨　癸巳詔故參知
政事宣繒贈太師諡忠靖子璧服闋日與職事官以嘗
預定策元勲又詔繒寶慶初元所進朕即位事始悉本
先帝遺訓可宣付史館　丁酉諸王宫大小學校教授
王辰應進對言蜀中宣制竝建陛下曾考訂否上問以
舊例奏云乾道初虞允文以同知樞密為四川宣撫時
汪應辰歸班開禧間安丙在沔州楊輔為成都制置旋
即召還今李􁧶宣撫在内楊恢制置在外號令未免牽
制上曰適與輔臣言令楊恢參替安撫矣奏云聖算及
此全蜀之幸　己亥屯田郎官王萬進對上曰卿是淮
人熟知邊事奏云臣非知兵陸䞇有言兵法無他人情
而已但以人情區處即是兵法上問其説奏云一和字
沮衆誤國上曰和亦不可廢奏云若専立為題則不可
要當竝為戰守規模　癸夘詔以朱熹所著通鑑綱目
送國子監刋進　甲辰知應元府趙與􁤏知平江府王
遂知建寧府姚珤知常州何處信各以秤提㑹子進一
秩　三月壬子朔詔曰朕更化厲精視民如子固封守
以康四海期臻保定之功修文德以求逺人每切綏懷
之念然内治之尚闕致外患之未平京襄既被於創殘
淮蜀重遭於侵擾道路流離之衆慘不聊生室廬焚燬
之餘茫無所託骨肉罹其荼毒丁壯困於轉輸嗟汝何
辜由吾不德幸天人猶助於信順將帥悉力以捍防雖
烽燧之甫停奈瘡痍之未復肆頒渙號用慰羣情發粟
以賑貧蠲租而責已血戰之士當議優恩死事之家盍
加卹典或乗時而嘯聚或失律而逋逃咸與惟新同歸於
治　丙辰詔别之傑募二萬人屯公安峽許晟大募三
千人屯岳州其廩給等費所合科撥條具以聞　己未
户部侍郎兼權兵部尚書知臨安府趙與懽奏端平以
來陛下明詔侍從臺諫各舉文武小大之臣應詔者不
謂不多其間豈無魁傑奇偉之才欲望陛下申命大臣
集侍從臺諫於都省以前所薦員僉謀公選量才授任
不必拘以資格若夫内之宰執侍從三衙環尹外之列
屯將帥又擇其才望之相上下者儲之以備緩急若費
禕之繼諸葛亮劉澭之代高崇文庶無之才之歎從之
　四月壬辰以皇弟保康軍承宣使貴謙為保康軍節
度使皇弟武康軍承宣使提舉祐神觀與芮為武康軍
節度使提舉萬壽觀　壬辰校書郎劉漢弼進對云奏
荆襄制閫當在江陵上問收復襄陽奏云制使若在江
陵則事權重收復尚可圖也上然之　甲申左司諌曹
豳奏陛下以方面付三閫而和戰之議私自矛盾憂未
艾也史嵩之在淮西用清野之説敵未至而民先罹其
禍用撒花之説民欲戰而禁其不得生葢以和誤國也
趙葵在淮東定遠之破近在鄰境六合之破政在屬部
葵乃閉城自守不出一兵援之是畏怯以辱國也陳韡
在金陵曠口之衂天殆少警之而議者乃謂韃兵之難
當非盜賊之易制今宜責嵩之以收復襄陽為江陵捍
蔽經理上流為下流隄防葵則結鄰閫以禦哨騎備舟
師以防海道韡則以沿江併領淮西以安淮東若秋冬
可以遏敵乃為報効上然之　五月辛未春流星出左
角大如太白　壬申行都大火　癸酉詔蠲臨安府城
内外征一月仍覈焚室之數上於朝議行賑贍其救焚
將佐優與遷秩有傷没者厚卹之如軍功諸禁衛營柵
之遭燬者下所𨽻措置毋令暴露　甲戌詔避正殿減
常膳主管殿前司韓昱馬步軍司田慶宗知臨安府趙
與懽竝上章俟罪詔釋之　丙子出内庫緡錢二十萬
給被災之家　熒惑犯太微垣上將星　辛巳詔曰朕
應天以實每懷嚴恭寅畏之思視民如傷敢替撫奄矜
憐之意雖夙夜靡遑於安逸而精神莫致於感通外焉
多壘之未平内則羣生之寡遂豈期京邑闤闠之地復
延融風鬱攸之災稚耋震驚奔馳靡定室廬焚燬蕩析
離居痛貫予心禍非汝咎不明不類皆由朕德之愆何
飾何修可逭上天之譴減膳徹樂發粟散財已曲示於
哀矜恐未蘇於凋瘵求民之瘼尤當公聴以竝觀悉意
以陳尚賴直言而極諫共圖銷弭永底輯寧　辛巳趙
與懽奏乞竄削詔貶秩一等　壬辰喬行簡等以輔政
無狀乞罷免　甲午詔以盛暑錄臨安府繫囚當所不
原者俟約法餘隨輕重裁決大理寺三衙二赤縣亦如之
著為令　乙未太白填星合於井　丙午御筆新知黄
州淮西安撫李壽朋被命已三閲月不即便道之官乃
還家安坐秋防在近不知體國人皆若此緩急何賴可
奪三官建昌軍居住　詔朕欲建内小學令宗司選宗
子十歲以下資質之美者以聞　七月己未詔淮西制
參李曾伯等十一人各進秩一等以去冬棄國諸兵犯
合淝浮光遣援者有勞故也　甲申追封太師秦國公
趙汝愚為福王　癸巳以李鳴復參知政事李宗勉僉
書樞密院事　九月壬子刑部侍郎兼侍講李大同奏
陛下念祖宗付託之重肆頒御筆令宗司參酌彞典建
置内學選育宗賢臣謂取之屬籍必其家庭之習尚父
兄之教詔薰然有和平之氣藹然有禮義之風師保之
官所以養成其器業必耆德靖重有可象之儀經學通
貫有開明之益若宫嬪之為保姆内臣之為承直亦必
年齒老成禀資純厚之人葢内學之建非王邸講授比
當置教授三四員日輪一人晨入暮出不許無故輟講
庶宗賢與正人居而德性成矣從之　淳祐二年六月
丁巳詔建内小學置教授二員選宗室子俾就學　戊
午太常丞兼僉部郎官陳燁進對曰内學教導之職當
重其選上曰難其人燁奏師儒之官不但講誦當隨事
規益養成德器　八月辛未詔小學開講　庚午詔令
淮東制置使趙葵計度邊事已措置奏聞　十月乙巳
經筵講讀三朝寶訓終篇詔宣付史館賜輔臣宴於秘
書省　十一月丙辰詔湖南帥臣趙師恕進兩秩以平
衡州酃縣寇故也　甲子樞宻副都承㫖趙以夫直前
奏云臣嘗厯攷春秋與厯代志紀日食為咎食淺者禍
淺食深者禍深大要在修德政以弭之乃季冬朔日厯
家預言日食將既夫日食猶曰古所有之異也然日與
金木水火四星俱纒於斗食將既則四星俱見又曰日
中見斗此則古之所無之異也斗分屬吳禍福有歸伏
惟陛下亟側身而修行則太陽當為之不虧不然果如
占者言咎已著明禍必隨應宗社事重生靈事重可不
念哉上從之　丙寅詔權免明年正旦朝㑹　辛未御
筆太史豫言嘉平月朔當有日食星聚之失朕當損膳
避朝庶圖銷弭其令有司檢會故實以聞仍令學士院
降詔　乙亥詔曰朕懋厥德斯全財成輔相之宜謫見
於天當謹寅畏嚴恭之念朕自慙涼菲適值艱虞外焉
疆場之未寧内則政事之多闕日食星聚既垂儆戒之
機夕慮朝思期盡感通之實避殿減膳正事飭躬謂有
過在予一人尚賴交修之益而推恩足保四海盍頒肆
赦之書庶幾和氣之致祥自格乾文之順軌與爾有衆
永孚于休　十二月戊寅朔日有食之　庚辰御正殿
詔曰季冬之朔日食星聚皇天示戒朕心惕然雖值雲
霧益當修省其令百官勿稱賀仍宣付史館　丁酉詔
嘉熙三年放行士人混補令於逐路漕司引試　己亥
詔曰朕念淮蜀未靖民不聊生將士乗邊戰攻良苦其
天基節上夀大宴竝免以副朕顧憂之意　壬寅詔衡
州置雄楚軍五百人　丙午出豐儲倉米一十萬石賑
贍臨安府貧民
戊戌嘉熙二年正月戊申朔御大慶殿受朝賀詔曰朕
親攬權綱厲精庶政實賴爾有位之臣相與圖維宜無
待訓飭為也詔書屢下故習靡悛繼自今其滌慮飭躬
首公體國率作興事洪濟時艱毋違訓言以干邦憲
詔令侍從臺諫卿監郎官帥臣監司及前宰執侍從舉
曉暢兵機通練財計者各二人三衙及諸軍都副統制
舉堪充將才者二人咸以其實來上以吏部尚書兼給
事中余天錫為端明殿學士同簽書樞宻院事　己未
詔淮西被兵日久近令京湖制置使史嵩之應援黄州
淮東制置使趙葵應援安豐俱能命將出師捷書上聞
朕深嘉歎可令學士院降詔奬諭其立功將士姓名令制
司等第具上推賞光州信陽二城併當乗勝共圖尅復
　辛酉以華文閣學士史嵩之為端明殿學士視執政
恩數寶章閣學士趙葵為刑部尚書制置竝如舊孟珙
而下遷轉各有差賞卻敵之功也　辛未以禮部尚書
兼給事中游似知貢舉權兵部尚書兼直學士院許應
龍權兵部侍郎范鍾同知　二月甲申知蘄州張可大
伏誅知安慶府李士達除名編管雷州以棄城宵遁也
　丁亥以大理少卿朱揚祖為蒙古國押伴使　庚寅
以史嵩之為參知政事督視京西荆湖南北江西路軍
馬仍命内侍宣付都堂治事　戊戌蒙古國使見　詔
近覽李􁧶奏知蜀漸次收復然創殘之餘綏靖為急宜
施蕩宥之澤以示顧憂之懷可令學士院降德音淮西
被兵近已獲捷亦合一體施行　三月丁未朔詔安集
淮蜀軍民　戊申以將作監周次説為蒙古國通好使
濠州團練使右武衛將軍張勝副之　己未以著作郎
兼權工部郎官李心𫝊為祕書少監史館修撰専一修
高宗孝宗光宗寧宗四朝國史實錄　辛酉以史嵩之
兼督視光蘄黄䕫施州軍馬　甲子史嵩之帶職入見
　乙丑詔賜福王趙汝愚宗老元勲四字游似撰記文
　四月庚寅都省言國計軍需多仰鹽課乾道以來歲
額六十五萬有奇自鈔法變而請買稀少亭户失業乞
飭江淮諸司諸屯毋得私買浮鹽今提舉司復亭場委
官屬依直收買則利歸公上或猶以贍軍為辭令覈實
以聞從之　戊戌詔户部及財用司應折帛沙田酒息
鹽袋租榖絲絹錢團田没官田米未催者悉行拘催歲
終較其數而殿最之　乙未以户部尚書趙與懽吏部
侍郎王極起居郎牛大年為殿試詳定官　閏四月丙
辰御集英殿策進士　御筆付趙與懽以下曰朕以𦕈
躬纂紹洪業適時多故深懼無以拯危難致安强故悉
取内外修攘之事疇咨多士冀陳忠益以禆闕遺其有
識治憂時敢言無隱者乃朕所欲急聞卿等宜加精選
寘之前列使真材得以自見士氣可伸以副朕親策之
意　戊午御幄殿閲武舉進士射　丁夘右司郎官傅
康奏陛下更化之初嘗置局㑹計財賦當時版曹以合
發上供之數置籍應詔今殿最法是也凡州郡之出納
則不與知焉乞朝廷給降印册别其窠名頒之漕司下
之州郡每季以册上於朝會以為書藏之計簿房命近
臣董其事從之　壬申御集英殿賜進士周坦等勅四
百二十三人　甲戌賜特奏名王宗令等勅凡六百四
十人　五月辛巳太白晝見　癸未以李鳴復知樞密
院事兼參知政事李宗勉參知政事余天錫僉書樞密
院事　甲申喬行簡奏兵財二端尤今急務欲以兵事
委之鳴復財用委之宗勉楮幣委之天錫凡有利病各
務討論有當聚議者容臣參酌然後施行詔丞相有疏
欲以兵財楮幣分任二三執政深得協恭和𠂻之意朕
為嘉歎卿等宜一乃心以副朕意　以布衣錢時成忠
郎吳如愚講道著書隱居不仕足勸後學時特補迪功
郎如愚換授從事郎竝充祕閣校勘　乙酉賜故太府
寺丞吕祖儉故承事郎陳亮諡尋以太常寺議諡祖儉
曰忠亮亮曰文達　遣兩浙江閩五路憲臣於朝以秤
提楮幣而出也　七月甲戌朔詔曰霖雨不已恐害秋
成烈風大作民用震驚天變不虛朕心憂懼今當避殿
減膳撤樂令中外之臣各上封章凡朕躬之闕違時政
之舛失極言無隱庶幾修省以實應天　乙酉以久雨
烈風禱於天地宗廟社稷　庚寅釋中外杖以下囚仍
蠲贓賞錢　辛夘有流星大如太白　壬寅熒惑犯輿
鬼　八月癸亥詔朕嘗親覽中外臣僚所上封事多有
可采令後省看詳有切朕躬關時政者節錄奏聞當議
施行仍與旌賞　九月庚辰經筵進講毛詩　甲申皇
子生　丁亥詔故龍圖閣侍制趙希言忠存宗社功繼
前修可特賞資政殿大學士與執政恩數仍賜諡曰忠
憲　己丑雷　己未有流星大如太白　十月己巳詔
權免冬至大朝會　己酉户部尚書趙與懽奏今日者
暴風淫雨害於粢盛浙江東西室廬漂蕩願下哀痛之
詔遣賙卹之使徧行諸道許以便宜施恵從之　丁夘
監察御史曹觱奏蒙古之興勞聖慮者五年矣聘使往
來謂息兵有期秋風未高合淝已受重圍和安在哉願
陛下移畏敵者而畏天易信和者而信守則天祐人助
矣　又奏淮東總領吳潜申宗子時􁀙部集淮東西流
民約十萬餘口團結十七砦内强壯二萬可籍為兵近
調千百人為合淝之援真可嘉尚乞與補官從之　十
一月己夘日南至御筆戒飭百官　甲申皇子薨賜名
維追封祁王諡冲昭　十二月壬寅朔詔并淮東西湖
廣總所四川茶馬制置司犒賞諸擺鋪兵　丙午光州
守臣董堯臣伏誅司户栁具舉配海外以其棄城從偽也
　甲寅兵部郎官范應鈴面對上問廣中諸郡應鈴奏
云雖不及昔然亦可為但去天萬里人不守法二十五
郡各得一廉太守民自受恵且如宜州卒莫通等叛提
刑張琮親往招安通等聞是宜州舊守即叩頭出降此
太守得人之效上然之　御札奬諭安豐守杜杲朕聞
安豐被兵不遑寢食知卿守禦勞苦措置有方朕為之
少寛今趙東夏臯之兵已集招信余玠之援亦來軍聲
不為不壯卿其鼓帥諸將同力一心掃蕩寇攘以安淮
右雋功來上厚有褒寵今賜卿銀器等諸將各賜金椀
一隻其在城一行戰守將士及淮東所遣援兵當此天
寒深為不易遣去官㑹三十萬貫可等第支犒一次卿
宜諭朕旨意俾各知悉　乙丑詔以誕日稱夀朕嘉與
海内同此宴樂屬時多故淮蜀繹騷人民流移將士暴
露朕舉此觴何樂之有其天基節上夀及大宴竝勿講
嘉熙二年正月丙申羣臣以天基節三表請詣文德殿
上夀至是乃從　戊辰詔諸道和糴去處給時直平概
量毋得科抑乃申嚴秋苗苛取之禁
己亥嘉熙三年正月癸酉以喬行簡為少傅平章軍國
重事進封益國公李宗勉為左丞相兼樞宻使史嵩之
為右丞相兼樞宻使督視兩淮四川京湖軍馬余天錫
參知政事吏部尚書兼給事中游似為端明殿學士同
簽書樞宻院事　丙戌詔曰朕以𦕈躬凛居人上臨御
十有六載願治徒勤責成二三大臣課效猶邈弊端叢
積氛祲蔓滋内焉政令之未孚外焉邊陲之未靖撫事
機而興慨尚歲月之可為爰體詒謀聿新圖任法元祐
尊大老之典特諮重事於平章遵紹興竝二相之規葢
欲相應於表裏毋狃舊習毋玩細娱使紀綱法度煥然
維新而華夏蠻陌罔不率俾故兹札示其體朕懷　戊
戌詔四川連年擾攘州縣闕官其赴銓人年二十已上
者免試發還漕司簾引故行注授一次　二月壬寅以
余天錫兼同知樞宻院事　丙午以史嵩之依舊兼都
督江西湖南軍馬　癸丑詔朕比命相臣往開督府兩
淮西蜀相距迢遥要須脉絡貫通易於運掉其諸制閫
監司帥守戎帥等宜皆同心協力共濟時艱毋徇己私
致誤國事令學士院降詔　丁夘以史嵩之都督江淮
京湖四川軍馬　三月癸未出豐儲米二十萬石賑糶
臨安貧民　辛卯雨土　壬辰決中外繫囚　癸巳雨
雹　甲午詔春事已深膏澤未洽深慮旱暵為虐靡神
不宗一雨應期方慰農望風雹為沴朕甚懼焉自三月
二十四日避正殿損常膳仍令中外臣僚講求時政引
用正人招集流民捍禦外侮弭災召和以稱朕意　四
月庚子朔再決中外繋囚杖以下釋之　辛丑知臨安
府趙與懃奏潮齧江岸近蒙宣諭改作石堤臣與漕臣
條具乞備材石役軍兵庶可修築上曰卿宜更畱意尋
詔適覽所圖江面坍損尤多可剳下兩司募人夫併力
修築責以限期嚴立賞罰如王延世之法疾速施行毋
更弛慢　詔以今年九月大享於明堂　以不雨復詔
州縣賑流民決繋囚蠲贓賞錢　庚戌以雨未通濟復
詔決中外繫囚原減有差　庚申詔流民艱食令逐路
漕司常平司下州縣多方存卹其經戰陣處有遺骸能
掩藏者量與給賜仍覈其實以聞　五月丁丑上問蜀
事聞四月哨騎未巳宰執奏云所傳果如此夔門重地
尤當加意又奏戰功冒濫有一年遽轉八九官者人多
假此忝躐科第乞檢㑹游似之請應軍功補官人須令
依舊從軍上然之　庚辰以久不雨再決中外繫囚
丙戌吏部郎中侯子震進對詔蠲端平三年民畸零租
　五月己亥朔詔朕以江潮為沴宵旰靡寧雖令修築
隄防以遏其勢迄今未睹成效治水之法不可與水爭
地使民之道毋至民不堪役斯為盡善趙與懽可為端
明殿學士知臨安府浙西安撫使専一任責措置修築
塘岸以防衝決仍令兩浙運副曾頴秀極力協助用底
厥成以紓民患以寛朕憂　六月庚子詔以崔與之力
辭相位必欲掛冠特授觀文殿大學士致仕恩數視宰
臣例　丙寅詔秋防將近邊燧日聞朕既命宰臣以督
師正藉諸閫之叶濟所宜一乃心力同應事機四川急
則荆閫援之和儒急則江閫援之真泰急則浙閫援之
務要脉絡貫通毋或秦越相視共建殊績嗣有褒寵
七月戊辰朔詔諸路提舉常平司下所部州縣募人捕
蝗給米易之　庚寅詔户部申嚴州縣受租苛取之禁
諸路轉運司察其違者劾之　八月戊戌以潮患告於
天地宗廟社稷宫觀　以游佀為參知政事禮部尚書
許應龍為端明殿學士簽書樞宻院諫議大夫林略為
端明殿學士同簽書樞宻院事　辛夘以楮輕詔户部
下諸路州軍應稅賦征榷其一半見錢聽民間以全會
折納嚴戢欺抑等弊令監司御史臺察其違者劾之
九月己夘朝獻景靈宫　庚辰朝饗太廟　辛巳大饗
明堂赦天下　戊子詔川廣監司以十一月按部理囚
徒　辛夘以江湖浙東建劍汀卲旱傷詔諸路提舉常
平司覈所部州縣常平義倉之儲以備賑濟仍敇制總
司今後毋輙移用違者坐之從左司諫徐榮叟請也
陳韡斬殿司崔福以其不從本司調遣也初福從趙葵
收李全有功名重江淮時論以良將難得而韡以私忿
殺之　十月庚申許應龍林略罷　詔出封樁庫祠牒
三百通下江東憲司賑饒信南康三郡旱傷之民　乙
丑虹見　十一月丙子以兵部尚書范鍾為端明殿學
士僉書樞宻院事　戊寅給諸軍薪炭錢出戍者倍之
　十二月戊申以敵犯夔門上流警急詔都督府淮東
西沿江制司命兵進援
庚子嘉熙四年正月辛未彗星出於營室　己夘御筆
乃正月辛未有星出於室宿朕俯察人事仰觀天文殆
必有因益深震懼朕將避殿減膳令學士院降詔　庚
辰詔曰朕以眇身托於天下士民公卿之上顧德不類
不能上全三光之明下遂羣生之和變異頻仍咎徵彰
灼夙夜祇懼不遑康寧乃正月辛未有流星見於營室
太史氏占厥名曰彗災孰大焉天道不遠譴告匪虚萬
姓有過在余一人今朕痛自克責豈聲利未遠而讒諛
乘間歟舉錯未公而賢否雜進歟賞罰失當而真偽無
别歟抑牧守非良而獄犴多興歟封人弛備而暴客肆
志歟道殣相望而流離無歸歟四方多警而朕不悟羣
黎有苦而朕不知歟謫見上帝象甚著明爰避正殿減
常膳以示側身修行之意二三大臣吾道揆也其叶恭
以輔朕百爾執事吾法守也其竭忠以告朕使朕得以
導和銷異不亦善乎布告中外咸知朕意　丙戌詔知
無為軍萬文勝知安豐軍王福賜金帶許服繫旌戰禦
之勞也　甲午彗星犯王良西南第二星　二月丙申
朔詔禮部貢舉其務崇長學殖嚅嚌道真　戊戌詔曰
朕紹膺駿命德不能遠致外夷之有干而仁弗克周使
黎元之寡遂昊穹垂譴彗象示妖起於營室之躔迫於
王良之次固已避殿減膳亦嘗下詔責躬惟是蜵蜎高
拱過失何由自知鰥寡至微疾苦豈能上達伊欲遵敢
言之路必也開勿諱之門凡在臣民許陳章奏忠忱者
悉加奬納峭直者亦務優容尚慮閭閻之間怨氣滿腹
囹圄之際憤聲徹霄是用加恵羣方蕩宥多辟庶銷災
異立召冲和可大赦天下　辛丑有流星晝隕白虹貫
日　癸丑進知連水軍蕭均官一等以其修舉郡政葺
治城壁故也　甲辰詔史嵩之暫赴行在奏事　戊申
詔督府制置司沿江南北郡舉行便安流民之政凡十
一條　癸丑臨安府守臣言獄空詔奬之　以京西湖
北路制置使兼知鄂州孟珙為武寧軍節度使四川宣
撫使兼知夔州節制歸峽鼎澧州軍馬　丙辰白氣亘
天　三月壬辰詔邊塵未靖備禦方嚴必藉人才相與
叶濟令内而侍從臺諌兩省卿監郎官外而監司帥守
舉文武之臣曉暢兵機練習邊事才略卓然可用者各
二人或陸沈常調或負累家居著其實狀亟以名聞以
待擢用　右正言郭磊卿除起居舍人監察御史謝方
叔除宗正少卿以論史嵩之故也　壬辰史嵩之入國
門　癸巳嵩之奏事　四月己亥叙復鄭損元官尋以
直舍人院程公許奏損撤關外五州重屯移之内郡則
丁酉蜀禍損實為之使損官可復不知千億萬之赤子
死者可復生乎乞收成命從之　壬寅前潼川路運判
吳甲入奏抗言蜀事上慼惻久之上曰蜀從前亦委寄
非人奏云棄邊郡不守鄭損也啟潰卒為亂桂如淵也
忌忠勇不救趙彥呐也今彭大雅又險譎變詐費防閑
宜進孟珙於夔門夔事力固乏東南能助之夔足以自
立上皆是之　癸夘特轉史嵩之官三等令歸班　甲
辰監察御史王萬除大理少卿以嘗論嵩之故也　詔
祖宗盛時宰執有輪日當筆者今二相竝命合倣舊規
而平章總提其綱一應軍國重事參酌施行其三省樞宻
院印竝令平章掌之　丙午嵩之奏督府日下結局已
劄諸制閫宣司并四川總領所一應邊機軍須等事具申
朝廷施行其督府錢糧器械乞劄别之傑攅結來上詔
從之　辛夘以紹興府薦饑詔蠲今年夏税　六月戊
戌詔兩淮經寇州郡已舉未該免人與比京襄例令赴
來年省試一次　辛丑初置國用房命近臣禱雨於天
地宗廟社稷宫觀　壬子錄行在繋囚　詔六月亢陽
日事禱祈邈無報應且聞飛蝗為孽朕心惕然自七月
一日避正殿減常膳應中外臣僚竝許直言朝廷闕失
　七月甲子出封椿庫緡錢三十萬貫賑臨安府貧民
　乙丑詔曰朕德不肅天示常𤾉以戒不徳入夏以來
膏澤闕少徧走羣望穆卜雩祀神聽愈邈豈積行多媿
無以對越神明歟施政多舛無以感召和氣歟抑優游
牽拘法制日玩而威令浸弛歟將陽微陰盛直不勝枉
歟貪殘相師而元氣益削巽懦成習而邊禍浸迫歟不
然何其不雨至此極也朕苦不自覺羣公卿士大夫未
有極口為朕告者三復雲漢之詩而流涕焉且朕自親
政以來未嘗罪一言者今人情皇皇大命近止上下猶
顧望蓄縮隱情惜已是未諒朕之衷也令至無問中外
臣庶凡朕躬之失朝政之疵關於時務之鉅民瘼之切
者其匄以啟朕朕且采擇施行之悉意以陳毋有所諱
　詔令中外決繫囚杖以下釋之仍蠲贓賞錢　癸酉
主管官告院方來進對言及諸閫官販上曰諸司欲之
奏云正不當如此因及科降事上曰不如明與之錢奏
云正要明白諸司但説能自措置為朝廷備邊不願科
降世豈有是理徒使不廉者得以罔利耳上是之　戊
寅以岳珂權户部尚書淮南江浙荆湖制置茶鹽使
壬午右諌議大夫徐榮叟奏北使王檝之來恐三邊將
士意和議將成或弛秋防有誤國事雖朝廷劄令宣司
館之江外又恐辭必欲入見宜勅孟珙思破其奸上然
之　己丑熒惑太白會於鬼　庚寅詔秋成在望雨澤
愆期令諸道憲臣按部將畨異駮勘之獄酌情決遣以
聞其失當官吏特免推結　客星見於尾　八月壬辰
詔諸路苗米毋得多量斛面及過數增收　九月壬戌
朔沂王夫人俞氏薨輟視朝五日令禮部太常寺討論
典故尋檢㸃國朝㑹要以聞太常寺議奏宜用孝宗為
皇伯毋秀王夫人張氏舉哀成服故事詔從之　癸亥
以喬行簡為少師保寧軍節度使醴泉觀使進封魯國
公　乙丑詔知招信軍余玠進官三等以邊報敵造船
於汴玠提師沂淮入河連獲捷故也　丙戌都省言比
奉御筆楮幣折閲雖自於民奸倖多生於守令今措置
十八界會子收換十六界將十七界以五凖十八界一
劵行用如民間輒行減落或官司自有違戾許經臺省
越訴必置於罰上從之　十月辛夘朔贈入内内侍省
陳洵益昭慶軍節度使　癸巳詔以明年正月一日為
淳祐元年　丙申詔平江嘉興府安吉州禁販米下海
其販至臨安府者毋得遏糴尋詔趙與懽提領其事應浙
東州縣併許浦金山水軍一體遵守違者權聴按刺
丁酉詔曰朕惟我朝以仁厚待士大夫惟於贓吏罰未
嘗少貸比歲以來貪濁成風椎剥滋甚民窮而谿壑不
饜國匱而囊槖自豐今兹新楮之行未必不為罔利之
地其令内而臺諌外而監司常切覺察其有贓狀著者
必加鞫勘悉遵建隆淳熙典刑斷在必行毋貽後悔
十一月甲子熒惑入太微垣　十二月己未詔曰迺者
丙辰之夕京城地震地道貴靜動則有變豈朕不德而
致歟今民生不遂邊戌未休變不虚生必有其證可令
中外臣寮各上封章凡朕躬之闕失朝政之愆違極言
無隱將見之施行以為消弭之道　閏十二月乙丑宰
執乞罷政不許　詔賞京湖將士有差以制司奏去冬
冦由忠萬透渡南岸守險而捷故　丙寅以李宗勉薨
輟視朝三日尋贈少師賜諡曰文清以游佀知樞宻院
事兼參知政事范鍾參知政事權吏部尚書徐榮叟為
端明殿學士簽書樞宻院事　乙亥詔民間賦輸舊用
錢會中半者其㑹半以十八界直納半以十八界紐納
詔淮東西京湖沿江制置使副竝兼本路屯田使　壬
午閲軍頭司武伎
辛丑淳祐元年正月庚寅朔御大慶殿受朝賀詔曰朕
寤寐雋髦圖惟康乂屢飭中外各舉所知間者諸大夫
多具文以應令所舉非所用故臨事有乏使之憂厥今
肇更新化作興庶政將孜孜而責實可泛泛以求材宜
令内而侍從兩省卿監郎官外而前宰執侍從帥臣監
司各舉三人悉疏其能委堪某用又有堪充將帥之人
混迹偏禆墮身邊遠無由自達併令三衙諸衛外閫戎
帥各舉三人孰為智將孰為勇將孰能簡精鋭覈虚冒
以體國孰能明紀律禁侵暴以安民亦各詣實來上朕
將甄别器使庶文武小大各當其用以稱朕興起治功
之意　甲辰御筆朕惟孔子之道自孟軻後不得其𫝊
至我朝周惇頤張載程頤真見力踐深探聖域千載絶學
始有指歸中興以來又得朱熹精思明辯表裏渾融使
中庸大學語孟之書本末洞徹孔子之道益以大明於
世朕毎觀五臣論著啟沃良多詔令學宫列諸從祀以
示崇奬之意尋以王安石謂天命不足畏祖宗不足法
人言不足信為萬世罪人豈宜從祀孔子廟庭合與削
去於正人心息邪説關係不少詔黜之
　(龜鑑曰尊事黄耉周家所以師賢分祀聖哲唐家所/以崇道此則耆德之儒名教所師有不可以不重也)
　(葢儒先重則吾道重儒學輕則吾道亦輕理宗之褒/儒先其審諸此歟五君子從祀肇於淳祐祗謁先聖)
　(之春天札一頒吾道增氣使萬世而下皆/知儒先道義之尊非周唐尊祀之意歟)
戊申車駕幸太學大成殿遂御崇化堂命祭酒曹觱講
禮記大學篇監學官各進秩一等諸生推恩賜帛有差
　併以紹定三年御製伏羲堯舜禹湯文王武王周公
孔子顏子曾子子思孟子道統十三賛就賜國子監宣
示諸生　癸丑御後殿引見吏部奏舉改官三十八人
捕盜酬賞六人　以吏部侍郎兼侍講杜範知貢舉吏
部侍郎兼給事中錢相刑部侍郎兼祭酒曹觱同知侍
御史兼侍講彭方監試　二月己未朔御筆付知舉杜
範以下曰朕爰簡儒彥俾典文衡凡爾攸司宜鑒舊弊
一取一舍惟公惟明經學欲其深純詞章欲其典則言
惟合理策必濟時毋以穿鑿綴緝為能毋以浮薄險怪
為尚參稽互考優劣自分庶使賢俊畢登以副朕新美
治功之意　甲子詔忠順軍副統制孫棟陞都統制仍
賜金帶賞重慶之功也其餘將士第賞有差　庚午給
事中錢相繳太中大夫致仕易祓贈官之命以其草蘇
師旦節鉞之麻也　詔以孟珙為京西湖北路安撫制
置大使兼夔路制置大使兼本路屯田大使峽州置司
　己亥詔宰臣具慶前此罕聞史嵩之父彌忠年踰八
秩宜示恩褒可除端明殿學士仍致仕母益國夫人孫
氏進封魏國夫人令赴行在就養　壬子喬行簡薨輟
視朝行簡在相位専以商販為急務温台鹽商數百羣
有士子為詩曰知君果是調羮手傅說當年無許多
丁亥詔權禮部尚書高定子修四朝國史寧宗實錄
三月乙巳新知廬州吕文德朝辭上曰近淮西諸軍冒
濫虚名甚多惟遊擊三萬尤甚須當揀選兼邊頭事須
與别之傑商量遵從制閫便是遵依朝廷奏云恭領聖
諭　四月丙寅吏部侍郎杜範等奏省試考到取應宗
子弟一名崇袍附正奏名廷試從之　庚午以經筵進
讀仁皇訓典終篇詔講讀修注官各進一秩　辛未詔
沂王榮王合遵典故襲封尋以皇弟與芮為開府儀同
三司充萬壽觀使襲封嗣榮王仍赴朝參皇弟貴謙為
開府儀同三司襲封嗣沂王　甲申經筵進講毛詩
五月庚寅以皇叔祖少保奉國軍節度使判大宗正事
嗣秀王師彌為太保　皇叔祖少保奉國軍節度使充
萬夀觀使師貢為少師　己亥詔沿江制置使兼淮西
制置使别之傑任責措置邊面戰禦如遇緩急調度權
聽便宜施行　甲辰詔與芮當日親端士留意問學昨
已增置教授合更添一員擇清修直諒之士輪日講授
朝夕規正徹章推恩餘依諸邸體例行　壬辰以禮部
尚書兼直學士院高定子侍御史金淵左司諌方來為
御試詳定編排官　癸巳御集英殿策進士　甲午御
射殿閲武舉進士射　御筆付高定子以下公選精擇
各既乃心以副朕詳延多士之意　甲辰行秘書郎梅
把奏内廷畫降或夤緣可得上曰亦是有例者奏云昔
我仁祖手詔謂背理覬恩負罪希貸求内降者中書宻
院執奏毋得行此仁祖仁中勇也願陛下以為法上曰
政欲法此　戊申賜正奏名徐儼夫等敇凡三百六十
七人　己酉賜特奏名吳必達等敇凡六百三十七人
　六月丙寅以久雨錄行在繫囚　乙亥御射殿閲正
奏名進士射　丙子閲特奏名進士射　丁丑詔喬幼
聞追三官送撫州居住以蔑國憲存留新楮轉易取贏
也　戊寅詔曰朕曩出親札申嚴贓吏之禁踰半歲矣
然諸路監司有務大體而不問者有摭細故以塞責者
其申飭諸路監司遍察所部州縣其有貪殘掊尅者廉
其實迹悉以名聞朕將重置於罰如監司庸懦不能舉
職令臺諫彈劾聞奏　七月甲辰以知婺州趙與懃常
州宋慈江陰軍尹煥廣德軍康植濟糴有勞各進一秩
　乙巳詔皇城司申嚴宫禁勅去失之令　乙酉詔勅
令所修偽造新會揩改舊會盜賣㑹低之令　庚戌詔
以宗學博士諸王宫大小學教授輪日赴榮邸講授
乙夘詔自今宰執臺諫侍從不許發私書求舉削諸路
監司帥守宜體國薦賢毋徇權要　八月丁巳詔求遺
書於天下　己巳詔玉牒所國史實錄院長官會粹史
藁刪潤歸一秘書省長官㸃對日厯會要竝期以十一
月終成書　徽州火詔削守臣鄭崇官一秩　甲申詔
馬軍司選子弟强壯者一百人補龍衛雲衛武衛三指
揮闕額　十月壬申詔舊制兩任通判人與内郡一任
注廣郡改官年及免作縣人不得入倅闕竝宜禁制其
令吏部及制閫監司常切遵守仍闗辟差窠　己夘詔
提舉司毋得以常平折變侵移其義倉令項樁收仍措
置上於尚書省　十一月己酉詔内地州縣官闕以見
任官兼毋得以待次及白帖人攝職　十二月丙寅太
學博士劉應起進對言大有為之君常使近倖畏宰相
今宰相畏近倖使宰相畏臺諌今臺諫畏宰相願陛下
官府事一以付之中書而言官勿専用大臣所引則權
一歸於公上矣上然之　丁丑左司諌方來奏岳珂比
以罷斥乃卜第吳門蔑棄君命乞勿予祠令歸江州監
察御史謝公旦又奏珂創增鹽額國課益虧況作俑言
利乞重鐫削詔更鐫一秩　侍御史金淵奏彭大雅貪
黷殘忍蜀人銜怨罪大罰輕乞更竄詔除名贑州居住
壬寅淳祐二年正月甲申朔御大慶殿羣臣朝賀詔曰
朕惟省刑薄斂我朝家法屢飭有司務行寛大比年以
來吏習滋蔓關市之征求無藝錢楮之出納多欺今歲
事更端盍作新吏治以蘇民瘼申飭郡邑小大之臣洗
心滌慮盡革舊習以毋負朕愛養欽卹之意倘或不悛
必罰毋貸　詔趙葵别之傑帶職赴闕奏事　戊戌右
丞相史嵩之等進呈中興四朝史孝宗皇帝經武要略
寧宗皇帝玉牒日厯會要實錄今上皇帝玉牒　庚戌
上淳祐重修敕令格式申明詔嵩之等進秩有差　壬
戌别之傑入覲上問邊頭曾無加備之傑言當修復壽
春又言上流之勢全在於蜀上又問金陵兵糧及居巢
屯兵幾何之傑奏金陵見屯三萬錢糧僅給居巢所係
甚重見屯不過二千遇秋增戍至二萬方足用上竝然
之　甲子軍器監兼尚左郎官范應齡進對言宗社大
計舉嘉祐紹興事上曰兩朝自有典故非不知之但難
得其人應齡奏與賢與子天實為之天若祐宋必有其
人以俟採擇　以游似為資政殿大學士知紹興府浙
東安撫使尋差提舉洞霄宫從所請也　甲戌以范鍾
知樞宻院事兼參知政事徐榮叟參知政事趙葵賜出
身同知樞宻院事别之傑為端明殿學士簽書樞宻院
事　己夘權兵部侍郎淮東安撫制置使兼知揚州李
曾伯朝辭言今若主必守之規乞諭大臣明示意嚮上
曰當為必守之規趙葵久任淮東且有規畫曾伯奏敢
不循其成規申固封守　三月甲申詔在外諸軍請給
内楮幣權以十八界三分增給楮賤故也　戊子詔沿
江兩淮唇齒相依其令和州無為軍安慶府聽沿江制
司節制　丙申詔刑部戒飭諸道帥閫沿邊戎司今後
州縣官犯罪毋加杖責　癸夘經筵進讀孝宗聖政終
篇講讀修注説書官各進一秩餘補轉賞犒有差　侍
御史兼侍講金淵奏近嘗面奉玉音國本大計朕豈不
知己命籍近且尊者俾任選養之責特外未知耳願發
自宸衷明諭宰輔近臣謹選宗姓之賢德參稽仁宗孝
宗之典故次第舉行上嘉納　四月癸丑朔詔以今年
九月有事於明堂　癸亥倉部郎官趙希塈進對言蜀
自易帥之外未有他策上曰今日救蜀為急朕與二三
大臣無一日不議蜀事孟珙亦欲竭力向前希塈奏當
擇威望素著之人於夔峽要害處建一大閫上曰重慶
城堅恐自可守希塈奏云重慶在夔峽之上㓂若長驅
南下雖城堅如鐵何救東南之危上然之　詔明堂大
禮惟祀神儀物諸軍賞給依舊制外其乘輿服御中外
大費竝從省約　壬申雨雹　丙子考功郎官劉漢弼
言吏部考功條法十六事上曰當付外施行　五月甲
午新知梧州趙時學陛辭言吳玠守蜀三關今胥失之
固宜成都難守上曰嘉定可守否時學奏若論形勢當
守重慶上曰若守重慶成都一路便虚時學奏重慶亦
重地可以上接利閬下應歸峽　己亥淮東安撫制置
副使余玠入奏言事無大小須是務實又奏一視文武
之士勿令偏重偏則必激非國之福也上曰卿人物議
論皆不尋常可獨當一面少留當有擢用　乙巳尚右
郎官龔基先入對言上流事上曰上流可憂基先奏施
䕫國之門户蕩無關防存亡所係豈可不慮上曰屯田今
歲如何基先奏屯田有名無實牛種既貴軍耕又惰所
收不償所費　丁未右正言劉晉之言蜀禍五六年間
厯三四制臣無地屯駐獨彭太雅城渝為蜀根本不然
蜀事去矣今宜於重慶立閫庶可運掉諸戎願早定至
計料簡邊臣俾往經理則蜀可為也上然之　己酉以
趙葵為資政殿學士知潭州湖南安撫使　六月甲寅
倉部郎官李鋂進對乞廣求備禦之方上曰秋風已近
去歲蜀事大壞今當如何為策鋂奏陳隆之因成都城
故基增築未為非是苐功力苟且識者逆知其難守臣
嘗問其方略但云誓與城存亡而己未幾為田世顯所
賣城門夜開隆之衂焉上顰蹙久之　丁巳詔建内小
學置教授二員選宗室子俾就學　以余玠權工部侍
郎四川宣諭使應事干機速許同制臣公共措置先行
後奏尋詔敇四川官吏軍民等悉條陳大計以聞　以
久雨詔決中外繫囚　太常丞兼金部郎官陳燁進對
曰内學教導之職當重選上曰難其人燁奏師儒之官
不但講誦當隨事規益養成德器　癸亥參知政事徐
榮叟罷資政殿大學士提舉臨安府洞霄宫　丙寅錄
行在繫囚　尋以别之傑同知樞宻院事兼權參知政
事翰林學士知制誥高定子為端明殿學士簽書樞宻
院事權禮部尚書兼中書舍人杜範為端明殿學士同
簽書樞宻院事　戊寅詔淮西制置大使司出十七界
楮幣十萬米二萬斛令安豐軍修武備　七月丙申余
玠陛辭言外攘本於内修上曰今日之事不必問彼運
衰與不衰但自靠實理會治内規摹玠奏云聖諭及此
宗社生靈之福上曰卿前所言靠實工夫玩之有味此
去必能見之行事卿宜務忠實以革欺誕施威信以戢
潰衂廣恵愛以撫流移當為四蜀經久之謀勿為一時
支吾之計　八月辛巳朔詔户部申嚴州縣增收苖米
斛面之弊　甲寅以史嵩之為明堂大禮使范鍾禮儀
使别之傑儀仗使高定子鹵簿使杜範橋道頓逓使
丁巳以秘書省正字陳南一國子正胡良竝兼内小學
教授　辛酉進知䕫州趙武官二秩將佐王信等各轉
一資酬夔城版築之勞也　丁夘詔出封樁庫十七界
楮幣十萬賑贍紹興處婺水澇之民　辛未詔小學開
講　丁丑殿中侍御史濮斗南言夏秋霖雨浙東四郡
民生蕩析乞委之畿漕擇愛民之吏行拯弱之策撫集
流離蠲減秋賦從之　九月庚辰朔日有食之　癸未
詔進納入官犯贓人永不許注授　辛夘大饗于明堂
大赦天下　丙申詔令六曹館學寺監院轄倉庫務場
長官將所管錢穀貨幣器用圖書覈實載籍上之于朝
副在有司長闕則次官任責遷擢報罷竝如外官交承
例聯銜具數申省仍令御史臺覺察　十月癸丑勅令
所言臣寮世賞不許奏異姓著為令　甲寅進史嵩之
永國公　丙子詔淮東西制置使李曾伯應軍行賞罰
許便宜施行　十一月甲申詔軍功補授人願就鄉舉
者聽　辛夘詔實錄院修孝宗光宗寧宗御集　戊戌
雷　己亥日南至免朝賀　癸夘詔決中外繫囚　甲
辰先給諸軍雪寒錢出戍者倍之　乙巳蠲三衙大理
寺臨安府及屬縣㸃檢贍軍犒賞酒庫所贓賞錢　丁
未詔曰比者陰陽失和冬令常燠日至之日雷乃發聲
朕甚懼焉變不虚生縁證而起朕避殿減膳思荅譴告内
而卿士師尹外而牧監伍參其各罄忠嘉無有所隱輔
朕不逮俾得尊聞行知導和銷異保我子孫黎庶亦職有
利哉布告中外明聽朕指　十二月己未詔杜霆追納
出身文字羈管南雄州以通州士庶訴其誤民棄土之
罪也　辛酉以儒林郎鍾宏辭除太學博士乞致仕養
母詔特改京官秩奉祠以奬孝行　丙寅以寧武軍節
度使京湖安撫制置大使兼䕫路策應大使孟珙為檢
校少保端明殿學士别之傑為資政殿大學士湖南安
撫大使兼知潭州同知樞宻院事兼權參知政事趙葵
福建安撫使兼知福州資政殿學士趙與懽知温州權
工部侍郎四川宣諭使余玠權兵部侍郎四川安撫制
置使兼知重慶府　丁夘詔余玠任責全蜀應軍行調
度權許便宜施行　庚午詔以許浦水軍都統制劉虎
為和州防禦使旌五河捍禦之勞也
癸夘淳祐三年正月戊寅朔御大慶殿羣臣朝賀詔大
臣百執監司將帥守令同心叶力以圖實政　高定子
兼權參知攻事　癸未起居郎兼秘書監項容孫言迺
者求言願如建隆故事集官參詳書於方冊關君德者
上之禁中關時政者寘之都省關民事者頒之郡國詔
令類送後省看詳來上　癸巳以湖南安撫司奏東安
寇平詔永州通判鄧均進一秩餘官補轉贈卹及官其
子各有差　甲午詔開府儀同三司嗣榮王與芮恩數
視嗣秀王師彌　丙午以吕文德為福州觀察使侍衛
馬軍副都指揮使總統兩淮出戰軍馬捍邊面　二月
戊申朔詔禮部貢舉　己酉詔淮西提舉制司參謀官
趙希瀞淮西總管聶斌等各進一秩以淮東西制置司
言其兩淮戰守之勞也　丙辰雪　皇女進封延昌公
主　甲子詔進安豐軍守臣王福二秩廬州路鈐轄
呉仁等一秩旌修築城壁之勞也　三月丁丑日
有食之　庚寅同簽書樞宻院事杜範乞歸田里詔不
許　丁酉詔進池州都統制何舜臣一秩旌部領舟師
䇿應通泰之勞也　辛丑詔知招信軍趙東奪三秩罷
以淮東制司言其撫馭失宜也　四月癸丑以左武衛
中郎將時暫濠州同共措置扞禦王烈閤門宣賛舍人
兼淮西鈐轄王杰閤門祇候前江東鈐轄李秀實往馬
師王鑑軍前議事遇敵戰死贈官有差仍各官其二子
　乙夘詔進嘉定守臣程立之一官以成都提刑宇文
峒言其守城之勞也　丁巳詔以經筵進講尚書終篇
講讀説書修注官各進一秩　甲戌殿中侍御史項容
孫言前嚴州太守李彌高趙與文侵取酒息獨衛湜一
無所私有旨奬廉黜貪今日先務彌高與汶各奪官二
秩湜進職二等　甲申以御前軍器所𨽻于軍器監
丙戌詔贈閤門宣賛舍人楊大全武節大夫眉州防禦
使仍官其二子以四川制司言其力戰而死也　六月
丙午朔庚戌大理少卿蔡仲龍言剏建小學須早為權
宜之計以係天下之心又奏本朝用刑平恕而未享繼
嗣之慶意者宦官太多仁宗嘉祐中詔内臣權罷進
養子乞取法行之　戊午資政殿學士知温州趙與懽
乞廢併諸寨增置鎮海寨兵以備倉猝從之　戊辰太
白晝見　庚午大理寺鞫前嘉定知縣旨枹尉趙與㝏
等贓狀獄成旨枹與㝏除名勒停枹一千里羈管與㝏
五百里居住　甲戌錄行在係囚流星出氐大如太白
令知濠州兼淮西提刑徐敏子經理亳州　七月甲申
詔進無為軍守臣戴埴一秩以沿江制置使杜杲言其
守邊固圉之功也　丁亥太白入井　癸巳詔摘京湖
沿江制司兵置殿司策應軍屯京口　八月辛亥詔户
部申嚴州縣納苖多取之禁　戊午令福建安撫司照
沿海例團結福泉漳興化民船以備分畨遣戍從帥臣
項寅孫請也　癸亥又以寅孫言併福州延祥荻蘆二
寨置武濟水軍摘本州廂禁習水者補充凡一千五百
人　庚午詔申嚴胄闈泛牒之禁　壬申詔申嚴郡國
社倉科配之禁　景獻太子府乞改講尚書從之　莊
文太子府乞改講春秋從之　九月丁未工部郎官兼樞
宻院編修官趙希瀞對言安豐廬濠風寒最甚三州安
則淮甸無虞江面奠枕上曰安豐最緊希瀞云欲固安
豐須復壽春上然之　命淮東西總所餉軍劵錢竝給
芝楮四分以制臣李曾伯言楮賤卒貧故也　癸未從
京湖制置大使孟珙之請令淮東制置使李曾伯蠲高
郵軍及其屬部州縣剏收牛租　十月甲午先是知婺
州陳康熙奏事乞舉嚴父配天之典久未決將作少監
韓祥進講復言之至是禮寺議乞恭奉寧宗陞陪太祖
太宗將來明堂三后竝侑㫖令條具一行禮制以聞
十一月乙巳日南至御大慶殿羣臣朝賀　詔直寳文
閣王定素履平實直顯謨閣葉武子雅志恬退皆掛冠
日久年德俱高其以定為祕閣修撰武子直龍圖閣
乙夘令潮州守臣節制摧鋒軍分屯軍馬　己未蠲大
理寺三衙臨安府縣㸃檢贍軍犒賞酒庫所贓賞錢
令廣東提刑節制韶州摧鋒軍　壬戌雪給行在諸軍
錢出戍者倍之　甲子樞宻院編修官兼權都官郎官
何式進對言蜀事上曰正好乘暇作工夫又問曰今潰
刼如何式言須用東南軍陰制蜀軍上是之　詔以雪
寒出封樁庫十八界楮幣二十萬賑臨安細民　十二
月丁丑以沿江制置副使司言所管屯田穀麥增收官
屬文慶洪以下推賞有差　丙申以嚴寒再給諸軍薪
炭錢　辛丑樞宻院言待衛馬軍副都指揮使總制兩
淮出戰軍馬吕文德等汴濠膠淄勞績有㫖文德進秩
四等餘補轉有差
甲辰淳祐四年正月壬寅朔御大慶殿羣臣朝賀詔曰
朕惟晉羊祜之禦邊綏懷遠近開布大信得江漢之心
境外刈糧獵獸悉皆償所侵獲朕甚嘉之間者頗聞邊
將貪小利以為功甚者殺越人以貨豈朕兼愛赤子之
意哉今上天助順敵兵乖離正當廣恩信以繫人心厚
根本以俟機會咨爾専閫之臣分麾總戎之將繼自今
必安集流民俾得復舊招收逋將俾得自新毌擅興毋
殺無辜使中原遺黎聞之舉欣欣然有更生之望宜昭
德意濟我修攘爾亦有無窮之聞
　(龜鑑曰兵擇所養則挾纊而士氣伸兵强其備則投/𬒮而軍心一此非得邊防之大計歟兵法莫難於用)
　(將而亦莫難於馭將書兵法以賜諸閫正欲厲將帥/之忠勇也葢以孝宗志在規恢虎臣王彥討論孫武)
　(兵法付之閫事使將士皆曉暢古今成敗之機帝則/即成書而分賜諸閫而諸閫各厲乃心莫不知上有)
　(孝宗規恢之志舉羊祜大信以戒邊臣正欲以懲士/卒之貪暴也葢晉人得羊祜善禦邊綏懷逺近得江)
　(漢心境外割糧獵獸之事悉皆償之帝則嘉尚其事/取之而戒飭將士而將士聞斯言者悉得以自新而)
　(毋擅興暴殺之事莫不知慕羊/祜禦邊之善此馭將之道也)
　御製訓廉謹刑二銘戒飭中外曰周典六計吏治條
陳以廉為本乃良而循彼肆貪虐與豺虎均肥於其家
多瘠吾民縱逭於法愧其冠紳貨悖而入災及後人我
朝忠厚黜貪為仁咨爾羣辟是訓是遵又曰民吾同胞
疾痛猶已報虐以威刑非得已仰惟祖宗若保赤子明
謹庶獄惻怛温㫖金科玉條毫析銖累夫何大吏蔑棄
法理逮於都邑濫用笞箠典聴朕言式克欽止
　(諡議曰宋之得天下也以仁孰増而高孰浚而深銘/謹刑銘訓廉論仁厚皆仁言之發也下明詔以戢貪)
　(吏立良法以蠲斛面因赦令以減田租改官親民者/必使書字民箴於厯首以示鑒戒皆仁政之施也)
　以李鳴復參知政事杜範同知樞宻院事以權刑部
尚書兼給事中劉伯正為端明殿學士簽書樞宻院事
　庚戌内小學孟䇕孟苿竝特補太子右内率府副率
　丁巳侍御史劉晉之右正言王瓉監察御史趙倫吕
午言李鳴復罷以資政殿大學士知福州杜範罷以資
政殿學士知婺州　己未朝獻景靈宫　以劉伯正兼
權參知政事尋兼同提舉編修勅令　丙寅以吏部尚
書兼給事中金淵知貢舉吏部侍郎兼中書舍人濮斗
南禮部侍郎兼直學士院鄭起潜同知侍御史劉晉之
監試　二月壬申朔御筆朕妙簡儒英俾司文柄冀得
髦俊以亮天工學術必究其淵源毋以涉獵為能詞章
必主於典實毋以浮靡為尚毋滋蹈襲毋取雷同昔人
典貢多能以程文占器識卿等其精意考校以副朕側
席之意付金淵以下　癸酉出封樁庫十七界楮幣各
十萬付京湖四川兩淮制置司收瘞頻年交兵遺骸
壬午采石水軍統制關寶太平州防江軍統轄陳致各
進一秩餘推賞有差旌其造戰船軍器之勞也　乙酉
始雷　丁酉夀昌飛虎軍統制鄭大成追三官以其出
戌涪州不至以致棄城故也　三月壬寅詔以杜範辭
免新除依舊職提舉臨安府洞霄宫　甲寅經筵進講
論語終篇　己未賜宰執講讀侍立官燕于祕書省仍
進講讀侍立官一秩　以吏部尚書兼給事中金淵為
端明殿學士同僉書樞宻院事尋差同提舉編修經武
要略　四月流星大如太白出尾距昴　壬午詔兩浙
漕司下屬部郡邑將今年夏稅折帛之半令民間以楮
幣凖錢供輸　詔夀春受圍將士勤勞各補轉三官資
出封樁庫十七界楮幣百萬給犒俟圍解日仍與優賞
又令江東漕司撥寄樁十七界楮幣二十萬犒安豐䇿
應將士　丁亥以淮東制司言㩁總管王德等隨王鑑
撫定山城有勞詔進德二秩餘補轉給犒有差　五月
乙巳以淮東制臣言副總管兼知海州周岊左武衛大
將軍湯孝信直𢷬山東膠宻之功竝於遥郡上進一秩
　庚戌詔知瀘州曹致大帶行遥郡刺史以四川制臣
余玠言其包砌神臂山城之功也　壬子詔浙西兵鈐
鎮江府駐劄殿司䇿應軍軍統制萬選進一秩制領將
佐徐勝等補轉減年有差以沿江制置副使司言其招
遊擊軍之勞也　乙夘詔以權吏部侍郎兼國子祭酒
項容孫權兵部侍郎兼直學士院曾宏迪殿中侍御史
王瓉為殿試詳定官　丙辰御集英殿策進士　丁巳
御後殿閲武舉進士射　戊午以吕文德解圍夀春令
赴宻院禀議又詔江東漕司撥寄樁十七界楮幣百萬
付淮東西制置司犒水陸應援立功將士　癸亥以鄒
應龍薨特輟視朝一日尋贈少保　六月庚午朔以余
玠言沔州都統制權遂寧府雲拱因成都之擾殺奪民
財襲刼龍石泉郡印權知潼川府張涓馭軍無紀殺掠
平民詔竝追毁勒停拱竄瓊州涓昭州　以吕文德兼
淮西招撫使兼知濠州節制濠豐夀亳州軍　癸酉
詔王福暫屯揚州同共指置秋防　乙亥御集英殿賜進士
留夢炎等勅凡四百二十四人　丙子賜特奏名進士魏汝
賢等勅凡六百二十一人　詔安豐軍䇿應解壽春圍
將士補轉官資有差又詔壽春受圍將士有全城卻敵
之功先立賞格令淮東西制司從實保明補轉又以淮
東制司言先來海道立功將士亦補轉有差　丙戌知
樞宻院事范鍾乞歸田里詔不許　庚寅御射殿閲正
奏名進士射　辛夘閲特奏名進士射　十月辛丑分
命刑部尚書監察御史卿監郎官録臨安并屬縣三衙
兩廂繫囚　壬寅詔夏臯叙復元官令制司申辟差遣
羊洪帶行遥郡刺史鄧淳鍾實邢得高勝竝帶行閣職
實添差淮西鈐轄賞壽春解圍之功也　癸夘初命監
察御史一人監鈐闈試仍添差檢㸃雷同官一員　庚
戌詔知安吉州楊瑾奪一官罷以監察御史胡清獻言
其妄以平民為盜用刑失當也　壬子詔其將來明堂
大禮恭奉寧宗皇帝升陪太祖皇帝太宗皇帝參配天
地　詔沿淮失業强壯之人置武勝軍五千人從淮西
安撫副使王鑑請也　庚申詔揚州精鋭軍統制李旺
進二秩以其整辦舟師解圍壽春也　甲子詔項安世
正學直節先朝名儒可特贈集英殿修撰　八月癸未
詔户部申嚴州縣受租苛取之禁令諸路漕臣察其違
者劾之　九月癸夘右丞相史嵩之以父彌忠病告假
有旨范鍾劉伯正時暫當筆　乙巳史彌忠薨　丙午
制起復史嵩之　太學生黄愷伯金九萬孫翼鳳等百
四十四人上書曰臣等恭覩御筆起復右丞相史嵩之
令學士院擇日降制臣等有以見陛下念時事之多艱
重大臣之去也臣等竊謂君親等天地忠孝無古今事
親孝故忠可移於君自古求忠臣必於孝子之門未有
不孝而可望其忠也宰我問三年之喪於夫子而曰期
可已矣其意欲以期年之近而易三年之喪夫子曰予
之不仁也子生三年然後免於父母之懷夫三年之喪
天下之通喪也予也有三年之愛於父母乎夫宰予期
年之請夫子猶以不仁斥之未聞有聞父母垂亡之病
而不之問聞父母已亡之訃而不之奔有人心天理者
固如是乎是不特無三年之愛於其父母且無一日之
愛於其父母矣宰予得罪於聖門而若人者則又宰予
之罪人也此天地所不覆載日月所不照臨鬼神之所
共殛天下萬世公論之所共誅其與禽獸相去不遠矣
且起復之説聖經所無而權宜變禮衰世始有之我朝
大臣若富弼一身佩社稷安危進退係天下重輕所謂
國家重臣不可一日無者也起復之詔凡五遣使弼以
金革變禮不可用於平世卒不從命天下至今稱焉至
若鄭居中王黼輩頑忍無恥固持祿位甘心起復絶滅
天理卒以釀成靖康之禍往事可覆也彼嵩之何人哉
心術曲邪蹤跡詭祕曩者開督府以和議隳將士心以
厚貲竊宰相位羅天下之小人為之私黨奪天下之利
權歸之私室蓄謀積累險不可測在朝廷一日則貽一
日之禍在朝廷一歲則貽一歲之憂萬口一辭惟恐其
去之不亟也嵩之亡父以速嵩之之去中外方以為快
而陛下起復之命已下矣陛下姑曰大臣之去不可不
留也嵩之不能聞訃即行乃徘徊數日牽引姦邪布置
要地彌縫貴戚賈鬻中璫轉移上心私求御筆必得起
復之禮然後徐徐引去大臣居天子之下位百官之上
佐天子以孝治天下者也孝不行於大臣是率天下而
為無父之國矣鼎鐺尚有耳嵩之豈不聞富公不受起
復之事乎而乃忍為鄭居中王黼輩之所為耶臣謹按
古禮親有疾飲藥子先嘗之嵩之於其父之病也盍涕
泣以告陛下曰臣父年八十餘矣恐朝夕不相見矧陛
下春秋鼎盛臣事陛下之日長而事父之日短願陛下
哀而賜之歸使臣一見老父終天何憾陛下以孝教天
下未必不可其請也今嵩之視父病如路人方峩冠整
佩洋洋入政事堂鼎食談笑無異平日昔李宻有言臣
無祖母無以至今日祖母無臣無以終餘年烏鳥私情
願乞終養宻之於祖猶爾嵩之於父獨不然乎臣又按
禮經父母之喪見星而行見星而舍嵩之於父之死也
盍號泣於昊天曰某不孝父病不及藥是罪大矣今又
死不及殮欲與俱殞不可得也星馳奔赴雖日行百里
可也今嵩之視父死如路人方經營内引摇尾乞憐作
飛鳥依人之態又擺布私人以為去後之地暨姦謀已
遂乃始從容就道初不見其有憂戚之容也晉顧和喪
母其君欲起之和曰古者固有釋衰絰從王事者以其
才足濟時也如和不才祇以傷孝道壞風俗爾時人高
之和在衰世猶能盡其孝道以厲風俗嵩之身為台輔
曾一顧和之不若乎且陛下所以起復嵩之者為有折
衝萬里之才歟嵩之本無捍衛封疆之能徒有刼制朝
廷之術彼國内亂骨肉相殘天使之也嵩之貪天之功
以欺陛下其意以為三邊雲擾非我不足以制彼也殊
不知敵情叵測非嵩之之所能制嵩之徒欲以制敵之
名以制陛下爾陛下所以起復嵩之者謂其有經理財
用之才歟嵩之本無足國裕民之能徒有私自豐殖之
計且國之利源鹽筴為重今鈔法屢更利之歸於國者
十無一二而聚之於私帑者已無遺算國家之土壤日
削而嵩之之田宅益廣國家之帑藏日虚而嵩之之囊
橐日厚陛下眷留嵩之將以利吾國也殊不知適以貽
吾國無窮之害爾嵩之敢於無忌憚而經營起復為有
彌遠故智可以效尤然彌遠所喪者庶母也嵩之所喪
者父也彌遠奔喪而後起復嵩之起復之後而後奔喪
以彌遠貪黷固位猶有顧藉丁艱於嘉定改元十一月
之戊午起復於次年五月之丙申未有如嵩之匿喪罔
上殄滅天常如此其慘也且嵩之之為計亦姦矣自入
相以來固知二親耄矣為有不測旦夕以思無一事不
為起復張本當其父未死之前已預為必死之地近畿
總餉本不乏人而起復未卒哭之馬光祖京口守臣豈
無勝任而起復未經喪之許堪故里巷為十七字之謡
也曰光祖做總領許堪為節制丞相要起復援例夫以
里巷之小民猶知其姦陛下獨不知之乎臺諌不敢言
臺諌嵩之爪牙也給舍不敢言給舍嵩之腹心也侍從
不敢言侍從嵩之肘腋也執政不敢言執政嵩之羽翼
也嵩之當五内分裂之時方且擢姦臣以司喉舌謂其
必無陽城毁麻之事也植私黨以據要津謂其必無恵
卿反噬之虞也自古大臣不出忠孝之門席寵怙勢至
於三世未有不亡人之國者漢之王氏魏之司馬是也
史氏秉鈞今三世矣軍旅將校惟知有史氏天下士大
夫惟知有史氏而陛下之左右前後亦惟知有史氏陛
下之勢孤立於上甚可懼也天欲去之而陛下留之堂
堂中國豈無君子獨信一小人而不悟是陛下欲藝祖
三百年之天下壞於史氏之手而後己臣方涕泣裁書
適觀麻制有曰趙普當乾德開創之初勝非在紹興艱
難之際皆從變禮迄定武功夫擬人必於其倫曾於姦
深之嵩之而可與趙普諸賢同日語耶趙普勝非在相
位也忠肝貫日一德享天生靈倚之以為命宗社賴之
以為安我太祖高宗奪其孝思俾之勉承王事所以為
生靈宗社計也嵩之自視器局何如勝非且不能企其
萬一況可匹休趙普耶臣愚所謂擢姦臣以司喉舌者
此其驗也臣又讀麻制有曰諜諗僨兵之聚邊𫝊哨騎
之馳況秋高而馬肥近冬寒而地凜方嵩之虎踞相位
之時諱言邊事通川失守至逾月而後聞壽春有警至
危急而後告今圖起復乃宻諭詞臣昌言邊警張皇事
勢以恐陛下葢欲行其刼制之謀也臣愚所謂擢姦臣
以司喉舌者又其驗也竊觀嵩之自為宰相動欲守法
至於身乃跌蕩於禮法之外五刑之屬三千其罪莫大
於不孝若以法繩之雖置之鈇鉞猶不足謝天下況復
置諸巖巖具瞻之位其何以訓天下後世耶臣等於嵩
之本無宿怨私忿所以爭進闕下為陛下言者亦欲挈
綱常於日月重名教於泰山使天下後世為人臣為人
子者死忠死孝以全立身之大節而已孟軻有言學則
三代共之皆所以明人倫也臣等久被教育此而不言
則人倫掃地將與嵩之胥為夷矣惟陛下幸裁　己未
將作監徐元杰奏史嵩之起復士論紛然乞許其舉執
政自代上曰起復之命以邊事稍急爾元杰云學校之
書不可泯上曰學校雖是正論但言之太甚元杰云正
論是國家元氣今正論猶在學校要當保養一綫之脉
元杰又乞引去上曰經筵正賴卿規益以何事而引去
　乙丑雷　十月辛未詔曰朕德弗類無以格陰陽之
和迺秋冬之交雷電交至天威震動咎證非虚甚可畏
也今朕避正殿減常膳方將反觀内省回皇天之怒可
不廣覽兼聽盡羣下之心應中外臣寮各指陳闕失毋
有所隱朕將親覽博采忠讜見之施行以昭應天之實
　壬申以范鍾參知政事劉伯正簽書樞宻院事金淵
乞罷詔不許以强再興添差成都府路馬步軍副總管
兼知懷安軍節制戍兵　甲戌令慶元府守臣趙倫勉
史嵩之赴闕　己丑出右諫議大夫劉晉之殿中侍御
史王瓉監察御史龔基先胡清獻除劉漢弼為右司諌
上欲更新庶政故有是命　庚寅漢弼遷侍御史　壬
辰詔起杜範游似提舉萬壽觀兼侍讀自此羣賢率被
錄用　甲午詔臺諌耳目之寄若稽舊章悉由親擢自
今不許大臣薦進　殿中侍御史鄭寀言宰相非百官
比豈容久虚竊恐中書之地預没隄防搢紳之徒各懷
向背御筆詳卿所奏雖切事情進退大臣豈容輕易
侍御史劉漢弼言金淵尸位妨賢罷政馬光祖貪榮忘
親罷江西運判新命勒令追服又言臺諌彈擊論列乞
非時入奏從之　十一月辛丑詔趨游似杜範赴闕
壬寅召王伯大趙以夫徐鹿卿　癸夘詔奪前禮部侍
郎劉晉之一官罷祠以監察御史孫起予言其懷利志
失也　乙巳以劉漢弼言罷主管侍衛步軍司公事王
德明以王福代之　丙午以程公許為起居郎兼直學
士院　丁未再趨游似杜範供職　戊申雷　庚戌日
南至御大慶殿羣臣朝賀　召陳韡李性𫝊　丁巳以
陳韡為兵部尚書李性傳權刑禮部尚書兼給事中王
伯大權吏部侍郎兼中書舍人趙以夫權刑部侍郎
戊午以禱雪出封樁庫十八界楮幣二十萬賑臨安細
民犒三衙諸軍亦如之　庚申詔釋大理寺三衙臨安
府并兩浙路州縣杖以下繫囚　辛酉以雪寒給諸軍
錢出戍者倍之　十二月庚午以范鍾為左丞相杜範
為右丞相竝帶樞宻使游佀知樞宻院事兼參知政事
劉伯正參知政事　壬申以趙葵同知樞宻院事　癸
酉詔曰葢聞以公滅私周王所以治官後義先利軻書
所以垂戒朕望道未見閔時多艱與予共治之臣錮於
謀身之習有官守者以謀身而失其守有言責者以謀
身而失其言各懷患得患失之私安有立政立事之志
致天工之多曠宜國步之未夷今朕躬攬權綱首嚴訓
迪凡聯事而合治各滌慮以洗心毋懷私恩毋萌私念
毋植私計毋締私交三事暨大夫則以朝廷未尊為己
愆士氣未振為己恥守令以民俗未裕為己責將帥以
邊疆未謐為己憂主爾忘身國爾忘家以共圖内安外
寧之效則予汝嘉其或不恭邦有常憲非我一人以薄
待下乃惟爾自速辜欽哉毋替朕命上一新吏治故有
是詔
　
　宋史全文卷三十三
欽定四庫全書
　宋史全文卷三十四
　　宋理宗四
乙巳淳祐五年正月丁酉朔御大慶殿羣臣朝賀詔國
家以仁立國其待士大夫尤過於厚臺諌乃因得言而
釋私憾摭細㣲而遺巨奸遷謫降黜或出非辜其令三
省將見在謫籍人斟酌放令自便追奪停罷亦與酌情
牽復其貪酷害民公議弗容者不拘此旨上更新庶政
恐人才淹屈故有是詔　又詔邊將興師河南之境鋒
鏑所接寧免瘡痍中原遺民皆祖宗赤子朕甚痛之自
今邊臣各謹守封疆毋先事首戎益務綏懷大布恩信
以副朕愛養南北之意　己酉雷　庚戊御筆方春半月
雷發非時朕心祗懼當避殿減膳仍詔中外臣庶指陳
闕失　乙邜劉伯正罷以監察御史孫起予言其隠黙
充位也詔以權禮部尚書兼給事中李性傳為端明殿
學士僉書樞宻院事兼參知政事同提舉編修𠡠令及
經武要略　辛酉趙與懽加資政殿大學士　二月戊
辰詔昨罷科糴但令依時收買毋得抑勒用革吏奸使民
樂輸此後仰常切遵守永毋科糴違者以違制論　甲
戊吕文徳進三秩羊洪進二秩旌其五河捍禦功也
壬辰太白晝見經天　三月庚子以殿中侍御史鄭宷
上進故事施行温大雅等罪仍降詔申警中外詔曰時方
多事念未能蠲租減賦而吏之不良乃肆貪虐或有前
期預借或抑配重催或斛靣取贏或厚價抑納朘毒吾
民朕深憫焉可令監司常切覺察務蘓疾苦而銷愁歎
倘隠而不問公論所指必罰無赦　甲辰右曹郎中呉
子良進對言鹽褚事上曰鹽楮是今日急務子良云舊
相行官販商賈坐廢近日罷官販還客販然尚恐貼納
太多商賈未便願與大臣熟議之　出十七界楮幣百
萬下淮東犒水陸戰守諸軍　壬子禁淫祀　癸丑殿
中侍御史鄭宷乞括淳祐初所剏糴本鹽可以資糴又
省造楮從之　丁巳刑部侍郎趙以夫見言國本事上
曰此事實不可緩以夫云臣編類仁宗髙宗兩朝定儲
本末具載諸臣諌䟽及舉行次第庶㡬成憲昭然可以
早定大計　己未駕部郎官江萬里對言端平更新因
及元祐更役法事上曰只因太驟了萬里云君子只知
有是非不知有利害上曰元祐君子亦自相攻萬里云
此小人所以得乘間而入今收召未多恐元氣不壮無
以勝邪氣全在陛下把捉耳前者端平把捉不定改更
不過如紹聖第二畨把捉不定更無復新之日矣上首
肯萬里又言二相退遜太過中外皆無精采上復肯之
　辛酉詔陳畏葉武子年髙徳粹静退可嘉其以畏為
集英殿修撰武子秘閣修撰　以劉伯正為資政殿學士
提舉臨安府洞霄宫　癸亥御後殿引見吏部奏舉改
官二十一人　權吏部侍郎王伯大奏事言及嵩之獨
相時鄭起潜濮斗南專失人心上曰數人做盡刻薄事
伯大又言國本上曰朕置小學正是為此伯大乞早定
大計以慰天下之心　四月己邜詔以今年九月有事
於明堂　癸未以吕文徳為樞宻副都承旨依舊淮西
招撫使知濠州　甲申鎮星犯太㣲垣上相星　丙戍
詔劉虎蕭均趙邦求夏臯各進一秩賞清河漣泗招信
捍禦之勞也詔吕文徳依舊節制濠豐夀宿亳等郡軍
馬詔以杜範為觀文殿學士光禄大夫致仕　丁亥以
杜範薨輟視朝二日尋贈少傅　戊子詔李曽伯余玠
董槐孟珙王鑑職事修舉加曾伯天章閣直學士槐進秩
珙鑑進二秩並因其任　五月丁未趙葵言諸沙江防
極為踈陋乞下㳂江制司及副司湖南江西帥司湖廣
緫所兩浙漕司許浦水軍司共造輕㨗戰船(闕/)　　剏
遊擊軍强壮三萬人分布新船以備緩急從之　詔太
常少卿王萬立朝謇諤古之遺直為郡廉平古之遺清家
貧母老朕甚念之特贈集安殿修撰仍撥賜官田五百
畆封樁庫十八界楮幣五千貫以贍其家　丁巳詔知
鎮江府許堪職事修舉進一秩　庚申詔特賜杜範諡
曰清獻　六月丙寅以闕雨詔决中外繫囚杖以下釋
之命臨安府守臣禱雨於天竺霍山　甲申左司諌謝
方叔乞早定國本仍録仁宗朝司馬光范鎮建議始末
以進上嘉納之　以兵部侍郎徐元杰暴卒置獄丙戍
徐元杰特増四官　七月癸巳朔日有食之　甲午御
筆屬兹閔雨之時乃遇日食之異天變示儆惕然靡寧
朕當避殿減膳以荅譴告凡爾近臣更宜竭忠以輔不
逮　辛丑以湯中言常潤大旱恐流民不安令監司郡
守措置儲畜明示振䘏之意沿江諸郡亦如之命有司
舉行寛䘏十事　甲辰以禱雨奏告天地宗廟社稷宫
觀　乙巳出封樁庫十八界楮幣二十萬賑臨安細民
給㪚三衙諸軍亦如之　戊申命從臣日一人禱雨於
天竺山　己酉詔劉伯玉金淵落職罷祠行監察御史
劉應起之言也　庚戊進鄭清之為少傅　乙邜詔徐
元杰鳴陽之鳯劉漢弼觸邪之豸天不憖遺奪我忠臣
漢弼母老元杰子弱一貧皆同朕甚憫之可各賜官田
五百畆新楮五千緡以見懐賢不已之意
　(龜鑑曰或撥田楮以旌遺直或賜田畆以厲忠臣或/賜筆札以諭臺諫其導人使諌有如此者或康色以)
　(伸直言或賜爵以旌序對或増秩以表封章其忘勢/樂善有如此者謂非得舜禹逹聦聽諫之盛心而何)
　八月戊辰以河南諸郡秦琳等八人連年在邊戰守
宣勞各進一秩添差淮東西兵職有差　詔求通天文
厯筭之人　壬申以范鍾為明堂大禮使㳺佀禮儀使
趙葵儀仗使李性傳鹵簿使趙與懽橋道頓遞使　丙
申詔申嚴預借重催取贏抑配之禁令監司覺察毋害
吾民　九月癸巳朔詔濮斗南更降兩官文虎葉賁各
降一官項容孫落職罷祠以右正言鄭宷言其附麗權
相也　己酉朝獻景靈宫　庚戍朝獻太廟　辛亥大
饗於明堂奉太祖太宗寧宗並大赦天下　十月壬午
主管官告院荘同孫對進洪範五事箴上曰五事當於
敬字上用工夫讀至思箴上曰五事以思為本　十一
月乙未鄭清之乞歸田詔不許　丙申以皇叔祖太保
崇寧軍節度使判大宗正事嗣秀王師彌職事修舉進
一秩　壬寅詔更奪林光謙三秩徙居衡州奪袁立懦
宣璧王至一秩劉棫施逢辰劉鮒兩秩以監察御史江
萬里言其貪贓及依憑權門也　甲辰范鍾請老詔不許
　以禮部尚書陳韡為端明殿學士同簽書樞宻院事
尋差同提舉編修經武要略　十二月壬戊朔以祈雪
詔大理寺三衙臨安府兩浙州軍并建康府係囚杖以
下釋之　丙寅詔昨據太史奏來嵗元旦日有食之方歲
序之更端值太陽之交蝕凛然譴告震於朕心嘗觀祖
宗盛時或有此異上下之間益相儆懼今宜講求實政
凡可以銷弭災異者次第行之毋為具文以稱朕祗畏
天戒之意　戊寅詔太史奏來嵗正旦太陽當蝕天示
儆戒不同他時朕心惕焉益思恐懼修省自今月二十
一日避正殿減常膳求直言朝廷百司講求闕政寛民
力䘏軍旅緩刑獄問疾苦輯流民凡可以銷菑變者毋
匿厥指共圖應天之實元旦百官免稱賀　同日又詔
兵財係乎國命强兵之事爾葵主之裕財之計爾韡理
之二相則緫大綱而中持其衡以共濟國事從監察御
史江萬里之言也　己邜以游似為右丞相兼樞宻使
李性傳同知樞宻院事鄭清之為少師奉國軍節度使
依前醴泉觀使兼侍讀仍奉朝請賜下帶許服繋賜第
行在資政殿大學士提舉萬夀觀兼侍讀與懽換授皇
兄安徳軍節度使開府儀同三司萬夀觀仍奉朝請皇
弟保康軍節度使嗣榮王貴謙武康軍節度使嗣榮王
與芮並加少保　癸未詔李性傳除職予郡
丙午淳祐六年正月辛夘朔日有食之上不視朝詔天基節紫
宸殿上夀集英殿大宴並免　辛邜朔以陳韡言置國
用所仍命趙與懽為提領官　辛丑宰執以日食乞觧
機政詔不許　甲辰以羣臣上表請御正殿復常膳從
之　辛亥范鍾再乞觧機政不許　二月辛酉朔詔禮
部貢舉　壬戍金部郎官王佖對言人主論相當取其
格心不可取其阿意上然之　戊辰范鍾再乞歸田詔
進三秩除觀文殿大學士醴泉觀使　辛未以范鍾提舉
洞霄宫任便居住從所乞也　壬申雪蠲大理寺三衙
臨安府并屬縣㸃檢贍軍酒庫所贓賞錢以雪寒出封
樁庫十八界楮幣十萬給三衙諸軍　乙酉宗正少卿
張磻對言治兵理財當為一事上誦范鎮財已竭而宻
院調兵無窮之語曰兵財豈可分為兩事　磻又奏先
朝蘓頌傅堯俞皆不受宣諭事上悚聽然之曰詔三衙諸
軍月支銀並倍給　四月辛酉太白晝見　壬戊月犯
太白　戊寅殿中侍御史謝方叔左司丞湯中乞旌異
朱熹門人胡安定吕燾蔡模以勸後學並詔補廸功郎
添差本州教授仍令所屬給札錄其著述并訪以所欲
言　甲申詔曰朕臨朝願治每念乏才有意作成既親
書扁題分賜諸學并賜諸生束帛以示激勵其令三學
官於前廊長諭及齋生中公舉經明行修氣節之士别
議旌賞京學如之　閏四月乙未以資政殿大學士徐
榮叟薨輟視朝一日　己酉秘書丞王璞進對言杜衍
封還内降事上曰朕嘗説與大臣聽其執奏矣　庚戌
刑部侍郎兼中書門下省檢正諸房公事魏峻對言人
主震服天下曰斷而已上曰謀之欲同斷之欲獨若以
大公至正行之則斷在其中矣　五月庚申詔賈似道
任責措置淮西山寨城築　丙寅吏部員外郎李昴英
對言内小學事上曰朕於小學之教甚留心昴英又言
漢末宦官之禍上曰固當防㣲杜漸　庚午詔學校明倫
之地諸生講明不負教育朕用嘉之爰命有司舉其髙
第而合詞控免陳義凛然朕重違其本心姑狥所請以
成其美所有束帛不必控辭寮己夘臣　言趙葵昨陳
招兵造船買馬事悉己施行乞嚴飭閫臣激勸将士盡
東南之長用長江之險從之　甲申詔權知髙郵軍兼
淮西提刑蕭逢辰進一秩旌其買馬修城留意戰守也
　詔决係囚　六月戊子朔詔從事郎傅實之迪功郎
林公遇並特改京秩仍給札詢所欲言以都省言其杜
門樂道搢紳髙之也　壬辰詔以秋闈在近文弊未革
令監學及諸路郡學精加考校崇實黜浮以俟薦送□
戊戌著作佐郎兼權禮部郎官髙斯得對言奸邪有復
出之憂上曰必無此事斯得又言學校以小過觸霆威
上曰此本是小事但不當率衆出見宰執斯得云學校
固不為無過但恐奸人因此動摇局靣闗係却不細上然
之　丙午以禱雨詔中外决係囚杖以下釋之臣僚言
旱勢可慮乞分命臣僚徧禱羣望仍令有司踈决淹獄
及下諸路勸諭富家接濟細民以弭盜賊從之　詔以
淮東西制置司申五河淮安射陽湖立功將士劉全路
旻等補轉給犒有差　壬子以陳韡參知政事兼同知
樞宻院事　八月庚寅起居郎兼權中書舍人暫兼權
侍郎趙汝騰奏事言北司專横上曰近日已頗戢之矣
汝騰又言不當調䕶言官上曰近日少有調䕶者　辛
酉月犯房　己酉以太府少卿劉克荘文名乆著史學
尤精可特賜同進士出身為祕書少卿尋兼國史院編
修官實録院檢討官　辛亥校書郎兼樞宻院編修官
兼諸王宫教授蔡抗奏對言正心事上曰紀綱萬化實
出於心抗又言内降斜封之弊上曰近日此等事却少
若有違碍已許大臣執奏矣抗又言宗社大計上曰今
内置小學正是此意祖宗朝亦是晩年方定抗言祖宗
時定名號雖在晩年而定計乃在一二十年之前此事
最怕因循上然之　九月丙辰朔祕書省正字林希逸
對乞信任給諫上曰朕於臺諫給舍之言無有不行希
逸又乞早决大計以慰人望上開納之　丁巳檢校少
保寧武軍節度使京湖安撫制置大使䕫路策應大使
兼江陵府孟珙薨賜檢校少師　戊辰以賈似道為京
湖制置使兼知江陵府兼夔路䇿應使仍暫兼權沿江
制置副使湖廣總領尋兼京湖屯田使　庚寅詔以皇
弟少保武康軍節度使充萬壽觀使嗣榮王與芮子孟
啓為貴州刺史令入内學又詔内小學宗子孟奎孟蘇
為右千牛衛大将軍尋令並赴朝參　壬子榮王府講
學乞改講禮記景獻太子府乞改講毛詩並從之　十
二月庚申日南至御大慶殿羣臣朝賀詔昨令三學各
舉經明行修氣節之士而諸生合辭控免陳義甚高其
令在籍諸生並赴來年省試一次臨安府學長諭亦如
之以稱搜羅之意　丁丑以雪寒出封樁庫楮幣賑臨
安細民　辛巳以前四川制置陳隆之殉國忘家抗敵
死難可特贈徽猷閣待制於合得延賞外更官其二子
　癸未以左武大夫福州觀察使知漣水軍蕭均乆戍
邊城忠赤可嘉進二秩　十二月癸巳詔侍從臺諌各
舉堪閫寄及餉事者述其才噐勞績以聞　乙未詔史
嵩之依所乞守本官職致仕　丙申諸司糧料院章鑑
對言納諫事上曰朕於臣僚論未嘗不見之施行鑑又
言儲才上曰人才須是養之於平時臨事方得其用
癸丑御筆昨以史嵩之用舍未决紛紛兩年比既施行
朕意已白士大夫可一志慮以就事功矣二三大臣其
為朕就實以用人材而以振紀綱飭邊備通財用為急
中外有位之士亦務就實以舉職業而以體國事克己
私遂民生為本是任賢望治之意若坐虚歲月浮於事
則朕将誰用可於元日降詔戒諭
丁未淳祐七年正月乙卯朔御大慶殿受朝賀以将祈
穀上帝預行天基節上壽禮　詔皇姪孟啓特授宜州
觀察使建資善堂於内小學置直講贊讀二員以年稚
權就王邸習訓　詔曰朕宵旰求治有年于兹若涉淵
氷未知攸濟間者任用非人不能秉禮懷義以輔朕顧
乃陷於匪彛敗俗傷教朋淫肆欺羣議坌涌由朕不德
朕甚愧焉天誘之衷豁然大悟亦既絀去其黨類取其
尤者屏之遐方収召衆正是崇是信而史嵩之已俾致
其事以示朕决不復用之意其於正邪忠佞之分豈不
明白搢紳士大夫交奏迭諫悃悃欵欵以陳於前忠愛
備至抑朕聞正脉充本根固則外邪客氣始不能入於
今之時思所以為自强之計百爾執事亦宜相戒以實
克去己私以自公體國存心謹乃身率乃職裕乃民用
輯寧我邦家今以月正元日誕告于在位尚祇若明訓
　丁夘詔戒勅州軍縣鎮不許因誕節賜宴多殺物命
一遵景祐三年詔書仍刻石所在放生池　戊寅詔淮
浙發運司給米二萬石濟建寧邵武諸郡被水之民
以兵部尚書兼侍讀吳潛知貢舉權兵部侍郎兼直學
士院應繇起居舍人兼國子司業黄自然同知殿中侍
御史周坦監試　二月乙酉朔御筆付呉潛以下崇雅
黜浮俾得士用　庚寅都省言淮安縣主簿周子容遭
逆全之變陷北十有六年數以外謀密聞邊閫㧞身來
歸志行可尚詔特改朝奉郎與陞擢差遣　壬辰詔十
七十八界㑹子更不立限永逺行用　丙申詔四川沿
邊州縣官任滿日轉循官資有差從制臣請也　己亥
以貴妃賈氏薨輟視朝二日　乙巳詔翰林學士李韶
屢疏請老特授端明殿學士提舉隆興府玉隆萬壽宮
　丁未詔令封樁下庫支十七界㑹子十二萬貫付淮
西安撫司造舭􁨆船　壬子詔出封樁庫十八界㑹子
五萬貫付臨安府津遣三邊請學士人歸里以所乞省
試難從故有是命　二月甲子知大宗正丞兼權金部
郎官姚希得進對奏李韶老成有德望宜留奉内祠侍
經幄　戊辰詔李韶依舊端明殿學士提舉萬壽觀兼
侍讀　庚午命從臣一人禱雨于天竺山　四月庚寅
詔昨以理財分任正欲責成歲一二易官未見成效撿
正都司專務經理詎宜付之悠悠可諭朕意使協力自
公共濟國事　辛卯詔雨澤愆期决中外係囚杖以下
釋之詔潭州縣令魏夢極棄邑避冦司户參軍吳焱違
帥臣指授致攸縣令黄端卿輕舉而死各鐫兩資　丁
酉廣西經略司劾知廣州張公明貪暴不法詔削官三
等南安軍居住　庚子以刑部尚書王伯大為端明殿
學士僉書樞密院事翰林學士知制誥吳潛端明殿學
士同僉書樞密院事　四月辛丑以鄭清之為太傅右
丞相兼樞密使越國公游佀罷相為觀文殿大學士醴
泉觀使兼侍讀趙葵樞密使兼參知政事督視江淮京
西湖北軍馬陳鞾知樞密院事湖南安撫大使　庚戍
以禱雨未應詔錄中外係囚並減一等杖以下釋之蠲
大理寺三衙臨安府屬縣見監贓賞錢　壬子廣西漕
臣劾貴州守臣陳鑑廹脅考試官私取士人壞科舉法
詔再鐫一秩勒致仕　五月甲寅詔武功郎揚州寧淮
軍統制張忠戌守浮山手摶冦兵俱死于水特贈武略
大夫更官其一子　乙卯以禱雨未應詔諸路提刑司
及州縣見拘罪囚非情理巨蠧者並釋之　丙辰詔參
部人因礙小節久淹逆旅者令吏兵部權與注授　己
未禱雨于天地宗廟社稷　戊辰以遂寧府觀察支使
趙希湄監試鬻舉詔削一資　己巳詔賜兩淮京蜀曾
經兵入之地田稅三年其宿逋悉除之　壬申吳潛兼
權參知政事　乙亥以權吏部侍郎兼中書舍人趙汝
騰充殿試詳定官權工部侍郎兼直學士院尤焴左司
郎中尹煥同詳定　丙子御集英殿䇿進士　六月癸
巳御集英殿賜正奏名進士張淵㣲等及第出身凡五
百二十七人　乙未賜特奏名進士勑凡七百五十人
　丙申詔曰朕徳弗類無以自媚于上下神祇灾變薦
臻以戒不治廼者冬無霜雪土膏弗滋穡事方興雨不
時若背春涉夏漸成暵乾農疇蓋有以種不入土聞者
其将何以格歲穰續民食並走羣望敬恭明神非不吁
嗟有求嘉應罔答至於庚伏旱勢益張切迹灾異之來
端不虛發朕不勝憂懼其避正殿減常膳側身修省匪
曰具文二三大臣盍相與盡忠竭力圖所以銷變救灾
之寔朕躬有過及時政闕失應中外文武臣僚曁於士
民皆得悉意指陳毋有所諱布告天下咸體朕懷　甲
辰出豐儲倉米三十萬石以平糴價　己酉詔旱勢日
甚怛於朕懷變不虚生厥有攸致兩淮襄蜀嘗經賊入
江閩内郡間因冦作遺骸暴露感傷和氣令所屬州縣
収瘞之　詔京湖北路副總管王英赤心歸順進官二
等　七月甲寅進士及第張淵微等言天乆不雨乞免
瓊林錫宴禮上從之　丙辰詔荆鄂都統司聽京湖制
帥司節制池州建康府鎮江都統司並聽沿江制司節
制許浦都統司仍聽平江府并浙西都大提舉兵船司
節制江州都統司改聽興國蘄黄安慶四郡節制從督
視趙葵之請　己未月入心　庚申安慶守臣歐陽頥
以改差輒之任詔削官二等令憲臣謝獻子領郡事
壬戌御射殿閲正奏名進士射　詔辭免除授實為繁
文除侍從臺諫給舍兩省左右史以上許辭免餘官不
許　癸亥閲特奏名進士射　乙丑吳潛罷以端明殿
學士知福州丁夘以别之傑為參知政事諫議大夫鄭
宷為端明殿學士同簽書樞密院事　癸酉詔賞浙東
西福建路監司州郡所申官士之家濟糶者凡九人補
轉官資有差　八月甲申鄭宷罷　丙戌詔令户部嚴
革諸路州縣增収多量苗米之弊　辛卯詔石鈞陳大
任王方烈各鐫一秩以誣平民為重辟謝思乂張懋各
進一秩旌其平反之功從湖北憲臣之請　己亥以秋
風已勁邊備當嚴浙右四郡密邇行都魏村福山柴墟
一帶宜預為之備詔守臣條具措置　辛丑詔前通判
彭州宇文景訥罵賊而死特贈官二等仍與一子下州
文學　壬寅詔監司守臣宜亟講荒政以賑乏絶稅租
有合蠲減者具實以聞　甲辰以高定子薨輟視朝一
日贈少保　九月丙辰詔命官該赦陳乞改正不拘期
限今後赦條删去限一年内四字從左司程元鳳之請
也　丁巳詔改尚書省提領鹽事所為提領茶鹽所
甲戌太傅右丞相越國公鄭清之奏将回授太保一秩
追贈四世祖詥詔從之　十月辛巳太白晝見　詔荆
湖副都統李得討桂東峒冦有功進官一等　癸未朝
獻景靈宮以嚴州旱詔豐儲倉給米萬石賑糶　丙戌
京湖安撫司調兵平辰沅蠻猺有功總轄張謙統制高天
祐等賞賜有差　己酉臣僚言格法日壞天下視聽益
不美因條陳添差攝局須入奏辟改任薦舉借補曠職
匿過十弊乞風示中外從之　甲寅以鎮江府旱詔兩
浙轉運司檢覈蠲租七萬四千石有竒　十二月壬午
以趙與懽為端明殿學士提領户部財用　庚寅以近
畿旱詔正歲天基節大宴權免其州郡錫宴務從省約
毋得科擾以副朕敬天愛民之意　辛卯以李鳴復薨
輟視朝一日　壬辰詔程九方陷北十一年脱身來歸
條陳邊地事宜有益備禦特補迪功郎
戊申淳祐八年正月甲戌嗣榮王與芮奏男孟啓蒙恩
建資善堂以私家未便乞寛開講之期從之　丙子太
常寺言檢照中興禮書四孟朝獻景靈宫分三日行禮
自淳熈十五年後分作兩日近年諸後殿多命宰執分
詣如遇車駕次日親臨每位三上香一跪奠俯伏興再
拜得禮之宜詔依　丁丑侍御史周坦言春秋釋奠於
先聖禮典至重比年樂奏未終徹爼紛紛大不肅目今
乞令監祭官糾察以聞從之　二月戊子月生黄白暈
　癸巳雹　乙未雷　辛丑荆湖帥臣陳韡奏國家以
火德王於火德之祀合加欽崇炎帝陵在衡州茶陵縣
廟久弗治乞相度興修以稱崇奉之意從之　丙午周
坦奏乞申明十七十八界㑹子並永行用以堅民信左
司趙汝墍請更造十九界太博黄洪請不用㑹子停賣
鹽鈔狂言惑衆乞正妄誕之罪詔各免所居官　丁未
監察御史陳垓奏乞宣諭輔臣申飭吏部未歴郡者不
許為郎已為郎者更迭補外未厯縣者必令須入已作
縣者須及任滿闕次必依先後毋或改差庶幾抑僥倖
以重名器從之　二月甲寅督視趙葵上将士泗州解
圍之功詔竒功特與補轉四官其餘補轉有差其淮西
招撫司應援立功將士併與比類推賞　己未嗣榮王
與芮奏男孟啟尚幼乞就臣家訓習詔令權就王邸教
導所有資善堂禮例並依舊典　乙亥陳垓言民命與
國脉相維獄訟不當刑罰不中則無以保斯民之命脉
尚何以保吾國之命脉因極言檢覆决獄踈决推勘拘
鎻刺環奏裁詳覆重勘追證十弊從之　四月戊寅朔
臣寮言兩界㑹子既永行用宜立殿最之法以為稱提
之助從之　己未詔宜州觀察使孟啟用四月十五日
就資善堂講　癸未詔督視趙葵累奏結局朕閔勞念
功深有勒歸之意但北兵雖退邊備當嚴更宜勉留以
副隆委　戊子詔以今年九月有事於明堂　辛卯權
禮部侍郎兼國子祭酒徐鹿卿言生員李寧先飲酒爭
競見害市人辱文教玷士類由臣誨飭無状乞行罷斥
詔覽卿所陳痛自引咎此固師儒之責但學校規矩玩
弛今當申嚴宜自安職　壬辰詔今歲明堂惟事神儀
物諸軍賞給悉循舊制其乗輿服御中外用度並從省
約令有司條具以聞　甲午以太常寺奏請景靈宫行
事日乞更定後殿饗禮拜跪之數詔朕祗承宗廟何敢
憚勞可一依舊式　乙未朝獻景靈宫　丙申亦如之
　己亥詔三省樞密院六部寺監各遵守自來條法不
得引援弊例違當重罰　庚子詔臨安守臣趙與􁤏充
明堂大禮提㸃事務　五月庚戌以闕雨詔錄行在繫
囚　壬戌諸王宫大小學教授李桂高進對言淮蜀之
險上曰及此閒暇之時當作規模備禦　督視樞密使
趙葵奏乞結局詔候來春入奏　癸亥詔趙葵視師於
外今已朞年忠力具宣威聲綽著既成卻敵之效復宏
預備之規肯為朕留尤見體國可無恩典少示褒崇特
進三秩依前樞密院事兼知參知政事督視江淮京湖
軍馬兼知建康府江東安撫使行宫留守仍加恩　御
書學牌接近㕓市非所以肅觀瞻示崇教可移掲中門
其外門及裏偏門出入之制倣秘書省施行　乙丑詔
陳韡出鎮南服備殫忠勤軍民安平蠻猺綏輯特進一
秩依前知樞密院事湖南安撫大使兼知潭州節制廣
西余玠除兵部尚書依舊四川安撫制置使兼知重慶
府仍兼四川總領䕫路轉運使賈似道除刑部尚書依
舊京湖安撫制置使兼知江陵府兼䕫路䇿應使仍兼
湖廣總領丘岳除兵部侍郎依舊淮東安撫制置使兼
知揚州兼淮西制置使吕文德除侍衛馬軍都指揮使
依前保康軍承宣使右領衛上将軍樞密院副都承㫖
兼知濠州　辛未詔西湖北山護國寺後龍洞泉源澄
深靈異感格可賜護國龍祠為額永充祈禱　八月丁
亥詔督府官屬各特進一秩令具名銜聞奏　詔知建
昌軍南豐縣黄端亮奪官一等放罷以其增収苗賜科
罰多私也　辛亥以王伯大為參知政事應繇同知樞
密院事給事中謝方叔為端明殿學士簽書樞密院事
吏部尚書史宅之為端明殿學士同簽書樞密院事趙
與􁤏資政殿學士與執政恩例提領户部財用仍知臨
安府　詔頒将士邢德等補轉犒給有差以淮西制臣
言其克復正陽兩圃攻刼蘄濠二縣及解圍壽春之功
也　丙寅詔監都進奏院王疇削官二等以臺臣言其
為田事所官操縱作威交通為市誤國害民故有是命
　丁卯太常議故端明殿學士洪咨䕫諡曰忠文　癸
酉詔王伯大除職予郡以監察御史陳垓論之也　八
月甲申以鄭清之為明堂大禮使别之傑為禮儀使應
繇儀仗使謝方叔鹵簿使史宅之橋道頓逓使　丙戌
觀文殿學士光禄大夫范鍾乞免祠祿詔不許　丁亥
督視趙葵辭轉三官凡六上奏詔卿出提督鉞乆懋忠
勞方倚成治外之功遂寵錫師中之命制麻播告陳誼
固辭褒賞大臣事關羣聽其祇朕命式竚遄歸　戊子
以雷州所屯經略司水軍頗横詔守臣節制　乙未詔
王疇更削官一等正其括田擾民之罪　丙申詔大理
寺丞林炎對疏狂妄動摇國本奪官三等押出國門
庚子上諭輔臣曰所在監司帥守輕行括籍多因細事
中以深文甚而置之死地往往利其財耳真所謂殺越
人于貨至於用刑自有成法今有司率意任情更不遵
守條令凡此皆當禁止可因明禋肆赦益加申嚴如有
非辜越訴究證得實必論如律　壬寅侍御史周坦言
明堂肆赦州郡奉行不䖍有稽違隱匿文具三弊乞行
革去以廣溥博之仁從之　甲辰詔令户部嚴革諸路
州縣增収多量苗米之弊　九月己未朝獻景靈宫
庚申朝享大廟　辛酉大饗於明堂赦天下是夕雷
辛未以秋霖命從臣日一人禱於天竺山卿監郎官於
霍山　十月甲戍朔參知政事别之傑三奏乞歸田里
詔除資政殿大學士知紹興府　乙亥以應㒡謝方叔
並權參知政事　十一月丙午太傅右丞相兼樞密使
鄭清之乞歸田里詔不許丁未沂靖惠王府乞改授
尚書從之　壬子荘文太子府乞改講周易從之　甲
寅監察御史陳垓言祀者國之大事三歲明禋肸蠁多
非本物皆是自科市户仰尹臣監督各備正色毋以他
物充代仍令奉常一體精䖍庶幾神祇祖考昭格從之
　十二月辛巳詔以隆冬嚴寒軍人不易出封樁庫十
八界官楮二十萬令三衙賑之
己酉淳祐九年正月乙巳制以皇姪宜州觀察使孟啟
可特授慶逺軍節度使進封益國公　庚申詔周世宗
八世孫柴彦頴特補承務郎襲封崇義公　詔兩淮京
湖沿江制帥司行下所𨽻勸諭軍民從便耕種秋成日
官司不得分収　癸亥知臨安府趙與懽奏乞給没官
田五百畆有竒付本府創慈幼局以養遺弃嬰皃置施
藥局以療閭閻疾病從之　丁卯許應龍薨　己巳范
鍾薨並輟視朝一日　辛未詔給臨安府官田三百畆
付表忠觀以旌錢氏之功德　二月癸卯朔詔禮部貢
舉　丁亥詔刑部及諸路監司刑獄案卷速與理决仍
差屬官往州縣獄審斷毋令姦胥作弊濫及非辜　庚
子鄭清之再乞歸田里詔不許　辛丑監察御史朱景
彞奏刑獄民命所繋乞諭所司刷諸處已奏文案立為
限日處分行之從之　閏二月癸卯朔詔安南國王陳
日照特賜効忠順化保節守義懐德歸仁功臣依前靜
海軍節度觀察處置等使特進檢校太尉兼御史大夫
上柱國安南國王仍加恩　甲辰以鄭清之為太師左
丞相兼樞密使進封魏國公趙葵為右丞相兼樞密使
應㒡謝方叔兼參知政事陳韡觀文殿學士福建安撫
大使知福州吳淵端明殿學士沿江制置使江東安撫
使兼知建康府行宫留守趙希墍端明殿學士知建寧
府　乙卯鄭清之辭免太師奏凡五上詔朕延登上相
顯拜維垣所以重巖石之瞻尊道揆之體周公為師而
居左圖任方隆考父聞命而循墻陳情彌確成爾一謙
之美姑惟舊品之仍益賴熈良深可嘉尚　三月癸酉
朔以衢信州旱詔給豐儲倉米五千石賑之　癸未以
賈似道為寶文閣學士京湖安撫制置大使知江陵府
　丁亥詔正陽之月日有食之史官先期以告朕祗畏
天戒不遑寧處可自二十一日為始避殿減膳徹樂益
加内省凡爾在列各務交修以輔不逮　癸巳詔决中
外繋囚杖以下釋之　己亥詔增通泰揚真和州安慶
府解額　四月壬寅朔日有食之　丙午詔丘岳閫職
修舉除寳章閣直學士依舊淮東安撫制置使兼知揚
州淮西制置使　辛亥以福州應天啓運宫寅奉祖宗
神御事體至重可領西外宗司兼領免差内侍永為定
式　己未羣臣三上表請御正殿復常膳從之　己巳
鄭清之屢疏乞骸因奏時事十難曰重相權曰凝國是
曰用人才曰足兵食曰守法度曰革弊蠧曰布公道曰
去貪贓曰理財用曰節冗費詔奬留之　五月甲戍浙
西帥臣趙與􁤏言本司措置鹽課乞自淳祐九年為始
歲舉職司常員及職令状各一以勵官屬從之　己丑
右丞相趙葵奏乞収回成渙退伏田里詔朕以卿宣力
之勤延登右揆告廷已久避寵益堅比遣内侍往諭至
意申命漕臣式遄其歸胡為來章又以疾諗夫知不俟
駕之義是即教事君之禮豈不忠孝兼盡家國俱榮哉
其亟造朝副朕欽佇　甲午鄭宷薨　丁酉雨雹　六
月丙寅都省言沿邊将士有殁於王事者雖已褒贈官
其子孫猶當旌表以顯忠節詔令邊郡各立一廟以褒
忠為額凡前後殁於王事忠節顯著之人並祠焉郡官
春秋致祀　七月庚午朔臣僚言吉州守臣李義山嗜
賄亡恥詔奪官二等令江西漕司追索銀㑹解安邊所
　八月庚子朔同知樞密院事史宅之辭免兼提舉財
用詔不許仍趣條具以聞　丁未詔步軍司支遣匱乏
毎年可於豐儲倉給米三千石封樁庫給官會二萬貫
助其贍軍　辛亥詔趙葵除拜已久告假将滿今聞欲
還長沙可令沿江制臣疾速差官邀止不許般挈為歸
計仍令吳淵宣諭赴闕　乙卯廣東提舉司言知潮州
海陽縣陳純仁築堤護田甚廣詔進官一等　丙辰趙
與􁤏辭免措置户部財用詔不許　戊午詔今春北師犯
邊呂文德指授将士累䇿竒功進官二等　庚申知安
豐軍邢德知壽春府劉雄飛有謝步之㨗詔各進官一
等　九月丙子提領户部財用趙與􁤏創置新倉三百
七十餘間貯米一百二十萬石欲以淳祐為名及照豐
儲倉例辟官四員從之　乙未婉容閻氏進封貴妃
丙申太常少卿暫權給事中盧壯父繳回内降所除吳
泝直袐閣王國壽軍噐所幹官録黄從之　戊午以知
澧州李寛民力行惠政一意裕民特進一秩　庚申參
知政事應㒡屢疏乞歸山林以便養痾詔不許尋除資
政殿學士知平江府　詔令臨安府諸路提刑司嚴軍
民銷鑿見錢私鑄銅器之禁仍下殿步司一體施行
癸亥賜宰臣執政講讀修注官宴于秘書省　甲子四
川制臣余玠請交引以十年為界詔從之　丙寅肇慶
府高要縣令李元潢貪酷顯著詔削官三等勒停　壬
午詔隆冬嚴寒軍人不易出封樁庫錢十八界㑹子二
十萬貫賑之　癸未詔决中外繋囚杖以下釋之　甲
申蠲大理寺三衙臨安府屬縣見監贓賞錢　丁亥浙
西帥臣言金山水軍統制陳霆貪酷激變詔追毀出身
文字拘鎻沿江制司籍其家　戊子婺州權守臣鄭士
懿言承務郎趙希褥及其子與怘與慙同惡相濟窩藏
盜賊騙奪民財抉弟希襅目睛碎叔祖彦􁀙寶貝棄叔
祖母骨殖搥叔枚夫手指威使惡黨殞姪崇縤之命絶
滅綱常傷殘骨肉詔希褥追毀出身文字押送西外宗
司拘鎖與怘與慙分移千里外州軍居住　丙申詔令
都省風厲中外應今後士庶上書其言真有益於國者
必加精採倘涉私邪朋奸罔上妄肆雌黄當嚴加究問
以諫臣言譁徒吻士結黨叩閽簧鼓是非為攫利之計
故也　十二月乙巳詔吳潛除同知樞密院事兼參知
政事禮部尚書徐清叟為端明殿學士簽書樞密院事
　己酉詔皇后親兄謝奕昌特除開府儀同三司依前
保寧軍節度充萬壽觀使奉朝請　壬子史宅之薨輟
視朝一日　詔朕深念厥紹建資善堂令孟啟就學朕
志已定以其年幼未逺姆傅尚留王邸今先欲賜名可
討論紹興二年典例聞奏
庚戍淳祐十年正月辛未天基節羣臣上壽詔刑部及大
理寺奏報罪案各守條限申嚴諸路憲司凡獄訟毋得
淹留致連年拘繫違令臺諫覺察以聞　乙亥詔淮東
制臣丘岳自能撙節軍用乞将朝廷例合支一千萬貫
免科委見體國特進一秩　辛卯以朝議大夫試給事
中兼侍講董槐知貢舉權禮部侍郎兼侍讀張磻殿中
侍御史葉大有同知兼監試　二月丁酉朔雪御筆賜
董槐以下曰卿等老於文學秉司衡鑑以賦而得仲淹
以論而拔蘇軾顧不偉歟責舉成法最為嚴重宜加申
儆以取實才　詔榮文恭王府講通鑑綱目荘文府講
朱熹論語集解　甲辰上諭輔臣鄭清之曰丘迪嚞今
早登對朕以廣冦詢之其言皆有始末峒冦既平當加
優擢向來冦作之初或者張皇以甚其事及其平定又
言多殺以妬其功若以浮議而抑之他日何以使人宜
以正卿處之清之奏謹遵聖諭　乙巳都省言銅錢泄
漏偽㑹充斥奸民無所懲畏詔令沿海州縣山隩海島
結為保甲互相糾察如有犯者及停藏家許告推賞不
告連坐　乙卯雨土　癸未趙葵乞収還成渙徑畀祠
官　詔趙葵懇辭相位始終弗渝使命趨召亦既屢矣
奏陳確苦殆渝一朞朕眷倚雖切而不能强其從也姑
畀内祠以便咨訪除觀文殿大學士醴泉觀使兼侍讀
仍奉朝請令學士院擇日降制　戊子趙葵罷右丞相
兼樞密使特授觀文殿大學士醴泉觀使兼侍讀奉朝
請　庚寅以賈似道為端明殿學士兩淮制置大使淮
東安撫使知重慶府李曾伯為徽猷閣學士京湖安撫制
置使知江陵府　四月辛丑右司諫陳垓言改官班引
之人先令赴都堂或御史臺各試書判合理法者許集
注如不通且令為丞再試中方與入從之　癸卯朝獻
景靈宫次幸龍翔宫　五月丙寅朔以皇叔祖福州觀
察使提舉祐神觀善珘為保康軍節度使提舉萬壽觀
襲封嗣濮王　詔吳淵乆厯從班屢更事任兹領江閫
備竭忠勤山寨耕屯俱就規畫除資政殿學士依舊職
任與執政恩數　六月丁酉龍翔宫奉安感生帝及從
祀聖像仍備祭器比附太一宫禮例祈祝　上命輔臣
申嚴百司用例廢法　丁未詔冒濫權攝之人日下住
罷　丙辰知籐州楊瑾奪官三等以經略司劾其在任
推剥貪刻虧公營私故有是命　七月癸酉左司諫陳
垓言祖宗治贓吏之法具載國史今州縣官吏贓敗或
至營求脫免是致廢法乞下諸路制總監司遵守仍許
臺臣覺察從之　丙子上諭輔臣曰在法詞訴須經次
第官司其臺部受詞所當參酌兩造豈宜遽慿單詞剖
决致使所屬觀望曲直倒置可令御史臺户刑部遵守
　庚辰詔殿試改用八月十五日　戊子詔兩淮極邊
作邑人照川廣例令監司引試書判　八月甲午朔詔
令户部嚴革諸路州縣增収多量苗米之弊　戊申御
集英殿䇿進士　己酉御射殿閱武舉進士射　甲寅
上諭輔臣曰和糴本非朝廷之得已若官司奉行無擾
則人户自樂與官為市訪聞近年所在和糴未得朝廷
排類預行多敷富室大家臨期率以賂免而中産下户
反被均敷之害以至散錢則吏胥減剋納米則斛面取
贏專計誅求費用尤夥是致民間所得糴本每石幾耗
其半其何以堪可申嚴約束　九月己巳御集英殿賜
正奏名進士方夢魁等及第出身同出身凡五百一十
三人　辛未賜特奏名進士勑凡六百一十五人　甲
戍詔進士第一名方夢魁改賜名逢辰　戊寅詔去歲
嚴州水患田租其悉蠲之　十月丁酉詔訪聞郡邑間
有水患細民流移恐致失所可令逐處出義倉米量輕
重多寡賑之務在實惠均及　癸巳御集英殿閲進士
射　丙午詔賈似道乗邊給餉服勤八稔凡備禦修築
之費自為調度尚有餘蓄殊可嘉奨可進官一等　詔
國家以儒立國士習􁁷惡世道所關端平初增諸郡解
額寢漕闈牒試正欲四方之士安鄉井修孝悌以厚風
俗比歲殊失初意可令逐州於每舉待補人數内分額
之半先就郡庠校以課試取分數及格者同待補生給
據赴上庠補試其天府一體施行　辛酉詔戒兩淮都
統司主兵官今後行罰不許輕用脊棍以傷人命　壬
申詔新除右丞相趙葵謙退靜恬久辭相位至内祠經
幄懇避如初勉諭不回迄虚倚注之意朕甚念之特畀
鄉郡以示光寵以旌眷意可授特進觀文殿大學士判
潭州湖南安撫大使　詔給度牒千道下臨安府易民
間兩界破㑹　癸酉詔淮西疆場延袤八百餘里近今
沿江制司團結耕屯漸已就緒但制閫置司江南相去
差逺可令淮西提舉李士達就司空山創司提舉本路
山寨　甲戍太傅左丞相鄭清之再乞歸閒詔卿以舊
學元勲再登輔弼精神密契魚水相須當與宗社同休
詎可輕為去就及将閒暇正藉經綸更宜堅定宏規力
持公是體承眷意勉為朕留庶幾黄髪之詢是亦蒼生
之福所祈閒退毋復重陳　辛巳日南至　詔余玠任
四蜀安危之寄著八年經理之功敵不近邊歲則大稔
既寖還於舊觀将益懋於逺圖疇其忠勤足以褒勉可
進官二等　壬午雷　癸未詔避殿減膳以示恐懼修
省之意令諸路漕臣守臣體訪民間疾苦當議優恤
丁亥詔曰朕以涼菲受天明命夙夜祇敬不敢荒寧廼
長至後一夕雷聲非時震於朕衷罔知攸措夫乖氣致
異變繇證起皆朕不德朕方避正殿減常膳以恐懼修
省惟爾公卿大夫羣牧百執事各殫乃心揚乃職禆朕
不逮昭答譴告用永孚於休布告中外明知朕意　參
知政事謝方叔吳潛僉書樞密院事徐清叟並乞解機
政詔不許　十二月壬辰朔太𫝊左丞相鄭清之乞去
詔不許　丁巳虹　監察御史程元鳳言臺諫所以植
立紀綱不可使臺諫之體輕從之　詔監司郡守被劾斥
者令以次官隨即拘𣙜財物量給送還之費庶絶吏席
卷亦愛惜民力之一助從臺臣程元鳳請也
辛亥淳祐十一年正月丁卯制以皇姪慶逺軍節度使
益國公孟啟可改賜名抆進封建安郡王依前慶逺軍
節度使　丁亥詔江浙沿流郡縣刷具流民口數於朝
廷樁管錢米内賑濟仍許於寺觀及空閒官舍居止
己丑監察御史程元鳯奏陛下以神聖之資接帝王之
統思祖宗付託之重為社稷乆長之圖元正謹始宸筆
渙頒懋嘉宗英之賢誕舉錫名之典爰即公社用進王
封於以隆萬世之基於以係四海之望溥天率土雷動
驩聲甚盛舉也然資善有堂講讀有官所願博選端方
純謹之士增置輔導贊翊之員下至給使服役之人皆
有重厚篤實之行使之出入起居無有不正動靜語黙
無有不善此實千萬世無疆之休從之　詔經筵進講
周易終篇講讀記注官各進一秩餘補轉賞犒有差
二月壬辰詔故同知樞密院事李􁧶早從諸老歴事三
朝史學優長風節堅正已乆謝事猶未易名賜諡文肅
　乙未御垂拱殿左丞相鄭清之等上光宗皇帝寧宗
皇帝寶訓今上皇帝玉牒日厯㑹要　丁酉詔鄭清之
等進秩有差　三月丙寅詔大銓試㸃檢雷同試卷官
一員　壬申詔諸道制總監司州郡不得以堂除部注
之闕攙越申辟縱元係辟闕若見任有人亦不許預辟
下次仰常切遵守違将求辟人降罷　乙亥雨土　三
月戊寅以謝方叔知樞密院參知政事吳潛參知政事
徐清叟同知樞密院事戊子臣寮言刑獄追逮鞫訊
慘酷囚禁淹延請戒飭中外用敬五刑及申儆百司度
府監司守倅不許以私怒寄収者不許過三日違者彈
奏從之　四月壬辰詔賜殿前司十七界㑹子十萬貫
絹千匹步軍司五萬貫絹五百匹令樁留濟給貧乏及
累重官兵　己亥以潭州林符三世孝行一門義居福
州陳氏笄年守志壽逾九袠詔並特與旌表門閭　鄭
清之等上勅令所淳祐條法事類四百三十卷　上諭
輔臣曰昨覽京湖報程􁀙盧氏縣之㨗差强人意朕以
寡昧服祖宗之令緒兢業不敢荒寧適值十六七年應
酬不暇臣清之奏自古事業專在立志臣方叔奏今日
實有機㑹臣潛奏今日事體漢中為四蜀之首襄陽為
京湖之首浮光為兩淮之首此當在陛下運量中臣清
叟奏願陛下益厲自强之志上曰内修之事又當結人
心貪官汚吏為民害者不可不嚴加懲戢　壬寅上諭
輔臣曰邊事他無聞否遷避之民已復業否方叔奏近
來三邊幸無他警淮民之遷避者皆已歸耕其貧甚者
聞制司亦少資給之矣　癸卯詔以今年九月有事於
明堂　乙巳上諭輔臣曰積雨於二麥無害否清之奏
目前雖不為過然得晴則佳臣方叔奏二麥似無害蠶
事惡寒恐少減分數上曰淮上諸城惟合淝濠塹差淺
可諭許堪令其開浚　丙午詔資善堂已及滿歲贊讀
袁商直講陳顯伯檢閲劉昕祖曾黓提㸃内侍王椿幹
辦鄧惟聰各進一秩餘減磨勘支犒有差　戊申上諭
輔臣曰近日内引丞相朕因及祖宗家法之懿者數條
如敬天愛民克己節儉不罪言者皆漢唐所不及朕謂
不必逺藉前代只近法祖宗足矣　己酉上諭輔臣曰
祖宗時遇親邸恩禮隆厚如歲時賜予甚優然訓迪範
防之制尤嚴賓接有禁内外有限近聞有媵妾外館者
有干預他事者殊戾家法所當申嚴清之等遵禀而退
　詔勅令所進呈淳祐條法事類禮畢鄭清之謝方叔
吳潛各進二秩　庚戍樞密都承㫖兼權吏部侍郎陳
昉奏今尚書省樞密院應劄子非降㫖者必先繳進俟
降而後施行可謂盡善然樞密院之法與尚書省不同
或邊事正急或盜賊忽熾機變倐聞酬應宜速小有需
俟關係匪輕乞令樞密院自今邊防及盜賊急務且奏
且行勿拘常程從之　五月丁卯詔趙以夫劉克莊同
共任責修纂國史志傳以全大典日下條具以聞　癸
酉以久雨蠲大理寺三衙臨安府屬縣見監贓賞錢
辛巳詔出封樁庫十八界㑹子十萬貫給諸軍　壬午
詔决中外繫囚杖以下釋之復蠲贓賞錢　六月甲午
詔余玠整頓蜀閫守禦飭備農戰修舉蓄力俟時期於
恢拓兹以便宜自為調度親帥諸将行邊擣壘㨗奏之
來深用嘉歎勉規雋功以遂初志圖上全蜀以歸職方
嗣膺殊封式副隆倚立功一行将士速與具奏推賞
乙卯秘書省言乞辟校勘檢閲等官仍行下諸路漕司
於所部州縣應有印本書籍解赴册府以補四庫之闕
及故家巨族必有遺書山林名儒豈無著述許令投進
照格推賞從之　七月甲戍上諭輔臣曰近聞外間多
扇關節之説關係風俗不小若不禁戢蠱壊世道詔令
御史臺覺察仍下帥漕兩司訪緝置立窠局妄營關節
之人究治如律　壬午太白晝見經天　癸未上諭輔
臣曰去歲罷京學類申欲令四方之士各歸鄉校以課
試理校定稍復鄉舉里選之意近覽上著士人投匭之
書謂猶有未還鄉井者科舉在近可令臨安守臣曉諭
士子早還本鄉所有土著人自依此制行歲校之法其
游士出學年乆不能赴鄉舉者與赴浙漕試令行考校
仍取待補以示優恤　丙戍上諭輔臣曰諸州間多水
旱皆由人事未盡如省刑罰薄税斂蠲逋負禁科抑懲
官吏之奸察民情之枉可令諸路監司下之郡邑有關
涉六事者日下遵行　八月甲午以鄭清之為明堂大
禮使謝方叔禮儀使吳潛儀仗使徐清叟鹵簿使趙與
籌橋道頓逓使　丁酉熒惑入井　甲寅沂靖惠王府
乞改講周禮從之　九月巳未詔皇弟少保保康軍節
度使嗣沂王貴議讀周易終篇其教授官官屬可依昨
來皇弟思正體例推恩　甲子景獻太子府乞改講尚
書從之　丙寅詔昭慈永祐永思永阜永崇永茂六陵
并成穆成恭慈懿恭淑四攅宮遇有修奉告遷神御合
行事務令檢察宫陵所關太常寺一面請降香表擇日
依例排辦　己巳朝獻景靈宫　庚午朝饗太廟　辛
未饗於明堂大赦天下　己夘觀文殿大學士宣奉大
夫游佀凡五疏乞歸田里詔不許　庚辰榮王府乞改
講周易從之　鄭清之力辭扶掖凡五奏詔從之　丙
戌詔鄭清之禮展宗禋慶成縟典回一晴於俄頃實資燮
理之能相大祀以肅雍尤見感通之妙爰特頒於瑶帶
庸示眷於鈞衡以答忠勤宜膺榮渥所賜玉帶可便服
繫　十月壬子知樞密院事兼參知政事謝方叔累乞
解罷機政詔不許　閏十月丁巳朔侍御史陳垓奏朱
熹近世大儒有功斯道曾任浙東常平使者適值旱歉
講荒政立義倉流風善政逮今未泯帥臣馬天驥固已
規剏書堂今乞廣其未備招延名儒以重教育詔從之
　庚申太常議故户部侍郎劉漢弼諡曰忠　十一月
丙申京湖制臣言調遣都統髙達晉德入襄樊措置經
理漢江南北並已肅清積年委棄一旦収復詔立功将
士官兵各進官一等特支官㑹三百五十萬貫等第充
賞　御筆襄陽要區積年未曾經理每關憂顧李曾伯
受任邊閫抗志逺圖俾襄樊二城一日復舊計慮密而
用力多矣且按兵毆敵觀聽無譁繕城峙糧規略素定
必耕屯之並舉與守備以俱全載嘉忠勤宜示褒勸可
除寳謨閣學士京湖制置大使兼職依舊　壬寅詔隆冬
凝寒都民不易出封樁庫十八界官㑹子二十萬貫賑
之　癸卯蠲大理寺三衙臨安府屬縣見監贓賞錢
丁未决中外繫囚杖以下釋之　乙酉詔江東西湖南
北福建二廣有災傷瘴癘去處雖已賑恤猶慮州縣奉
行不䖍可令監司守臣體認德意多方極救　庚戍鄭
清之薨贈尚書令追封魏國諡曰忠定　甲寅以謝方
叔為左丞相呉潛為右丞相並兼樞密使　乙卯以徐
清叟為參知政事兼同知樞密院事新知福州董槐為
端明殿學士簽書樞密院事　十二月丙辰朔輔臣謝
方叔等謝新命上降御筆曰朕觀比年以來朝綱浸弛
時事日乖所以並命二相夾輔王室正賴開明公道振
起治功肅紀綱以尊朝廷用正人以强國勢通楮幣以
紓邦計卻哨騎以固邊陲清吏道使無貪黷之風淑士
類使無囂浮之習軍馬當足則飭戒閫帥以去虚挂之籍
人心當結則嘉予守令以行寛恤之恩此皆今日切要
之務昨來並命往往各分朋黨互持己見交相擺闔陰
肆傾排是以猜忌成風衆弊膠轕今朕用搢紳之公言
從中外之人望登庸碩輔參運化權繼自今勿牽人情
勿徇私意以𤣥齡如晦為法以趙鼎張浚為戒務為正
大之規以副倚毗之意　上又曰自來並命二相本欲
協濟縁各任已見且因賓客交鬬遂成黨與不可不戒
卿等宜同心輔政深矯前人之失清叟奏蕭規曹隨房
謀杜斷必如是而後可方叔等奏惟知盡忠竭力上答
聖恩當佩服勉所未至上然之　丙寅詔令吏部四選
以下刷具應干淹滯名件並要了絶違當重懲　詔游
佀依舊觀文殿大學士進官二等致仕　戊辰詔殿步
司軍兵應殁故累重之家特許以子弟填刺　辛未詔
襄蜀兩淮極邊并新復州郡縣及二廣惡弱去處或遇
闕官許令斟酌辟上　壬申詔令諸路監司帥守但干
攤賴支蔓罥罣之人並日下釋之　癸酉上諭輔臣曰
邊事未息武備當嚴五兵所先莫如弧矢昔种世衡守
青澗日教習射羌人畏之其法可以推行詔令諸路帥
閫守臣講明區畫詳議激勵使各令自衛鄉井弓弩箭
隻聽從其便　己卯詔兩淮沿江京湖制司於江北地
分及淮西山寨管内應有官屯民田耕種去處並令團
結隊伍隨其聚落就中擇衆所服者充甲長任責結保
有警率其所部務從便宜或有踈虞先懲頭目人有能
勵率强壯精習武藝者先與奨勵将來能出力鏖戰當
以真命旌賞　庚辰游佀薨輟視朝二日
壬子淳祐十二年春正月丙戍朔御大慶殿羣臣朝賀
上出御札戒羣臣曰繼自今毋養蠧毋惠姦毋以姑息
市私恩毋容僥倖廢公法　詔諸路官司違禁罔私害
民事悉罷之　甲午集英殿大宴宰執内幄奏事上曰
救楮事不可緩吳潛可専此責　丙申詔諸路監司帥
守事有關人命連逮者官欠攤涉者偽㑹枝蔓者詞人
淹繫者咸釋之仍嚴估平民之禁　詔中興以來諸王
公主妃嬪保母皆有攢所禮宜從厚邇來有司漫不介
意其令臨安府如儀修葺以時祭祀有主奉者不在此
數　己亥詔兩浙淮東提舉司所部官闕於正官内差
權毋以白身或罷吏　庚子詔二廣福建江西湖南去
歳疫癘州縣人户有絶世者令監司守臣稽其財産即
其族命繼給之逺官身殁其家不能自歸者官為理遣
勿令財物有所隠失　壬寅吳潛辭専任楮幣之責詔
朕以二三執政皆天下之選心同志合無往年形迹之
嫌故以楮幣一事俾卿專任面諭已詳胡尚謙執宜亟
祗朕命凡茶鹽錢穀與楮相關者悉新是圖以底成績
潛奏請以方叔提其綱清叟槐贊其成而臣服其勞
詔蠲(闕/)　府五税務征　戊申上諭輔臣曰淮東邊報
不一可於江上整􁗍萬兵以備緩急江面雖已分定三
流更須擇将分兵巡徼　庚戍詔宰執曰近聞北騎之
來往往儲糗糧立寨栅以為因利乗便之計守臣邊将
方欲嬰城退守則有老師費財之患方欲開關接戰又
有兵連禍結之憂今朕欲於兩淮沿江各令立一項遊
擊軍以備不時調遣設若緩急隨宜應接使大軍偏師
擣虚此正李廣縱部曲逐水草號飛将軍之遺意也又
聞邊疆之外皆平原曠野北騎衝突邊臣每有迅雷不
及掩耳之患今朕欲令極邊州郡開浚水道去城百里
之間三里一溝五里一洫使北騎不得長驅而入邊民
亦可為耕鑿之計此正古者立方田開溝澮以限戎馬
之遺意也邊防二事久注朕懐兹與卿等共籌之條上
便宜以寛憂顧　癸丑上諭輔臣方田事且令近城為
之遊擊軍當招水步各半方叔等曰容講究行之　二
月乙卯朔日有食之　詔禮部貢舉　丙辰詔增資善
堂講官一員　丁巳上諭輔臣資善訓導之官正要擇
人方叔對曰進善不特教以章句凡事皆當訓導使知
孝悌知世務上曰習慣如自然　壬戍詔曰朕惟明目
張膽當言即言其責在臺諫斟酌劑量可行即行其權
在人主我朝固有臺諫敢言具申力抗五七疏而不報
者非所以抑臺諫之風采直以其事之關一從甚重也
今乃不然數年以來奏疏方入臺牒繼之惟知風憲之
必行不俟上章之報可嘗有用之於執政大臣者有施
之於端人正士者如此則人主之所欲用者臺諫皆得
去之臺諫所欲去者人主不得而留之不幾於威權浸
移太阿倒持乎自今後臺諫毋循弊規有失國體奏疏
必俟得㫖付出方許報行　廢江灣梅里雇逕魏村古
浦五酒庫以都司言帥司為餉軍剏五庫官吏並縁漁
獵故也　己巳詔諸路提刑按部囚徒　丙子置池州
遊擊軍　戊寅上諭輔臣賈似道已有淮甸肅清之報
不知田疇尚可及耕種否方叔奏兵退在芒種前猶可
及事　辛巳監察御史劉元龍言楮幣積輕宜因各路
時直令州縣折納純用楮從之後公私交病明年仍用
錢㑹中半　五月甲申朔命侍從卿監一人禱雨於天
竺霍山　乙酉上諭輔臣曰禱祈未應恐獄訟淹延有
傷和氣凡可求之人事者須講究施行　丁亥雨上曰
㣲雨未浹洽清叟奏方此閔雨土木之役宜省上從之
　壬辰上諭輔臣轉眼秋風江淮備禦所當早計方叔
等奏當輕重緩急與諸閫議行　甲午以禱雨出封樁
庫十八界楮二十萬給散諸軍有差　乙未上曰夜來
一雨甚好聞外間得雨已多但京城差少今想内外霑
足矣槐奏昨日軫恤軍民恩詔甫頒甘雨隨至以此見
天人相與之際甚近願陛下益堅對越之心上曰益當
自勉　乙巳盜起玉山　庚戍罷諸郡今界從臺臣蕭
泰來奏也初故相清之奏行今界於六郡㑹玉山饑民
嘯鬨言者歸咎焉　六月癸酉朔盜逼衢境命徐敏子體
訪上曰當撫定為主　乙夘詔復諸郡待補生人數舊
額　癸亥出百萬倉米三萬石賑衢信饑　乙丑上諭
輔臣曰玉山冦已平方叔等奏民窮則為盜守臣不可
不擇　戊辰上諭輔臣曰邇年科舉取士鮮得實學士
風人才關係氣數何䇿以救之潛奏乞於省試額中輟
一二十名令有司公舉海内行義文學之士庶尚存鄉
舉里選㣲意曩時朱熹真德秀亦有此請　癸酉上曰
近日學校之士本起於至㣲不謂其相激乃爾若紛紛
不已恐非美證先是三學諸生叩閽言京尹余晦相率
出學上令學官勉(闕/)　齊故因輔臣奏事復及之　丙
子大理正尹桂輪對乞置(闕/)　於禁嚴非特父子之情
浹洽亦所以為事制曲防之慮　戊寅詔朕惟故相中
令魏國公忠獻王史彌逺光輔兩朝備殫忠藎而嘉定
更化之績甲申定䇿之功尤甚彰明較著者也銘書太
常永有休聞而薨背越二十年隧道之碑未立朕甚憫
焉爰攷太宗神宗皇帝所以光寵普琦故事親御翰墨
為製碑銘以公忠翊運定䇿元勲題其首可宣付史館
以備立傳以見朕褒嘉念舊之意　己夘上諭輔臣衢
嚴水災江東亦苦雨此陰盛之證方叔等奏水亦兵證
邊備不可不嚴　七月甲申上諭輔臣嚴州水勢可駭
移撥之米當賑濟不當賑糶方叔奏衢婺台亦多漂蕩
宜一體救恤　戊子上諭輔臣曰信州水災尤甚方叔
奏建寧劒括蒼亦然皆臣等輔政無状上干天和所致
今惟以救恤為急　庚寅以諸路水灾令學士院降詔
遣使分郡賑恤詔曰蓋聞王道得則隂陽和公正修則
百川理朕夙寤晨興無一念不在乎民乃夏涉秋淫雨
為沴水失其性沸湧丘原嚴陵衢婺台處之封上饒富
沙劒邵之境溢於城邑蕩乃屋廬父子室家不能相保
田疇稼穡存者幾希興言内郡之被災未有此時之為
甚由朕不德在爾何辜已命攸司賑恤仍遣朝臣存問
務昭布於寛條以推行於實惠於是遣諸軍計院師輿
往建邵南劒國子監簿葉隆禮往嚴衢信登聞檢院胡
大昌往婺處合告勑凡一百道分遣有差　辛丑上問
輔臣三使行未方叔等奏明日出關清叟奏建邵南劒
水尤甚師輿所将僅百萬恐賑恤有限上曰可增五十
萬　乙巳上曰聞福建水傷人頗多清叟奏水退之後
貧民無以為生亦有自經溝瀆者聞帥臣陳昉發楮三
十萬漕臣饒虎臣發楮五十萬米五千石以賑之乞與
除豁使知聖㫖上欣然從之其後蠲九郡苗米凡二十
二萬五千八百七十石有竒　己酉上諭輔臣徐霖以
庶官論臺諫京尹要朕之必行殊傷事體適已批出潛
等奏願陛下更賜優容　御批徐霖以庶官而論臺諫
及京兆要朕之必行事關紀綱前此未有昨言去余晦
為是今乃疏葵抗為奸言及朝士親填姓名情懷不一
首鼠兩端可依所乞除職予郡　八月癸丑朔令户部
下諸路申嚴州郡苛取斛面之禁　乙未詔明年省試
仍用二月一日以四月殿試先是淳祐九年臺臣陳垓
奏省試用三月殿試八月逺方之士留滯逆旅至是復
舊　方叔潛乞解機政疏四上詔不許　甲子申嚴文
武官改正叙復之令　己巳出封樁庫十八界楮四十
萬賑行在軍民　丁丑太史奏新厯成詔賜名㑹天厯
行之　戊寅再决中外繫囚上曰滛雨未巳恐四方郡
縣刑獄淹延或有慘刑妄殺可詔行寛䘏　九月壬午
詔以明年改為寶祐元年　丁亥詔建西太乙宫於延
祥觀左　庚戍上諭輔臣近來早朝多奏臣下辭免等
細事而事體大者反從繳進甚非臨朝聽政之意自今
宜就早朝面奏　十月壬子朔詔諸路守臣依舊制到
任半年條便民五事及四方利病來上　癸丑以徐清
叟除參知政事董槐同知樞密院事　甲寅都省言既
復襄樊宜措置屯田修渠堰詔守臣髙達任責仍令前
德安守臣程大元督役　甲子上諭輔臣史院纂修須
用褒貶必得是非之公乃可　壬申詔舉帥材　癸酉
宰執擬進都承㫖陳力修恩數上曰集撰為都承方可
依權侍郎法秘撰未可引此恩數　十一月辛巳朔右
司李伯玉劾御史蕭泰來上令伯玉具都司劾御史故
事聞奏詔曰國家設御史所以糾正百官置宰掾所以
參贊機務御史乃天子耳目之臣而掾不過一大有司
未聞有以庶僚而糾劾御史者近者徐霖以都司而按
大有今李伯玉又以都司而按泰來隂懐朋比之私蔑
視紀綱之地是非所以輕臺諫乃所以輕朝廷也李伯
玉乃復援張商英等事以文其過然三省密院奏請專
邪況郭磊卿以正言而按李遇吳當可以體統之聨屬
也翁甫以下士而按别之傑以其人事之關係也若都
司可以按御史則御史反将聽命於都司矣朝綱不幾
於紊亂乎李伯玉可降兩官放罷　庚寅吳潛罷以御
史蕭泰來論其奸詐十罪如王安石而又過之也　丙
申夜臨安火丁酉夜火乃熄　戊戌詔避殿減膳　庚
子行失火家罰成忠郎劉世顯除名編管　壬寅詔曰
朕以菲涼託於兆人之上夙夜祇懼不敢荒寧乃者仲
冬以來祝融挺灾仍舊而見闤闠盛繁之地貨財懋遷
之區煨燼為墟生聚無所號呼顛踣震於朕聞何辜今
之人至此極也可自今月十九日後避正殿減常膳應
中外臣寮並許實封直言闕失毋有所隱以稱朕懇惻
為民之意　以隆寒出封樁庫十八界㑹子二十萬賑
三衙諸軍其出戍官兵之家倍支　丙午宰執奏曰臣
等昨蒙聖賜御製仁厚論深得本朝以仁立國之意上
曰太祖得天下市不易肆累聖皆本此意　己酉上諭
輔臣年來文體稍浮科舉在近宜少革之方叔奏欲變
文體當自奏議始上曰經濟録奏義可為法　十二月
乙卯以吳潛為觀文殿大學士提舉太平興國宮　己
未詔追録彭大雅創築渝城功復元秩仍官其子　癸
亥都省言本朝自中興以來依海建都其神合該大祀
詔自明年始春秋遣從臣奉命往祠仍令奉常條具典
禮來上　丁丑立春雷
癸丑寶祐元年正月庚辰朔御大慶殿羣臣朝賀上出
御筆曰朕惟皇嗣之建係宗社國家之本固宜早計而
豫定也建安郡王某可為皇子改賜名禥令學士院降
詔　癸未詔曰有天地然後有父子立愛惟親聖王所
以重人道之經正天下國家之本也朕荷上帝之眷祐
纘列聖之基圖思所以為詒謀之計夙夜不敢康若稽
前猷祗用率迪建安郡王孜藝祖皇帝之嫡系十一世
孫皇弟嗣榮王與芮之子而朕之猶子也生有竒質岐
嶷夙成朕意屬之乆矣頃以尚幼就邸諭教而能篤志
問學聞於道術智誼之指時命入侍荘重有儀益有契
於朕心今年齒寖長攷禮正名允合古誼俾居内掖以
共子職仍開資善以親師模庶幾日見正事日聞正言
以成就其德美焉上以嚴宗廟下以係億兆之心也其
以為皇子改賜名禥宰執稱賀上曰朕注意於此久矣
方叔對曰此事出於聖斷宗社之福也　甲申天基節
羣臣上壽上曰聞元日出命外論甚喜方叔對曰不但
人心胥悦轉隂為晴可見天意　御製資善堂記賜皇
子翌日皇子具表謝　甲辰詔以權禮部尚書兼直學
士院陸得輿知貢舉中書舍人兼侍講鄭發祕書少監
兼侍立修注官崇正殿説書牟子才同知侍御史程元
鳯監試　二月己酉日有食之　詔知貢舉陸得輿等
崇雅黜浮丕變士習　壬子雪詔臣寮久在遷謫者令
自便惟誤國殄民者弗赦　戊辰謫陳垓潮州居住先
是宰執奏其貪贓不法宜付有司鞫問然重以臺臣下
吏且從遷謫上曰當如此以為人臣懷利事君者之戒
　己巳再蠲兩浙漕司臨安府竹木税一月　三月壬
午上諭輔臣䕫門擇守切於東南宜速區處　丙申以
前參知政事别之傑薨輟視朝尋贈少師　庚子以韓
宣為遥郡防禦使守䕫州兼副帥　壬寅詔曰比年以
來風俗不美好惡不公臣僚論列固許風聞而亷訪不
真是非貿亂自今大臣除授惟才是用内外臺彈劾並
須審實毋攟細故潜發隂私其有贓汚實迹則祖宗自
有成憲必罰無赦咨爾有位其修身奉法以副朕嘉與
維新之意　四月甲寅申嚴廷試挾書之禁　壬戍録
西柳關捍禦之功髙達程大元李和吉文瑫王登及将
士等增秩補官賞賚有差　己巳上問蜀中近報方叔
等奏已下䕫路清叟奏蜀中向後分置四帥庶有掎角
之勢上曰舊自有四戎帥又有正副帥槐奏此亦二矛
重弓之意　五月戊寅朔上曰趙希墍可差知平江府
其人清修儘能撫摩先是上以吳門擇守諭輔臣方叔
奏平江東控海道年來和糴民力頗困宜得才略善撫
摩者至是方叔等咸賛上知人之明　辛巳省罷處州
税官二員置麗水縣西尉　甲申以工部尚書兼直學
士院兼侍讀尤焴工部侍郎兼侍講林彬之國子司業
兼崇正殿說書葉夢鼎為御試詳定官　乙酉御集英
殿䇿進士　丙戍御射殿呈武舉七射　戊午新除直
華文閣湖北運判兼知鄂州余晦朝辭上曰西事乏人
卿可為朕一行晦奏臣資淺望輕西事素未諳厯若冒
承當恐致誤國上曰朕與宰執熟籌之無如卿者　庚
申以余晦為司農卿四川宣諭使　壬申詔昨已頒余
晦諭蜀之命道里遥逺邊防宜急毋得退避以失事機
　七月辛巳上諭輔臣余晦朝辭已戒其務行寛政是
日國子司業葉夢鼎進對奏至三蜀遣使上曰此人有
才葉夢鼎奏其人雖少有才蜀當垂亡危急之秋恐不
勝任願入聖虞毋嫌反汗　壬午以前參知政事王伯
大薨輟視朝　丙戍以蔡杭施退翁並兼資善堂直講
　庚寅温台處三郡大水詔發豐儲倉米及各州義廩
賑之　甲午以余玠薨輟視朝　庚子以董槐兼參知
政事　癸夘詔撫諭四川官吏軍民　八月癸丑詔福
建帥司毋得循襲以本州寄居充幕屬　丙辰詔朕追
惟大母保祐之恩楊次山等易名之典尚闕其賜次山
諡惠節谷諡敏肅石諡忠憲　乙丑詔鑄寶祐新錢以
皇宋元寶為文　九月戊子詔鄭清之舊學云亡朕切
念之逺日有期可令慶元府里葬從其厚　十月丙午
朔出封樁庫楮四十萬賑行都軍民　十一月乙酉西
太乙宫成　辛酉日南至御大慶殿羣臣朝賀上諭輔
臣襄城一㨗甚偉數十年所無令降詔奨諭　壬寅以
延昌公主進封瑞國命徐清叟為冊禮使董槐副使清
叟撰册文書册篆印册以象齒印以金一寸文曰瑞國
公主之印　十二月乙夘御文德殿册瑞國公主
　(龜鑑曰其封瑞國也必才明敏慧必仁孝温恭必能/通孔孟之書必克遵任姒之教必能肅雍而成徳必)
　(處富貴而不驕然後可以啟正觀晉陽之寵可以崇/興國鄭國之封其與書之紀娥英之盛詩之歌桃李)
　(之華者同一宫闈之美也又非/得易家人有孚之道發之乎)
　庚申以前參知政事劉伯正薨輟視朝　壬戍景獻
太子府沂靖惠王府並改授尚書莊文太子府改授周
禮　辛未太常議故直龍圖閣李道傳諡曰文節
　
　
　
　
　
　
　
　
　
　
　
　
　宋史全文卷三十四
欽定四庫全書
　宋史全文卷三十五
　　宋理宗五
甲寅寶祐二年正月乙未上諭輔臣曰李曽伯報北兵
犯利州築城已就不可坐視方叔奏當令余晦隨冝驅
逐　潭州以湘潭縣民陳克良孝行聞詔旌其閭　二
月甲辰命太常釐正秦檜諡上因諭輔臣曰雖諡繆狠
亦可方叔奏卞等亦冝改諡　乙巳上諭輔臣劒已城
利不可不作急措置方叔奏已詳報蜀閫増劒利之戊
未可直與争也　詔二廣吏多貪黷以去天逺而民無
告也令吏部攷覈嘗仕廣而以貪黷免者勿令再任著
為令　三月戊寅申嚴本路人不許授諸司屬官其已
注授者並令改授　壬午王元善自北來歸元善凢三
使留七年至是始歸　戊子詔蠲江淮州軍今年二税
　己丑録襄城捍禦功髙達王登程大元李和各進職
增秩餘補轉有差　辛丑上諭輔臣謝奕修服除且以
郡予之方叔奏年來戚里予郡太多祖宗時官髙者必
換右盖有深意上曰戚里正卿以上即換右班此典故
也　四月辛亥詔邉兵頗貧聞邊上多有閒田擇其田
之近便依險者分給軍人以耕　乙夘上諭輔臣謝奕
修干郡朕不欲從内批出可從公將上方叔奏此意甚
公　己未詔以季秋有事于明堂　庚申上問輔臣外
間所聞方叔奏外論皆以謝堂兼江西提舉恐自此外
戚縁例者多反費陛下區處　乙丑以徐清叟知樞密
院兼參知政事董槐參知政事　己巳四川制司申辟
隆州守臣上曰武將作郡當戒貪虐令其撫摩遺民此
在於制閫留意　六月壬寅朔罷臨平鎮税　戊申殿
中侍御史吳燧言故蜀帥余玠聚斂罔利家有埒國之
富玠死其子如孫一空帑庾之積而東宜簿録其財以
為蜀用有詔責如孫輸以助蜀　甲寅上諭輔臣蜀事
宜早區處方叔奏向來亦有京閫兼制者上曰正欲如
此不可緩以李曾伯為資政殿學士依舊節制四川邊
面以賈似道同知樞宻院事職任依舊　丙辰上諭輔
臣利州王佐堅守孤壘屢挫北鋒其忠可嘉方叔奏此
城正介寶峯苦竹隘間佐以忠自奮南永忠薄其城下
佐罵擊之永忠流涕而退真忠臣也詔王佐更進一官
先是南永忠守隆慶率其屬以城歸北教授鄭炳孫先
縊死其妻女乃朝服自經　癸亥上曰鄭炳孫死節可
嘉其議旌恤贈朝奉郎直袐閣訪其子官之　録行在
係囚　丁夘上諭輔臣淮東馬政修舉若足供戰騎其
勢頗壯方叔對曰觀其分牧邊郡之説區處亦是　戊
辰召余晦赴行在　蠲利閬隆慶潼川綿州賦役　閏
六月壬申董槐抗䟽蜀事孔棘已犯臨戰易將之戒此
臣子見危致命之日也而上下牽制曽未有出身當此
任者願假臣宣撫之名置司夔門以通荆蜀之氣脉上
優詔荅曰士大夫以議論求勝者多以事功自勉者鮮
朕為人才世道憂之卿深念蜀事慨然請行足見忠壯
然經理西事當在廟堂更宜勉竭謀猷以副委任　以
蒲擇之為軍器監丞暫充四川制置權司職事　甲戌
命包恢為浙西提㸃刑獄招捕鹽冦　壬午以李曽伯
為四川宣撫使兼荆湖制置大使詔四川事力愈單須
合荆閫乃可運掉冝趨李曽伯進司夔路區處規模務
要速定　己亥罷江灣浮鹽局　七月己巳詔前蜀帥
政事無狀兵苦於征戍民困於流離朝廷以吏議使其
家輸所取蜀財為犒軍賑民用其蠲近邊州郡租賦三
年
　(龜鑑曰減租薄賦寛役省征古人所以厚民也蜀氛/方解而封家之財當散也明矣而聖詔撫諭實欲並)
　(邊之民悉鐲田租塞下之居盡蠲年税以為休養生/息之地則耕種可不廢而邦本可以寧邊烽未息而)
　(餞寒之氓當撫也乆矣而聖訓宣諭且念錢引輕而/小者冝増賦斂重而多者冝減以為貸給新復流離)
　(之計則闗征可少寛而民力可以阜寛征薄/賦之意如此豈非得古人厚民力之美意乎)
　丁未上諭輔臣昨觀雲南備䝉古節次果能自立方叔
奏荆蜀所報雲南尚可支吾廣右之𫝊雖未得實不容
不嚴其備　己酉詔以思播兩州連年捍禦其守臣田
應寅楊文各進一秩　同知樞密院事兩淮制置大使
賈似道乞照陳韡出使湖南例以行府為名從之　甲
寅太常議故光禄大夫賈涉諡曰忠肅涉似道父也
壬戌以湖北安撫知峽州吕文徳總統江陵漢陽歸峽
襄郢軍馬事暫置司公安上下應援　八月辛未朔上
諭輔臣江塘事畢聞軍中科居人草薦不容不還其直
方叔奏陛下不遺㣲小敢不祗若休命　癸酉詔以王
惟忠付大理獄尋命臺臣涖鞫　丁丑以謝方叔為明
堂大禮使徐清叟禮儀使董槐儀仗使李性𫝊鹵簿使
希塈橋道頓遞使　癸未董槐奏邇者陛下察貢獻之
無藝慮並縁之害民申飭内司諸有以田及木獻者勿
納切讀聖訓可以弭灾召和上曰自今修造買木仍付
兩司　丁亥詔曰昨者屢降訓亷抑貪之㫖以勅中外
凡屬攸司所當遵守近聞有不畏刑法之人輒倚聲勢
公肆掊斂借名貢獻實在營私豪民富室本無愆尤吹
毛求疵反致其罪甚至搶財籍産無所赴愬怨及於上
利歸於已有累官府孰甚於斯所合嚴行告示敢有復
蹈前轍重寘典憲必罰毋赦　己丑詔諸局進書　癸
巳謝方叔等上七朝經武妥略中興四朝志𫝊今上皇
帝玉牒日厯㑹要　丁酉特進觀文殿大學士醴泉觀
使信國公趙葵上䟽臣昨辭相位退居長沙今蜀事孔
艱思報恩紀乞申溧陽居正之命庻便驅䇿内批卿世
濟其美諳練邊籌夙著勲勞朕所嘉賴茲覽來奏備見
忠軌伏自壬子以來狄難孔熾今安西之壘雖復而寶
峯之寇未退朕嘗軫憂卿既慨然體國且許為朕一來
尤見一飯不忘君之義卿可趨裝過溧陽以便咨訪凡
有所見無靳奏陳　九月甲辰以久雨出封樁庫十八
界楮幣二十萬賑三衙諸軍　己酉以明堂大禮奏告
天地宗廟社稷朝獻景靈宫　庚戍饗于太廟　辛亥
大饗于明堂赦天下　乙夘荻浦寇平憲臣包恢進二
秩陞直龍圖閣都統劉達授橫行帶遥郡　丙辰莊文
太子府改授春秋　己未以尤焴為端明殿學士提舉
祕書省兼侍講提綱史事　壬戍詔皇子年方志學儼
若成人節届履長欲行冠禮令有司討論典故以聞
癸亥詔以景靈宫恭謝畢詣西太一宫為國祈祥起居
郎牟子才諫而止　詔朕惟祖宗盛時待遇近戚自有
定法比年以來近戚文臣合干堂者不干堂合部注者
不赴部夤縁私謁以希批降請求日盛是致人言故茲
戒飭繼今如或仍前干請别有施行
　(龜鑑曰后家遵繩示無黨勢求郎不許内無倖恩此/抑外戚之成憲也而理宗勸親一意亦素依乎道理)
　(之所宜者攷祖宗待近戚之定法而干請不行未嘗之/開覬倖之門以滋濫分之弊革近年近戚干堂部注)
　(弊而夤縁不行未嘗希批降之㫖以重添換之冗少/保之命若私懿親也然威儀有則寵利弗居雖畀以)
　(髙牙大纛而不慚都尉之除亦疑其為私戚屬也然/􁆅㦸三世琳琅一門雖寵以環尹副騑而奚私是意)
　(也其得東漢抑/外戚良法歟)
　丁夘太白晝見　十月庚午朔謝方叔等進寶祐編
類吏部七司續降條令各進一秩　癸酉詔皇子永嘉
郡王進封忠王　上諭輔臣曰皇子加封忠王忠字意
義甚好宰執奏忠之義極廣大孔門道統相𫝊不過忠
恕二字忠者體而恕者用忠者天道恕者人道盡已之
謂忠推已之謂恕如周家忠厚成福禄與夫教忠之意
皆在其中矣上曰可令以此意為批荅　乙酉詔皇子
忠王授崇慶軍節度使印忠王之印　戊子詔皇子忠
王冠禮以徐清叟為賔師珎主之　辛夘詔李曾伯進
司重慶其京湖職事令吕文徳主之斬王惟忠于都市
　丁酉刑部侍郎兼樞密都承㫖潘凱言王惟忠以助
余玠附余晦既伏鑕東市而玠全死後之華晦逭去後
之責何以昭平明之治服四蜀之心詔奪玠資政殿學
士職名追晦刑部侍郎告命　戊戍太常議故直顯謨
閣劉宰諡曰文清　十一月庚子朔以皇子忠王加冠
禮命從臣詣景靈宫奏告天地祖宗　壬寅日南至御
大慶殿受朝賀次御文徳殿行皇子忠王冠禮賜字邦
壽　丙辰上諭輔臣近報光化事體如何方叔奏增築
光化在江漢之北欲以温和守光化令在鬲奴堡對江
與之相持均州據光化上流已令增兵為備詔温和差
知光化軍　命從臣禱雪于天竺山　壬戍太常議工
部侍郎曾􁀙諡曰文莊　癸亥上諭輔臣昨欲用一人
知道州如何方叔奏不可衝下次人槐奏不如一守祖
宗典故凡近戚惟以髙官厚禄使之奉祠為妥　十二
月己巳朔殿中侍御史吳燧言州縣財賦版籍不明近
行經界既已中輟欲令州縣下屬縣排定保甲行手實
法詔先令兩浙江東西湖南州軍行之　丁丑詔蒲擇
之以原職兼四川宣撫司判官　辛巳詔户部支諸軍
雪寒錢出戍之家倍給　癸未詔皇子禥年當志學既
冠之後冝親近師儒開道徳性所讀四書書易皆當精
熟至於古今治亂之迹尤冝講明　樞密院言知利州
王佐申叛臣南永忠部下官兵周徳榮能守正効忠密
約統制段元鑑入隘解圍為南執縛屠割抗聲詈罵而
死詔周徳榮特贈七秩仍立廟官其子　丙戍上曰一
雪可喜天機轉移其速如此方叔奏日間聖語以雪未
應為憂今聖徳感召願益堅對越之心上悚然納之
戊子賜喜雪宴　己丑詔効忠順化保節守義懷徳歸
仁慕治功臣静海軍節度觀察處置使特進檢校太尉
御史大夫上柱國安南國王陳自煚以明堂恩加封奉
正功臣　詔安西堡解圍其將士褒賞外令宣司下隆
慶守臣段元鑑應官民曾資給戰士或屈身助守禦者
併保明推賞仍普犒在城居民一次免租賦五年内批
皇子忠王既加元服令赴朝參嗣歲之春擇日出閤令
内司指引仍令臨安府轉運司於閤中修盖位次一所
庶幾密邇於宫庭可以問安而視膳
乙夘寶祐三年正月庚申上諭輔臣曰均州城築糧餉
既艱先築龍山亦便方叔等奏龍山高險下瞰舊均已
趨京湖留司調兵修築　壬戍知澧州趙師簡朝辭奏
公族世系日衍尚未増立字號詔以宗正寺擬定用冝
季次紹五字於大由交嗣甫字下續之　癸亥榮文恭
王府改授禮記　甲子上諭輔臣馬光祖措置銅錢舊
楮如何方叔等奏以鹽收敝楮已合事宜但錢未流通
耳　丙寅皇子忠王出閣　二月戊辰朔詔禮部貢舉
　庚午詔尤焴免奉朝請半月一赴經筵進讀専令精
意史事毋為他事所奪　乙亥詔撥封樁庫十八界㑹
一十萬銀二千兩付李夢庚措置襄陽屯田　己夘兩
淮制置大使賈似道興復廣陵堡城以圖來上詔奬之
　庚辰詔令宗正少卿歲舉宗學官選人一員　壬午
上諭輔臣廣西之𫝊如何方叔奏果有斡腹之謀當亟
修武備以防之　都省言宣閫入蜀首議奉行詔㫖䘏
民之意冝多支糴本以寛民力詔撥封樁庫十八界㑹
二百萬専充四川行使　乙酉詔撥官誥祠牒新楮香
鹽付臨安府守臣馬光祖收換敝楮　三月甲辰上曰
廷臣奏疏及邊事者𫝊播於外殊有闗繫方叔奏陛下
許其盡言而不使之𫝊播聖慮可謂周密　己酉詔沿
邊屯田自有課入登羡者其管幹官並推賞　癸丑上
問自實之法施行如何方叔等奏自實即經界遺意惟
當檢制吏奸寛其限期行以不擾而已　以吳淵為觀
文殿學士京湖制置大使知江陵府　己未雨土　癸亥
上諭輔臣胡頴欲改築宜城亦可從之方叔奏斡腹之
報於邕冝築得城堡亦無窮之利也賜故觀文殿大學
士贈少保范鍾諡曰文肅　四月庚午朝獻景靈宫
蜀郡地震　癸酉上諭輔臣近日流民無他否方叔奏
數年來流民在江南者皆已安業　丁丑以陳顕伯兼
資善堂贊讀陳堅兼直講　己夘上曰朝廷紀綱法度
不可不謹方叔等奏陛下動循法度臣等敢不敬承
辛巳上諭輔臣聞刑獄多有寃濫方叔等奏不特寃濫
且有淹滯當時加申警　癸未考功郎官洪勲輪對奏
至杜衍封還事上曰朕每諭丞相事有不可行者但繳
奏來　甲申上諭輔臣三邊之事卿等冝及時區處方
叔等奏首當以此勉諭諸閫　五月丙申朔上諭輔臣
彭州乃江面𦂳要去處印應飛不勝任當别選人方叔
奏黄州昨除張勝今尚權鄂州曷若以厲文翁為之乎
辛丑上諭輔臣近來士風未純文體太浮冝思所以轉
移之方叔等奏考官命題主意先自穿鑿士子希意從
之科舉在近當行下約束　甲辰以乆雨至丙午上諭
輔臣修築江岸軍兵不易聞補工值雨多不給食可令
特支方叔等奏此事亦闗聖心諸軍寧不懽躍容以聖
意諭之詔出封樁庫十八界㑹二十萬給三衙諸軍賑
臨安府民户亦如之　甲寅詔趙汝騰除翰林學士知
制誥兼侍讀　七月癸丑以吕文徳知鄂州節制鼎禮
辰沅靖五州　丙辰謝方叔徐清叟罷臺臣朱應元之
言也　詔三省密院機政令董槐程元鳳輪日當筆共議
取㫖詔曰朕自徃年二相並命正欲其内安社稷外攘
四夷為己任也然而各分朋黨互相傾軋無房杜相濟
之美有牛李角立之風天變人事日以薦臻採之公論
咸謂潛之所致吳潛既退固冝天人恊應而方叔獨相
固冝忠以輔朕也今則依附取容殊無蹇蹇之節持禄
固位而乏諤諤之忠政以賄成官非徳選諸子無藉恬
然而不知二邊阽危懵然而莫恤昔吳潛之未去責猶
可諉者今吳潛去已久矣責將誰歸方叔冝當之矣況
皇天示警戒之異臣庶有交奏之章不奪方叔之相權
則是朕躬之有罪爾槐爾元鳳尚鑒兹哉自今以至於
後其一乃心以輔予一人毋若方叔之負朕也己未上
諭輔臣近來州縣贓吏甚多不可不嚴其禁槐奏藝祖
朝有流竄或杖死者元鳳奏髙宗朝必籍記姓名不復
録用上曰籍記今可舉行　壬戍上問浙右被水處已
盡退否槐等奏聞毗陵已退然田禾僅可半收上曰毗
陵視諸郡最低可與檢放　以謝方叔為觀文殿大學
士提舉臨安府洞霄宫　八月乙丑朔以董槐為右丞
相兼樞密使程元鳳為簽書樞密院事兼權參知政事
蔡抗為端明殿學士同簽書樞密院事　丙寅上諭輔
臣朕以今日多事選用卿等冝一心體國凡紀綱未振
人材未萃民生未裕邊備未飭皆為急務冝加之意槐
等奏敢不竭心盡力仰報擢用之意但乍當事任典故
未熟望陛下明賜訓曉上曰然朕有區處未盡卿亦毋
隠　以徐清叟為資政殿大學士提舉隆興府玉隆萬
壽宫　庚午上諭輔臣三邊之事卿等冝及時區處槐
等奏首當以如此勉諭諸閫上曰閫外之寄廟堂只當
擇人豈可遥制槐奏前日之病正坐此　丙子以鄭性
之薨輟視朝　辛巳上諭輔臣今日邊頭多事卿可與
諸閫開心用情勉其留意備禦槐等奏已作書示此意
其他機括所係却容隨事區處　戊子上曰紀綱法度
須當謹守以革弊例朝士遷除各守滿歲之法如先朝
臣寮奏請遷轉格式可討論以聞槐等奏此法固可革
躁進之風但拔擢人材又不可拘此上然之　都省言
兩淮制臣賈似道調遣兵將攻𠞰舊海賊兵生擒偽元
帥宋䞇俘獲尤衆詔奬之　辛夘以應㒡薨輟視朝
九月乙未上諭輔臣昨日繳進黎州報雲南果有韃兵
槐奏今日之事惟當選將擇守積粟練兵以為備禦計
　丁酉上曰軍政所當講明諸州禁軍不許差借法也
冝嚴戒之槐等奏當先拘令教閱精加選擇以備緩急
之用仍嚴占借之禁上然之　己亥上諭輔臣銓法不
可不申嚴槐等奏但用法不用例自然無弊　庚子上
諭輔臣近日施行内侍何郁豈可復留合與勒停槐等
奏聖斷如此不惟可以戢奸亦可以服中外心　上曰
監司守令當思所以激勵之則人知所勸槐奏敢不奉
承聖訓　丙午上曰近觀臣寮奏䟽云事當謀之大臣
朕未嘗不與卿等謀如有未當且許執奏卿等亦可自
相資益槐奏儻有愚忠奚敢有隠元鳳奏臣等雖不敢
立異亦不敢茍同上然之　庚戍詔淮哨在境邊防正
嚴沿江副閫豈容久虚已差厲文翁可趨之任　壬子
上諭輔臣趙葵二劄言邊事不茍槐等奏今日事勢不
可以安危論直當以存亡論亦不須如此憂懼然必内
外協心圖之如范蠡大夫種分任國事可也　甲寅以
陳顯伯兼資善堂翊善皮龍榮兼贊讀　乙夘上曰楮
幣何以救之槐奏以臨安府酒税專收破㑹解𤼵朝廷
逐旋焚毁官司既可通融民間自然減落上然之曰朝
廷以為重則人自厚信　榮文恭王府改講語孟　庚
申上諭輔臣連日雨寒恐妨收刈今得晴可喜槐奏陛
下拳拳農事如此天意必順　十月庚午詔撥封樁庫
㑹子一十三萬犒殿步司教閱精勇軍其衣裝器具悉
從官給　甲戌上諭輔臣邊郡闕守宜早選補若未知
其人則令堂審槐奏審而後差尤見公選之意　癸未
詔永蠲紹興府和買絹　十一月乙未皮龍榮進對奏
畢上詳及資善事龍榮奏忠王天資過人若無他嗜好
倍加保養尤為有益儒臣盡職分於外望陛下以身教
之於内上曰更須留意　壬寅董槐奏昨日繳進步司
養馬人姓名偶有不避御舊名一字者軍司固所當懲
臣等亦不勝悚懼上曰臨文不避只令更名足矣　甲
辰上諭輔臣思播當嚴為備槐等奏已力諭宣制兩司
令結其心助其力為表裏備禦之計　丙辰上諭輔臣
今邊備為急當無日不討論某將當擇某兵當調某處
當屯某財當理如救頭目可也槐等奏此皆臣等所當
究心上勞聖慮如此敢不惜日力以圖之　十二月戊
寅上諭輔臣斡腹之𫝊已久今歲措置纔有頭緒施黔
一路亦是要害合為之防槐等奏向日所言施黔珍南
平四郡置一副帥屯兵守險正謂是也　庚辰上諭輔
臣朕夜來反覆思之當選一猛將提萬兵於施黔以上
為控扼計前言雲拱如何槐等奏雲拱亦肯任事如南
平據險置司則沅靖可無透漏之虞須先措置調兵方
可上曰可與淮西科五千人仍度何所屯駐何所給餉
即令理㑹可也　甲午上諭輔臣蜀報敵勢頗重間雖
小捷未聞有敢與一戰者冝大明賞罰以激勸之槐等
奏當明立賞格行下　丙戌上諭輔臣制敵以兵為急
養兵以財為先今調遣方殷理財不可緩已諭令曽頴
茂崇潔任責可更資之　丁亥上諭輔臣朝士有蜀人
曉邊事者可令條具備禦之策恭攷而用　戊子雪董
槐奏陛下懋徳積忱上通于天瑞雪應時固遺蝗入地
宿麥連雲之證今西事未寧將士暴露乞免表賀賜宴
從之
丙辰寶祐四年正月癸巳朔御大慶殿受朝賀詔曰朕
儀圖治功宵旰在念適時多艱未稱朕意威令玩而不
肅紀綱翕而不張財計匱而生財之道蔑聞民力窮而
剥民之吏自若敵非果彊特自未有以振國勢兵非不
多特莫知所以計軍實捨法用例已非矣有元無例而
旁引以遂其干請之私其何以窒倖門塞蠧穴乎望治
雖勤課功愈邈毋怪也歲律云始泰道方開咨爾二三
大臣儆于有位俾精白一心各揚乃職務循名而責實
勿假公而濟私以弼成朕内修外攘之功則予汝嘉
辛亥詔京湖制置大使兼夔路䇿應使吳淵遇軍戎急
切許用便冝如可俟報仍舊申審　甲辰上諭輔臣試
閤職止兩名立為定格非武舉前名更不召試　丁巳
以禮部侍郎權吏部尚書陳顯伯知貢舉權刑部侍郎
兼給事姚希得國子祭酒權修注官戚士遜同知　辛
酉詔史嵩之除觀文殿大學士依前永國公致仕　二
月甲子上諭輔臣蜀中一捷甚偉自此益加警備不可
一日少緩　丙寅史嵩之復職學舍有言但慮其復出
耳其人決不再用其職度不可奪　戊午雨雹　庚午
以久雨詔臨安府發平糴倉米二萬石賑糶　甲戌上
諭輔臣曰聞所在民生蕭條守臣不可不擇亦不可數
易詔三省樞密院六部遵照已降御札應捨法用例等
事悉警革之　丙子以襲封衍聖公孔洙特添差通判
吉州不釐務　庚辰上曰連雨未巳槐奏臣等輔治無
狀願賜罷出以答天譴上悚然曰此由朕之不徳卿等
可相與舉行實政以格天心如聞諸路多有滯獄可嚴
行戒飭　詔監司州郡決係囚毋得淹延獄官毋得兼
僉以妨本職　再撥平糴倉二萬石損價接糶　出封
樁庫楮幣二十萬令殿步馬司給犒其大理寺三衙臨
安府屬縣諸酒庫所見監贓賞錢悉蠲之命從臣禱于
天竺山　癸未槐奏前日陰雨陛下惻然念及軍民而
賑恤之且有引咎之言旋即開霽所謂禹湯罪已其興
也勃焉元鳳奏天人感應甚速望益加聖心上曰敢不
益加敬畏　詔舉亷吏　詔令宣使覈實凡戰多者死
事者疾速條上推賞被兵之地流離之民一應科征悉與
停免　三月丁酉詔與芮為太傅依前武康軍節度使
萬夀觀使嗣榮王　庚子上曰今日兵財為急招兵已
將及數理財尚恐隠漏槐奏近創安邊太平庫拘榷頗
明　壬寅詔蒲擇之權兵部侍郎四川宣撫制置使兼
知重慶府　著作佐郎兼資善堂直講鄭雄飛輪對奏
畢上問皇子讀書如何雄飛奏皇子天姿聰明嘗輯録
聖訓一日以示臣陛下貽訓正大明切皇子又能謹藏
習誦之上曰能如此　庚戍上諭輔臣蜀中更求東南
一二人以為二矛重弓之備槐奏近遣李遇龍為都統
輿論謂然更當採訪以備擢用　丙辰御製字民訓遇
引見改官人令閤門宣示仍批於印厯之首訓曰爾等
服勞州縣始應脱選通籍信難矣而學製為尤難其律
已必㢘否則墨其養民必惠否則暴其聽訟必公否則
私其涖民必勤否則怠即徃乃封祇若予訓邑有善政
朝徹夕聞表用者有先朝故典在昔子路治蒲為難夫
子誨之以恭寛温惠之理三年而後有成朕之言夫子
之遺意也聽之毋忽　四月丁夘上諭輔臣累年北騎
涉淺渡淮合於沿邊措置防遏　戊辰董槐奏敵有謀
築棗陽軍者近吳淵已焚其所立寨舍上曰可諭吳淵
早取光化如蜀之劒州淮之舊海皆當諭閫臣及時圖
之若根蔕已固必為後患　太常議故寶謨閤直學士
游九功故寶謨閤待制徐僑諡曰文清　甲戍槐奏近
觀邵澤進故事舉藝祖買薫籠一節此正人主示以不
得専恣之意庶後人有所遵守元鳳奏湯之制心非但
為一身計乃所以為後人計上皆然之　癸未詔賈似
道為參知政事吳淵進官三等並職任依舊程元鳳為
參知政事蔡杭同知樞密院事丁大全為御史　五月
壬辰上諭輔臣趙與􁤏奏乞定所招軍名及差人統馭
如何槐奏合令與􁤏就統者已令用遊擊名軍矣　甲
午孔子五十世孫元龍授初品官　丁酉以新除權吏
部侍郎時暫權中書舍人兼侍講陳大方新除起居舍
人兼權直學士院兼權直舍人院兼侍講林存太府卿
兼檢正諸房公事饒虎臣為殿試詳定官　戊戌御集
英殿䇿進士　甲辰上諭輔臣曰此去秋防不逺冝事
事為之備槐奏蒲擇之申羅氏鬼國報思播州謂北兵
留大理者招養蠻人為嚮道此不得不憂上曰冝令擇
人多方扶持之彼不能支則駸駸及我矣　乙巳上諭
輔臣邊備合加申嚴槐奏蒲擇之謂見措置瀘溆之上
鹽井設險以待之仍以鬼國為慮此事不可吝費使之
大作規模或䟎調以助其力元鳳奏若令播州以兵助
羅鬼制司以兵助播州亦似可行上曰更令制司從長
區處　上諭輔臣邕宜之備不可不加嚴老鼠隘畢竟
如何合於此三兩月便定規模槐奏當以聖㫖催促今
惟有盡力人事而已　戊申上曰近來北兵非昔時比
若我有以制之無不取勝槐等奏在我為必勝之計可
也因奏吳淵經理光化之畫上曰此當以計取如苻堅
敗於淝水亦是以計勝之　甲寅御集英殿賜正奏名
進士文天祥等及第出身同出身凡五百六十九人
丙辰賜特奏名進士袁復元等𠡠凡六百六十人　六
月甲戌以朱禩孫為太府寺簿知瀘州兼潼川路安撫
任責措置瀘溆長寧邊面　辛巳浙江堤成凡朝廷科
撥錢以緡計百三十五萬九百九十有竒米以石計三
萬三千一百而臨安府之費不與焉　癸未董槐罷以
臺臣丁大全之言也詔程元鳳蔡抗可時暫輪日當筆
軍國重務商㩁奏聞　丁亥太白入井　七月辛夘上
諭輔臣財計所當整頓吏姦不可不防須擇暁練都司
提其綱尋以趙子秀趙崇潔任責拘𣙜詔曰執政當筆
具有典故一日必慎乃分之宜卿等素懷體國之忠雅
有濟時之略偶虚揆席借助賢勞弊所當革勿以易至
招怨辭利所當興勿以暫焉承之沮況均是大臣自當
任責事毋庸遜當以身先力拯時艱迄圖眀效以副朕
責成之意　甲午以董槐為觀文殿大學士提舉臨安
府洞霄宫　丙申詔進退臺諌權在人主若由學校萬
無此理且非大臣所得進退學校可得而進退之乎叩
閽縷縷更無已時可令學官先諭三學諸生各安心肄
業以副朕教育之意仍令御史臺契勘當時同待臺牒
作倡皷率之吏重作施行令臨安府根究本隅將校懲
其不能鈐束隅兵之罪以為張皇者之戒先是丁大全
劾免董槐用臺牒差隅兵夜半迫之出闗物情殊駭大
全繼入疏自解上亦不以為然三學屢上書故有是命
　戊申上諭輔臣吳淵乞萬兵以備瀘溆思播何以應
之元鳳奏欲令淵且選兵五千至夔門濾溆有急則援
濾溆思播有急則援思播東可以捍金洋南可以庇歸
峽却從沿江調兵五千以補京湖之數上曰如此區處
極是　乙夘以程元鳳為右丞相兼樞密使蔡抗參知
政事張磻為端明殿學士簽書樞密事　丙辰上諭輔
臣振飭紀綱修明法度今日急務又曰前此只縁狥情
廢法以致蠧弊滋多今當痛革元鳳奏敢不遵守法度
以無負明訓　上又曰邇來朝廷之勢輕盍思所以重
之元鳳奏當以求才為急人才衆多則國勢自重上然
之　八月甲子元鳳條陳正心待臣進賢愛民備邊循
法謹微審令八事詔朕之命相正欲仰成覽奏㫖哉乃
言惟服尚期勵翼其克有勲　甲戍以元鳳奏董槐常
黜郡守十餘人欲堂聚審訂將上上曰郡守字民之官
不可輕授　丙子上諭輔臣三邊備禦稍密惟斡腹一
事尚當加意元鳳奏近田應寅申乞重濾溆以為思播
之援已行下制司區處　辛巳上諭輔臣屬官帶行朝
職外閫容或有之内地帥閫雖有請亦不可從如武臣
帶環衞閣職須統兵率守則可尋詔諸閫屬官帳前武
臣並不許帶行内職令三省樞密院遵守　九月壬辰
四川制司奏西南蕃吕告蠻目寧名天兄弟慕義合烏
蘇蠻兵戰敵有功詔各補承信郎　甲午上諭輔臣聞
廣守多貪虐害民宜先汰其尤者元鳳奏敢不仰遵聖
訓　丙申詔邕州守臣程芾奪二秩罷　己亥元鳳言
淮閫近奏援蜀之兵乆戍貧窶當議周恤上曰可即支
撥付淮閫徑自遺給毋令遲滯　己酉上諭輔臣近有
言羅鬼不足恃者元鳳等奏置吕文徳於沅靖置向士
璧於歸峽城築之費甲兵之需無不應之正所以為此
備也又聞黄平一路可通靖州已屢行下荆閫嚴作防
捍更當趨之　甲寅朱熠言境土蹙而賦斂日繁官吏
增而調度日廣景徳慶厯時以三百二十餘郡之財賦
供一萬餘貟之俸禄今日以一百餘郡之事力而贍二
萬四千餘貟之冗官邊郡則有科降支移内地則欠經
常綱解欲寛財力必汰冗貟從之　十月癸亥出封樁
庫新錢兊便以濟民用　丙寅命録進姚永慶上書所
言蜀中便冝事　乙亥上諭輔臣敵犯襄陽界郢係襄
樊糧道可行下措置為援郢計　己夘上諭輔臣吳淵
奏北哨頗多想襄陽守將多是閉城自守須據險設伏
乘機攻擊使知所畏而遁　癸未上問輔臣蜀報抗奏
向士璧申敵犯峽之懐逺恐其歸江元鳳奏侵峽之哨
即荆閫所報自格奴來者士璧慮其窺江不可不防
十一月戊子朔以丁大全為左諫議大夫吳衍翁應弼
並除監察御史　癸巳太學諸生復叩閽上書　乙未
上諭輔臣蜀報敵犯岩州恐逼黎雅元鳳奏蒲擇之謂
取道入大理已遣嚴逢將兵緊守闗隘矣　丙申詔學
官申嚴學法戒飭諸生詔曰朕樂聞切直豈厭人言邇
年臣下不能體國惟以公報私植黨相傾蠱壞士習學
校儲才之地乃有蹈于匪彞譸張為幻亂政害民甚非
教育初意每念學校大體未欲令有司施行今又相帥
成風背義趍利憑虛駕空公論安在又令學官申嚴祖
宗學法俾諸生安心肄業遵守惟謹其有經明行修之
士精加攷察擇其尤者以聞朕將器使之若或怙終不
悛自畔名教則正典憲亦非得已仍令三學立石　詔
正特奏名御試毋得更循舊制例以武功資帖比折陞
甲陞等　詔蜀有兵難民不聊生所當招集撫摩使之
安業乃聞官吏多端誅求殊失培植邦本之意下四川
制司戒飭屬部違者必罰無赦　乙巳以監察御史吳
衍翁應弼言太武學生劉黻等八人拘管江西湖南州
軍宗學生與伯等七人並削籍拘管外宗司　癸丑日
南至御大慶殿受朝賀以張磻同知樞密院事丁大全
端明殿學士簽書樞密院事馬天驥端明殿學士同簽
書樞密院事　詔朕聞祖宗立法悉行寛厚惟贓吏之
罰獨不少貸為其蠧國害民也朕待遇臣下未嘗不寛
訓亷有銘正欲善誘不謂邇來貪風轉熾國與民俱匱
而士大夫家益肥間有號清流而居之汙濁尤甚朕何
賴焉自今小大之臣各宜冼心滌慮毋縱于貨賄其或
不悛有淳祐之法在舉而行之非朕得已也　詔開國
以來勲臣之裔有能世濟其美不能世濟其禄者令所
在州軍體訪以聞　詔叅政蔡抗擅自去國勉留不返
可除職予祠尋以中書舍人林存繳進奏寢其命　十
二月庚申上諭輔臣敵築襄陽近調吕文徳應援如何
元鳳奏文徳可任此責　熒惑犯填星　乙丑以張磻
兼參知政事　庚午御射殿閱諸班直射者換授有差
　壬申詔百司庶府及諸道監司以下毋以私怒寄收
人于縣獄有罪應收者結絶不許過三日　甲戍詔出
封樁庫新造川㑹收換兩科川引　詔奬諭荆閫吳淵
𠡠荆襄首蜀尾吳國之屏蔽乃者邊人來告朕每注意
未嘗不在襄有臣如卿恃以無恐卿血忱徇國賢於長
城練兵偏禆指授方略距兵兩月以老北師驅之出境
而以捷告朕甚嘉焉疆場之事一彼一此猶有晉在焉
得定功卿能周慮熟思恃勝保境以圖萬全式副朕意
其一行立功將士仰制司速開具聞奏次第議賞
丁巳寶祐五年正月丁亥朔御大慶殿受朝賀詔戒飭
羣臣凡可以䟽瀹弊源剔除蠧穴興起天下之治者其
儀圖之式副朕内修外攘之志以趙葵為少保寧逺軍
莭度使京湖宣撫大使判江陵府兼夔路策應大使進
封衛國公賈似道知樞密院事仍因任吳淵㕘知政事
李曽伯湖南安撫大使知潭州　辛夘天基莭御垂拱
殿羣臣上夀上曰吳淵奏斡腹支徑頗詳元鳳奏昨日
準宣諭鹽井鏵䥫山等險隘已剳蒲擇之疾速措置
乙巳雷　丁未上曰春令未深雷已𤼵聲元鳳奏此皆
臣等燮調無補之咎上曰雷者天之號令自今號令之間
加謹　詔雷𤼵非時朕心惕然攷之易象所當赦過宥
罪應諸郡有戾于罪者非犯惡逆自徒流以下並從減
等行遣内有囚禁淹延者悉與斟酌事事從恕踈決監
贓不及一千貫者蠲放　戊申上曰獄訟淹延亦能上
干陰陽之和宜速與踈決元鳳奏昨日恭覩御筆攷大
易雷雨作解之象舉行赦宥仰見陛下敬天愛民之意
　己酉御後殿引見吏部奏舉改官四十三人　辛亥
以吳淵薨輟視朝　二月戊午詔賈似道陞兩淮安撫
大使　庚申御筆蜀境奏凱而俞興城下之捷尤為竒
偉朕甚嘉之興大忠之子也向以父罪聊示薄懲今盡釋
前過仍令制司具立功守將以下姓名來上等第推賞
尋賜余興金帶上曰余興嘉定城下之捷甚偉令盡釋
大忠之罪不待其有請元鳳奏陛下如此處置直得御
將賞功之道　甲子上曰春防是時邊頭無報否元鳳
奏昨日淮閫言北兵見駐兵河南不可不嚴為之備
乙丑右正言戴慶炣言數十年來諸處戎帥専肆貪婪
逼令軍人營運願申警戎帥嚴與禁戢軍債從之　己
巳上曰李遇龍奏溪蠻為敵所有欲為窺伺邕宜之計
不可不預為之備元鳳奏去秋已聞此説屢令徐敏子
體探虛實嚴為防拓又行下邕宜險要去處屯兵為不
虞之備　癸酉上曰賈似道奏渦口築城上環荆山下
連淮岸險要可據元鳳奏已畫㫖令便興工　三月癸
巳上曰聞近畿頗有剽竊所當禁戢元鳳奏此帥憲責
也當令嚴切禁止上曰可　戊戌詔曰髙宗皇帝克紹
大業寵綏萬民厄十世以中興恢旋乾轉坤之烈御六
飛而南渡有櫛風沭雨之勞定社稷以奠鼇極之安明
統系以詒燕謀之永豈有光復我家之盛未隆升陪世
室之尊永言孝思稽古多闕所以採博士議郎之是酌
人情禮制之冝倣有夏之祀少康法元和之尊光武合
一祖三宗而並侑有徳有功則參天貳地之宏規丕承
丕顯用秩元祀昭宣重光陟配而多厯年以陳常于時
夏㑹通而行典禮將大饗于季秋　己酉御筆朕聞政
平訟理則民安其業告訐易俗則禮義興行近有司受
詞多是並縁為奸延及無辜攤賴緡錢動以萬計是可
忍也孰不可忍其耳目所接者已悉蠲放餘令御史臺
覺察以聞　庚戍上曰近日官府多以偏詞攤及平民
不可不戢元鳳奏偏詞豈可輕信須當公議並觀乞以
御筆宣付史館從之　四月庚申朝獻景靈宫　壬戍
上曰宜州守臣不可不擇元鳳奏當擇有才略者處之
否則用武將之有謀而曽經戰陣者上曰然　癸亥上
曰格法當守弊例不可放行元鳳奏凡有援例而法不
可者臣未嘗曲徇之　丙寅以並侑高宗皇帝奏告天
地宗廟社稷　丁夘詔高達以白河戰功進右武大夫
遥郡防禦使王登進官一等直秘閣　戊辰御射殿閱
諸班直射藝換授有差　庚午上曰徐敏子行邊正為防
秋計未可遽回入桂元鳯奏已諭令未得便回須俟朝廷
指揮　壬申上曰李遇龍奏楊禮舍苦竹隘而守吉平北兵
有占築苦竹之謀宜諭蒲擇之急為進守計以破其姦元鳯
奏向來段元鑑克復此隘極為不易楊禮不應輕棄令擇之
急作措置毋為韃所據當更趣之　甲戍詔以今年九月有
事于明堂　丁丑上曰徐敏子遊邊恐緩急無人應援元鳯
奏近敏子申以帥事委之機幕郡事委之倅貳區處已得宜
今朝廷既撥錢應其調度敏子必能奮勵以圖事功必别委
他司恐徒成牽制上曰然　己夘上曰蒲擇之申韃窺苦竹
隘乞調兵㑹合驅逐元鳯奏已下京湖調五千應援更當催
趣及秋防未動速濟此事　閏四月丁亥上曰京湖調兵入
蜀可更趨之元鳯奏若京湖以兵少為辭當於湖南調遣以
補其數　己丑元鳯等上中興四朝志傳今上皇帝玉牒日
厯㑹要實録經武要略詔元鳯大全磻似道天驥各進官
二等　壬辰上曰李遇龍奏北兵窺劒門將築堡寨元鳯
奏得蒲擇之報閏月初旬出師以朱禩孫監諸司軍擇
之自以制司兵繼之上曰此事不可緩　御筆方今多
事之秋非賢不乂賴卿等作朕股肱耳目靖共爾位各
迪有功宰執以公道行公法臺諫以公心行公論並仰
體高宗皇帝聖訓毋得合黨締交自貽伊慼仍札御史
臺元鳳奏恭覩御筆訓飭臣願自今進擬遵守舊規明
注鄉貫非惟昭示公道亦可防閑吏奸　甲午上曰徐
敏子行邊當令且留邕宜元鳳奏敏子近自邕趣宜融
宜距静江為近恐已回司昨劄令須過冬防上曰可趣
回邕管　乙未謝奕昌為少保保寧軍節度使充萬夀
觀使　戊戍元鳳等上進編修吏部七司條法　己亥
上曰趙葵行邊已見的確如郢之増溪城濠運糧於襄
有三年之積措置可謂合宜元鳳奏趙葵於邊事實是
留意上曰葵近奏已調援蜀兵三千元鳳奏昨令調遣
五千今恐未足用上曰已令増調矣　丁未上曰廣右
之防横山永平虎頭闗最要切合先置堡寨然後屯兵
元鳳奏當令措置　壬子上曰趙葵奏乞招兵十萬分
布淮蜀沿江京湖元鳳奏當從其請錢糧自合與辦
五月壬午録行在建康繫囚杖以下釋之　詔夏貴城
築荆山尅期集事陞正任刺史　六月丙戍上曰昨晚
有雨甚可喜元鳳奏伏中得雨田禾滋茂尤農家之幸
　癸巳命侍從卿監日一人禱雨于天竺山郎官詣霍
山　甲午上曰蒲擇之已回苦竹險隘尚未能取可惜
失此機㑹然劒門之賞不可不從厚庶可激勸使之了
辦寶峯一事元鳳奏敢不仰遵聖訓尋詔擇之進官二
等餘陞轉有差　庚戍上曰昨日得雨甚好北闗之外
雨尤驟元鳳奏諸處已皆得雨連日陰雲四合雨意未
巳　上曰數日有邊報否秋成甚近不可不為備元鳳
奏靡日不申儆更當遵奉聖訓　壬寅御筆賈似道荆
山成城義在懷逺繪圖來上殊用嘉歎可令學士院降
詔奬諭　癸夘出封樁庫十八界楮幣二十萬貫賑都
民三衙諸軍亦如之　丁未上曰糴事曾契勘否元鳳
奏去歲所糴視寶祐三年以前多三分之一今歲更當
斟酌上曰可　己酉上曰數日來雨意又慳元鳳奏聞
逺處霑足近地差少上曰有禱祈未便更當舉行元鳳
奏謹遵聖訓　七月乙夘上曰連日四郊多雨元鳳奏
更須接續霑足則一稔無憂　録中外繫囚　己未太
白晝見　詔蠲諸路州縣民户逋欠官賦　庚申上曰
洪芹徃桐川禱雨得雨甚霶霈元鳳奏守臣門迎御香
之時雨即沛然仰見陛下一念所感其應如響　辛酉
上曰蒲擇之甚欲取寶峯以糧運不繼又值霖雨器械
損弊因此中輟元鳳奏更㸔續報　乙丑詔諸路閫帥
司招填軍額申嚴占借之禁　丙寅上曰與􁤏言吳門
得雨甚洽一稔可必磻奏陛下敬天愛民有素固宜昭
格　上曰朕宫中覽中外章奏未嘗敢自暇逸元鳳奏
此堯舜文武兢業憂勤之意也天下幸甚　庚午上曰
昨日經筵有以邊臣久任為言者朕諭之曰李漢超守
闗南十七年郭進守山西二十年官皆止於觀察使久
任邊臣乃祖宗馭將帥服夷狄之法也元鳳奏仰遵陛
下率由舊章之意　辛未上曰趙葵水陸並進其志頗
銳元鳳奏葵思立功以報陛下良可嘉尚　甲戌上曰
北人歸明曾授差遣而任已滿者可令保明上聞並與
添差職任免令待次元鳳奏陛下至仁如天兼愛南北
謹遵聖訓　丁丑上曰趙葵奏新野既捷欲養鋭以圖
光棗元鳳奏葵遣王登等入敵境焚其糧食亦可絶光
棗之援若能審機而𤼵當有可圖之理　戊寅上曰州
郡所欠内帑項目甚多年逺者悉與蠲放其合解者可
下諸路令隨正綱帶納　辛巳上曰聞敵有窺東川之
意可下制帥諸司嚴為之備　八月丙戍上曰光化捷
奏到朕令人諭以始命迺光化今所報止此尚宜勉圖
元鳳奏陛下明謨雄斷如此閫臣必能仰遵聖訓　己
丑以程元鳳為明堂大禮使張磻為禮儀使丁大全為
儀仗使與芮為鹵簿使史宇之橋道頓遞使　甲午上
曰郡守率待逺次而蜀郡徃徃闕人可選㢘能者徃任
撫綏經理之責　丁酉詔賈似道版築奏勲名義甚正
示不忘逺式契朕懷進官三等　庚子上曰近有鬱攸
為災延燎頗多居民殊可念元鳳奏不能救其微及既
熾自難撲滅上曰臨安府所奏附城民屋須逺二丈此
説可行元鳳奏可備不虞　以張磻為參知政事丁大
全同知樞密院事兼權參知政事　庚戌詔申嚴諸路
州縣稽留赦書奉行不謹及遞兵違慢之弊　九月壬
子朔以久雨出封樁庫十八界楮幣二十萬賑都民三
衙諸軍亦如之　詔今從臺臣遷卿少而輒出闗者準
違制論著為令詔曰言路不常厥官其來已久臣子擅
自去國前此所無良由待士大夫以寛故習俗日趨於
薄然遽加黜責所不忍為姑示申嚴庶幾聳聽曩時察
官遷卿如汪剛中葉宰杜範劉應起莫不恪共乃職誰
曰不然惟近日盜名欺世相師成風纔聞改除隨即就
道自詭抗節實犯不恭今後應臺諫遷他職者輒出闗
以違制論務在必行仍著為令所有吳衍翁應弼可劄
令日下供職仍劄本寺各差胥吏催促前來不許輒違
君命　癸丑上問邊報元鳳奏趙葵親往㸃視關隘北
哨却未遁上曰須攻撃使早退可也元鳳奏當趣之
辛酉大饗於明堂赦天下　乙丑上曰明禋告成可慶
元鳳奏皆陛下精忱感通天宇澄霽中外莫不忻恱上
曰繼此當力行好事　戊辰上曰蒲擇之奏䝉古侵羅氏
鬼國不可不為之備元鳳奏擇之報已多調兵往潼川
如韃侵羅鬼則邀其後又劄播州嚴備令更下康湖諸
處嚴作措置上曰可　甲戌上曰播州乞兵想事勢頗
急元鳳奏此亦機㑹不可不亟與調遣上曰當令夾撃
元鳯奏昨已令朱禩孫襲其後吕文德遏其前此即聖
訓所謂夾撃也上然之　戊寅以史嵩之薨輟視朝
己夘以王福為左金吾衛上將軍知和州吉文瑫主管
殿前司郭濬主管侍衛步軍司　庚辰上曰王福得歴
陽鄉郡聞以為榮元鳳奏陛下念其服勞殿陛十有餘
年以此優之深得御將之道上曰吉文瑫郭濬之除如
何元鳳奏甚愜公論　十月乙酉恭謝景靈宫　庚申
張磻薨輟視朝　癸巳雷　甲午虹　丁酉以林存為
端明殿學士簽書樞宻院事　戊戌雪　上曰京湖之
捷合與行賞元鳳奏容斟酌擬進　己亥上曰昨日之
雪髙處所積甚厚連宵雨亦甚有濟元鳳奏雪雨應時
最宜二麥　上曰朕閱班簿二廣頗闕監司須遴選可
為帥臣之儲元鳳奏容審擇奏聞　以瑞雪應時出封
樁庫十八界楮幣二十萬賑都民三衙諸軍亦如之
庚子以皇子忠王為遂安鎮南軍節度使　皇女進封
昇國公主　甲辰上曰趙葵奏沅州有糧可以運發元
鳳奏蒲擇之亦謂播州有糧吕文德正慮糧乏今既有
此可以進師　戊申上曰付出劄子言斡腹事及守臣
有當易者元鳳奏已行下宣撫司吕文德既入播州而
沅靖支徑尚多責令措置其守臣容擬進　庚戌樞宻
院言諸軍逃亡多因掊克無藝役使非時今後有捕獲
及自首者令主帥審問如老疾即與放停其强壯而情
犯輕者與放全請若將佐不能拊卹當議其罰詔令諸
閫三衙及江上沿邊諸軍州廂禁軍一體遵守　十一
月壬戌詔朕軫念軍民無異一體嘗令天下諸州建慈
㓜局平糶倉官藥局矣又給官錢付諸營置庫収息濟
貧乏奈何郡守奉行不謹所惠失實朕甚憫焉更有斃
於疫癘水災與夫殁於陣者遺骸暴露尤不忍聞也可
行下各路清强監司嚴督諸守臣宣制安撫嚴督主兵
官並要遵照元降指揮如慈㓜則必使道路無啼飢之
童平糶則必使小民無艱食之患官藥則劑料必真修
合必精軍庫収息則以時支給不許稽違務要公平而
不許偏徇庶若民若軍皆蒙實惠仍令召幕諸寺觀童
行有能瘞遺骸及百副者所在州縣保明備申尚書省
給度牒一道以旌其勞可備坐指揮各令知悉　甲子
上以安南國表章詞意恭順可令學士院降詔奬諭
乙丑上曰賜安南國奬諭合有嘉賚元鳳奏今茲錫賚
盖出特恩須用金器幣香茗之類上曰可斟酌擬進
丁夘上曰邊烽未靖恐郵逓稽遲不可不申嚴之元鳳
奏當下諸閫計程限日毋得遅滯　癸酉上曰諸將提
兵征討當直入播境須令追襲進𠞰仍撫循諸蠻不可
縱軍士騷擾以失其心元鳳奏謹遵聖訓勉飭之　甲
戌上曰上流之報稍寛正方是自治之嵗月元鳳奏邊
士當無日不申儆　乙亥上曰昨日付出黄平圗本其
間險要處皆當置屯元鳳奏黄平清浪平溪三處當審度
緩急分置大小屯已令宣司作急區處　十二月辛巳
朔上曰廣右備禦及此少暇宜立規模合閫置屯當行
事即可擬進元鳳奏容詳酌以聞　以李曽伯為資政
殿學士湖南安撫大使兼廣南制置大使置司靜江府
　戊子雪西湖氷合　丁酉詔三衙及江上諸軍應從
軍職事並要戰功及隊伍中人不許以任子雜流非泛
補授其離軍者止許授不釐務差遣果有材略功績從
制閫保明却與釐務　甲辰雨上曰今日立春得雨嵗
事可期元鳳奏早來既雨而霧氣又滃鬱此地氣上騰
之象也　丁未嵗熒惑入氐
戊午寳祐六年正月辛亥朔御大慶殿朝賀以丁大全
為參知政事同知樞宻院事林存兼權參知政事下詔
戒飭羣臣　癸亥詔出封樁庫銀一萬兩付蜀閫　詔
趙景緯屢辭召擢雅志嘉尚特改京秩　辛未上曰印
應飛報敵窺安南有的報否元鳳奏李曽伯已啓行旦
夕必有報聞安南遣兵禦敵勝負未知然吾國之備不
可不宻　癸酉上曰黄平之屯如何元鳳奏趙葵申霍
友諒已回沅州同吕文德區處朝廷見議專官相度上
曰可擇忠實詳練者擬進　御後殿引見吏部奏舉改
官四十二人　甲戍詔吕逢年往黄平督趣就㸃視四川
隘寨相度思播隘要知甕左如鹿通鹿廣宇翅鹿盤州
等處孰為要㑹趣辦工役毋令踈漏　己夘都省言牧
民馭軍各有職守年來頗多侵越管軍司存動軍行以
預民事是非顛倒科役無藝耗傷根本莫此為甚詔宣
制諸司嚴行禁戢除兼領州縣外有侵越擾民者指實
以聞　二月辛巳朔詔禮部貢舉　以馬光祖為端明
殿學士京湖制置使知江陵府兼䕫路䇿應使湖廣緫
領　三月辛亥朔命臨安守臣禱雨於天竺霍山　甲
寅命侍從卿監日一人禱天竺山郎官詣霍山　乙夘
録行在繋囚　庚申詔出封樁庫十八界楮幣二十萬
賑三衙諸軍　辛酉録中外繋囚　四月庚辰朔詔曰
當春不雨天變異常靡神不宗僅見霡霂有妨東作曷
遂西成民命繋焉朕心惕若念厥咎之安在惟反躬而
省愆飲食起居何敢由舊可自四月一日避殿減膳仰
荅譴告之意以召隂陽之和　癸未元鳳等言雨澤愆
期乞觧機政詔不許　丁酉羣臣請御正殿復常膳表
三上乃從之　詔思應已特差思州駐劄御前忠勝軍
副都統制往播州同共修築關隘措置備禦　辛丑程
元鳳罷以觀文殿大學士判福州尋提舉洞霄宫　丁
未以丁大全為右丞相兼樞宻使林存同知樞宻院事
兼權參知政事朱熠端明殿學士簽書樞宻院事　少
保寜逺軍節度使衛國公趙葵充醴泉觀使兼侍讀
五月庚戌朔上曰㐮樊觧圍俘獲甚多將士用命深可
嘉尚大全奏乞下京湖制臣亟與推賞以示激厲　癸
丑詔懷逺漣水相繼獲捷夏貴進官二等兼河南招撫
使毛興特轉右武大夫　乙夘大全奏襄樊之圍已觧
髙逹程大元有援樊之勞李和有守樊之功當斟議賞
上曰賞不踰時所以勵將士也卿等亟議以聞　丙寅
詔與芮判大宗正事　辛未雨上曰連日得雨在處沾
足嵗事必可望大全奏得雨豐年之兆但此畨成都之戰
有㧞木之風石子之雨破氊裘之膽此又天祐中國之
意　甲戌上曰李曽伯奏欲屯萬兵於欽州以為交人
聲援大全奏昨朝廷令就欽州屯兵正與曽伯所奏同
但兵數更須斟酌上曰秋風不逺宜早區處　六月辛
巳上曰安南求援之情頗切所當嚴兵以待大全奏糧
食未到所調戌兵未行見此催督上曰此事不可頃刻
緩　乙丑上曰襄樊之賞狀來上可斟酌行之大全奏
睦千單騎入北營諭以禍福亦可嘉尚欲以五官賞之
援師至城下而圍已觧亦當薄酬其勞　丙申上曰元
鳳力辭之任已俞其請今須擇碩德重望者以鎮之其
資淺望輕者不可輕畀大全奏誠如聖諭　七月庚戌
潼川帥臣朱禩孫言長寧軍自辦錢糧剏造器具修築
凌霄城圎備詔易士英特帶行閤門宣贊舎人朱文政
宇文同祖各進官一等楊震夘等七人減磨勘將
士支犒有差尋詔禩孫進官一等　丁巳詔諸路監司
守臣不許妄作名色擅支官錢互相饋賂予者受者並
計贓論遇赦不原令御史臺覺察　己未上曰邇者百
僚類多玩愒廢事卿宜飭勵俾各供乃職學官則嚴與
教導史館則勤於修纂倉庫則謹於出納必如是則官
無曠職不致食焉怠其事也大全奏敢不恭承明命
甲子上曰蜀中將士不觧甲者数月允為可念大全奏
當議厚犒　丙寅上曰近來邊報如何大全奏諸閫之
報不一但三邊有備則無慮上曰毋恃其不來恃吾有
以待之　八月戊寅朔上曰安南之事㓂固不可不防
諸蠻亦不可不得其心大全奏孟軻有曰固國不以山
谿之險　庚寅上曰成都繫蜀安危不可不亟圖之大
全奏朝廷既已示勸何事不可為　戊戌上曰上流之
報日急鎮江之事二十年不曽舉行今不容不嚴為之
備大全奏已令閫臣亟作措置矣癸夘上曰邊郡禁軍
聞多闕額所當招填及數大全奏已下諸閫招刺期足
示額上曰須時時趣之　都省言倭船入界禁令素嚴
比嵗慶元舶可但知怵於博易抽觧之利聽其突來洩
販銅錢為害甚大詔令沿海制司於濱海港汊嚴切禁
戢　九月庚戌雷　壬子上曰蜀廣雖有備禦海道不
可不防大全奏已劄諸水軍各備險要矣上曰不可不
急作措置　丁夘詔出平糶倉米二萬九千九百石有
竒賑糶以収弊楮　己巳詔出城弊楮不堪行用於封
樁庫支撥两界好會盡數収換詔出𣙜貨務楮幣一百
萬賑三衙諸軍　十月丙子朔上曰蜀中將帥雖未克
復成都而暴露日久戰功亦多合與序陞大全奏謹
遵聖諭　乙酉都省言知隆慶府楊禮守安西堡韃
兵薄城招誘投拜禮憤激詬罵率諸將共射退之詔楊
禮進官二等仍下諸郡以勵其餘　丁亥上曰張實久
陷北地今單騎來歸忠赤可尚大全奏所當嘉奬尋為
和州防禦使　庚寅都省言廣南制置大使司鎮撫劉
雄飛提兵親入横山分遣將士迎戰殺獲頭目軍器詔
雄飛進官三等將士増秩賞賚有差　辛夘都省言淮
民避難過江轉徙可念詔鎮江府常州江隂軍各出義
倉米千石賑之　是夜月有食之　壬辰上曰夜來太
隂食之九分太史常預言之以此見星翁厯象之學亦
無差舛大全奏願陛下修政以禳之　十一月己酉詔
新築黄平賜名鎮逺州吕逢年進一秩　辛亥詔流民
渡江出浙西江東路五州米三萬石令各郡守臣賑之
　壬子御筆以隆寒在候令學士院降詔撫諭諸閫
甲寅詔淮民遷避暫泊江隂朝廷賑濟恐未能徧再出
米二千石賑之　丙辰分委朝臣徧詣郡祠祈雪　壬
戌以賈似道為樞密使兩淮宣撫大使朱熠同知樞密
院事兼權叅知政事饒虎臣為端明殿學士簽書樞密
院事　丁夘詔諸路憲司廉訪所部州縣毋得虐民仍
禁止攤賴之害違者坐之　癸酉兩淮制臣賈似道奏
淮境肅清前後諸捷凡獲馬疋千計器甲萬計奪回被
掠者七千餘人　甲戌上曰維揚之捷可喜但聞蜀中
苦竹隘見被圍朱熠奏東淮有用命之將所以屢奏捷
今王登提兵入蜀必有規模可寛聖慮　十二月丙子
朔詔曰𠡠門下更化則可善治所以開太平之期發號
而定告元所以膺緝熙之慶朕紹承丕緒誕保受民荷
上帝之降康蒙列聖之垂佑既歴三紀夙夜罔敢遑寧
底綏四方淵水未知攸濟每兢兢而行道期穆穆以迓
衡然察文審已而庶政靡齊務本重農而羣生寡遂朝
綱隳而積玩吏習狃於懐私國勢僅定而未强邊徼多
虞而未靖思艱以圖其易補弊而舉其偏惟三百年德
澤之深式克至於今日而萬億載基圗之永用昭受於
天休欲通變於宜民乃取新而凝命若稽成憲遹廣駿
聲法藝祖之宏規混車書之一統踵仁祖之盛際致朝
野之咸和爰易嘉名以興嗣嵗導迎善氣振起羣心茂
凝常久之功永底輯寧之福其以明年正月一日改為
開慶元年　己夘都省言廬州漣水軍𢷬潁攻沂獲捷
甚偉詔杜庶毛興各進官一等又詔俞興於遥郡上轉
安逺軍承宣使　丙戌上曰横山乃邕州要衝不可不
設一屯以為備禦之計大全奏曰容臣下制司相度地
里奏聞　丁亥上曰向士璧不待朝廷命進師歸州且
捐家貲百萬以供軍費良可嘉尚又都省言馬光祖不
待請於朝廷招兵萬人防州有警又捐俸募士以破敵
詔光祖士璧各進官一等
　
　
　宋史全文卷三十五
欽定四庫全書
　宋史全文卷三十六
　　宋理宗六
己未開慶元年正月乙巳朔詔朕臨御以來于今三紀
小心翼翼夙夜不敢康寧方今國事正殷四郊多壘環
視宇内罕如人意皆前日因循茍且豢飬偷惰滋至於
今可不戒哉載更丕化肇紀新元頼爾股肱惟良暨中
外小大之臣茂迎天運相與維新以公心奉公法以實
政圖實效使元氣壯而精神衛中夏安而逺人服庶幾
祖宗開寳慶厯之盛則予一人以懌　都省言蜀報日
急㓂犯忠涪浸迫䕫境詔蒲擇之馬光祖應戰守調遣
照便冝指揮行　辛亥都省言戍蜀官兵頻年戰禦酷
暑隆冬暴露可憫合與更戍今正當捍禦之時詔蒲擇
之加撫重犒候防春畢日更替　癸丑詔吕文德築城
黄平深入蠻戎撫輯有方進官三等　庚申李曽伯奏
䝉古犯雝筦知濵州吕振龍知象州奚必勝輒離官守而
遁横州守臣劉清卿乃能設隘堅守一郡按堵詔振龍
必勝並追毁拘管外州清卿進官一等　壬戌上曰北
騎盤泊涪州不可不速為驅逐之計大全奏今日備禦
莫切於兵與食　癸亥大全奏士大夫干請州郡者甚
衆上曰遴選人才宰相責也千里之寄未容輕畀冝審
處之　以雪寒出封樁庫十八界楮幣二十萬賑三衙
諸軍　丙寅上曰海道戍兵雪寒可念與在城寨者不
同可量與給犒一次大全奏敬遵聖㫖　丁卯詔賈似
道以樞密使為京西湖南北四川宣撫大使都大提舉
兩淮兵甲湖廣總領知江陵府時蜀帥蒲擇之以重兵
攻城都不克敵人傾國舉兵南伐破利州隆慶順慶諸
郡閬蓬廣安守將相繼降北又為浮梁於涪州之蘭市
蜀道梗絕故有是命　辛未上曰中外之兵皆貧蜀兵
尤甚驅餓卒而嬰强敵其不誤事者幾希大全奏舊歳
行下蜀閫増支口劵正為此也　壬申上曰郭濬一兵
帥亷實可取士大夫亦難其人且當留之維揚　癸酉
雷　上曰昨日降出白劄子中間言湖南築城欲勸富
民助之决不可先須節帖去此一段大全奏聖天子仁
民一念上通于天　己巳以權吏部侍郎兼國子祭酒
權直學士院張鎮知禮部貢舉起居郎兼侍講呉衍太
常少卿兼權中書舎人王景齊同知貢舉左司諫沈炎
監試　二月乙亥朔御札付知貢舉張鎮已下擇體國
籌邊尊主庇民之學　詔京湖制置司參謀官王登素
懐忠義累著勲勞提兵援蜀曽不辭難功未及成而殁
特贈官五等合得致仕恩外更官其一子　己卯上曰
朕自即位以來嘗以憂勤為心未嘗一日以位為樂大
全奏昔文武始於憂勤終於逸樂今聖心一於憂勤過
文武逺矣　乙酉上曰向士璧提師已到忠州忠赤可
取大全奏當國家多事之時正臣子捐軀報國之日若
人人能如士璧之忠則邊事不足慮矣　詔疆埸未戢
調度尚繁出内庫十七界楮幣三千萬以助支賞　丙
戌以馬光祖為資政殿學士沿江制置大使江東安撫
使知建康府　丁亥上曰蜀中之警皆因馬湖江不能
設備縱其偷渡今江之南北皆有哨騎所以重費區處
　壬辰都省言州縣之間多行苛政獄訟又且淹延非
所以愛民也有詔令御史臺下諸路提刑司戒飭令務
要政平訟理違許按劾以聞　出平糴倉米二萬九千
九百石有竒賑都民　三月己酉都省言北兵見在涪
州蘭市大渠縛橋及在江南作過姦謀叵測合行痛𠞰
乞立賞格以激將士詔如能出竒斫橋襲寨有顯著者
旌賞有差　癸丑上曰蜀中死節之士如雲頂山等處
將士皆當褒録其後庶可為天下勸大全奏謹遵聖訓
　丁巳以吕文德為保康軍節度使四川制置副使知
重慶府　戊午上曰近有言備邊之䇿當於江北做規
模不當於江南做規模大全奏今日處處風寒皆當預講
又豈止於江北　辛酉雨土　己巳上曰向士璧捐家
貲百萬提師援蜀殊可嘉尚近日賈似道移司荆蜀犒
軍尤重厚不易得也大全奏大抵用兵行師以輕財為
先　四月乙亥都省言段元鑑楊禮堅守城壁殁於王
事忠赤可褒詔各贈節度使封二字侯立廟致仕恩外
更官其一子　甲申上曰昨日李遇龍之報言王堅忠
節守城拒敵萬折不回真可為列城之倡更當旌賞大
全奏敢不欽承聖訓　乙酉都省言知施州謝昌元自
備百萬緡米麥千石剏築城壁于倚子山合與推賞詔
進官一等　辛卯朝獻景靈宫　詔諸道提㸃刑獄以
五月按理囚徒　五月庚戌上曰監司郡守儻果循良
只冝因任不必數易以重州郡將迎之費大全奏敢不
上遵聖訓　辛亥上曰諸蠻乃覊縻之國且與疆敵為
鄰不可不申飭邊郡以固結其心大全奏此事已累次
行下　乙卯宣司奏蜀江雪漲水冐橋趾吕文德等與
宣司所調兵數戰皆克攻斷浮梁詔立功將士遷補有
差　以權工部侍郎兼侍讀翁應弼秘書少監兼權直
學士院崇政殿說書洪芹祕書郎兼資善堂直講史若
訥為殿試詳定官　丙辰御集英殿䇿進士　丁巳御
後幄閱武舉進士射　乙丑詔鑄新錢以開慶通寳為
文　戊辰上曰呂文德將達重慶合渝守城之賞不可
緩大全奏欲待文德申上斟酌推賞上曰亦須先降指
揮以激昻將士之氣　辛未賜正奏名進士周震炎以
下四百四十二人及第出身同出身　壬申賜特奏進
士三百九人　六月甲戌宣司奏吕文德乗風順戰勝
遂入重慶　御筆蜀事方殷軍力勞瘁披堅者疲於戰
鬭服業者苦於流離間有脅從亦非本志興言及此痛
在朕心聿新閫權期復舊觀仍降詔撫諭　御筆吕文
德身先士卒攻斷橋梁蜀道已通忱可嘉尚令學士院
降詔奬諭　辛巳以朱熠為參知政事饒虎臣同知樞
密院事　己亥上曰吕文德入重慶既畀之以閫寄又
寵之以齊鉞可謂榮矣猶未肯領何也大全奏文德受
國厚恩正捐軀報國之日此畨宋良信賫印授往不容
辭矣　御筆賈似道將指于宣勇往就道遣援軍餉動
中事機曽日月之幾何覺氣象之頓異賢勞忠赤委有
可嘉令學士院降詔奬諭　辛丑上曰吕文德力辭閫
寄可敦勉之况合州之圍已解亦其應援之力大全奏
君命豈可有辭之理終須領職　壬寅太白晝見　七
月丁未上曰日來郡守多不安於久任坐席未温便欲
謀進大全奏更迭祖宗成法亦須民庸既著方可寘之
朝列　辛亥太白入井　戊午詔四川選人應闗陞磨
勘改官銓審守臣申辟倅令可從舊𨽻宣司審量　癸
亥以蔡抗薨輟視朝　甲子上曰蜀閫之命文德尚辭
恐失事機大全奏聞已遣兵遣將况蒲擇之既出峽尤
不可辭其責　八月壬申朔上曰蒲擇之已出峽文德
未肯受命頼李遇龍任責經理但糧頗艱冝急催趣大
全奏當下宣司俾承聖訓　詔令户部下諸路申嚴州
縣増收租米斛面之弊　丙子上曰近聞邊閫科降之
數頗多只得挨那應之大全奏邊面既闊備禦亦廣科
降之數十倍常時所仰者楮耳印造多折閱之患不容
不預為之慮　丁亥上曰兩日之雨如傾深為歳事之
憂夜來幸稍霽大全奏此皆聖德所感庶穡事不壞於
垂成　戊子上曰江塘近為潮水衝决冝急修整大全
奏昨日顧嵒過臣已面趣之　丁酉上曰連日之雨恐
害穡事大全奏朝廷寛恤之政已備講行復命從臣禱
于羣祠　庚子上曰且喜晴霽歳事可保大全奏此皆
陛下力行好事感格如此是夜太白犯權火星　乙巳
都省言兩浙雨多詔漕司行下諸郡縣守倅令佐親詣
寺觀神祠精加祈禱　是日䝉古犯滸黄州攻圍鄂渚
　壬子賈似道奏水陸之師至于鄂時韃國兵大入值
沿江制副征魚湖利虐甚漁人獻舟於北遂自黄州沙
武口透渡江南中外震動　丁巳上曰聞魚湖清野不
早致被北騎衝突奪民船為筏在江面作過不可不亟
為之備大全奏須得上下流戰艦夾擊方可遏其勢已下
宣司江閫矣　右諫議大夫戴慶炣奏濵江一帶兵衞
單弱向裏防拓路頭散漫事勢豈可與尋常哨掠者同
日語今須急作規模大為措置引咎責躬痛自克勵以
振起天下忠臣義士之氣博求謀畫號召材武使吐竒
計出死力以衞社稷亟命宣閫副閫水陸夾擊共期肅
清詔從之　庚申以觀文殿大學士崇國公呉潜為醴
泉觀使兼侍讀奉朝請戴慶炣為端明殿學士簽書樞
密院事　御筆朕德不類寇闖上流省躬引咎惟自克
責然祖宗深仁厚澤涵飬之天下豈無忠臣義士奮勵
感發出力以衞社稷者諸閫各擁良將勁兵亦當同謀
叶智勿以限界為拘共圖偉績可降詔勉諭尋詔出内
庫楮幣一千萬銀絹五百疋兩付宣司楮幣五百萬銀
絹三萬疋兩付副司支費仍備黄榜軍前曉諭所調淮
東五萬兵令監察御史陳寅催促進發　癸亥以趙葵
判慶元府沿海制置大使　乙丑詔鄂渚事勢殊急更
令侍御史沈炎往沿江制副司督趣調兵再出内庫楮
幣五百萬銀絹二萬疋兩付兩淮制司楮幣二百萬銀
絹一萬疋兩付沿江制司支費　丙寅詔上流事急令
侍從臺諫卿監郎官赴都堂集議以聞　以賈似道兼
節制江西二廣人馬通融調度應援上流馬光祖進司
江州史崖之進司壽昌軍　丁卯以邊事孔棘命羣臣
奏告天地宗廟社稷宫觀嶽瀆諸陵　戊辰太白犯熒
惑　十月壬申丁大全罷以觀文殿大學士判鎮江府
以呉潜為左丞相兼樞密使賈似道為右丞相兼樞密
院使茂國公宣撫大使等如舊以趙葵為江東宣撫大
使　庚辰御筆令學士院降詔自今月十一日為始避
殿減膳徹樂以示朕抑畏之心　詔合圍已解坤維頓
清皆宣閫指授之功與制臣調遣之力以至二三大將
竭盡忠勞遂使百萬生靈免罹塗炭勲庸甚懋旌賞冝
優吕文德特授檢校少師李遇龍進官三等權刑部侍
郎各賜金幣將佐以下進秩賜金有差　辛巳御筆令
學士院降詔撫諭四川將事軍民務在懇切以示朕眷
焉西顧之意　詔曰北兵侵犯中原如江北岸黄州漢
陽軍江南岸鄂州壽昌軍興國江州隆興諸州多有驚
移百姓遷城郭之人切恐無以自給仰三省行下各郡
不拘是何窠名見管錢米隨冝賑恤不許漏落泛濫有
失朝廷推行實惠之意如有違戾重寘典憲　壬午詔
袁玠奪五官送南雄州居住以御史陳寅言其屠害良
民苛取漁舟以資敵之鄉導也　癸未詔以蜀道甫寧
監司州郡調度不給其來歳進貢天基聖節銀特免
甲申以向士璧為湖南安撫使知潭州任責捍禦　詔
丁大全落職罷新任以諫臣曹永年再䟽其罪也　乙
酉雷十一月庚子朔都省言䝉古謀斡腹拓裏當嚴湖
南諸郡土豪及諸峒俊傑其間豈無奮發忠義秉功之
人合立賞格招諭從之是日吕文德提兵至鄂　詔賈
似道移司黄州先是諸路重兵咸聚於鄂北軍斡腹一
道由全永至潭州江西震動監察御史饒應子言今精
兵健馬咸在閫外湖南江西地闊兵稀雖老臣宿將可
以鎮壓然無兵何以運掉敵之來當自内托出不當自
外趕入上然之遂有是命黄在鄂中流乃北騎往來之
衝危道也大將吕文德遣孫虎臣將精兵七百護送至
蘱草坪候騎曰前有兵似道愕然曰奈何虎臣匿似道
自挺身出戰既而北軍乃老弱部所掠金帛子女降將
儲再興騎牛先之虎臣擒再興遂入黄州下流之兵始
振　辛丑詔行寛恤十有三事　壬寅以朱熠兼權知
樞密院饒虎臣戴慶炣權參知政事　癸卯以夏貴兼
金吾衞將軍總領淮東出戍軍馬　趙葵言北兵渡江
皆因袁玠尅取漁湖之利極其慘酷雖已行罰未足以
正誤國之罪詔袁玠追毁除名勒停拘管萬安軍　丁
未詔北兵渡江多有被擄之人驅逐攻打城壁及當前
鋒豈其本心良可痛念又上流失業者其間豈無土豪
彊壯或轉為剽掠是致資敵各立賞格招諭　戊申御
筆朕以國家多難下詔責躬避殿減膳徹樂罷土木出
宫人痛自貶損益務儉約以至黜貪暴省賦歛釋禁錮
恤寃枉庶幾悔過之實感動天人之心尚慮言路之未
通莫紓人情之久欝可令内外臣庶凡目前急致要務
朝廷闕失並許極言毋隱以副朕側身引咎之意令學
士院降詔　詔出内庫楮幣五十萬犒内外諸軍　甲
寅以與􁤏為浙西制置大使知鎮江府杜庶兩淮制置
使知揚州　乙卯詔丁大全奪三官以御史朱貔孫䟽
其罪也尋再削奪　己未以趙葵為少保江東宣撫大
使節制饒信臨江撫吉官軍民兵　庚申詔朕有虎臣
時為文德今其部曲將夏貴提師征行道出輦下所當
撫勞以示優恩令閤門引見　閏十一月癸酉雪出封
樁庫楮幣二十萬賑都民三衙諸軍亦如之　辛卯賈
似道奏諸將大捷于鄂城鄂圍解凡百餘日　以呂文
德為檢校少傅京西湖北安撫大使兼制置使知鄂州
　乙未與􁤏言漣水失守孫逢吉棄城而歸已行軍法
䇿應棄再遇不能應援詔奪三官與􁤏尋與宫觀　十
二月辛亥詔以來年正月一日改為景定元年　壬子
呉潜改封許國公賈似道改封肅國公　庚申羣臣請
御正殿復常膳表三上乃從之　詔鄂渚之重圍雖解
湘潭之凱奏雖馳然四境未底於肅清三軍方疲於戰
鬬人民離散井邑摧殘每一念之寸心如灼其天基聖
節稱觴賜宴並免　壬戌陳韡落致仕以觀文殿學士
充醴泉觀使兼侍讀徐清叟以資政殿大學士提舉佑
神觀兼侍讀趙汝騰端明殿學士提舉佑神觀兼侍讀
兼翰林學士承㫖
庚申景定元年正月丙子御筆賈似道親提大兵以解
鄂渚之圍勲烈之盛良用嘉歎可令學士院降詔奬諭
　詔賈似道赴闕　庚辰詔吕文德為檢校少傅京西
湖北安撫大使兼制置使知鄂州　是夜歳星熒惑合
于尾　乙酉都省言潭州醴陵縣當衡州之衝比北兵
迫近草冦竊發人情危疑知縣呉灼屹然不動誅鋤盜
賊一境獲安詔呉灼差監行在都進奏院　甲辰都省
言承平日久京師城池所當修浚詔厲文翁條畫行之
　己酉詔鄂州戰守將帥以至士卒特賜十七界楮幣
三千萬令宣司第功給犒吕文德援蜀之賞未足酬功
今援鄂之勲尤為顯著特賜百萬良田萬頃髙達乗城
拒守迄退疆敵特賜五十萬為寧江軍承宣使王鑑陞
左金吾衞上將軍孫虎臣蘇劉義黄青陳萬鄮進張勝
孟之經徐廣温和俞大忠康玉馬汝海趙紀祥各進官
十等為遥郡團練刺史環衞閤職有差陳奕阮思聰水
陸戰禦獲捷非一並為防禦使湯孝信紀智立提兵援
鄂備宣勞效各進官三等王益進一秩　壬子詔蒲擇
之削官三等沈翥送瓊州居住　甲寅都省言臨江軍
瑞州皆以無城池為北兵破臨江守臣陳元桂端坐亭
上誓死封疆左右散去為兵所執握拳切齒罵聲不輟
忠義之節照映古今瑞州守臣陳昌世以治郡有善政
百姓擁之以逃詔元桂進官五等贈寳章閣待制與二
子京官選人恩澤賜錢十萬立廟賜正節昌世素有亷
平之譽姑奪官三等　丙辰命從臣卿監日一人禱雨
于天竺山郎官詣霍山　出内庫楮幣一千萬御莊米
一萬石付厲文翁修築城池　庚申雨雹　壬戌詔賜
賈似道金器幣一千匹兩仍趣赴闕　都省言廣南哨
馬透出湖南衡州上由潭鄂而合興壽之兵下由醴陵
而犯袁吉之境向士璧㑹合劉雄飛追襲之兵調遣鄮
進閻忠進彭宋傑等併力攻𠞰獲戰馬千餘疋救回老
幼甚衆詔士璧為兵部侍郎雄飛進官二等保康軍承
宣使進宋傑忠進各進官賜銀絹有差　丙寅南康軍
言北哨入建昌縣狗咬石透過武寧本軍都監張興宗
調兵迎敵戰死詔贈興宗武翼郎官其一子　都省言
去冬北兵侵犯湖南諸將迎敵之功温和為最李虎次
之鄮進又次之詔温和進右武大夫帶行遥郡刺史李
虎進官三等帶行閤門宣賛鄮進帶行復州團練使賜
銀絹有差　三月戊辰朔日有食之　庚午御筆命夏
貴兼黄壽䇿應使總統諸將令協力㑹合夾擊以收全
捷　癸酉都省言去年八月哨馬侵犯横山鎮撫司調
遣總管張世雄提兵將迎敵戰殁詔世雄等各贈官十
等賜錢一萬　甲戌詔夏貴總統舟師自鴻宿州而上
凡五奏捷進福州觀察使　都省言北兵所犯州縣或
經從蹂踐或盤礴焚毁農民失業其鄂州壽昌軍已行
蠲放租稅餘州縣當一體寛恤　詔全岳永衡賔栁象
瑞州興國軍南康軍建昌縣隆興府奉新奉寧武寧靖
安縣江州瑞昌德安縣臨江軍清江新喻縣潭州醴陵
瀏陽縣開慶元年以前二稅並捐之　辛巳詔董宋臣
改差提舉台州崇道觀安吉州居住　國子博士徐庚
金等不待君命而出闗遣官勉諭而莫應各與在外差
遣　丙戌詔孫虎臣和州防禦使范文虎張世傑等各
進官五等賜銀絹有差餘將士進官二等　四月戊戌
朔左丞相呉潜罷行諫議大夫沈炎之言也　詔多事
之時揆席不可暫虛可趣似道赴闕權令朱熠戴慶炣
分日當筆有大政事共議以聞　辛丑賈似道奏鄂圍
始解江面肅清宗社危而復安實萬世無疆之休　壬
寅趙葵以病乞結局引退從之　癸卯御筆賈似道為
吾股肱之臣任此旬宣之寄殷然殄患奮不顧身戎乗
一臨士氣百倍吾民頼之而更生王室有同於再造予
嘉偉績冝示褒綸令學士院降詔奬諭　乙巳詔以邊
事清肅請命元祈禱官各詣致謝　丙午吕文德兼湖
廣總領　辛亥揚州火杜庶貶官一等　癸丑以賈似
道為少師進封衞國公其宣司職事令結局朱熠知樞
密院事兼參知政事饒虎臣參知政事戴慶炣同知樞
密院事兼權參知政事皮龍榮端明殿學士簽書樞密
院事　甲寅詔似道將至國門可依文彦博例郊勞於
都城外賜御筵及朝見後擇日對御賜宴似道皆辭從
之　乙卯朝獻景靈宫　丁巳以明堂大禮奏告天地
宗廟社稷宫觀　詔以今年九月有事于明堂　己未
詔夏貴為保康軍承宣使左右金吾衞上將軍知淮安
州兼淮東安撫副使京東招撫使尋賜金器幣田三千
畆　乙丑似道入見奏今天下之勢保藩籬則下可保
堂奥有三邊則可有内地惟陛下念之　五月戊辰朔
詔似道奏乞以財賦獄訟委之執政分任亦合典故可
令朱熠專任財賦皮龍榮專任獄訟似道總提其綱
以趙葵為兩淮宣撫大使判揚州進封魯國公　辛未
詔饒虎臣為資政殿學士提舉洞霄宫　癸酉御筆今
之天下靡弊極矣所可以轉移變化者獨有用人一說
耳舊來當國者用人多徇私意貽害可勝言哉今丞相
虛心無我詢之同列以用人此乃轉亂為治轉危為安
一大機括也機括若差利害匪輕今當立為一凖的之
説須專求實用勿泛取虚名外之為監司郡守者當用
亷潔凡稍涉貪汙而謀利者汰之内之為朝士者當忠
謹樸實凡稍涉譁競而沽名者汰之若用捨之意嚮明
白貪汙者可化為亷潔譁競者可化為忠樸夫茍用人
一差待其貽毒於民貽害於國而後去之亦已晩矣似
道奏敢不備遵眷㫖仍乞宣付史館　甲戌都省言沿
江副司諮議官吕文信統兵在檞林夾白鹿磯吕輔周
並以戰殁詔贈文信寧逺軍承宣使輔周和州防禦使
優與恩澤立廟賜額　乙亥詔李虎馭軍無律害民特
甚合正典刑以曽立功湖南貸命追毁覊管欝林州行
諫議大夫沈炎之言也　丁丑賜似道玉帶　己卯以
戴慶炣薨輟視朝　辛巳上曰近日士大夫奔競之風
可畏須擇一二恬退之士奏聞庶可以勵其餘似道奏
已得二三人俟擬進尋詔趙景緯歐陽守道陳大中有
靜退之節以景緯為祕書郎守道史館檢閱大中主管
禮兵部架閣文字　壬午熒惑犯斗　癸未都省言江
防至重貴在嚴密自通州海口以至歸峽當分管地分
庶責有所歸詔令都統司分地任責仍命制帥司照所
𨽻節制　以皮龍榮兼權參知政事沈炎為端明殿學
士同簽書樞密院事　戊子似道言去秋猾夏之變匪
由天降生自貪吏臣願明詔中外自今守臣當覺察諸
縣監司當覺察守倅其有贓犯必劾無貸如州縣官為
監司所劾則坐郡守守倅為臺諫所劾則坐監司　己
丑上諭似道卿昨日所陳正律貪之良法連坐之罰此
風必戢似道奏臣之所奏祖宗已行之法也　庚寅都
省言奬亷戢貪今日急務陳塏清節髙風可厲流俗陳
振孫華髪典刑為國壽俊詔以塏為龍圖閣學士賜振
孫金帶　乙未上曰秋防在近趙葵既辭不可不速擇
人不若只用李庭芝詔庭芝復主管兩淮安撫制置司
知揚州趙葵充醴泉觀使　六月己亥詔郭濬獨任殿
步兩司宣勞不一自去冬警報以來效忠甚著進官一
等帶行遥郡刺史　詔丁大全居住南康軍　壬寅御
筆皇子忠王仁孝恭順有聞於時涵養踐修尤敏於學
是用蔽自朕志庸正儲闈特以對越在上庶幾祖宗顧
歆神人闓懌裒時多祉于以隆萬世不拔之基可立為
皇太子令有司討論典禮以聞　癸卯上曰昨日皇太
子再三辭因訓之曰元良者天下之大本也乃若祇膺
重器克荷徽章必務保其令名藴其全德欲全其德在
修其身欲修其身在勤於學勉之毋忽似道等奏建儲
之始聖訓昭明實足以貽謀萬世　甲辰上諭似道卿
所奏皇太子班次在宰執之上且候典禮後行之似道
奏名稱既正典禮當遵容臣具奏　上曰淮東近别無
報似道奏漣水事當候夏貴報至兵固貴於神速然必
須新閫之來方可隨冝應援上曰然　戊申以王埜薨
輟視朝　月犯斗　己酉録行在繫囚　壬子詔陞巢
縣為鎮巢軍　甲寅詔皇太子改名令所司備禮冊命
尋賜字曰長源　詔賈似道為禮儀使朱熠撰冊文皮
龍榮書冊沈炎篆寳　乙卯上曰皇太子入儲宫禮儀
從厚如賜宴錫賚等事皆當討論似道奏舊典有諸王
入府錫宴及皇太子㑹燕宮僚於資善賜教坊樂之類
今日而行之足稱盛典　丁巳皇太子辭朝謁乗金輅
設儀仗從之　戊午以冊皇太子奏告天地宗廟社稷
宫觀　己未詔倪垕獻羡希賞再削一官仍下監司郡
守今後有許移易窠名輒行獻羡者照祖宗典故行仍
著為令　辛酉皇太子辭百官移班賀詔既有典故不
必引辭　乙丑御筆朕於菁莪樂育之仁封培滋久登
膴仕著休聲多此途出數年以前間有聚為朋曹墮家
敗業而不能遏然自棄者豈作成之道猶有缺乎批付
學官以更學法來上稍示規益本為一二蹈于匪彞者
設也邇者涵濡德義莫不自待以厚朕甚嘉之前者更
法獨進取一途尚狹未足以快飛躍之道今從其厚用
著為令爾諸生益務自修副朕崇尚作成之美意敬聽
無忽　七月戊辰制以皇子忠王為皇太子大赦天下
　北使郝經來尋盟至維揚拘留真州不遣先是開慶
己未秋九月北兵渡滸黄圍鄂州賈似道視師江上陰
許北朝歳幣議和亦㑹北有大䘮北師始歸似道入相
自詭有再造之功諱言前事故也
　(諡議曰己未庚申北軍過江東南之危如一髮引千/鈞矣似道在鄂為城下之盟許納歳幣而北師始歸)
　(似道乃欺理宗詭曰戰勝而所許歳幣又食前言是/外則負大國内則欺其君以致大國遣使責償似道)
　(乃拘留於真州惟恐上下知之未幾而大元再遣使/京湖而似道又留之漢陽之沌口始則請盟終則背)
　(盟似道知之天下知/之獨朝廷不知耳)
　庚午上問近日京城米價似道奏見行賑濟以平市
價此去秋成糴價必減　壬午皇太子宫詹事楊棟等
奏乞詔皇太子免荅拜禮御筆尊敬師儒冝全謙德難
允所陳　癸未御大慶殿冊皇太子羣臣班賀　丁亥
皇太子朝謁太廟御筆參稽舊制皇太子當俾習知政
事每遇昕朝可令侍立仍令宰執並兼東宫官三省討
論典故以聞　己丑上曰何夢然一䟽言大全潜二凶
欺君無君之罪舉盧杞李林甫以為證極當似道奏臺
臣所乞合取聖意上曰禠職罷祠追官一如其請竄地
却只置之江西　以賈似道兼太子少師朱熠皮龍榮
沈炎並兼賔客　辛卯詔丁大全奪官三等居住南安
軍呉潜禠職罷祠奪二秩居住建昌軍　皇太子奏乞
免侍立等事御筆參决侍立家法攸傳控奏力辭難從
所請　上曰來日皇太子侍立卿等奏擬須擇其有闗
於大體者如漢舉孝亷之類似道奏敢不敬遵聖訓
癸巳皇太子侍立上曰侍朝參决正欲習聞政事卿等
冝衞翼之似道奏建儲一事自古為難在仁皇時猶待
司馬光范鎮諸臣之請今陛下不俟臣庶論建斷自聖
𠂻合天地祖宗之心為社稷億萬斯年之計上曰舉孝㢘
所以化元元移風俗也此事久廢民罔攸勸可下郡國
各舉一二人務以實聞尋令學士院降詔勑門下孝為
百行之先亷居四維之一三代以上風俗淳而孝亷之
名冺迨漢始詔以此舉士當時二千石不舉孝以不敬
論不察亷則免其嚴且重如此我國家以孝治天下以
亷察吏治科雖不常設固有不待舉而勸者比年以來
澆風汙習瀾倒莫返朕甚憫焉然念良心所藴誰獨無
此特為善者無所勸不善者莫知過表厲之道未至焉
耳今嘉與宇内之士同歸于善舉孝亷如漢法夫孝亷
一本也好貨財而不得為孝哇母食則不得為亷以菽
水為樂者行必不汙以氷蘖自持者親必不辱詔下之
日凡吾帥守監司令長采公論攷實行各䟽其事以名
聞朕將尊顯之以為臣子之勸　八月丙申朔上曰戢
貪之令屢下良以行貨之心多於畏罪論罷既科而貨
不失猶足為利也繼自今有犯贓者須重寘于憲盡監
其贓務在必行毋為文具　丁酉以賈似道為明堂大
禮使皮龍榮為儀仗使沈炎鹵簿使與芮橋道頓逓使
　辛丑詔廣安軍新明知縣鄭少清流海外侯嵤孫教
官謝少鍨覊管廣南渠州鄰山知縣楊淑廣安録參朱
堃司法馮巽午居住廣南以宣撫司克復舊城言其結
附蒲元圭獻城降北之罪也　丙午上曰皇太子每日
聽講必待講官講說方可發問如有所疑須當咨問太
子於侍次欽承惟謹似道奏前日叨陪講席親聆皇太
子聽講之餘首問君子訥於言而敏於行次問聞正言
行正道講官敷說樂聽不倦可謂得問辨之要上曰兩
問皆當　壬子以與􁤏薨輟視朝贈少師尋謚忠惠
是夜太白入房　癸丑上曰浙西鹽子頗為田里之擾
冝早區處若徒黨能自捕其首者却與免罪仍厚賞之
似道奏令憲帥下之所屬措置招捕　九月辛未詔鑄
新錢以景定元寳為文　癸酉上曰劉整瀘州之捷甚
偉似道奏觀其所申俘獲甚衆恐此冬間勢須平定
己卯朝獻景靈宫　庚辰朝饗太廟　辛巳大饗于明
堂赦天下　丙戌上曰明禋一晴可喜宿齋之旦已有
雨意隨即開霽似道奏此皆陛下風采精神沈固應天
眷如此　是夜熒惑犯壁　丁亥上曰諸路刑獄尚爾
淹延所當嚴行戒飭似道奏謹承聖訓　戊子李松壽
犯淮安　十月乙巳御筆昨臺臣論丁大全呉潜欺君
無君之罪皆有事實初匪風聞竄謫近止江西可謂寛
典頗聞二佞之黨懐設伏慝布在京城聞有朝紳各私
所主有咎及朕躬者是何忍於負君而不忍於負私門
也如大全之流毒稔禍害民蹙國此天下四海所同憤
固不待論若呉潜力芘大全動摇國本力請遷幸發言
悖亂藴志深險與自古奸叛之臣曾不必殊朕之所親
受而忍抑者凡為臣子豈當黨附而為是翕訿近又作
歌詩有披緇之說此等情狀畢露恐亦終難涵容令臺
臣覺察如有似此者劾上當重寘于罪以為同惡相濟
者之戒仍榜朝堂　壬子李庭芝言夏貴等破松壽之
兵於漣水城下南城舊址已盡平之尋詔夏貴進官五
等賜錢百萬立功將士進官有差　壬戌詔呉潜居住
潮州以監察御史桂錫孫之言也　十一月乙丑御筆
朕於北司惟遵祖宗之舊例給使而己未嘗有所假借
亦每有戒飭聞士大夫欲由此徑心甚鄙之近何時修
忽持呉珪兄弟奏牘來上且以賄進不亟去之是失刑
矣詔何時修削官二等罷職送吏部永不收叙　丙寅
上曰朕平日未嘗假借内侍而何時修無忌憚如此今
已痛懲庶使天下士大夫知所嚮背似道奏聖斷赫然
中外聳聽真足為萬世法　詔諸路監司躬親巡厯州
縣裁决獄囚奉行不䖍者臺臣覺察以聞　十二月甲
午朔上曰華亭御莊昨令漕司委官拘催不能戢其擾
今可撥𨽻外廷以助軍餉似道奏陛下此意真足以貽
謀萬世　乙未上曰治天下之道無他惟順人心而已
我朝以仁厚立國雖強不如秦冨不如隋惟知敬以事
天寛以愛民儉以足用平時之所以恪守家法者在此
似道奏陛下守家法結人心真可為萬世龜鑑　辛丑
福建提舉李伯玉奏建陽縣嘉禾生一本十五穗繪圖
來上詔皇太子始封于建允為上瑞其以建陽為嘉禾
縣　上曰此畨積雪盈尺臘前再白可為豐年之兆似
道奏既雨復雪逺邇皆然蝗蝻入地疫癘潜消此皆聖
德格天之明驗　内批虎闈齒胄太子事也此禮固已
久廢如釋奠舎菜之事我朝俱未之廢然享師敬道又
不可拘舊制可來年正月擇日令皇太子謁拜先聖
辛酉景定二年癸亥朔御大慶殿朝賀詔曰朕於贓吏
無所貸以其惟威惟虐大為吾民仇民吾赤子而仇之
是與冦賊奸宄同科而何以為天子之命吏古人喻貪
以狼以碩䑕目以物類之惡者葢不得復言人矣惟彼
貪夫憯莫之懲侵牟矯䖍罔知厭極朕夙興夜寐憂苦
萬民封培本根每懼弗蔇郡國之吏乃淫縱其欲以蠧
厥生間聞田里凄然人情惻怛甚至自愧朕惟民生寡
遂由於貪官之肆誅求貪官充斤由於監司之不按察
率以外臺耳目不當蔽塞失察之罪兹當歳首咸與維
新上曰我朝以仁厚立國聖聖相承惟以愛養元元培
植根本為第一義今中外之吏貪黷成風甚失祖宗初
意似道奏大哉王言發於王春之日所以布維新之令
也　皇太子奏臣恭奉聖㫖擇用正月十五日令臣謁
拜先聖文宣王于太學臣仰體聖心祗承嚴訓區區愚
𠂻因而感發焉葢先聖之道至我朝盛時運際文明真
儒迭起而後有以續夫孟氏之傳然其時諸說並駕未
知統一迨乾淳間文公臣朱熹與宣公臣張栻成公臣
吕祖謙志同道合切思講磨如義利之辨如近思録之
書擇精語詳開牖後學誠有功於聖門中間邪說又幾
晦蝕陛下聖德奮興罷黜詖邪表章正學然後人心一
正聖道大明天下學士得沿淵源而遡洙泗實萬世無
疆之休熹等三臣嘗俱被詔追褒特加隆惠盛典兼凖
御筆秩熹于從祀如栻如祖謙竊謂冝用升祀例以稱
明詔臣愚欲望睿㫖特以臣栻臣祖謙秩于從祀之列
以益昭聖明崇儒重道之盛美詔從之　都省言知縣
於民最親必五得改官親民舉狀始以命之重其選也
勢利之習燎原薦舉之意浸失挾貴用賄如取諸寄貪
庸得志民不堪命欲窒其源惟有嚴繆舉之罰是遵祖
宗舊制其禁戢薦舉尤當加嚴令吏部日下遍牒遵守
施行仍令御史臺常切覺察　乙丑以安慶城成馬光
祖特轉兩官仍令學士院降詔奬諭　庚辰上曰近聞
江西湖南楮幣價虧臺䟽及此可斟酌行之似道奏此
事闗繫頗重容熟議奏聞　詔下諸路提舉司所部州
縣時以常平錢米賑給鰥寡孤獨之民　以雪寒出封
樁庫十八界楮幣三十萬賑都民三衙諸軍亦如之
二月癸已朔詔禮部貢舉　已酉上曰諸書將備進呈
有日只照凡例修纂不必用已意置議論其間他日自
有史官任刪潤之責　京湖制司言襄陽帥臣程大元
調遣總管唐永堅牛全深入鄧光大路至茱萸圃獲捷
詔永堅進官四等帶往閣職全進官三等其餘立功將
士補轉有差　甲寅皇女進封周國公主　三月壬戌
朔日有食之太史言隂雲蔽遮初不見虧乞照國朝故
事班賀上曰日食于朔朕心懼焉陰雲偶蔽豈當自幸
所宜益謹天戒其令百官毋賀　己巳詔禮部國子監
以有出身人附銓試場應詞學科照嘉熈二年例從之
　戊寅似道等上孝宗皇帝光宗皇帝寧宗皇帝實録
今上皇帝玉牒日厯㑹要經武要略詔似道熠龍榮炎
各進官二等　丁亥雨　詔朱熠以觀文殿學士知建
寧府提舉洞霄宫　乙丑詔寳章閣待制方來奉祠日
久髙年可尊特賜金帶　四月乙未以皮龍榮參知政
事沈炎同知樞密院事兼權參知政事諫議大夫何夢
然簽書樞密院事　丙申詔吕文德分閫年餘援蜀餉
蜀忠勞尤著進太尉京湖安撫制置大使䕫路䇿應大
使知鄂州　詔董槐以觀文殿大學士提舉洞霄宫進
封永國公　己酉詔諸路提㸃刑獄以五月按部理囚
徒　詔呉潜居住循州　丙辰詔皇女周公主年已踰
笄下嫁禮也承奉郎楊鎮實慈明太后姪孫矜持好修
宜在選尚朕志久定而公主引辭甚力勉諭再三徐始
禀承令三省討論典例以聞　丁巳詔楊鎮左領衞將
軍駙馬都尉　己未太常禮院上周國公主下嫁典例
詔主婚親迎同牢之禮並從熈寧制　庚申詔公主下
嫁與芮主婚皇太子從送仍賜公主擔子其從物令所
司照典禮應辦　是日建康府言瑞麥五莖各兩岐
五月壬戌朔詔公主下嫁以楊鳯孫為賔　癸酉詔放
特班改官人免引見　己卯上曰昨觀李庭芝申逆鄒
突至淮安對境猶幸有備挫其鋒繼此當無日不備庶
可無患似道奏謹遵聖訓益加申儆　己丑上曰雨意
未巳朕心惕然應有寛恤之事可更與講行　命侍從
卿監日一人禱于天竺山郎官詣霍山　蠲大理寺三
衙臨安府及兩浙州軍建康府贓賞錢出豐儲倉米五
萬石賑都民再録中外繫囚杖以下釋之　六月辛卯
朔上曰連雨不已罪在朕躬惟有修省以回天意似道
奏燮理陰陽三公之職臣無所逃罪　癸巳上曰昨日
未時至中夜雨略止早又復作寛恤之事雖已舉行更
當求所未至似道奏陛下焦勞如此雖禹湯罪已殆不
是過臣等輔政乖踈未回天意恭俟汰斥　甲午御筆
霖雨為沴天戒孔昭農功茍虧民命攸係力行寛恤精
意禱祈靡事不為厥應猶爽痛念及此啓處弗遑可自
六月五日為始避正殿減常膳徹樂庶盡修省之實以
回陰陽之氣上曰連雨未止都民被水殊可念恐兩浙
皆然各郡量與輕重等第支給賑恤　乙未詔出榷貨
務十八界楮幣五萬賑三衙諸軍　丁酉詔武臣功勞
顯著者賜金帶素有格法不許自陳從都省之言也
癸卯上曰楊蕃孫屢辭盥饋之禮此典禮所在豈容不
講似道奏仰遵聖訓令勿更請　乙巳上曰近畿被水
安吉為甚宜早差官檢視凡救荒之政皆當講行似道
奏安吉今歳之水不減寳慶年間檢視救荒實不可緩
　丙午雨雹　戊申羣臣請御正殿復常膳表三上乃
從之　上曰瀘南劉整之變宜急措置似道奏昨日已
即調遣且趣吕文德俞興等任責討之整驍將號鐵胡
孫斷橋之役曹世雄功第一整次之大將吕文德忌二
人捃世雄罪逼以死整懼禍及已遂叛歸北
　(諡議曰劉整宋驍將也己未北師渡江止遷蹕之議/者丞相呉潜也盡守城之力者帥臣向士璧也奏斷)
　(橋之功者曹世雄其一而劉整次之事平後似道功/賞不眀殺潜殺士璧殺世雄整守瀘州懼禍及已歸)
　(北之心/始决矣)
　己酉以范文虎主管侍衞步軍司　辛亥録中外繫
囚杖以下釋之　壬子流星夕墜　七月丙寅上曰近
霅川水道間有借糧之風亟當區處似道奏昨已諭帥
臣警捕擇其尤者重治庶可少戢當併守臣申嚴之
京湖制司言吕文德報發勘正張子光張定國龎伸周
仲張善張先以蒲擇之黨從在任贓狀繁夥冦船造橋
不調援兵攻擊交通叛逆設意降北乞照祖宗舊制明
正典刑詔子光定國追毁除名同龎伸等四人並流斷
蒲擇之已追毁覊管監贓　是夜月犯斗　壬午以觀
文殿學士陳韡薨輟視朝贈少師諡忠肅　詔呉潜責
授化州團練使循州安置初似道移司黄州也疑出潜
意以足頓地曰呉潜殺我遂深憾之潜竄死没其田産
寸土不遺潜死非其罪人心不服　丁亥詔賜吕文德
方團一字金帶上曰戚里為太尉方賜此帶今以賜親
臣者待之乃異數也似道奏陛下以殊恩旌有功不特
文徳感奮諸將亦知所觀　詔有違年闕正官處許監
司選辟　八月辛卯朔詔令户部下諸路申嚴州縣増
收租米斛面之弊　癸巳以久雨出封樁庫楮二十萬
賑三衙諸軍發豐儲倉米石濟都民　甲午上曰蜀事
可慮朕甚為之不安似道奏俞興攻取瀘城壊於垂得
致軫聖慮臣累䟽自請一行捐軀不辭或可上寛憂顧
上曰丞相所請備見忠忱但廊廟事體至重豈宜輕動
又奏若文德入蜀則荆湖與江面闗繫尤重臣不容不
往上又曰此未可輕　丁酉詔奪向士璧從官恩數令
臨安府追究侵盜掩匿情節以侍御史孫附鳯之言也
士璧守潭有全城功似道以其行事不闗白宣司也怒
捃其罪竄死漳州　壬申詔賜皇女周國公主第于安
濟橋　乙巳詔江萬里為端明殿學士同簽書樞密院
事兼太子賔客　丁未詔浙右水澇民不聊生令朝臣
分往各郡同守臣商確出粟勸分蠲租賦招強壯為軍
凡救荒之政可速舉行俾毋遺闕　九月辛酉上曰湖
秀二郡被水最甚聞守令不以荒政為意民戸吝於勸
分宜立賞罰以示信必似道奏此事監司守令不得辭
其責即當宣布聖訓更加戒飭　丙寅以范文虎主管
殿前司劉達主管侍衞步軍司　癸酉詔増潭州解額
三名以終場及萬餘人故也　庚辰詔客販廣米至都
城近境者照市價出糴官司毋得拘勒尋立賞格招誘
　壬午詔出封樁庫楮幣一百萬銀三萬兩付四川宣
撫司　丙戌上曰廣米平糴已招誘客販更令本路監
司選官糴運以應都民之乏似道奏謹遵聖訓　十月
庚寅朔上曰逓年和糴止及民户今歳水潦若此凡御
前莊米亦照民間所科之數輸之有司以示上下一體
之意似道奏陛下捐内莊米以應和糴前所未有觀聽
之下孰不感動士大夫於此尚不知體國可乎　戊戌
雷　庚子詔積澇為災省躬惕若哀求民命夙夜靡遑
廼復雷發非時更示譴告天怒未息愈不敢安應軍民
及刑獄有合寛恤等事可疾速討論以聞庶盡應天以
實之意　似道䟽乞解機政詔不許　録中外繫囚
詔物價未平出封樁庫楮幣二十萬賑三衙諸軍出豐
儲倉米五萬石賑都民　甲辰詔朕思己未之秋北兵
渡江其勢飄忽震蕩如風雨之至一時將士或死於轉
戰人民或斃於流離其間嬰城自守之臣尤不免干戈
鋒鏑之慘致使寃聲滿野積骸如山重念生民何辜而
罹此酷禍也當是時頼股肱之臣任旬宣之寄身先士
卒冐萬死一生而不顧卒能指授將帥一舉而殄殱之
乾坤載寧江山復舊是吾國生民無身而有身此三百
年所未有之禍亦三百年所未有之功也朕因修設醮
席薦拔沉淪既念元勲示兹奬諭亦欲來者之勸也
丙午以何夢然同知樞密院事兼參知政事　壬子詔
程元鳳為特進依前觀文殿大學士充醴泉觀使兼侍
讀　癸丑詔皇太子年已及冠禮冝擇配慈憲夫人族
昭孫之女生於名門綽有淑德其令擇日入内參見
乙卯上曰太子可謂天作之合又顧太子曰夫婦人倫
之始正始之道當以修身為先其身正不令而行其身
不正雖令不從太子必能體認斯意似道奏皇太子問
學日新况聖訓之嚴如此自能祇承惟謹最是全氏侍
乃父昭孫往復江湖備嘗險艱其處富貴必盡儆戒相
成之道臣等深為國家大慶　賜知渠州胡克忠金帶
以旌戰守之功　丙辰沈炎罷以資政殿學士提舉洞
霄宫　戊午賜汝騰諡曰忠清尋詔贈四官仍賜銀絹
田宅　十一月甲戌安南國遣使奉貢獻象三　戊寅
周國公主下嫁禮成羣臣班賀　乙卯日南至御大慶
殿羣臣朝賀　詔楊鎮冝州觀察使駙馬都尉賜玉帶
詔楊鎮父蕃孫進官二等戚属増秩進封有差　癸未
詔全氏特封永嘉郡夫人　十二月己丑朔詔瑞雪應
時出封樁庫十八界楮幣二十萬賑都民三衙諸軍亦
如之　辛卯江萬里罷尋以端明殿學士提舉洞霄宫
　甲午皮龍榮兼權知樞密院事何夢然參知政事馬
光祖同知樞密院事兼太子賔客知臨安府　乙亥月
犯五車　詔永嘉郡夫人全氏可立為皇太子妃令學
士院降制　丁巳詔朕惟我朝褒表功德具有彞典如
趙普有翊戴之元勲則賜第宅於建隆文彦博有弼亮
之偉績則賜家廟於至和今丞相賈似道身佩安危再
造王室其元勲偉績不在趙普彦博下宜賜第宅家廟
令有司條具以聞
壬戌景定三年正月戊午朔御大慶殿羣臣朝賀　詔
陽春肇始宜布寛條如丁大全呉潜誤國之罪固不可
貸其與為死黨者當與同科若一時嗜榮進而爭附麗
者寧無輕重可斟酌所犯逺者量移近者放還並不録
用　詔皇女周國公主進封周漢國公主　庚申給事
中徐經孫繳章鑑王景齊祠命詔從官予祠而不除職
是禄之而已姑與放行决不録用　詔周尊黄耇忠厚
所基漢事三老禄飬無闕陳塏林彬之史季温夙被擢
用今皆耆年奉祠歳久宜示奬崇陳塏授端明殿學士
彬之寳謨閣待制史季温直華文閣各因其祠　戊辰
馬光祖奏今歳監補在即江湖閩廣所至糴價未平乞
照嘉熈二年例權令各路漕司收試從之　庚午賈似
道屢辭免賜第宅家廟詔從所請仍以舊居之鄰集芳
園為賜給緡錢就建家廟　甲戌吕文德言北兵犯梁
山權軍李鑑出戰屢捷詔鑑帶行閤門宣賛舎人知軍
事立功將士義兵補轉有差　戊寅詔三學免解外行
食生貟兩赤縣解試終場人及臨安府學職事特令赴
省一次以建儲恩優異之也　以久雨出封樁庫十八
界楮幣二十萬賑都民三衙諸軍亦如之　都省言逆
整以瀘叛宣制兩閫奉行天討已遂收復詔奬諭尋改
瀘州為江安軍　辛巳以禮部尚書兼直學士院楊棟
知貢舉兵部尚書太子詹事葉夢鼎同知右諫議大夫
孫附鳯同知兼監試　二月丁亥朔李松壽納欵上曰
逆鄒一再納欵情偽難慿不可茍目前之小安貽他日
之大患切須審處似道奏當與之要約如能歸漣海之
地始足取信　都省言臨安安吉嘉興属縣水澇溺死
頗衆詔各郡守臣給錢埋瘞　丁酉詔朕試天下士于
春官凡十有三詔矣名公鉅卿胥此塗出朕又表章儒
先崇尚理學以薰陶涵飬培植之久莫非夙夜強學以
待問懐忠信以待舉力行以待取者比既謹簡名流執
斯文之柄亦號極一時之選如世之所病𠞰句斷章以
命題牽合破碎以害理與夫言理不切乎事論事不根
於理皆必無之然不患有司之不明但患有司之不公
明自公出茍至於公則有真才實學當如燭照數計毫
髮莫能遁言刈其楚庸玉于成斯為不負朕作人之意
審爾則命陸贄而得韓愈命歐陽修而得鞏軾則予一
人汝嘉賜楊棟已下　戊戌都省言漣水三城已遂收
復制閫之功委為顯著詔奬之仍降德音改名安東州
　庚子詔吏部侍郎劉坰累厯繁使備著循良晩入從
班多所禆益今乞引年致仕特除寳章閣待制依所乞
予祠仍賜金帶　壬寅詔吕文德于宣蜀道尅復瀘城
可授開府儀同三司　是日皇姪乃裕特授檢校少保
　以皮龍榮為資政殿大學士知潭州湖南安撫使
乙巳月入氐　戊申詔省試中選士人覆試于御史臺
為定制　己酉上曰漣海二城收復於旬日間亦見李
璮納欵之真可擬封爵來上　庚戌詔李璮效順本朝
請贖父過既歸漣海之境土復獻山東之版圖可特授
保信寧武軍節度使督視京東河北等路軍馬齊郡王
仍賜金鍍銀印二金帶朝服繡鞍馬以金帶牙笏各十
五付李璮分賜將帥　三月乙丑以孫附鳯為端明殿
學士簽書樞密院事兼太子賔客　辛未詔陞海州東
海縣為東海軍　甲戌都省言徐霖自改官後實歴十
餘年不曽陳乞磨勘轉官今已致仕合行旌異詔官其
一子　四月戊戌李璮尋復淄州詔奬諭　己亥嚴州
言麥生兩穗　庚子熒惑歳星合于危　甲辰有流星
大如杯　庚戍以久雨録行在繫囚　五月丙辰朔戊
午以刑部侍郎兼給事中徐經孫工部侍郎兼司業常
挺太常少卿兼太子侍講呉堅為殿試詳定官　己未
御集英殿䇿進士　辛酉御射殿閱武舉進士射　丙
寅蠲臨安府稅三月平物價也　丁卯都省言諸路州
縣稅租見錢用時價折納㑹子以重楮也州縣間有故
行違戾者詔諸路提刑躬視所部違者劾之　戊辰上
曰謝奕化折納苗米價太重已戒飭之仍貸義倉充軍
費以免科糴庶可少寛民力似道奏聖恩及此軍民兩
受賜矣　己巳都省言廣西諸郡措置屯田已有小效
若雝欽冝融柳象潯州能一體講行亦可省糴運詔守
臣任責措置經略安撫提領課以殿最仍條具來上
庚午都省言廣西經略安撫司申安南國進貢賀昇平
禮物詔户部依例給賜　辛未同知樞密院事兼知臨
安府馬光祖除職知福州　壬申上曰馬光祖再尹神
臯殊無善狀朝綱所係豈宜動肆輕紊似道奏宅揆非
才望輕招侮法宜引去陛下曲賜全宥臣惟有恐懼上
曰卿之所爭為公光祖之所爭乃為私　諫臣陳堯道
奏貪吏為蠧者八事而勢家譁徒黠胥尤甚詔户部下
諸路監司禁戢　甲戌詔周公作詩不避昌發孔子不
偏避二名朕舊名一字乃理學至要五常百行非誠非
也無之可乎先朝如益字實字見之羣臣表章此尤可
證自今其勿復避　丁丑御集英殿賜禮部奏名進士
方山京等勑凡六百三十有七人　己卯賜特奏名進
士勑凡七百四十有三人　六月庚寅以經筵進讀唐
鑑終篇賜宴祕書省講讀官各進秩　詔孫附鳯兼權
參知政事楊棟端明殿學士同簽書樞密院事　壬辰
以呉潜殁于循州許令歸葬　乙未月入氐　己亥董
槐乞休致詔除特進　辛丑上曰一雨甚濟旱禾得此
結實似道奏今日之雨甚慰民望昨日臨安属邑獻新
禾更旬日可食新公私之幸也　乙巳御射殿閱正奏
名進士射　丙午閱特進奏名進士射詔祕書省曝書
㑹權免詔吏部刑部申嚴叙理等事一遵舊制仍令臺
諫監司守臣自今指實劾奏庶幾罰稱其罪　戊申都
省言徽宗皇帝長編一時抄録尚未成編詔令史舘專
官修潤　庚戌安南國王陳日煚遣使入貢表乞世襲
詔日照特授檢校太師安南國大王加食邑男威晃特
授靜海軍節度觀察處置使檢校太尉兼御史大夫上
柱國安南國王効忠順化功臣仍賜金帶器幣鞍馬
癸丑詔謫降臣僚終於貶所者許歸葬　七月丙辰都
省言州縣官最為近民欲其不為民害當先革貪欲革
其貪當先養亷今諸州縣官廩給往往拖壓是驅之使
貪也監司守令但知豐已皇恤他人邇者貪贓之罰既
嚴於属吏則養亷之俸合責於長官詔令御史臺覺察
其有違戾許属部官於離任日訴于臺省計贓論罪
壬戌以董槐薨輟視朝贈少師諡文清　庚午以皇女
周漢國公主薨輟視朝五日賜諡端孝太史奏用七月
癸未車駕臨奠駙馬都尉楊鎮奉辭凡五乃從之　乙
亥廣西經略朱禩孫申增築四城内包學舎添置書院
乞照白鹿洞例錫名仍置山長一貟詔以宣城書院為
額　戊寅詔文武臣陳乞叙復令吏刑部具元犯上于
尚書省斟酌施行　辛巳詔勑令所重修吏部七司條
法　癸未詔户部申嚴諸路州縣苛取苗米之禁　甲
申有白氣如疋練亘天　戊戌李璮死　己亥詔昨賜
公主田以秀豐莊二萬九千有竒充影堂祭祀餘悉撥
𨽻淮東總所以助軍餉　壬子以皇太子宫滿歳宫師
以下各進一秩　九月辛酉上曰朱熠言呉門近似秋
暑忽蝗蝻孽生未幾得雨皆殞遂不為害似道奏蝗不
為災皆聖德所感　乙丑詔諸路州郡增差教官當令
經賦各一貟　戊辰以沈炎薨輟視朝贈少保　丁丑
都省言温州布衣李元老讀書安貧不事科舉齒踰百
歳乞照令甲特賜撫存詔補迪功郎致仕　壬午賜李
璮廟名顯忠贈檢校太師從兩淮制臣李庭芝請也　閏
九月丙午都省言乞遵嘉定舊制應知縣罪罷雖經赦
不許注𦂳望之闕仍著為令從之　戊申詔紹興府昨
因延燎令倉司給貸居民錢今經兩年民貧可憫可悉
蠲之　辛亥夜皇太子妃全氏降生皇孫　十月乙卯
詔蠲四川制總州縣醝酤𣙜利三年以都省言循明禋
前例也　丙辰詔蠲諸路州縣折納苗幣不許陽減陰
取違坐紹興條例　庚申沿江制臣汪立信表進蘄城
新城圖詔奬諭　甲子以楊棟為端明殿學士簽書樞
密院事兼權參知政事兼太子賔客葉夢鼎為端明殿
學士同簽書樞密院事兼太子賔客　甲戌廣西經略
朱禩孫奏知歸化州岑從毅納土輸賦獻丁壯為下臣
詔改歸化為來安州岑從毅進官修武知州事許世襲
丙子詔安豐六縣陞為軍令沿江制司選辟軍使一次
以其縣里迢遥邊鄙險要也　十一月壬辰詔奪丁大
全貴州圑練副使徙新州以其招集游手私立將校置
弓矢舟楫謀不法也丞相賈似道諷廣西經略朱禩孫
殺之禩孫遣將官畢遷護送擠之水　丙申以徐清叟
薨輟視朝尋贈少師　戊戌以夏貴知瀘州兼淮西安
撫副使　辛丑詔禱雪未應出封樁庫十八界楮幣二
十五萬賑都民　癸卯詔免正旦大朝㑹　十二月乙
卯詔臨安府屬縣三衙决係囚杖以下釋之　庚申詔
瑞雪應時出封樁庫十八界楮幣四十萬賑都民三衙
諸軍　戊辰詔雪寒再給諸軍薪炭錢
癸亥景定四年正月壬午朔御大慶殿羣臣朝賀詔令
侍從臺諫給舎卿監郎官以上及制總監司各舉所知
不拘貟限以待量才擢用後不如所舉則連坐之制宜
在必行　戊子詔莆陽布衣林亦之陳藻特贈初品官
林公遇贈一官以司農少卿林希逸言三人經明行修
欲表勵後學故有是命　都省言四川駐戍諸軍守禦
良勞合議優䘏詔令制副給賜衣裝布疋有差　丙午
上諭輔臣曰陳堯道言詞訴改送之弊民受其害合與
痛革當自户刑部始似道奏謹遵聖訓　二月壬子朔
詔呉潜丁大全懐姦誤國既速天誅朋附實繁遷謫亦
久宜示寛恩令尚書省日下具兩黨人斟酌輕重　丙
辰刑部言呉潜丁大全兩黨人内已量移程泍胡用存
程坰石正則呉泳汪洵之並自便永不叙用倪垕量移
信州張棻饒州章公權撫州任伯鳯建寧府葉隆禮徽
州何子舉押歸本貫呉衍撫州翁應弼臨江軍趙時詁
衡州劉錫瑞州王立愛信州程若川建昌軍袁玠沈翥
方大猷徐敏子難以量移尋臺臣及給舎䟽乞取回呉
衍翁應弼趙時詁葉隆禮何子舉劉錫王立愛石正則
量移之命遇赦永不放還内時詁子舉衍應弼立愛正
則各更奪一秩錫已追毁出身仍各於見謫州軍居住
並從之　丁巳殿中侍御史陳堯道右正言曹孝慶監
察御史虞虙張晞顔言井田古也而未易行於後世限
田近古也猶足以救今日之急葢兼并之患至今亟矣
柰何時異事殊法出弊生夫三邊列屯非食不飽諸路
和糴非楮不行既未免於廩兵則和糴所宜廣圖既不
免於和糴則楮幣未容縮造為今日計欲便國使民而
辦軍食重楮價者莫若行祖宗限田之制以官品計頃
以品格計數下兩浙江東西和糴去處先行歸併詭析
後將官户田産踰限之數抽三分之一回買以充公田
但得一千萬畝之田則每可收六七百萬米於軍餉有
餘矣詔從之尋置官田所以劉良貴為提領陳訔兼檢
閱先是似道建議國計困於造楮富民困於和糴請官
買公田免和糴住造楮於是始行公田法覈民膄田量
户多寡以賤直取之農民為官耕者曰官佃上户為官
督者曰莊官浙右之人破家失業者甚衆　戊午詔祖
宗之制察官邪之外㸃檢所𨽻簿書有司稽遲者赴臺
理訴未嘗許信偏詞予奪刑名也兹覽臨安府所勘臺
吏案欵違法背理不一而足至於刑人殺人之事亦復
干預察官失所知聞尚且不可惟吏是聽至作訪聞押
帖使善良受害乎茍不示懲何以戒後臺官虞虙張晞
顔並與在外差遣　癸亥降詔申飭臺臣　辛未詔㑹
子庫日増印一十五萬貫赴封樁庫充買官田　乙亥
都省言吕文德浚築鄂岳常德澧州城池訖事詔奬之
守臣韓宣特轉遥郡承宣使蘇劉義吉州刺史以效勞
故也　丙子上諭輔臣曰諸史宜差從官提綱照舊例
於明禋前登進尋差徐經孫　三月辛巳朔詔官買踰
限之田葢欲永免和糴倉卒取具姦弊滋多可嚴立賞
罰討究歸併庶幾步畝無私易於摘買　丁亥以吕文
德為寧武保康軍節度使開府儀同三司　詔買踰限
田以免和糴之害自是良法美意要當始於浙西庶他
路視以為則但所在利病不同亦難拘以一律令三省
參酌施行　賈似道丐祠詔不許參知政事何夢然等
奏切見右丞相意在娯親抗章丐去臣等固知陛下决
不容似道之去臣等私憂過計謂丞相非惟不可去亦
不可言去國勢方定事㑹方殷丞相之不可去上下通
知但丞相丐去小人便動彈冠之興欲乞陛下力賜勉
留曲加勉諭俾丞相毋更入䟽庶安人心而弭外邪從
之　己未權吏部尚書陳昉等奏乞勉留丞相賈似道
詔從之　庚寅侍御史陳堯道右正言曹孝慶奏江公
望居言路日有云君臣一體人君元首也左右大臣股
肱也諫官御史耳目也股肱不留元首何頼耳目之官
豈容自黙乞陛下申諭勉留天下幸甚詔從之　右丞
相賈似道奏條陳田制凡九乞下臣此章俾議其可必
卿士庶民之皆從是之謂大同亦安得獨異哉　甲辰
上諭輔臣曰陳堯道言鉟銷偽造當嚴加禁戢似道奏
不禁鉟銷則見鏹愈少不禁偽造則楮幣愈多臣等仰
遵聖訓　丁未詔寧國府守臣趙汝謀推行經界職事
修舉陞直華文閣因其任　四月丙辰詔今年九月有
事于明堂　甲子詔吕文德分閫上游寛朕西顧疆場
之事知無不為帑府所積久而愈厚令其子師䕫禀陳
欲備公上取用朕但聞閫外仰費於朝廷未聞朝廷取
費於閫外所請既切難違其意可於内截撥二百萬充
今年制總糴本　乙丑皇太子言恭聞經筵春秋徹講
在邇乞令陪侍觀禮從之　丁卯以明堂奏告于天地
宗廟社稷宫觀　丙子都省言回買六郡公田視畝租
之多寡為支價之低昂乞以官誥度牒銀㑹四色参酌
支給詔令封樁庫支撥付各郡守臣等第給還　五月
辛丑都省言婺州布衣何基建寧府布衣徐幾皆得先
儒理學之傳年髙德劭隱居丘園詔基幾各補迪功郎
基特添差婺州教授兼麗澤書院山長幾建寧府教授
兼建安書院山長　壬寅以經筵進講春秋終篇賜宰
臣經筵官宴于祕書省　六月庚午賈似道等上徽宗
皇帝長編寧宗皇帝實録日厯㑹要經武要略　乙亥
似道辭免進書恩凡四奏詔回贈五世祖進士昱為太
師祖妣季氏廣國夫人繼妣徐氏延國夫人夢然等以
辭詔各進二秩餘令回授　七月甲申詔吏部具諸路
見闕知縣不拘常格限十日許人指射限滿無人注者
令監司郡守列銜奏辟一次　乙酉詔祕書省自淳熈
至嘉定國朝㑹要皇朝長編刋梓頒行　壬辰勑令所
進呈寧宗皇帝今上皇帝寛恤詔令詔提舉官賈似道
等各進二秩　甲辰皇太子奏乞以新除起居郎留夢
炎前江東提刑召赴闕范東叟充講官　是日上謂輔
臣曰皇太子以講官闕貟欲以夢炎東叟充選夢炎舊
在資善東叟亦有時望所奏甚當似道等奏二人皆時
望此舉於儲德愈有光臣等不勝賛慶尋以夢炎兼諭
德東叟兼舎人　八月戊申朔詔户部申嚴諸路州縣
苛取苗米之禁　以賈似道為明堂大禮使何夢然禮
儀使楊棟儀仗使葉夢鼎鹵簿使與芮橋道頓逓使
辛酉詔皇太子宫滿歳宫賔講官各進一秩使臣以下
減年給犒有差　庚子都省言中外支用粗足己行減
造㑹子今置公田免糴本又合减造詔每日更減五萬
　壬申都省言明禋恩霈例蠲前三年逋賦而州縣往
往有已催在官吏幹隱匿在己者其實百姓不霑毫髮
之惠漢史有除明年田租之令最為得冝今倣而行之
庶幾實惠及民乞下諸路州縣蠲前三年逋賦外更預
將景定五年畸零稅色與免半輸載為赦條仍令各路
漕司榜諭從之　甲戌詔省罷平江府發運司　九月
庚寅朝饗太廟　辛卯大饗于明堂赦天下　甲午以
何夢然知樞密院事兼參知政事楊棟同知樞密院事
權參知政事葉夢鼎簽書樞密院事　乙未都省言諸
路州縣獄訟率多枝蔓淹延今遇明禋肆赦有司所當
奉行踈决以稱寛典詔令各路憲臣决所部繫囚具已
結絕名件上尚書省　詔吕文德乞以大禮所得京官
恩澤改奏次子䕫已從其請朕思文德忠勤豈在中興
功臣之下師䕫已除知閤且屢典邊郡但換京官亦非
朕所以待忠臣之意今特與換朝奉大夫尋為度支郎
官　丙申昌化縣以嘉禾嘉粟進時明禋慶成上謂休
瑞應期一德感通之驗詠詩賜丞相　詔賈德生去歳
不能防閑所使丞相忠於體國不私其子必欲示懲朕
嘉其嚴訓姑從削秩天下皆明知大公之意今已及朞
可特叙復元官予祠　十月己酉詔安吉嘉興平江常
州江陰鎮江公田諸莊輸納什優其一以都省言納稼
之始宜寛恤故也　壬子車駕詣太乙宫赴座官賜醴
簮花　己未詔出封樁庫十八界㑹一百四十萬下六
郡置公田莊屋　乙丑詔刑部應内外文武官因風聞
致罪者許申理于朝参酌改正犯贓私者令監司覈實
來上　癸酉都省言令㑹子庫造三色零百錢闗二千
萬便民旅交易從之　乙亥詔李獻可等精加校正徽
宗皇帝長編刋梓于祕書省　十一月戊寅朔詔度支
郎官吕師䕫往沿江閱視屯兵營屋招募新軍仍督未
備者具奏來上　庚辰詔羣臣遵依舊制五日一輪對
如遇恙則痊日補對不許推托求免　壬午軍器監丞
方演孫進對論羣臣緘黙之弊上曰朕未嘗諱言演孫
奏天下莫不知陛下之能聽言特臣下不敢言爾如啓
悟發於宸𠂻施行見於明詔天下翕然孰不服陛下之
聖　丙子詔兩浙運司臨安府屬縣决繫囚杖以下釋
之　臺臣朱貔孫言郡邑主學添教閒有分爭殊失揖
遜之風乞下諸路提舉司分𨽻職事立為定式庶可飬
靖共之習從之　十二月丁未朔詔正旦大朝㑹權免
　詔應官司見監公私逋欠並倚閣一月繫人釋之以
雪講行寛恤也　戊申詔舶務出售𣙜貨以收弊楮仍
禁乞取　己酉詔皇太子宫詹事以下講讀外日輪一
貟辰入酉出以備咨問以稱輔導之實　辛亥詔兩浙
監司將所部州軍縣繫囚杖以下釋之　甲寅蠲兩浙
州軍及建康府見監贓賞茶鹽錢　丙辰詔諸路憲司
索上所部州軍大辟獄案詳情論决毋使滯淹其干連
者酌量釋之　丁巳登聞檢院朱濬進對論修身之要
上曰修身在端本為上濬奏誠如聖諭心者身之本身
者天下萬事萬物之本先臣朱熹之說正如此上然之
　己未詔刑部下諸路憲司所部州縣刑獄不許惨酷
箠楚及毁除非法獄具違者重寘于罰　辛酉詔管景
模主管侍衞步軍司　丙寅詔無為軍巢縣已陞為鎮
巢軍使從㳂江制司節制其月收坊場河渡錢分項起
解支遣以制司申言也　己巳諫臣陳堯道乞下福建
倉司將景定元年至三年八郡義倉米斗以十七界㑹
兩貫賑糴貧民從之　庚午詔瑞雪應期出封樁庫十
八界楮幣四十萬賑在京軍民詔臨安府兩浙運司三
衙决繫囚杖以下釋之　都省言知海州張漢英在任
浚築壩壕城壁竣事其子宗仁奉圖來上具見勞績詔
張宗仁特與帶行閤門祇候添差京東路將餘在役者
令兩淮制司類申樞密院　辛未太白歳星順行　癸
酉詔再給諸軍諸司薪炭錢　丙子臨安府帥臣呉革
奏獄空詔奬之
甲子景定五年正月丁丑朔御大慶殿羣臣朝賀詔朕
粤稽盛帝明王制治保邦曷嘗不以人材為先務葢雖
堯舜之法度文武之方䇿茍非得人是迪是懋則亦徒
法而已故必頼濟濟之賢藹藹之士布列中外道德一
而風俗同然後可望其舉行不悖相維於長久也我國
家因唐之舊進士一科得人為盛三百年間所以保乂
王家垂休億載者厥功茂哉弊久蠧滋邇年尤甚非無
佳士頴出由此其選然窮經學古者或病於詞華植德
礪行者難究其藴奥髙才大器者往往局於纎悉繩墨
之末是以官甚冗而才愈乏家殊俗而風益漓至於冒
國法以茍營假儒冠而挾冊俚言亂雅𠞰說趨時使習
之者反賊其良而取之者莫任其咎人情至此咸欲變
通葢嘗披閱先朝名臣奏議其論取士之法非一惟程
顥頥兄弟深知治道酌古通今綱條詳明用意純切令
三省詳議参酌其可行者條具以聞務於科舉令甲無
大更張以妥安士心而於進士舉之外所以崇尚經術
考察德行選用材能之道立為一代之典陶成四方之
風庶幾豐芑之仁垂之萬世顧不美歟　癸未給事中
常挺言乞遵祖宗典故應文武臣寮封章並許於通進
司投進以達羣下之情毋使伏闕投匭與庶民等詔從
之　出奉宸庫香珠犀象等珍貨付務場賣易助收弊
楮　辛丑詔㳂江兩浙制帥監司不許差軍功借補挾
術遊謁等人權攝害民如州郡闕貟則差曹職官屬縣
闕貟則差丞簿尉時暫兼權仍催正官之任或有違戾
令臺臣覺察以聞　二月丙午朔詔昨者諫䟽戒飭百
司盡公守法指緘封事目最為病源深中累年積習之
弊邇日劾及都司具有實狀所當申嚴禁戢俾各自愛
毋䧟匪彝以速厥辜　丁未詔禮部貢舉　辛亥檢正
陳昉言陛下欲賞信罰必莫若嚴考課之法乞明詔有
司下之諸道帥臣監司歳考郡守歳考縣課第其能否
優劣功過於次年三月類聚保奏監司則有互申之法
宜悉遵彞典詔從之　是日雪　丙辰韓禾洪天錫並
兼侍講趙景緯兼崇政殿說書　丁卯詔諸路申嚴州
縣斛面之禁豁除義倉陳腐米數樁積邊郡三年軍餉
行臺臣之言也　是夜月犯斗　辛未雨土　詔梁椿
選右正言程元岳朱應元並監察御史　四月丙午詔
管景謨屢立戰功為時名將妻孥䧟殁効忠愈堅聞平
時所得俸賜率以撫䘏將士遂至窮空此尤可嘉特賜
十七界㑹三十萬以示旌勸仍賜金帶許令服繫　辛
亥詔禮部下諸路州縣講行鄉飲酒儀以復古意仍以
已行儀式上于尚書省　癸丑詔諸道提㸃刑獄以五
月按部理囚徒　乙丑詔知樞密院事兼參知政事何
夢然罷觀文殿學士沿海制置使馬天驥罷行臺臣之
言也　己巳以李曾伯知慶元府㳂海制置使江萬里
為資政殿學士知建寧府　庚午太白歳星合于婁
詔徐宗仁兼崇政殿説書　五月丙子詔朱應元除右
正言兼侍講饒應龍除監察御史　已卯詔何夢然為
資政殿大學士知建寧府　辛卯以楊棟參知政事葉
夢鼎同知樞密院事兼權參知政事姚希得為端明殿
學士同簽書樞密院事兼太子賔客　乙未詔安南國
表貢方物其所進象及華靡之物令有司却還仍優賜
答之　戊戌都省言公田所諸莊砧基已成若復以州
縣總之恐害不除而利不可久宜選差亷能官分司管
幹詔平江嘉興安吉各一貟常州江陰鎮江共一貟未
作縣人充幹辦公事已作縣人充主管文字繫銜仍令
條具合行事宜來上　己亥太白晝見經天　癸卯詔
學士院每日學士與講官照舊例詣院宿直并申嚴六
曹郎官入局部宿之制　六月甲辰朔詔衢州守臣謝
塈奪官三等禠右文殿修撰永不收叙以其冦至不禦
委城而去故有是命　臺臣朱貔孫等又言詹沔之變
皆由謝塈苛征激之乞行鐫斥中書舎人留夢炎又言
謝塈罪大罰輕乞更與勒停並從之　丙辰詔王鑰洪
天錫控辭甚力令各州守臣以禮勉諭勉其赴闕　詔
容州守臣戴應復奪官五等勒停覊管惠州以其苛取
致激妖民聚衆刼掠尋令經略司追勘具情節　癸亥
都省言申嚴祖宗戒飭贓吏之制詔百姓為贓吏患苦
至此已極朕甚痛之指揮務在必行勿復文具　七月
甲戌刑部大理寺言朝奉大夫監行在𣙜貨務都茶場
分𣙜真州周福孫於鹽鈔茶引正官錢外剏増事例錢
四十二萬七千有竒入已係監主詐欺從自盗法贓罪
抵死詔特貸命追毁勒停免真决不刺面流二千里追
贓　是夜彗星出栁長竟天　乙亥皇太子妃全氏降
生皇孫　丁丑詔朕以寡昧統臨兆民居多厯年祗畏
天戒如一日常恐不德謫見于上乃七月甲戌彗出栁
宿譴告孔昭目所共睹鍳臨有赫咎在朕躬豈朝多闕
政未當人意吏不宣化莫安民生獄訟弗清而多寃貪
酷未除而貽害遂至乖戾上干天和朕將避殿減膳應
中外臣寮並許直言其合施行等事有司條具以聞
詔出封樁庫十八界㑹二十萬賑都民三衙諸軍亦如
之内司宿衞應奉人併特給犒一次以示優䘏　戊寅
詔江萬里知福州福建安撫　以降生皇孫奏告天地
宗廟社稷諸陵　己卯彗星退于鬼　辛巳彗星退于
井　甲申行都大火　丁亥賈似道屢䟽乞罷政詔不
許　癸巳少保保寧軍節度使萬壽觀使祁國公謝奕
昌乞休致詔特除少師進封魏國公　甲午以謝奕昌
薨輟視朝尋贈太保追封臨海郡王賜諡莊憲　是夜
填星守畢　詔馬天驥禠觀文殿學士罷祠其子馬時
楙奪一秩罷新任行臺臣之言也　乙未詔参知政事
楊棟罷行臺臣之言也尋除職予郡　丙申詔令侍從
兩省於内外官舉堪充監司郡守者䟽其實以聞令中
書籍記遇有闕官精加審察取㫖擢用如犯贓私當正
謬舉之罰　丁酉命從臣卿監日一貟禱雨于天竺山
郎官詣霍山　戊戌蠲中外茶鹽贓賞錢　彗星退于
参　八月壬寅朔詔户部申嚴諸路州縣増收苛取苗
米之禁　是夜熒惑填星合于昴　甲辰詔壬戌别院
董試臺臣縱游士假手物論喧嘩今春銓闈復然尤為
無忌秋闈在邇可令御史臺嚴為闗防毋踵前弊　乙
巳詔舒有開左司諫兼侍講　丙午詔湯舉兼崇政殿
說書朱貔孫兼侍讀翁合兼侍講　己酉都省言知嘉
定府洪濤迎奉新繁縣太祖皇帝以下六朝御容于本
府天慶觀一時權宜於禮未備詔令守臣選差武臣一
貟擇日迎奉赴行在所奉安合行典禮令有司條具上
于尚書省　庚戌彗星退于参　丙辰詔皇太子宫滿
歳宫師宫賔詹事以下各進一秩醫官使臣减年支犒
有差　戊午彗星退伏　庚申羣臣奏請御正殿復常
膳表凡三上乃從之　甲子彗星復見于参　彗星不
滅上封者指言公田之咎臨安府學士葉李蕭圭等上
書詆似道專權害民誤國似道怒嗾士人林德夫詣京
尹劉良貴告李等用金飾齋扁不法捕寘之獄黥竄漳
州
　(諡議曰昔太祖嘗曰宰相須用讀書人似道以寵妃/之弟不學無術處非其據乏休休有容之量忌疾之)
　(念横於胷中好諛惡直進佞退賢粉飾太平諱言邊/事殺功臣以失士大夫之心行公田以歛江浙之怨)
　(主推排以騷動東南之民覈士籍以鉗制東南之士/庇敗將則將校之心離吝軍劵則軍旅之心叛日積)
　(月累無一而非失人心之事卒/至滅國覆身擢髮不足數其罪)
乙丑以姚希得兼權参知政事　己巳詔師在輿陛辭
精神不如昔葢郴州溪洞所係可别與差遣以優其老
　辛未彗星化為霞氣　九月己丑日生格氣　是日
雷　癸巳詔内侍李忠輔奪二秩罷　己亥詔程元岳
右正言兼侍講張桂監察御史　十月乙巳朝獻景靈
宫　丙午月犯斗　庚戌詔冬至朝㑹權免　辛亥詔
十七界㑹浸輕並以十八界㑹易之限一月止　乙卯
蠲臨安府稅三月　乙丑詔物貴原於楮輕楮輕原於
楮多今以見錢闗子復中興舊法每百七十七足陌以
一凖十八楮三千革錢楮虧折之弊其官吏諸軍劵請
並以見錢闗子全給　似道請秤提楮幣改造金銀見
錢闗子以一凖十八界㑹子之三十七界廢不用闗子
之制上黑印如西字中三紅印相連如目字其下兩旁
各一小長黑印如兩脚宛然一賈字也闗子行物價頓
踴　上有疾不視朝　丙寅命官分禱于天地宗廟社
稷宫觀　詔出封樁庫錢闗二十萬賑都民諸軍亦如
之　詔朕體違和服藥未效如草澤有能治療得或痊
者白身除節度使有官人及願就文資者並與比附推
恩外更支賜錢十萬貫田五百頃三省出榜曉諭許徑
赴麗正門外自陳差内侍二貟收接文字即時聞奏
内降赦曰朕顧畏民嵒祗膺帝監朝乾夕惕迪惟遺大
投艱日邁月征永念志懃道逺若臨深而履薄迄去危
而就安幸國步之小康乃朕躬之少爽端由積慮以致
愆和宜特持於刑章庶助收於藥喜集於多福荅爾羣
情可大赦天下於戱人莫不欲生冀道迎於善氣天所
助者順永孚佑於丕圖咨爾多方體予至意　丁卯上
崩遺詔皇太子温文夙著仁孝有聞陞儲副者五年久
参裁於庶務宜自春宫而嗣服允符至道之舊章可於
柩前即皇帝位皇后佐佑朕躬章明坤載可尊皇太后
應軍國事務並聽皇帝處分爾其式遵成憲誕受多方
益奉母儀恪承慈訓皇帝成服三日聽政䘮紀以日易
月羣臣共為寛釋勿過𣙜傷百官入臨並隨地之宜諸
道州府長吏以下三日釋服在京禁音樂百日在外一
月無禁祠祀嫁娶沿邊不用舉哀山陵制度務從儉約
應内外諸軍支賜及其他不在詔中者並聽皇帝處分
於戯人羡久生奈盈虛之有數天惟純佑繄付託之得
人更頼股肱元臣文武列辟交修不逮恊賛丕平咨爾
羣倫體予至意　尋以王倫麥卿充都大提舉䘮事
　(諡議曰丕休哉四十一年之間日恒月升謹終如始/美成在久四方咸仰於垂裳逍遥與遊萬乗遽同於)
　(脫屣三靈變色九有摧心天不可梯民之無祿逺日/有期南郊是請宜配雅頌宜襲春秋謹按諡法秉徳)
　(遵業曰烈經天緯地曰文施仁服義曰仁保大定功之/曰武聦明文思曰安協時肇享曰孝迹夫十有三年)
　(大業是承四十餘年之治體不變非秉德遵業乎宸/文睿藻之昭回龜圖洛畫之流布非經天緯地乎勸)
　(亷恤刑㧞賢去佞非施仁服義乎長筭逺畧動中事/機内憂外患迄就底平非保大定功乎步道深而情)
　(偽洞察在御久而典則昭明超然逺覽惟懐永圖非/聰明文思乎父天母地敬事敬享内則盡志外則盡)
　(物非協時肇享乎越廟號之建久矣道德仁義皆帝/王之徽稱也而未聞有以理為號者稽之諡法曰慈)
　(惠有徳而已理之為義而止於斯也不既淺乎太極/理之根源也二氣五行理之流布也天下萬事萬化)
　(皆於理乎出而君師則主張乎是先儒則講貫乎是/也自我藝祖皇帝開國之初與韓王趙普發明道理)
　(最大之說由是本朝治體之純道學之粹逺同三代/慶厯嘉祐間豪傑並出濓洛之學上接洙泗熈寧之)
　(用程顥元祐之起程頥紹興之聘尹彦明紹興之召/朱熹列聖相傳皆欲表顯而尊崇之矣柰之何王安)
　(石則邪說誣民也秦檜韓侂胄則姦臣擅國也以新/經字說胥天下為黄茅白葺則安石之為也反國事)
　(讎率獸食人謂學為偽謂道為禁則檜侂之為也理/學之廢興闗於世道之消長可勝言哉先皇帝自初)
　(踐阼始御講筵即未嘗以名呼先儒若周元公頣則/曰濓溪張郿伯載則曰横渠二程則曰伊川明道而)
　(尤為尊用朱文公熹之四書自時厥後或錫之美諡/或贈之封爵淳祐視學首詔祀五臣而斥荆舒熄邪)
　(說正人心為去聖繼絕學為萬世開太平製緝熈一/記製道統十三賛造詣精矣書無逸一篇書思無邪)
　(毋不敬六字儆戒備矣其土苴既足以治天下其精/㣲又以傳之聖子資善堂有記元良有規道心精一)
　(之㫖悉在焉下南宫十有二詔而未嘗不以義理之/學飭有司擢科目迎萬人而未嘗不以義理之文造)
　(多士中庸大學之書周程張朱呂之說家𫝊而人誦/之士生斯時爭自濯磨以通經學古為先務以窮理)
　(盡性為大原可以淑羣心可以支世變雖有搶攘紛/紜而國家基緒屹然不少動摇者以我之本領端正)
　(而功用宏闊故也嗚呼往古來今内聖外王一正理/而已發揮正理不在孔孟乎㣲闗洛諸儒繼之則大)
　(道之與異端果孰勝而孰負哉主張正理不在我朝/之列聖乎㣲先皇帝繼之則聖𫝊之與俗學果孰顯)
　(而孰晦也會羣獻之精藴訂百家之異指接二帝三/王羣聖人統宗㑹元之粹而掃秦漢以來千數百年)
　(習浮踵誤之失謂非有功於是理乎理也者天之所/為而非人之所設也聖人本天命之性躬率性之道)
　(而闌修道之教有功於是理者即有功於天也上帝/臨汝無二爾心忠臣孝子於此時而稱天作諡也可)
　(以端拜而議矣尊諡宜天錫之曰烈文/仁武安孝皇帝廟號理宗臣等謹議)
　(覆諡議曰巍巍乎洸洸乎將欽柴於陽阯用作鼉於/禰宫觚編毫絡若為模繪夫理功之基也功理之輿)
　(也其來也幾㣲易簡其究也廣大堅固是或一道也/循天下之理之謂道繼去聖之絕學昭皇王之大紀)
　(非建乎得天下之理之謂徳四十年之深積一太極/之渾全非備乎道見乎變之謂功海内之治皆上世)
　(所難及非大乎道之燦然之謂興景定之元號為天/下重開非復乎理無所不通也天運神化博施濟衆)
　(之方非聖乎理無乎不燭也宇定光發恢廣覽兼聽/之公非明乎合烈文仁武安孝之號為尊明令顯隆)
　(盛之稱萬古在前億載在後無一息非天理之流行/也勒之崇鴻寫之琬琰薦之上帝昭我理宗上配藝)
　(相與天無極臣謹拜手稽首請上徽號曰理宗/建道備德大功復興烈文仁武聖明安孝皇帝)
　詔以明年正月一日改為咸淳元年大赦天下
　
　
　
　
　
　
　
　
　
　
　宋史全文卷三十六
