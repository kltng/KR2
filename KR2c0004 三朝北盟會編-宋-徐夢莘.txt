#+TITLE: 三朝北盟會編-宋-徐夢莘
#+DATE: 2016-06-11 12:21:08
#+SOURCE: github.com/kanripo/KR2c0004 master a10dcfd5                
欽定四庫全書　　　　　史部三
　三朝北盟㑹編　　　　　紀事本末類
　　提要
　　　　(臣/)等謹案三朝北盟㑹編二百五十卷宋徐
　　　　夢莘撰夢莘字商老臨江人紹興二十四年
　　　　進士為南安軍教授改知湘隂縣官至知賓
　　　　州以議鹽法不合罷歸事蹟具宋史儒林𫝊
　　　　夢莘嗜學博聞生平多所著述史稱其恬於
　　　　榮進每念生靖康之亂思究見顛末乃網羅
　　　　舊聞㑹稡同異為三朝北盟㑹編自政和七
　　　　年海上之盟迄紹興三十一年上下四十五
　　　　年凡勅制誥詔國書書疏奏議記序碑志登
　　　　載靡遺帝聞而嘉之擢直秘省云云今其書
　　　　抄本尚存凡分上中下三帙上為政宣二十
　　　　五卷中為靖康七十五卷下為炎興一百五
　　　　十卷其起訖年月與史所言合所引書一百
　　　　二種雜攷私書八十四種金國諸録十種共
　　　　一百九十六種而文集之類尚不數焉史所
　　　　言者殊未盡也凡宋金通和用兵之事悉為
　　　　詮次本末年經月緯按日臚載其徵引皆全
　　　　録原文無所去取亦無所論㫁葢是非並見
　　　　同異互存以備史家之採擇故以㑹編為名
　　　　然自汴都喪敗及南渡立國之始其治亂得
　　　　失循文攷證比事推求已皆可具見其所以
　　　　然非徒餖飣𤨏碎已也雖其時説部糅雜所
　　　　記金人事迹往往𫝊聞失實不盡可慿又當
　　　　日臣僚劄奏亦多夸張無據之詞夢莘概録
　　　　全文均未能持擇要其博贍淹通南宋諸野
　　　　史中自李心𫝊繫年要録以外未有能過之
　　　　者固不以繁蕪病矣考夢莘成此書後又以
　　　　前載不盡者五家續編次于中下二帙以補
　　　　其闕靖康炎興各為二十五卷名曰北盟集
　　　　補今此本無之殆當時二本各行故久而亡
　　　　佚歟乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　三朝北盟㑹編卷一
　　　　　　　　　　　　宋　徐夢莘　撰
　政宣上帙
　　起政和七年七月四日庚寅盡政和八年四月二
　　十七日己卯
政和七年秋七月四日庚寅登州守臣王師中奏有遼
人薊州漢兒髙藥師僧即榮等以舟浮海至文登岸詔
師中募人同往探問以聞　先是政和元年朝廷差童
貫副鄭允中奉使遼人有馬植者潛見童貫于路植燕
京霍隂人涉獵書傳有口才能文辭長於智數見契丹
為女真侵伐邊害益深盗賊蜂起知契丹必亡隂謀歸
漢説貫以邊事是時童貫奉宻㫖使覘其國於是約其
來歸植數上書奏上喜賜姓李名良嗣蔡京童貫力主
之以圖取燕時薛嗣昌和詵侯益揣知朝廷有意幽薊
並迎合附㑹倡為北事和詵知雄州以厚賂結納朔方
豪雋士多歸之以收燕山圖來上又中山守張杲髙陽
關安撫吳玠亦獻議燕雲可取河東經畧薛嗣昌得河
朔諜人之辭往往潤色以希禁宻意每陛對論及北事
輙請興師嗣昌又委代州安撫王機探伺遼人之隙陳
攻取之䇿時武應等州屢來投附機悉接納又有王師
中全家來忻代上詔令師中知登州以伺其事然未有
以發㑹是年登州奏有遼人船二隻為風漂達我駝基
島乃髙藥師曹孝才及僧即榮率其親屬老㓜二百人
因避亂欲之髙麗為風漂至州具言遼人以渤海變亂
因為女真侵伐女真軍馬與遼人争戰累年争奪地土
已過遼河之西今海岸以北自薊復至興瀋同咸州悉
屬女真矣登州守王師中具以奏聞上命中使押詣蔡
京第令童貫僉議京貫因同具奏國初時女真常奉貢
而太宗皇帝屢市馬女真其後始絶今不若降詔遵故
事以市馬為名令人訪其事體虚實如何上可之詔登
州守臣王師中募人同髙藥師等賫市馬詔泛海以往
探問其後通好女真議兵相應夾攻滅遼國家禍變自
是而始　蔡絛北征紀實曰政和元年童貫副鄭允中
奉使北庭其遼主天祚欲與童貫一相見因使貫覘其
國北討之意已形於此而中外未知也然其時天祚方
肆縱欲見貫者但希中國玉帛奇玩而已而中國寖侈
亦自是而始故貫所齎奇腆至運二浙髹藤之具火閣
書櫃牀椅之屬悉往以遺之相誇尚而已貫回其所得
珍玩亦甚厚允中以尚書為奉使而貫以節度使為之
副皆非故事也至二年有燕人馬植來歸上遣承受童
師敏賫御筆但書馬植二字傳㫖詢問可約否然馬植
者已自藏于童貫家矣植後賜姓李名之曰良嗣俄又
賜姓趙累遷至修撰遼人以為言中國但謂無有然遼
時已昏亂雖來索亦不急也故良嗣得以安良嗣又時
時論遼人事宜以動朝廷且謂天祚者乃是弑其祖老
國主而自立言多捭闔童貫遂繇登州海道使之以使
女真天下之釁自此始焉　封有功編年曰政和五年
嵗次乙未春三月辛未朔二日壬申大遼李良嗣宻遣
人來雄州投蠟彈云天慶五年三月四日遼國光禄卿
李良嗣謹對天日齋沐裁書拜上安撫大學足下良嗣
族本漢人素居燕京霍隂自逺祖以來悉登仕路雖食
禄北朝不絶如綫然未嘗少忘堯風欲投中國而莫遂
其志比者國君嗣位以來排斥忠良引用羣小女真侵
凌官兵奔北盗賊蜂起攻陷州縣邊報日聞民罹塗炭
宗社傾危指日可待邇又天祚下詔親征女真軍民聞
之無不惶駭揣其軍情無有鬭志良嗣雖愚戅無知度
其事勢遼國必亡良嗣日夜籌思偷生無地因省易繫
有云見機而作不俟終日語不云乎危邦不入亂邦不
居良嗣久服先王之教敢佩斯言欲舉家貪生南歸聖
域得上先人丘墓以酬素志伏望察良嗣忱誠不妄憫
恤轍魚代奏朝廷速俾向化儻䝉宻㫖允其愚懇預叱
㑹期伏俯前去不勝萬幸和詵具其事聞奏上令太師
蔡京太尉童貫共議可否十日庚申京與貫奏云自古
招徠國之盛徳又况遼國用兵軍民不附良嗣歸明故
當收留乞敇和詵宻諭其來使宜暫令良嗣回期以四
月一日夜入境夏四月庚子朔良嗣等夜分越界河初
九日戊申良嗣入雄州庭謁詵詵使人掖上㕔各具禮
贐是日詵奏朝廷有㫖令良嗣赴闕十八日丁巳良嗣
見于延慶殿上親臨軒慰勞禮異上問所來之因即奏
上臣國主天祚皇帝耽酒嗜音禽色俱荒斥逐忠良任
用羣小逺近生靈悉被苛政比年以來有女真阿固達
者知天祚失徳用兵累年攻陷州縣加之潰卒尋為内
患萬民罹苦遼國必亡願陛下念舊民遭塗炭之苦復
中國往昔之疆代天譴責以順伐逆王師一出必壺漿
來迎願陛下速行薄伐脱或後時恐為女真得志盖先
動則制人後動則制于人上嘉納之遂賜姓趙授朝請
大夫祕閣待詔又曰朝廷既有意于燕雲而蔡京為國
興利以備兵興支用仍行香茶鹽礬等法令州縣立逓
年租額以最殿考其賞罰守令奉行罔敢少怠又有和
糴均糴對糴銜糴以備軍食累年于兹民力遂耗所甚
者商人賣法重獲厚利朝廷糴本元降州縣輸納者實
未嘗得悉為官吏所有天下多故京啟之也
八月三日戊午登州守王師中既被詔乃選擇將吏得
七人各借進武校尉差平海軍指揮兵船同髙藥師等
行
二十二日辛丑髙藥師等下船往女真至彼境北岸相
望女真廵海人兵多船不敢近幾為邏者所害遂復囘
政和八年正月三日丙戌髙藥師回至青州髙藥師至
青州還奏謂雖已到彼蘇州界望見岸上女真兵甲多
不敢近而回守臣崔直躬奏其事於是上為赫怒專下
宣撫司委童貫措置應元募借官過海人并將校一行
并編配逺惡委王師中選有智勇能吏再與藥師過海
體問事宜通耗女真軍前講買馬舊好降御筆通好女
真事監司帥臣並不許干預如違並以違御筆論
四月二十七日己卯遣武義大夫馬政及平海軍卒呼延
慶同髙藥師等過海至女真軍前議事　　童貫與王師
中選馬政可委呼延慶善外國語又辨博同將校七人
兵級八十人同髙藥師去女真軍前　太宰鄭居中奏
乞守盟誓罷遣女真人使　　時太宰鄭居中奏乞罷使
女真之人又於朝堂責蔡京曰朝廷欲使人女真軍前
議事夾攻大遼出自李良嗣欲快己意公為首台國之
元老不守兩國盟約輙造事端誠非廟筭且在昔章聖
皇帝與大遼昭聖立誓至今幾二百年兵不識刃農不
加役雖漢唐和戎未有我宋之䇿也公何以遂興此舉
且兵者不祥之器勢不獲已即可暫用昔景徳中遼人
舉國來侵真宗用宰相冦凖之策親征後遣使議和自
此守約不復入邊者三十九年及慶厯中契丹聚兵境
上以求關南地為名仁宗用富弼報聘増幣觀真宗仁
宗意不欲動兵恐害生靈堅守誓約至今一百七十年
四方無虞今若導主上弃約復燕恐天怒人怨切在熟
慮無貽後悔事繫宗廟豈可輕議又况用兵之道勝負不
常茍或得勝則府庫乏於犒賞編户困于供役蠧國害
民莫過此也脱或不勝則患害不測京曰上厭幣五十
萬疋兩故有此意居中曰嵗幣五十萬疋兩比之漢世
和單于嵗尚給一億九十萬西域七千四百八十萬則
視今與之幣未為失䇿又漢永初中諸羌反十四年當時
用兵用財二百四十億永和後復經七年用八十萬億
且前古之主豈忍以中國之富填于盧山之壑委于狼
望之北哉盖聖人重惜生民之本也載在史䇿非妄言
也京曰上意已决豈可沮乎居中曰使百萬生民肝腦
塗地公實使之未知公異曰如何也遂作色而起　　知
樞宻院事鄧洵武上書乞守信罷兵保境息民　鄧洵
武家傳曰時上意感動欲興師蔡京謀起燕兵洵武屢
折之而蔡京宻啟於上不令洵武預議洵武乃約童貫
到樞宻院具以利害曉之貫反説洵武曰樞宻在上前
且承當取商量也商量得十來年裏不要相抝官家上
方有意相公如此説話恐為他人所奪語已而笑洵武
知京貫之意遂為問目力陳宗社大計請以上意令京
條對又上奏曰雍熙中嘗有此舉是時曹彬出河北潘
美出河東趙普在南陽聞之上疏切諫彬美卒無功而
還因出趙王疏本與曹潘傳進讀曰陛下審視今日謀
議之臣孰如趙普將帥之良孰如彬美甲兵精練孰如
國初以太宗之神武趙普之謀畧彬美之為將百戰百
勝征伐四克而獨于燕雲乃爾况在今日何可輕議且
百年盟誓一朝棄之何以令吾民告敵國乎誠恐兵革
一動中國昆蟲草木皆不得而休息矣上大悟翌日語
京曰北事難做則休祖宗盟誓違之不祥京色變其議
遂寢契丹既衰宰相王黼復為兼弱攻昧之言以動上
心洵武復從容為上言曰自西方用兵禁旅减耗近差
郊祀立仗人不能足數使天下常如今日治安固無可
言設有風塵之警可為寒心上為之動容因勸上宜保
境息民謹備自治無啟邊釁王黼言當兼弱攻昧臣獨
謂不若推亡固存也方今非獨兵勢如此而又財用匱
乏民力彫弊人皆知之無敢言者臣令取諸路㢘訪使
者所奏去年兵食實數作榜通册願陛下置之御坐時
賜御覽則天下虚實可知且與强女真為隣孰若與弱
契丹乎議復止　樞宻之孫鄧椿䟦曰右先樞宻諫發
燕雲事勾龍中丞如淵雖書之恐未信于後世又嘗求
汪公應辰䟦其尾汪公曰此段已編入徽考删定實録
中矣馮少卿方手録于家後求其真蹟藏于九襲以示
子孫先樞宻掌兵西府不幸宰相(闕/)　深引太宗趙普
曹彬潘美龜鑑有死不從公歿黼始遂前議云某即公
黼即王黼前議即兼弱攻昧之説談經之誤以致敗國
事塗炭生靈迨今蹂躪河洛者幾五十許年則兼弱攻
昧之説勝也悲夫　朱勝非秀水閒居録曰政和末知
雄州和詵奏契丹益發燕雲之兵燕雲亦叛有董龎兒
者率衆為劇冦契丹不能制蔡京時領三省事僥倖一
切之功遂招龎兒許以燕地王之龎兒上表自號扶宋
破敵大將軍董才後歸朝賜姓名趙詡者是也乞遣兵
為援期取中國故地京大喜乃更戍朔方陜右之兵命
江外州軍製袍帶欲以冠帶新民鄧洵武子常知樞宻
院為京言南北通好久矣今信一叛人之言而欲敗百
年之盟不可京不聽是時童貫以太師樞宻院總邊事
洵武又為貫言西北敵勢强弱不同度我之力能制彼
乎恐兵連禍結卒無已時貫亦不聽洵武乃疏伐燕利
害二十七條名曰北伐問目皆有注其一云出師之名
注云恃此盟誓百年不見兵革絶之必有名以令吾民
以告敵國餘類此又録趙普諫太宗北征疏同奏上皇
頗嘉納此議為之緩至宣和初竟出師矣董才者易州
潦水人少貧賤沉雄果敢號董龎兒募鄉兵戰金人敗
績主將欲斬之才亡命山谷遂為盗剽掠州縣衆至千
人契丹患其殘賊才踰飛狐靈丘入雲應武朔斬牛欄
監軍函其首來獻政和七年知岢嵐軍解潛招之并其
黨以聞其表有云受之則全君臣之大義不受則生秦
越之異心上召見董才陳契丹可取之狀甚切賜姓趙
名詡　趙普諫伐燕疏并劄子附于此疏曰武勝軍節
度使臣趙普右臣自二月中伏覩忽降使臣差般糧草
及詳勅命知取幽州既奉指揮尋行科配非時舉動莫
測因由邇後雖聽㨗音未聞成事稍稽尅復俄及炎蒸
飛芻輓粟以猶繁擐甲持戈而未已民疲師老將恐有
之臣自此月以來轉増疑慮潛思陛下萬機在念百姓
為心聖畧神功舉無遺算至于平收浙右力取河東乗
後代之英奇雪前朝之憤氣四海咸歸于掌握十年時
致于雍熙唯彼契丹豈為敵對遷徙無常自古難得制
之前代聖帝明王無不置于度外任其隨逐水草皆以
法羈縻之此際官家何須掛意必是有人扶同諂佞誑
惑聰明因舉不急之兵稍涉無名之議非論曲直且覺
淹延將成六月之征頗有千金之費以兹忖度深抱憂
虞切念臣雖寡智謀粗親墳典千古興亡之理得自簡
編百王善惡之徴聞于經史其間禍滛福善莫不如影
隨形煥若丹青明如日月嘗為大訓歴代寳之臣讀史
記見漢武時主父偃徐樂嚴安軰所上長書及唐元宗
時宰相姚元崇直奏十事可以坐銷患害立致昇平惟
慮至尊未能留意醫時救弊無出于斯又聞前事為後
事之師古人是今人之則據其年代雖即不同量彼是
非必然無異輙思抄録專具進呈伏望聖慈特垂披覽
謹列逐件如後(云云/)伏念臣謬以庸材叨居顯位幸逢
千年之運深承二聖之知從白屋而上丹霄非由智畧
出卑僚而登極位只是遭逢恩私何啻于轍魚報效不
如于犬馬粗懐性識常積驚惶所恨者齒髪衰殘精神
减耗既不能獻謀闕下又不能效命軍前惟有微誠書
章上奏今者伏自朝廷大興禁旅逺事征伐驅百萬户
之生靈咸當輦運致數十州之地土半失耕桑則何異
為鼷鼠而發機將明珠而彈雀所得者少所失者多只
於得少之中猶難入手更向失多之外别有關心前未
見于便宜可垂興于詳酌臣又聞聖人不凝滯于物見
可而進知難而退理貴變通情無拘執故前聖謂事苦
則慮易兵久則變生臣之愚誠深懼于此秦始皇之
拒諫終累子孫漢武帝之回心轉延宗社如忽遲晩恐
失機宜而况旬朔之間便為七月竊慮内地先困邊庭
荒凉北地則弓硬馬肥轉難擒制中國則民疲師老應
誤指呼臣今獨興沮衆之言深負彌天之過輙陳狂瞽
抑有其由竊以暮景殘光能餘幾日酬恩報義正在今
時恐勞宵旰之憂寜避僭踰之罪慮希聖聽早議抽軍
聊為一縱之謀别有萬全之䇿伏望皇帝陛下安和寢
膳惠飬疲羸長令外户不扃永使邊烽罷警自然殊方
慕化率土歸仁暨四國以來王料契丹而安往又何必
勞民動衆賣犢買刀有道之事易行無為之功最大如
斯弔伐是謂萬全臣又竊料陛下非久興兵恐因偏聽
其奈人多獻佞事欠防微大凢小軰各務身謀誰思國
計或承宣問皆不直言盡解欺君弗憂敗事得之則奸
邪𫉬利失之則社稷懐憂昨者直取幽州未審孰為謀
者必無成算俱是誑言其于虚實之間此際總應彰露
臣既不知頭主無以指射姓名伏望官家尋其尤者特
正奸人之罪免傷聖主之明所貴詐偽悛心忠臣盡力
共畏三千之法同堅八百之基臣於此時欲吐肺肝先
寒毛髪驚疑猶豫數日沉思又念往哲臨終尚能屍諫
微臣未死惡忍面諛明知逆耳之言不是全身之計但
縁恩同卵翼命直鴻毛將酧國士之知豈比衆人之報
投荒弃市甘當此日之誅竊禄偷安不造來生之業惟
祈聖明特賜察量更有細微别具劄子冒犯冕旒臣無
任傾心瀝懇憂國忘家涕泗旁惶激切屏營之至劄子
曰臣濫守藩方聊知稼穡見當州管界承前多是荒凉
户小民貧程遥路僻量其境土五縣中四縣居山騐彼
人家三分内二分是客昨來差配甚覺艱辛伏縁在此
直至莫州往來四千餘里或是無丁有税須至雇人般
糧每㪷雇召之貲賤者不下五百元配二萬石數約破
十萬貫錢且如本户自行費用無多所校乃是二萬家
之貧户出此十萬貫之見錢所以典業賣牛十聞六七
其間兼有鬻男女者亦有弃性命者仍加善誘偶副嚴
期自從起發去來已及八十餘日近知内有人户裏私
刼鄉村皆云裝起軍糧未有送納去處原無口食在取
盤纒雖不辨其虚真又難行于審覆訪聞街坊竊議前
後説得多般稱被契丹圍却軍都兼被刼糧草及令尋
看皆却隠藏盖縁臣無以知軍前事宜祗聽得外面消
息况九重宻事不應泄于朝廷奈百姓流言已相傳于
道路詳其住滯必有艱難伏乞聖慈早令停罷更或遲
久轉費糧儲潛思今日人情不可再行差配如或再有
徭役决定廣有逃移假令收下幽州邊境轉度干戈未
息忽然生事未見理長必因有僭濫之徒奸邪之黨但
説契丹時逢㓜主地有灾星以此為詞曲中聖㫖不審
戒情上下幽州俱此生涯土宿照臨(闕/)　外可以征討
若彼能同衆意縱惡主亦難輕不順羣情無災星而亦
敗誠宜守道事貴無私如樂禍以求功竊得之而不武
此盖兩省少昌言之士靈臺無有藝之人而况補缺拾
遺合專思于規諫天文厯算須預定于吉凶成兹誤失
之尤各負疎遺之罪若無愆責何戒後來　邵伯温曰
崇寧中居洛因過仁王僧舍得葉子册故書一篇乃趙
中令諫太宗皇帝伐燕疏并劄子其疏與國史所載大
畧相似有不同者劄子則惟見于此太宗晩喜佛中令
因其所喜以諫云伯温竊聞太祖一日以幽燕圖示中
令問所以取幽燕之䇿中令曰縱可取孰可守太祖不
語久之曰卿可謂逺慮矣太祖自此絶口不言伐燕至
太宗因平河東乗勝欲搗燕薊時中令鎮鄧州故有是
奏太宗下詔褒其言嗚呼中令從祖宗定太平尚以取
幽燕為難近時小人竊大臣之位者乃建議結金人㓕
大遼取幽薊卒致天下之亂悲夫
　
　
　
　三朝北盟㑹編卷一
欽定四庫全書
　三朝北盟㑹編卷二
　　　　　　　　　　　　宋　徐夢莘　撰
　政宣上帙
　　起政和八年五月二十七日戊申盡十二月二日
　　己卯
五月二十七日戊申廣安軍草澤安堯臣上書乞寢燕
雲等事書曰政和八年五月二十七日草澤臣安堯臣
謹昧死裁書百拜獻于皇帝陛下臣觀商髙宗嘗命傅
説曰朝夕納誨以輔台徳説復于王曰惟木從繩則正
后從諫則聖后克聖臣不命其承疇敢不祗若王之休
命臣每讀至此未嘗不掩卷嘆息以為天下萬機一人聽
斷雖甚憂勞不能盡察堂上逺于百里堂下逺于千里
以九重之深而欲盡于四方萬里之逺百辟之忠邪賢
佞生民之利害休戚顧不難哉是以帝王之徳莫盛于
納諫諫行言聽則膏澤下于民天下同臻于安樂之域
社稷之利也臣聞陛下臨御之初從諫如流嘗下求言
之詔曰言之不當朕不加罪于是蹇諤之士冒昧自竭
咸効愚忠而憸人欲杜塞言路竊弄威柄乃熒誤陛下
加以抵誣之罪遂使陛下負拒諫之謗於天下久矣比
年以來言事之臣朝奏夕貶天下之人結舌杜口以言
為諱乃者宦寺專命交結權臣共唱北伐之議不思所以
蠧國而害民上自宰執下至臺諫曾無一人肯為陛下
言者咸以前車為戒陛下復何頼焉臣謂燕雲之役興
則邊隙遂開宦寺之權重則皇綱不振此臣所以日夜
為陛下寒心者也臣螻蟻之微自頂至踵不足以膏陛
下之斧鉞倘使上冒天威必罰無赦臣雖死無悔何憚
而不言哉願畢其説以獻焉臣聞中國内也四方外也
憂在内者本也憂在外者末也夫天下無内憂亦有外懼
盖自古外國之于中國有道未必服無道未必不來聖
人以一身寄乎巍巍之上安而為泰山危而為累卵安
危之機不在于敵之服叛去來也則天下國家必固本
以釋末未嘗竭内以事外雖覊縻制禦之不失徒使為
中國之藩籬耳曷嘗與之謀大事圖大功俾憂生乎内
也昔王都説契丹入塞以率晉兵定人皆以為後患可
不鑒哉古者敵國憂在外今者敵國憂在内外憂之患
吾能固本以釋末將賢而敵惰即剪滅其患不及中原
泰山之安有足恃者内憂之懼由吾竭内以事外邦本
凋殘海内虚耗累卵之危指日可待外憂之不去聖人
猶且耻之内憂而不為之懼臣愚不知天下之所以久
安而無變甚可懼也陛下亦思之乎厥今天下之危如
累卵奈何陛下不思所以固本之術委任姦臣竭生靈
之膏血欲奉强敵以取必争之地使上累聖徳此億兆
所同憂也且天生北國其為中國患自古然矣乃不與
吾奮然而争而轉若乞憐者非畏吾也盖邊境之上未
有可乗之隙度德量力安得不蓄其鋭而伺吾隙以逞
其所大欲邪將見四境交侵雖有智者不能善其後矣
昔秦始皇纘六世之餘烈既併六國南取百越之地以
為桂林象郡北築長城而守藩籬却匈奴七百餘里其
意非以衛邊地并救民死乃貪戾而欲廣大也故功未
立而天下亂漢孝武資累世之積蓄財力有餘士馬强
盛務恢封畧圖制匈奴患其兼從西結烏孫列四郡開
玉門通西域以斷匈奴右臂師旅之費不可勝計至于
用度不足算及舟車因之以凶年冦盗並起始弃輪臺
之地下哀痛之詔豈非聖人之所以悔哉宋文帝元嘉
中比西漢文景分命諸將經畧河南致拓䟦𤓰步之師
因而國蹙陳宣帝纘業之後拓土開疆志大不已遂有
吕梁之敗江左日蹙力殫財竭旋為隋氏所㓕隋煬帝
負其富强之資思逞無厭之欲頻出朔方三駕遼左旌
旗萬里賦斂百端四海騷然土崩魚爛喪㓕國家唐太
宗定海内時稱英主然而東有遼海之軍西有昆丘之
役師旅數動百姓疲勞雖未致于禍敗然不免有中材
庸主之議明皇開元之際宇内謐如邊將邀寵競圖戰
伐西陲青海之戍遼東天門之師磧西怛邏之戰雲南
渡瀘之役沒于異域數十萬人幽冦乘之天下離潰是
皆窮兵貪地好功勤逺罔守持盈之道不顧勞民之弊
孰若周宣中興獫狁為害追之太原及境而止盖不欲
弊中國怒逺人也故享國日久時人詠其美孝文專務
以徳化民凢有不便輙弛以利民與匈奴結和親後乃
背約入盗令邊備守不發兵深入恐勞百姓是以國富
刑清漢祚日永天下歸仁孝元亦納賈捐之議棄珠崖
之陋後世以為美談東漢建武中人康俗阜臧宫馬武
請殄匈奴報曰捨近謀逺者勞而無功舍逺謀近者逸
而有終務廣地者荒務廣徳者强有其有者安貪人有
者殘自是諸將莫敢復言兵事可謂深達治源者乎歴
觀前代雖征討外國時有異同勢有可否謀有得失事
有成敗然毒蠧四表瘡痍兆姓未嘗不由好大喜功竭
内事外者也昔人謂國雖大好戰必亡故聖人務徳不
務廣土王者不治外裔春秋亦内諸侯而外秦楚非謂
中國之力不能制之以其言語不通䞇幣不同疆土遼
逺法俗各異居于絶域之外山河之表崎嶇山谷險阻
之地是以外而不内疎而不戚政教不及其人正朔不
加其國誠不欲竭内以事外故也樊噲嘗願得十萬衆
横行匈奴中季布謂其可斬馮奉世矯詔斬莎車王宣
帝議加爵賞蕭望之謂矯制違命雖有功不可違法恐
後奉使者為國家生事陳湯誅郅支匡衡劾其矯制而
顓命郝靈筌斬黙啜姚崇慮彼邀功者生心三朝不加
賞抑有由矣是故古者天子控制逺方來則懲而禦之
去則偹而守之其慕義而貢獻則接之以禮覊縻不絶
使曲在彼乃聖王制禦外國之常道也在昔東邊避李
牧北邊憚郅都南蠻服孔明西戎畏郝玭此四人者皆
明智而忠信寛厚而愛人君臣同體固守邊疆故能威
震四裔邊人不敢南下而牧馬士不敢彎弓而報怨或
有僥倖一時為國生事興造邊隙邦憲具在夫何足云
我宋太祖皇帝撥亂反正躬擐甲胄總熊羆之衆當時
將相大臣皆所與取天下者然不能下幽燕兩州之勍
敵豈勇力智慧不足哉盖兩州之地鄰國所必争者不
忍使吾赤子重困鋒鏑乃置而不問章聖皇帝澶淵之
役以契丹大舉來侵不得已而與戰既戰而勝乃聽其
求和遂與之盟逡廵引兵而退盖亦欲國家固而不忍
困民力也明矣伏願陛下思祖宗積累之艱監厯代君
臣之失杜塞邊隙務守景徳舊好選忠義智勇之人如
郅都者使守險塞而軍髙壘毋戰閉關據阨荷㦸而守
之無使强敵乗間伺隙窺我邊疆上以安宗廟下以保
生靈豈不韙哉臣前所謂燕雲之役興則邊隙遂開者
此也臣觀自古國家之敗未嘗不由宦者專政當時君
世主心非不知其然而因循信任不能斷而馭之故終
至委靡頽弊傾覆神器不可枝梧而後已大抵此曹手
執帝爵口銜天憲則臣下之死生禍福在焉出入臥内
靡間朝夕巧于將迎則君心為之必移况隆以髙爵分
以厚禄加之以信任以資其威福之權哉我宋開基太
祖皇帝鑒前世之弊務行剗革内品供奉不過二十人
徒使供門户掃除之役寳元以後元數倍増加禄廪從
優咸平中洛苑使秦翰雷有功因討王均之亂既而有
功授以思州刺史自後劉保信等初無纎毫功咸起僥
倖之心乃攀援前文遂皆遥領團練刺史議者否之繼
以明道制命出于幃幄威服假于宦寺斜封墨勅授之
匪人委用漸大兹風一扇先朝之典制盡廢當時臺諫
以死争之期必行而後已今乃不然宦寺之數不知其
幾但見腰金拖紫充滿朝廷處富貴之極忘分守之嚴
專總威權决議中禁蔽九重之聰明擅四海之生殺懐
諂諛之心巧媚曲求者則舉而登用勵匪躬之操直情
忤意者則旋見排斥以致中外服從上下屏氣府第羅
列大都親族布滿丹陛南金和寳冰綃霧縠之積富侔
天子嬙媛侍兒歌童舞女之玩僣擬後宫狗馬餙彫文
土木被緹綉更相援引同惡相濟一日再賜一月累封
爵禄極矣田園廣矣金繒溢矣奴婢官矣縉紳士大夫
盡出其門矣非復向時掖廷永巷之職閨牖房闥之任
也皇綱何由而振邪是以賢才嗟讟志士窮棲莫此為
甚昔人謂宦者專而國命危良有以也臣布衣賤士無
官守言責不敢纎悉條具上凟聖聰請以誤國之大者
童貫而論之臣謹按貫起自卑微本無知謀陛下付以
兵柄俾掌典機宻自出師陜右已彌嵗禩專以欺君罔
上為心虚立城砦妄奏邊㨗以為已功汲引羣小易置
將吏以植私黨交通饋遺鬻賣官爵超躐除授紊亂典
常有自選調不由薦舉而改京秩者有自行伍不用資
格而得防圍者有放逐田里不應甄叙而擢登清禁者
有託儒為奸懵不知書而任以蘭省者或陵徳鮮禮不
通世務徒以家累億金望塵下拜公行賄賂而致身青
雲者比比皆是或飬驕恃勢不知古今徒以門髙閥閲
揺尾乞憐僥倖請托而立登要津者紛紛接踵一時鮮
㢘寡耻之人争相慕悦侵漁百姓奉其欲為惟恐居後
兵戍戰士冒石傷弓生有金帛之賜死有褒贈之榮自
法權歸貫紛更殆盡戰傷之卒秋毫無所得死者又誣
以逃亡之罪賞罰不明兵氣委靡凱還未歌書品已崇
庖人廐卒掃門執鞭之𨽻冒功奏賞有馴致節鉞者名
器一何輕哉山西勁卒貫盡選為親兵實自衛也方戰
伐之際它兵躬行陣之勞班師之後親兵冒無功之賞
意果安在此天下所共憾而陛下怡然不顧也貫為將
帥每得帑金帛以濟軍需悉充私藏乃立軍期之法取
償于州縣依勢作威倚法肆貪暴征横歛民不堪命將
士為之解體貫方且意氣洋洋自為得計兇焰勃然臺
諫之臣間有剛毅不回之士愛君愛國一言議及則中
以危法遂使天下不敢言而致歸怨陛下矣今者中外
之人咸謂貫深結蔡京同納燕人李良嗣以為謀主共
唱北伐之議經營之久國既匱乏乃更方田以増常税
均糴以充軍儲茶鹽之法朝行暮改民不奠居加之以
饑饉廹之以重斂其勢必無以自全陛下茍能速革其
弊則赤子膏血不為此曹涸也今天下之民被兹毒蠧
久矣其貧至矣飬生送死不足之恨亦深矣昔人謂刻
核太至者必有不肖之心應之臣愚深恐無恒心之民
以刻核太至不能自安或起不肖之心其患有至于不
可禦者又况天視自我民視天聽自我民聽民積怨氣
天心憫焉非朝廷福也劉蕡謂自古宦者預軍政未有
不敗國喪師者其言載之青史雖愚夫愚婦莫之或非
陛下倘優㳺不斷異時禍稔蕭墻奸生幃幄追悔何及
伏願陛下以天日之明塞隂邪之路制侵凌廹脅之心
復門户掃除之役使安其分可也史臣亦謂宦者亂人
之國其源深于女禍陛下何苦暱之此臣愚所不識也
恭惟陛下以社稷為心以生靈為念思禍患于未萌之
機戒其所當戒更其所當更斷自宸衷决而行之無恤
邪論之紛紛天下幸甚臣前所謂宦寺之權重則皇綱
不振者此也臣一介草茅世食陛下之禄沐浴陛下膏
澤久矣當此之時人各隠情以言為諱臣獨輙吐狂直
上觸天威非不知言出而禍從計行而身戮盖痛紀綱
之壊哀生靈之困變亂將起社稷將危忠憤所激有不
能自已不識陛下能赦之否臣聞唐貞觀時有上封事
者或不切事文皇厭之欲加誚黜魏鄭公諌曰古者立
謗木欲聞已過封事其謗木之遺乎陛下思聞得失當
咨其所陳言而是乎為朝廷之益非乎無損于政帝悦
皆勞遣之今臣惓惓非望陛下之勞遣願陛下咨其所
陳摭其實而行之使納諫之君不獨專美于前代臣子
之至願也惟陛下裁之嗚呼犯顔逆鱗者人臣之盡忠
廣覽兼聽者聖人之盛徳臣之所以自處者可謂忠矣
陛下所以處臣宜何如焉願少緩天誅庶開忠讜之路
永保無窮之基倘或不容身首異處取笑士類亦臣不
恤也臣無任昧死俯伏聽命之至臣堯臣誠惶誠恐頓
首頓首謹言　童貫上平燕䇿蔡絛北征紀實曰是嵗
童貫上平燕䇿大抵謂雲中根本也燕薊枝葉也當分
兵撓薊燕而後以重兵取雲中其語汗漫無取盖是時
貫尚未有名士大夫從之加以縁飾其姦爾
八月四日甲寅馬政同呼延慶等行馬政同髙藥師等
行賫禮物令見女真國主再議舊好復依建隆雍熙以
來賣馬事次可附口詔傳宣撫問迤邐議及夾攻大遼
事脱或有意可言次遣使來議須宻諭之遂就登州乗
兵卒海軍船去
九月二十九日戊午聖㫖將安堯臣書送尚書省衆議
以聞
閏九月九日戊辰馬政等下船達北岸馬政與髙藥師
下海達北岸為邏者所執奪其物屢欲殺之藥師辨論
再四得免遂縛以行
二十七日丙子馬政等至女真所居安扎川拉林河馬政
被縛行經十餘州方至國主所居安扎川拉林河三十
餘里其用事人曰尼堪曰阿呼曰烏舎皆呼郎君請問
遣使之由政對以先是貴朝在大宋太宗皇帝建隆二
年時常遣使來賣馬今來主上聞貴朝攻陷契丹五十
餘城欲與貴朝復通前好兼自契丹天怒人怨本朝欲
行弔伐以救生靈塗炭之苦願與貴朝共伐大遼雖本
朝未有書來特遣政等軍前共議若允許後必有國使
來也阿固達遂與尼堪阿呼烏舎共議數日遂質登州小
校王美劉亮等六人發人同馬政來
十一月己酉朔是日改元重和元年十三日辛酉以安堯
臣上書頗有可採除承務郎是日御批比縁大臣建議
恢復燕雲故地安堯臣逺方書生既陳説厯代興衰之
迹達于朕聽臣僚咸謂毁薄時政首沮大事乞重行竄
殛朕以承平日久言路壅蔽敢言之士不忍寘之典刑
議加爵賞僉論未允朕獨何私契勘安堯臣崇寜四年
已曽許用安惇遺表恩澤奏補因得責降遂寢不行今
惇雖未復舊官可特與正奉大夫遺表恩澤令吏部檢
元狀乞次補堯臣尚書吏部恭奉御筆比縁大臣(云云/至𥙷)
(堯/臣)本部尋檢到崇寜四年七月十一日都省批送下故
特進安惇妻清河郡夫人張氏陳乞補堯臣狀詳覆遵
依御筆施行故追復正奉大夫惇遺表恩澤與親姪堯
臣文資右擬補承務郎惇廣安軍人在哲宗朝為樞宻
使主上即位之初其子郊嘗指斥乗輿有不欲立上之
語後為族人所告勅令合州根治既得其實郊為棄市
惇去十官至是復正奉大夫
十二月二日己卯馬政同女真人渤海李善慶等來女
真發渤海人一名李善慶熟女真一名小薩多生女真
一名布達共三人賫國書并北珠生金貂革人參松子
為䞇同馬政等俾來還禮朝覲以十二月二日至登州
詣京師
　
　
　
　
　
　
　
　三朝北盟㑹編卷二
欽定四庫全書
　三朝北盟㑹編卷三
　　　　　　　　　　　　宋　徐夢莘　撰
　政宣上帙
　　起重和二年正月十日丁巳盡其日
重和二年正月十日丁巳金人李善慶等至京師是日
李善慶等入國門館于寶相院上令蔡京童貫鄧文誥
見之議事詔補善慶修武郎薩多從義郎布達秉義郎
給全俸　女真古肅慎國也本名朱理真訛為女真或
以為黑水靺鞨之後而渤海之别族三韓之辰韓方世
居混同江之東長白山鴨緑水之源阿固達建號曰皇
帝寨至亶改曰㑹寧府稱上京東瀕海南隣髙麗西接
渤海鐵離北近室韋三國志所謂挹婁元魏所謂勿吉
隋謂之黑水部唐謂之黑水靺鞨皆其地也有七十二
部落各有首領分治之隋開皇中遣使貢獻文帝因宴
勞之唐貞觀中太宗征高麗靺鞨佐之戰甚力開元中
其長來朝拜勃利州刺史遂置黑水府以部長為都督
刺史五代時始稱女真後唐明宗時常入登州渤海契
丹安巴堅乗唐衰亂開國北方并吞諸番三十有六女
真其一焉安巴堅慮女真為患乃誘其强宗大姓數千
户移至遼陽之南以分其勢使不得相通遷入遼陽著
籍者名曰哈斯罕自咸州之東北分界入山谷至于粟
沫江中間所居𨽻屬咸州兵馬司者許與本國徃來粟
沫之北寧江之東北者地方千餘里户口十餘萬散居
山谷間依舊界外野處自推雄豪為長小者千户大者
數千户又有極邊逺而近東海者則謂之東海女真其
人勇鷙每出戰皆被以重札令前驅名曰硬軍部族雖
同居處綿逺不相統屬各長雄其地則至契丹東北隅
土多林木田宜麻穀以耕鑿為業不亊蠶桑土産名馬
生金大珠人參及蜜蠟細布松實白附子禽有鷹鸇海
東青獸多牛羊麋鹿野狗白彘青鼠貂鼠花果有白芍
藥西𤓰海多大魚螃蠏冬極寒多衣皮皆以厚毛為衣
非入屋不徹稍薄則墮指裂膚盛夏如中國十月西北
自雲中至燕山數百里地皆山坡極髙去天甚近東有
蘇扶等州與中國青州隔海相直其人則耐寒忍飢不
憚辛苦食生物勇悍甚善騎上下崖壁如飛濟江河不
用舟楫浮馬而渡精射獵每見巧獸之蹤能躡而推之
得其潛伏之所以樺皮為角吹作呦呦之聲呼麋鹿射
之其俗依山谷而居聨木為栅屋高數尺無瓦覆以木
版或樺皮或以草綢繆之墻垣籬壁率皆以木門皆東
向環屋為土床熾火其下而寢食起居其上謂之炕以
取其煖奉佛尤謹以牛負物或鞍而乗之遇雨多張牛
革以為禦飲宴賔客盡携親友而來及相近之家不召
皆至客坐主人立而侍之至食罷衆客方請主人就坐
酒行無算其衣布好白富者以珠玉為飾衣黑裘細布
貂鼠青鼠狐貉之衣其飲食則以麋釀酒以豆為醬以
米為飯葱韭之屬和而食之芼以蕪荑食器無瓠陶無
匕筯皆以木為盆春夏之間止用鮮粥下粥肉味無多
品止以魚獐生食間用燒肉冬亦冷飲却以木楪盛飯
木盌盛羹下飯肉味與下粥一等飲酒無算炙股烹脯
以餘肉和羹擣爛而進率以為常其禮則拱手退身為
喏跪右膝蹲左膝着地拱手揺肘動止于三為拜其言
語則謂好為賽堪或為賽音謂不好為朗色謂酒為博
囉達喇蘇謂棍子敲殺曰穆克珊布徹赫斡布嚕又曰
穆克珊坦塔哈又曰斡布哈夫謂妻為薩爾罕妻謂夫
為額伊根其節序元日則拜日相慶重午則射柳祭天
其婚嫁富者則以牛馬為幣貧者歸後方具禮偕來女
家以告父母其携妻歸寧謂之拜門因執子壻之禮其
樂則有鼓笛其歌有鷓鴣之曲其疾病則無醫藥尚巫
祝其道路則無旅店行者息于民家主人初則拒之拒
之不去方具飲食而納之茍拒而去之則餘家無復納
者其市易則惟以物易無錢無蠶桑無工匠屋舍車帳
徃徃自能為之其姓氏則曰完顔特嘉納喇費摩鄂通
赫舍哩圖克坦巴延圖們温特赫尼瑪哈珠嘉阿克占
博都哩富珠哩洪果通吉阿達烏凌阿富察烏頁圖克
坦布薩溫屯䝉古(唐末部落繁盛共有三十首領/每首領有一姓通有三十姓)其官
名則以九曜二十八宿為號曰安班貝勒(大官/人)貝勒(官/人)
其職曰圖們(萬/户)明安(千/户)穆昆(百人/長)富埒琿牌子頭貝勒
者統官也猶中國言總管云自五十户貝勒推而上之
至萬户貝勒皆自統兵緩則出獵急則出戰其宗室皆
謂之郎君無大小必以郎君總之雖卿相盡拜于馬前
郎君不為禮役使如奴𨽻又有號阿喇勒伊拉齊貝勒
尼堪為元帥後雖貴亦襲父官而不改其號其法吏治
則無文字刻木為契謂之刻字賦斂調度皆刻箭為號
事急者三刻之殺人剽刼者掊其腦而死之其家人為
奴婢親戚欲得者以牛馬財物贖之其賍以十分為率
六分歸主而四分沒官罪輕者决柳條或以物貸命則
割耳鼻以誌之其獄掘地數丈置囚于其中其税賦無
常遇用多寡而斂之法令嚴殺人取民錢重者死其他
罪無輕重悉决柳條笞背不杖臀恐妨騎馬罪極重者
鞭以沙袋守一州則一州之官許專决守一縣則一縣
之官許專决凡有官者將决杖之廊廡賜以酒肉官尊
者决于堂上已杖視事如故其用兵則以戈為前行人
號曰硬軍人馬皆全甲刀棓自副弓矢在後設而不發
非五十步不射弓力不過七斗箭鏃至六七寸形如鑿
入輙不可出人携不滿百隊伍之法什伍百皆有長伍
長擊柝什長執旗伯長挾鼓千長則旗幟金鼓悉備伍
長戰死四人皆斬什長戰死伍長皆斬百長戰死什長
皆斬負鬭戰之尸以歸者則得其家貲之半凡為將皆
自執旗人視其所向而趨自主帥至步卒皆自控馭無
從者國有大事適野環坐畫灰而議自卑者始議畢即
漫滅之人不聞聲其宻如此將行軍大㑹而飲使人獻
策主帥聽而擇焉其合者即為特將任其事師還又大
㑹問有功高下賞之以金帛若干舉以示衆或以為薄
復增之初起之時率皆騎兵旗幟之外各有字記小大
牌子繫馬上為號每五十人分為一隊前二十人全裝
重甲持棍槍後三十人輕甲操弓矢每遇敵必有一二
人躍馬而出先觀陣之虚實或向其左右前後結隊而
馳撃之百步之内弓矢齊發中者常多勝則整隊而緩
追其分合出入應變若神人自為戰戰則必勝遼國沿
邊置東京黄龍府兵馬都部署司咸州湯河兵馬詳衮
司東北路統軍司分𨽻之至道宗避真宗廟諱改曰女
直遼主歲入秋山女真當從呼鹿射虎搏熊皆其職也
辛苦則在前逸樂則不與然時為邊患遼國謂之覊縻
道而已本朝建隆二年始遣使來貢方物多名珠貂皮
自此無虚歲或一再至雍熙中來訴契丹置三栅屯兵
絶其朝貢之路乞遣兵平之真宗為降詔撫諭而不發
兵又嘗訟高麗誘契丹侵其疆大中祥符三年契丹征
高麗過其國乃與高麗合拒契丹女真衆纔一萬而弓
矢精强又善為灰城以水沃而成氷堅不可上契丹大
敗喪師而還至仁宗朝遂不復通中國先是建隆以來
熟女真由蘇州泛海至登州賣馬故道猶存元豐五年
詔先朝時女真常至登州賣馬後聞馬行假道為髙麗
截隔歲乆不至今朝廷與高麗徃還可降詔王徽如女
真願市馬中國者許假道而女真之使卒不至其初長
帥本新羅人號完顔氏完顔猶漢言王其兄弟三人一
為熟女真首領號萬户其一適他國完顔年六十餘女
真妻之以女亦六十餘生二子其長即呼蘭也自此傳
三人至英格太師以至阿固達阿固達身長八尺狀貎
雄偉沉毅寡言笑顧視不常而有大志能用其人稍稍
并吞傍邊部族或説以誘納叛亡或加以盗藏牛馬好
則結親以和取之怒則加兵以强掠之力農積穀練兵
牧馬外多市金珠良馬歲時進奉賂遺以通情好如此
者十餘年道宗末年阿固達來朝以烏舍從與遼貴人
雙陸貴人投瓊不勝妄行馬阿固達憤甚㧞小佩刀欲
剚之烏舍急以手握鞘阿固達止得其柄戕其胸不死
道宗怒侍臣以其强悍咸勸誅之道宗曰吾方示信以
待逺人不可殺或以王衍縱石勒張守珪赦安禄山終
致後害為言亦不聽卒歸之天祚嗣位(天祚遼國第九/代耶律延禧號)
(天/祚)立未乆當中國崇寧之間漫用奢侈宫禁競尚北珠
北珠者皆北中來𣙜場相貿易天祚知之始欲禁絶其
下謂中國傾府庫以市無用之物此為我利而中國可
以困恣聽之而天祚亦驕汰遂從而慕尚焉北珠美者
大如彈子小者若梧子皆出遼東海汊中每八月望月
如晝則珠必大乃以十月方採取珠蚌而北方沍寒九
十月則堅冰厚已盈尺矣鑿冰沒水而捕之人以病焉
又有天鵝能食蚌則珠藏其嗉又有俊鶻號海東青者
能擊天鵝人既以鶻而得天鵝則于其嗉得珠焉海東
青者出五國五國之東接大海自海東而來者謂之海
東青小而俊健𤓰白者尤以為異必求之女真每歲遣
外鷹坊子弟趣女真發甲馬千餘人入國界即海東巢
穴取之與五國戰鬬而後得女真不勝其擾加之沿邊
諸帥如東京留守黄龍府尹等每到官各管女真部族
依例科歛拜奉禮物各有等差女真寖忿由是諸部皆
怨叛潛附阿固達咸欲稱兵以拒之天慶二年春天祚
混同江釣魚舊例諸國首領盡來獻方物宴㑹犒勞使
諸人歌舞為樂至阿固達但端立正視辭以不能天祚
謂蕭奉先曰阿固達筵上意氣雄豪可托一邊事殺之
不然恐貽後患奉先諫而止阿固達自宴漁河歸益懷
異志疑遼見伐尼堪曰迎風縱棹順坂走丸禍至速矣
不如乗其無備先併鄰國聚衆為備以待其變於是併
瀕海部族用尼堪古紳烏舍為謀主叅與論議以尼楚
赫伊蘭羅索棟摩等為將帥阿固達有度量善謀尼堪
善用兵古紳剛毅而强忍(尼堪兄事古紳在内則古紳/坐尼堪上在外則尼堪坐古)
(紳/上)烏舍有才自製女真法律文字成其一國國人號為
薩滿薩滿者女真語巫嫗也以其通變如神尼堪之下
皆莫能及天慶四年率兵叛遼㑹集各部全裝軍二千
餘騎首至混同江之寧江州破之大敗渤海之衆獲甲
馬三千又敗蕭嗣先于珠赫店又敗拉林河黄龍府咸
州好草峪四路都統誅殺不可勝計侵併諸路僉檢强
遂有鐵騎十萬餘天祚下詔親征尼堪烏舍偽請為卑
哀乞降者既示衆反以求戰嫚書上之天祚大怒下詔
有女真作過大軍盡底剪除等語阿固達聚諸部長以
刀𠢐面仰天哭曰始與汝軰起兵共苦契丹擾而欲自
立國爾今吾為若卑哀請降庶幾免禍乃顧盡剪除非
人效死戰莫能當也不若殺我一族汝等迎降可以轉
禍為福諸人皆羅拜于帳前曰亊已至此惟命是從以
死拒之天祚率蕃漢兵十餘萬車騎亘百里鼓角之聲
旌旗之色震耀原野自長春路分路而進與女真兵㑹
女真乘契丹未陣急擊之天祚大敗衆軍潰走遂攻掠
慶饒等州陷東京黄龍府又陷蘇復渤海遼陽所管五
十四州又渡遼長春兩路有楊朴者鐵州人少第進士
累官至秘書郎説阿固達曰匠者與人規矩不能使人
必巧師者人之模範不能使人必行大王創興師旅當
變家為國圖覇天下謀萬乗之國非千乘不能比者諸
部兵衆皆歸大王令力可㧞山填海豈不能革故鼎新
願大王册帝號封諸蕃傳檄響應千里而定東接海隅
南連大宋西通西夏北安逺國之民建萬世之鎡基興
帝王之社稷行之有疑禍如發矢大王如何阿固達大
悦烏竒邁等皆推尊楊朴之言上阿固達尊號為皇帝
國號大金改元收國令韓企先訓字以王為姓以旻為
名楊朴又稱説自古英雄開國或受禪或求大國封册
遣人大遼以求封冊其事有十乞徽號大聖大明者一
也國號大金者二也玉輅者三也衮冕者四也玉刻印
御前之寶者五也以弟兄禮通問者六也生辰正旦遣
使者七也歲輸銀絹十五萬疋兩者八也(葢分大宋/歲輸之半)割
遼東長春兩路者九也送還女真阿古齊趙三大王者
十也天祚付南北面大臣㑹議蕭奉先等悉從所請遂
差静江軍節度使奚王府監軍蕭實訥埒翰林學士楊
勉充封册使副歸州觀察使張孝偉太常少卿王甫充
慶問使副衛尉少卿劉湜充管押禮物官將作少監楊
邱忠充讀冊文官冊文云朕對天地之閎休荷祖宗之
丕業九州四海屬在統臨一日萬幾敢忘重任宵衣為
志嗣服宅心眷惟肅慎之區實界扶餘之俗土賔上浸
財布中區雅有山川之名承其父祖之業碧雲袤野固
須挺於渠材皓雪飛箱疇不推于絶駕章封屢報誠意
交孚載念遥芬宜膺多戩是用遣蕭實訥埒持節備禮
策為東懷國至聖至明皇帝嗚呼義敦友睦地列豐腴
惟信可以待人惟寛可以訓物戒哉欽哉式孚于休玉
輅與象輅御寶刻東懷國印到其國楊朴以册文非是
阿固達大怒鞭其使却回之大宋政和七年有蘇復州
民百餘户避亂泛大海至文登登岸具言其由登州具
奏詔蔡京童貫議選使通好歲遣使命徃來議事結盟
夾攻大遼復取燕雲故地以致用兵兆亂焉
　
　
　
　三朝北盟㑹編卷三
欽定四庫全書
　三朝北盟㑹編卷四
　　　　　　　　　　　　　宋　徐夢莘　撰
　政宣上帙
　　起宣和元年三月十八日甲子盡宣和三年正月
三月丁未朔是日改元宣和
宣和元年三月十八日甲子差歸朝官朝議大夫直秘
閣趙有開忠翊郎王瓌充使女真賫詔書禮物與李善慶等
渡海聘之先是歸朝官趙良嗣趙有開議報女真儀良
嗣欲以國書用信禮有開曰女真之長止節度使世受
契丹封爵常慕中朝不得入聘何必過為尊崇止用詔
書足矣問善慶何如善慶曰二者皆可用惟朝廷擇之
於是從有開與善慶等至登州未行有開死㑹河北奏
得諜者言契丹已割遼東地封女真為東懷國王且妄
言女真嘗祈契丹修好詐以其表聞於是罷使人之行
止差呼延慶等用登州牒遣李善慶等歸
六月三日戊寅呼延慶至女真軍前為女真所留呼延
慶至金人軍前其國主與尼堪等責以中輟具言登州
移文行牒之非呼延慶答云本朝知貴朝與契丹通好
又以使人至登州縁疾告終即延慶與貴朝使人同議
欲得早到軍前使人既死遂權令登州作移文賫走前
來使人與書不來自有此故若貴朝不與契丹通好即
朝廷定别有使人共議切望明察言之不聽遂拘留呼
延慶
十二月二十五日丁酉女真遣呼延慶回呼延慶既被
留數見國主執其前說再三辨論紛挐累日而國主與
尼堪烏舎議論復遣呼延慶歸臨行語云跨海求好非
吾家本心共議夾攻匪我求爾家爾家再三瀆吾家吾
家立國已獲大遼數郡其他州郡可以俯捨所遣使人
報聘者欲交結隣國不敢拒命暨聞使回不以書示而
以詔詔我已非其宜使人雖卒自合復差使人止令使
臣前來議事尤非其禮足見中輟本欲留汝念過在爾
朝非卿罪也如見皇帝若果欲結好同共滅遼請早示
國書若依舊用詔定難從也且大遼前日遣使人來欲
册吾為東懷國者葢本朝未受爾家禮之前常遣使人
入大遼令册吾為帝取其鹵簿使命未歸爾家方通好
後既諾汝家而遼國使人册吾為至聖至明皇帝當時
吾怒其禮儀不全又念與汝家已結夾攻遂鞭其來使
不受法駕乃本國守爾家之約不謂貴朝如此見侮卿
可速歸為我言其所以國主遂起翌日呼延慶辭歸持
其書來云契丹講好不成請復别遣人通好
二十六日戊戍呼延慶離女真軍前
宣和二年二月二十六日丁酉呼延慶回到京師是日
入朝奏言女真所言之事賫到女真文字報與遣使大
遼講好不成已起兵攻上京王師中遣其子瓌同呼延
慶赴闕見童貫議事
三月六日丙午詔中奉大夫右文殿修撰趙良嗣由登
州往使忠訓郎王瓌副之議夾攻契丹求燕地歳幣等
是時童貫受宻㫖借依外勢以謀復燕詔趙良嗣王瓌
充使副由登州以往用祖宗故事以買馬為名因約夾
攻契丹取燕雲故地靣約不賫書唯付以御筆　趙良
嗣燕雲奉使録曰宣和二年春二月詔遣中奉大夫右
文殿修撰趙良嗣假朝奉大夫由登州泛海使女真忠
訓郎王瓌副之以訃議依祖宗朝故事買馬為名因議
約夾攻契丹取燕薊雲朔等舊漢州復歸於朝廷元奉
宻㫖令靣議别不曽賫文字前去三月二十六日自登
州泛海由小謝駞基末島棊子灘東城㑹口皮囤島四
月十四日抵蘇州關下㑹女真已出師分三路趍上京
良嗣自咸州㑹於青牛山諭令相隨㸔攻上京城破遂
與阿固達相見於龍岡致議約之意大抵以燕京一帶
本是舊漢地欲相約夾攻契丹使女真取中京本朝取
燕京一帶阿固達令譯者言云契丹無道我已殺敗應
係契丹州域全是我家田地為感南朝皇帝好意及燕
京本是漢地特許燕雲與南朝候三四日便引兵去良
嗣對契丹無道運盡數窮南北夾攻不亡何待貴國兵
馬去西京甚好自今日議約既定只是不可與契丹議
講和阿固達云自家既已通好契丹甚閑事怎生和得
便來乞和湏說與已共南朝約定與了燕京除將燕京
與南朝可以和也良嗣對今日說約既定雖未設盟誓
天地鬼神實皆照臨不可改也食罷約入上京㸔契丹
大内居室相與上馬並轡由西偏門入並乗馬過五鑾
宣政等殿遂置酒於延和樓良嗣有詩云建國舊碑朝
日暗興王故地野風乾回頭笑謂王公子騎馬隨軍上
五鑾遂議歳賜良嗣許三十萬却云契丹時燕京不屬
南朝猶自與五十萬如今與了燕京如何只三十萬辨
論乆之卒許契丹舊數良嗣問阿固達燕京一帶舊漢
地漢州則并西京是也阿固達云西京地本不要止為
去拿阿古須索一到(阿古天/祚小字)若拿了阿古也待與南朝
又言平營本燕京地自是屬燕京地分髙慶裔云今所
議者燕地也平灤自别是一路阿固達云言約已定更
不可改本國兵馬已定八月九日到西京使副到南朝
便敎起兵相應輙歸且言縁在軍上不及遣使前去止
以事目一紙付良嗣回約女真兵自平州松林趍古北
口南朝兵自雄州趍白溝夾攻不可違約不如約則難
依已許之約以二百騎䕶送東歸過鐵州遣人走馬追
及别有事商量請使副回相見良嗣回至女真所居阿
穆呼阿固達具言本約到西京以兵相應却為女疫死
且回候來年約日同舉為恐失信請使副回見楊朴諭
云郎君們意思不肯將平州畫斷作燕京地分此髙慶
裔所見如此須着箇方便後來與尼堪議事諭以兩朝
議約既定務在明白庶免異時計較尼堪問有㡬事對
以將來舉軍之後南兵不得過松亭古北榆關之北免
致兩軍相見不測紛爭此最大事一也其地界至臨時
可以理㑹且先以古北松亭及平州榆關為界此其二
也要約之後不可與契丹講和此其三也西京管下為
恐妨收捉阿古道路所有蔚應朔三州最近於南界將
來舉兵欲先取此三州其餘西京歸化奉聖等州候拿
了阿古回日然後交割四也兩國方以義理通好將來
本朝取了燕京却要係官錢物此無義理可便除去五
也事定之後當於榆關之東置𣙜塲六也(榆關在平州/之東臣屢以)
(榆關為言者葢欲/包平州在内也)尼堪云所言都好但蔚應州亦恐阿
古走去彼處候我家兵馬到日來商量所要係官財物
曽思量來也係不是便待除去尼堪烏舎云我皇帝從
上京到了必不與契丹講和昨來再過上京把契丹墓
墳宫室廟像一齊燒了圖敎契丹斷了通和底公事而
今契丹更有甚靣目來和也千萬必不通和只是使副
到南朝奏知皇帝不要似前畨一般中間裡斷絶了我
亦曽聽得數年前童貫將兵到邊却恁空回對以此探
報傳言之誤若是實曽領兵上邊只恁休得郎君亦莫
輕信尼堪大喜云兩家都如此則甚好若要信道將來
必不與契丹通和待於回去底國書内寫着打毬射柳
及所在宴飲必召同集及令上京俘獲契丹吳王妃作
舞獻酒(妃初已配吳王既而延禧私納/之又與其下犯法故幽囚上京)且言此是契丹
男婦媳且敎與自家勸酒要見自家兩國歡好阿固達
與良嗣把手酬酢曰契丹㬠大國土被殺敗我如今㬠
是大皇帝昨來契丹要通和只為不着兄字以至領兵
討伐自家南朝是大帝齊生底國主皇帝有道有徳將
來只恁地好相待通好更不爭要做兄弟這箇事是天
敎做不恁地後怎生隔着箇恁大海便往來得我從生
來不㑹說脫空今日既將燕京許與南朝便如我自取
得亦與南朝於是差使副以攻破上京俘獲䀋鐵使蘓
壽吉來獻其意以謂既以燕地割𨽻中朝以壽吉本燕
人故獻之仍以質留劉亮等六人及因風吹逐刀漁船
於立等兵級二十人并交付良嗣還朝
七月十八日丙辰金人差女真實喇實魯充回使渤海
髙隨大廸烏副之持國書來許燕地金人國書七月日
大金皇帝謹致書於大宋皇帝闕下隔于素昧未相致
於禮容酌以權宜在交馳於使傳期計成於大事盍備
露於信華昨因契丹皇帝重遭敗衂竟是奔飛京邑立
收人民坐獲告和備禮册上為兄理有未宜斥令更飾
不自惟度尚有誇淹致親領甲兵恭行順伐途次有差
到朝奉大夫趙良嗣忠訓郎王瓌等奏言奉御筆據燕
京并所管州城原是漢地若許復舊將自來與契丹銀
絹轉交可往計議雖無國信諒不妄言已許上件所謀
燕地并所管漢民外據諸色及當朝舉兵之後背散到
彼處餘人户不在許數至如契丹䖍誠請和聽命無違
必不允應若是將來舉軍貴朝不為夾攻不能依得已
許為定從於上京已曽遣回轉赴燕路復為敵人逺背
孳畜多疲已還士馬再命使人用報前由即日據捉到
上京䀋鉄使蘓壽吉留守同知王民傚推官趙拱等俱
貫燕城内摘蘓壽吉先行付去請發國書備言銀絹依
准與契丹數目歳交仍置𣙜塲及取前人家屬并餘二
員即當依應具形别幅冀亮遐悰令屬秋初善綏多福
亦有少禮物具諸别録今差貝勒實喇實魯充使大迪
烏髙隨充副同回前去專奉書披陳不宣謹白
九月四日壬寅趙良嗣引實魯等入國門錫宴於顯靜
寺衛尉少卿董耘押筵舘於同文舘
七日乙巳止作新羅人使引見入見於崇政殿上臨軒
引實魯等捧國書以進見訖而退
八日丙午錫宴於童貫府第　是日諭實魯等今來所
約惟是貴國兵馬早到西京最為大事實魯等對以如
一切約定本國兵馬必不失信又詔引實魯等以下三
節人從往相國寺及龍徳太乙宫燒香
十八日丙辰實魯等入辭於崇政殿如朝見之儀
二十日戊午實魯等出國門錫宴於顯靜寺良嗣押筵
王瓌充送伴差登州兵馬鈐轄武義大夫馬政持國書
及事目隨實魯等前去報聘約期夾攻求山後地許歳
幣等事左僕射王黼共議回答國書信再差馬政隨實
魯過海仍求割還山後雲中府地土差承節郎京西北
路武學敎諭馬擴隨父行朝廷國書九月日大宋皇帝
謹致書於大金皇帝闕下逺承信介特示函書具聆啟
處之詳殊副瞻懐之素契丹逆天賊義干紀亂常肆害
忠良恣為暴虐知夙嚴於軍旅用綏集於人民致罰有
辭逖聞為慰今者確示同心之好共圖問罪之師念彼
羣黎舊為赤子既乆淪於塗炭思永靜於方陲誠意不
渝義當如約已差太傅知樞宻院事童貫領兵相應使
回請示舉軍的日以憑進兵夾攻所有五代以後所陷
幽薊等州舊漢地及漢民并居庸古北松亭榆關已議
收復所有兵馬彼此不得侵越過關外據諸色及貴朝
舉兵之後背散到彼餘處人戸不在收復之數銀絹依
與契丹數目歳交仍置𣙜塲計議之後契丹請和聽命
各無允從蘓壽吉家屬并餘二員請依應津遣候當秋
杪益介熙純今差武顯大夫文州團練使馬政同差來
使副還朝外有少禮物具諸别幅專奉書陳謝不宣謹
白　事目樞宻院奉聖㫖已差馬政同來使賫國書往
大金國所有到日合行理㑹議約事節若不具録慮彼
無别據憑今開列如後一昨來趙良嗣等到上京計議
燕京一帶以來州城自是包括西京在内靣奉大金皇
帝指揮言我本不要西京只為就彼拿阿古去且留着
候將來拿了阿古都與南朝趙良嗣等又言欲先取蔚
應朔三州却言候再來理㑹今來國書内所言五代以
後所陷幽薊等州舊漢地及漢民即是薊涿易檀順營
平并山後雲寰應朔蔚媯儒新武皆係舊漢地也(内雲/州改)
(為西京新城改為奉/聖武州改為歸州)除山前已定外其西京歸化奉聖
媯儒等州恐妨大金兵馬夾攻來路當朝未去收復其
蔚應朔三州正係两朝出兵夾攻之處今議先次收復
其西京歸化奉聖媯儒等州候將來大金國兵馬回歸
之後當朝收復一今來國書内已許盡舊日所與契丹
五十萬銀絹之數本為五代以後所陷幽薊一帶舊漢
地及漢民所以言幽薊一帶便和西京在内若不如此
則怎生肯與許多銀絹一今來所約應期夾攻最為大
事須是大金兵馬到西京大宋兵馬便自燕京并應朔
州入去也如此則方是夾攻則應得今來相約也若將
來大金兵馬不到西京便是失約即不能依得今來已
定文字也且是早到西京以應夾攻其馬政回於國書
内分明示及舉軍的確到西京月日貴憑相應右劄付
馬政候到日即據上件語言事件一一開說如未信憑
即出此聖㫖文字并逐節照㑹相約不管漏落仍取的
確回書庶早回歸准此繳申無致留滯者
十一月二十九日丙寅馬政至女真以國書授之及出
事目示之阿固達不認西京所許之語且言平灤營三
州不係燕京所管政不知元傳言之詳及平州元係燕
地但對以唯唯遂留其帳前月餘議論不决金人以朝
廷欲全還山前山後故地故民意皆疑吝以為南朝無
兵武之備止以已與契丹銀絹坐邀漢地且北朝所以
雄盛過古者縁得燕地漢人也今一旦割還南朝不惟
國勢微削兼退守五關之北以臨制南方坐受其弊若
我將來滅契丹盡有其地則南朝何敢不奉我幣帛不
厚我歡盟設若我欲南拓土疆彼以何力拒我又何必
跨海講好在我俟平契丹仍據燕地與宋為隣至時以
兵壓境更展提封有何不可徐議未遲惟尼雅滿云南朝
四靣被邊若無兵力安能立國强大如此未可輕之當
且良圖少留人使不妨阿固達遂將馬擴隨行射獵
馬廉訪茆齋自叙曰阿固達一日集衆部將出荒漠打
圍射獵尼堪與某並轡令譯者相謂曰我聞南朝人止
㑹文章不㑹武藝果如何某答以南朝大國文武常分
兩階然而武有兼深文墨文有精曉兵務者初不一槩
言也尼堪云聞敎諭兵書及第莫㬠㑹弓馬否某答以
武舉進士取在義策弓矢特其挾色耳尼堪遂取已所
佩弓授某云且煩走馬開弓願得畧見南人射弓手叚
某遂策馬挽弓作射物狀尼堪􁂚然馬行積雪中雖晴
日不消至晩阿固達召某云聞南使㑹開弓來日隨我
射一物如何僕答以武舉射生非所長容試射之恐或
有得翼日阿固達設一虎皮坐雪上授僕弓矢各一其
弓以皮為絃指一雪積使某射之再中其端阿固達笑
曰射得㬠好南朝射者盡若是乎僕答以措大弓箭軟
弱不堪如在京則有子弟所長入祗候諸班直天下禁
軍諸路大事藝人及沿邊敢勇效弓箭手保甲彼乃武
藝精壯之人如某特其小小者耳良乆阿固達上馬領
大迪烏授某弓一射生箭一約云有獸起即射之行二
里許一黄麞躍起阿固達傳令云諸將未許射令南使
先射某躍馬馳逐引弓一發殪之自阿固達而下皆稱
善是晚尼堪言見皇帝說射得㬠好南使射中我心上
快活次日還舘大迪烏見先君語甚喜次日阿固達遣
其弟碩哈郎君賫貂裘錦𫀆犀帶等七件云南使能馳
射皇帝賜尼堪父薩哈勒相公者云南使射生得中名聽
甚逺可立一顯名今後喚作伊埒瑪勒譯云善射之人
也某隨打圍自拉林河阿固達所居指北帶東行約五
百餘里皆平坦草莽絶少居民每三五里之間有一二
族帳每帳族不過三五十家自過咸州至混同江以北
不種榖麥所種止稗子舂粮旋炊硬飯遇阿固達聚諸
將共食則於炕上用矮擡子或木盤相接人置稗飯一
盌加匕其上列以虀韭野蒜長𤓰皆䀋漬者别以木楪
盛猪羊雞鹿獐􁟞狐狸牛驢犬馬鵞鴈魚鴨蝦䗫等肉
或燔或烹或生臠多以芥蒜汁漬沃續供列各取佩刀
臠切薦飯食罷方以薄酒傳杯冷飲謂之御宴者亦如
此自過嬪辰州東京以北絶少羊麵每晨及夕各以射
到禽獸薦飯食畢上馬每旦阿固達於積雪上以草薦
一虎皮背風而坐前燎草木率諸將至各取所佩箭一
隻擲占逺近各隨所占左右上馬放圍軍馬單行每騎
相去五七步接續不絶兩頭相望常及一二十里候放
圍盡阿固達上馬去後隊一二里立認旗行兩翼騎兵視
旗進趨凡野獸自内赴外者四圍得迎射自外赴内者
須主將先射凡圍如箕掌徐進約三四十里近可宿之
處即兩稍合圍漸促須臾作二三十匝野獸迸走或射
或擊盡斃之阿固達復設皮坐撒火炙啗或生臠飲酒
一兩杯騎散止宿阿固達嘗言我國中最樂無如打圍
其行軍布陣大槩出此出獵既還乃令諸郎君家各具
酒餚請南使赴宴次日始造國書元日隔夕令具車仗
召臨晨出舘赴帳前近行五里阿固達與其妻大夫人
者於炕上設金裝交椅二副並坐阿固達二妻皆稱夫
人次者摳衣親上食物以名馬弓矢劍槊為獻且曰臣
下有邪諂姦佞不忠不孝者願皇帝代上天以此劍此
弓誅殺之各跪上壽杯國主酬酌之次令南使上壽杯
於國主及夫人飲畢阿固達親逓二盃酧南使阿固達
云我家自上祖相傳止有如此風俗不㑹奢飾祗得這
箇屋子冬暖夏凉更不别修宫殿勞費百姓也南使勿
笑然當時已將上京掠到大遼樂工列於屋外奏曲薦
觴彼左右親近郎君軰玩狎悅樂獨阿固達不以為意
殊如不聞宴畢令南使往尼堪家議事畢遣使隨馬政
來
宣和三年正月金人差赫嚕大廸烏充使副持書來議
夾攻金人國書正月大金皇帝致書於大宋皇帝闕下
適紆使傳遥示音華載詳别屬之辭備行書外之意事
須審而後度禮當具以先聞昨者趙良嗣等回許與燕
京并所管州鎮書載若不夾攻難應已許今若更要西
京只請就便計度收取如難果意冀為報示有此所由
未言舉動的期所有關封决當事後春令在始善祝多
祺今差貝勒赫嚕大廸烏充國信使副外有少禮物具
諸别録專奉書不宣謹白
　
　
　
　
　
　
　
　三朝北盟㑹編卷四
欽定四庫全書
　三朝北盟㑹編卷五
　　　　　　　　　　　　宋　徐夢莘　撰
　政宣上帙
　　起宣和三年二月十七壬午盡宣和四年四月十
　　日戊戌
宣和三年二月十七日壬午赫嚕至登州　先是女真
往來議論皆主童貫以趙良嗣上京阿固達之約欲便
舉兵應之故選西兵宿將㑹京師又詔環慶鄜延軍與
河北禁軍更戍㑹方臘叛貫以西兵討賊朝廷罷更戌
指揮登州守臣以童貫未還留赫嚕等不遣赫嚕狷忿
屢出舘欲徒步至京師尋詔馬政王瓌引之詣闕
五月十三日丙午赫嚕至京師　是日赫嚕入國門差
國子司業權邦彦觀察使童師禮舘之未幾師禮傳㫖
邦彦等曰大遼已知金人海上往還難以復如前議諭
赫嚕等歸邦彦等屢失其懽令師禮入奏復得㫖候童
貫回赫嚕凡留三月餘凡見辭宴犒並如實魯例王黼
議復國書止付赫嚕等還不遣使　北征紀實曰時方
童貫捕方臘宣撫東南未歸而女真使人同馬政等復
至時上深悔前舉意欲罷結約有㫖諭女真人使可復
回也
八月二十日壬子發赫嚕大迪烏賫書歸本國朝廷國
書八月日大宋皇帝致書於大金皇帝闕下逺勤尊使
薦示華緘具承契好之修深悉封疆之諭惟夙要於大
信已偹載於前書所有漢地等事並如初議俟聞舉軍
到西京的期以憑夾攻順履清秋倍膺純福今貝勒赫
嚕大廸烏回有少禮物具諸别幅專奉書陳謝不宣謹
白
十一月金人攻破遼人中京天祚入夾山赫嚕自海上
歸阿固達意朝廷絶之乃命其弟固倫貝勒并尼瑪
哈烏舎悉帥師度遼而用降將伊都為前鋒正月十四
日以勁騎一日一夜行三百里至其中都攻之自旦至
日中遂陷焉始謂天祚在城中也及破乃知天祚聞其
來中夜已竄即莫知所在而天祚遽至燕山矣又懼追
襲與其子趙王梁王數百騎復從西北走鴛鴦泊女真
既失天祚因遣追兵出平地松林而西將至鴛鴦泊則
適與天祚遇天祚大窘因倉皇從雲中府由石窟寺入
天徳軍趨漁陽嶺又竄入陰夾山夾山者沙漠之北傳
謂有泥潦六十里獨契丹能逹他人所不能至也女真
之君臣因駐兵鴛鴦泊欲經營之攻擊雲中府暨諸州
延引時月也
宣和四年三月十七日丙子遼秦晉國王耶律淳簒立
於燕山遣使來告謝不受天祚入夾山數日命令不通
宰相李處温欲圖佐命恩倖外假怨軍聲援潛結都統
蕭幹勸進燕王僭號燕王者秦晉國王耶律淳興宗之
孫道宗洪基弟(闕/)本之子於天祚為從叔初洪基因其
子濬欲立淳為儲貳不果已而立天祚淳守燕十二年
得人心號燕王又謂九大王又謂覃湘大王在府蕃漢
百官諸軍并僧道父老數萬人勸進遂即位於燕山號
天錫皇帝改保大三年為建福元年改怨軍為常勝軍
肆赦下詔諭國中曰自我烈祖肇經綸之功至於太宗
恢廓清之業故得奄有區夏全付子孫邇後纂承罔不
祗肅傳二百祀之逾逺得億兆人之底寧盖泰平或弛
於細防而内治多遺於外患以是邊鄙生兹㓂仇漸為
蔓草之難圖公肆長蛇之洊食敢來問鼎直欲爭衡敵
壘尚遥王師自潰兵非不銳事止失和故使乗輿越在
草莽地隔不果相赴旬餘莫知所歸三邊蕩揺百姓震
懾懼不相保謂將疇依咸云六合為家不可一日無主
共戴眇質用登至尊皆出素衷尚慚否徳又念與其長
天下之亂曷若復我家之功茍其宗社不移亦曰神靈
所望勢不克避理當共知嗚呼朕以乆處王藩歴更政
教凡民疾苦與事便宜靡所不知亦曽熟慮自今以後
革弊為先所期俾四海用寧不敢以萬乗為樂敢告逺
邇予不食言又下詔廢延禧為湘陰王詔曰大道既隠
不行選授之公皇天無私自有廢興之數事繄徳效人
難力為朕㓜保青宫長歸朱邸雖為人情之乆係誰云
神器之可求常欲避周公之嫌未曽忘季札之節奈何
一旦之無主至使兆民之求君推戴四從謳歌百和不
敢負祖宗之業勉與攬帝王之權尚慮纂圖之為難庶
其復辟之有待近得羣臣之奏槩陳前主之非所謂愎
諌矜能比頑棄徳躁動靡常節平居無話言室家之杼
軸成空更滋淫費陵廟之衣冠見毁不輟常田漢嫡之
戮實無名伋妻之亂尤不可訖無悛改以至播遷伊慼
自貽大勢已去是謂絶四海之望安得冒一人之稱宜
削徽名用昭否徳方朕心之牽愛尚不忍從奈羣議之
為公止復見請是以勉稽故事用降新謨嗚呼進退惟
公廢興有義豈為小子欲專位號之崇葢狥衆心以為
社稷之計凡在聞聴體朕意焉遣知宣徽南院事蕭塔
布樞宻副都承㫖王琚充告謝大宋使副承雄州牒准
尚書省劄子奉聖㫖契丹天祚見在夾山燕王安得擅
立仰㑹問因依人使復回　北征紀實曰是歳冬末邊
探報天祚以兵十萬屯燕京聲言游獵直抵雄覇界上
朝廷遽為駭懼及明年春諜報再至始知其意謂中國
有謀也欲大舉討女真而懼襲其後是以耀武爾羣小
既安則謀之如初三月又報天祚敗走不知所在於是
我師遂興　知真定府路安撫使趙遹奏䟽乞撫存䟽
曰臣近准本月十三日樞宻院劄子奉御筆遼界為女
真所侵兵勢瓦解切慮奔潰侵軼逼犯邊境河北諸路
帥司依已降指揮團結兵馬編排器甲准備不測勾抽
上邊使喚仍先具知委奏聞除已具知委及逐時探到
北界事節次附入内侍省逓奏聞去訖臣竊詳北敵自
澶淵既盟之後歳省用兵之費國享重幣之利遼自知
得計守盟修好皆其誠心然累年以來天祚失徳上下
離叛人不為用女真渤海日尋干戈征伐不已敗衂相
繼境土侵削士馬彫殘財力匱耗常疑中國宻有窺伺
右梧左枝困弊日甚恭惟陛下好生之徳深洽民心帝
王之舉必度萬全况臣常親玉音屢被詔劄每念南北
歡好力固祖宗盟誓謂非細事不可少有引惹造端生
釁遼殊不知聖神加惠兩國之意如此兹睿㫖特慮他
㓂與奔潰之衆不測侵軼姑示備禦之計廟謨甚逺預
為之防然臣叨承閫寄職所當言茍有管見豈敢緘黙
伏覩邊報近者天祚獵於白水川女真掩其無備全軍
陷没天祚不知存亡震擾未見所立若復調兵上邊遼
將謂中國起乗其弊疑隙既開何可復釋唯當示之安
靜致其懷服臣愚切謂耶律氏既有沙漠歴年甚多遼
人習熟貴其種類設有奸雄誰肯推服仰惟朝廷與遼
兄弟之國共守盟好百有餘載今天祚叔兄子弟尚衆
若天祚真遂不還願陛下用家人禮特遣重臣將命彼
國推急難之義念外侮之虞慰諭其宗族臣下厚加拊
勞勉以忠孝雪恥戡難就其天祚叔兄子弟取天祚之
所愛國人之所慕擇賢立孤以主遼衆隆其恩禮賜之
封册申結信誓以繼好息民俾之知戴中國遼既以中
國為重得存其宗社則中國有大造於遼也陛下雖不
責報遼歸故地减歲幣必有以報陛下矣如是則中國
不待汗馬之勞遺鏃之費萬無一失而安享大利機㑹
之來間不容髪伏望聖慈特加採擇速奮睿斷施行實
天下之幸貼黄臣愚切謂遼失其君未知所立方疑中
國乗間而攻之然陛下兼愛南北生靈務隆義好若即
恤其禍難擇立新君當此孤遺乏助之時得倚朝廷以
存其國名正言順勢無不從則恩歸於我必服彼心申
固盟誓為利無窮若使彼新君自立則恩非我出立而
衆附則勢將復强増戍縁邊過為隄備徒足生釁以啓
戎心願陛下無遽増戍開先時之隙無緩立孤貽不及
時之悔孔子曰興滅國繼絶世天下之民歸心焉惟聖
神亟圖之貼黄臣契勘女真蕞爾小邦自昔通好大遼
勢不過遼之一大部其衆强弱與遼不侔徒以天祚失
徳乘其離心遂致以寡敵衆以弱勝强者非女真之能
遼所自取也然遼實大國其人本不畏女真女真今雖
得志亦豈能乆取勝於遼國哉遼之新君既立得國人
心事將反掌也陛下仁聖被於四海普天率土罔不臣
妾若速於斯有以深結遼人使之懷服自削其平日之
貪傲今若停増戍之役收援立之恩慮以守盟存國之
大義蠻貊革心固不難矣臣所謂用力少而成功多也
三月(闕/)日代州奏得金人邊牒准大金彰國軍應州牒
近白水泊擊散契丹放鵞行帳天祚皇帝脫身北走本
國軍馬已到山後平定州縣占守訖請代州戒守邊人
員不得輙引逃去人民為國生事自取亡滅
四月十日戊戌太師領樞宻院事童貫陜西河東河北
路宣撫使勒兵十萬廵邊詔下燕京管内官吏軍民百
姓等詔曰朕惟皇天盡付中國使宅九有之師取亂侮亡拓
其疆土景命所僕惟有徳者能克饗之朕服紹丕基仰
承先帝休徳夙夜祗懼不敢荒寧荷天降康登兹極治
聲敎所暨逺逮要荒東踰朝鮮西邁積石南越䍧牱之
境罔敢不廷乃眷幽燕實惟故壤五季不造陷於契丹
惟爾邦君暨厥臣庶懷風慕義思欲來歸忠憤之誠乆
而彌著今上帝降禍於遼不誘其衷弛絶綱維俶為暴
亂横賦强歛誅剥無厭讒慝作仇脅權相滅至上凌下
替妖孽並興傾國䘮家自取逋竄白水之敗亟聞簒攘
調賦益繁人不堪命且復盗賊蜂起所至繹騷哀此下
民恫怨無告朕誕膺駿命俯順人心選將出師復兹境
土是謂致天之罰仁伐不仁拯爾羣黎取諸塗炭已遣
領樞宻院事童貫董兵百萬收復幽燕地與大金國計
議畫定封疆大信不渝中舉外應維天之命莫我敢承
王師霆擊雷驅數路並進前角後犄萬旅一心威以濟
徳孰敢有遏厥志然念王師無戰而天道好生亶兹告
猷廸爾有衆爾其深計逺慮覽於興亡如能舉城自歸
望風響應使市不易肆士不授旌捨覆巢之危從奠枕
之逸是為自求多福惟天矜爾萬民永奠一方惟朕以
懌已降處分秦晉國王如納土來朝待以殊禮世享王
爵應收復州縣城寨文長官並依舊任事平第功不次
擢用軍兵守戍之士並加優賞願在軍者厚與存禄願
歸農者給復三年收復之後蕃漢一等待遇民戸除二
稅外應該差徭科率無名之賦一切除赦大軍所至務
在安集官吏百姓不得悞有殺傷或災毁廬舍擄掠人
畜犯者並行軍令如或昧於順逆干我王誅若猶豫懷
疑弗克果斷自膏原野實爾自貽惟予肅將天威敢自
逸罰時弗可失其尚勉哉禍福無門惟爾自召朕言不
再師聴惟明故兹詔示想宜知悉貫以環衛軍為中軍
述古殿學士劉韐為行軍參謀保靜軍節度使种師道
為都統制武泰軍承宣使王禀華州觀察使楊可世為
之副時上微出齋宫以觀出師因餞貫仍以御筆三策
付童貫如燕人悅而從之因復舊疆策之上也耶律淳
能納欵稱籓策之中也燕人未即悦服按兵廵邊全師
而還策之下也貫祗奉聖訓振武而行
　
　三朝北盟㑹編卷五
欽定四庫全書
　三朝北盟㑹編卷六
　　　　　　　　　　　　宋　徐夢莘　撰
　政宣上帙
　　起宣和四年四月二十三日辛亥盡五月十三日
　　庚午
四月二十三日辛亥童貫駐軍高陽闗宣撫司掲榜示
衆榜曰幽燕一方本為吾境一旦䧟没幾二百年比者
漢畨離心内外變亂舊主尚在新君簒攘哀此良民重
罹塗炭當司遵奉睿㫖統率重兵已次近邊奉辭問罪
務在救民不專殺戮爾等各宜奮身早圖歸計有官者
復還舊次有田者復業如初若能身率豪傑别立功効
即當優與官職厚賜金帛如能一州一縣來歸者即以
其州縣任之如有豪傑以燕京來獻不拘軍兵百姓雖
未命官便與節度使給錢十萬貫大宅一區惟存勉力
同心背遼歸漢永保安榮之樂契丹諸畨歸順亦與漢
人一等已戒將士不得殺戮一夫尚或昏迷不恭當議
别有措置應契丹自來横歛悉皆除去雖大兵入界凢
所須粮草及車牛脚乗並不令燕人出備仍免二年稅
賦　使北録曰政和七年童貫建北伐之議大出禁旅
告戒河北諸師皆先事而具二月中旬前軍已發三月
上旬卜吉貫領中軍戒塗在廷無敢異議上意欲須賀
正國信使歸以司封員外郎陶悅假太常少卿為國信
使知覇州李邈副之二月二十五日入國門適貫導從
出門與國信使副相值遂得傳㫖令先至府中議事翌
日悅與邈至貫府第貫畧問使人道塗次第遂問遼國
有冦果否悅對不聞貫云何以知無冦悅云悅所行道
日行一程既不留且又不改行他路以此知之貫又云
何以知他處無冦悅云所至皆以物賂聽頭訪其國中
事宜但云唯時女真爭戰别無他冦貫云見說人多流
移悦云悦所由路皆有居人皆耕墾所過處觀者滿道不
見有流移也貫又云已有人據易州悅云非悅所由路
然每採訪不聞此也貫詞色甚厲又云今已圍覇州朝
廷已起兵賢何不說悅云悅自雄莫來去覇甚近亦不
聞此此皆貫已曽虛妄奏陳欲遂實其說爾貫云莫是
初無聖㫖賢不曽探問否悅云尋常使人不待得㫖自
當探問敵中事宜回日聞奏悅又白貫云有譚襄者欲
立九大王九大王竄入深山藏逃衆人即時捕殺譚襄
以此觀之彼國人心未至離異且悅到莫州得雄州探
報云已差接伴人使大使耶律不得名副使姓李洎悅
過界與接伴相見副使乃姓王接伴使人非機宻事界
河至莫數十里而探報如此乖繆若諸事如此未可輕
動也貫大怒乃曰彼國待使人如此悅云以前使人禮
數悅所不知但隨行人皆言前後禮數如此厚貫即云
莫是賢聞得他相厚遂不說事宜否悅云悅軰士人豈
以禮數稍厚遂隠敵情也貫見悅意終不相假不敢隠
遂悉以所問奏知翌日道君皇帝見二府具道此說云
他甚有備三省且收起文字以此推之北伐實非道君
皇帝之意貫既狂妄誤國是時在廷皆無敢拒之者聖
意欲俟國信使來問而後行萬一其或可緩也而悅幸
能縱横遏其說而撤其謀即日下詔抽回已發禁軍拘
收已降宣頭悦聘復命忠實可嘉當是時朝廷不敢峻
其褒擢詞呈不敢指其事實則貫之氣熖可知矣士大
夫雖心服之而不敢昌言故其說罕傳又五年悅不幸
既死貫復理前議所以成今日之禍也以今日旤變之
甚則知前日悅力排其說為利可勝筭邪建炎末臣僚
以此上言有㫖褒贈告詞曰故承議郎陶悅朕信賞必
罰以勵多士彰善癉惡以風四方率由陟降之公靡有
幽明之間以爾剛毅有守直諒不回頃自曹郎出將使
指陳婁欽窺敵之策排王恢首禍之謀時既息于起戈
忠遂昭于寤主言非耳剽事可指陳一時誤國之奸既
莫逃于明罰九泉遺忠之士豈可後于顯褒疏恩閔章
陛華祕殿庶以伸久欝之公議賁不朽之餘光尚其有知
歆此茂寵可特贈祕閣修撰
五月九日丙寅少保鎮海軍節度使開府儀(闕/)
十三日庚午陜西河東河北路宣撫使童貫奏乞應副
軍期奏曰臣仰遵睿訓付以北事夤夕竭慮深恐不逮
上辜委寄之重臣竊惟復燕大計昨正月間女真下中
京伊都徃雲中契丹分力枝梧女真之際我乗機㑹進
兵收復諸事省力既失此便已為後時臣奉詔來北星
夜倍道于四月二十三日到高陽闗整促行軍之備即
見河朔將兵驕惰不練陣敵軍須之用百無一有如軍
粮雖曰見在粗不堪食須旋舂簸僅得其半又多在逺
處將輸費力軍器甚闕雖于太原大名開徳支到封樁
名件不足或不適用至于得地版築之具并城戍守禦
之物悉皆無備蓋河朔二百年未嘗講兵一旦倉卒責
備頗難臣近聞易州軍民萬人延頸引領以獻城壘又
西兵未來未敢出應到彼復疑臣雖夙夜竭力經營漸
向就集然尚慮將輸及軍須守具版築之類備之稍緩
更遷延旬日復失事機伏望指揮下河北漕臣中山真
定高陽闗路帥臣究心辦集及催已差下將兵星夜赴
本司應期驅使疾速前去如少敢稽緩有悞軍期並寘
軍法各令知悉　童貫至河間府分軍童貫至河間府
分雄州廣信軍為東西路以种師道總東路兵屯白溝
王禀將前軍楊惟忠將左軍种師中將右軍王坪將後
軍趙明楊志將選鋒軍辛興宗總西路之衆屯范村楊
可世王淵將前軍焦安節將左軍劉光國冀景將右軍
曲竒王肓將後軍吳子厚劉光世將選鋒軍並聼劉延
慶節制　童貫次雄州議進兵童貫次雄州諸軍既集
以种師道為中軍且議進兵師道曰今日之事譬如盜
入鄰舍不能救又乗之而分其室且師出無名事固無
成發蹤之初宜有所失貫曰今日之事上既有成筭第
藉公威以鎮服耳第行勉旃謀之不臧不以罪也因出
御筆俾不得辭楊可世請于貫曰事起之由毫髪未嘗
預一旦臨利害若倉卒失計我軰要領固不足惜恐有
不虞辱國為重願熟計而後行貫未語和詵在坐曰公
自謂有萬衆莫敵胆氣絶人視堂堂之師如摧拉枯朽
今日觀之一懦夫耳燕薊之民真若沸羮望以蘇我儻
金鼔一嗚必便比肩係頸簞食壺漿以迎王師豈有他
哉公欲扇釁敗我事耶可世黙然不語貫即以詵副師
道以可世為前統制下令以素車壯士馳開諭招來之
意無得邀功生事又令良嗣草書令歸朝官張憲趙忠
諭淳禍福書曰月日太師領樞宻院事充陜西河東河
北路宣撫使楚國公童貫謹致書秦晉王閣下蓋聞順
天者昌逆天者亡得人心者可以立國失人心者罔克
守邦惟天人精祲相與之際乃禍福存亡必致之理明
者未形而已悟愚者患至而猶安竊惟國王之于大遼
親則叔姪也義則君臣也白水之師播越蒙塵國王不
能率兵赴難使之復位乃乗隙以自立非簒而何此所
謂逆天也西京危急亡在朝夕國王又不能遣兵命將
拯人于塗炭哀此元元其將疇依失人之心無大于此
夫逆天道失人心如此其甚國王如是自視可能久乎
則是燕薊雲朔名為有主其實無主也國王春秋髙且
又無子而乃驟用餘列庶出之姪擾攘顛錯以致于此
燕人何辜坐待殘滅皇帝惻然念之乃命貫領衆兵百
萬救燕人于水火靈旗北指漸次燕圻天地神人莫不
悅喜于于而來者如水之就下沛然孰能禦之想惟國
王亦已知之矣國王温恭和裕通達古今存亡之機洞
然深悉善為計者因敗以圖成轉禍以為福如能開門
迎䧏歸朝納土使國王世世不失王爵之封燕人亦無
踏斧鉞之患孟蜀南唐及两浙錢王昔嘗納土並享王
封襲傳至今子孫昌盛天下耳目衆所共知國王翻然
入朝豈減錢王故事如其不然當議進兵國王勢蹙事
窮天厭人離欲北走則無所歸欲南歸則安可得當此
之際雖悔何追况大遼五路所𬋩州城四京已為草莽
區區之燕必不能守國王平日以仁愛為心若能知昔
人存亡之機救燕薊一方之命其餘隂徳與世無窮若
國王疑遲猶豫不斷竊恐子宻竊發于便室嚴莊遽起
于帳中國王之識兼人亦豈不能慮此乎若是則國王
左右前後之人皆敵國也毋踏前車取笑後世貫與國
王幸有一面之契不敢不以誠告惟審思而熟計之勿
為庸人所誤亮此悃誠速希示報不宣　宣撫司募馬
(闕/)入燕招諭　茆齊自叙曰宣撫司使張憲等持書入
燕燕王得書執二人斬之知游說不行於是募某借閣
門宣賛舍人以徃臨行以三事白童貫一乞戒將士勿
使求取珍寶遞相獻遺用嚴軍律二請勿妄殺降人用
安燕人之心三願審量事勢乗機舉用勿以使人為念
唐儉小義古人所行某一介之㣲得盡忠節茍利于國
死無所惜時皆偉之士卒願偕行者一十五人五月十
八日晚過白溝食時至燕界新城縣差到契丹漢兒官
一員引伴須臾有父老數百人填擁驛外詢使人何處
來僕遂出榜讀之衆皆驚愕有漢兒劉宗吉者自後竊
出相謂云使人今夕當宿涿州宗吉涿州人也見𨽻白
溝軍中願得勅榜副本擕示諸人他日南師入境願先
開門以獻今夕復當宻至驛中遂擕二副本徃晚抵涿
州入小使驛祗接如國信禮夜久忽劉宗吉自壁衣下
出云今燕京諸處皆無軍馬止是四軍大王有部曲三
百餘騎曽厯戰陣(四軍大王者奚人蕭幹小字古爾班/常統契丹渤海奚漢四軍故號四)
(軍大/王)其餘有馬軍六七百皆富豪兒郎不識戰鬭今白
溝北岸下寨結草人相間夜飲晝睡馬亦㪚放若南軍
乗夜刼之但聞軍聲必自潰走宗吉欲以此事徃見宣
撫立少功績恐南軍不察見害若得一文信庶得必達
僕籌慮久之仍作一書上童貫且以貫所贈新履一隻
為信使宗吉去明日燕京差到漢兒官牛稔充接伴使
達燕京外復遣四方舘使蕭奥禮部郎中張覺(乃後來/據平州)
(者/)充舘伴舘淨垢寺次日有殿前指揮使姚璠樞宻承
㫖蕭䕫都管伊遜來伴食因請所持書牓云两府官欲
借㸔僕云宣司令見九大王親納不敢先以示人辭難
久之衆持榜去既暮諸人親來云書榜中語言大段狂
悖多是指斥不通商量安敢進呈今復納回僕笑而取
之謂諸人曰貴朝不度徳量力不審天時人事此何等
時而較此閒事耶蕭䕫曰南朝禮義之國今不顧盟好
輙先舉兵兵貴有名不知兵戈縁何至此僕答曰朝廷
命將出師使人不能盡知但畧聞北朝興兵累年並不
相報天祚皇帝播遷不發赴難之師乃簒立于燕京鄰
國義均兄弟今來問天祚皇帝車駕所在又聞已削降
為湘隂王事出非常興師問罪訪尋邊主存亡舉合禮
經何謂無名䕫云國不可一日無主本朝縁天祚失道
奔竄宗社顛危臣民推戴册立今上事與貴朝殊無干
渉何在問罪况自古有之唐明皇奔蜀肅宗即位于靈
武但期中興豈不與此事體一同南朝宜念鄰國久和
之義假借兵力共除大難今乃乗釁攘奪民土豈所望
于大國哉僕曰明皇幸蜀太子監國既即位乃册明皇
為太上皇禍亂既定迎還明皇肅宗親歩控馬此則君
臣父子之道盡矣貴朝初非委託自立又貶削湘隂之
號何可少望古人况假師求救當在志誠包胥泣秦孔
明趨吳皆竭誠意豈鄰國不相應耶貴朝泥于矯餙未
嘗行一信使本朝雖有哀救之心無所施設今大兵壓
境止在旦夕禍福存亡貴朝君臣自裁可也諸人唯唯
而退次夕云門下侍郎李處温自外來未見書榜再借
觀之次早姚璠來云已議定來日欲令宣賛朝見若對
上且委曲庶易酬答廹暮數人者復集互發言云南朝
徒誇兵衆不思天理不順人無鬬心昨日种師道發楊
可世一軍過白溝本朝小小迎擊南朝望塵退走若非
自來和好已直入雄州矣既一靣遣使又一靣進兵却
容易退走是何顔靣自此已徃如何可休兼宣賛受劉
宗吉之約其人已陳首即探懐取所付書履作色云宣
賛却如何歸得僕徐答曰某之此來非尋常禮貌之使
毎切畏謹唯恐為两國生事今次乃招納使人劉宗吉
獻誠欵安得不受大軍之來初得朝㫖不許殺戮一人
昨日必是立旗招安為貴朝軍馬襲取萬一宣司申取
朝廷降一討蕩指揮少俟西軍畢集恐非燕民之福蕭
䕫愕然曰南朝遣宣賛來作死間耶不謂南朝弃士大
夫之命如草芥也僕答曰某之此來本以一己之命易
全燕之命悟則同生不悟則同死也又豈以徒歸為志
且兵家用間最為下策水能載舟亦能覆舟或用間以
成功或用間以傾敗或彼强我弱或彼我勢均固有用
間以離析其勢者如目今貴朝事勢兵力自視南朝十
分有一否百分有一否千萬分中有一否若非念自來
鄰國契好即分兵數項整陣齊入不識貴朝何以禦之
何在使人矯陳禍福為死間耶䕫等唯唯而去曰少間
析津府自有行遣(析津府在燕京如/京師之有開封府)僕因相送且笑謂
之曰某此奉待行遣只不可錯了一旦使燕人盡成血
肉則甚幸自是舘伴者凢三日不至二十六日晚忽蕭
奥張覺押贐路緜綺衣袄并從人銀絹等物來云來日
發宣賛回程僕辭以未見九大王及未得回書不敢受
贐奥云李門下傳聖㫖有故事支賜請留(李門下者處/温也初欲靣)
(議稱藩因白/溝之衂遂已)差秘書王介儒都官王仲孫賫回書同徃
雄州宣撫司　封氏編年曰馬擴見燕王王俾譯者責
馬云兩朝講好百有餘年忽爾踰盟以兵臨境曽不畏
天自古違誓國祚不長馬答如見姚璠等說及上勅與
檄書呈燕王令姚璠讀訖付門下省令聽勅既至庭中
具香案拜褥䕫云請舍人朝拜馬云適已見畢何云朝
拜是何禮也䕫云舍人無怒於是有張畫二軸一云大
宋膺符稽古神功讓徳文明武定章聖元孝皇帝一云
大宋體天法道極功全徳神文聖武睿哲明孝皇帝馬
既見帝銜知是真宗仁宗御容即朝拜捻香禮畢(真宗/御容)
(昔至和初北朝昭聖初令使先賫畵像來且言兩國交/歡未嘗識靣因請御容朝廷許之遂使繪畫仁宗御容)
(昔嘉祐二年秋七月北朝遣使求上御容以為後世子/孫之誇議者慮有厭勝之術上曰朕待遼甚厚必無是)
(理遣御史中丞張昇送之北主具儀服迎謁見御容驚/喜及退而謂左右曰仁徳之主天日之表神異如此真)
(聖人也堯之八彩舜之重瞳不過傳聞而已今得見此/真容實願永堅世好所有帝銜求得中國諡號遂塗金)
(字書於/像傍)䕫令譯者讀兩朝誓書曰維景徳元年十二月
七日章聖皇帝謹致書于弟大遼皇帝闕下有云共遵
成約䖍守歡盟以風土之宜備軍旅之費毎嵗以絹二
十萬疋銀一十萬兩更不差使臣專任北朝令三司差
人搬取雄州交割沿邊州軍各守邊界兩地人戸不得
交侵或有盜賊逋逃彼此無令停匿至于隴畝稼穡南
北勿縱繹騷所見兩邊城池並各依舊存守淘壕修葺
一切如常不得創築城隍開拓河道誓書之外必無所
求各務協心庶同悠久自此保安黎庶鎮守封陲質于
天地神祗吿于宗廟子孫共守傳之無窮有渝此盟不
克享國昭昭天鑒其當殛之北朝紹聖皇帝答書云孤
雖不才敢遵此約謹當告于天地誓之子孫有渝此盟
神明是殛嗚呼此盟可改後世何述云云又讀仁宗皇
帝誓書曰竊以兩朝修睦三祀于兹邊鄙用寧干戈是
偃近懐先誓炳若日星今緜䙫已深通好如故関南十
縣本朝傳守已久愧難依從别納金繒之儀用代賦歛
之物每年贈絹一十萬疋銀一十萬兩并前銀絹搬至
雄州所管白溝交割兩界塘淀除巳前開畎者並依舊
外自今巳後各不得添展其見在隄堰水口逐時决洩
(壅/)塞量兵夫之便修壘踈導外非時霖潦大叚漲溢並
不在關報之限兩地作過逃走諸色人並依先朝誓書
外更不得似日前停留容縱恭惟二聖威靈在天顧兹
纂承各當遵奉共存大體無介小嫌且夫守約為信善
隣為義二者闕一罔以守國皇天厚地實聞此言其盟
文藏之宗廟付在有司依景徳年中兩朝誓書顧惟不
徳必尋是盟茍或食言有如前誓專奉書咨問不宣讀
訖䕫請馬上㕔茶罷謂馬曰舍人適聞兩朝誓書豈不
懐于心乎南朝君臣忍違此約馬曰前日已嘗靣問諸
公朝廷雖知有此盟所以起兵者只為燕王擅行廢立
兄弟之情固宜問罪所舉豈無名也䕫曰舍人之言雖
稍有理然終違約請公就舘燕王召李處温等看南朝
皇帝敇榜事當如何蓋天錫知天祚尚在大金方熾大
宋興兵意欲歸順未敢形言故云朝敇榜事當何如然
而處温素與趙良嗣善在天祚時二人知其國將危共
議欲歸南朝遂為莫逆友宻于北極廟拈香瀝酒為誓
後知良嗣南奔朝廷命以直閣待遇禮厚亦欲南奔值
天祚奔竄乃建立燕王為天錫皇帝既有推戴之功遂
已其約至是知童貫大兵壓境猶豫未决天錫既問亦
未敢令天錫南歸懼衆不協從奏云此乃軍國大事臣
雖太尉位長百僚不敢以管見自處即容與大臣共議
此事甚大更在陛下睿知獨斷令臣等參議天錫恐天
祚復來又畏大金乃召李處温等靣議云朕以眇躬荷
祖宗之靈獲承大位本與卿等求保宗廟女真人騎復
據西京未聞歸國今者大宋重兵臨境與大金夾攻朕
觀人事天時不敢當寶位欲稱藩南朝與卿同保血屬
未審如何言畢嗚咽流涕處温亦為之下涙於是議遣
使
　
　
　
　三朝北盟㑹編卷六
欽定四庫全書
　三朝北盟㑹編卷七
　　　　　　　　　　　　宋　徐夢莘　撰
　政宣上帙
　　起宣和四年五月十八日乙亥盡六月三日庚寅
十八日乙亥河東河北路宣撫副使蔡攸進發　北征
紀實曰攸行蔡京以詩寄之曰老慣人間不觧愁封書
寄與淚横流百年信誓當深念三伏修塗好少休目送
旌旗如昨夢身非幃幄若為籌緇衣堂下清風滿早早
歸來醉一甌達上聽讀之徐曰好改作六月王師好少
休也　吳曽漫録曰自古奸人周身之術非不至然而
禍患之來卒出于非意所及者何也蓋惡逆既積則天
地鬼神不容其謀徒巧也宣和四年金人攻大遼遣王
緯來乞師宰相王將明主其議以童貫為宣撫使蔡居
安副之蔡元長作詩送其行有曰百年信誓宜堅守六
月王師合早歸元長之為是詩也蓋欲為他日敗事張
本耳殊不知政和中元長首建平燕之議招納燕人李
良嗣以為謀主又欲以妖人王仔息服緜袍鐵幘為大
將軍計議已定㑹仔息抵罪伏誅遂止將明所為乃推
行元長之意世可盡欺乎元長始以紹述兩字刼持上
下擅權久之知公議不可以久欝也宣和間始令其子
約之招致習元祐學者是以楊中立洪玉父諸人皆官
于中都又使其門下客著西清詩話以載蘇黄語亦欲
為他日張本耳終之禍起朔方竟以不免豈前所謂其
謀徒巧耶　北征紀實曰是嵗夏四月十五日童貫始
以河北河東燕山諸路宣撫使出師是日白虹貫日人
駭異甚出門而牙旗竿折五月十八日伯氏再出師有
少保節度使宣撫副使二認旗從于後次日為執旗兵
逃去而二認旗遂皆失之識者以為不祥又出師後五
月以戊寅己夘庚辰連數夕有大流星若盂椀自紫微
文昌間出不一或犯天津河鼓等越天漢牛斗間亦不
一所皆南向而奔曵光如疋練每夕自初夜動數十流
至夜半方漸疎至是十餘夕猶或南流不已其占懼如
西晉象實令人憂疑然太史皆屏不奏又用兵雄州地
震已而雄之正寢忽元武見龜大如錢朱蛇僅若筯每
行必相逐二帥拜之藏以銀盒置于城北樓真武廟明
日啟盒視之龜蛇皆死矣燕王遣使王子班耶律達實
林牙充西南路都統以牛欄監軍蕭赫嚕副之領奚契
丹騎二千屯涿州新城縣　馬茆齋之説燕人也僅脫
身而歸然燕王亦懐懼既議遣使隨以兵屯新城　金
國遣圖克坦烏舎髙慶裔充通問使持書來議軍事先
是金人縁朝廷遣赫嚕等歸不遣使疑吾有謀故未嘗
先報軍期遣其弟固倫相國貝勒及小國王等軍破
中京取雲中退屯于白水泊阿固達親領兵數萬來㑹
又聞童貫舉三路大兵屯邊阿固達與羣帥議以不報
軍期其曲在彼深恐朝廷徑取燕地便入界守關不得
嵗幣遂遣圖克坦烏舎髙慶裔充通議使乘船至登州
來朝且自臨軍乗機措畫金人國書五月日大金皇帝
致書于大宋皇帝闕下因旋使傳繼附音函㑹當命伐
之時未報尅期之約方將併取爰審前由來書云漢地
等事並如初議俟聞舉兵到西京的期以憑夾攻不言
西京就便計度以此遣兵征討及留送使船上等候見
勝㨗即令拘回次得行營都統所狀初到中京委諭欵
降不為依應即日攻破外興中府左右小可州城亦相
因尤效以為雖已示威本奉弔伐若便攻㧞慮益傷民
候收遼國欲將何徃遂乃直抵山西就擒昏主無何潛
覺脫身逃遁只獲行宫并女二名文武臣僚續往西京
應朔蔚及西南路招討司一帶諸州縣鎮部族軍戍悉
皆欵附後有西京徳州兩處相次背叛累行招誘竟不
自新軍令既成無由可逭又遇興中府左右合聚兵衆
約㑹伍萬縱徒逆戰殺俘迨盡後知契丹昏主竄于沙
漠分兵遣捕次其餘處所並已歸降下臺亦遣人使來
議通好韃靼願輸嵗貢繼久稱藩燕京一處留守國王
耶律淳僣號稱尊懇誠告和未審便行攻伐或别有朝
㫖即日敵國新收義當存撫願為親幸以快輿情由是
親臨安慰懐睦鄰邦前書已差太傅童貫領兵相應雖
未報期縁兵馬已到代北邊陲慮昏主逃入貴界曽牒
代州幸無容納諒已必知而又不為夾攻及無本㑹至
始難見自來計議事理的實今據前後往復因由意或
如何冀示端的盛炎在候順迓天休今差貝勒烏舎髙
慶裔等充通議使副及管押蘇夀吉家屬前去有少禮
物具諸别幅專奉書陳達不宣謹白
五月二十六日癸未种師道禆將楊可世為達實林牙
掩敗于蘭溝甸師道禆將楊可世聞燕人久欲内附若
王師入境必簟食壺漿以迎乃將輕騎數千直欲取之
至蘭溝甸為逹實林牙所掩大敗而還淳益師三萬餘
人渡白溝挑我軍我軍遇之又北初貫至高陽召知雄
州和詵詢利害詵深言出師無名今宣撫司既至勢不
可已乞且按兵觀釁仍戒嚴師臣毋得妄行引惹張皇
生事貫乃降旗榜稱奉聖㫖王者之師有征無戰弔民
伐罪出于不得已而為之如敢殺一人一騎並從軍法
又造白心旗欲給向化之人命詵兼統制副种師道
二十九日种師道進兵白溝為達實林牙蕭幹掩擊不
戰而還師道兵至白溝營幕初定或報曰河北有警師
節制諸軍如貫素約指揮諸軍曰燕吾民也茍王師力
能接納自來歸附但堅壁為備必有内變切不可殺一
人爾等為我約兵卒遵依聖㫖及宣撫司約束諸將既
行楊可世即遣驍將趙明持黄榜旗往付之比明賊已
對壘矣明據橋陳其禍福或有欲榜幟者亟欲與之達
實林牙看訖毁徹罵曰無多言有死而已語未竟矢石
如雨我軍不為備又拘節制馳以報師道曰兵刃既接
安能束手就死戰將有功諸將又曰若不血刃使和詵坐
受其賞則我軰何故為來可世勒所部將士臨河分遣
趙明麾衆擊之契丹隔水揚旗指西騎卒隨指而西可
世謂諸將曰下流必有可渉處須分兵據之㑹師道遣
涇原將趙徳來援遂呼曰爭前徳未及往敵已度水馳
騖徳老將識利病亟避之可世大呼罵曰匹夫安得輙
北何以報國恩即舍河橋親徃戰焉敵分左右翼圍之
趙兵孤亦摧可世中鐵蒺藜箭及骨血流滿靴怒髮裂
眦鞲臂以捍口御鞚墮两齒胷腹中流矢亦手殺數十
人得免是夜契丹有奔突意屬四撾將列聲金鼓敵惕
惕疑我出兵遂不得前漸曉方覺即引衆而來我軍堅
壁不能逞而還翼日西路辛興宗駐軍范村敵將蕭幹
登孤山張蓋據行床以覘我軍須臾引去良久敵兵來
戰前軍王淵劉光逺翟進降將趙詡各勒所部兵接戰
敵大奮力圍諸將于山下淵中鎗幾墮馬勝敗未决興
宗遣中部將楊可世援之又親出軍門以上將節鉞督
戰敵遂退和詵勸師道斬前軍統制楊可世號令諸部
以明宣撫司出旗榜本意師道以可世貫之愛將詵謂
此何異穰苴之斬莊賈不惟可以懲戒後且使燕人知
朝廷無意用兵師道竟不從兵革自此始矣
三十日丁亥燕王遣秘書郎王介儒都官員外郎王仲
孫賫書同馬擴來雄州宣撫司先是童貫遣張憲趙忠
賫書遺燕王燕王斬之又令趙詡差使臣譚九殿直等
數人說易州土豪史成令起兵獻易州史成送燕京亦
斬之宣撫司知游說不行遂遣种師道進兵壓境問罪
募馬以徃馬有胆氣口辯抗論不屈燕王懼遂遣王介
儒來
六月三日庚寅种師道回軍雄州再為掩擊童貫劾奏
師道責官致仕　种師道既知辛興宗兵亦挫心頗猶
豫又受宣撫司牒令與諸將議詵可世等共議云宣司
令師道與諸公共議可即回歸諸帥皆謂非得西師去
力不濟聞辛興宗西路兵亦挫契丹若未易圖不若回
兵雄州乞暫休兵再議去就和詵以謂彼此初無戰意
惟可世擅過界討殺致兵結不觧今敵才對壘而我遽
歸自示以弱如彼乗機襲逐事且不測師道令詵作議
狀禀宣撫使司初朝廷從附㑹之詞謂一舉可以下燕
望不及此而師道興宗皆表以賊勢大撓貫命两道皆
觧嚴令至可世謂師道曰敵兵方陸梁未可以指屈今
知我有還意無功而歸氣沮疲乏必襲吾後曛晚發輜
重半夜進軍使銳兵為殿比敵覺我已歸矣師道不聽
明旦聲金鼓班師敵知用輕騎尾擊我至古城鏖戰敵
五軍亂師道幾不免甫達雄州敵兵大至宣撫下令止
軍不得入城中外號呼門不能閉可世與壻馬彦傳大
將楊惟忠邀戰于城下貫遣辛企宗永宗領勝㨗兵援
之時天黒暗北風大雨震雹如拳碗我軍不能相敵自
午至申風雨愈疾師道遽呼馬與監軍崔詩聯騎而奔
契丹遽以敗盟詬我追至古城南我師望南而潰燕人
亦遽北自雄州之南莫州之北塘泊之間及雄州之西
保州真定一帶死尸相枕藉不可勝計先是既以招撫
為名貫下令中軍不許妄殺人及敵騎犯我師皆不敢
施放聽其殺戮故雖諸將亦憤然於是貫以契丹尚盛
未可圖奏劾种師道天資好殺臨陣肩輿助賊為謀以
沮聖意和詵不從節制乞行軍法侯益詗探不實妄請
興師种師道押赴樞宻院責授右衛將軍致仕和詵亳
州團練副使筠州安置侯益知濠州　种師道責官謝
表曰領奉吿命責臣右衛將軍致仕者總戎失律誤國
宜誅厚恩寛垂盡之年薄責屈黜幽之典孤根以託危
涕自零中謝伏念臣西海名家南山舊族讀皂囊之遺
䇿知黄石之竒書妄意功名以傳門戸荏苒星霜之五
紀始終文武之两途緩帶輕裘自媿以儒而為將高牙
大纛人驚投老以得侯屬興六月之師仰奉萬全之算
衆謂燕然之可勒共知頡利之就擒而臣昏昧乗時非
才應變筋力疲于衰殘之後聰明耗于昏瞀之餘頓成
不武之資乃有罔功之責何止敗乎國事葢有玷于祖
風深念平生大負今日豈意至仁之度不加已耄之刑
俾上節麾亟歸田里乾坤施大螻蟻命輕茲葢伏遇皇
帝陛下睿知有臨神武不殺得駕馭英雄之要道制服
鄰國之大方察臣臨敵失機不出求全之過計念臣守
邊積嵗尚收可録之微勞許免竄投獲安閒㪚臣敢不
拊赤心而自誓擢白髪以數愆烟閣圖形既已乖于素
望㶚陵射獵將遂畢于餘生康隨䟦曰宣和壬寅嵗四
月十一日保靜公自涇原帥被㫖差充河北河東陜西
路宣撫司都統制從本司之河北招納北人葢從河北
沿路宣司申請也宣司時已離都下公上章乞過闕日
靣對未上達間有㫖促公便道趨本司公到高陽見宣
撫使童貫極言其不可其畧曰前議某皆不敢與聞今
此招納事安可輕舉童貫曰已得聖訓不得擅殺北人
王師過界河即簞食壺漿來迎特藉公威名以治衆耳
廟議已定安可改易乃大書聖訓于黄旗植立軍中以
誓師且督公行五月二十二日前軍過界河已有北人
迎敵既不敢與之交兵姑避其銳而已統制官楊可世
與麾下將佐數人士卒被傷者甚多遂那軍回界河之
南濱河駐兵北人無日不來侵軼我軍一日隔河問我
師出之名公遣屬官康隨以河北安撫申北人陳乞
事以答之乃曰安得此言箭發如雨以射我衆公翼日
乃遣康隨詣宣撫司告以北人之語且禀進退之命移
兵暫回以候取㫖六月三日黎明軍回北人追襲直抵
城下屬大風雨兵士自相蹂踐棄擲兵仗滿郊至晚宣
司令營寨于雄州城外公坐失機㑹罷兵南歸相繼邸
報有此謝表公關陜名賢之後筮仕伍十年間提兵所
向何戰不克何城不下而此役初不與謀中則强委任
之又兵之節制皆不得專考其行事罪有所歸矣因傳
録于瓦橋州宇之西齋他日關中親舊間或有見問者
當以示之繹味表詞可以見公之本末云是年八月十
四日康隨記
　
　
　
　
　
　三朝北盟㑹編卷七
欽定四庫全書
　三朝北盟㑹編卷八
　　　　　　　　　　　　宋　徐夢莘　撰
　政宣上帙八
　　起宣和四年六月三日庚寅盡十三日己亥
宋昭上書論北界利害乞守盟誓女真决先敗盟奏曰
臣聞敵人之性不可以信義結去來無定叛服不常雖
成周盛世猶有玁狁之難自古禦敵未見上䇿漢唐以
還或盛或衰乍叛乍服其禦之之術率非良䇿皆不足
為聖世道故略而不論迄我有宋寰區之内靡不歸順
而景徳中亦有澶淵之役真宗皇帝天威一震其勢瓦
觧當是時乗勝逐北則契丹之兵無噍類矣真廟聖慈
深厚特以两國生靈為念故洪天地之量軫生民之命
啖以厚利與之議和為天下後世萬萬年安全之計故
遼人謹守盟誓不敢南下而牧馬者誠以天地之洪恩
不敢忘也自聖聖相承明明繼照雖睿知神武堯仁湯
徳足以柔懐然實亦恃此為長城神宗皇帝熈豐之間
銳意北伐選將練卒積榖理財葺城郭修器械十九年
間倉廩實府庫充貔貅之士無不一當百當是時鼓噪
而前則自河以北其人皆爼上肉矣亦以河朔祖宗興
王之地不忍騷動安可快一時之忿失百年之好故終
莫之舉也陛下即位以來禦敵之術實得上䇿遼使之
來宴犒賜予恩數曲盡故懐徳畏威向風慕義稽首稱
藩介胄之士櫜弓偃息黔黎之民鼓腹詠歌歴觀三代
以來傾心悅服至誠靣内莫如今日實太平希世之盛
事也比自王黼童貫力引狂生李良嗣董才之徒妄興
邊事致煩宸慮遣大臣提重兵屯塞上倉廪府庫為之
一空官卒兵民死亡無數前所奏陳悉皆誕妄財用尚
可復全死者何由更生欺君罔上蠧國害民罪不容誅
臣願斷此數人頭以謝天下不唯慰安燕人又使明知
陛下徳音無復猜忌謹守盟好庶幾奸臣賊子欺君罔
聖妄興邊事僥覬功賞者有所懲戒臣固知陛下聖慈
不忍誅戮臣下然此數人不誅則燕人之猜忌未易可
觧臣願陛下勿以馭賢臣之禮馭此姦賊不勝幸甚臣
聞北邊頻嵗不登斗米千錢雖或請和恐非本意特出
于不得已耳萬一飬銳數年嵗榖小稔秋高馬肥士氣
稍振復來侵擾則干戈相尋無時而已較其利害輕重
則奸臣數人之誅不足恤也又况李良嗣董才皆北庭
叛臣心懐怨望故附㑹邊臣撰造虛語欲假中國之勢
以復私讐耳實两朝之奸賊豈復忠義之可望哉臣竊
料議者謂嵗賜浩瀚虛蠧國用是不知祖宗建立𣙜塲
之本意也葢祖宗朝賜予之費皆出于𣙜塲其法寖壊
遂耗内帑臣願遴選健吏講究𣙜塲利害使復如祖宗
之時則嵗賜之物不足慮也或者又謂九州中國之地
皆土饒膏腴之田嵗得甚厚是曽不慮屯戌守禦之備
戰鬬犒賞之費嵗幾百萬計耶貪其所得既不足以償
所失而又戰鬬死亡之士横被屠戮之民幾人也哉徒
有戰鬬之虛名而無𥙷國之實利或者又謂山後之民
皆有思漢之心或欲歸順此尤妄誕之易見者不惟遼
人為備日久山後之民徃徃徙居漠北又自唐末至于
今數百年間子孫無慮已易數世今則盡為敵土豈復
九州中國舊民哉皆由邊臣用人無術致探報者利于
所得恣為誕謾帥臣庸暗更加縁餙妄議邊事僥覬功
賞或者又謂遼人比年以來為女真所困侵城掠地横
亘千里勢已窘蹙願與女真合從腹背攻討則撲滅之
易甚于反掌是亦弗思之甚也滅一弱國而與强國為
鄰恐非中國之福徒為女真之利耳且遼人雖外蕃然
久漸聖化粗知禮義故百餘年間謹守盟誓不敢妄動
者知信義之不可渝也今女真剛勇善戰鬬國勢日盛
殆非易敵遼人以全力相攻尚不能勝儻與之鄰則將
何術以禦之不過修盟誓以結鄰國之外好而已本朝
與遼人通好百有餘年一旦敗之女真果能信其不可
渝乎異日女真决先敗盟為中國患必矣此理之必然
事之必至雖使伊周復生不能易此議也臣又聞两國
之誓敗盟者禍及九族陛下以孝理天下其忍忘列聖
在天之靈乎陛下以仁覆天下其忍置河北之民于塗
炭之中而使肝腦塗地乎臣竊謂凢今之人臣不負陛
下採訪之意愛君愛國論奏忠赤者間亦有之其希意
承㫖背公營私茍求陛下富貴者不可勝數遂使忠赤
之臣志不得伸言不見用此臣所以痛心疾首扼腕憤
悶犯顔逆鱗以蹈萬死者豈得已哉誠以國之大事實
係安危下情壅遏不得上達今而不言其如後患何譬
猶人之一身中氣痞隔陽不降隂不升則百脉不調四
體不充久而不治病在膏肓雖有良醫不能愈也今疾
幸在腹腠是正宜投藥石之時也臣願為陛下出疆說
諭遼人比因北朝忘失其主深慮擾攘之際疆陲不戒
姦人作過邊臣生事故遣近臣使之防邊果有羣冦妄
託北朝驚刼邊民雖降處分不得殺戮止得北界𦂳行
捕捉竊慮尚懐疑貳妄興兵馬務在謹守祖宗之盟無
失百年之好如女真侵削不已力不能勝則許求援于
中國報使復來厚加恩禮以釋其疑使之外捍女真内
屏中國則陛下奠枕永無憂于北顧百姓安業得盡力
于南畝實天下萬萬年無窮之利古人謂敵國相攻本
國之福正謂是矣臣固知踈逺㣲賤輙以狂瞽冒犯天
威難逃誅戮然臣聞忠臣狥義志士狥名故忠義發于
内則鼎鑊忘于外愛君之心切則慮患之志深也况頑
石五色尚有補天之功愚夫千慮豈無一得之長願陛
下勿以人廢言留神聽察則撮土之㣲尚能増山岳不
厭之高熖火之光亦可備日月下照之明矣臣向任陜
州靈寶知縣日因論列陜右錢法䝉恩召對面奉徳音
欲除監司旋致煩言猶叨貳郡未到任間復䝉聖恩除
臣提舉江南茶鹽事以嵗課増衍又䝉特轉一官臣每
以未能仰報天地為恨今日復覩奸賊敢爾欺君義當
竭節圖報涓埃是敢僣越輙貢蒭蕘萬一臣言可採乞
不降出庶使天下皆知斷自宸衷不由人言足以竦動
神靈激昂士類遼人聞之恩歸陛下則臣報上之心足
矣倘或上誤聖聰置諸鼎鑊亦臣之所甘也惟陛下擇
而處之書奏遂編管連州宋昭相州人宣和四年五月
童貫蔡攸等師既行即降㫖妄議此事者必罰無赦執
政廷臣皆不敢言獨昭上此書論之書既上王黼見之
大怒除名勒停送連州編管靖康元年臣寮言宋昭書
切中今日之病乞加擢用詔赴都堂審察
六日癸巳宣撫司禮待王介儒等發歸　茒齋自叙曰
二十七日同王介儒來起宿涿州次見走馬者數軰皆
奪到南軍刀鎗鞍馬者又有兵卒徃來介儒云两朝太
平之久戴白之老不識兵革今一旦見此凶危之事寧
不惻愴南朝每謂燕人思漢殊不思自割屬契丹已多
厯嵗年豈無君臣父子之情僕答曰興廢殆非人力今
者女真逼燕燕人如在鼎鑊皇帝念故疆舊民不忍坐
視是以興師援救若論人情古人云撫我則后虐我則
仇今日人情大可見矣豈不知耶介儒俯而不答食時
至新城介儒云四軍大王在白溝令勒留南使是夕宿
外驛介儒云恐見四軍更在婉順此行危險不易至此
無犯四軍之怒則事濟而身全僕曰四軍不能止女真
侵軼之患而於一介使人手無寸刃何足伸威若言不
及理某有死耳敢忘全燕安危存亡大計哉僕竊料四
軍以昨日王師小衂故有留使人之意宻使人訪之昨
日之戰王師北來耶唯復燕人南攻也既而云燕師乗
隙攻掠僕曰留滯一日耳無害也四軍令達實林牙來
相見云南北通好百年何為舉兵侵奪地土僕曰朝廷
縁女真海上累遣使人獻還燕地每以温言答之不敢
信從近又得其文牒具言已據山後如南朝不要燕地
則渠國自取之朝廷不得不發兵救燕林牙作色云河
西家(謂夏/國)累次上表欲興兵夾攻南朝本朝毎將章表
封與南朝不肯見利忘義聽用間牒貴朝纔得女真一
言即便舉兵僕答夏國雖累行不遜之言然數拾年間
何嘗侵得南朝寸土女真所言實有應騐本朝不惟救
應燕地亦欲自固邊隅林牙又云君為使人何得為劉
宗吉結約僕云貴朝諸公深㑹理論顧乃招納使耳林
牙云以两國和好不欲留使人食罷可行為傳語童貫
欲和則仍舊和不欲和請出兵見陣僕歸過白溝至种
師道營僕獨扣轅門有統制官楊惟忠來迎入見師道
略語燕中事僕因語种曰凢軍必居高陽以利戰道今
公營東西北背逼林木恐賊乗風聲而來兼白晝眺望
亦費力盍少遷之既而師道果移營介儒行問曰軍南
遷何也僕始曰此更戍耳晚抵雄州入小使驛僕見童
貫幕府官屬環擁于後貫詢燕中事宜僕具以所聞于
劉宗吉者對幕屬徃徃頓足抵掌切齒而怒蓋諸公方
以契丹為復盛如僕所言直易耳又當時种師道楊可
世皆失利于白溝方奏削雄州帥和詵高陽關路帥侯
蓋以為探報不實故惡僕直言燕中之虚機宜王麟者
厲聲言馬某可斬貫因麾幕屬退謂僕曰事尚在但勿
與諸人言僕趨出幕府諸公遮路交口誚責賈評曰吾
曹不合不預教之耳僕曰聞國家乗時復燕要在因險
固而用燕人永為北塞藩籬方燕人離心日思南歸而
燕之精銳不滿千騎耶律淳新立而女真已平山後事
勢逼蹙實見如此所以對太師盡言之不曉諸公惡言
此何也且僕捐親愛入不測之區實以國家安危存亡
所繫又肯從諸公教語不對以實致悞軍國大事乎衆
甚不樂時宣司議令种師道退軍雄州師道力陳兵可
進不可退鄰敵在邇退必掩襲宣司遣參謀劉韐徃諭
之師道復不從已退果為燕兵所襲傷折甚衆軍既入
雄州皆上城介儒望見問之僕紿曰此陜西六路軍馬
方到耳宣司委劉韐賈評王麟李子竒于景李宗振等
擕金玉茶具徃驛中說話賓主皆談舊好云已奏禀朝
廷且欲仍舊但未得報介儒云燕人久屬大遼各安鄉
土貴朝以兵撓之决皆死戰于两地生靈非便仲生云
諺語有之一馬不備二鞍一女不嫁二夫為人臣豈事
二主燕中士大夫豈不念此僕答曰燕人先事契丹今
恐復事女真耳二人相顧大笑居二日以客禮見童貫
畢作報書以鐵騎送介儒等歸　蔡攸至雄州　　北征
紀實曰童貫敗河朔之民故謂貫反及攸至皆沿路載
斗焚香或以手掬香熾之且白其事而攸本與貫表裏
不能有所正也
十二日己亥宣撫司奏到詔班師宣撫司奏到上聞之
亦懼詔班師令諸將分屯童貫作書約遼國李處温使
為内應　　馬擴既歸童貫問契丹家誰為首臺馬曰
李處温良嗣不覺喜形于色貫召良嗣問良嗣對曰良
嗣舊在大遼與處温結莫逆交後論及天祚失徳事欲
與良嗣同約南奔嘗于北極廟拈香為盟欲共圖滅契
丹今良嗣南歸北極廟中之約必不虛設若良嗣書到
必以内應貫即令良嗣以書約之募諜者投書約馬柔
吉等令結義士開門迎降拘執契丹轉禍為福徃年瀝
酒北極廟歸朝滅遼之言後處温等令子奭以帛書來
答大率言伺隙宻遣人速報相應之意欲俟王師逼燕
為内應趙良嗣與李處温書曰竊以天厭契丹自取顛
覆兵連禍結彌厯嵗時舊君未還新主孤立擾攘之餘
仰惟勞止不審爾辰台用何似伏惟眷聚上下均福頃
年台斾自中朝使還植與奭相迎于良鄉之驛舍具道
朝廷禮樂文物之盛極言契丹殘酷生民之弊至扼腕
太息既又執手于中京景昌門外之邸中極言契丹所
以將亡之狀議既决乃使不肖先歸朝乞收復幽薊故
地汨汨許時未克厥志上方稽天之數察時之變至于
今日然後不肖言行而計從閣下聞之必已大喜自古
外蕃之興未有若女真如此之速遼東遼西已為奄有
前年取上京今年至中京遂破雲中如摧枯柆朽所在
肝腦塗地其鋒甚鋭山西良民所遭如此豈不痛心疾
首邪尚慮女真乗已勝之勢下居庸之孤城為之奈何
我燕之人必引領南下已有來蘇之望上欲拯民于水
火乃遣太師楚國公領重兵百萬將次于境上伐罪弔
民霈如時雨已號令八路將帥以至于小校毋得毒良
民應天意順人心欲令幽薊安生聚集此其大畧也如
或昏迷不恭邦有常憲燕地褊狹幅員不過數百里已
患女真之侵疆且慮舊君之復至軍兵日益困賦役日
益重此正契丹運盡天亡之時也雖有智者何以為謀
契丹五京已亡者四區區弱燕豈能孤立閣下與諸廟
堂大臣豈不共知耶善為契丹之計者莫若勸誘新君
以全燕之地來獻于朝廷以安元元以保骨肉䇿之上
也如新君執迷及左右用事之人不明于禍福請閣下
宻結豪傑拘囚戎首壺漿簞食開門迎降使閣下世享
富貴長守全燕以伸前日之志䇿之次也閣下父子有
志于此適以斯時千載一逢莫如今日時哉時哉不可
失也已奉勅㫖如以其舊官來降者即以舊官處之功
高者别加厚賞以次者事畢日任便復業恐閣下欲知
之毋或遷延自速傾覆禍福逆順指日可待顒候來報
以慰我思又與李奭劉範馬柔吉等書云頃年瀝酒
北極廟中以歸朝滅遼為誓倐忽十年未即如願今幸
朝廷遣大臣領兵百萬將次于近境足下速集義士開
門迎降如能拘執新酋可以變禍為福契丹五京已䧟
四京矣如能從我全燕人以歸中國則是足下隂徳與
時無窮可以坐享富貴矣勉旃勉旃人回希來諭處温
令李奭回書云頃自白霫拜别時接音耗耳可得聞目
不得視至于飲讌談笑毎思而念之奭與待制數嘗發
言滅遼為誓近嵗間内外相凌盜賊競起雖分五路已
䧟四京僅有幽燕孤危將亡甚于累卵無計觧其紛難
也蓋厯數之將盡相公自入樞廷頓變白首夙夜不遑
懐履薄臨深之懼東冦近日復有深入慮遭族誅之難
不思徃日之非惟念今日之咎愚聞謀宻然後事濟兵
以詭道制勝大宋未有所行先形于外若議興行深宜
宻速願救燕鄉無告之民新主成立全是相公與北樞
蕭公李宻學處能奭等同立新分付得軍兵事與南北
靣同問當兼處分速集義士今月二日奭自狀自備三
千甲馬武勇人凖備防托女真南來已凖奏行近新主
助添招軍賜得七萬貫及有樞吏兵刑太原山甫少卿
累次于奭處有言亦有向化心待與奭耶律䇿高勰馬
諤等同志彭城範與韓堇山西路押軍近日並無文觧
來不知存在所有文字待範來𫉬便奭齎管分付到相
公似有風聞此事待方便呈將來書示北遂趨参善保
台嚴謹持狀候問不具表弟守太常少卿知隨駕翰林
醫官院使兼同(闕/)　當在京軍兵李奭上
　
　
　
　
　
　
　
　
　
　三朝北盟㑹編卷八
欽定四庫全書
　三朝北盟㑹編卷九
　　　　　　　　　　　　宋　徐夢莘　撰
　政宣上帙九
　　起宣和四年六月二十四日辛亥盡九月二十三
　　日己卯
二十四日辛亥耶律淳卒　　燕王自馬擴之歸又聞天
祚之信憂懼成疾是夜疾篤死無嗣蕭幹立其妃蕭氏權
主軍國事號皇太后改建福元年為興徳元年天祚聞
淳死下詔曰天命至大不可以力回神器至公未聞於
智取古今定論厯數難移是以聖人戒於盜竊故秦晉
國王耶律淳九族之内推為仲叔之尊百官之中未有
人臣之望趨朝不拜文印不名嘗降璽書别降金劵日
隆恩禮朕實推崇衆所共知無負于爾比因冦亂遂肆
窺覦外徒有周公之儀内實稔子帶之惡不顧大義欲
償初心任用小人謀危大寶僣稱帝號私授天官指斥
乗輿偽造符寶輕發文字肆赦改元以屠沽啇賈為翊
戴之臣以佞媚狙詐處清宻之任不踰累月便至台階
刑獄濫冤紀綱紊亂恣縱將士剽掠州城致我燕人䧟
於塗炭天方悔禍神不助奸視息偷存未及百日一身
殄滅絶嗣覆家人鬼所讐取笑天下而又輙申遺令擅
建長秋妄委婦人專行偽命其逆臣處温父子同恣貪
婪殺戮無辜助為不法衆心離散立致分崩狼狽荒迷
容身無地罪誠難貸令在必行假其餘生庸示寛大據
耶律淳大為不道棄義背恩獲戾祖宗朕不敢赦應所
授官爵封號盡行削奪并妻蕭氏亦降為庶人仍改姓
虺氏外據皇太叔并妃别無闗礙更不施行其封爵懿
號一切仍舊嗚呼仰觀天意俯狥輿情勉而行之朕亦
不忍且仲尼作春秋亂臣賊子懼後之為臣子者可不
慎歟　初燕王卧病於城南瑶池殿李奭父子與陳泌
等隂使奚契丹諸貴人出宿侍疾燕王危篤處温托故
歸私第欲閉契丹於門外然後乞王師為聲援契丹知
遂不果後永休縣進納人傅遵說隨藥師入燕被擒告
說李處温父子嘗遣易州富戸趙履仁劉耀賫文字通
童貫欲挾蕭后納土大宋履仁授朝散大夫劉耀均州
團練使見充宣撫使司凖偹差使蕭后引問處温等示
其前後罪犯遂無以對處温賜以自盡子奭凌遲處斬
籍其家貲得見錢七萬餘貫金銀珠玉稱之自為宰相
數月之間四方賄賂公行初處温父子聞天祚播遷勸
立燕王僣號以圖恩倖及燕王死後恐契丹亡失其所
依一遣人北通金國俟其大軍之來期以内應一南結
童貫願挾蕭后納土以歸皆非至誠蓋所以宛轉欲為
身謀而至此反為身害朝廷撫定燕山府追封處温為
廣陽郡王子奭保靜軍節度使以本宅為廟　北征紀
實曰李處温者遼國故相李儼之子也嘗諫天祚以國
危使奉中國不納及九大王立以推立功而相之與四
軍大王者對主國柄後又輔蕭后說蕭后歸朝乃宻遣
人通好二帥約日以燕山降及蕭后歸而二帥失信不
能周旋於其間事洩處温為四軍所殺而抗王師矣遼
人知其國且亡而中國必欲故地也是以不戰而聽順
謂中國既得所欲而彼尚可假中國之勢存其血食而
已然中國之意期於必滅之而後已是以遼人後復說
女真入中原傾我根本皆以復讐也中國失之甚者尤
在於是　又曰遼既無主羣臣乃即燕山立其叔九大
王耶律淳號天錫皇帝遂降封天祚為湘隂王適乃中
國犯盟不惟我師不堪戰且九大王者素得人心吾又
不直是以破貫如拉朽然及聞敗羣小沮二帥議退師
上意亦欲且罷將復與九大王約舊好獨王黼力主之
百端激上意以成其奸因從經撫房降御筆飭二帥曰
示敵以弱非計之得也㑹九大王者適病卒而遼人奉
其妃號蕭后為主故遼勢更熸於是再出師矣
七月二十六日壬午王黼再議興師　童貫蔡攸自瓦
橋關莫州回河間府忽知中山詹度奏耶律淳死燕人
越境而來者皆以契丹無主願歸土朝廷猶豫未决間
太宰王黼欲功高蔡京力主再興師議手詔優允於是
悉諸道兵二十萬期九月㑹三闗詔貫攸毋歸異議者
斬於是伐燕之議成矣
八月丁亥朔檢校少傅河陽三城節度使劉延慶為都
統制進兵　封氏編年曰朝廷以檢校少傅河陽三城
節度使劉延慶代种師道為都統制耀州觀察使劉光
世代辛興宗同州觀察使何灌為副統制又分廣信兵
駐安肅遣張思政權領賜延慶旌幢七寶金槍御袍束
帶以寵其行議两道進兵延慶復營古城光逺灌駐兵
廣信此時契丹以連月塞上無警留兵新城主將四軍
大王蕭幹太師達實林牙以燕王淳病先次並入燕結
謀䇿立蕭后不暇來白溝延慶瞰亡數遣將鄭建雄
紹等渡河侵掠俘獲甚衆而牛欄監軍領本族契丹㑹
鄉社丁出没於廣信界光世出兵迎戰其將冀景趙明
任明等首摧敵鋒萬計貫表其功擢光世威武軍承宣
使寵錫甚厚俄詔華州觀察使楊可世復赴朔方宣司
聽候差使貫令守安肅軍時漢燕良民轉為憂苦嘗思
南歸未有以發因光世兵至徃徃來降　宇文虛中劄
子論收燕山利害契勘契丹二百年强國方其盛時自
處尊行恃甲兵之富强指嵗賜為獻納招擕附屬力制
方夏今來遵奉睿算按兵臨邊曽未半年遂使震懐亟
遣使人祈哀請命其言遜順至有難循舊制惟命是從
之語蓋自三代以來摧强敵為附藩未有速于今日者
今欲盡復燕山或使納土臨以大兵假以嵗月固亦可
致但部族繁多不能盡勝知彼知巳當圖萬全今具合
計議事如後伏乞朝廷集議詳酌施行一兵有勝負乃
古今之常理若十萬全軍出師攻取涿易未㧞或雖得
涿易而守偹未周人心未固聚兵至燕燕未肯下相守
半月以上攻之不㧞後無援軍糧道不繼利害如何一
今來女真竭國㸃集次第甚大若以此兵逆舊遼主自
西而來我軍攻燕未下相遇於燕城之外其利害如何
一女真兵馬見在中京我軍十萬必未能圍合燕城女
真守約不遣助兵入關其利害如何一若我兵未能下
燕女真入關一舉而㧞掠為空城以城歸我不唯繕守
費力又恐為敵所輕其利害如何一契丹昨來遣使女
真願為附庸女真不納求附朝廷觀其意蓋是畏女真
愛中國避强悍歸仁義今西夏以重兵壓雲中狡詐窺
伺託為存亡繼絶之言其意甚逺若契丹北為女真所
拒南為中國所棄收拾餘燼翻然决計乗夏人聚兵之
地割地以為約積粮以遇兵不唯王師入燕為所牽制
亦恐他日西北邊事未有寧息之日一若大軍取燕不得
之後却與開納許之以稱藩比之今日未舉大兵其恩
威两全利害如何一若果得燕地一府九州五關十餘
縣又遂旋築寨建營堡置守偹人兵粮草調發措置何
所從出一女真兵馬或為夏國勁兵所挫或以久客逺
征一旦歸國我未得燕城或得燕而守偹未固與女真
大兵聲勢相逺其利害如何一若得燕之後徼外别部
依附旁近險阻或通欵天祚或别立新主西兵不可久
戌北兵不可倚仗永逺警偹利害如何一若西夏大兵
助送天祚不能入燕不得而歸蓄怒乗虛却於陜西河
東出沒牽制作過其利害如何竊謂今日為國家大計
須期永久安逸不廢兵馬錢榖公私事力坦然無北顧
之憂費省力暇過於昨來與契丹通好時方為穏便若
兵連不觧征伐防托或滅遼之後調發勞費太過于未
用兵以前其利害不可不計
九月三日己未烏舎等至國門詔以趙良嗣充舘伴使
起居郎檀倬充舘伴副使中使李琮童師禮就班荆舘
押賜御筵　燕雲奉使録曰烏舎髙慶裔行次多是理
㑹舊例計較禮數如乞就都亭驛安下上殿賜宴差舘
伴使副之類童師禮傳聖㫖令臣良嗣諭與使副貴國
兵屯白水泊雖已多時亦有未是處契丹天祚元未曽
捉得亦未殺了又聞契丹舊主走入夏國借得人馬過
黄河奪了西京以西州軍占了地土不少不知來時知
子細否使副答云來時聽得契丹舊主在沙漠已曽遣
人馬追赶次第終須捉得兼沙漠之間係是韃靼蒯古
子地今此两國君長並已拜降了本國待走那里去國
書中已載矣
十一日癸卯引烏舎髙慶裔見于崇政殿　烏舎髙慶
裔上殿跪奏曰臣等來時大金皇帝傳語大宋皇帝為
契丹昏主無道因舉輕兵再伐遼國大獲勝㨗所有舊
漢地事專遣人等禀議上遣師禮傳㫖諭以謝大金皇
帝逺遣使人到闕所有回答國書待親筆寫去以見相
待厚意契丹舊主尚在沙漠早捉拿了甚好有計議等
事可詣宰臣王黼賜第商量上待烏舎等甚厚屢差貴
臣主宴賜金帛不貲至輟御茗調膏賜之引登明堂入
龍徳宫蕃衍宅别籞離宫無所不至禮過契丹數倍而
慶裔渤海人尤桀黠頗知書雖外為恭順稱恩頌徳不
絶詞而稍稍較求故例無虛日如乞舘都亭驛乞上殿
奏事朝廷以两國徃來之儀未定請姑俟他日况契丹
修好之初未嘗如此慶裔遂出契丹例卷靣證朝廷之
非請載之國書為據朝廷不得已皆從之乃賜金帛袍
叚與夏國錦褐皆辭而不受
十三日引詣王黼第計事烏舎等庭趨訖升堂講賓主
禮而受回書　汪藻謀夏録曰烏舎辭聖㫖諭使人燕
中無主止是四軍領兵為邊患及挾女主猖獗豈金國
可容早擒之為佳烏舎慶裔曰四軍古爾班爾汝何人
敢爾哉回本國當奏陳時朝廷屢以勝契丹欺金人而
有一四軍不能制反仗金人擒之自相矛盾矣
九月十五日辛未遼人知易州高鳯遣僧明賛詣宣撫
司約來降　封氏編年曰知易州高鳯與通守王悰共
議云天祚播遷燕王厭世女主初立謀遷漢人或聞欲
行誅戮漢人被害吾軰安得奠枕今者南國宣撫被㫖
弔伐漢人徃徃南歸今蕭幹林牙見在燕京可宻遣人
歸欵南朝使南兵來此内外相應盡殺契丹吾軰可免
日後之苦悰遂謹諾得僧明賛令來宣使司賛具說漢
人朝暮延頸顒望日俟天兵欲歸王化積有嵗時今者
伏聞朝廷詔詞寛厚檄榜丁寧又聞宣撫司日收歸明
不下千百今日知易州高太師通守王少卿專遣明賛
來見宣撫欲乞擇起兵月日來抵易州當以内應誅戮
契丹伏候鈞㫖貫既察來情又使劉延慶審問真實宻
令明賛先歸期以二十日約天兵前到城下貫許以事
濟日賞之以官先次厚勞令歸
十七日癸酉宣撫司檄劉光世令應易州
十八日甲戍烏舎等入辭於崇政殿差趙良嗣充奉使
大金國國書使兼送伴武顯大夫文州團練使馬政充
同送伴闔門宣賛舍人馬擴充國信副使　烏舎等辭
上令童師禮傳㫖契丹舊主尚在沙漠早捉拿了當為
彼此之利今來國書事目並係親筆寫去以見相待厚
意朝廷國書云使航薦至聘禮増華載惟修睦之勤益
稔締交之厚且承親臨軍旅逺撫封陲用申弔伐之仁
以訖威懐之畧逖聞風義深慰忱誠自審舉軍至西京
即遣童貫等領重兵相應河北河東两路屢敗契丹俘
馘甚衆軍聲蚤震諒已具知所有漢地及夾攻等事並
如昔遣趙良嗣所議與累次國書并馬政所賫事録大
信既定義無更改其餘具如别録大軍屯駐並邊已久
冀堅守信約來應師期共成取亂之圖永洽善鄰之契
候當秋凜順保天和今差大中大夫徽猷閣待制趙良
嗣等充國信使副有少禮物具諸别副專奉書陳達不
宣謹白　事目一昨遣趙良嗣計議及累次國書所載
并令馬政賫執事録所議漢地等事係五代唐以後所
䧟營平幽涿薊檀順蔚朔應雲新媯儒武寰等州舊漢
地漢民内幽州係今契丹所稱燕京其餘州縣有契丹
廢併及改正名號去處候收復訖彼此畫定封疆一自
聞舉兵西京即遣太師童貫等領兵相應大軍自今年
四月以後屯駐河北路極邊累與接戰大獲勝㨗依元
約合夾攻以未見金國進兵夾攻未曽深入縁契丹日
近犯邊若因追㨗乗勢盡收燕地不須夾攻外若未收
復即合依元約夾攻所謂夾攻者係本朝自涿易等處
進兵至燕京金國自古北口等處進兵至燕京西京管
下漢地候收復燕京畢日彼此夾攻其漢地外地土合
屬金國占據一契丹舊主見在天徳軍地北夾山一帶
藏泊見帶領所借夏國兵馬及勾取朔州等處正軍鄉
軍䕶衛欲禦敵金國燕京見搬送銀絹赴舊主處賞設
夏國來人兵其舊主若不勦除於金國終為後患一夏
國素務矯詐昨聞嘗遣使詣金國賀功其實力助契丹
至公行文字詆毁金國甚切及勾集衆兵借與契丹聞
累與金國接戰已占據契丹金蕭河清軍天徳軍雲内
州若不討伐常作隄虞必為金國深患其詆毁文字可
付與使人近據河東路繳到金國軍前都元帥府牒内
一節稱燕京路候秋凉以兵收去三國其間將欲如何
又牒稱二國徃來事慮有下手先後據此雖意是夾攻
縁文字語言未是彼此合守夾攻元約施行
二十日丙子劉光世進軍應易州之約至白溝為牛欄
軍所敗不得前　封氏編年曰是日劉光世遣冀景趙
明翟進為𨕖鋒光世楊惟中為中部張思政為殿軍次
白溝牛欄軍千餘從古城出與𨕖鋒人接戰𥘉我軍以
為易州來納欵不為之偹偶爾遽戰為敵所乗中部與
殿後皆不得前前軍轉戰至古峯臺西復挫衂易州城
内望風以為王師至矣太師高鳯先令漢人趙乗淵宻
為之偹至是盡殺耶律氏契丹或告南軍不勝鳯與乗
淵等相顧失色僧明賛曰事已若此且可閉門固守以
待王師日晚牛欄軍至易州知高鳯内變以為王師詐
敗别有措畫急反北奔鳯再遣人來宣撫司言契丹耶
律本州已行勦絶牛欄兵騎亦已北奔乞遣人兵前來
二十三日己夘遼將都管押常勝軍涿州留守郭藥師
上表以涿州來降是日遼人都管押常勝軍涿州留守
郭藥師因涿州刺史蕭慶餘遣團練使趙鶴夀帥精兵
八千鐵騎五百一州四縣來降　封氏編年曰藥師表
云臣聞天有道則(闕/)民非后何戴是謂天人之極致豈
非古今之常情臣躬領州縣僚属豪右子弟官貟僧道
軍吏百姓等奮臂約一萬人斬首至三千級允屬徯蘇
之望舉懐賴慶之思　燕雲奉使録曰表云藥師言一
昨天祚皇帝怠棄鑾輿越在草莽萬姓無依棲之地五
都有板蕩之危雖宣宗嗣圖旋至奄忽女后攝政尤難
撫綏誠天命之有歸非人力之能致臣藥師等雖屬多
難莫生異心蓋所居父母之邦不可廢臣子之節今契
丹自為難首竊稔隂謀燔燒吾里廬䖍劉吾士女報之
以怨撫乃以讐臣藥師等以是競思戴舜以同心不可
助桀而為虐今將所管押馬步軍用申懇悃伏願皇帝
陛下副兹多望憫此哀鳴特開天地之恩許入風雲之
㑹實所願也非敢望焉臣藥師等無任瞻天慕聖激切
屏營之至謹奉表以聞臣藥師等誠惶誠懼頓首頓首
謹言宣和四年九月十日遼國常勝軍都管押諸衛上
將軍臣郭藥師等表奏先是遼人天慶十年金人苦於
用兵經嵗不出諸路軍馬依舊屯備有東南路怨軍將
領董小醜因差討平利州賊坐逗留不進賊平被誅本
部隊長羅青漢董仲孫等唱率怨軍作亂伊都副統兵
討之賊勢稍窘郭藥師等内變殺羅青漢等數人遂就
招安蕭幹奏留貳千人為四營擢用郭藥師張令徽劉
舜臣甄五臣各充統領燕王即位改怨軍為常勝軍藥
師年少壯貌頗偉岸而沈毅果敢以威武御衆人多附
之初以武勇四軍薦授殿直從征女真積前後功擢守
涿州偽后専政契丹欲再謀殺漢人恐應南軍忽得報
言易州降大宋藥師有意歸明時四軍蕭幹聞我軍再
壓境自燕來涿州而藥師以為圗已乃與張令徽劉舜
臣甄五臣龔詵趙瑄韓璧謀叛既决乃召蕭幹開宴欵
宻且以厯數符䜟説其歸漢四軍怒曰吾薦汝於朝授
此官職豈可背朝廷藥師以為幹必從請又嘗受薦恩
初不敢害幹幹當此之際所領兵不多又料藥師既叛
意恐其不從慮禍及身遽起啟鑰而去藥師急召所部
説曰天祚失國女政不綱内盗外冦天下瓜分宋天子
以好生之徳弔民伐罪命虎臣擁重兵下易州壓吾境
此勇男子取金印大如斗之時也乃以髙官厚禄邀吾
輩倘强項不進破國亡家噬臍何及衆當如何萬口喧
呼無不嚮應遂囚監軍蕭餘慶等乃遣團練使趙鶴夀
帥精兵八千鐵騎五百一州四縣土民奉表來降
　
　
　
　
　
　
　
　
　
　
　
　三朝北盟㑹編卷九
欽定四庫全書
　三朝北盟㑹編卷十
　　　　　　　　　　　　宋　徐夢莘　撰
　政宣上帙
　　起宣和四年九月二十七日癸未盡十月二十日
　　乙巳
二十七日癸未遼國蕭后遣使納欵奉表稱臣　封氏
編年曰蕭后聞常勝軍降甚懼召番漢百官議曰大金
人馬已入奉聖州今又易州高鳯涿州郭藥師歸宋國
歩艱難宗社將傾今欲與卿等議其去就两國孰可倚
者苟可托國吾將從之納欵臣屬亦無恨也若使天錫
有嗣斷不干預只今事議去就或謂金人方强宜附大
宋百年信誓可依后曰二說皆可取遂遣永昌使蕭永
乾文閣待制韓昉使本朝同中書門下平章事張言尚
書都官員外郎張僅使金國皆奉表稱臣　蕭后表曰
遼國太后妾蕭氏言蓋聞溟海納汙繄衆流而畢㑹太
陽舒照豈爝火以猶飛方天下之大同故聖人之有作
拊心悼徃飲泣陳辭伏念妾先世乗唐晉之季年割燕
雲之外地暨逢聖運已受齊盟義篤一家誓傳百䙫孰
謂天心改卜國歩多艱先王遇板蕩之餘勵興復之志
始虛推戴奄致淪殂爰屬惸婺俾續禴祀常欲引干戈
而自衛與社稷而皆亡伏念生靈重罹塗炭與其䧟執
迷之咎曷朂為奉上之勤伏遇皇帝陛下四海宅心兆
人為命敷文徳以柔逺奮武怒以訓時必將拯救黎元
混一區宇仰承嚴命敢稽歸欵之誠庶保餘年猶荷永
綏之惠今差永昌宫使蕭容乾文閣直學士韓昉等詣
闕奉表陳奏以聞臣妾蕭氏誠惶誠恐頓首頓首謹言
徳興元年九月初十日遼國太后臣妾蕭氏上表
二十九日乙酉取易州先是二十二日劉光世得宣司
檄令應易州即遣别將馮宣慶以精騎五百夜趨易州
僧明賛逺迓王師具言已占據易州訖高鳯與宣慶等
共守回申都統司二十六日童貫移檄楊可世與劉光
世合軍兵共撫易州下淶水扶溝赴涿州與大軍㑹禀
延慶節制且戒體國輯睦無得以私害公延慶可世有
素隙忌媢畧同可世部安肅兵駐軍孤山與光世合發
檄書復又互爭高下氣相尚不服叱咄軍中譸張有異
論叅謀宇文虛中與監軍鄧珪平之命分營凢三日至
易州至二十九日副都統何灌日中持使節至易州城
外太師高鳯少卿王悰領軍民僧道萬人莫不感悅鑼
鼔香花迎勞王師是日入城撫定官民閱諸府庫　封
氏編年曰西路統制劉光世與契丹迎戰於易州之南
古燕城光世稍却易州人趙秉淵殺城中契丹疲軍州
人大悅於是遣人迎王師納欵衛尉少卿王琮以城降
涿易兩州皆下百官詣紫宸殿稱賀拜郭藥師等官有
差郭藥師恩州觀察使依舊知涿州軍州事張令徽左
武大夫洮州防禦使劉舜臣武功大夫㤗州防禦使甄
五臣武翼大夫懐州刺史趙鶴夀右武大夫(闕/)州刺史
龔詵趙拱韓璧並朝請朝散大夫直秘閣餘將校各有
差令趙鶴夀齎告勅並犒物回令於十月一日與藥師
等來易州與大兵㑹燕京所管三十餘處連鄉兵五十
餘萬悉應王師以常勝軍八千易州義兵五千並𨽻劉
延慶前軍為鄉導仍自涿州屯泊於雄州郭藥師者渤
海之鐵州人也善戰遼以為禆將領常勝軍常勝軍本
謂之怨軍遼人始以征伐女真為女真所敗多殺其父
兄乃立是軍使之報怨女真故謂之怨軍然怨軍初未
嘗報怨每女真兵入則怨軍從以為亂女真退則因而
復服常以為苦天祚與羣下謀殺怨軍除其患故其中
郭藥師等反殺其首領而降都統蕭幹遂拜金吾大將
軍俾守涿州屢以勝我及九大王死蕭后立藥師知燕中
勢將亡遂决䇿首以涿州來降則常勝軍實反覆之徒
然燕中號健鬬者也其副曰張令徽其下又有四將號
彪官毎彪五百人則常勝軍本二千人本朝收復之後
因増至二萬其後又増號五萬實燕人之先以城降者
故朝廷寵異之
十月一日丙戌郭藥師來易州是日郭藥師等以數騎
來易州叅副都統何灌犒勞訖俾赴宣撫司公參　　趙
良嗣與烏舎等赴金人軍前　　燕雲奉使録曰奉御筆
處分由濟南徳博度黄河過邢洺取井陘路至代州朝
谷寨先是大金國主阿固達已親領兵甲數萬𥘉欲趨
中京道中聞契丹主聚兵于五國崖急領兵襲之八月
十二日戰於狗泊之地生擒契丹都統偽駙馬蕭規天
祚引數騎脫身遁去及夏國引兵數萬襲天徳軍女真
都元帥遣其禆將尼楚赫羅索貝勒統兵七千與夏人
逆戰於阿磨下水夏人敗走是時秋霖積潦山水適至
河暴漲人馬溺死者不知其數金人已再殺敗契丹又
戰敗夏國兵驕氣銳所至殺戮無算其下大畏之因秋
成遂來傍邊阿固達屯奉聖州之東尼堪烏舎屯應州
之南尼楚赫羅索屯洪州之西牧馬休兵請議於朝廷
　茆齋自叙曰是年八月宣司回軍至河間府上委劉延
慶都統陜西大兵力謀復燕僕時隨宣司在河間竊聞
延慶與幕府議持重不可進兵使女真軍馬先入居庸
關收下燕京然後多以嵗幣贖之此為萬全僕以謂若
使女真入關後必輕侮中國為患甚大用兵務在神速
遂條論利害上宣司言不許入關其利有(闕/)許入關其
害有七中書省經撫房劄子王黼當筆將樞宻院應于
邊路務軍事盡録所置經撫房施行樞宻院不得預差
馬擴充奉使大金國國使副使前去濟南府已來等候
國信使趙良嗣同取登州海路前去奉使仍充送伴大
金國通議使副金人縁赫嚕大廸烏之回疑我有謀又
自以已不報師期一靣進兵取大遼中京據山後地土
聞南朝委童貫舉三路大兵趨燕地遂遣圖克坦烏舎
髙慶裔等來使以修好為名且以窺覘吾也至青州承
御筆據代州奏探報阿固達已到奉聖州在雲中府之
東乃唐新州契丹改作奉聖州仰趙良嗣馬擴送伴使
人取代州路過界前去奉使阿固達蓋聞我軍入燕境
已數交鋒慮我自取燕而已不得嵗入故親來以决機
㑹僕因詢良嗣今次朝廷所遣奉使欲議何事良嗣出
國書副本及御筆事目云若本朝馬軍乗勝已入燕京
更不請大金人馬過關如或未曽即請大金軍馬進於
燕城之北本朝軍馬進於燕城之南依元約夾攻之僕
抵掌大驚謂良嗣曰金人方自以不報師恐王師定燕
之後守把關口彼不得嵗入金幣故遣使通議一則接
續和議以邀嵗幣二則使來窺我動作趨向幸而彼未
知吾种師道楊可世白溝小衂童宣撫氣沮而退在我
則當領彼來和之意固執前約姑與之言曰南朝自聞
貴朝舉兵便發大兵相應夾攻蓋昨來送赫嚕等還乃
所以待回船來報師期不敢疑貴朝爽約但只猜度恐
舟船海中阻風或别失悞故不待報來遂急舉兵於元
約夾攻之說彼此别無違處既以此意答之仍亦以此
作國書須一靣催督宣司進兵刻期下燕以振中國之
威平燕而和女真用絶日後輕侮之患可也何得自示
懦弱盡露腹心傾身倚以為助全藉彼兵直許之入關
如此則大事去矣日後窺肆侵凌之患其禍豈易量也
良嗣愕然曰今宣司已退遁兵力不支自非藉彼之力
助之後以金帛誘之何以得燕某曰龍圖既知我軍力
不能取何不明白奏上畫與女真使自取之急修我邊
偹守白溝舊界保吾故疆豈可含糊茍目前小利不防
久逺之患愛指失掌此某不敢預也是時某父亦同行
遂以與良嗣辯論事白父謂某曰與金人共事當先立
威以振服之於後可保無患今宣司已退阻又豈可以
吾之腹心盡露與敵國及女真豈可以情輸之乎既如
此論議後必誤國汝宜速奏論之若不從即乞罷無阿
隨誤大計僕於是宻畫利害論女真不可使入關要當
進兵先取燕京則金人自服邊境可定乞罷使臣事自
將歩騎萬人趨不虞之地入燕平定五關以杜女真窺
覘之患
五日庚寅郭藥師等至宣撫司郭藥師是日至宣司公
參待罪云藥師僻逺燕人猥守一郡久伏堯化歸向莫
縁近聆王師已届疆場謹率同屬請命於宣司童貫令
僚佐撫勞有差　御筆改燕京為燕山府燕京古之幽
州武王克商封召公奭於燕以燕然山得名漢置涿郡
唐武徳元年改燕州天寶元年改幽州舊號廣陽郡有
永清節度使燕京改為燕山府
八日癸巳都統劉延慶與郭藥師等出雄州入新城趨
涿易路
九日甲午遼人蕭容韓昉至雄州蕭容韓昉至雄州童
貫蔡攸以軍禮見之貫攸以其所上表不納土止納欵
稱臣麾而去之斥容昉曰非納土不受昉笑曰納欵即
納土也其部落多未易圖朝廷當思两全無貽後日之
悔又曰好隣舍朝廷蹙踏了不知彼惡鄰舍也必悔之
貫以蕭后表即日飛奏留蕭容韓昉於雄州令管待别
聽朝廷指揮　御筆涿易八州並賜名山前九屬縣下
項燕山府一十三縣析津宛平都市昌平良鄉武清安
次永清玉河香河漷隂涿州四縣范陽歸義周安新城
檀州二縣宻雲行唐平州三縣盧龍古城馬城易州三
縣易水陜容城容州一縣柳川順州一縣懐柔薊州三
縣漁陽三河玉田景州城縣賜名威塞盧龍縣賜名盧
城石城縣賜名臨州除燕山府已賜名外涿州賜名涿
水郡威行軍節度使檀州賜名横山郡鎮海軍節度平
州賜名海陽郡撫寧軍節度易州賜名遂武郡防禦營
州賜名平盧郡防禦順州賜名順興郡團練薊州賜名
廣川郡團練景州賜名深川郡軍事
十三日戊戌蕭后表至上御紫宸殿受賀太宰王黼等
率百官奉表稱賀表曰制軍命將用申中夏之威取亂
侮亡遂復全燕之地盛超振古喜溢綿區臣聞舜肇十
二州始别冀都之壤周建八百國首疏召奭之封當天
津析木之交實上谷廣陽之勝形勢有金湯之險膏腴
號陸海之饒石晉不綱契丹始大割土地而失山河之險
長驕縱而定父子之稱民胥怨咨天乃震怒藝祖立
極思與物而更新文考御邦益留神而經始於昭熈旦
丕顯燕謀帝命式于九圍無逺弗届王者大乎一統有
開必先天方授我以故疆敵自竄身於窮漠允資聖算
爰舉師干俾收塗炭之餘四協雲霓之望虎臣矯矯王
旅嘽嘽長驅出塞者百萬有奇分道並進者東西相屬
敵軍效順㧞戎壘以來歸偽后祈哀即轅門而納欵豈
特昆夷維其喙矣是謂燕民悦則取之雨露涵濡盡率
土普天之廣山川表裏無此疆爾界之殊恭惟皇帝陛
下性偹堯仁智兼湯勇誕敷文徳同四海之車書肅將
天威辟三王之境土凡此濯征之策仰繄獨斷之神料
纎悉於九重契幾㣲於萬里人神效職天地合符亟臻
復古之勲仰快在天之憤受端圍之獻方陳希濶之儀
増輿地之圖更闡文明之化臣等叨聮輔弼初乏賛襄
宅朔方曰幽都獲預觀於偉蹟至岱宗覲羣后願遂吿
於成功臣無任云云詔答之詔曰朕纂丕圖日新庶政
思加大信式協萬邦每敦鄰國之懽用遵帶礪之約豈
意蕃族自叛宗盟命帥出師巡邊偹寇天戈壓境之未
久土宇來附者無餘偽后知幾遣使露封而納欵燕民
効順束身請命以來歸將盡復燕雲之故疆聊共成祖
考之昔志君臣有慶中外交懽成此膚功頼子良弼丕
揚偉績寔係佳謀據覽賀章舉開欣快聖㫖送畫秘省
賜新復州縣曲赦詔曰朕膺天駿命(闕/)　　之師夜寐
夙興惟祖宗之是紹頼帝敷佑中外敉寧逺暨海隅罔
不率俾乃眷燕雲之境寔我舊封五季不綱陷于蕃族
屬者遼主失道自絶於天怨結兵興勢以瓦解唯予克
相上帝寵綏兆民爰命六師大申弔伐惟爾民有衆懐
徳惟素霈然率籲羣心奔走來歸莫之能遏王師無戰
而先志是承四海永清惟朕心以懌興念兹土久困暴
昬上下相凌人用無吿典刑屏棄罪及無辜崇奸賊賢
痡毒猶在以寛代虐帝命唯新應收復及已歸附州縣
見禁罪人除抗拒王命及謀為不順外餘罪無大小並
放見停廢文武官將校公吏人並許所在自陳當議盡
行甄收隨材任使流配人並放還逃亡及為盜賊者並
釋罪令歸業惟爾百官體兹徳意奉承罔怠以稱朕惻
隱之誠庶一方亟䝉休澤故兹新札詔示咸使聞知
又手詔蠲除科率詔應自前無名科率抑配及積奸弊
政一切煩苛之令勅諸州一一具聞當悉行蠲罷不必
待報者宣撫司除之積久税賦若公私子錢皆免人户
委州縣長吏招誘以歸加意存撫貧乏餓民並以官粟
賑給無令失所掠獲人口者各尋付其家違者重寘典刑
又手詔甄擢賢才詔見在官耆俊若有公卿士大夫已
議褒擢外有懐材抱藝湮沉下僚或素為鄉里所重未被
試用者勅宣撫及州縣長吏詢採以聞當不次擢用其
以忠直得罪北主或為權倖排斥或為以詿誤抵罪者
並以名聞咸當甄擢永用為勸
十九日甲辰都統制劉延慶何灌郭藥師等統大兵出
雄州入新城縣劉光世楊可世出安肅軍入易州㑹于
涿州先是劉延慶等至涿州撫定軍民次淶水縣縣令
負弩前驅作樂致禮令可世守涿州延慶以可世所部
兵少更付中軍及熙河環慶兵二萬營左軍俾楊惟中
副可世延慶統諸道兵與常勝軍暨趙詡兵無慮五十
萬鼓鼙振天地自古出師之盛未有甚于此者自卯至
酉至良鄉縣瀘溝河前部報曰臨河與四軍蕭幹達實
林牙敵鋒相接矣時敵兵不滿二萬慿河排布未究虚
寔延慶令五軍下營開濠挖塹以偹敵出兵抗敵曛晚
各憇勝負相償
二十日乙巳劉光世等復與蕭對壘是日日將晏敵鼓
譟攻我戰於料石岡三撾而還
　
　
　
　
　
　
　三朝北盟㑹編卷十
欽定四庫全書
　三朝北盟㑹編卷十一
　　　　　　　　　　　　宋　徐夢莘　撰
　政宣上帙
　　起宣和四年十月二十三日戊申盡十一月二十
　　七日壬午
二十三日戊申宣撫司檄進兵劉延慶議入燕之策郭
藥師獻謀搗虚取之　是日蕭幹營於十里外以控我
軍由是逗留未得進宣司檄曰大軍至良鄉連日不進
可出奇以取勝况我軍擬敵倍萬以彼較此利害皎然
仰疾速趨燕京是日延慶命請將共議入燕之策郭藥
師獻謀曰四軍者以全師抗我則燕山可以搗虚而入
可選輕騎由固安渡瀘水至安次徑赴燕城漢民知王
師至必内為應燕城可得延慶即遣郭藥師押常勝軍
千人為鄉導命趙鶴壽髙世宣楊可世可弼統兵六千
可世等夜半渡河啣枚倍道至三家店憇軍
二十四日己酉郭藥師等入燕山軍敗而還　是日質
明郭藥師遣甄五臣領常勝軍五千人雜郊民奪迎春
門以入殺守閽者數十人大軍繼至陳於憫忠寺分遣
七將官把燕城七門各差將二人騎二百守之内外帖
然不知兵至咸謂有神時有燕人馬賢良者獻詩云破
敵將軍曉入燕滿城和氣接堯天油然靉靆三千里洗
盡塵氛二百年可世傳令云漢人皆登雉堞指摘契丹
奚等家誅戮萬計通衢流血申宣撫司吿㨗我軍用事
者不過四千蕭后登宣和門親施箭鏃以拒王師郭藥
師遣人諭蕭后大兵入城釋甲拜降可也蕭后聞諸軍
與燕人内應所在巷陌齊殺契丹刼掠財物頗狐疑未
决契丹諸軍皆效死戰而我軍無紀律已而飲酒攘奪
財物紛然恣淫后既知宻遣人召蕭幹等回幹亦知我
師入燕晝夜來援或告藥師曰城外塵起必有援兵至
諸將皆謂延慶遣兵來助一望則燕王塜上立四軍旗
幟矣方錯愕瞪視而四軍人馬自南暗門入内諸門啓
鐡騎突出戰於三市人皆殊死戮力迎敵而藥師失馬
可世拒追者藥師獲免我軍少却遂至雙門樓下令騎
皆下馬且戰且行至憫忠寺前可世謂藥師曰今日如
何不若且至東門以待援兵而燕城漢人皆曰汝等令
我指摘契丹相助殺戮將軍若出我軰如何今已斷了
諸門弔橋幸無遂出以决死耳再戰又敗我軍三晝夜
不寢食又自早殱契丹競功人飢馬疲而四軍林牙兵
勢方鋭可世等戰不勝藥師復回戰又不利皆弃馬登
城敵益熾將窮摶藥師先下城可世謂世宣曰吾將家
豈能效兒女態惜㣲軀也指呼戰士拒戰身中毒矢不
顧或報藥師出矣弟可弼因其間進曰趙鶴壽後軍不
來都統亦不遣援兵今日之事黑白自明倘含糊就死
百世之下兄不失為罪人矣願偕去是非昭著請誅於
朝不其偉歟可世然之遂縋焉而髙世宣王奇李嶢石
洵美王端臣等皆碎敵手可世等既出頼契丹收棄甲
捕殺殘軍不復追襲遂得脱去尸之填壕者可籍而過
初選精兵六千至是者數百騎而已契丹獲馬五千甲
四千先藥師與可世謀留鶴壽兵為援其寔藥師忌功
焉鶴壽亦憾之不至先是鶴壽見宣撫藥師疑其有所
授而不以其寔吿故也藥師可世等夜入安次縣招集
將士得潰兵四百餘人入涿州　北征紀寔曰藥師獻
謀于二帥曰四軍者以全師抗延慶則燕山可以勁騎
搗虚而入也於是二帥命藥師擇常勝軍千人為鄉導
又命延慶選將迺以楊可世髙一箭各千人一夕渡瀘
溝河直往燕山之東每旦有草車無數入門可伺其開
門因車入而襲之果然既入則每門命驍勇使臣二人
分兵守把藥師乃下令曰燕人令盡降契丹諸人令盡
殺然不意燕山城中契丹奚兵尚衆而我師擄掠故蕭
后者在内但閉其内門是以遼燕因巷戰殺傷相當自
旦至晩不解而蕭后乃呼四軍自其内後闇門而入恐
大啓内門生兵出擊我師為退敗藥師知其不敵因墜
城先遁楊可世亦得脱髙世宣號髙一箭者及諸名將
鋭卒無一得生還
二十五日庚戌蕭幹出兵與劉延慶對壘於瀘溝河南
是日蕭幹陣於河南出示藥師隨行主管文字官趙端
甫并藥師可世全装甲馬令延慶見之言已將諸將殺
戮人騎皆降仍渡河挑戰延慶軍洶洶以為藥師全軍
没諸將殺可世降契丹延慶遣人涿州取藥師手書以
安衆心
二十六日辛亥趙良嗣等同使人烏舎髙慶裔到大金
軍前　燕雲奉使錄曰二十一日過界金國遣甲馬及
接伴使副迎勞是日宿於應州侍中庄二十二日見元
帥尼堪具言今來所計議事節與自家上京時説底話
㬠别也對以大信既定本無異同之意尼堪曰候到日
皇帝不錯食罷遣其副帥烏舎接伴往奉聖州二十五
日遂至于前軍二十六日見其國王阿固達捧書傳達
如儀
二十七日壬子郭藥師留甄五臣張思政守涿州領兵
趨雄州宣撫司恐涿州危差張令徽領二千騎戍之
二十八日癸丑劉延慶申宣撫司乞回軍　紀寔曰時
劉延慶申二帥乞那回軍馬二帥以小竹紙親札報之
曰仰相度事勢若可以那回量可那回不管有悞軍事
延慶得之一夕中軍先自焚輜重不吿諸將而退衆軍
罔測遂大潰　編年曰劉延慶以可世行三日方進兵
又兩日至瀘溝河距燕城二十里下營是時偏師雖入
燕城大軍屯瀘溝未動蕭幹兵才數千幹得漢軍兩人
蔽其目留帳中兩人不知也夜半偽相語言聞兵十萬
壓吾境吾師且三倍敵之有餘當分左右翼以精兵衝
其中舉火為應殱之無遺縱一人歸報其人又曰昨日
在敵營見戰具甚廣㨂人選將乘夜來搗營寨延慶聞
燕城復失又瑠璃河䕶粮將王淵亦陷於敵氣已喪矣
旋得此説心動求自全之計盡召諸將宻諭以粮餉不
繼去漢界逺中道多事不即引還久恐生變諸將皆唯
唯獨曲奇力争不可延慶怒叱去之
二十九日甲寅劉延慶燒營及輜重奔還王師大潰是
日晩瀘溝河北四野火發延慶與光國光世以為敵至
燒營而奔五軍雜還擾攘散走自相踐蹂奔墮崖澗者
莫知其數捐棄一切軍須之計相繼百餘里將曉敵覺
徑尾吾後轉戰至白溝河與常勝軍髙望接戰又大敗
自熙豐以來所畜軍寔盡矣燕人作歌及賦以誚延慶
傳笑燕中　蕭幹陷清城失守將路宗迪
十一月一日丙辰朔阿固達見趙良嗣許燕京薊景檀
順涿易六州二十四縣每嵗要以契丹銀絹遣李靖持
書來　燕雲奉使錄曰是日阿固達令趙良嗣與普結
努議事普結努云去年本國專遣使臣理㑹恁大國情
公事屯着人馬專專地等候回使相約打滅契丹却留
我使人一住半年滯了軍期更不遣回使只將空書領
軍人送過海來已是斷絶之意此段休説更説一段且
如夾攻本國兵馬從今年正月已到中京因甚不便來
夾攻本國自去年十一月出兵今年正月到中京三月
到西京已是半年受了千辛萬苦貴朝才於五月出兵
慢慢地占穩占姦更説甚夾攻此一段亦休説皇帝有
指揮去年不遣使乃是失信今年雖出兵亦不如約便
畫斷休説而今特將已收下西京一路州縣與南朝請
先交割外為契丹昬主猶領殘兵不先了了燕京不唯
為金國之患亦恐去南朝作過皇帝已定親去收燕京
候收燕京了却來商量或與不與在臨時前遣元帥就
近代州縣議事便是此意已與王瓌處仔細道來更不
可改良嗣度其意欲以西京交割為名更改許燕之議
乃云本朝與貴國通好五六年自貴國兵馬未到上京
時已有要約今來却恁地翻變説話是甚理義據良嗣
等所奉御筆處分先夾攻燕京了日然後夾攻西京須
是先得燕京然後交割西京固自有次第普結努云今先
與西京其意已厚汝家旦夕守燕不能取候吾得之取
决臨時有何不可良嗣云大國所行必指天為言前年
皇帝與良嗣握手曰吾已許南朝燕京便吾得之亦然
指天為誓料皇帝守信肯違天耶普結努復傳阿固達之
意曰初以南朝失信斷絶無疑縁南朝皇帝委曲御筆
親書今更不論元約特與燕京六州二十四縣漢地漢
民其係官錢物等及奚契丹渤海西京平灤州並不在
許與之數南朝自得燕京亦借路平灤以歸如南朝未
得吾兵取之悉如前約更不論夾攻六州謂薊景檀順
涿易也良嗣荅以元約山前山後十七州今止言燕京
六州二十四縣昨日言西京今又不及何也平灤本燕
地以限榆闗則平灤州已在燕京之内矣兼御筆事目
如貴朝兵馬因追襲乘勢更不煩兵馬過闗今言本朝
定燕京借路平灤本朝果得燕必分兵戍守大國人馬
經由豈敢專輒普結努烏舎勃然怒曰汝家未下燕已拒
吾如此是不欲通和耳况汝兵近為燕人擊敗若旬日
未下豈不仰吾力耶又云皇帝更不説元約只特許燕
京六州二十四縣每嵗要依契丹銀絹之數却㣲笑云
有一事説與使人莫道是與了南朝燕京管下六州二
十四縣如吾取了燕京都不與南朝怎生不依契丹一
般與吾銀絹良嗣等對似此只是自彊底話如不夾攻
契丹以應于舊漢地歸本朝何名可得銀絹等郎君等
未可一向自强一槩輕易漢人且如契丹昬主七八年
前煞有輕易貴國之意如今契丹之彊却在何處諸郎
君不要悞皇帝當以信義為勝不可以力為强郎君等
只見契丹之弱乃自以為强本朝大國不可容易不要
錯了復來出文字三封一封係知易州何灌牒大金統
領内備宣撫司劄子令報知大金國稱已收下涿易不
得侵越生事一牒靈邱飛狐兩縣招誘歸欵一封係趙
許上太傅相公内言女真恣為殺戮枉害良民諭令歸
漢不可歸心于女真也令良嗣讀訖却云理㑹得否且
如飛狐靈邱乃山後地方未商量定便來招誘是何義
理假如要一兩箇小縣何不將文字來評㑹良嗣等荅
以此必何觀察為何觀不知界至地里便發文字料必
如此却云此事且休論趙許元是董龎兒我與你有甚
冤讐道本國殺害良民如賊一般相待普結努曰此大
國之意也如使副不許借路過闗趙許不使漢人歸女
真其意一同若不是祗重貴朝皇帝御筆親寫來更無
好説話也恰來皇帝有朝㫖如使人隔闌恐已下燕不
令過闗又趙許文字詆毁雖已寫國書待改變來却為
大信已定更不改也且汝只知阻我過闗不道汝國人
馬又敗便揖良嗣朝辭令其國相普結努言云到南朝
日再三附奏乞善保聖體好理國家所有燕京等事已
專遣人賫國書計議且望教速來回早了大事至庭下
有前立兩人指示良嗣曰此燕京國妃遣來請降如不
許稱藩止乞燕京隻力拒南朝及言契丹軍雖寡弱若
止當南軍有餘只恐大金來即不支也對良嗣等面諭
二人云吾已許南朝燕京汝到日説與汝國妃古爾班
勿與南朝交鬭戮及齊民二人唯唯良嗣等辭訖留馬
(闕/)遣良嗣及使人同來　茆齋自叙曰十月抵代州過
界時尼堪烏舎皆在應州南傍山作營某與良嗣既送
烏舍慶裔至彼見尼堪因略論大槩次日尼堪遂以鐵騎
二百令烏舍權充接伴良嗣與某各携一從人餘悉留於
尼堪軍遇夜行五程抵奉聖州見阿固逹路經蔚州縣邑
悉無人烟人皆逃避既見阿固逹受國書御筆次日令皇
叔普結努詳衮并二太子斡里雅布者就一氊帳中約
説話皆令人通譯云前次遣赫嚕大廸烏議割還燕地
貴朝不遣聘使乃是斷絶今來難舉海上之約但皇帝
知趙王誠心不忍絶好燕京候平定了日與或不與臨
時商量今西京(謂雲/中府)却已平定奉還貴朝可差軍馬交
割當時縁郭藥師已降劉延慶已逼燕故有雲中之意
良嗣錯愕失詞答云元議割還燕地若燕京不得即西
京亦不要斡里雅布云燕京為未了且言臨時商量西京
是已了割與貴朝却言不要不成剛强與得次日復召
議事詳衮云皇帝有㫖昨日所論西京事更休理㑹海
上之約亦是貴朝自斷絶且看趙王靣特許與燕京六
州二十四縣如貴朝軍馬先入燕則本朝軍馬借路歸
國仍要在燕係官錢物若貴朝不能入燕待本朝打了
與去是時金人聞楊可世髙一箭郭藥師已入燕故有
此語以為他時紛競之端良嗣云錢物則不較但借路
事恐難從詳衮云待遣人同去南朝商量遂起良嗣歸
有喜色作詩云朔風吹雪下鷄山燭暗穹廬夜色寒聞
道燕山好消息曉來驛騎報平安某顧良嗣曰小器不
知安危繼詩和云未見燕銘勒故山耳聞殊議骨毛寒
願君共事烹身語易取皇家萬世安次日欲朝辭詳衮
云已差李靖充大使王永昌充副使察勒瑪充計議却
於二國信使中留一員隨軍恐貴朝軍馬入燕地把定
闗隘本朝借路時要得分辨良嗣汗流不能對某附耳
云龍圖燕人不為女真所畏若不能免某請為留宜安
方寸良嗣徐對曰自來無例摘留使人詳衮云此皇帝
意近晚阿固達召辭云二使人誰留良嗣復答以無例
阿固達云行軍非引例處某應曰若必欲留願令大使
歸報某請留遂辭次日良嗣與李靖等行持書詣闕
金人國書書云適慿使傳特示音題然已露於深悰斯
未洽於舊約載惟大信理有所陳爰念前言義當可許
昨遣趙良嗣計燕京依與契丹銀絹數目嵗交尋許燕
京并所營州縣及所轄漢民如或不為夾攻不能依得
已許後來馬政至更議收復西京回書只請就便計處
如難果意兾為報示又得書示候聞舉兵到西京的期
以慿夾攻不言自行計度或難果意只云並如初議及
絶使軺以謂非是通好之意遂止夾攻許與之辭以故
昨來遣兵及平定契丹畢未嘗報論夾攻自來燕京國
王上表稱臣永修貢道薨逝後屬以其妻國妃䖍誠表
請縱不許為籓輔亦無他望良嗣等始方來到且馬政
元賫事錄所約應期夾攻最為大事須是大金兵馬到
西京大宋兵馬便自來燕京并應朔等州入去也如此
則方是夾攻若將來不到西京便是失約也貴朝若依
前書寔欲夾攻圖謀理須當期本朝兵馬到西京已來
合於所約道路進兵相應若謂不知又云燕南已屯重
兵兼貴朝士馬發於代州比本朝逺至西京地里勞逸
灼然可知直至克定未曽依應今承芳翰再締新懽極
邊屯相應之軍立議復幽雲之地皆非元約者也其於
信義未合許焉盖念前書至如契丹將來䖍誠請和聴
命無違必不允應方是大信故許燕京并六州属縣及
所管漢兒外餘應闗係官錢穀金帛諸物之類并女真
勃海契丹奚及别處移散到彼漢民雜色人户兼併平
灤營州縣縱貴朝克復亦不在許與之限當須本朝占
據如或廣務於侵求請慮難終於信義所有信誓分立
界至并舊來輸納契丹嵗幣數目多少交割等事候到
燕京續議畫定式當嚴律善保殊休今差貝勒察勒瑪
李靖貝勒王都哷充國信使副有少禮物具諸别幅專
奉書陳達不宣謹白
二十一日丙子金人國信使副李靖王都哷察勒瑪等
來議每嵗銀絹
二十五日庚辰李靖等入見於崇政殿　燕雲奉使錄
曰是日引李靖等上殿上令黄珦傳㫖兩朝計議五六
年大事已定些小事各相説了却甚好西京及平灤三
州地土不多可一就議定四軍蕭幹(闕/)兩朝無禮如捉
得執縳送來以見通歡之意趙良嗣回許定燕京更不
論夾攻如自取得亦與本朝甚荷厚意可依例赴王黼
處計議尋引詣王黼賜第議事出御前文字讀示所有
幽薊平灤自合依約察勒瑪與靖相看曰却是和西京平
灤都要靖等來時只聴得特許燕京六州二十四縣地
與南朝今來却和西京平灤都要怎生了得黼曰自趙
龍圖涉海北從貴國未到上京已如此商議本只為五
代已後所陷漢地更無二三察勒瑪曰若是和燕京西京
平灤州都要後方許契丹舊日銀絹之數如此則空費
往來和合不得黼曰某天性爽快士大夫所共知今來
商議國事須要説盡已得聖㫖便將西京畫斷别做一
項此亦順貴國之意只以燕京平灤三州盡許契丹舊
日銀絹之數此乃是本朝一一相就之意如燕京係官
錢物漢户人口西京畫斷一一相就貴國只有平灤一
事自可相從都哷曰此亦傾盡覆知且如本國以九年
來方盡得契丹舊地好處唯有一個燕京已許與貴朝
平灤等州本國要做闗口李靖曰兩國來往唯務誠寔
據靖所見先將燕京六州二十四縣爲定嵗交契丹銀
絹之數其平灤等州别作一頭項再覔去或肯時亦不
可知若一槩言之徒苦往來黼曰此已是委曲相就若
更分平灤豈有是理各上馬歸
二十七日壬午遼人四軍蕭幹復攻涿州安次固安兩
縣陷之守將胡徳章被俘　　金人進兵趨燕　馬擴既
留尼堪自廣州趨奉聖州與阿固達定議尼堪遂下軍馬
於南暗口阿固達趨居庸闗達蘭趨古北口分三路進
軍忽燕京國妃遣使詣阿固達請和云十月十九日南
兵楊可世郭藥師襲入燕城國妃據内城南師驕勝不
戢士卒掠取財物國妃宻遣人至瀘溝河呼四軍大王
自内南暗門入與郭藥師抗戰南師氣奪悉皆奔竄諸
將僅以身免為四軍奪馬數千匹次日耀兵於瀘溝河
劉延慶望之喪膽乃焚營夜遁為契丹追殺至雄州阿
固達執各不應允之約不從進兵趨燕　初童貫行上
遣内侍李嘗㣲服於貫軍中探其去就燕京既失州縣
復陷嘗宻奏之上以手札責貫曰今不復信汝矣貫既
被責大懼遂遣王瓌取易州飛狐路赴大金軍前約以
夾攻王瓌至大金軍前見其國主奏言大宋宣撫童樞
宻令臣見陛下問嘗有國使交通兩朝已議夾攻今來
童宣撫大兵已近去燕京未敢擅入遣瓌等來請起兵
夾攻月日貴得相應不失元約金國遣烏舎舘之定議
尅十二月一日起居初五日度居庸闗六日到燕京城
下先令瓌歸
　
　
　
　三朝北盟㑹編卷十一
欽定四庫全書
　三朝北盟㑹編卷十二
　　　　　　　　　　　　　宋　徐夢莘　撰
　政宣上帙
　　起宣和四年十二月二日丁亥盡十五日庚子
十二月二日丁亥李靖等入辭扵崇政殿上遣黄珦傳
旨諭靖等到軍前奏知大金皇帝自京國兵馬未到上
京時已遣使計議就成交好正在今日今來所議凡五
事一切委曲俯從金國所有營平灤三州地土不多一
就相許了却甚好差使副與靖等同賫國書前去
三日戊子差趙良嗣周武仲使于金國許依契丹舊例
銀絹再求營平灤三州并西京朝廷國書云夙勤原使
嗣貺緘書共聞綏撫之詳備紉敷陳之悉方逺修於契
好宜曲盡於忱誠本朝與鄰國通好自來係計使人往來
之數以為禮節昨赫嚕等來係報馬政之聘以故更不
遣使然國書内具述夙約大信偹載前書所有漢地等
事並如初議候聞舉軍到西京的期以慿夾攻議納事
理分明别無斷絶今嵗自聞舉軍到西京即遣童貫等
領兵自燕路相應四月以後累伐契丹事可詢訪亦屢
遣人移文貴朝軍前報應計議夾攻之舉即無失約昨
燕京國妃蕭氏遣蕭容等進表納欵仍乞援助止退大
金兵馬及營平薊景等舉地來歸繼亦甞遣偏裨入燕
城殺戮不順契丹請和聽命各無允從并未見貴朝進
兵夾攻即却其使并表未嘗聼許及未曾分遣大兵據
守元議自燕并應朔等州進兵後來以兩京之議未明
故止應朔之師雖奉聖應朔蔚武等州遣人請降亦以
此未曾撫定堅守信義以務交歡本末可見趙良嗣回
知入闗至燕京本朝議云與貴朝講好修睦若本朝先
自平燕亦當迎待如禮良嗣固執妄有所陳所有應關
係官錢榖金帛諸物之類今書欲行據收實非元約然
貴朝兵馬既欲入關犒師之用義合相從其别處移散
致漢民雜色人户如欲收管亦非元約所載今並如來
諭以示誠意兩朝守國所恃大信自初遣良嗣以至扵
今所議正為五代以後所陷漢地内燕京六州及屬縣
已載來書并承諭如本朝已取了燕京自依今来已許
如未取了貴國取得亦與本朝更不與夾攻外所有營
平灤并西京管下州縣并係五代所陷地土合依元約
本朝收復爰念自貴朝未取上之時越大海以通交好
使聘往來累年于此所當曲務允應以善初終除營平
灤三州本朝收復外其西京地土候復收燕京一帶并
西京地土所以盡契丹嵗交銀絹今若西京别作一段
計議理合減定深念久已相許議不可踰将嵗交銀絹
數目多少交割等並依契丹舊例施行信誓分立界至
等事續議畫定庶應來悰用臻歡約屬當嵗凜益保天
祺今差龍圖閣直學士大中大夫趙良嗣朝散郎充顯
謨閣待制周武仲充國信使副有少禮物具諸别幅專
奉書陳達不宣謹白　郭藥師敗蕭榦于永清復固安
安次兩縣契丹四軍蕭幹自延慶敗復攻安次固安兩
縣陷之復圍永清縣郭藥師至永清與敵相遇藥師謂
諸將曰彼見我軍必披靡視漢兵為輕定來衝突令部
曲執漢旗幟分漢兵以弓弩翼之敵果望旗笑曰南朝
兵也果擊之兵刃既接方悟常勝軍敵戰不利依山自
保漢兵彎鐙弩聽鼓聲悉發大敗斬數千級㡬執渠魁
敵窮走燕城堅壁不敢出五日庚寅金人到居庸闗蕭
后與蕭榦達實林牙夜出燕城　亡遼錄曰蕭后纔聞
居庸失險夜率契丹并老幼居帳出城聲言劄野寨迎
敵其寔避竄宰相左企弓以下拜辭于門外蕭后諭
曰國難至此我親統大軍盡死一戰為社稷計勝則再
與卿等見萬一失利則我誓死扵陣前卿等多方保全
合境漢民無使濫被殘害遂泣下行至松亭闗議所往
耶律達實林牙者契丹也欲歸天祚四軍大王蕭幹欲
就奚王府立國於是契丹奚軍列陣相拒而分矣奚渤
海諸軍從蕭幹留奚王府達實林牙挾蕭后歸陰山見
天祚取蕭后殺之
六日辛夘金人兵至燕左企弓曹勇義劉彦宗等開門
迎降阿固達等入燕遣馬擴歸報捷　茒齋自敘曰二
月旦經媯儒二州初五日抵居庸闗契丹棄闗走僕隨
行阿固達謂曰契丹國土十分我已取其九祇有燕京
一分地土我著人馬三面逼著令汝家就取却恁生受
奈何不下初聞南軍已到瀘溝河已入燕我心下亦喜
南家故地教他收了我與他分定界分軍馬歸國早見
太平近聞都統劉延慶一夜去了是甚模様僕荅曰使
人留此不得而知兵家進退常事恐亦非敗縱使劉延
慶果敗亦别有大軍在後阿固達云似恁統領底人敗
了軍國大事汝家有甚賞罰僕曰將折兵死兵折將死
延慶果是退敗便做官大亦行軍法阿固達云若不行
軍法後怎生使兵也待一兩日到居庸闗你看我家兵
將戰鬭有敗走麽初六日入居庸闗擺立軍馬阿固達
與固倫郎君並馬南向立諸軍馬三面整旗擺立尼堪
已下諸郎君皆披甲作兩行相對侍立召僕當前阿固
達云我已遣使副同你家大使南去想已到汴京我已
許了趙皇燕京如今打了須與去城内畨官人戸即是
我要漢兒人戸都屬南朝我已差人入城招誘契丹令
投降你敢相隨前去招諭漢兒麽僕荅使人留此本了
軍國大事有何不敢阿固達云敢去時煞好來早同我
家使臣前去入夜召僕阿固達云我親押軍來待與古
爾班(即四軍/大王也)見一陣適來已報同國妃直東走了來日
可以入燕城是夜四更阿固達召僕去頗有怒色曰國
妃與四軍走去葢縁我軍馬入闗今聞得你家軍馬却
來攙奪如此則更無好説話也(僕聞四軍大王永清/縣為郭藥師所敗)僕
曰貴朝使人已與趙良嗣同趨闕下朝廷必不許來攙
奪萬一南朝先入亦足可商量阿固逹意稍解次日抵
燕京北朝兩府漢官兒左企弓于仲文曹勇義劉彦宗
契丹官伊遜等開門迎降阿固達召僕云今我軍先到
燕京你隨行盡見可回報㨗已教寫宣撫司牒今差五
百騎相送賜僕并隨行人鞍馬一副仍令攜涿州將官
胡徳章歸葢徳章先與契丹戰為其所擒囚燕京獄中
至是令歸臨行尼堪遣烏頁來云傳語童太師昨來海
上曾許水牛如今相望甚近欲覔十頭令送來僕南發
達雄州宣撫司　亡遼錄曰蕭后行五十里金人逰騎
已到城下左企弓等語百官共議力拒未定已報統軍
副使蕭伊遜開啟夏門放入羅索貝勒軍登城續遣先
被擄人知宣徽北樞宻院事韓秉𫝊令若即拜降我不
殺一人催促宰相文武百僚僧道父老出丹鳯門毬場
内投拜阿固達戎服已坐萬勝殿皆拜服罪于是使譯
者宣曰我見城頭砲繩蓆角都不曾解動是無拒我意
也并放罪纔撫定燕山府即遣五百騎護送馬擴至涿
州牒報宣撫司請發兵前來交割　北征紀寔曰金人
久住鴛鴦泊往來白水以圖天祚既深入夾山勢不能
出金人亦不克入因攻取雲中諸州且休息往來山後
視中國紛挐延慶既潰阿固達始以全師自居庸闗入
四軍大王者奉蕭后由松亭闗遁燕人乃備儀物以迎
之其始至于燕之大内也阿固達與其臣數人皆以次
坐于燕之内殿上受燕人之降且上詢黄葢有若干柄
意欲賜功臣皆張之國中皆畏其威金人其後自大皆
燕人用事者及中國若良嗣輩之教耳
十一日丙申貶劉延慶為率府率安置筠州　　北征紀
寔曰劉延慶者為陜西名將童貫忌其才素不善也累
得節度使上深眷遇向習射延慶獨預後方知欲倚仗
劉延慶以北征代二帥為先鋒爾二帥既不納蕭后降
乃令延慶將兵出界正兵十萬夫役不在數也時藥師
既以涿州降涿州之良鄉縣亦皆屬我於是延慶出界自
涿州至良鄉惟日行三十里住即立寨開濠塹殆至曉
復行焉人皆笑之未至良鄉縣已為燕騎所撓自良鄉又
行兩驛抵瀘溝河駐軍四軍大王者亦如瀘溝河夾河
對壘日遣騎渡或擊其前或擊其後左右受敵或三五
十騎至千百騎渡河邀我餉道我師病之不能進矣甞
縱兵犯中軍㡬至延慶帳下僅能禦退多所殺傷延慶
懾焉翌日四軍使燕騎皆乗我馬朱甲耀日於瀘溝河
之上以是延慶心動且以餉道不繼乃申二帥乞那回
軍馬得報遂焚輜重而退衆軍大潰四軍者尚不知所
以是夕隔河但見火光大起四軍亦走久之乃知我師
自潰方遣兵來追先是延慶初行瀘溝也毎下寨但開
前一門故背向北門而已及其夜走天殆曉至舊寨與
諸將少愒復由寨門將出適逢燕追騎垂至因復入門
當時立寨既固又無他門可出遂大窘諸將自毁垣畧
得通馬踰垣而走不勝狼狽延慶㡬不得脱瀘溝大寨
金銀不可勝計又雖道路毎寨又有銀絹一二十萬當
時未能搬赴瀘溝大寨者是時竭國力為之一旦皆為
燕人所得延慶至雄州二帥擬責之延慶因抱笏厲聲
以抗二帥不能詰而止也初諸路正兵十五萬除二帥
與諸將守雄者親兵外其餘往往因潰散乃自結隊各歸
本路不能遏也始出師人但支五百錢將士頗不樂及
潰走且虞有變乃各支絹二疋銀三兩以收之兵雖粗
集然技窮縮手矣　先是上命小璫主郵事不𨽻宣司
戒之曰得燕山日爾自遣馳報而貫亦自作牌大書曰
克平燕山路以伺皆謂唾手可得及藥師可世入燕山
城是日報至貫匿之中夜始約伯氏同作奏以牌等即
馳上㨗纔二日半至闕下然遲小璫猶半時中外但見
捷而不知其詳謂已盡得之矣方降指揮擇日御正衙
受賀于是好進者往往作賦頌獻久之但見寂然始知
藥師但跳入燕城已退遁俄延慶師潰後二帥凱還白
上曰劉延慶不戰而潰且雲中今未下不有大戒厲則
何以使諸將臣等所以不詰者留以遺陛下也於是上
赫怒欲斬延慶議已定乃下延慶獄既鞫無狀而延慶
出二帥與那回劄子上乃寤延慶徒責散官筠州安置
由是亦不直二帥然延慶應誅但二帥反枉用其心爾
十五日庚子趙良嗣周武仲至大金軍前金人不許營
平灤三州并要燕地稅賦復遣李靖持書來　趙良嗣
等至阿固達卓帳處使烏舍傳言且云自前年相約夾
攻契丹及至寡人領兵到燕京城下并不見一人一騎
更寡人自來不許與底平灤等處州城今來都要怎生
去得若堅要平州不是好意和燕京都怕别了便揖良
嗣等退歸所館良嗣等至其國弟固倫國相所居以貫
等所與酒果遺之以通其意良嗣欲與尼堪議事答以
商量未定尼堪臨上馬與良嗣議以大事已定所有平
灤三州一道商議了甚好却云則為這箇事近上大人
們都不肯若更𦂳著恐和燕京都别了便催朝辭烏舍
云堅要平州莫是待閉定闗口不與通好此是皇帝已
不許衆人皆不許堅不許今稅因約與元帥尼堪等議
事尼堪云這事本不别只是為我家自著兵馬取得所
以須要賦稅肯時便肯不肯即休即不肯時請勾退過
界人馬良嗣等答以賦稅自古隨地豈有得地而不得
税者尼堪云不須理㑹只是要稅烏舍在旁云此事不
别許多田地州城人民都與了南朝這些稅賦計較甚
良嗣對曰且如稅賦之内有諸般色數若細豆率雜之
屬地理相逺如何搬運得莫須計算折納烏舍云但依
隨得這事易為商量復遣靖等賫書赴闕　金人國書
云十二月日大金皇帝致書于大宋皇帝闕下肅馳使
驛繼附音徽然承隣睦之修未盡理端之素故形别幅
開導深悰昨於天輔四年趙良嗣計議燕京若是允肯
自來所與契丹銀絹依數嵗交及夾攻囘書已許燕京
地方并所管戸民若不夾攻不䏻依得已許為定平營
灤等州未曾允應今承來書其别處移散到漢民雜色
人戸如欲收復亦非元約據上項人戸前次往復未曾
透漏辭意詳明昨來錫喇等去時已曾具言兼契勘馬
政來賫到事目所約應朔州入去不如此則便為失約
也且當朝兵馬攻下居庸直抵燕城即日欵降外貴朝
兵馬不能入燕已被戰退以故李靖等去時具言已許
燕京所管州縣地分元管戸民如或廣務於侵求諸慮
難終於信義今書又責許外平營灤三州已係廣務於
侵求酌此事件為約分明義當不許爰念大信不可輕
失且圖交好特許燕京六州隨縣所有銀絹一依契丹
舊例交取兼燕京自以本朝兵力收下所據見與州縣
合納隨色税賦毎年並是當朝收納如可依隨請差人
使不過向前正旦受禮賀功及賫送今嵗合交銀絹外
據平營灤三州亦不在許與之限外有次年已後銀絹
交割處所立界至及其餘事等續議畫定如難依隨請
於已後無復計議燕京令屬祁寒冀應多福今差貝勒李
靖王都哷等充國信使副有少禮物具諸别幅專奉書
陳謝不宣謹白天輔六年十二月日
　
　
　
　
　
　
　三朝北盟會編卷十二
欽定四庫全書
　三朝北盟㑹編卷十三
　　　　　　　　　　　　宋　徐夢莘　撰
　政宣上帙
　　起宣和五年正月一日乙卯盡二十七日辛亥
宣和五年正月一日乙卯朔金人李靖王都哷等來議
燕地税賦
初四日戊午李靖等入見于崇政殿　李靖上殿奉書
傳達如儀上遣黄珦傳㫖云兩朝共議力討伐契丹今
已得燕寔為慶事自泛海計議累年大事已定自合結
絶今來一事未了生一事暴師日久各不穩便早見了
結當共享太平豈不美事所有税賦等事詣宰臣王黼
賜第計議靖等詣黼賜第黼諭靖等云兩朝計議累年
大事已定今却忽于元約之外頓生税賦一事何故如
此靖等對以只為本朝自用兵馬取得燕京獻與宋朝
所以要税賦黼諭以今來原約之外頓然更要税賦本
朝官員上下以至朝廷議論都不肯黼亦以此為難惟
是上意要成交好特地允從黼性明白自來不隱事人
所共知自家心裏事亦須説與使人且如初議取燕地
本要復漢地救漢民今來貴國却於元約之外生此賦
税一事且如自來與契丹五十萬銀絹已是㬠多今若
更要税賦須是又添物事如何交得出委是難以依隨
若便斷絶即是許多年嵗往來計議交好不成兩國如
此各不穩便今來選置官吏屯駐兵馬與貴國出地税
有何所利寔是止欲成就交好且如地税自燕中計脚
乘到貴國如何搬運得莫須别以銀絹代税賦靖云如
此則甚好却是省力不知待着多少銀絹代税賦黼對
以燕地税賦自來素有定數已得聖㫖令趙龍圖等前
去議定　茆齋自叙曰朝廷差趙良嗣周仲武充國信
使副仍送伴李靖等入燕僕問良嗣所以奉使事良嗣
不答遂行經十餘日良嗣武仲同李靖王永福察勒瑪
回自燕中赴闕不言所議童貫呼僕謂曰良嗣昨有申
到語錄與你所説不同兼你係摘留使人自合赴闕本
司已作奏狀可取東路馳去僕遂行至闕下奉聖㫖令
中使押馬擴赴王黼宅議事黼云在奉聖州摘留所論
事理力争死争此一節朝廷甚多公僕曰不意延慶遁
走女真先入闗不得而争也黼起立云據今事宜有何
所見僕投黼一劄子云燕地乃中國北户自祖宗以來
有志恢復比者海上交結女真已許割還但縁劉延慶
遁走失入燕之機㑹今女真先入據之輕我兵弱已肆
侮慢當此形勢於復地未為急而防後患乃急務也愚
請於復地之間條畫徐制女真三策以杜後日之患若
女真果以山前山後故地故民盡還本朝將用我故民
守我故地闗山險阻易為捍禦雖倍益嵗賜則所入足
償所出得以復境土而絶後患是為上策倘女真必欲
割留平營灤三州不全歸燕地則宜各守所得彼得燕
山便守燕山我得涿易即守涿易比𩔖髙麗夏國少與
嵗賜彼必欣然聴命若慮日後侵凌則於廣信以北横
斜多築城壘嚴屯軍馬仍開掘涿易兩河為塘濼連接
沮洳直抵雄覇彼來則禦之退則備之是為中策若且
聴金人奉聖州之約止割燕京六州二十四縣全與契
丹舊幣姑茍目前之利徐為善後之計是為下策舍此
三者若汲汲於求地而不計勞費増嵗幣益禮數與板
築姑防一隅用新附之衆徼幸戰勝徒深交往事或隳
成一旦使女真得志殆將取侮於四方是為無策今女
真雖乘勝氣鋭但兵少而力分加之天祚未滅張覺抗
衡國内空虚新民未附我若嚴備邊防屯集大軍示以
威信遣一介辯士議之彼方内顧不暇未必不成上策
惟朝廷議而行之不可緩也黼讀至姑茍目前之利徐
為善後之計是為下策黼嘆曰可謂茍目前之利可謂
茍目前之利也公之下策乃朝廷之上策於公下策中
更待添些物色僕曰更添物色便是無策黼云允如公
説若彼席卷南來奈何僕曰彼方内顧未暇南來内憂
既絶然後逞志某今所論盖欲弭異時之患乞公相深
思之黼云虎狼之暴豈復内顧兼朝廷大議已定今又
差公作計議使但着剛着柔交割取燕山便是功也餘
不須論
初五日己未李靖等入辭于崇政殿　靖跪殿下上令
黄珦傳㫖諭靖等到軍前日傳語大金皇帝謝逺遣使
人到闕兩朝信好累年已著切不可聴契丹言語此軰
亡國之臣沒安身處只欲鬭亂兩國但與鑒破必不聴
彼言且如税賦本寔難從只縁成就交好特議依應然
亦須酌中商量方可了得所有營平灤三州地里不多
只是要抵敵四軍且是一道了絶甚好本朝與貴國交
好累年且如朋友覔一物也須與卿等到日但子細奏
知靖等云領聖㫖靖等又奏禀去年嵗幣上又令珦傳
㫖今年來要去年嵗幣極無名待將金帛為賀功犒軍
之禮靖又再三奏上不許又再奏吿上遣珦再諭靖等
與去年嵗幣靖等歡欣不覺踴躍靖為期日已迫乞免
供奉庫賜宴及朝辭并門外御筵上許之　龍圖閣直
學士大中大夫趙良嗣朝散郎充顯謨閣待制周武仲
充國信使馬擴充計議使賫書再往軍前許以銀絹代
燕地税賦令定議數目　　朝廷國書曰正月日大宋
皇帝致書于大金皇帝闕下比聞親提師卒逺涉闗封
靡煩振旅之勤共底夾攻之績夙惟信義方劇忻愉亟
承使節之還舊沐書辭之悉念欲諧於歡好當曲示於
忱誠本朝與貴朝數年計議漢地漢民及夾攻等事具
載累書兹不費辭昨趙良嗣等還自代北知欲入闗討
伐即自涿易等處分遣軍馬夾攻三面掩殺契丹數陣
大獲勝㨗追逐逺過燕京東北寔與貴朝攻取居庸之
兵相應靡有差失暨國妃與四軍以下奔竄城中無不
順之人似聞貴朝兵馬相近於義不當争入燕城即令
逺駐兵馬本堅守信約之應夾攻者事皆有迹可考不
待理辨今承來書燕地州縣税賦欲行拘收不特事非
元約及非近所計議自古及今税賦隨地况逺隔闗塞
民户如何搬運於理本難允應重念萬里交歡踰海遣
使積年于此信聘往還情意已篤意當勉從所諭已成
交好今特許每嵗别交銀絹以代燕地税賦令良嗣等
前去定議并契丹舊交銀絹並合自今來計議畢日為
始所有彼此遣使特賀禮正旦等事候計議畢議定發
遣月日受理去處其銀絹交割處所分立界至等事續
議畫定候屬春和茂膺天福今差龍圖閣直學士大中
大夫趙良嗣朝散郎充顯謨閣待制周武仲充國信使
副及差馬擴充計議使有少禮物具諸别幅專奉書陳
賀兼謝不宣
二十五日己卯趙良嗣至金人軍前議銀絹代税定數
金人并言課程除嵗幣外要増添一百萬貫並以貨物
充折令回宣撫司申聞候報　燕雲奉使錄曰是日良
嗣至軍前於城西南一廢寺中安泊見金主令譯者傳
言收下燕京遣使賀功甚好不知大宋皇帝實歡喜否
對以兩朝共力討伐契丹今已得燕寔為慶事本朝皇
帝聖心喜悦所以遣良嗣武仲充賀功使副阿固達及
其下諸將帥大喜繼令譯者問别有無奏陳言語開陳
税賦一事即非元約又非近所計議本難相從朝廷大
臣議論皆以謂不可惟主上聖斷欲成就交好特許别
交銀絹以代税賦專遣某等來計議然税賦所出須要
贍養軍民須以分數酌中參定方可了絶烏舍云此不
難據燕地所出税賦并課程計數兑換自然不錯某等
對以國書内止言税賦今日却并課程言之豈有此理
却云所謂税者商税鹽税諸般皆是也對以税賦課程
自是兩事其理甚明兼前番臨時曽言夏税秋賦如率
雜油豆之類如何搬運設若本朝委曲從之莫須折當
元帥與郎君皆言甚好此本為税賦元不曽説及課程
却生此一節况自來與契丹五十萬銀絹皇帝聖意甚
厚欲成交好盡數許了已是㬠多今來又將銀絹折當
賦税一定之後不論凶荒水旱每年依例送來如是酌
中方可成合烏舍出文字二件一件言税賦二百年舊
額每嵗出緡錢四十萬後來新額四百餘萬一件通税
程約六百萬貫却待以多少銀絹代之良嗣答以燕地
褊狹豈有元約額只四十萬貫後來便頓増許多承平
時斗粟不過百錢今兵火荒歉彫殘之餘斗粟一金自
應十倍豈可以此為定烏舍云貴朝國書内既言别交
銀絹以代税賦必有定數請分明説破良嗣出御筆十
萬之數言之烏舍言十分未有一分燕地税賦共收六
百萬貫且如舊與契丹銀絹五十萬貫尚有五百萬貫
奉聖㫖於内留四百萬貫養贍軍民只收一百萬貫良
嗣又以第二項御筆二十萬之數許之烏舍云二十萬
之數尚不及前項之半更要西京如何了得再三辨論
久之遂除下西京堅執如故不免以第三項御筆二萬
綾數許之烏舍又言燕地本出六百萬今只要一百萬
已是恩義猶不相知却待折些銀絹更做盡艱難作兩
三番添展如便更添得來折當些小物必做難易不若
都休更無商量請使副回去只依契丹舊與貴朝舊日
兩地供輸人户勾退涿易見存兵馬若不退便將兵巡
邊良嗣曰兩國繼好累年本朝自以兵下涿易今乃云
爾豈無曲直烏舍曰不是本朝要斷絶自是貴朝惜物
若相就作百萬便見了當遂出國書草本細計物帛錢
數本待斷絶恐兩家不好據今來地盡在國書中若一
一從得便好如不從更休來商量又出折當物帛數字
内二等綾價謂上等每疋五貫中等二貫五百文閏羅
四貫練絹二貫又出燕京地圖云招延州是渤海住坐
本朝拘收外有居庸金坡等闗貴朝占據古北松亭闗
本奚家族帳自本國為主西京一節候大事了可以商
量也入辭金主言為税賦事不相合本要止絶數年踰
海通好且欲相成就的確事節盡在書中一一從得時
便好也如不從得便領兵巡邊又云古北居庸本自奚
地自合本朝占據今特將古北口與貴朝其松亭闗本
朝屯戍更不可説着使人回為我語皇帝事當亟决使
人亦疾回我欲二月十日巡邊無悞我良嗣云此去朝
廷數千里今正月且盡安能如期莫若使人留雄州以
書驛聞為便阿固達許之
二十七日辛亥趙良嗣回至雄州即以所得雄州回書
附逓奏聞　金人國書曰正月日大金皇帝致書于大
宋皇帝闕下逺辱華函繼形温問因遽成於小補感特
貺於慶儀載循計議之辭未悉聴從之諭致煩馳報冀
示誠音自來越海計議收復燕京并所管州縣元是漢
地漢民已曽允應若是夾攻則與又承回示若大金兵
馬到西京本朝便自燕京并應朔等州兵進泊至遣兵
攻下西京牒報代州不經依應直候契丹勢傾力敗方
自涿易起兵與元約不同昨於奉聖州良嗣等來時國
妃狀奏稱貴朝兵馬竊入本京雖以殺盡幸願欵附金
國尚不欲違約已報許於後國妃又申瀘溝河南大破
南軍雖追捉數萬願為金國臣子重念如不自取慮失
元許遂遣重兵攻破居庸燕京并所管州縣並已欵降
尋遣親見副使馬擴專報委細及差人就檢陣地僵屍
甚衆俱是南人更有人暗知貴朝統制劉延慶已坐失
律兼偽命林牙統軍扎拉等以下亦稱國妃知當朝兵
馬過闗勾退鎮南軍馬待圖逆戰盖因自來已破大軍
别無警急及至相近不敢對敵因而遁去别不敗於南
軍亦不曽到燕京左右若是城中之人寔是相順無因
盡殺入城軍士依此事跡足認貴朝兵馬不克夾攻特
因自力所以拘收税賦今承來書事非元約税賦隨地
户民如何搬運於理本難允應今特許每嵗别交銀絹
令良嗣等前去定議向來燕城倘頼貴朝攻下無由更
收税色寔以自力收獲故也既以相許即委所司勘㑹
據燕京管内每年收納隨色賦税共送五六百萬貫乃
命宣諭國信使副於内只收合直一百萬貫物貨回奏
良嗣等稱奉御筆只許銀五萬兩絹五萬疋如不允應
便添十萬仍議西京在内更或不許西京别作一段猶
不允從添綾二萬入二十萬數更或不允綾在二十萬
數外以上别不奉到宣㫖不敢自專願遣使人賫書計
議據年前合交銀絹數内先已將到二十萬兩疋尋委
舊存交割官員檢辨收領縁稱絹貨不弱不並前來今
請依與契丹一般者交送據平灤等州不在許與之限
已曽書報倘廣務侵求難終信義無煩理㑹况平州已
為邊鎮所有協擄投過民户别諭良嗣等省㑹去訖所
據今嵗代税合要物帛絲綿諸番色數并依中等價值
别有劄目如何依從即請一就起般年前并今嵗合交
銀絹依契丹數目送至燕京用賞軍人外據代税絲綿
諸物定於今嵗十月交割内絲綿並須燕京土産外自
今嵗以後常平合交代税絲綿等物依見去劄數并前
來嵗交割銀絹依准舊例分破五番搬送平州路界首
交付及示盟誓凡百事節皆遵此約長世不違貴慿同
盟所有疆封可自燕京所管州縣地分與平州界至其
間畫立其賀正信使彼此各請預先一日到闕生辰人
使以十月三日受禮依上到來外賀貴朝生辰並依舊
來契丹發行月日到闕仍於穩便處所起置𣙜塲所有
燕京并隨州縣民户不少若許計議不見定一自難安
撫茍失今年播殖將來住係何處卒難拯濟如或難以
准隨請各只依契丹體例施行仍速勾退過界兵馬候
當春始善祝多祺有少禮物具諸别幅令龍圖閣直學
士大中大夫趙良嗣專奉書陳達兼謝不宣謹白
　
　
　
　
　
　
　
　
　
　
　
　三朝北盟㑹編卷十三
欽定四庫全書
　三朝北盟㑹編卷十四
　　　　　　　　　　　　宋　徐夢莘　撰
　政宣上帙
　　起宣和五年二月一日乙酉盡二十八日壬子
二月一日乙酉朔金人遣趙良嗣過瀘溝河即焚橋梁
次舍　茆齋自叙曰先是正月初八日以使事出京未
朝見問李靖先索國書并御前劄目副本去次日阿固
達委烏舎楊璞到舘屏去左右議事烏舎云割還燕地
講好事主上已許難以爽信前日龍圖侍郎良嗣與武
仲到來所以論課程税賦今貴朝御筆嵗添十萬疋兩
無一大縣之數豈能成合良嗣等相與言海上所議盡
還燕民燕地是以嵗輸舊與契丹銀絹今貴朝已將平
灤營三州更不在議又要起燕京職官富户民工匠而
本朝嵗又添十萬疋兩亦非少也烏舎等復云元初海
上之約燕地人户合歸南朝應燕中客人合歸北朝兩
下進兵夾攻契丹即軍馬不得過關葢欲南朝乘本朝
兵勢就近自取今貴朝不能自取直候本國取了與去
使貴朝坐享地土之利有何不便兼課程税賦出在地
土非動貴朝物何苦吝惜元約燕地客人合歸北朝如
郭藥師常勝一軍多是燕北人藥師亦是鐡州人恐貴
朝要此常勝軍使喚故不欲請所以將些少職官相對
若貴朝不欲發只遣郭藥師等軍還鄉亦得如平灤營
三州本不屬燕京所管非奉聖州已許事不須道也(初/良)
(嗣武仲御筆三紙一添十萬/疋兩其二各添五萬疋兩)良嗣折難久之烏舎等語
言益剛良嗣遂併出御劄二紙具道主上聖意欲得相
就和好也烏舎等俱有喜色云即今便去進呈至晚李
靖來云御筆皇帝見了與諸郎君商量亦不多也次日
烏舎云夜來收得貴朝流星馬文字却是與龍圖宣贊
者何故便改燕京作燕山府皇帝已議定更不須理㑹
課程税賦多寡但只要貴朝除與契丹嵗幣外每嵗添
一百萬貫並依估定價折作綾錦羅紬木綿隔織綿絲
木綿截竹香茶藥材細果等物已具目子如貴朝輒有
分毫議減即更不成和好(議者謂祖宗雖狥契丹嵗輸/五十萬之數然復置𣙜場與)
(之為市以我不急易彼所珍嵗相乘除所/失無幾今悉以物帛價充𣙜場之法壞矣)兼涿易州并
常勝軍並舊屬契丹燕京所管自合歸還且請貴朝軍
馬退那出城皇帝已約日親去巡邊良嗣等以理折對
烏舎云事以决定更無移改請使副安排來日朝見即
便朝辭本朝更不差回使也次日就營拜辭是日已立
契丹巴納行帳前列契丹舊閤門官吏皆具朝服引唱
舞蹈大作朝見儀禮每入帳門謂之上殿阿固達云我
已言定嵗添一百萬貫一字不依更休來商量便請發
常勝軍來及出涿易州兵馬後來别講通和禮數我欲
二月初十日巡邊使人疾去應期復來不得碍我舉軍
良嗣云此去京師三十程正月已終何以往還臣等欲
只至雄州入逓繳奏等候回降却來庶可相及阿固達
從允次晚南還到雄州作語錄入逓待報時女真既得
契丹故大臣皆言南朝自來畏怯又見劉延慶敗走左
企弓嘗上阿固達詩云君王莫聼捐燕議一寸山河一
寸金故有敗盟之意自南使過瀘溝河即焚橋梁僕謂
良嗣曰今天祚復據西京張覺據平州女真方䕶送燕
京所得財貨歸國其廣邀嵗幣聲言巡邊皆所以欵懼
朝廷而自防也良嗣云金人自用兵未嘗敗衂何自防
之有僕曰兵家當怯守猛戰今女真兵少力分見處危
道安得不自防故以巡邊意迫試朝廷之應如僕前日
所論徐制女真三䇿比見形勢正當用之乞召使副或
止令僕赴闕禀議欲申尚書省經撫房修寫了申狀呈
童貫乞發逓貫云主上必不較些物色但得事了早班
師為上後來教他别人手裏理㑹不肯發越十日逓到
國書並從之
六日庚寅御前金字牌逓到國書及御筆處分許代税
錢一百萬貫并銀絹等令再往求西京　朝廷國書
云二月日大宋皇帝致書于大金皇帝闕下專使云還
置郵遽逮嗣沐華緘之悉具知雅意之詳惟交隣國者
當善初終而守邦圖者務敦信義既早通於契好宜曲
狥于來悰所言代税物貨并事目所載色數值價交割
月日處所與畫立界至遣使賀正旦生辰及置𣙜場事
並如來書所諭其年前依契丹舊交銀絹已指揮宣撫
司津送前去今嵗銀絹已令自京起發候到依契丹舊
交月日交割誓書亦如來示候交割燕地訖諮聞本朝
縁與貴朝通好天下所知前後計議每務曲從貴朝所
欲以成交契誠意之厚諒能深察所有西京𬋩下州縣
非務廣土以近日邊報契丹昏主數領兵馬出沒本朝
當議就便計度力圖偹禦為彼此之利茂履春祺順膺
介福今遣趙良嗣等自雄州復回逓中專奉書陳達不
宣謹白
九日癸巳趙良嗣等至大金軍前金人要取西京軍兵
賞設復遣尼楚赫持書來　燕雲奉使錄曰趙良嗣得
御筆山後事力争如不可争别作一叚商議十一日見
金主遣烏舎薩魯二人至所舘議事良嗣曰本朝皇帝
大度一言許盡今平州又不肯商量唯有西京一道話
了又語烏舎曰貴朝所須不貲本朝一無所吝唯西京
早與庶人情無虧武仲亦曰來時主上丁寧極留意烏
舎去再來云得聖㫖將西京地土與貴朝所有人户本
國收係良嗣對以西京州城已䝉見許既是與了地土
豈有不與人户之理如只空得田地都無人户怎生做
得况兵亂之後所在殘破些少人户一道許了甚好烏
舎云我國裏軍人厮殺八九年受了苦辛不少方得西
京已是將西京地土與了貴朝只要人户有何不可便
如西京地土兩家分割一般我亦合得一半對以兩朝
既是通好如一家已許了地土乃是信義人情却不與
人户寔不完全何似把人民一齊許了做箇人情也是
完偹烏舎云與了地更要人户却待着箇甚麽道理如
何商量大抵地土重于人民地土已許了更和人民要
更别無酬答更無致謝怎生了得因約同見尼堪尼堪
云西京地土亦是不少已與地土又要人民更道本國
貪財莫不相應麽且如西京地土都是兩朝皇帝相重
據理貴朝皇帝更添物金國皇帝道不須添物乃是好
事或金國皇帝道便與西京更不要一物貴國皇帝却
道須添些物乃是相順使副只言道百萬之物已多也
更不添得便着多少銀絹怎生買得地土兼契丹舊銀
絹也不當人情大抵契丹水土一齊都得豈有不得銀
絹的道理馬擴言郎君們豈不知契丹銀絹從初厮殺
了數年後因講和可纔與了三十萬後來又因河西家
兵契丹説諭得教稱臣添了二十萬尼堪且笑且言貴
國與契丹家厮殺多年直候敵不得方與銀絹莫且自
家門如今且把這事放着一邊厮殺則箇待你敗時多
與銀絹我敗時都不要一兩一疋不知何如良嗣諭以
馬宣贊之意無他盖以謂本朝與契丹曽厮殺後來講
和未若自家兩家本無相争便通交好萬世所無乃是
好事烏舍云如此則乃是尼堪烏舎遂起引良嗣等望
金主所居傳言云百寮軍人等都不肯許西京惟是皇
帝要與貴朝永逺交好特與西京地土并民户更不欲
逐年要物只是軍人厮殺奪西京不易請特與箇賞設
數目多少又傳金主之言信誓事須要便了此所係萬
年永逺須是各説得重則好又問交割期日却云為立
誓書事大兼王事已定待差一箇㬠近上底官人去只
候來則便交割　茆齋自叙曰僕復至燕京烏舎等云
皇帝甚喜大事已定止是商量交往禮數也僕竊語良
嗣便可理㑹山後良嗣不欲曰此事閑慢僕曰御筆令
力争奈何良嗣徐語烏舎云貴朝所須本朝一一從了
却有山後西京地土人民并係舊漢地今燕京已了若
將西京一同割還乃是契義烏舎云西路前在奉聖州
時曽許龍圖言不要後來所以只言燕京事今更不須
再言也僕曰山後故地自海上理㑹使人豈敢言不要
但每言燕地則西京在中矣兼貴朝已許本朝收取今
燕京既已割還西京却在西南貴朝去逺却如何占守
或聞欲與别家何若并還南朝使得故地亦見交歡誠
意良嗣等怒僕不合理㑹山後必至壊却山前僕答山
前後相為表裏闕一則不可守兼御筆令力争豈可不
盡心理㑹烏舎三日不至良嗣倉皇云某本不欲理㑹
西京事公必欲為言必連山前事壊了僕曰御筆令力
争安得不言良嗣曰但歸日語錄中載力争之言數段
足矣僕曰臣事君以忠何可偽也良嗣曰烏舎三日不
來此必生變適欲呼李靖令不議侍郎言且更請公面
議之僕曰頼侍郎令呼某來若龍圖一面與李靖畫斷
即他日御史臺公事有所在矣良嗣驚窘云某意甚了
燕山事節吾曹成功恐因山後壊却宣賛何苦相戾僕
曰不然吾曹茍能為朝廷得全燕之地盡復五關止出
契丹嵗賜使國家幅員萬里因機借勢控制彊敵弭久
逺表去裏单之患則粗可言功今既不得平灤營三州
又失榆松亭二關毎嵗别増一百萬緡耗竭中國當自
此始又復不要山後則燕人志向不一争端在即禍釁
叵量尚何自謂功耶良嗣云縱使金人見許必復邀増
嵗賜朝廷之力已竭如何可出僕曰龍圖邇臣也畫此
利害使朝廷罷浮費不急之用以為守邊之資則有餘
矣公見西邊争占形勢雖一城一堡必力戰取之繕築
之功在所不計葢要塞必争之城期於必得而後已僕
料金人之意西京在其西南數千里彼必不能守將必
歸我姑少遲之良嗣云縱使金人見還公觀今日朝廷
事勢如何守得僕曰得而棄之此在上意良嗣方憂撓
間烏舎楊璞至云西京地土據諸郎君與臣下議言當
初得西京時攻圍四十日軍人死傷無數不易得來不
若與河西家却煞得進奉唯是皇帝言趙皇大度我要
嵗添一百萬貫物色一字不違千年萬嵗却是多少今
却覔西京如何違得兼我在奉聖州時心上許了不若
與去共他大朝交歡也勝似與河西家(謂夏/國也)然其間人
户却待起遣將去良嗣相與辨之烏舎云此事亦得皇
帝處分民土盡割還貴朝只却要些荅荷僕荅若貴朝
應副西京民土朝廷豈無相謝禮數烏舎曰此中亦遣
使人須當破道只得一年之數賞此軍人便是禮數了
也差大使尼楚赫貝勒副使耶律松都哷等持誓書
等越兩日同發至闕　金人國書云使軺荐届榮訊
迭承既増嵗幣之優深悉善隣之意俟成誓約永保惟
和來書云所言代税物貨并事目所載色數值價交割
月日處所與畫定界至遣使賀正旦生辰及置𣙜場事
並如來示所諭偹詳美意外今年合交銀絹候到依契
丹舊交月日特思元書理合一就重念春農搬運不易
曲從來意其銀絹似前來與契丹物色一般者交送所
有燕城候各立盟誓然後交割今立誓草付國信使副
到請依草着誓至日當議復盟春律在中兾應多福今
差貝勒尼楚赫都哷充國信使副察勒瑪充計議使有
少禮物具諸别幅專奉書陳達不宣謹白　事目昨者
趙良嗣到上京軍前計議五代已後陷入契丹舊漢地
州縣特許燕京再差馬政更議西京回書只請就便計
度收復尋為不能收復致本朝收了又差良嗣等來議
稱燕西京已曽計議為西京不在許限不經許與止許
燕京所轄六州來書云其西京别作一段今來又令良
嗣等計議西京一就收復雖貴朝不經夾攻而念兩朝
通和寔同一家必務交歡篤于往日特許與西京武應
朔蔚奉聖歸化儒媯等州并地土民户其以西并北一
帶接連山後及州縣地土不在許與之限據所許民户
地土甚多自來攻伐撫慰將帥士卒難苦不少今來無
别再索經略請差人交割其諸事理已宣諭良嗣等去
訖來書稱契丹出没今差人押領大軍往彼幸踏地理
交割發行月日已諭使人省㑹所有盟誓候交割日議
定　誓草大金大聖皇帝創興併有遼國遣使計議五
代已後陷入契丹燕地幸感好意特與燕京涿易檀順
景薊并屬縣及所管户民縁為遼國尚為大金所有以
自來交與契丹銀二十萬兩絹三十萬疋并燕京每年
所出税利五六分中只算一分計錢一百萬貫文合值
物色常平搬送南京界首交割色數已載前後往復議
定國書兩界側近人户不得交侵盜賊逃人彼此無令
停止亦不得宻切間牒誘擾邊人若盜賊迯人被并賍
捉敗各依本朝法令科罪訖賍罰賊雖不獲踪跡到處
便勒留償若有暴賊或因别故合舉兵衆須得關報㳂
邊官司兩國疆界各令防守至如將來殊方異域使人
往來無得禁阻所有久通歡好庶保萬世茍違此約天
地鑒察神明速殃子孫不紹社稷傾危　燕京𬋩下州
縣所出物色勘會到在京三司制置司各𬋩隨院務程
課錢及折算所轄人户輸納税色依約見值市價做錢
共五百四十九萬二千九百六貫八百文課程錢一百
二十萬八千四百十六貫税物錢四百二十八萬四千
八百二十貫八百文三司計四百九十一萬三千一百
二十貫文内有房錢諸雜錢一百一十五萬八千七百
九十八貫文是院務課程錢𣙜永兩鹽院合煎鹽二十
二萬碩合賣錢三十九萬貫文諸院務合辦賣隨色課
程錢四十三萬三千二百一十二貫文三百七十五萬
四千四百二十二貫是人户税租正錢制置司計五十
七萬九千六百八十七貫八百文官民税錢(闕/)　二百
四十八貫(闕/)　錢五十三萬(闕/)　　貫八百文天輔七
年二月日尼堪烏舎指示地圖自寧邊州以西横斜至
西京之北徳州之南及天徳雲内州云此地分待與河
西家又以西京地圖指示且言天徳雲内徳州及龍門
望雲兩縣要做夏國往來道路又言將來龍平州松亭
關及望雲縣歸化州要處做𣙜場良嗣遂行
十一日乙未尚書左丞王安中除少保靖難軍節度使
河北燕山府路宣撫使判燕山府資政殿學士詹度為
燕山府安撫使侍衛親軍馬軍副都指揮使种師中充
副都總管　安中等至雄州大金議猶未决　童貫蔡
攸將交割燕山有日朝廷因委之選命諸州守臣王黼
自以為功多改易縣名以張得意乃遷蔡攸少師守燕
山制有之曰王師順天地之動無戰而有征幽都望雲
霓之蘇克奔而弗迓降書踵至㨗奏日聞鼔貔貅百萬
之威勢如破竹收山河九郡之險易若振枯悉來塗炭
之傷咸襲衣冠之盛氣振鴈門之北令行沙漠之陬建
社稷不朽之圖快祖宗未宣之憤寔資妙䇿迄建殊庸
攸深不欲在外且力辭仍以嘔血告上令薦自代者乃
舉王安中係河朔人必知北方事黼亦以安中獨相協
和因用國初得蜀故事自左丞除節度使宣撫河北燕
山安中之行上悉出内府之金玉器至於缾爐硯几之
屬畢偹使至燕鋪陳於州寝以誇示逺人禮遇之隆一
時殊絶黼獨祖道贈以詩且約歸而相之也
二十八日壬子金人國信使副貝勒尼楚赫耶律都哷
計議使察勒瑪持誓書草來著誓并求軍卒取西京賞
賜　燕雲奉使錄曰趙良嗣辭訖金主遣髙慶裔來諭
以尼楚赫係是近上大臣知國事見充西路都統兼殺
敗夏國到貴朝莫似尋常使人一般請便依契丹舊例
相待至于商量事節便可以一面與决兼盟誓務在長
久便請依草着誓又令白海上累年交好自古所無或
欲做兄弟或欲做叔姪或欲為知友尼楚赫路中云此
行良遽恐不得如契丹舊禮只得箇花宴甚好尼楚赫
自稱都統知軍國事都哷自稱諫議
　
　
　
　
　
　
　
　
　
　
　
　
　三朝北盟㑹編卷十四
欽定四庫全書
　三朝北盟㑹編卷十五
　　　　　　　　　　　　宋　徐夢莘　撰
　政宣上帙
　　起宣和五年三月一日甲寅盡十四日丁酉
三月一日甲寅朔金人尼楚赫等至舘五日入見于崇
政殿　燕雲奉使錄曰五日尼楚赫等上殿上遣黄珦
傳㫖卿等離軍前日大金皇帝安樂否累年計議事一
切了絶信誓已定共享太平乃是永逺莫是尼楚赫奏
言來時本國皇帝令奏知大宋皇帝計議底公事已了
也不要别做則好上復令珦諭㫖朝廷大信既定豈有
變更令依例詣宰臣王黼賜第計議出國書并誓書草
讀示至西京地界事黼諭尼楚赫此非務廣土地本為
邊州及天徳雲内地分若不屯守防托夏人定來出没
要當以河為界尼楚赫辭以不知又讀至所示誓草云
五字尼楚赫等乞不用又云已許了西京要綠􁧢二千
栲栳又言士卒取西京勞甚乞一箇賞賜黼皆許之又
言今後通好不知或為弟兄或為叔姪或為知友黼諭
以敵國徃來只可用知友之禮上以尼楚赫屢乞花宴
詔特頒春宴上屢遣黄珦問勞詔尼楚赫就辭於集英
殿尼楚赫等辭訖跪奏設賞金帛物數上遣黄珦諭以
二十萬尼楚赫猶以為數少再三乞増加上不許遂行
　茆齋自叙曰三月五日朝見使人上殿奏事上問金
人何故要添許多嵗物及起燕京人民良嗣對以敵兵
甚殘暴唯利是從他不䘏也僕奏本朝兵威不立故也
武仲云頼陛下聖徳阿固達心服不爾邊患豈易量耶
上云敵兵强盛殘破民物亦自來之所少也豈能乆耶
然彼既入關先據燕朕恐為後患故不惜嵗増百萬緡
以啗之且解目前之變今既同山後許還亦是見其歸
意斯亦卿等之力良嗣曰計議山後馬擴力最多上云
聞馬擴頗知書良嗣曰馬擴係武舉僕奏臣係嘉王榜
塵添久被陛下教育上云若非知書安能專對是晩奉
御筆馬擴特除武翼大夫忠州刺史兼閤門宣賛舍人
　詔吏部侍郎盧益假工部尚書及趙良嗣為奉使大
金國信使持誓書着誓并議交燕山雲中月日　茆齋
自叙曰是時再遣使燕往議交割燕山雲中月日未行
往見樞宻鄭居中鄭問守山後之道僕曰朝廷欲如何
為守鄭云見諸公議欲用彼土豪傑使世守之僕荅山
後自漢築雲中朔武等郡以弱匃奴孝文時任魏尚守
之匃奴不敢犯邊今與山前山後為表裏乃邊防要害
之地倘土民有力猶不可使之自守况金人蹂藉之後
燒掠殆盡富豪散亡茍延殘喘契丹至則順契丹金人
至則順金人王師至則順王師但營免殺戮而已豈能
守耶鄭云如此當用多少軍馬則可僕曰唯多益善茍
恐費大亦須三萬人屯雲中餘分屯要害之地擇賢能
將帥委之朝廷損浮費之資移以應付三五年人心樂
業則邊防就緒矣鄭又問雲中帥張孝純僕曰孝純久
帥太原通曉山後血脉更以二統兵官輔之則可矣鄭
皆然之　　朝廷國書云三月日大宋皇帝致書于大
金皇帝闕下華緘荐至契好増勤爰馳預政之臣共著約
神之誓惟兩朝弔民伐罪之舉振古所無而萬世講信
修睦之誠自今伊始用堅盟載永洽隣歡來書云燕城
候各立盟誓然後交割今立誓草付國信使副到請依
著誓至日當議復盟銀絹請似前來與契丹物色一般
者交送並如來諭順履融和茂迎祉福今差中大夫試
工部尚書盧益龍圖閣直學士大中大夫趙良嗣充國
信使閤門宣賛舍人馬擴充國信副使有少禮物具諸
别幅專奉書陳謝不宣謹白
十八日辛未趙良嗣等至燕山金人遣碩哈郎君髙慶
裔來問難摘指誓書字畫邀取迯去職官户口等事
燕雲奉使錄曰趙良嗣至涿州碩哈郎君及髙慶裔來
傳金主言意指摘誓草云五字不當用及常年二字及
除去後面叠道五句便令退換誓書更為所取人口未
足未許過界良嗣等以其意附逓奏聞復于逓中付下
御前降下改定誓書并誓草進至燕差李靖劉嗣卿充
舘伴至寨門執笏捧國書入至國主帳前面北立閤門
官傳國書入引至帳内跪奏問大金皇帝聖躬及謝差
使拜起復跪問南朝皇帝聖躬萬福奏訖拜起復位引
出帳南面西立有閤門官賛喝云大宋國信使試工部
尚書盧益等朝見又一閤門官引某等面北立先五拜
搢笏舞蹈不離位奏聖躬萬福又兩拜閤門官引益少
進躬身致詞復位又五拜舞蹈如前遣使問某官等逺
來不易又五拜舞蹈如前遂引所賫禮物金器等自西
而東於國王面前過却引出第二重門外面北立閤門
官稱有制令先兩拜起再云賜卿等對衣金帶跪受訖
拜起閤門官引復入依前面北立閤門官云謝恩又五
拜舞蹈閤門官引趍帳西浮幕下少立一衣紫繫犀帶
者認是漢兒宰相左企弓國主前拜跪進酒倣學士壽
儀國主飲訖令在位者皆拜遂各就座閤門官又引起
稱傳宣勸酒令搢笏飲至盡又兩拜就坐自此每盞並
係漢兒宰相及左右親近郎君跪進又將國主自食者
飲食分賜至第四盞宣勸如前五盞訖樂官以下共賜
絹四百二十疋再引帳前面北立閤門官云謝宴又五
拜舞蹈引出上馬同舘伴還安下處三節人從各七事
衣銀十兩訖傳問誓書中常年每年重叠及催取户口
對以誓書並係昨來將去誓草改定即無増減所有合
要户口宣撫司見行根捉才獲時即發遣過來楊璞髙
慶裔來傳尼堪指揮斥字畫惹筆提抜不謹對以自來
國書止有司分人修寫拘於體例自無惹筆今係主上
親御翰墨是尊崇大國之意慶裔云誓書有不提空并
惹筆須着換對以此誓書元在闕下為使人陳乞已換
了兩次到涿州又換一次敵國往來豈有此理慶裔云
誓書要傳萬世親寫故知是厚意兩國相重書狀往還
寫得真楷是厚意唯復寫得惹筆是厚意又云誓書字
札且休如誓書中所載兩界迯人彼此無令停止今來
所取户口只推道不見不肯發來豈不是違誓許大天
猶自不怕更要誓書則甚且如近有燕京職官趙温信
李處能王碩儒韓昉越境來南張軫帶了本朝銀牌走
過南界須先以見還是數人皆契丹所指名故金人必
索之良嗣欲諭宣撫司遣行盧益馬擴不可曰諸人聞
已達京師若悉還之不唯失燕人之心且彼必見御盡
吿吾國虚實所繫非細况今已四月料亦難留何慮不
交奈何隨所索即與之彼得一進十何時已耶然終以
人口未足移文往來事辨論久之未决盧益力争不可
烏舎云兩朝誓書中不納叛亡今貴朝已違誓矣益答
曰且勿言諸人未嘗有至南朝者借使有之在立誓後
耶立誓前耶五六年計議大事已定本朝所有並已依
從應付如些小人口豈有吝惜只是有變更姓名或在
逺地或聞得根取因而迯竄或藏匿山谷或走過山西
如此之類如何决要取足烏舎云且如逺者盡是契丹
奴婢且道不知姓名道尋不見如知名人郭藥師董龎
兒兩箇莫道不見只將此二人來折當馬擴荅以郭藥
師董龎兒係是契丹時投降過來却干貴朝甚事若如
此説即數十年前事豈可套在誓書中有甚涯際及交
燕月日烏舎云只為所取户口未足即無交割月日良
嗣對以本朝自來每事相就無不曲盡至誠然貴朝每
一番來一事未了又生一事此當以大事為念不可以
細故相妨兩朝所係利害甚重况兩日只是理㑹誓書
一事若今且把復盟了當些小人口足可商量且如向
日自海外計議雖未立誓天地神明寔已臨察宜各存
信義本朝並無事未盡兩朝敵國義均一體更宜思之
烏舎與楊璞等起立云有諭㫖若户口不盡發來便請
勾囬涿易人馬朕欲將軍馬前去巡邊恐兩軍相見不
測生事便令使副朝辭往宣撫司取人良嗣云未議之
事有五一回答誓書二交燕日分三符家口立界四山
西進軍日時五西京西北軍未定兼賞軍銀絹二十萬
在涿州未交安得便辭所有寧邊州至天徳雲内一帶
是舊漢地兼有黄河限隔不知貴朝欲待自守唯復待
與夏國若自守時與貴朝為隣甚無害若是夏國時恐
西人出没常為邊患兼符家口係屬南界有新倉永濟
兩鹽場在内朝廷嵗増百萬貫正為此鹽場在其中莫
須改正烏舎云我以山西全境與汝豈不能易此尺寸
之地耶良嗣不能答楊璞來云適來三相公(謂尼/堪)再奏
已差察勒瑪楊天壽同龍圖去不須尚書宣贊行良嗣
遂行
四月二日乙酉金國遣察勒瑪楊天壽同趙良嗣赴宣撫
司取未足人口宣撫司以趙温訊與之　良嗣同察勒瑪
等往雄州取户口途次察勒瑪等曰兩國議如許大事已
十八九成止為人口毫末良嗣云若張軫趙温訊韓昉
等果到本朝良嗣必知之今寔不聞奈何楊璞暗以㣲
意見喻若只得一兩箇𦂳要人來便了得良嗣既到宣
撫司亦以璞言之故自以謂若得一二緊要人如温訊
之徒可以必了然宣撫司頗難之盖恐已送温訊愈更
滋蔓終未得結絶臣思度金國如得温訊乃可以畢事
再三言宣撫司乞差人去取趙温訊初五日趙温訊來
長跪求見良嗣諭温訊云本朝固不欲諫議過去(謂温/訊)
然金國必欲因此尋兵大丈夫死生皆有道生亦為民
死亦為民借諫議一身以解兩國之兵為利亦不淺相
顧感泣遂以温訊付之　茆齋自叙曰貝勒先歸僕與
益等留涿州十日候宣撫司發到賞軍銀絹三十萬疋
兩方發至燕京烏舎楊璞云計議事已定但日近有燕
京界職官趙温訊李處能王碩儒韓昉等迯去南界請
先遣回然後可議交割月日差察勒瑪同趙良嗣往雄
州宣撫司取人經七日縛趙温訊回尼堪釋縛赦罪復
以温言撫之
七日庚寅金人既得趙温訊遂交賞軍銀絹并定交割
燕山日再遣使持書來借粮米十萬石并誓書來　烏
舎遣人將到秤一連云舊例交割銀五十兩五分者皆
不曽受(分謂/錢)直到五十一兩方受今來此秤係五十一
兩貴朝秤却只五十兩莫如别作一連五十兩五分秤
將五分作錢耗五分作潤官如何某等對以凡度量權
衡皆係朝廷所定頒之四方豈敢私造况此銀絹係朝
廷奬賞貴朝軍兵非嵗賜之物莫且依平交割朝辭國
主云卿等歸去傳語皇帝時熱善保聖體如今軍兵兩
處屯劄討伐古爾班併天祚與你家勾當疆土欲借米
粮十萬石搬送至檀州歸化兩處且不要疑慮早些教
來已專差使人對以今夏道路難行國主云此一遭方
始是往來禮足兼誓書事大要結千萬年交好禮數專
遣使去因問交割燕京日分却云十一日先令交割底
官員過來其軍兵只於瀘溝河南下寨更待等幾日得
我指揮便發過河來又諭某等好去候到闕日傳語大
宋皇帝立誓已定各守信約永保萬世常如今日甚好
遂行
十一日甲午盧益趙良嗣引伴金國使人楊璞持誓書
來　金人國書云累交禮聘永講世龢復紆使傳之
華克示載書之信指以萬世昭然一言兹見講好息民
之心而得親仁善隣之美義欲存於堅久事更宜於宣
陳據燕疆界至只依兩朝差去人員同行檢視分割為
定所云交西京邊界夾攻契丹事皇帝已遣近上官員
押領大軍勒於今月十一日於彼應㑹仍報宣撫司凡
關夾攻事件須令與差去官員計議從長施行其邊界
亦依割定領受仍已諭使人却合有回謝禮數并報復
文字送付差去軍下官員前次議取被掠并迯去人户
雖領宣撫司交付却只推言不肯早行發遣致是一未
結絶必若邊官邀功違約展轉如上不切禀從寔關引
惹紊亂有失將來久結歡好若是再取如此人口亦仰
所司宜疾速發遣又以契丹國皇帝在隂山古爾班在
奚部山谷已兩處(闕/)當今取嶺北鴛鴦濼坐夏相度所
謀雖同如或不冺後患地理咫尺特關貴朝自餘分遣
别路兵馬須是當朝供給只據收捕古爾班契丹皇帝
兩路兵馬粮食合銷米壹拾萬石宜早分取月日於檀
州歸化州兩縣處分路般送到即候回報歊炎在候保
嗇是期有少禮物具别幅專奉書陳達不宣謹白　金
人誓書維天輔七年嵗次癸卯四月甲申朔八日辛卯
大金皇帝致書于大宋皇帝闕下惟信與義取天下之
大器也以通神明之心以除天地之害昨以契丹國主
失道民墜塗炭肆用興師事在誅弔貴國遣使航海計
議將來并有遼國願還幽燕故地當時曽有依允迺者
親領兵至全燕一方不攻自下尚念姑欲修好以燕京
涿易檀順景薊并屬縣及所管户民與之如約今承來
書縁為遼國尚為大金所有以自來與契丹銀二十萬
兩絹三十萬疋并燕所出税利五六分中只算一分計
錢一百萬貫文合直物色常平搬送南京界首交割色
數已載前後往復議定國書每年并支綠􁧢二千栲栳
兩界側近人户不交侵盜賊迯人彼此無令停止亦不
得宻切間牒誘擾邊人若盜賊并賍捉敗各依本朝法
令科罪訖賍罰賊雖不獲踪跡到處便勒留償若有暴
盜或因别故合舉兵衆須得關報沿邊官司兩國疆界
各令防守兩朝界地内如舊不得遮堵道路至如將來
殊方異域人使往復無得禁阻所貴久通忻好庶保萬
世茍違此約天地鑒察神明速殃子孫不紹社稷傾危
如變渝在彼一准誓約不以所與為定專具披述不宣
謹白　茆齋自叙曰十一日辭朝阿固達坐所得契丹
巴納行帳前列契丹舊教坊樂工作花宴宰執左企弓
以次搢笏捧觴為壽是時阿固達形神已病矣顧益等
云南朝許大事你幾箇使人商量了功績不小來日好
去復差楊璞為聘使報許四月十四日交割燕山及山
後幸踏地里交割南歸十三日達雄州宣撫司摘留僕
隨遂入燕
十四日丁酉宣撫司差統制官姚平仲康隨前去交割
地界姚平仲至金人要依元約將松亭榆關外民户歸
國數内索取常勝軍郭藥師等八千餘户元係遼東人
也宣撫司以常勝軍先自歸朝有功陞官難以發遣㸃
檢文字李宗振畫䇿或謂叅謀宇文虚中畫䇿曰若與
燕人代之則不唯常勝軍得為我軍又復燕民田産自
可供養不煩國家應辦錢粮此一舉而兩得之申奏朝
廷遂從其議請以燕人代之金人亦從之因而根括燕
山府所管州縣百五十貫已上家業者得三萬餘户盡
數起發合境不勝殘擾獨涿易二州之民安業者良以
先歸大宋也是時燕人重於遷徙有憚其行者説與尼
堪曰燕山疆土本非大宋彼不能取而我取之桑麻果
寔所在形勢之地豈可與人金國方强盛天下莫不畏
服尼堪以為然遂白於阿固達請以與涿易為界阿固
達曰我與大宋海上信誓已定不可失也待我死後由
汝輩終如約交割　宣撫司差李嗣本提兵馬入燕
先是宣撫司差姚平仲康隨分疆域立𤇺燧回至是再
差李嗣本入燕
　
　
　三朝北盟㑹編卷十五
欽定四庫全書
　三朝北盟㑹編卷十六
　　　　　　　　　　　　宋　徐夢莘　撰
　政宣上帙
　　起宣和五年四月十七日庚子盡二十八日辛亥
十七日庚子童貫蔡攸整軍容入燕山府撫定燕城
貫攸入燕京撫定殘民羸卒捧香火迎導而行懽呼言
曰契丹既滅大金歸國王師入城復見天日相慶之人
家至户到燕人大悦初李嗣本提兵先入燕城其次宣
撫司方來以郭藥師為先鋒嗣本軍望見之以為金人
兵至外軍即遁營中大擾藥師使人往撫之方定貫攸
問馬擴曰衆慮金人刼寨爾以為如何擴曰可保其不
來不必慮也童貫蔡攸燕山府住十日乃還　平燕錄
及封氏編年王安中入燕錄曰童貫與安中等至雄州
大金議猶未决貫與安中等共議言大金須索種種干
求貫常憤恨朝廷雖然應副貫寔惶恐安中曰敵人貪
婪自古如此又况我兵向為契丹所敗若非涿易納欵
偏將來歸未易議也趙良嗣雖為朝廷不能挫彼之意
必須右選中擇其辨博之士折彼泛議可也遂于軍中
得姚平仲康隨王瓌等以待入燕議事童貫遂差姚平
仲康隨王瓌良嗣等各帶本軍人馬起發去交割燕京
平仲將家子豪邁俊爽以强詞折阿固達一夕隨定次
差李嗣本統河東兵五萬為前軍以种師中楊可世擁
陜西諸道兵三十萬為中部遣郭藥師領常勝軍自新
城入固安安次勒兵博山貫攸建旌纛鳴鼓吹笙節以
大軍次之裨將馬公直將河北京畿兵為殿良嗣至瀘溝
河大金猶駐燕京而良嗣姚平仲康隨入燕京見大金
國主尼堪云前約以十一日今後時何也姚平仲曰大
事已定並無少疑交割燕京後時五日乃本國之禮若
先是而來是屬僣越何問之有若元帥求釁妄生事端
敗其懽盟皇天照鑒豈輔曲者自古反盟不克享國又
况貴朝百色須求我皇帝寛仁大度曲就悉從不欲少
違慮壊前約元帥又莫生事是日師中等已營料石崗
可世又檄衆曰今日我軰正索一死耳乃命諸將治鞍
發刄援弓以卜鏖戰督嗣本渡河阿克順等聞我軍先
後左右同環亘二百里不絶乃謂良嗣平仲等曰豈敢
生事只為本國已先發軍今滯數日所以即詰旦即呼
所屬交割國主與阿克順等卷甲移竈退舍三十里日
晡嗣本提兵入城師中可世相繼入焉先是大金盤旋
燕京城幾及半年久客多欲部曲利於財貨剽掠燕京
富豪比屋室如懸磬檀順景薊民始困弊而契丹又懼
大金攘奪皆逃竄山谷城市邱墟狐狸穴處又將職官
漢民分路遣行我朝所得空城而已　北征紀寔曰王
黼既專任其事因降㫖飭二帥不得動以聼約束乃使
趙良嗣奉使而阿固達謂良嗣曰我聞中國大將獨仗
劉延慶將十萬衆一旦不戰兵散而潰中國何足道我
自入燕山今為我有中國安得之良嗣不能對乃與其
使偕來(作紀寔後六年始見馬茆齋自叙偹能言金人/燕山事寔甚詳然獨不見書紀寔所取阿固達)
(不許燕山之語及索山後有峻拒之語却有良嗣更易/語錄之説又有謂山後幸踏地里交割牒文大抵我使)
(人疑皆有所參商至為良嗣之奸利則一轍/也是故紀寔盡述當時朝論不敢從他錄也)　始祖宗時
遼使至待遇之禮有限不示以華侈且以河朔甫近都
邑故迂其途多其里堠次第為之燕犒而後至皆防㣲
杜漸意也及黼遣良嗣唯務速以擅其功與其使人限
以七日自燕山至闕下凡四五往返皆然又其每至也
漸加禮誘之以富盛金人因是自負邀索不已黼遂許
以遼人舊嵗幣四十萬之數外每嵗更添燕山涿易順
景檀薊六州代税錢一百萬緡金人既得所欲乃許我
又索營平二州則曰海上脚根底元約石晉所割則屬
中國契丹舊地則歸我今營平二州乃按巴堅於後唐
時所陷灤州乃營平地舊已入遼即非石晉所獻之地
當如元約於是我無辭又索雲中一路則曰雲中久為
我有中國安得之中國亦無如之何姑欲得燕山且掩
挫敗之醜以塞中外之議因割燕山府涿易檀順薊景
為一路而歸其代税錢一百萬緡又議折中國貨物以
補其闕於是又遣良嗣議折物凡絹三十萬絲綿稱是
金人每喜南貨故雖木綿亦二萬段香犀玳瑁椀楪匙
筯皆折閲倍償之至如龍腦每兩折八貫則皆良嗣其
中為奸也約既定索禮數因盡還其待大遼敵國之禮
唯不稱兄弟而已乃遣良嗣奉誓書而往而金人取誓
書副先視之又止諸界上俾我使復回更易誓書中語
然後來我又從之(誓書事/具于下)事既畢彼亦遣使以誓書來
時鄭丞相居中亦嘗白上曰禮數既重加嵗幣厚必使
亦不納金人既得燕山子女加久住氣候已熱遂大病
而城外諸寨日夜為燕之鄉兵刼撓因罵伊都曰汝勸
我來此今外寨皆不安四面皆大兵居此羅網中如何
歸乃大毁諸州及燕山城壁樓櫓要害皆平之又盡括
燕山金銀錢物民庶寺院一掃皆空以遼人舊大臣及
儀仗車馬玉帛輜重盡由松亭關去(關在東北去其國/近本欲顯州去爾)
全師復由居庸關之鴛鴦泊扼天祚出路以絶契丹之
望乃盡以空城付之我時便有語謂中國修理三二年
間却取之趙良嗣亦嘗私謂人曰只可保三年爾時黼
即與二帥上下皆知之不能忠吿也二帥因以宣和五
年夏入燕山大内毁一小殿吻受諸將賀駐兵十餘日
遂凱還而歸　金人阿固達交割燕山畢西由居庸關
往白水泊過夏　平燕錄曰金人用阿克順計寸金寸
土裹取殆盡將燕城職官民户技術嬪嬙娼優黄冠瞿
曇金帛子女等席卷而東或告燕人曰汝之東遷非金
人意也南朝留常勝軍利汝田宅紿之爾燕人皆怨説
尼堪不當與我全燕尼堪欲止割涿易兩州阿固達不
允由雲中留白水
十九日壬寅金人遣使賫御押地圖來宣撫司　茆齋
自叙曰十九日金人使賫御押地圖來宣言令童太師
蔡相公拜受童蔡惶懼問如何處置僕往謂之曰若論
御押一如本朝御押前此累有御筆何嘗使尼堪元帥
以下郎君拜受此大過當金人無對遂許不拜先是李
嗣本姚平仲軍交燕日運粮夫奪女真牛馬殺一女真
至是來整㑹留償人命及牛馬價錢復為平之　宣撫
司留燕旬有二日議班師赴闕　北征紀寔曰金人既
據燕勢甚張方自務大乃邀索不已而朝廷堅求燕山
地則指城謂使人曰此我有也必欲得之納錢若干萬
則與爾雖燕山僧寺巨室之屬指一塔一殿一屋即曰
此我物也當折取之汝欲為留者即納其直故或千或
萬貨之而後重載而去由是朝廷償以百萬緡謂之燕
山路代税阿固達方喜曰荷他趙皇千年萬嵗是多少
物乃得燕山府檀順薊景六州此獨黼為之二帥寔不
預宣和五年夏四月金軍吿還命我師交割二帥始以
兵入之號曰交割燕山府後曰撫定燕山然所至皆空
城而已人物既寡城櫓又悉毁皆所以困我仍不與我
營平等扼吾之咽喉爾營平者當榆關路地平無山川
之阻非若古北口居庸關之北且近女真故識者知其
用心矣又燕民破散悉流移近地故職官富户來奔既
無以處朝廷因分遣諸州贍之凡州縣動數千口至少
猶不下五七百口及嘗為遼官者等第補之自諸州通
判而下皆添差以處焉自并代河朔齊鄆襄漢之間遍
矣蕩然莫有關防我之山川險易州郡虚實盡能知之
州郡又往往不䘏或困於衣食其在闕下者至於揭榜
通衢人物往來處稱其名氏舊官封而以乞丐執政雖
睹之不問也始金人約燕地人民盡歸南朝契丹奚渤
海等人民皆屬金國既議分割則常勝軍郭藥師鐡州
人其下諸將髙望等又多渤海契丹人即令歸金國上
下方以為撓而金人則已擄掠燕地人物職官等將携
之歸方議欲對換而貫為羣下所悞謂不若以燕地富
户税産多者皆與金人去却得其田宅足以贍常勝軍
則不煩朝廷錢粮又得留常勝一軍為用貫然之遂亟
為奏禀黼遽許焉葢朝廷輕易勿思獨以藥師常勝軍
為重而已金人既大得所欲號職官富户因盡括六州
之近地上户幾二三萬起發由松亭關去燕中合境為
之大擾由是怨懟生矣時王安中為宣撫以撫燕既無
綱領所謂富户田宅皆為常勝軍即日肆意占據畧不
問官司安中坐視而已因是多侵奪民田故人益不聊
生及後張覺殺金人所擄遼臣之屬已盡為常勝軍所
有皆立為乞丐之人方更遭其困辱甚至於殺戮無吿
所謂職官富户又悉南奔歸我我不得已而後納之且
復流離困躓使我重失燕人之心仍為新交之盟痛莫
大于此
二十二日乙巳童貫上復燕奏　宣和錄曰陜西河北
河東路宣撫司童貫等言恭惟陛下神機先物前知遼
主滅亡之兆自政和八年金國遣使通好約結夾攻至
宣和四年遼主播遷耶律淳簒立幽燕之民久懼塗炭
延頸欵闗願歸中國陛下撫順人心特詔臣等出總戎
干先行招撫及遣使以禍福諭淳使納土内附淳先敗
盟寇邊臣等仰遵睿畫東由雄州西由安肅廣信諸道
進討自五月二十二日二十五日二十九日八月十四
日二十一日二十九日九月一日九日王師屢勝燕人
震懾乘勢開諭聖徳招徠逺人廣出榜文遣間賫至燕
中曉諭士民先是郭藥師領常勝軍萬人駐涿州燕中
最號勁兵易州守城契丹亦衆涿易之間有牛欄寨皆
契丹素屯兵馬區處聲援相接涿易仍係燕山襟喉之
地臣等既進兵討蕩兼用間招誘常勝軍及預行結約
易州城中豪傑内應至九月二十三日郭藥師領常勝
萬兵舉涿來歸二十七日遣發兵馬進取易州殺戮城
内契丹殆盡當日收復易州十月四日攻破牛欄寨涿
易之路遂通節次收復涿復歸義安城淶水并良鄉武
清安次清化漷隂潞三河析津宛平平虜玉田等縣及
景薊等州同時納土幅員數千里天險地利盡皆有之
獨燕京孤城未下女主偽后蕭氏遂稱臣妾遣使納欵
却而不受十月十八日大兵至良鄉縣界殺退賊衆二
十三日遣竒兵徑入燕城殺戮城中契丹奚萬衆燕民
鼓舞四軍賊首援兵旅拒二十五日再戰於瀘溝河賊
首退保燕城十二月二日契丹悉燕中兵馬來犯永清
一帶已歸順地分王師鏖擊大𫉬勝㨗横屍蔽野餘衆
潰散不能再舉四軍遂與偽后棄城逃遁金國十二月
五日入居庸闗與王師夾攻收復燕城了當臣等於四
月十七日躬領大軍入燕山府撫定軍民布宣聖澤者
全師制勝振朔部之天聲舉國來成獲燕山之都㑹罄
四方而無侮垂萬世以有光廟社均休臣民胥慶臣等
聞周伐玁狁僅至太原漢繫匃奴但期渭上雖招徠其
種落或攘斥於封圻皆僅存開拓邊陲之名固未有混
同宇宙之烈惟兹遼國昔號殊隣當五季之瓜分盜一
方而穴處蕭蕭易水限風氣於山川奕奕漢津隔星辰
於象緯金繒填壑者以鉅萬計士庶疾首者殆二百年
藝祖肇基已恢奄有之志神皇御極載勤繼伐之謀對
越在天之靈必施闢國之畧屬逋逃之逺跡復宗種之
内訌竊位渝盟不誅而殞捐誠慕義莫止其來遂復興
古之師爰狥叩闗之請破堅披敵首克六城獻馘執俘
何啻三㨗軍聲振叠敵帥驚奔絶其唇輔之依結彼腹
心之應扶老携幼還為耕鑿之民户籍提疆來入版圖
之㑹市無易肆人若更生通地利於九山坤軸鎮醫閭
之峻察璣衡於七政天文開析木之躔聖武既昭庶邦
丕享虞帝舞干而苗格繇文徳之誕敷文王因壘而崇
降自聖謨之丕顯於皇偉績更邁前修恭惟皇帝陛下
大道并包沉機獨運以順為武威加六合之中惟斷乃
成智出羣疑之表快烈祖未攄之憤昭寧人有指之謀
膴膴周原昔裂兾州之壤茫茫禹跡今歸碣石之封方
且下十行之詔以蠲苛嬈之科定三章之約以施寛大
之法禮髙年而教孝弟讓有徳而訪才能文軌同混於
車書朔南咸暨於政教天討陳于原野聿臻偃武之期
成功吿于神明益顯無前之績臣等逺慙周輔獲禀睿
謀拊循幽薊之遺黎宣布神聖之厚徳御五門而奏凱
將賚及于羣元奉萬壽以稱觴當獲陪於列辟　秀水
閒居錄曰童貫蔡攸奏至宰相王黼率百官稱賀表中
多符意云陛峻明堂既揭平朔之號軒藏石鼓仍題復
古之名鍾鼎銘金則應牧野誓師之時印章篆玉則示
漢將破敵之兆承九清之命而整神霄隂相之旅建三
辰之旗而向太一下臨之方云又曰童貫奏中云不受
蕭后納欵者先與金人有約不敢受也又云金國入居
庸闗與王師夾攻者劉延慶為殘燕所敗約金人取燕
城也又曰女真既破契丹駐軍于燕山之北約本朝自
以兵力取燕地於是童貫蔡攸與大帥劉延慶將十五
萬衆進屯瀘溝河時燕后蕭氏與四軍大王者居燕城
有衆纔數千遣使人韓昉歸欵仍請罷嵗幣貫等不納
延慶分兵往救為蕭幹擊還盧溝大軍聞風遂潰王黼
為相因此嫉貫等且欲自以為功㑹燕都耶律淳死乃
議遣使召女真取燕城厚許金幣以贖其地女真果入
燕恣為刼掠以空城歸我而厚索嵗幣且知中國兵弱
自此有南牧之意矣師還童貫封廣陽郡王蔡攸領樞
宻院王黼加太傅總三省賜玉帶如唐裴度故事始議
贖地但求石晉故疆不思營平灤三州乃劉仁恭所遺
金不肯割此於三郡聚兵窺伺為内侵之計黼之疎謬
如此
二十七日庚戌以收復燕雲曲赦河東河北燕山府雲
中路赦文曰制軍詰禁昭帝王之極功發政施仁體天
地之大徳朕祗膺駿命嗣守洪圖聿臻熙洽之期克保
盈成之業皇天全付所覆可忘疆理之修先王啓佑後
人宜篤經營之念萬邦作乂四海咸賔惟契丹之舊隣
侵我邦之名壤雖帝居赤縣有邊徼之外區而燕曰幽
州與青徐為王土割賂自五季始盜據垂二百年自藝
祖之肇基洎裕陵之復古聖哲垂慮謨訓具昭肆予纂
承敢時怠忽顧澶淵結誓之後守其信書且河朔息戰
以來重其兵舉人心久鬱神祚有開相彼昏迷罔知悛
改賦歛暴刻衆懐離散之思刑罰峻深人抱怨咨之戚
内親争叛强敵肆侵遣穹帳以逋逃輕前盟而背覆五
都潰决諸姓駭驚用遄將相之行往䕶封圻之守殆天
所與其衆自歸簞食壺漿迎王師而來保旱霓時雨慰
民望以咸蘇靡勤鋭旅之攻盡復連城之聚一方黎獻
初還禮義之鄉千里山河重載版圖之籍言念征徒暴
露之久轉餉調發之勞并及新民曲覃慶宥於戯師直
為壯既昭無敵之功道化久成斯致丕平之利咨爾有
衆曉予至懐
二十八日辛亥童貫蔡攸歸以詹度權帥事　詹度既
就權帥屏招集散民逺近駢集大金出嶺外可世平仲
即分陜西河北諸道兵常勝軍守松亭古北居庸闗以
閤門宣贊舍人劉逸知景州惠州團練使楊可昇知檀
州忠州防禦使任宗堯知薊州悉發官吏赴上詹度作
平燕詩送童貫曰長亭春色送英雄滿目江山映日紅
劔㦸夜揺楊柳月旌旗曉拂杏花風行時一决安邊䇿
到後須成濟世功為報燕山諸將吏太平取在笑談中
　
　
　三朝北盟㑹編卷十六
欽定四庫全書
　三朝北盟㑹編卷十七
　　　　　　　　　　　　宋　徐夢莘　撰
　政宣上帙
　　起宣和五年五月二日甲寅盡六月四日乙酉
五月二日甲寅童貫蔡攸班師
七日己未百官詣文徳殿稱賀
八日庚申御筆加王黼等王封　御筆遼政不綱鄰國
侵擾不圖人心之慕義率皆革面以向風朔薊雲燕悉
歸輿地勞來還定已奏膚公安華夏之生靈紹祖考之
先志所頼廟堂之䇿集此不世之勲當有疇庸以昭異
數可依下項王黼除太傅進封楚國公鄭居中除太保
仍與一子推恩白時中張邦昌李邦彦趙野各進官二
等以上並依例加勲封
九日辛酉少師太宰兼門下侍郎慶國公王黼授太傅
進封楚國公少師威武軍節度使樞宻院事鄭居中授
太保進封燕國公太保蔡攸授少師童貫落節鉞仍以
太師領樞宻院事餘進秩有差　　御筆太傅三公坐而
論道號為三省長官所有王黼已降指揮拜太傅其治
事恩數合依太師體例可疾速照㑹遵守施行
十一日癸亥太師劔南東川節度使童貫依前太師進
封徐豫國公少傅鎮海軍節度使兼侍讀直保和殿充
上清保籙宫使河東河北路安撫使
十四日丙寅王黼日赴朝參奏事退聚議治事　　金人
阿固達西巡發燕中軄官歸國　　阿固達交燕畢於契
丹漢兒内兩府中携劉彦宗出居庸闗由雲中府徳州
路西巡留白水濼度夏欲遣官交還本朝山後州縣且
聞天祚北走達勒達經營擒之乃遣左企弓等部所得燕
山職官富户東取榆闗平灤路以歸　　遼國平州節度
使張覺據平州隂叛金人殺燕京宰相左企弓等張覺
者平州義豐人也少第進士建福元年夏遼興軍節度
使(乃平/州)偶有兵作過能招安息亂以功權知軍州事燕
王死預知遼國必亡盡籍管内丁壯充軍得五萬人馬
千疋選將練兵聚粮穀招延士大夫有才者參與謀議
潛為一方之偹蕭太后嘗差太子少保時立愛知平州
始到任張覺雖外示尊禮而内寔不用立愛察其有異
志常稱疾不出覺依舊知軍州事㑹金人下燕首問平
州事参知政事康公弼曰張覺狂妄寡謀雖有兵數萬
皆鄉民器甲不備資粮不給彼何能為宜示之不疑圖
之未晩也金人召時立愛赴軍前進加覺臨海軍節度
使依舊知平州軍州事將發燕民由平州歸國尼堪謂
左企弓曰我欲遣兵三千騎先下平州擒張覺然後行
如何企弓軰以為然獨康公弼曰若加兵則是驅平州
叛也公弼舊在本州守官上下人情無不通也請單騎
一到觀其意而徐圖之遂授金牌馳驛前去見張覺諭
金人之意覺曰遼國八路八路已亡獨一平州存敢有
非望鄉兵所以未敢解甲者北防蕭幹侵掠故也今軍
馬不來殘命何幸聞皆公之力也厚賂而歸報曰彼無
足慮遂不興兵改平州為南京加張覺試中書門下平
章事判留守事其寔欲圖之也阿固達大軍北出居庸
追討天祚為事漢官知樞宻院事劉彦宗以下隨行五
月初燕民入平州境私有號訴于張覺者具言宰相左
企弓等更不謀守燕城使吾民遷徙流離不勝其苦今
相公臨巨鎮擁强兵盡忠于遼國必使我復歸鄉土而
人心亦望於公也覺遂招諸官員將領㑹議皆曰聞天
祚兵勢復振見出没于松漠之南金人所為全軍急歸
不少候者契丹為之牽制也若明公勤王唱義奉迎天
祚以圖興復先責宰相左企弓等叛降之罪而殺之放
燕人歸國則大宋無不接納燕人則平州遂為藩鎮矣
假如金人後來加兵内用平州之軍外得大宋之援又
何懼焉覺曰此大事也不可草草翰林學士李石智而
多謀可遣人邀之宻議石既至與之謀而合隂遣將官
張謙領軍馬五百騎傳留守令强招宰相左企弓曹勇
義樞宻使盧仲文參知政事康公弼至灤河西岸聴候
差議事官趙秘校就去面疏企弓等十罪天祚播遷夾
山不即奉迎者一也勸進皇叔燕王僭號者二也訐君
父過惡而降封湘隂王者三也天祚嘗遣知閤有慶前
來計議而殺之者四也檄書始至而有迎秦拒湘之議
五也不謀守燕而拜降六也臣事金國不顧大義七也
根括燕中錢帛取悦金人八也致燕人遷徙而失業九
也教金國發兵先下平州十也遂無以對遂縊殺之榜
諭燕人留餘戰馬外盡放復業令各安堵如故所有逃
户抛下屋宇家産什物之類已為常勝軍占者悉還之
燕人患遷得歸皆大悦稱保大二年契丹官秩畫天祚
像朝夕朝謁事無大小皆吿而後行燕人得歸往往有
至京師者上聞燕民之歸詔王安中詹度加䘏錄士大
夫之可用者復百姓田租三年
二十九日辛巳童貫蔡攸大奏凱以入告功于廟　北
征紀寔曰二帥告還上御景龍門觀奏凱盡以禁衛諸
軍迓之以入上始甚不樂故二帥賞皆薄貫遂致仕蔡
攸拜樞宻院初二帥以宣撫司羨餘進大珠百萬金四
千兩犀玉錢帛稱是號曰土宜上喜之　又曰二帥凱
還上為御殿受賀禮畢賜宰臣等坐用神宗皇帝下熙
河及崇寧下青唐故事解玉帶以賜黼
六月一日壬午朔蔡京進賀表表曰師由義動往城于
方國以和來不戰而屈舉全燕之故地弔陷敵之遺民
戴白垂髫歡呼而倒㦸壺漿簞食充塞而載塗萬國來
同一方底定乾坤動色廟社用光中賀惟北有邦實兾
之府大禹所别有虞嘗巡粤我造邦之初遂為與國之
敵始約兄弟尊至祖孫金繒締交使傳洽至其强弗率
僭偽號者二百年有志未遑更聖君之六七作惟昔神
考于時元豐分將𨽻方聯民講武閲九軍之師陣建北
面之黄旗無釁可乘有訓斯在皇帝陛下以重華而紹
帝之事以下武而繼文之聲因其天亡之時成是席卷
之勢臣顧惟稚長久誤眷知詩禮之庭屢趨而過軍旅
之事盖未嘗聞察之于談笑杯酌之間付之以疆埸甲
兵之事乘其萬舉萬全之㑹授之百發百中之機是惟
秉鉞以專征豈可因人而成事山川草木悉歸輿地之
圖士女臣民盡效職方之貢此盖皇帝陛下懋昭大徳
遹駿先猷人斯效能天寔助順揚勵無前之偉績鋪張
不世之宏休千載君臣適遇風雲之際一門父子得為
勲戚之家　鍾邦直行程錄曰朝廷詔雄州守臣和詵
髙陽帥臣侯益經畧邊事邊臣上言以謂敵中衰亂君
臣簒奪殘暴假息遊魂疆埸正取亂侮亡之時朝廷以
為然大臣王黼力贊其事用兵之禍自此始也是年二
月以太師領樞宻院事童貫為宣撫司使以蔡攸副之
統陜西河東河北京東京西京畿六路軍馬十五萬以
擊契丹五月師渡白溝五里契丹以三千騎撓我軍軍
亂我師敗績所喪十之一是時國家與契丹盟好百餘
年邊防無犬吠之驚耆老白首不聞兵革之音師出無
名人不效命人情煩惱中外不安二師帥之罪邊臣以
謂聞報不精契丹尚盛未可取也方議班師六月燕主
耶律淳以病死朝廷復有兾得之心詔二帥率其兵駐
髙陽闗以待變再召諸道兵須冬以進九月契丹管押
常勝軍馬郭藥師以所領七千人舉涿易二州來降繼
而耶律淳之妻太后蕭氏遣使納欵乞數州之地以為
南朝外屏二師帥慢罵叱退其使自以謂功在須㬰十
月遣大將劉延慶督兵二十萬入燕以應金人之約師
行在道猶豫不進自雄州十一程始到蘆溝河二百里
契丹以數百騎亂我軍延慶未嘗迎敵中夜輒曳兵而
走契丹㧞軍追奪殺傷及自相蹂躪死者十二三委弃
軍器錢粮金帛不可數訃延慶闗西老將偏裨才爾平
昔為人所御豈能御人爵位已盛豈肯更効力受命之
日已出悖言委任非所宜至是乃敗十二月金人之師
度居庸闗契丹君臣望風而遁燕民具禮儀以迎金人
朝廷遣使增嵗幣比契丹加倍以售燕薊景順五州之
地金珠玉帛子女牛馬輦載殆盡明年四月委城而去
二師帥提兵十萬以入名曰撫定留半月増陴浚隍振
旅而還歸朝幕府計功論賞等第有差原夫自古外蕃
與中國迭為盛衰而外蕃之盛未有能如前日之契丹
直踰二百年而常與中國抗衡豈以澶淵之盟隆緒之
誠根於心後嗣累世保守堅固不復南牧百餘年間其
所活生靈何慮數千百萬隂功豈淺淺豈非天以此佑
之乎迨至崇禧世祚垂亡于可取之時而無能取之人
二師帥一以閹進一以倖進自少及老立功名取富貴
皆以䝉蔽欺罔而得之居内則專機政在外則握重兵
是豈知兵者不知紀律不明賞罰每嚴刑重罰以鉗天
下之口雖甚顛倒錯謬無敢議其非者童貫唯以一老
吏李宗振參决帷幄軍政一以委之幕客拱手偹員而
已唯勾當公事官李積中廣東人年七十許以不偶于
時凡三十年不赴朝縁大臣薦以特㫖入幕中兩投書
于二師帥備言今時用兵得失與金人交通利害異日
必為邊患累數萬言皆切寔今日所驗者師帥素不知
今古懵然莫知為何等語漫不加省但日事虚文彌縫
闕失搜抉奇異為蠱惑之計孰知為天下慮卒以是敗
童貫蔡攸以郭藥師來朝　北征紀寔曰童貫蔡攸既
凱還以藥師來藥師之來禮遇甚厚賜以居第賜之媵
姬加諸燕犒請觀金明池上特命張水戯若莫春教習
者以示之仍命貴戚大臣家更互延之每率其屬皆豫
焉遂盡見中國華侈辭歸羣小又將引之入中禁或以
謂不可故上特出玉華閣之外後苑之延春小殿見之
時盛夏設二大金盆貯氷殿上上御大珠絡縫銷金青
紗戰袍藥師陛見頓首殿下流涕而言曰臣在燕中聞
趙皇真在天上不謂今日得望天顔臣死榮甚上深褒
稱之委以守燕地又謂藥師曰朕且欲託卿事可乎藥
師頓首曰臣邊方逺人今日䝉天地大恩已誓效死惟
陛下即使蹈湯火冐白刅正所甘心粉身碎骨矣不問
何事臣藥師必死也上乃曰天祚未了卿為朕經營取
之以絶燕人之望于是藥師逡巡色變復奏曰天祚者
臣故主也故主亡走臣是以降歸中國今陛下使臣効
命萬死于他所不敢辭况臣事陛下猶事故主今使反
故主則非臣所以事陛下也唯此一事願付他人乃泣
涕雨下上黯然且欲得其心乃解所御珠袍并以金盆
賜焉藥師感泣出諭其下曰此非我功汝等力也多寡
當共之因剪金盆人均一片于是羣小不虞其詐交口
譽之以誤上聴始常勝軍本謂之怨軍在遼時常反覆
者而我初不知其詳及來歸我其徒顧深虞我疑之也
是以每言及天祚則人人未嘗不變色曰此某等故主
也使主在豈敢遽降南朝及故主已亡誓不從女真所
以歸投南朝爾上聞是深慮天祚尚在繫燕人心恐一
旦復出則常勝軍必解體散從天祚故有此諭寔輔佐
大臣不能逺思上誤聖朝者此也藥師遂以檢校少保
副安中焉政令寔出藥師安中但効平時態諂事之驕
藥師者此也我又傾意以結之凡良械精伙莫不以往
謂若須馬則盡括内官馬委與之藥師揀馬之法作泥
潦半里使人不啣轡而馳焉能過則為良馬不然則又
退又選大率𩔖此又遣部下商販諸路舟車遍矣又聚
天祚昔工作之人為竒巧之物多以玉帶碼碯器撚金
貯珍異以奉權貴下及小璫無不喜者及得其志自擅
燕山一路有常勝五萬食粮軍鄉兵號三十萬中國雖
有戍兵唯九千人無能為也又藥師及燕人終不改其
驕悍亦無如之何時人切比之安祿山因别築第都城
増賜美人慰諭令來朝藥師辭以故不至于是罷安中
召之還伯氏因薦蔡靖以代之靖有胸襟至則開懐待
藥師稍能抑其權藥師亦重靖然終不得其柄也宣和
六年秋黼且罷貫復落致仕出撫河東欲擒天祚上因
令巡邊宻察藥師去就不然則拉之來貫至燕境藥師
以數騎出迓貫于易州界再拜帳下貫曰汝今為太尉
視兩府與我等矣此禮何也藥師即曰太師父也藥師
唯知拜父耳焉知其他貫遂釋然藥師又邀貫視師貫
以數隊出郊野則畧無人跡藥師乃下馬當貫前以旗
一揮于是四山鐡騎耀日莫知其數貫衆皆失色歸而
白上謂藥師决能抗金人也當是時雖金人不入中原
藥師亦必反反亦中國不能支　郭藥師除撿校少保
河北燕山府宣撫副使同知燕山府趙良嗣盧益還闕
盧益正除兵部尚書趙良嗣除延康殿學士馬擴轉武
功大夫和州防禦使
二日癸未上以御筆付詹度令宻察張覺去就上聞張
覺叛金人以御筆付詹度曰金國自燕山遣人詣平州
即日復回云張覺領步騎五千壁松亭闗鈔其車乘不
敢進及聞平州止稱舊府用保大年號故相曹義勇等
四人聲言不順南朝亦不歸女真及四月二十七日輒
遣兵奪清化縣𣙜鹽院鐡板等物觀此則覺之不歸女
真明而所以欵附本朝之意盖亦未見若不稍與覊縻
必為邊患雖未可明示結約要須加撫諭卿可因人諭
意然不可洩覺方外連韓慶民等招誘遷閏等州以拒
金國成敗固未可知為我之計正當用卞莊刺虎之術
坐觀其變以為後圖所慮貪功倖進軰茍希目前輕失
女真所當深察遂令覺之婚家王倚者諭之覺遣張興
祐來㑹度復奉御筆云營平納欵雖在女真入闗之前
然其後朝廷累次計議女真終不見與張覺固嘗臣服
金國用其爵號又嘗改為南京矣本朝初與金國通好
彼此著誓甚重豈當首違况金國昨在燕京所以不能
即討平州者止縁女真處闗中而覺外扼榆闗又我以
重兵壓其境且天祚尚在是以彼姑涵容今女真既已
出闗他日若自中興府或東京之西討伐平州則蕞爾
之州恐未易當况我師既已解嚴天祚復狼狽如此秋
深女真歸正是得志之時在我豈當妄有舉措為今之
計正合坐觀其變以為後圖然聞覺欲通韓慶民結連
四軍併力窺燕則不得不慮理當速示覊縻卿可慎選
其才智忠信之人二三軰令宻諭覺意許之世襲節度
度因興祐歸以上意語之未行間又承御筆聞四軍林牙張
覺在居庸闗北及平灤州中京集聚止留金國車乘縱
還金國所遷燕京人口并意欲為我邊疆之患要須經
畫為善後之計議者以四軍林牙嘗為我敵雖欲翻然寧
不畏禍張覺久欲歸附以所許不逮藥師未厭其欲遂
爾遷延勅詹度宻遣人誘致令率衆内附當厚以金爵
畀之
四日乙酉檢校少保奉武軍節度使同燕山府路安撫
使馬步軍副都總管郭藥師檢校少傅
　
　
　
　
　
　
　
　
　
　　三朝北盟㑹編卷十七
欽定四庫全書
　三朝北盟㑹編卷十八
　　　　　　　　　　　　宋　徐夢莘　撰
　政宣上帙
　　起宣和五年六月五日丙戌盡十二月三日壬午
五日丙戌張覺詣宣撫司納土　狀曰權管營平州節
度使兼諸軍都統張覺狀自女真深入北朝皇帝西狩
不返諸路㓂兵充斥道途塞絶當道無所依托承天朝
累遣人賫到文字招諭尋奉表款附復蒙降到勅赦并
處置宣命適值女真襲下燕城逺近震懼當道地隔力
弱姑務應從以緩攻侵圖安境土燕城本國舊地雖為
敵有部落尚遙固無乆駐之勢况與大朝要約遂議割
分敵恃甲兵之強其雲中富家巨室悉被驅擄止留空
土以塞前盟大朝亦非得已旋以假道當界冤痛之聲
盈於道路是用不忍與州人共議僉曰宜抗敵命以全
生靈若許東遷是亦資敵即調𤼵丁壯繕甲兵鋤叛黨
以活生靈區區之志必已聞之近知敵衆已過居庸大
朝必措置屯守使無囬路仍念安土重遷者人之常情
况萬家流離祝奠無主雖居近地猶謂出鄉使復父母
之邦是成終始之義一則為大朝守圉之計二則快流
民歸國之心固無他求乞修舊􁏣應西來職官百姓已
分路津發過界去訖今差都統府掌書鴻臚少卿張鈞
將作監參謀軍事張(闕/)固謹詣安撫使司納土歸朝詹
度得狀不敢受以聞而宻奏據覺狀當遷之人在平灤
者皆欲求歸已分路遣之過界縁東遷之人田宅悉為
常勝軍所有無宿食之地若坌入燕城其勢必張懼為
金人之所知己語覺無遽遂以張鈞送宣撫使先是張
覺叛金人用李石謀殺左企弓等放燕人歸燕聞朝廷
令詹度宻諭之意又得朝廷撫納燕之報大喜遂納土
來歸拜覺泰寧軍節度使世襲平州其属衛甫趙仁彦
張鈞張(闕/)固皆除徽猷閣待制　史愿亡遼録曰張覺
之拒金人也外則送􁏣于大宋通好于蕭幹而緩急求
援内則奉天祚畫像舉事白而後行詐遣人奉迎以圖
興復有燕人李安弼者翰林學士李石也有髙黨者乃
三司使髙履也二人者皆先嘗被擄後縁張覺放歸恐
金人來捕意欲大宋與金人變盟則雖後來取之不發
纔見王安中共為游説曰平州自古形勝之地地方百
餘里帶甲十餘萬張覺文武全材足以禦金人制藥師
幸招致之不然則復恐西迎天祚北合蕭幹並為我患
燕山豈得而安安中入其語深以為然勸朝廷納之有
臣身任其責事關軍國利害大計不敢不言差官伴送
李安弼等賫奏赴闕趙良嗣力爭以為不可恐必招女
真之兵乞斬安弼以狥朝廷不從又有延庸殿學士提
舉太一宮趙敏修遼國宰相李儼之子處能先在海島
蕭太后詔令歸俗乗馹騎赴闕將復用行次平州聞金
人已下燕因越境歸朝在京師賜第有母國夫人邢氏
等骨肉亦自平州歸三人旦夕出入王黼蔡攸府第議
事朝廷遂信其説通平州納燕人豈偶然哉良有以也
九日庚子收復全燕一行官吏將士推恩　宣撫使收
復撫定全燕一行官吏將士等宜有優恩以酬勞効述
古殿直學士宣奉大夫參謀官劉韐除延康殿學士更
轉一官顯謨閣直學士勾管機宜文字蔡術已除徽猷
閣待制勾管機宻文字蔡術已除陞一職外更轉一官
二等大晟府典樂提舉秘書省道録院主管文字宣撫
使司勾當公事馮舒與除待制更轉一官集英殿修撰
參謀宇文黄中舊職係待制與遷一職直學士仍轉一
官　金國主阿固達殂于軍前　神麓記曰女真始祖
堪布出自新羅奔阿勒楚喀無所歸遂依完顔因而氏
焉六十未娶是時多以强凌弱無以制度堪布劈木為
剋如文契約敎人舉債生息勤于耕種者遂致巨富若
遇盗竊雞豚狗馬者以桎梏拘械用桞條笞撻外賠償
七倍法令嚴峻果斷不私由是逺近皆伏號為神明有
隣寨部長姓圖克坦小名勝果者　有室女年
四十餘尚未婚遂以牛馬財用農作之具嫁之於堪布
後女真衆豪結盟推為首領生烏嚕能繼其父業烏嚕
生雅哈子綏赫自幼習射採生長而善騎射獵敎人燒
炭煉鐵刳木為器制造舟車種植五榖建造屋宇稍有
上古之風由是隣近每有不平皆諧所請遂號貝勒臣伏契
丹生三子長曰烏里次曰舒嚕㓜曰實魯為貝勒生呼蘭北
之五祖逈然超羣由是契丹拜為寧江軍節度使呼曰
太師生五子長曰和卓(尼堪/之祖)次噶順次和哩布次頗拉淑
次英格太師和哩布生長子烏魯斯第二子阿固逹
乃太祖大聖武元皇帝太祖契丹咸雍四年嵗在戊申
生自遼國天慶三年甲午嵗四十七於寧江府拜天冊
立改元稱帝號侍中韓企先訓名曰旻改收國三年為
天輔元年共在位九年創業艱難未嘗少息至燕京入
遂不懌數日出于城東柴村建寨不旬日病殂年五
十五以百數十人轝歸阿勒楚喀御寨葬之後遷於墳山
號曰㤗陵　松漠記聞曰阿固達八子正室生勝額於
次為第五又第七子乃燕京㽞守易王之父正室卒其
繼室立亦生二子長曰二太子為太元帥封許王南歸
至燕而卒次生第六子曰富勒呼為兖王太傅領尚書
省事長子固倫(力本/切)側室所生為太師凉王領尚書省
弟曰三太子為左元師與四太子同母四太子即烏珠
為越王行臺尚書令第八子曰邢王為燕京㽞守打毬
墜馬死自固倫以下皆為奴婢　　神麓記曰太祖九子
正室生第三子聖果名宗浚(乃亶/父)第七子則費揚古名
宗朝繼室生元師二太子名宗傑第六子宗雋庻長子
宗幹(乃亮/父)賢妃生元師三太子宗堯(乃褒/父)德妃生元師
四太子烏珠名宗弼第八子阿嚕第九子阿里布　　節
要曰阿固達有子十餘人今記其八一曰阿巴二曰實格
(亶/父)三曰摩囉歡(與實格同母/正室所生)四曰斡里雅布(人呼作二太/子兩攻京城)
(者/)五曰鄂勒歡(人呼作/三太子)六曰烏珠(人呼作/四太子)七曰鄂爾和
(人呼作五太子/號自在郎君)八曰阿里布(邢/王)金國太祖實録曰太祖
生于遼咸雍四年戊申秋七月其先為完顔部人後因
以為氏以遼天慶五年建國曰金以鑌鐵為國號鑌雖
堅剛終有銷壞唯金一色最為真寶自今本國可號大
金天輔七年八月乙未終于部堵濼在位九年享年五
十有三二后三妃十有六子　阿固達既殂于軍前尼堪
等遥尊其弟烏竒邁為帝　　阿固達有親征之行也㽞
親弟烏竒邁名晟權知軍國事天輔六年夏阿固達病
死尼堪等遥推烏竒邁為大金國皇帝改天輔六年為
天㑹元年
二十一日壬寅金人欲交割我朔武蔚三州而國主告
殂不及取三州而去　金人軍馬來平州張覺拒退之
　金人棟摩國王軍二千餘騎來聞平州事作前來問
罪先入營州張覺發兵拒戰棟摩以軍少不敵不交鋒
退歸大書州門曰夏熱且去秋凉復來覺遂聲言戰敗
金人殺傷甚衆妄申宣撫司以大㨗聞宣撫司厚以銀
絹告敇賞其軍
七月七日戊午慶逺軍節度使河北河東燕山府路宣
撫使知燕山府王安中授檢校少保起復太尉武信軍
節度使充上清寶籙宮使兼神霄玉清萬壽觀副使直
睿思殿充河北燕山府路兼河北路宣撫使譚稹授起
復檢校少保
十日辛酉太師兼領樞宻院事陕西河北河東路宣撫
使豫國公童貫致仕拜起復太尉武信軍節度使譚稹
為河北燕山府路宣撫使　斡里雅布圍平州張覺走所
賜詔書盡為金人所得是月宣撫司賫銀絹数萬犒賞
并朝廷遣李安弼并張覺弟賫詔𠡠前去覺聞之喜率
官吏郊迎不意金人諜知之率千騎襲破覺覺挺身走
不及入城遂間道欲如京師其弟奔燕山以其母為金
人所得復擕詔徃救之而覺之母妻已為金人所戮金
人得詔𠡠由是大怒而憾我矣張覺至燕山郭藥師㽞
之易姓名曰趙秀才匿常勝軍中斡里雅布遂圍平州節
副衛甫參謀趙仁彦張鈞弃城領數十人將帶官庫珠
玉珍貨棄燕京四㪚藏匿獨(闕/)固與軍中死守
十九日庚午文武百僚太傅楚國公王黼等三奉表請
上尊號曰繼天興道敷文成武􁧬明皇帝御筆批荅不
允
二十八日己邜陕西河東北路宣撫使童貫河東河北
路宣撫使蔡攸等少保淮南節度使知燕山府王安中
資政殿學士同知燕山府詹度檢校少傅武泰軍節度
使同知燕山府郭藥師等據偽永安軍節度使同中書
門下平章事陳國公張言中等及舉人道僧耆老百姓
共五千五百一十人状乞上尊號不允
八月十五日甲寅宣撫司奏大破蕭幹於峯山獲耶律
德光尊號寶檢及契丹塗金印初蕭后東走也蕭幹㽞
奚王府僣號大奚國神聖皇帝改元天阜時奚人飢幹
以闕食六月領兵出盧龍嶺攻破景州又敗常勝軍張
令徽劉舜仁於石門鎮䧟薊州冦掠燕城其鋒鋭甚有
涉河犯燕京之意人情洶洶頗有謀弃燕者貫自京師
移文王安中詹度郭藥師切責之已而王安中命郭藥
師大破其衆乗勝窮追過盧龍嶺殺傷過半從軍之家
悉為常勝軍所得招奚渤海漢軍五千餘人宣撫使奏
古爾班師衆來侵八月十五日大戰峰山生擒偽阿嚕
太師獲耶律德光尊號寶檢契丹塗金印王黼于是有
受賀奏告之議矣　　宣和録曰太傅王黼等表賀宣撫
司奏奚賊四軍古爾班率衆出犯景薊大兵討伐八月
十五日於峯山遇王師大捷斬獲一千級生擒偽阿嚕太
師俘執數千人十七日追至盧龍嶺招納二萬餘衆獲
耶律德光偽尊號寶檢契丹塗金印數十輜重器甲牛
馬生口不可勝計及進兵撫諭招燕州令服從金國訖
九月六日乙巳御明堂集英殿大宴御手親製宮花幞
頭賜太傅王黼　知河間府蔡靖同知燕山府與詹度兩
易其地　先是六月中御筆王安中知燕山府詹度郭
藥師同知藥師以節鉞欲居詹度之上度稱御筆所書
有序不易藥師不從兼常勝軍横甚藥師右之度不能
制屢聞朝廷恐交惡日深故有是命斡里雅布攻破平州
來索張覺下軍中縊之函其首與之　　亡遼録曰二太
子攻破平州知張覺為郭藥師所獲藏常勝軍中差人
移文索取即具申禀朝廷累奉道君皇帝詔不令發遣
安中與藥師再三論奏若不與則無以塞責不得已而
縊殺之以水銀漬其首函送平州二太子復遣使索燕
人之歸者宣撫司初荅以下郡邑浩瀚莫知所徃己指
揮根括發遣終嵗之間使者四至而意在探軍數多寡
倉庫虛實宻賫文字到燕中招諭遼國文武官若復歸
金國者於舊上超官轉三資依格任用中亦有不得赴
朝廷換官窮困者時趙公岩趙公倫趙企望越境逃走
去北征紀實曰張覺者燕地之豪傑也數領營平二州
方天祚竄隂山國亂無主人生向背覺取天祚像掛之
聽事呼二州父老喻之曰金人吾讎也豈可從又指其
像曰此非乃主乎安可背當朝相約以死焉必不得已
歸中國未晩燕人尚義故皆從之然覺間遣人通中國
二帥遽奏以捷隨克平燕山牌來亦曰收復營平二州
其後金人入燕而覺使不至又止大率如此金人入燕
山覺不得已亦遣人詣降金人亦封爵之其後金主病
率軍西北出居庸關徃鴛鴦泊白水泊將經營天祚其
輜重則盡由東北出松亭關歸國其道由營平其金人
所擄職官富户皆哀訴覺為之主覺因乗間誘擒遼人
之大臣如左企弓輩數人以國亂不能輔佐又不死反
從仇賊等罪且刼徙燕人皆殺之曉示燕人一行但㽞
馬外盡放令復業各歸其所至于儀物盡毁去玉帛皆
有之金人無一得脫者然金主適死其喪未歸故未能
治也覺既與金人結釁乃謀復降中國因亟遣遼人之
大臣名李石者來既至燕山見安中為遣造詣闕下因
宻奏丐免之(李石者後乃李汝弼也以待制奉朝請其/人頗黠實有議論後金人既寒盟獨李汝)
(弼甚冇惧色曰朝廷須着意關防須得金人其術定是/一面舉兵一靣和議使我失措如是者三四悉終滅大)
(遼矣時將相皆已/惘然不能詢訪也)時徃返締宻外廷罕知其詳然識者
已深為之懼矣獨趙良嗣者抗章論列國家新與女真
盟况女真方強不可失其懽乞斬李石以狥上大怒而
黼既專以計議自為功故指良嗣以為二帥之黨意欲
壞成約也故良嗣隂亦得罪初結約甚固宻及中國見
金人之不顧也謂果不能治上每曰金人必不能立國
矣故結約事寝張覺既得中國助適中其所欲俄復遣
李石同其弟來我乃以平州為㤗寧軍封覺節度使遣
人以㤗寧軍牌及𠡠書及覺之誥命誥書與之覺大喜
乃提親兵逺出拜迎不虞金人皆諜知之忽舉大兵徑
以掩覺覺不克入平州因來奔燕山而我之勑書誥命
皆為金人所得始覺之母妻家属皆寓營州及金人破
營州先得其母妻等而覺之弟初逐覺走燕山也纔一
夕聞已得其母遂急奔金人然懷中所擕上御筆金花
牋手詔賜覺者用是又為金人所得故其後執以藉口
者此爾金人圍平州日乆攻擊平州因奉覺之從弟及
姪以守我但悚視而莫敢救也金人又移檄曰中國既
盟矣我來討叛臣當餉我粮又不得已因運以給之平
州既不降斡里雅布者以十萬大兵時攻時守踰半年率
我餽餉平州食盡但遺數千人因潰圍而走終不降金
人金人既得平營灤三州始來索覺曰我討叛臣城破
今不見走在南朝當還我朝廷命安中諱之其索既急又
命斬一人似覺者是時大兵尚駐未散俄又索云此非
覺也實係某人覺自藏於王宣撫甲仗庫若不與我則
舉兵自取之中國情既得且懼乃議斬覺矣宻㫖既下
安中安中數其過逼之行刑覺語殊不遜而死因傳首
金人燕之降將與常勝軍上下皆為之泣藥師顯語人
曰若來要藥師且柰何遼東有顯州者遼之郡名也去
金人上京所謂安扎川頗近金人初欲從國籍燕地所
得臣民儀物立都於顯州而已初未嘗有意窺中原及
覺邀其輜重儀物且得中原與覺詔誥等始怨謂違盟
因生其大志即揚言曰中國與大遼誓好乆一旦滅之
我如何哉今設盟纔罷誘張覺毁我儀物等使我立國
不得要當取中國法物儀仗來立我國爾時用事者無
不偹知而莫之慮可痛心云　　汪藻謀夏録曰張覺走
至燕山匿姓名隠于郭藥師軍中金人以諜䟽我之罪
而取之朝廷不得已命王安中措置方議行刑覺出言
大不遜遂逼斬之函覺首以送自此張令徽亦切齒朝
廷而常勝軍亦解體矣
十月六日乙酉尚書省言耶律延禧偽尊號天祚内外
文字不合稱呼奉聖旨令禁止
十一月十八日丁邜檢校少保慶逺軍節度使河北河
東燕山路安撫使知燕山府王安中授檢校少傅起復
檢校少保太尉武信軍節度使充上清寶籙宮使兼神
霄玉清萬壽宮副使直􁧬思殿充河北河東路燕山府
宣撫使譚真起復檢校少傅檢校太傅集慶軍節度使
同知燕山府郭藥師授太尉
十二月三日壬午御筆趙良嗣特與支節度使俸
　
　
　
　三朝北盟㑹編卷十八
欽定四庫全書
　三朝北盟㑹編卷十九
　　　　　　　　　　　　宋　徐夢莘　撰
　政宣上帙
　　起宣和六年正月六日乙邜盡十二月十七日庚
　　申
宣和六年正月六日乙邜金人訃書至報其國主殂為
輟朝五日宣和録曰皇帝為大金主卒於内東門别次
成服　　金人遣國信大使奚人富謨古副使漢人李簡
來　苑齊自叙曰謝登寶位使來阿固達自燕歸國死于
半塗烏竒邁嗣立故遣使來謝　差張璩充大使馬擴
充副使至燕山又進至薊州接見大使富謨古副使李
簡謀夏録曰阿固達死烏竒邁嗣立朝廷遣使弔祭故
復遣使也　河間府詹度得蕭幹首獻於朝　　先是蕭
幹敗於峰山其軍皆失其家歸怨於幹其部卒白得哥
殺之傳首河間府詹度上之於朝
十四日癸亥獲耶律氏寶檢金印及得古爾班首奏告
宗廟社稷御紫宸殿受賀詔曰屬者遼政暴荒天用勦
絶其國朕誕膺帝命克紹先猷取亂侮亡恢復疆土施
大澤於燕雲之人來歸如水就下沛然莫之能禦獨偽
四軍大王古爾班悖衆逆命前年首犯王師于蘆溝繼
復旅拒燕城旋命偏師攻于廣陽之北敢干天之紀擅
即偽位號神聖皇帝改年天嗣襲遼正統去年輙率其
旅若林出冦景薊痛毒醜類矯誣神人罪不容誅爰飭
六師大敗於峯山隻輪不返甲辰傳首京師惟予克
相上帝以遏亂畧皇天助順宗社垂休有此駿功朕敢
專享(一云豈/朕之武)可擇日遣官奏告宗廟社稷御紫宸殿受
賀古爾班首級依典禮送太社庫故茲告示想宜知悉
二十九日戊寅大金賀正旦使盧州管内觀察使都貝
勒髙居慶副使大中大夫守大理寺卿楊並朝於紫宸
殿　馬擴至燕山與王安中論燕事　苑齊自叙曰僕
至燕山與王安中論燕中事是時以授常勝軍田約來
年夏减罷請受僕因言燕地新邊必知所以治之序首
當繕籬落次招撫歸民又次當置弓箭手最後授常勝
軍田也至如罷常勝軍請受尤宜欵緩待其闢田就緒
乃可罷也僕初入燕諸路正兵有十五餘萬童宣撫帶
還外尚有八九萬人選三萬偹戰餘尚五六萬除諸處
占破外可以入役者三萬人離而為四又於諸處顧募
萬人每城得二萬餘人齊舉貼築薊景檀順四州每州
計僱工不過五萬緍更以五萬緍充犒設通用四十萬
緍一月可以就緒邊固則土疆可守人心自然安處易於綏
撫此繕籬落乃為最也燕地自女真入闗軍民士庶往往逃
竄山谷間宜招誘寛䘏使之歸業此招撫歸民為次也燕
中自罹兵火田地荒曠招置弓箭手如陜西新邊法許
諸色有武勇少壯人投充每户給田二頃五十畝官給
耕牛戰馬種子分官統𨽻不唯荒田得耕兼藉兵威守
邊壓服新附人心此置弓箭手又其次也常勝軍見諸
錢粮亦不宜遽罷使無所戀將契丹自來特留放牧牛
馬閒田分授與常勝軍依倣弓箭手法官給耕牛種子
俟三兩嵗耕墾有成漸次减罷請受則無侵奪民田之
患外有開懇之功候塞外寧息議减戍兵此治燕至要
也安中云今己授常勝軍田見患侵奪民土又天荒曠
土皆為所占無復措畫如公所論何如之妙惜乎後時
也
三月譚稹奏置義勝軍　譚稹初至燕山聞勝軍恣横
藥師輩不為約束稹慮生事奏朝廷乞於河東軍别創
一軍分作權勢如雲朔之人以五萬為率屯於州縣要
徑處號為義勝軍令李嗣本耿守忠為帥欲俾常勝軍
有所畏懼朝廷從之既而嗣本守忠選歸朝人中少壯
籍其姓名其月粮夜賜倍於他軍後常勝軍知其請給
豐厚徃徃潜来投附郭藥師等猶懼其亡皆冄湼其面
常勝軍大怨人人思亂矣
閏三月庚辰大傅王黼奏所俘玉檢偽寶乞宣付秘書
省太傅王黼奏耶律氏自按巴堅盗據北土因五季之
㣲以強聞天下藝祖志在恢復而日不暇給累聖紹休
專以柔馭至慶厯中遂至逞已之威妄以關南縣邑為
請至有輕視中原之心仁宗皇帝為特添嵗幣乃至要
盟别立要約使軍車旁午來易誓文至詞盡理窮方少
聽命誓書所著必欲本朝具言别納金繒之儀用代賦
與之數是時中國威靈可謂屈矣仰惟陛下天錫智勇師
不踰時兵不血䘐盡復燕雲境土如指諸掌古爾班傳
首之後既俘石晉所上玉檢又獲其偽寶今者疆圉之
臣復以慶厯誓書來上垂宗廟之休快祖宗之憤伏望
宣付秘省許率百僚拜表稱賀所有慶厯誓書國書乞
藏之寶文閣以示無窮從之
四月斡里雅布遣使來宣撫司求所許借粮　是時二太
子來討張覺自軍前遣使來宣撫司所許借者粟二十
萬斛稹曰二十萬斛粮豈易致耶兼自宣司未嘗有片
紙隻字許粮之文來人云去年四月間南使趙直閣已
許矣稹曰趙良嗣口許豈足慿終不之允遂遣使囬
二十一日戊申河北河東燕山府路宣撫司知燕山府
王安中奏府西香山寺在府天寧壽觀昊天延壽寺甘
露降奉聖㫖許拜表稱賀
五月二十七日癸邜金國大使辰州管内都貝勒冨謨
古副使州防禦使李簡到國門差黄潜善王宗濋充館
伴馬擴充送伴前去宣撫司　　茆齋自叙曰僕既受命
復太原見童貫貫問僕燕中事宜僕以常勝軍授田利
害荅王安中治燕次序之語一　一白之童驚因云吾竊
慮常勝軍將來為患欲與削了如何僕答如某至愚亦
知常勝軍他日必為患然而自今女真顧慮未敢輙肆
舉兵者盖忌此項軍也若遽削之不唯金人窺覘兼此
軍即便起變是自引惹莫若因而用之貫云其術安在
僕答曰今藥師之衆止是三萬餘人多是馬軍武勇太
師誠能於陕西河東河北三路選摘精鋭馬步十萬人
分為三部擇有智勇器識可及藥師者三分統之一駐
于燕山與藥師對營相制一駐于廣信軍或中山府一
駐于雄州或河間府犬牙相臨使藥師之衆進有所托
退有所忌則金人雖有他意豈易敢前貫云甚好但十
萬人不易那儧我當别有措畫貫云國家挫威皆自延
慶之遁當時再起种師道提許多西兵舉事却不至如
此誤國家大事每竊歎恨後乃置四總管罷王安中而
用蔡靖也
八月金人復取蔚州殺守臣陳翊及䧟飛狐零邱二縣
先是金人逐天祚入夾山遂䧟雲中府所有管内州郡
皆來拜降及移軍燕山而朔州節度使韓正應州節度
使蘇京蔚州土豪陳翊等爭叛金人納土歸大宋後尼
堪斡里雅布分遣軍馬逐去蘇京孫團練取蔚州殺陳翊
復取上件州郡又陷飛狐靈邱兩縣絶交割山後之
意又以牒來責我招納叛人張覺拘收户口職官及不
付所許粮二十萬朝廷知其非遂議罷譚稹矣
九月癸丑譚稹落太尉罷宣撫使貶順昌軍節度副使
太師徐豫國公致仕童貫落致仕領樞宻院事河北燕
山府路宣撫使先是譚稹至山西與童貫議論不合喜
事邊幅怯懦無謀金人既以張覺怨朝廷稹復用人乖
刺且所許二十萬斛粮米不以給之金人愈怒欲棄盟
入攻童貫落致仕復拜河北燕山府路宣撫使如太原
貶稹順昌軍節度副使　　北征紀實曰譚稹者亦巨璫
也初無異能但梁師成黨貫致仕故師成黼引稹以為
河東宣撫副使實代貫事俾交割山後雲中府其地則
朔武應蔚諸州者直我河東路與代州對境皆多要害
金人實不與我浮沈其辭加我使人二三昧利求寵使
朝廷日夜益生希覬然不與我也及稹出師至太原經
營山後㑹是時金主阿固達死于白水泊以䘮歸國其
守國之弟烏竒邁立俄尼堪亦暫歸其國初立未暇撫
治山後故朔應蔚三州守臣皆通我我又招降之降日
朔寧軍遣河東將李嗣本以兵戍焉又運芻粮玉帛以
餉之事曽未訖是冬尼堪已歸雲中因來治此于是三州
率反以歸金人金人亦以兵至嗣本大敗狼狽僅脱朔
應蔚乃復歸金人稹但坐視束手徒捜珍異珠玉以自
入久之事不成怯弱退敗尤玷中國威靈上悵然不樂
而二師復得入言罷稹歸後廼以太原張孝純為宣撫
副使焉政和間有北伐之議上遣内侍譚稹銜命河東
河東諸帥訪其用兵可否真定府安撫使洪中孚答稹
以為不可稹遽奏以老耄罷之行下中孚令具的實利
害中孚遂具奏曰顯謨閣直學士中大夫真定府路宣
撫使臣洪中孚今月十二日准御筆以臣議論收復燕
雲故疆與諸帥臣異同仰具的確利害聞奏臣恭依聖
訓條具如後一臣前奏政和三十年可大舉者正以朝
廷嵗賜幾百年皆積燕山暨山前後州粮糗頗豐編氓
冨盛庻幾有玉帛粮草人民可因獲其土地之實而謀
臣不於此時建策今日徒餘空城機㑹已失不可復舉
諸路帥臣皆不知兵情而執燕雲不根之語云我本漢
人䧟于塗炭朝廷不加拯救無路自歸何啻大旱之望
雲霓若興弔民偏師不獨簞食壺漿當以香花樓子界
首迎接也臣久厯邊鄙知敵情此乃游手之人不能自
存者覬覦南歸竊其爵禄實非大姓之言臣契勘維持
契丹者自公卿翰苑州縣等官無非漢兒學誦書識字者
必取富貴豈不知國家英俊如林若南歸其權貴要途
燕雲數州學究安能一一遽用此士人無歸意也饘粥
粗給者已連姻戚里而劉六符相遼疾且篤耶律洪基
臨問遺言燕雲實大遼根本之地願深結民心無使萌
南思也洪基乃詰其深結之道六符對以省徭役薄賦
歛洪基深嘉納之遂减賦稅三分之一兩地供輸者皆
知之以人情揆之豈肯捨姻婭而就重歛哉此大姓無
南歸意也其香花樓子之語果可慿乎一積委不厚兵
家所忌稽考朔部河東粮草若用武不免添屯租給半
年如下山後諸州年前傾朝廷帑藏不足以支一嵗第
不知獻謀者以何策贍其後一承平日乆而兵驕將惰
動輙糜潰而欲以己無紀律驕兵伐人之國何異縁木
求魚萬舉萬敗其理必然徒自取辱國䘮師而貽患於
將來也一權貴以侈麗自矜而賤節義海宇匱乏小雅
盡廢四維不張方且虞人乘我何暇謀人臣未見其可
也伏望聖慈早回天心特降􁧬㫖内修文德外謹邊陲
思患預防以偹不虞切勿輕忽以取不可測之禍重念
祖宗積累二百年太平之基以宗廟為念福庇黔黎萬
民幸甚臣䝉國厚恩雖粉骨碎身未足報稱茍有聞見
豈敢貪黙以避黜責迎合權臣上罔陛下為茍容計以
危社稷若謀臣必欲收復燕雲故疆臣雖萬死不敢恭
奉詔㫖伏望陛下誅臣以謝謀臣專委經營收復庻幾
他日誅誤國者以謝天下而不得幸免也臣暗昧不燭
事機愚忠所激義不顧身語言抵迕上黷天威甘竢斧
鑕右謹録奏聞伏候敇㫖謹奏　北征紀録曰政和之
間臣僚賛北伐者自薛嗣昌始倡成其事自侯益始又
上嘗遣巨璫譚稹銜命河北河東諸帥訪其用兵可否
當是時侍從之臣徃徃能守正或以是被罷守正者如
韓粹彦者是也上怒張杲拒董才事誤(董才後賜/姓名趙詡)得罪
改命粹彦守中山而粹彦當陛辭對上曰國家之事奄
有四海安用是一彈丸土上亦不之罪被罷者若洪中
孚張毣之徒是也中孚答稹以為不可又以故時内臣
禮待之蔑視稹遽以老耄罷張毣為保州通判以為遼
人之勢雖數為女真所挫然上下未叛其國尚立保州
極邊皆偹詳之但邊帥徃徃迎合探報不實多裝㸃事
端以誤聞聽遂得罪自餘亦罕有唱和者獨嗣昌累帥
太原河朔于諜人之辭徃徃潤色以希禁宻意每陛對
論北事輙請興師多至涕泣以刑部尚書因上殿劄子
指定刑名遂被黜北師未興時已先死然嗣昌每事猶
關白宰相其後侯益者一切出童貫之門但入奏内侍
省造端之罪莫甚于此
十八日壬戌大赦天下　門下禁暴者以不殺為武本
仁義以行師域民者以博愛為公兼威懐而示徳朕紹
承丕緒統御庻邦誕保愛民昭上帝溥將之命克篤前
烈恢前人燕翼之謀興念燕雲久阻聲教故家望族盡
為俘纍之臣廣谷大川阻𨽻職方之籍初侵邉境漸入
封圻方藝祖肇基實軫念民之慮逮神考嗣服深惟復
古之圖欲成繼伐之勲必大因時之利蠢茲裔土輙背
世盟既種落之内訌復神人之切憤惟春秋以王者大
一統方隆廣覆之恩而要荒知中國有聖人咸起來蘇
之望整我師旅徹被土疆寒律收威見天心之助順壺
奬載道知人意之樂從來閱再期悉平兩路崗蠻靡迤
東踰碣石之封亭障蹇翔西軼榆溪之阻分州畫埜興
教厚民拯百年塗炭之餘咸躋夀域還五政衣冠之舊復
睹華封一新象緯之清明丕變羣情之闓澤自今以始
永綏夷夏之寧與物為春均霈遐邇之澤可大赦天下
於戯兼弱攻昧闢土宇以昭章𤼵政施仁浃海隅而丕
冒咨爾有衆咸體朕懐
九月十八日壬辰秘書省秘書郎賀允中充大金皇帝
賀正旦國信使
二十七日庚午禮部員外郎王昂充接伴大金國賀正
旦人使
十一月三日丙子太傅楚國公王黼致仕仍舊神霄玉
清萬壽宮使御筆王黼陳乞致仕其應恩人數從朝謁
禮數等一切並依蔡京例施行仍給節度使俸童貫遣
保州亷訪使者馬擴兵州觀察使辛興宗入雲中見尼堪
共議交割雲中事　　苑齋自叙曰僕將行童貫呼李宗
振辛興宗企宗永孫渥姚友仲杜常蘭整洎僕十數人
環列以金杯酌酒第飲貫曰山前任帥非材已生弊病
今割得山後擇帥非細事爾等各舉所知宗振等自陕
西六路河東北諸路武臣遍稱舉之貫皆揺首云此太
平地分可作邊帥也後新邊須得一文武兼通智勇公
亷識諸國人情者然後可用非吾馬宣事不可也如公
鎮守雲中用幾何軍馬僕曰當用三萬人貫曰國家闕
乏尚可損否僕曰至㣲非萬人不可若雲中屯萬人則
萬人分諸處已少矣貫曰二萬人則可辦每嵗當以三
百萬緡資軍凡有辟人材當一一依從如此幾年可以
成就僕曰一年則費力二年即省力三年即得力矣
三十日癸夘馬擴至雲中烏舎不見而回　苑齋自叙
曰月末抵雲中是時尼堪歸國謀南侵㽞烏舎權元帥
遣人來令使人參拜僕辨論乆之烏舎使髙慶裔來云
二觀察既不肯拜不敢固必亦不敢相見山後土地切
縁相國暫歸此中不敢專擅兼貴朝收了燕山迯去職
官誓書所在各不得收納叛亡貴朝已先失約山後地
土雖係所許難以便行交割僕答職官冨民迯歸乃張
覺之罪本朝已斬覺首函送職官冨民見今捜刷遣囘
即非納收叛亡如貴朝言定山後更别無經畧及至先
交了蔚州却縱兵馬取奪本朝不敢占䕶恐致紛争朝
廷已責譚稹再委童太師此望相照早得交割了當使
兩界生靈安堵今若輕信羣下之言則兩朝和好大事
何時是了慶裔曰前日人言蔚州有賊兵本朝已發軍
馬去剪除却得貴朝宣撫司文牒遂且放縱敎歸今來
山後地土已是許了到頭翻悔不及只是貴朝敦篤誓
好無相惱觸女真家純實必無相誤處前來累有文囘
去將職官户民早發過來便是交割
十二月馬擴自雲中還至太原府
茒齋自叙曰十二月上旬還到太原府童貫詢境上所
見對以金人編埒漢兒鄉兵増戍飛狐靈邱每以張覺
為言邀索所失官户觀其舉措甚有藏畜願太師速營
邊偹移陕右兵助郭藥師以防金人不測入㓂不可忽
也貫云他國内人心未附豈敢如此當親到燕山措置
常勝軍及制置河北諸帥兵便他敢來時亦不失事
十七日庚申盧益子久館伴大金國賀正旦人使令先
次上殿
　
　
　
　
　三朝北盟㑹編卷十九
欽定四庫全書
　三朝北盟㑹編卷二十
　　　　　　　　　　　　宋　徐夢莘　撰
　政宣上帙
　　起宣和七年正月二十日壬辰盡其日
宣和七年正月二十日壬辰詔差奉議郎尚書司封員
外郎許亢宗充賀大金皇帝登寳位國信使武義大夫
廣南西路亷訪使者童緒副之　管押禮物官鍾邦直
宣和乙巳奉使行程錄曰金人既滅契丹遂與我為敵
國依契丹舊例以講和好每嵗遣使除正旦生辰兩番
永為常例外非常慶弔别論也甲辰年阿固達忽殂謝
其弟烏竒邁嗣位差許亢宗充奉使賀登位並闗取奉
使契丹條例案牘參詳増減遵守以行兼行人所須皆
在京諸司百局應辦纎悉偹具無一闕者盡祖宗舊制
也隨行三節人或自朝廷差或由本所辟除副外計八
十人都轄一醫一隨行指使一譚語指使二禮物祗應
二引接祗應三書表司二習馭直二職員二小底二親
屬二龍衛虞侯六宣撫司十將一察視二節級二翰林
二儀鸞司一太官局二駞務二槽頭一教駿三駿苑作
匠一鞍轡庫子虎翼兵士五宣武兵士三十冗杖則有
雜載車三雜載駞十粗細馬十二禮物則有御馬三塗
金銀作鞍轡副之象牙玳瑁鞭各一塗金平級八角銀
酒斛二隻盖杓全塗金平級八角銀瓶十隻盖全塗金
大渾金香獅三隻座全着色綉衣三襲果子十小籠蜜
煎十甕子茶三斤於乙巳年春正月戊戌陛辭翼日發
行至當年秋八月甲辰回程到闗其行程本朝界内一
千一百五十里二十二程更不詳叙今起自白溝契丹
舊界止于金庭瑪哩巴納三千一百二十里計三十九
程第二程至涿州古郡黄帝與蚩尤戰于涿鹿之野即
此地昔為契丹南寨邊城樓壁僅存及郭藥師舉城内
屬不經兵火人物富貴井邑繁庶近城有涿河朝李河
合范河東流入海故謂之范陽第三程至良鄉縣地𨽻
燕山府經兵火之後屋舍居民靡有孑遺帥臣復加修
築樓壁煥然一新漸次歸業者數十家離縣三十里過
蘆溝河水極湍激燕人每候水淺深置小橋以渡嵗以
為常近年都水監輒于此壘兩岸造浮梁建龍祠官舍
仿彿如黎陽三山制度以快耳目今覩費錢無慮數百
萬緡第四程至燕山府府乃冀州之地舜以兾州南北
廣逺分置幽州以其地在北方取其隂幽肅殺之義杜
牧言之畧矣東有朝鮮遼東北有樓煩白檀西有雲中
九原南有滹沱易水唐有范陽節度臨制奚契丹自晉
割賂北主建為南京析津府壬寅年冬金人之師過居
庸闗契丹棄城而遁金人以朝廷嘗遣使海上約許増
嵗幣癸卯年春歸我版圖更名府曰燕山軍額曰永清
城周圍二十七里樓壁共四十尺樓計九百一十座地
塹三重城開八門已遷徙者尋皆歸業户口安堵人物
繁庶大康廣陌皆有條理州宅用契丹舊内壯麗敻絶
地北有互市陸海百貨萃于其中僧居佛宇冠于北方
錦綉組綺精絶天下膏腴蔬蓏果實稻粱之類靡不畢
出而桑柘麻麥羊豕雉兎不問可知水甘土厚人多技
藝民尚氣節秀者則力學讀書次則習騎射耐勞苦未
割弃以前其中人與契丹鬬勝負不相當城後逺望數
十里間燕然一帶回環繚繞形勢雄傑真用武之國司
明四鎮皆不及也第五程至潞縣是嵗燕山大饑父
母食其子至有病死屍挿紙標於市人售之以為食錢
粮金帛率以供常勝軍帥之牙兵皆骨立而戍兵饑死
者皆十七八上下相䝉上弗聞之宣撫使王安中方獻
羡餘四十萬緡為自安計後奉朝廷令度支􁑀太倉粳
米五十萬石自京沿大河由保信沙塘入潞河以贍燕
軍四程至此已見舳艫銜尾􁑾萬艘于水潞河在縣東
半里許曹撡征烏桓蹋頓袁尚等鑿渠自滹沱由派水
入潞河以䕶轉輸即此地第七程至薊州第八程至玉
田縣縣之東北去景州一百二十里自甲辰年金人及
奚人直入城俘掠毎邉人告急宣撫使王安中則戒之曰
莫生事四月之内凡三来盡屠軍兵一火而去安中即
創新築此城改為涇州第十程至金界清州出城東行
十里至金人所立新地界並無溝塹惟以兩小津堠髙
三尺許其兩界外東西間約一里内兩界人户不得耕
種行人並依奉使契丹條例所至州縣備車馬䕶送至
界首前期具國信使副職位姓名闗牒金界備車馬人
夫以待金人亦如期差接伴使副于界首伺候兩界各
有幕次行人先令引接賫國信使副門狀過彼彼亦令
人引接以接伴使副門狀回示仍請過界于例三請方
上馬各于兩界心對馬立引接互呈門状各舉鞭虚揖
如儀以次行馬四十里至清州㑹食各相勞問州原是
石城縣金人新改是名以兵火之後居民百餘家是晚
酒五行進飯飯用粟抄以匕别置粥一盂抄以小杓與
飯同下好研芥子和醋拌肉食心血臓瀹羮芼以韮菜
辛辣不甚可口而彼中酷嗜之器無陶埴惟以木刓為
盂楪髹之以漆以貯食物自此以東西遇館頓或遇宿
程其供應人並于所至處旋于居民漢兒内選衣服鮮
明者為之每遇迎送我使則自彼國給銀牌入而行又
舘于州宅古屋十數楹庭有大木數十株枯腐蔽野滿
目凄凉使人有弔古悼亡之悲州之北六七里間有大
山數十其來甚逺髙下皆石不産草木峙立州後若營
衛然恐州以此得名而前人謂地當營室故名曰營第
十四程至閏州離州東行六十里至榆闗並無保障但
存遺址有居民三數家登髙四望東自碣石西徹五臺
幽州之地沃野千里北限大山重巒複嶂中有五闗居
庸可以行大車通轉餉松亭金岥古北口止通人馬不
可行車外有十八小路盡兎徑鳥道止能通人不可行
馬山之南地則五穀百果良材美木無所不有出闗來
才數十里則山童水濁皆瘠鹵彌望黄茅白草莫知亘
極豈天設此限南北也外蕃自古為患則多雲中鴈門
未嘗有自漁陽上谷而至者昔自石晉割弃契丹以此
控制我朝第以社稷威靈祖宗功徳保守信誓而契丹
無得以肆其毒爾前此經營邊事與金人嵗幣加契丹
之倍以買幽薊五州之地而平灤營三州不預其數是
五闗我得其三而金人得其二也愚以為天下視燕為
北門失幽薊五州之地則天下常不安幽燕視五闗為
喉襟無五闗則幽燕不可守五闗雖得其三縱藥師不
叛而邊患亦終無寧嵗也比來言者論列當時主議大
臣有云以營平檀灤要害控扼之地捐之金人彼得其
强我得其弱葢指此也出榆闗以東山川風物與中國
殊異所謂州者當契丹全盛時但土城存居民數千百
家及官舍三數椽不及中朝一大縣强名為州經兵火
之後愈更蕭然自兹以東𩔖皆如此第十六程至習州
過州東門外十數步即古長城所築遺址宛然第二十
程至錦州自出榆闗東行路平如掌至此㣲有登陟經
由十三山下歐陽文忠叙胡嶠所説十三山即此第二
十二程至顯州出榆闗以東行南瀕海而北限大山盡
皆戴石不毛至此山忽峭㧞摩空蒼翠萬仭全類江左
乃醫巫閭山也成周之時幽州以醫巫閭作鎮其逺如
此契丹原欲葬于此山離州七里别建乾州以奉陵寢
今盡為金人毁廢第二十四程至梁魚務有河名曰遼
河南北千餘里東西二百里地如此遼河居其中隋唐
征髙麗路經由此第二十五程至摩綽貝勒寨摩綽小
名貝勒漢語為官人第二十七程至興州自過遼河以
東即古之遼東地金人方戰爭之際首得遼東五十一
州之地乃契丹按巴堅破渤海國建為東京路也第二
十八程至咸州未至州一里許有幕屋數間供帳畧偹
州守出迎禮儀如制就坐樂作有腰鼓蘆管笛琵琶方
響筝笙􁐼箜篌大鼓拍板曲調與中朝一同但腰鼓下
手太濶聲遂下而管瑟聲髙韻多不合每拍聲後繼一
小聲舞者六七十人但如常服出手袖外回旋曲折莫
知起止甚覺可觀也酒五行樂作迎歸舘老幼夾觀填
溢道路次日早有中使撫問别一使賜酒果又一使賜
宴赴州宅就坐樂作酒九行果子唯松子等類彼中飲
酒食肉不隨盞下俟酒畢隨粥飯一發致前鋪滿几案
地少羊唯猪鹿兎鴈饅頭炊餅白熟湯餅之類最重油
煮麵食以蜜塗拌名曰茶食非厚意不設以極肥猪肉
或脂闊切大片一小盤子虚裝架起間挿青葱三數莖
名曰肉盤子非大宴不設人各携歸舍金人每賜行人
宴必以貴臣押伴貴臣以酒輒大言詫金人之强控弦
百萬無敵于天下使長應之曰宋有天下二百年幅員
三萬里勁兵數百萬豈為弱耶某銜命逺來賀大金皇
帝登寳位而大金皇帝止令太尉來伴行人酒食何嘗
令大言以相罔也辭色俱厲金人壯之不復措一辭又
賜宴畢例有謝表有曰祗造鄰邦中使讀之曰使人輕
我大金國語云蠻貊之邦表辭不當用邦字請重換方
肯持去使長正色而言曰書謂協和萬邦克勤于邦詩
謂周雖舊邦論語謂至於他邦問人于他邦善人為邦
一言興邦此皆邦字而中使何獨至誦此一句以相問
也表不可換須到闕下當與大金皇帝理㑹中使無言
金人無以荅使長許亢宗饒之樂平人以才被選為人
醖藉似不能言者臨事敢發如此金人頗壯之第二十
九程至同州州地平壤居民所在聚落耕種殆遍地宜
穄黍乃金人破契丹國于所至處遷其民于此嵗久安
居東望大山金人云此新羅山山内深逺無路可行其
間出人參白附深處與髙麗接界第三十二程至黄龍
府契丹按巴堅初攻渤海射黄龍于此地即建為府是
日州守迎迓如儀有使撫問賜果酒賜宴于威州制第
三十三程至托蘓貝勒寨寨為契丹東寨當契丹强盛
之時擄獲異國人則遷徙於此雜處南有渤海北有鐡
離吐渾東南有髙麗韎鞨有金國室韋北有烏舍西北
有契丹回紇党項西南有奚故此地雜諸國風俗凡聚
㑹處諸國人語言不能相通曉則各為漢語以證方能
辨是知彼固被服先王之禮義而應對亦以華言為證
也第三十五程至呼勒希貝勒寨寨枕混同江濵其源
來自廣漠之北逺不可究自此有南流五百里接髙麗
鴨綠江入海江面濶可半里許寨前髙岸有柳數十株
設行人幕㡩于下金人太師李靖居于是第三十六程
至矩古貝勒寨自北而南莫知逺近界隔甚明乃契丹
昔與金人兩國古界也界八十里直至拉林河行終日
之内山無一寸木地不産泉人携水以行豈天以此限
兩國而豪强互相吞噬乎矩古寨自北以東數處原隰
間盡金家人更無他部無市井賣買不用錢惟以物相
貿易第三十九程至舘行三十里烏舎郎君宅接伴使
副具狀詞舘伴使副于此相見如接伴禮金人每差接
伴舘伴送伴客省使必于女真渤海契丹内人物俊偉
詳緩解漢語者為之副使則選漢兒讀書者為之復有
中使撫問賜酒果賜宴並如常儀畢又行三十里至舘
舘唯茅舍三十餘間墻壁全宻堂室如㡩幕寢榻皆土
牀鋪厚氊褥及錦綉貂鼠皮大枕頭等以女真兵數十
人佩刀執弓矢守䕶甚嚴去金庭尚十里餘次日賜酒
果至晩閣門使躬來説議約翌日赴金庭朝見次日舘
伴副同行馬可六七里一望平原曠野間有民居數十
百家星羅碁布望衡對宇甚有倫次更無城郭里巷率
皆背隂向陽便于牧放自在散居又一二里命撒傘云
近闕復北行百餘步有阜宿圍繞三四頃北髙丈餘云
皇城也至宿圍門就龍臺下馬下行入宿圍西西設氊
帳四座各歸帳歇定客省使副使相見就坐酒三行少
頃聞鞞鼓聲入歌引三奏樂作各門使祗班引入即捧
國書自山棚東入陳禮物于庭下傳進如儀贊通拜舞
抃蹈訖使副上殿女真首領數十人班于西廂以次拜
訖貴近者各百餘人上殿以次就座餘並退其山棚左
曰桃源洞右曰紫極洞中作大牌題曰翠㣲宫髙五七
丈以五色綵間結山石及仙佛龍像之形雜以松栢枝
以數人能為禽鳴者吟呌山内木建殿七間甚壯未結
葢以瓦仰鋪及泥補之以木為鴟吻及屋脊用墨下鋪
帷幕牓額曰乾元殿堦髙四尺許堦土壇方濶數丈名
曰龍墀兩廂旋結架小葦屋幕以青幕以座三節人殿
内以女真兵數十人分兩壁立各持長柄小骨朶以為
儀衛日役數千人興築已架屋數千百間未就規模亦
甚偉也金主所坐若今之講坐者施重䄄頭裹皂頭巾
帶後垂若今之進賢冠者玉束帶貌甚偉薄髯可三十
七八許人前施朱漆銀裝鍍金几案果楪以玉酒器以
金食器以玳瑁匙筯以象齒遇食時數𨽻人擡舁十數
鼎鑊至前雜手旋切割鬭飣以進名曰御厨宴所食物與
前敘畧同但差精細而味和耳食餘頒以散三節人樂
如前所敘但人數多至二百人云乃舊契丹教坊四部
也每樂作必以十數人髙歌以齊管色聲出衆樂之表
此為異爾酒五行食畢各賜襲袍帶使副以金餘人以
銀謝畢歸館次日有中使賜酒果復賜餼(賜餼以絹帛/充于使副百)
(餘疋餘人/十餘匹)次日詣金庭赴花宴並如儀酒三行則樂作
鳴鉦擊鼓百戲出場有大旗獅豹刀牌牙鼓踏曉踏索
上竿斗跳丸弄撾簸築旗毬角抵鬬雞雜劇等服色鮮
明頗類中朝又有五六婦人塗丹粉艷衣立于百戲後
各持兩鏡髙下其手鏡光閃爍如祠廟所畫電母此為
異爾酒五行各起就帳戴色絹花各二十餘枚謝罷復
坐酒三行歸館次日又有中使賜果酒復有貴臣就賜
兼伴射于宫内庭下設垜樂作酒三行伴射貴臣館伴
使副國信副離席就三矢弓弩從便用勝負各有差就
賜襲衣鞍馬是日金人名王貴臣多微服隠稠人中以
觀射次日朝辭如見時酒食畢就殿上請國書捧下殿
賜使副襲衣物帛鞍馬三節人雜物帛各有差拜辭歸
館鋪掛綵燈百十餘為芙蓉鵝雁之形蠟炬十數雜以
管絃為堂上樂館伴使副過位召國信使副為惜别之
會名曰換衣燈宴酒三行各出衣服三數件或幣帛交
遺常相聚惟勸酒食不敢多言至此夜語笑甚款不記
巡以醉為度皆舊例也次日囘程起發至烏舎郎君宅
館伴使副展狀辭送使副于此相見如儀有中使撫問
賜酒果如來時至信州灤州同此回程在路更不再敘
至青州將出界送伴使副夜具酒食亦為惜别之會亦
出衣服三數件或幣帛交遺情意甚懃次早發行至界
有幕次下馬而望我界旗幟甲馬車輿㡩幕以待人皆
有喜色少停樂作酒三行上馬復同送伴使副過我幕
次作樂酒五行上馬復送至兩界中彼此使副回馬對
立馬上一盃換所執鞭以為異日之計引接展辭狀舉
鞭揖則各回馬背馬回顧少頃進數步躊躇為不忍别
之狀如是者三乃行是行回程見敵中已轉糧發兵接
跡而來移駐南邊而漢兒亦累累詳言其將起兵是時
行人旦暮憂其有質留之患偶幸生還既回關以前此
有御筆指揮敢妄言邊事者流三千里罰錢三千貫不
以赦䕃減繇是無敢言者是秋八月初五日到闕
　
　
　
　
　三朝北盟㑹編卷二十
欽定四庫全書
　三朝北盟㑹編卷二十一
　　　　　　　　　　　　宋　徐夢莘　撰
　政宣上帙
　　起宣和七年正月二十三日乙未盡二月
正月二十三日乙未聖㫖王昂接伴大金國賀正旦使
事不謹可特勒停
二十四日丙申金國賀正旦大使盧州管内觀察使貝
勒髙居慶副使大夫守大理卿楊意入見于紫宸殿
尼堪在雲中獲天祚以兵䕶歸國封海濵王遼國亡
亡遼錄曰天祚即位禽荒失御諸部落怨叛潛附阿固
達咸稱兵以拒之天慶四年阿固達㑹集女真諸部全
裝軍馬二千餘騎首入混同江之寧江州東北路統軍
司遽狀具以聞時天祚方在慶州秋山射鹿聞之不介意
仰北樞宻院劄付東京兵馬都部(闕/)司量遣渤海子弟
一千人以海州刺史髙仙壽充統領官應援寧江州遇
女真兵于州東渤海大敗或陣沒或就擒𫉬免者無幾
復攻破寧江州無少長悉殺之是月天祚出秋山赴顯
州冬山射虎聞攻陷寧江州中輟不行差守司空殿前
都㸃檢蕭嗣先充北路都統静江軍節度使蕭托卜嘉
副之發契丹奚軍三千騎以中京諸路都虞候安州防
禦使崔公義充都管押侍衛控鶴都指揮使商州刺史
邢頴副之到幽州店駐兵女真潛渡混同江掩其不偹
諸軍未及陣而為女真所敗輜重器械牛羊金帛悉皆
弃于女真天祚自兩戰之敗召宰相張琳呉庸付以東
征事以漢軍二十萬分路進討雜以畨軍分為四路北
樞宻副使耶律鄂爾多拉林河路都統以衛尉卿蘇壽
吉副之黄龍府尹耶律寧黄龍府路都統以桂州觀察
耿欽副之復州節度使蕭尼格咸州路都統以將作監
龔誼副之左祗候郎君詳衮司蕭阿古好草峪都統以
商州團練使張惟協副之自春涉夏盡為女真攻陷天
慶五年春天祚下詔親征率番漢兵十餘萬出長春路
樞宻使蕭奉先充御營都統同知南面諸行營都部(闕/)
司事耶律章努副之以精兵二萬為先鋒餘軍分五路
為正兵諸大臣貴族子弟千餘人為破軍扈從百司為
䕶衛軍以漢軍步騎三萬人别遣殿前副都㸃檢蕭呼
都克充都統以樞宻直學士柴誼副之分路進發與女
真兵馬㑹契丹未陣三面急擊之天祚御旗向西南出
衆軍從而敗潰天祚一日夜走三百里退保長春州是
嵗大宋遣羅選侯益等充生辰正旦使入國道路為賊
所阻中京頓程兩月不得見天祚而回夏國人皆稱皇
叔燕王忠義且賢若付以東征是必樂為之用兼之遼
民自渤海之叛渡遼避難而流落失所者甚衆于今若
招收為軍上可以報國家下可以報私怨必能效死力
天祚授燕王以諸路兵馬都元帥北宰相兼殿前都㸃
檢蕭徳恭副之永興宫使耶律佛騰延昌宫使蕭昂並
銜監軍聴辟官屬召募遼東飢民得二萬餘始謂之怨
軍如郭藥師者是也别選燕雲平路禁軍五千人并勸
誘三路富民依等第進獻武勇軍馬二千人如董龎兒
張闗王者是也期㑹四路軍馬防秋天慶八年遇女真
陣未交而怨軍先潰燕王與麾下伍伯餘騎退長泊魚
務女真入新川州天祚幸中京晝夜憂懼莫知所措多
發間探潛令内庫三局提舉官打包珠玉珍玩等物五
百餘袋揀御馬二千匹入飛龍院餵養為偹私謂左右
曰今日茍能却强敵安宗社使吾終身不食亦足矣若
女真必來我有日行三五百里馬若干又與大朝為弟
兄夏國為甥舅皆可以歸亦不失一生貴富惟恐軍民
被害耳有識私相謂左右曰契丹必亡矣自古人主豈
有委棄軍民而自為身謀者其能享國乎秋女真陷東
京黄龍府如咸進蘇復辰海同銀通韓烏遂春靖㤗五
十餘州遂又陷遼東長春兩路慶厯九年夏金人攻陷
上京路祖州則太祖按巴堅之天膳堂懐州則太宗徳
光之崇元殿慶州則望聖仙神坤儀三殿乾州則凝神
宜福殿顯州則安元安聖殿木葉山之世祖殿諸陵并
皇妃子弟影堂焚燒畧盡發掘金銀珠玉器物保大元
年伊都叛歸金國保大二年金人陷中京天祚幸燕聞
伊都為金人前鋒引導羅索貝勒騎兵掩至驚駭率衛
兵五千騎西至雲中府應行宫内三局珍寳庫祖宗二
百年所有珠玉金銀疋帛皮毛之類莫知其數盡為金
人所掠道中衛兵稍稍引去天祚與諸王并長公主駙
馬諸子弟三百餘騎由石窟寺遁去過雲中城下留守
蕭察喇以下接見有㫖敵馬不逺好與軍民守城但取
馬五十匹隨行迤邐入天徳軍雲中外得土豪二百餘
騎䕶衛趨漁陽嶺入夾山四部族衙保大四年得達實
林牙兵歸又得隂山韃靼摩古津兵自謂天助謀出兵
收復燕雲達實林牙力諌曰自金人初陷長春遼陽兩
路則車駕幸廣平甸而都中京及陷上京則都燕山及
䧟中京則都雲中及陷雲中則奔夾山向以全師不謀
戰偹以至舉國漢地今為金人所有國勢㣲弱至此而
方求戰非計也當養兵待時而動不可輕舉斥而不從
遂率諸軍乘尼堪之歸出夾山下漁陽嶺取天徳軍東
勝寧邊雲内等州南下武州遇金人戰于遼遏水復潰
遂奔山金司小博囉小博囉宻遣人報尼堪遣五百騎
刼遷入雲中初見待頗有禮即降封海濵王差兵䕶送
長白山東築城居之遼國亡矣遼國自太祖按巴堅創
業于其前太宗耶律徳光恢廓於其後吞并諸番割據
漢界南北開疆五千里分置南面漢官左右相參知政
事樞宻院直學士主治漢事州縣中書門下共一省兼
禮部有堂後主事守當官各一員尚書省併入樞宻院
有副都承㫖吏房兵刑房承㫖户房㕔房即工部也主
事各一員北面契丹樞宻院或知或簽書樞宻院事伊
勒希巴林牙如兵機差除錢穀郡牧事等𨽻樞宻院刑獄
𨽻伊勒希巴院主治番界部落又有南面都部(闕/)司治諸
番官院諸行宫都部(闕/)司主管宫院漢民建五京五計
司如燕王司兩轉運中度支上鹽鐡東户部三路錢帛
司長春遼兩平州大藩府八黄龍興中奚王南北王府
伊實王府節鎮州三十三平奉聖蔚應朔豐雲中内宜
錦乾顯䨥遼咸番蘇復辰興信長春慶饒驤祖川成業
懿龍化宜坤建㤗髙利歸允吿安武寧江刺史州七十
觀察團練防禦使州八涿易檀順景薊營灤汗歸化武
徳(闕/)陳勝寧邊遷潤温嚴降聖北安松山恩通韓烏靖
寅祥雍新衛招燕海淥遼西海北安徳㸃澤榆銀鐡保
瀕山石嘉集連演康蕭賦吉文蘭(闕/)拱安逺榆河金蕭
河清和勒端五花振武下州二十三徽濠驩衡州閻隋澄
金義遂昌豫圓福榮康蕭里河茂麓宗縣二百餘如沙
漠之北則置西北路都招討府阿爾威部族衙蘆溝河統
軍司倒撻嶺衙鎮攝韃靼䝉古徳哷勒諸國雲中路則置
西南面都招討府西京兵馬都部(闕/)司金人肅河清軍
五花城南北大王府伊實王府山金司控制夏國燕山
路則燕京總都管府侍衛馬步軍控鶴都指揮使都統
軍司牛欄軍寨石門詳衮司南北皮室司猛伊喇司並
𨽻總管府偹禦大宋中上京路則有諸軍都虞侯司奚
王府大詳衮司大國舅司大裳袞司五院六院塔斡司
遼陽路則東京兵馬都部(闕/)司契丹奚勃海四軍都指
揮使保州都統軍司湯河詳衮司金吾營雙寛司控扼
髙麗上京長春路則黄龍府兵馬都部(闕/)司咸州兵馬
詳衮司東北路都統軍司鎮撫女真室韋諸部所在分
布諸番與漢軍咸以牙爪相制戎器之偹戰馬之多前
古未有子孫繼統二百三十餘年嘗與中原抗衡曽無
一日秋毫之警祖宗功業規模可謂宏逺矣迨至天祚
失御女真稱兵首尾攻戰十二年間舉國土崩瓦解古
人有謂得之難而失之易者非虚言耳可不哀哉　茆
齋自叙曰自天祚驅韃靼衆三萬人騎乘尼堪歸國山
後虚空直抵雲中府襲擊烏舎率蔚應奉聖州雲中府
漢兒興兵為前驅以女真軍馬千餘騎伏於山谷間出
韃靼軍之後韃靼潰亂大敗天祚南走烏舍遣羅索貝
勒以馬五百追至武州界天祚欲趨武州南投大朝為
隨行僧所勸謂南朝弱必不敢留隱當為女真所索等
辱不可再辱莫若徑歸女真亦不失為王也天祚意决
不進羅索追及乃下馬跪迎天祚請北面拜降天祚從
之烏舎遣人䕶送歸國削封海濵王置諸東海隅踰年
而死松漠記聞曰金人浸逼中京(中京古/白霫城)天祚懼遣使
立阿固達為國王阿固逹留之遣人邀請十事欲冊帝為
兄弟國及尚主使數往天祚不得已欲帝之而他請益
堅天祚怒曰小國乃欲偶吾女邪囚其使不報已而中
京被圍逃至上京過燕遂投西夏夏人雖甥舅國畏女
真之强不果納初大觀中本朝遣林攄使遼遼人命習
儀攄惡其屑屑以惡語詆伴使天祚曰大宋兄弟之邦
臣吾臣也今辱吾左右與辱吾同欲致之死在庭恐起
釁皆泣諌之杖半百而釋之時天祚窮將來歸以是故
恐不加禮乃走小博囉復不納乃夜回欲之雲中未明
遇諜者言羅索軍且至天祚大驚時從騎尚千餘有精
金鑄佛長丈有六尺者他寳貨稱是皆委之而遁值天
㣲雪車馬皆有轍跡為敵所及先遣近貴諭降未復羅
索下馬跪于天祚前曰奴婢不佞乃以介胄犯皇帝天
威死有餘罪因捧觴而進遂封海濵王處之東海上
北征紀寔曰天祚者以老遼主之嫡孫立而淫亂且以
有力聞因游獵無度故上下皆不服以至滅國其竄入
隂夾山也久之收集散亡勢亦稍振故金人往來鴛鴦
白水泊以重兵屯雲中偹之然契丹之人漸歸金國故
天祚不能出羣小日夜為上謀謂天祚在必生後患迺
間遣人誘之天祚奢心素侈多慕中國故其失勢也亦
願來歸始得一番僧者令賫御筆絹書通之因得還報
初甚宻也往來既數則又張皇矣其往來皆由雲中故
金人盡知適欲其出是以不得顧也及天祚許歸顧乃
改書為詔示欲臣之且約來歸則待以皇兄之禮位越
燕二王上築第千間女樂三百人禮待優渥天祚大喜
于是約期相接童貫是以落職致仕使河東宻通之始
金人每以力不能入隂夾山恨其不出出必得之盖欲
以絶其國人之望而天祚者適畏尼堪據雲中屯重兵
以扼其前故不克出及約期之際忽報國相歸金國禀
議以烏舎代雲中元帥職而去矣天祚用是亦坦然遂
以宣和六年之冬末領契丹韃靼衆五萬人騎并携其
后妃二子秦趙王及宗属南來如履無人之境及纔過
雲中則烏舎忽以大兵遮其歸路又報尼堪適已回雲
中故為其追襲一擊而天祚之衆大潰勢不得還且畏
中國必不可仗也乃亟走小博囉帳小博囉帳者天徳
雲中間之一族帳舊臣屬遼人及天祚至小博囉避正
寢事之唯謹不以其失國虧其臣節始尼堪常以兵伐
小博囉矣然或勝或負及天祚在是尼堪因自討之一
舉殺小博囉盡收破其族帳蕩然無遺育遂禽擄其后
妃諸子宗屬獨天祚逸去不見乃於朔州武州境上即
時分兵每三十里百騎頃刻布三百里以待之果有一
人馳駿馬手更牽二馬望北馳去騎兵圍之即下馬因
自言曰我天祚也騎兵將加執縳猶顧左右叱曰爾敢
縳天子耶尼堪因使拜阿固達像而遣之金國降封海
濵王始方討小博囉以未得天祚也尼堪遣使謂貫曰
海上元約不得存天祚彼此得即殺之今中國違約招
來之今又藏匿我必要也貫拒以無有即又遣使迫促
貫語大不遜貫不得已遣諸將出境上曰遇有異色目
人不問便殺以首授使人(亡遼録茆齋自叙言天祚被/擒事皆大疎訛不若紀寔之)
(詳但舉此一端最顯者/以證之則可以例其餘)然金人俄自得之事乃息初金
人憤我久矣所以不即南下肆其威者以天祚在隂山
綴其後懼乘虚而出則契丹必響應故也羣小不克深
思不唯誤敵國之主致其滅亡仍以上誤聖朝于是天
祚以宣和七年正月至八月方遣人來謂之吿慶使以
報我初金人得遼地乃分兩路其東南所忌者張覺也
其西所畏者則天祚也我始誤張覺與除東南之患矣
終又誤天祚而致其滅亡使略無西北後顧之慮故以
是冬入中原　亡遼遺錄曰天祚降書云降臣耶律延
禧謹伏斧鉞躬詣大金國俯伏待罪臣聞人不患其勇
患其為暴也伏念臣祖宗創二百年之基承天統繼子
傳孫郊祀上帝内外懽慶豈意微臣骨寒命薄無徳可
褒不能當此夙夜皇駭罔知過咎冒犯忌諱若曉霜而
遇烈日扁舟而遭怒濤衆惡競興譖辭蜂起故兹慚徳
激揚聖怒轉加兵師憂懼之極如坐炭湯盖聞軹道之
放荷蒙記恤况若新安之坑例受無辜念漢皇之仁恩
誕敷濡澤誚項羽之過惡奚免終傷臣所懇者乞諧軹
道之留免效新安之禍戰慄之至仰干聴聰昧死謹言
范仲熊北記曰天祚者姓耶律名延禧契丹第九代道
宗洪基之孫昭懐太子濬之子也濬有罪被殺而立延
禧乙邜嵗四月二十九日生身長六尺有餘善騎射道
宗殂延禧嗣立辛巳嵗正月十三日即位號天祚皇帝
延禧未即位也國人憐其父之寃頗歸心焉及即位拒
諫飾非窮奢極侈盤于逰畋信用䜛諂紀綱廢弛人情
怨怒故金人乗其弊而攻之所向輒克十年之閒身擒
國亡可不哀哉　契丹之先本東方之國在横山之南
鮮卑舊地元魏時自號契丹唐貞觀初始置松漢府以
宻桂為都督會昌中賜以契丹之印于是統有八部雄
據北漠懿僖之亂中國不靖後有按巴堅遂稱帝號抗
衡中國莊宗時侵雲朔等州因盧文進冦幽州為邊患
明宗約為兄弟且以解邊人之倒縶紓國家之外患按
巴堅改元為制分建京闕宫室官號盡依中國并奚渤
海諸國建元神冊號太祖大聖大明皇帝子徳光立㑹
晉祖自河東遣使求援割地為獻徳光乃率兵十萬送
石祖入洛立為皇帝割代北應朔寰蔚及范陽山前幽
薊瀛漠涿易檀順及山後儒媯新武十六州以與之仍
嵗與帛三十萬疋少主嗣位耻稱臣而稱孫自是有隙
而兵始交矣徳光以兵直抵汴京遷少主于黄龍府滅
晉而歸死于欒城滅狐林號嗣聖太宗其兄天皇王之
子烏雲立號天授被弑謚世宗嗣聖子璟立號天順謚
穆宗天授子賢立號天賛謚景宗子隆緒立景徳初犯
澶淵達蘭死遂請和號天輔謚聖宗子宗真立慶
厯中尋盟謚興宗子洪基立在位五十餘年號老
主子濬嘗有鳴鏑之謀殺之而立其孫謚道宗濬之子
延禧立是為天祚契丹第九代至是而亡
三十日壬寅金尼堪以擒天祚遣人獻㨗宣撫司請嵗幣
中借銀絹二十萬賞軍撫宣司從之
二月童貫上賀耶律氏滅亡表　　童貫言昨遵奉睿訓
措置北事撫定燕山府涿易檀順景薊州及河東路先
取朔寧府武州與大金計議交割雲中府路州郡已獲
定約外契丹舊主自稱天祚自前年竄于夾山之北稍
稍寧聚借助隣國欲謀再舉小番小博囉之屬慿藉勢
聲前有結約窺伺朔武新邊去嵗八月陛下躬授睿算
令臣駐兵河東以時措置修整武偹以逸待勞敵兵入
邊前後斬獲甚衆至今年正月契丹舊主離夾山與大
金迎敵戰兵敗引餘衆走竄南來朔武對境小博囉處
藏泊遣人齎偽詔勅招誘歸附新民又手書文字通耗
來歸朝臣依奉睿畧務守大金信約却不受移諜大金
西南西北路都統所照牒藏泊去處仍遣河東都統李
嗣本領兵捍邊劄下沿邊統制官等不得妄有招納日
乆整齪兵馬為必取之計舊主初欲南來先遣其黨並
邊刼掠累次為朔寧府武州太山寧化軍將佐殺敗探
知沿邊軍兵甚盛回徨涕泣遂于二月十九日昏夜北
走至二十七日准大金西北南北路都統所牒照㑹稱
昏主二十一日已自出首前來葢兩朝通歡所致牒臣
照㑹其李嗣本及統制官軍兵斬獲其馬步卒四千八
百五十一級内有首領袐王温普提㸃劉忠㢘等二十
三名皆是小博囉下總兵用事勇敢剽捍之人並已梟
首劉慶等十四名皆是舊主帳前腹心任使招兵聚衆
之人亦皆統縛奪到鞍馬器械羊牛等無數焚蕩輜重
積聚粮草净盡其契丹主耶律氏今已滅亡者肅將天
威仰成功之善繼布昭聖武致敵國之自亡坐縻八部
之遺曽無一鏃之費事光典籍懽通神人恭惟皇帝陛
下誕敷舜德駿遹文聲九功之叙惟歌既攸寧于内治
七德之經兼用乃申勅于外攘曷常樂此金革鏖戰之
勞盖亦兼拯中外倒懸之急遂滅抗尊之敵兹為不世
之功恭急章聖却澶淵之師仁聖増關南之幣祖宗為
民而隱忍臣子許國而忿捐仰惟如在之靈未置侮亡
之念逮至今日遂集大勲上符藝祖懲艾之之謀克紹
神考憂勤之志乃宗廟社稷之大慶深契天地神祗之
夙心臣猥以疲癃誤膺國任效師干之力居慙顯允之
壯猷告經營之成永賴對揚于令聞　秀水閒居録曰
宣和七年童貫為宣撫司至河東聞契丹主天祚皇帝
者匿于近塞報金人取之乃露章稱賀耶律氏滅亡表
既𫝊有識之士無不歎息其詞中書舍人王雲作或云
翰林學士宇文虚中作時二公俱在貫幕中故也金人
既得遼主即謀南侵遣人使三軰初曰都謝通好也次
曰告慶得天祚也即賀天寧節使也使傳繼來河朔至
京州縣供億迎送固已疲弊且窺覘道路乃使我不疑
十一月三使皆歸即舉兵有郎官陳桷為送伴使至境
上金人已宣言大舉公為攘奪無復常儀桷語燕帥蔡
靖靖怒曰安有是事請示𫝊言之人當斬之以徇桷懼
馳還不復敢言但懇求外補除福建提刑而去
　
　
　
　
　
　
　
　
　
　
　
　
　
　三朝北盟㑹編卷二十一
欽定四庫全書
　三朝北盟㑹編卷二十二
　　　　　　　　　　　　宋　徐夢莘　撰
　政宣上帙
　　起宣和七年三月盡十一月二十六日癸巳
三月童貫入燕犒軍　茆齋自叙曰童貫交授銀絹畢
離太原由真定府河間莫雄州入燕僕自保州入莫州
迎貫於任邱縣因語烏舎已擒天祚事謂貫宜急備邊
以防女真為患彼懐張覺之憾恐尼堪囘來不測作過
貫云我今去燕山葺治兵馬蓋為此也貫至燕中撫犒
郭藥師以下常勝軍罷王安中陞蔡靖為宣撫兼知燕
山府奏請河北路置四總管中山府辛興宗真定府任
元河間府楊惟忠大名府王育各為逐路副都總管皆
與招集逃亡軍人及招刺諸處㳺手人充軍以為備邊
之畫
五月五日乙巳以童貫克復燕山府等州及收髙托山
王等議賞封貫廣陽郡王　詔曰朕以童貫屢將天威
征伐四克拓地隴右西徹河原揚旌五關盡復幽朔出
入累年之際蕩平兩國之戎命爵策勲難拘常憲恭惟
神考屢形訓言謂將帥總兵能復全燕之境則國家信
賞當從王爵之封仍胙本邦以昭顯績既克承于先志
敢怠廢于貽謀童貫可依前太師進封廣陽郡王食邑
俸依例施行
六月六日丙午太師豫國公童貫依前太師領樞宻院
事河北河東陜西宣撫使進封廣陽郡王制曰王者申
九伐之威以和衆安民為盛徳大臣謹四方之慮以折
衝厭難為殊勲朕荷神天全付之休席祖考承光之緒
飭戎兵以陟禹迹盡臻偃伯之期繼伐功而廣文聲夙
倚同心之輔肆分寵數敷告治朝太師領樞密院事河
北河東陜西路宣撫使充神霄宫使豫國公食邑一萬
七千三百戸食實封五千户童貫信厚而敏明疏通而
沈毅善謀能斷兼文武過人之才砥節盡公得精白承
君之義自總幹方之任屬宣闢國之謀十乗啟行千里
决勝冠三事調燮之職領七兵宥密之權暨興六月之
師盡拓五闗之塞惟朕心朕徳忱賴于翊相故我疆我
理逺逮于要荒遄歸告成堅卧請老屬再籌于邊議難
就佚于里居吉甫至于太原初攝衣而整暇單于苦於
漠北卒假手而蕩平既聞朔野之耕耘復靖河壖之寇
掠繄爾肅將之效恢予逺馭之圖念功名昭著于古今
則典禮當殊于勲舊是用熙豐封賞之令作廣陽撫定
之邦盩綬金章肇開茅土衮衣赤舄仍總樞衡蓋祗告
于先猷諒允諧于僉議於戲周王上公九命有出封加
等之儀漢朝異姓諸王載著令稱忠之詔其封揚于茂
渥尚奚愧于前修特授依前太師領樞密院事河北河
東陜西路宣撫使充神霄宫使進封廣陽郡王加食邑
一千戸食實封三百户主者施行　馬擴申宣撫使司
乞屯兵中山真定當月探報尼堪已還修治飛狐靈邱
兩縣馬擴密具陳合速那陜西兵屯中山真定及選智
勇邊人守易州以防女真不測之變申童蔡二樞密不
報
七月金人以獲天祚發告慶使渤海李孝和王永福來
差馬擴李子竒充接伴使副
八月十四日癸丑聖㫖賀金國正旦國信使副差武徳
郎王觀校書郎吳安國候入辭令上殿
九月二十四日壬辰金國人使入國門詔宇文虚中髙
世則充館伴使副館之　是日河東奏報尼堪經營南
伐河東報到馬擴勸童貫謂曰尼堪此來必有異志
宜以西兵十萬出巡邉不惟備邉兼可壓境議事貫不
聽
十月詔吏部員外郎傅察充接伴金國賀正旦使蔣噩
副之
五月壬寅奏報中山府探報女真國相與伊都副統于
本國將兵前來蔚州柳甸大㸃軍兵
十八日乙卯中山府奏探報到女真刷差女真軍兵一
萬五千及河遼東一路選差渤海五千奚軍二千鐵離
軍二千均分來平州并雲中府路兩路屯泊
二十一日戊午中山府奏探報金人大舉刷本國正軍
并漢兒軍漸次前來雲中府等處又奏金人於蔚州并
飛狐縣等處屯泊聚軍馬收集糧草皆稱欲來侵犯邊
界
二十四日辛酉童貫奏乞廢罷安肅永寧保定等軍
河北河東陜西路宣撫使童貫奏樞密院劄子河北舊
沿邊州軍多係景徳年就陞城寨為之以張形勢控制
契丹今燕山已撫定舊邊悉成内地今相度安肅軍改
為安肅縣知縣事兼安肅軍使𨽻保州永寧軍依舊為
博野縣知縣事兼永寧軍使𨽻祁州保定軍改為保定
縣知縣事兼保定軍使𨽻莫州舊來沿邊建諸寨除信
要軍所管以東不可減省外其餘亦合廢罷奏御筆依
十一月三日庚午中山府奏探報到金國相司下雲中
府所轄縣令本管鄉軍毎名要計物色等及軍幕赴雲
中府送納及山西一帶添屯兵馬
十七日甲申中山府奏報探到平州都統指揮屬縣刷
揀丁口充軍及泉泊押兵前來奉聖州屯泊
十九日丙戌宣撫司差馬擴辛興宗充使副持軍書移
尼堪軍前議交蔚應二州及探聽尼堪有無南侵意
茆齋自叙曰僕至太原見童貫差與辛興宗充使副持
軍書移尼堪軍前貫曰見尼堪休爭閒禮數且了大事
只議交取蔚應二州及飛狐靈邱兩縣其餘地境盡畫
還金國庶幾易了仍探聽尼堪果有南侵意否到茹越
寨聞尼堪已遣隆徳府所逃義勝軍先出五臺山繁峙
縣界山路及易州所逃常勝軍韓民義等先出飛狐靈
邱縣路為探聽南邊防虚實遂條具利害乞急發逐處
軍馬上邊過作堤備畫一入急逓申宣使㕘尼堪尼堪
云宣撫司文回中不說别事二承宣到來有何事理㑹
僕曰兩朝自海上來交歡今已數年貴朝先帝大聖皇
帝與本朝各以氣義相結不爽元約貴朝許割還燕地
本朝許嵗奉金幣俱有信誓永逺和好山前已交受了
止有山後土地中間縁童太師休致暫委譚宣撫交割
為不知首尾又幕府非人遂有不周事節今主人黜罷
譚稹再起童大王來盖為與元帥國相皆始終主張和
好庶得易為商量王事早了使兩界士民安業各享太
平專遣某等稟上不知山後土地取甚交割尼堪笑曰
你家更無人可使只委内官山後土地元初許時蓋為
大聖皇帝恩義酬答趙皇海上交結之義各立誓書永
逺和好不謂大聖皇帝纔崩輿櫬未及歸國地土交受
未了貴朝早已違誓背約陰納張覺收接燕京逃去職
官民戸本朝累次追取只是虚行文移誇詫幅員萬里
國富民衆本朝雖小却不曽敢失理道待與貴朝畧辨
曲直則箇(闕/)觀尼堪自擒天祚之後為劉彦宗伊都蕭
慶輩所訹然意尚猶豫㑹隆慶府義勝軍叛王禀耿守
忠追擊其三千人奔大金國具言中國虚實又易州常
勝軍首領韓民義怨守臣章綜率五百人見尼堪曰常
勝軍惟郭藥師有報國心如張令徽劉舜仁之徒因張
覺皆觖望由是彦宗伊都輩力勸南朝可圖仍不必以
衆因糧就兵可也尼堪于是决意南下而有言僕曰天
祚失道任用姦邪天厭人離故為貴朝所破本朝亦怨
其悖禮敗盟所以相助共為討滅今國相或欲却要山
後州城不盡交割亦在商量亦不須遽相失歡一旦至
兩大國交兵却幾時休得兼本朝亦豈為此未交割地
土願致興師然此事非小利害所繫願國相深思之尼
堪云你意下待如何僕乞退左右而言之尼堪云我家
國中論事不尚退左右要得人共知僕答此係兩朝大
事未商定間恐人傳布别致異議則難成事尼堪微笑
以手揮左右悉退去僕答童大王來時令覆國相本朝
縁譚稹不務大計輒生事從李石張覺私請等事主上
亦自知是失願國相念以舊好同滅大遼契丹不為深
較使兩朝生靈安帖即於許山後地土只便交割蔚應
兩州其餘盡還貴朝若䝉俞允便告示及一的確日節
各自安撫邊民日後國相不拘欲要何物但請見諭童
太師當自一一奏上應付尼堪笑云尚自待要兩州我
若與你又是和西京(謂雲/中府)人民存住不得山前山後乃
是我家舊地更說做甚你家地土却須罰取些來方可
是省過也僕答朝廷自海上遣使數年間使客往還與
興起人馬應付貴朝費用多少本為兩朝和好今國相
一旦聽奸人鬭作却厮炒處且貴朝所任用者盡是契
丹舊時職官只要調攪生事萬一不得已交兵須各有
損折兼河東河北城堅固軍民皆習戰鬭若有倉卒衆
必據城堅守如何容易間便攻打破得不過是擄掠得
些少四外村民縱有所得則利入軍人手倘有所失則
害在國家且殺了一個南人即是契丹報仇殺了一個
女真亦是與契丹報仇今貴朝滅盡契丹又得南朝金
幣得早休兵各享太平莫是上策豈可容易更言戰鬬
事也僕乆被命奉使不敢不為兩朝極盡忠言乞國相
深思之尼堪云你說得也㬠好只是你南家說話多梢
空(謂虚誑/為梢空)你使副只今便辭我專遣人使就宣撫司商
議大事去也翊日舘中供具良厚察勒瑪笑曰待使人止
此回矣蓋示决入攻之意　斡里雅布自平州起兵入寇
燕山之境　張匯節要曰燕山之地易州西北乃金坡
關昌平縣之西乃居庸關順州之北乃古北口景州東
北乃松亭關平州之東乃榆關榆關之東乃金人之來
路凡此數關乃天造地設以分畨漢之界誠一夫禦之
可以當百時朝廷之割地也若得諸關燕山之境可保
然關内之地平灤營三州自後唐為契丹按巴堅所陷之
後改平州為遼興府以營灤二州𨽻之號為平州路至
石晉之初按巴堅子耶律徳光又得燕山檀順景薊涿
易諸郡建燕山為燕京以轄六郡號為燕京路而興
平州自成兩路昔朝廷海上始議割地但云燕雲兩路
而已蓋初謂燕山之路盡得關内之地平州與燕山路
異也由是破遼之後金人復得平州路金人既據平州
則關内之地番漢雜處譬猶與讐共壠而種同爨而食
欲無侵漁之患其可得乎故斡里雅布至是能自平州入
寇此當時議割燕雲不明地里之詳也
二十一日戊子斡里雅布至清州界首執接伴賀正旦使
傅察使拜死之　封氏記年曰金國二太子斡里雅布攻
破薊州至玉田縣下寨㑹朝廷遣吏部郎中傅察等迓
使脅之使降數以朝廷擅納叛亡招收戸口首違誓盟
我輩奉詔興師問罪爾若歸明當有大官賞汝不然粉
骨矣副使蔣噩等羅拜察獨不屈云察世受國恩焉敢
違悖逺銜詔㫖接伴來使非見貴國主豈可屈膝况察
與太子皆王人也若欲察拜是太子僭逆不道既不拜
乃見殺　李邴為公墓誌曰宣和七年十月詔以吏部
員外郎傅公察充接伴金國賀正旦使是時金人將渝
盟而我未之知也十一月公至燕山府聞敵入攻或勸
其毋遽行公曰銜命以出聞難則止若君命何遂行二
十一日至涇州韓城鎮使人失期居數日敵騎暴至夜
圍鎮詰旦有部長數十騎馳入舘公飲以酒問其故知
其變强公上馬公與副使蔣噩偕行至界首公曰迓使
人故例止此不肯進敵輒易公馭者擁之東北去百里
許遇金國二太子斡里雅布者領兵至金人曰見太子當
拜公曰吾若使至金國見國主乃拜爾今迓使人境上
若脅我來又止見太子太子雖貴人臣也當以賔禮見
何拜之有斡里雅布怒曰吾興師南向海上之盟不可恃
何使之稱耶凡汝國失徳與向我善意為我併道之否
則死公曰主上仁聖海内乂安與金國講好信使往來
項背相望也何謂失徳太子干盟而動意何所欲還朝
當具奏斡里雅布曰爾尚欲還朝耶其左右促公拜白刃
如林公曰死耳豈有俱人臣而輒拜者哉或抑捽公使
伏地公愈直立衣冠顛頓終不屈反覆論辨者踰時斡
里雅布怒曰爾今不拜我後日雖欲拜可得耶麾令去公
知不免謂隨行書狀官侯彦等曰敵脅我以拜我以國
故義不辱我死必矣我父母老矣素鍾念我聞之必大
戚若公等得脫幸記我言以告我親知我死國少解其
無窮之悲也左右盡泣是夕官吏隔絶不復相見十二
月七日敵次燕山郭藥師迎戰殺傷甚衆再戰遽麾軍
以降彦等不知公存亡累日矣密以訪敵敵曰大使不
拜太子昨知藥師戰勝有喜色太子慮其刼取且銜積
怒已殺之矣彦等即為公發喪燕山將官武漢英者取
公尸焚以薪命虎翼軍士沙立等三人裹以歸間行至
涿州亡其二人者獨沙立在遇金人繫之土室凡兩月
伺守者怠即毁垣出㑹宋伯友奉使還因隨以來以靖
康元年五月至京師蔣噩武漢英及官屬歸者人人能
道公不屈狀侯彦又具列本末聞于朝廷大名府路安
撫使徐處仁河北轉運副使孫昭逺及諫官李光等相
繼論奏淵聖皇帝臨朝咨歎下詔曰死有重于泰山
有輕于鴻毛顧所處何如耳茍激于死雖死猶生也某
以一介之使馳不測之地臨以白刃毅然不屈卒以身
殉于義得矣延閣次對告于里第以旌髙節特贈徽猷
閣待制公喪至而公父裕之適為屯田郎中遣公弟寘䕶
歸源縣權厝先塋之佛廬曰資忠崇慶院嗚呼公之節
著矣或曰自軍興來死節之士凡三人李若水當淵聖
出郊之際嘗豫聞其議論非死不足以塞天下之責劉
韐金人知其才欲用以為帥非自引决將反為敵人用
二者義皆决不可為故伏死而不顧若公者單車之使
耳事變初不預聞金人未嘗欲以為己用公死若有異
二人之為者何以鉅野李邴曰士之所貴勇於義而已
當其兇戚外逼忠憤内激履刀鋸如坦途安鼎鑊如几
席烈丈夫之操也何暇反覆計慮得失輕重可不可而
後為之哉曰然則公不必死而死與夫彼不得不死而
死公之為其異于彼者與某曰義者士之所甚重死者
人之所甚難三人者特所遭之事異耳要之皆以所甚重
易所甚難揚之朝足以知國家有仗節死難之臣書之
史足以為萬世臣子之勸皆古所謂見危授命可殺不
可辱者又奚擇焉靖康小雅曰公諱察宣和七年冬金
人未渝盟也朝廷以故事遣公迓賀正旦使人于薊州
玉田縣韓城鎮公至界上金人輒愆期不至十一月二
十七日凌晨二太子擁大兵遽至執公等責令投拜自
副使蔣噩以下皆羅拜臣伏公獨不屈金人以兵脅之
公亦不顧金將曰我以南朝天子失徳故來弔伐公曰
主上明若日月四海拱戴汝欲敗盟以此為兵端爾非
送死哉我有死耳膝不屈也金人怒因害公嗚呼方敵
之始至也事出意表莫不錯愕失措望風竄伏公獨雍
容不憚一死以為忠義之倡可不紀哉詩曰强敵寒盟
兵忽踰塞公持漢節迓客于界控弦歘來率土震駭外
臣桀傲自矜强大公誓不慴有死無拜殺身成仁播美
千載斡里雅布陷清化縣鹽場　清化縣申燕山府金
人擁大兵前來刼掠居民焚掠廬舍時宣撫司蔡靖與
運使吕頤浩李與權修葺城隍團結人兵以為守禦之
備使銀牌馬奏朝兼關合屬區處是時大臣以為郊禮
在近匿其奏不以聞恐碍推恩奏薦事畢措畫未晩但
以大事委邊臣未嘗以廟謨留意
二十六日癸巳斡里雅布陷檀州
　
　
　
　
　
　
　
　
　
　
　
　
　
　
　三朝北盟㑹編卷二十二
欽定四庫全書
　三朝北盟會編卷二十三
　　　　　　　　　　　　　宋　徐夢莘　撰
　政宣上㠸
　　起宣和七年十一月二十八日乙未盡十二月九
　　日丙午
二十八日乙未斡里雅布陷薊州執奉使賀允中鎖之副
使武漢英脅而降之　北　征紀實曰本朝與遼人文移
皆在兩界對境謂之關報金人滅遼河東代州如故事
而燕山我即玉田縣築一州曰清州以對平州相與通
使人之正路也故其入中國先以關牒來代州茹越寨
及啓封乃檄書是也燕山路清州有我使大臣賀允中
副使武漢英(漢英乃玉田縣巡/檢就時差充副使)適至清州而斡里雅布遣
人約曰邀使人觀打毬二人者知其犯盟欲以其未過
界無故事相㑹拒之恐托是以生釁故勉而從之及至
界則以是日舉兵矣賀允中被鎖武漢英者武將頗黠
斡里雅布愛之因得降而見用常在左右謂此南朝第一
降人也漢英備見金兵入中國得人初不殺曰此即我
人也行將至真定漢英說之曰某猶不知大國用兵之
意况中國之人乎是宜其不降今睹所擒獲者皆不殺
然人安得户曉謂如某者使諭之則河北堅城可不戰
而下也斡里雅布大喜乃多出文榜命漢英出塞俾誘諭
諸郡漢英用是乃得出乃徑走闕下具以敵情告朝廷
曰金人之謀深矣謂中國獨西兵可用今以尼堪一軍
下太原取洛陽要絶西兵援路且防天子幸蜀斡里雅布
一軍下燕山取真定直掩東都乃㑹于東都而後不遜
也　蔡攸議廢安肅保信二軍復為梁門遂城縣　安
肅保信二軍盖梁門遂城二縣地在太宗時建二軍并
保州犬牙相制易州以控西山之路國家沿邊獨此最
為要害昔澶淵之役世號銅梁門鐵遂城者也及警報
既宻蔡攸懼動外廷之議惟務遮䕶方示人以間暇乃
謂祖宗昔以二縣建安肅保信者所以制扼易州一帶
今既得燕山而景薊為外藩則安肅保信在内地無所
用之當廢復為縣是嵗十一月二軍遂廢人情方不樂
惶惑軍營移徙樓櫓毁棄之際適㑹斡里雅布既下燕山
以大兵入界於是安肅保信莫之以禦大凡失謀可怪
而資敵之深入者類如此
十二月一日戊戌馬擴回自太原　　茆齋自叙曰僕初
歸到太原府宣撫司以往來所厯事節答語録呈貫大
驚曰金人國中初定些少人馬在邊上恁敢便做許大
事僕曰某去年雲中回便以此事覆大王勸大王三路
摘十萬兵分統以壓助常勝軍乃是預制此意在任並
縣論金人已擒天祚事保州所申乞急備邊於京師又
勸大王提十萬兵出壓境計議交割皆某預知金人深
懐張覺之憾為契丹亡國之臣激發必生不測之變大
王皆不之信擴觀事勢必乘我邊面無備踏足走入來
大王須急作隄防貫云我自得你茹越寨所申條畫事
件即行下太原真定中山河間燕山府路令分定䇿應
牽制路分及令郭藥師排辦軍馬出城下寨今合太原
府路軍民兵義勇膽勇義勝等軍須有數萬人我近已
令發膽勇人馬上邊更令李嗣本於代州近城踏屯十
萬人寨地昨又曽擺拽耀兵莫他聞得如此聲勢亦未
輕易入來也
三日庚子尼堪遣使王介儒察勒瑪充使副來宣撫司
茆齋自叙曰代州闗報金國元帥府差使副察勒瑪王介儒
來宣撫司差機宜宋彦通與僕充舘伴金人出所齎軍書説
納張覺渝盟等事及傳尼堪已興兵意極不遜貫亦厚
善待之答云許大國事且須商量何故便有此事語察
勒瑪云軍馬已起更商量甚的介儒云若是急著手脚
好商量時也須較得些貫云即今舘伴去說話有事但
見諭足可相應察勒瑪等起歸舘彦通詢尼堪國相輒言
舉兵之意何也察勒瑪云兵已起不須商量元帥國相軍
馬自河東路入二太子軍馬自燕京路入更不殺戮人
民只是傳檄撫定彦通答云兩朝許多時講好更便不
通些音耗便起兵來是甚道理介儒云只為貴朝失道理
所以致得如此僕答云兵凶器天道厭之貴朝吞了契
丹許多國土亦藉本朝聲勢方能盡滅之今一旦不肯
顧已前契義誓好便先舉兵不道南朝許大世界軍民
事力若朝廷省悟畧行更改怎容易近得不過擄掠得
近邊些小民户却日後干戈幾時定得察勒瑪云元帥國
相若怕貴朝事力却不敢便入來也如今檄書將次到
來承宣亦須見理介儒云事已如此自家恁這裏鬬口
做甚承宣若能勸童大王急行奏請只且割與河東河
北路地土以大河為界存取大宋宗廟社稷却是能報
國也僕答云此談何容易看來貴朝聽狂悖之言却把
本朝作破壊契丹看待但恐後來自被禍患不小耳察
勒瑪微笑有自得之色彦通同僕出舘宣司具告童貫貫
驚愕令彦通與僕列銜供狀連夜備奏貫與參謀宇文
虚中機宜范訥并王雲宋彦通等議赴闕禀議　　尼堪
自雲中府起兵入侵忻代之境　　當日代州報金國遣
人來大軍與使人同發直薄馬邑而營
七日甲辰童貫議赴闕㕘童貫是日與㕘謀宇文虚中
機宜范訥王雲宋彦通等謀赴闕早衙貫諭張孝純并
子宜浹面諭須赴闕禀議事已令劄送照㑹一面差官
舘待人使言本司來日便行孝純愕然云金人已渝盟
入侵當在大王勾集諸路軍馬并力枝梧今大王若去
人心駭散是將河東路棄與賊河東既失則北路豈能
保耶且乞大王駐司在此共竭死力率衆報國如今太
原府路地險城堅人亦諳戰鬬未必金人便能破也貫
怒目顧孝純云貫止是承宣撫不係守土若攀宣司駐
此經營却要帥臣做甚此是公職事且須勉力貫到京
禀奏即日便發諸路軍馬來策應使貫留此亦兩無所
益孝純憤然起退至機宜位中抵掌大呼云尋常見童
太師做許大模様次第到臨事却如此畏懦更不顧身
為大臣當為國家捍禦患難一面只思走竄是甚節操
因顧乃子浹云休休自家父子與他死守　茆齋自叙
曰是日僕見貫惑幕下謬懦之議若果退則是尼堪知
不出劉宗彦等所料氣勢愈振必難制遏遂具一劄子
論尼堪縁劉延慶軍敗繼有張覺之隙遂聽劉彦宗伊
都蕭慶軍輩語乗我邊面空虚乃敢渝盟兩路直入然
而見入敵馬不多全在大王乗機應變力為措畫禦捍
且敵所忌者有四所幸者有三一則忌郭藥師下常勝
軍勇于戰陣二則忌河東河北兩路堅城可守卒不能
攻三則忌各斂民兵城守養鋭不輕出戰四則忌選擇
兵將頭項逓相照應待其退回前邀後掩此四忌也其
一幸大王退避諸帥無統軍民氣喪不能更相應其二
幸我不急就措畫河北河東兩路重兵遮䕶根本其三
幸我區别歸朝官不用上疑下懼自生變亂此三幸也
擴觀河東路險多關隘人諳戰鬬敵必不能長駐唯河
北路雖雄霸州至順安軍界有塘濼但廣信軍保州中
山真定府皆是坦途萬一常勝軍有變燕山失守賊馬
乗之定須長驅南渡願大王審度事機速移司入真定
府與太原係鄰路可足相為應援兼城堅糧多加以大
王據之左右多西人慣熟守禦金人雖入境决不敢率
易南渡兵法攻者常多勞守者常自佚决可挫彼鋭兵
于堅城之下投之貫笑云許大𦂳急大事此公容易來
入議狀僕答曰大王任國家許大兵柄不特于諸路雖
天下亦視以輕重當此𦂳急報國之時在大王不得不
勉之况交結女真恢復燕山事乃是大王經手今有窟
籠却須大王與補了不惟在别人不知金人情不能補
得兼不得使别人補了此言非特繫國家利害亦係大
王一身利害乞大王深思之無惑衆人茍且之議貫陽
應甚好來日且過真定其實欲遁矣既出孫渥握僕呼
云子充奈何自此以往天下定見土崩瓦解適有關報
金人已打破馬邑縣逰騎已至代州城下僕以札子草
示渥渥云若能如此行之則何以加諸苐恐無後着耳
次日諸監司見僕皆稱云聞亷訪請大王守真定議論
妙甚僕謂兵家貴知己知彼不可見彼威勢便不顧己
事力也倘大王一一肯聽行之敵不足破也僕再見童
貫禀宜早過真定恐不測燕山路敵馬事逼貫大怒叱
僕云你為家小在保州故要我去真定只是要去保你
家小也僕心知是為機幕恐懼欲遁所奪乃答云大王
既如此説話是不思國家患難緊急願聽大王入京然
不忍見大王失此名節掃地為衆人唾潝殺去也貫良
久復云你不知我隨行無兵如何禦此大敵僕對大王
若往真定何患無兵不唯諸處選刷儘有可用軍馬亷
頗思用趙人如何北路民兵足得調按使用宇文虚中
云向日燕山之役河北人民往往舉城慟哭官員部押
有經于路者豈能比亷頗時耶僕曰前日開拓燕山縁
久太平軍民不慣調發故有厭怨今日則敵騎入邉孰
不同惜鄉土營䕶骨肉此人自為戰之時豈自當慮倘
少加總統盡係死戰之士貫顧僕搔耳云安得三萬與
此馬宣事却須做得一拍僕答若大王能付擴三萬人
則便有十萬軍使用於是差僕專往真定中山府招置
忠勇敢戰軍馬專一統制
八月乙巳童貫太原遁還　　征北紀實曰金人之欲入
中原也懼我為備且揣知我必欲雲中故多為好辭以
入我然諜報已詳而羣小但欲雲中不以諜言為信畧
不加慮甘詐而已於是預謀雲中守乃召聶山一日閱
諸路奏報其中有曰范太師八月二十二日押軍器三
千餘件到雲中府交納稱冬間要犯南界韓太師八月
二十三日押軍器八千餘件到雲中府交納稱冬間要
入南界時金人欲攻我遣小使來(小使非天子朝廷之/使故曰小使舊無有)
(此開邊有之乃尼堪/所遣人使貫者也)謂張孝純曰欲見童大王孝純詢其
事則曰莫是要交割雲中地於是孝純喜即馳報上童
貫遂亟行宣和七年冬也貫未至太原而孝純先俾其
屬同小使迎貫於真定小使及見貫則曰中國違盟本
朝方弔民伐罪國相二太子出師不可當也皇帝㬠是
怒郎君們正念兩國生靈㬠是不欲得故遣來約大王
須是告他始得貫失措不敢詰黽勉至太原又倉皇發
小使詣闕下貫亦因遁還尼堪兵已入境破忻代矣
茆齋自叙曰十二月初八日僕與宣司同離太原貫南
歸僕東過真定途中寫畫一急切事務申貫一乞人馬
申令委州縣取破碎舊甲併工聨緝無慮日成數百領
旬月之間則足用一乞戰馬數内選擇可得千匹一乞
委逐州各招忠勇敢戰人擇官統率互相應援將歸朝
人有武勇者激勸編入行伍使為前鋒將其家小移近
以南州軍厚加給䘏一乞將陜西五路銳卒取徑路發
赴河北河東使助守禦一乞摘那勝㨗軍一千人付某
充衙兵以為招置軍馬之本一乞不測金人南渡邊防
失守則循唐故事奉大駕入蜀委一大臣留守京師以
圖恢復貫書報皆從　尼堪攻朔州漢兒開門獻之又
至武州漢兒為内應遂陷朔武二州長驅至代州漢兒
又擒李嗣本以降　初宣撫司招燕雲之民置之内地
如義勝軍等皆山後漢兒也實勇悍可用其在河東者
約十萬餘人官給錢米贍之雖諸司不許支用者亦聽
支使久之倉廩不足以飢而怒出不遜語時我軍所請
皆腐餘亦怨道路相逢我軍罵辱之曰汝番人也而食
新我官軍也而食陳吾不如番人也吾誅汝矣漢兒聞
之懼其心益貳俟釁且發至是金人南入朔武之境朔
州守將孫翊先將兵出援太原圍城既旬餘漢兒開門
獻于金人既至武州漢兒亦為内應遂失朔武長驅至
代州將李嗣本率兵拒守漢兒又擒嗣本以降　李鄴
上書請奉使請和　北征紀實曰初未内禪時貫歸後
金人有兩使來大臣不敢引見天子遂刼以小使之禮
大臣自見之於尚書省聽事昔未有此也(小使初見/前注中)纔
就位遂大不遜曰南朝違盟云云且言皇帝㬠是怒命
國相與太子郎君兩路而入因有弔民伐罪之語白丞
相時中李丞相邦彦俱失色皆不敢答又曰相國與郎
君以兩朝生靈㬠是不欲得須是告他始得諸大臣方
就其請如何告緩師是使人因大言曰不過割地稱臣
兩大臣又失色不敢答遂議厚其禮遣行時有李鄴者
上書具論强敵之情偽丐請奉使議和上大喜奬借至
甚鄴丐金三萬兩而朝廷頗難之遂出祖宗内帑金甕
二各五千兩命書藝局銷鎔為牌子遂授鄴令去
九日丙午尼堪兵至忻州知府賀權度勢不敵開門張
樂以迓之尼堪大喜下令兵不入城　尼堪自忻州至
石嶺關把隘石嶺關義勝軍將耿守忠叛以關降賊尼
堪入遂圍太原(義勝皆遼人/如常勝軍也)　尼堪将至石嶺關尤險
隘太原帥張孝純謀守關之人或曰冀景可於是命景
景辭以兵不足孝純命王宗尹統官兵敢勇把關又命
歸朝人耿守忠部兵八千人助之景復辭孝純曰弟如
我語景不得已而往使守忠當前懼其後而襲之也守
忠行至忻口反回云守忠所部盡是部軍若借得敢勇
家馬則金不能入關景等令敢勇人權借與馬既取其
半或有不願借者而守忠人恣横强奪不能制馭景等
覺有變領親隨人等棄關潛走守忠至關果啟而獻之
景聞守忠叛不敢歸乃走汾州　節要曰尼堪自雲中
懐仁河陰(縣/名)將入代州之境嚴加部伍整嚴器甲慮家
計寨難取(乃代州絶邊/控扼之地)乃分兵由壼谷寨入焉謂其徒
烏舎伊都曰今日至代州與南軍必有數戰不無勞力
其餘可乗勝破矣既行越家計寨至代州並無一戰無
何代州三日失守守臣李嗣本率吏民請命于敵忻州
石嶺關聞風皆叛於是敵衆如入無人之境直至太原
尼堪始有易中國之心矣　　秀水閒居録曰契丹將亡
有劇寇童龎兒者據雲中代州副帥王機請招納久之
不至金人既逼始歸欵朝廷以十數萬衆來附賜名才
後更姓趙許官以承宣使俾居河東計口給食數年間
蠶食邊儲倉廪一空其徒散處諸郡屢謀竊發宣和末
金人入邊首亂晉州即叛去河東失守如此　斡里雅布
犯金山郭藥師叛降率常勝軍以迎之　許採陷燕記曰
宣和七年十一月二十六日金人攻檀州陷之二十八
日早燕山府始聞(藥師斥/堠不明)是日又陷薊州郭藥師已屯
兵東郊者二十餘日保和殿大學士蔡公請往見藥師
(公時為/安撫使)既回日曰汾陽似有懼意十二月初二日藥師
欲迎敵余力于蔡公處言且令郭公披城下寨可遣張
令徽劉舜仁偏師以往郭公之去使之勝益驕不可制
不勝則一敗塗地燕山大震矣右古北口洎居庸闗或
可以窺燕虚實蔡公未以為然翌日復謁藥師余以片紙
小書復達此意託公子松年因家信奉呈已而鈐轄李
振見余亦言此而蔡公不敢留藥師云他已作計是日
蔡公出金帛大犒軍而後行初六日至三河三河者縣
名在白河之西金人已在河之東疑藥師軍未敢進藥
師之去戈甲鮮明隊伍整肅是夜分後藥師率人馬並
進色未辨已渡白河而金人初見藥師軍亦懼二太子
斡里雅布乃東向望日而拜號令諸部即趨藥師軍藥師
不意來犯軍稍却是時兩陣東西相對藥師從南而往
斡里雅布與令徽守仁適相值藥師乗銳東去鏖戰三十
餘里金人已北而令徽乃先自遁斡里雅布力追之已而
舜仁亦遁藥師獨至金人寨凡數處竟無火以焚其壘
或謂藥師曰頭重矣藥師遂回初藥師硬軍三百人所
餘一百二十人而已其他軍可知時初七日申時也余
同蔡公諸人登東城望白河白河去府八十里而塵埃
如雲氣遍空不可辨良久令徽至已而舜仁至抵晩藥
師亦至三人者頗沮喪互相詆誚是夜把東北門者刺
史皇賁也乃隂遣人通斡里雅布欲開門為内應仍云不知
太子要生郭藥師要死郭藥師已而汾陽知之謀皆出
令徽舜仁也遂令儒林郎王樞草降表云待時而動動
靜固未知其常順天者存存亡不可以不察又云臣素
提一旅之師偶遭百六之運又云亡遼無可事之君大
金有難通之路又云宋主載(闕/)　　官是以念一飯之恩
必報則六尺之軀可捐雖知上帝之是臨敢思困獸之
猶鬭又云昔也東征雖雷霆之怒敢犯今焉北面祈天
地之量並容辭多不記是日晩畧聞常勝軍欲變余言
之蔡公頗以為疑而運使吕頤浩力勸蔡公棄燕而遁
兼採訪梁競極力助之蔡公以問余余曰大學士是守土
臣豈可比他人自當以死守之兼大學士率諸人同行各
有眷累今南自蘆溝敗軍滿地此曹無以洩發寧知不
要我歸路乎公曰靖之意正如此是夜頤浩競輩互以
言熒惑蔡公而安撫司勾當公事吳激者遂進退保之
言頤浩競勸成之余曰唐室之亂如李郭諸將曽有退
保者彼各提重兵或以此地未便或就水草或就地勢
豈燕山乃公所治之地激之言非是萬一熒惑令公行
他日必有以公先動為言而賣公以自售者不可不察
也又聞常勝軍如欲附敵彼知公刼衆以遁藥師輩因
以藉口公之罪曷所逃也蔡公深以為然頤浩競輩乃
愠見於色賴蔡公天資忠義不然遂為二子揺奪使蔡
公聽從頤浩等言率衆南奔是投之死地爾盖常勝軍
洎鄉軍之敗盤泊蘆溝涿州之間積怨無以泄其怒擄
掠殺滅者莫知其數使果遂行其豈有噍類乎是戰也
常勝軍與金人殺傷畧相當金人亦不知所以勝而常
勝軍有密輸欵者由是藥師遂不能振而金人益張也
初八日申後藥師乃召蔡公吕頤浩李與權沈瓘等議
事至則執之蔡曰相公欲負天子耶引佩刀自决為官
軍奪去已而藥師同諸公就坐乃曰藥師實不得已不
能與諸公全終始之義遂掩泣由是諸人皆留藥師家
是夜三更後火作常勝軍食糧敢戰等軍四散刧掠初
金人來攻蔡公令守城卒上城雖諸㕔當直人軍法從
事由是畏法者盡遣之而不畏法者自若也初八日晩
蔡公乃差薊州逃卒分俵諸㕔都未能變其面目是夜
兵火作此卒肆行劫掠雖鞍馬之類頃刻無遺矣
　
　
　
　
　
　
　三朝北盟㑹編卷二十三
欽定四庫全書
　三朝北盟會編卷二十四
　　　　　　　　　　　　　宋　徐夢莘　撰
　政宣上帙
　　起宣和七年十二月十日丁未盡十五日壬子
十日丁未斡里雅布陷燕山府　陷燕記曰十日金人立
旗幟城上十二日斡里雅布邀蔡公已下官曰於毬塲相
見令東向拜傳言曰大金皇帝赦大朝官乃議與斡里雅
布相見之禮公曰本朝之禮羣臣見皇太子旅拜太子
答拜金國與本朝講好累年靖等視太子猶本朝太子
也傳言者曰大學士拜于階上餘官拜于階下太子答拜
兩拜而止明日斡里雅布棟摩國王王芮蕭三寳努張愿
恭來謂蔡公曰二太子言今破燕得一賢官欲用之如
何蔡公對曰靖為天子守燕山已壊了金人得靖安用
之也又待將金國壊了耶愿恭曰大學士豈不知百里奚
愚于虞而智于秦乎蔡公曰百里奚愚于虞者以虞
不用耳靖䝉天子擢用致位兩府非不用也今已將燕
山壊了所謂愚人也金國得之安用芮等大笑又曰二
太子言大學士之身已屬金國㑹得否靖曰靖之此身實
屬金國生之殺之皆在太子然靖之心却不屬金國靖
心在本朝豈太子所能制耶芮等亦笑已而又曰太子
果用靖惟有死爾芮笑良乆乃退十四日宣和門外棟
摩國王令藥師取吕頤浩李與權沈琯杜時亮陳傑以
隨軍初斡里雅布與劉彦宗棟摩國王議欲取蔡公隨軍
已而謂彼難商量遂已十五日斡里雅布大軍南向是時
涇州守郁中正為金人所囚景州守吳震由海道而遁
薊州守髙公幹倅曽評率牙隊南奔檀州守徐傑倅黄
文相繼亦遁順州守林良肱倅路(闕/)趨燕山涿州守葛
逢於此先遁易州守黄烈墜城折其左足人又折其右
足而死初燕人本無思漢心乃和詵侯益唱之童貫蔡
攸輩和之朝廷既以為然遂遣馬擴王瓌由海道通金
人金人攻契丹連年用兵及契丹以燕山府遺我皆童
貫之始謀也由是金人輕中國謂有徳於我故觖望焉
遂致燕山之禍云余嘗思之失燕人之心者三致燕人
之侮者三童貫譚稹首惡沈琯次之王安中詹度又次
之何謂失燕人之心者三一換官二授田三鹽法換官
失士心授田失百姓心鹽法并失士人百姓心換官者初
自燕山之朝廷又自朝廷之燕山復自燕山之太原宣
撫司困苦於道路者相繼也官司人吏又沮格之累年
不能結絶此曹怨望往往遁歸平州將京師事體中國
虚實一一報之劉彦宗彦宗遂教金人有窺中國意授
田之事内則屋業外則土田悉給常勝軍而燕山土著
洎平州遁還之人悉無居止無生業而常勝軍所至豪
横四鄰不能安居此燕民之尤怨者鹽法舊燕中每貫
四百文得鹽一百二十斤提舉官都不念新附之民貪
功生事毎斤至二百五十文足或二百八十文足仍引
其親舊密借官引令興販牟利上下通同如黄友張遐
舉莫模(闕/)　伾陳念四之徒數十人於親倉枯河間絡
繹成市是數人者本空手而來至此豐富有至巨萬者
伾等賭博敢將通貨塲錢一二千緡用充博進燕人以
為口實余嘗親見此曹自相詆誚謂官有緡三十萬墮
燕中是時(闕/)　司刁柄易倅黄演皆同之何謂致金人
之侮者三一張覺二燕中户口三嵗幣張覺之事啟於
詹度而成於王安中金人已破平州獲上皇所賜張覺
御筆手詔曰吾當與汝圗女真洎得燕乃於藥師處取
所賜御詔對之紙札一同此金人所以怨讟也初宣和
四年春金人既擁燕中户口過平州覺邀其歸大敗之
𫉬金國宰相四人殺之户口悉遁還燕山後金人决欲
得之而不能得之所以至是也(元土地歸中/國口歸金國)嵗幣銀絹
較之饋遺契丹者幅尺色額不逮逺甚彼國漢兒有收
異日契丹所得金帛者是所以不可欺也余去秋嘗被
㫖差接伴金國告慶使李用和王永福等至韓城取所
與嵗幣驗之誠為紕薄又銀亦低次遂具此意幣五端
銀五斛達之蔡公遂聞之朝廷已而得㫖莫州置勘焉
於後三年間小使往來者何啻數十人金人之為詞者
大率不過此三事而已安中方且奏嘉禾生甘露降慶
雲生使童貫譚稹怖畏震恐心知其非口不敢言遂緘
黙養成大患也蓋金人兵本强盛毎使人自京師回必
述南中之孱弱以此久欲决意來戰期在必勝况劉彦
宗輩皆漢人各銜中國約金人破契丹之怨遂教其衝
突如此又入燕士大夫為買珠玉錦罽等物相髙低至
十數倍一日金字牌來令置玟瑰一百斤嵗以為例此
唯一僧善造僧曰往日天祚於春山秋山外以此擾民
今又如此金人已得燕則鹽法盡仍舊常勝軍屋業田
土盡給前主燕人歸心焉此譚稹沈琯之徒所以悞朝
廷不下童蔡也　北征紀實曰宣和末金人謀起兵藥
師亦㸃集貫既在外惟仗藥師謂必能與之抗不足憂
也故内地畧無防禦亦屢有人告變又沿邊巡檢楊雍
者得其通金人書繳上之皆不省及斡里雅布以兵入藥
師亦出師未戰而張令徽先降(先是藥師以城降朝廷/寵異之藥師至自以為)
(功因忌令徽毎抑之同於颩官而已二師亦以首降藥/師也故不甚禮令徽令徽由是怏怏及凱還又留令徽)
(備燕而以藥師來其後亦知令徽之負氣不平始加之/承宣使分薊景俾領之終不得其心矣故金人來而先)
(降/)藥師因亦降遽回燕山囚蔡靖等迎金人投拜是以
中國束手無措初靖揣藥師與常勝軍之情故常勸以
忠義及知金人㸃集將寒盟屢奏皆不報靖無如之何
故因其出師乃餞于野對其大軍設案望闕焚香拜舞
始語藥師曰對諸軍在此今日之事相公豈可負趙皇
恩耶願勉旃藥師亦領畧然無益矣　沈琯南歸録曰
宣和七年十一月臣以經制平貨職事至河間府二十
七日據燕山府鹽塲官申金人擁重兵壓壊鹽塲臣即
時發騎北去十二月二日出涿州見知州葛逢言金人
已破檀州或勸之還次日行三十餘里逢傳宣内侍張
克愈于馬鋪言金人又破薊州執接伴使及官吏其鋒
不可當去必被執再三强拉臣回臣與之食而告之曰
某忝預一路使者之列豈亦可聞難而回義當以死守
定遂行四日至燕山府見蔡靖吕頤浩沈與權梁競議
修城壁分布官兵同為守禦之備七日郭藥師張令徽
劉舜仁領兵于白河東日午有人馳報令徽先歸在東
門之上臣與靖等登南城望之見兵馬向西馳去靖率
監司議事于南門内内有人建言欲擁取敢戰二千人
開城門而遁靖曰此事且須熟議獨臣以為不可靖曰
試與家中商議先遣骨肉南歸頤浩與競取家屬在南
門欲去靖與臣同歸衙聞靖告其妻兄許採及其子松
年今日衆人欲宵遁如何採與松年俱曰不可臣直入
靖室採與松年在側大聲告之以大學士為守臣豈可聽
衆人之語幸堅守不去之説大學士以為然少頃使臣報
漕司吏卒約一二百人直叩南門出請亟令使臣持刃
止之曰敢有紛拏而出者斬之方定是夜臣宿於靖之
學院八日早靖率監司見藥師說言昨日之戰藥師以
騎兵大敗之追逐三十里金人走至申未間回視步軍
不戰為已敗也遂馳歸後聞乃是令徽不戰先退步軍
隨之為金國太子所追直至潞縣太子見其軍不繼亦
向東而遁今且收入軍兵入城矣俟至城下出兵盡死
一戰或不勝則擁兵而南以俟救兵之至令徽曰大朝
有兵來乎或對曰不必無又曰糧可運乎或對曰不能
至頤浩曰師敗退兵古亦有之不若至雄州以圖後舉
令徽曰常勝家屬近十萬口在燕城如何得出若率之
去是速其亂藥師舜仁皆以為然藥師曰大學士既以死
守藥師是帥臣亦當以死報趙皇其餘監司要去者自
去或欲告藥師乞常勝軍百人䕶其家以出藥師曰常
勝軍不可遣靖曰當以死守諸公何如臣告以某聞難
以來義不獨去惟有一死某與大學士同之遂同歸府視
衆人猶欲遁靖與臣皆曰若監司帥臣皆遁常勝軍以
此為辭而叛必有赤族之事臣又曰走有生之道而未
必不死守有死之道而未必不生與權戲臣曰謹對臣
又曰某雖孤寒今族中食禄者尚十四五人若一身死
於此則衆族可以仕如或不然則全家不可復任官矣
若出城之後為金人所殺或常勝軍執之回時其辱又
愈甚衆皆無語靖大然之曰靖今日得入忠義傳公膽大
將身而來不畏死亦當附吾傳矣午後藥師遣人請議
事等靖至藥師居纔相見藥師言令徽初無戰意於金
人已敗走出界矣令徽作降表盜用印使追之乃回旦
夕再至曰大學士不得已莫且降否靖曰以死報君是豈可
為乃取佩刀欲自刺藥師與軍官趙鶴夀等急捉其肘
衆軍官分散拽定頤浩欲出外藥師曰不須如是共閉
於藥師宅九日晩傳金國太子至城藥師率官逺迓之
回言太子有令南朝官并不殺令出城降靖言既就拘
執何必更降見時用何禮數若少有屈辱必死靖告藥
師靖若死舉家骨肉告相公縊死一坑埋之并戒子松
年以不屈衆禱藥師免見太子藥師言必要相見至十
一日遣使人蕭三寳奴王芮張愿恭來見靖及諸監司
云太子傳語切不要驚恐今日之事蓋因南朝失信語
及張覺并納叛人嵗幣事其間有指斥太上皇之語非
所忍言靖答之以趙皇堯舜之君為臣下所誤王芮云
御筆所在靖曰安知非詐耶愿恭曰既為堯舜之君何
故不知人靖曰知人堯舜以為難臣從而助之曰堯舜
尚用四凶至於罪惡貫著方同天下誅之此雖堯舜以
知人為難也王芮曰大學士南朝之賢臣行將大用靖曰
使南朝之臣各盡臣節乃太子之賜使靖等盡臣節亦
所以勸金國之臣也愿恭曰大金入燕得大賢人而不
能用豈不見笑於天下要當相隨入汴次言及趙延壽
留守之事意以此動靖靖曰如靖不能守燕正可謂大
愚矣安可用愿恭曰百里奚愚於虞而智於秦顧用與
不用矣靖曰百里奚愚於虞不用故也靖一書生蒙趙
皇帝不次擢用尸位宰執而不能守一路豈非大愚哉
愿恭無以答遂退十二日使人來請靖與監司出南門外
先議相見之禮云須望闕拜靖曰兩朝結為弟兄使靖
等奉使以往百官皆列拜而太子答拜使人先往與國
王議國王先請靖相見云恐見太子不拜成煩惱往見
國王間論事甚詳不得而知靖出藥師曰大學士與監司
拜于㕔上衆官拜于堦下靖猶未肯吕頤浩曰昔廣平
王拜回紇于馬首請東都如約有此故事靖曰若太子
肯議講和靖不惜兩拜遂出見靖居前見監司在次衆
官在後望東北四拜傳金國皇帝令放罪又兩拜訖靖
與監司升堦衆官皆立堦下導者令跪靖及監司不跪
久之太子云且休呼靖使前不知問何事既退使王芮
來傳語靖云講和事將取文字來十四日國王來請及
衆官至府及南門令靖競留燕山差軍官押頤浩與權
及茶鹽司勾當官杜時亮從政郎鹽稅陳傑五人同行
云前路要使呼或得州府留用餘官並依放遂令臣等
歸少待與靖别告示云自燕山三年不謂與人如此相
别前路使人招誘州軍或留以為用乃琯死所但盡死
節守燕終始不忘者惟大學士與琯大學士他日得見主上
當與某明之若某先得見亦然是晩出門行三四日將
臣等分在諸營頤浩國王營與權太子營臣留守營時
亮等都統營　　北征紀實曰金人既得遼地因分兩道
燕山之東平營一帶斡里雅布主之雲中之地西北則尼
堪主之既欲寒盟自秋冬探報甚密中外多不知也蔡
靖上密奏凡一百七十餘章至言朝廷若不以為實則
乞賜轉行編置然終不報彼亦㸃集藥師亦㸃集金人
之賀大寧人使還送伴官奏至(不得其人亦/悞國迎合者)謂藥師㸃
集威聲甚振鄉兵在道者皆全副披帶躍馬而行逼大
人使人衆輜車鄉兵于馬上以搶直取其羊羜掲之而
去金人莫敢較又有鄉兵遇人使者徑自前大金行人
使為之恐悚斂馬避道於是愈益謂强敵之畏我而藥
師之可倚也是年十一月冬祀禮畢至尊纔下壇而南
犯界密報至十二月初欲恭謝入界報又疊至但令却
謝其實懼内外觀聽爾宰相實不知也凡五日報益急
二丞相(白時中/李邦彦)因共請奏聞燕山有急報至乞降付外
議之十二月九日也恭謝以是日而後畢此報一出人
情寖已惶惑矣然二相執政共匿之則又七日外但見
都堂聚議毎抵暮而歸人頗疑焉及十六日報童貫自
太原遽回於是中外判然知為北方事作矣又十有四
日巳時報郭藥師降金人羣小惡人聞知匿之但曰藥
師被圍方議降㫖除藥師永清軍節度使燕王張令徽
郡王割燕地與之使世守不替無及矣　秀水閒居録
曰燕山初為金人所侵契丹金吾將軍郭藥師率萬衆
来附即授承宣使未㡬四軍大王者遣人招之藥師不
從表上其事四軍以兵来藥師又擊敗之遂加節鉞専
付兵柄三四年間所領常勝軍等至十萬皆給家口食
河北諸郡收市牛馬殆盡至四萬餘騎朝廷竭力應副
自京師􁑀粟泛大河轉海口以給之内地所遣戍兵初
亦數萬人衣粮既為常勝所占皆饑寒失所或逃或死
不能久駐於是藥師一軍獨擅邉柄藥師本兇狡日肆
暴横漸露逆節議者謂必復叛去不可獨任惟燕帥王
安中副帥蔡靖監司吕頥浩沈琯黄翼等蔽匿之有張
令徽者亦契丹將舊官藥師之上至是反為副居常怏
怏不平言行乖惡藥師亦憚之宣和七年秋安中召還
無所論奏但薦令徽遂除節度使至冬金人入邉藥師
率兵去燕城七十里與令徽分軍以禦之既接戰藥師
猶與之馳逐令徽則仆旗㓕鼓望陣而降大軍遂潰藥
師馳還盡執郡僚并刼其家以降　節要曰斡里雅布
至燕山之境其松亭闗韓城鎮符家口石門鎮野狐闗
古北口把隘官軍望風而潰檀順景薊聞聲皆潰叛藥
師出常勝軍屯於燕山之東白河以待金人既至戰不
利藥師以燕山降涿易繼叛阿固達起兵之始成敗未
保惟恐失人茍有歸者莫不待之如親用之不疑樂則
同處苦則先登攻守之計進退之理人人可得而陳之
故利之至小害之至㣲無不聞焉倡率衆以降者恣其
俘掠不奪其所得故貪婪輕生之徒聞風四起多殺守
將據郡邑脅軍伍以應以至渤海大托卜嘉髙永昌契
丹副都統耶律章努耶律伊都亦率衆而歸之於是如
大厦已仆洪流已决莫能禦焉先是遼主天祚數起燕
雲之人遼水長春等路討伐自累戰敗多為金俘不得
西歸鄉里及金人於宣和五年驅燕山士庶多有歸中
京遼水者云我與中國約同取燕雲中國得其地我得
其人故被擄失業之人皆歸怨於朝廷及金人已立漢
兒劉彦宗時立愛為相二人皆燕人也以墳壠田園親
戚之故愈勸入燕契丹舊臣降金人者如伊都迪里特
烈布浩里道拉伊遜穆特赫阿嚕三寳努玖格馬武耶
律暉蕭慶王芮楊天吉蕭廷珪之徒已得用事又云二
太子之妻蘇尼公主乃遼主天祚之女尼堪之妻乃遼
主天祚元妃各因間可入内外勸之南侵隂報朝廷助
兵攻遼之隙又燕雲遷徙之人皆欲乗之西歸鄉里勢
不可遏乃以平州張覺為名舉兵深入時藥師所統常
勝軍復多遼水之人亦欲因此歸鄉里故金人之來也
長驅乗勝因契丹報怨之勢燕雲之人奮力以謀西歸
藥師常勝之軍因之欲圖東去當是之時燕山之失其
理必矣　又曰阿固逹既殂尼堪専軍亊乃遣女真萬
户温都郎君富勒呼薩里郎君契丹都統馬武東侵居
庸闗以應之慮居庸闗難取遂分兵由紫荆口金坡闗
侵易州即出竒取鳳山治皇太妃嶺道以至昌平縣則
返頋居庸矣於是居庸亦潰遂入居庸初藥師之備金
人也嚴於東北而弛於西何哉葢東北乃金人来路也
燕山之東以韓城鎮為界東北以符家口為界韓城符
家去燕山皆四百餘里斡里雅布既至東北探其潰軍
絡繹而来燕山得預聞之故藥師出常勝軍屯於燕山
之東白河以待西則居庸闗為絶邉去燕無百里之逺
但閉闗而已更無他備不意西取居庸一夕薄城故預
無警報而弛備焉設若白河之戰藥師茍能全勝追逐
而東則西亦為尼堪乗虚矣况戰復不利何以禦之
斡里雅布既得燕山與尼堪分東西兩路以入　節要
曰東路之軍斡里雅布主之西路之軍尼堪主之金人
呼作東軍西軍東路斡里雅布建樞宻院於燕山以劉
彦宗主院事西路尼堪建樞宻院於雲中以時立愛主
院事呼東朝廷西朝廷
十五日壬子斡里雅布自燕山舉兵令郭藥師將千騎
為先鋒金人初疑藥師止令帯一千騎為嚮導藥師辭
以兵少不肯行又益以千騎令云所過州縣不得擅行
誅戮藥師暗自帯數百騎以行
　
　
　
　
　
　
　
　
　
　
　
　三朝北盟㑹編卷二十四
欽定四庫全書
　三朝北盟㑹編卷二十五
　　　　　　　　　　　　宋　徐夢莘　撰
　政宣上帙
　　起宣和七年十二月十六日癸丑盡二十三日庚申
十六日癸丑童貫至京師
十七日甲寅尼堪圍代州(闕/)縣都巡檢使李翼死之
武徳郎奏差代州西路都巡檢使李翼麟州新秦人宣
和七年十二月七日金人擁兵南下翼屯(闕/)縣為敵所
圍十一日敵既陷代州則遣李嗣本降翼翼射却嗣本
帥士卒堅守義守軍統領崔忠代州人有異志翼欲圖
之未果十七日忠殺都堅張洪輔夜引敵入城翼挺身
搏戰達旦以力不能敵就執金相國與烏舎郎君必欲
臣之翼怒罵不屈與將吏折可與知縣李聳縣丞王唐
臣縣尉劉子英監酒閻誠同被害始敵人以翼等狥(闕/)
縣遇崔忠通衢翼痛詆忠忠掩面而遁翼臨誅南向呼
官家者數聲乃絶宣司奉便宜黜陟聖㫖李翼特贈武
徳郎　吏部員外郎續觱撰公行狀云有宋仗節死難
之臣武徳郎贈武義大夫李公諱翼字輔之宣和二年
河東路同統制韓實辟充隨軍在陣將屯馬邑時朝廷
方有事于燕山朔州雖已撫定而土著數千人結連謀
叛安撫使李嗣本檄委公彈壓至則陰索首謀誅其首
惡十餘輩餘黨帖服是時金人新破雲中數遣使窺邊
虚實有蕭慶者毎來必臂鷹出郊公謂統制來承慶韓
實曰慶金之大猾詭名飛教實欲窺我險易察其辭意
將造釁端莫若先圖之此去雲中二百五十里若以精
兵數萬出其不意一晝夜可至擣其脊膂則禍根可除
㑹將官折仲安亦言金人無信不若先討之承慶韙其
謀備陳于太師張孝純大怒且謂兩國方講和好輒敢
妄議欲啟邊釁左邊雲中等一副將駐軍寧化軍公又
陳便宜不合遂改差代州西都巡檢使後金人寒盟承
慶曰李折二公何先見之明如此追咎孝純不用其策
飲恨發疾而死宣和七年冬十二月金人大入圍(闕/)縣
遂破代州安撫使李嗣本降金人遣嗣本招降諸縣嗣
本遣部將臧份即城下說諭公厲聲叱罵嗣本抽矢射
臧份中馬即仆份等遽退公謂所善將軍官折可與曰
與公同守此城當盡忠節以報國家時朔州孫翊及將
官折仲安引本部兵屯陽武寨陰以文字相往來公建
議以謂石嶺關太原之襟喉天險崇峻若守關旬餘則
太原可以聚糧徐俟四方之援敵屯兵堅城下勢當狼
顧必不敢長驅而南二公深然其計復以臘書招公亦
以前議告折可與欲分兵趨石嶺(闕/)縣居民俱號泣馬
首遮道請留時可與弟可存路知行知縣李聳縣丞王
唐臣監押張洪輔縣尉劉子英監酒閻誠義勝軍統領
崔忠同被重圍獨忠本燕人歸國朝廷待以不疑俾將
燕軍公俄聞張孝純以歸朝官耿守忠守石嶺關仰天
嘆曰是人烏足託耶國家大事去矣援兵不至謂縣官
曰崔忠一漢兒貪利茍生豈有忠節可與共守萬一内
變豈惟上誤國家吾屬亦受禍矣不若先事誅之衆黙
然惟折可與然其說知縣李聳云崔忠頗忠義試與熟
計守石嶺關利害公曰若告崔忠詎肯從我既而忠果
不從且與折可與爭長門鑰可與曰公歸朝官恐民生
疑忠曰我乃官長爭辨移刻不决公忿然奪鑰毁折之
曰既與諸公盟為國家守城何必爭此候圍解而後啟
關紛挐始定明日崔忠集邑僚議事張洪輔曰聞義勝
軍欲為内應如何忠曰豈敢容手下人反忠目帳下㧞
所佩刀刺洪輔殺之公遽取部曲所執撾擊退叛兵亟
尋忠已避去遂登城守禦已而忠果引敵人入城焚樓
櫓刼居民公血戰自暮至旦力窮被執方未城陷前一
日公遽以四事囑其子宗周曰我不能茍活從偽聞代
州史安撫突圍戰没將官辛漸罵賊自刎我死汝謀歸
鄉里訴于朝廷使吾死節不冺後世謂吾為有宋之忠
臣而吾謂汝為孝子矣他日朝廷䘏典推恩可令汝伯
父孤遺受之汝繼母擕重貲嫁吾未幾月吾以國事豈
能顧戀汝當侍奉如親母設不幸陷敵勿相棄背吾死
汝能返骨營葬先壟使得奉先人於九泉死復何恨公
之被執也尼堪烏舎好語諭公欲更受北官公詬罵不
屈烏舎復遣說公曰我欲取天下彼一小縣敢抗大軍
我亦喜忠義未欲殺汝等但一言相順特與免死仍舊
職任汝等便可拜也公謂折可與曰不可食前言與公
生死共處遂復罵二帥曰我南朝臣子以姦賊内應致
被擒殺則任殺豈肯拜汝仇讐耶譯者意欲相全又以
甘言誘公公裂眥㦸手指呼尼堪烏舎曰不幸被汝等
搶辱我豈茍生者可與亦曰我多年世守之家寧肯負
國敗壊家聲汝若見愛不若亟殺我羣卒憤悱持梃紛
擊公傷額可與損一目咸勿顧慢罵愈甚敵將嘆其守
節復諄諭曰汝等本皆合死念汝等忠義姑欲全貸尚
敢肆惡言駡辱尊貴大人公曰我輩若手有寸刃當殺
爾豈特駡耶敵知終不可屈乃驅狥(闕/)縣入城遇崔忠
于通衢公大罵忠忠掩面遁走公被害之際猶囑守者
冀少緩儻得南面望拜死無所恨守者不從但轉頭南
向呼官家者數聲曰臣忠力不效不能剪滅此讐以報
國恩至死聲始絶餘官吏俱被害獨折可存路志行得
免其家没入於金後詔述公忠烈付史舘
十八日乙卯尼堪兵至太原知朔寧府孫翊來援戰敗
被殺　封氏紀年曰尼堪兵至太原知朔寧府孫翊來
援兵不滿二千與金人戰于城下張孝純曰敵已在近
不敢開門觀察可盡忠報國翊曰但恨兵少力乏乃復
戰數日五兵皆盡為金人所殺　尼堪屯太原北陳村
既敗朔州守將孫翊於太原城下又敗府州守臣折可
求於交城　節要曰孫翊河東名將也守朔有聲金人
亦憚之尼堪既至太原反據雁門翊自朔不得入遂由
寧化憲州出天門關以援太原營于城下尼堪忌之翊
之離朔旬餘之間朔不守降于賊而翊麾下多朔人至
是尼堪驅朔之父老以示翊軍於是翊軍變翊方戰為
叛徒害之歸敵可求統麟府之師二萬衆自府州涉大
河由岢憲州將出天門關以援太原為敵據關不克進
復越山取松子嶺道出焉至交城遇尼堪之衆大戰移
時可求逺來新至勞逸有間故致敗績嘗謂敵初入太
原翊與可求隨而援之可謂勤矣然而雖有援太原之
心而無援太原之術何哉當尼堪自雲中悉師徒入太
原之初翊在朔州由馬邑懐仁(皆邑/名)東去雲中無數舍
之逺可求在府州由武朔東去雲中路近于交城且仍
皆坦途别無關阻若翊與可求㑹麟武朔之師併力以
𢷬雲中時尼堪之徒骨肉財寳盡在雲中而其所留䕶
守之人皆老弱而已如聞攻其必救之地必倉皇釋太
原以救雲中如是則太原張孝純王禀之軍自可從而
襲之使烏合利聚之徒致後顧前憂之地自生變亂必
然之理非惟太原得解敵軍亦平又且新邊之勢可張
我勢而安羣心此轉弊於人轉客為主故孫臏走大梁
而救韓皆此道也何翊與可求之見止務先到太原為
功殊不知近擣雲中逺救太原之要地而復返迴山險
人疲馬乏反為彼用以間離之以逸待之宜乎身死軍覆
無以成功所以詳論此者蓋太原之圍乃中國禍亂之
原也茍使當時尼堪失意則東路斡里雅布氣亦喪矣至
如斡里雅布得善脫於東京亦未敢復至河南朝廷可自
從容為計而止因太原被圍朝廷區區幾年救之何暇
治其他哉至太原之陷也踰月之間敵已南來國家之
力已困于河東矣將士之氣已沮于河東矣故京城所
以失援臣由是惜翊與可求救太原無術也　　封氏編
年曰知府州折可求并軍馬使權知晉寧羅稱延安府
路援兵劉光世與金人尼堪大戰于太原之交城自早
至日中勝負相償而我師等各據地分偶至日中金人
兵忽自可求寨後開生山而出刼其家計寨劉光世望
風而奔可求乃潰羅稱韓權死于陣自是河外兵將十
喪七八　夏人陷天徳雲内河東八舘等地　　初尼堪
遣察勒瑪使夏國許割天徳雲内武州及河東庫徳薩喇
(虚逹/切)和勒端野鵲神崖榆林保大裕民八舘河西金肅河
清二軍約入攻麟府以牽河東之勢至是夏人由金肅
河清軍渡河取天徳雲内河東八舘及武州以應尼堪
之約盡陷其地斡里雅布攻保州安肅軍不尅
十九日丙辰下詔諸色人獻利害事詔曰河北燕山
邊面事理宜詢訪利害選用人材特許文武臣僚諸色
人經尚書省投狀自効并獻陳緊切利害是時朝廷知
金人長驅兩河故有是詔
二十日丁巳御筆皇太子除開封牧餘依故事付翰林
草制非左右大臣建明出自朕意　沈琯在路上和議
書于斡里雅布南歸録曰二太子初吿蔡靖以講和事
請將文字來靖既留琯恐中輟遂草一書與太子云某
謹獻書皇太子麾下某竊謂天地之徳可為大矣而孔
子以一言盡之曰生而已伏惟皇太子親擁兵以責不
信自入境來不殺一人不取一毫河北之城守而不下
者察其愚衷未嘗逼而攻之真體天好生之徳也趙皇
聰明睿知聞於天下特用事之臣有以蔽蒙之其不信
之罪固有所在唐堯昔之盛帝也猶且用方命圯族之
鯀至于九載績用弗成然後殛之于羽山成湯昔之賢
君也其臣不稱其無過而稱其改過不吝趙皇之徳過
於堯湯豈不能殛鯀而改過哉况我太祖太宗以揖讓
而取天下雖功成而亦不誅戮繼之以真宗仁宗純以
仁義治之徳澤在人也深未易動揺趙皇又安肯遽舉
河朔而遂弃之亦須聚兵而一戰勝負姑置不論然勝
者豈全無殺傷之害特有多寡之異而又况於負者哉
兩國之兵各盡死以忠于國而使肝膽塗地非皇太子
入燕之初所以諭人臣之本意也某欲請選輕兵十騎
隨某先馳至汴親見趙皇臨遣大臣前來軍前計議多
少金帛以犒將士更増嵗幣以重和好亦大金皇帝無
窮之願豈不美哉如以為然願速行之或以為不然即
放令不用使留之軍中無益也十二月十九日書上當
日在安肅軍門外說與監守軍官等獻講和事衆人皆
云甚好如此則花又不損蜜又得成遂問隔營一軍官
借得一筆硯及毛頭紙三副燈下寫了次日投不得因
馬上見頤浩出以與之令達國王
二十一日戊午下罪已求直言詔　詔曰朕𫉬承祖宗
休徳託身士民之上二紀于兹雖兢業存於心中而過
咎形於天下蓋以寡昧之姿藉盈成之業言路壅蔽導
諛日聞恩倖持權貪饕得志縉紳賢能陷于黨籍政事
興廢拘于紀年賦斂竭民生之用戍役困軍伍之力多
作無益侈靡成風利源商𣙜已盡而謀利者尚肆誅
求諸軍衣糧不得而冗食者坐享富貴災異屢見而朕
不悟衆庶怨懟而朕不知追惟已愆悔之何及已下信
詔大革弊端仍命輔臣蠲除害政凡兹引咎興自朕躬
庶以少謝上天譴怒之心保完祖宗艱難之業慨念
前此數有詔㫖如下令以求直言修政以應天變行之
未久奪于專權乃復歸咎建議臣僚使號令不信士氣
沮銷今日所行質諸天地後復更易何以有邦况當今
急務在通下情不諱切直之言兼收智勇之士思得竒
策庶解大紛望四海勤王之師宣二邊禦敵之畧永念
累聖仁厚之徳涵養天下百年之餘豈無四方忠義之
人來狥國家一日之急應天下方鎮郡縣各率師募衆
勤王捍邊能立竒功者並優加異賞不限常制其有草
澤之中懐抱異才能為國家建大計定大事或出使疆
外並不次任使其尤異者待以將相應中外臣僚士庶
並許實封直言投于登聞檢院通進司朕當親覽悉行
施用雖有失當亦不加罪所有下項指揮立便施行敢
有阻格及以結絶為名暗有存留便當肆諸市朝與衆
共棄咨爾萬方體予至意　罷花石綱等指揮　御筆
手詔朕秪紹丕圖撫臨萬宇顧徳弗類永惟宗社付託
之重靡遑寧居惟予兆民是為邦本比年以來寛大之
詔數下裁省之令屢行然姦吏玩法而衆聽未孚有司
便文而實惠不至蓋縁任用非人過聽妄議興作事端
蠧耗邦財假享上之名濟營私之欲漁奪百姓無所不
至使朕念元元若保赤子之意何以取信于萬方夙夜
痛悼念有以拊循慰安之應茶鹽立額結絶應奉司江
浙諸路置局及花石綱等諸路採斫木植置造局所諸
路非泛上供抛降物色延福宫西城租課内外修造並
罷更有似于害百姓者三省樞密院條具以聞夫民罔
常懐懷于有徳朕于吾民每懼仁愛之弗至一夫不獲
時予之辜播告之修咸聽朕㫖當日罷應奉局諸路嵗
貢罷天王君聖主字為諱罷議司賣鈔旁黄老兼經并
西城所見管財物并付有司其拘收到元係地土並給
還舊佃人減掖庭用度減從官以上月粮及罷諸局以
上并令有司據所得數撥充諸路糴本及樁充募兵賞
軍之用應齋醮道場除舊法合有外並罷罷道官等房
錢田土之類並依祖宗法罷大晟府罷教樂所罷教房
額外人罷行幸局罷花石所罷待詔額外人罷都茶場
依舊歸朝廷河坊非危急泛料免夫錢並罷開封府承
受文字自今後依舊送朝廷請寳舊法施行更不得請
御筆斷遣畫旨大理寺同西城所官吏等並罷事歸延
福宫人歸合屬地歸京城西壁依元封法修房郎艮
嶽官吏並罷歸延福宫寳籙宫官吏並罷依上清儲祥
宫法施行擷芳園所並罷歸龍徳太乙宫専法所擷景
東園官吏人物並罷地歸京城所西園撥屬京城所瓊
林宜春苑所並罷依元豐官制歸所屬保壽粹和館官
吏並罷宫人依舊法尼寺養病地歸軍器所並日下罷
　斡里雅布攻中山府詹度禦之攻之不克
二十二日己未除宇文虚中等指揮　三省樞宻院同
奉聖㫖宇文虛中命除保和殿大學士充河北河東宣
諭使其請給人從依見宰執例施行不得辭避日下受
告又奉御筆應内外紫衣師號並特旨等度牒並任舊
給降又奉聖旨王永從願自辦本家粮食斛百萬貫石
措置赴闕體國助軍宜加奬擢可先次與轉行一官候
措置搬運足辨取旨不次褒擢三省樞宻院又奉聖旨
姚古差充畿輔郡兵馬制置使兼都綂制王蕃除寳文
閣學士充畿輔郡兵馬制置副使兼都統制陕西刷兵
令王蕃限一日選官具名申尚書省　　謀南幸　金人
寒盟分兵兩道南下其一以斡里雅布為帥薄燕山郭藥
師叛燕山諸郡皆陷遂侵河北所謂二太子者是也其
一以國相尼堪為帥趨河北李嗣本叛忻代失守遂圍
太原所謂國相者是也朝廷聞敵兵逼近始遣李鄴借
給事中奉使講和召天下勤王之師且命皇太子為開
封牧宰相日赴都堂聚議易置東南宰臣具舟楫運寳
貨為東下計(上令所以踵前/跡以賜東宫)又有司已擇二十六日視
開封牧事而二十三日會内禪矣又曰初尼堪之入境
也茹越寨得金之牒文及開拆乃檄書其言不遜所不
忍言貫得之歸而大臣議恐傷天意而不敢奏又議下
詔求言而詔本數改易未欲下也(貫奉命乃宣撫河北/河東諸路及其遁也)
(無上命而遽還宰相樞府咸不能詰方引之都堂共商/議下求言詔又不召翰林學士乃用貫㕘謀宇文虛中)
(草辭大凡/皆不正)李丞相邦彦謂不若以檄書盡進用激聖意
冀得求言之詔亟下爾二十三日大臣於宣和殿中以
檄書進呈上果涕下無語但曰休休卿晩間來商量是
晩大臣既再對于玉華閣而宇文虚中與吳敏適亦請
對上謂大臣曰卿等伺候引虚中及敏對罷却來相見
虚中對次敏見遂及禪議上因留敏于外少俟復召大
臣忽氣塞不省墜御床下近臣急呼左右扶舉僅得就
保和殿之東閣羣臣共議以再進湯藥俄少甦因舉臂
索紙筆上以左手冩曰我已無半邊也如何了得大事
大臣無語又書諸公如何又不語耶左右顧無應者遂
自書曰皇太子某其可即皇帝位予以教主道君退處
龍德宫又謂呉敏朕自㧞擢今日不負朕可呼來作詔
禪位詔敏辭逾時敏草詔進入上手指其後曰自此可
稱予遂召東宫來視疾至則大臣當榻前諭旨以御袍
衣之東宫因頓首辭且謂之受則不孝矣舉體自撲終
不敢當因亦得疾太上又命召中宫至同加御袍諭曰官
家老矣吾夫婦欲以身託汝也猶力辭上堅命立之是
為孝慈淵聖皇帝初敏見建牧深以為未快必一切付
之而後可時太上意切於避敵故敏適以是晩對因得
進言促成大計謂必付託之重而後可去故太上尤善
之遂内禪
　
　
　
　
　
　
　
　
　
　
　
　
　
　三朝北盟㑹編卷二十五
欽定四庫全書
　三朝北盟㑹編卷二十六
　　　　　　　　　　　　宋　徐夢莘　撰
　靖康中帙
　　起宣和七年十二月庚申盡靖康元年正月二日
　　戊辰
宣和七年十二月二十三日庚申即帝位大赦天下門
下我國家創業守成紹二百年之祚運宅中圖大奠三
萬里之幅員肆及眇躬嗣膺神器永念纘承之重懼劇
春氷載惟臨御之艱憂深朽索矧今邉陲未靖師旅方
興肆惟曠蕩之恩用慰邇遐之望可大赦天下赦書到
日昧爽以前除謀反叛逆不赦外其餘罪無輕重咸赦
除之應文臣承務郎武臣承信郎以上并内臣及致仕
官並與轉官合磨勘者仍不隔磨勘諸軍將校合加恩
者並加恩内外馬步軍諸將士等並特與優賞承務郎
以上服緑服緋及十五年者並與改轉服色文武陞朝
官禁軍都虞候諸班諸軍都虞候諸班指揮使御前軍
佐馬歩軍都軍頭副都軍頭藩方馬歩軍都指揮使父
母妻並與封叙已有官封者更與封叙亡歿者與封贈
已封贈者更與封贈應貶降責授官並與牽叙在外未
量移者與量移已量移與叙用已叙用者更與叙用應
流配人元係命官已經恩赦放還者量與叙用應各追
官停廢人等并終身不齒及故歸田里并詿誤連累自
來未敢求仕人并許於刑部投狀具元犯聞奏當議特
與甄叙應散官編管人等曽經編管覊管已放逐便者
并許於刑部投狀特與叙用應停降諸色人等未曽叙
用者依例施行應諸路人戸所欠今年夏秋租税及送
納錢物并自來倚閣税物並與除放其鄉村迯移人戸
並仰招誘歸業應今日以前天下諸色欠負並令逐處
依今年冬祀赦書例疾連報明奏聞方今勤邊事諸路
州縣應有合行寛恤事件仰逐路師監司守臣疾速一
而施行訖奏應迯亡軍人並無限一百日許於所在首
身並無放罪限滿不首復罪如初應諸處有聚集盗賊
所在州縣備坐今來赦宥招誘歸業如願在軍者許諸
軍内安排給與衣糧應孝子順孫義夫節婦冝旌表以
厚人倫五嶽四瀆名山大川歴代聖帝明王忠臣烈士
載在祀典者委所在精潔致祭近祠廟並禁樵採如祠
廟破損令逐州以省錢修葺仍仰監司常竊㸃檢毋致
隳壞應赦書内説不盡事件委逐處子細看詳分析聞
奏於戯清蹕而朝萬宇敢忘丕冐之仁繼明以照四方
冝布惟新之政既頼忠良恊賛文武交修永孚於休同
底於治咨爾有衆體予至懷　呉敏除門下侍郎朕㳟
承景命嗣守丕圖永惟基業之艱難實頼股肱之左右
延登時傑進與政機増重公朝用勸羣辟朝散大夫試
給亊中兼侍讀呉敏毓徳和厚受才竒英識慮髙明卓
爾蓍龜之見器質靖重凛然柱石之資再踐𤨏闈履直
詞苑論事有囘天之力視草有華國之文申大義於禁
中功歸社稷沛恩綸於茟底念竊士民冝亟躋於近列
以允恊於僉言處東臺筦轄之司參四輔鈞衡之任噫
陳堯舜之孝悌是為風化之先合臯契之忠嘉更竚訏
謨之告肩一心以佐王室熈庶績以亮天工徃即欽承
奚竢多訓可特授中大夫守門下侍郎　种師道何灌
除都統副都統保静軍莭度使致仕食邑一千五百戸實
封六百戸种師道可特除檢校少保静難軍莭度使充
河北河東路制置使兼都統制進封開國公加食邑五百
戸侍衛親軍都虞候寧國軍承宣使管勾侍衛歩軍司
公事何灌可授武泰軍莭度使充河北河東路制置使
兼副都統進封開國公伯加食邑五百戸　　手詔河北
河東州軍勘㑹朝廷與大金國元自海上結約積有歲
時使命交馳懽盟無間止縁守邉之吏不能恪守誓言
容納叛亡致誤朝廷結怨隣國已至興師既徃不追冝
尋舊好除已遣使和㑹外仰河北河東㳂邉州軍嚴飭
守備使司務在持重毋得輕舉
二十五日壬戌斡里雅布䧟慶源府沈琯南歸録曰二十
三日斡里雅布至慶源府忽見南方塵起甚髙金人皇恐
遽退三四里國王遣人招琯來曰你先去講和因論講
和事國王畧能漢語有時作畨語左右有三四人是漢
兒進士及第者時東京留守姓髙是渤海人在側言與
燕人無異琯云郭藥師言河北全無兵城壁皆不可守
可以直趍汴京是否琯言真定中山河間大名四帥府
各有守兵又云前日過中山真定准備兵守㬠好因何
不出戰琯云事倉卒不可輕動又云聞南朝有兵八百
萬今在何處何不迎戰琯云散在諸路要用旋勾喚汴
京左右約有四五十萬黄河兩岸湏有大兵守之必不
可過又云南朝拆橋與不拆橋若拆橋是不要河北也
我今日湏要河北以河為界琯云燕山本中國地䧟契
丹二百年近歸中國以南朝法制之人心尚不服今若
以金國法度治河北人必不安又云只付與南朝人歲
納進奉琯云與其與他人孰若依舊以白溝為界増添
歲幣其利無窮國王與留守相笑曰此人狙後問燕人
云狙者不好之辭也國王云我兵勢如此南朝豈能敵
趙皇莫走否琯以其言非所冝告之曰太祖太宗取天
下以兵革真宗仁宗德澤在人也深趙氏社稷未衰若
果為之必有英雄奮起國王曰你中國自相殺干我甚
事琯曰昔唐元宗幸蜀太子即位於靈武是為肅宗衆
皆曰聞儲君甚賢今皇太子㳟儉仁慈内外皆聞之但
不好奢華不事嬉戯逰畋皇帝之所不喜者留守曰此
亦聞之
二十六日癸亥詔威武軍莭度使梁方平將騎七千令
守濬州又詔歩軍都指揮使何灌以兵二萬守黄河
二十七日甲子斡里雅布䧟信徳府斡里雅布至信徳府見
城壁不堅守臣楊信功杜門不出師金人遂鳴鼓而進
改令吕頥浩等親自立觀不移時城遂䧟執楊信功等
出斡里雅布登城門撫諭居民令金人并契丹行刧金人
所管地分殺戮甚衆契丹漢兒等地分但微取財而已
郭藥師至信徳府城外不戮一人或問何徃則云我
軰入京訴無心反復來歸朝人以為然或依舊與慱奕
者殊不知藥師紿我也
二十九日丙寅斡里雅布寨中言南使至言趙皇内禪居
龍徳宫太子即位斡里雅布發信徳府軍太史占帝星復
明聞太子内禪恐南朝有備軍中大驚猶豫未敢行郭
藥師曰南朝未必有備言汴京冨庶及宫禁中事非燕
山之比今太子郎君兵行神速可乗此破竹之勢急趍
大河將士必破膽可不戰而還若有備耀兵河北虎視
南朝以示國威歸猶未晩斡里雅布從之遂長驅入汴南
歸錄曰是日金人聞内禪皆驚斡里雅布謂太史曰爾前
日言南朝帝星復明今果驗矣乃以金帛賞之　　臣寮
劄子乞置四縂管臣寮上言竊見臣寮集議乞於拱州
頴昌府開徳府鄭州各置都副縂管欲乞六曹尚書侍
郎開封府同集一處臺官在本臺各薦文臣可充都總
管四人内有議論不同許為一狀薦舉以充其数奉聖
㫖依奏二十五日臣寮上言契勘金人遊騎侵入河北
都城無禦决可無虞理當更强外援天下之勢治平則
冝重内變亂則冝重外重外者冝假之以令將佐士卒
官吏財用足以應辦今擇人分總四道各付以一靣令
事得專决財得通用吏得辟置兵得誅賞倉卒之際合
從以衛王室連衡以禦强敵不煩朝廷措畫可備警急
救援此今日之急計也擇之既精委之既專待之既厚
彼若不捐驅以報君父則不忠不孝之罪天下得以滅
之豈敢復有顧望哉謹條具如右一以三京并鄧州為
帶都總北京師縂北道河北東路京東東路西京師總
西道京西北路陜西京兆秦鳯懐慶路南京師總東道
京東西路淮東西路浙西路鄧州師總南道京西路浙
西路仍各置副總管使出則留守事平日依舊以四師
分總四道止為警急率所部勤王差撥兵馬移運分粮
令所部州軍各聽莭制相為聲援其餘事並依舊制舊
州師府處幕府官属依帥府差辟隨府置能一合用兵
並令所部州召募訓練以備差發仍於所差處不限文
武官有才畧忠勇者統制合用錢粮並所部州縣不限
髙卑選通曉才用官以逺及近逓䟎移運别項樁管專
充差發兵馬之用奉聖㫖依奏
靖康元年正月一日丁卯朔上御明堂受百官朝賀下
詔改元勅内外文武臣寮等朕光膺眷佑寅奉燕詒載
惟菲薄之資獲撫盈成之運宵衣罔怠旰食靡遑發政
施仁懷日靖四方之志經文緯武圖永康兆民之功式
紀初元是新羙號庶荷神靈之助遂臻華夏之和茂謹
王春豈特遵魯史踰年之義遹寧國歩蓋將紹周人過
歴之期自宣和八年正月一日改為靖康元年布告多
方咸體朕意　秀水閒居錄曰宣和末金人既入郊畿
淵聖既内禪時予為都司詣堂白事宰相白時中謂予
曰方議改元可撰數名予曰凡年號湏有主意今以何
意為主白曰當以和敵為主予曰漢與匈奴和親改元
竟寧是也然和敵止是一事似亦無庸專指昔唐徳宗
遭變議改元李泌以謂唐家最盛如貞觀開元冝各取
一字以為法本朝最盛者在仁宗朝若於慶厯嘉祐各
取一字以慶祐名年則和敵在其中矣中書侍郎張邦
昌曰此論固佳但慶字頗類宫觀名額予曰自古以慶
字名年者甚多中書舍人席益在座曰祐字亦類元祐
予因作色曰今外敵慿凌國勢危弱如此當丕變政事
純法祖宗奈何尚拘元祐之禁右丞宇文粹中曰公但
見示文字遂退後数日乃改靖康先是上皇即位改元
建中靖國諌官任伯雨疏論以為内難曰靖不當紀元
譏宰相之不學此近事諸公豈不知耶然淵聖登極至
都城失守實十二月立康乃今上受命之符自康邸繼
統故也　范致虚上賀登極表表曰帝出乎震夙膺主
器之祥王次於春遂迓履端之慶天人恊應中外交懽
竊以受命之君莫大於創業垂統繼體之主所貴於保
泰特盈念致王業之維艱乃履帝位而不疚為人上
若朽索之馭措天下如泰山之安㳟惟皇帝陛下承八
聖之丕基檢千齡之寳運聰明􁧬知得四海之懽心㳟
儉孝慈副萬邦之傒望故太上欣傳於聖祚而千官喜
戴夫堯仁進當有大之符入纉無疆之烈乗乾之徤金
行適應於庚申繼離之明火徳遂迎於丙午契宋興之
首歲當炎運之昌期諒天心厯數之有歸豈人亊謳歌
之無證惟東宫之毓聖徳十有一年宜南靣而朝羣臣
萬有千歳臣叨陪邇列阻造天庭追懷昔玷於周行毎
瞻天表自幸未先於朝露𫉬覩龍飛尚觀新政之行普
慰蒼生之願　大學士詣宣徳門隨百官稱賀復詣龍
徳宫起居　斡里雅布䧟相州　詔中外臣僚民庶實封
直言詔曰朕聞木從䋲則正后從諌則聖若古有訓朕
甚慕焉内顧眇躬祗承大器未燭治道若臨深淵思聞
盡言以輔不逮朝廷之闕失政令之乖違保邦御俗之
方禦㓂安民之䇿詢於有衆咸極敷陳惟骨鯁是求惟
藥石是用毋或隠諱溺於導諛咨爾忠良竚聞正論果
其逆耳而利行朕當捨己以從人雖有過言必無罪譴
自今中外臣庻並許實封直言得失在京於合属處投
進在外於所在州軍附逓以聞播告遐邇咸知朕意
詔從官舉文武官寮内堪充將帥者是日降指揮令從
官舉文武官寮内堪充將帥有膽勇者具名聞奏訖赴
三省樞宻院審察隨才任用若立竒功不次奬擢所舉
之官亦行推賞
二月戊辰斡里雅布䧟濬州梁方平兵潰焚橋而遁何灌望
風潰散走還闕先是朝廷聞敵至遣歩軍指揮使何灌
將兵二萬扼河津内侍節度梁方平將兵騎七千守濬
州㫁絶橋梁據守要害敵至而河氷合遂濟河方平不
敢拒戰单騎遁歸麾下兵皆潰散何灌度不能支亦收
散卒退守汜水關敵躡其後比至汜水灌兵又驚潰乃
引其餘兵還至京師奏梁方平退走時朝廷以擾撓之
際未暇窮治敵過氾水則鼔行而前府縣來報中外震
動靖康前錄曰梁方平到滑日與其徒縱飲探報不明
禦敵無備洎敵至乃始奔駭至橋南縱火而遁橋雖已
㫁飄於北岸猶二十八杠敵少加葺遂濟河何灌見方
平奔走亦望風遁去是日飛騎報金人至以郭藥師為
先鋒破濬州梁方平敗績燒三山浮橋中外鼎沸金人
初疑藥師自得濬州大用其説以黄河為界要取金帛
以至言京師富庶及宫禁中事皆藥師之謀也沈琯見
郭藥師藥師留食藥師自言今日藥師以二十騎先據
橋南軍走過而為藥師所要遂不籍人兵焚橋而去擁
入河者数千人常勝止傷三人
　
　
　
　
　
　
　
　
　三朝北盟㑹編卷二十六
欽定四庫全書
　三朝北盟㑹編巻二十七
　　　　　　　　　　　　宋　徐夢莘　撰
　靖康中帙
　　起靖康元年正月三日己巳盡五日辛未
三月己巳下詔親征詔曰朕以金國渝盟藥師叛命侵
軼邉鄙刼掠吏民雖在纉承之初敢怠付託之重事非
獲己師實有名已戒六師躬行天討將士銳於敵愾夣
卜兆於襲祥庻寧邦國之虞克紹祖宗之烈一應親征
合行事件令有司並依真宗皇帝幸澶淵故事疾速檢
施行斡里雅布軍渡河是日斥堠金人已渡大河刑部
尚書蔣猷率侍從官請避敵衛士束裝已備李綱力諫
止之　南歸録曰沈琯見國王國王曰南岸已無一人
你來日須去到汴京金人尋得小船子十餘隻可載五
七人浮水過者所損甚多步兵尚未至於上下流得大
船遂渡驍騎至六日方渡畢其步軍始至而老弱者留
濬州軍官謂琯曰南朝可謂無人矣若有一二千人吾
輩豈能渡哉　太上皇下亳州燒香之詔朕㳟奉道君
皇帝比以憂勤感疾禱於太清誕日康復方燕處琳館
靡有萬機之繁可以躬身報謝今來就正元節前擇日
詣亳州太清宫燒香朕祗奉睿訓敢不欽承其令有司
前期戒具供頓儲億毋或不䖍　太上皇東幸亳州先
是太上皇下燒香之詔太史擇初四日辰時啟行是日
夜漏二皷出通津門御舟東下太上皇后及王子帝姬
接續皆行童貫蔡攸朱勔䕶衛扈從車駕侍從百官往
往迯遁
四月庚午越王上表諌親征臣奏聖慈都城内是自家
社稷之地兼倉塲在内萬不可舍去况有城壁堅固堅
心守之天地祖宗必降佑䕶若人主一出都城人亂宗
廟亦不可保况西北兩蕃皆有人使在驛粮草之類亦
恐賊徒起而為變若堅守都城萬一不虞亦不失社稷
百姓皆恐主上出外更乞親御宣徳門撫諭萬衆其新
城諸門乞差得力能臣守䕶臣意逼切不避萬死　　募
敢勇死先鋒効命小牓是日散小牓召募諸色人京城
小民多有應募者又有諸路州軍幹事公人軍兵無所
歸亦多應募於是戚里勢貴之家亦散牓自備錢米募
戰助國　蔡絛除知永興軍又改除任諒　　北征紀實
曰時方内禪大臣瞶眊戰避之議皆未决時斡里雅布已
報將至真定城中既無將又無兵獨有徤勇二萬復𤼵
從梁方平扼三山大河前去人心倉猝不暇悉數而太
平日乆人不知戰又不善守都城氣象繁盛異常强敵
見之深為覬覦季兄翛上言昔澶淵之役敵人料天子
必幸蜀因伏兵於殽澠道上適為我兵捜出此敵人已
陳之芻狗也然彼方謂我獨西兵可用誠是也都邑必
不可守藉守亦必破今太上既將南幸為新天子計不
若行狩陜西據形勢以臨之鳩集大臣數道並進乘此
銳氣以圖収復此上計也金人若犯都邑既掩空城勢
必謀折氣沮我在陜鳩兵集衆以待上至若恐殽澠道
險可從南陽趨武闗入長安㑹兵皷行南下此所謂從
天而䧏也二十七日不得對至元日始得對於延和殿
當季兄殿對時凡三人一給事中王雲一中書舍人張
忞也雲方訟言大臣皆失措李士美(謂邦/彦)已失魂矣某
問着都不能答至今謀不定奈何今尚書來何處建白
耶季兄即以前說及之雲曰雲今所以求對者正為此
告尚書大家着力今見上大然之曰卿可帥長安為朕
先去鳩兵歛賦俟朕之來也俄雲亦上(後不得雲所奏之/詳然後來絛在)
(穎橋得一見雲及守城之事雲曰國家不過/開元天寳事爾今却城守致大禍者某人)三人皆對
罷上以季兄劄子付大臣曰絛日下換資政殿大學士
令知永和先去俟朕至是日晚又議遣差排頓逓官大
臣因共薦舍人席益召至福寧殿天子面諭所以仍曰
卿可先去大郡則諭以車駕親出可備五萬人芻糧賞
賜小縣則言大臣領兵撫師爾皆預為之備卿可置司
於鄧州聞朕出即復來迎又使益自辟官從南陽通金
商路而益以待制安撫兩路便冝行事益又奏無兼侍
乞携母氏先行天子亦可之後復改除(又李丞相綱傳/信録其中亦具)
(載淵聖皇帝當時亊有云上色變降御榻泣曰卿等毋/留朕朕將親往陜西起兵以復都城决不可留此亦足)
(以證紀繆/實之不)任諒墓誌曰諒移帥涇原初朝廷將有事於燕
山公慨然曰中國其有憂乎乃作書貽時相其畧曰師
直為壯曲為老師出無名故事不成今日之兵其名安
出哉然既聚四方之兵矣獨宜大兵壓境按甲不動下
存亡繼絶之詔耶律一宗分散其勢使散為君長我収
其名分其勢若捨此不為棄可存之契丹隣崛起之金國
難易百倍恐河朔易動不可不慮也其他曲折尚千餘
言不報宣和七年六月殿對首論郭藥師必反願早圗
之無貽邉患上皇諭以藥師忠義必不負國公曰彼若
忠義何不經營北鄙分散常勝軍使其耕織以贍燕山
今乃集而不散使朝廷科夫錢遍天下此包藏禍心正
欲竭中國而後動耳是年冬金人薄都城詔公守京兆
時已病矣　　詔除吳敏等官職吳敏除知樞宻院事日
下供職唐恪除吏部尚書令詔乗逓馬赴闕翁彦國知
杭州王寓給事中别與差遣耿南仲免簽書李稅除同
知樞宻院事日下供職劉阜民除顯謨閣直學士提舉
萬壽觀李綱除兵部侍郎任諒差知京兆府盛章侯任
諒到訖𤼵來赴闕御史中丞陸得先降職與郡徽猷閣
待制何㮚除御史中丞國子祭酒謝克家除起居舍人
唐重除左右諌議大夫王雲除給事中鄭滋除中書舍
人司業孫覿除侍御史盧益知東平府宋㬇除徽猷閣
待制添差發運司王時雍除户部侍郎蔡翛除資政殿
大學士知鎮江府免謝星夜之任王易簡除資政兼侍
讀　大學正秦檜上三封事一金國興師深入河朔諸郡
堅壁固守彼進有大河之隔退慮諸城躡其後師老
糧匱立見勢屈乃重有要請望斷以大義所當與不宜
示怯以自蹙削如燕山一路是金取契丹與之無害至
於嵗幣須令彼能制契丹不為害方可竊聞仁宗與契
丹結盟增添嵗幣亦是與之論夏國事乞檢㑹參酌施
行一金國遣使求和又復渡兵隨至恐設計以緩我師
守禦之備望一面遣兵守備黄河仍急擊渡河之兵使
不得聨續以進一金國遣使所求甚大彼既動衆自不
肻空歸前聞朝廷與議四鎮事百僚不得預聞審如所
議坐失冨强之地彼貪心無厭得地而勢益强復不能
保其不再入邉今若與之議燕山及嵗幣當集百官入
議狀擇其當者載之盟書以示信服貶王黼崇信軍節
度副使是日尚書張勸并衛仲達何大圭等五十人棄
官而迯
五日辛未尚書右丞兼知樞宻院事李綱為親征行營
使主管侍衛步軍司曹曚為親征行營副使　李綱傳
信錄曰先是上於十二月二十三日即位有㫖詔對延
和殿上迎謂曰卿頃論水旱䟽朕在東宫見之至今猶
能誦憶余謝訖因奏陛下養徳東宫十有餘年恭儉日
聞海内屬望太上順天意應人心為宗社計傳位陛下
受禪之際有唐不足道也願致天下之養極所以崇奉
者以昭聖孝今金國先聲雖若可畏然聞有内禪之事
勢必遣使請和厚有所求邀於朝廷臣竊料之大概有
五欲稱尊號一也欲得歸朝人二也欲增嵗幣三也欲
求犒師之物四也欲割疆土五也欲稱號尊如契丹故
事當法以大事小之義欲得歸朝人當盡與之以示大
信欲増嵗弊當告以前約燕山雲中歸國故嵗幣增於
大遼者兩倍今既背約自取則嵗幣當减我國家敦尚
和好貨財所輕姑如數與之可也欲求犒師之物當量
力與之至於土地祖宗所遺當以死守願陛下留心凡
此數者執之宜堅勿為浮議所揺庶免後患并陳禦敵
固守之策上皆嘉納是時聞宰執奏對欲奉鑾輿出守
襄鄧間余竊以為不可因奏曰聞諸道宰執欲奉陛下
出狩以避敵果有之宗社危矣且太上以宗社之故傳
位陛下今捨之而去可乎上黙然太宰白時中曰都城
豈可以守余曰天下城池豈復有如都城者且宗廟社
稷百官萬民所在捨此欲將何之若能率勵將士慰安
民心與之固守豈有不可語未既内侍領京城所陳良
弼自内殿出奏曰京城樓櫓創修百未一二又城東樊
家崗一帶濠河窄狹决難保守願陛下詳議之上顧余
曰卿可同蔡𢡟良弼往觀朕於此俟卿余既被㫖同懋良
弼亟詣新城東壁遍觀城濠囘奏延和殿上問如何懋
對以為不可守余曰城壁且高樓櫓誠未備也然不必
樓櫓亦可守濠河唯樊家門一帶以禁地不許開鑿誠
為淺狹然以精兵强弩守之可以無虞上顧宰執曰策
將安出宰執黙然余進曰今日之計莫若整軍揚聲出
戰固結民心相與堅守以待勤王之師上曰誰可將者
余曰朝廷平日以高爵厚禄蓄養大臣盖將用之有亊
之日今白時中李邦彦等雖書生未必知兵然藉其位
號撫馭將士折衝抗敵乃其職也時中勵聲曰李綱莫
能將兵出戰乎余曰陛下不以臣為庸懦而卑之兵願
以死効第人㣲官卑恐不足鎮士卒上顧執政有何闕
趙野對曰有尚書右丞闕宇文粹中隨道君東幸故也
上曰李綱賜尚書右丞面賜袍帶并笏余謝訖車駕興
進膳賜宰執食再召對於福寧殿上意未决宰執猶以
去勸上㑹有㫖命余留守以李稅副之余遂力陳所以
不可去者且言唐明皇聞潼闗失守即時幸蜀宗社幾
危於賊手厯數年然後復之范祖禹以為其失在於不能
堅守以待勤王之師今陛下初即位中外欣戴四方之
兵不日雲集敵必不能久留若捨此而去如龍脫於淵
車駕朝發都城夕亂雖臣等留守將何補乎宗廟社稷
且為丘墟願陛下審思之上意頗回内侍王孝傑從旁
奏曰中宫國公已行陛下豈可留此上色變䧏御榻泣
曰卿等無留朕將親往陜西起兵以復都城决不可留
余泣拜俯伏上前以死邀之㑹燕越王至亦以固守為
然上意稍定即御書可囘二字用寳俾中使追還中宫
國公顧余曰卿既留朕治兵禦戎一以委卿余惶恐再
拜受命與李稅同出治事是夕宿尚書省宰執宿東門
司中宫國公行已逺是夕未還翌日余自尚書省趍朝
道路紛紛復傳有南狩之亊太廟神主已出寓太常寺
矣至祥曦殿側禁衛皆擐甲乗輿服御陳列六宫襆被
皆將升車矣余遑遽無策因厲聲曰爾等願以死守宗
社乎扈從巡幸乎皆呼曰願以死守余因拉殿師王淙
濋等入見曰陛下昨已許臣留今復戒行何也且六軍
父母妻子皆在都城豈肯捨去萬一中途逃散敵騎覘
知乗輿之出以徤馬疾追何以禦之上感悟始命輟行
余謂宰執曰上意已定敢有異議者斬因出祥曦殿傳
㫖宣示禁衛皆拜伏呼萬嵗其聲振地復入勸上御樓
以見將士上可之駕登宣徳門宰執百官將士班樓前
起居上臨欄久之復降步輦勞問將士余與吳敏撰語
叙金人南下欲危宗社决策固守各令勉力之意俾閤
門官宣讀每讀一句將士十餘聲喏須臾六軍皆感泣
流涕於是固守之議始决以是日余為親征行營使馬
軍太尉曹曚副之　封氏編年曰朝廷聞金人據濬州
何灌梁方平俱歸勤王之師未有至者大臣建議不一
或曰河北人心已動脫或渡河鋒不可當望陛下南渡
大江或西奔闗中集天下衆分兵四擊或曰京城乃天
下之本本既揺動何以慰天下乎今京師雄兵數十萬
可以堅壁戒嚴敵人進不能攻退無所掠以俟勤王之
師内外犄角李綱曰二者之論皆非所長昔契丹擁百
萬之師直抵澶淵若從避幸之請堅壁之言豈得天下
太平百有餘年冦萊公堅欲御駕親征鑾輿一渡敵人
䘮氣遣使請和河北遂復今日之事與之同矣豈可緩
也　靖康前錄曰是日李綱與宰執辨於御榻前時中等謂
綱所言皆書生紙上語綱云時中等不信諸生之言以
至於此今日尚敢爾耶邦昌從旁立賛時中謂前此執
政非不宣力綱云邦昌等素無才術雖盡力何補上欲
依景德故事置親征行營使邦昌以綱不從其議皆謂
綱可以任此事乃除綱右丞領行營司又曰白時中張
邦昌皆勸上幸襄陽上問宗社何如時中對曰姑募英
雄以圖克復是日木主已出南薫門從官臺諌知此意
者皆束裝以待李綱力爭燕越二親王率宗室不騫等
懇請留駕夜分猶有索輦者殿前曹曚具陳軍情謂親
征願死戰巡幸即恐變生蕭墻自是方絶出幸之意
親征行營使司牓招募武勇人牓曰親征行營副使司
牓奉聖㫖召募有才幹方畧或有戰功與經邉任大小
使臣不以犯罪已叙未叙及曽充弓馬手子弟并諸色
有武勇敢戰之人並許赴親征行營副使司具告自陳
　
　
　
　
　
　
　
　
　
　三朝北盟㑹編卷二十七
欽定四庫全書
　三朝北盟㑹編巻二十八
　　　　　　　　　　　　　宋　徐夢莘　撰
　靖康中帙
　　起靖康元年正月六日壬辰盡七日癸酉
六月壬申行營輜重次尉氏李綱獻議城守罷親征以
綱為御營京城四壁守禦使　　詔今來團結軍兵捍禦敵
馬如立到功効並當不用常例特加恩賞多出文牓曉
示軍兵　　　詔方今兵興應内外官司局所除留後苑作
御前製造御前生活所應副道君太上皇帝外其餘一
切依熈豐法令罷者並罷錢物並歸左藏庫送納三省
樞宻院條具以聞凢罷五十餘所　　　閤門宣賛舍人吳
革自闗中帥師勤王入城吳革初被詔彌旬未得敷對
與宰相唐恪計事恪不知兵不甚合革謂所親曰斡里
雅布尼堪等易與耳朝廷如用革䇿其來也可使隻輪不返
有識者壯其言革屢陳竒謀當路者不合不得專制耳
太宰白時中罷相宫祠李邦彦太宰張邦昌少宰　白
時中制門下熈朝任相當嚴進退之規明主馭臣冝厚
始終之禮惟時端揆翊我初元顧謀國之未臧肆推恩
而許罷特頒顯號用亶具寮特進太宰兼門下侍郎兼
神霄宫使慶國公白時中性禀中和心存愷悌蚤通經
術靄貢薛韋康之聲晚被眷知居蕭曹丙魏之地方敵
騎驛騷之日乃廟謨經畧之時排難戎亭懦弱訖成於
無㫁投閒真館保全實頼於有容賜以安車俾還私第
爰念上皇之元弼載憫春宫之舊寮特示睠存聿崇體
貌錫隆名於秘殿畀秩任於殊庭拓衍原田陪増圭賦
於戯參朱邸之佐嘗克盡於中規追赤松之遊尚永綏
於夀嘏祗膺異數益體至恩可特授觀文殿大學士太
乙宫使依前特進慶國公加食邑七百户實封三百户
　李邦彦制門下軌三光而遂萬物永資當軸之勲遜
五品而填四夷尤頼秉鈞之大亟頒庭號登冠台符起
復銀青光禄大夫少宰兼中書侍郎兼神霄玉清萬夀
宫使李邦彦俊徳明謨閎才逺器學貫天人而守以虚
静之量識窮治忽而發以忱恂之詞蚤擢倫魁旋持從
槖嘉猷婉畫乆翔政路之榮偉譽英聲寖亞宰司之重
粤從定策彌見竭誠日月増輝方奠朝廷之勢風塵有
警遽深邉鄙之虞盡忠而人絶間言制勝而慮無遺筭
謝安之矯情鎮物足抗符秦李靖之料敵臨機何憂突
厭國威既振民志以寧是用序陞宅揆之官進貳納言
之任文階峻陟井賦陪増以彰體貌之嚴以示倚毗之
厚惟時所望非朕敢私於戯杜如晦長於㫁謀坐翌隆
平之運姚元崇善於應變永扶泰定之期勉紹徽
聲佇觀丕績可特授起復特進太宰兼門下侍郎
兼神霄宫使加食邑七百户實封三百戸　張邦昌制
門下股肱之起元首庸聞舜帝之歌舟楫之濟巨川備
載高宗之命聿求雋望式贊鴻圖在資考以惟精顧登
庸之敢後誕揚孚號明告治庭正奉大夫守中書侍郎
兼充神霄宫副使張邦昌識敏而器閎才高而學愽潔
於行已保禮義亷耻之四維靖以立朝茂正直剛柔之
三徳粤登庸膴仕以亟進惟嘉猷成績之具存念天步
之維艱憂民心之未定允資厭難尤頼恊㳟是用擢陞
亞揆之崇進貳上臺之重仍兼官於鳳沼俾亮采於龍
墀併衍爰田申加真食庸昭異數益示殊私以朕初載
論相之明為爾盛年得君之寵於戯敉寧中外矯情當
慕於謝安鎮撫邇遐守正冝師於裴度欽承予訓益茂
乃誠可特授少宰兼中書侍郎神宵宫使加食邑七百
户實封三百户遺史曰是月渡河報沓至宰相執政官
方次叙逓遷欲以應非常之變識者以為難　㓜老春
秋曰李邦彦字士美懐州人父為銀匠喜與進士遊河
東舉人入京師者至懐州必投其父後罷工為商仍量
給資以送其行時人謂之結秀才縁父名浦以邦彦貴
贈龍圖閣直學士謚宣簡公邦彦性俊爽同學服其敏
而工然喜習閭閻鄙猥事自號為李浪子大觀二年第
一人及第善事内侍故内侍多薦之累遷中書舍人翰
林學士謟事梁師成至是師成薦其才美風姿宣和三
年遷尚書左丞以親喪去位及起復王黼為相與邦彦
不恊邦彦隂結蔡攸及諸内侍譖黼罷之七年拜少宰
惟以謟侫取容畧無建明喜謳善謔尤能市井鄙俚之
語每以鄙俚之語綴成小詞無頼子得之諠傳里巷邦
彦嘗自言賞盡天下花踢盡天下毬做盡天下官都人
亦呼邦彦為浪子宰相至是除太宰　王淙濋主管殿
前司公事　王淙濋者上母王皇后之親屬也上欲寵
異母黨乃除淙濋主管殿前司公事淙濋素驕貴不能
任事自高俅領殿前紀律弛壊敵國侵入遽命淙濋識
者為之寒心焉
七月癸酉治都城四壁守具　傳信録曰先是親征行
營使置司於大晟府辟參謀官書冩機冝勾當公事管
勾文字准備差遣統制統領將領准備差使等擇文武
官處之吏房户房兵房工房選三省人吏處之上賜絹
錢各一百萬貫疋文臣自朝請大夫以下武臣自武功
大夫以下及將校官告宣帖三千餘道一切許以便冝
從事自聖駕御樓之後方治都城四壁守具以百步法
分兵備禦每壁用正兵萬二千餘人而保甲居民廂軍
之屬不預焉修敵樓挂氊幕安礟座設弩床運磚石施
燎炬垂檑木備火油凢防禦之具無不畢備四壁各有
從官宗室武臣為提舉司諸門皆有中貴大小使臣分
地以守又團結馬步兵四萬人為前後左右軍軍八千
人有統制統領將領步隊將等日𨽻習之以前軍居東
門外䕶延豐倉有豆粟四十餘萬石其後勤王之師集
城外頼之以濟以後軍居宋門占樊家岡使賊不敢近
而左右中軍居城中以備緩急　斡里雅布犯京師是日
京城戒嚴城門晝閉令百姓上城守禦京城男婦老㓜
相携出東水門㳂河而走者數萬遇金人殺擄者幾半
金人從城外放火燒屋宇光熖燭天連夜不止城中人
皆懐恐懼　㓜老春秋曰京師承平已久庶冨極盛金
人深入縱兵擄掠數百里内居人皆避之强民千百為
羣路途邀截刼掠或詐稱金人者諸門皆閉守禦之具猶
未畢集金人以大船乗便流縱放而下急攻西水門西水
門之上流先已設械於汴水之中為械所拒大船不得下
城上矢石俱發力禦終夜迨曉金人方退復攻酸棗門
一帶渡河口以雲梯倚城尚書右丞李綱令諸班直以
弓弩禦之殺死甚衆自卯及午金人稍退始議與我遣
使矣初得燕山也燕人有求京師居者軍民伎藝百色
有之雜居坊巷中與漢人無異金人入京師京城軍呼
燕人為細作皆執送開封府無慮數百人開封府不得
已該収之後亦放還自五七日治戰守之具粗畢而敵
已至城下　　趙野除門下侍郎王孝迪除中書侍郎蔡
懋除右丞唐恪除同知樞宻院事吳开莫儔直學士院
　　李鄴奉使囘先是十二月中旬聞敵馬逼近遣李鄴
借給事中奉使講和至是囘盛言敵兵强盛曰金人之
兵入水如蛟入山如虎登城如猿不可敵也朝廷速冝
與和再遣鄴與李稅等行　　靖康前録曰鄴先賫金奉
使敵入吾境且喜且懼日行不過一舍又知聖上繼明
伐其始謀已有求和之意偶逢鄴於趙之境上鄴漏機
知我弛備遂晝夜行一百五十里又曰李鄴歸自敵壘
盛談敵强我弱以濟和議謂敵人如虎馬如龍上山如
猿入水如獺其勢如泰山中國如累卵時人號為六如
給事　斡里雅布下寨於牟駞岡敵馬初抵城下寨於牟
駞岡牟駞岡者京城西南隅地也岡勢隠鱗如沙磧然
三面據水前枕霧澤陂即孳生馬監之所芻豆山積郭
藥師來朝命打毬於其間故知可以為寨地金人兵至
徑趍其所斡里雅布攻城李綱禦退之　傳信録曰是夕
金人攻西水門以小船數十隻順汴流相繼而下余臨
城捍禦募敢死士二千人列布於城下待船至即以長鈎
搭就岸投石碎之又於中流安頓乂木及運蔡京家假
山石疊門道間就水中斬䕶百餘人自夜防守至旦始
保無虞入對垂拱殿方奏事間傳報敵兵攻封丘酸棗
門一帶甚急上命余往督將士捍禦余慮城上兵卒不
足用即告上乞禁衛班直善射者千人以從上遣御藥
盧端同行傳㫖以所乞自禁中至新城酸棗門幾二十
里行夾道委巷中惟恐敵之已登城也抵城門敵方渡
濠以雲梯攻城余命班直乗城射之皆應絃而倒余時
坐酸棗門下自門上擲人頭下至六七不已詢之云斬
獲姦細俾驗認皆漢人首級也盖擾攘中兵卒妄行殺
戮捕獲數人即斬以徇因便號令如獲姦細捕人登城
督領驗實准賞輙殺者斬自是乃止余與官屬數人登
城督戰激勵將士人皆賈勇近者手礟檑木擊之逺者
以神臂弓弩射之又逺者以床子弩座礟及之而金人
有乗栰渡濠而溺者有雲梯而墜者有中矢石而踣者
甚衆又募壯士數百人縋城而下燒雲梯十座斬獲敵
首十餘級皆耳有金環是日敵攻陳橋封丘衛州等門
而酸棗尤急敵箭集於城上如蝟士卒有中傷者皆厚
賞之上遣中使勞問降詔褒諭給内庫錢酒銀碗彩
絹等以給將士人皆懽呼自卯至未申間殺敵數千人
敵知城中有備不可以攻乃退　　尚書駕部員外郎鄭
望之借尚書工部侍郎充奉使大金軍前計議使髙世
則充副使使斡里雅布軍前　鄭望之靖康城下奉使録
曰靖康元年正月七日望之任尚書駕部員外郎往太
僕司選馬兵部尚書路允迪來傳語約同到都堂問子
細既到都堂見官吏紛擾望之徑入太宰李邦彦閤子
宰執具在亦有從官三五員少宰張邦昌正行步前執
望之手曰鄭郎中在此可往時有一内官在側邦昌即
令任珪奏云已差駕部員外郎鄭望之去望之白云不
知何事邦昌云適有何灌奏言金人已到城北朝廷已遣
使人出來勞軍恐有啇量望之又云乞見得使㫖乃行
邦昌云有甚㫖賢且往軍前看他家如何俄有一内官
同珪來傳宣令押奉使出門借尚書工部侍郎充奉使
大金軍前計議使副使差髙世則(後聞得朝廷差葉三省/未到聞望之適到都)
(堂遂/差委)是時倉卒更不暇往國信所闗鞍馬袍帶邦昌顧
小吏取公服允迪假金帶鞍轡狨坐上馬到安逺門登
城見何灌人馬在城下擺布遣語音髙大者過濠望金
人軍前聲言朝廷遣工部鄭侍郎往軍前奉使可遣人
來打話見一紫袍人稱太師一白袍人稱防禦紫袍人
係燕人吳孝民白袍人係金人吳孝民云皇子郎君到趙
州路上截得今上皇帝即位赦書以手加額既是上皇
禪位無可得争却與他講和休如今來南朝只是買賣
也望之問買賣之說如何孝民云要割大河為界定要
犒軍金帛望之云如此則非是買賣譬如有人買絹一
疋索價三貫買者酬二貫五六百文又添一二百文遂
交易如此謂之買賣今既要金帛又要割地而彼無一
物與我豈可謂之買賣止是強取孝民更不說話便要
入城至都亭驛約四更多時纔到驛上賜到御筆適知
鄭望之已囘不知有何語一一先奏來　　靖康前録曰
時議遣使以平昔不能求才倉卒間無可任者及以侯
栖筠為正使召至都堂逡巡間已不知所在方再訪詢
間偶鄭望之來遂執之借户部侍郎使宰執袍帶衣之承
命而行又求一人選為副使樞衡在列無有識者門下
侍郎趙野云近有郝抃來參不知其中如何但見其人物
稍得即命抃為副自承信郎借刺史以行
　
　
　
　
　
　
　
　
　
　
　
　
　三朝北盟㑹編卷二十八
欽定四庫全書
　三朝北盟㑹編卷二十九
　　　　　　　　　　　　宋　徐夢莘　撰
　靖康中帙
　　起靖康元年八日甲戌盡十日丙子
八日甲戌鄭望之與金人吳孝民來上御崇政殿引見
差知樞宻院事李稅借工部侍郎鄭望之為計議副使
再使於幹里雅布軍前　鄭望之奉使録曰八日同二使
人到崇政殿門外幕次上御延和殿望之先引見具奏
孝民所說及折他之語孝民似不恱今引見孝民等若
有所說乞未可遽答上行過崇政殿方引班孝民引陞
殿跪奏王子郎君截得赦書之意今來議和皇子郎君
要一大臣過去上即云李稅與鄭望之過去班退引孝
民却到廊下幕次孝民便要催促出門望之云雖是李
樞宻同過去縁未曽得使㫖且到都城驛同太師等早
食罷與李樞宻再對了方可出門尋同稅再對上云若
及割地即為許嵗幣三五百萬不妨望之奏云三五百
萬不為不多然國家常賦外只茶䀋錢嵗収二千五百
萬若無他費辦集有餘次論及犒軍金銀可許銀三五
百萬乂命稅押賜金一萬兩及酒果與斡里雅布孝民屢
催逼出城縁伺候賜金酒果所以逗遛多時比至孳生
監已更餘見斡里雅布但訝國家違盟如受歸朝官及賜
平州張覺伐金人之詔如此三五事都不及和議乃云
夜晚俟來日相見稅云有皇帝賜到金一萬兩及酒果
乃云令吳孝民割來(上件斡里雅布語俱是/譯出後問得是王汭)是夜宿孶生
監纔到幕次蕭三寶努耶律忠張愿恭三人又過來說及
張覺等亊縁金國舉兵入界聞上皇禪位聖主登極皇
子郎君意便囘只訝南朝不遣使來求和望之云朝廷
已遣給事中李鄴去不知甚處逢大金人馬更不曾得
消息(鄴係上皇未/襌位前遣去)三寶努云李給事却是上皇遣來皇
子郎君道不知他今上㫖意如何望之云主上即位十
餘日上皇南幸朝廷倉卒未及遣使而人馬已及城下
自後若能以禮義與中國通好豈不為美若一向恃强
務欲并吞但恐天理不能如此三寶努云皇子郎君意
亦如此但南朝多失信須一親王往大金為質古亦有
此事望之云古人有之如燕太子丹質於秦是也然太
師豈不知周鄭交質卒至交惡果為大計質亦何恤若
將親王過去萬一感風露之疾以人情言之在貴朝亦
不得不悔更要一親王去也無益於貴朝恐不須啇量
三寳努微笑云北朝以人馬到處為界望之云朝廷自
來秪倚道與金國講好以燕山為藩籬内郡及都城不
為戰守備不意燕山失守主上嗣位未旬日間正是做
手脚不及亦非事力單弱若皇子郎君能以中國為重
結為鄰好足以光輝史册必欲以河為界此乃恃强有
所邀求耳且南朝得北朝地守不得朝廷守燕山是也
歸朝官往往先叛北朝得南朝地亦恐難守不若多増
嵗幣此事還可啇量三寶努云北人得南朝地豈守不
得古人有守得者望之云耶律徳光到汴京不及一月
如何為之守得三寶努云有守得底望之云北邉種落
得中原地無如拓䟦南侵改為元魏百有餘年當時所
立君長猶中國之人也用中國之禮樂中國之法度中
國之衣服故中國之人亦安之今大金豈可以拓䟦魏
為比又微笑云舊日三闗也屬北朝望之云國家財賦
各有轉運使總領獨河北糴便司盖河北縁邉州郡多
是唐濼地無出故朝廷支䧏錢本糴便司和糴斛斗以
給諸邉太師若論三闗地政是唐濼所在不若問朝廷
多增嵗幣又無水旱之虞豈不永逺太師更熟慮之三
寶努云樞宻侍郎瞞心各自盡忠為國家說得好但許
多人馬來不成則恁空去也大金人馬不似南朝徤兒
逐月有請受望之云若是講和却存舊好金軍朝廷須
用犒勞不知有多少軍三寶努云河東國相二十萬皇
子郎君一頭項三十萬如今講和便遣人至河東軍去
此事朝廷不要遲疑早早講和便益許多若住久是壊
你家人民田種望之云昨日面得處分若說犒軍可許
銀三五百萬兩此數亦不易出也三寶努云金人去家
有六七千里動經一二年須是逐人得兩錠銀一錠金
方得望之云太師開許大口又是以河為界好難啇量
張愿恭云說道東京人家富庻家家便設一錠金今來
須官中民間盡底將來贖取性命望之云此非是講和
直是强取物耳請太師問歸朝官按月請受尚有拖延支
不出時那裏得許多金銀若謂民間富庻縁京師四方
客旅買賣多遂號富庻人家有錢本多是停塌解質舟
船往來興販豈肯閒着錢買金在家頓放三寳努等
意不悦乃云來日皇子郎君相見時樞宻侍郎莫要如
此底死争恐壊他兩朝和好事也　　傳信録曰是日孝
民陞殿跪奏所以舉兵入中國之由栺陳太上之失路
上得赦書之意今來議和乞遣大臣一人過去軍前議
所以和者上顧宰執未有對李綱前曰臣請行上不許
曰卿方治兵不可李稅奉使鄭望之高世則副之李綱
請所以不遣之㫖上曰卿性剛不可以往綱對曰今敵
氣方銳吾大兵未集固不可以不和然必所以和者得
䇿則中國之勢可安不然患禍未已宗社安危在此一
舉臣懼李稅柔懦誤事也因為上反覆具道所以不可
割地及過許金帛之說以金兵貪婪無厭又有燕人狡
獪以為之謀必且張大聲勢過於邀求以窺中國朝廷
不為之動彼當戢歛而退若少震懼所求一切與之彼
知中國無人益肆覬覦憂未已也願陛下審之上以為
然斡里雅布移寨過萬勝門移牒朝廷牒云昔我大聖
皇帝以契丹之主納叛人阿古齊大王不行交還又多
無道應天順民起兵弔伐自後不忍覆滅欲與通好終
不聽從直至亡國方始投降尚猶釋罪特加王爵又燕
京留守秦晉王耶律紀遼陽渤海髙永昌奚肅良等各
賜本部土地仍以世爵例俱執迷竟取滅亡夏國王李
乾順達靼摩古津並助亡遼犯我行陣未皷而破為能
改過各復舊居分列契丹邉土以濟其地趙宋前帝航
海遣使請復幽燕舊疆當此之時分日約誓同力収取
爾來竟無接應形迹一旦天兵倐至不血一刃舉土向
風盖自契丹二百餘年逺近無敢囘顧爰念從初結好
姑務懽和即時割與恩義非輕著定誓書多納迯人子
孫不紹社稷傾危曾未踰月棄德背恩手詔逆賊張覺
害我四執政大臣邀我百官更易姓名公然任使嵗交
金帛並不如期及正旦使賀允中御前奏達傳語二字
指越舊例深淺輕易其於本國窮奢極侈上下相䝉閹
寺擅權尅取民間財玩至有室如懸磬人不聊生種種
弊源莫可罄言今我皇帝上符天心爰赫斯怒大舉天
師數路並進禮當問罪面奉聖㫖如趙王能悔過再乞
懽盟仰就便施行當司領大軍取幽燕一路自入貴境
以為必遣使來賫御筆改責前非不至深入豈期直至邯
鄲纔有人使李鄴等却只將到三省樞宻院所奉聖㫖
文牒又言歸罪朝廷全無當理洎求的意方言前主自
省愆尤不敢枝負大變已至傳禪兩項歸責全是不同
難為准言縁來人使不能騎馬事致淹流兼恐途中别
有錯失廼摘從軍先令貝勒呉孝民持白劄子専去聞
奏路次及城門首遮堵早不放入今及城下猶未遣還
今上少年因亂登極社稷禍福未能裁酌新任大臣又
不賢明人子之罪莫大於此今可追悔往咎乞申舊好
於義猶可今執政臣屬果為主上憂辱親詣軍前重求
通好不但㧞出生靈抑宗廟血食所永頼茍或不然反
令海内肝腦塗地鬼神乏主窃恐悔之已晚且貴朝兵
將與亡遼士馬優劣可見亡遼與本朝士馬勝負明知
其本國大軍未足稱數即當司一路除所經州軍并餘
路軍兵約定於汴京㑹集節次前來雖不欲一　一分白
貴朝亦必詳悉又自來邉方守備兵衆不能捍禦寖
及國門諒能免斯難否貴朝因太平日乆習尚奢侈人
民懦脆夫以不知兵之衆而拒我能熟練之師欲求可
濟自昔無聞今大金皇帝正統天下髙視諸邦其惟有
宋不可無主然摧滅大權已入握内又為元奉㫖諭丁
寧屢遣人使遂與安和惟求轉禍為福勿有疑惑請准
前文字别遣大臣早圖萬世之利若大禍已成自取滅
亡勿以為悔大軍逺來難以停滯却請執定疾速見示
九日乙亥李稅等見斡里雅布議事賫和議犒師割地等事
目囘來是日李稅同鄭望之至軍中斡里雅布嚴兵以待
之見二太子二太子藉地南向坐稅與望之北面再拜
膝行而前恐怖䘮膽其所言良乆遣王汭譯云京城破
在傾刻所以歛兵不攻者徒以上故所以存趙氏宗社
恩莫大也今議和并犒師之物須金五百萬兩銀五千
萬兩絹綵各一千萬疋駝騾驢之屬以萬計尊其國主
為伯父凢燕雲之人在漢者悉以歸之割太原中山河
間三鎮之地又以親王宰相為質乃退師出事目一紙
付稅等達朝廷稅唯唯不能措一辭而還金人笑之曰
此乃一婦人女子耳自是有輕朝廷之意　　　鄭望之奉
使録曰是日早有韓宣徽過位相揖云皇子郎君遣人
去打城也望之云既是講和何言打城韓笑曰且要揮
兵早食後斡里雅布請相見云我遣軍去打城適已勾囘
望之云既是講和打城是甚意思斡里雅布顧左右笑(是/日)
(打囘城中門任珪早間攻/打城北少時而退灌死之)又云講和事此自遣使人去
朝廷理㑹兼自有書望之求見其書又云不須(盖是夜/來三寳)
(努等已說子細知使人/難其事故更不說及)三寶努耶律忠王汭於斡里雅布
處受書又出一幅不封乃是所須金銀牛馬表叚等(彼/中)
(以帛為/表叚)金五百萬兩銀五千萬兩牛馬萬疋表段百萬
疋望之即語三寶努云必欲如此數目是無意講和國
家幅員雖廣然出産不過五七處嵗貢有定額間有不
登其數既有嵗貢即有嵗用如何有許多積蓄且如馬
國家下川陜兩路以茶綵博買西南夷及西畨馬嵗不
過一二千匹其間又有倒死病疲前郭藥師守燕山要
馬朝廷下川陜馬司應副試問藥師其馬堪與不堪元
抛數足與不足即見得城内有馬不多耕牛盡在城外
民間城中所有多是宗室國戚人家養三兩頭牽駕座
車子藥師在旁云侍郎不須如此說且送得七(八/)分來
望之云少保雖是力屈而降上皇恩徳亦何可忘皇子
郎君以主上聖徳務要講和實宗廟社稷之福今若許
了七八分不足又是失信豈不害事藥師向西退身斡
里雅布又顧三寶努等畨語少頃催使人囘及出玉束帶
玉箆刀子及馬一疋付三寶努獻上連催使人上馬即
與三寶努耶律忠王汭前來　　秀水閒居録曰宣和間
經營燕地金將郭藥師首來歸附既得燕山授以節鉞
專付兵柄繼加檢校師傅官賜第都城寵異無比藥
師喜飲酒上醖絶品曰小槽真珠紅者日賜一罇置驛
傳送嘗至京師召赴禁中凢寢殿奥宻稱竒之物悉令
縱觀眷待優異如此金人南侵藥師率大將張令徽劉
舜仁叛歸之合從犯闕既議和解金師須索犒軍金帛
數千萬雖竭極不能克足金使云藥師嘗至宣和殿見
庫中金一塊數千兩者何謂不足朝廷答移牒書曰契
勘太上皇與大聖皇帝浮海結約嵗月已深遂割燕雲
恩義至逺質諸天神共著誓書使聘交馳懽盟無間止
縁奸臣誤國容納叛亡嵗幣愆期物貨粗惡遂令誓盟
殆成空文鄰國興師軄由於此重念大聖皇帝從初講
好欲卜萬年事至於今雖悔何及太上皇深自刻責乃
付神噐纉服之始不遑康寧夙夜以思冝申舊好果承
使介逺達信誠結納之詞悉以面諭自今日始傳之無
窮共芘生靈永同金石緬惟英鑒必諒兹懐事目具如
别幅想加照悉　　事目云投拜軄官人口盡行發遣大
金國人馬抽囘議定更不以黄河為界只將土地稅賦
所出改添嵗幣七百萬貫今來河北河東人馬抽囘賞
軍銀五百萬兩絹五百萬疋金五百萬兩
十日丙子李稅等與金人所遣計議使高永張愿㳟蕭
三寶努復命當日引見三寶努上殿進呈書斡里雅布復
書書云承計議使李稅等賫御寶文字深悔前非再求
盟好傳之無窮永同金石仰諗至誠實為大利雖有報
役之心載惟元從大聖皇帝結好暨我今皇帝㫖諭丁
寧徳義寛大拯救生靈塗炭冝舒舊憤以示新恩當開
誠心與修和睦若可依從請王弟鄆王并少太宰科一
員祗候交撥定疆界亦便放還合還賞軍物帛書五監
金五百萬兩銀五千萬兩雜色表叚絹一百萬疋馬牛
騾各一萬頭匹駝一千頭　　鄭望之奉使録曰十日引
見三寶努就殿上進呈書上顧敏如何敏對曰事無可
奈何待更啇量出到殿門宰執閣子内三寶努等入使
人幕次方見所進書乃知所邀三鎮及要親王一員候
軍囘日送到河要宰臣一員同往交割地界　　中興遺
史曰李稅等歸併燕山府路提舉常平沈琯與稅等偕
來稅等具奏斡里雅布要宰執親王為質并須索金帛犒
軍李綱以金人之技盡於攻西水門與酸棗矣破之甚
易以死戰使匹馬不還䇿之上也稅望之謂金人勢雄
盛未易可當莫若許之不可緩也李邦彦勸不如許之
上亦欲務令持重以保宗社生靈遂悉如所請詔括官
司士庻金帛
　
　三朝北盟㑹編卷二十九
欽定四庫全書
　三朝北盟會編卷三十
　　　　　　　　　　　　宋　徐夢莘　撰
　靖康中帙
　　起靖康元年正月十一日丁丑盡二十日丙戌
十一日丁丑李綱沈琯與執政同議於東府　南歸録
曰初十日琯見李右丞言敵騎不過五萬能戰者止萬
餘人太子營不及三千藥師常勝約三千騎諸營部兵
聞止有三萬餘其過河者只有大半可以邀擊李綱曰
待與諸公議遂留琯幕中十一日李綱與琯同入閣門
續引至後殿少頃同赴東府見樞宻耿南仲李税等琯
告諸人如告李右丞説李税厲聲曰賢敢道金人不强
若與戰决勝負否李綱曰不湏如此怕他琯曰琯忘身
弃家以圖其歸葢上欲朝廷知金人不多可以擊爾至
於戰鬭事非琯所敢知湏臾李邦彦已下偕來琯復告
之曰城下之戰社稷之安危固不可輕舉可待其歸以
重兵擁其後必有全勝之䇿衆皆不答
十四日庚辰皇弟康王少宰張邦昌使於大金軍前給
事中李鄴為計議使右武大夫髙世則副之賫和議誓
書送伴蕭三寳努等同行朝廷和議誓書云契勘太上
皇與大聖皇帝浮海結約欲卜萬年偶因手詔平山張
覺招納叛亡至使懽盟變為兵革遂致大金數路興師
今太聖皇帝次子郎君并知樞宻院事李税等赴議軍
前引過乞和正月十日廼承議計使賫到文字大開容
引備諒純誠拯救生靈重結盟好載惟恩義深感劇悰
今戒攸司悉從定約太上皇與大金大聖皇帝義同兄
弟今來囘書當依契丹舊例禮從伯姪施行已許放黄
河更不為界可太原中山河間府一帶所轄縣鎮分畫
疆至係自大金後比至立了疆界也其已前于内别有
變亂處所當朝自應管擒制交送至於尺土一民不令侵
犯招納若是與三府以南州軍犬牙出入不齊去處臨
時兩平兊易應自亡遼播越之時北界流離向來併係
大金叛亡諸職官工匠教坊百姓除元不曽到并已死
外應見在並盡數遣還在京令逐前去在外接續發遣
一無停匿殘害錯失除自來各交金銀疋帛並雜物折
納决無粗惡愆期斯言之信金石不渝有違此誓神殛無
赦宗社傾覆子孫不享所有其餘該載不盡合約事件
並依前立誓書施行逺冀英懷永同重誓伏惟照察謹
白初金人講和要一親王為質朝廷議從其請上召諸
王曰誰肯為朕行康王越次而進請行康王英銳神武
勇而敢為有藝祖之風将行宻奏於上曰朝廷若有便
冝無以一親王為念既行邦昌垂涕康王慨然曰此男
子事相公不可如此邦昌慙而止　　沈琯與李綱書論
金人兵虛實沈琯短書投綱某自燕山拘執而南陳講
和之議意在脫歸言其軍實今天與之幸偶而歸逹區
區之忠因右丞歸以上聞似可以無憾矣雖曰後時尚
有圖者彼言國相自太原入河西自鄜延入不知二道
能遏之使不前否二道既不能進則此猶可者也城下
之戰固不可輕議待其囘脚數路要之前不得還後以
重兵擁之可一舉而殱之彼之難聚者兵調發半年止
得如此若盡滅之数十年間未能再舉若使之還其禍
未已彼之難得者馬前日入燕不滿萬騎得常勝三千
匹路中所掠不下三五千匹今又以二萬匹與之不可
敵也彼之所乏者金載之而歸竭吾帑藏又取於民不
足以充其欲二者之外又割吾要地其禍可勝言哉今
日彼之兵數不多必不若契丹犯澶淵之時是時景徳
春秋乃未及聖主之盛一時宰執皆欲避之陳堯咨數
人皆欲之金陵獨冦萊公决䇿勸之親征一戰而勝今
城下之戰計社稷之安危不可遽急至于後圖亦不可
緩右丞忠憤之氣衆所共聞實天以賜我宋豈不能為
冦萊公哉某凍餒踰月脫死而歸䰟未集體無僕無馬筋
骸觧㪚不可以步釐此以代靣陳幸不以人微言輕忽
又陳三事一曰某昨日步歸憇於茶肆聞諸人咸有欲
戰之心但不令出爾此固未易輕舉然人心可見今早
又聞昨夜城外小戰與其小戰不若更多與之人馬在
外以待之二曰金人之所以有鬭志者意在於金帛既
與之彼却有愛惜之心吾之将士要而奪之以求為軍
賞則我之兵欲鬭之志如破竹之勢矣三曰金人不多
用兵之時當分頭掩擊以分其勢是日晚綱遣人相召
琯力言金人可破之状兼今日客主之勢不同多寡之
數不侔若令遂歸既無傷折又厚有所得異時人人敢
來也割地之後彼據要害我反為客燕山雲中一二十
萬之兵不知何以禦若果欲與之戰不可失此時我重
兵擁其後河壖而揜擊之以西兵自懷衞入駐濬州之
北當其前召大名徳慱興仁潞南兵由徳慱渡河於邢
趙之間等截間道遣人宻約河間真定中山雄滄會兵
於滹河之北迎戰當使匹馬隻輪不返若云姑與之更
圖後舉此妄論也今既與之大事去矣後不可再舉必敗
湏便甘心為江左之事右丞能以决䇿立聖主又能止
之使不遷盖天以右丞賜我宋今日之事何不以死争
豈能作執政而遂愛惜也綱言公之言宗廟社稷大計
與綱無不合者但有掣肘處亦少有所待答曰願力為
上開陳斷不疑而速行之免後時噬臍次日又以七事獻
綱一曰十三日詔出恐所割州府不肯聽從指揮守臣
交割竊恐守臣亦有畏懦全身保家之人奉詔弃城而
走密竊遣人令合兵以戰二曰楊志昨在燕曽受髙托
山極賂志貪財色今聞在軍可説之要擊三曰聞西兵
有至者出兵不可緩金人過河日馳百里縱使之歸昔
撫定燕山之時亦遷延不去大兵既近燕城蒼黄而行
輜重金帛盡為張覺取奪此機不可失四曰大兵擁敵
過河止以萬人弓弩守北岸五曰大㨗之後全軍受賞
其搴旗斬将有功者統領者别行保明優與推恩六曰
金人兠鍪極堅止露兩目鎗箭所不能入契丹昔用棍
棒擊其頭項面多有墜馬而得之欲令騎兵半持棍棒
七曰郭藥師将騎兵三千劉舜仁領兵二千隨行今若
以重兵擁之過河前又有兵截等其勢甚危因密令人
説之以藥師為燕王以舜仁為平王許其世襲自置官
吏嵗賜官帛兼令其背金歸朝事自有濟塗中聞常勝
恐由澶淵徳慱入滄過河歸燕山當湏兩道遣人候之
不可後也　拆上元鰲山㪚給軍士新火上皇時常以
十月結架鰲山至正月十四日了畢所費綵帛巨萬計
比上元燈後則頒賜内侍率以為常及是乃拆之　　衞
仲逹張勸特除名勒停臣寮上言竊見國家多難侍從
官義當體國乃者營私謀已圖去朝廷者十已三四班
綴空然衆目駭視訪聞禮部尚書衞仲逹素與趙良嗣
狎昵無間今者忽稱病乞假遂携家以行工部尚書張
勸身為八座乃求淮南幹當公事而去按仲逹勸皆憸
侫不才平日叨竊榮寵當急難之際傾揺人心為避兵
之計理不可容奉聖㫖衞仲逹張勸特除名勒停令開
封府差人追捉前來聖㫖今後金國稱呼只以大金為
稱合用國字者依自來體例施行更不得以金國為稱
十五日辛巳斡里雅布囘奏并書曰大金都經畧處置使
兩路都統斡里雅布正月十四日太宋皇帝遣使降到誓
文大開詳審推見聖意勇于改悔求踐舊好叙定兄弟
之義卜于萬代更不渝變斯乃社稷生靈之福也當司
深為感切遽解重圍收聚兵馬鈴束将校更不令驅擄
殺戮既復舊約欲成長乆竊慮嵗輸物稍多難以經逺
施行兼奉宣命若能悔責委酌中理會今又减于一百
萬貫常年只納一百萬貫文折物并銀二十萬兩絹三
十萬疋仍為今嵗分撥疆至事忙直候來年正月依應
舊例交納如交割結絶之後茍有違變神明得殛俾墜
其師伏乞照察謹奏書曰大金皇子都經畧處置使斡
里雅布上書於大宋皇帝闕下今月十四日賜到誓文暨
皇弟康王并少宰一員至仰體聖慈深増倍喜事茍不
然其如社稷生靈何安今既轉禍為福重踐懽好惟望
貴朝不失農事早令當司兵馬無稽駐泊益彰至徳當
司已鈴束逐處軍兵更不令驅擄殺戮所有國書再立
盟約乞賜盡言遣差使將擎來詣當司待憑發遣赴闕
即目一見康王便如兄弟相次事過即時遣還願勿憂
疑更有但係亡遼契丹奚海渤海雜類人等無令刼掠
傷民早為交割今月十一日夜南方天氣赤直至天明
詳其分野正臨都邑能盡至誠大信反身修徳必抵消
禳縁念義同一家别白奏逹謹上聖㫖應有官無官諸
色人曽經賜金帛各據前項所賜修數自陳官如敢隠
數許人告犯重行斷遣　尚書省直取金銀指揮奏聖
㫖仰聶山何㮚周懿文李光只金直取楊球張補姜堯
臣李宗保張師賢宋輝李宗振董庠下項逐家金銀於
元豐庫送納趙元奴李師師王仲端曽經祗應倡優之
家并蕭管袁陶武震史彦蔣翊三人築毬郭老娘逐人
家財籍没并内侍省官道官樂官曽經入内醫官輦官
幕士忠佐并應曽特賜金帶許繫金帶人並行陳納若
敢狥情隠庇并轉為藏匿之家許日下自首如違並行
軍法諸色人所隱藏之物以半充賞
十七日癸未捉敗細作先有燕山人推獨脚車子其中
皆載兵器自是連日大索細作不絶或有急走者面黒
者誤遭毆擊至有死者羣惡不逞徃徃乘此刼奪行路
但云是細作即擒送府騐問非是乃釋之亦不加罪妄
捉之人如是數日乃掲榜禁止
十八日甲申大風雪時圍閉旬日城中食物貴倍平昔
窮民無所得餓凍死者枕藉於是朝廷復遣致使問於金
人軍前朝廷賜書書云大宋皇帝致問大金皇帝郎君荐
承使介特貺書詞披覽再三深諗勤意比者復修盟好
休兵息民皆自周旋深感戢示諭依准大金皇帝宣命
施行恩從聖造事靡已為益諒髙懐尤彰謙徳更承念
及耕農重事罷去所索牛一萬頭誠忱備至義同一家
固當傳之無窮永以為好春律尚寒倍惟珍嗇謹白又
賜沉香山子一百兩花􁚄酒盤十一隻玳瑁酒瓶貳隻
撥花犀注碗一副
十九日乙酉上御宣徳門撫勞王師平陽府義勝軍
作亂叛歸於尼堪初譚稹為宣撫也募燕雲人為義勝
軍㪚居於河東諸州其在平陽府者劉嗣初為河東路
兵馬鈐轄以統之有衆四千河東人呼義勝軍為投附
人太原府受圍有譚将自太原城中出至平陽漏言欲
盡殺投附人于是義勝軍皆不安漸有語喧閙嗣初見
平陽冨盛有欲得之心既知太原被圍遂有叛意一日
嗣初見知府宇文時中白其事曰嗣初山後人累世不
幸䧟于契丹者幾二百年今重不幸又為金人呑滅使
我前主契丹䘮其社稷而嗣初亦傾覆其家遂得歸朝
今一行部曲與嗣初同視金人為仇讎也金人方造釁
用兵國家以兵應之使投附人效死于陣前以報金人
之讎深所望也竊聞欲盡殺投附人不知何故時中驚
愕曰無此乃命出榜敢有撰造語言者立賞告捉自此
投附人亦私為之備投附人先在城外下寨不與州縣
通嗣初自起爐打造軍器置槍棓殘編及拾麻鞵底穿
為甲隂勒行伍未幾時中罷去通判王某以權府事有
百姓王存受雇于嗣初為么喝人既知其意先一日詣
府告嗣初與投附人將亂者王某務欲安嗣初等乃决脊
配三人本府牢城且報嗣初云有撰造語言已施行訖嗣
初以本部皆是義勝軍唯么喝三人乃平陽府兵士既發
露其情愈不安又知折可求敗事乙酉黎明率衆入先登
城占城城中軍民有以弓弩射之者義勝軍以手張氊禦
箭既而城中奔亂嗣初縱火王某及州縣官皆出城走走
不及者為嗣初所執嗣初縱掠金帛次驅擄男女次驅奔
牛馬次取驢猪羊盡殺為脯腊科磨户破麥為乾糧凡十
餘日以其衆歸尼堪尼堪大喜而王存于神仙界見王
通判言你不信我言反杖一百今日壊了一城人性命
你却還他鼔倡諸人將王倅併家小盡殺之其歸朝人
老小在州縣者受折可求移文悉行誅戮
二十日丙戍斡里雅布囘謝賜上奏云差去使人王汭至
伏䝉聖慈賜囘到沈香山子花犀玳瑁酒器并竒獸珍
禽等斡里雅布無任感恩望聖激竊屏營之至謹奉書奏
謝以聞謹奏　　京畿河北路制置使种師道及統制官
姚平仲以涇原秦鳯路兵至京師師道承召命未起以
為金人必不敢渡河亦未必有如此事雖起行唯日行
三十里不廢逰獵中途遇統制官姚平仲自燕山戍歸
有騎兵三千歩兵一千師道以便冝檄取兵之命遂與
之俱來未至上遣開封少尹田灝中使裴誼陸舜舉促
之師道至西京而斡里雅布已至闕或曰敵勢重而我以
輕兵犯之必敗四方勤王之兵遂将解體不若且駐氾
水以圖全勝師道不然曰吾以微兵遲囘不進形見情得
祗取敗焉賊孤軍深入日虞援兵之至也今若徑去彼
自莫測苐使一騎到京師則京師之氣自振矣師道遂
行先遣二十騎全装披帶封蠟書上奏二十騎者疾馳
到京城逄金人逰騎四出是二十人者馳馬犯之逰騎
知西兵退走二十騎至城下叩城上蠟書京城人知勤
王兵至歡踴氣増十倍師道至命開安上門遣尚書右
丞李綱迎勞而宰相李邦彦降勅付師道曰金人和議
已定敢言戰者族或謂金人寨于城之西請嚴備以
入師道不從肩輿入京師是夜與宰相同入禁中見上
於福寜殿奏曰臣不知京師有如此急又度必無此事
故來遲今臣在此陛下不湏憂也上再慰勞問計将安
出師道奏曰臣以為􁅳和非計也京城周圍八十里如
何可圍城髙十數丈粟多數年不可攻也若於城上劄
寨而城外嚴拒守以待勤王之師不踰旬月敵自困矣
然業已講和不可止金銀不足請以見數與之如其不
退乃與之戰且四鎮之地内保州乃宣祖陵寢所在不
宜割與上乃令師道與邦彦于政事堂共議其事師道
見邦彦因曰某在西土不知京城堅髙如此備禦有餘
當時公何事便講和邦彦曰以國家無兵故不得已湏
和耳師道曰凡守與戰自是兩家事戰若不足守則有
餘京城之民雖不能戰亦可使守但患無糧食茍有餘
京師數百萬衆皆兵也何謂無兵邦彦詭曰素不習武
事不知出此師道笑曰公不習武事豈不聞徃古攻守
事乎又曰聞城外居民悉為敵殺掠畜産多亦為敵所
有當時聞敵來何不悉令城外百姓撤去屋舍畜産入
城遽閉門以為敵資何也邦彦曰倉卒之際不暇及此
師道又笑曰好慌左右皆笑曰公等文臣腰下金帶不
能自守以與金人若金人要公等首級如何邦彦不能
對又曰京師如此之闊敵兵只十數萬何能圍匝無故
四門都閍則敵人得以縱掠而吾民困矣上加師道檢
校少保同知樞密院事遷宣諭使明日金人使王芮來
其禮稍屈上顧師道笑曰彼畏卿故也方諸門盡閉師
道命開東壁南壁門聽民出入如常人情頼之以少安
又請緩納金幣禁逰騎不得逺掠俟其惰歸扼之于　河
當使匹馬不還上皆是之師道受命出廵城語所親曰
敵易破也但劄連珠寨對壘使不得擄掠則敵糧匱乏
便可進兵更使兵将臨河設伏俟其半渡擊之此萬全
策也一日師道令驍勇數軰出城得金兵三人至則令
言軍中事其一不肯言師道令斬之又問其次遂恐懼
明言軍中事其一破其腹以騐所食之物腹中唯豆耳
師道語其衆曰敵糧已匱可以殄滅乃遣一人還軍中
使道其事敵軍大驚于是决意求和　詔差中書侍郎
王孝廸收簇金銀詔曰金國犒軍金五百萬兩銀五千
萬兩錦帛牛馬駞騾萬數浩瀚雖竭神御乘輿宫禁王
府主第宫觀寺内外百官士庻人等金及三十餘萬銀
一千二百餘萬又送以服御犀玉腰帶真珠寳器女樂
珍禽香藥茶錦綺酒果之類并以祖宗以來寳藏珠玉
等物准折縁數萬金銀未敷不肯退軍已差中書侍郎
王孝廸再行收簇布告中外咸體兹意榜曰中書侍郎
傳領收簇大金國犒軍金銀所今月二十日奉聖㫖大
金國兵馬攻城其勢甚急朝廷為宗社生靈遣使議和
湏藉金帛以結盟好金國要金五百萬兩銀五千萬兩
今來所歛金銀上自宗廟宫禁乘輿服御之物盡行剗
刷止得金三十餘萬兩銀一千二百餘萬兩尋津置前
去大金國見其數未足復遣使人諭意難為退軍兼恐
兵衆犒賞不均必致怨怒却來攻城男子盡殺婦女驅
擄屋宇焚燒金銀錢物竭底将去今來既無所出遂将
前後所出黄榜并行拘收别出榜文訓諭朝廷愛民憂
國之意仰自今月二十一日為頭應執政侍從宗室外
戚内侍官横行並許權繫犀帶将金帶納官仍将逐人
在家金銀盡數赴逐庫送納外其餘士庻諸色人並仰
于兩日内罄所有金銀立便送官如有藏匿寄附送納不
盡之數限滿並許諸色人告論雖于法許相容隱人亦
許陳告並依所告之數三分之一充賞告及金一萬兩
銀十萬兩除告賞外與承信郎如親隣知情不告告而
不實以其罪罪之今來除指揮事係急切若因金銀不
足和議不成遂致家族不保雖有財寳何所用之仰士
庻體認朝廷愛民憂國之意疾速前來送納候事定日
等第推恩所有金銀稜道並與免納今具逐處庫分納
下項州南左藏庫納州北元豐庫納州東都茶塲納州
西㩁貨務納右出牓曉示諸色人如有乞覔並依軍法
施行都人讀榜見金銀不足則必致怨怒却來攻城男
子盡殺婦人驅擄屋宇焚燒金銀錢物竭底将去又言
家族不保雖有財寳何所用之讀之者莫不扼腕唾罵
　靖康前録曰王孝廸領簇合犒設大金國金銀所出
榜籍士庻所有之物謂如此則免吾民肝腦塗地不然
則男子殺盡婦人擄盡宫室焚盡金銀取盡其辭乖謬
不可具言人謂之四盡中書以比李鄴六如給事　种
師道姚平仲兵至李綱上奏乞令師道平仲聽節制傳
信録曰奏上曰勤王之師集者甚衆兵家忌分莭制歸
一乃克有濟願令師道平仲等聽取莭制上降御筆曰
師道老而知兵職位已髙與卿同官替曹䝉可也盖上
意欲與師道為親征行營副使余竊歎上裁處之當而
宰執間有密建白以為不可者上入其言于是别置宣
撫司以師道簽書樞宻院事充河北河東京畿宣撫使
平仲為宣撫司都統制應西兵及四方勤王之師並𨽻
宣撫司又撥前後軍在城外者屬之而行營司所統者
獨左右中軍而已上屢申勑兩司不得侵紊莭制既分
不相統一宣撫司所欲行者託以機密徃徃不復關報
余私竊憂之自金人議和誓書已行之後朝廷日運金
銀幣帛之屬輸其軍中名果珍膳御醖之餉使者絡繹
冠蓋相望上又出御府珠玉玩好寳帶鞍勒以遺之品
數甚衆其價不可勝計余每嘆以謂賜此不足以為徳
適所以啟敵心雖上恭儉視珠玉如糞土然彼既生心
何厭之有衆方稱上徳不以余言為然金兵益來湏索
無所底止也至求妓樂珍禽馴象之類靡不從之及勤
王之師既集西兵将帥日至上意方壯又聞金人虜掠
城北屠戮如故而城外后妃皇子帝姬墳墓􁏟殯發掘
殆盡始赫然有用兵之意余賛上曰易于謙之上六稱
利用行師征邑國師之上六稱開國承用小人勿用盖
謙之極非用利行師不足以濟功師之成非戒用小人
不足以保治今陛下之于金人屈己講和其謙極矣而
金人恃强無厭之求愈甚其勢非用師不可然功成之
後願陛下以用小人為戒而已使金人有所懲創不敢
有窺中國之心當數十年無烽燧之警不然一日縱敵
數世之憂未艾也　　通判絳州軍州事徐昌言殺義勝
軍中興遺史曰平陽府義勝軍亂之次日報到絳州絳
州有義勝軍四千人将官牛清統之清山後人麄率勇
悍通判徐昌言謂不先圖之必有平陽府之變乃白于
知州李元逹請先為之備元逹本儒生不知時變不從
昌言與幕職官苦言之元逹不得已請昌言一靣措置
昌言以教閲為名開甲仗庫令官軍帶甲整葺軍器時清
下寨于東門外是日昌言出其東門方轉五鼓自南門
北門出兵轉城以趋其寨又令民兵悉上城之東壁令
之曰聞戰聲則助其聲勢昧旦兩門出兵皆叩其寨即
斬闗以入直造清之寢清夜飲方醉與數婦人寢聞難
取器械不及窘甚被執于是盡殺投附義勝軍城中民
兵登城東壁呼噪以助其勢投附人盡被誅戮諸州聞
絳州之事乃皆殺投附人昌言字獻可衢州人　　統制
馬忠以勤王兵至京師熈河路經畧使姚古秦鳳路經
畧使种師中及折彦質折可求劉先國楊可勝范瓊李
寳諸路勤王兵至京師諸路勤王兵號二十萬到京師
人心稍定
　
　
　
　
　
　
　
　
　
　
　
　
　三朝北盟㑹編巻三十
欽定四庫全書
　三朝北盟會編卷三十一
　　　　　　　　　　　　宋　徐夢莘　撰
　靖康中帙
　　起靖康元年正月二十四日庚寅盡其日
二十四日庚寅斡里雅布再奏書云伏承御書特加温諭
尋繹研味言悉由衷敦固懽好益光聖德陛下既全始
終質諸天神斡里雅布等永念同盟敢不祗畏中山河
間兩府亦望差近上親信之臣嚴賜勅㫖令從隨少宰
専行管勾交撥疆界據喝下金帛擬准見御寳文字續
次交送近者猥被聖恩賜致内樂百餘人不欲使去父
母之邦尋用放還辱從所請感戴之至無任下情外據
所割三府見任職官内不係本土之人恐有知識欲要
者内椿定姓名垂示即當發遣如不見公據請不受留
内太原一路官員乞便于交撥宣内分白開指亦憑依
應施行今差韶陽軍莭度使耶律忠乾文閣待制太平
甫充計議使副謹奉書奏謝以聞謹奏　　朝廷復遣李
稅致問書曰大宋皇帝致問于大金皇子郎君比者盟
書既定和議方深用孚千載之期永保兩朝之好輒因
使介以物將誠詳具别紙惟冀留意謹白送珠子帶一條
(上有北珠/五十顆)正透飛鳳犀帶一條金稜真玉注椀一副真
玉酒盃十隻細鞍轡一副琥珀假竹鞭一條　　又别遣
肅王為質請歸康王書云比承書示欲别遣親王為質今
令弟肅王前去可諒誠慤之情然念康王留軍中今將一
月朝夕憂念未甞少寧雖皇子郎君義同一家必垂顧
恤奈手足之情同氣之親一日不見實有三秋之念敢
望仁慈候肅王到日便令康王囘歸以慰兹寤寐注想
之懐情深意切書不盡言再此布叙惟冀孚察白　　斡
里雅布以棠義軍節度使大安仁龍州團練使耶律忠充
使副送還康王書云使至迭承來喻請送康王備聆聖
心懷注之切今如命遣送前去縁以康王乆留軍中謹
贈金一萬鋌聊用厭驚式表微意謹奉書奏聞謹奏
王黼削奪在身官爵長流衡州靖康遺録曰是日籍
王黼第得金寳以億萬計初黼賜於閶闔門外周圍數
里其正㕔事以銅青瓦盖覆宏麗壯偉其後堂起髙樓
大閣輝耀相對又于後園聚花石為山中為列四巷俱
與民間倡家相類與李邦彦軰遊宴其中朋邪狎昵無
所不至及至籍没百姓争入剽掠官不能禁斬數人而
後已黼出城數十里至負固村追斬其首百姓謂之負固
村云秀水閒居録云王黼作相初賜第相國寺東又賜
第城西竹竿巷窮極華侈累竒石為山髙十餘丈便坐
二十餘處種種不同如螺鈿閣子即樑柱門忩什器皆
螺鈿也琴光漆花羅木雕花碾玉之數悉如此第之西
號西村以巧石作山徑詰屈徃返數百步間以竹籬茅
舍為村落之状都城相第乃有村名識者以為不祥黼
侍妾甚衆有官封者十八人八夫人十冝人靖康前録
曰二十四日府尹聶山進劄子先追王黼行差遣人追
及于應天府杞縣之南十里負固村遂戮之函首京師
隨行金帛不可數盡為小冦剽掠差度支郎中邢倞籍
其家財倞措置無術小人乘隙鼓唱爭入黼第絹七千
餘疋錢三千餘萬金玉之類為羣小攘奪者三分之一
王時雍領尹詐稱搬納王黼家者次第給賞優者推恩
衆賫金帛入黼第即得首領者二十餘人梟首令衆餘
皆弃物而遁别録云縊殺之於雍丘　中興姓氏姦邪
録曰王黼字将明開封人也崇寧二年登進士第蔡京
喜之累擢為翰林學士厚結内侍梁師成輩多薦引之
者政和七年除尚書右丞八年除中書侍郎宣和初師
成薦為少宰惟諂侫師成凡事行其意而已每入禁中
為柔曼之容効俳優諢話以説上意置應奉司于其家
四方珎貢皆由黼以進奉而多半隠盗于家公然賣官
取贓無厭京師為之語曰曰三百貫且通判五百索直秘
閣其無亷恥如此二年上欲乘契丹為女真所攻因復
取燕山黼力贊出師及用童貫蔡攸為帥四年加太宰
楚國公二子皆加徽猷閣待制上命内侍幹當御藥院
盧端專起大第以賜黼黼建御書閣芝草生於上黼邀
上駕幸其第親賞之人知其不祥五年拜太師封楚國
公領三省事六年李邦彦宻結蔡攸令譖黼而罷之靖
康初貶廣州安置遣使斬之時年四十八士民皆快宣
和録曰宣和五年九月太傳王黼言臣以昧陋藐然之
迹充位公傳總治三省無明謨顯庸仰稱敷求熈帝之
載不足以格皇天膺福宣和癸卯八月芝生賜第正寢
之東閣柱檚之間狀如芙蓉懼無受祉之寔且在側陋
不敢奏後兩浹旬得賢治定閣産神芝二本袤皆踰尺
一生于漆柱一生于繪屏生閣柱者状如雲翔龍爪虬
然其杪附於柱其中穹窿特起叩之有聲生繪屏者如
慶雲晻靄表裏穿透皆所創見昔未有之臣俯伏諦觀
蚤夜怵惕以思前年䝉恩得賜長生大帝聖君容許嚴
奉閣上又蒙恩特賜九華玉真安妃御容奉安閣下日
有光明不間隠微神休聖迹固己乆熟觀今芝所生天
威不逺咫尺實惟帝君睿聖當宁安妃神靈在天貸臣
竊位曠官罪悔衆積而憫其赤心皎然區區無他賜也
故生祥瑞昭晰顯著如韓愈所云此生人不識唯有天
公知臣與有焉不勝踴躍抃蹈之至且念所居雖陋寔
為疇咨之地芝房吉祥一日三秀是豈孤臣之幸也盖
邦之榮懷亦尚一人之慶輙繪圖昧死以聞奉聖㫖手
詔卿以碩徳偉望簡在朕心傳巖之求合符節以來海
隅加治神祗咸若凡建大事决大疑莫不克舉方時平
燕之䇿在廷之臣罔攸措議惟卿有先見之明助朕獨
斷從中指授曽未期年九有以截確然志在王室格於
皇天致草木效靈見於賜第一日三秀袤皆踰尺結英
吐華有若翔龍慶雲之狀豈不韙歟且若芝房之歌薦
于漢廟著之方册寔為丕祥厯代寳之今者得非寅亮
爕理之功薰為和氣致此殊祉瑞于家庭以昭神袛在
天敷祐之靈以示朕頼于良弼之義君臣相湏休悦同
體奏牘來上良用嘉歎　王黼者開封人也舊名甫及
顯貴上以其姓名與東漢宦者同詔易為黼登第後一
任為相州司理蹤跡已詭譎入輦轂為何丞相執中所
喜遂厯書局館職政和初為司課蔡京薦之遷諌議大
夫黼既驟遷遂背執中疏其惡二十事與京而執中不
知也毎稱道黼不已一日省中俟其來見則又及黼而
京曰少師何主黼若是黼定何如人可保乎執中方談
其羙京即于座後出一卷書使讀之乃黼擊執中疏也
執中大愕始變色曰畜産乃爾若是繇是執中乃謝絶
黼黼因投鄭居中黨中而居中前後數于上前稱薦黼
有宰相才改御史中丞陞翰林學士黼特事宦者梁師
成為父與折簡必呼之為恩府先生方上躬攬權綱故
毎謂羣臣多宰相門人如黼獨首出朕門下黼每進見
上毎為前席論外事動移時專恃憸險能先事中意當
是時户部尚書患不得人京因奏用黼上大喜謂之曰
太師乃肯用爾爾能當此乎黼對以匪難也時用度侈
版曹嵗入有限非宰相應副必闕事黼既以才選能彌
縫中人佗不恤也繇是未半年自親王貴戚暨班直禁
衛動乏俸賜中外乃大噪黼猶掦然且誑上謂左藏自
充仭第監臨失職爾臣願自入庫治究其事而勢家吏
僕聞此得伺候黼來掩之争索所未結之物及視庫中
則實一空于是數百十人皆大喧更攔黼不得出因窘
甚用老吏為之計乃抱大牓告之曰尚書有約束無佗
官吏作弊爾今當排日用次第給爾等可視此也即趨
東墻掛牓衆走從之黼迺得繇東庫角門跨馬遁去上
聞而不樂遂以失職罷猶改宣和殿學士以宫祠奉朝
請賜甲第居之其賜第之隣乃故許黄門将宅也黼又
倚中人奏請彊奪之其子弟出怨言而黼又隂白盡逐
去中外始大不平俄復翰林為承㫖丁父憂起復遂除
左丞遷中書侍郎乃有大用意時政和八年也黼靣潔
白若羙婦人而目精鬚髪盡金黄且豺聲未乆拜相委
聽愈専當時宦者梁師成從中秉相權故使黼表裏一
旦恩數儀物有踰于蔡京矣使黼專任乃事外飾奏罷
堂吏添支省併書局皆恊一時事論然專事逄君依羣
宦故獨不敢及佗其後罷學校乃多取贍學錢奉宴遊
未乆又入劄子乞置應奉司而自領之内則梁師成為
提舉又啟北征事且與童貫力謀數以詩進顯結鄆邸
畫奪宗之策密語上曰臣屢令術者攻東宫命不乆矣先是
黼既相再錫大第于城西開便門與師成宅對街以相
來徃及燕山告功黼益得意乃妄托事言家之屏風生
玉芝上為臨幸睹黼之堂閣張設寳玩石山侔擬宫禁
喟然嘆曰此不快活邪時上即幸黼第又從便門過師
成復來黼家駐因大醉黼自出傳㫖支賜命放㪚衛從
百官于是禁衛從諸班直爭願見上始謝恩不肯㪚因
詾詾師成與譚稹乃扶持上而出撫諭之上醉不得語
矣復入夜漏上五刻乃開過龍德宫複道小墻謂鹿寨
門者以還内宦者十餘人執兵接之而去三衙衛士無
一人得入者是夜諸班禁從皆集教塲備不虞幾生變
翌日猶不御殿殆半日人心始安祖宗以來臨幸未之
有也上深悔之曰孫存愛我與轉一官存隨龍舊人為衛
士首時對黼求見上不肯㪚者黼又同蔡攸每罷朝出
省時時乘宫中小輿召入禁中為談笑或塗抺粉墨作
優戱多道市井滛言媟語以媚惑上時因謔浪中以譛
人輙無不中黼方恃奥自若至賄賂公行于朝野自通
判以上皆有定價中外大喧上雖微聞然不之信至是
蔡攸朱勔皆能取騐于上因是怒併力攻師成勢折上
於是怒黼始罷而致仕居第領應奉司如故厥後将過
冬郊而垂欲相之㑹上内禪百寮入賀上下咸有喜色
而黼靣獨若死灰未幾誅死矣且黼士人也又以才學
受知君相則其冨貴可力致乃由徑茍得一時之味因
甘之流而不返夫既以非道而進後必以非道而終决
矣是徒累國家亂天下如此可為世戒也　北征紀實
曰燕地號沃壤用兵既乆加金兵殘毁桑柘生具為之
一空我得之僅三年曽無斗粟尺帛之助常勝軍五萬
月給人二斛戍兵九千月給人六斗則已十餘萬斛又
有食糧軍及諸州官吏不在數也故悉出河朔山東河
東之力以應辦纔一年而諸路皆困矣科配既乆道阻
常率費十餘斛多至二十餘斛始能運一斛至燕山以
有限之物輸之無已雖黼當權時内外帑藏及齊趙晉
代民力皆已告竭焉上不樂垂以罷黼黼患失遂作免
夫之令因得少失其權以為燕山之役天下應起夫令
免其調發獨令計口多寡盡出免夫錢違期限者斬天
下所得免夫錢大凡六千二百餘萬緍以二千萬應副
燕山二千萬樁管然朝廷時時借用及宣和七年春正
月唯六百萬見在餘二千二百有零則莫知為何用此
寔充應奉矣盖此事纔定號經撫房者朝廷一時文案
黼奏丐降㫖一切焚之故不得攷焉及宣和六年黼罷
之後燕山日夕告乏而山東河北盗賊起少者不下數
千人若張仙髙托山軰皆連兵數十萬餘科配亦不行
矣閒居録又曰宣和間王黼急于財用以燕山免夫為
名徧索天下所得纔二十萬緡而結怨四海矣又令州
縣取䀋課一年最髙者立為定額不許融虧欠及分釐
監司守令一例黜責于是計户索錢猶不能給羅織告
訐無所不至犯法者不復行刑但令買䀋厚利悉歸
大商楚毒被于良民迯移逋負不可勝計　别録曰開
封府奉本府捉事使臣韓應等狀䝉差體究王黼所在
契勘二十四日至雍丘縣城南二十里永豐鄉輔固村
為盗所殺取到首級申
　
　
　
　
　
　
　
　
　
　三朝北盟會編巻三十一
欽定四庫全書
　三朝北盟會編巻三十二
　　　　　　　　　　　　宋　徐夢莘　撰
　靖康中帙
　　起靖康元年正月二十五日辛卯盡三十日丙
　　申
二十五日辛卯鄜延張俊韓時中涇原環慶馬千等皆
至京師稍安斬内侍官匿金字牌者三人　　初朝廷發
金字牌徵兵隴西内侍官暗留不遣及馬千等至皆云不
見金字牌但云聞京城危急來赴難由是發覺故斬之
二十七日癸巳真定府路安撫使劉韐送馬擴下獄茅
齋自叙曰先是被童貫之命招置真定中山忠勇敢戰
軍馬專一統御擴急趨保州取家屬南歸復過中山見
𤇺火連舉五把次日至真定劉韐委擴提舉四壁守禦
靖康元年五月七日拜上登極赦擴宻遣人入京具畫
一奏劄具説金兵南下歩騎無二萬人又時已春首彼
難乆留乞堅守京城不輕出兵括取官私馬無慮三萬
疋召募敢勇必戰之人各授器甲略閱隊伍每五千人
為一領分屯要害宻檄諸道勤王之兵併力齊進預戒
河東河北多設邀截彼不過二月中必退京師之兵躡
其後河外之兵邀其前彼方阻河勢廹乘機擊之可使
疋馬不囘後因職事與韐之子新授浙西市舶提舉子
羽議論失歡子羽乃與路分鈐轄李質等同謀譛害之
癸巳擴晨往謁韐坐未定韐宻備兵卒在庭呵擴下曰
爾安得反可斬之擴大呼曰時事如此方用人之際豈
可聽小児子譛誣欲害士大夫乎韐曰不干渠事擴曰
擴與令嗣提舉不足衆人共知何謂不干渠事且公欲
斬人亦湏責文狀否韐辭曲不復言斬乃曰送之有司
遂置擴于獄中子羽作奏劾誣以約金人獻城事二月
得㫖令提刑司置院根勘具的確情犯聞奏同日降
指揮為犒大金金帛未足權行根括　聖㫖朝廷近為大
金攻圍京國方講和議須藉金銀幣帛數目金銀最
為𦂳急雖各分定抛認之數尚慮告論一節或為民
害遂令除去下令已來權豪殊不體念國家之急所納
之數金全稀少可自今月十七日為始應京城畜金之
家所有之數或以埋藏或以寄附限两日盡數赴元豐
庫大觀庫左藏庫權貨市易務都茶埸送納金每两價
錢二十貫銀每两一貫五百文先次出給憑由公據候
事定支還若限滿不赴官送納並許諸色人告陳于金
銀内二分一分充賞犯人取㫖重刑斷遣知情不告與
同罪除開封府見于豪民之家分認數目送納外餘逐
色目逐家已行科定金銀數目指揮更示施行尚書省劄
子殿中侍御史李奉議奏臣等伏惟近降聖㫖借士庶
金銀如納數多當議量度于武官内安排特與選限不
礙正法理為官户注授優便差遣臣等訪聞民間供輸
今已累日其納數多可應前項指揮者臣等欲望聖慈
付有司條具以聞遂授以官非特示民以信亦可激勸
來者其或有願田舍乞以近拘收到房廊物業量價給
還庻使人心懽悅樂于輸納以濟一時之急謹録奏聞
狀望聖㫖依奏是日晚專領收簇大金犒賞金銀所據
左倉庫中有廣福坊李𨽻已納金六百七十四兩銀一
萬四千七百四兩九錢葛關金六百兩銀三千五百七
兩奉御寳批李𨽻與成中郎葛關與保義郎凡進納皆
與百户以勸來者李綱與李邦彦呉敏种師道姚平
仲折彦質同對于福寧殿議用兵　傳信録曰是日同
執政上殿議所以用兵者綱奏上曰金人兵張大其勢
然得其寔數不過六萬人又大半皆奚契丹渤海舊卒
其精兵不過三萬人吾勤王之師集城下二十餘萬固
己數倍之矣彼以孤軍入重地正猶虎豹自投檻穽中
當以計取之不可與角一旦之力為今之䇿莫若扼河
津絶粮道禁抄掠分兵以復畿北諸邑俟彼遊騎出則
擊之以重兵臨敵營堅壁勿戰如周亞夫所以困七國
者俟其芻糧乏人馬疲然後將師檄取誓書須三鎮縱
其歸半渡而後擊之此必勝之計也上意深以為然
二十八日甲午种師道使姚平仲進兵逼其壘敵不敢
動　南歸録曰种師道以四鎮不可割與李邦彦議人
人異同唯李綱議與師道合師道問沈琯金人初來事
琯對曰河瀕若有千人兵守之金人豈至都城師道曰
不然金人至此如何却去又問琯河北地形及邀截之
状琯對如上李右丞書同師道曰如公之言比至塞上
無匹馬矣琯復問師道曰今日如何處置師道曰公見
得敵寨中有粮否琯曰金人㳂路日掠粮草今至城外
取金帛女子未有聚粮之意但恐聞西兵至方旋聚粮
想必不多師道云如公之說昨日生擒二賊割腹視之
食已黒豆今當逼賊營劄六七大寨以守把抄掠路不
過五七日間彼自折沮矣琯又出一劄子呈師道曰金
國長驅直犯京闕盖縁中國失謀今日之謀豈可再失
哉執政大臣力主講和之議然金帛果充其數乎三路
之地果能棄乎已議講和而王畿之内剽掠殆盡兵囘
之後果能保其不攻掠城邑乎大抵姦人借宗廟社稷
之重以勸人主而為全身之計或張大金人之勢以脅朝
廷而成其講和之功殊不思異時之患又有甚于今日
也聞金人見造浮橋馳驛班師若遷延失機濬州橋既
成尼堪之兵繼至将有噬臍之悔矣兵貴速拙不貴巧
遲伏望宣撫樞宻使詳酌斯言斷以不疑而早圖之宗
社幸甚　　監察御史余應求上書乞将相勿爭私忿早
定和戰之計書曰臣嘗讀六月之詩有曰文武吉甫萬
邦為憲又有曰侯誰在矣張仲孝友盖宣王既使文武
之将征伐于外矣若内無孝友之臣以與王居則纔言
日至忠謀不見用雖有吉甫焉能成其功哉至唐穆宗
則不然裴度以元臣宿望出討幽鎮烏重嗣李光顔皆
一時名将勢若易而元稹用事恐度有功妨已進取所
畫軍事皆從中阻壞之故屯守踰年迄無成功夫内外
之事相須如此可不監哉方今强鄰入境四郊多壘講
和之計雖决而金帛之數未足兵将之勢已振而師出
之日無期是宜内外之臣同心一意共議國事以雪恥
辱之時也而道路藉藉皆言宰相大臣與将帥異謀朝
夕喧争未有定論審如此豈誠心為國者哉夫和親征
戰之說漢廷臣論之詳矣今日之䇿未可偏廢然金帛
既不足金人必不肯退師又三鎮三闗之地向以兵力
寡弱不得不姑從之今諸将援師繼至而城下要盟神
弗信也若金人必要金帛之足與三鎮三闗之地又豈
得憚于用兵哉陛下既以兵事委李綱與諸将矣願詔
執政大臣以孝友張仲為心和以濟事無争私忿先公
而後私庻幾大功可立如或不悛與夫妨功害能之人
當顯黜之求所謂孝友者而任之可乎雖然戎馬在郊
城門未啟中外不通已再旬矣和戰之計亦宜早定願
詔宰執将帥僉議黼坐之前使将帥出師與之對壘然
後遣辦士以利害禍福成敗屈直與之言若能休兵講
和以繼好息民策之上者茍貪婪而無厭旅拒而不受
陛下雖欲勿戰得乎又况事直師壮人有鬬心以宗廟
社稷之靈何憂不克所可慮者窮冦逺來自居死地困
獸猶鬬之時也願更詔将帥持重應機無輕接敵以取
萬全之䇿不勝幸甚臣一介書生不知兵謀忠憤所激
欲黙不能惟陛下裁擇
三十日丙申太學生陳東上書乞誅六賊　京師傳聞
太上皇到泗州蔡京童貫等建議留高俅以侍衛兵扼
泗州太上皇南去人心不安陳東乃詣登聞檢院上書
曰臣于去年十二月二十七日曽同本學諸生等伏闕
下上書言蔡京王黼童貫梁師成李邦彦朱勔等六賊
罪惡乞誅戮又于今月初六日獨詣登聞檢院上書言
京勔父子及貫等挾太上皇南去恐迤邐渡江假藉威
勢遂生變亂之禍乞追數賊復還闕各正典刑别選忠
信可委之人徃侍上皇前後二書至今未䝉盡賜施行
雖聞王黼李邦彦已曽施行然罪大謫輕未厭公論京
勔父子釋而不問縱之南去師成尚在親宻之地中外
疑懼臣竊謂朝廷方有軍旅之事未暇議此以故未敢
再有申陳然今日事勢之急殆有甚于敵國之兵皆羣
賊誤上皇所致今又挾上皇于危急之地臣豈敢尚爾
黙黙臣昨日聞道路之言曰髙傑近收其兄俅伸等書
報言上皇初至南京不欲前邁復為數賊挾之而前㳂
路刼持無所不至上皇飲食起居不得自如數賊阻隔
甚嚴除其黨與之外不容他人輙得進見雖髙俅被宣
欲進亦復艱之行至泗州又詐傳上皇御筆劄付髙俅
只令在本州守禦浮橋不得南來挾上皇渡橋而南以
趨浙江其隨駕兵士盡為羣賊斥之而囘聞方過橋之
時衛士攀望上皇車駕失聲號慟童貫遂令勝建親兵
以弓射之衛士中矢自橋墜者凡百餘人髙俅兄弟在
道傍徨得一望見上皇君臣相顧泣下意若有所言者
而羣賊在其側上皇氣塞聲咽不敢輙發一語道路之
人莫不扼腕流涕臣雖至愚粗知忠孝傳聞此事不覺
涕淚流臆為陛下憤陛下父慈子孝天下所共知上皇今
為天子之父而乃受制姦臣賊子一至于此可勝寒心
此臣所以汲汲為陛下言之也盖數賊之黨徧滿東南
而上皇隨行大臣如宇文粹中又是蔡京甥婿其弟虛
中聞亦竄而往蔡攸京之子也得守鎮江據千里山川
要害之地宋㬇蔡攸之妻黨也出領大漕專數路金糓
歛㪚之權童貫有親隨勝徤之精兵朱勔有同鄉附已
之衆惡皆平時隂結以為備者一旦南渡即恐振臂乘
勢竊發控持大江之險奄有沃壤之饒東南千里百郡
縣必非朝廷有是将傾䧟陛下父子使之離間非特聖
孝之養阻奉晨昏而其事必有至難言者臣竊謂今日
之勢敵國非所患所可深患而啚之不可少緩者正在
此耳陛下何尚不忍于此耶臣知之矣必是梁師成隂
有營救致陛下未得奮發英斷臣請申言師成之惡臣
毎聞縉紳之言曰師成為人真是憸侫自其容貎觀之
似不能言者而稽察其衷隂險禍賊最為可畏盗我儒
名外示亷静其寔招權怙勢侵我紀綱上皇毎進用一
宰相大臣以及侍從之官師成必收其功以歸諸已故
宰相大臣秉持國政必惟師成之命是從王黼事之不
啻父兄蔡京父子趨事不暇師成氣燄傾聳朝路賢士
大夫莫敢側目至如文章之事責在詞臣朝廷典誥各
自有體師成必欲其文悉如已格一或背違輙行譛斥
國家取士至公之選無如科舉士大夫所恃以自異者
無如及第出身人主所以籠絡天下英俊以求将相者
正在于此而師成乃薦其門吏使臣儲宏兩次特赴廷
試賜第唱名宏自登第之後依舊充使臣之役即是天
子臨軒䇿士止可充師成趨走執役之吏非特以左右
奴僕玷辱士類又所以輕侮朝廷選舉之法宣和六年
春上皇親䇿進士八百餘人聞其中百餘人皆以獻頌
上書為名特赴廷試卒多師成之力盡是冨啇豪子曽
進納及非從補授官職士大夫不齒之人或白身不足
應進士舉者聞毎名獻錢七八千緍師成便為奏請特
赴廷試之命師成所為既衆即又傳令張補等将上其
它權倖遂相效以賈利師成寔啟之每遇賜名唱第之
日師成必在上側臨時奏請妄有升降以公道在廷之
士往往解體國家選舉之法為師成壞亂㡬至掃地此
事縉紳士大夫上至朝廷人所共知苐畏師成不敢言
耳師成平日受四方監司郡守以下餽賂不計其數又
創置北司聚不急之務專領書藝局濫建官吏賸立工
徒以進市井游手無頼之輩濫恩横賜縻費百端京師
土木之工窮奢極侈往往師成實董其事因偷盗官錢
不知紀極不察其所為而惑其足恭詐偽必以為真能
亷静者此所為以直濟佞以亷濟貪大妄似聖大詐似
忠者也臣又聞師成在内朝善觀上意所向隨向隨轉
毎以性取之因縁為姦竊弄威福隂奪人主之柄正如
羙酒好色浸淫害人而人嘗躭嗜無厭不覺遭其毒手
也臣恐師成今在陛下左右浸潤彌縫無所不至在陛
下離明獨照洞鍳其姦必不為其所惑然師成與貫結
為姻家京黼勔彦又其積年之朋黨盤根鍇節牢不可
解師成不去同惡尚在深念陛下威福之柄未免竊弄
于此人之手羣賊等軰倚為奥援太上之心胡可得哉
數賊罪惡貫盈陛下素所備知不特待臣區區之説臣
前書所陳己可槩見臣更請以比日所聞為陛下言之
前此上皇傳位陛下盖其聖志素定非臨時倉卒之謀
唯此數賊實常撓之而蔡京攸者沮遏猶力頼上皇聖
明獨斷志莫之奪賛襄之力吳敏有焉陛下謙遜之際
聞數賊宻請鄆王楷来到殿上而師成實為謀始此意
安在比至事定自知失計乃争言曰太上之志我實成
之吳敏之䇿我實授之定䇿之功我實有之人臣要君
莫此為甚天下共知數賊久欲不利于陛下方陛下在
東宫時各懷異意欲伺間隙于是楊戬亦同其謀臣前
書已盡言之矣又見比年都城婦女首飾衣服之上多
以韻字為飾甚至男女衣著幣帛往往織成此字皆是
師成唱為䜟語以撼國本羣賊和之更相夸尚以動天
下之心忠臣義士切齒刻骨非一日也迨今傳位之次
復肆姦謀弗成乃欲貪天之功以為己力怙終隂慝有
如此者又况蔡京久事上皇素有異志童貫蔡攸近與
金人結為内應欲分我中國而王之反状敗露遂退逃
遁朱勔父子勢傾江浙已二十年矣今此數賊同挾上
皇而去亦恐素性勿悛未必肯利于上皇也萬一禍有
不測而梁師成復從中起陛下将何以處之願亟圖之
毋使滋蔓蔓難圖也竊以今日敵國恣行侵侮而我上
皇哀痛罪已至遜位而去凡厥左右大臣及親近用事
之人不問有罪無罪率皆引己歸咎自求貶放為君分
謗也豈有其君痛自罪已而一時巨臣偃然自若畧不
知悔則前日之事咎将誰執矧今外侮之釁實自羣賊
啟之不知陛下何憚不誅而縱其逺遁幸免耶或尚使
之出入禁闥而無所忌憚耶江浙之變蕭墻之禍不可
不慮陛下若欲正厥典刑當自梁師成始如不然則朝
廷之上動輙掣肘事未可啚也臣願陛下勿以臣布衣
之言為無足采者愚者千慮必有一得陛下姑試行之
仍願陛下速䧏德音往上皇行在告諭應隨行軍兵予以
厚賞使各悉心恊力衛䕶上皇車駕亦乞亟命宰執恭
齎陛下親筆奏書往迎上皇早還京師庻使不負終身
欣然樂而忘天下之志陛下復遂父慈子孝之羙以彰
孝治之盛天下幸甚臣為此書而或者見譙曰上方以
敵國為患子猶不能獻一謀䇿以為一計而乃汲汲于
前日之事毋乃不知先後緩急乎臣應之曰此乃不然
者敵國之患止于手足羣賊之患寔為腹心腹心疾去
元首自全手足浮痾豈能為患今敵人所欲大則土疆小
則玉帛玉帛相通自古有之祖宗土疆得之甚難寧忍
棄之一旦縱敵數世之患寧不鍳之城下之盟不足守
也豈不知之千里襲人未有不亡者也今敵襲我越數
千里其亡必矣尚何疑之師克在和不在衆同心同徳
和之至矣廟堂之上帷幄之中将相大臣孰不知之陛
下淵黙雷聲乃赫斯怒奮發英武以殄仇讐又何難焉
此在睿謨必有以處之矣如臣書生豈敢妄議臣書所
陳必欲先誅六賊者係陛下父子天性之重宗社生
靈莫大之計臣謂今日之事唯斷乃成當斷不斷反受
其亂幸陛下留神荐凟天威罪當萬死　　貶梁師成節
度副使安置差遣使臣日下押出門本處交割　　中興
遺史曰陳東疏奏未及施行㑹姚平仲之敗繼有毆擊
宦官大學生伏闕亊再貶師成循州安置未行師成知
不免遂自殺　　梁師成字守道始以小璫親文墨得侍
上師成能任數且謹宻主傳道上㫖遂親信初佐賈詳
為書藝局詳死故師成專以竒巧始得君乆之為睿思
殿文字外庫益用事矣政和間廼盛起艮嶽建明堂改
作宣徳門時已隂主上文書遂行宰相事俾王黼在外
表裏之内為闗決上每宿于外則師成入處殿中因于
文字外庫擇能文筆吏𨽻其下凡御筆號令批荅率命
其徒以自代後來宰臣執政至于侍從多其門生王黼
父事焉亦有望風而不獲進者其若害政敗國首為宗
主甞自目為蘇軾之出子與軾諸子叙拜為兄弟行數
丐上曰先臣何罪大抵不揆凡若此其後淵聖皇帝即位
太上皇帝南幸羣姦懼為正人所圖乃留師成宫中以防
其内外則託李邦彦相與固天子意然師成卒得罪縊
殺之但以其自縊聞詔贈太師或謂坐太上嘗諭大臣
始内襌時師成獨沮異又以表裏王黼云别録云貶彰
化軍節度副使行及八角鎮而死　張叔夜請兵邀撃
金人第二状　右臣昨奉御前劄子女真前鋒至闕及
覩赦文欲遣使和㑹臣嘗于正月二十七日奏以為若
許和㑹則金人必有邀求今若縱之使去後必復來遂
有輕中國之心乞遣騎邀擊及預令河北邉鎮出兵斷
其歸路臣乞候錢盖到交割訖前去國門願假臣騎兵
與諸将併力追襲未奉處分臣竊謂中原有警臣自合
領本路兵及弓箭手等差守管押赴京畿外契勘臣昨
于去年十月以京東盗賊盡静蕩平班師後因病再乞
宫祠伏望聖慈矜憐特與所乞差提舉崇福宫近者奏
乞與諸将追襲敵兵出于愚衷以世受國恩于義當國
家緩急之時所宜力疾自効不應端居飬疴今來臣已
自徐州南京拱州路前去國門聼候處分伏乞睿慈特
降處分如敵馬自今衝突即乞早假臣兵領諸尚書省
取稟前去如朝廷已别有施行處置無所用臣顧方陛
下即位之初臣子之情莫不願顧瞻清光兼臣有前任
京東安撫使本路急切利害然不敢輙乞朝見敷奏伏
乞特恩許臣到闕引對奏陳訖或至于尚書省投納訖
前去頴昌府揚翟縣居住須至奏聞者右勘㑹臣已於
正月三十日當日離任起發前去伏望聖㫖檢㑹前奏
早賜施行
　
　
　
　
　
　
　
　三朝北盟㑹編巻三十二
欽定四庫全書
　三朝北盟㑹編巻三十三
　　　　　　　　　　　　宋　徐夢莘　撰
　靖康中帙
　　起靖康元年二月一日丁酉盡四日庚子
二月一日丁酉朔姚平仲刼金人寨不克敗績楊可勝
被執為斡里雅布所殺　中興遺史曰先是朝廷大臣皆
主和議唯李綱非之及种師道至議論與綱同上意頗
和又姚平仲以士不得速戰有怨言達于天聽又一日
上遣使伍輩促師道戰師道奏請召大臣熟議之君子
謂師道主張不定其意在乎敗則分謗也乃與李邦彦
李綱吳敏同對于福寧殿皆言可擊上問兵期師道請
過春分節上以為緩乃宻遣平仲及楊可勝等取二月
丁酉出兵刼摩駝堈大寨可勝奏曰此行決危又恐失
國家遣親王宰相和議之信臣欲作奏檢藏懷中具言
臣不候聖㫖往擊敵上許之是日也用術士楚天覺尅
擇刼寨之日漏語于數日之前都人戸户知之又植三
大旗于開寶寺皆書為御前報捷字仍于封丘門上張
御幄以俟車駕臨受俘獲都人填隘于衢路顒待捷音
平仲可勝等以兵七千出城金人空其寨伏鐵鷂子兵
以掩官軍平仲等大敗可勝被執夜漏猶未盡上旣聞
其交鋒急詔李綱出援應接傾刻之間使者三至既拜
命戊戌出景陽門至班荆舘行營前軍統制張撝右軍
統制石濬中軍統制辛康宗左軍統制劉佃後軍統制
王師古敢戰統制范瓊等悉出封丘門遇金人皆敗陳
福殁于陣中官軍披城歇洎己亥再戰又敗庚子開門
放官軍入城唯選鋒統制韓世忠先往應援東明縣獲
勝而斡里雅布得可勝而問之曰兩國已通和又來刼寨
何也可勝曰可勝以勤王兵到京師三軍欲戰故可勝
率之以來非朝廷之意也乃出懷中奏檢示之斡里雅布
怒遂殺可勝　中興姓氏忠義録曰楊可勝陜西勇将
可世弟也大金薄京師自陜西領兵來勤王上與大金
講和宻遣可勝以兵五千須刼其寨可勝奏曰此行決
危又恐失國家之信臣欲作奏檢藏懷中云臣不候聖
㫖自往撃賊上許之時夜刼大金寨敗績被擒大金斡
里雅布問宋國與我和盟又刼寨何也欲併力攻城可勝
曰非主上意可勝自來戰爾斡里雅布不信可勝出懷中
奏檢示之乃信斡里雅布大怒而斬之世哀其忠　靖康
前録曰姚平仲初一日刼寨之謀二十八日已遍傳于
都下至期出師将士不知所往平仲遣王通為先鋒驅
五百敢死士直抵敵營刼二寨皆空至第三寨敵已持
滿執挺以待之前軍殊死戰援兵多溺于溝中西将陳
開死之通回視其軍重傷已半敵騎自北而南夾攻其
後通之衆益不敵棄弓矢以三百騎突圍而出見平仲
急揮令上馬西竄敵已衝散其中軍追至板橋乃回
二日戊戌斡里雅布奉書問刼寨兵馬書曰今月初一日
夜五更時有歩騎軍㳂孟陽河東南二處向北奪橋詰
朝又于大軍營西南刼陣前來當司量遣兵隨路禦逐
曽未踰時殺傷兵卒甚衆所獲器甲鞍馬其數多縁當
司不識是甚處兵及從何來願示其詳謹奉書奏聞謹
奏
朝廷報書　上遣宇文虛中往敵營報書曰大宋皇帝
致書于皇子郎君比者大金軍至京城方懷恐憂廼承
寛仁盡洗宿愆許修新好獲安社稷貽慶子孫恩義之
重實同天地前日王汭來審所持犀玉等盡䝉留納并
金銀等數亦從寛假尤荷恩義之重自非懽好之重何
以及此所諭前書所陳未盡明白謹依來悉從改易并
交割三鎮詔書初二日方欲坐朝遣來使還一併持去
忽報初一日夜有兵馬在城外作閙本朝不知事因旣
聞輙至大金軍前不勝驚駭尋遣人根問栺約至暮乃
知是姚平仲統諸路軍兵作過尋令根捉稱本人未回
軍寨亦見令人擒捕俟見即正典刑以戒貪功誤國之
士又執政間有素與姚平仲相善其形迹可疑恐相恊
助已先行黜責了當且本朝自度事理其不敢䡖舉妄
動者有三論彼此强弱之勢則本朝兵力寡薄難以迎
敵一也前此敗盟煩大軍逺來逼近京城惴恐失措荷
恩德再造豈敢復有負約之理二也宰相親王特遣詣
軍前為質又遣執政大臣奉使事體亦重豈忍置而不
恤有傷君臣之義骨肉之愛三也皇子郎君仗義而來
聰明果敢必能察此方城外有亂兵所以當日未敢遣
使人便還深愧遲滯尚兾深照其他一如誓書所載天
實臨之永永萬年㒺復敢渝今遣資正殿大學士宇文
虚中持書布叙并賫所授國書及三府詔書地圖等前
去詳此洞照謹白宇文虚中為簽書樞宻院事持報書
使于斡里雅布軍前姚平仲等既敗乃除宇文虚中簽書
宻院事使于斡里雅布且言平仲等擅用兵甲㡬誤和議
因遣副使交割三闗之地李稅沈晦路允廸秦檜程瑀
奉交割之地姚平仲擊金人不利宰執亟議召李稅持
國書割地以和并奉地圖沈晦奉誓書路允廸割太原
秦檜割河間程瑀割中山李綱入對不得初李綱與金
人對壘士氣百倍而宰相㑹食中官俾奏竒兵刼寨敗
衂宰相乗之奏上前張皇敗勢以謂王師皆殁無可復
戰大事去矣日暮休兵宰相又奏危亡在即李綱入對
至閣門為中人所隔不能入晚聚都堂宰執等再奏堅
執和議師道曰勝負兵家之常正當再擊之耳何遽䘮
氣乎宰執皆不聽
三日己亥大臣奏李綱种師道出師敗績可正典憲乞
罷綱等种師道罷為太乙宫使李綱罷行營使
傳信録曰二十七日與李邦彦吳敏种師道姚平仲折
彦質同對于福寧殿議所以用兵者余奏上曰金兵張
大其勢然得其實數不過六萬人又大半皆奚契丹渤
海舊卒其精兵不過三萬人吾勤王之師集城下二十
餘萬固已數倍之矣以孤軍入重地正猶虎豹自投檻
中當以計取之不可與角一旦之力為今之䇿莫若扼
河津絶粮道禁抄掠分兵以復畿北諸邑俟彼逰騎出
則擊之以重兵臨敵營堅壁勿戰如周亞夫所以困七
國者俟其芻粮乏人馬疲然後以将帥檄取誓書須三
鎮縱其歸半渡而後擊之此必勝之計也上意深喜為
然衆議亦允即分遣兵而期二月六日舉事蓋隂陽家
言是日利行師而姚古种師中之兵亦将至故也其約
已定而姚平仲者古之子屡立戰功在政和間為童貫
所抑未嘗朝見至是上以其驍勇召對内殿賜與甚厚
許以成功當有節鉞茅土之賞平仲武人志得氣滿勇
而寡謀謂大功可自有之先期于二月一日夜親率歩
騎萬人以刼金人之寨欲生擒所謂斡里雅布者取康王
以歸雖种師道宿城中弗知也余時以疾給假行營司
夜半上使中使降親筆曰平仲已舉事決成大功卿可
将行營司兵出封丘門為之應援余具劄子辭以疾且
非素約兵不預備斯須之間中使三至責以軍令不得
已力疾㑹中軍左右将士詰旦出封丘門勒兵于班荆
舘天駟監分命都将范瓊王師古等㑹敵騎出殁鏖戰
于幕天陂斬獲甚衆復犯中軍余親率将士以神臂弓
射却之是夜宿于城外而平仲前一夕刼寨為敵所覺
察殺傷相當所折者不過十餘人旣不得所欲恐以違
節制為師道所誅即遁去而宰執臺諫閧然謂西兵勤
王之師及親征行營司皆為金人所戮無復存者上震
恐有詔不得進兵而斡里雅布遣使以用兵特将士所為
不出上㫖請再和宰相李邦彦于上前語使人曰用兵
乃大臣李綱與姚平仲結連非朝廷意簽議欲縛余以
與之而使人反以為不可遂罷余尚書右丞親征行營
使以蔡𢡟代之因廢行營使司職事以守禦使總兵事
而种師道亦罷宣撫使于是時得止兵詔知事且變即
振旅以入城詣崇政殿求對既至殿門聞罷命乃不過
退處浴室院待罪初三日也　　尚書左丞蔡𢡟為行營
使　靖康遺録曰李邦彦方主和議忌李綱主戰因其
敗而中傷之遂與師道皆罷乃命蔡懋為行營使諸統
制既回綱已罷矣蔡懋之為行營司也士卒令卸器甲
保伍麾去不用方革去權閹提舉城壁如梁方平等又
盡復之始金人見邦彦除太宰軍中輕笑曰南朝果無
人及綱師道主行營都統則堅壁不敢亂出一騎至是
聞二人罷復縱數百人騎自北直東薄城下間以矢石
中城上城上輒復者懋皆令笞之乃至請布囊數千它
器稱是揚言利以貯金移寨而反資之以土囊塞河夜
半有以内侍傳宣啟東門出者頼門吏反覆詰之不可
而去皇城火禁並以軍法輒有紅燈籠置諸城上又城
西北隅易建獨角皂旗其中飾以鴈非本朝軍中物人
騎觀之京師居民震恐慮有不測　靖康前録曰是日
以蔡懋領行營司乃邦彦等謀也人情恟恟殊不自安
懋下令禁守禦兵不得放矢石范瓊馬忠披城劄寨外
餘兵盡退入城敵復大肆衆謂懋懷二心官有隂為内
應者城中大恐敵焚北郊煙熖亘天乃以十餘騎誘官
軍設軍伏于道左一歩卒射之中其馬首敵遂引去
鄭望之押珠玉赴軍前回　鄭望之奉使録曰先是二
十二日宣召稅與望之對福寧殿上云國家無許多金
銀禁中却煞有珠玉等卿等可通去商量以此准折有
一内官傳宣便令出門到寨中金人留孶生監三兩日
即移寨牟馳岡過孟陽河一二里不久王汭來云皇子
郎君已知樞宻侍郎來傳語樞宻侍郎縁打毬罷覺頭
痛畏風若别有事商量候晚間相見只為犒軍金銀此
已别差一畨使人去更不須相見望之度不可見即語
王汭云國家委無許多金銀皇帝甚不足早來宣詔云
禁中有數世寶藏珠玉及象牙犀角欲以此准折王汭
云皇子郎君亦愛此等物前見髙觀察所執笏借去㸔
極愛樞宻侍郎如今歸去後可辦下所有珠玉等别做
一日便押取來須有商量回城中時申時後入對福寧
殿具奏前件語言上云豈非二太子先去了也連云是
是(望之初不測聖意後來聞得術人楚天覺曽奏云敵/分野大将星已遁又曽對李綱云可惜許走了助成)
(綱刼寨之計楚天覺深冇力焉當時雖是傳聞後來見/綱目撰傳信録曰本期二月六日起事盖隂陽家言是)
(日利行師而姚平仲先期于二/月一日舉兵以此知所傳皆實)又云珠玉待盡盤在宣
和殿一齊将去二十九日宣詔宰執等同對福寧殿上
云珠玉㬠不少盡在宣和殿可同過去㸔自福寧殿西
廊下轉過宣和殿珠玉皆用籠匣盛放内官梁師成舉
起一玉盃外碾成螭龍行云此盞只碾作工價㡬千緡
上云不知要做甚却過福寧殿令梁師成專𬋩津搬赴
軍前令稅與望之同共管押前去二月一日同稅出城
其珠玉犀角象牙等盡在野地頓放太師耶律忠來相
見云皇子郎君今來交割稅袖中出數目劄子耶律忠
云樞宻且坐只與侍郎去交割却到野地鋪褥地坐有
歸朝官六七員在彼逐旋擡過珠玉來耶律忠云皇子
郎君教逐件估出價錢望之云此皆希世之寶凡目所
未覩如何估得價利有一歸朝官向望之前附耳云估
價是好意侍郎髙估價不妨望之遂逐件約貌髙估價
錢通計價錢百萬緡耶律忠回笑云皇子郎君甚喜傳
與侍郎明日相見皇子郎君道少許多金銀却着這些
價錢凖折待要做恩致是夜要四更多時劉都管髙呌
云相公憑起你家人馬來厮殺也㕔前大燒起柴火(至/天)
(明康王頗驚駭望之宻曰若王師勝彼必不敢害我也/即若他勝大王在城外已半月日豈預知刼寨事政不)
(須恐康王/頗以為然)二日斡里雅布請康王及邦昌等相見帳前劄
自家旗幟數百靣俘擄到将校數十人再三詰責邦昌
云必不是朝廷如此恐是四方勤王之師各奮忠義自
相結集故來刼寨斡里雅布云待道是敵來怎生有許多
敵相公懣只可道朝廷不知也次日望之入城具奏耶
律忠交割珠玉之意及邦昌所説上云已錯了又云恁
地後怎生整頓得起望之奏又云三鎮豈竟交割勢必
用兵城下之盟姑隨順使去耳譬如富人家有賊三兩
人盡日踰墻而主家知覺然得力强壮僕子出外幹事
只有老卒稚童婢妮之類在家如何擒捕得獲今日之
事何以異此陛下在東宫時聞朝廷人才軍政紀律帑
藏財用将帥士馬如何大臣為陛下畫用兵之䇿但有
可擊之理而不知無可用之人此不思之甚也上又云
已錯了(初种師道以謂三鎮不可棄城下不可戰在朝/廷則堅守和議之約候姚古道來兵勢益盛同)
(其商量軍中自遣使人往謂三鎮國家邉靣所繫決不/可割若割三鎮則我等将帥用兵無已時據三鎮賦入)
(所得増作歳幣庶㡬和好久逺如遣使三兩轉勢須逗/留半月重岳宻爾彼必不敢逺去計敵孽生監粮草漸)
(竭勢須北還矣過河以騎兵尾襲至真定中山貳鎮必/不肯下彼腹背受敵可以得志李綱急于邀功以為迂)
(濶遂用姚平仲平仲古之飬子也先父帥環慶時奏辟/古為副都總管望之於此時識平仲無亷恥誕妄人也)
(嘗以度金帶貭市易務錢數百千後事露古償之後来/童貫以乃父之故成就横行遥郡後從貫平方臘回京)
(師嘗来相見誇大殺獲魔賊之多綱信/其説意謂可以殺金軍如殺魔賊也)
四日庚申臣寮乞李綱依舊右丞　臣寮上言臣聞李
綱推孤忠自許之誠首建天下之大事䝉陛下處肱股
之任雖愚情無知之人亦能歌舞忻忭况忠直有識之
士哉今日忽聞李綱縁用兵少挫已䝉加罪以常情論
之固當責也以大事論之則臣别有愚見夫李綱起自
孤寒奮不顧身施骨鯾藥石之論當被堅執鋭之敵可
謂忠孝之極人之所難能也然一人之智安能盡千萬
人之所長惟聖人能兼之諸葛管蕭之亞匹也猶有治
戎為長竒謀為短之說然劉備不謂其謀為短而不用
也惟在人君因其所長而用之陛下若為李綱短于用
兵令罷營使則已若更脫右丞之職民心定不安也非
特民心不安又恐天下以李綱縁忠正大用以微罪重
責使賢良之士畏懼而不敢言也竊慮壅遏之弊自此
始也臣不勝區區為陛下痛惜之伏望陛下察李綱孤
立寡助特發宸斷始終保全令依舊裁決大事專意進
退人材庶少裨陛下重光之明臣于李綱素非親識亦
無一日之雅然採簽言獻于陛下也勿以骨鯾而棄之
取進止靖康前録曰先是二十五日綱自奉常除兵侍
郎宰執辨事于榻前白時中等謂綱所言皆書生紙上
語綱云時中等不信用書生之言至于此今日庭辨尚
敢爾耶邦昌從旁力賛時中謂前此執政非不宣力綱云
邦昌等素無才術雖盡力何補上欲依景德故事置親
行營司邦昌等憤綱皆謂綱可以任事乃除綱右丞領
行營司及正月一日刼寨之敗邦昌等以綱不從和議
聞官軍失利乃置酒都堂快其夙忿故臣寮有是心
御史中丞許翰上言乞復用种師道臣伏見宣制樞宻
使种師道提舉中太一宫中外聞之悵然失色按師道
名将沉毅有謀山西士卒人人信服臣以臺制不得身
見師道然素聞其賢如此自兵興以來臣所詢訪數百
人皆言師道雖以老疾智勇不衰而獨聞朝廷以為老
無計䇿不可復用異于國人臣考古進賢之法在易之
晉其六三曰衆允之志上行也夫人各有私合衆則公
故必衆云其賢也而後可進此孟子所謂國人皆曰賢
而後察之者人君之所聼察如此陛下欲求知人之術
則觀諸易象而請質之孟子臣恐左右大夫一旦之論
种師道不如國人素信之審也昔秦始皇老王剪而用
李信兵辱于楚乃見王翦謝之曰将軍雖病獨棄寡人
乎其後王翦卒能走楚軍畧定荆地漢宣帝老趙充國
使問充國誰可将者對曰無踰于老臣者矣充國與羌
相拒堅守不戰羌豪相數責曰語汝無反今天子遣趙
将軍來年八十九矣善為兵今請欲一鬪而死可得邪
後終漢之世無西戎之患者充國之力也前自吕望以
來用老将收功如此者難一二數至于趙用趙括蜀用
馬謖宋用王元謨皆見其平日論兵智畧縱横使之當
敵制變卒用皆折北不救以古揆今則師道之老而木
訥未當謂不可用也今令師道復統河北之師委制閫
外之重将吏素服士卒素畏易以成功此上䇿也處之
樞府選将将兵威名方畧可以折衝此次䇿也今無故
解其兵權委之道舘士氣消沮民心疑惑臣竊恨之金
人此行存亡所係今一大創之使失利去則中原可保
邊方可服失此機㑹則非特将來再舉必有不救之憂
臣恐西南一帶共知中國太弱争圖深入為金人之所
為困于奔命必不支矣廷臣間憒憒不曉者固不足道
至于近有識者多能知之然知之者莫肯力言言之者
莫肯䟽奏是又何也知為身謀畏執其咎一有䟽奏形
迹可按不如容黙成敗不與鄙夫事君自古而然臣遭
陛下休明之運啣陛下之恩自頂放踵已許國矣又當
言責不敢不盡竊聞臺臣謀官屡劾宇文虚中朝廷重
去虚中而䡖罷師道此非特臣所不喻也或謂師道足
不良行害于馳驅朝謁奏事此與國之安危誰為輕重
若孫臏坐輜車中為齊軍師田千秋得乗小車至漢殿
尊賢尚能古有之矣伏望聖慈哀臣惓惓憂國之計更
與大臣參之
靖康元年二月許翰為御史中丞(先是金師北歸師道/見上言金人不知兵)
(役彼惰歸来其過河半擊之決勝可也上不從師道歎/息必為後害尋罷為中太一宫使翰累疏言師道不當)
(罷上曰師道老矣難用當使卿見之翰見師道言姚平/仲城下用師之失師道言我衆彼寡但分兵諸寨控守)
(要害使粮道不通可破矣/翰歎息其言復上此奏也)
　
　
　
　
　
　
　
　三朝北盟㑹編巻三十三
欽定四庫全書
　三朝北盟㑹編巻三十四
　　　　　　　　　　　　宋　徐夢莘　撰
　靖康中帙
　　起靖康元年二月五日辛丑盡其日
五日辛丑太學生陳東伏闕上書乞罷李邦彦用李綱
种師道　書曰臣等聞任賢勿貳去邪勿疑者社稷之
主也奮不顧身死生以之者社稷之臣也妬賢嫉善妨
功害能者社稷之賊也恭惟皇帝陛下聪明英睿獨智
旁燭賢邪之分宸衷黙判天下之重者李綱是也所謂
社稷之臣也其庸謬不才忌嫉賢能動為身謀不恤國
計者李邦彦白時中張邦昌趙野王孝廸蔡懋李稅之
徒是也所謂社稷之賊也陛下斷然不疑㧞綱于卿監之
中不一二日任為執政中外相慶知陛下之能任賢矣
斥時中而不用知陛下之能去邪矣然綱任而未専時
中斥而未去復相邦彦復相邦昌其餘又皆擢用何陛
下任賢猶未能勿貳去邪猶未能勿疑乎今又聞復罷
李綱職事臣等驚疑莫知所以此必為邦彦等擠䧟蓋
綱起自庶官獨任大事邦彦等疾如仇讎恐其成功臣
等聞綱比日用兵偶然小有不利邦彦等遂乗間投隙
歸罪于綱然一勝一負兵家之常小勝固未足為喜而
小挫亦未足為辱况示怯示弱竒謀秘計豈可遽以此
傾動任事之臣臣竊聞邦彦時中等盡勸陛下他幸兹
豈誠為陛下之計蓋時中邦彦初見事有驚各以差除
親黨旋領外任遣家屬隨之逺去豈有身為大臣不能
一家死社稷之難其意正欲于倉卒之際各有逃遁以
保妻孥自諸大臣一鼓而倡之百官有司羣起而和之
遂令京城之人閧然騷動弗安其居至聞羣臣勸陛下
他幸則中外恟恟不敢自保當時若非綱為陛下建言
則乗輿播越在外宗廟社稷已為丘墟生靈已遭魚肉
陛下将有棄宗廟社稷之名何從復有天下頼陛下聰
明不惑羣議斷自聖志特從綱請中外聞之雖愚夫愚
婦等無不舉手加額仰嘆聖徳之盛綱之力豈曰小補
之哉是宜邦彦等譛謗忌嫉無所不至臣等伏見邦彦
等事太上皇帝享髙爵厚禄為日最久坐視天下之弊
未嘗肯發一言以圖補報至如王黼童貫蔡攸共興北師
天下皆知其不可上皇决之雖唯鄭居中力争以為不
可輕舉而安中者之力賛王黼以遂其役邦彦等軰非
不與聞此議而畧不可否于其間其寔亦皆隂助王黼
以貽今日之禍使上皇痛自罪抑避位而去陛下新即
寳位遽有變亂之虞慄慄危懼不遑宵旰邦彦等並當
引已歸咎自求貶放以謝君父而廼當此危急之際尚
敢偃蹇自若持禄固位坐妨賢路又復忌嫉賢能害國
家之大計蓋邦彦首倡講和之議又許割地挫辱國勢
今欲必逺前非以逋罪咎幸綱小失因縁沮敗陛下若
聴其言斥綱不用則宗社存亡特未可知若謂金人真
欲請和則既和之後尚敢攻我京城縱兵四掠屠我畿
内敵人之謀急則請和緩則欲戰乍喜乍怒變詐百出
竊知今日困弊不可支梧聞陛下促任李綱自知志不
得逞請和之意必更激切而邦彦乃得藉口以沮成謀
遂致李綱罷廢罷命一傳士大夫失色兵民騷動至于
流涕相弔咸謂不日為敵擒矣則是罷廢李綱非特堕
邦彦等計中又堕敵計中也聞邦彦又欲増與騾馬等
物無乃假冦兵而資盗粮乎又聞邦彦等尚執前議必
欲割地與之曽不知祖宗土地得之甚難又况河北寔
朝廷之根本而三闗四鎮是河北之根本若棄三闗四
鎮是棄河北則朝廷能復都大梁乎能都洛陽乎且如
太原一郡凢經藝祖太宗兩朝親征僅乃得之祖宗所
以必取者蓋以其控扼二隣下瞰長安纔數百里今棄
太原則長安京城千里已在其睥睨中朝廷又安能往
都乎此祖宗所以特重兩河之地自真宗仁宗朝以來
北敵蓋有割地之請矣朝廷寧屈已増幣以塞其欲至
于土地一寸不肯與之聖聖相守咸念祖宗艱難之功惜
國家要害之地不忍棄也今陛下即政之初邦彦等便
欲棄祖宗之境土不知待陛下作何等主也不知割與
太原中山河間以北十有餘郡之後邦彦等能使金人
不復敗盟否切恐口血未乾已引兵南嚮矣自大梁至
長安既不可都必將遷而之金陵則自江以北非朝廷
有况金陵正慮童貫蔡攸朱勔等往生變亂欲遷而都
焉又不可得陛下將于何地而奠宗社邪又况保州乃
祖宗陵寢所在一旦䧟于强敵必遭暴露國祚長短所
繫非輕邦彦等忍棄之邪其意不過欲紓目前之急不
為國家長久之計又不過欲沮李綱成謀以快私憤亦
恐李綱功成之後自知前議之失罪有所歸故併力沮
之期于必勝想邦彦等日在陛下左右每一言及李綱
用兵之事必欲作驚怖之状争為危急之言以恐陛下
聴其計以害李綱自綱遭遇不次㧞擢邦彦等自知必
不能安身朝廷之上乃薦引私黨以塞陛下進用李綱
之路而王孝廸者又是邦彦姻家必為羣姦力排李綱
以助邦彦而在臺諌者亦多邦彦等黨與前日邦彦等
請召國子監長貳相見乃聞祭酒謝克家除諫臣司業
孫覿除御史臣等在學備見此事衆心不平豈有天子
欲用耳目之官而宰相大臣前期召見以收私恩其意
安在臺諌之中鮮為陛下發一言以明李綱之無辜者
若綱可謂孤立無助臣等竊謂今日朝廷之上非特綱
為孤立而邦彦等自為身謀不肯以腹心事陛下恐陛
下亦成孤立矣可勝寒心天下共知李綱可以大用臣
等請為陛下言其一二頃嵗京師大水自宰執大臣下
及百官争占舟船或結木栰為避水計是時邦彦皆在
朝廷曽不聞一人為君父計者亦不聞一人言及災異
者獨綱慷慨為上言之至為姦臣譛逐數年不用前者
邉報初至宰相骨肉盡皆出京獨剛妻孥未嘗遷徙
陛下當此方深北顧之憂而左右無一人為陛下請行
者獨綱奮然以身任之綱之用心可以見矣陛下何忍
信朋邪之計而斥正人端士乎若以綱用兵小挫遂當
廢罷則童貫創開邉隙以貽今日之禍近又引兵數十
萬以事雲中之役幾于匹馬隻輪無還者朝廷曾不議
貫之罪何李綱小挫而加罪乎若以敵請和遂欲罪綱
以謝敵無乃中其反間之術乎若曰邦彦等譛謗之故
遽廢斥之無乃遭愚弄乎一進一退在綱為甚輕在朝
廷為甚重葢今日宗社安危在此一舉幸陛下即反前
命復綱舊職以安中外之心無終為異議所沮昔魏文
矦令樂羊將而攻中山當時異議沮之至有謗書一篋
及羊功成而返文矦出其書示之羊乃再拜稽首曰此
非臣之功主君任賢之力也唐憲宗討蔡數不利羣臣
爭請罷兵憲宗曰一勝一負兵家常事若師常勝則古
何憚用兵邪但論帥臣勇怯兵力疆弱處置如何耳渠
一敗便沮成計乎於是左右不能容其間而裴度請身
督戰卒破蔡賊史臣有言非度破賊之難任度之為難
也故韓愈頌憲宗之功曰凡此蔡功惟斷乃成憲宗號
中興之主正在于此惜其弗自克終也臣等竊願陛下
逺鍳前代已然之事坐照今日異議之臣奮發英斷復
用李綱以成大功宗社幸甚臣等為陛下今日計莫若
斥邦彦等援綱而相之想吳敏耿南仲必與綱共事更
願速降詔㫖召徐處仁唐恪等置諸左右而閫外之事
盡付种師道使專之内外將相之臣必肯悉心恊助陛
下大有為于天下矣臣等學校書生素與綱無半面之
雅與邦彦亦昧平生所以必勸陛下進綱而退邦彦等豈
有他故哉蓋生靈之命與宗社存亡在陛下用綱與不
用去邦彦與不去之間天下公論如此臣等豈敢嘿嘿
陛下若以臣等之言為未足取信試御樓呼召耆老一
問之呼軍兵一問之呼行道商旅一問之試咨百官君
子使言之必皆曰綱可用而邦彦等可斥也陛下用舍
之際不可不謹臣等以布衣之賤論及宰相大臣罪當
萬死干冐天威不勝俯伏待罪之至李綱种師道既罷
李邦彦堅主割地之議遣使議和陳東發憤伏闕上書
太學生具欄鞹㑹于宣徳門下者數百人同日軍民數
萬㑹于宣徳門同太學生伏闕乞用李綱是日㑹敵復
攻城軍民數十萬不期而㑹于宣徳門下擊登聞鼓遇
内侍朱拱之撕擘死骨血無餘又邦彦適過軍民罵曰
李邦彦汝是浪子豈能做宰相拾瓦礫擊之邦彦躍馬
奔入朝堂乃免由是内侍官撕臂殺之張道濟而下死
者二百餘人淵聖登宣徳門傳㫖撫諭開封尹王時雍
以兵士數十人簇定東又命劊子數人不離左右主管
殿前司王宗濋亦殿前兵來往巡視東挺身于斧鑕之
間時雍宣言曰太學生以布衣敢刼天子當行誅戮而
淵聖命中使宣諭故東得免死百姓皆言金人攻城急
乞召李綱捍賊兵淵聖從之乃召綱復用為尚書右丞
盡兼舊職仍兼提舉城壁守禦便促登西壁百姓見綱
皆呼曰右丞且與百姓為主綱亦言曰綱已在此即登
城矣百姓不足憂促歸照管老小是日斬首亂者十餘
人移時方定邦彦等譛東以布衣脅天子不可赦淵聖
不從邦彦惶恐乃乞致仕
傳信録曰初太學生陳東與諸生千餘人是日詣闕上
書明余及師道之無罪不當罷軍民聞之不期而集者
數千萬人填塞馳道街巷呼聲震地􁧊登聞鼓于東華
門擊碎之上遣吳敏耿南仲慰諭諸生俾之退反為軍
民所壅不得行必欲見余及師道乃去不得報則殺傷
内侍二十餘人皆臠割之雖毛骨無存者又訴罵宰執
李邦彦蔡懋王孝廸趙野等毆擊之皆走散藏匿于是
上遣中使召余及師道入内對余聞命惶惧固辭不敢
行而宣詔者絡繹而至中使迫促不得已上馬出浴室
院由宋門街抵馳道趍東華門軍民山積幾不可進召
中使朱拱之復為衆所殺蓋怒其傳㫖之緩也見上于
福寧殿閣子中余泣拜請死上亦泣有㫖復尚書右丞
充京師四壁守禦使余固辭上不乆俾出東華門至右
掖門一帶安撫軍民余禀上㫖宣諭乃稍散去再對于
福寧殿上命復節制勤王之師先放遣民兵蓋不復有
用兵意　朱邦基靖康録曰初五日㑹太學生陳東千
餘人伏闕上書訴邦彦孝廸野稅懋等懷姦明綱無罪
而罷社稷其危乎請復之國中軍民聞以為義不約而
㑹者㡬數十萬人且乞復种師道盖師道之罷諭士猶未
知也書奏上遣腹心臣門下侍郎吳敏諭以德意樞宻耿
南仲且訪求民情焉又遣内宣傳云才候金人退師復綱
舊職諸生謝恩師退而軍民固留不可圍之百匝以至老
父泣涕懇切言曰爭鸞輿不出固守乗城以活我國人
者李右丞也進逼敵營衛我國人使金人不敢剽掠者
种樞宻也危社稷棄國人罷我右丞樞宻以資冦者李
邦彦李稅蔡懋也諌官御史無一言及之頼諸公義不
愛其軀危言扶傾持顛衛我國人期于得請而後已與
其死于敵人之手何若觸逆鱗而死于君父之手乎人
之有欲天必從之幸諸公遲少頃俟宣李右丞种師道
即去未晩伏闕自卯至午山呼震響聞數十里以致取
登聞鼔而擊之破以助號愬之聲使九重聞之乆而不
報軍民痛憤宰執誤國致冦指罵以為國賊衆口一音
毆殺内侍御樂承宣二十餘人皆以為蔽塞君上聰明
懷姦召亂願以死為國家除蕭墻禍根人人踴躍開封
尹王時雍雖以軍法彈壓不能禁也上繼天聰明乃宣
綱師道入還舊職軍民咸以手加額為得請而去綱即
登城復嚴守禦而金人薄城者奄忽遁無一人所謂獨
脚皂旗與夫紅燈籠者初得之未恠也是夜望金人軍
俄有舉紅燈二炬者乃知召内應者以此物為驗皂旗
亦金人之所建軍民覺而揣其奸詐殘害之至有自投
城而斃知其必不免者皆中人也明日方平等悉罷坐
視者送之獄羣姦遂戢内侍祖宗時位不供奉進子寄
禄皆有常格自蔡京怙寵固位交迎近倖而尊寵之内
外政事無小大未有不闗内侍省或建節旄或領師傅
又有領三舘者有封侯王者天子呼而不名侍而不立
宰相往往其門生執政大臣順意者榮華逆㫖者枯槁上
新即政英明素憤将欲鋤去未有以發適于是時軍民
殘而食其肉者偶中魁傑遂破其黨與茲寔天啓佑我
宋假手軍民不勞而誅之也乃下詔曰童貫等妄興邉
事懷奸蠧國並往東南在京如梁師成譚稹李邦彦已
下逺竄所存者百餘皆小官踈逺之人並非從來被童
貫任使享禄者令寄禄進子恩數一遵祖宗舊制中外
悅服　宣和録曰初种師道為宣撫使李綱為親征行
營使姚平仲謀刼寨數日行路皆知之敵先為偹一日
出師以為功在頃刻矣行營司屬官方㑹封丘門草露
布忽報失利上震驚于是罷綱權并解其職俾待命浴
室院師道亦罷宣撫使以右丞蔡懋代之復議講和命
守城卒放弓弛砲無得輒傷敵初五日大學生陳東率
數百人伏宣徳門下上書集軍民數萬人相謂曰非見
李右丞种宣撫復用無得歸㑹百官退朝自東華門出
至闗前衆指宰相李邦彦數其罪嫚罵欲毆之邦彦疾
驅而免領開封府事聶山舉鞭揖東等曰諸公為此可
謂忠義矣邏者以聞上命閣門索所上書頃之中人傳
㫖令諸生上書朕已親覧備悉忠義當放行其中有欲
散者衆閧然曰安知非偽耶須見李右丞种宣撫復用
而退于是知樞宻院吳敏傳宣曰李綱用兵失利不得
已罷之俟金師稍退即令復職猶不退時日旰矣百姓
乃輿登聞院鼓置東華門外撾而壞之山呼震地樞宻
耿南仲至諸生曰先生前日為天子傳宣言無不行軍
民之意堅欲復用李右丞种宣撫幸先生言之南仲曰
當便求對以諸生之意奏上衆慮南仲詐擁其馬不得
歸南仲亦徑入朝繼而開封府尹王時雍來謂諸生曰
脅天子可乎胡不退諸生應之曰以忠義脅天子不愈
于姦倿脅之乎復欲前毆之時雍逸去殿帥王宗濋謂
上曰事已爾無可柰何當黾勉從之不然且生變遂遣
南仲號于衆曰已得㫖宣李綱矣百姓數千人詣浴室
院迎之帝益恐于是相繼而宣者絡繹不絶内侍朱拱
之先得㫖宣綱未到而後發之使先至衆取拱之臠而
磔之即矯制曰殺内臣無罪又取十餘軰殺之皆裂其
屍碎其肺腸揭之竿首號于衆曰此逆賊也綱既對即
詣行營司而師道亦歸其宇士庶知其復用也遂散是
晩天子下詔曰士庶伏闕上書願見李綱种師道朕已
親覧深諒爾等忠義令綱師道傳宣撫諭若更乗時恃
衆亂行毆打令綱師道以軍法從事是夜復聚衆殺内
侍而殺其家者數十人　靖康前録曰初五日太學生
陳東率諸生上書伏闕訴李邦彦王孝廸懷姦明綱等
無罪而罷社稷甚危乞請復之以慰人望既至闕下軍
民不約而㑹數十萬書至日旰未逹學生不過三百人
軍民擁之雖欲去而有不可衛士為之說者此去禁中
逺不如往東華門撾鼓于是衆詣登聞鼓院推鼓滚之
于前數萬人挾東等撾鼓于東華門外至擊破之以助
號呼聲徹九重上急遣中使宣种師道李綱入復還舊
職初患不逹既已追入久之不聞宣命快行行謂民衆
曰朱御藥受宣劄下不肯去移刻一中使出或者曰此
是朱御藥時衆方憤疾即拽下馬絲裂其屍其餘同時
被毆者張太尉等三十七人百姓争臠之須臾而盡諌
官唐重師驥臺官鄭滋等相繼而去兵民以种師道李
綱未入挽其袖使入諌是日交直种師道李綱被㫖而
來復令處置守營司等事士民歡呼以手加額及二公
入内被詔諭出再四慰勞軍民長揖而退
　
　
　
　
　
　
　
　
　
　
　
　
　三朝北盟㑹編巻三十四
欽定四庫全書
　三朝北盟㑹編卷三十五
　　　　　　　　　　　　宋　徐夢莘　撰
　靖康中帙
　　起靖康元年二月五日辛丑盡其日
徳安府進士張柄上書乞罷蔡懋復用种師道臣謹按
尚書右丞行營司李綱忠亮剛方有為有守功在社稷
澤被生靈萬口一談人神繫命方金人入境而奮不顧
身自請督戰蓋陛下裴度也臣竊見綱於瞻對之際有
能無主憂臣辱義在必死賊未授首臣無還期之言是
冝陛下待以心膂無或携貳比聞出師攻城為統制将
校不肯入敵馬前退衂遂䇿廢罷成命已行兵民失措
為忠義解體矣臣聞兵不多不足以取勝必勝之師不
在速戰兵多而戰不速則所費必廣又况兩軍交鋒有
勝有負此臣所以知左右之人以綱進用之驟畏其敢
言不能無异議而陛下聰明之徳不能無疑惑也又况
用之專則權為人所畏信之篤則寵為人所忌此有識
之士為綱寒心顧有日矣然心比小却未應發逹如綱
一斥不復再用臣恐将帥各懷危惧不能自保矣忠義
解體将帥危惧不知陛下孰與平敵也前日與敵講和
而貪求無厭湏索不已遂致京城經日圍閉今綱既斥
不復戰敵是欲講和不知陛下能使其必去乎臣願陛
下念綱社稷之功兵民具瞻之情亟復其職乞罷蔡懋
盡付兵權於种師道無使固位貪利之黨快其私心天
下幸甚　李邦彦罷宰相觀文殿大學士太一宫使紀
實曰李邦彦為都人所憤怨纔出門争呼毆擊将殺之
馬逸偶脱百姓獨得其履因乗婦人小輿乗黄裙轎簾
上命宻匿於啓聖院以丐罷待命得去始敢去　諫議
大夫唐重劄子攻守利害三事一事金人以議和好兵
退有期而行營司與宣撫司宻相通謀虚張兵數以罔
朝廷致姚平仲矯制用兵自取敗衂罪狀甚明奏報具
在自有軍法不假臣言臣今體訪得行營司嘗宻遣人
檄中山河間等郡令以死禦敵宣撫司亦有文移責河
北諸郡縱敵内侮之罪令擊歸敵以圖後效宻具蠟書
間道馳逹此固兵家之祕計未知二司若果用之臣决
知敗事如姚平仲奏報已先得與金人城下之舉百歩
之内踈繆若此豈能馳一介之使而寄千里之命乎若
使金人獲之為隙滋甚必謂中國陽為和議隂行詐謀
本虧信義愈結兵禍雖得蘇秦張儀為使亦不能以口
舌争矣此甚可憂也伏乞明降詔㫖諭以堅守盟約如
有詐謀反輙拒命者詔少宰張邦昌以軍法處置訖奏
庶以解金人之疑早令退兵免招後患一臣於初三日
自登城觀兵不成行戰全無紀律騎兵不肯鏖戰前致
敵騎衝突遂敗我師又訪聞西師夜擊止餘後軍姚平
仲遁去不知所在今來种師道老病難責以臨陣在外
兵馬全無統領恐有不虞乞日下選武官曽厯邉任有
武畧之人充統領制令總集諸路兵馬分屯結營嚴明
紀律守衛京城一臣訪聞賊兵張仙等㑹集近旬意欲
乗間刼取金人金帛兼四方勤王之師相繼畢集其間
多是烏合之衆不能無姦人若貪利忘義私相攘奪有
虧和好致金人之疑愈滋外患乞下令告諭以解敵疑
兼詔張邦昌等令委曲具白大金太子可早速退師以
堅盟約右前項事冝並急切不可少緩伏乞睿㫁速下
三省樞宻院同共商議早賜施行取進止　太學生雷
觀上書論李邦彦張邦昌不用二月初五日太學生雷
觀昧死百拜上書於皇帝陛下臣生三十六年矣自十
五總角為學校諸生執經之暇喜引古以論天下事當
是時擅權之臣新鉗天下之口臣父兄師友聞臣小有
激昻則必深戒力止以謂寧結舌以保身毋多言以取
禍臣亦自知逺方寒士徒譊譊實無益惟不信權臣能
絶人言以蔽人主聰明也嵗在戊戍例貢辟雍復移太
學首尾九載具知一二權臣果能以身塞言路恣其姦
惡而臺諫官徒備貟以進身間或言非已所不利則是
必為人之鷹犬不然摘細故以塞責耳嗚呼祖宗綱紀
法度掃地殆盡使天下之民咸不得其所飲恨宿怒無
所告訴至使四郊多壘兵連禍結成今日之事者皆言
路不通上下蒙蔽之塞也言路不通而微臣因以杜口
二十年矣頃為宰臣者建言置司講議天下之事聚十
數軰親附之人觀望阿諛所論皆毫末之細議罷一事
奪於權幸則朝言而暮復舊矣何嘗有一大利害及於
生民哉善乎臣之友生髙聞之言曰天下之利害當使
天下之人議之聞因對講議司䇿而為此言誠至言也
何者天下之廣嵗月之深事之害利不可殫舉茍非身
受其害豈能盡得其實今日張官置吏文書往來而欲
天下除害興利豈不繆哉是故古先哲王求諫納善惟
恐其不廣也置敢諫之鼓植告善之旌垂慎戒之鞀立
司過之士猶惧其未也又設官制以言為常由是史有
書瞽為詩工箴諫大夫規誨士傳言庶人謗尚恐其怠
也毎嵗孟春遒人以木鐸狥於路而振警之官師相規
工執藝事以諫其或不恭邦有常刑其所訪聞不甚廣
歟夫如是則王之身國之政其有不善歟天下之利害
其有不逹歟茲所謂與天下之人議之也天下之人得
以利害之言盡聞於上則當言之人雖欲緘黙取容不
可得也官已盡其職則報政之臣雖欲取容為人不可
得也言路通而輔相得人則太平之治豈難致哉恭惟
皇帝陛下孝友之性恭儉之隠仁民愛物之心本於生
知而行以至誠格於上下乆矣臨御之初臣已知天下
利害從此必得聞於上而下情無有不通者未幾求言
之詔果下㫖意丁寧臣伏讀感泣者累日且語諸友生
曰前日之言固以為恨今日而不言豈不負愧咸宜誦
所聞見以報吾君也然詔下踰日上封事不减千數而
未聞曉然有求言之實臣竊疑之豈求言之詔徒為文
具邪抑献言者皆猥冗不足取耶無乃付之有司而執
事者尚狥前弊沮遏而不行耶不然何故惟聞陛下毎
勤乙夜之覧而未聞縁某人言某事實為利令行之縁
某人言某事實為害令罷之此献言者不能無疑也説
命曰非知之艱傳曰忠言逆於耳而利於行則求言者
斯受厥咎今日求言之詔徒為文具或執事者沮遏不
行天下之人復鉗口結舌如前日矣臣将見干戈擾攘
之禍未易安定天下必至於大亂矣倘其所言皆屑屑
細故不切時務則可再下明詔以申諭之不可謂其言
無足取而遂已也臣恐士大夫尚以前時直言掇禍為
戒未能披赤心以仰承陛下求言之誠此臣所以首陳
之也臣素愚直敢以切至之言上干冕旒觀陛下果能
行與否焉詔㫖之所詢朝之闕失政令之僻違保邦御
俗之方安邉禦戎之䇿之數言者固皆國家之所急也
而當今之務有急於此者止一言而已陛下知之乎已
知則當不待微臣之言若猶未也臣謹為陛下言之所
謂一言何也論相是也蓋人主無他職事惟在乎一相
得人則百官皆賢百官稱職則庶事咸理否則亂矣啇
之衰中國失道外蕃交侵髙宗卒能行撻伐治中國成
湯孫之緒致中國之盛者其本在於得傳説以王命居
冡宰之任總百官之職進言乎王探為治之本亦曰惟
治亂在庶官而已何則庶官得人則治庶官失人則亂
天下之治亂係乎庶官之得失庶官之得失係乎一相
之賢否任宰相者天子之職進退百官者進一相之事
髙宗以命説為急傅説以庶官為戒此啇之所以中興
也國家崇寧以來俾張治具欲餙太平而天下靡靡日
入於衰亂者皆由相非其人也相非其人庶官以類而
進私昵者官之惡徳者爵之賢能之士乃斥逐不用惟
用姦黨其始亂不待今日而後見識者已分於崇寧之
日矣雖欲正刑明辟嚴悞國之誅固自無及言之復為
何益乎然不極其為亂之階則莫知其據亂之道臣為
陛下畧摭前朝宰相姦術之大者言之假紹聖二字以
行已之詐假國是二字以主已之奸假享上二字以充
已之私進直言者槩以狂妄斥之立正論者槩以邪説
禁之善阿諛者乃以純正用之奸術既行無所忌憚故
敗壞法度紊亂綱紀無所不為莫可勝舉致使强敵幾
危社稷而陛下受莫大之屈辱者皆相臣非其人之故
也陛下即位已來見於施為者慨然有求治之心而論
相之職亦未為稱此臣所以為當今之急務也白時中
老繆無用罷相之日公議稱快咸謂陛下必能擇賢而
相之中興之治可立待也翌日宣麻但遞遷李邦彦張
邦昌爾士民大失望皆言邦彦邦昌亦前朝輔相之無
狀者未能罷黜猶之可也其可遂相乎以臣觀之邦彦
邦昌雖未若前者數軰為大姦惡察其􁎎術亦不過持
兩可以固位養恩而已前日輔相之無狀姑置勿論矣
自陛下即位以來一二大事邦彦邦昌曽有慷慨一言
乎肯以身狥國自當一面乎邦昌奉康王入敵營為此
不得已也至無恥也賢者必不肯當宰相之任而甘心
為此行也邦彦邦昌於無事之時妄有除授召收親黨
以為强助及多事之際假使命散遣親黨以送妻奴其
何以率百官為國藩捍乎聞播遷之説則樂從畫效死
之計則退縮其何以安百姓為國柱石乎敵所欲者與
之不聞有忠義一言奮然以折敵人之心其何以威撫
外蕃使之畏服乎蠧國害民啟戎招盗十數巨姦天下
之人思食其肉不饜而邦彦邦昌初不敢誰何致因人
言稍稍罷黜詎能不畏强禦而退不肖乎當此紛擾其
所進用尚皆親黨選論百官或不當職能以公滅私進
賢者乎總統百官安堵百姓威撫外蕃進賢退不肖皆
相事也邦彦邦昌踈謬如此决不可當今日之危急也
陛下知求言從諫而未知論相何先後緩急之失序也
使中外臣寮士庶誠如詔㫖盡知所詢利害上聞之日
陛下獨罷行之抑湏付之輔相罷行之耶獨罷行之非
人主無為之道付之輔臣如邦彦邦昌必無能為也陛
下知以是為急乎亦未嘗以此訪之羣臣乎竊慮有為
陛下言者必曰天下安注意相天下危注意将今日金
人逼城宜以命将遣師為急餘事姑緩可也此殆悞國
之尤者臣以為不然天下安危皆在注意於相相得其人
則将必成功相非其人則将必敗事蓋将之出入謀畫
必湏以相為腹心将雖良而相不賢則失謀畫有畵餅
之饑臨敵有掣肘之禍幾何不悞其事哉裴度為相李
愬成淮西之功楊國忠為相哥舒翰有潼闗之失此事
灼然者其監不逺也前朝自蔡京為相遂以童貫為将
興西北邉事二十餘年西北之良将勁兵所䧟失者莫
知其幾矣竭天下之力給二邉之費者莫計其數矣今
日之事為利耶為害耶此日前之監也陛下以邦昌身
在敵營未可遽罷則邦彦何為乆留也陛下若不急罷
邦彦則雖有良将必不成功祗益取辱爾臣聞道路之
言謂邦彦與二三黨類堅主割地之説閫外之事未能
一切付之将帥割地一事係國之利害臣知建言者已
熟計備陳矣臣不復縷陳惟知邦彦罷則廟謀必振将
權必專割地之説必不行金人之計必消沮矣臣又慮
有為陛下言者必曰邦彦邦昌曩在政府亦嘗以燕雲
之事不可圖童貫不可再遣今果如其説正當相之臣
以為不然邦彦邦昌在政府日果如此則當力陳其未
可狀至不見聴則以死繼之縱未能以死諍則宜去職
位亦可其言邦彦邦昌卒持禄不諍致此危急其心不
過畏童貫之禍也豈有持禄畏禍之人而能為相乎臣
又慮有為陛下言者必曰用則為虎不用則為鼠人才
顧用之何如耳邦彦邦昌在前朝未能信用何如試之
可也臣以謂不然人臣起自布衣致身政府其寵祿亦
可謂盛矣其職位亦可以有為矣邦彦邦昌立朝以來
曽建一言行一事有當於人心者今相之可也而二人
所為不過憑附權勢交結宦官希㫖道諛以速顯仕而
已豈復有它學術乎今天下之勢甚於倒垂縱之惟患
其不疾又豈可以相事而復試無能之人也臣又慮有
為陛下言者必曰邦彦邦昌不矜智能以任羣材乃得
為相之道臣以謂不然甄天下之才而用之使之各當
其位各盡其職以治庶務為之相者坐享其成功如栁
宗元梓人之説此非真有相才者不能如此邦彦邦昌
以私害公所引用者多非其人或用他薦得一賢士則
又處之非其宜用之不盡其才賢者多自引退若久在
相位必不能為陛下進天下賢者成真相之業也臣又
慮有為陛下言者必曰宰相之任不可輕付湏於貴臣
中進擢難以驟用臣以謂不然今日之禍皆肉食者之
過正當擇人而用之或有功於社稷者或士民所望者
雖小官雖陞任雖謫籍皆可起而用不必拘於資格傅
説版築之賤髙宗立之為相不疑而中興之業乃成説
豈素貴乎東漢陳龜曰三辰不軌㧞士為相四方不靖
㧞卒為将今何等時逓遷貴臣耶臣又慮有為陛下言
者必曰今日金人直入京邑亦天數也非人力所能止
也不獨輔臣之罪也此尤姦之甚者臣以謂不然自前
朝失謀與北朝結好人皆知其必為中國患邦彦為少
宰踰年邦昌在政府又乆何不為國家長慮却顧豫為
之備致令衝突直造於此前日邉臣以敵必敗盟為言
邦彦邦昌曽莫之省傳曰顛而不扶危而不持焉用彼
相其可歸之天命耶臣又慮有為陛下言者必曰金人
之禍乃邦彦邦昌軰阿諛所致必使之任其責不可於
擾攘間聴其求去此乃妾婦間之説非為國之道也臣
以謂不然知賢而不能用知不肖而不能去此最有國
家者之大患邦彦邦昌既無智慮謀之於其微必無計
䇿禦之於其後逐之而專任賢者可也世有為人之傭
工者取其直而敗其事則主人必去之豈有謀吾之國
既已悞國復固執而責成耶二人黨類為之地者臣言
之極矣不識陛下曽受此等先入之言乎若有一端之
説嘗悞聖聴則可以槩察其餘而邦彦邦昌不可相决
矣二相如此其餘在政府者尤多不才不足論也周官
曰明王立政不惟其官惟其人又曰官不必備惟其人
茍得其賢者一二在位足矣闒茸之人雖布滿朝廷顧
何益於事而必優容寛假之不畧加沙汰哉太宗皇帝
嘗謂侍臣曰國家若無内患必有外憂若無外憂必有
内患外憂止不過於邉事皆可豫防惟姦邪無狀若為
内患深可惧也帝王用心常湏慎此嗚呼聖訓不其切
至歟今日金人來侵如此可謂外憂矣若用非其人更
為内患則陛下如何為國臣所以寒心也願陛下稽考
太宗皇帝之聖訓而蚤加慎焉然則當今為相如之何
而可臣愚以謂必智慮忠實學術正當徳足以服人才
足以應變通知祖宗以來典故而於進退百官之間能
以公滅私不畏且怯夫然後可以鋤去姦惡汲引賢能
革極弊之事而布維新之政以濟生民以保國家則中
興之業陛下成之易矣金人何足慮乎自祖宗以來相
臣多以言官論列直指某人可相某人不可相無非天
下之公議此最為我宋之盛典比來臺諌一䝉時相㧞
擢則多懐私恩無有直言者矣此亦不可不察也今日之
相莫若陛下誠心廣求虛已任用不可聽厚誣之言天
下無其人也仁宗皇帝至和中罷陳執中相而並用文
彦慱富弼二相久有人望正衙宣麻朝士相賀仁宗皇
帝宻遣小黄門於百官班中探其議論間有相賀得人之語
喜謂歐陽修曰自古人君用人或以夢卜茍不知人當
從人望夢卜豈足憑也茲事著之寳訓傳之士大夫至
今為盛時之舉不誠韙歟陛下求賢必能用仁宗之操
柄探縉紳之公言從中外之人望不待愚臣之喋喋也
臣伏自覩陛下詔書求言便欲少竭愚衷以伸二十年
區區之志竊臣人物至微若論細事則不如不言之
為愈前草大利害書未及上而陛下先已施行恐成觀
望遽即寢罷今乃輙言二相為人深若僣越然臣嘗謂
鄭子産不毁鄉校猶使議及執政之善否况天子建大
學以取士論政為本而又有求言之詔且申誡曰母囘
隠以溺於導諛茍若畏禍而不陳其愚臣實恥之干冐
天威臣無任戰慄待罪之至
　
　
　
　
　三朝北盟㑹編巻三十五
欽定四庫全書
　三朝北盟㑹編卷三十六
　　　　　　　　　　　　宋　徐夢莘　撰
　靖康中帙
　　起靖康元年二月辛丑盡十一日丁未
五日辛丑康王及張邦昌歸自敵寨以張邦昌為太宰
肅王及太宰張邦昌附馬都尉曹晟質於金國軍前是
日皇弟肅王樞少宰張邦昌除太宰著作郎沈晦借給
事中使斡里雅布軍前金人請以越王代康王為質上
以越王叔父不可遣乃遣肅王樞及附馬都尉曹晟以
行晟尚榮徳帝姬與上同生故遣之避金主名改晟曰
實遺史曰初康王之為質也金人見而憚之遂欲别易
親王并要附馬都尉一人是時割地議和已定金人歛
兵以待之乃遣邦昌太宰從肅王及附馬都尉曹晟為
質
六日壬寅下廢苑囿詔詔曰比年以來京師拘收拆毁
民居甚衆至民無所安居應苑囿宫觀有可廢以與民
者三省樞宻院速條具以聞
七日癸卯開封府牓詔書安撫士庶開封府奉聖㫖乗
時作過人開封及行營使司並斬訖竊慮姦人妄説事
端将不曽作過之人撰造其罪恐嚇平人仰出榜曉諭
朝廷又出手詔安撫士庶詔曰童貫等妄興邉事懷姦
蠧國悉皆東下前往浙江如梁師成譚稹李邦彦已付
逺竄所存百餘員皆是小官踈遠之人並不係從來被
任享厚祿者今又自陳乞依舊寄資數等一遵祖宗之
典百姓無知皷唱率衆擅行誅戮刼奪財物震驚京闕
皆不奠居已指揮李綱并三衙分頭彈壓捕為首之人
悉行軍法爾等各歸常業母䧟極刑尚敢結集仰徒中
反告支賞錢一千貫咨爾黎庶仰體朕意　　尼堪駐軍
於中路尼堪自河東來遇城必攻比斡里雅布其行稍緩
至中路聞和議之詔遂止不行
八日甲辰再下行遣内侍京城不得倡率指揮聖㫖内
侍官給役禁庭舊法嚴宻嵗來廢紊侵職撓權比取其
罪狀暴著已加顯罪又命請給恩數官稱職寄資進子
盡遵祖宗法所以檢制裁抑無所容貸尚慮京城之人
未知近日行遣推平時之心猶懷忿疾不分善惡槩加
凌侮已令開封府三衙以軍法彈壓自今更敢有扇揺
倡率不從令者並斬訖聞奏咨示衆庶明聴朕意　靖
康録曰初京城之戒嚴也城上設樓櫓及火砲弓弩鎧
仗之類皆元豐舊制器械有餘而兵不足先令百官與
軍士上城相雜守禦而以内侍官分部統之敵叢矢射
城上内侍令守禦者不得動且曰國家以金人講和不
至相鬬有一軍士奮怒曰既已講和何得射我引砲石
擊賊一發殺數人中官殺之軍士由是不敢動乃自城
中傳呼宦官欲開門納敵及伏闕之日軍民數十萬聚
於宣徳門下遇内侍朱拱之撕擘死骨血無餘又内官
得詔召李綱寘於懷不去於宣徳門下曉諭百姓令退
衆怒毆之於其懐中得詔書即大呼曰内官隠匿詔書
将作亂又殺之凡見内侍皆撕擘殺之死者二百餘人
有司以聞上懼生變即令殿前班一軍士口傳上㫖云
殺内官者免罪其人於衆中妄呼曰殺宦官者無罪百
姓聞其語遂羣入内官之家所遇輙殺掠其財物又相
聚入其家捜獲兵器不可勝記皆輦到行營司交納其
内侍皆逃竄財物畧無孑遺走入禁中不敢歸於上前
泣訴於是命李綱根治斬三十餘人磔其尸於市方定
李綱种師道復用凡内侍官城上守城及諸城門監守
者皆去不用方知所謂獨脚皂旗紅燈籠乃中人欲為
内應者先是宣和中内侍多有賜第者官舍或隘陋即
委府尹於傍宅置門然未嘗給其直而實奪之京城百
姓或累世所有惟以屋舍既為奪去則無所托身惟與
妻子日夜號哭告天而已又科歛百姓財力營造宫室
臺榭或有擬於宫省者百姓應副不辦則督責箠楚有
至死者又每至街市買物已售其價令賣者隨至其家
所直皆不還或止償其半巷陌衢道馳騁縱横侍從赫
奕呼喝行路莫敢語者然是時宰相大臣多出其門内
則有蔡京王黼為之腹心外則有王革盛章為之爪牙
故敢肆其兇惡至是百姓樍怨乗亂得甘心焉　　上賜
宴於斡里雅布軍中　斡里雅布上書辭别書曰大金皇子
郎君斡里雅布等謹上書於大宋皇帝闕下昨者受命専
征以上皇渝盟是問靈旗南向直抵京城伏承皇帝嗣
立再請修好遂依元奉詔㫖酌中計議者定盟約日復
貴朝奸臣誤國妄起釁端於是當司實懷疑憤深諒大
信克保有終前日之盟非此為比且大軍之來資索頗
多上瀆聰明下匱民庶事在不已固非樂為竊火一縱
收之實難自非皇帝仁明逺畧屈已愛民安能使此禍
危翻然為福今兹大計已定而後無以舊事為念惟祈
永於誠議共庇生靈又承所賜書内該越王以叔父之
尊平日奉事姚平仲死於鋒鏑李綱止從貶責其於宰
執間求退罷免者甚衆既聞此言敢不孚聴及䝉城中
軍民不遵號令實恐轉生變亂以昭聖憂當司本國安
定貴朝宗社永固和好遂令城下諸軍退保舊寨須是
即日班師伏念陛下即位之初必欲推恩布澤以矜衆
志特於元定賞軍物内减金萬錠銀一十萬錠表裏一
十萬叚以充振乏廣施之用外有喝下金帛頭匹更望
止於今嵗逐月接續交還今方言旋非不詣闕庭展辭
少叙悃愊以在軍中不克如願謹遣左金吾衛大将軍
宣徽北院使韓鼎桂州管内觀察使耶律克恭充大辭
使副有少禮物具如别幅謹奉書奏辭謹奉别幅人參
伍拾秤　簽書樞宻院事宇文虚中知東上閤門使王
球充送路使副特書叙别書曰大宋皇帝致書於大金
皇子郎君皇弟國王皇弟都統茲審肅整軍威逺臨郊
甸敢怠省愆之意遂䝉兼愛之仁再講隣歡復安敝邑
感深肌骨賜重丘山更承念及府庫之虚减金帛之數
益仭髙明之意特深極芘之懷載遣車軺禀告還馭再
三誠懇毎荷矜全豈惟恩加於危難抑亦義重於乾坤
惟有謹守信盟庶可仰酬厚徳屬宗祧之有守阻道路
之叙違益慎寢饔永綏福祿所有贐儀飲餞已載前
書伏惟亮察謹白
九日乙巳奉聖㫖将團結民居權令放散刑部侍郎王
寓劄子寓見管京城四壁守禦却見近日團結四扇居
民追呼在城下凖備上城百姓驚擾離家失業人人有
溝壑之憂契勘閉城日乆居民艱食若更如此是重困
也况四壁城上守禦兵卒器仗並已足備而民居烏合
皆無足用之人特可凖備臨時搬運矢石耳必不得已
且令團結成保籍定姓名緩急追呼亦似無害矣伏望
速降聖㫖候指揮奉聖㫖依權令放散
十日丙午斡里雅布上書謝恩書曰比者已復舊好即議
師還伏䝉聖慈差開封少尹就詣軍中賜斡里雅布等茶
果龍腦藥酒并差去人使韓鼎裔囘復承親賜通犀衘
帶一條以隆餞别之禮仍被㫖重稠昭宣大信仰認聖
慈曲周用殫砥礪欽領之餘尤増感篆當司遂促歸期
今月十日已令大軍旋斾所祈陛下社稷載寧生靈休
息有少禮物具於别幅謹奉書奉謝别幅人參二十秤
下割三鎮之詔差路允迪宣諭守臣詔曰勅太原府守
臣應中山河間太原府并屬縣鎮及已北州軍已於誓
書内議定合交割與大金事昨者大金以朝廷招納叛
亡有渝盟誓因舉大兵直至都畿重以宗廟社稷所係
甚大遂割三府以尋懽盟庶銷兵革之憂以固兩朝之好
其犬牙不齊去處並兩平兊易合照誓書施行如有州
軍未便聴從仰将此詔書遍行告諭各務遵禀母或拒
違自取塗炭兩朝封疆接畛義同一家各寧爾居用保
信睦其中山河間太原府并屬縣鎮及以北州軍見任
寄居職官不係本土及從内地差去不在交割之限今
差朝散大夫充資政殿學士簽書樞宻院事路允迪賫
詔宣諭咨爾守臣體予至意故茲詔示想宜知悉春暄
卿等各比平安好否遣書指不多及　　起發犒軍銀綱
至金人軍前李稅議和許以銀一千萬兩犒軍稅親至
内藏庫催出銀提㸃官内侍王若冲監出銀每十萬兩
為一綱以一百人搬擔以使臣二員押發凡一百綱起
絶一千萬兩之數皆出於内藏庫不知士庶之家輸納
者何以用之此與王孝廸督金銀牓示之數不同未知何
如　簽書樞宻院事路允迪工部侍郎滕茂實使於尼
堪河東軍前尼堪兵将至髙平而城下之盟已成既遣
肅王使於斡里雅布乃議不可不使尼堪遂遣路允廸滕
茂實使尼堪于河東且告割三闗之地也　復用李邦彦
為太宰李邦彦方罷數日張邦昌又以太宰出質左右
揆皆虚位呉敏乃以劄子乞復用邦彦為太宰　　河北
路兵馬鈐轄李侃以兵二千與金人十七騎戰敗績和
議已定金人遣十七騎持文字報其國中經由磁州李
侃以身為兵官且承掩殺之㫖(初金人抵京師也淵聖/詔河北州軍畧曰种師)
(道姚平仲逺提西兵以助天討云云/深恐宵遁令河北州軍盡行掩殺)乃率禁軍民兵二
千徃擊之與十七騎相遇金人曰不須用兵今城下已
講和矣我乃被太子郎君差徃國中幹事侃不信欲與
之戰十七騎者分為三以七騎居前各分五騎為左右
翼而稍近後前七騎馳進官軍少郤左右翼兩勢掩之
且馳且射官軍奔亂死者幾半　金人退師遺史曰金
人既退种師道請臨河邀之三戰可使無噍類若縱之
去他日禍不可測李邦彦不從罷師道為中太一宫使
五日一到朝堂議事以姚古种師道折彦質范瓊等領
兵䕶金人過河邦彦奏立大旗於河東河北有擅出兵
者並依軍法　金人揭牓不擄掠信徳府初金人䧟信
徳府執守臣楊信功至京城下既已議和乃畱信功朝
廷議失信徳府之罪信功與通判梁訓禮皆貶嶺外兵
将官分送廣南安撫使劉韐奏司録已下皆是脅從
放罪金人渡河獨揭牓大畧謂攻擊京城朝廷遣肅王
及太宰張邦昌持書言奸臣姚平仲誤國已許割三鎮
以北地請和縁信徳府不係所割之地並不得擄掠
十一日丁未金人質肅王同行先是以康王為質以康
王語言不遜金人不愛也復令入城至是遂以肅王行
焉种宣撫奏言　歸必不設備請邀諸河候其半渡可
以擊之李稅等在上側云以為掣肘論難既久終不許
擊然上心欲無如之何於是師道發憤感疾　靖康遺
録曰敵之來雖少有抄掠而不殺害人民比去所過皆
殘破其所得漢人並活之使控馬荷擔隨其馬後驅之
去老弱者舎之自京師至黄河數百里間井邑蕭然無
復繁盛時景象矣可勝浩歎　太學生楊誨上書論割
地二月十一日太學生楊誨謹昧死上書皇帝陛下臣
聞金人至京師掠近輔殘䤋夏人以騁其欲雖漢唐全
盛之際容或有之文帝之十四年匃奴候騎至雍甘泉
而唐太宗貞觀之初突厥掃城入㓂抵於渭上當時此
二國承父兄餘資兵鋭馬多傲然驕氣直出百蠻上視
中國為不足與故能一舉而騎甲䝉帝都其勢可謂盛
矣然竊考文帝太宗所制禦二國之術甚優㳺暇豫者
此其故何耶蓋漢唐當天下無事時廟堂之上君畫臣
謀能以戎務為急一旦事起倉卒而吾先有以處之語
其大要不過詭而禮之使敵志寖驕而已志意寖驕則
務逺畧忽近慮士卒疲弊而畜産耗亡取死之道也天
子於此興問罪之師誰敢屈强頡頑作氣勢如曩時邪
漢唐所以安邉境其大計不出乎此臣竊惟道君太上
皇帝臨御天下二十六年承祖宗積累之厚天下承平
無事咸順指令大臣於此時不能思艱難致勤苦務柔
聲婉顔以狐媚上聖此漢唐計䇿不復聞故金人得以
乗中國之釁也夫敵國乗邊鄙之釁豈自古帝王之時
無其事耶守禦之方覊縻之義征討誅伐之法簡編具
存宜縉紳大夫平昔所稔聞而厭道之奈何朝廷大臣
遇前日侵軼之變圜視共計率不得其要領上皇出狩
宗廟震驚此皆失於不素練之罪也陛下此舉特以驕
敵人窺伺之志紓畿甸攻刼之危至於經畧施為發自天
衷非愚賤所得而臆度而旬日之際道路所傳臣竊惑
之臣聞陛下自金人之來既賫以金帛又許以嵗幣今
且遣使割地以賂之夫金帛嵗幣已不足惜奈何割祖
宗地以賂遺敵國乎夫割地以賂敵國雖漢唐之陋猶
不忍為孰謂陛下神聖英武而肯為此且中國與外鄰
議和不聞於三代而特盛於漢漢之文帝唐之太宗所
以待匃奴突厥者勤至備厚以嵗幣則不失於傷財以
和親則不恤於損威然終不肯以尺寸之地輕予之者
二帝之意豈不曰土地人民國之根本不可輕於授人
乎臣不知今日割地之謀誰為陛下籌之也臣草茅賤
士無由預朝廷末議事之利害皆不得而詳不識陛下
今日所割之地其三闗耶臣聞昔周世宗下三闗瀛漠
皆異代事敵人不得以為辭又况自祖宗以來二百餘
年塞鴈門増塘水治城隍藉民兵所以為之限制者甚
備今一割之是失限制也不識陛下今割之地其四鎮
耶臣聞太原中山其地嚴重可以扼敵咽喉自祖宗以
來精兵重卒悉屯駐於此今若割之是失形勢也夫以
限制形勢之地遺敵人其不猶倒持太阿授人以鐏乎
然陛下必毅然為之而不顧者臣知其意矣豈非憚於
用兵邪臣聞兵雖㐫器戰雖危事然而自古神聖之君
所以立卓絶之迹者未嘗不由於用兵向者金人之來
起於意表陛下以其乗我不虞又諸道兵未㑹不戰宜
矣以其近於禁城宗廟社稷不可不憂不戰宜矣今敵
兵既歸師老械弊又其來也必大聚數國之師捲甲而
來其鋒難犯然烏合而易散既磨之以嵗月安知不自
相背叛耶陛下宜於此時馳一介之命諭諸鎮之兵因
其交地之際啟發釁端霆掃風除以破其衆将見勍敵
之徒駭奔而瓦解矣必欲守區區之信臣竊為不取也
且陛下亦知割地有三不便乎今既割地以與金人則
中都迫於北邉陛下必不免遷都矣方今洛陽長安近
於敵國不可都江左西蜀偏方下國不可都就令(闕一/字)
日强敵熾盛國勢為弱用事之臣計無所出不過勸陛
下都襄鄧州夷漫百里其東漢與鳯林為(闕兩/字)南菊潭
環居而流屬於漢西有上洛重山之險北有自崖連路
昔人號為形勢之地沃野之墟疑為可都矣然昔唐髙
祖遣宇文士及按行秦王力諫以為不足用至昭宗時
朱朴上議以為建都之極䟽入不報豈非有所不便故
邪况京師自祖宗以來繕治非一日宫闕神麗局務府
藏里閈市肆極侈而豐借使陛下一徙都必且鑑前弊
惜民力因陋就寡為一切因循之制将何以貽厥孫謀
昭示四方邪臣以為一不便者此也今既割地與金人
則敵人嵗驕華夏日蹙臣恐强敵驚擾邉甿不止今日
陛下何不以徃事而騐之昔唐寳應二年吐谷渾党項
領兵二十萬來畧武功留於京師凡十五日大和三年
南蠻衆掩刼戎雋二州䧟之止於西都者十日當此時
天子務為姑息以紓一時急不發兵以窮討使牧馬撁
牛之𨽻有輕中國心自此以來揚塵鳴鏑突我疆塲曽
無寧嵗臣嘗讀書至此雖憤外國不靖然亦未嘗不恨
中國有以誘之也今吐蕃南蠻畧我郊甸解鞍緩帶至
於旬日目悦燕趙之色口厭甘美之味文綺佳紈又皆
如意夫歆羨甚則敵國之心生敵國之心生則侵盗之
本也又况强敵已習知吾山川要害也臣謂今不怖金
人以兵則背脅癰疽之患成殆恐其來不已唐室之患
且復見於今日此臣以為二不便者此也今議者但以慶厯
之初仁宗與敵通好自後契丹不敢擁兵窺中原填守
可以遏邉萌之禍且示大信於邉人臣謂渭水之盟杜
如晦實敗之而平原之盟李晟亦不肯信已而可汗就
質普賛背叛夫如晦晟非曉術數者也然而遇事若燭
照而數計者誠以敵情翻覆不情故不信之也臣謂北
遼所以不敗慶厯之盟者特以仁宗之初有以結其心
耳夫本朝自仁宗以來朝廷方舉羣䇿以收太平之功
四海所環無一夫舉兵者當此契丹何由而侵擾邉陲
邪况祖宗故事奉之如驕子不敢一觸其意彼雖强悍
何以啟其釁向使天祚不失道人馬猶盛强遷延寢息
以至於今日覩前朝政事之因革知中國士馬之豐耗
臣謂契丹敗仁宗之盟也已在於數年前陛下能保其
不空銳抗戈以覘候風雲乎能保其不敓攘以邀丐厚
利乎然則盟誓於金人果何有哉此臣所以為三不便
者此也夫去所不便而行所甚利唯聖人能之伏願陛
下順天人之心發英偉之志因强鄰之逼出湯武之師
伺其過河交地之際不固執前盟先發其釁示以必戰天
道佑善必克清大憝以為子孫無窮之基凡今縉紳士
大夫但揣陛下之意厭於用兵必曰本朝自太上皇以
來相臣将臣文恬武嬉習熟治安未嘗練卒蒐騎又廟
堂之上卒未有應變之臣是勢未可以戰臣獨以為不
然臣聞何代而不生才何才而不資世顧人君所用如
何爾昔藝祖好武功則勇猛之士出而為之兵太宗好
竒謀則計畫之士出而為之慮以今天下之大安知其
無人少湏假之将見朝廷之上不獨李綱种師道輩可
稱述也雖然今将相如李綱种師道臣知二臣亦可以
辦一時事何則綱之忠義有餘而可以事君師道之謀
畧有餘而不至誤國又况輔之以呉敏之鍊逹耿南仲
之老成将欲建功何有不濟臣多見講和不如用兵之
利也陛下清閒之餘淹貫古今豈不知其利害邪且外
蕃雖與吾國甚不相能然自古以來控御之術不一而
足當其悖慢太甚曷嘗不與之戰今日但以石晉為戒
不敢與爭鋒不知石晉時天下四分五裂朝廷君昏臣
愚徳既不足以懷徠而威又不足以制服此耶律徳光
所以一舉而覆汴都也以陛下春秋鼎盛天資英特而
又承祖宗有赫之炎圖指揮顧盻行有餘力豈可與區
區之列國同所慮乎臣誠不佞雖岷􁀙一布衣平居常
患無似遂取古人書閉門熟讀月延嵗累頗識古今治
亂自謂論世事顧賈誼馬周不足多伏惟陛下自即位
以來寛大之聲勤儉之政已著聞於天下感激垂涕願
盡死力然而區區之愚尚有望於陛下者但願陛下臨
時聴政更少濟以英㫁明决助成聖徳使巍巍之功業
上擬商宗周宣臣謂百蠻且不足平况蕞爾金而足以
軫聖慮也狂瞽不識朝廷忌諱罪當萬死　李邦彦乞
致仕臣累乞致仕特蒙聖恩依奏伏念臣奮身孤遠遭
際興運寖躋華貫遂冐宰司徒激孤忠不敢少負清議
屬者上皇退託以神器付陛下臣首被寄委而輔翊之
重自誓殫竭身屢瀕死有所不避今譊譊之徒扇惑羣
聴喧競倉卒白黑不分臣之所急存宗社安君上惜生
靈而已何敢為身謀而人詆以為奸緩師講和自金人
犯邉僉令大臣議宻圖萬全非徒屈意以受辱而人或
指以為(闕一/字)心之精白天實臨之乃至定輸金人直以
釋白著之疑寛括糴之令以賑艱食之急撫循坐甲之
旅以勞城守之師若此之類事渉細微雖思出睿慈而
間陳於前不敢緘黙大臣建明惟知有濟豈能家至戸
到人人提耳而諭之哉衆聴未孚鑠金可畏不知引避
何以厭服斯民之心伏望檢㑹已降聖㫖早賜施行奉
手詔太宰李邦彦任政府累年屢形憂國憂民之誼以
至惜名器抑裁冗濫獻納非一朕在東宫時熟聞嘉譽
册立之際備罄忠誠金人犯闕其所建明惟知利社稷
撫軍民為急務故朕一一施行衆志未能遍諭乃作弗
靖鼓唱流言反與前日異意元惡之人忽生怨憤實駭
予聴已依所乞宫祠播告中外咸信勿疑
　
　
　
　
　
　
　
　
　
　
　
　
　
　
　三朝北盟㑹編卷三十六
欽定四庫全書
　三朝北盟㑹編卷三十七
　　　　　　　　　　　　宋　徐夢莘　撰
　靖康中帙
　　起靖康元年二月十二日戊申盡十五日辛亥
十二日戊申金人退師大赦天下門下朕嗣承聖謨獲
紹大統適邉廷之懈弛致郊畿之繹騷荷天之靈俾敵
悔禍既遣使而講好遂以盟而退師載惟千里幅員罹
屠掠之苦四方遐逺多調發之勤王屯攖守扞之勞編
户傷括輸之急朕每念此惻然痛心不能保釐乃使重
困永思厥咎在予一人是用疏曠蕩之恩沛汪洋之澤
嘉與海内底於丕平可大赦天下於戱三事大夫羣后
庶尹國勢委靡而不振宜思所以拯治之方黎元愁嘆
而無聊宜思所以拊綏之術保疆固圉節用廣儲庻幾
協心共圖康乂手詔遵用祖宗舊制朕以眇躬託士民
之上夙夜袛懼靡敢遑寧比者金人南下都城閉關踰
月軍民展力捍禦實勞朕知之矣而不逞之徒輙乗時
造端相扇為變内作不靖震驚朕師辱罵大臣敺擊内
侍白晝剽掠乃敢公肆凶殘朕念嗣位之初首遭艱難
徳意未孚致汝等抵冒如此朕甚悼之播告汝等朕自
今庻事並遵用祖宗舊制選用大臣裁抑内侍不從飾
恩倖不聽任奸人不輕爵禄不濫賜與不奪爾居以營
私燕之地不竭爾力以廣無用之費凡蠧國害民之事
一切寢罷務與汝等休息其有奸人不悛敢復犯法紊
我紀綱當重寘刑戮必罰無赦咨爾有衆明聽朕言
十三日己酉李綱乞遣大兵䕶送金人回師　傳信録
曰澶淵之役雖與大遼盟約而退猶遣重兵䕶送之葢
恐其無所忌憚恣行擄掠故也金人退師已三日矣初
謂其以船栰渡河探聞乃繫橋濟師一日而畢盍遣大
兵用澶淵故事䕶送之宰執皆以為太早余固請之上
以余言為然可其請是日分遣將士以兵十餘萬數道
並進且戒諸將度便利可擊即擊金人厚載而歸輜重
既衆驅擄人口不可勝計氣驕甚擊之决有可勝之理
將士踴躍以行沈琯見李綱言敵騎不過五萬能戰者
止萬餘人太子營不及二千藥師常勝約三千騎諸營
部兵聞止有兵三萬餘其過河者只有大半可以邀擊
十四日庚戌秘書省校書郎陳公輔論列太宰李邦彥
中書侍郎王孝廸尚書左丞蔡懋皆罷以吳敏為少宰
李綱知樞宻院事徐處仁為中書侍郎唐恪同知樞宻
院李稅為尚書右丞臣竊覩國家强鄰入侵中外震恐
陛下初臨萬機遭此擾攘深軫聖慮公卿大夫誤國至
此臣不勝痛憤臣有愚見輙不避死亡之誅上干天聽
伏惟陛下少留神焉臣聞憲宗用一裴度而平淮西武
宗用一季徳裕而平澤潞自古剪除㓂難興復治功必
至排斥衆議屛除姦邪而信任忠勇有為之才然後可
責其成功也自臣聞邉境興難蚤夜危懼曽詣都堂畧
陳守禦之策見任宰執大臣皆狐疑不斷牽制其事今
已經月條畫措置並未就緒況此數人事上皇累年皆
阿諛順㫖持禄養交未甞建明一事裨補聖明致有今
日之患葢平居無事尚不足恃豈可使之當今日之變
乎陛下今日復用之士論民心莫不歎息不惟不足以
了今日事他日亦必誤陛下臣謂前日奮不顧身力贊
陛下登此寳位必社稷臣固當知之矣胡不且專任委
以軍國大事不使衆議移之羣邪沮之使盡其才力以
了天下至於朝士大夫與昔時慨慷論事不畏豪强得
罪在外亦不無其人可以録用但宰臣未肯為陛下言
之徃徃引用皆其親黨臣竊惟陛下前日積徳東宫謙
恭謹畏退託不能乃人子之道今日統御九有撫臨萬
邦乃人君之權固當奮乾之剛繼離之明興大利除大
害上以承祖宗無疆之休下以慰四海生靈之望不宜
拘守常之論謂不改父之臣與父之政為難能也況太
上皇剛明勇决一旦改悔知為羣邪所誤痛自罪已陛
下誠能慨然有為罷去昔時用事之人而委任貞賢興
舉治道是乃奉承太上皇之志也帝王盛徳何以加此
臣踈賤小臣輙敢言及朝廷大臣冒犯天威自知必死
然不敢惜死願有說焉夫宰相大臣非其人諫官御史
可以言之今臺諫皆宰相門人不肯言也侍從之臣可
以言之今侍臣皆顧惜名位不敢言也惟臣小官無所
顧惜誠知愛國不知謀身所以為陛下言之臣更不言
是陛下終不得聞宰相之過也宰相大臣天子不知何
以論天下之治哉又況陛下當即位之初以論相擇人
為先不可不謹此舉願陛下斷而行之實天下幸甚初
公輔以李邦彥罷政事纔數日復為宰相人情震駭乃
具奏上然之遂罷邦彥孝廸懋以吴敏為少宰出邦彥
知鄧州邦彥奏乞持服從之孝廸以資學為醴泉觀使
懋以資學為大名尹　召徐處仁唐恪於外郡處仁字
擇之應天人元豐八年以進士登科第累官知大名府
至是召為中書侍郎恪宣和初為户部尚書言應奉司
之害忤王黼遂落職知滁州後奉宮祠七年召為户
部尚書是歲秋以延康殿學士知杭州聞京城被圍遣
兵官邉順以兵勤王太學生陳東上書乞召恪及處仁
置諸左右而李邦彥亦薦恪遂召還闕除同知樞宻院
事
十五日辛亥詔教習禁軍詔曰軍兵久失教習當汰冗
濫在祖宗時外路寄招禁軍解發到京師御殿閱視分
𨽻軍營是以在禁旅者無非趫勇之士今三衙與諸將
招軍惟務增數希賞但及等倫不問勇怯招収既不精
當教習又不以時既到軍門惟以番直隨從服事手藝
為業每營之中雜色占破十居三四不復教以武藝今
宜於招兵之際精加揀擇既係軍籍專使教習不得以
雜色拘占又神臂弓馬黄弩雖中國長技然軍兵中能
射者亦少宜多行教習又軍兵平日不擐甲一旦在身
如受束縳宜令每營間用衣甲教閲庻使習熟人不厭
苦仰三省樞宻院劄付兵部施行　發遣應歸朝人還
金人朝廷既與金人議和乃將應歸朝人所在遣發令
歸國都省劄子勘㑹本朝已與大金講和應歸朝官歸
朝人並發遣今來在京已發遣盡絶并其外路亦令依
此施行十二日三省樞宻院同奉聖㫖令逐路帥司行
下所部州縣等處盡刷歸朝官歸朝人量給盤纒起發
每州縣各選差堪倚仗有心力大小使臣或寄居待闕
得替官一員或有心力衙校之類量人數多寡作番次
逐漸管押赴大金界首領過界前去不得擁遏一併上
路各從便道過河即不由京畿解分仍令經過州縣廵
尉防䕶出界相交割其應合發人如有帶軍器並仰所
在州縣拘收沿路亦不許置買嚴切覺察候過界所管
押官具己過人數姓名申尚書省仰逐路帥司差通判
一員遍詣州縣專一催促具已發文狀聞奏其管押官
如無疎虞當量逺近推恩　李綱辭知樞宻院劄子云
竊以樞府之長兼統兵機宜得瑰竒之人以居其任然
後可以奬率三軍之衆折衝萬里之外臣本書生進由
庠序以忠義自許妄意事功而性剛才拙動輙多忤宣
和初太上皇㧞執筆螭蚴日侍清光屬大水暴至士庻
爭具舟栰無敢言其所以然者臣謂此非小變上疏指
陳冀得直前論事當路擠排流落七載太上皇憐而收
之使貳奉常永惟大度之𢎞方圖國士之報去冬因邉
吏弛備盗據全燕肆其兵威來侵王畧太上皇厭萬機
之煩欲遣聖子意有未𤼵臣與少宰吴敏力建大䇿贊
成内禪嵗首太上皇南幸淮淛羣臣亦有勸陛下為避
敵之計者臣又躬述利害回鑾輿之幸為守固之策斯
皆臣子常分初無涓埃可言陛下不以臣卑鄙驟加褒
用擢自庻寮不五日而參大政仍委以親征行營使事
臣感陛下不世殊遇願殫犬馬之力受任以來夙夜憂
勤深恐勲績不效以負陛下知人之明故㨂閱將校率
勵士卒躬冐矢石登城以禦敵晝夜廵警戢奸以安衆
間遣使移檄河北諸鎮使預為隄防忘食不寐修戰具
嚴守備以候援師援師既集欲因便乗利進營逼敵使
進不得攻退無所掠勢窮食盡渡河而遁擊其半濟勝
可萬全計慮已定而姚平仲引衆出城遂敗大事然平仲
受節制於宣撫不聞制於行營二月一日夜半平仲之
出种師道亦不知之在微臣實無所預其夜四鼓陛下聞
其交鋒詔臣應接頃刻之間使者三至臣適感寒伏枕
力疾承命出景陽門至班荆館親督將士列在要衝分
遣軍馬解范瓊王帥古之圍親以中軍捍禦射殺敵人甚
衆是時臣宿城下明日復列陣與敵相望臣所統兵士
氣百倍然臣是晚求對不得已而賜罷恐懼自揣莫測
其原仰頼陛下至仁至聖灼見臣愚疑實無他時賜宸
翰許之保全慮其空乏加賜縑金未逾三宿亟垂召命
俾還舊物仰專充為守禦之事諭以怨仇䜛謗欲持平仲
之罪中傷微臣伏惟陛下天地父母覆幬生成之恩不可
為量瞻謝之際感涕交集徳隆命極捐軀弗避惟是都
城細民因間殺掠内侍理宜彈壓臣躬禀睿㫖即取其
不逞者斬數十人梟首通衢以靖羣衆重沐聖恩令臣
知樞宻院事竊惟和議既成金人擁重貲邀名鎮不戰
而得所欲臣為私心痛之既乖臣本志兼統軍事豈其
所宜祖宗舊法兵符出於宻院而不得綂其軍兵𨽻於
三衙而不得專其制今臣既統行營之兵又制樞宻之
令考於舊法未見其可臣竊謂敵人初退四方勤王之
師未有所属中都畿邑團結保甲之兵未有所處欲於
旬日之間犒賞條具以勤王之師盡付制置使姚古使
司固圉以團結保甲分還州縣使各樂業内外人心既
以敉寧臣當抗章自陳請避賢路以逺䜛謗全陛下始
終之恩此心素定有如皎日昔張良作漢腹心髙祖数
罹困阨良嘗有力乃願從赤松子逰李泌入議唐事肅
宗復兩京泌謀居多乃欲隱衡山此皆豪傑邁徃之事
乗時遇主以成功安居顯位何所不可而屏門以避患
禍猶至於此矧臣单立一身朝無親黨乏昔人之功業
而有不訾之䜛謗豈得安處寵榮不知戒惧今縱欲内
外粗定未敢亟去若叨冐巍峩樞宻非所宜據固當懇
辭得請而後已伏望聖慈察臣至誠出於廹切非敢矯
餙務為虚文特降追寢隆恩以安愚分不勝大願所有
告命不敢祗受奉聖㫖李綱劄子乞辭知樞宻院事冝
不允復還劄子　　李綱謝知樞宻院表伏奉制命除臣
知樞宻院事辭免不允者武有七德宜恢經逺之規聖
臨一時乃副由中之命豈材慙於柱石亦位亞於樞衡
輙恃聖慈求安微分伏乞念臣性質淺陋學術迂踈常自
信其朴忠頗著聞於狂直思忘身而狥國参以道而事
君抗章隔左史之班面折尋柱輙召貳奉常之職知無
弗為偶敵人之負盟連叛臣以犯順吞噬幽薊蹈藉山
河方熈朝有警之時盖在位竭誠之際賛大䇿而授聖
子成上皇堯舜之仁勸固守而保神京定睿主宣光之
業粗輸臣節敢幸天功叨擢任於肅畿仍倚充於元帥
受恩至渥懷報靡遑練選六師毎揚聲於出戰嚴飭百
雉專息力以登陴克張羆虎之雄昭示金湯之固火至
甘泉而不恐騎臨渭水以何虞俟集授軍式遵廟筭猛
將輻輳各喋血乘勝之有聞壯士雲屯皆投石超距而
可用欲連營而並進擬堅壁以相持使其形勢相疲糧
食空乏指歸路而棄甲視洪流以爭舟期集擊而無亡
矢遺鏃之勞爰邀截而無疋馬隻輪之反重幣復得如
荀息奉璧之竒貴質來歸笑知罃寘楮之陋忽貪夫之
妄作悵幽黜而失圖端頼英明亟加延見察西兵之動
微臣所不預知宣獨斷之威衆䜛真莫能蔽増領備禦
之政備兼宻宥之謀鍳叅若兹靡捐罔避然孤危之迹
僅免謗傷而驕悍之兵既私從議驚魂未定施表餌
以何堪素志不伸覧韜鈴而有愧行即引去尚留湏臾
將分布勤王之人區處復業之衆回道君清蹕於淮浙
遂天子綵養於晨昏彗掃星流畫久逸永寧之至計天
開地闢應中興重歡之美談然後請辭寵榮務逺權勢
學道輕舉追辟穀之張良放意收身效㸔山之裴度庻
全終始或解怨仇儻冐居右府之先慮莫保畏塗之戒
　澤州奏大金國相尼堪兵次高平縣傳信録曰初尼
堪既破忻代觀察使折可求以麟府兵承宣使劉光世
以鄜延兵援河東皆為所敗退遂圍太原攻之月餘不
能下而平陽府義軍叛義兵者童貫張孝純所招雲中
人也分布河上諸郡平日養贍蓄積為之空及金人入
邉孝純五萬人屯守石嶺崗既叛以從金人矣至是諸
郡徃徃殺戮或逐出之而平陽府者破城叛去攻䧟威
武勝軍遂引金人入南北關䧟隆德府遂次髙平朝廷
震懼恐其復渡河南來宰執咎予盡遣城下兵以送幹
里雅布之師將無以支梧余曰斡里雅布之師既退自遣大
兵䕶送初不虞尼堪之來也尼堪之師雖來聞既和亦
當自退必無復渡河之理又太行琅車之險已遣統制
郝懷將兵二萬屯河陽控扼險道决無他慮而執政中
有宻啟上者於是御前以金字牌悉追還諸將之兵諸
將之兵及斡里雅布之師於邢趙間相去二十餘里金人
聞大兵且至莫測多寡惧甚其行甚速而諸將得追詔
即還余聞之上前力争得㫖復遣而諸將之還已五程
矣雖復再遣猶與金人相及於滹沱河然將士知朝廷
議論二三悉解體不復有邀擊之意第送之而已於是
金人復旁出抄掠湥祁恩冀皆被其害
　
　
　
　
　
　
　
　
　
　
　
　
　
　
　三朝北盟㑹編卷三十七
欽定四庫全書
　三朝北盟㑹編卷三十八
　　　　　　　　　　　　宋　徐夢莘　撰
　靖康中帙
　　起靖康元年二月十五日辛亥盡其日
晁其上書論三鎮不可弃書曰皇天眷命陛下即位之
七日下詔求直言天下幸甚微臣居山邑距京師越萬
里乃得隨士庶垂淚以伏讀干戈風塵阻絶如此不謂
國家遭陽九之厄也敵人斬荆棘入塞擁馬渡河㑹不
淹時勢如懷山直抵城下嗚呼天乎忘我祖宗配天澤
民二百年之基業乃一日有斯酷耶在春秋之時周室
衰孔子春秋用是作也孰謂國家聖聖相繼重光熈洽
天下太平自䋲結以來未之或有天子坐簾内朝四方
牧萬國曽不足以輕重威至廣也乃有城下之師國中
之盟何其甚耶義士痛心壯夫洒血孰甚於斯時耶臣
愚且老敢齒於壯夫義士而逖視樵牧思謀妾婦思奮
之際寧無一言効哉况臣一門七世食祿髙祖逈咸平
景德之際極文章禮樂之譽曽祖慤寳元康定之間任
西鄙之域遂参大政罷兵息民自爾以來海内推臣族
為文學之家㣲臣(闕一/字)亦其職也惟臣在元符末上皇
即位之初嘗應詔有封事䝉有司第臣為邪等置籍刑
部初禁入京城漸不許仕宦而擯斥畀竄二十餘年矣
其所言者皆天下大利害今莫能悉記惟是二事不能
忘也一曰國家累聖功德巍巍無所與二而近日謟諛
大奸獨推尊考廟是觀德不在七世之廟而下同士庶
祭行於寢中二曰自古衰主暗君乃有毀謗先列之言
以鉗天下之口惟我神宗皇帝何所負於天下内外無
有一人不足於恩德尚何毀謗之有被謟諛大奸濟以
兇暴徒以資一身之欲而不知上累先帝之明也臣愚
欲因此二事申言當今之急務豈顧卞和之玉再刖其
足耶竊惟城下之師明主夙夜焦勞憂慮之時狂夫之
言未暇擇也伏覩戊申大赦強敵逋遁齊民乂安凢有
血氣之属咸以更生相賀又不必有言含哺皷腹以沐
太平之澤不知其已雖死猶生也然赦文有新邉之語
讀者惑焉議者側嘆妄以昜州涿州之地不能保而復
棄之為新邉也既而乃知所謂新邉者河間府中山府
太原府三大鎮無慮二十州五十六縣自州外之為府
而不知未幾乃自中國弃之為新邉也嗟夫斯地可棄
也斯民不可弃也吾宗祖艱難之業不可棄也嗟乎誰
為陛下而畫此䇿乎昔賈誼不忍文帝之明承天下之
資而乆為匈奴欺傲乃嘆曰可謂中國無人矣臣竊考
之當是之時髙祖之舊臣猶在者如陳平周勃灌嬰季
布之徒其後進者議論有晁錯賈山馮唐守正有申屠
嘉宋昌司刑有張釋之司兵有周亞夫柴武賈誼尚何
恨哉使誼尚在謂今日之有人無人乎臣於是忘其至
愚且老不能黙已專以割地為言未暇及天下事也惟
陛下幸察臣元符中知磁州武安縣嘗作朔論二篇因
杜牧之論而發也牧之意則勤矣其論失之迂而不宻
盖山東不足以制河北河北為能制山東安可以天下
之勢而專之於山東也哉凡君天下者得河北則得天
下矣失河北則失天下矣凡有國者得河北則其國興
失河北則其國弱又有其國雖不正得河北則强其國雖
正失河北則弱其國雖無道得河北則强其國雖不至
無道而失河北則弱秦漢晉隋唐之有天下宋武帝之
不能有符氏之秦拓㧞之魏朱氏之梁李氏之唐石氏
之晉劉氏之漢其國所以强弱之勢與夫曹氏之魏强
於劉氏蜀之漢髙氏之齊强於宇文崤凾之周其迹昭
然布在方䇿可考不誣是謂河北之形勢臣敢為陛下
略言之陛下幸察臣已言河北重於天下矣乃敢復言
三鎮之重於天下矣不必繁引逺古惟事與國家造邦
相因者則可得其畧昔周世宗之英武雄毅實漢光武
唐太宗之流承有晉父事契丹之後劉漢禍亂之餘即
位僅餘両月黄鉞親征而師出之日四壘奔北為我宋
驅除晩以数千師伐契丹不血刃而取益津關繼取瓦
橋關者晉人棄之以為契丹之元首非特為其右臂也何
則契丹之所盗據者七國時燕地也唐方鎮中盧龍也
六國之燕最弱非韓趙魏之比方鎮中盧龍最弱亦朱
滔李克用軰非魏慱田承嗣鎮冀王武俊之比而其人
堅忍竒崛包藏禍心凶謀前有荆軻太子丹之風後習
安祿山史思明之態易於為禍難與圖治也以故雖曰
弱燕而嘗重於趙魏雖曰幽隂而常動揺魏慱鎮冀之
上弃之以奉敵人實非所宜譬之熊虎得幽薊則傅之
翼得三關則洊積累其勢倍萬也然克是三關者雖曰
周世宗之英武而我太祖實在兵間也世宗常以千人
之軍溺於亂流叢葦之中而契丹不敢以一鏃來加者
三天子之威靈在是也其克瓦橋關者又專在太祖之
功也夫以三天子之威靈而得之者乃一日無為而棄
之豈勝慟哭之痛哉又如石晉之末出帝之醜先自梁
漢璋覆師於髙陽遂使契丹得犯澶淵之役康保裔無
髙陽之敗則不勞真宗皇帝為澶淵之役矣髙陽之勝
敗猶係中國之輕重如此忍論髙陽之存亡耶廟堂之
上肉食者宜為陛下念之中山府唐義武軍也此軍甲
兵權於天下城壁髙固自昔有揖客三年不得上之語
况又其帥獨知臣節前號河北四叛義武不與後稱河
北三㓂之時義武亦不與也逮黄巢之亂中原四方征
鎮孰為勤王之師獨義武王處存擁兵渡河以解關中
之急不幸石晋之梁漢璋敗於髙陽契丹遂得犯鎮定
攻中原然契丹之兵亦豈能必勝而前為入京師之舉
哉亦且屡北惟是張彦釋杜仲威以禁旅重兵至中渡
橋降於契丹而中山李商者納契丹使契丹遂得入京
師成晉出帝之禍為中國之醜向使髙陽全師中山堅
壁寧至是耶咸平中康保裔既敗於髙陽而定州之望
都且復失守遂勞真宗皇帝玉輅親征而𫝊潛領十萬精
兵屯中山不出一騎當斯之時逺近愚知無不憤疾潜
者恥與之俱生無幾何革輅班師之後潜議罪當斬真
宗時特賜其首領竄斥之議甚欝也至今聞者擊指奮
袂而起孰知真宗皇帝聖意有在也豈臣下所易窺哉
盖潜實白首老將耳目親接開運之禍變今坐擁十萬
以全中山以示怯於契丹勿擊堂堂之陣勿當得意之
鋭脱彼能至澶淵必不得渡河待其渡河之後我出中
山十萬蓄鋭請戰之師一舉而蹙之彼契丹雖衆豈堪
填吾洪流而代吾咈掃也哉彼或不克渡河我以此復
截其歸路匹馬隻輪定不返矣恭惟祖宗無失刑真宗
豈得私傅潜也哉真宗清净垂拱之君不惑羣聽而决
意親征不以王超石晉楊延㫁契丹之歸路不斬傅潜
之不濟事巍巍振乎千古之上矣中山之勢宜如何哉
惟我祖宗又能用中山之形勢也何則在戰國時介於
趙魏之間屹然自成一國其地雖狹而謀至廣其人雖
寡而才至武西足以抗秦北足以制燕無論趙魏也所
謂中山君者是也太祖太宗之時毎歲防春之兵全師
聚於定州真宗躬置禦戎之陣以鎮定髙陽諸路之兵
並㑹定州夾唐河為大陣量畨兵逺近出兵建栅仁宗
謹是祖宗之制積粟則中山為多蕃兵則中山為重命
帥則得韓琦至今廟而祝之歲時嚴焉太原府劉氏資
有之太祖皇帝而未之克留以待太宗皇帝特封太宗
為晉王即皇帝位之四年親征克之於是有宋受天明
命平一天下萬國莫不知臣妾逮今將二百年重惟太
宗皇帝號令之所加鼙皷之所及一日削平唐末及五
代百年之僣亂曽不足以摧枯拉朽喻於太原獨如此
艱難何耶劉繼元雖孺子也有郭無為之䇿侯覇榮之
勇其兵嗜戰不怯死其民樂生不輕去且復念曰太原
吾父母之世所有也吾家所以革晉為漢者自太原基
之也彼石氏有天下者亦自晉而得之也遂以晉簒李
氏之唐而李氏所以奪朱氏之梁者晉得之也初起諸
晉也其上髙祖太宗所以為唐者晉奉之也楊氏所以
為隋者晉肇之也髙氏所以為齊者晉致之也司馬氏
以晉自命者實謂受命於晉也其在成周宣王承厲王之
亂號為中興者伐玁狁於太原也其後王師敗績於羌
戎王乃料民於太原是太原為成周之盛衰者又如此也
嗚呼太原之鎮可輕畀付哉重以太宗之神武念太原
乆未下顧視羣臣誰可與議者首詢之張暉暉曰戢兵
待富庶而後為謀繼詢之張永德曰太原兵少悍加以
契丹為援未可倉卒求也莫若先離其戎心又詢之薛
居正居正曰太原自古難克之國周世宗之伐至於老
師太祖破北敵於鴈門關盡驅其人民居虎牢關以西
雖部落尚存而危國以甚卒得曹彬而謀之問曰顯德
開寳兩征太原以當時兵力不能克何也帝意豈不深
哉彬能身任其役帝遂决意親征躬擐甲胄曹彬郭進
潘羙等為之將先以進守石嶺關禦契丹乃降繼元平
太原保其人民毀其城郭將貽萬世之安也况夫兩朝
三帝二十餘年而得之者一日甘心而棄之乎或謂唐
自安史之後河北自非朝廷所有亦何害乎為唐也哉
臣應之曰唐之河北固重而失之然其據大河津以制
北太原猶在朝廷也此李德裕相武宗毅然以身許國
不赦澤潞卒能號令鎮魏以誅劉稹成一代偉績也以
兵論之河北之鋭師因為三鎮而飛揚然太原青州各
有兵十萬邠寧宣武各有兵六萬自足以制彼三鎮矣
今又并太原而弃之古未有也太原唐重兵之地今弃
之矣而青州盗賊乆熾又未必如唐之重兵也邠寧之
兵彫殘於近歲未易並言唐之宣武是謂今之汴州祖
宗以重兵威天下百餘倍於唐武之兵也太宗時張洎
為能言京師之兵制出於秦漢兵制仁宗時尹源又能
言京師兵制出於秦漢上特與唐室論也後來宜不復
開口措意於斯也奈何初變更於王安石卒殱盡於童
貫天下之勢墊矣惟陛下念之天下萬方臣妾不勝至
願而三鎮之形勢臣愚畧陳之矣臣前所謂無名而賜
之者請復言之大凢王者慎一嚬一笑不易以假人不
知比之三鎮於一嚬一笑孰重輕哉謂退師為功則隋
唐因突厥以有天下郭子儀嘗以囘紇南蠻大食之兵
而興復中國矣安得人與之地惟陛下増修盛徳巖廊
之上卧薪嘗膽深自刻厲以圖恢復則三軍之士氣必
増百倍然後訓練士卒擇忠節之臣可為將帥者授以
兵柄必能克復神州光我舊業古人一成一旅尚能光
復先緒况我國家幅隕萬里土地甲兵逺勝古人不數
年間必有長駕逺馭之術三鎮已復歸於職方氏矣顧
惟踈逺小臣必待百官斑駕之後乃得與昆蟲共慶也
雖然臣猶將有所陳者唐杜牧之最善論兵謂上䇿莫
如自治漢皇甫規善用兵而先零諸羌慕其威信相勸
降者十餘萬則以威信為干櫓也規之言曰力求猛敵
不如清明日勤孫呉未若奉法皆自治之道也又如程
苞於板楯蠻但選明能牧守自然安集不煩征伐亦知
自治之者也陛下誠得如皇甫規之有威信者為師帥
程苞之明能者為州郡則三鎮之復為王土可指日而
期也然則邊場之城自治之道也若夫人君之自治者
無時不然尤見於變亂之故猶之治兵也漢路温舒嘗
為宣帝言之曰齊有無知之禍而小白以興晉有驪姬
之難而重耳以伯趙王不終諸吕作難而孝文為太宗
禍亂之作將以開聖人也文帝思永至德以承天心崇
仁義省刑罰通關梁一逺近禮賢如大賔愛民如赤子
内恕情之所安而施之於海内是以囹圄空虚天下太
平繼變亂之後必有累舊之恩此聖賢所以昭天命也
温舒於是謂逺不及髙帝近不及武帝可謂知務矣其
觀東方朔之對武帝化民不言堯舜而言文景尤著明
也今陛下繼變亂之後思所以昭天命者不在仁宗乎
凢温舒之稱文帝實吾仁宗而云耳優而論之仁宗於
斯大德加以嚴恭寅畏翼翼而純美漢文未必無愧也
且文帝在位二十三年逮其晩歲稍惑異端孰如仁宗
而相王曽李廸吕夷簡晩得杜衍文彦慱韓琦其在内
外大小華國命世之臣蔚乎不可勝数稱也其用之未
盡留以遺子孫者吕誨范鎮司馬光吕公著皆社稷之
衛也陛下今日繼變亂之後誠能得臣如仁宗時不開
邊以玩兵不專利以殘民不急刑以殺士不禁言以拒
諫不予知以自弊何慮乎金人之侵是謂大有上九自
天祐之吉無不利之時也是謂洪範彛倫攸叙之時也
儻或不然使梟鳴嘉禾之上蛭毒清池之中如漢幸而
有皇甫規張奐為將而不幸胡廣趙戒為相其中則張
遜叚珪曹節等兇閹為之虎狼唐幸而有郭子儀李光
弼為將而不幸元載盧杞為相其中則李輔國程元振
魚朝恩等兇閹為之虎狼則天下之事去矣是謂困之
六三困於石據於蒺藜入於其宫不見其妻凶之時也
是謂洪範彛倫攸斁之時也嗚呼天下治亂興亡之迹
出一轍也如此其治也既有明君則必有賢相而將臣
自出矣臣雖至愚不願國家以將為相也昔賈誼痛哭
於明時不勝其忠也阮籍痛哭於衰時不勝其憂也當
今執政大臣必有撥亂之才幹國之器請為陛下念之
臣所謂大有上九自天祐之吉無不利乃自乎六五之
君厥孚交如威如之吉也六五有信以交乎天下終以
威乎天下是謂德威故能以柔用五剛使上九受天順
人信之助吉無不利也大有之君於是乎得遏惡揚善
順天休命如其惡者不遏則善無自而揚何以為大有
之休也耶大有一變而為乾乾之德首則在剛徤而後
曰中曰正曰純曰粹曰精也人君之德固宜先之剛
徤繼之中正歸之純粹精而天下何難乎治哉
　
　
　
　
　
　
　
　
　
　
　三朝北盟㑹編卷三十八
欽定四庫全書
　三朝北盟㑹編卷三十九
　　　　　　　　　　　　宋　徐夢莘　撰
　靖康中帙
　　起靖康元年二月十六日壬子盡十八日甲寅
十六日壬子楊時上書論三鎮利害臣竊觀自漢迄唐
待鄰國之道無如祖宗之時者百年之間民生戴白不
見兵革賊臣要功為國生事與惡而棄好馴致今日方
敵騎逼城備禦無素卑詞厚禮以紓目前之急盖世有
不得已而然者割要害之地以為盟好則非經逺計也
臣固嘗論之矣比聞金人駐兵磁相竊慮無有紀極破
大名安成二縣驅掠子女二千餘人殺令佐二人而去
誓書之墨未亁而背不旋踵吾雖欲專守和議不可得
也昔趙割六縣之地使趙郝約事於秦郝謂趙王曰秦
之攻王倦而歸也秦以其力攻其所不能取倦而歸王
又以其力之所不能取以送之是助秦自攻也今日之
事正類於是失去其本國越数千里之逺而攻人之國
都盖非道也使其力能攻之則城中之物皆其有尚何
事求和哉彼見吾髙城深池未易陵犯勤王之師四面
而至姚平仲固嘗與之交兵忍而不敢怒請和而去則
其情可見盖亦懼而歸非愛我而不攻也朝廷割三鎮
二十州之地與之是亦助而自攻也聞肅王初與之約
及河而返今挾而徃此敗盟之大者臣竊謂朝廷冝以
肅王為問責其敗盟必得肅王而後已三鎮之民以死
拒之於前而吾以重兵擁其後其勢必得所欲者若猶
未從則聲其罪而討之矣師以直為壯是舉也直在我
矣三鎮聞之士氣必振此萬全之計不可失也若三鎮
窮蹙而王師不救則其民必謂朝廷視其塗炭而莫之
恤則戴后之心懈而大事去矣不可不慮也竊聞出師
之令廟筭不一屡行而屡反則士氣必惰欲其成功難
矣哉憲宗平淮西韓愈謂凡此蔡功惟㫁乃成未有舉
大事不㫁而能有成也伏望陛下斷自宸衷無惑羣議
則天下幸甚封氏紀年曰夫三鎮者趙魏韓晉之地是也
其為要害乆矣今一旦舉而與之中國何以奠居三鎮
失一宜其長驅而至我不能枝梧也况三者俱失乎杜
牧有言曰以天下觀河北猶四肢四肢茍去吾不知其
為人又曰山東王者不得不可為王覇者不得不可為
覇由此觀之三鎮何可妄弃乎明年太原遂䧟京城失
守天下土崩可勝嘆哉　　郭藥師以兵至磁州取寄收
銀三十萬兩初郭藥師為同知燕山府也乞支降贍軍
錢朝廷以銀三十萬兩畀之至磁州時燕山已䧟藥師
已叛乃以銀寄收於磁州軍資庫金人自京城講和而
歸也到河北邏得斥堠逓發視之乃河北都轉運使張
慤發徃磁州令封樁此銀不得支用藥師得之遂以兵
至磁州乃索此銀曰朝廷發徃燕山應副我用者知磁
州趙將之辭以為無藥師出逓牒示之將之不能隱藥
師聲言不得銀則攻城取銀將之惧以銀與之師乃退
尼堪兵據太行山瞰河津朝廷大駭乃命下种師道姚
古出河東河北　种師道加太尉河東河北宣撫使駐
軍滑州門下敵王愾而有功既保干城之衛餙國典以
行賞敢忘鼙鼓之思載惟元師之謀允頼武人之俊誕
揚褒律敷告治朝檢校少師鎮洮軍節度使河北宣諭
使河南郡開國公食邑三千四百户實封一千三百户
种師道節操剛方體裁莊重勇有文畧深而寡言義
匪辭難奮不顧身而敢往慮無遺䇿度能制命以有
成甞入處於樞庭比出提於戎乗强敵聞風而潛遁邉
鎮傳檄而自堅然居安慮危宜預圖於閒暇而有備無
患庻永保於太寧載疇輿頌之公俾專朔部之寄肆頒
寵數昭示眷懐是用冠秩右階其外掌武之峻張威外
閫具膺宣尉之榮衍以爰田陪之圭賦於戯充國自許
葢無踰於老臣陳平見知遂盡䕶於諸將朕思有常徳
以立武事爾其除戎器以戒不虞俾戎馬莫窺於長城
而烽火自滅於幽障往若予訓益壯乃猷可大尉鎮洮
軍節度使河北宣撫使加食邑五百户初尼堪既破忻
州代州折可求以麟府兵劉先世以鄜延兵援河東皆
為所敗金人遂圍太原月餘不能下適平陽府義勝軍
敗城叛去攻威勝軍遂引金人入南北關䧟隆徳府至
是澤州言尼堪次髙平朝廷命統制官郝懷將兵二萬
屯河陽扼太行琅車之險遂命种師道為河北宣諭使
以駐滑又議以姚古援太原以种師中援中山河間諸
郡　姚古加檢校少師河東路制置使縂兵以援太原种
師中河北路制置副使總兵以援中山河間諸郡初金
人入邉种師中以秦鳯路經畧使率兵來勤王金人已
退朝廷雖以敵深入不擊為失䇿然不敢决䇿出戰乃
除姚古种師中制置使副凢行移文字出於樞宻院者
則廹令破敵出於三省者則令䕶出境莫之適從古師
中患之朝廷以倉部郎中黄鍔隨軍應副錢粮鍔與河
北都運使張慤至磁州問寄收銀三十萬兩何在知州
趙將之答曰郭藥師自京城囘軍駐軍城下執都轉運
使牒取之矣慤欲斬將之鍔勸免之　　京都牒示舖戸
依舊開舖都大提舉京城四壁守禦使司牒云契勘金
人已過黄河中外民心已漸安貼訪聞在京金銀物帛
質庫舖戸尚懷疑惑未肯依舊開舖防阻啇旅交易湏
至出牓各令復業開舖出李綱遣人上太上皇起居表臣
言戎路履嶮岡陪扈從之勤我師指期行致靖邉之効
敢具陳其悃愊輙躬問於起居(中/謝)伏念臣奮自單平驟
膺奬擢属强鄰之入戰連叛將以俱來曽是㣲才猥當
任責臣於正月四日兵部侍郎䝉恩除尚書右丞奉聖
㫖差充行營使既預聞於機政仍兼總於兵權竊慕謝
安之靖邉沙欲遣崔浩之破毛國練兵選將至揚出戰
之聲登城守陴宻為堅壁之計器械甚設樓櫓畢施敵
於七日夜攻雲澤門次攻通天安泰等門縳筏渡濠持
弓彍弩兩兵分集難越髙墉雲梯已登悉皆摧裂遂歛
衆以却退因遣使以請和主上重惜生靈深存國體已
曲從於好約復更定於誓言捐帑藏之貨財遣信使而
(闕二/字)敵歸待命兵戢有時然不備不虞昔賢之所戒受
降受敵前史以為聞臣謹張皇軍容申飭守偹提軍深入
知强敵之無謀募兵四來喜王師之益衆士民生氣宗
社义安恭惟道君皇帝睿知如神髙明合道下渙詔以
恤民隱德已洽於衆心授聖子以固皇基意實通於穹
昊臣伏承陛下儲精淵黙飬志晏閒從容呉越之奥區
觀覽江山之勝境傒四方之無侮表二聖之重觀誓竭
駑軀少伸毫髪鳴鸞禹穴遥瞻方外之遊問寢龍楼佇
承天下之飬　　再上上皇劄子臣聞中國外蕃相為盛
衰非徒人為殆亦天数一昨金人縁藥師叛既䧟燕山
浸窺河北城壘相望而無藩籬之固牧守相視而無封
疆之臣老將持兵望風先潰大河解凍乘桴競浮駿騎
長驅於中原勁兵直指於魏闕以正月初七日逼邇都
城刼掠士民焚蕩廬舍以大火船鐡騎攻西水門守衛
之具辦於倉卒臣奉皇帝㫖率勵將士誓以死守設械
拒於汴之中流殺獲数千人迨晩方息復以鋭兵攻酸
棗門一帶手弓之衆蜂屯蟻附渡濠臨城梯長如雲箭
落如雨天地改色風沙晝昏人心震驚宗社危急臣奉
皇帝㫖將諸班直弓弩手救援躬冐矢石以摧其鋒令
敢死士焚爇雲梯殺獲首領一人攻破其黨獲級甚衆
衆兵乘械以强弩射之徃徃沒溺漳汴河水令歸城水
勢漲溢自卯及午敵兵方退却知我中有備始遣人同
李鄴等計議臣等紏集將士欲以死戰皇帝以宗社生
靈之故務令持重始議通和使者旁午冠盖相望累日
而後議成皇帝聖徳格於曠古懐鴟鴞以好音掩貔貅
而修睦不愛金帑務保要害之地遂遣康王張邦昌使
軍前悉如所請敵方退舍竢犒師之物以歸然邀求數
多憚竭帑藏空匱民力不足以給之敵蠲减所湏之数
果然而退夫復何言萬一有䟦扈之慿陵欲危宗社臣
等當陳師鞠旅以圖進討神人共憤天心助之洪惟道
君太上皇帝祗遹神考以武繼文天下稱其孝傳位聖
子法堯禪舜天下稱其髙翠華南幸臣拘以職守不敢
負覉紲以從艱難之秋冐處政機誓將肅清畿甸奉迎
鑾輿天心已明殞首何悔謹録奉聞謹奏國子司業黄
哲請失職之罪朝散大夫國子司業黄哲奏臣等伏見
二月五日有太學諸生伏闕上書致令兵民乘勢作閙
上煩聖訓丁寧臣等職司教道不能表率諸生雖前後
屡行約束尚敢違戾難以備員學官見今待罪伏望特
賜黜責候勅㫖奉聖㫖朝廷方開言路通逹下情士人
伏闕上書乃是忠義所激學官何為自疑乃爾待罪可
速安職仍曉諭諸生初蔡懋李税諭太學生長貳屏出
伏闕上書人等諸生以布衣之士敢刼持天子既而被
黜徃徃欲拂袖者其衆聞者莫不啣憤扼腕故黄哲待
罪而有是指揮　呉敏劄子雪李邦彦罪狀劄子曰二
月初五日太學生上書聚衆既多遂槌破登聞鼓云軍
民無忠義之心咸幸禍亂之變又言昔髙歡在魏見禁
軍焚領兵張彛宅朝廷畏其亂而不敢治歡遂散家財
結士卒伯山東由此觀之國家不能修政刑者奸人窺
伺之資也古語曰投鼠忌器况天子相乎李邦彦等諌
上皇罷不急之費又援立聖明朝廷遣鄴等徃使大金
終頼其力但邦彦為人畏慎太過緩於事機及罷綱師
道遂有百姓指目蔡京王黼用事不值此變而邦彦遭此豈
非不幸又云願陛下明詔解衆惑使邦彦之為人稍白
於天下然後復起邦彦還其相位論者於是謂敏為邦
彦黨矣
十七日癸丑种師道免宣撫使赴朝叅五日一赴院簽
書先是朝廷差种師道充河北宣撫使駐軍滑州又奏
乞朝廷召天下軍馬屯駐大河防秋朝廷初允其請行
遣未旬日宰臣言萬一敵兵不至則費用甚大遂已具
請師道既知言之不從奏以被疾乞免宣撫事朝廷遂
如其請令赴朝叅無時入奏五日一赴院簽書
十八日甲寅蔡京責授中奉大夫祕書少監分司南京
致仕河南府居住侍御史孫覿等臣寮上言伏見金人
深入三輔震擾陛下總覽之初坐席未煖分遣使臣捐
弃金帛以為先戎之計中外之憤疾心痛首以為結怨
連禍之人未即誅殛無以謝天下臣等謹按太師蔡京
四任宰相前後二十年挾繼志述事之名建蠧國害民
之政而祖宗法度廢弛幾盡託豐亨豫大之説倡為窮奢
極侈之風而公私積蓄掃蕩無餘立御筆之限以隂壊
封駁之法寘典學之科以杜塞諌諍之路汲引羣小充
滿要途禁錮忠良悉為朋黨交通􁂎御竊弄威柄鬻賣
官爵貨賂公行盗用庫金奸賍狼籍閨門混濁父子詬
争厮役官為横行媵妾封至大國欺君罔上挾数任情
書傳所記老奸巨惡未有如京比者太上皇屡因人言
灼見奸狀凢四罷免而近幸小人相為唇齒失所慿依
營䕶擁蔽既去復用而京偃然自謂羽翼已成根株盤
固不可揺動㓙熖益肆復出為惡倡導邉隙挑發兵端
連起大獄報復睚眦怨氣充塞上干隂陽水旱連年赤
地千里盗賊滿野白骨如山人心携離上下解體於是
敵人乘虛鼓行如蹈無人之境矣陛下赫然奮乾剛貶
斥用事者王黼等大正典刑如京之惡豈可獨貸况京
在政和中首建平燕之議招納燕人李良嗣以為謀主
又欲以妖人王仔息服錦袍鐡幘為大將計議已定㑹
仔息抵罪伏誅而大臣固争請待他日之釁王黼當國
循習初議與京子攸决意成之京之誤國固不容誅而
結造邉患父子相為終始與黼均為罪首公議籍籍不
决未可以已也且京被遇三朝父子祖孫為三公者二
人親執政者三人登禁從者亡慮十数名園甲第僣擬
宫省袍帶之寵下逮童稚犬吠非主尚懐糠覈之恩顧
京所䝉何以論報不圖邉報上聞而京盡空数百軰治
舟楫擁輕賫一夕遁去君父惸然坐圍城中無一人有
同患難之思掉尾不顧曽犬豕之不如原其用心使京
尚在相位安知其不開邉賣國如馮道軰乎宰相非其
人果為天下害遂使中國空虚敵人侵侮無所不至而
京喜為奸言嫁怨餙非獨使上皇負謗於天下衆論不
容尤在乎此伏望陛下睿斷勅使追還早賜竄殛稍正
京父子誤國滔天之罪以慰宗廟社稷之靈以雪上皇
晻昩之謗少紓四海生民忿懣戚戚不足之氣不勝幸
甚取進止奉聖㫖蔡京責授中奉大夫祕書少監分
司南京致仕　童貫責授左衞上將軍致仕臣寮上言
臣伏覩臣寮累有章䟽論列童貫罪惡法在誅夷陛下
仁慈過厚止從竄斥者臣伏念法者天下之公也王者
能任法而不任情則天下服而信之如其威而不能克
愛縱奸貸惡以撓天下之心天下之人將羣起而議之
亂臣賊子亦無所顧忌矣按童貫刑餘臭類本庸奴耳
釋掃除之役厠征伐之事浸縁恩倖竊據兵權幾二十
餘年出則為宣撫而不授制宻院入則領宻㫖而外兼
行宣撫䟦扈不臣隳壞法制師徒死事誣以迯亡故賻
贈不及而人情積怨屯戍逃遁許其改刺故紀律不嚴
而人易潰散詐為首級則不憚於殺平人廣占儲粮則
不難於張虚数賞罰出於私意威福至於下移銖銖計
罪不可勝言臣姑数其大者首倡交結金人共滅契丹
兆禍致亂其罪一也盧溝之役望風奔潰覆師殺将其
罪二也金人㸃集邊吏來告貫不以聞其罪三也傳檄
邊城不令出戰致金人長驅遽至京師其罪四也出師
河東聞敵南來不為抗拒之計夙夜逃歸其罪五也至
上皇南巡貫乃自名扈從未嘗奏禀擁兵遽去其罪六
也隂募死士創置勝㨗軍額厚其資糧環列私第其罪
七也堅甲利兵充滿其家制造之工尚方弗及其罪八
也城外隂藏器甲糗糧金人實獲資助馬忠提勤王之
師西來尚頗収其贏餘不知童貫畜此以待金人乎抑
將有所用之其罪九也服食之侈上擬乗輿嬪御之盛
潛規宫禁其罪十也有十大罪彰彰如此宰執依違無所
啓白陛下復含容隠忍不早正明刑使之身首異處獨
不念金人南侵死亡係累亡慮二十萬之寃禍自誰兆
乎伏望斷而行之少澤四海寃憤之氣又上言臣等伏
見比嵗以來閹人用事竊弄國柄典掌機宻挑發兵端
結成邉患於是金人以數萬騎直掠京闕宗社之危迨
若綴旒陛下赫然竄斥大臣王黼等以謝天下而衆議
不厭以為首難之人實始童貫臣等按貫之罪雖擢髪
不足以贖之而誤國之大者尚可数也貫自陜西用兵
前後二十年專以欺君罔上為術虛立成砦妄奏邉㨗
以為己功汲引羣小易置將吏以植私黨交通問遺鬻
賣官爵超躐除授紊亂常制有自選調不由荐舉而輒
改官者有自行伍不用資格而遽升防團者有放廢田
里不用甄收而擢登侍從者奸賍小人争相慕悦侵漁
百姓盗取官錢苞苴公行門戸如市金幣寳玉充牣如
山私家所藏多於府庫此貫之罪一也戰士之徒冐犯
矢石傷者有金帛之賜死者有褒贈之恩自貫用事一
切廢革戰塲之卒秋毫無所得而歿者又誣以迯亡之
罪乾沒軍賞悉充私藏比至師還庖人廐卒守舍掃除
之𨽻冐功奏賞有馴致節鉞者貫之罪二也貫又擇陜
西之卒以為親兵號曰勝㨗方戰征之際他兵躬行陣
之勞班師之後親兵冐無功之賞貫之罪三也自貫為
將帥每出内帑金帛以濟軍湏奄為己有而嚴立軍期
取償於州縣頭㑹箕歛不堪民命貪賍不法㓙熖勃然
䑓諌之臣一言議已中以危法使天下之人不敢言而
敢怒貫之罪四也方臘作難攻䧟城邑東南大震貫將
兵討之貫御衆無法縱為貪暴悉斬平民以効首級於
是民之死於天兵者十有五六貫之罪五也貫在政和
中納燕人趙良嗣以為謀主始建平燕之議經營十年
中國空虚招納叛亡充斥州縣卒致生靈塗炭貫之罪
六也且貫以刑餘之人身為三公職在樞省攘貪不已
遂封王爵長惡不悛招權擅命拜免大臣氣熖煽赫威
振天下産怨召亂浸成國難陛下立政之始大明誅賞
以勸四方以貫負此大罪何所迯於天地之間伏望睿
照躬發宸㫁稍正滔天之罪以為亂臣賊子之戒天下
幸甚取進止奉聖㫖童貫責授左衛上將軍致仕　蔡
攸責授太中大夫提舉亳州明道宫臣僚上言臣竊惟
幽薊之役用事大臣敗累朝不渝之盟結二邉無窮之
禍以成朝廷今日之患中外之論咸謂蔡京子攸王黼
童貫均犯大惡當正典刑以謝天下投荒之罰獨加王
黼此羣心所以未厭而臣亦不得而已也臣近者嘗聞
言事之臣見䟽渠魁蔡京之罪乞賜竄殛今不復重陳
仰凟睿聽敢以貫攸之罪試舉其畧為陛下言之貫自
閹尹喜為禍亂攸慿藉世祿濟以奸囘平日謗廷壞國
壊法亂常竊弄權柄擅作威福固已不勝誅矣方王師之
北伐也貫為宣撫使攸實副之提数十萬之師挫於殘
破之敵淹畱彌年卒買空城乃以恢定故疆冐受非常
之寵貫以太師封両國公攸遂入摠樞宻矣此貫攸之
罪同也蕭后納欵金使韓昉見貫攸於軍中卑辭祈哀
願捐歲幣以復舊好此安危之計也乃叱昉使去昉大
呼於庭告以必敗今数州之地悉非我有而國用民力
從匱竭矣此又攸貫之罪同也蔡京專政貫則興結邉
隙首引趙良嗣用之於本朝迨金人結好攸則招納叛
㓂反覆賣國締怨結禍使敵人因以藉口此又攸貫之罪
同也前年秋貫以重兵屯太原欲収雲中之地卒無尺
寸功反以剪除邉患枉道河朔而歸又慮衆人之議已也
公肆誕謾凡第賞千百人貫遂封為廣陽郡王而攸亦
進太保封燕國公此又攸貫之罪同也去年冬貫復出太
原金人入塞貫實促之攸見邉報警急貫迯遁以還漫
不經意玩兵縱敵以至於此此又攸貫之罪同也迨陛
下踐祚之秋敵人長驅驚震都邑貫攸一旦携持金帛
舳艫相銜盡空逺去使聖主獨處圍城中曽無同國休
戚之意此又攸貫之罪同也臣願陛下奮揚威斷察其
誤國罔上之罪天下之所共弃并檢㑹前日論列蔡京
章奏早正典刑以為萬世賊臣之戒伏候勅㫖奉聖㫖
蔡攸責授太中大夫提舉亳州明道宫攸劄子逓到告
命伏䝉聖慈降授太中大夫提舉亳州明道宫任便居
住臣已望闕祗受即時解行宫使職訖臣輙有縷縷之
私仰惟聰聽伏念臣属以許國無狀禦邉失機因致煩
言遂諉司敗重䝉聖造委曲保全又降親詔令臣專一
扈從太上還闕臣已在廢逐猶叨器使仰體德意敢不
遵承今來太上囘鑾既渡大江絶淮泝汴徒御所至安
行無虞兼今已過宿州前去京闕不逺奉迎使副並至
行宫臣罪戾之餘正宜退伏田里偷生省已不當更預
扈從之列欲望聖慈俯察危𠂻許臣依已降責命任便
居住重念臣父京近貶西京年老陸行衝冐感疾如䝉
矜允臣欲前去省侍以全子職臣不勝廹切祈天俟命
之至取進止
　
　
　
　
　
　
　
　
　三朝北盟㑹編卷三十九
欽定四庫全書
　三朝北盟㑹編卷四十
　　　　　　　　　　　　宋　徐夢莘　撰
　靖康中帙
　　起靖康元年二月十八日甲寅盡二十二日戊午
十八日甲寅聶山論伏闕劄子臣聞前日蔡懋李稅諭
太學長貳令屏去伏闕上書陳東等諸生聞之莫不怨
忿一學多士咸欲拂袖出學今日又聞稅令根治諸生
并伏闕百姓欲置於法臣聞之不勝惶駭仰惟陛下睿
智之資君臨萬方士民以積年不舒之怨憤乘隙相聚
賊殺内侍指罵奸黨盖恃陛下仁聖必能與百姓雪去
怨氣而懋税之徒恨其罵已而佐李綱驟欲除去根株
又稅宣言為前日伏闕之士其間李綱故舊欲盡行誅
戮臣恐大夫士心歸怨陛下自此士民思亂恐無已時
盖士民上書不約而從之者数千萬人其言皆平昔公
議乃陛下所急欲聞而奸人所甚惡也豈不有禀上㫖
敢令開封快其私意願陛下訪聞行下速賜止絶庶幾
忠義之士不怨憤奸人之手而忠言讜論日聞於九重
實宗社萬世之幸也取進止奉聖㫖亟令改正靖康錄
曰初士庶伏闕上書上為感動詔嘉忠義然朝廷大臣
惟邦彦稍自知咎其餘如税懋時雍軰不畏公論反以
士庶為敵讎觀其揚言曰彼時非紏率衆庶脅天子者
乎又曰若是則政出布衣不在朝廷矣何䜛賊之深而
愈不戢也使吾君聽是言則伏闕之士誠作亂耳非献
忠也且朝廷輔佐得人措天下於安平四方來王
萬姓和悦庶人既無得而謗議士方詠歌之不暇尚安
有伏闕者今上皇播遷新君即政敵人加兵魏闕圖我
宗社存亡之勢一障隔耳大臣有自私之蔽奸臣怙賣
國之功羣小漏機而䘮師正人擠排而不用朝廷之大
無一人為吾君言之故士庶伏闕献忠論列宰相之非
求復社稷之臣期於得請乃其時爾安得此言轉播人
耳故敏雖於今心膂猶敷奏縷陳多至数百言榜之通
衢以明邦彦無罪亦頗出正論布衣魏孝友太學正呉
若上書辨論其失敏安得無失言焉既而税懋乃論太
學長貳黄哲黄唐傳令屏斥伏闕上書長貳皇恐待罪
尋得㫖及看乃是忠義所激之語遂寢稅又呼時雍令
根治學生伏闕百姓欲置於法戸部尚書聶山惧織羅
之獄興而忠義之士死乃宻以聞上曰士民以積年不
舒之怨憤承隙相位賊殺内臣詆罵奸黨盖恃陛下仁
聖必能為百姓雪其怨氣而懋税時雍惡其罵已而佐
綱輙欲痛鋤其根株又稅宣言曰伏闕之士其間有綱
故舊必欲盡行誅戮臣恐大失士民歸怨陛下况士庶
上書其言皆出於平昔之公論乃陛下所急聞而奸臣
所甚惡也豈可不禀上㫖自令開封快其私忿願速止
絶庶幾忠義之人不死奸臣之手忠言讜論日聞九重
宗廟社稷萬世之幸諸生以故得保首領山之力也然
開封三衙猶榜大學門(榜曰准殿前司牒准内降御寶/批朝廷方大開言路之時應文)
(武下士庶秀才等宜以忠嘉之言讜論建陳當用納親覽/於其可否一一施行然有似此伏闕上書為名者意在)
(作亂之人仰三衙立便收捉當行軍法奉御筆/付王濙宗等出榜如有似此之人斬訖奏聞)適有學
官呉若上書得罪長貳迎合其意乃屏陳東一學為之
閧然既朝廷即與改正又命聶山傳宣俾士安於學開
封三衙掲示文榜亦即褫去盛哉上以士之去就於國
重輕不暫置於懐雖古明哲亦何以加然士方忻聖訓
嘉奬墨尚未亁而奸臣輙欲置於法雖身不罹禍而豺
狼尚在故望望然咸欲去恐不免也盖君子孤立小人
朋邪號令混淆是非紛亂人君難於聽察莫甚於此時
也秪於徐處仁忠亮清敏属望天下乆矣近方以處仁
中書起之猶未厭士論而言章三上以嘗為蔡京門人
當不可用矣京相上皇二十年今廷中諸臣孰非京引
薦者若以是為嫌投置多矣朝廷用人賢者用之不賢
者去之於今旁求天下如處仁之賢有幾處仁而不用
誰復可用問其諫官者誰乃邦彦締交謝克家也君子
小人猶氷炭之不相入信然秀水閒居錄論士民伏闕
曰靖康元年正月七日金人至都城軍士於城西十餘
里既稱和議十一日今上以康邸故相張邦昌副之出
寓敵營右丞李綱為親征行營使聚兵欲戰二月朔遣
將官姚平仲等夜刼敵營不㨗次日綱罷政五日太學
生陳東率其徒数十人拜伏端門之下献書丐留綱且
有人唱言道路曰綱罷敵入城矣軍民稍集至午聚萬
餘人舁登聞鼔擊之中使朱拱之出宣問即殺之宰執
李邦彦等自禁中歸都省衆詆罵欲毆皆奔避凡殺内
臣三十餘亦刼数十家六日以綱知樞宻院事副樞耿
南仲奏言率中詣闕者乃綱使令軰数人宜下御史府
根治不從敵既退遣大兵十餘萬援太原以綱為宣撫
使固辭不行至以告身納榻前上怒甚事叵測簽書院
許翰與綱皆蔡京交黨也翰執政綱頗有力宻書杜郵
二字以寄綱綱即日承命遷延乆之僅能渡河居覃懐
去太原七百里遥制軍事多失機㑹大將种師中世家
宿將黜其言不聽師潰种師中戰沒國兵自是不能復
振矣綱竟罷去敵益無憚再舉入國二聖北狩嗚呼痛
哉　　諫議大夫唐重論奉迎上皇劄子㳟惟太上臨御
二十有六年優㳺太平海内無一塵之驚比者倉皇南
幸踐渉山川冐犯霜露憂勞甚矣陛下天資仁孝於至
誠拳拳思慕之心未嘗湏臾而忘今日和議已定王室
無虞是宜以天下飬也欲乞遣使奉表祗迎法駕㳙日
備禮導還京師上以副陛下孝治之誠下以慰在廷百
辟之望取進止　　又論和議用兵劄子伏見金人敗盟
侵逼京邑倉皇之變不測而衝突之勢難防樓櫓未免
不集遣使涖盟捐金帛割土地飽其貪心以紓一時之急
而徐圖萬全之䇿則前日之和議為便然予之以金帛
雖竭四海不足以塞其求予之以土地雖割三鎮亦未
必能彌其患谿壑之欲發乎無厭城下之盟未必可保
彼憑陵近郊刼掠幾甸我以宿將勁兵勤王畢集師律素
明軍聲大振則今日之用武亦便盟約雖未可保也然我
敗盟則失信武備雖不可弛也然我先用兵則不祥為
今日之計莫若堅守和議駐兵堅壘觀釁而動使過不
先然後為善和議之說既已施行用兵之䇿必有方畧
以臣愚料之不過檄三鎮使以死扞敵行反間以疑敵
心合大兵以斷歸路其䇿莫過如此可用之河外而不
可用之城下葢京師天子之居諸夏之本萬舉萬全庶
可無虞若一不成萬有餘畏此不可不深思而熟計也
如聞疆塲之吏敵兵之將至倘或合謀以攻城闕豈可
决勝負於一擲耶若敵先敗盟則不得已而用兵不得
已而用兵則大將者當礪兵鏖戰以敵王愾而保宗廟
為大臣者不可不思所以衛宸極而䕶鑾輿唯朝廷之上
叶謀而早圖之實天下之幸取進止　又論大臣請御筆劄
子臣近嘗論列比年以來大臣擅權宻請御筆公行奸謀
致亂召禍實原於此陛下臨御之初當剗除宿弊以杜
邪枉之門不可不以是為戒臣愚正謂自蔡京秉國政
童貫總兵權凡二十年專請御筆行其私意上欺人主
下欺同列開邉鄙之隙結中國之禍以致金人侵伐中
原致亂之因實京貫之罪幸頼陛下仁聖感格金人歸
心遣使和議已有退期不意交兵城下墮敵計之中乃
李綱專行營之謀無經逺之畧隂結將帥擅興干戈僥
倖成功旋致敗衂臣訪聞行營司官属云綱稱自有御
筆指揮綱欺人以逭責自為之謀則善矣獨不為陛下
計乎臣前來面奉聖訓已有御筆指揮更令申明行下
臣已知陛下寢御筆之命决矣幸而金人搜獲姚平仲
奏報知興兵之意不出於陛下服我信義不渝前盟且
有休兵息民之期不然將臣覆軍謀臣誤國皆歸咎於
陛下矣豈可復以口舌辨乎臣恐釁端一開兵禍連結
自是無寧嵗矣雖食議者之肉恐不足以謝衆怨伏望
陛下正綱罔上誤國之罪為貪功生事之戒庶以塞人
之憤辭今後臣僚輙請御筆併乞陛下察其奸謀嚴加
竄謫以為人臣不忠之戒伏望睿㫁施行毋貽後患取
進止　又論制置使王蕃迯遁劄子臣伏見王蕃先任
戸部侍郎乞徃陜西等路募兵禦敵啟行除延康殿學
士充京畿兵馬制置使朝廷謂其陳禦敵之䇿特以是
命之寵至渥而任至重矣自敵廹至近郊都城戒嚴已
踰両旬畿甸居民盡被刼掠蕃不扞禦以衛王室乃擁
卒旅䕶妻孥避敵迯遁為自全之計臣前具來劄子面
奏乞根䆒蕃所在併臺官論列聞已降指揮令疾速發
来赴闕謹按蕃天資險詖公肆誕謾居䘮汚穢冐哀求
仕屡辱吏議案牘具存不忠不孝其罪著聞難以殫舉
今者專統制之權乃避敵逃遁以法䋲之是叛臣也正
誤國之罪肆兩觀之誅尚未足以謝衆怨今赴闕之命
朝廷必有以處之矣臣體訪得王蕃部領兵馬約二千
餘衆過頴昌前去縱令兵徒刼奪所至搔擾甚於敵人
居民奔迯正月十九日已宿唐州二十日起發不知所
之蕃避敵誤國臣知其為叛臣矣若領兵越境而南臣
不知蕃之奸謀將何所圖也朝廷雖有指揮令發來赴
闕臣竊謂蕃之叛已不臣於陛下矣其可召而至乎伏
乞陛下早加睿㫁免貽後患取進止　沈琯上書李綱
乞明賞罰書曰金人之强能强於符堅乎中國之弱果
弱於東晉乎向使似之尚使為淝上之一戰而今者凢
有要求無所不從一切惟令之取何哉欲親王則以親
王與之欲都尉則以都尉與之至今欲宰相以為質則
邦昌為少宰而遣主議和而其為太宰者弗去也欲樞
宻以劃地界則路允廸為賫書而徃主割地而其為樞
宻者弗去也何待宰相樞宻者厚而親王都尉之薄也
以至一走而為大資再徃而為兩府張大金之聲勢以
脅朝廷則遷給事割并三鎮之地以蹙國勢則除侍郎
凡言金人之兵少與用兵之䇿者皆怒而不聽夫國之
所以為國者正是非明賞罰是非不明賞罸不正其能
國乎琯所以夙夜憤憤為國家慮而不復仕者此也伏
望樞宻以道事君取天下之真才實能而用之進君子
退小人正是非明賞罰使朝廷清明邉鄙寧静時和歲
豐琯雖在耿耿中受賜多矣憤激之深言不能盡伏幸
察裁琯至是日猶見瓊等尚未行自知言不能用恨用
事之臣殊不為社稷宗廟逺圖遂投致仕而歸　開封
府出榜止絶内侍家論訴及殫壓百姓牓云契勘近有
兇惡之人逓相唱舉羣衆街市毆擊内官及刼奪財物
當所躬親擒捕將首惡之人處斬訖自合追財捉黨盡
行依法决配幸遇聖恩務恤百姓出於無知輕犯刑憲
特賜赦宥及再下手詔丁寧安恤已經赦恩之人如更
有内侍陳訴本府更不受理聖㫖寛大百姓盡當體念
仁厚之意相率改過自新不得復有煽惑今來尚慮頑
猾之人不能深體仁聖愛民之心尚敢鼔唱羣衆務要
作過仰同謀之人速赴本府陳告即時支賞錢貳百貫
特與免罪其有作過之人斬訖聞奏的不容恕
十九日己邜尼堪䧟威勝軍知軍詹丕逺被殺尼堪圍
太原未下留数萬人守太原而分其半趋京師尼堪兵自
太原而南過南北關仰而嘆曰關險如此而使我過之
南朝為無人也哉至威勝軍權軍事李司録者以軍献
之尼堪忻然駐兵城外而趋隆徳府　　都大提舉京城
四壁守禦使司牓更不召募効用契勘本司近出牓召
誘諸色軍人敢効用等今来金人已退更不召募湏至
曉示　尼堪䧟隆德府以燕人姚璠知府事尼雅滿自威
勝軍趋隆徳府無備守臣張確慿城與戰敗二日而破
張確同通判趙伯臻皆被殺尼堪留漢兒姚璠太師守
隆徳
二十二日戊午尼堪兵自隆徳府南攻澤州界聞其有備
不敢逼城
　
　
　
　
　
　
　
　
　三朝北盟㑹編卷四十
欽定四庫全書
　三朝北盟㑹編卷四十一
　　　　　　　　　　　　宋　徐夢莘　撰
　靖康中帙
　　起靖康元年二月二十二日戊午盡二十六日壬
　　戌
二十二日戊午太學生沈長卿上書言伏闕并李邦彦
等書曰靖康元年二月二十二日太學生沈長卿謹昩
死再拜獻書於皇帝陛下臣觀自古天下國家所以敗
亂而不可救者始於人君賞罰之不明也盖賞罰者人
主之大柄古者爵人於朝與衆共之刑人於市與衆棄
之欲其合天下之公心不敢有異議而已舜之舉十六
相也天下之人謂之八元八愷其竄四㓙也天下之人
謂之檮杌謂之饕餮非舜舉之也天下之人共舉之也
非舜罰之也天下之人共罰之也聖人賞罰之柄如此
漢唐之末時君世主昏暗不明刑罰之柄奪於權臣其
所賞者末必有功也所罰者未必有罪也賞罰不明天
下解體亂亡隨之如漢之哀平唐之懿僖此数君者未
必如桀紂之暴亂酷虐惟其賞罰不公使忠臣義士啣
恨而死是以至於滅亡爾㳟惟皇帝陛下即位之初大
明誅賞以示天下當取法於堯舜可也而比頒明詔前
後或異若有姦邪罔上之臣乘擾攘之際亂陛下之聰
明者臣少負耿介慕劉蕡賈誼之言得事君之莭而小
仲舒之論緩而不切憤然有意於劉賈臣請為陛下直
言而不諱臣聞二月初五日陛下罷李綱右丞太學生
陳東等率士数百伏闕上書極言李綱忠義李邦彦姦
惡冀陛下聰明睿㫁罷邦彦而相李綱以厭天下之論
也於是京城百姓羣聚闕廷不約而来者幾数萬人仰
天椎心祈哀請命莫不欲李綱之相邦彦之罷也洎陛
下遣使宣諭復綱舊職衆志遂定其後乘時恃衆毆擊
内侍盖縁平居細民受虐之深積怨之乆今日强敵擁
兵困辱中國奪我玉帛侵我土地非由此曹何以致之
故危疑之間發其致痛以至於極非士人所教而為之
也夫舉数萬之衆不煩召而羣聚帝閽若出一家曽無
異意者豈陳東一布衣寒士所能驅率㢤盖其平日公
論如此不勝其忠義憤激之切訴於陛下爾謟諛無知
之人阿附邦彦自植朋黨不問士庶所以伏闕者何心
所言者何事中外憤駭里巷蕭然􁨝舎一空臣始聞
之而驚中聞之而疑卒聞之而觧以為布衣書生以忠
義被戮得與龍逢比干並名書史乃萬世之榮然天子
聰明仁聖今日之事當自有以辯之必不惑於佞也其
後學官黄哲等待罪陛下親降聖㫖朝廷方開言路通
逹下情士伏闕上書乃是忠義所激爾等何為待罪宜
速安職曉諭諸生太學之士仰觀聖訓感激流涕如䝉
異恩一謂陛下好賢樂善之誠如此自今以徃天下忠
言讜論日聞於九重必不至鉗口結舌如前日也有君
如此其忍負之稱誦未已詔墨未亁陛下復降御寳以
諸生伏闕係赦前已放罪更不根治今後如或不改復
出鼔唱亂朝廷紀綱當議極刑又觀殿前司曉示備載
御寳以士庻有以伏闕上書為名者意在作亂今後如
更似此之人仰三衙收捉並從軍法令王宗濋斬訖聞
奏臣雖至愚心知前日姦邪之人重以變亂之説惑陛下
者是致陛下德音終始反覆之如是也臣觀秦始皇雄
才大畧英睿之主也一用趙髙李斯遂以上古為不足
學三代為不足法盡取上古之書而焚之當時天下之
士有復於上者皆以為妖言使御史按問其罪羣聚而
坑之四百六十餘人是忠臣義士被坑戮之禍遁迯竄
伏甘心於隴畆之間不敢以儒自名其謀實出於斯髙
始皇信而不悟也天下士既已盡去始皇於是内修宫
室外事四裔信惑仙神廵遊不息恣所欲為而無敢有
言是非陵夷至於二世不改始皇之業以至大亂輟耕
隴上之徒奮臂一呼天下響應禍在焚書坑儒而已今
姦邪之人欲罪伏闕之士而陛下得此名於後世臣所
謂捫心痛哭思欲犯顏逆鱗以自踊於鼎鑊也夫人主
所示天下者賞罰也某人當誅必明其可誅之罪功罪
不明而妄興賞罰使天下歸怨則謂暴君可也陛下如
以前日之事為可赦不識諸生以何罪而得陛下之赦
乎以後日之犯為可誅不識諸生以何罪而得陛下之
誅乎且既名之為忠義則不當罪之於刑法既置之於
刑法則不當名之為忠義二者不可兩立也陛下前詔
既以士人為忠義則後日以犯詔而誅者乃以忠義就
刑也為忠義者既不保其首領使不忠不義者陛下將
何法以加之乎雖然作福作威人君之大柄則殺士之
名臣為陛下過有所惜者萬世之後恐陛下有殺士之
名臣恐自此天下四海忠義之士望風股慄且耕且釣
不肯為陛下用也臣又聞陛下虚懷側席登用儒臣擢
徐處仁唐恪等於閒散之地而置之輔佐至於范宗尹
朱夢説劉寧止之徒盡䝉號召將以大用是陛下欲盡
求天下忠義之士也忠義之士聞詔未起陛下罪言之
名已聞於天下彼数人者敢再信於陛下乎太上皇帝
在位二十六年其間姦臣沮抑忠義之士以言獲罪致
斥逐者固多矣然未有如今日之詔欲置敢言之士於
極刑也而陛下獨何忍為之乎臣聞自古賢人君子未
嘗不欲其君用者惟其待之不以禮遇之不以誠是以
懷鈆抱槧自甘於海濵嵒穴而不出也人君惟盡禮而
致之屈體以下之虚心以訪之克己以從之猶懼其不
至况示以刑威欲致忠賢之士不亦難哉昔燕昭築黄
金臺禮郭隗而四方之士莫不奔燕齊小白禮九九之
術而四方之士莫不奔齊彼區區覇者之材非有二帝三
王之道德也徒以禮賢下士故天下之士樂為之用臣
願陛下念臣之心察臣之言特降聖㫖追改前詔優加
褒拂使天下之士不至於觧體則陛下可以得四海之
心建長乆之䇿而享萬世無疆之休矣臣又觀前日宰
相呉敏有為李邦彦辯奸慝暴白功狀大書文牓掲之
通衢行道之人莫不嗤笑臣聞邦彦自布衣時不惇士
檢放僻邪侈無所不為挾倡優於酒肆逞顔色於庭闈
其滛言媟語徃徃流傳人間有不可聞者其後一時遭
遇旋致顯位而阿諛順㫖偷合茍容坐視姦邪之臣開
邉致釁曽無一言䂓救人主此乃持禄飬交冐利忘耻
之徒耳而敏方且以功狀掲之市朝欺罔文法愚弄天
下未有若此吁可恠也且宰相天下之属望任相不賢
則天下之人得以議者昔楊綰為相崔寛為之毀第觀
黎幹為之减騶從郭子儀為之徹聲樂當時公卿大臣
猶畏憚之如此今邦彦身為宰相而百姓遮道慢罵甚
於奴𨽻疾走省闥掩關自遁其為辱亦甚矣臣聞司馬
光為相天下兒童走𨽻亦皆稱頌使邦彦而果賢也則
天下之人當自知之當自服之何必因敏言而後明哉
就使如敏之言以為邦彦畏慎太過緩於事機則邦彦
亦不過蘇味道盧懐慎之徒耳以輔庸主且猶不可况
可以輔佐陛下成中興之治乎臣聞太學之論敏及蔡
京父子上客宻交奔走京門浸有年矣而邦彦與敏如
左右手也今所以曲為邦彦强辯者正欲植黨自固邦
彦去則敏不能以孤立原敏之心本非朝廷論宰相實
為身謀耳向使陛下不能獨斷而信敏之言復用邦彦
則姦臣寖貴事必有大於此者誠可為寒心也臣觀漢
之元帝㳟謹節儉當時號為賢者之君而䜛佞愚弄優
柔不斷故孝宣之業少衰而後世敗之盖人君之患莫
大於斯二者願陛下乾剛夬决天下之事㫁自宸衷勿
奪於䜛侫勿溺於優柔則萬世之後皆知陛下為賢君
矣豈特生靈社稷之幸哉臣為此言臣之友生有為臣
言曰子堂上有二親家唯四壁韲塩大學茍為升斗之
將以飬親而為狂直之言上以諌天子下以忤宰相吾
謂子無死所矣臣應之曰不然昔陽城為國子司業召
諸生誨之曰凡學者所以學為忠與孝也僕平生所志
在為忠與孝而忠孝不能両立茍全一莭雖死無憾天
子仁聖如此而奸邪之人漸以侵潰使後世得以輕訾
吾君今不言將何以戴天而履地乎雖以此受戮不猶
愈於今之生乎是以不避斧鉞直書上干天聽雖䝉誅
戮萬死無悔冐凟天威臣不勝惶恐戰慄之至
二十四日庚申尼堪兵過澤州遊騎直至孔寨河晉絳戒
嚴
二十六日壬戌太學生正呉若上書言呉敏李邦彦
二月二十六日太學正呉若誠惶誠恐頓首頓首昧死
獻言皇帝陛下臣自正月以來数貢封章仰干天聽不
守愚分出位妄言加之事廹情危辭語抗率雖受誅殛
理所宜䝉而待罪三旬威命不至臣知陛下遭艱危之
㑹念愚者之一得容庶人之謗議也雖然陛下有求言
之名未有用言之實有進賢之志未有用賢之方臣稍
惑之臣誠凢愚莫測其志但私念今天下雖號乏才然
百官有司識慮之過於臣者何可勝数尋臣前日之所
謀質諸衆人之公論以揆始終之事變則陛下誠能令
大臣去自私之蔽使踈逺者咸得竭其力恭諸公論擇
通知民情者繕守備於内善料敵計者持使莭於外决
不至虚張强敵之勢以恐朝廷愚弄攻守之謀以惑百
姓如此之甚亦未必遽欲割地之請上貽祖宗之辱也
又况號令混淆是非紛亂名器不慎賞罰無章羣小漏
機而䘮師姦人賣國而射利遂使兵民發憤排闕以僣
誅戮之權朝廷有人寧使至此臣所以敢疑陛下無用
言之實無任賢之方者謂是而已前悔何及来者尚可
改圖而宰相呉敏方文餙姦言庇邪黨罪以惑陛下臣
實駭此臣恐士大夫方附呉敏之炎莫敢言者臣不顧
身為陛下别白言之夫踈賤孤陋姓名不逹於朝廷莫
如臣之鄙者未信而言至於四五不慮後患莫如臣之
戅者有一於此豈能赴功名之㑹今敵退可以歸矣舎
㣲禄耕舊土菽水飬親臣之分也而猶徘徊顧戀不能
忘言於陛下者豈非以陛下之儉可以積財陛下之仁
可以得衆陛下之憂勤可以飭蠱弊陛下之清慎可以
逺姦回然則收拾人心訓齊戎旅恢復土疆雪祖宗之
大耻不在陛下之時而何時也聖君難逄志士難合臣
實歎此且臣攷祖宗之澤觀天人之心國家宜未有陵
遲之禍然陛下即位於倉皇之中日不暇給然黜陟未
明紀綱未振軍旅無律財粟無備兵釁禍根尚存腰領
而腹心之臣如呉敏者反附下罔上則陵遲之形見矣
獨在陛下卓然獨斷於此数日之内奮張威柄為如何
耳何則前日擾攘朝廷或有過舉人必恕陛下初臨大
政便履艱危大臣多誤國之餘左右皆茍全之黨陛下
不得已循用之自然積弊未去若夫今日已後陛下可
以一洗積弊大芟蕪穢百姓所以期望於陛下者亦不
淺矣陛下如尚姑息舊奸蹈履前轍是猶漢成帝不能
奪王氏之權徒恠天變之多也故自此政有疵纇民必
不恕陛下一失民心内外解體何以緝理祖宗基業臣
願陛下嘗膽攻苦深念於此也臣憂憤以來心志未定
言不能文其有利害事㳟畫如後所貴乙夜之觀簡而
易見伏惟陛下少加察焉一自古人主急而論相而於
今尤為急宰相難於稱位而於今尤為難臣竊聞陛下
之相張邦昌特因其靣折童貫爾夫童貫奴材罪盈惡
著面折其短誰不能之而陛下以此相邦昌則論相之
術殆踈矣陛下又相呉敏夫張邦昌器識局促畏避保
身决不能為陛下整頓頺綱衆人徃徃能言之臣不暇論
至於呉敏才氣必不在張邦昌之下然士論指為蔡攸
死黨前日建請上皇遜位及蔡攸父子鈎探先㫖計㑹
呉敏為之冀敏立朝庇其宗禍臣始未以為信及見呉
敏救李邦彦劄子則信不疑矣何以言之呉敏稱李邦
彦輔佐上皇自前歳以來罷易宰相更革政事定山東
河北之敵皆出其力此非徒救李邦彦乃救蔡攸張本
也又言建追李鄴軰金人軍中終頼其力嗚呼敏謂四
海不復有知識之士敢為此言以欺陛下耶李邦彦登
禁從入府城幾年矣攷其進身皆不以正見政出多門
紀綱敗壞天怨人怒盗賊繁興而方竭四海之力起燕
雲之師曽不能力諫不合而去乃方蔑棄典禮起復以
妨賢路王黼用事邦彦在政府坐見土崩之勢已成晩
乃結蔡攸罷黼就第審知不能獨行其志可起復哉蔡
攸首出燕雲論功受賞起登三事徐言不便與李邦彦
情罪正同以此事君求脫誤國之刑未見其可至於敵
兵壓境李邦彦不肯撫率京畿諸郡之民譬曉禍福身
冐矢石同致其死以捍長河乃包裹槖囊私送妻子諫
陛下為避逃之計不忠不智至此之極而欲以遣李鄴
為功良可驚笑臣聞割地取賂金人本謀李鄴不能逆
知其情折之以辯拒之以死但望麈設拜以邀其歡輸
欵露誠以漏其機張皇過當以成其䇿李邦彦等軟懦
亟令鄭望之之徒繼徃有敢捐身立異者例抑不遣行
初二日之戰李邦彦聞敗而喜故兵民叩閽以泄其情
此乃陛下聖德感民民願效死以除國賊以昭祖宗之
休而呉敏輙引元魏髙歡事以刼羣臣以動陛下是敏
將為宰相而杜言路之兆也夫衛士聚黨焚張彛宅怒
其私也故髙歡知士有離心散財給士今兵民伏闕殺
内侍欲毆宰相者欣戴陛下也雖使髙歡復生民肯忘
祖宗之澤背陛下之聖而從之乎敏以此援李綱种師
道亦已過矣且陳氏貸粟髙歡散財雖非人臣之所當
為然使齊君能修其政魏氏能撫其民田常髙歡適為
我用蕭何之得民曷嘗不為漢髙之福陛下果以百姓
之心為心則因此民怒可以作士氣因此民勇可以振
兵威豈但恢復土疆抑可乂安邉境此真中興之祥而
呉敏憂之不知權者也古今事固有形同而情異者衛
士聚黨奮其私怒誠不當縱前日兵民叩閽第以用忠
無術幾召亂耳如其區區之意豈不可憐哉崇寧以來
防民之口其潰如此使百姓因忠憤而有極刑哉朝廷
之人亦有責矣呉敏又引王黼之惡而又不及蔡京是
黼逐敏而蔡攸召之之故也今日之禍王黼之罪當居
蔡京之次童貫之竊兵柄蔡京實縱之王黼特曲從上
皇之欲取燕山耳當時王黼能諌則不為宰相臣未知宣
和廷臣誰是不肯取宰相者王黼不為則今其無如王
黼者乎呉敏能平心用刑立正蔡攸父子之罪民猶未
弭其謗如顧私恩廢國法禍未息也且自崇寧以來縉紳
非無才智之士例為蔡京父子童貫梁師成王黼所汚
耆舊間若徐處仁者號為勤儉公方然陛下召之而士
論己諠且嘗以十事乞留蔡京矣攷其後來大槩徐處
仁所長固不當以此廢之但士君子立身一敗不為清
議所重决不能大有為於危疑之際者昔蘇軾有言君
子未論其行事之是非先觀衆心之向背誠有是理盡
使張商英陳瓘今日立朝所為未必皆是而士民不敢
異辭使宣和舊臣秉政在廷所為未必皆非而士民競
先興謗陛下以此揆之則圖相之術明矣又况皇上還
宫凢為舊臣者皆有主辱臣死之責又有進退首尾之
嫌宰執之間措身何地願陛下旁求俊彦天既篤生陛
下聖德必不無一賢相賛助也一道路籍籍皆言蔡京
在上皇時有保䕶邦本之䇿陛下不忘其恩欲全宥之
且欲用其子孫此正今日禍福之幾不可不深論也蔡
京父子濁亂天下為鬼為蜮毀壞祖宗基構誰不欲食
其肉者且其父子兇險而有姦人之才如復令在朝則
正人端士必不為陛下用而輕蹈嗜利者附之以進矣
如此則民離心於下陛下孤立於上此西漢王氏之禍
也陛下之居儲貳名位繫於天下聖德聞於天下百姓
歸心神明擁䕶雖有揺奪之變天人不從蔡京豈是忠
良但度勢有不可不敢異謀爾况蔡京兄弟子孫享國
厚祿誠有保䕶之言不為分外凢為天下者不顧私恩
丁公成漢祖者也漢祖斬之知其姦也魏徴背唐太宗
者也太宗親之知其忠也蔡京父子本窺伺上皇自結
免戮之計非特不忠於陛下又不忠於上皇而崇寧之
初首進逄迎之言熒惑上皇履霜堅氷終至䝉麈之禍
則陛下有義不戴天之讎今陛下將指姦為忠義棄讎
不復匹夫且不為之况為天子者乎方危疑之時能傳
位於陛下此自上皇之英㫁祖宗之威靈呉敏既饕天
之力以為已功濫據台鼎蔡京父子又欲倚此全宗亦
害天下之公義矣願陛下圖之臣聞人主所以礪世磨
鈍者名器賞罰也緩急之際財帛或不足於充賞刀鋸
或不足以徧行尤當謹守名器以昭勸阻之方崇寧以
来金紫餙輿臺公王寵閹宦有志之士至以名器為辱
陛下即位當焦手濡足以救此風而頃者愈甚奉使如
李鄴鄭望之張皇敵勢賣國謀身皆列禁近出使而未
有功悉光華榮顯並玷樞輔不知朝廷平日養人何所
用之一有使令必先賞賜又進士雷觀等上書聞擢舘
職蒭蕘之献言陛下善而褒之亦榮於華衮矣舘職可
輕授哉祖宗召試舘職之法抑可棄乎陛下亦知前日
郎官有使不屈節敵廷者儒生有應募血戰塗草野者
否使忠䰟有知必憤於此等賞矣又康王和戎本無他
䇿徒以危疑之際毅然請行厄辱受危三旬於外勞則
有矣何功之云今賞典太重前此無聞他日張邦昌交
地而歸又將待之三公耶聖王作事動思可繼陛下誠
憐康王出入待遇之恩時使頒錫之數超於諸王亦足
勸矣名器不可輕也臣願陛下宻諭康王牢辭此賞陛
下從而許之君臣兩得其羙計之上也干冐天威臣無
任昧死
　
　
　
　
　
　
　
　
　
　
　
　
　
　
　三朝北盟㑹編卷四十一
欽定四庫全書
　三朝北盟㑹編卷四十二
　　　　　　　　　　　　宋　徐夢莘　撰
　靖康中帙
　　起靖康元年六月二十六日壬戌盡三月三日己
　　巳
呉若又以書貽中丞許翰書曰若聞君子之愛人也以
德細人之愛人也以姑息愛人以姑息必進偷安之言
愛人以德必進藥石之論近世公卿挾穿窬售身者多
矣既自其身遂以此望人故稍聞辯别是非者驚為村
鄙况肯受人之盡言乎要非卓然特立自㧞於流俗之
中者未可與進藥石之論也竊聞中丞丈昔在禁掖以
代言不詭隨獲罪復拜職青𤨏以救孫傳被黜氣節如
此必能受盡言矣若故願效其區區夫主上新即位强
敵入城社稷震動頼祖宗天地之靈僅免傾覆而承紀
綱敗壊之餘人材彫䘮之後誤國之黨尚留廟堂賊民
之官猶充郡縣國勢委靡風俗陵夷士民顒顒獨一賢
相出輔聖主以直道定國是以公論進人材盡去兇邪
大收威柄慎惜名器平用賞刑因民之怒以飭兵順民
之欲以施政嘗膽齧指雪上皇遜位之辱而呉敏乃首
以姦進附下罔上有模倣蔡京之志中丞知之而未言
耶抑不悟其心也崇寧以来䑓諫皆熟視姦邪蓄縮閉
口及其敗露已正典刑而彈章始至故雖有臺職無救
於亂獨陳瓘言蔡京於威權之先至今天下稱誦以為
知幾中丞平昔自負必不肯居陳瓘以下其早察之呉
敏建請上皇遜位遂授門下侍郎之除計其趍操豈復
能自振士論喧噪因指為蔡攸死黨謂蔡氏父子探上
皇㫖意令敏投隙為之庶幾敏在朝廷庇其宗禍或如此
敏特人役也果可在具瞻之位乎然若舊欽呉敏學問
尚疑其徐有所處及見救李邦彦劄子則始驚曰敏真
謬用其心矣呉敏先言軍人伏闕殺内侍毆宰相懼致
髙歡窺魏之事此盖欲以利害動人主而鉗天下之口
也次言李邦彦輔佐上皇前歲罷易宰相更革政事定
山東河北之㓂皆出其力此非特曲救李邦彦乃救蔡
攸也又言建遣李鄴軰使金人軍中終頼其力此盖敏
同主和議自徼其功也卒言異時王黼姦惡而不及蔡
京此又蔡京成呉敏王黼逐之蔡攸召之之私也事皆
不虚言庶可復昔胡后亂朝魏政不競故衛士之以私
憤焚殺張彛之家非為國也髙歡畜馬積財本有異志
因此結士無忌憚之心至如前日軍民殺内侍毆宰相
豈聞有怨乎欣戴主上之德欲除國賊張朝威耳雖使
髙歡復生知民之未忘宋也而姦心自沮何窺伺之敢
哉呉敏以此刼羣下志必有所在矣初上皇之相蔡京
也京首立上書朋黨之法竄逐義士由此遂成壅蔽之
風前日伏闕之士乃二十餘年防民之甚奔潰如此今
人主即位之初呉敏當陳人心可畏使人主瞿然知覆
舟馭馬之戒而首用髙歡事動之此語一入言路塞矣
杜牧賦秦阿房宫曰使天下之人不敢言而敢怒夫民
敢言如前日乃中興之祥萬一壅之使至於敢怒而已
則彼袒臂大呼者豈復於闕下哉某嘗聞上皇時有争
得失執憲度者輙批曰五代䟦扈君弱臣强之風故雖
有賁育之勇者莫敢犯雷霆之怒今又使臣下避髙歡
之禍則朱雲王章復作亦不肯詣闕獻言矣呉敏此言
不知宰相之體也凡為宰相者舉措慰天下之望百姓
將以手加額未聞蕭曹邴魏房杜姚宋懼人毆擊於闕
庭之下也至於李邦彦在黼時似有士譽然身居政府
知燕雲之事必敗而持祿容身纔執親䘮遽聞起復果
以天下一日不可無李邦彦乎則力諫窮兵自焚之灾
稍申棄親事君之義何乃深穴狡兎之窟潜為鬼蜮之
謀結蔡攸罷王黼身取宰相而蔡京復出蔡京亂常猶
偃然不慚略餙要君之辭終無避責之實其為患失與
王黼何殊而欲以罷黼為功是猶蔡京諌取燕雲蔡攸
身為統帥父欲免謗於後子欲徼功於前人臣寧愚不
識機䧟於王黼之黨罪則罪爾至於心知不可意乃饕
名首竄妖狐愚弄天下雖有刀鋸豈能盡刑若夫李鄴
使敵兒童笑之虚張敵勢震動朝野使大臣膽落兵將
氣消坐視長驅寸草不結且聞貪金邀地金人本謀李
鄴粗有識知自可折之以計而乃賣國謀身與敵為市
及李棁一出䘮魄失言鄭望之軰又索髙價於本朝輸
忠欵於異域呉敏既在樞府諒無藉口於將来遂指李
邦彦為有援於事機指李鄴為有功於國其與范蠡請
㑹稽之罪舅犯数從亡之愆識趣亦不等矣若夫王黼
姦惡難逭刑誅然比蔡京十無四五童貫之能竊兵柄
蔡京實縱之方童貫之惑上皇圖幽薊在王黼特欲分
竒功取宰相耳蔡京固秉國者何不死争耶今呉敏用
刑不平公論未允中丞丈如謂某言過當則請以呉敏
召用人材觀之葉夢得棄於人倫遽典名郡又當過闕
陸藻貪汚有素起守南門人主新即政之時召用一人
四海拭目而敏乃先此二人何哉聞敏與葉夢得深交
知其無罪夫百姓不可家至戸曉夣得之説四海具聞
蔡絛召之上皇且以為害風教矣不知呉敏何以白之
於天下如曰流俗謗議不足恤違公議而用之則夣得
之私恩歸於呉敏百姓之謗囂歸於主上矣十餘年來
竭人膏血破人骨肉箕歛星奔盗賊蝟奮使民父食其
子夫賣其妻四海豈復有願戴之心哉獨以主上之居
春宫仁儉清修繫天下望至倉卒之變上皇知能傳位
遂舍社稷呉敏不深念此又欲令主上抑人心違公論
棄人之望而不用舍罪之魁而不誅指髙歡以動羣臣
戒元魏而防民口萬一使主上結怨於民中興之功不
亦難乎某嘗論上皇大臣皆有主辱臣死之責不當在
庭而呉敏之徒不當作相何則援立之功如周公之於
成王霍光之於昭帝乃當秉政不辭至於今日上皇還
宫以就孝飬呉敏等自有進退顧避之嫌羣下易以生
間昔房琯但一為肅宗送寳册爾身當親任賀蘭進明
遂得疑之琯雖不長於兵然陳陶斜之禍未必不以上
下疑阻而至敗也昔周武用文王之吕望漢惠用髙祖
之蕭曹因民之心遂成大業至於漢宣帝心疑霍光而
亟用魏相唐太宗欲誅裴寂而親信魏徴用舍之宜固
自有理中丞丈其為國家審思之亦所以忠於呉敏也
某又聞中丞丈與呉敏厚果爾敏不罷中丞不當居職
盖聞蔡京王黼之相也開封臺諫徧置心腹説者曰欲
逐則臺諫為擊之欲罪則開封府為鍜鍊之此蔡京王
黼所以權傾天下而上皇不悟也今呉敏不必能至此
但中丞丈善自為謀可也中丞丈如無歉於心不避此
職亟言呉敏乃可免謗於天下耳呉若字秀海相州人
以上舎釋褐官修職郎文學優贍議論慷慨娶張邦昌
妷女常勸邦昌諌上皇花石亊邦昌不聽乃言於邦昌
之妻妻駭然曰呉郎風邪何忽如此除太學正上書謂
敏之救邦彦乃是救蔡攸其端可見矣書聞人人傳觀
上不欲拂邦彦呉敏之意故斥呉若與合入差遣即日
出城若欣然而去頗為士林所惜　尼堪兵過澤州逢奉
使路允廸等言城下講和已割三鎮乃還太原尼堪遂還
太原於城外舊城築而居之號曰元帥府盡䧟属縣運
芻粟為乆居之計　御史中丞許翰上書論决戰有五
利臣伏見金人退師以來朝廷縉紳上恬下嬉幸於無
事恃以為安而臣獨竊終夜不寐方以為憂夫以敵國
之兵猛鷙驍勇而我既示之以弱開之以利不過一二
歲勢必復來自所割三鎮疾馳三日則突騎迫都飛塵
入宫闕矣當此之時金帛不可復得地土不可復割邉
鄙之師不可復召知能之士不可復圖萬世之變可勝
言哉今聞姚古引兵已次國郊竊謂陛下可一以閫外
之亊制於將帥若遣一介之使可下下之使不可則用
兵不疑臣嘗熟計我戰而勝則䝉福無窮戰而不勝則
北阨井陘西斷太行内守大河國固無患敵以殘弊將
歸之兵力不能復取三鎮故我勝亦利不勝亦利此可
决戰一也敵欲既盈將驕卒懈時益暄熱人馬喘汗以
我方銳擊其惰歸此可决戰二也我衆彼寡以十當一
反顧者誅旋踵者斬使威令既必則敗弱者奮况於關
陜百戰之士外誘於金繒而内激於憤耻破賊必矣此
可以决戰三也种師道持重名將今雖老智略足恃議
者見其木訥若無䇿畫此盖不以口擊賊者昔趙括論
兵其父奢不能難也而奢謂括將必敗趙師宋文帝在
江左聞王元謨論兵飄飄有伊洛間意及使之將望風
奔潰聞師道自少沉毅盖其天姿介胄之士瞋目語難
自古而然未可遂疑况今濟以姚古必能相與立功此
可决戰四也陛下仁聖誠動萬姓義感三軍人人思為
國死以滌中原之耻而發七廟之憤夫天時易失而人
心難收陛下若不乘此利勢後必悔之此可决戰五也
今全軀保妻子之臣務在張敵勢虚愒恐刼茍安目前
為患萬世其意亦無他不過謂戰不勝則咎歸議者使
身不利今一主和身保無患明年盛秋敵騎復來則必
諉曰國家事敵不至不得歸咎和者姦囘自營孰便於
此非復有為陛下宗廟社稷長慮却顧夫一勝一負兵
家常勢要觀大計如何耳議者以姚平仲前日妄動小
衂以謂王師不可復用傳曰凢此蔡功惟㫁乃成故願
陛下斷之而已　又上書臣伏見王師既行廟筭未定
此疑事也今古盖未有疑事成功者故朝廷之意惑則
將帥之心不一將帥之心不一則士卒之氣不銳㫁而
必行鬼神避之此精神之力也陛下欲斷今日之議當
究為和為戰卒當如何而已矣其中小小利鈍非大計
之所係也昔漢髙帝蜀先主皆號聰明神武為一代之
英雄考其用兵敗北無数然其志挫而愈勵抑而更揚
者大計已定於中此其所以為英雄者也陛下决和議
則臣欲陛下取太史公史記虞卿傳覽其反覆此徃古
之鑑也方今若失三鎮二十州之地則天下勢已斷西
河地無河東則陜不可守無河朔則汴不可都汴不可
都謀渡江南臣考永嘉渡江能為東晉者乃王導謝安
英賢相繼扶危救傾僅能立國而中原丘墟遂至陸沉
後世有王導謝安之才則東晉宗廟可復立也社稷可
復建也盗入陵寢取一抔土則將若之何言至此可為
流涕陛下永念方来之難則今日雖復騷動天下尤不
得已何者擇禍莫若輕也或者以為太祖即位未有江
南晉蜀而卒能混一區宇臣以為不侔矣太祖生長兵
間非若陛下繼體守文建隆將士百戰精鋭非若方今
將不素飬兵不素鍊也敵在掌握縱而不取使之益張
若之何而以太祖為言故凢守和議者以國與人者也
陛下欲决戰議和則臣之所陳可見者五已具前奏矣
今使敵不釋憾則渡河之師當戰戰則必有漕運之役
有應援之兵有屯據之要皆當素治不許小却專責成
功而後將帥志一士卒氣奮三鎮之守有死無二若我
將以疑遣師以茍行則精鋭已亡何以取勝凢今為和
議茍取目前之事雖然亦未可必也臣聞西北之民人
人相語曰吾属與其為擄何不南向作賊死為中原鬼使
三鎮之衆發憤怨懟人為冦攘非小變也姑息目前亦
未易况又方来之患亦未知税駕自古用兵必有異議
成王之時周公東征民有十夫予翼而已其他罔不反
曰艱大晉武與杜預謀取江南大臣賈充等皆力争之
時獨一張華賛定大計唐憲宗用武元衡裴度謀討淮
西盗殺宰相朝廷震恐請罷裴度以安諸鎮憲宗大怒
討蔡益急唐之威令自是復振周世宗即位北漢引契
丹入攻河東世宗自將禦之宰相馮道固爭不得周之
功烈自是遂興書曰惟克果斷乃罔後艱陛下所以疑
者度衆人必以姚平仲前日之敗自持其説近种師道
為臣言平仲所以不利者刼寨之法不用大兵當少擾
之使自躁藉而後可乘又地勢横入江河中此利誘使
戰不利以兵入㓂也臣以是知師道有謀故前日之功
在不用老將而用驍將勇不恃謀而恃詞説非兵不可
用也昔石晉開運之變契丹始入敗不窮追近冬復來
陷都城國朝景徳契丹入㓂澶淵之役亦不窮追而與
敵和親夫開運景德驅逐之䇿同而成敗之功効異者
何也開運之時中國方弱而示之以畏故敵復來景德
之間中國正强受之以和故敵遂定今議者不鍳開運
縱敵之患欲為景德之寛大則可謂不知時矣陛下何
以不試使議割者身任数年敵不復入則臣知議者必
將難之夫國不保数年而欲定萬世之䇿必不能矣乞
下臣章使有司定議詔曰是亊甚大可令三省樞宻院
議取長策以付諸將　改金字牌入内内侍省状比因
金人入攻截攔遞角内有御前金字牌子竊慮倣傚製
造欲將舊法御前劄子等不得入鋪朱紅金字改用黄
漆朱紅字牌子奉聖㫖依奏　誅梁方平臣寮上言金
人侵犯河北梁方平何灌各統精兵控扼河津方平敗
衂棄河不守灌望風而遁今灌以重傷死於牖下而方
平未正典刑奉聖㫖依軍法　初金人在城下梁方平
守京城西壁方平命軍士矢無虚發候敵近則射之百
姓以為方平叛率衆數喧囂執方平開封府囚之謂方
平家藏金人乃入其家搬其家貲官司斬首亂者数人
乃定至是李綱建議請誅方平遂斬於市靖康前錄曰
是日收梁方平械送開封府治不守河之罪斬於茅座
橋
二十九日乙丑李邦彦乞持服依奏
三月一日丁卯朔賞功詔書詔曰朕初歴服適遭艱難
頼天之靈敵人悔禍永惟士大夫擐甲胄冒矢石捍敵
勤王卒用有就朕甚嘉之夫有功不賞有罪不刑雖堯
舜不能以化天下朕操威福之柄馭賞罰之權不愛髙
爵重賞以待戰士其令有司速具等第立功將士之名
來上毋以愛憎為髙下務在必當庶幾賞不踰時感勵
思奮恊圖康功今後非有軍功戰功實有勞績之人外
並無恩倖非泛轉官賞賜播告逺邇明知朕意
二日戊辰詔德安府進士張柄太學生雷觀上書論事
可嘉並與進士出身補廸功郎除秘書正字誥詞朕初
宅丕祚務廣聽納庶来異同之論以滌壅蔽之奸雖布
衣之士一言之善亦兼收並取而不遺况爾等器識之
羙術業之富剡牘來上文義燦然肆加褒渥以就官使
夫博士師儒職也爾自諸生遂陞此選其亦榮矣得之
非難持之惟難徃祇朕訓以克有終可依前件　靖康
錄曰自上即位以来芻蕘之言封章日不下数十函乙
夜觀覽未嘗稍厭有一善未嘗不知知之未嘗不行與
大臣議論嘗輟食吐哺前席咨訪陟自東宫時徙宫中
服御器皿與夫府庫之積並兼輜重共不及百擔而圖
書居其半幃帳無文繡之麗几榻無丹漆之餙䂓為素
樸聽政未有月餘開革弊政凢一百五事收其贏資與
其羡卒足食足兵故發兵興制而歛不及於天下皆慎
乃儉德之所致非矯拂所能為也六賊如王黼梁師成
李邦彦譚積或竄或殛至是蔡京父子童貫朱勔又皆
正其罪斬方平首戒後之領軍逗遛而歸者何灌遂與
方平等雖死不赦奪官及其子孫超唐恪為樞宻許翰
為中丞供職姚古种師道師中為制置使馮澥何㮚陳
過庭梅執禮皆被召徐處仁上心眷眷竢其至虚上宰
未除輿論快然太平之期跂踵可待三月二日太學生
雷觀張柄以二月五日上書合㫖賜進士及第試觀二
子之書論事各得陳東十一而已東不免戮幸而二子
榮遇如此使金人不屈而死如郎官傅察者不聞褒崇
盡言極諫忠衛社稷不諛君父不附宰執如呉若者反
見斥逐天下事出人意外舉不可以逆料也
三日己巳授大宰張邦昌觀文殿大學士太一宫使門下
難進易退允髙君子之風崇舊優賢實重朝廷之體眷
予元弼為國良臣用舍雖繫於時始終且篤其義誕敷
明命敷告治朝光祿大夫太宰兼門下侍郎張邦昌智
沈而識精氣慱而用逺蚤登禁路廷臣無出其先乆預
政機天下實受其賜嘉有功於社稷俾正位於台衡丙
吉有聲猶擅邉書之備王商多質有嚴漢相之威念其
行李之勤處以真祠之逸陞華秘殿庶尚便於諮詢陪
賦爰田用昭宣於物采於戯留侯知足願遺人事之勞
南仲將歸毋憚簡書之急其全明哲以保功名可特授
觀文殿大學士太一宫使依前光祿大夫加食邑七百
戸
　
　
　
　
　
　
　
　
　
　
　
　
　
　
　
　三朝北盟㑹編卷四十二
欽定四庫全書
　三朝北盟㑹編卷四十三
　　　　　　　　　　　　宋　徐夢莘　撰
　靖康中帙
　　起靖康元年三月三日己巳盡十六日壬午
中書侍郎徐處仁太宰兼門下侍郎門下國猶置器安
危之勢相形治若循環文質之宜迭用方更張於初載
盍圖任於老成人皆曰賢政將焉徃大中大夫守中書
侍郎徐處仁秉心彊固守道端方器愽而周知輕薛宜
之方畧材全而藏用陋黄覇之功名尚猷黄髪之詢實
慰蒼生之望朕㳟承聖訓嗣守丕基思藝祖之艱難法
仁皇之忠厚周封八百國當臨守於輿圖漢制二千條
期盡遵於軌迹欲興聖統無踰近臣庸登左揆之崇兼
列東䑓之侍並増爵秩昭示寵光於戯多難以興在强
勉而行道無為而治期垂拱以仰成其蹈古人之為毋
負天下之譽可特授通議大夫太宰兼門下侍郎兼神
霄宫使　唐恪中書侍郎翰林學士何㮚守尚書右丞
耿南仲尚書左丞御史中丞許翰同知樞宻院事梅
執禮翰林院學士陳過庭御史中丞簽書樞宻院事尚
書右丞李棁除資政殿學士提舉南京鴻慶宫　宇文
虚中除資政殿大學士知青州　靖康前錄曰前此遣使
臣追虚中本欲治脫身之罪是日晩金使入城來和議
正乏人奉使乃令虚中行初至敵營與藥師相視而笑
講燕中舊好故也使囘欲以兩府指畫地界政府皇恐
之甚虚中因此為樞宻使再徃談說令以次官行乃太
學正秦檜借禮部侍郎徃河間程瑀借戸部侍郎徃真
定路允廸徃太原沈晦借給事中賫誓書入國虚中還
朝不自引咎挾奉使之功洋洋然甚有德色尋以言出
之青社當時三鎮割地之詔及晦所賫誓書其間有云
虚中辭也
五日辛未王安中責授朝議大夫祕書少監分司南京
隨州居住臣僚上言臣聞賞罰國之大柄人君所以馭
羣臣定國是立主威葢功同賞異則賞不足以示勸罪同
罰異則罰不足以示懲昔漢宣帝致中興之盛本於信賞
必罰而已自古致治之君未有不由此也謹按大中大夫
提舉西京崇福宫王安中性資姦囘善自縁飾任數挾詐
力圖進取始以小官附㑹梁師成而進每懐罔上之心不
顧事君之節安中以輔臣當閫外之寄其任可謂重矣而
安中内則締交王黼外則求合蔡攸童貫論奏者莫非諛
說之言稱頌者莫非祥瑞之事至於敵情變詐朝廷所當
闗防軍民利病朝廷所當存撫未甞一言及之暨安中還
朝坐席未煖金兵乗勝長驅而來使近畿與河朔之民被
刼掠者室廬焚蕩資財委棄父子骨肉肝腦塗地仰貽陛
下宵旰之憂皆安中等公肆誕謾助成邉外之所致也其
罪不在梁師成譚稹之下而安中尚以從官祠宫擁厚貲
優游自便使安中自為計不過如此實未厭天下公議臣
欲望陛下斷自宸𠂻明正典刑投竄逺方上以慰祖宗在
天之靈下以為人臣不忠之戒取進止三月四日奉聖
㫖王安中帥燕日乆藥師結逆黨叛命並不幾察懐姦庇
惡迹狀甚明罪大責輕言章未巳速將上取㫖重行貶竄
三月五日奉聖㫖王安中責授朝議大夫祕書少監分司
南京隨州居住　王蕃瓊州安置　孫覿妄言太學生伏闕
事可别與差遣　汪藻上宰執劄子乞迎太上皇還闕某
甞觀孔子陳庻人之孝曰謹身節用以養父母自庶人等
而上之其位愈尊其德愈大至天子則曰愛敬盡於事親
而德教刑於四海豈不以天子以天下為家顧天下安否
如何耳天下安親必與焉古之言孝如舜者亦可以已矣
或問孟子舜為天子臯陶為士瞽瞍殺人則如之何曰執
之然則舜不禁歟曰舜烏得而禁之夫有所受之也有所
受之云者言受至公之道于天以治斯人之謂也捨是
吾無以為治也然則狥一切之私害天下之公欲上安
君親下治天下古無是理恭惟太上皇帝以二十六年
臨御之尊一旦上畏天威舉神器付之主上此堯舜用
心也是宜太平之期自今以始然乗輿一出中外悵然
非不知天子仁孝重違上皇之心姑順適之而議者謂
廟堂諸公無一言救之於扶顛持危之計為不審矣何
則以天下飬者其慮不可以不深而朝廷政令不可以
不一也敵國外患何代無之致使犯闕為上皇者當痛
心悔懼與吾君共守雪宗社之耻慰軍民之心為主者
當迎上皇宫中朝夕定省以寛其危疑震擾之念乃使
倉卒南征暴露野次越在江海五十餘日未知還期萬
一先驅所至有霜露之侵是為人主能以天下飬乎方
車駕之出也衣冠皇駭傾國南奔小人之有罪者皆以
扈從為名未聞有請於朝而貴臣近侍受國厚恩者率
奉頭鼠竄曽無数人在君側為國家守者而朝廷亦未聞
呵止詰問也是為朝廷尚有政令乎且四海之師使之
勤王者天子之詔也某比過泗州聞上皇之詔止勤王
之師守臣皇惑莫知所從雖行宫意有所在非道路所
知要之人情觀望不無疑恐既某與軍士雜行天長道
中皆口語籍籍以南幸為非有不悦之言所至藩籬鷄
犬蕭然一空為之寒心者數日至揚州聞有奉迎之詔
道路少安旋聞渡江無不失色比得鎮江報官兵日給
六千餘緍而小民獻議者繕營宫室移植花竹並强買
園池科須百出矣墨制紛然專易守令遷官賜服略無
虚日矣唐恪翁彦國師也惑於誥命並行而莫知有朝
廷矣朱勔瀵除其家率歛州縣為乗輿法物邀請臨幸
者相屬於道矣昨日又聞行宫指揮頗留勤王之師以
自衛傳者洶洶遂以為江津非給符不渡蘇常數州居
民遷徙皆不安其居盖天下之弊嘗極矣幸天儆戒曠
然大變真千載一時也謂當繼此卧薪嘗膽不容更有
秋毫之失自靖康改元所謂慰人心者果何事哉民未見
德而自江以南已絶惟新之望矣今敵尚未去郊此何等
時而小人已無忌憚如此又何望耶以鎮江行宫日給
計之月當用二十萬緍二淛之民將見塗炭而東南和
糴指揮於是廢格民既愁怨加以三軍道路之言懲往
時清谿之役西兵方春以癉死人人土思其勢必亂上
皇豈得髙枕而卧耶某以為上皇糠粃天下褰裳去之
盖已超然萬物之上矣其中豈無所處而人不能無私
憂過計者以羣小在側耳嗚呼小人居平猶無顧藉況
自知惡稔天下之所不赦茍紓歲月之死亦何所不至
此社稷之至計廟堂之深愛也使廟堂慮乎車駕不動
之前亦無今日之患矣不惟是而已小人揣上皇享國
之乆平時極四海之奉方冨於春秋以龍德為隘引周
穆王瑶池之事以勸其游陳肅宗西内之戒以箝其返
挾此為姦駸駸不已則予我劍南一道之言有時而出
矣不知何以荅之自江以南詔令將壅不行而上皇晨
昏之禮闕矣當是之時天子果得為孝乎今数小人者
斵喪國家天下之大惡也上皇不歸則典刑不正典刑
不正朝廷可越此而治他罪耶方國家危疑之時天子
釋位而去矣首惡之臣乃恬不之問又可以令天下乎
如是則所謂曠然大變者果安在哉為今之計莫若重
為禮以必上皇之歸遣見任宰相為迎奉上皇使天子
率百官東向臨遣於廷退而齋居蔬食清宫以待且責行
宫使以必死大賞隨行將士令扈駕以歸庶幾父子之誠
有所感動若小人尚敢牽制則自行宫使以下擇甚者易
之彼為姦謀者既去直言日聞則上皇亦不復留矣行營
既復二聖重歡雖上皇翛然不復以萬機闗心然閱天下
理義多矣大事應禀而後行志同於上命一於下乾坤再造
國祚無疆天子之孝孰大於是失是不圖異時追悔恐無
所及伏望垂覽少加意焉天下幸甚天下幸甚李梲鄭
望之李鄴落職予外宫祠李稅鄭望之李鄴落職宫祠以
奉使失辭也　門下侍郎趙野充太上皇行宫迎奉使　傳
信録曰初道君以正月初三日夜出通津門乗舟以行獨
蔡攸及内侍數人扈從舟行為緩則乗肩輿又以為緩則
於岸側得搬運磚瓦船乗載饑甚於舟人處得餅一枚分
食之是夜行數百里抵南都始館於州宅得衣被之屬
市駿騾乗之至符離始登官舟及泗上少憩宇文粹中
及童貫髙俅之徒始至童貫以勝捷兵三千扈從渡淮
以如維揚父老邀車駕不可渡江而道君决意南行遂
如鎮江道君居揚州皇子帝姬皆流寓㳂路州縣聞敵
退多先歸者初恭謝行宫所以城都圍閉止絶東南逓
角又止東南勤王之師又以綱運於所在䣃納泗州官
吏以聞朝廷不以為然道路藉藉且言有他故而太學
生陳東上書乞誅六賊臣於是遣聶山為發運使宻圖
之山請詔書及開封府使臣数十人以行余因奏事福
寧殿留身白上曰此数人罪惡固不容恕然聶山之行
恐朝廷不當如此措置昔肅宗欲發李林甫墓李泌諫
其如明皇何肅宗抱泌頸泣曰思不及此使山之所圖
果成驚動道君此憂在陛下所圖不成為数人所覺一
挾道君於東南求劍南一道陛下何以處之上感悟曰
奈何余對曰罷山之行顯責童貫朱勔之属陛下降詔
蔡攸委令勸道君去此数人者早囘鑾輿可以不勞而
亊定矣上以為然山乃不果行而童貫朱勔之属相繼
皆去太上皇將囘鑾故遣趙野前去迎奉
七日癸酉詣景靈東宫燒香
八日甲戌詣景靈西宫燒香
九日乙亥詣陽德觀凝祥池中太乙宫佑神觀相國寺
燒香戎馬已退躬謝祖宗也令在京寺觀為建齋醮道
塲追薦陣亡將士被害人民　校書郎陳公輔劄子乞
擇相臣竊覩國家强鄰入侵中外震恐陛下初臨萬幾
遭此擾攘深軫聖慮公卿大夫誤國至此臣不勝痛恨
臣有愚見輙不避死亡之誅上干天聽伏惟陛下少留
神臣聞憲宗用一裴度而平淮西武宗用一李徳裕而
平澤潞自古翦除冦難興復治功必至排斥衆議屏除
姦邪而信任忠勇有為之才然後可責其成功也臣自
聞邉人為警夙夜危懼曽詣都堂畧陳守禦之䇿見任
宰相大臣皆狐疑不斷牽制其事今已經月條畫措置
並未就緒况此数人事上皇累年皆阿諛順㫖持禄飬
交未嘗建明一事禆補聖明致有今日之患盖平昔無
事尚不足恃豈可使之當今日之變乎陛下今日復用
之士論民心莫不歎息不惟不足以了今日事他日亦
必誤陛下臣謂前日奮不顧身力賛陛下登此寳位必
社稷臣固當知之矣胡不且專任委以軍國大事不使
衆議移之羣邪沮之使盡其材力以了天下事至於朝
士大夫與昔時慷慨論事不畏豪强得罪在外亦不無
其人可以録用但宰相未肯為陛下言之徃徃引用皆
其親黨臣竊惟陛下前日積德東宫謙恭謹畏退托不
能乃人子之道今日統御九有撫臨萬邦乃人君之權
固當奮乾之剛繼離之明興大利除大害上以承祖宗
無疆之休下以慰四海生靈之望不宜拘守常之論謂
不改父之臣與父之政為難能也况太上皇剛明勇决
一旦改悔知為羣邪所誤痛自罪已陛下誠能慨然有
為罷去昔時用事之臣而委任直言修舉治道是乃奉
承太上皇之志也帝王盛德何以加此臣踈賤小臣輙
敢言及朝廷大臣犯冒天威自知必死然不敢惜死願
有説焉夫宰相大臣非其人諌官御史可以言之今侍
御諌官宰相門人不肯言也侍從之臣可以言之今侍
從顧惜名位不敢言也惟臣小官無所顧惜誠知愛國
不知謀身所以為陛下言之臣更不言是陛下終不得
聞宰相大臣之過也宰相大臣天子不知何足以論天
下之治哉又况陛下當即位之初以論相擇人為先不
可不謹此一舉願陛下斷而行之實天下幸甚書奏乃
罷邦彦孝廸懋以呉敏為少宰出邦彦知鄧州孝廸以
資學為醴泉觀使懋以資學為大名尹召徐處仁唐恪
於外郡處仁召為中書侍郎恪宣和初為户部尚書言
應奉司之害忤王黼遂落職知滁州後奉宫祠七年召
為户部尚書是歲秋以延康殿學士知杭州聞京城被
圍遣兵官邉順以兵勤王太學生陳東上書乞召恪及
徐處仁置諸左右而邦彦亦薦恪遂召還闕除同知樞
宻院事
十五日辛巳太上皇誥賜宋㬇誥曰予夙心慕道託神
器於嗣聖丕承天命喜無所喻然有㳟謝難即燕安舟
御東來重煩有司御兵僅滿三千庶事草創固可知也
及邉使弛備鐵騎犯闕行宫越在淮泗而都城盡閉道
路隔絶深自為念恐貽嗣聖之憂故留浙江以自衛至
於止粮餉截逓角皆私憂過計恐資敵爾縁此三事姦
人乗間造言縁餙形似遂致朝廷之疑每見䑓劄名勅
州縣而實及予躬興言及此不覺流涕比縁嗣聖遣宋
暎賫書至行宫遂交通父子之情話言委曲坦然明白
由是兩宫釋然胷中無有芥蔕重惟宗廟再安雖頼大
臣翊賛之助至若使父子間歡然畧無纎毫憂疑者㬇
竭力為多也傳言求忠臣必於孝子之門若張仲在而
宣王有成功信孝子錫類之效矣㬇周旋兩宫庶幾古
人有足稱者因書其事以賜宋㬇
十六日壬午秘書省校書郎陳公輔劄子乞擇重臣迎
候道君皇帝奏曰恭惟上皇駕將還中外欣慶此陛下
孝誠所感天下之幸也然議者以為上皇左右有懷姦
之臣創造巧言離間陛下父子致有疑心臣竊惑之仰
惟上皇臨御日乆去年冬敵人侵擾因厭萬機之繁遂
欲内禪而陛下天性至孝感泣退避慈諭数四方即大
寳此為唐睿宗因星變而荅天戒太子皇懼入請事體
稍類豈比明皇帝幸蜀肅宗自即位靈武哉是宜父子
歡好之情雖千萬年不復有疑矣若乃陛下改更諸事
進退大臣賞善罰惡興利除害皆以宗廟社稷為念合
天下公議所以奉承上皇詔㫖豈有私意邪雖使姦臣
離間百端而上皇慈仁陛下孝德二十餘年人無間言
豈一旦能入之哉且父子天性也上皇於陛下親邪羣
臣親邪臣謂上皇之親無親於陛下也臣恐臣寮未悉
此意或因道路相傳之語皇惑聖聽致父子間自有所
疑此大不可也况上皇聰明勇智度量豁逹不防姦邪
浸以欺惑既已感悔㫁然不疑以神器授之陛下方在
位時已自下哀痛之詔追惟已愆引咎興嘆大革弊端
蠲除宿害質諸天地不復更易雖禹湯罪已周公改過
何以復加陛下今日所行皆遵上皇去年十二月詔書
也臣恐趙野軰不能委曲為陛下感激陳請欲乞更擇
重臣莭次徃前路迎接萬一上皇聖㫖少有所疑即當
懇切備述陛下篤孝之誠一一開具去年詔書與今日
奉行之意實無少異至於誅逐姦惡明正典刑乃深憤
羣邪誤國致上皇有遜位南幸之事雪君父之耻孝莫
大於此也上皇英睿剛决儻詳此意何至有疑哉然後
迎奉之禮備加隆盛陛下鑾輿親出近郊后妃嬪御親
王貴戚下至公卿百官士庶耆老當皆徃迎禆聖意悟
前日之去忽遽如彼今日之歸尊榮如此自非陛下堪
任付託之重使患難稍平京師人安庶事修舉人心歡
快能若是乎以此慰悦上皇之心方知此時為天子父
尊之至也自還宫後凡百供奉之物陛下過為儉約上
皇務極隆厚著為令式使四方具知陛下處已之薄奉
親之厚以勸天下之孝仍乞於人臣中選端直之士有
德行學問全忠孝大莭者輔賛上皇日侍燕問開導聖
心窮天人性命之真脫然不復以天下事累已嗇神歛
明清心飬氣用保無疆之夀豈不善哉臣聞堯舜之道
孝悌而已矣經曰孝悌之至通於神明光於四海無所
不通陛下貴為天子唯父為尊得盡生飬之禮誠天下
之樂不可有加臣愚伏願陛下躬堯舜之孝至誠盡道
以事其親父子間洞然無纎芥之嫌固足以感動上皇
之心而讒邪不入慈愛愈隆則天地鬼神保祐聖躬臣
將見陛下全萬年人子之飬宗社増休生靈䝉福自今
以始豈有窮哉臣一介㣲臣非有言責然區區愚衷夙
夜不忘愛君憂國之心故前屡以狂言上千天誅今又
不避僣越之罪妄意議及陛下父子之間臣死有餘責
伏惟睿慈特賜裁處臣不勝恐懼激切之至先是門
下侍郎趙野徃奉迎而讒人離間兩宫公輔奏此劄子
上覽奏感動遂除公輔見闕諌官　詔河北三帥固守
三鎮詔曰朕承太上皇付託之重即位十有四日金人
之師己及都城大臣建言捐金帛割土地可以紓禍頼
宗廟之靈守備弗缺乆廼退師而金人屡盟終弗可保
今肅王渡河北去未還尼堪兵深入南陷隆德未至三鎮
先敗元約又所過殘破州縣殺掠士女朕夙夜追咎何
痛如之已詔元主和議李邦彦奉使許地李棁李鄴鄭
望之悉行罷黜已詔种師道姚古种師中徃援三鎮祖
宗之地尺寸不可與人且保塞陵寢所在誓當固守朕
不忍陷與三鎮以偷頃刻之安與民同心永保疆土播
告中外使知朕意　遺史曰金人入京師也城下之盟
割河北東三鎮以講和好金人退兵至是太原猶堅守
不下而河間中山亦為國家守朝廷知三鎮人心不願
割地且議者謂三鎮之地不可割遂令固守乃降是詔
　
　
　
　
　
　三朝北盟㑹編卷四十三
欽定四庫全書
　三朝北盟㑹編卷四十四
　　　　　　　　　　　　宋　徐夢莘　撰
　靖康中帙
　　起靖康元年三月十七日癸未盡二十八日甲午
十七日癸未太上皇囬鑾次南都遣李綱出迎并賜行
宫官馬茶藥銀合　傳信録曰先是太上皇囬次南都不
進批吳敏李綱令一人來莫曉其意皆言事且不測余
奏上曰所以欲臣及吳敏來無他欲知朝廷事爾吳敏
不可去陛下左右臣願前奉迎如蒙道君賜對臣具條
陳自圍城以來事宜以釋兩宫之疑决無他慮上初不
許余力請之乃聼而徐處仁等謂余此行有賁育之勇
余笑曰古人猶单騎見敵况故君乎上令余賫書逹道
君且賜行宫官属茶藥銀合有差以十七日離國門二
十日抵南都得㫖二十一日引對是日道君御幄殿余
起居訖升殿奏事具道上聖孝思慕欲以天下養之意
道君泣数行下曰皇帝仁孝四方所知奨諭曰都城守
禦宗社再安相公之力為多余再拜謝訖因出劄子二
紙進呈其一乞道君早囬鑾輿不須治亳社西都以慰
天下之望其一自叙素蒙道君敎育擢用於國家艱危
之中得效犬馬之力欲乞身歸田廬之意道君慰勞再
四因曰相公頃為史官縁何事去余對曰臣昨任左史
得侍清光幾一年以狂妄論列都城水灾䝉聖恩寛斧
鉞之誅迄今感戴道君曰當時宰執中有不善公者余
愧謝因奏曰臣昨論水災實偶有所見自古無道之國
水不冒浸城郭天地之變各以類應正為今日兵革攻
圍之兆大抵災異變故猶人之身病在五臟則發於氣
色形於脉息善醫者能知之非有物使之然氣自運爾
所以聖人觀變於天地而修其在我者故能制治保邦
而無危亂之憂也道君以為然因問敵騎都城守禦次
第余具以實對復曰敵退師方渡河時何不邀擊余曰
朝廷以肅邸在金人軍中故不許道君曰為宗社計
豈復論此余於是竊歎道君大度之不可及也語既
浹洽道君曰前宣諭行宫止逓角等三事只縁都城
已受圍恐為金人所得知行宫所在非有他也余對
曰方艱難時兩宫隔絶彼此不相知雖朝廷應副行宫
事亦不容無不致者在聖度黙知之而已道君因詢朝
廷近事逐一解釋謂追贈司馬光止欲得民心毁折夾
城止欲防姦細之類因奏曰皇帝仁孝小心惟恐一有
不當道君之意者每得御筆批問輙有懼不進膳臣竊
譬之人家尊長出而有家事付之子弟偶遇强盗刼掠
須當隨冝措置又尊長將歸子弟不得不恐懼然為尊
長者正當以其能保田園大計慰勞之不當問其細故
皇帝傳位之初陛下巡幸適當大敵入邉為宗社計政
事不得不稍有變革今宗社無虞四方以寧陛下囬
鑾臣以謂有以大慰安皇帝之心者其他細故一切勿
問可也道君感悟曰公言極是朕只縁性快問後即無
事因内出玉帶金魚袋古象簡賜余曰行宫人得公來
皆喜以此慰意便可佩服余固辭不允因服以謝而退
二十二日扈從道君詣鴻慶宫焼香初次拱州見迎奉
道君禁違寳輦儀物等留不進因以便宜作奉聖㫖令
趍南都至是道君焼香儀物適至南都士女夾道聳觀
得㫖早辭訖先還闕賜酒食茶等二月三日辭再對於
幄殿道君出青詞藁一紙俾宣示宰執百官乃道君初
傳位奏天所作者其辭曰奉行玉清神霄保仙元一六
陽三五璇璣七九飛天大法都天敎主臣某誠惶誠恐
頓首頓首再拜上書髙上玉清神霄九陽總真自然金
闕臣曩者君臨四海子育萬民縁徳菲薄治状無效致
干戈並興弗獲安靖以宗廟社稷生民赤子為念已傳
大寳於今嗣聖庶幾上應天心下鎮兵革所冀遐邇歸
順宇宙得寜而基業有無疆之休中外享昇平之樂如
是兵革偃戢普率康寜之後臣即寸心守道樂處閒寂
願天昭鍳臣弗敢妄若将來事定復有改革窺伺舊職
獲罪當大已上祈懇或未至當更乞垂降災咎止及眇躬
庶安社稷之基次保羣生之福五兵永息萬國咸寜伏
望真慈特賜省覽臣謹因神霄直日公曹吏賫臣宻表
一道上詣神霄玉清三府引進仙曹伏望告報臣誠惶
誠恐頓首再拜以聞道君宣諭曰本欲徃亳州太清宫
以道路阻水不果欲居西路以皇帝懇請之勤已降指
揮更不戒行公先歸逹此意慰安皇帝因袖中出書付
余乃宣諭曰公輔助皇帝捍賊守禦宗社有大功若能
調和父子間使無疑阻當書青史垂名萬世余感泣再
拜受命辭訖即行先具劄子以所得道君語奏知後上
批答曰卿適來奏對之語忠義煥然朕甚嘉之
十八日甲申尚書省劄子照㑹殺退金兵出榜曉諭勘
㑹高陽闗路安撫使陳(闕/)　状申據探報大金兵馬約
二萬餘於中山府北塘河岸北盖起五六座橋児搬運
車仗過岸止盖及已有過保州界分之人所有本路即
今並無敵馬州郡守禦平安又中山府路安撫使詹度
奏三月十八日金人到城下探知城中有備及人心堅
確徃徃連夜發行車仗及路㧞寨北歸兼令王觀察同
程瑀到城下云非是不來打城乃為兩朝和不欲違盟
我大金人馬與太子郎君暫且北頭去也不是怕你本
府自圍閉以來不住接戰斬獲数多兼曽殺其四太子
多斯徳大王等部長及城上多張神臂弓矢石等乗□
擊射金人徃徃畏避不敢輕犯宻使人探得敵情大叚
憂疑至数日必是遁去又竊慮民間尚有疑惑已榜河
南北市曉示各令知悉
十九日乙酉太上皇后還京師車駕出郊奉迎
二十一日丙戍太上皇囬鑾至南都
二十三日己丑髙世由等守澤州有勞除直龍圖閣通
判時惇除直秘閣三省樞宻院同奉聖㫖澤州髙世
由等守州城使尼堪不敢以兵入宜加褒賞詔三省樞
宻院同奉聖㫖知澤州高世由特除直龍圖閣通判惇
可直秘閣其餘守城有功人令世由具等保明聞奏奉
勅下項朝請大夫權知澤州髙世由可直龍圖閣朝奉
大夫通判澤州時惇可直秘閣差遣如故勅高世由
等承平日乆戎備浸隳属敵騎之侵凌悼吾民之犇潰
爾等以奮於忠義克保孤城相彼經行率多降敵稽考
其效敢後褒旌服我恩榮終全名節可依前件
二十四日唐寅姚古收復隆徳府河東制置姚古狀申
尚書省恭依聖訓分遣將兵前去救援太原已於今月
二十四日收復隆德府訖及生擒偽知府姚璠太師通
判郝伸少監知縣儲汶并知通印記今觧送姚璠等赴
闕者幼老春秋曰姚古克隆徳府初姚古為熈河路經畧
使也鞏州王德有赴功名之心以武勇𨽻其麾下古為
河東路制置使以兵救援太原府也與宣撫司幹當公
事折彦質相遇於懐衛之間未得敵之虗實聞隆徳府
威勝軍已為金人所陷没古乃遣德硬探德斬金將一
人持首以還具以虚實報古遂𥙷進武校尉復令德徃
且戒其必得生口將親詰之德許諾引十六騎疾驅入
隆德府生擒偽知府姚璠太師以還古大驚謂曰昔傅
介子班超之倫何足以相擬他日功名須遠到古即引
衆疾趨復取隆德府擒偽通判郝伸少監偽知縣儲汶
并知縣印記觧送赴闕上臨軒問姚璠被擒狀璠曰臣
為夜义所獲自是徳有夜乂之號　范仲熊北記曰姚
古别將陳迪擒大金所置知府姚璠以歸手詔諸路選
将練兵　手詔諸路遴選将佐訓練正兵招納闕額繕
治噐甲儲蓄蒭粮預備軍湏陜西諸路召募敢勇河北
訓練保甲盡数團結陜西選擇保甲三萬人分作十軍
鼎澧路弓箭弩手揀選六千人一千騎湖南北路峒丁
選㨂各千人聼候朝廷指揮河北京東西弓箭社射生
户預行團集仍具的確人数申樞宻院
二十五日辛邜李綱自南都囬至闕中山路安撫使詹
度河東安撫使張孝純髙陽闗路安撫使陳(闕/)　守城
有功並除資政殿學士　宇文虚中落職宫祠鄭望之
李鄴版除户部侍郎并給事中指揮更不施行王孝廸
落職提舉南京鴻慶宫
二十六日壬辰姚古收復威勝軍　尚書省劄子照㑹
殺退金人出榜曉諭河北宣諭使种師道奏昨奉聖訓
保守三鎮逐金人出界臣措置僱督進兵救援随機應
發追逐掩擊去後今月十日據种師道所申契勘金人
兵並已逼逐出界其中山河間府兩鎮并㳂邉諸州軍
並平安奏聞事又中山府路安撫使司奏契勘金人三
月三日囬途再到本府臣率士卒撓其寨柵敵知難攻
遂過塘河迤邐北去今月四日五更保州等處廹逃出
寨並已過易州地分去訖本路保䕶僖祖順祖陵寢並
無踈虞本路前後接戰及刼寨共八十餘次斬獲及擒
敵兵共計五百九十九人及奪到生畜八千五百五十
三頭疋口雲梯鵝車洞子噐甲旗皷等一萬七千四十
六副件焼奪粮草四十三車奪到金銀疋帛等奪囬擄
去京畿及諸州軍人口五千二百一人一面散走歸業
人口不計数目并收到遺下粮斛約六萬七石見行盤
量奏聞事又河東路制置使姚古狀申恭依聖訓分
遣將兵前去救援太原三月二十四日已收復隆徳府
生擒偽知府姚璠通判郝伸知縣儲汶二十五日又收
復威勝軍了當又竊慮民間尚有疑惑已榜河南北市
曉諭各令知悉
二十七日癸巳李綱自應天府奉迎囬乞宫祠傳信錄
曰是日宰執奏事延和殿進呈車駕出郊詣資福寺迎
奉道君儀注耿南仲建議欲盡屏道君左右内侍出榜
宫門敢畱者斬先遣人捜索然後車駕進見余以為不
若止依常法不必如此示之以疑必欲過為之防恐却
有不可防者南仲曰易或之者疑之也古之於疑有所
不免余曰古人雖不免於疑然貴於有所决斷故書有
稽疑易曰以斷天下之疑儻疑猜不觧如所謂竊鐵者
為患不細南仲紛紛不已余奏曰天下之理誠與疑明
與闇而已誠則明明則愈誠自誠與明推之可以至於
堯舜疑則闇闇則愈疑自疑與闇推之其患至於有不
可勝言者耿南仲當以堯舜之道輔陛下而其人闇而
多疑所言不足採上笑之而南仲艴然怒甚既退再召
對於睿思殿賜茶訖南仲忽起奏曰臣適遇左司諌陳
公輔於對班中公輔乃二月五日李綱結構士民伏
闕者豈可處諌職乞送御史䑓根治上及宰執皆愕然
余奏曰臣適與南仲辨論於延和殿實為國事非有私
意而南仲銜臣之言故有此奏伏闕之士陛下素已鍳
察臣不敢復有所辨但臣以菲才冒處樞輔仰荷特達
之知未能有所補報區區素志欲俟敵騎出疆道君鑾
輿還闕然後求歸田里臣之願也今南仲之言若此臣
安敢復留願以公輔事送有司臣得乞身待罪上笑曰
伏闕士庶以億萬計如何結構朕所聞知卿不須如
此南仲猶不已余因再拜辭上出居啟聖院不復歸府
入劄子求去劄子曰臣聞見危致命臣子之常分陳力
就列古人之格言方艱難之時故當狥國忘軀而於揣
分量才又有不能則止之義輙伸愚懇上凟天聼伏念
臣賦性蠢愚學問荒淺比由庶僚荷陛下異恩擢在政
府自蒙委任夙夜究心外捍彊敵内安衆志上頼宗廟
社稷之靈陛下仁聖所格金人退師京邑安疆傳檄而
三鎮堅守奉使而兩宫恊和區區之忠志願粗畢而臣
自事變以來夜以繼日無時暫休智術殫於思慮意氣
索於憂虞内度綿薄實難勉强况今朝登老成賢智並
用正論得伸於廟堂徳意下洽於海隅自此天下豪傑
忠智之士當連茹而進内修政事外禦强敵以副陛下
嘗膽卧薪之意顧如臣者材術既踈心慮憒耗深恐有
誤使令以速罪戾伏望聖慈許罷臣樞宻院事特除一
在外宫觀任便居住則仰荷陛下始終保全之恩捐軀
保國期於異日干冒天威取進止奉御批今封還卿奏
豈可如此托付之意至矣更勿少疑不得再有請雖累
百章亦當封還　誅趙良嗣於郴州監察御史胡舜卿
陟奏伏見今日搆成邊患幾傾社稷實自歸朝官趙
良嗣始今猶居郴安處善地典刑未正公議不容奉聖
㫖趙良嗣取首級令廣南西路轉運使李昇之監行刑
子孫送吉陽軍編管
二十八日甲午李綱再乞宫祠第二劄子曰臣適具奏
以備經憂虞心慮憒耗乞罷臣知樞宻院事除一在外
宫觀差遣伏䝉聖慈特降封回所奏章御批訓諭令
不得再請聖意隆厚感戴天恩非臣捐軀所能上報切
念臣奮自寒苦初無所長遭遇陛下龍飛之初適丁艱
難國家多事遂被奬擢得見危致命少效臣節都邑底
寜刁斗不驚斯皆陛下聖徳所致如臣何力之有然而
危疑之跡踈拙寡助力小任大夙夜憂恐自非陛下深
察而保全之寜有今日常願俟敵馬既退三鎮無虞上
皇鑾輿還闕二聖重歡目覩盛事乞身歸休安於田畆
乃其素志適今早進對於大臣議論不合遂詆臣以士
庶伏闕之事疑臣結搆乃至欲御史根治伏念臣備位
樞管横遭誣衊有玷國體寜不動心所以遽上封章實
非獲已雖蒙聖恩委曲宣諭終不自安伏冀哀矜使遂
所請未填溝壑誓當捐軀以圖仰報臣更不敢供職見
搬出啟聖院安泊聼候指揮取進止奉御札依已降㫖
不許搬出啟聖院依舊赴院供職第三劄子曰臣伏蒙
陛下以臣上第二劄子乞在外宫祠特降御批令臣依
已降㫖赴院供職仰荷聖恩彌深感戴臣聞難進易退
者君子之風貪位慕禄者人臣之戒臣自庶僚荷陛下
特達之知擢参大政遂長樞庭所以輙受而不敢固辭
者盖以時方艱難義當自竭雖叨冒非據不自知其不
可然於君子難進之義已不能無愧今日敵馬既囬國
勢初定庶幾引退以補前愆至於貪位慕禄則非臣之
素志也况因庭對同列議論偶有不合遂遭詆誣茍包
羞忍耻强顔取容不唯有玷國體然亦將取輕於陛下
其何以恊賛帷幄之謀折衝萬里故敢仰恃天恩乞身
而退庶幾去就之節上無愧於古人伏望聖慈矜臣區
區非敢沽激特從所請勿使顛躋荷恩無窮没齒難保
見今已在啟聖院聼候詣揮取進止奉御筆可赴院供
職不得再有陳請今還卿奏　監察御史余應求劄子
言中人不可預軍事臣嘗觀自古中人預軍政未有不
為患者故齊寺人貂漏師於多魚夙沙衛殿而二將見
獲唐用監軍毎無成功此可為後世深戒者國家近年
邉事專委童貫譚稹終為大禍幾危社稷今兵革未弭
選將擇帥固當委任責以成效所遣中人不過随軍承
受奏報文書而已不使之干預軍政也臣竊見近者河
東承受王嗣昌奏請畫一乞今日報將兵復騐首提㸃
賞犒催促粮運及差發探報動息出入皆報承受所則
是又預軍政矣雖名承受其實監軍也夫軍政不專於
主帥而闗决於承受則動有牽制進退狐疑又唐之監
軍多擁精兵自衞勝則坐分功賞退則引兵先遁今嗣
昌又乞以随軍歩馬各兩隊防䕶若近裏勾當抽摘
随行防䕶如是又踵唐監軍之跡也如此豈有身赴敵
死於行陣之意哉朝廷不察其意而從之臣恐將帥依
違不能專制又慮積日累勞它時為制將自兹始矣臣
又觀童貫之初用事也為河西蘭㑹路承受而已繼而
為措置邉事又為安撫制置使又為宣撫終之爵郡王
職樞筦譚稹之初用事也亦熈河蘭㑹路承受而已繼
而為勾當公事又為淮浙制置末乃為河東宣撫使
盖其由來有漸非一日之積也今嗣昌初為承受預軍
政師還有功後或任使豈不少假之權浸以隆盛安知
数年之後不復為貫稹者乎易曰履霜堅氷至言防㣲
杜漸當辨之於早也陛下方修法度以治内命將帥以
事外委任甚專不從中制宜恪守典憲無敢侵紊而嗣
昌陳請乃欲干預軍政擁兵自便首為亂階漸不可長
伏望聖明追還所請重賜竄責以為中人預軍事之戒
以示專任將帥之意不勝幸甚奉聖㫖王嗣昌奏請畫
一指揮更不施行
　
　
　
　三朝北盟㑹編卷四十四
欽定四庫全書
　三朝北盟㑹編卷四十五
　　　　　　　　　　　　宋　徐夢莘　撰
　靖康中帙
　　起靖康元年三月三十日丙申盡四月十六日壬
　　子
三十日丙申蔡京責授崇信軍節度副使德安府安置
蔡攸前去省侍太上皇自淮浙囘鑾已泝汴過宿州先
是蔡攸已授降大中大夫提舉亳州明道宫任便居住
已解行宫又有㫖令攸專一扈從道君還闕攸具奏奉
迎使副並至行宫臣罪戾之餘宜退伏田里乞依已降
責命罷專一扈從職事間又差攸行宫副使朝臣慮攸
入京城别肆奸心乃上言故有是命臣寮上言臣等伏
見蔡京父子當國日乆竊弄威柄敗壞綱紀使朝廷失
信於四鄰致上皇負謗於天下軍民怨憤士論沸騰前
後臣寮論列非一其他元惡巨奸悉已竄逐獨京父子
尚遲囘近甸未正典刑訪聞攸不自引避欲以扈衛行
宫為名僥倖入都竊聼民言深可憂慮若攸果入都城
則百姓必致生變萬一驚犯上皇属車之塵則坐不預
言之罪伏望陛下特降睿㫖早賜黜責施行三月三十
日奉聖㫖京攸累有言章蔡京可責授崇信軍節度副
使德安府安置攸本合重責為勸上皇北歸已降授大
中大夫提舉宫觀特依已降指揮令前去省侍勅吕刑
三千論罪莫先於誣上舜功二十知人實本於去凶若
稽先聖之格言叅酌庶民之公論肆於無惡敢廢刑章
責授中奉大夫守秘書監分司南京致仕蔡京以疎虞
不學之資使輕為果敢之氣自初登用首務更張巧縁
紹述之名公肆刼持之計列聖貽謀之憲度掃蕩無餘
一時異議之忠賢誅鋤畧盡竭府庫之儲以供浪費偷
爵禄之寵以市私恩黎元深痛而無復樂生志士殷憂
而至於祈死當上皇之覺悟畏天戒之昭垂屡因衆惡
而斥踈卒以自營而收召乃至交通宫禁黷用邦財真
同妾婦之為孰異穿窬之恥逮眇冲之臨御属中外之
艱虞靡知狥國之忠但出全軀之䇿靖言蠧敗已無及
於噬臍悉舉愆尤殆不勝於擢髪彈章叠至匪朕敢私
謂捨彼豺狼安用狐狸之問而飬滋稂莠灼知禾稼之
傷原情本合於殱夷逺佞姑從於屏棄體予恩宥無怠
省循可責授崇信軍莭度副使德安府安置
四月三日己亥太上皇至自鎮江府車駕出宜春苑奉
迎太上皇還自鎮江上出郊奉迎太上皇戴玉並枕冠
著銷金紅道袍入自宋門都人皆夾道觀之無不欣喜
居於龍德宫耿南仲建議盡屏其左右於是内侍陳思
㳟蕭道李琮張見道十人並行貶黜不許入門敢留者
斬
六日壬辰車駕詣龍徳宫起居靖康遺録曰上皇每有
手筆付上自稱老拙謂上為陛下猶時取財物頒賜左
右上令開封戸籍所入龍德宫物数目有得賜者出即
納之於官　李綱狀奏乞免從駕再入劄子乞宫祠臣伏
䝉陛下特賜中使宣押赴祥曦殿問起居從駕難以口
述已具劄子乞在外宫祠及夜來傷風頭目昏眩今來
駕詣寧德宫所有隨班起居從駕難以趂赴伏望聖慈
特賜蠲免具狀聞又第四劄子乞在外宫祠奉䝉諭允
今早御藥梁平等宣押赴祥曦殿起居從駕至寧德宫
臣不敢不遵禀聖訓然而臣於進退之義有不得已者
方欲再具劄子上冐天聽復䝉聖慈特䧏御批促令供
職仰荷厚恩非臣殞首所能報稱臣聞匹夫不可奪志
區區之志欲只俟邉境寧靖國勢安定上皇還宫即丐
外補已嘗累具奏知非縁昨日與大臣議論不恊之故
因事輙發伏望睿慈察臣忱辭特從所乞雖處田里敢
忘大恩臣不勝祈懇之至謹具四劄子奏知取進止四
月一日奉御批不允仍依累降指揮勿更有請詔卿忠
義之志朕所素知方國家多難實頼共濟不得再有請
便赴院供職詔卿屢貢封章懇求去位自陳危懇甚駭
予聞廼者敵在近郊士庶伏闕一朝倉卒衆數十萬忠
憤所激不謀同辭此豈人力也哉不悦者造言何所不
至故卿不自安殊不知朕深諒卿之不預知也前日宰
執䑓諌沮師敗謀隔塞公議已悉罷逐方今四海所頼
以為輔佐者多聚廟堂朕於任賢勿貳去邪勿疑自以
為庶幾焉卿其深體朕心亟安厥位以濟國事　謝表
臣綱言伏䝉聖慈以臣累具劄子乞外任宫祠特降親
筆手辭曲加撫諭令安厥位以濟國事者冐貢忱辭方
懼雷霆之震特頒温詔遽窺雲漢之章既明辯其謗䜛
又勉勵以國事恩隆命薄感激涕零伏念臣績無竒迂
愚有素幸逄雲龍之㑹獲施犬馬之勞受知既越於常
倫得謗遂生於意外儻非上智曷諒微忠伏䝉皇帝陛
下燭以天光形於奎畫安危疑之孤跡洗黯闇之厚誣
遂中山之功豈曰樂羊之力辯愽陸之譖實由漢帝之
明臣敢不仰體眷懐勉安職守修政事而銷鋒鏑方日
奉於睿謨捐軀命以報國家誓力酬於天造　李綱奏
備邉禦敵八事臣伏以金人退師交割三鎮官吏軍民
不肯陷溺淪沒其勢必為朝廷堅守天時浸熱而敵有
輜重之累必不能久留即今出疆臣恐秋髙馬肥敵必
再至以背前約及今宜飭武備修邉防勿恃其不來恃
吾有以待之謹上條具所以禦守者凢八事其一謂唐
之藩鎮所以拱衛京師雖累有變故卒頼其力而及其
弊也有尾大不掉之患祖宗監之銷藩鎮之權罷世襲
之制施於承平無事則可在今日則手足以捍頭目為
今日之計莫若太原真定中山河間間建為藩鎮擇帥
付之許之世襲収租賦以飬其將士習戰陳相為唇齒
以捍金人可無深入之患又滄洲與營平相隔黄河下
流及小海其勢易以侵犯分濱棣愽德建横海軍一道
如諸鎮之制則帝都有藩籬之固矣其二謂熈寧以來
藉河北保甲凡五十餘萬河東保甲凢二十餘萬比年
以來不復閱習又經燕山雲中之役調發科率迯亡流
移散為盗賊今所存者近及一半宜遣使團結訓練各
令置器甲官為収掌用印給之蠲免租賦以償其直武
藝精者次第遷補或命之官激勸之彼既保鄉里親戚
墳墓必無迯遁又平時無飬兵之費有事無調發之勞
此最䇿之得者其三謂自祖宗以來飬馬於監擇陜西
河東河北美水草髙敞之地處之凡三十六所比年廢
罷殆盡更為給地牧民間雜飬以充數官吏便文塞責
而馬無有善又驅之燕山悉為敵人所得今諸軍缺馬
者大半宜復祖宗監牧之制權時之宜括天下馬量給
其直則不旬月間數萬之馬可具也其四謂河北溏濼
東拒海西抵廣信安肅深不可涉淺不可行舟所以限
隔敵騎為險固而比年以來淤殿乾涸不復開濬官司
利害稻田徃徃洩去積水隄防弛壊又自安肅廣信以
下低處可益增廣其髙仰處即開乾濠及䧟馬坑之類
宜專遣使以督治之其五謂河北河東州縣城池類為
頺圯湮塞宜徧修治而近四輔諸郡畿邑皆築城創置
樓櫓之屬使官吏民有所恃而安萬一有敵騎深入擄
掠無所得可以坐困其六謂河北河東州縣為敵馬殘
破蹂踐去處宜優免租税以賑恤之徃年方賊擾浙東
猶免三年今三鎮之民為朝廷固守安可不議所以大
慰其心者其七謂河北河東諸州最以儲峙糴買糧草
為急務宜復祖宗加檯糧草鈔法一切以見緡走商賈
而實塞下使緣邊諸郡積蓄豐衍則敵不敢動矣其八
謂陜西解鹽無煮煎之勞而給邊費足民食其利不貲
自行東南鹽法而解地分益陜西邊益貧願復祖宗舊
制以慰闗陜民心　臣寮上言將擅去朝廷人先賜罷
黜以允公議先是上皇東幸亳州大臣權貴不聞恤國
家難者皆乞扈駕將家屬從其餘百官家屬去者侍從
尚書而下迯遁者如張權衛仲逹何大圭等五十六人
故有此論　舉使臣武勇指揮聖㫖在京令監察御史
以上在外令監司知府軍及路分鈐轄以上候指揮到
限三日於大小使臣内公心選擇曽經邊任或戰陣及
有武勇可以統衆出戰之人各舉二員開具歴任脚色
保明奏聞即不得泛濫緩急擢用仍不妨别處注授及
具一般文狀申樞宻院
十五日辛亥斡里雅布回至燕山許採䧟燕記曰先是斡
里雅布䧟燕山進兵南冦留蔡靖在燕五月十五日斡里
雅布棟摩國王郭藥師等自南歸而肅王張邦昌同行士
大夫見之有泣下者斡里雅布來約蔡靖以下官於昊天
寺相見遂䄂中出本朝所與國書令王苪等讀示蔡大
學讀訖斡里雅布乃謂蔡公以下官曰趙王失信致我南
侵却聞少宰甚得人情不然我未回來官人等且安心
坐為有少邊事議未定纔候定萓却令與肅王同歸兼
亦欲將少金銀令充果實費其言頗似婉順良久又謂
蔡公曰大學有事可以説及蔡公曰念靖南歸幹里雅布
大怒頭面𤼵赤曰待與他商量些好事都不肯商量却
只要歸好與穆克珊坦塔穆克珊坦塔者棍子㪣殺也明日
獨遷蔡公一家於皇城衆皆為公危之詰旦余徃見侍
中劉彦宗曰昨蔡大學見二太子語稍方聞已遷皇城
或者恐有不測之禍望侍中與周旋之彦宗首肯曰少
間當言之請無慮余既退又遣人諭及曰但放心决保
無虞後聞彦宗入皇城中既回乃徃見斡里雅布又兩日
復遷蔡公於髙團練宅廵邏呵衛之後斡里雅布又來約
本朝官於姚村淀觀射栁見肅王張邦昌已在而王雲
曹曚亦來坐次甚逺語言不相接斡里雅布乃謂蔡公曰
太學忠臣也但安心將來和議了便可隨肅王過去因
自酌酒三盞與蔡公飲之名曰過琖厚禮也　　金人建
元帥府設置官屬都元帥左右副元帥左右監軍左右
都監凡七人節要曰斡里雅布初入燕山尼堪初入河東
稱都統府至是改曰元帥府乃劉彦宗之建議也以安
班貝勒錫里布為都元帥金皇弟隆普伊拉齊貝勒
尼堪為左副元帥金皇子斡里雅布為右副元帥金皇弟
達蘭為左監軍烏舎為右監軍金皇弟棟摩為左都監
契丹耶律伊都為右都監東路之軍斡里雅布主之西路
之軍尼堪主之金人呼作東軍西軍東路斡里雅布建樞
宻院於燕山以劉彦宗主院事西路尼堪建樞密院於
雲中以時立愛主院事金人呼東朝廷西朝廷
十六日壬子太學生陳東上書辭免恩命及論列蔡京
父子書曰臣於今月十三日准尚書省勅一道賜臣廸
功郎同進士出身臣不敢叨冐恩命謹以具狀繳申尚
書省乞敷奏追還成命者契勘臣於去年十二月二十
七日合在學生伏闕下上書乞誅姦臣蔡京等六賊又
於今年正月初六日三十日臣兩詣登聞檢院上書盖
因太上皇南幸申言六賊之姦又於二月初五日再合
在學生伏闕下上書乞復用李綱并乞罷李邦彦等是
日軍民不期而㑹不謀而同者十餘萬衆叩閽號呼驚
動九重論臣之罪自當誅戮陛下仁聖赦其萬死在臣
之分已是僥倖臣雖至愚粗知分義豈敢復萌一毫私
心希朝廷恩賞今來遽被恩寵令臣恐懼莫知所以伏
念臣所言姦臣蔡京等六賊者以天下壊亂至極乃致
金人侮慢中國上皇避位而去陛下新即寳位屢勞北
顧之憂事至如此皆京等所致臣等諸生謂陛下即位
之初當大明誅賞以示天下又况欲禦外侮必先立我
國威以正内勢六賊不滅國威不振是必先誅京等然
後賞罰明而國威立則在位之臣必能悉心協力助陛
下大有為於天下誰敢懐姦悞國如京等耶敵人聞之
必望風逺遁此臣伏闕之本心也二月五日所言乞斥
李邦彦等而復留李綱盖於初四日早聞得李綱廢罷
而軍民怨憤洶洶可畏臣等深恐不測之變瞬息竊𤼵
料朝廷之上侍從臺諫之中必無為陛下言者故乞亟
復李綱以安軍民之心此臣等伏闕之本心也臣等諸
生遭遇聖明各欲盡忠竭孝以戴君父事干社稷大計
奮不顧身為陛下言之豈敢於此僥倖官爵臣謂今日
之所急者退小人進君子修政事詰戎兵小人未盡退
君子未盡進故政事未盡修而戎兵未易詰也方今天
下事無大小㒺不蠱弊正須振頺起廢凡事刮磨整齊
之然後可柰何欲坐視而不救乎臣知之矣其大患有
二焉陛下不斷則主威不立大臣懐私則公道不行主
威不立則雖有大禹之憂勤文王之恭儉未能濟功也
公道不行則雖伊尹之志周公之功亦不足觀也已臣
何以知陛下之不斷而大臣之懐私乎蔡京蔡攸尚逭
典刑臣以是知之也蔡氏罪惡貫盈雖族滅不足以償
天下之憤自崇寧以來蔡京專權䟦扈壊亂天下窺伺
神器動揺國本天下共憤之臺諫之官如陳瓘任百雨
何昌言江公望等論列京罪章數十上近日言者備䟽
蔡氏父子之惡衆論不容如此終未正厥典刑以誅殛
之臣以是知陛下之不斷也臣亦知陛下非不欲殛誅
其人也所以未能斷然不疑者豈朝廷之上有為之營
救也乎今諸大臣率多蔡氏之黨徃徃附㑹牽合以蔽
蔡氏之罪臣以是知大臣之懐私也臣謹按蔡京用事
每有異心盖嘗與蔡崇隂謀是時陳瓘之子來訴於朝
蔡京怒之編置海島天下州郡城門之嚮帝都者素號
朝天門京乃令更名曰朝京欲為天下朝已之䜟創興
學法以貢士退歸者為退送意謂送者宋也欲為退宋
之䜟也甚者建四輔以分天子之兵置三衛以弱
天子之勢託祝聖而植臨平之山假利民而决興
化之水動皆不軌致至俁之告變而謬為心疾受孟翊
之訛言而與之以官趙植以妖術附之張大成竊議其
惡前後言者論之甚詳想章疏具存陛下試取觀之可
知其奸也至於複道曲河相通宫禁脅持君父言者或
未及之又改公主郡主縣主為帝姬宗族姬此其用意
猶章章者盖趙出嬴姓而姬姓蔡所自出京乃令天子之
女悉從己姓悖逆不臣有如此者頃嵗張懐素與吳儲
等謀反為范蓼所告開封府制勘懐素供通備言京嘗
有謀是時開封尹林攄御史中丞余深賓主事二人乃
京死黨力為掩覆凡文欵及京必令禁毁京遂幸免其
後攄深驟遷宰執皆京報之也京在相日動以數年不
除一諫官意欲掩上皇從諫之聖以絶天下議已之言
愚弄朝廷幾同兒戱天下皆知京有宗楚客之心使其
得遂厥志必為王莾無疑幸宗社之福其志弗遂耳京
兄弟被遇三朝崇寧間京為宰相卞為元樞弟兄將相
之權國朝以來所不許也京之凶熖可畏當時無敢言
者京父祖子孫坐享髙爵厚祿僥冐恩寵二十餘年義
當子子孫孫捐軀報國前日邊報警急適在陛下即位
之初不顧警撓不勝社稷之虞蔡京蔡攸乃與童貫朱
勔等盡挈家屬强挾上皇南去使陛下父子隔離晨昏
之念日軫聖懐蔡氏父子祖孫不下數十人無一二留
者曽有一毫事陛下心乎京既以扈從上皇為名乃獨
留拱州已無心於上皇矣臣灼見京留拱州甚不徒然
意欲穩坐中間伺兩宫之安危然後自為之地也萬一
陛下當時果從羣臣之議决意他幸都城不守京必起
為賊用京固知金人割據必不能久有中原敵退之後
必乗勢據有我宋百年之社稷以償其素志與其子孫
朋黨内外逺近更相應援陛下雖欲力圖收復恐未易
也若欲上皇渡江之後蔡攸等變亂遂成京必奔馳以
就其子自江以南非朝廷有京之姦計每每如此聞京
前日在拱日夕飲宴樂聲不絶比至謫徃西都則帶花
飲酒徜徉城市偃蹇自若是曽以君父朝廷為意乎陛
下謂不誅之可乎蔡攸之罪尤不可容攸之為人驕淫
狠傲在家則無禮於其親在朝則無禮於其君不忠不
孝天下嚮聞閨門淫穢復不可道招權怙勢侵亂朝政
燕山之役雖起於童貫而攸實副之䧟沒士馬捐棄金
帛不知其數買空城以給朝廷冐取厚賞躐致公師久
領元樞之任前日金兵初起邊臣告急章奏累至攸輙
匿之乃於私家收拾金寳宻自為備在朝大臣皆作去
計畧無一分捍禦之心直至金人漸逼乃始奏聞遂至
敵兵衝宇直造城下道路之言皆謂攸父子及貫勔等
與金人結為内應欲分我中國而主之所幸城中姦細
數敗自知計弗得行乃挾我上皇倉遽遁逃聞上皇為
攸等沿路刦持無所不至臣正月三十日上書正為此
也願陛下早發英斷正以鋤禍根則在朝廷之臣孰不
為陛下所用如王黼梁師成非無黨與在朝廷者然二
人已死彼亦灰心雖欲懐私不可得已今朝廷大臣心
懐蔡氏萬事掣肘遂使陛下刑威有所未當盖京父子
不誅而童貫朱勔亦得幸脱童貫之罪大於梁方平方
平伏誅貫猶未也朱勔之罪大於李邦彦邦彦已死矣
勔當何如蔡京父子之罪大於王黼黼既不免蔡氏父
子尚可容乎陛下即位以來天下指日以俟京誅今乃
遲遲如此天下失望聞京近到拱洛二郡百姓父老皆
欲毆之今蔡氏父子所在之處萬一有為陛下羣起而
誅之以快積年之憤因成變亂陛下雖悔何及蔡氏不
滅則天下之心愈益疑惑終不可解欲望平治其可得
乎敵國侵凌之患何時而已此皆大臣懐私不恤國計
陛下又不斷自宸衷必殺無赦天下何頼焉臣願陛下
處事勿屈法狥情以茍目前當事事思為萬世法正如
以臣上言之故遂欲自布衣加以爵命此豈可為萬世
法哉願陛下察臣誠懇追還成命臣獲安義分不勝幸
甚臣以一介布衣輙敢抗辭君命罪誠萬死臣無任惶
恐待罪之至
　
　
　
　
　
　
　
　
　
　
　
　
　
　
　三朝北盟㑹編卷四十五
欽定四庫全書
　三朝北盟㑹編卷四十六
　　　　　　　　　　　　宋　徐夢莘　撰
　靖康中帙
　　起靖康元年四月十六日壬子盡二十九日乙丑
蔡京移衡州安置童貫郴州安置蔡攸永州安置臣寮
上言竊惟國家承祖宗積累之盛比年以來國用匱乏
海内空虚細民愁苦盗賊縱横金人乘中國無偹敢以
数萬騎直入京闕者盖將相大臣同惡相濟二十餘年
所以至此蔡京竊弄威柄於前王黼竊弄威柄於後蔡
京王黼敗壞法度於内童貫敗壞法度於外争權競利
其初雖相為矛盾至於包藏賊心害民蠧國則若合符
莭前後臣寮累曽論其罪惡臣不復重陳造為亂階均
犯大惡竄殛之刑獨加王黼而蔡京童貫止於善地安
置而已罪同罰異其誰不疑陛下即位之初大明賞罰
以號令天下至於元惡大姦罪狀顯白乃復寛大雖天
心隆恕務欲保全奈天下憤疾何奈四方侮笑何若京
及貫者不肆諸市朝不投之荒裔誠不足厭天下之意
臣愚伏望陛下特加睿㫁將蔡京童貫與王黼一等行
遣庶使刑罰均平足以為賊臣之戒奉聖㫖蔡京移衡
州安置童貫責授安化軍莭度副使郴州安置蔡攸責
授永州節度副使永州安置　王孝廸落職宮祠臣寮
上言臣伏覩陛下以大臣誤國悉行罷黜如李邦彦主
和議李稅李鄴鄭望之奉使許地是也有索金銀於民
間而措置乖方為國歛怨莫如王孝廸今猶以秘殿峻
職出守巨藩臣所未喻也謹按孝廸天資庸陋無一可
用為禮部尚書則禮部之事廢為吏部尚書則吏部之
事廢為翰林學士則文詞踈謬取笑四方其不才如此
豈宜参預大政第以李邦彦姻家驟引為中書侍郎當
國家艱難之際曾無一言之補及索金銀而國人以陛
下即位之初遭此變亂皆願効死以濟緩急又豈愛其
寳貨哉但温語勸諭無不可者孝廸輙大書巨榜掲於
通衢以金人殺戮刼掠為詞恐脇士民而不知辱國已
甚又趣之太急使之告訐里閈之間無不怨憤所差從
官指顧之間差牒未受降官致仕人皆笑其昏妄無所
可用一至於此使臨方靣民必受害伏望睿斷特賜罷
黜仍褫其職名以釋國人怨憤之情奉聖㫖落職與宫
祠　右諫議大夫楊時論姚古不救太原臣比聞尼堪於
三月中自太原分兵入汾州界至四月復還太原往来
二州之間如在無人之境所經縣鎮焚刼屠戮殆無孑遺
王師坐視不救若非已事至四月半敵離汾州還太原
統制林良器等四人方至汾州入城十餘日坐縻廩粟
無敢向敵者姚古莭制諸將擁重兵躬自逗遛不進宜
諸將皆無肯用命也臣嘗論姚古逗遛以軍法從事乆
未䝉施行今太原圍閉累月危急甚矣訪聞大兵尚在
威勝軍無一人一騎入太原境者惟范瓊不受姚古莭
制獨能引兵稍進諸將逗遛古實為之奈何惜一姚古
不誅坐視要重之地而不救乎萬一太原之民以王師
不救必謂朝廷棄之别生異心則禍起肘腋非金人之
比不可不慮也自金人殘㓕契丹人人知必有南窺之
意矣郭藥師逆賊也包藏禍心亦人人知其必反王安
中見禍亂已形覬幸脱歸不復以告蔡靖抗章論奏而
白時中李邦彦蔡攸蔡懋等䝉蔽茍安恬不加恤浸成
大患今太原危急如此朝廷當以前事為監不可緩也
一失太原則大事去矣臣願陛下明詔大臣悉力措置
速正姚古逗遛之罪誅之以肅軍政遴揀有武畧可任
者代之𥚹禆尤有不用命者一以軍法從事庶幾士氣
稍振使敵人有所忌憚若朝廷未欲遽誅大將姑用唐
故事則盡行削奪使白衣從軍以責後効猶之可也不
爾則秋冬之交風勁草衰强敵長驅而南益無忌憚悔
無及矣惟陛下留神而幸聽之林泉野記曰古陜西人
為邉將從童貫戰西夏屡有功又從収燕山累官秦鳯
副總管後為熈河路經畧使加莭度使金人入汴率衆
勤王圍解加檢校少保河東置制使及敵再圍太原詔
諸將解圍古及种師中聞敵兵少不知其詐也於是各
率兵数萬約古出河東師中自河北日行四十里赴太
原古至威勝軍師中慮古先到成功乃日行八十里敵
諜知以輕兵拒險使古不得進以重兵迎師中至榆次
縣相遇大戰師中死之後数日古遇敵於盤陀兵皆潰
子平仲善騎射從童貫戰西夏城葦勇冠三軍平方臘
立竒功從种師道入援都城上宻令以屯兵七千刼
敵寨不勝李綱范瓊王師古率兵援之皆敗平仲被殺
今上即位思其忠勇疑平仲不死詔諸路尋發赴行在
十八日甲寅詔以虎符起兵詔曰朕初嗣厯服遭時艱
難北方之衆敢肆陵侮侵入邉境達於京畿頼宗廟社
稷之靈賢士大夫勤王将士之力以克捍禦而倉卒之
間輔臣失計割三鎮以賂之天啓朕心屏去姦回决䇿
堅守今者重兵尾襲敵騎遁逃朔部無虞與天下同慶
然而敵情狡獪未有所懲秋髙馬肥慮復侵軼非以虎
符起天下兵扼控邉陲蕩攘羣敵則何以震慴逺人奮
張國威以定中國之䇿詔到仰諸路按撫總管鈐轄司
名下所管州軍遴選將佐訓練正兵招填闕額繕治甲兵
儲蓄芻糧預偹軍湏以聽朕命夫一歲之間而再動師
旅良非獲已共攄大憤以圖休息兹惟其時　　徐處仁
奏行馬政徐處仁劄子奏臣聞唐初得突厥馬二千匹
又得隋馬三千於赤岸澤縱之隴右監牧之制始領以
太僕又以尚乗掌天子之御左右各六閑為祥麟鳯苑
二廐以繫飼之後又増置飛龍廐於禁中初用太僕卿
張萬歲領羣牧自貞觀至麟德四十年間馬七十萬六
千置八坊於邠岐涇寜間八坊之田千二百三十頃募
民耕之以給芻秣八坊之馬為四十八監而馬多地狹
又拆八監於河西豐曠之野方其時天下以縑易一馬
自萬歲失職馬政頗廢至開元中王毛仲領閑廐初監
馬二十四萬匹後乃至四十三萬牛羊皆倍蒔茼夌苜
蓿千九百頃以禦冬市他蓄售絹八萬用是觀之馬政
得人其利如此今川陜馬綱道路芻秣不時比至京師
僅存皮骨給與諸監徃徃不堪飬飼斃於牢櫪所費雖
多無補軍政今欲乞令外路軍合請馬兵給級劵差官
管狎親詣陜西見今有馬監據合用数請領其不切飬
飼致有死損外嚴行科罪雖有徃返勞費然自此軍人
各得善馬可備出戰為利甚大所有起綱馬至京選大
小使臣管押添差人兵嚴立殿最賞罰必行庻幾稍革
日前弛慢之弊左右騏驥院毎月令本曹郎官察院御
史太僕少卿分詣㸃檢騏驥院官吏及教駿兵級據所
管馬死損多少以為賞罰冀馬政漸修禦戎有備如䝉
聖慈允許乞送詳議司檢具各行條制及畫一措置事
行下合属去處疾速施行從之　徐處仁奏乞拘戸絶
田土召募鄉兵徐處仁剳子奏臣竊惟金師遠遁邉鄙
稍寧正當預講經逺之謀以善其後訓兵積粟今正其
時然多屯兵則粮運至難少屯兵則不足禦敵要之二
者皆非經遠之長䇿也臣今欲乞委河北河東京東西
安撫提刑司京畿提刑保甲司根括州縣逃移戸絶籍
沒應係官田更不出賣召募强壯之人授之以田便為
永業各飬堪披帶戰馬一匹其頃畆之数課習之法部
轄之階級賞格之等第並依陜西弓箭手條法無事則
服田力穡有警則釋耒荷戈武藝髙强者與給賞捕盗
有功者稍加録用使之競勸樂於征戰以上並召人情
願仍許世襲則一二年間可得精兵数萬既皆土著之
人習山川險易且有保䕶墳墓財産之心遇有警急人
自為戰較之發兵以徃萬萬不侔唐韓愈云興兵滿萬
不如召募数千此之謂也仍欲乞將河北等五路給飬
馬戸下所飬之数願依弓箭手計地飬馬教習者聽其
給頃畆亦依弓箭手若人戸自有田業願飬馬習戰者
將戸下田土依弓箭手所給頃畆免夏秋二税及諸般
科役專委提刑保甲司春秋二次遍行㸃檢課試激賞
並如弓箭手法則又可得騎兵数萬要在監司帥守悉
力奉行委有積效優加精擢如或更似日前更張虚数
僥冀賞典及漫不加意州縣當職官及監司並宜重行
誅竄以革誕謾之風数年教習既精軍聲必振不惟可
省轉餉之役兼可漸成安强之威其法既成其利甚愽
惟陛下果斷而力行之如䝉許允即乞送詳議司檢具
合用條法畫一約束事件行下合属去處疾速施行從
之自後亦不見成效　　耿南仲門下侍郎勅曰為君莫
大於知人用人莫先於求舊置諸左右心惟正直之臣
重於典刑盖願老成之智眷時賢弼進貳東䑓肆敷寵
章以昭茂烈大中大夫尚書左丞耿南仲清明不撓惇
大有容廸德為君子之儒窮經得聖人之㫖道適堯舜
之正言合稷契之忠翊賛青宫久資調䕶之益参陪岩
廟更殫啟沃之誠智侔蓍龜氣貫金石矧薰門出納之
地大政襟喉之司兹疇雋庸用申褒律噫吕望天下之
大老蕭何一代之宗臣惟我耆英豈愧前哲勉攄所學
永底丕平可門下侍郎
二十日丙辰斡里雅布發常勝軍歸本貫至松亭關盡殺
之以郭藥師為燕京留守斡里雅布囘至燕即令常勝軍
納馬已而納器甲弓劍其自南歸所部常勝軍三千人
行至涿易亦令納器甲至燕山又令納馬立賞以捕之
而常勝軍無敢齟齬者四月十八日金人榜市曹云先
起郭相常勝軍皆鐡州人久離鄉土墳隴仰於四月二
十日盡歸本處居住常勝軍官不欲行千人長百人長
等数十人徃見斡里雅布辭其行斡里雅布曰天祚待汝如
何曰天祚待我等厚趙皇如何曰趙皇待我等尤厚幹
里雅布曰天祚待汝厚汝反天祚趙皇待汝厚汝反趙皇
我無金帛與汝等汝定亦反我我無用爾等於是皆惶
悚而退既行遂遣部衆四五千騎以搜檢器用為名於
松亭關路無問老㓜皆掊之并取其財物由是常勝軍
之起義八千人皆盡而藥師平日所謂牙爪者無類矣
又遣人於令徽家搜器甲令徽甚惶恐又賜郭藥師姓
完顔為燕京留守實不與府事後斡里雅布劉彦宗同過
山西與尼堪議事繼而藥師並家属亦徃或云拘之泊
淀中矣　中興姓氏叛逆傳曰郭藥師契丹將也初遼
人為金人所攻召募遼東饑民先自宜州募到者謂之
前宜營後募到者謂之後宜營如前錦後錦乾顯大營
嚴州營總為之怨軍以董小醜羅清漢郭藥師為將領
隊長以統之有八營共二萬八千人董小醜被誅羅清
漢率怨兵作亂遼人遣蕭斡討之藥師内變殺羅清漢
就招安蕭斡擢用為統領燕王即位改怨軍為常勝軍
藥師累功守金吾衛上將軍守涿州燕王死童貫以大
兵駐髙陽關藥師囚涿州刺史蕭慶雲先遣團練使趙
鶴夀奉表降於貫將精兵八千鐡騎五百并一州四縣
皆歸於朝廷加藥師處州觀察使令𨽻延慶軍為鄉道
藥師献入燕之䇿延慶從之遣藥師選常勝軍及西兵
五千騎同襲燕山藥師遣素隊雜鄉民奪迎春門入陣
於憫忠寺前遣七將把諸門進兵抵宣和門外遣人諭
蕭太后令早降不從契丹領兵死戰藥師退走䨇(闕/)門
下馬歩戰又敗皆棄馬與楊可世墮城而下兵將死傷
大半契丹四軍大王蕭幹牽藥師可世全裝甲馬以示
延慶軍恐而潰後以平蕭幹功加莭度使金人以燕歸
朝廷與詹度同知燕山加檢校少保藥師以莭鉞欲居
詹度之上朝廷為移師度河間府藥師以降將上寵遇
賜賞之厚不可殫名或引之入宫禁藥師浸驕識者必知
為朝廷憂時人比之安禄山詹度在河間嘗奏曰昨䝉
恩帥燕竊見郭藥師瞻顧不常輙懷異向蜂目烏啄怙
寵恃功兼常勝軍暴掠燕人子女攘奪居舍藥師縱之
不復彈壓臣常論其逆莭已萌及尾大之患漸不可長
仍乞以閒田援常勝軍計口支粮以便公私皆不䝉施
行而藥師凶横日甚居處服用率用國儀仍僣舊主之
禮如置差遣司禮樂司用龍鳯旗鼓之類皆非人臣之
分臣竟縁藥師不依御筆官序互有論列尋䝉改命河
間自後雖與之通書講鄰邦之好然探賾徃來之人知
藥師必有隂謀所以夙夜守疆宻為之備計其利害不
在燕山之下今果聞與金人交結背負朝廷興禍不測
縁臣素與藥師嫌疑當此之際固當竭力挫其奸謀更
速援兵庶幾殄滅以寛聖主北顧之憂詔梁州盧宗原
體究未行而聞斡里雅布犯燕山藥師出兵河朔與之馳
逐其將張令徽不戰先走歩軍隨逐大敗藥師執安撫
使蔡靖轉運使吕頥浩與權提舉茶塩沈琯以燕山府
叛降大金盡以宫禁奢侈中國無備之事告大金導之
京師將二千騎至濬州先據橋南以邀王師擁入河者
数千直至城下大金用之大金退每用藥師䧟河北諸
州斡里雅布囘至燕山知常勝軍反覆下令盡發歸本貫
至松亭關遣部衆数千騎盡掊殺人以藥師為燕京留
守又遣平州後尼堪以伊都叛疑藥師預謀追至元帥
府獄鞫之既而獲免藥師家富於財牛馬不知其数奴
婢千人尼堪謂財能動人盡奪之囚歸遼左之域子安
國亮時預南侵之謀亮至淮上統兵為先鋒亮被殺安
國為亂兵所殺
二十八日甲子鄜延路軍馬使黄廸與陜西諸路人馬
黄廸等駐軍於汾州東北上賢探騎報金人兵馬見去
三十里下安寨是夜權都統黄廸令造飯擐甲以待見
敵至傳令云不得出兵各守本寨
二十九日乙丑何灌子孫並行覉管姚平仲令立賞捕
捉臣寮上言何灌姚平仲敗事其何灌子孫若行削奪
覉置庻使將帥知逃遁者禍及子孫有以累其心至姚
平仲恐當差人根捕行遣儻或又如徃歲藏竄半年以
復用無所懲罰取進止四月二十九日奉聖㫖何灌子
孫並勒停送唐州覉管姚平仲立賞錢三千貫文告捕
白身人補承信有官人轉三官　尼堪破黄廸寨諸寨
皆被害是日侵晨尼堪遣甲騎千餘人自太原路来至
黄廸寨竚立移時觀望我壘是時王師駐於上賢者凡
九寨並在北岡上皆相去数里咸遵黄廸令並不出師
金人繼又有騎兵分九頭項前來並有别騎去寨三五
里間其元來者甲騎乃趋汾州路去把我來路其九項
兵馬各對一寨駐馬騎乆望黄廸寨者先來逼壘乃遣
神臂弓三隊出寨於髙阜處上射其兵馬相射移時我
矢告盡廸復遣三隊出寨方將半敵兵不避矢石俱直
衝轅門廸寨遂破繼而諸寨皆被害其器甲軍湏悉皆
委棄官兵市民洎運粮人夫死於難者無数餘皆奔潰
　
　
　
　
　
　
　
　
　
　
　
　
　三朝北盟㑹編卷四十六
欽定四庫全書
　三朝北盟㑹編卷四十七
　　　　　　　　　　　　宋　徐夢莘　撰
　靖康中帙
　　起靖康元年五月五日庚午盡二十五日庚寅
五月五日庚午詔勸士民以財榖助軍興詔曰朕嗣承
丕緒夙夜兢惕思所以撫綏四海惠養元元以為無窮
之計而兵戎弗靖未能偃兵故將起天下之師以振國
威然而興師十萬日費千金方積弊之後朕痛自刻勵
岡敢汰侈罷斥浮冗粗給經費其於師旅之用誠未有
贍之也昔漢武帝募民入粟寨下而師頼之濟今朕上
為宗廟社稷之重將以定中興之業下為兆億蒼生之
衆將以圖休息之期此忠臣義士協濟艱難之秋也應
天下士民上户有能推其財榖贏餘以佐軍興者仰州
縣聽其自願不得抑勒不以多寡别項儲蓄專以充募
兵養士費其數申樞宻院各以名聞朕將等第推恩以
為忠義之勸
八日癸酉河北河東宣撫司乞招兵以防秋河北河東
宣撫司言河北諸州正兵闕少以禁例物於陜西募遊
手惰民充義勇五路各四千人可趂防秋從之仍令尚
書省撥䧏銀絹　蔡攸移潯州安置臣僚上言臣聞善
除惡者如去草之絶根不善除惡者如養虎之遺患其
為禍福非不較然易見自昔人主有幾失而莫捄者依
遵牽制坐視不忍决也臣謹按蔡攸大罪有七其小擢
髮莫數不復道也以樞宻之臣為俳優鄙賤之事滛言
媟語巧發應機怪服異裝排謟献笑出入禁闈遊處冐
男女合避之嫌犯君臣至嚴之分閫閾不限堂陛陵夷
攸之罪一也盗柄鬻恩援引死黨父子兄弟自相戈矛
伐異黨同門分越楚及京謫衡州有㫖令攸隨侍自當
聞命就道乃頓跡滎陽積日不發既不順于其君復不
孝于其親攸之罪二也朋比中官握臂交膝昵比恩私
互輸誠欵推挽呼吸相助攸之罪三也幽燕之役開釁
啟兵以方爭為恢復以並擾為撫定以營平檀之地捐
之金人不念土地實為國寳且公肆誕謾以為不世偉
績酬功之際超取上賞國公帝師一舉而委之偃蹇傲
睨居之不疑攸之罪四也金人渝約詭謀已形藥師背
恩逆迹又著帥臣將校章䟽迭來自去年秋杪中朝士
大夫切切私語知禍必至而攸帷幄謀臣邉機在手縱
使不敏覩形亦悟而秘藏覆匿不告于朝惴惴然惟恐
前日罔功冐賞姦迹呈露至使金人藥師助叛畿甸為
之繹騷两路罹其荼毒聖主宵旰生民瘡痍伊誰致之
攸之罪五也攸既有必至之禍不告于朝不謀于君上
矣乃且汲汲為妻孥念其家所蓄器皿若金銀首餙之
類先自銷鎔為輓裝計及敵將至捲室而東去襁褓之
子茍可愛者悉携以往猶偃然肆言曰得㫖扈上皇駕
縱使當時懇告得命亦合留家屬京師與國分憂臣頃
在外州見潤州人來云六夫人某日出某寺觀燒香六
夫人與詔使待制詔使修撰某日過江而去蓋攸之妻
與子也囬之日寔二月二十四日在上皇渡江囬鑾之
後避危圖安反覆熟慮直至於是夫為君為宗廟社稷
為百姓謀其忽如彼為妻為子為婢妾計其審如此人
臣不忠復有甚于此者乎攸之罪六也上皇既傳位陛
下則陛下神明之主矣凡戴天履地而為人者孰不稽
首曰吾君也況為輔臣乎況前日職在樞機樞機寔本
兵柄曰戰曰守此實司之可須臾離乎今外州都監小
邑縣尉敵至而遁比之他官罪固加等若廟謨兵機所
寄先衆而遁其法當何如哉攸之罪七也攸有七罪寔
天下共知不獨微臣言之其前四罪縱付輕典在祖宗
時亦合投荒其後三罪則匿兵秘禍殘我生民恤身謀
家忘我祖宗蔑君臣之義擲大兵之柄自古人臣有此
之大惡其可復容于覆幬之間乎若不早行誅殛其如
祖宗何其如天下後世何昔唐五王不誅三惡陷唐室
以再亂曾不知桃上之蟲若羽翼復生潜飛深宫大肆
吞噬可不戒哉攸之姦猾詭秘公卿大臣有墮計中而
不悟度其一二年必有為㳺説如許及門旋遂造室厠
足有地姦計即行鈎引支黨同惡共濟蕭墻之禍事出
意外是時愴悔哀痛噬臍何及臣愚欲乞陛下大明典
刑以絶後姦如散官安置湖外之類誠不足以塞天下
之紛紛取進止五月八日奉聖㫖可移潯州安置
九月甲戌种師中敗于榆次死之河北制置使种師中
軍于真定樞宻許翰怒其不進下書一日六七至有逗
遛玩敵之語且責必解圍太原贖罪師中至平定軍乗
勝復榆次諸縣師中屯于壺林去榆次三十里金人乗
間來突諸軍以神臂弓射退之師中欲取銀賞軍而輜
重未至故士心離散初師中約姚古張灝兩軍俱進師
中屯于榆次之境而古灝不至甲戌金人羅索兵來攻
右軍右軍先潰前軍亦奔師中率麾下死戰自夘至巳
所餘纔百餘人身被數鎗裹瘡力戰又一時而死之年
六十八姪沔招魂奉柩至京師上哭于禁中親製祭文
云吁嗟虎臣公爾忘身遣内侍張實致祭贈嚮徳軍節
度使開府儀同三司官其子孫族屬二十人功徳院賜
名旌忠二字濬潜師中既死朝廷議失律兵將之罪中
軍統制官王從道朝服斬于馬行市副統制張師正統
勝捷兵方屯大名剳下知大名府李彌大斬之衆遂潰
後為韓世忠招降者是也　　封氏紀年曰先是師中被
詔以兵䕶送大金令歸至大名府復被詔以所統兵救援
太原遂自天長登平定軍至夀陽縣凡數百里間未嘗
見一金人師中以為金人知師至悉以遁去而我師肆
行未嘗被堅執鋭五兵之其悉委傔負之將至石坑有
報前軍已到石橋至太原止二十里中軍至石坑軍壘
未屯有報榆次縣路金人兵馬將至師中曰必金人殘
零將歸者令後軍去收捉轉刻之間金人大至我兵未
措手間鐡騎來衝奔潰被傷不可勝數師中遂歿幸脱
兵將十無二三矣　　節要曰金人圍太原多於汾潞兩
路以拒王師蓋王師時在汾潞也不謂師中由平定出
闗一旦去太原不逺一舍敵衆驚惶謂自天而下師中
所失者既不能乗其不意攻其無備以破之則當急趨
太原薄城而壘與張孝純王禀之軍相為表裏彼兵以
尼堪之徒逺去而王師已到太原必不敢越太原重兵
拒汾潞之師也由是汾潞之師自可進至太原則太原
之解必矣而師中至是自謂孤軍深入復懷怯懼廽趨
榆次為羅索所衝大敗死之自敵入攻两河河北更無
一戰河東大小雖有數戰惟孫翊折可求种師中之戰有
可以與敵相持勝負之理至于敗也誠可惜之故臣皆
有説焉其餘焦安節敗于團柏冀景敗于交城楊志敗
于孟縣解潜敗于南闗范瓊敗于介林劉韐敗于平定
張灝敗于郭栅皆望塵而走或交鋒而退無足紀也靖
康小雅曰公諱師中始斡里雅布既盟城下擁衆北還詔
遣公將精甲三萬尾襲其後敵迄出塞不敢肆暴因令
公留屯真定未幾趨公援太原時許翰同知樞宻院事
昧于兵機以峻文䋲公不容頃刻公方欲規畫所宜并
待餉饋稍給方乃鼔而西翰督責益急公太息曰事之
不濟天也吾何愛一死不以報國耶乃由土門下井陘
至榆次金人先屯兵縣中公遣擊走之遂入縣休士時
軍中乏食三日矣戰士日給豆一勺皆有饑色翌日敵
遣重兵迎戰招安巨冦楊志為選鋒首不戰由間道徑
歸前軍叅謀官黄友戰没敵騎四集官軍潰散公獨與
親兵小校數百摶戰左右以名馬援公請俱遁去公謝
之曰吾大將也事至于此不當求生爾曹亟去無嬰敵
鋒公遂力戰而死嗚呼古者閫外之事將軍制之然後
可以責其成功趙充國百戰老將猶曰百聞不如一見
翰腐儒不知兵多妄意遥度迫公使前不容措置又以
餒餓之軍當素飽之敵非戰之罪也既不得盡其折衝
之畧獨有一死以明其忠則公之死可不為之大哀耶
詩曰金入晉陽帝為旰食欲摧其牙乃屬勲力狂生誤
國不假頃刻賫無見粮進非乗隙公能死綏以明忠赤
休有耿光耀而不息　中興姓氏曰种師中字世儒師
道之弟也以世廕嘗厯秦州司户叅軍授内殿承制環
慶路第一副將擢知寧州邠州徳順軍環州守環十二
年所至皆有治聲大明府路兵馬鈐轄知濵州後除河
東路提舉保甲繼為環慶路馬歩軍副都總管從破夏
人成徳軍加龍神衛四廂都指揮使房州觀察使方童
貫用薛嗣昌等欲攻燕師中謂貫曰公此行得非以燕
事乎貫曰無之師中賀曰幸甚朝廷政事大弊軍律不
嚴浙民苦官軍之擾過于方臘方虞蕭墻之禍反用嗣
昌之輩而欲僥倖契丹耶貫又曰無之後移師中為燕
山路總管尋以不稱職降(闕/)州防禦使提舉亳州明道
宫後起為環慶路經畧使宣和末加崇信軍承宣使秦
鳳路經畧大金入京率兵來勤王而大金已退師中見
上上雖有以敵深入不擊為失䇿然不敢决䇿出戰
加河北制置副使凡行移文字出于樞宻者則令追
破敵出于三省者則令䕶出境莫之適從師中渡河
上疏言尼堪兵已至澤州以後路允廸到尚須旬日若許
臣自邢相間徑取上黨攻其無備破之必矣朝廷駭焉
許翰逼之進兵遂至于敗　傳信録曰尼堪兵圍太原詔
种師中率兵由井陘道與姚古犄角應援太原師中進
至平定軍乘勝復夀陽榆次諸縣不設備有輕金人之
意又輜重犒賞之物悉留真定不以從行金人乘衝突
諸軍以神臂弓射却之欲賞射者而行司銀盌秪數千
秋庫吏告不足而罷於是皆憤怨相與散去師中為流
矢所中死之其餘將士退保平定軍　　靖康前録曰先
初二日之戰雖平仲輕挑失利然以四千人夜襲其堂
堂之陣敵亦縁此稍慎初六日猶以三千銕騎渡汴河
西王淵率萬人夾河放神臂弓敵再却而坐射死者六
七百人自知勢非前日之比遂决意北歸乃進兵南向
識者知其為遁去之計廟堂諸公方大恐惧又增送金
銀繒綵其車相望于道初七日康王歸自敵營肅王繼
往駙馬都尉曹晟侍行初九日斡里雅布縱火焚其寨初
十日北去嗟夫种師道之來既不獲設施于城下賊退
之日种師中以三萬騎尾其後俟半渡而擊之十一日
敵兵去絶此亦發兵隨往是夜有㫖取种師道制度収
兵還京議者罪綱之貪功妬能而為此遂使二种重兵
逺來不克畧行其智識者為此扼腕敵既退語於衆曰
料南朝商量亦須經月方有定議乃置玉帛子女于中
軍以諸國兵衛之驅擄之民在左右兵騎為殿按轡徐
行殊無懼色後數日朝廷遣馬忠范瓊防送又數日令
种師中以二萬騎屯滑陳兵河上不得輙度西兵既逺
來而不獲逞衆口喧然种師中擅𤼵三千騎過河繼而
得㫖盡行至趙而及之宻院再追三將兵囘河上敵復
抄掠所過之邑及被㫖許令追襲而敵之輜重已出境
矣三將追至真定敵雖未行吾之大軍往復奔馳疲薾
之甚豈可接戰所以僅能驅追出界非諸將之罪也若
于是時就真定犒設降詔諸將諭趍并門誰不效死彼
廟堂諸公曾不推原功罪貶師中之秩使自效以贖過一
如待姚古者此所以取榆次之衂也　　奉使王雲囘至
闕下言金人欲得三鎮罷兵吳敏不從罷雲報使先是
朝廷以姚古种師中黄廸敗衂乃遣王雲入使金國至
是日雲至闕奏上皇言金人亦頗厭兵只要三鎮租税
效闗南十縣舊例限半月復到燕山仍要坐到税租嵗
計銀絹數目及要三道使命往三處詔諭從所請即便
解兵仍不得爽約雲日夜奔馳凡六日至京具奏上大
喜顧問羣臣可否而雲與太宰吳敏素不平遂沮雲請
朝廷既不從請遂差雲出知鄧州雲再三論列利害言
朝廷既嘗許三鎮誓墨未亁豈可變盟今斡里雅布俯從
雲言云中國非金人所處之地譬猶吞舟之魚蕩而失
水則蟻能害之吞車之獸介而離山則蟻能嚙之盖居
非其所也然貴朝所以欲三鎮二十州者雖得其地不
過租税而已不若效闗南之地令南朝嵗上税租此萬
全之計也雲數請求乃肯從説願相公熟議敏曰斡里
雅布既與主上立盟囘戈之後反陷隆徳掠我子女焚毁
廬舍是金人先已渝盟三鎮不與固以宜矣雲曰雲嘗
語此於斡里雅布斡里雅布云尼堪所領我之後軍後來應軍
期所過州縣不伏即攻隆徳府過澤州尼堪未知兩國
講好後既得我令㫖及貴朝移文即便北去太原専候
交割之使雖間有刼掠之事乃邏卒爾兩國必欲講好
小事勿論雖租税之請自有部籍早上其數雲即還朝
敏曰公為中國臣子堅為敵人耶主上已嘗降詔諭天
下百端沮雲不報
十三日戊寅道君還闕御紫宸殿受賀道君皇帝還闕
有㫖太上已還宫可擇日御紫宸殿百官稱賀
十九日甲申姚古兵潰于盤陀太原圍急先是詔諸將
解圍河東置制使姚古及副使种師中採知金人兵少
不知其詐也於是古將兵六萬師中將兵九萬約古自
河東師中自河北日行四十里赴太原古至威勝軍師
中慮古先到成功乃日行八十里金人探知以輕兵拒
峻使古不得進以重兵迎師中師中敗于榆次死之金
人進兵迎古遇于盤陀王師皆潰禆將焦安節在威勝
軍虚傳金人且至勸古退至隆徳府又勸古遁去
二十五日庚寅詔求習武藝知兵書人詔諸路軍州府
監有習武藝知兵書人仰知通不限數保明解發赴闕
朕將親䇿于廷量材拔用其籌䇿深逺藝能絶倫當不
次升擢在京武學生仰禮部擇日考試具等第以聞不
係在學人亦許自陳收試䇿弓馬優異與推恩其大中
大夫及侍從官至路分都監以上奏舉武舉人依法施
行六月十九日太常寺主簿劉定言伏覩近有㫖令府
州軍監有習武藝知兵書人並解發赴闕親䇿于廷切
惟武藝之人間有不知書者州縣慮其不文無以應大
庭之問不敢解發願詔中外武藝精强而不知兵書者
令付所在投狀州縣閲試别作一項解發殿前司按試
藝能使之前詣邊陲收立功效以稱疆邊却敵之用從
之令殿前司候解發到按試武藝精熟人於崇政殿引
呈　賜劉韐束帶戰袍勅劉韐屬者金人入侵神人共憤
頓兵朔部意在三闗賴卿智謀能止畫界之吏不墮强
敵計中而遁迯訖用安堵函封來上朕甚嘉之唯功難
成唯時易失勉奮忠力庶保令名其體朕懷勿辜眷屬
今賜卿金帶一條金花戰袍一領茶藥合各一銀金合
至可領也故兹親筆示諭想宜知悉夏熱汝比平安好
遣書指不多及　曉喻潰散將佐指揮勅中書省刑部狀
承河北河東路宣撫司使劄子河北東路宣撫司使奏
勘㑹种師中下潰散統領將佐使臣已降指揮並與免
罪限十日首身軍前自效如限滿不來出首並依軍法
施行近據都統王淵申捉獲潰散使臣忠訓郎杜義及
雲檀將弓箭李及所騎官馬出賣已差官并兵級管押
杜義赴遼州宣撫使劉韐軍前交割依軍法施行外訪
聞尚有未曾出首將佐使臣奏聞事奉聖㫖限今來指
揮到日更與再展十日許令所在州軍出首免罪特與
支破逓馬驛劵疾速赴軍前自效候立功優加推賞如
今來再限滿日更不首身當議取見姓名重立告賞收
捉候獲定行軍法仍多出榜文曉諭施行　司諌陳公輔
上言乞戒大臣究心邊事臣竊聞河東用兵不利陛下
聖慮憂勞臣子之心夙夜不寜然臣竊料之此未必不
為宗廟社稷福也伏惟少寛聖心容臣言之蓋有難則
惧無難則怠人情之常也朝廷日見河北金兵出界雖
未解圍幸其師老必自解散遂至稍緩其事廟堂大臣
相謀議者多不急之務或窮究往事或經營私意論經
術是非究禮文詳畧至于兩路邊事皆不究心緩急失
宜先後倒置内外人情雖知秋冬在近深可為憂然非
朝廷用事之臣徒憤嘆終日無如之何也今若不縁用
兵不利往往遂以為無事因仍媮惰至秋冬萬一强敵
結集諸部空國而來以助河東之師則吾之倉卒無備
又復如前日矣可不慮哉臣愚伏望陛下因此一失深
戒大臣凡不急之務一切暫罷専以河北河東兵事為
先經營畫置多方應辦仍仰各盡所聞勿懷異意并令
今後臣僚上殿亦湏先及邊事陛下留意聽納不厭其
多或有可行盡付三省樞宻院令斟酌施行夫漢之所
以勝楚以屈羣䇿而愚者千慮必有一得勿謂羣臣之
言皆無可採即陛下若今如此時日夜圖之則不徒以
濟今日之急將來秋冬亦不失備矣臣故曰此未必不
為宗廟社稷之福也臣區區憂國之言望陛下不以臣
愚弃之豈獨臣之幸哉
　
　
　
　
　
　
　
　
　
　
　
　三朝北盟㑹編卷四十七
欽定四庫全書
　三朝北盟㑹編卷四十八
　　　　　　　　　　　　宋　徐夢莘　撰
　靖康中帙
　　起靖康元年六月一日丙申盡十八日癸丑
六月一日丙申朔前降姚平仲立賞捕指揮更不施行
三日戊戌知河東宣撫使种師道罷以李綱充河北東
路宣撫副使　遺史曰种師中失利於榆次金人急攻
河東种師道請㑹山西陜西京畿之兵屯于青滄滑衛
河陽預為防秋之計朝廷不從遂罷師道宣撫使少宰
吴敏門下侍郎耿南仲以為中國勢弱敵國方强用兵
無益宜割三鎮以賂之謝克家孫覿李擢李㑹王及之
王時雍劉觀七人結黨専附南仲以堅和議知樞宻院
事李綱以為祖宗之地義不可割棄之徒資敵勢使生
靈陷于敵國豈為民父母之道哉上念祖宗疆土哀惻
黎元乃從綱議為再援之計敏南仲請以綱為河東宣
撫使上欲用綱而綱辭以非帥才不任其責御史中丞
陳過庭侍御史陳公輔皆言李綱儒者不知軍旅將兵
必敗又言綱忠梗異衆為大臣所陷他日成功亦死敗
事亦死不宜遣綱使綱出衂則太原失守貽憂近甸禍
生不測非計之善敏南仲以他將庸繆無踰綱者朝廷
以樞衡之臣督責諸將則孰不為用是時太原安撫使
張孝純數遣人以蠟書告急上深念太原困悴而朝議
咸欲用綱且見忠梗果鋭期于立功乃以綱為河東宣
撫使公輔與諌官余應求言綱不當去朝廷上怒皆罷
之　傳信録曰种師中殁于軍前師道以病先歸執政
間乃有宻建議以某為宣撫使代師道初斡里雅布之師
還抵中山河間兩鎮兵民以死固守不肯下肅王張邦
昌及割地使等躬至城下説諭即以矢石及之乃退沿
邊諸郡亦然而种師中進兵逼之金人出境兩境無虞
尼堪之師至太原城下太原亦堅壁固守尼堪屯兵圍
之姚古進師復隆徳府勝軍扼南北闗累出兵互有勝
負然不能解太原之圍而師道駐滑州復以老病即罷
上納建議者之説决意用某宣撫兩路督將士解圍一
日對睿思殿諭所以欲遣行者某再拜力辭自陳書生
不知兵危城中不得已為陛下料理兵事實非所長今
使為大帥恐不勝任且誤國死不足以塞責帝不許即
命尚書省出勅令面受某奏曰藉臣使不量力為陛下
行須擇日受勅今拜大將如呼小兒可乎上乃許别日
受某退即移疾在告入劄子乞致仕力陳所以不可為
大帥且云此必有建議不容臣于朝者章十餘上輙答
不允且督令受命於是臺官余應求諌官陳公輔相繼
上言某不當去朝廷上皆以為大臣逰説斥去乃無敢
言者或謂某曰公知上所以遣行之意乎此非邊事乃
欲縁此以去公則都人無辭爾公堅臥不起䜛者益得
以行其説上且怒將有杜郵之賜奈何某感其言起上
命録裴度傳以賜予入劄具道吴元濟以區區澴蔡之
地抗唐室與金人疆弱固不相侔而臣曽不足以望裴
度百分之一以度况臣實為非倫且言諸葛亮出師表
親小人遠賢臣此後漢之所以傾頽也夫君子小人於
用兵之間若不相及而亮深以為言也誠以敵國外患
有可掃除之理而小人在朝蠧害本根浸乆難去其患
有不可勝言者是以吉甫賛周王以北伐必有孝友之
張仲裴度相唐宗以東去必去奸邪之元稹用能成功
焜燿國史君子小人之不兩立從古以然臣切觀陛下
嗣位之初適遭金人入汴宵旰憂勤勵精圖治思刷前
恥雖帝王勤儉之極無以遠過然邪正尚猶混殽于朝
翕訿成風殊未退聼謂宜留神照察在于敵國之先朝
廷既正君子道長則所以扞外患者不難也今取裴度
論元稹魏簡章疏節其語輙塵上聼上優詔寵答宣撫
司得兵二萬人而闕馬某白上曰戎事以馬為先今乏
馬如此無以張軍容天寳末封常清出師幽薊人觀之
見其軍容不整皆叛去今臣出師安知無窺覘者所繫
國體非細故也事廹矣請括都城給價償之可得數千
疋上以為然令條具聞既而牓于開封府曰宣撫司括
馬軍事属搔擾可更不施行其意與前所牓同余竊歎
息而已期以六月二十二日啟行而數事皆未辦集乞
量展行期上批曰遷延不行豈非拒命某惶恐入劄子
辨所以未可行者且曰陛下前以臣為専權今以臣為
拒命方遣大帥解重圍而以専權拒命之人為之毋乃
不可乎願併罷樞宻院事宣撫使告繳納上封還遣使
輙召數四余入見上具道所以為人中傷上頗感動乃
以二十五日戒行
五日庚子詔蔡京蔡攸永不放還臣僚言爵禄者朝廷設
之以待天下之士崇徳報功雖人主不得以好惡私焉
况天下哉自古賢者在位能者在職然後百度修庶績
凝方夏安姦宄消强敵不敢輕侮吾國百王由之若出
一軌自崇寧初蔡京輔政首亂舊章排斥異己汲引同
類待以不次朝脱冗散暮翔嚴近常情鮮克自重於是
枉道求合汨䘮亷恥靡然成風凡所厚善不獨顯榮其
身又及其子孫不獨及其子孫又及其親戚故舊隂相
依重盤根錯節牢不可破二紀之間門生故吏充牣天
下然才者少不才者多省事者少生事者多貪殘苛刻
遠邇告病此猶非京之本事也察其立三衛置四輔疏
興化之水修臨平之塔又令許敦仁奉請太上皇五日
一視朝當此之時孰不為朝廷寒心幸其族子有所陳
告臺臣因之論列其事太上皇雖令納汚猶令塹其墳
山京之僣心終不肯已又加王安石王爵欲自為階梯
衆論喧騰心不自安復封韓琦以塞人言而蔡確何執
中鄭居中童貫皆因之為例封王矣本朝之封王者不
過國初功臣及后族耳隳國朝之法長姦雄之心京兇
悖之情遇事輙發不可一二數也賴太上皇聖眀不為
京邪説所惑京知狂謀終不得逞於是納附戚里内侍
交通宫禁肆所欲為以耗國財以弊民力心欲坐視顛
覆以快不遜之忿鄧洵武范致虚等為紹述之言以助
京刼持上下而何執中余深林攄薛昻皆其死黨濟其
奸謀成其羽翼使不可制太上皇毎下詔書施行善政
皆為此軰壅遏是以人心日益愁怨國勢日益陵替權
門日益强盛朝廷日益孤弱趙挺之劉逵張康國鄭居中
劉正夫雖號與京不同然引用羣小梗閉正路亦率由
一道蔡卞蔡攸乃其子弟相與違異有若仇敵考其蹤
跡實皆有同惡相濟至王黼為相奢汰愈甚開邊黷武
禍及生靈迹其所來亦本由京勢位相軋乃相攻陷遂
至敵人窺伺生變一旦太上皇播越宗社阽危雖其所
至非一要之造端立本捨京而誰天錫陛下剛健文明
自嗣服以來元惡大憝以次竄殛忠臣善士悉皆搜揚
盖欲恢復祖宗憲度以幸天下傳聞四方靡不呼舞然
京之降黜屢有指揮而罰不當罪輿論所鬱縱朝廷未
欲誅于兩觀之下猶當投之海外以示薄責其宗族婚
姻因京而至顯官者望悉改正上以謝宗廟社稷之靈
下以慰生民之望無使餘惡復熾殄敗風俗然後將何
執中余深鄧洵武等第其罪惡各加貶責所有王安石
等王爵亦乞寢罷陛下眀目達聰察而揆之大革澆浮
一陶淳厚則太平之基可立而四方日靖矣願陛下留
神裁察取進止六月五日奉聖㫖京攸永不放還如臣
僚敢有引薦當正刑章
六日辛丑有流星大如五斗器自東南起明照地衆星
隨之向西北而墜有聲如雷熒惑犯執法右　資政殿
學士劉韐除宣撫副使解潜除制置副使代姚古徽猷
閣待制折彦質除河東宣撫司幹當公事與解潜治兵
隆徳府自威勝軍救援太原張灝節制河東陜西軍馬
應援太原聞是役也折彦質為宣撫司幹當公事與解
潜治兵于隆徳府潜辟趙鼎為置司幹當公事是時真
定在河東最為堅壘朝廷以金人方攻太原防其東軼
犯朔之地乃以真定府路安撫使劉韐為宣撫副使領
兵五萬守遼州以扼其後真定府路總管王淵鈐轄李
質皆從韐辟置先是統制武漢英將京軍三千人救太
原以兵少遂來真定見韐不與漢英至五臺山見龎僧
正説龎僧正聚集本山僧行往代州欲刼金人之背未
出五臺山界遇金人戰不勝漢英走入平定軍瑜珈寨
寨中推擂木下打死漢英雖不得真定之兵然真定武
勇盡為韐率之以西繇是真定遂虚矣
八日癸卯張孝純除武當軍節度使制曰門下總師以
順為武克宣捍敵之能行賞無常眡功宜懋疇庸之典
眷時賢帥廼國名臣允資屏翰之良誕錫絲綸之渥拂
龜諏日讀命颺廷資政殿學士光禄大夫河東路經畧
按撫使張孝純學粹而行髙志剛而識遠恂恂躬儒雅
之度盤薄乎胷中之竒憲憲備文武之才縱横乎域
外之議自専將閫實廣廟謨閭里輯寧士卒悦服属敵
人之侵軼抵并門而攻圍夙夜勵兵民之心咸奮節誼
上下體朝家之念叶賛智謀訖保金湯之强屢挫敵鋒
之銳載惟忠藎良劇歎嘉是用仍撫太鹵之故疆延援
武當之重鎮索兠㦸纛益位于多儀干戈戚揚靡繇于
内御亟視秩于亞保兼進侯于舊封衍以爰田陪之貢
賦併推異數昭示至懐於乎光弼之守太原終成殊績
吉甫之伐獫狁尚倚壯圖往承寵章祗廸猷訓可特授
檢校少保武當軍節度使進封開國侯加食邑五百户
實封二百户差遣如故　王禀除建武軍節度使制曰
門下奮干戈之衛烈士之所願忠圖疆場之名明主之
所經武眷予宿將渙以殊恩侍衛親軍馬副都指揮使
鎮西軍節度使武安縣開國侯食邑五百户王禀性質
沉雄智謀深静便弓劍之習負勁氣于山西貫韜鈐之
書走雄名于塞外久率戎伍夙著戰䇿比總帥屯往䕶
并晉属金人之背誕窺邊堠以陸梁城之受攻自冬及
夏協主帥之䇿飭備則嚴属兵民之心致命無貳精意
可動于衆瞻聲威能折于姦鋒欲示勸于茂勲顧何愛
于異數髙牙大纛授于介藩貢食爰田加于止賦於戯
賞不踰月矧已厚于念功志欲及時尚益堅于許國暢
我武節勉示顯庸可特授建武軍節度使進封太原郡
開國侯加食邑五百户實封二百户
十五日庚戌勅解潜諸將士　朕以敵兵入境俶擾邊
陲攻圍太原累時未解卿等帥師援命頗聞將士遇敵
血戰冐犯鋒鏑奮不顧身非忠義所及安能如此朕聞
之感歎不忘于中然敵衆方强未即殄滅一方之民久
困塗毒重惟國家撫飬將士固已有年今日國家有急
非卿等盡命竭力所向無前安能使朕得寛憂顧但戰
者危事今令卿等挺身冐難以致創殘毎一思之痛若
在己今降賜一千兩金束帶五条戰袍三十領卿可用
激賞中傷用命將士將來第功自節度使以下皆為賞
典若更有竒功便加開封儀同三司朕自聞進師寢食
俱廢卿等其副朕懐早建勲烈身取富貴澤流子孫日
竚㨗音更宜加勉
十六日辛亥白時中李邦彦並落職　臣僚上言臣聞
宰輔得人則嘉謀日吿于上善政日施于下外蕃聞風
而畏遁百姓安土而樂業儻或不然而又懐奸誤國則
罪不可逭臣近論列前太宰白時中李邦彦尸素無恥
悖慢不遜及與王黼梁師成蔡攸相為表裏等事未蒙
指揮施行况其罪惡更有深于此者臣請言之昨金人
匪茹提兵入境比至京城聞陛下嗣位感歎畏服已有
悔過之意宰輔不才倉卒無謀時中則請避地于襄陽
邦彦則請割三鎮之地謬懦不忠士庶憤怒流放之誅
其可後乎昔在章聖時契丹舉國入冦是時或請幸蜀
或請江南惟冦凖獨主北伐之議金人畏威求盟而退
觀此則時中之罪大矣及仁宗時契丹驕蹇輙請闗南
之地是時富弼奉使為陳利害之端而金人辭服觀此
則邦彦之罪大矣其謀雖異其罪則同今尚以特進觀
文殿大學士優游里第典領宫祠未正典刑士論洶洶
臣願陛下特敷睿斷重加黜責以為大臣誤國之戒取
進止六月十六日奉聖㫖白時中李邦彦並落職　中
興姓氏録曰李邦彦宣和七年拜少宰時四方已亂而
奢侈愈甚小人滿朝畧無一言諌諍靖康初拜太宰聞
金人軍中嗤笑曰宋果無人大金犯京師邦彦勸上為
避敵之計又力主與之講和為便令李鄴鄭望之往使
于大金請和虛張敵勢驚嚇朝廷肅王張邦昌往質于
大金諸路勤王兵來皆欲力戰邦昌怯懦力沮之李綱
出兵救姚平仲為大金所敗邦彦乘勢罷其右丞士民
怨憤大學觀上書言其罪陳東引進士數十伏闕上書
言邦彦乃社稷之賊也軍民數十萬大呼闕下㑹邦彦
訶殿出右掖門士人慢罵曰汝是上皇時浪子豈堪作
相至以瓦石擊之而不可前從者徐行偃蹇畧無䕶保
之意衛士羅列天街至抜刀以待之邦彦乃覺遂回馬
衣皂綈藏于宻院直抵晚衆人散盡方乗轎令私僕擡
歸府舍乞罷相數日吴敏上書薦其功遂復為相种師
道奏請俟大金退必三渉河伏兵一擊使無遺類姚古
亦請半渡而擊之邦彦力沮其謀罷將帥以堅和議故
大金得肆其志矣次月陳公輔言其姦邪遂罷為觀文
殿學士提舉杭州洞霄宫臣僚再言其誤國之罪安置
四年范宗尹為相薦復舊官薨
十八日癸丑蔡懋落職宫祠分司居住　臣僚上言謹
按蔡懋天資險薄臨事傾側諂附蔡攸結為死黨攸在
樞府邀求宰相知懋京可以頻對使懋日論王黼罪惡
黼雖罷相道君皇帝察攸素無學術不命以相攸尚引
懋同為樞宻以報助己之功當敵擾攘京城圍門時懋
在本兵之地卒無一言以助計畫陛下當自知也今陛
下以邊事未寧雖在盛暑日再御殿訪納孜孜不遑寢
食而懋為大名帥不恤民情不憂邊事日用妓樂飲醼
廣造舞衣戯衫酣醉獶雜殊無體國之意軍民皆不堪
命欲殺之言喧於道路大臣如是可謂辱國又按懋昔
以父確事跡妄加増餙誣詆宣仁聖烈皇后垂簾時事
欺㒺道君皇帝乞御製確傳載懋誣詆之語伸其父勞
中外讀之無不痛泣此懋可誅之罪也陛下政事盡法
祖宗之舊而宣仁皇后保佑前朝功徳甚髙為懋詆誣
言不可讀忠臣義士氣拂其膺願早昭洗陛下尚未暇
及臣所以甚惑也今懋猶帶學士均逸宫祠陛下何以
示天下何以勸忠孝臣伏望睿慈落懋非據之職治其
莫大之罪授以散官投于嶺嶠永不放還仰慰宣仁在
天之靈天下幸甚候勅㫖六月十六日奉聖㫖落職宮
祠又上言奉聖㫖蔡懋落職宫祠者臣竊見所降臣僚
章疏若止言懋身為舊輔任當元帥方邊事未寧陛下
憂勤旰食之時而乃日事飲醼至軍民怨望欲殺之言
合重行竄斥又况所論誣詆宣仁聖烈皇后欺㒺道君
皇帝二罪之重孰大于此按懋所著父確事節一出私
意妄加増飾自古姦臣愚弄矯誣未有敢如此之甚者
蓋其天性兇暴輕蔑朝廷故居之不疑中外莫不憤歎
陛下臨御以來雖一夫之寃有不得伸者必為之昭雪
而宣仁聖烈皇后為臣下所誣負謗抑者有年矣陛下
可不為動心乎今懋乃止于落職宫祠豈足以坐詆誣
欺㒺二聖之罪哉伏望睿斷明正懋罪亟行投竄候勅
奉聖㫖蔡懋降充中大夫秘書少監分司南京亳州居
住　中興遺史曰先是蔡懋二月罷尚書左丞以資政
殿大學士尹大名府得宮祠中書舍人安扶繳納詞
頭論之尼堪復奪所割與夏國天德雲内等地　　節要
曰金人初欲攻遼慮獨力不能勝之遂於海上許燕雲
以結朝廷既得志復敗盟取之又欲入侵中國亦慮獨
不能勝遂許割地以結夏人至是既見中國之易又復
取先所割天德雲内河東八館武州惟金肅河清二軍在
大河之西不能取之　御寶約束河北之臣不得遣家屬
　尚書省劄子奉御寶批朕托於兆庶之上所賴以共守
祖宗疆土者實惟郡邑之臣比聞河朔河東尚有弗思
體國惟務便私㳂檄去官先遣家屬有一于此民何望
焉朕念今歲之春我實無備故逃職之吏逭其大戮今
邉計鼎新可以責其固守矣法不可弛恩不可再五申
三令誅將必行咨爾有衆體予至意　　二十五日庚申
賜御筵餞李綱于瓊林苑　　李綱以二十五日戒行前
期賜燕于紫宸殿又賜筵于瓊林苑所以賜勞甚渥
二十六日辛酉宣撫使李綱犒軍斬樂州都統制熙河
路軍馬焦安節　　初焦安節𨽻姚古帳下威勝軍虚
傳賊馬且至安節皷扇衆情勸姚古退師至隆德又
勸遁去于是兩郡之人皆驚擾潰散而初無賊馬至
是從姚古還闕綱召斬之
　
　
　
　
　
　
　
　
　
　
　
　三朝北盟㑹編卷四十八
欽定四庫全書
　三朝北盟㑹編卷四十九
　　　　　　　　　　　　　　宋　徐夢莘　撰
　靖康中帙
　　起靖康元年六月二十七日壬戌盡七月二十一日乙酉
二十七日壬戌李綱以宣撫兵𤼵京師　　　遺史曰綱以宣
撫兵𤼵京師种師道送之歸而歎曰兵可憂矣　　　李綱抵
河陽入劄子論罷起兵等事　　　傳信録曰綱入劄子以畿
甸汜水闗西都河陽皆形勝之地城壁頺圮當亟修治今
雖晚然併力為之尚可及也又因望拜陵寝潜然流涕恭
惟祖宗創業守成垂二百年聖聖傳授以至陛下適于艱
難之秋敵人内侵中國勢弱此誠陛下甞膽思報勵精求
治之日願徐考祖宗之法一一推行之進君子退小人無
以利口諞言為足信無以小有才未聞君子之大道為足
使益固邦本以圖中興上以慰九廟之靈下以為億兆蒼
生之所依賴天下幸甚初余陛辭日為上道唐恪聶山之
為人陛下信任之篤且將誤國故於此伸言之上批答有銘
記于懐之語留河陽十餘日訓練士卒修整器甲之属進次
懐州自出師後士卒不得擾民有趕奪人之釵子者立斬之
以狥拾遺棄物决脊黔配逃捕獲者皆斬以狥故軍律頗肅
無敢犯者甞以謂歩不勝騎騎不勝車金以鉄騎奔衝非車
不能制之有張行中者獻車戰制度兩竿雙輪施皮籬運轉
徑㨗毎車用甲士二十五人執弓弩鎗牌之属以輔翼之結
陣以行鉄騎遇之皆退遁造千餘兩日習之候防秋之兵集
以謀大舉而朝廷降㫖詔書所起之兵悉罷减之余上䟽力
争其大畧曰臣昨待罪樞府伏䝉陛下委令措置防秋之兵
臣意以謂中國之軍政不修㡬三十年矣闕額不補者過半
其現存者皆潰散之餘不習戰陳故金人得以窺伺既䧟燕
山長驅中原遂入畿甸來無藩籬之固去無邀擊之威廟堂
失䇿使之割三鎮質親王刼取金帛以億萬計驅擄士女屠
戮良民不可勝數誓書之言所不忍聞此誠社稷之羞陛下
甞膽而思報者今河北之敵雖退而中山河間之地不割敵
馬出沒并邊郡塞柵相連兵不少休太原之圍未解而河東
之勢危甚旁近縣鎮皆為敵兵之所占據秋髙馬肥敵騎慿
陵决須深入以責三鎮之約及金帛之餘數儻非起天下之
兵聚天下之力解圍太原防扼河北則必復有今春之警宗
社安危殆未可知故臣輙不自揆為陛下措畫詔書以團結
諸路防秋之兵大約不過十餘萬人而欲分布河北沿邊雄
覇等二十餘郡中山河間真定大名横海五帥府腹裏十餘
州軍沿河一帶控扼地方翊衛王室隄防海道其甚者解圍
太原收復忻代以捍金人夏人連兵入攻不知此中數萬之
衆一一皆到果能足用而無敵馬渡河之驚乎臣被命
出使去清光之日未㡬朝廷已盡改前日之書調發防
秋之兵既罷刀弩手又罷土兵又罷四川福建廣東南
路將又罷荆湖南北路係將兵不係將兵而京西諸郡
又皆特免起發是前日詔書團結之兵罷去大半不知
金人聚兵兩路入攻將何以支吾而朝廷何特不留意
於此也臣思之以兵為不須起者大槩有五川廣建荆
湖之地遠一也錢粮犒賞之費多二也河北冦退天下
已無事三也太原之圍兵馬不多不攻自解圍四也探
報五也若以川廣福建荆湖之地遠則詔書之下以四
月期天下兵今已七月當時闗報三省何不即止今已
七月遠方之兵皆以在道始復約囬是復蹈今春勤王
之師約回之弊也一嵗兩起天下之兵中道而兩止之
天下謂何臣恐朝廷自此不復能取信四方而將士解
體矣國之大事在戎宗社安危所繫且行且止有同兒
戯臣竊痛之若以謂錢粮犒賞多則今春無少捍蔽致
令誤國土地寳貨人民皆為所取今惜小費又不為偹
臣恐後來所取又不止于前日也况元降指揮防秋人
兵各令賫粮以行則錢粮犒賞之乏似非所患廟堂不
深思祖宗大計而惜小費臣竊所不取也若以河北兵
退天下無事則邊境日報金人聚兵聲言某月入當取
某地强敵臨境非和非戰朝夕恐悚懼其復來天下果
無事乎賈誼謂厝火積薪之下而坐其上火未燃因謂
之安今日觀之何止于火未燃也殆處于烈熖之旁而
言笑自若矣若以謂太原之圍兵馬不多不攻自解自
春徂秋攻守半年曽不能得其實數姚种二帥以十萬
之師一旦皆潰彼未甞有所傷衂不知何以知其兵之
不多以為可以不攻而自解者臣謂非愚則誣至于林
牙髙麗兵牽制之報理或有之終不可恃彼之不來當
恃我之有備則屯兵聚衆正今日之先務不可忽也今
河北河東州郡日告危急乞兵者皆以三五萬為言而
半年以來未有一人一騎可以副其求者防秋之兵甫
集又皆遣罷不知此何理也若必謂不須動天下之兵
而自可無事則臣誠不足以任此則陛下胡不令建議
之人代臣坐致康平而重為此擾擾也除范世雄所統
湖北兵聞已至襄唐間臣只依奉聖㫖令疾速發赴宣
撫司外有餘路乞依元降詔㫖起發庶不誤國事未報
間再具奏曰近降指揮减罷防秋之兵臣所以深惜此
事者一則河北防秋闕人恐有踈虞二則一嵗之間再
止之無以示四方大信防秋之計臣前奏論之已詳請
為陛下更論失信之意昔周為犬戎所侵甞以烽火召
諸侯恐未必至也舉烽以試之諸侯之兵大集知其試
已皆怒而歸其後真舉烽火無復至者去冬金人至闕
始起勤王之師遠方之兵踴躍赴難至中途而以和議
詔止之皆憤惋而返今以防秋之故又起天下兵良非
獲已遠方之兵率皆就道又復約回將士卒伍寧不解
體夫以軍法勒諸路起兵而以寸紙罷之臣恐後時有
所號召無復應者矣終不報
二十八日癸亥姚古責授節度副使廣州安置　　御史
中丞陳過庭上言謹按姚古畏懦唯以寳貨鬻于童貫
濫被恩賞以至於是荷國厚恩宜思所報自太原被圍
提重兵逗留不進及种師中以忠勇自奮而古違期弗應
遂至師中失利此古可斬之罪一也金人方圍太原未有
一騎一卒敢入南北闗自師中失利古輙退師威勝士
庶叩馬懇訴願共守禦古乃夜遁去致使威勝之民扶
老携幼斃于道路哭泣之聲振于山谷此古可斬之罪
二也古既退師其部將又妄言於衆曰國家已割太原
與金人我軰所以南歸於是役夫般運粮草器甲及民
蚕在箔者委棄而去此古可斬之罪三也興師之初有
效用十五人直入隆徳縳偽守倅以獻不血刄而得一
郡古掩其功狀不以實聞致此十五人者止於賜帛而
已士氣沮傷抱戈不戰此古可斬之罪四也當偽官之
守隆徳存䘏其民人保䕶其婦女敵兵敢犯立斬以狥
又閉敵兵於他所不許妄出請於尼堪遣還其兵自言
先世乃汝頴間人深有效順之意一旦縳至軍中古若
能如韓信之師左車李愬之釋李祐太原之圍自此可
解乃貪冐功賞獻囚于朝用心不忠安能成事此古可
斬之罪五也人有於上黨道中見大刀巨斧凡數十軰
擁騎而載婦人者云是將官寵妾軍中婦人不可勝數
人無鬬心士氣不振此古可斬之罪六也古欲退師無
以發端忽有統制官焦安節厲聲而前曰敵騎迫近何
為尚留于此古既不能斬安節以慰衆心輙從其言領
衆宵遁實古之謀假手于安節耳此古之可斬者七也
貼黄訪聞姚古隨行使臣兵級尚有數百人見在城外
伏乞聖慈指揮先將使臣與兵級放散或拘収他役然
後施行庶不生事奉聖㫖姚古責授節度副使廣州安
置　彗出紫薇垣　　金人西路尼堪烏舍伊都東路斡
里雅布達蘭棟摩㑹于山後草地避暑議事　節要曰尼
堪烏舍伊都三大將棄太原北去往返千有餘里而朝
廷援兵霧合雲集不能解太原之圍可見失計之甚矣
七月一日乙丑朔車駕詣龍徳宫
十一日乙亥蔡京移儋州安置　　右正言程瑀上言臣
近甞具劄子論蔡京罪大責輕宜竄海外尋因奏事毎
有敷陳仰䝉陛下面賜允可伏候累日未䝉施行臣竊
疑之然公論未厭民徳未孚京者旦暮之人使遂溘然
明罰不行徒有後時之悔臣安敢避再三之凟哉按京
奸心譎計世無可比假紹述之名行脅持之術擯逐正
士援引僉人交結閹宦宻為梯媒首登宰輔尋踐公師
二十年間逐而復用致仕而復起愚弄朝廷妄作威福
凡所興建嵗月以仍藉以固寵無非蠧國害民京名為
遵用熙豐之典乃實肆為紛更未有一事合熙豐者敢
為欺誕欺㒺上下道凶焰盛天下之人不敢議而心敢
非卒致政令紛錯風俗凋靡國用匱乏生靈貧困賄賂
公行盗賊竊發按其事跡罪在可誅至于鑄鼎列名位
居九五臨平之山托名祀聖私第引河潛通宫掖引援
(闕/字)公凟妃嬪閨門穢汚醜不可言属者金人内侮事始
于童貫而成于王黼與京之子攸然致邊備廢弛本實
由京金人入塞盡室東去門生故吏締親宻黨其徒如
雲盖不知有陛下不復知有宗社非背叛而何跡其奸
惡正名定罪死有餘責陛下既遵祖宗故事不欲戮之
而置之曲江名為嶺表實與内地無異天下之怨京入
于骨髓陛下灼知京之姦惡悖逆乃不能投畀海外實
無以慰塞人望憤懣之氣何由解釋伏望陛下奮乾剛
勵威斷早賜施行其子孫如攸罪惡盈溢臣見别具論
奏請正刑典鞗尚帝姬隳法度亦合離判不當尚聨禁
戚其餘並乞裭奪官爵毋使尚廪給縣官飬贍賊種天
下幸甚取進止奉聖㫖移儋州下開封府差人押解前
去　蔡攸移雷州安置　右正言程瑀上言臣聞亂在
外為姦在内為軌姦御以徳軌御以刑古之制也刑當
其罪則刑一人而四海服焉此息亂弭姦之道也蔡攸
之罪四海之人皆以為可殺陛下未能明罰飭法公議
鬱結按攸豺狼種類固不可以人理責考其挾媚道以
怙權操譎計以固寵竊弄威柄至于位師傅之尊躬俳
優之賤侮慢君上汚衊宫庭則厥父或未至是盖死有
餘責矣又况燕山之役攸與童貫同為宣撫䘮敗師徒
盖以萬計卒不能取燕山乃開闗以招金人始厚與嵗
賂易其空城招敵納侮自此其始及金人為南犯之計
首議於夏初决䇿於秋末攸任樞府邊吏來告不以上
聞及其犯塞不復計守禦之事闔家南逰名為扈從上
皇實皆叛也上皇南歸非獨思企陛下本於天性其深
見遠識正應如此攸盖弄臣陛下上皇豈復與之論議
乃敢肆為誣㒺謂勸上皇南歸盖欺㒺君上愚弄朝廷
雖已敗猶復爾也罪惡彰著海宇憤疾言章交上而名
為逐之廣南乃實處之善地修其政刑今日正不可緩
伏望陛下發明斷投之海島不使汚我海内實快天下
之望取進止七月十日奉聖㫖移雷州下開封府差人
管解前去
十三日丁丑童貫移吉陽軍安置臣僚上言臣近具奏
狀論童貫罪惡法當戮誅今月九日因職事上殿再請
奏陳退謂遂有處分今復未聞臣伏見童貫罪盈惡稔
訖藏甲飬士䟦扈難制反刑逆節彰彰著見已合誅夷
而致敵召亂㡬覆宗社何可久逭天誅大違人願伏望
睿眀早賜指揮檢臣前奏及臣僚累次章䟽早賜施行
所有假子若孫亦乞處分庶㡬威令果行姦惡知懼候
勅㫖七月十三日奉聖㫖童貫罪大責輕可移吉陽軍
二十一日乙酉蔡京至潭州以患身故蔡京在徳安府
被南遷之命七月甲申到潭州據隨行幹當人魏覿狀
蔡京鄂州扶疾前來潭州沿路大暑愈覺嬴困昏卧不
省粥食不進乞差醫職前來㸔治州差醫助教譚從義
易緩看醫是日管押官修武郎監徳安府稅趙康轉申
蔡京於此日為患身故州差保義郎城東廵檢王從禮
廸功郎長沙縣丞權縣事董陟前去審實得在崇教寺
因患身故州司以京于崇教寺拘􁏟　幼老春秋曰蔡
京字元長興化軍人也熙寧三年登進士第少事王安
石喜之章惇為相京與弟卞皆謟事之孟后被廢京草
詔無一言之諌又欲㓕劉摰等家族侍御史常安民言
其奸邪譛逐之紹聖二年卞為尚書右丞四年林希同
樞宻院事故京怨惇之未薦己也遂與惇絶為翰林院
學士承㫖交納内侍郝隨劉瑗外戚向宗良等故勢益
牢元符末諌官陳瓘以四章力彈之殿中侍御史陳師
錫兩章言之以端明殿學士知永興軍瓘再言其奸憸
有滔天之罪偃蹇無人臣之禮遂落職提舉杭州洞霄
宫建中靖國初召知開封府惟曲奉權倖堂吏段處約
等私賣恩澤京不敢推治為侍御史孫升兩章彈之崇
寧初遷中大夫尚書右丞俄除右僕射三年遷左僕射
深結宦官探上所欲務迎合之善書大字宦官軒亭及
功徳院額名多京親書姑息堂吏出知州軍變壊祖宗
法度不用天下忠正之士自司馬光張啇英蘓軾劉安
世而下皆指為元祐奸黨禁錮其家汲引奸佞之士皆
登要路廣營産業以収復湟中加左銀青光禄大夫四
年以收復鄯廓等四州加司空五年以宫祠罷大觀初
復拜左僕射以康居夜郎之属納土加太尉二年拜太
師立阻御筆之限以壊封駮之法務興事功窮極奢侈
以蠧國之財賦屢改塩法以困民力隂為蠧國害民之
政妖人術士勸之曰興化公之鄉里也若决水貫之則
旺氣愈壯臨平公之父墳也正占龍勢但未有兩角若
立兩塔龍角成矣京盡用其言詐言欲利民田遂决其
水又言欲祝聖夀遂建其塔専貢聲色起土木運花石
以媚惑人主之心而威福大權盡歸于京矣三年彗星
見御史中丞張克公二十一章言其奸邪陳朝老上言
書其罪十四吴執中又言其罪乃罷為中太乙使封楚
國公臺諌多彈之四年詔京權重位髙人屢告變全不
引避公議不容降為太子太保以楚國公致仕令毁臨
平之塔後為宦官提舉不已政和三年復詔京拜太師
領三省事蔡京隂為壊國之計與蔡崇逆謀為陳瓘之
子正彚來告京怒送正彚沙門島編管瓘亦責令通判
居住諸州門向帝都者謂之朝天門也京改為朝京門
太學三舍法以貢士退歸者京改為退送皆欲隂合䜟
兆張懐素吴儲等謀反為湯東野范寥所告勘得其實
詞連京開封尹林攄御史中丞余深力為掩覆之京皆
驟遷二人為兩府姬妾慕容等皆封國夫人門吏若王
瑜李奎魏伯初張亮等十人皆為觀察而横行賜金帶
者數百人名園甲第亞于宫禁諸子皆學士金紫烜赫
子鞗尚茂徳帝姬拜駙馬都尉自古執政之盛莫與為
比馮浩以為不誅之必亂天下京怒譖之送浩循州編
管言路遂絶　中興姓氏姦邪録曰蔡京自政和二年
後召拜太師令三省事隂為壊國之計天下大權一歸
于巳日請上㳺宴以酒色困之宣和初内侍馮浩力言
京必亂天下宜速誅之京怒譖于上編管浩循州至蔡
州使人殺之自後言路絶矣有識之士比之王莾方臘
反于浙四方已亂王黼言于上子攸亦屢言京之短乃
勒京致仕四年五年河北京東羣盗蜂起各十餘萬民
被其害者數千里皆京所致也七年復起京領三省俄
以目疾罷大金入侵京勸徽宗幸江西京舉族皆行太
學生陳東上書言京為六賊之魁靖康初臣寮力言其
罪責授中奉大夫秘書少監分司南京致仕其子修姪
仍孫衡述微衕皆落職押歸本貫臣寮又言京罪責授
崇信軍節度副使徳安府安置後又言其罪移衡州安
置至潭州病卒于東明寺年八十天下士民以不誅之
為恨
　
　
　
　
　
　
　
　
　
　
　
　
　
　
　三朝北盟㑹編卷四十九
欽定四庫全書
　三朝北盟㑹編卷五十
　　　　　　　　　　　　宋　徐夢莘　撰
　靖康中帙
　　起靖康元年七月二十日乙酉盡二十九日癸巳
秀水閒居録曰蔡京四入相崇寧九年拜相四年罷大觀
元年復入三年又罷政和元年復入宣和初又罷六年冬
王黼罷相白時中李邦彦並拜太少宰未㡬京東盗起京
黨閧然以謂宰相望輕乃詔京復總三省許私第治事三
五日一造朝時京已八十目盲不能書足蹇不能拜跪矣
其子絛用事凡判筆皆絛為之仍代京禁中奏事於是肆
為姦利賞罰無章黜陟紛紜絛外兄韓耜者驟用為户部
侍郎宻與謀議貶逐朝士殆無虚日絛毎造朝侍從以下
皆迎揖附耳與語堂吏抱文案數十人從之遣使四出誅
求探訪喜者令荐之不喜令劾之中外縉紳無不側目先
是王黼作應奉司總四方貢獻之物以市權寵於是效之
請置宣和庫庫中置式貢司司分諸庫如泉貨幣餘服御玉
食器貢等皆其名也上自金玉下及蔬茹無不籠取元豐大
觀庫及𣙜貨務見在錢物皆拘撥収樁専事供進次年四月
絛惡日著二相不能舉職絛兄攸發其奸狀京罷絛亦被譴
是年冬金兵至闕得非將亂之兆耶蔡京乆在相位植黨擅
權無敢言其罪者惟大觀中再罷政後中丞張克公一䟽及
内翰林張閣一制粗能數其過惡天下傳誦張克公䟽曰臣
先甞論奏前宰相蔡京罪惡顯著宜加嚴責上答天戒下慰
人心未甞睿㫖施行茍依阿不言非特負陛下之責天下之
人皆以責之矣義當竭力不敢但已京頃居相位擅作威福
權傾中外濫錫予以蠧國用輕爵禄以市私恩謂財利為有
餘皆出誕慢務誇大以興事肆為騷擾援引小人以為朋黨
假借姻婭布滿要途以至交通豪民廣興産業役天子將作
營葺居第用縣官人船運載花石曽無尊主庇民之心惟事
豐已營私之計若是之類其事非一累有臣僚論列臣更
不敢具陳若乃名為祝聖夀而修塔以壯臨平之山勢托
言灌民田而决水以符興化之䜟語致妷俉之告變而
繆為心疾受孟翊之訛言而與之官爵趙真欲輔之妖
術張大成竊議其姦意駭動逺邇聞者寒心此皆足以
鼓惑天下而為害之大者稽之古人有一于此必加嚴
刑而亰兼有之乃獨泰然忽視朝廷無復畏懼人臣强
盛莫甚于兹去嵗東南諸路皆罹旱暵之災者乃其應
也聖恩寛貸為之保全人心不平而忿嫉之氣充塞海
内星文變異豈無意耶盖京之罪戻積稔滋久上賴聖
徳昭格皇天眷祐為宗社之盛福幸天下之生靈於是
星文再昭示其意既甞罷京相消弭于前則正京罪不誠
有待于今日耶雖天之垂象不當其事應而常無所不
戒然京之罪未正乃事之最可戒者也始者京再罷相
士民稱慶以謂京去朝廷必矣既寵以宫祠又許其致
仕賜以蘓州南園尚無去意然以哲廟實録未畢猶可
為説今書已成而去計杳然是終不可去也非天有以
警悟陛下則人力何能為哉臣聞之書曰天視自我民
視天聼自我民聽又曰天討有罪五刑五用哉盖天之
聼因民而已君之用刑視天而已臣願陛下順民心以
奉天體天道以用刑暴京罪以釋天下之疑以為人臣
之戒則和氣集而灾沴消矣干冐天威罪當萬死伏望
聖慈深察愚衷特賜聼納早降睿㫖　張閣行責官詞
曰政事所寄尤嚴誤國之誅人臣之姦莫重欺君之罪
我有常憲揚于大庭太師致仕上柱國楚國公食邑一
萬二千六百户食實封四千四百户蔡京頃以時才久
膺柄任兩冠台衡之峻三登公衮之崇庶圖爾庸以弼
予治而總秉衆務出入八年事寢紊于復來謀悉違于
初議擅作威福妄興事功輕爵禄以市私恩濫錫予以
蠧邦用借助姻戚宻布要途援引凶邪合成死黨以至
假利民以决興化之水托祝聖而飾平臨之山豈曰懐
忠待將邀福屢有告陳之迹毎連狂悖之嫌雖僅上于
印章猶乆留于里第偃蹇弗避傲睨㒺悛致帝意之未
孚垂星文而申譴言章繼上公議靡容顧欲用恩難以
屈法其裭師臣之秩俾叅宫保之官姑慰羣情尚為寛
典於戯上天垂象明罰所以弭灾人道惡盈省躬所以
引咎往欽善貸無重後愆可特援太子太保致仕依前
楚國公勲封食邑實封如故在外任便居住仍放謝辭
　陳朝老書曰臣竊觀陛下即政之初布告治朝爰立
台輔當時羣臣在列聳聼以為所用必竒才也白麻既
出天下失望夫蔡京姦雄悍戾詭詐不情徒以髙才大
器自處務以鎮壓天下以謂自古人臣惟一切因循茍
簡以為治無敢横身為國建議立志者於是出而銳然
更張以謂天下後世無以復加陛下傾心俯納所用之
人惟京為聼所行之事惟京為從故蔡京得以恣其姦
佞玩弄無所畏忌直欲敗壊而後已觀其行法出令狥
名失實無以異于兒曹稚子終日嬉戯以塵為飯以木
為胾何與于饑飽哉且兒曹之戯已則棄之無有後灾
以蔡京之所為求其所欲其為害豈特一方與當年盖
將徧四方之廣覃萬世之遠而未艾也厥今天下何如
哉官爵冗而非材雜進財用竭而妄費無已恩澤濫而
僥倖成風科配苛而農民重困學校紛更而士失所業
諛佞成俗而上㒺聞知恩寵擅分而人多侮法錢與物
俱重而無術以平之其他害國蠧民誤上㒺君未有以
指數推其弊之所生良由陛下任非其人所以致令縉
紳士大夫自一命以上皆出其門人無所守各懐私恩
而不知國家之公議㡬成風俗且爵禄名位天下公議
權臣盗之以植私黨最為有國有家者之大患况蔡京
尤深結陛下之左右近習之人故此曹為之隠蔽是以
公肆誕謾無敢誰何陛下漸成孤立可為寒心幸其解
去機務退處祠宫天下之人鼓舞抃蹈有若更生今既
已謝事尚猶安處上都門䦨如市交結内貴其意猶欲
覬他日之復用也平時出入門下之小人恐其去國失
所倚恃旁為之助陛下何不察歟願陛下奮乾剛之斷
勿貳勿疑置之逺方以禦魑魅庻以杜絶其望方快輿
議臣甞觀其所為之事合天下之人舉以為非公論未
失刼于勢利導諛成俗無一人敢為陛下言者前者之
伏蒲戴豸皆伏下風各懐芻豆之爱上下相䝉未以為
非臣觀考蔡京之所為合而言之則其事止于十有四
曰凟上帝曰㒺君父曰結奥援曰輕爵禄曰廣費用曰
變法度曰妄制作曰喜導諛曰鉗臺諌曰熾親黨曰長
奔競曰崇釋老曰窮土木曰矜逺畧散而言之其事數
十萬言豈毫楮所能載臣久困覊旅不能具紙墨陛下
不以臣不肖願詔有司給筆札使臣得盡胸中之所言
寫天下是非之實以告陛下臣死之日猶生之年草茅
無知輙議國家大事罪合誅夷干犯天威臣無任瞻天
仰聖激切屏營之至　右正言崔鶠劄子臣謹按賊臣
蔡京隂蓄異謀潛窺神器故竊爵賞買天下小人以為
朋黨相與遮蔽人主耳目卒致敵國侵凌直至畿甸宗
廟震動社稷蕩搖上皇南廵肅王北質百姓屠㓕天下
之賊其罪有大于京者乎此誠祖宗神靈之所􁂒齒也
陛下安得而赦之伏望特賜睿斷斬此姦臣為萬世亂
臣賊子之戒取進止　又劄子臣謹按賊臣蔡京以奸
邪之術誑耀人主大類王莾而朋黨之衆則又萬于莾
莾之奸也制井田更錢幣說六筦造明堂起辟雍建靈
臺頒時令築學舍萬區以誑耀其君於是卒攘其國而
有之而京賊亦用此術其意安在然莾之腹心不過王
舜劉歆等數人豈如京賊收天下之士以為腹心乎遂
至盗賊蜂起外侮日逼雖宗廟神靈為之震駭然則京
賊之罪宗廟神靈之所不赦陛下安得而赦之伏望聖
心獨斷戮此巨奸以為世戒取進止
二十六日庚寅詔解圍太原詔曰朕惟金人攻圍太原
百五十餘日其勢危蹙惟兵與食最為急務而朝廷於
此二者措置殊未有方毎於警奏不過督責諸將俾令
進師既不益兵又無見粮安能使之必戰既戰又安能
使之必克進者屢衂其弊盖出于此朕毎一念疾首痛
心寢不能安食不知味今聞强敵築壘臨城控扼要害
援師不可進粮道不得通勢益危廹卿等宜究心悉力
廣加詢謀益兵置粮不吝爵賞以勸用命明其政刑以
威不恪須管太原解圍若稍有誤事不惟卿等負朕倚
注之意朕于負荷之重亦豈委法以茍私卿等哉
二十七日辛卯解潛自威勝軍進兵屯于南闗初諸將
議進兵劉韐以河東宣撫副使至隆徳府張俊苖傅皆
𨽻麾下與諸將期七月皆進王淵與韐出平定軍遼州
路解潛折彦質出威勝軍路張灝折可求出汾州路尼
堪時在太原聞援兵至乃多積粮于南闗佯若聞潛至而
怯懼者匿强壯兵馬使輕兵守之戒之曰解潛必自威
勝軍先趨南闗俟其至則偽遁潛遣人探止有輕兵乃
以兵趨之金人皆偽遁潛以為真遁漸遣人運其粮食
金人猶未動已而潛悉遣士卒車馬運粮已裝載就道
而金人之兵衝突而至官軍不敵棄粮而潰死者相枕
藉自此潛不能軍矣　張灝及金人戰于文水縣敗績
張灝者孝純之子也朝廷以為河東察訪使招河東義
勇禁軍五萬由遼州以夾援太原灝命統制張思政為
前鋒遂同折可求到文水縣上賢村馬村下塞金人毎
日出沒遇官軍則偽遁未甞有勝敗而思政以為不足
慮遂不設偹金人忽取别逕至思政失措官軍遂大敗
初朝廷命可求節制麟府路軍馬往救太原也知麟州
楊宗閔告可求曰朝廷命公解圍未審由何路以入若
路出汾陽以歩兵當突騎未見其可願節制建上將之
旗鼔行而聲言救晉假我精騎二萬攻其必救之所則
太原之圍必自解矣可求善其言而不能用卒至于敗
僅以身免可求以便宜陞宗閔為前軍統制軍馬河東
路兵馬鈐轄　傳信録曰七月二十七日諸路進兵平
定軍遼州兩路劉韐王淵主之威勝軍路解潛折彦質
主之汾州路張灝折可求主之而宣撫副使察訪使勾
當公事皆承受御前處分事得専達進退自如宣撫司
雖有節制之名特文具耳余奏上以節制不専恐誤國
事雖降指揮約束而承受専達自若也至期出師解潛
與賊相遇於南闗轉戰四日殺傷相當金人増兵潛軍
力不能勝而潰平定遼汾之師皆逗留不進其後張灝
又違節制用統制官張思政復文水縣已而復為賊所
奪余極為上論節制不専之弊又分路進兵敵以全力
制吾孤軍不若合大軍由一路進㑹范世雄以湖南兵
至即薦宣撫判官方欲㑹合親率師以討敵而朝廷之
議變矣　勅御史中丞張徴追童貫行刑臣僚上言臣
聞事有其失甚微其貽患有丘山之重而不可勝救者
廢置與誅賞是也請以古事騐之昔漢既誅董卓不及
赦凉州部曲李傕郭汜知不免矣激其下以叛遂貽漢
室之禍此當赦而不赦之失也唐徳宗有涇師之變倉
卒出狩或勸取朱泚殺之否則相逼為亂將大徳宗不
能用涇師得朱泚果稱僭逆遂陷京師賴有良將相與
戮力僅能克復此當誅不誅之失也臣切觀童貫以閹
臣僕隸之微盗有兵權㡬二十年其壊祖宗軍政闗兩
河邊患結新造之金人棄契丹之舊好禍及華夏至于
今不止其過惡誤國在蔡京父子王黼之上然其誅斥
獨輕于二人公論固已欝矣臣為陛下言其大者以消
未萌之禍童貫乆持内外兵柄陜右諸路道勁兵號曰
勝㨗隂常蓄飬為牙兵以市私恩其督戰也不使之臨
行陣特以自衛而己戰而勝則歸功厚賞不勝則擁之
以遁其賞功之猥濫至數千人皆為將校驕縱飽滿無
復鬭志其實有戰多者皆抑而不賞使西北戰士歸怨
朝廷者皆貫縱之使至此也其隨上皇之南狩也貫刼
之東下日用劵直或旬時犒賜至純用金銀以給之過
為優厚冀得其死力朝論洶洶至今以為疑也臣又觀
近日張思政領勝㨗餘卒敗于河東疑潰而東歸宣撫
副使李彌大執思政而戮之復遣敗亡餘卒赴真定為
援將卒疑懼挾其渠首以叛淄青至今震動貽患一方
論者恨其遣潰師之遽而誅思政之早也則漢不赦凉
州部曲事之大小雖異其失則同矣臣所謂其失甚微
而禍有丘山之重者也雖然此已往之失不可復追未
然之事尚可圖也臣聞諸道路山東叛卒文其旗曰負
寃勝㨗意欲自沂宻入冦淮浙萬一聞貫尚在數懐畜
養之恩一旦烏合豈不大為東南之患此臣所以夙夜
過計不能無涇師得朱泚之憂也陛下豈得不過為之
慮哉况貫自用師持權以來毒流華夏以無事無罪之
民驅之死地所殺傷者不啻數十萬衆縁貫而破産流
離者延及四方之民皆陛下之赤子也今以誅一貫之
身曽不足少謝穹蒼之怒兆庶之怨陛下尚疑而不忍
者此微臣之所不曉也伏望陛下遣一介之使即貶所
正典刑聲其罪惡以謝天下無辜之民以絶羣小懐怨
之望又上言臣竊以謂祖宗垂憲于治安無事之時殺
大臣焉當在所戒後世有亂天下危社稷而不殺之非
祖宗之志也况如貫者閹腐刑餘在祖宗時止堪掃除
之役豈真所為大臣者哉貫握兵柄㡬三十年大奸大
惡不可縷數臣獨論其可殺而不可赦者壊太祖皇帝
之兵制敗真宗仁宗皇帝之信誓通萬餘里之强鄰殘
百餘年之與國蕭后欲歸却其表而不受遼主潛遁指
其蹤而使擒契丹舊臣痛入骨髓假手女真俾之報怨
旁結西夏共為敵讐金騎欲入貫猶趣住太原敵破忻
代即捨太原以歸具舟檝載所親兵之家属佩陜西河
北河東路宣撫使印浮汴渡江淮而去於是時何有陛
下奈何卒赦之又上言臣謹按童貫以奴𨽻之資荷不
世之遇浸縁恩寵包藏禍心近者臣僚論其罪惡偹載
章䟽以其養兵于家儲甲于庫有潛謀不軌之兆陛下
寛容姑投海裔今者竊聞有司檢校其家器用復有校
椅以青龍首金銀絲背為飾者士論傳駭以謂不軌蹤
跡暴白無甚于此臣愚聞之史氏為國者見惡如農夫
之務去草焉芟夷藴崇之絶其本根勿使能植則善者
信矣貫之誤國召兵㡬危社稷兩觀之誅已後天下之
望今暴其罪惡復出其不軌之器茍復置之何以為巨
奸元惡之戒奉聖㫖童貫罪十首薦朱勔起花石引趙
良嗣㓕契丹修延福宫等朕在東宫屢為搖動冊立之
時有異語不俟勅命擅去東南差留守不受命東京解
圍聞之而去家中有非法之物私養死士前項罪不容
誅差監察御史張􁂧將帶開封府公人前去追童隨所
至州軍行刑訖函首赴闕當議賫送宣撫司軍前一行
人漏泄者依軍法其子孫已降指揮送吉陽軍編管見
隨童貫子孫仰張􁂧交割與所在州軍選差官多差兵
級管押前去如在别州軍即移文監司依此施行
二十九日癸巳右武大夫温州觀察使提舉河北西路
保甲兼權提㸃刑獄權真定府李邈除青州觀察使知
真定府
是月空日遣使與金人元帥皇子二書　宣和録曰七
月空日大宋皇帝致書大金國相元帥比因専使甞已
布書具載悃誠想加通亮但以三鎮之民懐土顧戀以
死堅守雖令不從遂至宿師引日已久重兵民各為其
主困于暴露深可憫傷是用欲三鎮税租組充嵗幣既
不失通和之議抑亦為長乆之圗諒惟仁明必能矜察
已遣使大金皇帝及皇子郎君今再命單車復陳本末
願加聰亮有少禮物具如别幅秋暑尚熾更希保䕶白
　七月空日大宋皇帝致書大金國皇子郎君比常布
問具致悃誠近因使介之旋尤詳修好之意但以三鎮
之民懐土顧戀雖令不從以致宿師引日已乆重兵民
各為其主困于暴露深可憫傷是用願以三鎮稅租組
充嵗幣方昭大信諒不受于間言將究逺圗豈自生于
細故俾長利于兩國在仁人之立談想為英聰必能體
亮已遣使大金國相元帥今再命單車復陳本末願加
聰察有少禮物具如别幅秋暑尚熾更希保䕶白　尼
堪大起雲中路民兵之太原　王安中臨江軍安置臣
僚上言謹按王安中昨自尚書左丞建節知燕山府委
任之寄重矣借令無才可辦邊事至如敵勢强弱與沿
邊兵食乏闕饋運艱難民户殘弊衆所共知者自合條
具實狀逐項奏聞使朝廷灼見利害審定取捨早為備
禦之䇿而安中畏避童貫専務䝉蔽終不端言其事數
奏祥瑞誣㒺諂䛕以固寵禄養成邊患一旦敵騎長驅
燕薊覆沒深入畿甸社稷㡬危推原本因其罪與蔡攸
等耳今臣僚論列以謂行法未盡乞斥諸逺方少為誤
國者之戒雖責授散官復處漢東近地恐公論不以為
允矧以太原被圍師屯未解强隣壓境朔部戒嚴若不
恃賞罰之公厭服物論何以正其䝉蔽欺君之罪奉聖
㫖移臨江軍安置
　
　
　
　
　
　
　
　
　
　三朝北盟㑹編巻五十
欽定四庫全書
　三朝北盟㑹編巻五十一
　　　　　　　　　　　　宋　徐夢莘　撰
　靖康中帙
　　起靖康元年八月三日乙未盡二十日癸丑
八月三日乙未太宰徐處仁少宰吴敏並罷以御史中
丞李回言章也　徐處仁觀文殿大學士中太乙宫使
制曰門下圗治有要在人主所寳惟賢充位無聞則朝
廷焉用彼相眷予上宰乆預政機謀猷闗著于事功體
貌務全于終始誕敷眀命播告多方正議大夫太宰兼
門下侍郎徐處仁器質淳龎才能敏邵蚤年治郡素髙
黄覇之風晚嵗裕民竊陋桑羊之政比疇雅望列處宰
司允藉老成庶殫衷悃矧國歩艱難之日乃廟堂叶賛
之時不知黽勉以赴功相與逡廵而固寵乏可否之相
濟唯同異之是聞邉患未寧方寸隂之可惜機㑹一失
恐駟馬之難追道路流言士夫興歎覽封章之引咎具
公論之騰喧俾解鈞衡進升祕殿即祠宫之優逸昭命
數之休隆併衍爰田申陪貢賦於戯任舊人以共政初
朕心豈有意於遐遺詢黄髪則㒺愆惟爾躬尚無忘于
辰告往祗予訓其體眷懐可觀文殿大學士中太一宫
使依前官加食邑七百户　吴敏觀文殿大學士醴泉
觀使制曰門下兹以朕嗣承丕緒統御萬邦當論相之
初賴股肱之允協至臨事之際乃矛盾之是聞念久處
于廟堂務曲全以體貌我有眀命颺于大廷通議大夫
少宰兼中書侍郎吴敏性識静深器資閎逺髙文足以
華國鯁論足以濟時頃上皇臨朝遍厯從臣之選逮𦕈
躬踐祚首登揆路之崇藉爾孤忠輔予大業方邉陲之
未靖顧宗社之可虞有厝火積薪之危有垂髪九淵之
懼爾乃玩嵗而愒月莫知排難而解紛持首䑕之兩端
乏鉛刀之一割稽違使指潛失事機致公議之騰諠亟
剡章而瀝懇宜解鼎司之重任就升秘殿之隆名均逸
真祠併昭異數於戯閔勞以事尚素藴之可觀益勵乃
忠想嘉猷之未替袛服休寵勿怠壯圖可觀文殿大學
士醴泉使依前加食邑七百户　唐恪除少宰制曰門
下周室任賢詩雅羙甫申之維翰漢朝論相史官稱丙
魏之有聲皆垂希世之名用起中興之治朕念彊隣未
靖輔臣㒺功冀得真才付以樞柄繫生靈之休戚守社
稷之安危咨爾在廷明聼予告正奉大夫守中書侍郎
建康郡開國公器識閎逺徳履端良學足以通治亂之
原力足以任股肱之託召從外服知畧輻輳於朕前敭
厯正途風采想聞于天下渾渾忠義之氣憲憲文武之
資為時顯人宜膺大任亟升華于右揆仍兼秩于西臺
申衍爰田並陪真食於戯艱難多事莫甚此時謀議盈
廷當求善䇿念民力之已困恐國勢之易搖修政刑以
固本根謹闗防以消外侮用殫財而易賦毋黷武以貪
功顧後患之可虞惟前車之是戒予違汝弼汝言予從
無忘厥功庶永終譽可特授少宰兼中書侍郎依前官
加食邑七百户　徐處仁知東平府吴敏知揚州臣僚
上言臣等厯考自古中興之君商髙宗則得傅説周宣
王則得仲甫漢宣帝則得魏相協心相與圖治故能伐
鬼方攘獫狁單于慕義稽首稱藩載之經史不磨唐肅
宗用裴冕苖晉卿之徒相業庸謬肅宗之治因以不振
稽古之士於此惜之伏惟陛下勤儉之徳本於生知緝
熙之學期於日益盖與商髙宗周宣王一無以異漢唐
而下皆不足數然自即位已來厯今三時邊陲未寧黎
元騷動興治補弊之效未有可觀者殆以宰相非其人
乎謹按太宰徐處仁初以蔡京薦進自縣令不三年備
位政府縉紳駭其速化而不聞見有善譽也自金人退
師陛下採其治郡之能擢為首相盖將與圗回天下之
務取生民愁歎之弊盡革之而器局凡陋不知大體智
識滯暗不通時變曽不能宅百揆熙庻績以副具瞻之
望太宰之職可居乎謹按少宰吴敏初以蔡京欲聨親
議遂以羣雍私試髙等入仕因與京結為死黨在上皇
朝縉紳目之謂在劉丙林攄之右上皇内禪睿志先定
父子授受夫復何疑而敏因蔡攸刺得宻㫖乃貪天功
以為己力處仁符竊相位使其效力自贖猶或可容而
以佞濟姦私植黨與凡其設施悉效蔡京意在専權固
寵雖處仁暗猶能識之二人因以不和而天下之事遂
致壊缺毎出一令行一政命一官除一吏不恤社稷之
安危生民之利病惟務已言之勝遷延淹時者有之朝
令夕改者有之遂使天下之民自春渉秋日望朝廷之
惠澤而殊未有以慰其心也方今强敵憑凌重兵壓境
河東之役師老粮匱天下之憂日甚一日而和議之使
未遣擾民之事益繁怨讟並興上天見異榖未及穫飛
蝗蔽空而處仁與敏傲然自肆畧不引避意在歸過人
主殊失愛君之義矧以小忿交争黼座之前大臣之體
得如是乎臣等採之僉言稽之舊典處仁與敏誤國負
恩罪在不赦伏念祖宗創業艱難之重上皇罪已傳位
之心下恤四海蒼生翹首惠澤之乆亟罷二奸别圖任
用庻㡬中興之業不愧于商周天下幸甚取進止八月
二十七日三省同奉聖㫖徐處仁知東平府吴敏知揚
州並放謝辭不候受告搬家接人疾速發赴新任　靖
康遺録曰初驛召徐處仁于北京令星夜前來赴闕二
十三日制以徐處仁為太宰兼門下侍郎處仁始為北
京留守以剛亷自名因太學生言其可任遂以通奉大
夫召入都人傾望咸謂有所建明既至當軸殊無嘉謀
良䇿談者失望時中國多事符檄紛紛處仁不能决又
與吴敏不協毎朝罷議事互相詆訾未㡬吴敏于東府
見處仁處仁方秉筆據案敏既坐有所咨啟語漸相侵
處仁忿然以筆擲之正中敏面額鼻皆黒同坐者引去
明日吴敏奏其事而御史亦相繼彈劾不踰月罷敏以
少年多不習事胥吏將文牒至有所呈覆吴敏不能裁
遣但云依舊例可也是時軍期𦂳急遽如星火敏不留
意方具劄子乞令學者添治春秋又因司業楊時上言
王安石三經新義邪説聾瞽學者致蔡京王黼因縁為
姦以誤上皇皆安石啟之也又謂安石不當繼十哲宜
依鄭康成畫壁從祀上從其言下大學如敏所請時人
有十不管之語云不管太原却管太學不管防秋却管
春秋不管砲石却管安石不管肅王却管舒王不管燕
山却管聶山不管東京却管蔡京不管河北地界却管
舉人免解不管河東却管陳東不管二太子却管立太
子盖譏其不切事務故也咸謂深中時病　林泉野記
曰徐處仁字擇之應天府人元豐八年登甲科累官為
工部尚書大觀元年遷右丞梗正不阿俄丁母憂蔡京
罷相處仁奏十事乞留京士論醜之頻厯外郡有治聲
靖康初召為中書侍郎俄代李邦彦為太宰時金人已
入河東朝廷多故處仁奏陳八戒諌逰幸近習戚里佛
道費用等皆遵而行之庻可刷金人深入之恥及金使
來請和處仁請付种師道處置少宰吴敏主和議不允
敏又差注親戚數人處仁抺去之由是不和加正議大
夫與敏交争於殿上坐是罷為觀文殿大學士提舉杭
州洞霄宫退居鄉里敏亦罷去敵圍應天城中民作亂
目處仁為姦細刼奪其家資殺長子感病而卒年六十
六子康度後皆顯仕　何㮚中書侍郎陳過廷尚書右
丞聶昌同知樞宻院事聶昌自開封尹除同知樞宻院
事昌舊名山上甞夢為兩日所逼乃改山為昌以厭之
人皆莫曉其意或謂欲用山奉使金國乃改賜名又曰
上一日謂聶山曰山大物也何以為名山曰臣素慕周
昌為人乞改名昌於是奉御筆改名昌　勅朕為京師
衆大之君是有獄市并容之寄卿發姦摘伏號稱神明
扶弱抑强濟以寛猛兼孔子果藝之選繼西漢趙張之
餘載省風聲不忘嘉歎故兹奬諭想宜知悉　許翰罷
同知樞宻院　李回簽書樞宻院事　解潛屯兵南闗
為尼堪所敗奔于隆徳府解潛屯兵南闗慮我師不用
命乃置壘于溝壑之上且效淮隂背水欲使三軍殊死
而戰尼堪軍兵垂至先戒兵將諭以禍福云迎敵者賞
及子孫退走者誅及妻子或有竒功定加髙爵三軍私
語云向日童宣撫時亦有此言然戰死者申為逃走奔
潰者立賞招安今日之令又恐虛文是日敵方攻壘將
兵果習舊態但畏敵人不顧軍令後軍乃縋深溝唯求
自脫然壘中亡者不知㡬千也金人乘亂鳴鼓而進我
師大潰其敗軍覆將又非上賢時比也潛乃奔隆徳府
知威勝軍張堯佐叛降于金人　劉韐聞解潛敗奔回
京師李綱頓兵懐州不進遺史曰劉韐聞解潛敗留張
俊苖傅于信徳府而走至京降八官落職罷之李綱初
氣銳而輕敵潛既敗綱氣遂挫乃頓兵懐州不敢進日
與鄒柄張牧論事諸將禀事者先禱柄牧將士怨之初
太原城中有將官楊可發者面有六字號為楊麻胡擦
城出欲招集人觧圍到虞縣約有衆千餘忽邏得三人
乃繁畤縣東諸豪傑不肯順畨差往探太原事者可發
遂隨此三人至五臺山北繁畤縣東天延村招軍四十
餘日得二萬餘人以五臺山僧李善諾杜太師為先鋒
將到繁畤縣東十里鐵家㑹遇金人大戰至晚衆皆散
去可𤼵却上五臺山副僧正真希投拜可發去五臺山
却入虞縣有衆二千遇尼堪大軍至可發自知其不可
乃倚壁而立以鎗自刺其腹而死瘡口無血有白脂一
塊隠出塞定瘡口至是解潛之兵潰劉韐奔入京師李
綱止屯于懐州金人縱横于河東矣
五日戊戌察訪張灝㑹將兵駐于汾州遣統制張思正
折可求冀景進兵于郭山柵
七日庚子尼堪兵破郭柵張思正冀景奔回張思正等
屯郭柵深溝髙壘未甞料敵迎戰金人既近而冀景寨
中忽張青盖敵視而不擊惟攻思正等寨矢石交射金
人冐矢急攻寨中人兵退移竟為所敗惟冀景軍奔回
兵死于寨中不知其數　彗出東北上深自内懼令宰
臣議詔責躬放宫人减常膳求直言
八月辛丑以彗出下詔詔曰朕托士民之上嗣位旬日
敵國侵凌乃至郊甸迨今三時邊鄙未寧調發轉餉勤
動四方惟徳不類無以仰當天心日夜祗懼毎御便坐
稀臨正衙凡欲以自奉者務貶損至于常膳百品减去
七十放宫女凡六十餘人未甞輙奏音樂備置臺諌廣
通言路公車上疏乙夜躬覽庻㡬少自警戒而日者彗
出東北方考之前載實為大異畏天之威弗敢寧處今
將循舉故事而率皆已行深懼又不能應譴告之實熟
憂再四意朕之不明元元之愁痛無聊者衆是求民之
疾苦者悉行條具除等解嬈冀以感召和氣以格休應
咨爾卿士具體朕意毋忽　張灝招集潰兵誅冀景張
灝出榜于諸要路招集兵將云近以郭柵之戰將兵非
不用命盖縁敵鋒甚盛遂至敗事自統制下至兵卒並
皆免罪如戰歿將校及重傷之人仰一一保明當議重
行賞典如敢不來本司定行軍法自是兵將稍稍集于
汾州諸互論不用命者又訴冀景有異意言金人既至
乃於寨中張青盖為號敵人不攻又見危不救而反奔
潰灝遂下景等獄勘騐指實戮景于市死者五十二人
十五日戊申張思正襲金人于文水縣獲㨗
十六日己酉思正出戰我師大潰先是八月初劉韐兵
先進敵併兵禦之韐兵潰既而解潛與敵相遇于南北
闗轉戰四日殺傷相當金人増兵潛軍力不能勝而潰
平定遼汾之師皆逗遛不進韐潛失利潰散之兵蔽野
而還人人震恐獨思正之兵在汾州其衆尚十七萬號
百萬未出戰敵曰韐潛既敗不足慮也乃驅婦女老弱
守虛寨以當平定威勝之路而併其兵禦思正思正領
兵出汾州執冀景示衆曰景不堅守石嶺闗遁還者也
斬之以狥是月十五夜敵于文水縣張飲以賞月諜者
以告思正襲之斬首數百㡬獲嗣本嗣本脱去灝思正
以小㨗之故馳黄幟呼于路曰汾州㨗報也州縣歡聲
震地曰我師勝矣或持酒肴相慶曰皇帝聖慈吾見其
太平乎至有感極而揮涕者十六日思正出戰敵曰彼
衆雖多而喧囂不整無能為也乃以鉄騎三千直衝我
師大奔相蹂踐而死者數萬人坑谷皆滿思正以敗卒
數千人奔汾州灝以牙兵數百趨慈隰於是汾州威勝
隆徳晉絳澤州民扶携老幼渡河南奔者鉅萬計諸州
縣井邑皆空兵潰散不復入汾州咸歸元來去處或勸
還司衆曰前日郭柵散察訪出榜招安云統制以下並
免罪後復行誅戮今日還司是就死也不若權歸以俟
再舉
二十日癸丑詔四總管許自選將兵以禦都城朝廷既
知張灝等敗深慮金人深入詔四總管以兵禦都城張
叔夜充南道總管髙公純副之胡直孺充東道總管朱
勝非副之王襄充西道總管孫昭逺副之趙野充北道
總管范訥副之　侍御史胡舜陟劄子論禦敵之䇿臣
觀漢唐以來禦敵之䇿有五曰和親曰守備曰征伐曰
撫定曰覊縻皆因時而為之和親守備則施于敵國彊
勝之時漢髙帝是也撫定覊縻則施于敵國衰弱之際
漢宣帝光武是也至于征伐或施于强或施于弱必先
以中國富盛兵甲精銳我有萬全之勢彼有可乘之隙
然後可舉漢武帝唐太宗是也今我國家承巨奸誤内
侍持權之後海内虛耗帑藏空竭軍律不振士不為用
金人乘時肆其衝突馬驅乎中國圍守乎巨鎮而我動
天下之兵斂四海之財不能少挫其鋒此則敵國强盛
之時也彼强我弱征伐不可妄用而朝廷急欲解并門
之圍不度彼已王師輕動於是种師中敗于榆次解潛
敗于南闗折可求敗于汾劉仲元敗于大安馹實犯不
韙自取挫衂以漢髙祖之神武而又有謀臣猛將不世
出之材破秦項如振稿猶甘受冐頓之困不敢與之校
乃知敵國强盛制之當自有術不専以兵也所謂講和
守禦二䇿誠今日之先務朝廷先遣三使往議和好可
為善矣更務自守二䇿並用善之善也伏觀今日命將
出師悉援太原如救焚援溺其勢可謂急矣介胄之士
孰不欲踴躍而前縉紳之士孰不欲抗議督戰然兵家
善教見可而進知難而止不敢必也茍不可進必使之
進猶羝羊觸籓何利之有徒䘮軍氣非惟不足以救太
原適足以取自弊之道兵寖單寡則有不測之禍不可
不慮臣願陛下以漢髙為法與之講和以漢文帝為法
自為之備詔宣撫司勿督諸將决戰且據要害堅壁固
守以養士卒之銳氣竢彼有可乘之隙我有萬全之計
相時而動以竒取勝天下幸甚昔突厥方盛唐太宗不
得已而事之未㡬擒頡利於北闕下敵國盛衰無常姑
含垢忍恥以俟之未為晚也臣自聞河東失利朝夕深
思竊為計無出此者狂夫之言聖人擇焉伏望陛下斷
而行之面奉聖㫖令劄付諸將
　
　
　
　
　
　
　
　
　三朝北盟㑹編巻五十一
欽定四庫全書
　三朝北盟㑹編巻五十二
　　　　　　　　　　　　宋　徐夢莘　撰
　靖康中帙
　　起靖康元年八月二十日癸丑盡九月三日丙
　　寅
李若水奉使金人于山西軍前初朝廷欲遣使金國以
租賦贖三鎮令侍從臺諌各舉三人有舉太常博士李
若氷者上召見惡其名若氷上曰若猶弱也氷猶兵也
兵不可弱遂賜名若水除秘書省著作佐郎借秘書少
監使于金國山西軍前
八月二十一日甲寅差監察御史張澂前往廣南追逐
童貫
二十三日丙辰誅童貫于南雄州先是朝廷差監察
御史張􁂧將帶開封府公人前去廣南追逐童貫所
至州軍行刑八月二十三日至南雄州追及童貫遵
依聖㫖處分斬于使院凡三刀不過乃倚屍于門閾
􁂒斷之取其首用水銀等養浸齎管赴闕　　中興姓
氏奸邪録曰童貫字道夫開封人也少為内侍出為
登州廵檢頗有材幹後徽宗器用之政和二年與鄭
乆中使于契丹邀馬植來歸以謀燕山諸州後為陜
西宣撫使督軍與夏人西蕃戰蓆葦平破臧底河
累有功然貫身在數百里外遙為節制加節度使
六年簽書樞宻院事又加太傅宣和二年方臘反睦
州陷溫台婺處杭秀等州東南震動以貫為江浙宣
撫使領劉延慶劉光世辛企宗宋江等軍二十餘萬
往討之貫行方事急上為出城東以餞貫握貫之手
親送之曰東南事盡付太傅必有急𦂳不得已可徑
作御筆行下貫至浙率諸將擒獻于京師加太師内
侍邵成章言貫之姦上不納四年聞契丹國亂大金
來結盟約夾攻之也上銳意取燕山九州命貫為宣
撫使貫乃令趙良嗣馬擴使于大金宻請進兵以襲
燕山大金下燕遣人邀貫命統制姚平仲往交燕山諸
州封廣陽郡王貫之親軍號為勝㨗軍請給倍于諸軍
貫已貴而驕不䘏將士賞罰不明紀律尤亂僕役皆為
顯官胥吏李宗振門客范訥皆節度使尤不用人材陜
西河北因數用兵軍民皆不能䘏其家園池沼甲于京
師金玉數十萬計服食無異御府故天下怨之六年秋
復領大兵軍太原雲中七年復出聞大金兵盛乃還徽
宗遜位貫領兵隨之南幸太學生陳東上書極言其姦
惡靖康元年臣僚屢言之責授左衛上將軍致仕後再
言其罪責昭化軍節度副使郴州安置再言曰金人之
熾縁契丹之㓕也契丹所以㓕者縁貫殘其國也若斬
貫以示契丹以釋其憤契丹之怨稍平金人之師自退
命監察御史張􁂧追貫至南雄州數其罪而斬之年七
十三梟首京師百姓皆悅　童貫始為殿頭元符末主
杭州之明金局蔡京時被責在焉貫能媚事人且深奉
蔡京自言頃押衣襖茶藥奉使于陜西者凡十一毎為
蔡京厯道五路利害與諸將之玩敵京器之及作相㑹
上欲収復青唐乃以貫為監軍既下青唐遂竊威名大
觀中再出討臧征僕哥有功俄遷節度使是後上數欲
命為開府始賜第建閣又許造錫名曰褒功而止繇是
怏怏不滿後蔡京出政和元年貫副尚書鄭乆中奉使
遼人蔡京時在杭州聞之因附使人宻奏曰貫實無大
能偶以青唐事遂竊威名宜深藏之以懼敵國今遣使
遼豈不為所窺乎上報曰遼主欲之耳彼既邀我我因
覘之不亦可乎自是始啟北征之漸貫遂引馬植來奔
馬植者趙良嗣也貫已大用事數壊邊事獨不可制朝
廷於是下詔䟽其六事命右司郎官方邵為察訪俾亷
之貫乃使人隨邵伺其所為先得以白上及邵還奏毎
一語上隨以折之曰卿不知是事云云乃御前處分也
邵大怒當御榻不去盡發貫罪惡敗壊國事於是邵得
罪而終身不復自後天下為貫結舌時官制改乃以為
太尉是猶前日意不得開府也至五六年則開府少保
不能遏矣初獨簽書河西房事俄遂領樞宻院未乆又
上平燕䇿大欲生北釁宻遣人使海上結約矣改為司
空領樞宻院遂日出赴朝班毎在朝廷則衣三公之服
與執政同奏事入内則衣内侍之衣執洒掃之役又數
搖東宫力主鄆邸與蔡攸俱奉詔結鄆邸為兄弟且飬
西兵號勝㨗指揮為親軍屢増至千數百人宿輦下中
外為之寒心及金兵至太上南幸時上欲趣武闗入長
安㑹兵圖收復而朝議以貫守東都然倉皇時貫自從
太上行俄而貫得罪朝廷䟽其十事遣監察御史視行
刑者斬焉貫無他能但有度量善容納則世所未見始
青唐因人成功後徒以金帛賂敵取名入則籍宣撫司
之富盛以奉至尊賂後庭又反賂諸小璫及親近者為
援凡皆用是術至金人一不能賂則敗矣又其狀燕頷
瞻視偉如獨不類宫人喉下皮骨悉如鐵始貫欲自謂
韓魏公之出子數以言動吏部侍郎韓彦粹粹毅然曰
先公平昔無兹事於是王仲薿者乆依貫聞是而自詣
貫識之以為珪之子也貫大喜故王氏於政和以後恩
數及褒詔悉貫之力大抵不揆凡若此故自政和末國
柄皆繇是物而天下寖亂矣　政和初童貫承蔡京意
㫖大啟苑囿以娱樂導上為遊幸之事貫率楊戬賈詳
藍從熙何訢共五大閹徙大内之外諸庫遷二僧寺徙
二軍營而改築延福宫五閹各有分地自為制度務尚
華侈不相沿襲樓殿相望築山引水草木怪石岩壑幽
勝又跨舊城取濠外地作景龍江芙蓉城蓬壺閣擷芳
園曲江池各有複道以通宫禁又為鹿砦鶴莊文禽孔
翠諸柵多聚逺方珍怪蹄尾動數千實之又効江浙為
白屋村居野店酒肆青帘其間景龍門冬十二月張燈
至上元名曰預賞又寳籙宫山中皆包平地環以嘉木
清流列諸舘舍臺閣多以羙材為楹棟不施五采有自
然之勝上下立亭宇不可勝數若江南陳後主三品石
姑蘓白樂天手植檜太湖靈壁慈溪武康諸石二浙花
竹雜木海錯福建荔枝龍眼橄欖海南椰實湖湘大竹
文竹江南諸果登萊溜沂文石二廣四川異花竒果率
入其中總名曰艮岳後又曰夀嶽門號華陽自華陽門
入兩傍有丹荔十八枝大石曰神運昭功者立其中旁
有雙檜一夭矯者名曰朝日升龍之檜一偃蹇者名曰
卧雲伏龍之檜皆玉牌填金字書之岩曰玉京獨秀太
平岩峯曰卿雲萬態竒峯又有絳霄樓金碧相間勢極
髙峻在雲表工藝之巧無以出此貫又引朱勔取江浙
花石皆𨽻貫主之士庻之家有一花一木之羙悉以黄
帕覆之名曰御前之物不問墳墓之間盡皆發掘所載
動數百舟號花石綱所過州縣莫敢誰何諸路大騷以
致于亂宣和間都下秋風夜静禽獸之聲四徹宛若深
山大澤陂野之間識者以為不祥也七年北方盟寒朝
廷戒嚴取山禽水鳥十餘萬盡放諸汴渠聽其所之靖
康初金騎既至闕又取大鹿數千百頭殺以啗衛士及
圍城取諸石為砲云
二十四日丁巳李若水以吏部侍郎充山西軍前和議
使王履以相州觀察使充山西軍前和議副使
九月一日甲子朔吏部侍郎充大金山西軍前和議使
李若水相州觀察使副使王履出國門
三日丙寅王㝢除尚書左丞王㝢為起居舍人正月諌親
征罷之未㡬復除禮部侍郎遷翰林院學士至是為尚
書左丞王㝢繳親征劄子曰今月初三日亥時准門下
省兵房送到録黄四件三件為團結在京及京畿諸縣
河南等處兵馬祗備親征一件為應親征典禮令有司
疾速檢詳以聞事付臣書讀者右臣竊詳金人入邊朝
廷憂恐宰相大臣聚議都堂已半月餘日矣所謂守備
攻取之䇿尚未聞有定說大師未遣士氣不振陛下嗣
位之初躬宵旰之勞日宴坐朝憂形于色而大臣中未
聞有慨然請行為國排難者乃遽有親征之議臣竊惑
之此事若出陛下之意大臣當伏地叩頭陳垂堂之戒
若大臣建議是賊君之大者前日知真定府劉韐乞速
擇名望大臣為敵人所信慕者奉使議和庻㡬兵革休
息大臣於此亦可以請行矣乃止以遣使報之其意不
過謂已遣李鄴軰不必更遣大臣耳前日謂不必遣大
臣今日乃欲遽煩陛下親征何其輕重緩急大不侔矣
陛下嗣守神器當念祖宗長乆之慮鑾輿一動安危禍
福之機在焉且自陛下踐祚以來民心安悅如戴堯天
儻輕此舉民心謂何若姑假此名以肅師旅此尤不可
盖此詔一出都人民情搖動外患未平腹心已潰矣在
景徳中真宗皇帝澶淵之行當時猶曰幸而克敵以今
日觀之國力盛强民財豐實將相得人士卒用命能如
景徳之時乎陛下乃欲輕萬乘之尊蹈不測之險三尺
童子亦將為陛下寒心臣父易簡常備位東宫僚属父
子荷國厚恩而臣復處封駁之地不敢不為陛下盡告
區區愛君之心死不奉詔所有録黄臣未敢書讀行下
謹録奉聞伏候勅㫖　王㝢使于金國不行罷尚書左
丞責授單州團練副使新州安置資政殿學士王易簡
與宫祠王㝢新除尚書左丞詔㝢使于金國軍前奉五
輅而行㝢有懼色門下客李允文假設八難以問㝢不
能對入見上辭其行不能㝢固請且曰臣夢祖宗怒以
五輅奉金國上大驚詰其故曰祖宗何故不賜夢與朕
而與卿耶㝢言臣承命而行職在臣也故祖宗賜之夢而
警焉上曰何以騐之㝢辭窮何㮚叱之曰王㝢狂妄可
退㝢惶恐戰慄异日㝢見上辨其事曰非臣之詐也乃
李允文教臣為此語且謂臣曰不托以夢不能免此行
上怒之其父易簡亦上章祈懇免行乃降㫖曰王㝢狂
誕避事追還左丞詔命付尚書省毁抺責授單州團練
副使新州安置父易簡落職與宫祠並日下出門勅朕
聞路温舒以丞属而往請絶域傅介子以馬監而求使
大宛盖委質而為臣無辭難而避事茍懐誑誕曷逭典
刑具位王㝢世荷國恩蚤塵華貫昨於纂承之始首掛
譴訶不忍棄捐於終復加湔洗㒺思報徳惟務懐安適
邊境之繹騷遣近臣而計議邀功生事黜賈生係頸之
謀罷兵息民講魏絳和戎之䇿擢爾侍從之列置之丞
轄之崇特加寵數之優式示光華之選逡廵求避撰造
不根逮詰責而辭窮乃張皇而情得方主憂臣辱爾乃
便私之求茍罪大責輕難示方來之戒姑從散秩往處
嶺南尚務省修以待寛宥帷幄近臣義莫先于體國潛
宫故老情宜篤于愛君茍㒺恤于艱難乃唯圗于安利
刑章具在容貸敢私具位王易簡頃以進讀之官而偕
攀附之列視樞廷之品秩既顯其身掌鰲禁之文章又
擢其子寵數已榮于兩代忠孝宜萃于一門逮遣使而
出疆乃恃恩而擇事㝢既造漆而属請爾亦露章而懇
祈教子以義方不蹈忠臣之節愛人以姑息亦非君子
之風鎸秘殿之隆名即外祠之閒逸往思其咎無蹈後
愆　殿中侍御史胡舜陟劄子論兵機事　　臣觀敵情
狙詐多方見誤去秋盛傳劉彦宗之亡彼方且㸃集人
馬今春又傳烏竒邁之亡斡里雅布歸傳位彼方且休兵
燕山今又傳尼堪之亡又曰畏熱而投雲中然晉絳城
下兵勢愈强軍壘愈多我師之出出無不敗則尼雅滿果
歸乎金人誤我使不設備故其奸計毎每如此臣竊怪
敵出詭道無窮而我誤彼了無一術間有臣下所獻計
畫如用間諜如設水櫃如招叛亡如擣空虛如攻其必
救如分其兵勢三省宻院騰播于天下大書文移處處
有之安知其無奸細傳達于敵庭凡有措畫動輙知之
彼必思所以應之之道我能制勝乎臣願陛下宻詔將
帥嚴防武備勿為所誤更詔三省宻院凡事属兵機勿
得降出奏依
　
　
　
　
　
　
　
　三朝北盟㑹編巻五十二
欽定四庫全書
　三朝北盟㑹編巻五十三
　　　　　　　　　　　　宋　徐夢莘　撰
　靖康中帙
　　　起靖康元年九月三日丙寅盡其日
尼堪兵陷太原河東安撫使張孝純被執馬歩軍副
總管王禀死之運判王毖提舉單孝忠皆被殺通
判王逸自焚死　　宣和録曰先是太原被圍提舉
保甲鄭誼自城中出傳檄諸郡使為備諸郡悉集
城下為守禦計尼堪由是圍太原未下分兵守之
義勝軍引尼堪陷威勝軍及隆徳府欲攻澤州逢
朝廷講和官乃還太原遣人入城諭之曰朝廷已
割太原矣亟開門孝純并副總管王禀曰朝廷使
汝交割太原但奏朝廷云某等不肯堅守如初金
人大怒無如之何留兵數萬守之而自歸雲中敵
衆於太原城外植鹿角木環其城厚數里中為小
徑往來縱犬警之是時天氣已熱敵兵各休于林
樾之下而分食于太原十邑其守已固敵將既歸
雲中有諜者來云四月二十七日於雲中張飲而
慶者三日漢兒畨兵打毬以助焉太原雖被圍甚
宻而竊出告急者不絶皆於衣領中為奏狀以達
朝廷且速令進大兵解圍告急之人不能脫者間
為敵獲見其書知朝廷興兵敵亦甚懼其告急之
人能至晉絳者皆枯瘠如鬼曰太原城中煑弓弩
及皮甲食人將告竭矣朝廷命姚古為制置使領
兵駐威勝軍其兵無故驚擾自威勝遁還隆徳一
路皆震人民奔懐澤間者甚衆是時諸路救兵未
有至者獨种師中以本部兵最先進五月初及金
人戰于平定威勝之間金人以鐵騎突陣師中死
之至六月初太原告急者益少人皆知困内外憂
恐或聞李綱為宣撫已到懐州及分命劉韐為副
使當平定之路解潜為制置當威勝之衝折可求
為都統居太原之北張思正亦為都統制當文水
之南且命張灝為陜西路都漕兼河東察訪而督
其軍軍旅甚盛河東之人皆喜曰太原圍解河東
安矣然河東七月雖暄旦暮已凉鎧甲可御人相
視曰炎暑固不可用兵今已凉而猶未進事將奈
何又見官軍之過者皆江浙閩蜀之人俯僂跛躄
竟日轉徙道路之間問之曰汝何為者曰救太原
兵也識者黙然或有知兵者私相謂曰敵數不多
廣為虚寨以張聲勢耳若使諸路同日而入敵必
不能支吾取勝必矣若參差不齊勝負未可知也
八月初劉韐解潜失利賊乘勝急攻太原遂破實
九月初三日也　封氏編年曰初尼堪兵之圍太原
也經畧張孝純撫諭軍民曰金人雖在城下無能
為害太原自古雄藩城堅粮足加之兵勇我非不
欲出師當俟金人粮盡氣失將驕兵惰乃候援兵
附近内外相應使敵騎匹馬不歸上為朝廷報國
下為汝等血属可乎衆皆唯諾故數十萬坐守危
城無有異心孝純之力也被圍既乆孝純遣人縋
城赴闕奏云契勘太原被圍今已八月餘日城中
居民死亡八九守禦之卒餱粮已絶以鎧甲充食
者已二十餘日卒多疲病敵人知之外為攻具甚
盛諸道援兵杳無來耗城中危急朝不保夕臣以
倉卒反側之間雖尚且勉强彌縫支吾然觀其事
勢若援兵更數日不到必至上誤大計臣盡節効
死自斷既乆唯自遇陛下不世出之主恐不得預羣
臣之列少助尺寸而上無補宗廟萬分之一下不能
全闔城忠義之民望闕忍死死不瞑目所望朝廷博
謀廣訪長思深慮為社稷天下之計不勝幸甚又貼
黄曰臣竊聞宣撫制使等諸道聚兵恐是計出萬全不
止解圍太原遂將盡復侵地但縁本府已危决難等待
臣己申宣撫制置等如師並進必以戰勝即乞指揮諸
將不論太原存亡乘勝前來措置兼臣等尚以死守尚
覬覦王師之來又與男灝書曰城中事勢奏檢中具之
兼己申宣撫制置使汝更可少闗諸司兵餘不復言此
中况味正如病危待汗存亡須臾而呼醫未至其荒擾
可以想見也廹切廹􁂒又云醫乆不至今膏肓矣可奈
何然而忍死以俟尚冀靈丹速投起此危症也又云忽
收敵人文字雖不可憑信然援師之來無耗而力已危
極不無憂疑果可奈何又云契勘今月十三十四十五
日據逐壁照望得敵馬自東南傍城頭北去意謂援師
相近逼逐前來至十六日後來却有敵數千騎節次南
來至二十日照得二三千騎復自晉祠榆次路北來連
日往來不定竟不聞王師逺近消耗闔城軍民乆已乏
食又無生路極不安帖事勢愈危死亡之期近在朝暮
可速赴宣撫制置使司速賜催促大軍星夜前來解圍
為望又云今日申時已寫文字未發間東壁報有金人
數隊到城下賫到已屯駐大軍太原貝勒文字大畧
云汾州南闗平遙夀陽等處諸頭項官兵悉已戰退雖
敵計姦狡語言狂妄不可憑信但縁援師屢失期約又
無端的來耗闔城之人愈更憂疑可體念本府事體危
急人口反側促督大兵前來解圍萬一僥倖獲濟尼堪
攻城之具曰砲石洞子鵝車偏橋雲梯火梯凡有數千
毎攻城先列砲三十座凡舉一砲聼鼓聲齊發砲石入
城者其大如斗樓櫓中砲無不壊者賴總管王禀先設
虛柵下又置糠布袋在樓櫓上雖有所壊即時復成又尼
堪填濠之法先用洞子下置車輪上安巨石木狀似屋
形以生牛皮漫上又以鐵葉裹之人在其内推而行之
節次相續凡五十餘兩運土木柴薪于中粘罕填濠先
用大板薪柴次以薦覆然後置土在上増覆如初王禀
毎見填即先穿壁為竅致大鞴在内俟其薪多即使放
燈于水中其燈下水尋木能燃濕薪火既漸盛令人鼓
鞴其焰亘天至能不令填濠其鵝車如鵝形下亦用車
輪冠之以皮鐵使數千百人推行欲上城樓王禀於城
中亦設跳樓亦如鵝行使人在内迎敵亦先以索絡巨
石置彼鵝車上又令人在下以撘鈎及繩拽之其車前
倒又不能進其雲梯火梯悉用車輪其髙一如城樓悉
如王禀隨機應變終不能攻我又甞内起重城慮外壁
之壊無何人衆粮乏三軍先食牛馬騾次烹弓弩筋甲
百姓煑浮萍皮糠籺草菱以充腹次即妻男將斃雖慈
父義夫無不親食其肉不暇相易恐斤兩輕重人之不
等也非王公之巧則太原不旬月即失矣　　又曰太原
被圍二百五十餘日外城已失月餘城中乏薪乃毁屋
取木燃骨充爨殍死百分僅存一二餘皆病不能振雖
被堅執銳者以其饑乏悉委軍器但倚壁瞠目不能歩
走至是金人攻重城如蹈平地王禀聞金人入城復領
羸兵與之巷戰身被數十鎗孝純等為金人所執尼堪使
謂曰爾以一城輙敢拒守且大遼為我㓕今城既為我
得有何能乎孝純曰使我有粮爾豈能逞其志也聞自
古為天下者務廣徳不務廣地爾㓕大遼不使繼世㓕
人宗廟徳既不施地雖廣大極盛必衰兵雖黷武好戰
必亡尼堪因笑謂之曰大遼天祚内政不修外侮鄰國畋
獵不時女色無厭甘酒嗜音我家大聖皇帝知其必亡
躬行天討以順伐逆社稷丘墟固以宜已何云無徳爾
家國主遣使海上就盟者屢矣數數敗好太祖武元皇
帝存大體不欲出師問罪我家既得雲中聞你家始以
兵來朔界後趙良嗣馬擴等來我皇帝責其敗盟乃不
遣使事本當不欲通和以良嗣等再三請求乞依和好
大聖皇帝降㫖云初以南朝失信斷絶無疑縁南朝皇
帝御筆親書今更不論元約特與燕京涿易檀順景薊
六州二十四縣漢民其係官物及奚契丹渤海西京平灤
等州不在許與之數後聞你家竊入燕京用兵失律敗
衂奔歸童貫再遣趙良嗣求禱我家圖燕京我大聖皇
帝遂分三路入燕偽后奔走遼大臣開門以降乃遣馬
擴歸你家朝廷獻㨗我大聖皇帝不豫歸國交與你燕
京你家遣詹度使人招我家知平州張覺加其節鉞使
世襲平州又將不係交割民户招誘南去敗盟之君有
如此乎向者我皇帝遣二太子郎君與我等分兵問罪
天兵既抵汴京你家君臣哀鳴請和請割三鎮二十州
以贖罪太子矜憐從請遂乃班師誓墨未乾盟言又變
三鎮不還以兵襲我自古違盟不克享國今再奉勅命
復行弔伐汝宜自新吾當用汝孝純曰朝廷之事我未
甞預聞唯被命帥此一方世受國恩焉敢背棄我聞不戰
屈人之兵為上向數攻城未甞得志近以我兵饑乏故
城為你所得又况攻城為下䇿何足道哉孝純唯有一
死以報朝廷勿復多言遂瞑目不語尼堪又使人捽仆
孝純及子浹于地曰從我則有生理不然吾以萬種之
刑及你父子浹大聲曰我不負朝廷頗被楚捶抗言不
撓父子要其必殺尼堪曰你父子不畏死先取餘官來
令看遂將統制髙子祐統領李宗顔運副韓總提舉單
孝忠亷訪狄充通判(闕/姓)岌張叔達三十餘人皆被殺而
孝純父子顔色不變尼堪顧謂髙尚書曰押去勿令自
盡孝純不食者累日稍稍為左右誘令啜粥食尼堪令
人押赴雲中　傳記録曰尼堪之師至太原城下太原
亦堅壁固守尼堪屯兵圍之悉破諸縣為鎻城法以困
太原鎻城法者於城外矢石不到之處築壘環遶分人
防守内外不相通遂陷　林泉野記曰張孝純知太原
府兼河東路安撫使靖康初尼堪來攻先築夾城於外
期于必取百道進攻孝純與副總管王禀以死守姚古
种師中解潛張思正皆來援敗去授撿校少保武當軍
節度使河東諸郡相繼陷沒城中易子而食城破孝純
不得已遂降　遺史曰金人攻太原築長城圍其外用
雲梯砲石鵝車洞子分道併力攻衝張孝純與王禀死
守朝廷遙加孝純檢校少保武當軍節度使姚古种師
中解潛張灝以兵赴援解潛兩敗績古師中灝一敗績
太原以粮盡而援兵不至軍兵多餓死禀知太原不可
守乃走入統平殿取檀香御像以疋練繫于背縋城投
溪而死　金人節要曰王禀係宣撫統制官自童貫棄
太原入覲留禀守太原太原守禦禀功為多至城陷也
禀引疲乏之兵欲出西門無何西門挿板索斷不能出
之金騎已入城倉卒之間士卒皆潰左右勸禀降禀歎曰
城陷士無戰志又且門阻乃天亡禀也禀豈惜死違天
命而負朝廷哉遂自盡後尼堪購得其屍令孝純騐之既
實尼堪遂向屍㦸手大罵率諸人執兵同踐之而暴于野
　靖康小雅曰王公諱禀宣和七年秋金人非時遣使
來名曰告慶實覘我虛實也復紿言于太上請童貫至
河東且授以雲中之地既信之不疑貫乃出宣撫時尼
堪遣其下實黙里來迎貫于天長軍言詞不遜貫猶欲
厚以金帛啖之謂雲中可得也遣辛興宗偕往見尼堪
興宗至其帳尼堪猶厚為之禮以好詞遣回時敵騎已集
入攻有日月矣而貫不之悟興宗歸未浹日而尼堪徑董
師已及塞上警報至貫以歸調天下兵拒敵為詞棄軍
夜開太原門而出日馳數百里還京師是嵗十二月十
六日也留公為太原副帥因總宣撫司之兵屯者是月
尼堪入代州忻州守臣及石嶺闗戍將皆開門迎降敵
長驅太原時二太子已陷全燕之地矣十九日太上皇
帝以郊祀禮畢恭謝上清儲祥宫兩邊上章告急且乞
援師樞宻蔡攸匿不進呈是日蔡靖郭藥師張孝純各
遣官星夜奔走皆至京師攸貫知不可掩乃奏之太上
大震不終禮亟還内中遣中人梁方平以兵守河橋又
遣何灌將兵屯滑州以為之援貫攸等宻預議遂傳位
淵聖且為出避之計攸恐身去朝廷禍將不測遂用吴
敏自給事中為中書侍郎李綱自太常寺少卿為尚書
右丞託以庇其家且謂敏有定䇿之功焉二十三日遂
行内禪之禮太上退居龍徳宫二太子既破信徳府遣
郭藥師以輕騎先據河橋敗梁方平于大丕灌力不能
支亦退走未㡬二太子兵濟河明年正月五日貫攸挾
太上皇帝后妃鄆王楷等東走淮浙敵騎至國門之北
閱月議和乃歸而尼堪以為太原未下河東勁兵必乘
其後因留攻太原公時總守禦之職以死拒敵城中食
盡至煑弓弩馬甲筋皮充粮雖尼堪盡銳攻之自十二
月至七月不能支諸道援兵如姚古折可求劉光世种
師中劉韐張灝解?等軍四面俱至敵分兵摧之皆不
得前九月初九日城遂不守師臣檢校少保張孝純不
能死為敵所擒公獨率麾下决戰突圍而敵騎追之力
戰不解部曲盡亡遂負太原廟中太宗御容赴汾水而
死嗚呼自亰黼蠧國縉紳之士乆以欺㒺相承謟䛕成
風俗靡極矣無復長慮却顧天意既怒假手强隣公之
不濟天也雖亡身狥義其如天何彼尸將相之任者愚
不知機莫不上貪其生不肯盡節然往往不免拘執或
不得其死孰若公挺然自斷視死如歸忠烈如是之盛
哉詩曰矯矯虎臣捍城於并殫其智力為國長城攻踰
兩時敵不能乘無食無援百雉乃傾負像赴水義不茍
生大節卓偉千載光明　靖康遺録曰金人攻陷太原
張孝純拜降太原城方四十里人守甚堅百姓自十五
以上六十以下皆籍為兵屋舍皆拆去壁令所在相通
貧富如一家相持半年救兵不至粮食既盡殺老弱餉
軍敵知城中困甚以雲梯登城守者皆不能運動遂破
縱兵入城無問老幼皆殺之焚燒屋舍夷其城廓太原
自此遂丘墟矣　靖康小録曰初太原之圍自乙巳十
二月至丙午九月初三日方破因粮盡援兵不接城中
殺人而食困餓死者十將八九守禦人所食草木根及
煑衣甲皮至是始困敵得乘困破之居人及守禦向敵
死者無數城破守臣張孝純持刀欲自盡左右侍兵抱
持奪去為畨人擒擄惟通判王逸誓不屈辱登閣抱太
宗御容令人縱火而死太原陷時又有轉運判官王毖
者提舉常平單孝忠亦死于難後因毖家人自言贈正
議大夫詞曰頃以才選轉漕河東而敵國之衆長圍太
原身與帥臣嬰城固守王畧不贍卒為敵圖將軍生降
方安右校之位少從前死不隨属國之歸程俱詞也
封氏編年曰張灝出榜云本司以探得太原已開了四
門今晚出兵前去應援仰軍民知悉士庻讀牓者莫不
相賀是夜將半灝開四門進兵往石州路去人皆驚愕
莫知其故後數日方知太原失始悟灝紿衆出榜為出
城自逃之計雖三尺之童莫不扼腕􁂒齒欲食其肉灝
被受勅㫖令總陜西河東路將仰俾救太原者無他以
灝於孝純父子也欲使極力進兵不料無其他才總師
㡬年未甞以忠規秘計指蹤將兵但委士卒迎敵捍禦
敗兵覆將挫辱國勢軍須億萬悉為金人所有不念君
寵父恩欺上㒺衆唯務自全不忠不孝有如灝者乎
　
　
　
　
　
　
　
　
　三朝北盟㑹編巻五十三
欽定四庫全書
　三朝北盟㑹編巻五十四
　　　　　　　　　　　　宋　徐夢莘　撰
　靖康中帙
　　起靖康元年九月五日戊辰盡十三日丙子
五日戊辰吴敏落觀文殿學士宫祠臣寮上言臣聞國
之威柄唯賞與罰者是非之所以分而政事之所以立
也若為善者不賞有罪者不罰則是非倒置無所觀矣
竊見前宰臣吴敏因上皇有内禪之意遂建白傳位于
陛下曽未累日置位輔弼自惟年少不能協副衆望乃
招賢能張大聲勢當是時也人皆稱之及敵兵既退寖
生驕心侈協賛之功偃蹇無所忌憚邊防之急不復經
意將帥之任不復介懐器甲遲緩而不預為之計粮食
稽遲而不早為之所搬運失時蠧害為甚凡此數者皆當
今之先務雖究心悉力猶懼不能以濟事而乃怡然視
之如平時可不為之寒心哉以至元祐舊臣則遏抑而
不加牽復蔡氏大惡則蔽覆而不正典刑使陛下之仁
恩不能以下布而臣寮之章䟽亦沮而不行焉不問邪
正同於己者善之不問愚智異於己者惡之於是士夫
失望民庻解體則今日之罷己為晚也敏雖罷相然猶
為觀文殿學士知揚州揚當江淮之衝素號繁劇觀文
之職冠于秘殿可輕以授之哉敏以罪去尚且得此臣
懼自今以往執政大臣勤恪者無所勸而懈怠者無所
懲矣伏望陛下明其罪惡以正刑章以為後來臣子之
戒取進止又上言臣甞觀李唐諸帝其聰明英武無若
太宗者及太子承乾廢以三子一弟未知所立其心亡
聊取佩刀自向賴長孫無忌抱持以免詣託晉王大事
方决雖其平時英畧如此一為多愛所牽不知自處乃
知在疑似之間能斷以大義畧無纎芥誠天下之難能
臣伏覩道君太上皇帝方冬銳然以大位内禪于陛下
不謀闈閫不問閹官不詢羣臣使神器永有依歸其賢
於唐太宗逺矣蔡攸出入宻侍聞上皇倦勤之意甚乆
奸人多慮用心不臧不肯宣露者將有所待一旦上皇
除陛下以開封牧攸知事勢已定又自度父子稔惡平
時曲憚陛下之剛明遂授其語于敏俾之建白攸又贊
敏為門下侍郎其慮患深矣敏不自揆乃攘為己功羣
小交口稱道以為有定䇿之勲兹實駭聞借使當時上
皇意未有所主雖有吴敏何能為哉既貪天之功以為
己有又得蔡攸所授之語惟思報蔡氏之恩畧不顧君
臣大義雖言章交攻其罪而敏横身障蔽斥逐臺諌招
引同門以為其助廹於不得已凡三四貶竄僅能置京
攸於湖外而已陛下灼知其姦奮乾剛之斷投京海外
竄攸嶺表分布子孫各置遠方京不及過嶺而卒於善
地大不慰天下之心無不歸咎於敏者方金人南侵李
邦彦欲議和敏則以和為是雖三鎮之重遽欲棄與及
徐處仁欲議戰敏則以戰為不然雖种師中逐敵出界
不以為功王雲倍程北歸求尺書以議退兵敏遂沮其
議及解?折可求敗衂遂復請遣使以議和其失機㑹
一至于此太原之圍㡬年未解河北之敵既去復還其
為玩敵莫大于此言章所擊稍渉蔡氏之黨則匿而不
行進用之際稍有蔡氏之舊則力加推引惟効京攸専
權䟦扈畧不知先國家之急又數與等軰交相矛盾懐
姦積惡巧佞隂狠未見其比投之遐裔尚未塞人望觀
文隆名宫祠優職豈宜畀之伏望陛下斷以不疑特賜
竄斥布告天下使上皇恩徳與日月争輝無致小人妄
有掩蔽臣將見天地恱豫神祗喜樂蠢兹敵人不威自
服矣臣有所懐不敢自己幸陛下赦其狂率取進止九
月五日奉聖㫖吴敏落職仍報行
九月壬申吴敏責授崇信軍節度副使涪州安置臣寮
上言臣近甞論前少宰敏掩竊上皇内禪之徳自謂有
定䇿之功及専權䟦扈懐奸誤國固非一事理當投之
荒裔以為人臣不忠之戒聖恩隆厚尚存體貌止令落
職宫觀罪大責輕未協物論誤國欺君罪通于天雖戮
市朝未足塞責陛下自即大位屏出宫嬪不邇聲色以
星文謫見避殿减膳以消天變憂勤恭儉前古未聞雖
村童野老言之尚能流涕敏身為宰輔自當仰體陛下
至誠惻怛之意夙夜在公思所以補報邇者厚費金錢
數百千置婢妾三二人以供娱樂自謂宰相事業如此
而已木石肺腸畧無憂國之心是可忍也孰不可忍也
以故内外細大之事一切不復經意同列詢訪笑而不
答伏望陛下詳臣前日所列之惡與今來所論之罪速
賜投竄未足償誤國之大過亦使知罪之不可幸而免
也取進止九月九日奉聖㫖吴敏責授崇信軍節度副
使涪州安置手詔朕以嫡長受冊逮儲十有餘年上皇
畀付之意既已大定宣和七年十二月二十日忽降睿
㫖建朕開封牧乃用太宗故事卿大夫知將内禪矣及
二十一日宣制而百司庻府以至都人亦莫不知是時
蔡攸領樞宻院自知罪惡貫盈他日不免乃引給事中
吴敏於宣制日入至玉華閣玉華閣者禁中深入之地
非外廷臣所得至處又二十三日引敏連入盖攸方經
營江浙之行欲留腹心之士置在京師候伺動静中外
相應其事詭秘難使衆知故引敏入深宻之地與謀耳
攸觀東行言章擊蔡氏者日至而敏傾身障之詭計百
出終以敗露及蔡京子孫皆遠竄而京子絛至荆南託
進士黄大本附書寄敏為開封緝捕得之其書責敏曰
僕父兄於閣下可謂有徳矣閣下自布衣登要塗立功
名始終與父兄交契自應知之閣下縱自謂我不出蔡
氏其可得乎由絛書觀之敏之為蔡氏腹心明矣且朕
以太子受禪何待人言若以謂甞言則入玉華閣之日
乃在降㫖建牧之次日何也攸乃詐傳令以敏有建立
之功擢為門下侍郎其姦偽締結乃敢如此是以上皇
在龍徳言毎見管宫官待制譚世勣李熙靖必曰内禪
之事出我至誠未甞建言但攸引入與為他謀上皇獨
斷而為此䇿冠映古初矣吴敏乃以為己功可乎若敏
輔相有力猶可以贖罪又况深險而好自専弛慢而不
及事致今日邊事尚熾兵民未得休息投諸遐裔亦輕
典爾故兹詔示可付史舘仍布告天下告詞為臣之惡
莫大貪天之功失職之刑孰先誤國之罪宜加顯黜用
穆師言觀文殿學士通議大夫提舉亳州明道觀吴敏
性禀柔邪中藏險詐竊名第以徼幸之術盗倚任於擾
攘之時惟𦕈質之纘承盖上皇之素定乃縁私黨之託
謂有建言之因迨竄兇渠果㤀公議究觀黨庇之迹迄
符隂告之情且朕方勤政躬宵旰之憂而爾乃懐安肆
娱樂之奉用人論事濟姦慝則有之料敵籌兵失機㑹
者多矣稽使指有後時之慢忽邊防無先事之圖謀皆
不臧咎將誰執有相若此惟國之羞既邦憲之稍伸顧
人言之不置貶從散秩投畀遐方尚體寛恩勿㤀循省
　林泉野記曰吴敏字元中真州人登第蔡攸喜之漸
進用宣和末為給事中金人南侵徽宗欲遜位皇太子
攸探知上意宻以告敏敏以力贊其事淵聖即政驟加
敏中大夫門下侍郎李邦彦為百姓所擊因罷相敏奏
邦彦有功復用為太宰俄而陳公輔上書乞相敏力主
和議太學生吴若奏書言敏奸邪上欲加若罪敏復諌
止敏請早立儲貳又請増春秋一經許舉人習治進諌
議大夫方時多事敏乃買婢妾以自娱臣寮言敏不可
當危急之際又與徐處仁日争議上前上為解之不已
以觀文殿學士提舉西京嵩山崇福宫繼而開封搜得
蔡攸所遺書敏受蔡攸恩不能營救上怒彰其惡涪州
安置詩選曰敏儀真人妙齡秀發政和初上庠試書義
有聲蔡京見其程文復愛其丰韵粹羙欲以女妻之元
中辭焉釋褐授浙東學事司幹官除舘職擢記注西掖
時年二十七玉立鴛鷺行中一時歆艷遷給事中鄭達
夫既相以言事落職宫祠退居維揚遂歸白沙數年不
以一事干人吴正仲喬居於彼元中師事之學為古文
四六質疑就正日夕不倦朞年文章大進縉紳咸欽重
其不以貴顯自髙詘已務學如此宣和五年復召還舊
物兼直禁林制詞温厚人多傳誦蔡京罷相麻云
再圖揆路之崇本予徳意三告師臣之老乃爾令名河
北徳音云桑麻千里皆祖宗涵飬之休忠義百年亦父
老訓誨之徳又云大田在望將觀牟麥之秋南風既薫
且解里閭之慍敏有侍兒曰遠山羙姿色通文理敏毎
為文使供筆硯之役一日有訪敏者敏方據案運筆逺
山者方磨墨拂紙時服其風流如此宣和七年冬北兵
倉猝至汴上皇乆厭萬機元中建内禪之意即日除門
下侍郎靖康初進元樞拜少宰與擇之太宰同命是時
招徠天下名士凡坐黨錮廢黜悉加遷擢寖與徐公議
論不叶朝廷以防秋不遠廟堂不務同寅並罷相以觀
文殿學士外祠旅以事貶栁州安置　蔡攸移萬安軍
安置臣寮上言臣聞爵人于朝與衆共之刑人于市與
衆棄之刑賞之行非出人主私意與天下為公而已昔
舜誅四凶天下咸服者言其公也蔡京蠧國二十餘年
罪惡貫盈殺之宜矣吴敏等力為保䕶屈國法以報恩
天下孰不痛憤而遷延數月不正典刑陛下灼見天下
怨京之甚奮獨斷之威不恤姦言投之海外以禦魑魅
雖三尺童子莫不謂然京恃敏庇䕶之故滯留道塗至
長沙而卒識與不識無不咎敏之沮格言章不早投竄
致京身死内地抵掌而歎者紛然如京之惡固大矣若
攸之罪亦不减於乃父燕山之役禍及天下罪與童貫
何異哉驕奢滛泆載籍所無包藏禍心雖伐南山之竹
不足以容其辭今置之雷州實未協于師言雷雖在廣
南其地瀕海絶無烟瘴土風不異於中州此吴敏之私
意也今若不竄之海外不惟未正凶人之罪亦恐不足
服國人之心願陛下速賜施行無使若京之早斃再失
天下之望臣不勝區區之懇取進止九月九日奉聖㫖
移萬安軍安置
十一日甲戌閤門宣賛舍人吴革往太原使尼堪及革
見尼堪庭揖不拜計議邊事責其貪利敗約氣勁語直
敵相顧動色愧服為追回攻威勝軍等處人馬授書已
歸偹得其情狀執宣撫使折彦質請于朝急偹河南且
代選精兵捍禦金人而復遣使出寨以强中國大臣之
謀優㳺不斷尚執講和陷于敵計而不能悟
十三日丙子譚稹移昭州王安中移象州並安置臣寮
上言臣竊見比者金人愈加强盛并門之圍未解河朔
之敵深入而我師數有敗衂退走之恥者無他士弗用
命而氣不振則孰肯效死又安能取勝哉然則士卒之
氣何以振之倘朝廷於行法之際有以大慰人望而快
其平昔憤怨之心則士卒之氣振矣且河東邊郡失守
以至于今其勢亦可憂前後敗軍覆將所殺戮者不知
㡬何人孰不知忻代之失始于譚稹招刺義勝軍致令
耿守忠軰開門迎敵陷沒要害之地遂至於此也河朔
自收復郡人皆知必有今日之患向者長驅屠戮之禍
城下要盟之辱不忍復道孰不知燕山之變盖縁王安
中為安撫措置乖方既隂知其必有變而嗜利固寵不
以告朝廷乃寅縁為私求自便以歸致郭藥師背叛降
敵為之道地遂至于此也此非特士大夫知之凡甞遭
北敵之患者無不切齒憤惋思得此二人者重加誅責
則天下之人必曰聖上哀念吾赤子之無辜而就死地
故求首禍之人以正典刑孰不鼓舞欣快而相告哉如
此則何患士之氣不振而弗用命乎二人罪惡如此而
朝廷未盡施行譚稹雖已責散官而尚處近郡王安中
初居隨州今改置臨江軍善地則何以慰民望而快其
積憤之心哉臣謂重刑典憲之後猶當降明詔露布其
罪使天下咸知庻令軍士感勵自奮而成敵愾之功正
今日之所急也乃復加惠有罪特屈刑憲以失天下之
望伏望睿斷并譚稹招刺義勝軍馴至今日之患則罪
不在童貫下又聞金人起師之因亦指王安中擅納叛
降故去嵗十二月二十五日赦文首著其事以謂因此
取怨以致興師天下之人皆謂安中即有重責不謂乆
稽典憲今朝廷復有和議則安中之責尤不可輕亦助
和議之一端九月十三日三省同奉聖㫖王安中移象
州譚稹移昭州並安置　遺史曰王安中到象州有詩
曰後人誰促漁陽戰舊守猶遷象郡來　幼老春秋曰
王安中字履道以文章有時名交結蔡攸攸善之引入
禁中太上賜讌飲半酣是時鄭后有寵猶未至中宫上
出示鄭氏簮玉花上有雙飛玉燕攸謂安中曰豈可無
詩安中即作詩進曰玉燕雙雙撲鬢雲碧紗衫子欝金
裙神仙宫裏參鸞女來侍長生大帝君太上大喜安中
尤善四六致位政府别無他長除知燕山府制有曰髙
文大冊亶居後學之宗又曰推翰墨潤色之工為劇繁
允濟之任
　
　
　
　
　
　
　
　三朝北盟㑹編巻五十四
欽定四庫全書
　三朝北盟㑹編巻五十五
　　　　　　　　　　　　宋　徐夢莘　撰
　靖康中帙
　　起靖康元年九月十五日戊寅盡十九日壬午
十五日戊寅李若水見尼堪于榆次縣靖康大金山西
軍前和議日録靖康元年八月二十四日若水等被㫖
日下出門差往大金山西軍前和議九月初一日長行
十五日次太原府榆次縣見大金舘伴使蕭慶(呼太/師)副
使劉思(呼尚/書)前來相見問勞甚勤慶曰使副們縁何事
來若水曰某等為和議來慶曰有國書若水曰有書慶
曰國書外莫别有議者事否若有須當先去譯知國相
元帥為使(國相謂/尼堪也)盖前次邵侍郎等一畨奉使(謂邵/溥)到
來初間問他道國書外莫别有議者事否渠言無及見
國相却有面議之事臨時甚是艱難要使副知若水曰
某等來時面奉本朝皇帝聖㫖令若水等再三啟白國
相元帥前次奸臣誤國無有施行今日分差内畨使人
前來(謂王雲馬/識逺也)以道志誠悔悟之意願國相元帥以生
靈為念盟好為心早與通和則天下幸甚慶曰容其等
先為譯知國相若水等稱諾乃歸幕次近晩伴使來傳
語二人請排禮物土物來早見國相次日譯語二人前
來引請若水等齎國書押禮物土物入軍見國相行次
中門列甲兵兩行至帳前幕次下馬伴使來接迎慶曰
國相先令來問使副一事趙良嗣(係遼/國人)是上皇時可上
可下者人今不知在何處若水曰趙良嗣今已謫過嶺
南去矣慶曰不知㡬時被謫若水曰不是去年冬即是
今年春亦未甚記得仔細也慶曰國相又教先來取國
書王履曰國書當某等親見國相面投方是若水曰和
議正要情通先納過書去亦何害若水遂搢笏出國書
與慶慶恭領之即曰使副且此少待容慶等先去見國
相若水等坐幕中少間譯語官一人來云國相請使副
若水等令賫禮物土物詣前與國相相見叙禮訖若水
曰某等來時面奉本朝皇帝聖㫖令若水等伸問國相
元帥新寒台候萬福國相恭受禮訖復曰使副們來時
貴朝皇帝聖躬萬福若水曰某等來時本朝皇帝聖躬
萬福若水曰某等來時面奉本朝皇帝聖訓令若水等
再三啟白國相元帥前次奸臣誤國㬠有施行今者分
差兩畨使人前來以道志誠悔悟之意願國相元帥以
生靈為念盟好為心早與通和天下幸甚國相曰那收
燕山時殺了底許多人是生靈也王履曰國相若追思
往事一一細較即使使人何以為詞若水曰某等面奉
本朝皇帝聖訓令某等再三啟白國相元帥今欲以三
鎮逐年所收租賦悉奉貴朝願休兵講好國相厲聲曰
既有城下之盟許割與他三鎮那租賦便是這裏底怎
生更上説也若如此便是敗盟不割三鎮若水曰盖縁
三鎮軍民未肯交割故欲將逐年租賦奉貴朝其利一也
止是愛省事幸國相元帥開納國相曰公門不去勸諌
貴朝皇帝教早割與他三鎮土地人民便是好公事却
來這裏弄唇舌想稍空恐使不得(稍空謂/脫空也)履曰本朝今
則㬠有忠義之士輔佐今聖與昔日事體不同使人說
得是與不是實與不實如何暪得國相元帥國相約若
水等坐左右曰國相請使副與伴使就幕次相聚若水
等退伴使迎接若水等過右帳下酒三行勸一鍾慶曰
國相令某等伸問奉使使副為軍行不及為待幸眀察
若水等稱皇恐慶曰夜來天氣大叚寒了未知中原如
何履曰東都尚未挾纊慶曰南北天氣如此之異慶曰
使副見國相所議如何若水具道前言思曰國相道有
城下之約故提兵専來若不割得三鎮土地人民將有
何面目歸去見國人履曰某等已曽啟白國相元帥非
是本朝不割三鎮土地人民盖縁三鎮軍民未肯交割
故欲以租賦奉貴朝免得交兵生靈之幸慶曰但恐不
可若水等退少頃國相令人傳語送羊二羫酒三十瓶
錢一百貫與使副洗塵第三日早若水等詣軍前謝國
相訖若水曰某等昨日甞以國事上冐台嚴欲望台慈
以生靈為念早為通和則天下之幸甚國相曰貴朝當
今之時譬如著棊一叚既敗則補其餘若顧惜恐一齊
帶累了不可知若水曰本朝若顧惜又豈肯以三鎮租
賦奉貴朝也國相曰不須巧說遂揖若水等坐國相曰
使副們行甚路來履曰某等由井陘來國相曰聞此路
險阻不能通車果否履曰然國相又曰去嵗聞解制置
(謂解/?也)統兵守井陘路不戰而兵潰何也豈其險而不持
而兵不堪用乎履曰去年帥被㫖到河北兩路㸃集沿
邊弓手保甲繼聞兩國通和隨時放散即非不戰而潰
况亦不曽守井陘路恐是傳之者妄耳國相又曰使副
們來時黄河凍未若水曰大河須極寒方凍國相曰使
副們何處人氏在鄉里時以何為生若水曰某乃洺州
人履曰某乃汴都人若水曰某等在鄉中時皆以讀書
為活國相謂履曰使副既知書何故作右官履曰讀書
無成乃困武弁國相舉詩一聨近來漸覺家風好兒讀
書聲女織聲若水曰敢問國相元帥仙里台眷安在國
相顰眉曰祖鄉在瀋州骨肉昨因契丹征遼東時皆被
害近方得一小女子履曰以此見兵革豈是好事履又
曰陶淵明所謂弱女雖非男慰情良勝無國相目属履
乆之若水等退是晚伴使來相見慶曰適來國相曰此
畨使副㬠忠鯁聰明只是所議不肯說盡話若水曰某
等所奉聖㫖止是如此不敢虚誑更幸太師尚書因見
國相再為禀知慶曰當如所戒慶等退第四日早若水
等再見國相若水曰某等兹者特來議和欲便兩國區
區之意己甞禀知敢望國相元帥早與開從國相曰待
國書中答去若水曰和議事大恐國書中不能盡曲折
幸國相元帥面諭可否國相曰亦苦無多事履曰某等
恭傳得本朝皇帝至誠之意逺來議和須得國相元帥
端的言語歸去便是使人不失職國相曰若不割得三
鎮土地人民决不可和履曰國相若堅執不回使使人
何計則是國相曰使副不若且歸休若水曰縱使某等
歸去將何面目敢見本朝皇帝縱見將何以為詞更望
國相元帥曲全兩國之羙國相曰不須忉怛若水退第
五日早若水等再見國相方欲起言和議國相遽約若
水等坐國相曰已作國書了命左右取到遂傳與若水
不得已搢笏領之國相曰使副們少間便囬如到京師
煩為再三奏知貴朝皇帝承遣使命逺來頒示宸翰及
禮物等不勝感荷為軍行無物貢謝伏望睿察所諭三
鎮租賦不須言及若差人速來交割土地人民即便回
軍通和萬一不從須索提兵直到汴京理㑹也若水等
又欲起議國相作色曰已在言前不必再三若水等見
事勢不可即曰容若水等來日謝辭了國相即行國相
曰不必講此禮使副即今可便行若水等稱諾乃歸與
國相叙别歸幕次國相令譯語官二人前去云國相傳
語使副承逺來無以為謝白馬一疋并銀鞍䘖一副將
花羅三十疋香藥一合上正使侍郎烏馬一疋并銀鞍
䘖一副將花羅三十疋納竒實二十疋香藥一合上副
使觀察更有酒一百瓶錢二百貫犒設一行官吏若水
等辭不敢受伴使來相見曰此事奉使合得之物不可
壊却常例若水等不得己收之伴使相送及五里許置
酒五盃餞别勸一鍾慶曰國相令某等再三致意使副
承逺來為軍行無以為待望見察若水曰某等此來上
荷國相元帥尚書台眷如伴使歸見國相煩斥若水等
名致謝慶曰謹領台命叙别乃行十一月十一日歸次
國門次日不隔班引見對於崇政殿
十九日壬午李綱罷宣撫使除觀文殿學士知揚州李
綱以宣撫使屯于懐州也諸將皆敗太原失守綱將士
多叛去金人乘之遂大敗而還上怒遂罷綱使知揚州
傳信録曰初敵騎既出境即遣王雲曹矇使金人軍中
議以三鎮人民不肯割地之約至是遣回有許意其實
以疑我師非誠言也朝廷信之耿南仲唐恪尤主其議
意謂非歸租賦則割地以贍之和議可决成乃詔宣撫
司不得輕易進兵而議和之使紛然於道路矣既而徐
處仁吳敏罷相而許翰罷同知樞宻院而用聶山陳過
庭李回等吳敏復以内禪事言者謂承蔡攸宻㫖及初
除門下侍郎亦蔡攸矯制為之授散官安置涪州余竊
又歎曰事已不可為矣因入表劄奏狀丐罷初唐恪謀
出余於外則處仁敏翰可以計去去此數人者則余亦
不能乆留也至是皆如其䇿章數上猶降詔批答不允
余具奏力道所以材力不勝任者且得昬憒之疾不罷
决誤國事亦併叙曩日榻前之語於是上命种師道以
同知樞宻院事廵邊交割宣撫司職事召余赴闕且俾
沿河廵視防守之具余連上章乞罷知宻院事守本官
致仕行至封邱縣得尚書省劄子有㫖除觀文殿學士
知揚州時九月間也余具奏辭免不敢當具上疏言所
以力丏罷者非愛身怯敵之故特事有不可為者難以
虛受其責如宣撫得兵若干防秋兵若干屯駐人處皆
不曽用始朝廷應副銀絹若干又御前降到若干除支
官兵食錢并犒賞外皆椿留懐州及在京降賜庫具有
籍可考可按臣既罷去恐不知者以謂臣䘮師費財惟
陛下遣使覈實雖臣自以不才丐罷益擇將帥撫馭士
卒與之捍敵金人叵測謀慮不誠和議未可専恃一失
士卒心無與禦侮則天下之勢去矣臣自此不復預國
論敢冐犯以聞既而果有其言中書舍人劉珏奏准中
書省送到詞頭一道中書舍人安扶奏准詞頭李綱除
觀文殿學士知揚州李綱輕脫寡謀强執自任前後敗
師覆將非一所有詞頭未敢具草奉聖㫖令以次舍人
行下者臣伏見仁祖朝韓琦以直學士經畧陜西而好
水之戰任福劉平皆殘于陣士卒死者甚衆仁祖非不
知諸將違琦節制致敗也雖善其皆合事機然猶坐降
一官神祖朝韓絳以次輔宣撫西邊兵將深入荒域卒
至駭擾横罹戰傷神祖非不知絳之推忠盡瘁也雖元
情無他然亦罷相止以舊秩出守鄧州盖人君陟降如
天無心雖知其才能之可用忠赤之可倚或有過焉不
可不加黜罷也竊見李綱勇於報國鋭於用兵而聼用
不審數有敗衂是致士氣益䘮敵勢益張其罪益著矣
陛下亮綱用心無他因其有請寵加峻職授以便郡雖
臣寮繳奏復命以次命詞行下於此見陛下厚於記功
薄於責過也然綱此行敗軍覆將耗財疲民非特如韓
琦好水之敗韓絳西邊之失其可不加黜責以示懲戒
乎臣至愚不肖甞慕范仲淹之中正仰事陛下非敢於
綱敗事之後從而下石也但朝廷典刑不可不正如陛
下念綱之勞所在記録察綱今日之敗志在殱敵亦宜
黜官降職以慰死者之心為敗事之戒既不以今日之
失而遂㤀其前日之勞而曲庇其罪戻賞罰昭著如天
無私則將帥聞之莫不感激思奮而敵勢有可平之期
矣所有詞頭臣未敢具草臣寮上言新除觀文殿學士
知揚州李綱本以凡才誤膺器使卵翼扵蔡氏之門傾
心死黨逮上皇將有内禪之意攸先刺引綱為援使冐
䇿立功而綱之罪狀有不可掩者臣請為陛下數之太
上皇心存道奥倦聼萬機陛下以元子受天寳位臣下
何與焉乃敢貪天之功以為己力此其罪一也金人之
兵傳於城下逮西師之至彼且心懼氣懾不敢肆行抄
掠莫測西兵之多寡强弱兩軍相持則易於和議矣綱
乃妄意一勝逮姚平仲之挫衂使之復逞虎狼之心其
罪二也王孝廸掲榜取民金寳京都之民為之騷動朝
廷大議已定不復取於民而綱自取文牓以為功身為
大官躬詣大肆以收前牓竊譽兵民使怨歸公上其罪
三也兵既妄動朝廷不得已暫行罷免為之死黨者嘿
諭其意力率士庻伏闕乞用李綱脅持君父㡬至變亂
其罪四也身領守禦不知體國假君爵䘵以市私恩四
壁之賞太濫㡬至數千人而親戚故舊或濫轉官資或
白身授官鮮有遺者此其罪五也隂與吳敏黨庇蔡氏
薦京入對上皇之歸也力引蔡氏俾還京國蹤跡詭秘
其遺攸書則有宻語不敢忘之說即不知所謂宻語者
何事此其罪六也自謂功多排斥同列任情好惡妄作
威福致陛下有惟辟作福惟辟作威之戒此其罪七也
身為樞輔知術疎淺不能逆詐輙以蠟書付金國之使
妄結伊都使金人復加怨憤抄掠吾民致河北河東之
敵未平此其罪八也陛下以种師中之敗及遣臣宣撫
河東而綱輙敢拒抗君命㡬于䟦扈此其罪九也逮其
澤孟不務持重以量兵勢惟以軍法督戰遂致解?之
兵潰散挫衂卒無尺寸之功以致并門失守此其罪十
也古人所謂口尚乳臭者其綱之謂乎且其用軍行兵
徒知襲童貫之迹妄自尊大為僚佐罕見其面獨智不
能用賢果致敗衂損國之威使金人復擾河朔致朝廷
再遣使和議欲誅厥由咎將誰執伏望陛下早正十罪
大奮乾剛特賜竄黜為人臣懐私誤國之戒　李綱提
舉杭州洞霄宫宣和録曰臣寮上言切見新除觀文殿
學士知揚州李綱輕脫寡謀强執自任専主用兵之議
而無勝筭竒畫及陛下命宣撫之任日冀其有功而前
後敗軍覆將非一用耗邦之財不可數計綱亦知其罪
而自列矣陛下復加以寵召使守郡此臣所未喻也奉
聖㫖李綱差提舉杭州洞霄宫　又臣寮上言謹按前
知樞宻院事李綱首兵以解太原之圍凡戰守之䇿一
切聼之不從中覆也而方畧乖謬節制無術出師輙敗
取辱敵人太原失守天下寒心綱匿而不言近世大將
誤國辱朝未有若綱之甚者奏議有曰若棄太原乞降
御筆手詔綱遷延懐州弗力救援乃欲以棄地之事歸
之君父以逭其責懐奸如此且綱妄庸人耳平時諂事
蔡京蔡攸結為死黨其為守禦司也京在城外遂以守
禦之卒假京給使方君父在圍城中正賴其衆以為守
偹綱乃資以元惡大憝不忠甚矣其迎上皇于南都也
與攸耳語移時蹤跡詭秘不可具言迨其還朝力欲援
攸亦居政府中外洶洶莫知所為賴陛下察見攸姦不
使入城然後人心翕然以定若綱言遂行而攸復用其
禍可勝計哉今年正月金人至畿甸旋即和議既而勤
王之師四面輻輳金人恐懼求去有日矣而三鎮詔書
初未與也綱自以和議既成無以為功遂與姚平仲同
建刼寨之䇿一敗墮地朝廷不得已遂與三鎮詔書興
言及此可為慨然陛下隆寛廣愛薄綱之罪止于罷位
而綱遂使其黨張燾馮檝方元若余應求陳公輔之徒
鼓惑衆聼唱為伏闕之事㡬至大變其初王孝廸刼民
之金以犒敵人諌臣論列陛下重惜民財為罷之綱乃
斂恩歸己收其牓以沽小民之譽小民無知以為盡出
于綱故伏闕之日聚衆萬餘綱處心如此豈所謂善則稱
君也哉今秋金人舉兵再犯邊陲首以綱為言嗚呼綱
之罪大矣尚以崇階均逸祠宫非所以示懲也臣愚欲
望聖慈正綱之罪授以散員置之逺服以為將帥失職
者之戒仍以綱罪惡明諭天下以解愚民之惑
　
　
　
　
　
　三朝北盟㑹編巻五十五
欽定四庫全書
　三朝北盟㑹編巻五十六
　　　　　　　　　　　　宋　徐夢莘　撰
　靖康中帙
　　起靖康元年九月十九日壬午盡二十一日甲申
李綱落職依舊宫觀　又臣寮上言竊見昨者金人圍
守太原乆而未解知樞宻院李綱出總元戎戡定敵兵
兵甲非不多也至辟為属官凡七八十貟抽差人役凡
六十名能否不辨幕府紛然軍政出于多門臨時漫無
成筭偏稗不知禀令士卒自相殘踐以守則不攻而潰
以戰則未鬭而遯斬將不闗主帥生擒則非敵人兵卒
逃散金帛散失綱既告罷其属官或托故差出或隨逐
前來各帶劵厯不廢請給所謂法度紀律一切無有以
此行師欲求决勝臣未之聞也大帥自當親臨戰陣以
䕶諸將决求成功綱坐懐州去軍前凡數百里緩急何
以及事其幕府參議宜管文字勾當公事等官員數猥
衆又多晚進後生綱傲然畧不咨問其所與親宻朝夕
不相捨者唯鄒柄與張牧而已自餘僚属將佐唯晨夕
一揖而退若有所建明須先禱柄牧為之傳導然後得
見故人多怨卒以無助而敗事况鄒柄張牧白身得官
何甞知軍旅之事綱數十萬之衆而决謀於此二人可
謂踈謬之甚聞綱初欲過隆徳柄牧力争不得往及軍
勢稍沮遂督諸將士卒忿怒下情不通十羊九牧無所
適從太原不守數日矣綱在軍中尚不得知何以望其
能先事而料敵哉誤國損威莫此為甚觀文峻隆宫祠
優㳺非所宜得願賜黜奪以協師言若鄒柄張牧賛佐
誤事亦當追奪前命以明國威以肅軍政奉聖㫖李綱
落職依已得指揮差提舉杭州洞霄宫鄒柄張牧並罷
見任令别注授差遣又言初見李綱天資躁輕濟以凶
愎地位尊崇恥於咨訪辟置幕府皆一時趍附之憸人
選用禆佐多平日敗亡之冗士圖事揆䇿既非所長料
敵應變又其所短淹留累月縻費國用不可貲計卒不
能解太原之圍若不究正其罪而顯黜之則非所以定
國是也然綱强辯似智敢為似勇竊主威以交羣枉違
公道以市私恩故一時小人喜為稱譽每綱之敗則歸
咎以賈衆怨蚩蚩之民輕信易動綱之姦詐何由盡知
若不明數其罪而播告之則非所以孚庻聼也臣按綱
之罪未易悉陳請為陛下言其大者上皇獨决大議傳
位陛下蔡攸乃詭傳上皇之命謂吳敏有建請之功峻
加柄用以庇蔡氏之宗敏固已不勝誅矣綱于陛下龍
飛之後乃始引敏以為證奏䟽自云臣與吳敏力建大
䇿賛成内禪綱之欺天㒺上抑又甚矣綱之罪一也今
春敵騎至城下陛下屈己為民以講和好其使都邑之
民輸金帛以助國盖非得已執政王季廸庸闇無狀掲
大榜於通衢肆為乖謬不可施行之論臺諌連章奏劾
陛下即罷輸納或命以官或以官折還元價綱掠人主
之美使行營司收榜曽不知出于陛下也故綱之罪罷
其徒唱之市井無賴千百為羣白晝縱殺㡬至敗事綱
之罪二也陛下始降親征之詔燕越兩王上表固諌從
臣言官亦皆奏䟽乞罷親征嚴都城守禦雖殿巖武帥
亦以為言綱又言躬述利害回鑾輿之行陛下俯順羣
情豈獨綱之力哉欺愚惑衆妄自誇耀綱之罪三也迨
西師四集种師道之謀與諸將駐兵郊外敵營寖懼若
綱稍加持重從師道之謀絶其抄掠徐為後圗豈有䘮
師之禍平仲之戰綱實使之輕舉妄發誤國大計猶復
肆為狂誕之言潰亂朝聼綱之罪四也蔡京棄去君父
逃於拱州遣人以奏牘抵綱使之請對綱輙敢為京敷
奏京亦恃綱在朝遽至國門以俟君命顯庇元惡輕負
國恩綱之罪五也蔡攸建請上皇為渡江之計日進姦
言離間兩宫遣其黨宋㬇傳道語言狂率不遜神人共
憤攸既以罪斥綱被詔奉迎上皇乃請以攸為行宫副
使欲使入朝都邑震恐既又以攸有扈從之功力為營
救綱之罪六也攸在丹陽綱自圍城中通書至為庾詞
云不敢渝信又有太師鈞候甚安此中不輟通問之語
時京在占雲舘也其披冩腹心親宻無間一至于此綱
之罪七也於丐去之章妄云奉使而兩宫協和上皇之
於陛下陛下之奉上皇天性至愛本無纎毫之間綱安
得此語哉綱之罪八也綱任為元帥偃蹇違命輙取陛
下除授兵部侍郎以後告勅繳朝廷畧無顧憚綱之罪
九也綱自起總行營専主用兵近者乃復請卑辭厚幣
以講和入請親降手詔棄太原于度外綱之罪十也今
勍敵在前國威未振綱之誤朝致衂䘮師辱命與夫懐
姦黨惡之罪條具于前矣伏望陛下奮乾剛之斷繼離
照之眀處以散秩竄之遐方以伸邦憲仍乞特降詔㫖
布告中外以肅軍聼　李綱責授保静軍節度副使建
昌軍安置又上言臣聞人臣之罪莫大貪天之功竊人
之財猶謂之盗臣竊觀李綱劄子稱上皇厭萬機之煩
欲授聖子意未有發臣與少宰吳敏力建大䇿賛成内
禪臣伏觀上皇以神器授陛下盖知天命人心有所歸
属奮然獨斷豈假人謀此帝堯盛徳之事也當時蔡攸
出入禁中刺得宻㫖報吳敏李綱欲使二人進用為已
肘腋吳敏時權直學士院身在翰林院故其議先達綱
為太常少卿踈外無由以進而綱遂懐此劄子諸路示
士大夫人無不見之所論三事内禪乃其一也其詞引
唐睿宗始立為帝皇嗣居宫事縉紳見者莫不駭愕罪
綱失言由是言之綱豈知上皇聖意哉徒得攸言猶未
敢信且首尾兩端今乃敢明言上皇之意未有所發與
敏力建大䇿則是誣上皇而欺陛下非所謂貪天功以
為己力乎臣聞善則稱君過則稱己人臣之羙也唐書
言戴至徳無異才唯能歸善于君為時所服若綱則不
然綱劄子又曰嵗首上皇南幸浙羣臣亦有勸陛下為
避敵之計者又臣躬述利害回鑾輿之行為固守之計
臣竊謂固守都城兵民之心也陛下因人心而却南幸
之議綱何與焉使綱甞言之亦大臣獻替之常事何必
髙自稱譽耶綱又有劄子曰傳檄而三鎮堅守奉使而
兩宫協和臣切謂綱之傳檄必得陛下聖㫖非假聖㫖
其誰肯從綱乃自為功何也上皇北歸乃其本志陛下
遣近臣袛迓禮意曲偹兩宫未甞不和綱乃以為協和
兩宫何也此以善自予以過歸君人臣之義當如是乎
綱以是數者平居叫呼衒耀要譽于流俗於奏表中時
發不遜語自比其功于張良劉幽求裴度李泌流俗無
以為不然遂以為真國柱石也大率綱之為人髙言誕
計足以欺惑愚衆今春金人頓兵城下而綱領行營司
及京城守禦司屢聲言破敵都人遭圍閉之乆莫不喜
之使應援姚平仲卒無尺寸之功而國受莫大之辱流
俗猶言綱以為能用兵盖其誕妄足以惑之也方金人
邀索金銀朝廷根括民間以足其數時王孝廸為中書
侍郎獨主其事掲榜立禁有四盡之語民甚苦之臺諌
交章論列朝廷遂罷根括而民間未知綱乃乗馬徧厯
京城自收其榜使百姓歸恩于己又使妄言無行之徒
如馮檝陳公輔軰稱頌功徳奔走揄揚以竊流俗之譽
遂率龔裕叩閽喧噪以刼持人主成其私計于是已罷
而復用推原其心罪不容誅為臣之義可如是乎宣撫
河東畧無經畫肆意妄作督諸將决戰數路敗衂使太
原失守陛下因其乞罷遂與揚州今又與宫祠原其罪
狀此為寛恩而流俗紛紛謂綱于國有功不宜閒廢此
浮言妄議固不足恤然朝廷退斥大臣當暴白其罪于
天下使人洞然不疑則浮言自熄誰不信服臣愚伏望
陛下特降睿㫖以綱之罪大正典刑報行臣章以解流
俗之弊奉聖㫖李綱責授保静軍節度副使建昌軍安
置　李綱再責寧江軍安置綱上書辨雪再責寧江軍
安置　許翰落職宫祠臣寮上言竊聞昨者出師河東
大將种師中全軍陷沒兵威挫衂太原之圍卒不能解
仰貽睿聖宵旰之憂益壯勍敵慿陵之勢忠義之士憤
懣􁂒齒曽不知本兵之地實有以致之也師中老成持
重號為名將練達敵情洞曉軍律擁數萬之衆出援孤
城當料敵制勝臨機應變以圖萬全之利必不輕舉妄
𤼵以僥倖速戰之功也同知樞宻院事許翰怯懦寡謀
而好談兵輙以逗撓不進移文督責使之出師以贖過
師中素剛不受廹促翰從中制之所不能忍忘其萬死
以决一戰卒至敗績陛下雖已録其盡忠然師中齎恨
地下而翰之罪曽未暴白臣實憾之使翰百軰在朝何
所補而失一師中所繫甚重謹按翰終始蔡京之門指
天誓日結為死黨陛下踐祚之初首叨除召為御史中
丞曽未一言以及京攸之惡每復平日私讐聞者莫不
憤疾首薦蔡氏族壻陳求道為臺属求道以道告訐得
罪雖陛下灼見其姦不復用然士論尤為之不平躐遷
樞府方艱難多事之時移病謁告累月不出今者尚以
延康秘職出殿近藩且翰在言路則黨惡庇姦以欺君
在樞宻府則妄作生事以誤國迹其罪狀夫豈勝誅伏
望睿斷重賜竄斥以為懐姦㒺上之戒少贖師中將士
九泉之寃取進止奉聖㫖許翰落職宫祠　許翰之進
李綱所薦也太原之役翰督姚古种師中進兵解圍李
綱之行辟属官多碌碌之人然才者十得三四耳亦未
甞諳邊事劉韐沈琯王以寧折彦質裴廪以知兵稱其
實能兵者誰也惟劉韐當遼州折彦質屯汾州王以寧
督戰過文水此能効力者其他不過供文字偹差使㸃
檢而已如何大圭輕薄子何足置之幕下議者謂綱意
廣才疎知人之鑑不甚明翰每右之師中敗綱黜并翰
罷　林泉野記曰許翰字菘老洪州人進士中第宣和
中為給事中言髙麗入貢奢侈之事出知亳州後提舉
杭州洞霄宫靖康初以李綱薦召為御史中丞言蔡京
童貫蔡攸皆坐責俄同知樞宻院金人邀求三鎮翰言
三鎮棄則京城不可都而天下危矣不宜許乃薦种師
道宿將可用又請誅蔡京童貫王黼朱勔楊戩李邦彦
孟昌齡等家族并推治門生黨與上不允翰甞督姚古
种師中兵進解太原之圍及李綱黜并罷翰　金人遣
王芮來索三闗地　遺史曰太原既陷金人使王芮持
右副元帥斡里雅布書必欲割三鎮之地以謂一鎮既得
兩鎮不可不割又誘說執政曰大金地廣非欲固得三
鎮但朝廷既以許之不宜背約使南朝能三鎮賂大金
大金必不受以全和好然信義者鄰國之寳豈可去之
使金人以信責南朝提兵再來則何以禦得芮詭辭蔓
衍指天地為誓而縱其説耿南仲以為然上念太原之
失重惜河朔兩鎮為畿甸之垣屏乃通好于斡里雅布許
以金帛寳貨以贖兩鎮命將作少監王及之為國信使
以禮遣芮還　賜蔡攸自盡　中興姓氏姦邪録曰蔡
攸字居安京之長子也長子柔佞謟諛自幼出入宫禁
與内侍無異専為優伶之態上宴飲或丙夜乃出累加
宣和殿學士深結内侍以固寵薦引門人劉僴韓駒吴
敏等數十人皆以禁從其妻黨宋喬年宋㬇宋昞等皆
因攸為侍從要職宣和四年為河北宣撫副使從童貫
以收燕山府畧無措畫惟拱手奉貫而已五年師還除
知樞宻院事加太保燕國公日夜侍上及諸内侍賜宴
賜大第與京門相對權勢尤重於京故京復忌之攸復
譖京使之致仕其家為複道曲河暗通禁中邀上私幸
其第連夜不止大金入攻攸蔽匿告急之奏皆不以聞
故兵勢熾矣聞大金逼乃隨徽宗南幸靖康初臣寮言
其罪責授大中大夫提舉亳州明道宫再責潯州雷州
臣寮再言其罪移竄海外遂賜死時五十　國史後補
曰伯氏魯公之長子又所最愛當元符初官裁造院上
為端邸時毎退朝出内北門伯氏適來趍院必下馬拱
立門首以俟上過而後退上詢為何人左右曰蔡承㫖
衙内也由是上心善之其後常以為言况慿藉家世遭
逄異寵又如此假若稍加修飭則宰相三公不属他人
矣亦何必作為諧媟用蕩上心依恃婦人破壊骨肉至
違背天性上孤恩紀上既睿明在宫中反笑謂左右蔡
六詎應為宰相耶是徒為時主所窺凡所勞心不亦惜
乎
二十一日甲申標童貫首榜示開封府　監察御史張
徴奏准尚書省劄子奏聖㫖差前來廣南路勾當公事
臣於七月二十九日出門八月一日起𤼵連夜蹉程及
沿路宻切根逐前去至八月十六日到南雄州已遵依
聖㫖處分各己施行了畢别無踈虞及具奏聞去訖臣
契勘廣南與嶺南相接連地氣炎熱兼即今秋暑方壯
自南雄州至京計二千五百餘里五十二程委是地里
遙逺今來臣所勾當事竊慮或有變動雖已用水銀等
養浸固䕶兼程齎管前去赴闕外奏聞事九月二十一
日三省同奉聖㫖檢坐前後臣寮言章并張徴所奏令
開封府揭大字於市曹要閙處出榜示標首臣寮上言臣
切見近遣監察御史張徴前去廣取童貫首級仍降臣
僚章疏并聖㫖列其十罪元惡大憝無所逃於天地之
間梟首通衢孰不欣快昔舜誅四凶而天下咸服盖刑
人與衆棄之也臣愚欲乞將前降言章并所列十罪播
告天下四方萬里之外咸得聞知既足釋百姓憤怒之
心又可召和氣而懐逺人取進止九月二十四日三省
同奉聖㫖依奏檢坐到十罪言章指揮下項一承靖康
元年九月二十三日檢㑹臣僚上言第一章責授左衛
上將軍追廣陽郡王豫國公致任池州居住第二章同
上第三章移彬州安置第四章吉陽軍安置第五章臣
契勘前後臣僚論列童貫罪惡非一理合誅夷陛下仁
慈未欲置之死地從輕貶竄於貫恩徳厚矣臣訪聞貫
尚遲回方命不即就道今來朝廷使奉迎上皇切慮貫
稔惡弗悛規免謫命尚欲僥倖還朝縁貫姦凶乆著軍
民怨憤欲食其肉近者金人圍城逾四十日民庻不堪
闈閉之才叩闕洶洶歸罪宦官歐擊而死者十數軰貫
若復入都城竊恐别致生事兼前此陛下甞降指揮令
貫守禦京城乃敢盡室南奔官為太師寵極王爵去國
之日更不朝辭揆其情實殊無人臣之義也兼已罷宣
撫司職事却復擁精兵自衛按春秋法是謂叛逆罪惡
如此若不重寘典刑何以厭服衆心望陛下斷自淵衷
更賜黜責施行仍降睿㫖令開封府多差得力使臣管
押前去至貶所取進止又第六第七章唯陛下思京闕
震驚之變實生于貫致上皇前日之播越軫陛下父子
之情肅邸今日之拘縻傷陛下兄弟之愛太祖太宗百
戰得天下一童貫危之此而不殺臣恐太祖太宗含怒
于上天未已也臣切願陛下奮乾剛發睿斷即貫之貶
所檻致京師召百官陳九師誅於觀闕之下醢其軀以
賜戰士函其首以遺金人其戰士受醢必踴躍以増氣
金人發函必聳惕而畏威契丹之怨稍紓則金人之師
自退矣茍或不然則垂盡老奴將死牖下陛下受侮强
鄰貽譏萬世無以慰宗社之生靈則金人之兵恐未息
也臣不勝激􁂒之至取進止第八章臣聞人君以至尊
統于士民之上百官萬民仰而承之率職戒懼不敢易
紀律者禮以為之防也是以人君者昭徳塞違以臨照
百官必謹其文物度數之别革制度衣服者為畔畔者
有討無赦所以别嫌明微以正人心也伏望陛下㫁自
淵衷大正典刑天下幸甚取進止奉聖㫖誅訖告諭中
外尼堪陷平定軍尼堪既陷太原府汾晉諸州乃東
攻夀陽城小而百姓死守凡三攻之死傷萬人竟不拔
乃攻平定軍欲據井陘往攻之䘮士三千人又與斡里雅
布兵合攻之亦䘮萬人而拔之　措置守禦京師置四
道總管以李回為太尉太河守守禦使范訥河北宣撫
使朝廷以出師屢衂不能絶金人割地之請敵騎且深
入思得長䇿以衛王室四道總管統天下兵分制諸路
為京師衛東道總管統京東淮南之兵西道總管統京
東之兵南道總管統京西南路湖北之兵北道總管統
河北之兵以折彦質為宣撫判官以李回為太尉守禦
使以偹尼堪改訥為河北宣撫使以備斡里雅布又以都
使者榮嶷陳求道監丞許先之等同諸將帥以守要津
　
　
　
　
　
　三朝北盟㑹編巻五十六
欽定四庫全書
　三朝北盟㑹編巻五十七
　　　　　　　　　　　　　宋　徐夢莘　撰
　靖康中帙
　　起靖康元年十月二日甲午盡十六日壬寅
二日甲午王雲至真定府見斡里雅布已圍真定引雲看
攻城
三日乙未种師道除河北廵邊使未行再命河東宣撫
使以疾召還京師是時師道己疾在鄭州疾篤昏塞復
蘓部曲請留公曰念臨軒之語忍不進耶抵河陽疾甚
朝廷聞之亟召還京師宣醫不輟
五日丁酉夏人冦懐徳軍通判杜翊世禦退之　幼老
春秋遺史曰夏人入冦奄至懐徳軍城下通判杜翊世
力請知軍劉銓率衆死守運火牛發石機擂木泥毬擊
之翊世身自撫循士皆感激奮勇箭無虛發賊死傷萬
計遂忽引去翊世字元弼成都華陽人累官至朝議大
夫　徽猷閣侍制宣撫使参謀官折彦質授龍圗閣直
學士河北河東宣撫副使
六日戊戌夘刻有流星東南流光數丈　斡里雅布䧟真
定府安撫使李邈死之兵馬都鈐轄劉翊力戰自殺初
劉韐為安撫使以守真定既而除韐宣撫副使韐又辟
真定府路總管王淵鈐轄李質歸于宣撫司朝廷乃以
樞宻副承㫖李邈為真定府路安撫使邈優于吏職而
拙于應變且新至真定人心未附邈知金人必攻真定
乃𤼵三十四奏告急于朝廷請援皆不報倉卒之際金
人圍城百姓之情不親故金人不旬日而拔之邈被執
金人累諭邈不屈被殺　趙子砥燕雲録曰知真定李
邈城陷之日金人執見斡里雅布使之跪曰本朝無此使
之拜又云比肩難當使之飲曰我非臣僕欲脅而從之
斡里雅布止之曰其人髙節不可屈致于是與之伴食同
飲斡里雅布南下欲與偕行邈辭於是押至燕山　節要
曰真定之陷也邈已抗節于斡里雅布故為斡里雅布執之
燕山偽相劉彦宗逼邈不從復逼邈固不從乃以好語
慰之復誘以官職啖以金帛邈終不為屈仰天痛哭以
死自矢彦宗憾之聞于尼堪命彦宗殺之邈談笑赴市
至死不改　遺史曰建炎初旌褒死事之臣贈邈節度
使制曰朕思復艱難之業永懐將帥之任禁暴安民雖
未成衛社稷之效㤀軀狥國庶得死封疆之臣又曰方
金師之入塞當孔道之雄藩邈無唇齒之依坐失金湯
之固拘原方力屍裹莫還不貽隴右之羞迄並睢陽之
操　靖康小雅曰吉州防禦使真定府路兵馬都鈐劉
公諱翊靖康元年秋八月金人以三鎮不可得復兩道
興師入攻斡里雅布之師十四日入塞以衆攻廣信軍保
州不克遂越中山而攻真定帥臣觀察使李邈措置乖
謬九月六日敵遂登城邈為敵所囚時公為鈐轄以身
率衆晝夜摶戰城上先是敵攻北壁公力拒之至是敵
偽移攻東城邈復趣公往應之力攻兩日一夕?移攻
具還薄北城城中不知也黎明敵忽鼓衆慿堞而上城
䧟沒公猶率衆巷戰麾下稍稍亡去公顧其弟曰我大
將也其可受敵戮乎因䇿馬挺刃潰圍欲出而諸門皆
為敵守矣遂之孫氏園山亭中解絛絶脰而死嗚呼古
之命將未必皆武夫馬援欲以馬革裹屍方謂能處死
矣真定之亡罪在李邈公知忠孝之節故不憚殺身為
人臣師範亦可謂有古人之風矣詩曰將軍死綏古人
所長有如劉公與城俱亡兵挐常山公以身當生竭其
勇力挫戎行天未悔禍敵勢益張公雖瞑目萬古傳芳
尼堪斡里雅布㑹於平定軍議再入侵　節要曰尼堪自
太原東之平定斡里雅布自真定西之平定以議再入京
闕右監軍烏舍曰河東已得太原河北已得真定兩者
乃兩河領袖也乗此之勢可先取兩河俟兩河既定徐
圖過河以取東京不為晚矣今若棄兩河先攻東京茍
有不利則兩河非我有也兼太子昨已到京不能取之
斡里雅布未有語尼堪怫然而起以手去貂㡌擲之于地
謂諸將曰東京中國之根本我謂不得東京兩河雖得
而莫守茍得東京兩河不取而自下昨東京軍不能者
以我不在彼也今若我行得之必矣又舒右手作取物
之狀曰我今若取東京如運臂取物回手得之矣斡里
雅布欣然稱善諸將不敢沮之入攻之計遂决于是尼堪
與斡里雅布分歸本路約㑹於東京　馬擴自真定府獄
中脱身西走山寨結集屯聚先是馬擴遭劉韐誣以謀
反寘以獄中得㫖委提刑司置院根勘提刑司置院差
深州兵曹畢璠制勘方結案而韐為河北制置使朝廷
恐本路官觀望别委京東路勘時已七月矣擴寄繫右
獄九月金人再圍真定城䧟擴猶未知是日將午而饋
食者不至遂迤邐至門則寂無人猶有一老兵曰亷訪
何不去敵人已入城矣擴入獄告諸囚盡為去其徽纒
趍出擴易服竄西山和尚洞山寨結集兩河義兵各據
寨柵屯聚自保　李若水上乞救河東河北疏臣自深
入金人亂兵中轉側千餘里回至闗南凡厯府者五厯
軍者二厯縣者七厯鎮寨四並無本朝人馬但見金人
列營數十官民廬舍悉皆焚毁缾罌牖户之類無一全
者唯井陘百井夀陽榆次徐溝太谷等處僅有名存然
已畨漢雜處祗應公皂皆曰力不能支脅令拜降男女
老幼例被陵鑠日甚一日尫殘窮苦狀若幽隂間人每
見臣知來議和口雖不言意實赴愬往往以手加額吁
嗟哽塞至于流涕又於山下見有逃避之人連綿不絶
聞各集散亡卒立寨柵以自衛持弓刀以捍敵金人數
遣人多方招誘必被勦殺可見仗節死義力拒金人之
意臣竊惟河東河北兩路涵浸祖宗徳澤垂二百年昨
因蔡京用事新政流毒民不聊生繼而童貫開邊燕雲
首禍搜膏血以事空虚丁壯疲於調發産業蕩於誅求
道路號呼血訴無所塗炭桎梏誰其救之陛下嗣位之
初力行仁政獨此兩路邊事未已今戎馬慿陵四行攻
䧟百姓何知勢必脅從而在邑之民無逡廵向敵之意
處山之衆有激昻死難之心可謂不負朝廷矣哀斯民
之無生服斯民之有義媿起顔面痛在肺肝望深軫聖
衷哀痛之詔慰民於既往决擇之計拯民於將來上答
天心下厭元元之望
十日壬寅詣龍徳宫上夀先是上皇謂金人必再入京
闕請帝留京師治軍國事欲自往西京治兵宰相吳敏
勸上言不可也上皇向在南方已有截留諸路兵之意
今幸歸京師陛下問安視膳全孝道足矣豈可以軍旅
之事累之乎至是天寧節詣龍徳宫上夀上皇滿飲乃
復斟一盃以勸上而大臣有躡上之足者上堅辭不敢
飲而退上皇號哭入宫翌日置黄榜于龍徳宫前捕鬬
諜兩宫語言者賞錢三千貫白身補承信郎自是兩宫
之情不通矣　羅索陷汾州守臣張克戬死之先一日
羅索使人來城下言知州已下可出城拜降無使人民
受殺戮知州張克戬令人射敵云有死無降任你攻城
敵遂退歸云代州太原尚自為我攻城來日定為我城
羅索親提兵攻城自早至已其城遂失守臣張克戬既
知城失不與敵俱生乃具朝服望闕號拜言臣非不為
朝廷守城以張灝帶兵?走城上無人致城䧟沒臣知
不能出見陛下唯以死答朝廷遂乃自縊　陶宣斡河
東逢敵記曰靖康元年八月十二日余被差宣撫司幹
辦公事到覃懐十三日参李宣撫十七日差往河東汾
州觀河東訪察使兼制置軍馬張灝軍并斬統制官冀
景并至汾州介休縣見置軍馬王以寧喻李宣撫意令
與威勝軍范世雄合為一軍八月二十日至介休縣王
制置凌晨已起發往威勝軍某即追路至五十里方見
王制置具傳合軍之意王制置云介休縣闕錢粮六七
日煩公在此截錢粮數日某逐日自介休縣往義唐州
截粮九月初一日起發宿孝義縣初二至汾州才入城
即見官軍枕藉于路者不可勝計問之皆起云是重傷
人輕傷人疾患人重傷輕傷皆不被賞給遷補疾患皆
無粥藥仍尅除附帶軍前抛棄粮食累日無食士每日
支米二升半止得一升八合請米錢七十文銅鐵相半
是時官中已不使鐵錢但以此充數耳或攅聚數日闕
乏止支錢會子一紙錢㑹子止得三四百今九月霜寒
諸軍賜衣不至有赤露被堅執銳者余即語制置使張
灝云戰士如是狼狽張無以對始灝軍汾州鄉兵正兵
約七八萬解潛正軍威勝軍地名䕶甲鄉兵正兵約九
萬先七月初一日張灝遣統制官折可求副統制張思
正統領軍馬解圍太原凡七日軍行三十五里至地名
郭柵營於中下四髙廹窄之地中有溝澗探諜不審卓
望不明大軍止為一營十一日早賊兵至先擊左軍稍
勝又擊右軍右軍不勝突入中軍是時兩統制與應副
錢粮向運(闕/)三人帳中早膳間敵騎突入流矢中向運
(闕/)死兩統制甲軍無探諜無卓望忽見敵幟潰於軍中
元負器甲鎗刀皆未釋縳軍中驚潰兵馬填塞坑谷不
知其數抛棄金銀錢粮縑帛以數十萬計先一日䕶甲
地震殷殷如雷聲次日軍壊解?僅免竄歸藍田宣撫
司聞止解?軍前自八月十四日張灝遣副統制張思
正統軍馬由文水縣解圍太原張灝約張思正十五夜
携具入軍中相見思正答云軍中無此禮灝十五夜携
具入軍中相見啜茶列盃盤聞軍中虚驚喧亂張灝急
索馬馳歸須臾軍起潰散傷損千餘人矣十七日至文
水統制官李安并其子忠信先登殺獲㡬二三千不暇
取級城中見官軍至歡呼鼓舞皆以壺漿相餽既得文
水張思正更不入城留其軍保守貪切希賞遂徑趍太
原未行十八日敵兵清曉至人馬困乏所負器械皆未
釋縳恐我軍先動遂先鼓噪喊三聲以恐我我軍不動敵
兵遂至始發一隊自西南來相繼不絶而至我軍走山
山後絶壁我軍横死者不知其數軍皆四走已在敵圍
中敵說令降皆脫剥赤露然後敲死得免者十無三四
使臣將佐百餘員金銀錢粮縑帛抛棄以十餘萬計後
軍統制冀京不見敵先走張灝軍一次䧟郭柵一次䧟
文水所失七萬餘衆余被宣撫司指揮往彼㸃勘軍馬
止有八千餘人馬五百疋每敵至城下杜門謹守不敢
出戰敵兵恣行剽掠無有救者文水之舉先約許孝烈
軍尅日並進至日失期張灝軍有赤露被堅執銳者有
賣軍器者有鼓唱引去者有使臣妄冐占放者將佐軰
日事盃酒更無紀律汾晋一帶已失支梧余於張灝處
呈劄乞分擘軍馬于官道劄寨照應防䕶粮草重傷輕
傷人速行㨂選犒賞如重傷不堪出戰人權發遣向裏
將養免耗軍食病患人安泊于空閒屋宇内差使臣㸃
檢粥藥醫治病并諸軍犒賞支俵三次皆不被受及詢
之衆軍有云一次得絹二尺半錢二百一次不得有言
俱不得者張灝云俱是統制官並請去統制官支散不
明余觀張灝軍種種狼狽欲亟馳還宣撫司具言之九
月初四日早别張灝太守張克戬運副李百宗欲行張
灝留飯罷既行才出城門張灝張克戬運副李百宗欲
行自後相送望東北敵騎塵頭稍大余不敢返遣价傳
語云東北有塵了且亟行遂加鞭至晚抵孝義縣民云
城西方且厮殺何故官人來此余亟馳入城遣价於城
西探統制官田秀并本縣尉果與敵戰各無勝負抵暮
欲歸是日汾州發重傷人千餘人於晋絳就醫養皆為
敵所殺初五日至初九日敵馬四散於村落中刼掠人
莫敢出初十日早張灝遣統制官李安并田秀至回牛
嶺把截至孝義縣未敢前方遣探未至至未後探至回
牛嶺一帶無人馬可以行矣知縣王藝云某賤累軰凡
三次皆為敵攔截不可行今輙欲附後乗如何余云甚
好至申時余與田統制李統制王宰宅眷俱行百歩後
兩探騎至適義唐川有敵馬劄寨遂復回由西南趍温
泉縣宵行七十五里纔曉至温泉縣城中一空初八日
已為敵破殺者六百餘人稚子抛棄於道死者亦數十
軰縣宰簿尉俱被執諸官㕔悉狼藉籠篋書帙紙劄亂
于㕔堂間余與田統制李統制於監務㕔早飯罷問路
村人云官人不可從此行敵人見執温泉縣官員在一
山頂飲酒此去數里李統制問敵人多寡村人對云約
有三百餘欲打汾西縣余謂李統制云賢部下有一千
二百人八十餘騎田統制下有一千四百餘人八十餘
騎共一百六十餘騎三千六百餘人軍聲亦不少可以
踐起塵頭徑趍汾西縣縱未見敵交戰亦足以救䕶擄
掠李以為然云憇此少俟田軍坐移時田軍不至余謂
李曰遣承局促之凡遣三兩軰約一餉間承局繼至云
塗中無田軍問一行人云一項人馬已趨石州路去矣
余與李愕然相謂曰制置司差田軍往回牛嶺把隘更
不相闗白不禀制置司指揮趨石州豈有是理李云事
既如此日色已晚四野無人居止不若速回數里由隰
州路行至平陽府出頭即整軍起行自汾西縣至隰州
一帶人户驚移盡起止存空屋余與李日食虀煑粟粥
隨行人兵更無物食皆飲水足重不能行十四日絶早
至隰州城外城上皆掛撘守禦太守藍安國字伯康躬
親開門出城相接余李即入謁之問守禦次第曰人兵
止有三百餘騎人二千人粮有一月弓箭鎗弩之類悉
無却出城于行衙安下令諸軍飽食憇歇一日是日午
未間忽報制置使張灝運副李伯宗由石州路今晚宿
隰州余云二公何故忽來至申後運副李伯宗至余即
謁之問所以李漕云初十日侵夜張制置并張統制聞破
太原不相闗白不令汾守知拽軍馬起行某即出來張
制置㡬中流矢一已中張制置右伴使臣張即馳馬走
云張制置欲往石州渡河過硤西某自來欲至絳州支
撥錢斛是時張制置張統制拽軍馬行城中官吏居民
婦女突闗而出不知其數張守知遂差人捉縳居民婦
女入城官吏居民悉竄婦女多為所執是夜西北赤色
如血至二更方散李漕云赤色如是累日矣　尼堪留
其將萬户尼楚赫守太原率兵下太行取孟州渡河入攻
斡里雅布留其將副統碩哈遼東漢州萬户韓慶和守真
定率兵取黎陽渡河入攻　尼堪再攻威勝軍吴革回
闕
　
　
　三朝北盟㑹編巻五十七
欽定四庫全書
　三朝北盟㑹編巻五十八
　　　　　　　　　　　　宋　徐夢莘　撰
　靖康中帙
　　起靖康元年十月十七日己酉盡十八日庚戌
十七日己酉駕幸飛山營閲砲　遺史曰上出郊按砲
而竿折拽砲人有死者上不悅賞賚有差因登城北壁
而還是時金人在河東河北謀兩路侵入有砲五百餘
座在郊外不收入城兵部則曰属朝廷係樞宻院合收
樞宻院則曰自有所属耳軍器監提舉官内侍也方以
罪去京城所則曰京城所掌守禦也未守禦何預于我
哉或謂駕部當理㑹駕部則曰庫部何不收終不能盡
搬入城既金人至城下盡為攻城之用　靖康小録曰
十月二十日聞真定失守唐恪聶昌耿南仲猶且誣奏
以謂真定通判獻城敵豈能破也又邀駕教砲七十座
議者以謂萬乗之尊出教七十座砲縱砲之可以殺人
能得㡬人尼堪再䧟龍徳府是日尼堪至城下言要
守臣出城議事是日通判李諤出城入尼堪寨見尼堪
言我今提兵問罪趙皇去不攻你城但將犒軍酒食粮
斛來我等乘夜過去諤入奉聼是夜入城言于知府張
有極言可與父老共議遂呼在城父老等語通判昨日
相見言不打城壁只要犒設酒食等物可否良乆衆皆
曰如此是拜降也如通判要與即與男女等只願守城
遂不出報次日早尼堪使人來問犒設物衆官上城城
上人云前日李大夫許我犒設昨日何故不送來父老
喧言罵詈這裏無犒設物諤止之云又不可但與他所
許物無使攻城萬一不虞悔之何及將官言公莫待反
耶遂以刃中諤而敵遂攻城城䧟殺戮甚衆刼掠無遺
知府張有極被俘
十八日庚戌范訥除檢校少保寧武軍節度使充河北
河東路宣撫司制曰推轂以行所以示倚成于閫外築
壇而拜所以隆聲望於軍中属嚴武服之共載修戎偹
之飭時謀元帥斯得異能咨爾薦申聼予誕告右金吾
將衛上將軍提舉亳州明道宫髙平郡開國公食邑二
千九百户寔封七百户范訥莊毅而不撓静深而有謀
職該事物之微學貫韜鈐之要慷慨自許蚤蜚英於武
科𤼵聞性休乆積代于顯位承樞機之宻㫖寄洮隴之
中權丐閒祠宫避寵環尹朕方軫疆陲之顧頗深鼙鼓
之思對以燕閒有言可績寄之綏撫非爾而誰是用還
之旌旄進律益川之重盛其車服視儀亞傅之崇於戯
時方艱虞民亦勤止兵選耎而不振惟紀律之宜明將
尫愎而寡謀惟節制之宜審非畫畧無以制勝非忠義
無以感人隠如長城兹有全䇿徯佇爾功之茂庻㡬吾
國之寧可特授檢校少保寧武軍節度使充河北河東
路宣撫使加食邑五百户寔封二百户　金人䧟麟州
建寧寨楊震被害楊震宗閔之子也既冠從戎以斬馘
功補三班差遣從討方臘至台州黄巖縣又解台州之
圍進官修武郎知麟州建寧寨金人攻寨欲降震不從
時寨兵精壯者悉從折可求死于交城之戰所餘老弱
百數守弗堅震奮力守城金人急攻閲旬日城中矢盡
城䧟震死之震之子名沂中方從征河朔得免於難次
子居中執中亦被害　詔河北河東便宜行事詔書朕
通好鄰國屈已増幣無所不至所以保守疆土全養生
靈敵未退師攻陷城邑毎聞邊報痛切朕心已令盡天
下之兵矣凡爾州郡豈可嬰城自困徒待其斃今仰河
北河東諸路帥臣傳檄所部州軍各得便宜行事合從
連衡相為救援見便即動無拘一律其見任官能與鄉
里豪傑率衆捍敵得守城邑大者寵以公爵次者授以
節鉞或登用于朝廷世襲其地各宜體國奮然自効無
使鄉里墳塋坐受殘破父母妻子生致離散朕祈於皇
天告於宗廟北顧流涕明告此言忠臣義士莫不動心
故兹詔示想宜知悉京師士民讀詔書往往泣下真定
府䧟報到京師朝廷以新失太原又聞真定府之報上
大憂之患將帥非人思得英豪之士以衛兩邊乃下哀
痛之詔　詔河東河北清野詔曰朕嗣有大統属時艱
難外侮慿陵元元被害於是捐棄金帛寳玉不可數計
以救百姓于塗炭之中敵纔退師痛自抑損斥去華靡
日惟蔬食卑詞厚幣繼修和好通賂之使項背相望凡
有所求悉從其欲衮冕車輅稱號之羙猶無所愛所以
保守土地全活生靈而敵勢未已動起兵端必欲割我
土地殘我人民覆我宗社使吾百姓父母妻子悉被驅
擄財物積聚皆遭刼奪忠臣孝子自當體國念家人自
為戰令下之日應河北河東京畿便行清野保守城邑
其有聚徒結衆捍敵功自節鉞以下皆以充賞仍仰州
縣預以名聞若自能斬首獲級者皆倍軍功凡我赤子
與其殘于敵人之手流為異域之人孰若從危即安轉
禍為福興言及此流涕無從其餘諸路有忠義之人能
率衆勤王或立功河北河東者並依此推恩咨示爾衆
咸體朕意　臣僚及催發諸路勤王之兵臣僚上言竊
以去年之冬金人入攻出我不意故河朔諸州堅壁不
戰天下諸州或不勤王守臣之下皆置而不問恕其倉
卒失措也今年自春夏以來皆知金人必復深入若天
下諸州或不勤王以致大河失守都城危急則事平之
後當行軍法今者敵將逼河伏望睿斷行下樞宻院疾
速施行若事平有功則當以次推賞古者侯伯之國州
牧統之以夾輔王室有急而後至則斬甘誓曰用命賞
于祖弗用命戮于社子則拏戮汝自古及今未有賞罰
不行而能使人赴難不避者唯陛下聖察奉聖㫖依奏其
勤王若敢後時當職官並以軍法從事
十八日庚戌詔求人材詔曰修舉政事全藉人材人材
甚難所宜愛惜詎以一𤯝遂廢終身除係籍挾姦害政
罪狀眀白不可任使外餘皆隨才收録勿謂曽經蔡京
王黼童貫梁師成軰薦引遂皆棄逐庻士革心以應時
用三省及臺諌官深體此意以示至公尼堪等令楊
天吉王芮持書問朝廷遺契丹梁王及伊都蠟書并元
割三鎮書曰大金古倫尼伊拉齊貝勒左副元帥皇子右
副元帥同致書于大宋皇帝闕下頃因啟釁以致連兵
曲直所歸彼此自見思得尋盟之計用申割地之言厥
後事因稽留元約復變况上皇之鑒未逺抑亡遼之戒
在前既思再造之功可忽輕㤀之意將乆保有成之信
盍早畫元議之疆曽自為辭管行制送今則反假士民
之固守更張軍勢以解圍兹事難圖昔言安在廼者
差蕭仲恭趙輪等賫書報復回日輙受間諜之語隂傳
私結之文敢蹈前非又在今日為定申過朝廷奉到宣
命據此釁惡更喻上皇仰就便差官問罪從長相度施
行今差保静軍節度使楊天吉昭徳軍節度使王芮充
問罪副使前去若深悔前過請令皇叔速趣皇帝弟惲
王并太宰一員同詣行府賫書陳謝過咎仍據元割三
府誠諭並令開門以待撫定茍不能此的示所圖謹白
先是麟府折可求獻夏國之北有大遼天祚子梁王與
林牙蕭太師統兵十萬出榜稱金人不道與南朝奸臣
結約毁我宗社今聞南朝天子悔過遜位嗣君聖明如
能合擊金人立我宗社則前日敗盟之事當不論也吳
敏以為然乃奏上令致書梁王由河東入麟府遂為尼
堪逰兵所得　宣和録曰先是斡里雅布軍既還燕山尼
堪尚留隆徳府詔遣路允廸以和議書至尼堪聞斡里
雅布大獲金帛屢遣使數軰來意在求賂時勤王之師
踵至大臣有輕敵意猥曰吾兵强盛如此當與敵抗衡
而滅之彼既領吾肅王等過河吾胡為不留其使與之
相當於是舘其使者等逾月不遣有部管趙輪者燕人
狡獪懼不得歸乃紿以情告舘伴猶倞曰金人有耶律
金吾者領契丹精銳甚衆貳於金人愿歸大國可結之
圖其主猶倞以聞朝廷大臣即信之以詔書授輪賜耶
律納衣領中仍賜輪等各帛千疋白金千兩輪還首獻
其書于尼堪尼堪大怒以輪表聞其主具道南宋反覆
之狀得報云深入攻取事無大小皆委元帥府從長措
置施行　靖康要盟録曰先是於四月因金使蕭仲恭
等還朝宻賜耶律大師以黄絹寫之云大宋皇帝致書
于左金吾耶律上將軍右都監耶大師昔我烈祖章聖
皇帝與大遼結好于澶淵講信修睦百有餘年邊境晏
安蒼生䝉福義同一家靡有兵革戰鬭之事通知逺乆
振古所無金人不道稱兵朔方拘縻天祚剪滅其國在
於中國誓好之舊義當興師以拯顛危而奸臣童貫等
迷國擅命沮遏信使納結仇讐賂以金繒分據燕土金
匱之約藏在廟祧委棄弗遵人神恫怨致金人之强暴
敢肆陸梁俶擾邊境達于都畿則惟此之故道君太上
皇帝深悼前非因成内禪肆朕初即大位惟懐永圗念
烈祖之遺徳思大遼之舊好輙食興念無時敢忘凡前
日大臣先誤國貽禍皆已竄逐思欲親仁善鄰以為兩
國生靈無窮之福此志既定未有以達而使人蕭仲恭
趙輪之來能道遼國與燕雲之遺民不㤀耶律氏之徳
冀假中國詔令擁立耆哲衆望所属宜國人無如金吾
者適諧至意良用欣懌昔聞金吾前為遼國將兵數有
大功謀立晋王寔為大遼宗社之計不幸事不克就避
禍去國向使前之謀行晋王有國則天祚安享榮養耶
律氏不亡于天祚不害其為忠而於耶律氏之計行至
忠矣宗社之英天人所相為宜繼有遼國克紹前休以
慰遺民之思方今總兵于外宜有西南招討大帥之助
雲中留於尚書願忠佐之一徳協心足以共成大事以
中國之勢竭力擁衛何有不成謀事貴斷時不可失唯
金吾圖之書不盡言已令蕭仲恭趙輪面道委曲天時
蒸染更冀保綏　靖康遺録曰先是斡里雅布退師回燕
山遣蕭慶來催前所許金帛詔三省同議所以待慶者
衆議以敵人要盟城下請割河北而并入河東自敗元
約敵人貪而無信不可復與金帛請收其使者于是送
蕭慶于都亭驛一小屋中封其户傳食以過凡數日徐
處仁吴敏當國建議謂蕭慶本契丹人為金敵所滅不
能無怨不如善遇之使歸與伊都謀共興兵以破敵上遣
吳敏至驛慰勞蕭慶始令開户慶見敏即痛哭投地敏
令左右扶起以上意存問之謂之曰本朝皇帝以金人
渝盟而來督金帛羣臣不忍故請留大使于此皇帝以
大臣本契丹懿親奉使而來元非得已謂大使良苦遣
敏奉候慶泣謝因陽罵云金人反復無信義始與臣國
約和取其金帛而竟滅之乃立異姓稱藩國臣之王契
丹外孫也强見逼立非其本意毎言天皇創業踰二百
年一旦淪亡未甞不泣今大臣誠能賜以誓書約為兄
弟如先朝南國故事願歸約國主舉兵相應上以報大
朝之賜下以復國家之讐破金人必矣即大朝遲疑不
決本朝孤弱唯其所制中原之難未有既也敏心喜以
為誠然退奏慶言如此因請賜伊都書令慶賫去厚待
禮之慶得書遂行始過河即宣言南朝有書令我約契
丹共滅大金并書馳驛送至尼堪由是敵愈忿矣　以
工部侍郎王雲借尚書持書從王芮使于軍前書曰姪
大宋皇帝致書于伯大金皇帝闕下謹遣使人往敷誠
悃睿明兼照當䝉洞察往者信用奸臣童貫姦謀誤國
遂致連兵頻年不解逮初嗣位即有悔誤之心頗聞聖
情亦有和解之意及皇子郎君之至汴城自無力攻之
事國相元帥之圍并州止守從初之約載惟信義實不
愆違乃出聖慈夙深告戒頃者姦臣一二近在朝堂但
知宰輔之言所當聼順豈期離間之事輙敢肆行將使
兩國之情義不通懽欣不接姦邪之罪若此竄斥之典
何逃瑕垢盡除羣情所快今兹循省己自篤于私誠亦
冀寛明無或追于往咎顧三鎮乃祖宗之地當務保持
况大國有伯姪之親宜䝉宏恕願以賦租之入増為嵗
幣之常還守舊疆别為信誓如此則仁恩之厚何可彌
㤀盟誓之堅自應循守上符天道下順人心博易交通
不乏四方之貨耕耘自若遂安兩境之民緬想聖懐亦
同至愿不宣謹白　又書昨回告發知有絹書奸人詐
偽何所不至若兩國通和貼然無事則無隙可乗姦人
不和縁此揑造意在間諜頃者按治已正典型諒惟聖
明特加洞照遣王雲去面道其詳王雲口陳雲等奉本
朝皇帝口宣自今春大兵至城下荷大金皇帝許再結
懽盟皇子郎君成此恩惠社稷再安生民休息但本朝
大臣有懐姦之人致信義有虧今盡行竄逐専遣王雲
陳謝有下項事令雲告求皇子郎君謂如三鎮有太宗
皇帝行宫先祖陵寢在内及諸州民情愚迷顧戀若行
征討百萬生靈性命可憫欲以稅租折為銀絹三十萬
代割三鎮通舊來銀絹五十萬毎年通計八十萬兼此
日皇子郎君曽言下項禮數惟大金皇帝開境數百里
撫有諸國欲以皇帝車輅衮冕等為謝及今使人附宰
臣等表奉冊寳増上尊號仍令三鎮之人遇大金皇帝
生辰齋戒十萬人祝延聖夀王雲至真定斡里雅布大怒
謂雲曰禮物復還若二十日之間不即割地則提兵至
闕下矣　遺史曰先是王雲奉使還時太原未䧟金人
亦頗厭兵遣雲來只要三鎮租税限半月到燕山府仍
要朝廷遣使命三人分往三鎮告諭從初請則便可解
兵仍不得爽約雲星夜奔馳到京師入奏上大悅顧問
大臣皆不肯許之雲與少宰吴敏素不協以事黜責雲
出唐州雲獨再抗疏論列利害敏百端沮之竟不遣至
是敏已罷相王芮還朝廷遣雲偕行少宰唐恪令翰林
學士承㫖吳开作告議以懇三鎮之地其畧曰若䘏鄰
存好則洪恩再造提師再至則宗廟殞亡識者咸哂其
氣沮弱而言不祥王芮之來也禮貎甚倨持其書於御
前曰陛下既不割三鎮之地又安忍復欲立契丹之後
上曰此乃奸人之所為也芮請必割三鎮要金帛車輅
儀及加大金皇帝徽號上乃卑詞深明其故非朝廷之
罪厚禮遣芮還
　
　
　
　
　
　
　三朝北盟㑹編巻五十八
欽定四庫全書
　三朝北盟㑹編卷五十九
　　　　　　　　　　　　宋　徐夢莘　撰
　靖康中帙
　　起靖康元年十月二十四日丙辰盡二十九日辛
　　酉
二十四日丙辰尼堪䧟平陽府知府經畧使林積仁都
統制劉銳棄城走　宣和録曰先是義勝軍四千人屯
平陽其將劉嗣初領其衆聞尼堪已圍太原宻遣人獻
平陽圗于尼堪於正月十九日叛歸金人於是尼堪既
破太原乃進攻汾州且分兵以攻慈隰以此諸郡勢甚
張汾州堅守以待救朝廷分河東為兩路其隆徳府即
為東路經畧平陽府即為西路經畧各命守臣以援汾
州十月初十日汾州失守主將張克戩死之當是時議者
曰汾州之南回牛嶺甚險峻如壁可以控扼於是乃命
將以守朝廷又遣劉銳統衆駐劄平陽以捍北邊然國
用乏竭倉廪不足士之守回牛嶺者日給豌豆二升或
陳麥而已士笑曰軍食如此而使我戰乎敵領銳師以
冦回牛嶺敵于山下仰望官兵曰彼若以矢石自上而
下吾曹病矣為之奈何未敢前進俄而官軍散去敵乃
登焉十月十四日敵至平陽銳領兵遁去遂䧟平陽官
吏皆縋城而出自後威勝隆徳澤州皆失守矣　逄敵
記曰十月十九日至平陽府三十四里見村落間牛畜
車乘居民婦女官員宅眷扶老携幼號呼之聲蔽川而
下問所從來云敵破汾西縣并靈石縣趙城霍邑縣一
帶驚移人户避敵至此是日晚到平陽府謁平陽府都
統劉統仲武之子語余李宣撫被召种安撫河北廵邊
种公至鄭州以疾乞致仕相繼差折参謀名彦質字仲
古遵正子也陞宣撫判官權宣撫使事李宣撫未至諸
帥及制置司統制官申𤼵邊機文字五六日無與决劉
云雖被命差充統制並無人馬汾州劉統制張思正人
馬又不知所在止有今日統制官李安人馬歩兵一千
一百人馬八十餘疋汾州制置司差往回牛嶺把隘又
不属管萬一敵馬出沒何以支梧余退即謁太守林學
士名積仁字充羙集謂林曰敵騎次第不乆至殊不為
偹何也林云城上敵樓今春為背叛歸朝官劉嗣初耿
守忠所爇無軍兵無粮食無器具何為可守也集謂林
曰此學士已不作守計林曰係殘破州郡寔不可守余
云既如此可於南門差官堅守先遣出婦女老小留壯
人居城中以省粮食是時城中尚有七八分人敵不至
即已萬一敵至旋作處置林令宜候請兩都監令開門
放出婦女老小留壯人十月初八日至宣撫司見折宣
判具言九月初三日破太原有鄉兵自太原走出至孝
義縣言城破日城中尚有萬餘人官員并宅眷軍人富
民縑帛盡為張孝純焚了唯餘金銀張孝純與其子被
執軍民皆癯瘠委頓宅眷皆投濠河者不知其數途中
又聞金人遣使講和某大不然之但以此相欵要生姦
計爾所過州縣皆相慶悉已弛偹使司須行下令嚴作
隄偹仍申奏朝廷折宣判云某恰亦上心來又云某過
州縣無軍馬無粮食無器械何可使之守也使司當契
勘速儧那之撥應副軍前遇敵又不納級及數處有潰
散軍兵哨聚作過如温泉縣汾州回牛嶺一帶可速築
寨以為離落折公曰公近日邊上來盡知仔細又將官
所論甚好有數事欲再煩公出又曰近得㫖令極力保
守平陽府并汾州一帶平陽府今為汾西縣路帥府隆
徳府今為威勝軍澤州等路帥府懐州至内管安撫司
使公事知平陽林積仁不依守計都統制劉鋭是朝廷
差來不用命可煩公往彼見林積仁語與朝廷今日陞
平陽為一路與一州事體不同萬一失之是失一帥府
堅不作守計何也汾州平陽分擘軍馬應守禦次第可
與劉鋭商量施行劄子差余前去平陽府勾當并照應
汾州一帶余納劄子申奏朝廷納級指揮當格毎納級
轉一資是時軍前遇敵殺獲更不納級候邊事息日一
例轉資乞支撥軍器於闕少州縣乞將統制官并戰士
七日一次犒賞乞召募有武勇使臣并効勇守城依制
置使司請給食粮乞給旗二面付某招集潰散軍兵日
下分募支給請受招集五百人减二年磨勘乞差撥軍
馬前去軍前應援使喚乞支降逐州縣少闕錢粮得兩
日行下指揮數内軍器更切於見有州軍儧那宣撫司
重行應副降賜庫造旗二面付某招集潰散軍兵武勇
使臣并効勇各計召募十員名差撥人馬余十月初六
日早辭晚宿狼車即發牒遣介往隆徳府請姚李二漕
理㑹錢粮初九日晩至澤州城外馬舖安下初十日早
謁直龍圖閣大守髙世由三日招集潰散軍兵一千三
百餘人悉皆赤露癯瘠並日下給劵親自押赴平陽府
經畧安撫使林積仁具以折公之語白之林云城决不
可守余云今日事體不同太原已失此陞為帥府屏捍
一路極力保守以御前近降處分甚是叮嚀今漕司與
宣撫司亦自極力應副敵馬未至自家已不作守計何
也是時城中有四五分人余再三白之林曰甚好來與
都監到城上一觀余即謁劉都統下若干兵馬某近離
宣撫司見近宣撫言聨發軍馬來劉云並張思正軍馬
共有萬人差使處已自不少十一日登城周圍二十四
里敵樓戰棚一百五十餘座經耿守忠劉嗣初焚爇之
後更不曽修氊有五百餘領但可以掛撘四門敵樓以
百歩法守之守城二十四里合用三萬人城中止有軍
兵三四千人余問兩都監答云少匠人闕材植余又問
你不憂顧直招百姓匠人某昨來行趙城霍邑道中瀕
河汾見官中牌筏抛失于道次者自不少何不取用兩
都監又云盤運費力余云今若取于趙城霍邑事無及
矣城中樹木遂急盡伐以用如有不足拆係官空屋舍
并民居空屋内民居空屋後來官中修還并牒施行都
監又曰見官科撥行下諸縣應副至今諸縣不為著𦂳
余對曰待牒府取曽弛慢縣官職位申宣府司至二十
四日申後謁都統制劉鋭云適得回牛嶺急報余云都
統莫順遣援兵否劉云統制司見管軍馬一萬餘人遣
四千軍五百匹馬往回牛嶺把隘二千軍隰州見存者
四千軍馬五百匹敵至豈不要接戰守城禦敵又得府
州知州折可求書來求援兵書辭懇切要郝仲連提兵
三二千救援府州已破豐州并二寨探報得欲來攻府
州極是危急劉曰此處軍馬見患少郝仲連自是宣撫
司差充平陽府路副都制本司不敢差須申禀撫司余
云都統更宜多方擘劃措置事不可緩退謁林經畧林
云今日偶得進奏官報某落職與逺小處監當某已是
罪人只今交割便行某云經畧更承受得何處文字若
止是進奏報未得朝廷劄子便豈可交割離任且更細
審之方當邊事之際但恐擅離朝廷怪訝愈不便林云
恪得闗報敵馬擊散回牛嶺把隘人昨夜已到趙城縣
次第已過趙城縣余對云昨夜劉統制方聞敵馬在回
牛嶺今晚到趙城其行甚速余顧林經畧使令軰問此
去回牛嶺近逺云一百九十里某少頃拜别經畧且行
林曰却往甚處某云事已畢且歸司余退畧早飯欲别
林經畧飰畢至使衙即見林公戎裝索馬張盖余至即
請余余問經畧所出林云適又有闗報敵馬離此三
十五里余云劉統制知否莫須遣兵把截掩擊不可使
向邇林云恰報劉統制兵出城復又入城不知如何遣
人傳語問矣公得行否余云即今便行遂退才出府衙
趨南門遣行人于城北催行李同出城約兩茶間見酒
肆往來人云敵馬已至城下斯須余親隨任忠約行李
至云不可出矣敵馬已至北城下有一人携一巻文字
立濠根呌云打話余謂任忠曰汝可管押行李且於礬
務尋一安下處我自登城已時看至城已有三四百騎
後面塵頭不絶相繼而來時至酉約有萬騎立濠根携
文字人云大王交我招安你城中官吏軍民有文字在
此將索來約上城去我問你懣可降也不降若你懣
不降時大王領人馬從絳州掩你懣下來看走出那里
去城上人皆不答又問如何不做聲今都來攻打你城
也日已晚且去也更與你懣一夜啇量來日恁地時城
破也敵馬遂退離東北四里劄寨余語劉統制敵馬既
至請都統速差官分壁地分催軍民守城軍兵稍有上
城上百姓并本府官吏盡不上城余語劉統制云若林
經畧不上城何以率官吏軍兵劉統制云遣人請不見
余云待某自去請躍馬至府衙中悄然問林經畧在否
云已登城即至城西問來往軍民曽見林經畧否云著
白布衣恰自此擦城下去矣見兩都監一監務余語之
曰三公不要走可同共守城余即下城于街巷親率百
姓上城家至户到呼召非老即小或婦女軰壯者悉皆
逃避矣盡率軍民止守禦得東城兩壁餘無守禦雖有
登城者亦皆乘間擦城逃避斬十數軰不能禦過至侵
夜兩壁守城人擦城逃去十三四至四更巡城去之殆
盡余守南門至五更忽隨行人報統制官西門統制官
已出至二十五日夜余亦遂出行十五里聞敵兵發鼓
掩殺我軍行二十五里天曉敵兵追赶驚移逃避人户
稍截車乗并頭畜四百餘道間居民婦女扶老携幼或
相離棄號呼之聲所不忍聞是日城中居民與官吏皆
走以城降
二十六日戊午侍御史胡舜陟上言乞救援中山胡舜
陟言伏見陳(闕/)蠟書其詞哀切言真定城破屠戮生靈
不知㡬人敵據髙城愈難追退臣讀之流涕竊歎朝廷
何忍其如此未甞遣一兵一馬為援也李邈三十四狀
奏陳畧不見報朝廷豈不惜土地而愛人民但以與金
講和不敢動兵一何失計之甚也臣請為陛下言之古
者列國兵交使在其間推論利害釋二國之患是息民
而貴和今敵遣使來而我使亦往彼此按兵不動乃所
謂和也然金人貪利不已今日䧟一城邑尋侵而南有
并吞席捲之意時遣一使邀求寳貨詭辭為順使不為
偹我之使往脅之以威不得吐一語但依金人甘言奏
聞而朝廷不察其情偽便謂和議已定宣撫司見講和
如此亦不遣兵救援真定以至于亡陳(闕/)所以言彼受
和議之使留寨中而任意攻取無人救解彼何計之得
而我何計之失也今敵悉力中山城下朝夕必攻城矣
若朝廷又以講和之故不令宣撫司應援必失中山失
中山則河北諸郡不攻而自下矣河北下則京師不可
都而宗廟社稷危矣陛下何不以宗社為心乎　又言
彼既攻城殺人放火而我師援之理不為曲朝廷若任
諸鎮之存亡不復顧恤則更無可論若欲保全伏乞速
賜指揮宣撫司火急遣兵前來某之言如此可謂切矣
陛下若聼大臣之論謂既講和不復應援則非為宗社
大計第土地人心必兩失之若大臣謂今日無兵何以
為援臣以為河北之民皆兵也使諸郡縣傾廪庫於民
共之朝廷以好爵縻之何患人不為用但係措置何如
耳乞宣撫司兵自深冀來祁㑹合馬忠兵宣撫兵擊其
東中山為内應則轉禍為福易敗成功其言似亦有理
伏望陛下詔三省樞宻院日下詳酌施行　絳州軍亂
守臣官吏散走　河東逢敵記曰十月二十八日絳州
被潰敗軍兵并本州軍兵放火自亂太守朝散大夫李
弼傳并官吏軍民散走獨存市易務官吏度不得免自
操鎗刀殺獲十數人遂稍定是時絳州衙兵為太守擡
轎既行出城各捨轎而去復入城中攘奪金銀李守遂
歩行至髙樂絳州倉庫有漕司金銀縑帛粮斛約三百
萬河東漕司歳計在此只童貫平貨塲匹帛兩綱是六
十萬皆被奪去　遺史曰是日軍亂守臣李元孺通判
徐昌言棄城走軍民刼軍資庫盖四川一百八綱盡在
絳州不卸然後河東州軍轉請人知富饒遂致攘取帑
藏為之一空
二十八日庚申黄鍔除給事中由海道使金國先次以
禮物等往因議和　尼堪至澤州城下
二十九日辛酉侍御史胡舜陟上言政事未得其正宜
急正之胡舜陟上言春秋傳曰兵猶火也弗戢將自焚
老氏亦曰以道佐人主者不以兵其事好還國家自熙
豐間王韶建開邊之說王安石主其議遣將用兵無嵗
無之瀘南廣南勤師逺伐至崇寧以來尤甚西開青唐
以及夏國南築谿洞以及丹州西南則建祺祥等州皆
不毛之地而驅赤子蹈鋒鏑死者不計其數往者竭其
膏血凡五十餘年而又王黼童貫合謀以敗契丹百年
之好約金人以墟其國是以上帝震怒禍我國家金人
乗勝長驅中原豈非所謂弗戢自焚其事好還者乎陛
下踐祚適于斯時宵旰之勞未見微効盖天怒未解人
力豈勝哉書曰惟先格王正厥事臣觀今日祖宗寛大
之政冺滅而未舉王安石刻急之法為害而未除法度
未得其正也士大夫之欺㒺誕謾驕奢貪鄙曽不少悛
風俗未得其正也事未見功賞已驟至及其敗事罰不
加焉賞罰未得其正也閹官近習猶執事權頡頑恣睢
無所忌憚任用不得其正也昔之叨冒恩寵者未加鐫
削懐才抱器者陸沉州縣爵禄未得其正也昔之僥倖
富貴者一毫不取火耕水耨者困于重斂賦斂未得其
正也數者不改豈所謂正厥事乎伏望明詔三省凡是
數者皆反正之庻㡬震怒一解妖氣自銷詔令三省照
應施行
　
　
　
　
　
　
　
　
　
　
　
　
　
　
　三朝北盟㑹編巻五十九
欽定四庫全書
　三朝北盟㑹編巻六十
　　　　　　　　　　　　宋　徐夢莘　撰
　靖康中帙
　　起靖康元年十月二十九日辛酉盡其日
太尉鎮洮軍節度使同知樞宻院事种師道卒种師道
以同知樞宻院事廵邊至懐州遇疾奏利害於朝曰金
人頃邀金幣安然北去今若復來是必集諸國大舉鋒
銳不可當臣前計不聼青滄衛滑既不宿兵無籬藩之
助欲乞大駕幸長安以避其鋒至於守禦攻戰責在將
帥戰鬭事非萬乘所宜任也詔師道赴闕計事還都而
卒　靖康小雅曰公諱師道隠君之後其先世衡諤誼
皆為名將公復能世其家威著西夏燕山之役公為都
統制論詔童貫不合節制不復從公出既失律以劉延
慶代之二太子之入也公自陜右同弟師中姚平仲等
提河隴勁卒赴難京師遂除同知樞宻院時二太子攻
封邱門公建議乞優以金帛官爵募敢勇之子乘城縱
敵人登城甫及女墻即執而殺之且令城中發喊不輟
縱火誘敵人使登不信宿可盡戮之白時中李邦彦吳
敏李綱皆聼既而勤王之師大集公欲簡科分為三等
上等出戰餘皆守城先立厚賞之格以示之選將分總
距敵二三里環營守之總絶其剽掠使其乏絶趣姚古
以所領西師㑹河朔將兵選精銳五萬人自河陽駐?
州進屯敵營之後刻日并力攻之此必勝之䇿也時李
綱方遣姚平仲刼寨又不用公言倘欲城下决戰則渡
河之後㑹諸道擊之又不聼平仲敗績公復言刼寨已
無功然兵家亦有出其不意者今夕再遣兵分道攻之
亦一竒也如猶不勝然後毎夕以數千人擾之不十日
敵遁矣邦彦等畏懦又不果用敵既退除公宣撫使屯
滑州既而又命移屯河陽時公年七十餘老病􁁄甚自
力上道遂薨于途嗚呼公之料敵制勝審矣當時將帥
無出其右者邦彦庸繆固不足道而李綱號為喜功名
者復不聼公䇿此為可恨然公之未亡天下猶倚為重
既復謝世孰不嗟惜嗚呼此亦天也詩曰壯哉此翁謀
深氣勁終始一節佑我三聖百戰之餘所料必勝提師
入援敵讋威令叠盡良䇿衆莫之聼割地増幣强隣益
横萬里長城恃為藩屏倐嗟不禄亂何有定旌旗無光
兵民凄哽餘烈昭昭方求獨盛　封氏記年曰种師道
薨猶子湘知叙州以伯父師道自來勞績奏上乞加褒
恤中書門下省吏部狀凖司封紹興五年六月三日勅
中書門下省尚書省送到故太尉同知樞宻院事開封
儀同三司种師道親姪閣門宣賛舍人新差權發遣叙
州軍州事种湘狀亡伯師道出入五朝四更文武忠諒
顯著見於勲業任提舉常平日因上言免役等事入元
祐黨籍伏念伯師道元係太尉見任樞臣薨捐之日䝉
恩止依散節度使劉昌祚等例贈開府儀同三司今伯
師道在位别無子孫具告勅䇿屢經兵火並皆失去無
縁詳具今畧具大節并遺表録曰在前欲乞依元祐宰
臣吕大防近例恭候行下太常寺定諡具贈官吏望朝
廷酌施行伏候指揮三省樞宻院同奉聖㫖种師道特
贈少保仍令太常寺定諡擬諡曰忠憲詳按諡法曰慮
篤國家曰忠文武可法曰憲勘㑹本官係特恩贈諡依
指揮合命詞給告伏乞朝廷酌指揮施行伏候指揮六
月二十一日奉聖㫖依太常所申司封公到勘㑹种師
道生前封告昨縁渡江散失案牘無慿契勘外尋將渡
江後應管簿書檢照得無种師道封告除下已种湘取
索候列别具狀伏供申施行奉勅㫖古者死而無諡至
于周有考行易名付之公論褒貶予奪莫之敢私百世
傳焉垂勸天下故太尉鎮洮軍節度使同知樞宻院事
贈少保种師道世載韜畧性服仁義早親有道大自修
飭言行無玷出處可觀論新法之害民遂坐黨籍言北
伐之誤國致使黜休北敵内侵起授師柄昌言擊計國
勢所慿和議奪之乃至禍敗驅馳出入以沒其身天下
盡傷九原難作夫心篤國家之念可謂曰忠材兼文武
之資是宜為憲使爾不朽名言在兹精爽未淪尚歆加
寵可諡曰忠憲　告詞云材弗冗于當時名愈髙于後
世自賢哲遺恨常多朕方聼擊鼓而増思悼爪牙之先
奪肆加褒恤載揚芬芳故太尉鎮洮軍節度使同知樞
宻院使贈開府儀同三司种師道文武具宜忠孝無爽
昔在燕山之役毎忤權臣至于靖康之初首陳善計謀
既沮於和議功莫遂乎戰多飲恨而終昌言猶在贈典
未及人情欝然因猶子之控陳升亞保而作寵誦詩見
方虎之烈聞鼙思頗牧之風夢想音容撫嗟何已恩章
所及其尚知歆可特贈少保餘如故　折彦質撰公行
狀曰公諱師道字彞叔其先河南人曽叔祖放隠君者退
居長安豹林谷子孫因家焉曽祖昭衍贈太保曽祖母
徐氏贈廣平郡夫人祖世衡贈太傅祖母劉氏贈普寧
郡夫人父記太師母尹氏贈永國夫人伯父開府儀同
三司諤以郊祀恩補公三班奉職從破西夏米脂城遷
右殿直用試換法入選左任成州寧州鎮洮軍推官開
府公既捐舘幕属徐勲輙用印作奏薦士詔御史問狀
勲即引朴為證朴開府公之子也公馳至京師上書訴
狀斬然在衰絰之中豈復與聞他事倘不獲免焉似為
夏人報怨耳神宗皇帝即日赦出之陜西轉運使王斂
臣聞而義之辟以為属罷為熙州推官帥司以並邊儲
事無急于糴買粮草者遂以委公盡除攬官弊俾商賈
不病而價以平事如期辦使來取其法下諸郡㑹同谷
縣有猾吏訟田逮繫凡七十人再期不决乃檄公權縣
事公至取案牘閲之窮日之力不可徧然所訟止于母
與兄也公遽引吏置之法問曰母兄訟常也淹再期以
擾鄉里亦足矣吏服罪闔境快之由是二十八保各繪
一像而祝焉改右宣義郎知邠州新年縣哲宗皇帝方
任章楶經理西事辟充涇源路經畧司主管機宜文字
其後城没煙峽秋進克州南年㑹鹹泊口獲六路統軍
嵬名阿埋西夀監軍妺勒都逋百官入賀于紫宸殿獻
俘于宣徳門奏功于裕陵西夏相繼請罪納欵訖紹聖
無復風塵之警公賛畫之力為多累遷朝散郎通判原
州事召對稱㫖特遷朝奉大夫秦鳯等路提舉常平徽
宗皇帝用韓忠彦為相以役法差募孰便計于諸路為
公所陳忤曽布蔡京挾狀咤使知徳順軍言者論公誣
詆先政復換朝奉大夫放罷逮名姦黨坐廢㡬十年始
除主管華州西徽未㡬復換武功大夫忠州刺史涇原
路兵馬都鈐轄知懐徳兼管内安撫使政和元年夏國
議畫疆界使人焦彦堅以故地為請累數百言公徐答
曰居故地則漢唐以來皆是也君之疆土亦蹙矣遽起
謝曰凖公命己私事于公曰自公守境國人受不擾之
賜恨不獲伸子姪之禮于下執事也詔乗驛赴闕下顧
問邊事公曰無為可勝來則應之毋妄動以生事此其
大畧也朝廷方欲圖功于逺陞右武大夫俾還任力請
奉祠除提舉西京嵩山崇福宫二年再詔赴闕内侍童
貫寖用事矣欲以諸路近裏弓箭手往寔新邊所招而
為新邊之數以快上意上質於公公曰臣恐勤逺之功
未立而近擾之患先及也上喜其忠直特賜對衣金帶
秦鳯路提舉弓箭手是時五路皆置提舉官入謝上謂
公曰唯卿朕所親擢也貫病之復除宫祠然賚予甚渥
仍宣諭勿辭留為鄉里之費四年除涇原路兵馬都鈐
轄西安州兼管内安撫使五年築威川飛泉兩寨夏人
侵定邊軍築佛口谷為城名洪下軍六年以本路之兵
初臨城渇甚公指山之西麓曰是當有水命工求之得
水滿谷至今夏人稱之以為神遷左武大夫康州防禦
使上益知公為可任矣遂除龍神衛四廂都指揮使洺
州防禦使涇原路安撫使知渭州八年詔節制諸路兵
往城席葦平方授工而夏人坌至據葫蘆河堅壁故老
我師公陳于河滸若將决戰者?遣偏將曲充趙抃徑
出横嶺俾牒者驟言漢兵至矣敵方疑顧而楊可世?
出其後姚平仲率精騎衆擊之敵大潰斬首五千獲槖
駞牛馬萬計器甲數萬魁首阿山比精僅以身免城成
而還上以夏國等臧底城為成徳軍破為邊患前去王
師屢出無功詔公率陜西河東七路之師期以一旬尅
六月師薄城下分晝夜以攻敵守偹甚至我師益怠偏
禆有據行床以督役者立斬之尸於軍門令諸將曰今
日城不下視此俄而城潰纔八日矣上甚嘉特遷侍衛
親軍馬軍副指揮使應道軍承宣使賜賚優渥宣和元
年以靖夏城失守降授隴州防禦使二年童貫廵邊殿
前劉延慶歩軍劉仲武從行二劉班秩皆在公上及其
謀帥也上以公為都統制二劉副之師出蕭闗而夏人
畏公威名棄永割和踏而遁兩城皆要衝也師及鳴沙
無所見而還拜保静節度使尋以衰病乞休養御筆批
諭卿之私謀固云得計朕之注意殆將付誰六年被㫖
徑謁宣撫司議事時童貫蔡攸已駐軍于雄州俾公盡
䕶諸將出境公曰今日之事譬如盜入鄰舍不能救又
乗之而分其室焉且夫師出無名事故不成發蹤之初
宜有所失貫等曰君第行勉旃謀之不臧不以歸也公
請西州之兵素所服属者知雄州和詵在坐盛稱北人
簟食壺漿欲迎王師乆矣濟師何為貫等又出御筆俾
不得辭仍命詵為副公曰彼或旅拒王師亦將討乎否
也貫等曰直以文告况有成命要功而擅殺者償死既
過白溝北人驟及軍容甚整詬曰爾之渉吾境也何故
前軍多傷公夙戒人持一巨挺賴此不大潰貫等疾召
軍還登陴北慨然而歎别遣辛企宗用勝健兵往挫其
鋒纔接刃遂敗北人至城下使人請曰金人之畔本朝
亦南朝之所甚惡也捨此不圖而欲射一時之利棄百
年之好結虎狼之鄰基他日之禍謂之得計可乎使不
獲已而罷嵗幣固所願也或使歸其侵疆亦云從也唯
是救灾恤鄰古今通義望諒察焉無計折之直麾令出
公遽白和為吾之計亦何善於此不聼乃遣公見上然
已宻啟劾公畧曰天資好殺臨陣肩輿助敵為謀以沮
聖意即有㫖押赴樞宻院問狀知院事鄭居中以文勸
公公堅不從宰相王黼聞之甚怒責授右衛將軍致仕
復用劉延慶果敗績而貫等出金帛招散亡以轉山迷
道為名用期上聼祖宗馭軍之法始壊矣七年起為憲
州刺史知環州公之弟師中作守閱十有二年而後去
民未忘聞公之來甚愜私為之約犯公之杖者有罰公
以閉閤清净上下肅然尋復請歸詔還保静軍節旄致
仕八年金人畔盟陜西漕臣王庶偶奏計在闕下即見
宰相請急召公宰相猶疑之而和詵奏至亦言金人勢
當長驅國家承平日乆無知名之將獨有起种師道為
帥庶少寛朝廷之憂宰相以示庻庻曰詵言及此豈非
廹于公議乎乃遣使馳驛召公而托以安危之意見於
宸翰從除檢校少保静難軍節度使京畿河北路制置
使聼便宜檄取兵食即𤼵令姚平仲以騎兵二千歩兵
一千更戌燕山未行遂與之俱淵聖皇帝即位又遣開
封少尹田灝中使裴誼陸舜舉促公公比至西京而斡
里雅布屯于京城之北矣或曰敵勢衆而我首以輕兵犯
之成敗可見也四方勤王之師遂將解體不若小駐汜
水以圖全勝公曰吾以數千之兵遲回不進形見情詘
祗取敗焉敵孤軍深入日慮援兵之至今若徑去彼此
莫測第使二騎到城門則京師之氣自振何患於敵淵
聖聞公至詔開安上門遣尚書右丞李綱迎宰相李邦
彦等請降詔數付師道金人和議已定敢言戰者族是
夜與宰執同見上于福寧殿上曰今日之事卿意如何
公但曰敵人不知兵使其知兵豈有孤軍深入人境而
善其歸乎上曰業已講和矣公曰臣以軍旅之事事陛
下餘非所敢知也即除公檢校少傅同知樞宻院事兼
安撫使公因雄州之役憂恚成疾勉强到闕恩許免拜
肩輿入朝家人掖陞殿仍免隨班明日金使王芮陛對
稍如禮上顧笑曰彼為卿故也自金人渡河諸門盡閉
市無薪菜公請啟西壁南壁聼出入如常時人情始安
又請緩給金幣禁游騎不敢遠掠候彼惰歸扼之于河
衆可殱也公素簡嘿執政見其所陳止此頗易之前日
舉朝是和議獨李綱非之上以書生弗堅用也至是與
公意合凡願有為者皆奮快從臾上亦以敵為不足平
也山西望族唯种與姚而二家子弟毎相下師中時為
秦鳯帥平仲之父古為西河帥皆以兵入援兵之次舍
熙河尚未至平仲恐功名之㑹獨歸于种氏也心忌之
乃以士不得速戰有怨言達于上公置司都城兩驛而
平駐兵于金明池因授㫖城外兵馬緩急盡聼姚平仲
節制而刼寨之䇿遂行上一日遣使者五軰促公戰公
附奏曰陛下先已議和又遣親王宰相為質又勅言戰
者族今戰勝負未可知也他日諸公必以臣為説願詔
執政大臣熟議可否乃與李邦彦李綱及知樞宻院亊
吳敏同對于福寧殿亦命姚平仲入邦彦等以為可擊
無異詞上問兵期公請過春分節是時相去七八日上
以為緩公平日未甞狥日者之論盖欲俟師中之至以
付之耳平仲探知其意急欲成功後數日兵用不利上
曰朕誤于聼用非卿之罪乃獨黜綱焉凡主和者稍復
振都堂晚聚公曰勝敗兵家之常正當再擊耳諸公惎
之都人憤焉羣噪于宣政門外綱既復位而知公初未
甞被逐也乃已自是和戰之論搶攘衝决斡里雅布既歸
即罷公為中大夫宫使俾五日一到都堂議事靖康覃
恩遷檢校少傅少日復除同知樞宻院事仍拜太尉鎮
洮軍節度使充河北路宣撫使又改宣撫使駐軍濟州
寔未甞有兵也公請㑹山東陜西京畿之兵屯於青滄
濟衛之域預為防秋之具諸公以金人重載初還豈易
再來不足自擾費也既而种師中死於榆次姚古敗於
盤陀朝廷始震促召公還上雖厚其恩禮而執政方欲
擠李綱使去不復有用公之意公亦失愛弟力請退休
遂罷宣撫使令三日一到樞宻院用李綱為河北河東
路宣撫司尋以敗績被罪而太原亦相繼不守復遣公
以樞臣廵邊盖諸公親逐李綱有疑焉也公寔不可行
强之使去駐于河陽金使王芮至燕山倨甚度知敵情
必大舉入侵即疏請駕幸長安以避其鋒守禦戰鬭之
事本非萬乗所宜任責在將帥可也朝廷以為怯後召
還至不能入見上遣中使挾醫勞問無虛日是年十月
二十九日薨于賜第之正寢享年七十有六上臨哭之
慟輟視朝五日賜衣衾棺槨龍腦麝臍以殮贈開府儀
同三司今上即位再贈太保告詞畧曰昔在燕山之役
毎忤權臣至于靖康之初首陳善計謀既沮于和議功
莫遂于戰成飲恨而終昌言猶在太常謚議忠憲以心
篤國家之念材兼文武之資也建炎元年六月十五日
葬于萬年縣神禾原公娶尹氏贈宜春郡夫人男誥廸
功郎溪保義郎閤門祗候皆已官而卒孫彦崇彦松彦
崇死于兵彦松早夭朝廷命其姪浤奉祀公初居建中
避建中靖國年號改師極徽宗又特命名師道公色莊
氣壯顧瞻有威寡言笑謹許可量度濶逺接物誠至為
族黨鄉里推重開府公毎以公輔期之識者不以為過
少從横渠張載學多見前軰長者練達世務洞曉古今
故用之為州縣則吏畏民愛善政可紀用之為監司則
百城聳畏而不敢犯法用之為將帥則朝廷尊長敵國
懾服不用則退處田間雖畦丁耕叟皆得其懽心盖所
學非徒為章句而所行不狥于流俗也晚年既登要路
天下之人想望風采而公年已深矣重以朝廷無事㡬
二百年士夫無有畧知兵者聞公之謀且疑而公精神
已衰又不能大振發之使其退聼此有志之士所以歎
息至今而不能已也天亦豈無意哉靖康之冬尼堪斡
里雅布直逼宫闕二聖北狩百寮係纍而公從容牖下晩
節昭著善乎始終不憖遺一老俾夀而康以中興于王
室此其難諶也宣和八年冬彦質被召來自西路與公
相值于鞏過鄭乃聞朝廷許割三鎮之地繼而有㫖俾
勤王之師未得逼近都城公得書歎曰吾曹犇馳而來
朝廷猶訝其援緩書者云云命亟殺之明日過板橋去
京城纔數里而金人方知其夜令姚平仲屯兵于金明
池岸聚焉公曰蕞爾兵置于空曠之地必為敵所窺矣
此兵家之用巧不得不爾其後獲譯者金人亦稱其智
焉姚平仲敗士民洶洶見公顔色晏然若無事者乃定
頃年有客從公討敵而二年罷臥于道見而問之病既
去復命戮之客以問公公曰問為詐也不戮則人相效
用詐矣及其治民惟恐其傷童貫初欲平陜西物價以
低昻錢法帥臣徐處仁錢昻生異議貶民間哄然為之
罷市公遽下令議法未定姑金銀凖折由是涇原一路
獨不失所少日部使者以錢通流約同剡奏乃謝不可
曰吾邦盖不爾也郡門空虛至閱數月訟事至庭取筆
書牒尾有罪即笞㨗若訓子弟無留禁者胥吏告緩急
事叢或俾軍典以主之築塞樂園于懐徳之郊春秋從
賔客鳴鼓吹邦人携酒肴羣坐擇勝童兒騎竹馬以夀
使君熙熙然不知其在窮邊極塞也平凉士民相與起
生祠塑公像而事之及聞公薨作佛事薦酒食過期乃
罷金人初入都城也求吳敏李綱劉韐折彦質與公公
既不可得乃取公之姪承議郎冽冽見樞宻院昉昉敵
中要人也曰在雄州邂逅一見樞宻若用其言斷無今
日之事燕山收復碑猶在詆訾為甚今始知忠義矣君
亦何罪留此時劉韐在旁屢歎金人既退冽等始奉柩
出都三遇羣盗皆列致奠而去與之金幣不受同行獲
免者甚衆易曰知微知彰知柔知剛萬夫之望於公見
之矣顧何施而不可哉彦質甞銘端孺之墓矣今復獲
狀行文字荒淺不足以起昆仲之盛徳大節然神明臨
之辭無愧焉者或庻㡬爾從事於西州也凡所施為吾
先人實同之其後彦質復佐公幕府識公最早得公行
事最詳云謹狀　中書舍人孫覿行贈開府儀同三司
告詞充國已老能固守于前議遂訖先零之誅亷頗未
衰卒見廢于衆䜛馴致長平之敗眷予宿將時乃世臣
出授律于齋壇入參謀于帷幄安危之意望想尤深死
䘮之威哀歎何及具官某剛明而克斷沉鷙而善謀早
疇闢國之勲進陟總戎之命折王恢之初議屢陳徙突
之言釋婁欽而復誅莫救噬臍之悔追懐前職進貳本
兵庻資厭難之竒自有折衝之效慭遺之歎遽驚一鑑
之亡殄瘁之悲何愛百身之贖式章異數申勸遺忠錫
盾琱戈畀元戎之十乘衮衣赤舄煥命服之九章終始
之間哀榮斯極伏惟英爽歆此寵靈
　
　
　
　
　
　
　
　
　
　
　
　
　
　
　三朝北盟㑹編巻六十
欽定四庫全書
　三朝北盟㑹編巻六十一
　　　　　　　　　　　　宋　徐夢莘　撰
　靖康中帙
　　起靖康元年十一月一日壬戌盡六日丁夘
十一月一日壬戌朔夏人䧟懐徳軍守臣劉銓通判杜
翊世死之　　遺并幼老春秋皆曰先是十月夏人䧟
懐徳軍通判杜翊世禦退之是月夏人再冦懐徳軍?
穴地道以貫城中凡七十數處是日曛黒衆穴洞徹敵
蟻綴而出城中驚駭翊世大呼蹀血鏖戰以疲兵千餘
當敵數萬自度必敗故縱火悉焚芻廪帑藏黎民盡逃
敵入官軍殱焉敵脅翊世使降翊世瞋目叱之義不受
辱遂火其室舉家畢死于烈熖中翊世解紅羅帶自縊
死建炎元年八月涇原路經畧以聞贈五官與恩澤十
資以所居為忠坊　劉懐徳死節録曰靖康元年秋五
路之師率皆勤王闗輔一空夏人乘虛遣太子及其國
相李遇昌誘三𤓰諸部兵合二十餘萬人攻懐徳軍經
畧使席貢念懐徳為要衝之地擇威望可以當敵者咸
曰瓦平寨第一正將劉銓忠愿得士心若欲當敵非斯
無可用由是牒銓知懐徳軍銓素以忠畧聞自負其才
可以立功即日捧檄就道冬夏人素聞銓之名不敢為
意與計屯兵綿亘數十里而圍之懐徳城薄以卑兵少
而食不足銓甫至懐徳晝夜修城及戰守之備軍民亦喜
銓莫不願盡死力銓激昻自誓戒將士以忠義節當死
守以報國敵攻城之具智巧百出銓悉以術破之敵技
不能逞月餘殘殺夏人已萬餘人太子懼謀于遇昌欲
退遇昌曰城中縱矢石無數度亦無繼然連諸部兵不
能下一城益示弱㑹城中矢石盡時天大寒銓教人團
泥沃以水乃與泥氷用擊敵遇昌見之喜謂太子曰果
無矢石矣銓諜知之廼破墻𤼵機石以疎其謀而遇昌
攻愈急有户掾張庭珪遽掲撫云可則守否不若降銓
大怒曰掾心已負國矣是難與共事趣牽出斬之衆皆
股栗無不以一當百効用有程進者夜縋城出降悉告
遇昌粮盡危廹狀遇昌乃擁進近城使以好言招銓降
銓陽謂進曰爾可獨來濠上與語因謬目所以遣進刼
遇昌之意頗泄其語令夏人微聞城上從而鼓噪遇昌
疑懼即城下斬進督人旁外濠穴地以入銓亦于城中
鑿井以應之置葛茭井中爇之敵不得前遇昌更鑿八
隧多置旗幟亂銓之覘詧又及旬日敵知銓矢盡食絶
外攻愈急矢石交下如雨通判姓杜者不記其名以告
銓悉如庭珪之言銓不答杜知其不可退而自經銓處
死之志已决畧不少改謂衆曰丈夫一生故不難逃其
如敗國事之誅天地臨之在上焉可茍免是時衆寡之
勢既已不敵饑飽之力又且不相侔是夕大雪晦暝城
之西北隅䧟敵衆蟻附而上達旦城中敵騎布滿于前
後守陴者猶死守不敢亂乃集老弱民納小城守賊攻
之三日銓度力不支廼聚焚府庫環牙兵為三匝出戰
譙門中時十一月十五日也初城破銓欲自裁已為敵
所執太子遣人扶傷置于别室謹其䕶視且致意將官
銓銓罵曰咄咄我願肯降汝耶趣殺吾吾若不死决不
貸汝也遂遇害建炎元年詔恤其家贈武翼大夫官其
子姪銓字子平濮陽人唐文若書其録後曰曲端拜大
將軍返而喟曰使劉子平在端安能居此即其言以子
平為人不可得今見所録子平忠節若此而後知端之
言盖有以也嗚呼世已歎端不獲畢其志力而端又推
而歎子平則天下後世之歎又無時而已也夫出而事
君生則無負死而英雄竒傑猶有以相服如子平㡬人
也耶　李若水歸自尼堪軍前初朝廷遣李若水使金
國山西軍前請以租賦贖三鎮及若水到榆次見尼堪
太原真定已䧟租賦不能贖三鎮乃還朝尼堪攻澤
州守臣髙世由以城降敵
五日丙寅王雲自斡里雅布軍前回次于相州斡里雅布遣
王雲回京師奏事雲馳馹至相州語知州汪伯彦曰金
人情狀甚乖本州宜多積粮斛過作偹禦計云竊聞金
寨人語言此回渡河至京城下恐須盤薄至來夏夏初
回師雲丁寧辭且云亦以此白磁守宗澤已而澤果謂
雲奉使賣國徒與金人張大聲勢以此奏聞乞勿信雲
說　王雲歸具言斡里雅布索冕輅徽號等朝廷從之詔
太常禮官集議金主徽號　封氏編年曰是日詔畧曰
金人來請徽號及冕輅朕以生靈之故舉而與之夫名
之與器以寓生殺之權可使由之不可使知之故曰魚
不可脫于淵國之利器不可以示于人示人且不可况
棄與之乎與之矣則彼將以號令我我何所恃莊子謂
斗斛以量之權衡以稱之符璽以信之仁義以矯之然
而竊者為諸侯諸侯之門仁義存焉故掲諸侯竊仁義
并斗斛權衡符璽之利者雖有輅冕之賞不能勸斧鉞
之誅不能禁竊之者尚如此今乃舉而與人懐何以制
乎或曰姑紓目前之禍事大不然也曽未紓禍適所長
禍何以庇生靈也若王莾簒漢而求借璽元后拳不忍
與班固以謂婦人之仁胡遂與之徽號冕輅曽不思元
后之仁乎　吴革使陜西集兵講議武偹吴革登對上
問割地利害革曰金人有吞箭之誓必入攻矣乞措置
邊偹起陜西人為京城役不復議和遂差革使陜西勾
兵委同諸帥講議武偹
六日丁夘羅索貝勒自平陽分兵一由郭山一由􁁉城
赴尼堪懐州之約尼堪䧟懐州守臣霍安國死之通判
林淵鈐轄張彭年都監趙士諤張諶于潛統領沈(闕/)張
行中同時被殺　范仲熊北記曰乙巳嵗秋平陽府就
粮義勝軍劉嗣初反殺掠居民轉至懐州城下兵馬鈐
轄與兩隊將與之戰属沁水暴漲官兵不利鈐轄及兩
隊將皆戰死朝廷大發兵擊之嗣初遁歸雲中九月末
中奉大夫直秘閣霍安國知懐州安國甞為燕山府路
轉運判官頗習邊事數與同官言金人必為朝廷患此
州亦不可不偹乃計度増其城濬濠繕治器甲又言其
歸燕山時郭藥師甞言欲自有燕山之地不煩朝廷置
帥諸同事不以為然而安國然之乃具以奏坐此放罷
幕府憮然以為不至若此也十月間河間府轉運司牒
懐州云金人聚兵南來令懐州防偹人皆云州去邊境
千里而逺豈能遽至此十二月童貫自太原府回行李
甚匆遽參議官節度使范訥翰林學士宇文虚中中書
舍人王雲皆夜過懐州虚中昔與安國善而雲勸安國
為偹甚􁂒㑹朝廷遣簽審樞宻院路允廸使于金國割
三闗四鎮之地允廸至懐州盤桓數日傳聞金人知允
廸出使必欲見允廸出後至懐州士民數千人請允廸
允廸至髙平尼堪退過北闗太原城守破朝廷以知樞
宻院李綱為宣撫使督諸將救援又以資政殿學士劉
韐為宣撫副使中大夫直閣范世雄為宣撫判兼叅謀
徽猷閣待制樞宻院都承㫖折彦質宣撫使参議官四
人京畿提刑王以寧員外郎裴禀直秘閣沈琯宣議郎
郭執中主管機宜文字三員樞宻院編修鄒柄田亘朝
奉郎韓瓘幹辦公事主管文字官趙柟趙戬張叔獻陳
湯求梁澤民張牧又以武功大夫防禦使解潛為制置
使以种師弓統西番人馬以許孝烮為前軍統制既而
朝廷召李綱回以折彦質為宣撫判又進折彦質為龍
圖閣直學士宣撫副使十月懐州官因見彦質白撫司
兵馬久在城裏困倦甚矣一兩日欲去西山下排對少
令意思舒豁次日遂行去州二十五里正在太行山下
逄李若水自大金奉使回屏人宻語至夜還鎮熊請見
彦質忽曰今日有聖㫖來說更不差大河守禦使只今
彦質一靣主管仍訪聞河陽大擾今彦質往彼撫定見
說河陽人情惶惑過於懐州彦質須索自去次日遂往
河陽仲熊往見知州霍安國云敵人來也折彦質已走
了安國曰待奏劾此人兼懐州有粮有器甲未便打得
破且大家同共上城分地分守禦次日旦聞門外市人
云畨人來也仲熊使人往探云安撫指揮已閉了城門
少頃知河内縣趙士付歸仲熊訪之士付出見云畨人
來也為之奈何仲熊問何以知之士付云城上送將牒
來云先鋒都統貝勒仲熊遂往北城上見安國坐間
見金人差澤州書吏一人來下文字前靣說大金有道
中間背盟數百言兼説已降了晉絳令懐州速降安國
云如何回答仲熊未及言須臾一燕人來相揖少頃有
三十餘騎來相揖仲熊問其師來之意其人語言不遜令
一燕人譯語云南宋背盟我所以來我大金皇帝有一
統天下之志國相英雄今又已取了太原晉絳你且看
太原猶自取了則懐州何勞攻也你但說與知州令將
狀來往見大都統羅索貝勒令人傳譯其所說大畧同
又問仲熊一一叙達内有燕人云是做唐鑑者孫子也
又問與范仲淹是甚親遣歸云來日與州主商量了辰
已間却出來時便攻打城也次日仲熊縋城而下見羅
索貝勒問曰曽將得降狀來否仲熊云不曽將來貝勒
曰何故不肯拜降仲熊云彼此臣子須各自理㑹假使
大金使一箇臣僚守一城下撞著别國兵馬便以城降
以謂如何若懐州不曽得大宋皇帝文字却便歸降恐
國相聞知亦非所喜貝勒却喜曰說得是也我更不攻
打懐州仲熊云雖是都統不肯攻打懐州却恐後隊不
知告覔一文字貝勒曰我大金國不使文字只一人傳
一箭與後隊曰令不要打懐州又令送仲熊歸霍安國
即時具事寔申奏朝廷不見回報仲熊既歸之後次日
又聞敵兵已過隆徳府霍安國遣仲熊迎見尼堪說以
駐兵仲熊至西山離懐州約三十餘里逄見尼堪仲熊
云兩朝已結盟好誓不相攻不虞國相元帥逺屈金斾
以至于此必是與中國有商量者事大軍所至百姓未
曉如有所諭乞說與仲熊却令懐州安撫使霍安國奏
知别差近上臣僚來理㑹尼堪云更有甚事理㑹爾南
宋上皇數年前遣人自海上與大金結盟共滅契丹當
時元約九州土地人民歸你南宋子女玉帛歸我大金
及至各自興兵你南宋並不曽收得九州却是我大金
取了燕山府為有已前盟約將土地人民一齊交割與
汝是我有大恩徳于汝南宋也你既無一謝我雖營平
兩州割與大金而營平兩州户口都在你南宋界裏我
為見百姓父母妻子離散情寔不忍使移檄去向南宋
取兩州户口你南宋都不發遣亦無回文不肯依約是
時却是我先興兵來及至汴城下你上皇便不做却教
太子為主見兵勢懼見攻破遂差使人將三闗四鎮之
地獻與我大金我信是寔頭言語便引回去更不侵掠
是我又有大恩徳于你南宋也你南宋却背盟也宻諭
三鎮堅守不附又召天下兵援太原我今所以再興師
出不可謂之無名我本待一齊都要你南宋土地又為
大金皇帝聖㫖教且以見流黄河為界你懐州合是我
大金撫定去處便合歸降我本欲便進兵又為州縣須
要人民若縱兵多殺人民則壊州縣你與我說與懐州
知州且早來降保取家属人民仲熊對曰元初大宋皇
帝與大金皇帝結盟時本朝只不曽承得文字以黄河
為界乞差人至大宋皇帝處理㑹尼堪曰更何須差人
去理㑹我大金兵馬如此如今去便打破汴京捉你趙
皇帝來也仲熊對曰如此却非所望于國相也况是彼
此大國勝負未可知假使真如國相之言則非大金之
福尼堪曰為甚却不是大金之福仲熊云如今便一一
如國相所說若趙氏為君則大金可以保嵗幣必不肯
更有不相承順之事若廢了趙氏為中國之地必須中
國人做主有人起來興兵奪得則是創業之主與大金
初無契分亦無恩義相臨必不肯將嵗幣與大金亦不
肯割三闗四鎮自此嵗嵗用兵㡬時是了期不過有人
去國相處道討擄所獲多於嵗幣國相試仔細思量此
豈是忠言討擄得萬萬是他人自將去國内乆用兵民
心怨恨國相任其責不如受嵗幣安稳做大以仲熊所
見不若與大宋皇帝商量將三闗四鎮歸大金毎嵗更
添嵗幣其餘事宜自是易處尼堪曰也得與我三闗四
鎮毎嵗更添嵗幣二百萬來你且恁地差人去大宋皇
帝處說我且留軍在懐澤之間等你回報已前發去者
急欲攻打未見次第便却喚回待指揮教與不得胡亂
殺人教仲熊賫回文與霍安國說此意霍安國即時詳
悉具狀申奏朝廷既十八日回報不至番人遂于城下
治攻具懐州又遣秀才六人往見尼堪問曰范仲熊所
說及此申文字是霍安國不曽奏去是趙皇沒文字來
六人云奏去十八日未有回報尼堪大怒奮身而起曰
為道是范仲熊小官沒人主張言語不足聼不道是我
交將我文字去你南宋恁地無信行從今日以後更有
文字來我也不信差使來我也不見你且說與州主一
任你們忠孝出戰亦得守城亦得只是不住手攻打也
須要六人遂歸霍安國以仲熊知敵虚實即差仲熊都
大主管軍馬是時方得隆興府路安撫使張有極於隆
徳府未破時發來懐州蠟書云金人以南闗衝散董恩
人馬迤邐前去過隆徳府闗報懐州為偹時敵人在城
下日夜攻打初用雲梯敵樓上用神臂弓偏架女墻上
用斬馬刀大斧毎有敵人上來輙斬之雲梯既不能上
乃使鵞車洞子狀如數間屋皆以生皮裹了下面藏數
十人執鍬掘城于鵞車洞子由小梯欲登城又為城上
人以草燃火放火砲燒小梯及燒打鵞車洞子開䧟板
夜又礧石礧木用金汁及熱湯燒灌既使不得鵞車洞
子乃立砲坐數十初放入撒星砲其大如斗城上人於
敵樓上排大枋確尺餘糞土上面結大索網又括民間
青布帳幕以禦砲而敵人先用火砲是燒青布及索網
放虎蹲大砲九稍其大如七八斗栲栳毎一砲到城索
網糞土大枋樓上皆破城中人甚懼霍安國令仲熊夜
募銳士二百餘人縋城刼寨約到寨殺人放火呌九州
漢兒反使其陣亂圗燒城下砲坐既下城見無數敵人
馬軍連路極難行至三更向盡到砲坐下先十餘人放
火而陣不亂遂硬相鬭各有殺傷展轉得出比明復縋
城而上者二十四人仲熊方往見霍安國忽城上有人
呌云東南上有白旗子來是朝廷救兵來霍安國急令
仲熊排人馬欲開北門而敵人已打散城上十數黒旗
子凖偹將領王羙投濠而死仲熊乃率千人與之巷戰
民兵散去仲熊被擒見敵樓上張紫傘一柄監軍烏舍
郎君坐其下令人傳譯云何故不曉逆順抗拒王師久
勞軍馬本合一齊勦除我為愛惜生靈不欲按以軍威
據軍士之意則要下城擄掠你可仔細說與百姓既而
懐州萬餘人至城下皆稱云救范機宜去來又髙聲呌
云機宜放心若動著官人後百姓與官人報讐監軍使
人傳令曰不消如此又謂仲熊曰節制不在你非你之
罪可貸命仲熊對曰仲熊是趙皇臣子奉安撫司指揮
來將兵才微兵薄分甘死願乞一死監軍曰我大金人
說話一句是一句不似你南朝說話沒慿據既貸你命
只是貸命你只是貸命更無他公事你且歸去為我喚
取州主來同見國相仲熊遂回往州衙尋霍安國不見
又去城北道風樓上尋霍安國亦不見盖已為金人所
擒又押仲熊去再到烏舍前見知澤州髙世由通判吕
民中皆同坐烏舍先曰安撫已捉得也天色已晚你且
去明日見國相遂令監守次日天未明都捉去見尼堪
出南門約行二三里有三坐寨其中寨尼堪坐銀交椅
皆令懐州官立其前先引第一行知州通判鈐轄都監
部隊將鼎澧歩隊將兵作一行次知官一行次監官一
行次縣官一行次尼堪使畨官傳令曰你許多人是誰
最不肯降霍安國云是宋朝守臣霍安國率衆不降又
問第一行諸軍曰是州主不降是你們都不降皆說某
等與知州一般皆不肯降又令于東北望大金拜降霍
安國云安國是大宋之臣不曽得趙官家文字如何拜
降尼堪令引過盡去衣服用索執縛又令髙尚書說與
其它人曰你們都是小官不闗你事亦不要你降各赦
罪又令傳過鼎澧路將官來其鼎澧路將校到尼堪前
皆呌云不是某等不降都是霍安國范仲熊不降其范
仲熊曽領兵出戰尼堪乃傳令曰呌范仲熊遂於縣官
衙中拖出剥去衣服縛了問曰元來是你不肯降仲熊
對曰仲熊是趙皇臣子豈敢便降又傳令曰你全不怕
我軍令為甚仲熊對曰仲熊昨日已䝉監軍郎君貸命
云大金國一句便是一句貸命了更無他公事恃此所
以不怕尼堪乃笑曰難當難當又傳令曰范仲熊已貸
命可赦罪乃命知州霍安國奉議郎通判林淵武功大
夫濟州防禦使兵馬鈐轄張彭年武經郎監都趙士諤
武徳郎都監張諶修武郎都監丁潛保義郎統領鼎澧
兵馬鈐轄沈(闕/)秉義郎同統領鼎澧兵兵馬張行中及
南兵部隊將五人同時被害提舉河東路常平朝奉郎
郝愉司録奉議郎劉汝賢承直郎司户曹事向詠修武
郎司儀曹事鄭道冲修職郎司兵曹事王說從事郎司
刑曹事王舍承議教授王與權廸功郎修武縣主簿侯
從從政郎河内縣主簿馬亞承節郎市易務求之祥廸
功郎六曹掾張思義皆乞降宗室朝奉郎知河内縣趙
士付承直郎司士曹事趙公譽忠訓郎監酒趙不怠保
義郎添差監酒趙公(闕/)忠訓郎監市易務趙子韓忠訓
郎監倉趙不藏並過河金人堅要仲熊拜降乃使之地
居絶其粮食正是大雪並無盖臥身上雪厚一二尺饑
則喫雪或潑雪取土中蔓菁根食之如此七日偶燕人
見憐之曰此是忠孝之人可擘畫物事與喫或袖熟牛
肉燒餅等見遺遂得不死一日烏舍呼仲熊至其寨中
問曰聞得你讀得書多今問你兩事一則問韓信用兵
人才髙下二則問劉景升孫䇿何以不能成功仲熊對
曰韓信才亦不髙故必設計若才髙則不假詐謀無與
為敵惟其才不髙故必設計然後能取勝如水上沙嚢
木甖背水陣之類是也劉景升孫䇿雖天資英勇然器
輕無君人之體所以無成烏舍聞說大喜親屈膝勸仲
熊飲酒又以宣政殿學士濟蘇摩哩貝勒官誥一道
授仲熊仲熊又力辭以義不敢受烏舍與尼堪至相得
而烏舍才尤髙自阿固達在日三人用事未甞中覆毎
有所為便自専阿固達毎撫其背曰孩兒們做得事必
不錯也一切皆任之以至出誥勅命相皆許自决國中
事無大小非經此二人不行至于兵事烏舎又専之尼
堪總大綱而已烏舎年長于尼堪約年五十餘嵗尼堪
庚申生年少兄事烏舎且甚重之與二太子頗不相得
盖二太子以貴尼堪烏舎以才自髙不肯相下云
　
　
　
　
　
　
　
　
　
　
　
　
　
　
　三朝北盟㑹編巻六十一
欽定四庫全書
　三朝北盟㑹編巻六十二
　　　　　　　　　　　　宋　徐夢莘　撰
　靖康中帙
　　起靖康元年十一月七日戊辰盡八日己巳
七日戊辰車駕詣种師道宅澆奠　中書舍人孫覿上
殿劄子乞棄三鎮臣蒙恩召還不勝區區憂國之心以
謂新宰相當國北方邊事必有一定之論起居郎胡交
修為臣言金使王苪奏事殿上請割三闗之地時交修
侍立親聞其語苪曰今得三闗明日旋師去矣如朝廷
不許則國相自河東來屯兵南郊圍城之西南皇子郎
君自河北來屯兵北郊圍城之東北未論攻城由京畿
五百里外燔燒盡使鳥獸不能過也苪退上問宰相唐
恪三闗何如恪曰不予則必來子之臣不能保其必不
來三問三對如此上赫怒曰卿是宰相何不决此議恪
對如初臣太息言曰方彊敵怙衆昧死一來仰見中國
之甚大四方勤王之師日至將相持重嚴兵固壘斷擄
掠之路不出一技示以形勢憚莫吾測而與之講可以
萬全矣何行營大臣狂謬筭出於刼寨一敗塗地傳笑
四方而後强敵輕視朝廷使欲割三闗以要吾君宰相
既知其必來矣來則何以待之臣聞戰國時韓魏共攻
秦於函谷闗求出楚懐王秦王謂樓緩曰三國之兵深
矣寡人欲割河東而講緩曰河東大費也免於國患大
利也此父兄之任也王乃召公子池而問焉對曰講亦
悔不講亦悔王割河東而講必曰惜矣三國且去吾失
三城此講之悔也王不講三國入函谷咸陽必危王又
曰惜矣吾愛三城而不與又不講之悔也王曰均吾悔
也寧失三城而悔無寧危咸陽而悔也遂與魏封陵與
韓武遂以和夫秦居戰國最號彊雄尚割河東以舒一
時之急其後席累世之富選將擇士白起蒙恬王翦之
徒起而用事遂併吞六國而有天下所謂易敗為功轉
禍為福其權固有此也今之三闗河朔重地舉而棄之
則京師藩籬之衛陛下不得一日髙枕而臥矣狂生刼
塞誤國至此豈不痛哉今京師無大嶽三塗崤函之固
獨恃一河耳防河將吏望見敵兵獸駭鳥驚不知所在
大臣依違畏棄地之責將帥駑下無干城禦敵之功萬
一彊敵舉國而來頓兵城下有如王苪之説臣恐社稷
之憂不止三闗而已也敵益深矣陛下當權禍福輕重
獨斷而行之寧失三城無使咸陽危而悔也臣承乏侍
御史首論諸生伏闕鼓倡羣小以脅君父又論大將刼
寨激怒彊敵以誤朝廷計拙言强得罪去國今䝉陛下
召歸西省俾賛書命不勝區區憂國之心又建割棄三
闗之議上咈聖心下違衆論可謂不知量矣秦王議割
三城樓緩不肯對公子池以操講之説使王自擇如臣
螻蟻之命直言無所阿隠其為狂愚死有餘責矣先是
孫覿任侍御史日見太學生伏闕入劄子乞屏逐又于
斡里雅布退師後入劄子乞和敵又論蔡京罪惡乞竄殛
時吴敏當國大怒以妄論伏闕事奏罷侍御史責守和
州吴敏罷去復召為中書舍人初上殿有此劄乞棄三
鎮其論伏闕劄子曰臣伏見北庭大將擁萬騎入朔方
跨大河直逼京闕忽覩神州隩區金城湯池之髙且大
也斂兵不動遣使議和將相大臣合量彼已之勢勿亟
勿徐示以閒暇使之疑懼有虎口之虞壓以衆兵不戰
而威之使去之百全之上計也忽傳李綱刼寨之敗上
驚朝聼下駭羣情為之奈何綱本書生素不知戰力小
圖大妄發兵禍以帷幄之臣恃穿窬之謀以王者之師
為攻刼之計藉令出于敵人不意偶獲小利猶為怒敵
以誤朝廷而狂率無謀漏言有旬日之先提舉數千兵
以入空寨敵軍四合盡驅而納諸綱中無一有脫者九
重帝居宗廟社稷所在而僥倖于一擲滔天之罪車裂
以狥死有餘誅方從薄罰而太學諸生陳東等聚衆伏
闕鼓倡羣小妄謂宰相結連强鄰開闕延敵欲起李綱
復還兵柄俄頃間嘯聚數萬撾登聞鼓呼聲動地呼擲
瓦礫狙擊大臣屠裂中貴人流血滿道天子震驚與之
召還李綱然後解去自古衰亂板蕩法紀大壊書傳所
載未有如此之甚者也唐徳宗時除國子司業陽城為
道州刺史太學諸生詣闕請留夫城者道徳文行一世
標表甞率諌官合論裴延齡不得為宰相名震天下諸
生請留以為師範朝廷所當從而卒不從從之是衆為
政也太學者賢士之闗禮義之所自出也朝廷衆建師
儒營宫室豐餼廪以飬士祭酒司業以率其属博士掌
訓導正録掌規矩恩禮深厚教法明具士當愓心易慮
以承上之休徳陳東等乃幸天下有大變蔑視官師不
告而出鼔衆興訛厚誣朝廷朋比之罪人廹脅君父肆
行毆戮遂至大􁀙而李綱不知羞愧尚帶其靣立于朝
端陳東安罪學宫洋洋自若失今不治他日必有握兵
之臣刼制天子武夫悍卒戕害將帥縣殺其令丞郡殺
其守倅以衆暴寡必自兹始矣臣承乏國子司業時童
貫修建武學落成矣陳東為教諭議率同列獻書童貫
請車駕臨幸其中有不從者遂至讙譁臣問之曰武學
落成何預太學有云頃者乘輿幸太學而武學生例被
恩賜此東所以建獻書之議盖東狂生不守分義其志
止欲國盡付之柄猖狂不已以至稱亂今雖未即典刑
當具申學法棄之逺方終身不齒為多士之戒無令覆
出為惡以階禍亂天下幸甚其論和戎劄子曰臣聞人
主之行異布衣布衣者飾小行競小亷自託于鄉里人
主維天下安社稷固否耳陛下即大位坐席未暖而强
敵深入長驅萬里所過州縣無一人攖其鋒者中外之
憤孰不欲一戰驅之為快然兹事甚大陛下當飭將相
大臣深思熟慮為萬全之計差之毫釐便有莫大之悔
遺社稷之憂不可忽也臣竊讀國史見寳元康定間趙
元昊為嫚書邀大名以怒朝廷規欲譴絶以激使其衆
舉朝忿然皆曰發兵坑小醜耳時吴育為諌官奏言成
平日乆將不知兵士不知戰民不知勞若驟用之必有
䘮師蹶將之憂兵連民疲必有盗賊意外之患且當慎
而撫之使未有以發得歳月之頃以其間選將擇士堅
城銳器為不可勝以待之雖元昊終于必叛而吾戰守
之具立矣䟽入宰相張士遜見之大笑曰人言吴舍人
患心風果然于是决意用兵所向輙敗一方騷然大將
劉平石元孫任福相繼戰沒大盗王倫轉掠江淮間契
丹聚兵境上邀請三闗之地中國耗虚邊民疲敝天子
厭兵賜元昊夏國主如育初議今金人崛起為北方大
國非元昊小醜之比舉國大入直抵京師又非元昊犯
寨擾邊之盗天子之郊宗廟社稷太上皇兩宫在焉亦
非戰地至于將率不才士卒驕惰軍政墮壊器械朽鈍
財用空竭法度廢缺又非仁宗皇帝之時臣熟思之莫
如和敵為上䇿强敵乗勝頓兵觀闕之下彼見天子宫
室城池苑囿之大而西兵日至正疑懼不測之時陛下
戒諸將堅壁固守不施一鏃不交一刃使野無所擄掠
然後與之議和使彼竦然聼命卷甲而歸足以徳矣其
暇日蒐擇名將選練將士謹蓄積修法度誠中國安强
之勢所謂屈於一時信于萬世之下者也陛下受太上
皇投艱之托至大至重豈若匹夫之勇小不忍遂較勝
負于一擲之間耶伏望聖慈以趙元昊較北主之强弱
以寳元康定較今日之盛衰臣一人雖不能勝衆論而
憂國之言或有合于吴育特賜採納不勝幸甚又第二
劄子曰臣聞道有經有權事有常有變知道之權者能
摧剛而為柔適事之變者亦轉禍而為福今者强敵乗
百戰百勝之威合諸衆控弦之士超邑赴都鼓行而至
直抵京室以為中國有人乎此臣區區之愚力排羣議
進和敵之䇿庻㡬甘言重幣足以厭敵人求索之心紓
一旦倉猝非常之變而後徐圖天下國家善後之計其
權固在於此也昔漢髙帝仗一劒誅秦滅楚足定天下
而冐頓亦崛起于北方呂太后稱制冐頓遺嫚書出惡
言虐戯醜詆可謂甚矣當是謀臣猛將如陳平周勃灌
嬰之徒固無恙而上將軍樊噲請以十萬衆横行匈奴
中豈不壯哉獨季布以謂外人不必與較得好言不足
喜惡言不足怒第當自計利害何足與論是非吕侯翻
然稱善詔大謁張澤持書幣奉車馬報謝遂結和親吕
氏雅故本推轂髙帝就天下而季布為任俠以勇名闗
中一言從容消弭兵端貸兩國數萬生靈肝腦之禍非
所謂大勇者乎豈若小丈夫悻悻然拊劍疾視斬頭穴
胄以報睚眦之怨者哉臣又甞讀國史澶淵之役敵懼
請和諸將争欲以兵㑹界河邀其歸可勦殺無噍類也
真宗皇帝曰如何殺得盡祗結怨為邊患耳詔按兵勿
戰縱使歸國自是諸將讙言秋髙馬肥復入攻矣或曰
未也邊儲稍實復為盗糧矣真宗顧近臣曰將帥之臣
平居無事瞋目抵掌欲赴功名臨時便誤事卿等豈不
知此軰情狀乃相與和附信其説耶陛下觀今日之勢
為何如大將劉延慶屯重兵於燕山一夕無故抜寨而
遁人馬相籍躙蹄踵交道委棄金帛谷粟如山積金人
長驅萬里無所阻隔職此之由也伏望聖慈監觀炎漢
之興受命而帝羣臣佐命百姓歸仁之初真宗皇帝駕
幸澶淵殺其驍將達蘭兵威大震之時尚不忍計校一
時小利摧剛為柔以為萬世無疆之福固不俟臣言淆
亂聖聼而予奪之計已黙定于聖心矣　詔集文武百
官議存棄三闗地詔曰朕屈意議和無所不至雖衮冕
車輅名號之類猶無所惜盖欲保守祖宗之地土而金
人必欲得三鎮今欲與之其利害如何欲不與之其利
害如何朕當從衆而行之不敢自任可令御史臺吿報
百官初八日於尚書省集議以聞宰執親戚不預觀望
令百官庭議係宗社安危各要見得寔利害若割三鎮
或不割各如何保無後患割之而來不割之而來各如
何偹禦不得鹵莾朕無固必只從衆議是者行之王雲
既還具説金人之意且聞尼堪臨河乃集文武百官於
崇政殿共議存棄三闗之地王雲唱和議誘説之習使
為棄地之䇿建議大夫范宗尹以已願棄地之䇿示百
官曰今日三鎮焉可不棄其言多引太王避狄去邠不
以飬人者害人為言繇是許割三鎮者不勝其多宗尹
其首也稱不可與者纔三十人何㮚其首也持兩可之
說又十數人與者之言曰三鎮朝廷既常許之今不與
是我國失信于彼矣不若姑且與之縱復背約則天怒
人怨師出有名可不戰而屈也不與者之言曰國家更
三聖始得河東陵寢在焉河北天下之四支四支茍去
無以為人人民賦貢乃其小爾况天下者太祖太宗之
天下非陛下之天下敬瑭之事豈可遵乎耿南仲吴幵
欲棄地而和喻汝礪梅執禮宋齊愈秦檜何㮚曹輔陳
揚庭馮獬孫傳李若水等欲戰朝廷大臣優柔不斷集
百官議于延和殿
八日己巳集百官議三鎮于延英殿是日各給筆扎分
列廊廡范宗尹乞予之以紓禍至伏地流涕以請已而
黄門持宗尹章疏示衆曰朝廷已有定議不得異論頃
之宣問金人必欲得三鎮割與不割利害如何金人已
與王雲約日割與不割金人之來如何守禦唯梅執禮
孫傳吕好問洪芻秦檜陳國材等三十六人以為不可
割餘皆從宗尹議中書舍人孫覿劄子曰臣聞蝮蠚手
則斬手蠚足則斬足何也為惜於身也今外患迭至中
原乆安無偹傾國而至當順而撫之以幸無事而刼寨
之臣猖狂妄作挑發兵禍以遺國家手足之害陛下當
亟去之不果而腹心之患必矣方敵騎南下經河朔二
千餘里所過州縣無一人一騎北向發一矢以抗其鋒
者設欲據大河為界孰能禦之其欲得三闗者猶以故
地為名耳然紹聖用事者讐復元祐諸臣以棄地之罪
削除名籍投竄嶺海禁錮子孫累赦不宥可為酷矣今
自大臣侍從與縉紳士大夫之衆非不知三闗之地不
得不予也非不知予三闗之地可以緩兵紓禍也而元
祐覆轍在前孰肯為國家安危之慮以蹈異日之悔莫
如巻舌不言自為計耳臣何人首唱此議盖區區之慮
為割地之後金人退聼兩國休兵得嵗月之頃扶顛持
危以彊國勢選將勵兵以固無虞興衰撥亂可以復古
建中興之烈未為失也倘以失三鎮為悔追責首議之
臣輸為城旦投之窮裔臣寔甘之不敢辭也臣又聞擇
禍莫若輕擇福莫若重今日之事有禍無福河北陵寢
與河南孰重三鎮之地與京師孰重陛下之所輕重判
然不疑則當亟去手足之患無重腹心之累矣先是金
人遣王雲約十五日以前告和割地書到不然以十五
日渡河至是何㮚謂唐恪曰三鎮之地割之則傷河外
之情不割則太原真定已失守矣不若任之但飭守偹
待之恪曰唯是日河東金人已至澤潞斡里雅布在慶源城下
朝廷從衆議割地以舒難乃以康王王雲復持禮物請
和割地北去後數日上親閱不棄地之䇿方畧優長大
學博士万俟虚監察御史晁貫之等八人令執政審察
其材而召對之虚貫之見少宰唐恪曰三鎮乃祖宗之
地豈可棄之金人之志不在于割地實欲侵軼中原故
藉三鎮以為基公為宰輔宜召天下之兵與之力争也
唐恪言曰出軍屢衂召兵無益徒費芻糧擾百姓而已
守信割地誠為上䇿且上欲以耿南仲王尚書定議而
遣康王矣諸公召對不宜髙論恐上愈惑虚貫之被㫖
上殿二人咸曰河北三闗契丹乘晋開運之難而盗有
之周世宗御河親征始歸其地河東太原劉旻父子據
有數世周世宗一征太祖太宗再征而後定積二十年
之功殘數萬人之命方始一統而中國有三鎮得之誠
難也且無太原則不能控制西北無瀛定州則不能保
衛王室三鎮于中國如人四支也一支有病思欲去之
既不全人從而䘮身有矣况三國之民皆陛下赤子割
地則棄民為民父母而棄其子孫豈為萬全之道乎冐
頓一匹夫也寧棄金帛妻妾而不忍棄地故終能威敵
而保有疆土今陛下富有四海為中原主奈何反棄土
為匹夫所恥哉大臣為朝廷以此圖國是㤀萬世之業
而茍圖目前之安由其計議踈拙致基本傾危誠可痛
惜東漢鄧隲欲棄凉州虞詡謂疽食浸涶將無限極南
唐鍾謨願棄江淮宋齊邱謂賣國窺利徒傾社稷然則
為人臣而願棄國之地豈忠于主哉上曰然則奈何虚
貫之曰金人率衆脅地此將深入邦畿為今之計當召
四道兵二十萬與衛兵還列城寨以衛王室然後以羽
檄召天下勤王兵分屯近甸絶其所掠使深入之冦不
能持乆待其困弊然後擊之誠萬全之計于是上感悟
不然棄地務為督兵　羅索䧟翼城縣先是知縣向淙
棄城東走入曹公山民居以城降敵
　
　
　
　
　
　
　
　
　
　
　三朝北盟㑹編巻六十二
欽定四庫全書
　三朝北盟㑹編巻六十三
　　　　　　　　　　　　宋　徐夢莘　撰
　靖康中帙
　　起靖康元年十一月九日庚午盡十八日己夘
九日庚午兵部尚書吕好問奏集諸路兵劄連珠寨以
衛京城防河須用宿將好問奏乞集諸路兵就粮于尉
氏咸平陳留東明若敵越河以四邑之兵列寨如連珠
或五十里或三十里則置一寨以䕶都城使敵有衆不
能遽往又言防河須用宿將若外戚宰執親舊省院吏
族之属皆不用又言防河之兵暴露日乆慮其困乏不
能對敵令沿河設堡障宰執堅不從梅執禮建議清野
從之于是下詔河北河東清野詔曰朕嗣有大統属時
艱難外侮慿陵元元被害于是捐棄金帛寳玉不可數
計以救百姓于塗炭之中敵纔退師痛自抑損斥去華
靡日惟蔬食卑詞厚幣繼修和好賂遺之使項背相望
凡有所欲悉從其請衮冕車輅稱號之羙一無所愛凡
以保守土地全活生靈而敵勢未已動起兵端必欲割
我土地殘我人民覆我宗社使吾百姓父母妻子悉被
驅擄財物積聚皆遭刼奪忠臣孝子自當體國念家人
自為戰令下之日應河北河東京畿便行清野保守城
邑其有聚徒結衆捍禦立功自節鉞以下皆以充賞仍
仰州縣預以名聞若自能斬獲首鹵者皆倍軍功凡我
赤子與其殘于敵人之手流于異域之人孰若徙危即
安轉禍為福興言及此流涕無從其餘諸路有忠義之
人能率衆勤王或立功河北河東者並依此推恩咨爾
衆庻咸體朕意
十日辛未新知鼎州邢倞除名勒停先是邢倞管伴金
使信趙輪之言奏聞朝廷通書耶律金吾後為尼堪遣
王芮來齎問進兵以倞始禍故黜之
十二日癸酉尼堪至河陽折彦質軍潰李回奔京師尼
堪陷河陽先是朝廷遣同知樞宻院事李回又以宣撫
使折彦質領兵十二萬共守大河尼堪自澤潞進兵由
懐州至河陽與折彦質李回夾河而尼堪恐其不可渡
𤼵千餘騎來探回報曰南兵甚盛未可輕渡或欲整兵
候戰有羅索大王者曰來兵雖多不足畏也與之戰則
勝未可知不若加以虚聲盡取軍中戰鼓擊之達旦以
觀其變衆以為然黎明不見王師乃立遣尼楚赫貝勒部
三千與知威勝軍張堯佐由清河界以伺河路時河水
平淺可渡而過尼楚赫貝勒乃渉水過河於彦質之兵後
下寨彦質以為尼堪兵皆渡矣莫不驚潰提中軍先走
三軍皆潰李回亦奔還京師于是尼堪得以治栰尋舟
盡渡其衆
十三日甲戌知樞宻院馮澥徽猷閣學士李若水充告
和使副及同王雲馬識逺詣尼堪軍前割三鎮地界書
曰事馳介使遠布悃誠今春大軍俯臨郊畿尋以上皇
傳位之意引過請和承皇子郎君元帥奉伯大金皇帝
酌中之命特許修和尋報之國相並各班師信義之重
比堅金石于是宗廟再安王靈賴慶乃割三鎮以謝恩
惠既而諸州民情過執羣臣議論二三往復告求致淹
嵗月盖縁寡昧失不詳思誓約之明豈應輙易果煩大
兵來結兹事中外震動不遑寧居禮義有虧追悔何及
過而能改請踐斯言其三鎮之地今並依正月所立誓
書交割施行惟冀兩路大軍早回使趙氏二百年社稷
永寧億萬生靈全其性命仁恩之大山海難喻自此傾
誠萬世不易上天寔臨百神在列何敢背違自取禍殃
緬惟英哲必為矜從馮澥先狀云祗承朝命恭造行臺
輙犯威顔兾尋信誓赦既往之不咎許惟新之是圖二
境兵戈庶有息肩之漸兩朝懽好寧無握手之期冒昧
而來匍匐以請某年當逺邁位忝樞機得罪前朝㡬死
凶邪之手當知今聖誤叨將相之權常懐欲報之心遂
備告求之役趍瞻在邇喜懼交深馮澥使尼堪是夜到
中牟河潰兵作過或云已有敵騎渡河左右甚駭謀取
㫖改路澥問當如何副使曰守邊防河諸隘將士聞風
避遁奉使者又如此朝廷將何所賴以某處之唯有死
而已今日敢有回者行軍法衆遂定自此路中日發一
奏乞京城設備　河東記曰余自河陽歸道逢告和使馮
樞宻李徽猷副使武侯不暇問姓名問余敵勢如何對
云觀其事勢所舉不少又云今在甚處應曰已渡河矣
若欲過河有舡栰否對曰已燒盡橋可拆屋渡木栰過
又問尼堪來否對曰不知又云今朝廷一一如所請能
塞其求回兵否問所從何事云割三鎮對云但恐不能
塞其求馮樞宻問殺使人否對曰自古敵國交兵何甞
殺使人李徽猷云某所拚一死無足計較者日晚可行
今與副使先上馮樞宻可後來少頃乗轎趍鄭李尚書
山西軍前　奉使録曰十一月十三日若水等被㫖同王
雲馬識逺並依舊軍前奉限十四日起發出門行次懐
州遇金人大軍又見舘伴使蕭慶劉思前來相見曰副
使問此者縁何事來若水曰某等此者亦為和議來慶
曰既是貴朝皇帝不肯交割三鎮土地人民尚何事之
可和若水曰某等靣奉本朝皇帝聖㫖已差工部侍郎
王雲武功大夫馬識逺前來交割三鎮地界還貴朝矣
慶曰王侍郎等㡬時到來若水曰某與王侍郎等同日
出國門某等兼程先來計王侍郎等今方到磁相間更
數日可以到此慶曰有國書無若水曰有國書慶曰副
使且歇宿容慶等先為禀知國相若水等稱諾乃歸幕
次少頃伴使令人傳語奉使請排辦禮物土物只就晚
行國相是日申時後見譚吾二官人前來云國相請使
副若水等入軍門見列甲兵兩行甚嚴既國相問勞之
禮亦簡若水曰某等來時面奉本朝皇帝聖㫖令某等
再三伸問國相元帥各寨台候萬福國相惟恭受禮復
曰副使們來時貴朝皇帝聖躬萬福若水曰某等來時
本朝皇帝聖躬萬福若水曰某等來時面奉本朝皇帝
聖㫖令若水再三啟白國相元帥前次若水等歸承示
書翰不勝感荷所需三鎮已差工部侍郎王雲武功大
夫馬識逺前來交割地界今有國書上呈若水遂搢笏
出國書與國相國相曰恭領之約若水等坐開國書看
曰何似早如是免令提兵到此若水曰大事已定望國
相元帥早為回兵講和國相曰不知王侍郎等㡬時可
以到此若水曰某等與王侍郎等同日出國門某等兼
程先來計王侍郎等方到磁相間更數日可以至此國
相曰候割地使到來看得次第即便回軍不難公等且
熟歇若水等稱諾退是晚國相令人送羊酒等數如前
次日若水等再見國相叙謝訖國相曰昨已差使往汴
京㑹以黄河為界三鎮事更不須議兼未知果有王侍
郎等果交割地界否若水曰某等雖不才然被君命逺
來議和若非誠信豈能定事又奚敢㒺國相也願國相
少待國相曰大軍安能乆留于此方在議間㑹有人報
南朝遣王侍郎一行奉使來到磁州被百姓喚作賊臣
已折擗了也國相怒曰盡梢空相繼若水等又收河北
李宣撫綱牒追回若水等其牒畧曰河北河東路宣撫
司牒大金軍前和議所契勘職近奉聖㫖前來河北河
東等路㑹各諸路軍馬前去掩殺敵人所有先差兩番
奉使不謂已過河界了並仰追及約回其前降和議指
揮已奉聖㫖更不施行國相知有此牒益怒曰且待提
兵去與李宣撫决勝負則箇遂便不與若水等相見乃
以甲兵包擁若水等隨大軍南來　都水監决水浸牟
馳岡　王機和詵等追官編管臣寮上言王機守鴈門
和詵守瓦橋薛嗣昌帥太原詹度帥河間濫受賞功助
成今日之患已降指揮和詵追削武功大夫王機除名
勒停送髙州編管奉聖㫖詹度責授海州團練副使彬
州安置薛嗣昌生前官職盡奪　下哀痛之詔起福建
浙江軍民勤王契勘福建江東西浙東素號出武勇人
材欲四道置帥體例差發運使翁彦國充經制使令召
募起發軍民二萬人須管於十二月上旬到闗勤王其
錢物亦許於二廣那移奉聖㫖翁彦國與復舊職依此
施行
十四日乙亥京畿人户入城
十五日丙子詔免公私房錢得金人逼河之報慮細民
不易故放免公私房錢　尼堪兵自河陽渡大河初金
人欲渡河唐恪何㮚等以為大河之險有大臣提重兵
以守之决不可渡下令曰朝廷已命將守河為捍禦之
計而京都細民往東南者甚衆揺動人心深為未便令
開封府以法約束又下詔曰金師入戰已遣使議和如
果能深入渡河當以王雲所持金銀五十萬幣帛三十
萬以旌戰士其有獲金牌者白身與修武郎有官人轉
六官獲銀牌白身與承節郎有官人轉兩官其餘將校
比類施行有送金人使命者至鄭州已逢㳺騎道路傳
言金人渡河矣執政諸公未以為然皆自恃有李樞宻
將兵防河矣然邊報益急殿前司仍遣使臣綱作斥堠
已而募忠義團練使臣將以備守禦計尼堪兵守潼闗
以扼西兵尼堪渡河乃以兵五萬守潼闗以扼西兵之
來其後范致虚至陜西而不敢進錢盖兵由商虢唐鄧
而兵散者皆尼堪之計也斡里雅布自大名府由魏縣李
固渡過大河宣撫副使折彦質河南守燕瑛棄河南走
回京師　河東逢敵記曰金人陷平陽府余出平陽至懐
州見折宣撫言金人遣使講和果是相欵使人未還十
月初十日破汾州二十四日攻圍平陽觀攻圍平陽其
勢甚張意欲大舉未易禦遏折公云何以為計對曰速
申奏朝廷乞竭力應副軍兵如不可用速招募民兵如
河東陜西人彼皆欲報父母兄弟妻子之讐此可用也
支一百錢米二升半仍優加犒賞諸渡口速渡人河陽
浮橋正是軍馬往來河東一帶驚移人户逃避之路宜
速繫之敵騎次第半月間必至此折云據公看到這裏
也到不得余云將次第到都城下亦未可知是日折宣
撫往北陽縣城相視防河次第自初九日初十日十一
日敵兵闗報日急余十一日就往河陽辭折公云兩日
來邊報頗急舟渡人費力余云前此并如何折公云六
七日繫橋又未了余云豈有大將軍下令繫橋數日不
了之理何不勾追繫橋官畧與處置余棄二馬用舡渡
河十二日繫橋又不了勾繫橋官一鈐轄兩都監内鈐
轄捶棍子三十兩都監各捶棍子五十十一月十二日
午時橋成河灘中已積五六萬人軍民宅眷官員車仗
兠乗擺布如蟻橋成争渡宅眷婦人官員軍民陷于􁨞
沙中不知其數須臾皆沒有婦人陷于沙中舉臂間金
纒示人號呼求救莫敢向邇不移時遂沒是日晚敵騎
近遂燒橋兩岸哭聲痛干雲霄宣撫司屬官約三二百
員將佐居民官員等馬約一萬匹不能過河宣撫司金
銀縑帛為敵馬所逼自懐州沿路抛棄至河陽灘内者
約一百餘萬貫十一月十四日絶早敵騎已至河陽北
岸皆黒旗黄旗白旗先自城中趕出居民在河灘内却
用騎兵旋繞捲入城中令軍民於河灘中盡掘淤陷之
物余見敵兵已至河陽北㟁又無馬轎遂一日一夜至
鞏縣計一百三十里十五日敵馬自皮垣至曲渡河殺
人報到宣撫司折宣撫與河南燕尚書名瑛字仁叔各
索馬逃避敵欲趍都城
十六日丁丑康王為告和使奉使斡里雅布軍前是日康
王被詔奉使斡里雅布詣軍前議和帥資政殿學士王雲
為副中書舍人耿延禧觀察使髙世則㕘議官都監東
頭供事官藍珪康履黎栥入内西頭供奉官楊公恕内
知客修武郎韓公裔從行　宣和録曰先是王雲奏李
裕自真定府敵寨歸道二太子語得親王兩府奉使求
和庻可解康王英武舊與二太子結懽金人畏服令取
聖裁事下宰臣執政門下侍郎耿南仲曰李裕道皇子
之言欲得康王之重請和盖已報渠康王欲去皇子處
不可偏重須與尼堪處相同在聖情度之只用王雲如
何尼堪處莫儔如何是時尼堪在河東南只乞差王雲
莫儔庻不偏重于二太子處御批云如此事不須取㫖
但與少宰評議從常施行南仲又奏劄曰臣得李裕劄
記文字一紙謹去進呈差康王須得聖㫖乃可但以臣觀
之只令李若水王雲亦可乞降聖㫖付王雲更不差康
王前去所貴不敢喋喋取進止御批云卿一靣諭王雲
若兵退後親王謝不妨南仲召王雲至府第諭以徳意
雲不以為然即求對請必令康王奉使遂定康王劄子
奏乞差文臣耿延禧武臣髙世則二員充㕘議官丙子
康王奏事在禁中申時還府第延禧世則㕘見康王慨
然云國家之難君主憂辱茍可以了事義不得辭然深
入不測敵廷未有還期公等歸與父母妻子訣來日五
更至此同行延禧世則乃歸惟王雲家属不在京師留
宿康王府第丁丑五更皆至少卿與王同上行是日南
仲奏事内殿上顧問康王奏卿之子為官属不辭而往
朕甚嘉之南仲對曰臣惟此子當國家艱難豈敢辭因
泣下上曰宣來奏事如何南仲曰康王既往而臣子獨
宣無此理既退有御筆云耿延禧速宣回奏事南仲奏
云康王為國出使臣之子不肖得奉使左右幸也若獨
宣回臣何靣目遂止于是除延禧龍圖閣直學士賜金
帶一條通犀帶一條綿綺等一百疋靈寳丹蘇合香圎
透氷丹各一百貼茶一百斤四和香一百兩糖霜一百
斤金人至汜水是日㫁路諸門橋諸軍城守百官疾速
上城金人兵至汜水京西憲許元許髙守汜水與士卒
望風而潰京師聞之土門清野禮部侍郎梅執禮為清
野使金人至汜水或傳為已渡矣城市洶洶不定乃遣
清野　日者王俊民上言乞借春以召和氣王俊民以
謂國家大忌丙午年冬月請於冬至致祭打牛一如立
春之儀以召和氣朝廷從之乃迎土牛於天祺應木徳
　土門　康王出門午後諸門土獨留東水門陳州門
百姓争之死者枕藉
十七日戊寅金人到汜水縣焚㑹聖宫　龍圖閣直學
士河北河東路宣撫副使折彦質責授海州團練副使
永州安置先是折彦質將兵守河敵騎至河陽列兵河
之南岸敵據河陽望見河南官軍甚盛鳴金鼓以懼之
師衆潰散而歸敵渡河至京師質與河南守燕瑛走故
有是命　李回自河上遁還至京師先是遣回以騎五
千廵視黄河號廵按大河使敵陳舟欲渡咸驚歎回挺
身單騎馳還　靖康小録曰朝廷先是遣簽書院李回
將金銀物帛廵河犒勞士卒回在路不能躬率將士守
禦險阻聞敵輙奔南走孝義橋留將士捍敵廵山路走
至頴昌府猶且與属官宴飲隨行官吏兵級深欲刃之
　候騎言金兵已逼近郊京師大震于是戒嚴是日繕
治樓櫓議者或謂敵乗機渡河鼓而南有易我心不若
四靣十里間各屯兵二萬堅壁據要害以伐其謀别騎
往來助之絶饟道清野以來芻藁且竭使不得進掠縱
謀間伺敵隙時出兵攻其虚實令河北郡邑結營自守
更走使以元帥拜康王集兵揚言擣燕山動其心?軍
渡河合四方勤王之師繞其背夾攻之敵不足亡也或
謂敵兵焱銳而我師挫衂乆矣聞深入氣益不振不支
敵坐傷國體不若擁駕臨狩徐議所向嬰孤城自守詎
可乆耶猶豫未决敵奄至朝廷茫然不知所為　尼堪
遣楊天吉王芮察勒瑪等十三人持書來議黄河為界等
事書曰左副元帥謹致書于大宋皇帝闕下恭承宣㫖
遣使問罪來意雖以委任不當為辭然未肯服罪致令
重兵河北河東兩路齊進所經府州縣鎮服者撫之拒
者攻之今月初六日已過澤州界不住前進及遣先鋒
今月十四日已過黄河不施船栰不由渡口直渉洪水
諒已洞悉載惟大宋屢變盟言若不以黄河為界終不
能乆故今議定還河北河東兩路先行收撫其中或有
來自河外者不選甚處人民並各一例存撫然念
抛鄉亦議定自外見在兩路有未下州府官員兵人並
許放回請差近上官員前來交割引出俾見家人仍
服罪訖先具凡所聼命不違國書回示如或不見依從
稍有延遲將恐别招悔吝朝廷棄三鎮之議猶豫未决
而金使王芮在館且聞金人渡河之報遂决棄三鎮唐
恪奉勑何㮚大駭曰不奉三鎮之詔而從畫河之命何
也㮚不肯從於是御批以金人欲割地須兩府二人令
各自陳願使者陳過庭以主憂臣辱首請自行唐恪曹
輔等皆依違不對耿南仲以老辭聶昌以親辭尋出御
批曰過庭忠誼可嘉特免可差辭免人耿南仲使斡里
雅布河北聶昌使尼堪河東日下出門　宣和録曰楊天吉
王芮來議事取蔡京童貫王黼吴敏李綱等九家属詔
王時雍曹曚舘之時雍曚議盡三府所入悉皆増嵗幣
并祖宗内府所藏珍玩歸之二帥曰河東宿歸師暴露
日乆欲厚犒之天吉芮頗納先取犒師絹十萬疋以行
　差吏部員外郎王及之充送伴官　要盟録曰金人遣
楊天吉王芮貝勒察勒瑪來詔吏部尚書王時雍知四方館
事帶御器械王列舘之吏部員外郎王及之充引伴官
敵請畫河為界朝廷不得已從之遣聶昌耿南仲為告和
使始稱聼命無違以畫河為界王及之擅改為黄流為
界聼命無違為敵張皇其意非止畫河而已王芮來聞
尼堪軍已至西京不復請三鎮直以畫河為言陞對殊
不遜有奸臣輔闇主之語上下洶懼
十八日己夘康王渡河至濬州是時天大寒有氷蔽河
而下康王臨河顧謂耿延禧髙世則曰議者謂閏年不
冰今復如此豈保金人不南向哉至濬州猶未知尼堪
已渡之端的尼堪陷西亰以前澤州髙世由為留守尼
堪在西京引諸京人看永安諸陵入謁真宗仁宗陵至
恭不謁裕熙二陵有焚毁之意禁止諸兵不得刼掠陵
廟器物尼堪在西京令人廣求大臣文集墨跡書籍等
又尋富鄭公文潞公司馬温公等子孫時唯潞公第九
子殿撰維申老年杖屨先奔走出城乃遺一妾一嬰兒
尼堪既得撫之良乆贈衣服珠玉為壓驚復令歸宅
范仲熊北紀曰前知澤州髙世由金人差為西京留守
仲熊遂因髙世由令其子往尼堪寨獻酒乃寄書與世
由聞説與龍圖得國相指揮招集西京人還業仲熊亦
是西京人令還鄉里仍諭世由以其甞為守臣以郡迎
降豈能自安不如自新以洗前過因先遣董偉滎陽以
來召募義士世由即達此書于番官韓僕射云世由初
至洛陽人情未安有土豪范仲熊見在鄭州收管乞令
還鄉同共幹當韓僕射以書呈尼堪尼堪不樂曰范仲熊是
結連背叛不順大金之人偶已貸命不欲根治今來髙
世由知土豪當此之際却令還鄉有何意思令元帥府
上畔依此批下髙世由得之大怒
　
　
　
　
　
　
　
　
　
　
　
　
　三朝北盟㑹編卷六十三
欽定四庫全書
　三朝北盟㑹編卷六十四
　　　　　　　　　　　　宋　徐夢莘　撰
　靖康中帙
　　起靖康元年十一月十九日庚辰盡二十五日丙
　　戌
十九日庚辰康王至相州康王發自濬州至相州尼堪
遣鐵騎回自懐州來邀截奉使車騎津人告以過河累
日矣又㳺騎追躡于後逢廵檢任永吉告之如津人云
乃回中大夫直龍圖閣汪伯彦知相州主管真定府路
安撫司公事馬歩軍都總管縁金人人馬駐劄濬州衛
縣之西南不百里王寔經由伯彦領兵出迎䕶王入城
宿于州治正衙相人戴盆焚香遮道相慶胥相願王留
宿伯彦以相人願欲乃詣王禀曰斡里雅布已于十四日
由大名府魏縣李固渡河矣恐不得追願大王暫留審
議國計王曰受命前去不敢止于中道王雲耿彦禧髙
世則等謂曰兼程前去渡河猶可及詰朝遂行　開封
府掲榜清野指揮更不施行是日也京師既已戒嚴内
外驚擾近城居民流離遷徙不絶於道軍人保甲乘作
亂刼掠財寳焚燒屋宇有城外搬入居民聼就寺觀居
止忽有人自河陽來報稱折彦質遣兵渡河即非金人
朝廷喜聞之乃令開封府掲榜示衆曰前日北來兵係
折彦質潰散人兵已招安訖所有清野指揮更不施行
城外居民共上書曰聞尼堪已渡河數日風傳與斥候
皆得其寔而廟堂諸公幸其無事堅壁清野在今日正
不可緩不應輙罷仍乞以在城兵盡屯城外以待敵至
使無縁遽薄城堡書降付樞宻院大臣沮難不行是夜
二更斥堠馬綱還報敵馬已渡猶未全信再遣使臣劉
嗣將兵騎三百出封丘門逺探
二十日辛巳康王至磁州康王發相州至磁州顧謂耿
延禧曰陛辭日皇帝云宗澤在磁州以萬五千人披城
下寨次第奏勦除爾已進修撰卿可至磁看宗澤下寨
次第奏來今日可見矣至磁州城下六七里宗澤羣僚
迎謁道左王問澤下寨并道上語澤云請假歸澣濯敵
騎至則㸃集王顧左右笑知澤妄矣磁州城下望見百
餘人執兵文身青紗為衣以傘遮馬繡其鞍韉如市里
小兒迎鬼神之狀者王顧怪之磁人謂應王出迎康王
耳應王者磁人所事崔府君加應王者頃刻馬相就有
吏呼應王揖者澤請王舉鞭答之又呼曰應王請康王
行馬入至府舍正寢猶未進食吏特謁入云應王叅見
澤已於正㕔設兩位具賔主儀澤懇王曰應王靈邦人
聼之如慈父母唯願大王信之勿疑王不得已戎馬而
出吏揖應王就坐二廟吏緋衣其一手相持各一手平
展外向若擁應王之狀既云就坐茶湯如常禮吏賛應
王不肯就㕔上馬澤前請應王上馬即退少頃應廟二
將軍入謁如前儀王狥澤之請從之先是王雲自敵中
使回過磁相謂守臣云敵人因粮若清野則困矣磁相
從之邀近城居民且教運榖入城相磁人皆怨雲既而
金人果以磁相清野不由是路乃由邢洺李固渡磁相
人曰敵人不從此路來徒清野毁我墻屋籍我草粮雲
真細作耳及是見雲侍王將入敵庭皆罵厲聲呼曰王
雲細作欲以大王獻金人大王勿行不如起兵先是宗
澤上章言雲往返敵中習熟恐為金人謀賣國冝勿信
上以其章付雲雲至磁乃出是章示澤且言曰何故如
此因責之且訐其誕云萬五千人下寨偽取修撰到此
實無一事澤憾之因磁人之恐乃哄言雲果細作明日
將邀親王入敵庭矣衆怒遂有殺雲意　増置都大提
舉守禦使邊報交馳風傳不一人心不定乃増都提舉
守禦使司官並以樞宻聶昌領之
二十一日壬午詔罷諸司庻務専以應辦軍期軍期方
急乃詔罷諸司庻務専以應辦軍期為主　磁人殺王
雲康王狥宗澤之請乃謁應王廟當州之北乃入邢洺
之路也磁人以王遂欲北去遮馬號呼泣涕勸勿往且
言金人自李固渡河矣不如起兵援京師馬不能前懼
使人告諭百姓曰大王謁廟耳非北去也衆不聼王使
諭澤告之乃開道謁廟澤奉珓於王王勉為一擲而得
吉乃退謁二將軍訖王就小次澤賛呼本廟諸案吏參
澤所使人又賛云謝到頃之王欲乘馬歸有紫衣吏二
十人􁧊應王所乘轎神馬在後擁而前曰應王乞大王
乘此以就舘舍王顧視其轎則朱間金裝座䄎及竿蝙
首施紅褥王斥之云親王奉使出都焉用此廟吏不退
延禧世則同曰王乞用宗澤乗轎黒漆紫褥郡守小官
得用大王何嫌以慰邦人心王登轎還即頃王雲有親
信人入廟告云郡人欲殺尚書宜匿廟中勿出雲就澤
懇告祈哀甚切延禧世則先出廟見百姓軍人持兵
立兩旁延禧世則使人傳呼兩參議官耿舍人髙觀察
磁人怒睨徐辨識云非王尚書也即退延禧世則得出
下馬回視之見雲之馬已為磁人牽去雲使人陳恩以
所乘馬與雲雲遽登俯據鞍人扶下之即脫雲巾幘擲
空中頃之雲虀粉矣是日磁人入州治取雲行槖及所
賜禮物刼掠一空執雲一行吏縛捶磁人譁不已王遣
取首作亂者一人斬之梟首廟前始定雲所持國書等
及肅王府家書長生遺都尉書皆失之王命收雲一行
吏為王府属内外方定王雲澤州人字子飛少魁運司
解進士乙科又中詞學兼茂才第一崇寧間兩掌翰苑
從使髙麗進雞林志徽宗甚喜納之擢知凖陽軍以父
係元祐臣寮忠言事罷之後任秘書郎出知簡州繼領陜
西曹臺公事累使金國上令於簡州建功徳寺以昭徳
顯忠為額作追奉之地公初被命與主上為使即傳言
于家可勤祭祀祖先更不歸私第至死王事而不返可
謂國爾㤀家公爾忘私者也公兄諱霽任右講議司編
修甞論童貫蔡京過失坐黜海島公歳時饋問不絶後
童蔡被誅淵聖皇帝復霽官補右選种師中解太原圍
王師敗績而霽沒王事初公父名二子曰雲曰霽其意
有在南唐霽雲死于忠義二子復皆能死于難豈其一
門英風凛凛足奮百代而超千祀者歟　建炎元年十
二月臣寮等奏伏見故刑部尚書王雲于靖康元年冬
從主上北使金人行至磁州為磁州人所害自此主上
復南入相州集兵為入援之計向使無王雲之變必北
去盖天所眷遂使社稷有奉神人有依伏望朝廷察其
累次奉使之勞身死非辜枯骨不返實可憫憐特加褒
贈推恩子孫以為死事之勸後十二月三省同奉聖㫖
令諸處尋訪王雲家属如未曽推恩特賜觀文殿學士
與八資恩澤右劄付故王勸文家汪伯彦時政紀曰建
炎二年朝廷遣劉誨等奉使誨至京師退留不進汪伯
彦黄?善進呈催發上曰朕今日看誨等奉使稽遲如
此盖知王雲是忠義自奉命星夜出京兼程前去難得
難得
二十二日癸未耿南仲使于尼堪割河東聶昌使于斡
里雅布割河北特書于軍前并賜河東河北兩路守臣詔
書曰昨自太上皇航海遣使請求幽燕特承大金皇帝
異恩委割燕雲兩路猶為不足手詔平山張覺招納叛
亡由此遂致興師今春南北路皇子郎君兵馬先至城
下太上皇自省前非尋禪位遣執政以下屢告為有再
造之恩割以三鎮酧謝又蒙國相元帥雖撫定威勝隆
徳澤州髙平等處為念大義已定秋毫無犯亦便班師
止以太原為界續承使人蕭仲恭趙輪等至報諭恩義被
姦人誤國動兵以援太原詔所割州府堅守不從反成
問罪不勝皇恐今䝉惠書兼來使楊天吉王芮察勒瑪
䟽問過惡皆有事實每進一語愧仄愈増今日之咎自
知甚明今淮黄河為界寔兩朝安便所謂蔡京身亡王
黼童貫已誅馬擴不知所在吴敏涪州安置李綱䕫州
安置張孝純見知太原詹度湖南安置陳敦見知中山
其中有係在遠不知去處便當根逐一依來命今遣門
下侍郎耿南仲同知樞宻院事聶昌賫送詔命令黄河
東北兩路州府軍縣人民悉歸大金仍依來示一一専
聼命不敢依前有違已立信誓今乞早為班師以安社
稷至懇至願詔曰詔河北河東州軍敕官吏軍民等頃
者有渝盟約致大金興師朕初嗣位許割三鎮以酧前
恩偶縁奸臣迷誤三府不割又間大金功臣再致興師
使河東河北之民父子兄弟暴骨原野夙夜以思罪在
朕躬今欲息生民鋒鏑之􁧻使斯民復有太平莫若割
地以求和講兩國之好是用黄河見今流行以北河東
河北兩路郡邑人民属之大金朕為民父母豈忍如此
盖不得已雖民居大金茍樂其生猶吾民也其勿懐顧
望之意應黄河見今流行以北州府并仰開門歸于大
金其州府官員兵人即依軍前來書許令放回南地速
令依勑勿復自疑故兹示諭想宜知悉冬寒汝等各比
好否遣書指不多及　永興軍路經畧安撫使范致虛
被受聖㫖總六路帥臣應援勤王致虚先遣總管杜常
取間路入京又遣夏淑䕶諸陵原尼堪自河東入戰河
東澤潞州官吏多棄城走西京王㐮已被西道總管之
命治兵勤王河陽燕瑛亦屯兵以守河為名皆棄其所
治而走於是士庻携老提幼適汝頴㐮鄧逃避者莫知
其數尼堪渡河乘勝陷河陽及西京執京西南北路都
轉運使時道塵使擔粮道塵辭以不能遭小番以杖撃
其頭靣初道塵入出騶從呵唱三里人見其擔粮遭辱
皆嗟嘆之是日午後復閉門聞奏金人已過汜水闗四
壁掛甲上城差提舉官東壁孫覿西壁安扶南壁李擢
北壁邵溥毎壁三萬人差部小使臣等七百員孫傳都
提舉王宗濋都統制劉延慶范瓊統材武人分四壁
金人次陳橋京師戒嚴殿前司逺探劉嗣還報金人已
次陳橋且云被金人掩撃殺傷者踰百人餘衆僅得脫
而歸始倉皇而計無從出矣京師戒嚴恐民居驚擾不
言金人已犯王畿乃下令止以防秋為辭命保甲軍人
百姓僧道等上城守禦　同知樞宻李回罷李回守河
奔還京師遂罷　康王囬相州王在磁州知相州汪伯
彦據探馬回報金人錢騎約有五百餘人自衛西來直
北借問康王逺近擄執村人為鄉導望魏路前去敵情
料康王行必過李固渡故徑往追襲伯彦亟作蠟書騎
馳二人前去磁州請王回相州昨日大王既發相適磁
向三更本州之西火炬連接二三里照耀不絶伯彦亟
追馬騎走至黎明回報金人鉄衣五百餘騎自衛大寨
西來一路訪問大王前去逺近擄執村民為鄉導望魏
縣李固渡稍截大王大王儻磁州而來趍李固渡則魏
縣敵寨在焉不可踰越或自磁而東北趍王俞渡則金
兵輕襲其後皆不可濟孰不為大王危之此其不可追
一也斡里雅布將衆已趋京城下大王衝風冐雪徒御奔
波道路顛沛難以襲逐萬一追及不惟計議已失機㑹
决又如前時質大王于軍中計無所出為之奈何大王
不若夙駕回相州稍圖起義牽制金人以副二聖維城
之望為䇿之上渡河而東則無䇿矣此其不可追二也
區區狂瞽嘔心瀝血寔為國計専差騎兵二人馳蠟書
仰干王聼惟大王圖之即差發武翼大夫劉浩領兵二
千人馳騎請王亦㑹耿延禧髙世則請王還相州以候
遂飭徒御出磁州城逢劉浩人馬至護王南轅伯彦躬
領親兵一千人至安陽河迎接命延禧草奏具言奉使
至磁而民殺王雲又聞金兵南渡臣等回相州以候聖
裁即遣一价持蠟書入奏
二十三日甲申斗星不見　吴革乞起陜西兵為京城
援初太原陷朝廷遣閣門宣賛舍人吴革奉使金人軍
中見尼堪庭揖不拜責其貪利背約氣勁詞直金人色
動為追回攻威勝之兵授書而還革備得金人情狀既
歸報宣撫折彦質請于朝廷備河南十月有㫖召赴闕
至是登對上問割地與不割利害革曰金人有吞箭之
誓入攻必矣乞措置邊地起陜西兵馬為京城援不復
議和遂遣革使陜西勾兵委同諸帥臣講武備
二十四日乙酉河北西路提㸃刑獄王起之河北西路
提舉常平楊淵河北西路提舉常平茶塩公事秦百祥
相州參康王初王起之楊淵秦百祥先被㫖差在黄河
之南防托黎陽縣駐劄濬州移置在黎陽縣起之淵百
祥輙離駐劄地方相州參王王詰其擅離職事初不接見
至三日乃見之起之等留相州久客倉州郡使監司人
人如此緩急之際朝廷何望耶
二十五日丙戌金逰騎先至京師　城上保甲作亂殺
辛康宗統制官辛康宗御衆過嚴是時軍政不肅兵民
皆驕不能制御士卒不樂康宗之嚴誘百姓作亂於宣
徳門擊登聞鼓誅康宗初康宗以敵兵去城逺止兵士不
得發箭恐敵拾反資敵用有一軍士無故向空射箭康
宗呵叱之軍士因倡言辛太尉是童貫親戚不使城上
射番人故欲番人上城百姓喧騰皆倡此言紛不可止
衆各上城擊殺康宗朝廷不能禁亦不窮治自是事皆
姑息而號令不行矣初百姓上城守禦既而城中多捉
姦細城上百姓亦疑守禦官為細作朝廷惡其紛亂不
已乃盡令百姓下城以京畿提刑秦元保甲萬人代之
　宣和録曰金人未渡河京城苦寒日者王俊民上言
可借春以召和氣詔從之遂迎土牛且令軍中易張青
旗以應木徳乃自東壁始辛康宗時提舉東壁於倫軰
號持重務整紀律士卒厭苦之或諷百姓康宗反矣不
然何以易旗幟衆不知其情乃趍宣徳門聚數千人舁
登聞鼓置東華門撾擊號呼京尹及彈壓官皆不能制
衛士自樓上射之衆驚走遂擒康宗殺而磔之并部將
十數軰皆死至曉稍定彈壓而推其尤者一二人斬之
　曹輔為簽書樞宻事陳過庭為中書侍郎馮澥為尚
書左丞孫傳為尚書右丞置守禦使副以下官京師諸
軍自數年燕山之役出戌河北河東或留邊或潰散而
在京衛士上四軍効勇京東西路弓手等七萬人殿前
司諸營兵萬人分作五軍左中前三軍姚友仲統之右
後二軍辛永宗統之前軍屯順天門左軍中軍屯五嶽
觀右軍屯上清宫後軍屯封邱門以備四壁䇿應毎壁
増置提舉官一員東壁辛永宗南村西壁張為北壁劉
衍以孫傳為守禦使殿前指揮使王宗濋為守禦副使
郭仲旬盧益為提舉守禦司幹辦公事又以劉延慶提
舉四壁以劉韐副之毎壁以文武陛朝官宗室一員為
同提舉毎門一宗室環衛官一員以司啟閉又諸門置
彈壓統制者不可勝紀京師大而兵寡少倉卒之際四
方兵將不至無以守禦捍城乃以武舉及城中絶倫人
先𥙷官守禦又選在京稍習材武人數擇太學生有䇿
略之士百人借官上城猶以兵寡為憂乃召募壯人効
用敢勇戰之類其目不一皆分門禦幹又王健請置竒
兵朝廷從之以健統領官何梟提領召募其兵又有召
募忠義兵者孫傳提領之
　
　
　
　
　
　
　
　三朝北盟㑹編卷六十四
欽定四庫全書
　三朝北盟㑹編卷六十五
　　　　　　　　　　　　宋　徐夢莘　撰
　靖康中帙
　　起靖康元年十一月二十六日丁亥盡三十日辛
　　夘
二十六日丁亥王瓊鄭建雄以兵八千來勤王王瓊厯
官中山府路馬歩軍副總管甞從种師中戰金人於榆
次至是京師受圍瓊以兵勤王朝廷以為京城廵檢上
賜白旗書忠義二字以旌之　孫傳為同知樞宻院事
李回為尚書右丞　詔安慰軍民詔曰朕遣使通好交
馳道路敵勢未已慿陵侵犯縁將帥未能協心遂使一
嵗之中郊畿再擾朝廷豈以地害人已召諸鎮兵入援
拱衛王室在京軍民宜體上意無為驚擾金人將至市
井傳播之言不一軍民詾詾不安或倡言軍人欲殺内
官者由是内官不得上城傳宣者以黄旗為號或以謂
軍民軰欲乘間搔擾朝廷患之百姓再被圍城人情驚
擾乃下是詔　殿前指揮使王宗濋薦拱聖副都頭郭
京可以擲豆為兵且能隠形今用六甲正兵得七千七
百七十七人可以破敵臨敵正兵不動神兵為用所向
無前殿帥王宗濋驕慢無識聞而異之薦京可以成大
功是時唐恪為宰相見京面折之曰老兵兒戱果能了
否京不答羣臣議論不一數日恪罷用何㮚為宰相與
孫傳諸大臣亦幸其術之可用乃以錢絹數萬令京自
招兵于市旬日之間數足皆游手不逞之徒京自副都
頭授武畧大夫兖州刺史統制六甲正兵屯于天清寺
以六甲正兵標于大旗有薄堅者能桿棒在街市作塲
京取以為教頭京城居人不論貴賤老幼無不喜躍皆
以天降神人佑助滅敵惟有識者哂之為之寒心又有
還俗僧傅政臨者謂之傅先生獻䇿畧自能退敵願得
募勝兵朝廷從之賣藥劉朱傑及啇賈竒術言兵機退
敵募兵而身為其將者衆詔置功賞司詔曰朕詔爵賞
以旌天下戰士實無吝惜縁有司推行未至士情紛怨
歸咎宰執朕于尚書省置功賞司専委官吏第别髙下
無或留滯咨爾軍士念祖宗創業㡬二百年涵飬汝父
祖族属恩徳至厚艱難之際無或二心凡有侵犯宜體
念家併力殺拒以稱朕意春初守禦念有合被恩賞未
曽推行者軍士于城上發怨言歸罪宰相唐恪朝廷聞
之乃下是詔　少宰唐恪罷尚書右僕射除觀文殿大
學士中太一宫使先是唐恪建言金人今冬必來力勸
上為避敵之計乞早幸洛陽或幸長安召天下兵然京
師諸軍懐土不肯去乞速四道總管扈衛而行上以為
然而領開封府何㮚奏事上以恪之言問何㮚曰雖周
室東遷不如是之甚譬如不肖子盡挈父祖田宅而粥
之而左右之人亦皆不欲遷次日上激怒曰朕當死守
社稷恪力請罷相遂以觀文殿大學士太一宫使兼侍
講罷侍御史胡舜陟上言臣十一月十七日奏狀條具
備用十事其一云今大臣皆非其人唐恪聶昌尤務為
奸非虚言也皆有寔狀請為陛下言之恪天資貪猥素
行不義知滁州日貪汚之迹尤著在任委属邑買木不
償其值舟載至和州盖宅凡瓦竹之類悉自滁往近人
役夫皆滁兵也以充私用當時為臣僚所論遂罷州事
其後蔡京復拜相引為刑部尚書京罷相出知潭州今
春已參預政事邊防大計自宜與宰相協力有為若宰
相强復自用當以謀畫之方告于陛下安坐伺其敗而奪
其位自為謀則善矣豈不誤國乎及恪為相至今邊事
亦何所措置不過如徐處仁吴敏充位而已然亦處仁
之不為姦也恪之智慮但長于交結内侍盧端王若冲
與之宻交凡諸􁂎御皆以欽叟呼之比召李懿至中書
議事問恪之言徐以手握恪之帶曰至道處置安有錯
者諂奉百端吏皆鄙笑凡内侍送御封文字至其家無
不解帶促席深相結納臣頃侍班上殿親見恪與内侍
昵昵耳語乆之而不已自昔宰相為奸必先結宧官刺
中㫖以中人君之欲又使之延譽稱美以固寵位唐之
李林甫近世蔡京王黼用此術正人端士肯若是乎詹
度燕瑛胡直儒皆天下之至小人恪黨庇之臺諌交攻
不肯施行聞甞受度瑛直儒貨賂故曲庇之恪本州縣
俗吏素未甞識賢士士亦恥與交㳺故今日所用庸陋
貪末之人省部郎官尤為冗雜獨任私意遂廢資格言
偽而辨能反是為非譽邪為正昔在蔡京門見京與其
子修論事時而各為語言士大夫皆道之以為口實此
少正卯之徒聖人所必誅者往往在陛下前言語反復
前後不一如今日欲棄地與不棄地皆自其口出大率
言行皆效蔡京如近議三鎮不欲出于已令集百官廷
議及百官議上即陽言不棄地議棄地者分為三等此
與京分書為三等無異京以上書分等寘之􁍿於以杜
天下之口而肆其奸今恪又欲以三等罪士大夫適事
勢廹切不可不與地而奸計不得行使敵勢稍緩士大
夫得罪者多矣朝廷復有大議誰肯直言此亦杜天下
之口而肆其奸也若延慶走後急遣行敵兵亦不至河豈
有求為界之事敵兵未甞求輅冕尊號即急與之其不
知機如此可任天下之事乎自夏以來所用以為宣撫
提兵而出係國安危李䌏李彌大折彦質士大夫皆知
其不可恪豈不知之知之而不言聼其敗事豈為國之
心哉以天下之大固不可盡其責擇賢太守如河東數
郡及懐衛河陽鄭不能擇忠義有謀者守之使敵長驅
如入無人之境守河以䕶都城亦不擇人而用之使兵
望風而退汜水闗之險宻邇都邑亦不預為之備今京
城守禦踈畧兵將無所統一人情不能安堵則宰相安
用哉其無所能槩可見矣但知為奸不勝國事豈不負
陛下寵任乎聶昌則奸人之雄小人之尤凶暴者因陳
邦光引為蔡京之客在京之門専事口語輊軒事機而
京尤善之不次擢為户部侍郎未及尹京欲為蔡京傷
王黼及為黼所中而罷居鄉郡倚州縣之勢奪豪人之
田宅州縣請託招權納賂無所不至為臣僚所論責居
湖外蔡攸方圖為宰相以昌凶悖可用遂召至闕今春
士人伏闕昌為尹詣太學謂諸生曰王時雍欲盡殺公
等而昌勸之遂已豈不見時雍親戚皆請假去乎以虚
言悅士人而士因上書薦昌為樞宻者甚多昌之詭詐
不情大率類此撫州范世英訟昌奪其物業昌曲法編
管世英行三程而卒使管押之人害之也復追世英之
父興祖禁府獄雖有指揮送大理寺而昌不發遣使大
理官就府推勘有刑獄以來豈有是事若是理直何必
留府昌欲害世英三世而報怨慘酷如此豈有人心哉
閣門祗候陳申昌怒其教世英作狀追捕繫獄毒楚備
甞鞭兩股皆爛百姓左右時為世英送食昌以事誣之
痛决至死刑之寃濫一至于是豈無怨氣傷天地之和
致上帝之怒江鋒昔為撫州教官與昌有隙鋒比至都
城輙差人押出門開封捉事使臣范振受贓三百千大
理勘正編管昌乃留宻院生殺予奪之柄皆在昌手殆
不復有朝廷矣蔡京童貫愛婢皆畜于其家貫有名馬
有指揮令昌取納乃送太僕寺因賜馬取為已有方軍
用度不貲之時開封有錢宜助國用昌乃請萬緍為私
費甞為臣僚所論守禦司寄姓名如術人栁彦輔號知
足道人者與官寄名緩急之際何賴焉今日募兵尤為
急務諸路差人召募皆昌故舊輕薄小子如謝丁者是
也布衣不問與官能否各與官告數十道使之妄用京
城望兵如渇思飲乃以為私恩豈忠純體國者哉李平
西庸陋不材家有羙婢而昌恱之引為少尹復使之權
樞宻都承㫖方用兵之際承㫖豈容不材者居之唐恪
知昌姦雄可畏牢籠使為已助昌知恪有力亦深結之
士大夫目恪昌為死黨朝廷有此二奸所有政事不修
威刑不振人材無一可用將士莫肯用命不足怪也奉
聖㫖唐恪除觀文殿大學士中太一宫使汴都記曰唐
恪為相恪父更昏懦無能軍民且欲擊之馮澥對上曰
陛下以曹司為相(指/恪)唐所薦為樞宻(指/昌)事將奈何　靖
康小録曰唐恪夜出百姓抛瓦打破燭籠上知之以為
失人心遂罷恪
二十七日戊子中書舍人孫覿狀論侍御史胡舜陟遷
都事乞賜開納今月日本省送到侍御史胡舜陟乞遷
都奉聖㫖令舜陟分析臣伏見舜陟寔有區區愛君忠
國之誠心而辭不達不足以感動聖聰臣詳味其言推
言其用意盖謀臣議事先見之明為宗廟社稷計萬全
不可不察也今春斡里雅布擁衆數萬長驅而至陛下封
疆之臣州縣之吏防河之兵望風逃去無一人致忠効
命與敵校者遂至京師如踐無人之境刼寨之敗一軍
盡覆將官姚平仲跨一駿馬遁去金人初不料堂堂中
國之大而技止于此也今聞斡里雅布將由河北尼堪由
河東舉國大入以臣料之士馬之衆必數倍于前日陛
下宿將如种師道已病亡种師中為許翰以逗留督戰
日受三四檄不堪其辱赴敵而死太原之圍李綱頓兵
懐州千餘里外不能救亦已陷沒李彌大妄殺立威誅
勝揵統制官張師正一軍反側散去為盗山東淮南兩
路為之騷然臣承行直學士院被㫖選祝冊禱河神望
其冬三月河流不氷復有獻計者宜聨數百艘宿火其
中可謂兒戯而郭京者獻六甲法欺紿朝廷尤為妖妄
臣在都堂客次適與京遇因問京曰學士院中書省
街司十數輩盡投六甲兵去矣此市井小兒豈堪戰
耶京曰只要他拾敵人頭耳臣又問曰用誰斬敵人而
使此軰拾耶京不答靣慍怒發赤是時翰林學士承㫖
并給事中安扶中書舍人李曽李擢在坐聞之相視太
息而大臣又論奏侍從官妄議沮軍悉差上城分守四
壁朝廷所以被敵者設施措置之如此則舜陟建遷都之
議不為過矣今有千金之子一聞盗入境左提妻右挈
子羣趨疾走以避一旦倉卒之變而不復顧其家况今
敵人以百戰百勝虎狼之師鼓行而至進無禦其前退
無躡其後乃欲禱祠神鬼尊信妖妄使萬乘之尊端坐
九重以須其來危孰甚焉萬一有如王芮之言兩軍既
至城外州縣聚落燔燒五百里掃蕩一空則孤城巋然
獨存何以為國昔者太王不忍鬬其民避敵去岐百姓
歸仁文武之興子孫傳世八百餘年伏望陛下審彼已
奮神斷視强敵之勢方張如彼而朝廷禦敵之備如此
不憚旬日之勞徙建别京圖萬全之䇿如舜陟之議特
賜開納天下幸甚
二十八日己丑南道總管張叔夜以兵一萬三千人前
來勤王初張叔夜以南道總管統集京西南路荆湖北
路之兵十五萬八千將赴京師而朝廷以議和止之散
兵分屯庚辰復承召兵之命倉卒間得兵一萬三千其
子伯奮為前軍仲熊為後軍某為中軍即日進發行至
建昌府值西道總管王襄領兵南道叔夜見襄曰公何
往邪叔夜曰金人在郊甸主人坐席不安欲以兵勤王
襄曰敵兵甚盛不可往也叔夜以為不然欲率襄同至
闕下襄不聼叔夜乃自頴昌與金人十八戰至城下屯
于玉津園
二十九日庚寅駕幸京城東壁上小㡌乘馬衛士擐甲
或袍笠而從撫勞將士軍兵増秩賜帛有差
三十日辛夘承務郎安堯臣上書謹昧死裁書獻于陛
下臣觀陛下纉承之初首用吴敏右相使之代天理物
而制曰定禁中之䇿靖我家邦且上皇始厭萬㡬内禪
于陛下陛下天性至孝感泣退避慈諭數四方即大寳
此乃天命人心咸有所歸敏何與焉當制學士非敏之
黨而何敏蔡京門人也京之父子既幸脫于鼎鑊京之
黨亦未加誅戮其門生故吏與夫黨與之枝葉又且磨
牙揺毒尚居要津者寔為敏之援昔人以燕雀之疇不
奮六翮之用其敏之謂乎繼以徐處仁為宰相處仁之
材固優于治郡而未聞有宰天下之能入據公輔之任
敵騎侵軼天下可謂多事矣碌碌居位無所建明其所
薦拔亦無出其右者昔人以栥梲之材不荷棟梁之任
其處仁之謂乎耿南仲何㮚二子書生也平居髙談濶
論是古非今使人昵於名實而不知所守置之翰苑可
也若使之輔佐英主安國家社稷寔非所長其連茹彚
征可不論而知也中書門下王政之所由出也天子所
與論道經邦者也職在統治百官以參佐機務闗掌出
納命令之重陛下發施命令舉措云為有悖于理而碍
于法者當封駮論列則事無過舉今以趙野之徒為之
野性齷齪但知奉行陛下詔㫖而已必不能為陛下執
奏于前上以拂人主之邪下以損百姓之害庻乎陳善
閉邪引君以當道也其所引類又當如何非特此也下
至省臺寺監逮及監司帥臣與夫郡縣之吏尚習宣和
故態咸以欺君㒺上背公營私持禄保位既得患失凡
蠧國害民之風莫之能革而務以委靡軟熟之辭上惑
聖聰是則掠美于已非則斂怨于君曷甞有致君之心
憂天下之志靣折廷争如南衙羣臣者哉馮澥可謂剛
毅守節矣方崇觀姦臣用事之際奮不顧一時之禍以
攖人主之威當時有識之士以為羙談自陛下擢為諌
議正國家多難天下之士翹首跂踵馮澥宜以忠言進
于前舉明主于三代之隆以全令名以和天下累月之
間不聞建一大計定一大事成一大功徒聞與楊時是
非熙寧元祐之學而止耳則政事闕失生民携二陛下
何由而知之其它庸庸之徒可不問而知也自古王者
重乎謹使故易有開國承家小人勿用之戒仲尼亦惡
利口之覆邦家者是以飬雞者不畜狸牧獸者不育豺
植木者憂其蠧保民者除其賊良有以也頃者陛下當
敵國來侵則納李梲鄭望之李節之徒割地謬計命李
邦彦主和議復與之盟以紓目前之禍洎敵人退師口
血未乾則又納庸人之議命种師道姚古种師中援三
鎮謂祖宗之地寸土不可與人但守陵寢所在誓當固
守頃縁奸臣誤國敗累朝不渝之盟致敵兵慿陵宗社
傾危陛下誕布惟新不忍生靈重困鋒鏑遂捐金帛割
土地復講累朝舊好既盟之後敵情頗悟前日之非遽
爾退師執政大臣曽不厯算周思復熒惑陛下使陛下
失信于敵人夫前日之渝盟今日之失信利害較然明
矣臣固知為此者非賢人君子有愛國憂君之志攄忠
憤以為宗社大計也乃姦凶之黨尚懐蠧國之心必欲
傾覆神器而已此臣所以中夜以思臨食而懼深為陛
下寒心也且外兵之犯中國也勞師深入雖三尺之童
皆知一戰而却之乃子孫帝王萬世之業也奈何陛下
將相大臣半為奸黨遺類陛下雖欲奮然有為無股肱
心膂之寄可任以大事是以敵日益驕雖金繒數百萬
而猶未滿其意乃割三鎮之地以奉其所大欲然後快
其心陛下豈得已哉陛下既已與人又且悔之彼且一
旦肆其忿毒以殘害吾民使吾民肝腦塗地則祖宗二
百年之基業莫之能保而陛下九州四海之廣將皆為
金有矣况陵寢乎致此之咎當誰使執臣意陛下三月
十六日詔書今已誕布天下乆矣為金人謀者必曰上
皇委任奸臣致我興師無亡矢遺鏃之費得金繒數千
百萬三鎮二十州之地遂從其請再講舊盟今師未旋
踵而陛下已失信必奸黨未去復有此議不若乘此渝
盟之釁以令大軍逮髙秋時塞上草衰擁彎弓之虎士
馳控弦之戰馬南驅而去我當百戰而勝彼將不戰自
屈則我之所得豈特金繒數千百萬三鎮二十州之地
而已彼之所謀誠如是則陛下何苦惑邪論而較小利
哉昔人云見小利則大事不成深可戒也臣愚為今之
計陛下當明詔有司將前日奉使許地李梲鄭望之李
鄴元主和李邦彦與夫今日建議悔約大臣及奸黨遺
類大正典刑梟首以謝天下以示敵國乃擇智勇有謀
之人使出使疆外講二國之歡陛下當且含垢忍恥捐
三鎮之地恣其强大恣其貪嗜驕其志氣彼必暴虐自
肆荒淫無度其亡固可立而待也然後陛下内選相臣
以立法度求民瘼修富國之政務强兵之術外選將臣
以備征伐訓兵積粟修守戰之備務禦戎之畧假以嵗
月輔以天時合以人事乗仇人之有釁爰赫斯怒備乃
弓矢鍜乃戈矛礪乃鋒刃英謀電發神算風馳如决大
河潰蟻壤不折一矢不遺一鏃掃平沙漠彼時稽首稱
藩挈地以還陛下則邊城守境之民父兄緩帶母子咽
哺川塗無犬吠之驚黎庻亡干戈之役以慰祖宗在天
之靈以雪上皇積年之恥以示陛下大有為之志豈不
偉歟　尼堪斡里雅布以兵至京城金人之兵尼堪自河
東斡里雅布兵自河北入兩路同日至京城下共約十萬
衆其間多掠西河之民充數于其間復擄近城之民運
石伐木造攻城之具執役者甚衆斡里雅布兵屯劉家寺
尼堪屯于青城四壁皆分置小寨圍閉周宻不以數計
旗幟人物公然徃來于郊野間守陴者皆有懼意先是
中官李(闕/)自四月間領京城所修治樓櫓城壁唯備北
壁不備南壁西水門而東水門猶不為備十日間上按
砲于封邱門外祖宗以來大砲數百座皆在門外官令
民清野而獨不收砲座為金人所得用為攻城之具大
理寺少卿聶守獻言請决蔡河汴河水合灌摩駝堈摩
駝堈者前金人下寨之地也地勢卑濕既為水灌注金
人乃盡占髙阜之地為營种師道為同知樞宻院事也
聞真定太原皆陷金人渡河以檄召南道總管司勤王
兵十四萬八千陜西置制司團練兵十二萬各起發於
京城外下寨置制錢盖南道總管張叔夜統兵赴闕既
而師道死聶昌為同知樞宻院事唐恪耿南仲専務講
和乃諭昌曰今百姓困匱調發不及養數十萬兵於京
城下財用何以給之今朝廷講和不務用兵使金知朝
廷集兵闕下志不在和豈不激怒乃以文止陜西南道
之兵謂止防緩急今朝廷見與金人講和仰兩路之兵
各准器甲口食不得妄動如已起發即却于元來去處
分屯叔夜錢盖領兵起發得檄遂分軍馬陜西者往秦
鳯熙河分屯南路者往均房復分屯金人至城下四方
衛士無一人至者　趙子崧蠟彈奏狀本府十一月二
十四日後來往京逓道路隔絶敵馬出沒不測西路總
管南道不知下落敵騎至本府城下臣見竭力守禦仰
念至尊在都城四面隔絶痛激五内見竭力守禦自六
月後來奏報下䝉施行今日果見危急輙募人賫此奏
知臣獲得奸細通説敵志甚大乞聖斷審應毋輕信誤
國之言乞回降平安指揮以安民心臣不勝哀鳴之
至
　
　
　
　
　
　
　
　
　
　
　
　
　
　
　三朝北盟㑹編卷六十五
欽定四庫全書
　三朝北盟㑹編卷六十六
　　　　　　　　　　　　宋　徐夢莘　撰
　靖康中帙
　　起靖康元年閏十一月一日壬辰盡十四日乙巳
閏十一月一日壬辰朔駕幸京城南壁上幸南薫門詔
用太祖故事儀衛務從簡便以障泥乘馬乃除道馬行
泥淖中或穿巷循堤而行躬擐甲胄登城民皆感泣及
食時却去御膳取士卒食以進支賜有差准備差使猶
二千文武㡬七千員所用不可計其衛士對御血戰者
賞尤厚　遺史曰車駕幸城南壁撫勞士卒如前已而
幸宣化門徒歩登拐子城親視敵營悉屏侍衛惟内侍
數人從偶雪作泥滑身被鉄甲歩履如飛上在南薫門
下張叔夜領兵于城下起居軍容整肅上喜之命移軍
入城叔夜遂與吴革偕入城加延康殿學士内外兵馬
都總管即城樓命取宰相何㮚笏頭金帶以賜之叔夜
言郭京狂率必敗事請因金營壘未全率諸將擊之其
敗可必上不從初吴革以王命使陜西勾兵為京城援
既出城遇敵騎已至闕革行不能進知叔夜自頴昌入
援乃㑹合叔夜戮力轉戰至夜遂同叔夜入城革靣奏
乞量差軍馬奪路赴陜西叔夜固留革統制官京城四
壁共十萬人諸將募戰士市中黄旗不可勝計應募者
悉庸常寒乞之人無鬭志詔五嶽觀上清宫等屯衛以
備非常數遣使懐蠟間行出闗召兵又約康王及河北
守將合兵入援多為邏者所獲統制范瓊於陳州門外
披城屯兵數千京畿提刑秦元集保甲三萬先請出屯
自當一靣朝廷不從敵兵薄城又乞行訓練乘間出戰
元所教保甲雖六七萬人然怯懦無寔用常有五千餘
人衆寨朝陽門外相持六七日疾驅其前衆遂棄兵潰
走敵亦知我之寔虚無所憚矣　竒兵作亂遺史曰城
中百姓疑城内外姦細為亂收捉良民斬首毆擊至傷
不可勝數樞宻承㫖王健下京畿弓手尹竒者疑使臣
十餘人為奸細鼓衆殺之并毆健内前大擾殿師王宗
濋引兵收捕斬數十人乃定健創置竒兵遂為竒兵統
領官而何㮚領之有識者莫不以為笑盖自古兵法皆
臨機對敵竒正相變無非正兵也出竒用之則為竒兵
耳未聞預以竒兵自名者况未甞出竒何竒之有　大
雪　門下侍郎何㮚除尚書右僕射兼中書侍郎檢校
少保鎮海軍節度使充上清寳籙宫劉延慶除檢校少
傅
二月癸巳幸京城西壁車駕幸京城西壁勞士卒悉如
前上鄭門南道總管張叔夜兵四千在城下詔以叔夜
為延康殿學士駕登鄭門以馮澥與番使自前來故也
范瓊刼寨者回獲數百東水城築夾城　金人攻善利
門金人攻善利門告亟姚友仲選五軍中神臂弓硬手
一千五百人䇿應
二日甲午幸京城北壁上幸京城北壁撫勞將士如前
凡四日廵幸毎廵壁不進御膳命取士卒食食之復以所
進膳餉士卒人皆感激流涕自初廵壁雨雪交作四日
未甞止上小㡌身披鎧甲而殿前指揮使王宗濋紫袍
執骨朶以從見者皆切齒皇后親付内府幣帛與宫嬪
作綿擁項分賜將士人各酒巵一自統制以下其賜有
差兵士得擁項有以手執之戯語者曰雖得此奈渾身
單寒何識者聞之為之感慨　金人攻東水門金人攻
東水門矢石飛注如雨或以磨磐及碡碌絆之為旋風
王師以纜結網承之殺其勢又門裏跨河築月壘以拒
之晚攻東水門甚亟遣數人縋城入之燒毁其砲架五
鵝車二然砲架所存者尚七座其未立者不可勝計
金人攻通津門金人攻通津門甚亟姚友仲領前軍將
副部隊一千人䇿應軍兵有一城接戰者殺傷甚衆
東道總管胡直孺與金人戰于拱州敗績被執胡直孺
自應天府以兵一萬來勤王至拱州與金人遇兵敗被
執金人以直孺示于城下且言曰援兵不可來矣來則
必敗如胡直孺者是矣都人聞之懼
四日乙未金人連東水門陳州一帶下寨自後日攻東
水門尼堪兵薄南壁與醴泉觀相直敵能以利誘諜者
反効以情敵初到即力攻東壁通津拐子城時劉延慶
頗練邊事措置獨有法迎夜積城下積草數百爇之時
有獻議置九牛砲者雖磑磨皆可放東壁用之碎其雲
梯詔封護國大將軍敵知東壁不可攻于是攻南壁以
洞子自蔽運薪土寔護龍河河初决汴水益深至是皆
氷合賊又為挈安機石矢石不能及　　孫傳夜宿城
上初何㮚孫傳議敵之再來正縁去嵗結和厚賂今不
可復倡和議又苦無兵以戰乃闔門堅守以待四方勤
王之師兵不滿十萬而勤王之師迄無至者未㡬東道
總管胡直孺為敵生得執以示城上都人愈恐東壁提
舉官孫覿上何㮚劄子乞免提舉某承乏侍御史邇遇
金人稱兵至闕朝廷憤然方議討除某奏言和議之利
太學諸生陳東等嘯聚羣小伏闕下請用李綱某疏以
為怙聚作亂不可長王黼以誤國戮死而召蔡京歸賜
第某又論蔡京稽誅合行逺竄而吳丞相大怒以某妄
論伏闕罷侍御史責守和纔數月吴相以黨比蔡氏罷
去䝉恩召歸西省遂賛書命又㑹金使王芮請三闗故
地奏事殿上言辭不遜唐丞相操兩可依違不决某疏
言三闗雖河朔重地事急矣宜斷然割棄紓一時之急
以候後圖唐丞相復大怒令守城東壁某非病狂䘮心
者既觸吴相李樞之怒得罪棄去今又忤唐丞相斥守
東壁以人情計之豈所願欲也哉然敵國衰弱則事中
國中國厭兵以和敵夫豈其情盖不得已耳漢髙帝平
城之恥吕太后嫚書之辱豈不能一戰終不肯以一朝
之忿遺子孫數世之憂寧含垢忍恥置之度外而不與
校今强敵乘百戰百勝之威進薄城下無所憚畏設有
良將精兵可以勦除而宗廟社稷所在猶隋珠彈雀未
可輕動又况無將無兵乃欲張空拳以摶數十萬虎狼
之衆某區區進和之議不為過矣蔡京當國二十餘年
以紹述先政刼持上下元臣故老屏廢殆盡交結閹宦
引汲羣邪㒺上欺君窮奢極侈綱紀蕩然公私空匱一
時得位者更相視效以階禍變而吴相方欲召還賜第
以為謀主臺諌烏得無言陳東伏闕召亂其事已見内
之京師百姓殺統制官辛康宗外之福建軍士殺帥守
栁廷俊堂陛陵遲難乎其為上矣今者尼堪圍西南斡
里雅布圍東北王芮之言又騐矣某之意盖欲權禍福之
輕重捐三闗以為斂兵之計何足深罪而斥守東壁方
天下晏然無事時侍從官犯忤宰職者禠官奪職投棄
散地大者除名削奪流竄嶺海而宰相安坐廟堂固自
若也某仕朝廷十年以文字為官常言語為職業一言
逆耳令冐矢石抗强敵城陴之上設有敗事不過一死
而唐丞相亦欲如曩時諸公安坐廟堂取一快之適哉
是亦不畏也辛康宗既死有㫖犒賞軍士有司方詣左
藏庫支請未至而唐相以某不時支散奪三官為承務
郎意欲嫁怨使某復為一康宗豈不太甚矣乎今自知
不任釋位而去非相公外有禦戎之長䇿内有保國之
遠圖必不肯與之任莫大之責於此時也某以𦕈然一
書生豈可使駕御羣黥守衛城壁相公盍擇一勇悍之
將諳練軍政者使某受代不然而一旦誤事非某一人
之休戚也
五日丙申吴革議出戰之䇿不從吴革累乞出兵城外
下寨使金人不敢近城且通東南道路又宻具奏乞選
日諸門并兵出分布期㑹為正兵為牽制為衝突為尾
襲為應援可以戰而勝金人以我為怯若擇利交戰彼
固出不意戰勝氣倍以攻則壯以守則堅以和則乆上
以衆情慴惰言多先入竟不出兵
六日丁酉太學生丁特起以金人攻通津宣化二門甚
急上書乞用兵不報乙未丙申丁酉金人攻通津宣化
二門甚亟朝廷唯以兵隨宜應之且猶冀和好可成故
未有决用兵之意丁特起見其勢威甚乃上書論列以
為金人有三可勝之理而用兵有五不可緩之說書奏
不報　金人至闕㡬旬日見朝廷未甞用兵攻城日急
而善利門通津宣化門尤為𦂳地箭發如雨中城壁如
蝟毛又以大磨石為砲櫓樓有摧毁者姚友仲於三門
兩拐子城别置兩圓門走馬靣三十歩許砌一磚石開
小圓門如城四圍復置女墻迎敵自圓門出入不日而
成所賴以固先是術者言京城如臥牛敵至必擊善利
宣化通津三門善利門其首也宣化門其項也通津門
在善利宣化之間而此三門者敵必攻之地後如其言
大臣雖預知亦不以為意
七日戊戌髙師旦及金人戰于城下被殺王宗濋遣殿
前司牙兵千人下城與金人接戰統制髙師旦死之是
日姚友仲正䇿應南拐子城躬率將校督戰凡數合敵
勢稍沮復修砲架攻城之具工益不輟　御筆范宗尹
議割地今敵馬再至使朕失天下人心先次落職
八日己亥蔡京第火是日蔡京第火其光亘天民居鄰
屋無犯明旦士庻觀之宅焚而不及于鄰人皆快之
詔毁艮嶽為砲石是日詔毁山石為砲石百姓争持鎚
斧以擊鑿毁之也
九日庚子金人攻善利門通津門姚友仲以兵御之是
日金人復于護龍河壘橋取道友仲選銳士盡力御之
分布床子弩九牛弩大小砲坐又于城上絞縛虚棚人
立如山箭下如雨敵橋迨晚不能寸進乃棄橋益造火
梯雲梯撞竿鵝車之類　宣化門告急姚友仲領兵守
南北拐子城所以不捍禦水門不可遽犯故急攻貳拐
子矢石如雨櫓樓皆壊　張叔夜除簽書樞宻院事與
孫傳同措四壁守禦依舊南道總管餘道並聼節制制
曰國家太平無事垂二百年軍政墮壊士卒無仗節死
難之意將吏無干城固國之功望敵驚奔靡有鬬志朕
初嗣服選建忠良延登宥宻庻可漸復祖宗之故具官
某質載忠諒學有本原衛上之忠懇欵七出應事之勤
敏勞百為為羣敵之内侵罄一心而盡瘁弁華書殿未
究逺猷進二機庭擢司兵柄以宏博無窮之辯謀議廟
堂之上以剛毅特立之操駕禦將帥之臣廸百工厲翼
之心以尊國威鼓三軍積惰之氣以衛王室服我休
命奚俟訓言
十日辛丑許民賭博放房錢以甦小民　金人許和以
都水監李處權右司郎中司馬朴為報謝使
十一日壬寅裝七㸃星砲指揮六部人吏及富民各僦
車運砲石上城　詔仰河北一路盡起軍民之兵守臣
自將倍道兼行星夜前來捍禦强敵除賞賜外軍士優
補官資百姓免五年租賦　教坊樂人司文政以伏闕
上書無理狂悖伏誅司文政伏闕上書其言指斥乃斬
首號令榜于市曰司文政伏闕上書言極無理聖㫖處
斬士論初以為疑已而有免解進士費端友奏劄稱文
政上書若止于其言無理不應棄市雖草茅一介不足
惜而士之去就往往視此恐塞天下言路乞以文政所
上書掲示使中外曉然知文政被誅之罪追開封府奉
㫖備端友奏劄榜云教坊樂人司文政伏闕上書挾持
無君又助敵害國士論始皆帖然　耿南仲與金人王
芮至衛州鄉兵欲殺芮芮急奔走南仲獨至衛州城下
守臣徐溙出城迎見百姓不許云耿門下與金人同行
不可令入城閉門不納南仲遂徑往相州　靖康小録
曰上初以南仲東宫師傅之舊故用南仲而南仲不顧
國家大計以老謬自専天下事一切䝉蔽唯以恩讐相
報金人既退不集四方勤王師解太原圍尼堪南下不
以為事遂罷天下兵南仲又云朝廷多守信既講和宜
􁂒罷兵沿邊州郡任之無可奈何若更講兵致金人生
疑自是之後朝廷大臣但争私己是非與權寵而已國
家事無有用心者初太原圍未解李綱對曰太原乃中
國根本之地不可不急救若壊太原則大勢去矣及出
南仲謂綱曰主上在位當兵戈既退之後不相安慰而
以危言警之公不可如此南仲與徐處仁唐恪嫉李綱
勝已同力擠排奏上云李綱要舉兵只遣李綱去上曰
种師道可遣恐李綱不能兵唐恪奏上曰火到上身自
撥但責以成功須自忙陛下切不可聼其避免綱既行
南仲與唐恪徐處仁吴敏一切不問兵事日逐在朝堂
議改科目與諸不急務李彌大奮然曰相公何不且留
意准備防秋及救太原何故一向理㑹閒事南仲怒曰
此尚書可以先請行為國家了此事彌大厲聲曰某書
生何能但願相公宣力且料合諸道兵馬了此事明日
處仁請入對遂請于上乞彌大領兵唐恪狂懦愛輕舉
不責以寔效則不知其難上亦然之而終不察其邪也
何大圭正月棄官走延禧南仲子也當時亦挈衆去及
還則列以催粮轉官擢為卿監繼為中書舍人大圭甞
詣南仲論列其事欲免罪例求差除南仲以為不可安
有得罪欲復進用乎大圭曰門下之子亦逃走人數乃
致髙位何也南仲應之曰吾子以催粮職事出京與公
不同大圭曰門下此言欺人則可欺天不可南仲厲聲
曰公之言一似太學生遂起不復語選人李允文上殿
陳議慷慨多論列大臣不和且壊國事上欲賞之而南
仲捃以他事畨兵渡河上皇屢欲南幸南仲力言於上
以謂不可又禁龍徳宫官吏不得通傳兵事又奏請于
諸寺設道塲用僧誦䕶國銷兵經以銷番兵仍榜諸寺
門識者切笑紕繆如此
十二日癸卯開戴樓門許百姓般門外柴炭木植等賣
仍𤼵卒二百人下城打䕶龍河氷劉韐以守禦無狀落
職留已自効除劉延慶為使敵築望臺度髙數丈下覘
城中又排大砲燔樓櫓旋即修繕又造雲梯旋大輪以
革冐之城罈推叩壘將士以鈎竿拄之使不得進近則
以鈎索取之發火焚梯敵數引軍士欲擊九牛弩一𤼵
而貫三人
十三日甲辰詔再幸四壁連日大雪未巳有詔曰雪意
未解士卒暴露朕不敢自安再幸四壁勞犒將士鑾輿
出于大雪苦寒中戎服乘馬露手揎腕其賜賫進膳之
類悉如初仍命將士披城接戰間有得級者又遣人以
酒食遺金人寨中
十四日乙巳雪晴駕在城上擐甲勞軍殿班撮城下戰
勝賞金帛命㸃檢砲石聖㫖李殻助勘逺竄駕幸東水
等門撫諭軍民守禦提舉李擢落職罷以田灝代之初
䕶龍河自敵迨近即决汴水以増其深其後雪寒氷合
敵于水布板置草覆之以土將以攻城而擢不介意是
日稍晴上登城勞賞見城濠壘殆盡乃有是命　宣和
録曰是日駕御朝陽門敵兵數千逼城出不遜語衛士
王百余乞下戰從之遂合戰中有執盾二人獨奮身躍
入手殺五六十軰而餘兵不進詔促使援之卒無肯者
二人竟死上不懌因下初舊制城樓禁火士卒噤戰不
能執兵至有僵仆者然上在禁中徒跣祈晴又撫䘏存
問絡繹不絶多給木棉襖務令温暖衆皆感泣不敢憚
勞以勤王師不至令挑戰以示敢敵然可用者獨有衛
士三萬爾毎出師數百人雖多獲級以歸然已十失五
六矣至是所亡已數千人南壁惟字乃字號二樓最危
時濠池已為髙陵敵既逼城旁近七百樓争發矢石動
以千百計既非受敵往往虚棄或止之則衆指為奸細
而殺之敵伺城上稍怠射者甚衆給賞官皆應給不辦
又樓櫓之属為矢石所壊換易不及毎一拄一枝率厚
賞給募人既而有中砲而碎首者有為流矢貫之于柱
者人皆莫肯施工不得已逼使之或請以磚石壘壁可
免換易從之頗亦為便既而灰棚多為砲石所損因以
布嚢貯糠為切其下即用火牛車以備雲梯之來有獻
撞竿者其制用長木數丈上施横木數尺下以鉄作軸
雲梯之來迎擲之應手急索則梯可倒急攻之際甞用
之壊其二梯殺敵千餘至是時日撞竿不及敵因就其
上以長竿引火燒櫓樓糠袋及火牛車不可嚮邇頃之
敵稍登城有執盾禦之乃下是夜緩攻砲中金人金牌
將劉安通津門發砲中其金牌初傳以為王芮既而聞
之曰金人謀臣劉安也奏㨗上喜命以武功大夫并金
帶賜藍袍使臣上問劉延慶事勢如何延慶邊人習知
攻守乃奏大臣謂城不可破者皆欺㒺朝廷今日之事
可謂危矣又言大臣奏㨗於上大抵守禦獲勝僅能自
保一或不勝則如何哉何賀之有
　
　
　
　
　
　
　
　
　
　
　
　
　
　
　三朝北盟㑹編卷六十六
欽定四庫全書
　三朝北盟㑹編卷六十七
　　　　　　　　　　　　宋　徐夢莘　撰
　靖康中帙
　　起靖康元年閏十一月十四日乙巳盡十六日丁
　　未
知淮寧府趙子崧牒繳順昌府等處勤王并備坐蠟彈
報諸州又募賫蠟彈奏狀牒曰恭惟太祖皇帝創業垂
統救斯民于五代塗炭之中二百餘年間恩浹骨髓今
天子慈孝恭儉視民如傷夙夜謀求盡復祖宗法度將
以便民近者邊境失偹金兵再至京闕尚未退師天下
之所痛心兼聞敵騎所至務戮生靈刼掠財物驅擄婦
女焚毁倉屋産業意欲盡使中國之人父子兄弟夫婦
不能相保狼狽凍餒歸于死地以逞其無厭之心逺近
之民所共憤疾况朝廷信賞必罰此正豪傑奮發上報
君父下保室家之時所當身兼臣子情同休戚朝夕疚
心不敢少寧須賴隣境犄角輔車恊心戮力以捍敵勢
以藩王室近奉宻詔許結集義兵人自為戰節鉞以下並
以充賞請諸郡體國事不可緩公文到日各逞忠憤多
方措置廣行招集或素著信義為衆推服或武藝絶倫
謀畧可用或膽勇敢死不論軍民出家子弟等務在存
恤激厲使人人自奮知上尊君親下保家室圖富貴免
殺戮擄刼之患轉禍為福其力甚大候見得人數開保
當所以慿遣官部押使喚其立功等申奏推恩必不虚
示右牒順昌夀春府蔡舒蘄黄光州信陽軍請照會恊
心同力毋懐異意共圖國事仍先希已如何施行公文
回示又偹坐所准蠟彈指揮報諸州牒曰今月初二日
准樞宻院差人賫到劄子奉聖㫖見今金人圍逼京城
裏外軍民悉力守禦正賴諸州軍糾集軍兵及民間强
壯等人速來應援平時被受國恩當危急之際坐視不
救豈臣子之義今特遣人間道馳諭候道疾速率衆不
限里數星夜前來直至都城下聼候指揮今來南道總
督管張叔夜率先勤王才到第一日除延康二日除資
政三日除樞宻院僉書今諸路并州郡若能逺來勤王
不拘官職尊卑亦當依此推恩仰諸路并州軍限指揮
到立便遣人徧諭前路互相聞報于本路帥臣或監司
或郡守應懐忠顧義能効臣節奮力為國之人即以便
宜速行團結軍兵及糾集民兵等星夜前來勤王其所
用粮食盤纒仰監司州縣逐急權挪應付雖于法有礙
亦宜支用如官司委為闕乏即委曲說諭上户權行假
借候明年與量免嵗賦之半今既團結兵衆有能糾率
善部轄之人自當便借付身公據補與名目以為激勸
縁所差人既獨身?往即難為更賫上件文字仰諸州
體認此意以便宜補授如白身人文官自廸功郎至宣
教郎武官自副尉至從義郎各隨地借補候到闕急告
正授若有官人亦當加借今劄付陳州准此右當所偹
録聖㫖在前誠已火急應依聖㫖措置施行外須賴近
鄰諸郡恊心戮力共濟國事今牒頴昌夀春徳安府蔡
廬光蘄黄濠州信陽軍請火急遵依聖㫖指揮施行仍
請貴郡體國不可少緩以失機㑹公文到日各懐忠義
多方措置疾速團結施行又將招集到人闗報當所希
已如何施行公文回示　以今月二十三日開封府百
姓陳貴到府稱奉差同張元賫文字至本府及蔡蘄州
内張元將帶文字不見陳貴不知處分何事臣所遣統
領官趙安十一月二十三日押團結軍民六千餘人去
尋訪張元不見遭　馬衝𣪚縣尉二員不知存亡本府
自十一月二十五日後來四郊日驚刼屢至城下堅壁
固守上下一心竭盡努力諸縣及順昌府蔡州縣鎮皆
已殘破臣義兼臣子情同休戚日夕痛心伏乞别降宻
詔庻㡬遵奉臣聞近臣郡敵騎多以潰卒為鄉導若朝
廷那兵來京畿郡勦除攻討以斷粮道其利甚大臣聞
胡直孺在黎馹杜常在頴昌范納馬忠在南京伏望聖
斷責使効命毋令端坐觀釁臣見多方措置守禦謹募
到百姓張澤隨陳貴前去伏乞聖察回降指揮　康王
同門下侍郎耿南仲起兵于相州　中興日記曰康王
在相州磁州衛邢洺等州百姓諸豪皆詣各門乞募民
兵王以奉使出未得進不敢擅起兵且已遣价賫蠟書
奏陳河北事宜及軍民之情是日門下侍郎耿南仲自
衛州至相州初敵騎逼京城南仲宿城外聞康王在相
州即夜馳至相不復言割地事乃詐稱面奉皇帝聖㫖
盡起河北諸郡兵入衛王曰兹有名矣乃牒南仲連銜
出起兵馬時南仲以門下侍郎出有堂吏數人隨行故
行移皆稱上意于是相人之豪俠者踵王府有李秀才
者上書盛稱南平李氏羅蘭氏鶴壁田氏三富族乞召
募民兵所用器甲所積錢粮乞不從官給人人自偹上
令呼上書人李秀才商議南仲伯彦召到李秀才具說
三族者未易致須以酒帛差官禮聘以來之若肯來願
與接坐使肯出力南仲伯彦乞王從所請乃遣安陽縣
廵尉齎幣以往仍以文檄勸諭廵尉既往遂招三族子
弟來伯彦待以賔禮既退李秀才者復通謁且曰諸人
各願聚三千人不煩官中贍給各自偹錢粮器甲毎家
只乞請空名補官牒三五百道仍毎家子弟便乞五人
名目於内差四人充管轄所貴三千人有所統攝乞差
一名本村廵檢所貴各家發遣了三千人後本村有本
家廵檢彈壓緩急可以驅使人户以禦盗賊伯彦禀王
乞量與應付於是逐家子弟各借補進義副尉三人給
帖差充部户頭各借補承信郎毎人請空名官牒二百
道云
十五日丙午大雪駕亦登城三軍鼓舞萬勝門戴樓門
縱民樵採　割地使聶昌至絳州為絳人殺之　宣和
録曰先是十一月金人長驅駐軍懐州不行者十餘日
乃遣大師王芮楊天吉持誓書來朝王芮楊天吉云兵
已臨大河國城咫尺間兩國戰争累年生靈塗炭之乆
比縁小人用事起此兵端今欲休兵講好以誓書遣臣
等來復兩國之歡好止求割故地以河為界上不得已
從之王芮曰今䝉陛下惇信許和乃兩朝休兵之幸然
未知陛下遣何人報聘上曰待擇人芮曰春時議和還
師以三鎮為約陛下遣張邦昌路允廸割地皆臨時驟
進啣命而往果見中沮遂有失信之事所以至今傾國
而來盖理㑹今春不割地失信公事也今陛下不遣左
右親信大臣一往若如前舉必不取信金國芮等無固
必看陛下如何耳上命唐恪等議遂以門下侍郎耿南
仲同知樞密院聶昌聘焉是月二十三日受命昌入對
曰陛下委臣使事臣不辭但臣短見深恐許和割地之
後金人失信復來臨城臣若止傳國書寔為無益且兩
河之人素勁至太原守孤城經年降破而復守人人死
戰盖不負祖宗積徳之靈陛下恢復之志而今也下太
王遷邠之令用保生靈恐彼方之民深戀國恩不忍捨
陛下以從仇敵之國則未必可號令也萬一號令不從
則臣必為金人所執不能為陛下努力則臣死不瞑目
矣臣若詣軍前議事不成敵兵南渡乞以便宜分遣徽
猷閣直學士叅議官劉岑朝奉大夫幹辦官滕牧分路
催勤王之師入衛亦臣區區之願上曰甚好當降指揮
昌曰降指揮必喧傳喧傳必漏泄則事不成矣只乞陛
下宻記淵衷遂命取黄絹御書賜昌曰聶昌議和不成
敵師南渡可取晋絳路入京兆率諸路人馬入衛王室
劉岑滕牧取嵐靈路催起陜西等路勤王軍依奉使法
内滕牧與直除秘閣體祖宗社稷朕不敢私　靖康元
年十一月二十二日御押付聶昌是夜昌同官属出宜
秋門宿瓊林苑明日啟行至望京橋逢㳺騎二十七日
至永安軍孝義橋遇尼堪中軍約明日相見尼堪隨行
立閣門明日盛甲兵之衛接見使人其閤門舍人止曰
徹傘用牓子賛名引見國相昌曰國相金國何人也舍
人曰宰相元帥昌曰既為宰相元帥乃金國之臣也昌
以南朝大臣止當以敵國臣子客禮相見豈有南朝大
臣臣禮見大金臣子乎舍人曰樞宻不畏死昌曰主憂
臣辱主辱臣死死不足畏節不可屈争之移時尼堪既
不能奪乃以客禮接見于氊帳中往反議論終日尼堪
云我兵已南渡且到城下候樞宻院割地回日方旋師
盖以南朝曽失信也昌曰皇帝仁聖未甞失信於天下
頃以童貫王黼茍利㤀義失信大遼致今日國家有意
外之難非國家失信於大金也且國相今春歃誓結和
勒兵北渡今復背約南侵非金國失信耶尼堪曰不敢
廢和議止候得地昌曰被命而來不敢輙易若國相兵
不北還昌雖死地亦不敢割尼堪大怒入後帳中約退
昌昌歸舘不給食者一日加兵圍其舍二十八日以太
師楊天吉擁千兵舘伴昌往河東太師王芮以千兵舘
伴耿南仲往河北二十九日昌北行不得復見尼堪至
閏十一月初四日至澤州昌召叅議官劉岑幹辦官滕
牧出臨行親御劄具説前降之語曰當與公等誓死成
事是日召大金舘伴太師楊天吉曰國相待昌之還方
肯歸師臣子之心急于星火奈以道路遥逺莫得疾速
欲分遣属官往東路昌自行西路㑹于河中不二十日
之間此事畢矣庻得國相早肯班師楊天吉等謹諾遂
分差戍使王敵郭天信以五百兵館伴劉岑滕牧往河
東楊天吉親伴昌行其議遂定明早分路而行十二日
昌至絳州城下門不開郡尹逃盡唯有監倉趙子清者
領州事郡人聞割地大怒出兵掩殺昌　遺史曰聶昌
往河東割地而劉岑為之副與金使偕行至絳州知州
通判皆已棄城走城中以宗室子清權知州事昌令岑
與城上語且將告以人主在圍城中憂危不安宜速割
地以退金人之兵岑許之至城下問守者為誰子清曰
知通皆棄城走百姓無依謂子清為國家宗族遂衆推
子清權知州事公是朝廷官乃與金人同行得非欲割
絳州以講和乎岑曰聖上方危而不安君能割地則割
地以紓朝廷之亟如不能割地何不起河北之兵勤王
保衛社稷絳人怒昌之割地而喜岑走陜西　張師雄
指都堂論當用厚賞重罰以激厲將士　遺史曰金人
連日攻城其勢危甚將士出戰者酬賞太輕故人不用
命師雄因叩宰相何㮚馬前大呼曰有已見破敵利便
乞請都堂取禀㮚馬上呼曰請赴都堂相見師雄入至
都堂取禀㮚乂手斂身問有何計䇿師雄曰敵人晝夜
攻城不休相公以為安乎為危乎㮚曰可謂危矣曰相
公料京城可破乎不可破乎㮚蹙額曰此不必言也師
雄曰今日之事别無竒謀秘計可以退敵唯有不惜重
賞傾府庫以賞將士激起其貪金帛官爵之心乃可以
敵耳㮚曰非不厚也師雄曰今日之賞不百倍不可謂
厚因出劄子大畧言方今天子坐圍城中非錙銖毫髪
計功頒賞之時前日統制官髙師旦以血戰而死朝廷
何惜捐黄金數百兩銀數千兩絹數百疋以賜其家并
録其子息盡與師旦見任一般官爵仍賜第宅禄廪贍
養其属則統制將帥不患不戰矣又如軍兵出戰果入
陣交鋒但不是怯敵退走之人則犒銀絹其有獲級者
毎一級别賞銀百兩絹百疋不為多也用銀一千萬兩
絹一千萬疋可以獲十萬級信能行此不唯軍兵出戰
争功百姓亦不惜命而往矣其間應得官者仍第授等
官彼亡歿者往往是先登効命之人亦以獲級例支銀
絹賜其妻孥有竭力鏖戰以死者厚以金帛旌别之寵
貴其英魂官其子孫則軍兵不患不戰矣又軍兵平日
饑寒當今日用人之際以單寒之身暴露在風雪中誠
為不易緩急敵人攻城欲其盡命以相拒不亦難乎請
括在京質庫户毎家出偹十人綿襖綿褲綿襪納襖納
襪除鞋外並不得用布如敝損不堪及綿薄之類皆重
作行遣一萬家可得十萬人衣服温暖如此然後軍兵
樂戰而㤀死矣師雄亦開質庫願先倍于衆人出偹二
十人衣裝然將士之心可利動出金銀錢絹于諸門上
堆垜掲榜云犒賞出戰將士之物應受賞者日下支給
此盖狙公賦芋朝三暮四之法用得其道可以得人之
赤心人心不患不勇矣且金銀錢絹在今日不足惜萬
一防守踈虞雖一撮之土一勺之水一寸之草皆為敵
人之所有以此思之傾府庫激厲將士誠為長䇿假是
日用銀十萬兩絹十萬疋一嵗之計不三千五百四十
萬疋兩耳國家府庫儲積㡬二百年豈不能支數年之
用又豈有積年受圍不解之城大抵有功則有賞將士
有功則敵人减數必無増添之人以數計府庫未盡敵
人减數滅無遺類况宗室戚里權貴與形勢富豪之家
不可勝數或圍閉半年不解則人人不惜家貲必盡出
之以助國家賞戰士此何疑哉㮚讀畢大笑曰平常之
論特厚而已誰不知師雄曰天子坐圍城中憂在旦暮
宗廟社稷危如綴旒不用百倍之賞激起將士之心何
以退敵願相公毋忽若此䇿果行然後第二䇿可以兼
行耳㮚問之師雄曰厚賞既至不可無重罰以督責之
如出戰不用命或見敵先郤當推戮其妻孥使其親見
然後斬以狥衆則人人知慕爵賞而畏族誅雖怯懦者
變而為勇鷙矣㮚曰賞罰者有常典皆不宜過師雄曰
今日乃非常之時不可以常法治不用不妨但恐後悔
無及耳㮚曰但容理㑹師雄曰事急矣不可待也今日
國家宗廟社稷兩宫至尊后妃嬪御諸王姬及滿城數
百萬生靈皆寄于守城官兵之手若進戰則俱存或退
那一歩則後變有不可言者相公試觀諸軍兵隨身衣
裝不得温暖外有籍在否天下國家宗廟社稷之重付
之於無所籍在之人其利害輕重不同逺甚在彼者利
害既輕責其宣力効死不亦難乎師雄毎思至此心寒
胆碎若能以厚賞激其戰心使人人皆有希覬富貴之
路則彼此有所顧藉不患其不効矣願相公以兩宫至
尊坐圍城為念不可以邊陣將士立定賞格為比㮚曰
甚好謹拜教便當即行師雄遂退上命以武功大夫空
名告一道并金帶一掛于待漏院側募人能捕戮金牌
將一人者給之掲示賞格自獲部長迨小畨等賞各有
差　姚友仲奏兵既不用金人攻城益急乞遣使議和
為便先是金人初至闕下姚友仲與諸將議擊之便幸
其逺來敵衆必疲方到未陣誠能選精兵六萬出四門
分布乗勢而擊之出其無偹衆必潰亂有可破之理至
此日復一日敵勢愈盛援兵不至士氣沮壊雖悔無及
時唐恪正主和議恪不信之迨敵攻城既急罷唐恪相
何㮚友仲料敵有可和之理乃奏劄請和是時何㮚復
主用兵且料敵兵粮不繼不日就擒恪雖主和議而未
甞决㮚雖主用兵亦未甞用是以友仲丁特起之奏俱
不得行要之恪謬而無斷誤于前㮚剛而寡謀誤于後
　李擢降兩官盧襄落職宫祠時金人填塞南壁護龍
河李擢不能當察降兩官初上城以松明為束懸以鉄
盆然火照城外更偹守視敵渡河箭砲俱發故敵不能
至及擢守南壁防偹廢弛或夜不燃燈踈闇故敵得乗
間塞河遂附城劄寨攻城愈急金人攻東水門聖㫖宣
化門東濠河内敵兵絞栰盧襄以疾全不措置不自請
罷滋長敵計可落職與宫祠李擢喬師中坐視敵兵進
栰濠河中三分之二顯見守禦無方各降兩官為弛慢
不職之戒
十六日丁未駕幸南薫門是日雨作泥深敵于陳州門
近東填壘濠池於皮洞子内負土矢石不能入　詔許
人輸財助國掲示賞格　以田灝劉韐為南北壁提舉
官初中書舍人李擢為南壁提舉官給事中安扶為北
壁提舉官擢於城樓上修飭坐臥處如晏閤賓舘日與
僚佐飲酒烹茶或譚讌或日醒醉守禦使孫傳王宗濋
宰相何㮚皆知而不問將士莫不扼腕者本壁統制官
何慶源告擢敵人以木板壘橋渡河橋將成矣請如北
壁於城下用􁀙車弩施大箭射洞屋使洞不能藏人則
橋不成擢不從故濠不數日而填成是日上幸南壁見
䕶龍河填壘已盡又知北壁亦填壘甚憂之張叔夜曰
臣願率衆出城以計破之若徒守空城則天下事去矣
上堅不從乃以李擢安扶全不介意罷之降擢兩官以
田灝劉韐為南北壁提舉官
　
　
　
　三朝北盟㑹編卷六十七
欽定四庫全書
　三朝北􁋼㑹編卷六十八
　　　　　　　　　　　　宋　徐夢莘　撰
　靖康中帙
　　起靖康元年閏十一月十七日戊申盡二十三日
　　甲寅
十七日戊申金人使蕭慶同馮澥入城議事先是馮澥
奉使尼堪理㑹三闗事至懐州界逢金人館伴劉思蕭
慶云已遣使徃汴京請黄河為界三鎮更不湏理㑹至
是金人獨遣馮澥同蕭慶入城請上出城欲議誓盟不
從冄遣蕭慶來請太上出城又不從許宰執親王出城
亦未發
十八日己酉太學生丁特起上書乞早决用兵議和之
計十五十六兩日金人攻諸門愈急朝廷至是猶未有
用兵意但使命徃來士庻莫測其故張叔夜以身為樞
宻而知不由己乞罷僉書止帶南道總管領南道兵不
允叔夜甞召范瓊李實張仙裴淵䝉造王瓊折彦文何
仲剛張撝等來日午時上城議及期皆不至上詔叔夜
曰聞卿檄召諸将莫是欲出戰否如欲出戰幸先示及
叔夜意沮丁特起知其事滴泪濕衣乃上書乞用兵議
和之計早决無淹延不斷養成敵國之患書奏不報金
人攻城愈急金人之攻城也先以擊東門外二拐子城
兾撃壊之作級道登城半月城堅而不壊又以雲梯對
楼攻其門東水門舊無重門敵樓又城隄無壕易為攻
擊都大提舉守禦劉延慶臨其上設重樓嚴偹又以樞
宻副承旨王瓊統麟府勤王兵千人為䇿應金日攻撃
十五日砲石積城下髙丈餘殘傷金人㡬萬人移攻宋
門提舉官王時雍守具亦偹對樓雲梯至毎以木衡倒
仆死者無數統制李質率衆殺獲亦多次陳州門金人
以洞屋負土填壕城上以大石砲擊之皆不能壊朝廷
募人焚鵝車洞子賞絹二百疋銀五百兩白身補秉義
郎有官人轉七官統制招討盗賊䝉造每率士㷊洞屋
火起輒為敵人所滅城上守陴者唯患砲有閤門宣賛
舍人孟度者自河東太原䧟而逃歸獻言孫傳曰太原
提舉弓箭手吳子原結大䋲為網每五十歩為一片一
長竿張之得十片足以禦城下砲石傳以其言誕妄而
不信金人初至城下先打濕洞屋以新牛皮䝉其上戴
之令人運土木以填壕决伐大木為敵樓雲梯火車又
儡土砲坐尊牌石石磨墓中羊虎石為砲欲攻之所則
砲坐百餘飛石如雨擊守禦之卒多死傷金人填壕既
畢乃連五對樓過壕而攻城城下列砲石坐二百餘所
七稍砲可施五十斤之石散星砲每砲坐可施石數塊
並發又以彊弓弩千餘助之城下矢石如雨使守禦者
不䏻存立然後推對樓使登城毎對樓載兵八十人一
對樓得城則引衆兵上其疊樓之法先用木牌次水面
次用薪次土増覆如初矢石俱不入雲梯之制髙于城
以䋲貫竹木似梯而灣其下施平板板上下小籠䝉以
牛皮可置數人以掘城又其下乃輪軸即鵝車也箭所
不䏻入此金人攻城之方畧也　石茂良避兵夜話曰
金人攻城之具又有火梯雲梯扁橋鵝車洞子(兵法為/木驢也)
撞竿鈎竿之類火梯雲梯皆與棚樓齊髙亦有髙扵城
者皆可以燒樓櫓雲梯扁橋可以倚上下三物皆用車
軸推行撞竿用大木長可數丈者又用横木數十穿兩
下留守把䖏可以致力頭以鉄裹或安以大椎鎗或安
以托釵鈎頭皆可也毎一樓橋子常置撞竿三兩條俟
其火梯雲梯至城下則徐應之不必驚擾既撞定梯橋
則衆手用銕鈎鈎定進不可進退不可以却則火自㷊
梯橋亦壊人亦堕地矣萬一撞竿不中則用狼牙鎗手
砲長鎗守禦之亦不能上惟當得人通津門拐子城毎
與敵人攻打前後共壊火梯雲梯扁橋鵝車凡數十座
皆此法也洞子可以治道可以攻城其状如合弩上銳
下濶徃来其中節次續之有長十餘丈者上用生牛皮
銕葉裹定内用濕氊中用火廩矢石火砲皆不能入治
道則用安砲并推火梯雲梯偏橋之類攻城則欲取土
透城皆不足懼也兵法之禦洞子用鉄蒺藜垂下而(闕/)
之其法以熟銕濶徑長一尺二寸條縱横布如蒺藜形
鎔生銕灌入其中央重十五斤安鼻連環擲(闕/)訖以轆
轤抝上洞子皮上并泥(闕/)不着即舉速放火炬灌油燒
之又有用火井者敵人用洞子穿地道来反於地上直
下穿井以待之積薪草安井中加火薫之或有用大砲
安於其中則敵自焦灼又有用逰火者以銕(闕/)盛火脂
蠟毒藥懸縋下燒薫穴中攻城人又有用燕尾炬者縛
草分為兩岐如燕尾状以油蠟灌之從髙垂下騎洞子
燒之此法禦洞子法也撞竿至則作銕連環并曲桑木
用索相連撞竿頭連以鉄鋛竿頭於兩傍令壮士牽之
鈎竿至則用栲栳乗其鈎亦令壮士牽之乗勢猛放則
竿與人俱倒砲架最難制禦金人砲架罒傍並用濕榆
小椽宻簇又用生牛皮并鉄葉裹定􁀙鶚頭火不能入
其砲有七稍五稍两稍三稍旋風虎蹲等砲内七稍可
以至逺其次或放䨇砲姚友仲先於樓櫓子上受敵䖏
厚縛虚棚上作羅李網并下擺糠布袋濕馬糞又扵城
頭馬靣上懸穿濕榆桞木笓籬格氊雖慢然亦可以遮
砲石也城下地廣安砲少最(闕/)受敵七稍砲法用二百
五十人拽稍長三丈砲放百斤力可至五十歩此稍式
也今造到七稍砲多不如法稍短三尺餘故施放雖逮
百斤亦不至五十歩毎安七稍砲以两日然後畢功又
既安定之後不可移若用軸脚旋風城上尤便其虎蹲
皆近城可用砲中利害尤多尤冝熟講拽砲之人必令
濶布髙擡手於搭手處每䋲一結非特可致力或遇雨
雪不致手􁌇䋲不可紊亂甞令齊整砲與頭欲相稱砲
窝䋲欲短短則砲手不費力而能至逺不可不知也十
九夜敵人安砲五十餘座城上雖有虗棚人皆不可存
駐斃於砲者日不下数人姚友仲到宣化門二日恐敵
人有砲首議幇築試身之法視敵楼子逺近築城面濶
一丈二尺五寸下濶二丈五尺髙五尺四邉皆有虚棚
女墻復有其傍置两小門如城門法萬一敵人上城賴
有限隔可以迎敵不幸為提刑所沮又姚友仲置措南
北拐子城勢捍禦者也姚友仲扵拐子城上别造兩圎
門計拓馬靣三十歩許磚砌城中開一小轅門干戈板
開下如城門法四靣置女牆迎敵皆自轅門出萬一敵
兵厚重則轅門放下干戈板又是拐子城也磚城下濶
五丈髙一丈二尺五寸不日造城通津門拐子城正是
受敵處守禦有方終不可破皆姚友仲力凢守拐子法
務要人少肅静可以應敵友仲首到南拐子城便令畫
拐子圖除兩廊毎門兩水手路空板外籥起頭敵樓上
虚棚凡三層止是受敵處每門不得過十五人弓弩鎗
刀斧手相間分作三番晝夜轉更均其勞逸使得休息
萬一敵人不測侵犯自有偹禦兵法䧟馬坑長五尺濶
一丈深五尺坑中湏埋鹿角木鎗竹箭其坑似曲字相
連状如鈎䥥以草及細土覆其上今坑非特不䏻䧟敵
且又自䧟殊可笑也凢兵披城下寨人必曽經行陣者
盖城之存亡在此數百人豈可輕舉今披城退走者皆
是諸州保甲弓兵其失䧟盡如此兵法載攻城之具甚
多所載者金人皆用之城上統制官皆庸人武士如古
守城器具分歩注徃徃皆不甚深曉如轉官橋木弩行
爐油嚢之類皆典籍所載畧不聞按圖施行僕甞獻議
皆云久在邉陲素不識此初縛虚棚時友仲多備濕氊
濕床刀舊衲襖盖防敵亦有火箭火砲也幸而敵國不
善制此二物僕甞建議於東壁欲擇使臣善射者一百
人班直三百人子弟所二百人各授以火箭二十隻常
箭五十隻毎一血盆内燒錐十箇共二十人射者並分
布於受敵樓子上至四鼓初每日敵人交番休息之時
盖金人睡不觧衣不喜夜戰乗此之時擊鼓一聲為號
火箭俱發凡五百人各一十隻以數計之五千火箭也
其火箭絶繼以砲蒺藜砲金汁砲應砲齊發火砲繼之
絶後又以草砲用草一束以竹篾三繫之置火其中以
助火勢火既盛敵必倉皇救火然後用常箭射之各五
十隻五百人則二萬五千隻也矢石如雨則寨必亂繼
以敢戰之士五百乗勢拆橋敵砲座既壊則橋亦毁惜
乎為副将張宗顔怯懦誤事計欲行而少沮丁特起泣
血録曰金人造火梯雲梯撞竿鵝車洞子之類火梯雲
梯偏橋皆與城上樓櫓相髙亦有髙過於城者火梯則
可以用燒樓櫓偏橋則可以倚城而上皆有軸運洞子
可以治道可以攻城状如峻屋可以燒樓櫓雲梯偏橋
上銳下濶人徃来其間節次續之有長數十丈者以栢
木交互上用生皮布鉄裹内用濕氊中間大忩矢石火
皆不䏻入於治道則安砲椎梯櫓之類攻城則要取土
透城其機巧如此
十八日己酉金人攻東水門敵侵門以大橋三置火其
上相繼攻東水門拐城搭材四人鋸繼橋以火沃火用
衝竿折其梯墜者甚衆三搭材皆死斡里雅布復遣使詣
朝廷使人来云南朝許割地約和而失信今欲盡得河
北河東之地然後罷兵可先割兩路地次執不割地大
臣送至軍前再議和好又曰某傳太子台令問南朝曰
人事至不得已則為之奈何斡里雅布之意恐城堅難抜
而天下援兵至盡以此言脅朝廷也
十九日庚戌知樞宻院事曺輔尚書左丞馮澥宗室節
度使士􁀙使於金國軍前(士􁀙仲忽/長子也)　宣和録曰先是
尼堪軍到青城遣奉使知樞宻院事馮澥引番官蕭慶
楊貞察勒瑪貝勒来使慶極桀黠有口才楊貞察勒馬語
簡而峻察勒瑪乃金人其上所親信者冄差莫儔髙世
賞館伴次日引見上殿慶等力陳夲朝失信事謂三鎭
已許了兵纔退便不肯交今雖是畫河國相元帥湏要
與皇帝㑹盟方退師上令儔宣諭曰三鎭非不交割自
是三鎮兵民不從因而差使告大金覔三鎮之地却許
三鎮賦税増作嵗幣夲非失信慶又奏云大金收得貴
朝詔書言祖宗之地尺寸不可與人上宣諭曰此乃前
日臣寮獻議已行貶竄自有國書回元帥且煩太師諸
人主張和議必不相忘敵使退即至􁀙授書辭去又數
日蕭慶等再賫尼堪斡里雅布書来堅請皇帝出城㑹盟
不然即圍城之軍决不解攻城之具决不退未攻城前
車駕若出城二帥當執臣子之禮若城破後更無相見
禮若謂使人言語太過即請斬之使人不惜一死此事
繫貴朝社稷儔等皆答曰此事恐終難允從上遣李處權
充送伴使吴徳冲副之閏十一月十四日尼堪斡里雅布
復遣蕭慶楊貞察勒瑪同李處權等來使先與儔等相見
曰奉賀這回好公事也且喜早了當得國相元帥皇子
元帥云皇帝不肯出莫是疑否儔答曰亦何所疑只是
事體不順慶曰國相元帥皇子元帥來使令慶等告知
皇帝更不要車駕出城只要大臣計議近上親王為質
便待兵退候兩路割地了畢即送親王歸儔等即時奏
知皇帝蕭慶等又言來時元帥云陳州門城壕已填了
三分之二長一里許有攻城器具二百車並未令推向
前如依得書中所言十五日放慶等回和議便不然二
元帥云亦不顧慶等三人一靣攻打若一個軍人登城
更無商量遂引見至殿上即奏曰免煩聖駕出城只要
何㮚出城議事㮚色變上亦不許宣諭使曰待遣大臣
馮澥曹輔前去又請上皇皇太子越王鄆王為質上宣
諭曰朕為人子豈可以父母為質如太子方數嵗如何
到得軍前察勒瑪奏曰這事也有商量如上皇皇太子不
須出去只告親王二人出城為質上宣諭曰待遣近上
皇屬出城蕭慶等又奏曰議使非僕射何㮚不可上曰馮澥
曹輔皆忠實大臣朕所委任軍前有事但與商量慶不
以為然莫儔髙世賞請對力陳金將已不敢煩仰聖駕
出城其心頗回極不易得如宰相親王不可不遣且如
斡里雅布前次到城下要宰相親王陛下即遣康王肅王
兩軍並傳城下尼堪兇悍有謀非斡里雅布比豈可不
遣宰相親王恐貽後日之悔蕭慶曰舘伴且須催貴朝
遣親王早出城若更遲回恐悮大事至馹上降内批付
儔等令再三説諭使人本朝宰相只一員毎日處畫朝
廷事務應付軍前闕官已遣輔臣馮澥曹輔去諸事自
可商量莫儔髙世賞委曲設辭曉諭慶等曰須得何㮚
并親王出城事便了兵便退不然决定攻城城破之後不
知大臣親王做得麽慶等此後恐不復來矣楊貞又索
干戾人儔答曰皆已貶竄嶺海不知存亡慶遽止之曰
在此間者猶不肯遣况干戾人乎授書相别次日朝廷
遣樞宻院事曹輔代宰相宗室節度使仲温士􁀙代王
至軍前尼堪但置酒待之酒三行便送馮澥歸不交一
談自此攻城益急晝夜不息　遺史曰先史曰朝廷屢
遣使請和而李處權偕司農少卿甞使于軍前尼堪斡
里雅布佯許和且請親王出使處權反命上復欲遣處權
行乃曰若和議成當除卿僉書樞宻院於是執政恐處
權之成功也乃建議遣曹輔馮澥而以宗室士􁀙代親
王行出城尼堪使問親王名諱曰士􁀙尼堪曰既是親
王何不與皇帝連名答曰人臣不敢與君父連名尼堪
曰燕王越以下皆與君連名士􁀙不連名詐也或告尼
堪曰士字號宗室耳詐偽親王也尼堪怒攻城益急
靖康録曰時邀親王宰臣議和何㮚留之不遣㮚書生
好誇大暗機㑹唯取謀於兄棠棠亦碌碌無過人之謀
㮚日於都堂飲醇酒談笑自若時一復謳栁詞聞敵浩
瀚㮚方中酣揺首曰便饒你漫天索債待畧地酬伊聞
者大驚　靖康遺録曰是時何㮚専主戰議羣僚詣東
府見㮚坐之㮚曰金人請和不急乎少尹李平西答曰
因其所講而許之不失為威重若何㮚搖手良乆屈指
數謂衆曰今敵人為鵝車雲梯等我已拒之將去也計
窮勢遏是以請和且一嵗再至城下欲和事皆由彼且
我得不和不衆莫能對又云畢竟當和但須緩耳因各
罷去
二十日辛亥金人攻宣化門急官軍披城戰鬬不利多
死金人攻宣化門急欲渉河而過先有墨旗子三十餘
人已登㟁王瓊姚友仲率勇鋭使臣數十人及西兵百
餘披城下戰殺金人數人乃稍退宰相何㮚亦至城上
發矢如雨金人不顧城脚下有披城戰者兵六七百人
金人前進欲與交鋒官軍望風退走金人追逐之城上
厲聲呼官軍復回迎戰而衆已四𣪚勢不可回隔岸金
人發矢石如雨傷有數百人自填䧟坑而死者近百餘
人金兵大笑之　遣武學進士秦仔等持蠟書諸路告
急金人於城下環列營柵治器具攻城甚急及是遣使
賫蠟彈往諸路召勤王兵赴闕上御瑶津亭遣使秦仔
往河北尋康王奉聖㫖訪知州郡糾軍民兵欲起義此
祖宗百年涵養忠孝之報天地神祗所當佑助書到日
康王可充兵馬大元帥陳亨伯充兵馬元帥宗澤汪伯彦
充副元帥同力恊謀以濟大功分命使人往陜西授范
致虚五路宣撫使往淮南授翁彦國五路經制使各令
提兵勤王入援白身及有官人各先授數官帶閤門宣
賛舍人閤門祗候而行書詞云宜疾速率兵不限方數
倍道前來總管張叔夜率先勤王至之一日即除延康
二日除資政三日除樞僉事諸路兵若能速來不吝官
職亦優加勸賞監司帥守能奮力衛國之人即宜速團
結軍民以救國難其所用資粮逐亟權挪應付雖與法
有碍亦許支用有能糾集轄善部之人許以便宜隨功
等借補文官自廸功郎至宣教郎武官自副尉至從義
郎候到闕給告正授有官人令加借　樞宻院劄子催
諸路兵勤王　靖康總載曰金人深入直抵京畿掠擄
居民慿陵郡邑雖有議和之請未聞退舍之期主上出
宫禁之御供士卒之食軍民感泣而思奮都人鼓譟以
争前上念(闕一/字)盟未令出戰然大有難塞之欲繼生無
厭之求近日于都城四壁作雲梯鵝車等窺伺間隙攻
打堅城多設虚寨逺置疑兵欲絶聲援樞宻當職親履
艱危雖上聖垂仁猶欲按兵而講和然大臣仗義豈能
顧位以偷安踰萬里之幅􁆟萃四方之豪傑乃祖乃父
被聖神涵養之休惟孝惟忠實臣子願為之事宜殫大
節圖報上恩致號令之未明欲施為而不敢如檄書到
日應帥府司監郡守二令佐悉不拘常制起勤王之師
如見起發仰所領官併日催促前來救應京室有未起
發去處不拘逺近内外許鄉里豪傑遽相効率招集驍
勇不限數目各目下推排首領前來或有散處山林團
結已成隊伍許其各申所在官司不拘軍人百姓亦許
自効隨事便宜四面攻討其所獲隨事以聞自節鉞以
下已有立格推恩願忠臣義士相與竭力以成大功時
不可後劄付開封府闗牒前路火急施行
二十一日壬子雪大作盈三尺不止天地晦冥或雪未
下時於隂雪中有雪系長數寸垂地是夜彗星見有白
氣出太微垣
二十二日癸丑砲中田灝立死進五官賜待制
二十三日甲寅范瓊及金人戰于城下敗績是日范瓊
發兵千人自宣化門出與金人戰士氣甚銳金人小卻
士卒貪功乃乘氷渡河未及岸氷拆士卒驚亂金人遽
臨岸迎敵官軍陷河而沒者五百餘人自是士氣益挫
折金人初攻宣化門叠道渡濠吴革往視之南壁守禦
言安上門堰壕水三尺及盡洩蔡河閘水夜浸之不從
至是叠道將合始用前議而水已氷矣　金人攻宣化
門是日敵氣益鋭火梯雲梯偏橋到城下如鱗次又推
對樓五座盛矢石而來城上以撞竿倒三座對樓既倒
城上争擲草火以焚之對樓木多而草盛熾乗南風引
燒城上樓子二坐火砲如雨箭尤不可計攻擊甚力䕶
龍河悉填叠鵝車領衆直抵通津宣化二門下無數歩
許力攻二城其勢甚鋭倉卒之間王宗濋令人在造樓
子骨格將欲掛撘金人望見以矢石擊之使不能措手
　
　
　
　
　
　
　
　
　三朝北盟㑹編卷六十八
欽定四庫全書
　三朝北盟㑹編卷六十九
　　　　　　　　　　　　宋　徐夢莘　撰
　靖康中帙
　　起靖康元年閏十一月二十五日丙辰盡其日
二十五日丙辰郭京以兵出宣化門敗績金人登城京
師失守是日大雪尼堪謂其下曰雪勢如此如添二十
萬新兵金人乘大雪攻城益急再以對樓三坐而至矢
石愈倍詔令班直悉上城及虚棚人物戈㦸如織己夘
城下殺金人三千餘人方經宿金人皆藏其屍骸而城
上矢石殺傷者三百餘人猶伏屍城上破惱貫骨橫臥
血中士卒見之心懼而有退怯意先是朝廷縁近軍闕
少於諸司廂軍内㨂充禁卒與上四軍衛士分布四壁
唯陳州門最多又十歩將百歩將多東南應奉出身之
人其管事務者皆權貴戚故僥倖守禦恩賞而已朝廷
又慮守陴卒不能禦敵乃選衛士長入祗候陜西河東
兵三千人令王瓊姚友仲統之以䇿應諸壁危急先是
瓊領麟府兵千人屢出戰有功甲寅䇿應宋門砲傷瓊
足流血扶下城由是麟府兵多不為用王宗濋見攻城
益急唯賴䇿應之兵乃誘之曰如敢長鎗殺敵者例授
承節郎賞金碗五隻有官人轉三官士卒効命争先故
乙卯之戰殺金人三千餘人戰罷下城休息所許告身
金椀並無之至是宗濋令城下催䇿應軍兵令上城士
卒皆發怨言且食乾粮徐徐不動敵來攻字字樓皆摧
毁處置未成撞竿未備敵遂登城繼而東水門之南亦
破先是四壁皆京畿保甲及土軍兵七十萬毎壁提舉
　一員使臣千人又旋募無賴軰為兵草澤為統制凡九
十餘頭頂諸統制官皆自號令不受樞宻節制事既不
専惟務姑息人不畏威加之賞罰不明無以勸勵遂致
失守先是郭京領六甲正兵七千七百七十七人屯于
天靖寺時何㮚募竒兵千人併属于京有士人上書孫
傳其畧以為自古未甞有以此成功者今朝廷或聼之
宜少付之兵俟其有功乃稍進任今聞衆至一二萬萬
一失利為朝廷羞傅怒謂士人曰京乃為時而生敵中仔
細一二知之幸公與傅言若告他人將坐沮師之罪揖
而退之王宗濋信其術薦之令于殿前驗之其法用一
猫一䑕畫地作園開兩角為生死道先如猫入生道䑕
入死道其䑕即為猫所殺又將䑕入生道猫入死道猫
即不見䑕云如此用兵入生道則敵人不能見可以勝
也朝臣間有攻其非者何㮚孫傅與内侍軰尤尊信傾
心待之京城居人不論貴賤無不喜躍民庻語及京者
輙以手加額皆呼為相公京耀兵于市鬼顔異服其所
召募不問武藝但擇其年命合六甲法又相視其靣目
以為去取有賣線兒一見授以告命有武臣欲為偏禆
不許曰公雖才明年正月當死恐為衆累又募無賴之
軰有劉無忌者乃賣藥道人常以身倒植于泥中乞錢
亦作統制又有還俗僧傅臨政者謂之傅先生獻䇿畧
自言能止敵乃商賈伎術之人言兵機退敵募兵而為
將帥者甚衆或稱六丁力士或稱北斗神兵或稱天官
大將京甞曰非朝廷危急吾師不出敵兵攻圍甚急或
告之京鎮笑而已云擇日出師便可致太平直抵隂山
而止其所招軍但欲斫首不必戰也甞上言請檻車數
十乗欲出城檻致尼堪其誕妄自信如此小人以丘濬
感事詩有郭京楊適劉無忌盡在東南臥白雲之句附
㑹之以為䜟人争從之識者危之為之寒心知其必誤國
也是日圍城甚急人告之出兵京于是乃登城旗繪天
王像曰天王旗毎壁三面按五方指示衆曰是可令敵
落膽矣人亦莫測大啟宣化門出戰城中士庻延頸企
踵于門立俟㨗報者㡬千萬人又有從行旁睨鼓譟以
助勇者又數萬人俄報云前軍已得大寨大破敵營矣
又報云前軍奪敵馬千匹矣其寔皆妄初敵攻陳州門
外京自内出正當其鋒初遣使臣傳令樓子上除守樓
子使臣軍兵外餘並不得上盖郭京六甲法能使人隠
形言未脫口敵兵分四面鼓噪而進我軍方踰濠敵二
百餘騎突之衝斷前軍一掃而盡居後者盡墮䕶龍河
弔橋已為積尸所壓不可拽矣蹂踐殆盡哀號之聲所
不忍聞敵因趍門急呼守禦者堵之已亂不及出京見
事去即下城引餘兵南遁城門急閉鐵衣沿城而上止
用雲梯一隻可制五十人初百餘人登壘官吏無一用
命者已而雲梯輻輳來者不絶守禦官盡𣪚金人勢銳
聞軍聲已亂有言郭京敗走城門裏突敵人入來者有
言郭京是細作者有言郭京放入敵人來者或言守得
不濟事者已而金人數人登城班直與官軍雖排列如織
而無一人死敵于是皆下城遁走且走且呼曰百姓上
城待我軰往内前救駕官吏相繼亦走金人登城者踵
至主管侍衛馬軍司郭中荀守南壁遂閉城門擁兵將
上城金人矢下如雨竟不能登遂退走京城大而斥堠
音問不相接妄傳言語不可禁如南薫門守陴者欲下
城乃言范統制獻了戴樓門曹門守陴者欲下城乃言
盧太尉獻了封丘門妄相鼓唱棄甲倒戈狼籍道路民
人奔走莫知所向亂兵殺太尉姚友仲及統制官數人
其餘官属被殺不可勝計舊城門皆閉統制官吴革率
使臣親兵力拒戰多重傷迨晚不能支吾而潰去金人
先縱火焚諸樓櫓及陳州門東水門火光亘天照城下
盡赤時大雪二十餘日未刻風勢回旋飄雪響晝夜如
雷霆聲上聞城破慟哭自悔不用种師道言以至于此
盖种師道春初建半渡撃金人之議不然異日必為患
也何㮚孫傳叩頭請死上止之軍兵軰乘時刼掠横尸
滿道或持器甲於後巷民家脅取柴米酒食是夜火光
達旦不夜雪深數尺有㫖告報百姓請甲守裏城哭泣
之聲震天動地然金人下城而刼掠者皆𣪚軍兵也統
制官李質力戰傷甚兵驚潰殺内侍將吏百餘人胥吏
効用與兵卒自相蹂踐死者莫知其數敵入醴泉觀衆
止數百人我衆望之奔潰無敢與之敵者俄頃潰兵百
姓自南之北者摩肩接踵舊城門皆閉遂從舊朱門上
穿前門而入或渡河而過嬰兒襁褓棄死道側者相籍
公卿士大夫率携妻孥衣弊布匿委巷小民家敵登城
雖未下而京師驚擾四城樓櫓皆遭焚燒火熖突起急
風中東南為甚秦元領甲兵從北門斬而開道京城四
壁官吏且以南壁言之大守禦則有孫傳提舉則有李
擢郭仲荀喬師中都統制則王瓊姚友仲統制則有髙
持范瓊何慶源陳克禮石可寳李隰其餘逐急差到統
制統領官不下數十員毎一統制官下使臣不下三四
十員効用三百或五百率多親戚門生故吏又有朝廷
權貴内侍請求而至者身未甞到而請給論功倍于將
士或遇出戰第功親隨使並優等受上賞用命當先者
未必収録至于傷重軍兵有輕傷而得重賞傷重而得
輕賞者有戰死而作逃亡身死者其弊不勝言此所以
敗國家之事也　姚友仲為軍兵所殺避兵夜話曰是
日城陷居民大擾扶老携幼奔走雪中或徧户號慟有
登太學鼓樓而望之見環城凡十六處潰兵乘亂攄掠
不可勝紀當曉友仲為軍所執毆擊肝腦塗地委棄溝
壑骨肉星𣪚家貲掃地姚公將種也三世忠孝聲滿華
夏自守禦以來夙夜勤勞食息不暇在諸將中無負于
朝廷也先是百姓毆殺東壁統制辛康宗朝廷縱而不
問仍放罪故軍兵縱恣如此盖縁京師承平之乆無知
之民游手浮浪最多平日除林居外皆在大房浴堂櫃
坊雜居里巷彊梁乘此擾攘聚衆作亂甚者赶罵李邦
彦撕擘朱拱之毆辛公朝廷當危急不暇問今年先秋
間友仲欲于都城置廵檢十六員新城四員舊城四員
各一正一副毎一員統兵五百人遇有警急則一正將
帶二百五十人救援留二百五十人在地分或有細民
乗勢作過以軍法從事仍置都廵三員二員在新城内
一員在舊城内以總其事朝廷不從其議友仲之意恐
小人起亂故欲設此防民初金人至城下友仲與諸將
議撃之後敵兵愈勝援兵不至友仲復與諸將議急遣
使請和何㮚唐恪皆不從友仲自閏十一月初三日時
來往東南兩壁䇿應至二十五日城陷晝夜苦勞最為
有功獨先被害　何慶彦戰歿靖康小雅曰公諱慶彦
任果州團練使靖康元年尼堪既破太原席其勢鼓行太行
噬懐衛㳺騎掠兩河間宣撫使折彦質退保河陽李回
為防禦使與彦質㑹尼堪遣人招懐守霍安國使降不
從因戰戕安國列營臨河夜伐鼓呼譟以懼我師是夕
王師果潰彦質回皆逃避尼堪乃渡河先平西都然後
東向京師遣王芮等來計議上遣門下侍郎耿南仲樞
宻聶昌隨芮報之且令割地畫河為界尼堪軍南郊齋
宫時二太子分攻東北尼堪攻西南設天橋鵝車雲梯
洞子以逼又立七稍砲百餘座𤼵大石撃城上矢石如雨
拆環城居民閭舍雜稍草塞濠為大塗至於陳州門之
東以進攻其時公董所部萬人乗城拒敵閏十一月二
十日尼堪下令必以五日破城晝夜力攻士不得息二
十四日敵衆擁天橋及城樓因縱火鼓聲震天上御崇
政殿召大臣計之因而遣殿前都指揮使王宗濋領宿
衛兵樞密守禦使孫𫝊何㮚等往紓其急宗濋因以銀
五十兩募長鎗手一人得百人時金人亦有登女墻者
士卒血戰殺戮頗衆又以撞竿折天橋金兵死傷者數
千人矣由是稍緩然矢石交下將士負盾而立不寐達
旦加以天寒大雪平地深數尺凍慄墮指二十五日肅
晨何㮚開陳州門遣郭京出戰京老卒也妄言有神術
可决勝京前驅方越濠鐵騎蹂踐死者如丘壠而城上
守禦之人見之膽落自是不有鬬志矣京既敗遂復闔
城闉敵乗攻城併兩軍之士攀縁而上衛士先遁衆軍
駭𣪚城遂不守郭仲荀走藏民間何㮚孫傳玉宗濋皆
相繼而去公獨戰歿城上嗚呼京師天下之本也萬乗
居中而强敵之來不以深謀妙畫處之而視戰如戯劇
遂至塗地其可哀也公不偷頃刻之生而甘心死節兹
亦偉矣詩曰巍巍京師帝王之澤臨制華夏憲相紫極
邉塵漲天雨墜矢石千雉摧毁公死於敵欃槍舒芒萬
象變色獨垂忠烈以光載籍　内使黄經臣投火而死
靖康小雅曰公諱為保徳軍承宣使金人繞集城下上
命公督稅東壁城䧟之夕金人自陳州門入循城而東
縱火通津門下公時在城上將士奔潰獨不肯去望闕
號慟赴火而死嗚呼太上之朝宦官被恩寵至深厚一
旦禍變之來往往為身謀如鄧珪梁許王孝竭李植之
徒又助敵為虐獨公一人以死報國詩曰在昔漢唐亡
由閹宦出或用之鮮不貽患豈期黄公獨禀髙見白髪
䖍心有聞必諌竭力東城以身死難揭名不磨萬世炳
煥　軍民殺金國使人劉晏等宣和録曰先是十一月
二十八日斡里雅布遣劉晏等四人來促和詔差翰林學
士莫儔防禦使髙世賞舘伴于都亭馹晏曰元帥皇子
遣晏來云國相元帥一軍昨晩欲請皇帝出城㑹盟傳
等答曰伯姪之國義均骨肉與二元帥相見固無害但
事體不順難以家至户曉都人見大兵已傅城下豈容
車駕出郊二帥北來正欲彼此不失信既許二帥却為
士庻居民遮擁不放車馬出城即失信更大晏頗以為
然晏至馹使請朝見上問左右大臣以前遣王芮來不
恭不欲見之孫傳何㮚請留不遣詔使人只就舘議事
不須引見儔等奏不引使人恐難為辭亦恐劉晏不肯
去况斡里雅布於本朝素號有善意今拒絶其使尼堪遣
來不審陛下還令朝見否若勢須引對獨拒斡里雅布非
便臣連日聞劉晏語似稍識義理必非王芮狡獪悖慢
之比上曰如今引見晏果執禮甚恭奏對婉順上大悅
厚其禮幣晏悉不受而去閏十一月二十四日劉晏再
入城是夜大雪深數尺莫儔髙世賞見劉晏晏曰皇子
元帥令晏急入城修書不及云兵已登城如捍禦得住
即極力為之如力有不加即告皇帝早出來相見當悉
心保全宗廟社稷須急遣宰相親王出城庻免攻破晏
又曰城上守禦行徑全然未是便火箭等燒著樓子不
消荒忙若做造樓子不及但大木欄塞多持長鎗等待
上雲梯乘人㸃刺令墜可也晏見城上守得未是恐不
可保次日引見晏奏陳斡里雅布之意上賜晏金束帶退
至都堂宰相執政諸大臣稱不肯遣親王奉使莫儔等
力争之不從歸馹雪大作未時後聞馹門外大擾守門
兵士入報金人兵馬已登城諸軍班直皆敗走回省已
閉少頃百姓軍兵入馹執晏晏呼曰我來促和正為若
等毋殺我衆不聼遂殺之有以是報斡里雅布者諭曰爾
時南宋已無號令不可罪渠尼堪曰國破人亂自然之
理
　
　
　
　
　
　
　
　
　
　三朝北盟㑹編卷六十九
欽定四庫全書
　三朝北盟㑹編卷七十
　　　　　　　　　　　　宋　徐夢莘　撰
　靖康中帙
　　起靖康元年閠十一月二十六日丁巳盡三十日
　　辛酉
二十六日丁巳大雪金人盡得四壁乃伐城上林木并
斫取柩板作障及蔽城内砲架貔籬巴皆回之内向城
外盡作慢道城内則因髙為昻橋不三四日皆備初破
城敵下令縱火屠城何㮚率百姓欲巷戰由是金兵不
敢下乃唱為和議人心稍安十六門皆為畨兵占守吾
兵無一人在城上者當日早班直及諸處軍奪萬勝門
奔走者四萬許人太上皇鄭皇后内居延福宫　景王
及謝克家為請命使於軍前城䧟上急召大臣親王侍
從而至三人謝克家其首也因與徒歩入閣中計議俄
頃遣謝克家景王使軍中請命傳聞太上㫖意極謙皆
以全活生靈為主上降親扎宣羣臣孫覿辭免待制奏
狀曰臣伏自去年閠月二十五日京師失守詾詾夜二
更上降親扎宣召臣等聞命馳赴而門禁已不通已自
城南西岡循祭河直北繇宜秋門以入通夕大雪四靣
縱火煙熖属天如晝夜衣冠士卒毁容易服纍然趣萬
勝門而去門關亂兵中至東華門騎吏皆不得從獨持
一笏以入有頃召見上已微服坐祥曦殿後内侍直舍
人引之謁上而學士莫儔以舘金使劉晏為亂兵所逐
不知所在吴开偶得疾僵仆坐間故臣獨掌書詔凡遣
使命自景王至鄆王及陳過庭孫傅何㮚等國書多自
撰述百書悉已命𣪚繕冩緘題又出守臣禦繕冩亦已
闕供臣等二日不火食五日衣不解帶上憐臣寒甚賜
一大袍尋為鄭建䧺所竊無何二十七日雜然欲邀車
駕跳幸而敵四合無所向羣噪宫庭刼請百出始排闔
不得入又有斧延和殿門遂毁徹乘輿服御之噐剔金
玉納之懐中復攘酒数十壺羣飲大呼醉溺殿上殺内
侍四五軰兵㐲狼籍僵屍流血上不能禁命駕登宣徳
楼而羣卒争挽御衣請行頼景王攘臂麾却之乃止退
御祥曦殿詔衛士坐两廡下太官給食上手持一劍顧
臣曰敵騎下城與卿等死于此　劉延慶及其子光國
奪萬勝門出軍民争附從之者約數萬人　遺史曰城
初䧟滿城人鼎沸莫知所從閭巷間羣不逞有諠言奪
城而出可以逃性命者劉延慶及其子光國斬萬勝門
扉大啓于是班直及西兵百姓噪而出者數萬既出門
莫知所向循城南駐于瓊林苑中有忠訓郎張永祺者
嘗為愚言城䧟之日身在西水門見作守禦官城䧟之
夜官兵猶守地分翌旦方棄城逃遁永祺下城時已聞
百姓喧傳開萬勝門放人出保義郎吴琦者為南平軍
兵馬監押與愚同僚亦為愚言城䧟之日身為親事欲
逃命奔竄無所適從次日黎明聞市人喧傳萬勝門開
遂走往萬勝門扉果大啓乃隨衆而出既到瓊林苑中
已見延慶父子整齊人作隊伍然則萬勝門自城破之
後見啓矣孫覿辭免待制狀亦為京師失守之時夜二
更宣召自宜秋門以入已見衣冠士俗毁容易服纍纍
然矣萬勝門自城破之後已大啓復何疑是知延慶父
子斬關出奔在城破之夜實丙辰也盖延慶所居之第
與萬勝門相近也軍民數萬争奔至丁巳日辰巳刻之
間而朝野僉言之書載其事甚明至延慶子光世統兵
好事者謟奉之乃改朝野僉言曰上集衛士三千餘人
環甲胄欲為避敵之計張叔夜劉延慶勸上出走上未
决延慶曰先為陛下奔一門延慶父子奪萬勝門出門
外候駕覩親王二人坐于明節皇帝之門台又見張海
張宏率馬兵奪城不克而去盖城䧟之翌日也是時市
井詾詾猶未定上登宣徳門諭百姓請噐甲當是之時
未有播遷之意而延慶父子未嘗見上已出奔矣又一
日方有蔣宣李福邀駕出奔之事實戊午也故孫覿辭
免待制狀又言二十七日衛士雜然欲邀駕跳幸而敵
騎四合無所向此事甚明後人覧朝野僉言者當求舊
本而改本失實故不可以不詳辨　四壁守伴官兵皆
棄城京師城大命令不相通南壁失守而西北官兵猶
在城上但夜中相驚恐未知失守端的唯傳箭者不至
翌旦漸傳城已失守于是官兵皆棄城而去四壁皆空
　車駕御宣徳門　遺史曰是日黎明有㫖諭百姓赴
宣徳門請器甲使命雜踏傳呼滿路其聲甚哀已而上
御宣徳門百姓喧亂不定有王倫者乘勢徑至御前上
問誰倫奏曰百姓喧亂臣是王倫能壓之上急命彈壓
倫曰臣未有官豈能彈壓因自薦其才上急命紙筆除
批倫為吏部侍郎倫下樓已先備惡少數人在樓下令
傳呼侍郎來倫字正道開封人宰相旦之後有縱横之
才少㳺市井間羣小皆髙其能而伏之倫遂傳㫖撫諭
百姓皆定上親諭軍民上露腕憑欄大呼于衆曰事體
至此軍民欲如何有謀者即此獻陳朕當聼從失守之
罪一切不問仍命百姓請甲及軍噐等前去各保老㓜
上倉皇不及覺墜㡌百姓奏聞間稱你我而已士庻初
慮有播遷意因泣告于樓下曰陛下一出則生靈盡遭
塗炭上大呼曰寡人以宗廟之重豈敢離此士庻號泣
上亦為之泣涕何㮚以倫小人無功除命太峻奏繳其
㫖止補修職郎　景王及謝克家回自金國軍前　泣
血録曰午漏方正景王謝克家同金人使命四人來議
和克家初見尼堪斡里雅布也二帥徑出示文劄言前此
未破時已降號令若城破日不許殺掠且云過陵寝亦
常戒約軍中無纎毫敢犯又云若南朝破城還肯不殺
人否雖有和議上猶未信　别録曰皇弟景王回建黄
旗題曰两國通和景王徒行雪中來自朝陽門從者數
人及麗景門門尚閉憩于城隍廟須臾啓關乃騎而朝
　尼堪遣李若水入城　遺史泣血録皆曰李若水初
同馮澥奉使留車中澥已歸而城䧟舘伴偕若水説景
王請命書上猶有御寶料城中未甚亂國相教徽猷來
欲令入城若水遂同舘伴者至城破處見尼堪斡里雅布
云京城已破可遽歸報皇帝自須播遷五百里内皆吾
兵也且請處置内事恐防内亂又曰可令何相公來議
事若水入對上見若水失聲而驚曰卿竟來也大事如
何若水具對遂留宿殿中　何㮚使於金國軍前宰相
何㮚出使見尼堪尼堪問之曰汝為宰相知吾提兵將
至何不投拜而乃拒戰又不能守城何也㮚無以對又
曰聞勸宋主與我戰者豈非汝耶曰然尼堪曰汝有何
學術與我戰邪曰㮚無學術為國為民當如是耳尼堪
曰我欲洗城如何㮚從容曰率兵洗城元帥一時之威
也愛民施徳元帥萬世之恩也尼堪語曰古有南即有
北不可無也今之所期在割地而已㮚再拜謝尼堪曰
相公回奏皇帝欲請上皇出郊相見不可辭也㮚無辭
以對應命而還　靖康遺録曰時天平明上命何㮚出
使軍前㮚皇懼失色辭不敢行上固遣之㮚遲回良久
不决若水嫚罵云致國家如此皆爾軰誤事今社禝傾
危爾軰萬死何足塞責不得已乃上馬而足戰不能跨
左右扶上比出朱雀門所執馬鞭三墜地于是至青城
見尼堪尼堪在中軍帳守衛嚴謹皆露兵刄凡經三次
搜索方至帳下悉堆氊高三尺坐于上尼堪據大木案
㮚伏地請死尼堪厲色曰南朝拒戰誰為之謀答曰㮚
主戰議尼堪云趙皇堅欲拒戰决有此否㮚云議皆出
于㮚皇帝無尼堪又云我昔遣使招汝出城爾何不來今
城破來此何也答曰昔之不來為生靈尼堪黙然久之曰
爾亦忠臣然我須見趙皇靣約和議然後奏聞北朝皇
帝㮚請拜回歸　二十七日戊午大雪駕御宣徳門駕
登宣徳門有軍民數萬皆呼萬嵗號泣上亦大哭金國
使人詣門見上上以手加額曰寧害朕無害城中軍民
使人言两國已通和好城中秋毫不動于是掲榜云两
國已和只候何㮚等還冩誓書仰軍民知悉　宣和録
曰騎橋明逵皇后宅孟昌齡家神衛營藍熈家五嶽觀
㳂燒數千間小民過城下者敵人擲錢與之或徃復得
數千語人曰元帥限我軰三日破城今只一日半見效
諸門先存金帛如山敵悉得之所棄者錢爾　泣血録
曰是日曉諭在京大金登城歛兵不下命文武百官僧
道詣大金軍前致謝全活性命之恩願犒軍者聼以金
帛牛酒及南薫門候大金指揮已而金使數卒傳㫖云
國相太子致意軍中宿食不便不煩逺到又致意僧道
父老泥雨不須到軍前請㸔經念佛祝大金皇帝聖夀
次日早百姓相率謝元帥以竿掲金帛云謝元帥全活
之恩者闐咽道路　靖康小録曰金人入太學刼掠金
銀衣物士人㡬不免敵曰秀才懣却忠孝為國不要殺
他　出城官吏軍民數萬在普安院遇金人潰𣪚四走
劉延慶并子光國皆被殺　遺史曰官吏軍民争萬勝
門出者無路可行悉循城而南聚于瓊林苑中不啻十
數萬劉延慶及其子光國在焉延慶欲整行伍勸以同
力協心奪路求生衆皆唯唯終夜諠呼或曰無故而呼
者恐人心不固矣是日質明延慶率衆直西以進過普
安院望金人鐡騎遍滿原野衆不敢行延慶曰金人不
足畏我以死命當之彼自敗矣衆不應延慶曰試使我
之子太尉徃嘗之乃呼光國激之曰汝以五十騎徃嘗
敵以堅軍民之心終後奪路而去光國以五十騎直犯
金人䭿騎金人皆按轡或持弓或横鎗不動光國揮戈
馳馬而去延慶曰光國五十騎尚能進况軍民數萬皆
死命乎乃強率之衆不能已而趍遇金人鐡騎縱横衝
突衆皆星𣪚而潰延慶及光國皆死于亂兵中有得脱
者悉走京西聚為盗賊李孝忠黨忠祝進薛廣曹端王
在之徒皆是也　宣和録曰劉延慶并男光國奪路萬
勝門帶班直長入祗候西兵萬餘人而出皆䕶駕選鋒
也延慶䧟金明池中卒光國携王黼愛妾張氏以逃行
十餘里敵追騎及之殺妾自縊　林泉野記曰劉延慶
其先西夏熟户世為將知名後居延安府為保安軍屡
及夏人戰政和八年攻藏底河㧞之宣和二年從童貫
討陸州方臘遣子光世自將一軍趋衢婺破擒之定二
州累遷檢校少保節度使眷遇亞于貫六年伐燕山為
都統以軍三十萬取易州屯盧溝河命郭藥師楊可世
輕兵先趍燕山光世為後繼契丹蕭太后宻召四軍大
王兵自暗門入藥師等驚駭墜城走光世既不至諸軍
失援延慶軍聞亂而潰自相蹂踐赴河死者數萬金人
自是知王師不可用有輕中國心延慶坐削官乆之乃
復金人圍京城延慶守北壁出戰有功及何灌敗金乘
勝而來延慶因其疲遣死士五百撃之及再至關延慶
守北壁城䧟與子光國率衆開萬勝門走百姓多從之
遇敵戰被殺年五十九至其子光世之貴贈太師金歸
其喪於光世葬之池州　濟王及中書侍郎陳過庭出
使濟王及陳過庭出使同伸懇告也　開封府出榜彈
壓已刻開封府掲榜云两國已通和在京内外放火燒
人刼掠財物御前已分遣將士前去殺戮仰居民安業
如違處斬又令人告報两國各已講和向來所請噐甲
却令送納是日放火刼掠者猶未息金人三五成羣下
城刼掠或不逞之徒為之前導亦有潰兵被髪偽装畨
人者大抵后族貴戚王公大臣富商巨賈之家皆遭其
害　何㮚回自金國前具道尼堪議和之語上意稍安
又聞欲邀上皇出城上曰上皇驚憂已病不可出必不
可辭朕不惜一徃㮚曰陛下不可不一見之乃復遣㮚
議軍前　宣和録曰二帥堅欲上出郊親詣或太上皇
皇太子亦得上初不肯出大臣有請行者上堅不從且
指帶以示曰事急有此而已　長星㷔出東北角其長
亘天四更沒　蔣宣李福邀駕出奔　遺史曰是日上
四軍班直猶有萬餘馬亦數千及䕶駕人馬等皆欲奪
鄭門而出指揮使蔣宣李福引衛士數百人入祥曦殿
中大呼請官家速出這裏不是官家住處其勢甚遽上
曰教我那裏去衆兵曰須與官家奪得一路宣控馬扶
上使乘四侍斥宣無禮宣怒殺之上與大臣皆失色李
福叩頭曰蔣宣非敢無禮欲救官家於禍難中畨人詭
詐和議不可信宰相内侍多是細作願陛下速决上命
左右開諭因趍入衆兵猶追之不已上復親撫諭之忽
聼禁中喧擾衛士有乘隙於禁中盗物者何㮚孫傅以
宣福無禮而致亂乃令四廂指揮使左言捉作過衛士
數十人送開封府是日金人漸有三三两两下城刼掠
者並不殺人又軍兵乘亂恣行刼奪畧無忌憚士庻皆
奔走城東徙於城西城西徙於城東征行交互莫知所
適父子夫婦不相保守至有全家自縊自殺者又有由
東西角門而入舊城者汴蔡两河遺棄老㓜屍骸堆聚
哀號之聲所不忍聞公卿大夫皆布袍草履混迹塵世
雖貴戚之家皆泥土滿面不洗拭衣􁀙絮紙被取類丐
者是夜四壁火光猶赤照耀城中　靖康後録曰是日
押横門蔣宣班直恵萬年禁衛斧左掖門上急下門衛
士已於上側殺中官上方入祥曦殿門蔣宣仗劍及之
大呼欲䕶駕奪門而去乘醉以刃壊御屏風臥於殿上
衛士悉取御前及閤分外庫金銀器皿等分之有頃皇
弟景王返走下殿王謂宣曰我已得聖㫖除汝團練使
管殿前司便謝恩謝恩訖以劍揮諸軍班直皆坐於殿
簾聼候聖㫖俄聞譚世勣自軍前回報已通和宣乃率
直皆𣪚　秦仔賫蠟書除康王河北兵馬大元帥陳亨
伯兵馬元帥宗澤汪伯彦兵馬副元帥中興日記曰是
日有湯隂縣走騎報京城遣秦舍人至是時京城消息
久不通一軍皆驚王遣騎迎之既到命藍珪審查得實
引入乃武學進士秦仔授中翊郎閤門祗候而來曰此
月二十日皇帝遣仔賫蠟彈來拆敝衣以出之王命韓
公裔破蠟得黄絹方四寸許親筆細字知卿起義勤王
可除卿兵馬大元帥陳亨伯元帥汪伯彦宗澤副元帥應辟
官行事並從便宜後空處家中安樂無異前日賜錢五
千緡王讀訖憂形於色涕繼之後一二日先後至者七
人蠟彈詔㫖悉如前王聞仔等曰金人圍城甚急正大
雪皇帝御瑶津亭遣仔等請大王起兵入衛皇帝慮其
不逹故一日同遣八人來皆縋城冐風雪犯險阻路中
間逄金人次第軃避先後由間道渡河前來王喜八人
皆到王出帥衢南望闕謝恩軍民大歡悦　建炎録曰
閠月空日大元帥劄子准忠訓郎閤門祗候秦仔賫到
蠟封奉聖孝之報天地神祗所當佑助檄到日康王可
充兵馬大元帥陳亨伯充兵馬元帥宗澤汪伯彦充兵馬副
元帥同力恊謀以濟大功　二十八日己未何㮚使於
軍前何㮚至軍前祈請上皇免出郊且言上出郊之意
尼堪從之　二十九日庚申雪止旦日出其色如血日
色如血城中之人見者無不驚懼或以為殺擄之兆皆
憂洗城　始開朱雀門已刻朱雀門始大開分遣彈壓
官徃來四壁金人皆撅㫁諸門慢道復於城外作慢道
以鐡鷂子登城自城破縱火燒甕城樓櫓三夕不滅火
尼堪軍前禁不可殺人故無人敢犯其恣殺戮者乃吾
軍人耳髙后宅掠去婦女七十餘人左言妻被掠以金
百两贖之東北一帶殺傷頗多乃黒水人城中不逞之
徒有持兵刃冐為畨人而剽掠者吏捕得之梟首通衢
金人見之曰此南人治犯法者　三十日辛酉駕幸敵
寨　靖康後録曰二帥欲脇上皇出郊詔曰大金堅欲
上皇出郊朕以社禝生靈之故義當親徃咨爾衆庻當
體朕意切務安静無致驚擾恐或誤事故兹詔示令知
悉　遺史曰是日昧爽有詔大金和議已定朕以宗廟
生靈之故躬徃致謝咨爾衆庶無致疑惑平旦上擁數
騎將出南薫門何㮚陳過庭孫輔等從曹輔張叔夜留
守彈壓駕至南薫門城上皆金人城守有一人自稱統
制厲聲曰奏知皇帝若得皇帝親出議和公事甚好且
請安心上欲下馬城上金人皆避走云奏知皇帝不是
下處遂立馬如初又云已差人覆國相元帥且立馬少
時容治道凡駐駕一時乆門扇乃開見歩人鐡騎滿甕
城中乃夾道擁衛而去至青城中途金人又奏云請徐
徐行容為安排皇帝行宫又立馬一時久至齋宫門外
上欲下馬金人又云奏知皇帝請裏面下馬乃入齋宫
側一小位中尼堪遣人奏知皇帝二太子在劉家寺日
已晩容來日相見又奏云不知曽帶被褥來否欲供進
又恐寐不安是夜上宿齋宫初百姓父老見上出城争
持金銀綵帛徃獻軍前自内門至南薫門不絶人跡如
蟻迨曉車駕未回人情恟懼俄頃有黄旗自南薫門入
云駕前傳報平安詔曰大金已許議和事未了畢朕今
留宿只候事了歸内仰軍民各安業無致疑惑士庶讀
詔還通夕憂慮　金人令數人居都亭驛為承受　劉
定齎蠟書至元帥府催督入援　建炎中興記曰劉定
自京城賫蠟書至相州乃上親筆督兵定河北効用也
頗知京師圍城事具言其危急之狀言頗切直或不悦
之先是秦仔至論京城不可破至是定以為必可憂兩
説不同遂遣秦仔宣説於中以安衆情而深究劉定之
説與諸將識者議之
　
　
　
　
　
　三朝北盟㑹編卷七十
欽定四庫全書
　三朝北盟㑹編卷七十一
　　　　　　　　　　　　　宋　徐夢莘　撰
　靖康中帙
　　起靖康元年十二月一日壬戌盡四日乙丑
十二月一日壬戌駕在青城金人遣蕭慶來索降表宣
和録并遺史曰上在敵寨宿郊宫與二帥尚未相見遣
使議事索降表上命孫覿草表但言請和稱藩而已使
人賫草示尼堪尼堪以為未是金人往來者數四皆不
中而要四六對属作降表覿與吳幵互相推避不下筆
上曰事已至此當卑辭盡禮勿計空言促使為之于是覿幵
與何㮚共草成之云一統之基遽失籓籬之守七世之廟幾
為灰燼之餘既煩汗馬之勞敢緩牽羊之請又云上皇
負罪以播遷㣲臣捐軀而聽命又云社稷不隕宇宙再
安上覽訖謂孫覿曰對属甚切非卿平居閲習安能及
使人齎草示尼堪方中其意令其官吏同吳幵何􁨟數
次改易尼堪抺去大金二字止稱皇帝又去大宋皇帝
字止稱大金為皇帝而不書國號又改負罪為失德又
指宇宙二字云大金亦宇宙也改為寰海上悉從之長
入祗候王嗣在上左右不知改意何語但見上往來思
慮軫動聖顔至是始定中書舍人孫覿辭免待制奏狀
云三十日臣等侍輦幸青城羣臣多以無馬不及往出
門遇鐡衣數萬各持一幟夾道以衞坐掖門宰執位越
日淵聖靣諭臣作稱藩一表臣以非本職固辭何㮚曰
更召執政待制同議羣臣莫肯對􁨟曰君父在患難而
不顧諸君忍出於此耶淵聖變色臣頓首奉詔表往不
合金使别持一紙書來大率言海上請盟以至交惡亹
亹數百言請以此意作表臣就用本語稍加櫽括以應
之又不合復令别用四六引事寔為文淵聖諭臣曰朕
欲亟歸爾卿勿計空言可也􁨟亦不作遂自操筆為之
時有起居郎胡交修在傍知狀然使者五反而後已
靖康要盟録載表曰背㤙致討逺煩汗馬之勞請命求
哀敢廢牽羊之禮仰所蠲貸俯切凌兢(云云/闕文)又孫覿辭
免待制狀曰不虞連值國家非常之變靖康國破淵聖
表降亟欲援吾君擠陷于不測之危豈復計此身誅絶
于中興之後比喧公議請寘嚴科凡此誤朝誰為禍首
俾二聖辱在泥塗而不問則一時失於翰墨以何尤是
日大雪極寒随駕官吏不賫衣服夜坐待旦不設榻惟
上所居稍温潔宰執以下卧地日得粟米飯少食之上
在敵帳都人傍徨計無所出自拂旦官吏士庶集于南
薫門以俟未刻黄旗又自南薰門入報平安詔和議已定
禮數未了仰百姓各安業無致憂疑迨曉又詔大金和
議已定待只候禮數了來日入城與百姓共慶　兵馬
大元帥開府是日兵馬大元帥開府王服緋衣玉帶乃
指帶曰此上賜以寵行者先是太上皇將禪位解所服玉
帶賜上王出使上乃解以贐行百姓詣南薫門迎駕是
日閧傳乘輿還百姓自五鼓相率守南薫門蔽路已午
間南薫門忽開莫不忻躍已乃宣取酒果申後韋夀隆
入城傳詔來日方歸又出黄旗云和議已定各令知悉
人益惶惑不安至夜有投宿御廊婦女小兒各用襟裾
盛土填馳道以雪泥未乾不曽治道故也家家焚香禱
天金人求索劉晏等四人尸以骨還之
二日癸亥駕在青城奉表於金人尼堪斡里雅布相見于
齋宫是早金尚欲堅要上皇出郊上再三説諭方稱皇
帝仁孝乃止尼堪先遣人用青氊裹齋宫鴟尾又屏壁
上有畫龍處亦蔽以幃幕然後向北設香案乃請相見
二帥迎於門上以表授尼堪受之相揖而入御馬在前
二帥次之遂入望香案下馬上立案前尼堪令人讀表
訖北望拜者四左右皆唏嘘雪大作時城中無雪獨青
城示變金人亦為之蹙額繼而相賀午刻相見於齋宮
講賓主之禮相遜再三上卒就主位遂各命坐二帥人
材皆竒偉斡里雅布瘦而長獨尼堪應答琅琅宰相親王
並列於庭酒三行首説太上次説上與金人出師之由
又云城中頗有擦城出者皆背棄君親不忠不孝之人
何足惜也盡已令􁨠殺訖尼堪曰天生内外自有分域
中國豈無人據天人之心未厭趙氏使他豪傑四起中
原亦非我有但欲以大河為界仍許宋朝用大金正朔
又曰兩國既和恐四方聞京城而生變請遣使撫諭本
國當遣人送出地分上許之尼堪又云三太子見在西
京衛䕶陵寢無他虞禮畢上以金銀十六擔縑帛五十
床金玉帶各二為贄又命左右出内府蹄金以賜二帥
尼堪笑曰城既破一人一物皆吾有也皇帝之來所議
者大事此何用如欲分賜可與臣下又云日已晚城中
居民不安可早囘必欲賜賚但留左右足矣駕遂與國
相二太子送上馬上謙遜不遑遂巡廊送出門外上馬
金人以甲馬裹送往還又遣畨官五人送入内宿于廟
堂　駕自敵寨囘宫是日拂旦日出無光有飛雪數片
官吏士庶復集於南薫門者肩摩𬒮屬尤盛于昨焚香
瞻望者絡繹于道俟駕人稍回皆云必未時回申時急有
使臣馳馬而來云駕囘都人驚奔喜迎至晚駕入門父
老夾道山呼拜于路側老幼掬土填寨雪淖不須臾御
道坦然捧香前引或衝突禁衛或至爇頂燃背以迎者
不可勝計駕歸才及門士庶遥認黄蓋歡呼傳報一城
奔走山呼之聲震動天地皆攔馬首仰窺天表莫不惋
歎感泣涕泗横流不知其數上亦為之揮涙過州橋淚
已濕帕殆不能言從駕有金人數輩見上得人心如此
亦皆驚嘆左右駭愕悽咽大學士迎駕上掩靣大哭謂
宰相誤我父子觀者無不泣涕至宣德門始能言嗚咽
不已宣諭曰荷你百姓朕將不得與百姓相見又感泣
不已士庶莫不慟哭至内前王爕鄭建雄張叔夜扣馬
號泣上按轡大慟俯身頓首情至不勝百姓軍民皆大
慟聲逹禁中既入内士庶乃散閭巷之間人情怳然若
再生　避戎夜話曰初駕幸敵也有長入祇候王嗣隨
駕凢三日兩宿未嘗離左右至初二日二帥猶堅欲上
皇出郊上再三説諭方稱皇帝仁孝乃免至三十日至
初二日早左右並不與金人晤語閒有立談者則左右
主事人揺手不令交一言至此然後交相慶賀云本是
一家我出軍十二年矣不知家中父子存亡且喜兩國
通和遂有解甲之期又况兩國二太子來時路中傳令
期汴京必破萬一不可攻打雖二十年與更戍迭守誓
不返國術者刻二十五日與初三日城破果不出二十
五日也金人供送上左右寢食皆如法並喫餛飩此食
乃金人御饍也進上御饍亦用餛飩并餤裹夾之數内
侍爭攫拿金人以手加額爾罪過此食未曽供皇帝豈
可食也又尼堪斡里雅布皆英雄自古云不在中原必在
外國兵馬大元帥府差置官屬王命差耿延禧高世
則叅議官徽猷閣直學士河北都轉運使張慤直龍圖
閣京東轉運副使黄?善充大元帥府隨運應制徽猷
閣知信德府梁揚祖充大元帥府隨軍運使楊淵王起
之秦百祥充幹辦公事藍珪康履黎陽公恕韓公裔
充主管機宻文字武顯大夫陳淬充兵馬大元帥府都
統制五軍兵馬修武郎趙俊等中軍統制武義大夫劉浩
前軍統制武顯郎張瓊左軍統制修武郎尚功緒右軍
統制果州刺史王孝忠後軍統制
三日甲子駕詣龍德宫寧德宫車駕詣兩宫安慰太上
及太上皇后也上御祥曦殿百官始造闕朝野僉言曰
何􁨟初主議不割地既而守城中敗自謂宗社將危後
聞金人講和反側意信之從車駕見二帥割兩河地中
降于敵可謂主辱臣死之時也􁨟歸都堂曽無愧色見
執政但喜講和而已且作㑹飲酒食肉談笑終日自古
大臣愚昧無耻未有若此之甚者　命文武百官僧道
父老詣金國軍前致謝上降㫖命文武百官僧道父老
詣大金軍前致謝衆集于南薫門伺候指揮俄有金人
十餘來傳令云國相太子致意百官軍中宿食不便不
煩逺至又致意僧道父老泥雨不煩逺到請㸔經念佛
祝大金皇帝聖夀便命傳報禮意似勤人情稍安金人
遣使致書請喚囘康王　泣血録曰書云既往不咎故
無可言事至於今良可驚悸康王見在河北可遣一人
同使命喚囘來未審聖意如何凝寒伏惟善保夀祺具
書不名但題云古倫尼伊拉齊貝勒皇子左副元帥書上
先是康王出使駐於相州尼堪遣使持書來喚囘朝廷
乃議遣樞宻曺輔行要盟録曰是時朝廷使人毎出使
金人必搜索蠟書上乃與曹輔衣襟用礬書詔康王曰
京城將吏士卒失守㡬至宗社傾危尚賴金人講和止
于割地而已仰大元帥康王將天下勤王兵總領分屯
近甸以伺變難無得輕動恐誤國事四方將帥亦宜詳
此齎蠟書至大元帥府催發勤王兵修武郎閤門祇候
侯章自京城齎蠟書催發勤王人馬甚急甲子到元帥
府王問章章曰皇帝遣章等十人擦城北來趣大王領
兵入援惟章一人得逹臨陛辭日皇帝宣諭云康王辟
中書舍人隨行可以便宜傳諭令莫詔書盡可起河北
官兵入援時夜入初更即令耿延禧華詔盡起河北諸
郡官兵令臣自將草詔成已夜分矣呼集吏列燭分冩
翌旦行下
四日乙丑金人遣使檢視府庫拘収文籍金人欲盡取
府庫故先遣使來檢視府庫拘収文籍内蔵庫者太祖
皇帝時封椿庫太祖不忍燕雲之地䧟于契丹以毎嵗
用度之餘置封椿庫以貯之故俟貨財豐殖即用賞戰
士以取燕雲之地有詔誓子孫不得别用後為内蔵庫
真宗皇帝有御制詩詩曰五季失圖玁狁孔熾藝祖造
邦基化士每䖍惕驅妄意尊詔業子孫不務兹何以成
戎捷龍虎興昌運山河鎮國都龜疇延寳祚鳯德顯靈
符道盛堯啟岳功高禹㑹塗九重方執象萬里定寰區
凢七十四字毎一字榜為一庫之號皆王章所書金銀
錦綺寳貨積累一百七十年皆充滿盈溢金人遣使來
檢視吳幵莫儔相引入庫中使人唯㸔逐庫字號方至
五季失圖玁狁孔熾即止遽索馬歸又二日别遣使人
來封閉諸庫遂使燕人李縣丞坐庫中監搬運提舉官
内侍王若冲同官吏役禁軍搬三日不絶靖康遺録曰
尼堪遣蕭慶入城檢視府庫帑蔵皆封識既封府庫即
居尚書省朝堂朝廷動靜悉皆闗白　大元帥府傳檄
諸邦起兵勤王大元帥府檢㑹已行詔書僅至傳檄諸
郡仰逐州依詔書守臣自將外載惟金人衝突再至京
城攻圍未退君父憂辱臣子之心義當効死衛上矧凢
在職世受國㤙當此艱危豈應坐視冝勉忠義戮力勤
王仰逐守臣如指揮到日依已降詔㫖不移時刻措置
起兵除量留本處召募到土豪分擺地分守禦外盡數
剗刻官兵精鋭趫徤招集彊勇強家子弟堪充出戰人
逐色團結仍不得夾帶老弱病患人充數備辦犀利器
甲鎗刀弓弩箭鏃隨帶附隊差得力人如官兵以將佐
部隊將押隊内選差如民兵以知縣丞簿巡尉内選差
逐州守臣更切措置糧斛輕齎以防㳂路次舍艱食隨
人供億仍差官隨軍管押署文厯分明収支及軍兵起
程日借請外優與犒設無致失所兼本府已選十二月
十四日提兵起發相州前去過大河入大名府駐劄仰
逐州守臣隨里路逺近計程限於十二月二十日以後
正月三十日以前節次到大名府㑹合聽指揮審度
前進右劄付知中山府陳延康知河間府黄待制潛
善知深州姚直閣鵬知磁州宗修撰澤知徳州滑大
夫彦齡知棣州趙大夫知慱孫振知慶逺府裴刺史汝
明知保州葛刺史逄知霸州辛刺史彦宗知保定軍高
刺史公翰知廣信軍張刺史㬇知濱州董大夫誼知安
肅軍王大夫澈知㤙州知滄州知漠州知永靖軍知清
州(忘記職位姓/名皆闕之)等准此上件劄子並蠟封先差下使臣
兵級翌日遣行計里地自逺及近優給路費起間以行
乙丑詔書行丙寅檄書行自此毎隔一畨繼遣凢遣六
畨毎行王親拊䘏曰逐處囘申來更轉一官資人人欣
喜冒雪以行悉逹唯中山慶源二府被圍不得通　大
元帥府招安到軍賊楊青常景先是相州屬邑林慮縣
天平山深僻險阻磁相間豪族數十家避地有軍賊常
景有衆號四千人圍刼天平山殺戮殆盡掠取子女玉
帛占據天平山又有軍賊楊青嘯聚號二萬人自衛濬
直趍天平山破景衆攘取所有仍占天平山為巢穴下
瞰相州景州奔潰稍集于縣郊王遣秉義郎曹端仁齎
金字牌以禍福曉青以武翼大夫閤門宣賛舍人劄子
招青俾率衆勤王又遣修武郎陳恂齎金字牌以忠翊
郎劄子招景二賊聞命屈膝効順是日青以一萬人景
以二萬人各來歸以親信百人自衛庭叅王不設儀衛
呼而前慰撫諭戒以金杯酒賜之青以杯載酒股慄汗
下于是知王有將將之度矣
　
　
　
　
　
　
　
　三朝北盟㑹編卷七十一
欽定四庫全書
　三朝北盟㑹編卷七十二
　　　　　　　　　　　　宋　徐夢莘　撰
　靖康中帙
　　起靖康元年十二月五日丙寅盡十九日庚辰
五日丙寅金人索馬一萬匹泣血録曰金人移文開封
府索良馬一萬匹開封府掲示自御馬而下並拘籍隠
蔵者全家並行軍法許人告賞錢三千貫在京除執政
侍從卿監郎官許留一匹得七千餘匹盡送軍前内侍
班直禁軍自控納之甚有媿色自是士大夫跨驢乘轎
有徒歩者而都城之馬羣遂空矣金人使八千人入城
自宿都省或朝堂不復宿都亭驛部差文武官各二十
員随金人軍往兩河交地每州各一員中書侍郎陳過
庭為交地都提舉
六月丁卯金人索軍器先是陷日軍兵抛擲軍器士庶
之家往往蔵匿金人知之移文開封府索軍器開封府
掲示許人蔵軍器者悉納赴官限滿不納依軍法凢甲
仗庫箭以車輦去或用夫搬擔數日方盡
七日戊辰開封府召募潰散使臣軍兵使臣軍兵潰散
未有所歸恐其作亂開封府乃散榜召募依舊収係支
給口食於是稍有出者軍器監奏収軍器准尚書省劄
子批送下軍器趙監丞奏劄子奉聖㫖差官四壁招収
潰散軍兵漸次歸復所有郭京傅臨正等所招出戰之
士盡是不逞浮浪之輩既不能出戰又不能守禦久費
國廩致誤大事既已潰散又乘勢作過接熟金人相為
表裏刼掠良民披帶衣甲未有拘収指揮竊慮因而愈
生不便伏望聖慈明降睿㫖赦罪其元請器甲限三日
送納如或違限隠蔵不依今來指揮許人告首并依軍
法復取軍器監出榜限三日送納其遺棄軍器多差人
拘收所有民間収到軍器並令自齎赴監送納如依所
乞須至指揮右出榜曉諭軍民戰士等仰詳前項都省
批狀指揮日限據元請器甲限三日須管赴監送納如
或隠蔵不依令來指揮日限送納許人告首以慿送所
属依軍法施行　中書侍郎陳過庭防禦使折彦質出
使兩河交割地界金人請以大河為界朝廷遣陳過庭
折彦質割河北河東地又遣大小臣二十員持詔而行
之詔民間權主典顧人口以散失者衆議訪尋逐敵隠
匿者莫肯歸還也開封府折還百姓金銀度牒尚書省
劄子吏部侍郎兼知開封府王某劄子今契勘根括金
銀充大金犒軍之物已奉聖㫖許用茶塩鈔片官誥度
牒給還臣今擬數進呈取進止依劄子奏付開封府吏
部王尚書迪功郎六十貫承信郎五千五百貫承節郎
七千貫進武校尉三千貫進義校尉一千六百貫進武
副尉一千二百貫進義副尉八百貫守闗尉副五百貫
度牒一百五十貫師號三十貫右榜使府已闗牒吏部
等處候逐號降到一件告牒號曉示齊鈔赴庫自百姓
客人為始仍以折納之數赴府庫自陳錢數不多者許
同狀出榜市易務張掛曉示元送納金銀疋帛人户等
仰詳前項省劄各冝知悉
九日庚午遣使臣六人往諸路撫諭詔曰大金軍已登城
歛兵不下朕親出郊見兩元帥和議遂定宗社再安生
靈獲全㤙徳甚厚仰諸帥守監司各令軍民安業仍先
往軍前請號以行尼堪在青城曽言及之也竟拘留不
發金人索河北河東守城親属質于軍中以待割地金
人恐河北河東守臣未肯割地乃取四十五處守臣親
屬於軍以待分割界了日送還又取蔡京童貫王黼張
孝純蔡靖李嗣本等家屬二十餘家以及李嗣吳敏徐
處仁陳構劉韐折可文可求等開封府唯命是聼其或
在貶所或有出京者具以實告其見在者次第發遣之
自是開封府召集團結大小繩列于廊廡不遣者累日
飲食不給寢處不問啼饑號寒之聲朝夕不絶左言主
管殿前司公事以彈壓衛士故有是命
十日辛未詔府庫所有盡犒賞金國軍兵詔曰大金軍
已登城歛兵不下保安社稷全活生靈㤙徳甚厚今來
京城公私所有本皆大金軍前之物義當竭力以犒大
金自皇后家為頭有能徑率先竭財犒賞大金軍兵者
令開封府具名奏聞當議優與官爵右已行差官徧行
根括竊慮人户未知尚敢隠匿窖埋致使本朝有虧信
義或如前蔵埋者並行軍法軍前退馬羸瘦者督責甚
峻開封府牓執政以下科歛金銀牓准尚書省劄子勘
㑹元帥府台令所科金銀綵叚除開封府並四壁官科
外令科定前執政選人校尉所納金銀綵叚右劄下吏
部閤門御史臺依科定合納數日火急多差人分付告
示應合納官立便依數赴開封府納不管時刻住帶今
劄付開封府照㑹拘催納施行須至指揮前執政尚書
承㫖内翰開封共六員每員各金二十兩銀五百兩綵
叚三十疋侍郎給事舍人諫議侍郎正使承宣觀察使
左金吾衛上將軍已上共三十三員每員各金十兩銀
四百兩
十二日癸酉開封府掲牓拘催戚里權貴豪富之家財
物等開封府掲牓示曰見奉聖㫖拘催戚里權貴豪富之
家竭其家財以助犒賞今來累日並未見人戸盡数賫
納竊慮為見罪責致將金銀等藏埋右牓人戸將本家
所有金銀表叚竭其資赴府送納如敢藏埋許諸色人
告首以十分為率將三分充賞先以官錢日下代支其犯
人依軍法知情蔵寄人家亦許陳告給賞不為陳告者
與犯人同罪民情詾詾殆不聊生午刻有從政郎陳符
率先詣開封府投狀乞以見開和樂樓正店内銀器盡
數輸官以犒軍詔改合入官與堂除差遣一次
十三日甲戌鄭皇后宅以隐匿金帛詔追父祖官開封
府督責金銀甚急鄭皇后宅以隐匿金帛不肯盡數輸官
有詔父祖並追毁出身以來文字其餘奪官者甚衆又
枷項幹辦使臣等號令于市誅指揮使蔣宣李福盧萬
京師記聞曰先是十二月二十五日城破時上獨坐小
殿中聞報城破倉惶有殿班直指揮蔣宣等數百人挾
駕曰陛下之危只在頃刻臣等願從陛下奪西門出當
以死衛陛下不爾即悔無及矣上曰汝等忠義可嘉但
事不可知俟遣大臣探意若縱兵下城走亦未晚蔣宣
候定日除觀察使于是稍定殿班等遂入奉宸庫盗金
寳器皿殺内侍揆等或以兵擊牕壁又斫㑹通門莫敢
誰何今事定遂誅之軍前索金銷畫匠二十人索酒匠
五十人酒三千壺悉與之拘籍鋪戸家財朝廷命開封
府曺官使臣拘交引質庫金銀綵帛鋪家至戸到攤認
拘籍
十四日乙亥大元帥起兵發相州　日記曰大元帥承
御前蠟書促援甚急乃輙離相州入援或者以汪伯彦
守相州嚴備且冝住相州假如金人至必不可犯王叱
之于是集諸將於世㤙堂議入援之路秦仔劉定侯章
請從濬滑徑赴京師諸將皆曰河氷未合濬州渡無船
一不可也滑州即金人寨其次長源韋城皆大寨豈能
徑往二不可也秦仔等曰以帛縑横絶河中兵攀援以
渡彼滑州韋城大寨可轉戰而南耳諸將曰金人在滑
帛練在南岸者其誰維之倘維者半渡金人斷維則何
以轉戰而南戰士則可大元帥大王將如何即轉戰不
勝退安得帛練復渡乎仔等不能對諸將欲囘邢洺自
思州渡往北京王語之曰曷不徑趍澶淵諸將曰為其
逼李固敵寨萬一驚擾非萬全耳㑹孟世寧自北京遣
人來投文字自元水鎮過子城渡適北氷合可行乃定
議然隂陽官選日猶欲二十五日起發取南趍濬滑以
疑敵騎又移檄大名府路帥司差兩將人馬分遣前去
舊魏縣駐劄暨吾軍到岸之際庶㡬防新魏縣敵寨之
金人一將于内黄縣駐劄有以防滑州敵寨之金人大
名府路兵馬都監王彦領兵二千人屯舊魏縣乙亥進
發初相人及五軍止知軍行南趍湯隂由濬滑路至是
出北門申刻次臨漳縣伯彦以相州及兼權真定府路
安撫司公事馬歩軍都總官職事前一日交割與通判
趙不試遂侍王行王在相州也欲得近上宗室相親有
兵馬鈐轄士居服屬最高故常同宿食士居常次王馬
而行是夕宿臨漳縣大卿夏鰭宅火煙焰亘天或以為
奸細放火以報金人耳衆甚恐王安卧帳中謂左右曰
無之已而果然使臣馳報黄河欲凍王燃香禱于天地
河神
十五日丙子大元帥牒黄河中興記曰十四日晚探者
報黄河氷已解十六日當立春乃黄河當拆氷上下震
懼以為宗廟社稷無疆之休在此一舉是日五更楊青
報元水鎮氷再合施草土訖王乘小車安然而渡大軍
悉渡唯後糧車過氷薄陷溺者十餘又使臣高公海馬
溺於河既渡三軍讙譟時夕雪隂晦至王渡河日麗空
隂解駁紅黄雲遮日而行是夕宿元水鎮王坐帳中置
酒召耿南仲汪伯彦耿延禧高世則舉杯慰勞　津搬
諸庫絹赴軍前初金人索絹一千萬疋朝廷至是盡撥
内蔵元豐左蔵庫所有如數應付河北積嵗貢賦及折
絹悉令津搬京師上四軍京畿保甲盡充搬擔人三衙
使臣分地方監督然終日所搬才數十萬金人擇絹不
堪者漬以墨水退換部將怒曰大軍在此已欲渝盟邪
朝廷乃於内府選擇北絹之竒絶者方發行夜話曰金
人索絹一千萬疋朝廷如數應付皆内蔵元豐大觀庫河
北積嵗賦如掃地如浙絹悉以輕踈退囘而不敢重却
也又復易去凢十餘日遞搬尚未盡京師上四軍盡皆
執役三衙使臣盡皆分地監督每軍各執旗幟為辨運
肘揚揚然以為已功訴其勞苦爭持交領照㑹來請食
錢又復矜誇云獨我纔去便得収領並不退囘殊無愧
色　尚書省火是夜尚書省火燒工部禮部將尚書省
牌擲火中乃息
十六日丁丑大元帥至北京中興記曰王宿于元水鎮
也先鋒劉浩遣一騎兵賫狀申稱所統人馬至濬州值
大河未凍丁順先發將前軍五百人濟舟至岸中軍猶
未渡前軍逄胙縣鐡騎千餘人疾馳至滑州邀截斷我
軍丁順將殘兵東走浩將中軍共二千人自濬縣㳂河
路故來追趂大元帥府聼候使喚是日五更起發慮恐
滑之敵騎追襲劉浩奔衝北來命不須發嚴飭諸將蓐
食乃行是日雪霽所定程頓至某店早食不敢如約由
小徑遂與扈從庖傳相失王至村舍下馬村人爇草火
為王温酒炙脯腊王呼耿延禧等圍火而坐未久村人
有報旁近有三敵騎問康王軍㡬日到村人告以過數
日矣金人以鞭撃鞍云失探失探王聞之即上馬行申
刻至北京是時乍晴師人多寒王呼諸將問卹且軍士
見王躬擐甲胄上下馬無倦色每見軍士輙慰勉之故
三軍皆如挾纊至以耿延禧寒取所常服綿裘畀之又
以伯彦不耐寒解所服墨絲蕃羅戰𫀆並縧以賜權知
大名府張慤北道縂管顔岐暨諸司率官吏軍民出郊
以迎王歸于府治北京新遭軍變之餘人心不定王每
出號令人心慰服是時京城圍閉又號令不通王軍在
河北天下不得聞動静及時渡河駐軍北門天下申陳
四集取决霸府矣汴都記曰是日立春朝廷送土牛綵
仗往壁尼堪不受曰傳語趙皇不用許多禮數　金人
陷穎昌府知府何志同先棄城走　遺史曰金人既破
京師駐兵城下慮有四方勤王之兵乃焚戮四輔州郡
以怠援兵之心故分兵攻穎昌府何志同棄城遁走金
人據其城根括金銀物帛鞍馬不勝計又三日縱火殺
人死者十七八遂屯于頴昌别録曰尼堪遣兵破頴昌
府指揮不得入韓琦宅至是百姓數千人皆入其家並
免殺戮　金人送東道縂管胡直孺直孺以東道縂管
領兵一萬來勤王至襄邑遇鐡鷂子百餘騎一萬之衆
不戰而潰直孺為金人所獲初張堯佐守威勝軍解?
與金人戰於其境?敗堯佐降至是金人送兩人入城
中金人請以知澤州高世由為西京留守河東轉運使
張友極為大金隨軍轉運使金人在河東執高由張友
極至京城下至是請任使之蓋示和議定不欲自專也
初太原既陷分河東為兩路置安撫使以治之嘗命友
極為河東隆德府路經畧使者是也僉言曰尼堪令朝
廷出敕以高世由守西京張友極為大金隨軍轉運使
催督畿甸民糧以餉軍
十七日戊寅再免公私房緍一月　再遣割兩河地界
使臣先是金人欲再遣大臣督割兩河地界朝廷遣陳
過庭而金人拘留至是日始遣復増差使臣十人
十九日庚辰督責金銀委御史臺大理寺開封府根治
朝廷以金銀之數未敷督責甚峻仰御史臺大理寺開
封府見捕輸納愆數踰限者根治雖戚里權貴豪族官
至承宣使婦人封邑至㳟人夫人皆荷項拷掠期於必
納而後已又詔許納金銀人平直還茶塩鈔金一兩凖
三十二貫銀一兩凖二貫三百文榜諸州縣鎮公使曽
遣在京買賣變易到見在金銀仰日下盡數赴官交納
隠蔵依軍法又榜京師天下富商大賈所聚應店肆居
宅収蓄金銀之人並盡納官戸店主並許告陳知情與
同罪隠匿並依軍法又榜示宰執已下應賜贈金帶者
並納赴官又詔毁神霄金輪悉以充數
二十日辛巳散遣使臣於諸門分頭交納金銀金人掌
受納者求瑕指疵動輙退易金不甚赤銀不成蜂窠叚
子薄皆不用至毆撃使臣意欲賂送官吏多以大蒜沙
糖針線花藤賂之
二十一日壬午毁官屋賣薪以濟民乏柴薪上憫念之
乃令四壁毁官屋置塲委官賣柴以濟闕先是十六日
遣人語二將欲開諸門令細民樵采日給尼堪不許曰
但令折屋燒敵薄城以來每夜或日晡栅中鼓鼙四發
及得城後擊於城上謂之平安鼓城中牆屋皆震聞者
不聊生自是間一撃之不復如往日矣
二十二日癸未大雪詔軍民樵採萬歲山竹木是日大
雪盈尺上念細民之失所降詔曰風雪大寒小民闕乏
柴薪多致凍餒皆朕不德所致萬嵗山許軍民任使斫
伐由是百姓争往焉以千萬計多為軍兵擅之知信德
府梁揚祖以兵至北京梁揚祖自將五軍以武義大夫
張俊武翼郎苖傳花寔武功郎祁超從義郎蓋淵統制
一萬人自信德府起發至北京王巡撫周至徐問揚祖
曰諸將誰最得力揚祖曰張俊最得力金數至信德府
城下俊出戰屢捷王擢俊為元帥府統制
　
　
　
　
　
　
　
　
　
　
　
　
　
　三朝北盟㑹編卷七十二
欽定四庫全書
　三朝北盟㑹編卷七十三
　　　　　　　　　　　　宋　徐夢莘　撰
　靖康中帙
　　起靖康元年十二月二十三日甲申盡二十九日
　　庚寅
知磁州宗澤以兵至北京宗澤自將二千人至北京王
巡撫如信德府王諭澤供副元帥職事
二十三日甲申金人索監書蔵經蘇黄文及古文書資
治通鑑諸書金人指名取索書籍甚多又取蘇文墨蹟
及古文書籍開封府披撥見錢収買又直取於書籍鋪
簽書樞宻院事曺輔至興仁府訪尋康王二十三日知
興仁府曽楙申大金軍前差簽書樞宻院事曹輔前來
本府訪尋康王所在并録曰曺輔所傳蠟封皇帝手詔
曰金人已登城歛兵不下見議通和卿等領兵未可輕
動恐徒誤國并樞宻院劄付礬書大金已通和猶未退
師諸路勤王人兵可且於稍近三五程間駐劄候師退
日放散　朝野簽言曰初二日敵遣使乞令人於河北
召康王使者傳云聞康王已占據河北之地恐河北州
軍恃王不肯交割請遣人迎之是時金人已懐廢立之
意而朝廷大臣無有覺悟者何􁨟奏上乃遣簽書樞宻
院曺輔由京東詣河北迎康王何􁨟令人於曺輔衣襟
上以礬書為詔以遺康王為朝廷人每出金人搜索文
字蠟書故以礬書帛入水方見曹輔東至曹州見守臣
曽懋說大金已登城講和歛兵不下曽懋詰曹輔曰金
人既已至此豈有登城歛兵不下者乎公等家屬必為
所掠脅之使為此言輔乃裂衣襟令懋㸔以逹元帥次
借州印以發四方撫諭文字數日取曹州守臣軍令狀
囘稱不知康王所在至金人軍前復發入城
二十四日乙酉尼堪斡里雅布遣書來索金銀表叚犒軍
書榜示於市　朝野僉言避戎夜話曰固倫尼伊拉齊
貝勒左副元帥謹致書於大宋皇帝提師逺涉惟頼金
銀犒設軍兵近日差官入京城檢視府庫蔵積絹一色
約有一千四百萬疋於内准偹取犒賞所須一千萬疋
今來承示披尋深意恐似有妨取索假以為辭於理未
安初破城時本議縱兵但縁不忍以致約束今欲犒賞
諸軍議定合金一百萬錠銀五百萬叚子衣絹不下數
官私早望依數應付見在府庫絹如見有唯依所須之
數金銀叚子亦依所須此外亦不必取累承示諭金帛
豐耗騐今所諭似謬前言且冀亮悉無多浮辭專奉書
啓逹不宣謹言榜曰今備録到國書在前勘合大金軍
既登城歛兵不下保全一城生靈㤙德甚厚犒軍金銀
表叚自當竭力應付除内蔵豐元庫及龍德兩宫御前
皇后閣皇太子宫并臣僚之家已根括到數目外大叚
闕少今曉諭權貴戚里豪富之家及凡有金銀表叚人
戶各仰體認大金之㤙疋兩已上盡行輸納差王時雍
管東北壁徐秉哲管西南壁陳求道余大均管東北壁
王詔受納王及之管北壁李佩受納王宗業分管西壁
李禱受納張著胡思管南壁并受納依諸家元納到封
頭斤重交與受納官秤數交割大軍前如敢隐留仍許
諸色人告以一分給賞雖奴婢告主亦不坐罪仍令逐
便給賞官吏乞覔並仰一靣措置施行　張慤除延康
殿學士知大名府慤為河北都運使充随軍應付忽准
告除延康殿學士知大名府難以隨軍乃差河北轉運
判官顧大夫隨軍應付仍日下隨副元帥宗澤前去開
封府知洺州王麟以兵至北京王麟自將一千人至元
帥府自陳母老無兼侍又以疾謁告乞還守洺州王語
僚屬曰麟有異志耶卒許其歸以麟府部兵撥𨽻副元
帥宗澤後聞麟歸洺金人至以城降為軍民所殺并及
其家
二十五日丙戍掲榜云失人口之家許陳狀詣軍前認
識榜云應被討擄去失人口之家願往軍前識認及以
物贖者並㑹於東西塔院同詣尚書省陳狀前去俄頃
西塔院㑹集者無慮數萬人官司以人多難遣逐収榜
不行人各散去是日金人來呌醫甚遽斡里雅布苦目疾
詔以翰林醫官視之　金人圍相州金人知大元帥在
相州乃遣人圍之自京師取汪伯彦男大理寺丞汪似
壻都水監丞梁汝霖丙戌至城下要議割地是時王已
駐北京聞金人圍相州也曰昨耿南仲擇十四日離相
州否則將若之何南仲曰此天誘臣衷方以功業授大
王臣何力之有焉初王在相州也都郡有乞召募民兵
者不已上書轅門往往乞空頭官牒以自圖利相州有
鶴壁村田氏南平李氏平羅蘭氏皆大族依山設險保
聚居民至有作院造軍器作釣橋罍石為城以守禦者
或建議若招致民兵可得數十萬人南仲與汪伯彦等
議遣巡尉賫幣帛酒等聘之既至皆補官又以空頭官
牒數百以往王從之王離相州日無一人至至是金人
圍相州諸姓皆受木牌子從偽矣　許百官乘轎尚書
省今月二十四日奉聖㫖勘㑹百官馬既行根括殆盡
不可歩行今檢政和三年大雪例許乘轎子出入仍不
得入皇城門右劄付開封府出榜曉示者　天寳寺火
是夜火燒天寳寺㳂燒居民五百餘家
二十六日丁亥詔鬻爵及僧道紫衣師號根括金銀甚
𦂳急尚慮士庶之家隠吝不納乃詔鬻爵開列官爵價
值募人承認乃僧道紫衣號等無應募者　金人入國
子監取書凢王安石説棄之
二十七日戊子金人遣二十一人詣大相國寺燒香禮
佛而去　時大相國寺智海禪院僧守一為金人邀詣
寨問佛法大意甚喜約以北行告歸治裝還寺沐浴登
坐别衆坐化人甚異之金遣二十一人持香入相國寺
供佛賜金千緡以𦵏金使登樓閣移時而去或為守一
而來　副元帥宗澤軍於開德王命副元帥宗澤軍於
開德府是日發中軍澤領所部磁州軍民兵二千洺州
軍兵一千揚言康王在軍以都統制陳淬統制前一日
先鋒統制劉浩改差充副元帥前軍統領右軍統制尚
功緒改差副元帥下左軍統領各將帶本部二千人起
發後一日以常景充副元帥下右軍統領將帶本部二
千改差王孝忠充副元帥下後軍統領將帶本部一千
並於開德府駐劄
二十八日己丑金人索劉晏四人賻贈銀絹各五百疋
兩先是金人索四人之尸以骨還之至是索此賻贈
知博州孫振領兵三千至冦氏縣知深州姚鵬領兵二
千至陶縣孫振姚鵬各具申率領軍民迤邐前赴帥府
王命振鵬前徃濮州駐劄吕剛中吕時中以募兵侵欺
不實送宗澤自効　日記曰初京城未陷時有進士何
烈者為監察御史張所謀於朝廷遣吕剛中時中兄弟
二人潰圍出城賫蠟書往河北招効用王在相州日剛
中時中過相州王取所差劄子帛書觀之乃言委剛中
時中兄弟起兵不屬元帥府節制所給錢糧其末云招
集民兵保義郎閤門祗候吕時中提領監察御史張所
都大縂領右僕射何􁨟更攜御前降到𣙜貨務兊便塩
錢空頭闗子三十萬緡王笑而遣之剛中洺州人應武
舉縁京城圍閉獻陳召募徒為文具至是方到大名府城
下狀申帥府前去洺州召募到義士一萬人部領前來
已到館陶縣劄寨契勘元朝㫖召到人州縣應付錢米
毎名日支米二升塩菜錢三百文節級米三升錢五百
文部轄使臣米三升錢七百文乞判送大名府出給厯
頭據人數批勘王指揮剛中所召募義士仰日下部領
至城下駐劄宻使人伺察但有五百人其他以諸山寨
水寨保聚民兵姓名収為虚數椿以批請實無其人問
所攜𣙜貨務闗子所存無幾送剛中時中下大名獄委張
慤推勘根究要見官錢下落實有侵欺屬金人攻開德
曹濮等州遂以剛中時中送宗澤自効
二十九日庚寅詔許民毁拆萬嵗山屋宇為薪泣血録
曰是時天多寒上念軍民之不易且恨朱勔之屬勞民
力而運花石也詔樵採花木與民為薪應斑竹紫筠舘
丁香障酴醿洞香橘林梅花嶺瑞香苑碧花澗翠雲洞
等百餘所及竒徑松柏檜木橘柚花栁一採殆盡至是
又詔毁折屋宇以充薪軍民奔赴互相攘奪先是城陷
日金使八人常留宿都堂議事詔以從官伴之是日金
使方食而軍民毁拆絳霄樓閣其喧呼之聲聞於逺邇
又有蹂踐墜壓至死者坐客棄筯而金使問其故或以
實對金使笑曰使民相争則強者得弱者失兼又墜壓
致損人命何為不官拆以散之伴食者唯唯無對丁時
起曰嗟乎聖天子屏去園囿之觀縱民樵採可謂盛德
而奉行之吏曽無經畫欲利於民却因而反害之取笑
於鄰國是可歎也大元帥發北京　日記曰先是王聚
幕府僚屬議所向宗澤請直趍開德府次第進寨以解
京城之圍汪伯彦曰金人數十萬衆聚京城下周圍四
壁各把定要害自開德府之南四十里曰衛南縣京城
下劄連珠寨督遣人硬探水泄不通除五軍過河五軍
保衛大王外續収才一萬三千人其間召募民兵又居
其半如何徑要解圍事須量力只今未說解圍且先要
泊得大王去處稳當然後促河北所檄諸郡及檄京東
諸郡人兵俟其皆來㑹合以當東北靣更檄宣緫司陜
西江淮勤王師帥以當西南靣約日俱進聲援相解乃
可解圍况金人河上絡繹往來開德不是大王安治去
處大名亦去河咫尺不可久住欲差發數頭頂軍民之
兵前去興仁開德府濮州諸處屯泊大王安治去處大
王往東平府措身於安地身安則國難可圖耿南仲延
禧高世則等無異論更召諸將問之諸將亦以為然王
遂議往東平府先遣副元帥宗澤往開德三日發五軍
皆盡庚寅王遂發進楊青代劉浩為先鋒統制是夜宿
於大王寨是日嵗除物價翔貴市店皆閉細民無食凍
餓交横是月王在党忠薛廣祝進等擾於京西河北幼老
春秋曰京城失守禁卒潰散有自萬勝門出得路而逃
者皆羣聚刼擾州縣有王在黨忠共攻隨州官吏居民
皆棄財物於道路奔入大洪山奔走不及者皆為在等
驅擄而去在及忠驅掠未盡者有薛廣繼至隨州刼掠
罄盡在焚隨州又驅強壯為兵㑹祝進攻德安廣擾郢
州漸入復州界中往來於隨州德安之間王在党忠薛
廣皆班直祝進乃郭京之部曲也
　
　
　
　
　
　
　
　
　
　
　
　
　
　三朝北盟㑹編卷七十三
欽定四庫全書
　三朝北盟㑹編卷七十四
　　　　　　　　　　　　宋　徐夢莘　撰
　靖康中帙
　　起靖康二年正月一日辛卯盡十五日乙巳
靖康二年正月一日辛卯朔上朝賀太上皇於延福
宫并詔百官僧道出南薫門赴軍前致賀二將遺史曰
是日有㫖令百官僧道往軍前致賀尼堪傳令止絶之
舊制正旦日朝㑹車駕坐大慶殿諸國使人入賀殿庭
列法駕儀仗百官皆冠冕朝服諸路舉人解首亦士服
立班其服二量冠白袍青縁諸州進表官各執方物入
殿諸國使人大遼大使頂金冠後簷尖長如大蓮葉服
紫窄袍金蹀躞副使展裹金帶如漢儀大使拜見立左
右其拜以兩手着右肩為一拜如漢儀夏國使副皆金
冠短小幞制服緋窄袍金蹀躞皮靴乂手展拜髙麗與
南交州使人並入漢儀回紇皆長髯高鼻以疋帛纒頭
散披其服于闐皆小金花氊笠金絲戰𫀆束並妻男同
來乘駱駞氊兠銅鐸入貢三佛齊皆瘦瘠纒頭緋衣上
織成佛靣又有南蠻五姓蕃椎髻烏氊並如僧人禮拜
入見旋賜漢裝金襖之數更有真臈大理等國有時朝
賀大遼使人在都亭驛髙麗在梁門外安州巷同文舘
囘紇于闐在禮賔院諸蕃國在瞻雲舘懷遠驛唯大遼
高麗就舘賜晏是嵗圍城中遇正旦而命親王就敵帳
中致賀都人傷感繼之以泣　濟王景王詣金軍賀得
金銀數斤以歸尼堪遣其子真珠大王同使人八人入
内賀正
二日壬辰金人二十一人詣國子監燒香拜先聖諸受
内金銀輸納不絶絹已畢數徐秉哲根括高傑高伸家
収蔵昨䝉聖㫖根括權貴之家金銀表叚據南壁根括
官陳著押到高伸家女使劉梅夀先將金銀令斡當人
劉均次押往見高傑家収蔵本府遂差人勾劉均出頭
其高伸却與兄高傑穿執親來本府庭下高傑係金吾
衛大將軍高伸係延康殿大學士日前受國厚㤙不可
勝計今將倚恃官高庇䕶幹當人却各乃親自出頭抵
靠實恐難以集事伏望特賜指揮施行奉聖㫖高伸輙
至公庭有虧臣體高伸落職高傑降充左衛率府軍
三日癸巳兵馬大元帥次東平府　王以正旦過華縣
宿陽糓縣二日過景德鎮宿迷魂寨至是到東平府本
路安撫使盧益轉運副使黄潛厚轉運判官閭丘陞以
下官吏出郊迎接百姓父老夾道駢肩驩呼之聲溢滿
城市
四日甲午金人蕭慶就都堂聼講月令洪範　再詔諭
河北河東割地詔曰敕某州守臣某大金元帥府領兵
來責失信欲盡得河北河東永固結好雖即時應許遣
聶昌耿南仲前去割交其寔念祖宗之地不可與人故
自大金臨城堅守禦敵終至失守出城歸欵所有重兵
雖不下城猶稱只候此交割州軍撫定了當然後収歛
仍取了應合交州府官員在京血屬執質才候撫定了
日放歸團聚其在外者亦别作根勾去訖近刷到石州
种廣家屬送還軍前稱石州早已歸欵遣囘不用足知
其餘家屬才候撫定亦當歸還今聞某州堅守未降足
認勤王保衛社稷不願歸屬外界然大軍尚在城下若
迤邐堅守須至别有施行則汝之忠勤反為社稷之禍
豈如早毁樓櫓開門出降撫定本土人民外元係河南
客官軍民客旅人等元放還則公私各得其所再念京
師城池深固猶不能保若汝等不務順從其於宗社無
所禆益所在亦必不保慎毋執迷故兹詔諭想宜
知悉是日持此詔之寨中泣血録曰金人遣使廹朝廷
再詔諭河北河東割地自聶昌耿南仲出使繼遣陳過
庭往而兩河守臣人民作堅守計例不奉詔至是累日
才得石州朝廷不得已乃降詔諭南京先是正月一日
金人同撫諭使臣賫詔至南京取金帛南京疑不與復
遣使臣持奏入京覆其故忽覽來奏知撫諭詔書已到
又知南京䝉大金更不攻打喜極出涕所須金銀疋帛
當竭力應付一疋一兩不可存留根括係官吏民庶人
家盡數供納以謝㤙德京城見在収拾犒軍務在罄竭
近詔書朕茍可以報大金者雖髪膚不惜亦可以此意
曉諭官吏民庶勿更執迷恐誤大事南京與金人凡金
百兩銀二萬五千兩絹一萬四千疋
五日乙未大元帥命官往祀岱嶽　日記曰康王念二
聖久被圍閉涕泗懷憂乃命官往祀嶽廟所禱國祚無
疆之福命耿延禧撰青詞曰伏以國逢灾㑹諒大數之
難逃神有威靈冀隆仁之垂佑念當艱棘遥發忱誠望
峻極以傾心罄䖍恭而歸命伏念宣和叢弊失在於驕
奢靖康鼎新方崇於勤儉登寳位之未㡬忽金兵之大
至初通和好之情終肆憑陵之禍今則金湯失險社稷
阽危君父何為横罹憂辱生靈無罪大被誅鉏係累成
羣去作他方之鬼逋逃遍地皆為失業之民雖幸免於
刀兵亦必填於溝壑况刻深之巨禍發於隐伏之奸謀
慘不忍言空成隕涕措躬無地請命於神伏望昭鑒俯臨
寳慈眷皇朝有積累之舊念嗣君無侈汰之愆平時康
樂之民率多良善中間有識之士不懈薫修家何一概
而亡情詎勝於哀痛况今首尾已厯冬春尚或交兵未
罷願察么㣲之懇特差救䕶之仁使金人未足之心不
為已甚畀趙宋無疆之福復見太平
七日丁酉雨雪天寒地凍如鏡行者不能立足人馬皆
不可行
八日戊戌何􁨟使軍前還尚書省掲榜何􁨟使軍前懇
尼堪乞減金銀表叚尼堪不從既歸尚書省掲榜云准
御封付下大金犒軍金銀表叚府庫士庻已到數目千
分未及所須之一專遣右僕射何􁨟躬詣軍前懇告乃
恠問謂京城人民衆多必隠蔵欺誕大金全活一城生
靈無以為報性命既保財物何惜仰開封府尹督責四
壁官急行根括御史臺催促覺察自宰相以下未納金
銀指名督索開封府大理寺及四壁根括所司勾呼禁
繋枷拷不可勝計不以官品高下例行訊拷枷項促催
者相望於市人不聊生
九月己亥上朝太上皇於延福宫宣和録曰是日太上
皇后皇后偕至置酒食甚欵然不及次日出郊之意晚
金人遣使致書欲車駕再幸其軍議加金主徽號遣高
尚書持書來高奏陛下不必親出姑為書或遣親王大
臣以行如何上亦不欲出郊而何􁨟獨議必行上信之
㮚因歸堂自敕曰孫傳謝克家太子賓客輔太子監國
來日車駕出幸軍前時何㮚自謂折衝有術對金使歌
曰細雨共斜風作輕寒左右及金使皆笑久之遂出手
詔今月初十日出城見兩元帥議加徽號事或云是日
有使來要駕託以靣議金銀事而上之出以議徽號
為辭遺史曰金人遣人使來請上詣軍前云農務將興
及徽號事須當靣議之乃降詔曰朕初十日出郊見兩
元帥議徽號咨爾衆士各冝知悉封氏編年曰吳革見
詔謂親信曰天文帝坐甚傾車駕若出必見留乃見宰
相何㮚曰此度駕出必墮敵計願相公奏上勿出㮚曰
二太子邀駕無他祗為要上加金國徽號必不留也革
曰敵情難測焉敢取信􁎓懦怯不知所為戰悼失色而
革言終不見聼乃請於樞宻院張叔夜孫傳乞奏二人
雖入靣奏而業已議行矣
十日庚子車駕再幸青城軍前遺史曰上出郊以皇太
子監國以孫傳為留守尚書梅執禮副之識者謂鴻門
之㑹豈可再行也哉是日士庻僧道往南薫門候駕迨
晚榜示詔云朕出郊議加徽號事㑹諸將未集來日囘
内仰居民安業孫覿狀曰正月初九日二將致書請上
出城議尊號何􁎓靣奏冝如書十日復幸青城舍親王
位供帳蕭然饋餉皆不至羣臣相顧失色蕭慶諷李若
水留吏三百人餘悉遣故人多放還者於是金人以數
輩持兵守閽謹誰何日將入掩闗外向以鐡繩維之燃
薪撃柝傳呼逹旦上不堪幽閉之辱往往出涕上之再
幸敵營也何􁎓曹輔吳幵莫儔李若水譚世勣司馬朴
汪藻孫覿扈駕從行上至青城舍於端成殿東廡是夜
衾枕不宿戒席土床而寢何􁎓已下皆置之别室上之
出也人無知者忽見榜示言駕詣大金軍前議加上徽
號仰軍民安靜不得扇惑衆大駭時上已出矣中外莫
不寒心靖康遺録曰自十二月至正月金帛不足無如
之何敵催迫逾急頻數號令欲縱兵入城百姓輙驚不
安其室上以問蕭慶答云此事須陛下自見元帥乃可
了畢㑹尼堪亦遣人來請再相見上疑敵人見欺意欲
無往而金銀不足恐其縱兵不得已乃令皇太子監國樞
宻使孫傳為留守上宻謂傳曰至敵寨慮有不測當以後
事付卿可置力士司召募勇敢必死之士得二三百餘
人擁上皇及太子潰圍南奔我從金人之命死生以之
遂以初十日駕復出何􁎓以下皆從既至青城尼堪不
相見　上於前所居舍内嚴兵䕶守靖康别録曰金使
請上詣軍前加金主徽號先是都堂集議加金主徽號
曰繼天集統昭德定功惇仁體信修文振武光聖皇
帝太常慱士華初平力争以為不可二府怒罷之汪藻
之為太常少卿草定册文去冬遣馮澥等充奉册寳使
及河敵騎大入乃還至是遂親上之諭河北軍民手詔
宣和録曰是日三省樞宻使院同奉聖㫖朕自即位以
來金人交戰不已朕累下哀痛之詔諒爾等共悉朕意
今金人攻圍京城已及一季應援兵尚爾稽遲使吾社
稷生靈坐以待盡比者金人已登京城按甲議和欲使
朕與吾民肝腦塗地金人請求靡有不從念屈辱之極
時事至此不獲已許帝姫和親立大河為界而金人實
未歛兵欲質我太上皇又欲使朕南遷王室見今難守
金兵終不退歸朕上禱皇天未之震怒下告民人未之
懐憤思祖宗積累至此而欲盡乎朕之德薄不能以保
吾民乎朕思一身朝夕不能安痛切深思實無罪戾夫
何使朕與吾民至於此極也咨爾河北之民與其陷於
敵人各宜自憤抱孝懐忠更相推立首領多與官資監
司守土帥臣與爾推誠結集北道州軍自以為號保守
疆土使予中國不失於敵人天下安平朕與汝等分土
共享之朕言及此痛苦碎首故兹詔示宣此至懐上至
軍前降御筆令王若冲邵成章衛䕶皇太子赴宣德門
議事
十一日辛丑駕在青城尚書省掲榜為金人疋叚數少
聖駕未得歸囘遺史曰士庻僧道雲集於南薫門俟駕
囘午漏帶御器械汪宗沔自御前囘俄有榜云王帶御
傳到聖㫖大金元帥因金銀疋叚數少聖駕未得囘歸
事屬𦂳切在京士庻各懐憂君之心不問貴賤金銀疋
叚火急盡赴開封府送納許人告給賞隠蔵人依軍法
人心惶惶不安尚書省榜奉御批累見今高尚書傳元
帥台令為金銀表叚數少且留車駕在此俟見足數方
可放還可依下項並仰具數目明批上厯限十五日以
前送納如有顧惜隐蔵却因搜撿告首發覺便行軍法
御史臺文武百官親王宫主王時雍等僧道之技術官
放出宫人開封府戚里醫人百姓老娘諸行頭彭端等
公吏曽經祗應倡優及兩軍祗應人大小園子曽在行
幸局祗應人内侍楊戬賈䝉等下勾當使臣曹剛等
大宗正司宗室三衙曽經運輦官兵級内東門司妃嬪
并龍德宫入内黄院子衛士幕士等各令知悉士庶見
榜以駕留敵寨隨坊巷集隊伍裒聚金銀獻者不可勝
數朝廷將大内器物并龍德宫諸王所之數悉將以獻
自宣德門至南薫門軍民運金銀器物者接踵百姓所
獻數目各書其姓名用木床羅列而獻上充塞道路王
帶御傳到聖㫖大金元帥甚怪金銀綵叚數少朕再三
懇告云京師居民甚衆必不止此仰開封府尹告示戚
里權豪士庻各體朕意日下分頭差官根括事體𦂳急
許卿便宜行事開封尋差下廂家至戶到店客戸倡優
戸例皆攤認一城騷然自是御史臺大理寺開封府追
呼百官豪富之家捶楚催督哀怨之聲不忍聞矣　宣
和録曰是日敵减儀衛止留三百人郭仲荀統之除親
王宰相執政學士院禮部太常寺官外餘並令先歸以
欲上金主尊號故也於是鄆楷而下九人宰相何㮚執
政馮澥曹輔翰林院學士吳幵莫儔直學士院孫覿禮
部侍郎譚世勣太常少卿汪藻八人分居青城齋宫别
室朝夕起居如儀李若水司馬朴以奉使亦從若水留
青城司馬朴留斡里雅布軍中上通謁二將不見禮數逈
異於前上不勝憂懣右文殿修撰知冀州權邦彦自將
本州人一千人號二千人前來聼候指揮奉王㫖即日
劄子仰下疾速取便路前去開德府駐劄聼候元帥宗
澤節制
十二日壬寅駕在青城金人索上元燈道路相傳二將
城外作上元節觀燈凢在京師御前及諸寺觀正店皆
赴府納燈街中搬擔不絶又取景龍寳籙宫當年放燈
金珠琉璃纓絡燈珠翠羽飛仙之類悉赴軍前自月初
至此十日之間寺觀宫殿所有上元燈飾征求殆盡
十三日癸卯駕在青城樞宻院編修官胡程太學生余
覺民上尼堪書　宣和録曰樞宻院編修官胡程書畧
言優禮我寡君則庶民懐㤙恤惠我都城則河北慕義
凢千餘言太學生余覺民書引楚子圍鄭克之曰其君
能下人必能信用其民退三十里而許之平太學諸生
數百人泣詣於南薫門上書於大金元帥金銀事乞車
駕還内朝廷大臣隂以兵攔截又厲聲云諸生不可恐
致生事遂出榜曉示有詣闕上書者須用樞宻院令賫
逹於是諸生懐書至樞宻院轉逹彈壓官恐生變止之
靖康小録曰是日王宗沔同敵使入門且語且泣都人
驚疑紛紛相傳上在齋宫不食三日矣内外震擾莫知
所為行人並散歸處處蕭索可傷有郎官押御前冠冕
軍中而金人有文字須要至上前呈過方赴軍中交納
郎官出門至上所居幕次日曛暮於簾外起居上初不
知自持一燭掲簾問卿何人郎官以實對曰押冠冕至此
上曰卿曽晚食來否答曰臣未曽食上曰宰相幕次去
此不逺卿可往就求晩食如無睡處却來此睡其人晚
食復來上曰朕渇欲飲水所居止有榻上有氊二畨前
有小杌子二隻止有二綉坐子蕭然獨處而已郎官親
見歸以告人聞者痛心知河間府黄?善知廣信軍張
㬇知保定軍高公翰知霸州辛彦宗知安肅軍王澈等
各以本州兵至大元帥府徽猷閣待制知河間府兼高
陽闗路安撫使黄?善自將本司人馬一萬三千知廣
信軍張㬇二千五百知保定軍高公翰二千五百知霸州
辛彦宗五千知安肅軍王澈二千以髙陽闗路副總管
楊惟忠為都統制赴大元帥府王慰藉温厚人人感悅
十四日甲辰駕在青城留守孫傳取上皇聖㫖括諸王
公主宅金銀宗廟供設祭品等悉取之又令御史臺置
籍記宰百官不敷納者罪之　總載曰是日有王文昌
致書遍告在京貴戚官吏士庶之家今天子䝉塵於野
亦為金銀表段不敷數目使金國藉口公等為人臣子
豈不上念君父速出盡納於官况金國攻破京城幸其
歛兵不下當時若使之縱兵大掠則子女玉帛皆為所
有加之困在圍城以粮米為命而金銀表段不能食若
使遷延嵗月使城門不開雖欲售之亦無所用今公等
猶守既破之城惜已弃之物又何愚昧之甚又况平日
所為貴戚者素無殊勲止縁寵幸世襲封爵為官吏者
亦有所射利濫叨禄俸倚官营私恣行剋剥為百姓者
欺罔嗜利競較錐刀以取豐富及使賢能有在下之嘆
善良受饑寒之苦此天假金人取之若不反自痛責由
貴及賤各出所有以己率衆大謝天下變咎尚循故態
徒為文具萬一金國發怒悔之何及盖聞智者先事而慮願
公等上念祖父數見勞苦於外而下全爾家属之命轉
禍為福輕財惜生無自取戮况今朝廷見行推賞又許
事定開門各償價值公等亦不失利何苦冒法而不將
出者果盡數赴官更無隐匿至未敷數文昌却願以一
身詣金國軍前以實告萬一不從文昌當為公等論列
利害雖鼎鑊不辭望公等聽之無忽駕前夜召孫覿等
賦詩中書舍人孫覿辭免待制奏狀曰十四夜貴人劉
當時傳㫖召臣臣遄往方進晚餔何㮚侍傍命臣坐賜
以巵酒上輟食語臣曰卿作即事詩須用三百字臣言
車駕未有還期臣等憂懣無聊而三百字非立談可辦
容臣退思以候它日㮚曰聖情不悅羣臣當有以娛侍
帝者賦詩不足辭上曰以歸字為韻而内侍輩持燭操
筆研摘紙趣臣應詔臣不獲已作絶句一首詩成進御又
令賦囘字一篇上大悅復賜臣酒仍召馮澥曹輔吳幵
李若水譚世勣汪藻同賦羣臣見歸囘二韻益悟聖意
所在不覺歔欷鼓三通劉當時裒集蔵去臣等拜辭以
出繼此二將遣使須求凢上所不欲見之書札者必遣
臣宻諭孫傳凢六七遣矣　呂本宗痛定録曰前此上
在青城齋宫無聊何㮚奏冝賦詩以遣興乃以孫覿汪
藻應制上詩用時字韻覿詩曰噬臍有愧平燕日嘗膽
無忘在莒時藻詩曰敵帳夢囘驚日處都城心切望雲
時有以此逹金帥及見在莒之句又斥其為敵帳因摭
此為名遂遲留車駕
十五日乙巳駕在青城前遣人傳榜囘泣血録曰榜曰
傳聖㫖軍中供帳膳羞皆如法宰執從官次舍皆温潔
禮數優異只緣金帛數少商議未定仰即速催促務要
數多一二日間必定駕回保無它事恐兵民憂慮故兹
曉諭各令安業務要寧靜不得喧擾以民情頗動故有
是令金人請車駕劉家寺觀燈遺史曰金人索元宵燈
燭於劉家寺放上元請帝觀燈尼堪斡里雅布張筵會
召教坊樂人大合樂藝人悉呈百戲露臺弟子祗應倡
優雜劇羅列於庭晏設甚盛有致語云七將渡河潰百
萬之禁旅八人登壘摧千仞之堅城
　
　
　
　
　
　
　
　三朝北盟會編卷七十四
欽定四庫全書
　三朝北盟㑹編卷七十五
　　　　　　　　　　　　宋　徐夢莘　撰
　靖康中帙
　　起靖康二年正月十六日丙午盡其日
十六日丙午駕在青城進士叚光逺致書於金人乞囘
車駕大宋進士叚光逺謹齋沐裁書獻於大金元帥軍
前僕嘗讀左氏春秋傳有曰親仁善鄰國之寳也又嘗
讀禮記聘義有曰輕財重禮則民作遜矣讀至斯言掩
卷長嘆竊謂非賢人之儔誰如此仰而思之在昔太上
皇帝膺天明命以揖遜受禪奄有神器為天下君創業
垂統重熈累洽垂二百年東漸西被南洽北暢薄海内
外悉為郡縣殊方絶域皆為鄰國聘問交通絡繹道路
其間義重禮隆㤙德深厚方之他國惟大金皇帝為然
比年以來本朝不幸姦臣用事宦官撓權不知陳善閉
邪而格其非心罔有獻可替否而引之當道欺君罔上
蠧國害民靡所不至姦臣可誅士民可弔事一至此則
弔民問罪之師有不得已而舉也恭惟大金皇帝舉問
罪之師施好生之德念今聖之有道憫斯民之無辜宗
社再安生靈復全深厚之德若海涵而春育生成之賜
若天覆而地載兩國永和萬民悦服夫如是則親仁善
鄰曷以加於此哉先時枉駕鑾輿為民請命重䝉金諾
與國通和常謂髪膚亦所不惜况於金帛豈復辭哉宵
旰焦勞不遑寢食官吏根括急於星火竭帑蔵之所積
罄貧下之所有甘心獻納莫或敢違雖曠蕩之恩難以
論報而有限之財恐或不敷久留聖駕痛切民心夙夜
匪懈而事君之禮發於朝號泣呼天而痛君之民滿於
道仰望㤙慈再垂軫念冀聖駕之早還慰下民之痛切
夫如是則輕財重禮曷以加於此哉伏念光逺草茆寒
士沐浴膏澤涵養聖涯隂受其賜于兹有年才䟽命蹇
薄德無階今兹聖駕䝉塵於外儻雖至愚噫嗚泣涕疾
首痛心甚於庻民尚幸仰賴元帥再生之㤙若天地之
無不覆載於人無所不容僕是以敢申忠義激動之誠
干冒威嚴仰期垂聽俯賜矜憐無任哀懇不宣金人逼
劉韐受官韐死之劉子羽言父死節曰亡考自宣撫使
被召十一月十五日到闕十六日引對時已報金人渡
河即有㫖除提舉京城四壁守禦繼而金人兩路兵薄
城下盛陳攻具為必取計亡考遍歴京城知城大難守
兵懦不可恃四方未有援師力於上前奏事勢危急須
於金人未攻城前遣使議和一靣除康王兵馬元帥檄
天下入援上深以為然十一月十八日聶昌出使除亾
考都大京城四壁守禦繼而金人兩路兵薄城下盛陳
攻具為必取計繼而唐恪宫祠㮚拜相力主戰議以亡
考極言不可輕戰降㫖謂亡考誤國搖民落職更降五
官宫祠閠十一月十五日何㮚出兵并遣郭京領兵自
陳州門出戰失利金人乗勝遂陷南壁二十八日召亡
考至内東門宣諭亡考謂不從卿言乃有今日何㮚誤
朕二十九日從駕出都至南薫門十二月初二日郊外
歸初三日有快行家親事官來宣亡考至内東門云已
有㫖差往軍前充割地官初五日早出門後知金人以
亡考知真定府有聲來取到軍前在夀聖院安下差僕
射韓正管伴云國相久知資政名今欲任用亡考但力
辭正月十三日韓正取亡考去相見云主上再出郊軍
中已議廢滅宗社别立異姓并取太上皇國相已說與
資政為代兼說亡考以立異姓之後兵連禍結不若此
去取富貴亡考歸呼使臣陳瓘等說主上已出金欲滅
我宗社乃欲用我當國手冩一批字付陳瓘曰大金不
以予為罪而以予為可用夫貞女不侍兩夫忠臣不事
兩君况主憂臣辱主辱臣死以順為正妾婦之道所謂
大丈夫富貴不能滛威武不能屈予今日所以有死也
令持歸正月十六日沐浴更衣以衣縧自縊敵人無不
興歎泣曰劉相公忠臣於寨中尋之親隨使臣陳瓘等
共􁀙聖夀院西南岡山仍遍於壁柱間大題劉資政􁀙
處三月二十九日陳瓘自軍前逃歸四月初四日金人
北歸初六日具棺衾故將王(缺名/)　以兵防䕶出城大殮
在淺土凢百日顔色如生當日扶䕶入城大敵入郊旋
致入郛之禍外鄰背約敢生邀主之謀海隅震驚神明
悲憤念守國守疆之力無荷戈衛上之勤舉首籲天歸
命叩佛六龍返正願叶視履之宜九廟再安益介靈長
之祉靖康小録曰公諱韐金人既敗誓約擁師而南公
帥真定盛設備以待之敵知而不攻暨議和北歸公建
䇿請速援太原勝負之本也遂召公為制置使既而遷
宣撫副使駐軍遼州與諸路援兵犄角而進九月大原
失守諸屯之兵皆望風潰而公一軍獨全於是天子命
公歸援河朔師至信德府而真定已陷有詔移軍大名
敵既濟河復取公入覲命公為提舉京城四壁守禦公
日夜親臨衆不敢懈敵蟻附而前力攻東壁公親乗城
以死拒敵閏十一月以言章罷守禦授以宫祠未㡬復
命專領北壁守禦二十五日敵自南壁登城二十六日
敵循城而北公親持鎗督衆力戰至夕諸軍稍稍遁去
公遂奔趨禁中以衛乘輿金既偽和且索公出敵雅知
公真定之政時金之樞宻使韓政年高尼堪欲以公代
之公力辭焉遂館公於樞宻院屢欲用公而公以病告
終不肯受金亦未之廹也上䝉塵軍中正月二十六日
敵因遣韓政說公曰帝不復歸矣公冝受命尚何望乎
公為謝覬少緩之自書家信其畧曰忠臣不事二君貞
女不事二夫此吾今日所以有死也付隨行使臣陳瓘
劉玠使乘間入城付公之子子羽因闔戸自經而死金
將大怒户之於塗曰是不從大國之命者久之事稍緩
瓘等夜竊公尸瘞之於蔬圃因相與逃入城中敵人既
去之後公子子羽同瓘等出城棺殮時㡬百日而公容
貎不壞今上登極贈公特進資政殿大學士嗚呼貪生
而惡死喜富貴而羞貧賤人人不易之情也矧世已顛
覆莫能扶持士大夫皆欲全一介之命其倒行逆施深
慮巧畫無所不至而况敵欽其名欲寵異之而乃甘心
於死乎節義之著無愧古人其可無述也詩曰有赫劉
公心在王室氣呑强敵忠貫日月九鼎既淪四溟蕩潏
公如山嶽萬仞屹屹富貴莫誘威武莫屈仗節而死無
愧委質中興姓氏録曰劉韐建州人也元祐元年登
進士第宣和初知越州方臘反來攻城韐極力偹禦戰
破之靖康中太原府已陷乃擢韐資政殿大學士河東
宣撫副使張俊苗傳皆𨽻麾下韐與大金戰河東敗則
留俊傳軍信德府而走京師降八官落職罷之及大金
攻京城上登城見䕶龍河填疊已定李擢安扶守禦不
盡心罷之復以韐與田灝為提舉官及城陷韐自縊而
死年六十贈謚忠顯衆哀其忠宇文虚中撰宋故資政
殿學士銀青光禄大夫贈特進資政大學士贈開封府
儀同三司謚忠顯劉公神道碑曰宋興百七十載祖宗
以仁厚忠恕亷耻待士大夫自一命以上無復前世之
戮辱亦有致位通顯終身安榮率為子孫數世之利固
冝人人自重知所報本一旦禍生隣釁京師失守公卿
吏郎交首北庭往往為之領䄂耳目至誑迫君父致之
敵營之下天地凄慘神人憤泣獨二人以死節聞曰資
政殿學士劉公韐曰兵部侍郎李公若水當擾攘變故
之際議者不敢昌言其忠金人尚高劉公之節至為小
殮瘞覆掲示其處平昔無事時公凢使於外未嘗陪鳴
玉之間一入朝言者隨而擊之至在圍城中上書不為時
相所容一日死難毅然在他人之前乃知忠義之士固
自有守方難之興劉公為真定安撫使率軍民固守金
人攻城不下則分兵綴之引大軍而南上初即位羽檄
召天下兵未集乃屈已捐大幣為城下之盟許割以和
敵僅退師旬日之間援兵大集用事者乘士民之憤奏
遣數大帥分總而北期于北懾燕薊西解太原之圍其
言憤厲明决若可以漏刻制勝獨劉公憂之屢言亟戰
怒敵為非是金兵以暑度陘㑹山西之師于雲中所留
兵皆分就畜牧覘者以散將歸告於朝大臣責讓遣使
督戰項背相望大將种師中感憤泣下帥衆以泣出遇
敵死之而朝廷所遣别將姚古解潛折可求相繼奔敗
中外震恐上知公可用乃以為宣撫使使集散兵扼邢
洺既太原卒陷真定亦為金人所據事益急乃驛召公
赴闕久之敵合兩路大軍皆至京城下公又申前議以
謂大城難守兵危難戰惟有遣使欵師緩其攻城之謀
開元帥府以節制天下使之入援宰相折公於御榻前
曰大抵臣僚自北來皆張大敵勢以戰為非今韐亦然
欵師非䇿惟有戰耳公曰今日事勢已至此乃遣使欵
師固為非䇿然不於此日引月長以待援兵之至恐無他
計若必欲戰則前事有鑒非臣所敢與知也宰相怒以公
為沮國搖民即黜之及城陷召公入見上雪泣執公手
曰不用卿言至此金人知公名請上書詔召至軍前宰
相猶紿公為割地使公至敵軍中踰月乃使舘伴韓政
諭以用公之意因言南朝已擇立他姓自是兵連禍結
卒未平定冝與家屬北去自保富貴公慨然曰有是哉
歸而沐浴易服取幅紙書曰金人不以我為有罪而以
我為可用但貞女不事二夫忠臣不事兩君况主憂臣
危主辱臣死以順為正者妾婦之道所當大丈夫富貴
不能滛威武不能屈此予所以有死也書畢飲杯酒以
衣縧自縊而卒嗚呼古語有之謀人之邦國危則亡之
公之始議欲以計欵敵而以戰激怒為戒顓謀者與公
相違卒以致禍顓謀者不能即死而公乃先死此尤為
忠臣義士之所難也初金人起自海上屢敗契丹遼東
人避亂有浮海之登萊者或言因耶律氏之衰可以復
取燕薊太上皇念信誓之重詔大臣集議皆唯唯兩可
唯鄭居中鄧洵武以為不然時相乃欲因此固位與童
貫相表裏遂遣使持貫書從海道覘其虚實使與金人
?來約我舉兵以夾攻契丹太上重其事依違未决㑹
近臣有窺覬相位者乘間進䇿且以言動朝廷曰彼約
我以夾攻我若不從彼心反憾起異時兵端悔之何及
遂復使通國書許以如約因以燕地為請及宣和壬寅
邊臣奏契丹主僖敗於白水其叔父淳僣立燕人來請
師師到可不戰而下貫自江浙歸遽奏引兵而出太上
以公叅其軍謀公自越州乘傳至瀛鄚間而种師道之
軍已潰於白溝貫憂懼不知所出公至雄州乃自請詣
軍前就師道議歸而語貫曰燕人固守未可輕進且祖
宗有誓冝且班師㑹蔡攸來出所得太上親札曰祖宗
信誓指天誓日又曰燕人説則取之不說則勿取之貫
以公言契合遂劾奏髙陽帥侯益知雄州不和先誣妄
誤國乃分屯以歸未幾耶律淳死無嗣其妃攝政議者
以乘隙為易貫攸復欲進兵中使自京師來出御札督
戰且諭將佐寮屬曰朝廷與金人約夾攻契丹久矣我
若罷兵彼將滅遼與我為隣得無責言乎若使異時生
釁誰任其責公曰與敵人共事非計也貫怒曰此出上
意公以為非計耶公曰自古與敵人共事鮮無後患事
不成則㤙威俱廢四隣解體事成則敵恃功必有邀索
唐以囘紇破安禄山納侮召亂百年不已况金人氣燄
非囘紇之比乎凢争議踰旬未能奪㑹郭藥師以涿州
降我師遂出劉延慶為大將時當軸大臣乃昔年窺覬
相位者欲沮宣撫司乃自京歸遣使厚許嵗幣求燕地
與金人欲以不戰而得地自以為功仍遣人宻戒延慶
以毋輕進時有㫖先下涿易功賞三省故緩其事凢軍
前奏請率多譴却於是大軍日行十里駐涿州良鄉縣
踰月不前將士暴露困怠鋭氣銷阻而潰卒不能再舉
金人自居庸入燕以歸我嵗増幣鉅億萬金人始益驕
傲下視中國矣自出師取燕山以至靖康城守皆叅預
議謀毎與用事者相戾乃繼之以死以明君臣之義與
夫危人之國敗人之師而殺身以謝之者固有間矣嗟
乎前日廷議之臣不處彼已之勢不量可否之宜引道
聽塗説小民喧嘩之言以斷天下安危大計既相與敗
國矣則又歸過君父滅弃臣子之禮茍可逢迎敵意求
容於敵國者無所不至也故上北狩所留詔札之㫖無
不動人逮盛德嗣興宗社復寧誤國從偽者皆幸得生
存而公乃先死不獲復見天日嗚呼天人之際善惡之
報其果非耶不然則幸而生與不幸而死固自有數而
不可致詰耶夫天以高名全節畀忠義之人不待留身
而後顯則公所以捐其所輕輙取其所重盖所謂求仁
而得仁者是豈可以幸不幸為言哉公歸葬建州之崇
安其子以虗中與公契舊目見謀議本末乃以表墓之
文見委因而論著大節事係天下之所以安危者掲示
道左且以辨明取燕之失不在上皇仍繫之以詞以槩
舉公平生之事是區區之夙願也其詞曰劉號著姓始
家咸秦逮公六世乃遷甌閩曽祖文廣甘於隠淪祖父
太素以儒學振顓授魯史其徒千人皇考民先益衍斯
文遂繇㤙舉側於縉紳悉以公貴㤙封荐臻朝議正舉
賁於幽窀英英厥配宜其累姻咸寧感義秩為小君公
生而異幼耽經史來試有司䇿名上第重慶在堂撫公
以喜板輿從養時其甘㫖豐城一尉活彼饑民令於隴
城調發惟均王師度隴以公從軍驟列朝籍聲稱藹聞
時方開邊轉餉是急公㧾平貨歲登萬億斥羡于敵以
易兵食公無弃財物無勤力帝用錫祉授以中秘郇瑕
之寶邊計仰給故籍弗存利源湮塞命公㧾領制
置之職刋燬之餘是捃是緝迄於有成纔期嵗力
祕殿論著集英為首或繇材選或以功授八遷至此褒
訓每厚遂㧾輸轉使於闗右鄜延謀帥以公守之兵衂
湼中聲揺西陲公列將卒乘虗出竒踰月卒解震武之
圍隐如長城名動羗陲夏人欵邊自狀其罪願附章聞
矜此恫悔僉曰彼羗反覆未改冝益鏖兵勿恃其紿公
曰不然彼累戰敗以我全盛尚虞後害相彼小邦寧無
懲艾遂以便冝列言于朝帝有㤙言和此天驕東暨麟豊
西踰臨洮蔚其稼穡更休戌揺自公一言致彼旅獒西
清次對用旌厥勞公厭乘邊東越剖符越乃澤國湖水
是瀦下流灌溉舄鹵膏膄誰俾涸此利其歲租飯豆羹
芋困不重輸藉在水衡好用事須孰敢弗督以速刑書
公為喟然䟽入以時當宁慨嘆恨不夙知盡捐所賦活
此憊羸桐溪囘穴有盗竊發既蹂餘杭七州幅裂官吏
曹奔官軍氣奪或請公避公顧而言為上郡首其可弃
捐乃治闉閽乃礪戈鋋畜牧牧野什伍比聨敵來瞰城
公親披堅揮兵出閗空拳争先一戰而勝肩體盈川温
台暨明賴公以全越氏德公郊墟市㕓飯食必祝願公
永年帝聞民情謡譽籍籍予有忠臣功映皎日超陞秘
殿命書赫奕寶帶名馬終朝三錫公方應召邊吏請
師命公便道往賛樞機幕中杭議人為公危常山請帥
未至而移汾陽強敵以衆來歸公上論䇿不可挽覊曷
以厚廪縻之京師章上報聞後患終遺帝念久勤俾榮
故鄉爰自建安易麾福唐式寵其行進職延康過家上
塜三祖熒煌里民喜來牛酒相望乃揮錫金儲為義莊
燕及功緦時其奉嘗公頃過都見辭留連造請臺省故
例則然或者中公以逢貴權謂於中司有所謫言退領
祠宫曽未踰年擢守荆渚復來建安盡還故職以榮使
旃盗起河朔再帥常山公之來斯羣盗方熾單騎入境
覘者􁂚眙其首柴宏世服耘耔不勝誅求乘憤而
起公還其植歸安田里宏感誠言矢死無二洌彼
潢池畀以榮利不飭吏士直造戎壘開諭禍福不施笞
箠帝用嘉之永錫爾祉煌煌命服重逾粲麗副以名駒
繡韉瑶轡降人調馬莫敢抗阻詔俾内郡悉空牧圉公
以便冝格詔弗與有奸根株窺伺廪庾雜以糠覈貪如
雀䑕亷車之姻誰其敢忤公命劾治趣告獄具營捄衆
至卒竄他所藉其家資以餉禁旅兵鈐趙繹中貴人子
取賂于軍以免戰士公得其實叱下械繋貴人憤恨泣
訴宸扆上慮佚罰建治廷尉自是姦贜望風披靡惟時
敵人因此造釁筦樞暗事專兵以逞尚欲受地開雲中
郡公列其寔逢彼之愠文移未復敵軍壓境憬彼渠魁
挾我叛師驅馬南牧蠭集都畿帝用屈已要盟乃歸哀
取金帛所過無遺大臣特詔廹公以威既竭府庫又取
我私公不為應郤之有辭敵憤未泄環城欲攻負彼衆
戰舞于梯衝公命蹶張潰其狂鋒久乃逸去全此危墉
進職資政寵渥彌豐敵之再來公䕶諸將敗亡之餘師
殱氣䘮公以忠義激于悲壯手執大麾視我所向有詔
來覲閉於重圍獻議不合煩言乘之公斥未久迄至阽
危公之畫謀無非先計又以死明君臣之義雖古烈士
視公有愧天子震悼褒卹相繼還畀舊秩贈大學士
易名忠顯惟以節恵公娶李氏進封康樂繼室曰呂敏
於婦德安康名郡承其㤙渥公子三人詒訓清忠長曰
子羽綽有父風入奉朝請執鴈以從進直芸閣亦以似
公子翼子翬八品仕初將命東浙帝以詔除管記幕府
從公辟書有女出適曰祝可乆通藉於朝在君之右二
孫珙瑺嶷嶷並秀公仕三紀屢經郊宥䝯彼㤙秩叔父
之後故以常延尚遺二幼公生丁未治平二禩迨其捐
軀嵗亦丁未拱辰之麓新阡載起掲此銘詩亶告來裔
　
　
　
　
　三朝北盟㑹編卷七十五
欽定四庫全書
　三朝北盟㑹編卷七十六
　　　　　　　　　　　　宋　徐夢莘　撰
　靖康中帙
　　起靖康二年正月十七日丁未盡十八日戊申
十七日丁未駕在青城太學生汪若海上尼堪書太學
生汪若海謹披心腹露情素獻書於大金元帥聞之知
天者可與論安危之計天道甚逺人心可卜往者天將
有警於宋是興燕雲之役以假手於大金我上皇天命
是畏惕然内禪於是大金乃戢干戈乃申盟好我寔懐
恵賂以名都我寡君朝夕恪懃奉以忠信不敢有怠惟
是一二庸臣輕議淺謀肆其愚衷以眩惑我寡君之耳
目是用再辱軍師之臨恭惟大金既併契丹又服我宋
有以見元帥之勇料敵無遺百戰百勝有以見元帥之
智城邑望降迎刄而解有以見元帥之威功振天下光
臨隣國有以見元帥之名破人之城不恣屠戮其誰不
歸仁堅皇上之約成我寡君之孝其誰不與義勇智所
以行世而武不可黷威名所以張國而勢不可必仁義
所以成德而獲天人之助何謂武不可黷物致則反冬
夏是也智至則危累棊是也是以古之善用兵者必觀
大極究數而止用能保世以滋大如或不然則殺人之
父孤人之子頭顱相屬暴於横野天安得而不厭哉此
所為元帥懼也何謂勢不可必元帥之於中國也有令
必行者有令不能必行者戰必勝攻必取此令必行也
因號四方曰爾無叛則令不能必行也何者天下非一
人之天下也人君不足以自存匹夫可以成帝業是宋
不得而事大金則大金不得有河北也所謂為元帥懼
也何謂德獲天人之助元帥誠能無驕智勇保守威名
黜攻伐之心肥仁義之德則人心知歸天道必喜此所以
樂為元帥道也然抑嘗聞之富人之牆壞其子曰不築
且有盗其鄰人之父亦曰不築且有盗暮而果失盗富
人智其子而疑鄰人之父今某之於大金也相距數萬
里惟是風馬牛不相及則其迹踈於隣人之父而元帥
左右腹心之臣親於富人之子某乃敢飾小說以觸雷
霆之怒誠不自量雖然為宋人解倒懸之勢而為大金
立不㧞之基事有相當理有適然何者且夫元帥智勇
若是威名若是大功既立大効已著蒼天在上必不食
言焉然而區區切有疑者寡君越在草莽中萬姓摧心
折肝號呼呌天而奉使之言乃以金帛為約如此則是
質寡君以要利也夫人一日無主則皇皇三日無主則
思亂元帥亂之不恤而使寡君之不歸是將大冺其社
稷蔑殺其民人也順人心以致天討者果若是乎語曰
下令如流水之源順人心也元帥亦知人心之所歸乎
昨南門之下有一老父年且九十傴僂扶杖揮淚而言
我生之初尚及仁宗我生之末乃遇聖君因望行在而
顧衆曰今上寛仁似仁宗汝等當以死事吾老無能也
今日先死以為諸君之勸城中聞之不問老小無不歔
欷流涕皆曰有君如此何忍負之人心如此天意可知
元帥豈不承於天不和於人哉請以兵為喻矢之不可
射逺貫堅弩力也其所以中的剖㣲人心也宋固弱也
人心以戴七世之仁元帥固强也而人心未洽大金之
政以河北論之大金何德之布以懐柔之故此河北人
未敢承命若惠及之惟官司之所守其誰敢距大金之
命元帥捨此之圖惟利是要利聲日播而大德無聞河
北安所歸哉河北之地號為奥區兹固不涸之倉不竭
之府若鎮撫而有之豈金帛之足云元帥必欲得河北
則不可得也大金以宋為結歡之本在于待之以禮必
不可無此則其所以思憂過計恐宋不得而事大金也
今日宋之存亡權在元帥存亡有二不可不知也百姓
之心欲在存宋奸雄之心欲在亡宋宋存則民得而安故
曰百姓所欲宋亡則四方蜂起故曰奸雄所利自古取
天下者不全在於耀兵而在定名分今夫天下猶一兔
走則百人逐之非一兔可以分為百名分未定也賣兔
于市盗不敢取者由名分之定也故名分未定雖以元
帥之强未能有河北名分已定雖以宋咫尺之檄下河
北可也自天之判限制内外蕃漢不雜居兩國不同治
攷之前史可以為証而契丹得割全燕而有之耶律有
德於石晉而假中國之力也使耶律不挾以石晉之命
則天下安知名分之所歸哉故曰為元帥計莫若親宋
元帥其無恃甲兵之衆而有無宋之心雖蕞爾綿地四
百州安知無豪傑士起於中哉語曰天下嗷嗷新主之
資也豪傑之起非元帥之所敵矣請推明其利害夫宋
之所以不敵元帥者何也太平日久民不識兵而大金
之兵以軍中為家以馬上為生而宋自戰其地咸顧其
家各有所戀易以奔北是以元帥驅數萬之衆可以得
志於中原若豪傑並起則中國之中人亦以軍中為家
馬上為生所以蜂屯蟻聚各為報國家之難寔致操戈
而逐北則元帥能横行於中原乎亦知元帥之不能也
當三國鼎峙之時元帥能横行于中原乎其亦知元帥
之不能也盖㳺擊者易為力而坐守者難為功故為元
帥計莫若按甲休兵無庸有事於民者親宋也宋於顛
覆之際受君之賜報德萬世無有窮已竊恐事出倉卒
元帥捨萬世之德而起新主之讐也其為利害相去萬
萬明矣其布衣之士久困大學匹夫之命甚㣲而一身
之徇極寡居此圍城中非有事於宋君也又非守城之
人骨肉親戚也然而每念天地之間人為貴古人斬一
木殺一獸猶或不忍况其俱謂之人而相為屠戮哉竊
為元帥之行慕義無窮是用敢議於軍前伏惟元帥(漏/一)
(句/)則願寛文武之怒如或不然則先斬某以徇　太學
生徐揆上金帥書取徐揆赴軍前揆抗辨死之太學生
徐揆謹再拜獻書於金國相元帥太子元帥揆聞昔春
秋魯宣公十一年楚子伐陳欲以為縣申叔時諫曰諸
侯之從者曰討有罪今縣陳是貪其富也其可乎王曰
善哉吾未聞也乃復封陳後君子莫不多申叔之善諫
楚子之從諫千百歲之下猶且想其風采為不可及者
昔上皇任用非人政失厥中背盟致討元帥之職也大
兵既臨都城失守社稷㡬亡而復存之元帥之德也兵
不血刅市不易㕓生靈㡬死而幸免元帥之仁也雖楚
子入陳之功未能逺過我宋皇帝以萬乘之尊兩造轅
門議賞兵之資加徽號之請越在草莽信宿逾邁國中
喁喁岐望屬車之塵者屢矣生民無主境内騷然忠義
之士食不下咽又聞道路之言以金銀未足天子未還
揆竊惑之盖金銀之産不在中國而在深山窮谷之間
四方職貢歲有常數况上皇在御宿奸擅權奢侈無度
蠧耗邦財海内蕭然帑蔵為之一空此元帥之所以明
知也重以去嵗之役増請和之幣獻犒之資官吏征求
及於編戸都城之内雖一妾婦之飾一器用之㣲無不
輸之於上以酬退師之㤙也又自兵興以來邦國未寕
道路不通富商大賈絶跡而不造境京師豪民蓄積素
厚者悉散而之四方矣間有從官王畿仰給俸禄皆無
長貲豈復有金銀之多乎今雖天子䝉塵臣庶効力根
括私蔵徧及貧戸猶未足償其數也曩者都城失守民
無一生之望荷㤙全貸實䝉再造之仁赤子拊心報圖
無地况金銀外物豈復有惜乎第恐京邑家蔵不足以
償抛降之目雖以天子為質猶無益於事也元帥體大
金皇帝好生之德毎以赤子塗炭為念大兵長驅直擣
中原未嘗以屠戮為事所以愛民者至矣今元帥有存
社稷之德活生靈之仁而以金銀之故質君是猶愛人
之子弟而辱其父祖與不愛奚擇元帥必不為之昔楚
子圍鄭三月克之鄭伯肉袒牽羊以迎左右曰不可許
王曰其君能下人必能信用其民矣退三十里而許之
平春秋美之後世以為美談揆願元帥推惻隐之心有
終始之惠返其君父損其元數班師振旅緩以時月使求
之四方然後遣使入獻則楚子封陳之功不足道也國
中之人德元帥之仁豈敢弭忘傳曰主憂臣辱主辱臣
死揆雖卑賤輙敢昧死以紓君父之難惟元帥矜之冒
凟台嚴不勝恐懼俟命之至是日先傳二帥留車駕過
上元即囘至是日猶未聞鑾輿之音人心憂疑罔測
其故太學生徐揆願致書二帥邀駕還闕先詣都省陳
述執政不許是時書成願逹者數人執政既不許獨徐
揆徑赴南薫門揆誑云獻金銀守門者以聞以馬取揆
赴軍中覽書論難揆因高抗辨論敵􁨠殺之餘人皆不
逹　靖康小雅曰君諱揆駕之再幸敵營被留未歸城
中官吏士民震怖憂擾計無從出君以太學生具書極
陳以謂為元帥計之善莫若親宋親宋則大金獲無窮
之利茍君不歸則中原必自此亂亂則豪傑既出豈大
金之利哉委曲千餘言祈必歸吾君而後已䄂書至南
薫門使守門軍人逹書於尼堪翌日金使人召君出遂
留之嗚呼士不能奮節久矣君乃毅然不顧而前視百
萬貔虎如入無人境則非獨君之忠可感動天地而其
氣已呑强敵矣由是天下想望風采莫不嘆息使君當
位則國家遽至於此乎詩曰攙搶騰光遂勃太陽六龍
不翔昧昧八荒公欲挾飛再麗咸桑怒髪烈烈力鐫暴
羗白刄亘野視猶蝟芒凜凜之氣雖死不亡　潰散軍
兵王在祝進以兵攻圍德安府陳規禦退之遺史曰先
是靖康元年十一月京城受圍也德安府部集民兵勤
王知安陸縣事陳規者字元則宻州人以明法補官部
押而行至蔡州聞京城失守衆皆不敢進窺敵其衆潰
亂而散規乃安集撫存之整衆而退既到德安則知府
通判曹職官皆以挈家棄城而遁規方入城有潰兵祝
進來犯其境百姓請規權知府事規從之乃以寄居官
及進士權作通判以下官遂遣弓手張立率民兵禦進
郤之人心稍固時城壁圯壞跬歩可踰而又壕塹湮沒
畧無險阻敵至居人大恐規随冝措置相視城靣向上
如斧刄不可立人規下令從上向裏削去其半及三尺
而止始得立坐作有餘外存其半倚以蔽身且補苴罅
漏植木編竹横門扉于其上代女墻以扞矢石而施守
具焉羣敵主在先破隨州官吏來寇德安壬寅晚遣二人
持檄開門延納規留書放囘癸卯甲辰逰騎至城下在與
祝進合軍兇焰脇人乙巳擁衆臨城在先持弓弩持鎗
牌攻城北城東規乃遣人出縱火佛舍與民居焚燒殆
盡恐藏敵敵又以炮石鵝車之屬進攻城東自早攻至
起更次日在先復令衆數千人擁隨州官屬近城東門
云統制來要議事規在門上呼之曰何因至此曰京城
已為金人所破我等皆争門而出所以至此德安人聞
之莫不堕淚然猶未知其的規語在皆詭亂辭說叱退
之在圍城十有七日而退去自是党忠亦復時出沒張
立者規常用以出戰後為將官自此調五縣夫増築城
壘　開封府榜駕前傳報元帥留上赴擊毬㑹且候天
晴燕畢便還内仰居民安業是夜曹門外金人下城擄
掠又有縱火燒五嶽觀者
十八日戊申駕在青城根括金銀尤急凡親王帝姫等
則由道君聖㫖拘収兩府執政并開封府提事使臣則
由御史䑓内侍官并三省宻院職級等則由開封府京
城四壁騷擾不安金帛之輸日用萬人肩摩轂擊皆差
鄉監於南薫門外交納物采冗併至有留三日而得交
者金遣皇族郎君日在門下布大挺於前羅列兵刄凌
辱官吏有秘書省官姓藍以㣲故輙杖三十大理卿尉
遲紹先司直王忠臣少違其意拽坐庭下批頰數千或
以腦麝建茶等物遺之僅獲免戾一日踞坐譙門呼官
吏俯伏於前左右傳聽郎君指揮斥罵良久寔不曉一
語其後但聞明日金帛未足便􁨠殺官吏重足人人求
死無所號泣於此冀感動之敵終不息自帝䝉塵以來
雪雨不止物價日翔斗米一千二百麥斗一千驢肉一
斤一千五百羊肉一斤四千猪肉一斤三千今不復有
也小民於池中取魚藻五味芼之以賣城中猫犬㡬盡
㳺手凍餓死者十六七遺骸所在枕藉百官不復入局
日至御路接駕父老迎候者日以數千萬計各持手爐
羅列於南薫門或相與集大衆讙呼曰百姓忍惡難虞
至此吾民自當之願天相我國家且還乘輿言已再拜
至有燃頂煉臂剖心鏁口者后妃百官胥吏於里閈僧
臺縵闕迎緇迎流以祈禱諸食糴米㓙肆差官吏給函木
然終不能及衆　宣和録曰駕前傳到聖㫖為天隂打
毬未得所以車駕未囘然人揣敵情不在金銀矣或疑
敵往河北南京皆失利欲挾吾君以令之莫測其故隔
日霧氣四塞至此日未収輦景靈宫供俱納軍前退還
太祖皇帝殿什物囘令張設如初　大元帥府黄潛善
議貽書折金人耿南仲難之中興日厯曰黄潛善與副
總管楊惟忠領兵既至元帥府軍聲益振?善獻說於
王日持登城不下之詔㡬旬矣敵訖不退城中漠然不
知動息且師直為壯曲為老何不與辯曲直大王何不
貽書二太子道靖康初入敵寨結盟事又昨渡河本縁
和好遽料深入不相值上廹父兄之被圍下廹軍民之皷
勇遂建大師以援王城若㑹合天下之兵以曲直為勝
負事未可知㑹捧登城不下之詔不敢進今踰時矣士
大夫信大金之有義而戰士憤大金之不遷萬人不能
制皷勇而進害兩國和議之大傷登城不下之㤙豈不
重哉耿南仲難之曰敵人恃彊悍其勢熖方張何可與
口舌争曲直且金求大王急自曹輔之歸彼方以不見
大王為恨得此言知大王駐東平求太上及皇帝手書
迫切之言速大王歸則大王歸乎不歸乎歸則有不測
之禍不歸又重違二皇帝之詔且大王仁孝得二帝手
書必泣涕而歸而一行士吏多東京人久客思歸必歡
大王歸内則蹈不測之禍外則天下勤王之兵無所統
一凢招來巨魁倚大王鎮撫不生亂歸必外自亂外亂
則敵人併力於内矣不如勸大王養威望於外使金人
莫測此上䇿也?善又曰不可令大王貽書恐知所在
此說是也門下侍郎何不貽書二太子乎門下侍郎貽
書則曰以師傅舊僚出申和好聞金人深入便冝起兵
其他如前之說且效孫仲謀遺曹公書春水方生公冝
速去今金人喜寒而畏暖書冝曰天時向温公冝速去
南人喜暖而惡寒兵益得利一旦大進有不利大國南
仲又難之曰此皆口打敵非論寔也若金人囘書約日
索戰度吾兵之勢力衆寡可戰否不戰則自屈矣戰則
勝負未可知也故前説以謂不如養威望使金人莫測
?善二説不行怏怏乞進兵戍曹州以張㬇髙公輸王
善丁順孟世寧温宗建李大鈞張宗王澈董議等諸軍
皆聽節度後北道總管趙野宣撫使范訥副元帥宗澤冀
州守權邦彦發運使翁彦國子判官向子諲等論偶與
?善意似子諲遣使臣栁珪書遺金人其文云㑹合勤
王兵馬所言畧如潛善之説金以亳采等州守禦所兩
大帥牌果約日索戰語不遜諸人不敢答且留栁珪别
遣小使臣持書云刻日待報?善聞之始愧前説之非
大元帥府以楊惟忠為都統制辛彦宗為先鋒統制張
㬇以二千五百人髙公輸以二千五百人前去興仁府
王澈將安肅軍二千人前去軍州駐劄
　
　
　
　三朝北盟㑹編卷七十六
欽定四庫全書
　三朝北盟㑹編卷七十七
　　　　　　　　　　　　宋　徐夢莘　撰
　靖康中帙
　　起靖康二年正月十九日己酉盡二十六日丙辰
十九日己酉駕在青城開封府榜不得擅打軍噐准樞
宻院劄子訪問舊城裏外諸坊巷居民等近來往往撰
造言語喝説事端聚衆以防䕶為名于爐頭打造刀器
慮恐引惹生事却致驚擾深屬不便劄送開封府疾速
出榜曉諭約束施行右出榜朱雀門曉示并鉄爐戸自
今後不得依前亂有打造如違収捉赴官重法斷遣
二十日庚戍駕在青城風雨益甚開封榜云駕前傳聖
㫖只候天晴打毬大㑹了便回内仰軍民知悉是日寺
觀祈請許士庶焼香坊巷各請僧道作塲自諸王宗室
執政侍從及寺監省部官吏在京百姓各貼黄榜自宣
徳門羅列道塲僧道作縁事至南薫門不絶香滿天街
潛泳洋溢忠信之士燃頂煉臂鎖口跪扵南薫門父老
持香爐扵雪中拜跪哭泣者無數
二十一日辛亥駕在青城榜不得生事是日駕未有回
期京城流言頗洶懼諸城夜有金人下城擄掠者亦為
百姓掩殺甚多榜云軍民近有以穢水代酒在城與金
人博易幾至生事至今敢以諸雜博易者並行軍法
二十二日壬子駕在青城御批付徐秉哲打毬畢便還
金銀並限來日交納軍前盡絶　開封府捕斬百姓李
寳等一十七人籖首令衆四壁軍民見聖駕未回上下
疑懼妄造言語傳播不一有乞請軍器以備緩急者官
司不許往往結集私造復慮其生事乃捕造語言鼓衆
者一十七人戮扵市李寳其首也寳善角觝都人號為
小関索各以長鎗籖其首令弹壓往來四壁令衆　吴
革乞至軍前計議不報上在敵寨未回吴革請扵樞宻
孫傳張叔夜欲因事至軍前計議叔夜問曰計安出曰
革所論者三一車駕還内二金人歸國三革死遂留革
劄子繳奏言革有两朝萬世乂安之策願至軍前口陳
之不報
二十三日癸丑駕在青城又御批付徐秉哲御批曰朕
扵土床之上睡者凡二十餘日矣不敢憚勞凡有所須
卿等且竭力應付四壁又置塲買銀以鉟銷秤盤折耗
比元數少五十萬两欲足之也開封府榜令元開質庫
者仍舊開庫官司慮細民轉易不行也乃揭榜曉示令
在京開質庫者須管仍舊開庫如不開許人告賞錢五
十貫自城䧟之初質庫皆閉至是亦無遵從者　増置
糶粟米塲賣柴炭埸圍城日乆餓死者相屬扵道監國
皇太子令㫖増置糶粟米場賣柴炭場每人粟不過五
升薪不過五十以市價比之少十分之一二故赴場糴
買者士庶相雜　集英殿修撰陜西五路經畧使知永
興軍范致虛率兵勤王至陜州克潼関封氏編年曰先
是范致虛在長安措置兵馬守禦丙午年和河東汾潞
石隰而南皆無故致虛作守河計以河東置諸度外河
西㳂流堡壘相望招幕諸色人借補官資僧道技術如
趙宗印張孝慶等皆補募屬統制官者莫知其數或
献守河之計且設砲棚千斤碓鹿角冐索如兒戲者甚
多致虛素不曉邊方兵革事往往取献陳者利便按文
施設軍民與州縣不勝其擾已撰㪚金歌效子房㪚楚
歌使人刋板於金人寨旁及張掛州縣是時敵勢强盛
諸將聞風而畏多逗留不進且有相率以降者敵乃驅
其男婦老㓜而去歌意葢擊動北去軍民毋為敵用而
望其盡力于朝廷故有北人半是南朝民食禄南朝
終為君失意暫時辭漢主彷徨不忍痛思親云又以
詩與運使桑景詢云參旗井鉞出西秦紏合諸侯付老
臣風引斾旌趨魏闕雪晴宇宙滅天塵寒威等郤邉人
懼炎運方隆廟畧神已見旄頭墜天外乞身當喜及今
春宗印者汾州孝義縣人本姓趙落髪為僧作萬化長
老遭亂欲避地因過河中府題詩扵佛刹曰七十勞生
西復東鄉関在望念飄蓬大遼半嵗九分盡全晉一年
千里空周召已亡無善政蔡童雖死有餘風華隂乞食
啇山去岩谷幽尋四老翁安撫使席益見之遣人追因
與語大竒之薦與致虛致虛謬不知兵見宗印談兵口
舌以為竒士乃令還俗用便宜累借中㪚大夫直龍圖
閣為節制叅議竒兵軍止以統制王偉萬李道峰宋戡
等並聼節制宗印請築長城起潼関迄龍門雖致虛行
移峻急而上下皆不以為是築城及肩應命而已宗印
以僧為一軍謂之尊勝隊以行童為一軍謂之靜勝隊
而河東僧行多竄名軍中亦有補官者致虛㑹五路兵
欲勤王赴援京師屯軍華隂有京城東壁統制韋知幾
者破城時得出奔過致虛杜常夏俶吿以京城已䧟常
俶以知幾見致虛致虚謂常俶摇撼軍情乃曰京城豈
有可䧟之理因問知幾知幾紿言知幾本是勤王兵不
曽到京城而兵已潰但聞京城守禦如故致虛以知幾
告諭扵諸軍以明京城守禦平安執杜常夏俶曰向來
使杜常勤王之師應援京城遂聽潰兵虛言中途而反
夏俶保䕶陵原不能守爾等二人更相倡和縱兵刼掠
驅虜婦女輙敢入関脱或京城失守臣子聞之即當奔
之共死爭忍觀望奔潰所過焚毁理合誅滅免爾家小
遂激令二人扵帳前號令榜其所由兵將聞之莫不驚
悚軍民大振有自京城奔走至者言京城已䧟軍心皆
不安致虛與宗印議進兵致虛由陸路先令宗印以舟
師趨西京正月致虛中軍至陜州先是金人犯京師即
以兵五萬守潼関扼西兵故兵不得進諸軍日與金人
接戰攻奪潼関自正月至是凡十餘戰方得潼闗士卒
死傷甚衆宗印至三門進亦累獲小㨗致虚乃授宗印
河東制置使節次發兵軍容整肅出潼闗　唐衆家集
曰先是宣和七年知永興軍帥臣范致虛提六路兵勤
王留連不進公時知同州三移書責之第一書曰伏見
金人侵逼都城戒嚴百五十餘日矣臣子區區憂國之
心以日為嵗當食而歎中夜而起痛哭流涕無所容身
憤懣之氣填塞胸次戇愚妄發不識忌諱殫千一之慮
冐再三之凟誠不忍箝口結舌碌碌自同扵衆人以負
國士之知且失王臣之節用是剖心而重有陳焉自改
嵗以來屢因便遣使之說欲知朝廷㫖意窺測金人状
據險屯以圖大計議論迂濶文字曖昧不能激𤼵機慮
遂致兵家之竒計流為書生之常談某不才不敏之罪
也痛其咎悔夫復何言今若懲前言之不伸視後患而
不自言是負知己也是負國家也是欺天下也今日之
事可為朝廷慮者三可為闗中慮者五鞏洛榛梗畿甸
馹騷和議之謀既乖廹脇之勢愈甚君父宵旰之憂誰
與戡難宗社磐石之基誰與圖存此可為朝廷慮者一
也都城之中兵民無慮數百萬圍閉日乆廩薪日欠人
既艱食誰有闘志此可為朝廷慮者二也中都以秦兵
為牙爪者不足恃而所以為根本者莫能固矣此可為
朝廷慮者三也十日逓場之潰方且招集十四日尹陽
之北繼以奔逃誅之則不可勝誅招之則未必為用不招
又恐聚而為冦此可為闗中慮者一也潼闗之險雖為
可恃而禁谷亦方可軌黄河之津雖有守禦而藍田自
可越闗其他諸谷已為通達此可為闗中慮者二也諸
司錢粮剗刷殆盡庫藏為之一虛頻年調發殆無虛日
民力為之困弊掊而取之則為國歛怨取之有限則必
乏軍此可為闗中慮者三也兵之馳逐恃馬以為命兵
之精鋭恃噐甲以為衞此日大軍既潰馬之失者十凡
五六噐甲之失者十凡八九一旦選彍騎則馬不適士
治堅甲利兵則噐不適用以此禦敵安能為雋此可為
闗中慮者四也陜西五路控制西夏以扞闗中比聞夏
人侵掠鄜延近界攻圍環慶諸塞為金人鷹犬之用使
中國人有腹背之患此可為闗中慮者五也據山河百
二之險自古號天府之國保闗中所以衞京師脫若闗
中有警則所以為朝廷憂者又不可勝言也經畧左丞
忠義一節勤勞百倍所以為國家計者至矣盡矣然軍
中之事誰為諮謀麾下之將誰可倚仗今且竭心思苦
筋骸朝夕從事扵帷幄之間恐智有所困神有所不及
而變有不可勝應矣自古戡大難定大事者必有戮力
之人相與扶持乃能有濟莫若合諸使者及摠管帥臣
相與訂議以圖上䇿檄蜀師及川陜西路使之輸財用
輦軍噐市戰馬以資闗中守禦之備合秦蜀以衛王室
庻幾可圖再造之基贊中興之業孰不聞風而悅心慕
義而影從者哉况夫主憂臣辱主辱臣死遭此多難乃
臣子見危致命之時必有慷慨陳義以狥國家之急者
要恃我公為主盟爾某辱知遇之厚屢陳瞽言比論守
要害以妨不虞治後軍以張聲勢已䝉施行是終不以
其愚而拒絶之也某敢不効愚衷兾經綸之萬一乎盡言
以招過某不敢辭也惟善人能受盡言非公其孰能當
之不宣第二書疊辱鈞誨謹當佩服河右之舉俟蒲中
定日前詣次輙有愚見事闗體國冐昧言之今日勤王
之師欲圖再舉已失事機和戎之議專使薦至共聞詔
㫖藩臣固不當便文有司豈可抗命况親屈帝尊就見
二帥有宗社再安生靈全活恩深徳厚之語其謀議已
定矣若舉忿兵臨勍敵未為萬全之策深慮京師以孤
城開關延敵欲二聖鸞輿不驚九廟筍􁎛不移佇俟退師
再圖基業今若抗和議之使必欲鏖戰金若悔盟肆其
毒心别生奸計則上害宗社下害都人其祸豈小哉鈞
意若以此詔為非眞即當遣使奏禀若是詔書豈可不
承前日殺包修武今殺董宣賛非獨不受命並與使者
而戮之此陜之封人大誤國事不可不治也前嘗懇懇
上禀乞差官管伴使命前來根問因依以辨眞實若以
為疑自合奏禀以審朝廷的意因而窺測敵情不虞再
三之凟疊貢千一之慮政恐傷害生人廢格詔命老師
飬㓂為患滋深今一舉而戮二使則招祸甚矣自城下
興師以來將帥無謀屢戰屢北誤國至此慟哭流涕不
忍言之然强聒不已者非惑扵流言而為喋喋也誠恐
抗詔出師結怨連祸已誤宗廟社稷之大計也為今之
計以勁兵守殽函之險遣使禀朝廷之命且治殺使之
罪以伐金人之謀堅壁休兵徐為之計捨此之圖其祸
有不可勝言矣幕中固多英才麾下必有良將誰肯為
此言者其愚戇狥國不識忌諱其言不利扵今必驗扵
後大望左丞大資審聽而深思之古人有云以國士待
我我以國士報之某敢行焉第三書竊惟經畧左丞先
生統師入援以安社稷忠義之心天實臨之然沿路將
兵臨敵潰㪚聞之痛心繼以流涕尋遣人招集逐旋發
遣日夜深思恐金人乘間别肆奸計累具劄子申陳防
守利便已蒙施行强聒不已齋沐裁書具呈可為朝廷
慮者三為闗中慮者五欲走人贄於鈞座然心之精誠
事之機宻口不能宣書不能盡繕冩鍼封未敢遣行(下/漏)
(字五/行)所不為送白馬寺造車盖欲輦載而歸又聞四月
初盡過河清扵今月十三日宵遁歸州具言事状以此
參驗信其不誣但金人恃強廹脅求城下之盟必貪厚
賂要重質而歸今雖有渡河之期須以勁竒殿後未審
諸路之師如何盡𤼵間道入援最為上䇿前嘗具陳未
審鈞斾戒行入援遂勤王否前此遣𤼵勤王兵馬及紏
合入援之意須先遣人具奏庶幾朝廷知忠藎之意如
洛陽使若已具禀或留或遣更乞審處其餘非紙筆所
能究者託張倅靣覆此某區區欲報知己之意非敢誕
謾以欺世也亦非矯激以自欺也伏乞察胸中之誠而
深亮之
二十四日甲寅駕在青城借資軍人月粮米大元帥
府以知濵州董誼知𨽻州趙某各統本部兵屯扵單州
武經大夫知濵州董誼自將二千人到襲慶府朝㪚大
夫知𨽻州趙某自將二千人到東阿縣大元帥命單州
駐劄
二十五日乙卯駕在青城大雪極寒城中多寒識者以
為隂殺之氣而然金人求索諸色人金銀求索御前祗
候方脉醫人教坊樂人内侍官四十五人露䑓祗候妓
女千人蔡京童貫王黼梁師成等家歌舞及宫女數百
人先是權貴家舞伎内人侍上即位後皆㪚出民間令
開封府勒牙婆媒人追尋又要御前後苑作文思院上
下界明堂所修内司軍器監工匠廣固撘材兵三千餘
人做腰帶㡌子打造金銀係筆和墨雕刻圖畵工匠三
百餘家雜劇說話弄影戲小說嘌唱弄傀儡打金斗彈
箏琵琶吹笙等藝人一百五十餘家令開封府押赴軍
前開封府軍前爭持文牒亂取人口攘奪財物自城中
赴軍前者皆先破碎其家計然後扶老携㓜竭室以行
親戚故舊泣涕叙别離相送而去哭泣之聲徧於里巷
如此者日日不絶
二十六日丙辰駕在青城何㮚自軍前回傳話入城糴
米以濟百姓何㮚自軍前回傳詔云朕見兩元帥議事
事畢還内天寒民困無煩扵雪中候駕以受凍餒已令
廣置糶場米賣柴以濟饑貧朕負百姓出涕無從百姓
聞之無不感泣頒詔之後就相國寺定力院興國寺置
四場糶米許人糶三升毎升六十二文民始蘇矣然官
司措置少法强者受利而小民惠少乃榜絶軍人不得
入場男女分日由是稍均金人來索什物儀仗等宣
和録曰自帝䝉塵金人舘扵齋宫夜擊柝還巡二將既
不許見日遣蕭慶須索城中物脇帝傳㫖取之從正月
初十日以後節次取皇帝南郊法駕之屬是日尚書省
奉軍前聖㫖令取五輅副輅鹵簿儀仗皇后以下車輅
鹵簿儀仗皇太后諸王以下車輅鹵簿儀仗百官車輅
儀仗納噐法物禮經禮圖大學軒架樂舞樂舜文二琴
女媧笙孔子冠圖䜟竹簡古畵教坊樂噐樂書樂章祭
噐明堂布政圖閏月體式八寳九鼎元圭鎭圭大噐合
䑓渾天儀銅人刻漏古噐秘閣三舘書籍監本印板古
聖賢圖像明堂辟廱圖皇城宫闕圖四京圖大宋百司
并天下州府職貢令宋人文集隂陽醫之書(如元白并/元祐諸名)
(人文尤/愛慕)諸科醫工百七十人教坊樂工四百人金玉雜
役諸工(如消碾染刷繡碁畫針/線木漆㡌帯皮鉄之類)課命卜祝司天䑓官六
尚局撘材修内司廣固諸寺諸軍曹司並許以家屬行
日下津搬赴南薫門朝天門交割不得住滯又取内人
街坊女子弟童人及權貴戚里家細人指名要童貫蔡
京家秪候凡千餘人自選端麗者府尹悉捕倡優内夫
人等莫知其數押赴教坊鈐擇開封府尹四壁官主之
俟採擇里巷為之一空上皇所出内人雖已嫁者亦徑
取以往告報下如鵝鴨趨湯火開封府捉事小火下搜
捉免一人至千緡或願入小火下之家充其婢妾者至
開封府皆蓬頭垢靣不食作羸病状覬得免而開封府
尹徐秉哲自置釵粉冠挿鮮衣令膏沐粉黛盛飾畢滿
車送軍中父母夫妻抱持而哭觀者莫不歔欷隕涕皆
内侍鄧珪之謀也初内侍承宣使鄧珪傳宣河北為金
所得降之用事軍中教令呼索至是又請珪家屬及官
吏士人僧道醫卜千餘人并珍寳雜色藥材等皆以萬
數秘帑百司所有至此殆盡凡人間有用之物京師蓄
儲取之畢足如奉使及河外守臣親屬取以往嘗須冠
子一色萬餘頂他皆稱是又取書録及所藏古噐又取
車輅冠冕及女童六百人教坊樂工數百人鴻臚卿康
執權少卿元當可寺丞鄧肅押道釋經印板校書郎劉
才卲傳宿國子監主簿葉將博士熊彦詩上官悟等五
人押書印板并舘中圖籍往營中交割鴻臚寺丞趙子
砥燕雲録曰金人既破京城金帛子女象馬寳貝盡為
攘奪燕人乃說尼堪曰今日破國而掠取太甚天下後
世所譏於是又取圖籍文書與其􁏫板偕行其所欲不
在是也當時下鴻臚寺取經板一千七百片是時子砥
為寺丞使之管押隨行
　
　
　
　
　
　
　
　
　三朝北盟㑹編卷七十七
欽定四庫全書
　三朝北盟㑹編卷七十八
　　　　　　　　　　　　宋　徐夢莘　撰
　靖康中帙
　　起靖康二年正月二十七日丁巳盡二月六日丙
　　寅
二十七日丁巳駕在青城詔尋康王所在中書舍人張
􁂧齎詔開徳府下訪尋康王初宗澤領兵駐扵開徳府
揚聲康王在軍中金人聞知以人馬䕶送中書舍人張
􁂧齎上蠟封詔召王還京師扵城下呌問守禦人兵報
以康王不在本府仍不知屯駐去處金人與澂乃囬
金人取索香藥并諸色人宣和録曰金人來取内香
藥庫市易務藥物生熟藥太醫藥院及諸處營造彩
色藥工部頭司天䑓隂陽官象牙犀角三千株蔡京
童貫王黼家姬四十七人大晟樂工三十六人
二十八日戊午駕在青城雪始霽黎明御史䑓告報百
官接駕是日告報百官并赴南薫門接駕士庶奔填充
塞道路已而殊不聞耗謝克家作憶君王詞云依依官
桞拂宫墻樓殿無人春晝長燕子歸來依舊忙憶君
王月破黄昏人斷腸聞者莫不埀淚大元帥府駐劄
兵禦退金人　京東轉運判官閭丘陞召募勤王兵三
千人赴大元帥府前屯濮州敵騎至濮州陞禦之又敵
騎至曹州黄潛善兵禦退之范納趙野屯南京遣使臣
趙哲献書帥府哲將家子有膽畧以百騎分三隊道與
金人三四戰獲數級奪馬三匹以献
二十九日己未駕在青城金人來索諸人物金人又
來索尚方藥餌以至罇罍籩豆㣲至奕碁博戲之具無
不征索車載而往者不可勝計人心扼腕殊不安貼留
守司奉聖㫖令多差人搬擎所頒儀仗等物後搬發盡
絶車駕還内又取應拜郊合用儀仗祭噐朝服法物并
應扵御前大輦内臣諸局待詔手藝染行戸少府監文
思院等處人匠秘書省車輅院官自二十五日搜索夫
人倡優等選擇又征求及戚里家女使等不可計數車
轍運送者已盡肩輿以充貨轎之家盡取無遺被選出
城者號慟而去親戚有泣别扵門者又押内官二十八
人百伎工藝等千餘人赴軍中哀號之聲震動天地民
情極扵皇皇廹扵凍餒又多剖剥者五十貫賞以止絶
殊不戢差董趙權司業監起書籍等差兵八千人赴軍
前
三十日庚申駕在青城官吏士庶雲集候駕金人又索
諸人物是日又取畵匠百人醫官二百諸般百戲一百
人教坊四百人木匠五十人竹瓦泥匠石匠各三十人
打毬弟子七人鞍作十人玉匠一百人内臣五十人街
市弟子五十人學士院待詔五人築毬供奉五人金銀
匠八十人吏人五十人八作務五十人後苑作五十人
司天䑓官吏五十人弟子簾前小唱二十人雜戲一百
五十人舞旋弟子五十人金輅玉輦法物駕儀仗駕頭
皇后玉車宰相子弟車諸王法服宰相百官朝服皇后
衣服御馬御鞍御塵拂子御馬二十匹珊瑚鞭兩條
前法物儀仗内家樂女樂大晟樂噐鈞容班一百人并
樂噐内官脚色國子監書庫官太常寺官吏秘書省書
庫官後苑作官吏五寺三監大夫合䑓官吏左司吏部
官吏鴻臚寺官吏太醫局官吏市易戸官吏大内圖夏
國圖天下州府尚書省圖百王寳籙宫圖相國寺圖五
岳觀圖神霄宫圖天寜寺圖本朝開立登寳位赦書舊
本夏國奏舉書本紙牋紅銅古噐二萬五千酒一百檐
米五百石大牛車一千酒單一千凉傘一千太醫局靈
寳丹二萬八千七百貼　封氏編年曰是日觧内夫人
及戚里女使以未己午刻方以車載數百近南薫門時
官吏亦俟駕扵南薫門内而女使軰車上斥罵大呼曰
爾等任朝廷大臣作壊國家至此今日却令我軰塞金
人意爾等果何靣目諸公回首緘黙而已
二月一日辛酉朔駕在青城糶譚稹家米撤髙俅楊戬
等第宅賣以濟民先是籍譚家貲約白米二千石豆粟
亦如之至是委發糶以濟小民又拆毁髙俅楊戬第宅
出賣柴薪
二日壬戌駕在青城金人再取索諸人物是日來取索
妃后服琉璃玉器再要内夫人雜工伎伶人内官等家
屬開封府追捕極峻穿係大䋲交刄防送號呼不絶扵
道榜曰奉駕傳指揮多差人津送大金所須應干物色
盡絕聖駕方回
三日癸亥駕在青城監國出令増置糶米塲數十所金
人取絲一千萬斤河北剋絲六千八百疋
四日甲子開封府榜再根括金銀　汴都記曰先是正
月内金帛見納比元數金百之一銀十之一表叚十之
二惟絹有留守司申状城中所有止如此如有隱蔽同
受軍法二月四日奉聖㫖根括金銀應副大金已具了
絶事状却有取回軍前内官藍訴醫官周道隆樂官孟
子書等經元帥投状稱有金銀在家窖藏乞取前來遂
致元帥怪怒差人賫鋤钁入城斸取内侍鄧珪及教坊
人所窖金銀於是開封府出榜再行根括
五日乙丑駕在青城太學生黄時偁上尼堪書書曰竊
聞之良藥苦口利扵病忠言逆耳利扵行若夫樂容悅
而憎鯁切取諛美而捨忠良雖堯舜無以致治時偁淮
右寒生家習儒業老父䝉誨訓之曰不在其位不謀其
政罔可輕言自取戮辱由是鉗口結舌守分固窮未嘗
敢以片辭辨是非方今國家艱難茍有見聞寜忍甘蹈
盲聾之域非不知身為宋氏之臣不當以狂斐之辭干
冐元帥也非不知一言忤意死未塞責也直欲内報吾
君之徳外光元帥之名一身九死又何憾焉偁竊聞我
宋自崇寜以來奸臣誤國竊弄威柄者有之妨公害私
者有之大啟幸門壅遏言路而元帥因之遂有此舉
道君太上皇帝親降詔書反自痛責斷自宸衷乃傳大
寳今聖皇帝即位以來適丁國難然以孝行夙彰天人
咸服今元帥歛城不下盖以此也伏覩去年十二月二
十三日國書止為催責金銀表段有云所須之外亦不
必取是知元帥行仁義之兵也比者聖駕躬詣軍門議
加徽號幾一月遲留未歸詔㫖雖曰軍前迎待禮數優
異保無他虞奈何居民朝夕思念燃頂煉臂延頸跂踵
以望御車之塵也元帥豈不念天生斯民而立之君以
主治之復索須他物絡繹不絶参酌以情雖不足以報
萬一而方䇿所載自昔及今未聞有大事既决反縁細
故而延萬乘之君者證以國書似非初意愚竊惑之念
我國家曩者傷財害民之事構怨連禍之人尚可目
也曰内侍伶倫美女是已曰宫室衣服聲樂是已今軍
前一一須索惟復謂此悉皆國害堅欲為我痛鋤其根
株耶亦驅挈歸境以為侍奉之樂耶軍機深宻非愚陋
可得而知也兵法曰上賢下不肖取誠信去詐偽禁暴
亂止侈奢又曰為彫文刻􁏫技巧舉飾而傷農事者禁
之願元帥詳鑒此章孰思正論殺人以挺與刄無以異
也儻使宿奸復被新寵是猶禾莠相雜而耕者未耘膏
肓之疾而醫者未悟則將日漬月浸習以成風不害此
而害彼何時已矣時偁懵不知書愚不練事事雖切其
意甚忠事雖小所闗甚大方議修書鋪陳而見未及形
言乃自禍嗚呼天網恢恢踈而不漏老蠧巨惡難逃覆
載中矣且如内侍藍訴醫官周道隆為平昔倖濫渠魁
今取過軍前坐席未煖乃忘我宋前日寵恩之優不思
兩國修講和好之始妄興間牒稱有金銀在家窖藏遂
煩元帥怪問考斯人用心則粉骨碎軀難塞滔天之罪
請論之昨明降聖㫖根括金銀以報大金全活生靈之
㤙雖盡力不可惜人情朕茍可以報金國者雖髪膚不
惜只是有要者盡取扵是有司累行勸諭及指為禁物
稍有隙藏以軍法從事其措置根括非不盡心上至宗
廟噐皿下至細民首飾罄其所有願酬再造而天子且
曰朕茍可以報金國者髪膚不惜凡為臣子固為體國
憂君疋馬以上盡令送納據訴等不務濟朝廷之急報
元帥之㤙輙至冐典憲埋窖金銀慳吝慵逆無如此之
甚者若使未過軍前則人人蓄為至寳論當時根括指
揮已合誅戮竊恐逐人昨縁有司根取犒賞因被囚禁
挾此為仇妄意生事罪尤不可赦也愚謂斯人正當擾
攘之際猶敢懐奸罔上取佞一時異日為國患也必矣
亮元帥智周萬物不待斯言察見罪状文王問太公為君
如何太公曰勿妄而計勿逆而拒聖人埀教良有以也
伏望元帥大乾坤之度垂日月之明毋納諛言以玷大徳
將藍訴等乞賜行遣狥首京城不惟掃蕩宿孽又少懲
戒後人仍願元帥全兩國之好以順生靈之請使鑾輿
早還禁御軍前或有所闕朝廷亦不違命垂之青史傳
為盛事豈不韙哉
二帥請車駕赴毬㑹　宣和録曰是日二帥傳令請皇
帝赴打毬㑹上在青城齋宫乘馬至毬塲二帥令悉屏騎
從止何㮚馮澥曹輔郭仲荀從分庭設兩位上東靣西
向尼堪西靣東向酒七行斡里雅布繡衣打毬為樂以獻
上曰今日得觀盛禮豈敢重勞元帥斡里雅布打毬罷就
令諸將打毬復酒二行上起身謝曰某乆留軍前都人
望欲乞早歸尼堪云待那里去上失色更不復言罷歸
尼堪斡里雅布與上同上馬送至行宫曰天命如此無可奈何
上至幕次羣臣迎拜上悵然不怡何㮚色甚憂問开等
策將安出葢斡里雅布策馬送上已有天命之言故也竟
夕憂惶不知所至聞軍前已擊毬車駕有還期都人大
悅至是傳言駕回接者不知幾千萬皆不能行晩云來
日入城　開封府榜再根括金銀除從官以上及合赴
常期外應干馬並限初七日盡數赴軍前交納
六日丙寅駕在青城金人變議遣内翰吴开學士莫儔
持金人文字入城　宣和録曰是日早自百司官吏都
人盡往南薫門接駕至未時敵人㙭斷南薫門踏道自
上出郊遣御帶王孝傑入城撫諭都人逐日候駕雖風
霜雨雪不憚是日孝傑不至人心大恐頃之有榜傳皇
太子令㫖以皇帝出郊多日未囬太上來日往軍前懇
告元帥乞駕早還至晩金人遣内翰吴开莫儔持金
人文字入城孫傳等數人讀號絶欲死聞初五日之擊
毬也國相就賔席執禮甚㳟上語則起身側聼荅畢復
坐而二太子馳擊堦下酒七行畢上離席曰欲入城國
相者蹙額不懌既退二太子送至行在殊有眷眷之意
馬上或傳語莫能曉金人再譯似謂天命有歸者衆皆
惘然上尤憂沮然見其禮數勤腆不以為意也遂復以
歸意懇之乃云國相來日尚欲相見已而果有使來國
相語問所以歸之意荅以安撫百姓及催促應副軍前
别無他衆謂歸期决矣咸有喜色至初六日拂旦來請
上即移駕扈從官猶整服而進謂果得還也才出門忽
有徹黄屋者衆方驚愕外則已望北方設一香案隨駕
各官扵百歩外排立上獨前下馬望香案兩拜讀詔訖
數金人擁上乘馬而去繼引宰執從官跪聼衆皆叩頭
哀請竟不從毎宰執一人監以二金兵侍從一人監以
二燕兵各分㪚　偽楚録曰二月六日夜遣翰林學士
承㫖吴开翰林學士莫儔持書入城書曰大金元帥府
遂以降表申奏今囬降聖㫖先皇帝有大造扵宋人而
宋人悖徳故去嵗有問罪之師乃因嗣子遣使軍前哀
鳴祈請遂許自新既而不改前非迹變愈速是致再討
猶敢抗師洎官兵併力擊城摧破方伸待罪之禮况近
尋載書有違斯約子孫不紹社稷傾危今既伏罪且從
誓約宋之舊封頗亦廣袤既為我有理宜混一然念師
行止為弔伐本非貪土宜别擇賢人立為藩屏以王兹
土其汴都人民許隨主邊居者聼所降聖㫖在前今請
宋宰相文武百官在京臣僚一面㳟請上皇以下后妃
児女及親屬王公之屬出城仍勾集耆長僧道軍民
遵依聖㫖共議薦舉堪為人主者一人不限名位尊卑
所貴道徳隆茂勲業耆舊素為衆所推服長扵治民
者雖無衆善有一扵此一令薦舉當依聖㫖備禮册命
趙氏宗人不預此議應宋之百司並事新君其國侯得
姓氏隨册建號所都之地臨日共議天㑹五年二月六
日右金吾衞上將軍右都監押右監軍押皇子右副元
帥押伊拉齊貝勒左副元帥押安班(貝/)勒都元帥
左闕幵儔又出上軍前批付留守孫傳云今月六日大
金書詔以屢失盟誓别立異姓仍依宣㫖專候上皇以
下后妃諸王公主已次内旅出京俾令團聚自惟失信
故當如此猶許舊地别立賢人其為百姓之幸非細今
因元帥差人賫文字入城附此誠意幸為曉然早請上
皇以下舉族出城諸事並依元帥指揮方是長計無拘
舊分妄為禍亂速招連累　中興遺史曰初城䧟之始
上出郊尼堪索上具降表遣人持往其國至是復囬持
到金國詔書讀畢尼堪令吴幵莫儔傳金國囬文入城
惟用事孫傳王時雍徐秉哲范瓊軰知之仍共相宻議
𤼵遣龍徳寜徳兩宫及妃后親王駙馬之屬未敢使軍
民通知時閭巷皆喧言消息不好而已　李若水抗論
罵敵是日讀詔罷尼堪使蕭慶脱御服若水向前抱持
上令不可脱云何得亂政此是大朝眞天子你等外臣
不得無禮左手抱上右手指尼堪以罵之被數畨人打
破口面流血扯過一邊見上脫了御服即時氣絶倒地
少頃人各㪚去若水亦稍甦有數十金人甲兵守之俄
傳國相令云須管好李侍郎存在有謝寜者若水虞
候也時在側遂令寜扶若水到青城左掖門側廊屋内
將理　司馬樸移書二將責以大義先是朝廷凡遣使
造金壁多不得見二將或踞坐帳中使甲士執引使者
趨拜庭下司馬朴之使也問其族曰先祖大丞相光曰
賢者之後稍加禮再往返召對宣徳門除兵部侍郎城
未陥時被拘留是日朴以金人變議移書二將責以大
義二帥雖不聼然重之　孫覿辭免制状曰二月五日
赴擊毬之集比還已不懌何㮚亦有憂色六日淵聖復
遣臣抵孫傳命臣坐賜食且曰卿與朕同艱難之苦
無憚行朕不忘卿也臣頓首曰主憂臣辱何憚一行既
出獨怪聖語遣勞如此莫測其故比出舘忽遇鐵騎數
隊分立泰禋門外見之大驚行次籍田復為數騎所遮
留止墻隅間而内使金淵亦來徐見三百餘騎自南北
至田一夫舉鞭之而身在中矣未幾鄭寛之梁平王孝
竭王宗沔自城中來亦留不遣薄暮使人傳國相令召
臣等入青城伺候内東門一人出小紙傳喚梁平王孝
竭王宗沔金淵四人姓名與俱入留臣寛之待門外即
見四人者出臣挽孝竭等問知其故驚悸失聲
　
　
　
　
　
　
　
　
　
　
　
　三朝北盟㑹編卷七十八
欽定四庫全書
　三朝北盟㑹編卷七十九
　　　　　　　　　　　　宋　徐夢莘　撰
　靖康中帙
　　起靖康二年二月六日丙寅盡十一日辛未
大元帥府擺布勤王人馬　丙寅契勘金人劄寨京城
下直北連珠剳至衛南縣東至東明縣西至胙城縣籬
落牢固無隙可乘幕府奉王㫖宜分遣人馬於曹濮
間一帶州郡縣鎭再整齪擺布對寨相望審勢進𤼵今
將大元帥府五軍駐劄東平府及分遣諸處擺布下項
大元帥府五軍東平府駐劄先鋒辛彦宗五千人前軍
都超二千五百人左軍張瓊二千五百人中軍張俊二
千人趙俊二千五百人右軍苗傳二千五百人後軍花
實二千五百人以上搃制一萬九千五百人馬軍在内
縂號四萬人以楊維忠都統計駐劄開封府人馬副元
帥宗澤下陳淬統磁州二千人洺州一千人尚功緒二
千人常景二千人王孝忠一千人權邦彦一千人孔彦
威一萬人以上縂制一萬九千人五軍在内號一萬八
千人以陳淬統制並聼宗澤節制開徳府守禦人兵
不在數孔彦威一萬人初五日議定起發駐劄濮州人馬
閭丘陞三千人姚鵬二千人孫振二千人以上縂制七
千人馬軍在内一萬四千人並聼副元帥附近節制濮
州守禦人兵不在數駐劄興仁府人馬黄潛善一萬三
千人張㬇二千五百人髙公翰二千五百人王善一千
人以上縂制一萬九千人馬軍在内縂號四萬二千人
以張㬇統制並聼黄潛善節制興仁府守禦人兵不
在數駐劄廣濟軍人馬丁順三千人孟世寜二千人温
宗建一千人李大鈞一千人張榮一千人以上縂計八
千人馬軍在内縂號一萬五千人以丁順統制並聼黄
潛善節制廣濟軍守禦人兵不在數駐劄單州人馬王
澈二千人董誼二千人(缺姓/名)二千人以上縂計六千人
馬軍在内縂號一萬二千人亦並聼黄潛善附近節制
單州守禦人兵不在數内駐劄栢林鎭人馬劉浩二千
人白安民一千人縂計三千人馬軍在内縂號六千人
右通計八萬一千五百人馬軍在内通號一十六萬七
千人
七日丁卯同知樞宻院孫傳文武僧道耆老等畫一状
赴軍前偽楚録曰孫傳第一状中大夫同知樞宻院
孫傳等今月六日亥時准元帥府公文備到大金皇
帝聖㫖指揮傳等聞命震仆義當即死然念世被本
朝徳澤至深至厚嗣君親政未及期年㳟儉憂勤無所
不至若遽䝉廢絶實我臣子所不敢聞知輙復忍死須
臾冐昧悲痛激切之詞仰干台聼伏望埀天地再造之
恩畢終始保全之賜傳等誓當捐體碎首圖報萬分
謹具畫一下項一太上皇以下不敢有違令㫖見起𤼵
赴軍前同伸懇告一嗣君即位以來日修徳政並無虧
失惟是失信一事上累譴呵盖縁親政之初為謀臣所
誤繼以盡行竄責兼檢㑹上違大遼信誓亦係童貫
李良嗣王黼等妄取事端並行處斬了當如此顯是
嗣君悔悟前失非有他心一嗣君自在東宫即有徳譽
著聞中外比即位臣民歸仰今感戴保全恩徳至厚若
䝉終惠未加廢絶尚可以嵗修臣事之宜如抛降金銀
表段之數雖目下未能數足将來下外路取索分嵗貢
納實為大金永遠無窮之利若一旦行廢棄遂同匹夫
縱有報恩之心何縁自効一伏詳來令㫖别擇賢人以
王兹土許汴都人民隨主遷居具見仁慈存恤之至據
今中外異姓實未有堪充選舉者若倉卒册立四方
必不伏從縁此兵連禍結卒無休息之期非所以上副
元帥愛惜生靈之本意一今日之事生之殺之予之奪
之全在元帥雖大金皇帝詔有廢立然将在外君命有所
不受則閫外之事元帥自可專行一汴京兩經根括取
索公私所有各以罄竭顯見将來難以立國乞班師之
後退守徧方以備藩屏如䝉大恩特許嗣君以廢復立
有稱呼位號一聼指揮右件如何謹具申皇子元帥伏
望特加矜憫早賜允從伏候台令孫傳第二状孫傳等
伏覩詔書宜擇賢人立為藩屏竊見國主自在東宫
㳟儉著聞若願選擇賢人立為藩屏必無出其右者兼
本國自太祖皇帝以來累世並無失徳惟上皇聽信奸
臣國主年㓜新立為大臣所誤以致違盟失信上干國
典伏望國相元帥太子元帥察臣等前状許其自新
復立社稷容少退避以責後効再念趙氏祖宗徳澤在
民未冺或未允從前懇亦望特賜哀憫許扵國王子弟
中擇一賢者立之或不願立上皇之子乞扵神宗皇帝
二子中選擇建立使長得北面永為藩屏非惟不滅趙
氏亦使一國生靈䝉被恩澤永為與國傳等不勝激切
懇禱之至請太上皇及太上皇后諸王王妃公主駙馬
都尉等出宫幸青城敵寨　　宣和録曰黎明遣孫傳
王儒弼内侍李石用引請太上皇帝出城者再少頃太
上皇帝鄆王以下三十餘人諸王妃公主都尉等盡乘
車檐由南薫門出至午燕王杞王出百姓稍知其事於
前内權留開封尹問其故不答捕為首者一人斬之而
出初上皇遲疑未欲出徐秉哲以兵圍出南薫門已而
出榜曰皇帝出郊日乆未囬太上皇親出懇告二帥各
仰知悉　㓜老春秋曰初六日吴开莫儔持元帥府文
字入城見孫傳王時雍徐秉哲等謂之曰軍前有指揮
如上皇以下申時不出即縱兵四面入來殺人傳與時
雍等徑見太上皇乞與諸王后妃詣軍前懇告上皇未
應范瓊以言逼之上皇涕淚横流不得已乃乘竹轎而
出自宫門至南薫門百姓擁遏填滿玉街無不墮淚者
至南薫門下出轎移時門啟有鉄騎在甕城中裏簇而
去百姓望之皆慟哭　遺史曰金人變議之後觀吴幵
莫儔道尼堪之語及觀時雍秉哲等請上皇詣軍前懇
告之謀惟恐上皇出城稍遲致貽金人之怒縱兵入城
其室家例遭刼掠乃以好言誘對上皇如期出郊雖市
井皆不及知可謂專為私謀不顧君父矣嗚呼任事大
臣不能靖國家之亂及禍亂已熾又不執主辱臣死之
節乃甘心以君父付分敵人之手尚可以履戴天地而
施面目見人乎后妃諸王以下次第出城乳嫗婢使多
歩行百姓見之驚憂戰慄心膽䘮亂意不樂生西角樓
下有百姓二人欲邀攔上皇不及俄見燕王行馬二百
姓邀之曰大王家的親人都去奈何一城生靈不如留
一人以存國祚王泣曰大金要我教我奈何二百姓曰
百姓懣與大王一處死待如何京城四壁彈壓使范瓊
令擒二百姓斬之迨晚有榜云留守司奉監國令㫖皇
帝出郊日乆未還上皇令宫嬪等出城親詣大軍前求
駕囬内士庶安業是夜民情恟懼各持兵巡坊巷官司
彈壓四壁至夜深亦不敢息留守司急召百官議事
時已三鼓盡矣　　靖康後録曰上皇䝉塵扵敵營上
皇初亦艱難不欲便出王時雍徐秉哲以言恐逼遂出
城聞者皆憤恨留守臣奉監國太子令㫖今來車駕出
郊兩月未還上皇親詣大金軍前見二元帥求車駕還
内軍民各令知悉衛士歸傳上皇初到青城與尼堪
及斡里雅布坐扵端城殿上皇東向尼堪南向斡里雅布
西向聞上皇玉音甚厲汝稱先皇帝有大造扵宋反是
我有大造扵汝也若大遼伐我當所甘心汝去年興師
吾傳位與嗣君遂割城犒軍汝等乃還今興兵稱嗣君
失信汝等曽記誓書否汝不信然乃蕭慶王芮等教汝
等為之可呼蕭慶等來與我面証吾豈畏一死二帥
皆無言蕭慶等亦皆不出少頃上皇起行東廊見上
扶上皇號泣乆之上皇謂上曰汝若聽老父之言不遭
今日之禍葢上皇初欲與帝出幸何㮚苦諌乃止　要
盟録曰是日太上皇后鄆王王夫人朱氏三男六宗姬
肅王王夫人任氏二男二宗姬景王王夫人田氏濟王
王夫人曹氏康王王夫人邢氏莘王王夫人嚴氏徐王
王夫人王氏沂王和王信王未出閣則安康王楃建安
郡王楧嘉國公椅瀛國公梴昌國公柄温國公棟儀國
公桐韓國公相出降帝姬則曹寅嘉徳帝姬宋邦光安
徳帝姬曹晟榮徳帝姬蔡鞗茂徳帝姬向子房成徳
帝姬田丕洵徳帝姬劉文彦顯徳帝姬未出降則華惠
恵福令福純福寜福永福六帝姬妃嬪則王貴妃喬貴
妃韋賢妃王婉容閻婉容任婉容王婕妤小王媫妤崔
美人五王宫則燕王偲趙王俣吴王佖和義郡王偉永
寜郡王儀獨留皇后皇太子主國百姓見之始知有廢
立之事驚憂戰慄心膽䘮亂人不聊生市井小人相視
變色上皇平時好玩珍寳有司及軍前莫能知也内侍
梁平王仍軰曲奉金人指所在而取之珍珠水晶簾繡
珠翠步障紅牙大匱龍射沉香藥犀玉彫􁏫屏榻古書
珍珠畵絡繹於路又取皇帝殿白玉之寳十四承休命
延萬億永無極一也受命於天既壽永昌二也天子之
寳三也天子行寳四也天子信寳五也皇帝之寳六也
皇帝行寳七也皇帝信寳八也御書之寳九也御書
之印十也無字寳十一也皇帝㳟膺天命之寳十二
也宣和御筆之寳十三也又皇帝恭膺天命之寳十
四也青玉之寳二其一傳國寳其二受命於天既壽
永昌所謂秦璽者也金寳九御前之寳一宣和殿寳二
御書之寳三天下同文之寳四天下合同之寳五又御
前之寳六御前錫賜之寳七書詔之寳八皇帝欽崇國
祀之寳九銀印一書内省出納之印皇后殿金一皇后
之寳太子殿金一皇太子寳太子妃金一皇太子妃印
八日戊辰吴幵莫儔自軍前賫文字前來催推戴状
自孫傳第三状翰林承㫖前指揮擇立賢人事竊以本
國日前將相多是上皇時用事誤國之人嗣君即位以
來所任宰相亦繼以罪罷將相率皆敗亡之餘其他臣
僚悉皆碌碌無聞之徒元帥府之所偹知豈敢蔽賢不
以上聞若舉扵草澤之間亦非聞望素著人心不歸
孰肯推戴兼趙氏徳澤在人至厚若别立異姓城中
立生變亂非所以稱皇帝及元帥府愛惜生靈之意
若是元帥府特選立趙氏一人不惟恩徳有歸城中以
及外方立便安帖或天命改卜運數有歸則非本國臣
民所敢末議乞自元帥府擇推賢人永為藩屏傳等不
勝痛切殞越惶懼之至元帥府㸔詳孫傳状將相多是
罪廢敗亡之徒臣僚類皆碌碌無聞之輩若舉於草澤
之間孰敢推戴者夫運數既衰亦必有繼興者若言敗
亡之世必無可繼則三王之後迄至於今安有君臣之
道人倫之序何不詳道理之深也如或必元帥府推擇
縁在軍前皆係北地漢児若舉北人即與混一無異若
欲推擇南人其見在軍前南官亦樞宻等之所共知也
未委果有所舉者否若有所舉請其姓名見示亦與依
應唯不許何㮚李若水預此議如或京城内外俱難自
舉仍請諸官各具名銜依元帥府所舉推戴伏申在京
士民郭鐸等又具諸義利申告軍前　要盟錄曰鐸等
伏聞欲令選擇賢人以主此土鐸等聞命震驚㒺知攸
措竊惟元帥擁弔民伐罪之師行應天順人之道既陷
京城歛兵不下全活在城生靈雖湯武仁義之兵未易
過念今上自處東宫至即帝位恭儉修徳中外悦服止
踐位之初未熟政事輔弼非人有失大信致獲罪扵大
金皇帝然念上雖失倍其於天下萬姓略無過失士民歸
向乆矣今遽見棄絶别立異姓不惟異姓中不見有徳
之人誠恐民心皇皇無所統一奸雄僭竊殺戮無辜如
此則非所以上副大金皇帝及元帥府愛惜生靈之意
也伏望元帥埀天地再造之恩全始終生成之賜復立
今上以主此土世修享貢以報鴻恩則今上感戴之誠
何敢忘也如元帥必欲以失信為罪則監國嗣子實惟
其人他人俱不足當此如或未可即肅王景王温淳忠
義俱有賢徳國人共知選擇賢者以承嗣位人心嚮
慕實天下蒼生之幸今若别立異姓設或倉卒之間
選擇非人蹈前車已覆之轍不免再軫大金皇帝聖慮
而民復墜塗炭鐸等情動扵中義不可辭仰冐威嚴無
任叩頭泣血俯仰俟命之至監國揭榜是日京城四壁
坊巷軍民皆詾詾不定監國有榜曰訪聞小民多持兵
噐徃來街市仰安業如故依前持兵仗者並决配又申
諭云上皇出郊止為求駕囬内仰民安業不得造作語
言誑惑衆聽是日彈壓官四出百姓持兵噐巡防者如
故
九日己巳文武百官孫傳等又状申軍前孫傳等第四
状准元帥府劄子節文再請恭依已降聖㫖早舉堪為
人主者一人當依已去劄子施行右傳等竊念本國趙氏
祖宗徳澤在人日乆累前瀝懇投告今來渝盟失信止
是上皇與前主其子及支屬並不干預上冀恩造更賜
詳酌庶得中外帖然不致生事若不容傳等死請必欲
推擇異姓自中及外委無其人兼實難於自舉伏乞元
帥府選擇敢不一聽台命又状右傳等除已與百姓父
老具状申元帥府尚有未盡之意不敢自默今更忍死
瀝血上干台聽伏以前主皇帝違犯盟約既已屈服而
舍之存亡繼絶惟在元帥不然則有監國太子自前主
恭命出郊以來兼撫軍民上下帖然或許就立以從人
望若不容傳等申臣子之情乃欲别立異姓天下之人
必不服從四方英雄必至雲擾生靈塗炭卒未得安傳
等自知此罪在不赦然念宋自祖宗以來徳澤在人扵
今九世天下之人雖匹夫未忍忘之况傳世食君禄方
主辱臣死之時上為祖宗下為生靈茍有可言不敢避
死傳等無任哀痛惶懼隕越之至謹具申皇子元帥國
相元帥伏候台㫖　遺史曰是時在京士庶雖見上皇
以下六宫后妃親王駙馬出郊留守司及開封府猶宻
其事市井間皆未知端的然其事漸彰人情方憂懼是
日也宣徳門前揭示黄榜偹悉金人節次移文及孫傳
等應報文状民間始知欲立異姓相顧號懼隕越皆悔
不令上皇東巡上遷都也留守司慮恐軍民作亂乃令
京城四壁都彈壓范瓊撫諭軍民軍民咸泣不已瓊大
呼曰自家懣只是少箇主人東也是吃飯西也是吃飯
譬如營裏長行健児姓張底來管着是張司空姓李底
來管着是李司空汝軍民百姓各各歸業照管老小軍
民聞之皆氣銷而去然罵瓊不絶聲
十日庚午孫傳張叔夜百官父老畢集南薫門號哭
賫状扵門乞繳申中軍孫傳第五状云文武百官僧
道軍民孫傳等右前已累申元帥府乞軫恤趙氏存
全社稷許國主歸國降號稱藩永事大國就立監國
嗣子以從人望或選趙氏近屬使本國生靈有主中外
帖安以全大國弔伐之義傳等今在南薫門拜泣俟
命不勝哀懇痛切之至吴幵莫儔賫到元帥府劄子
曰吴承㫖囬得孫樞宻等状二道並初七日状二道備
已洞悉有契勘昨有文字惟貴道徳不在名位髙卑
今請百官僧道軍民耆老既為行府扵在京官僚未
諳可否但恐在京目下為首勾當官員必是可舉可
以共立早具本官銜状申如未可即依已去文字須得
共薦一人限今月十一日如此度不見舉薦必别當有
悔吝無得有違天㑹五年二月又大金元帥府牒今月
十日右副元帥親到左副元帥麾下共議宋人告請復
立趙氏至晚到本營方有善利門下官員送到汴京軍
民僧道耆老郭鐸等告乞立趙氏文状並孫樞宻等今
月七日八日三次共五道録曰為言此事已經共議差
官入京須得别行薦舉外善利門下人員以輙受状又
嚴加懲戒訖慮在京人猶以投狀為辭别致住滯今
請在京諸官孫樞宻等照㑹依吴承㫖莫學士等賫
去文字日限施行不得住滯吴幵莫儔持文字來云尼
堪大怒月日二事不了便舉兵入士庶傳聞囬語相與
號泣
十一日辛未百官等以議状申軍前乞立張邦昌　偽
楚録曰留守司勾集百官㑹議相視乆之計無所出衆
曰今日勉强應念不然一城生靈屠戮於趙氏何益既
無善䇿不若舉在軍前者一人張邦昌舊任宰相姑舉
之以塞命想二帥意必有所屬議定幵儔復以議状往
孫傳第六状云文武百官僧道軍民等准元帥府指揮
須得共薦一人限今月十一日状申者契勘自古受命
之主為上􁊅圖籙下以勲徳在民或權强近臣或英豪
特立有大材略因而霸有天下方為人樂推今來本國
臣僚如孫傳等召自外方被用日淺率皆駑下迷悮趙
氏以至今日人皆懐怨方此俯伏謹俟誅責若付以土
地俾備藩屏必為百姓忿嫉立致變亂上負選建之意
然傳等奉元帥之令備述詔書嚴切舉國惶恐非敢違
拒實以在内官員委無其人伏望元帥台慈體念乞於
軍前選命張邦昌以治國事如軍前别有道徳隆懋為
天命所歸者乞賜選擇則本國人民敢不推戴者時孫
傳張叔夜不簽書
　
　
　
　
　
　
　
　三朝北盟㑹編卷七十九
欽定四庫全書
　三朝北盟㑹編卷八十
　　　　　　　　　　　　宋　徐夢莘　撰
　靖康中帙
　　起靖康二年二月十一日辛未盡十三日癸酉
十一日辛未皇后太子出詣軍前　宣和録曰是日金
人取皇后太子甚急午間皇后太子出門車凡十兩百
官軍民奔隨號泣拜於州橋之南攀轅號慟往往隕絶
於地至南薫門太學諸生擁拜車前哭聲振天中有一
人大哭擗踊於上其他往往皆氣塞淚盡無能哭者時
已薄暮將近門猶聞車中呼云百姓救我金人在門下
者迫行范瓊先以危言讋衛士然後益兵擁皇后太子
出都人憤疾又曰先是正月上再幸敵寨以孫傳兼太
子太傅以保䕶東宮及軍前索皇后太子傅欲留東宮
太子不遣宻謀以黄金五十兩使人匿太子於民間别
以狀類太子并宦官二人擊殺并戮當死者數人以其
首同屍并宦者屍送至軍中告以宦者竊太子欲投軍
前都人争之擊殺宦者誤傷太子因以兵討殺其為亂
者欲得人以死替太子自初七日至十一日無當之者
傳撫膺大慟曰不謂中國無一男子且上蒙塵託孤於
傳豈可自脱分付於人吾太子太傅義當與太子同死
生今主辱臣死之時金人雖不索吾吾當從太子出求
見二帥以義責之以祈萬一然後就死衆偉其言時方
在皇城伺候太子同出傳之子因來省傳傳叱曰使若
勿來而竟來耶吾分死國矣雖汝曹百輩來吾心不可
移也叱使速去勿亂人意傳之子亦曰大人以身徇國
某何言哉願大人力保太子遂以留守司等亊付次官
吏部尚書王時雍有頃傳從朱氏太子至南薫門求見
二將守門軍人曰軍中惟欲得皇后太子留守何為出
耶傳曰主上出辱太子復出我宋之大臣且太子傅上
既不回當以死從太子幸為速白元帥軍人許為稟傳
之是夜宿門下不動黎明軍人開門以尼堪命召傳入
十三日并家屬取去　遺史曰吳革見太上皇及六宮
皆出城悲痛不己巳入内白留守孫傳曰上皇業已出
城乞力留皇后皇太子庚午革頓首言二帝出郊駕未
必回願陛下堅避以固國本孫傳曰何辭以拒之革曰
有一内臣貌類太子金人或邀請則抱以登車出朱雀
門宻諷百姓邀畱不可則墮之車下以死告奉尸以往
仍以賑饑乏為名招忠義勇智之士結為隊伍太子㣲
服車中潰圍出不從皇后及皇太子遂行先是燕王越
王出門有百姓攔截稱國中無主欲畱之不令去為范
瓊所戮是日瓊恐百姓喧亂乃領兵往來内前告諭百
姓曰趙氏已失國軍前見議别立異姓今晚皇后及皇
太子盡出不得邀阻迨晚皇后及皇太子同車載以行
百官萬姓哭送於道太學諸生亦哭送於門太子傳令
致别哀號之聲震動天地是時宮嬪輩有徒歩隨車者
自皇后而下止有被服隨行士庶旁觀心胆殞潰
十二日壬申尼堪召孫傳張叔夜赴軍前　遺史曰張
叔夜赴軍前見尼堪召叔夜紿之曰孫傳不立異姓已
殺之公年老大家族繁盛豈可與孫傳同死耶可供狀
叔夜曰累世荷國厚恩誓與國家俱存亡實不願立異
姓迫之數回終不從唯請死而已金人皆義之　吳幵
莫儔自軍前入城議事是日晚幵儔以二將文字來留
守司曉示榜今月十二日吳承㫖莫内翰自軍前來齎
到大金元帥府指揮請疾速勾集在内大小官員不限
己未共議并僧道耆老軍民等更訖説諭商議共並舉
張邦昌即使連狀各於本銜親書其名背後名下押字
仍於年月紙縫用在上官印限十三日申上便與册立
入京如别有異見别具狀申只不許引惹趙氏若别舉
賢人者亦不許阻敢有逼留不赴議所者當按軍令是
夜三鼔御史臺告報文武百官不限大小使臣雖致仕
在京宮觀及僧道耆老軍民班限十三日絶早並赴宣
德門集議内省官員不來具狀申元帥府依軍法無請
住滯右録二月十二日夜元帥府指揮在前今曉示各
令知悉
十三日癸酉開封府榜准畱守司劄子勾集文武官員
僧道軍民並赴宣德門集議開封府榜留守司劄子今
月十二日晚吳承㫖莫内翰自軍前回傳二元帥台㫖
令留守開封尹連夜勾集文武官員雖致仕在京及宮
觀人僧道耆老軍民於今月十三日夘時並赴宣德集
議竊慮混雜無以分别劄付本府將文武百官及致仕
在京宮觀人並分撥付秘書省僧道赴宣德門外西闕
亭軍官赴大晟府集議不管稍闕湏至指揮右出榜宣
德門張掛各令知悉百官赴秘書省士庶赴東朶樓軍
員赴大晟府集議推戴張邦昌事百官各趨赴既畢集
仰即閉秘書省門外環以兵乃令連銜舉薦張邦昌間
有先預知其意不赴議所者王時雍又令范瓊把省門
以舉薦張邦昌事説諭軍民等於内前府吏台奮呼令
速具名銜推戴異議者押赴軍前而軍民耆老僧道回
顧無言唯唯而退獨太學諸生等以某等所見意殆不
然瓊慮軍兵視效乃髙聲折衆曰當今為忠不可只可
為孝遂令同人歸學時孫傳張叔夜已出獨時雍主其
事晚百姓饑但見出白紙十幅令書職位姓名而退狀
詞秘之不以示衆薄暮幵儔繳狀以出左司員外郎宋
齊愈書張邦昌字以示衆　遺史曰金意欲立張邦昌
令吳幵莫儔齎文字入城中令百官僧道耆老等共議
别立異姓以治國事並不得引惹趙氏開封府御史臺
集百官於百官省衆議文臣承務郎武臣承信郎以上
悉赴議乃集議於皇城司王時雍等以下皆在已冩推
舉狀草但空姓名未填衆皆議未敢發左司員外郎宋
齊愈自外至問時雍舉誰時雍曰金人令吳幵來宻諭
意舉張邦昌今已冩下文字未填姓名齊愈因記金人
先已有文書云請舉軍前南官謂是邦昌無疑乃取筆
書張邦昌三字將示時雍曰是又示衆議官皆無語乃
並冩下文字出城去　朝野僉言曰金人榜云右孫傳
等舉前太宰張邦昌狀在前疾勾集在京大小官職軍
民僧道等並於秘書省集議舉張邦昌即便書御位姓
名押字仍於年月日紙縫用官印限不過此月十三日
申上便與册立入京不許引惹趙氏若别立異姓具狀
敢逗遛不赴議者當按軍法一時百官觀是榜無不涕
泣　御史中丞秦檜獨狀繳申論列謂邦昌輔相無狀
不能盡人臣之節以釋二國之難不足以代趙氏情願
乞押赴軍前面論檜狀曰右檜竊縁自祖父以來七世
事宋身為禁從職當臺諫荷國厚恩甚愧無報今大金
擁重兵臨已㧞之城操生殺之柄威制官吏軍兵等必
欲滅宋而易姓檜家盡死以辨其理非特忠其主也且
明兩朝之利害耳趙氏自祖宗以至嗣君一百七十餘
載功德基緒比隆漢唐實異兩晉頃縁奸臣渝盟結怨
鄰國謀臣失計嗣君誤主䘮師遂使生靈被害京城失
守嗣君皇上致躬出郊求和於軍前兩元帥既允其議
已布聞於中外矣且空竭帑藏居民之所積追取輟鑾
輿服御之所用割交河北之地恭為臣子今乃變易前
議自欺斯盟致二主銜寃廟社將傾為臣子之義安忍
視而不論哉且宋之於中國號令一統綿地數百里覆
載之内疆域為大子孫繁衍充牣四海德澤加於百姓
前古未有興亡之命雖在天有數焉可以一城而决廢
立哉昔西漢絶於新室而光武乃興東漢絶於曹氏而
劉備據蜀唐為朱温簒奪而李克用父子猶推其世序
而繼之盖繼世之後德澤在人者深其基廣業巨勢雖
逓降四海英雄必起天下之士不敢窺其位所謂基廣
則難傾根大則難㧞此之謂也西晉武帝因宣景之權
以竊魏之神器德澤在人者淺加以恵帝昏亂五王争
柄自相殘戮故縁石勒得以據中原猶頼王導温嶠輩
輔翼元皇江左之盛踰西京石晉欺天㒺民交合外邦
以簒其主其於天下也得之以契丹失之以契丹况小
主失德任用非人而忘大恩曽未德澤下及黎庶特舉
中國藩籬之地以賂敵人天下其思之哉此契丹之所
為能滅晉也宋之有天下九世宥德比隆漢唐實異西
晉大金廢立之議可不明天地之意以攷古今之迹哉
切觀大金今日計議多前日大遼亡國之臣畫籌定計
所以必滅宋者非忠於大金也假滅大金以報其怨耳
曾不知滅大遼者大金大宋共為之也大宋既滅大金
得不防閑其人乎頃上皇誤聽奸臣因李良嗣父兄之
怨滅契丹盟好之國乃有今日之難然則因人之怨以
滅人之國者其禍豈可勝言哉為計議者必欲滅宋之
策在絶兩河懐舊之思除鄰國復仇之患而已又曰大
金兵威無敵於天下中國之民可指麾而定若大金果
能滅宋兩河懐舊之思亦不能忘果能滅宋徒使宗屬
賢德之士唱義天下竭國力以北向則兩河之民異日
撫定之後亦將去金人而歸宋矣且天生南北之國方
域至異也晉為契丹所滅周世宗復定三國實為晉報
恨然則今日之滅趙氏豈必趙氏然後復仇耶雖中國
英雄亦將復中國之仇矣檜今竭肝膽捐軀命為元帥
言廢立之議以明兩朝之利害伏望元帥不恤羣議深
思國計以辨之於朝若用䜛言以矜已之功能非特傷
敵國之義亦貽患於異日矣又禍莫大於滅人之國昔
秦滅六國而六國滅之符堅滅燕而燕滅之頃童貫蔡
攸貪土以啓主欲營私而忘國計屯兵境上欲滅遼以
取燕雲之地方是時也契丹之使交馳接境當時國計
應從其請乃欲邀功業以兼人之地遂貽患於主而宗
社墊危今雖焚尸戮族又何益哉今元帥威震中原功
髙在昔乃欲用離間之論而矜一已之功其為國計亦
危矣貫攸之計可不鍳哉自古今來強者固不足恃劉
聰石勒威足以制愍懐而挫於李矩數千人之衆符堅
以百萬之師衂於淝水之旅是兵強而不足恃也大金
自去嵗問罪中原入境征戰已踰嵗然所攻必克者無
他以大金久習兵革中國承平百年士卒罕練將帥未
得其人也自古中國地土甲兵之威四鄰無有將相英
雄世不乏才使異日士卒精練若唐藩鎮之兵將相得
人若唐肅代之臣大金之於中國能必其勝哉且世之
興王以有德而伐無德以有道而伐無道然後皇天祐
之四海歸之若邦昌者在上皇朝專事燕遊不務䂓諫
附㑹權幸之臣共為蠧國之政今自社稷傾危生民塗
炭雖一人所致亦邦昌為之力也天下之人方疾之若
仇若付以土地使主人民英雄必盡起而誅之非特不
足以代宋亦不足為大金屏翰矣大金必欲滅宋而立
邦昌則京師之民可服而天下之民不可服京師之宗
子可滅而天下之宗子不可滅檜不顧斧鉞之誅戮族
之患為元帥言兩朝之利害伏望元帥稽考古今深鑒
斯言復嗣君之位以安四方之民非特大宋蒙福實大
金萬世之利也不任惶懼懇告之至謹具狀申自餘百
官所議其畧云奉大金皇帝詔㫖二元帥令㫖欲少宰
張邦昌為主某等荒迷不知所措敢不推戴如更欲别
選賢人亦取自軍前指揮
　
　三朝北盟㑹編卷八十
欽定四庫全書
　三朝北盟㑹編卷八十一
　　　　　　　　　　　　宋　徐夢莘　撰
　靖康中帙
　　起靖康二年二月十四日甲戍盡二十一日辛巳
十四日甲戍吳幵莫儔齎到軍前牒據文武百官申乞
立張相治國亊己申本國許册立為皇帝請牒册寳及
一行册命禮數　金人取親王帝姬駙馬及南班官親
屬　遺史曰先是金人破真定府得走承馬受内侍鄧
述者太上倖臣也置在軍前至是尼堪斡里雅布懐廢立
之意也先令鄧述將太上兒女供具其數又嘗取内侍
四十五人至軍前問其人管甚職事問畢却遣回一半
别換曽管宮闕者時留守司大臣不疑其故以謂要管
宮闕之人是金人欲效之後吳幵持廢立文字要太上
諸王以下孫傳意欲藏匿吳幵持文以示乃鄧述與管
宮闕内侍先已具其數已各書姓名以示之傳乃吞聲
而盡發焉又金人於宗正黄(一本/云董)少卿處取玉牒簿去
指名要南班宗室先自二王宮濮王宮以近屬官序髙
者先取宗室逃竄於細民家藏匿徐秉哲為金人所逼
押文引令諸使臣收捉使臣利於得財凡所藏匿必捉
得之獲免者十有一二其文引云或於南薫門蕭太師
處交割或於順天門耶律大夫處交割皆用牒押字或
謂徐秉哲為人之臣忽押牒取國之宗屬以贈仇讐其
貪生忘國之意有如此者開封府捉事使臣竇鍳曰我
生為大宋之臣豈忍以大宋宗族交送於金人乎遂自
縊死
十五日乙亥金人取御史中丞秦檜赴軍前以廢立異
議故取之　集百官作推戴表軍器少監王紹草之王
紹表先叙大金皇帝云道合三光功髙九有惇德允元
智將幾於虞帝弔民伐罪義實過於周王又叙邦昌云
惟太宰相公識探天人學貫古今内外之聲久著天人之
意允洽􁊅大國褒崇之禮希前王作聖之功可治國事
以主斯民　吳革置賑濟所謀起兵以救駕皇后皇太
子既出城吳革謂二帝與天眷皆遭敵人拘留為人臣
者何用生為乃於啟聖院置局名賑濟所募士就食一
日之間不啻萬人革隂以軍法部勒以吳銖左時朱夢
説張知彰馬獻可吳忠徐偉參謀議偉又率兩學進士
崔鼎臣周虎臣等八十餘人應募因檄偉總轄士人是
時康王為天下兵馬大元帥駐軍山東偉獻言於革宻
遣薛安裴進靳立等數輩懐蠟弹由間道告急於元帥
府乃約在外將相擁兵進城内外相應夾攻敵寨圖還
二帝保全宗社革從之　孔彦威斬常謹獻首於大元
帥府以常謹官職差遣授彦威承信郎孔彦威為常謹
下提轄衙兵乙丑彦威詣帥府宻告常謹自受帥府劄
子授武翼大夫閤門宣賛舍人合依王㫖取便路往柏
林鎮駐劄謹乃離朝城縣住泊十日不動忽一日席地
置酒請彦威及近上使臣十人數盃後謹説佐官不自
由不快活只欲落草去取快活如何衆不應謹説待别
商量即散去次日差彦威前去山口路欲望襲慶府去
作過彦威衷私一日一夜走投帥府告首王問何以騐
實彦威曰謹具差使臣五人齎金銀在此召募帥府軍
兵兼謹已移寨出鄆城住泊擄掠鄉村王遣人宻伺果
獲五人又發探報察謹動息悉如彦威所告王命只以
常謹所帶武翼大夫閤門宣賛舍人并統制本路下人
兵便許彦威令自斬謹首級及撫定得軍情無他即擎
首級來即授之遂授彦威方畧令齎撫安軍衆榜示以
行彦威馳歸見謹紿以回自山口次日謹與所擄婦人
雜馬馳驟彦威馳馬及謹挾謹下馬驅捺在地數謹罪
懐中出撫定榜示以徇衆衆皆曰可斬遂斬謹撫定其
衆取謹首馳詣帥府乙亥以獻王喜犒勞彦威許奏官
職辛巳奏擬彦威武翼大夫閤門宣賛舍人統制本頭
下人馬一萬人令去開德府城下駐劄聽宗澤節制
十六日丙子金人遣曹少監郭少傅同開封府徐秉哲
治事時方議立張邦昌未定京師事務金人主之百官
凡有一事即取稟軍前至是金人令曹少監郭少傅同
徐秉哲治事軍前指揮令百官依舊入局治事軍糧依
舊支散　金人取宫禁庫藏珍玩諸物金人盡取内藏
元豐大觀庫簿籍悉取寳貨及大内諸庫龍德兩宮珍
寳奇物　僉言曰太上平時好玩珍寳雖有司與宰相
不能知之内侍王仍等曲奉尼堪説其物指其所在而
取之　金人取太學博士十人太學生堪為師法者三
十人金人索太學生博通經術者三十人如法以禮謹
聘前來師禮不敢不厚忽有應募願行者大扺多四川人
及兩河人兩河人思得假便移鄉四川人皆為利往也
官司人給三百千保治装三十人者欣欣然應聘初金
人圍城太學生汪若海等勸人納資財賞軍上在軍前
董時升勸人納金銀徐揆投書於二帥乞免金銀上久
不歸汪若海説二帥乞復鑾輿人皆稱太學多忠義之
士至是城中乏糧困匱金人時有洗城之語又疑金人不
去欲斃在京之民者太學生皆求生附勢投狀願歸金
國者百餘人元募八十人而投狀者一百人皆過元數
其鄉貫多係三川兩浙福建京師者比至軍前金人脅
而誘之曰金國不要汝等作大義策論各要汝等陳鄉
土方畧利害諸生有川人閩浙人者各爭持紙筆陳山
川險易古今攻戰據取之由以獻又妄指娼女為妻要
取諸軍前後金人覺其無能茍賤復退者六十餘人委
無才能不足以為師法復欲入學司業博士集衆榎楚
而屏之士之茍賤無守有如此者　遺録曰金人初取
太學生正録三十人為北方賢資令國子監各給三百
貫發遣正録皆懼乃私誘學中素無亷恥者以充數即
日出城其齎糧并為敵有亦從而不追
十八日戊寅大元帥府再行下諸處勤王進發　遺史
曰是日募府奉大元帥康王指揮京師全無消息吾寢
食不遑可再呈檄書行下諸處契勘當府今月七日九
日十一日十三日十五日十七日節次劄下興仁府黄
待制駐劄開德府宗元帥節制諸頭項人馬及劄下南
京宣總兩司互為應援及一面闗牒陜西京師江淮勤
王師帥去訖外今再契勘探報大金歸期全未見的確
京城信息不通或云繫橋或云絞筏不久渡河然登城
之敵至今不下大寨或有小寨未起傍列四處却擄吾
民搬運糧斛或稱候麥苖長大可餵牛馬方可北歸是
未有去計講和之説實緩我天下之師觀其形勢慮包
詭謀今仰見在開德府駐劄副元帥宗修撰興仁府駐
劄節制黄待制各切加意召募信實人前去硬探知見
得委有奸計尚或窺伺舊城未有退師之意仰審觀形
勢料度彼已隨處糾合附近統制官人兵剋日進寨於
近京駐劄張大軍勢通協令去仍切持重明逺斥堠毋
致反落奸便不得先以人兵跳㺯自啟敗盟之釁内如
宗元帥舉師之日先告諭開德府濮州黄待制舉師之
日先告諭興仁府單州廣濟軍各嚴備守禦其逐處城
上城先分已擺布若軍若民之兵不得一例起發使各
保守以防乗虚及逐處守臣各應付隨軍糧食五七日
并後來不住相繼應副仍各申隨處所屬轉運使不管
少有闕誤并仰南京宣總兩司照㑹與宗元帥黄待制
一依今來指揮各猜覘探互相關報㑹合進寨約日於
近京駐劄務要聲援相應及仰一面備坐今來指揮行
下陜西京西江淮等路勤王領兵去處約日催發㑹合
仍具逐頭項職位姓名及劄下河北運判顧大夫京東
運副黄龍圖隨軍轉運梁修撰等各隨處應副錢不管
少有闕誤并小貼子兼契南京開德府興仁府等處去
京城遠近不同即起發當有先後務要同日到京城側
近切在契勘無令參差不齊又小貼子再契勘京城圍
閉日久時朝廷遣使齎詔傳諭雖知金人已再講和無
復擄掠然到久累月未聞退歸阻隔道路朝廷命令不
通臣子之心寢食不遑今來勤王之師諸道雲集便欲
相與戮力進兵血戰仰念主上屈已謹信講好息民之
意未得轉進當府已累劄下審觀形勢可進無先以兵
相加自取敗盟之釁今仰節制黄待制?善副元帥宗
修撰宣撫使范承宣(訥/)北道總管趙資政(野/)經制翁閣
學(彦國/)發運向直閣(子諲/)發運方徽猷(孟卿/)淮南東路
提刑种郎中(師中/)知揚州許龍學(份/)前知宻州郭待制
(奉世/)西道總管王資政(襄/)陜西五路經制錢侍郎(盖/)知
淮寧府趙待制(子崧/)各切親飭諸將整軍伍利器械具
糗糧若旬月之間師猶未退忍復坐視當約日齊進誓
身一戰凡臣子世受國恩各懐忠義之報必願効死立
功仍仰吐心瀝誠紬繹方畧合謀觧難速行條具申
金人取詳通經教德行僧數十人金人來索詳通經教
德行僧開封府即令拘諸院禪僧等每院不下十餘人
觧赴金國軍前復有退令歸者所留僅二十人待遇頗
厚諸寨請輪齋襯殆無虛日
二十日庚辰王發東平府先是帥府排日劄下諸處勤
王師帥約與㑹合幕府聚議宜進寨濟州剋擇官王府
選定用庚辰進發是日起發東平府先是軍前人情隨
府諸色人等唯思家喜南去河北諸郡勤王兵懼戰闘
欲北歸至是北兵見帥府趨濟州多不欲南於是五更
於北門及縣前兩處放火欲駭亂軍衆張俊救撲滅之
奸謀不行晚宿中都　金人移文再根括金銀是時被
發遣出城者足相躡於道塗金人見其隨行籠内有金
銀尼堪大怒斥責根括官吏以謂皆以為盡絶各有結
罪文狀今乃如是耶故移文再行根括督責益峻急既
而揭榜曉諭委四壁官根括如初民情自是殆無生意
自月初發遣宗室宦官宮嬪輩如今兩旬猶未盡號呼
之聲道途不絶
二十一日辛巳尼堪喚吏部侍郎李若水等議立異姓
事若水罵詈同王履死之　靖康忠愍曲周縣李公事
迹曰公姓李氏諱若水字清卿始名若氷洺州曲周縣
人曽祖宏故任莫州録事參軍贈太子太傅祖庠故任
鄭州管城縣主簿贈太子太傅父恂故任開德府議曹
掾贈少傅世業儒仕州縣著清白聲公自幼苦學工於
屬文政和八年嘉王榜勅賜同上舍出身初任迪功郎
大名府元城縣尉時河朔盜賊起以捕獲功改承仕郎
復以功賞轉宣教授平陽府司録宣和六年春試學官
有司愛其文典雅近古擢為第一除濟南府府學教授
先是左司員外郎髙景云嘗見其詩竒之遂立薦於朝
除太學博士時文格彫弊獨以古文倡之從者甚衆七
年春李公邦彦起復先年當蔡京落職致仕其子攸用事
李公欲託病求去公素蒙見知乃上劄子言大臣以道
事君不可則止安可假病黙黙而退當抗論上前以盡
大臣去就之義無使天下有伴食之譏李公頗不悅繼
以非舊窠闕减罷遂不復除用嘗以啓上李公其末云
顧積譌之云久宜致理之尤難首建裁損而國用未豐
痛罷科繇而民力猶困邉陲初定當求守禦之方賊勢
稍衰可弛防閑之策權貴抑之而益廣仕流濫矣而莫
懲凡兹十數之大功未睹軒昂之成效政宜解榻以待
士置驛以招賢博采寸長用俾遠見未幾金人入邉果
如所見料靖康元年夏再除太學博士待闕間差權太
常博士累轉朝奉郎時開府儀同三司簡國公髙俅薨
皇帝令挂服舉哀承太常寺告報輪當賛導入劄子俅
敗壊軍政致金人長驅罪與貫同等當退褫官秩示不
終赦不宜辱舉推之禮數日未報復入劄子備論其事
朝廷從之即除太常博士八月朝廷欲遣使金國以租
賦贖三鎮令侍從䑓諫各舉三人公兩預其薦召上殿
賜今名除秘書省著作佐郎借秘書少監奉使大金山
西軍前到太原見國相尼堪時太原真定已陷租賦不
能贖三鎮途中嘗有詩呈副使王坦翁曰中山忠義定
何人數月相從笑語真未信功名孤壯志不妨詩酒寄
閒身此來飽看千岩秀歸去遥知兩髩新就使牧羊吾
不恨漢旄零落落花春又曰舊持漢節愧前人聞許傳
來若不真五鼓促回千里夢一官妨盡百年身闗山吐
月程程逺詩景含秋句句新孤館可能忘客恨脱巾聊
進一盃春十一月十一日還朝十三日聞敵騎已南有
㫖令同王雲等再議除侍從公辭乃已十五日知樞宻
院事馮澥使尼堪借公徽猷閣學士副之是夜到中牟
守河潰兵作過或云已有敵騎渡河左右甚駭謀取㫖
改路馮澥問當何如公曰守邉防河諸把隘將士皆望
風逃避奉使者又如此朝廷將何所頼以某處之唯有
死而已今云敢回者行軍法衆遂定路中日一奏乞京
城設備至懐州界逢金人大軍館伴劉思蕭慶云已遣
使往汴京畫河為界三鎮更不湏理㑹隨大軍至西京
界聞門下侍郎耿南仲同知樞宻院事聶昌出使交割
河北河東閏十一月三日到京城外拘留冲虛觀嘗賦
詩以見志曰戰馬南來久不歸山河殘破一身㣲功名
誤我閒雲過嵗月驚人迅鳥飛毎事恐貽千古笑此生
甘與衆人違艱難重有君親念血淚班班滿客衣金人
獨遣馮澥同蕭慶入城請與皇帝相見欲議盟誓不從又
遣蕭慶入城請與皇帝相見又不從許宰相親王出後
數日兩樞宻兩郡王分使軍前議不合尼堪軍攻城愈
急
　
　
　
　
　
　
　
　
　
　
　
　
　
　
　
　三朝北盟㑹編巻八十一
欽定四庫全書
　三朝北盟㑹編卷八十二
　　　　　　　　　　　　宋　徐夢莘　撰
　靖康中帙
　　起靖康二年二月二十一日辛巳盡其日
城破次日館伴來相見説景王請命書上猶有御寳
料城中未甚亂國相教徽猷來欲令入城遂於城破處
見尼堪斡里雅布云令何相分來議事國書中亦説此意
入見奏之當日何㮚出次日又遣濟王中書侍郎陳過
庭出何㮚回陳二帥請與上皇相見上欲代之先遣請
懇告次日出幸敵營留三日而還後除禮部尚書力辭
上曰徽猷閣學士自與尚書同班卿可受之復以借官
辭不已改除吏部侍郎命兼權開封尹辭之降御筆云
卿始終為國兼尹不須辭免二年正月九日軍前遣使
将國書來説農務将興及徽號事須當面議請皇帝出
郊遂降詔次日出二月六日金人變議公母夫人張氏
聞之慟曰吾子平日剛直死難决矣自後不通消息當
月二十一日權府曹呂齊在朱雀門見取過軍前醫官
能調入城取物説某修合處在國相位廊下屢喚李侍
郎來理㑹事早來又見問何唯你堅不欲立異姓李侍
郎道上皇悔過避位主上孝慈勤儉無有過行國相云
趙皇失信使南北生靈如此豈不是過李侍郎道若以
失信為過國相亦有失信處乃厯數之某忘記其語又
云你刼金帛女子止是一匹夫耳你生命决不久國相
大怒令推出處置二十四日隨行虞候謝寧入城運取
家小説某一生在監軍處打傘前此常隨定侍郎初六
日時先収了金國詔書尼堪令蕭太師脱御服侍郎向
前抱持皇帝令不得脱被十餘畨人拽過一邉呌道此
大朝真天子你等外臣不得無禮又被畨人打口面見
脱了御服即時氣絶於地謝寧不敢喚少時却蘇衆已
分散只有十數甲兵守之傳國相指揮須管要李侍郎
在遂令謝寧扶到青城左掖門側廊屋内住毎日供三
畨飲食侍郎絶不能喫似中暑底後蕭太師三次來道
事已如此你休執迷揀長處行恐壊性命不是你好人
我不來勸你又云你前日罵詈國相國相亦不見過你
若順從他時與你好官做侍郎只道天無二日民無二
主謝寧曽勸道侍郎父母年髙兄弟又多若稍順他恐
可得回侍郎叱云古時有忠底人如今無你理㑹不得
十六日國相來喚理㑹事了却放回二十一日又喚去
理㑹事甚多時林後只見侍郎罵詈國相令推出處置
又回面呌罵不喜聽遂和謝寧縛了到南郊側近顧謝
寧云我為國家合死枉帶累你監軍道待與你放了你
回頭來也未猶罵詈不止遂害之及説被害區處某後
來亦不敢回去埋藏至四月四日金人已退家人出城
尋認依謝寧所言區處得之暴露四十餘日肌肉不變
時年三十五初金人出牓闕下求立異姓云軍前南官
亦當舉唯不許何㮚李某預此議及軍前取家屬兄若
虚到南薫門親見畨官數十共嘆其忠且言我大遼死
難者二十餘人你南朝只李侍郎一人後自京師奔大
元帥府上書者數十人皆言社稷死者唯李若水一人
今上皇帝即位之初尚書右丞呂好問又上劄子乞優
加褒贈建炎元年五月九日奉聖㫖特贈觀文殿學士
與子孫恩澤五人賜其家銀絹五百匹兩後因臣僚劄
子乞賜美諡當年六月九日奉聖㫖可特諡續准告諡
忠愍建炎三年七月召兄若虚上殿上正色曰圍城中
士大夫止有李若水紹興四年正月内明州見武節郎
新鎮江府焦山巡檢張説圍城中作行門第二次從駕
出郊親見當日尼堪在殿上髙尚書讀罷詔使蕭慶脱
御服獨侍郎向前云陛下不可脱此輩亂做也立於淵
聖皇帝後左手掩抱淵聖皇帝右手指而罵之某等出
門外不見後面事紹興八年夏金國使人烏凌阿思謀對
接伴稱公忠義且問子弟幾人今在某處仕官紹興九
年春又蒙朝廷給還致仕遺表恩澤三人建炎二年秋
家屬流寓揚州遂藳塟公於蜀岡紹興十一年五月二
十三日遷𦵏公於湖州歸安縣廣徳鄉卜村南黄龍塢
少傅公塋之左勅賜墳寺額曰褒忠永慶禪院賢士大
夫作哀挽者百餘人公娶劉氏趙氏並贈碩人三子曰
浩早亡曰淳曰浚孫四人楷札橒相繼以二子郊恩累
贈公左宣奉大夫所著詩文經兵火多散失有文集十
卷其行狀墓誌神道碑皆未就故實紀其事迹又逸事
曰謝寧云二月二十一日在南郊側近監軍問侍郎云
你回頭也未侍郎厲聲罵詈不止遂被監軍打破唇齒
侍郎神色不動噴血奮罵愈切監軍以刄裂頤斷舌迺
寘於死死已又肆慘酷至於身首異處膏血浸於原野
者凢四十三日家人於被害處収殮時形貌如生(此段/紀事)
(迹時諸父以先大父母年髙恐痛傷其意遂不敢書至/乾道中諸父淪亡因於秘収遺藳中又得其遺始盡書)
(其本/末)　尚書省贈官劄子告詞建炎元年五月初九日
奉聖㫖故吏部侍郎李若水忘身為國知死不懼忠義
之節無與比倫達於朕聞為之涕泣可特贈觀文殿學
士與子孫恩澤五人贈其家銀絹五百匹兩勅節義士
之大閑能忘身而徇國爵禄國之砥石宜懋賞以報功
肆加恤典之崇越進彛章之限故朝奉郎吏部侍郎賜
紫金魚袋李若水操履端重學植粹醇儒館掄才早膺
選任從班入侍旋被旁求屬鄰敵之内侵數受辭而出
使勤勞靡憚誠慤勿欺念國難之非常駭敵情之不測
二聖遭北遷之阨大統有中絶之危奮不顧身義形於
色仁必有勇知處死之非難慾焉得剛信茍生之可愧
忠義之節無與比倫達於朕聞為之涕泣是用寵以輔
臣之異數躐陛秘殿之隆名賻物具儀賞延及子昔段
秀實笏擊朱泚顔杲卿面折禄山簡册有光精神如在
惟爾英烈追配古人魂其有知服我休命可特贈觀文
殿學士餘如故　臣僚乞賜諡劄子告詞臣僚上言伏
見故吏部侍郎李若水將命軍中備嘗艱險功雖不遂
志實可憫青城廢立之際獨以鴻毛之命爭論刀鋸之
側義形於色卒殞非命志節凛然不愧古人伏望斷自
睿慈特與優典追贈官爵錫以美謚六月九日三省同
奉聖㫖李若水忠義無比倫已推恩外可特賜謚勅朕
灼觀之古昔歴考忠義凡有臨危致命之秋多仗節死
難之士世無倉猝擾攘之變人有媮懦委靡之心茍貪
其生鮮蹈於義惟爾忘軀而徇國我其録德而褒功故
朝奉郎試吏部侍郎賜紫金魚袋贈觀文學士李若水
出入敵營始終漢節威武不屈意氣自如嗟殞竭之靡
他宜旌嘉之首及載稽謚典式究僉言危身奉上謂之
忠佐國逢難謂之愍於昭大節以示寵光慰爾九原之
知為我百辟之勸可特賜謚忠愍餘如故　靖康小雅
云公諱若水宣和七年冬十一月金人渝盟遣其國相
尼堪將兵入河東知代州李嗣本首叛從敵將燕人
耿戍律守石嶺闗復開門迎之敵遂圍太原又遣其二
太子斡里雅布將兵自平州入攻及境賀正旦接伴使
傳察以不屈而死薊州燕人内應燕山帥郭藥師以常
勝師迎敵其貳張令徽劉舜仁潛與敵通既接戰二人
擁兵不前藥師遂敗走還燕山因拘太師蔡靖都運使
呂頤浩而下全燕之地降敵敵兵入攻保州中山不克
前陷信德府遂犯京畿十二月天子内禪皇帝嗣祚上
尊號於龍德宮越明年正月五日金師至京都之地營
於牟駝岡攻城不利而种師道等諸道勤王之師咸集
遂議割太原中山河間三鎮以和二月敵衆北歸尼堪
慮河東之師襲其後留攻太原是嵗夏天子求專對之
才以備出疆大臣以公應詔入對上竒之遂扺河東尼
堪力言講和之利朝議許之因遣王芮偕來是時太原
失守敵馬已南十一月尼堪營於京城之南青城齋宮
斡里雅布營於京城之東劉家寺兩軍併力長圍遂合上
數遣公出城見尼堪且求成金偽許之閏十一月二十
五日城陷公出見尼堪稍以爽約質之既斂兵不下上
幸敵寨公復扈蹕既還和議已定上嘉公勤勞稍遷至
吏部侍郎靖康二年正月十日車駕再幸軍前公復從
前敵督所括馬及金帛婦女藝術益急回鑾稍稽中外
危急二月五日果行廢立是時公侍上側極力爭之且
責之曰爾許我和屢矣天子為生靈屈至尊親來計議
既以勢力苛留又輙敢無禮如此何也公知敵意已定
因抱上大慟且罵曰爾曹何無禮之甚也逺國之人敢
廢中國聖明天子乎可速送駕歸去茍不從吾言則主
憂臣辱主辱臣死吾將以死争之矣諸將大怒因使人
拽公去以馬箠擊公口面流血及縛置之空舍中三日
不與食而公罵不絶口已而遣其貴臣髙慶裔來以好
語來諭公曰公忠孝人也大金將寵用不患不富貴何
不少屈徒死何益也公曰爾曹背謬豈知臣子有忠之
節乎我大宋忠臣也聖主被辱恨不手殺汝輩以謝吾
君而乃以富貴誘我我有死而已因極罵之且求速死
敵知其不可回也遂斃之棄於道側公之給使親見始
末因迯歸城中且言之四月十二日敵馬已去公之父
與諸弟同公給使出城得其屍已浹六旬而不壊如生
因以衣衾棺殮卜𦵏建炎初贈公觀文殿學士官其子
若弟凡七人嗚呼方二將破京師擁重兵廢置中原人
主如兒女子戯其凶威虐焰望而裭魄公以一身摧之
若視螻蟻嗚呼忠義之節冠絶中外誠可搖海嶽而動
天地矣故靖康之難死節之士公為第一詩曰烈烈李
公實備全德義動幽明氣貫金石扈蹕敵營爰究忠烈
杞人之憂廢立大阨公挺不顧二將面叱勇甚雷霆天
地動色命輕鴻毛名髙斗極燎火之焚不變藍璧滔天
之溺砥柱獨立死得其所震耀方册　費樞為忠愍文
集前序曰事與身孰重曰身重身與義孰重曰義重義
者身之用也夫人誰不愛其身也有義在焉則身有所
不足愛也孟子曰生亦我所欲也義亦我所欲也二者
不可得兼舍生而取義者也故君子必權其重者况以
其任危疑之難白刃鼎鑊曽何足以動吾心乎予每念
靖康之變而得死義之臣曰吏部侍郎李某者盖未嘗
不壯其棄生赴義之大節而繼以流涕太息也方敵國
之師再薄京城朝廷百官共難同事者非無其人也公
獨以身當不測之地摺齒爛唇而罵敵之口殊不少屈
國人皆以忠臣亡助為恨嗚呼公知所輕重哉異姓或
有助公一吐忠憤則天下事亦不至此烈也子路死於
衛孔子為之覆醢公之一死宗廟社稷天地鬼神實臨
之君子亦必有以處之矣生意凛然足以激忠義之氣
而偷生避難者亦將羞死於地下其何以免天下後世
之公議乎予為秭歸始得公遺文而觀之盖有味其言
也雖然公名在太常忠節義概天下共知之初不待文
而傳然剛烈敢為之氣表見於文字間者予竊有仰焉
故序公之文而出於節義之大庶幾可以糾偷近茍簡
之俗九原莫作予重有所嘆云公洺州人字清卿初名
某靖康元年賜今名出使上即位優詔贈恤有加謚曰
忠愍世系爵里國史具之孤浚淳跋曰靖康禍變强敵
長驅帯甲百萬猛不可當所在望風土崩瓦解欽宗皇
帝擢先公於庶官兩持使者節入尼堪軍誓欲捐軀以
濟艱難青城之死素定於胸中非一時不得已而為之
者於戯人孰不死先公之死酷矣頤已解舌已斷猶奮
罵吐血終至於身首異處當此之時天地為之變色日
月為之無光戰士為之嗟惋敵人為之歎惜先公已死
適我大父母皆垂年故事迹中畧懼所以重貽二老人
之深憂也獨秭歸費樞為守為先公文集序今鋟木於
蜀中能不沒其實得以取信至乾道中諸父淪亡因於
秘收遺草中又得其遺事始盡書其本末孤浚淳泣血
書　中興遺史及别録曰若水初官為大名府元城縣
尉差出下鄉止一寺中有百姓病十餘日一夜夢金甲
神人告之曰來日有鐡冠道士託汝寄書與李縣尉可
達之爾病即愈病人睡覺甚異之來日果有鐡冠道士
叩門齎書與病人曰可將此書與李縣尉説闗大王有
書上侍郎病人以書詣若水投之具言夢中事及鐡冠
道士之語書題云書上元城縣尉李侍郎闗押若水得
書拆封看畢即焚之其事寖傳家人扣之終不説遂作
詩曰金甲神人傳好夢鐡冠道士寄新書我與雲長各
異代定知此事太荒虚後人或云書中説圍城事一録
曰朝廷初選奉使大臣以公姓名聞上初見公名若氷
曰若氷猶言弱兵也兵不可弱遂賜名若水　副使節
使王履事迹曰王履字坦翁開封府人㑹祖蝺故任染
院事閣門通事舍人累贈少師祖仲平故任憲團練使
帶御器械知潞州贈華州觀察使父景琚故任皇城使
知澧州贈武寧軍承宣使公好學通經史及冠即膺鄉
薦不第乃於元符二年從父皇城拜南郊恩霈三班奉
職元祐間上書力言朝政闕失貽怒當塗論邪正尤甚
遂褫官編置新州實預司馬光黨人之列今名在碑籍
政和初復官省差充提舉北京恩冀州黄河堤埽勾當
公事任内累以功轉成忠郎五年蒙髙陽闗路安撫都
縂管吳玠辟充本司准備勾當公事次年隨府罷以功
轉忠訓郎續於宣和二年内又復上書極諫勒停久之
至宣和六年叙復舊官國信使中散大夫秘書少監賈
禋朝散郎試尚書户部侍郎虞欒薦公上殿對於當年
六月内稱㫖差監西左藏庫時方從義郎任滿轉修武
郎靖康元年八月内宣召上殿准勅武翼大夫充大金
山西軍前年九月至太原見尼堪議欲以租賦奉大金
贖三鎮地尼堪不從隨大軍復回於當年十一月十一
日還京當月十四日公與李若水被㫖同王雲馬識逺
再使軍前日下出門行次中牟守河潰兵作亂或傳金
人已渡河左右甚駭衆謀改路若水疑未决公曰守邉
防河諸隘将士望風逃避奉使若又如此朝廷何所頼
以某處之惟有死耳若水然之遂令曰有違者行軍法
衆遂定沿路屢凂若水奏朝廷乞嚴設備再次懐州界
逢金人大金館伴使蕭慶劉思前來相見具言已遣入
京請畫河為界更不須議三鎮事公隨大軍南來不勝
其憤氣疾作輿以還閏十一月三日到京城外尼堪召
公與若水飲曰且得到使副們鄉中了遂舉盃以勸公
等尼堪曰奉使有勞宜勸以酒若水嘆曰某等才薄識
淺奉命議和不能為國家定大事罪固宜死酒不敢飲
尼堪笑曰前言戯之耳公曰君國事大曷可為戯遂以
酒盃擲於地尼堪大怒曰事至於此尚敢如是公曰殺
人以挺與刃亦無異也尼堪曰一齊推去囚了公曰平
生讀書忠孝事死尚不惜何懼囚也因被囚於冲虚觀
尼堪攻城二十五日城陷尼堪遣公同若水入城十二
月四日公與若水從駕出軍前繼復扈駕還京除公武
勝軍承宣使公辭上曰卿盡忠佐國面折金人固宜重
賞公曰臣六世食禄方蒙陛下識擢身當朝廷多事之
時惟願以死報國家實不敢冒膺殊賞竟不拜命遂除
相州觀察使又辭上不允正月初扈從駕出再出軍前
遂為金人所留相繼見隨行翰林司兵士鄭福歸來取
衣物備言二月初六日讀了金國詔書尼堪令蕭太師
劉尚書脱上龍衣是時鄭福正隨觀察正抱定皇帝髙
聲攔截令畨人不得近前道我皇帝孝慈仁儉只為百
萬生靈屈身來此見你這夥人不得無禮劉思使左右
人擗開手被衆畨人打破頭面領在一邉鄭福不敢向
前尼堪即時令人押出觀察共侍郎去後過得幾日再
喚去議事觀察回來日夜號哭二十一日再喚觀察去
理㑹事甚多時臨後只見觀察共李侍郎髙聲罵詈出
來言語學不得尼堪令人擁出去處置了觀察回面向
鄭福你若得回去時傳語娘娘道我已為天償債也休
苦煩腦左右押鄭福不得向前去鄭福不忍見不知前
面去被害處繼見監文思院門從事郎張敏來説渠在
軍前正見公在郊臺邉被害時神色不動仰天長嘆念
歌一首只記臨後兩句道矯首向天兮天卒無言忠臣
死難兮死亦何愆聞之者莫不墮淚公時年四十八二
男長曰髙中次曰立中建炎元年五月内奉聖㫖特贈
保寧軍節度使先是公與李若水被害時斡里雅布見之
嘆曰南朝得人若此二子豈有今日之事可謂靖康忠
臣也尚書右丞呂好問題公墓額曰大宋忠臣節使王
公之墓
　
　三朝北盟㑹編卷八十二
欽定四庫全書
　三朝北盟㑹編卷八十三
　　　　　　　　　　　　宋　徐夢莘　撰
　靖康中帙
　　起靖康二年二月二十一日辛巳盡三月初六日
　　丙申
二十一日辛巳大元帥宿任城縣大元帥早發中都晚
宿任城是夕北兵仍懐懼敵不樂南去縦横置椅桌於
大街以限阻往來將發火謀亂張俊刺知巡寨得賊斬
首以徇是夜諸營警嚴皆不敢寐　金人移文催發宗
室南班官金人移文宗室南班官等須管二十五日前
觧發盡絶不許漏落一人開封府委官使臣小火下散
行捜索大街小巷無不周徧如捕盜賊毎得宗室及家
屬悉被拘監饑飽不問以待遣發出城
二十二日壬午大元帥宿山口鎭大元帥早發任城晚
宿山口鎮耿南仲汪伯彦耿延禧董耕耘髙世則方侍
食有濟南府鎮趙不羣所部民兵告軍民人謀放火作
亂係同火出首王密遣張俊擒捕到首謀者訊之無異
號令凌遲處斬餘皆不問厚賜告人金帛犒以酒食自
此作亂者方息
二十三日癸未大元帥至濟州王早發山口鎮申刻至
濟州京東西路提㸃刑獄李端弼髙士瞳守臣張存通
判李迨及士庶出郊以迎王入城歡聲夹路　中興記
曰二十三日至濟州是時元帥軍濟州自黄而南分布
勤王之師宗澤屯澶州以拒敵之在衞南韋城者閭丘
陞屯濮州以拒敵之在臨濮南華者黄潜善在曹州以
拒敵之在考城者趙野范訥在南京以禦敵之在寧陵
襄邑者向子諲在宿趙子崧在野陳何志同在許皆圍
京師未得進或勸約諸道同日大進兵戈鏖戰决勝負
於一日或以為敵在城上外逼之則下而入有不可言
者又惑於曹輔張澂之説未敢前　金人取太學録黄
豐楊愿黄豐楊愿皆舉人學録近試選每占髙等金人
忽移文取之或疑謂是前所發進士三十人中有仇者
言其姓名乞取赴軍前二人皆託疾竟得免行
二十四日甲申金人殺禮部尚書梅執禮侍郎程振陳
知質給事中安扶鞭御史胡唐老等四人　遺史曰金
人移文督責金銀極為峻切官司驚懼莫知所措迨晚
乃追四壁提舉根括金銀官梅執禮等四人及催促金
銀官黎確等四人並赴軍前尼堪震怒拂膺作色叱責
已而命執提舉官四人於監軍處殺之於是執禮振知
質扶皆被害復令籖首令衆棄屍於南薰門下又命執
催促金銀官胡唐老胡舜陟黎確等四人各鞭背五十
放還唐老遂死確等號泣過市自是人心憂懼謂殺侍
從捶臺諫疑啓亂之端定在朝暮持兵器巡警者又復
如初自丙寅以後金人使命入城者漸漸徑造宮闕如
詣私室折花飲酒自相娱樂或乗醉挿花滿頭聫韉而
行旁若無人觀者無不切齒先是車駕未還百姓皇恐
以為金銀不足各隨其家所有而出復得萬金納去敵
求索不已須待元數滿足又令户部尚書梅執禮主東
壁開封府尹程振主南壁禮部侍郎安扶主西壁工部
侍郎陳知質主北壁便搜索百姓所藏金帛皆親至其
家發掘凢十餘日梅執禮謂程振等曰金人講和已定
但以金銀邀車駕金人若須元數銅鐡亦恐不足尼堪
豈不知此事不如結罪状申絶塞其所請於是四人共
結罪状言金銀並以搜括更無銖兩如後不同甘依軍
法以申軍前軍前復索金銀官司稱己申去稱無有金
人以為居民藏匿不肯盡數送納因醫官内官樂官三
等人於元帥處下狀稱本家有窖藏金銀乞下開封府
依歸尼堪謂三人曰只汝三人敢藏金銀三人復稱在
京權貴豪富人家各有窖藏不曾獻納又内侍等有説
尼堪者曰今城中百姓乏食家家急欲得米試令開場
以米麥出糶許以金銀博易便可見其有無之實尼堪
從之下令開封府開場糶米又以官錢髙價収買置十
數場金毎兩三十五貫銀每兩五貫五百文金每兩博
米四斗銀毎兩博米一斗時百姓固藏金銀後見金人
無去意城中糧乏惟憂饑死又争以易米麥初城破軍
民詐為金人刼取金銀者至是争持以易有貧民兵卒
以十餘錠金易數石麥者尼堪等愈疑多有藏匿持以
責府尹官吏曰公言無有博易何多官吏不能為之對
遂殺執禮等四人又斬其首許其家以金銀収贖或云
敵欲盡城中物乃因藍訢等復取金銀過軍前責執禮
等以實故害之　僉言曰或謂金人所殺四人者之縁
由欲結兵以救二聖曽與王時雍議事不從時雍以聞
金人欲正名其罪恐動衆心故以金銀事殺之若為金
銀事自有四壁根括執禮為副留守非其職也　宣和
録曰金人搬運器物自陽武九十里黄河入北清州徑
趨金國二帥左右姬侍各數百秀曼光嚴紫幘青袍金
束帶為飾将亦不下十人壁中珍寳山積求取無厭内
使權貴鬻爵納賂各歸於敵猶以為未足遣使督責旁
午四壁以從官臺官各一人提舉催促府中差官巡門
提轄四壁又添官十員措置収買仍令諸倉以米豆換
之再納金七萬五千五百八十兩銀一百一十四萬五
千三百兩表段四萬八千四百疋又遣使人提舉官以
金帛遲延監欲勒赴軍前嘗曰京城縂七百萬除無力
下户寧不出金銀一錠耶明日金使來勒留守大尹提
舉人供状銀五百納足完數二十五日金使趙少監傅
監軍指揮請入人提舉官赴南薰門受約束人皆重其
出相謂曰吾儕倘出門必留營中不返矣或曰受朝廷
文字催促才五日今三日而所納之數比前一月反倍
之復何罪可留正猶預敵又遣蕭将軍促之不得已遂
行既出門監軍金牙郎君者倨坐呵責不容辯梅執禮
等四人皆擊死仍斬之弃其尸門下令其家以金銀贖
侍御史胡舜陟殿中侍御史胡唐老監察御史姚舜明
王候各杖百餘幾死乃下令曰根括官已正典刑金銀
或尚不足當縱兵自索
二十五日乙酉大風埃不可行以官序科金銀表段金
人以金銀數少科定在京官員執政官金二百兩銀二
千兩表段五百疋侍從官金一百兩銀三百兩表段一
百胥以次及選人校尉盡科定數目令日下送納如遲
全家押赴軍前人心恐懼
二十六日丙戍夜白氣貫斗
二十七日丁亥大元帥府措置印賣鹽鈔大元帥駐於
濟州慮經費不給隨軍使梁揚祖建白京城圍閉鹽法
不通私商公行國之利源徒成虗設乞權宜此類在京
𣙜貨務法措置印造給賣東北鹽鈔許客人入納見錢
買鈔引前去兩路鹽場請領鹽貨候金人退京師城開
日住罷従之尋委揚祖縂領措置局印造鈔引節次分
給濟濮州廣濟軍興仁東平濟南府沿流州軍自是公
私稱便軍須供億遂有羨餘而斂不及民　金人令百
官勸進張邦昌　唐恪飲藥卒或云服腦子或云服大
黄而死唐恪字欽叟紹聖畢漸榜登第靖康元年再拜
天官除同知樞宻院事進中書侍郎八月拜少宰附耿
南仲排李綱尃主和議嘗建白謂金人秋髙馬肥必再
來乞駕幸長安為綱所阻遂乞祠侍御史胡舜陟上疏
言其奸罷相除太乙宮使至是飲藥而薨　汴都記曰
朝廷以唐恪為相恪俗吏昏懦無能軍民且欲擊之馮
澥對曰且陛下取曹司為宰相事将奈何恪尃務交締
内侍通濟為姦臨事喪機士大夫或以竒謀秘計獻於
恪恪厲聲曰此時見措置士亦自沮不復言二月半間
先喪其夫人恪遂服大黄作腹病以死是時金人正取
之恪以前宰相恐不免故自裁　朝野簽言曰金人初
六日變議十三日羣集議于尚書省議推戴張邦昌金
人有榜百官觀之有泣涕者恪大慟一年少郎君斥恪
曰公為丞相不能為朝廷計事以至今日况朝中皆亡
國之大夫也平時鬻賣官爵習蔡京不法所為猶厚顔
赴議舉異姓實負國家哭之何益
三十日庚寅吴幵莫儔來報云邦昌來日入城以觀人
情仍令幵儔語城内人萬一有疎虞即一城盡為血池
更不他擇矣於是治尚書令㕔及西府以待之
三月一日辛夘朔太宰張邦昌入南薰門　遺史曰金
人告報城中欲遣張邦昌入城御史臺檢准故例宰相
入城百姓合迓於門徑行曉諭文武百官於未時前詣
南薰門迓少宰公相如期而集者凢數千人士庶往觀
者又數萬人范瓊江長源諸統制官等領兵分列左右
自州橋至門下森布如織申刻邦昌入門百官班迎於
道城外以鐡騎䕶送及門而返交割與范有説諭在京
諸軍民曰交割取一箇活張相公致他死後便是恁懣
不肯推戴故殺了他也即入憩於幕次與從官語移時
入居尚書省令㕔令従官卿監郎官十員晝夜宿直續
增作五員掌管事務并使臣十五員祗應三衙門官亦
同宿守敵令勸進集議於尚書省令所榜留守司今月
一日元帥府津送到太宰入城已具軍民推戴文状申
軍前去訖今來合取指揮右曉示各令知悉　僉言曰
初邦昌在燕自正月間金人令同蕭王等至京城下方
百姓推戴時邦昌皆不知也尼堪斡里雅布令王芮持推
戴文字示邦昌讀前後文畢大驚曰趙氏無罪遽蒙廢
滅邦昌所不敢聞必欲立邦昌請繼以死二帥令王芮
召邦昌邦昌曰元與蕭王曹駙馬奉使毎元帥召即三
人俱行不可獨往芮強之以行至二帥前二帥説推戴
意邦昌堅避如是者半日二帥知邦昌不可強乃詭言
曰大金皇帝有詔令立宋之太子以公為相善為輔佐
毋使敗盟請公入城邦昌入門修㡌凉衫以扇障面呼
喝如宰相儀徑詣尚書省下馬百官拜堦下邦昌答拜
金人有㫖如三日不伏推戴先戮大臣次盡殺軍民百
官父老哭告拜邦昌令即權宜之計救取一城老小王
時雍徐秉哲呂好問曰大金欲册立太宰三日不立将
夷宗廟殺生靈邦昌謂時雍等曰諸公怕死乃掇送邦
昌雖督責而歸焉可免禍身為大臣豈簒逆耶有死而
已時雍等強之邦昌引刀自裁衆奪之遂議申推戴文
字至金國軍前　靖康小録曰邦昌初顧義且堅避久
之百官有進言於邦昌相公宜従權他日相公為伊尹
為王莽皆在相公邦昌乃勉従之曰邦昌以九族保此
一城人又欲以刀繩自裁或曰相公城外不死今欲死
塗炭一城耶遂已
二日壬辰金人文字來限三日立邦昌不立下城盡行
殺戮都人震恐　差事務官是日差給事中馬夀隆中
書舍人李熈靖左諌議大夫洪芻兵部尚書呂好問工
部侍郎何昌言軍器監王紹吏部員外郎王及之禮部
員外郎董逌户部員外郎李犍工部員外郎李士觀刑
部員外郎呂勤倉部員外郎曾慥光禄少卿黄堂傳作
郎顔博文充事務官
三日癸巳金使來促勸進取推戴状告報官員僧道百
姓軍人耆老等盡赴㕔立班推戴邦昌衆人泣勸再三
從之留守司遂以推戴文狀申軍前大金元帥府劄文武
百官軍民僧道耆老吏部王尚書等申今來軍民等悉
願推戴張太宰縁京城無主日久伏望早賜遣備禮儀
施行者故今日遣翰林學士承㫖吳幵等入城盖因此
事請文武百官軍民耆老僧道吏部王尚書等照㑹施
行　發運判官向子諲遣李植赴大元帥府獻錢糧助
軍用發運判官向子諲遣泗州進士李植賫金帛赴大
元帥府以本錢糧之在濟州者悉獻帥府以助軍用王
喜奏植承直郎
四日甲午留守司榜今月三日吳承㫖莫内翰自軍前
歸准大金元帥府台令今已差官初七日行册命之禮
右仰軍民耆老僧道等各令知悉
五日乙未尚書吏部榜准都省禮房帖子仰東上閤門
火急告報文臣選郎以上武臣承信郎以上并致仕尋
醫侍養官於受册日須管盡數要到如稍有漏落必定
作施行不得住滯勘㑹今月七日受册並合赴文徳殿
立班須至曉示右出榜各令悉委
六日丙申閤門儀制榜今月七日僧道父老於尚書省
令所下立俟太宰上馬導引至右掖門先退太宰至文
徳殿門外下馬仍詣殿東朶殿幄次更衣文武百官諸
軍将校文臣選郎武臣承信郎已上於殿下東西兩間
面北併設儀仗於殿下排立皇帝望大金國闕褥位於
殿下少立俟册寳入門至位皇帝降堦褥位望大金國
闕拜訖俟册寳至褥位讀册設寳皇帝跪受訖再拜陞
殿即坐文武百官等七拜訖起居稱賀五拜訖退右曉
示各令知委又東上閤門榜文臣選郎以上武臣承信
郎以上并致仕尋醫侍養官於受册日並合赴文徳殿
立班侍従官並宿令所以待行事
　
　
　
　
　
　
　三朝北盟㑹編卷八十三
欽定四庫全書
　三朝北盟㑹編卷八十四
　　　　　　　　　　　　宋　徐夢莘　撰
　靖康中帙
　　起靖康二年三月初六日丙申盡初九日己亥
統制官宣贊舍人呉革謀起兵救駕范瓊左言誘執革
革死之并斬其子及使臣百餘人　宣和録曰先是靖
康元年正月金人深入呉革任陜西統制官首率闗中
兵勤王二月敵騎河北去分兵圍遼州革以所部觧圍
九月敵陷太原府朝廷遣革奉使金人軍中持國書見
尼堪庭揖不拜計議邊事責其貪利敗約氣勁語直
金帥愧服為追廻攻威勝軍等處軍馬授書以歸十
月召赴闕得對上問割地不割地利害革對以北人有
折箭之誓入攻必矣乞措置邊備起陜西兵馬為京城
援不復議和遂差革使陜西勾兵聞十一月二日出城
敵騎已至㑹南道軍馬至遂同總管張叔夜入城上廵
幸南壁革面奏乞量差兵馬奪路赴陜西叔夜留革充
總制官革累乞出兵城外下寨使敵騎不敢近城且通
東南道路又宻具奏乞選日諸門併出兵為正兵為牽
制為衝突為尾襲為應援可戰而勝上以衆言先入竟
不出兵敵攻宣化門填道渡濠革竊徃相視白南壁守
壁官開安上門所堰濠水三尺及盡洩蔡河閘水浸之
不及從填道将合始省前語水已氷矣二十五日敵登
城革率使臣親兵赴南薰門東䇿應手射殺執幟者十
許人部曲皆散去革獨死拒安上門東使敵不能西二
年正月上駕再出青城革曰天文帝坐甚傾駕出必不
反正堕敵計宰相何㮚不見聽又請于樞宻孫傳張叔
夜欲因事至軍前計議不報二月八日上皇妃后諸王
宫嬪出城九日革入白留守孫傳言上皇業已出乞力
留皇后皇太子明日引見皇太子革頓首言二帝出
郊駕必未囬願殿下堅避以固國本遣蠟彈告急在外
将相約擁兵近城内外相應夾攻敵寨又與監察御史
張所馬伸文林郎吳給日夜同謀革以啟聖院狹
隘遷扵同文館附者益衆使臣効用數千人勇士數萬
多兩河驍悍之士革日率衆肄射中者等給班賞鎧甲
弧矢攻守之具種種皆備金人立張邦昌之議益急革
欲誅范瓊等數十人分兵約日突出班直等先期以發
為范瓊所殺革字議夫藝祖朝佐命勲臣延祚七世孫
也天資忠義天文地理人事兵機無不通曉及被殺忠
義之士無不痛恨　遺史曰孫傳張叔夜秦檜以不立
張邦昌皆赴金人軍前王時雍徐秉哲呉幵莫儔與范
瓊輩方謀立異姓欲為佐命勲臣呉革参謀呉銖左
時張知章等曰事急矣宜遂起兵緩則事泄且有不
測禍於是羣議起事之日奉宗廟神主以從事誅范
瓊等數十人令左時作三書其一責金人以議和紿我
國家留我二帝其二責大臣不効死唯唯以聽敵命
其三責京城居民不念君父䝉塵於外日唯偷安不
知共効死力以雪國家之難乃命兵約日出十八門列
為二壘與劉家寺及青城敵寨相對又遣蠟彈期以三
月八日内外合軍部勒既定湏期以發探事使臣執九
車五十乘自青州東出革撫案慟哭曰吾君去矣三月
六日五更班直崔廣崔彦等數百人皆環甲排闥至革
寝所告白邦昌以來日受册既立之後人心離散湏先
事而起不然懼及禍革與在外将相約日若先𤼵失約
則兵不至安能濟事衆力請革革復曰若等來者幾何
人曰五千百姓數十萬聞事急皆不約而附從也革知
衆不可奪彦廣等廹革上馬革乃被甲上馬将已黎明
北行至金水河西皆范瓊及左言兵瓊遣人邀革議事
遂執革並其子悉斬之及使臣素隊百餘人併戮河上
革就死顔色不變極口詆罵其忠義之言凛凛可畏死
之日知與不知皆為泣下初革自車駕出城飲食坐卧
未嘗少忘毎食屢廢七箸有汛掃者革止之曰主上䝉
塵而臣子欲潔其居耶自聞金人欲縱兵洗城屢白留
守乞淘渠以防鉄騎馳突及大集京師居民各赴本壁
門下集緇黄作法事各報全活生靈之恩實宻為備也
北城門火則乞措置保全宗廟七世神主宗室出城有
逃避者悉収贍之有持之者革曰為趙氏得死且不恨
范瓊斬革訖即以事状申軍前以范瓊為正任觀察使
殿撰師左言遷兩官　偽楚録曰初駕出不得還戸書
梅執禮置二十七所皆託以彈壓賑濟為名其實招集
材勇之人欲以救駕有陜西統制官呉革實一所之數
在京監糶官米見軍前廢立抱忠負義以官米養軍召在京
壮士慨然起兵謀反正交結班直散班祗候親從等欲
奪駕外走時有軍前去取醫人入城置藥物見革説
四方勤王兵将至近甸毎日軍前發兵出戰精兵多出
外城下不滿萬人二聖可一舉得之革聞是説欲為奪
駕之計親事官數百人聞立張邦昌以不忍屈節異姓
先殺妻孥血屬焚其居室以應為徒中所告左言范瓊
領兵追革至朱雀門詐呼與之謀曰呉統制你側身堰
黄河此事得自家門共議革聞以為二人率兵助已乃
下馬欲與之語瓊乃執革並其子皆斬之次日王時雍
之使范瓊體究髙士謩趙子昉於是開封府捉二人送
下獄葢二人各占一所也
七日丁酉金人立邦昌僣位　遺史曰是日早文武百
僚僧道軍民等㑹於尚書令㕔巳時告報軍前奉册寳
入門金人遣五十餘人素騎數百從之邦昌自尚書省
慟哭上馬至西府門佯為昏憒欲仆立馬蘇復號慟午
時導引至宣徳門外西闕門下馬入幕次又慟有金人
曽太師以下五人持御衣紅傘來設於幕次邦昌更帝
服少頃出步至御街褥位望金國拜舞跪受册寳文册
曰無徳而王故天命假於余手當仁不讓知厯數在於
爾躬張邦昌即皇帝位國號大楚都金陵邦昌御紅繖
還次訖金人揖邦昌上馬出門百官導引如儀邦昌步
入自宣徳門由大慶殿至文徳前進輦却弗御歩升殿
於御床西側别置一椅坐受官員等賀訖文武合班
張乃起立閤門傳㫖云勿拜時雍等復奏傳指揮云
本為生靈非敢竊位如不聼從即當歸避時雍率百官
遽拜張急回身面東拱手以立　靖康要盟録曰
册文云維天㑹五年嵗次丁未二月辛亥朔二十一
日辛巳皇帝肇造區夏務安元元肆朕纂承不敢
荒怠夙夜兢思與萬國同格於治粤于萬世永保無
窮葢我有造於宋也不圖變誓渝盟以怨報徳借端招
禍反義為仇譎詐成俗貪婪不已加以肆行淫亂不恤
黎元號令滋彰綱紀弛紊况所退者非其罪所進者非
其功賄賂公行豺狼塞路天厭其徳民不聊生以故興
師命将伐罪弔民幸頼天髙聽卑神幽燭細旌旄一舉
都邑立摧且眷命攸屬謂之大寳茍厯數改卜未或偷
安故用黜廢以昭聰監今者國既乏主民宜混同然念厥功
誠非貪土遂命帥府與衆推賢僉曰太宰張邦昌天
毓䟽通神資上哲處位著忠良之譽居家聞孝友之
名實天命之攸歸乃人情之所係擇其賢者非子而
誰是用遣使備儀禮以璽紱册命爾為皇帝以授斯
民國號大楚都於金陵自黄河以外除西夏封圻疆場
仍舊世輔王室永作藩臣貢禮時修無疲於述職問音
嵗至無緩於披誠於戯天生蒸民不能自治故立君以
臨之君不能獨理故命官以牧之乃知民非后不治后
亦非賢不守其餘有位可不慎歟予懋乃徳加乃丕休
日慎一日雖休勿休欽哉其聽朕命　偽楚録曰王時
雍領尚書省呉幵莫儔皆權樞宻院吕好問權門
下侍郎徐秉哲權中書侍郎左言范瓊以斬呉革功
范瓊為正任觀察使殿撰師左言遷兩官大抵徃來
議事者幵儔也逼逐上皇以下時雍秉哲也脅懼都
人者范瓊也遂皆擢用時皆繡韉張葢獨吕好問出
入頗形憂愧　别録曰初金人得在京官吏軍民同
推戴邦昌文字令上看謂上曰官吏軍民既推戴
張邦昌能復主哉金人如蕭慶耶律廣王芮髙尚
書曹少監等用事人邦昌在軍前鞠躬俯事不暇
至是列拜於堦下邦昌辭避則曰陛下不受臣拜見
元帥必死今日陛下乃昔日南朝天子也邦昌悚慄邦
昌僣立呼拜迎引皆金人為之初拜邦昌入内金人皆
辭出有衛士曰平日見伶官作雜劇毎装假官人今
日張太宰却作假官家　朝野僉言曰初邦昌册立
百官對金人慘怛邦昌變色惟呉幵莫儔左言范瓊有
喜色各有所得初幵儔播金人語言廹脅大臣必要立
邦昌凡懐忠義臣僚即吿金人令迫之時指幵儔為金
國大臣范瓊領兵彈壓使在京軍民不敢有懐死節以
致邦昌即位初邦昌入城不肯受推戴以軍前堅逼百
官憂之瓊曰使我殿前太尉更不由張相公也便交册
立了當四人者前所為如此邦昌攝政位自謂佐命元
勲一録曰初一日邦昌初入門之時大風一日内前四
壁似有鼓聲已而乃厲俗以為風磨
八日戊戌尚書劄子胡思權戸部左曹司郎司農本職
免僉書葉宗諤權司農少卿李回元係僉書樞宻權依
舊胡直孺權戸部尚書前諌議范宗尹仍舊職吏部侍
郎謝克家落職致仕仍舊職前中書舍人李擢并仍舊職
李靖寧詹義並權直學士院
九日己亥百官赴常朝如儀邦昌以吏部尚書王時雍
權領尚書門下省事開封尹徐秉哲權領中書省樞
宻院事翰林承㫖吴幵權尚書左丞相翰林學士莫儔
權尚書右丞相前簽書樞宻院李回權知樞宻院觀察
使左言權殿前司公事范瓊權四廂指揮使大理卿周
懿文權開封府　遺史曰張邦昌僣位王時雍諂事之
凡事有臣啓陛下之語雖邦昌之僣亦鄙嫌之然進時
雍秉哲領三省樞宻院事者三省樞宻院皆無官也
靖康小録曰王時雍領三省事郎官王及之王紹擅政
毎以佐命功臣自許先是金人强城中舉邦昌羣臣争
立趙氏者尚衆時雍及之欲奉表勸進詞臣無聽當者
紹在集議中探懐出稿云念之乆矣何不亟為自是士
大夫切齒因呼為三王及之令有司籍龍徳二宫寳貨
賣靈沼魚藕以贍百官為羞御史馬伸檄之曰古者人
臣去國三年不反然後收其田里今二帝暴露於郊行
止未决爾等輙敢取兩宫物逆節甚矣力争乃止　靖
康後録云邦昌既入尚書省時雍等朝夕在側應對之
際便以陛下稱之邦昌曰且休恐人聞之皆笑我爾
邦昌遣邵溥使南寨暴(闕/)使北寨報以欲詣軍前致謝二
使至門先以状申囬傳云皇帝不湏出好治人民俟要
相見自徃請也
　
　
　
　
　
　
　
　
　三朝北盟㑹編卷八十四
欽定四庫全書
　三朝北盟㑹編卷八十五
　　　　　　　　　　　宋　徐夢莘　撰
　靖康中帙
　　起靖康二年三月十日庚子盡十六日丙午
十日庚子中書舍人李通還舊職權戸部尚書胡直孺
免權職　金人攻興仁府濮州
十一日辛丑張邦昌宴金人於禁苑范致虚兵潰於千
秋地塲致虚遁走　遺史曰范致虚在陜州也前軍出
武闗由鄧州新興渑池之間屯於千秋地塲為河南尹
髙世由告急於尼堪亦㑹金人将欲回軍羅索貝勒自
佐陽直衝之王師不備遂棄輜重而奔死者㡬半致虚
恐懼而遁　編年曰范右丞前軍屯於千秋鎮先是金
人聞范右丞統勤王師二十萬前來尼堪謂將曰我聞
范致虚一儒者爾不觧用兵可明斥堠使三千人破之
必矣至是果為金人所敗諸路兵大潰唯鄜延帥張深
與劉先世自汝州路趨京東路去范致虚掠潰兵復走入
闗興仁府統制官張換敗金人於興仁府閭邱陞敗金
人於濮州孔彥威敗金人於開徳府　編年曰初十日
金人一頭項自宛亭前來至興仁府城五里劄寨辛丑
金人向城進兵黄潜善遣統制官張換部領軍兵占據
地利迎敵遣丁順孟世寜分作左右翼設伏掩殺射中
金人旗頭龍虎郎君落馬即時擡舁引兵退去又一頭
項入濮州城下閭邱陞遣人馬出城迎敵金人退去辛
丑又見陣各有殺傷是夜五更㧞寨退去又一頭項自
衛南入開徳府金人以其衆列䕶城隄外宗澤先令統
制孔彥威占兵劄寨交兵至申時間金人退去辛丑復
來見陣澤又遣權邦彥下冀州與彥威併力掩擊是夜
三更金人㧞寨退去
十二日壬寅張邦昌手詔　偽楚録曰予以寡陋近廹
大國俾救斯民于兵火而諸公横見推逼不容自裁忍
死以理國事豈其心哉顧徳弗類實難稱塞出令之初
有司乃以聖㫖行下載循昧陋殊震危衷夫聖孔子不
居則予豈敢自今與三省樞宻院議定處分及内外官
司面承得㫖事稱面㫖内降及批出文字稱中㫖遣官
傳喻所司宣㫖洪惟非常之變適遭㑹於斯時尚兾有
永之圖訖敉寕于區夏庶㡬多士共識此懐　金人曉
諭諸路版　契勘宋之道君少主皇后妃以下並已北
遷應文武百官僧道耆老軍民共議荐舉堪為人主者
一人却准文武百僚僧道耆老軍民同知樞宻院事孫
傳等狀乞自元帥府推擇賢人永為屏藩又乞於軍前
選立太宰張相公以治國事者行府㑹騐本官乃去年
同康王為質者也既許尋舊好之後竊弄精兵夜犯寨
營官兵接戰即時破滅以其敗盟遂臨京城將臨進攻
本官哀泣曰身為宰執出質軍前而不意犯於不虞罪
當萬死然主上年少莅事日淺葢縁奸臣所誤且乞緩
其攻擊因遣使語之少主趨迎使人泣而謝罪及至和
成乃復從軍北行以北州縣或有不降毎欲進擊必自
求哀徃徃有可愍之意及重兵再舉又乞遣使理㑹雖
威之鋒刄不避也欲引而南進曰豈有大臣躬親出質不
能戢兵以致交惡而同敵人忍觀其伐主也頭可斷身
不可去破城之後驛召而語至及廢國之際號泣擗踊
涕泗交流告乞再造既不見容或以腦觸柱或以首投
地㡬至自絶乃知忠孝剛毅出於其倫忽聞推戴果得
此人然恐難奪其志洎在京百官差到翰林學士承㫖
呉幵翰林學士莫儔齎狀勸請曰聞建邦立都必立君
長制國御俗允頼仁賢恭以大金皇帝道合三光化包
九有矜從諸夏俾建列藩翰契勘雖不許存立趙氏既
擇賢人以主兹土則於國民為亦已深矣伏惟太宰相
公名髙今古學通天人位冠冡司身兼衆美碩徳偉望
蚤羽儀於百工嘉謀赤心乆勤勞於三事敢望以蒼生
為憂而不以細行自飭以機政為慮而不以固避自嫌
上體大金擇立存撫之意下副國人推戴為主之望及
别有狀申行府今文武百僚僧道耆老軍民人共請太
宰以治國事竊恐别有辭避伏望元帥府更賜書請本官早
從輿望尋請知樞宻院事漢軍都統制劉侍中彦宗禮部
侍郎劉思應奉御前文字髙慶裔同詣具導其由勃然
奮怒曰國雖破在臣子之分豈容聞此由以先防備不
獲自絶然而閉目掩耳背立偃蹇終不為聽但罵文武
百僚曰以諸公畏於兵威置我于賊亂之罪寜甘心死
於此不可活矣彼以耻後世篡奪之名也然行府以軍
國務重不可乆曠尋保申奏今降到寳册禮以璽紱册
命為皇帝以授斯民國號大楚都於金陵自黄河以外
除夏國新界疆場仍舊世輔王室永作藩臣其間志氣
屹然不動雖多方勉諭以事在已然雖死無濟何如就
册用救生靈猶不飲食㡬至滅性遂擁廹入城乃有在
京官僚僧道耆老等共集力請於天㑹五年三月初七
日方受册命諸路軍民各令知悉　邦昌與二帥書乞
親詣致謝書曰大楚皇帝邦昌謹致書於國相元帥皇
子元帥今月七日伏奉皇帝聖㫖特降樞府加臣封册
退省庸陋之姿何以對揚休命前此固嘗死避終不獲
辭載惟選授之初盡出薦揚之賜尋因還使附致感悰
願亟拜於光儀庶少申於謝禮未聞台令殊震危衷遂
遣從官具數懃懇重䝉鈞諭仰識眷存然而淹日未前撫
躬無措恐有失於稽緩實深積於兢惶伏望恩慈早容
趨詣俟承報示徑伏軍門拳拳之誠併留面叙不宣謹
白二帥答曰具位謹致書于大楚皇帝闕下向承明詔
擇立賢人爰及士庶之謀已諒英聰之徳具聞天闕優
降册書禮命恭行羣情胥悦未遑伸于慶祝不圖辱
於華緘幸容先導微悰繼陪髙論今差崇禄大夫兵
部尚書髙慶裔彰武軍節度使李士遷充慶賀使副
有少禮物具諸别幅專奉書陳賀不宣謹白别幅衣
着一百二十叚馬四疋　金人委開封府再敷配金銀
表叚　遺史曰金人移文督責金銀表叚元數十分未
足一分仰開封府在京坊巷見在人戸等敷配限三日
納足以不伏之人全家押赴軍前先是城陷之初金人
索在京户口數時開封府尹張大其事報七百萬戸尼堪
詢之李若水亦以此對金人見京城戸口之衆意欲七
百萬户盡行敷配所得不可勝計故令将坊巷人口等
第敷配開封府奉行莫敢論辨乃以見在隨髙下配定
欲敷元數故雖細民下戸亦不下金三十鋌銀二百鋌
表叚五百疋家至戸到掲榜門首督責令日下送納京
城士庶雖知所配無規然事出於衆但相與戯謔而已
云借使變甑釜為金銀化屋宇為表叚亦豈能如數督
索甚急小民應之如不聞官司亦無如之何　宗澤以
戰車趨京師遇金人于南華敗績澤微服走統領王孝
忠中箭身死知博州孫振為亂兵所殺　遺史曰初劉
浩在相州得戰車法剏造五兩試之不可運業已造成
浩謂磁州宗澤好作為輕聽信及告假往磁以戰車紿
曰是車造一百五十兩毎一兩以二十五人守車二十
五人為左角二十五人為右角二十五人為前拒共四
隊凡一車用一百人車一百五十兩共用一萬五千人
願與直閣為先鋒收復真定具畫車陣並所用人數陣
隊為圖以獻澤喜之問浩所欲浩言所闕者衲襖耳聞
磁州甚多請隨意之所欲數副澤資給之而去澤遂以
浩所圖車陣稱見造成車一百五十兩已募到民兵一
萬五千人結成車隊謀欲収復真定奏聞降付朝廷壯
之取㫖除澤秘閣修撰河北民兵總管初實無一人一
車也及元帥府分遣澤往開徳駐劄乃用浩車制旋治
之澤以開徳城下之戰金人敗去謂金甚易與耳壬寅領
兵推戰車追襲欲徑入京城下觧圍至衛南之北逢見
金人伏兵接戰金人佯敗向東趨南華縣澤追至南華
遇金人兩頭掩擊官軍大敗戰車大而難運推駕之者
苦之一旦遇倉卒皆委而走澤變易衣服滚隨敗軍隊
中夜奔走得脱先鋒王孝忠中箭墜馬死知博州孫振
領兵至中路聞澤敗績親兵懼與金人接戰且懐鄉土
遂殺振乃取軍實散而北歸金人取戰車盡載軍實而
去　中興記曰宗澤權邦彦同在澶淵約同與深州守
臣姚鵬同入鵬未進兵澤邦彦自南華入遇敵騎卒至
西将王孝忠死澤邦彦更士卒白布袗草履夜走姚
鵬軍澤所製戰車五百兩使兵棄車走車為敵所得以
載城下所獲金銀歸北中孫傳之父守博州將兵屯濮
州受澤節制是役墜馬死後建炎初河北㓂皆澤麾下
潰卒也
十三日癸夘令卲溥同所差郎官四員管南薫門下交
納物色吕好問且權領門下省職事工部侍郎何昌言
改名善言避邦昌名也鮮于可朱震致仕
十四日甲辰邦昌遣使書於軍前懇免征催金銀　偽
楚録曰書曰比以昌膺縟禮願展謝悰雖厯貢于忱辭
終未親于台表退増感悚豈易敷陳載惟草昧之初實
軫阽危之慮民志未定顧未有以得其心事緒實繁念
将何以息其動前朝昨奉台令取索金銀表叚以充犒
軍伏自入城以來講究民間虚實乃聞罄竭悉以傾輸
嗣位之初朝夕祗畏戒諭官吏㒺敢弗䖍仰荷大恩本
不論報雖割肌體豈足能酬然念斯民困弊已甚當圍
城窘急之久有比屋餓莩之多顧撫養則無資以厚其
生欲賑給則乏粮以續其命而催科正急刎縊相尋若
閲日稍淹則所存無㡬非仁何以守位非民何以守邦
坐觀轉壑之憂不啻履氷之懼與其跼天蹐地莫救于
黎元孰若歸命投誠仰祈於大造伏望察其懇迫賜以
矜容特寛冒昧之誅誕布蠲除之恵則始終之徳遂全
億兆扵死亡報稱之心敢悼一身之靡潰期於沒齒以
荅隆恩不報　宗澤遺書范訥趙野責其退屯　遺史
曰范訥為河北河東宣撫趙野為北道總管皆退屯南
京宗澤遺書與訥曰太傅是朝廷重望大臣凡所舉措
為天下輕重為四方軌則今以河北河東宣撫乃擁兵
自衛紆廻退縮駐剳南京是耶不知太傅晝思夜度謂
人臣子果如是耶若以周旋無非合於義理伏乞指揮
開扵道路濟以粮斛令江淮以南州軍皆得自進勤王
去京城二三里剳寨示金人以天下歸嚮激切之意庶
敵懲戒無有後難不勝幸甚又與野書曰京城圍閉日
久君父注望四方應援想不啻飢渇也資政北道大總
管乃将大兵自衛紆廻曲折走南京駐剳蔽遮江淮之
人俾不能進前固䕶王室則朝廷何頼扵屏翰伏望早
賜指揮進發前去京城二三程剳寨示金人以天下人
心歸嚮軍民怨切願瞻天表之意庶㡬金人畏恐下城
遁去末由㕘侍不勝拳拳憤悱激切之至
十五日乙巳邦昌往青城見二酋致謝邦昌是日出軍
前見二元帥致謝既至迎接殿下相揖以升致賔主之
禮酒三行面議七事如不毁宗廟趙氏陵寝減金帛
數存留樓櫓俟江寧府修繕畢日遷都之類皆允邦
昌令百官庶務依舊修飭職事　偽楚録曰邦昌令
百官庶務依舊修飭職事國子祭酒學官等奉行
不敢懈怠曉諭諸生湏管置課册假厯簿書等又
報鎻院補填及私試諸生無有應命者
十六日丙午趙子崧申大元帥府剳子子崧近具狀
申禀乞早下嚴令約束諸将定日赴闕本府遣四頭項
已扵初八日復扶溝十一日復太康見今審度今月十
六日忽収到快行節級趙進所説青州之事供具稍涉
虚妄甘當處斬文狀其言皆臣下所不忍言痛徹五内
殞絶無所既不敢謄申行府又不敢黙黙云二聖二后
二叔諸王卿相自正月十日皆出并家屬至敵砦恐旦
夕北去萬一渡河則不得復回又云三月六七日有偽
立者似是向來與大王同使金之人而南京闕報汴水
初八日忽滿皆可疑者惟望大王力振軍勢遣師要擊
河上迎請兩宫再安宗社問罪僣逆不可猶豫猶豫之
間變故生矣國之存亡在此一舉若有獻議擁兵南渡
似未可聽大王麾下盡是西北人孰肯渡江渡江之後
中原豈可復取莫如四近舉兵要擊先遣問罪僣逆最
為上䇿子崧此州危如累卵萬一偽檄有死而已半年
城守粗著㣲效今敵幸去若僣偽見攻勢不俱生伏
望大王憐憫同姓係累而去所存無㡬如某輩粗有知
識荷國厚恩必能用効葢今日臣下徃徃擇利非大王
力宣國威則二百年基業将如何哉告大王更審問探
若果如此勢不可緩仍乞多與疑書以壊契丹燕雲從
敵之心多収此曹以為我用則轉禍為福狂瞽僣易死
有餘罪子崧不勝泣血哀鳴之至
　
　
　
　
　
　
　
　
　
　
　三朝北盟㑹編卷八十五
欽定四庫全書
　三朝北盟㑹編卷八十六
　　　　　　　　　　　　宋　徐夢莘　撰
　靖康中帙
　　起靖康二年三月十七日丁未盡二十七日丁巳
十七日丁未張邦昌令尚書省榜施行事件　三月十
七日三省樞宻院同奉面㫖嗣位之初宜廣推恩霈今
四方道路未通致赦宥未能宣布縁京城圍閉日久下
項事可以先次施行應在京罪人所犯無輕重不以己
未發覺常赦所不原者並與釋放應文臣承務郎武臣
承信郎以上并内臣及致仕郎並與轉官在職選人循
資校尉比類施行合磨勘者仍並不隔磨勘應文武陞
朝官并禁軍都虞以上父母妻未有官封者更與封叙
亡没未封贈者並與封贈已封贈者更與封贈祖父母
在願回授聽應禁軍正副指揮使已上各特與兒男下
班祗應一名應承務郎以上服緑緋及十五年不以贓
私罪並與改轉服色開封國學及别試所去年秋試得
觧舉首特與推恩餘並以今年八月鎻院省試應合特
奏名人並與免試内經六舉人以上到省人與補登仕
郎五舉人與補京府助教四舉上州文學三舉下州文
學兩舉諸州助教錫慶院試中在學不係在學生免廷
試推恩人諸路觧到武藝合校人等並照元降指揮分
等参酌推恩應命官除名追降官員及勒停終身不齒
放置人等及永不収叙人並與叙元官落職人與復舊
職令刑部檢舉奏聞應停降諸色人等未曽叙用者並
與特叙元職名其永不収人依此已次遷補候有缺収
補應配軍因閉圍未出京人候開門日配沙門島並配
鄰州見分配在京重役處仰刑部疾速具元犯取㫖俱
令逐便應逃亡軍人及潰散人兵除依累降指揮招集
出首外尚慮有未出首人可特展一月首身其存恤等
事並依已降指揮應係官司欠負不以名色貫百並與
蠲免其私債元無利息者限一年外許理索諸軍縁借
請之類見尅請受者並特除放耆老並賜粟帛令戸部
支給價錢官司房錢不以貫百並放三月出糶米麥雜
豆以濟貧民雖已降指揮減價尚慮民間不易可令更
與減價出糶仍約束逐場人民擁擠併仰户部踏逐應
有係官木植及空閒屋添置賣塲以濟細民無至阻滯
掩骼王政所當先草昧圍城之中不忍視其横逆應亡
没貧民仰開封府量給官錢充塟送之費應細民疾病
貧乏無藥者令開封府疾速措置差官分定坊巷就民
俵散官藥諸軍疾病合給官藥縁多事之際給散不時
仰運馬司體度速支官錢廣行合藥俵散其諸軍差發
到軍兵保甲等有疾病者令所轄官司依在京軍營法
醫治伎術人等并家屬取赴軍者所抛下財産其有分
人許經開封府自陳騐給付應寺院宫觀有隔下發放
等恩澤各令自陳所屬保明申禮部限三日給降度牒
應特㫖還俗僧道特與依舊為僧道令開封府出給公
據應禁宫院寺尼女冠令所屬取問願歸俗者聽從便
應行法令典章百司事務職任一切並依舊内有與民
不便者臺省寺監條具以聞仍許諸色人經鼔院奏陳
當議参詳更定以從民欲牒奉勅如前宜牒南河曉示
各令知悉牒至准勅故牒
十八日戊申徐秉哲權領樞宻院莫儔權領中書省呉
幵同權領尚書省
十九日己酉征催稍緩　邦昌遣國子祭酒撫諭太學
諸生　遺史曰邦昌命董廹撫諭諸生慰勞備至巡齋
宣布邦昌之意葢自圍閉諸生困於􁉛塩多有疾病迨
春尤甚日死不下數十人者邦昌共知乃用撫諭之使
又命選醫官十人於諸齋日逐看候人人給餌藥之資
由是諸生感悦故泣血等諸書太學諸生所記其間不
惟無邦昌收拭其事者邦昌葢欲收士譽雖曰無意於
神器吾不信也學之疾疫無甚於今年自春夏至此亡
者二百餘人初在學七百餘人今殁故已三分之一矣
泣血録曰初日就齋蔡延世夢金甲神人在太學前箕
踞而坐顧左右百餘人取鍬柱東方一人問曰此何為
者神人曰欲葬太學之士復問曰其數㡬何神人曰㡬
半中有一人被髪朱目取水面北噀曰得水者可以免
死既覺汗流浹背太學之士七百人物故者三之一病
疫發腫者徃徃以黒豆湯效取服者立愈其方以黒豆
二合炒熟甘草二寸炒黄色以水一盞時服之疑神人
呪水之异也　翟興入西京斬河南尹髙世由　遺史
曰初京城失守金人以前知澤州髙世由請於朝廷使
為河南尹以蕭慶領萬騎佐之羅索貝勒衝散勤王之
師也前軍統制翟興者河南人探地利聞世由之事出
其不意與族弟進提歩卒數百巻甲夜趨潜入洛陽擒
世由斬之
二十日庚戌邦昌以謝克家權吏部尚書邵溥權户部
尚書周懿文權開封府尹王悰權吏部侍郎石令問鴻
臚丞
二十一日辛亥所觧發醫官技藝人復有入城者是日
有醫官入城葢二帥給假令歸収買藥餌雜物醫者於
籠上掲榜云太子元帥府祗候醫官某人行李相國元
帥府祗候某人行李
二十二日壬子邦昌以邵溥差兼提舉京城所陳永道
依舊都水使者　御劄行王時雍徐秉哲上自軍中批
御劄付王時雍徐秉哲云社禝山河素為大臣所誤今
日使我父子離散追念痛心悔恨何及見以治行闕少
厨中所用什物煩於藏庫支錢収買津遣至此非晚成
行請勉事新君無念舊主某上王徐二公
二十三日癸丑邦昌與二帥書乞還馮澥郭仲荀等書
曰比膺詔册獲撫邦封載惟草創之初方頼臣鄰之助
顧羣臣之全闕致庶務之悉隳徒以蔑材託於人上何
以仰承殊渥外濟多虞若渉洪川㒺知攸濟兹冒陳於
危懇葢深恃於眷私所兾垂憫必䝉賜可竊以左丞馮
澥國之老成管軍郭仲荀衆所推信儻委職任俾賛時
難必能係於多士之心有以副萬夫之望此外臣僚等
或因扈從前帝或縁差在軍前如台意欲留之人乞恩
慈下令遣還則庸疎之質既得助於衆賢報稱之衷敢
忘懐于大惠尚祈英鑒俯亮愚誠金人得書遂遣左丞馮
澥僉書樞宻院事曹輔太常少卿汪藻禮部侍郎譚世
勣中書舍人孫覿及徐天民蘇餘慶郭仲荀洗晦黄夏
卿等還　邦昌與二帥書乞免括金銀書曰某聞之先
聖云何以守位曰仁何以理財曰義人君之於天下惟
以百姓為本百姓之不存則社禝無以固其重人君不
能保其尊又况創業造始之君唯務施恩行徳布惠取
天下之心然後作為事業固其根本由漢唐以來率由
此道後世子孫終必頼之皆百代不易之理也某材質
庸謬道義無聞仰荷大金皇帝天造洪恩遽令軍民官
吏推戴册命畀以南土使主斯民永為屏翰以事大國
方夙夜祗懼無以報稱恩臨士民坐視困苦莫之補救
痛傷肺肝殞身無門今見京城百姓自來前皇帝朝已
曽根括金銀數次雖有藏匿官吏搜索悉皆罄盡今又
䝉元帥科降數目浩大難以充足雖軍前遣人搜撿亦
無所得百姓熬熬憂疾餓死者日以萬計復懼根括金
銀數不能足重念大金皇帝以邦昌主斯民而從政之
初民心離散怨謗交興邦昌恐以此主國必致傾仆惟
元帥慈恩洪博智燭髙明曲從物情俯加矜恤止絶再
降金銀數目庶使億兆生靈保全性命不陷顛危邦昌
所圖冀其獲安仰副大金皇帝建立藩屏之意邦昌不任
哀懇惶懼之至金人得書遣二使入城齎到元帥府書
云自本所取金帛皆係犒賞軍兵之所急用雖不能足
數亦且期大半今楚國肇造本固則安慮因根括之急
重困斯民已議損止　張邦昌令尚書省榜備述金國
元帥府書免括金銀并表叚先是軍前復索金銀将元
科五百萬鋌在於百姓隨坊巷均科一貧民家合納金
五錠銀五十兩表叚二百疋限五日要足如不足先殺
根括官以次後洗城官吏知民無有各出一小榜於其
門上貼之旦夕驚憂知其必死邦昌乃令光禄卿王琮
作書親詣元帥求免得報已議損止令出榜諭曉尚書
省榜今月二十三日求大金元帥府云云二十三日奉
面㫖令開封府多出榜文曉諭民間各令知悉牒奉勅
如前宜榜兩河各令知悉牒至准故牒　又牒奉面㫖
應文武被㫖差權職事並令尚書省出劄子請給恩數
依正官法非被㫖兼舊職者並罷周珣黄中美致仕
二十四日甲寅邦昌以書謝二帥還馮澥免金銀等書
曰比馳柔翰曰貢忱誠兾還文武之官庶俾中外之乂
載惟僣率深負兢惶豈意台慈曲垂照鍳馮澥郭仲荀
二員既䝉矜允曹輔譚世勣以下悉已獲歸仰荷恩隆
實出望外至於親加訓誡俾䖍臣節之條俯念孤危允
頼臣工之助以至金帛犒賞之數實軍前急用之資䝉
深軫於疲羸遂獲紓於根括興言肇造之本賜以固安
之圖豈唯億姓之生靈盡歸元造兹為萬世之大惠曷
報鴻私罄筆舌以難周銘肝心而莫致今差吏部司郎
王琮恭詣帳前伸謝仰惟英謀俯鍳卑悃　金人遣路
允廸沈晦及官吏僧道百姓數千人入城先是元年二
月間斡里雅布在城下講和朝廷遣路允廸割河東地使
於金軍滕茂實副金人方圍太原又分兵破威勝軍隆
徳府至髙平與允廸等㑹遂俱還太原時太原奉宻詔
城守堅甚諸道援兵繼進金人割地不効留允廸一行
于雲中至是京城已破乃自雲中取允廸同沈晦等放
還城中晦與允廸相先後奉使者於是茂實被留不遣
茂實兄祹通判代州已降敵矣金人素重茂實乃
寘茂實於代州又自京城取其弟華實使兄弟同處以
慰其勞從事郎朝祀令改合入官差權司農丞考功虞
譽致仕
二十五日乙邜邦昌令馮澥曹輔並仍舊職朱宗權刑
部郎官師尹權太府少卿王及之權都水使者陳永道
别無差遣葉份權左司即官李健權右司即官禮部尚
書領中書省事李回乞罷權尚書以秘殿舊班暫省事
依邦昌書至軍前欲乗大軍未退修城池備敵軍前有
闗報已諾修城之請且訽工役當自備或謂欲軍前為修
兵馬大元帥府劄子下東平府㑹合諸路人馬前去京城
據西道總管王大資三月初九日收及知西京外宗正
事大字稱准永興軍路安撫使范左丞回報并沿邊四
路帥臣各率兵馬已在陜府及稱水陸並進復西京河
陽又據五經大夫張憲狀統領人馬見在宿州及翁中
丞向發運各領人馬亦已到彼契勘昨為被奉詔書再
通和及准曹樞宻公文令兵馬止有近京駐劄不得輕
舉徒誤國事遂分屯勤王人兵各令在附近劄駐按甲
不動以俟金人退回領兵入覲今來已是累月金人不
回不住刼掠中外隔絶君父命令不通不知京城次第
深慮詭詐難以全信除先累次行下審度進兵外今四
方兵馬雲集勤王戰士各懐忠憤敵衆渡河兵勢減少
合乗機㑹四方並進掃除强敵共立大功仰選擇精鋭
忠義人兵多作頭項連珠相繼逓相䇿應審觀形勢迤
邐前進兼契勘見其敵兵多是輕騎宜常令牌鎗在前
遮蔽神臂弓弩以防奔衝伏藏軍馬以備追逐務在同
心一體更相應援共除國難以成忠義本志同受不次
之賞宣總司已添張憲頭下人分兵留守自可足東南
道都總管趙延康翁中丞向發運並與宣總司附近宜
相闗㑹犄角前進張觀察下已據統制丁宣讃申乞先
領兵前進合更審問本官差别頭項兵馬相繼䇿應
宗元帥元到南華縣至故陽鎮與興仁府地里相等
合約日並進令聲援相接陜西五路及王資政既來收
復河陽係在京城西北金歸路尤為要便當府除已劄
下知濵州董誼知永静軍王潵各統領人兵前去濮州駐
劄闗㑹逐處集兵前去京城去訖今仰東平府照㑹仍
批口食三日附帶前去右劄付知東平府安撫盧待制
准此
二十六日丙辰軍前傳元帥台令諸軍二十八日下城
以檄書數百道付邦昌傳諭四方其檄云十三日鼓舞
登城百萬師號呼請命選郎官為四方宻諭使開封府
募人齎偽詔榜開封府今月二十六日午時承尚書省
劄子内降蕭太師送到文字刷㑹各州府下客人前來
如隨處客人雜送人要毎路下客人亦早𤼵遣前來以
凴四散告諭奉中㫖令開封府契勘有無逐處客旅為
散漫在民間即日未便見數右劄付開封府契勘上件
州軍如各無本州軍客人止將本路人目下據數剗刷
發遣前去不得住滯仍具已起𤼵逐人數申尚書省續
准劄子勘㑹已降指揮令開封府剗刷指揮等路州軍
民客人四散告諭切慮客人不知因依别致驚疑湏議
指揮右劄付本州火急分明出榜曉諭召募客人因便
賫詔書前去告諭即不得張皇事一概勾呼接使騷擾
仍具已依應施行文狀申尚書省准此京西路鄧均隨
唐蔡鄭金郢房滑汝州順昌襄陽河南淮寜潁昌府信
陽永安軍京東路青沂菜宻登濰溜徐濟拱單濮州東
平襲慶興仁府南京淮揚利國軍萊蕪監陜西路洮州
熈樂丹秦虢陜耀鳯同鞏階醴環坊㑹涇商華源岷隴
成蘭鄜寜州京兆延安府陽清平西寧鳯翔府鎮戎懐
徳定邊保安定遠積石西安順徳軍司竹大平監河北
東路大名開徳府恩濵棣徳博滄北清州永静軍淮南
路滁陽楚亳真宿光濠泰泗通廬舒和蘄黄州夀春府
髙郵漣水無為陸安軍右出榜北市張掛曉諭前項客
人限三日如有因便願賫詔前去告諭之人即立便前
來赴府出頭各令知悉江南𤼵運司據亳州申有京師
遣快行家徃廬州發運判官向子諲牒知廬州馮詢提
舉鹽香范仲拘縻闗防牒曰訪聞張邦昌受金人偽命已有
人詣濟州大元帥府陳述上件事迹契勘本官家屬母與子
皆在廬州湏至先有行遣牒候到請照㑹將本官之親
屬宻切闗防無得漏落及有疎虞候大元帥府指揮仍
選委有心力忠實官幹當湏别以事為名目庶不張皇
漏泄揺動人心有害國事亦具因依牒知廬州都鈴馮
大卿去訖更請同共議事仍親書已如何施行公文回
示今牒提舉淮西塩香范禮部靖康二年三月二十六
日牒仍具申元帥府乞更賜行下本州嚴行闗防
二十七日丁巳城外火城中人望外四面火光亘天傳聞
金人焚燒寨栅
　
　
　
　
　
　
　
　
　
　
　
　
　　三朝北盟㑹編卷八十六
欽定四庫全書
　三朝北盟㑹編卷八十七
　　　　　　　　　　　　宋　徐夢莘　撰
　靖康中帙
　　起靖康二年三月二十八日戊午盡二十九日己
　　未
二十八日戊午邦昌詣南薫門遥辭二帝是日邦昌僣
天子儀衛法駕縞素詣南薫門設香案率百官士庶遥
辭二聖邦昌慟哭百官軍民其間有號絶不能起者太
學生皆拜哭　金人兵下城有南兵至咸平軍前使來問
欲盡殺為復要招安可將赦書來張急遣申彦臣以宣
贊舍人賫手書徃大畧告東道總管以不得已及重兵
離散且當退守之意申彦臣還云金人以鐵騎三千送
至咸平以南七十里不見我師而還　金人前軍起行大
元帥以便宜除汪伯彦顯謨閣待制充大元帥府填陳
康伯不赴闗黄濳善副元帥填汪伯彦遷赴闗耿延禧
樞宻直學士董耘徽猷閣直學士髙世則遥領承宣使
潛厚秘閣修撰楊淵王起之秦伯祥直秘閣　金人送鄭
太后家屬入城　靖康遺録曰是日有畨使送鄭太后
家屬入城其畨使至省説云二十七日尼堪上皇相見
上皇乘轎子至寨門下轎着紫道服戴逍遥巾趨而入
至幕次尼堪出迎入帳中坐良乆上皇起白尼堪云老
夫得罪合當北遷但帝姬未嫁者敢乞留荷大恩也尼
堪不答有頃鄭皇后自外至啟尼堪云臣妾得罪自合
從上皇北遷但臣妾家屬不預朝事敢乞留尼堪㸃頭
許之至今日果送太后家屬入城畨使又笑云太后善
言辭進退有法容止雅麗故元帥許其請尼堪遣交割
京城　宣和録曰邦昌以邵博提舉修繕京城四壁是
日交割外城敵既不能下南京乃自寧陵而上盡僞置
官屬安撫士民至是悉驅而北舍屋焚爇殆盡東至桞
子西至西京南至漢上北至河朔皆被其毒墳塜無大
小啟掘畧遍郡縣爲之一空京城被圍半年至是㪷米
二千㪷麥二千四百羊肉一斤七千猪肉一斤四千驢
肉一斤二千五百魚亦如之醬一斤五百油一斤一千
八百他物稱是細民頼官賣柴米稍能給然餓殍不可
勝數人多苦脚氣被疾者不浹旬即死疾目者即瞽蔬
菜絶少前此金人據城擷採而食尚餘枯枝劉彦宗遣
人諭王時雍大軍起行且在河北駐軍如有事急飛騎
來報便發兵來　張邦昌與二帥書求還孫傳張叔夜
秦檜三人書曰披瀝懇誠仰干恩造丐舊臣之復職䝉
英豪而遣還已荷隆私尚餘至悃伏念撫封之始尤先
盡節之褒庶靖國人以彰名教孫𫝊張叔夜秦檜縁請
存於趙氏遂留寘於軍中既知狥義於前朝必能盡忠
於今日恭惟上國方啓宏圖以忠孝而勵羣臣以信誼
而開鴻業宜䝉寛貸使獲旋歸式昭聖度之仁垂副愚
衷之願其於䖍扣曷究敷宣金人回書曰早承懿喻願
還舊臣以爲馮澥國之老成郭仲荀衆所推信此外臣
僚如或欲留之人乞下遣還之令其已放歸者係禆贊
時政或有未還者俱欲留(闕/字)仰冀照知無頼理㑹　僞
楚録曰書皆邦昌親筆二帥見書大怒謂取三人者其
欲復講前日之事耶於是面詰再三且云今若縱兵非
無名然亦駐兵不還當觀釁而動張懼不能答　金人
與邦昌書減銀絹書曰㑹驗宋時除依照舊例嵗物銀
絹五十萬疋納錢一百萬貫初以代燕地所出今應依
例輸納且念地有分割民有彫弊特免錢一百萬貫減
放銀絹二十萬疋兩只議納三十萬疋兩銀絹各半其
數依舊例交割布此悃悰兾爲克察邦昌答書曰重勤
書誨祗荷矜慈惟前朝之所輸准定數而有舊俯念地
土割裂之後方當人民彫瘵之餘曲賜軫憐物從蠲減
特除免錢一百萬貫外減放銀絹二十萬疋兩每年只
議納三十萬疋兩銀絹各半其數一依舊例交割所䝉
指諭悉已遵奉其於感戴之心難盡敷陳之素仰惟聪
察深亮悃悰
二十九日己未張邦昌詣軍前餞别二帥邦昌服赭袍
張紅葢乘馬出南薫門餞别二帥及午而返連日之出
所過設香案起居並如常儀從行者即王時雍徐秉哲
呉幵莫儔輩也士庶旁觀者莫不感愴　遺史曰邦昌
自僣僞位屢至南薫門服赭袍張紅葢乗執絲鞭法駕
儀仗皆不備唯駕頭前𨗳初出一兩次不舉駕頭以後
暫舉駕頭聲亦漸髙出南薫門見尼堪斡里雅布叙别至
午刻而返　金人留僕射何㮚樞宻孫傳僉書張叔夜
北遷　何㮚字文縝仙井監人天資俊異善屬文政和
五年進士第一人及第名動一時除館職京畿提舉學
士尚書主客外郎擢右史遷左史召試中書舍人王黼
獨持國柄有爭進者譛之黼怒出㮚守潼川未行太上
皇帝擢爲御史丞第一章論士俗頗中時弊皆黼黨所
爲其論士俗章曰竊惟陛下昭至德建太平體堯舜之
用心急親賢之爲務見一善改容而禮之取一長加意
以成之或繇匹夫而起下僚遂享好爵而都顯位可謂
於卿士大夫無負矣其忠純慤直亷茂介潔之士進以
其道取由其義誠不敢忘陛下厚恩而犇競附麗乾没
亡恥之人常與同類並居傷化失俗或在於此比年以
來茍合取容阿黨相比爲私門之惠忘國家之恩貪進
務得變詐百出託身之初腹心盡布謂之納忠被用之
始先加約束謂之受記前出某氏之門一不滿意又轉
而之他則謂之投換隂與之合而陽背之以陷害異已
使至不測謂之擺蹤或輸誠死黨自明不欺則有損親
戚之好而發其私書或託爲耳目媒孽所憎則有伺記
朋舊語言縁飾増加而傳之短巷通姦利行貨則有徃
來其問者營私家給子弟則有甘其役辱者爲士大夫
而失節䘮誼一至於此葢其爲説曰狥私之効速於奉
公附下之利過於事上凡國家之治忽生民之利病若
不相闗然一旦有緩急而取用之寧負朝廷不負知已
豈不上傷隂陽之和下隳萬事之緒哉臣聞百僚師師
重華致治多士濟濟文王以寧葢人臣釐肅於下則人
主尊安於上今以陛下之聖智誠明斷而早正之辨是
非别邪正収權寵破朋滛以崇至化而捄失俗則雖前
古帝王之盛何足道焉臣愚不知治道唯陛下留神裁
察黼益怒不閲月以坐蘇氏師黨曲學奏罷除待制官
靖康初復召爲中丞改翰林學士拜尚書右丞中書侍
郎時議京畿守備㮚建議四道總帥重其權事得專逹
吏得廢置兵得誅賞財得移用規畫甚善即詔行之屬
已廹盛秋措手無及然大名睢陽皆能保守亦其效也
是年冬金人再至京城詔百官卿大夫供議狀於廷主
和議與戰議論不一㮚力主戰議旋遷門下侍郎夜夢
武夫挾弓矢入門射中其幞頭㑹當拜相奏陳乞改太
宰少宰仍舊爲僕射翰林學士呉幵正仲當制建白僕
射之名不經願循漢制改爲左右丞相上深以爲然中
批以問㮚欲實夢遂沮其説明日降制拜右僕射城䧟
和議兩詣敵營議和從駕幸青城尼堪以㮚主戰議從
二帝北狩張邦昌以書懇取不允天下恨之在敵營題
絶句云念念通前刼依依返舊魂人生㑹有死遺恨滿
乾坤少問詩於韓子蒼同在掖垣相與商確文章日進
識者謂其才藻宜在兩晉恨柄用之不早况當變故之
際也兄棠字文植弟榘字文度皆好學能詩以才知名
後秦檜自北中來言㮚死矣　林泉野記曰何㮚字文
縝仙井監人政和五年登進士第一人有詩名靖康初
為左丞金人之入汴也盛兵河東復遣王芮來聘及尼
堪至闕范宗尹議割三闗以獻敵㮚止嚴守備以待之
王芮復至請割黄河為界唐恪欲許之㮚以為不可罷
為資政殿學士提舉醴泉觀俄而恪乞罷乃拜㮚尚書
右僕射前一夕夢朝服而立一人彎弓射中幞頭㮚驚
覺次日遂大拜然敵已逼城㮚但堅守禦而已金使又
來㮚叱而留之促諸路兵入援了無至者及城陷㮚與
張叔夜領兵欲復奪城竟不能上欲奪圍出幸江南㮚
諌止曰京城近畿金人布滿車駕南行必不能脱陛下
出城敵必燒戮生靈矣上乃止敵召㮚至寨尼堪問曰
勸宋主與我戰者豈非汝耶㮚曰然尼堪曰汝有何學
術與我戰耶㮚徐曰為國為民耳尼堪曰我欲縱兵洗
汝城如何㮚從容曰縱兵洗城元帥一時之威也愛民
施徳元帥萬世之恩也尼堪大悟乃戢兵㮚北遷終不
屈於敵秦檜自北中還力稱其忠遥加觀文殿大學士
且訪其子孫云　何㮚初拜中丞王以寜上書曰竊惟
閣下以雄詞大筆収天下之豪傑以亢烈疏亮中立不
倚自結當宁一人知抗章請郡實未出闗明日自禁中
出片紙宸翰留公為中執法天意特達豈徒然哉殆
欲聞天下之言也人主不得聞天下之言則天下之事
去矣一旦慨然而悟赫然而斷惕然有憂天下之心則
治亂安危成敗之幾如反覆手此豈非天下之慶乎閣
下盍亦正心誠意求天下之事以禆聖主之聰明鳯鳴
朝陽士類幸甚方今天下有甚憂者五請爲閣下畧言
之盗賊充斥一可憂姦雄䟦扈二可憂夏人陸梁三可
憂契丹復振四可憂金國旅拒五可憂河北山東之盗
少者數百多者數千白晝横行掠人婦女剽人貲産廵
尉不敢抗縣鎮不能守滋漫浸滛未見消除之漸使皆
庸人野夫之志不過於避徭役掠衣食脱寒餓何足憂
哉萬一其間有虓勇如項籍雄鷙如李宻輩起而􁛫之
則樂禍之徒雲集颷至此愚之所憂者一也郭藥師者
遼東一小羗爾左右賣國見利斯動豈復知有名義者
封崇之栽培之羽翼已成頭角已露無愛民之心竭取
而後已常勝之兵日争而不休争養義児隂蓄死士貪
頼亡耻之流樂為之肺腑其志不在范陽節度使大則
為侯景安禄山小則為田承嗣為王武俊之所為吾之
所以備豫未知其䇿此愚之所憂者二也赴金肅軍西
行直雲五者夏人保此蕞爾之地猶能與上國争衡今
浮梁以東勝州之沃壤金國取之以遺夏人此孫權借
荆州以闘曹氏之意也夏人得李克用之所據劉繼元
之所巢而後滿閣下試圖將帥孰可以付此愚之所憂
者三也契丹雖失國種落不下十萬隂謀乎松漠隂山
之下其心未嘗一日忘漢也雲中之民王靈弗加歸漢
之心似或中變使耶律延禧置胆於坐少洪天祚之風不
忘其主則雲中之衆填然躍而附之太康以一旅復舊
物雖非所及而城濮之後楚司馬尚在吾獨無憂哉此
愚之所憂者四也以阿固達之勃興烏竒邁之保聚尼
堪之機籌加以漢人如白公旦楊樸之流相與輔相之
緩則邀我金帛庫藏傾竭急則驚我邊圉戰守無人燕
山嵗計已不啻一契丹金人之錫予復過一契丹餓虎
之喙何時而足耶此愚之所憂者五也曷亦知所以消
憂之道乎清心省事一言而足矣葢清心省事則吾民
之衣食足衣食足則盗賊消盗賊消則勢强勢强則姦
雄息姦雄息則敵國畏懐太平無象之福與天下共之
豈不樂哉議者以為燕雲既歸中國遂可寝兵此腐儒
之談爾吾知汲汲清心省事果斷而力行之則横賦暴
歛不加於百姓有梗吾之化者吾徐起而討之平州之
張覺勇而善守宣州之韓慶民沉毅而有謀雲中之蘇
京媯楚之二三大姓吾遣一介之使慰安其心使為前
掎後角旁衝直擣之援燕山之民田可以為屯田燕山
之丁壯可以為弓箭手常勝之兵可以分𨽻諸將則藥
師蕭然一降卒爾循理則附之䟦扈則誅之尚何憂哉
夏人陸梁則當謹河東之疆圉契丹復振則當懐雲中
之舊民金國之勢目前初若强盛豈有連兵累年政在
權貴再世而無事者加以漢人之無頼者非心悦而誠
歸之豈無讒慝發於君臣父子之間遲以數年北庭復
為數部落矣此五者初固甚可憂聖上今日赫然獨斷
慨然力行則反手之間轉憂為樂此又係於閣下之一
言爾閣下朱顔緑髪年未四十黒頭三公何慮不作名
義至重願自厚愛僕有數談有大於前所云者交淺言
深今未可也願閣下無負聖主特達留公之意天下幸
甚　孫傳字伯野兖州人元符三年登進士第靖康中
累擢兵部尚書金人至京師除僉書樞宻院京城守禦
使金人攻城兩月極力隨機以禦之及城陷民亂傳與
張叔夜以兵來彈壓定之上徃尼堪寨傳除京城留守
及金人變議傳上書乞復立上不許又乞立皇太子或
燕越王又不許又乞立趙氏一人又不許傳詣南薫門
拜泣請存趙氏尼堪取詣軍中廹令供狀立異姓屢欲
誅之傳終不從請死而已乃領傳北去世稱其忠建炎
初遥加觀文殿學士終以不屈卒于金國年五十一
靖康小雅曰靖康元年冬金人兩軍㑹於京師樞宻聶
昌使出北中公遂遷知院事方敵之急攻京師也公親
當矢石閲月未嘗少休城既不可守上將幸敵寨命公
居守十一月二十七日夜上以御寳付公公用生縑為
囊係之肘間親加撫循乞上歸城中帖然明年正月上
再出又申前命且使兼太子傅以保䕶東宫乘輿久不
歸公屢具書極陳利病鎸諭二帥請大駕還宮不報二
月六日呉幵莫儔自北中携廢立書來中外震駭公大
慟久之曰吾唯知吾君仁聖可帝中國茍立異姓吾當
死之又數請再立上明旦敵大闢南薫門鉄騎極望闖
門而陳且索太上皇皇后請王妃公主猶留中宫太子
不遣宻謀欲以黄金五千兩使人匿太子於民間無當
之者太子出隨至軍前自是公之死生不可得而知也
嗚呼求生逃死人之常情也靖康之末禍變如此同時
大臣如唐恪曹輔王時雍吕好問呉幵莫儔徐秉哲邵
溥謝克家孫覿汪藻胡交修詹乂李㑹李熈靖李擢之
徒或失節求存或叛為敵用或乘勢為奸利或託疾病
而不出或緘黙坐視公獨視一死猶涕唾敵未嘗欲公
出義不負上付託之重誓以死衛太子又欲見二帥復
立趙氏亦可謂卓爾不羣我宋忠純之臣也艱難以來
所未之見可以垂範播美於無窮矣詩曰巍巍孫公忠
烈俱偉受天大任淵渟山峙謀謨宻宥帝所眷倚付以
留鑰又託以子天未悔禍甘赴萬死國家徳澤周及遠
邇罹兹禍變孰奮而起公節不渝獨負大美若神人然
衆所仰止彼以偷生徒奄如鬼
　
　三朝北盟㑹編卷八十七
欽定四庫全書
　三朝北盟㑹編卷八十八
　　　　　　　　　　　　宋　徐夢莘　撰
　靖康中帙
　　起靖康二年三月二十九日己未盡其日
張叔夜字稽仲開封人侍中徐國公耆之後也通經史
善屬文習兵法長於詩詠有文武大材初為武職内侍
馮浩髙其才毎薦之叔夜亦上兵策及宫詞百篇上喜
之換文資累遷太常少卿賜同進士出身擢中書舎人
禮部侍郎宣和初浩以諫賜死臣僚又言叔夜乃親黨
也降三官罷之後起知海州破羣盗宋江有功宣和末
京東大盗四起擢叔夜知濟南府與京東制置使梁方
平協謀屢平巨㓂靖康初召赴闕除南道大總管兼知(闕/)
州後尼堪攻京城詔起四方援兵叔夜同子伯奮仲熊
率兵一萬三千而來與大金戰京西大小十八陣皆破
之遂至京城與金人戰殺傷相當再戰攻之擒首領三
十餘詔加延康殿學士内外兵馬都總管軍入京叔夜
言請因金人營壘未全率諸軍擊之其敗可必上不從
軍卒郭京聚兵欲以左道破敵上幸京城加叔夜延康
殿學士叔夜上言恐郭京狂率敗事俄除僉書樞宻院
提舉京城四壁子承直伯奮仲熊特改合入官上幸京
城見䕶龍河填盡憂之叔夜曰臣願率衆出城以計刼
之徒守空城則天下事去矣上堅不從叔夜乞罷僉書
樞宻院止帶南道總𬋩領南道兵不允叔夜召諸將議
事皆不至叔夜意沮及金人登城叔夜兵潰斬之不能
禁再同何㮚以奇兵八百領綂制張仲剛等與金人戰
南薰門下欲復奪城不能上及金人廢立叔夜與孫傳
上書乞復立帝不許又乞立皇太子及燕越王又不許
又乞立趙氏一人又不許叔夜傳詣南薰門下拜泣請
存趙氏尼堪取詣軍中曰孫傳不立異姓已為我殺公
老年大家族繁盛豈可與傳同死耶可供狀立異姓叔
夜曰累世荷國厚恩誓與國家俱存亡實不願立異姓
逼之數四叔夜終不從請死而已乃引叔夜并其子仲
熊北去建炎初遥加觀文殿學士卒以不屈死於金國
年六十三累贈少師謚文忠賜廟於信州　靖康小雅
曰公諱叔夜靖康元年諜知金人師且再舉太原真定
相繼為敵所陷始詔天下帥守各以其兵入赴國難十
一月日敵至近畿諸道之師未有至者公時守鄧州遂
以官軍及民兵萬六千人至都城之南營於戴樓門外
時金人稍以兵薄城公屢擊走之上為親幸南城登譙
樓慰諭公且除公僉書樞宻院自城上以毬文金𢃄賜
之金人既大集乃命公移師入城及城失守上再幸敵
營既乖和議金使呉幵莫儔連日入趣立異姓王時雍
以下㑹議秘書省皆請立張邦昌公獨抗疏力言不可
有告公恐貽金人之怒者公不聽既而金人索公出赴
軍前遂留不遣嗚呼大臣事君不當爾耶死生之間人
之所難而能不避鼎鑊以全大節此社稷之衛也詩曰
金人强悍一嵗再至公提郡兵疾驅入衛敵將易姓公
秉大義獨敢抗言必復趙氏欲扶日馭力掃氛翳身拘
名張忠烈振世　張叔夜家𫝊一乞都闗中權暫駐蹕襄
陽府劄付契勘長安闗中之地厯代所以成王業捨此
而下皆去中原寖逺名為遷都其實偏覊今襄陽漢江
回環西南有萬山三闗之險尚可號令中原去闗陜京
東河北不逺然地歩不廣深恐不足以容萬乘百司若
或事從簡省將城盡行展套建立樓櫓姑取其闗中路
近旁通巴蜀權暫駐蹕聚糧益兵力加營繕亦足以建
都徐為入闗之計以東西二京為别都留兵以衛陵寢
次則南京地勢平廣居民繁富今先具襄陽圖所有南
京形勝如聖慈有意行幸即别具圖進呈次開具自京
至襄陽府驛程契勘自京至襄陽府驛程下項京至延
鎮四十五里尉氏縣至許田鎮七十五里許田鎮至頴
昌四十五里頴昌府至頴橋鎮四十五里頴橋鎮至襄
城縣三十六里襄城縣至汝墳鎮四十五里汝墳鎮至
葉縣四十五里葉縣至新寨鎮至方城縣四十五里方
城縣至許村九十里許村至青䑓五十里青䑓至唐州
五十里唐州至胡陽縣至崔村里崔村至八叠七十里
八叠至襄陽五十里又乞遷都劄子契勘遷都必詳講
究一道山川險阻戰守利害以備非常臣近知鄧州是
時見京洛士人避敵多來襄鄧猶恐敵騎至頴昌等處
臣仔細詢問及稽考地形自頴州而南唐州方城縣最
為諸路㑹口井邑亦甚繁富汝州魯山縣三鵶路亦進
軍馬今既欲都襄陽即方城恐當升為郡魯山亦當為
路口兩頭置立闗戌以備敵騎所嚮其襄陽之西四柳
等闗雖路險不通兵車然去陜府六百餘里亦合嚴立
戍守取進止又臣昨領本道兵至京䝉陛下奬擢然三
道與西兵迄不至臣孤軍無毫髪功臣至之初得對便
殿首陳遷都闗中之䇿䝉陛下面諭令臣力主此議後
來臣屢次開陳及進暫駐蹕襄陽圖狀若陛下不以臣
為不才候門開日令臣前去置司襄陽府宻行措置候
見次第臣以本道兵前來奉迎鑾輿取進止又乞權暫
駐蹕襄陽府畫一狀一乞以南京留守總制京西江湖淮
浙京西諸路軍馬漕運等事為名其印記備用大祀司
印一營繕南京城池宫闕及百司諸軍營壘並乞仍舊
有官舎及寺觀量加増葺其材置於出産處委監司州
郡疾速依本司所立限應付一乞將襄陽鄧唐汝州守
臣别行選任其通判幕職官知縣乞從守臣銓擇如見
任人不能辨事或缺官去處並聽辟置仍乞添置轉運
使二員專切應辦驛頓及移用應付本京錢糧本司乞
置㕘議官四員並從朝廷差人依奏事例施行及書冩
機宻文字各一員從本司辟奏隨本人資序支破添支
驛劵請給人從其餘如所屬路分官兵有不職或闕官
去處恐奏請覆不及欲乞臨事先次差閒慢處見任或
待闕官抵替奏取指揮差注一錢糧欲乞將上供一半
之數截撥襄陽府交納京西路諸司錢糧權許專一應
付驛頓等支用税賦許行支移即不過自來地里之數
一方城池當衝㑹正係控扼去處欲乞改縣為軍選差
知軍等官屯兵北扼敵馬要津一襄陽既為别都屯駐
軍馬増修城壁乞添差路分兵馬總管一員一乞給降
度牒五百道校尉副尉帖各三百道許依本價召人情
願承買用或承信廸功郎告各一百道給入中錢糧本
植等檄勸勤力之人一身分及官屬人從當直人見有
元帯來本道軍民兵及京西第一第七將見在城内人
欲乞盡數將帯去候到差發州縣旋發遣如或少闕沿
路量行差人馬轉替前去所貴即日官屬人從更不得
於京師差撥一太廟社稷欲乞繪圖前去一乞差土功
都豪寨官二員土瓦都料大小木作頭各五人一宫闕
直乞以應天府規制如倉猝應辦不及即隨宜修建一
乞候出更日便於道路合置頓處儲積羊畜錢物所到
即應付具次第聞奏小貼子臣伏覩襄陽府地據荆楚
上㳺欲乞降勅改作南京所有宫室依面得㫖隨宜營
繕取進止太廟社稷兩宫園廟諸王主第兩省都堂秘
書省學士院尚書史院九寺三監御史䑓府廨大理寺
二府官告院内尚書省九寺三監文案官吏自管押或
先或後餘以次發所有車乘本道自發遣前來臣將來
臨行押差作匠等前去後到繪圖進呈者所有畫一續
具奏禀其錢糧據所用物遵約束經去次又叙戰勤王
及勸都闗中以病乞致仕宫觀劄子臣本無技能徒以
片文隻字誤厯華近逮出守海壖㑹劇賊猝至偶遣兵
斬捕賊勢挫衂相與出降䝉恩進秩其後濟南羣盗蜂
起朝廷猶録微効於宫祠中擢知濟南賊稍平移青州
正月中金人至京師詔發兵入援臣等奏乞兵與諸將
追擊敵騎及席盖到青城代還至都時敵騎已渡河被
差知鄧州四道建師去冬准御札令不候兵集領見兵
勤王臣自鄧至京凡十四驛道路轉戰十一月朝京師
䝉陛下初擢延康殿學士繼除資政殿學士僉書樞宻
院事臣自初到累奏乞出戰㑹三道未至到伺候兵集
而三道兵終不至城已失守無毫髪功初至之日勸陛
下遷都闗中繼䝉聖訓駐蹕襄陽令臣經畫臣愚實欲
自効而痼疾速發歩履艱棘恐不足以當遣使欲乞聖
恩察臣非敢避事實縁疾病特許臣守本官致仕或在
外官觀察使又叙諸將不肯出兵城破被創猶戰自劾
劄子臣比者領兵至都荷陛下所以奬激之眷過厚遂
使僥冒以至今日退念臣初至之日嘗欲速戰妄意乘
其營壘未就以輕兵迎擊諸將或以為不可逮敵寨既
成致城外或自决水或自縱火更無戰場登城守禦諸
將環視號令不一卒至不守臣身自被創是夜猶領張
仲剛等兵戰南薫門下臣男以南道兵戰安上門上是
時諸將皆先臣下城接戰之際無一人至者戰罷與陳
過庭俱入禁中明日越王鄆王欲戰於曹門外陛下使
臣與二王俱出臣未領所統兵而二王自將衛兵已出
門矣不敢不以身從僅能追及兵非臣部曲無由節其
進退遂無毫髪之効中間奏乞罷内外總管尋得㫖令
弹壓候師退限十日結局今内外弹壓雖無可虞盗賊
然不足勤勞伏望候師退日重賜罷黜以示無功之罸
少慰僉議又辨利在速戰及累奏郭京狂率敗衂劄子
臣比者領兵至都荷陛下奬激遂使僥冒至此退念臣
之初至當時京城甲馬自盛而招集烏合其勢可暫難
久臣以謂乘其營壘未就欲引兵迎擊屢具奏陳以謂
利在速戰䝉陛下面加奬訓以臣狂妄戒太鋭令候三
道及西兵到於正月間舉兵恐輕動如姚平仲之失其
後三道兵與西兵不至而城已失守臣自上城身被創
猶召集張仲剛等兵戰南薫門下臣男伯奮以南道兵
戰安上㑹城上守禦人皆先臣下城城上東西面無一
人把守截戰之際亦無人應援然殺傷太當中間車駕出
郊得令㫖於舊城内外弹壓後來乞罷外總𬋩准尚書
省劄子奉聖㫖候師退限十日結局今内外弹壓偶無
可虞盗賊然深懼師退以謂臣前此不肯出兵及郭京
之敗多由臣不合令出城勘㑹郭京出兵臣累奏慮其
狂率敗衂今日孤外之迹伏乞睿慈特賜主張取進止
又申金人元帥狀契勘累具申乞存立趙氏之後今奉
令㫖令立見今為首𬋩事之人縁本官非衆所推勘㑹
昨承初七日奉令㫖如無可推戴令具申元帥府管依
元帥府推戴狀申令來欲乞檢㑹累申從元帥府於嗣
子或於趙氏之屬内擇立一人所貴㤙歸元帥府永為
藩輔而趙氏宗廟尚得血食謹具狀申元帥府伏候台
令　金人又留中丞秦檜侍郎司馬朴不遣或以言語或
以廢立事亦舉家北遷
　
　
　
　
　
　
　
　
　三朝北盟㑹編卷八十八
欽定四庫全書
　三朝北盟㑹編卷八十九
　　　　　　　　　　　　　宋　徐夢莘　撰
　靖康中帙
　　起靖康二年三月二十九日己未盡四月四日癸亥
是日太上皇帝淵聖皇帝鑾輿北狩　曹勛北狩
聞見録曰靖康二年二月初七日晨起上皇在蕋
珠殿進素(縁城破遷/入延福宫)人李石周矧吳幵莫儔來
奏事即引對石奏曰皇帝令起居上皇縁金人堅
欲上皇出郊前已得辭今又請到南薫門厰舎拜表
乞皇帝歸若表到寨中皇帝便可歸内金人意欲成
本朝一叚懇請亦無他意又宻奏曰得㫖奏爹爹娘
娘請便來不可緩恐失事機上皇沉吟曰軍前别無
變動否卿無隠也朕爵禄卿等至此無以小利誤朕
大事茍有他變我亦擘畫恐徒死無益石奏曰倘不
實甘受萬死上皇曰朝廷既不令我南去又圍城時
聲息不令知以至於此今日之事妄舉足則不是卿無
隠石曰不敢亂奏即令中使同行后入語移刻上皇
即索服欲出姜堯臣等進曰雖云邀請只在門裏第
恐敵情反覆不測便宜聖裁此足似不可移石曰適
皇后在禁中得官家語今暫到門首端的如此不去
不得内人與近侍皆號哭上皇云縱或有非意亦知
此事終在若以我為質得官家歸保宗社亦無所辭
第恨我揖遜如禮退處道宫朝廷政並不與聞惟一
聽命未曽犯分不意其獲報乃爾有愧昔人多矣顧
左右皆泣相從又取常御佩刀令丁孚佩之乃乘肩
輿與皇后出延福宫由晨暉門而出至南薫門忽兩
扇俱啟石曰此必金使見迓方欲西就厰舎忽導從
圍掩車輿出門上皇頓足輿中曰事果變矣呼丁孚
取佩刀而孚至門已為金人搜去至東御園門有金
使來傳二帥起居云到寨食罷相見揭簾端視乆之
金使乃昔常奉使本朝者申初到南郊齋宫止於大
王位從者皆攔於西城外並不許隨從後三日惟呼姜
堯臣徐中立丁孚并勛左右敵呼為祗候人也上皇
到郊宫金遣蕭慶卜王芮來奏取向日張覺投降本
朝并張覺緘首處分一宗文字上皇曰當日張覺投
降兩國初未有不受之約又原係大遼故臣遂納覺
不疑繼得山西軍前移文要覺即斬首以獻不謂上
國以為釁今城破國亡禍變及此尚何文字之有况
已嘗移文上國死亡一切惟命不必以此為辭也敵
唯唯自後更不復來取金人凡有計議只在上御前
奏禀隔數日一遣人起居上皇到寨中餘日自製劄
子一通與國相云某頃以海上之盟謂歡好可以萬
世雖嘗招収張覺繼䝉湏索令戮以為報意罪不至
甚而大兵踵來乃指為釁某即避罪南去歸後塊處
道宫恬飬魂魄未嘗干預朝政而姦臣伺隙離間父
子雖大兵南來亦不相闗報致煩天討兵甲臨城至
城破時始知三闗敗約所致葢嗣君不能奉承大國之
約某亦有失義方之訓事遽至此咎將誰知尚有衷
誠祈囬洪聽某以願代嗣子逺朝闕廷却令男某等
乞一廣南烟瘴小郡以奉祖宗遺祀終其天年其即
分甘斧鉞一聽大國命誠廹意切顒待臺令劄子去
後二日有畨使來云承示文字但三闗之盟初不恁
地止説子孫不紹社稷傾危雖承劄子却不敢背元
約上皇又自製表啟即位及遜位凡宫禁深宻朝廷
政事之失一一剖析深夜焚之是夕上皇夢與皇太
后同入宣德門布塞甚肅如常時覺來猶聞其餘音
至晩令報皇太后知三月初七日聞邦昌僣位上皇
曰邦昌若是能死節則社稷増重今尸君之位猶且
庶㡬但所係至重者既立異姓則吾事决矣因泣下
霑襟明日臣下有進詩以寛聖意者伊尹定歸啇社
稷霍光終作漢臣鄰上皇且讀且罵曰待其歸啇與
漢則吾已在龍荒之北矣不達事機有如此者啟行
有期金人送金銀三千兩并衣着各二襲火燎頭籠
二副皆八殿供設物先是三月二十九日有語分路
去上皇同二太子由河北路上同國相由河東路約
㑹燕京是日上欲肅王同行肅王堅辭曰去嵗奉㫖
出使不曽避免乆違膝下雖得生還而家破國亡死
日甚近所幸却拜父母乞且留侍下泣情甚確方得
免去復以祈王從行(以肅敵情稔/熟欲同行)上皇率令二后諸王
望拜城中辭違宗廟上皇伏地氣塞不能起景
王掖起之六宫無長大皆哭聲振天泰禋門震動日
色慘翳風聲如號哭兩時方止是晩報來日起程今
上同皇后俱來拜違泣下别去自爾不復相見景王
自到郊宫日侍上皇夜不觧帶仍常食素至臨行時
鬚髪皆白四月初一日絶早分路轉城北去至劉家寺
東寨内約飯上皇初見二太子又約皇后已下妃嬪諸
王帝姬皆出見席地坐定遣王芮譯奏曰自古
聖之君無過堯舜猶有揖遜歸於有德歴代革運
底事想上皇心下㬠㑹得本國比収契丹所得嬪妃兒
女盡分配諸軍充賞以上皇昔有海上之德甚厚今
盡令兒女相隨服色官職一皆如故因勸酒曰事有
逺近但且放心必有快活時上皇致謝曰當日為兄
弟今日為俘囚豈非運數尚頼太子保祐全活千口
近嘗求嗣子還朝望為主張太子曰上畔未肯上皇
曰兩朝主盟惟某獲罪非將相之責某罪在天故請
以一身少答天譴願不及他人太子曰此意甚好於
是酒五行太子面請王婉容為帝姬與尼堪次子作
婦許之飯罷歸寨自此不相見但日送鷄免魚肉酒果
上皇謝以病在車中無心飯食願早承來㫖燕王途
中以乏食薨歛以馬槽猶露雙足就寨焚化上皇
令本謂將骨殖就寨地埋瘞曰且是中原免為異
鄉鬼也夫人堅欲擕行亦不能却上皇致奠靈位伏
其骨哀甚曰吾行且相及時金兵亦在傍泣下路中
二太子請上皇看圍場飯後遣馬并紫傘來迎同行
獵以馬背附所得鷄免忽少駐有二人在馬首立太
子指曰此上皇故臣郭藥師張令徽令參二人皆再拜
令徽即退藥師獨叩馬跪奏曰念臣昔與上皇為君臣
向年燕京死戰數回力不能勝遂歸金國有負上皇恩
德言訖淚下又再拜上皇宣諭天時人事理合如此但
當日欠一死節藥師退太子曰藥師㬠忠於南朝上皇曰
藥師豢飬過厚而未嘗収功以其効順而彌縫之卒貽
大祸太子曰此人不忠於北朝則必不忠於南朝上皇
曰是初二聖既出京城營於郊宫大王位敵排長木為
障障外有兵毎數步一竅容人看外外亦窺内敵日以
肉米􁞟與内人相博易閒語曰南家有兵到某處矣又
曰南家提兵數十萬在河北毎金人車馬過河即奪去
大軍所以未敢離此語訖即睕目如金人旁來色若有
畏而不敢留者入逓以奏兩宫皆喜為不日救至又數
易倚墻器械即用郊禮盡木槍復有病人如傷重包裹
卧於墻下云西面有錢相公兵四十萬漸近刀槍將去
陣上強壯人皆往迎敵㑹天大風喬貴妃亟製絳羅𫀆
備緩急兵至即以衣上為出奔之計毎數日又作他語
一新栅中觀聽臨行猶傳兵至相尾然了無來者後乃
知敵故欲緩衆心敵計多此類上皇北狩曰承平日宫
人所乘朱牛車五百輛敵牽駕不通華語次顯肅皇后
厨𫝊及本殿一行内人車仗次諸王帝姬妃嬪閤分内
人不限次叙車行八百六十餘里蔡鞗北狩録曰丁未
二月七日太上初出青城翌日作發願文一章齋沐書
冩宻行焚奏祈天請命宣諭景王祀日適來宻辭罪已
損壽以全趙氏自登位後過失甚多敢不自陳思回天
譴杞頓首稱贊軍前已議北遷令姜堯臣書冩剳目投
達尼堪國相某目曰某素慕山林謝亊罷政之後止管
教門公事某之罪失固不可逃責念兹神御道逺遷異
國欲乞東南一郡以享祖宗血食不勝大願三月二十
八日起行邢趙之間皇子元帥斡里雅布請觀打圍契丹
舊臣郭藥師張令徽初以天祚出奔上表請歸本朝許
之爵以衮衣之貴錫以金珠之優使鎮山後一旦大金
兵至投戈乞命至是遣出令拜太上藥師曰昔日君臣
敢盡禮前日之降力所不加乞赦臣罪上曰天時如此
非公之罪何赦之有藥師等慚而退泣血録曰是日傳聞太
上皇在二太子軍中上在尼堪軍中上戴青氊笠乗馬侍衛
百人後有監軍隨之亦有隨行猪羊十數自鄭門而北毎
過一城角掩面號泣燕王越王止得一牛車餘宗室徒
行不能行者驅之使前靖康遺録曰二帝之行也不得
相見分為四處上皇與泗景肅諸王上與燕越二王及
皇太子大長帝姬從鄭皇后帝姬諸王從朱皇后諸駙
馬别為一處以鉄騎驅擁而去大元帥得黄潜善所遣
李宗報到京城事剳下河南北府郡山寨措置指揮先
是大元帥駐濟州多日寂不聞京城事黄潜善在曹州
募人能入圍城者有重賞南華小吏李宗自云能往潜
善夜賂其家且許以官爵遣之宗傍京城故令驅入敵
寨為給薪水迤邐近城寨得上城送飯益習熟即與城
内人語墜錢下博買針線等又與城内人熟瞰無人時
投身下城内為邏者所得以見權領王省王時雍宗乃
言潜善遣來狀時雍告以金人推立張邦昌事且補宗
承信郎宗不敢受乞身歸時雍縫遣之宗復於南薫門
作荷擔人出因得竄走復求驅入敵寨迤邐得去宗至
曹州見潜善并出京城印賣推戴權立邦昌文字一紙
金人偽詔一紙邦昌榜示赦文一紙邦昌迎立孟太后
書一紙潜善趨帥府呈王王讀之洒淚涕語幕府僚屬
曰金人索釁肆貪䧟我京城邀我二帝暨諸太子親王
近臣質於敵寨恐將挾以北遷湏急速剳下河南北諸
府郡應官民之兵及河北諸山寨諸頭項土豪民兵併
力把截隨所居地分差得力人探金人渡河回歸之日
或把河斷橋或據險設伏或迎擊於其前或追襲於其
後當府當親領大軍前去䇿應効死觧難迎還二帝并
馳檄宗澤即督促河南北諸府郡及河東河北山寨水
寨諸頭項義士首領火急依應今來指揮施行初潜善
引李宗見上髙世則欲引李宗語潜善隨之李宗後不
知所在或云為潜善所殺或者為潜善得王時雍書不
知何等語懼李宗告訐故殺之大元帥府収侯章以揺
扇軍前斬之初李宗報到京城祸變事侯章先得之倡
言於外軍民聞之洶洶不安且險語廹王勸急為渡江
計請自留募兵送獄根究搜檢到丁順所與章金人戰
袍磕頂頭巾遂斬之軍民憤疾争裂屍首絲擘其肉而
食之人情大定勤王兵宿遷縣桃源鎮土兵王嗣反於
沂州莊子城先是有詔起京東土兵弓手盡勤王宿遷
縣土兵弓手以縣尉崔某部曲㑹合諸縣兵至沂州莊
子城有王嗣者取緋紙數十幅剪作數十片行於土兵
弓手之間各散一片且呼曰帖在頭巾額上擺齪隊伍
土弓手皆接其緋紙置於頭巾之額無一不從遂倡令
縱掠莊子城中崔某以弓手五人走投沂州告曰土兵
弓手反矣
四月一日庚申朔金人兵去盡
先是金人連數夜焚燒寨栅紅熖亘天軍士城下鼔樂
奏歌而去邦昌委范瓊交割城池分撥兵衞當闗閉守
如故是日民間聞金兵既空恍若再生竟登城觀看者
蟻集鱗次悵望鑾輿為悲痛邦昌以陳仲權太僕卿陳
求道權太僕少卿路允廸轉五官除觀文殿學士佑神
觀使請給㤙數等並依見任執政官條例施行僉書樞
宻院事曹輔乞宫祠不允
二日辛酉邦昌手書遣使臣撫諭四方
偽楚録曰海内承平垂二百載生民樂業豈復知兵廼
者姦臣首開邊難大金再舉奄及都畿城守不堅二聖
遷北中原之大逾月無君適為還歸横見推逼既自殘
而不獲乃忍死以救民言念生靈係心宸極道路阻音
郵之達吏民無詔令之承想其憔悴之憂同此危亡之
念倘不深求於民瘼豈能宏濟於時艱宜爾撫循用紓
湮扼庶亟臻於寧謐用以究於逺圖邦昌遣使臣賫尚
書省剳子往詣東平興仁府牒濟州尋訪大元帥所在
其剳子無年號但書月日王時雍押邦昌遣人詣范納
錢葢趙野范致虚翁彦國劉光世議黎確使趙野陳戩
使翁彦國汪湘使劉光世黎確乃趙野之門生也陳戩
乃翁彦國之甥婿也汪湘乃劉光世之門生也李健乞
使翁彦國為彦國所囚又有一使臣至南京為朱勝非
囚以邦昌書繳申大元帥府初金人欲行未行之間邦
昌為左右眩惑有異初心時獲𤼵運使所遣探事人借
補廸功郎吳樞王時雍薦引上殿見邦昌陳獻利害具
言在外兵數乞遣官止之言語頗渉不順邦昌遂授以
文林郎乃用其謀分遣各人親戚黎確等詣諸軍邦昌
以手書與彦國書曰國家之變千古未聞昧陋所遭可
謂竒禍誠以保存廟社拯救生靈使京城免于焚蕩以
濟逺圖其心明于皎日今幸敵騎已退道路可通即遣
使東州具申夙志想在端朝必諒此心今差李左司賫
手書具道曲折惟中外相與戮力共濟艱難迄成康功
以永丕祚是所望于公也初夏薄暑軍務良勞未㑹晤
間更惟尚謹邦昌上聞邦昌以手書翁彦國封皮云付
翁彦國其中乃云上端朝中丞范訥軍屯雍丘王淵為
前鋒是晩先遣三十騎至城下即遣人齎絹二十疋就
門外勞之仍宣三騎以入大元帥集府聚議念京城圍
閉朝廷政令乆不通四方失所望姦宄乘時妄作羣臣
建言布檄四方以定人心乃命耿延禧草檄書耿南仲
汪伯彦黄潜善同共參訂呈定本命藍珪刋行之邦昌
以徽猷閣待制提舉醴泉觀權直學士院詹乂罷直學
士院權直學士院中書舎人孫覿令日下供職
三日壬戌邦昌置修城司
遺史曰金人既退乃置修城司以侍郎卲溥都大總管
其事辟官屬各有員四壁用工修飭樓櫓邦昌命范瓊
領兵出城搜空遺史曰范瓊出城搜空得金人遺棄寳
貨表叚米麹猪羊等不可勝計又有遺棄老幼病廢及
婦女等至是並遷入城
四日癸亥邦昌肆赦
遺史曰赦文曰天下承平幾二百載百姓樂業豈復知
兵姦臣首結邊難招致禍變城守不堅致嗣君皇帝越
在郊野予以還歸横見推立有堯舜之揖讓無湯武之
干戈四方之廣弗通者半年京城之大無君者三月從
宜康濟庶拯危難應手書到日罪無輕重並與釋放第
一項差官省視園陵第二項諸州天慶天寧依舊行香
第三項諸州軍守臣各令兵至近甸保守無虞義同有
功起𤼵勤王兵仰却於元來處分屯第四項存恤諸處
宗室餘並依前赦靖康遺録曰初四日邦昌下赦云宋
家遭陽九之阨二帝北遷䝉塵萬里予適以使還強見
推立既自裁而弗獲乃忍死而救民言念生靈係心宸
極道路阻郵𫝊之問逺近乖向往之誠宜敷德音用聲
寰宇可大赦天下云云其中一項云諸道勤王人兵當
國家危急不能進援京師失守乃欲偷安雖無誠節亦
已勤勞宜各歸本貫别候中㫖秦湛回天録曰或勸邦
昌赦吕好問曰赦書日行五百里今四城之外並是畨
人欲赦他誰况公權攝當候復辟邦昌曰俚語錢大王
肆赦恐入李王世界吕公曰錢氏猶有數州之地五代
之時非素有君臣之分今日豈可比錢氏耶邦昌以為
然
　
　
　
　
　
　
　
　
　
　
　
　
　三朝北盟㑹編卷八十九
欽定四庫全書
　三朝北盟㑹編卷九十
　　　　　　　　　　　　宋　徐夢莘　撰
　靖康中帙
　　起靖康二年四月四日癸亥盡五日甲子
邦昌集百官赴文徳殿宣示上宋太后書書曰余
世受宋恩身相前帝每欲捨生而取義唯期尊主
以庇民豈圖禍變之非常以至君王之易位既重懼
於網羅實難逭於刀鋸外逼大國兵火之威内拯黎元
塗炭之命顧難施於面目徒自悼於夙宵杵臼之存趙
孤惟初心之有在契丹之立晉祖考殊迹以自明載惟
本朝開創之圖首議兩宫尊崇之禮號同母后國繫周
朝兹惟臣子之至恭以示邦家之大順肆稽成憲爰舉
徽章恭惟哲宗元祐皇后徽柔懿恭聰明睿智天作之
合早嫓德于泰陵王假有家夙母儀于方夏端著紫庭
之範且彰彤管之聲雖嘗御瑶華崇道之居亦既奉欽
聖還宫之詔乆棲神於靖舘積系望於綿區今二帝以
遷三川方震匪仰伸於欽奉則曷副於儀型是用端誠
於心涓日之吉祗伏掖庭之次恭陳舊國之儀掲示號
以正名開列宫而移御幅員時乂庶臻康濟之期京邑
既安更介靈長之祉宜上尊號曰宋太后御延福宫令
有司擇日奉册寳其應于典禮合行事件令禮部疾速
施行天下勤王之師有至近境午刻開封府榜云范尚
書趙資政領兵在南京先遣統制官王淵議事仰城中
不得驚擾江淮發運判官向子諲遣將官王儀等統勤
王之師到城下邦昌命范瓊以酒食等犒軍引王儀上
殿面賜𫀆帶進官令諭子諲勤王第一功當有峻擢既
退王時雍復以絹三十疋錢二十千犒王儀并以偽告
俱詣發運司繳納右司宋齊愈吏部陳磷司勲劉定禮
部胡𢡟立乞致仕不允殿中侍御史黎確古文殿修撰
宋彦通差往南京當公事日下出門侍御史胡舜陟上
張邦昌剳子乞正名位剳子曰臣以固陋謬當言責而
又昔䝉収録受恩良厚輙効愚𠂻仰報萬一今日之言
篤於愛上陛下亮臣區區必不加罪若小人自為身謀
必欲置臣重辟臣亦甘受不辭臣切覩陛下正位宏逺
非出本心外廹金人兵革之威内念黎元塗炭之苦良
不獲已總攬權綱自踐祚以來謙虚畏抑命令起居不
敢侔於至尊故自士大夫以至閭閻童僕翕然稱頌皆
知陛下忠義之心堅如金石不肯朝北面而事人夕南
面而臣人也此有知陛下處富貴崇髙聊以從權非固
執以為已有也今大金已反其國而君臣之大義安可
一日而廢陛下之髙明洞逹釋然去位宜不為難第恐
姦言熒惑聰聽謂大金為可恃謂天位不可失謂自古
有亡必有興此皆小人輕慮淺謀但顧目前之利四海
豈有一夫不心懐趙氏者自二帝播遷人皆泣血但恨
敵國势強力莫能囬所以興㓕繼絶報本反始天下正
有望於陛下若奮發英㫁斥去姦言使趙氏之已亡而
存此伊尹周公盛德之事名與天壤不朽慶流子孫無
窮若曲狥小人之言頓失君臣之義則中原干戈相尋
無已生靈屠戮何有噍類陛下不得已而登大寳豈復
使之若是耶今四方勤王之師雲蒸雨集彼為趙氏而
來豈宜閉門拒之有同兒戯伏望即降指揮正其名位
請元祐皇后埀簾聽政於内陛下以太宰治事於外特
遣大臣往迎康王明以此事播告將士孰不欣然悦服
此實天下盛舉陛下卓越之殊勲萬世一時者也伏望
採擇狂愚而加意焉
四日癸亥門下侍郎耿南仲等上表勸進於大元帥門
下侍郎耿南仲元帥汪伯彦副元帥黄潜善參議官耿
延禧董耘髙世則斡辦官楊淵王起之秦伯祥隨軍轉
運使梁揚祖黄潜厚都統制揚惟忠五軍統制張俊以
下將士上議勸進再拜言曰金人不道邀二聖鑾輿北
狩天未厭宋必將有主主宋祀者非大王而誰大王聰
明英勇上皇之皇嗣少弟之介弟天命以兆人心實歸
應天順人宜適機㑹天命不可以乆滯人心不可以強
違萬機不可以暫曠願大王即皇帝位以定天下上以
慰祖宗在天之靈次以慰二聖南望之意然後號令天
下回戈㓕敵以迎還二聖為宋中興之主天下幸甚又
伏地慟哭再拜進曰二聖北狩邦昌僣竊天下無主羣
心皇皇大王不早為之圖後時有悔願大王以宗廟社
稷為念速繼大統先正尊位乃議奉迎生靈延頸以望
願大王幸聽俯狥羣情臣南仲率羣臣昧死上言俯伏
再拜上避席嗚咽掩面流涕辝遜不受三軍呼萬嵗聲
震天地動色日光明耀在庭之臣流涕又拜悲喜交集
上𫝊㫖請退羣臣乃退㑹諸路表至南仲等再拜言曰
二聖北狩大王今欲北征奉迎鑾輿此大王孝弟已足
以昭假神明何舉不利天下幸甚然邦昌僣位號於京
師姦雄睥睨事未歸一願少湏之先了此一叚大事然
後回戈北征邦昌身為宰輔受國厚恩豈遽忘德第恐
廹不得已權宜免禍而為之大王若早為之計彼必拱
手反正其或後時乆假而不歸矣使邦昌乆假而不歸
則羣兇如蝟毛而起矣潜善又曰只如邦昌初起敢便
作宰相既得作相便胡批亂判安然為之恐遂做此不
可不慮願大王催促諸頭項人馬㑹合於京城下張
大軍聲彼自膽落寳玉有歸或茍逆天叛理宋德在人
已深卿士大夫諸軍百姓亦不為使大王可以不煩伐
鼓只消傳檄軍民一呼胥畔邦昌面縛以獻而歸璽大
王大王於是北征奉璽以迎還二聖似為未晩投機之
㑹間不容髪惟大王早圖之楊惟忠張俊及五軍統制
將佐等亦進曰北征乃將帥事願大王即皇帝位且先
理㑹張邦昌大事惟忠等身膏草野圖報大王又㑹硬
探鄭安囬報金人四月初一日盡起離京城二聖六宫
盡皆北駕張邦昌偽立稱大楚皇帝京城今繕治守禦
以待勤王之師南仲伯彦潜善延禧耘世則以下因又
啟曰南仲等所陳屢矣獨有天人相與之際朕兆已乆
未嘗畧舉願畢其説葢聞自古帝王之興必有受命之
符故白魚潜躍武王作周赤伏顯符光武興漢大王奉
使陛辭之日皇帝賜方排玉帶有大事聖語𬒳受大元
帥建府之命有賜袍异夢皇帝即位紀元曰靖康其後
大王未嘗封靖也而京師之人及四方申陳或曰靖王
或曰康王迨皇帝之北遷始悟曰靖字從立十二月乃
皇帝立十有二月而康王建帥紀年二字實比今日飛
出亭一牌有連三箭之祥太上皇萬里有即真二字詔
黄河之渡則隂未凝而凍忽合濟州之瑞則紅光見而
火徳符天命章章著聞周之武王漢之光武何以過之
大王其可乆稽天命乎其可乆拂人情乎古人有言曰
違天不祥願大王既即皇帝位上當天心下塞人望
批答金人肆毒踐我土地陵我京邑遷我二帝移我神
器四海㒺戴喁喁延首二三大臣暨諸將與夫諸路帥
守以天下羣情交章勸進吾以父兄痛心疾首未知措
身之地豈敢偃然受天下歸往之請猥當隆極勉狥衆
志以答天下之休庶以奉迎二聖恢復中原此吾誠心
天實臨之公等世受國恩同遭厄㑹忠貫日月精感神
明實頼逺謀共濟禍福
五日甲子張邦昌迎奉元祐皇后自私第入居延福宫
張叔夜迎入瑶華仙師狀臣昨奉以瑶華宫仙師所居
方今日夕畨人下城作過乞遷入城裏宫觀庶免不測
之虞得令㫖差防䕶入延寧宫(仙師即隆/佑太后)今月十八日
瑶華宫仙師搬延寧宫臣尋差幹當官馮子耆楊大任
使臣毛建管押人兵前去沿路防䕶兵甲入延寧宫訖
謹具奏知别録云太后先居瑶華宫號華陽教主玉清
妙靜仙師道名冲真城破迎入延寧宫二月二十八日
保康門東瓦子沿燒街西延寧宫時太后急就天漢橋
南遇仙店門埀簾幕以避移居觀音院西私第靖康後
録曰元祐皇后居瑶華宫近二十餘年縁金人破城移
入舊城延寧宫延寧宫火自東瓦子經五樓歸私第是
時太后脱身都人亦不知其無恙故金人獨遺記聞曰
初三日中㫖令開封府差察使人遍尋元祐皇后去處
聞先在延寧宫因二月間遺火燒却本宫歸在觀音院
前孟大夫家至是迎入江淮𤼵運司統制傅亮領兵到
京城下傅亮率兵在陳蔡間聞金人去至京城北道總
管宣撫使統制官王淵領兵至京城下先是王淵同劉
韐出平定軍遼州路應援太原太原䧟淵軍趙州金人
至闕淵隨北道總管趙野宣撫司范訥屯於南京金人
圍京師也屢犯南京淵遣統制韓世忠及楊進戰敗之
金人北歸訥及野遣淵先詣京師至是有榜云范宣撫
趙資政領兵在南京先遣統制官王淵到闕議事仰城
下不得驚擾既到屯於通津門外大元帥檄剳下諸處
勤王人馬京城下㑹合聽候指揮不得先入甲子幕府
羣僚侍王王曰邦昌廹僣位號已累日使邦昌今日不
知遜避則國人皆得而誅之使邦昌知逆順第恐金人
留兵取之則如之何又憂諸道兵至不知北征是圖止
以討戰為名人人爭先入城屠戮吾民以邀功利為之
惻怛乃命伯彦等草剳檄下副元帥宗澤宣撫使范訥
趙野經制使翁彦國西道副總管孫昭逺東道副總管
朱勝非南道副總管髙公純陕西制置使錢葢京兆府
帥臣范致虚鄜延路帥臣張深副總管劉光世熈河路
帥臣王似知淮寧府趙子崧發運判官方孟卿向子諲
等仰各火急部領所統人馬前來京城下㑹合聽候大
元帥王指揮進發奉迎二聖即不得擅發一人一騎先
入京城以討戰為名夤緣刼掠殺戮無辜致誤國事并
契勘張邦昌家屬見在淮東寄居仰向子諲行下所屬
州縣嚴為防守應付所湏不得少致走透亦不得輙有
虐害大元帥與諸副元帥總管宗澤趙子崧等書　遺
史曰書曰初夏漸熱伏惟總御師徒勤勞國事䑓候多
福某去嵗使敵營中道輟行携不過千人閠月被命帥
師始集東北兵民進未及畿已承再和之詔繼得樞府
礬書又戒生亊且方忌器未敢輕舉但分兵近畿為逼
逐之計閲日既乆刺知敵情不免督兵前進繼聞元帥
領兵勘難感涕交頥即具公文當已至呈逹今聞大臣
之在敵中者日乆分深承其付託而二聖二后東宫諸
王北渡大河五内殞裂不如無生便欲身先士卒手刃
金人身膏草野以救君父而僚屬不容謂祖宗德澤主
上仁聖臣民歸戴天意未改故老近臣將帥軍民忠義
有素當資衆力共成忠孝本意除已具公移外伏望鼓
作士氣開曉士心奉迎君父永安社稷以成不世之勲
某不任痛憤泣血懇切之情所有受敵付託之人義當
征誅然聞方二聖之在郊已膺僣偽慮百官之謀或出
權宜未嘗輕動徒使京城重擾生民被害故欲按甲近城
容某移書問故得其情實即時闗報施行未晩今日之
事非左右戮力造次在念恐不能濟伏幸孚察未瞻㑹
間上兾厚為宗社所頼倍保䑓重不宣徽猷閣學士京
西北路安撫使何志同等築壇同盟勤王中興記曰徽
猷閣直學士知陳州趙子崧徽猷閣直學士發運使翁
彦國各領兵勤王彦國駐壽春乆之聞敵騎退漸進與
子崧相遇相與築壇殺牲挿血同盟彦國欲為盟主子
崧以周之宗盟异姓為後二人爭長彦國曰我奉王命
入衛公陳守耳推盟主未定㑹延康殿學士何志同以
頴昌府將統兵至曰大元帥康王總兵濟州盍領兵趨
麾下聽制何至主盟之爭乎於是志同彦國子崧共行
登壇㰱血之禮趙子崧家傳曰勤王盟文徽猷閣學士
通議大夫京西北路安撫使何志同徽猷閣直學士朝
請知淮寧軍府事趙子崧徽猷閣直學士朝奉大夫充
江淮荆淛等路置發運充經制使翁彦國奉議郎都水
使者榮薿等敢告衆士金兵再至京闕侵擾暴虐人神
共憤聖天子屈已議和猶未退師曠日持乆包藏禍心
宗社危辱王命隔絶天下臣子感奮忠勇誓不與敵俱
生今諸道之師大集於近輔凡我同盟毋狥私毋懐异
毋觀釁勠力合謀共安王室以效臣莭三軍之師視死
如歸千萬人惟一心進則厚賞榮於家邦退則重刑殺
及妻子有渝此盟神明殛之皇天后土太祖太宗實鍳
斯言　趙子崧戒諭前軍榜文　趙氏德澤浹於人心
主上仁聖民所欣戴逆臣張邦昌比因奉使鄉導金兵
再至京國屈辱君父傾危宗社皆其隂謀佯為遜言實
盗神器方自以能全京師生齒為功所下偽令皆鼓惑
士庶之言悖逆滔天四海所不敢赦當所義兼臣子職
在總兵尤切痛憤除已遣官詣大元帥康王府告難仍
節制諸道之師一意討逆有死無二應在京士庶軍民
僧道等世受國恩必知逆順困於廹脇諒非本心如能
捕獲逆賊張邦昌自節鉞以上至於封王皆以充賞
大元帥康王布宣國威務從寛恕罪止渠魁其餘黨與
必議全貸如堅於從逆敢抗王師必殺無赦戮其家族
仰前軍統制分明告諭大元帥命趙子崧加寳文閣學
士充兵馬大元帥府參議官東南道總管大元帥聞子
崧等同盟勤王故有是命　吕好問張所馳蠟書至大
元帥府邦昌僣位以吕好問權門下侍郎金人既退好
問及監察御史張所各遣人馳蠟書至帥府又太學生
楊愿等十數軰繼踵而至上疏言圍城中士大夫趨向
王悉焚而勿問命愿軰以官馬某在河北山寨與金人戰
被執去嵗十一月馬奔走至西山和尚洞山寨時兩河
義兵各據寨栅屯聚自保衆請推馬為首馬諭衆曰爾
山寨鄉兵皆忠義豪傑今欲見推非先正上下之分則
不可上下之分既正然後可以施號令嚴法律不然淆
亂無序安能成事衆曰惟公所命馬即前立率衆具香
案南嚮拜曰此遥望闕庭禀君父而立事且假國之威
靈以圖克復拜畢馬南面衆皆拜之曰此以往一號一令
有敢違者正軍法與金人相拒或一日十數戰然新集
之衆兵器甲胄非良一日别寨來云今日與金人大戰
願亷訪往視之馬往觀其陣隊且衆寡不敵知其必敗
而其人乘鋭直前果為金人所却馬私自為計曰此曹
出戰則必敗無所歸咎萬一以我自敵來為疑我何以
自明莫若親與金人戰兵刃既接可以釋其疑矣一日
與金人戰馬單騎横槊馳入敵陣手殺數人潰圍而還
有一金帥馳馬追馬二騎戰於野敵騎重甲馬騎無甲
馬被傷膓悉曵地遂仆焉馬被執送碩格副統者碩格
副統復送於真定守韓太師舊識馬遂設席與馬共坐
初馬在山寨唱義也河北金人即報斡里雅布就京城根
刷馬家屬發至軍前斡里雅布以馬第三子亨祖及文榜
送真定府使招馬至是韓太師出亨及文榜示馬且曰
公母妻家屬盡在二太子軍前昨晚到來可往迎之又
數日幹里雅布自京師囬軍至真定馬見斡里雅布謂之
曰爾非南朝宰相又非大將何自苦如此我乆知爾忠
義我國家内除兩府未可做外爾自擇好官職為之馬
曰某世受國家爵禄今國家患難某寧死不願好官經
數日復來説馬必不得已願求田數百𤱔耕而食之以
終老母之壽斡里雅布許之於是馬遂得與家屬團聚
　
　
　
　
　三朝北盟㑹編卷九十
欽定四庫全書
　三朝北盟㑹編卷九十一
　　　　　　　　　　　　宋　徐夢莘　撰
　靖康中帙
　　起靖康二年四月七日丙寅盡九日戊戌
七日丙寅邦昌令寺觀建聖夀節道塲邦昌遣蔣師愈
程巽等齎咨目於康王曰邦昌伏自拜違已而北去所
遭難不可備詳仰惟王慈必䝉矜憫昨自燕山九月餘
日全師再舉之後杳不聞耗至冬臘月二十日還闕以
今年正月十五日還城外方知國家禍變之酷主上䝉
塵於郊外凡使人一行盡留不遣二月七日又聞宣金
國之令遂遷二帝皇太子及太上皇皇后以下后妃嬪
御諸王公帝姬并宗室近屬皆出六宫遂空既而又欲
洗城焚燒宗廟社稷百萬生靈分為魚肉俄然俾推異
姓方免屠城廟社景靈宫乃不燒毁尋奉少帝御筆付
孫傳等今並依元帥指揮方為善計無拘舊分妄為禍
福速招連累於時公卿士大夫號慟軍前以救君父而
邦昌對二太子哀號擗踊以身投地絶而復蘇敵執偽
命終莫能回度非口舌可爭則以首觸柱求死不能又
縁甲士防虞晝夜監守雖欲引䋲揮刀赴井䧟河求不
可得豈謂城中之人相與迯死乃嫁大禍於一身變出
不圖死安足惜忽劉彦宗等齎青城文字與吳幵莫儔
俱至邦昌則訶責彦宗又對衆罵城中文武百官為自
免之計逼人以首惡之名皆受國㤙一旦如此曽不如
蛇雀尚知報恩我若有兵定與大金相抗不共戴天彦
宗等語塞而退邦昌遂不復飲食六七日埀死而百官
陳述禍福謂事已至此雖臣民盡死莫能回二帝之遷
唯從權且與承當此事則存宗廟保社稷景靈像設皆
得無虞而一城文武百官億萬生靈皆得性命可為後
圖豈非忠孝之大也若堅持一節以就死地而壞了後
事累及二帝豈得為忠臣乎邦昌身為宰輔世荷大恩
而不能報主辱而不能死復何面目以見士民然念興
復之計有在於從權以濟大事故遂忍死於此欲追二
帝之還而報之殿下也兹幸敵騎已退道路可通故差
刑議曹之壻蔣師愈本府内知蔡琳承務郎程僎齎此
以明本心今則社稷不隳廟主如故祖宗神御皆幸存
全伏惟殿下盛德在躬四海系望願寛悲痛以貢陳初
夏方暄更乞倍保玉重邦昌無任瞻望激切之至四月
五日邦昌惶恐咨目上覆康國大王殿下幕府尋詢師
愈等所以差來之因師愈等曰邦昌先差兩畨使臣李
興潘景燾等未回聞有帥府探兵入城邏者得之邦昌
問來歴乃知王在濟州故遣師愈等來大元帥咨目答
邦昌咨目曰咨目上太宰相公閣下天降大禍不使前
期殞㓕而使聞君親之流離見宗族之蕩覆肝心摧裂
涕淚不禁窮天下之楚毒不足為喻便欲引䋲伏刅而
二聖之鑾輿未復四方將士忠憤責以大義集兵數踰
百萬諭使邀迎率皆響應蚤夜以覬從容浹月自謂知
心故北來之使聞流言而不信士大夫將佐亦皆云爾
今奉來教備陳始終有伊尹之志逹周公之權然後知
所期之不謬天或悔禍可覬二聖之復所論遣謝克家
之意讀之愕眙失措其何承願皆緘藏内府責在守者
俟鑾輿歸而上之九廟不毁生靈之獲全相公之功已
不愧於伊周矣方身率士卒圖援父兄願相公恊忠盡
力奉迎二聖復還中都克終伊周之志雖身膏敵手受
賜而死矣氣令漸熱伏惟鈞候動止康裕方寸亂修謝
不能多及咨目上太宰相公閣下遣成忠郎黄永錫齎
詣邦昌投下且令觀變邦昌遣其甥吳何賫邦昌咨目
於大元帥蔣師愈到帥府言曰邦昌所以不死者以君
王之在外也王喜悦召吳何飲以酒賜金十鋌以寵之
何往日同王奉使斡里雅布寨中至是王與之叙舊不忘
宗室叔尚領兵到京城宗室武郎叔尚領兵七千到闕
屯於青城號趙大王小人初未知叔尚起兵之因但聞
宗室以兵至亦頗欣喜
八月丁卯邦昌賜學校之士㤙各有差監察御史馮伸
狀申太宰相公速行改正伏見金人不靖刼二帝北行
且選立太宰相公使主國事相公所以忍死就尊位者
自信敵退必能復辟也忠臣義士不即就死城中之人
不即生變者亦以相公必能立趙孤也今敵退多日吾
君之子知所在獄訟謳歌又皆歸往相公尚處禁中不
反初服未就臣列道路傳言以謂相公外挾強敵之威
使人㳺説康王且令南遁然後據有中原為乆假不歸
之計伸知相公必無是心但為金人未逺因循未能盡
改雖然如此亦大不便葢人心未孚一旦喧閧雖有忠
義之志相公必不能自明滿城生靈反遭塗炭孤負相
公初心矣伏望相公速行改正易服歸省庶事禀取太
后命令而後行仍速迎奉康王歸京日下開門撫勞四
方勤王之師以示無間應内外赦書施行恩惠収人心
等事權行拘収候立趙氏了日然後施行庶㡬中外釋
疑轉禍為福伊周再生無以復加如以伸言為不然即
先次就戮伸有死而已必不敢輔相公為宋朝叛臣也
謹具申太宰相公伏候鈞㫖申時奉鈞㫖一切改正兵
馬大元帥府移檄郡邑檄曰見危致命者忠臣之心視
死如歸者烈士之勇凡在率土世沐湛恩今陳瀝血之
辭庶致捐軀之効昔上皇禪位下詔責躬事出忱誠人
皆惻隠恭惟皇帝遵飬潜邸十有五年克勤克儉博通
經史天下延頸莫不歸心及受禪之初金人大入許割
三鎮乃肯退師皇帝念祖宗之故疆乃陵寢之重地請
計租賦之入以為嵗幣之常乃曰渝盟實惟求釁再操
戈而詣闕遂鼔衆而乘墉至於屈已稱臣露章引咎初
歛兵而不下詭曰通和既邀駕以出臨乃輙留駐且上
已降詔而割地民不悦服而拒闗又為隙端以肆貪欲
今者二聖太子諸王近臣皆質敵營悉將北去考之自
昔未有或然臣子之心痛徹骨髓某昨奉􁧬㫖充兵馬
大元帥唱義率衆影從嚮答數百萬衆奮怒而前内揆
人心可知天意逼逐强敵今玆已行而強抑臣僚俾僣
位號天怒人怨曷能安居已遣大兵紏合諸郡把扼險
阻焚絶河梁或迎擊於前或追躡於後期於掃净邉塵
迎還兩宫外帥臣諌司郡守縣令其統驍鋭之衆使堅
忠義之心撫柔良之民毋忘歸戴之舊凡闗津之出入
謹於防姦成文書之往來審於辦詐以報皇朝之涵養
以底天下之治安報德賞功决非空言三辰在上實聞
斯言檄書到日曉示軍民教令知悉右劄付某處先是
二日雕印檄書至八日封角行一淮浙荆湖二廣等路
帥臣監司並付宣總司仰火急星夜施行
九日戊辰邦昌召侍從職事官議事晩降手書請元祐
皇后埀簾聽政邦昌行太宰事書曰以身狥國葢常質
於軍前忍死救民姑從權於輦下幸外兵之悉退使初
志之獲伸載惟遭變之非常本濟皇圖於有永今則保
存九廟全活萬靈社稷不隳衣冠如故奉迎太母實追
少帝之玉音表正萬邦猶假本朝之故事葢以敵方退
舎兵未越河尚虞殿後之師或致回戈之舉據今聞探
漸已北還既禍亂之稍紓豈權宜之敢乆延福宫太后
宜遵依奉欽聖憲肅皇后詔㫖上尊號曰元祐皇后入
居禁中縁遣使康邸未審行府所在軍國庶務不可曠
時恭請元祐皇后埀簾聽政以俟復辟予位冡宰實總
百工誓殫朴忠以輔王室惟天心之悔禍起帝胄以應
期二帝雖遷頼吾君之有子多方時乂係我后之新猷
邦其永享於休予亦有幸於世　囬天録曰先是吕好
問在諌垣累論元祐皇后當復位號吕日面奏元祐皇
后廢處瑶華宫當今孝治之世宜復故位上矍然曰便
當出制耶奏曰昨欽聖臨朝時已復故位號崇寧再廢
議者紛然葢姑有去婦之義叔無廢嫂之理元祐皇后
於陛下乃伯母也今若尊崇不當出制但宜舉行欽聖
已行之命耳先是同知樞宻院孫公傳僉書樞宻院張
公叔夜奏瑶華宫在舊城之外金人時時入侵元祐皇
后所處非宜二十三日始徙於延寧宫二年正月車駕
幸青城三月二日延寧宫火元祐皇后傍偟無所歸步
入相國寺前軍器少監孟忠厚家忠厚來相見吕諭之
曰將來兵退非先還元祐皇后不可元祐皇后聽政則
人知復趙氏矣忠厚惶懼曰今金人尚在京國家唯有
家姑一人金人知之則復取去矣望姑俟之三月末金
人軍有去意吕即啟邦昌曰宜速尊崇元祐太后邦昌
乃定議上尊號曰元祐皇太后吕曰此事𤼵端於予若
云宋太后則人心疑懼必以予謀為非遂以疾在告不
與其事是晩孟忠厚宻携張邦昌上元祐皇后劄子末
具述興復之事乃知前日之事或有教之者畏逼故也
五日元祐皇后入延福宫吕又啟張邦昌歸政故事邦
昌曰以軍退未逺欲俟别日吕云時不可失至九日申
未間遂召百官太后以是入禁中始開諸城門圍城半
年至是諸門始開正當圍閉之際士民多病夜眼日中
如故毎至黄昏時則眼不能視物謂之夜眼或以謂城
門乆閉氣不宣逹之故也治之法用水調蛤粉往往一
服而愈
邦昌追回諸路赦文并收初四日立宋太后手書不用
遣馮澥李回為奉迎使副權知樞宻院兼領尚書省事
王時雍權門下侍郎吕好問權中書侍郎徐秉哲權尚
書右丞李回權同知樞宻院吳幵權簽書樞宻院莫儔
奏乞各還舊職奉面㫖依各還舊職依舊且兼權見領
職事韋壽隆乞罷給事中奉面㫖文武差權事人令知尚
書省事出劄子請給恩數依正官法時諸公皆欲作真
兩府坐繡鞍重葢喝門下中書樞宻者盈道莫儔喝道
者凡數百人及初八九間事體一變自知不可僥倖乃
入劄子乞免正官法帶舊職兼權於是撤去繡鞍呵從
稍減人皆笑之
　
　
　
　
　
　三朝北盟㑹編卷九十一
欽定四庫全書
　三朝北盟㑹編卷九十二
　　　　　　　　　　　　宋　徐夢莘　撰
　靖康中帙
　　起靖康二年四月九日戊辰盡十日己巳
遣謝克家來歸大宋受命之寳於帥府太后遣姪權衡
尉少卿孟忠厚賫書勸進於大元帥　書曰吾自處道
宫埀三十載廼者都城失守二帝北遷撫事悲摧實無
主意忽承中㫖俾正號名追惟閒廢之餘當此危亡之
際冐居寵數誠亦何心瀝懇再三莫之聽許乃以此月
五日入延福宫而百辟建言請權聽政顧早衰多病且
乆去宫闈豈復能堪朝廷大事言念趙氏舉宗之盡去
人心思宋之日深不屬老身難當此責是用夙宵黾勉
期濟艱難然神器乆虚必湏真主今中外近屬唯王一
人矧忠勇英明四方屬望入繼大統非王而誰已遣馮
澥李囬告王傳序之意王其速馳輿衛入處宸居上以
安九廟之靈下以弭四方之變吾所嬰之重負既付託
得人當便辭機務之煩以就安閒之適今遣姪權衛尉
少卿孟忠厚親承動靜并道吾意夏初微暑更慎保調
四月空日母致書元帥大王　邦昌遣謝克家來歸玉
璽一紐其篆文曰大宋受命之寳大元帥府僚屬引克
家捧寳前跪以進王王謙拒乆之慟哭不受已而跪受
命汪伯彦司之伯彦跪捧用藏巾箧守之惟謹　耿延
禧中興記曰邦昌遣謝克家及孟太后遣姪忠厚同賫
大宋之寳及太母手書勸進帥府官僚耿南仲以下引
謝克家等見南仲奉大宋之寳授上上慟哭羣臣皆慟
上跪受寳讀書訖謁者引見謝克家孟忠厚如賔客之
儀上謂延禧等曰張子能誠知禮使其不知分而妄作
吾必以兵取之所傷豈勝計哉得免吾舉兵亦可取矣
初聞謝克家賫寳至或者謂邦昌自受楚則賫大宋寳
來彼無用者耳既聞邦昌奉太母等恭狀上始不信上
再命延禧作書諸道帥令逐頭項人馬只於京城下寨
聽候指揮不得發一人一騎入城謝克家辨事偽楚進
狀云右臣凖尚書省劄子朝請郎提舉杭州洞霄宫謝
克家進狀七月十六日奉聖㫖令臣聞具當時因依奏
聞者臣契勘先於靖康二年三月一日張邦昌入尚書
省臣舊不識邦昌當日方見臣便以言動之因説相公
輔兩朝出使逾年終免禍難若非忠義何以及此邦昌
云自來恨未拜識臣言相公曽察今日人情所向乎今
日人情畏金人兵威耳金人去後能保人心如今日乎
邦昌曰誠如是也臣曰當今康王在外元祐皇后在内
天意亦可見邦昌曰是邦昌之心也後見邦昌臣説相
公今日權宜濟難湏是便做個痕跡令人曉了邦昌問
臣當如何臣説將來不湏入到禁中湏於内東門裡閣
子中安下不湏見宫人軰又勸邦昌遇有人使方着送
來衣服平日只着常服其餘並是隨衆同見至初七日
王時雍申明乞差官分管職事臣其時不肯承當門下
省人吏來參臣亦設椅請坐以示堅不承當之意邦昌
自謂臣曰忘省中之語若虚着窠闕被軍前差將來人
如何臣當時已傾心陛下再三思得利害實是如此若
軍前差人則城中束手做事不得矣所以含羞忍恥者
以圖大計也自後臣又累勸邦昌不可稱聖㫖不可用
衛士排立不可坐紫宸埀拱等殿不可改年號不可肆
赦後又見欲與朝士差遣臣思得邦昌不能盡用臣言
若更别用不是當人恐妨大計故臣累説今日豈是差
除之時如是闕官不得已不如且用舊人臣又勸邦昌
差人迎立陛下臣説康王當今合立者也當遣使道迎
立之意如此便是功臣不然即叛臣矣為功臣為叛臣
只在此舉豈可少緩邦昌曰非是少緩只是兵戈如此
何縁遣使去得臣説湏是預先差人使軍民曉了其差
人月日將來亦可騐實所以節次差謝克家等是也臣
此等事未嘗與人詳説慮有自矜之嫌今既奉聖㫖令
臣開具因依即不敢隠漏謹録奏聞伏候勅㫖　秦湛
囬天録曰邦昌三月入都省是日吕好問晩見邦昌邀
衩衣相見先是初聞皇城司定議吕公憂懼甚或曰吕
勤與邦昌頗熟吕公問勤曰邦昌何如人勤曰舊日見
渠小膽怕事特甚故吕公求見間便以言動之曰相公
輔相兩朝人望為允出使逾年卒免灾禍若非忠義所
感何以至此邦昌曰乆聞盛名常恨未得拜見吕公又
問金人所為邦昌曰却時得與肅王相見昨肅王不快
邦昌逐日覷當親自與他合藥幸得肅王安樂昨囬來
過邢州城下鐵騎不滿千人忽向城作一字陣城中更
無人敢出中國人柔弱如此既到國相軍中差十數甲
士監守夜間雖翻身亦上床覷當吕公曰此金人之情
也相公知今日人情所向乎今日人情畏金人兵威耳
今金人既去復保人情如今日乎張變色曰然吕公曰
金人言語不通皆是契丹深怨朝廷又春間𤼵遣燕人
非理今燕人遂為血讐反臣金國相與謀盡要去趙氏
豈留餘力然康王在外他不知所在元祐皇后在内他
亦不知天意亦可見豈人力能違天也相公若權宜應
副尼堪之意變作還政復宗社之謀則天人皆應變禍
為福邦昌曰此邦昌之心也望相公宻其謀恐有愛利
或亂視聽也吕公入省中再見邦昌曰相公今日權宜
濟難湏從初便做個㾗跡使人曉了邦昌曰當如何吕
公曰軍中送來者衣服若遇金使方可着他時只與大
夫常服相見可也今又不可用衛士排立不可山呼又
有一事相公不若只在㑹通門外閣子中安下不要入
禁中先朝宫人不可相見如闕人使喚親戚處借一兩
婦女使喚可也邦昌曰外人豈敢帶他入去吕公曰勸
相公不要入到裏面恐衛士聞之憤怨也以吕公權門
下省吕公堅辭不肯當邦昌曰忘省中之語耶若虚着
窠闕被軍中差人奈何吕公曰乞差官以次權攝邦昌
曰若二帥問因何不依朝制則大家都不穏便吕公思
得若軍中差人來則内奏事束手不得矣吳幵莫儔自
敵營囬金相劉彦宗侍中言一千年後亦不得説着趙
字明日敵中貴人十數軰至南薫門曰康王我眼上物
當以五萬騎取之今安在吕公對曰康王不知所在大
王貴人在國門之外尚且不知圍城之中如何得知左
右勸公語言太峻或有不測吕公曰盡心國家應有鬼
神䕶用此繫腰帶子便自經也天地當覽此心必不降
禍吕公曰事急矣募人持書上大元帥謂大王所領兵
若可當敵則俟敵歸可以邀擊以迎二聖若彼衆我寡
即宜逺避若二聖不可囬某於城中議定願大王自立
為宗廟社稷之計以雪二聖之耻大王若不自立恐有
不應立而立者臣世受國恩身忘宗族皆不敢怨所以
敢為此言願大王痛察金人立邦昌或勸坐紫宸殿埀
拱殿吕公謂邦昌曰豈真個做乎邦昌矍然吕公語邦
昌曰相公宜早遣使推戴康王於城内便是功臣若先為
城外推戴䇿立城内便是叛臣為功臣為叛臣只在此
舉豈可少緩耶邦昌曰非是少緩兵戈如此豈容遣使
耶吕公曰但預先差人使軍民知之將來縱來别人䇿
立亦可騐差人月日則心跡自明不然豈但相公不能
自保某軰家屬豈可保耶於是差謝克家賫傳國寳往
大元帥府大元帥府僚屬定即位南京之議　日厯曰
戊辰幕府臣羣僚耿南仲等㑹於麟嘉堂集議王即位
事諸將及官吏或曰濟州或曰南京而四鄰郡邑初夜
望濟州紅光屬天如赤鳥翔翥皆謂是火光達旦村人
如城乃知非火識者謂火光乃宋火德之符亦如周武
王火鳥之瑞也濟州父老軍人無慮萬計以祥光所𤼵
乃詣麾下乞王即寳位於濟州幕府羣僚曰南京寳位
藝祖興王應天順人之地王宜即帝位於南京紹隆先
烈於時宗室仲琮等議昔晉安帝䝉塵西上大將軍武
陵王遵承制行事不改元幕府羣僚同難曰昔唐明皇
帝遭安禄山之難車駕入蜀詔皇太子為天下兵馬大
元帥拜裴冕御史中丞副之冕與杜鴻漸崔漪等請皇
太子即帝位其辭大畧以主上狩蜀宗社神器要有所
歸宜正位號有如逡廵失億兆心則大事去矣皇太子
始即帝位於靈武卒能克復兩京迎太上皇帝於蜀况
今日之禍二聖北遷邦昌僣偽天下惶惶有甚於天寳
時大王以太上皇之子皇帝之弟入繼大統其誰不以
為宜矧皇帝命大王以兵馬大元帥􁧬意可見矣今天
下兵馬㑹合不於此時蚤正位號將恐姦雄乘隙揺煽
紛紛宜用唐肅宗故事推戴大王即尊位以定天下實
宗廟社稷之福羣黎百姓之幸何且稱制徒取法晉武
陵王實無能利國家而安祖宗在天之靈慰二聖之南
望也延禧徐謂仲琮曰公是宗室豈不避嫌㑹有竄逸
自敵寨歸者傳太上皇聖語康王可便即皇帝位又衣
裏蠟封方二寸許親筆二字即真益昭天命之符二聖
相授之至意仲琮等議遂屈於是勸即帝位南京之議
定矣尅擇官王符選擇得四月二十一日庚辰具以呈
禀王慨嘆可之　中興記曰是時議上即位於濟州或
南都未定濟州父老軍民數萬人詣轅門乞即位於濟
州羣臣議即位於南都便乃集議於麟嘉堂宗室仲琮
等數人議不當即位當著淡黄衣稱制不改元下書誥
四方南仲延禧世則曰二聖北狩天下不可一日無君
道君之子皇帝之弟唯上一人已建大元帥統天下兵
不於此時正位號以定天下天下無所統一將生亂稱
制不改元那可乆必即大位而後天下定况有自敵寨
歸者道上皇語云可告康王即大位為宗廟社稷計若
即位乃道君之心宗廟社稷之福也何淡衣稱制以取
天下之疑生天下之謀乎仲琮議屈遂定即帝位於南
都
十日己巳邦昌避位　周懿文奏徐秉哲已依舊開封
尹竊慮亦合却還大理卿職事可依舊權開封尹見權
執政並免簽書舊職孫僅許緩並致仕將作少監蘓餘
慶兵部侍郎唐恕太常丞唐元衡乞致仕不允盧襄權
兵侍六人乞還舊任盧襄去冬以侍郎乞宫祠沈晦時
為給事中吳幵莫儔至此尤為恐懼葢當時為金人驅
使出入傳道指揮如僕𨽻日遭詬罵至於持廢立文字
推册邦昌皆由此二人今知去住不得乃辭免　趙子
崧繳張邦昌與翁彦國書狀　據經制使翁徽猷申今
月初十日午時朝散郎尚書户部員外郎李健奉議郎
陳戩至彦國軍前賫到張邦昌書一本實封印記除已
繳連賫申大元帥大王行府外今録白到一本連粘在
前申當司者右件録白到張邦昌書一本連粘在前今
月初一日卯時據太康縣中開封府差人送到四月二
日黄紙手本一道全是登極赦意某即時行下太康縣
不得行出及遍下諸路不得施行唯聽大元帥行府之
命至當日未時據太康縣中準知太康縣事大夫引為
據奏院申準開封府指揮拘収初七日弓手丁進葛政
賫去尚書孔陪攽降到黄紙上印手本立便火急令差
去人申繳前來以􁛫繳納不得悞事縣司除已収元降
手本繳去急申乞照㑹某竊惟兵事貴速㡬不可失事
乆生變雖悔何及子崧與翁彦國已差翁挺吕弸中狀
詣府伏望大元帥大王俯狥勸請速正位以繫天下之
望以折逆臣之心子崧等除一面進師城外以聽王㫖
外伏候王㫖
　
　
　
　
　
　
　
　
　
　
　
　
　
　
　三朝北盟㑹編卷九十二
欽定四庫全書
　三朝北盟㑹編卷九十三
　　　　　　　　　　　　　　宋　徐夢莘　撰
　靖康中帙
　　起靖康二年四月十一日庚午盡十四日癸酉
十一日庚午太后御東門小殿埀簾聽政邦昌以太宰退
處内入東門資善堂侍從官以上詣祥曦殿起居太后畢
邦昌服紫袍犀𢃄魚袋獨班歸兩府幕次邦昌僭位三十
三日不御正殿不受常朝不山呼不稱聖㫖稱余禁中諸門用
鎻匙曰邦昌謹封曉示凡文字不稱詔命番使入朝則正
坐常朝則偏坐百官入朝以平交禮相見稱名稱諸公其中未
可知也惟王時雍王紹王及之者附㑹以真主事之幸灾樂禍
畧無畏於天地神靈此曹佐之安得忠義邦昌肆赦蔡州不行
諸道勤王兵皆受康王節制邦昌知人心不與不能自立乃收
所下赦書出居東省迎孟后垂簾聽政自稱太宰總百揆
欲襲曹司馬故事入朝不趨謁拜不名未幾聞外兵頓劄
城下而諸道勤王將文檄問罪邦昌惶懼乃議徃迎康
王先遣人至南京勸進王時雍數勸邦昌自為之計謂
曰騎虎勢不得下後日噬臍無悔矣宜熟慮之徐秉哲
亦因賛邦昌不從乃止太后下手詔播告天下詔曰比
以敵國興師都城失守祲纒宫闕既二帝之䝉塵誣及
宗祊謂三靈之改卜衆恐中原之無綂始令舊弼以臨
朝扶九廟之傾危救一城之慘酷乃以衰癃之資起於
閒廢之中迎置宫闈進加位號舉欽聖已還之典成靖
康欲復之心永言運數之屯坐視家邦之覆撫躬獨在
流涕何從緬惟藝祖之開基實自髙穹之眷命厯年二
百人不知兵傳序九君世無失德雖舉族有北轅之釁
而敷天同左袒之心乃眷康王越居近服已狥羣情之
請俾膺神器之歸繇康邸之舊藩嗣我朝之大綂漢家
之厄十世宜光武之中興獻公之子九人惟重耳之尚
在兹為天意夫豈人謀尚期中外之協心同定安危之
至計庻臻小愒同底丕平用敷告於多方其深明於吾
意　回天録曰吕公好問建言今日布告復辟之書須
是明白使人易曉不必須詞臣乃命太常少卿汪藻行
十二日辛未監察御史姚舜明齊之禮太常博士華初
平乞致仕不允宗澤謝大元帥賜書狀書曰伏聞大王
仁慈頒賜教翰今日之事非左右戮力造次在念恐不
能濟伏讀再四涕泗横臆仰認眷私責任之重但恐疲
薾雖自瀝竭路逺言輕不能感動有誤大事罪不可迯
澤伏見姦臣張邦昌竊據寶位改元肆赦又挾孟后以令
天下仍欲散諸路勤王之兵其簒亂踪迹無可疑者今
誨諭有或出權宜之語且人臣豈有張紅傘服赭袍居
正殿者自古奸臣初未嘗不謙遜退避中藏禍心不測
况惡狀彰著如此今二聖諸王皇族悉渡河而北唯大
王在濟天意可知宜整頓乾坤興復社稷以傳萬世不
可遲疑牽於不斷澤衰老痛切忠義之極不免縷縷敷
陳乞賜克亮早定民志使天下有所歸向易曰見幾而
作不俟終日願大王速圖之别幅曰并承親誨筆之紙
尾仰荷隆謙所批近有尚書省劄子於鄆濟間㝷訪大
王事此乃出自敵計不可不察澤近探得御寳與朝廷
印記盡為敵携去兼驅行吏故作行遣惑亂天下何㮚
等亦在敵中澤近行下河北等路州縣已令當切騐認
不得憑信若大元帥文字方得施行過為隄備去訖伏
乞照察趙子崧謝大元帥賜書狀子崧今月二十日伏
䝉大元帥大王特屈威尊遣使賜書仍加親筆以示眷
存某一介逺外非所宜得再拜伏讀感激涕零㳟惟大
王孝弟通於神明忠勇聞於中外遭國大難義不戴天
屈已逮下諄復以諭將帥真欲掃蕩氛祲迎還鑾輅號
令明白曲盡事幾况在臣子其敢愛死子崧見已進軍
入畿太康縣與翁彦國犄角入援外今日據探報因子
崧等所遣前軍既次到都城張邦昌即有懼意已貶號
冢宰易紫袍欲再議元祐皇后尊禮先差謝克家再差
馮澥李回詣行府迎請定十二日寅時行某竊謂幾事
貴速久則變生天命未改人情效順不假大横之卜自
膺神器之歸伏望斷以不疑俯狥羣情速正位號以慰
都人之望以折敵人之心則於迎奉二聖指日可待子
崧已差翁挺吕弸中賫狀前去外子崧無任祈懇激切
之至
十三日壬申范瓊揭榜金人尚留滑州是時四方勤王
之師繼有到闗者道路漸通百姓漸有出城者范瓊乃
揭榜云據探報金人尚有後軍掃地軍留滑州界上仰
四方客旅未得輕出百姓已知金人悉渡河河南無警
而瓊乃揭榜以惑民民皆罵之　宗澤具狀申大元帥
府乞行五事宗澤具狀申大元帥府乞即寳位以安天
下并具劄子曰㳟惟太祖皇帝創業垂綂當傳億萬世
方今二百年豈謂金人横肆邀迎二帝與諸王渡河北
去天下百姓所注耳目而繫其望者惟在大元帥府康
王一人大元帥行之得其道則天下將自安宗廟社稷
將自寜二帝二后諸王將自回彼之强敵將自知退避
矣大元帥行之不得其道則天下從而大亂宗廟社稷
亦從而傾危二帝二后諸王無夤縁而回敵勢愈熾亦
無縁而退此事在大元帥行之得其道如何何謂之道
澤謂其説有五一曰近剛正而逺柔邪二曰納諫諍而
拒諛佞三曰尚恭儉而抑驕侈四曰體憂勤而忘逸樂
五曰進公實而退私偽是五者甚易知甚易行然世莫
能知莫能行者因剛正諌諍恭儉憂勤公實之事多逆
於心也柔邪諛佞驕侈逸樂私偽之事多遜於志也伊
尹有言曰有言逆於汝心必求諸道有言遜於汝志必
求諸非道合諸道者君子也合諸非道者小人也大元
帥大王於應酬問答之間以兹五事卜之則君子小人
了然分矣澤之血誠痛切毎思趙家本嗣無疆大厯服
今勢孤危岌業如是澤願大元帥左右嘗胆不忘在濟
時夙夜羮墻不忘我祖宗時則天下自安宗廟社稷自
寜二帝二后諸王自回金兵雖熾自可挫其鋒夫何逺
之有在大元帥行之而已罷散萬夀節差御史一員往
西京視陵寢曹輔往元帥軍前分㭊礬書
十四日癸酉開封府以皇弟康王天下兵馬大元帥劄
子揭榜曉示　榜示曰凖皇弟康王天下兵馬大元帥
劄子書當府領兵勤王已被受手詔云已與金人講和及
得曹樞宻等書稱不得輕動誤國遂分屯人馬近畿以
示逼逐復據探報事車駕屢幸彼寨恐有奸謀即傳檄
河東河北激勵軍民以兵邀迎於前促勤王之師追於
後莫不響應今聞兵衆既行未知二聖所在臣子之心
痛淪骨髓呼天叩地隕絶無所雖有探報未審虚實仰
開封府詳此連開具兵馬離城盡與未盡二聖車駕還
與不還仍曉喻來前初王漸聞二帝北狩金人退兵也
嘗泣謂幕屬諸將欲身先士卒追之諸將以大王玉體
即宗廟社稷所係不可輕舉㑹宗澤申敵騎渡絶已使
人焚河橋訖於是乃下檄兩河諸將及山東河北義兵
河北列城邀擊敵迎還二聖右劄付開封府開封府承
帥府劄子乃揭榜曉示　監察御史姚舜明知衢州王
信知江州胡唐世知無為軍知南外宗正事勸進状具
位右某等竊以祖宗承五代之後削平僭亂混一區宇
有天下百六十八年斯民不知兵革恩德之所涵育甚
厚綱紀之所維持甚嚴艱難基創垂休萬世政和間姦
臣用事激切任私為謀不臧實使逼乎遐壤以禍貽於
國家金人恃强敗盟稱兵者再皇帝念社稷之至重憫
生靈之無辜結以至信遺以厚幣雖車服稱號之尊無
所顧惜而敵兵强壯舉國南來乘隙登陴歛兵任計求
索無厭忘好造釁遂邀乘輿出臨屯壘謬事和好疑阻
大兵日月既久恣行不道又刼我太上皇與后妃太子
諸王近臣脅持北行使我宗社失守生靈無依乃抑逼
大臣俾僭偽號四海憤痛血泣交訴某等忝綴屬籍身
丁艱危痛念國家隕心碎首伏見兵馬大元帥大王以
帝室懿親為國藩屏而忠孝英武超冠古今方敵圍城
之初毅然請行单騎出見威聲凛著强敵屈服維聚兵
河朔不日而及百萬肆膺􁧬㫖以大元帥之重節制海
内盛德茂勲注人耳目今日二聖既行羣心恟恟宗社
所繫惟大王是賴伏望大王念天下之至大察事機之
至危權聽國事以安中外任賢使能信賞必罰蒐卒豐
財以謀大舉庻幾皇天悔禍鑾輿反正使人神永有依
歸天下幸甚某等廹切之情意符庻姓謹具狀詣行府
披告伏望王慈早賜施行謹狀　批答金人深入輙肆
剽侵大兵前驅本期恢復亟聞失守遂蔑戰功永惟太
祖創業埀二百年二聖在位幾三十載既遭蕩析廼致
播遷涕淚横流心肝糜潰有天有地古今所未嘗聞為
子為臣實不遑處方行追躡誓必邀迎念元帥之權實
出上意顧國家之任難狥衆情難議施行靖康二年四
月十四日　趙子崧勸進第一狀子崧近累具狀申禀
必䝉洞察子崧近聞探報人節次所説及趙扆陳興傅亮
等申皆云放水滿城南閘中忽閉陳州門兩日必是深
拒官帥又取傅亮軍數雖是支口食亦恐來探虚實子
崧仰惟大王擁兵在外適遭大變天意人心自然推戴
不必多端内有逆臣外有強敵四方有大賊若猶豫不
决大事去矣子崧未聞大王移府近京曉夕震懼不如
無生伏思二帝臨御正縁羣下議論不一畏怯者失事
幾導諛者昧先見直至禍成猶生異論今日切在痛懲
斷不可疑日下移軍告諭城中定以子崧入謁宗廟其
謙遜之禮俟至城下行之未晩更緩數日必有變生葢
時雍儔秉哲幵瓊皆堅於從逆恐生後悔四海無主天
下惟知大王若不乘機速進早賜正位大耻不刷大器
無歸危亡可立而待非子崧誰肯有露腹心忘鐡鉞之
誅如此其切乎泣血拊膺不勝祈懇取㫖小帖子子崧
竊謂此舉謙遜退避不得天與不取反受其咎當斷不
斷反受其亂奸朋萬一翻覆用兵亦難竊望日下進府
入京疾雷不及掩耳人心自定乞上慈深察
　
　
　
　三朝北盟㑹編卷九十三
欽定四庫全書
　三朝北盟㑹編卷九十四
　　　　　　　　　　　　宋　徐夢莘　撰
　靖康中帙
　　起靖康二年四月十五日甲戌盡二十日己卯
十五日甲戌兵馬大元帥府劄子金人邀請二帝北去
當府已星夜措置邀迎外契勘金人先於三月初七日
抑逼宰相張邦昌僭稱偽號今來邦昌已歸寳退避所
有三月八日已後稱中㫖事並不得施行差到官不許
放上如闕官即開具狀申以憑差官填闕施行兼自今
後凡有公事並須申稟當府與决如有姦詐偽冐可疑
文字並不得施行繳連供申大元帥府以顔岐充大元
帥府㕘議康周望為王府記室　李綱傳檄京師檄云
與湖南安撫郭三益等㑹合荆南勤王之師旬日得精
兵十萬見起發前來勤王開封府散榜曉諭　趙子崧
勸進第二狀子崧十二十四皆具稟情迫言切上凟王
聴必䝉賜察子崧再三思之大王尚未離濟必欲謙遜
持重則姦詭之計一日萬變不可少失機㑹兼兩歲用
兵人情只思安定若萬一變生何可禦也二帝危辱正
坐謀者不臧依違失斷玩視幾變一旦禍發四顧不知
所出今大王處多故之際天心順助逆人自歸以大軍
壓之故未敢變若稍遲疑是天與不取也伏望大王深
以社稷為念俯采芻蕘之言速賜進府至京城一舉而
定某日决可到城恐城中以計誘致却散大軍未敢委
兵趨行府況奔走勸進皆希功幸賞無特操之士某實
恥之專以大兵壓城以待鸞旂不勝祈懇誠切之至
孫覿為宰執等乞大元帥聴政狀右某伏聞金人深入
侵逼郊畿太上皇帝皇帝陛下二聖䝉塵賊臣僭號中
外臣子罔不痛心元帥大王徳望在人勲業盛大躬總戎
律王室所憑方今道路不通威令阻隔百姓歸命兆民
係心大王伏望傳令四方縂决庻務上體二聖屬望之
意下答黎庻歸仰之情指揮將臣征伐仇讐収復京邑
奉迎乘輿某等情迫于中憂憤所激謹具狀令修武郎
王倚保義郎趙子昱奔詣行府申聞某等不勝惶懼激
切䖍祈懇禱之至
十六日乙亥差路允迪范宗尹使副請車駕進發并差
内侍省御藥扶持官閣門皇城司帶衛士班道供帳御
府御輦逍遥子及下禮部太常討論車駕至京奉迎禮
儀　南外宗正事勸進第二狀具位右某近率宗室并
行省官吏朝奉大夫權應天少尹叔近等具狀被吿乞
兵馬大元帥大王權聴國政事續奉答所請難議施行
某等竊以敵深入之後道路隔絶于今半年而二聖播
遷宗社無守恭惟大王至親且賢功盖天下羣心所歸
實在今日倘䝉俯從衆言以安宗社少紓中外憂憤之
情則訓民簡兵邀迎可期若徒欲履正守節而不思祖
宗創業之艱難非海内所望于大王也某等迫切之誠
寔不能已謹具狀披吿兵馬大元帥大王伏乞王慈早
賜允許施行謹狀批答禮備大經存而可考國有常典
實不敢渝属王室之艱難當元帥之寄委金人侵逼神
器至危惟早墜之是思雖省愆而何補薦聞誠懇祗益
兢慙念父兄方冐於燕塵不遑寜處顧臣子輙從于國
事豈所當然知國璽之來辭已藏于守者覬鑾輿之復
誓必遂于忠心所請難議施行靖康二年四月十六日
十七日丙子南外宗正事勸進第三狀具位右某近率
宗室叔近等兩具狀乞兵馬大元帥大王權聴國事復
奉答語所請難議施行者某等竊以國家幅員萬里承
平百年尊君親上之義逺邇無二伏自敵再深入四方
不聞詔令今者凡六易月彼既講和將謂京師人人延
跂以聆徳音今二聖既行京邑空虚道路相傳莫不撫
心號泣誓必邀迎然宗廟社稷不可一日不享臣民萬
物不可一日不治政教號令不可一日不行於天下凡
此若非大王誰可為者大王為太上皇之子皇帝之弟
則親孰親於大王王于大邦兼臨兩鎮而以大元帥之
重統天下之兵則貴孰貴于大王聰明仁信温恭勤儉
風動海内而忠孝特立亘古所未嘗有則徳孰盛于大
王克敵制勝慮無遺策敵熖雖熾畏威而不敢邇則功
孰髙于大王為人子為人弟為人臣而鑾輿䝉塵警蹕
滋逺神器蕩然人人憂疑則今日之於大王億兆同辭
請大王權聴國事乃天人之心大王尚可辭乎大王俯
順衆情則國家之綱紀復正徳澤復流政事復修刑威
復振内可以防未萌之姦外可以覊不制之敵奉迎二
聖可以如天之志矣時不可違機不可失宗社再安在
此一舉惟大王深察而孰慮之則天下幸甚某等不勝
傒望激切俟命之至謹三具狀披告伏乞王慈早賜允
許施行謹狀批答國步艱難金人侵伐鑾輿播越詔令
不下無所稟承遐邇之心翕然見属謂天下之權必正
於一故連日之請乃至再三雖輿情難以輒違而孝心
有所不忍方將徧覽所上詳熟以思俟入京城躬謁宗
廟若鑾輿未還即撫定民庻權聴國事宜體兹意無復
重陳　開封府揭榜曉示种察文狀開封府掲榜云傳
到京兆府安撫使劄子據從議郎秦鳯路經畧使司准
備將領第一副將本路竒兵勤王种深狀申契勘淮秦
鳯路都縂管司劄子及西道都縂管司牒差統制秦鳯
路竒兵軍兵前去勤王深伏念在熙秦守官幾二十年
漢畨人情委是諳熟今據回紇國大木𤓰心及諸國首
領等為金人侵犯南朝官家阿爺木𤓰心等情願自備
人馬衣甲口食前去厮殺共約三十萬人馬及其咀咀
國亦使忽令族首領結通温來傳送言語要自夏國出
來皆由河東前去㑹問撥遣去訖契勘前項諸首領亦
為在熙秦累年管當茶場日近相見人情逺邇大叚習
熟今來逐人為見深乞前去勤王各自情願自備甲馬
口食隨深前去委是赤心忠義兼人馬驍鋭强壯深已
指揮各人首領統押分數路前去破敵及已差發得力
使臣多賫金帛前去激賞上項首領令取便路兼程起
發行前來京師會合伏乞指揮施行小貼子契勘深一
行軍馬經過縣鎮民居往往以錢粮犒賞父老多稱前
後所過軍馬無此整肅人人皆願隨深前去勤王亦乞
照㑹施行　胡舜陟劄子乞下詔播告四方臣伏見都
城圍閉以來號令不及於四方凡半年有餘矣民間因
破城之後將士踰城而出者刼掠州縣自守一方京西
河北為之大擾又外路聞二聖北轅皆謂中國無主深
慮姦雄竊發有害吾民今已遣使奉迎康王即位當有
大霑膏澤天下則變亂自消然臣見尚書省劄子排辦
儀衛置造輿輦尚未了畢旬日之間外有變故安可不
慮今陛下臨朝聽政臣愚以謂宜先下詔播告四方使
天下曉然知中國有主康王即位有破亂臣賊子之心
以慰海隅元元之望實宗廟之福不然臣恐詔書稽
緩變故横生四海干戈糜沸雲擾都城孤立為患非
輕取進止　趙子崧繳李健所得尚書省劄子狀
據户部員外郎李健等申到太康縣侯所申文字報事
須議指揮右勘㑹金人大軍四月初二日起發前去次
日即遣武義大夫同恩李興潘謹燾三人同往京東路州
探問元帥大王行府所至宻行具覆去後初五日續遣
閤門宣賛舍人蔣師愈承務郎程選同王府内知蔡琳
等賫手劄文字前去初七日又差吏部侍郎謝克家當
軍頭引見司韋淵直秘閣吳何賫玉寳詣行在初十日
差尚書左丞馮澥尚書右丞李回充奉迎使副賫文武
百僚張邦昌以下勸進表章并元祐皇后手書前去兼
今月初一日為奉迎康王未至恭請元祐皇后垂簾聴
政以俟復辟于十一日吉辰皇后入居禁中就内東門
殿垂簾聴政三省樞宻院官日赴奏事兼大元帥康王
行府康王已差到使臣黄永錫同恩等於本月十四日
又賫回三省宻院奏狀乞早整鑾輅衛清宫闕訖右劄
付户部李郎中等照㑹靖康二年四月十五日押今月
十六日午時據李健等備申到十五日尚書省劄子取
到真本繳申在前右子崧等節次具狀劄申乞早定大
計號令四方事失機㑹悔不可言今來又據李健所得
尚書劄子稱初十日已差右丞馮澥等充奉迎使副賫
文武百寮張邦昌已下勸進表章并元祐皇后手書前
去契勘京師事體既反正唯望大王入主社稷以安生
靈遲疑未發事久變生不可不慮或聞議者以謂京師
已經殘破不可復入止欲即位軍中便圖遷徙某愚慮
深為未便今禍變非常姦偽未戢欲致中興當謹舉措
理宜先入京師謁宗廟覲母后明正誅賞降霈四方若
京師果不可都自可徐議所向今逡廵猶豫日復一日
深恐有誤大計兼母后雖已稱制未肯使出號令四方
之逺不知僭偽反正之因士民憂疑姦宄窺伺若更遲
留旦暮之間必致别召禍亂伏望詳酌前後所申斷以
不疑早賜聴納以慰天人之望小子子崧等前申乞移
軍南京當時敵騎未退事勢與今日不同訪聞趙野范
訥不戢其下縱令擄掠發掘丘墓人心胥怨又兩軍時
有忿爭萬一行府入南京趙范二軍必趋帳下恐有郭
汜李傕之變伏乞王慈開納徑還京城早定大計以副
人望范瓊除龍神位四廂都指揮使京城四壁都巡檢
使范瓊進加軍職以京城圍閉彈壓之功也汪長源亦
除閤門宣贊舍人管幹軍頭引見司使臣各傳一官
十八日丁丑開封府揭榜曉示副元帥公文開封府揭
榜曉示准兵馬副元帥公文當府統率軍兵奉大元帥
康王指揮㑹合分遣諸處人馬追襲掩截金人仍令隨
事便宜措置自承康王劄子星夜間道速走使臣等徧
督河北河東路諸州軍府將合心併力占據要害斷絶
橋梁把隘圍擊救迎二聖與諸王皇族并后妃期還宫
闕與三軍將校臣子死節誓報國恩亦先下大名府路
催諸處人馬將士隨渡徑過與西路人馬相約掩擊去
訖契勘自去年十一月後金人登城按甲而假唱和議
使四方勤王之師坐待近畿詭詐百出使四方蹤跡不
悟致使二帝出郊乃輦載金帛罄竭帑藏以遂欲又邀
擁鑾輿及皇族子孫后妃已下踰河北去及至啟得外
方覺知四方痛切忠憤呼天號訴日月慘色豈金人禍
我中國及上累君父竊惟大宋一統天下祖宗功徳滋
休太平自古莫比本縁姦臣誤國階怨生隙流毒貽患
是至今日以天下之大宗社之重上天眷佑宋垂億萬
年其必有大頼公卿將帥一心保䕶廟朝安存士庻以
此又見大宋之恩徳甚深未有窮也今大元帥康王忠
孝友愛出自天性縂兵於外親擐甲胄冐犯風雨欲戡
定國難輯寧方夏㑹諸勤王之兵何啻百萬前此守和
信盟以俟敵退王為生靈毎戒輕動暨國家一落敵計
蒼天奈何自康王聞此泪盡繼血雖草木無知亦皆悲
慟左右開勉莫聞便欲躍馬自奪手格敵人以雪父兄
之恥見不住進發人馬嚴督忠義士數路合擊雖封王
建節皆許充賞期于力救駕回以慰中外故未能歸期
于瞻望闕庭欵謁宗廟與本朝父老軍民僧道相見伏想
輿情日久顧望必興念祖宗積累之厚遽遭禍變作孽
致二帝遷播惟康王為社稷宗廟之頼竚成大功禔福
天下當所駐兵距都城已近須至公移慰撫都人者
元祐皇后遣馮澥李回賫書來勸進左丞李回右丞馮
澥至濟以元祐皇后聖㫖賫書勸進曰吾以薄徳罹此
多難雖救時敢愛于髪膚而昧道若臨於淵氷顧邦基
之所頼繄神器之有歸比遣使軺上馳書牘盖上天之
眷顧實四海之傾心諒惟撥亂之姿已定興王之業方
長嬴之届序宜祉福之具膺竚來御于法宫以誕揚于
丕號羣情攸属遐想増懷故兹書示想宜知悉
十九日戊寅御封太常少卿汪藻撰書送御史臺看詳
如得允當仰申三省施行當日胡舜陟等奉凖御封降
到手書看詳極為允當伏乞早賜施行百官比三百表
勸進詔張徵措置排辦行在所至程頓事務有㫖奉先
普安兩院皇子帝姫􁏟堂為金人發掘速差官繕治
宗室叔尚即青城置招募救駕義兵所又分遣使揭黄
旗入城召募應募者多㳺惰之人　大元帥府擺布駐
劄人馬議定以庚寅起發濟州是日幕府劄下宣縂司
於宛事駐劄趙子崧于東明駐劄宗澤所部領一行并
權邦彦閭丘陞姚鵬等人馬分擺於長垣韋城衛南華
駐劄防托候大元帥人馬𧺫發仰至二十四日次第前
進至拱州南京以來次第下寨其餘孔彦威劉浩丁順
張換王徹等並别聽指揮　東道副縂管朱勝非領兵
來衛進謁於濟州日厯曰先是勝非權知南京邦昌書
差使臣賫一書至勝非勝非送使臣下獄以邦昌書繳
申大元帥府隨即以兵來衛王見而嘉其忠
二十日己卯趙子崧第三狀勸進子崧恭奉四月十四
日王㫖令諸頭項人兵不得亂近傍城門驚動人民等
事子崧自發前軍即以如此約速令來遵從嚴命在行
戒諭諸軍甚戢近城及城内百姓悉皆按堵無虞但都
人士庻未知大王還闕之期日夕焚香泣望子崧竊謂
大體一正防秋甚近合措置事不少今内外束手日復
一日坐以廢事甚可畏也又況賊盜充斥人民失所日
俟恩霈庻幾安業且使四方萬里之逺咸知神器有主
人皆退聽伏望大王俯狥羣情仰慰二聖付託之意戒
有司整飭鑾輿即日還闕或狩南都亟下徳音大宥羣
生天下幸甚倘或遲疑變生不測子崧亦不知税駕之
所矣唐突王聽死有餘罪小帖子訪聞荆南真州海州
嚴州黄州蔡光之間有大賊而嚴州尤猖獗惟大霈一
出則不勞兵革自然消弭伏乞深賜體察　先遣觀察
使臣黄永錫回使臣成忠即黄永錫先奉兵馬大元帥
康王丙寅手書詣張邦昌觀變還具言邦昌遣謝克家
來歸玉璽太母垂簾遣馮澥李回奉詔書前來勸進邦
昌已還東府京師見將大元帥檄書雕印出賣内外𫝊
報軍民驩呼以望迎立康王王曰宗廟社稷幸弗毁滅
不榖願蹈節死義以雪大耻爾豈敢偃然而當大事耶
　五軍將士呈稟取二十一日擺拽人馬䕶衙入南京
兵馬大元帥府契勘二十日五軍將士保衛兵馬大元
帥康王入南京今將頭項人馬擺拽下項辛彦宗依舊
充先鋒統制丁順充先綘副統制祁超依舊充前軍副
制王徹充前軍副統制張瓊依舊充左軍統制孔彦威
充左軍副統制張俊依舊充中軍統制劉浩充右軍副
統制花實依舊充後軍統制張換充後軍副統制収後
楊惟忠依舊都統制右具呈禀奉王㫖依此下行
　
　
　
　
　
　
　
　
　
　
　
　
　
　三朝北盟㑹編卷九十四
欽定四庫全書
　三朝北盟㑹編卷九十五
　　　　　　　　　　　　宋　徐夢莘　撰
　靖康中帙
　　起靖康二年四月二十一日庚辰盡二十八日丁亥
二十一日庚辰大元帥行府發濟州汪伯彦日厯曰二
十一日五更初發先鋒次發前軍次發左軍次發右軍
辨色𤼵中軍乃請大元帥康王上馬幕府羣僚次第上
馬保衛以進次發右軍次發後軍次發朱勝非人兵次
収後晩宿新興店王至是神意喜悦問地名曰新興店
伯彦嘗聞太平興國中北敵入邊太宗皇帝幸大名親
征方渡河有謁于馬首問其姓名曰宋㨗帝喜悦不旋
踵果有北方之㨗今大王治兵討敵行紹大統而初宿
新興天意若曰宋室中興其命維新將克繼前人之美
與夫邑號栢人里名勝母者異矣王善其説是日鄜延
帥臣張深副總管劉光世自陜州取小路徑赴大元帥
府㑹合光世躬執櫜鞬望馬足遥拜王命而前問勞訖
差光世充兵馬大元帥都提舉五軍　遺史曰王發濟
州王在濟州也陕西勤王之兵惟劉光世到元帥府先
是劉光世准上間道遣使臣賫蠟封處分指揮云敵騎
圍京師仰劉光世多選馬軍赴闕是時光世以馬軍都
候為鄜延路兵馬鈐轄請于帥臣張深授步騎三千光
世請益兵不從既行中途值制置司統制杜常還歸且
言京城失守制置使錢盖以將軍馬公屯時潰兵所在
焚刼聚而為㓂道路梗塞唐鄧以北皆無官守兵糧吿
絶光世乃與將官喬仲福等議見永興帥臣范致虚已
傳檄諸帥㑹兵陕郊㑹承上御札遣使臣黄深宣諭六
路大畧云金人登城斂兵不下朕已出郊親見二元帥
和議已定宜止天下勤王之兵光世曰不可以詔示衆
且速圖進發京西諸處潰兵踵至傳聞京師之事不一
衆心惶惑光世矯以蕃官山陜來自京闕乃云二聖潰
圍南幸矣乃選使臣葛宗賫封宻奏徃荆襄江浙乃統
所部由虢畧入太后谷南趨張深亦改途同行㳄汝州
魯山縣聞致虚進兵千秋嶺為金人所邀王師失利光
世招集散亡而本部餘丁相繼俱來兵始及萬數軍勢
漸壯俄傳金人已立張邦昌即偽位張深召光世及諸
將議事深對將士曰諸公好事在目前以所持扇左右
倒衆莫能應徃徃偶語出异論光世乃遣使臣王黙張
景等將漢蕃弓箭手一百人騎夜半賫狀前去招安盜
賊俾深罔測光世宻諭之曰側聞康王領大元帥聚兵
京東汝等當詣元帥府分明投下文而回金人既退兵
深與光世進至朱仙鎮遇黙景得元帥府劄子二道一
云仰劉光世將所統兵馬速赴大元帥府一云仰張深
將所部回興仁府即於本府駐劄深失聲惶懼光世即
辭深去以所部直至濟州時王師無有至者王大喜自
是委以心腹彈壓諸軍王發濟州光世從衛　簽書樞
宻院曹輔資政殿學士路允迪諌議大夫范宗尹奉元
祐皇后詔來趣王進發迎謁道左　大元帥府㕘道縂
管趙子崧榜曉諭都城士庻大元帥㕘議東南道縂管
趙子崧奉大元帥康王劄子節制東南統兵進援王室
已至近城􁁉惟趙氏徳澤洽于民心主上仁聖節儉天
下欣戴獨以姦臣悞國再致敵人深入禍變曠古未聞
至于二聖播遷六宫九族係累天下臣子悲憤痛切肝心
糜潰況太廟無主王將兵在外是故去年主上特付大
元帥之柄於康王盖本天意康王已委副將元帥宗澤
領騎兵迎請二聖車駕又委子崧等提兵入援以圖興
復升壇挿血盟于三軍千萬人惟一心誓死赴難今宰
臣身乞反正大將等上下和恊奉母后寳書遣使請迎康
王社稷有主人知所歸都城官吏軍民僧道耆老等世
受大㤙各懷忠義當金人刼請車駕及後來權宜諒其
本心必不忘趙氏各宜安居無生疑惑以待㤙撫須至
曉諭　趙子崧諭張邦昌書靖康二年四月日寳文閣
直學士朝請郎知淮寧府事大元帥㕘議兼東南道都
縂管節制諸軍趙子崧謹致書大觀文相公張公閣下
子崧聞人臣委質事人義命而已見得思義見危致命
人臣之常節也議者籍籍謂閤下使金踰年日與金人
處坐視謀吾之國不能效寸長京城破隂遣人奉召兼
程至已至敵營復坐視吾之君而不能以死爭其刼請
傾危之計閣下或與聞之不然何金人曲折拒孫傳之
請卒以與閣下盖必有定論矣見危致命見得思義天
下將以此責閤下子崧亦疑是説自聞入居禁中躬受
金冊即集大軍設壇插血專意討逆三軍之士千萬人
惟一心踴躍奮迅欲得閣下而甘心焉大元帥康王以
節制見委責以再造況子崧猥在属籍義兼臣子今祖
宗之後係累以去者殆盡如子崧輩偶存若不輔大元
帥以圖興復天地祖宗實式臨之翁中丞忠義誠懇言
發涕流必欲共奬王室今既大集忠憤難遏亦可畏也
忽九日李徤陳戩持書至翁中丞有反正之意羣情猶
疑惑引馮瀛王曰公此舉由衷乎子崧獨謂殆天誘閣
下為斯舉也前所述者諒非閣下本心出於迫脅無疑
閣下少年登科致位宰相必知義命之大戒傳曰有伊
尹之志則可無伊尹之志則簒也伊尹猶不可而況其
下者乎閣下前日迫於敵威欲保宗廟全都城不得已
而從之今敵既逺去即有所避而歸之正以成前功豈
不本末明白哉既出至誠便當斷以不疑不可猶豫速
出居相府易服自貶親書以示于軍中哀鳴以請於帥
府使三軍曉然知閣下前日權以濟事而實不忘吾宋
也子崧等亦當按兵城下以待大元帥之命若遲疑不
决則三軍必曰以天下之師誅天下之逆非子崧等所
能專也閣下老母垂年伶俜一子身將五十必不肯為
覆旋之計或謂閣下親属便當殄滅況城中萬姓皆北
則張氏何䘏哉尤而效之大元帥必不忍本道己申行
府委所在優加覆䕶亦恐要知夫轉禍為福幾不容喘
閣下其深思之迫於宗社大計肝心潰裂書不能文幸
察薄暑惟加慎眠食毋為空言以受實禍不宣子崧又
與王時雍等書靖康二年四月日寶文閣學士朝請郎淮
寧府事大元帥㕘議兼東南道都總管節制諸軍趙子
崧奉書樞宻王公門下吕公中書徐公左丞馮公右丞
李公樞宻吳公樞宻莫公初夏薄暑伏惟台候萬福金
人深入侵侮暴虐振古未聞痛激肝心不能自存子崧
䝉國厚恩親覩斯變誓當以死赴難寧守孤壘四隣皆
䧟千里一空衝突攻圍乍合乍㪚者常數萬騎無三日
不至獨以赤心堅壁五月敵亦計窮而去自三月十日
詳聞大變即連趣翁公大漕與諸路大軍到此節㳄遣
發入援設壇盟衆有死無二三軍之士悲憤感泣勇不
可遏大元帥康王以節制見委仍㕘幕府再造之功責
在僕等子崧義兼臣子職當縂帥誠難但已故以由衷
奉曉諸公或世家舊族或文儒致身或久廢而起或不
㳄而用既無扶危持顛之謀又無仗節死難之義强顔
忍恥坐視傾覆方且自謂佐命此與唐六臣何異而尚
未知轉禍為福可乎自古舉事但問逆順不計强弱方
金人登城諸公喪膽亡魂手持聖天子付之不能還又
手持符璽再拜與人而不能死今乃偃然據宫闕出號
令文致姦言鼓惑衆聴亦何所恃哉以逆節抗大順以
羣書生當王師可深憫也區區猶藉能存都城生齒為
說不知坐致二聖北遷將誰咎邪公平日所學所言自謂
過人今日行事又何其戾也相與亡人之國稽首偽朝
居之不疑魚㳺沸鼎燕巢危幕公不自思耳前日畏死
而為不知今有生路否乎子崧節制大軍又檄陜西南
京諸道之帥四集城下志在清宫以奬王室諸公其自
為計毋忽聞張公頗有反正之意殆天誘其衷若能幡
然改圖釋位自貶奉大元帥以繫人心迎還二聖以雪
大恥則脅逼之罪尚可全貸而諸公之功與迷而不返
者不可同日而語也古人權以濟事遂立殊勲惟識事
變知禍福能之今有望于諸公也善敗之途亦請自擇
言念平昔敢布腹心希示的報軍務方繁不及遍作書
幸察不宣
二十二日辛巳大元帥至单州大元帥至单州知軍州
事王㬇來迎何志同趙子崧皆以兵來㑹　趙子崧奏
太后乞先下詔狀并繳申大元帥狀右子崧等縂兵赴
難恭聞元祐皇后陛下垂簾有萬世之功矣臣與三軍
將士莫不感泣窃見陛下未垂簾以前京師嘗有書肆
赦諸路繼雖收囘仍禁止在城藏本然印賣𫝊播於外
者不啻数千百本若聞二聖遷北易姓改國忠義憤發
兵革四起其間或假討逆之名窃㩀郡縣使宰臣在城
本心終不能白况其家屬在外或致疎虞所繋非一臣
等伏望聖慈速下明命詔諭四方以陛下臨朝莭次遣
使奉寳迎立康王以俟復辟所有大赦候嗣君即位日
頒降庶㡬人心安帖姦宄自消以副陛下保國之隆臣
等不勝幸碩又繳申大元帥府狀曰右子崧等累具勸
進乞早正大號肆赦天下以安人心未奉俞㫖日夕震
懼深慮姦宄窃發蠭起蟻聚卒難掃除不免具奏元祐
皇后乞先下詔命不惟使四方知大王受命中興自然
安帖亦所以警張邦昌堅其誠心不致疑變子崧等愚
見惟大王亟整六飛入朝九廟則一切平定繼無後患
不勝祈懇哀切之至所有奏狀録白在前謹具申大元
帥行府候王旨　李邴申大元帥府勸進狀邴等伏覩
四月初九日大元帥府檄文恭惟國家積累之乆徳澤
深厚漸漬人心一旦事出非常遂至外侮興師再犯宫
闕神都傾陷鑾輿播遷人民塗炭土分瓦裂檄書既到官吏
軍民無不悼心隕涕痛貫肌骨思欲張空拳冐白刃以
赴國家之急此非獨臣子常分亦有以見宗廟神靈社
稷永逺斯民懐舊未忘愛戴之誠上天悔禍將啟中興
之運非茍然也邴等䝉被國恩或嘗列禁闈或並䝉噐
使捐軀殞首圖報萬分正在今日伏惟大王以親王之
重統元帥之權君父刼質臣民無主天下顒顒靡弗繫
心當此之際義當如何今京師僣號之臣既由彊抑必
不敢久據神器輸欵投誠當在朝夕斯民仰徯大王之
來不啻失乳孤兒瞻望所怙周人思召公愛甘棠而况
天親上皇之子皇帝之弟受服尃征位為上将民心思
望豈有涯哉昔白公之亂葉公將入遇國人曰君胡不
胄國人望君如望慈父母盜賊之矢若傷君是絶民望
也乃胄而進又遇一人曰君胡胄國人望君如望歲焉
若見君面是艾也而又掩面以絶民望乃免胄而進夫
葉公以列國之賢人猶懷之如此況大王其何疑焉然
勢不可緩者今四方潰兵往往嘯聚閻瑾據黄州周徳
起金陵李育擾徐兖王鎮剽淮陽其他兵起蝟結千萬
為羣將環視而起惟翹首側耳以需天下之變若命令
既通郡邑有統則必歛手歸命以求自新如命令未通
郡邑無統姦雄乗之則必盗據要害自為一方將有鼎
峙𤓰分之勢他日欲復一之豈不難哉大王随行將士
暴露風霜亦已久矣䝉犯矢石斯亦勤矣各望尺寸之
功不然師老財費乆而不召豈復可用哉區區之意謂
大王當傳檄天下凡諸路監司帥守應合申禀朝廷文
字一切權宜並申大元帥府随宜裁决行下大王宜稽
考前世攝行國事承制封拜然後奮激士氣鼓行而前
一戰勝敵迎還二聖尅復之功指日可待𫝊曰日中必
篲操刀必割成敗之機間不容髪邴等不勝惶懼戰灼
延頸企望之至惟大王裁之謹具狀申兵馬大元帥府
伏乞照㑹謹狀　再申大元帥府狀右某等近于四月
二十二日専差人賫狀申大元帥府以四月十九日檄
書審知二聖鑾輿未回大王宜稽考前世攝行國事迎
還二聖以圖尅復可追今再陳其愚伏覬少加察焉方
今天下大變君父刼質儲闈近属舉之皆行惟大王一
人提兵在外宗廟社稷血食所繫四海郡國號令所稟
億兆黎庶存亡所繫惟在大王此為何等時而欲遲疑回
却以辜天下之望負二聖之託哉大王若不早定竊慮
有昧于逆順之臣懷向背自全之計加之以師旅因之
以盜賊使偽命稍通非惟宗廟社稷危若綴旒大王安
所容其軀哉大王必尚疑居攝之事則某前所謂稽考
前世盖有所本矣昔成王即政未堪多難周公履天下
之籍聴天下之斷戴禮明堂位所載與九罭之詩是也
成王有成人之德則復子明辟此六經之明訓也夫周
公承文武之後獨以成王幼冲然且為之今二聖未囬
天下嗷嗷靡所繫命大王以親則母弟以位則真王以
任則元帥今日之事責在大王恐大王不得而避也名
分既辨號令既行則懷忠抱義者知效命之所拱手觀
變者銷從逆之萌盗賊盤據必洗心革面不復有雄跨
割據之意師徒奔凑必爭先賈勇以赴功名之㑹天下
之勢定矣如天步既正鑾輿遂囬歸尊復辟退就藩服
忠孝之道豈不兩全如金人不知悔禍遲留車駕遂欲
蕩覆我社稷泯絶我宗祧則天祐有宋必將有主主宋祀者
非王而誰某等誠以世受國㤙莫知論報參之往古騐
之當今仰揆天意俯察人事至正至順無以踰此惟大
王勇斷而决行之天下幸甚屬道塗榛梗未能趨赴行
府不勝企踵待命惶懼之至謹狀
二十三日壬午大元帥至虞城縣　大元帥早發单州
申刻次虞城縣是日西道總管王襄副總管孫昭逺以
所部兵來㑹車駕進發有㫖令開封尹率父老僧道官
員舉人詣行在奉表勸進張邦昌劄子恭聞車駕自濟
州徑往南京臣等躬率百官赴行在欲今月二十五日
起𤼵前去母后節次遣人迎請
二十四日癸未大元帥至南京大元帥早發虞城申刻
至南京府治金人圍京城也屢分兵攻南京朱勝非皆
禦退之後有北道總管趙野及宣府范訥兵王淵韓世
忠皆在南京故城市全盛是日戒都統制五軍楊惟忠
等警嚴以虞非常
二十五日甲申張邦昌等率百官吏是日出門員外郎
宋彦通除右文殿修撰　龍圖閣直學士知揚州許份
等狀請大元帥即位於揚州知揚州許份等狀勸請王
即位於揚州曰份等竊聞金人渡河二聖遷幸凡在臣
子孰不痛心京師士庻欲迎請大元帥大王還處闕下
此誠宗廟之靈社稷之福但中都新破上下空竭人心
危懼敵情不測道路艱棘糧餉難繼萬一不虞則内外
隔絶復有前日之患份等與衆熟議皆以為揚州之地
控帶江淮城壁新修錢糧粗足若聚兵西北奉迎鑾輿
則舳艫灌輸督促而至足以饋師而又南至金陵東抵
錢塘一有緩急可以據依其為順便莫過於此伏望大
元帥大王深思長慮决定至計即日御衆治廣陵份等
謹當戮力恊心以佐大事若或已暫還闕撫定京師亦
當以少俟按堵亟復東下份等不勝激切延望之至母
后詔令備車駕法仗等赴南京迎請百司庻務分半以
去大元帥康王謁太祖廟王詣鴻慶宫謁太祖廟大哭
羣臣皆哭
二十六日乙酉太宰張邦昌赴南京　邦昌等自京師
來詣元帥行府邦昌以親從官數人自隨王命引邦昌
入邦昌慟哭叩首請死王命贊者掖前見如賔禮邦昌
具言圍城事始末繼之以泣王亦泣
二十七日丙戌𤼵綱運赴南京　括船装發綱運及乘
載宫嬪等赴南京汴河之舟如鱗次而行内侍卲成章
王兖奉乘輿服御儀仗來大元帥命加汪伯彦顯謨閣
直學士黄潜善徽猷閣直學士董耘徽猷閣學士並提
舉南京鴻慶宫兼侍讀髙世則承宣使
二十八日丁亥國子祭酒董道率太學生赴南京奉表
勸進　耿南仲等進呈赦書合行事件司農少卿權户
部侍郎胡思乞罷權可依胡交修除集英殿修撰知湖
州中山府提轄使臣沙貞殺安撫使陳某金人以太上皇北
狩至中山府陳某登城金人以太上皇至城下諭令開降
太上呼某曰道君皇帝也遂慟哭曰陛下安得至此提轄
沙貞曰此中豈有道君皇帝必金人之詭詐也以箭射
之遂鼓衆喧閙殺某其子錫在旁倒身䕶之乃并殺之於是
貞自守中山金人逼於歸弟適仕光禄卿靖康遣出使
為金人驅廹往燕山府拘囚累年而死適子鑄
　
　
　三朝北盟㑹編卷九十五
欽定四庫全書
　三朝北盟㑹編卷九十六
　　　　　　　　　　　　　宋　徐夢莘　撰
　　靖康中帙
諸録雜記　靖康小録曰國家自太祖開基太宗繼統
平靖天下四方無虞黎民安業百有餘年至熈寧元豐
間邪臣用事託儒藏姦口道孔孟之言身行商鞅之術
始變祖宗良法改亂舊章無有存者禍亂之階實兆
於此有識之士奮身力争而不能奪其説新法遂行而
積怨於天下矣及崇寧大觀之初蔡京進用述其説以
鉗天下之口排斥正人引用邪慝上下相䝉以賄成其
後王黼輩以庸謬相繼祖宗之業於是大壊端人正士
棄逐海表庸愚謟佞充滿朝廷至宣和五年童貫王黼始
開邊隙取九州之地結怨金人以啟靖康之禍嗚呼馴
致於此豈一朝一夕哉初王黼童貫蔡攸之取燕山也
識者知其必敗事及得燕山以蔡靖為大帥用降將郭
藥師副之藥師毎偽出獵動逾旬日與金人通謀靖察
其意而逆知其叛屢奏朝廷而李邦彦在位専以䝉蔽
為事奏毎不答靖具章疏直達奏聞上覽奏驚召邦
彦問之邦彦乃詭為之説曰此乃靖不肯久居邊任欲
入朝耳上遂信而不疑及童貫領精兵數十萬取雲中
而金人以兵入境邊奏繼至朝廷倉皇無䇿童貫遂
棄所領兵遁歸宰相大臣皆相顧無語㑹上皇亦厭
萬機有禪位之意𫝊位皇太子改元靖康正月金
人至京師倉猝為偹議和退師驛召徐處仁至拜為宰
相擢唐恪為中書人皆賀得人而可以撥亂獨給事中
謝克家曰州郡失一良守朝廷得一憸人其後附㑹耿
南仲而乖謬有不可言者靖康之初首居宰相而
因循失措者呉敏與處仁也姦巧自營廢國隄防者
唐恪聶昌也太學生自伏闕朝廷士大夫惡之上出
五嶽觀御史臺官孫覿言於上曰諸生欲邀上大疑
諸生作亂以兵防之繼而出到國子監前囬諸生無亂
行者其疑遂觧初金人至朝廷日下求言詔及兵退則
諱言反多責進諌者言路遂塞而士人知朝廷意亦不
復上書時人為之語曰城門閉言路開城門開言路閉
如選人李允文上殿陳議慷慨多論列大臣不和且壊
國事而耿南仲唐恪欲捃以他事又選人翁挺自召來
即論列國事利害及考其殿最則大臣嫉其訐已雖差
遣亦不與之豈有大臣喜怒如此之易見上日以邊事
為念早晩自御便殿訓兵羣臣無有助之者如福建鎗
仗手湖南弓弩手到闕上皆親按之李綱有表乞种師
道從河北牽制敵勢上遣之屢矣既行而復止者亦屢
矣九月間綱遣裴廪來奏事廪徒以寛言取爵禄不
言邊事之急是時太原重困廪未及行而太原報到為
敵陷矣朝廷自敵兵退議者謂今天子新即位必大振
紀綱信賞必罰以革前日之弊而呉敏王時雍徐處仁
耿南仲在朝上下相䝉所行事皆不合公議自是有
識之士皆知必致禍金兵渡河守河兵數十萬皆棄甲
而走是時羣臣多勸上出幸上不從堅意以死守社禝
識者謂城雖可守而今無可守之人敵初到城下以為有
偹京城難破遂依前索講和數日尼堪令人廵城約其
步數有數百萬尼堪曰必易破城上人多多則易亂及
破城自遣八壮士冐矢先登城上人果亂金人既得城遂
於城上聚兵掘去裏踏道却於城外置踏道復立木植
内及城陷守城兵士走入䕶駕及御兵逓相刼掠禁中
金帛上倉惶奔走别殿忽遇越王遂觧龍章授王曰叔
叔自做取我元道來我了不得亦不願做官家越王稱
死罪安有此理上皇既至軍中亦抗言與敵辨論數其
背約起兵敵遂無語及立異姓金人遂欲立司馬朴初
朴至金人問其姓名朴云姓司馬氏敵云得非司馬相
公之後乎朴曰乃朴之祖敵曰使司馬相公在朝我亦
不敢至城下及欲立朴朴曰吾祖有大功徳於前朝
朴不才誤䝉朝廷任使安可作此以累吾祖之徳朴
有死而已遂立張邦昌尚書梅執禮侍郎程振陳知
質中書舍人安扶以金銀不足殺於南門外又縳御史
胡唐老胡舜陟等决脊百餘唐老遂死痛哉士大夫不
以忠義死而寧以屈辱死是宗廟社稷之不幸而天地
穢濁之氣預生妖人賊子老姦腐儒誤國如此間有忠
直之士吐一直氣發一直言盡不得容跡於朝都人有
識者無不同嗟也初上即位内外盡稱為少帝識者以
為不祥果然上在軍中将行乃批手札與朝廷百官云
某國家為公等誤一至於此使某父子不相見今已無
可奈何公等無懐舊徳勉事新主聞者悲痛又批與開
某庫錢可支出買金銀五百兩某父子􁅦纒開者垂涕
初金人未至城下大臣以俚語誣云閏月河不凍時有
李綱幕客紿何㮚曰閏月如六月天氣河不凍金人未
必能渡朝廷措置事信邪妄詭怪之術大抵皆此類也
　朱勝非勝水閒居録曰金人既破契丹至燕地駐軍
約本朝自取幽州於是童貫蔡攸為宣撫副使劉延慶
為大将軍至盧溝距燕城一舍金相李偃約降延慶遣
鋭兵同郭藥師先入蕭后并四軍大王者尚守宫城藥師
既入城縱兵四掠無復紀律一夕四軍以殘兵擊王師奔
亂而還盧溝大軍聞之亦潰金人遂攻燕城四面登堞
填壕撅城為纒道徙樓櫓反臨城中湏索掠取人物俱
盡乃還靖康初敵衆再犯闕既登城亦用此術朝廷不
悟𫝊諭四方云金人登城按甲不動以為恩徳嗚呼予
尚忍言之哉此事傳記兵書皆不載也　丁特起孤臣
泣血録拾遺曰靖康元年春金人退兵之後朝廷大臣
無復經畫各執偏見自相矛盾已而羣奸恊謀力排李
綱将兵四十萬俾觧太原之圍意以中綱殊不知所以
中朝廷也五月种師中敗觧潜敗九月三日太原陷凡
十五日上下相䝉一人猶未知太原京師屏翰也太原
陷則王室如何外内無援可謂危矣諸公恬然不恤尚
守和議有建遷都之議者執政曰方遣議和此非所急
十一月二十五日敵兵至闕下廟堂始倉皇分遣五路
使臣徴天下兵京師復被圍月餘援兵竟不至城遂陷
罪誰與歸王雲外來只要三鎮税租限半月後到燕山
仍要遣使三員分徃三鎮告諭從所請則便可解圍仍
不得爽約王雲星馳二十六日入奏上悦顧問大臣皆
不許之雲與呉敏素不平呉因以事責令知唐州雲猶
抗論再三呉百端沮之竟不遣至九月再遣雲使太原
已陷矣去年十一月立冬術者王浚明謂國家大忌丙
午年冬三月一日於此借春致祭打牛一如立春朝廷
從之聞者以為笑天時豈可借也城陷竟以冬月理或
近似金人亦行夏時去嵗天㑹四年閏月而中國閏十
一月天時一也蕃漢雖不同五嵗再閏差殊如此豈厯
數有工拙疎宻耶自丙午年十一月二十五日金人到
闕閏十一月二十五日大雪金人陷京師十二月二十
五日大雪是夜大火燒開寳天寧寺及居民五百餘家
丁未年正月二十五日極寒氣候與䧟城日正相若二
月二十五日大風金人敲殺梅尚書等四人及捶臺官
四人三月二十五日金人前軍啟行自金人入境圍城
首尾半年去來皆取二十五日其餘二十五日悉有灾
異不知其適然耶或隂陽度數使之然耶尼堪自謂用
兵過孫呉二太子好佛言不殺人大抵金人紀律明士
皆用命京城陷統制何慶彦陳克禮死於敵姚友仲死
於兵劉延慶安國父子領班置長入祗候及西兵奪萬
勝門萬餘衆宇出不念社禝安危父子世受國恩操履
反愧於市人則忠臣義士不必相門将種也金人逐夜
擊鼔報平安聲如雷云毎一鼓以過檛檛上仍係以毬
或旦或暮其聲不常城破之後遶城種柏不知何意金
兵去年屯牟駞崗敵去遂引汴水注崗使城外敵來不
復營寨也渰浸八十村使敵至而决水猶有謂敵未至
先决水百姓徒受害且使知避水計可謂拙城陷六日
驛前所殺金使一乃劉監軍之子破城廢主之後發願
洗城登門望城中有黄斾兵滿空中遂止主城者監軍
與尼堪太子太子與上在軍金人征求萬端竭内帑至
及乗輿嬪御未嘗動色唯索三舘上聼之喟然慨歎上
初講和囬令太學諸生辛勤効死弗去既命舍人慰勞
及議賞諸生感激流涕再幸軍中使人徃來猶加問諸
生四壁守禦官吏以南壁言之都太守禦孫𫝊提舉李
擢郭仲荀喬師都中統制王􁞯姚友仲統制髙持范瓊
何彦陳克禮李湜石可寳其他遂急差人下統制領不
下十數員一統制下使臣三五十員効用三五十人使
臣日給八百至一千効用三百至五百率皆親戚門生
故吏又權貴請求而至者身未嘗到而請給論功倍於
戰士出戰第功隨親使臣并居優等用命當鋒者未必
收録未嘗中傷者為重傷殁者申逃亡其弊殆不可言
至其尤甚則統兵統率論功第賞雖子弟親戚在重湖
數千里外者皆詭名誣奏例被賞京城陷没方携告剳
遣子孫歸耀鄉閭自以為得計者比比皆是守禦之吏
如此欲冀死守而城不陷可得耶悲夫　呉興沈良靖
康遺録曰宣和中謀取燕山上皇下其議鄭居中獨言
燕薊久陷外蕃一旦得之恐難守况先朝與契丹有誓
不宜輕舉宰相以為千載一時之機不可失童貫蔡攸
欲開邊隙徼倖立功請議黼遂以契丹舊賂賂於金人
權賃山前地十年于是下免夫之令諸路州縣隨民税
産科敷足以與之郭藥師請降是時山前諸州悉為金
人所掠國家所得空城而已藥師既降貫與之入朝召
見禮遇良渥間入内賜宴賞賫不貲未幾請還燕山捍
禦即授節度使藥師在燕山數有湏索使者徃來項背
相望於道上皇悉從其請國家既得燕山其嵗賂金人與
守禦賞賜不貲議者謂猶獲石田無所用也宣和八年
金人乗勢盡破契丹而并其地諸小國黒水波利等國
盡服屬焉悉有五國國相尼堪及二太子謀欲南下郭
藥師叛降敵連兵入冦河北諸郡莫能禦者敵所過不
殺戮惟粮食餉軍檄書有云體堯舜好生之徳興湯武
問罪之師餘多不記十二月二十三日上皇禪位上登
極大赦天下遣使如金講和敵已破中山遂引而南朝
廷聞兵至遣太尉何灌内侍梁方平将五萬屯河上斷
絶橋梁守要害敵至而河氷合遂濟河方平懼不敢戰
單騎遁歸麾下兵皆潰散何灌度不能支亦收散卒退
守汜水闗敵躡其後比至汜水灌兵又驚潰乃引其餘
兵還至京師敵過汜水則鼓行而前府縣來報中外震
動議以汴都之禍始於王黼童貫等士論皆然二十七
日太學生陳東等七百餘人伏闕上書乞誅黼等以謝
天下書聞人人稱快上自即位躬行節儉減膳素食詔
求直言出宫女六十餘人各任所之又禁奢靡罷不急
之費數日之間人情大悦蔡京自西京過京師上書請
入朝覲云有計䇿上奏詔不許入城馳騎發遣金人再
入京城閏月二十五日城陷三十日駕幸敵寨二月初
六日夜半忽請上相見何㮚若水孫覿等皆從既見尼
堪㮚等並立堦下火炬如晝尼堪令人宣偽詔何㮚若
水皆伏地固請尼堪責以無信若水與相反覆詰難尼
堪辭屈乃令拽去若水大罵至死而口聲乃絶尼堪與
二太子藥師等相顧黙然㮚雖争而不敢罵乃笞之孫
覿不争得免初七日遣人來取太上皇后太子親王帝
姬後宫出城尼堪已得皇族出城復令𫝊薦舉䇿立見
隨蕃軍南官傳等不敢薦乃請尼堪自擇所為當立者
百官以次推立凡月餘日議立不决時邦昌以前年奉
使到金國與尼堪俱來在軍中敵意欲立之至三月初
十日尼堪出一榜文令在京文武百僚各薦邦昌仰至
尚書省若有不至皆以軍法從事於是文武官多致仕
不徃者十二日拜邦昌為帝居尚書省上皇出數日有
手帖至開封尹徐秉哲云趙氏注孟子相度分付金人
䇿立張邦昌䇿云無徳而王故天命假於我手當仁不
讓知厯數在於爾躬餘皆不記初金人建立張邦昌遣
人諭意張邦昌陽為涕泣跪伏不受及僣偽位即遣人
迎孟氏入宫其䇿云尚念宋氏之初首崇兩宫之禮葢
用太祖即位迎周太后入西宫故事議者以邦昌果有
朱泚之意尼堪住罷根括金銀欲為邦昌結民故也孫
𫝊既遣皇族遂為尼堪召至青城令見舊主上見謂曰
㬠煩重相公㫁送我一門家眷𫝊無對而退初敵圍城
放兵四掠東至淮西至濮兖南至陳蔡潁皆被其害陳
蔡二州雖不被害屬縣焚燒畧盡泗淮之間蕩然矣京
城之外墳壠悉遭掘出屍取其棺為馬槽殺人如割麻
臭聞數百里以故數大疫死者過半自城破後物價大
貴米升三百猪肉一斤六貫羊肉一斤八貫牛馬肉至
二萬亦無得者街巷有病未絶者俄頃已被剔剥雜諸
牛馬肉賣之菜蔬已盡唯取軟者㗖之至敵兵去盡乃
稍平復
　
　
　
　
　
　
　三朝北盟㑹編卷九十六
欽定四庫全書
　三朝北盟㑹編卷九十七
　　　　　　　　　　　　宋　徐夢莘　撰
　靖康中帙
夏少曽朝野僉言曰余生值靖康丙午之難於都城自
敵人釁成禍結始末之由余偶知之詳審乃今欲稽考
禍亂之由則有大臣乖􁅜誤國基禍馴致傾危姦回叛
異脅附以阽皇輿將帥非人士卒潰叛上自縉紳士大
夫之操守下至市井軍伍之作為皆足以為将來之警
戒焉若夫理辯曲直靣折彊敵捐身為國以全大節則
有李若水力排羣議獨抗仇敵主持宗社義不茍生則
有宗澤者為将帥則懐義赴難潰圍入城任執政則守
節事君鼎鑊不渝則有張叔夜者至偏禆小校城陷勢
危猶結死士欲奪乘輿於虎口則有呉革者侍衛卒伍值
時倉卒深察賊計排斥大臣欲拯主扵禍難中則有蔣
宣李福者皆可垂訓後世光曜無窮焉九月五日尼堪
攻陷太原二太子進攻真定安撫使劉韐守禦具備而
人心悦服總管王淵軡轄李質訓練士卒數千皆可禦
敵時真定在河朔最為堅壘朝廷以金人圍太原防其
東軼侵河朔之地乃以劉韐為宣撫使領兵五萬守遼
州以扼其險王淵李質劉韐皆辟置乃以樞宻副承㫖
李邈為真定安撫使焉而邈優扵吏職而拙扵應變且
新至真定而人心未附倉卒之際金兵圍城精兵既出
百姓之情不親故旬日而拔是時朝廷新失太原又聞
真定之報上大憂慄患將帥非人思得豪傑之士以衛
邊乃下哀痛之詔金人遣王芮堅欲割三鎮之地金人
渡河朝廷大臣唐恪何㮚輩以謂大河之險决不可渡
其昏􁅜如此金人至城下先採濕木編洞屋以新牛皮
䝉其上戴之令運土木以填壕次以大木為對樓雲梯
小車又廣列櫑石砲座尋碑石磨葢石羊石虎為砲欲
攻之所列砲石座百餘飛石如雨擊守城之卒死傷者
日不下一二百人金人自丙午初春用兵攻陷太原皆
以講和割地為語李邦彦呉敏耿南仲唐恪皆墮其計
時何㮚為右丞孫傳為尚書每朝廷計議必面折執政
地不可割金人志不在割地朝廷由是任之至敗事城
破不能權宜濟厄聞金人講和反傾意信之曽侍衛兵
卒之不若夫不信扵造謀之始反信扵城破之後傾危
中外之勢而致乗輿北遷者由和議昏昧而戰守不固
議者曰兵法稱不足則守惟其不足則當死守以固之
而京師將吏軍士自春初守城相疑姦細紛擾不已上
下莫能相制而號令不行城下金人每被砲擊死者百
人而行伍不亂城上一箭至則互相驚擾移時不定种
師道自春初見士卒守城如此深憂後患宗濋誘士以
官爵而竟不與之宜乎士不為用宗濋庸􁅜士無紀律
致都城摧破宗社阽危陽九厄㑹之數實有以致之者
也何㮚鄆王詣金人軍前請講和二帥謂何㮚鄆王曰
自古有南即有北不可相無也今之所議期在割地而
已又欲邀上皇出郊何㮚回道金人之意欲邀上皇上
曰上皇驚憂已病不可出必欲堅要朕當親往二十八
日何㮚又至軍前二帥乃許上出是夜彗星見井其光
長亘天二十九日何㮚又至軍前日出赤如血㮚歸都
堂曽無愧色見執政但喜講和而已與作㑹飲酒食肉
談笑終日自古大臣愚昧無恥未有若此者二帥又遣
使乞令人於河北召康王使者𫝊云聞康王已占據河
北之地恐河北州軍恃王不肯交割請遣人迎之是時
金人已懐廢立之意而朝廷大臣無有覺悟者何㮚奏
上乃遣僉書宻院曹府由京東詣河北迎康王上在齋
宫髙尚書郭少傅與呉幵孫覿馮澥等對上吟詩唱和
又和以太學官對元帥講書及二月六日變議令推舉
異姓時王時雍為留守見議論紛紛恐百官不肯書名
乃先自書名以率百官從而書名者數百人皆若州縣
胥吏書夘厯畧無留滯不終日千餘士大夫及軍民書
畢申上時亦有倡説忠義互相詆毁而竟書名舉邦昌
者時雍乃蜀人也其在蜀為市牙圖利又王黼當國時
雍専為鄉人納賂求差遣使人謂之三川牙郎其鄉人
曰今又作賣國牙郎也或曰士大夫平時享國爵祿不
能納忠効計以防禍亂至扵傾側顛沛又不知以忠義
狥國外鄰禍中國改姓易號反偷生附㑹為悖逆之事
或曰金人拔城以兵脅衆勢不得不然余應之曰今有
賊勢臨人之父以脅其子曰汝能殺父活汝子肯殺父
以求活扵賊乎其在天地間何以為人懼金人之威盡
遣上皇諸王及舉邦昌者是殺父以求生也方金人初
圍城上守禦士大夫自宰執侍從武帥將校千餘人金
兵數人上城兵潰莫遏軍士卒伍其無忠義不足責也
向使士大夫扵城破之時人人以死殉國軍兵士卒雖
懐怯懼亦不敢潰也唐徳宗時守奉天而賊不能拔今
以京城而金人拔之究其所以則奉天之臣皆以死守
獲全京城士大夫皆窺利偷生之故金人以數卒上城
而潰矣今日之患由節義之風不立士俗偷薄其來乆
矣至扵如是甚可羞焉有人問城破之由當應之曰軍
威不立士風偷薄以此破也開封尹徐秉哲為金人所
迫押文引令諸使臣大下搜捉宗室使臣利扵得財雖
多捉𫉬而免脱者十有二三焉其文引云或於南薰門
蕭太師處交割或扵順天門耶律太師處交割皆用使
牒押字徐秉哲為人之臣國之宗屬乃忍押牒以贈仇
讐開封公人并小火下縁取人口妄偽攘奪金銀盈室
聚㑹扵欣樂樓號曰金擢㑹其貪生忘國有如此者又
要太學博士十人又要博士熊彦詩彦詩時雍之壻乃
易他員代之其忘國營私有如此者内侍梁平王仍指
言上皇宫中寳玉玩好鄧述具錄后妃皇子皇女李(闕/)
獻黒漆皮馬甲二萬副太祖平唐火箭二萬隻金汁火
砲様四勝弩内侍平時享國富貴無與比其内侍負國
有如此者在京廂禁軍兵有月粮衣賜國家養此所以
禦四方自上中下内教親按諸營武藝精練厚加賞賜
用臨戰敵敗衂奔竄遂致城陷自罷守禦每日津搬金
帛禮樂器用儀仗法物秘閣書籍國子監經史道釋藏
印板未嘗休息自旦至暮疲敝困弱有搬至軍前屢有
換易往來力乏或憤而擲於地有金人徐謂之曰莫是
國家得汝力耶在京禁軍平時衣粮不闕金人圍城激
賞已厚敵兵數人上城曳戈潰散至宗廟阽危二主遷
越又扵破城時恣行刼奪朝廷恐其作亂仍地分彈壓
每日扵常時受外日支米二升錢一百文城中米貴百
姓餓死兵士糶餘粮月𫉬厚利百千至邦昌即位又請
登極犒賞左藏庫㩁貨務都茶場支錢搬運縱横扵路
見者無不痛恨其軍兵負國有如此者邦昌僣竊行事
命百官不出敕但以尚書省牒不建年號又不用靖康
號應文榜檄但曰三月初七日有詔與徐秉哲令買藥
云社稷山河為卿等所誤可恨者某等父子兄弟成擒
耳無思舊主勉事新君可扵都司借支錢一千貫買路
藥秉哲得之而泣秉哲為府尹應奉金銀根括金銀諸
般取索及勾集人口自初破珹至金人去凡五箇月府
庫帑藏及民間物宗室百官宗属人口等一有所索一
席之上皆秉哲經營之自旦至暮與金人對坐於朱雀
門指顧唱呌不勝其勞也從官數人吏事不及逺甚廢
立之際不能措一辭反勾宗室以奉之見金人殺梅執
禮安扶等守金使而泣之咸多秉哲勤勞之力而責其
不忠之罪或曰秉哲賣主求安吏職雖精真奴𨽻之材
也何以士大夫為四月一日金人之師離城下盡去初
金人與京城彈壓官曰金人去後宜却治樓櫓守扞拒
敵趙家人馬恐壊了張皇社稷十一日邦昌還資善堂
宣和録曰先是城陷後十二月初三日敵須犒軍絹一
千萬疋金百萬鋌銀一千萬鋌表段如絹之數只要綾
羅綿繡之類不要紗四日開封府榜盡數令扵戚里豪
富之家根括金帛赴開封府送納六日将内外庫絹盡
數令禁軍送之軍前自此數旬不已退回汙損者甚多
遣使巡視府庫已封内藏左藏及御前軍器所八日金
使又檢校内藏左藏元豐大觀等庫金帛緘封之十日
尚書有榜應戚里權貴豪冨之家竭其家資以貼犒賞
以令開封府措置日下拘收轉送大金軍前十一日詔
吏部尚書王時雍同知開封府與徐秉哲分東西廂四
少尹十五少卿五郎官徧詣在京根括拘收戚里權貴
豪富之家金銀財帛犒設大金軍兵或敢隠匿並正軍
法捕奴婢笞擊問之十三日遣軍人百姓搬絹赴南薫
門交納凡一千萬疋自當時日始使來欲割蒲解許之
先是軍前諭意金帛不前初十日定下城故凡百應付
萬不敢少緩綾絹搬至軍前屢有換易悉要山東河北
者朝廷以酒餚等遺受納番官無算都人自左藏庫前
分行相屬至南薫門逓絹輸軍前人給錢二百抵暮方
散十五日開封府等處鎔金銀共四千爐金銀每錠各
五十兩開封府榜為大金軍前怪問金銀表段數少聖
駕未回都人知縁金帛乆留聖駕爭先輸納有福田院
貧民納金二兩銀七十餘兩人心可知惟豪貴家不肯
盡出差官吏大搜㕓里苛急人不能堪至扵囚執婦女
發掘房帷者内侍寺觀倡優旅邸根刷殆遍親王公主
宅所有取上皇㫖悉數輸納有司景靈宫内廷駕前器
皿無一存者每坊巷令里長鳩集仍許奴婢告以軍法
從事斬數人首朱雀門以殉日輸金帛如市者有告首
内侍藏金者數人率萬餘兩由是内侍悉令出金銀五
千兩十三日聖㫖今後士庶之家不得将金帶出入候
開封府遍令天下其見在金限三日赴開封府送納限
滿送納不盡許受僱人男女使告金帛之往肩摩轂擊
於道卿監省官以下於南薫門交割敵遣主將皇族郎
君領其事郎君者金主之兄尤自持其勢日布巨挺扵
前凌辱官吏大理少卿尉遲紹先司直王忠臣少違其
指拽坐庭下使唾其口意未惬復批頰數十以建茗腦
麝等物遺之獲免一日倨坐譙門呼官吏俯伏道左左
右𫝊郎君指揮實不曉一語第聞曰明日金帛未足便
􁨠殺十四日詔語云千分未及其一由是開封府及四
壁根括官供軍法状以聞自城諸門皆為敵守雖金帛
亦扵門首交納細民各分井巷自相糾率雖釵釧銖兩
以上共行助國以竿掲扵通衢府前填委不容置足十
四日府榜備示聖㫖髙尚書傅元帥台令根括金銀盡
絶訖具状申當遣金人入城檢校仰體此意可毋悞事
十九日開封府申軍前根括到金十六萬兩銀六百萬
兩表段一百萬疋二十三日四壁置場買銀以鉟銷秤
盤折耗比元數少十萬兩欲足之也正月内金帛見納
比元數金百之一銀一千之一表段十之二開封府復
行根括十五日開封府榜益催金銀人不聊生悲戚愁
嘆皆欲自盡集從官議各分定戚家復行根括如鄭紳
張襄之衮内侍之類皆平生貪黷之人前日不無藏匿
者既到金壁遂自言所有金人復索至於再三十八日
開封府榜國相元帥台令怪問金銀表段數目不足問
城中士庶惟復要縦兵入城自收或只納金銀表段犒
軍令大軍早回仰各體認日下盡數所有送納金人入
内徑取諸庫珍珠四百二十三斤玉六百二十三斤珊
瑚六百斤瑪瑙一千二百斤北珠四十斤西海夜珠一
百三十個硃砂二萬九千斤水晶一萬五千斤花犀二
萬一千八百四十斤象牙一千四百六十座龍腦一百
二十斤金磚一百四十葉王先生燒金陳摶燒金髙麗
進奉生金金甲金梳頭魁各六付金鞍金馬杓金杵刀
金作子四百二十五副玉作子七百副花犀帶金帶金
束帶玉帶鍍金帶金魚袋等上皇閣分金錢四百貫銀
錢八十貫皇帝閣分金錢二十貫銀錢四十貫皇后閣
分金錢十一貫銀錢二十二貫銀火爐一百二十隻金
火爐四隻金桌子面二十隻銀交椅二十隻金合大小
四十隻金水桶四隻金盤盞八百副金注椀二十副金
銀匙筯不計數金湯瓶二十隻琉璃盞一千二百隻琉
璃托子一千二百隻玳瑁托子一千二百隻珊瑚托子
四百隻瑪瑙托子一千三隻珍珠扇四百合紅扇一百
合藍扇一百合行鸞扇三百五十合大扇六十合扇車
一百兩金使督金帛者旁午四壁以從官台官各一人
提舉催促府中差官巡門提轄四壁又添官十員措置
收買仍令諸倉以米豆換之再納金七萬五千五百八
十両銀一百十四萬五千三百兩表段四萬八千四百
疋又遣使人提舉官以金帛遲延堅欲勒赴軍前嘗曰
京城總七百萬户除髙力下户寧不出金銀一錠耶明日
金使來勒留守大户提舉人供限五日納足元數二十
五日金使趙少監傳監軍指揮請八人提舉官赴南薫
門受約束遂殺梅執禮等乃下令曰根括官已正典刑
金銀或尚不足當縱兵自索既而宦者復與敵帥曰試
許士庶以金銀換米麥當有出者已而果然遂督迫益
急城中驚駭不知所為留守司差官百員分定街巷不
問貧富徧加根檢下至貧民一分一錢之㣲亦取兩府
之尚書大戸各金二十兩銀五十兩表段三十疋至寄
居致仕選人校尉各以差次輸納稍有違限發遣家屬
赴軍前至此人益不聊生矣金人令稱科配不得用根
括二字内臣恨取去工妓等又怨所遣官吏既至金壁
乃始言城中金帛取未及一二分官吏隠蔽不肯用心
敵必元數督責日急要牛車千輛取景物鍾簴司天臺
渾天儀合臺星象合臺天輪自五代祖宗已來所蓄併
收江南浙蜀所有上皇二十餘年珠玉一旦取去牛車
擔負襁屬不絶又遣李少監郭率入府普凈寺取朱勔
家書畫直至去日方絶四月一日金人去盡營中遺物
甚多朝廷差戸部拘收象牙一物至及二百擔他不急
之物稱是祕閣圖書狼籍泥土中金帛尤多賤之如糞
土二百年府庫蓄積一旦掃地盡矣
　
　
　
　
　
　
　
　三朝北盟㑹編卷九十七
欽定四庫全書
　三朝北盟㑹編卷九十八
　　　　　　　　　　　　宋　徐夢莘　撰
　靖康中帙
石荗良避戎夜話曰金人再犯闕閏十一月二十五日
午時城陷僕逃難於鄉人王升卿舍館夜論朝廷守禦
之方一話一言悉莫不驗其文蕪其實直而不訐質而
不文非所見聞則畧而不書去年春金人至闕朝廷許
以三關未㡬食言故有十月之師又許大河為界河東
河北悉與之金人又恐中國之反覆也凡河東河北守
土臣親属悉質扵軍以俟及境訓諭又取大臣及家屬
凡二十餘家如蔡京童貫王黼皆以罪譴而欲其家屬
也如張孝純蔡靖李嗣本皆以降而欲其家屬甚者如
李綱徐處仁呉敏陳(闕/)劉韐折彦質折可求皆以用事
而欲其家屬也朝廷惟命是聽所赴貶所已出京則以
實告嘗見王升卿説莫儔作館伴使自圍城之後金人
凡三遣使來始使命臣聲色甚厲云自後不復來矣後
數日復來稍下其色怡其聲復云後不復來矣數日又
來儔詰其復來之狀無辭以對哀鳴呻喙而已朝廷訝
其數來雖許以三鎮托以他事遲遲其請未㡬而城陷
金人登城斂兵不下方遣使求和何㮚等踈謬若此初
李綱征天下兵四十萬以太原之圍師中五月之敗解
潜八月之敗潰散殆盡而太原終不解至九月初三日
辰時太原陷九十五日上下䝉蔽一人猶未知太原京
師之屏翰也太原陷則王室孤内外無援可謂危矣朝
廷怡然不顧惟主和議私植黨與自相矛盾烽燧不立
斥候不遣敵兵翺翔河上已數日朝廷猶未定信十一
月二十五日二太子圍城至二十七日尼堪四十大隊
又到方始愴惶分五路遣使臣徵兵矣天下之兵除陜
西五路外有漢王保甲施黔州兵福建路搶杖手皆可
用何苦而不預徵耶至敵已圍都城雖欲求援不可復
得矣天下之援兵不至京城圍月餘竟陷是誰之罪耶
去年春金人至闕下寨皆在西北地名摩駝崗敵既去
議者引汴水灌崗為水所壊者凡十有八村兾敵人不
敢下寨也識者鄙之曰借使汴水可掩奚不俟敵兵之
來然後引水灌崗則敵可淹沒今乃先放水灌崗是使
敵人預備害也謀而不臧如此已而敵兵再來果赴東
南大抵京西北城髙門皆甕城水門亦甚堅固可以守
禦東南城低水門未暇修最為受敵𦂳處又有大於此
者東南至襄鄧止有十三程五路徵兵來從漢上兼襄
陽鄧保甲極可用亦可招而援也敵營城南則襄
漢兩路不復通又京師漕運全藉東南動千萬計萬一
乗輿播遷則百艘可以宵濟敵營城東絶糧道且使乗
輿不復出矣議者欲使張叔夜一頭項披南城外下寨
或在東門外下寨朝廷議不果反墮彼計中使人心痛
不已諒汴京自有天地以來聖帝明王未嘗居此逮至
五季之君因循茍簡雄覇一方擇地未暇也太祖龍興
不遺鏃而天下稽首稱藩恐煩百姓睠彼大梁乃建城
市營宫室然無山川之險四面受敵萬一敵人繚繞絶
吾粮道膝居而已盖恃險而不恃徳者亡國也恃徳而
不恃險者危國也惟險與徳俱恃國乃尊強僕嘗欲建
議扵朝果欲復都大梁莫若回汴河蔡河五丈河皆由
城外而過借使輦運粮餉亦何憚而不車載斗量也三
河既回扵城外則無敵之水門舊城亦可築合復如新
外門置樓櫓萬一外城失守則舊城復可守矣尼堪自
稱用兵如孫呉孫呉豈可過也軍中稱二太子提十萬
之師今年春直入中原如涉無人之境不戰而屈人兵
金繒駝馬牛羊婦女擄掠無限班師返國迨不與三關
立取真定復至闕下又如反掌之易尼堪師老太原九
月不下縱至都城亦復後二太子期以迹較之其不逮
二太子明矣二太子尚不可及況孫吴乎乗我太平之
乆軍兵㳺墮國難未夷無一人用兵故敵得以乗隙借
使上下一心内外相應朝廷有賢相守禦用名将雖有
尼堪京師豈可破乎尼堪二太子優劣雖殊然皆善将
兵其紀律嚴宻故下皆用命頃在殿前見御寳批降到
金人三生陣同命隊法令姚友仲以下各陳已見以聞
凡敵人遇我師必佈圍圓陣當鋒次張兩陣左右夾攻
故謂之三生陣每陣一十五人以一人旗為頭二人為
角三人為從四人為副五人為繳旗頭死從不生還還
者並斬得勝受賞亦然故謂之同命隊諸将亦皆畫陣
圖詣殿前司師獻欲以方陣迎敵次以兩横陣夾攻其
左右敵兵厚重復用兩直陣掩其旁此五行陣法也或
欲分為八陣擊首則尾應擊左則右應擊中則首尾皆
應此八陣法也僕笑而進曰自古陣必相其地之利便
敵人之多寡或披山或背水設伏料敵應變在臨時豈
可預為之若使敵人知我之情别佈他陣将何以禦姚
友仲以為然復問同命隊法奈何僕曰國家係五連法
行之舊矣且如五人為五積五十人為隊押隊引於前
擁隊驅扵後全伍勝擁押隊有賞全伍負有誅如此則
自然用命敵人之法不足遵也姚公友仲深以為然又
嘗與僕料敵人之勢僕謂皆假借而養之初合謀而滅
契丹也莫若申嚴邊備按兵不動使其自相攻擊可收
卞莊兩虎之功則朝廷信義不缺敵亦無所生心乃
假借其威使二百年之盟約一朝掃地遂俾蕞爾窺伺
王室先則長驅而來深入重地遷延月餘葢慮别路輻
輳不得返國也進不敢攻止求金繒而已為時計莫若
涉河之時俟其半渡河北之師邀其中勤王之兵襲其
後使匹馬隻輪無北還勢乃擁衛姑息莫敢誰何既許
三鎮又復不許使彼得以借口都不遷兵不徵飽食安
坐以俟其秋髙馬肥長驅復來此曰假借而養成之也
又自城破北兵每擊鼓以報平安其聲應如雷如日暮
或天欲暗其時不常毛徳如有詩云睡覺昏昏厭鼔聲
者是也又扵四壁栽種松柏不知何義詩又云城頭松
柏鎖愁烟是也自古城陷未有不戰而陷者既陷之後
豈其不戮一人殆有神物主之自十一月二十五日城
陷至十二月正月盡皆大風雪連日不止畧無少異天
道竟何如哉　曹勛北狩聞見錄曰太上自北狩出城
起行至過河旬日後宣諭勛曰我夢四日並出中原爭
立之象不知中原之民尚肯推戴康王否勛曰本朝徳
澤至深至厚今雖暫立異姓後必思宋不肯歸邦昌幸
寛聖念又曰我夢想當不妄苐記此事次日宣諭勛曰
我左右惟汝後生健步又備知我行事為我持信尋康
王庶知父母繫念彼及此行艱難勛曰臣仰賴天威可
以伺便冒圍而出願不辱命得達聖意是晩太上出御
衣三襱一領(俗呼/背心)折領冩字扵領中曰可便即真來救
父母并押計九字復縫如故付某又索邢皇后得所帶
金耳環子一隻(雙飛小蛺蝶/俗呼閗髙飛)是今上在藩邸時手製以
為的驗及皇太后信物令某不以方所必見大王奏之
訓誥丁寧且囑且泣曰無念吾北行之苦又以拭淚白
紗帕子付某曰見大王深致我血淚之痛父子未期相見
惟早清中原速救父母此外吾不能多致語言氣哽吾脰
故也待到燕山此信三聖人知餘皆不知皇后初取環子
與沈押班令付勛曰到時轉語大王願早如此環遂得
相見并見吾父幸道無恙皇太后以下皆哭太上又宣
諭曰如見大王但奏可有清中原之謀悉舉行之無以
我為念且保守宗廟洗雪積憤又曰藝祖有約藏於太
廟誓不誅大臣言有違者不祥相襲未嘗輙易每念靖
康誅罰為甚今日之禍雖不在此要當知而戒焉太上
又令奏云恐吾宋之徳未泯士衆推戴時宜速應天順
民保守取自家宗廟若等頗記光武中興時事否又宣
諭曰曽有龍徳宫宻賜馬價珠犀合子等物大王曽説
欲决河灌渡河畨人等事以為宻驗在敵寨臨行日恭
承皇太后聖順令奏大王曰大王再使軍前欲出門時
二后洎宫人送大王至㕔有㓜女名招兒見四金甲人狀
貌雄偉各執弓劍擁衛王後女招示衆衆雖不見莫不
畏肅皇后悟曰我事四聖香火甚䖍(謂京師西/四聖觀)必其隂
助今陷北中愈當䖍事自後夜深必四十拜乃止更令奏
大王宜言崇奉以荅天貺其扈從時皇太后未知主上
即位嘗用象戯局以黄羅貼覆書康王字於上焚香祝
曰今三十二子俱擲扵局若康王入九宫者大王必得
天位一擲其子果入九宫他子皆不近皇太后以手加
額甚喜臣下拜即賀具奏太上大喜復位令皇太后瑞
卜昭應殊異使可放心卿等可賀我勛等皆再拜道過
堯山縣進早膳有燕人百餘人守太上所乗車語勛曰
太上活燕民十餘萬我輩老㓜感恩極深願識天顔因
具奏聞為掲簾見之皆羅拜曰皇帝活燕人十餘萬隂
徳甚多即見回鑾不須憂悒太上曰汝等知當時救䕶
之力耶吾𫉬謗不少今困阨反甚於汝輩無食時豈非
天也燕人嗟怨再拜而去太上在路中苦渇摘道旁桑
椹食之語勛曰我在藩邸時乳媪曽噉此因取數枚食
美尋為媪奪去今再食而禍難至豈椹為終始耶至真
定自東門太上乗馬與二太子並騎入門前有引旗書
太上皇字府中兩街居人見旗皆哭金人不較也館於
府園凈園荘午間請太上看打毬自二太子以下皆入
毬場太上與皇后在㕔上坐打毬罷行酒少頃侍中劉
彦宗𫝊太子意云乆聞上皇聖學甚髙欲覔一打毬詩
其情頗甚恭太上曰自遜位以來未嘗近筆硯勉作一
詩以荅台意乃冩付彦宗曰錦袍駿馬曉朋分(毬家/語)彦
宗捧讀稱嘆即與太子起謝太上亦謝其恭也自過真
定敵委蕭王管諸王國公及諸位房院委駙馬都尉曹
晟管諸駙馬及帝姬不得拖後出入請路粮又委本朝
王宗沔王(闕/)李常為都管以糾之(已上縁行故路/不能書地名)　趙鴻
臚子砥燕雲録曰靖康丙午冬金人既破京城當時下鴻
臚寺取經板一千七百片時子砥實為寺丞兼是宗室
使之管押隨從北行丁未五月至燕山府六月聞康王
登寳位金人傳報領大兵現在南京不晩過河金人聞
之驚駭膽落子砥急要潜出歸朝誓不乆處北廷乃隂
結燕人舊歸朝廷忠翊郎亳州兵馬監押朱國寳承信
郎亳州指揮使王孝安二人至中京伺候二聖動靜恭
請道君宸翰宻數金人虚實揣求探報知其情狀戊申
四月甲戌南遁六月甲子至闕下見留守宗澤留連幾
半月與諸四方勤王之師朝夕聚議留守見子砥論敵
中虚實情偽厯厯聳聽意欲使子砥領兵復過大河子
砥辭云陷敵踰年天幸生還急欲奔趋行在朝見具奏
二聖動靜面進道君宸翰以寛主上聖慮不數日聞宗
公遽疾不起宇文虚中代守發來朝見八月己未抵行
在次日丞相召赴都堂𫝊㫖要宸翰即時供納及機宻
事百餘申疏於朝廷至九月十三日忽得三省同奉聖
㫖除鴻臚寺丞不候受告日下供職此子砥之舊職也
二十八日雍陵楊之翰亦自燕山潜歸子砥在北中與
之相從今遂復見維揚但備言此事與子砥皆符合據
實而錄焉二聖之北狩也道君由滑濬至燕山淵聖由
淮揚至雲中道君丁未五月十八日到燕山離門三里
太子􁦾請觀看射栁枝打毬飲食宴至暮次日入門扵
延夀寺駐驛貴妃親王帝姬駙馬聖眷同處日侍道君
之側金人供奉甚厚六月初二日太子諸将請道君聖
眷毬場晏㑹二太子捧巵跪勸道君鄭后維時躬親打
毬迎待之禮至重至厚是時康王登寳位赦𫝊至燕山
二太子得之封呈道君道君即召貴妃相賀喜動龍顔
七月初淵聖至雲中駐驛燕山愍忠寺朱皇后太子祁
至三郡王聖眷同處侍帝側金人供奉如道君之禮二
聖兩寺居處七月上旬於昊天寺相見親王東序駙馬
西序道君居在左面淵聖居右面皇太子次南面西酒
五盞自早至午禮畢而歸七月中旬鄭后體候違和淵
聖朱后同來延夀問候住及兩時九月十三日二聖同
眷起發往中京南人與燕人涕泣送扵東門之外日盡
乃還金人不能禁止數日為之不市起發之前金人納
絹萬疋為路費道君分賜百五十疋與仙露寺宗室仲
理以下作冬衣領之者無不感泣燕山至中京九百五
十里過石門至景州上盧龍嶺下過栾撒河至澤河過
大漠至中京扵相府院駐蹕相府院者契丹時宰相所
居也一門五位左二位道君居之右二位淵聖居之中
一位管事畨官居之中京人烟風物比之燕山蕭索太
甚二聖服食器用皆需扵燕山每兩月金人排辦供應
道君聖眷千餘口淵聖聖眷百餘口比駐驛中京相府
院去大金國尚三千里東京取去宗室嗣濮王仲理以
下姨㜮命宗女等千人餘口至燕山仙露寺養贍口給
米一升半月支䀋一升自嗣王與兵卒無異拘縻㸃看
監視嚴宻困於道塗苦扵寂寞一嵗之間死及八分止
存三百九十八人保州御庄宗室趙遵顧奉使金國亦
在燕山拘縻國相尼堪近許放還本州其御庄宗室仍
舊不曽起發奉使官中書侍郎陳過庭并文武官五十
餘員并門下侍郎耿南仲孫元在真定丁未八月遣詣
燕山崇國寺安泊至十月國相尼堪到燕山計議追呼
出頭許其南歸無不懽呼方行備車促装無復有指揮
並押赴顯州自旦至暮方得行見尼堪以燭從頭至足
照之令厚加養濟戊申三月間一南人貨驢肉瓦橋來
買得故紙内有本朝定本赦書司馬朴枷項禁勘獄成
申元帥府已而貸死杖七十依舊養濟知燕山蔡靖其
子松年與眷属同處金人養濟甚厚松年與一渤海道
奴通事燕市中合開酒肆燕王嗣濮王宰臣何㮚樞宻
張叔夜駙馬曹都尉並皆身亡其餘有從淵聖在雲中
者未知存亡宗室拘縻從官養濟之宜扵此知其詳也
東京取醫官教坊内侍内人作匠司天官吏國主元帥
人等共分驅使燕山得國主指揮更不發遣厚與養濟
扵諸寺院内安泊内侍内人皆為主帥所有醫官開舖
樂人作場司天行術作匠執藝各自營生衣食方足畿
輔所破郡縣盡皆驅策北行何啻千萬比到燕山無論
貴賤壮弱路途之遥飢餓之困死者枕藉骨肉遍野壯
強者僅至燕山各便生養有力者坐營舖無力者喝貨
挾托老者乞丐於市南人以類各相嫁娶燕山有市賣
人充軍兵敵得南人視人立價賣之此本朝人陷敵於
此可見也金國渤海漢兒契丹等若坐知州知判知縣
場務官更有元帥府亦差除即如知州知縣差兩處朝
廷差官元帥府更差即是三人互相爭權乞取財物乃
至料物錢共輸皆出民間有公事在官先漢兒次契丹
方到公人丁未冬宰相劉彦宗差一人知燕山玉田縣
國裡朝廷亦差一人來交割不得含怒而歸無何國裏
朝廷拘取劉彦宗賜死續遣一使來評議彦宗各賂萬
緡乃已有兵權錢穀先用金人次渤海次契丹次漢兒
雖劉彦宗郭藥師亦無兵權契丹時不用渤海渤海深
恨契丹金人兵興渤海先降所以金人多用渤海為要
職燕山留守二人金人薩勒扎判官郭藥師薩勒扎者
阿固逹之族弟也又有三司使契丹莽嘉渤海大率燕
人張令言領之宣徽使契丹果格燕人韓鼎裔領之渤
海李菩薩奴為統軍漢人劉昉為部領此金人族系所
出設官之宜扵此也丁未六月國裏朝廷指揮選南人
文武八員與太子伴讀選得陷燕官前燕山孫設司録
張岩等八人並換北官除北部郎中特賜金録厚支盤
費令燕人歸朝官韓昉待制館伴赴御寨九月金人遣
燕人直史館王樞奉使髙麗令呉鼎是南官撰冊文至
戊申正月劉彦宗移文河北已得州縣鎮搜索舉人二
月一日已前起發赴燕山就試與免科差扵竹林寺作
試院與北同院異場引試二月十七日引試北人詩賦
一場二十八日引試南人作南朝法試三場其試官分
南北南試官張堅王文昌王庭直初軍前取太學生三
十八人金人師退復令入城獨顧友臣服金人隨軍至
燕山授北官校書郎是時三月二十七日開院北人四
百人取六分南人六千人取五百七十一人並皆推恩
劉彦宗云第一畨進士寛取誘之丁未七月初二日太
子往御塞離燕山七百里到凉殿傷寒亡殁金兵皆𠢐
面號泣其屍載來燕山八月初歸本國每破州郡用一
金人一燕人一南人同共鎮守有投拜開門者知州官
屬更不改易並依舊法此金人政事之紀扵此可見也
河南五十四州古契丹沙漠之地自耶律建國之故如
奉聖歸化州之類遇有差發金國不甚計較着軍數目
願南征者甚衆盖利金帛子女也沙子裏在沙院西北
去金國四十里廣有羊馬人藉此為生五穀惟有糜子
喬麥一嵗一收地極寒而草茂冬月不凋雖枯不梗馬
可卧柔如氊毯南接天徳雲内北連党項國南闗口到
此數程無水舊契丹有使命往還用皮毬盛水駝負之
天祚有子趙王者見在金門御寨許王者乃元妃所生年
十八九今在沙子天祚有弟逹實林牙已立為主稱天輔
皇帝盛聞結集兵馬已及數十萬待時興舉頃年郭藥
師所簽常勝軍自藥師投降復慮反覆将常勝軍盡皆
放散各令歸業連嵗軍兵兩路進𤼵折傷逃亡人數頗
多令復引剗刷追呼補數燕山有倉三座並無見在每
支遣職給民間錢帛庫在内中並無見積止有絹七萬
疋所取本朝輅輦逍遥子在燕山延夀寺安放河東河
北州縣領防守每州漢人契丹奚家渤海金人多寡不
同大州不過留一千戸縣鎮百户多闕額數河北路邢
磁冀莫未下皆用兵守之更不攻打舉諸國並簽南軍無
慮十五餘萬人鎮守之數在内衣粮隨處掠取此金人
虚實之情可於此見也御寨去燕山三千七百里乃金
國主所居之營也供奉使喚南人居半啣冤負屈皆謀
叛亡之心戊申正月數千人同謀山中砍柴為名盡置
長柯大斧欲刼其主入山據險結集南兵迤邐南來獻
扵本朝復以為質無何南人吿變於是根究情實殺謀
首者數千人其事遂寝舊歸朝官中大夫集賢殿修撰
張龔告宰相劉彦宗乞知真定府𫉬鹿縣其人荷國厚
恩不忘忠孝自丁未冬到任結集五馬山馬政趙邦傑
等及中山兵民先復真定次取燕山戊申五月有日舉
事無何南人告變張龔不定以疾告歸燕山府潞縣舊
南官巡檢使楊浩於丁未九月入玉田縣山中與一北
僧智和禪師結集招誘南北忠義壮士謀舉大事其人
於戊申三月來燕山城中子砥乃以物色而問其詳云
招誘南北人士已及萬數若得三萬可以横行敵中决
報大讐繼時楊浩復入中山易州界接山有一燕人之
子年十八小名劉黒忙豪勇俊邁異於常人逺近無不
推服於中山聚徒黨選南北人少壯者興舉義兵邀擊
金人意欲令人推為燕主與本朝結好自戊申三月金
人聞之於燕山府集千人往易州山中擒捕劉黒忙其
中險峻不可進其傍見用守把山路劉黒忙徒黨日盛
招集愈多南北忠義之士自投者甚衆已及萬數金人
未易可制此南北離潰之情於此可見也宣政以來朝
議所失者逺結金人近滅契丹之過也金人既并其國
我朝雖厚其賜予重其和好必來襲我治安初金取契
丹實意在我國况開其路而引之耶金人講和以用兵我
國斂兵以待和邇來遣使數輩皆不得達劉彦宗曰金
國只納楚使焉知復有宋也則是吾國之與金國勢不
兩立其不可講和明矣往者契丹主和議金人専用兵
十餘年竟滅契丹今復陷其轍譬人喂虎以肉喂之食
盡終必噬人若設陷穽以待之然後可以制虎也
　三朝北盟㑹編卷九十八
欽定四庫全書
　三朝北盟㑹編卷九十九
　　　　　　　　　　　　宋　徐夢莘　撰
　靖康中帙
汴都記曰十二月初邊報知藥師以常勝軍叛斡里雅
布扺燕京左右近臣倉皇失色未及修備而斡里雅布
已渡河直至城下金兵如入無人之境朝廷知敵鋒逼
近乃連遣使來求和中外由是恟恟但持和議敵退朝
廷茫然未有竒䇿士庶咸望徐處仁入輔中興既召為
相呉敏耿南仲李綱議論不叶但各務汲引門人而已
南仲官雷觀等以植講和之黨邊事一切不問建計議
司舉辟寮屬一時躁進之人乗勢附之不知所議何利
害也四月初上皇皇后還闕上親出郊迎迓蔡攸至國
門不得入時蔡京在洛詔諸子悉置湖外取王黼首級
至闕下童貫送嶺表又遣臺官張澂取首級梟於都下
梁方以不守河津遂戮之羣凶就刑都人大快人皆以
伊呂望處仁然功名减於治郡竟以碌碌敗事敏亦尸
禄為姦天下之士言利害者日數百畧不省覽惟是自
相矛盾王雲奉使歸奏曰二太子亦通説話尼堪倔强
不可近也約雲以七月復到至期不至則舉兵而南金
既舉兵由兩路南進議者或曰敵若渡河一鼓而南我
决失措置當於京城四面十里間各屯兵數萬築高塹
開深溝據要害之利以堅守别馳騎以援之又清野以
斷粮秣使敵進不敢攻伺其隙以兵擊之令河北之民
各營請以自守走使以報康王為元帥集其兵衆揚聲
擣燕山以斷敵歸路使之動心却潛軍渡河㑹勤王之
師繞其背夾攻之尚可也或曰敵兵甚鋭而吾軍剉衂
之乆聞敵深入氣益喪不若擁駕臨狩徐議所向嬰孤
城以自守恐非長䇿也大臣未以為然敵忽掩至朝廷
㒺知所措何㮚曰上城提舉召募人兵號曰何相公竒
兵其應募者悉缺食羸憊之人市中黄斾縱横統制滿
道㮚狂率書生豈曉兵機往來城壁談笑自若得傳者
云㮚日食飲醇酒半酣一謳大可駭也尼堪自居青城
未嘗離寨凡有所議惟召斡里雅布至帳中軍事皆出尼
堪帝自行在所批付徐秉哲取衣服并牛羊千口五色
線皂角之屬末云奉上皇指揮取趙才人(元/妃)帝䝉塵以
來京師無君者四十餘日無監國并三省者半月内外
帖然市廛如故蓋人心久困則思生故也家家毁器皿
屋宇充薪日辦備及敝衣隨新主遷徙初金人欲行未
行之間邦昌為左右小人疑惑有異初心先冊太后引
周太后事赦文中止勤王之師知范訥等兵在近搜索
各人親識遣之公然肆赦以示即位士論頗有異辭明
達墓為敵所發掘露取棺板以為營柵初男女北遷者
五百人為一隊敵以數十騎驅之如驅羊豕京師人不
能徒走逺涉稍不前即敲殺遺骸蔽野孫𫝊得車一乗
載骨肉自以匹馬隨之背小行李取前日府中宣備負
荷初上皇之子韓國公尚在嬰孩前日事變因隨養娘
遁民間金人亦探知限秉哲一日要見不然便要大尹
到軍前金人取人其急如此范致虚全家在敵處一子
寅敷作少卿亦徑取以往金人到陳州南京屢敗二城
竟徐處仁幾不免二子被殺陳遘在山中為軍人所殺
趙野元知大名府為軍民所逐朝廷遂以運使張慤除
直學士知大名元帥府用事者耿氏父子黄潛善宗澤
汪伯彦等耳大學内人元有六百人圍閉以來患脚氣
者二百餘人至今尚有殖者半為鬼録去冬詔許試七
書義并䇿以求才畧之士太學中守舊圖逺大者皆不
肯試惟輕狂躁進者欣然就試後皆補校尉發赴張叔
夜軍前聽候差使比肩卒伍及城破死者甚衆退師後
有存者往山東見康王上書言事者此曹何所不至國
家顛危尚欲覬覦良可憫笑城破時如劉延慶男光國
秦元康澤民諸人叩門斬關夜遁並無脱者唯有兵者
且戰且引可以潰走如傅臨政郭京是也　副元帥宗
澤榜京城述康王指揮分遣將兵餘一百萬迎二帝已引
兵渡河北諸郡十不下一二以為應援夏熱在近金人
必不能來李綱榜湖南安撫使郭三益引土軍及溪洞
兵十萬前來救援知京兆范致虚榜收復南京擒偽留
守高世由統制張思勝榜收復襄陽府擒郭京前來
二十五日在京應官司一半官吏詣南京迎駕是日邦
昌時雍等率官吏出門　范仲熊北記曰辛丑壬寅年
朝廷新定燕山調河北河東京東京西之民轉菽粟金
帛器甲往燕山絡繹於道縣吏部押來者皆言燕山初
定盜賊不可勝數剽刼行李商旅遂絶部押官住在雄
州而燕雲兩路官吏散處中國其嘯聚之民並引處内
地中國之民日夜疑之而官吏亦不復以禮待遇兩相
忿恨數至喧爭至乙巳歲秋平陽府就粮義勝軍劉嗣
初反轉至懷州城下守臣霍安國禦退之丙午歲十一
月尼堪陷懷州殺霍安國范仲熊貸命令往鄭州養濟
途中與燕人同行因問此中來者是幾國人共有多少
兵馬其畨人答言此中隨國相來者有達靼家有奚家
有黑水家有小博囉家有契丹家有党項家有黠戛斯
家有火石家有回鶻家有室韋家有漢兒家共不得見
數目其從河北隨棟摩國主者兵馬更多為拘占數國
路大金正軍不過十萬㬠有生金人喚做掃地軍便是
也以仲熊所親見尼堪寨有兵馬萬人羅孛貝勒寨有
兵萬人皆槍為前行號曰硬軍人馬皆全副甲腰垂八
稜棍棒一條或刀一口槍長一丈二尺刀如中國屠刀
此皆驍衞之兵也弓矢在後設而不發弓力不過七斗
箭多者不滿百隻自大金兵外其他國兵皆不帶甲弓
矢或有或無皆旋砍道傍木執之為兵大帥至歩卒皆
粟米粥或燒猪肉别無異品番人主中國事者高尚書
孫左司也高尤親要兼充尼堪軍前通事謂吏人曰本
司皆插筆於腰文字極簡與人論談言皆成文而檄書
文字簡古幾不可讀凡番官平居惟着上領褐衫無上
下之辨富者着褐色毛衫以羊裘狼皮等為帽𫝊聞尼
堪二子太子初入中國時止着褐布衫既拔京城其下
無不衣錦綉至月旦及視事則幞頭公服靴笏皆如中
國之制仲熊每見尼堪着青貂裘半袖時復露頂而坐
金人差其下薩爾拉為鄭州道士趙之才在鄭州賣相
能揮四十五斤銕簡心胆可使仲熊因謂之曰上皇為
了無限道士沒一箇報恩之才曰只是不用着之才豈
是不能如今之才肯為趙官家便死也不悔仲熊因與
之謀殺薩爾拉不果四月四日尼堪回軍至鄭州教一
人番兵引去見少帝其人引仲熊到清徳太平庫前中
有内侍及婦人數人中一人身甚瘦人指云此少帝也
仲熊拜訖云臣受國恩才薄位卑無所展効致陛下及
此死有餘責他不言金人已叱仲熊令退有番官梁慶
裔來呌仲熊曰國相有台㫖有國書送你歸書題曰書
到於南朝皇帝闕下固倫尼伊拉齊貝勒左副元帥不寫
姓名只用一元帥府印下云謹封書云天㑹五年四月
日固倫尼伊拉齊貝勒左副元帥謹致書於南朝皇帝闕
下卑者攻下懷州内有鄉貫係河南人以不係朝廷措
置州縣人民隨軍將帶前來比至汴京了畢權令鄭州
就粮養濟除情願歸降已𤼵過河北外内有不願歸降
人從事郎懷州河内縣丞范仲熊遣令還鄉仰兾英聰
俯為亮悉專奉書陳達不宣謹白慶裔遣馬軍一人至
京師投下仲熊遂歸　靖康皇族陷敵記一少帝位下
太子諶小大王訓見居五國城鄭才人生大公主二公
主各年幼狄才人無出一見在親王景王濟王莘王徐
王安康郡王相國王温國王廣平郡王儀國公頑使(狄/才)
(人韓/州生)鉄使(閻婉容/五國生)一見在公主純福公主(尚缺醫官王/宗沔男昌逺)
小公主(尚藥乙官成/男良御名復)榮徳公主(嫁實古納王已死見/在大金皇后後位居)洵
徳公主(嫁錫黙郎京/君見在上)寧福公主(嫁陳王已死其子/見在冷山住居)惠福
公主(嫁開封相公希卜蘇國/相見男在上京居住)一見在貴妃崔貴妃王婉
容大王婕妤小王婕妤狄才人喬婕妤一見在駙馬都
尉宋邦光向子房向子扆一見在諸王男女成文(鄆王/男)
成規(肅王/男)成範(郤王/男)成之(莘王/男)成式(濟王/男)相國公儀國
公下(各一男/年幼)相國公温國公下(各/女)一安康郡王康王郡
王(各一/女)故和王(女嫁王遵道男/安令已到行在)故信王(女四/人)一見在棣
華宅親王等和議郡王有奕寧郡王有恭燕五節使有
章越五節使有忠燕五節使有忠燕五觀察有亮越五
觀察有徳一親賢宅宗子故晉康郡王孝鶱男安規等
士稱公繪一殁故親王燕王(趙/州)越王(韓/州)鄆王(韓/州)肅王(五/國)
祁王(五/國)沂王(五/國)住信王(五/國)建安郡王(青/城)嘉國王(五/國)瀛國
公(五/國)昌國公(五/國)一殁故公主加徳(嫁宋國王/上京殁)令福華福
安徳順徳顯徳柔福一殁故貴妃王貴妃閻婉容一殁
故駙馬曾寅曹晟蔡鞗劉文房田丕一金國北京坐諸
宮院見在宗室仲慕仲瑥等并宗女姨㜮兵士等僅五
百餘人去來上京告朝廷艱難賜錢三萬貫牛三百頭
為養濟一奉使洪皓見在燕京等處住金國已降赦已
令換官往往不肯祇受一應被擄宗室女見在北人家
作奴婢者金國已降赦官中二人換一名出令作百姓
自在居住一應扈二帝親屬四百餘人為遷二帝往五
國留在遼東落後養濟焉淵聖滑州驛血指書襟詔曰
宋徳不興禍生莫測朕嗣位以來莫知寒暑寢食惟保
汝赤子以衞我社稷庶幾共享太平不幸用非其人兵
未扺京謀已先潰使我道君而降全族為擄百官偷生
勢不𫉬已所不忍聞者京師之民捨命不顧棄金帛寳
玉欲以贖朕此最可傷恨不得與斯民同生同死後之
社稷恐非我族興言及此涕淚横流衞士潜歸嚙指書
襟敷告中外宗族忠臣義士奮起一心為朕雪北顧之
恥毋忘毋忘　雜考私書曰四月二十日兄某書致元
章解元弟自去冬徐處仁呉敏李綱輩相繼登廟堂誤
國謀身全無措置却欲背約唐恪何㮚又凡庸輕脱河
北河東委而不問自种師中以深入敗績李伯紀以寡
謀喪師士氣益不振冬初大金引兵入北京聲言問罪
且邀三鎮朝廷尚守誤國之謀謂祖宗之地尺寸不可
割堅守不與遂破真定迤邐南來無一卒與戰及議和
也而何㮚孫𫝊必欲戰以遂前非且迎合上意不思力
之不敵也時復閉門自守城中兵及保甲與募兵雖及
二十萬分守城上及以拽砲之餘兵屯五嶽觀城外無
一卒一騎金人近城公然填濠倒戈置砲坐鵞車為攻
城具而劉延慶以下位高金多不肯出戰時擦城下數
百人以啗之敵氣益張閏月十八日十九日間金人遣
使欲親王宰相出議乃留使不遣何相自領山東弓手
及募召到義兵號竒兵登城門自指揮進退敵剳寨由南
郊直扺門外就河北作橋已成不知兵虚實多寡之數
竒兵近濠敵以數十騎突之遂大奔潰爭入門門已閉
自相排迮二千殲焉金人益無忌憚二十四日遂攻城
燒敵樓自已至未佯退二十五日寂然不攻我軍亦不
備食後以鵞車向城只三四人上來由昨日燒處為不
曾蓋棚空闊二三丈矢石如雨不可立有鎗手二百餘
立兩傍至三四金人上時四畔先走相次城上城下棄
甲擲兵爭先遁逃將士無一存者金人既登城畏城中
人不敢下乃分布城上下窺城中早晚擊鼓驚動聲言
洗城者累矣至上出講和割兩河復墮其計蓋欲困之
也十二月初十始求金帛金要百萬鋌銀五百萬鋌緞
一千萬疋正月十間上念人困不能敷此數且敵邀上
出大臣寡謀不能任事乃使車駕再犯不測初以金帛
不足留上在外城罄所有不足以塞所請又取索帑藏
所有應禮樂之具服用之物占天之璇璣𫝊國之寳玉
上自珍異下及粗惡悉取之工匠人口醫官樂工妓女
内侍以至後苑八作綾文思院及民工悉取之約十萬
口父子夫婦生相别離及提老攜幼係累而去哭聲動
天地至二月初六日上已為敵所廢而城中不知也初
七日來邀上皇鄭后十一日來取太子後宮以鉄騎逼
脅最後取宗室欲絶趙氏議所立已請張相張相以死
辭三月一日遣使臣入七日金人入持玉寳冊傘蓋以
大金命立為大楚皇帝凡百須皆應付辦少不如意即
令軍法甚危四月初八日師退勤王兵方來無追襲者
聞在外作援康王即大位中原可定矣　秘書少監趙
暘與太守書曰某奉親幸如常惟是遭此大難國破君
廢墳墓殘毁親戚破亡殆無生意台斾出都之後廟論
日益背馳九月又失太原十月初失真定而觀望之徒
猶持不與三鎮之説至於集百官廷議事勢如此乃妄
為不使一騎得還之言熒惑上聽十月下旬金人忽遣
王芮來使議畫河為界仍聞鉄騎已欲渡河芮頗不遜
大臣無如之何乃遣耿南仲聶昌朝悉從其請正忙中
唐恪乞罷復相何㮚處置尤乖疎耿聶方北渡而敵騎
已南來幹里雅布自魏縣濟師尼堪自盟津涉河(尋得一/石庇裏)
(皆乗馬浮/河而過)廟堂更無措置但自十一月十四日遂閉城
門猶初旬開一兩門放人樵採至下旬敵騎大至更不
復開旋為守城之計斡里雅布館於城東北劉家寺尼堪
設郊於南郊齋宮閏月初即下手攻城且遣使來欲得
宰相親王議事當國者不肯行至東水門屢危斡里雅布
復專遣使見告云事急矣親王宰相不出必破城也又
不肯兼遲留使人毎日不使對使人於都堂驛㕔上盤
旋不能定但云是好公事却如此説當國者但告上云
彼二帥懸軍逺來是送死之時彼乏粮故急欲講和不
知金人自於近京五七里分兵驅掠自家百姓牛羊運
糧山積也至二十三日陳州東屬人放火砲燒樓子三
座亦有金人一二千上城幸得殺退已大危斡里雅布復
遣使來告曰宰相親王下城便罷攻擊竟以為虚偽而
㮚與孫𫝊皆親宿城下時守禦之至二十五日午未間
金人於燒了樓子處走上城守卒遂潰俄頃敵大至是
日風雪異常城上人亦不能立是夜金人縱火燒樓櫓
而大風如扇平生所未見火光下照幽室中亦如白晝
雖平日説雄話者皆恐懼胆落也一城之下但知候曉
就戮矣至五鼓初𤾉與舍弟輩扶老兒行於深雪中得
一委曲巷詰曲可藏避處并幼累皆潜其間至申未以
來忽有人來報敵已講和不復下城然稍近窵居者不
論貴賤皆被擄却如御街近南一帶并西岡等處士大
夫妻子已不可勝計囊槖皆掃地矣二十九日上出至
軍前三日始得還自此之後刼掠稍空然諸門皆金人
自開閉城上盡是金人日夜聞鼓聲不絶其為恐懼殆
不可言上在軍中不得已乃上表於金主奉尊號為大
金皇帝至十二月二十三日急遣使來云得本國指揮
要金銀犒設金一百萬鋌銀五百萬鋌每鋌五十兩衆論
以為此數太多雖竭京師公私所有必不能辦也不如
遣使從曾至軍前者往懇用事之人痛乞减數仍乞作
年限看其所答如何㮚堅拒之云且與他盡力括看所
得如何方報去暘亦三次論之其餘侍從臺諫言者極
多終不見從至正月初五日忽再遣使催督云斂金銀
十日並無報應不知果有此數否始方説與要數太多
似不能足意已怒云何不早説也蓋臘月中間已曾遣
用事人來遍視府庫見内藏庫有絹千萬疋已就已整
數千疋矣意以謂金銀必可足見説不能足乃不喜至
初九日晩復遣使來請車駕出城議上大金帝號事時
已昏夜忽𫝊指揮來早駕出從官皆不及知詰朝遂至
軍前自此日候乗輿之歸寂無所聞但毎有軍來傳詔
語曰只候議事了便歸也而金人在四門交割物色者
皆來買並用左藏庫錢而府庫所有物無不來搬四門
皆有交納官皆公然云要皇帝歸須候納足金銀也自
後上日有批語云急根括金銀然後可歸也讀之者無
不掩泣是時侍從百官皆分頭根括𤾉亦在此抄剳事
十六日已根括金共十九餘萬兩銀一百七十餘萬兩
乃自留守孫傳以下皆供軍令狀云已根括盡得每日
催督稍緩只云煩請皇帝看打毬畢即歸至二月五日
遂打毬畢必便歸自上出百官日至南薰門下等候初
五日官吏士庶駢填不知其數前此有燒香煉頂願及
至晩門閉方散次日拂旦人又聚集等候又至晩散雖
快行家亦無一人自軍前來者暘來見孫伯野云上曾
有語不遣人來否伯野曰每日須有人至不似今日無
人來也乃大憂悶而歸是夜二更遣呉正仲(幵/)莫壽朋
(儔/)賫廢立文字至禁中留守處黎明始見羣臣皆撫膺
大慟伯野復來秘書孫伯野(傳/)作留守復以禁中衆官
難於出入仍暫作秘書省置局遂三四次作狀申軍前
具述皇帝恭儉無失徳又已稱臣於大金乞依舊令聖
上臨御懇禱備至不從但云係本國指揮不敢改易繼
又請乞立皇太子并皇叔燕越二王與親王之賢皆不
從又持上親剳來請上皇及親王皇后帝姬皇太子出
城少頃不出即入禁中搜求矣上皇亦慮轉更驚恐乃
初七日未申間鄭皇后與皇太子毎日復來迫脅轉急
其使皆自乗馬至宮中不可禦但深痛憤而已𤾉自此
至今三月間鬚髪皆白豈謂生太平無事之時乃目見
禍亂如此初七日秘書省欲自裁忍死偷生至二月二
十三日軍前令張邦昌要百官狀請本官權攝軍國事
子能在軍中屢求死使人晝夜監視之至此又再索金
銀尤急其實欲以迫脅京人無異議至二十五日急來
請促刮金銀官梅和勝(執禮/)户部尚書陳幹(質/)工部侍
郎程伯玉(振/)開封尹安次公(扶/)禮部侍郎及侍御以下
與臺官於南薰門外議事先將南塌已下四人盡去衣
各遣壯士執五體併令合面就地以溼柳棒自肩背至
腰打百五棒背瘡更不可言只如手臂皆拽脱並不省
事擡歸次將梅陳等四從官先皆去巾帶反縛跪膝後
用大棒敲死仍割去頭其酷如此痛苦何言至三月初
一日晩送張子能來是時張不食已五日恐其遂死及
送入仍令鉄騎皆衣甲挾兵刃臨門云城中有異論即
屠城張館於尚書令㕔至初五日父子皆大號泣升令
㕔云金人已欲屠城且告相公拯救一城人命張不得
已號泣揮衆使退金人遣人使作漢裝於令㕔人衆中
探伺知衆心如此乃於初七日賫冊寳來封張為楚帝
國號大楚都於金陵因請免百姓金銀及請見在軍前
衆官始肯令馮左丞長源曹樞宻載徳路樞宻譚世勣
孫覿汪藻等還從行而北者何㮚孫傳張叔夜司馬朴
秦檜等然都城已破敝城中凍餓死者不可計米麥至
二十四貫一斛肉一斤兩貫三百菜數莖三四百文今
城已開門外殘破並無居人收割勤王之師已有刼掠
計赦恩之後漸次寧息金人近在濬州酸棗或陽武過
渡至都城不滿百里豈安於此耶今則帑藏皆空禁中
供御乗輿之物悉為金人搬盡至於秘書圖籍國子監
鴻臚館職文思染院官吏皆取去今幸有放歸者宗姓
近上人悉皆並家屬取去日日勾收諸國人如捕盜賊
初從行時親族相别牽挽於道路號呼不可聞不謂盛
時一至於此
　
　
　
　
　
　
　
　
　
　三朝北盟㑹編卷九十九
欽定四庫全書
　三朝北盟㑹編卷一百
　　　　　　　　　　　　宋　徐夢莘　撰
　靖康中帙
七澤孫偉靖康野史曰靖康元年閏十一月金人陷京
師駐軍兩郊聲言欲縱兵洗城靖康皇帝為中國生靈
屈已出幸青城守禦使簽書樞宻院張叔夜以二年二
月七日集在京文武臣僚一命以上於秘書省連名書
牒請立故太宰張邦昌為君傳等祈哀金帥申敘國人
左袒之意往返六七竟執傳叔夜於軍中下開封府行
其曰日集者親録官封名氏有異意者送軍中斬首以
徇尹王時雍奉其令作大卷以次授坐人御史中丞秦
檜願至軍中論列衆始愕然是時集者數千人檜既行
大將范瓊亦挾偽命以佑時雍乃噤黙奉令金帥因其
牒詐為詔冊命邦昌僭即皇帝位國號大楚奉金帥正
朔稱天㑹五年三月七日某嘗侍郎祀朝元正宣和六
年元㑹大官下食料至八十員古今朝請之盛所未有
也雖大臣黷貨官寺分權禮義消亡亷恥廢缺法度崩
弛風俗敗壞衰亂之形見已久矣未至一日中文武士
庶千人皆如達奚珣輩畏一死而舍大義也竟為時雍
瓊脅制有不能伸者是時其䝉恩賜告聞於江上私竊
怪之毎遇靖康二年二月在朝之士必問焉建炎二年
客鼎州郡人朝請大夫鍾翺曰是日時雍以大卷轉相
授皆屏氣書惟謹其間亦有飲泣悲吁者第不敢吐一
辭也忽下坐一諫士面目嚴冷者厲聲曰二百年趙氏
天下豈可付他姓吾乃異意者請如所令其右汴士大
慟曰吾請同行時雍詰之自列名氏曰奉直大夫寇庠
朝請郎高世彬所以志也紹興二年宜州遇淛東徐錢
言大夫張僅者堂吏也是日宻搆秘書省所集姓名
次為一編緘於篋中乃取平生所受官爵告牒悉投於
火自為布衣五月間今皇帝即位於南都挈舟東下欲
上其編未果而病卒又遇龍眠李覺知庠為山東人强
毅倖直非碌碌者於是質以所聞為無疑矣向使檜之
忠憤兼善坐人則庠世彬必將越應之數千人亦必從
而和之使壯士擒智士殺時雍然後羣謼斬南薰門而
出俱詣軍中又使辨士以禮義廢興曉金人彼雖悍强
豈敢殺數千忠義以楚易宋邪檜之名壓嵇紹千萬人
矣然則庠世彬僅雖不死節其志亦可嘉也殆聖人所
謂狷者矣某泣血謹記以俟太史採擇焉　小臣孤憤
野録總敘曰政和中邊臣導遼人李良嗣李善慶歸於
京師宣和初金人執遼主疆吏來告詔以大中侍童貫
為河北河東宣撫使經畧北鄙蔡攸輔行四年十月遼
蕭后稱藩於我時金人滅遼遂稱金國十月入幽州貫
欲以為己功而廢格手詔十一月我師入幽州制詔幽
州建燕山府後二年金人陷忻代州太原府遂渡盟津
薄京師明年三月七日金人刼立偽楚是年四月一日
太上皇帝靖康皇帝北狩五月一日上即位於南都九
月遂幸揚州某待罪江上得太學生丁特起所著孤臣
泣血録又從諫官袁彦範得痛定録武廣嘗胆録已復
有人致李綱傳信録及太學擇術齋記史畧者荒誕參
錯疑者惑之大扺不能悉著姦臣蔽主誤朝之實使忠
義者日夜痛心疾首大懼歲月寖逺是非混并恐後世
不免以為訕也某老矣不能從志士仁人復不共戴天
之讐刷四海九州之恥區區孤憤無所控懸乃取諸人
所録以日係月編而次之其事則因於舊其辭則紀以
實記事非敢私為之以俟他日太史放失云耳題曰小
臣孤憤野録云　鴻臚寺主簿鄧肅靖康行曰金人突
至心膽寒揮鞭直指入長安南渡黄河如履地西有太
行不能山帝城周遭八十里二十萬兵氣睚眦旌旗城
上如雲烟腰間寳劒如秋水雪花一日放濛濛皂幟登
城吹黑風我師舉頭不敢視脱兎放豚一掃空夜起火
光連鳳闕征鼓砰轟砍欲裂斯民嗷嗷將焉之相顧無
言惟泣血僕射何公叨龍墀閉門相臣詎噬臍疾走軍
中劇命列猶將一死生羣黎高風洗空大帥怒九鼎如
山不復顧郊南期税上皇輿截彼黄流動歸去陛下仁
孝有虞君忍令萬騎驚吾親卜龜太史自鞭馬一出喚
囘社稷春敵人慕徳猶貪利千乗載金未滿意釵釧却
為六宮留大索居民幾卷地六龍再為蒼生出身磨虎
牙恬不恤重城突兀萬騎來杳隔鑾輿今十日南門赤
子日軿闐爭掬香膏自頂燃忿氣如雲淚如雨漫漫白
雪無青天太王避狄空金帛坐使卜年踰八百天聽端
在人心耳蒼蒼誰云九重隔㑹看春風舞赭黄萬民歌
舞喜欲狂天宇無塵更瞻北旄頭落地化頑石　金人
據西京有題詩於壁曰世變時移兩忽然空餘洛邑舊
山川兵屯宮殿閙如市民靜閭閻冷斷烟漢後幾經成
大火周時初建取中天興亡令我掀眉笑不悟邯鄲枕
上篇　高世則書趙子砥燕雲録曰靖康初洛陽城高
人有詩云藝祖憲章斯道墜迎門户户有人開清晨山
後九州沒日落河頭萬騎來地近蓬蒿堆白骨巷無人
跡長蒼苔可憐司馬碑猶卧誰奏伊公一笛哀　遺史
曰有孫賣魚者楚州人以賣魚為生有買者孫賣魚必
以蒲穿魚之眼而言曰只為爾愚後屏去妻子為道人
言人禍福多應宣和間召赴京師未至太上遜位孫賣
魚遂止於亳州太清宮是日孫賣魚方在市中忽佯狂
奔走入太清宮視防虞桶内撒底結氷乃取磚石急擊
之而大呼曰氷厚打不開凡呼數十聲然後號跳大哭
而去人皆莫曉有漫記其日時者後知京城陷日時適
相契亳州始異其言氷厚打不開者蓋寓言兵之厚也
　
　
　
　
　
　
　
　三朝北盟㑹編卷一百
欽定四庫全書
　三朝北盟㑹編卷一百一
　　　　　　　　　　　　宋　徐夢莘　撰
　炎興下帙
　　起建炎元年五月一日庚寅盡其日
建炎元年五月一日庚寅朔大元帥即皇帝位於南京
　汪伯彦中興日厯曰先是四月二十七日元祐皇后
詔令遣王時雍徐秉哲偹車駕法仗等百官庻務各分
一半發船載宫嬪及張邦昌等前赴南京迎請又命内
侍邵成章王充管押乗輿服御御輦儀仗至南京來迎
王坐便㕔南仲伯彦潜善延禧耘世則皆侍立成章等
捧笥以前㸃數名件内有道冠一頂非人間様制成章
等拱以捧曰太母傳語此冠自祖宗以來凡退朝宴閒
不戴頭巾只戴此冠後來神宗皇帝易以頭巾脩襲至
哲宗皇帝道君皇帝非祖宗制也願殿下即位後退朝
宴閒戴此冠便是祖宗太平氣象王歛容涕流曰上天
眷命羣臣愛戴幕屬将佐上書勸進拜叩固請至於五
六吾固辭者亦屢矣方此躊躇以思繼又奉太上皇帝
即真之詔太母乗輿服御之意迫不得已不敢欽承於
是命尅擇官選得五月一日庚寅命有司於南京譙門
之左營築壇埸命朱勝非撰䇿文告天命滕康撰赦文
肆赦五月一日庚寅登壇寅受天命南仲充禮儀使延
禧讀冊告天汪伯彦黄潜善董耘髙世則元帥府僚屬
皆登壇行事王泣涕即皇帝位於應天府治之正衙南
仲伯彦潜善延禧耘世則等先稱賀上殿侍立張邦昌
率百官稱賀改元建炎元年　初議改元命幕府官屬
聚議耿南仲等議曰王者即位求端於天探一元之意
以正本始故必建元故漢光武中興建武大王再造王
室宜用光武故事紀元恭惟藝祖皇帝誕彌之年太嵗
丁亥大王殿下誕彌嵗亦丁亥天元屬火宋以炎徳王
藝祖開基改元建隆累聖相授逮至靖康乃遭中㣲殿
下紹隆益光前烈南仲等請以改元為建炎　耿延禧
中興記曰初議年號黄潜善定為炎興耿南仲曰此蜀
年號遂為建炎大赦天下　門下皇天祐宋卜世過於
漢唐藝祖承周受禪同乎舜禹列聖嗣無彊之厯保邦
隆不㧞之基屬以朝奸稔成邉釁恃中都之安富忘外
敵之憑陵致金人來攻京邑初登城而不下終邀駕以
偕行痛念鑾輿逺征沙漠宗族從而盡徙宫闕為之一
空仍仰臣僚俾僣位號朕以介弟之親而受㫖開元帥
之府以總師方輸敵愾之忠亟奉講和之詔豈圖變故
終致阽危盖甞指日以誓諸軍使前迎而後請不惮戴
星而檄率土兾外附而内親而三事大夫與萬邦黎献
共致樂推之懇靡容牢避之私謂亹亹萬機難以一日
而曠位矧皇皇四海詎可三月而無君勉狥羣情嗣登
大寳宵衣旰食紹祖宗垂創之基疾首痛心懐父兄播
遷之難顧號令乆隔衆罔係心軍旅荐興農多失業慰
民耳目之注敷朕腹心之言爰布湛恩誕綏區夏可大
赦天下應赦書到日昧爽以前罪人所犯罪無輕重已
發覺未發覺已結證未結證常赦所不原者咸赦除之
朕惟火徳中㣲天命未改考光武紀元之制紹建隆開
國之基用赫丕圖益光前烈可以靖康二年五月一日
改為建炎元年一二帝北狩随行官吏班直諸軍及諸
色人等見有家屬並依舊支破請給常切存恤無令失
所昨金人逼脅使張邦昌僣號實非本心今已歸復舊
班其應干供奉行使之人亦不獲已尚慮畏避各不自
安其已前罪犯並與放免一切不問一應縁金人犯闕
歿於王事軍人祖父母妻篤疾及年七十以上家無子
孫者委所在勘㑹詣實時與支本營小分請受如陣亡
人依格合給多者即從多給一應永安軍祖宗陵寝西
京應天禪院㑹聖宫影殿西墳可差西京留守及䑓臣
一員日下前去躬親省視如有厯年乆逺為風雨之
所剥蝕及軍馬之所蹂躪牆垣傾頽棟宇殘損采色
黯舊合修理者一面措置修理之不得有所遺失母
惜重費毋畏勞苦務期完宻以稱脱意俟事竣日
仍宻具奏聞南墳委汝州守臣依此一應天下神霄宮並
罷舍屋什物錢糧田産州縣拘收具數申尚書省一應
常平司散歛青苗錢穀本以便民歳乆法弊反為民患
可自今住罷一應縁軍馬侵犯有臨難死節義不受辱
出使軍前及守禦出戰並歿於王事許本家經所在官
司自陳先次覈實具名保明聞奏當議優與褒賞訪聞
自來歿於王事合得恩數官司多事指摘細故非理問
難逗留致死事者不即霑恩可令所屬疾速施行一應
縁金人大入朝廷遣使徃來實厯險難有未經推恩人
許令自陳與檢詳元指揮推恩内有金人拘留未還者
其請給令所屬且權給一半贍養其家侯及一年止一
應因金人驅擁及差使過軍州官員及諸色人等得還
者並許依舊官職祗應支破請給等内官員已别差人
者並令吏部先次别與一般差遣一應文臣承務郎武
臣承信郎以上并内官醫官伎術官及致仕並與轉行
一官文臣中大夫武臣承宣使並回授與本官有官有
服親武功大夫未帶遥郡一官已帶遥郡禦使人與轉
行右武大夫選人與循資已係承直郎與改官次等合
入官校副尉下班祗應依格與轉官資仍並不隔磨勘
一應諸路帥守監司許依例進貢恩其金人及盜賊曽
失守或逃避之人不許進貢一應承務郎以上服緑服
緋及十五年者不以賍私罪與轉服色一應文武陞朝
官并禁軍都虞候以上父母妻未有官封者並與封叙
已封叙者更與封叙亡歿者與封贈已封贈者更與封
贈祖父母者亦聽回授一應文武致仕官並賜粟帛羊
酒即曽任太中大夫觀察使以上者官倍賜一應士庶
男子婦人年九十以上者賜粟帛等令户部具别則例
行下所在州縣就賜務令得實不得擾呼百歲以上仍
保明以聞一應禁軍指揮使以上各特與兒男下班祗
應一名諸軍將校合加恩者並與加恩馬歩諸軍將士
等並特優賞仍比舊例以三分為率更増一分一應文
武官因金人到離任者並限一月内經所在州縣自陳
並與免罪轉運提刑司勘騐給還任一應軍人丁夫等
逃亡及潰散官兵并州縣百姓因金人所至令失業之
人皆因有首領統率原其本心皆欲勤王止縁道路不
通遷延日乆粮食不繼因而取給民户刼掠逐路帥守
不曽差人總率見今嘯聚未散出首無路自新限一月
於所在首身其已前罪犯一切不問並放令逐便軍人
依舊本營原職名收管仍免所轄官司及本營問當其
少欠官私債負並除與放百姓願在軍者如少壯即減
三指刺填即便支給例物請受其徒中能諭衆歸業或
别首納限滿不首復罪如初一應今來嘯聚賊徒既許
自新如尚敢乗時作過殺害軍民仰安撫提刑司差那
兵馬捕捉并家屬務盡斬殺如數多本路軍馬不足申
樞宻院差大兵前去𠞰除仰提刑司原立賞格召人擒捕仍許
徒中自相殺併依格推賞功効尤大者别具保明格外推恩後𫉬
不以今降赦恩原減一應逃避公人限一月出首依舊職名收管一
應逃亡軍人如能勸誘逃亡之人首身本轄官司直簿拘籍每五
十人轉一資副都頭以上每一百人轉一資及千人所
屬具名申尚書省當議優與推恩一應戰鬭亡失官馬
及散亡軍器什物之數合該科罪及官司見責令偹者
仰統制官保明如委無欺隱特與放罪除免其民間有
收到軍器等物許限一月經所在官司首依私有法其
收藏官馬不納計贓科罪一應係官欠負不以名色百
貫並行蠲免其曾經金人兵馬焚刼殘破州縣鄉村人
户日前私債雖無利息並限二年外方許理索一諸軍
昨縁勤王并因差出借過衣糧料錢並與除破更不尅
納一應宣和七年十二月二十四日登極合該轉一
官向有未經改轉之人並合吏部逐旋具鈔擬轉如
失去公案無可照據許取見任吿勅照騐許本色官
一員委保特與轉補如未祗受歿於王事許回授於
本宗本色有官有服人一應縁金人經由州縣有燒
毁係官屋宇等守及差使被賊刼殺據者特與免本家
二年支移折變仍仰州縣倍加存恤一應諸路綱船靠
閣見欠或遭風水抛失若被盗勘㑹分明委無欺弊不
得將官兵尅折請受特與除破一應諸路人户見欠税
租并倚閣展税賦及縁納錢物並與除放一應諸路借
貸常平錢榖並特與除放一應諸路漕司多財用匱乏
將民户合納二税宛轉折納或支移他郡却免未支移
只納脚乘實恵之類致民間輸納増倍深屬掊尅今來
並仰遵依條法不得妄冒支移折變仍許人户越訴提
刑司覺察當重寘典憲内京西路昨縁方田添起税六
分外止送四分見錢更不支移折變訪聞轉運司将所
减分數敷入舊税抑令人户輸納重困民力可恨赦書
到今與蠲免所有違法敷入舊税去處悉行改正仰提
刑司覺察仍許越訴一諸路税賦支移折變自有成法
比年漕司以財用不足徃往反覆細折如合納見錢令
輸紬絹却以紬絹之直折納絲綿之類惟務削刻良民
受弊自今仰轉運司遵依條法不得依前違戾仍委提
刑司覺察聴人户越訴一二税折料合用納月時估中
價近嵗轉運司與州縣務於掊尅将及納頓减時估不
以豐凶低昂但稱引用飬例折納大重人户往往破産
今後朝廷非軍事更不下轉運司非泛須索如折料尚
敢循習不革守貳轉運司非泛須索并違制之罪加二
等仰提刑司提舉司覺於起催月終以前具有無違戾
保明聞奏不以實間與同罪一預和買法本支實價訪
聞官司立價甚低或髙擡他物價准折或以無價虚劵
充數甚者直至受納未支本錢不遵條限前期起催急
於星火今來上供類欲依祖宗法其和預買有前項違
戾守令并轉運司並以違制論加二等仍委提刑司覺
察毎嵗於依限内一月内具有無違戾聞奏不以實聞
與同罪一諸路諸般徭役非法令該載者罷該載而非
急務仰監司守臣速具以聞當議一切蠲罷一應迯田
見今地隣及地分掌𬋩人等攤認租税許令陳状特與
放免其田依條召人承佃候迯户人歸業日給還一昨
縁軍興官司於民間勸借財物及靖康元年後來人户
於所屬州縣獻助錢物依靖康元年六月二日止指揮
給降空名告勅計價書填給還比縁監州州縣申明将
未降上件指揮已前献助之物不理數今仰逐州長吏
限十日将已降空名告勅道計前後實納之數計價盡
數書填給還訖以聞如人數所納前數未及願帖納書
值者聴即不得抑勒如違許越訴當議重行黜責一應
今來因金人所至州縣刼掠迯避人户仰監司守令多
方招誘歸業内闕食不能自存之人依災傷七分法賑
給與免今年夏税雖歸業而無力耕種者仰提舉常平
司更切審量據等特行借貸錢收買牛具之類候将來
收成日分三年逐科帶納人户置買耕牛權免錢粮一
年其縁金人兵馬蹂踐田土鄉村依此施行一昨經大
帥府駐劄及一月以上去處應辦軍馬極為勞費今來
夏税並與放免省一應舉人特奏名并就殿試靖康元年得
觧及州學職事人並免将來文來觧一次一應天府差
人防秋至今春未能放散顯妨農務應縁來差科保甲
除迯亡人外特與免一科支移折變一諸路義倉在法
合同正税為一鈔輸納訪聞提舉司以轉運司侵用有
令人户不得随税帶納去處顯屬違法仰命遵依成法
改正施行一應人户典賣田宅因官司不為减落第等
見依舊供應科配差使限赦書到一月許自陳騐實特
與减免一應今日以前典賣田宅馬牛之類違限印契
合納倍税者限百日許陳特與蠲免事發在限内者亦
准此一應崇寧以來増置務其税入課利除給官吏等
支費外所收錢物不許去處仰轉運司體度並行廢罷
一應崇寧以來因買樸坊場河渡及折欠官物沒納田
産未有承買者與减見買價三分聴欠户與收贖限滿
不贖即依所减價出榜别召人承買仍作三年六料輸
納一訪聞自來赦書所放逋欠轉運司及州縣廹於調
度依舊催納至民間有黄紙放白紙催之語甚失朝廷
寛恤愛民之意今來大恩與常赦不同兼務節用可以
裕民如監司州縣輙敢故違巧作名目依舊科抑被科
人户越訴其官吏當重行貶竄一應近年以來州縣縁
應奉之費用度窮廹至有前期括借民間二税免役坊塲
課利等錢顯是違法自今湏𬋩依條限催納不得預借
一祖宗以來天下上供委有常數自熙寧後因臣僚奏
請嵗有増加不勝其弊仰諸路轉運司取索轄下應干
見今上供物數開具祖宗舊制及熙寧以後増添數目
聞奏當議並行裁損以紓民力自崇寧以來州縣倉庫
受納税賦務加槩量以圖出剩東南六路為甚以故民
力困乏其弊本於補發綱運斛㪷額外増數可除嵗額
上供數外其每年任其起補發額斛並權住罷一諸路
常貢之内有時新菓外味之類所在因縁貢奉外取索
歸空庫更有饋送搔擾為甚仰體禮部勘㑹除縁天地
宗廟陵寝供献所湏外餘並罷貢一自崇寧以來州縣
因抛買上供綱運取辦民力或以和雇為名科差鄉夫
般擔挽運極為搔擾自今後並不得以和雇為名科借
鄉户以代兵役州縣故違或監司强抑州縣應副者並
許人户越訴當議重行竄黜一應監司州縣違法賦歛
涉於掊尅或科配大買物色實擾害及應干民間疾苦
事件並許中外臣庻詳具利害經所屬官司陳述繳奏
或詣闕投進當議考察改正施行雖語言詆訐亦不加
罪一應州縣官昨縁京城圍閉赴任愆期多致員缺應
已差下官除程限一月到任限滿不到令本路監司郡
守各選有才幹人權行具名奏差一次已奏差者他司
不許衝替及昨縁防秋所辟官屬先次赴任因郵置梗
澁未受付身人並以掌管職事日與理為到任月日一
應州郡金人曽到城下保守無虞者令所屬等開具元
守禦及出戰官兵等保明申尚書省取㫖推恩内應天
應係祖宗開基之地有三聖御容两院宗室控扼東南
為襟㗋衝要之處與其餘州軍事體不同所有原守禦
戰官兵等特先次與轉一官資選人比類施行仍令元
帥及應付長官開具保申尚書省給降付身一應吏部
宗室注授恩例自有定法昨縁言論列遂同庶姓甚失
銓叙之意可依舊法一應宗室犯罪見鎻閉監𬋩拘𬋩
人該遇今來恩宥並放逐便宗子婦人見入道為尼願
還俗聴原有官封者依舊一應宗室昨來預貢及得觧
之人並與推恩一應宗室無官人依政和五年二月二
十四日册皇太子赦與量試推恩一應外官宗室未有
差遣及已授三路差遣願别授者並令吏部不依名次
先次注闕近便差遣一應諸宫院屋宇近因拆毁致使
宗室至無處居止並許量口數多寡指占空閒官屋及
寺院居住一應宗室因金人取過軍前本房老㓜無人養
贍或因逃避散居州縣以至失所在京委開封府在外委
守臣速行措置月給錢米無令失所不管漏落别聽候朝
廷指揮一應宗室年㓜未及官員并忠義之士在外非曽
奉朝廷及大帥府指揮激於忠憤自募勤王人兵未有統
屬今來國事稍定仰各將見管人兵交付所至州縣主兵
官訖出公據量帶人從前來行在特與推恩一應官員因
疾病陳乞致仕今已安痊不以年限滿許召保官員原委
保自陳特令再任一應命官尋醫侍養許並召保注一應
恩澤補受文學並許依法召保注權入官一應合特奏特
並與免試内曽經六舉以上到省人與登仕郎五舉補京
助教四舉上州文學兩舉諸州助教人願赴將來特奏名
殿試者亦聽雖在下等不應出官人亦取㫖陞推恩一新
春合赴省試人昨縁道路艱阻復歸本貫及在京人即未
有取應之期令禮部檢㑹故例取㫖施行一應去年錫慶
院試中武士未經推恩人仰本部限一月開具等第姓名
申尚書一應院宫官有隔下撥放並許於所屬自陳保明
申禮部限三日給降其今嵗聖夀節合撥放去處雖不
曽投進功徳疏特與依例撥放試經者與額外添數一
　次合就試一百人以添一名一百人以上者兩名三百
人以上三名一應暴露遺骸無人識認者許在寺院埋
瘞毎及一百人令所屬勘騐申禮部給度牒一道一應
自今官員犯罪若依贓私自斷定更取特㫖斷如係公
　罪止令刑部大理寺斷定刑名施行更不取特㫖一應
命官流配編管覊管人永不移放逐便除名追降官資
及勒停責授散官安置或官終身不齒放歸田里人等
及永不收叙人並與叙元官落職人欲復舊職折資及
降等差遣人與復本等差遣合檢舉者刑部限三日舉
其蔡京童貫王黼朱勔李邦彦孟昌齡梁師成禫稹及
其子孫皆誤國害民之人更不收叙一應呉儲呉侔王
宷劉昺等親屬前來禁錮約束指揮條具以聞停降諸
色人等未經叙用及永不收叙人並特與叙原職名已
遷補者額外收補一應編管移鄉人并永不移放者並
放逐便沙門島罪人不以年逺近並移鄉五百州軍一
應命官公人軍人犯罪除名有特㫖除名停僣覊管大
理寺合斷刑名外一時特㫖除名停僣覊配安置之類
本不合坐罪者並與除落理元斷月日一應特㫖還俗
僧道自陳特與依舊為僧令本州出據公據一應禁軍
犯踰濫情重條並行隔下不得遷補轉若經斷及五年
不曽再犯候轉日委所屬勘㑹詣實特與轉行一應急
脚馬逓舖兵因金人所至迯避散在諸處送逓角可専
委本路提刑司疾速招刺依舊擺舖仍依時支給請受
一應縁軍與收置物至未曽交還價錢者並限十日支
還一京城圍閉日乆商旅不行今道路方通理當優異
其啇賈欲船販物貨上京者並經州縣自陳出給公據
特與免沿路税錢一應中外有文武畧藝出倫或淹布
或沉下僚内自禁從外至監司郡守廣行搜訪各舉
所知一名如舉得其人並行選擢限十日内薦舉仍與
以所舉人移文州縣以禮津遣赴行在一應孝順子孫
義夫節婦所宜旌表以厚人倫事顯著者仰長吏明白
來上一應祖宗以來赦内常税寛恤事件及名山大川
歴代帝王祭祀封爵等檢㑹行於乎聖人何以加孝朕
毎惟問寝之思天子必有所先朕欲救中原之急嗟我
文武之列若得忠義之家不食而哭秦廷士當永於報
國左袒而為劉氏人咸樂於愛君其一徳而一心竚立
功而立徳共徯兩宫之復終圖萬世之安副我憂勤躋
時康乂
　
　
　
　
　
　
　
　
　
　
　
　
　
　
　三朝北盟㑹編卷一百一
欽定四庫全書
　三朝北盟㑹編卷一百二
　　　　　　　　　　　　宋　徐夢莘　撰
　炎興下帙
　　起建炎元年五月一日庚寅盡五日甲午
中興記曰初命滕康草赦文或詆斥圍城士大夫有憤
怒意上命耿延禧改定以進且云圍城士大夫一切不
問衆服上有大度真寛仁聖主矣　朱勝非南都翊戴
記曰上幸南京登極非建言受命中興宜築壇行禮北
望二聖寅受寳册乃即帝位因治壇於府東偏五月朔
上登壇受寳改元建炎請以中興受命名壇載於登極
典詔可之　遺史曰初上在相州也閏月十四日夜夢
淵聖令盡觧所服袍帶而以自所服者賜之望日上語
延禧世則羣臣不敢對先是太上皇帝将禪位觧所服
排方玉帶賜淵聖既上出使河北淵聖又觧以贐行上
在河北懐衛諸州申状皆為靖王或為康王或以紀年
之號兩當之至是始悟靖之為文立十二月也盖淵聖
立十二月而上建大元帥府遂即帝位也　黄潜善中
書侍郎汪伯彦同知樞院事即日押付都堂治事　黄
潜善制曰中書政事之本一新萬化之原賢者邦家之
基茂建百王之典朕紹膺鴻緒綏御庻邦炎正中㣲國
步孔棘興衰撥亂坐收三傑之功舎爵䇿勲進陟五臣
之位具官某器識沉毅而足以任天下之重學問淵博
而足以識古今之全蚤服采於禁塗寖宣勞於外屏邉
烽侵犯都邑震驚纒氛祲於九重接蕃戎於萬里立轅
門而左袒倡義旅以南征間関百難獨見松栢後凋之
操險夷一致遂成桑榆不負之勲是用蔽於僉言擢升
右省式慰沃心之望聿新大政之元爾惟丕命其承廸
以先王之典予其克邁乃訓永奠烝民之生益𢡟逺猷
以對休命　汪伯彦制曰朕惟列聖儲休千齡累洽軍
政隳壊将帥惰驕强敵長驅京邑震擾博延羣臣之議
人莫與能檄召天下之兵士無鬪志卒罹變故幾至阽
危肆疇佐命之功共濟經邦之業具官某學貫千載知
出萬夫沉謀有先物之㡬居簡得鎮時之望參華延閣
出綂藩符屬時訪落之謀實預扶衰之義肇開幕府爰
整師干豐邑故人莫重蕭曹之冠雲䑓諸将獨髙冦鄧
之勲是用順考僉言蔽自朕志擢司兵柄進貳機庭幹
兹心膂之憂實頼股肱之舊勝殘去殺期臻奠枕之安
保大定功共享銷兵之福往承茂渥永底丕平　遺史
曰中興之初黄潜善汪伯彦首為執政智者必知二人
無進攻之志矣
二日辛夘上靖康皇帝徽號為孝慈淵聖皇帝内劄勅内外
文武臣僚等朕比以乘輿播越宗廟阽危廹於師言勉
紹大業居軫晨昏之變載深手足之懐恭惟靖康皇帝
聰明憲天節儉由性子育加於庻彚色飬逮於兩宫金
人内侵四郊多壘乃遣单車之使欲邀龍徳之歡代親
而行即日命駕繼以編戸困於金繒復再屈於敵營欲
為民而請命沉㡬淵識外晦内明時方艱虞聖以遵飬
溥率萬邦之望徯瞻八駿之歸雖道妙無名豈形容之
可及惟徳施㒺極顧遵奉之敢忘爰舉徽稱用昭盛烈
靖康皇帝宜上尊號曰孝慈淵聖皇帝乃令所司擇日
奉上册寳應合行典禮禮官即速討論以聞　遺史曰
初淵聖即位以四月十三日誕辰為萬夀節大酺天下
臣民詔到四方州郡有挾符䜟之説妄以私意猜度指
為不吉迨金師深入淵聖播遷若為先兆焉　元祐
皇后為元祐太后御剳勅内外文武臣僚等朕惟徳盛
者報必隆屬尊者禮宜偹古之彛訓國有故常元祐皇
后制行徽柔宅心虚静蚤儷極於永泰乆慕道於瑶華
庚辰並后之文已甞誕告丙午復號之㫖未及布宣比
者敵騎内侵都城失守方二聖之遷播屬百辟之抗言
還御宫闈暫臨庻務洞逹機事之變深惟宗社之安踵
遣使軺敦諭至意建此纉圖之日亟頒國政之書叙惟其功
舉協於義是用參稽衆志奉上尊稱兾茂對於休辰以
永綏於夀祉元祐皇后册為元祐太后仍令所司擇日
奉上册寳應合典禮禮官疾速討論以聞元帥府限十
日給局　詔責李邦彦等詔曰作事貴於謀始自古不
能去信茍乖此道亂所由興李邦彦等皆靖康主和議
之臣或料敵失宜自成懦弱之勢或過聴誤事復忘偹
禦之方用起兵端以誤國計孝慈淵聖皇帝勤政宵旰
庻圖治安謀臣既未能慎初武服固難於善後興言及
此罰其可迯其李邦彦等呉敏蔡𢡟李税宇文虚中鄭
望之李鄴已下三省别行竄責播告中外咸使聞知
詔修國史詔曰朕遭家禍二聖播遷单孑一身義不得
死三事大夫羣黎百姓戴宋惟舊用歸屬於眇躬朕欲
身先士卒北首赴難咸曰宗廟之重不可一日乏祀且
将攝行國政竢時復辟則又曰天下之大不可三月無
君遜避無從百辟復至盖祖宗徳澤在人固若膠漆天
其或者崇降咎災以警懼我宋是用思憲祖宗之舊仰
承天意庻或悔過以輯寧我家賚及赤子嗚呼惟孝弟
可以動天惟憂勤可以成務惟恭儉可以冨民惟兢業
可以保國惟大公可以悦人惟至仁可以安衆惟来讜
論屏側言可以達聰惟近正人逺寵倖可以成徳惟守
大信可以規逺圖惟有常徳可以立武事不弛不擾始
終如一夙夜惕勵式禳不祥庻㡬降鍳俾復父母兄弟
宗族朕将視舊章不以手筆廢朝不以内侍典兵權容
受直言雖有失當不加以罪謹聴斷除苛撓抑未作去
浮靡斥聲樂之奉絶㳺獵之荒非奉典禮尚方無餙綉
繪非急繕治大匠無營土木非軍功無異賞非戎偹無
僝工弗利於衆非衣服飲食皆可廢有宜於國雖赴湯
蹈火皆可為斷之必行無或有二尚慮諸臣狃於故習
有以祥瑞奏聞褒頌功徳浸於道諛諱隐過尤務在䝉
蔽大臣蔽賢有舉非實䑓諫懐慝有言非公凡此之屬
必殺毋赦朕臨御之始徳意未孚於上下用伸播告以
敷朕心兹言不食咸聴毋忽　大元帥府一應行将佐
官吏卒伍自河北京東扈衛有勞較優劣等第來上當
與推賞　諸路勤王之兵皆至行在諸路勤王兵至行
在於是王徳初撥𨽻劉光世為右軍将官　郭京走至
㐮陽統制官張思政㑹兵擒而殺之初郭京至自京城
奔走沿路稱撒豆為兵撒草為馬假幻惑衆取兵二月
至㐮陽有三千餘下寨於海子頭京居於洞山寺欲册
立宗室為帝置使錢盖西京縂管王㐮及統制張思政
等止之不從會有自京城逃遁來者具説京以妖術誤
國京城不守思政乗間㑹諸頭兵襲京囚之至是欲以
京赴行在半途為李孝忠所襲思政就轎以搶刺殺之
三日壬辰以張邦昌為太傅同安郡王五日一赴都堂
叅議事汪伯彦建炎時政記曰是日早朝上謂黄潜善
汪伯彦曰何以處邦昌潜善曰邦昌僣稱名號罪在不
貸為金人所逼脅念其不得已而從權金人既退専遣
謹燾奏書繼遣謝克家歸寳璽又迎請隆祐太后歸於
宫闈退居東府駿奔來朝惟陛下睿斷處分如何上曰
朕嘗與邦昌同奉使軍前小心畏慎不幸逢此禍變雖
不能死以盡節然遭變行權縁此宗廟不隳社稷不壊
一城生靈獲全肝腦金人纔退齎書赴朔歸寳來朝朕
既貸其初欲馭以王爵異時金人有詞使邦昌以實具
書報之曰舉國之人不忘趙氏彼師不旋踵而天下勤
王之兵皆左袒歸宋故邦昌恐懼不待問罪幸保首領
而反籍於朕使金人知天人之歸出于自然卿等以謂
如何潜善伯彦同對臣等謹奉以施行故有是命　命
黄潜善等募忠信能専對之士奉使金國除作國書外
命張邦昌更作金人書草遣使人以行　宗澤徽猷閣
待制知㐮陽府耿延禧董耘髙世則宫觀兼侍讀黄潜
善戸部侍郎梁陽祖徽猷閣待制淮南江浙荆湖制置
發運使兼提領措置茶塩楊淵王起之秦百祥並除郎
官趙子崧延康殿學士知鎮江府
五日甲午耿南仲請老除觀文殿學士提舉杭州洞霄
宫遺史曰先是上在濟州羣臣勸進議已定耿南仲奏
臣老拙幸得遭遇竭盡愚直唯靖康行遣蔡京廷臣多
翼蔽之終雖貶岀然蔡氏所引實繁有徒必不利臣父
子乞賜全保上曰國家今日之事吾最痛心其次門下
侍郎父子耳使天下無事吾得居藩衍宅事父兄門下
侍郎安享爵禄豈不為美今日不得已吾即繼大位豈
不能保全一舊師傅乎師傅吾師𫝊也且老矣月以數
百千飬一前朝老師傅直易耳人言毁譽何足信至是
南仲告老乃除觀文殿學士提舉杭州洞霄宫奉聖㫖
耿南仲為孝慈淵聖皇帝勸講官十有五年同朕在外
厯艱難險阻又踰半載今以年老乞罷機政所請見今
恩數人從可特令依舊餘人不得援例　分劉浩丁順
孔彦威王善等軍上命劉浩丁順孔彦威王善各以所
部人分為三等軍人為一等百姓强壮無業可歸願充
刺軍者為一等老小怯弱不堪出戰人為一等仰各具
見在人數将上二等撥入五軍收管三等給公㩀放令
逐人歸業除劉浩遥郡防禦使大名府鈐轄丁順遥郡
防禦使滄州鈐轄王善人數少與轉秉義郎差濮州雷
澤縣尉所有逐項下使臣人兵功賞仰各具保明状申
奏等第速與推恩傅亮勤王人兵依劉浩等例分為三
等亮除直袐閣通判滑州趙子崧荐對改通判濟南府
　上韋賢妃尊號為宣和皇后御劄敕内外文武臣僚
等報徳莫尚乎隆名謹化必先乎廣孝兹古今之通誼
乃邦國之彛章韋賢妃聰明恵和淑柔淵懿育於慶閥
嫓我親闈象服是宜淑則偹於四教彤管有煒徽音冠
於六宫誕毓𦕈身嗣紹大統念慈顔之在逺尚阻奉於
晨昏顧領典之有稽宜亟崇於位號是用叅稽衆志爰
舉丕稱肆張母道之尊歸安天下之飬宜上尊號宣和
皇后　夫人邢氏為皇后制曰乾坤定位而萬物育日
月逓照而四時行序人物之大端慶必衍於婦順得天
下之内助治莫尚乎家齊朕嗣守慶基肇臨寰㝢茂建
長秋之號爰稽前代之文誕告外朝式孚羣聽嘉國夫人
邢氏洵美且異淑慎無違系出華宗夙啟射屏之慶質
全碩媛載著俔天之歌居自勅以箴圖動常資於保傅
來嬪朱邸増輝皇家屬蘭馭之在行顧椒塗之虚次載
念纘圖之始有懐内助之賢翟茀以朝竚來歸於京邑
佩玉之儺将表正於宫庭登進名位之崇昭示風化之
首於乎塗山翊夏克相神禹之功莘國興周乆資太姒
之徳庻並受福禄以永格和平尚慎乃躬期恊朕志可
立為皇后　宣和皇后邢皇后在圍城中皆遭金人遣
請隨二帝北狩遥册立也　詔李綱赴行在勅李綱卿
被遇兩朝延登四輔出専将鉞宣威乆去於周行總治
王畿申命已頒於召節屬朕纉承之始遭時變故之餘
經體賛元必頼股肱之舊弼折衝厭難兼資廊廟之訏
謨蔽自予衷誕敷廷號俾發揚於賢業以寅亮於天功
式遄其歸虚心以待已除卿尚書右僕射兼中書侍郎
詔書到日卿可疾速發來赴闕　先是靖康圍城中以
資政殿大學士大中大夫領開封府事召李綱率湖南
義兵倍道前進至江寧府遇周徳作亂使人招安撫定
以周徳赴勤王為名支散犒設悉委㑹羣賊於轉運司
既而次第執去斬之周徳聶旺皆凌遲處斬江寧府乃
定時已聞京師失守欲赴大元帥府行次准備聞二帝
北狩知上即位於南京先遣人馳行在上疏論議和之
非
　
　
　
　
　
　
　
　
　
　
　
　
　三朝北盟㑹編卷一百二
欽定四庫全書
　三朝北盟㑹編卷一百三
　　　　　　　　　　　　宋　徐夢莘　撰
　炎興下帙
　　起建炎元年五月五日甲午盡十四日癸夘
五月甲午内除麻制資政大學士大中大夫領開封府
李綱除正議大夫尚書右僕射中書侍郎　制曰門下
稽古建官莫先於論相用人惟已尤貴於得賢将宏濟
於多艱益眷圖於舊徳巨川之待舟楫兹惟暨於同心
元首之賴服肱盖相湏而成體帝賚良弼國有賢臣肆
延登於宰司用敷告於列位資政殿大學士大中大夫
領開封職司隴西縣開國伯食邑八百户實食封一百
户李綱器宏而道逺學髙而徳方才兼文武之全識洞
聖賢之藴蚤紆宸睠寖踐華塗歴事上皇献言有同於
藥石被遇淵聖告猷不貳於㡬衡神明扶其精神天下
想其風采頃暫釋於樞筦弛總尹於上京乆留遐方殊
拂輿望顧予𦕈質𫉬纂丕圖整王綱於既壊之餘張國
勢於中㣲之際宜得碩輔共濟逺圖是用擢居右揆之
崇兼侍西䑓之峻廼錫侯爵進陟文階御以爰田陪之
圭賦併昭異數式勸具僚於乎周室中興山甫明庻邦
之若否唐朝再造子儀任一代之安危朕欲經營四方
汝為朕欲訓飭百工汝率惟長䇿逺算可以弭難惟竭
誠愛日可以圖功其尚弼予一人亦有辭於永世可特
授正義大夫尚書右僕射中書侍郎進封隴西郡開國
侯加食邑七百户食實封三百户主者施行　朱勝非
除中書舎人翊戴記曰靖康元年冬金人再攻京師勝
非為右司員外郎被命使軍來往計事及張邦昌倡和
議質金營乃請勝非行勝非中道上疏論邦昌懐奸不
忠必致誤國和議不可恃刼質不可信請大為将來戰
守之防又沿路得邦昌榜檄語涉怨望且挾敵勢逼脅
郡縣湏索無厭委以上聞臨出彊得㫖召還時朝廷議
建四道都副總管八帥分制諸路以衛王室除東道副
都總管倍道之南都才到三日都總管胡直孺提兵勤
王竭本道錢榖甲兵以自隨所餘羸卒僅三百人而食
才支旬日强豪富室先已逃避既而金破直孺之師於
㐮邑執直孺以冦應天敵攻南門矢石如雨以大車載
芻藁縱火逼城闉敵將躍馬來望指呼其間公命伏弩
於要地伺之遂為効用邵曇者射中敵將目墜馬而死
敵勢遂卻經月不近南門乃増陴浚湟益修守偹躬擐
甲胄與士卒同飲食夜宿城樓者凡數月徒步廵督率
一周匝雖雨雪泥淖未甞肩輿敵柵城西北隅攻圍計
百出度宜應之敵不敢攻邦昌既僣窃遍為書抵諸路
帥守一日敵騎送其使至城下集官吏發緘訖械其使
乃繳書元帥府敵既不能犯南京遂安大元帥進兵濟
州既日趋謁諸臣僚未有至者乃首建大議曰今二聖
北狩天人之心属在殿下宜以時正位號係天下望且
曰南都藝祖皇帝興王之地宗社神靈使敵不能䧟以
為大王受命之基請亟幸之以圖大計遂幸南京登極
上即位之五日故有是命　楊惟忠加殿前都指揮使
建武軍莭度使楊惟忠西畨部落也從童貫有功靖康
中為髙陽闗路兵馬副管　元帥府在東平也惟忠來
以為都統制及黄潜善張換髙公輸卒彦宗王激皆領
兵令惟忠總之上即位加殿前都指揮使建武軍莭度
使
六月乙未詣鴻慶宫恭謝　馬忠除龍神衛四廂都指
揮使河北統制張換加通侍大夫忻州觀察使河北制
置使皆以兵出河北制曰朕惟兩河之民更百戰之役
田野三時之務所至一空祖宗十世之遺厥存亡㡬
肆夙宵之軫念如氷淵之交懐孰知拊循經逺之謀我
有梟俊折衝之士馬忠㡬能先物勇不顧身胄出名家得
山西氣俗之厚任使邉塞知漠北封圻之詳昨逢多壘
之艱屢立干城之績雖曽進秩未殚所長爰升統制之
崇加俾使權之重料百城之丁壯總以五符提兩路之
精彊蒐其軍實兼收羣力克展壯猷上以迎二聖之還
下以正四封之守任吾之責時乃之休　命馬忠将所
部人兵五千人號一萬人前去河北恩兾州以北取路
過河趍河間府雄州以來追襲金人又命張換将所部
人兵五千人號一萬人前去與馬忠接濟相為聲援
七日丙申薛廣張瓊以兵出河北　命薛廣将所部人
兵三千人號六千人前去自内黄縣過河㑹命河北山
寨義兵一萬人收復磁相等州又命張瓊将所部人兵
三千人號六千人前去自開徳府西渡㑹合水寨義兵
　一萬人與廣接濟相為聲援　劄下陜西諸路帥臣招
集人馬聚積粮斛以待朝廷遣使前去措置恢復又剳
西京翟興團結本處義兵保䕶陵寢
八日丁酉吕好問除尚書右丞制曰富貴不足觧憂方
極慕親之念孝悌施於有政莫先同徳之求朕以眇躬
嗣承大統遭家不造凜若淵氷雖三軍舉同左袒之心
而二聖未返北轅之役棠棣之華韡韡敢忘原隰之求
大隧之樂融融有待封人之荐具官某儒術之茂闇然
實章信厚之資老而彌篤徧陪甘泉法從之列實自靖
康搃攬之初從容片言綽有回天之力險夷一致益堅
衛上之忠肆圖邦命之新進搃文昌之轄倚老成於典
刑之重登世臣於故國之遺朕之股肱誼同休戚其念
兩宫戴天之義體予一人側席之思倘能遣侯公而説
之必有御趙王而歸者亶惟乃辟是佑則於永世有辭
　秦湛回天録曰宣和七年金人違盟約結連契丹燕
人入塞朝廷方講和好不以為虞事至非意故南至京
師种師道宿将諳練兵事而大畏懼不能聴從既而用
兵失䇿繼失太原時兵部尚書吕好問以諌官趋召吕
公上言十三年造作此禍今患難已至此全在諸路帥
臣協力共濟豈可猶用前日恩倖及貴近親舊尚因貨
賂任使之人欲乞選擇改易又諸路諸州湏令各為之
所兵食可以自立萬一秋冬之間金人再動不致悮事
及召回劉韐等并河北民兵自真定至邢相傍太行山
置大寨以偹衝突及應援沿邉諸州今冬金人再至指
揮盡於四路諸所起勤王兵又乞於諸路已起人内選
擇堪用之人就粮於尉氏咸平陳留東明四處若敵騎
越河則以四邑之兵列寨如連珠或五十里或三十里
則置一寨以䕶都城使敵衆不能遽犯亦通四方音信
又言防河湏用宿将若外戚宰相親舊及省院使人之
属皆不可用又言防河之兵暴露日乆慮其困乏不能
對敵今沿河皆設堡障又言太行山在懐澤之間最為
要害乞别委宿将専守險隘雖大軍進退自不相干宰
執堅不從至是言今召諸處兵已不及在京見有二十
餘萬乞十六萬人於城外立寨以䕶城壁宰相亦不從
金人兵至都城之外蠟詔康王為兵馬大元帥金人攻
城甚急鼓噪之聲震動端門之前都城失守御筆夜召
公許戎服冐雪而騎兩快行親從介而持刀以先邁上
欲幸㐮鄧羣臣多藏匿獨吕公與宰相何㮚及同知樞
宻院孫公𫝊入侍既而不果行上幸敵營曉命吕公入
城撫慰軍民上既至敵營金人請遣使止諸路勤王兵
呂公見宰執曰京城圍閉之乆諸處都無入援之人若
更遣使降詔止絶則悞國益甚宰執曰二帥堅要如此
呂公曰可緩其辭則忠義之人自曉矣所遣使人湏當
慎擇庻不敗國家大事宰執曰公何等語耶呂公曰某
所見如此不敢不盡深恐後悔耳宰執曰自家在它重
圍中如何却得鬪氣呂公曰四方若有忠義之人統兵
雲集窃恐金人亦有顧忌上再幸敵營命吕公等入城
撫諭翰林承㫖呉幵入内都知李石賫尼堪斡里雅布廢
趙氏立異姓文字來及請太上皇帝親王等於是執政
官及内侍從官集内東門皆號哭吕公曰自敵圍京城
張叔夜來援其後數日天下帥守無一人至我孤彼强
致有此禍計無所出但當率衆懇告耳若其不從上皇
出城亦未遲也李石出上手札吕公曰此乃不得已而
書也夜半不能决吕公曰諸公不取某言何也遂拂䄂
出女真令呉开莫儔促立異姓繼聞皇城司集議立張
邦昌吕公於是宻使廸功郎蔡安中門下省録事張師
聰訪康王大元帥府親戚得韋淵蒋時師愈魏飬并潘
夫人給使孫卞郭貴等求大元帥所在及作蠟書偹陳
内外之事吕公凡謀事並夜間中庭不聞人聲處方敢
説話及冩文書等與人謀議並使其子夜間雪中布衣
芒履𫝊達意㫖及定議吕公亦伺雪夜間自往及見外
戚婦女等要約其實止一親吏随行雖門前使令皆不
知也吕公與監察御史呉綸馬伸張所文林郎呉結閤
門宣賛舎人呉革日夜宻謀迎立興復有勸吕公託疾
吕公云今日實是某盡莭之時将來事了閒退譬如人
家遭火湏㸔烟塵去救若逺坐㸔着焚燒都不管或有
人救㓕便來争功焼盡時一齊散去則何用世臣也上
請者或於尚書省中謂上為廢帝公怒形於色曰聖人
全徳天下歸往何嘗廢乎其人曰盍稱靖康皇帝乎公
曰亦非也君父位號豈可擅改一坐聳服公宻令做造
祖宗神主易廟中所列而藏之以虞敵取公以已俸錢
一月建靖康聖莭道塲於景徳寺寳勝永慶院時公權
領門下省但書尚書衘仍舊諸公誚之公曰受命於上
不可易也有請改年號者公立争之有移文必去年號
公不能止但自行文字必稱靖康二年邦昌欲出别二
帥公曰萬一二帥要留人防衛相公何以處之邦昌答
云無此公曰不可不預為之偹今若留人在城裏令居
民不聊生若在城外四方道路斷絶設若使他恣縱相
公敢治他否邦昌曰此説是也尼堪果存留鐵騎五千
邦昌力辭次日又使髙慶裔王苪來説留人防衛等事
公曰南北异道恐北人不諳水土或不能依南朝法則
却致驚擾慶裔曰留一貝勒在此處置可也公曰貝勒
貴人豈敢煩他况南地夏熱或有疾病則南朝負罪深
也慶裔曰甚好况只在河北急要南人飛一騎來説即
時遣去應副是日金人軍行公曰過一日已晩脱城外
推尊䇿立則奈何邦昌曰彭寵之事安保其無荀彧所
謂愛人以徳也或謂公曰若金人回戈公豈能遏他不
若且更待一年半嵗則上下稳便公曰金人糾合諸畨
皆厚𫉬金玉女子而去必無回戈之理若有囬戈之事
某固不可遏但道理如此倘罹於禍則是死宗廟社稷
也處死有名萬一京城軍有變吾軰為他戕殺死則得
不好雖懐忠義之心何處告愬四月八日公之子自陳
州至濟州行在謁大元帥大元帥曰尊公先有帛書來令
左右閤子中書袋内取出以示公之子故其後特降親
禮稱呂某昨邦昌僣號之初即募人賫帛書具道京城
内外之事金人甫退又遣人勸進臣僚所不知付尚書
省行下照會至南京故有是命　黄潜善兼御營使汪
伯彦御營副使范訥京城留守郡溥京城副留守放散
諸路兵多有散而為盗賊者
十日己亥路允廸為京城撫諭使耿延禧為京諭副使
上曰京城士庻自金人退師人情未安差官撫諭黄潜
善對欲差路允廸耿延禧上之信臣可遣至京師故有
是命　大元帥府局幕府官僚五軍将佐應扈衛過河
至應天府軍兵並與等苐推恩批荅許份乞幸揚州状
奉勅許份申仍與衆熟議皆以為揚州之地控帶江淮
城壁新修乞決定至計即日御衆治兵廣陵事具悉海
淮故區下控南服統臨一道實自本朝卿以侍從之近
臣膺藩宣之重寄志在王室深惟國步之難利究公家
繼上時廵之請屬方勤於北顧難遽議於東遷言念忠
誠不忘嘉嘆所請宜不允故詔示想宜知悉　先是知
揚州許份於四月末間有状申大元帥府乞駐師揚州
状曰恭惟國家祖宗功徳澤被天下上皇臨御二十六
年遜位嗣主繼膺丕業克勤克儉至徳罔愆伏自即位
以來未嘗暇逸再嵗金人深入一旦事出非常二聖播
遷萬方憤懣凡在臣子如失父母痛心疾首無地措身
重托大王獨留於外天意人事理實有歸份等謂神器
難以乆曠輿論豈宜屢抑伏望大王决定至計早登天
位以副二聖顧託之意安億兆願戴之心且以京師新
破北顧可慮渾鄆二郡與敵為鄰南京雖號興王之邦
而金騎屢至亦非息師之所唯揚州號古都㑹前江後
淮險固可恃四方水陸此得其中加之合郡僚吏下至
閭里細民延望維日為嵗份等誠願大王俯就人欲駐
蹕於兹誕頒詔條綏靖寰宇又况地距河朔不甚為逺
可以時遣候問二聖興居治兵飬士圖迎鑾駕若乃繕
治宫室百司與夫儲蓄軍民粮餉之事份等悉力可以
畢集份等恨以職守不𫉬躬詣王庭但仰瞻激切拳拳
之至　金人攻瀛州
十四日癸夘詔罷天申節上夀朕承祖宗遺澤𫉬居士
民之上求所以扶持危顛未知攸濟念二聖之鑾輿在
逺萬民失業将士暴露百官有司靡所底寧夙夜痛悼
㡬廢寝食倘可以復二聖而保生靈朕不愛身敢自豐
殖重國禍况以眇躬之故聞樂飲酒以自樂為乎非惟
深拂朕志實増感於朕心所有将來天申莭百官上夀
常禮可罷當體朕意毋復有請　姚平仲召赴行在制
曰漢室偹邉復魏尚雲中之守秦人禦晉赦孟明殽澠
之奔與其選衆而收新進之材孰若弃瑕而責老成之
效具官某禀資沉鷙事上朴忠昨縁外侮之侵甞卑中
權之任乃事戎昭之果靡遵廟勝之謀坐此逾年隐於
亡命肆朕纂圖之始時求敵愾之良議者皆言汝為可
用執干戈以衛社稷方急壮猷聴鼔鼙而思将臣宜頒
异數爰復州團之秩俾趋嶽狩之朝庻分北顧之憂尚
捄東隅之失勉圖而績以副朕懐可復吉州團練使所
在出榜召赴行在
　
　
　
　
　
　
　
　
　三朝北盟㑹編卷一百三
欽定四庫全書
　三朝北盟㑹編卷一百四
　　　　　　　　　　　　宋　徐夢莘　撰
　建興下帙
　　起建炎元年五月十六日乙巳盡六月二日庚申
十六日乙巳京東轉運判官閭丘陞責授濮州團練副
使封州安置詔士大夫所嚴者名分朝廷所恃者紀綱
倘於擾攘未定之間即為専輙自便之計國於何有意
則可知爾初無他長専喜自用比以人材之乏卑之一
路之權所兾興師以時赴援而躊躇四顧偃蹇不前逮
吾幕府之開首戾轅門之令福威在己行止肆情凡今
䑓劾之所陳皆昔道塗之親見其鎸爵投卑要荒尚堅
循省之心無負生全之賜　顯謨閣直學士知東平府
盧益落職宫觀朕惟國家有天下㡬二百年所恃以安
存者繫中外士大夫相與維持之力一旦事出倉卒社
稷阽危而四方藩臣赴援者無㡬朕甚傷之具官某初
無他長早服顯仕光被累朝之眷進登常伯之知在人
臣冇見危致命之忠在方面冇振旅勤王之義而丁寧
靡顧酣飲自如逮予踐阼之初巧作謀身之計近臣如
此謂疏逺何其鎸延閣之資往食真祠之禄兹為寛典
無復重愆　金人䧟河中府知軍府事郝仲連被殺
十七日丙午天章閣待制知同州唐重上書臣於今月
十七日恭捧初一日皇帝登寳位赦書望闕宣讀人人
感慨流涕當國步多艱之際忽聞詔音以定神器宗廟
社稷不缺祭祀四海生靈不忘舊徳誠千萬世之幸累
日祗誦細繹詞㫖其中有云紹祖宗垂創之基懐父兄
播遷之難卒章伺候兩宫之復終圖萬世之安其言哀
痛深切泣血銘心推原徳意而施之惟恐奉詔不勤不
敏以辜新政廢神霄朝拜罷常平給散限外印契額外
撥折道僧還俗者給據啇賈興販者免税如此等事於朝
政非大安危也於國體非大利害也於人情非大休戚
也陛下制詔之意欲紹祖宗垂創之基必思所以興復
之䇿既懐父兄播遷之難必思所以救難之方此乃大
安危也大利害也大休戚也誠天下人大計也然祖宗
創垂之基以京師為根本以兩河為股肱金人再至京
闕則根本揺長驅兩河則股肱病矣所以為興復之䇿
者何如也陛下以太上皇為父以嗣君皇帝為兄金人
一舉而邀兩宫當披髪纓冠而往救之矣為救難之方
者何如也自古外敵之侵中國未有如此之酷然其吞
噬之欲尚未厭也其憑陵之勢尚未已也前日致兵之
因陛下甞通知之乎今日禦兵之術陛下亦熟計之乎
既不知已而又不知彼者必殆既不能强而又不能弱
者必危陛下度彼己之實則知所以自治矣察强弱之
理則得所以常勝矣此天下之大計也陛下所以興大
計天下者固以素定非臣所得而擬議也然以今日之
務有四而其利甚博大患有五而其禍不可勝言臣為
陛下舉其畧而試陳之定都闗中據山河百二之勢以
植根本之地所以杜𤓰分之漸也建牧大藩重宗子維
城之計以固磐石之基所以救瓦觧之失也通夏國之
好而守撫舊疆所以講好息民也立青唐之後而封以
故地所以興㓕繼絶也此四者千萬世之大利也雖千
萬言而莫究豈非今日之急務乎若夫大患冇五而救
患亦不可緩法令滋彰而吏縁為奸欲救此者莫先於
守祖宗成憲朝綱委靡而不振故士大夫相習而誕謾
欲救此者莫先於登用忠貞軍政敗壊而不舉故将兵
相扇而奔潰欲救此者莫大於正刑賞國用竭而利源
又失欲救此者莫先於選将漕之臣民心離矣而調發
方興欲救此者莫先於擇循良之吏此五者非天下之
通患乎今日之務有四而其利甚博大患有五而其禍
不可勝言皆詔㫖之所及臣愚不忍緘黙以茍容敢竭
愚而妄有陳焉天下之人訃議不旋踵而投機之㑹間
不容髪陛下獨斷而早圖之以起中興之運而成再造
之功則祖宗創垂之基於此可紹而兩宫播遷之難於
此可復矣此誠天下之大計也臣曩叨諌省屢陳致敵
之因坐是斥逐承乏守土累上禦隣之畧言皆有証頃
者聞陛下以大元帥之節戡定國難臣甞具劄子陳述
三䇿乞移闗中以符衆望臣區區之愚已陳其梗槩矣
兹者恭承詔㫖許臣庻詳具利害陳述語言詆訐亦不
加罪以此見陛下誠有聴言之意首開求言之路有君
如此其忍負之臣戅愚狥國不識忌諱輙敢肆危言以
塞明詔進退存亡之㡬臣於此卜焉陛下不以臣愚不
肖許赴行在得方寸地以披露肝胆庻㡬或補於經綸
之萬一臣之願也臣非為自謀也實為天下國家計也
惟陛下裁幸
二十一日庚戍資政殿學士王㐮趙野並落職責授太
中大夫秘書少監分司居住臣僚上言一旦金人再入
唯叔夜自南陽引兵直趋京城精忠挺然胡直孺身冐
矢石竭力前進雖敗被執其志可憫惟王㐮趙野顧望
徘徊迂路頓兵曠日持乆無赴難之意㐮總西道反自
洛陽引兵赴鄧州却行南道野總北道反自大名引兵
趋廣濟单州南京却行東道又㐮起兵之日金人已逼
洛陽既不能直趋京城以救君父之急又不肯駐軍洛
陽以庇一方之民其領兵而南也洛陽已陥又鄧州逡
廵遇敗復囬其潰散被害甚廣及聞陛下嗣有神器即
收拾痩羸旋為迎鑾之計至於趙野其罪尤著所至從
兵大掠至廣濟軍悉為兵擁進及單州皆被殘破又至
南京每日遣兵卒討刼民財風聲四出滄濟州野皆所
未到百姓夙夜惴慄惟恐野軍之來凡野所過民居唯
存墻壁而已百姓怨恨皆於壁上題云趙相公殘破去
處在在遍滿夫設總管本以禦盗而野居其位反以為
盗此宜不赦以懲戒來者奉聖㫖王㐮趙野並責授大中
大夫秘書少監㐮分司北京㐮陽府居住野分司西京
清州居住制曰忘身狥國者臣子之忠賞勉罰偷者朝
廷之柄矧在艱難之際尤先總覈之公具官某早被眷知
與聞機政昨屬都畿之擾大分方面之權俾各自専靡
從中制復列諸屯之卒乘將為内屏於京師庶值風塵即
趋郊甸豈有兩君之在野畧無一騎之入闗故取迂途
以為遁計既無以上紓國難復不能留庇居民公縱偏
禆肆為敵害逮朕纂承之始務昭含貸之仁如汝等倫
置而不問然人言荐至分綸靡容其分務於别都用少
伸於邦憲以懲不恪以警無良尚深循省之思無重悔
尤之積　李孝忠䧟㐮陽府安撫使黄叔敖弃城走落
職降兩官與監當差遣李孝忠者京師百司健兒也都
城陥李孝忠隨衆奔竄出萬勝門得脱走京西沿路聚
衆有義兄弟十人而姓李者皆立名連孝字孝忠為首
又有孝義孝成孝信凡八人第九人乃張世也以衆冦
㐮陽府京西安撫使黄叔敖棄城走孝忠自南門入城
肆焚刼擄子女驅擁强壮為軍遂據其城而不去議者
請論叔敖弃城之罪故有是命朕惟國家分方面之權
於平日臨師臣之選付千里兵民之寄嚴列城節制之
威亦惟事出於非常則當効死而不去矧㐮陽都㑹之
域實漢晉用兵之郊方敵憑陵恃惟屏蔽豈有潢池之
内侮遽捐城守以出奔坐使旄倪皆為魚肉迹其致禍
安所逃誅念更肇造之恩姑置惟輕之典削奪名寵斥
之冗官往思民冤痛自懲艾　翁彦國以賦歛被罪翁
彦國暴賦横歛東南其黨呉昉為腹心助虐得轉運判
官物論沸騰而莫敢言其惡人無聊生至有擊登聞鼔以
訴者上始知而亟罷二人且降詔引咎以慰其民宰相
李綱以姻黨昵彦國庇之至貼改詔書獨罪昉而不及
彦國中書舎人朱勝非言舎渠魁而責支黨臣愚所未
諭也於是卒正彦國罪　孫𫝊張叔夜遥授觀文殿大
學士　李若水賜贈觀文殿學士勅故吏部侍郎李若
水立身狥國知死不懼忠義之命無與比倫達乎朕聞
為之流涕可特贈觀文殿學士與子恩澤五人賜銀絹
五百疋兩　耿南仲落觀文殿學士提舉杭州洞霄宫
制曰兵家之算所貴伐謀廟廊之臣豈容誤國儻或信
常談於紙上不知墮敵國之計中茍偷嵗月之安馴致
國家之禍人言荐至邦法可迯具官耿南仲頃委政機
適當邉警朝廷可否唯予舊學之謀天下安危恃爾老
成之重謂當决淝水之戰乃専主平凉之盟坐使中原
㡬同外壤朕痛夫二聖之狩考昔者羣臣之言誰致亂
階汝為戎首姑鎸秘殿之秩以正具臣之誅尚省厥躬
毋忘予戒臣僚言南仲専講和之罪故有是命
二十五日甲寅邵溥落職京都小郡制曰臣子事君當
守險夷之一節國家多難豈容顧避之兩端具官某服
在近途乆更器使昨抗章而請覲既優詔以俯從聞有
出疆之行乃為擇地之訃懐諼如此為爾悵然其亟觧
於近班用黜臨於小郡兹為寛宥毋廢省循
二十八日丁巳遣使撫諭諸路　上謂黄潜善汪伯彦
曰金人肆伐中國生靈塗炭朕不得已而狥天下之情
二聖北去繼序雪耻思所以追奉鑾輿者必思所以安
人心求所以安人心者必求所以安民瘼比雖下詔多
方凡經殘破州縣優加循恤若未盡也可遣使諸路撫
諭及詔川陜城都京兆府京西㐮鄧州荆南府江寧府
揚州仰逐漕臣積聚錢粮帥守修治城壘宫室官舎以
偹時廵省觀風俗仍令務從儉約勿致騷擾三省樞宻
院奉以施行　解州民邵興據神稷山屢與金人大戰破
其軍邵興字晉卿解州安邑人也靖康時金人攻晉絳興
因起兵為盗人呼為邵大伯據觧州神稷山屢與金人
戰金人執其弟翼以招之興不顧其弟飲泣死戰大破
金人之軍
六月一日己未朔詔張邦昌一月兩赴都堂　詔曰張
邦昌知㡬達變勲在社稷朕置諸論道之地寵以王爵
欲與日引同朝共理萬物而瀝懇牢避雅志莫奪朕以
崇徳報功憫勞以事而飬民保國實頼圖囬雖已斷來
章宣赴都堂治事未極褒崇之典考祖宗故實惟元祐
間文彦博以累朝勲徳禮絶羣臣一月兩赴都堂平章
重事最為异數今邦昌已降指揮參决大政屬望尢重
可依文彦博一月兩赴都堂仍不限時刻出省急速大
政許宰執同就第議以稱朕優假荷頼之意初邦昌累
請退不許乃降是詔　新除尚書右僕射兼中書侍郎
李綱至南京行在是日李綱到南京行在有㫖宣召綱
當赴内殿起居綱奏臣未到行在十里間御史中丞顔
岐封示論臣章疏大意謂張邦昌為金人所喜更宜増
重其禮臣為金人之所不喜宜置之閒地不當為相如臣
愚惷但知有趙氏不知有金人固宜為所惡然岐之論臣
謂材不足以任宰相則可謂為金人所惡不當為相則不
可臣愚不知金人與趙為仇敵其所以喜者為趙氏耶其
所惡者為趙氏耶且為趙氏之臣而金人喜之此必有以
得其心者而反可以為相自古賣國以與人者皆為忠臣
矣今陛下斷自淵衷特達用臣而外廷之論如此臣豈敢
當此任願乞身以歸田里至於陛下命相於金人所喜所
惡之間更望聖慮有以審處上宣諭曰岐嘗有此言朕告
之如朕之立亦非金人之所喜者岐無辭而退此不足恤
遣御藥局邵成章宣押赴都堂治事
二日庚申李綱進剳子論十事其一議國是其二議廵
幸大畧謂車駕當一到京師見宗廟慰都人之心權時
之宜為廵幸之計其二以天下形勢觀之闗中為上襄陽
次之建康又次之宜詔有司預為之偹其三議赦令大
畧謂祖宗登極赦令皆有常式前日赦書一切以張邦
昌赦書為法如赦惡逆選人情資責降罪廢盡復官職
皆泛濫不可行請改正以法祖宗其四議僣逆大畧謂
張邦昌為國大臣不能臨難死節而挾金人之勢易姓
建號身處宫禁南面以朝其後勤王之師集廹不得已
乃使奉迎朝廷崇之為三公真王參與大政非是宜正
典刑垂戒萬世其五議偽命大畧謂國家大變故鮮伏
莭死義之士而奉敵㫖受偽官屈膝於其廷者不可勝
數昔肅宗平賊而汙偽命者以六等定罪今宜倣之以
勵士風其六議戰大畧謂軍政失廢士氣怯惰宜一新
紀律信賞必罰以作其氣其七議守大畧謂敵情狡獪
勢湏復來宜於沿河江淮措置控禦以扼其衝其八議
本政大畧崇觀以來政出私門綱紀紊亂宜一歸之于
中書則朝廷尊其九議乆任大畧謂靖康間進退大臣
衆多而太速功效蔑著宜慎擇而乆任之以責成功其
十議修徳大畧以感天人之心致中興之業得㫖皆留
榻上候詳觀有當施行者降出是日降出議國是廵幸
赦令戰守五剳子餘皆留
　
　
　
　
　
　
　
　
　
　
　三朝北盟㑹編卷一百四
欽定四庫全書
　三朝北盟㑹編卷一百五
　　　　　　　　　　　宋　徐夢莘　撰
　炎興下帙
　　起建炎元年六月二日庚申盡四日壬戍
綱議國是奏劄曰臣切以和戰守三者一理也雖有髙
城深池弗能守也則何以戰雖有堅甲利兵弗能戰也
則何以和以守則固以戰則勝然後其和可保不務戰
守之計惟信講和之説則國勢益卑制命於敵無以自
立矣景徳中契丹入冦罷逺幸之謀决親征之䇿捐金
幣三十萬而和約成百有餘年兩國生靈皆頼其利則
和戰守三者皆得也靖康之春粗得守䇿而割三鎮之
地許不可勝計之金幣以議和懲刼寨小衂而不戰於
和與戰兩失之其冬金人再入畿甸朝廷以春初固然
為守而不知時事之宜膠柱鼓瑟無變通之謀内之不能
撫循士卒以死捍敵外之不能通逹號令以督援兵金
人既登城矣猶降和議已定之詔以阻四方勤王之師
使敵得逞其欲凡都城玉帛子女重寳圖籍儀衛輦賂
百工伎藝悉索取之次第遣行及其終也刼質二聖廵
幸沙漠東宫親王六宫戚屬宗室之家盡驅以行因逼
臣僚易姓建號自古外蕃之禍中國未有若此之甚者
是靖康之冬并守䇿失之而卒為和議之所誤也天祚
有宋必将有主故使陛下脱身危城之中總師大河之
外入繼大統以有神器然以今日國勢揆之靖康之初
其不相若逺甚則朝廷所以捍患禦武敉寧萬邦者於
和戰守當何所從而可也臣愚雖不足知朝廷國論大
體然切恐猶以和議為然也何哉二聖播遷陛下父兄
沉於敵庭議者必以謂非和将速二聖之患而虧陛下
孝友之徳故不得不和臣切以謂不然昔髙祖與項羽
戰於滎陽成臯間太公為羽軍所得其危屢矣髙祖不
顧其戰彌勵羽不敢害而卒歸太公則不顧而戰者乃
所以歸太公之術也晉恵公為秦所執吕卻謀立子圉
以靖國人其言曰䘮君有君羣臣輯睦甲兵益多好我
者勸悪我者懼庻有益乎秦不敢害而卒歸恵公然則
不恤敵國而自治者乃所以歸恵公之術也今有盗賊
於此刼質主人以兵威臨之則必不敢加害以卑辭求
之則所索彌多往往不可測者何則彼為利謀陵懦畏
强而初無惻隐之心故也今二聖之在敵廷莫知安否
之審固臣子所不忍言然吾不能逆折其意又将墮其
計中以和議為信然彼必欲割地以邀我若予之則可
不然二聖之禍且不測不予之是陛下之忘父兄也予
之則所求無厭雖日割天下之山河竭天下之財用山
河財用有盡而金人之欲無窮少有釁端前所予者其
功盡廢遂當拱手以聴其命而已昔金人與契丹二十
餘嵗交戰戰必割地厚賂以講和既和又求釁以戰卒
㓕契丹今又以和議惑中國至於破都城㓕宗社易姓
建號其不道如此而朝廷猶以和議為然是将以天下
卑之敵國而後已臣愚以為過矣為今之計莫若一切
罷和議専務自守之䇿而戰議姑俟於可為之時何哉
既彼背盟而刼和地不可復予惟以二聖在其國中不
可用兵候其入疆則多方以禦之而攻破城邑徐議收
復建藩鎮於河北河東之地置元帥府若郡於沿河江
淮之南治城壁修器械教水軍習車戰凡捍禦之術種
種具偹使進不得鈔掠退有邀撃之患則雖時有出沒
必不能深入而憑陵三數年間生飬休息軍政益修士
氣漸振将帥得人車甲偹具然後可議大舉振兵聲罪
以討之報不共戴天之讐以雪振古所無之耻彼知中
國能自强如此豈徒不敢肆兇二聖保萬夀之休亦将
悔禍畏威而鑾輿有可遷之理倘捨此䇿益割要害之
地奉金帛以予之是倒持太阿以其柄授人借冦兵資
盗粮也前既信其詐謀以破國矣今又欲蹈覆車之轍
以破天下豈不重可痛哉或謂强弱有勢弱者不可不
服於强昔越王勾踐卑身重賂以事呉而後卒復其仇
今中國事勢弱矣盍以勾踐為法卑身重賂以事庻㡬
可以免一時之禍而成将來之志臣以為不然夫呉伐
越勾踐以甲盾三百棲於㑹稽遣使以行成而呉許之
當是時呉無㓕越之志故勾踐得以卑身厚賂以成其
謀枕戈甞膽以勵其志而卒報呉今金人之於國家如
何哉上自二聖東宫下逮宗室之係於屬籍者悉驅之
以行而陛下之在河北遣使降偽詔以求之如是其急
也豈復有恩於趙氏哉雖卑身至於奉藩稱臣厚賂至
盡天下之財以予之彼亦未足為徳也必至於混一區
宇而後已然則今日之後法勾踐甞胆枕戈之志則可
法勾踐卑身厚賂之謀則不可事固有似是而非者正
謂此也然則今為朝廷計嵗時遣使以問二聖之啟居
極所以崇奉之者於金國加兵之時其來攻則嚴守禦
以備之練兵選将一新軍律候吾國勢既强然後可以
興師邀請有此武功以俟将來此最今日之上䇿也古
語有之曰願與君定國是夫國是定然後語施注措以
次推行上有素定之謀下無趋向之惑天下之事不難
舉也靖康之間唯其國是不定而且和戰議論紛然致
有今日之禍則今日之所當監者不在靖康乎臣故敢
陳和守戰三説以献伏願陛下斷自淵衷以天下為度
而定國是則中國之功可期矣上大喜付中書省遵守
尼堪由河東歸至雲中斡里雅布由河北歸至燕山
三日辛酉李綱奏議張邦昌僣逆及受偽命臣僚乞早
降處分李綱𫝊信録曰是日李綱奏曰臣愚瞽輙以管
見十事仰凟天聴已䝉聖慈施五事如議本政乆任修
徳三事無可施行自應留中所有議張邦昌僣逆及受
偽命臣僚二事皆今日刑政之大者乞早降處分上宣諭
曰執政中有與卿議不同者更俟欵曲商量臣奏曰邦
昌僣逆之迹顯然明白無可疑者天下皆謂邦昌在金
嵗餘厚結金人得其歡心攻破都城遷二聖東宫盡取
親王宗室以行邦昌盖與其謀此固不可知然邦昌當
道君朝在政府者㡬十年淵聖即位首擢為相奉使金
國方國家禍難之時如能以死守莭推明天下所以戴
宋之意以感動其心金人未必不悔過而存趙氏邦昌
方且以為得計偃然當之正位號處宫禁者月有餘日
敵騎既退四方勤王之師集邦昌擅降偽詔以止之又
遣郎官分使趙野翁彦國等皆齎空名告數百道以行
迨勤王之師日進邦昌知天下之不與也不得已乃議
奉迎邦昌僣窃本末如此春秋之法人臣無将将則必
誅况邦昌已僣窃罪宜如何陛下欲建中興之業當自
正朝廷始而尊崇僣逆之臣為三公真王參與國政何
以示四方執政中有議論不同者乞降㫖宣詔臣得與
之廷辯如臣理屈其敢復言上許之乃令小黄門徑就
幕次宣召黄潜善呂好問汪伯彦再對上語之故潜善
力主之詰難數四方屈服然猶持在逺不若在近之説
綱曰邦昌當正典刑何逺近之有借使在近當幽縶而
返尊崇之如此何也潜善不能對上顧吕好問曰卿在
城中知其詳謂當如何好問曰邦昌僣窃位號人所共
知既已自歸惟陛下裁處又引徳宗幸奉天不挾朱泚
後以為悔以附㑹潜善不若在近之説綱曰吕好問之
言首尾兩端且援朱泚以為例非是方徳宗之狩奉天
朱泚盖未反也姜公輔以得涇軍之心恐資以為變請
挾以行徳宗不聴而其後果然今邦昌之僣逆豈可使
之在朝廷使道路指目哉因拉邦昌曰臣不可與邦昌同
列陛下必欲用邦昌第罷臣勿以為相無不可者上宣
論曰俟降出卿劄子來日将上取㫖
四日壬戍張邦昌責授昭化軍節度副使潭州安置臣
僚上言節義者天下之大閑僣逆者臣子之極惡春秋
之義人臣無將將而必誅况已僣位號為天下之所憤怒
者哉謹按張邦昌被遇道君之朝乆參機政際㑹靖康
之日擢冠宰司資其重臣奉使敵帳初無忠義體國之
意但知諛佞保身之謀去中國以踰年從敵騎以偕至
乃二聖播遷之日無一言營救之忠憑恃金人盗據神
器國危而資之以為利君辱而攘之以為榮叨有乗輿
安處宫禁降㫖以行其僣命南面以朝其偽臣易姓建
邦三十餘日迨金人之既退方降赦以收囬考其四日
之手書猶援周朝之故事指瑶華為宋后豈有意於趙
孤逆計顯然文飾拒掩逮知陛下總師於外天人所歸
乃始退還舊班遣使迎奉今乃冐處王爵平章大政極
其褒崇以罪為功臣所未喻今其黨與尚布朝列秋髙
馬肥敵騎出沒邦昌挾借其勢陛下不得而制之中夜
以思不寒而慄伏望陛下斷以英哲察其罪惡早正典
刑而肆諸市朝以慰四方忠義之士以為萬世亂臣賊
子之戒六月四日奉聖㫖張邦昌僣逆理合誅夷原其
初心出於廹脅可特與貸免責授昭化軍節度副使潭
州安置仍令監司守臣常切覺察日具存在申尚書省
劄付應天府差官判送至府界闗報前路官司州軍廵
尉各令互相管牒施行制曰以死償莭者臣子之宜求
生害仁者聖人所疾倘或志存於軀命則将義薄於君
親具官張邦昌身受國恩位登宰輔宗社有非常之變
乃人臣思自盡之時而不能抗虎狼强暴之威徒為雀
鼠偷生之計䧟於大惡所不忍言雖天奪其衷坐愚至
此然君異於器大匱可乎宜大正於典刑用肅清於名
分尚念本繇於廹脇惻然姑示於矜容爰黜散官竄投
荒服其體好生之徳毋忘自訟之心　中興姓氏録叛
逆傳曰張邦昌字彦能元符三年以甲科第遷工部尚
書使於髙麗國王死國人重中國之使權立邦昌為國
王後詔還之宣和初為尚書左丞三年遷中書侍郎嘗
與童貫議事面折其過士論美之六年貫再領軍往謀
取燕邦昌建議止其行靖康初除少宰俄除太宰隨康
王使於金國軍前及康王還京繼隨肅王入金國人多
喜之及金人䧟京師欲㓕趙氏取邦昌至京城外京城
留守王時雍等迎合金人之意請立邦昌為帝金人尼
堪命邦昌入京百官軍民迎拜於南薫門内邦昌入居
尚書省令㕔百官軍民㑹議於尚書省時雍榜曰大金
人已定册立張邦昌太宰有異議夷三族軍民唯唯時
雍同徐秉哲呂好問入見邦昌曰金人已滅趙氏欲册太宰
為君三日不立将夷宗廟生靈邦昌曰身為宋臣豈簒
逆也有死而已時雍等强之邦昌引刀自裁衆人奪之
次日時雍等又逼張邦昌僣位金人遣蕭慶來册立邦
昌僣皇帝位於京師詔書稱手書聖㫖稱面㫖宣㫖金
人有取赴軍前者先奏然後邦昌懇金人取還馮澥郭
仲荀胡直孺等赦天下死罪已下改國號楚以王時雍
為太宰徐秉哲為少宰李囬路允廹知樞宻院吕好問
門下侍郎莫儔呉幵同知樞宻院及金人退師邦昌即
册哲宗孟后為大宋皇后俄又請垂簾聴政邦昌復為
太宰聞天下兵馬大元帥康王将至南京邦昌上書以
自明又遣謝克家奉上玉璽又至應天府來迎王即位
加邦昌太傅同安郡王五日一赴都堂參議大事及李
綱為相建議宜誅邦昌以戒臣下臣僚亦言其僣乃責
授昭化軍節度副使潭州安置賜死時年四十七先是
崇寧間望氣者云景州阜城縣有天子氣甚明命開河
於邑斷其王氣開後邦昌與劉豫僣位皆阜城人也
偽楚録曰張邦昌僣位凡三十有三日是時圍城中士
大夫或受邦昌偽命或為邦昌利誘故記事多為邦昌
文飾者謂邦昌以金人廹脅姑從權以安宗社每不敢
有僣逆意盖邦昌窃位之初未知人心向背故繆為畏避
改聖㫖為面㫖易詔㫖為手書姑安衆情其後布寛恤
事件以收人心慰撫太學獨厚以收士譽至出辭金人
則安然用天子法駕所過設香案官望塵起居並干故
事矣如金人四月一日退師之後邦昌尚分衛兵閉守
都城文移中削去靖康年號置修城司専委侍郎邵溥
提領修飾樓櫓方且四散天下止勤王之師外路帥守
書札皆斥其名仍用國寳援藝祖立周太后故事冊隆
祐太后為宋太后又皆金人退師後見諸行事者其僣
逆之迹昭然雖邦昌亦不能文也後見諸路勤王之師
輻凑䑓諫交章以陳禍福知中外之情不附又家屬拘
縻廬州方議遣使康邸繼請隆祐垂簾聴政始就臣位
若謂復辟非邦昌之本心則可矣　李綱建炎時政記
曰東京留守司鞫治華國靖恭夫人李氏分事初張邦
昌既僣窃居福寧殿李氏奉之時以果實為献邦昌亦
厚荅之遂以飬女陳氏侍邦昌寝其後邦昌欲退歸府
第因其姊入禁中乃留親随人易陳氏以出邦昌出禁
李氏送至内東門有語指斥乗輿上聞之命留守司同
御藥院於内東門推治李氏欵服且言用乗輿服御及
陳氏奉上宣諭曰邦昌敢居宫禁寝殿姦私宫人可以
見其情状有李氏决脊降配軍營務下民為妻　秀水
閒居録曰張邦昌以中書舎人使髙麗至明州謁海神
廟夜夢神告曰他日當為中國侍郎伹不可為秉國大
夫後十餘年累拜小鳯靖康改元金人至闕正月九日
拜右相後兩日出質於敵營與之俱回燕山次年都城
失守金人立為偽楚　呉曽漫録曰張邦昌知汝州一
日百姓下状有曰伏乞上命指揮者邦昌以非人臣所
敢當下其人於獄自劾待罪朝廷但以不應為杖其人
邦昌無罪迨後僣窃其黨有援此以為開國之祥吁可
怪哉　又論受偽命臣僚　傳信録曰是日進呈論偽
命臣寮上宣諭曰國家傾覆士大夫不聞死莭往往因
以為利如王及之坐藩衍宅門詬詈諸王余大均誘取
内宫嬪以為妾卿知之否臣奏曰自崇觀以來朝廷不
復尚名莭故士大夫鮮亷寡耻不知君臣之義靖康之
禍視兩宫播遷如路人然罕有能仗莭死義者在内惟
李若水在外惟霍安國死莭顯著餘未有聞願詔京畿
諸路詢訪優加贈恤如王及之余大均朝廷見付御史
䑓推鞫必得其實臣聞方金人欲廢趙氏立張邦昌令
呉幵莫儔𫝊道意㫖往返數四京師人謂之㨗疾鬼王
時雍徐秉哲奉金人追捕宗戚里令居民結保不得容
隐以衣袂聨屬以往若囚繫然其後廹道君東宫后妃
親王出郊皆臣子之所不忍言又受偽命皆為執政此
四人者宜為首上以詢呂好問而以為有之得㫖皆散
官安置餘以次謫降内王及之余大均周懿文胡思陳
冲等並令御史䑓疾速取勘候案到日取㫖
　
　
　
　
　
　
　
　
　
　
　
　
　
　
　
　　三朝北盟㑹編卷一百五
欽定四庫全書
　　三朝北盟㑹編卷一百六
　　　　　　　　　　　　宋　徐夢莘　撰
　　炎興下帙
　　起建炎元年六月五日癸亥盡其日
五日癸亥責降王時雍等臣僚上言金人之變而近臣
百官有為金人股肱者驅逼二聖太子后妃及搜捕宗
室戚屬如王時雍徐秉哲余大均者有為金人之喉舌
傳布命令廢本朝而建偽楚如呉幵莫儔者有因為奸
利汚染國戚如王及之者有為偽楚之輔翼總其政事
如馮澥李回者有受偽楚之官爵與啇議論如李擢孫
覿者有肆為惡言以辱本國以謟邦昌或為定册之儀
視之恬然不以為怪如胡思顔博文王紹者除徐秉哲
己責授余大均王及之胡思别聴指揮外王時雍等並
安置　王時雍責授昭化軍莭度使髙州安置徐秉哲
責授昭化軍莭度副使梅州安置呉幵責授昭化軍莭
度使永州安置莫儔責授寧逺軍節度副使全州安置
朕惟國家勵名節於百年之餘尊士大夫於衆人之上
非以周旋於閒暇盖将責望於安危茍捐軀狥國之無
人知排難觧紛而奚頼具官早縁推擇進躐近班當君
親䝉犯於氛埃至臣子盗稱於神器兹非小變何以生
為乃通命令之往來坐使等威之差僣此而濶畧勢不
可容宜寵秩之盡鎸以一官而置散無忘自省尚服寛
恩　王紹除名勒停送容州編管李擢責授成州團練
副使栁州安置顔博文責授果州别駕澧州安置孫覿
責授海州團練副使歸州安置並令所在州軍差人管
押前去　孫覿辨受偽官等状曰臣在宿州見報有臣
僚言章稱受偽楚官爵與啇議論有如孫覿李擢者奉
聖㫖散官安置伏念臣自靖康元年八月和州召還十
月䝉恩召試中書舎人兼侍講資善堂撰文官十二月
初三日權直學士院詔劄具存又因東壁統制官不散
特支例降三官至今尚未率復又自拘執敵營七十餘
日至三月二十三日放還次日便在假即不曽赴中書
後省學士院供職二十七日金人以臣元非放還人數
復見追取雖一時竄匿得免而開封吏卒圍第追捕窘
辱百端憂悸成疾一向家居在假不出直至四月二十
四日陛下行䑓至南京有㫖推發一應官吏以臣充管
押圭寳使二十五日參假受勅太后臨遣徑赴行在所
有前後請假闗牒見在中書後省學士院閣門御史䑓
可以照騐即不當受官爵及預議論今行遣徙置逺方
實負天下之至冤只縁圍閉以來傳聞失實不知子細
一例論列若不陳訴何以自明伏望聖慈将臣三月二
十三日以後放罪月日體究指實施行又辭中書舎人
状曰臣頃遇淵聖皇帝即位之日以國子司業擢為侍
御史方中國稔陽九之禍而廟堂無一定之謀羣奸興
訛匹夫横議臣冐居言路固無獨見逺慮陪輔聰明而
一時誅賞不恊公議因事論奏僅能塞責言狂意拙輕
犯衆怒怨讟所歸遂成謗藪嘗論故宰相王黼誅死而
蔡京方自拱州請覲大臣㳺説欲還之賜第以為謀主
宣撫使童貫王安中譚稹皆散官安置而蔡攸乃以大
中大夫提舉宫觀任使居住罪同罰异物議沸騰責在
臣等諫議大夫楊時在延和殿下宣言淵聖有蔡攸無
罪之語以諷䑓諫臣獨以為有罪論奏不已於是京攸
之黨惟臣之怨張勸衛仲達以弃官得罪既除削矣又
傳逮詔獄将致之死臣論蔡衡父子兄弟等亦弃官而
去者何為獨置不問於是詔御史䑓根究臣等條具衡
等兄弟親戚賔客之棄官者凡數十人上之有㫖送大
理寺約法而勸等亦貰死於是迯奔守官之人惟臣之
怨金人犯闗李綱不忍紛紛欲一戰驅之而幕府吏士
皆年少書生縱㬰以賛其决方元若草露布以待破敵
楚天閤涓刼寨之日漏語於旬日之先都人户知之臣
又論綱素不知兵難以獨任請以諸道兵盡付种師道
節制而以綱佐之老者之智壮者之决可㡬萬全䟽上
不報是日也植三幟於開寳寺傍以待報㨗御前又張
御幄於封丘門上以俟車駕臨受俘獲而王師殱焉於
是行營司官屬惟臣之怨又論太學諸生誘衆為亂刼
請人主拜免大臣支觧王人流血波道毁撤廬舎取金
幣㡬至内訌失今不治他日必有握兵之臣脅制天子
武夫悍卒戕害将帥縣殺其令丞郡殺其守尉以衆暴
寡漸不可長於是太學諸生惟臣之怨臣又論靖康之
政専務姑息大臣掠美嫁怨君父伏闕之後學官待罪
可也仍降詔以奨其忠羣凶懼誅弗問可也乃肆赦以
固其惡行營大臣下行使臣之職收金銀牓以悦衆心
開封尹代􁂎御之職𫝊詔太學以沽士譽蔡京責授祕
書監詞臣追數其過宰相甚其言卻之三反竄定無㡬
王蕃潜師夜遁召兵於唐州䑓諌交章論其罪惡而大
臣以分兵䕶送家屬之功竟薄其罪主威陵夷必自兹
始於是上自朝廷大臣下至太學官惟臣之怨時方蔽
昵私黨以附下罔上臣獨論刺以忤權貴時方弃涓爵
禄以市恩釣名臣獨矯激以招怨怒羣嘲衆罵恬不知
畏以情罔行卒蹈機穽始則蔡攸黨人呂本中之流作
為痛定等録奸言以祐其父又崇飾惡語以併中臣終
則言事臣僚又置臣於偽官之内此皆臣積致怨仇以
蹈大難伏遇皇帝陛下普日月之照下雷雨之澤一洗謗
誣深垂簡照　趙子崧奏剳論列王時雍徐秉哲等十
人乞正其罪奏剳曰臣窃謂陛下始初清明萬國歸王
急先務者惟用人而已風俗不厚亷耻道喪未有甚於
斯時也小人既無所守則至於國破主遷亦不以為意
稽首偽朝自謂得計盖縁平日習與性成不復知義利
之分耳今王時雍等盡趋行在意氣揚揚略無忌惮臣
聞京城士人藉藉謂王時雍徐秉哲呉幵莫儔范瓊胡
思王紹王及之顔傳文余大均皆左右賣國逼太上皇
取皇子汚辱六宫捕繫宗室盗刼禁中之物公取嬪御
都城無小無大指此十人者為國賊此天下之所不赦
者也張邦昌未有反正之心敵騎甫退此十人皆日夕
締交宻謀勸以乆服未肆赦問又復督逼之時雍奴事
金人肆出詭計辱君父以安已亡社稷以要功秉哲身
為京尹余大均為少尹助敵為虐分遣捉事人追捕宗
族急於敵兵立賞召人告首必欲捜羅竭盡而後已有
捉事人姓喬姓胡姓韓人尤為殘毒至於拘擠王夫人
於匱坊鎖閉如牢獄捉事人無髙下金皆有巨萬之冨
矣幵儔往來傳金人語言廹脅城中士民舎正從偽邀
請太上皇不容少緩言氣軒驚上皇至泣下范瓊統衆
兵不惜國難弃君狥敵無所不至皇后及東宫将出都
城人號哭遮道願無出瓊斬數人以狥趣車輿以趍敵
砦及之得罪淵聖乃藉敵威以凌侮朝廷不復知有趙
氏為金人搜索宫嬪而擇其美者藏之私家邦昌既僣
號胡思献赦文曰無湯武之征誅有堯舜之揖遜遜字
直用濮安懿王諱邦昌皇恐以謂不可思曰如今更理
㑹甚濮安懿王顔博文則曰雖欲避堯之子其如畏天
之威孟子曰以小亊大畏天者也盖陛下在外教邦昌
畏金人而不推奉也至王紹則尤為悖逆其言不可道
窃聞時雍秉哲落職宫祠既未足以正典刑又不足以
安反側使此曹手熟則人主何以立國天下亦失望觧
體矣若不付之詔獄考治其罪臣恐小人辨辭飾非奸
惡之状無以暴白於天下伏望聖慈特降睿㫖将十人
付獄鞫治明正典刑上以刷二聖危辱之耻下以謝宗
族驅擄之禍永為萬世臣子之戒臣不勝忠憤　趙子
崧家𫝊曰子崧字伯山太祖皇帝之六世孫也崇寧二
年貢禮部奏名為第一賜進士出身宣和中除徽猷閣
待制時王黼當國方議平燕鄭公居中領樞宻生日士
大夫例以詩為夀公因以保全生齒固守歡盟為諷鄭
笑曰能保否能守否公曰公能保呼韓足矣鄭深領其
言己而任子諒王子飛皆以書論燕事子諒謂廵邉之
兵不宜過白溝一歩子飛謂當遣辨士往使遼主問金
人事使勿諱欲兵助兵欲財助財遼人必感服减嵗賜
削敵國禮倚以為外藩可又保百年無虞是真得燕也
不然我且殆矣公携以見鄭鄭竒二説而黼乃創立尚
書省經撫房凡燕事皆専行宻院至不與有識危之郭
藥師來朝公察其㣲宻語李丞相邦彦曰藥師叛遼歸
宋某早見之坐殿門外瞻視非常有輕中國意大則為
侯景小則為禄山李相愕然曰子謂何以善其後公曰
軍中最黠者張令徽劉舜臣也志不在藥師下今若以
燕薊封藥師為廣陽王以檀順封令徽舜臣為節度使
許世守如折氏常勝軍授田為業尚可紓禍也明年黼
又括諸路出夫錢盗起京東河北天下騷然命初下雖
丞轄亦不與聞公又語李曰自古立大事未有無定論
者管仲佐小白覇天下孔明説先主取荆取蜀皆預定
計今平燕不先計軍食乃竭四海之力以供無藝之求
何可繼也某嘗謂名為平燕實忘河北京東今已取夫
錢則實忘天下矣李起握公手曰當為上别白論之已
而聞有㫖未輸者减半然民已困矣上意頗欲置相一
日李問客曰今日孰可相者居士曰無人可相滿坐驚睨
不敢答李問其詳公曰里中有病傷寒者一醫汗之一
醫下之外雖支持而中已耗矣謝前醫而訪草澤名士
後至者投一藥則殆乃歸過焉今國勢大槩類此蔡京
倡之王黼成之二十餘年二人者家富於國志得意滿
全身而去天下疾矣公議望公為相公欲如何醫治李
唯唯九月李果相公與李厚惕然思引除徽猷閣直學
士知淮寧府郭藥師叛金師䧟燕山居士即其奏乞留
黄河春夫修城衆笑之未㡬敵至牟駞岡㳺騎過咸平
諸州大震獨陳方興板築兵二萬餘人居此又設三砦
屯於城外收士卒礪器械以示有偹敵至牟駞岡去陳
百里而返先是聞上皇命淵聖為開封牧且有南廵意
任子諒時居陳居士問此舉如何任公曰可危也上果
東下太子留守功成位不益萬一少衂歸罪留守矣居
士曰然然非内禅不可任公復乃議以書相意(云云/)曰
是某意也丞相能為冦凖公能為趙犨否公曰敢不勉
後兩奉大赦列位宣讀公大慟至不能起明年竭力治
守禦謂敵必大舉自六月後即䟽言畿之西南宜屯兵
為備不然敵且扼吾師絶餉道又曰朝廷不湏論三鎮
弃不弃尼堪斡里雅布非争三鎮實南鄉而争天下宜大
為之備願詔羣臣毋以同异為論議専以國事為急其
詳見奏議九月四道置都總管公以書曉譬王㐮又以
書約頴昌應天蔡頴諸郡緩急相援十月詔下團鄉兵
公牒頴昌夀春府廬蔡舒光靳黄州信陽軍牒曰恭惟
太祖皇帝創業垂統救斯民於五代塗炭之中二百餘
年間淪浹骨髄今天子慈孝恭儉視民如傷夙夜講求
盡復祖宗法度将以便民近者邉境失偹金人再入京
都尚未退師天下之所痛心兼聞敵騎所在唯務殺戮
生靈刼掠財物驅擄婦人焚毁舎屋産業意欲盡使中
國之人父子兄弟夫婦不能相保狼狽凍餒歸於死地
以逞其無厭之心逺近之所共憤疾况朝廷信賞必罰
此正豪傑奮發上報君親下保家室之時當所身兼臣
子情同休戚朝夕疚心不敢少寧湏頼隣境犄角輔車
協心戮力以捍敵勢以蕃王室近奉宻詔許結集義兵
人自為戰節鉞以下並充賞請諸郡體國事不可緩公
文到日各懐忠憤多方措畫廣行招集或素著信義為
衆推服或武藝絶倫謀畧可用或胆勇敢死不以軍民
世家子弟務在存恤激勸人人自奮知上尊君親下保
家室圖富貴免殺戮擄刼之患轉禍為福其利甚大又
於靖康元年蠟弹奏状曰本府自十一月二十四日後
來不得京逓道路隔絶敵馬出沒不測自本月初十日
以前平安十一月以後諸縣及村落日日被刼赤手獨
捍孤城又以不通京城消息至尊父子在内臣尤激切
痛徹五内竭力守禦以死報國自六月後來奏報不䝉
施行今日果見危急輙募人賫此奏知乞囬降平安指
揮以安民心又状曰右臣自六月後來奏乞加兵嚴守
輔郡累状不䝉施行今來敵騎深入本府境内攻討日
夜相繼又以京逓不通民心疑惑西道總管南遁不知
下落今月十一日敵騎至本府城下臣見竭力守禦終
恐無以報國徒有一死仰念至尊在都四面隔絶激切
五内無以效毫髪臣見病心氣脚膝之疾曉夕廵城僅
存皮骨輙募人賫此奏知乞囬降平安指揮以慰民心
臣獲得奸細通説敵志甚大乞聖斷審應毋輕信誤國
之言又募張澤隨陳貴賫蠟弹奏状曰臣今月二十三
日開封府百姓陳貴到府稱奉差同張元賫文字至本
府及蔡蘄州内張元将帶文字不見陳貴獨到不知處
分何亊臣所遣統領官趙安十一月二十三日押團結
軍民六千餘人前去尋訪張元不見遭敵馬衝散縣尉
二員不知存亡本府自十一月二十五日後來四郊日
遭驚刼屢至城下堅壁固守上下一心竭盡駑力諸縣
及順昌府蔡州縣鎮皆已殘破臣義兼臣子情同休戚
日夕痛心伏乞别降宻詔庻㡬遵奉臣聞近郡敵騎多
以潰卒為鄉導若朝廷那兵來京畿近郡巢除外敵以
斷粮道其利甚大臣聞胡直孺在黎驛杜常在頴昌范
訥馬忠在南京伏望聖斷責使效命毋令端坐觀釁又
再遣人賫蠟弹奏状曰臣於閏十一月二十四日募到
百姓張澤同樞宻院差來使臣陳貴賫奏状前去至十
一月初二日張元方到領樞宻院十二日聖㫖即時差
人闗報(缺/)鄰郡多方措置招集兵馬外初三日陳貴復回稱
二十五日敵騎攻京師遂致前去不得臣義兼臣子痛
心疾首夙夜霣涕恨無捐軀之所臣聞范訥馬忠王淵
在應天趙野在單州逐人所将甚衆又聞郭奉世将京
東兵到亳州及江南湖北刀弩弓箭手正兵萬數不少
皆到宿亳間臣累次遣人間道移文及以書催捉趙野
范訥朱勝非併力入援仍責以大義言甚切至臣已激
廬舒頴夀光蔡蘄黄等州發遣勤王人兵到後一併團
結前去臣以道路不通未奉平安詔㫖無以自存謹再
募人奏聞伏乞囬降指揮以安民心所有本府曲折候
路通續具奏報俄聞二聖出城東都四隣皆䧟公乃誓
衆設壇㰱血以奨王室勇於奮義力以拒敵其攻脅説
誘日甚公且守且戰愈力首尾半年乃保全孤城以通
諸道勤王之師　康王大元帥奏除寳文閣學士擢參
大議張邦昌僣偽首移書訶斥使其反正并以書曉其
偽臣王時雍二書千餘言辭指激切奸謀遂沮又多方
間探京城事跡即令其人供具罪状以蠟弹赴大元帥
府隔絶之勢遂通而虚實得聞矣
　
　
　
　
　
　
　
　
　
　
　
　三朝北盟㑹編卷一百六
欽定四庫全書
　三朝北盟㑹編卷一百七
　　　　　　　　　　　　宋　徐夢莘　撰
　炎興下帙
　　起建炎元年六月五日癸亥盡七日乙丑
又同何志同等差人押李恭佐状曰責到翰林書藝局
着縁藝學李恭佐於二月初五日大金軍前取出青城
見説初六日册立張邦昌右子崧等世受國恩叨冐從
列聞上件稱説痛徹肝心不免差遣承事郎徐文忠從
事郎范塤躬親管押李恭佐一名前詣大元帥府伏望
王慈詳李恭佐等所及乞引至帳子細詢問深惟宗社
之重日下進發大軍移屯南京仍乞選将命帥提精兵
要擊河北迎請二聖還闕兼契勘南京係興王之地鴻
慶宫神御所在可以號召四方子崧等見一面㑹議各
發間探合軍前進至城下誅逆迤邐前詣大元帥府軍
前躬聴處分小貼子子崧等窃惟國家之制親王素無
握兵在外者主上特付大王以大元帥之府此殆天意
今王室危難若非大王深念宗社大計仰副二聖付屬
之意稍有猶豫則事去矣兼恐四方奸雄乗變而起卒
難平定欲望大王遵用故事以天下兵馬大元帥承制
號召四方旬日之間可𫝊檄而定　又小帖子契勘南
京汴水通流發運使向子諲已到水城方孟卿亦在泗
州伏乞劄付逐官僱促粮運至南京應辦大軍　又小
帖子徐文忠李恭佐乆在敵寨偹知敵情范塤故學士
范鎮之孫忠義世家伏乞親行詢問又同何志同翁彦
國申乞用傅亮状曰右子崧等切見通直郎傅亮生於
西陲習知兵事昨自金人侵擾亮數上書計䇿朝廷召
對未上殿間報罷亮還闗中乆之聖上思其所陳復遣
觀察使韓膺乘驛求訪洎亮承命赴闕至陜州金人已
圍京城間闗脱身至京城遂與士民建義勤王兩月之
間其衆大集某等見其治軍紀律精明計議詳審各以
兵委之統制亮忠憤慷慨受之不辭見今進入京畿方
今朝廷命令隔絶國事危急如亮人才誠為時而生但
名位至卑恐未足以鎮服諸将伏望大元帥大王特賜
詳酌與近上一職名使其人知大王深念宗社之憂以
得士為急務益加感勵趣立大功以報朝廷又同何志
同等繳元青状據河北統制官趙扆觧到京師百姓元
青一名責到状説金人國相立張相公做官家呼為大
楚皇帝待要遷都江陵右子崧等契勘今來元青供状
比李恭佐等所述尤更詳細萬一是實即國事危急當
如救焚拯溺不可少緩所有遣范塤徐文忠賫状申陳
切慮道路艱難不以時達兼恐王府未見得所供事状
之詳伏望大元帥大王深以宗社為念詳酌某等前後
所陳立賜裁斷早移行府號令天下若更遲留窃慮逆
臣盡以中原賂敵移據江東形勝之地自保家族根本
一去即與興復王室事勢轉難又遣閻真剳子子崧近
兩具剳子又與何志同翁彦國同兩遣屬官徐文忠范
塤及使臣鄭實等四次申禀㡬事必呈達王府某荷國
厚恩䝉太上皇擢在從班付以藩封二年守禦竭力盡
智粗免狼狽今親見國難如此未知死所勢湏不避誅
責以祗膺上命不復以一身禍福利害為慮所申陳似
無可疑今日又得迯歸者三人大槩不异而親賢宅七
少保孝恍不樂同親被開封府引勾出令随本官北去
其人在奉先寺十餘日迯歸稱凡親王宗室公卿皆大
尹徐秉哲勾追赴敵砦宗室迯在民間者差捉事喬姓
人搜捉必獲又有淮寧府百姓蒋徳迯歸稱城上城下
並無金人自三月二十九日去盡見有官員打青繖在
城上差兵出城剗城外慢道城盡閉諸門未搭壕橋以
子崧觀之即是逆賊以為固守之計若更遲疑必失機
㑹某除已遣陳輿一軍入咸平趙扆一軍入鄢陵及㑹
合翁彦國前軍與何志同秦州等軍差傅亮充都統制
初四日以離本府前去入衛如到近城見到端的即一
面討逆子崧愚見以謂兵法先聲而後實用力不如用
智今逆賊盗據勢不自營閉門剗城必自恃金援復遣
輕兵或已留兵在城裡伏乞速下明令差敢死之士前
去京城招諭臣庻有能執賊以城歸者醻以重賞兼聞
左言作樞宻范瓊作殿帥可説諭二人轉禍為福以先
聲壓之以智謀壊之則不戰而自平子崧又思萬一逆
賊詭計遣使奉大王亦乞審處未可班師按軍近甸號
召諸路之兵進討凶逆喻使自縛遣上将清宫然後入
謁廟社迎請二聖以展孝道承制賞罰以繫人心强敵
聞之自應胆落小帖子某聞賊臣懇於金人乞留兵衛
或擁兵而南奔或詐稱兩宫以惑四方尤不可不防乞
速賜戒約州縣併力誅討又繳元祐皇后册文状曰右
子崧等今月初六初七初八日莭次據出京人及淮寧
府寄居官收接家書並稱京師已迎請元祐皇后入宫
并曽於太廟行禮又遣使詣大元帥康王軍中奉迎請
歸京言説並同又得何志同家書并録到册文看詳引
用故事即是張邦昌逆状昭著理當便行討戮某等切
謂兵事貴速不可猶豫伏望大王深惟宗社之重乘機
進發駐軍東明子崧等即引所部兵前去躬聴處分若
果曽遣使詣行府迎請即乞召張邦昌及管軍左言范
瓊等躬親以素隊出詣帳前聴分别遣親信官然後入
城設或遲囬却恐奸人闚伺致生他變又申利害剳曰
一契勘金兵圍閉京城将及半年朝廷命令隔絶不通
窃慮奸人詭計妄出號令鼓惑衆聴致四方施行不一
深屬不便乞速賜遍行下諸路州軍自今後凡有事宜
並申禀大元帥府自今號令宜結人心使知不忘宗社
如近州縣曾被敵馬焼刼去處欲乞速疾行下並與放
免今年夏税一科仍乞逐處監司具合寛恤事件疾速
申禀一契勘張邦昌弟邦基見任通判廬州并邦昌之
母親屬盡在邦基家居住窃慮别生事端乞専委知廬
州馮詢提舉淮西茶塩范冲火急宻切收捕張邦昌并
邦基親屬斬遣以絶姦心所有本家財産盡在拘管入
官一宣撫使自童貫談稹蔡攸軰為之取侮四方散亂
天下今范訥居此任逗撓自營罪伏明白况兵馬大元
帥既已開府則宣撫使自合放罷伏望詳酌施行一契
勘逆賊見據都城勢力漸固四方勤王之師觀望首尾
恐誤大事理宜速行江寧府以偹緩急窃慮奸賊乘勢
先有窺伺江南之意欲乞更賜嚴切催促諸路兵馬進
發討逆外别行選差公忠才明官前去江南措置事宜
庻得首尾内外相應可濟大事一淮南賊閻謹猖獗蘄
黄之間嚴州遂安縣賊黨益熾荆南窃據未得平定羣
賊李孝忠等見在頴蔡境内有窺伺中州之意若不早
行措置恐聞變乘釁盗據一方則大事去矣一契勘江寧
府最是控扼去處見係宇文粹中右丞知府乞詳酌如
可以委任即乞速賜剳下如有所疑即乞速賜選差有
才力官委以措置不可少緩實恐盗賊滋蔓嘯聚蜂起
據有形勢之地益難制禦伏望疾速施行又申依應前
起京城状曰奉大元帥行府四月六日剳子令依前措
置事理奉迎二聖圖保萬全所有抑逼城中推立僣偽
事或非本心請進兵近城按甲不動以俟當府遣人通
問如金人有存留下官吏兵馬即盡行掩殺者右子崧
已催發何志同翁彦國莭次入援及依應今來王㫖外
子崧亦起發前去京畿至都城以來聴候大元帥行府
指揮伏乞王慈詳子崧等累申事理速賜移府近京庻
㡬奸計不行早見興復不勝祈懇之至小帖子十二日
據向子諲報有稱御前賫文字人初七初八間夜半自
亳州前去廬州認是邦昌往問其母子崧先已申禀已
下廬州覊縻未奉王㫖不便宜於初七日移文廬州知
州馮詢提舉茶塩范冲存恤其母覊縻其弟邦基其權
添差朝奉郎趙令儦充通判専一防禦外萬一先為逆
使所得州郡未知事體或致尊奉或遂殘害皆害大事
伏乞行府速賜遣官星夜前去説論馮詢范冲令儦示
以寛大之意仍将逆使拘執及取索元延康殿學士建
三屯之議曰臣切惟古者天子有道守在四方拓地非
所先也疆塲地廣必有腹心之患盖因有益以作無益
其為患可勝言哉國家累聖相授未甞玩兵雖契丹景
徳之侵元昊寳元之叛亦務函容兼愛中外之人不欲
起邉隙尋干戈故百餘年間天下安然豈非以四方為
中國守乎自王安石首用王韶開熙河髙遵裕為五路
入界之舉徐熺敗於永樂西邉驛騷民力重困宣仁聖
烈皇后守祖宗之法為甚嚴每戒邉臣不得生事紹聖
之後章貫蔡京相繼用兵以幸厚賞所得尺寸所費山
嶽視人命若草芥用邦財如泥土童貫尤無逺慮凡一
出師敗績則掩覆而不以聞取荒地築逺壘則錙銖以
計功疲弊生靈畧無所措遂使五路精兵皆困溺迯亡
不可復用此開邉之患騐在目前也末流畧地燕山馴
致禍亂可不鑒哉其熙河等五路自紹聖以來進築城
軍堡塞伏望聖慈委諳鍊軍事臣僚同五路帥臣相度
将不係緊要控扼去處並罷明遣使告諭下人示以徳
意那守禦之兵分屯陜西路却陜西見在兵馬捍禦河
北河東與河東河北之師為三屯之計如此則省財用
固舊疆結夏人吐蕃之心收将佐士卒為中原之用是
一舉而有數利也比者敵騎雖逺而濬衛河陽屯兵修
壘艤舟北岸以示再渡若不急作措置其可慮者甚大
今若那河北河東之兵六萬人分為三屯一屯京東澶
濮之間一屯河中陜華之間一屯青鄆之間平時訓練
以偹非常敵若守約不渝自足張聲勢萬一敵騎南渡
則三道並進深入擣燕山雲中之虚焚舟渡河示以必
死人自為戰未必不成功也兵法曰避實擊虚又曰攻
其所必救臣雖不知兵徒盡愚忠惟陛下更下公卿詳
議留神而擇其中其後奏剳乞正王時雍等十人之罪
付獄鞫治明正典刑為其黨嫉忌乃設隂謀使鎮京口
纔十旬趙萬反公重傷退保江岸上章待罪忌者計得
貶单州團練副使南雄州安置後復修撰卒　詔荆㐮
闗陜江淮以偹廵幸　張所傅亮召赴行在先是右僕
射李綱進剳子大畧謂河北河東兩路國家之翰蔽河
北西路三帥府二十餘郡靖康末所失者真定懐衛濬
一帥府三郡而已其餘至今皆為朝廷堅守一路兵民
有城郭者依城郭無城郭者依大河西山自相屯集日
以蠟書號籲朝廷乞師請援河東亦然但所失州郡視
河北為多欲乞於兩路置司措置因其人而用之将來
以河外郡縣悉議封建使自為守朝廷量力以助之則藩
籬固而中原可安倘捨此而不為則兩路之人且歸怨
於朝廷强壮狡獪者反為敵用将何以處之今日所當
先務者莫急於此有㫖除河北置招撫使司河東置經
制使司委綱選擇可任使副者具姓名以聞綱荐張所
傅亮故所自責授鳯州團練使江州安置亮自通直郎
直秘閣通判河陽府被召　趙子崧守陳州閻孝忠守
蔡州黄叔敖守㐮陽府趙子櫟守汝州季彦卿守漢陽
軍狄千秋守江陵府公安縣捍禦有功子崧轉兩官孝
忠轉一官除直秘閣叔敖轉一官除直秘閣修撰子櫟
除宣文閣直學士彦卿除直秘閣千秋轉一官通判江
陵府又王㐮趙野散官安置制曰趋朋友之急者不敢
以存亡為辭議春秋之誅者莫先於功過俱惡爾頃繇
近弼出搃重兵受朝廷數世之恩固當前死聞君父重
圍之急忍復自營乃専懐顧避之私至巧作遷延之役
視國家有如於秦越刈生靈不啻於草菅言者以聞為
之於邑其黜從於散秩用投卑於遐荒兹謂隆寛毋忘
至戒以為總管日逗遛不進故有是命
六日甲子内降七事手詔朕菲徳𫉬承宗祧以臨士民
之上属時多艱未知攸濟慄慄危懼若将隕於深淵洪
惟祖宗膺受天命覆育函夏百七十餘載徳隆恩普振
古所無道君太上皇帝以憂勤而内禪孝慈淵聖皇帝
以恭儉而纂圖海内乂安蒼生䝉福適金人之深入挾
詐謀以欵師待以不疑墮其奸計神都失金湯之險翠
華有沙漠之行二聖既遷六宫皆從迨朕叔父弟昆宗
族戚属悉被驅逼禍變之臻古所未有是用夙夜震悼
於朕心念父兄幽辱於敵廷憫生靈重罹於兵革飲泣
嘗膽不遑寧居惟爾四方士民抱負忠義其伊恤於朕
躬以濟於艱難以致安於宗社載念行在将士適當隆
暑暴露之乆尤軫朕懐當特加犒設州縣民户募師勤
王調發之煩誠可加憫當厚於撫循賦歛之厚當議蠲
减法令之弊當議改更潰兵為盗因間擄掠殘破郡邑
雖已降赦今當遣使招集許令自新贓吏為奸乗時掊
尅重困吾民罪不可貸當遣使按治寘於典憲靖康之
間忠義敢言之士或至竄逐當悉召還今日已往智謀
竒畫之人如能献陳當悉任用旁招俊乂竄黜奸回協
成治功以篤中興之烈於虖天下之士大夫未忘我之
祖宗當同心以相扶持天下之軍民不願淪於異域當
協力以相保守國勢既昌天命益固庻㡬鄰敵悔禍奉
還鑾輿一人以寧爾亦有無窮之安不其韙歟故兹詔
示想宜知悉
七日乙丑李回責授朝奉大夫秘書少監分司南京袁
州居住制曰莭義亷耻朕所望於士大夫也方國家艱
危於此觀人而擇利誤朝形於言者之牘汝安取此哉
具官某奉事兩朝嘗參二府既不能知存亡而雪主之
辱復不能辨正偽而立人之朝處之恬然顔亦厚矣其正
名於中祕以分務於陪京服我保全毋忘惕勵言章論
列防河兼授偽官故有是命　李若水忠義無與比論
己推恩外可特賜謚　劉韐能死節不為敵用特贈資
政殿大學士特進制曰忠人臣之大本全者㡬希死天
下之至難在乎所處嗟我仰承之耆哲挺然不屈於兵
威既沒其身宜加爵秩具官某天資荘重心術邃明内
領藩條𢡟活民之政外臨邉鎮揚威敵之功資廊廟之
謀遽属朝廷之變不幸聞名於異域将令毁節於偽廷
龔勝飲金心肯移於二姓仲鍼臨穴人将贖於百身升
華一品之班加賁九原之禭庻㡬精爽不昧欽承　譚
世勣贈延康殿學士制曰松柏有心於嵗寒而乃見璠
璵至寳豈烈火之能遷朕遭外敵之亂常隂攷士夫之
所向責其大節全者㡬人方嘉一士之聞已歎九泉之
隔清規如在褒典可忘具官某學貫羣書文馳六藝純
誠自表坐銷世俗之浮亷靖無求獨得古人之大蚤預
時麾之選徧更法從之華二聖所知羣臣鮮及肆履艱
危之㑹果専忠孝之稱雖甄濟佯瘖靡汚天寳之亂而
龔生遽夭不見南陽之興爰錫命書升華秘殿以聳具
臣之聴以為信史之光兾爾英魂歆吾至意　知懐州
霍安國贈延康殿學士制曰賢者事君豈為保妻子之
計國家多事所貴死封疆之臣惟我藩宣之英靡從威
武之奪既遭竒禍宜峻恩章具官某少有令名屢更煩
使每任剖符之寄適當邉徼之衝嬰無援之孤城抗方
虓之仇敵壮矣張廵之百戰躬履顔行哀哉卞壼之一
門㡬無噍類属予初載聞此沈冤念逝者之何辜為澘
然而出涕兹陞華於秘殿仍加恤於遺孤庻爾精忠光
吾信史
　
　
　
　三朝北盟㑹編卷一百七
欽定四庫全書
　三朝北盟㑹編卷一百八
　　　　　　　　　　　　徐　宋夢莘　撰
　炎興下帙
　　起建炎元年六月八日丙寅盡二十五日癸未
八日丙寅内降黜責士大夫手詔朕惟祖宗創業守成
垂二百年涵飬士大夫至矣靖康變故仕於中都者曽
無仗莭死難之士而偷生取容何其衆也甚者乗時為
奸靡所不至實為中國羞公議勿容姑取跡状尤顯著
者量加竄黜為臣子之戒夫莭義正所以責學士大夫
也至於武官卒伍理當闊畧以責後效惟王宗濋首引
衛兵逃遁至都城失守不可不責餘姑務含容一切不
問咨爾有衆其體至懐故兹詔示各宜知悉　内降手
詔王宗濋首引衛兵逃遁至都城失守不可不責其餘
姑示含容一切不問宗濋可散官安置制曰國保城闉
賞誅而已将援枹鼓生死以之矧提師旅之嚴中䕶皇
居之重倘先失守安所逃刑具官王宗濋蚤繇戚畹之
華擢寘殿岩之邃庻㡬自立上荅所䝉方兵戈交内外
之鋒於呼吸有存亡之變衛吾宗社恃汝腹心乃無效
命之忠唯作全軀之計望風驚讋委衆潰奔朕心推禍
亂之原知汝罪辜之首宜明邦憲以謝國人尚縁四姓
之親姑從八辟之議爰鎸寵秩卑以散官其堅訟過之
心服我好生之徳　洪芻罷諌議大夫張卿材罷刑部
郎官胡思王及之余大均周繼文陳冲並先次放罷以
御史䑓勘司有請也　傅雱特授宣教郎借工部侍郎
充大金通問使朕講殊鄰之好求専對之才念國家艱
難之餘方賢者馳騖之日以爾疏通無壅沉毅有謀雖
山濤不學於孫呉而季布得聲於梁楚比選出疆之使
實膺仗節之行方事遐征無㡬㣲見於顔面宜加寵數
送禮樂而有光華是用擢之銓調之中假以事官之貳
庻爾一言之合成吾兩國之歡日佇來歸毋忘自効
遺史曰先是上即位痛念鑾輿北狩未還欲遣使於金
國通問且祈請河北已差同望而河東難得其人李綱
荐雱有専對之才雱字彦濟臨江軍人進士及第時從
事郎乃改宣教郎借工部侍郎使於金國識者已知上
意在乎講和矣　募河東河北忠義之士能保有一方
或力戰破敵者授以節鉞餘賞有差　宋澤奏剳論不
當割地朝廷議割河東河西及陜之蒲觧宗澤奏剳論
其不便曰臣聞天下者我太祖太宗肇造一統之天下
也奕世聖人繼繼相授增光共貫之天下也陛下為天
眷祐為民推戴入紹大統固當兢兢業業思傳之億萬
世奈何遽議割河之東又議割河之西又議割蒲之觧
乎此三者太宗基命定命之地奈何輕聴奸計附敵張
皇之言而遂自分裂乎臣窃謂淵聖皇帝有天下之大
四海九州之富兆民萬姓之衆自金人再入未甞用一
将出一師厲一兵秣一馬曰征曰伐但聞奸邪之臣朝
進一言以告和暮入一説以乞盟惟辭之卑惟禮之厚
惟敵言是聴惟敵求是應因循踰時終之二聖播遷后妃
親王流離北去臣毎念是禍正宜天下臣子勿與金人
俱生之日也臣意陛下即位必赫然震怒旋乾轉坤大
明黜陟以賞善罰惡以進賢退不肖以再造我王室以中
興我大宋基業今四十日矣未聞有所號令作新斯民
但見刑部指揮有不得騰播赦文於河東河西陜之蒲
觧兹非所以新人耳目也是欲蹈東晋西邉既覆之轍
爾是欲裂王者一統之緒為偏伯者爾為是説者何不
忠不孝之甚也既自不忠不孝又壊忠義之氣俾河東
河西陜之蒲觧皆無從為忠義是賊其民者也臣雖衰
年不勝憤痛激切之至
十二日庚午謝克家范宗尹並落職宫祠制曰父母君
臣之義所謂在三死生禍福之間豈容有二具位謝克
家范宗尹被寵有日宜知所天乃國家遭變之時昧賢
者潔身之道雖揚雄之投天禄自以無它然鄭䖍之貶
台州難於幸免宜鎸華秩退領宫祠兹於寛貸之恩毋
廢省循之戒
十四日壬申内降河北河東諸路官吏軍民手詔制曰
勅河北河東諸路州縣守臣将帥忠義軍民等朕惟祖
宗徳澤在民垂二百年天下乂安靡有變故而宣和靖
康以來國家多難金人内侮道君太上皇帝下哀痛之
詔講揖遜之禮比徳堯舜古今鮮倫孝慈淵聖皇帝以
恭儉之徳爰受内禪海内欣戴日傒治康而朞嵗之間
敵馬再侵墮敵奸計但以講和一事終至宗社阽危既
盡取玉帛子女公私財力悉為耗竭乃始刼遷二聖中
宫洎皇族尊幼中外□戚以行惨酷之禍振古未有朕
以介弟受命總帥臣民推戴廹以大義入繼大統重以
父兄之辱飲血嘗膽疾首痛心願為天下忠臣義士共
濟艱難而近者使臣來自北部審聞兩路守臣義不愛
生誓以死守金雖憑恃甲兵之衆敢肆攻圍而能率厲
士民屢挫仇敵其忠義軍民等倡義結集以萬計邀擊
其後功績茂著朕甚嘉之夫河北河東國之屏蔽也朝
廷豈忍輕弃靖康之間特以金人憑陵不得已割地賂
之将以保全宗社休兵息民而金人不道攻破都城易
姓改號刼鑾輿以北遷則河北河東之地又何割焉已
命遣師以為應援兩路州縣官守及忠義之士如能竭
力捍禦一方及紏集師徒力戰破敵者至建炎二年當
議疇其勲庸授以節鉞其餘官吏軍兵等優加陞賞應
税賦財貨悉許移用官吏将佐悉許辟置朝廷更行量
力應副為國藩屏以昭茂功庻㡬中原彌寧生靈休息
强憐悔禍二聖有可還之期則予一人膺受多福爾亦
有無窮之利不其韙歟故兹詔示想宜知悉河北河東
路守臣各轉兩官有職名者進除餘具職位姓名以聞
　又詔自今有能收復兩路已䧟州郡及救觧危急保
全一方攻效顯著者除本處節度觀察團練防禦使依
方鎮法　又詔兩路軍民自今不許撰造亊端以疑慮
擅殺官吏又命使臣賫夏藥徧賜兩河守臣将佐　又
命催貨務印造見錢鈔遣使賫送兩路州郡　又命降
見錢鈔三百萬貫付河北河東路陜西路漕司廣糴應
副兩路　又命起東京路夏税絹於大名府樁管川綱
河東税絹於永興軍樁管以待兩路支俵李綱傳信録
曰右詔命數事皆上意也於是兩路知天子徳意人情
翕然蠟書日至間有破敵㨗報金人圍守於諸郡者往
往抽退
十七日乙亥胡舜陟胡唐老姚舜明王候各降兩官制
曰御史於百官之囬邪政事之闕失皆得而言之朝廷
所恃以為安危御史有不能其官者顧獨無責哉頃者
敵馬内侵變生不測鑾輿出狩事孰大兹汝曽無一言
為國長慮乃始終和議墮敵計中今而不懲失政刑矣
禠官二等聊著厥辜尚服寛恩無貽後悔　范瓊加定
武軍承宣使為御營使司同都統制行以討李孝忠范
瓊在京師圍城中心迹甚惡上初即位姑示涵容瓊至
行在乃自龍神衛四廂都指揮使温州觀察使加定武
軍承宣使為御營使司同都統制俾率兵往來討李孝
忠是時孝忠作亂於京西也　叔向伏誅叔向擅置救
駕義兵所招聚兵得京城統制于渙在其軍中渙省悟
以為未便乃詣南京告叔向不當擅起兵命劉光世擒
而誅之渙後𨽻留守司　馬忠落龍神衛四廂都指揮
使降充河北經制副使制曰朕於将帥待之至者所以
責其忠望之深者所以必其勝具官某粤從小校擢領
中權寵任兼隆在廷莫比謂能夙夜分朕顧憂乃亡多
筭之竒莫止偏師之敗全軍退舎坐失事㡬宜鎸節制
之崇仍損使權之重再稽朕命軍有常刑以與金人戰
於河北敗績故有是命　張所為河北路招撫使張所
請乞車駕還闕有五利不許乃授所河北路招撫使相
州百姓岳飛初𨽻所為効用　耿南仲責授莭度副使
南雄州安置制曰梁信侯景之奸而䑓城不守唐飬禄
山之亂而靈武僅存惟議者失於毫釐之間斯敵人玩
於股掌之上爾迂儒無斷狥物苟容道君疑蕭傅之賢
選參儲禁淵聖用甘盤之舊擢預政機方金人之憑陵
舉中原而震擾克綏多難所恃老謀乃憑欵敵之言堅
主弭兵之議積其憒毦成此艱危朕念夫當垂白之年
寧為爾受失刑之謗而煩言荐至重此難私姑黜置於
散官用竄投於荒服汝官雖免吾悔何追南仲以専主
和議初遭論列落宫觀士論未厭臣僚囙再言其事故
有是命　林泉野記曰耿南仲字晞道開封府人深明
易經賢闗馳名元豐五年登第淵聖在東宫除太子詹
事授太子以易靖康初權知樞宻院事遷尚書右丞遷
門下侍郎子延禧為中書舎人金人深入南仲怯懦無
謀每同李邦彦呉敏主和謝克家孫覿李擢李㑹王及
之王時雍劉觀民附㑹南仲康王出使辟延禧參議加
龍圖閣直學士金人欲割河東河北命兩府二人往議
聶昌以親辭南仲辭以疾上怒遣南仲割河北聶昌
割河東昌至絳州為百姓所殺南仲聞不敢往㑹康
王起兵相州以延禧在幕府故往投之凡元帥府事皆
與連銜王即位南京充禮儀使未㡬以觀文殿學士提
舉杭州洞霄宫後臣僚言其主和誤國之罪落職再言
降軍節度副使南雄州安置至吉州卒所著易講註易
明䝉二書行於世延禧字伯順為中書舎人康王出使
辟延禧參謀除龍圖閣直學士制曰唐元和中選宗室
四品一人使囬鶻於萬里海外而以博士通經術者為
之貳朕初嗣服申講大國之好親王奉使而副以左右侍
從之良選任之難視唐為重矣具官某疏亮宏博清明
冲淳典學足以擅多聞英辭足以鼓羣動潜宫之舊義
同艱難往修一介之書冀復兩朝之好惟孝子事親之義
豈不遲遲去父母之邦而大丈夫許國之忠初無刺刺
顧婢子之語擢自詞垣之邃進升内閣之華幹予心膂
之憂以靖干戈之難毋忘勵翼嗣有寵章　康王大元
帥府為覇府官屬王即位進中興記表曰參大府之末
寮建明無補記中興之盛事潤色非長强勉成篇矜慚
罔措臣某(中/謝)窃以乾元首出庻物佑下民而作之君上
帝監觀四方有大徳者得其位洪惟巨宋嗣有真王惇徳
而四方咸賔干戈不用允治而萬世永頼年榖屢豐遭
奸臣變更之餘至國制搶攘之後㡬及詩人小雅之變
惟思創業大風之歌金國肆侵伐之威彼萬方並告於
上下皇天有恢復之意俾一人輯寧於邦家始縁五利
以和戎繼長萬夫而建帥暨經大變迄有成功恭惟皇
帝陛下湯勇自天堯仁因性聰明睿知而不殺剛健篤
實而日新初臨銅馬之營推心而不二逮出陵武之使
修睦而無疑崇䑓定三箭之祥朔部有兩王之號乃大
呼而起義勃興虎變之文至勸進之交章肇正龍飛之
位剺面者欲雪大耻左袒者咸懐舊恩君萬邦而百官
是承惟天祐於一徳賚四海而萬姓悦服惟民歸於有
仁雖阻險艱難之偹更盖損益盈虗之有待念淵聖逡
廵而臨遣與陛下英鋭而請行錫玉帶乃傳國之祥合
春氷乃受命之始凡漢廷之迎代邸與靈武之奉肅宗
歴觀人鬼之謀叅考符瑞之應行軍集諸将之議定䇿
聴老臣之謀事有初終迹存首尾障狂瀾於既倒孰知
崇論𢎞議之所繇揚偉績於無前要明盛徳大業之初
起當於文官鉅儒而求鴻筆乃以帥幕舊属而及㣲臣
伏念臣本乏才但縁遭遇頃陪後乗葢捧辟書晝預兵
戈之謀夜陪樽爼之樂辱褒音之屢及認眷奨之彌隆
子犯負覊紲而從文公固顓愚而有罪鄧晨以圖䜟而
知光武常精白而無它故兹流落之餘獨荷㤙憐之及
顧臣淺陋何所發揮然臣聞建元大始之施為馬遷過
於矜夸至天下以為近謗建武中元之符慶史官不容
撰集故來世罕得𫝊聞如臣一介之㣲乃有千齡之㑹
摹冩乾坤之大自揆難工攀依日月之光徒知盡力忘
其無識狂則有餘
二十日戊寅汪伯彦除知樞宻院事黄潜善兼門下侍
郎
二十一日己夘金人斡里雅布卒莭要曰斡里雅布知皇帝
即位於南京故俟尼堪於草地避暑議還太上皇尼堪
未之許斡里雅布打毬冒暑以水沃胸患病傷寒以死金
國太祖實録曰斡里雅布名宗望呼皇子
二十五日癸未吕好問除資政殿學士知宣州臣僚章
疏論受偽命臣僚多有行遣有未及者皆等第施行如
十友之類令留守司詢訪姓名以聞其言頗及吕好問
好問在假上章求去有㫖除資政殿學士知宣州吕好
問辨事偽楚奏剳曰臣輙有誠懇仰干天聴伏念臣世
受朝廷厚恩義同休戚多事之際理不當自退自進然
事有不得已者豈免喋喋伏念臣賦性迂疎分甘退縮
昨淵聖皇帝召臣畎畆之中擢至言路超踰等軰徧歴
要近属金人侵伐都城失守淵聖皇帝再幸軍中因而
不返臣憤痛切骨屢欲自裁盖嘗投状乞守本官致仕
而孫傳張叔夜責臣以世臣之義當死社稷不可止為
身謀求自免而已臣實感其忠讜許以任其事茍以不
成繼之以死於是執手泣别相勉盡節臣念變故此難
以力争思在天下當立之人唯陛下而已百端經畫求
所通誠懇道迎立之意並是夜間方敢諸處訪聞書冩
文字既而張邦昌入城臣首勸邦昌當應天順人迎立
陛下時張思聰蔡安中傅樞呉華李進皆預臣謀孟仲
厚蒋師愈韋淵皆知其事後趙子昉軰宗室戚里亦多
知之則臣之心迹不為不顯以天地宗廟之靈陛下即
位於南郡則臣已獲初心故自信不疑既而奉元祐皇
太后聖㫖差臣賫手書慶賀陛下纔一登對即被簡在
位居丞轄參預大政陛下於臣可謂厚矣若不察臣之
心何以至此今人言滋彰深為可畏既不究其事實則
是意必有在臣非不欲竭誠盡力少禆萬一窃慮上負
付倚之重下違進退之義伏望聖慈特賜睿㫖察臣誠
悃除一在外宫觀差遣庻㡬垂老之年有以坐觀太平
之化干冐宸嚴臣無任惶恐戰懼之至取進止又臣近
者屢求罷䝉陛下察臣心迹令諸處不得收接文字又
特降御剳稱臣邦昌僣號之初即募人賫帛書具道京
城内外之事金人甫退又復勸進臣僚所不知付尚書
省行下照㑹臣一介之㣲而陛下左右保全雖天地造
化之恩無以過此然臣窃自謀之於心勢有不可不去
者昨金人圍閉邦昌僣號之時臣若閉門避事以㓗其
身實為不難况臣於邦昌未入城之際曽乞致仕重念
臣世受國恩异於衆人親受賢者之責身任宗社之重
不敢保身全家坐視朝廷阽危故臣忍耻含垢逭死朝
夕不避金人㓕族之禍遣人衝圍賫書於陛下而又畫
謀奉迎幸而天相神助得覩陛下今日中興之業則臣
之志願足矣向若金人網羅得臣所遣之書而臣之謀
畫萬一洩露臣之一身當如何臣之家族當如何然則
臣其果愛死耶果不敢愛死耶區區之心臣自知之皇
天后土知之宗廟社稷知之陛下又知之矣臣之心迹
顯然明白臣之求退乃其時也乃初心也臣猶自以為
當去况它人乎况言者乎方今國步艱難當惜寸隂而
當路之人未暇及它而唯臣是攻則臣之罪大矣是言
者必欲去臣而後已也臣若不速自引退使言者専意
於臣而忘朝廷之急臣亦避嫌而不敢謀國則兩失其
宜伏望憐臣顛躋之急憫臣求退之切罷以宫祠許之
自便既以杜言路之口亦以安螻蟻之誠臣無任祈天
俟命激切之至取進止
　
　
　
　
　
　
　
　
　
　
　
　
　
　三朝北盟㑹編卷一百八
欽定四庫全書
　三朝北盟㑹編卷一百九
　　　　　　　　　　　　宋　徐夢莘　撰
　炎興下帙
　　起建炎元年六月二十五日癸未盡七月四日壬
　　辰
紹興八年勅送到右宣義郎守尚書兵部員外郎吕用
中状伏念先父好問昨於靖康元年十一月初金人圍
城之際方除兵部尚書即值國家禍變二聖出幸金營
先父投檄致仕時孫樞宻傳謂先父曰尚書怕死耶𫝊
以致政留守當死軍前公世受國恩湏承當興復之責
張叔夜在傍謂先父曰尚書若不怕死何不了此事叔
夜則湏去軍前效死也先父不得已而許之繼聞金人
欲為偽張邦昌先父本欲閉門不出衆皆責以不出何
補不若勉强一出以患禍動之先父至省中以禍福喻
邦昌勸一面令迎康王及請元祐皇帝權聴政事又勸
郤回金人所欲留兵以明逆順是時城外消息斷絶於
是罄竭家資加以假貸隂募李進冐犯重圍賫帛書往
河北求訪問今上皇帝所在李進屢遭金人捶打幸無
敗露至開徳府知州王棣考其事迹因以實告棣大驚
即差人伴送至大元帥府投下其後金人欲退先父痛
念二聖鑾輿不返又差人詣大元帥府勸進此皆上下
之所共知豈敢少有詐誕以欺罔天下也先父當時又
於大雪中夜間宻遣子弟隂與孟郡王忠厚相約請昭
慈聖獻皇后入禁中正母后之位以安宗社金人方退
先父即以兵部吕尚書帖子召百官入内以邦昌手書
請昭慈聖献皇后聴政大事遂定主上既登寳位先父
即至南京主上嘉其忠義艱難首擢尚書右丞遭言詆
訾主上灼見底藴出親剳付尚書省其間有吕好問昨
邦昌僣號之初即募人賫帛書具道京城内外之事金
人甫退又遣人勸進臣僚所不知之語此可騐乎當時
金人據城失守城外敵騎連數十州殺人蔽野城中敵
人被殺者甚衆而先父遣人賫帛書犯重圍而出若使
少敗露則必盡遭屠戮與夫自經溝瀆身享美名子孫
獲厚禄校量利害孰重孰輕何必區區遣人犯圍自為
殺身㓕族之禍也先父向若金人退後方遣人賫帛書
旋謀入請昭慈聖献皇后則豈敢逃天下之責盖縁十
餘年來未有為先父發明此事者故士大夫亦不知本
末使先父時遭謗議乆不𫉬伸用中今者窃觀臣僚章
疏尚以先父為言則是先父事迹終未辨明人子之義
不可强顔立朝不可嘿嘿而去用中已於十一月一日
以後在假更不敢赴部供職伏望特賜敷奏如用中所
言稍涉虚誕即乞将用中重行斥責或先父事迹有實
亦望朝廷暴白先父効勞仍乞陶鑄用中乞在宫觀差
遣候指揮十一月十六日奉聖㫖用中所陳録送史舘
所乞宫觀不允
二十七日乙酉折彦質散官安置錢盖落職分司許髙許
亢編管臣僚章疏論靖康末折彦質為宣撫副使逃入
川陜錢盖為陜西五路制置使逃至湖北許髙許亢總
兵防河逃至江南不懲戒則後孰肯任責者有㫖彦質
責授散官昌化軍安置錢盖落職降授朝奉郎分司髙
亢編管海外軍　錢盖落職吿詞曰盖縁推擇多所踐
更付之五路之師處以三秦之地方都邑受圍之日乃
藩維奔命之時所兾投機庻能弭蔽豈有望風而先潰
専圖擁衆以自營仍縱叛亡肆為攘奪朕方念吾民之
死禍汝猶採敵説以誑朝廷雖示小懲未厭公論其鎸
延閣之秩往陪祠宮之閒尚服寛恩無重後悔　錢盖
降官告詞曰朕建邦置守綏靖一方實維尚謀經武之
時非有蒐兵伐罪之事夏童弗率怙衆擾邉疆塲多虞
責在将帥具官某薦更任使擢寘近班屬三陲内侮之
初付五路折衝之寄當思戮力報稱所䝉邉遽上聞卒
敗吾事原情定罪實當嚴誅稍屈刑章止從降出益圖
來效思補厥愆　宗澤除延康殿學士知開封府東京
留守杜充除顯謨閣待制知大名府兼北京留守　錢
盖復官依舊陜西經制使初盖在靖康時常建議河外
湟鄯之北於朝廷無毫髪利而嵗費不貲為中興患不
若求青唐之後而立之使撫有舊部以為藩臣有益麻
黨征者故王之子為國信服倘封立之必得其力至是
朝廷再欲䇿益麻黨征復盖職名依舊為陜西經制使
賫告賜益麻黨征措置湟事因調發五路軍馬發赴行
在故有是命
　二十八日丙戊李綱進剳子乞募兵買馬募民出財以
助兵費募兵剳子大畧謂國家以兵為重方熙豐之時
内外禁旅单弱何以捍强敵而鎮四方為今之計莫若
取財於東南募兵於西北方河北之人為金人搔擾未
有所歸之期而闗陜京東西流為盗賊强壮不能還業
者甚衆比遣使四路擾給例物以招募之新其軍號勒
以部伍得十數萬人付之将帥以時教閲訓諌不年嵗
間皆成精兵於要害州郡别置營房屯戍使之更蕃入
衛行在此最今日之急務也　買馬剳子大畧謂金人
專以鐵騎取勝而中國馬政不修騎兵鮮少乃以歩軍
當其馳突宜乎潰散盖祖宗朝飬馬於監牧孳生蕃盛
所在雲布故軍旅之用足至崇觀間監牧廢而為假地
牧馬有名而無實其後燕山䧟沒馬之入於敵國者不
可勝數金人初至闕河北京畿為之一空後破都城下
令括馬京師之馬入於敵者萬有餘疋今行在騎兵不
多獨陜西京東西諸路尚有私馬宜降指揮立格式以
善價買之可以濟一時之乏民間飬馬必皆上戸僧道
命官之家中下戸自無馬可飬取之既不厲民而旬月
間馬遂可集此今日不得已之務也　募民出財剳子
大畧謂國家新罹患難京師帑蔵悉為金人所取外路
州郡以發調勤王之師財用為之一空今又募兵買馬
招捉盗賊措置邉事應副殘破州縣振舉百度以圖中
興非常賦之所能供辨又不免横賦科取於民如免夫
錢天下至今咨怨惟上二等物力有餘之家可以勸誘
使斥其嬴餘以佐國用而以官告度牒之類償之使朝
廷軍馬精强措置邉事就緒盗賊寧息彼乃得保其財
産不然雖欲保家室不可得况財産哉命州縣委曲諭
以徳意必有樂輸從命者此又今日不得已之務也得
㫖於陜西河北路募兵各三萬人京東西路募兵各二
萬人合兵為十萬許召募白身及於諸色廂軍中㨂選或
招收潰散兵卒中改刺創置軍號驍勝壮健忠勇義成
龍武虎威折衝果毅定難靖邉凡十萬每號四軍每軍
二千五百人例物白身人全給依上禁軍法餘給半許
用諸路門諸額禁軍錢常平司錢不足是朝廷應副内
外東西委兩路提刑司河北委招撫司陜西委經制司
召募及一軍本路差有材武大小使臣充将官部隊将
管押赴行在聴候差使又命買馬分為三等格式以定
價直除命将官校見飬馬不許括買外餘並籍記赴官
㨂選及格式中披帶者即時許還價值毎及百疋差官
或将校一員管押赴行在隐寄妄冐有馬不籍及無馬
而抑勒令置買者並科違制之罪委逐路提刑司總之
又降詔曉諭州縣勸誘能出財助國者籍記姓名多寡
申朝廷給降度牒償之入財多者取㫖推恩應勸誘到
錢物並别項樁管聴候指揮専充募兵買馬縁邉事之
用有敢科配搔擾者命官竄責吏人決配凡募兵買馬
勸民出財奉行有叙並保明推賞　又議控禦之䇿大
畧謂唐之方鎮當時實頼其力以定禍難第措置失宜
而其後行姑息之政威柄寖移乃有尾大不掉之患祖
宗革去前弊削弱藩鎮州郡之權一切委以文吏非沿
邉諸路雖藩府亦屯兵不多無敢越法行事以處太平
無事之時可也一旦强敵長驅盗賊蠭起州郡莫有能
抗之者遂至於手足不足以捍頭目為今之計莫若稍
倣方鎮之制擇人任之假以權柄减上供錢榖之數使
飬兵而訓練之大小相維逺近相援庻㡬可以救今日
之患夫方鎮者節度使之兵也其次有觀察團練防禦
今既以為階官不可復改宜於沿河沿淮江諸路置帥
府要郡要郡使帶總管鈐轄都監以寓方鎮之法許其
便宜行事辟置僚屬将佐以治兵不數年間必有可觀
今日控禦之䇿無大於此僉謂帥府要郡之制可行但
未知方鎮割𨽻州郡得㫖京東東西路京西南北路河
北東路永興路淮南江南浙東西路荆南北路皆置帥
府要郡帥府為安撫使帶馬步軍都總管要郡帶兵馬
鈐轄次要郡帶兵馬都監皆以武臣為之副改路分為
副總管路鈐轄為副鈐轄州鈐轄副都監總管鈐轄司
許以便宜行事其軍馬事辟置僚屬依帥臣法屯兵皆
有等差遇朝廷起兵則副總管為帥副鈐轄都監各以
兵從聴其節制正官願行者聴轉運使副一員隨軍一
員留本路提㸃刑獄弹壓本路盗賊遇有盗賊則量敵
多寡出兵㑹合以相應援本路帥臣當職官措置兵馬
先就緒者當優議旌賞　置賞功司三省樞宻院同置
賞功司三省左右司郎官樞宻院委都承㫖檢察置籍
以受功状違限不施行者必罰受賂乞取者依軍法許
人告軍士遇敵逃潰者斬因而為盗賊者誅其家屬凡
軍政申明約束及更改法制者數十條皆用勅榜揭於
通衢　湖北羣盗閻瑾黨忠薛廣祝靖皆赴招撫司自
効其餘皆赴柬京留守司納欵　温州觀察使樞宻院
承㫖王􁞯除河北路經制使通直郎直秘閣傅亮除河
北路經制副使　白馬滑濬抵滄州太湖置廵察六使
處以為斥堠
七月一日己丑李綱進剳子論修城池繕器械謂國家
所以偹禦外侮者皆在邉郡城池器械一切偹具故敵未
易攻今金人及賊乃擾吾腹心而中原郡縣積習承平
之乆城池坍頺並無器械何以禦敵官吏軍民多不得
能守而郡縣遂以䧟沒者非特士氣怯懦盖亦禦敵之
具不偹使然宜命諸路州郡以漸修葺城池練兵馬治
器械朝廷量行應副有能葺治偹具者旌賞以勸得㫖
應州郡欲修城池者申明朝廷給降祠部應副
　
　三朝北盟㑹編卷一百九
欽定四庫全書
　三朝北盟㑹編卷一百十
　　　　　　　　　　　　宋　徐夢莘　撰
　炎興下帙
　　起建炎元年七月四日壬辰盡其日
傳雱建炎通問録曰建炎元年皇帝車駕到南京即寳
位雱差出自西京永安陵頭檢視陵寢囬歸至南京出
頭參見李丞相綱首以使事相問雱即願請行得指揮
赴都堂見宰執啇議使事是時分河東河北使命易通
係已差人下用望河東路使命難通被差人往往多乞
辭免未有人承當此行李丞相奏知河東奉使臣與傅
雱言一言而合即得㫖差雱河東路奉使國相元帥當
月授告次日謝又次詣都堂辭宰執取禀使㫖又啇議
軍前合應荅事宜兼慮金人有未曉達軍前事理合湏
取覆宰執請教黄潜善荅云今日使事係通問之初敵
情未測奉命出疆者當自有所處兼應干軍前事宜難
以預行料度裁决况朝廷任人不任事奉使請一面自
計度裁决不當更問朝廷雱即時交領國書及禮物辭
歸國信所一面便辦行當日得指揮即次日出門即起
離南京前去京東措置一行禮物等事七月盡問方到
鞏縣便差人賫大宋通問所牒去大金國河陽府投下
乞計㑹差借船隻渡河䝉河陽知府張巨侍郎囬牒稱
為是國號不同難以過河即時偹録申朝廷一面再移
河陽稱係是於貴朝通問事理急速不敢注滯欲乞早
希公文回示再䝉河陽府回牒稱是國號不同未敢擅
便放令人使渡河己申取上件指揮别行闗報前去至
第九日方得河陽闗報稱今來已得上件指揮許令南
使渡河仍打减人從方得擺渡自河陽府至雲中計一
千八百里來往囬共九日得上件闗報回接伴使副兩
人俱至正使是王秉彛學士副使是契丹蕭太尉正使
王秉彛先問云貴朝今來差奉使侍郎去見國相元帥
不知理㑹甚公事雱荅曰以此行别無公事只為今聖
皇帝方即位差雱於貴朝通問又問既是今皇帝已即
位之時昨來所立大楚却如何安排雱荅以張太宰以
郡王封之如雱今日之行郡王亦皆預議金使又問此
是大楚欲如此是貴朝抑令其如此雱荅以天下四方
謳歌獄訟既盡皆托於今皇帝張太宰欲為自安之計
亦只得如此金使又言此叚事上畔人當時亦曽預料
他日大楚必湏如此然而今來奉使侍郎既是去見國
相元帥時却如何説雱云既到貴朝奉使豈敢詐為毎
事必以實情去相告金使歎服稱奉使此行國相元帥
必湏大喜為是國相元帥素喜忠義之人到雲中府門
外國相遣中書舍人出門相迎舘伴大理卿昭文舘學
士李侗相見問來時不知貴朝有甚分牒雱荅以使人
逺來通問今聖皇帝令再三起居國相元帥自有通問
國書云郎君來日就行府准偹相見訖舘伴闗借檯桌
共三十以两桌載朝廷禮物二十八桌載使人私覿禮
物是時朝廷禮物亦少只有錦十疋玳瑁家事三件使
人私覿禮物於東京旋行收買打造花纈共作五百疋
叚并生薑臈茶漆器紙筆等連朝廷禮物併作三十擡
桌舘伴李侗見之亦加嗟賞稱乍經殘破之餘不意措置
禮物等如此當日韃靼國献羊黒水國献馬两國人使
同時在帥府前伺候引見入府見三人金帥皆席地重
氊趺坐第一人是左監軍烏舍郎君權元帥職第二人
右監軍伊都第三人是時相公皆重氊在殿中間坐二
人金帥皆戎服一人小㡌窄衫使人當中揖少立然後
跪膝打話湏臾髙慶裔傳指揮稱郎君傳尊㫖奉使逺
來不易不知今日奉使差來理㑹甚公事雱荅以今聖
皇帝方即位差使人於貴朝通問離國中日皇帝令再
三起居郎君元帥倉卒差使人通問百事草創禮意全
未周旋郎君傳尊㫖本國於貴朝本來無苦深怨只縁
語言失信雱荅以此事皆先朝所失又言去年皇子郎
君兵至城下南朝本無偹易破你前不知我此段恩義
及許割三鎮又云祖宗之地尺寸不可與人語言如此
其信安在雱荅以此亦是前朝所失又云三鎮之地何
足計較若不失信諸事亦有啇量又云使人今日之來
方為通問如何才通問便來取二聖即荅以今聖皇帝
即位之後惓惓於父兄之情實不能忘所以差人往通
問及懇禱郎君此在郎君以為是孰敢以為非若郎君
以為非孰敢以為是全在郎君矜念周旋此叚祈禱之
情即云使人且歸舘中别聴指揮差大理卿昭文舘學
士李侗舘伴李侗性重相見黙坐雖乆終不發言副使
下馬識逺不免發言扣之李侗顧盻左右前後别無人
在側即發言云天下之理盛衰强弱之勢古今所同只
如漢武之盛恨不吞盡匃奴耶律徳光之强恨不席捲中原
然而漢武何嘗殺盡匃奴耶律徳光何嘗併盡中國南
北异宜豈可混併此是天道自古何嘗有此理耶又云
盛衰固自有時强弱亦是有數周旋如轉輪返覆如引
鋸天下何嘗有常强之勢賢人君子佐佑因時識消長
之理時違事變擒縱之權於此能變能改即於盛衰之
中强弱常有主生靈不墜塗炭免得此一叚殺戮這箇
因果最為大事其他不足道也又云自古聖賢本事未
有不觀乎時若時有可為人樂為用即下手為之不惟
事亦有濟亦不徒廢心力若時未可為人不為用知其
不可為而為之豈惟枉費心力事亦難濟何所補哉所
以觀時㑹通留取此事力少俟他日設施侗昨見貴朝
近上公卿似全未有能見事者以此謀謨廟堂豈不悞
事乎只如昨來敵兵到城在城守未破國相亦曽煩惱
若守禦稍固更停待得數日必須别有啇議又兩元帥
臨城侗亦親隨元帥在城下敵兵只五七人登城城上
即舉兵皆散兵勢如此人不為用豈可不預知乎此段
事即見貴朝公卿疎畧全不曽講究亦不覺悟若稍悟
此理必須留此叚事力少待他日為用徒然枉費心力
豈不悞事乎良乆又言侗燕人住在九州之地每念先
世陥於邊地昨來見貴朝初得燕山舉族相慶将謂自
此何日再得為中華人物又顧左右前後别無人即云
更少三兩日間尋少果子來皆油麵煎果及燕山府棗
栗并有西𤓰數十盤旅燒香㸃茶延之説話雱再三懇
扣之比使人逺來仰荷見教甚多比不知所懇請二帝
囬鑾之事貴朝諸公却有啇量無舘伴云固知此所使
為此事前日二公不見郎君髙聲云來通問便及二帝
莫是要遣兵來取也其意亦有謂雱又問其意謂何云
其意謂初來通問合須議論他事爾若稍不曲折言不
相投亦恐不無傷事所以只指揮使人且歸舘中候别
聼指揮雱冄懇云畢竟所懇二帝之事貴朝諸公曽有
商量否舘伴云此事必湏申去國中軍前恐與决此事
未得舘伴又云昨二帝過来時太上自燕山去少帝却
自此中去少帝過來此時亦住半月餘日今皆過在深
漠中然二太子在時却曽有此啇議候貴朝有懇請時
欲發太上囬歸今二太子不在亦無此叚説話雱又問
少帝如何舘伴云少帝當日元不曽有此叚商議又
云惟是昨在京城下時因有議論昨京城初不發囬少
帝入城二太子曾與國相商議自古北兵到南朝未嘗
有破其國擕其主而歸北只是兵强而已徳不足也今
來北兵到此既破其城孰若立其主刻大碑於梁宋間
使天下後世知行兵有名且不絶人後以使南兵自此
數百年不敢動若如此施行不惟兵強徳亦有餘這箇
功績大若使破其國擕其主而歸只是兵強而已徳不
足也兼他日若趙氏自立即便更無立主一叚恩義國
相遂然其説放囘少帝入城後來因縁别有異議其
論又復稍變所以其言不諧雱云議論縁何不諧館伴
云當來本差監軍烏舍送辭不曾入去遂差監軍下子
弟及其餘近上郎君同行當時此二十餘人亦望將此
事做一叚恩義兼亦不無兾望貴朝近上公卿不悟其
意遂至其議復變却稱家國事大不可不為長慮之計
只如唐太宗固嘗臣事突厥及其既盛亦能生擒突厥
國家事大安可不慮哉二太子亦曾力爭其事言畢竟
是貴朝秦中丞所請存趙氏之說是若他日趙氏自立
不惟無立主一叚恩義兼恐兵端未巳然累日啇議不
成遂從烏舍郎君之言遂復變其議雱又問其商議時
不知曽聞有今聖皇帝在外無云縁知之所以啇議欲
發太上皇帝回鑾也又云固知此事所以亦不留北人
守京城初推契丹蕭太尉守京城蕭太尉不曽承當又
推劉彦宗守京城彦宗亦不承當縁二太子復建議云
他日必不免趙氏再立然務廣地者荒不如且守河為
界大事有大兵力包不住必别貽後患是用二太子之
説只就城中别推賢人守京城此時北人既得河北已
飽其欲方務為保守之計将自河以南皆已置度外矣
又云見今行府日逐建議守河之計欲就國中差撥金
人十萬人前來守河亦不用燕人及契丹其欲保守河
北防患之心如此又云黄河豈可守此是天道假饒守
得河他日契丹在腹心中安保其不生變也舘伴舊事
大遼其言大槩多遵遼國數皆如此亦不敢深然其言
恐其虚誕雱又問所懇二帝之事他日有相從意否舘
伴云假使有允意亦豈肯便説盡今方是第一次遣二
公來必無便相許之理必湏再三曲折俟其有就議之
意然後可以啇議若欲一扣便允恐無此理然既就啇
量兵亦便可休也舘伴又云金國自海隅小邦崛起併
二大國此事豈人力所能至某問前後必有朕兆以應
天受命之符舘伴云别無符䜟只是大遼國中金氣旺
盛以此應䜟又過數日忽見舘伴宻來相報云南畔近
日復有人馬過河來聞復失利然而南朝既遣使來議
事又發人馬過河如何切恐言與事不相應郎君必湏
差人入舘來議論此事不可不准偹也次日果見髙尚
書入舘來相見稱國相令傳語奉使貴朝既是差人來
通問如何又却差軍馬過河來不知所差軍馬之意是
如何若是遣兵來取二帝否雱只荅以不知髙尚書又
云且如奉使不知試自揣度㸔如何雱云只恐是紅巾
嘯聚必非朝廷之意髙尚書又云已是三畨差人過河
來盡有黄榜第一畨頭領是張煥被百姓殺之第二畨
是馬忠亦不曽得便宜第三畨是張所亦失利自潰散
去三畨過河人皆有黄榜如何却是紅巾嘯聚雱荅云
必非朝廷之意既有二帝在貴朝又已遣使人通問所
請後面亦節次更差人來豈有更發軍馬過河之理只
恐是盜賊盗賊亦能黄榜不假黄榜無以鼓率羣衆髙
尚書疑其有黄榜終不然其説髙尚書既去舘伴再來
論此事前後曽併聞金人見議守河之計亦不用大遼
人直去國中取人來守河其防河之意甚切貴朝又發
遣人過河來正犯其所忌也既是遣使欲與人議又發
人過河窃恐言與事皆不相應其事如何可以啇量得
兼是人馬過河不曽得便宜此小人不能成事徒為此
紛紛何所補哉此叚事又是貴朝近上公卿慮事不長
既欵欵荅自軟語影帶看候得時來整頓得人馬可用
然後施設如何動必輕舉如此何能成事兼侗嘗聞自
古善治國之説有如治病如足病即去其脛脛病即去
其股然後事事以兾一體之安全若足病不能去其脛
脛病不能去其股窃恐與一體不能安全昔年大遼之
失正縁如此升平既乆人不習戰一旦金人之起不謀
自治之術恃大弗戒謂金人小國不足畏今年出兵不
利潰散回歸明年出兵不利潰散回歸即散募烏合之
衆為用盖大遼舊少食糧軍以食粮軍為不足募民兵
以民兵為不足又募市兵以市兵為不足又募僧兵是
為四軍人雖多亦皆烏合不為用及至潰散回歸又皆
散為盗賊時大遼不經殘破州軍各自蹂踐其實金人
所破州軍無一二十處其餘皆潰軍自行焼刼及蹂踐占
據将來貴朝㺯兵不已且防潰散軍馬歸來自殘破了
州府當日大遼亦是三百餘座州軍貴朝是四百餘州
軍兩國地里廣狹亦不相逺今來貴朝若截河為界南
畔州府甚多尚有三百餘座誠能保全事力亦不小可
湏莫發人過來引惹百端合早謀休兵之計以圖自治
　
　三朝北盟㑹編卷一百十
欽定四庫全書
　三朝北盟㑹編卷一百十一
　　　　　　　　　　　　宋　徐夢莘　撰
　炎興下帙
　　起建炎元年七月七日乙未盡十六日甲辰
七日乙未宣示太上皇帝親書絹背心八字諭宰相黄
潜善等上出絹背心一領宣示泣諭宰臣等曰道君太
上皇帝自燕山府密遣使臣曹勛賫來背心領中有親
書八字曰便可即真來救父母羣臣皆泣奏曰此乃陛
下受命於道君太上皇帝者宜藏之宗廟以示萬世
借通直郎龍圖閣河北西路招撫司張所上殿面賜章
服遣行所具畫一乞以京畿兵三千為衛於大名府置
司一面遣官於河北西路告諭招諭山寨首領民兵候
兵集日渡河先復濬衛懐州真定府次解中山府等處
圍乃以民兵給地飬之如陜西五路弓箭手法乃賜緡錢
百萬以為半年之費　金人䧟慈州權知軍州事張昱
棄城率衆走張昱平陽府吏人也犯罪刺配至靖康間
在平陽境内山中聚集數千㑹慈州無守軍民共議迎
昱入州權知軍州事金人屢次其境皆不攻徑過至是
金人乃以兵至慈州州無城不守昱遂棄城率其衆出
奔金人䧟慈州即時撫諭而去
十三日辛丑京城留守范訥降授承宣使淄州居住宗
澤入京師臣僚上言范訥為宣撫使日專懐顧望無意
勤王軍律不嚴不能戢士遂降授承宣使罷留守淄州
居住上即位宗澤嘗因天下兵集乃請親征迎請二帝
力圖中興黄潜善汪伯彦沮止之乃加澤待制知襄陽
府澤又乞兵十萬往收復河北不許訥既罷遂以澤為
京城留守丙午澤入京師治事　林泉野史曰范訥字
子辨開封人武舉中第童貫門客累樞密都承㫖貫為
宣撫使訥嘗為叅謀遷節度使靖康中金䧟太原加訥
檢校少保河北河東宣撫使以兵五萬屯河北河東訥
同馬忠王元王淵韓世忠退師應天金人攻城訥屢敗
之建炎初除東京留守邵溥副之在任三月李綱相素
與訥不協降承宣使淄州居住後退居邵州年老徙居
䕫州依其姪總以卒　詔請元祐皇太后幸揚州　王
燮傅亮上殿面賜燮器甲三萬人就陜府置司與金人
河中府解州對壘一面遣人結約河東山寨豪傑民兵
收復州縣候兵集日乘機㑹過河得㫖從之　左正言
鄧肅劄子言叛臣乞立格定罪　劄子曰臣謂叛臣曽
事偽楚大小輕重固有不等欲乞立罪格一定於此然
後按偽楚之籍取叛臣姓名就格斷之庶幾君臣之間
皆不得容私伏䝉陛下為臣昨在圍城之中固知姓名
令臣奏來臣謹取㫖所撰二撰二格以按叛臣之罪為
陛下盡陳之言所論叛臣之上者其惡有五一曰諸侍
從之為執政者王時雍徐秉哲吳幵莫儔李囬是也
其二曰諸庶官及宫觀而起為侍從者如司農卿胡思
太府卿朱宗之為侍郎大理卿周懿文為大尹盧㐮李
擢范宗尹等皆起於宫觀以為侍從是也胡思周懿文
今者桎梏固不足論敵破城是南壁始李擢盧㐮提舉
其事日聚羣小浩歌城上敵已塞濠恬然不顧破京城
者實此二人范宗尹昔嘗宣和廷對揣王黼之意數蔡
攸之罪遂竊虗名以居臺諫當官則以奴僕事耿南仲
以取侍從城破則以妾婦事范瓊以資口腹及偽楚一
立則起於宫觀以為諌議然不知所陳者何事哉其三
曰撰勸進文與撰赦書是也且赦書之惡不減勸進其
詞云有堯舜之揖遜無湯武之干戈不惟不忠之語可
駭天下至於廟諱便不復顧雖犬馬有所不為朝廷取
撰進文者投之嶺外而以撰赦者止令分司是不知亦
何私於顔博文哉其四曰事務官者金人已有立偽楚
之語朝士集議恐不能如禮遂私結十友作事務官之
力也且陛下嗣立之儀求供奉之物悉心竭力無所不
至使邦昌安然得為揖遜以事美觀皆亊務官之力也
且陛下九五之位無不欣躍如𫉬再生朝廷不聞先時
以為事務官者及偽楚之立而十友紛然如水就下此
其情尤可罪也其五曰因邦昌改名是也何昌言先奏
於偽楚之庭乞改為善言其弟昌辰遂請於吏部改為
知言惡犯昌字也已上數臣乞定為叛臣之上寘之嶺
外所為叛臣之次其惡有三其一曰諸執政侍從臺諌
稱臣於偽楚及拜於庭下者是也所謂執政者如馮獬
曹輔是也所謂侍從者其餘已行遣矣獨李㑹尚為中
書舍人所謂臺諫者洪芻黎確等及舉臺之臣是也當
時臺中有謂金人根括而被杖四人以病得免其餘無
不在偽楚之庭矣且臺諌者天子耳目之官也敵騎廹
城尚持講和之論聖駕將出曽無一言之戒天作竒禍
則倉惶失措遂於他人之庭復處臺諌之職今日尚有
不易舊職者不知其所為如此又何論他人之過耶其
二曰以庶官而升擢差遣是也然此不可勝數偽楚以
後謂之權官而被偽命劄子者皆是也臺省寺諫學校
敕局無所不有乞專委留守按籍取之則無有遺者其
三曰願為奉使者是也黎確之使趙野李健陳戬之使
翁顔國擁黄旂持偽告左右僕從皆受偽恩馬上洋洋
自號奉使力説勤王之師以為邦昌久居計故邦昌曉
諭曰只候勤王師退然後開門盖恃有二三奉使耳已
上數臣乞立為叛臣之次於逺小處編管吏部供到王
時雍見係髙州安置徐秉哲見係梅州安置吳幵永州
安置莫儔全州安置李因袁州居住朱宗之朝奉郎李
擢桞州安置范宗尹通直郎提舉杭州洞霄宫盧㐮太
中大夫權開封府尹胡思周懿文朝散大夫顔博文豐
州安置何昌言生前尚書工部侍郎何昌辰通直郎通
判南劍州馮獬中大夫提舉成都府王舉官李㑹中書
舍人洪芻朝散大夫孫確朝政大夫李健朝請郎陳戩
虞部員外奉聖㫖吳幵移韶州安置顔博文移賀州安
置朱宗之責授祈州團練副使岳州安置范宗尹責授
忻州團練副使鄂州安置盧㐮責授陳州團練副使衝
州安置何昌言追授隰州團練副使及追致仕恩澤何
昌辰除名勒停送永州編管馮獬責授朝議大夫秘書
少監分司南京城州居住黎確李戩遠小處監當撰勸
進文及事務官劄子留守司開具姓名申尚書省李囬
責授安遠軍節度副使惠州安置李㑹責授承議郎秘
書少監分司南京筠州居住上制曰君臣分定宜生死
之靡他義命趣殊在賢愚之所擇豈有本朝之顛沛遽
令大節之磷緇爾幸授國恩與聞機政知㧞本塞源之
公憤盖戴天履地之所同乃甘心二姓之庭至冐寵百
僚之上兹如不問何以馭臣宜從置散之科用正投荒
之典皆爾自取非朕敢私
十四日壬寅李綱乞降廵幸詔是日李綱同執政奏事
訖留身奏曰朝廷近日外則經營措置河北河東兩路
以為藩籬葺治軍馬討平盗賊内則修事賞刑皆漸有
緒獨車駕巡幸所詣未有定所中外人心未安上宣諭
曰但欲近奉元祐太后及津遣六宫往東南朕當與卿
等獨留中原訓練將士益聚兵馬雖都城可臨雖金人
可戰臣再拜曰陛下英斷如此雖漢之髙祖光武唐之
太宗不過是也中外未知聖意乞降詔告諭
十五日癸邜下巡狩詔朕惟祖宗都汴垂二百年天下
乂寧重熈累洽未嘗少有變故承平之久超軼漢唐比
年以來圖慮弗臧禍生所忽金人一歳再至都城信其
詐謀終墮敵計盡取子女玉帛遂邀二聖鑾輿六宫戚
屬悉擁以行中原之禍振古未有四海臣子孰不痛心
肆朕纂承永念先烈眷懐舊京澘然出涕思欲整駕還
京謁欵宗廟以慰士大夫軍民之心而民人已多物故
朕之父母兄弟宗族靡有留者顧瞻宫室何以為懐是
用權時之宜法古巡狩駐蹕近甸召軍馬以防金人秋
髙氣寒再來入邉朕將親旅以援京師河北河東諸路
與之决戰已詔奉迎元祐太后津遣六宫及衛士家屬
置東南朕與羣將羣臣獨留中原以為爾京城及萬方
百姓請命於皇天庶幾天意昭答中原之勢寖彊歸宅
故都迎還二聖以稱朕夙夜憂勤之意應在京屯兵聚
糧修治樓櫓器具並令留守司京城所户部疾速措置
施行咨爾士大夫軍民體朕至懐無有疑慮故兹詔示
想宜知悉　誅宋齊愈　遺史曰新除諫議大夫是時
李擢見任給事中擢與齊愈在圍城中皆非純臣擢謂
齊愈為諫議大夫必論已必得罪且曰先𤼵制人乃不
書黄而具齊愈議立張邦昌事繳駮之曰新除諌議大
夫宋齊愈昨三月初王時雍等在皇城司聚議乞立邦
昌拜大金之詔書畢立狀時雍等恐懼不敢填寫邦昌
姓名而齊愈奮然執筆大書張邦昌三字仍自持其狀
以示其四壁無不驚駭齊愈自言自從二月在告不出
誕欺若此今除諫議大夫當是陛下未知其人邪佞而
朝廷未有人論列更乞聖裁遂罷諌議大夫令御史臺
王賓置司根勘具案聞奏制曰義重於生雖匹夫不可
奪志士失其守或一言庶幾䘮邦具官宋齊愈蒙國厚
恩為時顯宦方氛祲結蕭墻之内至仇讎謀大位之人
事既非常坐皆失色所幸探符之未獲奈何援筆以遽
書遺毒至今造端自汝睦孟五行之説豈所宜言袁宏
九錫之文兹焉安忍其解諫垣之職以湏廷尉之平邦
有常刑朕安敢赦據王賓勘到通直郎前右諌議大夫
宋齊愈招金人邀請淵聖皇帝出城未回知樞密院孫
傳承軍前遣吳幵等將文字稱廢淵聖皇帝共舉堪為
人主一人及知孫傳等乞不廢淵聖皇帝不許湏管於
异姓中選具姓名申齊愈知孫傳等在皇城司集議遂
本司見衆官及桌子上有王時雍等衆議推舉狀草齊
愈問王時雍舉誰時雍云金人令吳幵來密諭意張邦
昌今已寫下文字只空着姓名又看得金人元來文字
聲説請舉軍前南官比參騐王時雍語言即是要舉張
邦昌齊愈恐違時有别不測為王時雍説吳幵密諭張
邦昌亦欲早圖了結齊愈輙自用筆於紙上書張邦昌
姓名三字欲要於舉狀内填寫却將呈王時雍其時時
雍稱是又節次徧呈在坐元集議官時齊愈言道張邦
昌衆官看了别無語言齊愈令人吏依紙上寫張邦昌
姓名三字於己寫到選舉元空缺姓名舉狀内填寫張
邦昌姓名三字了後别寫申狀係王時雍等姓名呈時
雍看了分付與吳幵莫儔將去其舉狀内别無齊愈姓
名所有齊愈寫張邦昌紙片子即時毁了並無見在只
收得王時雍等元議定推舉狀草歸家初蒙勘問時懼
罪隐忍不招再蒙取㑹到中書舍人李㑹狀軍前遣吳
幵莫儔傳大金指揮湏管於今日异姓中選擇具名申
即不引惹趙氏是日在皇城司聚議忽有右司員外郎
宋齊愈自外至見商議不定即與本司㕔前寫文字吏
人桌子上取紙筆就桌子上取紙一片寫張邦昌三字
却不是文字上書寫徧呈在坐相顧失色莫敢應無别
語言其所寫姓名文字係宋齊愈手自將却會即時起
取是時即記得侍御史胡舜陟在司業董逌午間亦曽
在坐未委見與不見其餘卿監郎官會以到京未久多
不識之及根勘元狀草字再勘方檢會建炎元年五月
一日赦内一項昨金人逼脅使張邦昌僣號實非本心
今已歸復舊班其應干供奉行事之人亦不獲已尚慮
畏避各不自安其已前罪犯並與放免一切不問勘㑹
上項赦文係謂張邦昌僣號之後供奉行事之人特從
寛貸法寺稱宋齊愈後謀叛以上斬犯不分首從勅犯惡
逆以上罪至斬依法用刑宋齊愈合處斬仍除犯名在
五月一日大赦前合原赦後處虗妄杖一百罰銅十斤
入官放情重奏裁奉聖㫖宋齊愈身為士大夫當守節
義國家艱難之際不能死節乃探金人之情親書僣逆
之臣姓名謀立异姓以危宗社造端在前其罪非受偽
命臣僚之比可特不原赦依斷仍令尚書省出榜曉諭
張浚行狀曰宰相李綱以私惡諌議大夫宋齊愈加之
罪至論腰斬公素與齊愈善知齊愈死非其罪入臺首
論綱罷之
十六日甲辰孟忠厚除徽猷閣待制為迎奉隆祐太后
提舉一行事務歩軍指揮使郭仲荀統兵扈衛司封員
外郎楊遇沿路州縣預行計濟糧草置渡舟船尼堪
自草地歸至雲中遣楊天吉使夏國約同侵陜西金人
起燕山雲中中京上京東京平州遼西長春八路民兵
入自西河　節要曰渤海萬户大托卜嘉屯兵河間金
國都統温圖琿阿勒巴屯兵於保州金國萬户特黙
屯兵於永寧祁州金國萬户呼沙呼屯兵於濮州金國
萬户聶哷屯兵於冀州金國副統碩哈屯兵於真定遼
東漢軍萬户韓慶和屯兵於慶源金國都統萬佛努屯
兵於雄莫金國萬户實哷屯兵於慶源金國副統蒙克
屯兵於磁相金國萬户尼楚赫與其弟博索屯於泰源新
城金國萬户錫里屯兵於嵐憲契丹都統馬武屯兵於
平陽契丹(缺/)屯兵於慈隰金國萬户石嘉努屯兵於汾
州金國萬户羅索屯兵於河東蘇村羅索之子屯兵於
解州安邑金國萬户薩里罕屯兵於絳州金國萬户温
(闕/)屯兵於澤潞金國都統察罕瑪勒屯兵於孟州哈達攻
守諸州郡元帥府左監軍達蘭親圍中山　又曰兩河
州郡自敵初入侵以朝廷指揮皆得便宜行事故各據
人馬以國自固逐路帥司不能調發致無連州合勢相
援拒敵之理其敵之大又非一州之力可敵故令敵聚
併力既破一州而復攻一州也至是以京城失守二聖
北狩河北州郡官盡為官軍作亂害之河東州郡官多
棄城而南走兩河州郡外無應援内復自亂於是為敵
乗而取之如俯拾遺物惟中山慶源保莫祁洺冀磁相
絳久而䧟之
　
　
　
　
　
　
　
　
　
　三朝北盟會編卷一百十一
欽定四庫全書
　三朝北盟會編卷一百十二
　　　　　　　　　　　　宋　徐夢莘　撰
　炎興下帙
　　超建炎元年七月十六日甲辰盡八月十四日辛
　　未
元祐太后發京師元祐太后進𤼵以孟忠厚為提舉一
行事務都人初望車駕還内而聞太后有南京之行莫
不垂泣初上遣張俊迎太后至是俊奉騩馭至行在除
俊帶御器械
十七日乙巳李綱乞巡幸李綱時政記曰劄子大畧謂
巡幸之策闗中為上襄鄧次之建康為下今縱未能行
上䇿猶當幸襄鄧以係天下之心夫襄鄧西隣闗陜可以
召兵北近京畿可以遣援南通巴蜀可取貨財東達江
淮可運穀粟山川險固民物淳厚此誠天設以待臨幸
願為今冬駐蹕之計得指揮議巡幸南陽
十八日丙午差巡幸官屬户部侍郎黄潜善為巡幸提
舉一行事務繕部員外陳堯幹辦頓逓行宫一行官吏
將佐軍兵安泊去處虞部員外郎李儔幹辦相視橋道
渡船并樁辦糧料草𤼵運使李祐為隨軍轉運使
十九日丁未計置迎奉神主是日委兵部員外并太常
寺各一員候巡幸之日限三日計置合用舟船車乗等
迎奉神主赴行在及據合用人數就太廟親事擡捭令
殿前司差撥禁軍三百人防䕶仍專委内侍官二員充
同共都大王管其合行事件並仰條具申尚書省
二十七日乙邜戒諭士大夫詔朕觀古之為士者何其
分義之明而忠厚之至也承平之時縻好爵享豐亨相
與同安榮多事之際不擇地不茍免相與同患難故人
之好我至於示我周行王事靡鹽至於不遑啟處而鹿
鳴四牡之詩作先王之澤可謂盛矣祖宗涵養士類垂
二百年教以禮樂風以詩書班爵以貴之制禄以富之
與士無負而士之所以圖報國家者不能無愧於古人
日者二聖播遷宗社幾至於顛覆而仗節死難者罕有
所聞其故何哉肆朕纂承慨然思羣材相與協濟修政
事厲兵馬以奉迎鑾輿而士大夫奉公者少營私者多
狥國者希謀身者衆乞去則必以東南為請召赴則以
疾病為辭沿流以自便者相望於道途避兵而去官者
日形於奏牘甚者至假親疾不候告下挈家而遠遯夫
禮義廉耻正所以責士大夫也所守如此朕何望焉豈
朕初嗣大位所以誡告者未至與將士大夫狃於故習
而未能遽革與已詔甚失節者置之極典其次投之遠
方為多士萬世之戒其自今以往各盡乃職一乃心助
予一人克復大業底綏四方以匹休於隆古敢有弗率
弗迪尚蹈前轍在内委御史臺在外委監司彈劾以聞
邦有常刑朕不敢赦故兹詔示想宜知悉
八月一日戊午貶竄余大均陳冲洪芻張卿材李彛王
及之周懿文胡思夏承等奉聖㫖訪聞昨來京城圍閉
王府主第宗室及戚里勲畹之家以至民庶根括金銀
等官周懿文王及之以余大均胡思陳冲等因縁為姦
隐匿財物萬數聚歛歌樂靡所不為士大夫負國至此
難一照例寛貸可差殿中侍御史黎確馬伸就臺根治
具案聞奏根勘得夏承洪芻張卿材各有相犯續奉聖
㫖洪芻罷諫議大夫張卿材罷刑部郎中胡思王及之
余大均周懿文陳冲並先次放罷今勘到具撮白刑名
下項降授朝散郎前太僕寺少卿陳冲差懿親宅抄劄
將王府果子吃用摘花歸家與内人同坐喫酒令内人
唱曲子將牙簡等隐匿公然受犒賞拜錢將出剰金銀
等隐匿入已令人將掌未曽收計絹六百一十五疋除
輕罪外准條係監守自盗合較刑賍罪處死除名該大
赦原免縁五月十八日奉聖㫖難以一例寛貸根治聞
奏朝散大夫前大理寺卿周懿文抄劄(缺/字)王府密煎等
將摩候羅士女孩兒等歸家受犒設酒及吃宫人酒果
受賍計絹六疋六尺除輕罪外准條行下合杖六十公
罪减外笞五十不曽計到摩候羅賍如不滿百文係城
内竊盗杖八十如滿百文杖一百贓罪定斷議减外杖
九十罰銅九斤入官放犯在大赦前合原縁五月十八
日奉聖㫖難以一例寛貸根治聞奏朝議大夫前刑部
郎中張卿材差起𤼵懿親宅金銀吃内人酒果聞與内
人邊氏離三四歩坐吃酒將抄劄扇兒摩兒等歸家受
估贓訃絹八疋七尺除輕罪外准條與所部接坐合二
年私罪官减等徒一年半合罰銅三十斤入官放犯在大
赦前合原朝散大夫前左諫議大夫洪芻差抄劄見景
王祗候人曹三馬後囑託大均放出將來本家宿雇作
祗候準條係監守内犯姦合流三十里私罪議减外徒
三年追一官罰銅二十斤除名勒停犯在赦前合原朝
散郎開封府少尹夏承根括到鄭仲宅坤儀酒擅支作
犒收受不覺察王及之擅易銀受酒估計絹二十六疋
除輕罪外准條係財物不應入而私入合徒一年半贓
罪為徒官减外杖一百罰銅十斤入官犯在赦前合原
朝請郎前吏部員外郎王及之抄劄金銀見官屬將寧
徳皇后親妹追捉苦辱並不施行及吃沂王府媫妤位
酒不鈐束覺察人吏與鄭紳家使女劉嬌奴等私通及
輙受犒賞設酒根括金銀抵換入已計贓二十五鋌除
輕罪外准條係私物貿易物例以盗論合加役流贓罪
追六官除名勒停該犯在赦前合原五月十八日奉聖
㫖難一例寛貸根治聞奏朝散大夫前司農卿胡思推
澤張邦昌表内添改謟奉及抄劄棣華宅有祖宗實録
者并罷舘伴不合破馬有太僕寺少卿差到馬是大王
府公然乗騎㸃數不見實録十册是親事官等失去除
輕罪外准條係不應為合重杖八十議減等杖七十罰
銅七斤犯在赦前合原縁五月十八日奉聖㫖難以一
例寛宥根治聞奏二人追捉未獲先次據於照人説出
逐人罪犯朝請郎前添差開封府少尹余大均往景王
府喬貴妃位抄劄金銀與内人念馬並坐飲酒唱曲子
以告首金為由放喬念馬歸家收飬作祗候隐截根括
籠子一隻寄在金銀庫内取出麝香三十臍餘被府尹
納了除輕罪外據案不曽估到所盗麝香錢如滿十貫
係監主自盗合加役流贓罪追三官除名勒停如滿三
十五疋合絞刑贓罪除名犯在赦前合原縁五月十八
日奉聖㫖難以一例寛貸根治聞奏朝奉郎主客員外
郎李彛差往景王府抄劄與内人曹氏等飲會及與内
人喬念馬並坐飲酒知余大均洪芻欲雇買曹氏等放令
逐便及請洪芻曹氏等筵會令曹氏使女唱曲子除輕
罪外准條不應出謁合徒二年私罪追兩官勒停犯在
赦前合原案候收坐髙伸身死外龍神衛四廂都指揮
使温州觀察使范瓊因根括金銀時告求王及之減免
所根括髙伸家金銀數係不應為重杖八十減外杖七
十私罪合罰銅七斤入官放該赦原武經郎閤門宣賛
舍人陳思恭因括金銀時告求王及之印押虚抄免納
金人係不應為重杖八十減外杖七十係私罪合罰銅
七斤入官放該赦原三省樞密院進呈法寺議曰棄市
上曰王及之等犯由當戮有司之法如此但朕新政重
於殺士大夫伯彦對曰好生聖人之大徳祖宗以來未
嘗殺一士大夫上頋曰潜善如何潜善皆奏曰臣聞天
地之大徳曰生陛下誠能體天地以當生殺之際生民
受賜上稱善奉聖㫖余大均陳冲洪芻情犯深重並當
誅戮各特貸命除名勒停長流沙門島永不放還至登
州交割張卿材責授文州别駕雷州安置李彛責授茂
州别駕新州安置王及之責授隨州别駕南恩州安置
周懿文責授隴州别駕連州安置餘並依斷内余大均
陳冲洪芻張卿材李彛王及之周懿文胡思令吏部各
差使臣一員歩軍司各差兵級一人將校一名防送前
去候到貶所取逐州交管文狀繳申尚書省周懿文等
責詞曰昔季文子有言見無禮於君者猶鷹鸇之逐鳥
雀也故春秋不誅其人而誅其人之意豈無説哉爾服
采在庭官榮厚禄國家平日何負汝曹方君親危急之
時雖婺不恤其緯乃乗時幸變乾沒自私以為無復朝
廷之治矣嗚呼亦士也何為而至於此極哉念本無知
誅之奚益俾全首領投卑遐荒尚保餘生毋志予徳
幼老春秋曰周懿文余大均等不死難從貶竄君子是
以知李綱與汪黄諸公不能輔佐恢復河東河北之境
土也曰失其刑矣
二日己未綱乞置水軍時政記曰劄子謂生於陵者
安於陵生於水者安於水南方之人習水而善沒其操
舟若神而北人有懼舟檝而不敢登者水戰之利正南
人所宜應沿河淮江帥府要郡宜令造戰船募水軍凡
習水而能操舟者皆籍記姓名使平時許其自便有故
則紏集而用之逐時教閲量行激賞必得其力有㫖令
諸路招置水軍以樓船凌波為號差御用司幹辦官楊
觀復齎空名告江浙募人造船餘路委提刑司措置總
領
三日庚申楊惟忠建武軍節度使時政記曰先是楊
惟忠大元帥府都統制擁扈有功故有是命　野記曰
楊惟忠驍勇善騎射少為將靖康初為髙陽闗路軍馬
副總管康王開大元帥府惟忠來歸授都統制及黄潜
善汪伯彦兵至皆以屬惟忠王即位加殿前都指揮平
盧節度使後進檢校少保以兵一萬衛隆祐皇太后往
洪州聞金人渡江軍皆潰部將司全傅選等去為盗太
后適處州惟忠走萬安縣山谷間數日乃還再聚兵數
千司全傅選等復降賊陳辛圍處州惟忠登陴力戰頼
故友至敗辛後屯軍洪州李成將馬進來攻吕頥浩率
惟忠拒戰進觧去改江西副總管軍於吉時賊楊勍屯
吉惟忠與勍敘同姓之好邀勍飲誅其首領而併其兵
卒年六十六以其軍𨽻岳飛
五日壬戌内降白麻李綱尚書左僕射兼門下侍郎御
營使黄潜善兼尚書右僕射兼中書侍郎御營副使
李綱制曰門下朕博觀羣書歴考往古將啟中興之昌
運必資希世之偉人俾丕修於政經以大慰於民望爰
登碩輔敷告朝路正奉大夫守尚書右僕射李綱志大
而徳剛器閎而慮遠自任以天下之重皆謂有王佐之
才粤繇髙華毎著名節螭蚴造膝識者想聞其風聲奉
常建言公議共推其雅望超躋丞轄進長樞庭風采聳
於邇遐聞譽溢於中外尚稽魁柄殊欎師瞻肆朕纂臨
之初首圖召用之亟遂陞次輔以率羣工民情惟嘉國
是以定念中華狃承平而弛備致强隣伺間隙以肆侵
惟民懐舊徳而靡亡惟士傒新政而甚切當今朝有内
修外攘之治汝其比迹於樊候朕欲民臻仰事俯育之
安汝其希蹤於裴度使任大事以爾為棟梁使斷大疑
以爾為龜筮是用延登上相秉幹鴻鈞特尊佐揆之崇
兼貳東臺之峻仍具公爵陟以文階增衍爰田陪其㫖賦
洊朌殊渥昭示顯庸於戯得賢邦家之基汝能追配於
前哲論相人主之職朕則無愧於古人益遠乃猷以對
朕命可特授銀青光禄大夫守尚書左僕射　黄潜善
制曰門下巨川之待舟楫用宏濟於多艱元首之頼股
肱以共成於具體惟時王佐實秉國均相湏而成闕一
不可兹延登於次輔以同闡於大猷式朌渙號之孚爰
聳治聰之聽太中大夫守門下侍郎黄潜善學造聖賢
之藴識窮事物之微氣粹而慮深誠篤而忠切表儀禁
路著望實於朝端鎮撫巨藩憺威稜於閫寄勤勞一節
中外百為朕開帥府以臨戎爾與籌帷而賛化静密無
二險夷不渝納言而合嘉謨揆事而無遺䇿肆朕纂承
之始尤徴翼戴之恭建明愈偉聞譽彌崇念中夏玩於
燕安致隣國肆其侵侮雖國勢之猶弱頼民懐之益深
朕欲耆定武功汝其紹蕭曹之烈朕欲緝熈治具汝其
追丙魏之蹤是用超登右相之隆兼貳両臺之峻乃進
公爵仍陟文階陪兹井賦之多加衍圭田之厚併頒茂渥
丕觀具寮於戱朕心惟乃功其増修於遠業嘉猷告爾
后尚胥及於丕平諒體至懐奚俟多訓可特授正議大
夫尚書右僕射先是詔李綱到行在拜正議大夫尚書
右僕射上即位左右揆皆虚位首以綱為右揆至是特
授銀青光禄大夫守尚書左僕射同中書門下平章事
并命中書侍郎黄潜善為尚書右僕射同中書門下平
章事綱兼御營使潜善御營副使自是宰相始有親
兵
十四日辛未傅亮罷制置使發赴行在内降御筆傅亮
兵少不可渡河罷制置副使𤼵赴行在以臣僚論久在
京師逗遛不行可也
李綱時政記曰權知大名府張益謙奏言招撫司
騷擾河北盗賊多不若罷之綱奏曰張所今尚留
京師未行不知益謙何以知其搔擾朝廷以金人
攻圍河北民無所歸聚為盗賊故置司招撫因其
力而行之以解河北之急豈縁置司乃有盗賊方時
艱危朝廷欲有所經畧益謙小臣乃敢沮抑必有使之
者遂令分其室八月十二日進呈河東路經制使司奏
狀元降畫一聖㫖指揮許令陜府置司候措置招集軍
民齊集日渡河續奉聖㫖令聽宗澤節制於陽武伏乞
明降指揮以慿遵守綱奏曰河東經制司所得兵不多
自陽武渡河濬衛懐三州盡係金人所守便為生界難
得糧餉萬一潰散即朝廷别有一項軍馬可以措置河
東不若令依元降畫一指揮且於陜府置司招集軍馬
事體為便黄潜善謂逗遛不進致失機會綱奏曰河東
經制司受命啓行才方數日猶尚在京師恐難謂之逗
遛今日事勢亦未見機會可乗不若盡將帥之力可以
責成効用其言而績用弗成朝廷自有典憲議久不决
八月十四日内降批傅亮兵少不可渡河罷經制副使
發赴行在
　
　
　
　
　
　
　
　三朝北盟會編卷一百十二
欽定四庫全書
　三朝北盟會編卷一百十三
　　　　　　　　　　　　宋　徐夢莘　撰
　炎興下帙
　　起建炎元年八月十四日辛未十月二十九日乙
　　亥
東京留守宗澤奏劄乞車駕回京師宗澤自七月到京
師屢上表劄乞回鑾又極論曰臣蒙恩差權知開封府
事今到二十餘日物價夜市盡如平時毎覩天意眷顧
清明毎察人心和平逸樂臣之血誠見將士見商賈見
農民見士大夫之懐忠義者咸若陛下歸正九重是王室
再造大宋中興也臣竊料百僚中唱為異議不欲陛下
歸京師者不過如張邦昌耿南仲姦邪軰隂與金人為
地爾臣願陛下體堯禹順水之性順將士順商旅順農
民順士大夫之懐忠義者早降勅命整頓六師及詔百
執事示謁欵宗廟垂拱九重之日毋一聽向邦昌耿南
仲姦邪隂與金人為地者之語又别奏曰臣契勘京城
四壁濠河樓櫓與守禦器具其當職官吏協心併力夙
夜在公率屬不懈増築開濬起造舟楫寖皆就緒臣又
製造决勝戰車一千二百輛毎輛用五十五人一卒使
車八人推車二人扶輪六人執牌䕶車二十人執長鎗
隨牌䕶車十八人執神臂弓弩隨鎗射遠小使臣專幹
辦閲集畢事毎十車差大使臣總領為一隊見今俾統
制官日逐教習變化進退左右周旋曲折之陣於城外劄
寨又沿河一十六縣與上下州軍相接作聨珠以嚴偹
禦臣見使王彦曹中立在兩河攻擊収復州縣西京河
陽鄭滑等州同為一體把截探伺次第金人畏讋必不
敢輕動冐犯自速殄滅又曰臣已修整御街御廊䕶道
杈子平治南薫門一帶御路聞萬邦百姓寓於京師者
日夜顒望陛下迎奉祖宗之主與隆祐太后皇后妃嬪
皇子天眷歸安大内以福天下臣民夙夜憂思眷眷念
念繼之以泣又别奏曰陛下即位乃宴安南京四方聞
之懐疑胥動逓相鼓扇聞諸州縣間有驚刼傷殘之患
盖小民無知因疑致變旋相踐蹂弗奠攸居兹無他由
陛下寅畏過當駐蹕别都俯狥姦謀踰國遷幸使彼狡
獪皇惑敢爾横肆盗據竊𤼵(闕/文)跼蹐以歸畎畆以操來
劍㦸鑄為農器思不犯於有司爾若陛下勅翠華之御
俾千乗萬騎回復輦轂奠枕九重臣竊謂可以垂衣裳
而天下治可以坐視人民之阜王室自然再造大宋自
然中興尚何侵侮之足憂盗賊之足慮乎
十八日乙亥尚書左僕射李綱罷為觀文殿學士提舉
杭州洞霄宫制曰論人臣之大戒罪莫重於擅朝置輔
相以仰成責尤嚴於誤國式揚明命敷告治朝具官李
綱頃以時才列於清要屬戌兵之急變參綱轄於中臺
周流俗以沾名秉樞機於右府既統師而敗績舉絀典
以投荒次朕詔圗惟人求舊念召還之以賜適揆席之
猶虛首登次輔之崇旋陟上台之峻而乃謀謨莫効狂
誕罔悛忘協恭之通規負弼諧之初望既請盡括郡縣之私
馬又將竭取東南之民財喜怒以私剛愎自用令允符於清
議屢抗執以還封用若拂於羣情必力祈於親札第欲
恃恩於己靡思移怨於君比劾江浙騷擾之官亟下里
民寛恤之詔貼改己畫之㫖巧蔽外姻之姦兹遣防秋
之師實為渡河之備顯朌告戒厚犒緡錢費踰百萬之
多僅達京師而止毎訓趣其速進竟沮格以不行設心謂
何專制如此忽覧剡章之奏具陳引咎之辭顧物論以
大喧豈邦憲之可屈宜觧鈞衡之任俾從祠舘之㳺仍
聨秘殿之近班併摧加户之異數以全體貌以厚股肱
於戯國歩多艱方切履氷之懼鼎司失職更懐覆轍之
憂尚縁注意之求特狥乞身之請往祗訓語毋怠省循
李綱毎建言頗切直黄潜善汪伯彦忌而譛之又諷臣
僚使言其罪臣僚上言杜絶言路獨擅朝政士夫側立
不敢仰視事之大小隨意專行買馬之擾招兵之暴勸
納之虐優立賞格公吏為姦擅易詔令竊庇姻親等事
遂罷宰相　汪伯彦時政記曰十八日乙亥内降麻制
左僕射李綱除觀文殿大學士提舉杭州洞霄官以綱
上表稱疾自請故也　太學生陳東歐陽徹以上書切
直死陳東歐陽徹上書論李綱不可罷黄潜善汪伯彦
不可用乞親征邀請二帝語切直斬於市行路之人有
為之哭者　中興姓氏録曰陳東字少陽潤州人歐陽
徹撫州人東在太學博學雄文聲譽甚盛慨然有濟世
安民之志宣和末天下大亂淵聖即位東率太學諸生
伏闕上書言蔡京王黼童貫梁師成李邦彦朱勔亂國
害民謂之六賊乞賜誅戮𤼵䇿親征及京貫勔等追還
早正典刑不從靖康初姚平仲敗宰相李邦彦忌李綱
主戰罷之大金攻城人情甚駭東引進士伏闕上書而
言綱乃社稷之臣不可罷乞召徐處仁唐恪置左右閫
外事盡付种師道俄而軍民數十萬大呼闕下請用李
綱擊碎登聞院鼓殺内侍五十人遂復用綱而民心定
邦彦等皆譛東以布衣而脅天子累欲罪之上不允補
廸功郎賜同進士出身東又上五書乃辭之建炎元年
左僕射李綱罷黄潜善汪伯彦用事東與歐陽徹在應
天府伏闕上書言李綱不可罷潜善伯彦不可用乞親
迎請二帝不允潜善伯彦及諸内侍譛於上驅東徹於
市斬之死時年四十二識者哀其忠義且知䘮亂未已
也三年悔誅東等賜東之子錢五貫東徹承事郎
二十日丁丑元祐皇太后𤼵應天府元祐皇太后自應
天府進𤼵中原之人皆知翠華將有江都之幸京師父
老有相聚涕泣者　東京留守宗澤奏劄乞且駐蹕南
都勿為巡幸臣伏覩朝廷前遣翁彦國營繕山陵比有
詔復遣官奉迎太后六宫以往且謂朕當獨留中原臣
讀詔書私竊疑之此必有進言者勸陛下聲為此言其
意必有所屬進言者欲陛下過江避敵而不思天下託
為愛君以濟其不忠臣願陛下察其利害之實斷自淵
衷早定大計臣學空疎不能引古為證姑借近事一二
為陛下别白言之朝廷異時改更三舍以取士欽崇道
教以奉真進貢花石以享上屈意敵人以講和當時士
大夫阿意順指例蒙旌賞其間有識者議論不可稍加
裁抑則必以悖戾怠慢加之譴斥陛下試以前日之事
槩之其頗僻遵承例霑識擢者果皆忠藎者乎巡幸之
事利害所闗萬倍於此三者比進言諸臣談何容易又
况利害之端曉然可見陛下何不計正其實而早黜之
無使此曹如異時阿䛕承順之人得便文自營而國家
獨坐受其弊臣重念本朝提封汴京號為腹心祖宗都
此垂二百年宗廟社稷所在而人民依之以居者無慮
萬萬計今兩河雖未收寧猶一手臂之不伸也又併與
心腹而棄之豈祖宗所以付託之意與天下睽睽萬目
所仰之心哉臣乞陛下且暫駐蹕南都無輕議動臣雖
老矣尚當矍鑠鼓勇立辦禦敵之具以圖萬全之舉然
掃除宫禁嚴備扈從奉迎鑾輿謁見九廟非特使神祗
祖考樂之庶幾中原増重而不失天下之大勢也不然
是徒為走計爾示敵以弱非惟不恤兩河抑又不恤中原
且去宗廟社稷而不顧陛下豈忍乎臣謂陛下惜者此
爾故敢直輸血誠幸陛下留意又劄子曰我東京是祖
宗二百年積累之基業是天下大一統之本根陛下奈
何聽先入之言而輕棄之欲以遺强敵乎臣觀河東河
西河北京東京西之民咸懐冤負痛感慨激昻想其慷慨
之氣直欲吞此仇敵陛下忍恥聽諛順而不令剛正之
士卒同厲心恢復疆宇乎今東京市井如舊上下安帖
如舊但嗷嗷之人思望翠華之歸謁欵宗廟垂衣九重
不啻饑渴之望飲食也大旱之望雲霓也臣竊望陛下
一歸則王室再造矣中興之業復成矣
二十八日乙酉尚書右丞許翰資政殿學士提舉杭州
洞霄宫先是翰與李綱素善綱被召薦翰六月有㫖端
明殿學士許翰復職制曰士有明於遠圖而闇於近畧
工於為國而拙於謀身雖當鑿枘之不同而今實蓍龜
之先見具官許翰蚤明古學出應時湏翁歸兼文武之
材無施不可賈誼陳治安之䇿所慮溢深方宏康濟之
規忽蹈譴訶之域棲遲閭里淹厯歳時肆於籲俊之初
知汝投閒之久悉還故秩召對便朝忠不忘君當大攄
於素藴人惟求舊思復見於老成汝其疾驅以承朕念
綱罷翰遂得祠　野記曰許翰字崧老洪州進士中第
宣和中為給事中言髙麗入貢奢侈之事出知亳州後
提舉杭州洞霄宫靖康初以李綱薦召為御史中丞言
蔡京童貫蔡攸皆坐責俄同知樞密院金人邀求三鎮
翰言三鎮棄則京師不可都而天下危不宜許薦种師
道宿將可用又請誅蔡京童貫王黼朱勔楊戬李邦彦
孟昌齡等家請推治門生黨與上不允翰嘗督姚古种
師中兵起觧太原之圍及李綱黜并翰罷建炎初綱入
相復薦尚書左丞綱觧機務翰以資政學士提舉洞霄
宫累官通議大夫紹興三十年卒
九月初五日壬辰命巡幸淮甸御史中丞許景衡奏據
探報金人至河陽汜水等處逼近東京朝廷雖已遣鄭
建雄就領兵前去防遏乞車駕南巡以慰人望三省樞
密院同奉聖㫖命涓吉巡幸淮甸續據有司選用十月
一日宰執進呈奉聖㫖依令朝廷措置施行　臣僚乞
考驗京城失守將吏士卒効命與逃遁者誅賞示戒臣
僚上言竊觀去冬京師失守城池非不髙深兵甲非不
堅利士卒非不衆多然上下弛慢嬉戱城上坐觀其填
濠復縱其登城又曰公然逃遁無復衛上之心遁於城
内者反導敵人刼掠居民遁於城外者結集徒衆焚刼
州縣逮今未能偃兵何以為戒若命留守司於金人登
城之所三二百歩内考驗將吏士卒姓名効命致死者
褒其忠義賞賚其家永保廪給逃遁得生者梟首示衆
屏逐其家永離其處則人知效死則享名榮而福家屬
偷生則受顯戮而禍妻子忽有師旅之事其誰不以死
衛其上乎有㫖令宗澤具功罪尤甚之人申朝指揮
七日甲午奉聖㫖將來巡幸駐蹕揚州行下知揚州吕
頥浩修治城池繕部員外郎陳克幹辦舟船并樁辦糧
草𤼵運使李佑淮南轉運李傳正並隨軍轉運使
十日丁酉詔巡幸所過無得騷擾詔曰荆襄闗陜江淮
皆備巡幸並令因舊就簡無得騷擾訪聞州縣不能深
體至意色色求備吏卒並縁為姦百姓受害朕臨位以
來欲求民瘼恤民隐思所以為民利者未厭朕心有司
以巡幸之故乃更前期騷動朕深痛之今戎馬驚擾之
後盗賊間作朕夙夜憂惟念不暫安縱未能盡除大患
使吾民各安南畝其可事一已之奉以重困吾民乎凡
巡幸所止之處當使百姓若不預知朕飲食取足以養
氣體不事豐美亭傳取以庇風雨不易卑陋什器輕便
不求備用供帳簡寡不求備儀可齎以行無取於州縣
橋梁舟楫取足濟渡道路無治官吏毋出一切無所追
呼隨從臣僚皆體朕意有司百官敢騷擾重寘於法惟
是軍馬芻糧必務豐潔將士寨栅必令寛敞官無得少
懈部使者皆朕耳目官有違戒勅而不以聞者當與同
罪若是為騷擾罰更加重許民越訴
十五日壬寅差兵部郎官太常寺官各一員計置各用
舟船迎奉神主仍專委内侍二員充同共都太主管合
行事務各迎條具申尚書省施行
二十一日戊申元祐太后及六宫至揚州正衙牌曰車
駕巡幸駐蹕之門
二十二日近降指揮諸路買馬陜西路毎州可令買馬
百疋外其東南州軍不係産馬之處並免出其勸民出
財助國指揮更不施行　王彦河北招撫都統制渡河
破金人兵收復衛州府新鄉縣樞密院以王彦為河北
招撫司都統制司張翼白安民岳飛等一十頭項七千
人渡大河於䧟州縣已措置招撫不順番軍民遂渡河
北屢與金人之兵鏖戰破之收復衛州新鄉縣
二十七日甲寅車駕𤼵應天府上巡幸江都自應天府
進𤼵
十月一日丁巳聖駕𤼵舟巡幸淮甸宰執侍從三司百
衛禁旅御營使司五軍將佐扈衛以行　劉光世除殿
前都御候營使司提舉一行事務都巡檢使先是劉光
世省視陵寢及規畫控扼河陽還遂有是命
二十九日乙酉王彦及金人戰於新鄉縣不利兵潰彦
入太行山聚衆面刺赤心報國誓殺仇人八字軍兩河
響應王彦既得衛州新鄉縣即傳檄諸郡金人以為大
兵之至也率衆數萬薄彦壘圍之數重矢注如雨彦兵
寡且器甲疎畧疾戰輙不利彦决圍以出其衆遂潰金
人見彦所乗甲馬獨異復盡鋭追擊彦與麾下數十人
馳赴之所向披靡轉十數里弓矢且盡會日暮得免他
將往往復渡河以還彦收散亡得七百人保龔城縣西
山常慮變生不測夜即徙其寢所部曰我曹所以棄妻
子冐萬死以從公者感公之忠憤期雪國家之恥耳今
使公寢不安席乃反相疑邪我則非人矣遂皆面刺赤
心報國誓殺仇人八字以示其誠彦益自厲大布威信
與士卒同甘苦未幾兩河響應招集忠義兵民首領如
傅選孟徳劉澤焦文通等一十九寨十萬餘衆綿亘數
里金鼓之聲相聞自并汾相衛輝澤間倡義討敵百里
内皆受彦約束禀朝廷正朔威震燕代金人患之列戍
相望時遣勁兵撓彦糧運彦毎勒兵以待之且戰且行
大小亡慮百十戰斬𫉬銀牌首領金環金人及奪還河
南被擄生口不可勝計
　
　
　
　
　
　
　
　
　
　
　
　
　三朝北盟會編卷一百十三
欽定四庫全書
　三朝北盟會編卷一百十四
　　　　　　　　　　　　宋　徐夢莘　撰
　炎興下帙
　　起建炎元年十一月丁亥盡二年正月十一日丙
　　申
十一月丁亥朔曲赦應天府宿亳楚泗揚州朕法羲易
之省方體周王之時邁粤自纂圖之歳率勤巡狩之行
北繇睢陽來撫淮甸厯宿亳之境域過楚泗之郊圻觀
廣陵形勢之雄思藝祖規模之大講求民瘼修舉政綱
念聖人之徳好生常軫懐於矜恤而天子所至曰幸得
無望於惠綏矧復兹禮甚希吾人實衆雖戒供湏之擾
寧㣲應辦之勞駐蹕之初惠不可後宜敷慶宥用慰羣
情於戯若日月之有光明或先臨照如天地無不覆載
咸所盖容思萬方之罪在子尚一人之慶有賴悉蠲咎
累共迪中和咨爾庶邦咸悉朕意
四日庚寅詔求能使絶域將萬衆者朕以眇躬嗣承大
器屬時艱危慄如氷淵念二聖母后之未還宸極而宗
廟生靈之重任常懼弗勝臨御以來備殫智力而人多
規利士樂赴功靡弊之餘艱於振起遣兩道迎還之使
未副所期為中原固守之圖亦慮弗至思得忠信宏博
可使絶域與智謀勇毅能將萬衆成朕孝悌之志而共
安中原慮其湮沉弗能自達夫以天下之大祖宗徳澤
涵養之久宜多異材副朕延竚仰三省樞密院昭示朕
意不以有無官資並許詣行在登聞檢院自陳朕將不
愛惜爵禄優加禮遇以表忠義濟時之功
六日壬辰宰執早朝登御舟進榻前奏
九日乙未王彦及金人戰於太行山遁去王彦在西山
聚兵既集常慮糧儲不繼一日𤼵軍兵運粟會奸人有
告敵帥者金人乗虛遽以大兵薄彦壘彦率親兵乗髙
禦之衆稍卻彦大呼勇士盡力而戰且以强弩飛石齊
𤼵金人方稍退金人有死者皆以馬負屍而去自此金
人布長圍欲久困彦彦絶饋運者旬餘彦檄召諸寨兵
大至金人乃遁去遺史曰時金人鋭意中原特彦在
河朔以兵勢張甚未暇南侵一日敵帥召其衆首領俾
以大兵再攻彦壘首領跪而泣曰王都統寨堅如鐡石
未易圗也必欲使某將者願請死不敢行其為所畏如
此
十四日庚子車駕次泗州　尼堪約諸將分道河南
節要曰尼堪知張邦昌之廢故約諸將分道河南東路
鄂勒歡入攻山東西路尼堪入攻京西尼堪又除金人
萬户羅索為陜西路先鋒都統以金人萬户薩里罕貝勒哈
芬以副之侵陜西鄂勒歡自燕山率衆由清滄渡河以
侵山東
二十二日戊申知密州軍事趙野棄城而去趙野以前
執政知密州見山東盗賊縱横官儀據即墨不退翠華
乃在淮甸王命不通遂具車擔裝載輜重以家屬乗轎
馬棄一城軍民浩浩長行軍民偶語兩日不定於是杜
彦等乗間作亂
二十四日庚戌密州軍卒杜彦李逵吳順反杜彦自稱
知軍州事追執趙野殺之趙野棄城去有守衙節級杜
彦樂將節級李逵小節級吳順三人者因民洶洶遂謀
作亂且曰方今盗賊縱横一州生靈豈可無主請自為
知州軍兵皆聽命彦遂知州而與順左右之彦遂遣人
追野至張倉鎮執野并其家屬回癸丑彦等坐黄堂上
其徒黨聲喏報捉到趙野彦曰爾為知州自般老小向
南去不知一州生靈誰其為主野不能應彦令取木驢
來釘其手足野大驚乃呼曰太尉願愬一言彦媟罵之
衆已撮野跨木驢釘其手足矣推出樵門遲而殺之取
其頭籖於市用一笠兒盖其上百姓見者為其垂淚其
家屬徒黨分去唯一子學老得脱彦等取密州一城强
壯盡刺為軍
二十五日辛亥金人䧟河間府權府鈐轄孫某亷訪李
某皆被殺先是河間府黄潜善以兵赴大元帥府也今
鈐轄孫某權府事金人攻河間府孫鈐轄盡力禦之高
陽關亷訪使者内侍李某屢率兵與金人接戰河間府
士民仗其忠勇金人攻破之西北角破而城中築月城
䕶其闕凡築月城三重兩次攻破時月城已近雲一營
是日雲一營中遺火諠亂金人乗亂攻䧟之大肆殺戮
至於子城忽傳令戢兵時城中士民死者已幾半孫鈐
轄李亷訪皆死於亂兵
二十七日癸丑車駕至揚州駐蹕鄂勒歡自燕山率衆
由清滄渡河以攻山東尼堪自雲中率衆下太行渡河
陽再䧟西京及遣金人萬户尼楚赫博索察罕瑪勒等以攻
漢上　節要曰時政記建雄守河陽翟進扼河清白磊敵
夜渡河背攻河南城建雄之軍遂潰尼堪兵得渡首敗
姚慶軍於偃師慶死之西京官吏棄城南走殘民開門
以降尼堪遂入西京屯於大内以代州叛臣李嗣本知
河南府事且遣金人萬户尼楚赫軰攻漢上尼堪不自行
者以時宗澤守東京恐澤邀其後故自據西京與澤相
持使漢上之兵無後顧之憂也
十二月八日癸丑金人䧟鄭州知軍州事董庠棄城走
前知階州董庠者因來勤王潰散無斫歸宗擇留守東
京令庠知鄭州金人入境澤出兵援之為金人斫敗庠
已棄城而走金人不入鄭州而退去遂專往京西　遺
史曰金往西京車駕在揚州金人議進兵殘擾京西乃
遣尼楚赫大王自汜水渡河攻西京西路制置河南尹孫
昭遠不敢當引兵即避之金人遂䧟西京
十二日戊辰金人自龍門渡河沿河安撫使曲方遁走
自河東一路䧟沒畫河為界朝廷以唐重帥闗中重沿
河置安撫使以統制將兵守河而安撫統制屢易最後
以曲方為沿河安撫使方以衰老皓首黧面如鬼物統
兵駐於韓城日以飲酒蹴踘為事未嘗治軍政金人議
侵闗陜乃遣尼楚赫大王提兵一路擾京西又一路自慈
隰而南欲攻陜右羅索貝勒統之唐重遣總管劉光
弼齎帛犒兵河上光弼至華州聞金人逼河遂留不進
金人自龍門清水地方分奪扼渡河而方猶飲酒以告
者為妄言金人出龍門山並河而南距韓城四里方始
覺知乃擁兵遁走光弼聞之不歸長安而走邠岐
十九日甲戍金人攻同州軍知州事鄭驤赴井死周良
以同州降於金人羅索貝勒自清水曲渡河距同州猶
七十里人心已動不安癸酉金人漸至同州通判及知
縣衆官皆走甲戍同州閉門知州鄭驤赴井死軍民上
城名為守禦而諠亂無法金人至城下呼請官員打話
軍民謂寄居官承節郎前知沙苑監周良者子弟所出
身可與打話遂同請良良辭不可軍民曰州縣見任官
皆棄城去若承節不向前承當則一城生靈皆遭荼毒
良不可已而從之令立青盖於城上金人遂就來打話
且令投拜良曰如大金不殺戮願以城降金人許之良
出城見其帥請降喜以良為定國軍節度使知同州唯
遣十數騎入城索寄居官皇城某追取金寳畢殺之又
入州學取書籍而去餘無秋毫之擾　遺史曰秦檜當
國鄭驤之親屬為檜客情意密驤以死節贈通議大夫
猶以為末為録其叱罵金人之節加贈樞密直學士制
曰往者人習治安士䘮亷恥遭時分變坐視傾危盖
日詭隨罔知尊主庇民之道故臨事讋懼宜無仗節死
難之人朕承多難毎為永歎倘聞義烈豈無褒揚具官
鄭驤禀性剛明守身端靖始將使指旋剖郡符迨外患
之横侵能嬰城而自固旁無應援迄以䧟亡蹈白刃之
在前叱敵人之愈厲雖加䘏典未慰忠魂載頒渙渥之
恩増賁宥密之職靈兮英爽歆此寵榮後又請謚曰威
愍驤赴井時金人猶未傅城初無固守與呵叱之節可
謂詭冐矣　羅索自同州韓城縣界越河以入長安
節要曰時羅索屯河中蘓村官軍扼蒲津西岸敵不得
渡遂潜由上流韓城之域一夕履氷而過直入長安於
是蒲津官軍不戰自潰
十四日己邜金人尼楚赫䧟汝州提㸃刑獄謝京走被殺
尼楚赫䧟汝州將兵挾提㸃刑獄公事謝京出城奔走去
將兵王俊聚衆後據繖盖山有衆數萬　河東制置使
王􁀙棄陜州奔於興元府王􁀙為河東制置使軍於陜
州同州既䧟􁀙之兵潰亂不能整乃留張昱治陜􁀙率
衆由金商欲入川州縣震駭欲閉門拒守獨提㸃刑獄
張上行破衆議迎􁀙處於興元府給其衣糧
建炎二年正月二日丁亥金人尼楚赫攻鄧州安撫使范
致虚弃城走權安撫使劉汲率衆出戰被殺　遺史曰
初河東制置使趙宗印退軍取商州路出武闗欲赴揚
州到方城縣遇范致虚使之知鄧州兼西路安撫使致
虚下車方僅一月而金人攻鄧州致虚聞風先遁去宗
印以其兵𢃄挾民出城入房州往襄陽金人帥尼楚赫
大王至城下轉運使權安撫劉汲率將兵二千人及両
都監出南門聲言欲戰或以為出奔為金人所掩汲及
両都監被拘執或曰登時被殺乾道六年左宣議郎秘
書省校書郎兼國史院編修官劉惇進狀伏念臣先祖
朝議大夫知鄧州兼京西南路安撫使臣汲起自諸生
遭時多故欽廟收之放逐出使京西光堯録其勞効就除
帥事於時國兵新破敵勢方張漢沔之南四面皆敵孤
城散兵無經久計先祖父臣汲志於急病受命感遇慷
慨自奮誓以死報乃建炎二年正月三日敵騎至鄧州
先祖父臣汲親統將兵出城與金帥尼楚赫大王二十萬
衆接戰在本州城南當陣遇害五月六日奉聖㫖贈兩
官特與兩資恩澤當先死事實跡見於提㸃刑獄權州
事程芾之所奏出戰始末見於京西使臣將校之所供
䝉恩褒贈見於武勝軍之所被授吏部之所給一時事
勢與朝廷之委寄士大夫之論議則見於御史中丞許
景衡章疏而先祖父臣汲忠義憤激凡所施置則見於
行狀為當時先父臣裴自蜀聞難即赴京西朝廷俶擾
告命淪失先臣蚤世諸父流離存沒恩命両未獲霑因
之先祖父四十年死節未昭於時雖於其間累有申請
值秦檜當路用兵事務從閣束迄無行下自分此生賫
恨永已誠不自意未死之年誤䝉陛下召自遠方擢寘
三舘孤賤形跡一旦得遇天日昔之無告佀可號訴累
年於兹猶以遭聖明未有補報内抱沉痛抑而不發近
者誤䝉聖恩待罪史氏獲與諸儒朝夕網羅放失舊時
稍知紹興之間鄭驤唐重之流贈官賜謚之典皆因子
孫自言得以推恩乃知聖朝於盡節之臣隐率崇終無
所不盡而先祖父臣汲當艱難時仗節死義比於二人
迹狀顯著徒以子孫賤遠不能號天扣地請命聖世致
使歳月引久史臣不盡太常不謚忠義大節冺滅無聞
其責在臣無以自贖使臣今日叨塵朝列謬當載筆日
見已行之事而猶隐忍緘黙若不祈請將復何顔戴天
履地仰惟皇帝陛下臨朝厲精大明黜陟日月之照細
大不遺方將崇奬死忠褒勸名節使天下聞風有所砥礪
是又先祖父臣汲孤忠暴白之時子孫沉冤巨痛有所赴
愬之日重念國難以來州鎮牧守不可勝數倉卒之間
望風棄城盖十八九嬰城自守百無一二至於整兵迎
敵以必死抗節者又絶無僅有昨來先祖父臣汲死事
之迹既有上件帥臣所保奏武勝軍所被受使臣將校
所供吏部所給公慿臣僚章奏疏所論時事一一並可
照騐則臣籲天泣血泥首請命冀獲彰聞此固其所臣
窃見唐安史之亂顔杲卿李愷張巡許遠皆盡節於天
寶之末至徳之初而顯於建中長慶之間差次於元和
之世褒忠尚義以儆於時雖數十年久猶不可已致太
常博士獨孤及議郭知運謚謂不當以過時廢禮則臣
於此時控告君父猶不為遲檢紹興五年十一月四日
聖㫖指揮節文應守臣守禦臨難不屈死節昭著不以
官器高下並令本路帥司保明指實聞奏特與賜謚臣
先祖父臣汲事跡委是應得上件指揮臣今啣哀瀝血
伏詣闕下繳進以聞臣誤被聖奬身居朝列莫敢興造
曖昧僥倖上恩一言渉誣罪當萬死伏望皇帝陛下天
地父母時軫睿慈哀憫死節之臣申詔有司考按事實
悉依建炎詔書非獨以慰九原孤忠螻蟻小臣生死骨
肉之幸亦庶幾激𤼵忠義砥礪名節於風俗隆替不無所
繫伏候勅㫖續據太常寺中檢凖紹興五年十一月四
日指揮節文云云今凖省部偹凖都省批送下劉焞伏
乞賜祖父謚事今將連到録曰照得故知鄧州權京西
安撫使賜太中大夫劉汲先因金人侵我鄧州統將官
戚鼎提兵戰殁䝉本路提刑程芾保奏贈太中大夫本
司契勘本官係守臣戰歿應得上件指揮正月三十日
奉聖㫖特與賜謚施行本寺今欲擬謚二月二十九日
奉勅以孤壘抗方張之勢義弗圖存事本朝有仗節之
臣死為不朽敬徇易名之請因宏勵俗之規具官劉汲
奥學决科誠心享上值同朝之惡直遭排擯而自如賜
環於靖康更化之初分閫於建炎再造之日屬兹穣守
正扼敵衝衆避敵以茍全獨舍生而狥難髪歸若動尚
想常山之威眥裂大呼不媿睢陽之戰哀百身而奚贖
節一惠以表尊慮國為忠捐軀曰介冀英魂之如在歆
䘏寵之不忘可特賜謚忠介
九日甲午簽書武勝軍節度判官㕔公事李操降於金
人　遺史曰金人至鄧州官兵守禦劉汲被執守陴者
已見金人作木栅圍城矣穰縣典史格某之子被驅擄
作栅金人遣入城使諭城中投拜格氏子呼於城下守
陴者皆識之遂鈎上城格氏子曰尼楚赫大王兵十萬取
今日已時攻城城破雞犬不留若能速便投拜則可以
免禍有趙士習者福建人欲投拜僉判李操者西京人
不欲投拜曰當盡死節趙士習曰豈不知盡死節而為
忠雖死無益於事奈一城生靈何操語塞遂諾與趙士
習出城見尼楚赫大王投拜尼楚赫拆箭為誓不洗城由是
金人遂入城初淵聖用宰相白時中之議欲幸㐮陽而
鄧州為行宫截留四川輕賫綱及聚糧草至是盡為金
人所得又需索百色技藝人及金銀物帛如京師圍城
中根括之法尼堪烏舍屯西京鄂勒歡䧟青維二州
羅索貝勒䧟延安府金人䧟延安府東城是時鄜延
路經畧使王庶在鄜州家屬在延安府奔走得達鄜州
權知延安府事劉洪與軍民共守西城
十一日丙申金人尼楚赫䧟均州知州楊彦明棄城走先
是靖康初金人方至河北而諸路州縣軍民皆殺歸朝
燕官唯均州有添差武當縣丞不釐務在任雄翔者燕
山人三世及第有知算尚義慷慨聞亂即率歸朝燕人
約七十餘人家家所有金刀麫刀以至果刀剃刀應干器
械尺鐡盡赴州納之知州楊彦明信其然常衛䕶保存
故人不敢犯未幾有潰散兵犯均州境彦明令雄翔措
置雄翔即授方畧分委其衆當之每出必勝均州人亦
賴之漸付以器甲兵馬使防境内雄翔常語彦明曰國
家忘戰久士卒懈惰不可用若金人至必不可當前者
邊事初動時若國家能盡取歸朝燕人使之邊防取之
有道猶可支吾今國家兵馬更十年後恐不復可用彦明
以其言為是及金人犯境境内百姓流徙而去彦明計
窮未知所措雄翔乃以其衆送彦明全家上武當山與
彦明敘别復聚其衆還城中金人到雄翔迎入城於是
歸朝燕人盡隨金人北去
　
　
　
　
　
　
　
　
　
　
　
　
　
　
　
　三朝北盟㑹編卷一百十四
欽定四庫全書
　三朝北盟會編卷一百十五
　　　　　　　　　　　　宋　徐夢莘　撰
　炎興下帙
　　起建炎二年正月十二丁酉盡二月十九日甲戌
十二日丁酉金人尼楚赫䧟房州
十三日戊戌金人羅索䧟長安安撫使唐重戰卒總管
楊宗閔運使桑景詢曽謂提刑郭忠孝皆被害　修撰
劉岑誌重墓曰靖康元年冬金人破京師明年二聖北
狩今上即位於南京年號建炎是時朝廷已失河東金
人重兵屯於河上陜西大震驚告急之使日至行在所
而永興一道已並邊矣岑適使金自汾晋渡河津由闗
中以歸方入朝宰相傳上㫖於政事堂訪可以為永興
帥者於岑岑曰陜西事宜素重况多事之初永興之帥
其才尤難有天章閣待制唐重今守同州重與敵對河
守備百出民不加歛而食自足兵不加募而士自至敵
䧟蒲絳將及同同人度不能守重開門縱之使出自與
殘兵數百人守城示以必死敵知有備乃引去邦人徳
之且立祠焉重平生之志在許國每一及時事輙噓欷
慷慨泣下沾襟見者皆感動盖其忠義足以服人才智
足以應敵欲守雍都莫如重可即日除天章閣直學士
永興軍路經畧安撫使兼知永興軍前帥范致虗先促
六路兵向東勤王留連陜州不進公自同州移書責之
曰金人困京師半年王室存亡未可知臣子憂國宜如
何哉且京師以秦兵為牙爪四方以京師為根本今擁
秦兵坐視不前是牙爪不足恃而根本揺矣其言累千
百皆痛切讀者感激而致虗不能用也逮聞京師失守
公慟哭瀝血檄請遣使勤王且勉為効死盡臣節會永
興令下慨然就國以勤王自任日條関中利病且率長
安父老子弟表言闗陜山河形勢迎請主上入都闗中
為先其次則建藩鎮封宗子使守我土地緩急無為敵
有又欲通夏國之好繼青唐之後犄角以緩敵勢至於
用忠直正刑賞皆中興急務所當先上嘉其忠進龍圖
閣直學士時敵在河中窺闗内甚急而所部鋭兵朝夕
節制半年之間所請不知幾千百言皆不報十二月敵
引兵渡河㧞同州明年正月三日及永興城中兵不滿
千人嬰城固守凡十日援兵竟不至而大將傅亮以部
兵降敵城遂破公尚餘百兵與接戰城中衆潰中矢以
死年四十六部曲中有感徳者求舊棺於僧舍掘地歛
藏之後長安平成都漕趙開與公素友善令人取其䘮
以歸既至子弟欲易棺襯見刻其姓名月日於側其在
於初敵將至公自度孤城决不能支告轉運使李唐儒
曰重平生忠義不敢辭難始意迎車駕入闗居建瓴之
勢庶可以臨東方今車駕南幸矣闗陜又無重兵雖竭
盡智力何所施其智巧一死報上不足惜唐儒以其書
聞俄而死節報上聞而哀之贈資政殿學士官其家五
人方朝廷之訪雍帥也岑既以公薦而又薦提舉常平
鄭驤守同州永興通判曽謂為陜西轉運通判官朝廷
俱用之後敵渡河鄭驤死於同公與曽謂死於雍嗚呼
三人者可謂不負朝廷矣公字元任眉山人為兒時已
不凡祖母宋氏嘗令讀裴度武侯廟碑一覧不再讀十
二賦陳平詩已有大志用薦者改奉議郎知懐安軍金
堂縣許先擬入朝薦於宰相得辟雍録是時邊臣多希
功幸賞以欺朝廷至於誘覊靡蠻使貢不毛之地建立
州縣張官置使以困中國其害甚大公遽言之朝遂召
對除禮部員外郎丁母憂復除吏部遷有司員外郎起
居舍人時宣和七年也十二月金人入邊燕山安撫使
蔡靖方告急而郭藥師叛以䧟邊自河朔以南皆恐公
建言今日之禍起於開邊之謀始於童貫金人兵鋒甚
鋭不可當宜誅貫以謝邊人庶可以緩師宰相不能决
謀遣給事中李嶫出使未及而敵已壓境都邑已戒嚴
矣太上皇内禪淵聖即位明年正月改靖康方圍城中
公日有所敷陳皆切中時病除諫議大夫時議講和親
征二策皆未定公上疏欲宰執廷辨之姚平仲既敗敵
愈熾索金帛甚急中書侍郎王孝廸大書揭榜下令民
有藏金帛者人得告之公曰審如此則子得以告父弟
得以告兄奴婢得以告主初政如此將何以化天下哉
以同列御史迭疏論不可遽罷此令金人退師遷中書
舍人凡賞罰黜陟之不當者執不下賞格大不樂之與
孫覿李擢李會師驥以論事不合皆被黜公得秘閣修
撰知同州幾年除天章閣待制頃之出守永興公生巴
蜀起布衣才官中都聲望已藉守邊又能死事其名固
足以傳不朽然公之死實自岑𤼵之况其大節昭昭如
此刻之豐碑置之墓道使見之者曰此吾宋忠臣唐公
之墓其誰曰不可　遺史曰唐重儒生不知兵帥闗中
一蹈范致虗覆轍諱言兵機唯喜人言敵兵逺至闗中
必無虞京兆府路兵馬副總管楊宗閔與仲謀曰今河
東諸州皆非我有距此纔一水而本路兵弱宜急繕城
塹為守禦計以待外援捨此無策重以秦民驕不欲擾
之而止及金人薄境略無措置城䧟重自縊死宗閔先
令妻劉氏携家人入蜀遂死於難唯宗閔死於其職轉
運副使桑景詢曽謂提刑郭忠孝皆死景詢介直有守
尚氣節之人也初童貫用事時州縣官皆迎肩輿望塵
謁入而拜唯景詢不拜議者多之以其發擿奸吏不受
干請時人號為䘮門神䘮借姓桑事言之也忠孝事伊
川程頥傳其易與中庸學金人薄長安或勸云監司出
巡可以免禍郭忠孝不答遂被害　内侍邵成章上書
言黄潜善汪伯彦必悞國送成章吉州編管車駕在揚
州金人攻河北陜西京西羣盗起京東宰執黄潜善汪
伯彦皆蔽匿不奏及張遇攻真州去行在六十里上亦
不聞内侍邵成章上疏條具善彦之罪且曰必誤國及
申潜善伯彦使聞之上怒送成章吉州編管　御營使
司左軍統制韓世忠領兵屯於河南府韓世忠初為王
淵軍統制屯於應天府上即位為御營使司左軍統制
從車駕至揚州至是命世忠領張遇陳思恭等兵一萬
屯於河陽府又命至滄州劉錫密結河朔之人自青州
絶河進兵命東京留守宗澤總大衆自滑州而北期集
於中山府俄為黄潜善汪伯彦建議從中止之　翟興
翟進及金人戰於伊川皂礬嶺敗之又戰於驢道堰又
敗之翟興弟進遇金人於伊川之皂礬嶺興披甲先登
將士齊進接戰終日擒其將夏太尉者後旬日又遇金
人於伊川之驢道堰力戰擒首領傅太尉者自是聞大
翟小翟之名矣
二十二日丁未詔招降盗賊詔曰朕惟祖宗仁覆天下
生育休息垂二百年家有積聚人知禮教尊君親上安
業樂生車書所通烟火萬里頃自奸臣誤國邊隙既開
兵禍及於黎元烽燧達於京闕兵以傷殘而潰散民因
侵軼而流亡遂假勤王之名公為聚冦之患肆朕嗣位
震憫於兹遭時艱難渉道寡昧寅畏恭儉不敢怠荒寛
大公平庶宏共濟閲日尚淺羣聽未孚攻剽刼掠冦亂
滋重矜州縣之民莫保田廬之安生靈何辜天意未悔
今朕駐蹕淮甸寅奉廟社以來遣使金人屢致父兄之
請念欲復泝清汴却遷故都而虐盗猥多師虞弗靖畛
膏截於大河之外形勢削於累年之間興言及兹痛憤
良切咨爾有衆共圖興邦咸有鄉黨鄰里之情豈無父
母妻子之念凡今日奪攘縱暴之衆皆異時為民忠義
之人白日照臨明爾遷善之意皇天覆燾監予止殺之
誠應盗賊回心易慮散歸田里或失業不能自還者令
所在官司條具以聞朕當區處其日前犯罪一切不問
　丁進以其衆詣京城留守司請降丁進自退夀春府
擾於京東京西至是請降於留守司進夀春府軍兵也
逃走遇亂復歸鄉里就蘇村闞圍聚人作過初自十百
至千萬至有數萬皆靣六㸃或刺入火進自號丁一箭
圍夀春府撫使康允禦退之至是請降
二十七日壬子金人尼楚赫焚鄧州尼楚赫䧟鄧州根刮百
色技藝人及金銀物帛既盡是日也金人諭與寄居上
户獻金銀以謝不死於是寄居上户皆賫金銀犀象出
城尼楚赫大王使諭之曰欲留兵十萬屯於鄧州何以應
付糧草衆對以鄧州多水非屯兵之地又曰既已投拜
皆大金之民矣大金若回軍紅巾數犯城使誰為主衆
不敢對尼楚赫大王傳令竭城北遷盡過北官員依舊注
授差遣僧道依舊歸寺觀百姓任便居住農家給田種
作寄居上户歸城中傳此語滿城中皆哭俄見四邊已
縱火民不可歸乃出城數里間入一木寨門極低小有
板屋亦低僅容立望城中火已亘天矣自是不得食者
兩日有散失骨肉者許以諸寨尋認有失一二十口者
一兩日間尋覔皆足雖竭城人盡狼狽出城然少有死
者
二十八日癸丑太學生魏佑上書論列黄潜善汪伯彦
誤君十罪　金人羅索貝勒䧟鳯翔府
二月二日丁巳金人尼楚赫遷鄧州士民北去　節要曰
尼楚赫之衆侵漢上擄鄧汝均房等州民以歸尼楚赫已焚
鄧州乃給寄居官上户車及牛各有差遷之北去寄居
官上户毎過州縣人給米三升貧民下户途中死者不
可計到西京已無幾矣
三日戊午金人尼楚赫䧟唐州尼楚赫以丁巳攻唐州戊午
登城己未縱焚掠城市一空
十八日癸酉尼楚赫䧟蔡州知汝陽縣丞郭瓉死之兵至
蔡州知軍州事閆忠孝先遣家屬在西平縣西陵土豪
翟冲家忠孝聚軍民守城金人攻擊數日城䧟於東南
隅居人自東奔者皆達餘三面奔者皆死知汝陽縣丞
郭瓉朝服而罵金人被執猶罵不絶口不脱朝服而死
金人大肆剽掠焚廬舍忠孝被執金人見其貎陋而侏
儒不以為知州遂令荷擔忠孝奔走得脱乃往西陵忠
孝字資欽開封人聰惠俊爽精通醫方嘗著信効力議
論甚精致行於世初為知州揭榜詞狀不限字數毎狀
不限幾字忠孝一覧盡得其理而能暗記其人姓名鄉
里以致訴錢物者亦能記其數目金人退留守司差張
武經權知州州雖殘破而十縣猶盛民户詞訟頗繁張
武經不能辨時忠孝已有朝廷放罪民户思忠孝治民
有法經監司陳狀乞求忠孝依舊權知州監司從之忠
孝遂權知事
十九日甲戌金人尼楚赫攻陳州軍亂殺知軍事向子褎
金人䧟陳州初報金人至陳州知州向子褎欲固守時
有出戌東軍四千人又有本州軍兵子褎倚之第三將
岳景緩者欲棄城率軍兵奔往揚州子褎不從金人既
到景緩以將兵迎戰不勝軍亂殺子褎其家屬或散或
亡俄而城䧟金人燒爇刼掠而去留守司差尉氏縣馮
長寧權州事　東京留守宗澤奏對論正月丁未詔書
乞車駕回京師正月丁未詔書二月壬申到東京宗澤
拜詔畢讀之有曰遂假勤王之名公為聚冦之患澤曰
使忠義之人聞之解體矣乃具奏曰臣聞人主中天下
而立定四海之民恭惟我宋太祖皇帝肇開區夏以今
京師為天下中故創業垂統以貽萬世太宗真宗仁宗
英宗神宗哲廟奕世聖人傳以相授以京師為根本之
地所以高拱穆清坐視天下之阜必於天下之中也惟
奠枕於京則自西自東自南自北莫敢不來享莫敢不
來王偶縁玩習太平恬嬉之久狃於驕滛矜誇忘戰守
備遂至金人肆虐殘破州縣圍閉京城刼迎二聖后妃
親王與諸王族蒙塵北去僑寓沙漠此忠臣義士所以
夙夜涕泣繼之以血自陛下即位應天四海萬方歡忻
鼓舞垂髫駘背山農野叟咸以手加額仰面叩天曰天
下有真主矣萬世永賴實矢祈明徳為無疆之休四方
帖然若遠若近並無盗賊暨陛下偏聽奸邪與金人為
地者之語移蹕淮甸則諸處兇惡强盗時如蝟毛刺起
如蜂閧聚縱火殺掠所在狂盗罔有悛懼以為天下遠
無所依歸遽至是爾臣於二月十八日祇受朝廷降到
黄榜詔勅云遂假勤王之名公為聚冦之患如是勤王
之人皆解體矣臣切謂自敵圍閉京城天下忠義之士
憤懣痛切感勵爭奮故自廣之東西湖之南北福建江
津梯山航海越數千里爭先勤王但當時大臣無遠識
見無大謀畧低回曲折憑信誕妄不能撫而用之遂至
二聖北狩諸親骨肉皆為刼持牽連道路當時大臣不
出一語使勤王大兵前往救援凡勤王人例遵斥逐未
嘗有所犒設未嘗有所帮助饑荒流離困厄道路弱者
填滿溝壑强者變為盗賊非勤王之罪皆耿南仲軰鼓
倡抑塞之爾比來奸邪之人方爾横肆金人自然得勢
强梁惡少無縁殘滅惟國家聖祖神孫繼繼相授湛恩
盛徳滲漉肝心淪浹骨髓今河東河西不隨順金人雖
强為秣馬厲戈而自保山寨者不知幾千萬人諸處節
義丈夫不敢顧愛身而自黥面爭先救駕者又不知幾
數萬人今陛下以勤王為盗者噫得天下有道得其民
也得其民有道得其心也得其心有道所欲與聚所惡
勿施爾也果陛下回鑾九重瞻拜宗廟俾四方萬里知
有朝廷不失祖宗舊物此人心之所欲也願陛下與之
聚之以慰安人心陛下若駐蹕淮甸俾人顒顒之望惶
惶之情末有所慰安此人之心也願陛下勿阻遏之以
失人心臣仰詳詔中語豈陛下意㫖詞臣失職不能敷
繹之過臣願陛下黜代言之臣别降罪已之詔許還闕之
期大慰元元激切之意陛下還京登樓賜赦則天下之
人盡皆遷善遠惡不犯於有司矣豈復更有為盗者王
室再造大宋中興在此一舉陛下睿斷而力行之臣犬
馬之齒七十狂妄之言願陛下察之若以臣言上拂陛
下之意誅之赦之惟在陛下臣無任激切之至　冀徳
韓清冦西京翟興敗之冀徳韓清遁走徳清乗金人入
邉嘯聚不逞出沒於汝洛之間有衆萬人屯聚於留山
寺及艾蒿平翟興聞探得殺戮殆盡後數日破艾蒿平
冀徳韓清脱身遁走得賊物山積盡給麾下𫉬婦女數
百人悉縱還其家　馬政得信王推奉為首倡義舉兵
初斡里雅布給田與馬令耕種贍飬也久之馬曰耕田不
即得食願為酒肆以自活斡里雅布從之馬欲因此雜結
往來之人復與山寨通耗間因寒食日偽隨大姓送䘮
携親的十三人奔詣五馬山山寨聞之喜躍遂推馬為
首是時傳聞信王在金人寨中隐於民間自稱姓梁為
人㸃茶馬一夕率其兵刼金人寨奪迎以歸遂推奉信
王為首時兩河忠義聞風響應受旗榜者約數萬人
譚兖據鄧州金人據鄧州時有陸廵檢者在羽山又有
隆徳府攅子譚兖在灰堆山隆徳府䧟脱身奔竄而鄉
人之奔竄者推兖為首間闗至西京遂據灰堆山金人
焚鄧州遷民人而去也陸廵檢先入鄧州兖聞之率衆
殺陸廵檢而自據鄧州以收復報朝廷授兖以官俾知
鄧州　李彦仙克陜州金人既以渡河䧟同州繫橋為
歸路西䧟華陜岐雍隴秦陜西右大擾鄜延路經畧司
出兵攻同州収復諸縣焚大慶闗檄召河南河北豪傑
共起義兵併力擊敵遠近響應旬日間以供狀自達姓
名孟廸种潜張勉張漸白保李進李彦仙等兵各以萬
數又勝㨗軍卒張宗自稱觀察使亦起兵於南山下彦
仙者鞏州人世開線舖彦仙有大志而不拘檢文面為
曹司從軍勤王至陜華間兵潰散彦仙聚衆動萬人屢
與金人戰仙雖無勇猛之才然有智信而能謀事聞陜
州空虗率衆襲取而據之彦仙皆以信義治不容毫
之私與其下同甘苦故得軍民之心皆盡其死力於是
諸州人多往依之　邵興歸於李彦仙邵興初據稷神
山聞彦仙已得陜州乃以其衆附之願聽節制彦仙辟
興為統領河北忠義軍馬率兵渡河收平陸縣界三門
集津徊山張店四鎮又辟興加統制
　
　
　
　
　
　
　
　
　
　三朝北盟會編卷一百十五
欽定四庫全書
　三朝北盟會編卷一百十六
　　　　　　　　　　　　宋　徐夢莘　撰
　炎興下帙
　　起建炎二年三月七日辛邜盡五月二日乙酉
三月七日辛邜金人䧟中山府金人䧟中山府城中絶
糧人皆羸困不能執兵城䧟金人見人皆瘦瘠而憐之
取使臣効用軍兵千餘人令出城外聽指揮皆無力行
歩扶杖而往至則有金人傳令曰汝皆合死大金念汝
忠特貸命不殺將汝等選擇千人置立千人一軍皆無
力拜謝
十九日癸邜河東置制使趙宗印屯於郢州趙宗印在
㐮陽時中書舍人席益知郢州乃遣人致書招宗印宗
印遂以兵屯於郢州益亦具舉留宗印狀申朝廷　翟
興翟進敗金人於福昌三鄉又敗之於龍門收復西京
翟興翟進與權京西北路置制使苖捜遇金人於福昌
及三鄉間苦戰終日金人敗北獲金人司天梁寺丞者
興進弟兄取龍門路收復洛城金人擁鐡騎數千相拒
於龍門石道中興進麾將士力戰破之金人退保洛城
官軍乗勝轉戰奪長夏門以入與金人巷戰遂克復洛
城時金人益出精兵自河陽南城至白司馬坡營壘相
望距洛不遠十數里復窺伺興遣麾下斷河橋自是金
人稍去遠
二十六日庚戍金人䧟洺州初金人圍洺州以知州王
麟是童貫舊屬官遂於城下呼為王姑丈間其民心軍
民信之殺麟全家有韓一者為統制名一字定志主城
中軍事金人自京師回經由洺州境内洺州軍民刼之
得南班宗室士遂留為知州金人築外城圍洺州截鹿
角掘壕塹固甚密内外不相通欲持久困之洺州終不
投拜西山有李宗作山寨自守有百姓晁進者懐蠟書
凡三次出金圍金人侵西京陜右也河朔兵虗守者稍
怠洺州以糧食盡不可守於是强壯軍民議棄城投拜
乃擁出城皆走自白家灘渡大河往大名府金人遂入
城　羅索至秦州西河偏將劉惟輔殺其帥哈芬大王
羅索遁走羅索殘長安鼓行而西跨鳳翔府汧隴不浹
旬降秦州熈河隴右大震熈帥張深遣偏將軍劉惟輔
總統兵三千禦敵金人前車踰鞏州惟輔留軍熟羊城
以精騎千八百人夜逾深居敵恃勝不禦黎明軍墜伏
中惟輔騰矟刺其帥哈芬大王洞胷屠馬足下羅索失
勢遁走　劉光烈擊金人於同州戰敗金人畧秦雍所
過城邑輙下未嘗有迎戰者金人至鞏以深入有後憂
又熈河將劉惟輔遇敵於熟羊城天未曉短兵接殺傷
相當而敵失大帥哈芬大王遂復東還惟輔亦走敵去
而惟輔覺鄜延帥王庶令統制劉光烈邀擊金人遂遇
於同州光烈戰敗自此官軍見金人則退怯矣　張嚴
及羅索戰於五里坡兵敗被殺金人自鞏東還也熈河
已遣劉惟輔追逐又遣大將張嚴踵至嚴鋭意追賊惟
輔不欲聽嚴節制乃出别道由吳山出寶雞掠敵遊騎
而嚴擁大兵擊敵於五里坡嚴初發也約涇原兵會合
擊敵嚴既下隴闗涇原統制官曲端應報相會於岐隴
闗嚴信之既直前而涇原兵不出據青谿山以自保金
人反軍擊嚴嚴兵敗死之　節要曰羅索䧟長安斷攻
鳳翔秦鳳等路後為張嚴所敗羅索自秦鳳回張嚴襲
之羅索伏兵於五里坡嚴至伏發嚴戰不利死之　呉
玠敗金人於青溪嶺張嚴兵敗金人勢愈張謀趨涇州
涇原將曲端拒守麻務鎮命第十二副將吳玠為先鋒
玠進據青溪嶺逆擊破之　尼堪焚西京陜西以援羅
索尼堪知羅索為張嚴所襲西來又聞韓世忠大軍所
至盡焚西京廬舍西京漢上之民北留烏舍伊都屯河
陽以待世忠親之陜右以俟金人　信王遣馬擴赴行
在乞兵　續自敘曰初信王與馬政倡義起兵也欲遣
使詣行在請禀朝廷之命時兵戈方熾道路梗塞雖已
兩𤼵使人慮其不達乃遣予赴行在臨行信王以兩首
詩送予曰全趙收燕至太平朔方寸土比千金氛祲一
掃鑾輿返若個將軍肯用心又曰遣公直往面天顔一
奏臨朝莫避難多少焦苖待霖雨雨霖只在月旬間因
親送予至山下握手仰天欷嘘流涕曰惟公至忠無以
家屬為念予率麾下五百人沿路轉河朔皆大盗據要
險馬毎至輙单騎詣其寨諭以信王請兵之意且與結
約同効忠義盗賊皆踴躍忻從時兵間無紙筆予所至
裂衣襟記其姓名次第云俟到朝廷即先命爾軰以官
渡黄河時皆盗魁自操舟相送以濟既至東京見留守
宗澤出信王劄子託澤早津送赴行在并以信王二詩
示之澤曰児子方欲赴行在不若先以詩進呈如何予
從之遂行至維揚所從之士不滿百人矣既見上因
奏言臣䧟敵日適遇太上皇帝車駕北狩時因問内使
張恭有何臣僚在此恭以臣在遂令恭密傳聖㫖令歸
到南地見官家時可令用兵金人無信兵勝則我可歸
奏至此上揮淚曰朕稔聞卿忠義即加褒諭下殿拜謝
欲出間見宰執環而前不聞奏論何事但遥聆玉音甚
厲且信王是太上皇帝之子朕之親弟豈不認得書迹
何疑之有連曰何疑之有即條制除信王河外兵馬都
元帥制曰頃強敵之内侵屬都城之失守偕宫闈而遠
適厯險阻以備嘗肆𦕈躬之績承濟多難而恢復還襲
之兵繼遣祈請之使屢馳撫時序以既周悵初心之未
遂忽覽章疏之近奏始聞行役之獨留盍既言歸竚寛
遐念乃陳手足之助願効忠孝之誠慨然壯圖副朕本
㫖宜就顓於臨制庶盡總於營屯以迎二聖六宫之還
以慰兩河諸鎮之望特授擴拱衛大夫利州觀察使樞
密副都承㫖為河外兵馬都元帥府馬歩軍都總管節
度應援軍馬使但將兵應援擴具四事奏呈其一曰臣
聞秦武王遣甘茂攻宜陽樗里子公孫衍疾其行茂患
之引曽子母投機之事以諷武王曰寡人不聼也請與
子盟於是盟於息壌以遣茂行攻宜陽三月不㧞樗里
公孫果爭於前武王不聽益𤼵兵以佐茂遂㧞宜陽今
臣疏逺小人捧皇弟信王之奏仗孤忠請兵於朝陛下
斷以不疑付臣閫外之任臣當拊循戰士播宣王威以
圖報稱願陛下存武王之心念甘茂之事鑒前代之成
敗明當世之嫌疑俾臣得効愚忠畢意攻取惟陛下矜
察其二曰王師大舉機會神速軍期文字不可少緩若
依常制下都堂然後以逹天聽則事渉疑似或規避者
定逡巡藏匿不以進呈伏望睿㫖令皇弟信王都元帥
府専置一司凡軍期急速文字不限寅夜晝時通奏庶
免誤事其三曰大將軍受命專征自唐以來用中貴人
監軍奪權掣肘毎至敗事今二聖遠狩中原未靖皇弟
信王慨然有請於朝陛下嘉其意大發王師以付之旦
夕舉興必期迎鑾輿靖河朔然後已伏望聖斷罷差中
貴監軍不惟今日易於成功庶幾後世取以為法其四
曰王師大舉金鼓器仗全不任用切觀馬隆募勇士三
千武庫給以朽杖隆以為匪任臣滅敵意遂給其三千
軍資聽其自入武庫選利器隆於是通凉州解天子西
顧之憂今興師北道迎二聖定兩河責望成功伏望特
降睿㫖所給器仗盡選犀利者以給大軍之用又為文
以誓衆曰金人渝盟連年侵掠刼遷二聖邀致皇族殺
我人民擄我子弟掠我財帛焚我廬舍怙勢恃強天人
共怒皇帝孝悌之至通於神明追念父母痛如骨髓兹
者錫信王元帥之命舉六軍問罪之師委某出征渡河
助勝爾等將士素懐忠義當報國恩恊力同心掃蕩邊
氛迎還二聖平定兩河奮主辱臣死之忠副簟食壺漿
之望爾有功必加厚禄有罪必加顯誅信賞明罰皎如
白日今大軍一舉秋毫不得輙有所犯迨其度越燕山
深入敵境金帛財寶各有所得盡以付爾安危苦樂與
爾同受此言不易各務遵承時汪伯彦黄潜善為相既
疑且忌遂選數項烏合之兵付馬以行又有洺州棄城
軍兵民兵到泗州者有㫖撥五百人隨擴往河北應援
信王密受朝廷詔㫖反相防閑十羊九牧左忌右疑未
至大河詔㫖絡繹令一人一騎不得渡河聽諸路帥臣
節制擴知其掣肘謂不可以成事矣遂屯於大名以俟
之　金人遷天眷於通塞州金人遷天眷於通塞州去
燕山府一千五百里給地十五頃令種蒔以自養淵聖
自離都城北狩至沙漠未嘗有舊臣候問起居惟至代
州遇鄧荗實効臣節迎謁茂實以工部侍郎副路允廸
奉使尼堪拘於雲中後取允廸還京師而留茂實居代
州茂實聞淵聖將至代乃作哀詞又篆送工部侍郎滕
茂實募九字取奉使旗裹之以付友之董鋭翌日淵聖
及郊茂實其冠幘迎謁拜伏號泣見者墮涙金人使譯
諭之曰國破主遷所以留公盖將大用茂實抗辭不屈
且請侍舊主俱行金人重之
四月韓世忠還行在韓世忠軍於京師與丁進不和軍
士相擊無虗日世忠慮有變遂還行在　東京留守宗
澤劄請亟還宫闕凡奏十餘劄言詞激切至是又奏劄
其畧曰今之士大夫志氣毎下議論卑陋上者不過持
禄保寵下者不過便文自營曽不能留心惻怛為陛下
思承祖宗二百年大一統基業為可惜又不曽為陛下
思父母兄弟與至親骨肉蒙塵沙漠徯望天兵救㧞之
意又不曽為陛下思祖宗西京園陵寢廟為金人所占
今年寒食節有被焚撅之憂又不曽為陛下思京師天
下根本宗廟朝廷百官倉庫儼然如舊又不曽為陛下
思河北河東京之東西陜右淮甸百億萬生靈之衆罹
屠刼殘掠之害但朝廷浮言計較泛舟冐大風險南幸
湖外此奸邪之謀耳臣思之是一欲為金人為方便之
計二為奸邪皆先已津置南方嗟乎為臣不忠不義乃
至此孔孟所謂茍患失之無所不至正在是也夙夜疚
心泣血瀝誠竭忠盡力為陛下保䕶京城自去年秋冬
今春又已三月矣農務是時陛下不早回九重則天下
靡有定止又遣少允范世等遥詣行在奏札子臣聞孟
子言術不可不慎也矢人惟恐不傷人函人惟恐傷人
巫匠亦然臣因其語始知人心所存之邪正與所作之
是非若以道槩之了然區分如辨白黒何則夫忠義之
人動容周旋無非忠義而不忠義之心無自入焉故其
於上下愛戴保䕶不啻如函人之惟恐傷人也彼不忠
義之人動容周旋亦無非不忠不義而忠義之道無自
入焉故其於上下毁裂捐棄不啻如矢人之惟恐不傷
人也恭惟國家曩縁金人内逼殘破州縣圍閉京城刼
掠邀求靡有紀極以致强迎二聖后妃親王與諸眷屬
蒙塵北去凡忠義之士莫不痛心疾首泣血奮憤佐佑
陛下張王六師震耀神武總領貔貅之士一戰而勝迎
奉二聖來歸京師俾中原生靈還定安集罔或流散愛
戴其上保䕶其下夙夜念念猶如函人焉惟恐其或傷
之也其不忠不義者但知持禄保寵動為身謀謂我祖
宗二百年大一統基業不足惜謂我京城宗廟朝廷府
藏不足戀謂二聖后妃親王大小之屬不足救謂諸帝
后山陵園寢不足䕶謂周室中興不足紹謂晉惠覆轍
不足羞謂巡狩之名為可效謂偏地之伯為可述儲金
帛以為敵資樁器械以為敵用禁帥守之招募慮敢進
之敗敵也掊保甲以助軍慮流移之安業也欺罔天聽
凌蔑下民凡誤國之事無不為之猶矢人焉惟恐其或
不傷之也臣願陛下騐已試之路以道槩之則人心所
存之邪正與所作之是非自然區分無足數矣臣衰老
孱懦誤國陛下察臣斷斷孤忠憐臣悄悄見愠體天地
之大徳覆䕶日月之大明照臨臣此身與臣血屬當膏
砍斧虀粉萬狀矣尚安能為陛下保釐尹正使京城市
井里巷安居樂業熙熙皥皥如我祖宗太平之時乎臣
之至此豈止謗書之盈篋而已即臣伏望陛下六龍萬
乗賜歸大内下慰四海生靈瀝血懇切之至此實悃誠
痛切憤悶所以不避奸邪詆誣不避犯冐誅戮臣願陛
下如臣此言榜之朝廷俾應在朝臣僚封章疏指謫臣
言如臣之言渉狂妄乞正典刑名臣罪惡如臣言符忠
義乞降詔勅明告囬鑾之期庶安天下之聽此事甚大
恭俟睿慈洞察勿二勿疑至是降詔㫖言發輜重入京
師朕將還闕恭謁宗廟百姓大喜澤在京師俟六龍之
至而日復一日不聞鸞輅進𤼵又進劄其略者迺曰親
降詔書即將還闕恭詣宗廟延見父老中外聞之莫不
鼓舞相慶以為陛下英斷此何事不立何功不就何浮
言之可惑何敵人之足慮太平基業正在兹舉下詔之
後日復一日尚未聞千乗萬騎蠲日啓行民心不能無
疑焉臣愚切意陛下乾綱不撓離明並照洞見安危之
機必不肯失信於天下是必有奸臣誤陛下負失信之
謗也臣伏見邇者河陽水漲斷絶河梁有姓馬人妻王
氏者率衆討敵敵勢窮窘不知所為此天亡敵人之時
也夫天與不取反受其咎臣欲因此時閭勍王彦各統
大兵乗其孤危大振軍聲盡平敵壘伏願陛下亟還官
闕以繫天下之心則孰不用命且投機之會間不容髪
願陛下無惑於奸臣之言斷自淵衷臣自謂兹舉可保
萬全無可疑者也或奸謀蔽欺天聽未即還闕伏願陛
下從臣措畫母使謀臣沮抑以誤社稷大計陳師鞠旅
與之决戰掃盡氛塵廓清之日臣䝉陛下眷注誓効死
節區區愚忠不能自己伏望聖慈特賜睿斷天下幸甚
　
　
　
　
　
　
　
　
　
　
　
　
　
　
　
　三朝北盟㑹編卷一百十六
欽定四庫全書
　三朝北盟會編卷一百十七
　　　　　　　　　　　　宋　徐夢莘　撰
　炎興下帙
　　起建炎二年五月八日辛邜盡八月八日乙邜
八日辛邜韓世忠閭勍進討京西三省樞密院進呈陜
西諸路帥臣東京留守司京東等處奏報金人渡河分
投出沒攻圍擄掠奉聖㫖差韓世忠閭勍各領所部人
馬前去京西攻討劄下東京留守宗澤等楊進等諸頭
項相為應援　翟進攻烏舍伊都於西京失利　節要
曰自建炎元年冬尼堪再至西京官吏南走統兵官翟
進率軍民上山保險是歳春三月二十六日尼堪盡焚
其廬舍擄其居民北去故進始得其城然烏舍伊都之
衆尚屯河南白馬市白馬坡河清長源等處雖去西京
不遠而敵視之以己棄之物不復顧之無何進於四月
十二日出兵夜攻其營敵以間探預知反為所襲進敗
出城復據之後進值韓世忠軍至與世忠同欲破敵進
為世忠導至文殊寺又為敵敗乗勢進擊世忠又敗世
忠於永世後澗時當盛夏敵騎非利之時又連敗我師
少得休息且知尼堪由平陸渡河北歸故復棄西京相
率而回雲中因留金國萬户察罕瑪勒戌河陽　史斌
據長安吳玠擒斌克長安又克華州金人既退兵涇原
將曲端遂下兵秦州而鳳翔長安各為義兵收復端大
怒鳳翔劉彦希殺之會叛賊史斌侵興元不克引兵還
漢中義兵首領張宗誘斌知長安而散其衆欲徐圖之
端遣吳玠襲擊斌斌走鳴犢鎮為玠所擒端自襲張宗
殺之收復長安玠以斌凌遲處斬
戊辰王彦敗金人太行山王彦與金人戰既勝因夜破
金人趙固寨金人退兵
五月甲申朔尚書右丞許景衡罷為資政殿學士提舉
杭州洞霄宫金人䧟河北諸州而攻京東京西許景衡
以駐蹕揚州恐有不測侵犯請幸江寧府識者雖以為
是然亦不敢以為是黄潜善汪伯彦力沮之遂以宫祠
致仕景衡憂之抑鬰而死　林泉野記曰許景衡字少
卿温州人元祐九年登第建炎初除尚書右丞二年金
人䧟河北駸駸犯京東西景衡請上幸江寧府黄潜善
汪伯彦皆沮其議未幾以資政殿學士提舉洞霄宫卒
及敵入維揚上方思其言
十五日戊戍王彦駐軍河南王彦在河北師衆大集謂
之八字軍為金人所畏方繕甲治兵約日大舉直趨太
原斷石嶺關路以臨太行告期於東京留守宗澤澤擬
彦武功大夫忠州防禦使制置兩河軍事會澤以彦兵
勢雖盛然孤軍無援不可獨進乃遣書延彦議事彦得
書悉召諸寨統兵指授方畧以俟會合乃以萬餘先𤼵
既行金人以重兵尾襲而不敢擊是日濟大河駐軍於
河之南
二十日癸邜王彦至京師以兵馬歸於留守司王彦入
京師見留守宗澤澤大喜握彦手曰公力戰河朔以沮
金人之氣忠勇無前然京師者國家之根本澤已累上
章邀車駕還闕願公速兵近甸以衛根本彦即以所部
兵馬副留守司因差統制官張偉統轄於滑州界沿河
沙店以來上下把截
七月十日丁亥詔𤼵歸朝官赴行在是日進呈楚州來
歸朝官事上曰聞州郡多因囚禁歸朝官載罹寒暑不
與疎代因小有疑則加殘害一郡戮至數百人朕甚憫
之覆燾間皆吾赤子偶生邊地視之遂異然豈可與金
人一例待之金人與吾戰打毆無罪之人又率諸國之
衆薦冐鋒刃使肝腦塗地赤子竟亦何辜朕欲發諸郡
拘内歸朝官盡赴行在拊之庶幾可招和氣　閭勍軍
於河南府閭勍以班直換授靖康中累遷龍神衛四廂
都指揮使武昌軍節度使主管侍衛歩軍司公事上幸
揚州留勍京師留守中京宗澤命勍軍河南欲會合王
彦楊進等以圖河北　郭仲荀為京城副留守宗澤為
京城留守招降諸大冦王喜楊進丁進等兵氣甚盛澤
有渡河迎請二帝之意黄潜善汪伯彦疾其成功又疑
其變遂以郭仲荀為副留察之
八月二日己酉宗澤奏劄乞駕還京師　遺史曰宗澤
為東京留守措置營葺稍有條理頗得士民之心初到
京師也會金人使八人來使楚國澤謂有窺伺申奏乞
送獄庶全國體詔諭止之澤與黄潜善汪伯彦議論不
同澤在京師凡有申請多為潜善伯彦沮止京畿十七
縣之境臨河者七十里澤措置均之諸縣毎縣四里有
畸各有開壕一丈深八尺於南岸埋鹿角連珠劄寨而
樞密院行下約束只令依陜西路分為率三分出戰七
分出助軍前澤措置京城守禦之具補葺甚多其費用
不少而三省樞密院指揮諸場庫務加修城造器械見
僱工作役更不合支錢澤常懐憤懣之氣奏請鸞輿復
還京師前後數十賞賜詔褒諭曰舜巡四岳著格於藝
祖之文周撫萬邦存王歸在豐之訓庸知帝王之軌範
咸以都邑為本根朕遭時多艱逢世大亂永懐撥亂之
策不憚省方之勞俟敉寧之有期即旋復之何晩夙宵
軫慮寢食不忘雖王者以天下為家曽靡常於臨幸而
臣子視人君猶父得無欎於瞻思卿等留居千里之畿
(缺/)
八日乙邜東京留守宗澤卒先是東京留守宗澤自建
炎元年七月到京師即奏乞回鑾有渡河恢復舊疆之
意以大名當衝要檄提㸃刑獄郭永漕臣張益謙與北
京留守杜充相犄角永得檄即朝夕謀戰守具因結東
平權邦彦為援兵聲漸振是時王喜張用諸大盗皆招
衆京城下卜日進𤼵以薛黄為前驅有陳徳者軍班換
授宣和間燕山用兵時為真定府路兵馬都監盧溝之
役降為承節郎京城圍閉在城上守禦城䧟歸家不出
仕澤聞其名尋訪得之令統軍為副離城而澤暴卒澤
志大才疎事雖不就而人皆惜之　林泉野記曰宗澤
字汝霖婺州人登元祐六年第累遷朝奉郎靖康初知
磁州為備甚嚴整加秘閣修撰康王同王雲奉使金國
過磁百姓殺雲澤乃勸王起兵援王室不宜北行王遂
囬相州王既為天下兵馬大元帥澤與汪伯彦為副王
至大名澤引衆二千來勸速進副元師汪伯彦等阻止
不從及王欲往東平府乃令劉浩尚功緒楊清常景王
孝忠五軍以陳淬為都統制軍開徳府又令閭丘勍孫
振往聽澤節制澤屢請進師伯彦恐敗和盟檄止其行
金人自衛南來攻開徳澤遣統制孔彦舟敗之次日來
攻行在又為彦舟所敗澤與權邦彦乗勝欲徑趨京城
以戰車一百五十輛從行至衛澤南遇伏兵敗趨南華
敵以兩軍掩擊推車者皆走先鋒統制王彦忠等死之
澤再聚兵傳檄四方欲邀奪二帝王即位澤請因天下
兵集親征迎二帝復中原黄潜善汪伯彦又沮其事加
徽猷閣待制知㐮陽澤又乞十萬衆復河北不聽李綱
入相薦為東京留守威惠兼著民心悦服王善以兵五
萬丁進以兵十萬楊進以數萬皆來降補楊進荣州防
禦使知河南府澤遷資政殿學士合閭丘勍屯兵西京
會合王善丁進楊進合兵六十萬欲渡河迎二聖金人
頗畏憚潜善伯彦疾其功又慮其變乃用郭仲荀為副
以察之方出師暴卒年七十楊進大泣京城失望皆哀
痛之　靖康小雅曰門下侍郎御營使東京留守宗公
諱澤金人再入塞將近畿甸公守磁州抗疏請朝廷大
為之備身乞將兵以與敵角淵聖嘉之進秘閣修撰且
使募河朔騎兵為夾擊之計康王使金至磁為百姓遮
留不使北去公因進説又請上便宜總河朔兵入援京
師會淵聖以蠟書間道拜上為兵馬大元帥且專誅賞
上進公待制為副元帥上南至大名或傳金人已北去
公遂率兵邀擊至衛南遇敵力戰數日敵兵日滋公無
後斷既小衂敵方北去上嗣位進公閣學士拜東京留
守公既至京師簡料戰士信賞必罰兵勢遂振復招來
巨冦如楊進丁進之流得兵數十萬人又繕葺京師譙
門樓楪以至宫闕官府咸一新之雄壯不減宣和間連
章乞車駕回願率所訓兵暨所招盗賊北渡河進討時
黄潜善汪伯彦當國雖力沮之而公之意未嘗少衰既
而上悟其奸拜公門下侍郎御營副使依舊留守建炎
二年有㫖遣韓世忠之伊洛又令滄帥劉錫密結河朔
之人自青州絶河進兵命公總大衆自滑而北期集於
中山公聞命欣躍賫金銀兵械纎悉畢具行有日矣而
潜善伯彦恐公成功又以奸計從中止之公大憤懣欎
欎久之疽𤼵背而死中外惜之嗚呼如公之忠義實古
之以死勤事者不幸捐舘真可謂人之云亡邦國殄瘁
矣公敗不懼沮而不屈毅然有古忠臣烈士之風志未
克伸功未能成奸賊所誤豈非天哉異時乗史筆者至
此書曰黄潜善汪伯彦殺宗澤正史法也詩曰洪河㴞
㴞撼野摧山砥杜中立獨當狂瀾敵勢焰㷔動植俱殘
公俯視之若螢燐然知無不為獨殿中原方事北討將
以身先赤羽若日朱旗絳天二賊巧沮行或止還雖醢
二賊奚足償焉奪之遽矣中外悲嘆　宇文虗中權京
城留守　中書侍郎張懿卒　邵興敗金人於陜西州
夏縣　馬山寨自靖康元年冬武翼大夫趙邦傑率衆
起兵至真定之䧟得保州路亷訪使者馬政同主之邦
傑請信王總制諸山寨遣馬詣行在投表乞師請命馬
行寨中有亡歸敵者告於真定同知韓慶和金人副都
統韶合二人具陳於東路元帥府恐馬得兵南來故大
會敵衆力破諸寨以絶馬之内應以斷馬之歸心諸寨
多無井汲水子潤為敵所斷汲道遂至䧟沒信王不知
所在　宇文虗中觀文殿學士為祈請使陽可輔為副使
使於金國先是有詔求能戰勝攻取及奉使絶域迎還
兩宫者許之自陳虗中方提舉杭州洞霄宫乃上表自
薦遂加觀文殿大學士為大金祈請使以楊可輔副使
　赦陜河北京東路門下朕紹屢尊極畏寅多艱懍乎
朽馭之難持浩若陟州之求濟講興復之策庶以祈二
聖之還躬巡省之勞庶以副四方之望然而敵國靡聞
於悔禍干戈未息於内侵薦渡河津分攻城邑突騎横
馳於畿内控弦大入於闗中綿朔野以驛騷亘山東而
震擾自聞警奏繼遣援師嗟赤子以何辜重罹屠戮盖
朕躬之不徳罔克撫存尚頼祖宗在天之靈弗替忠義
狥國之俗番漢協心而禦敵軍民戮力以勤王雖有進
勦之功深憫傷殘之患宜敷恩渥式慰羣情於戲民所
懐者仁既霈汪洋之澤天所助者順必臻眷佑之符冀
國勢之漸隆復邦國於永固咨爾有衆咸體至懐
　
　
　
　
　
　
　
　
　
　三朝北盟㑹編卷一百十七
欽定四庫全書
　三朝北盟會編卷一百十八
　　　　　　　　　　　　宋　徐夢莘　撰
　炎興下帙
　　起建炎二年八月二十一日癸酉盡十月二十六
　　日
二十一日癸酉殿中侍御史馬伸上言乞罷黄潜善汪
伯彦殿中侍御史馬伸上言陛下龍飛河朔近用黄潜
善汪伯彦以為輔相一意委任不復致疑然自大任以
來措置天下未能恢復遂使金人日强盗賊日熾國歩
日蹙威權日消且如二帝親屬盡室北狩宗廟社稷不
絶如綫者繫陛下一人而三鎮未復不當都汴以處至
危之地此理甚明然前日下還都之詔以謫許景衡至
於今日當如之何其詔令有如此者又如吳給張誾以
言事被逐邵成章縁上言逺竄今是何時尚仍舊體以
言為諱其壅塞言路有如此者又如祖宗舊制諫官有
闕御史中丞翰林學士具名取㫖三省不與厥有深意
潜善近來自除臺諫仍多親舊其毁法自恣有如此者
又如張慤宗澤許景衡公忠有如此者又如有問潜善
伯彦救焚拯溺之事則二人毎曰難言其意盖為陛下
制之不得施設或問陳東事則答曰朝廷初不知盖為
事在陛下也其過則稱君善則稱已有如此者又如御
營寨五使雖主兵權凡行在皆御營使所統潜善伯彦
則别置兵各一千人請給居處優於衆兵其收軍情有
如此者潜善伯彦所為類此豈不辜陛下責望之意哉
望速罷其政柄别擇賢者共圖大事伸仍具申潜善伯
彦照會
二十二日甲戌殿中侍御史馬伸衛尉少卿　遺史曰
馬伸上言乞罷黄潜善汪伯彦政柄辰巳刻間道路已
喧傳無不忻見於眉宇翼日聞伸遽改衛尉少卿有顰
蹙而吞聲者
二十九日辛巳李成掠刼宿州先是朝廷命李成充京
東河北路都大捉殺使成領兵之河南也秋毫無犯於
民將及宿州乃懐反心有攘取宿州之意分軍為二一
侵泗州别將主之一侵宿州成自將之皆約八月晦日
至是整軍入宿州乃曰備奉聖㫖屯駐於宿州故人皆
不疑市井買賣如舊軍入未及半即有登城者俄頃弓
矢亂發縱火肆剽掠盡取强壯為軍并驅擄其老㓜别
將泗州者不及期到虹縣亦縱火刼擄而回成欲一日
取兩州别有冀望非常意既聞泗州軍失期遂止於宿
州以前軍史亮反即時撫諭已定事申聞朝廷待以不
疑乃就賜鎧甲萬付成得鎧甲軍勢愈勝矣是時車駕
在維揚有交番衛士及百姓販賣者成皆資給之故往
來行在者皆譽成忠義報國之心識者以為志望不淺
非他賊比　賜李成一行將佐詔朕觀風南服注意中
原有嘉忠藎之臣夙統驍勇之衆干城壁壘為國金湯
方灾禍之異常想戍屯之良苦特馳信使往諭至恩尚
體眷懐益堅圖報　主客員外郎謝亮撫諭夏國先是
春初夏人諜知鄜延無備有可乗之機宥州監軍司忽
移文本路稱大金以鄜延割本國湏當理索若敢違拒
當𤼵大兵誅討鄜延路經畧安撫使王庶即口占據檄
詞曰金人初起本朝嘗以金肅河清卑爾今誰守之國
家奸臣之貪得不恤鄰好一至如此貪利之臣何國蔑
有豈意夏國躬踏覆轍比聞金人欲自涇原徑擣興靈
方切為之寒心不圖尚欲乗人之急募府雖士單寡類
皆節制之師左枝右梧尚堪一戰果能辦此何用多言
徑檄興中府因遣諜間其用事臣李遇傷夏主乃謀移
楗賀蘭司忽亦縮甲不復敢言故朝廷議遣人夏國乃
詔主客員外郎謝亮往撫諭夏國以繼好亮至陜西庶
又移書於亮曰春秋之義大夫出疆有可以安社稷利
國家專之可也夏國為患至小而緩金人為患至大而
廹方金人挫鋭於熈河奔北於本路子女玉帛不知紀
極占據同華畏暑休兵閣下能仗節督諸路帥協同義
舉漕臣應給糧餉爭先並進未能洗雪前恥而亦可以
驅廹渡河全秦奠枕徐圖恢復夏人秋稼未登饑餓疲
羸何暇興師可保其無他亮不聽亮自環慶入夏國使
還夏人隨之以兵掩取定邊而鄜延無警報
九月一日壬午朔王彦赴行在初王彦至京師以兵交
付宗澤也澤令彦量帶親兵赴揚州行在所既到有㫖
令閣門引見上殿
二日癸未衛尉寺少卿馬伸貶濮州監酒馬伸為殿中
侍御史上言黄潜善汪伯彦之罪乞罷政柄善惡之遽
改為衛尉少卿便具以所言申御史臺乞行誅竄有詔
馬伸言事不實趣向不正送吏部與京東路監當於是
潜善以伸監濮州酒促使上道竟死塗中天下冤之
三日甲申丁進復反率衆冦淮西丁進復反韓世忠軍
至獲百餘人斬於揚州竹西亭斬至王權有叚恩者勸
世忠釋而用之恩嘗仕於陜右而世忠為其部曲故世
忠敬而信之　杜充為京城留守　遺史曰杜充為北
京留守也提㸃刑獄郭永嘗畫三策以遺充一日永見
充問其目充曰未暇讀也永面數充曰人有志而無才
好名而遺實驕蹇自用而有虗聲以此當大位鮮不顛
沛與公等處其殆乎充大慙一日天雨紙錢於軍營中
厚約一寸許人皆以為不祥翌日與金人戰於城下敗
績充遂閉門以守至是宗澤卒乃命充為京城留守張
益謙為北京留守裴億為轉運使　别録曰東京留守
宗澤卒杜充代之澤方留守時嘗有志經畧河東河北
故兩河豪傑皆保聚形勢期以應澤澤又招撫河南羣
盗城下復遣復兩宫議既定先以薛廣張用王善前驅
統離城下而杜充無意於敵盡反澤所為故河北諸屯
豪傑皆散而充又務誅殺故城下兵復為盗去掠西南
州縣數嵗不能止
十二日癸巳金人䧟冀州權知軍州事單某自縊死先
是知冀州權邦彦以兵赴元帥府勤王有雲騎第六指
揮李政者在京東立功補官授河北將軍冀州住劄措
置守城甚有法紀律嚴明軍民皆不敢犯金人攻城皆
禦退之禦敵之方皆出人之意表毎戰先見勝敗出兵
則必勝或夜刼金人寨所得財物盡散士卒無纎毫入
私家號令明賞罰信由是人皆用命一日金人攻城急
有登城者火其門樓與官兵相隔政曰事急矣有能躍
火而過者有重賞於是有十數人皆以濕裹身持杖躍
火過大呼力戰金人驚駭有失仗者遂敗走或跳躍下
城城乃無虞政大喜皆厚賞之至是政已死矣故不能
保守而城䧟
十三日甲午金人䧟長安知軍府事郭琰棄城走先是
金人䧟長安已退去也王擇仁入長安稱撫定永興師
既而郭琰以朝廷之命來帥長安擇仁退去琰以擇仁
有兵欲得之遂劾擇仁擾鄉村作過等事又移文金州
兵會合掩殺之擇仁欲往金州為金人所拒無所歸聞
河東山寨有未順金人者乃經畫河東山寨於是金人
再攻長安琰棄城走䧟之初同州有鄉兵首領党松者
永興路經畧司以為統領李彦仙為虢解州制置使檄
松知同州時同州䧟没松大喜寄治於三十里外下寨
松猶以長安帥司之命因詣長安見琰欲換其差牒而
琰留其知同州文牒不給付而城䧟　王庶節制陜西
六路軍馬曲端都統制先是京東留守司承制以王庶
權陜西路制置使曲端權河東路經制使端以狀申庶
稱准留守司差河東經制使乞照會以牒移鄜延帥司
請徧給人糧馬料交帶行人方議擬開承六月詔書擢
庶龍圖閣待制節制陜西六路軍馬陞端横行遥郡團
練使為都統制詔㫖有曰倘不靖難於殘暑之前必致
益兵於秋凉之後庶移文諸路請㫖催端前來雍耀間
措置邊事端復具公状稱未受告身不數日走馬承受
公事髙中立自行在賫端告身至庶遣人達之諸路兵
皆報應起發庶即以鄜延兵先出自龍坊而端又稱日
前曽有公移往還已奏乞迴避而涇帥席貢别差龎世
才統歩騎萬人來會庶無如之何則行涇原勒端還舊
任聽候朝廷指揮亦别差環慶將劉仕忠權都統制涇
原將冦鯶同統制秦鳳熈河兵共不滿萬人先會鄜延
軍屯八公原以待庶欲督戰已戒行龎世才兵至邠端
中悔乃飛書止世才兵復申狀節制司已起𤼵赴軍前
庶以故遣仰勞端端既得兵權則傍徨於淳化矣
二十日辛丑陜西六路節制司將官賀師範及金人戰
於八公原失利師範被殺王庶在坊州遣賀師範趨耀
州王宗尹趨白水移文涇環二帥出兵為援驅逐殘敵
渡河且備秋髙之復入二帥各遣偏將至會師範遇敵
於八公原為敵所乗王師敗績師範死之涇環二將各
引歸　范瓊為御前平冦前將軍范瓊以定武軍承宣
使御營使都統制討李孝忠有功加天武捧日四廂都
指揮使同主管侍衛歩軍司移軍真州除御前平冦前
將軍瓊在真州馭衆慘酷斷臂折肢割剥炮烙鉤釘推
剔靡所不有
二十六日丁未薛廣及金人戰於相州被殺初京城留
守宗澤命王善張用薛廣收復兩河前驅纔離京城而
澤暴卒杜充代為留守不善撫馭務誅殺善與用復叛
去而廣已渡河時相州受圍敵聞廣至乃解圍廣入相
州境與戰不勝廣死其衆皆散
十月丁進以其衆降於劉正彦丁進復反衆㓂淮西詔
劉正彦帥師討之正彦請通直郎劉晏偕行許之晏者
遼東白器州人在遼以文章筮仕宣和四年率衆數百
歸朝廷朝廷授以通直郎金人起兵朝廷以晏總遼東
之軍謂之赤心隊故晏以赤心騎八百從逮厭敵境晏
知多寡不敵乃請於王彦曰兵固有先聲而後實者今
敵勢甚張若不以竒計破之難以力取請為五色旗幟
俾騎兵八百持一色於山林重復自背後取路前後相
繼不絶一色旗盡即以他色易之駭敵心王彦然之敵
見官兵累日不絶其色各異謂官軍甚衆遂不戰而請
降乃分進兵各隷麾下詔晏為朝散郎賜金帛有差晏以
金帛悉分將士將士皆悦
五月丙辰王彦轉官免對宗澤遣王彦赴行在也有㫖
令閤門引見上殿是時朝廷以遣宇文虗中楊可輔為
祈請使議和而彦見黄潜善汪伯彦力陳兩河忠義民
兵引頸以望王師願因人心向順大舉北征犄角破敵
收復故地言辭過激大忤潜善伯彦之意是日降聖㫖
王彦沿河宣力日久特與轉武翼郎除閤門宣賛舍人
仍舊帶行原擬官遂不得對　王彦為御營平㓂統領
官上以王彦為御營平㓂統領官與平冦前將軍范瓊
歸京師彦素知瓊臣節不著難與共事即稱疾求醫有
㫖令真州將治彦居真州閉門逺跡不與人通瓊領彦
兵而去　劉光世敗李成於上蔡驛口橋新息縣李成
冦淮西劉光世討之以王徳為先鋒將率諸將敗成於
上蔡驛口橋成奔新息率敗卒再戰時光世以儒服臨
軍成遥見白袍青盖者必大將也併兵圍之徳潰圍援
光世以兵光世曰非公之力吾其危哉戰皆勝成遂遁
走成主謀陶先生以被執送行在以火燃於問明橋上
光世特授檢校少傅　王伯彦時政記曰是日御營司
進呈檢校少保奉國軍節度使劉光世具到直奏楚州
見養濟李成下人兵家屬男児婦女共六百人上曰此
曹凶悍不顧其身豈恤其家朕念作亂者非家屬之罪
宜令遣往逺處州縣亦給錢米養之黄潜善曰自李成
冦叛諸將及郡守監司多言宜殺其家屬臣累奉聖訓
勿殺以招其徒臣聞光世近還過楚州降卒見其家屬
亡恙朝廷養濟如舊皆感泣仰戴聖恩悔從賊亂今當
擇與官軍戰闘不降者籍其人口别取處分外餘並給
公據故令自便臣請郊祀大禮赦中可條具陛下寛貸
徳音使天下聞之潜善又曰去降赦尚半月日具依令
來指揮行下候放赦更及之則四方賊徒聞陛下好生
之徳如是必散黨回心以歸聖化矣上曰昨日於光世
處取得李成所用提刀來看其刀重七斤李成能左右
手輪㺯兩刀所向無前惜也成惑於陶先生邪説臣節
不忠使朕用不得陶先生名子思常為道士誕妄喜談
兵成至符離得之謂成面有割據之相宜驅擄良民十
萬往西川據成都保有蜀成信其説遂生異志逮其敗
也軍中多恨不得子思今日光世到都堂押子思來去
使人至京門外見鞠其情狀奏聞上甚喜李成者雄州
歸信縣弓手也寡言笑重然諾譎詐不情以驍勇聞於
河朔有衆𤼵千假行仁義能以甘言撫慰其士卒故亦
能得其衆心累功知歸信縣雄州失守成妻子在城中
為亂兵屠戮成率其衆萬人各扶老携㓜渡河東歸朝
廷授以右武大夫忠州防禦使充京東河北路都大捉
殺使朝廷慮其黨太盛命二千人往南京一千人往宿
州把截糧運餘衆令押赴行在成遣部將史亮者統所
分之人行亮至宿州輙剽殺居民焚汴河橋躡其後逗
遛懐二不進朝廷得其奸謀命光世追討至光州界勦
殺平蕩無餘成僅以身免初光世許得成者以成官爵
予之士奮命爭奪故人得其秘篋與所用提刀
十二日癸亥金人渡河攻開徳府濮州是日得報金人
渡河攻開徳府不破已往濮州見今攻打城壁差御營
使司統制官報後領所部兵由京城前去開徳府差統
制官韓世忠領所部兵前去東平府迎接又劄下先差
河外總管見屯駐冀州馬政領所部兵與張俊韓世忠
互相應援既而議者調張俊為中軍統制不可遠去留
張俊差統制范瓊由京師前去開徳府　馬政率兵攻
清平不克還行在先是馬政以節制應援兵馬使集諸
軍欲大舉攻復䧟沒河北州郡師次舘陶聞冀州已䧟
金人攻博州皆傍徨不敢進其副俱重與統制官曲襄
魯班杜林望風奔潰還朝共肆譛誣以迎合當時之意
政軍士乏食衆詾詾以頓兵不動為言政遂率衆往攻
清平金將達蘭郎君與棟摩鄂勒歡合兵併往攻之敵
與政戰城南統制鞏仲達及子元忠皆死於陣向晡清
平人開門金人掩入政歛兵退衆皆散亂不整政以事
不可濟乃由濟南以歸統制張世昌之軍誤由東平路
與政相失世昌途中立節制使牌早晚趋衙政到行在
上表待罪褫三官罷其兵職鄂勒歡達蘭棟摩之衆
敗馬擴於北京清平因之以攻河南尼堪自雲中率衆
下太行南渡黎陽以攻澶濮州為夲州將官姚端乗夜
攻而敗之尼堪圍濮州之初祖其小郡甚有輕敵之意
端乗其不意夜鏖其營直犯中軍尼堪跣足逃僅免俘
馘至城䧟姚端引死士突陣而出尼堪以端之故盡屠
其城　尼堪謀䧟濮會鄂勒歡之衆先侵北京繼畧兖
鄆
二十六日丁丑范瓊率兵至京師　翟興翟進及楊進
戰伊川鳴臯山下軍敗翟進被殺宗澤之東京留守也
借楊進榮州防禦使令河南府進未行澤卒杜充為留
守進為京城統制其衆皆剽掠百姓苦之進不禁引衆
欲入西路聲言就駐捍敵所過焚室廬驅子女殺戮無
辜開𤼵墳塚强刺壯丁數號稱七十萬擅置官吏兇暴
日熾翟進翟興謀曰楊進兇賊為國家大患當力除之
遂率其衆迎楊進與楊進遇於伊川之鳴臯山下夾伊
水而陣楊進多騎興皆歩卒望楊進騎兵有懼心翟進
激之戰率衆渡伊水翟進躍馬先登為流矢所中馬驚
墜入塹中為賊所害乗勢大呼擊官軍遂敗興麾餘衆
保伊川　留守司借楊進榮州防禦使知河南府　楊
進嘗隷王淵軍於應天府金人已䧟京師屢分兵攻應
天府淵命進及韓世忠與敵戰破之前後多所殺傷上
即位淵為御營使司都統制淵妬忌才能深忌進復反
有衆數萬自號沒角牛留守司遣人招安進隂許受招
安乃借進榮州防禦使知河南府進不能行　邵興敗
羅索貝勒於解州羅索貝勒攻觧州之朱家山邵興苦
戰三日遂敗之殺千餘級殺其韓留貝勒毛故魯貝勒
李彦仙補興從義郎遷陜西都統軍馬　金人鄂勒歡
達蘭㨂摩共䧟慶源府五馬山義兵朝天鐡壁諸為吳
玠所扼至咸陽望渭河南義兵布滿平野不得渡遂循
渭而東其支軍入鄜延攻康定圍龍坊王庶禦退之於
是金人盤礴於馮翊河中據浮橋以通往來渭河以南
人情大恐曲端又知孟廸等聽鄜延節制尢不喜遂揭
榜稱敵已過河歸國務農不可失時乃盡散渭河以南
義兵庶亦歛兵保險猶以書約慶渭帥王似席貢欲大
舉除馮翊餘兵逼逐過河復限大河自守至於再三似
不應貢許出兵四萬竟以應報不齊又端素不欲聼王
庶節制遂復遷延是時鄜延人以秋深必受兵多有遷
徙而去者道出環慶吏民皆恐驚移兵人在所以檢察
奸細為名奪其財物或毆殺之若無官司者
二十七日甲辰金人䧟絳州金人攻陕西囘軍時綘州
尤為國家守知州乃宗澤之小監倉也甲辰金人攻䧟
之軍民巷戰者六日　王庶會渭慶路兵欲逐金人過
河王似席貢不從先是陜西路制置使錢盖移文鄜延
帥王庶兼制環慶涇原兵討金既而義兵大起金人東
還庶以金人重載可尾襲取勝移文還慶涇原各大舉
協力更戰而庶慶州人也慶帥王似為桑梓又為帥庶
乃貢之舉官皆以庶後進不欲聽其節制遂文具應報
而兵皆不出金人㳺騎上清谿山為涇原帥王慤所敗
慤字誠伯瀛州人元祐六年登第靖康初授徽猷閣直
學士河北都轉運使權大名府康王至大名慤來迎陞
延康殿學士建炎初召赴行在同知樞密院慤在大名
府時有治州王明者號王鐡槍與李洪李民聚衆以復
奪二聖為辭有衆數萬慤差無官宗子不尤及進士王
協王慈招安撫定授明州觀察使洪民皆閤門祗候不
尤武翼郎協慈皆承務郎後充知北京遣王明率衆討
金人為趙六舍人所殺李民後為賊號滿天星者慤俄
除尚書右丞上幸維揚除中書侍郎慤以忠梗自任會
黄潜善汪伯彦潜善伯彦屢笑宗澤顛狂慤曰如宗澤
之顛狂士多得數人則天下定矣二人語塞次年八月
卒於位識者嘆其志未盛行而已死　靖康小録曰公
諱慤靖康之末公為河北都轉運使趙野帥大名師徒
不安遂反欲殺野公挺身出諭衆方定且請公領帥事
野得免焉大元帥自相州渡河至大名公力規時病且
陳天下所以治亂安危之本上為動色而心善之明年
上登大寳位召公入參樞密府稍遷右轄遂貳黄門公
自入預大政惟知殫竭其意益危其諫諍愈切無所避
雖黄潜善怙勢肆奸專務壅蔽自汪伯彦而下奴事之
不敢少忤其意惟公以直道自持面折其失誦言其短
遇事必爭雖言不行而不少屈己而皆如公言上獨嘉
之潜善内不能無媿愈忌公公亦屢乞身甚力上知公
忠誠勤直加眷以終不聽公去天下引領俟公入相而
公且死矣建炎三年夏上自杭幸建康過公之墓思公
賢降詔遣使致祭厚䘏其家嗚呼士之仕於朝也忠無
眷於君矣而天子明察公為深言雖力不足勝潜善之
奸事既騐不能革潜善之愎潜善之悮國嫉賢其罪卒
不遄死而令公死乎是可嘆也詩曰建炎紹統鋭於中
興乃得賢輔食蘖飲氷責君堯舜良哉股肱茍用其言
不難丕承時相巨蠧忌嫉才能羣邪翼之如彼鸇鷹公
奮不顧忠勇日増瞻之維何垂天之鵬𤨏𤨏潜善陋比
鼃蠅賢死奸夀何戒何懲　殿中侍御史馬伸言謝克
家孫顗不可復用
　
　
　
　
　
　
　
　
　
　
　
　
　
　
　三朝北盟會編卷一百十八
欽定四庫全書
　三朝北盟㑹編卷一百十九
　　　　　　　　　　　　宋　徐夢莘　撰
　炎興下帙
　　起建炎二年十一月盡十二月十一日辛未
十二月苖傅劉正彦以兵八千扈衛隆祐太后六宫駐
杭州是時邉報不一上命苖傅劉正彦帥師扈六宫南
渡至錢塘傅為御營都統制正彦副之劉晏所統赤心
隊猶𨽻麾下傅與正彦皆陕西人傅父禮正彦父發皆
為西邉良將傅隨梁揚祖信徳府来勤王為右軍統制
上即位御營司後軍統制正彦少為文資宣和間劉光
世薦其才得換武職傅拙直不能曲奉内侍故多譛之
者正彦来上方畧故被選用
十二日壬辰金人䧟延安府正月金人䧟延安府東城
而西城堅守未下金人知曲端與王庶不協乃併力攻
鄜延康定王宗尹不能禦庶在坊州聞金人兵至康定
連夜趋鄜延以遏其前金人詭道陥丹州界扵鄜延之
間庻乃自當鄜州来路遣龎世才鄭㤙當延安来路時
端盡統涇原精兵五萬駐淳化月餘不動日移文趣其
進兵遣使臣進士十數軰徃說諭端併兵鄜延無益不
如以計困之兵法所謂攻其必救乃遣呉玠攻華州端
自攻蒲城縣華州蒲城皆為守兵玠援華州端不攻蒲
城復與玠合兵歸襄樂属環慶在深山中去金人五百
里天大雪寒甚金人攻世才世才與戰兵不用命乃敗
自此金人遂専圍延安西城日夜攻擊不息庻自收散
亡援延安比至甘泉而延安陥權知延安府劉洪及縂
管馬政出奔初􁞯援鄜州聞延安己陥即復囬興元金
人大肆殺掠遂東趋河上如欲渡河稍北近綏徳軍庻
自劾待罪　别録曰十一月壬辰敵陷延安初鄜延經畧
使王庻屢戰有功聞敵自熈河敗囬仍檄諸路不應又
移書謝亮以率諸帥亮又不從既而詔除庻節制六路
兵擊敵於鄜延耀州諸路又為敵諜知遂破延安　王
庻奔於曲端軍中奪其制置使印王庻既失延安㒺知
所措倉皇未有歸念惟有曲端在襄樂雖素不相協然
勤王事則自有公議且曰捨端吾何歸乃率官属馳驅
至襄樂造端之壁端號令甚嚴叩其壁者雖貴亦不敢
馳庻既至端令毎入一門减其從人之半及至帳下僅
有從兵一二已端設軍容見庻庻惶懼戰慄端數其失
延安之罪詞色俱厲庻僅能言自劾見待罪端遂取制
置使印犒禮随行其從人廹庻還鄜延盡拘縻其官属
十五日乙未金人陥濮州金人圍濮州知州楊粹中固
守之金人力擊之者三十二日自西北角登城守陴者
不能當城遂䧟粹中登浮屠最髙級不下金人惜其忠
義許以不死粹中乃下粹中真定府人金人以不歸附
城中無少長良賤大肆殺戮仍火焚其廬舍俱盡　金
人䧟開徳府金人攻開徳府王某守其城金人以文字
至城下呼曰王某有文字来歸附大金故我来此汝百
姓何敢拒師軍民信之欲殺知府知府走南門未出城
為軍民蹂踐而死金人入城怒其拒戰殺戮無孑遺紹
興九年復得河南地惟開徳府城中無一戸舊居土人
　金人陥相州金人圍相州久粮食皆盡猶堅守未下
趙縣丞者不字行宗室也權知州事人呼為安撫者趙
安撫與軍民議曰食已盡人皆食㗖外無救援安可久
乎某乃國家宗室豈有順敵諸人當自為計衆皆不應
趙安撫曰約降如何雖衆悽慘然有唯唯者趙安撫知
其意乃登城樓遥謂金人請開門投拜乞不殺金人許
之趙安撫乃具降書開城而自推其家属入一井中然
後身擲入井先命提轄以土盖提轄遂實之以土人皆
哀之
二十二日壬寅就江都縣築壇南郊大赦天下門下觀
㑹通以行禮莫嚴定位以交神逺罪疾而弭烖亦或因
時而致禱朕紹承大統誕受多方属當外患之相仍爰省
四方而臨幸念父母兄弟尚屈於敵疆惟甲胄干戈再
淹於嵗序問寢闕温清之奉在原深急難之情信使屢
馳乆猶未報金師再遣坐待底寧復窃盗之無良乗邉
陲之多亊馮陵州縣震擾民氓衣冠傾仆於道塗耒耜
荒殘於本業行者未知所適居者莫獲其安傷閭里之
疾苦則撫循之政尚愆問行陣之勤勞則休息之期猶
逺毎撫心而及此屡當食以興嗟險阻艱難固偹嘗矣
勞來安集尚未有之豈菲徳之敢圖惟上穹之悔禍永
懐眷祐恭俟監臨雖兹多壘之辰適在當郊之嵗惟祭
或祈或報必稽於時物之儀而禮之有儉有豐特視情
文之稱是用謀有虞東廵之制循建武二成之規新黼
冕以嚴恭建胥徒而齋沐盖髙在上聰明皆自於我
民與善惟人治亂無艱於天位既殚誠悃冞極戰兢仰
覆育之何心詎存時怨况顛危之已甚寕至我遺疾呼
反本而必聞精意黙通而可動庻㡬来假或厭多難新
命舊邦協幽眀而並貺此疆爾界一内外以均安其敷
曠蕩之㤙已廣龎鴻之施可大赦天下於戯為斯民而
請命敢㤀庻民之無辜置大器於復安實兾昊天之所
予尚頼六服羣辟三事大夫共宏恢復之功亟底隆平
之業　邵興敗金人於絳州曲沃縣　知濟南府劉豫
權知淄州李某附於金人初李成敗於劉光世也轉至
淄州攻擊僅兩月不下廸功李某權知州固守之城粮
漸盡侵濟南府界擾於外邑淄州求救於滄州劉錫濟
南府亦求救於滄州兩州皆堅守拒城以待外援㑹金
人侵山東先至濟南府劉豫謂滄州救兵来矣既不為
守禦備開納之乃金人也遂就投拜金人未至淄州前
一日成起軍轉城而似欲退去者淄州人疑之莫測其
故俄而擺列諸軍於城下盡發諸寨老小先行是夜神
霄宫火焚燒諸寨淄州人謂成果退去矣翌日金人軍
馬逼城淄州人亦謂是滄州救兵乃具香花於城上望
塵歡譟既而知是金人遂就投拜金人謂自入南界未
有如濟南府淄州秋毫不動而投拜者大喜之自後金
人據有中原諸州皆屯戍女真契丹軍唯濟南府淄州
並無一人一騎　韓世忠為御營平冦左將軍領兵一
萬軍京東金人侵京東故命韓世忠軍於京東以措置
之　劉正彦為御營平冦右将軍　王倫上書乞入大
金迎請二聖加朝奉郎充通問使朕惟彊事未寧親庭
在逺夙宵軫念庻孝弟通於神明物色求人倘忠信行
於蠻貊眷兹乆矣今乃得之以爾胄出公侯胸兼勇智
言念主憂而臣辱何有於生如皆以秩而任勞孰當其
責雖淹回之未試獨慷慨以請行宜升郎秩之榮仍委
使華之重朕既俯同晋國用魏綘以和戎爾其逺慕侯
生御太公而歸漢勿惮徂征之逺佇期歸報之休倫以
修職郎改朝奉郎充大金通問使詔戒百官朕承祖宗
有道之長頼黎献戴宋之舊嗣守神器適嵗當郊祗見
皇天后土慨念父母兄弟越在他邦宗廟社稷之托中
更異姓一時赤子塗炭靡依獨予一人舊勤於外天其
或者俾復大業保乂斯民以導迎南還之御惟兹肇祀
實報以祈朕齋慄存念大惧菲徳弗𫉬顧歆乃先事三
日繁隂凝翳潤不至濡震於朕心罔承靈祉逮祖廟及
壇垂象􁀙炳夜氣晏温靄澄霄霽迄用成禮顧朕眇昧
罔有一二敢曰聲聞於上實惟祖宗之靈相佑在天惟
爾萬方有衆不替忠順協於天心朕既𫉬祗事勿敢謂
幸矧敢怠康方恐懼修省以承天眷念與爾有同體共
利兾各廸乃心無拂於上下神祗共迎景貺以宏濟多
方艱用誕告於率土惟世理亂在臣庻戚休無有大小
逺邇惟底寧爾國則亦寧爾家爾躬在焉股肱大臣其
同寅協恭思難圖易輔朕不逮以倡百辟論思献納之
官若耳目風憲左右侍御有言達於予聴必忠必誠毋
奪於私凡百有官君子飭躬謹行惟職業自修守令部
使者暨爾僚佐有為有行其必曰毋傷於民毋害於國
無及爾暨爾家則獲神休而永終譽中外爪牙之臣賈
勇敵愾思建戡難之勲以𢡟逺圖毋怠名節之羞軍民
戰士咸奮忠力遂爾寵榮至於失業無依哨聚林藪怙
衆為暴殺掠無辜當思神明譴殛之報應甚影響古今
誅討之刑雖緩必正革心自効掩罪以功錫爾官爵永
維我國家之用朕信不渝嗚呼天道福善禍滛助順罸
惡疎而不失股肱大臣暨爾萬方有衆咸思寅畏冀天
悔禍救民塗炭復我父母兄弟宗族臣民躋世隆平與
萬世有衆共之咸孚朕志毋茍目前之安尚有賞刑為
爾後報
十二月五日乙邜隆祐皇太后至杭州隆祐皇太后至
杭州以州治為行宫扈從統制官苗傅等團住於奉國
寺
十日庚申金人攻東平府知軍府事權邦彦棄城走遺
史曰權邦彦字朝美崇寧四年進士釋褐登第靖康間
知兾州以兵赴元帥府勤王建炎二年代盧益知東平
府孔彦舟為鈐轄邦彦與之不和邦彦領兵叛去至是
金人攻東平府邦彦不能守棄城遁去降授朝散大夫
金人䧟東平府
十四日甲子金人䧟北京河北提㸃刑獄公事郭永死
之金人攻北京北京留守張益謙轉運使裴億提㸃刑
獄公事郭永共守之益謙億齷齪小人守志不固唯永
率士晝夜乗城伺間則出兵擊之或勸益謙委城遁去
永曰北門所以遮蔽梁宋敵得志則席捲而朝廷危矣
借力不敵猶當死守徐挫其鋒以待外援奈何棄之因
募士賚帛晝夜縋城出告急於朝廷且請朝廷為敵偹
金人攻愈急俘東平府濟南人大呼城下曰二郡已降
降者富貴不降無噍類益謙相頋色動永大言曰今日
正吾儕盡節之時不宜有二乃行城撫将士曰王師至
矣吾城堅汝軰當努力敵不足畏也衆皆感泣甲子質
明大霧四塞敵以斷碑殘礎為砲樓櫓皆壊左右䝉頭
而立有碎首者良乆城䧟永安坐城樓上或掖之以歸
諸子環泣請去永曰吾世受國恩當以死報然巢傾卵
覆汝軰亦将何之兹命也奚恤益謙迎降尼堪曰城破
而降何也二人皆言郭永不肯降尼堪遣騎召永永正衣
冠向南再拜訖易幅巾而入尼堪曰阻降者誰永熟視乆
之曰不降者我也尚奚問尼堪見永状貌魁傑且夙聞
其賢乃自為好語數十言欲以冨貴㗖永而降之永瞑
目唾罵曰無知之輩恨不醢爾以報國家何説降乎堪
令譯者申諭不已永㦸手怒罵不絶尼堪惡其言麾之
使去永復厲聲曰何不速殺我我死當率義鬼悉㓕爾
曹大名人在係者無不以手加額為之出淚尼堪令斷
所舉手并其家属害之時年五十三即日傳語城中雖素
不與永合者亦相向慟哭金人去相與負其尸瘞之永
字謹思大名府元城人天資雄毅氣剛直長七尺美鬚
髯望若神人博通古今得錢即以買書藏書萬卷因事
為録文皆可傳而不求人知見古人立名節者未嘗不
慨然掩卷終日而尤慕顔魯公為人喜面折人過退無
後言聞秋毫之善必奨成如不及與人交輕財篤義而
於吏治精明紹興初贈中政大夫資政殿學士謚勇節
十五日乙丑黄潜善為尚書左僕射同中書門下平章
事汪伯彦為尚書右僕射同中書門下平章亊制曰宰
天下之平實係秉鈞之重揚大廷之號丕昭籲俊之公
若時登庸訪予落止敵兵未殄有朽索馭六馬之憂國
步方艱如抱火厝積薪之上臨朝興歎當饋靡寧眷求
四嶽百揆之賢圖回二帝三王之治必有任斯民之責
者庶㡬選於衆而得之大中大夫知樞宻院事御營副
使新安郡開國公食邑二千五百户實封六百户汪伯
彦惟老成人以儒術用徳器羣公之表威名萬里之衝
頃佐命於戎衣乆宣勞於樞筦歴時滋乆雋譽益敷帝
賚有開潢水𫉬伯王之輔价藩作固顓㬰是社稷之臣
其遂相予無以易汝宜體仰承之意益昭共政之元進
躐文階陪兹真食便蕃物采庸示眷懐於戱無競維人
非賢不任成湯之學伊尹有不召之臣大舜之舉臯陶
而不仁者逺往宣一徳用格多盤可特授正議大夫守
尚書右僕射中書侍郎依前御營副使食邑七百戸食
實封三百户封如故　汪伯彦時政記曰黄潜善汪伯
彦進謝上曰潜善作左相伯彦作右相朕何患亊不濟
伯彦昨知相州甚有政聲事朕備嘗險阻知其忠實潜
善伯彦更同心濟助以副朕考慎之意　金人陷虢
州
十九日己巳李彦仙敗烏嚕貝勒於陜州
二十一日辛未金人薄青州　殿中侍御史張守撫諭
京城遺史曰先是朝廷措置防秋朝士紛然求去殿中
侍御史張守上書曰比年綱紀隳壊風俗凋薄士大夫
無奉公守節之誠為全身逺害之計一旦緩急委君父
而不顧此靖康之末可為痛哭流涕者也防秋在期方
事偹禦而職事官各該便私而去則國家何頼邪乞揭
榜朝堂明示勅戒上納其言時邉事未寧詔百官具所
見聞奏守即上防淮渡江利害各六條大槩尤以逺斥
堠探報為先别疏論金人趨淮甸之路有四宜取四路
帥臣守令詮擇能否各賜緡錢齎之募戰士儲芻粟繕
甲兵明斥堠公賞罰使之夙夜盡力扞蔽疏至再上宰
相黄潜善汪伯彦忘外患恃江淮為險無經濟逺謀忽
畧其言不用守又乞詔執政大臣惟以治軍旅選将帥
嚴守禦搜人才係政事之大者凡細㣲不急之務付之
都司六曹惟防秋是圖潜善伯彦滋不悦乃請遣守撫
諭京城守不復還矣階辭上諭之曰當不次用卿即日
就道
　
　
　
　
　
　
　
　
　
　
　
　三朝北盟㑹編卷一百十九
欽定四庫全書
　三朝北盟㑹編卷一百二十
　　　　　　　　　　　　宋　徐夢莘　撰
　炎興下帙
　　起建炎三年正月盡二月三日壬子
建炎三年正月車駕駐蹕揚州翟興為京西北路馬步
軍都總管兼安撫制置使兼河南尹兼西京南北路招捉
使翟興為京西北路兵馬鈐轄與楊進戰於鳴臯山下
翟進死之興以其事訴於朝乞選重臣鎮守朝廷就命
興本路馬步都總管兼安撫制置使兼河南尹兼京西
南北路招捉使　京西留守杜充遣王漢説翟興使圖
楊進楊進據河南府以留守司命為知河南府與翟興
屢戰進於鳴臯山之北深溝髙壘儲蓄粮餉謀為乆計
已有僣窃之意詐言入雲中府復奪淵聖皇帝及濟王
歸欲揺動衆心然後舉事杜充乃遣王漢詣伊陽縣見
翟興説興使圖之直檄報楊進置乘輿法物儀仗悖逆
顯著翟興破賊自此益力與子崇率鄉兵時出擾之戰
無虛日矣
六日乙酉劉誨王貺奉使金國回先是已遣宇文虚中
楊可輔為祈請使副使於金國再議遣宣議郎借中大
夫試户部尚書劉誨通問使拱衛大夫合州防禦使王貺副
之誨等到京師遲遲其行上聞之命留守司促誨等行
到金國金國并命祈請使人宇文虚中楊可輔偕到行
在誨字廷誨開封人　金人陷青州　金人薄青州晝夜
攻擊凡一十七日丁亥城陷焚燒屋宇殆盡殺掠無遺
時權知州魏某被害　金人陷濰州　金人既陷青州即
率兵攻濰州又陷其城焚燒殺掠而去　軍卒閻臯據
濰州自稱知軍州事金人既退濰州而去牛頭河土軍
閻臯與小教頭張成鼓衆占濰州臯自為知州以成為
昌縣知縣
十七日己丑遣祈請大金國信使李鄴周望等　汪伯彦
時政記曰是日内殿早朝奏事畢上語宰執曰第四次
祈請大金國信使副李鄴周望宋彦通呉徳休宜早令
進發與定日使鄴軰知之朱勝非曰奉使湏得賜金帛
方能辦私覿李鄴周望已見辭免所進官職耻更自乞
支賜恐未能便行上曰於格合得自請何傷黄潜善曰
朝廷當為檢舉只今行下上曰朕奉使時當京城擾攘
受命出門都不曾請支賜朕於王府自出隨行起發之
費約支錢五萬餘貫如士大夫之貧如何可辦令鄴等
依格支賜外仍復優加其數國家愛惜財物正為収積
以待當時之用今遣使議和事若遂成二聖得歸朕豈
吝金帛之数潜善曰第二第三次奉使劉誨楊可輔王
貺歸自軍前皆云金人受私覿物又非昔比更無囘荅
雖貪餮者衆不敢少忤其意恐生事造語有害和議今
遣使支賜加數甚善上又曰卿等今日徃仁壽寺奉安
㑹聖宮御容早歸私第潜善與撰了大金元帥書令鄴
等早行潜善曰與元帥書自來只是平文不用四六
上曰潜善早來所撰與大金皇帝通問書其詞語甚
精能冩朕欲言之意足矣不必湏四六也
十二日辛卯邵興敗金人於潼闗克虢州邵興敗金人
於潼闗乘勢收復虢州李彦以興知虢州軍州事
十六日杜充出兵攻張用等不勝張用相州湯隂縣之
弓手也乘民警急呼而聚之與曹成李宏馬友為義兄
弟有衆数十萬分為六軍成太名府外黄縣人因殺
人投拱聖指揮為兵有膂力軍中服其勇又有王大郎者
名善濮州人亦有衆数十萬分為六軍善初為亂也濮
州弓兵執其父殺之善有衆既盛乃以報父讐為辭攻
濮州不下又攻雷澤縣亦不下與用合軍皆受留守宗
澤招安既而復反杜充為留守又招安屯于京城之南
南御園為中軍善屯於京城之東劉家寺為中軍又有
岳飛桑仲馬臯李寳諸軍皆屯于京城之西充以用一
軍最盛終必難制乃有攻之之意甲午充掩不備出兵
攻用令城西諸軍皆發岳飛桑仲馬臯李寳等皆率兵
至城南以擣用覺之勒兵拒戰亦㑹善自城東率兵與
用為應官兵大敗賽闗索李寳被執岳飛者初𨽻張所
营効用飛随都統制王竒徃太行山遂自為一軍後歸
京城留守司杜充用飛為統制　劉洪道知青州先是
濵州葛進作亂殺官吏刼財物取強壮充軍留守司差
尚大猷知濵洲進依舊屯於濵州以其衆皆靣刺十
字曰永不負趙王誓不捨金人以示衆葛進嘗率衆刼
潞縣金人寨得劉洪道者字資深青州人進士及第曽
任楚州州學教授監六部架閣庫先遭金人驅擄在
潞縣寨中進以洪道歸濵州俄報青州有将兵之變安
撫使曾孝序被殺洪道説進令申聞朝廷及申留守使
乞已知青州進然之遂與大猷同具申既而留守司囘
報果令洪道知青州洪道未行㑹金人殘破青州殺權
知州魏某而去趙勝據其城洪道乃移文與勝而後行至
千乘勝聞洪道至失措即馳至千乘謂洪道曰但交割
本州民事而已軍馬公自統之勝喜洪道索從道等具
衞儀而入遂為知州洪道掲榜百姓在軍中願歸農者
給據放還於是勝之黨十去六七而勝之勢弱矣有崔
邦弼者子弟所出身仕青州因勤王不到京城而囘還
不出洪道尋致之為将官　賜青州劉洪道奨諭勅書
爾履百戰之軍鋒保一方之生齒訖臻寕謐備見忠勤
然方面之權豈容或二軍中之令尤在至公必惬輿情
方收羣力儻習因狥之弊坐乖綏禦之方無以馭戎便
成誤國其體倚毗之意無從牽制之私　張俊請移左
藏庫於鎮江府不報　金人陷徐州知軍州事王復被
殺金人将攻揚州先陷徐州入其城知軍州事王復
死於庭下有将校趙立者為州衙排軍𤼵憤鼓率將兵
殺退金人出城立被傷金人以為死矣立在草莾中夜
得㣲雨漸復蘓金人往揚州而軍民鄭詩秀才權知州
事既而軍民衆議以謂立忠勇能辦事可以為城民之
主乃請立權知州事聞于留守司授立武徳大夫兼閣
門宣賛舎人知徐州軍事
二十一日庚子禁百官搬家出城邉報屡至朝廷未有
禦之之䇿宰相潜善伯彦殊不介意人皆危之有搬
徙出城為避難之計者潜善伯彦慮恐揺動衆心乃禁
百官搬家出城市井驚惶益不安矣　張守為起居郎
張守以殿中侍御史撫諭京師還行在面奏金人必來
願陛下早圖之毋使宗廟生靈坐罹塗炭上為之惻然
即除守起居郎　張用王善㓂陳州馬臯追之官軍戰
敗張用王善在京城下與官軍戰既執李寶乃為杜充
終有疑心不可留連率衆南至陳州充遣馬臯追擊乏
用猶未知也約軍㑹教塲排列忽報京城有軍至臯率
衆乗其不備直犯其中軍後軍奔至曹城寨為城所遏
皆止用復與善等併攻官軍官軍大敗尸填蔡河人馬
皆踐尸而渡追至鉄爐歩而還官軍存者無幾　葛進
衆㓂青州劉洪道知青州於金人殘破之後市城焚戮
殆盡而諸邑富饒洪道招輯百姓不旬日間喧隘城市
葛進為洪道知青州盖因己所致且趙勝已死而輯治
漸有條理欲取青州乃率衆同向大猷至城下洪道曰
葛進之兵皆衣下擐甲此欲襲取其城耳遂闔扉不納
以酒肉米麫鈎城下犒其衆進不受遂攻北城而據之
洪道以軍民居南城拒守　韓世忠退屯宿遷韓世忠
屯於淮陽将㑹山東諸㓂以拒金人金人尼堪方圖維
掦大舉兵自京東入侵至滕縣聞世忠扼淮陽恐稽師
期分東南道都統兵一萬先至掦州以議事為名使上
不得出掦州然後大兵繼至或謂肅王在軍中同其事
未詳尼堪以大軍進迎世忠世忠不能當夜退於宿遷
縣未曉至宿遷不虞金人踵襲其後質明覺之奔于沭
陽　遺史曰韓世忠在沭陽夜寝不安與其帳下乗夜
渡潮水大棄其軍由沙路走塩城翌旦諸軍方覺知以
主帥既去遂皆潰散後軍管隊官李彦先率本隊四十
七人得二舟入海聚衆自此輔逵聚衆於漣水李在據
高郵皆世忠之兵也其收散卒自為徒黨者不勝計
知淮南軍某叛附於金人韓世忠既退淮陽軍也金人
已到城下知軍某望風投拜金人入城執某而去淮陽
無知軍有将校二人自權知軍據城　折可求以麟府
州晋寕州軍叛附於金人
三十日己酉閆瑾棄泗州率衆走金人自滕縣直趨臨
淮縣盖金人装鉄騎白氊笠子閆瑾屯在泗州初聞京
東羣㓂不寕至是探者囘以謂白氊笠子劉忠賊馬犯
臨淮或謂是李成從黨瑾以兵進之遇逰騎一二千人
猶未知是金人瑾𫉬數人以歸騐之乃金人遂觧生口
一二人赴行在己酉金人及泗州境瑾率衆出奔金人
徑趨泗州之上數十里間計直渡淮
二月一日庚戍朔金人攻楚州知州事朱琳叛降於金
人金人侵淮以支軍犯楚州知州事朱琳其欵状遣人
迎降開西北門納金人開東門放居人自便居人争奔
欲走寳應縣取掦州路渡江金人覺之皆邀囘城中
尼堪自東平由襲慶徐泗以犯揚州　節要曰自建炎二
年秋鄂勒歡既破五馬山寨以探知大軍南來使人
馳㑹尼堪共備之故尼堪留烏舍伊都守雲中率衆南
下也尼堪初下太行由懐衞将欲東㑹鄂勒歡而聞馬
政敗於青州鄂勒歡從而入戰由是尼堪以渡黎陽以
攻澶濮既陷時杜充守東京金人西來决大河阻之敵
不能西乃東㑹鄂勒歡衆同陷北京繼攻鄆故至是由
泗以犯掦　遺史曰是時邉報屡至市井皆知金人兵
将至者而宰相黄潜善汪伯彦禁止街市不得扇揺邉
事亦不許士庶搬挈出城二月朔夜閆瑾觧到金人生
口朝廷以内帑所有通夕搬挈翌旦駕御舟泊河岸居
人驚怖不知所為上即欲南幸潜善等勸且候報得實
渡江未晚也是日遣兵出西門禦敵士氣不銳人無闘
心在職百官皆欲奔竄是夜江都縣前火
二日辛亥閆瑾為其將姚端所殺閆瑾退兵在洪澤鎮
姚端簒殺之是日也掦州士民漸有出奔者官司不能
禁止是夜城中火起凡四處
三日壬子金人陷天長軍朝廷以邉報急方出兵徃天
長把隘金人又圍天長官軍潰散是時上遣内侍鄺詢
徃天長探事審知是金人即時奔還潰亂人與軍人闗
報皆馳而去猶未知是金人也詢既囘乃知端的上大
驚决意渡江車駕發舟渡楊子江幸潤州上得鄺詢不
移刻出揚州都統王淵内侍康履等数騎從過市市人
指之曰官家去也俄有宮人自大内星散而出城中大
亂宰相潜善伯彦自都堂鞭馬而去軍民争諸門而出
死者不可計數上行次楊子橋見一親事官𤼵言不遜
上掣手劍親殺之行至𤓰州鎮得小渡船即乘以渡江
至西津口坐於水府廟中取劍就靴上擦血百官皆不
至䕶衛禁兵無一卒從行者鎮江府官吏聞之知軍府事
錢伯言𤼵州兵迎請幸鎮江少頃漸有百司人得舟南
渡者夜上宿於府治宰相從官皆議幸杭州未决而聞
禁衛涕泣且籍籍相偶語上驚命朱勝非及官軍左言
傳㫖問所以勝非呼之前使言厲聲傳問皆以未見家
属為辭即諭之曰已有㫖分遣舟船専渡衛士妻孥矣
衆帖然因問車駕去住利害衆曰聼聖㫖無敢譁者乃
諭以駐蹕定當録扈從功勞優賜賞給遂皆欣諾上問
有近上宗室否時士霦為曹官或以名對遂召士霦同
寢天氣稍暄脱綿背心以賜霦　金人入揚州揚州百
姓謂上渡江萬人争門而去見金人逰騎到乃喧呼言
我揚州有主矣遂家家備香花投拜金人入城問上所
在衆曰渡江矣金人乃馳𤓰州望江而復回官軍吏民
死者數十萬先是宗廟御器國家府庫軍庫儲積及勢
貴之家装船欲渡江至爪州閘潮水不應而金人已至出
閘得渡者百無一二其餘皆遭擄掠不盡者悉縱火焚
金人屯於摘星橋下是時簽書淮南節度判官㕔公事
呉某權州
　
　
　
　
　三朝北盟㑹編卷一百二十
欽定四庫全書
　三朝北盟㑹編卷一百二十一
　　　　　　　　　　　　宋　徐夢莘　撰
　炎興下帙
　　起建炎三年二月三日壬子盡十一日庚申
維揚廵幸紀曰建炎戊申冬自鄆濮相繼陷破之後金
人横行山東加以李成諸寇乘亂為孽不可悉數是時
黄潛善濫秉大政汪伯彦謬居樞筦裁處亡術探諜不
明未嘗得諸賊要領亦恬不介意致强冦奄至亡以應
敵十二月十九日黄潛善遷左僕射盧益知樞宻院事
當是時泗州屢有警報而朝廷諸公謂小盗易殄滅或
曰李成餘黨亡足畏也先是李成後軍在宿州叛去成
以追奔為名遂與俱合朝廷遣劉光世出軍討賊光世
既至山東與成接戰王師屢至敗績賴統制苖傅力戰
得免成軍遂潰擒敗將數人而成一軍俱走光世不能
得但以所擒之人歸行在光世復加檢校少傅而李成
之釁未能除也及是宿泗之報人皆指為敗亡之餘金
人知朝廷此意亦多偽稱李成之黨以緩我師而執政
無知果堕其計至正月十三日餘騎詐為漢軍装見已
殺退乃以所得泗州首級器具俱來是夜朝廷愈倉皇
内廷所有通夕搬挈早駕舟河岸居人皇怖罔知所為
上欲即時南去而潜善力勸云且俟探報得實渡江未
晚也上然之少頃又傳只是閆瑾自反已即梟首訖然
瑾之反也本由遇金人其師不利遂有此過而金人聞
瑾之反罔有為已抗者故乘勢而來更無迎敵之師長
驅抵淮口是日行在遣兵自西南來出赴淮口禦敵以
劉光世統之然事出倉卒自聞風而遁維揚居民挈妻
孥而走者十室而八争門以出相踐蹂而死者不可勝
計金銀價驟長數倍在職百官皆欲奔竄尚未知得實
故且觀望事勢侍從等至堂中問之潜善伯彦二人俱
對以易處諸公不湏慮也百官既聞此語乃相慰諭以
為知事實者無如宰相今既所云如此必不可輕動百
姓聞之亦以為然及患出不慮皆喪其家属故自貴及
賤亡不歸怨潜善至于切骨盖有所致而然也是夜
江都縣前大火初二日居民搬挈如前金銀愈貴行路
之人摩肩叠足是夜城中火起凡三四處初三日巳刻
得天長軍関報始知敵騎已到上聞之乃被介胄走馬
出門惟五六内侍及䕶聖軍数人随駕更無扈從上
天性慈仁亦不呵止百姓第與行人並輿而行觀者無
不駭嘆當是時潜善伯彦尚在中堂㑹食或有問者猶
以前言告之及堂吏來告云駕已興矣二人乃趨出自
鞭馬而走亦無前導之人是日官員百姓出門致死至
于相藉比之前二日復数倍矣至申刻及人已到楊子
橋應係官私搬載什物舳艫相啣無慮萬計悉為金人
所有是夜揚州火發凡三四處兵至𤓰州人民未渡江
者尚數十萬奔迸墜江而死者不啻大半居人無貴賤
老幼悉被驅擄不從者殺之所不忍見金銀珍珠玉帛
委棄江畔可掬而取小民或就江網得金銀者不以多
少但足為渡江之費或渡一人得三百星者舟子為富
焉初城中得邉報人奔出城者皆以得舟為利盖老幼
不能行或登舟則以為所去無阻如堰間渡者百中一
二而已及金人驟至一網俱盡死者𦵏于魚鱉之腹生
者墮于金兵之手王侯之族士庶之徒盡遭俘掠摧陷
蹂躙豈可勝言至于官府有司案牘俱灰燼庀紙不留
上至乘輿服御亦皆委去两府侍從或身死兵刃或家
属散失徃徃皆是大卿黄鄂至江下軍人見之呼曰黄
相公在此馬上牽下鄂方辨其非言未卒而首已㫁矣
未㡬史㣲繼至亦為所殺李待制遽遯時遇害給事中
黄哲方徒步而一騎士挽弓射之中四矢而卒黄唐傑
與弟唐俊皆溺死是時官属性命不保者什盖六七而
眷属不救者又復倍之先是上毎以北方不寕為念嘗
靣諭黄潜善㑹左藏庫銀絹帛不若搬江寕府以備不
虞潜善曰如此恐揺百姓且姑待之至是兩星不存應
係上即位之後四方捧表貢獻禮物所積甚多金銀絹
帛亡虞數千萬一旦皆棄盖由執政不得其人又如建
炎之後所在調發及行在蒐簡軍士所得精鋭亦可十
數萬倘得人以為之用自可無敵夫何倉卒之際靡有
統率盡為棄甲曵兵之人及主帥挺身渡江此曺徃徃
相率為盗所有得渡者亦失其父母妻子曾無親上死
長之意所思者為亂而已當是時橫行恣意亡敢誰何
者惟兵為最豪悍城市貨物至強持去得不嗔恚以為
幸矣是日駕在鎮江聞賊自𤓰州即時起發當夜至丹
陽晚頓次日駕興起鎮江城中居民奔避至弃其家属
當日軍人百姓乘勢為亂至斧人家門持刀入室公行
刼擄什物錢帛填委街衢無敢主之㡬至大擾自是之
後人民南來扶老挈幼如蜂屯蟻聚父母兄弟妻子多
不及見相為哭泣遍滿邑路聞者莫不痛心疾首怨憤
之氣逹于上下初五日駕起丹陽至常州晚頓是日百
姓離丹陽多由僻路而行取便至昆陵是夜招安人丁
進縱所領兵自後路遮絶行人肆為刼掠頼太尉王淵
在常州領兵至進聞之欲引衆亡入江東淵遂傳令云
赦進之罪復令來加以慰諭令招所部兵随淵至常州
淵數進負國之罪斬之籖其首以狥兵衆人皆惕息初
六日駕起常州至無錫晚頓是時宰公以供應如法居
民不動上頗稱善初聖駕之起鎭江也後軍所過之地
無不殘刼人以為戒故前期搬挈入山逃竄以避其亂
凡州縣塲鎮井邑之地罔有一家敢開門以居故軍人
過之愈肆殘害人家所藏輕重之物不可移動者皆為
屏棄如米塩之類所取之餘則棄諸通衢與糞壌無異
羙酒滿地洋溢可渉凡所經處則烟火亘天焚燒十室
而九所存者徃徃亦不足障風雨矣至于常州城中亦
皆関閉無有所在者州官有棄官職而遁者知府周玘
毎日與本部官居城南報㤙寺取南門出宜興雖名為
不棄城實欲為逃遁張本也初七日駕至平江府雖聞
民間商賈貨物如此上至府中始免介胄儀衞稍增信
宿乃起駕既赴蘓州乃留右丞朱勝非禮部侍郎張浚
弹壓城中初十日駕至呉江縣十一日至秀州十二日
至崇徳十三日至杭州上以府衙作行宮以顯寕寺充
尚書省百司官吏到者曾無十之一如三省六房公吏
本千餘人得至者其数不滿五十所以行在職務乆而
不備十四日下詔䘏民十五日聖㫖遣具舟至江頭接
百姓老幼不得渡者又下詔减常膳不御寝殿俟百姓
到足乃始如故又詔出内人一百五十人
四月癸丑車駕𤼵鎮江府　車駕𤼵鎮江府留劉光世以
拒江險上宿于呂城鎮大聖庵王淵使探者在鎮江及
𤓰州約如金人計置渡江則燒甘露寺為號淵及上于
呂城探者夜聞𤓰州聲喧謂是金人欲渡乃焚甘露寺
淵視之曰甘露寺火也翌旦質明請上乗馬而行　誅
丁進　丁進從車駕行縱其所部兵遮截行人肆為刼奪
且請以本部兵囘大江與金人血戰其意亂也王淵覺
之斬於吕城鎮磚橋下截其首至常州令梟於市自此
磚橋號為斬丁橋　金人揭榜𤼵遣西北人從便歸鄉　金
人掲榜于掦州市西北人從便歸鄉榜上係銜云東南
道都統貝勒東南副都統貝勒東南道都監三員西北
人見榜示而去者約萬人餘自東門由邵伯鎮徃大興
後為薛慶是也
五日甲寅車駕幸常州上自𤼵鎮江府棄馬行軍民亦流
移于道路至有不及引避者上皆宣諭各慰勞是時儀
衞法物皆闕唯一兵執一黄扇随行　范瓊兵亂于壽
春府殺知軍府事鄧紹宻　金人自山東將趨維揚也范
瓊自京東引軍避其鋒轉至夀春府甲兵不入城自循
城而南有夀春府將兵在城上視之者見其認旗曰御
營平㓂前將軍輕薄者戯之曰御營平㓂前将軍不㑹
殺敵人只㑹走城下過兵聞之諠詬不已瓊聞而問其
故知其戯也乃移文夀春府索其發語之人知軍府鄧
紹宻根刷得一兵遣出之瓊命斬于麾下是日軍人丁
請者將兵怨斬其同類乃持噐仗係之出城于是瓊之
諸軍皆被甲持仗殺將兵遂入城大亂縱肆殺掠紹宻
死於亂兵之下蔡縣趙許之亦死州縣官往往被害城
中悉為灰燼
六日乙邜靳賽入真州先是朝廷聞邉報日急乃遣靳
賽往貴池屯戍金人犯揚州翠華南渡王得以本部
兵焚真州而去翌日金人到真州不殺人不擄掠靳賽
徃來于江中真州官吏皆散走乙邜金人退去賽乃率
兵復入真州頗肆騷擾又数日向子忞知真州撫恤居
民民漸盖庵寮居其老少賽之兵漸猖獗民不堪之乃
聚衆與為敵民殺其腹心二人賽大怒愈肆殺掠百姓
大恐子忞見賽問曰公之兵何故屯於此邪賽曰被朝
廷差來屯戍耳子忞曰朝廷差公來保䕶城中百姓公
乃殺以逞乎賽氣奮乃曰百姓殺軍中二人皆腹心頭
目人但得一首者即可觧子忞不得已掠得二人與之
賽之衆踴躍歡呼以二人釘于木馬擁至望江橋下燒
鉄甲葉令紅貼甲葉徧二人之體不勝毒既貼徧乃復
掲之然後羣兵取其腸肚骨血食之皆盡
七日丙申車駕幸平江府以朱勝非為平江府秀州控扼使
張浚副之車駕到平江府是日朱勝非自鎮江府至以晡入
見具奏處畫鎮江狀上喜即以勝非為平江府秀州控扼使
上曰控扼所以備外冦固宜審處吾民渡江失所宜鎮恤使
各還業勝非乞一從官共事上命禮部侍郎張浚副焉上
過呉江縣令張浚以所部兵屯於呉江縣　户部尚書
呂頥浩同簽書樞宻院事江淮两浙經制使駐於江寕
府　上南渡思得大臣留江上以鎮之乃以呂頥浩同簽
書樞宻院事為江淮两浙經制使駐於江寕府
八日丁巳撫慰維揚遷徙人詔詔曰朕以单㣲之質䝉
址大觀頼臣庶共戴獲承祖宗之餘徳念必宅中經逺
均布恵澤以慰萬邦歸徃之心故雖外迫於敵兵誓不
遽離於近甸省刑郤歛撫事與民一毫不擾郡邑行再
期矣輸誠盡禮遣使相望而敵兵未寝選将練師朝夕
従事而事力不逮至聞長驅之謀議者請適東南逺險
之地以保朕躬朕寕不免于敵不忍先事茍生棄我西
北之人而遽逺别也故出兩道之師外為蔽援而嗣遣
使命之臣祈保赤子以待敵心之易慮則共圖康居日
可計矣人力雖殚天命難諶大名東平相繼陷失始官
吏民庶絶江自便朕遷延不先俟天人之我相也逮輕
騎潜行不日遽至朕與近臣始挺身東行由江浙為暫
避之計凡乘輿服御若帑藏之積一切棄捐二三大臣
至不能保其家室念雖顛沛至是而不赴于中原西北
之人朕心猶庶幾焉與其謀已忘民未及患而去則不
得已而後動不猶愈乎但聞官吏軍民雖有自便之詔
多不及避生計蕩然或不得其家比来痛切朕心愧負
何極自昔帝王脫身於遑遽之時而立國於顛危之後
失勢於屡挫之辱而戡難於必勝之功昔尚有之夫良
農不為水旱輟其耕士不為貧窮怠其道朕能勞形克
己死不變圖保生民而不能使吾民之亟安能側身修
行以已贖民圖格天心而不能保天心之相向頼卿士
大夫暨爾萬方有衆戮力一心式孚於帝庶㡬成績咸
保康乂朕誠切至宜察朕心　知㤗州軍州事曾班叛
附於金人金人攻維揚分遣兵往泰州知泰州曽班聚官
吏軍民而議曰今揚州已殘破金人以兵臨城湏㬰到
矣班忝為守臣不當棄城而去况班是待制列在禁従
與庶官不同今欲與閤城官吏軍民共以守死之如何
軍民皆啼哭以告曰願待制以生靈為念屈節投拜保
全一城生靈班知人心不可違遂迎金人投拜金人之
主帥入城與班筵㑹又数日歛掠金人一夜城外縱火
照城中少頃大雨㓕火金人謂泰州不可行殺戮俄頃
而自退去　葛進為金人所殺葛進圍青州不下安撫
使劉洪道招来張成俾衆救援進聞成至遂退去洪道
遣崔邦弼追之邦弼為進所敗而歸進後與金人戰為
金人所殺衆皆散去　金人侵滄州知軍州事劉錫棄
城去劉錫字禹珪泰州人知滄州聞金人至即棄城走
中途遇葛進知青州尚為國家守也趍青屯於麻家䑓
劉洪道遣人邀入城錫不從曰青州人屢被驚擾人心
遑遑不欲入城也洪道詣麻家䑓見錫以酒肉犒其衆
叙話良乆竟不入城青州人髙其義錫乃趍行在尚有
馬軍數百人随行
九月戊午通判滄州軍州事孔徳基叛附於金人
十一日庚申車駕幸秀州　遣從義郎閤門祇候某
秉義郎閤門祇候劉伸使於金國軍前　上在秀州知
金人在維掦猶未退兵也召募官兵使於金國軍前有
官人先轉七官軍人轉七資于是承信郎某進武校尉
劉伸方自淮南散失家属正無仰頼乃應募而行行各
先轉七官除閤門祗候是時上已乗舟召二人就御舟
賜對授以國書上曰若金人肯回軍了事而歸當不次
擢用卿二人遂與應募軍兵五人偕行
　
　
　
　三朝北盟㑹編卷一百二十一
欽定四庫全書
　三朝北盟㑹編卷一百二十二
　　　　　　　　　　　　宋　徐夢莘　撰
　建炎下帙
　　起建炎三年二月十三日壬戍盡十八日丁夘
十三日壬戍車駕幸杭州上至杭州以州治為行宫以
顯寧寺為尚書省然百司官吏到者十未有一二
十四日癸亥汪伯彦奏剳乞賜竄殛劄子曰臣聞危而
不持顛而不扶焉用彼相臣實犯此有靦面顔輙瀝愚
誠上干天聽伏念周旋覊紲幸㑹風雲備位宥宻者行
且再期爰立冡司亦既逾月承靖康既危之後輔建炎
復績之初圖回二聖之還言念兩河之復雖政刑兩殷
於當務然事力不及於前時賛㐮百為未有一得練兵
選将而臨事不為用遣使修睦而所欲未或從卿士啟
渡大江之謀先時被患廟堂念係中原之望應變隨宜
固萬邦戴后之心挫羣奸幸禍之志詔川陜之師從
横而禦侮檄東北之兵首尾以觧紛備謹邉防以慮敵
至終縁彼國兼用吾民陷濮與檀破青及濟所向既北
乘勢而東雖世忠控要路於淮徐而范瓊頓勁兵於宿
泗對壘兩軍之相拒輕兵間道以潜來臣偶以沈疴所
纒不能宻志而慮致鑾輿之遑遽拏舟楫以播遷持危
扶顛無善可紀雖曰登庸日淺以病丐閒如其捨劇理
均狥名責實事失前定奚用臣為咎将誰歸死有餘責
本欲居家待罪恭俟嚴誅重念駐蹕初臨政煩親攬暫
兹忍耻靡敢冐居伏望知臨之大君特奮乾剛之獨斷
亟選良弼共理多難録臣罪愆重賜竄殛是日左僕射
潜善門下侍郎兼簽書樞宻院路允迪各有剳子乞黜
責上曰朝廷非不措置往往大夫不知朕固知之卿等
安職降詔不允勅伯彦省所剳子奏理昧㡬先事出倉
卒致鑾輿之遑遽拏舟楫以播遷伏望録臣罪愆重賜
竄殛事具悉朕以菲躬紹承大統爰自初載圖濟多難
惟卿同徳之臣陪輔中興之業帷幄宻勿何勤如焉覊
絏艱危備嘗之矣比縁鄰敵深入近畿狩於呉江以援
淮甸退循𦕈末良用憮然既不能格天人佑助之心顧
何以平華夏搶攘之亂不徳之故特朕之尤豈必大臣
専執其咎務恢逺畫庻保後圖毋重引愆以求去位所
乞不允故兹詔示想宜知悉　下責已詔詔曰朕以菲
躬獲承大統萬方請命未能觧塗炭之憂二聖䝉塵莫
𫉬展晨昏之飬兵已練而力屈備雖設而用違震於朕
心罔知攸濟實由涼徳未究逺圖仰無以當上帝之意而
禍亂遄臻俯無以得百姓之心而流亡失所比因强敵
深入近境退保江津以援淮甸事出倉卒人用震驚衣
冠頓踣於道途帑藏棄捐於兵火鳴呼皇天后土豈不
鍳朕之至誠志士仁人豈不䘏朕之懇惻倘以寡昧難
彌凶穢宜降罰於朕躬以謝罪於率土尚以國家厯數
之未艾祖宗徳澤之在人未至淪亡必将恢復益當洗
心改事雪涕輸誠悉去彌文務從簡素屏斥細務専事
兵戎明告庻邦暨於列位忠言可以規朕之過失長䇿
可以救國之傾危毋藴於衷悉以逹上廟堂近服宜務
交修藩翰諸侯深思夹輔將帥致爪牙之用黎元保父
母之邦思持顛而扶危用興仆而起壞庶資多助馴致
丕平咨爾萬邦欽予致意　下避殿詔詔曰朕倉卒南
渡致大夫棄其家属禁衛五軍老㓜不時渡濟頗聞逼
擾尚未有達行在者雖累次委劉光世王渊多以絹帛
堆垜江口賞募日夜濟渡猶恐既渡之後徒歩顛蹶道路
仰康允之日下撥在岸空粮船五十隻綱稍先支一月
請受選差使臣二員給劵𬋩押明立旗號前去常潤己
去裝載南来之人早令至行在朕以此未敢獨享宫壼
之安仰有司於後殿御閤朕當自處其中以俟衣冠兵
衛士庻老小咸造行在方御寢殿其三省日下出黃榜
曉示　下儉約詔詔曰朕以凉昧荐歴險難深惟不徳
天未悔祸是有倉卒南渡駐於江浙念國勢之益削慨
宗廟之僅存雖政事宜有改更在朕躬尤當省懼自今
以徃當變祸為福下慰人意易危為安所有應縁供奉
禁省専属朕身如儀物之飾膳羞之奉有司痛行裁省
必遵菲薄其後宫除有職事掌管人不可减放外其餘
悉行减放各聽從便仰三省行下體朕至誠之意
十六日乙丑徳音朕以𦕈末獲承至尊徳不足以惠綏黎
民武不足以戡定亂畧謂言行可以動天地而朕卑辭
屈禮未能交南北之情謂孝弟可以通神眀而朕焦心
勞思莫能拯父兄之難比軍書之告警駭敵國之長驅
尚未定約於一言敢憚避師於三舍而事出倉卒民用
震驚官寮頓仆而失容老稚奔逃而係路實由菲徳昧
於逺圖方當走集之衝坐成控扼之勢候載書之不食
即反斾以言旋惟道途次舍多供億之煩而師徒扈從
有征行之苦民靡寕於農業士或後於軍期宜沛湛㤙
蕩宥多辟於戲同三十而卜世東都實㑹於諸侯漢二
百而中天南陽乃興於王業惟上帝之所命豈朕躬之
敢圖尚頼臣民各宣忠力庻資羣䇿協濟多艱咨爾多
方欽予至意　黄潜善汪伯彦再乞罷黜臣等近已具
剳子乞賜竄殛伏䝉聖慈時降詔書不允臣惶惧震越
若無所容陛下體堯舜之愛人法禹湯之罪已徳至厚
矣在臣等愈不遑安便當繼上封章不敢就職伏念臣
等從陛下於軍旅之中後叨近輔中原未奠外患不寕
陛下未至於安平之地則臣等未可自便前此雖勢危
力􁁄而不肯遽捨陛下而求去者臣等義分非他人比
也今謀國於艱難之時不能弭患而脫身於顛沛之際
反𫉬便私則前日不勝任之罪猶云愛君而今日為自
謀之情無乃私已非惟公義不貸臣等固不忍道也臣
等不敢止用常札再有奏陳所有臣等誤國之罪終不
可逭陛下公天下之法終不可廢今日之祸患稍寕即
當再申前請必兾明正典刑以厭公議
十八日丁邜御史中丞張澂論黃潜善汪伯彦乞重賜
竄黜奏曰臣聞忠臣不避誅竄故能為國督姦盡言不
諱以申天下之誼明主不吝廢置故能惟辟作威自奮
剛㫁以聳天下之望臣謹按左僕射黄潜善右僕射汪
伯彦本無物望亦乏才術以甞從陛下於艱難中因縁
寵任躐持政柄而相業無聞國歩日窘陛下䝉塵於外
宗社危逼天下之人聞之者憤怒切齒見之者㦸手唾
罵且謂陛下甫次餘杭必亟正典刑以謝海内而數月
以来信任如故中外怖駭未知死所臣備位言責既不
能早正白簡今豈敢尚仍緘黙以重誤陛下謹條列潜
善伯彦大罪二十皆顯有實跡不可誣者正月三十日
閆瑾申有敵騎三十人至泗洲行在之人無不願出兵
抗禦及願乘輿渡江潜善等初無措置但固留陛下不
早南渡至初三日探報敵騎在近始倉皇移蹕匹馬扁
舟艱危甚矣致萬乗䝉塵其罪一也車駕倉惶渡江士
大夫并其家属禁衛五軍百司人吏老㓜等随從不及
或遇賊或溺江或被擄慟哭之聲震於原野嗟怨之聲
殆不堪聞又前此六宫渡江已乆忽於正月二十一日
降指揮見任寄居官不得搬家立法過嚴議者咸云天
子六宫過江静處我軰骨肉豈不是人致行在士大夫
畏其指揮之嚴不敢搬家一旦多被敵人俘掠使歸怨
人主其罪二也車駕駐蹕維揚淮甸之人奔走奉事亦
既二年一旦遽然渡江是委一郡生靈扵敵而不恤也
若士夫若兵衛若民庶無不憤恨離心聞自真楚通㤗
扵江南州縣皆碎扵潰兵其祸亂之滋豈止一掦州而
已哉重失人心其罪三也祖宗神主神御自合先六宫
南渡潜善等無寅奉宗廟之意並不措畫一旦車駕起
僅一兩卒舁致傾揺暴露行道之人酸鼻下淚人謀不
臧禍及在天豈不痛哉宗廟顛沛其罪四也建炎初年
自河南西京鄭州拱州遭金人殘破餘皆無恙自潜善
等柄任已来西則五路京師東則澶衛京東今日殘一
州明日陷一郡直至淮上所存者十無一二其罪五也
士大夫既不預知南渡之期又不敢先次亟行一旦流
離東西斃扵道路如司農寺官黄鍔史徽范浩等並遭
亂兵屠殺而從臣常有未到者職事者徃徃不来殆可
憂疑衣冠遇害其罪六也揚州行在月給軍兵費無慮
百萬本以待戰守之用一旦敵以輕騎渉境並不措置
迎戰又江津渡濟不時一旦潰兵千百為羣流毒東南
其害未止軍兵潰散其罪七也揚州左藏庫金銀絹帛
數目甚多聞前此打角要扵搬發潜善等力沮渡江之
議不令装搬三月一日敵騎已廹尚指揮且搬三分之
一致出門入閘候潮種種留滯不時過江盡為敵有聞
内帑有金亦搬運不及皆民之脂血何縁復得府庫耗
散其罪八也敵騎既破濮州痛行殺戮幾同洗城於是
聞得北京東平望風不守奪門而去雖僅脫敵禍而老
小奔渡殍於道塗者不可勝計如近日自揚州而至江
上壮者敵騎驅之以行老弱者殺之而去今市井行哭
之人非其子弟則其親属生靈塗炭其罪九也謝克家
李擢俱曽受僞命謝克家李擢㦯除職得郡㦯復官領
宫祠如李㑹則反分司居住更不問着公議尤所切齒
盖克家擢所惡與潜善等所惡士大夫献言者同己則
不次升擢異已則輙遭含怒至有問及禦敵事者云朝
廷自有措置峻拒而力却之以至今日狼狽如此而潜
善等尤䕶短飾非莫肯虗心以来衆善尤嫉人之有技
不納衆善其罪十也潜善王黼之客伯彦曽受梁子羙
提挈故今日梁姓而得差遣者滿天下皆據重任割膏
腴之地如楊梁祖為發運使尤為猥惡其黨更相扶助
欲傾正人而李處遯尤為親戚用事士大夫無不側目
畏之植黨分朋牢不可破其罪十一也言官奏疏以國
危乞大詢衆庶凡再上再降出方肯施行扵是職事官
以上言時病者甚多潜善等以謀不自已出又身為宰
相致大詢及衆内懐不平遂奏乞降付御史䑓抄節申
尚書省人莫不怪之其罪十二也又如曾(闕/)論潜善無
名進職事係國體潜善兄弟大怒而中書舍人黃唐付
行誥詞極口稱羙潜善等遽擢唐付兄唐俊為鴻臚少
卿以示同已獲利之意用朝廷名爵以脇士大夫人咸
笑其淺妄専行私意不勝其公其罪十三也行在百司
毎視事京師京師有百司月費两處不减以廵幸而置
御營使司則樞宻院為虗設以廵幸而置廵舉財用則
戸部為備員皆官属人吏兵卒耗費無絲毫之補設官
重復耗蠧國用其罪十四也故右丞許景衡陳渡江之
議潜善等極力排斥景衡恨憤而六宮過江人皆曰雖
斥景衡猶用其説也六宮過江已乆行在見謀繼徃乃
忽下指揮見任官不得搬家人皆怪怨又如敵騎駸駸
回北乃多遣使求和並不曾以一事諉使人藉口使人
莫知所為政事乖謬人輙譏笑其罪十五也蔡京王黼
為相日曾差衛從人兵至今論者未已潜善等一身兼
御營使為廣占親兵置戰士於㳺惰之地各不下數百
而潜善獨占千餘人皆以為緩急之助不知名分嫌疑
之辨多占兵衞不避嫌疑其罪十六也自古敵人相拒
全藉斥堠潜善等計不知此東京斥堠委之郡守自京
師至南京至泗州道路遥逺皆未嘗多以金帛專遣有
心力行止人探刺真確止是道聼途説便指為實致車
駕䝉塵狼狽如此其罪十七也金人犯東平既破其勢
已作東来之計潜善等得閻瑾便宜請渡江之期乃飾
非遂過尚扵初二日懇留車駕少待初三日陛下出門
當時若少遲留定遭衝突議者謂潜善等以渡江為下
䇿曾未有中䇿可以勝之敵騎已逼尚敢挽留車駕其
罪十八也同知樞宻院盧益與王黼素有狎邪之舊黼
用為尚書東平之政乖謬冠於一時去年自散官安置
中輙乞求来揚州畢其私事其意實為進用潜善果驟
引為八座未乆俄聞伯彦引為樞副已而伯彦之客以
朝献讀祝文失於恭恪言者方欲論列潜善等既為伯
彦荐於朝擢起居郎矣遂除集英殿修撰自來二使有
罪補外未有除集撰者伯彦之黨潜善引之潜善之客
伯彦荐之二人朋比專務欺君其罪十九也宰相之職
無所不統水旱蝗螟則䇿免盗賦竊發干犯則免潜善
等使車駕䝉塵如此尚敢出入傳呼宰相張盖乘馬略
不知亷耻之節致搢紳指目譏誚幾不容口是能為陛
下立政造事保安國事乎國家殆辱恬不知耻其罪二
十也臣獨以空疎䝉被親擢職在風憲實負天下之責
今日陛下蒙塵臣首當赴死顧臣前此數為陛下謀渡
江之事宸𠂻輙加采納但為潜善等沮遏然主憂臣辱
主辱臣死固不係於言用不用潜善等之罪臣誼當彈
劾伏望陛下以一已安危為不足深念而以二百年基
業為可憂以一時顛躓為不足深慮而以失億兆之心
為可懼若不痛革前弊力新逺圖别為經理之謀臣未
見其有濟也然痛革前弊力新逺圖非盡逐潜善伯彦
軰天下决未肯信服陛下之令其黃潜善汪伯彦伏望
重賜竄黜以囬上天之怒以收億兆之心然後改命易
方稍圖興復盡斥浮濫一歸簡嚴寛䘏黎元輕徭薄賦
作新軍旅選将待時庶幾數年之間漸振安平之業倘
陛下尚存體貎未忍棄捐則七廟神靈恐無係托之地
忠義之士莫知繫属之歸陛下孤立一身何所稅駕臣
之言激切肝膺震潰唯望剛㫁早賜處分　汪伯彦乞
罷責剳子曰臣近具剳子措置臣雖登揆路日淺偶在
病假幾月而備員帷幄初閲二年輔賛無状乞正典刑
未䝉俞允臣恐懼震越愈不遑安然以謀國於艱難之
時不能防弭而脫身於顛沛之際反獲便私不敢不體
聖意已具負國之罪終不可逭陛下公天下之法終不
可廢候今日之禍患稍寕乞重竄殛訖今月十八日尚
書省據御史中丞張澂状已進内剳子論臣與黃潜善
等致主上蒙塵宗杜危逼乞重賜黜責實當公議伏乞
檢㑹臣初奏事理速賜施行以公天下臣更不供職以
俟威㫁
　
　
　
　
　
　
　三朝北盟㑹編卷一百二十二
欽定四庫全書
　三朝北盟㑹編卷一百二十三
　　　　　　　　　　　　宋　徐夢莘　撰
　炎興下帙
　　起建炎三年二月十九日戊辰盡三月二日庚辰
十九日戊辰以駐蹕杭州大赦天下　汪伯彦再乞竄
黜臣縁御史中丞張澂狀申尚書省稱上章彈奏臣致
主上䝉塵宗社危逼乞賜竄黜臣昨日與黄潜善各具
劄子奏不敢供職乞寘典憲䝉聖慈不允差中使宣押
臣赴都堂批㫖臣遵稟聖慈感劇顔厚退惟罪戾實不
可逃伏念臣知昧知㡬才踈應變初以中原繫望之重
本出愛君終然萬乗倉猝而行乃成誤國故嘗自劾懇
正邦刑乃䝉明綍之攽未即俞音之賜載惟未濟如在
中流思覊絏之奉而安忍去陛下於艱難之時念宵旰
之勞而不敢以私已為便安之計固欲奉詔以體國不
容忍恥而在公豈惟彌於人言抑亦已深於鬼責退省
無狀曷尚妨賢兾選賢才以圖底定之功蚤竄愚臣以
為失職之戒庶㡬允協物論畏服公朝臣更不敢供職
恭俟威命
二十日己巳金人焚揚州金人駐軍於揚州城下丙寅
遣擐甲執旗者一人入城呼曰仰百姓限三日出西城
過三日不出皆殺并數揚州人之罪謂不合不留上也
是日無出城者丁夘金人遣擐甲者四五十人大呼如
昨日人皆疑之亦未有出城者戊辰又入城呼且曰今
日限足如不出城者盡殺是日西北人徃徃自西門出
出則入一木栅皆留在栅中至晩西北人出城約入數
千人唯揚州土人皆不出是夜縱火徹旦出城人盡死
己巳金人入城見教塲中存留得三二千人皆滿體烟
焰亦赶入木栅中又一日凌晨開木栅三路放人出而
金人亦退軍　張澂除尚書右丞　黄潛善汪伯彦罷
潛善觀文殿大學士知江寜府伯彦觀文殿大學士知
洪州　汪伯彦制曰惟辟作威廢置得馭臣之柄事君
盡禮進退為萬世之規属予艱難嗣服之初敢替黜陟
大公之典肆頒詔綍用亶廷紳正議大夫守尚書右僕
射兼中書侍御營副使新安郡開國公食邑三千二百
户食實封一千一百户汪伯彦被遇兩朝屢更鎭使方
國歩阽危之日正敵兵侵擾之初悼二聖之北轅豈天
地鬼神之意唱大軍而左袒見謳歌獄訟之歸肆酬翊戴之
勲進總樞機之宻延登宰路參秉鈞衡方深訪落之謀允
賴扶顛之助明謀弗效變故非常宗廟神靈暴露野次
衣冠名族顛踣道途帑藏一空盗賊四起封章交至惟
汝之攻公議靡容非朕敢貸深念潛藩之舊猶懐佐命
之勲俾觧正機尚圗來效進直殿廬之秘出分屏藩之
雄一丸疏榮十連増重既降體貌用示保全於戲入則
論道經邦具士民之瞻於天下出則承流宣化通輔相
之籍於殿中兹予始終之㤙故無内外之間勿替朕命
益懋爾庸
二十二日辛未金人攻髙郵軍知軍趙士峻棄城走判
官齊志行叛附于金人金人自揚州囬軍至髙郵知軍
趙士峻棄城遁走判官齊志行率軍縣官出城投拜金
人刼掠而去初士峻知髙郵軍任滿朝廷以蘓遲為代
士峻不奉命朝廷怒特降两宫士峻乃自陳四任堂除
粗有勤勞又發運使李祐劄子保奏遂令士峻再任是
軍棄城走　宋世雄以潰兵入泰州知州曾班棄城走
初金人至泰州知州曾班投拜金人退去揚州潰兵有
宋進者初為韓世忠養馬至是更名世雄聚兵二百餘
人攻㤗州世雄與其黨十一人入城班不曽招接乃命
監酒宋世安待之世安官門子弟喜宴狎至是酒酣擊
盞而謳而世雄等謂擊盞爲號恐别有不測乃覆杯盤
打擡椅取其脚人執二枝奪門而去㑹其衆二百餘人
奔馳入門直據州治班與郡官皆奔亂兵乃肆擄掠得
金銀者量出以犒軍擲於州治凡兩堆與堦基齊世雄
推錢粮官裴淵爲首謂之收復泰州兩日淵令不得刼
奪財物擄掠婦女由是稍止後班自劾待罪其兄楙與
弟開乞納在身官贖班之罪班遂遷謫　曲端鄜延經
略使曲端自㐮樂還涇原王庻駐於鄜延是時延安新
殘破未可居㑹朝延遣使賜庻節制使印令置司長安
除曲端鄜延經略使庻詣置司處端不欲離涇原即差
郭浩權鄜延經略使
二十四日癸酉靳賽犯通州　李在率衆據髙郵軍李
在初從韓世忠軍𨽻嚴永吉爲提轄自京東潰散在寳
應間重約㪚卒得百餘人金人退髙郵而去在乃詐稱
五䑓山信王下忠義軍率衆至髙郵有監比較務秉義
郎唐思問先徃迎之在既入城遂以時正臣為知軍以
思問為同知軍盡刷投拜官齊志行以下皆殺之乃遣
人邀截金人後軍得金寳船數隻故其軍極富時状元
李釡及董耘在髙郵寄居在皆以為參議又聚集潰散
兵卒有衆數千遂據髙郵　詔贈陳東歐陽徹官録其
有服親廸功郎一人所居州縣存恤其家
二十七日丙子詔濮州監酒馬伸赴行在初馬伸為殿
中侍御史言黄潜善汪伯彦誤國貶濮州監酒至是上
思其忠直乃詔之而伸已死於道矣
二十八日丁丑詔求直言上既黜黄潜善汪伯彦召馬
伸思得直言之士乃降詔求直言其略曰自今政事闕
違民俗利病或有闗於國體或有益於邉防並許中外
士民直言陳奏言之或失朕不汝尤於是馬政在罪責
中方倉皇自泰州渡江赴行在乃應詔上書　王燮自
西川至行在除御營前軍統制王燮建炎初為河東路
經制使俄除知鳯翔府金人至陜西燮以輕兵入川至
赴行在除御營前軍統制燮表請幸蜀　宫議犯宻州
安丘縣宫議率衆離即墨入宻州境欲圖宻州故先圍
安丘縣築外挿以守之　詔幸江寧府詔曰國家厯運
中㣲干戈未徹因時廵省盖順權宜以江寧府王氣盤縈
地形繡錯據大江之險兹為用武之邦當六路之衝實
有豐財之便将移前蹕暫駐大邦外以控制於多方内
以經營於中國尚慮有司過於奉承百姓驚呼疲於道
路儻齊民之或擾豈非徳之敢安将來廵幸沿路州郡
及兩浙江東監司江寧府不得分毫搔擾以安人心故
兹詔示想宜知悉　輔逵聚衆於漣水軍輔逵慶源府
将兵也慶源府陷逵與韓京将兵百餘奪門得出渡黄
河纔有數人逵投韓世忠軍為指揮世忠退軍於沐陽
衆皆潰散張遇死於漣水軍之張渠村其衆多出沒於
漣水境内逵聚卒得數百人擾於淮河之南北時至於
楚州城下漸有數千當時淮南號為悍賊　張用據西
京張用㓂在陳州與王善分軍将趨蔡州至確山縣而
止令諸軍不得犯蔡州城下違者斬於是用駐於京西
連亘數州上自京西下徹光夀據千里之地兵馬接迹
不斷以其衆多故號為張莾蕩虜掠粮食所至一空
三月一日己夘朔王淵簽書樞宻院
二日庚辰朱勝非尚書右僕射中書門下平章事上至
杭州召朱勝非赴行在勝非上章力辭且請渡江之罪
俄中使三軰持劄親至平江趣行勝非悉以軍事付張
浚使主之乃來朝以三月一日入見初勝非為侍中嘗
論睢陽特以開基本地故列聖建别都而要非用武之
國脱有緩急大駕一動則河之南淮之北皆盗區矣今
敵騎充斥两河雲擾雍洛不可卒至惟襄陽西接蜀漢
南引江淮可以號令四方乞鑾輿幸之控制南北以圖
中原上欣然納用而大臣或沮之其言不果行及為學
士復論揚州非駐蹕地既為中書侍郎力論之上深信
焉令户部約當嵗計郊祀之費餘財皆運之金陵祀事
後當移蹕時宰相黄潜善力沮之後果倉卒為揚州之
役翠華南渡至是上見勝非首及此曰悔不用卿之言
次日拜宣奉大夫守尚書右僕射同中書門下平章事
兼中書侍郎御營使　馬政應詔上書書曰臣伏讀二
月二十七日詔書曰自今政事闕違民俗利病或有闗
於國體或有益於邉防並許中外士民直言陳奏言之
或失朕不汝尤臣以是知陛下責躬憂國真堯舜湯武
之用心也是以四方之士願竭𠂻誠採急務為陛下献
臣一介武臣不達政事臣之所業盖本於兵臣嘗觀古
人論兵謂譬如對奕兩敵約焉一著失誤終莫能救是
以古今勝敗率由一失一誤而况多失而多誤者乎臣
觀金人强壯連年深入刼遷二聖㡬危宗社斯非金兵
精强故無敵於天下也特我國家急難之際用非其人
凡於所為失誤者多臣試摭而言之其誤有四其失有
六其始人用非才不能乗機拓境全示懦弱取侮外鄰
其誤一也敵既退師略不修備而禁止敢言金人再來
其誤二也陛下應天順人乗時御極不能導陛下西據
蜀險就六路形勝以争天下反使翠華淹處淮甸重為
賊困其誤三也不能乗人心憤賊之時激使忠義力治
兵戰以謀恢復甘蹈覆轍泥於請和使勢力日益窮蹙
其誤四也四誤之外復有六失初欲復燕既自招金人
之侮彼既長驅深入是時張孝純帥太原童貫當移司
真定两鎮助勢以遏燕山鴈門深入之師貫乃感幕下
鯫生偷安之計擁衆奔還遂使金人長驅渡河其失一
也金人既至京闕時已初春彼若修攻具填壕壍無慮
一月彼能堅圍不過兩旬在我則宜嚴備守禦専任将
帥善守鴈門遣使人啗以厚利畫以白溝彼勢不可留
必欣然聽命是時河北諸軍方歛兵自守陜西等路勤
王之師相繼而至萬一敵不從議則宻檄河北諸鎮潜
喻勤王之師待其意懈前邀後擊可立大功奈何淺識
之意割鎮以求和遣貴近以為質自是之後敵益悉我
底藴安其姦謀其失二也割三鎮既為失矣且宜堅守
信誓示以無能以懈其心亟増備禦以圖後舉倘三鎮不
屈即當遣使通議聲言以嵗幣贖之因成歛兵之計奈
何輕易之論遽隳信誓驟欲攖戰其實無能使敵騎復
來了不能支為我大慼其失三也金人既立張楚自界
大河而守我當以黄河目為新邉亟修堡寨倚河為固
修葺戰具帥守令佐悉任武臣使守土治民合為一事
進攻退守得以自専人無掣肘之患則其才得以自盡
多方措置敵騎豈能輕渡奈何不達事機泥於循常一切
不為防閑儒冠侈𬒮髙談闊視略不介懐於是上疑下
懼衆力不齊敵騎復來如拉枯朽其失四也皇弟信王
脱於囚擄集兵山谷結約河外忠義所得壮勇不啻數
十萬顒候王師渡河相為䇿應時方金人又欲盡殺南
民人人畏懼日思南歸又燕地漢兒苦其凌虐心生離
貳或逃叛上山或南渡投降自河以北𫝊布蠟檄皆約
内應故王彦王仔翟進馬温靳賽劉展樊清王江鄭立
耿進耿洪等義兵楊進馬臯張用王善等羣黨俱奮渡
河討敵之志是時若王師得齊則諸路山寨接勢興舉
見簽軍漢兒變於内契丹夏國圖於後两河州縣一旦
可復金人勢自瓦觧奈何羣言譛沮禁止渡河使金人
反乗機便驅新剃簽軍南渡深侵脅降郡縣土地人民
器甲財粮凡我有者悉成彼用専利為害其失五也賊
既連陷大明東平二帥府勢必遣騎潛襲行在我當分遣
鋭師列屯淮口於西營於近郊預為捍禦不唯乗敵逺
來可以掩擊兼彼探知有備則莫敢易進奈何輕議寡
謀者料彼不來略不為備遂使金人大肆慿陵幾近清
蹕陷生靈於倉卒之際潰軍旅於窮亂之間其失六也
此六者大槩當防而不防當擊而不擊勇怯逆施進退
倒置皆大失機㑹者也臣之所陳四誤六失雖云已往
不可追悔盖不可不為後日之黽鑑臣於二月初三日
據聞御舟已渡大江人馬總至江口擁併時臣已罷丘
職初八日自泰州渡江則審鑾輿已過平江臣窃料金
人逺來馬疲人之即知陛下已渡難以追及方且自争
子女玉帛飽其負載兼淮西仍多民兵彼顧前無利計
後有害是以暫止不進又有江北不及渡者西兵於諸
軍潰卒往奪路人與范瓊睥睨鎮江金陵守舟船繼而
天雨連降平地水發道途泥淤馬歩俱不能進以是敵
心頓沮不思渡江以廹大駕遂使江南民土得以安静
此皆上天眷祐有宋許陛下得以圖回陛下大悟前失
赫然震怒憤敵讐之暴恣躬嘗膽之焦勞斥逐輔宰痛
下詔音革心易慮欲與天下英傑亟圖中興之事此臣
所以踴躍鼓舞知陛下戡除仇敵肅清寰海将有日矣
然臣更願陛下守之不易行之不倦來四方才能激天
下之忠義見㡬而作不俟終日先敵未來早為之計處
車駕於險固可保之所萃軍馬於壮勇可用之人即經
營耕戰數年之間殄掃讐仇再隆王室復已陷之境土
邀播遷之父兄中興之功决見成就臣今輙以機速利
害畫為三䇿仰副陛下所求臣願建都蜀中據上流以
撫淮甸破金人之計囬天下之心是為上䇿都守武昌
襟帶荆湖控引川廣招集義兵屯布上流扼據形勢宻
約河南諸路豪傑許以得地世守用為屏翰是為中䇿
駐蹕金陵備禦江口通達漕運亟制戰艦精習水軍厚
激戰士以幸一勝觀敵事勢預備遷徙是為下䇿若貪
顧江湖陂澤之險納探報之虚言緩經營之實績倚長
江為可恃幸金人之不來猶豫遷延倐至秋冬使金人
再舉驅擄舟檝淮江千里數道併進方當此時然後又
悔是為無䇿臣聞天時不如地利地利不如人和此天
數為下地形為中人亊為上也明矣自古興王建業未
有不得天時據地形藉人力而能成立者也秦開闗延
六國之師逡廵而去不敢進攻終為所併此豈特天時
然哉地形之利有以致之也漢髙祖處蜀漢用三傑卒
能定三秦㓕强楚是豈地勢然哉得人力以為之助也
今陛下車駕播越在此若不欲復讐争天下則建都武
昌力辦戰守僅保一隅可矣若必欲見中興恢復之功
則非處巴蜀恃三峽之天險用六路之壯士則不可也
説者謂兩浙陂湖水澤之地所宜者舟楫金人以鞍馬
馳射為事江南地利非其所長况彼盡獵江淮饜飫財
寳豈復甘心南渡自取其敗臣應之曰金人猝然乘機
而興吞㓕諸國意在力危宋祚期無後患而後已財寳
土地非其所貪若謂江湖之險北馬必不能侵則往昔
開拓之兵何以能抵江則又何惮而不能向蜀哉臣應
之曰鑾輿所在不以遐邇賊固力圖然而江浙所恃者
陂湖豈足以比蜀道之天險且駐蹕江浙惟苟且暫安
嵗月呉越之風懦而驕日復一日士習相沿安得復振
儻據蜀道所鄰者秦謂之百二之地士勇馬健人樂戰
闘加以撫練士氣百倍豈與江浙之俗同日語哉况處
川隴據上流則江左自可保守安危强弱利害不啻萬
萬也説者又謂呉以周瑜水軍三萬潰曹公數十萬中
原之兵謝𤣥以歩卒八千破符堅西來百萬之衆烏在
其為江南不可守也臣復應之曰彼一時也其名則同
而事則異殆不可以為常且孫權以三世練簡之衆輔
以劉備以諸葛亮合應之謀曹操内有馬超韓遂闗中
之憂疲于逺馳遽捨鞍馬以幸其勝此周瑜所以能成
偽降之功晋帝任謝安之賢修徳備武固非一日苻堅
不用王猛之言不知天時人事竭國而來略無善術前
輕後懈謝元得以成淝水之㨗古人常言之非謝元之
善乃苻堅之不善若必欲以呉晋之事方之於今日眞
守株而待斃兎也况今河北河東為彼奄有京西陕華
為彼廢殘京畿漢上為彼擾攘山東淮甸為彼破蕩彼
方徘徊江隅求操舟之人講舟楫之利彼勢我力比之
去嵗十倍不同若止欲處大駕於金陵一旦用潰兵疲
卒與市井南民禦大敵于長江之上嬰児搏虎不足以
喻其危矣臣誠恐金人今雖暫去乘秋復來分兵㫁絶
荆㐮之路則秦隴之間朝廷命令不通當此之時何所
舉措臣所以願陛下速謀幸蜀據其形勝用其壮勇則
恢復可圖或者患蜀道之艱難懼百司之勞動六宮諸
衞所過州縣驛騷百僚將士亦必有不願逺適者臣
以謂盤庚遷亳民胥浮言作誥安衆終享永逸况陛下
鍳前日之失慨然欲據地利而圖克復皇天助順百靈
効職人誰不願從哉况將士之中西人居半使之入蜀
孰不欣然至于宫衞小勞驛饋小用不有暫費安得永
寜昔者滕公負魯元南奔光武食麦飯而羙急難之時
非其惮也或者謂臣熈河人所以勸陛下入蜀便臣鄉
里臣實無此臣之母妻兒女悉陷河北今之鄉里更無
一人何所頋戀臣所以切切啓陳惓惓不倦者誠兾聖
心之一悟㫁以不疑明告中外即日西幸則中原之
地可復中興之功上與周宣光武等永為萬世之羙
談倘空泥庸言甘一隅之安忘萬世之利日徃月來自
就困蹙臣竊為陛下危之仰願陛下藉祖宗累世積徳
之基乗億兆憤敵報君之志奮𤼵果斷而蚤圖之天下
幸甚
　
　
　
　
　
　
　
　
　
　三朝北盟㑹編卷一百二十三
欽定四庫全書
　三朝北盟㑹編卷一百二十四
　　　　　　　　　　　　宋　徐夢莘　撰
　炎興下帙
　　起建炎三年三月二日庚辰盡其日
賜朱勝非辭免批答朕纘萬世之丕基属四郊之多難
眷求輔佐期共濟於艱虞涉歴歲時久未聞於績効既
虚厥位益難其人允惟舊徳之良宜膺大政之託授之
國柄出自予衷再從廊廟之㳺大慰寰區之望而乃露
章薦至避寵牢辭彌㣘謙撝殊咈延佇矧卿元功在國
隱德及民雅量足以凝逺圖沈機足以㫁大事萬方引
領兾臻休息之期二相同心克副焦勞之志毋留邦渙
用穆師瞻　周紫芝上書曰臣一介微賤身在田野未
甞素官於朝不習祖廟典故不知朝廷治亂安危輒敢
遊談以干斧鉞之誅誠不自揣其愚徒以平日父兄之所
訓誨朋友之所傳習有得於方册間者皆可以為今日
鑒至於學士大夫之所談説閭巷匹夫之所議論與夫
黄童白叟相與垂涕感泣而言亦可以察民情之利病
究當世之得失臣於二者豈不聞其一二夫既有所聞
於古又有所聞於今身為陛下涵養之民心非木石粗
知臣子忠義之方其忍不為陛下言之臣聞漢遣蘓武
持節匈奴遭緱王之變為单于所繫其後昭帝即位請
於匈奴而得之甘露中單于入朝帝思股肱之美乃圖
形凌烟以著中興輔佐之功哀平之際天下亂蔡琰為
胡騎所獲入於南匈奴魏武帝素與琰父邕善痛其無
嗣乃遣使者以金璧贖之卒為烈女以光漢室蘓武一
使者蔡琰一女子於當時安危治亂無所繫而昭帝之
與魏武於二子非有父母兄弟之親痛不切於肌膚猶
不忍中華士族流落異域以為天下後世恨且區區救
䘏之不暇况有天下之大父母宗族俱堕異域可以恝
然不為之慮乎今太上皇帝於陛下為父淵聖皇帝於
陛下為兄其尊與漢之視蘓武為孰重而皇太后於陛
下為母其愛與魏武之視蔡琰為孰親况金人盛强慿
侮中國無所不至日者敵騎再入遂陷京師二宫之尊
宗族之親相属於道者三千餘人皆冒炎荒涉沙漠屈
身蒙恥未有反國之期則其羞辱痛恨之心與漢魏之
視蘇武蔡琰為孰甚三者利害較然明白固不待臣言
矣在陛下豈不懷問寢之思興中原之念欲迎復兩宫
以雪宗廟之恥而快四方之恨乎陛下果有意如此臣
不知其以何道而可以致然臣以今日之勢為陛下籌
之雖驅天下之兵以脇之不足以當其强竭天下之財
以饋之不足以厭其欲盡天下甘言以悦之不足以囘
其意使子房為謀臣侯公為辯士猶未足以决勝負而
定安危也况臣之愚乎臣不敢誣陛下以髙論撼陛下
以危言竊為陛下深思之不過一言曰上策莫如自治
而已自治之策無他在力救前日之弊耳陛下亦甞思
所以致今日之禍者乎用人不專黜陟不眀剛㫁不足
此三者所以招禍亂之本也仰惟太上皇帝恭已南面
垂三十年思厭萬機以禪聖子睿謀神算㫁自淵衷當
時百僚誰敢言者大臣李綱自九卿中首建此議危言
讜論天下聳聞淵聖皇帝博採羣言擢置左右曽不旋
踵復以言罷大學之士與父老百姓俯伏闕下叩頭流
血以請復用者不可以巨萬計金人聞綱復用一夕為
之退舎數日為之歸師則綱之用不用豈不繫一時之
重哉奈何未㡬惑於羣言委以兵柄遂致覆師以貽竄
逐朝廷知其為賢既委以輔相豈當復責以小衂便加
大譴自古人君倚信大臣自當㫁以獨見不可揺於異
議前日朝廷之於綱其用也以百姓譽之其去也以羣
臣沮之是大臣之進退不由人主之公心實出衆人之
私意使綱雖欲奮忠慮為國家排難解紛其可得乎臣
於綱非門生故吏平生未甞識其面目聞其謦咳而今
言及此徒以天下之所繫望萬口一音有不可掩者此
臣所以區區為陛下言之也昔郭子儀輔肅宗再造王
室中間雖惑於魚朝恩之譖以奪其兵柄而議者謂子
儀有社稷功乃置散地非所宜帝亦即悟眷禮益隆故
能卒収成功以興唐祚憲宗討蔡師數不利羣臣争請
罷兵帝獨㫁以不疑故能卒用裴度以平僣亂唐之威
令幾於復振仰惟淵聖皇帝爰自即位以來僅踰朞歳
易執政大臣無慮數人倉皇時李邦彦吴敏耿南仲徐
處仁唐恪之徒相繼進用不過數月輒復罷去其餘近
侍之臣更出迭入不可勝數初無損益徒有變更用人
不専類皆如此有一李綱乃不能用以臣觀之所謂近
捨馮唐而逺思頗牧也臣願陛下之於綱盡以國計傾
心付之勿惑於詆訾不根之言毋責以勝負不常之勢
則經綸天下之計綱當自有逺畫朝廷日治國勢日强
則金人自然畏服二聖當有還宫之期四方漸獲消兵
之福其所倚賴顧不重哉臣所以望陛下専於用人以
救前日之弊者此也朝廷玩於燕安不思慮患之日久
矣自蔡京王黼相繼用事交結朋比倚為腹心遂使閹
宦擅政憸壬竊權人主孑然以至孤立言之及此可為
寒心前年敵既薄城元老大臣下逮百官有司争挈妻
孥順流東下為自安計方其平時皆坐竊榮寵及緩急
之際藐如路人此豈人臣之節乎有如此曹皆在可誅
之域而朝廷不加深治後雖欲責以効死而弗去烏可
得耶六賊之惡暴著逺方義當戮於兩觀梟其頭顱状
其惡而聲之以播告萬方使外敵知中國有威㫁之君
四海畏聖主擅生殺之柄然後國威自立敵氣日銷而
當時猶且遷延歳月處以善地元惡有如蔡京猶得保
其要領而死賴臺諌之臣與大學士懇惻屢言然後僅
得畧正典刑亦未足以快天下翹足之望也其同惡之
臣有出於蔡京王黼童貫梁師成援引而進者非獨不
能盡逐而去之猶且倚以為用或付以兵柄或委以重
鎮其他固未易悉數如宇文粹中之守建康臣生東南
親見其事方王室遭圍門之患實臣子自奮之秋而勤
王之師沮抑不遣傲睨慘毒無所不至黠徒數百以誅
元帥為名至於害及平民流血滿野抱縶囹圄如鞫囚
徒粹中身為人臣屈首下賊處之恬然不能抗罵以死
偷活須臾下汙士類上辱朝廷皆蔡京用事之臣不即
罷去遺患遂及於此乃知賞罰黜陟人主之大柄不可
不明亦不可不敏武王討紂而釋箕子之囚知舉善之
不可不先也孔子相魯七日而誅少正夘知去惡不可
不急也昔者齊桓公問郭何故亡曰以其善善而惡惡
也公曰若子之言賢君也何至於亡父老曰不然郭君
善善而不能用惡惡而不能去所以亡乃知舉善黜惡
最人主之先務可不慎哉况蔡京用事以紹述責臣下
非是則謂之沮毁以經説繩學者非是則謂之邪説士
不讀史書者幾三十年不知前代興亡不知古人忠義
唯以偷安茍且持祿養髙為事凡今日奔軍之将亡國
之大夫皆前日姦佞闒茸假寵盜名可誅而不誅當去
而不去者如此人尚在要路則幾何而不至於喪師割
地誤國欺君者哉是以敵國之兵得以自肆入闗而來
渡河而去兩年之間盤旋往返如在無人之境寳玉貨
貝嬪御子女盜攘驅逐如探物而取諸懷諸将堅壁而
不進守臣開門以納兵築壘京師數月之間殘虐萬状
卒至二宫北狩王城之人號呼震地臣思其由皆生於
黜陟不明葢黜陟不明則正人不復盡用奸人不得盡
去使前日盡行竄殛不留為今日之用則臣知其不復
有今日之禍也昔安祿山之反真卿守平原杲卿守常
山皆能攖孤城以抗劇賊李憕正色就死而兩河聞風
再固危壁張巡許逺城守不下而能蔽遮江淮天下賴
以不亡盧奕為御史中丞被服坐臺罵賊不屈郭子儀
李光弼皆轉戰逐北絶不反顧遂能復振唐室不知今
日忠臣義士能如當時之衆乎何前日忠義之多而今
日無之葢正人不用而姦人猶在也始朝廷起四總管
兵首及城下者唯張叔夜臣是以知人才之盛頗有愧
於唐也比者金人長驅直擣王室兩河淮甸以至京師
堅壁捍禦者不知有㡬轉戰逐北者不知有㡬罵敵死
難者不知有幾延敵内應者不知有幾逗遛不進者不
知有幾用命者賞之不用命者戮之則賞罰明而國威
立庶幾可以示激勸之方陛下即位以來不聞有顯然
賞於朝戮於市者則是國威有未立也向以不能盡去
朋黨遂至其禍如此今復不戒後車設有卒故臣不知
陛下何以使人威信不素立賞罰不素眀雖有激勸之
方臣知其不可復用也臣願陛下大明黜陟以正忠邪
屏逐畏懦軟弱之徒旌擢骨鯁犯難之士凡前日假紹
述談經説純正以自謀其身者一洗而新之使天下曉
然皆知忠義者必旌則忠臣争効死節壮士勇於敢為
庶幾可以雪恥萬世以不墜祖宗無疆之基臣所以望
於陛下大眀黜陟以救前日之弊者此也自崇觀以來
姦臣用事日久鉗錮忠讜置而不用士有慷慨敢言衆
皆指為狂夫小則屏斥烟瘴大則䝉被斧鉞皂嚢不奏
於九重臺諫遂㡬於虚位此言路所以壅塞而不通姦
邪所以横猾而日肆朝無端人禍及四海至使强隣興
敢拒之使人君下哀痛之詔究其禍根實出於此淵聖
皇帝深鑒前弊即位以來虚已受諫常若不及擢置一
時諫諍之臣招集天下敢言之士忠讜之風煥然一新
雖禹湯之聖無以復加惜其羣言交至一切聴納受之
泛然無所甄别而人主之權遂歸臺諫詩不云乎謀夫
孔多是用不集𤼵言盈庭誰敢執其咎葢謂聴言之不
可不擇也人主聴言不先謀及乃心而紛然惑於衆論
則何所適從而可况賢者之出入實繫一時之治亂故
魏有干木則諸侯息兵虞有宫之竒則晉獻不寝汲黯
在朝而淮南為之寝謀裴度之用不用毎為天下之重
輕可不謹哉頃者諌官上疏論列李綱十有餘事其言
未必切中意在巧詆以快私心朝廷自當追念殊勲置
而不問章雖屢上㫁以不疑則後有賢者誰復敢以私
怒陰相擠陷耶一失斯人亂不旋踵至使金人鳩諸國
之衆提百萬之師叩闗而來如蹈空谷兵動九天聲震
四海而吾中國初無一夫敢當其敵者幸而啗以金繒
割以壌地金亦從而退師奈何敵馬朝解守禦暮怠幸
其既去以為茍安而不虞後日之憂此豈策也哉當時
議者猶欲從其北渡躡其後塵以追而擣之既已惑於
羣言不能㫁以必往已而又以河朔之民恥事仇敵而
割地之盟棄不復用則大信既虧敵情益憤矣夫進不
能追其師退不能結以信揣其私情豈不再至明年敵
騎果入固已洞知朝廷虚實强弱之勢與夫吾兵之多
寡人才之勇怯山川之險易矣又當時在廷之臣不免
皆去其用事之人而一時之名臣宿将悉已罷遣以此
自料果有必勝之勢乎可不㫁以大義與羣臣南下名
為播遷猶得上策而又惑於衆議城守不遷使前日能
以剛㫁自許於數計之中必行其一臣知其不復有今
日之禍也臣願陛下體乾之剛行巽之權有漢光赳赳
之稱無元帝優柔之失則兩宫之恥可雪七廟之祀不
乏而陛下之聖孝神武光於四方昭示萬世有不可掩
矣臣所以望於陛下勇於剛㫁以救前日之弊者此也
恭惟皇帝陛下以聪眀勤儉之資膺皇天付託之任躬
履艱難嗣承丕緒天心人望莫不歸悦而適遭兵革搶
攘之餘四海凋弊之日扶衰撥亂去危即安事有不可
勝舉者臣之狂瞽所陳不過三策誦臣之言初若迂濶
無補察臣之意似能切中時病臣之私意以謂不能力
救三弊不知何以遂致中興臣度今日之最急者不過
欲報國之大讐雪兩宫之幽憤復境土安天下以成中
興之功而已且金人服叛不常久矣本其侵侮之由實
皆中國自召又况資其兵力以為援助其功既大責報
必深一有不至必有禍害昔人以謂湯武之興未甞與
逺國共功葢踈而不用也唐之肅宗甞用囘紇矣卒致
掠華人辱太子笞殺近臣以為唐患徳宗甞用吐蕃矣
卒致刼平涼敗上将空破西陲唯太宗之用突厥也倚
以討賊賜予不厚而卒與賊連和舉國入冦於是太宗不
勝其怒曽不三年電掃風除遂墟其國豈不快哉國家
倚金國以取燕雲其禍根連結固有所自來度今日之
勢能如太宗之報􁂪厥其神且速如此乎唐興之初際
天所覆悉皆臣服自三王以來未之有也唯吐蕃囘鶻
最號雄能為中國患獨甚且久當時謀臣猛将圜國兵
卒計不得其要領晩節雖自亡而唐亦衰焉今金人日
以盛强中國漸致衰弱臣願陛下體太宗之英武以蹶
其芽而犁其庭不願若唐之末世與二冦相為盛衰而
已也議者以為方今将帥乖離戰士疲鈍甲兵鈍弊財
用殚耗連年動衆不勝其勞将何策以制之臣不敢上
援逺古願鑒前日之三弊以專於任用明扵黜陟勇扵
剛㫁為陛下言之盖人主能論一相則賢者必以類至
百度自然振舉四海自然悦服奈何正直則必為邪佞
所惡功髙則必為孱庸所忌此譖愬所以必行譴逐所
以随至是任用之專最為人主難事今既得賢而用之
不能盡去奸邪則其勢必不兩立且小人之徒至今猶
列顯位則是慶父不去魯難未已也倘不決於去除臣
恐終至誤國是明於黜陟尢為人主之先務二者非勇
於剛㫁自信不疑則亦不足以振主威於既弱理頺緒
之将紛此三者在陛下力行之而已天下敵雖已去而
國勢漸削四方嘯聚旁午山谷九族逺託穹廬而敵情
猶未定安危可知臣意陛下食不得甘味卧不得安寝
朝廷大臣當主憂臣辱主辱臣死之時豈得恝然不以
安危介意自陛下踐阼以來其所施設猶未足慰天下
之望此臣所以敢陳三事以兾陛下奮然有為以革前
日之弊也去年金人既去一戰之勝則臣不願陛下為
之文徳修而四國賔中夏安而逺人服恵此中國以綏
四方昔人以為周得上策故曰治人惟聖人能之昔者
越王勾踐困於㑹稽乃苦身焦思嘗膽朝夕不忘其辱
其後卒能大破呉國使甲兵横行於江淮東諸侯畢賀
號霸王徒以得大夫種范蠡而用之耳故種能鎮撫國
家親附百姓而甲兵之事則蠡實專之越王為之食不
加肉衣不重帛折節下士厚賢禮賔振貧弔死與百姓
同甘苦是以二十三年之間一舉而㓕吴以雪㑹稽之
恥以伯王之業不足為陛下道臣請以漢髙之事明之
髙祖二年東伐楚大敗於睢水之上太公吕后質於羽
軍其後侯公往説而復歸於漢及天下大安偃兵息民
而髙祖五日一朝號太上皇復為父子如初果何術以
得之哉項羽棄范増而不用髙祖得三傑以共成帝業
故能力戰以有天下知勇過於湯武而孝行不減於曽
參今陛下得将相而用之有若大夫種范蠡蕭何陳平
張良之徒而復仇雪恥之心不忘於朝夕之間則亦何
患乎不能成二王之功耶臣生長盛世䝉被累聖之休
光恨無以自効其愚朝廷遭值百六之災北方之民横
被屠戮者十有八九臣生於東南僻逺之地目不見戰
伐之事坐視両宫逺在異域中夜卧起悲憤交攻自揣
懦庸不抗强敵欲以効死唯有孤忠可以自獻是以敢
陳蕪猥之辭不避猖狂之罪頃者郡國不以臣不肖兩
得充賦於澤宫道由淮汴以至京師是時四方奉花石
之貢呉檣蜀艑岢峩而來啣尾而進不絶於道臣在舟
中望見幾至泣下是時欲陳狂瞽之言者屢矣重念言
之必至殺身其實無補於國今陛下踐阼之初痛革諂
諛之弊樂聞骨鯁之言臣於此時不思一奮則是終身
無可言之時也惟陛下察其狂狷赦而不誅非獨臣之
私幸實天下之幸也干冒天威無任昧死俯伏待罪之
至
　
　
　
　
　
　
　
　
　
　
　三朝北盟㑹編卷一百二十四
欽定四庫全書
　三朝北盟㑹編卷一百二十五
　　　　　　　　　　　　宋　徐夢莘　撰
　炎興下帙
　　起建炎三年三月三日辛巳盡五日癸未
三日辛巳擇日幸江寧府是日降㫖昨金人逼近倉卒
南渡漸至錢塘勢非得已毎念中原未嘗終食敢忘累
據探報金人軍馬歸囘已離揚州非可久留之地便當
移蹕江寧府經理中原之事可令於四月上旬擇日進
𤼵應江寧府合預排辦并沿路一行所須等事有司疾
速排日施行務要前期趂辦應副諸軍外餘事悉從簡
便不得騷擾　吕頥浩為知樞宻院事知江寧府兼江
南兩浙經制使知杭州康允之差往措置江寧府事
裴淵及靳賽戰於秦州　靳賽刼掠通州以其衆至秦
州則曰收捉裴淵淵出衆與戰人無器甲悉取民家氊
褥作軟纒出城為賽所敗淵在城上呼其衆入城賽追
至門外時門扇猶未闔淵之衆悉力禦之賽衆退去自
後兩軍以皆官軍遂各遣介議和淵出金銀犒賽軍而
去
五日癸未御營都副統制苗傅劉正彦殺簽書樞宻王
淵舉兵詣闕反逼上遜位皇太子元祐太后垂簾聽政
　秀水閒居錄曰建炎三年己酉二月三日余為中書
侍郎從車駕自𤓰州渡江四日早執侍從朝於鎮江府
治中上曰諭召從官諸将同入堂議事有中官來云急
宣兩府即復馳詣行宫上曰適王淵奏來乞速幸餘杭
云鎮江暫駐止是照管得一處若金人自通州對岸過
江先據蘇州奈何不若錢塘有重江之險適已議定徑
往杭州此中諸事暫留卿處置事定即來更無文字朕
即今上馬卿便治事余頓首曰臣敢不承命車駕既行
王淵在江下遣人報之令差三百人入城防守三鼓方
至部将楊沂中詰旦分差守倉庫諸門防郡官皆不至
午間聞通州梁永祖在近郭竹林寺招之即來付以郡
事六日官吏百姓稍稍入城余率永祖徧走坊市告諭
衆情遂安十日至蘓臺車駕未行即作奏有㫖晩對具
述鎮江事上喜見眉采差充平江府秀州控扼使上曰
卿是執政官行事並如朝廷不須更具畫一卿必無過
舉余謝是日車駕進發繼得省劄余加御營副使月末
忽被召抗章力辭具請渡江之罪至嘉禾不敢進又辭
王淵自平江來云即被召遂先去中使髙琳等三輩繼
至皆齎御筆移行三月初一日至臨安黃汪二相皆罷
是日以補入見初二日告廷除右相初三日朝廷方聚
堂得御批王淵除簽書樞宻院事仍兼都統制是夕聞
諸将不樂初四日留身奏言王淵除命諸将有語陛下
聞之否上曰如何余曰臣記得武臣作樞有免進呈及
押劄子故事今淵又兼都統制於諸将尤有利害臣欲
罷淵兼官免進呈書押於故事庶彌衆論上皆以為然
即行之歸堂少頃内臣康履來傳宣既見請屏人出黄
紙一小卷展視字兩行統制官田押統制官金押余謂
此何謂也履曰軍中有謀變也以此為信號從之者書
其名於前履家僕使有得之者宻以告余曰知其謀否
履曰畧知期以來早即於天竺寺適得聖㫖令朝廷召
王淵商議為備事作方諭其意田即苗也金則劉也詐
言謀於城外以誤淵使部曲出外耳即召淵告之至暮
淵報曰已遣精卒五百人使臣十人将一員今夜伏於
寺側初五日早朝右丞張澂留身曲謝候於殿門未久
澂倉皇至閤子曰方奏事内臣康履遽前云街市軍士
邀截行路履馳馬獲免上見詰問傳㫖復召二府至榻
前上令履説履説如初且戰慄退余曰宰執奏事其他
臣僚不當預乞令履退余奏曰方今國步艱危人情憂
懼正是姦宄作過時節履説必有之要須審於處置中
軍統制官吴湛嘗委同伺察非常今有報否上曰無報
余曰湛在行内北門下營乞遣人詢問方令閤門官呼
快行召湛忽報遣人奏急速事令取文字曰無文字來
人乞面奏即呼入云苗傅劉正彦今早率手下人擐帶
器甲将為教閲忽把截街巷不放人行王樞宻朝退與
正彦相逢正彦手殺淵簽其首與諸軍同來内前要奏
事已閉門拒守上大駭愕不覺起立余曰既殺王淵反
状已著臣請往問之上曰卿即遣報既至門首湛迎語
曰人已逼門不可開遂登門樓傅與正彦在前張達王
世修次之諸校又次之皆被甲以長竿梟淵首甲士擁
其後余抗聲曰汝等皆世受國恩身為将帥一旦如此
欲何為也傅正彦仰首曰王淵奏渡江事當誅却除樞
宻黄濳善汪伯彦作相誤國行遣極輕康履曽澤凌侮
将帥人人切齒余曰王淵誠有罪安得專殺黄汪二相
貶責自有次第見議再貶二内侍作過上不知耳知之
不容今将責陳重作行遣速率諸軍歸營二㐫相顧未
行語管軍王元登樓大呼聖駕來黄傘遽前二㓙拜諸
将軍士皆唱喏余退迎上具奏上曰何不退問更有何
事令元問之二㓙曰請誅履澤上令呉湛呼康履少頃
至押出門衆校即殺之亦梟其首與王淵首相對澤下
直不在禁中二㓙又曰聞欲遣使金人乞請太后垂簾
聴政上曰太后意如何余曰自然此理門下侍郎顔岐
曰若太后自諭之則衆辭矣上語岐曰卿往奏太后少
頃太后乗小輿至不肯登樓内侍報上宻語上曰太后
欲出門諭諸軍執政皆以為不可曰方有此請若為邀
去奈何余奏曰必不敢臣請從太后出傳導語言且觀
羣㓙之意上以為可即下樓步從小輿出至樓前太后
呼二㓙至講諭久之二㓙但言乞垂簾於和議可成使
或無成捲簾可也忽聞上傳㫖曰可依請衆皆羅拜稱
謝太后囘亦不登門只於廊廡安置諸軍尚不退二㓙
復請曰太后既許垂簾乞尊主上為太上皇帝請皇子
魏國公攝政庶便和議余因垂泣而言曰㓙逆之謀一
至如此臣備員宰輔義當死國指樓下曰此臣死所也
臣乞下樓面語二㓙開諭三軍二㓙所恃人衆耳三軍
見從即無事不然不過殺臣上俛首沈思曰卿欲如何
開諭余曰臣今先問所請何意彼必曰為和議又問出
於二将與幕府或出於軍衆耶彼必曰出軍衆則答曰
如出諸軍當親往徧問既入其軍則可以忠義利害諭
知之矣上曰㓙熖如此卿往必不全既殺王淵又害卿
将置朕何地余即雨泣伏地曰事變如此臣無解紛之
策欲盡死節而已不能保死後事也上揮左右稍却附
耳曰朕今與卿利害正同若復國不成死亦未晩余嗚
咽不能言上令傳詔從謀復令李邴取紙筆親書數字
與之樓下皆呼拜諸軍欲退余揮淚奏曰臣終當下樓
一問諸軍上曰卿勿輕發余曰臣不敢不慎即趨出呼
諸軍近前二㓙先至余曰更喚幕官将佐使臣軍校等
來者數百人駢首爭聴余曰二将諸軍知之否應曰知
又問此事出於忠義為國耶或别有所圖應曰忠義為
國欲定和議余又曰金人興兵近在江岸和議成與不
成固未可知衆曰更在朝廷措置參議官王鈞甫欲前
復退余曰王參議有何説鈞甫出曰今日之事二将忠
有餘而學不足余曰果是忠於國家别無奸謀自今已
後循守法令聴朝廷指揮若有强横鼓衆不法之人不
得容庇諸軍共誅之皆曰諾衆遂退初九日鈞甫來與
余語遽問曰前日樓下言二将忠有餘而學不足何謂
不足鈞甫逡巡曰如劉将手殺王淵是也余又曰此事
軍中為是為非鈞甫曰亦有以為非者余曰賢言學不
足必是以為非鈞甫致謝余曰道君皇帝待燕士如骨
肉一旦兵難至此卒無一人能効力者古人云燕趙多竒
士殆虚語耳鈞甫曰不可謂燕無人只謂朝廷未劄得
脚余曰未劄得脚未可與敵角力自治豈無策乎以主上天
資英睿春秋鼎盛尚劄脚未得敵營近在江北太后抱負聴
朝将來秋深事當何如鈞甫曰這箇則甚憂余曰賢與馬參
議皆燕中知名曽獻策要滅契丹今金人所在信任多
是契丹舊人若能渡江必首先來取賢二人須早為朝
廷協力為劄脚之謀鈞甫唯唯是日上幸别宫故相劉
正夫第也繼有㫖稱睿聖太上皇帝仍以睿聖為宫名
宰執百官皆從侍衞如儀上四日張浚自江遣進士馮
康國持文申都省乞主上貶損位號以聽敵命二㓙堂
白遣使議和不可緩余曰已議定朝夕行適聞得敵砦
有在淮揚之間者未知何在須遣小使尋訪報信今欲
外召二使先遣一小使報信如何皆曰善遂擬定召王
孝迪盧益宻院准備差遣中差小使次日早朝奏陳遣
使事極有可慮太后曰豈能便和余曰今敵騎留於江
北中秋必謀渡江近日事彼必探知敵意欲國家安治
乎危亂乎必欲其亂可以乗隙吞噬若不遣使二㐫必
謂我既未遣人請和安知不可若遣使敵必偽許挾二
㓙之變御持其事二者皆害反正臣曽深慮昨日與執
政共議託以不知金帥所在先遣小使則臣之謀也太
后曰吾未曉卿但説余曰所召二使皆在近處見行在
新遭事變必未敢來必有辭免遣人來朝廷體問臣當
諭使力辭先遣小使擇一可委人令到平江訴於吕頥
浩等曰朝廷硬差來實不願往乞留軍中頥浩等必欣
然留之如此則名為遣使其實不行可以杜塞二㓙之
謀免墮金人之計太后喜已而盧益果遣人來問召意
余諭使力辭孝迪不辭而來依舊除中書侍郎遣迪功
郎胡樞充小使宻戒之至平江果不行晩朝留身奏言
自事變以來今十餘日能為朝廷之助者從官中惟兵
部侍郎直學士院李邴諫議大夫鄭殻邴舊為内翰今
乞再除殻乞遷御史中丞太后俱以為可復奏曰邅此
異變士大夫在朝者固是不幸然須蒙恥奮身共濟艱
厄如中書舎人林遹刑部侍郎衞膚敏皆杜門不出意
欲坐觀成敗是何用心所以乞稍遣二人以為激勸
　
　
　
　
　
　
　三朝北盟㑹編卷一百二十五
欽定四庫全書
　三朝北盟㑹編卷一百二十六
　　　　　　　　　　　　宋　徐夢莘　撰
　炎興下帙
　　起建炎三年三月盡四月八日
三月十六日王世修見余曰事已有成容子細稟覆累日
與二将諸幕論議大抵以軍中人情中外公論反覆曉
諭朝廷若舉反正之議無敢不從惟是二将所陳未有
一事得請頗以為言如年號等事昨日再入文字語未
畢呈内降文字乃二㓙所奏紙末批云第三奏可改元
明徳或明受余即示世修曰已從請矣世修曰且告少
留此奏來日降下令還軍中言以為論改年事庶於世
修無疑後兩日改年明受又曰二将甚愚不難制惟張
逵最乖因議及請復辟言上還宫乃曰本為議和今使
猶未遣豈可輕議迎請余曰金人近在平江比日已遣
小使使路若通非久便見可否胡宻遣人齎状來云至
平江府為觀察所拘留文字亦取去余令徧呈執政及
二㓙與募官到堂示之自此使和議遂息二十日上下
人情翕然和同軍民皆言當反正二十一日世修至云
軍中已定便可下詔余曰事固定亦當速然迎請車駕
須有禮儀及奏章書詔之類先須執政議定又須擇一
吉日忽平江傳檄指名二㓙之惡來人以数十本傳城
中二㐫得之忿怒相從至堂出檄文曰某等前日之請
欲和金人以息兵革本期使人囘見得敵情如何别作
商議無何大使不來小使不通方聴朝廷措置今勤王
傳檄直以某等逆賊實不能堪欲率本軍徑至平江與
諸将理㑹了却來迎請庶顯本心又聞此檄出張浚之
意辭氣忿戾與常日不同余曰既知是張侍郎之意渠
便可罷彼兵權付吕樞宻必無事矣於是衆退晚朝具
奏批云㫖罷浚禮部侍郎後浚來首語余曰前降罷命
知非朝廷意即時毁却省劄棄之江中余曰方是時反
正事垂成凡有益於此者皆為之不特此命也如黄汪
二相再貶亦是此意浚與黄濳善深知故併告之於是
召李内翰邴張直院守分作宰執百官奏章三奏答詔
及率百官迎請詔太后手請并赦文二十六日執政聚
議召二㐫二十七日令行有司發帖子請召諸公皆危
之少頃人囘曰皆來既見余曰反正事已定擇日迎請
朝内百官皆有章奏公等可别作一奏傅面頸發赤漸
恧無語囘顧正彦正彦起曰前日所請本為和議今雖
平江使命不通未曽别差人别路前去首尾及一月却
請反正前後事體相違余厲聲曰如公之説正不相違
本為和好而不可通使更何所待若不由平江他路遣
使緣已張露誰不知州縣亦必邀留金人只在江北今
已二十餘日彼必探知子細平江日稱勤王餘杭尚未
返正兩相疑阻敵若乗隙不待秋冬徑渡諸軍奔潰國
家束手就斃皆二将為之也又安知内外無忠義豪勇
之士攘臂倡義立定亂之大功者乎前日王淵不當為
簽書人情尚能如此今日事孰為輕重哉若前後相違
今能固聚有請猶是救得一半招諸公説諭乃是要得
上下和同不然下詔率百官諸軍請主上還宫公等六
人措身何地平時為将帥者皆賴國家官爵俸祿號令
法度故能使人一旦是非曲直既明雖三尺童子亦知
去就将校軍士令則必難今日之事不可旋踵請於幕
次草奏日已髙令堂厨具食前一日預於廊下設幕次
紙札皆備送食茶且覘之人囘云世修草奏張逵共㸔
二将無語少頃持來
二十九日下詔即朝别宫累日隂晦至是開晴人情大
和悦申後二㓙來私第稱有稟覆事見之云某等自初
五日樓下陳請後來未曽見上來早當迎請即今欲隨
相公一到别宫見上謝過三十日五更赴睿聖宫比曉
畢集率文武百官數百員伏殿下餘人立殿門外三奏
進封三賜批答答詞前一日所進也久之上方御殿拜
舞山呼聲聞數里二府升殿余奏曰日己巳時二刻乞
駕興還行宫上猶遲遲余又奏曰尊從侍衞自五鼓集
此已過進膳乞趍駕未審乗馬上曰乗馬就西廊余搢
笏掖上就鞍軍民從觀往往登屋夾道歡呼焚香如雲
至行宫御殿閣門以次引班拜訖皆退是夜二府宿堂
四月初一日百官早朝奏曰二㓙未有以處欲以遷官
除淮南西路制置使令将部曲赴任上曰淮南有金人
否奏曰東路有之指揮内使便與説破如所部州縣有
金人占據且於沿江駐軍相度渡江仍不候受告起𤼵
二将許入辭餘悉免上皆可之初二日早朝捲簾上獨
斷如故至晚二㐫來見云昨日已入辭蒙恩賜金軍伍
已𤼵乞今夜勿閉城門庶得一日𤼵絶是夜數處縱火
而大雨傾注火不能起覆出一劄子乞賜鉄劵余曰故
事有之不謂忘矣取筆面判奏待給賜令所属檢詳故
事如法製造不得住滯又曰王世修尚可從軍否余曰
渠為從官豈可復參謀又曰兩日並不相見余曰恐事
拉行是夜三鼓後人馬出盡初三日押赴朝郎官傅宿
來漏舎宿曰昨夕得省劄給賜二將鉄劵此禮本以待
有功今可給乎余展劄子請執政同㸔問宿曰檢詳故
事檢得否曰無可檢又問如法製造其法如何宿曰不
知也又問如此可給乎執政皆笑宿曰已誤矣余既去
朝後數日見邸報宿論功遷一官上曰昨日城上望郊
外水際有舟船火炬朕遣人墜城探之乃韓世忠下先
鋒陳思恭船泊水中不敢近岸去人問之但云苗統制
去也來勤王兵乃如此余曰勤王兵不為無助只要他
作聲援如遣陳康國來及拘留小使之類皆是儻至兵
到城下必交戰勝負固未可知設使戰勝二㓙必生姦
謀以保䕶為名分守兩宫勤王兵雖勝如何措手相持
不勝則禍變叵測矣此國家利害也如論臣僚利害則
在城者甚危而難為功在城外者甚安而易取名檄云
當與天下共誅之此雖大義然事若至此雖若可救度
諸人朝夕必來則臣去矣望陛下試以此意諭之㸔有
何説仍望速令分路襲擊勿令過江則難討也初四日
求罷午間報韓世忠下将佐陳思恭孫世詢等至皆以
塵土蒙面破裂衣裳亦有面頗封藥如金瘡者州人指
笑曰舟行未嘗有塵不曽戰鬭何故傷損皆奔趍禁門
欲直入衞士呵止遂大呼歐擊而入倡言曰韓太尉來
拆簾徑至門殿呼呌不已上大驚遣人引至殿廷望殿
上無簾慚怍而退至晩吕頥浩等皆至初五日二府奏
事方退留身奏曰陛下既許臣罷去乞早賜處分臣自
此不復敢赴朝上曰卿拜相方三日事變遽作賴卿之
力二十五日而事平以卿平難之謀用圖恢復必有所
濟余曰臣若不去人必有為臣所蔽臣去之後公議乃
見今中司闕官乞陛下選除從官知事者為之庶㡬議
論得實上曰誰可余曰中書舎人張守見直學士院自
李邴遷執政以後書詔皆出其手日至都堂頗聞謀議
且臣累聞聖訓謂守作言官論事得體上曰即有除命
上又曰朕與卿相知今蹔聴卿去然孰可繼卿者余曰
以時事言之須吕頥浩張浚上曰以謂勤王有功耶城
中安静數日方至余曰嘗論奏外援不為無益不必先
到城下若以二人作相則諸将必喜上曰且除一人二
人孰優余曰知臣莫如君况命相大事臣何敢優劣上
曰第言之余曰頥浩練事而粗暴張浚喜事而踈淺上
曰俱輕浚太少年余曰陛下若以浚為少年且除近上
執政官向日臣自蘇州被召軍旅錢糓悉以付浚後勤
王事力皆如此此舉浚實主之上曰然又曰卿欲何往
余曰聴命而行不敢有擇上曰除卿帥藩奏曰臣聞命
即出城乞免謝辭上曰莫不當免否余曰除目内帶下
令免即是責命若奏陳乞免即是從請上曰甚好又兩
拜辭上将退上曰即今便押卿赴都堂余曰蒙陛下恩
遇之厚體貌已全乞免此禮上曰有説卿到堂少待令
吕頥浩張浚劉光世韓世忠張俊皆參堂以正朝廷體
面前日将佐直撞入内毆打衞士呌呼無禮皆不知道
理此風不可長也余曰頥浩是赴堂供職陛下既以朝
廷禮法為訓臣不敢違臣聞唐李晟平朱泚之亂奏云
謹以肅清宫禁祇奉寝園當時冦汙宫禁晟擊出之故
云肅清今陛下還宫已數日将士直􁂪呌呼至入殿門
誠是不知道理上曰極是余曰臣至堂只見諸将畢便
去須㬰到堂諸人皆至光世曰理合公參世忠云金人
固難苗傅處只有些箇漢兒怕他做甚余曰請太尉急
追無令過江歸得御筆張浚除中大夫知樞密張守除
御史中丞至晚鏁宣召院王淘翊立宣制頥浩右相余
觀文殿大學士知洪州即奏乞免謝辭徑之城外接待
院先因渡江盡棄嚢槖一簮不存至是隨行惟一布嚢
負之而趨路人皆笑有歎息見憐者中書省吏齎機密
文字黄袋來納余令當面開示有二㐫請劄子不曽施
行者十八紙具奏繳納次日内臣康諝來傳宣曰謝辭
依奉已免又出手詔奨余令繳劄子且改除知平江府
即作奏乞依前守洪隨行親兵七十人以道路尚難乞
将至新任附諝特奏并别作一劄子謝辭奨諭手詔云
朕覽卿所奏苗傅等申謝朝廷不曽施行事十八紙卿
任宰司之三日變起倉卒方羣㓙上賜虚制下圖謀逆
卿在廟堂能折姦言拒而不言保安卒以無虞雖曰在
外大臣将帥提兵入援實卿謀慮周密終始保䕶之功
朕甚嘉之已除卿觀文殿學士知平江府盖朕将幸建
康以援中原倚大臣為屏翰委任重矣故兹親筆示諭
想宜知悉初八日閣門官張泰送告來依舊守洪遂過
錢塘江於越州治行繼聞遣給事周望督諸将討敵又
聞諸将擅殺工部侍郎王世修中軍統制官吴湛皆掠
其家先是歳前聞金人既破鄆州黄相約諸執政曰六
宫先渡江侍從百官家属亦聴從便惟吾曹骨肉不可
動動即軍情不安至是皆狼狽徒步登舟塞河而下江
水未應閘不可出余有大船梢工夏立先泊真州閘外
謾遣一介告之令彼放船至𤓰州又以告小子唐卿余
從駕渡江不敢顧家詰朝報至云骨属乗夏立船已過
江少頃唐卿來云是夜三鼓後去江岸十數里船不可
行持火炬江上尋夏立船一問得之骨肉徒步行蘆槎
中欲曉𤼵舟徑渡復遣舟取行李則火起人散敵騎至
矣
　
　
　
　
　
　
　
　
　
　
　
　
　
　
　三朝北盟㑹編卷一百二十六
欽定四庫全書
　三朝北盟㑹編卷一百二十七
　　　　　　　　　　　　宋　徐夢莘　撰
　炎興下帙
　　起建炎三年三月盡其月
建炎復辟記曰建炎二年十二月十六日乙卯隆佑太
后御舟至於杭州有武功大夫鼎州團練使苗傅為扈
從統制官駐劄於奉國寺至三年二月初四日敵騎攻
掦州乗輿渡江十三日壬戌車駕次杭州命簽書樞密
寺吕頥浩禮部侍郎張浚制置使劉光世御營使司都
統制王淵留屯駐於鎮江府江寧府措置沿江守禦公
事俄詔淵還遣御營前軍統制張浚将部兵守吴江三
月二日庚辰以王淵同簽書樞密院事五日癸未苗傅
及御營副将劉正彦反揭榜於市及𫝊榜報諸州曰統
制官苗傅謹信大義播告天下民庶官吏軍兵等邇者
大金侵擾淮甸皆緣奸臣誤國内侍弄權致数路生靈
無罪而就死地數百萬之金帛悉皆遺棄社稷存亡懸
於金人之手今此大臣并内侍等不務修省尚循故態
為惡罔悛使令民庶惶惶不知死所進退大臣盡出閹
宦賞罰士卒多自私門金人将至朝廷安然坐視又無
分毫措置即日兩浙之民遂有維揚之禍嗟爾士庶興
言及此寧不感傷朝廷微弱未明正典刑今某為民除
害應有大臣罪惡貫著并内侍等官并行議戮期爾士
庶一徳一心共圖中興之業慎無生疑以致後患本為
生靈别無所希取爾等若獲安居傅等雖死無悔昭示
此心誠貫白日宜相訓誥以信萬方苗傅同劉正彦勒
兵向於闕前梟淵首於闕下是日宣麻除劉光世為檢
校太保殿前都指揮使百官皆入禁中宰相執政在都
堂聞事急復入謝對頃之門外軍聲益讙中軍統制官
吴湛披甲持刀排門而入引傅所遣一使臣一後人入
内傅等語奏於上曰苗傅不負國家止為天下除害知
杭州康允之與百官議曰今日事急若不請上御樓自
撫慰之恐無以止變允之先入諸公願入者請從我衆
曰然遂從允之扣内東門請見俄獨詔允之入允之請
上御樓諭之於是上步自内殿登闕門盖杭州雙門是
也宰相執政事從百官皆之馬傅同正彦率兵們以下
盡皆被堅執鋭控弦露刃填滿街衢見樓上張黄盖稱
呼萬歳聲喏上乃凭欄呼傅與正彦問曰卿何故如此
傅厲聲對曰陛下信任中官賞罰不公軍士有功不賞
曲法不端内侍所主乃得好官黄濳善汪伯彦誤國至
此猶未逺竄王淵遇敵不戰首先過江止因結康履却
除為樞密使臣自陛下即位以來立功不少今依舊例
作遥郡團練使臣将王淵斬訖梟首在此應中在内者
亦皆誅訖對御更請康履曽澤欲皆斬之以謝三軍上
曰黄濳善汪伯彦已降出康履曽澤待重與責降卿等
可與三軍士歸寨苗傅奏曰臣若不斬澤履歸寨不得
今日之事盡是臣作不干三軍之事天下生靈無辜肝
腦塗地止緣中官擅權依舊不肯遣出上曰待朝廷自
行斷遣即今便與流配海島知卿等忠義即除苗傅為
承宣使御營都統制劉正彦除觀察使御營副都統制
一行軍兵並特赦罪各令解甲歸寨上顧百官曰當是
何如有浙西安撫使司主管杭宜文字朝散郎時希孟
奏曰願陛下速送康履曽澤等交付苗傅中官之害至
此為極若不急切除去恐天下之亂未已軍器監葉宗諤
奏曰陛下何惜一康履以慰三軍之心上曰此事極曉
但須是朝廷自行遣流於嶺南豈可因叛将動兵向闕
便付中官使殺之逾時傅不退上命吴湛召履不出乃
逃匿藏避之再命衞士搜捉宫中得於禁中清漏閣衆
衞士擒至闕門履望上呼曰臣死矣何獨殺臣遂交與
苗傅即樓下腰斬之臠其肉上命傅等歸寨傅與正彦
請宰執官出門議事於是尚書右僕射朱勝非并門下
侍郎顔岐尚書右丞張澂簽書樞密院事路允迪皆出
見傅等請隆祐太后垂簾同聴政事勝非等奏上欣然
許之詔請隆祐太后權同聴政事者官皆出門外聴詔
傅與正彦不拜曰自有皇太子可立道君昔日已曽立
太子有故事傅之属官張逵曰民為貴社稷次之君為
輕今日之事當為百姓社稷又曰天無二日衆皆驚愕
失色百官復入見上奏曰傅等不拜上問何故不敢
對上又顧宰相宰相曰乞詢問適來聴詔百官上曰顧
問百官但言不妨時希孟出奏曰以臣所見死有二一
則從三軍之言杭州通判張誼面折希孟曰此是何語
也三軍之言豈可從上徐謂宰相執政曰朕當退避但
須索禀於太后乃命吴湛謂傅等曰已令請太后御樓
商議上令顔岐入奏請太后御樓是日北風勁甚樓無
門屏幃幕止坐竹椅並無籍褥既請太后御樓上即立
楹側不復坐百官既請上坐終不允曰不敢當坐矣頃
之太后以一竹輿與上步從老監五人上以傅等語奏
於簾前又命宰相執政之事太后曰當自出門外與苗
傅商議遂肩輿下樓出門見傅百官從之傅與正彦拜
輿轎前軍皆聲喏傅等奏曰望太后為天下生靈作主
今日百姓無辜肝腦塗地全賴太后主張太后曰自上皇
任蔡京王黼變更祖宗法度童貫等起興邉事所以致
招金人養成今日之禍豈闗今上皇帝之事皇帝仁孝
别無失徳止為黄濳善汪伯彦之輩誤國他今已竄逐
了統制豈不曉知此事傅曰臣等已議定豈可猶豫太
后曰待依統制所請上同太后降樓歸内降劄子三月
初五日三省樞密院同奉親筆朕即位以來强敵侵凌
逺至淮甸其意專以朕躬為言朕恐其興兵不已枉害
生靈畏天順人退避大位朕有元子毓徳東宫可即皇
帝位恭請隆祐太后垂簾同聴政事庶得消彌天變安
輯人情敵國聞之息兵講好右劄付刑部仰與赦書速
頒降施行又詔曰王淵身為都統制車駕駐蹕維揚金
人傾兵前來並無措置斥候不明以致倉卒南渡士民
肝腦塗地宗廟傾危及結内侍康履等並已正典刑令
尚書省出榜曉諭九月十日王孝迪為中書侍郎盧益
為尚書右丞皆充奉使大金國信武大夫忠州防禦使
辛道宗武功大夫文州團練使鄭大年為國信使副奉
禮物使金先以進士黄大年為承奉郎借朝奉大夫直
秘閣賜紫金魚袋進武校尉吴明敏為乗義郎閣門祇
候借武義大夫閣門宣贊舎人為先期告請使十六日
苗傅劉正彦到都堂欲分𨽻所統兵入衞睿聖宫尚書
右丞張澂以為不可固止之傅正彦遂退十七日乙未
張浚不受禮部尚書之命俊亦不肯分兵浚與吕頥浩
劉光世韓世忠議舉兵討逆傳檄諸州曰恭惟宋有天
下垂二百年太祖太宗開基創業真宗仁宗徳澤在民
列聖相傳人心未厭昨因内侍童貫首開邊禍遂致敵
騎歴歳侵凌逆臣苗傅躬犬彘不食之資取鯨鯢必戮
之罪乃因艱難之際敢為廢立之謀劉正彦孺子同惡
共濟自除節鉞專擅殺生仰惟建炎皇帝憂勤恭儉志
在愛民聞登門再三慰勞而傅等陳兵列刃㓙熖彌天
逼脅至尊倉皇避位語言狂悖所不忍聞大臣和解而
不從兵衞皆至於掩泣詔書所至逺近痛心駭戾人情
孰不憤怒顧惟率土何以戴天况傅等揭榜於市自稱
曰余祖宗諱名曽不迴避迹其本意實有包藏今者吕
頥浩因金陵之師劉光世引部曲之衆張浚聚兵於平
江韓世忠張俊馬彦輔各領精鋭辛道宗陳思恭總率
舟師湯東野周杞據總衝要趙哲集民兵劉誨李迨餽
餉芻糧楊可輔等參議軍事并一行将佐官属等同時
進兵以討元惡舟次秀州四方響應用祈亟復大位以
順人心今檄諸路軍州官吏軍民等當念祖宗涵養之
恩思君父幽廢之辱各奮忠義共濟多艱所有朝廷見
行文字並是苗傅等偽命及專擅改元悉勿施行如敢
違戾天下共誅之二十八日苗傅劉正彦至都堂見宰
相朱勝非請入見睿聖皇帝奏事勝非難之曰候先奏
知傅等固請勝非不得已為奏許之傅同正彦叩睿聖
宫門請見時已昏矣上即令開門引入見之傅正彦拜
於殿下上命登殿傅正彦奏請上親札以緩外師上曰
人主親札所以取信於天下者以其有御寳今不與國
事用何符璽以為信統制有事但來商議不以何時可
來相見勿須疑慮傅等拜請而出
四月一日皇帝復位以王世修為工部侍郎初傅正彦
反也世修實為之謀畫及外兵至憂懼乃急請復辟以
自免故有是命二日己酉以苗傅為淮南西路制置使
劉正彦為副之四日辛亥吕頥浩劉光世張浚韓世忠
張俊趙哲将兵入城六日癸丑以右僕射朱勝非為觀
文殿大學士知洪州右丞張澂為資政殿學士知洪州
門下侍郎王孝迪皆為提舉官路允迪提舉醴泉觀兼
侍讀簽書樞密院事李邴為尚書右丞八日乙夘詔赦
天下二十日丁夘車駕幸江寧府　野記曰王淵字幾
道階州人通書史善騎射久為邉将與夏人戰有功河
北京東大旱且苦伐燕之後髙舉張先等羣盗並起攻
沒州縣衆各數萬命内侍梁方平為河北京東制置使
素與淵不足薦為都統制欲陷之及見淵復大喜軍政
盡與參謀身先士卒所向無前踰年悉平加觀察使靖
康中金人攻河北淵軍趙州敵至城下淵令統制韓世忠
夜半出城繞敵營大呼敵亂自相蹂踐死者甚衆夜遁
去是冬攻京城淵退師應天敵來攻淵命世忠楊進累
戰殺傷敵數萬今上即位應天深相倚用除御營使司
都統制淵常忌楊進欲加害故進復反從維掦㑹陳通
反揚州辛道宗趙萬等率兵進討辛道宗不能恤下又
趙萬逐道宗亦反陷潤州授淵兩浙制置使領張浚等
軍往𤓰州萬請降淵誘斬萬等進至秀州淵下令教兵
十日方行陳通聞之稍怠翼旦淵勒兵馳至杭州通不
暇走遂出降又進平婺賊蔣定淵還聞賊張遇衆数萬
據楊子橋淵自将數百騎穿過遇寨遇見淵器械精明皇
恐出迎馬首一時解甲加顯徳軍節度使金陷維揚從
上渡江至常州丁進掠刼不止淵召而戮之上至杭州
除簽書樞密院事苗傅劉正彦亂懼淵盛名襲而殺之
梟首東衢年五十三　金人陷青州知州劉洪道棄城
去　劉洪道棄青州而去金人入其城先是知濵州向
大猷為葛進率之同來攻青州青州閉門不納葛進攻
城不下遣大猷入城議事洪道執之囚於獄中至是金
人出大猷於獄令知青州大猷喜於受金人之命於是
出文榜多指斥　金人陷鄜州　金人自陷延安府又
趨晉寧軍堅守未下至是殘擾晉寧并兵趨鄜延經畧
使郭浩駐兵境上金人遂陷鄜州　水賊邵青擾泗州
　邵青濟南府人五丈河作稍公載窑務草平日為竊
盗後為樓閣遇賊下獄不通火伴甚得其徒黨之心嘗
以盗敗杖脊而終不悛至是聚舟船往來於楚泗間
　
　
　
　
　
　
　三朝北盟㑹編卷一百二十七
欽定四庫全書
　三朝北盟㑹編卷一百二十八
　　　　　　　　　　　　宋　徐夢莘　撰
　炎興下帙
　　起建炎三年四月一日戊申盡二十日丁邜
四月一日戊申朔皇帝復位　皇帝復位制詔并臣僚
奏請曰朝奉郎試禮部侍郎充御營使司參贊軍事臣
張浚右臣伏覩三月五日睿聖皇帝親筆朕即位以來
彊敵侵凌逺至淮甸其意專以朕躬為言朕恐其興兵
不已枉害生靈畏天順人退避大位臣伏讀再四不覺
涕泣臣竊以國家禍難至此皆臣等文武之臣不能悉
心圖事補報朝廷致使土地侵削人民困苦上負睿聖
之恩下失天下之望令睿聖皇帝以不忍生靈之故避
退求和固為得策然臣獨有一説不敢不具陳其詳臣
竊以當今外難未寧内冦竊起正人主憂勞自任馬上
求治之時恐太母以柔静之身皇帝以幼沖之質端居
深處責任臣寮萬一强敵侵陵不肯悔禍則二百年宗
廟社稷之基拱手而遂亡矣臣愚不避萬死伏願太母
陛下皇帝陛下特軫宸慮祈請睿聖念祖宗委託之重
思二帝属望之勤不惮勤勞親總要務據形勝之地求
自治之計抑去徽名用柔敵國然後太母陛下皇帝陛
下監國於中撫靖江左如此則於天下國家大計似為
得之如臣言為然乞行下有司令率文武百官祈請施
行新除資政殿學士大中大夫同簽書樞密院事吕頥
浩奏臣契勘自崇寧以來内侍童貫譚稹互掌兵柄二
十餘年賞罰不眀號令失信西則侵陵夏國北則與契
丹敗盟致将帥解體士卒不用命皆緣内臣基禍流毒
天下遂令徒黨為患至今近聞将相大臣被命戮内侍
誠可以快天下之心攄臣民忿怒之氣然伏覩三月五
日睿聖皇帝親筆詔書以謂即位以來彊敵侵陵淮甸
其意以朕躬為言朕恐其興兵不已枉害生靈畏天順
人退避大位以此仰見睿聖皇帝出於至誠不吝至尊
之位将以紓國之禍也恭惟太后陛下仁聖恭儉之徳
踰三十年孚於四方垂簾聴政擁祐皇帝陛下四海之
内孰不歸依但臣有愚見不敢愛死而不言方今强敵
乗戰勝之威羣盗有蜂起之勢興衰撥亂事属艱難豈
容睿聖帝退避大位而享安佚伏望太后陛下皇帝陛
下不憚再三祈請睿聖皇帝亟復帝位親總萬幾從此
已往屏絶内侍近習之人褒賞今日立功将帥之士然
後駕幸江寧以圖恢復如此則宗廟社稷有無疆之休
将帥大臣有無窮之福不然必恐天下禍亂不可勝言
新除資政殿學士大中大夫同簽書樞密院事江淮兩
浙置制使司臣吕頥浩等右臣等契勘都統制王淵不
能備禦金人致乗輿南渡皆連内侍躐除樞管近有統
制官苗傅劉正彦被奉聖㫖将本官及内侍誅戮委属
克當外有建炎皇帝以避敵遜位一事臣等竊詳建炎
皇帝即位以來恭儉憂勤過失不聞今天下多事之際
乃人主馬上圖治之時深恐太母垂簾嗣君皇帝尚幼
未能戡定禍亂臣等今統諸路兵逺詣行在恭請建炎
皇帝復位或太后陛下同共聴政庶㡬人心厭服可致中
興宰執劄子臣等三月二十九日請召苗傅劉正彦等
到都堂諭以睿聖帝始以講和大金之故責躬避位退
處别宫授位元子恭請太母垂簾同聴政事今國家多
事干戈未敉信使雖遣難必復命之期天步方艱宜急
防秋之計睿聖皇帝當還尊位復搃萬幾苗𫝊等亦皆
聴從取進止皇太后批答吾近以睿聖皇帝授位元子
請同聴政以國家艱難義不得辭朝夕不遑亟願還政
今覽卿等所奏甚契吾心可依所奏疾速奏請施行宰
執等上表乞皇帝復位臣朱勝非等言屈已睦鄰事本
由於獨㫁因時復位理難抑於羣情臣勝非等誠惶誠
恐頓首頓首竊以昨者鄰敵侵陵聖躬謙損授位元子
退處别宫恭請東朝同聴幾政至誠懇切詔㫖丁寧交
好金國之歡少息生靈之禍今者干戈尚擾宗廟未安
遣使必艱於還期防秋當思於預備若未復九重之政
恐尚壅萬機之繁恭承太母之訓言兼列羣臣之奏請
事有必至義不可辭伏望皇帝陛下察億兆愛戴之公
視社稷安危之重亟契六龍之馭率和萬國之心俾中
外之協寧庶艱虞之共濟臣勝非等無任云云皇帝批
答朕以金人連年内侵㫁然不疑避位與子恭請太母
同聴政事庶便和議以迎二聖以安生靈今承太后聖
㫖并得卿等所奏當還尊位搃攬萬㡬殊非本意難議
允從兼已具奏太后卿等宜體朕懐皇帝奏皇太后劄
子臣恭請領御寳劄子令臣入禁中起居早來緣臣痰
作卑體不安已奉表起居容臣俟朢日趨詣謹具奏知
宰執等再上表臣勝非等言伏以責躬與子即聖徳之
難名戴后祈天顧羣情之莫遏未頒俞㫖再罄忱辭臣
勝非等誠惶誠恐頓首頓首竊以有徳者興因民心之
所與大寳曰位惟帝命之是承属天步之多艱軫淵衷
而深念思柔强敵暫屈威尊播告多方見禹湯之罪已
矜憐赤子知堯舜之性仁然事有緩急之殊則理係安
危之異盛秋設備當愛日以有為萬里結盟慮歸程之
或阻矧太后憂勤而垂訓暨羣臣懇逼而陳辭宜還正
宁之朝大慰羣生之願伏望皇帝陛下仰遵慈㫖俯徇
輿情亟𫝊清蹕之音遂反紫闈之御東向而揖者再雖
循即事之儀萬嵗之呼者三速契投機之㑹臣無任云
云皇帝親答批答朕奉太母慈訓及臣僚奏請還即大
位親縂萬幾深惟避位本意專在和好覬以迎還二聖
安輯生靈今慈㫖丁寧與臣僚繼請宗社之計至重防
秋之期已迫祈請之使恐難必遂若太母念國家艱難
之極不憚憂勤同聴政事則朕猶可勉徇臣庶之願共
圖國事不然㫁不敢以獨當尚書省牒部朕頋徳弗類
遭時多難臨民馭朽索之危渉道濟巨川之逺向者敵
師深入國步載艱永惟責躬避位之因専為講好息兵
之計力祈金國兾迎二聖以遄歸庶保丕圖可致四方
之綏靖今則奉太母之慈訓念嗣君之幼沖致兵民推
戴之誠兼内外請祈之切防秋在邇當愛日以有為其
遣使出疆恐尋盟而未遂露章狎至復辟為期朕以太
后之㫖不敢違羣下之情不可却遜辭靡獲任重難堪
仰太母之慈仁許同聽㫁思𦕈躬之寡昧敢憚憂勤朕
惟東朝有垂簾保祐之勞元子有踐阼纂承之託上徽
稱於長樂以致四海之驩正冡嗣於青宫以係萬民之
望式頒温詔誕告多方嗚呼有臣三千實倚同心之助
卜年七百復開過厯之期更資中外之交修庶格神天
之協佑咨爾有衆咸體至懐太后宜上尊號曰隆祐皇
太后令有司擇日備禮册命施行所有三月六日赦書
應於恩賞等事宜疾速施行如有稽遲重寘典憲故兹
詔示想宜知悉皇太后聖㫖吾以國家變生倉卒遵用
本朝故事同聽大政皇帝復位即願撤簾皇帝懇請者
再義不得已黽勉數日今中外寕一天下共慶皇帝宜
專決萬幾吾當退處東朝以遂初志可以今月四日撤
簾故兹詔示想宜知悉皇帝奏皇太后劄子臣伏覩
太后劄子欲以今月四日撤簾國家非常之變仰賴太
后之慈仁恭儉始終保祐遂復大位今亟欲還政雖
謙沖退託聖徳難名在臣區區之心實有不遑安者望
依舊垂簾同聽政事庶得和協内外保安宗廟取進止
皇太后聖㫖吾惟自昔人君沖幼必資保䕶别有同聽
政故事前日特以倉卒之變勉徇權宜皇帝復位數日
内外寧一機務既宜專決臣庶亦思瞻望豈宜久同大
政已下詔用今月四日撤簾宜速遵用施行皇帝奏皇
太后劄子太后聖㫖以今月四日撤簾臣惟菲徳遭罹
變故自非太后保祐則宗社安危殆不可測欲報之徳
無以為稱復位之始尤賴母慈敉寕中外而聖徳謙沖
確然不囘臣不敢重以機務上凂聖慮已命有司遵依
詔㫖施行
六日癸丑尚書右僕射朱勝非罷為觀文殿大學士知
洪州呂頥浩為尚書右僕射同中書門下平章事　制
詔曰移蹕而南渡欲止嘉禾請帥而北行往防京口深
嘉忠議悉出懇誠陞秘殿之峻資貳鴻樞之重託鎮撫
六路緝綏兆民俟訖外庸俾圖内治屬營屯之沸擾致宫
闕之震驚靡聞召節之符呼兵入衞盡䕶同盟之帥鼓
衆偕行使孽将之宵征繇義師之雲合朕素嘉其有王
佐之畧復見其得大臣之風是用度越羣公亟付魁柄
云
八日乙卯降赦　門下天佑民而作君所以大乎一統
后體元以居正所以臨於萬方朕属時多難顧徳弗類
武不足以戡定亂畧徳不足以惠綏庻民兩宮逺狩則
四時懐温凊之思金國内侵則萬民罹塗炭之苦念艱
虞之若此豈𦕈末之能勝盖少貶抑至尊之稱庶以厭
壓上天之禍惟國家之厯數未艾而祖宗之徳澤在人
露章率者若出於一辭總師入者沓來於數路㫁鰲足
而立四極既成開闢之功取日角而受五龍始正神眀
之御爰念撥亂者當同於創業救弊者宜急於改圖方
圖事揆機為良久之觀而訓兵積粟嚴備禦之策廣恢
隆於大業以馴致於丕平帝堯無黄屋之心豈菲躬之
敢議漢髙先馬上之治庶後効之可圖嘉與多方一新
霈澤可大赦天下於戯聖人大寳曰位既還宸極之尊
王者求端於天期浹仁恩之溥常賴文武将相中外士
民咸一乃心同底於治　湖州通判張燾上疏言時政
　苗劉亂既定上求直言湖州通判張燾上疏大槩謂
人主戡定禍亂未有不本於至誠而能有濟者陛下踐
阼以來號令之發未足以感人心政事之施未足以慰
人望豈非胸中之誠有未修乎又言天下治亂在君子
小人用捨而已夫小人之黨日勝則君子之類日退将
何以彌亂而圖治乎又言竊觀近日措置防守大江之
策户㸃一丁五人㸃二使自備糗糧器械而蠲其私賦
烏合之衆素不諳戰陳一旦有風塵之警聞金鼓聲則
鳥驚魚潰之不暇尚安能必其用命乎徒費民財又損
官賦而不適於用願速罷之又言近日侍從台諫所言
多循習故態觀望意㫖毛舉細務以塞責至國家大事
則坐視而不言豈不負陛下遇待之意又言巡幸所至
不免征繕重困民力句踐之棲㑹稽似不如是不若權
時之宜茅茨土階以俟昇平為之未晩云
二十日丁卯車駕幸江寧府　潰兵劉文舜擾濠州
劉文舜濟南府僧也先是靖康間京城受圍濟南府有
劉和尚者聚衆勤王有數千上即位劉和尚率衆至南
京納兵乞身濟南依舊為僧未幾其衆皆去圍南府乞
劉和尚依舊為首官司令劉和尚出城説諭其衆令退
去遂退於數十里之外然後求其所欲衆曰我輩無頭
領得和尚依舊為頭領劉和尚曰我非馭衆之才豈可
為數千人之首今城中有劉和尚名文舜者有膽勇善
射可為汝頭領汝願之乎衆曰諾遂招文舜令還俗歸
其本姓以統其軍車駕南渡中原沸擾文舜與其衆渡
淮首犯濠州知府連南夫命俞家鎮土豪俞孝忠率民
兵一百五十人往迎之與文舜相遇於白石孝忠遂進
戰馬陷於泥淖中被殺衆皆奔還而防城民兵知孝忠
已死亦散歸文舜至城下南夫許犒其軍約使退去文
舜從之南夫科居民量貧富出銀仍出庫帛以遺之并
自解金帶授文舜而去　潰兵薛慶據髙郵軍　召邵
成章赴行在　初邵成章以上書論黄濳善汪伯彦誤
國編管吉州上思其忠召之諸内侍忌其忠直譖之曰
邵九百來陛下無歡矣乃使止於洪州居住　邵成章
字茂文一字天素開封人也少為内侍博通經史性好
諒直諸内侍皆不喜之常出之於外宣和初為淮南路
亷訪使者條奏宣府童貫五十罪中外大駭貫請上皇
移成章為河南路亷訪使者亦不加罪淵聖即位内侍
用事者多貶罷超擢成章入内知内侍省事賜梁師成
宅以居時軍民一歳兩殺内侍皆知成章忠賢獨不加
害建炎二年行在掦州大金攻河北陜西羣盗起京東
西路宰相黄濳善汪伯彦皆蔽匿不奏及張遇攻真州
去行在六十里上亦不聞成章上疏條濳善伯彦之罪
且曰必誤國及申濳善使之聞上怒送章吉州編管眀
年果失中原上思其忠召之諸内侍忌其忠直遂譖之
曰邵九百若來陛下無歡樂矣乃使居於洪州大金軍
破洪州召之曰知公忠直能事金國則當富貴長享矣
成章堅不從屢逼欲殺之監守兩月復釋之曰忠臣難
得吾不忍殺復遺之金帛俄以病卒　水賊羅成擾楚
州　羅成楚州洪澤閘之車軍也洪澤鎮市人烟繁盛
倍於淮隂故洪澤人常欺侮淮隂人而淮隂人曰淮隂
縣也洪澤鎮也鎮隷於縣敢欺侮我哉繇是各不相下
初車駕南渡金人方退去京東與宿泗盗賊縱横洪澤
有大小舟千餘皆不敢動而閘兵恣縱横行於市中閘
官不敢弹壓成遂鼓率羣兵據舟船作過是時淮隂無
官縣吏孫晟權行縣事以巡尉弹壓洪澤成等不服遂
與其徒董青輩率舟船犯淮隂晟退避之且使人勸和
成等退去初韓世忠京東潰散有後軍将李義者往來
於寳應之間有衆五六百成遣人相約合軍共圍楚州
去來不定成破連水軍取練色絹為㠶以絹為索李復
分軍而去義謂之李大刀為邵青所敗走至真州六合
縣界中餘衆有數十人欲趨真州知州檄沿江巡檢滑
某追捕之滑某以軍班授官善射有膂力即以土兵數
十人追至九女堽殺義并殺數人餘衆散走羅成後亦
為邵青所併
　
　
　
　
　
　
　
　
　
　
　
　三朝北盟㑹編卷一百二十八
欽定四庫全書
　三朝北盟㑹編卷一百二十九
　　　　　　　　　　　　宋　徐夢莘　撰
　炎興下帙
　　起建炎三年五月九日丙戌盡六月七日甲寅
五月九日丙戌改江寧府為建康府　詔曰建康之地
古稱名都既前人創業之方又仁祖興王之國本繇大
邸光膺寳圖載惟藩屏之名實符建啟之兆葢天人之
久属况形勢之具存興邦正議於宏規繼體不失於舊
物其令父老再覩漢官之儀亦兾士夫無作楚囚之泣
江寧府可改為建康其節鎮之號如故　張浚往撫諭
淮南
四日己丑薛慶知樞密院事張浚罷知樞密院事為提
舉杭州洞霄宫　張浚以樞密之職往淮南撫諸賊至
髙郵軍薛慶郊迎入城見浚之貌慶曰豈有如此樞密
耶遂執之朝廷聞之乃罷浚知樞密院事為提舉杭州
洞霄宫浚隨行有陜西兵多遭殺者慶逼浚之所齎官
告三千道而館之初薛慶之執浚也屢欲殺之其黨王
存勸止之曰真偽未可知恐殺真樞密則異日欲歸朝
廷其可得耶慶然之浚遂得歸復為樞密院事　行状
曰盗薛慶嘯聚淮甸兵至數萬附者日衆公以密邇行
闕一有滋蔓為患不細且聞慶等無所係属欲歸公麾
下請往示大信以招撫之渡江而靳賽等率兵降遂趨
髙郵入慶壘從行者不及百戸出黄榜示以朝廷恩義
慶感服再拜始公入賊壘外間不聞公信浮言胥動頥
浩等遽罷公樞管及聞公訖事還即日趣公歸且詔就
職　京西北路總管翟興及楊進戰於汝州魯山縣殺
進　楊進入河南府固守於鳴臯山之北山翟興及其
子琮屢擾却之使無寧息至是不安其巢穴遂棄輜重
趍南路興分衆邀擊於汝州之魯山縣賊以精鋭迎興
於婆婆店酣戰久之進死於陳中其衆皆潰興之軍初
為藥箭羣𤼵併中進及所乗馬皆斃進之衆以為徒黨
自殺之自是賊之餘衆復立劉可為首　翟興克河南
府　翟興既敗楊進遂平京西南北兩路收復河南府
由是躬率将吏至永安軍朝謁諸陵将士至陵所皆泣
下感愴不已　翟興保奏李興功特補武義郎兼閣門
宣贊舎人　李興孟州王屋人世為農業體幹魁桀有
勇力寡言語尚信義二帝北狩興以保扞鄉里聚衆萬
餘元帥府統制官常元以為義兵統領車駕南渡陷沒
興往來懐衞間攻刼敵寨斷絶糧道於牛心寺竹林河
等處京西北路置制使翟興遣吏人以書幣迎之遂聽
翟興節制知河南府長水及破楊進興保奏特補武義
郎兼閣門祇候　京城留守杜充及郭仲荀藺整吕勍
奏陳乞還闕張用等侵京西王善擾淮西楊進已死京
畿稍寧靜充等乃上表請上還闕不從　劉洪道為京
東路經畧安撫制置使　上以京東隔在一隅劉洪道
在青州屢騰奏牘方倚洪道經理京東乃除京東經畧
安撫制置使併命宫儀知濟南府召閻臯赴行在仍賜
詔戒諭密州李逵等使之報國　賜戒諭李逵宫儀張
成等勅書　勅李逵等朕惟金國慿陵山東震擾保此
數州之地皆由諸将之功爾等夙著忠誠各應委任宜
互傾於肝腑以同奨於朝廷速底成功是為報國
八日癸巳詔從官條具利害　詔從官條具利害侍從
有獻幸蜀為長策者上籌之未決御史中丞張守上疏
曰東南為國家根本之地陛下既逺適則奸雄必生窺
伺之心将士陜西人往往勸為此行以蜀近闗陜可圖
西歸此不過将士自為計耳非謂陛下興國家計也併
陳其害有十翼日至殿廬謂諌議大夫滕康曰幸蜀之
事吾曺以死争之入見上力言其不可上曰卿言正與
朕意合此決難行其議遂寝翟汝文亦有疏請幸荆南
其言亦不用
六月一日戊申朔李成圍楚州
六月癸丑誅苗傅劉正彦於建康府　先是四月上復
位以苗傅劉正彦為淮南西路制置使副遣之任勤王
兵将至傅正彦夜引兵開湧金門而去羣臣乞急遣兵
捕詔世忠為江浙制置使将兵討傅先誅王世修吴湛
以世修本預傅謀湛附賊故也傅至衢州江山縣禆将張
翊斬鈞甫柔吉将兵降於周望韓世忠追傅等及於建
州浦城縣漁陽驛與賊遇傅将兵居溪南正彦将兵居
溪北約相策應世忠親率兵力戰正彦軍少卻世忠乗
勝追擊正彦兵大敗正彦墜馬世忠生擒之傅棄軍遁
去墮水不死衆失傅所在苗翊収其兵千六百餘人走
歛川縣遼人劉晏隷傅麾下統赤心隊世忠追及之晏
謂其部曲吾豈從逆黨反者邪韓制置既來吾事濟矣
遂率衆歸世忠禆将池江擒苗翊張逵収其餘兵三千
餘人走建陽喬仲福王徳趙士成共追之盡降其衆苗
傅變姓名為商人建陽走至一村落中投村舎詹氏欲
更衣而去詹氏主識傅遂擒之送於世忠世忠并正彦
檻送行在並凌遲處斬於建康市将就刑正彦瞠目而
罵傅曰苗傅汝真匹夫不用我之言遂至於此苗翊苗
竬並臠磔於市
七日甲寅黄濳善責授寧逺軍節度副使永州安置汪
伯彦責授江州團練副使英州安置　左司諌袁植上言
前宰相黄濳善汪伯彦國之奸賊也其罪不在王黼蔡
攸之下黼攸乗天下治安之久伺人主倦勤之隙持祿
保位不顧後患創開邉隙貽禍宗社淵聖皇帝雖戮之
而不能顯正典刑天下至今為恨濳善伯彦當天下喪
亂之後正人主憂勞之時天步如履氷國勢如累卵存
亡之機繫於一相方且怙寵擅權蔽賢嫉能導䛕者親
忠直者踈苞苴者進潔亷者退附已者立登要路忤已
者致之死地道路側目不言敢怒縉紳憤怒而相不恤
閭里愁歎而相不知致敵國肆為謗讟事不忍聞外起
逆臣敢行不軌民不堪命自登相府曽未踰年三分天
下㡬失其二自河之南迄於東京由陜之右迄於淮甸
生靈塗炭州縣坵墟臣以謂濳善伯彦之罪不在王黼
蔡攸之下也陛下縱釋而不誅奈宗廟社稷何奈天下
百姓何李綱陷陛下於失信結怨於金人兵連禍結未
有休息之期陛下特竄之海外天下不議至濳善伯彦
姑置之善地所以動人心将士解體國勢愈危陛下倉
皇東度之際恨不膾大臣心肝以居近密為之營救也
臣愚伏望陛下静黙深思念前日有播遷之苦致逆臣
生背逆之心采用臣言斷自淵衷命有司檻至行在斬
於都市庶幾威權自立人心自附外折敵情内消奸萌
可以鼓士氣可以崇國體中興之功在此一舉遂責授
濳善寧逺軍節度副使永州安置伯彦江州團練副使
英州安置　林泉野記曰黄濳善字懋和登進士第宣
和間宰相王黼喜之累加除擢靖康間知河間府兼髙
陽路安撫使大金入京詔河北諸州起兵勤王濳善依
違逗遛不行及聞京師已破方領兵一萬赴康王於東
平府王令駐軍於興仁府以張換等十軍皆聽節制濳
善怯懦無進兵勤王之意及大金自宛亭來攻乃遣張
換丁順孟世寧擊之射中龍虎郎君墮馬而去康王已
聞二帝播遷加濳善天下兵馬副元帥王到應天府加
濳善徽猷閣學士及即位除中書侍郎以其兄濳後為
户部侍郎數月除濳善尚書右僕射御營使濳善固位
怯敵與汪伯彦及諸内侍相結畧無為國濟民之意恢
復中原之心上幸揚州放散四方勤王之兵潰為盗賊
占親兵一千自衞不用能賢惟薦朋黨王黼門人如盧
益輩多用為八座侍從陳東歐陽徹上疏乞留李綱即
斬之以吴給張閣之言為諱善交通闗節賄賂公行京
東日為大金所侵直至淮上濳善恬不為慮二年加尚
書左僕射許景衡乞車駕駐江寧以備大金不測之侵
濳善力沮抑之宗澤以収復兩河迎請二帝為急濳善
大惡之專為諂佞固寵之計三年金人已廹上欲南渡
濳善伯彦尚苦留之上更不問率百餘騎徑渡潤州僅
以身免軍民百萬皆為大金殺掠遂陷中原百姓聞濳
善之名無不毁罵上至杭州御史中丞張澂言濳善伯
彦大罪二十罷為觀文殿學士知江寧府後又言其罪
改觀文殿學士提舉南京鴻慶宫又再言其罪改觀文
殿學士俄又言士民皆怨憤遂責授秘書少監分司西
京後司諫袁直再言其罪責授寧逺軍節度副使永州
安置汪伯彦字廷俊徽州祁門縣人也王本為祁門令
招伯彦為門客故秦檜皆居伯彦席下崇寧二年登進
士第梁子美知大名府伯彦為司理參軍子美甚善之
累遷中散大夫靖康元年進河北防邉十策擢直龍圖
閣知相州伯彦兼主管真定府路安撫使公事及康王
出使於大金過宿州伯彦言大金已南渡勸未可北行
遣劉浩以兵三千迎入相州俄除兵馬副元帥雖畧招
兵而怯懦無謀無勤王之念常勸謀往東南自保而已
加伯彦天下兵馬副元帥建炎初除同知樞密院事俄
除遷知樞密院事濳善結内侍以固權陳東歐陽徹被
誅畧無一言諫止吴給張誾邵其章皆以忠諫伯彦忌
而竄之宗澤屢乞親征迎請二帝伯彦沮之大學生魏
祐上書言其與黄濳善共為奸邪乞早逐之伯彦占親
兵一千衞其家畧無為國濟民之心梁子美親族皆薦
為美官王黼之客盧益已為尚書伯彦薦濳善為同知
樞密院大金攻陜西五路京東京西諸州多殘破伯彦
恬然不恤許景衡乞早渡江寧府伯彦立排沮之建炎
二年除尚書右僕射與濳善相結阿䛕順㫖特固祿位
而已大金已逼掦州不遣兵拒戰上欲渡江又與濳善
留止次日車駕百官單騎徑渡鎮江而六軍百姓多為
大金誅擄天下咎其邪佞踈謬聞其名則罔不切齒罵
詈御史中丞張澂言其大罪二十罷為觀文殿大學士
知洪州後再言其罪降為觀文殿學士俄又言之士民
亦憤心未厭以正議大夫秘書少監分司南京永州居
住後司監袁植再言其罪責授江州團練副使英州安
置　裴淵以其衆至行在隷於韓世忠　初裴淵以収
復秦州之功状聞於朝得㫖許赴行在既至悉𤼵隷韓
世忠軍　張浚江淮荆湖川陜宣撫處置使便宜黜陟
　賜闗陜官吏等詔　詔曰朕嗣承天統遭時多艱夙
夜以思未知攸濟正賴中外有位悉力自効共拯傾危
今遣知樞密院事張某喻密㫖黜陟之典得以便宜施
行卿等其念祖宗積累之勤勉人臣忠義之節以身徇
國無貽名教之羞同徳一心共建隆興之業當有茂賞
以答殊勲　杜充為宣武軍節度使　朝廷除杜充為
宣武軍猶未知楊進死乃加進任正觀察使　范瓊率
兵至行在送大理寺賜死　范瓊軍於洪州苗傅劉正
彦之變除慶逺軍節度使湖北路制置使瓊以兵㑹合
不從及上復辟遣使宣諭至是方來朝臣僚交言其罪
樞密院計議官劉子羽乞誅瓊以戒暴亂吕頥浩張浚
議定必殺之乃召赴都堂命劉光世入瓊寨撫定其兵
送瓊大理寺賜死猶不伏獄吏以刀自闕坌挿入呌疼
一時死其弟并三子皆流嶺南張浚行状曰御營平㓂
将軍范瓊來赴行在瓊自靖康圍城與金人通及京城
破逼脅后妃及淵聖太子宗室入金國及乗亂剽畧亂
左右張邦昌為之從衞罪状非一至是聞二㓙伏誅始
自豫章擁衆入朝既陛對恃其衆盛悖傲無禮多所邀
求且乞貸傅正彦逆黨左言等臣僚奏大畧云瓊大逆
不道罪冠三千之辟呼吸羣㓙布在列郡以待竊發若
不乗時顯戮則國法不正且他日必有王機蘓峻之患
臣任樞管之寄今者被命奉使川陜行有日矣乃心踟
蹰若不盡言乞伸典憲死目不瞑上深然之公獨與權
樞密院檢詳文字劉子羽密謀夜召子羽及選宻院謹
飭吏數輩作文書劄榜皆備鎻吏於府中翼早公赴都
堂召瓊議事瓊從兵溢塗巷意象自若坐定公數瓊罪
愕怡命縳瓊送大理寺子羽已将榜於省門外親以聖
㫖撫勞瓊衆曰聖㫖罪止瓊餘皆御前軍也無所豫頓
刃應喏瓊論死兵隷神武軍　姓氏錄叛逆傳曰范瓊
字寳臣開封人也自卒伍補官宣和末河北京東羣盗
起命瓊往招張仙崔知李寳蔡進等有功金人圍京城
瓊與李寳等來勤王屢與大金戰皆身先士卒數破之
由是顯名大金退命瓊軍河北招羣盗劉浩等數戰破
之加觀察使賜第一區金人再圍京師瓊為京城四壁
都巡使淵聖出郊大金使瓊取太上及鄭皇后太子諸
貴妃等瓊仗劍逼請出城詣金人寨百姓邀駕者瓊皆
斬之金人又命京城再立異姓揭榜於市勸諭之及欲
立張邦昌統制吴革欲擁軍民併與金人死戰以奪二
帝瓊又與左言以兵攻革執而誅之殺數百人於金水
門外而邦昌立矣般甲杖欲候金人退師往撫諸路不
伏者建炎初至應天府加定武軍承宣使御營使司同
都統往襄陽討李孝忠瓊至屢與李孝忠戰敗績㑹諸
路兵皆至與孝忠大戰臨陳殺之其将張世立孝忠弟
孝義降於喬仲福瓊至運道遇羣賊孫仲等與戰皆㓕
之加天武奉日四廂都指揮使同主管侍步軍司移軍
真州後除瓊御前平㓂前将軍領王剛王彦等軍駐京
師三年羣盗劉忠據海州懐仁縣遣統制張仙崔智慕
進徐靖等擊之忠詐仙等入忠寨撫之忠伏兵起擊仙
等皆殺之降其兵瓊屢與忠戰皆敗績羞恨而已回軍
夀春府軍士與夀春府兵作争遂相殺争出刼其城殺
其知府鄧紹密聞苗傅劉正彦之變瓊在洪州傅除慶
逺軍節度使湖北路制置使瓊與傅書問往來不時進
兵張浚十一檄令㑹合勤王瓊終不進上反正遣使宣
諭方來臣僚累言其罪張浚杜充議除之召赴都堂命
劉光世入瓊寨撫定其兵送瓊大理寺賜死猶大呼不
伏罪其弟并三子皆流廣南籍其家財　劉光世招降
韓雋　韓雋為苗傅第四将傅敗雋以所部人馬走至
湖口渡江至蘄州知州王甡與州縣盡棄城閃避雋檢
視軍資及諸庫州倉錢絹米麥皆盈滿雋悉自封鎻之
出榜止不得秋毫擾於民間不得攘取倉庫次日便行
欲往京畿尋楊進殺之至光州仙居縣界值王善張用
遮路兼聞楊進已死㑹劉光世駐軍江州遣人招安雋
雋乃受之光世令蘄州知州王甡及州縣官已復入城
治事甡率州縣迎見雋叙話甚懽雋自此更名世清號
為小韓
　
　
　
　
　
　
　
　
　
　
　
　
　
　
　
　三朝北盟㑹編卷一百二十九
欽定四庫全書
　三朝北盟㑹編卷一百三十
　　　　　　　　　　　　宋　徐夢莘　撰
　炎興下帙
　　起建炎三年六月十六日癸丑盡八月
十六日癸亥下罪已詔譴詔曰朕纂承大統二年於兹
天監未囘國勢滋削邇者季夏之日常隂示譴當爐而
寒變不虚生實由菲德今朕歴陳過失眀告庶邦爰自
建炎之初大敵始去臣民勸進思戴舊恩便合糾率羣
心力圖恢復直造京都號令四方而乃退避茍安遲囘
不決滋亂長㓂以迄於今此則朕昧經邦之逺圖其失
一也維揚駐蹕主援中夏不能指授将帥保固疆陲西
自闗陜東踰兖鄆爰及唐鄧悉為戰區加以斥堠不眀
備禦無素敵師深入直抵淮甸倉卒之間匹馬南渡至
使衣冠陷沒井邑邱墟老稚啼號遺骸枕藉此則朕昧
戡亂之大畧其失二也潰散軍兵避㓂黎庶既無主帥
又乏資糧本以邀求漸成剽奪暴露風雨隱匿山林寝
終夕而靡遑日偷生而可愍想亦厭為暴露思作平人
特以誠意未通彼此猜阻使我良家子弟被不令之名
報國兒郎懐自疑之計此則朕無安人之徳其失三也
既達餘杭辟師在外逆苗傅等濳懐異志乗我中虚擅
殺樞臣稱兵魏闕逼脅上下顛倒乾坤所賴在外大臣
抗疏輸忠提兵入衞将帥協濟國步再安社稷之危㡬
如累卵此朕失馭臣之柄其失四也朕之四失姑舉大
綱至如直言之士啣憤未攄死事之家遺孤未錄朝綱
尚紊軍律不嚴兵無殺敵之心士亡死節之誼京東兩
路旱蝗相繼斗粟萬錢粟麥雖成反資敵廩加以軍期
津𤼵力役繁興逺邇嗷嗷民不堪命疆宇之内悉知吾
人怙亂阻兵更相屠戮殺氣薰為疾疫善良轉為敵讐
皆自朕不能撫䘏軍民以至於此為人父母慙徳良多
尚賴九廟神靈遺澤未冺萬邦臣子懐舊一心宗社未
移厯數無改今朕深自修省悔過責躬一食之間惟二
聖是念一席之上惟四方是憂逆耳忠言欽而必受寛
民良法信而必行放斥宫嬪減損服御捐不急之務罷
冗食之官積粟訓兵圖復舊貫庶漸平於多釁獲迎奉
於兩宫惸惸此心未知攸濟惟爾股肱輔弼暨於在庭
同䘏朕躬㒺自暇逸愛日圖治庶㡬小康惟爾爪牙将
臣奮激忠勇併力齊心捍禦邦家懋建勲名攘却强敵
惟爾監司郡守撫循疲瘵安習流亡合勢連衡以銷外
侮惟爾羣黎百姓念祖宗覆育之恩懐父母鄉邦之戀
各堅忠義同衛王家嗚呼天雖逺誠意既孚則如影響
之隨民雖逺人心既洽則如堂奥之近爾有疾痛朕聞
其嚬呻爾有憂勞朕同其焦灼尚慮有衆未悉朕志特
頒詔書諄諭再三行在令尚書省出榜朝堂在外令監
司郡守行下告諭無有逺邇咸知朕悔過之意庶㡬上
下協徳中外一心銷弭烖異𨗳迎善氣嘉與四海同臻
綏靖顧不美歟　又詔令侍從臺諌條具闕失御史中
丞張守上疏疏曰陛下罪已之詔數下矣而天未悔禍
實有所未至爾倘能應天以實不以文則安知譴告警
懼非誘掖陛下以啟中興之業乎先是守為殿中侍御
史日常進修徳之説前後凡三上疏曰願陛下處宫室
之安則思二聖母后䝉犯霜露之凄也享膳羞之奉則
思二聖母后不給饔飱之慘也服輕煖之衣則思二聖
母后窮邉絶域之寒苦也握予奪之柄則思二聖母后
語言動作受制於人也享嬪御之適則思二聖母后誰
為之使令也對臣下之朝則思二聖母后誰為之尊禮
也要如舜之兢兢業業如湯之慄慄危懼如大禹之菲
惡如文武之勤憂聖心不倦盛德日隆而神天不為之
助順者萬萬無是理也漢王吉有云俯仰屈伸以利行
進退趨止以實下吐故納新以歛藏專心積精以通神
此言可以行也漢枚乗有云出輿入輦命曰蹷痿之機
洞房清宫命曰寒熱之媒皓齒蛾眉命曰伐性之斧甘
脆肥濃命曰腐腸之藥此言可以戒也至是守復再及
之且曰天時人事至此極矣陛下覩今日之勢與去年
孰愈而朝廷之措置施設葢與前日未始異也俟其如
今春維掦之變而後言之則雖斥逐大臣無救於禍漢
制災異策免三公御史大夫蕭望之謂月無光咎在臣
等宣帝以為意輕丞相天變之來宰相預任其責併論
時相有勤王之師而左其畧論其才能受一職而有餘
論其解識幹萬機為不足算計見効曽不及於前日臣
以謂不若更擇文武全材海内推服公願以為相者親
擢而並用之又上疏曰陛下災異詢訪闕失獻言者不
為少矣願奨諭或就加褒推一二以示畏天罪已之責
上皆嘉納之
二十八日乙亥杜充淮南京東宣撫處置副使　權
知磁州蘓珪叛附於金人　初知磁州宗澤既勤王而
去也以州事交與路分鈐轄李侃金人圍磁州有禁軍
有民兵民兵甚衆禁軍恐其勢盛将校郭進乃作亂有
書表司趙正隆者宗澤常以為中軍将正隆與進謀遂
殺侃及在州官以通判趙子節為知州又同知蘓珪者
素得軍民情亦不被殺金人圍城急對壘城坐守以困
磁州城中皆知不可於是楊再興等作亂殺子節而進
等請珪曰有三事能從我則方可為知州衆曰試言之
珪曰我欲率軍民奪路歸京師見宗元帥如何時澤已
死城中猶未知也衆曰不可又問吾與爾等力戰如何
衆曰不可珪曰盍開門乎衆有相從意皆不應珪乃與
衆下城倒旗幟呼曰磁州開門投拜金人以索墜至城
下且折箭為誓曰不殺人進等猶入先縱剽掠然後投
拜乃曰可俟來日開門諸吏覺之促珪下釣橋已下諸
軍乃散去由是開門官吏僧道迎金人以入翼日有米
麵入城其價頓減數十倍磁州武安縣始下其縣城乃
宣和間知縣陳耕所築用以拒張迪等羣㓂者也　詔
皇太后皇太子六宫赴江表　詔防秋令官吏家属從
便　詔曰朕膺九五之尊當百六之㑹内則紀綱墮壊
未有振舉之方外則强敵侵陵未有禦攘之策頃者退
保淮甸暫駐維揚而輔弼無先見之幾将帥失間探之
實迺禁居民之迴避頗咈輿情憚於日下之小勞馴致
大禍敵之奄至王室阽危皆朕徳之不眀致生靈之重
困雖創懲而㒺怠念哀痛以何追今者廹近防秋理當
夙戒朕已命杜充提重兵為淮南京東西宣撫處置副
使力保諸路又於七月下旬恭請隆祐太后津遣皇太
子六宫及宫室近属迎奉神主前去江表百司庶府非
與軍旅之事者並令從行朕與二三謀臣帷幄宿将士
庶軍人戮力同心以備㓂敵進援中原念社稷之與存
冒鋒鏑而敢避誓有一死以保羣生爾民爾兵不無室
家之累鄉邦之懐雖去危就安事不可忽應官員百姓
欲遣家属南去者官司不得禁止仍令沿路州縣優與
存䘏無致失所見留官吏兵将義當體國不可輒離官
守所有家属亦聽從便所至去處聽逐路寺觀空閒房
舎宿泊不得邀截攔阻咨爾卿士大夫軍民人等勿謂
朕躬有罪而㤀宗祖涵養之恩勿謂國步方艱而忘父
兄忠義之計來堅厥志共濟丕圖　遺史曰維揚之役
遭殺戮者不可以萬計上思而憫之時将防秋乃降是
詔　遺史曰是時始措置防江之策十有六條令刑部
鏤板起居郎張守疏其失有五且曰機事尚神密而鏤
板頒行非也又上疏敵師近在東平防秋近有旬月而
經畫措置未見端緒大臣在政事堂日困文書賔客之
冗願令置常事以思所以備禦朝夕講究以次施為朝
論是之　置御前五軍别置御營使司五軍統制　初
以辛正宗為御營使統制陳思恭為御營使司後軍統
制張浚韓世忠不服乃改御營使司五軍為御前五軍
别置御營使司五軍統制以陳思古顔孝恭等為之
王􁣣為靳賽所敗　先是朝廷以靳賽為淮東路總管
屯於揚州已而復叛朝廷先遣王􁣣充招撫使與賽遇
於興化􁣣軍不整為賽所乗大敗制書金鼓印文盡為
賽所得􁣣僅以身得免　朱勝非落職提舉亳州明道
宫張澂以資政殿學士知洪州　詔曰朱勝非顔岐張
澂路允迪當軸處中荷國重任而不能身衞社稷式遏
㓙邪方逆臣亂常之日恣其凌肆以紊機衡危而不持
顛而不扶孔子以為焉用彼相昔馮道歴事數代嘗為
宰輔措身安寵以免於時坐視廢君易主如同行路而
歐陽修以為臣如此愧㫁臂之婦人朕方力致中興總
覈名實雖藏疾納汙務從寛大而國之綱紀當辨忠邪
今二㐫就誅典刑斯正勝非之徒盍議其罰勝非遂落
職宫觀張澂以資學知洪州先是張守為御史中丞首
論朱勝非等不能思患預防致賊猖獗至是二賊已伏
誅乃正勝非等罪鄂勒歡逹蘭棟摩屯濵州尼堪自
揚州歸至東平差濟南叛臣劉豫制東平府兼制河南
諸州郡
七月九日乙酉閆臯宫儀棄維州閆臯歸於朝廷　金
人復侵京東其勢甚盛劉洪道及宫儀閆臯棄維州約
宫儀建寨閆臯攻秬米寨洪道攻青州臯率其衆欲往
登州經由萊州之境張成知之遣人截路邀之臯大敗
衆皆潰散臯以二十餘人至登州茶山奪王員外船過
海歸於朝廷宫儀洪道率衆出東門過白浪河下寨安
泊老小儀率衆復入維州大肆剽掠然後出張建寨(缺/)
不克遂犯密州恐儀再入安邱遂盡焚安邱及沿路居
民儀乃屯於密州南盤石河去州八十里洪道攻青州
入之得偽知州向大猷并獲大猷所出文榜大猷不知
也存留大猷於軍州中　張成以萊州叛附於金人
成起身軍卒據有萊州遣人詣行闕進天申節禮物金
銀賜詔奨諭朕惟東萊隔絶於兵久不為郡乃以誕彌
之日逺輸貢篚之珍自非誠悃之確然安得馳奔而至
此載觀來奏嘉歎久之成既敗閆臯之衆而金人漸入
萊州境遂以萊州降金　潰軍郭仲威據淮陽軍　郭
仲威初與李成皆在淄州金人舉兵侵京東仲威與成
皆離淄州成往宿泗州仲威往淮陽軍時淮陽無守将
唯二将校自權知通仲威屯於城下初許與百姓通買
賣既而遂圍其城而攻之仲威之衆僅五六百而已乃
取下邳八鄉之民雜於軍中凡攻四月破其城大肆刼
掠盡取其强壮充軍是時維掦楚州金人皆已北歸仲
威遂趨楚州　翟興攻敗王俊克汝州　王俊聚衆據
汝翟興欲親至城下招之使降既入其境俊則塞井夷
竈以困興興大怒既而城下俊令其黨矢石俱𤼵興曰
吾以好意來而王俊敢爾命将士攻之指顧之間已有
登城者俊引其衆遁歸繖葢山興乃按轡入城秋毫無
犯百姓皆安堵休士三日復率兵至繖葢山分布将士
出戰賊援兵衆興躍馬馳􁂪而出曰賊識我乎翟總領
也因彎弓射之賊皆遁之
十八日甲午潰軍馬友與張用曺成李宏分軍　張用
等屯於□山一帯度夏刈民麥而食皆盡擄掠無所得
乃㑹議欲復往京東友請以本部兵沿淮巡綽且留此
用知其有相離之意遂許之友乃以本部兵數萬去為
七軍甲午曺成李宏與用㓂光州境内沿淮劄木寨為
久駐之計
二十一日丁酉張浚領劉錫趙哲王彦等兵往川陜
初王彦在員州養疾維揚之亂因渡江至浙西苗劉之
亂以彦為御營統制彦曰梟䲭逆子行即誅鋤乃欲汚
我耶即稱疾辭免時隆祐皇太后稱制降㫖不允彦因
佯狂乞休致上復辟嘉彦忠義不撓差知洮州主管沿
邉同安撫司公事未赴張浚以江浙荆湖川陜宣撫處
置使奏為前軍統制官太子少傅王綯請置使以分浚
之權不許是日𤼵建康　杜充除同知樞密院事　制
曰精神折千里之外莫大先聲之振文武作萬邦之寧
允賴全徳之良朕憂未濟之難思得非常之佐永懐人
傑久去朝廷輟兹鎻鑰之嚴付以樞機之重具官某剛
眀不撓沈鷙有謀徇國忘家得烈丈夫之勇臨機料敵
有古名将之風比守兩京備更百戰華夏聞名而禠氣
兵民趨死而一心與其統方面而保國家孰若委腹心
而還廊廟庶仲尼既用齊人悉反於侵疆隨㑹來歸晉
國永無於羣盗副予虚佇時乃之休　賜杜充辭免不
允詔　詔曰惟今日之事在於審觀機㑹先立規模度
吾足以勝彼與吾足以守此者而已以卿資兼知勇識
洞古今兹予付爾以本兵之任此孟子所謂國人皆曰
賢然後命之者也豈朕私意哉奚乃累章過形控避朕
言不再勿復重陳賜杜充第二辭免不允批答朕遭世
多艱臨川望濟求賢靡𫉬當饋興嗟以卿負天下之竒
才眀古今之大畧兩京之績四海所聞兹擢預於㡬微
庶稍寛於憂顧朕志定於召卿之始卿謀期於弼朕之
成衆論皆然屢辭奚益所請宜不允　杜充留守京城
以絶糧遂赴行在既至除同知樞密院事
二十六日壬寅隆祐皇太后迎宗廟省部百官赴洪州
諸路公事皆赴洪州與决　詔曰朕属時多艱涉道未
濟念邉隅之震擾慨國制之搶攘将兼總萬㡬則軍旅
之政在所先欲專意五兵則邦家之事不可廢葢文武
一道固無任用之殊而軍國異容宜簡經常之務必有
救弊之策以為戡亂之方今則隨時變通隨事參酌合
三省樞密之任總百官庶務之繁爰命而臣俾行厥職
若征伐財用之大計與賞罰選任之至權悉属行營具
闗朕聽既獲親於戎律亦無廢於邦經庶振大威稍平
多壘朕已躬請隆祐皇太后率六宫往江表其行在有
司非預軍旅之事悉俾從行仍命李邴權知三省樞密
院滕康權同知三省樞密院從衞前去應軍旅錢糓差
除等事咸總於行宫其常程有格法事務及四方刑獄
奏案吏部注受差遣整㑹功賞舉避之數並隷洪州三
省樞密院播告中外咸使聞知李邴滕康制曰朕眷留
近甸規復中原載惟南國之奧區宜處東朝之嚴衞乃
今巡㢸恭邑遐征既轉留鑰之權仍總行䑓之政具官
某剛眀而沈邃篤實而裕和謀謨為至治之基議論得
大臣之體延登未久已聞魏相之有聲委任雖艱所賴
姚崇之知變兹當安危之㑹尤須倚重之才孰副予求
莫如汝器是用輟從四近之列遣率百司之行朝長樂
之宫以日承於温凊分周公之陜其身任於安危稍戢
干戈即還廊廟賜李邴不允詔朕方排難而解紛未暇
宅中而圖大乃眷重江之阻實宜慈壼之居爰輟輔臣
往司行省以卿負古人之學有當世之才比擢預於政
機坐収還於威柄詳觀底藴尤見典刑兹權中外之宜
實付安危之寄是為分陜咸謂得人奚未喻於至懐尚
力辭於成命往圖經濟用釋頋憂
八月劉光世駐軍江州　初王徳受韓世忠節制以追
苗傅劉正彦也世忠喜徳之勇鷙欲使歸其麾下乃使
心腹健将陳彦章圖之徳與彦章適㑹於信州同謁郡
将彦章進揖徳頗倨彦章不平之拔刀刺徳不中徳奪
刀殺章就知州請授徳詣闕聴㫖送郴州編管次長沙
詔趣徳還適㑹世忠屯九江奏留徳復統故部　潰軍
劉文舜屯於舒州　劉文舜率衆犯舒州通判權知州
事鄭嚴濠州人也遣人致書以禮待之文舜喜遂秋毫
不擾嚴申朝廷朝廷命以官并賜袍帶鞍馬文舜一行
皆喜文舜用事人王徳仁字徳一亦授通直郎　王庶
罷節制六路軍馬　王庶失延安府自陳待罪至是命
下遂罷歸田里慶帥王􁣣代領節制使
　
　
　
　
　
　
　
　
　
　
　
　
　
　
　三朝北盟㑹編卷一百三十
欽定四庫全書
　三朝北盟㑹編卷一百三十一
　　　　　　　　　　　　宋　徐夢莘　撰
　炎興下帙
　　起建炎三年八月二十日丙寅盡閏八月十四日
　　庚寅
二十日丙寅隆祐太后至洪州
閏八月一日丁丑朔吕頥浩為尚書左僕射同中書門
下平章事杜充為尚書右僕射同中書門下平章事皆
御營使參知政事王綯御營副使　賜吕頥浩辭免不
允詔　勅頥浩省所劄子奏辭免恩命事朕惟有不世
之畧然後足以成不世之功有非常之才然後足以濟
非常之務卿邁往之氣絶人之資澤加生民勲在王室
兹已試之效也故去國未㡬靡人不懐迺者申効使軺
趣朝行闕召見便座博詢嘉猷忠誠慷慨議論眀辨兹
用延登亞保之位復卑冡司之權卿不聞孟子之言乎
如欲平冶天下舎我其誰葢古人自任以天下之重如
此今日之勢非卿孰安卿其慨然為朕力圖所以興復
者兹卿自許而亦朕之所期卿者也區區小亷以待常
士而已豈足為卿道哉所請宜不允故兹詔示想宜知
悉　潰軍輔逵降於王􁣣　輔逵擾於楚漣水之間朝
廷以王􁣣為淮南招撫使以討羣賊逵欲受􁣣招安乃
諭其衆曰當竭力取漣水南寨得寨則受招安衆皆諾
遂攻南寨寨在河清之中流狹而長逵令斫木為筏併
力攻之拔其寨大肆剽掠然後詣􁣣降
十四日庚寅宫儀及金人戰於密州軍敗李逵呉順以
密州降於金人　宫儀經夏與金人相持屢經戰未有
大勝敗七月儀屯於盤石溝在密州之南八十里分屯
於常山王廟入城二十里金人於密州之北三十里時
時遣人在城下招密州降李逵呉順曰今南有宫儀北
有大金安敢投拜若能破宫儀即日投拜如不然或宮
儀破大金軍亦降宫儀今孤城無援唯强是從金人主
将特黙萬户深然其言遂不敢攻且專謀破宫儀矣南
門外雖坦途然兩邉皆山在二十里之間有常山王廟
儀以兵扼其路金人乃颺言宫太尉馬軍五不能當我
之一然步軍差勝於我我之步軍十不能當儀之一儀
聞之以為然金人不時出兵轉戍而南侵常山王廟儀
兵禦之金人佯若不勝而退去以為常凡月餘儀之軍
皆以金人為易與耳金人知儀衆皆懈至是馬步齊進
馬軍在前方戰馬軍少歇步人齊進而馬軍兩翼亦進
儀兵不能當皆兩邉奔山髙處金人以馬軍徑趨八十
里直犯盤石河大寨儀猶不知衆皆奔潰儀及劉洪道
奔九仙山金人進逼之儀及洪道以餘兵數千奔海州
漸至楚州又為郭仲威所敗乃(闕/)里至真州儀兵已敗
金人責李逵呉順如約逵順遂以密州降於金人後逵
為順所殺儀至真州得㫖轉兩官遥郡刺史其轉官遥
郡制曰勝敵而擒兹為妙算聞功則賞豈限常規矧轉
鬭以猝然決重圍以俄頃忽而不錄何以示公具官某
膽畧沈雄神鋒警捷獨出萬夫之上親更百戰之餘比
緣彊敵之師徧蹂全齊之地過城輙下連壁方堅汝掦
貔虎之威盡復金湯之固爰峻加於顯秩仍升刺於大
州勉建竒功更圖茂渥洪道至朝廷言儀在京東時事
(缺/)儀自縊取首級送行在其將蔡清耿安皆檻送行在撥
其軍隷王􁣣洪道以向大猷同赴行在言大猷受金人
偽命知青州其出榜文多指斥有反状明白大猷伏罪
遂斬之　胡寅上萬言書　臣昨於閏八月一日觀詔
書以敵人侵陵備禦不給遂有移蹕之意左顧荆鄂右
趨呉㑹安危利害下問羣臣臣時駭然不意清問及此
何者以陛下自錢塘未幸江寧也詔曰已援中原矣及
至江寧以舊都之名符啟建之議改為建康也有詔曰
天人允属興邦正議於寵規矣繼而深懲維揚之禍立
遣奉隆祐太后以六宫及百司不預軍旅者之南昌有
詔曰朕與二三大臣帷幄宿将堅守不動誓言以死答
羣生矣前後三詔不出半年之間而立言措辭不同如
此臣所以畏懼疑惑卒無以上對退伏念至於旬時陛
下以安危利害詢於在庭茍或慮之不精計之不審以
害為利以危為安則其負誣神明迷誤社稷罪在不赦
輙傾愚見不避誅死泛論建炎謀國之失而陳撥亂反
正之計念時事之廹切仰徳意之寛大兾功効之可圖
忘觸犯之難恕惟陛下留神省察幸甚臣聞孔子曰成
事不説遂事不諌既往不咎臣今所陳不免追咎既往
者葢謂建炎以來有舉措大失人心之事今欲復収人
心而圖存則既往之失不可不知不可不改也一昨陛
下受淵聖皇帝之命出使河北二帝既遷則合糾率師
徒北向迎請而遽膺翼戴亟居尊位遥上徽號建立太
子不復歸覲宫闕巡省陵寝斬戮直臣以杜衆口南巡
淮海偷安歲月金人深入陜右逺破京西謾不治兵畧
無捍禦盜賊並作一切招撫無辜之民千里塗地然怨
氣上觸日昏無光飛蝗蔽天動以旬月方且製造文物
糜費不貲猥於域中請行郊服朝廷之上自謂中興敵
騎乗虚直擣行在疋馬南渡狼狽不堪淮甸之間又復
流血逮及正寳位移蹕建康不為久圖百度頺弛淮南
宣撫卒不遣行自畫大江輕失形勢一向畏縮惟務逺
逃軍民怨言如出一口存亡之決在於目前凡此節次
十數條皆所舉措失人心者也自古興亡固不足道且
以中興而能存者道之夏少康周宣王燕昭王越勾踐
漢光武唐肅宗皆中興賢君莫不能任賢使能修政事
治軍旅而其奮𤼵刻厲期必有成者則又本於忿恥恨
忮之意不能報怨終不肯已所以光復舊物各稱中興
未有承衰微之後繼決之餘切切焉固陋以為榮施施
焉茍且以為安而能長久而無禍也臣嘗計天下事今
可謂多矣請毛舉而論其要尤在於修政事備邉陲治
軍旅用人才除盜賊信賞罰理財用核名實屏佞䛕去
奸慝十事而已今政事未修也何以富國强兵邉陲未
備也不聞長慮却顧論軍旅則罷耎不勝其任論人才
則混淆未得其真盜賊跨州連縣而莫敢誰何賞罰昧
於功罪而士氣先阻大農當務足食而軍無見糧
名實當責成效而類多茍且左右使令豈無佞諛
百官有司尚有奸慝天下之事所當留意不可忽
者今皆悖理傷道如此而謂無以致天譴其可得乎
皇天譴怒於上矣固當深思極慮而應之以實念十事
之未當和氣之未格深自貶損以省厥咎至徳也恭承
祖廟以致中興至孝也此之不圖而姑務儉素之小節
宥赦之小惠此豈承天之道也哉故曰陛下未得其道
故也今陛下欲承天意以求治當先自此十事始十事
既得其當自反而昭徳塞違以明示四方使中外咸知
陛下求端於天之意如此其切不徒於虚文則民悦於
下矣民悦於下天鑒於上變禍為福又何難哉然恐陛
下未得其要耳故臣願言之所謂修政事者何也臣謹
按春秋魯成元年王師敗績於茅戎先儒未有説也臣
謂王國之大宜無不服而茅戎小族至敢逆命王師傷
敗故聖人疾而哀之以見四境盛而周道衰至此極也
今政事之大有甚於四境强甚而兵革不振者乎魯僖
二十八年公子買戍衞不卒戍刺之説者以謂衞方有
難同姓諸侯義當救恤魯為衞戍深得救災之禮而公
子買以君命出戍乃敢違命而不卒事使魯有闕若以
法論之則是乏軍興矣豈不可罪今政事之大有甚於
爵祿與人而人莫敢用命者乎金師深入長驅郊保七
八年矣兩宫逺狩九廟為墟天子䝉塵越在草莽而金
人猶以為未足也正欲飲馬長江投鞭中流以快其志
中國惴惴焉奔命之不暇将何以逞中興之治果安在
乎修政事之大不急於此乎故曰敵國强盛而兵革不
振也古之明王得操縱之術役使羣動凡狙詐勍力皆
為我用其孰敢不力少不如意科罰隨之矣今朝廷欲
濟一事唯恐人之不吾從也好爵以縻之甘言以誘之
拜一大将如呼小兒刻印封印亟於反掌初無快士來
應時須而辦吾事者不過迎合所求以取名位既得之
則固已望望然有滿志矣尚肯自効耶及責其成功則
曰非我也勢使然也豈理也哉此無綱紀敗壊而不振
也是猶可忍也中興之治果安在乎修政事之大有急
於此乎故曰爵祿使人而人不從命也抑又甚焉者臣
聞春秋以王命為貴所以出者重也渙號一出四方萬
里若風行草偃之速其可朝令夕改無一定之計乎朝
廷出令則如反汗夫汗豈可反耶昨日所行今日已變
今日之論明日復改凡百執事相頋睥睨無所適從以
致敗事者職此之由也今年以來大政幾變矣内則立
修政之司外則開都督之府今日講議而明日召還廟
謀成算其果安在今既欲舉大事盍先計策當安出設
以為疑則議之於早慮之於初成算已定而後施行不
然既而悔之亦無及矣盍早圖之此尤修政事之大者
也所謂備邉陲者何也傳曰天子有道守在四夷國無
小大疆塲之事不可忽也人之有墻以蔽惡也墻之隙
壊誰之咎也衞而惡之其又甚焉勇夫重閉况國乎若
敖蚡冒篳路藍縷以啟山林其初土不過同終大通於
上國衛其四境故也謹按春秋書梁亡者其説曰梁自
亡也梁伯亟城而弗處民罷而弗堪㓂至則去之民懼
而潰遂并於秦聖人傷之葢哀梁伯之不虞而深譏邉
鄙之無備也又按春秋楚公子嬰齊帥師伐莒庚申莒
潰楚人入鄆葢楚初無必取莒之意而莒不為備以自
取敗故楚人得而入之而國遂以亡此亦不備不虞之
罪也故君子曰恃陋而不備罪之大者也備豫不虞善
之大者也恃其陋而不為備故浹辰之間楚克其三都
豈不哀哉雖然前事不忘後事之師前車之覆後車之
戒靖康以還數經大故邉陲之事尚復何言而南渡之
後未有逺畧以為後圖者甚可怪也長江千里襟帯形
勝風波𣺌茫自古為險用武之圖可不先議藩籬以固
吾圉楚子為舟師以伐吴不為軍政無功而還左氏譏
之以今天下蕩蕩數千里而敵人欲至即至若入無人
之地此何理也齊侯伐楚楚子使與師言曰君處北海
寡人處南海惟是風馬牛不相及也不虞君之涉吾地
也何故楚國區區猶各守疆場今外敵之來恬置而不
問可乎今國步雖日蹙譬人之身瘠則甚矣而血氣未
動少康有田一成有衆一旅而復興有夏越王棲於㑹
稽亦能以其國霸何者得上策自治之道宜其能復興
也夫豈無備而能復興乎江左雖微尚跨有江淮之地自古
未有欲守長江而不保淮甸者淮甸者國之唇江南者國
之齒唇亡齒寒其理明甚金人遁三十年矣邉備宜日
有可恃乃反不如前日淮甸數十州地方二千里孫權
以來恃以為障塞者今不過置二三鎮撫使以處盜賊
一旦有急安知不併力助桀為彼先驅形勢藩籬何所
賴焉夀春淮甸尤為江左形勢要害之地昔李煜叛命
以周世宗英主猶屢困堅城之下曠日持久僅能克之
夀春既破而江左揺矣以是知淮南為江左根本明甚
而况淮甸離散之民茍不經畧其地勞來安集則墮軍
實而長㓂讐禍至無日矣叔弓圍費弗克平子怒而執
費人以為囚俘冶區夫曰非也若見費人寒者衣之飢
者食之為之令主而供其乏困費來如歸南氏亡矣若
憚之以威懼之以怒民疾而叛為之聚也若諸侯皆然費
人無歸不親南氏将焉入矣平子從之費人叛南氏魯
史記之言猶在耳况今天下之勢而可忽耶伏惟陛下
念春秋梁亡之戒悲莒潰入鄆之事謹嚴邉備堅守淮
甸扼其要害絶其窺覬然後一意從事於政治摩厲以
須用圖興復如行快馬奔平地宜無難者若牽於将帥
之論惑於矛盾之説退避藏匿狼頋不振則陛下雖有
求治之志亦無益矣臣所謂當修邉陲以承天意者此
也所謂治軍旅者何也臣聞治國之道莫先乎兵晉所
以霸師武臣力故臣謂今日之事無先於治軍旅者而
軍旅之事大要有三一曰選将二曰蒐練三曰教閲何
謂選将先志有之安邉陲立功名在於良将不可不擇
又曰将不知兵以其卒予敵也君不擇將以其國予
敵也臣謹按春秋書宋華元帥師及鄭公子歸生帥師
戰於大棘宋師敗績獲宋華元或者曰宋不能擇将舉
三軍之衆付之不知兵之人故臨戰而屢敗且以為其
敗誠宜而無哀憫不忍之意獲宋華元者言見獲之易
且言其當然也将者國之存亡所係以漢髙祖之才不
過能将十萬而髙祖亦自知其不如韓信故舉大将之
權一朝而拜之諸将不以為嫌大臣不以為過者足以
勝其任也今王室危甚繄諸将是賴當得知兵慷慨之
士付之重權庶能翼戴天子而加之以恭今也竟有不
知兵法不習戰鬭内不能與士卒同甘苦而得羣下之
死志外不能讋服敵人而書尺寸之功平居趦趄以邀
其上甚且有急首倡奔潰豈不痛哉此臣所以願選将
也何謂蒐練古者良将於軍政日夜整齊而振飭之如
農夫之務去草焉凡老弱㳺惰一切去之故皆健而能
戰臣按春秋書大蒐者四雖各有􁋸刺其義不同然亦
善其能留意軍政故詳書之抑以見不教民戰而棄之
者甚可惜也在魯荘公八年春師次於郎以俟陳人蔡
人是魯已出師矣而繼以甲午治軍意者雖時不閑習
軍政至是師出而後蒐簡亦猶愈於終不治兵者矣故
謹書其日以詳備其事而又書秋師還以善之以見是
師之出已成軍旅及其還也宜無喪亡之憂全而歸為
可嘉也祖宗豢養将士藩屏王室亦無廢墜是為豈如
弁髦而因以敝之今朝廷微弱唯恃軍旅國内空虚養
兵尚衆豈得已也而偷惰冗食十常三四為将帥者以
動揺軍情為畏唯務姑息無乃求去憂而滋長乎比年
以來殊未聞軍旅之衆能立效以報上者無他可用之
兵無㡬而疲耎者又不足以當敵人之鋒故常敗事為
今之計宜無䘏紛紛之論而唯實效是圖兵不可用者
悉蒐去之猝有搶攘之變驅以赴敵何患不能齊致死
也此臣所以願蒐練也何謂教閲臣聞養兵以待一時
之用則當素有以作其敢為之氣教之閲之以習熟其
見聞使其閒居無事軍中有投石超距之戯則緩急可
用也楚自克庸以來其君無日不討國人而訓之卒敗
晉師於邲今議者不然毎論此則以煩擾為畏嗚呼賈
而欲嬴而惡囂乎臣謹按春秋八月壬午大閲閲者閲
習軍馬敎戰陳之事也去古既逺司馬九伐之法四時
振旅之事已不復見魯小國耳猶能大閲未必有意復
古亦能不廢軍旅之事矣故特書時月與日而喜之其
他蒐狩未有書日者也今養兵雖衆獨不聞暇時以教
閲為事者進退坐作卒旗鎧仗之事恬不習熟此猶足
恃以為固耶而貴㳺近戚大臣權要拘占役使動以百
數軍政一壊緩急之際何可復理戰而不捷彼之肉其
足食乎此臣所以願教閲也教閲者軍旅之急務臣故
曰論軍旅則疲耎而不勝任者此也伏惟陛下覽華元
之奔覆念蒐狩之唯謹知治兵之無忽思大閲之當法
毎選将則當如漢髙祖之用韓信彼㡬敗乃翁事之腐
儒不知兵之武夫不能得士卒之歡心者皆勿用毎蒐
練則願以魏公子無忌救趙為法彼老而不可用少而
未可用鰥寡孤獨廢疾皆有所養者省去之毎教閲則
當以王翦治兵孫武試兵為法彼失伍離次敗羣亂衆
申令不肯從者必罰無赦三者既備則軍政已立若夫
轉餉餽糧簿書錢糓之責則有司存可次第而舉臣所
謂當治軍旅以承天意者此也恭惟陛下神武天錫聖
學日躋有撥亂之畧有駕馭之才有恭儉克己之誠有
仁民愛物之義夙興夜寐力圖興復真有意於為治矣
自星變敷求讜論至誠懇惻上格穹昊以臣不肖謬罄
所聞仰奉天聽故詳及外政之十事而又終之内政之
二言嗚呼吉㓙由人豈有常象在人君應之何如臣切
謂應天以實之事不過如此矣伏惟陛下俯聽芻蕘之
議深惟格王正厥事理以幸天下臣将見迎兩宫之囘
鑾奉六龍而息駕九廟乂安百姓休息四方稽首諸蕃
聽命效騐可必若夫桑生於朝雉登鼎耳變灾為福天
其或者安知不在此時惟陛下留神天下幸甚天下幸
甚若謂臣文詞鄙陋言議淺劣則又非陛下所以求直
言之意是以輒肆其狂直少効區區愛君憂國之誠而
不敢自疑干冒明威伏須罪誅臣無任云云
　
　
　
　
　
　
　
　
　
　
　
　
　
　
　
　三朝北盟㑹編卷一百三十一
欽定四庫全書
　三朝北盟㑹編卷一百三十二
　　　　　　　　　　　　宋　徐夢莘　撰
　炎興下帙
　　起建炎三年閏八月十四日庚寅盡十月二十三
　　日戊戌
李成遣人詣行在受招安未囘復反　李成在泗州聲
言願歸朝廷因曽刼杜充老小於汴河殺二萬餘人皆
盡不敢赴行在朝廷聞之遣人齎文字往招安成大喜
待使人甚厚成欲遣人隨使人赴行在軍中皆恐懼不
敢行有張琮者安肅軍人語言稍辨利畧知書能謳小
詞成之将佐㑹飲則置琮於坐隅令謳詞助歡軍中號
為小張於是軍中将佐皆舉琮行遂命琮琮亦願赴行在
乃具受招安之状隨使人至行在宰相吕頥浩引問琮
琮具道成不敢負朝廷願招安之意頥浩喜授琮秉義
郎令招成赴行在琮曰琮不願為秉義郎俟琮再往李
成軍中宣布聖上徳意及具道廟堂威望招李成同赴
行在琮元是安肅軍軍學學生願乞一文資恩澤頥浩
尤喜乃授以承務郎且曰俟爾幹事囘當遷官升加職
名遂齎文字復往招成未至泗州成已復反琮遂歸琮
以承務郎受温州監酒而去初令泗州進士許道作謝
表有曰恨無李廣之無雙願効顔囘之不二有指為文
人宛順作先發赴行在行至滁州白塔市成囘遂復反
京城副留守郭仲荀至行在　郭仲荀為京城留守也
人皆缺食糲米一升糶錢四五千雖有錢而無米有以
米煑稀粥賣者置於髙屋之上先約錢二百文許之上
屋然後以稀粥湯少許與之不然則為衆人所奪矣麻
粹如三指濶賣錢二百文非强者不能買也至有人家
做飯隣家窺其煙火測其將熟倒壁而入求少飲湯
與老者潤咽喉而彼亦數世鄰居之故義不可却分數
㸃而畀之人作過者愈多仲荀治事自凌旦抵暮無休
息時斬殺毎日不可計數乃自京師赴行在都人隨而
行者數萬離京城三四日物可買人始得糓食至是到
行在至此京師人來者遂絶矣　程昌禹為京城留守
上官晤權京城副留守　程昌禹初為吏部郎官上在
揚州㑹昌禹知蔡州有進士陳味道順昌人與昌禹在
學㑹同筆硯有契是時順昌府郭允迪已投拜金人故
遣味道詣蔡州説昌禹味道至蔡州以刺謁昌禹昌禹
同州官見之味道叙拜禮畢昌禹因留早飲置酒五杯而
昌禹使人物色得味道随行唯一紙被内有檄文昌禹
大驚即招州官聚㕔使擁味道至庭下以不忠責之味
道祈哀昌禹曰與公雖有舊然事君之義固不當狥私以
木驢釘之即日凌遲於市至是除京城留守　金人舉
兵由淮東淮西西路來侵金人舉兵江淮兩浙民皆
驚恐無人以却敵保境之策為獻者先是起居舎人胡
寅字明仲上萬言書論天下事切中時病宰相吕頥浩
不喜而罷之故天下之士皆箝其口矣　車駕幸平江
府　杜充留守建康　上幸平江府以杜充為建康行
宫留守留中書印付充令王􁣣韓世忠等兵皆聽節制
　邵青受招安為沿江措置使司水軍統制　初邵青
以舟船擾於楚泗州之間又有丁立者同為首領是時
洪澤羅成亦以舟船擾於楚漣州之間為邵青丁立
所并青立後受江東制置司招安以立為統制青為統
領杜充防守建康也以青為沿江措置司水軍統制
車駕復幸杭州　周望為荆湖江浙宣撫使守平江府
　周望以簽書樞密為荆湖江浙宣撫使陳思恭巨師
古曽珏張守忠兵皆聽節制
二十四日庚午李成據滁州　金人初有舉兵之報知
滁州向子伋挈州治入琅邪山寨猶慮勢力單寡不能
保守聞李成屯在泗州乃移書招成共守山寨成方未
有所向得書欣然鼓行盡擄泗州强壮由來安縣趨滁
州或謂子伋曰李成包藏深險不可測豈可放入寨中
子伋亦悟遂不納成怒曰汝移書招我逺來置不見納
且糗糧不具是二也二必有謀乃令諸軍措置攻寨遂
率兵入滁州　烏珠請於尼堪入攻江上尼堪等歸
節要曰尼堪自東平歸至雲中鄂勒歡棟摩自濵州北
歸燕山留逹蘭守山東後逹蘭移屯維州試舉人於蔚
州遼人應詞賦兩廣人應經義張孝純充主文忻州進
士孫九鼎為魁尼堪禁隱藏被擄亡者犯人罪死樞密
院河間府為河北東路真定府為河北西路平陽府為
河東南路太原府為河東北路去中山慶原信徳河中
府名復舊名去慶祖慶成軍名復舊縣名改安肅軍為
徐州(以境有/徐州)廣信軍為遂州(以昔乃/遂州)威勝軍為沁州(沁/水)
(之源舊/名也)順安軍為安州永寧為州北平軍為永平縣樂
夀縣為樂夀州肅寧城為肅寧縣偽元帥府禁民敝服
及口稱大宋號者死劉陶知代州執一軍人於市騐之
謂其反覆無常心懐疑貳斬之後敵将韓常知慶源耿
守忠知解梁見小民有依舊犢鼻者亦責以敝服斬之
内外臣民一時莫不震懾時服布帛大貴細民無力易
之坐困於家無敢出焉領燕京樞密院事劉彦宗以病
死併樞密院於雲中除雲中留守韓企先為相同時立愛
主之尼堪以彦宗之故命其子苦簽書院事尼堪以通
事髙慶裔知雲中府兼兩京留守西路兵馬都部　烏
珠請於尼堪及鄂勒歡乞提兵渡江從之以北庭萬户
聶哷尼楚赫博索渤海萬户大托卜嘉漢軍萬户王伯隆
及起燕雲河朔民兵付之　烏珠率兵渡江　節要曰
靖康之初入京城時在内則城髙池深兵食兼足在外
則諸路勤王之師霧合雲集四方忠義士雖素不預軍
籍亦皆横身扼腕自備器甲効命登先圖報國家二百
年之徳澤朝廷以天下之勢當一烏合深入之衆亦未
足為累也復茍紓目前之急不顧日後之患許割地以
議和敵既得去官軍随之北行若用种師道夾河三戰
之策則敵衆無噍類矣時以親王宰臣在敵中使命絡
繹道路約束諸軍不得少有犯敵至内有數騎輒犯官
軍已斃數人官軍束手不敢擅動内有一卒不勝其憤
輒擊殺一敵適㑹使命在軍目覩其事馬忠恐使命囘
告朝廷遂斬其卒以徇且傳首於敵自後敵時以數騎張弓
注矢戯犯官軍避之敵以為笑以至於敵馬尾相繼隨
以出塞無敢誰何者由此勤王之師莫不解體故彼敵
不踰半年復敢入攻至百雉戒嚴而天下勤王之師無
向戰之心者失於和之一也至京城之陷也若御駕親
征率軍民整陳而出亦足以當敵􁂪圍而出亦足以脱
敵矣何哉軍民雖非願戰然陷之死地而後生置之亡
地而後存故韓信背水以破趙田單鑿城以擊燕是也
設若不能出城但収兵屯於舊城一如家計寨然後遣
使卑辭厚幣許割地以退兵且曰舎此則有死戰而無
生降之理兼外城初失我軍必有縋城得脱者但有一
二人得脱則四方勤王之師定相傳播無不知京城已
陷御駕已出或御駕退保舊城如是則勤王之師孰不
奮身赴難争先救王也彼敵雖有破城之勢然内有決
死之敵外有必救之兵内外受敵茍不釋去則與和此
自然之理也或曰城既破矣豈能整陳而戰􁂪圍而出
及退守舊城耶臣曰不然葢京城與邉城之異也邉城
羣邑其内守城之軍不若攻城之敵之盛也所恃以為
命者惟城池而已城池既失衆寡不敵不為敗降則為
敵害矣京城侍御之兵守陴之士不下十萬而尼堪斡
里雅布兩路之兵共無六萬至如城破其勢非不足以拒
敵也何必淵聖速出見敵也譬若御駕親征遇敵於路
則亦無城池可守便當棄六軍以單騎入敵陳願議和
耶而城陷三日之間淵聖已幸敵營不惟城為敵陷又
且目無其朝廷也由是在内軍民在外勤王之師已成
失國之人也孰有禦敵之心哉此失於和之二也至建
炎三年春尼堪之犯掦州也時御營之師必有十萬而
尼堪止有五六千騎自建炎二年秋九月離雲中下太
行渡黎陽攻澶濮山東諸州郡以至入揚州可見疲勞
之甚矣此强弩颷風之末不足畏兼是時河北州郡尚
未有陷者山東州郡十陷二三人心未安糧道未集㓂
盜蜂起而不頋後患投身深入我境又可見無知之甚
時若我師乗其逺來新至行列未定而擊之可也或則
深池堅壁拒而勿戰以挫其鋭以沮其意且多方出竒
邀其出掠者彼萬里孤軍後無委積忌於相持利於速
戰不然糧道不繼又野不能掠以此制之敵遁必矣俟
其既遁襲而擊之捨而縱之皆可也而乃望風之際車
駕渡江六師自潰為敵乗之席卷而去此失於退之一
也至是烏珠之至江南也朝廷豈不知敵所利者騎也
我所利者舟師與步兵也江浙之地騎得以為利乎此
皆騎之危地也舟師步兵之利地烏珠有知豈肯置身
於此耶時若御駕親征諸路進討烏珠之兵必敗於城
下矣而復望風之際車駕泛海朝廷自散為敵乗之得
志而去此失於退之二也凡此四者非敵之善乃我靖
康之兩和建炎之兩退所自致也觀真廟之時值契丹
蕭后入㓂澶淵若真廟不戰而和不戰而走則景徳之
役已有今日之事矣　靳賽降於劉光世　靳賽猖獗
於淮東也上命劉光世討之光世先遣使臣許彦正齎
檄招安賽既聞之與其徒以禮迎彦正願受招安遂引
兵詣光世光世就令賽統其所部軍人人皆喜　權邦
彦叙復寳文閣直學士知江州　初權邦彦守東平府
金人入境邦彦棄其家出奔降授朝散大夫至是叙復
寳文閣直學士知江州制曰遇敵而致渑陵之奔孟眀
有罪毁家而紓楚國之難令尹為忠我有藩臣嘗隳城
守已正簡書之坐當還符竹之分某頃典大州適當强
敵既盡逾年之抗遂邅全室之留雖徐庶思親何勝方
寸之亂而真卿委郡不廢朝廷之歸在國法以靡容於
人情而可憫付兵民之重寄專江漢之上㳺式遄其行
盡復爾職無愴家庭之禍當盡王室之忠　詔親征
上初欲幸眀州用吕頥浩計復還杭州乃下詔親征百
司有到曺娥江者有到錢清堰者御史中丞趙鼎力諌
以為衆寡不敵不可以戰不若為避敵之計㑹有邉報
至遂復召百司囘越州市井間不時虚驚有云金人已
到腰棚瓦市至有奪路而出被踐踏而死者　韓世忠
駐軍於鎮江府上命韓世忠駐於鎮江府備江也　范
宗尹㕘知政事　范宗尹靖康中為諫議大夫金人至
闕宗尹俯伏流涕乞割三闗以獻議者短之京城陷宗
尹衣破壊衲衣如貧窮人奔藏於閭巷間二帝北狩宗
尹至單州詣元帥府迎請建炎初臣僚言其專主和議
罷之至是復召為諫議大夫除參知政事　是月閭勍
奉宗廟神御至濠州不得入城而去　閭勍奉西京㑹
聖宫神御以舟船由蔡河而下至濠州孫逸閉門不納
勍曰我主管步軍司閭勍王臣也逸曰太尉雖王臣而
逸不識太尉面今太尉率衆而來逸為濠州軍民老小
計則不敢開門勍曰奉宗廟神御經由城下足下為朝
守臣宜率州縣官出郊以拜也逸曰今日之事軍旅之
事也太尉若實奉宗廟神御經由城下逸謹當權撤戎
服具朝裳率州縣官從城下望拜之於是望拜於四望
樓勍不能奪遂引去
十月十五日庚寅李成陷滁州琅邪山寨殺管内安撫
向子伋及州縣官　先是朝廷以敵國侵陵許州縣居
民自為保守知滁州向子伋修子城治樓櫓欲為守禦
或謂子城周匝無三里許且西南接幽谷諸山下瞰城
中又龍興寺與端命殿基去城纔數十步若於此立砲
可抛至城中心子伋不從於龍興寺下堰㫁河水使壅
遏環繞城下河乃山澗連日水猝暴漲堰不可築築或
為水所損者屢矣子伋堅欲作堰令三縣民户輸財雇
匠叠石穿孔貫以鉄汁謂牢不可破而秋雨連日水暴
漲堰壊子伋知堰不及成乃以琅邪山寨叠石為郛上
施女墻以開化禪寺為州治用土豪張仲寳為将仲寳
字子賢有膂力時人謂之小張飛子伋勒令近城二十
里内居民悉般老小入山寨時五營軍兵二千餘人及
府庫案牘悉在寨中李成怒子伋閉門拒已也遂令諸
軍攻擊晝夜不息子伋作書遣僧官智修與成通好請
犒軍而退成不從攻之益急寨中惟有澗水細溜不多
不足以供數萬人之食人皆食炒米往往亁渇而成病
軍兵與强壮之民多趨城成遁去鴉嘴山而又逼城賊
乃勵握鴉嘴山及運柴薪填叠其㘭陷處倐忽與城平
賊遂登城大肆殺掠溝澗流血子伋被執送成所命取
州縣官作一處拘之乃拘於州倉之側仲寳率數十人
自後山出奔為伏路者所執成留以為将盡取强壮入
隊根刷公吏用為統制将司又餘日賊羅卒獲山寨中
子伋遣出齎蠟書告急者成怒殺子伋州縣諸官　遺
史曰成在滁州軍容甚整肅官員秀才許陳利害者雖
一句可採必誦之心而不忘毎發一言必中理或問成
天下何時可定成吟哦而言曰慿君莫問封侯事一將
功成萬骨枯問者心伏而退嗚呼怪哉　郭仲威降於
周望　郭仲威既破淮陽軍渡楚州漸由髙郵至𤓰州
欲渡鎮江聞杜充治兵建康仲威嘗受充借官故懼之
乃由泰州入通州渡江至常熟縣時周望以宣撫使在
平江遣人招之遂率衆入平江詣降有衆萬人望以為
統制時號為郭大刀
二十二日丁酉王彦駐軍興元府
二十三日戊戌金人陷夀春府　金人陷夀春府烏珠
以大兵進趨江上留周大師以兵戍夀春
　
　
　
　
　
　
　
　
　
　
　
　
　三朝北盟㑹編卷一百三十二
欽定四庫全書
　三朝北盟㑹編卷一百三十三
　　　　　　　　　　　　宋　徐夢莘　撰
　炎興下帙
　　起建炎三年十月二十三日戊戌盡十一月乙巳
　　朔
張浚至興元府奏乞車駕巡興元府　奏曰竊見漢中
實天下形勢之地臣頃侍帷幄親聞王音謂號令中原
必基於此臣所以不憚萬里捐軀自効庶幾奉承聖意
之萬一謹於興元理財積粟以待巡幸願陛下鑾輿早
為西行之謀前控六路之師後據兩川之粟左通荆㐮
之財右出秦隴之馬天下之計斯可定矣十月二十三
日浚抵興元命幕客王以寧作文代祭諸葛孔明曰某
以菲才誤膺聖訓出将使指頓轡漢中旁觀定軍之山
平生師仰之地適有行役祗謁未遑謹遣属官致祭於
祠下恭惟我公學貫天人識該古今沈機妙思典制作
之間葢嘗玩孟徳於掌中棲仲謀於江上大勲未集賔
天而仙俊魄英魂歸侍帝所青山白雲覆此靈骨至於
今千五百年樵丁牧子再拜阡隴牛羊踐履不敢入於
疃畦嗚呼豈惟神物䕶持葢子思子之言曰惟天下至
誠惟能盡其性以之參天地育萬物終乎其天淵無聲
無臭者其惟我公之道徳殆所謂無間然者矣某也後
學安能識公目披舊史耳剽前聞服膺師門二十年於
此矣今皇帝遭時孔艱訪予落止将即梁洋之地漸為
恢復之圖某雖選懦不武而憤敵慿陵㤀身徇國不暇
量力慨然請行是以在此戴惟我公負王佐之才抱王
佐之學時命不與齎志空山今也不然雖鼠竊狗偷肆
行海㝢而奸雄大猾不敢發於山林其故何哉宋徳在
人浹肌膚而淪骨髓皇天眷命支百世而卜萬年此某
之所有而公之所無也嗚呼某為何人言敢及此亦不
可謂無其志也若夫教誨之誘掖之左右輔相之某将
齋粟有祈於師門公雖在天諒聞我言知有斯時亦復
憮然恵以尺寸翼我墜顛庶無罪疾涉於天淵某不敢
慢奉以周旋尚饗
二十五日庚子金人陷黄州知軍州事趙令􁆥死之
先是張用在光州境内沿淮劄木寨上下占百餘里盡
収禾稼入木寨中蓄積甚豊無退去之期光州患之至
是金人欲取黄州渡江以精騎五百直衝其寨用之衆
數十萬悉奔散金人遂焚積聚徑趨黄州一夕而至又
一日光州始知之金人焚不盡者光州般入城知黄州
軍州事趙令􁆥三月間丁母憂解官居建昌軍七月起
復再知黄州八月到官先是權州蔡通判奏乞移咨武
昌令􁆥到州之日奏不從所乞乃移咨官吏軍民在武
昌縣十月戊戌金人以辰刻攻黄州射木笴鑿頭箭入
城守衞排軍宴興拾箭遣習水兵潘明浮江過武昌報
令􁆥令􁆥視箭而驚曰金兵也夜半以官兵渡江入黄州連
夜上城為守禦之備金人縱兵攻城庚子城陷令􁆥在
城之西壁被執行至城東地名土門子金人就坐説誘
令降令􁆥極口罵金人敲殺之軍民被殺者不計數癸卯
金人渡江盡絶甲辰宴興同劉祥於竹林下尋見令􁆥尸
載過武昌還其家収歛之權塟在武昌縣吉祥寺　遺
史曰先是靖康京城圍閉趙令稗為鄂州通判部官兵
在武昌縣把隘京城失守閆瑾以潰兵南奔犯黄州縱
其下騷擾既退去令稗即渡江存撫黄州軍民訖復囘
鄂州黄人徳之三月令稗以朝散大夫直龍圖閣改召
令􁆥來知黄州五月詔修築城壁令􁆥奉詔修城十二
月方畢工㑹張遇㓂黄州令􁆥諭令退去不從遇請令
􁆥出城相見令􁆥往見之遇令取酒一盃飲令􁆥顧敵
人色有異必知酒中有毒令􁆥執盞謂遇曰令􁆥知酒
中有毒今為公飲之而死然所願諸公不殺害城中軍
民言訖一飲而盡遇大驚曰酒誠有毒方欲第二盞進
也姑以此一盞試公耳乃取毒酒潑於地地裂而有聲
由是遇與羣㓂皆重令􁆥之器識令􁆥以二寵妾贈遇
使退去遇擕二妾去至團峰而囘自後丁進九朶花孔
彦舟金人入境令􁆥皆退之　七澤孫偉竒甫劄子伏
見十月二十五日金人陷黄州知州趙令􁆥執在軍中
累日欲命以偽官敺之北去令􁆥極口詆罵卒至遇害
鯁烈之氣至死不屈行道之人皆言之或者欲葢從敵
渡江之愆乃云令􁆥城降為已汙偽命然而敵南去之
初有過黄州城見令􁆥遺骴委於道左又有同時在軍
得出者能言令􁆥遇害時事皦如白日實不可誣但以
令􁆥初乞移治武昌而武昌乃鄂之属縣邑鄂𨽻湖北
黄隷淮西朝㫖既下令􁆥未甞闗白兩路監司此令􁆥
不習為吏之過過亦小矣謂令􁆥棄城納欵非也令􁆥
既被㫖徙帑藏過武昌未訖事間聞敵至復提武昌兵
丁北渡黄州迎敵不忠義者能之乎兼令􁆥靖康初通
判鄂州邸吏報偽楚遣使肆赦守将欲遁去令􁆥遂盟
僚佐俟其至即殺使者焚其書閉闗自守激揚之氣坐
客股栗鄂人悉知之嘗聞熙寧中邕州守将蘓緘罵敵
遇害神宗皇帝贈以節度使廟食其州嶺南父老至今
能道其事自頃國家多難以來如令􁆥之死節者無幾
人今令􁆥盡室皆亡雖推恩無人可授若用蘓緘故事
實為無窮之勸矣又伏見金人渡武昌入洪州江西郡
縣聞風畏怖往往遂失臣節獨分寧知縣陳敏識與士
民以死相誓斬其傳檄之人并力拒守至今不下十二
月間土豪羅氏觀望旁近事勢聚羣不逞欲殺敏識以
付敵敏識摘發其奸悉禽首惡而誅之精誠勁挺與秋
霜争嚴張巡之儔也往年安陸令陳規公安令程千秋
皆以禦敵論功擢領方面敏識之功實又倍之今洪州
未有守臣謂宜使知洪州　乞建廟禮部状準淳熈元
年七月二十二日勅尚書省送到降授特進樞密使淮
江東西路宣撫使魏國公張浚劄子奏臣據黄州状申
據本州士庶父老湯政等狀伏見建炎元年逆賊閆瑾
侵犯黄州當時通判鄂州趙令􁆥将帶官兵在武昌縣
把隘閆瑾纔退即時過江収復黄州却囘鄂州任所於
當年三月内以朝散大夫直龍圖閣知黄州到任當年
五月内修城至十二月了畢至建炎二年正月初十日
孔彦舟侵犯本州攻打城壁凡六晝夜保守堅固賊勢
阻退繼而趙龍圖㑹合五州都巡蒋宣贊兵馬前來解
殺散而去並前後累次盜賊丁一箭九朶花李仲張遇
桂仲等侵犯本州城壁並皆守禦保全至建炎三年三
月内趙龍圖丁母憂解官往建昌縣住至當年七月内
起復任知黄州八月初十日再還到任當月十三日係
趙龍圖丁母憂去後權州蔡通判起奏朝廷乞移治武
昌縣是日奏下從所乞至當月十八日趙龍圖将帶本
州官吏軍民渡江往武昌縣至十月二十三日辰時金
人圍城箭射入城内守衙排軍晏興拾得敵箭遣習水
兵士潘明将箭浮江過武昌縣報復趙龍圖於當夜二
更将帶官兵自武昌縣渡江囘來黄州連夜上城擺布
守禦於當月二十五日已時金人攻破州城就西邉城
上捉趙龍圖去城東地名土門子就坐趙龍圖一向髙
聲叱罵云你們甚是無禮如何敢奪大宋州郡殺害生
靈真是恃强凌弱連聲呌罵我誓不屈其敵帥将酒與
飲令􁆥揮盞擲打云我不飲敵人之酒裭去凉衫欲換
戰袍令􁆥又罵云我不着敵人之衣敵帥稱待與你好
官令􁆥又罵云我不受敵人偽命勒令下拜又罵云我
有兩膝只拜我祖宗當時見其難屈毁罵不已敵帥大
怒用鐡鞭打趙龍圖面額一下並當左額並連眼皰血
流被面趙龍圖罵聲愈髙即令驅出向東竹林邉腦後
敲殺至死罵聲不絶同時遇害官員都監王達打死在
倉巷口判官呉源從事打殺在東門外上三縣巡檢劉
綽從義亦打殺在東門城上並殺武昌吴縣尉朱巡檢
並打殺使院人吏傅拱姜邵李寔王仲李堅衙前毋宰
張殻等並一行兵使守城百姓打殺者不計數目至二
十八日金人過江盡絶二十九日排軍晏興同劉祥於
竹林下尋見趙龍圖尸二人􁧊到江邉用小船載尸過
武昌地名磨口分付與龍圖宅眷買棺木収歛令晏興
等埋在武昌界内吉祥寺至紹興五年吕誼周仲等具
状經乞賜保明申奏朝廷去今來所陳趙龍圖守城死
節並是指實本州士庶兵吏等情愿乞就趙龍圖死節
之地建立廟宇歳時祭祀永為歸向可備申特賜旌表
趙龍圖廟額施行本州契勘往年朝散大夫直龍圖閣
趙令􁆥知黄州時守城死節皦如白日明不可誣詢之
同時被掠之人後得脱出尚存者能言其詳葢其方當
被㫖移治南岸纔聞敵騎即時奮勵一夜渡江入城禦
敵以攖其鋒及城陷被執極口詆罵至殺而不屈其節
鯁烈之氣凜然如在可敬而仰黄人思之願立廟宇尸
而祝之出於誠心理實可從本州竊恐歲月久逺必致
滅寂然(闕/文)白無疑申乞特賜敷奏俯從所請賜以廟額
載在祀典血食一方少伸臣子報國之英魂永為後人
忠義之激勸臣謹錄進呈伏望聖慈特降睿㫖施行取
進止七月二十三日三省同奉聖㫖依
二十六日辛丑金人自黄州渡江取路攻洪州　金人
在黄州岸下得小舟其數亦不多乃拆民居絞縳為筏
以舟引之而行遂渡大江癸卯軍馬渡江盡絶取大冶
縣捷路不入興國軍徑赴洪州是時劉光世駐軍於江
州先遣統制王徳以兵巡綽瑞昌縣興軍大冶縣徳聞
金人兵過飛報光世且持重無出兵光世遂止　京城
留守程昌㝢入京師　知蔡州程昌㝢被命為京城留
守遂領兵入京師既到倉廩皆空随行兵使食附行亁
糧半月皆盡乃出城四外挑野菜而食　詔親征　郭
仲荀為浙東宣撫使軍越州傅崧卿為浙東防遏使軍
婺州岳飛敗李成於長蘆九里堽　李成據滁州杜充
命王□征討之􁣣以本部兵駐長蘆鎮整捉行伍取瓦
梁路趨滁州留輜重舟船在長蘆行之次日提㸃刑獄
裴凜親來犒軍軍既行凜次於崇福禪院般錢絹堆貯
滿屋□行之三日猶在瓦梁不敢進敵遣輕騎五百渡
茅塘取盤城路夜行徑犯長蘆質明到長蘆輜重軍人
猶睡未起無一到岸者遂急斫纜開船而去賊遂入崇
福禪院掠僧行百姓百餘人方索金銀衣物忽聞鳴鑼
聲敵皆退去僧行土軍被殺者九人敵猶以馬捶催督
被掠人速行行至九里堽與岳飛相遇初□之進兵也
充以飛為策應飛渡宣化鎮聞有敵騎五百徑趨長蘆
飛遂往長蘆至盤城質之村人所説與宣化一同飛遂
進兵疾趨九里堽敵之綽路者知官軍由盤城趨長蘆
恐遏歸路乃報長蘆敵兵鳴鑼促囘至九里堽相遇飛
擊之敵兵盡殪奪被執人𤼵囘長蘆有中刀者有中鎗
者數十人□不至滁州而囘㑹充促還建康遂歸建康
自長蘆往滁州有大路二􁣣直行其一而不虞其他始
敵至長蘆凜在崇福禪院急登舟而去敵既退錢絹盡
為郡人攘取之遂一空
十一月乙巳朔韓世清欲立趙令俊不克　韓世清屯
於蘄州兵馬州具官員軍民状差官五員詣行在舉請
世清為蘄州兵馬鈐轄朝廷從之遂命世清為蘄州兵
馬鈐轄蘄黄汝光興國軍都巡檢使令五州應付錢糧
劉文舜屯於紓州為淮西都巡檢使知江州權邦彦令
世清聴文舜節制世清不從聞金人已自黄州渡江入
興國軍乃制黄衣請蘄州鈐轄趙令俊即位以黄衣披
之令俊跳呌不從褫其黄衣世清之黨强之令俊呌不
絶口知州甄采同州縣官止之世清方稍止采出榜示
衆曰今月日旦望拜二聖因此官員思念二聖逺在沙
漠致泣下民稍安　知濠州孫逸以赴建康府稟議離
任而去張宗望權知州事　知濠州孫逸見防秋事急
乃曰當以軍期事赴建康府見相公稟議遂交州印與
路分都監張宗望令宗望權知州事是時兵馬都監李
擇之當代而代者李玠到州逸與擇之偕行
　
　
　
　
　
　三朝北盟㑹編卷一百三十三
欽定四庫全書
　三朝北盟㑹編卷一百三十四
　　　　　　　　　　　　宋　徐夢莘　撰
　炎興下帙
　　起建炎三年十一月乙巳朔盡二十三日丁卯
車駕幸明州　車駕欲往眀州而神舟不能過堰上命
刀斫碎之俄有班直數十人出不遜語宰相吕頥浩冒
雨著泥靴彈壓之且曰班直平日教閲何嘗有兩箭上
貼今日之事誰為國家死難者衆皆無言頥浩曰今金
人侵陵國家勢不敵自當避之豈可不念國家之急而
欲阻衆班直理屈往往跳水而死　中書舎人李正民
己酉航海記曰建炎己酉秋七月車駕在金陵初一日
下詔奉隆祐太后六宫外洎六曹百司之南昌命簽書
樞密院事滕康資政殿學士劉珏同知洪州三省樞密
院事治常程有格法細務及從官郎吏皆分其半從行
八月十六日隆祐登舟百司辭於内東門閏八月一日
内外御筆以固守建康或左趨鄂岳右駐吴越集百官
議於都堂羣臣皆以鄂岳道逺恐饋餉難繼又慮車駕
一動則江北羣盜必乗虚以窺吴越則二浙非我有乃
決吴越之行十三日制以吕頥浩為左僕射杜充為右
僕射繼又命杜充江淮宣撫使留建康府沿江諸将並
聴節制十四日從官以下先行二十六日車駕離建康
府九月八日行在平江府十一日以翰林學士張守簽
書樞密院二十四日以簽書樞密院周望為江南荆湖
宣撫使駐兵鄂州以控上流以頥浩不可離行在乃改
命焉十月二日從官以下先𤼵初五日車駕離平江府
十三日行在越州入居府𪠘百司分寓十月二十日知
杭州康允之遣人押到歸朝官某人云自夀陽來報金
人數道並入已自采石濟江以未得杜充周望奏報朝
廷大駭集從官議欲移蹕於江上親督諸将為迎敵之
計宰相侍從同對於便坐或謂且遣兵将或謂宜募敢
戰士以行宰相吕頥浩又自請行議未決退詣都堂午
間得周望奏状錄到杜充書敵至和州已召王□移師
南渡杜充親督師詣采石防守朝廷稍安從官乃請應
援建康又分兵守衢州信州隘路慮敵騎自江黄間南
渡或徑趨衢信以廹行在也二十一日命傅崧卿為浙
東防遏使令召募土豪以備衢信得江州報金人破黄
州由鄂州渡江向興國軍路已闗報洪州是日有中使
自洪來云隆祐一行已於十一月初八日起𤼵住䖍州
矣二十二日從官又請對慮敵騎不測馳􁂪請以郭仲
荀輕兵三千從車駕至平江府倚周望韓世忠兵以為
援謂仲荀方自杭來士卒老幼未至易作去計乃令張
浚兵以次進𤼵既對上以張俊重兵不可留遂決議皆
行退命直學士院汪藻草詔曉諭軍民以為迎敵之計
乃以二十三日先𤼵兵三千車駕以二十五日起行既
至錢清堰宿頓是夜得杜充奏我師敗績又康允之奏
人馬已至建康府往路犯臨江府界遂倉卒囘鑾二十
六日曉至越州城下從官對於河次上議趨四眀吕頥
浩奏欲令從官以下各從便而去上以為不可曰士大
夫當知義理豈可不扈從若如此則朕所至乃同盜㓂
耳於是郎官以下或留越或徑歸者多矣二十七日以
御史中丞范宗尹參知政事是早車駕詣都堂撫諭将
士移御舟過通泗堰不克二十八日晩出門雨作自是
路中連雨泥淖吏卒老幼暴露不勝其苦命兩浙轉運
使陳國瑞沿路排頓用炭一千二百斤猪肉六百斤以給衞士云
十二月五日車駕至四眀居於府廨朝廷召集海舟甚急
監察御史林之平自春中遣使詣福建召募海船至是
相繼而至朝廷甚喜十一日親從班直百餘人因宰執
早朝至行宫門外邀宰相問以欲乗海舟何往頥浩諭
以利害乃退上命于永宗勒兵盡捕諸班直囚之十三
日誅為首者十有餘人並降隷諸軍以侍御史趙鼎為
御史中丞十四日臺諫請對上諭以不得已之事又探
報金人已入臨安府張俊引兵出戰不勝康允之走保
赭山詔六曹百司官吏並以明越温台從便居住於是
左右司御營使司參議官皆留十五日大雨羣臣欲朝
至殿門有㫖放見惟宰執入對既退車駕遂登舟止宰
執從行十六日從官以次行吏部侍郎鄭望之以疾辭
不至詔給寛假給事中汪藻乞陸行以從十八日聞有
使人至命范宗尹趙鼎復囘明州以修報既至乃前所
遣報信使臣而已十九日車駕至昌國縣二十四日權户部員
外郎李承造往台州刷錢帛二十五日早得越州李鄴
奏云金人已在西興下寨别令人馬自諸暨趨嵊縣往
入明州乃議移舟之溫台是日范宗尹趙鼎至行在二
十六日啟行自是連日南風舟行雖穏而日僅行數十
里二十九日嵗除庚戌正月二日北風稍勁晩泊台州
港口三日早至章安鎮駐舟知台州晁公為與李承造
皆來上幸祥符寺從官迎拜於道左是日得餘姚把隘
闗陳彦報人馬至縣迎擊乃退又得韓世忠奏見在青
龍鎮就糧欲俟敵人之歸為邀擊計初命世忠駐兵鎮
江控扼後聞金人自采石濟師上命遣世忠赴行在又
欲令移軍於常州吕頥浩請以御筆召之上曰朕於世
忠約必降合同乃來於是遣中使齎詔召世忠而世忠
聞采石失守已離鎮江登舟矣至是得奏上優詔答之
四日象山縣報人馬至明州張俊出兵擊之五日從官
請對於舟中户部侍郎李迨自明越州來言張俊為戰
守備眀州西城外居民爇之矣然其意亦欲來越行在
也曉得康允之奏繳到杜充書知在真州與劉位聚兵
為邀擊事徐州趙立以師三千來援建康守陳邦光及
户部尚書李税皆降於金六日張俊奏云二十八日二
十九日止同初三日遇敵殺傷相當又得二十八日奏
及差人齎到二級上命辛企宗以兵一千赴明州策應
又出手詔付杜充趙立激勵使戰以為後圖皆親筆示
宰執乃遣之而辛企宗不行七日周望奏常州有緋抹
額敵衆犯外城知州事周杞守城以拒敵赤心隊劉晏
出戰敗之又言知秀州程俱率官吏棄城保華亭縣又
探建康人馬皆焚粮草収金銀稍稍渡江北去自稱李
成人馬云八日張思正奏云張俊出兵擊逐敵騎思正
與劉洪道李質分兵追躡九日張俊奏已自台州陸趨
行在意恐金人小衂濟師而來力不能捕耳前此屢奏
求海舟朝廷報以方聚集遣行欲其且留明州既得此
奏甚以為憂又慮李鄴已迎降金人以越為巢穴其經
營未巳也十月郭仲荀責授汝州團練使廣州安置以
擅離越州及妄支散錢帛又夜過行在不乞朝見等罪
也十二日滕康遣使臣奏隆祐一行已至䖍州前此得
信州報探云十七日已到吉州又云二十一日有人馬
至吉州東岸知州楊淵棄城走朝廷深慮敵騎追躡然
本謀南昌之行意謂金人未必侵伐雖離建康日得密
詔令緩急取太后聖㫖便宜以行後至平江議者乃云
自蘄黄渡江陸行二百餘里可抵南昌朝廷始以為憂
遂命劉光世自淮南移軍於江州以為南昌屏蔽既至
而軍中月費十三萬緡知州事權邦彦以用度不足告
於朝廷命洪州三省樞密院應付至十一月中權邦彦
乃奏言得東平府故吏卒報其父已身亡遂觧官持服
朝廷雖遽命起復而邦彦已離郡去及敵騎渡江光世
乃言初謂蘄黄間賊㓂遣兵迎擊既知其為金人遂囘
軍隆祐以初八日行敵騎以十四日到城下於是知州
王子獻以下皆走敵騎又攻撫州執知州事王仲山以
其子權知州事令根括境内金銀走洪州送納敵怒其
少云撫州四縣不及洪州一縣乃知信州陳機探報也
十三日劉洪道奏金人再入境上遣兵拒之及陳彦在
餘姚屢𫉬首級稱李鄴並無官報文字然台州探報越
州並放散把隘人兵及管待金人與之燕飲及父老僧
道赴杭州知其必降矣十四日張俊自台州來執金人
一名至行在戮之知邵武軍張毣奏有光澤縣弓手同
金人一騎至軍稱有大軍千餘人繼至已行斬首於是
福建諸州皆震恐知福州林遹奏乞遣兵防守又自言
老病不任事乃命集英殿修撰程邁代之十五日金人
再攻餘姚朝廷欲遣張公裕以海舟數千載兵直抵錢
塘江下燒爇金人所集舟船衆以公裕素不知兵慮海
舟反為金人所得皆以為不可十六日雨雷𤼵聲十七
日劉洪道奏金人以十三日一更水陸並進直至城下
洪道與張思正皆引兵出童天先與李質已擅趨台州
朝廷方降三官令還四明已無及矣聞南昌敵騎入潭
州而洪撫建康之間稍稍引去建昌通判晁公邁申先
因出城集民兵軍事付計議官承信郎蔡延世拒而不
納十八日舟離章鎮始張俊既移軍朝廷議分遣其將
領率兵援明州上不欲遣乃止他時駐驛之後資以彈
壓葢行在諸軍惟此精甲全粧稍齊整耳又批令劉洪
道等皆退避其鋒然議者皆謂眀州既失守則海道可
虞而行在必不安也十九日晚雷雨又作二十日泊青
澳門二十一日泊温州港口二十二日余被㫖奉使江
州問安隆祐宫自後不復記錄聞行在已渡温州矣
金人攻蘆州淮西安撫使李㑹叛附於金人　降賊王
善以其衆降於金人　王善自圍陳州與張用曹成等
分軍遂轉掠宿亳濠州竟無屯駐之地遂入廬州聞金
人侵合淝乃屯於巢縣将起發向南而去善之母渡浮
橋墜水溺死善悔悟欲引其衆而去不可於是請投拜
於金人金人拘善於軍中遂給公據俾其衆歸鄉而前
軍祝乂後軍鍾統制左軍李防禦右軍張淵各以其衆
散去自此淮東淮西皆被王善餘黨之擾矣善粗悍匹
夫本無馭衆之才亦無治軍之術徒以從其徒黨任之
侵擾故能乗天下之亂蟻聚烏合不啻一二十萬衆刼
掠資財滛汚婦女為中原士庶之患其軍中行伍部隊
畧無紀律屢攻城邑皆克捷聞金人至遂投拜
三日丁未徳音　禦敵者莫如自治動民者當以至誠
朕自纘丕圖即罹多故昧綏懐之逺略貽播越之深憂
雖眷我中原漢祚必期於再復而廹於强敵商人幾至
于五遷兹緣伏衛之行尤歴江山之阻老弱扶擕於道
路飢疲蒙犯於風霜徒從或苦於驛騷程頓下屈於煩
費所幸天人協相川陸無虞倣治古之時巡即奧區而
安處言念連年之紛擾坐令卒士之流離鄉閭遭焚刼
之灾財力困供輸之役肆宿宵而軫慮如氷炭之交懐
嗟汝何辜由吾不徳故毎畏天之警戒專克以焦勞欲
睦鄰休戰則卑辭厚禮以請和欲省費䘏民則貶食損衣
而從儉茍可自消於氛祲殆將無愛於髮膚然邉陲歲
駭而師徒不免於屢興餽餉日滋而征斂未遑於全復
惟八世祖宗之澤豈汝能忘頋一時社稷之憂非予𫉬
已止俟禍患之息首圖蠲省之宜况昨來䝉蔽之俗成
致今日陵夷之禍亟雖朕意日求於民瘼而人情終壅
於上聞主威非特於萬鈞堂下自遥於千里既真偽有
難慿之患則遐邇􁊕無告之寃已勅輔臣相與虚懐而
聴納令在位各須忘勢以直詢直言者勿遣危疑忠告
者靡拘微隱所期爾衆咸體朕懐尚慮四民興失職之
嗟百姓有奪時之怨科需苛急人心難俟於小康犴獄
煩滋邦法有稽於末減乃用迎長之節特頒在宥之恩
於戱王者宅中夫豈甘心於逺狩皇天助順其将悔禍
於交侵惟我二三之臣與夫億兆之衆亟攘外悔協濟
中興　金人攻和州知軍州事李儔叛附於金人　李
儔以和州投拜金人執儔於軍中計置渡采石江
六日庚戌知太平州郭偉敗金人於采石再戰又敗之
辛亥壬子日又戰又敗之　金人攻采石渡知太平郭
偉親率官軍将佐極力扞禦三日五戰皆捷金人退攻
慈湖福山偉又與戰敗之金人乃趨馬家渡上自温州
來到越州思采石把江官兵推賞有差有官人各與轉
兩官　隆祐皇太后及六宫出洪州耿信友扈衛軍潰
　太后出洪州舟人耿信友楊惟忠全軍自潰其將司
全胡友馬友楊臯趙方王璉柴卞傅選張擬九軍盡反
刼奪宗廟六宫府庫一夕而盡　韓世清敗劉忠扵蘄
州得偽柔福帝姬　劉忠初聚兵於京東號花面獸其
衆皆戴白毡笠又號曰毡笠劉忠勇鋭善戰金人既退
京東忠乃侵淮西犯蘄州韓世清屯蘄州出兵與忠戰
大破之其衆死亡者甚多乃漸入湖南世清奪得一婦
人自稱是柔福帝姬小名環行第二十一小王娘之女
也或報世清世清疑之乃請知州甄采同通判鈐轄具
官裳立於庭坐柔福帝姬於堂上隔簾問之遂具説被
擄及得脱之因具言被劉忠擄在軍中初遭劉忠無禮
又被劉忠嫁與一押火及言昔時閣中官員姓名稍詳
世清等信之遂改館焉蘄州具其事聞奏之　知楚州
趙立敗金人於淮隂領兵入楚州　朝廷聞金人将謀
深入乃召諸路以兵勤王保衛王室趙立方知徐州以
徐州城孤且乏糧不可守乃率将兵及民兵約三萬趨
行在是時知楚州劉誨被召命赴行在杜充以楚州缺
知州且聞立率兵自徐來即劄付立俾知楚州使人迎
立授之立至臨淮縣被充之命兼程至龜山金人聞立
棄徐州而新知楚州以甲兵於淮隂邀截之立麾下皆
謂金人方扼於淮隂而楚州不可往不如退還徐州立
忿怒嚼其齒曰正要與金人相殺何謂金人扼路而楚
州不可往乃令諸軍曰囘頋者斬於是率将先登至淮
隂與金人遇大戰四十里至楚州城下遂得以數千人
入城而後軍孟成張廣皆以其所部渡河北去方其鏖
戰也士卒有失仗者拔砌街磚相擊嶽廟磚街三里許
皆為所拔立口中箭貫其兩頬帶箭入城口不能言以
手指揮諸軍憇歇方定拔其箭議者謂自燕山之後南
北戰争未有如此之鏖戰者
十三日丁巳杜充焚真州長蘆崇福禪院　金人已入
和州杜充命清野淮南添差建康府通判劉漢之獻議
長蘆崇福院有屋二千間金人得之可以繫筏而渡當
焚之充命統制伏之彦往焚燒長蘆崇福院院有重廟
層閣金碧相輝映凡二千餘間禪刹之盛為淮間第一
是時之彦屯於東陽被檄即以數舟載三百人自東陳
口泝流而上至楊家洲有沿江巡檢王真下寨又有長
蘆崇福禪院僧行數百人居民亦數百人雜居諸渚間
真使人邀舟船問其軍分之彦對以准留守司檄備奉
聖㫖差諸統制伏之彦往焚燒長蘆崇福院僧行聞之
已仰天號哭百姓亦哭之彦遂率真并土軍同行至長
蘆鎮住持僧道林與知事迎接入院之彦具説燒焚之
意道林曰物之興廢皆有其時成也毁也吾何容心哉
乃對佛燒香之彦取檄就佛前宣掦僧行軍民皆哭之
彦亦哭道林與之彦少坐之彦遣其衆取蘆柴於𦂳要
下積堆凡二十四處道林亦遣僧行取庫錢三千餘緡
投入井中又取金銀匣去之彦取責沿江巡檢司焚燒
知委文状具令申刻取火又徐徐至酉刻促放火二十
四處火皆齊𤼵昏黒時火焰亘天夜漏方半屋無大小
已平塌矣是時驚移老小乗火而行翼旦寺基唯灰埃
中有釘頭而已　劉位知濠州　知濠州孫逸赴建康
稟議也杜充以濠州不可闕知州遂檄節制軍馬劉位
俾知濠州位泗州招信人居於碑真素豪强為鄰里所
推且宗族稍盛擾攘之際聚鄉民保守横山分鄉民為
軍使諸弟姪各統之是時西北衣冠與百姓奔赴東南
者絡繹道路至有數十里或百餘里無舎煙者州縣無
官司比比皆是盜賊艱辛之状萬緒千般及入泗州境
則聞招信劉家聚兵甚衆故流移之人渡江入招信投
横山為樂國而士大夫往往具刺敬謁扵位賓客既多
位見客亦有時毎頥指其館穀之所於是狼狽而來者
得以暫安而位亦漸漸尊崇矣所以招信劉家之名播
於逺邇者葢自流移士民唱之也杜充在建康以位為
節制軍馬至是令位知濠州軍事　陳邦光知建康府
　知建康府胡舜陟以金人勢逼乃求為浙西宣撫司
參議官朝廷從之遂命陳邦光知建康府舜陟發建康
之六日金人攻建康境是時韓世忠在鎮江府或執舜
陟解送世忠者世忠責舜陟不合棄建康以陟縳於海
船之桅檣既而聞之改差浙江宣撫司參議官乃放行
　金人陷臨江軍
二十一日乙丑金人自馬家渡渡江統制陳淬被殺
先是金人計置采石欲渡江為郭偉所拒遂趨馬家渡
統制陳淬及金人戰於江上敗績淬被殺金人遂濟渡
南岸無兵金人舟不多但無人迎敵致使渡長江如陷
平地唯水軍統制邵青以一舟載十八人當金人於江
中梢工張青者中十七矢遂退於竹篠渡　遺史曰杜
充聚諸軍在建康而沿江皆無備金人已渡乃命諸軍
迎敵都統制王□素驕奢不習軍事唯衙署以旌旗簇
擁夸其榮貴身為大将無亡矢遺鏃之用率本軍先遁
先是輔達在東陽被檄策應□與達相遇於途中曰已
失渡口遂以兵皆南奔自徽州入福建劉晏走毘陵韓
世忠在鎮江以敵騎驍勇其鋒不可當乃率步卒航海
以伺其隙
二十三日丁卯杜充棄建康府渡江北走軍潰　杜充
在建康治兵專以殘殺為政斬人無虚日充聞金人已
渡江諸軍潰散欲乗船出奔方開水門士庶舟船争門
擁隘不能出充使人諭之曰相公欲迎敵金人耳衆皆
呼曰我亦去迎敵充不能行而止自是市井間喧騰言
杜充相公枉斬了多少人及其驚急却欲先棄城走充
聞之莫敢誰何乃命諸軍各人犒賞銀十兩絹十疋令
諸軍皆往蒋山下寨是夜軍中不整人多夜呼質眀皆
潰散到東陽諸軍争入互相殺移時方定充渡江遁走
宿州王進王冠猶以本部兵隨行至真州駐於天慶觀
進冠不相協遂分為二充以軍不協囘惶未有所向知
真州向子忞勸充由通泰入城欲與之偕行充意在歸
北故不從子忞知其意遂乗舟棄真州而去充檄冠知
真州自為出陸計聲言往招信縣山寨合劉位人馬來
殺金人乃出西門行至天長軍而去　金人攻六安軍
知軍邉某叛降於金人　金人周太師已據夀春府乃
命兵侵六安軍丁夘至城下知軍邉某迎降金人以趙
團練者率北軍三百人屯城下不殺掠　金人攻吉州
知軍州事楊淵棄去　楊淵聞金人至境即棄城去金
人駐於城下不入城不甚擄掠　金人攻袁州知軍州
事王仲嶷叛附於金人
　三朝北盟㑹編卷一百三十四
欽定四庫全書
　三朝北盟會編卷一百三十五
　　　　　　　　　　　　宋　徐夢莘　撰
　炎興下帙
　　起建炎三年十一月二十三日丁夘盡十二月二
　　十五日庚子
隆祐皇太后自吉州進幸䖍州　隆祐皇太后離吉州
至生米市有人見金人已到市中者乃解維夜行質明
至太和縣又進至萬安縣兵衞不滿百人滕康劉珏楊
維忠皆竄山谷中唯有中官何漸使臣王公濟快行張
明而已金人追至太和縣太后乃自萬安縣至皂口捨
舟而陸遂幸䖍州　金人攻撫州知軍事王仲山叛降
於金人　遺史曰王仲山字衡甫與仲嶷為兄弟仲嶷
字峰甫仲嶷以袁州降仲山又降兄弟典二郡相望皆不
能全其節後綦崇禮行其責詞曰昔唐天寳之亂河北
列郡並陷獨常山中原能為國守者葢杲卿真卿二顔
在焉爾等頃以家聲屢塵仕版未為虧失寖預使令為
郡江西惟兄及弟力誠不支死猶有説臨川先降宜春
繼屈魯衞之政若循一途雖爾無恥不愧當時之公議
顧亦何施面目見爾先人於地下哉仲山映之父也有
婿曰秦檜
二十九日癸酉江東安撫使陳邦光叛附於金人通判
建康府事楊邦義死之　金人自渡江數日軍馬皆集
遂鼓行逼建康府城下先是杜充清野縣無屋宇皆空
闕城下望之旌旗器仗蔽郊滿野鉄騎往來如雲陳邦
光即具附降之状使人迎於十里亭投之詣拜喜曰金
陵不煩吾攻擊大事成矣邦光率府縣官自出南門詣
烏珠投拜烏珠受之通判楊邦義不拜烏珠問之邦義
曰我大宋之臣也食君之祿豈忍背其主而事他邦也
烏珠猶欲降之使譯者許以髙官邦義大罵不絶口竟
不肯屈烏珠命拘至帳下殺之邦義字希稷吉州廬陵
縣人後葉夢得知建康府為請於朝立廟宇南門之外
以褒忠為額邦光方出城投拜也城中民亂老幼争出
東門取蒋山路而去金人馳騎往蒋山遮其路約居人
復囘城金人遂據其城　金人攻建昌府權知軍事蔡
延世禦退之　蔡延世建昌人也應武舉得承信郎閤
門祗候軍無守臣衆推延世權知軍事金人䧟洪撫州
遣十人持檄至建昌軍延世令入城皆殺之至是金人
以兵至城下問十人所在延世示之以首級金人怒攻
城為延世所敗由是不攻而去故建昌獨後軍相薦上
殿改通直郎賜緋魚袋　邵青聚衆於建康江中　金
人渡江建康失利邵青退於竹篠港欲聚衆凡建康有
舟船者皆攔之漸下真州有宋金者建康水軍将官也
水軍統制郭吉潰散不知所在已在真州攔船青攻金
人不勝其餘衆復入建康青盡奪其舟遂有舟大小僅
百隻往來於江中舟船漸聚衆亦數萬得兩京路安撫
司參議魏曦者倜儻之士也西京安撫司辟為參議
朝廷以白衣借補閤門宣贊舎人在建康未行間會金
人渡江為青所得用為參議遂以其衆往蕪湖　權知
濠州張宗望叛降於金人　先是杜充檄趙魏知濠州
也張宗望遣進士秦絳趙之傑等往招信致書備禮請
位位未至其金人周太師自夀春府傳檄到州宗望與
州縣官議其所宜衆謂孤城難守趙位未至不若從權
受金人之命保全家属宗望然之乃與州縣官列衘具
降附之状遣使僧道往夀春府投拜周太師即以孫興
來知濠州滕州郎中為兵馬都監以副之迪功郎陳浩
然為通判率北軍五百人入城興與滕郎中皆燕人浩
然者王臣也初以進士登第為夀春府幕官金人據夀
春故浩然受金人之命興等既入城唯改建炎三年為
天會之號其餘一遵舊法無所變革北軍與濠民雜居
於閭巷間秋毫不相擾興唯務撫䘏由是居民稍稍安
處　杜充觀文殿學士提舉江州太平觀　制曰門下
運籌而決千里之勝兹有賴於宗臣失律而致三軍之
凶顧可居於宰職眷吾次輔嘗領中權既貽疆場之憂
其解機衡之任具官某早緣人望驟履政途謂其宜惇
大而有謀可以艱難而立事故擢持於國秉仍專付於
戎師總諸将萬夫之屯當長江一面之宰所期李勣為
我長城寧使周公至於破斧逮敵人之臨境率我衆以
交鋒惟勝負者兵家之常當死生為天下之計乃因奔
北唯事退藏至大變於其師将焉用於彼相會邉虞之
稍息聞物論之交興已咈民瞻難逃策免念備股肱之
久姑存體貌之餘止罷要權猶從優數賦殊庭之厚祿
加秩殿之隆名於戱泰階平而風雨時始共期於康濟
采薇廢而征伐缺今良失於倚毗尚兾桑榆之収復全
龜玉之毁勉圖偉績用對殊休以棄建康府遁還軍潰
故有是命
十二月七日辛已金人陷廣徳軍烏珠既得建康府
區處已定乃率衆焚溧水建平路趨杭州一路居民但
知潰散之亂軍兵不虞是金人故聚集居民及鄉兵若
将捍禦者金人以為拒戰所以溧水建平皆焚焼殺戮
而去将近廣徳軍知軍周烈亦未知是金人謂為潰兵
遣人以語迎之許其犒軍且約其不擾金人許之故烈
無虞心俄頃金人傳箭至招其投拜烈大驚索馬而奔
金人追至二十里被執至杭州殺之金人陷廣徳軍焚
燒罄盡安吉縣相去八十里猶未知報
八日壬午金人陷安吉縣　知安吉縣曽綽聚鄉兵在
石郭把隘金人攻石郭寨發數矢或視之曰沙栁木幹
鑿子頭真金人箭非潰兵也鄉兵皆棄竹鎗紙甲而奔
金人入縣縱火悉為灰埃唯常樂寺有屋數間火所不
及
九日癸未知餘杭縣事曽􁇄叛附於金人　金人自安
吉縣進兵過松林嶺嘆曰南朝可謂無人倘以嬴兵數
百人守此吾豈能遽渡哉知餘杭縣曽􁇄探得其實知
是金人乃與縣丞徐律成率僧道俱焚香迎拜投降金
人差押人穆昆問知縣安否委貝勒二員同治縣事不
焚燒不殺戮出榜於路戒約兵馬不得騷擾縣尉楊汝
為在徑山能仁寺縣差弓手節級及保正齎牒招汝為
汝為斬之請監事為統領聚强壮拒金人住持僧梵仁
從之於是臨安縣官吏亦叛附於金人
十日甲申金人攻杭州浙江安撫司康允之棄杭州
金人攻杭州杭州猶未知是金人安撫康允之遣東第
三将劉某出城迎敵於湖州市得二級以歸耳上皆戴
環子允之見曰此金人也遂棄城遁去
十二日丙戌扈衛班直亂　上欲幸海道班直衛士語
不遜欲殺宰相吕頥浩中軍統制辛永宗彈壓定遂取
首亂者數人誅之
十七日辛夘杭州軍民亂殺權知州劉誨金人陷杭州
　劉誨知楚州被召赴行在挈家到杭州時上已幸浙
東適會金人自安吉縣餘杭路入攻安撫使康允之棄
城走軍民共推誨為知州先是金人在和州李儔者杭
州人也與誨有舊金人令儔入城諭誨使降儔已降金
人乆矣誨儔相見執手而言欷歔不能止軍民謂誨有
投拜之意王八差者唱之軍民遂亂誨全家皆死初聞
亂誨大呼曰李儔是本州人為和州知州為金人所執
𫝊語而來非金人也亂不可止遂被害是日晚城陷明
日贈誨直龍圖閣制曰生好物也死惡物也好物樂也
惡物哀也樂生哀死人之情也聖人之治順人情而已
劉誨山陽之守臣錢塘之寓公也紛然圍城之中推以
為守而奉承之非深知其賢為可事也指以為叛而勦
絶之非深知其罪為可誅也事窮勢廹人人自危横議
之𤼵初無根柢卒使身塗草野屍混卒伍是亦不幸焉
爾錫以寵名官其遺息姑以致哀死之義而已尚其不昧
知享此哉
十九日癸巳車駕幸定海縣　上以眀州不可居乃決
幸海道把隘張公裕進海船二十隻内以興化軍田經
船作御舟餘并作御前使用百司禁衞并眀州備船禁
衞有千餘人隨行是日幸定海縣留張俊眀州扞敵上
賜親劄其略曰惟卿忠勇事朕累年朕非卿則倡義誰
先卿非朕則前功俱廢卿宜戮力共扞敵兵一戰成功
當封王爵
二十日甲午車駕幸昌國縣　金人攻越州浙東安撫
司李鄴附於金人浙東宣撫司郭仲荀棄越州走　金
人攻越州郭仲荀以宣撫司職事不戰而奔其兵将多
潰去為盜知州李鄴以越州叛降於金人
二十二日丙申屠洪州　金人在洪州取索金銀寳貨
百工技藝皆盡是日大申軍令都下肅静潰軍成阜
侵婺州防遏使傅崧卿出城説而降之　成阜㓂婺州
州學教授周邦者請率兵擊賊知州沈誨從之邦率兵
數百出城大敗而還誨欲斬邦州官勸止之浙東防遏
使傅崧卿屯婺州阜來攻城崧卿出城單馬見阜示以
至誠説以忠義之節阜等數千皆來降傅崧卿何㮚榜
第進士上駐蹕掦州為中書門下省校正諸房公事行
在明州以崧卿為浙東防遏使取将必用儒術以侯延
慶為前軍統制步汝霖為後軍統制親統中軍皆有紀
律云
二十五日庚子張俊敗金人於眀州　金人逼眀州張
俊欲遣人硬探無敢應者有軍兵任存請行俊壮之曰
汝果能得其實當與汝官存拜謝而行不旋踵以手提
二級而還具得金人之虚實俊大喜遂決用兵之計亦
㑹隱士劉相如勸俊戰乃令統制劉寳與戰不勝再命
王進黨用兵迎敵用與横皆被傷楊沂中田師忠再戰
又不勝李寳繼進苦戰李直率諸班直以舟師來助劉
洪道又率兵射其旁金人乃敗而稍退去俊戒将士毋
驕毋惰且金人侵軼數千里如入無人之境其謂我不
能軍有輕我之心今一旦失利彼将奮怒必再來乃清
野髙橋閉闗自守奏任存之功特授承節郎王進者延
安人少為軍卒是役也身先士卒獨立竒功驟加正使
賜金帶俊拔用為将　李成侵淮西　李成破滁州琅
邪山寨漸欲趨江上止全椒縣遇金人在烏江馬家渡
成避之復囘滁州住三日屯於大寨嶺至是知金人渡
江已盡乃率衆往淮西　時張俊遣人來奏明州之捷
　上在昌國縣捷報至百官皆賀内侍陳顧言不賀曰
上幸海道何賀之有　隆祐皇太后命楊琪軍臨江軍
張仲彦軍吉州　梁斌張進叛降於金人　梁斌為選
鋒正将張進為副将上在越州差斌進以本将兵駐於
諸暨縣及李鄴以越州投拜金人遣招斌等斌與進皆欲
投拜其衆多不從事漸彰露斌與進心不安率腹心五
六十人詣州投拜其衆果不至據山自保　上在温州
張俊遣人招其衆皆往温州俊依舊留麾下　邵青破
周虎於蕪湖縣戚方殺後軍統制扈成於金壇　李成
之黨有周虎者據蕪湖縣邵青以舟船至蕪湖縣乃遣
人與戰一日七敗參議魏曦以小舟戰江中既而告青
曰吾知所以敗亦知所以勝矣彼以紅布軟纒與我之
號一同故與戰則不能分彼我所以必敗宜易其號則
勝矣青然之乃令其衆皆作鑽風角子各附墨而行遇
戰則去紅布唯見鑽風角子又用墨抹搶於眼下如伶
人雜劇之戯者又曰吹呌子一戰勝周虎於蕪湖青遂
駐於蕪湖初軍潰於建康蒋山也統制劉經扈成岳飛
皆入茅山經屯上觀成屯中觀飛屯下觀皆從兵擄掠為
資飛與經成議移軍入廣徳軍鍾村經與成皆許之岳
飛與經引兵先行飛等既行成按軍在路下擺齪不動
飛與經軍馬已行盡成乃往金壇縣與其将李璋等議
入鎮江㑹滑搥之軍将士從之成留老小在金壇以其
衆往鎮江李滑搥閉門不納而出銀帛犒成軍復囘至
丹陽得報戚方刼金壇寨盡擄老小而去成大怒有吞
啗戚方之意急趨金壇有統領官谷俊者背成投方告
其事方勒兵馬備之中夜鄉導二人迷路質明始悟成
益怒斬鄉𨗳二人成使尅擇日筮之日緩則吉成曰事
已如此何可稍緩又命斬之命尋路而囘中途與方隔
水相遇方下馬拜成成亦下馬答拜成曰弊軍老小在
金壇何故見侵方曰死罪死罪戚方安敢作此乃其下
小人有相累者成曰然願得軍中老小見還如何方謝
曰既䝉寛恕謹當盡以老小交付不敢稍有侵損約日
交還已定方先期令人於橋下掘大坑伏精鋭數十人
期日盡刷老小鱗次而行若将交還者成以車馬迎之
方隔水言曰戚方今日盡将老小交還統制何用軍馬
豈非欲見陵侵乎成曰不然遂約其軍馬皆退而成與
方各進馬方稍緩其行成先至橋側伏兵出遂殺成成
既死方乃進兵其軍散走方盡取成父母妻子皆殺之
於是寵榮収成餘衆往宜興縣投水軍統制郭吉
　
　
　
　
　
　
　
　三朝北盟㑹編卷一百三十五
欽定四庫全書
　三朝北盟會編卷一百三十六
　　　　　　　　　　　　宋　徐夢莘　撰
　炎興下帙
　　起建炎四年正月一日甲辰盡三十日癸酉
建炎四年甲辰朔車駕駐蹕昌國縣　張俊敗金人於
髙橋
三日丙午知明州軍州事劉洪道棄城走金人陷明州
　張俊雖已敗金人於髙橋然心猶懼遂與李質及劉
洪道俱棄城而去州人隨之争門而出洪道已渡浮橋
使人㫁其橋路故州人不及渡而金人已入城追至西
門外州人多溺死金人乗勢屠明州存者無幾眀州之
人是以怨張俊得小勝而棄城遂致大禍
五日戊申車駕發昌國縣　上聞金人已陷明州昌國
不可駐蹕遂行　金人陷昌國縣　金人知鑾輿已入
海道乃自眀州乗小鐡頭船泛海隨潮無風至昌國縣
縱火刼掠至沈家門而囘乗輿纔隔一日
七日庚戌幸章安鎮　司全張擬以所刼神御來䖍州
詣隆祐皇太后乞降　傅選陷彬州　岳飛屯於宜興
縣　水軍統制郭吉自建康潰散屯於宜興縣時右統
制岳飛與劉經屯於廣徳軍種村飛令軍中不得驟擾
鄉村約束雖嚴然不可禁飛患之有将司李寅者獻計
曰若移軍宜興三面臨湖唯有陸路極狹使一小将守
之不可犯矣飛大喜遂移軍宜興吉聞飛将至已懼即
命擄捉舟船盡載老小若将遁者飛先遣人投書以好
語慰諭吉吉覺之急解維開船而去飛遂屯於宜興後
寵榮率其衆背吉而投飛納而用之　王徳張景斬趙
萬於袁州　趙萬㓂袁州王徳張景與戰敗之萬臨陳
乞降徳斬萬而并其衆
十四日丁巳金人陷陜州李彦仙死之　李彦仙守陜
州髙城深池利器械積粮食鼓士氣且戰且守人心益
堅固可用又嘗北渡河與金人戰蒲解間民皆陽從金
而隂歸彦仙金人必欲下陜州然後專力西向彦仙亦
自料金人必併兵來攻即遣人詣張浚求馬三千匹俟
金人攻陜即空城渡河北趨絳并汾毒其腹心金人必
自救乃自嵐石西渡河由鄜延以歸浚不從浚貽書勸
彦仙宜空城清野據險保聚俾敵人來無所掠我亦無
傷俟隙而動庶乎功可成彦仙亦不從守城之意益堅
金人自舊歲冬以重兵來攻彦仙以死守浚取間道遺
以金幣使犒其軍又遣軍援之至長安不得進彦仙日
與金人戰将士皆未嘗觧甲金人晝夜力攻之歲終猶
未下羅索命自正月一日為始以一軍攻擊一日不下
則歇泊次日别輪一軍攻一日十軍輪作十日攻擊如
不下次日聚併攻一日如是者凡三十三日必要破城
攻擊之法攻具畢施其不當攻具者背負雲梯手執刀
斧弓箭毎隊以鼓在前擊鼓一聲則進行一步既渡濠
地鼓聲漸促莫不争先疾趨併力齊登死傷者雖滿地
而不敢反顧丁巳晨有鳶鴉數萬譟於城上與戰聲相
亂羅索曰城陷矣促使急攻已而城陷彦仙出城走過
河北曰吾不甘以身受敵人之刃聞金人大縱屠掠彦
仙曰金人所以殺戮過當者以我堅守不下故也我何
面目復見世人乎遂投河而死逺近聞之者莫不嘆惜
之曰嗟乎烈士世皆稱其忠浚作文遥祭而哭之表其
事於朝
十五日戊午車駕駐蹕於章安鎮　上在章安鎮忽有
二舟為風所飄直犯衝禁船問之乃販柑子客也上聞
盡令買之分散禁衞軍兵令食穣取其皮為碗是日元
夕収燈之辰也乃命貯油於柑皮中㸃燈隨潮退放入
海中時風息浪静水波不動有數萬燈如浮在海上章
安鎮居人皆登金鰲峰㸔之
十八日張俊自明州來郭仲荀自越州來　張俊棄眀
州捉得金人二人至是來獻郭仲荀來乃知李鄴獻越
州矣　遺史曰吕頥浩范宗尹王綯從車駕在海道常
欎欎不樂逰宴六鰲峰以消憂感　耿嗣宗敗金人於
盧氏　陜州既陷金人攻盧氏縣先是李彦仙遣耿嗣
宗屯於盧氏嗣宗出兵與戰金人大敗死者滿野
二十日癸亥車駕𤼵章安鎮　上在章安鎮半月餘常
一日登金鰲峰見壁間詩一絶句曰牡礪灘頭一艇横
夕陽髙處待潮生與君不負登臨約同向金鰲背上行
上問誰題此詩僧對曰過往攫客上惡之方啜茶以其
餘潑於詩上張俊郭仲荀既到上以章安鎮不可居甲
子進𤼵行五六十里有一小島嶼林茂盛中有屋數間
上命泊舟與内侍數人步登㟁入其舎乃僧巢也爐香
猶未斷烟而寂不見人令扵林中尋之得三僧二僧童
云是台州夀聖院之下院也上見壁間有小榜云為金
人侵我中原伏為今上皇帝消災祈福祝延聖夀上喜
之賜金五十兩三僧各賜紫衣二童僧各賜度牒披剃
仍令禮部賜額　金人逼潭州湖南安撫使向子諲棄
城走　金人屠潭州湖南初聞警報子諲揭榜禁止官
員士庶並不得出城甲子金人逼潭州呼令開門投拜
軍民皆不從請以死守城金人力擊之遂登城子諲􁂪
圍出奔城遂陷軍民猶極口罵詈力為巷戰由是滿城
生靈盡遭誅殺後賜詔撫恤官吏軍民　賜潭州官吏
軍民等撫恤勅書　朕惟金敵慿陵東南震擾長驅騎
卒奄及湘城方薄壘以來攻至浹辰而靡息爾等明於
分義属此艱危雖巧言之百端終堅持於一息逮兵火
之失守猶夙夜以輸忠躬履軍鋒詈之極口力為巷戰
奮以忘軀因奏牘之來陳想忠誠而嘉嘆　邵興退軍
虢州盧氏縣　邵興在虢州聞陜西已破李彦仙既死
乃退軍於盧氏縣
二十四日丁夘䖍州軍亂　隆祐皇太后既到䖍州百
官及官司所有之物盡散失衞軍求請唯得鈔折二錢
市中買物不售軍與民相争鄉民皆喧言曰何人來壊
了我州府遂以搶刺軍士有傷者奔入所屯景徳寺中
被甲執器仗保所居百姓亦被甲執器仗保守坊巷有
䖍化縣百姓沈立等三百人與百姓相犄角令甲軍出
於寺後轉殺兵民由是鄉兵與将兵及百姓争門出軍
士遂縱火肆掠䖍多竹屋煙焰亘天不可向邇鄉兵之
首領陳辛率衆數萬圍䖍州太后震恐赦其罪不聴滕
康劉珏楊惟忠皆坐視其亂而不能禁先是胡友犯臨
江軍楊琪與戰不勝遂陷臨江軍至是友以其衆復至
䖍州及陳辛戰於城下破之遂觧圍張中彦在吉州聞
難不顧　劉可為其黨所殺劉超據荆門軍　劉可者
沒角牛楊進之徒黨進死其衆以可為首轉㓂汝蔡隨
唐信陽之間屢與桑仲戰皆不勝為其徒黨所殺遂推
劉超為首以據荆門軍劉可劉超所過井邑皆墟人無
噍類
二十五日戊辰車駕幸温州駐蹕於江心寺　京城留
守程昌禹退還蔡州　程昌禹為京城留守在京城凡
四月隨行軍吏無糧食不可留遂還蔡州上官晤權留
守事　金人登楚州城不能入復退去　趙位在楚州
專為戰守之備金人達蘭以數萬人圍城修治攻具以
舊歳十二月攻城之南壁立親作旗頭引衆出戰金人
來占砲地立與戰却之凡十月餘不能占砲地有淮隂
縣百姓左彬者為隊長部民􁜤壕於城下有金人勇将
擐甲馳馬掠壕而過彬以刃追逐之金将勒囘馬迎敵
而彬與戰於野良久金将去立適在城上見之問其姓
名補以官使為親隨立毎出戰彬必隨之屢立竒功金
人凡攻四十餘日立親出戰者四五十次金人以砲連
擊三敵樓而破之遂登城立先取生槐木斫作鹿角以
鹿角槎定城破處兩頭又下修月城以裹之月城之中
實以柴薪城之内置鎔金人無路可入在城上立者如
植城外立洞子數十皆藏兵俟可進則進登城不能措
手壅隘不可上争自月城中入立命潑金汁焚其柴薪
焼死者一二百人自是金人以不能入而退還守孫村
蒲夀河大寨時時以鐡騎數百人出沒於城下以掠取
尋糧採薪者故城中之人皆不能出而糧薪日以罄竭
矣
二十七日庚午李成陷六安縣　李成攻陷六安軍水
寨下寨於郭界步置碓磨於十八倉以其衆攻六安軍
不克是時安豐縣土豪孫暉統率鄉兵保守安豐塘羣
㓂不能攻
三十日癸酉令隨行在職事官各條具當如何措畫及
當如何處駐蹕汪藻上疏　疏曰准行在御史䑓告報
正月三十日三省樞密院同奉聖㫖将來敵騎北歸或
盡數過江或於建康杭越等州留兵占據各當如何措
畫及當於何處駐蹕除已令侍從官條具外可更令隨
行在職事官各條具以聞者右臣竊惟金人為我國患
難雖五年而自陛下即位以來祖宗土宇日蹙一日生
靈塗炭歳甚一歲臣嘗稽之載籍自古敵國强盛固有
之矣未聞有如今日之甚中國凌夷固有之矣未聞有
如今日之極雖至微弱之邦至衰闇之主敵人臨境猶
能使其國人勉强一戰未聞以中國堂堂之大州縣所
存者大半陛下英明之資勵精求治無失徳於天下而
外敵長驅去部落萬有餘里如入無人之境至山東則
破山東至淮南則破淮南至浙江則破浙江嘻笑而來
飽滿而去坐令原野厭人之肉川谷流人之血宗社不
絶如綫以萬乗之尊至於乗桴如海倀倀然未知税駕
之所其所以至此者何哉将帥不得其人而陛下所以
御将帥者未得其術也今陛下所謂将帥者誰乎臣知
之矣不過曰劉光世韓世忠張俊王□之徒是也論其
官則膺節鉞之除兼兩鎮之重視執政之臣有韓琦文
彦博所不敢當者其寵可謂極矣論其家則金帛充盈
所衣者錦衣所食者玉食奢豪無所不至雖輿臺厮養
皆得以功賞補官至一軍之中使臣反多卒伍反少其
志可謂驕矣平時飛揚跋扈不循朝廷法度所至焚掠
驅擄甚於敵兵者陛下不得而聞也擁重兵居間處邀
犒設賜賚者陛下不得而吝也然天下之人猶謂陛下
寛之至此者防秋之時責其死力耳及敵人之來是數
人者曽不能為陛下施鏃矢之勞獨張俊眀州僅能少
抗若更堅守數日待敵再來乗其機㑹極力勦除敵必
終身懲創不敢復南此則俊忠於陛下也其利害豈真
為今日計哉奈何敵未退數里間遽狼狽引軍而行也
雖三尺童子知其不可以為敵性驍勇不攖其鋒猶懼
屠戮况已憤怨而去既不増兵益戍徒反旋軍空以挑
之是前日至小之捷乃莫大之禍也未幾果殘眀州無
噍類焉是殺明州一城生靈而陛下再有館頭之行者
張俊使之也臣嘗痛念自秋以來陛下為宗社大計懼
敵人之侵宵旰焦勞未嘗頃刻少安以建康京口九江
皆要害之地當宿重兵故杜充守建康韓世忠守京口
劉光世守九江而以王􁣣𨽻杜充其措置豈不盡善也
若敵騎渡江杜充韓世忠王􁣣併力扼其前劉光世掩
其後可使奔北不暇而世忠八九月間已掃鎮江所儲
之貲盡装海舶焚其城郭為逃遁之計其比肩諸将聞
朝廷欲倚世忠為杜充之援者無不竊笑是世忠初無
為陛下拒敵之心也洎杜充力戰於前世忠王􁣣卒不
為用劉光世亦偃然坐視不出一兵方與韓相朝夕飲
宴敵至數十里間不知則朝廷失建康犯兩浙乗輿震
驚者韓世忠王􁣣使之也失豫章太母播越六宫流離
者劉光世使之也嗚呼諸将已負國家罪惡如此謂須
少畏陛下之威憚臺諫之言日夜皇恐席藁負鑕請罪
有司謝數州生靈之死亦知尚有朝廷之法而張俊方
且以萬人殺獲數十人之功冒朝廷不貲之賞自明引
軍至温道路雞犬為之一空居民聞來逃奔山谷數百
里間寂無人煙韓世忠逗遛秀州放軍肆掠為之騷然
至執縳縣宰以取錢粮平江府自城而外無不被害周
望僅能守其城中而已雖陛下親御宸翰召之三四而
不來元夕取民間子女張燈髙㑹君父冒不測之險而
不恤也王􁣣自信州入閩所過州縣邀索動以千計公
然移文曰無使枉害生靈其意果安在哉方國家危急
之時所恃者諸将所為如此不知何以立國臣竊憤之
此事人皆知之而無為陛下言者豈以為不急之務哉
以天步艱難正藉此曺為重而不敢言耳然臣竊為懼
焉臣聞王者所以得天下者以得民也得民者以得其
心也兹者陛下南渡可謂播遷之極矣而百姓尊君親
上志不少衰豈非祖宗徳澤結人之深而恃陛下為之
主耶所謂為民主者平日取民財力以養兵緩急之時
排難解紛而使民安業也今諸将聞敵人之來則望風
遁逃反汲汲内相攻殘以為民害車駕所過一路則一
路罹其烖所過一州一縣則一州一縣罹其烖今江淮
兩浙已如此矣萬一幸湖幸蜀則金人侵其前而無人
以拒官軍殘其後而無法以繩是復為江淮兩浙無疑
矣古者天子所臨曰幸言所過人以為幸也豈今日之
謂哉臣恐人心一解而陛下無所恃也持此将安歸乎
臣又聞張俊離明之時士卒頗有願留擊敵者俊聲言
陛下召之臣知其説矣陛下諸将皆本無鬭志方無事
時則先取赴行在指揮以備警急則引去曰朝廷召我
矣其實自欲遁而又假上詔令以欺其欲戰之人使歸
非其上此尤可罪臣比至黄岩聞陛下使李捧屯兵縣
中降指揮云金人至台州則前來温州是既欲遁而陛
下又令之使遁也夫士驅之使鬭猶懼不前况令之使
遁也然則敵人長驅無所忌憚者適其宜耳何足怪哉
臣竊觀今日諸将在古法皆當誅然不可盡誅也惟王
􁣣本隷杜充充敗於前而􁣣不救此不可赦當先斬􁣣
以令天下其他以次重行貶降使以功贖過如張俊之
軍獨可賞其将士耳所以移軍輙遁者俊也罪亦何逃
如此庶㡬國威少振昔周世宗承五代之衰将士習為
驕惰河東之敗一日而斬大将樊愛能等三十餘人然
後東征西討無不如志白起於秦可謂有功矣一不受
命賜死杜郵郭元振唐之勲臣也眀皇怒軍容不整坐
之纛下葢威克厥愛允濟愛克厥威允㒺功是數君者其
知之矣何則人之欲無窮思有時而既惟吾威足以制
之然後恤焉足以為恩况此曺平時饜飫於擄掠之資
矣用㡬何錫賚而能滿其意哉如有賞而無刑是姑息
之政耳自古有能以姑息而成功者乎且漢髙祖之興
所将者韓信黥布彭越也以今日諸将之才視之何如
哉所成就者布衣而取天下也以今諸将視之何如哉
然髙祖於是數人者欲王則王之欲誅則誅之曽不少
貸非将将者人主之職耶故今陛下當以将将為職熟
視諸将悍驕如此而無以治之異時張浚集西兵而來
則又靡靡相効成風矣不知生靈何時息肩國家何時
興復以臣觀之今日之兵今日之将習至此陛下已不
得而用已不得而制矣非特無以責其至誠徇國所至
人心振恐動而有意外之憂有之不如無之臣愚以為
敵退之後正朝廷大明賞罰立紀綱新人耳目之時莫
若擇有威望大臣一人盡䕶諸将雖陛下親軍亦聴其
節制稍稍以法裁之凡軍輒敢擅移屯以䕶駕為名者
主将将佐僚属並論如法仍使於偏禆中擇人才可用
者間付以方面之權待其有功加以爵秩隂為諸将之
代天下之大豈無數人将帥之材哉特為諸将所抑而
不得伸耳若陛下馭諸将如臣所言則敵或盡數過江
或於建康杭越等州留兵占據守亦有功戰亦有功車
駕囘臨安或平江徐議所向留浙江亦可幸湖湘亦可
如其不然雖大臣忠貫白日謀臣如雨言利之臣能使
錢流地上何益於事哉譬禦飢者當用食捨食之外皆
非所急也已疾者當用醫捨醫之外皆非所急也今日
所急在於馭兵馭将其他皆非先務惟陛下與大臣熟
議㫁而行之臣愚狂瞽不知忌諱罪當萬死　遺史曰
汪藻之疏可謂切中時病矣獨不當分曹植黨隂庇杜
充之罪夫杜充以宰相統兵守大江固金陵一旦失利
乃曰罪在兵将寧有此理况杜充未嘗出戰而藻言杜
充力戰於前言不由衷豈能勝億兆人之詛嗚呼分曹
植黨今日之大弊議論所以不公事功所以不成者葢
在此也　是月京城留守司辟牛臯充本司同統制兼
京西南路提㸃刑獄　牛臯汝州弓手也聚衆與金人戰
以戰功補官累遷武翼大夫榮州刺史為招撫司中軍
統領建炎三年冬金人再蹂京西皐凡十餘戰皆捷加
武節大夫果州團練使至是留守司辟為同統制兼京
西南路提刑
　
　
　
　
　
　
　
　
　
　
　
　
　三朝北盟㑹編卷一百三十六
欽定四庫全書
　三朝北盟㑹編卷一百三十七
　　　　　　　　　　　　宋　徐夢莘　撰
　炎興下帙
　　起建炎四年二月一日甲戌盡四月十四日乙酉
二月甲戌朔責郭仲荀張思正滕康劉珏　酈瓊以其
衆降於劉光世　初京城失守光世以其衆奔至光州
留其壻劉紹先以兵三四千屯於光州知州任詩厚遇
之酈瓊以其衆㓂固始四面攻擊知縣向宗輝盡力捍
禦時曹官吴翼權知光州議請紹先解圍固始紹先率
兵趨固始為瓊所敗紹先率其衆至城下呼宗輝開門
宗輝開門納之紹先以其衆登城用强弩禦瓊殺傷甚
衆劉光世遣人招瓊瓊受招安圍凡四月零二日瓊相
州人崛起於兵火中尚氣敢為衆所推服宗輝恃有功
以吴翼曹官不相下翼招宗輝至光州羅織罪送獄死
初羣賊黄林犯固始翼往招之林受招任詩以翼有功
令權通判詩既去翼遂權州事　楊世雄以其衆降於
劉光世　傅選詣隆祐皇太后乞降　傅選自潰散即
率衆轉入湖南刼掠厭所欲矣遂復來降
十三日丙戌金人屠杭州退兵　金人侵入烏珠率衆
追乗輿親至眀州而還其在越州也烏珠乗馬往來於
市中班直唐琦憤怒以石擊之不中被執罵不絶口亦
罵李鄴降敵不忠被殺烏珠執鄴退還杭州将退軍唐
辰歛軍於吴山七寳山遂縱火三日夜煙焰不絶癸未
夜火息甲申縱兵大掠且束装丙戌退軍以虜掠輜重
不可由陸遂由秀州平江取塘岸路行沿路屋宇無大
小並縱火靡有孑遺是時餘杭縣投拜官員曽􁇄已奔
走得脱聞金人退去乃復來囘任且衣凶服縣尉楊汝
為問其故􁇄曰遽失恃汝為曰何不解官丁憂􁇄曰未
聞㫖汝為唾而不語既而具申監司遂放罷服除授通
判鎮江府軍民曰是餘杭縣投拜者不納又論罷之再
授通判婺州亦不過赴任自此不能出仕衣冠以為愧
金人在江州未退兵也在衢州軍事判官錢觀復者以
當路衝白郡守縱民老幼出户留一丁不留與留而瘦
弱不堪任罪如軍法其後軍兵欲乗時為變顧城中金
帛子女無兾獲乃止　賜臨安府民兵撫恤勅書　勅
臨安府民兵省本府奏自金人攻陷府城内外軍民併
力拒敵血戰五日方始城破又緣諸縣村堡防䕶嚴密
往往多被掩殺緣此怨恨臨行之日焚焼屋宇城郭一
空比之其他殘破州郡被禍尤酷實可痛惻欲望優加
撫恤事朕惟北敵之慿陵奄及東吴之都㑹爾等挺身
禦敵為國忘生率爾忠義之豪挫彼驍雄之氣逮逾累
日方失堅城凡分塢壁之屯皆奮兵戈之鋭緣兹厚毒
為我深仇洎敵騎之旋歸舉民居而焚蕩靡思人怨而
神怒惟務井堙而木刋言念吾民重罹此禍顧瘡痍之
未復毎寤寐以興嗟已遣守臣往宣恩意其各從於安
集以待承平故兹撫恤想宜知悉春暄汝等各比好否
遣書指不多及
十四日丁亥聶淵入京師留守上官晤出奔淵以城獻
於金人　河南之地盡已陷沒西京南京金人皆屯兵
唯京師與内縣猶為國家守粮食之絶四外皆不通民
多餓死聶淵者與其徒十十五五以食物與守城者博
易久而頗稔熟至日淵以其徒數百人登城之北壁縱
火樓櫓猶不敢下城騷擾是時城之東有夜猫兒李潰
蘓大刀屯駐留守上官晤皆招入城既入城則放火刼
掠不止而淵亦掘㫁城慢道自守城中亂晤及副留守
趙倫乃出奔晤為留守時官司命令不能行留守司名
存而已劉豫以濟南府已投拜金人矣豫嘗遣使説晤
令叛晤焚書斬使頃之豫又賂晤左右喬忠恭宋厚俾
説晤晤亦不從豫知晤不可説乃止淵遣人往南京金
人軍前獻京師三月金人大太師差鎮國郎君入京師
駐於朱雀門上給牌子與在京强壮不滿萬人自此京
城遂陷失晤在唐門遇董平平逼令晤書填官告訖殺
之金人得京師以前都水使者王䕫為留守䕫發公文
盡招諸縣頭目人皆來撫諭自此無盜賊淵河北簽軍
首領也
十七日庚寅鼎州武陵百姓鍾相反　鍾相鼎州武陵
縣人無他技能善為誕謾自號老爺亦稱天大聖言有
神通與天通能救人疾患隂語其徒則曰法分貴賤貧
富非善法也我行法當等貴賤均貧富持此説以動小
民故環數百里間小民無知者翕然從之備糈相謁旁
午於道謂之拜爺如是者凡二十餘年相緣其家貲鉅
萬中間累曽敗露有司受賄不能盡法繩治至是金人
䧟潭州孔彦舟入澧州相乗人情驚擾以拒彦舟為名
聚衆於是日起兵鼎澧荆南之民響應是時鼎州缺守
臣湖北提刑王彦成先挈家遁廵歴岳州單世卿奔龍陽
就家属登舟東下僅以身免其餘官吏莫能控制敵遂
猖獗焚官府城市寺觀神廟及豪右之家殺官吏儒生
僧道巫醫卜祝及有讐隙之人謂賊兵為爺兒謂國典
為邪法謂殺人為行法謂刼財為均平病者不許服藥
死者不許行喪唯以拜爺亂常為事人皆樂附而行之
以為天理當然鼎州之武陵桃源龍陽沅江澧州陽安
萍鄉石門慈利荆南之枝江松滋公安石首潭州之益
陽寧鄉湘隂安化峽州之宜都岳州之華容辰州之沅
陵凡十九縣皆為盜區矣
十八日辛夘金人陷秀州權知州軍事趙士醫死之
金人陷秀州軍民共推兵馬鈐轄趙士醫為知州士醫
出城與金人戰為其所敗士醫死之秀州遂陷
十九日壬辰程昌㝢棄蔡州南歸　程昌㝢自京師退
還蔡州未期月又以蔡州粮食皆盡王命不通遂領率
軍民棄蔡州而南歸
二十二日乙未宣撫使周望棄其軍奔於太湖　周望
以宣撫使駐於平江府聞金人已破秀州漸入吴江縣
恐怖畏怯即委軍而去走入太湖　遺史曰望方出城
而去也市人遮道請留為一城生靈計既不可留則極
口謾罵望聞而不顧於是市井間皆喧誦初除望簽書
樞密制詞曰腹心留侯髙祖肇基於有漢文武吉甫宣
王復振於宗周夫非躬不世之全才何以濟中興之逺
業賢者登用國其庶幾謂望何以當此　知平江府湯
東野棄城走　知平江府湯東野見周望已出即以府
印授郭仲威俾權知府事遂率家属棄城而走
二十三日丙申李成陷舒州　李成犯舒州劉文舜率
兵迎戰為成所敗文舜盡率其衆走權知州鄭嚴亦走
入山中成遂入舒州得前秘書正字李雱雱以王命不
通金人在江浙間妄生向背心遂以為一時之英雄投
書於成請順流而據金陵號召浙江以觀天意成不從
留雱於軍中成執前提刑李著見任提刑以下及州縣
官百餘員皆居於太平寺其徒有執鄭嚴而至者成命
殺之　車駕自海道歸駐蹕浙東降徳音　朕自遭敵
國之侵越在方隅之外且念二聖徂征之久懼四方荼
毒之深不辭痛屈於𦕈躬庶或少囘於善政毎辛勤而
遣使惟祈和好以休兵謂既殚誠亦須悔禍乃狃慿陵
之勢専行暴蔑之威跨萬里以長驅分數途而並進悉
提羣醜徑渡長江朕惟子視於生靈何惜身臨於行陳
遂下平江迎敵之詔即為景徳親征之行誓以六軍期
於一戰㑹近境已成於對壘而羣臣堅請於避鋒勉馭
舟師來臨海道既阻兵之理極致率土之憤盈念祖宗
涵濡之恩痛社稷瘡夷之恥鄉豪競奮禁旅争先始金
陵殺獲之相當繼鄞水𠞰除之幾半或驍將大誅於淮甸
或竒兵邀擊於江西捷奏既騰凶威遂屈今則移師逺
去闔境皆清朕惟駐蹕於浙東将即返兵於吴㑹乗中
原已振之氣復列聖無窮之基嘉與函生再為樂國言
念承平之俗重罹蹂踐之烖妻孥隔絶於封疆肝腦縻
捐於原野禍非汝咎痛貫予心今雖幸免於干戈豈𫉬
盡安於田野止俟扞防之暇祛除征賦之煩雖誠意之
未申豈沛恩之可後宜布哀矜之恵用蘓凋瘵之民於
戯厯數之在舜躬顧朕豈堪於克紹謳吟而思漢氏賴
兹可致於中興况今丕應之邇遐與我實同於休戚勉
圖逺畧茂對宏休
二十五日戊戌金人陷平江府　周望湯東野既已棄
城而去城中無主丁酉夕火𤼵者數處百姓驚惶乃曽
班郭仲威縱火也戊戌金人攻盤門仲威遣七防禦者
當之七防禦大敗退入城中金人襲之亦入城仲威率
衆奔常熟縣是夜金人縱火三日夜乃㓕城中悉為灰
燼金人雖不甚屠戮居人自赴水火而死者大半矣庚
子金人行　趙立加右武大夫徐州觀察使知楚州軍
州事兼管内安撫使淮南東路兵馬鈐轄仍兼便宜
閭勍在越州途中朝辭日朝廷合齎告授趙立官職差
遣自是勍到楚州以告授立　金人逼荆門軍劉超率
衆去　劉超守荆門軍聞金人自江西囘軍遂棄城引
衆去　趙瓊受楚州旗牓歸朝廷　先是宿遷縣水寨
首領趙瓊已投拜金人楚州進士國奉卿借補成忠即
權知淮隂縣事嘗欲招瓊使復歸朝廷與楚州共扞禦
㑹趙立來知楚州奉卿見其參謀陳适與語楚州事适
甚喜薦於立奉卿為立謀招瓊立即令奉卿齎旗榜親
往見瓊瓊受旗榜遂聴楚州節制奉卿還報立大喜加
借奉卿秉義郎奉卿曰奉卿本是進士今為武官不能
出戰恐悮使用乞換文資立令照學籍果然遂改借宣
教郎令措置髙郵軍
二十九日壬寅郭仲威率兵入平江府　郭仲威在常
熟聞金人已行離平江府率衆復入城斸掘人家窖埋
之物縱軍擾民民不堪之凡民家所有悉為仲威之黨
所攘奪
三月癸夘朔陳思恭敗金人於吴江　陳思恭𨽻周望
為統制望奔太湖思恭軍於青烏鎮金人后軍泊於吴
江縣下臨太湖石岸險狹思恭乃以兵邀之金人舟亂
不整思恭獲小勝而退　孔彦舟率兵入鼎州　孔彦
舟初名彦威為東平府鈐轄與知州權邦彦不協彦威
與一宗女私通事露邦彦欲按𤼵之彦威遂率衆去邦
彦追及彦威射中邦彦乃還彦威遂改名彦舟聚衆漸
盛轉至京南又渡江據澧州彦舟出兵攻討常不勝鍾
相反於武陵也常輕視彦舟是時鼎州城守孤危官吏
軍民勢不𫉬已遂迎請彦舟入城以拒彦舟許之方離
澧州而吴么郎陷澧州殺知州王琮以下官属十數員
彦州前軍三月癸夘入鼎州即縱官吏軍民占用官私
倉庫刼掠民財焉　盧益權知三省樞密院李囘權同
知三省樞密院往從衞隆祐太后　初上在濟州隆祐
太后遣李囘往勸進上即位除囘延康殿學士知洪州
臣僚言其靖康間守黄河棄軍而走且受張邦昌偽命
為尚書右丞遂責吉州安置至范宗尹薦其才乃召為
權同知三省樞密院往䖍州迎隆祐太后　肆赦州縣
　先是上幸海道如浙西江東西淮東西湖南北諸州
皆命令不通亦不知翠華端的所在及赦到知駐蹕浙
東無不欣喜　知江州權邦彦為江淮荆浙發運使
吴玠及金人戰於寳雞敗績　先是陜州既陷金人長
驅闗中曲端遣吴玠屯於彭店原端自擁大兵次邠慶
間以策應玠玠與金人戰勝負未決而端退走自邠至
深止玠大罵端由是二人有隙金人雖勝玠以端全軍
退去且入夏遂復還河東　盧益辛企宗潘永思赴䖍
州迎隆祐太后
十日壬子金人陷常州　金人取常州路經過不住徑
奔於吕城官吏禁其閘㫁其絆放練湖水使亁則金人
舟船皆不可行惜乎官奔吏竄而閘猶儼然故金人長
驅而無礙也　車駕幸處州　吕頥浩以金人退兵請
還幸越州遂幸處州　劉綱攻趙瓊水寨　節制泗州
劉綱以宿遷縣趙瓊水寨投拜金人遂遣人攻之瓊曰
我為人逼脅勢孤援寡權為老小之計不得已而投拜
今楚州趙安撫遣國奉卿齎旗牌來即時受之已聴楚
州節制復歸朝廷矣公其察之不從兵攻寨瓊出民兵
禦退之
二十六日戊辰孔彦舟擊鍾相敗之擒相　孔彦舟在
鼎州日與鍾相交戰勝負相當彦舟詐遣人投相謂之
入法相受之不疑戊辰彦舟遣人襲擊相寨所遣入法
之人為内應相遂大敗擕妻子竄入山谷為村人范顔
所擒而胡夀得之獻於彦舟彦舟乃造法物儀仗張大
其功欲解赴朝廷至攸縣曽龍圖殺相所造法物亦散
失
四月壬申朔車駕幸越州　尚書左僕射吕頥浩罷授
鎮南軍節度使開府儀同三司中太一宫使　車駕幸
越州御史中丞趙鼎言吕頥浩之謬以使相宫使罷左
僕射從優禮也制曰門下獨化陶鎔之上嘗守備於弼
諧閔勞官職之煩宜特加於崇奨惟時上宰實我元勲
兹祈解於近司爰寵朌於殊渥誕揚大號敷告羣工具
官某心術疏通性資眀達運籌泉湧獨當天下之危機
㳺刃風生能㫁朝廷之大事昨属艱難之運尤輸經濟
之忠冒險直前服勤無斁取虞淵之日重正乾坤問襄
野之塗卒安宗社顧在廷之莫及方當宁以仰成而
寖懐偏見之私殊失大臣之體占吏員而有虧銓法專
兵柄而幾廢樞庭下吳門之詔則慮失於先時請浙右之
行則力違於衆議既人言之薦至於物望以靡諳屢騰
引去之章莫副挽留之意念有盟書之偉績難從策免
之常規乃峻彛章務全體貌植牙造纛總節制於雄藩
執璧面槐視班聨於上衮假以真祠之佚從其私計之
安皆儒臣希有之榮葢邦國久虚之典朕為無歉汝亦
有終於戯險夷一心非忠誠孰能至此進退二道惟眀
哲足以盡之矧兼将相之崇靡缺君臣之遇毋云去位
不我告猷　張俊為兩浙西路江南東路制置使　金
人在建康韓世忠屯兵江上屢騰捷奏乃遣張俊為両
浙西路東路制置使節制浙西軍馬策應世忠俊雖受
命未進發人皆切齒
十四日乙酉潰軍戚方攻宣州　戚方勇悍善射初投
為教駿兵士軍興盜賊起在九朶花徒黨行伍中未知
名方殺其為首人遂率衆歸建康投充用為准偹将留
在帳前建康失利諸軍皆散方走至金壇界與建康統
制扈成相遇方欲奪成軍乃謀殺成遂伏衆於篠中皆
執長槍令曰扈統制過則殺俄而成果至伏發以長槍
刺成成死統領龎榮率其衆聞岳飛在宜興乃以其衆
歸飛以榮為左軍統制方率衆入常州為劉宴所敗乃
犯宣州知州李光遣兵馬監押吕執中齎書招之方佯
受書實欲攻城也執中覺偽詐僅得脱歸有衙前石振
者為方所執問以城中虚實振有從賊之心乃悉以虚
實告且具言城中之方隅可擊者不可擊者方用振之
説鼓行而前是日犯城下光自決守城之計乃命城外
居人盡遷入城應寺院及人家與空閒官舎任便居住
是時有建康潰散班直百餘人無所歸光留於城中光
因以主首王逸為都統制令見任及寄居官分守城壁
僧道居民皆執仗登城措置甚有法方攻城不克光以
知州衙儀登城北壁令一吏詐作知州招方打話云戚
統制爾部曲皆是官軍豈非念國家艱難之際何苦欲
攻此城為盜賊乎方曰方不敢亟撓朝廷但緣士卒皆
飢不免尋覔粮食耳又曰我與汝糧食并銀絹犒設如
何方曰若䝉犒軍即便引退於是光乃遺以米肉并銀
絹甚厚方雖受之而意猶徐徐睥睨不已王逸曰賊非
退也且未可解嚴更當謹備方果伐木作攻具復攻城
城中皆禦退之矢如注雨城中負户方能汲是時諸邑
民兵皆聚城中寧國民兵尤麄壮有膂力以手抛石賊
甚苦之　王德執劉文舜於饒州殺之　王徳欲迎隆
祐太后於䖍州次吉水㑹妖賊王念經反於信州之貴
溪縣命徳討之徳道出鄱陽劉文舜在舒州遭李成之
敗方㓂饒州圍城急知州連南夫以蠟書請徳解圍德
引兵至城下壓賊壘而陳文舜裭氣悉舎兵請念經偽
許其降誘文舜及其次郡譚袁闗索入城執而誅之
劉位攻趙瓊寨敗績　先是劉綱遣入攻趙瓊寨不克
綱怒請兵於位位遣人攻瓊楚州趙立曰趙瓊已受旗
榜聴我節制義當救之立出兵為援與戰敗之位兵退走
　三朝北盟㑹編卷一百三十七
欽定四庫全書
　三朝北盟㑹編卷一百三十八
　　　　　　　　　　　　宋　徐夢莘　撰
　炎興下帙
　　起建炎四年四月二十四日乙未盡五月十三日
　　甲寅
二十四日乙未韓世忠敗金人於建康府江中捷奏至
除世忠檢校少師改武成感徳節度使　制曰門下朕
邅百六艱危之㑹賴二三梟俊之臣跪推轂而遣将軍
守境既騰於戎捷歌出車而勞還卒疇勲敢廢於邦彛
爰錫贊書用孚羣聴具官某勇聞天下氣葢闗中堂堂
将種之英凜凜軍鋒之冠行已恭而事上謹蚤服周行
臨機果而料敵明屢揚偉績昨属交侵之警俾屯要害
之區磨礪以須鼓儳而擊縱精兵於數路若珠走盤擠
羣盗於長江如杵投臼坐以中堅之壁成兹南紀之安
威行而海内息肩師勝而國人屬目是用兼隆徽數特
表膚公坐擁齊旄易両鎮提封之大入乗夏篆視三孤
絶等之崇申衍采風陪敦井賦以永旂常之載以昭帷
幄之成於戯武能威敵者師帥之榮賞不踰時者人君
之信惟忠力可以任安危之重惟謙沖可以保富貴之
終勉圖而休毋廢朕命可特授起復檢校少師武成感
徳軍節度使　遺史曰初江上防秋韓世忠屯於鎮江
府及建康失守世忠退軍於江隂軍迤邐至平江府秀
州至是世忠聚集舟船擺布於江中扼金人歸路時邵
青以舟船在蕪湖往來於建康竹篠港世忠使人招青
青受招安而不以㑹乃曰我方為賊其下皆窮恐不為
用故不可動也是役也世忠敗金人於江中奏捷至行
在除世忠檢校少師改武成感德軍節度使制詞有曰
屯兵要害邀擊其師大振軍聲殺獲過當敵師震慴知
國有人
二十五日丙申韓世忠與烏珠再戰於江中為烏珠所
敗孫世詢嚴永吉皆戰死　金人在建康韓世忠以海
船促於江中乗風使篷往來如飛烏珠謂将軍曰使船
如使馬何以破之韓常曰雖然見中軍則自遁矣烏珠
令常以舟師多没常見烏珠伏地請死烏珠貸之乃揭
榜立賞許獻所以破海船之策有福州百姓姓王人僑
居建康開米舖為生見榜有希賞之心乃教烏珠於舟
中載土以平板鋪之穴船板以擢槳俟無風則出江有
風則不出海船無風不可動也以火箭射其篛篷則不
攻自破矣烏珠信之一夜造火箭成以戊申出江擢槳
行舟其疾如風天霽無風赫日麗天海船皆不能動金
人以火箭射篷則火起世忠海船本備水陸之戰人皆
全装馬皆鉄面皮甲毎船有兵有馬有老少有粮食有
輜重無風不能行火烘日曝人亂而呼馬驚而嘶被焚
與堕江者不可勝計逺望江中層層皆火火船蔽江而
下金人鼓櫂以輕舟追襲之金鼓之聲震動天地世忠
皆散孫世詢嚴永吉皆力戰而死烏珠既勝欲之建康
府謀北歸而世忠海船扼於江中不得去或獻謀於金
人曰江水方漲宜於蘆陽地開掘新河二十餘里上接
江口舟出江背皆世忠之上流矣烏珠信之乃命掘河
一夜河成次日早出舟世忠大驚金人悉趨建康世忠
尾襲之而已初長蘆崇福禪院行者普倫普贇普璉結
集行者及强壮百姓千餘人分為三隊在楊家洲上自
相守保世忠嘗約普倫等為策應至是普倫普璉普贇
率其衆千餘人駕小舟千餘艘皆裹紅巾立紅幟來策
應至長蘆遇世忠海船狼狽而來金人至長蘆亦囘世
忠與餘兵至瓜步棄舟而陸奔還鎮江聚兵沿江避兵
之人往往取其舟中粮食或有得銀絹錢物者　中興
姓氏錄忠義傳曰孫世詢字諮道開封府人也有勇力
善騎射少時曽蹈之薦之梁方平隨軍屢立功後從韓
世忠為前軍統制與大金戰應天府河東府皆稱其勇
苗傅劉正彦反軍臨平鎮世忠來勤王世詢為先鋒與
敵戰大敗之故殺傅正彦走從世忠追襲之建州蒲城
縣大戰敗之殺敵兵萬級統制馬彦溥趙竭忠趙竭節
皆戰死世訽臨陳遂擒正彦加觀察使及大金烏珠渡
江復自建康囘世忠及烏珠戰建康門外大敗之次日
再戰江中無風世忠軍皆海舟不能行大金竟以小舟
來縱火世忠軍敗世詢及嚴永吉皆力戰而死　張進
及梁斌自敵寨脱歸　先是張俊命選鋒正将梁斌副
将張進屯諸暨縣金人陷越州斌與進投拜上還越州
也進得脱復聚衆得二百餘人歸還行在叙其功以贖
投拜之罪大言梁斌不肯歸朝廷已併殺之既殺斌然
後乃能歸朝耳又數日斌以衆三百餘人還朝廷亦待
之如初仍不問張進之詐斌後為策選鋒軍統制　牛
臯敗金人於宋村擒其馬五太師　金人至江西者囘
軍北歸牛皐濳軍於寳豐之宋村衝其中堅殺傷甚衆
擒馬五太師招捉司加臯武功大夫和州防禦使為五
軍都統制　汪藻奏論金人留建康乞分張俊軍馬策
應　其状曰右臣昨自三月末得之傳聞云金人在建
康築城為度夏計臣雖幸其不然然心竊憂之以為中
國困於金人而得少休息者正賴其不能觸熱故嘗以
寒方至未暑先歸吾於半年間汲汲措畫猶毎嵗奔命
不暇今若縱其度夏則長為我患無所底止不知朝廷
何以枝梧洎到行在聞韓世忠列戰艦江中遮其歸路
日有所獲且言金人窮蹙之状臣竊欣幸以為三月所
傳誕妄耳續觀黄榜備錄韓世忠捷奏又以為朝廷必
可掃除之今近二十日矣其耗寂然議者頗疑世忠奏
報未必皆實兼數日人自常潤來者云敵於蒋山雨花
臺兩處各劄大寨抱城開河兩道以䕶之及穴山作小
洞子以為避暑之地陸増城壘水造戰船而采石金人
已渡復囘者累累不絶今且五月矣比常年去幾月餘
乃反去而復囘其欲留建康明甚如此則與三月所傳
又似符合臣聞金人動設詭詐尤喜為窮蹙之状以欵
我師墮其計中者前後非一今安知非本為度夏計而
陽為窮蹙者特以欵誤我師耶建康為東南咽喉國之
門户也天下轉輸朝廷號令未有不由此而通者若金
人果據此為乆計則東南饋餉遂絶如人扼其咽喉守
其門户果得髙枕而卧乎不知羣臣日至上前亦嘗有
反復及此者否豈遂以其無事而所當講者承平之先
務乎抑揣陛下非所樂聞而不以聞也不惟是而已人
既扼我咽喉守門户則羣盜亦将視我緩急以為向背
國家果有力能使之退聴屏息乎况又有意外之憂所
難言者不得不慮臣愚以為此事所係非細廟堂若救
焚拯溺然朝夕在念及五六月間我師便利之時㑹諸
将與韓世忠一舉掃除非特去目前之患将使懲創終
身不敢復南其利害豈不相萬哉雖近聞遣張俊提兵
過江節制浙西人馬迤邐前去以為策應此固陛下長
策也不知張俊果能為陛下有慨然立功之意乎臣愚
欲乞專差得力使臣教人齎陛下宸翰星夜兼程自荆
襄鄧湖以來迎張俊軍令分數萬人順流而下仍於上
流自計置糧斛載以自隨彼張俊軍既皆新人必精鋭
可用且敵人見上流之師突然而至莫知其數必破膽
奔潰此制敵一計也如其不然八九月間氣候稍涼彼
得時也幾㑹一失雖悔何追伏望睿慈不以臣言為愚
輕此敵忽此事特加採納不勝幸甚
五月七日戊申濠州土豪王惟忠棄韭山寨率衆歸於
節制使劉位　王惟忠濠州鍾離縣農家也字移孝總
角有立志兄弟三人惟忠最幼毎經行於市人皆不語
以俟其過故人號為静街三郎軍興上有詔許民自保
惟忠乃據韭山為寨與鄉人共守韭山有洞可容老小
數千惟忠屢與張文孝史康民戰金人以孫興來知濠
州管属縣鎮皆聴興偽命而用天㑹年號興遣人招惟
忠獨不從至是惟忠率衆棄韭山寨歸於招信縣劉位
位令惟忠為左軍統領官韭山寨壘石為城周匝四里
又作大寨七里環繞之戰禦之具稍備民之願來依者
凡萬餘人惟忠選强壮充兵韭山之勢巍然而立外有
羣山環繞之山有泉湧出泉下有洞衆水悉注焉洞雖
不大然不論水之多寡或連雨㑹羣山之水凑於其中
而洞能容之呼為歸水洞倘無此洞則山泉與雨水皆
為羣山所壅不得泄寨在山之頂萬人居焉常苦無水
以給食帷忠患之乃視歸水洞而謀曰若塞此洞不惟
可得水以給食且水勢縈囘於山曲亦可恃以為險也
然此洞雖小能容無涯之水豈非有神佛以主之乎萬
人方待水而食所繫不輕吾将盡誠心禱之於神權塞
此洞借水以給衆若神而有靈必陰佑於我乃與進士
戴徳夫謀禱塞洞之方徳夫以惟忠之意朱書鉄為板
以清酌祭神擲板於洞遂實之以土石聞之者皆相視
而笑以為兒戯也既而數人之力告勞而洞已塞矣人
皆大駭及惟忠既去歸水洞復陷如初
十日辛亥直龍圖閣劉宴與戚方戰於宣州城下被殺
　戚方圍宣州知州李光乞援於朝詔劉宴解圍宣州
以觀察使巨師古為之副宴受命即日就道師古以兵
繼之初宴在常州駐軍方率衆自西門突入欲作過晏
自城中殺出之至是晏始到宣州城下未安營壘乗城
不意自城南轉城西直趨城北以擣方之帳方大驚走
晏欲生致方乃單騎追之賊見官軍不多乃自駱駝山
後設伏以㫁其路方率親隨迎戰晏單騎力不能敵退
還至天寧寺前隔小溝是時暑雨方漲馬陷於淖不可
出橋左有伏賊以鈎鎗撘晏晏猶手刃殺數十人以無
援而被害晏死數日師古兵到城下光具聞於朝上憫
悼之贈晏龍圖閣待制官其四子仍令即死所立廟榜
曰義烈嵗時祀之　中興姓氏忠義錄曰劉晏燕山府
人也建炎二年隨劉正彦掌赤心隊降於丁進有功正
彦敗晏降於韓世忠累遷直龍圖閣四年戚方反常州
適晏兵至擊方大敗之及戚方之㓂宣州知軍事李光
固守其城晏追方至宣州大敗方解其圍方敗走晏追
擊之不勝力戰而死時稱其忠勇立廟於宣州
十一日壬子金人焚掠建康執江東安撫使陳邦光渡
江而去　金人焚焼建康府虜掠人民奪刼財物出建
康府城静安渡宣化而去烏珠屯於六合縣舟船入自
瓜步口尾尾相衘擺泊至六合不㫁建康城中悉為灰
燼矣金人雖已渡淮東無警安撫直寳文閣張稹尚守
揚州招信劉位以節制之職聚衆在横山帖然無一事
軍唯飲酒賭博而已先是知真州向子忞措置欲移治
楊家洲而楊子六合之民願保方山子忞棄真州金人
據建康府大兵入二浙猶有㳺騎往於淮南大抵自滁
河之西皆為㳺騎所擾而不過滁河之東金人即渡江
北占六合於是真州為羣盜賊所擾已不可居王冠率
軍兵共守方山後渡江駐於溧水溧陽之間金人又占
真州而揚州亦不可守張稹乃棄揚州金人據建康半
年餘江寧鎮采石至和州道路往來不絶和州亦留兵
戍守雜以婦人戴頭巾著軍號執兵器巡防城壁然無
一軍乗虚到城下與之為敵者邵青在竹篠港探知建
康城中金人不多且烏珠等皆在浙東建康有可克之
理是時青見有殺牛者牛拒力甚青取槍刺其胸共助
而牛用角斡青中股青方病瘡不能行乃遣其次姓馬
者率衆往収復建康既至水門暴雨電雷大作不克入
而遂退青殺之遷單徳忠為次又有都團陳徳結衆欲
殺金人部勒已定前期為朱都團所告徳全家被害兵
馬都監金沔死之金人圍建康也守南門畨官稱萬户
者常諭居民願往來樵薪者給牌子前去居民皆不從
及被殺戮之餘方悟此萬户之言乃陰欲保䕶居民使
出城求生也
十三日甲寅戚方攻宣州不克退去宣州解嚴　戚方
圍宣州遇劉晏直擣其中又巨師古到及方戰於城北
方三戰三敗遂引去宣州受圍凡二十九日受圍之初
方妻管氏病癰甚苦至解嚴管氏死人皆以為快大抵
守城之法先要財物豐備是時府庫財物盈滿而大富
人皆出銀錢為犒設故賊人積攻具以積草柴之類皆
多以錢帛募死士燒之而人亦願盡死力如城北木塔
寺有木㙮下瞰城中虚實當先除去而賊守甚嚴乃募
人負草實其塔然後縱火令方下即有應募者是夜果
有草實其塔内縱火火為塔所束如火柱衝天觀之雖
可畏而人心則甚喜州既解嚴㑹隨功髙下以金杯勸
酒就賞其盃初方以宣州城為龜形當以真武法以穰
之乃令攻城人披髪用紅帛帕首方既退去城之東壁
摧壊者數十丈　岳飛殺劉涇併其軍　先是岳飛與
劉涇合軍屯戍宜興飛領兵往建康刼金人於靖安得
勝囘軍溧陽縣得涇軍将官王萬報涇欲殺飛母及妻
而併其軍飛大驚即令姚政往圖之政夜行抵宜興以
飛母命傳語涇適得家書請略訪來議事涇不虞其謀
入其室則有楊某者伏於壁間遂殺涇少刻飛到撫其
衆　史康民及金人戰於定逺縣軍敗閭勍被執而去
　史康民濮州人也初起於京東因迎神社㑹有繖扇
撾劍之類從物藉以為資遂擁衆漸盛乏糧食殺人食
之號為餓􁁉子轉至淮南往來於濠泗間張文孝在其
中軍謂之張鈐轄文孝用扈鶚及李徽猷計遂背康民
殺康民父母自為一軍先是閭勍在越州除淮南等招
撫節制使至崇徳縣聞金人已犯錢塘勍到平江招得
數百户又聞金人在建康乃取江陰軍路渡入柴墟鎮
至楚州見趙立立方措置楚州就以上命授立右武大
夫徐州觀察使知楚州軍州事兼管内安撫使淮南東
路兵馬鈐轄之閭勍至泗州而文孝在泗州出迎勍參
拜且曰聞太尉将到專來參迎勍甚喜勍與文孝至招
信劉位發兵禦之於境文孝戰不勝勍與文孝往濠州
界下寨於黄連埠文孝名為迎勍實挾勍也是時康民
屯於韭山文孝往攻濠州康民乗虚掩黄連埠破其寨
取勍及同行劉舜臣等一行歸定逺殺李徽猷得扈鶚
至定逺臠割刳其心以祭其父母康民拜舜臣以謝殺
扈鶚雪父母之讐金人周太師聞康民得勍屯於定逺
也乃㑹亳州大太師兵渡滑口甲寅周太師入自西門
康民出兵迎敵大敗而囘大太師已自北門入執勍而
去是役也康民㡬死趙宏救之得免次日康民議追金
人奪勍聞已渡渦口矣宏相州湯隂縣弓手也時人謂
之趙三鬍初勍迎奉神御趣離西京也於岳飛處借使
臣十人而宏其一也循蔡河而下至𣺌𣺌遇張用勍説
用歸朝廷以馬臯之女一丈青嫁用為妻初臯為郭仲
荀所誅勍周䘏之以為義女既嫁用遂為中軍統領有
二認旗在馬前題曰闗西貞烈女䕶國馬夫人劉舜臣
者用之參議官用俾隨勍以行故舜臣在勍軍勍在南
京金人欲降之不可欲以為京東安撫使不可乃被害
姓氏錄忠義傳曰閭勍有膂力善騎射少以班直補官
靖康初累遷主管步軍司公事上南巡揚州勍留守京
師建炎三年京師留守宗澤命勍軍河南府㑹合王彦
楊進丁進等兵六十萬欲渡河迎請二帝㑹暴卒而止
三年同杜充上表請上還闕以圖中原俄京城絶粮杜
充赴行在勍亦領兵數千至淮南金人方南侵以節制
淮南等路軍馬往拒之四年軍濠州定逺縣與金人戰
不勝被執令同招張文孝攻濠州使康民乗虚襲文孝
敗之勍被虜後金人又攻康民於廬州勍同康民與戰
敗績復被執勍罵金人不屈而死紹興元年贈檢校少
保節度十七年諡壮節　劉超據荆南　劉超據荆南
分衆犯陜州先是張浚以宣撫使往川陜也經由郢州
留小潘防禦一軍於郢州小潘防禦為部下彭筠所殺
筠乃與超合超遣筠犯復州凡所經過井邑邱墟人無
噍類於是超欲取鼎澧以窺湖南二廣　劉位攻趙瓊
寨　劉位遣人攻趙瓊寨趙立出兵欲却之位大怒遂
率兵攻瓊立復出兵為援且以檄告位大略言瓊已聴
當使節制為朝廷守宿遷水寨當使乃南東路兵馬鈐
轄泗州之兵皆合聴節制位乃止
　
　
　
　
　
　三朝北盟㑹編卷一百三十八
欽定四庫全書
　三朝北盟㑹編卷一百三十九
　　　　　　　　　　　　宋　徐夢莘　撰
　炎興下帙
　　起建炎四年五月十三日甲寅盡六月十一日辛
　　巳
范宗尹為尚書右僕射同中書門下平章事張守參知
政事范宗尹辭免不允批答　朕履國家之否運思得
天下之竒材以卿粤從布衣早有人望累擊權臣於方
用未嘗奸利以邀名毎陳治道之可行無不㑹心而切
理洎參賛於大政尤灼見於所存一意盡公羣論皆理
乃付巨川之濟用符岩石之瞻制詔一頒縉紳相慶佇
卿行志知國有人謂當承命以周旋猶復抗章而趨避
惟此舉而國無陋矣今何時而卿辭位乎勉究良圖毋
庸再請再辭免批答朕惟治亂兩途未有不由於用相
君臣一徳相逢鮮直於同時卿識邃而才全謀深而器
逺學古人之至要言天下之大公簡於朕心非止今日
故擢司風憲升預政機将觀所長不次而用而卿性資
天至議論日新言其重厚則如倚太山而坐平原語其
疏通則若駕輕車而就熟路乃希大號任之不疑卿當
用羣策以兼収念寸隂之可惜立規模於素定應機㑹
於方來輔成再造之基同享無疆之福此葢盡卿致主
之術而成朕知人之明也亟上封章百辭奚益所宜不
允仍㫁來章　遺史曰范宗尹拜右僕射張守除參知
政事宗尹具辭免賜詔不允仍㫁來章汪藻行詞曰言
其重厚則如倚泰山而坐平原語其疏通則若駕輕車
而就熟路乃希大號任之不疑宗尹讀之喜宗尹謂守
曰今日之勢正如人之疾病沈痼方篤稍施駃藥立有
顛仆之勢要使施設有序勿遲勿亟當相與戮力啟沃
上前廣開言路揀拔賢材除剔菑蠧節抑財用以至惜
名器損僥倖斥豪强左右彌縫庶乎其可也　張用冦淮
西　張用自京西往東京轉南京界自抑子蘄陽趨夀
春至舒城縣遂屯中軍其餘諸軍皆分屯四布是時金
人方退建康渡江北和州以東金人往來野無所剠乃
採草木但葉青而嫩者以火煑之搦去青水不問有毒
無毒但能咀嚼者悉食之以至動活之物不論飛走與
蠕動得即啗之人皆困乏　改御前五軍為神武五軍
御營五軍為神武副五軍　崔増陷焦湖水寨　崔増
磁州人𨽻閆瑾軍為将守泗州浮橋瑾棄泗州諸軍潰
散増往夀春界中刼祝博士寨併其軍自濠州轉往巢
縣攻焦湖水寨増得小舟數隻直擣其寨寨有舟四五
十皆淮西富商大賈及上户富民初未曽經兵火不能
迎拒盡為増所有擄掠金銀財物子女之餘選壮充軍
　孫興退濠州将校朱式率軍民請兵馬都監李价權
知軍州事　金人自建康渡江而北也夀春府軍周太
師招孫興等還夀春官吏居民皆送於西門之外勸酒
酌别興與滕郎中及所部兵盡行唯留偽通判陳浩然
在州興擕二妓毛馬女楊蘓而去以金價償身家自餘
無毫髪之擾興在濠州凡半年及既去将校朱式率軍
民請軍馬都監李价權官軍州事价用司户參軍江洵
武謀囚投拜官張宗望及通判陳浩然於獄遂復用建
炎四年年號价以洵武權通判軍州事巡檢魏進權兵
馬都監
六月二日壬申劉光世來朝
七月丁丑劉位敗張文孝克滁州　劉位屯於横山張
文孝占滁州位以兵収復滁州丁丑至滁州文孝退走
遂復滁州
八月戊寅劉位及張文孝戰於滁州被害　劉位既得
滁州即以其属李頡為司法參軍是夜與頡同宿於子
城中頡夢城中州屋舎盡倒既覺以為不祥拂旦文孝
以其衆至城下位所引兵迎戰位逢兵衆數百以為已
之兵也乃指麾殺賊而所逢者賊兵也位覺之欲急戰
為賊所殺權知州茍某權知青流縣梅俊迪縣丞張恪
非等州縣官皆散走朝廷聞之即其地立廟榜曰剛烈
十一日辛巳趙立出兵攻達蘭於孫村浦達蘭以大
軍下寨於萬夀河去淮河孫村浦兩舎乃南北咽喉之
路又作寨於孫村浦以守之趙立起宿遷縣趙瓊水寨
民兵於城辛巳親率親隨百餘人取孫村浦寨遣統制
王彦忠以兵數百防夀河之救兵金人自夀河寨日遣
三二百騎往來於孫村浦往來出兵急遣鉄騎來救之
為彦忠所扼不得進立亦聞之又以鐵騎來故不克攻
而退彦忠亦歸　吕頥浩為建康府路大安撫使兼知
池州朱勝非為江州路安撫大使兼知江州劉光世為
兩浙西路安撫大使兼知鎮江府　周望責招化軍節
度副使連州安置　周望以同知樞密為宣撫使棄其
軍而奔太湖也以宣撫使印棄太湖中金人已退募漁
人入水求得之以宣撫使職知湖州殿中侍御史沈與
求言其統重兵於吴門不能扞蔽脱身先遁以致連城
陷沒與諸郡以城降敵並緣為奸掠取民財等事乞正
典刑遂責授節度副使連州安置陳規為徳安府漢陽
軍鎮撫使兼知徳安府　陳規字元則沂州人以明法
補官靖康初轉通直郎知徳安府之安陸縣金人陷都
城規率兵數百勤王未到兵潰而反㑹郡守及僚属棄
城出奔惟規獨留不去衆遂推規攝府規乃聚兵積粮
修城以守敵王在党忠相繼來攻皆敗而去遷朝奉大
夫直龍圖閣李彦義犯城規與戰頗克㑹忠孝為将張
在所殺降於喬仲福數月楊進來攻不能下而退范宗
尹為相分鎮以規為徳安府漢陽軍鎮撫使兼知徳安
府趙延夀來冦規擊破其衆累加龍圖閣待制召赴行
在在州八年屢破敵衆中原郡縣皆失守惟徳安一城
獨存識者偉其能然嚴刑重斂頗失民心　規有朝野
僉言後序曰規守順昌日得靖康朝野僉言具載金人
攻城始末反覆熟讀痛心疾首不覺涕零嗟我國家不
幸有如此悲夫世之治亂國之强弱雖曰在天有數未
有不因人事得失之所致也楊雄所謂天非人不因人
非天不成靖康京城之難若非人事之失則天亦不得
而為灾若非天欲降灾則人事亦無此失規不揆至愚
竊觀金人攻陷京城朝廷大臣守禦将帥施設應敵捍
禦攻城之失與夫管見禦敵之策論列而序言之朝廷
再援太原大臣以謂中國勢弱敵勢方强用兵無益宜
制三鎮以賂之殊不知勢之强弱在人為我之計勝彼
則强不勝彼則弱若用兵有術以壮中國之勢强者復
弱弱者復强强弱之勢自古無定惟在用兵之如何耳
河東安撫使統兵十七萬以援太原又招河東義勇禁
兵五萬共兵二十二萬尋皆敗績致太原陷扵敵非兵
不多葢用兵之失也其所以失者兵二十二萬直前而
行先鋒遇敵者有幾一不勝而却自後者大兵皆却是
宜乎不能援也有識者觀之不待已敗而後知其不能
援也豈不知攻城者分攻城兵備戰士運糧兵扼援兵
若兵不多兵必不久而速退又不待其援也假使當時
往援者将良得計雖無兵二十萬只十萬亦可必援又
無十萬只五萬亦可必為之援也又不五萬至其下亦
有可援之理且五萬兵為率若止分為五十将留十将
䕶衞大軍兼備策應内分三兩隊作諸路扼援兵前廣
張兵勢牽制扼援之兵以二十将分地深入敵境綿亘
可布三五十里不知敵兵多少便盡以二十将周圍行
偏僻小路尋鄉導多遣逺探向前設伏伺望敵人打粮
出兵多則退之少則擒之但絶其糧道必不深入直抵
城下其敵自退又且兵既分遣則人力並用假令數将
失利則大兵必不致於一齊敗衂潰散為盜京城之難其
源在於援太原之失利也尼堪攻太原之夀陽夀陽城
小而百姓死守凡三攻殘敵之衆萬人而竟不援此必
城中有善為守禦之策者僉言以為城小而百姓死守
者非也攻城者有生有死而善守者有生有死夀陽之
人可謂善守而不得謂之死守又或云城小而堅者亦
非也若城小矢石交通善守者亦難以設險施策規以
為城愈大而守愈易分段數作限隔則易守若先策定
險設伏使敵欲登城縱令登城已登即死敵欲入城引
之入城已入即死今夫百里之域内有數步之城敵人
登之守城之人便自甘心拜伏乞命於敵者非攻之善
乃守之不善也九月按砲於封邱門外大砲數百座皆
在門外敵至不収遂令金人所得咸為攻城之具規以
為城破亦不在此有善守者假使更資砲數百座亦必
無害在於禦砲之術善不善也統制官辛康宗以敵去
城逺至城不得放箭此言善也百姓鼔衆擊死已見其
因亂素治之術失也敵先採濕木編洞屋以新牛皮葢
其上載之令人運土木填壕以進攻械守城人若得計
則城内先施砲碎之亦可用單梢砲放逺至二百七十
步下等二百五十步不知京城時倉卒之際用與不用
此砲若人不究心則下等二百二十步亦莫能及若能
究心則二百七十歩過之甚易又有小砲禦近衆其小
砲毎十人以上不過十五人施致一座亦可以到數十
步外不謂小砲不能害物人中四肢則四肢必傷中腰
以上則人必死中馬亦然又况大砲毎放一砲小砲可
放數砲兼小砲不必用石以重三四斤泥丸為之泥丸
之利亦博不獨放時易得無窮放去人人必傷死若要
摧毁攻械則須用大砲及石金人攻守用大砲葢欲摧
毁城樓欲摧敵人攻械大砲與小砲逺砲齊用縱敵在
城外伐木為對樓雲梯火車等攻械可以砲盡金人廣
列礧石砲座尋碑石磨葢石羊虎為砲欲攻之所列砲
座百餘飛石如雨擊守城之卒死傷者日亦不下一二
十人此非攻城之能葢守禦官一時之失計耳茍守禦
官得計止令卒近女墻頭坐城外砲來髙則於女頭墻
上過低則打中女墻頭擊砲在外無緣中人一卒不至
於死傷日不下一二十人者惟女墻頭稍加髙厚則全
女墻矣又須用造髙木排一丈長一丈濶一丈上下外
直裏斜外密裏稀洞子外密處以大麻繩横編如竹笆
相似以備砲石衆多攻壞女墻頭即於兩邉連進洞子
向前以代女墻頭若此則砲石縱大至多亦無能損壊
間有損者即逐旋抽換假令止如此捍禦則砲石亦何
能害人已可必得無虞也敵以雲梯對樓攻東水門其
間捍禦有設車樓獲勝者固甚善也又恐人在車樓之
上愈招矢石矣又聞守禦官亦以禦對樓雲梯至毎以
木衝倒仆死者無數此亦竒策然持撞木人與對樓上
人相對不免互相殺亦非全勝金人填壕樓過壕攻城
下列砲二百餘所七稍砲可施五十斤石散星砲毎座
可施砲石數塊砲石並發又以强弩千餘助之城上矢
石如雨使守禦不能存立然後推對樓使登城毎對樓
上載兵八十人一對樓得城則引衆兵上此金人攻城
之方也其大砲數多矢石齊發只前説女墻頭次備以
洞子皆可以隔盡對樓登城毎一對樓果能載兵八十
人樓上廣不過二丈立當得幾人與守城人接敵者不
過十四人而已假令八十人盡角力設施五對樓止四
百人此外必無使兵亦無竒兵樓髙須及五丈乗髙而
已其跡亦自危甚自履危地來與城上守城人接戰勝
負人可以自決若守城者如此法不勝則交戰於平野
之地不知其敗若何况對樓於填壕上惟可以直退必
不能如城下横行假使有千對樓所占地步數亦不多
不獨接戰可以必勝縱兵上城獲全者術亦多矣不思
敵亦多矣敵用雲梯上要登毎座雲梯須十餘人可以
負荷到城禦之亦難向前來縱不禦之使敵倚城登梯
上至城頭少能不死者何以致之於死女墻頭裏雀臺
上靠墻頭排杈木毎空濶三四寸一根通度槍刀向上
髙出女頭城五六尺敵至女墻頭上必為排杈木隔至
背後乗空守禦人於木空中施鎗刀擊刺無不下者下
而不死者鮮矣閏二月二十四日再推對樓五座盛矢
石來以竿沖倒三座城上卒争持草以焼之對樓木多
而草盛火熾南風遂引燒城上樓子三座對樓既倒在
城外必不能却囘亦不能再起自是堵住敵人攻械來
路可以置而不用燒者失也縱不引燒城樓上燒了敵
樓子亦是城上人自持草火與敵燒開再進攻械來路
雖然此事已失若守禦官别有守捍之具造城樓骨格
欲於舊處安置者以理度之自是敵心不容矢石必倍
守禦官若能令人依前説造洞子於闕樓子處兩頭連
珠並進不終日決可蔽合代摧女墻頭以隔女墻頭矢
石雖愈倍於前亦必無害次於燒了城樓子兩頭措置
深埋排杈木以防敵急登城上分兵兩向次打城裏從
下斜築向上至城面外垠向下陡峻次於城裏脚下取
土為深濠三五丈築月城圍之使敵乗對樓到城如不
於對樓上城却囘則已若上城必自立不得到内濠内
無不死者如此一剉敵必罷攻退兵不期守禦之於此
一失以致城陷重念國家之難豈不痛哉攻守之械害
物最重其勢可畏者莫甚於砲然而亦全在人用若攻
城人能用而守城人不能用之則攻城人可以施其能
若守城人能用則攻城人能者亦難施設竊聞金人用
砲攻城京城守禦人亦嘗用砲城面不濶必然難安大
砲亦難容數多雖有砲臺而地步不甚廣又砲才欲施
放敵人在外先見必須以衆砲來擊又城上砲亦在髙
處自然招城外敵人用砲可以直指而擊之以此觀之
守禦之人可謂不能用砲也眀矣假令當時於城裏脚
下立砲仍毎座砲前埋立木為衣敵人在外不見立砲
所在雖能有用砲者何能施設或人以謂砲在城裏砲
手不能見得城外事無由取的毎座砲則用一人於城
上專管裏砲稍與外物相對即令施設少偏却令砲手
少那却上大偏則就令拽砲人擡轉砲坐放過則令減
人或用砲稍大者不及則令添人或令砲稍小者照料
得一砲打中餘砲少有不中又城裏立砲可置數多守
禦人用砲若能如此雖敵人用砲何能為也築城之計
城面上必作女墻頭中間立狗脚木一條毎女墻頭中
掛答篾籬惟可以隔遮弓箭弩弓砲石則難以遮隔若
改作平頭墻不用篾籬只於近下留品字方空眼與女
頭相似亦甚濟用或問何以備禦城外脚下自有馬面
墻兩邉皆見城外脚下於墻上墜下害敵之物敵人初
到城下觀其攻械勢恐難遏宜便於城裏脚下取土為
深濶裏壕壕外去壕數丈再築裏城一重對舊城門更
不作門却於新築下城緣裏壕入二三里地新城上開
門使人入大城直行不得須扵裏壕垠上新城脚下繚
繞三二里地方始入門若此則假使敵善填壕止不過
填外壕必不能填得裏壕敵若由門入城須行新城脚
下裏壕垠上新城上人入直下臨敵何物不可施用正
是敵死地必不敢入既由正門入城尚不敢豈肯用命
打城只如此為備敵兵至多攻城百種誠可談笑以待
之又况京都舊城亦自可守若遂措置便可使勢如金
湯有不可犯之理兼京城之内軍兵百姓金銀粟帛計
以億兆之數亦莫能盡若能竭力修作不獨添此一城
一壕可不日而成假使添築壕數重人亦不勞而辦重
城既備然後招敵使入城議事彼若見之必不攻而自
退俗諺云求人不如求已古人云上策莫如自治又事
貴制人不貴制於人皆此之謂也京城周圍地約一百
二十里聞當時敵在城外諸門多閉有以土塞者止開
三兩門通人出入如此乃是自塞生路而為敵生路也
其為守之計不獨大啟諸門仍於兩門之間更開三兩
門使周圍有門數十座齊開於城内運土木出外填壕
作路使戰出入無至自礙城上覘望敵人空隙稍有便
處即遣兵擊殺或夜出兵使敵在外所備處多晝夜備
戰無有休息彼自不能久攻兼既城内剏開城門自運
土填壕欲為出兵計敵在外填壕欲為入計不攻自破
所以敢自剏開城門出填壕者非謂其敵兵可欺葢恃
其自於城内設險已備引敵入城而死耳晉王浚遣都
䕶王昌及鮮卑叚就六眷末柸等部五萬之衆以討石
勒諸将皆勸勒固守以疲冦獨張賔孫萇以謂可速鑿
北壘為突門二十餘道勒即以萇為攻戰都督造􁂪門
於北城鮮卑入城北壘勒俟其陳未定躬率将士鼓噪
於城上㑹孫萇突諸門伏兵俱出擊之生擒末柸等衆
皆奔散萇乗勝追擊横尸三十餘里獲鎧甲五千疋此
乃守中有攻可謂善守城者也後之守城者何憚而不
法歟州郡城池之制人皆以為盡善城有敵樓而金人
用火砲摧擊城外有壕而金人用洞子填壘城髙數丈
而金人用天橋鵝車對樓慢道雲梯等攻具登城據其
城池之制可以自謂堅固前後所未有奈何金人攻械
雄傑亦前古所未有故事貴乎仍舊而人憚於改作皆
不可必者古人所謂利不百者不變法功不十者不易
器以今城池之制觀之雖然利不至於百而功不至於
十其間有須更改者不可不更改也自古聖人之法未
嘗有一定之制可則因否則革為今之計如敵樓者不
可仍舊制也宜於馬面上築髙厚墻下留品字方及經
尺空眼以備覘望及施設鎗路墻裏近下以細木葢一
兩架瓦棚可令守禦避寒暑風雨屋墻裏墻皆低下則
砲雖在外數多施設千萬悉莫能及又壕上作橋橋中
作弔橋時暫隔敵則可若出兵則不能無礙宜為弔
橋兵出入俱利城門宜迂囘曲折移向裏百餘步置不
獨敵矢石不及其舊門作樓處行入一步向裏便是入
陷穽何謂陷穽葢百步内兩壁城上下臨敵人應殺敵
之具皆可設施舊門前横築䕶門墻髙丈餘兩頭遮過
門三二丈城門啟閉人馬出入壕外人皆不見孰敢窺
伺城外脚下去城二丈臨壕垠上宜築髙厚羊馬墻髙
及一丈厚及六尺墻脚下亦築雀頭髙二三丈濶四尺
雀臺上於羊馬墻上亦留品字空眼以備覘望望及通
槍路一如大墻上女墻頭墻裏雀臺上栽埋排杈木以
備敵填平壕塹及破羊馬墻至城脚下則敵與羊馬墻
内兩邉受敵頭上大城向下所施矢石即是敵當一面
而守城人三面禦之羊馬墻内兵賴羊馬墻遮隔壕外
矢石是羊馬墻與大城係是兩城相承齊用使敵人雖
破羊馬墻無敢入者故羊馬墻比大城雖甚低薄其捍
禦堅守之效不在大城之下又羊馬墻内所置之兵正
是披城下寨以留伏兵不知敵人以何術可解若此既
有羊馬墻其鹿角可以不用仍於大城上多設暗門以
備遣兵於羊馬墻内出入又羊馬墻去大城脚止二丈
不令太逺者慮大城上抛擲磚石難過墻内反害墻内
人又不令太近者慮其太窄難以囘轉長槍又於大城
裏城脚下作深濶裏壕壕上向裏度地五七丈可作來
往路外築裏城排杈木但多備下敵衝城應敵處用以
此設備雖使金人善攻不足畏也墨子宋大夫善守禦
公輸般為雲梯之械将攻宋墨子見之乃解帶為城以
械為牒九設攻城之機墨子九拒之公輸般攻械盡墨
子守有餘公輸屈曰吾知所以拒我者以見此攻城者
宜乎古人以為策之下也夫守城者毎見敵人設為一
攻械而無策以應之者未有思也規嘗謂孫子曰兵者
國之大事死生之地存亡之道不可不察也又以為兵
者詭也用無中形詭詐為道故能而示之不能攻其不
備出其不意此兵家之勝不可先傳也是以善守者藏
於九地之下使敵不知其所攻今夫備禦之策宜乎藏
之於身待敵而用不可以先傳之然而有傳之於近而
達之於逺有利而無害有得而無失不可不先傳也嗟
乎靖康丙午金人以兒戯之具攻打京城守禦者一時
失計遂致城拔迄今一紀有餘而金人不思當時幸勝
尚以驕氣相矜在規於未知金人攻京城械器施設之
前則毎日又云金人攻城大砲對樓勢不可當貴顯言
之則快然而不敢辨衆人言之則亦不敢痛折今即知
其詳則其可不盡剖其所見而言之况規忝冒職當次
對濫膺守臣茍有所見庶㡬乎破彼奸謀使攻城掠地
之心潜消於㝠㝠之中而致我宋之境無有逺邇若州
若縣若守若令之人强者愈自奮懦者知其勉孰畏乎
金人之來攻城之械而城城皆可以自保若成我宋山
河之壮者不可不論也規竊嘗聞國之利器不可以示
人又機事不密則害成而用兵之道以正合以竒勝善
出竒者無窮如天地不竭如江海千變萬化孰能窮之
今止據金人拔京城當時攻械施設略舉其捍禦之策
大概言之至於盡精微致敵之方雖不憚其文繁而有
所得真不可示人者况雖欲傳之有不可得而傳之者
矣惟在乎守城之人於敵未至則精加思索應變之術
預為之備耳區區管見不能自揆輙序於僉言之後
　
　
　
　
　
　
　
　
　
　
　
　
　
　三朝北盟㑹編卷一百三十九
欽定四庫全書
　三朝北盟㑹編卷一百四十
　　　　　　　　　　　　宋　徐夢莘　撰
　炎興下帙
　　起建炎四年六月十一日辛巳盡七月十七日丁
　　巳
程昌禹鼎澧州鎮撫使兼知鼎州　程昌禹家傳曰建
炎元年八月公以京西轉運判官入為尚書吏部郎官
自南都扈從至維揚與時宰論事不合出守蔡二年八
月至都已為金人所破軍馬散亡盜賊充斥公乃招集
流民簡練師旅其命将也不限資格惟有功者居上日
與羣盜戰毎戰必克遂為强兵三年正月杜充留守京
城招納賊冦張用王善而復逐之遂圍淮寧兩月張用
分其衆號二十萬來冦三月至黄維離城二十里公度
其逺來未食先遣汝陽縣尉杜湛設伏以輕兵誘之賊
果以萬人追至城東遇伏大潰㡬擒其次首馬反六月
杜充赴行在檄公為留守判官月中至京城視事京師
屢經金兵獨啟四門餘皆闔行者居者皆以為病公至
欲盡闢之又㳺手艱食市多鼠竊犯者雖一錢皆死公
改錢為一千副留守郭仲荀皆不從七月蔡父老五百
餘人投牒扵留守司乞公還曰蔡薦經冦攘自公臨治
盜奔他境雖今有本道運判滕膺攝事民未安其政詞
㫖誠切杜充時為宣撫聞之檄公還八月十八日入境
城中來告前唐守滕牧招巨冦王民所謂一差針者合
王清兩軍約數萬衆道蔡為墟矣極言不可弗聴公聞
之宵征十九日黎明入城午漏上賊奄至趨門不克入
公令營於城東來丐粮曰吾廩未嘗餼賊求市倍其直
乃售賊留數日而行過平榆乃肆掠微公則無復有蔡
矣閏八月沒角牛楊進衆十餘萬冦真和進雖降為西京
安撫然擄掠不已且百端需於蔡公曰竭民血以資㓂兵
而給盜粮吾不忍也一切絶之故進既反遂來侵公令
杜湛等各以部兵分掩其時雨且夜刼其寨俘斬不勝
計賊不能安怒且恐公乃兵四出聚粮賊造天橋雲梯謀
攻城亦為戰守備九月十一日公被召赴行在方趣装
忽聞金人渡河陽公乃上聞乞留捍禦敵退而行未報
月末得上蔡状言敵逰騎入二十九日敵騎數至城東
及城大軍至屯於東南北三面約五六萬衆令戒嚴且
遣人縋城而出告警於行在由是朝廷知兩畨敵入始
檄諸道為備十二月初二日公遣畦貴出兵擾敵營敵
之祁王席其累勝勢甚張衆亦心憚之公閉闗偃旗息
鼓既獻俘士氣大奮公乃啟扉縱之至初四日生獲逾
七百人敵脾睨七日莫測城中虚實乃退出師尾擊頗
有所獲公自後連破賊曺貴楊勲斬馘甚衆又破田僧
歌虱子兵擒歌公奇其状愛其勇弗誅復委用之後率
為良将所謂田臯者也四年二月以既除代奉詔提兵
赴行闕㑹有㫖罷諸路勤王之師除公鼎澧鎮撫使
解前為荆南府峽州荆門公安軍鎮撫使兼知荆南府
陳求道為襄陽府鄧隨郢州鎮撫使兼知㐮陽府范之
才起復為金房均州鎮撫使兼知均州馮長寧為淮陽
順昌府蔡州鎮撫使兼知淮寧府翟興為河南孟汝唐
州鎮撫使兼知河南府　江淮荆湖京西等路分鎮范
宗尹建議也五月二十二日參知政事范宗尹等劄子
奏臣等恭依聖㫖就都堂聚議分鎮事宜畫一如後一
諸鎮臣乞以鎮撫使為名一欲将京畿湖北淮南京
東州軍並分為鎮其陜西西川江南兩浙湖南福建二
廣並仍舊制一諸鎮除茶鹽之利國家大計所擊所入
並歸朝廷及依舊制提舉官外其餘監司並罷所有錢
賦除供上錢帛等自合認數送納外其餘並聽本鎮帥
臣移用更不從朝廷應付緣今初理宜寛假而又責以
備禦之事欲為蠲免上供三年候事力富實日自分依
舊一今來分鎮州軍多經殘破或𦂳要控拒去處理宜
増重事權庶可以辨應管内州縣官並許辟置知通人
師辟名具奏朝廷審量除授官吏廉汚動許按察陞黜
其所管州軍並聴節制遇軍興許以便宜從事其帥臣
不因朝廷招擢更不除代如能捍禦外冦顯立大功當
議特許世襲奉聖㫖依奏至是除陳規已下鎮撫使
閒居錄曰宣和以來宦者童貫㺯兵蔡攸並幹樞柄邉
帥率皆小人以賄賂用之軍政盡廢非徙士卒驕惰不
可用且零落盡矣今敵大舉南牧不復可以支持靖康
初淵聖下令河朔欲令郡将世守事不果行今上駐蹕
維揚獻言者甚衆宰相黄潜善以謂非急務悉寝其奏
建炎三年南渡至於餘杭濳善既罷余謬當柄途而士
大夫復以藩鎮為請余為擇能虞卿等十九疏奏之且
問陳以為宜微照藝祖初議隨時制宜行在為京西淮
北為藩方淮南為郡縣㑹余罷去事亦不果次年六月
范宗尹為參政申其説置鎮撫使遂以為相降詔施行
然規模參錯多寡不均李成以舒蘄光黄四州叛徑擾
江西孔彦舟授鼎澧辰沅靖五州不赴遂犯湖南劉綱
授濠泗岳飛授通泰趙立授承楚薛慶授天長郭仲威
授真陽王彦授金房皆不能守惟桑仲以宗尹之兄宗
禮在其中故授以襄鄧隨郢金均房信陽八郡地大人
衆稍為患仲為其徒所殺禆将李宏代之宏為偽齊所
逐鎮遂廢羅索薩里罕哈芬敗曲端軍於邠州自店
　節要曰時薩里罕陳於髙原羅索哈芬率衆先戰官
軍合之敵少却薩里罕恐懼至於號哭無何敵勢復振
官軍敗績由是敵中目薩里罕為哭啼郎君
二十二日壬辰知六安軍邉某殺金人盡殪　邉某初
以金人攻城遂投拜金人以趙團練率北軍三百人屯
於六安未經金人時守禦稍嚴鄉村强壮與射生户皆
聚於城中李成張用等皆攻擊不克邉某雖已投拜而
强壮射生户猶在城中金人有囘歸之意道路風傳金
人将盡驅六安之民北去故土官李六使者與邉某等
密謀先事殺之毎日邀請趙團練筵㑹趙團練不疑壬
辰邉某及李六使率軍民及射生户並殺金人皆盡
二十四日甲午知六安軍邉某棄其城　邉某已殺金
人即告報居人盡納軍器少頃再告報依舊做買賣近
晚又告報二十四日棄城盡出盡焚焼令各備乾粮甲
午果棄城邉某令後軍洪某掠後放火城中一空是時
張用在舒州有入廬州境者張用立大旗招誘山東河
北庶士棄業人人多歸之李六使為李成敗北去夀春
境被殺　戚方詣張俊降　戚方犯湖州安吉縣上鄉
侗里張俊以兵討之至安吉鄉𨗳言上鄉路狹不可行兵
俊乃遣王再興齎檄招之㑹岳飛追襲其後方無路進
退乃詣俊乞降與其徒鄭其號為三哥哥者同至安吉
見俊俊先見方諭之曰國家多難當以忠義報國家不
可負朝廷方曰不敢俊曰爾宜一心事主不得有二方
拜謝而見三哥哥者俊曰國家不負人爾亦不可負國
家曰不敢俊曰是何不敢人言汝復欲反乃呼證左而
問曰是人果欲反乎曰實欲復反俊命推出斬之方上
兵馬簿有馬六百疋獻金珠玉珍不可計自方到行在
日與中貴人蒲博不勝取黒藤如馬蹄者用炭火熁去
藤乃黄金也以償博負毎一博不下數枚於是方已受
正使矣時人為之語曰要髙官受招安欲得富須胡做
七月十二日壬子馬吉為韓世清所敗　韓世清在蘄
州敗劉忠得柔福帝姬蘄州甄采聞於朝即與世清同
䕶送柔福帝姬之行在到興國軍路難阻不能行四月
朝廷差内侍蒋堯輔來迎請柔福帝姬不許世清離蘄
州祗令來行在世清曰世清已起發蘄州矣且得柔福
帝姬者世清也嘱采别具奏乞以世清同䕶送柔福帝
姬且言已一面起發事上覽奏降㫖令世清徽州駐劄
不許赴行在世清屯於徽州之黟縣馬吉以潰散餘兵
方擾於旌徳太平之間世清屯黟遂率衆往迎之為世
清所敗其提舉官孫抃死於亂兵吉自長夀由涇縣出
宣城至廣徳受劉光世招安世清追至宣而還
十三日癸丑崔増犯太平州　崔増既破焦湖水寨有
大小舟數千艘又聞金人已渡江北屯於淮東増乃率
其衆漸出栅江口未有所向遂犯太平州繞城劄寨甲
寅夜以船百艘載攻具傍東南城角攻打賊衆約二千
餘併力齊攻知軍州事郭偉盡力禦之有二賊首稱是
閻将韓将呼曰城中有勇鋭者請出挑戰荻港巡檢王
宗引弓滿兩矢皆中二賊城上讙呼賊衆稍却戊午數
百人叩城有賊首執大刀有牌旗冩中軍将劉順順引
衆犯西南城角宗又射中之宗遂率牙兵魏進士軍洪
亮等下城與戰賊遂退去賊驅擄居民於城下剖臠殘
殺又縱火焚焼天慶觀及民居攻城不克屢為官軍所
敗　張用奔於漢陽軍受鄂州路安撫司招安　五月
張用諸軍在淮西乏粮六月轉至信陽軍復往徳安府
用屯中軍於三龍河曺成屯於應城縣諸軍散居連接
至郢州絡繹不絶至是魚磨山寨軍亂統領将佐王林
孟振張衙推等殺其統領官馬老爹王林者謂之王鉄
斬相州人初曽被擒入布袋倚船板上用刀斫其頸八
刀以為死矣放入黄河中無何布袋繫頭脱遂爬而出
漸復得活又謂之王八刀後為横行遥郡張俊下作馬
軍将官者時馬老爹既死用聞之曰軍容不整至使軍
中自相屠殺豈為殺一馬統領乎乃是欲殺張用耳用
請從此自往求一死處諸人各耐辛苦有隨用去者至
淮陽有衆一二千時馬友在漢陽界内知漢陽軍范某
懼倉庫不能給乃以軍事併倉庫見在移牒與用遂為
知軍鄂州路安撫使李允文遣張定國往招用用受招
安定國乃遂旋濟渡至南岸允文怒曰何不且撫定而
逺濟渡乎乃移文問之由是用懼遂反自漢陽界擄掠
强壮而去允文遣水軍張崇追擊不及曺成聞馬老爹
之死又聞用自奔去大怒令執中國人到即斬之成常
恨中軍統領官吴某實不同其謀成使人執至責以軍
律不整使下有謀上者遂斬之
十七日丁已郭仲威出平江府率衆奔於興化縣　郭
仲威擾平江府之民朝廷聞之遣張俊來治仲威之罪
仲威覺之率衆出平江府遁走屯於興化縣朝廷授以
真州鎮撫使　巨師古軍於杭州薛成軍於婺州
　三朝北盟㑹編卷一百四十
欽定四庫全書
　三朝北盟㑹編卷一百四十一
　　　　　　　　　　　　宋　徐夢莘　撰
　炎興下帙
　　起建炎四年七月二十七日丁夘盡八月十日庚
　　辰
二十七日丁夘金人立劉豫於北京國號齊　金人册
豫文曰維天㑹八年嵗次庚戌七月辛丑朔二十七日
丁夘皇帝詔曰朕公於御物不以天下為已私職在牧
民迺知王者為通器威罰既已殄罪位號宜乎授能乃
者有遼運属顛危數窮塞否𫉬罪上帝流毒下民太祖
武元皇帝仗黄鉞而拯黔黎麾白旄而誓師旅妖氛既
掃區宇式寧爰有宋人來從海道願輸嵗幣誓復漢疆
太祖方務善鄰即從來議豈期天方肇亂自起釁階隂
結叛臣賊虐宰輔招集姦慝擾亂邉陲肆朕纘承仰循
先志姑存大體式示函容迺復蔽匿逋逃夸大疆域肆
其貪狠自起紛争擾吾外属之藩鄰取其受賜之疆土
因彼告授遂與解和終莫聴從巧為辭拒爰命将帥諄
諭盟言許以自新終焉不改偏師傅汴首罪奔淮嗣子
哀鳴請復懽好地畫三鎮誓至萬年凡有質要悉同文
約既而官軍未退夜盡衆以犯營誓墨纔乾密傳檄而
堅壁私結人使陰啓事端以故再遣師徒詰兹敗約累
有畫河之議復成疑戰之謀既昧神明迺昭聖鑒京城
摧破鼎祚淪亡無併爾疆以示不貪之徳止遷其主用
彰伐罪之心建楚新封守宋舊服庶能為國當其息民
不料懦夫難勝重任妄為退避反陷誅鋤重念斯民亂
於無主久罹塗炭未獲昭蘓不委仁賢胡能保定咨爾
具官劉豫夙擅直言之譽素懷濟世之才居於亂邦生
不偶世百里雖智亦奚補於虞亡三仁至髙或顯從於
周仕當奸賊擾攘之際愚氓去就之間舉郡來王奮然
獨斷逮乎歴試厥勲克成用是委之安撫徳化行任之
尹牧獄訟理付之總戎盜賊息専之節制郡國清况有
定衰救亂之謀必挾拯變扶危之策使民無事則櫜弓力穡
有役則釋耒荷戈罷無名之征捐不急之務搜隱逸舉
孝廉振紀綱修制度省刑罰而去煩酷發倉廩而息螽
螟神人以和上下協應比下明詔詢考輿情列郡同辭
一心仰在宜即始歸之地以昭建業之元是用遣西京
留守髙慶裔副使禮部侍郎知制誥韓昉備禮以璽綬
寳册命爾封疆並從楚舊更須安集自相攸居爾其上
體天心下從人欲忠以封王室信以保邦圻惟天難諶
惟命靡常厥徳保位爾其勉哉勿忽朕命(玉册計六十/六方毎方字)
(兩行金/填字)豫遂僣位於北京肆赦云門下自前朝失御率
土無依内離民心致蠭起㺯兵之盜外開邉隙來鷹揚
問罪之師山川靡寧干戈互動耕桑廢業壠畆彌望而
荆榛老幼逃生廬舎多為之灰燼原野厭於流血溝壑
填扵殘骸兵火連年不休亂離自古所少言之流涕念
及痛心嗟赤子之無辜冀皇天之降福宣命亟頒於上
國郡制特設於東州顧某何人誤承此任自念風猷寡
陋家世側微昔也壮年久林泉之是樂今焉晚節豈軒
冕之為心属乞退閒竟無允命提綱五路空殫夙夜之
勞歴試暮年蔑著錙銖之効雖近地稍形於康乂而逺
民未免於飢荒方圖自劾而歸敢有懷他之望顯册之
既屢下要在必從避辭者凡四章無所不至使命愈加於
促廹軍民不容於遁逃至於属部之州列奏樂推之牘
此豈人事致爾實有天數存焉知便安難遂於已私則
吉凶宜同於民患當天造之草昧念王業之艱難恭授
册儀尚循墻而欲避勉應位數若負刺之不遑雖非虞
舜之明揚幸無成湯之慙徳已於天㑹八年九月九日
即皇帝位國號大齊布告中外咸知朕意尚念世道交
喪國俗益訛貪頑未革於餘風詿誤多罹於憲網力期
化洽深軫哀矜宜布湛恩與之更始可大赦天下(云云/)
於戯臨深履薄何以當副(缺一/字)之隆拯溺救焚可以慰
來蘇之望公卿宣力士庻協心共贊𦕈沖以臻康泰以
前宗正寺丞李孝揚權左丞濟南通判張柬權吏部侍
郎兼右丞子麟大中大夫提領諸路兵馬知濟南府以
延康殿學士前宣奉大夫前太原尹張孝純依前宣奉
大夫封開國公守尚書右丞相弟益北京留守都水使
者王䕫汴京畱守升東平府以為東京改南京為歸徳
府豫生於景州守濟南節制東平僣位大名起四部强
壮為雲從子弟應募者數千人四太子南伐囘以李鄴
李俅李儔鄭億年臣豫以儔為監察御史億年權工部
侍郎　節要曰先是北中偽留守髙慶裔獻議於尼堪
曰吾君舉兵止欲取兩河故汴京既得而復立張邦昌
既被廢逐故再有河南之役方今河南州郡自下之後
亦欲循邦昌故事元帥可首建此議無以恩歸他人葢
以金人自陷山東達蘭久居濵濰劉豫以相近奉之尤
喜達蘭嘗有許豫僣逆之意慶裔尼堪腹心也恐為達
蘭所先遂遽建議務欲功歸尼堪尼堪從其説遣慶裔自雲
中由燕山河間越舊河之南(劉豫節制/舊河為界)首至豫所𨽻景
州㑹吏民於州治諭以求賢建國之意郡人莫敢言之
皆曰願聴所舉某等不知賢者慶裔徐露以属劉豫郡
人迎合輿情懼豫權勢又豫適景人也故共戴之慶裔
至曰爾與朝廷帥府之意正相合爾遂令列状舉之慶
裔至徳傳東平一依景州之例既至東平則分逓諸郡
以取願状歸至雲中具陳諸州郡共戴劉豫之意及持
諸吏民願状於尼堪復令慶裔馳問劉豫可否豫陽辭
之又且推前知太原張孝純慶裔歸報尼堪又遣慶裔
喻豫曰戴爾者河南萬姓推孝純者惟爾一人難以一
人之情而阻萬姓之願爾可就位我當遣孝純輔爾豫
諾之尼堪於是令右監軍烏舎馳稟於金主烏竒邁從
之故豫得僣立或謂本鄧州叛臣張綱中獻策於慶裔
以三班奉職酬之復以其説為己見獻於尼堪非也金
人入攻山東以邦昌為名不易官制風俗者其議素已
定矣不然達蘭豈敢擅許於人耶劉豫揣意求於敵慶
裔懐私属於豫其所由來漸矣非自剛中始也然剛中
之罪豈勝誅哉　太行義士石子明與金人漢軍萬户
韓常戰於真定大敗常軍　石子明與韓常戰於山西
真定烟脂嶺大破常軍千户劉慶餘為砲折其頸金人
以萬户比都縂管之職千户比節度使百人長比刺史
今燕雲諸路民兵千户百人長乃以家業或丁數定之
在軍則權為千户百人長散則還為散民
三十日庚午水賊崔増攻太平州　崔増自癸丑冦城
下攻擊不克至是退去
八月一日辛未朔岳飛除昌州觀察使通泰州鎮撫使
　五月岳飛有靖安鎮之捷生𫉬金人三百餘人至是
岳飛獻俘於行在授昌州觀察使通泰州鎮撫使　桑
仲陷襄陽府　京西制置使有曺端者自京城陷聚衆
擾於京西號為曺火星千秋遣人招之屯於襄陽城下
是時桑仲在唐州盡取强壮為兵唐州之民在桐柏者
盡為董平攅集属董平者退進無所依皆盡室願歸於
仲仲之衆漸盛遂自光化軍将冦襄陽千秋遣端禦之
并檄鄧州譚兖為援端與仲相遇於髙車急擊之仲敗
稍退引端以獲捷報千秋㑹兖遣騎兵五百來策應千
秋曰譚安馬軍皆精鋭當策應功耶遂率衆退於中廬
南漳之間且日令馬軍破賊仲聞端已退去整衆而進
與鄧州馬軍遇地勢坡坂而有低林俗呼為孛羅岡非
騎兵之利鄧州大兵敗仲遂冦襄陽千秋公安親隨兵
未甞歴戰陳皆輕佻欲出戰千秋不許至於再四乃令
出戰悉用行纒扎腿以青紅帶繫定著新布衫如市井
間做場㺯棒人仲以馬軍數百伏路兩旁俟親隨軍纔
過未盡即突出盡喝令坐親隨兵皆坐以棍棒次第敲
殺之方其敲也有一人奮身而起大呼曰我與你擡擔
仲之黨皆大笑有失杖者千秋下統兵官正貴等諸軍
皆散千秋棄城奔於中廬仲遂據襄陽千秋遣人密説
王闢使圖端闢者端之禆将也遂殺端衆軍皆散或百
十人或三二百人各為火伴者莫知其數唯後軍李忠
塞差逺獨不散散與不散者盡戴白巾聲言為曺太尉
報讐千秋不可居乃轉往金州自此入川矣
七月丁丑李允文為鄂州路安撫使知鄂州　靖康間
李允文以教王寓舜避奉使謫閒者數年張浚為川陜
宣撫使道出鄂州允文謁之浚與允文皆行至西京以
為京西提刑時趙宗印屯於郢州欲隨浚入川乃以兵
馬盡交與允文而吴錫初受宗印招安亦在其中至是
允文為鄂州路安撫知鄂州盡以其兵行　張俊為檢
校少保定江昭度節度使　制曰門下三軍利用莫如
忠勇之兩全十乗啟行尤貴文武之兼寵朕博稽輿論
優奨虎臣乃進律疏之褒用竦在廷之聴具官某性資
沈鷙材力驍雄得孫吴方略之竒兼信布爪牙之勇執
干戈而衞社稷心存蹇蹇之忠安邉境而立功名躬履
堂堂之陳昨緣多故尤見殚誠提萬旅以趨朝扈六飛
而復辟旋因東狩留駐海壖偶敵馬之長驅帥王師而
鏖戰奮當大敵援枹鼓以忘身坐掃妖氛用鯨鯢而築
觀兹及行朝之底定復銷羣盜之搶攘併錄茂勲用加
醲賞秩視三公之貴地兼兩鎮之崇載錫爰田仍加真
賦増中權節制之重示上将威儀之多於戯有功見知
朕既毎存於大信縱敵生患汝其不替於前功惟一心
同奨於朝廷斯千載永書於令甲服予之訓時乃之休
十日庚辰隆祐皇太后至自處州　盧益辛企宗䕶衞
隆祐皇太后至行在李囘楊惟忠防衞六宫　王􁣣軍
於信州　王􁣣自馬家渡失守潰散由徽州走浙東至
處州為神武右軍馮宗囘追及戰於天寧寺前􁣣走福
建路宗囘及李俸追至南劍州然􁣣乃潰兵非盜賊也
朝廷命軍於信州　薛慶及金人戰於揚州軍敗被殺
郭仲威棄其城奔於興化　烏珠自建康囘軍至六合
縣欲發舟船取楚州路行而趙立在楚州薛慶在髙郵
軍舟船不可發故烏珠駐軍六合未得歸達蘭自夀河
寨往六合見烏珠議事請益兵㑹孫村浦夀河之軍共
取楚州烏珠乃分三太子兵欲攻髙郵時郭仲威為真
州鎮撫使移文報髙郵薛慶慶知金人欲攻已於是率
兵來揚州㑹戰庚午慶至揚州與金人遇遂進戰不勝
慶引還金人追至東門外慶墮馬被殺馬尋舊路走還髙
郵軍中見之曰馬空還矣薛太尉其死乎仲威棄揚州
奔興化　姓氏錄忠義傳曰薛慶建炎三年率兵數千
據髙郵軍善用大刀勇冠諸軍知樞密院事張浚往撫
淮南至髙郵軍慶詐降拜馬首迎入城執之浚部下陜
西兵三千多見殺逼浚令出慶軍将士官告三千道四
年除楚州鎮撫使朝廷約諸州鎮撫互相應援紹興元
年金人攻揚州圍鎮撫使郭仲威慶往救之殺金人兵
甚衆慶力戰而死人稱其忠勇絶倫能以功掩過者唯
慶能之　金人陷髙郵軍措置髙郵軍事國奉卿棄城
走　金人三太子既敗薛慶之軍於揚州即長驅侵髙
郵軍副統制王林出城迎戰不勝奔於通泰髙郵軍事
國奉卿走還楚州　張用中軍徒黨歸於鄂州　張用
不受鄂州招安曺成以馬老爹事執捉中軍人多被殺
戮者用之妻一丈青奮身出招中軍人𨽻麾下中軍人
皆歸之用衆二萬人皆訴無粮食一丈青曰待我措置
猶未知用受鄂州招安俄有人報用已受措置司招安
一丈青乃率衆趨鄂州避馬友不由漢陽取間道出漢
陽之後自下流渡江復與用合　趙立起趙瓊寨民兵
不至　先是六月趙立起趙瓊寨民兵於城中七月復
放歸本寨至是金人已陷髙郵軍達蘭欲併髙郵軍人
共攻楚立遣楊栁金率親隨五十人起𤼵瓊民兵起諸
寨首領共圖解圍楊栁金至吴城土豪徐宗成曰滿家
良賤皆為楊栁金殺戮今乃敢來此耶遂與土豪衡進
及瓊等謀殺楊栁金抽其脚筋以棗木為大枷械其頸
置之井上垂其身軀而死扛出之擲屍於清河中親隨
五十人唯一二人得生還時楚州已破攻急立聞之大
悔咬指出血滴血冩書責已差蒋某招諸水寨無應者
趙瓊贈蒋某銀衣服等使歸援兵遂絶矣　李邦彦吴
敏李綱皆復舊官　張琪移屯於襄安鎮　初張琪屯
於舒城縣界李成在舒州頭子山遣人索粮草琪懼之
移屯於廬江縣四月琪破礬山寨先是盧巡檢者聚衆
自保既邅琪所破乃奔散渡江途中之人以為奸細遂
殺之六月琪破崑山寨至是移軍屯於襄安鎮　范宗
尹量移王時雍徐秉哲莫儔吳幵王紹王友王及之胡思
等仍薦孫覩汪藻李擢陳戬等　范宗尹量移王時雍
等皆不聞奏議者譏其不公　翟興令其子􁀙及趙林
敗金人於永安軍　金人侵及陵寝翟興遣其子􁀙及
統領官趙林率兵由河陽南州至鞏縣永安軍邀擊屢
戰皆捷襲逐至澠池縣出界　翟興加武略大夫兼閣
門宣贊舎人為河南府孟汝唐州鎮撫使馬步軍都縂
管兼河南府事管内勸農使　朝廷以分鎮之權擢翟
興為鎮撫使制詞有曰果毅自奮知略有餘總合師徒
賈擕劍摧鋒之勇襲逐外敵有履軍搴旗之功先是兩
河陷沒興以京西為河東河北接境是時尚有忠義之
人聚兵保守山寨不願順畨者興遣親信持蠟書取間
道以結約之如向滵王簡王英等數十寨願聴節制興
具聞於朝廷上大喜遂命興經制使王擇仁同領其事
擢興節制應援河北河東兩路軍馬使興遣人作商販
渡河密齎撫諭自是并汾澤潞晉絳懷衞河陽等數州
山寨首領盧師迪李吉李彦隆馬夜义李遵宋徳輩至
河陽見興矣　孔彦舟據潭州　朝廷降程昌禹鼎澧
州鎮撫使兼知鼎州詔告既到昌禹檄傳鼎澧間孔彦
舟在鼎州仍渡江取太平村入湖南界至寧鄉縣王以
寧率師拒之不勝彦舟遂入據潭州　逹蘭遣使特黙
萬户撫諭趙瓊寨達蘭㑹髙郵金人併攻楚州慮趙
瓊寨或為楚州之援也乃遣使特黙萬户往撫諭之瓊
已拒楚州之命不𤼵援兵一人徐宗成等殺其來使楊
栁金遂力約特黙萬户至宿遷縣追瓊等諸首領聴命
　
　
　
　
　三朝北盟㑹編卷一百四十一
欽定四庫全書
　三朝北盟會編卷一百四十二
　　　　　　　　　　　　宋　徐夢莘　撰
　炎興下帙
　　起建炎四年九月一日庚子盡十月一日庚午
九月一日庚子吕頥浩駐軍於饒州　吕頥浩為建康
府路安撫大使兼知池州張道王渙顔孝恭巨師古楊
惟中王􁣣六軍皆聴節制李成冦江州頥浩乃駐軍於
饒州四望山
三日壬寅知徳安府陳規以王命招馬友降　馬友擾
於京西湖北也以其衆冦徳安府圍城數月不退知府
陳規守禦甚嚴友不能近規乃與友約通買賣鹽一斤
為錢二十千八月有使往四川囘者以路不通行留使
府中規乃與奉使謀令以王命招友受降友許諾計成
而奉使行友乃以文字報前路不得邀掠奉使至孝感
縣尉告之以前途難行奉使遂止而友復猖獗矣時曺
成屯於三龍河也
四日癸夘通泰州鎮撫使岳飛入泰州　七月岳飛除
通泰州鎮撫使至是以本部兵入泰州飛治軍嚴整将
士畏之禁止軍中不得騷擾百姓尤得民情　馬進入
興國軍　馬進自黄州渡江由大冶縣冦興國軍知軍
李儀及軍縣官皆在城中遂開門納之進入城買賣不
殺掠入官軍馬　趙延夀冦徳安府　趙延夀號趙不
忙以衆犯徳安府陳規禦退之
二十日己未金均房州安撫使王彦及桑仲戰於平麗
縣長沙平仲敗走追至竹山縣而還　平仲退據房州
王彦在金州時中原盜賊蠭起大者據縣鑄印章擅生
殺更相吞噬以圖非望而飢饉荐臻無所資給惟四川
號為全富金州適當蜀之門户彦撫民治軍寛猛得宜
軍民皆信嚮之巨冦桑仲以陷襄陽進攻均房知州李
倫清韋知幾脱身奔竄仲勢益張有窺四川之意擁衆
號三十萬直犯金州白土闗彦以官軍保長沙平衆者
彦之舊部曲也以申状懇請於彦曰仲於公無敢犯願
假道入蜀以就食耳彦子将佐曰吾素知桑仲之為人
善馭士卒輕財善鬭然勇而無謀決為諸公破之乃遣統
領官門立為先鋒立血戰不勝馬陷於淖中其子璋馳
馬適過立呼之使救璋不顧而去立遂被執為賊碎其
屍立罵不絶口而死人心震恐且糧食不繼或請避賊
鋒彦曰方今金人在陜右桑仲在安康則四川腹背受
敵奈天下何吾荷國家厚恩誓不與賊俱生以母老託
其友遂同統制王宗尹相為掎角時官軍纔二十人彦
謂諸将曰大丈夫要當以忠義死節豈可效鼠輩偷生
負國敢有言避賊者斬人皆奮勵願争先致死己未賊
張步騎六道並進其勢甚盛彦執旗大呼麾士士先悉
力死鬭自辰及酉大敗追襲二百餘里賊陳永還據房
陵　張浚以陜西五路軍於富平為羅索所襲諸軍不
戰皆潰　先是張浚以川陜宣撫之職後生氣鋭欲聚
兵深入削平禍亂初至漢中㑹諸将問大舉之策前軍
統制王彦獨以為不可曰陜西兵将上下之情皆未相
通若少有不利則五路俱失不若且屯兵利閬興洋以
固根本設若敵人犯境則檄諸路将帥互為應援以禦
敵若不捷亦未至為大失也時浚之幕客皆輕浚其氣
亦鋭見兵馬已集謂大功可成要當疾進聞彦之言皆
相視而笑曰提兵數萬乃畏怯如此何日可成大功彦
以計不行即請為利州路鈐轄而去後浚駐於秦州金
人敗吴玠於彭店原復還河東浚欲大舉因問威武大
将軍曲端有何計策端謂承平之久人不經戰金人新
造之勢難與争鋒且宜訓兵秣馬保疆而已俟十年方
可議浚不喜乃曰将軍持不戰之説豈可以當大将端
曰唯遂納威武大将印用端為參謀時王庶亦為參謀
謀論不協端因辭遂以為都轉運使隨軍而已端與彦
之言不用由是浚與幕官劉子羽輩専為攻戰之謀常
會諸幕客中有言兵馬一集可以掃金人盡者浚大喜
之幹辦公事郭奕應聲曰不知是怎麽地一掃用條箒
掃唯復用掃箒掃一坐皆驚愕浚亦黙然是時大舉之
議已定三尺之童皆知其不可幕客與兵将皆心知其
非而口不敢言唯諾相應和者十八九間有反復論難
者又持之不堅獨楊晟極言其非浚不從兵事既舉
晟乃求行邉不隨幕府浚乃竭全陜六路事力舉於
富平金錢銀帛粮食如山積浚以熙河路帥劉錫為都
統制浚以九月𤼵秦亭親督戰六路兵二十萬馬七萬
約以更相策援浚見兵馬俱集大喜謂當自此便可以
徑入幽燕問曲端如何端曰必敗浚曰若不敗如何端
曰若宣撫之兵不敗端伏劍而死浚曰可責状否端即
索紙筆責令状曰如不敗甘伏軍法浚曰浚若不勝復
當以頭與将軍遂大不協金人屯於大封縣相去八十
里而婁室貝勒方在綏徳軍衆請擊之浚曰不可夫戰
者當投戰書約日會戰乃遣使投書金人不報書凡數
往浚大書於榜曰有能生致羅索貝勒者雖白衣亦授
節度使賞銀絹皆萬計羅索貝勒自綏徳軍來移軍與
官軍對壘其榜軍曰有能生致張浚者賞驢一頭布一
疋羅索貝勒率數十騎登山以望浚軍曰人雖多營壁
不同千忩萬孔極易破耳浚猶遣使約戰金人許之至
期輒不出兵以為常浚以羅索為怯且曰吾破敵必矣
幕客有請以婦人巾幗之服遺羅索諸路鄉民運粮草
錙重者絡繹於道路至軍則繞寨安泊毎州縣自為小
寨以車馬為衞十十五五相連不㫁先是知鳯翔府兼
權永興軍路經略安撫司公事吴玠謂地勢不利宜據
髙阜衆曰我師數倍又前臨葦澤非騎兵所宜不聽是日
也羅索貝勒選三千騎蓐食令哲爾格貝勒率之嚢土逾
淖徑赴鄉民小寨鄉民奔亂不止踐寨而入諸軍驚亂
浚乗騎急奔諸軍皆潰唯環慶路經略使趙哲牌旗不
及捲衆呼曰環慶路經略趙郡丞先走至汾州乃稍定
金人得勝不追所獲珍寳錢帛如山岳不可計郭奕為
詞曰羅索天王傳語張老謝得送到粮㪷秤不留一件
怎生見得多少浚自愧輕舉無功乃歸罪趙哲矣或有
以諸葛孔眀比浚者幕客或以為譏而怒之彼曰非敢
譏也孔明應變将略非其所長是以似之
二十五日甲子金人陷楚州　金人用降人衡進言專
攻北壁四十餘日晝夜不怠砲著敵樓飛石中趙立股
骨折而死徐州人臧進埋其屍立死之六日而城陷立
一妻一妺一女年十二嵗一男方縂角或遭擄掠或被
殺害皆盡後有人見其男在敵寨中猶言我爹爹死後
便有此事聞之者為之墮淚立在楚州也視金人如仇
讐毎言及金人必嚼齒而怒常戒約士卒惟以殺金人
為言且曰若不幸城陷則當備巷戰毎一巷口皆以磚
壘合隔三五巷為一間道出兵以殺金人則金人可以
盡殺毎戰皆履陳行為旗頭見士卒有囘顧或退移一
步者定行軍法故人人用命不敢有退怯心君子謂向
使立以陷城巷戰而死其忠義之節必髙於張巡許逺
之上惜乎死於砲下餘威不得見之哀哉加贈奉國軍
節度使謚忠烈立廟楚州與十人恩澤皆無承受者初
兵入楚州也有徐軍民老小僅數千强壮唯二千又有
楚州将兵約二千四縣民約五千淮陰縣首領嚴宗義
兵亦不滿萬人受圍既久徐州人漸有歸鄉而去者圍
城初有野麥野豆可以為粮後皆無生物有鳬茈蘆根
男女無貴賤斸掘之後為水所没城中絶粮食至草本有
屑榆皮而食者親戚互相啗至城陷而心不變城陷之
始四縣民兵争門而出往往有得生者民兵首領萬五
石琦蔚亨號為千人敵皆得出唯左彬不忍棄其妻彬
乗馬坐妻於馬後以繩維之手提大刀争門而出手殺
數十人力困而死紹興五年徐州将校出立屍改塟自
頂至足無一指脱落者唯左股為砲所傷骨折不續人
皆竒之　中興姓氏忠義傳曰趙立徐州人也少為軍
卒建炎三年領兵數千與金人苦戰徐州互有勝負以
衆寡不敵率兵走楚州尚有八百時無守即命立為泗
楚州鎮撫使金人以重兵圍之一年盡其攻擊之術立
以死拒破之城中居民有小過即誅斬一家使無遺類
威勇振一方前後殺金人數萬多以其尸懸之城上金
人毎欲渡江以立止梗淮東故不敢渡劉光世以兵五
萬聚潤州畏大金不敢進朝廷命以兵救立不敢來詔
加觀察使後拒大金於城上中砲而死年三十七大金
聞立死争以雲梯登城中死戰又大敗之殺其數千人
然城中無主将恃勝弛備大金探知之遂争登城城陷
皆屠之朝廷嘉立之忠贈開府儀同三司後賜廟宇楚
州號顯忠追薦楚泗等州鎮撫使趙立并陷沒官吏軍
民黄籙道場青詞伏以比者北敵慿陵羣方振擾塗炭
既彌於淮甸襟喉適在於山陽惟時帥臣為國守城提
孤軍而力奮冒强敵以直前挐兵幾滿於三時叩壘殆逾
於百戰貫精忠於日月塞英氣於乾坤雖云壮志之莫
成固以策名之不朽念元身之遽沒極恩數以難酬輒
整丹誠仰干洪造按科議而載袚冀仙聖之來臨仰祈
垂照之明俯錄盡忠之魄嘉其節死處以仙科坐起萬
化之塗永脱九幽之籍不淪為物以勸事君追薦趙立
等道場罷散朱耒解紛排難嘗力蹈於危機福善禍淫
固莫逃鑒惟干城之故将實當世之竒材既忠勇以忘
身宜神明之䕶祐至誠而動天地固異常倫忠死而作
神仙况存眀訓　前御史中丞秦檜将家属自敵寨逃
歸至璉水軍丁䙫水寨　御史中丞秦檜初以不願立
張邦昌邅尼堪拘執北去并其妻王氏同行隨行有小
奴硯童小婢興兒御史街司翁順而已至金國見金主
文烈帝髙其不附立異姓之節以賜其弟達蘭而任用
任用者執事也達蘭亦髙其節甚相親信金人許隨遷
徙南官之人各逐便硯童興兒翁順皆不欲捨檜去乃
共約同生死遂不相離金人欲用逹蘭提兵而南也命
檜以任用偕行檜與其妻王氏為計至燕山府留王氏
而已獨行王氏故為喧争曰我家翁父使我嫁汝時有
貲貨二十萬貫欲使我與汝同甘苦盡此平生今大金
國以汝為任用而乃棄我於塗中耶喧争不息達蘭與
檜之居隣比聲相聞達蘭妻一車婆聞之詣王氏問其
故王氏具以告一車婆曰不須慮也大金國法令許以
家属同行今皇帝為監軍亦帶家属在軍中秦任用何
故留家属在此而不同行也白之達蘭達蘭遂令王氏
同行由是硯童興兒翁順亦偕行檜為任用又隨行參
謀軍事又為隨軍轉運使在孫村浦寨中楚州陷孫村
浦寨金人紛紛争趨入楚州檜常以梢工孫静為可與
語遂密約静於淮岸乗紛紛不定作催淮陽軍海州錢
粮為名同妻王氏硯童興兒翁順及親信髙益恭等數
人登小舟令静掛席而去至漣水軍界為丁䙫水寨邏
者所得将執縛而殺之檜知水寨尚為國家守乃告之
曰我御史中丞秦檜也寨者皆村民不曉其説且謂執
到姦細凌辱之檜曰此中有秀才否當知我姓名或謂
有賣酒王秀才當令一㸔之王秀才安道字伯路素不
識檜乃佯為識檜以紿其衆且欲存檜也遂一見而長
揖之曰中丞安樂勞苦不易衆皆以為王秀才既識之
即不可殺遂以禮待之硯童興兒翁順髙益恭等一行
皆得全生　王闢以其衆降於王彦　王闢曺端自襄
陽潰散屯於中廬也闢殺端而徃秭歸不知地利為思
州田祐恭族蠻兵以木弩射退之乃復取興山縣路退
於房州是時桑仲方攻金州而未敗也闢為仲聲援及
闢敗仲不敢進彦遣人以逆順諭闢使闢以忠義歸朝
廷與附叛逆榮辱利害相去甚逺闢大悟請降彦欲詣
闢壘衆謂闢雖願請降然心反覆未可知彦曰我以至
誠待闢闢雖詐何能為遂肩輿至闢營闢大驚迎迓甚
恭彦具飯與闢對食開諭禍福闢之黨皆俯伏聴命遂
遣詣宣撫使司将佐皆不更易於是人人願為之用闢
後腰斬於興元府
二十七日丙寅趙延夀焚郢州　金人攻李彦先於淮
河先被殺　李彦先者韓世忠後軍管隊使臣也先是
有李進彦犯罪配逺惡過江州遇一道人曰汝異日當
富貴指其口曰能容拳則為公侯令進彦以拳内口中
纔容半許道人曰惜哉雖富貴所得者苦不多耳臨去
語進彦曰汝不可自𤼵心逃遁候有人教爾去去即無
害進彦曰諾至衡山防送者曰嗟呼生為兵士傳送罪
人何時已乎叱進彦曰汝自去我亦亡矣進彦謝之而
去後投韓世忠軍中𨽻彦先隊下世忠潰於沭陽也彦
先與本隊四十三人得二舟下海聚衆數千先進彦分
統之趙立在楚州受圍彦先以舟船往來策應與立刺
臂為義兄弟城陷之日彦先舟船猶在北神鎮淮河中
前後扼於金人進退未得至是金人以舟船併力攻彦
先彦先所乗舟下碇石急収不應為金人舟船簇擁彦
先全家皆死於淮河時進彦舟船在東海縣招集彦先餘
家遂為首後於許浦受劉光世招安　韓世清駐劄宣
州　韓世清屯於徽州也六月令世清池州駐劄八月
劉洪道以吕頥浩參謀來知池州隨行有王渙李貴崔
邦弼等兵共數千是時世清有衆余洪道以池州錢粮
闕乏令世清宣州駐劄世清遂駐劄於宣州
十月一日庚午朔張浚斬環慶路經略使趙哲　富平
之敗張浚欲斬大将以藉口浚在邠州㑹諸将帥議事
浚立堂上諸将帥立堂下浚問誤國大事誰當任其咎
者衆皆言環慶兵先走浚即令擁環慶經略使趙哲斬
之不伏且言有復辟功提轄官以骨朶擊其口血流不
能作聲斬於堠下不厭公議衆語喧譁浚遂以黄榜赦
諸将罪以安其心　張浚放散五路勤王兵　趙哲已
死諸路帥聴令張浚令各歸本路歇泊令方出口諸路
之兵已行俄頃兵盡　張浚以孫恂權環慶路經略使
　張浚既斬趙哲環慶路闕帥乃以便宜命轉運判官
孫恂權環慶路經略使　慕洧以環州叛附於西夏
趙哲被誅或語諸将曰汝等戰勇而帥獨坐誅天下寧
有是事孫恂既權帥事也劉子羽語恂令陰圖環慶諸
将恂納其言斬統領官喬澤張忠而統制官慕洧覺之
懼遂以州叛張浚遣涇原統制官李彦琪救環州洧附
於夏國
　三朝北盟㑹編卷一百四十二
欽定四庫全書
　三朝北盟會編卷一百四十三
　　　　　　　　　　　　宋　徐夢莘　撰
　炎興下帙
　　起建炎四年十月一日庚午盡十二月二十二日
　　乙未
六宫至自處州　劉光世退軍鎮江府　上命張俊出
兵援劉光世而俊他託不行
十月十日己夘李成徒黨馬進犯江州　李成據舒州
朝廷授以舒蘄州鎮撫使成内懐奸愎而外假恭順光
黄州鎮撫使吴翼謂光州不可守率軍民棄其城而去
道途艱梗無所向往依成死於成軍中自此謀據江西
以觀天下之變遂遣馬進冦江州知州姚舜明問計於
統制劉紹先紹先請堅守紹先字嗣祖知書傳稍通兵
法京城統制官閆瑾喜其為人以女妻之京城陷瑾潰
敗紹先隨至江州瑾留紹先以衆數千屯江州紹先屢
與楊進戰及酈瓊圍固始紹先以兵敗之堅守城壁力
捍瓊保全固始後率衆歸江州舜明喜之辟為統制
李囘同知樞密院　李囘扈從六宫還除同知樞密院
事李囘辭免批答勅李囘省所奏劄子辭免同知樞密
院事恩命事俱悉朕惟國家傾危屯否未有甚於此時
者也非得天下人豪策慮出乎拘攣之外者不足以輔
成中興之功以卿有當世之材邃古人之學詳練周密
為時著聞故聞千里之造朝寝食不忘於虚竚擢置樞
機之地共圖龜鼎之安卿而不能尚誰可者勉服寵命
毋庸固辭所請宜不允故兹詔示想宜知悉　岳飛斬
其統制傅慶　傅慶衡州窑户也有勇力善戰屢立功
岳飛寵惜之以為前軍統制慶恃其才視飛為平交嘗
曰岳丈所主張此一軍者皆我出戰有功之力毎有需
索於飛則曰岳丈傅慶沒錢使可覔金若干或錢若干
飛亦屢與之無忤色及飛為鎮撫使持法嚴肅尤不可
犯而慶不改其常飛待之異慶頗覺之不喜㑹劉光世
遣王徳來髙郵以當金人在髙郵楚州者飛遣慶以前
軍将士應援徳與慶交馬而慶言欲伏事劉相公徳許
之統領張憲聞其言告於飛飛衘之戒憲勿泄至是飛
令諸統制射逺箭慶三籌皆及一百七十步諸統制不
過一百五十步飛三賞慶酒醉飛取宣賜戰袍金帶與王貴
慶曰賞有功者飛問有功者為誰慶曰傅慶在清水亭
有功當賞傅慶飛大怒叱慶下階取戰袍焚之槌毁其
金帶乃曰不斬傅慶何以示衆遂命斬之　張浚退軍
秦州　張浚以陜西失利慕洧皆叛遂退還秦州　趙
彬張中孚叛降於金人　慕洧既叛張浚遣涇原帥劉
錡留将官張中孚幕官趙彬守渭中孚彬二人皆曲端
腹心意輕錡又知浚已還秦州恐一旦金人至不能守
乃相與謀逐錡而據涇原觀望進不敢追洧退不敢入
渭遂走順徳中孚彬以錡去乃遣人詣金人乞降　王
善餘黨推祝友為首　先是王善降於金人徒黨皆散
金人屯六合也有邱䖍者在滁州境内俄復渡淮過北
去祝友在滁州界皆善之餘黨友下寨於龔家城復欲
往巢縣李防禦者為王縣尉所殺王縣尉者鄉兵首領
也間探得李防禦寨中人皆出外擄掠粮食乗其虚而
刼之遂殺李防禦衆遂推友為首復還龔家城下寨専
殺人為粮食　翟崇及李興敗金人於陽城縣擒其保
古貝勒先是張浚經營兩河委翟興措置河外事興
遣其子崇率禆將李興與金人戰擒保古貝勒得都統印記獲
首級鞍馬器甲甚多興復遣崇取綘州之垣曲縣至王村與
金人遇有𫉬捷進兵至米粮川横山義士史準等率衆
來歸自是李興屯於商州
二十八日丁酉王林冦通州　王林棄髙郵而來也
秦檜至行在除禮部尚書　秦檜既脱敵寨達漣水軍
丁􁨡水寨也􁨡發遣檜還行在令進士王安道馮由義
伴行由義字子儀既至行在士論疑之范宗尹李囘奏
其忠而薦其才張守甞為密州州學教授檜亦嘗為之
故守稱檜為可用上甚喜即除禮部尚書檜具辭免賜
詔不允曰卿頃者當干戈之際有社稷之言以忠信篤
敬而行蠻貊之邦以靖共正直而為神明之聴四年去
國萬里還朝乃升常伯之聫用示匪躬之勸昔鍾儀之
留晉國不忘南音蘓武之在匈奴常持漢節方卿所守
未足為難况乎踐祚之初已有旌賢之詔奪安車之髙
志加秘殿之寵名今兹之除善理前命褒崇非過何以
辭為檜請以本身合得恩澤授安道由義官由是補迪
功郎舟人孫静亦授承信郎檜陷敵信息不相通時妻
兄王映取王氏子冒姓秦以為檜嗣立名曰熺俾承恩
授官至是王氏諸親以熺見檜檜甚喜以己子視之
知陳州馮長寧叛附於劉豫偽授户部侍郎　馮長寧
在陳州以王命阻絶乃附於劉豫請立什一税法豫從
之偽除長寧户部侍郎
十一月簽書樞密院事趙鼎罷　金人攻張榮於鼉澤
湖破其茭城　張榮梁山濼取魚人也聚梁山濼有舟
三二百人常刼掠金人杜充為留守時借補榮官至武
功大夫遥郡刺史軍號為張敵萬金人進兵取維揚也
榮乗間率舟船自清河而下滿舟皆載粮食駐於鼉潭
湖積茭為城以泥傅之漸有衆萬餘金人屯於孫村浦
夀河也屢遣人攻之阻湖淖皆不能近是時天寒水凍
金人已得楚州遂併力攻其茭城榮不能當焚其積聚
棄茭城率舟船遂入通泰州
四日癸夘岳飛棄泰州　岳飛為泰州鎮撫使軍於泰
州㑹金人達蘭有占通州經畫再渡江之意已破張榮
茭城敵騎寖入飛以泰州不可守於是率衆渡江入於
江陰軍而棄泰州　張浚退軍於興州　張中孚趙彬
既叛送欵於金人金人是時将陜西所得金帛悉已津
𤼵歸河東又知慕洧叛乃徐引兵而西於是吴玠自鳯
翔走保和尚原孫恂段丕則相繼自隴闗入泰亭金人
至渭州得我情實乃入徳順軍張浚聞敵入徳順遂移
司入興州簿書錙重悉焼毁初浚欲大舉唯劉子羽議
論契合三尺之童皆知其非幕官兵将官心知其非而
口喏唯者十八九間有反復論難者又持之不堅獨幕
官楊晟力言不可不從乃求行邊不隨浚之富平及
失利乃來見浚浚慙諸事悉委之楊晟乃大罵子羽
意欲殺之楊晟既用事乃言金人欲必舉川蜀然後
歸國不若引兵金洋一帶俟金人歸國然後収復川陜
事乃永定浚雖未盡信其説然浚已置陜西於度外矣
興元帥王庶前帥鄜延知敵情次第適來議事勸浚収
熙河秦鳯兵扼隴闗以為後圖浚不敢遂失全陜　金
人陷楚州放散百司　金人已陷楚州㳺騎至江上行
在驚恐乃放散百司從便仍結絶三省樞密院文字士
民多竄者　祝友率衆渡江往新市薛店　祝友在滁
州龔家城下寨也金人已破楚州矣滁河舟船盡於下
江而去友遣劉統領者於滁河尋遺棄舟船得大小僅
三柁遣數千人夾岸䕶送出瓜步口沿江北岸牽至馬
家渡友計置渡江招信劉綱又在江南把江口不容渡
友衆及岸不得登者三日友督之甚嚴六軍都督張舉
死於江遂以諸舟散星著岸上下占十餘里綱之兵不
及分而友之衆已有登岸者漸次盡渡往新市薛店下
寨縱兵擄掠　徐文以其衆歸朝　初徐聚徐文集衆有
舟船數百隻李彦先李進彦皆在東海縣李彦先進彦
請衆同謁廟神聚不疑之為彦先所殺徐文聞之開船
下海占據靈山有河北忠義人䕶宗室士幹至横島文
刼之士幹稱是濮恭懿王之孫朝廷遣人招文授武經
大夫兼閤門宣贊舎人士幹送大理寺俄刺面配廣南
後不知所終
十七日丙辰金人陷秦州　達蘭既得楚州有再謀渡
江之意欲耕地為守遂率軍萬人陷秦州而屯駐
十八日丁巳知通州軍州事吕紳棄城走　金人已破
泰州知通州吕紳懼而奔走紳自以棄城恐終不免於
罪戾乃奏云臣夜得夣諸軍皆被朱甲持赤幟葢火徳
之應乃國家中興之兆士論以為謟遂罷之　王彦敗
桑仲於房州仲退軍襄陽府　桑仲據房州也王彦嘗
從間道遣兵㫁其粮餽亦請援於宣撫處置使張俊俊
遣楊惟直領兵來援丁巳彦濟師攻自黄水兵既接賊
氣懾奔潰近至白磧斬獲不可勝計凡為賊詿誤者悉
貸之招降來歸皆分𨽻麾下仲退軍襄陽府
二十日己未金人陷通州　王彦為金均房州鎮撫使
　王彦為三州鎮撫李忠自均州來攻彦率其衆號三
十萬彦及忠戰勝負相當　劉豫建歸受館於宿州招
延四方士大夫軍民置𣙜場通南北之貨機察間探
十二月崔増降於吕頥浩　崔増以七月冦太平州攻
城不克劉光世在建康遣人招安増不從預受吕頥浩
招安乃率舟船往上江纔到魯江口遇邵青船出江頭
不及備為青所敗増在無為軍界内屢與張琪戰江路
以擄掠為資所至無遺聞吕頥浩在饒州遣人投下文
字至是到彭澤縣得頥浩差人招安遂聴節制
二十七日己未張俊江淮招討使　杜充至雲中見尼
堪　節要曰充持将相之權據長江之險官軍數萬其
勢非不能拒敵也而望風屈膝於穹廬之間何背君負
國不顧節義之甚耶又聞尼堪初圍太原有保正名䠴
(音/儘)起寨於西山保聚村民金人攻之往往為䠴敗去及
多邀金人出掠者由是尼堪遣大軍擒而破之䠴已保
守八月矣尼堪既得䠴命釘之於車刺刄於股将欲解
之䠴雖死殊不屈尼堪異之徐謂䠴曰爾若降我當命汝
以官䠴嫚罵曰爺是宋人寧死耳安肯降你識爺麽爺
姓石石上釘橛更無移改竟為敵所害噫里正之役非
将相之權也烏合之衆非士卒之練也斬木揭竿非兵
甲之堅利也寨山之固非大江之險也八月之守非望
風之速也釘之於車刺刄於股非帷幄之優㳺也充處
是而降敵䠴處是而不屈則忠義之士叛逆之夫所操
抑何逺也充聞䠴之風豈不愧哉
　
　
　三朝北盟㑹編卷一百四十三
欽定四庫全書
　三朝北盟會編卷一百四十四
　　　　　　　　　　　　宋　徐夢莘　撰
　炎興下帙
　　起紹興元年正月一日己亥盡二月二十二日丁丑
紹興元年正月車駕駐蹕越州
一日己亥朔大赦改元　肆赦曰聖人受命以宅中莫
大邦圖之繼王者體元而居正盍新年紀之頒朕遭時
艱難渉道寡昧熟視斯民之荼毒莫當强敵之侵陵負
此百憂于今五載曷嘗不未眀求治當饋思賢念兩宫
之逺而菲陋是安恐九廟之顛而艱危是蹈茍禍可弭雖
勞弗辭然生靈久困于干戈城郭悉殘于煨燼丁壯縶
身于異域旄倪暴骨於中原桑田失時男女隳業僅存
常産者苦斗升之歉乍失故鄉者無寸土之依或迫飢
寒㪚為盜賊始焉莫之加䘏終而無以自還致汝于斯
皆予之過幸髙穹之未厭哀否運之已窮戎馬雖來邊
防粗偹嘉與照臨之内共圖休息之期紹萬世之宏休
興百王之丕緒爰因正嵗肇易嘉名發渙號于治朝霈
鴻恩于寰宇其建炎五年可改為紹興元年於戯小雅
盡廢宣王嗣復于宗周炎正中微光武系隆于有漢靖
言凉徳敢對前人尚期中外之彛倫同念祖宗之遺澤
輔成此志永底于休　遙拜太上皇帝表本表曰接千
嵗之統推神莢以膺期上萬年之觴御端朝而受祉若
稽故實遙企靖光恭惟太上道君皇帝陛下體道粹精
怡神冲漠方席宗祧之度遽成國歩之艱堯㳺汾水之
陽久忘天下文遇眀夷之卦益見聖人臣自逺威顔薦
更時序當璣衡之載復帳旒冕之猶賖鴻鴈雖賓莫附
帛書于沙漠風濤中阻徒瞻雲氣於蓬萊
八月丙午李允文謀殺張用之軍不克　先是乙巳李
允文約張用丙午教塲中㸃人皆素隊入教塲就請粮
食是夜有張崇送下統領者密詣用告變曰李節制已
偹甲士欲盡殺軍士正總管之罪用驚乃别告報來日
盡全装器甲入教塲丙午質明軍士皆全装入城用請
允文㸃軍允文大驚教塲急傳令已㸃入訖可便就請
粮於是軍士有去意不從用乃與親隨二千獨留城中
統領孟振王林等以軍士出南門長驅往咸寜
十日戊申馬進圍江州未解知州事姚舜眀棄城走馬
進䧟江州　江州被圍僅百日粮食皆盡人相食㗖
馬進賊兵晝夜攻不息統制劉紹先竭力拒禦至是人
皆飢困無闘志吕頤浩楊惟忠巨師古率師來救之及
進戰為進所敗官軍不得近城城中亦不知官軍到近
沿江安撫使姚舜眀與紹先議弃其城出奔紹先知其
勢必不可保全乃縱火城中乗喧閙奪西門走瑞昌舜
眀出東門走南康進率衆入城大肆殺掠日晩有來綱
到城下泊于酒坊門下始知賊已據城急解維放船下
湖口進遣賊黨追至湖口遇頤浩之兵而還聞江州已
䧟乃渡江入城坐于州治括見任寄居官僅二百員悉
殺于庭下資學王易簡及其子寓皆死于亂兵中其不
死者唯宗室不諍等四人有沿江安撫使統領官諤者
城初䧟詣進降手射一石三斗弓發無不中進喜李成
見之曰圍城久士卒多中箭而死非爾耶遂殺之成揭
牓許人識認被擄人户自此被擄人口皆為親人識認
而去成許人任便買賣漸有生意皆作菴僚以居
十一日己酉命岳飛起發江隂軍權聽張俊節制　李
成乗金人殘亂之餘據江淮十餘州連兵數十萬有席
卷東南之意數使其徒多為文書符䜟以為幻惑聲撼
中外朝廷患之議遣將未決而張俊請行乃命俊為江
淮路招討使應江淮路駐劄軍馬並聽節制岳飛以通
泰州鎮撫使方退屯于江隂軍戊申被命己酉進𤼵癸
丑到宜興取老小到徽州有百姓訢其舅姚某搔擾飛
白其母責之曰舅所為如此有累于飛飛能容恐軍情
與軍法不能容母亦苦勸而止他日與飛兵官押馬舅
亦同行舅出飛馬前而馳約數十歩引弓滿囬身射飛
中其鞍橋飛馳馬逐舅擒下馬令王貴張憲捉其手自
取佩刀破其心然後碎割之歸白其母母曰我鍾愛此
弟何遽如此飛曰若一箭或上或下則飛死矣為舅所
殺母雖欲一日安不可得也所以中橋者乃天相飛也
今日不殺舅他日必為舅所害故不如殺之母意亦解
飛留老小于徽州率軍馬趨洪州㑹俊時邵青在蕪湖
曽以文字告吕頤浩且叙鄉曲乞受招安頤浩從之授
青樞密院水軍統制蕪湖駐劄兼招捉沿江盜賊亦受
俊節制而行　金人攻廬州　金人攻揚州　曹成李
宏受鄂州李允文招安張用率衆往咸寜縣曹成李宏
以無錢粮乃欲復反曹成李宏久屯于三龍河時出兵
攻徳安而宏亦屯于郢州野無耕種廪無儲積人有飢
色成于上元日率衆趨漢陽宏亦繼至張用聞成等至
漢陽率其親隨二千人往咸寜與孟振王林復合鄂州
李允文遣人招成等曰若許入城則秋毫不犯若不容
入城則縱兵以蹂踐之成等許其入城遂受招安渡江
入平湖門山東門下寨于東門之外漫望被野接連不
斷鄂州無錢粮允文曰可向南自㝷之於是成有復反
意一日括軍中官貟秀才恐其往浙江說軍中事欲盡
殺之約是夜皆送至帳前而夜中大雨不止五更忽霽
月色如晝而笛聲已催行矣官貟秀才遂得不死成自
往江西　閭勍贈檢校少保　先是閭勍在定逺縣被
金人執擄北去金人欲官使之不從被殺上聞之悼惜
不已贈檢校少保　金人圍西京西北潭翟興遣彭玘
伏兵井谷擊敗之　金人擁騎數萬逼南河寄治所西
碧澗時翟興以乏粮方㪚遣諸部就食于諸邑所存親
兵才數千報至人情危懼興安坐自若徐命驍將彭玘
授以方畧設伏于井谷遇金人佯為敗奔金人果以銳
士三十八騎馳追幾及玘軍伏發皆獲之乃敵帥華沙
郎君舒吉郎君瑠嘉郎君佛們郎君等餘衆皆潰乗勝
追襲至㑹坑口大張小張店還　秦檜叅知政事　秦
檜除叅知政事具辭免賜詔不允有曰安社稷為恱嘗
抗死以力陳在蠻貊可行卒奉身而旋反敵歎子卿之
不屈人知季友之來歸皆約句也檜既為叅政謂宰相
可得嘗因奏事言曰陛下如能用臣為宰相臣必有聳
動四方之事上黙然
二月戊辰朔祝友受劉光世招安　祝友在新市薛店
欲侵宣州以阻水不克渡㑹劉光世自鎮江遣人招安
友留使兩旬方許受招安是時友之衆四㪚擄掠有至
廣徳軍者有至安吉縣者據安吉縣幾半月餘無一官
軍誰何之唯韓世忠差人賫榜至昇慈歩張掛而已友
既受光世招安王冦在漂水縣駐軍友移書借路趨鎮
江冦不從友以兵擊冦軍冦軍大敗友自此取句容趨
鎮江府光世分其兵以友知楚州先是使康民在淮南
與友合軍康民之軍極富以金寶賂光世光世喜康民
遂得進用
十五日壬午張榮屠通州　張榮在鼍潭為金人破其
茭城遂率舟船至通州過捍海堰欲出海復歸京東為
水濤所阻不得去遂據通州粮且盡取人為羓斷其首
斫其兩臂兩脛以鹽淹曝乾用充粮食得脫者無幾
馬進䧟筠州知軍州事王庭秀棄城走　張俊軍於洪
州與馬進對岸下寨進日來挑戰俊堅壁不出進遂冦
筠州知州王庭秀棄城遁走進遂䧟筠州　馬進䧟臨
江軍　馬進䧟臨江軍閱視軍資庫有撚金小盤龍紅
袍段一乃四川進御之物以路不通寄留于庫中進以
為李成受命之祥遣人送成成視之長嘆曰馬防禦不
察成心耶即命焚之
二十二日己丑國奉卿趙瓊刼金人舟船于清河口獲
戸部尚書印　金人既得楚州始許治運河并閘水悉
以江浙擄掠舟船自洪澤口入淮至清河口是時國奉
卿以楚州既䧟居于趙瓊寨中與瓊謀刼其舟船乃以
二百餘人夜掩不偹刼之有被擄貴官二十餘家各稱
其民族一夫人稱是尚書右丞李稅之妾持戸部尚書
印并一玉甕可容二升許奉卿無妻遂取其婦人而土
豪徐宗成取其印并玉甕云稅自建康被拘執而來途
中以死矣一婦人言是陳邦光之親属有一男子肥而
大自稱我是王大郎王善也亂兵殺其弟五官人者善
曰我嘗提二十萬衆横行中原不期在此中不能保存
一弟為人所殺舟中之人抛擲珠玉金銀乞命者徹旦
不止是時舟中有金人藏船板下不敢出質眀舟中金
人認得不是官軍皆出闘又金人有救兵至民兵乃退
　桑仲為襄陽府鄧隨郢州鎮撫使　桑仲在京西連
跨數州無粮食人相食㗖又屢為金州兵所敗欲引衆
北去至棗陽承朝廷指揮除襄陽府鄧隨郢州鎮撫使
遂囬襄陽駐軍金州王彦幕属績觱以為非便乃投劄
子具說利害與宣撫使張俊乞不除仲鎮撫曰窃朝廷
除桑仲襄鄧隨郢鎮撫使逺近驚疑莫不解體且以譚
兖守鄧州披荆榛保孤壘屢戡大盜奉朝廷法令隠然
若一長城曾不得鎮撫使而仲乃得之是將亂也咸以
謂朝廷在逺未詳仲凶逆之狀茍稍知之必將令兖軰
梟其頭顱以懲奸慝豈有以四郡數千里之百姓委餓
虎之喙乎仰惟相公奉便宜聖㫖為國家大明黜陟豈
可不從權易置耶聞仲連敗衂於安康此正天亡之時
若使兖併力𠞰除稍伸國威而以鎮撫使命充則忠義
者知勸而盜賊少戢矣夫兖鎮襄陽漢沔漸寜人知畏
慕式固朝廷基本利害甚大伏望相公特賜收採疾速
施行俊雖知其非便深嘉觱言而不能用
　
　
　
　
　
　
　
　
　
　三朝北盟㑹編卷一百四十四
欽定四庫全書
　三朝北盟㑹編卷一百四十五
　　　　　　　　　　　　宋　徐夢莘　撰
　炎興下帙
　　起紹興元年二月二十六日癸巳盡四月十四日
　　丙子
二十六日癸巳詔侍從條具時政中書舍人汪藻上書
書曰准尚書省劄子二十六日三省同奉手詔
右臣窃惟人君當承平之時中原無犬吠之驚人臣以
未見未然之事自下劘上甘心蹈斧鉞之誅義士猶不
以為難今國家之危如坐燒屋之下漏船之中陛下宵
旰憂勤未知所以拯救之術而求言于臣等儻猶狃習
故態用猥卑之辭取塞詔㫖而已豈臣等惓惓効誠於
陛下之時也臣昨扈蹕温州嘗蒙陛下賜以條對臣以
為方今所急者唯馭將一事更無他說譬禦飢者當用
食捨食之外皆非所急也已疾者當用醫捨醫之外皆
非所急也陛下不以臣為愚雖不克時行然頗加採納
臣今日區區之意猶守前見敢再為陛下陳之古之進
說者曰人君恭儉愛人清心省事建立法度制禮作樂
豈非甚盛之學而至美之談歟是數者人君不可須臾
而忘然今日用此則未足以解紛何則敵騎充斥於中
原羣賊跳梁于諸路陛下專于恭儉愛人清心省事而
已為足以却之乎專于建立法度制禮作樂而已為足
以却之乎抑以陛下能使諸將諸將能使士卒為足以
郤之乎而陛下諸將爵祿已極家貲已盈習成悍驕無
復闘志一方有警輙狐疑相視無一人奮然為國請行
者或至迫不得已而行則邀例外之賞賜無名之求上
不恤國下不恤民使朝廷為之黽勉曲從不啻如奉驕
子是豈為國家平禍亂立功名之人哉臣於此有馭將
之說三焉惟陛下留神裁察一曰示之以法二曰運之
以權三曰别之以分何謂示之以法古者人君之于將
帥未嘗一日廢賞亦未嘗一日廢罰如冬夏寒暑然相
須而成豈有獨恩無威漫然略不繩治如今日之甚者
哉議者謂承平之時朝廷尊荣操縱在我故武夫提兵
者可予可奪可生可殺今溥天搶攘國難未己方藉此
曹為腹心孜孜拊循猶懼不濟奈何欲拂其心將誰肯
前死且今諸將悍驕已成雖朝廷有法果能一一治之
乎此言是也然臣所謂示之法者豈欲眀主自親其文
哉古者人君以恩結人臣為朝廷任其責者肅宗在靈
武廣平王以兵二十萬復長安其權可謂重矣先驅不
肅顔真卿劾之王為之不敢當闕而承李祐夜入蔡州
縳吳元濟其功可謂大矣違詔進馬温造劾之祐曰今
日膽落于温御史夫先驅不肅違詔進馬于軍政未有
害也而二臣已不貸如此盖小過不貸則惡之大者知
朝廷有人不復敢萌于胷中矣今諸將雖然驕悍臣得
之傳聞亦尚知畏朝廷之法而陛下羣臣平居時聚談
切齒無不以諸將負國為言及進言于陛下不過掎摭
目前為逭責進身之資而已至此事則未嘗有一言及
之者豈以為細故而不足言也哉揣陛下非所樂聞而
不以告耳殊不知陛下重于用恩之過而驕有司時一
警焉是陛下結其心者愈固而愈深也何不樂聞之有
哉何謂運之以權臣聞馭將如馭馬必馭之力足以勝
馬然後周旋曲折唯我之聽不然嚙銜脫轡毁首碎胷
雖跬歩之間能不使之前矣漢髙祖之諸將其梟雄而
難制者莫如韓信方其厄于滎陽漢固危甚人人懷去
就之心髙祖一旦入其軍中自稱使者即卧内奪其印
荷麾召諸將易置之信盖不知也及信下魏代輒收其
精兵以距楚既敗項羽死垓下則又盡其軍徙為楚王
以信之材而周旋曲折唯髙祖之聽者豈不以其智足
以勝之故耶信嘗曰陛下不善將兵而善將將是信自
知其材唯髙祖足以制己故甘心俛首為之用而不辭
也大抵人君之于將帥必有要領而使之心畏誠服者
謂解衣推食便足以得其驩心者非也唐憲宗時劉闢
叛蜀宰相杜黄裳度惟髙崇文足以破之而崇文素憚
劉澭使人謂曰公不奮命者當以澭代崇文惧盡力縳
賊以獻是以澭代崇文者黄裳得其領要也髙祖之用
韓信其術亦豈出此哉今陛下諸將倉卒之時可奪其
印符而易置其部曲乎於戰勝之時可收其精兵而用
以自衛乎於立大功之時可奪其全軍而使之歸鎮乎
臣有以知陛下不能矣幸今諸將皆齷齪常才固不足
深忌萬一有如韓信者不知陛下何以待之此則平定
之時亦當深察如以劉澭代崇文之術不可不知也何
謂别之以分漢髙謂功臣曰諸君知獵乎追殺走獸者
狗也而𤼵縱指示獸處者人也今諸軍徒能得獸耳如
蕭何則𤼵縱指示者也盖古者用兵謀臣坐于惟幄之
中以出籌策而將帥則聽于命令為之役使此命之所
以行而功之所以成也髙祖所與謀者蕭何張良陳平
而已黥彭之徒不得而與也蜀先主所與謀者諸葛武
侯而已関張之徒不得而與也今大臣之任宰相執政
事者陛下以為謀之不臧歟慎擇而易之可也獨不可
使武夫參預其間窃觀陛下對大臣不過數刻而諸將
皆得出入禁中是大臣見陛下有時而諸將無時也臣
非不知艱難之時陛下欲得其心姑與之無間然此曹
何所知識必不能上補聰眀不過入則希求恩澤出則
憑藉權勢而已此道路流傳遂以為陛下進退人材諸
將或與焉以陛下英睿擇善而從頋于此曹何有然致
是言者恐必有可疑之迹不可不慎也又廟堂者具瞻
之地大臣為天子建立政事以號令四方者也今諸帥
率驟謁徑前便衣密往視大臣如僚友百端营求期于
得而後已朝廷豈不自卑哉祖宗時武臣莫尊於三衛見
大臣必執撾趨庭肅揖而退非具文也以為等威不如
是之嚴不足以相制以今觀之一何凌遲之甚也兼國
家出師遣將詔侍從集議者所以重博采衆人之見也
而諸將必在焉夫諸將者聽命于朝廷而為之役使者
也乃使之從容預謀彼既各售其說則利于公者必不
肯以為可行便于己而不便于國者必不肯以為可罷
欲責其冐鋒鏑趨死地難矣臣愚以為自今諸將當律
以朝廷之義每有陳奏必使之如有司之式無數燕見
其至政事堂亦有祖宗故事且無使參議論之餘庶名
分不至混淆而可以責功効是三說者果行足以駕馭
諸將矣何憂乎保民何難乎弭盜何患乎遏冦哉若夫
國財之生則臣願陛下毋以生財為言也自五六十年
來士大夫喜操生財之說民窮至骨矣今四方舉為盜
區國家所有不過數十州而已所謂生者必生於此數
十州之民古者以暴賦横歛為非尚有賦歛之名也今
則直奪而已耳古者以收大半之賦為非而民尚有其
半也今則直盡而已耳南畝之民寒耕暑耘黎面塗足
終嵗勞苦而不厭糟糠者陛下不得而見也胥吏門役朝
暮不得休息而愁嘆之聲與死者陛下不得而聞也鬻
妻賣子至無地可容其身者陛下不得而知也尚何以
生財為哉惟痛加裁損庶幾乎其可耳外之可以裁損
者軍中之冐請内之可以裁損者禁中之汎取何謂軍
中之冐請朝廷不得已而取民之財當一銖一縷一粒
以養戰士今一軍之中非戰士者率三居其二有詭名
而請者一人而挾數人之名是也有以使臣之名而請
者而使臣之俸實兼十人戰士之費而行伍中使臣大
半是養兵十萬而止𫉬萬兵之用也有借補官資而請
者異時借補猶須申禀朝廷謂之真命則一軍之出四
方㳺手者無不竄名軍中既得主帥借補便得支行補
廪與命官一同無有限極訪聞岳飛軍中如此類者幾
數百人州縣惧於憑凌莫敢訶詰其盜支之物至不可
勝計不惟是而已自軍興以來州縣貪殘之吏惟患盜
賊之不來一聞入境則便置軍期司率歛民財無復稽
考恣為侵漁與盜無异此而不治雖財賦日生于國家果
有秋毫之益哉何謂禁中汎取窃觀國家軍兵之餉百
官之廪乗輿之奉悉在有司禁中時有須索如戸部銀
絹以萬計禮部度牒以百計者月有進焉以陛下清心
寡慾必無嬪嬙横給燕㳺侈費也以陛下恭勤節儉必
無营繕浮耗使令妄予也然人主用財要須有名使有
司與聞用而無名是取民膏血擲而棄之溝中耳至于
度牒則國家以虚名而權天下之實利陛下用之以重
則重陛下用之以輕則輕免一時掊歛之瘡痍而實濟
軍國之用誠非小補幸無以方寸之紙輕以予之而不
之惜也若内外並加裁損大農之計雖至有餘其視不
知節用而專務生財者有間矣陛下所以詔臣者臣固
已畢陳于前矣而臣有私憂過計者敢復言之臣聞坤
之初六曰履霜堅氷至象曰履霜堅氷隂始凝也馴致
其道至堅氷也盖患之不可不預防也如此自古以兵
權屬人久而未有不為患者此非以予之至易収之至
難不密圖之後悔無及耶晉以六卿帥師而卒于分晉
者六卿也魯以三家帥師而卒于弱魯者三家也漢自
元成兵在外戚而漢由是以亡唐中葉兵在神策而唐
由是以亂古今一同此必然之理也國家以三衙管軍
而一兵之出必待密院之符祖宗於此盖有深意今諸
軍之驕密院已不得而制矣臣恐敵平之後方有勞聖
慮孔子所謂吾恐季孫之憂不在顓臾而在蕭墻之内
也臣嘗觀自古偏方覇國提兵者未嘗乏人豈以國家
四海之大雖曰多故而將帥之才遂至于寥寥如此哉
意偏裨之中必有英豪特為二三將臣抑之而不伸耳
臣以為及今之時當用漢建諸侯之法衆建之而少其
力精擇偏裨十餘人裁付兵數千直隸御前而不隸諸
將合為數萬以漸銷諸將之權此萬世計也惟陛下勿
以臣人微而忽其言不勝幸甚遺史曰藻之言深切時
務偉矣哉唯諭將帥之名分抑之太甚不能無文武黨
比之私其言使將臣母數燕見者是豈知蜀先主與関
張同卧起使將臣無得參議論者是豈知漢光武與賈復
軰論朝政藻徒知三衛見大臣執撾肅揖之恭而不知
廟堂延接自有官制髙下之式藻又謂此曹何所識是
待将帥以無人矣此書既傳兵將官皆不堪之有令門
下士作不當用文臣論者其畧曰今日語國者皆文臣
蔡京壞亂綱紀王黼收復燕雲之後執政侍從以下持
節則喪節守城則棄城建議者執講和之論奉使者持
割地之說提兵勤王則潰㪚防河拒險則遁逃自金人
深入中原蹂踐京東西陜西淮南江浙之地為王臣而
棄民悞國敗事者皆文臣也時時有一二竭節死難當
横潰之衝者皆武臣也又其甚也張邦昌為偽楚劉豫
為偽齊非文臣誰敢當之自此文武二途若氷炭之不
合矣　桑仲以霍眀知郢州　郢州新遭張用曹成之
後百室無一二存者桑仲以其黨霍眀領兵二千知郢
州明邯鄲人為逓鋪曹司有膂力善戰而敢殺　孔彦
舟䧟潭州
三月十二日己酉張俊敗馬進戰于玉隆觀進走江州
　初張俊進兵急趨豫章至則喜曰我已得洪州破賊
必矣乃復歛兵若無人者金鼓不動令將士登城者斬
居數日餘賊首馬進以大書文牒使來索戰俊復細書
荅狀以驕之又命王爕閱水軍於江中以疑之賊勢方
强謂俊為怯戰俊諜知賊稍怠己酉遽命大軍亟行徑
濟生米渡遇先鋒擊敗之于玉龍觀乗勝追奔次筠州
進方擁數十萬衆據筠州進者成之驍將也出兵背筠
河先守要地俊領歩卒與賊迎戰命統制陳思恭岳飛
楊存中等分兵兩道以午為期視旌旗所嚮兩道俱進
俊前擊至午兩道精騎自山馳下賊駭退走死者數萬
人俘八千人俊督銳卒追至城下賊力不支乃夜遁走
遂復筠州臨江軍所俘者八千人俊疑叛是夜遣陳思
恭盡殪之進之據筠州也三月旦日設香案望闕而拜
有黑風如盖自天而下漸低乃聞有聲徐視之則㪚而
為羣鴉不啻數萬諠譟于庭中剋擇官以為不祥進曰
何以攘之剋擇官曰當易旗幟改軍號可禳也進從之
即命易旗幟改軍號而申成照㑹成見之不喜謂進有
背戾之心囬奏責之至是果敗筠州退去南康軍遇巨
師古兵與戰師古軍敗是時崔増以水軍往南康軍到
之日適見師古新敗横屍滿野而進走江州矣増以舟
船聽俊節制　金人黙哷攻和尚原吳玠禦退之　黙
哷攻和尚原吳玠擊敗玠加忠州防禦使兼帥涇原
賜張深程堂劉子羽奬諭詔曰朕治兵南服属意西陲
眷秦雍之疆嵗被敵塵之擾連巴蜀之阻日聞邊隅之
驚念此瘡痍痛如焚灼倚注樞臣之重總提師律之嚴
雖云堂上之竒兵自能制勝允藉幕中之規畫相與圖
全郷起自儒家眀於將畧閥閱通于禁筦未減頗牧之
賢韜鈐贊于廟謨必合孫吳之法山川䟦渉嵗月淹留
挫疆敵于方驕賈敢勇而再振執訊𫉬醜斬將搴旗成
兹克捷之功繄乃參佐之力筭計見效嘉歎不忘然念
虎狼哮噬之無厭豈勝其忿熊羆奮勵而有獲所戒者
輕更懷持重之思助成戡難之烈嗣頒異賞寜限彛章
　張浚徙治閬中　桑仲以李道知隨州　李道者相
州人李旺之弟也東京留守宗澤以事斬旺令道管其
軍道之南也以一軍孤立遂寄桑仲軍中呼李道一軍
為寄軍時隨州闕知州仲令道至隨州聞通判王彦威
在洪山即請歸州彦威既至道令彦威掌州印彦威力
辭不可而道遂掌之是時北方僧來投洪山寺戒臈圖
有一千六百餘衆寺中不能贍給又有州縣官及寄居
僅百家皆仰給于寺中住持僧慶預計粮食將盡不可
以支乃集官貟僧卜衆陞堂為說粮盡之意見任寄居
官之家一例更供贍一月一月之外請自营求在寺僧
行日給米二合皆以為其言合理而間有僧之老者僧
童之小者皆餓死官貟携老小尋路而南有達者有不
達者衆僧請慶預别供粥飯慶預終不從亦日食米二
合而已慶預郢州京山縣人也自孩童如成人鄉閭皆
敬異之後祝髮事浮屠禪學甚髙與綿州覺了隰州性
覺同得法于丹霞淳長老守供州以拒羣賊環繞百里
地人煙悉為盜境而供山獨全慶預之力也　孔彦舟
自潭州以兵攻䧟洪栁全永道州執安撫使向子諲以
鼎澧辰沅靖邵全武岡軍為荆湖西路就除程昌禹知
鼎州充荆湖西路安撫使　鼎州兵火之後龍陽沿江
殘破為甚賦所入僅給本縣官吏而已武陵鄉村半為
賊區桃源邊澧州界數為劉超雷進擾田畝荆榛賦入
稀少倉庫空匱官兵錢粮不以時給於是朝廷以鼎澧
辰沅靖邵全州武岡軍為荆湖西路就除程昌禹知鼎
州充荆湖西路安撫使昌禹既輟兵北援澧州又於龍
陽新縣邊城要地列置諸寨屯兵守禦是時賊勢强盛
四面交侵官兵力寡分布不足遂下属郡調𤼵洞丁刀
弩手及東南第八將兵弓前以助蔡兵守禦兵數既増
錢粮益窘又直嵗歉斗米三千五百文餓莩相仍勢甚
急具聞于朝待報不及即檄辰沅邵全四州取撥諸司
物以給軍食矣　達蘭攻張榮于泰州縮頭湖為張榮
所敗達蘭退走　張榮在通州以地勢不利率舟船入
縮頭湖作水寨以守達蘭在泰州謀往渡江欲先破榮
水寨盡載兵于舟直犯水寨時榮亦出數十舟載兵與
金人船相遇金人有戰艦在前不可近榮遑遽欲退不
可榮望金人舟徐頋其衆曰無慮也金人止有戰艦數
隻在前餘皆小舟方水退隔泥淖不能近岸我捨舟而
陸殺棺材中人耳遂皆棄舟登岸大呼而殺之金人不
能騁舟中自亂溺水或䧟于泥淖者不可計達蘭收餘
衆約二千奔楚州泥淖中金人猶有未死者凡兩三日
誅戮殆盡自東京來未曽承王命到京中遂無路告捷
聞劉光世在鎮江府乃遣人願聽節制且上功狀光世
大喜聞于朝廷而荣得右武大夫遙郡觀察使知泰州
節要曰達蘭侵淮東地托卜嘉攻張敵萬泰州縮頭湖
水寨為敵萬敗之𫉬壻呼巴拉羅丹及俘馘蕃漢軍五
千餘衆　賜襄陽府鄧隨郢州鎮撫使桑仲奬諭勅書
　勅桑仲朕惟彊敵亂常中原失馭凡王靈之靡及皆
冦虐以顯行汝盡節朝廷有功江漢見奸人之專殺用
國法以成擒坐使羣方肅然知畏劄章來上良用歎喜
故兹奬諭想宜知悉　劉光世鑄招納信寶錢招納歸
附　達蘭在承楚欲為久駐之基慨然有吞噬江右之
意光世知其久去國戍逺方其衆思歸而有嗟怨之聲
也謂可以離間其心即命鑄三色錢以銀金銅為之其
文曰招納信寶背有使押字為號𫉬敵人之稍解事者
貸而不殺說諭彼我利害向背曲直以錢折酒肴俾持
錢密示儕軰有欲歸附叩江執錢為信信而納之自是
歸者不絶未幾得金人契丹渤海漢兒萬人無室家者
則為之取婦給粮馬器仗使出戰前後立功為取剳立
竒兵赤心兩軍　張榮入泰州　張榮既勝達蘭引衆
入泰州授横行遙郡知泰州之命　李允文殺知岳州
袁植　李允文以沿江措置副使知鄂州袁植知岳州
各得朝廷指揮許截留上江綱運招軍允文在鄂州招
集軍兵稍盛朝廷差髙某來代允文不恱乃集諸軍官
望闕拜表乞文遂拒髙某不納岳居鄂之上流植截留
綱運不放下江允文怒執牒直取之植得牒擲于地差
來人曰綱運𤼵與不𤼵在州府然某期違限則必死請
囬文歸鄂州植曰無囬文唯取某牒批示李允文以承
朝命差官為代其公牒不可施行允文得牒大怒㑹劉
忠犯岳州植出城避之允文即遣吳錫段貴等率兵至
岳州數其棄城之罪執植以歸植死于途中或曰允文
使殺之也允文以吳錫知岳州馬友取道之湖南錫聞
友至乃退軍于潭州益陽縣遂知縣魏舜遂據益陽
縣　金人聞張浚退軍閬州遂擾熙河而歸　金人至
徳順軍以兵少不敢留秦亭聲言分三道而獨出沿邊
掠熙河熙河素多馬金人駐兵搜取無遺張浚置司閬
州五路䧟沒劉惟甫疏其罪而罰之秦鳳路統領官関
師古收餘兵保岷鞏劉錫屯階城金人自熙河東過階
城去入㪚関過漫天坡郭奕為詩曰大漫天是小漫天
小漫天是大漫天只因大小漫天後遂使生靈入四川
又有詩曰秦山未盡蜀山來日照関門兩扇開刺使莫
嫌迎候逺相公新送陜西囬後奕罷宣司幹官與通判
不協不赴任普州賣蒸餅為生晏如也　李成徒黨據
興國軍執知軍李儀　李成分遣馬進既占興國軍進
留徒黨在興國遂與入淮西及遭張俊之敗乃執知軍
李儀奔淮南後儀及一親隨僕人遁走得免儀身着衲
襖中有碎金數十兩至江州對岸一小寺中腰間出興
國軍印示其主僧求安下且煩僧尋一小舟濟渡僧見
儀衲襖中是有物者遂謀殺儀夜并其親隨僕人以繩
繫殺之􁧊其屍棄于寺後半夜大雨僕人稍蘇活自解
其繩留繫身邊移歩欲行覺有屍在地天色雖隂黑僕人
認之是儀也乃枕屍而祝之曰若得性命渡江願與使
頭雪冤僕待質眀走數十里叩江邊小舟乃渡詣江州
密訴盡捕院中僧行出官鞠勘是實追黄金數十兩興
國軍印乃擲棄江中不𫉬僧人與同惡者皆凌遲處斬
於是興國軍後降詔與新印賊在興國軍半年儀能調
䕶之無秋毫擾民感儀之惠為立生祠
二十八日乙丑張俊敗馬進于江州　馬俊軍州之敗
張俊遣至奉新樓子莊賊將商元據草山狹險設伏俊
熟視山徑路險度必有伏乃遣歩兵從間道直趨山頂
殺伏奪險乗勝殺至江州進等拒戰不勝絶江而遁遂
復江州自是俊軍有張鉄山之號是時興國軍諸處羣
賊悉皆奔竄矣初俊復軍州臨江軍奏捷上親筆諭曰
以李成之狡獪馬進之猖狂盤踞以深根連已固卿奮勵
決策頻有克捷快士民之意釋朝廷之憂且朕待卿最
親卿事朕最久君臣之際休戚是同宜乗勢之已衰當官
軍之已振驅除𠞰戮速收全功詔猶未到軍又有江州
之捷　賜李成軍中詔　朕承祖宗之休託民庶之上
念連嵗金人之變禍不勝言聞一夫屠戮之烖痛如在
己而李成者生本邊隸世䝉國恩乗朝廷多事之時為
盜賊亂常之首假順欺衆拏兵累年朕方待以開懷冀
時悔過屢下自新之詔勉行姑息之恩裂數郡以開藩
封疆大啓遣使人而將命錫賚相望而成敢負眷私專懐
凶狡每候敵塵之警反為王旅之讐挾持兩端猖獗萬
狀自謂能欺於天地人皆洞見其肺肝乃至擅離淮右
之區越􁀙江南之地既包容而愈悖豈征討之得辭爰
遣將臣前臨賊境纔旌麾之一指俄壁壘之四摧動輙
有功捷無虚日願全師之盡北知元惡之靡逃往即屠
之勢無難者言念脅從之衆孰非涵養之餘失身一䧟
于豺狼終嵗莫還于田畝骨肉至于離㪚頭顱莫能保
全靖言無辜有所不忍已勅令于主帥專擒取于渠魁
凡汝脇從赦而不問以示好生之徳以昭除亂之誠於
戯國有大刑所冀鯨鯢之必戮民皆赤子豈容玉石之
俱焚咨爾汚染之倫體吾宏貸之意逮違亂略永保加
生張俊討李成屢有捷奏上欲殱其渠魁而已憫其脅
從故有是詔
四月一日丁夘朔陳彦權興國軍　陳彦以班直出官
為興國軍事巡檢李成徒黨賊馬進既退彦入城請彦
知民軍事彦令吏士案具見在城中文武官職位姓名
有朝請郎董某者監大冶縣銀塲請委權通判有武翼
胡某者委請權都監次第委請州縣官皆有調理唯董
某怏怏不足有權軍之意軍民厲聲而呼曰無事之時
當用文官多事之際宜用武官今已請陳知軍衆意
皆通誰能間之彦乃命吏牒董某還歸本任董某逡巡
聽命遂權通州
十日丙子康淵克通州　劉光世遣將康淵往通州入
其城以收復告
　
　
　
　
　
　
　
　
　
　
　
　三朝北盟㑹編卷一百四十五
欽定四庫全書
　三朝北盟㑹編卷一百四十六
　　　　　　　　　　　　宋　徐夢莘　撰
　炎興下帙
　　起紹興元年四月十四日庚辰盡二十日丙戌
十四日庚辰隆祐皇太后崩　隆祐皇太后遺詔曰吾
自履宫闈于今三紀常惧菲薄不足以踵先君之懿而
格神靈之休乃晩年以來逢國多故二聖遐狩心常爽
然皇帝仁孝自天實同憂患雖在顛沛禮無缺違幸時
小康還自江介方欲饗天下之養即東朝之安而節宣
不時偶遇微疾遽至危惙莫能自還悵此兩宫遂成永
訣方時艱難合行禮儀難以偹舉皇帝服期以日易月
十三日而除仍不候除服御朝三日而除作樂婚婣並
無禁止殮以常服不可用金玉寶貝權宜就近擇地􁧼
殯候軍事寜息歸𦵏園陵所製梓宫取周吾身勿仍舊
制以為他日遷奉之便於戯生者人之暫遇死者數之
大終甲子一周復奚所恨尚賴臣民之衆永堅忠孝之
心輔翼聖朝早臻康阜存沒之際愴恨何言故兹遺詔
想宜知悉大行隆祐皇太后議謚臣伏奉敕禮部伏據
太常寺今來大行皇太后崩合差議謚官差臣撰議謚
者臣謹上議曰臣聞承天者地也所以助六氣而順嵗
功配陽者隂也所以分四時而成物化儷宸極者后也
所以奉宗廟而隆化極故曰古之母儀天下者生也薦
上尊名終而述其大行三代尚矣靡得而辭在漢則眀
徳和熹著稱于前在唐則文徳懿安垂紀于後皆所以
揭椒塗之範炳彤筦之暉巍巍乎與帝並隆不可貶己
洪惟大行隆祐皇太后躬聖善之徳茂柔眀之資粤自
先正魏王有功仁祖之世王室所賴旂常紀之其深澤
慶綿用集成太母惟我太母基迹元祐嬪于泰陵逮事
宣仁欽聖兩宫凛二南之規兼四教之善正位宫掖三
十餘年含洪光大而體坤道之常進退存亡而得聖人
之正及靖康初載天割我宋二帝出郊中原無統列侯
相親莫知所圖我太母起于危疑之中自任以天下之
重手援大寶授之聖眀當方隅傾側之時序璇厯纂承
之次雖文母以十亂興周不能過也已而六飛南渡按
蹕武林元凶闚朝冗自内作天下之勢甚于綴斿我太
母投袂而寢禍機立談而銷逆䘲坐使天地復正三辰
復明四方元元悉免塗炭雖媧皇以鍊石補天不能過
也既勲猷崇極而乃抑華崇儉率禮蹈和塞私謁之塗
裁外家之寵清浄謙冲而以道為本沉潛剛克而與神
為謀擁佑聖躬殫誠盡愛煌煌乎度越麟趾思齋之上
矣方期清我甸服駕旋舊京䖍奉翟車謁欵宗廟極四
海之養即内朝之安而昊天不辰禍綿慈極郊蠶告畢
方開盛夏之祥隙駟難留遽揜長秋之御兹天子追慕
悼心失圖歎厚載之中傾痛仙游之不返雖遂服不可
勉從期嵗之喪而興哀無時每過舉音之節由是命有
司考易名之典懋餙終之儀告于神眀節以壹惠庶幾
有以彰淑則而暢徽音謹按謚法眀徳有功曰昭視民
如子曰慈聰明睿智曰獻安民有功曰烈若乃兩值時
變當陽御簾基圖既安即復眀辟澤及萬世與天無窮
非明徳有功耶寢興焦勞言動懇惻冒風濤兵革之際
濟宇宙生靈之艱非視民如子耶察興替之端知變通
之利親庶政以任溥天之責奉真人以膺神器之歸非
聰眀睿智耶中微之緒而我振之大亂之原而我窒之
從容房帷密幹鴻造非安民有功耶嗚呼道之大者理
謝形容名之尊者言絶稱謂故古者賤不誄貴㓜不誄
長而皇后之謚則請之于廟示雖天子必有尊也況我
太母盛徳元功夐無前比豈承學之臣所能擬議意者
必受成于宗廟為足以對在天之靈大行隆祐皇太后
謚議宜以宗廟之命錫之曰昭慈獻烈皇后謹議大行
隆祐皇太后崩奉告宗廟伏以釁積宫闈禍延文母凡
居覆載孰不哀摧國有大喪不敢不告大殮伏以宫闈
寡祐仙馭上賔將奉容依俯臨神匶願温慈之永閟銜
摧割以奚言謹以十七日舉大殮之儀不敢不告掛服
伏以昊天不弔禍及東朝念色養之永違攀仙游而何
及爰舉衰粗之制用酬坤育之恩謹以今成服不敢不
告祭奠比舉䘏章恭成裒飾既正阼階之席當陳餘閣
之羞仰冀神游俯歆誠薦􁧼祭伏以慈壼中虛仙游漫
邈爰舉菆塗之禮以須祖載之期孝養莫追哀誠何極
啟􁧼伏以邦禍之延坤儀永閟方中告畢即逺有期乃
涓季夏之良恭撒西階之殯追攀靡及摧割奚勝祖奠
恭以復土有期遣車在道猶想庭闈之覲忍瞻警衛之
行攀匶哀號奠蠲祖訣啟奠伏以宫闈寡祐陵寢告成
爰啟菆塗將臨于厚夜恭陳奠斚永訣于終天遷奠伏
以蓍龜來諗日月有期既停六綍之儀將舉九原之奉
三靈不弔五内俱摧𤼵引伏以蓍龜告日披綍在庭載
言厥衛之儀將舉殯防之事攀依永絶摧割奚勝掩􁧼
伏以龜筮協從衣冠永閟神升帝所參三后在天之游
地占山靈豈千人成聚之比追游莫返銜䘏奚言上諡
冊寶伏以柔儀懿範𢡟著宫闈盛徳元勲實施社稷
乃羣臣謚請于宗廟曰昭慈獻烈皇太后永為千載之
稱不敢不告袝廟伏以慈闈厭世甫竁因山既終復土
之恩爰講袝姑之禮進陪廟祀永作邦休配廟伏以
作合先朝援正尊名有欽聖御簾之詔唱為異議由崇
寜福軸之奸兹涓剛辰恭舉徽冊用嚴升廟之禮永對
在天之靈卒哭伏以飈馭遐升日期寖逺甫隔晨昏之
養奄然哭踊之儀追慕亡由啣哀何極􁧼宫節八月朔
伏以宫壼興哀屢改階蓂之旦寢園在望俄驚陵栢之
秋恭惟昭慈獻烈皇太后位正累朝得齊先后仙游雖
邈慈矩具存地隔三山莫獻蟠桃之實神歸先廟長游
大練之衣適週肖辰何勝永慕秋社伏以宫衣揜御已
虚夏凊之儀農扈報功忽届秋成之後恭惟昭慈獻烈
皇太后儷天徳大救物功深既煉石以告成遽乗雲而
不返追攀無及感愴奈何中秋伏以長樂終天人結母
慈之變蓐收告節月圎秋令之中觀玉琯之屢移望栢
城而增愴恭惟昭慈獻烈皇太后軆姜任之徳希黄老
之蹤倏赴帝鄉之期永違天下之養每懷遺訓追極哀
悰九月旦伏以軒星既揜鯢駕莫還方興長夜之哀忽
届杪秋之序恭惟昭慈獻烈皇太后初參十亂道冠六
宫問寢承顔一朝違長樂之養袝姑合食千載奉泰陵
之游搖落有懷追攀無所重陽伏以穜稑告成嘗帥九
賔之獻菊萸在御莫伸萬夀之祈恭惟昭慈獻烈皇太
后厚徳視天徽音萬世自哀纒于厚夜忽時及于周年
爰致孝思式陳時薦九月望伏以椒掖戒寒栢城無曉
永隔乗雲之馭倐更濡露之辰恭惟昭慈獻烈皇太后
化存宫闈澤流寰宇念纂承于丕緒䝉保祐之隆恩緬
想徽音何勝孺慕十月望伏以釁結終天時丁良月雖
閟宫之在望瞻天練以無階恭惟昭慈獻烈皇太后夢
月鍾靈補天儷徳奄隔晨昬之養屢驚弦晦之遷兹覩
流光何勝永慕下元節伏以騐灰緹室將觀二氣之囬
校籍清都莫重三元之畢徧思慈範永隔仙游恭惟昭
慈獻烈皇太后所憂在賢以儉為寶方候含飴之慶遽
興復土之哀爰即佳辰載陳誠薦　秀水閒居録曰元
祐末哲宗方擇后京師里巷作打毬戯以一人擊入窠
者為勝謂之孟入于是孟在女應中宫之選至昭聖間
宫掖造禁纈有匠者姓孟獻様兩大蟬相對􁀙以結帶
曰孟家蟬民間競服之未幾后廢處瑤華宫號華陽教
主玉清妙静仙師議者皆以為䜟蟬者禪出家之兆也
元符三年徽宗皇帝嗣位欽聖向后同聽政詔后還宫
號元祐皇后次年向后崩復出居瑤華如故政和七年
加號希微元通知和妙静仙師靖康初京師失守徽宗
淵聖皇族近属皆詣敵营中議亦取后淵聖意張邦昌
必不能久僣欲留孟后以為興復基本因遣人入城取
物紙尾批庾辭與府尹徐秉哲云趙氏注孟子相度分
付金人以后廢嵗久無預時事不復取(邦昌請后入宫/詔云遵少帝之)
(玉音湖州士人石茂良在圍城/居將官姚丈仲家嘗親見批子)敵既退邦昌請后入居
延福宫號宋太后既請垂簾號元祐皇后今上踐祚迎
后至睢陽上尊號曰隆祐皇太后建炎三年車駕渡江
至餘杭有苖劉二賊之變后復垂簾以平内難二十五
日復辟又上尊號曰隆祐皇太后紹興元年崩于㑹稽
初上謚號曰昭慈獻烈後更謚曰昭慈聖獻至是前䜟
乃騐焉孟入者兩復入也蟬者禪(去/聲)也兩御簾帷之應
也大統中絶而復續天位暫傾而復正者后之力可謂
異人矣　王徳執郭仲威于揚州　郭仲威為真揚州
鎮撫使建炎四年八月金人攻揚州薛慶戰死仲威奔
于興元及金人退仲威乃來真州屯駐而留其次頭領
李懷中知揚州仲威聞李成在江州且嘗有溜州同駐
軍之舊欲往上江合軍到建康遇招信劉綱軍于雨花
臺仲威不偹為綱所敗遂囬揚州作鎮撫使朝廷以其
反復終不用為詔劉光世遣王徳往徳宣言游徼淮上
至維揚仲威迎徳于摘星臺徳手擒之遂并其衆亦有
㪚而之淮西者有歸還淮陽軍者　㓂宏與宿遷縣土
豪趙革合軍于龜山　冦宏與夀春人素以刺船為事
凶悍無行良民苦之建炎末與百姓張先聚衆謂之張
二伯者邀掠舟船沿淮水而行泊于濠泗之間楚州趙
立為金人所圍先等以衆至城下立喜用便宜皆以次
借官與之時先為首遂以權知泗州軍州事先既到泗
州乃令其次劉全權通判軍州事時人謂之劉馬子者
而宏與其次也遂令宏水陸巡檢宏與衆數百人泊舟
于鳳凰州未幾全自横潤山寨迎取其家属囬宏以䜟
之疑逐全是時先在泗州為土豪吳鈐轄所殺宏遂以
其衆徑至泗州㑹先餘衆殺吳鈐轄退泊于龜山時楚
州已䧟郭仲威為真揚州鎮撫使宏願聽仲威節制仲
威借補修武郎閤門祇候為鎮撫使統制於是國奉卿
在宿遷趙瓊水寨未有所向瓊復以其父革為首領奉
卿說革率衆下龜山與宏合軍革然之遂率其寨俱行
至龜山宏大喜乃合軍衆議以徐宗成知泗州臧珪知
盱眙軍宏復上鳳凰州刈民麥以圖濠州㑹傳報仲威
為王徳所執俄而潰兵有由龜山往淮西者宏遂以舟
船行後劉光世以宗成權知泗州是時泗州居民無一
家滿地荆棘荒草而已宏在鳳凰州屢以舟船犯濠州
李玠禦退之
十七日癸未桑仲䧟鄧州知軍州事譚兖走西川桑仲
以其黨李横知鄧州軍州事　桑仲率兵圍鄧州譚兖遣
人招繖盖山王俊解圍俊率其衆至鄧州入城與兖飲
宴宴罷俊醉兖率衆突圍出奔出入川中仲攻城䧟執
俊歸襄陽釘于木驢上呵喝相公遊街遂凌遲殺之
二十日丙戌王享為廬州夀春府鎮撫使史康民兼知
真揚州鎮撫使
　
　
　
　
　
　
　三朝北盟㑹編卷一百四十六
欽定四庫全書
　三朝北盟㑹編卷一百四十七
　　　　　　　　　　　　宋　徐夢莘　撰
　炎興下帙
　　起紹興元年四月二十一日丁亥盡八月八日壬
　　申
二十一日丁亥前威武大將軍曲端死于恭州獄中
初王庶以失延安自劾罷六路節度也聞張浚來作宣
撫處置使即前途迎見之浚以庶為叅議官復與庶偕
行浚既失全陜退保蜀中復欲用端庶曰不可富平之
戰宣撫與曲端有勝負之約今日宣撫有何面目見曲
端若曲端得志雖宣撫亦敢斬之不可用也吳玠亦惧
端之嚴眀恐其復用乃書曲端謀反四字于手心玠侍
浚立舉手以示浚然不言也浚雖有殺端之意而未有
罪庶等曰曲端嘗作詩題柱有指斥乗輿之意曰不向
關中興事業却來江上泛漁舟此其罪也浚乃送端萬
州招管復令恭州取勘康隨先在鳳翔府曽邅端
決背一百有切骨恨浚以隨為提㸃刑獄公事端聞之
曰吾其死也呼天者數聲端有馬名鉄象嘗日馳四
百里惜之至是連呼鉄象可惜者又數聲乃赴建既至
隨命獄吏縶之紙糊其口煽之以火端乾渴而死逺
近士民聞端之死無不悵怏有數日食不能下者不旬
日鉄象亦斃嗚呼　林泉野記曰曲端字師尹鎮戎
軍人通書史善属文精騎射建炎初經畧使知渭州
樞密直學士席貢用端為統制屯涇州是冬金人攻涇
屢為端所敗時陜西五路制置使王庶以端為都統
制嚴酷嘗曰假使曲端忤我我亦斬之端聞而忿敵
入延安端不肯救庶走端寨端責以失守囚而奪其印
累日方得釋三年召端為御營使司提舉以行事務地
逺不能赴張浚宣撫陜右築壇拜端為威武大將軍
涇州防禦使端登壇諸將懽聲雷動浚由是以忌之四
年正月二日兩破敵衆浚欲合五路兵於耀州與敵決戰
端堅持不可謂宜五路分擊浚不從王庶時為叅謀因
譖云反乃送恭州及戰于富平乃詐建端旗幟以威敵
羅索貝勒曰紿我也一戰我軍大敗庶薦康隨為提㸃
刑獄令誣端以罪次年下端恭州獄逼殺之軍民益體
解而五路遂䧟于敵浚還朝中丞辛炳侍御史常同言
浚妄殺良將致失五路罷之　翟興殺偽信王楊餻糜
之子　沿河守禦官王興報大河北岸有兵千餘人其
首領自稱親王翟興命王興招延渡河厚其供饋以兵
衛之既行移或稱信王或稱鄧王或自謂是淵聖文檄
不一鼓惑衆聽意在誘結將士動搖邊境興察知其偽
首領者覺之乗夜潛遁興委都統制董先追襲至商州
𫉬之乃鄧州楊餻糜之子者識証甚眀遂并其黨殺之
　馬友敗孔彦舟于潭州遂以湖南副總管知潭州
先是馬友在南陽軍也張用已受招安在鄂州城中友
遣都統王成率衆渡江攻鄂州平湖門或走報用用曰
何不殺之曰不敢殺也用率親兵登城成見之聲喏于
城下用問為誰曰王成用責其不忠便使以神臂弓射
之其衆退還漢陽翼日李允文差友為湖南副總管友遂
率衆往湖南至是屢與孔彦舟戰敗之彦舟退去友遂
入潭州　郭仲旬復登州防禦使主管殿前司公事
辛道宗為福建路馬歩軍副總管　孔彦舟在鄂州受
招安　孔彦舟在潭州屢敗于馬友乃退去欲向南行
因作口號有又被杜鵑頻喚省參差兵馬過衡陽之句
遂冦岳州官吏皆走一城盡空彦舟無所掠遂冦鄂州
漢陽軍一帶下寨時鄂州大飢米一升三百五十文民
多餓死彦舟括軍中米出糶于市每升二百文人得少
蘇皆翕然稱揚彦舟之惠知鄂州李允文聞于朝廷招
彦舟彦舟聽命
五月十三日戊申金人哲爾格貝勒攻和尚原吳玠禦退
之　哲爾格貝勒以三百餘騎入山谷欲攻和尚原吳玠
遣兵擊之山谷中路狹而多石馬不能行金人弃馬遂
敗走于鳳翔府　黙哷攻箭筈闗吳玠擊退之　黙哷
懲三月之敗復㑹烏嚕哲爾格貝勒由階蕪出㪚闗
吳玠擊走之時黙哷方攻箭筈闗玠復遣兵擊退
黙哷不得與二帥合矣　郤清冦太平州　郤清
先受朝廷招安授樞院水軍統制城湖縣駐劄張
俊討李成令清聽節制清至池州與張用徒黨相
持時時戰闘又辭以無粮於朝廷朝廷從之清遂
復囬蕪湖就粮是時當塗蕪湖久苦清之擾皆不
喜其復至清遣人往太平州買賣知州郭偉不放
入城乃曰郤統制已有指揮往收李成安得復囬此
郤清聞之怒率衆欲入城城門皆閉遂擁衆攻城
時五月十六日也清有衆數萬大小舟數千艘入姑
溪河上蓮褐山下至采石東至三湖口與其黨單徳忠孫
立魏曦閆在分布徧滿又于城中外四壁劄立硬寨開
畎姑溪河水盡渰圩垾掘斷援兵來路燒屋宇驅百姓
沿江採研青呰于城下填叠慢道兩所百姓稍怠緩者
敵在後以刀殺之并其屍和柴草叠路一日之間慢道與
城相平下瞰城中縱火箭焚燒樓櫓取有孕婦人一二
十人城下割腹取胎以卜吉凶自此攻城晝夜不息用
雲梯及三稍五稍砲者百餘座天橋對樓鵞車洞子一
發四面填濠攻城偉親率將士軍民城上與敵血戰官
貟軍民傷中者千餘敵以砲打損一敵樓搖動欲倒壞
共請立木别修偉曰砲車在城下曉夜攻擊無休息時
何暇修敵樓命百姓運土實之倐忽滿遂牢固不復别
修清亦不能近偉方食于城上清一砲擊其案損偉不
動又以矢斃其侍吏偉亦不頋己未夜偉召募長鎗敢
死軍兵下城西壁刼敵營寨東風𦂳猛發火焚燒敵兵
所叠慢道火熖熾延及鵝車洞子之属敵不能救遂將
所擄强壯無殘疾鄉人用錦繡衣服新頭巾装束驅催
往江口剖腹取心祭轉西風不應敵連夜接戰傷重及
死者甚衆偉以姑溪水面髙于敵寨地遂于辛酉夜召
募軍民下城開畎河水水勢湍急渰浸敵寨計窮蹙㑹
鎮江府劉光世遣人來招安壬戌㧞寨遁走下水而去
初清有參議魏曦者多知有謀偉忌之乃用響箭射一
文字至城下清得之又兩日清殺曦人皆謂偉用間言
清信之也　六月朱勝非在江州上疏乞恤民招盜
朱勝非自罷知洪州轉徙于湖湘間建炎四年六月復
觀文殿太學士除江州路安撫大使知江州勝非聚兵
于吉州逗遛不進以劉紹先楊勍傅樞為統制及李成
䧟江州為張俊所敗勝非乃以紹先兵屯江州數月勝
非方至然除命已一年矣九江新遭李成所破被禍最
酷凋殘甚于他郡而帥府舊治豫章創移于九江官府
荒陋且不可號令一路方朝廷置鎮撫使移易諸路帥
臣經畫無節于是勝非上疏論東南盜賊欲招撫西北
强敵則命之以官使流離北人各得其所所汰被擄者
老弱者不願從軍者留精銳使㪚處軍如此當不為患
至若江西大冦皆因朝廷號令無定横歛不一名色既
多貧民不能堪以故為冦且言臣被詔赴任來自桂嶺
陸行一千七百餘里至臨江軍所見道上居民及近路村
落自入衡州界有屋無人入潭州界有屋無壁入袁州
界則人屋俱無良民不辜情實可憫陛下幸隆寛詔深
加哀憐蠲削苛擾俾知實惠招降其首領與補降官收
隸軍籍而㪚遣其徒衆各使還業則江西之亂庶可指
日平也不然則為盜者日益衆勢必南軼湖南二廣皆
不得安矣先是李宋仁亂江西帥臣監司多往招收或
許以髙爵或㗖以厚利宋仁間殺所遣之人乍服乍叛
終莫能平勝非募世範叩問再三知其能辦然後自為
文榜授之使行以招之世範如其言而往不數日宋仁
軰三十餘人來降然後諸郡解嚴　郭仲威自焚刼平
江府即轉至淮甸王德誘而執之檻送行在　朝廷以
仲威望敵不見焚刼而出誤平江一城生靈者仲威也
且在真揚州䟦扈之迹甚眀命王舜成押赴平江府凌
遲處斬是日也舜成以甲兵防䕶凌遲于飲馬橋下城
中軍民歡躍稱快　張俊追及李成敗于蘄州石幢坡
成走附于劉豫　張俊既敗商元馬進于江州而李成
在蘄州俊引兵渡江至黄梅縣與成戰敗之成據石幢
坡憑山以木石投人俊乃先遣游卒進退若争險狀以
誤之俊帥衆攻險賊衆奔潰追殺賊將孫建馬進及首
領無數自黄梅六安諸郡賊徒聞風逺遁成北走偽齊
　張俊送知鄂州李允文于行在　張俊為江淮招討
使移牒李允文曰恭奉聖㫖統大兵前來掩殺賊徒李
成請照㑹時鄂州粮食且盡而孔彦舟在漢陽以來允
文得牒遂悉衆往江州丁家湖見俊俊分兵三百人與
允文囬州允文怒俊奪其軍有言侵俊俊怒其在鄂州
殺袁植等事差人押送行在所　沈與求為侍御史
先是沈與求為侍御史以論李綱乞詔宰執選用罪戾
之人除職與郡遂除直龍圖閣知台州侍闕未赴上思
與求之忠有㫖召還再除侍御史上嘗從容言王安石
之罪在行新法與求對曰王安石以己意變亂先帝法
度誤國害民誠如聖訓然人臣立朝未論行事之是非
先觀心術之邪正揚雄名世大儒主盟聖道新室之亂
乃為美新劇秦之文馮道左右賣國得罪萬世而安石
于漢則取雄于五代則取道臣以是知其心術不正則
奸偽百出僭亂之萌實由于此起自熙寜元豐以來士
皆宗安石之學沉溺其說節義凋喪馴致靖康之禍汚
為賣國一時叛逆適逭典刑願陛下眀正其罪以戒為
臣不忠者是時上欲究僭偽事因與求之言遂大感悟
　邵興退軍于興元府　邵興在盧氏縣為董先所攻
興不勝遂率衆走入興元府投安撫使王庶宣撫使張俊
以其姓名與年號偶同遂改其名為隆　七月岳飛為
神武右軍副統制　張用以兵五萬降于張俊　張用
自咸寜縣趨江西屯于瑞昌境中曹成屯于吳仙鎮張
俊既敗李成成歸劉豫矣乃使岳飛招用降用有受降
之意令諸軍來日往吳仙鎮與成合軍翌旦軍士有之
吳仙鎮者久之用不至衆皆疑之俄有承局報用已受
岳飛招安追軍馬皆囬衆以既行三十里不可囬矣乃
趨吳仙鎮曹成令軍中人别作一寨未幾用再遣人追
其軍馬遂往瑞昌與合矣　討論蔡京王黼童貫譚稹
李彦朱勔梁師成孟昌齡楊戬父子親黨門人得官改
轉者皆降八官　宰相范宗尹罷為觀文殿大學士提
舉臨安府洞霄宫　范宗尹為宰相侍御史沈與求言
其無經畫才遂罷之制有之曰昔輕用人言妄裁官簿
以廟堂之尊而負天下之謗以人主之孝而暴君親之
非朕既丁寜徳意而申命于朝汝方廢格詔書而持必
于下此宗尹所以罷相也范宗尹字覺民襄陽人宣和
三年登進士乙科時年二十三靖康初召赴闕累遷諫
議大夫是冬敵再至順宗尹俯伏流涕請割三闗與敵
康王在單州宗尹自都來迎建炎初言官疏其主和之
罪罷落職三年召復諫議大夫是秋參知政事從駕幸
海道次年召復諌議駕囬越州拜尚書右僕射奏改御
前五軍為神武五軍御营五軍為神武副五軍分江淮
京湖路為十五鎮撫使各為守備屏蔽行在乃以吕頤
浩守江東朱勝非守江西劉光世守浙江薦孫覿汪藻
李擢陳戬謝克家入朝量移王時雍徐秉哲莫儔吳幵
王紹王及之胡思等上皆不知識者尤其不公金遣秦
檜歸朝士多疑之惟宗尹李囬主其忠遂擢為禮部尚
書李成入冦建議遣張俊等破之紹興元年宗尹議討
論蔡京等父子親黨門人得官改官者侍御史沈與求
以為言罷為觀文殿大學士提舉洞霄宫薨年三十
十六日庚戌張琪冦饒州　張琪冦饒州吕頤浩遣統
制郝曰政崔増王進顔孝恭閆臯與戰大敗之琪退走
遂冦浮梁　權知濠州李玠率家属去令張徳權知軍
州事　李玠在濠州當羣敵縱横之時以嚴酷殺伐守
其城縱兵横擾于民故能得兵軍之情久處于危城中
金珠寶貨不可以數計玠棄城而去陸路既不可行又
水路為冦宏所扼宏屢犯城下與玠戰勝負相當至是
玠通書與宏許之玠遂留州印與巡防官張徳令徳權
管軍州事玠乃以家属泛淮而去凡得民間金銀財寶
皆重載而行至鳳凰州見宏宏待之甚厚玠言濠州無
守將使宏進趨城可以保民而功成
二十一日乙夘劉光世招安卞寜及郭仲威餘黨渡江
卞寜者楚州五湖捕魚人也初寜聚集捕魚人後又聚
强壯僅有千餘人在湖中山歸北里為寨無粮食專掠
人為粮郭仲威在真陽遣人招之不應至是受劉光世
招安又有仲威餘黨欲渡淮投劉豫豫不受復出屯于
淮南亦受光世招安光世皆令在長蘆以待發舟船濟
渡寜及仲威餘黨皆集于長蘆無粮食集皆飢乃掠人
為食半月之間食㗖萬餘人乙夘光世方發舟船來濟
渡先是烏珠屯于六合既退軍不驅擄百姓尚未覺凋
殘經寜等食覺凋殘矣　詔張俊班師　中書舍人林
遹轉對劄子　伏見比日收復江筠等州李成敗兵奔
逃潰㪚淮南蕃騎渡淮愈逺盖亦上天悔禍稍稍休養
生聚以成陛下中興之業願乗此時嘗膽愛日聚兵積
粟蒐閱士卒夙夜籌畫以備向去防秋之計自金人南
牧天下痛心疾首日望一日今五年矣將不加勵士不
加勇財不加富然未知所以善後者萬一循習目前如
積薪厝火寢處其上可謂安乎李成等與金人結連為
聲援今雖敗衂根株未除餘孽猶在藏蓄愈深不可不
慮也金人前嵗蹂踐江浙氣燄尚驕今聞遂爾北去在
兵法兩敵相當多夸示所長匈奴匿其壯士肥馬示以
羸怯遂有平城之圍鷙鳥欲搏必戢其翼況北歸之衆
齊集淵藪未離巢穴安知不示弱以怠我師俟秋髙馬
肥遣李成招集瀕淮飢民呼吸羣盜侵軼江南徐以勁
騎揚兵福山擣虚浙右水陸並進以困我備禦以分我
應援兵法所謂多方以誤之彼處其逸而我不暇給矣
比聞北人再攻闗陜窃思敵人非直為陜右也前代諸
葛亮以偏隘之蜀尚欲與曹操争天下必先取仲達乃
勤師渡瀘豈為甘心于不毛之地哉趙元昊未叛命之
前連年先以兵取唃斯囉諸部族然後舉兵而南是皆
先去後患俾無牽制尾頋之虞況陜西吾勁兵之地敵
倘踰淮越江不頋其後犯兵法所忌今遽併力于西陲
安知其計不在于南侵也宣王撥亂之雅内修政事然
後外侮不加今日之弊惟在兵不習戰將不肅命財用
殫匱民食艱踊州縣以軍興為名而掊取無度此迺腹
心之深病政事所當先而敵國外患正為病在四肢可
以漸去也陛下與廟堂公卿大臣汲汲講圖之臣書生
何足以揣度事机倘赦其狂瞽少賜採擇幸甚
八月八日壬申張俊㸃揀張用人馬　張用在分寜縣
令家莊受岳飛招安張瑞昌親揀其軍五萬强壯者留
之餘逐便令去有投曹成者有投岳飛者有投韓世忠
者有自营生者自此曹成走湖南韓世忠追之
　
　
　
　
　
　三朝北盟㑹編卷一百四十七
欽定四庫全書
　三朝北盟㑹編卷一百四十八
　　　　　　　　　　　　宋　徐夢莘　撰
　炎興下帙
　　起紹興元年八月八日壬申盡十月三日丙寅
詔吕頤浩赴行在
十五日己夘王擇仁特授通直郎直徽猷閣權發遣河
東路制置使司公事韋夀佺特授中衛大夫昭徳軍承
宣使制置司都統制太原經畧安撫使兼知太原府李
宋仁馮賽並興拱衛大夫忠州團練使兼河東路置使
司都統制宋臣充平陽府路經畧安撫使兼知平陽府
賽充隆徳府路經畧安撫使兼知隆徳府　己夘降㫖
韋夀佺李宋仁馮賽并河東諸山寨首領等能著忠義
率衆戰敵四軍誓不屈節提畨及擇仁遣人撫諭約期
相應收復故地忠義顯著令學士院降詔奬諭内王擇
仁徳授通直郎徽猷閣差權發遣河東路制置司公事
韋夀佺等皆横行遙郡知太原府為經畧安撫制曰王
擇仁策士謀國常以合從為先軍志論兵則以伐交為
貴乃知强弱之勢常存離合之間宜資總制之權用率
衆從之聽以爾忠存衛社義篤尊君耻中原之見侵憤
强隣之不道因連豪傑糾合師徒勵精銳之武卒將驅
攘于冦仇遣臨全晉參制帥權俾勇冠三軍或專爪牙
之用而盡䕶諸將率歸帷幄之籌居則保輔車相依之
安動則成首尾俱應之勢率和衆志庸建茂勲尚觀厥
成嗣膺殊寵時河東已䧟擇仁等但遙領其職
二十三日丁亥秦檜為尚書右僕射同中書門下平章
事　范宗尹罷宰相上欲用頤浩而富直柔韓璜等密
薦秦檜乃拜檜右僕射制曰出處行藏皆合乎道死生
福禍不移其心謀國盡忠常若蓍龜之先見捐身挺節
獨如松栢之後凋巍巍真社稷之臣招之不來麾之不
去者屹然在朝庶幾外侮之姦望風而弭　汪伯彦復
正議大夫提舉臨安府洞霄宫　汪伯彦初為祁門令
王本門客秦檜與其兄梓皆從伯彦學崇寜二年伯彦
第進士累官中大夫建炎中為宰相敗事責授寜逺軍
節度副使永州安置至是檜為宰相薦其才乃復正議
大夫提舉臨安府洞霄宫　髙安殺楊彪詣王彦降
楊彪髙安皆楊進之餘黨也往來京西秋苖將熟即入
房州界華谷剳寨刈稻而食有曹端下潰兵來將三百
人來合軍華谷田苖已盡復出磬川又倉田苖盡退遣
人齎狀詣王彦乞降許之已束装行安殺彪而自率其
衆乃曰楊彪已受降復有向背之心髙安殺之矣彦喜
留安為將　孔彦舟為蘄黄州鎮撫使　孔彦舟在鄂
州授蘄黄州鎮撫使中秋日彦舟作筵㑹東邊坐統制
將官西邊坐州縣官早筵十二盞每盞出美人穠纎長
短大抵一般又一般装執板謳詞凡四十八人晩筵十
二盞每盞出四女童如早筵亦四十八人器皿盡用黄
金議者謂臣庶之家在當時所未有初彦舟在潭州與
通判張贍通家往還贍妻趙氏宗女也有姿色彦舟恱
之離潭之日奪取趙氏而行為蘄黄州鎮撫使每出獵
與趙氏聨韉而往趙氏着銷金袍玉束帶戴失風笠子
宛然如畫彦舟專寵之　李囬為叅知政事　初秦檜
自北中歸李囬力薦其忠至是張守罷叅知政事而除
囬檜有力也辭免不允批答省表具朕錄徳而定位量
能而授官自一命以上必審稽切實而未嘗以名假人
也況從容帷幄與朕日圖天下之事者乎卿學通淵源
世習臺閣與政未幾赫然有聞擢諸樞機之廷付以丞
弼之任惟九徳咸事既灼知之已詳雖三命兹恭豈牢
辭之可免趣軆朕意毋虚厥官所請宜不允仍斷來章
　汪伯彦復觀文殿學士江東安撫大使兼夀春府廬
和等州安撫使兼知池州
九月一日甲午朔汪伯彦提舉臨安府洞霄宫秦檜薦
汪伯彦為江東安撫大使侍御史沈與求言伯彦誤國
不可復用遂改除宫祠　徐文軍眀州　邵清欲以海
船冦眀州故命徐文軍于眀州徐文者初在登州聚據
于吳山後轉海歸朝廷也
二十一日甲寅吕頤浩加少保為尚書右僕射同中書
門下平章事　范宗尹罷宰相乃命吕頤浩赴行在而
先拜秦檜右僕射又富直柔韓璜辛道宗永宗皆譖頤
浩故到闕多日未有除拜人皆疑之俄拜少保為尚書
右僕射力辭少保遂加特進
二十三日丙辰郭偉知太平州再任　郭偉知太平州
捍禦崔増邵清有㫖再任而偉已受代至是令依降指
揮知太平州再任制曰迺者潰敗之徒游魂四出而爾
登陴保聚屢抗賊鋒安輯兵農斯亦勤矣與其更選于
羣才孰若因任於己試進職一等還之故官惟息疾瘵
則可以固民心唯謹綏馭則可以奮武衛偉還至本州
界代者右通直郎方承閉門不納具申朝廷御史臺稱
見登郭偉賍私上降㫖方承刼持朝廷理當行遣追理
出身令江東路安撫大使司拘留取勘具案聞奏
二十四日丁巳王彦敗李忠于秦郊店忠奔于劉豫
李忠本曹端之部曲也曹端與王闢退襄陽屯于中(闕/)
闢殺端欲自統其軍忠不從與其衆戴白頭巾聲言為
端報仇聚衆數萬號權京西南路副總管擾于京西斬
犯金州界有闚川蜀之心遂具公狀申宣撫司乞下洋
州闗隘㸃㑹張浚以為憂遣舉一行事務顔孝隆禀議
官盖諒馳詣金州以撫慰為名探賾其意并以黄勅差
忠知商州兼永興軍路總管孝隆至軍中申宣撫司稱
忠實有兵二十五萬有竒諒覘知忠不遜刼質孝隆不
肯赴商州任申宣撫司乞為偹浚以孝隆為惜委興元
帥王庶收接忠入闗仍㪚處其衆於興元洋州境内庶
移文忠疾速發赴新任如願入闗仰于闗下解甲結隊
以次進𤼵忠去闗二十里駐兵囬翔數十日無解甲意
一夜殺孝隆引去攻金州鎮撫使王彦率兵控禦忠沉
鷙善戰又其下皆河北驍果官軍與戰輒不利一日彦
與忠戰于豐里令提舉官趙横率門章駐於山上為官
軍之策應别遣精兵與忠接戰彦于髙山上觀之官軍
少郤彦麾横救之不應官軍遂敗彦内憾横而外猶存
禮貌也彦退舍秦郊見路傍居民則麾之使去曰賊甚
銳不可當也忠遂䧟諸闗彦令將士盡伏山谷間息烽
燧偃旗幟不鳴金鼓禁樵採又焚秦郊積聚若真遁者
以誘賊秦郊去城纔二十里道路夷坦寂無人聚彦悉
出府庫所有召募必死士得千餘人改易麾幟知號設
竒以候其至戰之前一日㳺騎出秦郊彦召將佐曰賊
必以我為遁眀日當率其家属乗勢長驅以入郡城夜
半分官軍為三以遏其衝又以五百騎伏于林間丁巳
凌晨賊果大至官軍逆戰聲震山谷勝負猶未分也俄
伏騎張兩翼繞出賊大奔潰擒䤋萬數俘生口無算輜
械蔽野追襲至于永興軍至秦嶺因收復乾祐縣以歸
忠奔于劉豫時金州廪無儲積士有飢色所得資弊盡
分部伍人皆讙恱彦方退舍秦郊也告急于宣司與元
帥王庶遣偏裨鹿晟及馮賽等赴援忠已敗走晟賽由間
道乗之斬其大將曹威張敵萬腹心蔡大路三人盡獲
顔孝隆所賚黄勅告劄等賽者邵隆之將也自盧氏縣
隨隆至興元投庶故庶用之　孟庾為戸部尚書江南
荆湖宣諭制置使　李捧以其衆降於劉洪道　張琪
在宣州南陵之間駐于孔村其次李捧者以兵攻琪琪
敗走捧遂為首其次即華旺也池州劉洪道差兵士往
宣州買果子捧謂兵曰為我往池州下文字我欲受池
州劉待制招安捧遂以細果一擔附兵歸贈以金銀而
軍中頭首皆有贈遣既囬池州洪道甚喜再遣往所報
一同乃命統制官李貴且招華旺貴與旺同至貴得金
銀甚多洪道以旺為池州兵馬都監然後招捧捧亦至
洪道嚴容見之捧股慄謝曰李捧以遭亂世苟逃性命
遂與張琪結義為賊屢䝉朝廷厚恩使就招安而張琪
惡心不悛久阻王化今李捧同率忠義之衆併殺張琪
張琪逃命不知所在故捧等願就招安為國家致死洪
道甚喜飲之酒捧一飲而盡并金盂與之洪道命其軍
至城下自馬牙至清溪口凡三十里遂問願歸農者給
公據放歸岸下艤舟百餘艘濟渡歸農人凡七晝夜不
絶者以鄉里空虚往往皆餓死朝廷授捧以正使以其
衆赴行在
二十八日辛酉詔求有謀策能還兩宫者　任直清改
合入官除直秘閣仍賜緋章服　河南府孟汝唐州撫
鎮使翟興遣辦幹公事任直清至行在上召見直清具
奏汴洛間艱危之狀及陵寢事上欷歔久之直清以文
林郎改合入官除直秘閣仍賜緋章服制曰爾以諸生
奮身戎幕百舍重趼入奏行朝賜對從容有嘉忠恪官
雖寄祿實是京僚蓬萊道山以儲英俊併用示寵錫以
身章求之異時非聲譽在人服勤之久保任應格攻效
卓然者未有一朝而兼得者也朕之寵爾者厚矣爾亦
思所以報之　翟興加武功大夫忠州團練使　翟興
在河南以孤軍守國家之地忠義之氣堅若金石下詔
褒之擢加武功大夫忠州團練使仍命辭曰爾奮身校
長不忘國恩獨以貔虎之師屢挫金人之衆輯綏民旅
祗奉寢園遂定洛京益張武衛朕甚嘉之進階三等以
旌爾功仍陟軍團俾服使節至是興始得為遙郡
十月一日甲子朔汪藻輪對剳乞通好逹實林牙　剳
子曰臣聞契丹自景徳以來與本朝為兄弟之國結之
齊盟申以禍福嵗講鄰好休兵息民天地鬼神實式臨
之不可渝也宣和中奸臣有急謀身之計者欲因事固
寵暴興燕山之師與金人滅其社稷至今契丹之人怨
我本朝深入骨髓故數年國家遭金人之伐有振古未
聞者豈區區金人能為此哉皆契丹之人攄其忿心相
與戮力締謀使之逞憾于我也某初伏思自阿保机有
國唐末至今雖天祚怠于政事以致失邦然本無大過
人心未離以堂堂大國受命二百餘年懷恩者衆遽亡
必有再興之理再興而修怨本朝其首也故嘗為國家
私憂過計以謂金人暴虐動違天地決不久存其勢必
滅滅金人者契丹也金人滅而吾之中原受敵甫深今
果聞逹實林牙者有復振之說是安得不慮哉臣愚以
謂林牙雖振勢猶微也於尚微未盛之時以人情揆之
必易為㳺說若募願使之人或令張浚就陜西募願行
者取間賚重幣厚禮以聘之眀言兩朝修好之久本自
無它中間止緣奸臣疑惑朝聽遂至敗盟今若悉棄前
愆偕之大道復好如初以安元元之衆庶幾改聽若候
其國勢已成而求之恐無及也此說果行中原有百世
之安矣孰與失去一强敵得一强敵仇我益深者同日
而語哉伏望陛下留神而加察焉　又剳子諸淮南屯
田臣窃惟國家遭金人之禍于今五年無嵗無兵而去
嵗之役振古未聞迺者盤礴之師至江西不渡此陛下
憂勤上通于天而天贊我也然臣嘗觀古者兩敵相持
所貴者幾㑹此勝負存亡之分也敵師既退國家非暫
都金陵不可而都金陵非盡得淮南不可淮南之地金
人必不能守若為劉豫經营不過留簽軍數萬人而已
耳盖可驅而去也淮南薦罹金兵蹂踐且羣盜繼之民
去本業十室而九其不耕之田千里相望流移之人心
已弃決非朝夕可還也國家欲保淮南勢須屯田則此
田皆可耕墾臣愚以為正二月間可便遣劉光世或頤
浩率諸頭項招安人馬過江营建寨柵除見存人户田
産可借外其餘移流未還者眀降指揮各借五年使諸
軍分地而耕俟粮食充盈規模已定然後徐出而圖中
原既固行在藩籬且清東南羣盜此萬世一時也取進止
三日丙寅朱勝非降授中大夫分司南京江州居住
朱勝非知江州嘗論鎮撫使處置乖方之悞又乞歸
江西率師于洪州又謂安撫大使與宣撫使名稱甚重
而無粮無錢無餉無兵其實不及一小邑上皆是之而
當軸者不樂諷言者指其逗遛江西不赴江州新任之
罪責授中大夫分司南京江州居住初不帶卿監官止
以中大夫分務失典故也俄果罷鎮撫司江西帥司復
歸洪州湖廣湖西依舊為南北路
　
　三朝北盟㑹編卷一百四十八
欽定四庫全書
　三朝北盟㑹編卷一百四十九
　　　　　　　　　　　　宋　徐夢莘　撰
　炎興下帙
　　起紹興元年十月十三日丙寅盡十二月二十七
　　日庚寅
劉一止論時政一止字行簡湖州歸安人宣和三年第
進士為越州州學教授知州翟汝文推重其為人建炎
中避地姚江傅崧卿來攝郡政一止勸崧卿起義以赴
國家之難至則稱劉琨祖逖同寝之事語甚激烈崧卿
感慨流涕會參政李丙得祠過郡留終日宻薦一止人
物議論宜在朝廷不使一止知也紹興元年召試館職
因對䇿極言當世之故且曰天下事不克濟者患在不
為不患其難聖人不畏多難昔吳王夫差既勝齊而子
胥以為憂是吳命不長也未幾果滅於越吳人侵楚及
郢楚人大懼而令尹子西獨喜曰乃今可為矣而楚以
不亡是禍福相伏果不可不為也如其不為而以天命
自囘人事自正敵國自屈盗賊自平有此理哉上覽之
稱善且諭近臣劉一止所對剴切知治道欲驟擢用而
執政者不懌乃除祕書省校書郎至是除監察御史上
疏論君子小人用否之辨以謂天下之治以君子成之
不足以小人敗之有餘君子雖衆道則孤小人雖寡勢
易蔓且引易五陽一隂其卦為夬而繫辭則曰小人道
憂也夫以五君子臨一小人不曰道消而曰道憂盖上下
交而志同如泰之時然後小人之道不行若徒能使之
憂則將為國之憂而無不至矣又朝廷行亊無一定之議
又上疏曰陛下憫宿蠧未除念頽綱不振政煩民困用
廣財殫置司講究恩至渥也曽未聞有所施行恐以疑
似之説欺陛下曰如此将失人心矣夫所謂失人心者
刑政之虐賦役之多則失百姓之心好惡不公賞罰不
明則失士君子之心若無則所失者小人之心耳失小
人之心而得百姓士君子之心何病焉願審其利害當
罷行者斷自聖衷勿貳勿疑則亊之委靡不振者舉矣
上覽奏嘉納是時庶事草創百司法令不全類以人吏
省記便為與奪見弊為甚一止上言臣愚不肖䝉誤恩
擢置臺察之司伏見尚書六曹下逮百司凡所用法令
無畫一之論類以人吏省記便為與奪夫法令具在
奸吏猶得舞文今乃一切聽其省記故欺弊何所不有
欲與則陳與例欲奪則陳奪例或與或奪在其牙頰其
患可勝言哉陛下聖明灼見此弊嘗降處分令左右司
郎官以其省記之文定刋頒行然左右司職事號為最
煩竊恐於此不能專一無由速得成臣愚伏望聖慈時
降睿㫖改送詳定一司依赦令所立限刋定鏤板頒降
内吏部條法最為急務乞責近限先次施行庶幾杜絶
奸吏弄法受賍之弊天下幸甚上納之　李囘為江西
安撫大使兼知洪州李囘為㕘知政事吕頤浩為宰相
深不喜之遂出囘知嚴州又知洪州為江西安撫大使
　辛道宗浙東路兵馬副總管計置台温明州防遏事
　王世冲冦廬州鎮撫使王亨以計破之偽齊劉豫遣
其黨王世冲以畨漢兵冦廬州鎮撫使王亨以計誘世
冲至皆斬之大敗其衆　賊兵丁順攻濠州丁順圍濠
州攻擊兩月不退張德冦宏遣人間詣宣司告急宣撫
司遣統制官酈瓊率本部兵攻横澗山瓊遣人招王才
才不從瓊進兵欲攻才才急乃遣人招順歸寨順將退
去而謀曰城久受圍民困可知矣我一旦退去彼必欣
然出城我設伏以待之乗其倉卒可奪門而入于是順
使衆呼于城下曰不攻汝城矣來旦我歸矣城守者不
信順夜以輕捷數百人伏于莽中未曉焚其寨煙火亘
天輜重悉發喧呼而行城中皆以為順果退去少頃州
人乃出城至其寨地滅煙火以拾遺良久順率而出州
人亂相奔踐多為順所殺順乗勢叩城城中出勁弓以
禦之相拒于釣橋未起城上囂亂不知所為宏先止其
囂亂然後激使軍民盡力禦賊相持一餉間彼我皆疲
賊乃稍退時出戰者無不被重傷而歸由是順以城不
可拔而退去順在城下兩月城外墳墓盡遭發掘民望
之皆慟哭城西八十里有宰相王冀公欽若之墓順遣
人發之凡玉瓶玉盃之屬不可勝計悉取而去是時官
軍與賊皆乏箭賊取城外墓中棺槨為箭簳棄露其屍
骸而城中之殯有敢匿者斬凡入城與浮殯者盡移屍
于牀笫間以棺木納官應沙木板及桶器之類取之悉
盡由是存亡者皆遭其害矣　馬友及曹成戰于潭州
曹成兵敗退曹成李宏在劉陽有不相下之心遂至相
併而宏徃潭州歸馬友友合宏屯于湘隂縣成亦移軍
攸縣故友與成用兵相攻成不勝而退去　兩浙東陽
縣兵馬副總管楊可輔上書盡言時政辭㫖切直罷之
十九日壬午金人攻鳳翔府寶縣
二十日癸未金人攻和尚原吳玠遣弟璘雷仲友及金
人戰敗之追至玉女津擒英格貝勒等二十餘人　丁
順圍濠州兩月既退張德自以守城在冦宏下遂欲以
州印與冦宏左右曰不可德曰我始告急于宏宏率衆
來解遂能退賊使一城無虞在我之禮當以印與之彼
感我之意必不留印且不損於實而有辭遜之名有何
不可左右曰我為主彼為客客主之勢不可相敵今一
旦以州卑之則彼之勢盛我之勢弱矣德不聽左右曰
公其悔哉德遂牒州印與宏宏不辭而受之德怏怏不
得意始自悔恨焉後朝廷授宏以修武郎知軍州事乃
以真命知州初李玠權州也敵至城下玠出兵與戰用
便宜借官以賞戰士凡借官文帖皆曰羣盗冦宏接戰
有功至有累借至正副使者且不下數百員至是人皆
憂之宏㣲知其意悉以他功易之而借官仍舊於是人
皆稍安
二十二日乙亥王德賫黄榜招降邵青不從先是邵青
攻泰州不克㑹鎮江府劉光世遣人招之青受其招安
即以舟船盡行至鎮江不住而過遇海船即奪之徑入
海中駐于崇門鎮朝廷遣王德討之德駐于青龍鎮親
率兵徃崇門鎮而隔泥港青先遣人鋪板佈釘籖官軍
不知爭途而過多死于泥中官軍遂囘青語德曰太尉
後隔潮水我若以數百人掉數舟扼于津要則太尉糧
食不通而自斃矣然豈可扼人於險哉太尉可速歸也
德曰邵統制你是好漢盍歸朝廷乎青曰諾然軍中不
能不犯國之法太尉可乞降黄榜以安衆心應以前罪
犯一切不問則與太尉同歸德許之拆箭為誓德具申
朝廷乞降黄榜朝廷從之乙亥德遣使臣二人賫黄榜
至崇門鎮榜文大槩言據王德申掩殺水賊邵青其勢
困阨不忍廣殺乞降榜招降青見之大怒不納而單德
忠之謀行矣　邵青受招安初邵青以舟船入也其妻
囑之曰你豈不記作賊事發禁在獄中我剪頭髪與你
送飯時今既如此乃欲負朝廷耶青既不受黄榜之招
其次單德忠知將士皆有歸朝廷意且謂不殺閆在必
不肯受招安㑹諸将晨謁青方與閆在圍坐德忠起身
欠伸即掣刀殺于坐衆皆驚德忠曰今邵統制欲歸朝
廷唯閆在不從今殺在敢有不歸朝廷者依此衆黙然
或報邵青青使其妻出船見諸將曰統制偶然傷風不
安不知何故如是德忠具言閆在兇狠失將士之心恐
亂軍政請統制出相見議事青乃揮涕而不出曰單統
制若害青當好好分付不須如此德忠涕泣自明然後開
論道理具説不可負違朝廷宜納兵以贖罪累數言青
從之德忠即命倒旗槍通欵狀于官軍遂受招安
二十四日丁丑張俊加太尉　劉相置招受司于泗州
　吳敏為湖南二廣宣撫吳敏宣撫三路置司桂林時
馬擴避地在融州野衣竹杖日吟釣于山溪之上敏即
起馬宣撫司都統制兼參議官又以其故人范直方為
參謀　李允文伏誅　神武中軍統制辛永宗罷郭偉
為淮西巡使　以翟興軍為忠䕶軍自京城失守中原
散亂逆臣劉豫憑恃敵勢竊據東濟河南距偽境不數
百里官軍無日不與之交鋒河南一境東連鄭圃西接
闗陜北臨大河皆已從偽唯翟興都守一方三面鄰敵
孤軍無援糧餉不繼敵人窺伺日急興忠憤所激誓不
與敵俱生每開諭将士以禍福監永一節與敵抗士卒
莫不奮勵由是臣僚上言曰河南為國之西宅陵寝所
在山川葱欎祖宗神靈之依兼形勢控扼河陽襟帶川
陜西俯淮漢為王室夾輔天下之勢於此為重翟興于
危迫僅存之地萬死一生招集散亡以忠義辛苦均有
同無統率将士竭節用命保䕶陵寢捍禦邊陲迎敵獲
捷摧破各師勸農耕桑粗立基本雖上至武功大夫下
至義兵一例俱支糧二升至春時又或艱食多是無支
寜忍死不敢逃亡臣欲望陛下少加恩恤特賜寵錫軍
名以示廼心朝廷則河外之人亦必知國家眷顧不忘
之意遂以忠䕶軍為名
十一月四日丁酉辛永宗權馬軍副指揮使權主管馬
軍司公事侍御史沈與求再言辛永宗之罪其章不行
而有是除　巨師古為神武後軍統制兼權神武中軍
統制
十五日戊申孟庾為江西荆湖福建路宣撫使韓世忠
為江西荆湖福建路宣撫副使曹成馬友劉忠亂河南
范汝為亂建州福建路制置使辛企宗不能討乃除孟
庾宣撫使韓世忠副使命世忠提兵討之
十六日己酉辛永宗權江西兵馬副統制　王彦斬提
舉一行事務趙横及中軍統領門璋王彦既敗李忠也
凱歌囘金州大賞戰士待趙横如初終不言豐里之敗
時與兵將㑹飯語話如平常横亦不疑至是忽徃教塲
㸃兵官具酒飲至四行叱横起使數其豐里不援之罪
命杖之百而勇士已捽捉執縛矣横曰受杖何至縛耶
彦曰爾之罪應死顧將曰敢有起身告趙横者與趙横皆
死諸將皆不敢動彦數之曰豐里之戰吾屢麾使汝援
之汝不援何也横曰與賈寧爭氣耳彦問其故横曰
鎮推唯用提轄官賈寜及戰乃用趙横乎彦以其罪遂
斬之又叱門璋下堦數之如前璋曰璋為偏將有統制
趙横在不得自由彦曰見危不救安用将為何有統制
之命并斬之再飲數盃而歸　張琪伏誅張琪為靳賽
所擒檻送行在伏誅　權邦彦兵部尚書
十七日庚戌同知樞宻院富直柔罷上初欲相吕頤浩
也富直柔與右司諌韓璜樞宻院副都承㫖辛道宗神
武中軍統制辛永宗尚書省提㸃李爰等每見上多譖
短頤浩拜相侍御史沈與求言其結為朋黨沮害頤浩
入朝事直柔罷永宗已授江西路統管爰除名勒停璜
逺小監當
二十九日壬戌曹成陷安仁縣執河南安撫使向子諲
曹成侵安仁縣入其郛大肆殺掠是時河南安撫使向
子諲退在安仁為成所執拘于軍中遂入道州
十二月詔百辟卿士各舉所知詔曰朕之不德宗社播
遷方仰贍才思雪神人之大恥不有濟濟多士置我周
行則不能也且己雖賢不若薦賢之為愈故孟軻曰一
薛居州獨如宋王何近得陳襄薦章起司馬光而下三
十三人德行言語政事文學皆所具備審如所薦斯為
甚矣後世瞻之以襄為何如人耶今宣示百辟卿士可
各舉爾所知應内外侍從須得舉三人以上在外令三
省鏤板行下諸監司郡國備録申牒諸寄居到限五日
具名同罪保舉繳連以聞舉得其人當受上賞其或
不當宜坐謬舉之罪無以先得罪于朝廷及蔡京王黼
門人為嫌惟善所在而公舉之朕將親選焉
八日辛未吕頤浩奏乞通京東河北商賈先是劉豫置
𣙜場通南北之貨吕頤浩亦以為便乃奏通商賈方商
賈未通也甘草一兩為錢一貫二百而市亦無賣如生
薑陳皮之類在北方亦皆闕乏　邵青受招安為樞宻
院水軍總制先是杜充守建康時有秉義郎趙祥者監
水門金人渡江邵青聚衆而祥為青所得青受招安祥
始得脱身歸乃依于内侍綑綑善小説上喜聽之綑思
得新事編小説乃令祥具説青自聚衆已後蹤跡并其
徒黨忠詐及强弱之本末其祥綴次序侍上則説之故
上知青可用而喜單德忠之忠義
十四日丁丑以彗星見及㑹稽火詔求臣庶言闕詔能
還兩宫者封王　詔存恤宇文虚中子孫宇文虚中建
炎二年為祈請使使于金國不得如所請遂不肯還朝
獨令其副楊可輔歸上思虚中忠節乃詔存恤其子孫
虚中在沙漠聞劉豫任用張孝純嘗寄詩與孝純其斷
句曰有人若問南冠客為道西山賦蕨薇　辛企宗追
三官降宣撫司統制　傅崧卿為淮南東路宣撫使傅
崧卿以宣撫使到淮南得户部尚書邙于權知泗州徐
宗成獻于朝廷先是宿遷縣趙瓊寨刼金人舟船于清
河口得于李棁妾之手也　吳敏降授資政殿學士提
舉臨安府洞霄宮　路允迪致仕　岳飛為神武副軍
都統制　金人知海州薛安靖通判李翬巡檢使王企
中領簽軍殺金人以其州來降
二十二日丁亥臣僚言王師所過州縣擄掠之害
二十七日庚寅吳玠除鎮西節度使吳玠除節鉞賞和
尚原之功也　王彦敗桑仲于馬郎嶺克均州桑仲為
襄陽鎮使也反藉專政之權以資跋扈之勢南攻德安
西據均州至是各以其衆分三道一攻住口闗一出馬
郎嶺以擣洵陽縣使李擴主之軍去金州不三十里王
彦曰賊兵以我兵為寡故冦三道以離吾之勢今吾破
其堅則脆者自走矣時賊之大軍在馬郎嶺北彦遣統
制焦文通禦住口而彦自以親兵營馬郎嶺與之對壘
者幾月矣大戰者凡六日賊大敗奔潰彦縱兵追擊擒
統領将官二十七人俘獲千衆克均州
　
　
　
　
　
　
　
　
　三朝北盟會編卷一百四十九
欽定四庫全書
　三朝北盟㑹編卷一百五十
　　　　　　　　　　　　宋　徐夢莘　撰
　炎興下帙
　　起紹興二年正月盡四月
紹興二年正月車駕駐蹕紹興府車駕幸臨安府是時
百司官府皆草創往往草舍以杭州州治為大内臨安
府遷于奉國寺基
十二日甲辰曹成受河南二廣宣撫司招安曹成執河
南安撫使向子諲據道州朝廷有詔撫諭成如願赴行
在即仰放散江淮等路兵民外有堪出戰人將帶赴行
在聽張招討節制羣衆不願聽張招討節制詾詾欲亂
河南二廣撫司都統制兼參議官馬廣昔為節制應援
軍馬使駐軍大名時曽遣人往諭成成即納欵聽命至
是馬遣使臣張布賫劄子欲招成成受招安乃放出子
諲又乞差人知道州參謀范直方曰曹成不可招促之
使赴行在馬曰彼既不願逺出萬一促之是促使散而
為亂也不若招之藉以為用宣撫使吳敏惑直方之議
馬與直方入議狀馬議曰曹成自去年十一月二十九
日襲攻安仁縣劫掠財糧執安撫向龍圖入道州某䝉
宣相公令當面口念語言冩成諭撫曹成一行人馬劄
子差使臣張布齎去投下却於今年正月十二日曹成
差使臣劉睿機宜馮志與張布同來稱放出向龍圖乞
差人知道州又在准備將領魏富賫到申狀開具所准
樞宻院劄子及詔書内事件并説日内願得相公指
差差一去處某觀敵人之情既懼逺赴行在且畏屬張
招討羣情詾詾思欲開散雖曹成有不得而制之者大
衆一潰為患難量某已將所差到馮志等説諭禍福示
以相公恩威信義使之解甲聽命馮志等莫不欣喜順
從願候使司分擘使喚某所請聽彼歸降願約衆上下
悉與安排無令失所某提軍馬親至道州入曹成軍中
撫定分撥㨂選強壯添𨽻五軍聨齪隊伍進兵長沙制
服馬友上副朝廷委任相公之意下安三路驚擾失業
之民止是二月中可以就緒若失此機㑹不惟湖湘重
困大繫朝廷之憂師老財殫無以善後上負朝廷之責
下起兵民之怨雖欲保身不可得也某職在都統此敵
人開闔之時正在亟欲以弭禍難伏乞相公詳酌二者
之議究其是非斷决歸一或罷某都統制放歸田野或
止絶參謀横議無為含糊以誤國事敏曰奈何參議是
故人某退曰聽用故人之言不采其論可與共事乎望
日以詩獻敏有曰未敢此時非趙括已愁他日類田豐
遂辭職拂袖歸卧山溪敏遣追之不復還或聞馬去又
數日敏以資學宫祠之命到城即復散亂湖廣被其害
直方得郡而去　遺史曰是時王次翁時在廣右二詩
曰徙薪曲突論無憑太尉山中混耦耕頭額爛焦曽未
録參謀先已享專城近來出處事何如先輩風流掃地
無忽有子充驚末俗一言未契便長驅　楊惟忠誘楊
勍而殺之楊勍初曽䧟處州作過後隨朱勝非在吉州
聚兵其心腹反屯于吉州朝廷命楊惟忠與勍叙同姓
之歡邀勍㑹伏兵誅之遂併其軍亦有奔潰而㓂河南
者　張俊加檢校少保定國軍節度使　沈與求為御
史中丞制曰御史中丞執法上以廣人主之聰明次以
肅朝廷之紀綱非通逹國體特立不囘未有能任厥官
而厭輿論者也具官沈與求學識精敏性質端方簡自
朕心周歴三院比從郡寄再陟臺端不吐剛而茹柔每
閉邪而陳善謀猷所及啓沃滋多進長霜臺益觀逺業
當使羣工庶尹知風憲之尊君子小人適消長之分時
爾之賴往其懋哉　遺史曰與求自侍御史除御史中
丞時軍儲窘乏與求極陳屯田利害為古今集議上下
二篇上之又禁衛單寡兵權不在朝廷與求上言仰惟
陛下移蹕東南將圖恢復之舉先務之急宜莫如兵漢
有南北軍唐自府兵彍騎之法既壊猶有内外諸鎮之
兵上下維持使無偏重之勢其意逺矣今圖大舉而兵
權不在朝廷雖有樞宻院及三省兵部尚書兵部但舉
行文書而已願詔大臣講求利害而舉行之使人情不
駭而兵政益修助成經理中興之志
二十三日乙邜岳諒臣知滁州先是權知滁州梅俊廸
為王才所殺鎮撫使劉綱乃以張格非權知滁州也格
非字正夫濮州人先權清流縣丞俊廸權知州也格非
權通判格非權知滁州日嘗呼虞候陳用一聲不應即
命斬之人皆股慄格非在滁州郭仲威餘黨犯境格非
以腹心數十舟依山險以避之往来于城中而已其在
城中也即以厚賞募人發掘窖埋遺物其所得甚多清
流縣吏許原以女獻格非格非寵愛之乃用原為腹心
使原往行在料理得正任付身并鑄州縣官司印記原
取太平路歸遇賊被殺勅與印記不知所在時州境稍
寧息江東安撫大使葉夢得乃奏乞差岳諒臣知滁州
以代格非格非受代厚載而行至烏衣諒臣已給枷在
烏衣市榜曰枷張格非格非懼棄舟而去於是所齎之
物復歸官庫諒臣聞鄉村尚有食人者命捕之一日捕
到六人諒臣曰如何得食人曰無糧可食諒臣曰汝知
罪乎曰自知必死乞快死而已諒臣曰吾貸爾死爾為
我捕捉周智張九最嗜食人者六人曰願執之以獻諒
臣問其期曰期以旬日諒臣許之六人者旬日内果執
周智張九至諒臣詰之無異辭即日凌遲處斬于市中
自是食人者遂止諒臣清介自守惟一友僧隨行郡事
之餘多瞑目獨坐滁人久猶思之
二十五日丁巳宣州火韓世清屯于宣州其部兵多欲
作過者先是賣蒸餅者皆呌云一箇二五裏外一般盖
言一箇賣二十五錢裏外皆是白麫也數日間人多驚
惶或傳韓觀察軍中人欲自西廟巷放火為號内外皆
火劫掠民財者至日西廟巷果先火倐忽城裏城外皆
火世清往來彈壓遂不至劫掠實正月二十五日也州
人始悟一箇二十五裏外一般謂是世清部曲之暗號
知州李彦卿宻遣監税趙令告之于朝遂有李光王燮
之行
二月吏部尚書李光為淮西招撫使王燮副之李光王
燮除淮西招撫使副謀取韓世清也　翟琮襲金人于
絳州垣曲縣敗之金人侵陜西翟興令其子琮乘隙潛
渡黄河襲金人于絳州垣曲縣敗之　知商州軍州事
董先叛附于偽齊董先字覺民洛陽人初從翟興軍與
金人戰勇敢為多先是李興以節制軍馬屯于商州也
㑹先有耿氏之廹來依于興興釋其禍先感之以兄事
興俄翟興俾先知商州先中心慊之宻有害興意因尊
酒間伏兵甲執興于座中以制司之命械興令蘇堅衛
送至制司欲於中途殺興行方兩舍宿山林庵舍中興
夜夢若神人告之使去既覺則羣卒熟寢興乃荷械而
去逮曉至洛南農家人識之咨嗟熟視遂破其械以糗
糧送興使逺去興之二子一女二妾羣婢與表弟崔三
舍人皆被害興既脱復得麾下舊兵千餘人徃來商虢
間先既與興為仇而劉豫勢亦漸盛且侵于商先遂以
商州叛附于劉豫
三月一日壬辰朔李光王爕執韓世清于宣州送行在
所李光以淮西置制使往淮西措置羣盗王燮為副二
月晦日到宣州東門外下寨有韓世清下壕寨官白世
清不可出城世清問其故壕寨曰李尚書往淮西而下
寨甚嚴非過軍也必有謀耳世清曰我何罪是日以朔
旦出城見光就留之乃曰得㫖揀軍欲往淮西可批報
諸軍令素隊出城以備㸃揀世清欲上馬馬已牽去世
清不得已遂批報諸軍令素隊出城於是執世清以歸
　沈與求上言乞郤諸軍將進物是時大將入覲有進
繒帛方物者用分賜六宫御史中丞沈與求上言以謂
此事雖㣲自政和宣和以來進獻稍侈今艱虞之時不
宜有此乞斥還之上嘉納仍降札奬諭與求於是兩浙
轉運使徐康國自温州奏𤼵宣和間所製間金銷金屏
障什物上命止之而康國已津發至行在所與求奏曰
吾君勤儉徳侔大禹漢文帝以下不足道也異時駐蹕
廣陵有進器用華靡者亟命焚之通衢今康國不識事
君之禮尚習故態欲以㣲物累盛徳乞用廣陵故事斥
而焚之乃顯斥康國明示好惡且為小人希㫖之戒從
之
七日戊戌霍明殺桑仲于郢州桑仲以屢敗于金州乃
移文郢州會霍明攻金州曰金州草㓂遮道盡當勦除
明不從毎報之曰不知金州草㓂遮道主名為誰仲隂
怒之且有殺明之意明以措置郢州頗有條理市井買
賣漸有向生意近城多種二麥亦有戀郢之心仲以六
十騎徑趨郢州先以二十騎疾馳入城四十騎尚未到
仲毎下馬必梳頭為明所殺拘二十人入獄令供仲反
狀以報朝廷初有譖隨州官吏侵欺官物入己者仲乃
令於洪山磨院置獄取勘周節推以下官十餘員盡被
追攝枷拷不勝其苦伍㸃檢者實主其事後仲遣伍㸃
檢往朝廷得空頭官告二百道由徳安府雲夢縣歸而
周節摧者為知縣時仲已被殺周節推以被勘拷掠之
冤遣人殺伍㸃檢于路而官告莫知所在仲在襄陽也
以趙去疾為通判仲死李横為鎮撫使去疾猶為通判
後勸歸朝去疾被召見上問桑仲如何人去疾曰忠義
人也上問其故去疾曰臣嘗見桑仲為臣説必欲取東
京獻朝廷只待乞兩箇文官與二子上惻然感動命特
與仲二子文官　楊沂中為神武中軍統制楊沂中字
正夫代州人子弟所試弓馬合格出身知麟州死事宗
閔之孫麟州建寕縣死事震之子也　王㓂屠宿州
王彦及董先戰虢州界自此王彦及董先屢戰矣
二十二日癸丑偽齊以兵犯翟興中軍興力戰死之先
是偽齊劉豫嘗遣偽廸功郎蔣頤持書傳敵語以王封
誘翟興興叱之曰我大宋臣也豈肯受敵之偽命不啓
緘而焚敵書戮頤于市豫計不行復誘興麾下禆將楊
韋泉潤隂約内應以謀害興是日豫兵徑犯中軍寨興
親迎賊與戰遂䧟重圍中賊奮擊之興力戰不勝墜馬
遇害年六十
四月桑仲為神武右副軍統制先是桑仲遣人告朝廷
願宣力取京師乞朝廷出兵于淮南為聲援朝廷信之
議以大臣為都督遂大舉兵即以仲為神武左副軍統
制是時仲已為郢州霍明所殺矣　劉豫䧟夀春府
劉豫偽左丞相張孝純罷以偽右丞相劉麟獨秉政
李横以兵圍郢州霍明殺桑仲于郢州也襄陽走報鄧
州李横横初未信三報方信横遂令其衆盡縞素李道
在隨州亦縞素皆率其衆㑹襄陽之兵盡着白衣戴白
巾圍郢州聲言為桑仲報仇　誅韓世清世清屯于蘄
州嘗欲立趙令俊為皇帝不克及宣州火被執至行在
坐前罪誅之
　
　
　
　
　
　三朝北盟㑹編卷一百五十
欽定四庫全書
　三朝北盟㑹編卷一百五十一
　　　　　　　　　　　　宋　徐夢莘　撰
　炎興下帙
　　起紹興二年五月一日庚申盡九月七日甲子
五月一日庚申朔權邦彦簽書樞宻院事權邦彦自朝
議大夫兵部尚書除端明殿學士簽書樞宻院事給事
中程瑀不書黄具疏其謬繳駁之不聽
三日壬戌吕頤浩以都督之職出北闗門先是桑仲遣
人告朝廷欲宣力収復京師乞朝廷出兵于淮南為聲
援頤浩信之乃有恢復中原之意開都督府都督江淮
荆浙諸軍事制有曰盡江淮表裏之師悉歸經畧舉宿
將王侯之貴咸聽指呼以新創置忠鋭軍十將偕行是
日出北闗門百官班送焉　霍明棄郢州走李横以李
簡知郢州遂還襄陽府郢州糧盡李横圍城不退城外
麥方熟悉為李横所得又城門盡閉城中乏水横攻益
急郢城西壁乃石崖號為石城城下即漢江漢江猶有
舟惟西壁不受敵故兵不能近明知事急乃夜半縋石
城而下與其衆數百舟順流而去翌旦横覺之追已無
及矣遂别以李簡知郢州横乃退兵襄陽　曹成以其
衆降于韓世忠初曹成據道州以兵守莫邪闗岳飛遣
前軍張憲攻闗有郭進者趫勇有膂力毎以夥飯不飽
為言乃自製大馬杓打飯火頭亦笑而與之無忤意軍
中呼為大馬杓郭進毎隨憲執馬槍莫邪之役進與旗
頭二人先登攻闗賊兵拒闗進揮槍先進殺賊旗頭賊
兵亂官軍齊進遂入闗俄報郭進已得闗為第一功飛
喜之解金束帶并隨行跟從物賞之仍補秉義郎官軍
既入闗賊兵散亂第五將韓順夫解鞍卸甲以所擄婦
人佐酒恣飲賊黨楊再興率衆直犯順夫之營官軍退
郤順夫為再興折一臂而死飛怒盡誅其新隨兵責副
將王某擒再興以贖罪會前軍統制張憲皆到掩殺再
興再興屢戰又敗官軍追擊不已再興屢敗率騎走廣
西韓世忠以成屢敗北乃命董牧往招之成以其衆降
有郝政者獨不從率衆走沅州戴白巾稱為成報仇謂
之曰白頭巾郝政後歸于張憲再興走至静江界中官
軍追及跳入深澗中官軍欲殺之再興曰我是好漢當
執我見岳飛受縛飛見再興解其縛曰我與汝是鄉人
汝好漢也吾不殺汝當以忠義報國再興謝之　吕頤
浩至鎮江府丹徒前軍反吕頤浩至丹徒前軍趙延夀
反劉光世命王徳王世忠追至建平縣殺之
六月一日庚寅朔李宏殺馬友于潭州韓世忠將至潭
州李宏遂有殺馬友之意是時友為湖南兵馬副總管
宏為統制因友詣天慶覲朝拜囘襲殺于市友之衆欲
遁走世忠圍之宏遂盡併其軍友押字如市字果死于
市友在潭州措置酒法官不造酒祗収税酒錢城外許
造酒不許賣城裏賣酒不許造若酒入城則計升斗収
税至今利之
十三日壬寅劉光世起復寧武寧國軍節度使開府儀
同三司劉光世父延慶靖康間在京城受圍及城䧟延
慶斬闗奪萬勝門出奔死于亂兵中光世以不知父存
亡多以金寶遣人詣偽境尋訪五月有客人自偽境來
得其父之骸骨具言死狀皆不可參考乃云以其骨雜
在甘草把中故偽境官司不能盡譏察或勸光世割皮
滴血以試驗其骨若滲血入骨中真父骨也光世不從
以禮安葬哀成服以軍事付幕府上章力請終䘮不許
奪哀起復至是以捍蔽京口經理淮壖功加寜國一鎮
節制曰數摧巨敵累奏膚功不移寜武之舊邦更莅宣
城之名鎮授寜國軍節度使　韓世忠為太尉武城威
徳軍節度使岳飛為中衛大夫武安軍承宣使　李横
李道率兵犯徳安府初李横圍郢州霍明縱城而奔往
復州明在郢州也常與徳安陳規通書問規藉其通船
路也横以為明走投規故有攻徳安之心乃申明朝廷
謂陳規以徳安府順蕃遂㑹隨州李道兵來犯徳安府
規登城請與横相見規以好語謂之且申和好仍送米
百石并油醤之類横受之規請解兵横曰襄陽之兵已
到矣無可議者遂造天橋為攻具先是趙彪為桑仲所
敗乃投于規至是横使呼于城下曰趙彪與我約欲獻
門一座何不速獻門邪規疑之遂殺彪　王彦為洪州
觀察使金均房州鎮撫使王徳加中亮大夫同州觀察
使李道為鄧隨郢州鎮撫使知鄧州
七月吕頤浩班師吕頤浩之出師也方至常州前軍趙
延夀以本將兵反于丹徒至鎮江府聞桑仲被霍明所
殺頤浩不能支又師病寒熱乃歸行在
五日癸未朱勝非同都督江淮荆浙諸軍事朱勝非知
紹興府以同都督江淮荆浙諸軍事召赴行在所勝非
力乞守越且丐外祠皆不許勝非同都督吕頤浩薦其
才也㑹言路論其不知兵給事中胡安國亦謂非所宜
任上親札諭以用勝非之意且謂除朱勝非同都督盖
為昨逆傳作亂而勝非卒調䕶於内使勤王之師得以
致力矧今諸将皆同功一體之人也必能薦朕克濟事
功丁寜雖至而論者未己上怒其朋黨與封駁者俱逐
凡十三人勝非惶懼亦上㑹稽印走旁郡牢辭不就職
勝非嘗曰宰相權位已重若更典兵文武二柄盡在其
中豈人臣所堪後世不幸姦人居此位將何以處之辭
至數十卒不受兩詔不許詔曰禮義不愆縱多言而奚
恤君臣無間于大體以何傷　韓世忠大破劉忠于岳
州伏龍崗劉忠為韓世忠所敗以數百人走潭州白面
山復聚衆走淮西　蘄黄州鎮撫使孔彦舟叛歸于劉
豫孔彦舟為蘄黄州鎮撫使也劉豫僣偽即令刷彦舟
親屬因得其母妻及子共三人賜第處之厚給以禄忽
一日有客人至南界問之乃云姓盧舟之親舅境上以
聞彦舟使人迎之果其舅也彦舟以家人之禮厚待之
軍中呼為盧舅其言劉豫厚待彦舟親屬之故彦舟曰
何以實之盧舅出劉豫之文彦舟遂有叛意未發㑹報
權邦彦同知樞宻院事彦舟在東平府與邦彦有隙而
邦彦用事彦舟疑圖已遂反出左右婦人皆嫁之送官
員入山寺中恐為行軍所擾彦舟臨行對官屬言無負
朝廷之心所以反者葢疑權邦彦也搥胷至腫唯携所
寵宗氏趙氏去至光州界棄甲仗器械不勝計乃歸劉
豫豫厚待之其將陳彦明者率餘衆詣知江州劉紹先降
八月金人遣王倫歸　朱勝非為侍讀孟庾同都督江
淮荆浙諸軍事先除朱勝非同都督江淮荆浙諸軍事
胡安國繳止之乃除勝非侍讀而以孟庾同都督勝非
既入朝詔特綴宰相班復自内批云位知樞宻院事之
上仍日赴都堂議事勝非雖在經筵實預國論初見上
謂卿前日責降非朕意也卿當能亮之存勞優渥恩寵
冠一時然後人知上之卒欲相勝非之意
十八日乙巳李横攻徳安府不克退兵歸襄陽李横自
六月圍徳安府未嘗攻城亦未嘗去西北隅造天橋成
填壕皆畢乃鼓衆以天橋臨城之西北角樓陳規在城上
率軍民禦之填壕不實而天橋䧟不可進規以六十人
持大槍自兩門出縱燒天橋城上以火牛助之倐忽皆
盡横亦自焚礟座翌日黎明横已退兵城下無一人一
騎矣圍城兩月中並無争戰亦無相傷唯有一將背城
而坐胡床看造天橋規問有能殺賊者乎有牢城兵士
田金請行許之金滿飲巵酒横槍下城潜身于城壕中
壕岸稍高金在壕中行約至賊所即横槍上岸揮而刺
之洞胷而卒金復跳入壕渉水而過城上人皆鼓噪規
大喜之除金承信郎
二十七日甲寅尚書右僕射秦檜罷為觀文殿學士提
舉江州太平觀先是吕頥浩薦朱勝非綦崈禮謝克家
入朝往往言秦檜之奸上忽遣使崈禮處取秦檜麻制
崈禮在翰苑初未承詞頭莫知所以俄遣一中使來催
崈禮不得已赴殿側祗候奏請詞頭上召崈禮親諭之
曰秦檜言南人歸南北人歸北朕是北人將安歸有言
若使臣為宰相可使聳動天下崈禮請御筆付院上乃
索紙冩付崈禮退因㸃省其文而不覺口諷之曰聳動
四方之意朕聽已疑建明二䇿之間爾才可見足迹未
到院而麻制已成遂罷檜宰相以觀文殿學士提舉江
州太平觀乃諭朝廷終不復用仍榜朝堂上怒未已臣
僚再言檜之罪遂落職　慧星見赦　淮李勃詐稱徐
王伏誅李勃䕫州人也詐稱王弟徐王州郡迎赴行在
送大理寺鞫勘得實斬市
九月七日甲午朱勝非為尚書右僕射同中書門下平
章事朱勝非復拜宰相制詞有曰懲亟易之徒煩盖嘗
輕用於新進懐老成之往効曷若登庸於舊勞又曰馴
豺狼之暴而事無過䇿卒銷沮于兇謀翊簾幃之政而
人靡間言旋復還於明辟比之謝安心繫於蒼生裴度
威行於河朔皆上授㫖也　孟庾還行在　撫諭川陜
諸路官吏軍民勅成都府利州䕫州潼川府鄜延環慶
秦鳳涇原熈河路官吏軍民等秦據成臯蜀稱沃埜百
年無事但知耕耨之及時萬里如家誰知戰争之為苦
豈謂中原之釁來從東海之濱越闗塞以䖍劉並秦雍
而毒螫近者身罹于鋒鏑逺者力困於征徭或生生蕩
析而無餘或蠢蠢驚憂而莫保禍流爾衆痛切朕心屬
此治戎於南邦未遑展義而西狩興言榛梗莫救傷殘
維天地之涵羣生雖幽而覆育亦至維父母之愛其子
在逺而思念愈深向遣輔臣往將使指畢協逺邇之
助共圖修扞之功然而外侮内陵歲起繁興之役行齎
居送民逾再籍之勞雖兵家有利鈍之常人心無思斁
之改將帥用命官師即工編氓竭力以應軍須徒旅奮
身而効死節永懐愧歎姑示拊存載念事煩慮易者人
之常情兵勝禍生者國之大計尚毋難于督責庶速
底於丕平奠樂土之居􁀙復如於前日行息民之政當
益豫於他時播告有邦咸知至意　詔韓世忠赴行在
　解元襲劉忠于蘄陽口大敗之劉忠附于劉豫劉忠
駐于蘄州蘄陽口韓世忠下統制解元以舟師奄至襲
忠大破之忠餘十人遁走北去遂附于劉豫　吕源為
沿海制置使劉紹先為沿淮防遏使韓世忠為江南東
西路宣撫使　吕頤浩以蠟書結劉豫知應天府凌唐
佐事覺唐佐為劉豫所殺先是建炎三年召知應天府
孟庾赴行在以直祕閣陵唐佐陞直敷文閣知應天府
金人攻應天府唐佐投拜金人以應天府為歸徳府令
唐佐知府事劉豫僣之唐佐遣蠟書到朝廷宰相吕頤
浩以唐佐之姪孫憲于常州授以閣門祗候俾持蠟書
至應天府議事唐佐之妻田氏使門客張約在家與憲
同食憲疑之田氏曰無礙也既而為約所告豫遣人擒
捕唐佐并家屬至京師憲走得免唐佐見豫責以大義
且罵其背國家之恩遂被害豫命出犯由曰朝議大夫
直敷文閣凌唐佐結連以南謀反斬首號令其家屬皆合
從坐特貸命各决脊杖二十送頴昌府拘管由是田氏
暨婢妾五人各遭重决唐佐二子長子已卒次子方九
歲兩杖而斃
　
　
　三朝北盟會編卷一百五十一
欽定四庫全書
　三朝北盟㑹編卷一百五十一
　　　　　　　　　　　　宋　徐夢莘　撰
　炎興下帙
　　起紹興二年十月六日癸巳盡其日
十月六日癸巳劉嶸上萬言紹興二年十月六日右迪
功劉嶸謹昧死百拜上書皇帝陛下臣伏覩九月四日
詔書比以星變示異慮政事闕失内外臣庶直言極諫
無有所諱者臣愚不肖學問膚淺智慮茅塞恭承德音
雖欲冐昧自竭以奉明詔深為么麽管見不足以禆政
事之闕失是憂是懼雖然豈可以不能而遂已耶故盡
其愚惟陛下神武天錫聖學日躋有揆亂之畧有駕馭
之才有恭儉克己之誠有仁民愛物之意宵旰求治于
今六年矣算計見效宜遂底績今也不然坐薪嘗膽日
以外敵為憂邊陲無休息之期社稷有阽危之慮日難
一日嵗甚一嵗乗輿警蹕介在海隅震蕩播越未有攸
底而黄潛善汪伯彦顧以乳嫗䕶赤子之術陛下思上
皇之子殆将三十人今所存唯聖體不可不自愛重曽
不知太祖勤勞取天下列聖兢業自守不敢失墜也今
也宗廟為草萊湮之陵闕為斧鍤警之堂堂四郊戎馬
生之赫赫帝圖盗賊營之然則潛善伯彦所以誤陛下
陷陵寢蹙土宇喪生靈豈燕昭越踐漢光武唐肅宗之
為乎本初嗣服既不為二帝之策因循逺狩又不為中國
之謀以至于今號令不行而德義不孚刑罰不威而爵
賞不勸巡幸所過人惟以淮甸為戒駐蹕所在人惟以
敵至為憂東南之州郡幾何翠華之省方無已若不更
轍以救危亡則陛下永負孝弟之愆當有父兄之責人
心已去天命難恃雖欲覊棲山海跋履﨑嶇臣恐非所
以為自全之計為今日之策願陛下一切反前失而已
則必下詔曰維紹大統出於臣庶之謟而不悟其非巡
幸東南出於僥倖之心而不虞其禍經涉變故僅免死
亡盖上天警悟于眇躬俾大宋不失於舊物金人以小
邦崛起侵侮中原不顧名分扶立僭偽用下僭上俾臣
作君朕義不戴天志思雪恥父兄旅泊陵寢荒殘罪乃
在予無所逃責以此號四海聳動羣心不敢愛身决意
講武然後選将訓兵戎衣臨陣忽巡淮甸按撫荆襄拔
其英豪誓以戰伐天下忠義之士必雲合而景從天下
武勇之夫必響應而颷起國用不足于此不患無財甲
兵不强于此不患無備有道多助孰不順之秦隴雖遥
壮士驍騎即可坐致齊魯雖失饒財厚貨必自竭輸陛
下凡所欲為孰不如志其為利害豈與退保吳越日就
滅亡同年而語哉臣不自量每竊憤嘆既未能被堅執
鋭先啓戎行而服膺簡編討論古昔固嘗忘其昧陋少
賛經綸輒為陛下畫七䇿以為中興之術其一曰罷和
議而修戰畧盖和之可講者勢力相敵利害相當故也
非强弱盛衰不相侔所能成也而其議則出于耿南仲
何也淵聖在東宫當宣和季年頻不得安王黼欲揺動
者屢矣南仲為東宫官計無所出則歸依右丞相李邦
彦其時被遇方寵又為後日之計每因王黼譛害浸潤
則必委曲覆𫉬謂太子無失德國本不可揺上皇亦悟
其言東宮卒得不動既而淵聖嗣極逺遷前朝大臣而
邦彦為次相金兵遽至城下邦彦諧謔小人本無逺畧
遂獻和議耿南仲附之沮种師道不使攻擊于是覆邦
之患滋蔓而起分朋植黨各求其説之勝欲用兵者李
綱种師道兩人而已自餘莫不以講和為是者國論不
一武備闕然中州河東之師必使陷沒以伸和議之必
信二聖逺去宗族盡從中原塗炭至今益甚者本緣耿
南仲李邦彦懐感私恩不為國慮之所致其朋徒附合
根枝膠結寕誤趙氏不負耿門之所為也使其可和則
淵聖執德不囘馴致禍敗而陛下卑辭厚禮避地稱臣
無所不至宜其少緩兵于我矣何乃累年而尚未效耶
和之不可恃亦明矣自古國家强盛如漢武帝唐太宗
方其得志逺方則必併呑掃滅以示廣大侮亡取亂極
其兵力而後已中國禮義所自出也恃强凌弱猶且如
此今乃以謙退仁慈之事望于怙勢恃強貪黷無厭之
尼堪豈有此理哉若以為强弱之勢不相侔縱使向前
莫有能抗則古昔奮臂徒步無尺寸之地而爭帝王之
圖者彼何人哉伏望陛下明照利害之源罷絶和議刻
意講武以使命之幣為養兵之費此乃晉惠公征繕立
圉之策漢髙祖迎太公呂后之謀斷而行之確守不變
庶幾金人知吾有含怒必鬭之志沙漠之駕或有還期
不然則今僻處江南財物有限厚賞則吾益困少乏則
無以足其欲小臣則不為遣大臣則張邦昌宇文虚中
相繼而反我矣深思熟慮前計後度所謂乞和必無可
成之理昔契丹至澶淵王欽若陳堯佐請幸吴蜀惟冦
凖勸親征及成功之後欽若輩羞愧無所為説則撼真
宗曰當時冦凖亦豈有好計但是熱血相沃譬如博錢
以陛下為孤注耳使人君不明則欽若之言為愛君冦
凖之功為幸勝今日之論和者其情状一一出于是茍
能息絶其和知陛下不藉之以塞民望大臣不藉之以
寛己責則必為善後之圖矣其二曰置行臺以區别緩
急之務今四方供貢久不入于王府徃徃為州郡以軍
須便宜截用經常一壊不可復理行在百費惟以𣙜貨
鹽利為無窮之源爾養兵十萬而兵食日費無慮七八
十萬古謂無三年之藏則國非其國今無一年之積招
安日至窘匱日形此豈持久之道故臣愚謂置行臺或
建康或南昌或江陵或長沙審擇一處以安廟主太后
六宫百官以耆哲諳練大臣總臺謹守成法從事量留
兵將為營衛命户部計費調以給之陛下提兵按行廣
治軍旅周旋彼此不為定居則饋餉之權宰相宜專主
之而責成於發軍使如漢委蕭何以闗中唐委劉晏以
東南經制得人盡汰浮費加以悠久不患無財至于宰
相之職平時則守憲章行故事今則不然宜從陛下介
胄馳驅發謀制勝莫遑寕處協濟危難若乃早朝晩見
從徒乗馬入政事堂據案呼吏畨簿判花書那移闕次
安排親舊差遣而已臣未見其補于中興之萬一也其
三曰務實效去虚文夫治兵必精命將必賢政事必修
誓戡大難不為退計此孝悌之實也遣使乞和空捐金
幣不憚辱己倖僥萬一者孝悌之虚文也将帥之才智
必能謀勇必能戰義必能守得是人而任之然後待以恩
御以威撫以誠信有功必賞有罪必刑此任将之實也
庸駑下才本無智勇見敵則潰無異于賊與之親厚等
差不立賜與過度官職逾涯将以收其心適足致其慢
聽信妄誕張大之語冀其朴實用兵之功者任将之虚
文也簡汰其痩老病弱外擇其壮健驍勇分屯所在置
營房以安其室家聚粟帛以足其衣食選衆所畏信者
量其部伍申明舊制階級之法以變其驕恣悍悖之習
被之以精甲付之以利器進戰𫉬敵首則厚賞死則恤
其妻孥潰則誅其身降敵則戮其族令在必行分毫不
貸此治軍之實也無所别擇一切安養姑息之惟恐一
夫變色不悦幸其無事則已矣教習擊刺呌噪喑嗚有
如聚戯金鼓旗號白挺小隊皆効敵人紀律蕩然雖其
將帥亦不敢自保者治軍之虚文也保宗廟保陵寢保
土地人民以此六實行乎其間則為天子之實也陵廟
荒墟土地日蹙衣冠黔首為血為肉以此六虚行乎其
間陛下戴黄屋建幄殿質明輦出房雉尾金爐夾侍兩
仗馬肅立衛兵走而拜仗賛者引百官以次入奉起居
畢既退宰相大臣卑而前搢笏出奏司晨唱晨正則駕
入而仗出以度日而國勢日卑彼尼堪者晝夜勵兵跨
河越岱電掃中原土地遂有呑吸江湖踐衡霍之意吾
方挾虚器茫茫然未知所之此則為天子之虚文也伏
願陛下留意實效勿受虚文憤發慷慨而力圖之其四
曰大起天下之兵今宿衛單寡國威稍挫臣常建言乞
進發京師宿衛赴行又降等仗于兩浙福建江東西湖
南北四川二廣抽揀禁軍貢發充御營正兵増厚其月
廩精加訓閲陛下自將之天子之軍既强則中國之變
自弭漢髙祖大敗成臯與數騎渡河晨入張耳韓信軍
奪其印易置諸将軍遂復振陛下今欲于劉韓張辛四
人之兵有所易置知其不能矣權既偏重柄既倒持彼
必謂陛下不能舍之夷踞桀鷔日以滋起陛下以孤立
之身寄於其上安能使此四人常無怨怒相激而不為
變此苗劉之禍率爾而作者由此故也臣謂今日在兵
必不可易既未有變革之法莫先集天下勁兵以强御
營之勢然後可以彈壓悍将驕兵兵旣不能妄動咸就
紀律則四方横潰之軍及羣起不逞之盗必自帖息猶
有猖獗不順者遣偏師以鋭卒徃擒滅之遂罷招安之
説陛下以報仇雪恥為己任仗義而行天下兇頑不義
之徒固将斂袵倒戈而聽驅役之命矣漢光武為銅馬
帝者用此道也東南之卒既起則又命福建團結槍仗
建汀南劒邵武四郡可得二萬人各擇其土豪使部督
之以俟興發命兩浙募水手并起諸州撩湖捍海等兵
盡付水軍命江東西湖南北募弓手以在官閒田給養
人得一頃正税之外科須一切與免命廣西及長沅鼎
靖于見教洞丁中簡其精鋭分畨起之屯戍襄漢以京
西淮南荒廢無主之田為屯田招集兩河山東本路流
徙之人畧依古法均節之擇强壮者訓習武藝使且耕
且戰文武臣中有明習營屯之事肯自奮者因以任使
凡此六條陛下試使執政大臣委棄簿書細故勿設他
説以相論駁日夜以圖擇人而為之累嵗積日必見功
績于是時而兵弗强敵弗畏盗弗息然後歸之天命無
所為矣不然是自棄也陛下茍有自棄之心而欲求勝
于目前三尺童子亦知其不能矣其五曰定根本者豈
非建都之謂也陛下家世都汴舍汴何都焉今都城已
失則必思所以克復舊物者然考天下之勢莫强乎闗
中今則力未能至按南渡之迹莫過乎建康今則事理
不可參擇二者欲强進取之資而無形勢之失惟荆襄
為勝春秋之時楚用是而抗衡上國窺周問鼎曹操聞
孫權以荆州借劉備則失箸驚恐厯朝建立必增重上
流庾亮欲經營中原則先分戍漢沔晉太祖欲伐魏則
先廣襄陽資力故晉之何充謂荆楚國之西門地帶魏
趙得人則中原可定失人則社稷可憂今方城鄧林雖
非天險然漢水為池上下不過千里其要害易守非如
淮泗汗漫平原曠衍四通五達易入而難避也誠能屯
唐鄧之田以養新兵出廣西武陵洞丁并施黔山軍築
堅壘列守漢上阻以水軍防以正軍繚以弓手民兵牽
制江黄呼吸廬壽則攻取之計成然後陜西聲氣相應
而騎卒能至川廣之富皆可供億且比於漂泊大江之
南棲伏東海之濱險易利害相去逺矣建康固是六朝
舊邦甘守偏隅遷延國祚亦何不可而臣獨為不可者
盖以陛下之責與晉元不同故也西晉為劉聰併呑復
立懐愍兩君皆遇弑殞故帝以瑯琊王慿王封專制江
淮十年之威又因人心未忘晉起而立國然傳祚十世
享國百年强臣内叛苻秦外逼其得存猶綴葉露耳當
時非謀臣猛将提重兵出入終不能復取中原者亦勢
使然也今陛下父兄在北中無恙穹廬蠻帳相與類聚
其衣服飲食居處動靜豈得比中國民庶中人之奉哉
其聞陛下登寶位也必旦夕南望曰吾有子弟為中國
帝王吾之歸庶有日矣痛摧愁荒屈辱之中發此念為
此言于今數年日迫月切而獻謀者方欲導陛下南駕
日逺月忘遂無復國之謀别求建都之所此臣所以深
不曉也今河東河北之民知朝廷不復顧念己甘為金
人山東京西淮甸之民猶冀陛下未忍遽棄若更遲延
嵗月無以拯之則怨恨陛下為敵國者所至皆然亦何
必尼堪哉于此而欲建都臣知其必不能然亦何心願
陛下先命呂頤浩杜充過江廣斥堠治盜賊然後精選
二三萬人為輿衛于穩宻州郡速置營屯居室以安存
其所謂老小者陛下提此兵渡江南北緩轡而上遣使
巡問父老撫援刀刃之餘民至于荆襄規模措置為根
本之地猶漢髙之闗中光武之河内雖巡幸徃来征伐
四出而固守不可失者以荆襄為重陛下富于春秋非
如昔人白首舉事覬萬一之成者誠能堅忍鼔勵坐薪
嘗膽悠久為之而不能濟則書所載夏少康周宣漢光
武之亊皆為妄言以欺後世不足信矣陛下必謂不然
也
　
　
　
　
　
　
　
　
　
　
　
　
　
　三朝北盟㑹編卷一百五十二
欽定四庫全書
　三朝北盟會編卷一百五十三
　　　　　　　　　　　　宋　徐夢莘　撰
　炎興下帙
　　起紹興二年十月六日癸巳盡十一月五日戊戌
其六曰選宗室之賢才者封建任使之今陛下之族被
擄而去者衆矣所存亦無幾何黄潛善鄭慤小人之見
本無逺識謂陛下以支子入繼又不緣傳付之命國步
方梗恐肺腑之間不無非望之冀考其行事必曽進言
恫疑虚喝以恐動聖心故自南都以至淮陽誅竄之刑
疑忌之意相尋繼見雖其罪戾或自貽慼然豈盡出治
親齊家之美意哉殆非所以鞏固基圖紹延佐命之道
也為今之計宜于同姓不問親疎選擇賢才布之内外
廣加任使其望實傑然尤出衆人之上者陛下宜留之
宿衛夹輔王室以慰祖宗在天之靈以續國家如綫之
緒使仇敵知趙氏之在中國者尚如此其衆既失復得
者非獨陛下一人而已則其撲炎火之横心立異姓之
逆圖庶其少息乎其七日存紀綱以立國體夫一君子
進衆小人未必退一小人進則衆君子退矣勢不兩立
而于君子獨難盖其道固如此仁宗皇帝在位最久得
君子最多而小人亦時見用然罪著則斥之君子亦或
見廢然忠顯則收之故其成當時之功貽後人之輔者
皆君子也至王安石則不然斥絶君子一去而不返崇
信小人一任而不改故其敗當時之政為後世之害者
皆小人也仁宗皇帝所養君子既久且逺日以消亡矣
王安石所用之小人方新而近蕃息未艾也所以誤國
破家至毒至烈不知己時然則陛下求君子而用之不
愛爵賞以待其人豈非甚不易得乎君子未多時而已
無堪敗事顯著之小人稍稍類聚未至則召之惟恐其
不来既至則用之惟恐其不速陛下土地金帛能有幾
何豈堪此輩大言輕用盡輸之敵國耶将以汲引豪傑
延致英雄是猶却行而求前北轅而適越也夫以賢治
不肖此治平以前陛下之家法以不肖治賢此熙寕以
後陛下之家戒矧今日否塞之氣充牣于中原隂長之
滋勃興于强敵非得希世異才上下内外參任迭用泰
何由復否何由傾乎此存紀綱之一事也右文左武者有
國不易之道也漢髙祖用韓信彭越不以加于蕭何漢
光武用賈復耿弇不以加于鄧禹劉備用闗羽張飛不
以加于諸葛亮唐太宗用李靖李勣不以加于房杜非
獨其禮之等降不同其誠心所以待遇之意亦異今未
有鉅賢碩德立乎朝廷以将運籌指蹤之功陛下所深
恃以為爪牙者惟三四庸将耳夫此三四人以近時論
之曾不足以當种師道之役何况古昔名将乎而偃蹇
龎然嘗負重寄使平冦盗尚或未能豈敢望其向金人
發一矢哉自媿無以稱職則大言詭論以上欺睿聽慢
辭倨禮以下視朝士謂今日禍亂皆文臣所致耳敵人
方强不可不避乗時而動又不能節制其兵動則潰潰
則盗盗則招招則官反復循環無有窮己其為國家之
害豈淺淺哉願陛下委大臣以腹心遇近臣以禮貌天
下懐才自負之人必願立乎左右緩急之際必有能為
陛下竭忠盡節不愧古人者豈皆如臣等輩伈伈俔俔
下心低首不能為朝廷輕重者哉忝奉内朝班綴之列欲
求近侍如汲黯之氣折淮南誠未多得羸馬敝輿惴惴
然于長㦸大劒之中卒伍賊人皆得以惡聲誰何之不
敢正色忤視少拂其氣從臣如此况其下者乎唐制監
察御史秩七品夫禄至卑也然銜命出使則節度使具
􁃅鞬戎服郊迎本朝郎官出使序位在轉運之上凡此
盖欲尊重天朝習民于上下之分也故事宰相坐待漏
院三衙軍官于簾外倒杖聲喏而退今見在分庭抗禮
矣推此類非一日長而不已陛下不為之别異表著是
自削堂陛無復等威亦将何所不至哉此存紀綱之二
事也治天下者必取篤實躬行之士而去浮華輕薄之
人所以美教化善風俗本朝自熙寕以前皆守此道王
安石以佛老之似亂周孔絶滅史學唱説虚無以同天
下之習其習既同于今五十年士以能談説相髙不復
見諸行事曰此粗迹耳不足道也其或蹈規矩守廉隅
稍異于衆者則羣議而聚罵之以為恠物繆人此浮華
輕薄之為害也夫欲變風化俗惟係上所好惡陛下力
行孝弟則天下為孝弟者出矣陛下崇尚名節則天下
守名節者出矣故今日正當賞廉白而黜貪汚崇行義
而斥奔競旌能實而懲妄誕貴忠厚而杜殘刻以變風
俗茍反此道頽弊日甚必至顛覆而後已至若文詞之
麗言語之工倒置是非移易白黑誠不宜任用以為浮
薄之戒也靖康二年顔博文䛕佞張邦昌則曰非湯武
之干戈同堯舜之禪遜及為邦昌上表請罪則曰仲尼
從佛肸之召本為興周紀信乗漢王之車固将誑楚博
文近臣能文之士也其操術反覆如此陛下冝推類而
察之以陟降多士此存紀綱之三事也法度者治天下
之器號令者行法度之具信令者出號令之實孔子曰
自古皆有死民無信不立聖人重信至于易死疑若太
過特守法度固結民心非信不可也真宗澶淵之盟契
丹守之百二十年不敢輕動宣和宰相王黼一日敗盟
舉兵取誓書還之天章閣天地鬼神照臨重誓自我背
之遂使金人得以藉口夫金人何憾于我哉皆契丹教
之假手借兵以報中國之怨爾失信之禍一至于此孔
子之言良不為過此紀綱之四事也臣禀賦愚下無以
踰人然夙夕思之得此七䇿剔為二十條于當世之務
雖不能盡亦可見大畧矣惟陛下動心加慮反覆而考
焉以為可行則至誠惻怛而速圖之日月逝矣嵗不我
與機事之来間不容髮徃昔雖不可追然不可謂無可追
者而遂己也謂今日難于前日安知後日又不難于今
日乎天豈勝人大福不再深可憂懼今年之春雷震大
雪白虹貫日中冇黑子錢塘之禍實先示象恭惟上天之
仁眷顧陛下懇懇至厚陛下出于危難側身怨艾親近
書史引對多士減撤玩好躬親庶政亦非復維揚之比
臣民共知不可誣矣然任至重者力必强責至大者憂
必深天下萬姓以二帝之故望陛下者非止如是而已
也迺二月金星犯大火芒怒赫然九月朔日有食之車駕
復有預防之行明堂遂虚陽德不競錢塘受辱之地豈
可再擁六飛縣名柏仁髙祖不宿若遂遊㑹稽幸三衢
則地形窮僻扈衛勞攘貢賦不通財用益窘道路艱阻
朝覲益稀郵置幽深命令益隔人知陛下無復中興之
志威權損削無可希望投戈四逸孰能知之唐荘宗末
年之事可不畏哉惟有如臣前陳思迎父兄誓報仇敵
奮發强厲有進無退非怯懦畏避之所能濟也不然而
怙恃天命之不庸釋是猶不耕于田枵腹以待嘉禾之
旅生不績其麻露體以待野蠶之成繭事理之必無者
也又惟斯民戴宋無已者徒以祖宗德澤深厚之故雖
甚塗炭猶未瓦解猶未反叛然以比来巡幸所過觀之
道傍里縣之民一切空盡以避兵卒甚者田疇荒萊室
廬破毁生聚不保滿目蕭條殊非来蘇望旱之美傳示
四方何以彰德萬一淮泗有警敵騎羣然俱渡大江陛
下又将深尋幽逺則囘顧州縣復為虚邑必曰君王尚
且畏辟何以責我守城民心觀此安能久忍而無變亂
若不望風呼號以事敵人則必推擇賢能以自保治陳
勝吳廣因民不忍而劉項乗之秦遂滅亡者盖本于此
今宋祚之再興在陛下其遂陵遲不振亦在陛下天下
記之野史書之善惡榮辱之傳亦猶今之視昔夫湯以
七十里而有天下楚以七千里而為仇人役彼荀卿所
以悲而笑之可不鑒乎昔宗澤留守京師一老從官爾
然以至誠鼓動羣盗北連懐衛之民誓與同迎二帝皆
相聽許尅期而應者無慮數十萬人不幸澤死其志不
就復為潛善伯彦所深嫉故無以澤所謀達宸聽者以
此知人心未厭二帝之德况于陛下身為子弟誠欲北
向而有為臣将見鋤耰優于長鍜奮臂威于甲兵舉四
海為陛下之用矣或聞宇文虚中踵邦昌劉豫受偽命
專制山東若陛下親總六師遣一介之使徃諭至意開
示大義許以茅土資其兵力彼之順命猶反覆手皆非
甚難獨在陛下斷與不斷為與不為爾夏國事宜張浚
已行措置得其聽信稍舒西顧之憂則闗中尚可經營
不至遽失淮南荆襄藩蔽接連山東合從掣肘之患則
金人所守者數千里之地兵勢必分力不得合批亢擣
虚攻其不備多方以誤之不厭不倦以十年為期陛下
不能掃除妖氛一清國步修上京之廟貌都鞏洛之神
臯逺迓父兄歸安鳳闕再修儀物永固龍圖陛下于此
時憂憤方已儼然南面稱宋中興永永萬年欣懐無斁
其與惕息奔走忍恥臨危有如今日豈不萬萬相絶哉
臣本踈外之蹤無所知名悞䝉殊異重惟職司注記掌
書言動喪亂已来典籍廢缺官業不舉素餐是愧况冦
仇未殄强敵慿陵致陛下鑾駕徬徨百姓未知死所臣
子之義有殞無辭有知不言有言不盡茍非畏禍即是
欺君震怛于中不能自已戅愚抵首理合誅夷寛仁如
天恃以無恐茍或其言可采有補大猷尺寸之功垂名
竹帛是古人所榮㣲臣之至願也伏惟陛下留神察而
赦之幸甚　孟庾領姚榮兵四千徃建康府　罷劉紹
先兵以為福州兵馬鈐轄劉紹先知江州也朱勝非江
州安置紹先不甚禮之勝非銜之至是勝非復拜相乃
短紹先于上前移紹先為沿淮防遏使紹先至建康而
江東安撫大使李光都督府參謀傅崧卿見紹先来索
錢糧不喜皆奏其非乃召赴行在分其兵𨽻劉光世楊
沂中以紹先為福州兵馬鈐轄　罷王冦趙琦軍罷王
冦趙琦以其軍分𨽻張浚楊沂中　知楚州祝友叛附
于劉豫通判劉晏知楚州軍州事　偽齊京西路提㸃
刑獄公事牛臯来降
十一月韓世忠來朝
五日戊戌詔求能還兩宮之人詔曰朕以眇末獲承至
尊五年于兹天未悔禍父兄逺狩嵗月寖深雖禱祝而
求不忘于寤寐而祈請之使莫效于精誠引領瞻望心
焉如疚日者于艱危之際稱秩元祀盖以温凊急難之
念請命于皇天后土及我祖宗夙夜祗慄以候降監載
念國家百七十年之涵養豈無忠義感發懐憤善謀之
士如漢侯生者慰朕焦勞茍鑾馭之可還詎尋常之足
報應四方有為謀䇿能還兩宮者實封以聞果行有效
當以王爵賞之播告天下明知朕意　廬州壽春府鎮
撫使王享欲附劉豫巨師古擒送行在
　
　
　
　
　
　
　
　
　
　
　三朝北盟㑹編卷一百五十三
欽定四庫全書
　三朝北盟㑹編卷一百五十四
　　　　　　　　　　　　宋　徐夢莘　撰
　炎興下帙
　　起紹興二年十二月一日丁亥盡其日
十二月一日丁亥朔布衣吳伸上萬言書十二月初一
日布衣吳伸謹齋沐裁書昧死百拜獻于皇帝陛下嘗
讀太史公叙布衣王蠋狀于田單贊曰昔燕之初入齊
聞王蠋賢令中軍環畫邑三十里無入而使人謂蠋曰
齊人多髙子之義吾欲以子為将封萬家蠋固謝燕人
曰子不聽吾引三軍而屠畫邑王蠋聞之曰忠臣不事
二君貞女不更二夫予豈助桀為暴哉遂經其頸于樹
枝自奮絶脰而死臣讀至此未嘗不廢卷涕泣扼腕而
太息何哉齊一小國也且有慷慨忠義之士今天下之
大四海之廣得無其人乎况天下之士自崇觀以来䝉
被國家教養雖山林臯壤巖谷海隅靡不承肓而受恩
德者矣何以大國之人不如小國之布衣乎臣固有意
于是今臣至貧且賤初非以富貴為心爵禄為念又非
欲以片言幸陛下之用從而求賞揣臣之心實無纎毫
覬覦况臣曾立功于近世者屢矣亦未嘗論功而求仕
進則今日之無意于爵禄也明矣無意于爵禄而有言
者非他臣恐萬世之下罪我聖宋無忠臣義士故以臣
所聞所見盡臣之忠竭臣之愚為陛下陳之伏望天慈
早賜睿覽不惟臣一身之幸将為社稷宗廟福天下生
靈之幸也臣竊觀陛下有孝弟之大德而二帝之問不
通陛下有湯武之聖明而敵國之陵不已陛下有太王
之至仁而土地之封日削陛下躬堯舜之節儉而國用
之富不饒陛下震雷霆之天威而盗賊之鋒未戢凡此
五者非特臣得以疑之使三尺之童有知有識亦將有
惑焉何哉二帝之問不通者臣竊謂非陛下忘父兄之
遷也非大臣忘君父之恩也盖亦人力有所不及思慮
有所未至焉臣竊觀趙王入燕也使者十輩既不能達
國之音又不能全身于外當時在朝若張耳陳餘之徒
非不賢也非無謀也獨不如一厮養能以片言説燕與
其君俱載而歸今兩國之難未解而鼎峙之形已分使
者雖數十軰金帛雖數十萬能免偽齊之盗乎此遣使
不如用厮養明矣敵國之陵不已者竊謂陛下忍小恥
之太過也視小敵之太怯也盖敵人之性内柔外剛若
或避之遂益强横臣竊觀苻堅之陵晉也興師百萬力
足以移山岳鞭足以填江海謝元以計沮之敗衂淝水
設使當時忍示怯奔而避之由江迤南當為秦之屬郡
矣故古人有言曰可以計勝難以力屈即此觀之雖得
鬬将十萬不如一謀士明矣土地之封日削者臣竊謂
陛下視疆埸之太輕任藩屏之太易也臣竊觀越王勾
踐之脱于吳也嘗膽以苦其心任賢以廣其謀雖一飲
一食未嘗不以滅吳為心故當時其恥雖大其國雖削
數年之間復其疆而雪其恥當今陛下國政之屬如大
夫文種者誰歟軍旅之託如范蠡者誰歟然陛下移蹕
而去之者屢矣百姓從之者如歸市雖太王之仁不過
此也昔太王去邠而王岐山今陛下有滅敵之心而不能
復父兄之仇此臣所以曉夜太息為之不平也國用之富
不饒者臣竊謂陛下千里寄託之非人四方土地之曠
也臣竊觀司馬宣王之輔魏也先廣田蓄然後為滅敵
之計當時鄧艾著濟河之論又陳屯田之利其言以二
萬人屯淮北以二萬人屯淮南合四萬人之衆且田且
守嵗入米五百萬斛十萬之衆可給一年之食臣竊見
今日自常潤抵界至于大江極目百里盡成荒墟所謂
良田不知其幾千頃自淮迤南荒蕪之田又不知其幾
千頃疲卒旣多冗官不減若于此時且耕且戰則軍食
何患不足矣盗賊之鋒不息者臣竊謂陛下姑息之德
太厚而殺戮之威不張也臣竊觀宓子賤之治單父齊
冦至魯人不及自刈麥父老請民出穫宓子不許且曰今
亡麥明年可種若使不耕者得麥則是使民樂有冦之
來也臣竊意盗賊不可不威昔光武中興未嘗不以討
賊為先故殺之則彼畏而自息招之則彼安而復叛臣
以謂用盗賊攻盗賊則草冦無患乎不平矣此五者雖
若國之急務然猶未足為陛下輕重臣復見國勢如累
卵之危生靈有塗炭之厄臣曉夕為之寒心臣竊謂太
祖皇帝之有天下也奄有九有席卷八荒東漸于海西
被流沙北極單于南底交趾四方之大罔不臣服當其
四夷未賓之初止有中原錢俶望風納土由是置五王
宅以待其自至其後李煜欲以臣屬乞為藩屏遣使請
命太祖皇帝曰天無二日殿闥之上豈可容鼾睡者是
欲天下一家中國一人也明矣創此基業垂之十帝可
謂盛哉太平日久偶因邊臣失守致使金人長驅而入
賴祖宗之靈社稷之福使兆民有託于陛下當時龍興
南都天下之人皆知陛下孝慈不忍父兄之逺播而居
其已破之城今此駐蹕久在東南之一隅臣竊為陛下
疑之不識陛下欲復祖宗之故業則陛下有萬世垂統
之基若止東晉之南據則不過有百年之世祚然百年
之計尚恐土地日削社稷日危亦未必安于百年也臣
聞自淮迤北見屬偽齊自古邊徼不能有中原此金人
以中原攻中原耳近臣説者必曰朝廷賴偽齊以為藩
籬以捍金人臣竊謂不然昔日之患患在手足今日之
患患在心腹不識説者将謂齊今不為盗能保其子不
為盗乎復能保其孫不為盗乎不識偽齊俟金人既定
之後去僭偽之大號還土地之故疆乎為復割據中原
久假而不歸乎若曰臣無伐君則六朝何為而併天下
若曰國可並立則隋髙何為而擒叔寶良由勢不兩立
尊無二上者也昔秦齊之强猶不敢久僣帝號今金人
竊我名器不歸他人獨授劉豫則知豫必以姦計為金
人謀也既為謀主則無臣心明矣况人臣之位與人君
之尊不可同年而語彼肯捨尊而就卑乎則知劉豫無
復納欵又明矣臣嘗譬之巨室之家假人以堂室之奥
而自處門廊之隅則居堂室者豈無呑門廊之心乎今
劉豫所以卑辭自遜者良由人心未歸而羽毛未成爾
縱使劉豫止欲割據一方豈不為奸雄開基又况自古
南北雌雄之勢但見以北併南未聞以南併北者臣竊
觀國之所重者三昔我神祖留意太學盖欲籠絡天下
之英賢而網羅天下之姦雄也陛下駐蹕揚州之時猶有
隨駕學生今悉罷去而劉豫乃為學校以延多士是誘
陛下之英賢可知矣今諸軍士卒皆河北山東之人其
初止因金人所苦故偷生南方貪陛下升斗之養也前
此兩年兵食皆足邇来竊見如劉光世軍中士卒一月
之糧或闕其半里巷私語皆曰健兒不如乞兒各懐去
心悉有竄志而劉豫大張聲勢廣示富饒省刑薄歛䘏
衆安民彼思鄉之人有所聞豈不動心是誘陛下之士卒
可知矣南北徃来商賈如織厚増其利售我物貨闗市
無征阜通無禁既開商賈之路遂雜五閒之徒古人夷
闗折符使命猶且不通况於徃来弗禁者乎臣竊見朝
廷内外事無巨細徃徃皆前期而知此無他從商賈之
便者然也從商賈之便則是誘陛下之行旅可知矣誘
陛下之英賢則謀謨可得而䇿矣誘陛下之士卒則戰
鬭可得而用矣誘陛下之行旅則國之虚實可得而知
矣臣竊見中國之士子不由科舉進者徃徃多不得齒
于仕版至於貧賤之士雖有嘉謨嘉猷非左右先為之
容無因至陛下前則好名貪禄之士豈不有如偽齊之
心乎臣竊見中國之士卒飽則稍安飢則心離懐鄉樂
土人情所同又况立隴之所繫嗜慾之所趨今移北就
南嵗乆無歸彼懐土之人豈不有如偽齊之心乎臣竊
見中國之商賈近縁軍興征求百倍為監官者以奉上
為心以刻剥為志行旅恨怨痛入骨髓由是百物不通
而征商又倍至於偽齊取民有制彼貪利亡恥之徙豈
不有如偽齊之心乎凡此三者悉有離心則陛下國勢
日以孤危臣又見劉麟猖狂尤甚狼戾者多父子異同
悖逆若一僣偽三年鼎勢已立今劉豫不自量力徃徃
自比文王而以其兵柄付之于麟陛下若稍緩其嵗月
彼将先收民心足食足兵形勢漸固則中原無復為陛
下有矣中原旣喪則偽齊反得太祖皇帝奄有中原坐
收四方之䇿矣臣又聞金人重兵悉趨陜西志在呑蜀
萬一不幸蜀有變動彼将順流而下水陸並進則陛下
豈可復有乗桴之行乎臣聞兵法有曰我不欲戰雖畫
地而守之彼不得與我戰者乖其所之也臣切謂先平
偽齊則是乖其所之也又况偽齊有聲無實若即伐之
如摧枯拉朽爾古人有言曰今不取後世必為子孫憂
今之偽齊若不亟平之不特為子孫患臣以為陛下憂
也臣覩九月有星彗于東南陛下肆赦其文自責可謂
上畏天戒之深也臣雖不曉天文疑其非災何以明之
昔楚將公子心欲與齊戰時有彗星出柄在齊占者曰
柄所在者勝齊恃得柄而不為備所以敗績今柄在東
南所謂得勝之道也若不因天時而制勝臣恐復如昔
之齊也故曰天與不取反受其咎臣觀東南之地本非
帝王之都歴考古今未有卜世之久者何哉西北之地
山髙而水深東南之地山秀而水清盖土厚者其山髙
水深從古至今卜都于西北者或過于十世而僭號于
東南者未踰于百年是亦土地之厚薄流水之淺深者
然也又况吳越之地形勢尤薄實非帝王駐蹕之地萬
一未復神京而建康古都亦可以暫駐鑾輿臣願陛下
整我六師用張天威特囘聖駕臨幸秣陵庶漸向于中
原無久居于海隅也昔孟子曰王者中天下而立定四
海之民故漢髙祖用劉敬之䇿而唐神堯從太宗之謀
所以享國日久也臣竊觀自古帝王之興兵權未嘗重
假于人如漢光武皆親御六師獨有唐末藩鎮之權太
重故有朱全忠之禍今陛下親御之衆不如藩鎮之多
也臣竊憂之臣願陛下簡練卒伍繕治器甲親征不庭恭
行天罰則擒縱在我而權勢不奪臣竊見陛下之兵尚
有百萬而精鋭之士又有數萬若傾國出師又不知其
幾萬設或併力北伐則父兄之仇可復而中興之業可
圖臣願陛下天謀早決如晉之平吳唐之伐蔡斷自宸
衷不容衆議又况利于人君者必不利于人臣利于人
臣者必不利人君且人臣趨戰于敵與坐享于家安危
不同豈肯棄安而就危乎今遁逃不發逗遛嵗月皆人
臣自便為安逸之謀然而臣則安矣君将危焉此正所
謂利于人臣必不利于人君之謂也古人有言曰兵聞
拙速未覩巧之久也今伐齊之䇿萬一少遲年嵗事必
不濟何以言之金人之所利者玉帛子女且如蜀中富
庶遐邇共知敵人留意必悉衆共攻東北之地屯兵必
少加之旣立偽齊必以為恃况彼素欺吾怯斷不為備
此中原歸于陛下灼然明矣兵法有曰攻其無備出其
不意此全勝之道也國之安危在此一舉陛下若猶豫
不斷金人得蜀必復立僣偽割據成國陛下土地止有東
南雖有智者知不能善其後也臣聞之為王者可升而
為帝帝者不可復降而為王萬一止有東南不過王國
之君其去帝業逺矣臣願陛下勿謂力有所未及時有
所未至因循茍安以東南為滿恐成大禍當以歸命侯
長城公自安之言為戒也臣竊觀周衰之末戰國縱横
猶無敢僣帝位者今此劉豫首為亂階彼雖不能成事
臣恐為湯武驅民者桀與紂也觀其姓名復符南宋此
亦可慮陛下雖欲忍而容之獨如宗廟社稷何如天下
蒼生何况劉光世韓世忠皆擁重兵久在江左坐食糜
費于國有損若即北伐正所謂因糧于敵者也伏望陛
下痛察臣言上以祖宗創業艱難為念下以生靈塗炭
為憂焚舟決戰如勾踐欲殺妻子焚寶器之時誓與三
軍觸戰共存共亡則危國可以復安亡地可以復得臣
聞之一人有慶兆民咸頼國家傾危百姓雖有榖粟安
得而食諸萬一出師糧食稍闕亦可權借于民斷在一
舉明喻利害今設使盡百姓之儲以贍軍獨不憂金
人殺而奪之乎臣聞之古人有言曰有叛卒無叛民民
有業而卒無生故也况卒之所仰者官給錢糧今既財
賦不足則兵食不繼而叛心日生叛心日生正如吳越
所謂舟中之人盡為敵國矣今臣伏望陛下重以軍糧
為念昔張邦昌僭號之時所幸士卒之心未離而去太
平之日未逺人思祖宗之德故未為國患今此離亂積
嵗士卒暴露日久咸欲息肩正猶水性趨西隨所决而
流也今若乏食其心必離臣恐大事去矣臣又見近日
沿邊州軍多用武人為守或不識字或不曉法州郡被
害莫此為甚而又或起于卒伍或招于賊徒毒心不改
逆謀猶存或以州叛而從敵或恃兵勢而虐民重念祖
宗廣土四百餘郡比為金人割據将去大半今淮迤南
若守臣不得其人則州郡逐時陷沒不知陛下沿邊州
郡復有幾矣臣以謂武人深不可用為郡守至如統兵
亦湏擇其善者若賀若弼有謀将鬬将之辨正此之謂
也臣嘗觀柳宗元有言曰削尾大之勢者莫如建諸侯
今之江北可謂土崩矣臣竊見近置安撫大使正如唐
之節鎮各有屬郡亦置部曲有分權之勢無補國之威
文臣為之則不知兵者有焉武臣為之則貪汚寡謀者
有焉設有冦至皆是提重兵以自衛統部伍以奔逃或
坐視而不救或伺隙以自便昔唐之割據皆此道也又
况自古以来國破者必易其君國亡者未必易其臣在
亡國之為將相者未必不為興國之将相于人君則有
利害在人臣初無損益正如馮道歴事四姓是也去此
就彼鑒之前代則有馮道驗之今世則有杜充陛下于
此不可不自為之計也臣竊觀周以同姓之親而昌唐
任異姓之權而亡不可不戒臣為陛下計之當今紓難
莫若以沿邊之郡十州之地建一諸侯以宗室之親者
主之彼有人民復有社稷且耕且戰足為屏翰上合天
數下安邊庭金枝玉葉布在四方方可以伐敵國之謀
可以絶亂臣之望臣前言願陛下伐齊者䇿之上也不
得已而建諸侯者䇿之次也捨此二者復有秘䇿當俟
對天顔而後面陳非紙筆得以盡也臣竊見近日遣使
未出我疆已為敵劫此乃以武臣守邊之禍然所喪雖
多似乎天以其䇿啟陛下矣臣昔見酈食其與唐儉為
死間事與今日頗相契合古人用間為上萬一陛下以
臣前言可采臣願為食其唐儉出使偽齊潜謀将定陛
下興師從而伐之臣雖遭齊鼎鑊之烹而忠義可以激
礪亂臣賊子臣死之日如生之年也臣竊見自料臣死
有三陛下怒臣狂愚之言而殺之通衢臣亦死也陛下用
臣狂愚之言而遣之死間臣亦死也陛下不聽臣言他
日或如王蠋自經于樹枝臣亦死也有此三者必死之
道臣豈好死惡生臣實為忠義所激不顧㣲軀此心願
為聖宋之鬼不忍為偽齊竊國之民也臣又聞主憂則
臣辱主辱則臣死竊見大宋未見有肯辱肯死者臣復
恐為萬世笑故以狂愚一得之慮為陛下陳其梗槩昔
比干剖心子胥䲭夷二子皆𫉬美名而以惡聲歸于其
主此又非臣之所欲也今臣不貪爵禄不釣名譽不畏
誅戮其所欲者欲陛下靜而思之欲陛下聽而行之庶
幾上可以回天意下可以收人心况太平之業在數年
間陛下不修太平之業将以太平之業屬于誰乎臣之
愚忠已貫日月臣自謂無求于陛下而陛下必有求于
臣之言矣竊觀世俗之所好者莫好于富貴今臣視之如
浮雲故終始以不貪為言况趙孟之貴趙孟能賤之臣
萬一得為太平之民豈不優於亂世之將相乎臣又見魯
仲連談笑而却秦軍平原君欲封之魯仲連笑而謝曰
所謂貴于天下之士者為人排患釋難解紛亂而無取
也即有取者是商賈之事也臣雖不材持此心久矣臣
曩于鄉曲里閈猶且患難相救危厄相助况于君父艱
難之時臣竊見近為陛下陳其利害者其志將以求爵
禄也其大将以沽多譽也或再三至于數十徃徃陛下
見之既繁視以為常雖間有竒謀異䇿相見待遇一槩
今臣之書已盡愚衷歴陳于前無復再上孔子曰用之
則行舎之則藏正愚臣之謂也言甚拙直不事雕琢止
取其利害之大意或可或否願陛下詳加擇焉干冐天
威臣無任俯伏待罪之至臣仲昧死百拜　牛臯李横及
金人戰于汝州克汝州又戰于潁昌府克潁昌府先是
劉豫殺凌唐佐其家屬各脊杖二十拘管在潁昌府李
横克潁昌府得唐佐之妻田氏歸于襄陽横報朝廷召
其姪孫凌憲令徃襄陽迎田氏憲未到襄陽已為李成
所據田氏再陷于偽境不復囘朝廷贈唐佐敷文閣待
制
　
　
　
　
　
　
　
　
　
　
　
　
　三朝北盟㑹編卷一百五十四
欽定四庫全書
　三朝北盟會編卷一百五十五
　　　　　　　　　　　　宋　徐夢莘　撰
　炎興下帙
　　起紹興三年正月盡十二月
紹興三年正月范温自登州率衆歸行在先是建炎間
山東兵火有滄州人李齊聚衆據沙門島宻州板橋人
徐文據靈山寺范温萊州農家人聚衆據徐福島温無
他長惟待人以至誠故能得其衆心呂頤浩為宰相也
知海島中有李齊乃奏上取㫖遣其姪某及樞宻院凖
備使換呂某董某等二人乗海船賫詔招齊使歸朝廷
其勅書曰勅李齊并一行軍兵等朕惟海岱之區久被
外邦之毒生靈靡極敵人無厭爾等合閭里之諸豪冐
干戈而力戰其行莫遏所向有功遂摧席捲之凶頗𫉬
提封之舊爰加勇爵用表軍鋒俟登井賦之輿圖其上
師徒之閥閲緬聞忠烈良用歎嘉除李齊先次給告授
武翼郎閤門宣賛舍人外一行軍兵俟收復到日即具
功績申尚書省褒擢故兹奨諭想宜知悉春暄汝等各
比好否遣書指不多及船乗風誤至徐島為温之黨所
獲送于温所温以禮待呂某董某且詢問朝廷消息稍
知其詳遂具陳情状差人隨船囘行在且告以李齊已
順偽齊矣時紹興元年也朝廷旣得状即遣人以武翼
郎閤門宣賛舍人招温温遂率其衆以二年八月到海州
東海縣九月離東海縣十月到青龍鎮剳寨至是赴行
在授武功大夫康州刺史依前閤門宣賛舍人忠鋭第
四将改神武中軍左軍統領官其餘将佐以次授官
賜范温等撫諭招收勅書勅范温等省所奏今来京東
路登萊等州似此等諸頭項忠義之人不少縁未知車
駕駐蹕息耗未肯前来㐲望給降海行撫諭付温等招
收併力勦金人事具悉朕昨遭强敵之侵頗失中原之
馭凡承平之故俗皆隔絶于殊邦按圖以思當饋而歎
兹暫留于越嶠悵尤濶于齊封乃聞英豪多率徒旅堅
塢壁以自守胃干戈而直前懐祖宗涵養之休恥仇敵
服從之醜嘉汝能爾為之慨然爰頒惻隐之書用示綏
懐之意其紏合併之力以圖興復之期趣掃强隣永固
文軌故兹示諭想宜知悉秋凉汝等各比好否遣書指
示不多及　賜范温等奨勅書勅范温等省所奏契勘
金人初渡黄河温等便道居牢山繼聞本路投順遂集
忠義乗船入海據守福島山東既下北軍于登山黄縣
萊州小髙濰川昌邑宻州鑒山及沿膠河兩岸深溝髙
壘分屯人馬督貴州縣括刷錢糧討冦鄉村拘牧牛馬
老稚離散田野荒蕪民不聊生無以赴愬温等雖尋常
止岸或稍綽遊騎或攻劫營寨勦殺敵人誓竭忠節本
軍凡遇金人接戰内有得功之人别有犒賞遂量功績
逐意借補加轉官資伏望将已借補之人給降告剳補
正官資事具悉朕惟勁敵長驅全濟不守凡妖氛之所
被如滄海之横流汝志存誠耻附于逆乃前期而避鋭
徑率衆以乗危隔絶朝廷薦更嵗籥偶使旜之及境附
奏牘以披誠志節如斯古今誰及爰峻加于爾秩仍偏
録于有功其共復于予封以卒成于汝志故兹奨諭想
宜知悉秋凉汝等各比好否遣書指不多及　牛臯李
横董先及金人戰于朱仙鎮劉豫請援于金人烏珠以
兵援豫與王師相遇于諸仙鎮王師敗績董先初從翟
興擢知商州紹興二年先以豫勢盛乃附于豫屢與金
州王彦戰後復歸于李横戰金人于朱仙鎮也　金人
陷順昌府　金人攻商州知軍州事邵隆棄城走先是
王彦在金州屢破大冦威聲益著于是宣撫司又以彦
節制商虢陜華彦曰上雖南巡不忘西顧今商虢陜華
沒于偽齊而陜郡尤宻邇河東異日恢復故疆必自此
始乃遣僚屬髙士瑰部分兵将圖商虢直抵盧氏與大
兵三遇皆破走之遂定商州宣撫司以邵隆為知州至
是金人偽皇弟都統薩里罕大舉圖蜀自商州以入金
人攻商州隆自料不可當即退軍上津　金人陷金州
先是宣撫使張浚召吳玠王彦及興元帥劉子羽㑹議
于興元約金人若以大兵入蜀即三帥相為應援至是
薩里罕盡發五路叛卒自商州侵入彦即駐軍漢隂以
應梁洋金人併兵自上津疾馳不一日至洵陽境上彦
飛檄召漢隂諸軍統制官郭進以兵三千先至乗流夜
發逆戰于沙隈不勝明日金人以官軍寡少欲晡時步
騎並進塵坌蔽天彦曰敵逺鬬飈鋭難與交鋒彼所疾
馳者欲因吾糧食以入蜀耳盡焚儲積發居民趨險保
聚盡督漢隂自石泉趨西鄉将與宣撫司兵馬㑹自此
遂失金州㑹浚遣幹辦官甄援来督彦清野彦遂趨饒
風闗㑹合
二月金人陷饒風闗遂陷洋州興元府薩里罕以重兵
薄饒風闗吳玠率諸軍倍道赴之使人以黄柑遺敵薩里
罕曰吾公來何速耶玠率楊政田晟王俊諸軍及金戰
于嶺下數戰皆勝王彦以八字軍至山下援玠玠諸軍
見援兵稍弛備玠怒欲斬小校而小校走投金人告以
虚實故金人知郭仲地分雖險而兵寡弱易攻乃繞出
饒風闗背夜以輕兵襲取之仲果退金人以精兵夾攻
王師之背王師皆退玠斬之不能止遂焚興洋儲積走
興州金人遂陷洋州興元帥劉子羽焚儲積遁走軍大
敗金人又陷興元四川震恐　馬擴除都督府參議官
牛臯奔于西京
二十四日庚戌池州左軍反初葉煥代王進知池州也
請不用進兵用招敢戰三千人朝廷從之故進以其兵
屯饒州煥到池州招敢戰三千人分作五軍是日左軍
反欲與中軍合中軍已擐甲兵馬都監華旺聞之持雙
刀入中軍問何故擐甲曰欲為備耳旺曰反者左軍也
你中軍不宜動乃大呼曰可皆釋甲不者斬衆皆釋甲
旺存撫而去至右軍右軍亦擐甲矣旺又使釋甲右軍
以諸軍不相應遂焚天王樓攻郭西門走出柯村煥移
文王進使攻之進使兵至追趕過江星散不知所之
王庶為川陜宣撫司參議金人陷興洋四川震恐先是
宣撫使張浚以興元帥議論不合移知成都庶己行浚
即至興元閲視庶平日之所營為毛舉而髮數之簿書
之間得不謹奉行宣司指揮計若干件遂改庶知嘉州
庶請祠浚以庶不遵奉行府命令盡奪職名而奏劾之
未報至是復念非庶不可以撫緝興元乃復起庶為參
謀委之巴南招撫散亡俾馳詣巴州措置梁洋一帶庶
至巴急散榜梁洋境上招其軍民不數日逺近㑹巴之
北境米倉山下視興元出兵之孔道于是金人不敢深
入　薩里罕由褒斜路退兵薩里罕既陷興洋到金牛
鎮覺不安自以深入恐無歸路而王庶己在巴州散榜
于興元洋州間金人死傷已過半無所掠大失所望又
吳玠使舖兵傳文字皆言㑹兵馬守諸路隘口不放金
人囘歸厚犒舖兵令行金人邏得之果疑遂囘取褒斜
路拽軍馬而去褒斜路狹隘唯可單行故凡所擄𫉬悉
棄之于路玠加檢校少保充利州階成鳳州制置使
趙鼎知洪州兼江西南路安撫大使趙鼎進用呂頤浩
薦之也鼎為御史中丞則彈奏頤浩之罪李迨知筠州
乃頤浩之客也鼎為江西安撫迨申朝廷乞囘避朝廷
以迨易知信州鼎赴洪州也取路由信州汪洋裁書謁
鼎鼎大喜問秀才能與鼎同行過江西否洋曰諾鼎遂
與洋同行居鼎門下有俊名後為第一人及第賜名應
辰者是也　劉光世韓世忠来朝　張浚遣統制王浚
收復興元府洋州　王彦克金州金州失利也劉豫遣
周貴偽為京西安撫使盗據金州至是王彦發鎮兵復
自饒風闗以出漢隂貴領兵拒戰統制官許青横擊大敗
之貴僅以身免是時金州新罹兵革軍食艱難宣撫張
浚乃以彦兼本司參議駐兵閬中以備川蜀而留格禧
以兵三千控禦金房　權邦彦卒先是正月間邦彦卒
邦彦為簽書樞宻亊兼權參知政事幾一年碌碌無所
建明而卒　野記曰邦彦字朝美崇寕四年釋褐登第
靖康初宗澤知開封屯兵開德府金人来侵澤将孔彦
周敗之邦彦隨澤乗勝追擊欲徑至京城解圍行及衛
南戰敗走而免建炎二年代盧益知東平府遷寶文閣
直學士孔彦周為鈐轄不相叶彦周叛去及金人来侵
邦彦棄城遁降朝散大夫三年知江州四年為江淮制
置發運使愚暗違傲人皆惡之紹興初以宰相吕頤浩
薦為兵部尚書二年同知樞宻院給事中程瑀言其謬
不聽時孔彦周為舒蘄鎮撫使聞邦彦得用遂叛降劉
豫邦彦在位亦無所建明卒年五十四　李横加右武
大夫忠州觀察使神武左軍副統制
三月二十七日壬午韓世忠加開府儀同三司淮南宣
撫使泗州置司　韓世忠為太尉武成憲德軍節度使
神武左軍都統制充江南東路宣撫使加開府儀同三
司制曰朕負黼扆而據域中之尊孰與慰普天之望披
輿圖而懐閫外之慮其唯先推轂之求乃眷虎臣久從
戎事髙勲當報兹隆開府之儀大任薦更式倚干城之
畧誕揚渙號敷告治廷具官云云頃宣威令徃殄敵兵
樓船南下而甌粤為清雖嘗舉褒崇之典鉄騎西馳而荆
湘底定顧未酬俊偉之功屬已盛秋方當嚴戍亷頗居
國詎容鄰壤之加兵李勣守邊將見敵人之逺塞少稽
信賞及此移屯遂除淮南宣撫使泗州置司于是世
忠軍于鎮江府
四月朱勝非丁母憂朱勝非母雍國夫人楊氏感疾不
安上遣國醫診視存問絡繹累月未安勝非數上章乞
罷宰相不許至是楊氏薨于相府勝非解官丁憂勝非
為宰相八月時方經畫淮北上倚勝非以辦勝非即上
陳五説謂敵當擊一者國内外軍屯無慮二十萬衆月
費二十萬緡倘無變通理必坐困逆豫力行什一法聚
歛以資敵若王師不出則豫計得行今當遣兵渡淮取
彼蓄積輦以實邊圉淮南既實民力自寛則江上之兵
可以進屯而敵計沮矣二者逆豫招誘山寨及知名賊
二十頭項彼雖得之矣必不為用我若失之則人心必
去且謂官軍不敢出北兵能驟来以江南為危地淮南
却為樂土今我年榖大稔兵力可用若乗此時擣其巢
穴自河以南必大振擾則淮北反危江南自安且金人
留鋭師與豫者不多我若一軍聲言取徐鄆實取淮揚
一帶一軍聲言趨京師實取光蔡一帶海道舟師聲言
入濱滄而實取青宻一帶逆豫聞之必分兵拒守然後
大軍出廬壽直擣亳宋所至州縣稽首迎降彼若固守
京城容有内變如曰出奔亦必成擒矣三者敵人使命
旣来而我繼以出兵恐我失信或致怒敵然我師不出
敵終不来茍安一隅已大失䇿况彼奸詐但計强弱敵
如尚强和必不集與其使敵併力南下曷若先破豫兵
去其一助兵法曰上兵伐謀其次伐交此乃交謀俱伐
之也前日使行未有要約逆豫過惡足可藉口夫師討
有罪進不渡河使之遄歸以待和約則我不為無辭也
四者淮北之民皆吾赤子如大兵一出當明諭將帥凡州
縣官金帛財物均以賞軍若不可運則稱詔以給貧民
人必大喜昔藝祖伐蜀詔王全斌等府庫俱賞将士國
家惟取疆土盖此意也五者王師渡淮所下州縣只以
助順土豪有功者領之才出衆者擢為守将俾之隨宜
措置控扼險要自為守備又况有此事力移之淮南資
糧豐饒軍勢益張兵書所為以攻為守變弱為强之術
也如此不過三二年中原可定書奏上皆施行之
除劉光世加檢校太傅充江南東路宣撫使劉光世特
授檢校太傅胡世將繳詞頭上不允光世為宣撫使置
司建康府尋移池州兼淮西路宣撫使　翟興贈保信
軍節度使以其子琮為利州觀察使劉豫猖獗道路阻
絶河南消息不通者一年餘翟興之死猶未知端的至
是邊報興自去年三月為偽齊劉豫所劫力戰墜馬死
矣上聞之深加嘆悼乃下制曰固藩維而外禦權莫大
于敵愾之臣擐甲胄以先登義孰踰于死難之士有能
兼是二者獨取名于一時宜舉䘏章以招大節翟興雅
好将帥之畧亟勵忠勤之規糾合師徒鎮臨方面肅中
權之威令禦外侮于封圻駭兹强敵之慿陵誓與孤軍
而鏖擊竒禍既作奮勢莫囘狼曋馳師身𫉬死而無恨
張巡遇害氣呑賊而有餘念爾仗節之忠興予當宁之
嘆可特贈保信軍節度使仍賜三資恩澤以恤其後又
有㫖授其子琮利州觀察使　劉忠在偽地為部下所
殺劉忠歸于劉豫也以忠為登萊沂宻都巡檢使至海
州懐仁縣為其部下所殺忠昔年殺張仙于此識者以
為隂報其部下藏其首来獻于行在　孟庾軍鎮江府
劉光世軍建康府巨師古軍揚州
五月神武後軍都統制巨師古罷巨師古為神武後軍
都統制軍于揚州韓世忠為淮南宣撫使令師古聽節
制師古不從世忠劾奏其罪師古遂罷以郭仲荀權神
武後軍都統制　徐文叛附于劉豫徐文軍于明州也
謀欲作亂朝廷命朱師閔徃襲之文覺而走泛海舟以
附于劉豫　潘致堯使金國還潘致堯使于金國歸道
金人之意云金人要大臣来議和書
十三日丁卯韓肖胄同簽書樞宻院事胡松年為工部
尚書撫諭四川官吏軍民勅成都府潼川府利州䕫州
等路官吏軍民等朕慨覽輿圖計安邦域眷于梁蜀自
我祖宗寛彼政刑革異時之苛急順其風俗俾終嵗以
嬉恬甲子再周干戈不試怨咨之氣弗起安樂之音相
聞繄國家施德澤之深故民物極繁庶之盛豈虞他盗
輒犯巖疆流毒闗中遂肆侵凌之計垂涎劍外未忘呑
噬之心幸背城伸一戰之威𫉬守險為四川之障然而
師徒久役備禦尚嚴轉粟兵間固多勞苦取民賦外諒
數征求所期暫費而永寕夫豈好勤而惡逸夙宵在念
焚灼于中惟强暴弗戢則敵當自摧惟禍亂已窮則時
當自定皇天是輔佇成綏乂之圖王化復行終底和平
之舊徃體至意尚堅一心
六月韓肖胄為大金通問使胡松年副之使于金國韓
肖胄自吏部侍郎除簽書樞宻院亊為大金國前通問
使上命朱勝非擇副勝非言故事副使用武臣時方艱
危不當專拘舊制遂薦胡松年為副從之肖胄松年至
京師劉豫欲見之松年曰見之無礙豫之偽臣欲肖胄
等以臣禮見肖胄無一語松年曰皆大宋之臣當用平
交禮堅執其説偽臣不能奪既見豫松年遂與肖胄長
揖叙寒温如平時豫欲以君臣之禮傲之松年曰松年
與殿院比肩事主不宜如是豫問主上如何松年曰聖
躬萬壽豫曰其志何在松年對曰主上之志必欲復故
疆而後已豫有赧色
七月朱勝非起復尚書右僕射同中書門下平章事朱
勝非丁母憂執喪居廬上遣使奪哀强起之三辭不𫉬
王人踵至賜詔曰念同心相與而共吾事惟二三臣其
一日不可以逺朕躬如左右手又曰朕方興復是圖盖
一切當用權以有濟卿安危所繫何三年不從政之可
言勝非辭愈切及叙本朝典故屬同列開陳上謂匪卿
疇克任者虚府以待又賜親筆詔曰卿罹私艱已踰卒
哭之制朕待卿為政奚啻三秋邪盖恩以義斷情以禮
奪况成命已頒輿情胥悦卿無濡滯以咈朕心勝非得
詔皇恐不敢辭上命督促甚至不得已而造朝復面陳
皆不許即乞歸第見賓客衣黧黒紫袍皂靴帶從之雖
居外治事而還家哀瘠盡執喪之禮　劉光世韓世忠
交訴于朝韓世忠與光世更戍世忠至鎮江府城下遣
人入城潛燒倉庫為光世所擒訴諸朝王德請于光世
曰韓公之来獨與王德有隙耳當身徃迎見之其下皆
不可曰身歸韓公公必有不測請勿行如不止當以騎
從不聽德獨馳徃或報世忠曰王德来矣世忠不信俄
頃德入謁世忠驚曰公誠烈丈夫曩者小嫌各勿介意
因置酒結懽而别光世移軍建康府世忠猶以兵襲其
後二将交訴于朝上遣使和解之仍書冦恂賈復事戒
之　宰相呂頤浩罷為鎮南軍節度使開府儀同三司
提舉臨安府洞霄宮御史中丞辛炳言頤浩不恭不忠
之罪頤浩遂罷宰相以使相宫祠
九月吕頤浩為觀文殿大學士宮祠如故辛炳再言伏覩
大廷宣制置罷吕頤浩左僕射以使相領宫祠制辭優
厚無一字貶出之意臣所未諭也謹按頤浩粗率乖謬
素無人望狥私强狠但有人怨兩位宰相狼籍非一不
特縉紳士大夫能言之雖三省六曹百司之人猶能言
之不特武夫悍卒能言之雖市井閭巷之人亦能言之
祖宗以来不聞有大臣如此者頤浩安而行之欺忽陛
下敗壊法度日甚一日旁若無人不知頤浩何所恃賴
邪臣嘗疏頤浩不恭不忠之罪欲望悉付外庭以明是
非鐫去将相崇資以正賞罰于是改觀文殿大學士宮
祠如故　岳飛来朝加鎮南軍承宣使江西制置使神
武後軍統制先是飛駐軍于洪州也趙秉淵為江南西
路兵馬鈐轄洪州駐剳飛因飲酒大醉毆擊秉淵幾死
安撫使李囘奏劾之至是上戒飛飲酒飛自此不飲初
有㫖任士安交軍馬與飛士安授江西總管洪州駐剳
飛支犒設帶甲人五千輕騎三千不帶甲人二千士安
有隱匿入已飛杖之一百士安以病瘡卒郝晸乃其統
制也士安在湖南所部乃辛企宗之兵也交兵與飛而
統制毛司禮反飛撫定之李囘帥江西也傅選駐剳于
蘄州聽囘節制飛皆乞為統制亦乞秉淵為統制于是
飛始能成軍　趙鼎為沿江制置大使　神武後軍及
御前忠鋭十将軍馬皆撥付張俊撥軍馬付張俊乃朱
勝非建議也後獨留忠鋭第五将在朝廷餘九將撥併
故忠鋭第五将至今猶屬朝廷也　朱勝非解官持餘
服制曰人主之論一相貴德則朝廷尊大臣之表萬民
制行為天下法睠予宰弼起自艱難既殫狥國之勞蘄
盡慕親之志參稽古誼與解煩機亶告治朝用孚羣聽
起復左宣奉大夫守尚書右僕射同中書門下平章事
兼知樞宻院亊監修國史義陽郡開國公食邑三千五
百户食實封一千一百户朱勝非髙明而肅乂荘重而
裕和學足以貫天人之本原量足以任國家之大計蚤
疇雋望首被詳延一登綱轄之嚴再秉鈞衡之重德業
寖觀于久大謀謨備罄于忠嘉自陟屺以纒哀方倚廬
而銜恤屬時多故圖厥老成式從變禮之權亟復經邦
之任尚資逺畧共濟康功奪人子之至情顧非得已舉
三年之通誼兹屢有陳朕惟篤君親之愛者所以厚人
倫存進退之正者所以屬臣節重違爾請庸慰母思勉
循去位之私俾遂執喪之懇於戯安危普注雖倚重于
壮猷忠孝兩全庶克終于令聞益懋顯揚之美助成廣
愛之風可從其請解左宣奉大夫尚書右僕射同中書
門下平章事兼知樞宻院事監修國史義陽縣開國公
食邑三千五百户食實封一千一百户持餘服主者施
行　詔移劉光世軍池州韓世忠軍建康府
十月吳玠加檢校少保鎮西軍節度使陜西經畧使
十八日己亥偽齊陷鄧州劉豫陷鄧州以齊安上偽知
軍州事
二十二日癸卯李横棄襄陽府偽齊陷襄陽府劉豫遣
李成攻京西成既行至鄧州而豫之衆有来歸襄陽者
鎮撫使李横以為冦至遂棄城出奔成遂入襄陽是時
李道亦棄隨州豫以王嵩偽知隨州嵩本桑仲後軍統
制背仲歸豫故豫用之横既棄襄陽未有所向州人
趙去疾勸横以衆歸朝廷横然之横在襄陽也岳飛遣
張憲招之不從至是横自黄州渡江徑徃洪州投安撫
使趙鼎飛知之馳徃洪州後横一日至横已參鼎矣飛
責横不相從之意横戰慄伏罪而已後鼎發遣横赴行
在分其軍明年岳飛乞董先為統制官又有李進者小
名號李僧兒軍中呼為入洞鬼初為桑仲統制官時俊
乃李進下第三人也亦在軍中　李簡棄郢州偽齊陷
郢州劉豫既得襄陽進兵侵郢州知州李簡不能禦乃
棄城而遁郢州遂陷豫令荆超偽知鄧州超班直也豫
謂有才而用之
十二月偽齊冦淮西王德靳賽以兵禦之　劉相以李成
知襄陽府　韓肖胄胡松年奉使金國囘金人遣職方
郎中王相李永壽来趙子晝館之命胡松年押宴
　
　
　
　三朝北盟會編卷一百五十五
欽定四庫全書
　三朝北盟㑹編卷一百五十六
　　　　　　　　　　　　宋　徐夢莘　撰
　炎興下帙
　　起紹興三年十二月十二日壬辰盡其日
十二日壬辰右迪功郎新授監廣州寘口場鹽税吳伸
上書書曰右迪功郎新授監廣州寘口場鹽税吳伸謹
齋沐裁書昧死百拜獻上皇帝陛下臣聞天無二日民
無二王日並出則爭光王並立則爭强勢不兩立尊無
二上者也劉項共興争奪相殺卒分雌雄之勢陳隋兩
立强弱相凌遂興呑併之師故忠人之國者願殺身以
成仁不易朝而事主若商之夷齊齊之王蠋是也今南
北有真偽之君淮汴如鴻溝之界忠臣義士一念及之
涕淚交頤臣雖不才而慕夷齊之髙風懐前人之卓行
昨居畎畆猶存憂國之心今荷宸恩豈忘報稱之效臣
頃自布衣陳蒭蕘之言者良由誠能貫日義在捐軀而
陛下不以臣愚不肖聽其狂瞽采其愚慮臣自顧無左
右先為之容獨以片言上達宸聽蒙陛下知臣于草莽
之賤命臣以初品之官臣之遭遇又非特賈生馬周之
比也臣上有垂白之母自受命之後豈不能歸拜慈親
誇鄉曲仰念有君如此之聖如此之賢聽諌納言雖唐
虞之主不過如是矣臣當酬報聖恩國爾忘家臣生則
願捐軀如王蠋以激勵臣子臣死則願為厲鬼如張巡
以殃禍敵人臣之忠義上徹日星自謂移孝為忠正在
此時故雖過門而不入也其勤勤念念唯興利除害是
圖慮危求安是務于是游江浙之途采徃来之議視敵
人之虚實觀國勢之安危講将帥之賢愚論財賦之得
失究士卒之能否瞻天時之動變察人事之從違訂禦
侮之後先臣既有所知聞不敢自黙復以管見上聞天
聽伏望聖慈察臣無覬覦之心憐臣冇忠義之節特賜
睿覽使臣區區胸臆得以陳前臣雖受僭越之誅赴之
鼎鑊亦為快幸臣聞之順天者存逆天者亡邇者金人
逞其雄心肆其彊悍驅脇我宋殃及無辜殄㓕生靈閭
閻塗炭陷其城邑取其金帛使老弱轉徙困苦流離莫
甚于斯觀夫彼之暴興豈能安靜又况兵戈之氣上聞
于天㓕亾之象幽及鬼神天将悔禍安靜有期圖䜟所
載非盡無據觀其謀謨止于金帛子女而已今天下殘
破兵火幾遍獨我西蜀富庶有年敵人窺伺盖曰適因
險阻未能即下故悉驅其衆以為蟻附彼旣傾衆以西
則劉豫孤立于東豫之孤危得不設詭即此觀之敵人
虚實不卜而可知也臣聞之中原者天下之根本也四
方者中原之枝葉也秦漢之君莫不得中原而後成帝
業唐室之亂至于二三如明皇德宗之時是也其亂之
甚不過數月或年嵗間而皇綱復振者無他良由即復
中原則四方定今陛下以聰明睿知之資應命世千載
之運承大統于已危之時振中興于顛覆之末中夏知
圖䜟之有歸符瑞表天下之有慶是宜中天下而立定
四海之民今乃屈翠華之尊而幸蠻海之隅臣未之曉
也昔太王居岐以避狄人今陛下居吳以避金人太王
之所避者特一狄人耳正如兵法所謂不敵則能逃之
陛下之所避者復生劉豫獨不念國削則身危之謂乎
况金人得吾土地不能守得吾人民不可用正謂貽患
害于劉豫昔元帝渡江終晉之世不得有中原當時僭
竊皆邉民愚魯猶且不能制矧今劉豫以中國之人而
據中原之位乎臣一思之畧無生意萬一劉豫未滅則
國之安危不卜而可知也臣聞之将者國之輔也輔周
則國必强輔隙則國必弱茍以世胄擇人則趙括為名
将之後必能全勝茍以勇鋭擇人則武信君有戰勝之
功必能自保今陛下付兵權之重寵爵位之尊不過二
三人爾其有道家所忌則趙括之徒可憂也其有戰勝
而驕則武信君之禍可戒也又况國恃之為安危民恃
之為司命豈可不擇甞聞古之命将也以謀将為先鬬
将為次智将為先猛将為次至于大将則兼智謀而有
之尚欲其通古今知成敗如孫權令呂䝉就學是矣及
觀古之為将進不求名退不避罪唯民是保唯國是憂
故戰則必勝攻則必取後世有異此謀靡不覆敗昔唐
之衰也首因黄巢之亂當是時諸道節鎮擒一黄巢如
摧枯拉朽爾又各坐視留賊邀功卒使唐祚不能支持
今劉豫無黄巢之衆而陛下當唐室之兵其如諸将自
為之計坐視安危何况夫庸将之見但求利己豈復憂
君盖敵滅則将帥無要君之權士卒無頻濫之賞其有
包藏禍心者則坐視成敗恃其主兵漸成跋扈古人師
克在和今陛下将士雖衆孰講亷藺之歡由此觀之將
帥賢愚不卜而可知也臣聞之上下征利其國必危今
之主将無非營私背公蠧國害民之徒何以明之居于
市則有囘易之庫居于水則有囘易之舟所至擅𣙜酤
之利則官課為之不登州郡恣無厭之求則民力為之
減耗坐糜廪祿無補事功至如主将利其家則士卒利
其身使民無措手足之地孔子曰百姓不足君孰與足
古人居則隱兵于農出則因糧于敵且如羊祜之鎮南
夏也初無百日之糧及至季年有十嵗之積曷嘗湏求
國家月費億計止自營田之利以勤羸弱之兵臣觀今
将帥征求市利無所不為止速私家之富靡䘏國計之
殫况國家所入止有東南數郡其得既少于昔時而其
用復倍于曩日良由諸軍唯慕虚名不求實效廣收羸
弱之兵以益請糧之數觀其一軍之内堪出戰者復有
幾矣備虚名者又復有幾矣以有限之物而贍無用老
弱之兵則財賦之得失不卜而可知也臣聞之人無勇
怯唯其所用世之説者必曰吳人怯而汧隴之人勇昔
吳王夫差敗齊于艾陵辱晉于潢池兵無敵于天下則
吳人安得謂之怯苻堅擁百萬之衆當淮淝之敗草行
露宿聞風聲鶴唳而恐則汧隴之人安得謂之勇今國
家所賴者止知有西北之兵不知有東南之士古人有
言曰勇怯在乎法成敗在乎知怯人使以刑則勇勇人
使以賞則死臣觀西北之兵刑不可以威賞不可以勸
何哉良由雜烏合之衆混招安之徒刑之太重則去此
而就彼賞之太輕則志惰而心離又况諸軍無非潰亡
之黨子女旣足金帛亦豐常人之情無子女則以子女
為好無金帛則以金帛為貴今二者将既自富士亦不
乏彼不待賞而足又将何以勸臣觀今之士卒當其敵
人稍息邊境暫寕則偷生戎旅以干廪禄若或暫當移
屯驟爾行役且興怨謗之辭欲生奔北之志况于臨敵
用命豈不潰亡由此觀之士卒之能否不卜而可知也
臣聞之蛇虹彌天東晉所以止于吳而不能有中原故
曰天垂象見吉凶聖人則之自艱難已来金人乗勢一陷
維揚長驅京邑縱肆其衆陵虐行在社稷之危甚于贅
旒賴厯數之有歸致舊物之不替金人一去四年不敢
加兵盖以知我宋方興而未艾也奈何無知妄作更易
天命假神器于劉豫分神州為偽齊雖欲使中原自相
攻取而天祚大宋億兆攸歸曽無有二故日月齊明星
辰順紀上則元象無差次則雨𤾉協序古人有言曰天
視自我民視天聽自我民聽今謳歌者無不吟諷徽猷
獄訟者無不思于聖德由是天意漸囘而中興有兆臣
謂天時不如地利地利不如人和故百姓歸之則為王
百姓去之則為匹夫臣竊觀京畿隕喪九服崩離天下
囂然將帥士卒鮮不背叛忘君親之辱偷一時之安大
臣或降于敵将士或散于盗辜負國家蔑存忠義徃徃
十有八九獨我宋民懐祖宗之德樂陛下之仁從駕者
者正猶邠人之歸来太王安業者正猶百姓之謳歌大
舜衣冠黔首悉圖二聖之歸凋弊瘡痍欲復戴天之報
邇無異言逺無異望咸有一節初無二心今天下但聞卒叛
未聞民叛何以驗之臣聞京東之民見屬偽齊劉豫行
十一之征可謂取民有制而民猶痛思宋德南望王師
如旱望雲簞食壺漿家家為備積穀助糧人人有心巷
聞傒后之嗟里有来蘇之望民心如此宋復何憂臣以
謂人事之和不卜而可知也臣聞之先發制人後發制
于人故事有緩急勢有先後昔東晉之有全吳者以其
得淮南故也當苻堅興舉國之衆取孤旅之晉設若恃
長江之險延袤江左縱使堅衆未即南渡而對壘淮上
相持嵗月則晉豈復有百年之永乎賴謝安之謀謝𤣥
之鋭迎敵于壽春敗賊于淝水所謂得先發之道也今
淮南虚有屯駐之名而無必戰之實衆兵皆在江南而
輕兵獨當淮右萬一敵人得計奪我上流奄我淮甸掠
我州郡對壘江傍勝負雖若未分而雌雄豈逃一决若
坐以相持久于嵗月使舟車不能通糧食不相及備前
而後寡備左而右寡豈國之利乎今淮非特唇齒之地
實腹心之圖臣聞敵人窺我襄漢則陵侮之萌不卜而
可知也今夫知敵人之虚實則制人不可不先也知國
勢之安危則圖維不可不豫也知将帥之賢愚則委任
不可不擇也知財賦之得失則國用不可不圖也知天
時之變動則天與不可不取也知人事之從違則民利
不可不興也知陵侮之有萌則敵謀不可不伐也臣見
天下之情當其事緩之時則可因循及其急迫之際則
宜力斷今天下可謂急迫矣臣聞之中原者譬如國朝
之心西蜀者譬如國朝之腹中原既割據為偽齊西蜀
復幾陷于敵手如人之身心腹割裂其能活乎向以國
家之難繫之存亡何哉東南之地不過百郡土地日削
形勢日單于天下無三分之二其地狹一也地傾而人
衆山多而物稀居中原之一偏其人貧二也其土薄而不
厚其水清而不深無興旺之氣非帝王之州三也有此
三者雖陛下謙德自保于全吳至仁不爭于天下而百
萬之師坐糜廪禄一嵗之間國用不貲設有乾旱水溢
之年将如之何又况土地日削則財賦日少将何以給
士卒之費乎臣竊謂中原不取則帝業不恢中興無期
危亡有兆何則金人雖强實不足慮劉豫雖㣲其禍可
憂且如金人其来有時其居不久来則避之去則復業
此不足慮也明矣至於劉豫以臣竊國憑藉金邦素無
人望唯多詐謀彼以一旅之衆當孤危之時不一平之
設有大于劉豫僣據一方將何以處之嗚呼晉室之亂起
于元魏繼踵僭竊終不能平沒晉之世不復故疆今劉
豫恃金人之勢露不臣之心自揣悖逆與我聖宋必不
兩立勢無俱存彼若以利害誘動金人進屯淮右雖不
交兵縱未南渡兩軍相持積之嵗月必有存亡将何所
逃臣以謂先擒劉豫則金人自定昔羊祜有言曰期運
雖天所授而功業必由人而立我不一大舉掃滅則衆
役無時得安今陛下國勢如彼之危不毅然舉兵以决
勝負臣恐因循嵗月大禍将至臣嘗譬之病者沉疴積
月而藥石自疑服之温則疑其實服之凉則疑其虚雖
有醫功議論不同處之無斷既或藥石遷延嵗月殊不
知日月既深病亦彌篤逮至膏肓醫所不及臣以謂今
日時勢存亡顯著事理灼然若曰今日未可舉兵不知
何時而可也兵法有曰不戰而屈人兵之善也今天下
之人皆知以不戰為善殊不知力能勝人謀能制人則
不戰為善臣切評天下之議者不過曰金人兵衆昔苻
堅非不强也王莽非不衆也以苻堅之强王莽之衆光
武東晉避之可也不戰可也唯其勢不可避亦不可不
戰因其必危必亡之勢而為死戰却敵之計是以成功
臣切觀自喪亂之後未嘗接戰設或遇敵非因戰敗多
由潰敗今無戰勝之功而責人自服不亦難乎又况皮
幣不足以塞其貪事之以皮幣則不得免焉犬馬不足
以充其欲事之以犬馬則不得免焉金玉不足以厭其
求事之以金玉則不得免焉和議不足以得其信求之
以和議不得免焉金人反覆陛下知之詳矣今又割中
原以假劉豫其志不特以中原攻中原也将以併土地
也将以危社稷也臣竊謂祖宗創業之艱難累聖繼承
之不易天下一統垂二百年今鼎足分裂于賊臣國勢
受制于强敵雖有大江之南已失祖宗之業囘首中原
神人共怒尚宜力謀克復以雪大耻况彼呑併之萌已
兆而危亡之禍将及豈可不為之計也臣聞金人以劉
豫為所愛以中原為所謀臣願先奪其所愛伐其所謀
彼必氣讋膽喪萬一舊惡不悛長驅復来俟其深入誓
師血戰綏靖邉隅彼必蹈苻堅之覆車而陛下享有光
武之中興矣昔晉室之强取吳之弱易于仄掌議論異
同至于數載設非羊祜謀之于前而張華杜預賛之于
後豈復成功臣以此知能斷大謀者少而因循偷安者
多也臣嘗聞否終則傾物極必反昔光武以數千之衆
當王莽百萬之師謝𤣥以七萬之卒迎苻堅九十七萬
之衆强弱固不等矣衆寡固不敵矣卒能敗王莽之衆
衂苻堅之師者無他正如兵法所謂投之亡地而後存
蹈之死地而後生者也今人無王莽苻堅之衆而陛下
數倍先武東晉之師加之否終喪亂危於光武東晉之
時不一大舉其將焉恃又况金人不能自却劉豫不能
自滅國論未能僉同將相未盡樂戰唯陛下有宗廟社
稷之重繼統承休之託上則有君父戴天之仇下有黔
首塗炭之厄利害繫乎陛下一人臣前書論馮道杜充
詳矣伏望應天順時躬行天罰願宸衷之獨斷無築室
于道旁嗚呼二聖䝉塵于沙漠豈不朝思暮想望陛下
復中原而為歸期宗廟遷移于亂臣豈不幽思冥忿望
陛下復中原以歸祭祀陛下幽明有此責望之重豈可
安于東南而不為克復計也臣固知陛下天資純孝懐
思二聖屢軫聖憂朔望之遥瞻愁慘天地盖亦忍耻含
羞以圖後效雖天聽之屢决奈衆議之不同致使稽遲
嵗月坐待危亡臣竊觀陛下下求言之詔開忠讜之路
可謂有意于中興矣言之悖謬者無罪言之切當者有
賞可謂有意于聽納矣今雖賞可采之言未見可采之
事豈左右之臣以為計不出己功不在身執一偏之見
而惑陛下之英斷歟不然何其能善善而不能用也今
臣所陳痛切可見萬一復有議者以臣狂妄沮惑聖斷
伏願膾臣之心以謝不忠之臣臣竊觀囘禄之禍嵗嵗
為灾雖生靈之可傷亦天意之有自然天道幽逺人所
難測而臣臆説敢試明之夫火生于寅其旺于午宋火
德也駐蹕南方正當此地故其患不在于朝廷而其災
當及于百姓今上象無變而火災屢焚豈天亦欲陛下
歸中原以正其位乎不然何其屢禍百姓以為警戒陛
下誠能垂日月之明奮乾剛之斷念生民之無辜知火
德之獨旺整我六師克復神京上則順于天道下則安
于百姓則今日之災安知不為成王之雷風宣王之旱
魃反為生民之福也臣又聞國使之来問好雖通以臣
料之情亦可慮何則金人反覆詭詐萬端可以力勝難
以義服今此之来非國有變故則重有須求臣聞道路
之言金國近年自相呑噬夫敵人之强可以間也無事
則或相安見利則必相逐欲其必争可試以利今也子
女玉帛當充其國因此爭鬬亂復何疑萬一果如道路
之言則劉豫孤立無此救援必藉耒使安此人情緩我
嵗月胡不聞唐儉為使而李靖因之食其為使而韓信
襲之已驗之禍不可不戒設或無此數謀必将重求割
土厚責嵗幣强我所難奪我必爭從之則國削身危違
之則起瑕生釁其從與違将何以處臣以此思之晝則
忘食夜則忘寢痛為陛下惜也今使命将至不可中輟萬
一厚有須求臣願陛下陽諾隂違俟其還報乗其不疑
一怒親征劉豫可擒臣竊觀當今天無變象于上人無
離心于下時哉時哉機不可失陛下不于此時親御六
師躬行天討則必有後時之悔也臣竊見陛下設髙爵
以寵将而將不加勸竭廪禄以贍軍而軍不加鋭彼敢
戰之士一嵗驕惰于一嵗而懐鄉之卒一年更甚于一
年若曰繕甲治兵養鋭待時臣未之聞也臣觀今之兵
權委寄太重且如重軍相呼必曰某姓某家之兵觀其
稱呼自相爾汝度其權勢必不統一嗚呼食土之毛莫
非王民今不知陛下但知有将帥者無他良由下權太
重而上威不張也平居無事既相爾汝互相招誘認為
己事萬一當敵誰肯相救臣以謂陛下若不收囘兵權
親御兆衆方且姑息將帥之不暇豈能却强敵而取中
原乎臣觀今之士卒已無鬬心論其敢戰必不若淮南
之民而淮南又不若京東之民臣聞京東之民苦于劉
豫思我聖澤猶子懐父大兵臨境彼必倒戈自我為攻
取有征無戰但當明其政刑恤其士卒弔民伐罪别無
繹騷若使京東之民自戰而勝則吾之士卒豈不懐慚
自相激勵軍威旣張士氣復振然後乗機北伐克復故
疆夫何難哉臣聞知者千慮必有一失愚者千慮必有
一得臣雖至愚豈無一得古人有負日之暄欲獻于其
君者其謀雖拙其忠可嘉今臣以至愚之言而類負暄
之獻區區之誠盖亦可見臣非得已而不已者况臣已
䝉陛下命之以官夫復何求良由忠唯許國義在救危
止知愛君不知斧鉞之可畏止知憂國不顧㣲軀之存
亡也于是譊譊不已復有所言盖臣之忠義能為人之
所不能者今臣所陳或有可采願陛下試臣以難萬一
忠義之跡言與行違臣甘膏斧鉞以戒天下狂生况臣
初非自衒亦非躁進實以國家存亡為憂中原喪亂為
念偽齊未滅臣無生理臣恐如夷齊死于國亡之後無
補敗滅故始以天無二日為喻而終以必擒劉豫為請
言雖率爾其理甚明伏望陛下聽而納焉天下幸甚干
冒冕旒臣無任俯伏待罪之至臣伸昧死百拜
　
　
　
　
　
　
　
　
　
　
　
　
　
　
　
　三朝北盟㑹編卷一百五十六
欽定四庫全書
　三朝北盟㑹編卷一百五十七
　　　　　　　　　　　　宋　徐夢莘　撰
　炎興下帙
　　起紹興四年正月二十九日己卯盡三月十五日
　　乙丑
紹興四年正月樞宻承㫖章誼中書舍人孫近使于金
國二十九日己卯右迪功郎新授監廣州寘口場鹽税
吳伸再上論大臣非辜書正月二十九日右迪功郎新
授監廣州寘口場鹽税臣吳伸謹齋沐裁書昧死百拜
獻皇帝陛下臣聞趙襄子見圍于晉陽罷有功之臣五
人髙赫無功而受上賞五人皆怒襄子曰吾在危厄之
中不失臣主之禮者唯赫也子雖有功皆驕寡人孔子聞
之曰趙襄子善賞一人而天下知君臣之禮臣讀至此
每興嗟而不能自已豈舉世無髙赫之徒乎将功同而
賞異乎将使忠信之士不容于朝端乎将使忠信之士
陷於罪戾乎昔人有所謂忠信而獲罪者此臣所以區
區晝則忘食夜則忘寢痛為天下國家惜也臣聞建炎
之間苗傅作亂一夫唱惡寶位遷移廢主立幼擅國威
權當是之時天下皇皇左右無措皆有驕君之心未聞
有盡禮之臣至于能赴國難者尤鮮其人獨一張浚以
㣲弱之書生率天下之義士忠誠一發勇冠三軍遂擒
元兇用復大寶張浚之忠聞于八荒達于皇天豈特士
卒知之雖三尺之童亦知之豈特三尺之童知之而陛
下亦自知之昔申蒯陳不克赴荘公之難不能成功後
世猶且義之况於唱天下之大義立百世之大功乎臣
雖不敢僣擬仲尼之褒貶切謂張浚賢于髙赫逺矣嗟
夫才有短長事有優劣可謂忠有餘而智不及臣請為
陛下畢陳其説臣聞張浚之帥陕右也憂國忘家見危
致命食不兼味祿無羡餘聞利國之言咨嗟而不能已
見忠義之士延禮唯恐其後廉潔愛民士卒化之而不
貪公忠御下吏民善之而無謗此所謂忠有餘者也料
敵人之不審陷曲端于無辜昧左右之譖言執一己之
私斷失五路之地衂數萬之師覆軍陜右延敵窺川取
怒朝廷歛怨鄉曲此所謂智不及者也今五路失利四
川孤危罪在張浚夫復何説而臣有言者無他臣恐快
朋黨之私墮敵人之計絶忠臣之路何以言之臣聞女
無美惡入宫見妒士無賢不肖入朝見嫉盖貪冒之心
人情所同朋黨之私古今皆有且夫為臺諌者必欲速
專均衡此貪冒之漸也甲居台輔則甲有親戚故舊乙
居台輔則乙有親戚故舊甲或罷政則甲之親戚故舊無所
依焉乙或罷政則乙之親戚故舊無所依焉此朋黨之
私也今張浚還朝不復元樞之位必正台司之權在同
列必嫉之或有薦擢更易差除在百僚必嫉之若不羣而
攻之排而逐之則上下俱緩遷叙之階朋黨不得少固其
位萬一衆口鑠金積毁銷骨擠以失地之罪陛下不得
已而逐之豈不快朋黨之私乎臣聞魯以季友治亂魏
以無忌折衝虞不用宫之竒而晉并之吳不用子胥而
越并之田單縱反間于燕而樂毅罷陳平縱反間于楚
而范増去子玉死而文公之君臣相賀廉頗逐而白起
之籌䇿得施借使張浚智雖不及數子忠實優之臣竊
謂今世如張浚者復有幾焉萬一忠臣見遂必有不忠
者至觀其用兵雖敗金人未必不忌其忠設或反間得
行而張浚罪去豈不墮敵人之計乎臣聞齊威前有尊
周之功後有滅項之罪春秋書夏滅項為齊公諱之故
古人以功覆過良有以也今張浚復辟之功大失地之
罪小非特臣得以知之天下之人所共知之何哉金人
起兵三十餘載北滅契丹南侵中原天降喪亂敵勢孔
熾張浚以五路散地之兵當百萬熊羆深入重地之敵
如煆投卵其不敵也明矣尚能枝梧數年與之相持及
其退保四川敵人卒未能下盖亦張浚之功也若曰失
陜西之地潰五路之兵為可罪則曩者失太原之利致
陷神京失神京之利播遷二帝禍延今日遂使翠華巡
狩于海濱賊臣割據于中土當時用事之臣比之張浚
罪状有差如是張浚功大而罪小也又明矣設若寘浚
于罪地後之有功者又欲與赤松子遊使未立功者将
以張浚為戒後有患難誰肯赴之豈不絶忠臣之路乎
臣竊見里巷交談人人為浚危之咸曰某黨某人欲有
言也張浚之来章疏列上必于失地之外吹毛求疵増
其過惡陛下雖有襄子之明必不能却如簧之言以保
全之若然茍張浚未来則其罪緩張浚即至則其罪速
萬一果如道路之言則張浚之罪将無所逃何則張浚
不至則議者必曰慢而不恭有違命之惡浚即来則議
者必曰覆軍之將有失地之罪今遲遲其行豈非畏人
言乎抑亦自謂無功而歸羞澁其行乎方其未至已有
論列其罪者及其還朝廷罪之何疑臣又聞道路之言
曰非特一二人欲言之且将羣而攻之不特羣而攻之
必使之罪去而後已嗚呼開言路者所以納公忠而去
偏黨也今以朋黨之私而所親所舊雖有大惡則遏而
庇之非親故雖有小過必招而逐之至使執政不敢除
一吏忠臣不獲全其身可勝惜哉嗟乎言張浚之短則易
為張浚之事則難若試以言張浚之人而任張浚之責
則敗績尤甚於浚矣臣竊謂艱難以來未有臣如浚比者
萬一使言者必行而浚罪去不知誰可繼其忠乎古人
一賢勝百萬之師若賢者不容于朝且欲其修政事而
戢强隣不亦難乎臣嘗聞周公使管叔監商管叔以啇
叛夫周公弟也管叔兄也周公之過不亦宜乎當時以
功覆之後世亦未嘗罪周公而議者則曰周公之過如
日月之蝕焉今張浚失地之過雖明而赴難之忠亦至
臣恐攻言易入聽斷所難伏望陛下痛加察焉無使朋
黨得以快其私無使敵國得以乗其間無使忠臣因而
晦其跡實宗廟社稷之福天下生靈之幸也臣與張浚
居處則異鄉勢位則相邈既非親戚亦非故舊初無私
于浚也今論張浚之一身而玷及滿朝之權貴臣固知
不得罪于今日必歛怨于他時臣之棄斥幾不能免其
必有言而無媿者臣自謂視富貴為甚輕以忠義為甚
重今至公之論忤及權臣不過使臣終身不得仕進爾
至如張浚復辟之忠今古所難臣以忠義得罪雖伏之
斧鉞赴之鼎鑊在所不辭豈畏朋黨之害乎臣之所陳
披肝瀝膽聽之罪之唯陛下所命焉干冐冕旒臣無任
俯伏待罪之至
二月七日丁亥烏珠侵仙人闗
十一日辛卯吳玠及烏珠戰于仙人闗敗之烏珠欲大
舉兵期必入川劉豫之弟益方知長安宻使人告于呉
玠使早備之玠為壘於闗之旁曰殺金坪是日戰于仙
人闗下玠命将士更射又出鋭兵出其左右凡拒戰五
日金人皆敗初金人自元帥以下皆盡室而来又以劉
豫腹心為四川招撫使既不得志乃退據鳳翔
十四日甲午吳玠斬其統制郭震熙河經畧使闗師古
叛附于劉豫吳玠自辛卯戰于仙人闗烏珠日夜交戰
不息統制郭震為烏珠所襲破其寨王師屢敗績甲午
玠斬震以狥于衆檄召知金州王彦熙河經畧使闗師
古来救援彦與師古皆不至師古叛附于劉豫綿威茂
川石泉軍安撫使劉(闕/)以兵来援　召趙鼎赴行在
罷都督府朱勝非方圖進取先議欲取荆襄乃奏上乞
罷都督府使諸將得自奮發上從之遂罷都督府　張
浚至行在張浚在川初承召命也王庶以被浚奏劾之
落職宫祠復遷通議大夫就委浚差人津遣庶下峽浚
具奏曰臣以被命還朝與王庶偕行庶以疾留而浚乃
赴行在既到闕有㫖軍馬撥付楊沂中軍心皆不平隨
行錢物置于左藏庫為封樁給賞庫今為左藏庫南庫
三月八日戊午趙鼎參知政事
十五日乙丑張浚罷知樞宻院資政殿大學士提舉臨
安府洞霄宫侍御史辛炳言張浚陜西敗事之罪故罷
之也紹興四年三月十五日都省剳子臣寮上言切見
知樞宻院張浚昨被命宣撫川陜等路五年于外誤國
非一近有㫖召還罷宣撫職事為浚者義當疾馳赴闕
以待罪斥而乃偃蹇自若徘徊鄉里累月不行已而盡
掠公私之財選鋭兵自衛出蜀至湖湘間妄以均給軍
須為名獨擕所積单騎而先朝廷嘗降指揮令伺候一
行官兵同来復不遵禀今聞已至近邑頗駭衆聽不知
浚何施面目敢見陛下也浚以便宜辟置如李允文王
以寕傅雱之非其人為湖南北之害浚以私意作威如
曲端趙哲之良将皆不得其死輕失五路坐困四川無
分毫之功有丘山之過雖膏斧鉞未足以謝宗廟在天
之靈不自修省每多妄作擅造度牒鑄印記肆赦減降
出給封贈磨勘綾紙之類皆有不臣之迹議者謂陜右
之人無一日不懐歸中國但諸師業已叛浚聞浚還朝
恐懼不暇若蚤正典刑示天下以不復用則陜右地不
勞師而自復矣陛下方信賞必罰以圖治功浚之罰無
可恕者臣愚欲望聖斷特降睿㫖重賜黜責以為臣子
之戒候勅㫖貼黄稱臣謹按浚不臣跋扈之迹初若不
甘還朝旣而自不皇安乃盡掠四川公私之財藉手為
贖過之計若令復領舊職其計遂行恐非公朝所宜伏
乞睿斷早賜施行　又臣僚上言嘗聞漢王恢請擊匈
奴而以亡失輕罪伏誅故武帝之威終能逺振四夷唐房
琯乞復兩京以喪師陳濤被罪故肅宗之功能再造王
室人主将以有為於天下非大明黜陟不可也而况罔
作誤國犯分慢令兼人臣之衆惡非特恢琯一時敗事
之比者乎謹按知樞宻院事張浚本無才術自任輕儇
偶當用人之際遂叨分閫之權付以便宜使之黜陟而
乃不循分守職妄自尊大喜怒任意措置乖方生殺廢
置不復知有朝廷既失五路又擾四川流毒之餘及于
隣路受命五年喪師失地而歸人臣之罪孰大于此頃
者金人攻陜西惟環慶帥王似能堅守西熙河帥張深
能殺退金人金人不敢留五路以二人故有稍安浚旣
至宜因用之乃反罷張深王似代以趙哲輩将士解體
已不為用矣及妄聽間報以為敵衆可取遽為富平之
舉卒至覆軍所亡将士金帛糧斛不可數計遂失五路
及其行法又不當于衆心富平之役惟趙哲在衆人中
尚能當前轉戰用命勢力不敵而潰諸路畧無策應浚
乃獨誅哲致其徒怨叛後并力攻川口者是也浚初拜
曲端為大将端素有威望使統衆固宜及為富平之舉
端以為未可力争之浚怒安置恭州及敗宜謝端而用
之乃信王庶一言委端仇人康隨為䕫路提舉保甲兼
提刑羅織端置獄大暑中熾炭圍之致之死部曲又皆
叛去其後日夜攻川口公行文檄求端于浚者也趙哲
曲端潰卒擁陜西勁兵力窺川口金人特因之耳又用
趙開營財利括膏脂行𣙜茶鹽及隔糟酒法苛細特甚
黎庶嗷嗷無所告訴外召敵攻内結人怨四川之不亡
者幸也凡朝廷所除監司郡守至輒不許上必已所命
乃得赴張浚以老乞退則令五日一赴宣司治事此例
安出哉甚者擅肆赦宥一嵗凡再自古便宜未如是之
專也建炎三年十一月金人已渡江後滕康劉珏得浚
十二月書猶言金人在雲中今嵗定不南来宜持重勿
妄動斥候如此疎繆可知湖南北宣撫使處置使用所
管地遣李允文王以寕假以便宜肆行生殺遂亂兩路
且便宜朝廷止付之浚豈當復以便宜付他人也上下
相付何所不至哉浚敗事而歸不自知罪猶傲然偃蹇
逡巡留連移文邸吏令計㑹臨安府葺治府地浚謂樞
廷權為己家物乎浚既被召盡刷四川之物以行科卒
之擾敷及下户尚敢託言那輟隨軍錢物應付解潜程
昌禹欲以邀功不知隨軍錢物從何所出哉既罷宣撫
處置使而沿路妄有行移至剳下峽州荆南潭筠吉䖍
袁州興國軍計置箭􁁉每州二三百萬及令川陜宣撫
使計置黄牛角二千對又嚴以約束諸州知難計置箭
􁁉即具因依囘報浚既知其難辦而故為此騷擾其徒
欲自市求進不復恤人力之困也賴陛下灼見其奸計
置牛角一節更不施行不然匱蠧所及何時而已乎浚
聞罷之始則遷延不行中則疑而有請欲候至潭州道
路無虞而後造朝近又奏乞至衢州留數日修治器甲
今聞政府虚位則至衢州一日而行星夜兼程不復留
滯何前緩而後急耶自謂罪惡可以計免名位可以力
至不畏邦憲不䘏人言出入自如何所恃賴陛下縱欲
曲全體貌未寘于法奈天下公議何欲望英斷早賜竄
斥以為人臣誤國之戒伏候勅㫖　又臣僚上言竊聞
知樞宻院事張浚将到行在不知陛下遂以樞廷處之
邪中外之議有大不然者臣不得不論也浚為黄潜善
所知自興元府曹官一二年引為侍從潛善當國一時
所引皆憸柔妄庸之人而浚為之上客乃金人飲馬長
江有窺江南意浚欲避禍逺去乃建議出撫陜川悉揀
西北精兵自隨榮歸故鄉引一時輕儇䛕佞小人如劉
子羽程唐輩參議軍事以徃陜西以私意斬環慶路安
撫使趙哲復捃摭舊将曲端獄死由是将士解體潰叛
降敵而陜西州縣陷殘幾盡赤子肝腦塗地皆浚之為
也其後敵騎長驅遂至興元浚懼不知所為遂引兵逺
遁而敵亦稍自退歸浚輒妄奏獲㨗功状欺罔朝廷誅
求聚歛人不堪命四川騷然怨情刻骨於是悔宣撫之
来甚于敵也陛下初許浚便宜除陟盖以軍事在逺不
欲從中制也輙立招賢館有視直龍圖閣之命以孺人
號封參議官之妾陛下昨嘗遣中使傳宣撫問浚乃與
之功秩勞其逺来自古豈有人臣輙加官王人之禮其
狂悖甚矣大抵浚本妄庸幸值艱難專制一方志盈氣
滿遂欲飛揚跋扈賴陛下聖明辯之未晩亟遣郎官持
節召之浚稍知事節當亟交割軍事即日就道而乃偃
蹇遷延始則欲候秋凉進發次則欲上塜焚黄又欲候
道路無虞然後赴闕公然上章慢侮君命聞者無不扼
腕既到鼎澧間又擅差撫諭官騷擾州縣又檄荆湖八
州軍配出箭􁁉又令川陜宣撫司計置牛角取媚朝廷
始則以輕脆暴恣敗事中則以跋扈偃蹇為物議所不
平卒又以諂媚伏望睿明察浚罪狀斷自宸衷乞賜罷
黜明正典刑庶幾少慰關陜横死之人少解川蜀憤怨
之氣亦以為人臣跋扈之戒伏候勅㫖　又臣僚上言
臣近嘗上章論列知樞宻院張浚不臣跋扈等事皆公
議所共憤嫉不平皆浚之辜負陛下擢用付與之恩畧
無畏憚一至於此若不以明正典刑何以示臣子之戒
念思切宥宻之地實掌兵機方今行朝神武之兵拱衛
清蹕無慮十餘萬衆早夜激昻忠勇之氣咸願報國若
浚者何施面目敢居其上然而旬日以来偃然自若人
情疑惑豈不揺動臣職在言路尤切寒心伏望聖斷赫
然出臣章疏亟降睿㫖重行貶竄少慰天下忠臣義士
之望臣不勝幸甚伏候勅㫖貼黄稱訪聞浚所領兵等
已至行朝已録白所奏章疏繳申浚照㑹訖伏乞睿察
　又臣寮上言臣近嘗論列知樞宻張浚罪狀至今半
月未蒙施行浚亦偃蹇樞府恃以為安中外愕然無不
驚疑臣已録白奏状副本申張浚照㑹去訖切以威福
者人主之大柄賞罰者天下之公器有福而無威有賞
而無罰是猶天之有春夏而無秋冬也陛下歴觀前
此之為人臣有如浚跋扈僣擬者乎有如浚之專恣
誤國者乎有如浚之欺君慢令者乎一犯於此已不容
于公議况兼有衆惡其逃于典刑哉欲望睿斷檢㑹臣
前奏降付三省早賜竄黜施行伏候勅㫖三月十五日
三省同奉聖㫖張浚除資政殿大學士右通議大夫提
舉臨安府洞霄宮任便居住
　
　
　
　
　
　
　
　
　
　
　
　三朝北盟㑹編卷一百五十七
欽定四庫全書
　三朝北盟㑹編卷一百五十八
　　　　　　　　　　　　宋　徐夢莘　撰
　炎興下帙
　　起紹興四年三月十七日丁卯盡四月四日癸未
十七日丁卯張浚落資政殿大學士依已降指揮宮觀
臣僚上言切讀臣僚章疏論列張浚罪狀非一致有跋
扈不臣之迹臣愚伏望陛下將所除張浚資政殿大學
士指揮特賜寵罷候勅㫖三月十七日三省同奉聖㫖
張浚落資政殿大學士依已降指揮宫觀落資政殿大
學士告詞勅授鉞專征宜懋圖功之畧喪師失律難逃
誤國之刑矧衆積于罪尤致深駭于聞聽大臣乃爾公
議謂何張浚早以時才幸䝉器使亟躋榮于仕路遂集
長于本兵權貽竊位之譏首建興戎之議旋分權于帥
閫(缺二/字)寛西顧之憂乃玩敵于邉陲因以召南侵之侮
輕失五路坐困四川兵潰莫收怨結于下始嫁敗亡之
禍斬将及于無辜繼陳克復之功露章輕以罔上假便
宜行事之勢忘人臣無将之嫌省内閣以招賢擬尚方
而刻印敢行赦宥仍擅恩封朕将畧其不貸之愆以盡
曲全之意肆加嚴召輒慢令以辭行仰冀要權猶括民
而求媚妄作至此夫誰可欺俾遂釋于樞機且務全于
體貌彈章薦至寵典難私其鎸祕殿之華徃即貢祠之
逸昔髙宗鬼方之伐戒勿用于小人而王恢馬邑之謀
罪必加于戎首今朕為汝特屈常刑尚服寛恩無忘省
咎可落資政殿大學士依舊宮祠　尚書省劄子臣僚
上言竊聞近者三省初畫降聖㫖張浚除資政殿大學
士提舉臨安府洞霄宮任便居住續有㫖落職依舊宫
觀外廷傳播誠未厭服盖人君所倚以為輕重者大臣
也百官所視以為表儀者大臣也大臣而有不臣之迹
將無以訓迪在位百執而於堂陛之嚴尤不可不戒也
况今日危難之時乎臣謂君臣之道施報而已使臣以
禮者君之所以施也事君以忠者臣之所當報也施而
不報是不忠也臣而不忠是不臣也况為大臣乎陛下
擢浚而不次用之付與之權幾半天下施人之禮可謂
厚矣浚之敗事誤國報稱蔑然浚若知有朝廷則必畏
懼循省求為補過之實乃復跋扈見于不臣之迹日甚
一日前此銜冤抱恨投匭于陛下之前者無慮數千萬
言皆陛下所詳知臣故不更詳言之也為大臣而不知
有朝廷其不臣莫大焉臣尚意浚至國門之外必俯伏
待罪豈有面目敢近清光不謂其狠傲不恤偃蹇自如
遂安厥位逮臣與常同録曰章疏以示之後方具請已
而不甘聽朝廷行遣指揮忿然即行觀其造朝尚敢如
此陛下雖容恕公議之所不容也公議可畏臣其可但
已也陛下方開公道明賞罰若浚之臣不竄之嶺表不
足以塞公議宮祠自便所至必有以動揺人心者為害
非一臣愚望欲聖斷早賜睿㫖施行伏候勅㫖　臣僚
上言臣嘗觀舜去四凶而共工驩兜三苖曰流之放之
竄之而已至鯀則曰殛之盖鯀平水土九載績用勿成
誤及天下非若共工之象恭驩兜之朋黨三苗之饕餮
而已此罪所以獨重也恭惟國家渡江以来雖為削弱
然秦根本之地尚存也陛下付張浚樞柄之重假以便
宜之權自闗以外使浚專之其委任之意豈特使浚保
守川陜而已哉盖欲壯根本之勢漸圖經制兩河以復
中原也浚既不能謹守尚存之地乃舉三十萬之衆一
旦委之敵人盡失五路遂使敵騎乗勝長驅侵犯川蜀
浚方引兵退處安穩之地殘虐四川為刺膚錐髓之横
歛受命五路所失地土人民甲兵財物不知幾百萬豈
特九載績用弗成而已乎浚之一身何足以謝川陜生
靈哉若其輕率妄作僭傲不恭之事則臣前章已具奏
陳更不煩凟聖聰自陛下灼知其罪命使代之召浚還
朝天下孰不企望公朝明正典刑投之蠻荒以禦魑魅今
尚祠館優秩安居便地誠未足以厭服公論欲望睿斷
不疑謫浚散官竄之嶺表以為誤國之戒以慰天下之
望伏候勅㫖貼黄稱契勘昨来敵騎渡江滕康劉珏以
措置乖方尚猶謫授分司之官湖南拘住今浚之罪百
倍康珏欲望睿明比照輕重施行二十一日辛未張浚
福州居住仍令本州撥借官田一十頃　臣僚上言近
者三上章論列張浚敗師誤國不臣跋扈等事陛下罷
浚樞宻府落浚職名初若欲正浚之罪以示天下而聖
慈寛貸聖恕包容格屈邦憲未厭公論盖祿以祠宫處
之善地皆非浚所當得者乃復給借官田以繼其富是
以賞之臣所未喻也浚之敗師誤國舉五路而棄之雖
身膏斧鉞不足以謝平三十萬之衆浚之不臣跋扈不
知有朝廷雖投卑魑魅不足以快忠臣義士之憤若浚
之罪無可矜者今縱已廢示不復用然川陜之人自聞
浚還朝朝夕反側視浚之去留與夫得罪之輕重以為
安危則浚之竄殛其可緩邪五路叛師初非得已若正
浚之罪則叛兵歸順不約而同四川貧民不堪歛取之
酷恨不食其肉若正浚之罪則逺情慰安不戒而孚朝
廷以浚之所以得罪之因明正典刑以播告之亟遣使
懷詔撫諭正今日之罪前此浚以還朝為名遲迴逾年
竭四川公私之財以歸助行在軍湏之費其實自為身
謀厚啖一行官吏士卒以買其情口食犒設賜予之類
無藝徃徃錢物不明不可稽考原浚之設心尤可罪也
逮兹去位聞有戀戀泣涕唱為不平之語者浚之門下
黨與有力焉臣謂禄以祠宫處之善地加之撥借官田
川陜傳播豈不揺動朝廷播告之意臣愚欲望聖斷早
賜睿㫖改正取進止三月二十八日同奉聖㫖前降借
撥官田指揮更不施行
四月一日庚辰朔劉子羽落職差提舉江州太平觀任
便居住尚書省剳子臣僚上言近論列知樞宻院張浚
昨宣撫處置川陜等路喪師失地敗事誤國已降指揮
落職宮祠令於福州居住陛下厚恩特寛典憲臣聞浚
所引以參軍事者皆妄庸小人而專横之甚衆所切齒
者唯劉子羽未見施行臣不得不論子羽天資險佞有
以媚浚故見信任凡浚過惡皆子羽助成之秦蜀之民
欲食其肉頃者富平之舉諸路将帥多以為未可子羽
弗思金人詭詐不測輕聽間探斷然自以不疑卒至覆
軍使五路生靈肝腦塗地全秦之失子羽之謀也富平
既敗浚獨罪趙哲為不用命已斬哲後知其失出榜盡
釋其餘將佐之罪子羽至鳳翔不以為然復欲斬慕洧
及其次統領諸将而下人人恐懼相率叛亡子羽所致
也五路既失浚退歸閬州令王庶知興元府庶措置稍
就緒子羽欲得之因而譖毁卒奪其任陜西叛將聞子
羽至必欲殺而後已誘金人併力以攻遂破興元朝廷
差王似盧法原為宣撫副使子羽乃于浚求宣撫判官
隂奪二副使之權事無大小子羽專之浚已有施行者
子羽輒塗抹改易官吏畏其氣焰敢不稟承浚亦為其
所脅持不復敢誰何以士大夫所言子羽之罪擢髪不
足數未有可與子羽同科者自降指揮發来赴行在領
鋭卒以歸建州之崇安縣盖其鄉里及聞浚到即出迎
于信州今乃稱疾不至為人臣偃蹇不恭慢侮有如是
者乎不正明刑曷慰公議伏望睿斷早賜竄殛少快秦
蜀將士軍民怨憤之氣取進止四月一日三省同奉聖
㫖劉子羽落職差提舉江州太平觀任便居住　又臣
僚上言臣聞惟辟作威所以御世若其施之或輕或重
失其當則不足以為御世之術必考核其實置諸典刑
參合公論厭服人心然後為稱故其威罰之行足以使
人震恐莫不懲革當舜之時四罪而天下咸服盖出於
此臣切見頃年張浚宣撫川陜而幕府用事所言皆聽
莫如子羽一介小人愚懵無識輕躁寡謀强愎自用專
主軍職昧金人之詭計賛富平之大舉喪敗師徒十餘
萬衆其罪一也隂懷私怨力沮曲端出竒之䇿妨功害
能掩蔽趙哲鏖戰之勲恥已謀之貽敗規移咎于他人
既斬趙哲復害曲端冤陷二人一方怨怒其罪二也妄
殺二将已失人心仍肆讒誣淫刑以逞其他将士日虞
濫及懐不自安率衆叛去致我師携貳敵勢日張全陜
之境不復能保其罪三也子羽被㫖召赴行在不奉君
命徑歸里地獨至上饒迎迓張浚全無人臣之禮其罪
四也夫秦蜀禍敗不可勝言推其所自子羽實為之首
今因臣寮論列止于落職宮祠揆之典憲是為失刑士
論人心皆未允愜伏望聖慈特加睿斷盡削子羽官資
流竄遐荒以謝一方少伸將士之怨憤庶收既失之人
心以為天下臣子之戒伏候勅㫖
四日癸未劉子羽責授單州團練副使白州安置臣僚
上言伏覩陛下奮發英斷罷黜張浚以正誤國之罪中
外傳説孰不欣快臣嘗攷之公論以謂浚之所行皆屬
官劉子羽程唐馮康國為之謀康國雖已䝉放罷而子
羽尚為寶文閣直學士程唐為寶文閣學士知瀘州其
罪在康國之上臣豈不論也子羽凶暴殘刻敢於為惡
首倡富平之議遂致全秦之失浚殺趙哲曲端謀皆出
于子羽端哲既死浚猶出黄榜安慰諸將而子羽獨于
軍衆之前詈辱畨将慕洧及曲端部曲張中寕等恐以
軍法洧等不堪愧抑遂降偽境子羽在浚幕中最為横
恣雖浚之氣焰亦畏其挾持莫敢誰何川陜之人切齒
恨怨願甘心焉子羽既知敗事必得罪朝廷即遣其婿
捆載順流而下及被召命乗舟出峽又携髙貲與姬妾
數人遽陸先歸福建安居至日聞浚至撫州自數境来
迎于路已而復歸至今不至行在人臣有敢倣慢不恭
如此迹其用心視朝廷為何如哉唐本成都富人方其
欲事童貫天聖中乞憐于貫之門媪因得見于庭方貫
抗禮坐于其側飲以巵酒若飼奴僕然唐不耻也因獻
渾金佛羅漢像一堂得成都府路提舉茶馬唐旣出貫
門下遂遣二使臣創第于貫之宅前盡蓄珍竒玩好之
物伺貫意㫖即以獻納貫嘗築一堂生日落成之日唐
為製錦繡帟幕地衣依堂之大小髙下曲折因為壽而
獻焉凡此所費悉出于茶馬司侵盗之弊實自唐始又
其狂妄之性與浚契合故浚喜之用為幕官同惡相濟
遂致誤國今罪状敗露猶為瀘南之帥輕率生事豈不
致冦浚之處唐唐之自處則善矣奈朝廷何奈生靈何
二人之罪狼藉貫盈若以常法止從褫職斥罷恐不足
以為小人之戒欲望英斷特賜貶竄施行而子羽比之
程唐其罪尤重陛下寛仁縱不欲明賜誅夷乞流竄海
島以示國威天下幸甚取進止四月四日三省同奉聖
㫖劉子羽責授單州團練副使白州安置　張栻為公
墓誌曰太上帝即位二年張忠獻公領川陜宣撫處置
使遂辟公參議軍事公雅志欲圖敵念闗陜要地而張
公一見相知非偶然者遂不辭而從宣撫司至關據秦
州號令五路㑹聞敵窺江淮議為牽制合五路兵進至
富平與敵遇我衆不能支敵乗勝而前宣撫司退保蜀
口官屬震恐有建議當保䕫州者公曰議者可斬也宣
撫司豈可過興州一步係闗陜之望安全蜀之心收散
亡固壁壘以為後圖則可與張公意合公單騎直抵秦
州分遣腹心訪諸将所在時敵騎四出道阻不通将士
無所歸忽聞公在近宣撫司留蜀口乃各引所部来㑹
軍復振公命騎将吳玠柵和尚原守大散闗敵不敢犯
紹興元年夏始聚兵来攻玠敗之秋復来又大敗之俘
獲以數萬計宣撫司徙治閬中公留闗外䕶軍明年玠
以秦鳳路經畧使戍河池王彦以金均房鎮撫使戍金
州二鎮皆饑而興元帥過為守備計閉闗塞堡二鎮病
之張公亟召玠彦議事皆願得公鎮興元乃稱制拜公
利州路經畧使兼知興元府公至之日盡弛其禁通商
輸粟二鎮乃安謂敵用騎兵利冲突在我當先柵要地
以勁弓弩待之蔑不濟者且以是約二将獨彦頗易公
之説是嵗十二月敵由商於犯金州正月至上津彦出
不意逆戰不能却遂焚金州退保石泉公遣将馳告玠
玠曰事迫矣當急邀于險諸將不能辦我當自行不然
且負劉待制即越境馳一日夜三百里中少止以公遺
書曰敵旦夕至饒風嶺下不急守此是無蜀也公不前
某當徃玠即復馳至饒風嶺敵急攻數日死傷如積更
募死士犯祖溪闗以入繞出玠後玠還漢中公與玠謀守
定軍山玠憚之遂西公退守三泉從兵不及三百與士
卒同粗糲至取草木芽蘖食之遺玠書曰某誓於此死
與公决矣玠得書泣其愛将楊政大呼軍門曰節使不
可負待制不然政輩亦舍節使去玠乃從麾下自仙人
關由間道與公㑹于三泉敵遊騎甚迫玠夜視公方酣
寝旁無警呵者玠曰此何等時而簡易乃爾公慨然曰
吾死命也夫何言玠泣乃復徃守仙人闗公獨為壁壘
于潭毒山上十六日而成又數日而敵至中夜斥堠將
遣人報曰敵至矣諸將皆失色入白事公曰始與公等
云今日敵至欲避下令蓐食遲明上馬先止戰地據山
角坐胡床諸將奔至皆泣曰此某等駐軍處而公先之
耶豈可使敵矢傷公即争代公處之頃之復有来報曰
敵退矣乃還入梁洋蜀大震宣撫司官屬争咎公有為
浮言相恐動請徙治潼川軍士聞者皆怒公力為書為
張公言某在此敵决不能越無為輕動揺張公用公言
乃定敵遣十五輩賫書與旗来招公及玠公斬其十四
人令一人還曰為我言于爾帥来戰即来戰我有死何
招也先是梁洋官司之積公悉已徙置敵無所得糧日
匱前後苦攻死傷十五六涉春已深癘疫且作遂遁去
為我師掩擊及墮溪谷死者不可勝計敵之去四月也
其餘衆不能自拔者悉降凡十數栅敵之喪失莫甚于
此役方是時金大帥薩里罕烏珠輩近于蜀日夜聚謀
其選士卒千取百百取十其戰被重鎧登山攻險每一
人前輙二人擁其後前者死後被其甲以進又死則又
代之如初其為必取計盖如此惟公與張公協心戮力
以身當兵冲將士視公感激争忿卒全蜀境公還興元
乃遣官吏安集勞来凡潰卒之乗時怙亂山谷間者悉
捕以狥自是兵勢日振方便恢逺畧然張公已困于讒
公亦被罪矣是嵗除寶文閣直學士和議成公謂宜及
無事時講修淮漢守備勵器械治舟楫其言甚悉宰相
秦檜忌之諷言者論罷復以祠禄歸　追復趙哲官告
詞勅曰朕惟公道未開私議相勝横逆之至非口舌所
能争是非之分及成敗而後定念折衝之故将久稱屈
于師言宜復崇階用光幽壤故親衛大夫明州觀察使
趙哲學通三畧智過萬人早持使節之華屢啓戎行之
乗屬權臣之用事敢專殺以肆威壯士欲言悵滕公之
不見百身願贖賦黄烏以增悲其還横列之名用假㢘
平之重庶幾精爽尚克歆承可特追復親衛大夫明州
觀察使　張浚奏乞斥逺公議　行狀曰公時以赴福州
居住知敵既釋川陜之患必將復萃師東南不敢以得
罪逺去而不言且是時朝廷已盛講和好之議乃具奏
曰臣切觀金人情状專以和議誤我亦云久矣彼勢促
則言和勢盛則復肆前後一輒姑請以近事明之紹興
三年秋尼堪有親冦蜀之意先遣王倫還朝且致勤懇
盖懼朝廷大兵乗彼虛隙又其為劉豫之計至委曲周
悉也自後九月余覩作難前謀遂寝至十二月余覩之
難稍怠則復大集畨漢之衆徑造梁洋是時朝廷已遣
致堯出使矣次年二月敵困饒風進退未遑先是朝廷
開都督府議遣韓世忠直抵泗州金實畏之於四月遣
致堯還其詞婉順欲邀大臣共議此非無所忌憚而然
也梁洋之冦未能出境至五月而後得歸既狼狽矣而
世忠大兵尋復撤行金之氣力固已復甦而叛豫之心
亦云紓緩所以前日使人之來來請不一故為難從之
事也切惟此敵傾我社稷壊我陵寢邀我二帝驅我宗
室百官自謂怨隙至深其朝夕謀我者不遺餘力矣况
劉豫介然處于中其勢不兩立必求援于金借使暫和
心必未已數年之内指摘他故豈無用兵之詞而我之
士卒多中原之人謂和議已定不復進取將解體思歸
矣若謂今日不得已而與之通使為陛下之權敵亦固
能用權也願陛下蚤夜深思益為備具處将士家屬於
積粟至安之地使出為戰守者無返顧奔散之憂精擇
竒才以撫川陜之師使積年迍邅者無懈惰懐望之意
江淮川陕互為牽制斥逺和議用積大業臣奉使川陜
切見主兵官除吳玠王彦闗師古累經抜擢備見可任
外其餘人才尚衆謹開具如吳璘楊政可統大兵田晟
可統總一路王宗尹王喜王彦可為統制後皆有聲時
服公知人　吳玠克秦鳳隴州　初六日吳玠及烏珠戰
于鳳州初七日又戰王師皆勝遂收復秦鳳隴州　吳
玠改授定國将軍節度使川陜宣撫處置副使　知壽
春府羅興以其府叛附于劉豫
　
　
　
　
　
　
　
　
　
　
　三朝北盟㑹編卷一百五十八
欽定四庫全書
　三朝北盟㑹編卷一百五十九
　　　　　　　　　　　　宋　徐夢莘　撰
　炎興下帙
　　起紹興四年五月盡七月
五月韓世忠自鎮江府來朝
五日甲寅岳飛克郢州朱勝非自再為宰相首建議遣
諸大帥分屯淮南等各據要害以經畧淮北荆襄又奏
襄陽上流襟帶吳蜀我若得之則進可以蹴敵而退可
以保境今陷于金所當先取者乃除岳飛江西舒蘄及
湖北諸州制置使俾自江趨戰又使淮西軍合勢併進
以犄角之始諸将雖擁重兵而無分定路分無所責任
勝非修法度嚴紀律明號令某帥當某路一定不復易
皆授廟算成師以出又命司農卿沈昭逺徃總軍餉師
衆素飽故皆奮勇以進於是朝廷以牛臯習知漢上地
利遂俾從飛飛即辟臯為唐鄧郢安撫副使兼統踏白
軍臯自歸朝朝廷授以蔡唐州信陽軍鎮撫使兼知蔡
州未到治所畨偽沓至戰無虚日朝廷恐臯終困偽地
即詔歸行在臯見上因陳偽齊之滅亡中原可復之計
有進士郭良馬驥姚時行者皆補文資至是飛得臯甚
喜知大功必成改臯為神武後軍中部統領兼制置司
中統制軍既發飛命不得踐民禾稼秋毫不敢犯至郢
州令荆超降超不從有知長壽縣劉某者登城發言不
順飛怒今軍中城破必生致劉某既得超已投崖而死
生擒劉某至飛令凌遲斬之　岳飛克襄陽府偽知襄
陽府李成聞已失郢州荆超投崖死乃棄城而去王師
遂入襄陽又進復唐州
六月太白晝見熒惑犯北斗　岳飛克隨州初岳飛命
張憲引兵攻隨州月餘不能下牛臯請行乃裹三日糧
徃衆皆笑之既而糧未盡而城拔悉推其功與憲且曰
吾之存心者國事耳功何爭為君子多臯之不伐生執
偽知州王嵩送襄陽府凌遲處斬飛取京西數州董先
頗有功先以紹興三年来降飛飛用為選鋒軍統制
七月劉光世来朝　吳玠加檢校少保吳玠進官賞饒
風闗之功也　御史中丞辛炳出知漳州辛炳為御史
中丞屢言執政大臣之罪而黜罷之朱夢説見當時尚
禽色之樂多無用之物二聖播遷而未還中原陷沒而
未復萬民塗炭而不安上無良相朝乏賢臣乃貽書于
炳責炳不諌炳惶恐袖夢説之書上殿奏陳上不悦時
夢説為岳飛軍幹辦公事乃諭飛罷之飛厚贐夢説而
謝遣之炳亦請外補乃以顯謨閣直學士知漳州夢説
字肖隱嚴州人徽宗時屢獻直言後登進士笫累遷泰
州軍事推官飛聞其賢辟為幹辦公事　中興姓氏録
曰朱夢説字肖隱嚴州博學有為國憂民之心政和間
見宮中奢侈内侍亂政小人滿朝賢士竄盡乃於五年
正月六年九月皆上書言天下事七年又上言入仕之
源太濁不急之務太繁宦寺之權太重又曰天下捜採
花木製置什物京師置局修造人曰諸路漕司無積年
之儲需用有借支之弊又曰東南困于水潦西北擾于
强隣州縣嚴于督責良民弊于敷配又曰陛下累層巒
以為䴢鹿之苑浚汚池以為魚鱉之宅起樓觀以為禽
獸之籠又曰宦官委任華重名動四方營起私第强奪
民産名園甲第雄冠京師賣官鬻爵貨賂公行人莫敢
言道路以目盖位髙而不可仰勢大而不可制官人以
爵而有司不敢問其賢否刑人以罪而有司不敢究其
是非禄養之臣畏罪而不敢言四方之士欲言而不敢
達乞斬臣頭以令於市又上言宰相力言宦官者之害
願力為天子言之無恣目前之欲以階後来之禍其大
畧如此徽宗不悦士大夫皆傳其言後以進士及第靖
康初開府儀曹孟鉞乞召夢説而用之未之召及至金
人陷京師後累遷泰州軍事推官湖北京師宣撫使岳
飛聞其賢辟為幹辦公事隨飛入朝復見當時尚禽色
之荒多無用之物二聖播遷未還中原陷沒未復上無
良相朝乏賢臣上書于御史中丞辛炳責其不諫炳携
書奏上不悦諭飛罷之飛厚贈夢説而謝遣之　朱夢
説進徽宗皇帝時務䇿臣聞為武職者必欲適草莽冒
矢石奮不顧身誓以革嚢裹尸而後已至于攻城陷陣
被堅破敵出萬死一生之誠然後能壮國威立殊勲者
何哉盖忠精之氣副之以勇敢使其有不能自已者矣
為文臣者豈其不然乎當䝉父兄之教考聖賢之書必
欲致身于青雲之上佐君澤民使功名垂萬世徳澤流
後昆而後已及其上不見知于其時豈肯甘心淒淒然
為窮人與萬物同腐哉即欲立一危言効一竒節時之
得失為萬乗一言倘䝉省悟則民受其賜或忤聖聰則
自陷鼎鑊兹亦士之素志矣臣愚雖不能披堅執鋭効
死于軍前實欲獻言進䇿膏身于斧鉞臣嘗于政和
五年正月初六日及六年九月初七日以狂妄之言兩
凂聖慈矣既䝉陛下赦其愚直不加誅戮而臣尚不知
悛敢于觸鱗犯諱者何哉兹亦忠義之氣使臣不能自
已者矣然方今平治之極臣復何言哉而臣切以為累
崇髙者難為力享安榮者易以驕陛下既臻平治如此
豈易為力哉當少加畏慎而無肆怠忽可也臣觀今日
之失有三太何謂三太曰入仕之源太濁不急之務太
繁宦寺之權太盛臣所以持蒭蕘之見冀禆聖德之萬
一然臣知此言之上獻陛下見怒亦死不見怒亦死陛
下見怒臣當死于輦轂之下倘䝉陛下加䘏而不見怒
臣不死于道路即死于囹圄何則盖用事之臣必假手
于人以他事致死而後已盖欲杜絶後来之言也願陛
下備閲而詳察之或上忤聖慈先賜誅戮使得知漢晁
錯王章不死于他人之手免為唐李世良孟昭圖臣将
甘心焉夫将欲任之必有以考之既能考之必知所以
因之既知所以因之然後可以責之矣責之必有功効
此任人之要也夫将欲出之當量所以入之必知所以
節之既知所以節之然後可以用之其用必無匱此用
財之道也夫将愛之必知其所以寵之既欲寵之必知
所以福之既知所以福之然後可以享富貴矣其富貴
必長保此馭下之制也夫任人不因其材而責之則敗
将及之矣焉可以勝其任哉用財不量其入而用之則
弊将及之矣烏可以給足哉或愛人而寵之不得其制
則禍将及之矣烏可以保其久處哉今者入仕之源太
濁豈非所謂用人責之不因其方乎不急之務太繁豈
非所謂用財不究其源乎宦寺之權太盛豈非所謂愛
人寵之不得其制乎臣觀陛下崇三舍養肓人才月書
季考鄉舉里選盖欲責其成才而攷其素行使天下之
材由學校而興不欲以請謁之弊得以萌其心奔競之
弊得以逞其欲此陛下聖意髙逺非淺近者之所可及
知而有司不能遵奉陛下養賢之意仕進之源既不考
其言行之實又不詢其鄉曲之譽而願任之人以科舉
之途逺以請托之途捷馳騁乎府寺之庭出入乎王公
之第以財𫉬用者班班可數因賂得官者比比皆是道
路之間見盛騶從而馳者其人必庸腰金而騁者其家
必富何則盖輸金買勢而致然也昔有唐張克勤開元
間欲以其五品官推與其甥而裴夷直以謂壊有司法
啓後来買爵之端不可許嗚呼可謂識大體矣今者以
此陳乞欲與無服異姓者又不可勝數而陛下悉賜俞
允致四方之人凑于京師者納賄于權門積玉于勢地
皆有定值昔之賣官錢入私門者無過是也傷風敗俗
自是而始陛下曽一念乎又嘗見縉紳之士競欲取媚
于權門之子悉與市㕓易古器鬻畫圖得一珍異之玩
即偕價而求售争妍而乞憐倘合其意美官要職指日
可得儒衣冠而為候門之償賣恬不為耻厯臺省者以
親姻而獲用不問人才之賢否子姪悉居侍從英俊沉
于下僚古人所謂正百官以正萬民今百官不正民奚
為而克正哉又曰源清則流長今賢不肖混淆於朝廷
之上則入仕之途奚為而克清哉臣嘗言之曰因襲造
物收採花石而得官者非無知之豪民即放停之胥吏
是等之人誠宜逺逐烏可厠之士大夫之列哉何則留
之又無寸能足以備緩急之用去之又不減國家之員
數徒糜爵賞而玷朝冠耳然是選也當責之於宰輔之
臣何哉盖天子職在于論相而已為宰相者宜如何哉
當分任郡司統以庶職量才擢用先德後言以上副明
天子仰成之德下克承鼎鼐燮調之重然則宰相之職
為至重而其所責亦不輕書曰天工人其代之又曰董
正治官盖謂是也臣謂陛下當責之以其專凡立之以
其法舉得其人則均受其賞或濫其選則獨被其責此
唐所謂有不職在舉者正此義也則彼焉敢不崇尚名
節抑去浮華為官擇人不為人擇官揚清激濁為天下
公哉則源不澄而自清矣上追唐虞熙載之美下躡文
王多士以寜之風豈不美歟夫不急之務者天下捜採
花石四方製置什物京師局修造是也夫花石愈多什
物愈工而愈巧修造愈煩而愈費此不可不知也臣竊
聞蘇杭之局已罷去臣實謂天下幸甚然伏見水舟起
什物牛馬般載花石道路上下交錯臣實有疑焉臣竊
謂古之英斷之主勇于所欲為而為斷以所欲去而去
既以彼為非此亦未為是故當一切罷去知惡不能去
春秋所以譏之而又况飾宮觀叠危山簷楹繪以丹雘
梁棟飾以珠玉費用不貲目擊可見驅役丁匠逃竄無
方科責士庶吁嗟道路耗祖宗積累之財殫府庫厯年
之蓄陛下豈不為寒心乎古云有之仍舊貫何必改作
孔子取焉唐魏徴曰功成不廢即具其舊除其不急德
之次也以此則去廣殿處卑宫為上德也可知矣然則
堯舜之君土階三尺茅茨不剪棌椽不斵者豈好甘窮
約哉盖聖人之存心必以天下為懐兆民為念不敢先
己之樂而後人之憂不惟下愛民力又将遺子孫于恭
儉也雖有九年之水而民無菜色者以蓄積多而備先
具耳陛下既以堯舜之道治天下須使典謨訓誥之文
播于萬世為萬全之聖主烏可使纎瑕以累聖哉臣伏
聞諸路漕司無積年之儲常平有借支之弊若以今昇
平之久士歌于野何施而不可萬一有水旱相乗盗賊
竊發陛下将須之民乎須之國乎臣又聞東南困於水
潦西北撓於强隣州縣嚴於督責良民弊於敷配如此
雖名為比屋可封之俗實無安堵之民以京師觀之固
為家給人足矣若以天下觀之四方之民雖不衣牛馬之
衣食犬馬之食然接新之儲亦蔑如也臣又聞淮甸之
間流民餓莩尸枕相屬有司畏罪而不敢聞長吏欲賑而
無術致陛下仁恩惠澤不能遍及萬方良可為太息也
臣雖無雄才以濟時用實敢以丹言上忤聖意而不避
罪也陛下倘若輟後苑木石花竹之費下濟於民亦可
以日活千萬矣水之流行災福所係前年秋水遂致汎
漲漂沒廬舍河流妄行冲敗堤埽上天之意豈無致然
乎尚未聞陛下有罪己之詔去年賊水復爾暴至不知
所從来豈民之災運適當其時在天數有不可逃乎豈
天意諄諄覺悟陛下乎尋聞李綱因言而𫉬罪張勸縁
諫而見黜夫人君之用必貴以忠義為先倘或附下罔
上則在所不赦盖欲忠言嘉謨日陳于前縱面折庭諍
尚且優容之期于日聞所未聞也臣嘗聞孟子之書至
于君之視臣如犬馬則臣視君如國人孟子之意雖欲
救當時之弊臣切以孟子之言為失夫君雖視臣如犬
馬臣亦當竭犬馬之力以報焉可視之如國人乎臣觀
李綱張勸不欲負陛下平昔眷遇之厚恩欲盡犬馬之
報陛下堯舜之聖而遽負二臣乎又聞擇起樓觀以為
禽戰之籠臣恐傷陛下仁民愛物之美化陛下何不任
山川以遊麋鹿因江河以澤魚鱉寛宇宙以籠禽獸使
聖人之德及乎幽深髙逺邁唐虞若予之歌追成周行
葦之詠豈不盛歟夫致治之要在乎澄本以正末明理
以安分賞罰公錫予當振綱紀定名位雖有巧偽不得
肆其奸雖有讒佞不得恣其慾雖狂悍不得竊其威雖
權貴不得逞其志如此則上無陵下之暴下無侵上之
僭衆賢和百姓安協神人来休祥矣
　
　
　三朝北盟㑹編卷一百五十九
欽定四庫全書
　三朝北盟㑹編卷一百六十
　　　　　　　　　　　　宋　徐夢莘　撰
　炎興下帙
　　起紹興四年七月盡其月
臣竊見邇者宦寺之權太盛其非所謂澄本正末明理
安分歟夫本既不澄末將若之何理既不明分將若之
何理既不明下之蘖漸萌而不可制也然上古設是職
也豈謂是哉陛下必知之矣又安有委之以事任之以
權遵之以師傅之重乎自周而下至于秦漢隋唐守成
之君喜便佞親近習而執政以為君側之人不敢相制
授受之際俯伏聽命而已至喉舌之命臺省之任一関
其手于是乎宋有伊戾齊有易牙秦有趙髙漢有張遜
遂至于竊攘威柄傾覆神器夫朝有一臣尚至于如是
况師保傅者盈于道路乎專位奪權疇克免哉昔漢明
帝以郎官為應列宿而不肯輕授况三公之貴重哉而
又委任華重名動四方營造私第強奪民産名園甲舍
雄冠京輦賣官鬻爵貨賂公行人不敢言道路以目盖
以位髙而不可抑勢大而不可制也在漢唐之世骨鯁
之士交章上疏力争于朝雖死不顧尚不能奪其權而
沮其勢况黙黙而不敢言者乎傳曰富不與驕期而驕
自至驕不與罪期而罪自至罪不與死期而死自至者
言愛人富之而不得其制也夫物禁太盛日盈則昃月
滿則虧理之必然也陛下既愛之寵之須使有克終之
美無有顚覆之患不可過分踰制少有罪釁有輟𤓰竊
車之怒于是雖悔何及又安能保其富貴哉前日所訢
之敗乃其騐也臣之此言雖甚妄狂恐亦可以為書紳
之戒臣愚以為入仕之源太濁者盖縁宦寺之權太甚
何則入其門者必驟昇朝列靡有資限鮮亷寡耻争趣
競進致名節之士髙飛逺引如此則仕進之源無時而
可清也不急之務太繁者亦宦寺之權太盛何則領職
之官託親近以為威權假出入以為禍福徒知𣙜貨之
務入千萬殊不知四方府庫日以殫竭止欲求媚聖意
輕揺上心今年以何第可修明年以若苑可葺興工董
役以春繼秋伐木空山運土塞路農民失業曽不加惜
耗國蠧財莫甚於此如此則營繕之局無時可已也官
人以爵而有司不敢問其賢否刑人之罪而所屬不敢
究其是非上忤聖聰而多䝉赦貸下觸權貴而禍不旋
踵使天下之人惟知宦寺之權重而不知天子之道尊
傍其門墻獲其引用者難若登瀛及其取聖㫖獲内降
易如反掌使天下之人惟知宦寺之門髙而不知九重之
禁嚴宻勿謂上有明聖之君下有賢能之臣今日諸公
皆忠義之士必無异日之患欲為萬世之計者安可不
審慮而預防之古人以謂履霜堅氷至又曰無使滋蔓
蔓難圖也其㫖微哉其慮深哉臣復以李唐之事言之
其孽起于神龍其釁成于天寳至于代德之後大權一
去不可收復于時思之可不痛哉臣又聞侈心欲萌則
忌正人侈心已汰則惡直諌自古帝王有此者不惟後
時之悔殊不知近君子者雖嚴正可惡然其志則常以
天下為己憂近小人者雖美愛可好然其意則欲以天
下為己奉以天下為己憂者則以勤儉為先欲以天下
為己奉則以驕奢為尚以勤儉為先者易以安其安必
久以驕奢為尚者易于敗其敗必速臣伏聞投論獻書
者必于􁧬思殿看詳然後敢進稍有觸忌諱即寢而不
上又不知藥不苦不足以治病言不切不足以正非下
情壅遏而不通非平治之世所冝有也禄養之臣畏罪
而不敢言四方之士欲言而不能達是終無可言之時
也更相䝉蔽亦非平治之所冝有也曩者常聞蔡絛獲
諌父之罪臣居草萊之下不知所言者何事臣惟聞古
人有言曰父有争子則身不䧟于不義又曰事父孝故
忠可移于君觀蔡絛果能以國家之事言之于父其于
家則為孝子不可為逆父于國則為忠臣不可為謗君
可謂一舉而兩得之矣蔡京之有是子也陛下當慶大
臣之有子賜手詔褒美奬其後進可也不應嚴賜貶責
以沮忠孝昔唐魏徴之孫謩累言朝廷之得失史臣以
為有祖風遂有是以似之之美狄仁傑之孫兼謨封還
詔書文宗面諭之曰後或有事不可勿以還詔為憚也
又狄梁公之後當副家學不可不勉兹皆美大臣之有
繼也張説乃唐之賢宰相也及其子洎輙以謟敗房琯
遂有滅族之歎尋亦見刺于史臣元勲之後克有其子
者幾何人哉臣常歎方今無忠義之士見有此等事即
競口而非笑焉陛下又從而譴之使欲言之臣相與語
曰蔡京尚被薄責我等孤寒少忤聖慈必䝉重戮即竟
退縮而不敢前矣如此則是鉗天下之口也臣恐國家
之利病無自而徧知聖人之聰明無自而昭澈矣陛下
聰明仁聖豈逺堯舜制事致法欲革千載之弊當以古
為鑑焉虞舜所以明四目達四聰者亦防壅遏之弊也
乞檢㑹臣政和五年正月初六日及六年九月初七日
所進之書參賜詳酌或稍可採逺方之獻一切絶之土
木之役無使復之仕進之源嚴賜精選宦寺之職立以
資限千載之典陛下一旦皆興復矣其節制作乞權賜
省罷候年嵗豐登倉廪充積然後議實億兆之幸也倘
以狂妄寒生輙敢以亂世之事方之盛明之朝則臣之
罪萬死矣亦乞斬臣頭以令于市使擅權之人相與語
曰我等竊弄威權果來天下之言而今而後亦冝少戢
雖不能驟奪其權亦足以少沮其勢兹亦助陛下持綱
振紀之萬一也嗚呼撼翹翹之木者不量力撲炎炎之
火者必自焚臣非不知今之萬死不可逃臣切以謂國
有直臣天下無慮狂夫之言聖人採焉陛下今日之失
臺諌之臣知而不言即為罔上不知而不言即為曠職
彼乃自持禄養以專事沉黙而不敢言豈陛下務自勝
而惡聞過哉臣切恐萬世之下擬議為矜能䕶失杜絶
言路之主不得與堯舜齊驅並駕臣所以捨一介草茅
之賤命當鼎鑊必死之嚴誅願陛下念臣眷眷之意少
加聽採則天下幸甚臣無任冒死上言　上宰相書某
聞人之病以藥為醫國之有病以言為醫當醫于未病
之前若言不可發于己危之後某觀今日之病雖未至
于膏盲亦不止于膚腠矣閣下國之良醫也某願持砭
石為左右之助焉閣下能納之乎然某亦嘗不避誅戮
上言天子矣或者謂匹夫之賤欲千人主之知者常以
諛言軟語揄揚聖德歌詠時政假左右之人為之先容
然後可以致身于青雲之上今某無名之賤士不能附
權貴敢以逆耳之言上凟聖聰是猶一縷之絲引千鈞
之重可謂太不知量也縱累言千萬又焉能達九重之
深哉將立見誅戮矣愚殆以為不然夫古之明盛之朝
好賢喜士聞一善言固有朝奏而暮召者縱有觸犯忌
諱或不䝉貸罪亦旋至安有寢而不報某上書待罪已
久竟亦無報使狂狷之人愈生憤懣而不能自已也然
區區之意以方今之弊有三入仕之源太濁不急之務太
繁宦寺之權太盛夫入仕之源太濁皆縁宦寺之權太
盛而致然固當以立資限而澄其弊焉今也既不能達
九重之深當求其宰相之賢副天下之望者進其説欲
為萬世建安之䇿非為一身而求進也將欲圖天下社
稷之利也某竊以謂古帝王多恃一己之聰明不為後
世子孫之計起苴造罅言不加恤及其釁成業大方有
後世之悔某雖家貧于就養不能徧覽羣經然初嘗馳
騁乎古今上下粗厯古人之事愚試言之自三代而下
莫盛于漢唐功德之隆者莫先乎武帝光武明皇後世
之言人君之聖者亦必以是三君為言也某以為敗漢
唐者亦是三君也徒以我之聰明人莫己若駕馭閹宦
若身之運臂無適而不隨假以機宻漸漬成風致子孫
有不可制之勢也殊不知釁起于當時也武帝數燕後
庭潜離舘所論奏機事者多以宦人主之至元帝之世
遂有顯恭之徒蕭周之禍光武起中興之功要官悉用
閹人不復雜他事延平之後委用漸大鄭衆之徒叅謀
禁中同惡相濟中外服從揺亂區夏漢亦㝷㓕唐明皇
享昇平之日久財饒志足賞僣爵濫委用閹宦若父之
愛子無欲不從委以要職分提禁兵延及肅代專倚捍
衛至于天祐大權至不可收復三君産漢唐之禍章章
可見矣我天子聰明仁聖當遏亂畧于將然杜奸邪于
未能烏可起苴造罅蹈是三君之失哉某以為人才混
淆財賦不足縁宦寺之權太盛不惟此也又恐後世有
難制之勢亦縁今日而起也某所以言尤切焉夫日奉
禁廷以承宣太尉為不足必以師保傅為可出其門下
者以小使臣為可羞必以團練觀察為足意持節傳命
恩固主心伸縮有輕重舉動揺山岳其間甚者有挾氣
術之野夫談命書之賤士或以伶倫而見收或以談諧
而𫉬用或以花石而得官或以煎茶而被命出則奔馳
于馬足之後塵入則俛首于尊爼之前列悉皆横金衣
紫雜處朝端又有能承顔順意奉一時之歡笑者既䝉
不次之陞擢又獲無窮之鍚予論其才則無有也又無
簮纓之後裔挂藉之名儒口談先王自以身為孔孟語
其名節則掃地矣悉沐身薫手願出其門得預姻婭之
列者舉族相慶巨鎮雄藩請為其使削百姓之膏血供
無厭之須求奔走饋送動以萬計雖身為禁役之貴人
名出于宦寺之門下出擁騶從氣意洋洋入同僕𨽻則
志趨齷齪竟為鄙佞貪沓之士殊無蹇蹇諤諤之節人
為之羞已不知耻如此則仕源不清盖可見矣夫天下
之物取索有窮内苑之欲追呼不已邇者聞天子之本
懷必牽于左右之懇請敗國蠧政莫此為其夫修功德
市禽鳥採花木徒知九州之珍玩畢集于庭殊不知四
方庫藏日見殫竭南金和寳惟貴得而後已豈較數之
多寡氷紈霧縠又且索以非時豈念民之彫弊土木被
丹雘狗馬被文繡及其民卒流亡恬不加䘏月俸節而
不支軍儲支而不繼則財賦不足亦可見矣夫朝廷所
以為朝廷者綱紀而已曷為綱紀不過重名器公錫予
威不上屈勢不下遷耳人之所以為人者名節而已曷
為名節不過嚴分守重進退得志獲時則出以為人志
不得時不獲則隐以伸道不為勢屈耳以今之錫予出
于私其如紀綱何引用非其人其如名節何且人所畏
者罪與死也人所欲者冨與貴也某觀今日之勢罪與
死為易得富與貴為難求何則宦者用事各立黨類忤
其意者害出而禍從出其門者職遷而官驟其易得難
求之勢昭然見矣罪與死雖易得在愚之不畏富與貴
雖難求在愚之不茍某安能黙黙無言乎閣下天下之
望也日與天子坐而論道者也民有疾苦賴公救之綱
紀不修望公提之百官不正賴公董之雨暘愆期望公
調之夫富國安民量才任職者宰相之事入以諌其君出不
使人知者人臣之節也古人有言君子居其位則當死其官
未得其位則當因辭以明道我將明我道也閣下其如何
哉倘上以社稷為念為憂請立為天子言之當以漢唐而
為鑑無肆目前之欲階後來之禍故當杜于未萌不可悔
于已兆或恐翹君之過傷堯舜都俞之好不欲面折庭争
亦乞繳某之書以進之天子使嚴誅戮身雖死而名不滅
又聞龍威車騎私出韓愈以謂馳車馬于巇嶮之地驟龍
騏于溪壑之中内人與獵士通衢大軍與凡庶争路天下
其危乎遂志禁從之貴進切直之諌着布衣待罪于東
上閤門而終不加罪今天子聰明仁聖既無漢唐之過
閤門之賢又非韓愈之可比倘或專事沉黙而不言又
不繳某之書以進之于天子則將焉用彼相矣可謂上塞
而下聾矣其如天下社稷何閤下曽聞魏元忠乎亦唐
之一賢也晚節稍憚權倖不能賞善罰惡楚客以布衣
之賤拾當時之失以激其志言終不聴而名節隨䘮卒
為萬世之罪人良可惜也願閤下無繼元忠之失不以
貧賤而棄其言不唯今日之幸亦萬世之幸也
　
　
　
　
　
　
　三朝北盟㑹編卷一百六十
欽定四庫全書
　三朝北盟㑹編卷一百六十一
　　　　　　　　　　　　宋　徐夢莘　撰
　炎興下帙
　　起紹興四年八月三日庚寅盡十月初三日己丑
八月三日庚寅趙鼎為知樞宻事川陜宣撫處置使岳
飛為都督湖北荆襄諸軍事當時獻言者謂得秦乃可
以制中原朝廷是之乃命樞臣趙鼎都督川陜荆襄諸
軍事岳飛清逺節度使湖北荆襄制置使朝廷欲取荆
襄議已定一日下詔趣諸将入覲宰相朱勝非授岳飛
以攻取之計又飭飛惟當招来安定以慰吾民来蘇之
望無得屠掠凡民始奏㨗止言某人收復平定某州不
得輙言殺戮飛一舉復襄陽隨郢之地既班師授飛節
旄其諸将受賞有差如初約也朝廷欲行獻捷之禮勝
非謂本吾家堂奧不足言俟中原盡復大駕還汴乃可
九月初五日辛酉劉豫率北軍南下劉豫偽詔文多指
斥乃遣偽皇子諸路兵馬大總管尚書左丞相梁國公
麟領東南道行臺尚書令率衆併金國元帥兵南下麟
與右丞相張昻上書乞據本户下已耕種熟地頃𤱔為
率均出毎𤱔錢二百五十文又在坊郭者以五厘錢營
運錢免行錢上附鄉村田𤱔均敷豫依其請先是岳飛
軍中有校尉王大節者川人飛待以為客李成退走歸
劉豫也上語飛曰如李成歸國朕當以節度使待之飛
即遣大節詐為投成歸國是時劉豫方招接江南衣冠
大節遂投劉麟麟待之甚厚授承務郎為皇太子府屬
官麟問征江南之䇿大節言四川百姓以撫司征擾不
已供億重困思得大齊以重兵臨闗則人皆響應既得
四川然後發蜀江之舟鼓櫂而下江南屯戍之兵魂喪
膽裂矣麟曰不然大金有命㑹本國之兵趨淮甸渡長
江直擣吳㑹汝以為如何大節曰其謀非不善但恐南
兵扼長江未可渡則我師挫鋭矣不若攻四川必取之
地以圖萬全雖若遲而大功可必成麟不聽大節既得
敵人之情乃脱身走歸報飛飛大喜送大節于行在上
令引見大節具以奏聞且請淮南為防江之備授大節
丞節郎閤門祇候至是偽齊與金人果合兵攻淮甸
十四日庚午朱勝非罷宰相先是四月朱勝非以母雍
國夫人楊氏既祥在告上賜親劄云卿因祥祭追慕毁
塞過傷其氣朕亦惻然念之然今乃何時而卿謁告使
朕憂思廟堂之政盖非特岳鄂相鄧之間緩急不測機
務隨時應變豈容留滯宜来早扶疾之朝朕别有所欲
面道者非可託于毫楮也勝非皇恐入見六月以雨霪
傷農乞行䇿免故事以消天變復賜親詔卿以雨霪病
在農𤱔乞解機政乃賢相之所為也賢而不用罪在朕
躬卿當為朕汲引賢才補苴罅漏以召和氣以慰民望
少蔽朕之不德也勿再有陳牽於常禮勝非以獨當國
而倚任方隆雖不敢遽去而追思母氏悲痛不能已復
以餘服為言者章奏十二上上乃許之俟總章理畢如
所乞且有保全舊臣之訓至是祀明堂已畢陳故事求
去且論當罷者十一事詔許持餘服是時金人以偽齊
入冦議者不能明勝非之心謂無以應之遂乞持餘服
罷去勝非為宰相也每薦士而言路輒不容朝士問勝
非曰胡不辯之勝非曰勝非聞人以為賢則用之言者
論其否則退之初不容心也且言路久塞得人主聽言
乃盛德事勝非若于榻前辯是非言未必不直然不知
我者以為壅塞豈宰相事哉聞者竦然　岳飛湖北荆
襄潭州制置司朝廷以為王燮制置無功遂罷之乃命
岳飛為湖北荆襄潭州制置使措置討捕廣賊楊么令
程昌禹上流進兵以候師期
十月初三日己丑以左朝請大夫試尚書工部侍郎魏
良臣充奉使金國軍前奉表通問使右武大夫果州團
練使王繪副之王繪紹興甲寅通和録曰建炎以来朝
廷遣使金國者皆留而不報紹興戊戌秋金人遣先奉
使王倫歸且道息兵講和之意須得人徃議遂以潘致
堯韓肖胄章誼三人徃所議未定紹興甲寅又遣魏良
臣王繪副之以行時宰相朱勝非當軸良臣同繪到堂
面請使指云公見上自知又問於趙樞宻鼎鼎則曰事成
不在二公不成亦不在二公其所遴選者恐語言應對
間疎脱繪艴然私於良臣曰如此則使人並無責任吾
輩何辜但恐非朝廷所以遣使之意(盖趙鼎其初/不主和議)後數
日良臣與繪對具奏自請使指上一一訓勅詳盡且顧
良臣等曰卿等皆朕親擢良臣等曲謝退到都堂見宰
執具道宣諭之㫖諸公唯唯或曰極是或曰只得如此
又聞上宣諭親擢之語朱相曰勝非得㫖各具四人姓
名上親許二公是出上意繪曰繪輩此行人或以為使
路通决無足慮者繪獨憂之非前日之比朱曰何故繪
曰前此王倫歸言金人要遣使商量故遣潘致堯等行
洎還云金人欲大夫徃故韓胡二樞宻徃尋金使李永
壽王詡来聘所需三亊故以章尚書孫侍郎徃章返歸
所議互有可否獨疆界一事未定今繪輩之行所授使
指皆章孫已陳之迹别無所議金人每以逗遛為言此
行逗遛之迹明矣今三尺之童皆謂金不可和未知廟
堂以謂如何朱勝非作色曰朝廷非不知但不遽絶使
路公意欲如何繪曰欲更増嵗幣耳趙鼎曰只此數将
来已不易出湏減百官俸多方收簇如何増辦繪曰今
乞増幣只是虚數諸公愕然曰何邪繪曰今敵之所欲
吾淮南川陜之土地耳且以淮南鹽論之嵗一千萬緡
與嵗幣孰多今雖増數敵未必受故曰虚數朱曰待来
日奏知更有何事繪曰今所携禮物六分尼堪以下
皆有之獨不及金主萬一親到北庭相見何以藉手豈
有與其臣而不及其君者更有蕭慶裔先令王倫作手
書送信物去及章孫二公徃二人亦来館中議事㑹私
覿已盡無以贈之斯二人者乃用事人金人好禮萬一
来館中薄賂之物乞更加増此私覿兩分来即與不来
即已朱曰亦待奏知二公以為是繪論行期未便令下
臨安府限三日辦集時九月十三日也先是良臣等對
曾奏知臣等未行亦是一事欲乞早辦禮物迤徃鎮江
伺候上曰大禮後可行是日又於堂中説及故限三日
足辦後得㫖令九月十九日韓胡上殿暨對上曰前日賜
卿等馬皆内廐名馬顧繪曰卿必能乗騎顧良臣曰卿
文臣頗習此否良臣曰臣雖書生不敢不勉上曰卿等
此行切不須與金人計較言語卑辭厚禮朕且不憚如
嵗幣嵗貢之計不須較更為説宇文虚中久在金國渠
有父母日望渠歸見尼堪可説與早交放還更説襄陽
諸郡皆故地只因李成侵犯不已遂命岳飛收復察院
有前後探國書文字卿等可問朱勝非皆録取去庶知
首尾良臣曰臣等近聞有探報朝廷祕而不言乞聖慈
宣諭臣等恐合預聞上曰止是淮揚有舟船来運麥聞
今春得麥甚多此不足慮此行甚坦途止是逺涉亦須
過為将䕶卿等家屬待朕時遣人問訊良臣及繪皆曲
謝而退到堂是日朱相不入已三押趙樞孟參胡樞聚
堂見良臣等茶罷起白所授聖訓趙曰事涉機宻少時
閤子中相見胡離席曰啓樞宻莫就此大家商量如何
趙不答胡復囘良臣等退繪至客次語良臣曰次第趙
樞以不預始議决不肯預此事良臣曰不然繪曰少間
飲罷再来趙樞决不見吾輩(盖趙鼎初時/已不主和議)已而果然趙
遣直省官傳語曰以督府事忙請只與參政胡樞宻理
㑹既見二公亦白探報事繪曰若至鎮江聞有警急合
與不合申明孟曰豈可不申明自是再至中堂趙必以
督府事忙為辭九月預備一劄云某等有使事面禀累
䝉鈞㫖只取劄子以涉機宻不敢形于紙筆既而再到
果以事忙只取劄子趙久之送劄子與孟久而復見胡
曰行期如何繪曰行期只在朝廷發遣良臣不答徐曰
某已朝辭但未得國書不敢徑行孟曰旦夕國書可得
是日堂中辭後張俊言已有探報金人大舉今過南京
良臣等乞再對不報二十三日堂中見孫近笑而言曰
非細再添良臣問幾何孫舉五指於胸前盖聞有大舉
意遂添作五十萬次日得國書辭㑹朱相宣麻即發趙
已下傳語曰事忙不及相見且請保重堂吏云為已吃
㸃心才畢去送朱相繪于柱廊下厲聲曰豈有遣人使
不測之地臨行不相見之理設如私家欲遣一僕幹事
臨行亦須丁寕而後遣堂中皆聞之即日就道至秀州
已聞敵騎犯淮南至吳江准省劄催行備泗州申巳發
接伴孫少卿十六日至宿平州自是兼程前去日被省
劄催督至平江府得制置司闗報審問事宜又被省劄
速到偽界接伴牒朝廷令賫執前去於阻節處照驗至
常州本州申探報敵騎已在楚州又准省劄云已劄淮
東安撫司令募使臣説諭承楚州令放過奉使時淮東
安撫使已下官吏皆退保隂沙承陽官吏已散十月初
七日至鎮江韓世忠已駐蹕維揚鎮江沈晦迓于門外
舟次排食酒數行晦離席問良臣曰侍郎是誰門下人
良臣曰某孤寒無援引晦曰為郎時是誰除良臣曰席
大先薦對後除晦曰是可知是可知晦亦絶不来相見
良臣等因募使臣執旗報信俟報以行乃作禀目備前
後朝廷不以禮遣各指首䑕無敢任國事之意初九日
遣書狀官梁植賫赴都堂其禀目云某等比于九月二
十四恭領國書當日就道至平江府緣得泗州闗報齊
人引伴已至宿州某即以一行官屬姓名般擔人數囘
報約十月十九日過界至無錫縣承朝㫖催促即就道
疾馳十六日夘時至鎮江府所得探報并召募使人徃
軍前事已逐一公状申禀不敢繁叙目今韓宣撫大兵
已渡江屯泊維揚不測接戰然敵人多寡隊長姓名見
劄寨去處探報不一某欲赴趨軍前而江北官吏四散
道路阻絶亦未知軍馬是何頭項又恐為他盗窺伺如
牽駕般担兵夫别無支賜激賞未易驅迫使蹈不測之
地國書禮物事體非輕萬一别有疎虞使某何以藉手
不可不謹倘如潘致堯時却囘行在再降禮物等重有
煩費况今日淮南道路兵馬如此明知其不可前進而
徑徃誠愚而無知之甚者亦朝廷舉措恐不當而繪切
料承楚之衆若是齊人必不喜聞和議雖齊人所建和
議今来既乖素望豈復肯顧使人或謂此舉金人不在
其間是大不然豈有不先闗决金人敢擅舉事之理金
人果與同謀則前所謂和議果安在哉緣累奉朝廷指
揮催促過界不敢不隨宜措置遂逐急召募使臣等前
去報信雖俟人囘進發若得信之後王師與敵接戰則
所約日時與交轄處所必定又致參差繪非敢愛身避
事使其有益於國雖蹈萬死亦無所惜若不顧事勢徒
委身敵手亦無所補况繪被命之下在二公所以遴選
者恐語言應對間疎脱再念此行既無責任在繪固以
為幸然恐非朝廷所以遣使之意在行期日已聞警報
亦嘗禀白參政若未出疆有警合與不合前去又䝉鈞
誨以謂豈不申明某至此偶值軍馬阻絶深恐有誤國
事遂如鈞誨節次申明然連日被受省劄催促令執宿
州牒於前路阻節照驗前去又令淮東安撫司召募使
臣説諭承楚州令放過奉使某殊未曉所以竊謂淮南
若有兵馬阻節恐合劄下本所相度今来節次承授省
劄止是催促行程不問道路通塞合作如何處置却令
淮東安撫司召募使臣説諭承楚州令放過奉使過界
其承楚州既有朝廷守臣在彼何用説諭若有兵馬阻
節及承楚已為敵人所據豈可不使預聞一二况淮東
安撫司官吏已散何從召募某今鎮江詳開事宜大段
𦂳急决非遣使可以定議再今和議本為淮境今既進
兵百端懇請終恐無益况臨難解紛萬無此理繪切有
一䇿輒敢冐進自古兩國議和皆以勢力相孚不能相
下於是有講和修睦之請休息兵民之議未聞以弱和
强彼初無畏憚曲意定和者也澶淵之役規模未逺昭
然可見比年諸将蓄鋭練兵士氣思奮百倍于前日笫
以朝廷方篤信金人詐和之請斷然不疑歛兵不動以
示誠意遂使淹延嵗月墮欲奮之士氣乖歸附之民心
中外憤欎累年于兹私議未定金兵已集背天逆理不
亡何待竊聞警報初至宣撫韓開府奮决怒發激勵士
卒以殄强敵為期統率全軍絶江駐劄淮甸伺便以進
其進踴躍如赴私仇議者謂必能成功獨念建康控扼
之地聞朝廷已遣張太尉提兵迎敵敵已壓境此行似不
可緩仍命劉開府相與應援以破彼國三不救之説将
加激奮敵氣自懾更望朝廷勉勵諸將以安危存亡在
此一舉使其率厲士卒争先鼓勇軍聲既壮國威自立
則繪銜命一徃宣布威靈庶幾乎其有濟矣茍不出此
不度事勢止為退懦之計效尤前轍示之以怯益使吾
軍士氣不揚乗輿再動社稷必危萬一敵計少革前日
之弊所至按兵不擾遲以嵗月人心茍安則大事将去
矣而乃以一介之使馳入不測之地是猶以羊委虎至
則靡爾何功之有恭惟僕射相公參政樞宻盛德重望
同寅協恭共輔天子立圖中興某此行事干國體伏望
少垂鈞念若不問事體如何姑使繪冐萬死伸無益之
請亦無復可辭如繪固不足䘏顧一行禮物私覿等方
今調發之時亦何忍輕棄繪始行之時累到都堂竟不
䝉與進其所欲禀知者非一無自而達今事迫情切不
免冐犯威嚴略叙萬一切望不以繪疎逺僣言國事為
罪而所陳或有可採乞賜詳酌審其所當然者亟施行
之倘使愚者之慮或有一得繪雖赴湯蹈火死無所憾
干冐鈞聽
　
　
　
　
　
　
　
　
　
　
　
　
　三朝北盟㑹編卷一百六十一
欽定四庫全書
　三朝北盟㑹編卷一百六十二
　　　　　　　　　　　　宋　徐夢莘　撰
　炎興下帙
　　起紹興四年十月九日己丑盡其日
十月初十日御前金書牌至令寄留禮物私覿在鎮江
府取天長路出六合前去并據鎮江府備准尚書省剳
子稱良臣等顯是故作遷延分析住滯因依令又韓世
忠差近上使臣一員專一催促出界即時倉卒治行十
一日早方得鎮江府交割禮物私覿了當當日沈晦一
自見訪良臣與繪各為輕装選使臣軍兵十九人至西
津渡江是日沈晦方来相别曰二公果去耶繪曰豈可
不行晦曰忠義如此固佳只是分曉便不住萬一未至
軍前鋒刀之下者多少事如何分别繪曰但以死報國
他在所不恤及至江口據本處巡檢申風色暴猛渡江
不得繪只得在水府廟以俟日晡風少息遂渡宿𤓰州
軍營十二日質明前進至楊子橋道逢韓世忠使臣持
牒備坐聖㫖指揮令遣上使催促出界而若稍遲緩罪
有所歸繪顧良臣曰幸免管押二字是亦光華比至淮
揚三遣騎士来促至揚州東門外見有選鋒大隊軍前
来某等問之云相公指揮囘江頭把隘既至城於譙門
上見世忠留飯云朝廷累有文字催促奉使過界只請
今便行仍将出所受到御前金字牌文字一紙係令韓
世忠将帶軍馬囘来鎮江府江口把隘以示良臣因言
欲謁陳桷董皎遂就食于彼韓世忠差人傳語及送到
㕘辭門状即令囘去江頭照管舟船恐軍馬争渡仍令
董皎陳桷發遣使副行了速行江頭幹當食畢差到馬
八匹防䕶步兵二十八人即時陳桷董皎送繪等出北
門繪與陳桷有舊城門之外駐馬久之以老幼為托桷
泣數下左右傷怛遂行三里余見防䕶兵卒皆羸弱無
用遂呼語之曰汝輩送我出不得已歸路甚難可自去
努力報國家諸卒泣拜而去止将本所使臣軍兵前去
是夜宿大儀鎮並無居民官吏環坐一空舍下皆乏食
聞鶚鳴鬼嘯不類人境十三日行數里午前見敵騎十
人望見繪等一發呌呼奔馬前来矢下如雨繪謂良臣
曰速令一行人下馬囘視墜馬者十四五人矣無敢前
者繪與良臣并執旗人獨前大呼曰不要放箭是来講
和金人遂歛收弓矢獨一騎前来問當你是甚人繪等
云皇帝遣来奉使欲要講和罷兵且各自休息其一騎
復囘告之衆乃懽然少頃一時前来令繪等一齊上馬
聨騎徃天長去沿路問皇帝在甚處繪等答以杭州又
問韓家在甚處有多少軍馬繪等答在揚州来時却在
鎮江府去不見得有多少軍馬又問莫是計麽先你過
来待到囘来厮打麽繪答云他是兵家講和人怎得知
去城六七里有百餘騎擁一老帥皂旗髙旌皆全装老
帥容貌秀整乃聶哷貝勒(其下皆稱/萬户大郎)路次相見與使人
相揖所問如初又問少帝幾嵗(謂淵/聖)繪等答曰淵聖皇
帝庚辰是三十五嵗又問皇帝幾嵗答以三十二嵗萬
户馬上屈指數過来軍前時是三十一二恰好也其辭
甚温遂相引同入天長軍前譯者言你們来講和㬠是
好公事不如一發了却繪等曰某使人此来專為懇請
大國和議若得速了甚幸若欲太平不難只在大國一
言而已譯者又問皇帝今幾嵗某等答云聖壽三十二
嵗譯者云向在汴京皇帝来軍前曽相見不知今相記
否譯者又云泗洲来所在州縣多見恤刑詔書并戒石
銘皇帝如此愛民㬠好又問秦中丞檜在何處繪等答
曰今帶職名宮觀在温州居住又問聞曽作相莫是聞
得大軍来後怕這裏軍前去取所以交他去繪等云自
前年歸朝廷後實曽作相一年後来堅欲請退遂以宮
祠閒居又問繪等韓有多少軍馬今在何處繪等答以
在揚州不知的實數目来時見韓世忠将出皇帝聖㫖
文字教繪等看已勾囘韓世忠令徃鎮江府駐剳良臣
等親見人馬出揚州東門望𤓰州去也繪曰侍郎亦不
可如此道用兵與講和自是兩事雖指揮勾囘然将在
外君命有所不受囘與未囘使人不可得而知又問云
韓世忠却在掩襲我後如何某曰軍中機事使人緣何
得知又云言元帥(謂逹/蘭)已到髙郵三太子已到泗州今
次恁大軍馬都是劉齊鬬作来某云如今舉大兵前来
設若欲取南州縣與他别人却壊了元帥軍馬不曉何
苦為他如此萬户云恰似人家養个義兒却賭錢吃酒
待趕了又却趕去那裡且只得恁地説道韓家有幾萬
都在淮南從入界来何曽見一个看如今怎奈何劉麟
去里某等云聞劉齊多是信任李成如李成反覆叛逆
之人安可信任譯者云李成㬠是粗人不成人物元帥
㬠不喜它到開德府遂奪了馬交行來十四日天欲明
譯者令某等出天長南門過城壕於道邊立馬有三百
餘騎圍定某等見老幼輜重並向西去至已時引某等
轉西至河邊令某等下馬前用大斧斫殺三十餘人遂
令人拽某等下馬羣刀引手萬户憤怒擲去所帶貂㡌
按劍嗔目問某等云你們来講和昨日道韓家人已囘
却因甚使人来奪拆橋某等答以是水寨人不知朝廷
遣使之意萬户遂囘顧交引過人来問某等云此是甚
人某等認得三人被傷是韓世忠軍下董皎下使臣虞
候内一人不識某荅云此是韓世忠軍中人萬户大怒
云似恁地事怎生信得你們却是先来稱講和暗地同
来等害我其羣從遂向前舉斧以刃向某等意欲加害
其萬户以鞭揮之遂稍却某等見其意甚怒謂决不免
某等厲聲呌呼指天誓日云使人棄父母棄性命前来
只為講和為國家韓世忠既以兩使人為餌豈肯教知
他計某若不見察願就一死以報國家死無所恨問難
徃復半時辰来見得某等辭直理順萬户云教你去元
帥處(謂達/蘭)某等云若得到元帥納了國書便是使人事
了然後請死萬户笑云大金沒恁公事待交一个㑹漢
語畨譯人做通事且好坐馬須㬰差到通事蕭大尉防
䕶甲兵二十人遂同行到寶應縣用一黄河渡船擺渡
人馬某等説話云是濟州人姓滿舊在學校與李鄴極
相熟李鄴見在偽齊作右丞某等問兹事如何荅曰甚
感人又問可知否則揺手元帥差到接伴官蕭團練使
李少監(某等前日進呈/語録誤冩少監)欲来相見某等探問得蕭團練
小名赫嚕李少監名聿興遂與某等相見叙因使事幸
得相見之意李聿興問来議和事某等云此来為江南
欲守見存之地每嵗共銀絹各二十五萬疋兩某云見
存之地為章誼囘日所存之地又問既来講和却為甚
呌韓世忠来掩不備侍郎團練是幾日過天長某等荅
曰十三日到天長李聿興云正是㑹期全似酈食其事
某荅云此是田横不察食其何罪某云酈食其當時以
游説止齊韓信從而襲之此来何嘗止大國之兵又云
兵家事先論曲直師直為壮江南州縣此已是大國曾
經畧定交與大齊後来江南擅自占據及大兵到来又
令韓世忠掩不備正是軍人放馬遽然到来却是大齊
説得都是某等荅云經畧州縣事前此書中並不曽言
及止是淮南不得屯兵本朝一如大國所教如韓世忠
掩襲事某等實不預聞聿興云不知皇帝所用之将却
不得皇帝指揮怎敢動某云将在外君命有所不受臨
機應變閫外皆得而專之又云如此是韓世忠跋扈萬
一和議之後依前生事定又是敗盟約某等云既是講
和之後皇帝必湏有約束不許妄動聿興云江南第一
不是處為不合湏要量復故地如襄漢州縣皆是大齊
已有之地何故却令岳飛侵奪某等云襄漢之地王倫
囘日係屬江南後李成為劉齊所用遂来侵攘是時方
遣韓肖胄等奉使太國其事曾約束邊境不欲深探自
後李成侵擾不已既招安得又結楊么欲裂地而王之
江南恐其包藏禍心侵陵不已實恐難以立國遂遣岳
飛收復襄鄧州等故地即非本朝生事相侵亦湏相察
聿興云元帥欲要國書看不知可以将去否某等云不
妨遂以議事迎請二聖二書授之聿興遂喚幕外趙校
尉(是副元帥/處畨譯人)将去蕭赫嚕又問秦中丞安樂麽此人元
在自家軍中㬠是好人某等荅云見作宫觀差遣不任
職事却請俸禄閒居聿興云無如此快活也又云侍郎
團練逺来事要早了時若告它元帥湏似申包胥泣於
秦庭下不知如今本朝所湏底事莫湏應副得麽某云
此是國家大事使人豈敢擅决使人止得将命傳導言
語而已聿興云事固然江南而今檀占據淮南州縣本
朝大人門㬠怒某云自来使人徃還中書兼使人口授
並不聞有此議皇帝皆所不知若大國便加怒豈不誤
他江南聿興云怎生更待商量復故地某云以中間丞
相惠書有云既欲不絶祭祀豈肯過為恡愛使不成國
是以江南敢再三懇告若或不從却是使不成國聿興
再三審問某等復深言之某等江南新州之地皆江海
陂澤又無不經殘破却與大齊不同聿興云大齊雖號
大齊皇帝然止是本朝一附庸指揮使令無不如意侍
郎團練曾見執旗報信張革等否某云不曽見不知是
幾日離軍云十一日某等云某等是十二日離揚州以
日月考之可見聿興云元帥教将剳子去都是元帥自
道底言語更無文采再三道你我直迷着那言語㬠有
意来者使臣却也敢向前覆事也不可得某等云一行
人莫非忠義奮不顧身之人豈有懼怕者遂問皇帝在
甚處某等荅云駕在臨安府又問臨安府是甚處某等
云便是舊日杭州又云此去杭州幾日可以徃囘某等
又云星夜兼程徃来不過半月聿興又云大軍在此這
公事㬠𦂳某等云若得元帥早有處分囘報江南使人
豈有稽緩又云昨日書元帥已教畨譯做回書要看次
第一兩日相見也二十九日午晩有送馬来赫嚕聿興
令人傳語請上馬見元帥某等囘轉語畢上馬同行城
中屋宇有五七分已上其下並有兵馬并煆鉄打造軍
器河内有糧船百隻並是東京板掛七百料船牽船人
等並装青號上書青州運糧船户某人又有輦運司第
十五綱字運少頃引某至屋下見達蘭朝外坐並用蘆
蓆釘壁鋪地左邊用紫布遮壁某等認得是毡車子所
上用之物傍有四人坐皆衣渾紗短袍裹頭巾着求頭
靴右邊有紵絲戰袍或着毛衫官軍五十餘人并有全
装甲士十餘人引某等向前禮畢令譯者問云皇帝安
樂某等對曰聖躬萬福又問使㫖某等荅曰某等離江
南日奉皇帝指揮令誠致懇請乞早定和議迎請二聖
某等星夜前来十月初六日至鎮江府先遣張革執旗
報信數日無音耗某等不敢住滯又奉皇帝指揮令寄
留禮物私覿在鎮江府由天長路出六合前来大兵壓
境不知所得罪之由譯者云使臣所説更有甚傳語某
等云盡在國書中譯者云國書中事却見了元帥台㫖
你們所説待信来又已前數次失信待不信来又怎生
全不信得今次舉兵為生靈不能得定自入境来並不
曽殺一人房屋不曽拆着你們都見又呼隨某等一行
使臣近前聽某等對云大國舉兵若以生靈為意天下
幸甚江南所以再三遣使懇請上國正為生靈不得休
息所以再遣某等前来欲得早定和議且告元帥矜存
趙氏社稷憫恤一方生靈譯者云向時第一畨到汴京
皇帝同張邦昌来軍前為質我曽親自説與皇帝家國
不要聽賊臣言語我道有一喻一似人家盖一个房子
使椽柱瓦木盖得是好却湏住房子底人做主防水火
盗賊若不㑹照管便倒塌了此時親自説與皇帝一一
聽得却令趙平仲来劫寨事不成㬠損了他人當時便
失信如今言語怎生信得某等云失信之事盡是前朝
奸臣誤國皇帝雖親聞此語是時皇帝止是親王亊不
在己皇帝即位以来未嘗棄信於大國譯者云這底只
是怕你們不知又怕皇帝官髙職大後不記得也又問
某云元帥問你當時不是曽隨皇帝来軍前麽某云是
時先人仲通曾充國信副使同沈晦隨從肅王出使大
國在燕京死節譯者傳達云逹蘭首肯數四譯云我這
里説得話望你們到皇帝一一説某等云豈敢遺落一
字湏一一奏知云某等皆是皇帝親選差来只是真實
所以遣来懇告况今日既荷大國許和莫非至誠懇請
尚恐不䝉聽從更豈可不任誠信(某觀譯者所授言語/甚多所説極少又毎)
(人姓并地名只作漢語音料止是/譯音不改至于姓名則不能變矣)譯者又云你們説得
却是只是難信某等云到軍前已是半月江南日夕望
信臣子之心實不遑安敢望早定大計使某等歸報江南
庶得生靈早有休息之期某云某輩非敢自為脱身大
底國家安使人亦安若國家未安一身亦弗安譯者云
元帥令你們且歸安下處候三二日左元帥到来商議
了交你們去某等云此来荷元帥授館種種周備不勝
感激惟望早賜台念復命江南遂退聿興云沈元用今
在耶不在元用謂沈晦字某等云在又云見在何處某
等云在浙中見任待制聿興云是同年聿興曽在宋朝
沈晦第三甲及第後来却再與本朝取應来問某云侍
郎是誰榜某云何渙牓又言今年本朝試進士出賦題
是天下不可以馬上治某荅云此可見大國息兵之意
天下幸甚又云這賦題是本朝張炳文侍郎出丞相見
問是誰意思左右云事見前漢陸賈傳丞相遂令人用
國書譯過其傳㸔後大喜遂與張侍郎轉兩官某等復
云大國果有意偃兵修文豈惟江南之幸實天下生靈
之福某等以聿興所説遣某等囘報前後反覆遷延不
定某等恐誤國事遂以長書獻逹蘭云
　
　
　
　
　
　
　
　
　
　
　
　
　三朝北盟㑹編卷一百六十二
欽定四庫全書
　三朝北盟㑹編卷一百六十三
　　　　　　　　　　　　宋　徐夢莘　撰
　炎興下帙
　　起紹興四年九月十九日乙丑盡其日
謹裁書獻于元帥節下某等竊聞自古帝王不得已而
用兵一本于仁義而已推仁義之心而行于征伐之際
則堅甲利兵乃非凶器伐叛服柔乃非危事克致師中
之吉終成保大之功是道也堯舜以是而帝湯武以是
而王自兹以降五伯之事崇尚詐力不仁不義無足言
者恭惟元帥鍾靈嶽瀆孚秀璇璣英勇絶倫智畧輻輳
援整六師征伐四克豐功偉績焜煇鼎彞雖古韓白衞霍
之徒方之蔑如也某等不佞比因使命拜伏下風得望
履舄欽聞至教且謂大國舉師以仁義為本以生靈為
義故自軍師入境禁屠戮止俘囚樵夫牧兒秋毫無犯
深仁厚德遐邇悦附是宜頻年以来拓地萬里包括宇
宙勲業隆大超今冠古而無與為比也某等相與退而
嘆咏仰服大國之仁祗誦元帥之德不能已矣輙敢冐
進瞽言伏惟執亊留聽切以大國德澤仁恩丕冐寰宇
凡日月所照舟車所通無不沾濡獨江南僻陋趙氏社
稷與一方生靈未䝉加惠殆非篤近舉逺一視同仁之
義頃者伏䝉大國惻然有存撫敝邑之意許通令命遂
䝉丞相都元帥賜以書詞許以立國江南君臣感服至
意誓傳子孫不敢忘懐爾後江南以三遣使未獲成命
自章誼輩囘即命某等再奉使指于軍前傾布誠悃欲
存守見存之地竭偏方不腆之賦嵗嵗貢獻以表事大
之禮且二聖復還江表軺車在途遽聞大國舉兵入境
江南上下恍然疑懼以謂方伸懇請乃蒙見伐不審何
以得罪而至于此某等不敢退緩輙冐萬死﨑嶇險阻
天與之幸但得達命於麾下過䝉與進不賜擯絶諄諄
誨勅至誠惻怛尤有存亡繼絶之意則江南再造尚有
望焉雖然大軍壓境已復踰月使人達命亦再浹旬而
未知所處豈兹事體重大詳慮熟計詢謀僉同而後報
耶抑有鄰國容心於其間必将激怒大國而不欲終邀
惠于敝邑此不可得而知也(聞劉麟在右元/帥軍不深言)切以江南
小國越在海隅中間限以齊境凡欲赴訴無路自達固
不若鄰邦宻爾上國茍有所言無適不可伏望執事少
加察焉抑又聞之古者大國之伐小國也一謂欲其土
地二謂欲其臣服今大國逺勤士馬勞費不貲所謂土
地即舉而與人而江南之意誠心懇服方且願臣事而
不得則是二者皆非大國出師之本意而直以生靈為
念則堯舜湯武之用心不是過也某等願早得執事一
言歸報江南庶幾速定大計将見在大軍兵不血刃而
坐享成功天下生靈早得太平恩沾四表名垂萬世豈
不休哉如某不䝉矜貸含怒震雷旌旄所臨如拉枯朽
使趙氏社稷寄托無所一方生靈肝腦塗地致大國思
澤終不被于遐陬即是某等奉使無状無補家國願先
汙斧鉞以報主恩且以為異日奉使之戒重念某等一
介之㣲被命此来伏䝉執事假館授餐種種周悉恩遇
甚厚心非木石寕不知感以待命之久君憂臣辱食且
不遑是用裂眥瀝血披露危懇敢盡布于下執事進退
惟命干犯威嚴不勝戰恐之至不宣托聿興投之聿興
云未得指揮不敢收即令差人去復郎君聿興云聿興
本是宻院令史本朝令史皆以進士為之因元帥行軍
被差前去初不與軍中人相識及到此與蕭團練同亊
此人極純實可愛遂以至誠相待聿興今来方敢獨自
與侍郎團練相見又云自古享國之盛無如唐室本朝
目今制度並依唐制衣服官制之類皆是宇文相公共
蔡太學并本朝十數人相與評議某等問蔡太學見任
答曰任乾文閣待制它兒子蔡松年見在三太子處作
令史近来本朝又為於燕山府用一萬錢買一所宅子
蔡太學云尤勝于它汴京宅子又云丞相得宇文相公
直是喜歡嘗説道得汴京時歡喜尤不如得相公時歡
喜如今直是通家徃来時服支賜宅庫里都滿也某等
云大國丞相㬠是知人聿興又云昨日元帥書詞㬠好
足見忠孝侍郎儒士團練名家似恁地忠孝必有美事
某等云忠孝是臣子合做底事某等雖愚昧不敢不勉
因叩問行期何日定可得報聿興曰必非晩也又云元
帥性似劈竹将来便囘湏是分毫不可逆不如此定是
進兵某等云既是大國許從和議亦湏是使江南可以
從者若大國故為難從之説則江南何以自處更望少
監宛轉相成隂德非細又荅云異日自知二十六日拂
明赫嚕令人傳語某等元帥有指揮令奉使即今起發
囘去赫嚕聿興云等一行起發聿興與某等馬差近聿
興宻與云侍郎團練即囘也如聿興等何時離得塗炭
嘆息久之某等遂與使臣軍兵行二里餘見逹蘭擁三
百餘騎前来相迎至路次與某等相見譯者首云江南
州郡皆是本朝已經畧了當何故後来擅自占據今大
兵已到此却又教韓世忠前来掩襲捉将我人去又遣
使来和意是如何某等荅曰前来䝉丞相惠書止是説
淮南不得屯駐軍馬即不曾見説占據之事江南遂依
禀指揮不敢于淮南屯駐人馬所以奉承大國之命不
敢有違譯者云只此説話便是反覆既是江南不曽屯
駐軍馬却為甚大軍到来韓世忠却在揚州某等荅云
韓世忠是淮南宣撫聞得境上有軍馬是他職事不得
不自為備今来既是大國之兵必不敢妄動兼使人此
来一心只望和議早定如将帥貪功生事使人等豈得
預知譯者云旣欲講和湏是至誠不可奸詐兼是些小
掩襲不濟事如欲厮打先約定一日兩軍對敵則好我
這里只用仁義行兵若一面講和又令人来掩不備如
此終恐悮事只恐你江南終被将臣誤事如前面大兵
到汴京姚平仲劫寨事可見本朝事體秦檜與張底一
一知得未信時語言問他們又云我此中未曽捉得你
那里人並不曽殺你那里人捉得我人去亦不要殺却
兼它們何罪况大軍不在此某等答云今来大軍壓境
更䝉元帥矜察江南别無他意許立和議實為感幸豈
肯更敢虚詐不實及胡亂殺戮譯者又云如國書中説
得㬠是使人説得亦㬠好只是信慿不得某等荅云江
南遣使前来懇大國欲定和議無非出于至誠譯者云
我這里軍馬你們想亦見莫只是来窺探虚實否某云
大凡欲探刺虚實皆是國勢相敵未測虚實方遣使探
刺今大國兵威如此自来所知何待探刺而後知也譯
者復云使人所以留滯别無他意但為等候左元帥相
見當面議定方得遣囘某等使人来此所賫國書已先
納訖見有上大金皇帝表二聖后表丞相元帥物録六
封乞留軍前譯者云大金皇帝表留下其餘文字将去
物録中物不用得如今厮殺后若我們敗時物也做主
不得我們過河去后不知要這些物某等遂止以大金
表授之某等又云元帥遣囘使人江南必再遣使来乞
一期限譯者云你們自説期限某等云急限半月稍緩
二十日譯者云半月后望再有使来不来亦不妨某等
云果有使来從甚路来某等取元帥指揮譯者云只是
從揚州来又云到江南傳語皇帝相别后㬠是思念冬
寒保重某等再三致謝遂授某左元帥一封某等當面
看過遂辭而退見馬前一人着褐紵絲戰袍裹頭巾着
弓靴鞋疑是吳龢問之果然又見一人年約六十餘嵗
騎馬在逹蘭後問之赫嚕云是逹蘭兄聿興云適来元
帥指揮不消得前路去遂與某等相别少頃上馬有鉄
騎三千餘人隨后聶哷貝勒送行至鎮江府見韓世忠
具以所當預聞者語之當日鎮江府差到牽駕人夫即
時来舟離鎮江府二十八日夜至常州見張俊亦以敵
中人意告之二十九日夜至滸市聞張俊􁑾舟集岸遂
徃請見舟中坐語甚久兼亦畧及使指俊云適聞得奉
使囘遂欲同詣行在徐思之恐人疑惑如二公到朝廷
必自有所處也某見滸市巡檢差到人夫即時解舟至
十二月初一日拂明到平江府見趙沈胡三人叙到問
趙云且説因甚放過二公来良臣正色曰且容畧叙本
末因不顧趙只向沈胡趙退步至坐席沈曰大家且坐
方㸃茶皆不語良臣起曰某脱身萬死今欲赴愬于朝
廷首先掇怒丞相良臣願就都堂請死趙曰恐鼎不合
干預且請參政機宻請二公閤子中説話繪曰適魏郎
中對丞相非敢失禮容但備訴艱苦且望丞相優容使
畢其説趙曰某和他吃了人多少言語正所謂唾其面
使自乾者適来無他如二公勞苦不待言而自知所以
如此問欲速知事之要領耳其辭少和乃問曲折看國
書而退後省諸從官轉語請相見遂見時王居正唐輝
孫近劉岑在焉良臣復厲聲曰某所以奮不顧身止念
在廷臣僚皆各有父母妻子獨主上孤立於此如朝廷
何良臣輩豈能使人因大慟衆皆愕然且曰良臣必泣
訴於上前遂退因見吏部汪思温王純度李元倫金部
吳幵皆良臣同舍繪亦吳幵舊同官衆問金兵多少據
所見不及二萬兵據剳探及金人説四路有人毎路十
萬然皆不曽見時良臣情怒未已汪思温曰不湏如此
請平其氣是日午刻有㫖召對内殿上問勞聖語温厚
良臣等皆至感泣上問過界事皆如語録對上委曲問
敵勢繪曰臣所見自天長至辰州逹蘭人五寨共有二
萬人或云三太子四太子劉麟四頭項臣皆不曽見見
有戰船三百餘隻大小不一人亦甚精鋭臣聞漢髙祖
怒韓王信反欲與匈奴共擊之前後遣使十餘輩皆以
謂可擊繼遣婁敬獨以謂不可曰兩國相擊此宜矜夸
見所長今徃見羸瘠老弱此必見短必伏兵以争利愚
謂不可擊乃械繫婁敬徃卒困于平城臣願陛下勿輕
此敵臣又聞張義以為人臣割其主之地以市交偷一
時之功而不顧其後公家而成私門臣死不敢為此惟
聖主審度事情因時制宜可保萬全上曰卿所論是卿
等見逹蘭状貌如何良臣曰臣等素不識之其身長大
面㣲赤色如患風疾臣等初見之首言京城下曽侍陛
下言以盖房屋為諭上愕然曰尚能記此説是日自索
泛後對曰入出堂中再召與沈胡大殿上相見問勞甚
厚盖有從官言使人逺歸朝廷如此相待後来何以使
人遂有是禮翌日疾作下休致状繼而堂中請良臣問
四路之數良臣曰却是副使曽與吳幵説若有問審的
當湏奏知豈敢不白知朝廷吳幵王純等以等説譛使
人於趙不兩月三人同日告殂疾症若一好事者或以
為報應某等制任状先歸告良臣曰陛對時聖語如此
是未見宰執之語次日諸公對事必不然宜速為去就
良臣曰某已乞從便繼而韓世忠遣壕寨官張杞徃軍
前下文字囘遷觀察使嵗暮敵退言章論列馬承家并
及魏良臣皆罷又論不渡江人追減恩例并所得恩澤
亦有言章皆縁趙鼎初不主和議適使副歸日趙已當
軸某既休致而良臣亦乞宫祠而歸其後詳悉更不録
焉繪父仲通宣和間蔡攸為宣撫使副日有書言十不
可今附于後云　五月二十五日拱衛大夫平海軍承
宣使兼㢘訪走馬公事王仲通謹齋沐裁書再拜獻于
領院少師相公聞北敵為中原患久矣其盛衰强弱未
始有常其俗以蓄養為業隨逐水草習于攻戰此天性
也中國所以制北方者非尚逺計破其寨落而後為功
也備吾之邊疆以禦之而已故甲兵不可不修城邑不
可不固糧食不可不充如朝廷前後戒飭邊臣講畫武
備常若敵至可謂不恃其不来恃吾有以待之其禦敵
之方無善於此某伏覩朝廷亟命樞近大臣及起發諸
路兵馬徑趨河北某嘗聞齊桓公與管仲謀伐莒其謀
未發而聞于國故曰君子善謀小人善意某雖不知朝
廷深謀秘計觀桓公謀伐莒之事可以意得萬一無事
則幸矣如或别有措置有不可者十切以承平之日久
為極盛之時天子方垂衣拱手享四海之福如覆盂之
安萬方無事豈不美歟師旅一動則有北顧之憂處安
慮危得不患之一不可也石晉割十六州以事契丹而
周世宗尤能不血刃而定三闗况主上睿謀神武王師
所向無不克㨗今兩朝通和師出無名二不可也金處
逺方長戰於北遼用兵侵奪郡邑幾二十餘州又欲取
漢故地獻納朝廷茍使力能平蕩亦異時復與金人為
敵國矣是滅一强敵又一强敵且無百年誓約可守能
必其衆不犯我哉三不可也北界部落多矣如契丹異
人渤海其地皆不毛雖籍内地土境為衣食種養之源
一旦收之絶其嵗賂飢寒可立待彼當必争致用兵不
已矣天下騷動四不可也北道數千里無險要可恃皆
平原廣野用衆之地寡固不可以敵衆今逐路戰卒各
不過數萬人彼若傾國應者勝澶淵之後侵削之患安
可忘之五不可也當熙豐之朝天下豐富府庫餘財貫
朽莫校太倉之粟陳陳相因神宗皇帝函容未欲輕舉
者欲先靈武以大河為界斷匈奴右臂今靈武尚在西
為脣齒之國得不助之乎攻之則理宜必救救之則腹
背受敵六不可也夏國多用漢人劉文珪計䇿嘗有意
深入因糧擣虚以快其欲今以闗陜諸路精兵備北則
于國為失䇿於西則大為可慮重此忽彼七不可也聚
人曰財雖有金城湯池非粟不守如賦不足用以天下
之財轉給為不難至於穀粟匱乏豈容倉卒而能就也
盖聞各邊儲蓄不廣千里饋糧士有饑色八不可也生
齒繁夥民鮮積聚嵗有水旱則流離不可勝計國家發
倉廪以賑之乃能少濟今若小有事宜科配百出使無
可辦孰肯束手待斃必轉而為冦攘九不可也兵者凶
器不得已而用之愁苦之氣傷隂陽之和老氏所謂大
兵之後必有凶年今幸頻年豐稔民力尚未優裕一有
荒歉何以救寕十不可也某所論縁利病灼然惟恐未
有人為朝廷言者某久在牧守荷國厚恩既有所見黙
黙不言是莫大之患也方今領院少師相公為國元老
乃心王室天頼明哲康濟生人天下大事無大於此某
嘗採衆議出入一口但畏禍莫敢出位而言某仰恃某
官至誠至忠敢罄拙直惟冀髙明早為天子諄復開陳
茍合帝心天下䝉福忠孝功業爛然光明區區之意實
在于此冒凟尊威戰慄之至
　
　三朝北盟㑹編一百六十三
欽定四庫全書
　三朝北盟㑹編卷一百六十四
　　　　　　　　　　　　宋　徐夢莘　撰
　炎興下帙
　　起紹興四年九月二十七日癸酉盡十一月十四
　　日己未
九月二十九日癸酉趙鼎為尚書右僕射同中書門下
平章事兼樞宻院事朝廷方除趙鼎都督川陜荆襄諸
軍未行偽齊謀大舉宰相朱勝非乞持餘服罷去留鼎
拜相仍降詔撫諭四川詔曰朕顧懐蜀道屢困敵兵
選建樞臣徃加督䕶方選日以臨遣偶防秋而戒嚴乃
命以相居中仍遥領西南軍務既總司於朝政益增重
於使權遲俟来春改圖近弼綏爾衆士膺副朕懐比命
屬僚就宣德意　知鼎州程昌禹上廟堂書極論遣使
都督川陜荆襄未便程昌禹謂除趙鼎都督川陜荆襄
未便鼎雖拜宰相不行深慮别議遣使乃商𣙜其利害
極論其所以未便曰昌禹嘗謂古今利害特在於名實
之間責實有利無害狥名有害無利昌禹嘗深究其源
非謂朝廷遣使樂於狥名亦非奉使者其才不能責實
勢使然耳使命一出張官置吏不下數百員與夫屯師
聚兵之費當取給於州縣州縣比年所至匱乏常賦之
入曾不足以自贍矧有餘貲以供使司之用一被督責
必合辨具不過重費鞭朴以取於民官吏茍非其人夤緣
為奸殆有不勝其擾者至于諸路兵力初不足恃使命
一出於所部軍馬又須抽摘隨行赴置司去處州縣一
或有警不過告急於使司相去既逺應接毎不及以至
調發人夫征取財賦行過郡邑倉庫一空應報文移日
不暇給其間至有将懦兵驕稍加紀律則滋長敵勢為
害一方又有未易言者如是則使命之出将以保州縣
而州縣反被其擾將以撫百姓而百姓反受其弊将以治
盗賊而盗賊愈長其惡可謂有害無利矣朝廷凡使事
之畢亦嘗計其嵗月所費以較其利害多寡乎比者又
覩遣都督川陜荆襄諸軍事得之道塗謂朝廷因獻言
者以今日大計在於圖秦故特遣大臣出領使事昌禹
切謂朝廷急於圖秦輟樞臣使逺方固可以膺重任而
成大功然以其勢考之豈能使之責實雖負伊周不出
之才恐未免狥名而有害無利也昌禹備員武陵首尾
五年川陜事體粗聞其畧試言之且張宣撫入蜀之初
責任非不專事力非不勝財用非不富士馬非不强當
時人心又皆鼓勇樂於赴功而累年之間迄無功効徒
上下怨憾以謂四川初無盗賊之擾止緣宣撫使入蜀
以擾之宣撫入蜀而人被其擾亦豈為宣撫者固欲重
困州縣乎盖張官置吏屯師聚兵官吏之所贍給将士
之所犒勞所過所留征求調發勢有不得不然者耳况
今五路陷沒四川危動民力已困財用已竭强敵垂涎
且有吞蜀之意以今事勢較之張宣撫入蜀之初為何
如州縣凋弊似亦極矣乃欲以大臣出使将帶官吏摘
抽諸軍又入蜀地征求調發號曰圖秦切恐秦未暇圖
而腹心腋肘之變先起矣昌禹所以妄意謂未易責實
近於狥名而有害無利也抑嘗聞迺者富平之戰騎兵
凡十五萬士馬亦可謂强矣而竟致敗衂今四川士馬
不過吳玠部曲耳何所恃以圖秦乎昔曹操以百萬之
衆蔽流而下吴之羣臣已為迎降之説操於圖吳勢若可
必矣周瑜以謂今使北土已安果無内憂始能曠日持
久来争疆塲今北土既未平定加馬超韓遂尚在闗西
為操後患又今盛寒馬無藁草驅中國士卒逺涉江湖
不習水土必生疾病此數者用兵之患而操冐行之擒
操宜在今日其後果有赤璧之敗今都督之求圖秦也
東土已安而果然無内患乎南冦已平而果無後患乎
中國士衆果能習水土而不生疾病乎昌禹願朝廷鑒
此審處利害而行之無令輕舉妄動近於狥名而無實
也至如近復襄陽等州都督之行就當措置撥軍屯守
軍勢愈分昔呂䝉為孫權論徐州曰今操逺在河北不
暇東顧徃自可克然地勢陸通驍騎所騁今得徐州操
後必来争雖以七八萬人守之猶當懐憂不如取闗帥
全據長江形勢益張權用䇿後果擒關今朝廷復襄鄧
州亦猶權之取徐州也取之為易守之為難能保强敵
之不争乎孰若命大臣或大将益重兵聚貲糧守荆州
以據長江之險今天下根本大勢實在長江保守長江
以固根本然後可以圖秦保蜀料理襄漢經畧中原隨
宜度勢以次施設今根本不固遽欲掇大臣於數千里
之外以孤軍抗强敵期以復西秦殘破之區昌禹謂四
川民財已竭兵力已弱人心已動而都督又将入蜀萬
一强敵乗我間隙或壓以重兵或傳以偽檄則事有未
易言者其所繫豈小哉昌禹初聞樞相趙公出使趙近
世偉人也忠義激昻慨然有康濟四海之志然事勢如
前所陳昌禹實憂其行切意樞相洞達利害已久身為
大臣義當狥國不敢辭避耳今聞大拜脱或别議遣使
願試以昌禹所陳更加訂論熟計利害而行之且命大
臣或大将守荆州以固根本在今非上䇿豈亦易事特
不得已用兵非有五萬之衆錢糧非有三年之儲且将
不暇嵗月責以近效亦豈能使之勝其任也荆南前日
以二萬人守之亦可今春金人取和尚原闗師古既叛
階州一帶無人控扼上流勢須益兵也昌禹以事干國
計不敢緘黙或謂昌禹言輕不足信伏望更加採訪自
是不别遣使　金州人攻承州知楚州樊序賓棄城而
走是時改髙郵軍為承州金人攻承州而楚州守臣遁
走也
十月朱師亮軍于明州劉豫聲言遣徐文来犯海道乃
命師亮以兵一千屯于明州　張俊為浙江西東宣撫
司軍于鎮江府邊報金人與劉豫合軍大舉欲侵淮甸
遣韓世忠以兵渡江發張俊兵駐于鎮江府軍士多奪
取士民舟船如被冦盗是役也烏珠屯于天長軍劉麟
屯于旴𣅿軍　孟庾為行宫留守蘭整邊順臨安府彈
壓趙鼎建親征之議乃差留守及弹壓官是時親征之
議猶未定也　召張浚為資政殿大學士領萬夀
觀兼侍讀召不許辭免日下起發手書賜浚曰卿去國
累月未嘗弭忘考循事績簡在朕心想卿志在王室益
紓籌䇿毋庸固辭便可就道夙夜造朝嘉謨嘉猷佇公
入告
十三日戊子韓世忠敗金人于大儀鎮十數里遇金人
鐵騎二百餘世忠與通方立馬議所以待之有三四十
騎直衝世忠世忠與戰不利金人有驍将獨戰世忠力
疲通自後擊敵将世忠墜馬幾被執通救之世忠復得
馬回顧金人百餘騎幾得世忠通據陂坂扼其路以弓
箭當之世忠得還奏通之功乞優異推恩授武功大夫
吉州刺史世忠繳其誥命再奏乞重賞通以勸将士遂
落階官授吉州刺史　解元敗金人于髙郵軍盡俘執
以歸解元及在髙郵金人来侵未至三四十里元先知
之逆料金人翌日食時必至城下乃伏百人于路之側
又伏百人于城之東北嶽廟下自引四百人伏於路之
一隅令曰金人以髙郵無兵不知我在髙郵即輕易而
進俟金人過我當先出掩之伏要路者見我麾旗則立
幟以待金人進無路必取嶽廟路走矣若果然則伏者
出衆皆諾又宻使人伏樊良俟金人過則决河岸以阻
其歸路食時金人果徑趨城下元宻數之有一百五十
騎乃以伏兵出麾旗以招伏要路者伏兵皆立幟以待
金人大驚躊躇無路遂向嶽廟走元率兵追之金人前
遇兵無所施其技盡被擒凡得一百四十八人金牌與
執亊居其半是時董皎在天長亦有功元與皎各加正
任觀察使　馬(闕/)復元官除樞院副都承㫖馬在融州
仙溪也張浚都督陜右不逺萬里遣人持貲幣招之書
中專以同濟國亊為言且曰上之待公不輕雖縁讒毁
終必保全公荷聖恩如此可不圖報乎馬以劉子羽昔
年在真定有隙今在宣募不徃復書謝之紹興三年召
為都督府參議官道遇疾丐祠四年奉祠居信州九月
召赴川陜都督府禀議差充詳議官引見上殿奏對稱
㫖乃復元官拱衛大夫利州觀察使除樞宻副使承㫖
　牛臯徐慶敗金人于廬州城下金人與偽齊連兵攻
淮西安撫使仇悆盡發宣司戍軍一千以拒之既而敗
亡無一還者即乞師於湖北岳飛飛遣腹心将徐慶牛
臯為援臯慶引十三騎先至城下入城謁悆坐未定斥
堠報金人五千餘騎将逼城時湖北軍馬未到悆色動
不安臯曰無畏也為公退之即與慶出城迎見敵軍遥
謂之曰牛臯在此爾等安敢来敵帥曰我知牛公在湖
北路已赴詔命此中安得牛公臯乃免胄張旗幟敵人
相視失色臯察其有懼意舞稍先登敵人奔潰臯以十
三騎追襲五十里是時敵人大軍十餘萬去廬州百里
而屯一夕皆遁悆駭歎且親書保明賛其威望神勇謝
于岳飛飛不悦而移其功以卑慶臯亦無慊色淮西人
以為恨
二十三日戊戌詔幸江上撫軍金人在淮甸張俊軍鎮
江府促渡江出戰有遲疑未渡之意朝野驚恐親征之
議起於趙鼎見上屢請車駕早幸江上上皆有㫖肯之
即退為中官阻止至是鼎至請上親征且曰軍民百姓
皆望陛下親征唯中官未肯行若陛下一幸江上則諸
軍皆盡力禦敵矣中官未見陛下親征之利也臣欲乞
陛下發遣近上中官赴都堂臣具酒禮待之諭以禍福
然後親征可决上從之遂發左右親近十數人詣都堂
鼎具酒禮以宗廟社稷安危之計諭之且曰諸公見上
可賛成其事俟退敵囘鑾則共享安逸之福衆諾之議
遂定即命草詔詔曰天地之大義莫重於君臣堯舜之
至仁無先於孝悌一自衣冠南渡北騎日侵五品弗明
兩宫未返念有國有家之道必在正名盡事父事兄之
誠詎宜安處将時巡於郡國以周視於軍師爾其慎守
封圻嚴戒侵擾䖍共乃職謹俟朕行　戒諭州縣詔朕
以逆臣劉豫稱兵南向冦警既聞神人共憤朕不敢復
蹈徃轍為退避自安之計而重貽江浙赤子流離屠戮
之禍乃下罪已詔親總六師臨幸江濱督勵將士然興
師十萬日費千金動衆勞人懼所不免此惻然疾懐尚
覬監司帥臣與夫郡邑大小之臣夙夜究心體朕此意
凡借貸催科有湏於衆者毋或縱吏並縁為奸凡盗賊
姦宄輙生窺伺者務絶其萌毋令竊發其或乗時搶攘
恣無名之歛容奸玩冦失訊察之方至使吾民横罹困
苦有一于此必罰無赦候軍事稍平當遣廷臣循行郡
國
二十四日己亥車駕發臨安府車駕進發諸大将有獻
俘于行在者戮于秀州時張守方知福州聞而上疏曰
凡所獻俘使皆金人或外國借助則宜勦除俾無遺肓
至於兩河山東諸路之民皆陛下赤子也劉豫驅迫以
来誠非得已臣謂俘内有僉軍宜諭以恩信以示不殺
貸而歸之或願留者聽其便不惟得先王脅從罔治之
義而劉豫之兵可使不戰而自潰雖日殺而驅之亦不
復為用矣後相繼諸将進擊金人敗衂而去
二十七日壬寅幸平江府加贈陳東歐陽徹祕閣修撰
與恩澤兩資賜田十頃車駕至平江府宰相奏事上因
論黄潜善汪伯彦當國殺布衣陳東歐陽徹事深自悔
恨曰朕至今痛恨之雖各贈五官與有服親恩澤猶未
足以稱朕悔徃之意遂各贈朝奉郎祕閣修撰更與恩
澤兩資撥賜田十頃雖死者不可復生追痛無已
三十日乙巳仇悆克壽春府仇悆為淮西安撫使劉豫
侵淮西悆遣将㑹合孫暉兵擊敗之復取壽春府
十一月十三日戊午金人陷滁州金人侵入於是據滁
州而居之
十四日己未張浚知樞宻院事行状曰是日除樞宻院
事奏曰人道所先惟忠與孝一虧于己覆載不容自昔
懐奸欺君妬賢賣國當時閭巷細民莫不深怨嫉憤不
食其肉者至若一心事上守正盡忠雖天下後世皆知
企慕稱歎思見其人焉盖忠義人心之所同故好惡乆而
自定臣以區區淺薄之才幼被家訓粗知義方平居立
身以此自負偶緣遭遇寖獲使令陛下任之太專待之
過厚而有怨于臣者致毁之備至有求於臣者責望之
或深上賴聖智全㣲縱臣奉使無状豈不自知至於加
臣以大惡之名䧟臣於不義之地隳臣子百世之節貽
孀親萬里之憂言之嗚咽痛憤而已今陛下知其情偽
保庇孤忠許以入侍旋擢筦在臣毁首碎身無一論報
然而公議之所劾訓辭之所戒傳之天下副在史官臣
復何顔取玷近列於是賜詔
　
　
　
　
　
　
　
　
　
　三朝北盟㑹編卷一百六十四
欽定四庫全書
　三朝北盟㑹編卷一百六十五
　　　　　　　　　　　　宋　徐夢莘　撰
　炎興下帙
　　起紹興四年十一月十四日乙未盡十二月三十
　　日癸卯
詔用張浚牓朝堂行状曰是日上親書詔曰張浚愛君
憂國出於誠心頃屢多艱首倡大義固有功於王室仍
雅志於中原謂闗中據天下之上游未有捨此而能興
者乗敵百勝之後慨然請行究所施為無愧人臣之義
論其成敗是亦兵家之常矧權重一方愛憎易致逺在
千里疑似難明然則道路怨謗之言與夫臺諫風聞之
誤盖無足怪比復召某置之宥宻而觀其恐懼怵惕如
不自安尚慮中外或有所未察夫使盡忠竭節之臣懐
明哲保身之戒朕甚懼焉可令學士降院詔出牓朝
堂　劉光世退軍建康府韓世忠退軍鎮江府張俊退
軍常州府濠州鎮撫使冦宏棄城走丁成魏進叛附于
金人金人以重兵臨濠州四面攻擊知濠州㓂宏禦之
時城中兵少大率人當三女墻軍民與僧道相參每十
人為一甲皆被甲持槍不得内顧每一踏道二人以長
刀監守無故上下者殺之宏唯著布袍軟纒晝夜步行
巡視四壁未嘗乗馬呵喝由是守陴者嚴肅不敢懈一
日宏在衆中望見守陴者三人擦城而去宏徑至上呼
其同甲者餘七人皆斬之人人悚慄北軍以兵甲數萬
與衝車雲梯皆傳于城宏作鉄鎚上挿狼牙釘謂之破
金鎚有沿雲梯而上者以鎚擊之頭鍪與胸骨皆碎尸
積于城下數千而北軍来者猶不止又以鼓數萬聚于
東門之外一時俱鳴其聲震天謂協城鼓而城之東北
壁女牆震而摧者二三十步北軍以精卒利兵併力齊
射飛矢如雨州人駭愕宏乃張布幕以禦箭令人運炭
瓦别修女墻指顧之間女墻如舊矣金人又如舊河口
敵樓下併力攻城城上金汁灰瓦與矢石亂發金人死
者雖多而相繼来者亦不少既而摧城之半而守陴者
亦不驚懼盡力禦郤力擊者凡七晝夜不休宏以城必
不可當乃開北門棄妻子持母與寡嫂棄城而去從之
者十餘人通判國奉卿初在清河口同趙瓊率民兵劫
金人舟船得李棁之妾俾生兩子棄濠州也聲言登舟
欲以計破金人奉卿信之既而乃知欲為遁走計已登
舟不可復入城矣奉卿曰何不明言於我使我携一妾
兩子而乃棄之死地邪宏以奉卿為怨已遂殺之宏既
去權兵馬鈐轄統制軍馬成自南門投拜兵馬都監副
統制魏進自東門投拜時金人主帥屯于近郊問宏之
家屬所在成謂宏與同去矣既而聞匿于成家遂斬成
于市乃取宏與奉卿家屬焉金人以賈舍人偽知軍州
事數日以趙榮代之
十二月張俊徃沿江勞軍行状曰時大帥烏珠擁兵十
萬于維揚朝廷遣魏良臣王繪奉使軍前還夜與公遇
于中途公問以金事及大帥問答良臣繪謂金有天長
之衆且喻良臣曰當以建州以南王爾家為小國索銀
絹犒軍其數千萬又約韓世忠尅日過江決戰公宻奏
使人為金恐怵朝廷切不可以其言而動及不可令更
徃軍前恐我之虚實反為金得上然之公遂疾驅臨江
召大帥韓世忠張俊劉光世與議且勞其軍将士見公
来勇氣十倍公既部分諸将留鎮江節度之令韓世忠
移書烏珠為言張樞宻已在鎮江初敵牒報公得罪逺
貶故悉力来攻至是烏珠問世忠所遣麾下王愈吾聞
張樞宻貶嶺外何得已在此愈出公所下文書烏珠見
公書押色動即强言約日當戰公再遣愈以世忠書徃
問戰期愈囘一日而適宵遁士馬乏食狼狽死者相属
遣将追擊所獲甚衆　太隂犯昴丙戌夜太隂犯昴按
晉天文志五年滅敵有司奏以為滅敵之象上因與大
臣論及之胡松年曰天象如此中興可期上曰范蠡有
言天應至矣人事未也更在朝廷措置如何趙鼎曰當
修人事以應之　馬(闕/)為江西沿江制置副使車駕幸
平江府差馬(闕/)兼行宫留守司參議官被㫖發赴平江
府扈從車駕至是差江西沿江制置副使依前樞宻副
使承㫖駐軍武昌　奬将士詔朕分遣将帥列屯江淮
比命相臣親行按視還朝之日具一奏陳乃聞身率戎
行日加訓練騎射慣習杖擊精閑戎政益修士氣彌振
既以嚴飾於武備是将圖建於茂勲深察用心之忠尤
嘉報國之義朕惟無德以攘逺未能解甲以休兵煩爾
師徒久從征役暴露寒暑擁持干戈軫念于心惻怛忘
寐惟爾懐撫養生全之恩徳憤僭偽侵陵之凶殘宜勉事於
艱難終共成於逸樂誓當有濟用副至懐故兹撫諭想
宜知悉
十三日丙戌招從偽大夫詔朕惟靖康兵革之難神器
幾墜天命有在屬於眇躬夙夜兢兢罔敢自逸期與爾
士大夫共雪大恥還我兩宫保有黎元永庇中土而强
敵侵軼迫朕一隅叛臣乗時盗據京邑使我縉紳淪陷
塗炭繇朕不德以至於斯北望傷心收涕無所亦惟爾
士大夫䝉祖宗休澤朕在周行其有失身偽廷事非其
主顧驅協使然有不得已者朕甚痛之故若張孝純李
鄴李儔等内外親族不廢禄仕每飭有司常加存恤朕
之於爾厚矣爾尚忍忘之耶其能洗心易慮束身以歸
當復其爵秩待遇如初或為竒謀祕畫立功自効仍盼
異賞不限前愆嗚呼順逆之理禍福之機昭然甚明要
知所擇朕方布大信以示天下言不爾欺有如皦日咸
務自省體朕至懐　冦宏知濠州冦宏棄濠州至平江
府㑹車駕駐驆平江宏匿閭巷間不敢出視事八廂以
聞上乃召見宏宏大驚懼至則把見把見之禮衛士驅
捽之宏益驚上問淮南事宏戰慄不能對命宏仍舊知濠
州疾速前去宏遂退
二十日癸巳張宗顔及金人戰於六合縣金人瀕江攻
宣化鎮出沒者逾月張俊遣張宗顔潜渡至六合縣出
金人之背與戰不勝詐為捷書以聞　折彦質為樞宻
都承㫖　詔撥崔邦弼吳錫兩軍付馬詔河南安撫司
撥崔邦弼吳錫兩軍付馬　安撫使席益不奉詔上怒
落其職　汪伯彦落職放罷汪伯彦先於紹興三年被
㫖編進大元帥府事迹於是年編成上建炎日厯表曰
臣伯彦言今年三月十二日准尚書省劄子節又備奉
紹興三年十月二十三日聖㫖命臣以大元帥府事迹
首尾省記編錄進御先御乙夜覽付之史官簒述成一
代之典傳信後世者有王者起必先授命之符為天下
君宜首表年之事盖春秋之作探一元之意而皇帝以
来紀五德之傳振古如斯于今稽若臣伯彦誠惶誠懼
頓首切以藝祖創艱難之業列聖守盈成之文萬邦惟
懐四方来享垂令聞于不已昭偉跡之無前縁朝姦變
亂於舊章而王政淪廢乎小雅屬大運百六之厄㑹加
小遊泰一之臨方二帝䝉北燕之塵一張僣南楚之號
賴二百年龎洪之澤得億兆人嚮往之心戴宋厥惟舊哉
歸啓孰能禦也恭惟皇帝陛下天地合德孝悌通神奉
使北庭而漢天子以尊建府朔方而晉元帥稱伯黄河
合凍發光武滹沱之祥紅氣流光呈周室大烏之瑞休
嘉應於一德謳歌來於萬方就日望雲北面勸進者乃至五
六反袂拭目西向退託者不止再三末如之何迫不得
已建議定䇿二三子何力之有焉應天順人大一統自
今以始矣必有不刋之典庶為罔極之傳臣職昧幾先
學唯荒落鞭弭盡周旋之力帷幄無裨補之功學六龍
之御天首四蛇之入宇受恩莫大負罪良多流落江湖
莫收魂魄俯仰宇宙囘想風雲㑹逄明詔之頒俾紀當
時之實䑛筆和墨難摹日月之明拭目揚眉莫覩乾坤
之大惟是云為德業與夫日月時年畢索始終粗悉首
尾唐虞二典垂成盛代之書游夏一辭或補闕文之史
雖慚潤色弗近汙誣祖述憲章俟聖人之筆削鋪張揚
厲唯國史之發揮以編類成書名曰建炎中興日厯謹
用繕冩分為五卷隨奏上進以聞臣伯彦誠惶誠懼頓
首頓首謹言紹興四年四月二十二日觀文殿學士左
叅議大夫提舉西京嵩山崇福宮臣汪伯彦上表又建
炎中興日厯序臣恭被聖㫖省記大元帥府事迹至陛
下即寶位本末編為成書進御以塵乙覽将付之史館
臣精白以承休德不知鼔舞仰惟皇帝陛下盛德之舉
豈徒紀事而已哉聖意殆有所在臣聞伊尹告太甲曰
今王嗣有令緒而戒之以慎終於始盖保位莫如慎始
也始之不慎其克終者鮮矣慎終莫重乎始故君子大
正始焉陛下以天錫智勇之姿當陽九非常之厄運再
造王室起於艱難思厥艱難大正厥始以圖克終紀事
之意於是乎在天下幸甚臣仰遵聖訓謹紀陛下自康
邸奉淵聖皇帝詔出使敵廷改命建府以兵馬大元帥
起義河朔由相及魏及鄆及濟憂勞百為遭神器中移
以天下之推戴續已斷之大統即祚于應天臣徃者首
尾待罪今得以奉詔畢慮省記三以斷編而以事繫之
日以日繫之月以月繫之時以時繫之年起自靖康元
年冬十有一月十五日至于建炎元年夏五月十日採
事摭實編次成書分為五卷名曰建炎中興日厯或庶
仰副陛下大正始之意焉爾紹興四年四月二十二日
觀文殿學士左正議大夫提舉西京嵩山崇福宫臣汪
伯彦謹上
三十日癸卯金人退滁州金人據滁州四十七日至是
乃退去　王進薄金人于淮執其帥程師囘張建壽金
人自合淝而歸也張俊命王進曰敵騎無留必徑渡淮
而去可速進兵而及其未濟擊之進徃敵且渡遂薄諸
淮大敗之獲其帥首程師囘張建壽皆名将也師囘言
劉豫説金人云劉光世韓世忠失權江南可取故金信
之而来趙鼎具以師囘之言聞奏上乃以賈復冦恂事
訓飭二将　金主烏竒邁以病殂節要曰四年冬金主
烏竒邁以病薨傳位于安班貝勒都元帥完顔亶金
人自来以安班貝勒為儲嗣故得預之時以大兵相
拒江上不敢發喪至軍囘於五年之春方告諸路諸郡
邑立烏竒邁之靈抛盞燒飯(金俗/也)吏民掛服及禁音樂
一月而罷鄂勒歡逹蘭烏珠自江上囘至燕山各赴烏
竒邁之喪金主完顔亶進謚曰太宗文烈皇帝　神麓
記曰烏竒邁先患中風病手足無力半身不遂約及一
年至天㑹十三年乙卯嵗正旦近侍扶掖而行早見佛
自東方隨日出而現從者皆視而瞻禮間烏竒邁問汝
等見甚皆云見佛像在日傍雲間言未訖烏竒邁昏困
再病中風僵仆殂於明德宫時年六十一宗幹宗維傳
大行皇帝有㫖急詔安班貝勒赫嚕即帝位於柩前
諡曰太宗文烈皇帝塟之墳山號曰豫陵　趙子砥燕
雲録曰金國置庫收積財貨誓約惟發兵用之至是國
主烏竒邁私用過度諳班告於尼堪請國主違誓約之
罪于是羣臣扶下殿庭杖二十畢羣臣復扶上殿諳班
尼堪以下謝罪繼時過盞
　
　
　
　三朝北盟㑹編卷一百六十五
欽定四庫全書
　三朝北盟㑹編卷一百六十六
　　　　　　　　　　　　宋　徐夢莘　撰
　炎興下帙
　　起紹興五年正月己巳盡二月十六日庚寅
紹興五年正月己巳朔車駕駐蹕平江府日食求直言
趙榮退兵濠州金人與偽齊之兵皆退過淮北也亦遣
人報濠州趙榮退兵乙巳榮率北軍及投拜官魏進全
家去既出門市人尚未知少頃提轄丁懐輩四人欲作
亂先開甲仗庫取器械時榮去未逺而悔曰吾棄城而
来無知州以主管州事安得不亂乃以衙兵復入城則
懐等已執兵仗矣懐聞榮復至走避得免榮遂斬其餘
三人令梟于市榮令錄事參軍楊壽亨權知軍州事然
後榮引衆去榮在濠州月餘城中皆不擾及榮既去軍
人不便壽亨之政遂奪州印請兵馬都監孫弈遂權知
軍州事是時冦宏在平江得㫖已依舊知濠州朝廷以
壽亨既權州則變不宜從軍兵之代壽亨乃授弈徽州
監酒不釐務
十一月乙卯知樞宻院事張俊自建康府還行在
十三日丁巳以金人退軍曲赦廬光濠州壽春府朕以
眇質獲承至尊念國家積累之基遭外敵侵擾之患兩
宫逺狩尚虚歸格之儀萬姓同憂未覩升平之日浩若
涉川而思濟恍如置器之求安常未明而求衣每側席而
思治朕誠不足以感移天意德不足以綏靖亂源致彼
叛臣乗予厄運始攘齊地旋據都城未厭鴟張之謀更
懐梟噬之惡頻挾敵勢来犯邊陲直渡淮泗将窺江滸
自古滔天之巨盜亦知逆順之所存未聞今日之窮凶
不顧人神之共怒所賴諸将協力六師争先奮揚兵威
敢當斬獲遂令羣穢知有天刑雖强鄰偶逭於天誅而
匹馬莫還於敵境載循不道深惻於心俾執干戈皆朕
中原之赤子重為驅役亦有本朝之舊臣廹彼暴戾
之情冐兹鋒鏑之苦繇予不德使至於斯自初覽於捷
書即首頒於詔㫖殺死者盡從於埋葬俘降者悉處之
便安重傷而莫能自存撫以醫藥之費願歸而無所為
命給其道途之資申戒官司務存優借庻知朕興懐於
兼愛本非得已而用兵重念生靈乆罹冦擾繹騷連于都
邑蹂踐遍於田園雖氛祲之已清然瘡痍之未起困於
斯難嗟爾無辜宜錫茂恩以蘇疲俗於戯乗時克亂可
見皇天悔禍之心發號施仁實推列聖保邦之澤庶迎
善氣以格昌期咨爾羣倫體予至意　金國主完顔亶
立神麓記曰烏竒邁病其子宗盤是金主之元子合為
儲嗣鄂博宗幹稱係是太祖武元長子合斷元約作儲
君尼堪宗維稱於兄弟最年長功髙合當其位烏竒邁
不能與奪者累日有英格太師㓜子烏頁瑪完顔受師
於本朝主客員外郎范正圖畧通文義奏太宗曰臣請
為籌之初太祖約稱元謀弟兄輪足却令太祖子孫為
君盟言猶在耳所有太祖正室慈惠皇后親生男勝額
早卒有嫡孫赫嚕可稱安班貝勒當以為儲見年一十
五嵗矣尼堪烏舍利於幼小易制宗幹係伯父妻其
母如己子也遂共贊成其事是故除宗盤為呼嚕貝
勒(乃尚/書令)除宗幹為古倫貝勒(乃録尚/書序)除宗維為伊喇
貝勒(乃丞/相)遂遷烏頁瑪為左丞以賞之又曰金人初
元謀伐遼十弟兄阿固達為謀首同叔英格兄烏魯
斯阿宻貝勒色實愛實貝勒阿嚕棟摩并們圖琿實
古爾貝勒薩哈(尼堪/父也)徳特貝勒幹魯貝勒邁嘉努按
班貝勒舍音輪作君主至天會間餘人皆死唯有太
宰安班貝勒舍音稱皇太弟諸君常欲盡坑南人烏
竒邁不從其請緣金河春水泛漲浸沒宫室刷夫數
萬改移河漕離其傍側未及畢工因病身死遂立大
祖之嫡孫松漠記聞曰阿古達正室嫡子勝額勝額生
金主亶勝額死其妻為古倫所收故金主養於古倫家
及烏竒邁卒其子宋國王與古倫尼堪爭立以金主為
嫡遂立之節要曰亶立置三省六部改易官制升所居
曰㑹寧府建為上京封左副元帥尼堪晉國王領三省
事除元帥府右監軍烏舍尚書右丞相(尼堪烏舍乃亶/所忌者也故以)
(相位易其兵柄耳然二帥皆傑黠之魁而亶遽能易其/兵柄者何哉葢二帥于四年夏自白水治入見金主烏)
(竒邁值劉豫有冦江之請退居本土故至是亶能徙而/易之加之二帥在燕雲則有衆在本土止匹夫耳雖欲)
(抗之而不/可得也)封先金主烏竒邁長子宗盤宋國王領三省
事(自阿古逹之開國與約弟烏竒邁子孫互相傳位故/阿古逹在之時以烏竒邁為安班貝勒後烏竒邁繼)
(位故復以阿古逹之長孫亶為安班貝勒至是亶既得/位于義當復除烏竒邁之長孫宗盤為安班貝勒而擅)
(改官制以三公之位易宗盤儲貳/之除是致宗盤失望後國變生也)除知燕京樞宻院事
韓企先尚書右丞相除山西路兵馬都部署留守大
同府尹髙慶裔尚書右丞相除前河東南路兵馬都
總管平陽府尹蕭慶尚尚書右丞(慶裔與慶尚皆尼堪/之腹心也故置之于)
(内不欲/用於外)封鄂勒歡冀國王除左副元帥逹蘭魯國王除
右副元帥烏珠瀋王除左監軍為陜西路經畧使薩里
罕右監軍駐於雲中又曰初金人邦域尚無城郭星散
而居金主完顔晟常浴於河牧於野其為軍草創斯可
見矣葢金人初起阿古達之徒為君也尼堪之徒為臣
也名有君臣之稱禮嚴尊卑之别樂則同享財則同用
至于舍屋車馬衣服飲食之類俱無異焉金主所獨享
惟一殿名曰乾元殿餘於所居四外栽柳行以作禁圍
而已其殿也遶壁盡置大炕平居無事則鎖之或開之
則與臣下雜坐於炕其妃后躬侍飲食或金主復来臣
下之家君臣宴然之際携手握臂置腹推心至於同歌
共舞莫分尊卑情通心一各無覬覦之意焉今金主完
顔亶也自童稚時金人已得中原得燕人韓昉及中國
儒士教之其亶之學也雖不能明經博古而稍解賦詩
翰雅歌儒服分茶焚香弈棋戰象徒祖宗之舊習耳
由是則與舊大功臣君臣之道殊不相合渠視舊大功
臣則曰無知之輩也舊大功臣視渠則曰宛然一漢家
少年子也既如是也欲上下同心不亦難乎又曰襲位
以来左右諸儒日進諂諛教之宫室之壮服御之美妃
嬪之盛燕樂之侈乗輿之貴禁衛之嚴禮儀之尊府庫
之限以盡中國為君之道今亶出則清道警蹕入則端
居九重舊大功臣非性道不相合仍非時莫得見瞻望
墀堦洞分霄壤矣金國聞見錄曰天眷二年奏請定臣
制劄子竊以設官分職創制立法者乃帝王之能事而
不可闕者也在昔致治之主靡不皆然及世之衰也侵
冐放廢官無常守事與言戾實由名喪至於不可復振
逮聖人之作也剗弊救失乗時變通致治之具然後煥
然一新九辨復貫知言之選其此之謂矣太祖皇帝聖
武經啟之初度數曽不遑暇大宗皇帝嗣位之十二載
也威德暢合萬里同風聰明自天不凝於物下明詔建
官正名欲垂範於将来以為民極聖謨宏逺可舉而行
克成厥終正在今日伏惟皇帝陛下性孝得欽奉先猷
爰命有司用精詳訂臣等謹按當唐之治朝品位爵秩
考覈選舉其流號為精宻尚慮拘牽故逺自開元所記
降及遼宋之傳参用講求有便於今者不必泥古取正
於法者亦無循習今先定到官號品次職守上進御府
以塵乙覽恭俟聖斷曲加是正言順事成名正實舉興
化阜民於是乎在凡新書未載並乞姑仍舊貫除用討
論繼此奏請臣等顧惟虛薄講究不能及逺以塞明命
是懼儻涓埃有取伏乞先次頒降施行詔曰朕聞可則
循否則革亊不憚於改為言之易成之難政或譏於欲
速審以後舉示将不刋爰有先皇已頒明命順攷古道
作新斯人欲端本於朝廷首建官于臺省豈止百司之
職守必也正名是将一代之典章無乎不在能事未畢
眇躬嗣承懼墜先猷惕増夕厲免圖繼述申命講求雖
曰法唐宜後先之一暌至于因夏固損益之殊途務折
衷以適時令於今而累嵗庶同乃繹僅有成規掇所先行
用敷衆聽作室肯構第遵成法之良若網在綱庶弭有
條之紊自余欵備繼此施陳已革乃孚行取四時之信
所由式治揭為萬世之常凡在見聞共思遵守翰林學
士韓昉撰詔書曰皇祖有訓非繼體者所敢忘聖人無
心每立事於不得已朕丕承洪緒一紀於兹扺適先猷
百為故在念兹朝廷之上其猶草昧之初比以大臣力陳
懇奏謂綱紀以未舉在國家之何觀且名可言而言可
行所由帥事盖變則通而通則久以用裕民宜法古官
以開政府正號以責實效著儀而辨等威天有雷風詞
命安得不作人皆顔閔印符然後可捐凡此數條皆今
急務禮樂之備源流在兹祈以必行斷宜有定仰惟先
帝神豈可誣方在天而對越時由易偶若易地則皆然
自用載惟殆非相及何必改作盖當三復於斯言皆曰
可行庶将一變而至道乃從所議用創新規維兹故主
之風頗尚先民之質惟成於習遽易為難政有所因始
宜仍舊漸祈胥効翕致大同凡在遐邇當體朕意其所
改創事件宜令尚書省就便從宜施行令宋兖諸王之
誅韓昉作詔曰周行管叔之誅漢致燕王之辟兹惟無
赦古不為非豈親親之道有所未周以惡惡之心是不
可忍朕自惟冲昧猥嗣統臨盖由文烈之公欲大武元
之後得之為正義亦當然不圖骨肉之間有懐蠭蠆之毒
皇伯太師宋國王宗盤族聨諸父位冠三師朕始承祧
乃繄協力肆登極品兼綰劇權何為失圖以底不類謂
為先帝之元子常蓄無君之禍心昵信小人煽為姦黨
坐圖問鼎行將弄兵皇叔太傅領三省事兖國王宗雋為國
至親與朕同體内懐悖德外縱虚驕肆己之怒專殺以
取威擅公之財市恩而惑衆力擯勲舊欲孤朝廷即其
所悚濟以同惡皇叔虞王宗英滕王宗偉殿前左副㸃
檢罕都㑹寕少尹和色哩郎君實嘉弩千户舒穆嚕古
楚等競為禍始舉好亂從逞躁欲以無厭助逆謀之妄
作意所非冀獲其必成先將臣其大臣次且危其宗廟造
端累嵗舉事有期早露端倪每存含覆苐嚴禁衛載肅
禮文庶見君親之威少安臣子之分蔑然不顧狂甚自
如尚賴神明之靈克開社稷之福日者叛人吳十稔心
稱亂授首底亡爰致克奔之徒乃窮相結之黨得厥情
状孚於見聞皆由左騐以質成莫敢詭辭而抵讕欲申
三省公議豈容不頓一兵羣兇悉殄于今月三日已各
伏辜并令有司除屬籍訖自餘詿誤更不躡尋庶示寛
容用安反側民畫衣而有犯古猷欽哉予素服以如喪
情可知也天眷二年皇后費摩申氏謝表曰龍衮珠旒
端臨天陛玉書金璽榮昇椒房恭受以還凌競罔措恭
惟道兼天覆明並日升誠意正心基周王之風化制禮
作樂煥堯帝之文章俯矜奉事之勞飭遣光華之使温
言奨飭美號重仍顧拜命之甚優慚省躬而莫稱謹當
恪遵睿訓益勵肅心庶幾婦道之修仰助人文之化渤
海賀正表曰三陽應律載肇於嵗華萬壽稱觴欣逢於
元㑹惟受天之祜如日之升布治惟新順夏時而謹始
卜年方永邁周厯以乗休臣幸際明昌良深抃頌逺馳
信幣用申祝聖之誠仰冀清躬茂集履端之慶夏國賀
正表曰斗柄建寅正帝厯更新之旦葭灰飛管屬皇圖
正始之辰四序推正一人履慶恭惟化流中外德徧邇遐
方熙律之載陽應令候而布惠克凝神于突奥務行政
于要荒四表無虞羣黎仰視爰鳳闕届春之早恊龍廷展
賀之初百辟稱觴用盡輸誠之意萬邦薦祉克呈獻嵗
之心臣無任(云云/)大使武功郎沒細好德副使宣德郎
季膺等賫表詣闕以聞髙麗賀正表曰帝出乎震方當
遂三陽之生王次乎春所以大一統之始覆幬之内歡
慶皆均惟中孚應天大有得位所過者化閲衆甫以常
心不怒而威覲庶邦之率服茂對佳辰之復備膺諸福
之休臣幸際昌期逺居海外上千萬嵗壽曽莫預于臚
傳同億兆人心但竊深於善祝(云云/)使朝散大夫衛尉
少卿輕車都尉賜紫金袋李仲衍奉表稱賀以聞
十六日庚申韓世忠加少保
十七日辛酉劉光世少保依前兩鎮節度使充淮南西
路宣撫使　劉豫揭榜曉諭退軍　劉光世韓世忠張
俊来朝　劉光世韓世忠張俊詔朕自渡江以来志在
恢復深惟足食足兵之計夙夜疚懐凡財賦所入未嘗
一毫妄費悉用以養兵而已故歴年訓練士卒精强而
器械亦皆犀利比之曩昔實不相侔是以去冬敵人之
来卒賴卿等極力捍禦遂致遁歸盖前此所未有也朕
甚嘉之然中原未復二聖未還而僭偽之徒方挟彊國
之援狡謀日急顧我所以勝之者惟是上下内外合為
一家如執私仇乃克有濟儻或各以其職自分彼此日
復一日成功實難卿等為國重臣安危所繫諒必察此
不待朕言今國用空殫民財耗竭雖有司錙銖積累而費
出之數日以寖廣茍無以繼何以聚人每一念之心常
怵惕想卿亦為朕慮及於此也至於差辟官屬保明功
賞軍湏用度之類更在精覈勿至泛濫使賞富而爵祿
不私用足而資給不匱則存養事力漸圖進取朕與卿
等同享無窮之利顧不美哉布朕此意卿宜悉之
二月三日丁丑車駕至平江府張守上疏上在平江府
知福州張守屢上疏言敵情上諭輔臣曰張守所陳皆
如朕所慮憂國之誠可見也宜即施行且賜詔奨諭既
還臨安又賜詔問守曰郤敵之圖善後之計凡今攻戰
之利守備之宜綏懷之畧措置之方可備具来守上疏
其畧曰明詔四事臣以為莫急於措置措置茍當則其
餘不足為陛下道盖措置失當則不能守備守備不固
則不能攻戰攻戰不勝則不能綏懐臣請言措置之要
其一軍旅其二軍食神武中軍當專衛行在而以餘軍
分戍三路一軍駐淮東一軍駐淮西一軍駐鄂州或荆
南使北至關陜西抵川峽血脉相通號令相聞有唇齒
輔車之勢則自江而南可得安枕而卧也今大将握重
兵貴極富極溢前無利禄之望退後無誅罰之憂故朝廷
之勢日削兵将之權日盛臣謂宜拔擢麾下之将使為
統制每将不過五千分布三路朝廷命令徑達其軍諸
将既已分屯則所患者錢穀也宜以二浙之粟專供行
在而江東之粟以餉淮東淮西之粟以餉淮西荆湖之
粟以餉岳荆南量所用之數責在漕臣歸其餘於行在
錢帛亦然然後戒飭諸將不得秋毫侵擾州縣以復業
之民户口多寡為諸将殿最嵗終遣大臣為都督使諸
路之兵進相援退相保如常山之蛇首尾相應居則可
以守禦進則可以攻戰綏懐之畧亦在是矣雖聽臣措
置大畧臣熟計之猶為未也究本原其在陛下内修德
而外修政耳召公之告武王曰明王慎德四夷咸賓周
詩之頌宣王曰内修其德外修其政修德則不過正心
誠意畏天愛民儉于家勤于邦逺聲色屏貨利兢兢業
業凡有累德者無不戒也修政則不過任賢使能信賞
必罰絶僥倖裁冗濫謹法度興廉恥凡有以害治者無
不去也陛下果斷而力行之何患逺人之不服乎上覽
疏大悦　劉光世韓世忠張俊辭囘軍初劉光世韓世
忠張俊来朝上嘉其却敵之功賜賚甚厚服御之物有
可予者亦以予之光世等受賜皆感泣曰願身率士卒
圖復中原以報及辭又命近侍出内金盤尊斚各賜酒
一行并以飲器賜之　張守加資政殿大學士張守疏
陳四事上大悦除資政殿大學士
十三日丁亥趙鼎為尚書左僕射同中書門下平章事
都督諸路軍馬張俊為尚書右僕射同中書門下平章
事都督諸路軍馬張俊制畧曰髙明而宏達剛大而直
方資兼文武而可以憲萬邦學洞天人而可以佐百聖
自敷求於宻勿首叶濟於艱難勤勞王家有精貫神
明之誓芟夷禍亂有計安社稷之忠知無不為言可底
績宣威井絡之野耀武斗樞之庭出入薦更險夷一致
望久隆於師尹名大震於羌戎屬北騎之長驅值中原
之多故召從閒燕付以經綸牧野以全六師共推於尚
父運籌而决千里獨頼於子房方闐旅以時行彼潜兵
而宵遁風聲鶴唳遂收不陣之功虎視狼貪迄蹈自焚
之禍兹䇿勲於舍爵迺孚號於揚廷正是魁衡拔之鼎
鉉宅端揆辨章之任縂中機深宻之權内則統率百寮
以釐常績之熙外則盡䕶諸将以董戎樞之重行状曰
公既除相與鼎益相勉勵同志協謀以為治之要必以
正本澄源為先務誠能陳善閉邪使人君無過舉則國
勢奠安敵人自服是以進見之際於塞倖門抑近習尤
諄切致意焉嘗奏曰王者以百姓為心修德立政惟務
致其在我則大邦畏其力小邦懐其德天下捨我将安
歸哉仰惟陛下躬不世之資當行王者之事以大有為
正心以正朝廷以正百官以正萬民國勢既隆强鄰自
困因書王朴平邊䇿以獻之奏臣昨奉清光竊見陛下
於君子小人之分聖意拳拳于此宗社生靈之福也昔
唐李德裕言於武宗曰邪正二者勢不相容正人指邪
人為邪邪人亦指正人為邪人主辨之甚難臣以為正
人如栢特立不倚邪人如藤蘿非附他物不能自起臣
嘗類推而言之君子小人見矣大抵不私其身慨然以
天下百姓為心此君子也謀身之計甚宻而天下百姓
之利害我不顧焉此小人也志在於為道不求名而名
自歸之此君子也志在于為利掠虚名邀浮譽此小人
也其言之剛正不撓無所阿狥此君子也詞氣柔佞切
切焉伺候人主之意於眉目顔色之間此小人也樂道
人之善惡稱人之惡此君子也人之有善必攻有功必
掩人之有過則旁引曲借必欲聞於人主之前此小人
也難進易退此君子也叨冒爵祿蔑無廉恥此小人也
臣嘗以此而求之君子小人之分庶乎其可以㮣見矣
小人在位則同於己譽之以為君子異于己排之以為
小人不顧公議不恤致亂不畏天地鬼神是以自崇觀
以来以至今日有異於己者而稱其為君子乎臣以為
必無之也彼其專為進身自榮之計故好惡不公以至
於亡身亂天下而莫之悔惟陛下親學問節嗜慾清明
在躬以昭臨百官則君子小人之情状又何隱焉上皆
嘉納之　親征詔朕猥以寡昧屬兹艱虞迫臣民愛戴
之誠續正統於将墜痛父兄播遷之難履尊位以何安
夙夜以圖䇿慮並不能躬擐甲胄親冐煙塵乗将士欲
戰之心慰黎元厭亂之意然以兩宫萬里一别九年覬
迎鑾輅之還期遂廷闈之奉故暴虎慿河之怒敵雖逞
於兇殘而投鼠忌器之嫌朕寕甘於屈辱是以卑辭重
幣遣使通和庶殚孝悌之思冀狥哀恫之請至於土地
梗絶生齒流離師徒懐暴露之憂閭里起流離之歎繇
朕不德嗟彼何辜仰懐故國之廟祧至于隕涕俯見中
原之父老寕不汗顔比得强敵之情稍有休兵之議而
叛臣劉豫懼禍及身造為事端間諜和好信强鄰之狂
悖率羣騎以憑陵借彼援師倚為威勢凡我赤子脅使
征行逆天不道一至于斯警奏既聞神人共憤凡是在
列怒髮上衝以謂逆順之理既分勝負之形可見皆願
挺身而効死不忍與賊而俱生朕乃下詔總師卜日引
道前驅方戒積隂頓開天地鬼神莫不助順将帥輔弼
罔不協心今朕此行士氣百倍雖自纂承之後每乖舉
措之方尚念祖宗在天之靈共刷國家累嵗之恥殪彼
逆黨成此雋功載惟風霜跋履之勤仍蹈鋒鏑戰争之
苦興言及此無所措躬然而能建非常之功必有不次
之賞初詔具在朕不食言咨爾六師咸體至意　改効
用入資法効用資法一公據二甲頭公據改為進勇副
尉甲頭改為進勇校尉　秦檜復觀文殿學士李綱復
觀文殿大學士葉夢得復資政殿學士路允迪復端明殿
學士　詔羣臣修政事朕以金人内侮流毒兩淮頼天
之靈将相多士戮力同心迄平外患然中原未静今據
一隅九廟阻越莫致蒸嘗之思兩宫逺播尚隔晨昏之
養夙夜怵惕靡敢遑寕若涉淵水罔知攸濟公卿大夫
師尹百執将何以佐朕新厥德正厥度以開上帝悔禍
之衷以副黎民願治之意其各悉意交修不逮同弼成
我邦家咨爾有衆宜體至懐上以外敵己遁思與羣臣
内修政事乃降是詔
　
　
　
　
　
　
　
　
　
　三朝北盟㑹編卷一百六十六
欽定四庫全書
　三朝北盟㑹編卷一百六十七
　　　　　　　　　　　　宋　徐夢莘　撰
　炎興下帙
　　起紹興五年閏二月乙巳朔盡五月
閏二月一日乙巳詔戒飭羣臣朕惟先王之時小大之
臣咸懐忠良故能竭誠體國畢力公正時有舉措丕應
傒志用以經理國家無往而不濟朕甚慕之間者總師
前路大敵内侵此宜臣子恐懼自竭不忘夙夜而乃奉
命不䖍偷情自若顧于國家若秦人視越人肥瘠委質
而仕當如是乎朕念狃于舊俗乃薄其過失先訓告而
後刑罰古之道也而今而後其共砥礪式悛爾心慕事
主之匪躬思為臣之大戒務盡忠赤以公滅私庶天下
之務靡不畢舉敢有弗共自干憲章令出惟行必罰毋
悔可令刑部鏤板遍牒行下仰監司守貳縣令太守出
榜於治所曉諭施行　折彦質為兵部侍郎兼樞宻都
承㫖　楊政為涇原路安撫使楊政字直大懐徳軍人
起身寒㣲貌甚陋時人號為楊尅毯初為統制官下虞
候毎統制飲宴政不喫其餘食衆虞候勸之曰此物極
好何不食之政曰我所請者倉米方為極好食之可常
而有味安用此為此非當食之物且不可為常識者器
重之既貴得其故妻相待如初公論稱美以龍神位四
廂都指揮使武康軍承宣使為涇原路安撫使野史曰
楊政懐徳軍人為吳玠統制官從玠敗金人于和尚原
仙人闗有功累遷龍神衛四廂都指揮使武康軍承宣
使五年除涇原路安撫使九年除熈河路經畧使十年除
利州路安撫使知興元府金䧟陜西政走四川加侍衛
親軍馬步都虞候武當軍節度使遣統制邵俊敗金人
于隴州汧陽縣牧牛嶺十三年來朝加檢校少保歸鎮
二十一年進太尉二十六年授開府儀同三司二十七
年薨年六十　程昌禹知江州江西沿海制置使程昌
禹以右朝散大夫徽猷閣待制知江州江西沿江制置
使　王琰主管侍衛馬軍司王琰至行在主管侍衛馬
軍司以其軍𨽻韓世忠未幾罷為提舉江州太平觀
陳琳叛王徳追至無為軍生擒以歸陳琳者張琦之禆
將也勇力過人屯于蕪湖縣刼張琦以衆奔偽齊王徳
追至無為軍境上獲之以歸
四月太廟神主至自温州　韓世忠進軍楚州賜韓世
忠詔覽奏欲依舊留屯淮甸誓與敵人决於一戰已悉
朕廹於彊敵越在海隅毎慨然有恢復中原之志顧以
頻年事力未振而欎欎如此自去冬敵人深入卿首挫
其鋒鼓我六師逐廹其衆既致潜師引遁而卿復率兵
移屯淮甸進取之師特此為甚朕甚嘉之前日恐老小或
有未便委卿相度今得所奏益見忠誠雖古名將殆無
以過使朕悚然興歎以謂有臣如此禍難不足平也古
人有言閫外之事將軍制之今既營屯安便控制得宜
卿可施置自便勿復拘執至於軍餉等事已令三省施
行方此酷暑將士良勞行飭使人賫賜夏藥撫問卿並
宜知之　岳飛進軍鼎州張俊以都督收楊么先遣岳
飛軍于鼎州吳錫軍于橋口俊即欲進兵或説俊曰不
可追而勝則捕一漁人耳如有不勝則都督為諸將輕
矣俊曰奈何或曰不如先張聲言諸軍人馬各已差人
犒設矣唯岳制直之軍當躬入其軍中是以犒設而進
也或不勝猶有説焉俊從之未幾以輔逵代吳錫俊駐
潭州
五月孟庾知樞宻院事　朱勝非免䘮除觀文殿大學
士提舉臨安府洞霄宫中書舍人　胡寅上疏論當復
讐不當講和胡寅為中書舍人適遇朝廷議遣何蘇等
使於金國祈請和好寅謂當修政事不宜與讐講和乃
上疏極論其事乞不講和好揮戈北向蹀血金廷用復
讐怨曰臣竊聞遣使人云中已有定議臣愚陋蒙陛下
擢寘從辨職在獻納雖小事未當猶合上聞况遣使體
大縱不預初議茍心有所未安豈敢緘黙輒行論奏伏
望陛下留神省察昔孔子作春秋以示萬世人君(闕/)
之術無不偹載而其大要則在父子君臣之義而已魯
桓公為齊所不共戴天之讐而莊公者乃桓公之子也
非特不能為父雪恥又與齊通好元年為齊主王姬四
年及齊狩于禚五年㑹齊同伐衛八年及齊同圍郕九
年及齊盟于蔇是年為齊殺子糾仲尼惡之備書于䇿
以著其釋怨通和之罪豈非為後世永鑒乎金人者驚
動陵寢戕毁宗廟刼質二帝塗炭祖宗之民乃陛下之
讐也頃者誤國之臣自知其才術不足以戡定禍亂而
又貪慕富貴是故譸張為幻遣使求和以茍延歲月九
年于此其效何如彼之一身叨爵竊位而去曽何足道
而于陛下聖徳國家大計虧䘮多矣所幸陛下智勇日
躋灼然獨見於邪言久惑之後奉將天討罪狀劉豫再
安國步漸圖恢復天下忠臣義士聞風興起各欲自効
以佐丕烈譬如人行萬里登車出門又如枝梧厦屋初
正基柱存亡治亂實係此時今乃蹈庸臣覆轍踐已失
之謀犯孔子之戒循魯莊之事忘復讐之義陳自辱之
辭臣竊為陛下不取也或謂不少有貶屈其如二帝何
臣應之曰自建炎丁未至紹興甲寅以來卑辭厚禮以
問安迎請為名而遣使者不知幾人矣知二帝所在者
誰歟見二帝之面者誰歟得金人之要領者誰歟因講
和而能息敵兵者誰歟臣但見丙午而後通和之使歸
未息肩而黄河長淮大江相次失險矣臣但聞去年冬
使者還言敵人帖服國勢奠安形于章奏傳播逺近曽未
數月而劉豫稱兵犯順矣金人者知中國所重在二帝
知中國所畏在刼質知中國所懼在用兵則常示欲和
之意平吾所恨而中國坐受此餌既久而後悟也天下
以為自是改圖必矣何為復出此謬計耶茍曰姑為是
爾豈有修書稱臣厚費金帛而成就一姑為之事也茍
曰以二帝之故不得不然則前效可攷矣况歲月益久
敵情益驕必無可通之理也臣嘗思之陛下與金人絶
則臣下無所得而人主為義舉若通和則利歸臣下而
人主受其惡故凡願奉使通和者皆身謀非國計也陛
下可不據孔子之論而决此䇿乎自王安石廢黜春秋
天下學士不知尊向一旦亂臣賊子接迹于四海遭逢
陛下為信此書孔子之志將伸于今日臣願陛下攷筆
削之意斷當今之事只行一二大者則美名必輝映千
古矣當今之事莫大于邉境之亂也欲紓此怨必殄此
讐而不用講和之事賢方畢集民富國治揮戈北向躪
金人之庭然後復讐之義得而人子之職舉臣等駑下
伸眉吐氣食息世間亦預榮矣茍為不然以中國萬民
之君而稱臣于讐敵則宰輔而下皆其陪臣也借使金
人欣然講解以一將軍數萬衆駐兵泗水之上欲陛下
面相結約㰱血而退不知陛下何以待之則又欲變置
吾之大臣分部吾之兵將割吾之土地而取其租賦有
一于此其能從之則無以立國不從則隳敗和好將何
據而可臣實戅昧思之不通是以畧具古義凂瀆聰聽
惟陛下試加採擇或合聖意即以世讐當復無可通之
義明降指揮寢罷奉使之命刻印銷印俄頃之間初無
害日月之明適足彰陛下之無我也免累聖徳誤國大
謀不勝區區納忠之至貼黄臣契勘自金人跳梁以來
天下之論或以謂必講和議或以謂必須用兵二説謬
擾無一定之論伏覩自建炎元年至今前後所遣使命
若宇文虚中王倫朱弁郭允廸魏可行崔縱洪皓龔璹
張邵前後祈請非不切至近又遣潘致堯高公繪韓肖
胄劉松年章誼孫近魏良臣王繪相繼入國竊料金人
囘書必無果决之言决有信從之語殆欲欵我耳伏望
聖明深賜洞察祈請十年畧無顯効議和决不可成則
臣言或可以備收録取進止五月十三日三省同奉聖
㫖中書舍人胡寅論事辭㫖剴切深得獻納論思之體
可令學士院降詔奬諭寅具奏謝曰臣奏論使事尋蒙
宰執召至都堂面傳聖諭以為論議剴切得論思獻納
之體乃令學士院降詔奬諭者狂言上瀆方懼罪戾天
高聽卑遽䝉開納襄勉以勸臣下臣榮耀増激愚衷(中/)
(謝/)臣聞天下有至公之心有正直之論違正論拂公心
以行其邪説雖當悟及事已敗壊世已陵遲然後悔之
則無及已姑以近事明之方王安石得志託大有為之
説大有為之説者孟子之言也豈不美哉當時元勲舊
徳皆言祖宗舊法不可變改安石斥之為流俗而其説
盛行自今觀之其所謂有為者乃所以召亂其所謂流
俗者皆賢才也使祖宗灼知于司馬光辭樞宻副使之
時而退王安石罷新法則尚有崇觀之亂乎及蔡京秉
政託繼志述事之説繼志述事孔子之言也豈不美哉
當時忠臣義士皆以新法害民當遵元祐蔡京斥之為謗
訕而其説盛行自今觀之其所謂繼志述事乃所以遂
其私意其所謗訕者此忠言也使上皇灼知于陳瓘論
列之時而退蔡京復元祐則尚有宣靖之禍乎天下之
理一是一非出於是則入非出於非則入是理不並立
人無兩存此人才邪正之所由分而國家治亂之所由
判自古如此豈惟今哉金人深入以來和戰兩議肇於
孝慈在位之日兩議不决馴致北狩自今觀之敵人之
不可與和亦易見也而和議之説不息非特通和金人
又欲通和劉豫和之一字實懐二心以國與人亦不恤
豈不過甚矣哉原其所本起於耿南仲昌言之正猶王
安石大有為之論蔡京繼志述事之説而尊主庇民疾
仇殄惡不欲和者亦猶司馬光不以王安石為然陳瓘
不以蔡京為是八年於此此正論不勝監觀前事識者
憂之尚頼陛下險阻備嘗灼知情偽於和議輩皆已試
用了無加效此䇿不足中興斷自宸衷舍非從是嚴降
詔㫖罪狀反賊聲罪致討一振國威豈於金人尚肯通
使臣禀性素愚誤以文字上簡聖知擢置綸闈仍使獻
納適覩何蘚之事深恐和説復行國論頃危士氣沮䘮
所繫不細遂具陳奏陛下憲天聰明灼見忠志曲賜褒
論以來衆言使天下忠義之士皆知陛下雪恥復仇之
意用賢才修政事厲兵選將駸駸北向以為迎二帝之
實大計一定邪説不行中興可期宗社之福豈獨㣲臣
忝竊恩詔以為今日美談而已哉恭惟奎壁之光下照
蔀屋謨訓之懿逺播寰區顧臣何人仰承大賜臣敢不
益堅志罄謀猷庶殫毫髪之勞用答乾坤之施
　
　
　
　
　
　
　
　
　
　
　
　
　
　三朝北盟㑹編卷一百六十七
欽定四庫全書
　三朝北盟㑹編卷一百六十八
　　　　　　　　　　　　　宋　徐夢莘　撰
　　炎興下帙
　　　起紹興五年五月盡十二月
胡寅又論遣使有害無益臣竊聞宰相張浚有奏論使
事為兵家機謀於臣所論事理不同今何蘚遂行不可
救止臣待罪侍從初有所陳已荷聖知今以輔臣謀國
陛下之所改顔而禮貎之者也勢難以臣故而沮其議
臣不當力論致勝徒感紛紛然臣三思慮終未曉浚之
説須至剖析聞乎聖聪望陛下留神省覽姑且志之聖
懐俟何蘚歸日與浚孰可孰否則使事之利害决矣今
則未敢求直也尼堪總師二十餘年破大遼弱我宋雖
無逺畧亦稱善於用兵其所行事盡詭詐也今我之虚
實彼豈不知也尚須卑辭執謙然後足以驕其心示弱
屈服然後足以平其怒乎此遣使之無益一也庚戌而後
不遣使金兵亦不來及癸丑遣使則鈎引金人入國熟
視而去曽不旋踵而淮南之警奏至矣此遣使之無益
二也前我所使四輩皆朝廷之選侍從之臣聞其入敵
境晝夜驅馳畧無禮節及見尼堪坐受欺紿怱怱而歸
未嘗得其要領况何蘚一使臣其何能任覘國之事乎
此遣使之無益三也昔富弼之使也以一言息南北百
萬之兵可謂偉矣使歸行賞遷進官秩方以中國未能
用兵徒賴使臣口舌下敵為莫大之耻終不肯受其識
如此乃可辦國今奉使者首先論其私事所求恩澤一
一足意而行所慮必定與市井之人無異尚能明目張
胆不辱君命乎此遣使之無益五也金人之所大欲者
誰不知之既有滅宋之心正使劉豫明日就亡今日亦
必赴援而况劉豫向金祈哀乞援秋高草熟南下何疑
此不待窺視自可坐照一堂之上者也此遣使之無益
六也今淮以北劉豫自以為封疆矣河以北尼堪自以
為土宇矣使者之行豈能乘雲御風徑至敵廷哉必度
清淮之阻經濁河之限然後能至也去冬下詔罪狀逆
豫明其為賊今豫肯賓吾使人逹之於金哉此遣使之無
益七也今我與金之勢如兩家有沒世之仇一弱一強
強者侵凌不休弱者必固其門牖嚴其戒備待時而動
庶能有濟乃欲命僕夫㗖以酒肉悦以金帛適足以重
吾之弱増彼之強而已此遣使之無益八也自古兵強
馬衆玩武不戢而無自焚之變此自古英傑勒曜垂珪
之所難也尼堪乗勢逞威貪得無厭敵之靡耳非有
保固世界兼併天下之術也度其兵士壯者老老者死
其馬之齒日長矣其臣志滿意得沉酣乎玉帛子女之
間不越数年必有禍敗此易見也萬一今冬黨助逆豫
昧於一來陛下申嚴將士據大江之險以禦之彼再而
衰三而竭必矣小大勝負兵家之常今未有交兵之形
而據自納侮以示畏恐情見力屈當反為所乘非兵家
形格勢禁之法此遣使之有害九也夫和人之心迎合
尼堪之意為身謀而已陛下寤寐賢才日昃不倦菲衣節
食卑宫室陋器用以養戰士固將為父兄攄覆載不同
之憤雪滄溟不滌之恥若兼用和䇿則謀臣解體志士
䘮氣將帥偷安卒伍潰散以為無復有輸忠効志建功
立名之日使人自謂其説可用如此則必有進為之漸
以國與人取悦於尼堪大事去矣此遣使有害十也獨
有一説使陛下難違者以二帝為言耳然自建炎改元
以來使命屢遣無一人能得兩宫起居之狀謦咳之音
者况今歲月益久敵必重閉畏我知之今以敵為父兄之
仇絶不復通則名正而事順他日或有異聞在我理直
易為處置若通而不絶則敵握重柄歸曲於我名實俱
䘮非陛下之利也使或有知二聖所在一見慈顔宜達
陛下孝思之念雖歲一遣使竭天下之力以將之亦何
不可之有如艱梗悠邈必無可達之理何以此揆之則
以二帝為言者理不可信也臣聞善為國者必有一定
不可移易之計正其大義不僥倖以成之漢高帝出闗
得董公之言以弑君討項羽後雖屢敗然項羽負不義
之名雖強必弱漢守其䇿不變終有天下然張良嶢闗
之舉養虎論羽君子猶羞之及劉先主諸葛武侯志
在復漢目操為賊亦能三分鼎立魏延出竒欲速孔明
不求近功君子以為真以天下自任者古之豪傑規模
措注大抵如此三國崛起曹氏先據利勢蜀後立豈以
㣲弱之故卑下於操以茍存耶孟子曰君如彼何哉強
為善而已今日大計只合明復仇之義用賢才修政事
息民訓兵以俟北向更無他䇿儻其未可惟是堅守若
夫二三其徳無一定論必恐不能有為至於何蘚之行
非特無效須决取辱臣所見如此豈得以張浚有言而
自抑也又况䝉被詔書曲加奬諭先以為榮今焉内愧
所以致詳盡義忘其喋喋在報君非好辨也若夫軍旅
之事則未之學張浚以遣使為機權者臣所未喻不敢
強為之説伏乞陛下幸赦之取進止　楊造乞罷和議
劄子臣嘗觀陸贄論禦外之䇿其説甚詳大抵以為敵
國之強弱視我國之盛衰聖人所以待之者無一定之
規亦無常勝之䇿顧其勢如何耳其説有曰尊即叙者
則曰非徳無以化要荒殊不知威不立不能服也尚親
和者則曰要結可以睦鄰好殊不知我結之而彼復解
之故當強悍之勢而行即叙之方則見侮而不從矣
今日正此之謂也自靖康以來主和議不為偹禦計卒
為敵詐以至二聖蒙塵其禍亦可監矣至今不悟猶蹈
覆轍深可痛也比聞復遣二使以請和金若有謀則許
吾以取重愚者以為喜而智者之所深憂也葢既許吾
和則上下偷安必不為偹禦之計既而出重賂國力必
竭不免暴歛民怨盗起敵復不可信一旦乗虛而來為
不可測此其所可憂也若其無謀則必絶吾之使愚者
以為深憂而智者之所深喜也葢不許吾和則吾致死
以為偹禦之計此其所以為可喜也且金國之人非可
以信誓結今其所以不來者非愛我而不來也亦非畏
我而不來也以其勢自有牽制未暇來爾昔趙鄭割地以
賂秦虞卿曰秦之去也倦而歸乎其亦愛我而不攻乎
曰秦之勢無餘力必以倦而解曰秦以倦歸而君又以
秦之力所不能取而賂之是助秦自攻也今之為和議
者何以異此説者謂國家今日正猶勾踐事吳稱臣奉
貢不得不然是未知事勢之不同也越之棲于㑹稽葢
吳王聽宰嚭之言而許之平故勾踐以為得計今敵未
嘗許和也其所以不拒絶者特其詐謀以全勝欲吾不
為之備亦取之易矣故其未來則吾與之重賂其既來
則吾莫之禦是吾之和無纎毫之益徒沮義士忠勇之
氣長金人無厭之心竭民脂膏以資盗粮非計之得也
若其稱臣奉貢尤非所宜昔新垣衍欲趙之帝秦也魯
仲連曰若使秦帝則連有蹈東海而死耳且曰吾將使
秦烹醢梁王新垣衍曰秦何為烹醢梁王魯仲連曰九
侯鄂侯文王時之三公也葢嘗為脯醢而囚之矣秦既
為帝則將行其天子之禮以號天下將奪其所争而與
其所愛梁王豈晏然而已乎於是新垣衍不敢復言帝
秦而秦軍亦為之却今或稱臣於金則中國為金之掌
握矣彼將所求無厭既得重賂又求割地矣又召大臣
大臣往矣又將邀鑾輿之臨幸則何以為謀若不往則
遂廢前功彼則興兵而伐叛臣不為無辭若遂將順則
又將為二聖矣言之至此可為寒心而議者安於此説
可謂無謀之甚也猶謂國有人乎或者以為二聖在彼
故吾不得不與之和是不然昔漢太上皇吕后為項王
所得置爼欲烹夫高帝豈孑然忘之哉而未嘗為之屈
葢勢不可爾然項王卒不敢加害葢以高祖之勢知害
之無益而存之則可以為重資故割鴻溝之後卒從侯
公之言而歸之今國家若能勵兵秣馬稍振中國之威
且勿與之通則彼莫能測其虚實必不敢動吾已復中
原然後遣辨士若侯公者往請彼奉二聖以來歸矣故
二聖雖在彼於中國用兵之勢無有害也故為今日之
計當與諸將議先復中原以振國威然後閉闗不出卑
辭厚賂以請二聖當必得所欲於今遣使徒取侮耳非
所宜也議者以為彼強我弱出未必勝故不敢與校是
未知用兵之勢也昔陳常弑簡公孔子請討之夫以強
弱小大論之魯不能敵齊也審矣孔子豈不量敵而後
進哉葢其説曰以謂陳常之弑齊國之與者半不與者
半以魯之衆加齊之半其勝也必矣夫以楚人病秦之
詐懐王必欲亡秦而漢末人人思漢之徳皆欲興漢在
今日人人痛憤二聖未返未敢比楚人之情而國家徳
澤之厚人懐不忘亦非止漢世之比也然則在今日倘
能奮其威武自淮而北必有響應者矣側聞近日河北
亦常有欲興義而來請者數輩朝廷慮其生事以敗和
議拘之軍中此為失䇿倘乘此以有為不亦可乎且愚
竊謂今日之計當乘天下痛憤之切人懐思宋之心乘
時有為及其鋒而用之决可有功若或遲疑不斷竊恐
歲月之久人心懈怠懐彼喣濡之恩而忘忠義之心則
事難舉矣縱不能出兵不當為和議以墮敵計也葢事
之不可信已可鑒矣今日之未來非縁和議特其勢自
有牽制未暇來耳儻與之和必出重賂徒竭吾賞軍之
費為金人進兵之用真所謂資盗粮也俟吾國力已竭
然後乘釁興端而兵勢必不支雖其有智者不能善其
後矣此必至之理也議者謂敵之所欲不過金帛子女
耳與之得其欲而不來是何異兒童之見也敵之貪心
豈有厭哉今少與之則不足以充其欲多與之彼則以
為中國尚富貴而乃懼我如此是必兵弱可以一往
故為此計實啟彼心安能使之不來哉及國力已竭而
後為禦之之計孰若未圖而先為之慮也昔曹操破荆
州遂劉偹移檄於吳孫權召羣臣謀或以曹公士馬之
強既得荆州劉表治艨艟鬬艦乃以水陸俱下勢不可
敵不如迎之惟周瑜魯肅以為當擊便北人尚騎本不
能水軍與吳越争衡今操自送死可迎之耶將軍擒操
宜在今日瑜請以三萬人為將軍破之權大喜拔劍斫
案曰復言當迎曹公者與此案同因發兵使瑜拒之遂
敗曹公於赤壁故兵之勝敗在人謀耳庸人之見朝不
及夕但偷安目前不思後患殊不知無逺慮則近憂亦
不能免也夫兵凶器戰危事聖人難言但勢有不得已
雖毒天下所不可辭也且敵心叵測不可望其仁慈意
其憫我惟振之以威乃可服爾故將欲和之亦必戰勝
而後可議也在昔契丹所以能百年守盟好者亦以章
聖皇帝有澶淵之㨗爾臣愚伏望睿明特發威斷早定
大謀專為戰守之偹勿主和議以墮敵計實天下之幸
甚
六月岳飛兵大破湖賊擒楊欽夏成等湖賊悉平湖賊
楊么為其下所殺也其黨楊欽夏成等各領其餘衆拒
命欽偽為馬軍太尉成偽為太僕射皆與鍾相守事之
人兇愎桀黠賊也張俊臨湖觀之知未可攻乃歸潭州
有急詔召俊還朝謀防秋之計㑹岳飛至潭州出圖示
攻討出入之要廼曰擒之易耳俊曰恐誤防秋之期俟
明年再來討之如何飛請除往來之程限八日破賊請
俊曲留以俟之俊然之先是湖南統制任安王俊郝日
政等領兵二萬餘不禀王爕號令遂致於敗及飛始至
鞭任安及孫議以泄其氣使其賊餌賊併兵攻任安戰
三日而困之飛乃以伏兵四合一戰破賊衆盡乘其舟
以入水寨楊欽等迎降尚有餘衆数萬飛决欽等各一
百遣囘是夜用師徑掩其營破其賊而執欽惟成寨三
面臨大江北恃峻山不降親往測其淺處悉衆運草木
放之上流至淺處則棄瓦石壓之一日填滿馬驅入其
寨遂斬成湖賊悉平果不過八日授欽武翼大夫遺史
曰欽狡獪狙詐最桀黠既授以官公論皆不與之欽出
身脚色書曰鍾相楊么作亂欽等聚集強壯保守鄉村
候官軍到鼎州乃同共破賊有功見之者無不大笑
仇悆知明州兼治海制置使仇悆為制置使用延超為
制置司都統司　王彦知制荆南兼充峽州荆門公安
軍安撫使張俊以都統視師湖南平楊么乃召王彦赴
都督行府彦未到湖賊已平遂令彦制荆南兼峽州荆
門公安軍安撫使時解潜已離荆南彦到荆南府庫倉
廪皆虚錢糧俱闕彦懼之荆南不住徑追潜至鄂州㑹
俊収楊么囘鄂州復勸彦囘荆南赴新任　賜岳飛詔
比得張俊奏知湖湘之㓂已悉清紓朕西顧憂良用欣
愜非卿威名冠世忠畧濟時先聲所臨人自信服則何
以平積年嘯聚之㓂於旬朝指顧之閒不煩誅夷坐服
佳靖使朕恩威兼暢厥功茂焉腹心之患既除進取之
圖可議緬思規畫加歎不忘然恐招撫之初人懐反側
更宜綏輯以安衆情措置得宜彼自馴擾必與卿計之
熟矣或有陳請可具奏來
七月王斌知金州兼金鈞房州安撫使　王彦到荆南
王彦知荆州經盗賊後城郭為墟移治於枝江縣彦至
姑還舊治帑廪空乏無三月儲彦依川錢法先措置交
子于荆南管内行使漸措置屯田以為出兵之計乃擇
田分將士為莊莊耕千畆惟山口富里舊截沮河置千
户石塘瓦窑三堰隄水分溉為最良今堰廢不治彦親
督將士具畚鍤修築計工六萬有畸不浹旬告成公私
之利無窮天下論屯田營田實不擾民而得充國遺意
者必以彦為師首詔奬諭也
八月張俊加光禄大夫制曰朕登建哲輔協圖康功内
則總一萬類以制樞極之機外則經營四方以廣威懐
之畧既告成于逺績當受祉于勤歸廼先飲至之期誕
錫颺廷之命具官張俊才全而用博道大而聲宏誠足
以感㑹天人而交精祲之㣲識足以貫通古今而應事
物之變遭時奮節身狥國家仗義扶顛功存社稷出入
參釐于二柄險夷更閲于百為復專機握之前籌來扈
戎車之親駕爰立作相遹觀有成講明法度之原修飾
甲兵之備革人謀之囘遹正國步之搶攘首端本於朝
廷躬視師于江滸搃提紀律示昭王靈周復山川究觀
地利勞三軍于細栁猶親廵六尺之輿剪羣盗于緑林
初不煩一夫之㦸湖湘底定肅清蛇豕之區秦蜀相望
增重金湯之勢阻深􁏃跋霧潦欎烝歴寒暑者三時計
往來者萬里宜加寵數以答忠勞峻品秩于文階昭儀
形于揆路兹厚保衡之寄益寵體貎之恩於戯邦國定
而王心以寜股肱良而元首斯起赤舄几几周公何信
宿之遲四牡騤騤樊仲有遄歸之喜正是百辟弼予一
人迄乎耆定之休永輯無窮之祉以平湖湘之功也
馬擴為都督行府都統制馬擴以江西制置副使駐軍
武昌也是歲四月召赴行在供樞宻使都承㫖之職為
都督行府截留陞諮議軍事兼行府統制留鎮江措置
軍務　偽齊䧟光州
九月化旺敗偽齊于光州克光州　岳飛加檢校少保
　解潜權主管馬軍司公事先是解潜提兵解圍太原
也趙鼎嘗居其幕中解潜字亨叔靖康中金人已破种
師中長驅而南李綱為河北河東宣撫薦潜戰敗綱謫
潜亦廢建炎四年起荆南峽州荆門軍公安鎮撫使兼
知荆南府時楊么據洞庭湖衆十餘萬擾沿湖州郡潜
屢與賊戰勝負相當紹興五年趙鼎相薦其材召為主
管侍衛軍馬司七年其軍士與王彦軍交争于闕下宰
相張浚罷潜提舉江州太平宫以其兵𨽻劉錡趙鼎再
相復招為主管侍衛步軍司俄乞宫祠九年除福建路
副總兵任滿居平江府因于辛樂宗論及和議之非宰
相秦檜聞而怒之授團練副使南安軍安置以卒　趙
鼎加左光禄大夫
十月李綱知洪州兼江西安撫制置大使吕頥浩知潭
州兼湖南安撫制置大使席益知成都府兼成都潼川
府利䕫路安撫大使　賜李綱詔朕以大江之西俗輕
而悍㺯兵之㓂無歲無之師旅荐興民益凋瘵肆圖舊
弼往鎮臨之卿威名徳望聳動一時風采想聞人自慴
服起于閒館作我价藩少煩指顧之間一變潢池之習先
聲所暨諒折遐衡朕之用卿審矣卿宜以安社稷為己
任勿問中外勉為朕行不必數有請也故兹親筆詔諭
卿其悉之　賜呂頥浩詔朕以湖湘八州之地西通巴
蜀為國上游往連盗區一方騷動比者招輯雖已畧平
而民俗剽輕或易生變允藉耆徳往鎮撫之乃起卿燕
閒之中而屬一方面之事庶期談笑坐以銷萌慰彼黎
元増重形勢勿抗章固避殊咈于懐惟卿社稷元老身
任安危必不以内外為間諒應聞命慨然引途故兹親
筆詔諭卿悉之
十一日庚戌張俊至行在行狀曰俊還召對便殿具奏
曰竊惟二帝聖族逺處沙漠憂憤無聊與夫輕侮受辱
可想而見也尚忍言之哉臣嘗屈指計之如此者葢三
千晝夜矣敵人用意實欲摧折而消磨之也雖然尚幸
陛下總師于南耳異時或有一蹉跌其禍可勝言乎今
事雖有可乘之機理未有先勝之道葢兵家之事不在
交鋒接戰然後勝負可分要在得天下之心則氣百倍
敵自歸服雖然豈可以聲音笑貎為哉必念之一毫無
差四海共知今使天下之人皆曰吾君孝悌之心須臾
不忘寢食之間文兄在念當思共為陛下迎取矣皆曰
吾君之朝君子在位小人屏去侍御僕從罔匪正人譛
説不行邪言不入市井之談不聞仁義之益日至則内
外安心各服其職而有才智者悉思盡其力矣皆曰吾
君之屏珠玉絶美好輕犬馬賤刀劍金帛之賞不以予
幸惟以予功則上下皆勸矣以至吾君言動舉措俱合
禮法至誠不倦上格于天則望教化之可行如此則將
帥之心日以壯士卒之心日以奮天下百姓之心日以
歸敵國雖號荒服然非遂至冥頑也聞陛下之盛徳知
中國之理直氣壯小人雖異志而戰不必力衆不必同
則陛下何為而不可成乎或有不然疑似之説毫髪著
見天下之人口不敢言而心敢怒異日事乖勢去禍亂
立作如覆水之不可収也葢隙見於此則心生於彼不
易之道自古為君之難非特今日也一言之失一行之
非或失色於人或失禮於人或一小人在側便足以致
禍致難起戎起兵前日明受之變造逆之徒陳兵闕下
旁縁他辭其鑒不逺也為人上者其可不兢畏戒懼哉
其言深切如此上皆嘉納　金人攻漣水軍韓世忠將
呼延通及金人戰于漣水軍敗之　詔張俊荆襄視師
手詔朕仰惟二聖逺狩九年于兹雖迎請之師屢馳而
侍膳之期尚逺晨昏在念怵惕靡容間縁北使之來歸
每諭兩宫之安報嗚呼朕為人之子而未獲養其父為
人之弟而未能拯其兄瞻望䀌傷不知泣泗惟孝弟之
至固可通于神明而小大之臣當共鑒于忠義庶戡多
難克濟厥功以爾資父事君之誠副朕念親從兄之志
咨爾有衆咸體朕懐
十二月改神武五軍名行營䕶軍張俊之軍為中䕶軍
岳飛之軍為右䕶軍韓世忠之軍為前䕶軍劉光世之
軍為左䕶軍吳玠之軍為後䕶軍　楊沂中權主管殿
前司公事以神武中軍吳錫之軍撥𨽻殿司邵濤為兵
部侍郎都督府叅贊軍事
　
　
　
　
　三朝北盟㑹編卷一百六十八
欽定四庫全書
　三朝北盟㑹編卷一百六十九
　　　　　　　　　　　　宋　徐夢莘　撰
　　炎興下帙
　　　起紹興六年正月盡九月
紹興六年正月車駕駐蹕臨安府　張俊出視師行狀
曰以金勢未衰而叛臣劉豫復招中原為謀叵測不敢
寧處於朝奏請親行邊寨部分諸將以觀機㑹至即張
榜聲豫僣逆之罪以是月中旬啟行公謂楚漢駐兵殽
澠間則楚不敢越境而西葢大軍在前雖有他技㨗徑
敵人畏我之議其後不敢越踰而深入也故太原未䧟
則尼堪之兵不復濟河亦此耳議者多以前後空闕敵
出他道為憂曽不議其糧食所自來師徒所自歸不然
必環數千里之地盡以兵守之然後為可安乎既以此
告於上又以此言於同列惟上深以公言為然至江上
㑹諸帥議事令韓世忠據承楚以圖維揚劉光世屯合
淝以招北軍命張俊練兵建康進宅旴𣅿命楊沂中領
精兵為後翼佐俊命岳飛屯襄陽以窺中原形勢既立
國威大振上遣使賜公御書裴度傳以示至意公於諸
將尤稱韓世忠之勇岳飛之沉鷙可倚以大事世忠在
楚州時入偽地撫叛賊上書賜公曰世忠獲㨗整軍還
宅進退合冝中外忻悦毎思世忠發憤授之方略卿宜
明審虚實徐為後圖或遣岳飛一窺陳蔡使賊枝梧不
暇以逸待勞時飛母死扶䕶還廬山公乞御筆敦趣其
行飛奉詔歸屯公又以東南形勢莫重建康實為中興
根本且人主居此則北望中原常懐憤惕不敢自暇自
逸臨安僻居一隅内則易生安肆外則不足號召逺近
係中原之心奏請駕以秋冬臨建康撫三軍以圖恢復
二月諸路安撫使兼營使　折彦質僉書樞宻院事折
彦質自兵部尚書除僉書樞宻院事無所建明備員而
已
十二日庚戌尚書左司員外郎范直方川陜宣諭并撫
問吳玠一行將士並依紹興二年諸路宣諭己將指揮
仍令條具數内一項勘㑹前紹興二年諸路宣諭官被
奉聖㫖檢察詔令平反刑獄觀風問俗宣布徳意仍降
親筆手詔及令閣門先次引見上問面受聖訓并給賜
御札厯子採訪問逐路見任官亷汙能否書上厯子薦
列以聞直方今來宣諭川陜撫問吳玠一行將士並無
遵依逐官已得指揮并降詔書御札厯子别有施行有
㫖四川監司帥臣吳玠軍前并令學士院降詔其逐路
州軍仰宣諭司謄冩項下内席益吳玠别降口宣　賜
川陜宣撫處置使司詔朕紹興丕基遭時多難飾戎車
於江左為懐經畧之圖列將鉞於闗中欲存根本之勢
豈虞彊國專逞滛威敵勁弗支兵拏未解嗟蒼天之不
弔宜悔禍於我家憫赤子之無辜重流毒於兹土寡徳
所至悼心何言頼我股肱之臣縂䕶爪牙之任一戰克
㨗諸路悉平王靈由是復加士氣於是再振然念行師
累歲轉鬬一方被敵國之係累寧無淪䧟之黨思祖宗
之涵養豈有背叛之心慿陵使然蹭蹬至此倘存疑阻
殊咈招徠將束身而欲歸或懼刑誅之惨比復業而莫
處或憂賦役之煩或立効而褒賞未加或負才而禄秩
未稱疾苦無告愁恨何聊仄席以思當饋而歎於是下
哀痛之詔布至意以宣言施曠蕩之恩洗無辜而収拭
沿邊將士應䧟殊方非抗王師及侵掠入㓂者並不得
誅戮敵騎慿陵之際䧟沒州縣官吏將士軍民皆縁畢
力不能捍禦致有脅從或遭驅擄至今困居本土或旅
寓逺邊實為殘破無曰背叛䧟敵人有能立功來歸者
仰沿邊帥守保舉申宣撫司一面旌擢優賞其次雖未
能立功而心在本朝有意懐來者各以元舊官職任使
兵級弓箭手依舊職名收管民兵願歸業者聽其間才
力可用特與抜擢或有以前罪犯懐疑自危一切原貸
或先曽立功未曽推賞即特與推賞因䧟敵廢業失所
者寛其租賦免其征役昨縁道路不通號令壅隔致逺
方之民疾苦無所赴訴專委宣撫使講究措置並從寛
恤遍下諸處官司施行咨爾有衆咸識朕心各堅奮勵
之誠亟臻休息之效故兹詔示想宜知悉　賜吳玠王
彦關師古奬諭勅書朕乘厯運之中㣲屬方隅之多故
兵塵數起邊候屢驚永懐秦雍之區久罹干戈之禍暴
骨滿野連城為墟興言痛心引望流涕式資驍騰之將
屏此寇仇庶使創殘之民脱於塗炭卿世家隴右氣
禀山西攄忠憤於胸中殫威稜於塞外運竒合變並施
九拒之謀鼓勇争先悉用萬全之畧潜軍一舉并騎四
馳折敵勢於方驕激士心而復振兹為社稷之衛良慰
鼓鼙之思然念歲月倭遲風霜侵薄勤勩雖由於爾力
咎責實歸於朕躬更奮鷹揚益殱蟻衆尅復疆土撫定
黎甿赤囊之㨗累傳功既存於廟祏丹書之誓永固福
自及於子孫各堅乃志用副朕懐
十六日甲寅岳超及金人戰於宿遷縣韓世忠欲攻淮
陽軍既到宿遷縣㸃選統制岳超統將佐親隨共二百
人為硬探時淮陽亦知世忠超兵金人知兵賈舍人都
統額哩頁遣八十騎來宿遷硬探與超等相遇於中途
衆皆以本來硬探不可迎戰當復囘超曰遇敵不戰何
以空囘金人已鳴鼓超乃率衆衝入敵陣出而復入者
數囘金人乃退超等亦囘有中傷者數十人然無一落
陣者
十七日乙夘韓世忠敗金人於宿遷縣擒其將雅格貝
勒韓世忠欲進趨淮陽軍城下令呼延通攔前而世忠
獨馳一騎使一把雪執信字旗隨之一把雪者其兵之
曹號葢趨捷善走之人也令諸軍馬軍繼進見信
旗止則止見信旗麾則俱進通行二三十里遇金
人而止世忠於二三里間乘髙陂以望通軍約三里
許見信旗止通馳至陣前請戰金人出猛將曰雅格貝
勒呼令通解甲投拜通曰我乃呼延通也我祖呼延太
保在祖宗時殺契丹立大功曽誓不與契丹俱生况爾
金國小敵侵我王畧我豈與爾俱生乎即馳刺雅格貝
勒與通交鋒轉戰移時不解皆失仗並馬以手相擊各
抱持不相捨去陣已逺於是皆墜馬於坑坎中兩陣皆
不知雅格貝勒取箆刀刺通之腋流血通搦雅格貝勒
之喉氣欲絶而就擒得官軍百餘相㑹遂囘金人退去
世忠大喜是時諸軍見信字旗久立不動統制皆率衆
以進世忠曰吾旗未曽麾何以輕進違吾之令當行軍
法諸統制曰立陣移時信旗不麾戰士氣鋭欲盡命故
進違令之罪實不敢逃世忠猶决數人以示行法　馬
擴為沿海制置使馬擴在鎮江措置事務也正月都督
府劄子發遣馬將帶吳錫一軍并所部人馬赴行在二
月為沿海制置使駐軍明州
十八日丙辰韓世忠圍淮南軍韓世忠既獲雅格貝勒
遂率諸軍至淮揚軍城下城守甚嚴城中街衢亦陣合
以防克敵弓矢淮揚軍舉烽報急是時金人有令受圍
一日則舉一炬自夜至曉不滅受圍二日則舉二炬凡
圍六日舉六炬第七日救兵到世忠遂囘軍　李綱來
　劉光輔圍光州偽知州許約以城降　王彦保康軍
承宣京西南路安撫使兼知襄陽府王彦除京西安撫
南路岳飛為京西湖北宣撫使當受飛節制彦昔為招
撫使都統制新鄉之役飛受節度彦欲斬而恕之以此引
嫌辭免不赴
三月韓世忠加少保武寧安化軍節度使京淮東宣撫
處置使軍楚州岳飛加檢校少保平静難軍節度使川
陜宣撫使軍興州
四月韓世忠及金人戰於淮陽軍是役也韓世忠請援
於張俊俊不從故王師不克而退
二十七日甲子賜韓世忠揚武翊運功臣　酈瓊克劉
龍城偽齊劉豫以兵城劉龍城將窺淮西劉光世遣統
制官酈瓊襲破之盡俘其衆而還光世以功加保静節
鉞
五月己巳高世則加威德軍節度使醴泉觀使　楊沂中
來朝
二十三日庚寅劉光世加保静武寧節度使張俊加崇
信奉寧軍節度使於旴𣅿就城之詔張俊屯旴𣅿軍改
授崇信奉寧軍節度使以寵其行拜命旴𣅿軍依山築
城右僕射張俊建議也左僕射趙鼎深不悦之嘗覽地
圖而歎曰徳逺悮矣雖不為資敵之具然當念勞人也
是役也興於盛夏版築於山之頂自下運土而上者皆
有日課人不堪其勞又望青採斫數十里間竹木皆盡
民亦苦之斸掘新舊塚莫知其數有一塚舊傳為桑相
公墳發既徹有體骸尚存長僅二尺人乃知其為桑維
翰也城成無水可守亦無樵採築城之際偽齊有馬三
百䧟四州之境臨淮佇觀移時而去
六月楊沂中進軍泗州張俊進軍旴𣅿縣劉光世進軍
廬州
七月劉光世収復夀春縣
八月岳飛克鎮汝軍商虢二州是役也偽汝軍薛亨素
號驍勇岳飛以牛臯當之臯請生擒以獻果獲亨以歸
飛大竒之　岳飛復西京長水縣　秦檜為行宫留守
孟庾行宫副留守秦檜為行宫留守張浚薦之也初檜
與孟庾皆除行宫留守而同為觀文殿學士庾以先除
欲居檜之上檜曰嘗為宰相公參政知樞宻院事而已
檜宜居上争之不定奏取㫖乃以庾為副　王彦行營
前䕶軍副都統制王彦自京南而下也至鎮江丁母憂
乞解官持服詔不允起赴行在賜金帶象笏除兩浙西
路淮南東路沿海制置副使措置防守海道畢除行營
前䕶副軍都統制
九月劉豫入㓂劉豫以偽殿前太尉開封尹許青臣權
大總管府事以子麟領行臺尚書令馮長寧行臺户部
侍郎行軍參議李節行臺右丞僉鄉軍等二十萬號七
十萬三路南㓂東路由渦口犯定逺趨宣化以姪劉猊
統之中路由夀春犯合肥子麟統之西路自洛蔡之光
州㓂六安孔彦舟統之
　
　三朝北盟㑹編卷一百六十九
欽定四庫全書
　三朝北盟㑹編卷一百七十
　　　　　　　　　　　宋　徐夢莘　撰
　　炎興下帙
　　　起紹興六年九月八日癸酉盡十二月五日戊
　　　戌
八日癸酉車駕幸平江府
十日乙亥韓世忠來朝　王庶知荆湖北路經畧安撫
使王庶被召出川至鎮江府除荆湖北路安撫使知鄂
州有㫖候奏事畢之任五月賜封復顯謨閣待制未至
鄂改知荆南府湖北路經畧安撫使至是到官治事
岳飛退軍鄂州
二十九日甲午劉豫入㓂張俊至建康督戰張俊行狀
曰公渡江撫淮上諸屯時遣人自巫山囘聞徽宗不豫
又聞欽宗所貽金帥書奏曰臣得屯信不禁臣子痛切
憤激之情仰惟陛下處天子之尊遭父兄之變聖懐惻
怛勤切於中固不止坐薪嘗胆也時張俊軍已進屯旴
眙三師鼎立而岳飛遣兵入偽地至蔡州焚其積聚時
有擄獲俊力贊建康之行為不可緩上以九月一日進
發至平江公又請先至江上諜探敵情及劉豫姪猊挾
敵來㓂公既行而邊遽不一公至江上知來為㓂者實
劉麟兄弟豫封麟淮西王兵凡六萬入㓂已渡淮南渉
歴夀春逼合肥公奏淮西之㓂正當合兵掩擊今士氣
甚振可得五勝若有一退則大事去矣上手詔曰近以
邊方所疑事咨於卿今覽卿奏措置方畧審料敵情條
理明甚非卿識見高逺出人表何以臻此於是詔下諸
將始為戰計　侍御史魏矼奏劄論不當講和臣伏覩
魏良臣王繪歸自淮甸亦有金人文字事意曲折不得
與聞於傳記有曰前車覆轍後車之戒又曰商監不逺
在夏后之世自靖康初敵騎既退大臣偷安無復注意
軍事故時有不理㑹防秋却理㑹春秋等語北兵再入
河朔遣囘王倫督和議優游不决繼邀索五輅又復聚
議經時迄以輿輅未渡河而逰騎已次濬州故敵常語
人曰所以索輅車者且令南朝争議一兩月耳今者陛
下奮𤼵英斷新御戎軍諸將競趨江上鬬志日鋭而陛
下復大開言路包容狂直凡非軍旅之事一切停罷宸算
素定施設注措犂然當於人心臣仰料天意亦須助順
削僭偽而復侵疆實係此舉願自睿斷立罷講和二字
况朝廷前此三遣和使而後大金繼有報聘禮意周旋
信言可考頃復傳使尋好未有釁隙兹乃偽劉父子巧
造兵端謀窺郊甸初無和意使人未見國相報書來自
近甸自無可信覆轍未逺今大兵坐扼天險授師艤舟
上流精鋭無慮十萬彼偽劉挾敵為重僉軍本吾赤子
人心向背久當日携持重以待之輕兵以擾之吾計得
矣昔曹操降劉琮得其水軍人船合八十餘萬徑下江
陵吳之議者咸曰曹公虎豹也然托名漢相挾天子以
征四方今日拒之事更不順且將軍大勢可以拒操者
長江也今操得荆州水陸俱下此為長江之險已與我
共之矣而勢力衆寡又不可論不如迎之獨周瑜曰不
然操托名漢相其實漢賊也今北土未平馬超韓遂尚
在闗西為操後患其舍鞍馬仗舟楫與吳越争衡本非
中國所長又今盛夏馬無槀草驅中國士衆逺渉江湖
之間不習水土必生疾病此數者用兵之忌也而操皆
冐行之將軍擒操宜在今日瑜請得精兵三萬人進住
夏口保為將軍破之遂引兵與劉偹并力以逆操敗之
赤壁今劉豫挾敵以叛視操孰順近日敵衆深入澤國
視操孰強而岳飛在江西吳玠在秦隴形勢又孰得更
欲聽其詭計摧䘮士氣坐以受其弊非臣所喻也昔新
垣衍説趙帝秦魯仲連折之有曰是使三晉之大臣不
如鄒魯之僕妾秦軍聞之為却五十里臣久誦斯語不
勝憤懣惟陛下為宗社生靈之重仰順天意俯從人欲
飭勵諸將力圖攻守庶有再造之期臣區區識慮葢止
於此陛下與二三大臣熟計而裁决之
十月四日戊戌王徳酈瓊趙四臣敗劉豫於安豐縣是
夜知夀春府孫揮又敗劉豫於芍陂偽齊大舉其衆侵
犯淮甸有吞併江淮之志劉光世命王徳酈瓊等出淮
西以逆之有安豐立謝步臯于霍邱敗賈澤于正陽王
遇于羊前於是賊之氣已挫矣
八日壬寅楊沂中張宗顔王偉吳錫敗劉猊于定逺縣
劉豫使姪猊自渦口渡淮入定逺是時殿師楊沂中被
命聼張俊節度俊乃分遣沂中及統制張宗顔王偉吳
錫等禦之至定逺與賊遇王師力戰猊敗擒其將李亨
十一日劉麟㓂廬州聞劉猊敗退走淮南西路太平州
宣撫使劉光世于廬州聞麟入㓂其勢甚熾宻申宰相
趙鼎乞降樞宻院指揮退保太平州僉書樞宻折彦質
助為之請遂檄光世退軍都督張俊聞之大怒遣向子
諲等督光世復還廬州麟以偽齊兵十萬犯廬州知劉
猊先敗遂退走先是上親札付王徳曰卿宜竭力協濟
事功副朕平日眷待之意故光世命徳追擊至夀春縣
而還横屍屬道有赴淝水而死者徳受相州觀察使制
曰兹屬逆雏之猖獗首提鋭旅以蕩攘又曰凡蜂屯而
蟻聚咸電掃而風驅是役也偽齊失運車七十輛船七
百隻歸正亡殁散者大半䘮器甲偽交鈔告勅軍需金
銀犒賞之物不可勝紀　叅知政事沈與求罷為資政
殿學士知明州沈與求為叅知政事時督府治兵欲大
舉與求弗聞與求曰此大事也豈可身居近輔而獨不
與哉數上䟽求去除資政殿學士知明州䟽再上改提
舉臨安府洞霄宫
十八日癸丑張俊楊沂中攻夀春府不克而還　王彦
至行在王彦以新除行營前䕶副軍統制至行在也
十一月張俊還闕俊行狀曰是時劉豫令鄉兵偽金服
於河南諸州十百為羣由此間者皆言處處有兵又張
大聲勢於淮東阻韓世忠承楚之兵不敢進十月楊沂
中抵濠州劉光世駐軍與沂中接連相應劉猊分麟甲
之半後沂中大破猊於藕塘降殺無遺猊僅以身免劉
麟拔柵遁走上奏車駕宜乗時早幸江上上賜手書曰
賊豫阻兵梟雏犯順夾淮而陣侵夀及濠卿奬率師旅
分布要害臨敵益勇仗義直前箕張翼舒風馳電掃遂
使豪渠宵遁同惡自焚觀草木以成兵委溝壑而不顧
昔周瑜赤壁之舉笑談而成謝安淝水之師指揮而定
得賢之效與古何殊寤寐忠勤不忘嘉歎公軍至平江
府隨班朝見上曰却賊之功盡出右相之力於是趙鼎
惶懼乞去
十二月五日戊戌韓世忠敗金人于淮陽軍　趙鼎罷
相除觀文殿大學士知紹興府兼浙東安撫使趙性之
中興遺史曰劉豫兵馬遁走張俊獨對乞乘勝取河南
擒劉豫父子也及言劉光世驕惰不戰不可為大帥請
罷之上問曽與趙鼎議否曰未也上曰可與趙鼎議之
俊見鼎具道其故鼎曰不可劉豫机上肉耳然劉豫嘗
倚金人為重輕不知擒滅劉豫得河南故地可保金人
不侵入乎如其侵入何以禦之且劉光世軍下統制將
轄輜重多出其門若無故罷之恐士卒懼而不安俊不
悦俊見上請幸建康鼎諌未便遂罷鼎宰相見以觀文
殿大學士知紹興府安撫浙東　張俊行狀曰公未至
平江府時趙鼎等以議囘蹕臨安公入見之次日具奏
曰獲聞聖訓惟是車駕進止一事利害至大天下之事
不唱則不起不為則不成今四海之心孰不思戀王室
叛冦相刼脅之以威雖有智勇無由展謁三嵗之間頼
陛下再造士氣從之而稍振民心因之而稍囘正當示
之形勢庶幾乎激忠起懦而三四大帥者亦不敢有偷安
茍且之心今日之事存亡安危所自以分六飛儻還則
有識解體内外離心日復一日終以消約異日復欲下
廵幸詔書誰為深信而不疑者哉始知朝廷姑以此為
避地之計實無異於天下故也議者不過曰秋冬有警
車駕難于逺避夫軍旅同心將士用命扼淮而戰破敵
有餘又不過曰當秋而進士有戰心及春而還絶彼窺
伺為此論者特可紓一時之急應倉卒之警使年年為
之人皆習熟謂我不兢難乎其立國矣陛下欲深居臨
安亦豈能安乎上翻然從其計
十二日趙鼎遂知紹興府　折彦質罷樞宻院除端明
殿學士提舉西京嵩山崇福宫劉光世在廬州乞退軍
太平州也以書懇趙鼎又彦質助而得之至是臺諌論
列乃罷彦質僉書樞宻提舉宫觀　張俊加少保鎮洮
崇信奉寧軍節庶使楊沂中加保成軍節度使張俊楊
沂中以長樂鎮之功受賞故有是命長樂鎮地名李家
灣者是也上親筆詔賜其畧曰卿議論特重深達敵情
兼聞挽強之士多至數萬人卿等報國如此朕復何慮
又曰卿所部士卒精鋭為諸軍冠聞之深慰平昔内外
之臣謂朕待卿獨厚其仰體眷懐益思勉勵　邵隆復
知商州
　
　
　
　三朝北盟㑹編卷一百七十
欽定四庫全書
　三朝北盟㑹編卷一百七十一
　　　　　　　　　　　　宋　徐夢莘　撰
　　炎興下帙
　　　起紹興七年正月一日癸亥盡十五日丁丑
紹興七年正月一日癸亥朔車駕駐蹕平江府下移駐
建康府詔詔曰朕䕶丕圖行將一紀毎念多故惕然於
心昨以盛秋載親戎乘露車於野率示四方屬叛逆之
來侵幸以時而克定念兩宫征駕未還於殊域列聖陵
寢尚隔于邉烽黎元多艱兵革靡息是惟厥咎在予一
人其敢即安弭忘大業思鼓士氣以恢逺猷惟黄帝以
上聖之君無常居之位周王當平治之日有于邁之師
朕於斯時敢替前軌將乘㤗律往臨大江駐蹕建康以
察天意播告遐邇俾廸朕懐　遺史曰劉豫兵馬遁走
張俊還獨對乞乘勝取河南地擒劉豫及言劉光世驕
墮不戰不可為大帥請罷之上問曽與趙鼎議否曰未
也上曰可與趙鼎議之俊見鼎具道其故鼎曰不可劉
豫机上肉耳然劉豫嘗以金人為重輕不知擒滅劉豫
得河南故地可保金人不侵入乎如其侵入何以禦之
且劉光世軍下統制將副多出其門若無故罷之恐士
卒懼而不悦俊見上請幸建康府鼎諌未便遂罷鼎宰
相以觀文殿大學士知紹興府安撫浙東而下移蹕之
詔
十五日丁丑詔賜李綱等勅李綱等比者逆臣嘯亂反
易天常隂道敵人投兵南向朕親行戎輅號令六師將
士協心人百其勇按甲江上時出輕兵所向奏功俘馘
係道敵勢既屈潜師遁逃念兹却敵之初圖為善後之
計卿以舊弼乃心王家必能為朕深思熟講凡今攻戰
之利偹守之宜措置之方綏懐之畧可悉條具來上朕
將屈己以聽擇善而從君臣之間期于無隐利害之决
期以必行叙佇嘉猷兾聞確論故兹詔諭想宜知悉春
寒卿好遣書指不多及李丞相綱對曰臣伏承詔書以
偽齊金敵退遁令臣深思熟講凡今攻戰之利守偹之
宜措置之方綏懐之畧條具來上臣仰荷聖恩憐臣孤
跡嘗備位近司察臣迂愚有千慮之一得雖以罪戾屏
伏海濱曽不遐遺以國家邊方恢復大計特降清顧臣
學術濶踈智識淺短何足以稱詔㫖而禆廟畧萬一輙
竭狂瞽以塞明命伏惟陛下留神省察臣不勝幸甚臣
竊以僣逆之臣仗強捍之敵提兵南向俶擾淮壖其意
葢料朝廷蹈前日退避之轍得以乘間渡江慿陵東南
不虞六飛親臨江上既行賞罰既明將士摧鋒俘馘係
路敵氣挫屈潜師遁逃此盖陛下睿謨宏逺天威英斷
之所致誠為宗社無疆之休亦臣子之所共慶也然臣
區區竊願陛下勿以敵騎退遁為可喜而以僣逆未誅
仇敵未報為可慮勿以保全東南為可安而以中原未
復赤縣神州猶陷仇敵為可慮使外敵得以潜逃為可
虞則中興之期可指日而俟而臣謹采古往之跡揆方
今之宜條具攻戰守偹措置綏懐之䇿以獻議者或謂
兵馬既退當遂用兵為大舉之計臣竊以謂不然譬如
奕棋先當自生乃可殺敵生理未固而欲浪戰以僥倖
此非制勝之術也高祖先保闗中故能東向與項籍争
衡唐肅宗先保靈武故能東向以破安史而復兩京今
朝廷以東南為根本倘不先為自固之計將何以能萬
全勝敵又况將士暴露之久財用調度之費民力科取
之困謂宜大為守偹痛自料理使之蘓息乃為得計議
者又謂兵馬既退當且保據一隅以為目前之安臣又
以為不然譬奕棋捨局心而就邊隅廹蹙偏小寖以衰
㣲何以取勝秦師伐晉以報崤之師諸葛亮佐蜀連年
出師以圖中原不如是不可以立國高祖在漢謂蕭何
曰吾亦欲東耳安能欎欎久居此乎光武破隗囂詔岑
彭曰人苦不知足是以混一區宇戡定禍亂又况祖宗
之境土豈可坐視淪䧟不務恢復今歲不征明年不戰
使敵勢益張則吾之所紏合精鋭士馬日以損耗何以
圖敵謂宜於防守既固軍政既修之後即議攻討乃得
為計此二者守偹攻戰之序也至於守偹之宜則當料
理淮甸荆襄以為藩籬夫淮甸荆襄東南之屏蔽也六
朝之所以能保守江左者以强兵巨鎮盡在淮甸荆襄間
魏武之雄苻堅石勒之衆宇文拓䟦之盛卒不能窺江
表後唐李氏有淮南則不以都金陵其淮南後為周世
宗所取遂以削弱今朝廷欲為守偹則當于淮南東西
及荆襄置三大帥也重兵以臨之東路以揚州西路以
廬州荆襄以襄陽為帥府分遣偏將將師進守支郡小
築城壘如開新邊朝廷應付錢糧有如淮東則以江東
路財用給之淮西則以江西路財用給之荆襄則以湖
南路財用給之徐議營田使自贍養遇有兵馬則大帥
遣兵應援稍能自守商旅必通乃可召人歸來漸次葺
理假以歲月則藩籬之固後有長江之險加以戰艦水
軍使沿江一帶帥府州縣上連下接自為防守則兵馬
雖多豈敢輕犯近年以來大將握重兵於江南吏士守
空城於江北雖有天險初無戰艦水軍之制故敵人得
以侵擾窺伺欲為守偹計無易此或謂三大帥率重兵
以屯江北則供億之費不貲臣應之曰使三帥重兵於
江南亦仰給於朝廷其費等爾設若使之渡江葺理淮
南以為屯守計則朝廷異時可省經費而藩籬之勢誠
為無窮之利守偹之宜莫大於是矣然後可以議攻戰
之利亦當分責於諸路大帥謂如淮東之帥則當責以
收復京東西路荆襄之帥則當責以收復京西南北路
川陜之帥則當責以收復東西路克㨗制勝因利乘便
收京畿復故都以戡大難此事雖似落落難合然在陛
下聖志先定於中而以至誠不倦决斷行之葢無不可
成之理至於責將之術治兵之政車馬器械之制號令
賞罰之權兵家皆有常法無待臣言而兵戰之間因敵
取勝臨事治度者兵無常形又不可預圖也臣願竊以
獻者在勿失機㑹之來間不容髪以戰則勝以守則固
一失機㑹悔不可追昔劉表悔不用蜀先主之言蜀先
主曰天下日尋干戈事㑹之來豈有終極若能應之於
彼此未足為恨也臣竊覩朝廷近年以來失機㑹者多
矣自今以往如能保淮南荆襄以為固選將練卒厲
兵秣馬聚財聚榖應機而作則以弱為強取威定亂於
一勝之間僣逆之臣可正藁街之誅強悍之衆豈無殄
滅之日攻戰之利莫大於是此二者守偹攻戰之䇿也
若夫措置之方則臣願定駐蹕之所葢萬乘之居必擇
形勢然後能制服中外以圖事業臨安平江此皆澤國
𥚹廹所據非用武之地建康自昔號為帝王天子之宅
以其江山雄壯地勢廣博可以容萬乗六朝以來更都
之地今鑾輿未復舊都莫若權宜於建康駐蹕控引二
浙襟帶江湖運漕財榖無不便利臣昨於建炎初建議
幸闗中為上襄陽次之建康為下者以天下形勢言之
也然淮南有藩籬形勢之固然後建康可都願陛下與
二三大臣熟計之既料理淮南仍詔建康守臣修宫闕
治城壁立官府劄營房使粗成規模以待翠華之幸近
年以來車駕所過因陋就簡諸事草創雖陛下以時方
艱難用過於儉然宫闕制度亦有不可已者有城壁然
後人情不恐有官府然後政事可修有營房然後士卒
可用惟自朝廷應副詔有司以漸修建庶幾不擾此措
置之方所當先者也綏懷之畧則臣願先為自強之計夫
西北之民皆陛下赤子荷祖宗涵養之徳其意曷常一
日忘宋哉特制於金敵之勢為所驅廹䧟於塗炭故捨
二百年之本朝而事大不道之僣逆豈其本心朝廷之
力未能覆之故數路之民困於重歛傷於惨刑而不能
以自歸儻淮南荆襄藩籬既成攘地相接甲兵既偹天
威振驚必有結約來歸如宿遷之民者必有作外援為
内應如京東郡縣者宜命諸帥優加撫循來歸者給田
内應者與爵賞官吏將士禄秩由舊許之自新孰敢不
悦朝廷近者得敵簽軍皆不殺而優恤之來歸者皆優
與官秩可為得䇿更願力為自治自強之計使䧟溺之
民有所依告益堅戴宋之心此綏懐之畧所當先者也
攻戰守偹措置綏懐此皆中興之至計今日之急務聖
問所及臣已粗陳其梗㮣矣伏讀詔書有曰朕將虚己
以聽擇善而從期於無隐利害之决斷以必行臣三復
聖訓不知涕泗之交頥也何者君臣之遇號為千載聽
言用謀尤其所難未信而言則有謗己之嫌交踈言深
則有失身之戒葢雖朋友尚不易言而况於君臣之間
乎今陛下求治之切詔㫖如此而臣以憂患之餘孤危
特甚欲淺言之則何以副陛下期於無隐之訓欲深言
之則慮有犯顔逆鱗之愆感懼交中進退惟谷雖然陛
下當艱危多難之秋詔臣子以丁寜惻怛之意緘黙不
言臣罪大矣有君如此其忍忘之故敢冐鼎鑊刀鋸之
誅以布心腹腎腸之實惟陛下躬聰明睿智之資有英
武敢為之志然自臨御迨今九年國不闢而日壊將驕
而難取卒堕而未練國用匱而無贏餘之積民力困而
無休息之期陛下憂勤雖至未足以成中興之業則羣
臣誤陛下自近年以來所用人臣凡幾人慨然敢任天
下之重建立事功與夫充位偹員者固皆不逃于聖鍳
夫用人如用醫必先知術業可以已病然後使之進藥
而責成功今醫者之術業初不詳究而姑試之則雖日
易一醫何補病者殆將飲藥以加病而已平居無事小
亷曲謹初似無過而乏濟時之大畧忽有擾攘之故錯
愕無所措手足不過奉身而退以天下憂危之重委之陛
下而已不知何補於國家陛下安取如此人葢近年所
操之説有二閒暇則以和議為得計而以治兵為失䇿
倉卒則以退避為愛君而以進禦為誤國萬口和之牢
不可破然累年之間冠葢相望而初不得其要約翠華
䝉犯而尚未有定居上下茍且偷安而不為長久之計
天步益難國勢益弱職此之由大運有開天啟宸衷超
然逺覽悟前日和議之失而親總六師懲前日退避之
非而親臨大敵逆臣悍敵數十萬衆飲馬江干雖未能
掃蕩邀擊靖我邉隅而天威所臨亦足以使人震怖不
敢南渡潜師宵奔則和議之與治兵退避之與進禦其
效既可觀矣今兵馬雖退而敵情叵測變詐百出未大
懲創疆場相望道路不逺安知其秋高馬肥不再來擾
我使罷于奔命哉是宜明詔于却敵之初圖善後之䇿
也夙夜為陛下深思所以為善後之䇿無他在盡反前
日之所為解琴瑟而更張之先定其論如奕棋之立意
後圖其功如奕棋之置子乃可得志臣請詳陳其説竊
觀自古創業中興之主必勝兵而為親征之計者其意
豈謂必冐矢石履行陣而後可哉黄屋所臨人心自効
賞罰既當士氣奮張用能成功至高祖既得天下擊韓
信陳豨黔布未嘗不親行光武即位至平孫述十三年
間無一歲不親征本朝藝祖太宗定維揚下澤潞取河
東皆躬御戎輅真廟亦有澶淵之幸措天下之大安此
所謂始于勤勞終于逸樂者也退避之䇿可暫而不可
久可一而不可再退一步則失一尺往時自南都退而
至于江浙則京東失矣萬一敵騎南牧復將退避不知
何所失而可航海之䇿使萬乗冒風濤不測之險此尤
不可者惟當於國家閒暇之時明政刑治軍旅選將帥
修車馬偹器械峙糗粮積金帛敵來禦之候時而復祖
宗之大業此最上䇿杜牧之所謂上䇿莫如自治者也
臣願陛下自今以往願勿復為退避之計可乎臣又觀
古者敵國善隣有和親仇讐之邦鮮遣使豈不以釁隙
既深終無講好修睦之理故東晉渡江石勒遣子晉元
帝命焚其幣而却其使彼遣來且猶却之此何往假道
於僣逆之國而自取辱無補于事秪傷國體金人自知
結怨之重懼我必報其措意如何而我方且卑辭重幣
屈體以求之不推誠以見信决矣器幣禮物不貲使軺
往來索氣而又邀我以不可從之事制我以必不敢為
之謀是和卒不成而徒為此擾攘也非特如此於吾自
治自強之計動輙相妨實有所害豈金人二十餘年以
此䇿破契丹困中國而莫之悟哉亦聊復用此以僥倖
萬一而已至于邀請二聖如侯生之歸太公則當在攻
戰既勝國勢既強之後今無益也臣願陛下自今以往
姑罷遣和議之使可乎此二説定然後擇所當為一切
以至誠之意為之先後本末各有次第俟吾之政事修
倉廪實府庫充器用偹士氣振力可有為乃議大舉則
雖兵未交而勝負之勢已决矣抑臣聞朝廷者根本也
藩方者枝葉也根本固則枝葉繁朝廷者腹心也將士
者爪牙也腹心壯則爪牙奮今國家逺有盛彊之强敵
近有僣偽之逆臣所以仰為捍蔽者在藩方所資以致
攻討者在將士然根本腹心則在朝廷惟陛下正心以
正朝廷正朝廷以正百官使君子小人各得其分則是
非既明賞罰必當自然藩方協力將士用命雖逆臣不
足憂此恃陛下方寸間矣臣昧死條上六事一曰信任
輔弼二曰公選人材三曰變革士風四曰愛惜日力五
曰務盡人事六曰寅畏天戒何為信任輔弼夫撥亂之
主履時艱難必資輔弼之臣同心同徳相與有為豈易
致哉必如元首股肱之於一身父子兄弟之於一家乃
能協濟故高祖親蕭何如左右手太宗遇房杜如子弟
蜀先主得諸葛孔明如魚之有水不如是不能感㑹風
雲以成王霸之業今陛下選于衆以圖任股肱之臣遂
得捍禦大敵可謂得人矣然臣願陛下待以至誠無事
形跡久任以責成功勿使小人得以間之則君臣之美
垂譽無窮昔高祖始終任蕭何太宗始終用房杜故能
戡定禍亂卒治太平管仲有言曰知人而不能用害伯
也伯者猶如此而况欲恢復天下者乎魏鄭公有言曰
君臣同心是謂一體凡一相與無至誠之意而惟嫌疑
之避不足以建興邦之大業故也陛下誠能推信任之
誠臣將見輔弼之任專而中興之業不難致矣
　
　
　
　
　
　
　三朝北盟㑹編卷一百七十一
欽定四庫全書
　三朝北盟㑹編卷一百七十二
　　　　　　　　　　　　宋　徐夢莘　撰
　　炎興下帙
何謂公選人材夫創業中興之主所資為尤多何則繼
體守文率循舊章得中庸之材亦足共治于艱難有為
興攘撥亂則非得卓犖瑰竒之材未易有濟故武王之
有八凱宣王之有吉甫方叔召虎髙祖之有三傑光武
之有鄧禹耿弇賈復之屬太宗之有房杜王魏之流憲
宗亦有裴度武宗有李德裕皆以不忽然所惜抱不羣
之材者多為小人之忌嫉或中之於黯闇或指之以朋
黨或惡之以大惡或謫之以細故而以道事君者不可
則止難于自進恥于自明雖負重謗遭深譴安于義命
不復自辨惟自明之主為能察小人之情偽而辨其臣
之無辜霍光所以見察於昭帝房喬所以見信于太宗
也陛下臨御以来用人才多矣世之所許以為正人端
士者徃徃閒廢于無用之地豈非罹此謗耶遂使陛下
寤寐側席而有乏材之嘆懐材抱藝願為國家宣力者
無因而進前陛下宜少留聖意致察于此洪範皇極之
疇曰無有作好王道平平好惡偏黨皆足以為至公之
累惟以道為公而無好惡偏黨之私則王道明矣魏鄭
公亡太宗遣人至其家得半藁其可識者曰天下之事
有善有惡任善人則國安用惡人則國弊公卿之内情
有愛憎憎者惟見其惡愛者惟見其善愛憎之間所宜
詳知若愛而知其惡憎而知其善去邪勿疑任賢勿猜
則可以興邦矣太宗感悟夫人主豈常能無愛憎然必
去愛憎而後能得人以興者愛憎出于私情用人以興
邦必由于公道故也管仲雖仇齊侯必用雍齒雖怨漢
祖必賞而况其餘乎陛下誠能推至公之道臣将見人
材軰出中興之業不難致矣何謂變革士風夫用兵之
際似與士風無涉然士風淳厚則議論正議論正則是
非明賞罰功罪當否則人心不服舉措失宜而寖㣲寖
弱也晉之士風尚浮虚而不事實故當時措置乖謬盗
賊並起而有石勒劉曜之禍本朝嘉祐治平之前何其
士風之淳厚自數十年来特不事事而已奔競争進邪
説利口足以惑人主之聽元祐大臣如司馬光之流士
風皆持正論為朝廷長慮却顧圖久逺之計社稷之臣
也而羣枉嫉之指為奸黨聽其言則大者可族小者可
誅頼國家寛仁秪從竄逐其後士風逓相倣傚顛倒是
非變亂白黑政事大壊以馴致靖康之變非偶然也殆
今四十餘年世變風移愛憎之情銷盡然後詔元祐羣
臣之忠褒贈官秩錄用孫子然亦何補向若早變此風
則忠臣無誅戮之禍國家有治安之實兩受其利豈不
美哉觀近年士風尤薄隨時好惡以取世資不圖體國
惟事進身不覈事實惟欲傷人大譽則大進小詆則小
遷習訛成風此非朝廷之福也陛下得張俊付以重權
始欲强敵于闗陜以忠許國而失機㑹不為無過言者
痛加繩詆誣以大惡豈不太甚幸俊以平日之功足以
結陛下之知有大臣之辨足以囘陛下之聽故得自洗
濯復侍親光於帷幄之中然其所傷已多矣借使遭謗
困讒之臣無俊之功又無大臣之辨而有下石以擠之
者則何以自雪于君父冀察其不然朝廷設耳目之官
以廣視聽固許之以風聞至于大故須覈實使果如其
言則誅責所加宜止從輕典使言而無實所誣之功罪
伏讒蒐慝得以中害善良皆非所以修政刑也臣願陛
下明降詔以戒士大夫使體德意從忠厚變近年澆薄
之風昔賈誼勸文帝養大臣以禮義廉耻陸贄勸德宗聽
言必考實其情以正典刑不宜置而不問皆治道之要
也陛下誠能行責實之政臣将見功以志崇所以為之
規模也業以勤廣所以為之積累也猶造大厦堂室奥
序其規模可一日而成至于鳩工聚財則積累非一日
所至創業中興何以異此髙祖得韓信與之論亡楚之
規模先定而後積累以收成效光武得鄧禹與之論興
漢之謀蜀先主得諸葛亮與之論鼎立之計皆定于談
笑之間而髙祖以五年成帝業光武以十三年混一區
宇先主得蜀亦在數年之後盖積累而致者如此陛下
臨御九年于兹境土未復僣逆未誅仇讐未報尚稽中
興之業則其始不為之規模其後不為之積累故也逮
事粗定之時朝廷所推行者皆簿書期㑹不急之細務
至于攻討防守之䇿國之大計皆未嘗留意安得不為
僣逆之臣强悍之敵之所凌侮然則自今以徃其可不
惜日力哉昔禹不貴尺璧而惜寸隂今日艱難乃惜分
隂之時臣願陛下詔二三大臣熟議所以為規模者凡
所施為畫一條具如立課程以此施行又詔州縣使體
陛下德意而奉承之所立期限勿太遽以致騷擾勿太
緩以失期㑹使事得其序不擾而辨乃為得䇿夫天下
無不可為之事亦無不可為之時惟失其時則患之小
者日益大事之易者日益難正如醫者之治病時不可失
其在皮膚針烙及之其在五臟湯劑及之至于骨髓則
雖有扁鵲俞跗蔑以為矣此時之不可失也詩曰迨天
之未隂雨徹彼桑土綢繆牖户今此下民或敢侮予孟
子曰國家閒暇及其時明其政刑則雖大國必畏之矣
夫用智者當於未沉奔之前千日聚之以待一時之用
渴而穿井鬬而鑄兵其能及乎陛下誠能存愛日之心
臣将見為無不成中興之業不難致矣何謂務盡人事
臣竊觀天人之道其實一致人之所為即天之所為也
國之将興百度皆舉天實祐之猶之農夫盡其藨蓘之
力乃以有秋使未嘗致耕耨之勤而欲望稼穡之利其
可得耶天不人不因人不天不成人事盡于前則天理
應於後自然之符也光武以兵三千攻尋邑百萬者人
也適雷電風雨遂有昆陽之勝而中興之運啟者天也
孫權以兵三萬拒曹操數十萬者人也適風順可以縱
火遂有赤壁之㨗而鼎足之勢成者天也謝安以兵三
千擊符堅百萬者人也適秦師小却遂有淝水之功而
延晉之祚者天也創業中興之主莫不皆然盡其在我
者而以成其功歸之于天也今未嘗盡人事敵至則先
自退屈而欲責功于天其可乎臣願陛下詔二三大臣
協心同力務盡人事以聽天命則恢復土宇剪屠鯨鯢
迎還兩宮必有日矣夫人心即天心也下得人心上合
天心則無不成之功陛下誠能和同天人之際臣将見
大功可立中興之業不難致矣何謂寅畏天戒夫天之
于王者如父母之于子愛之至則所以為戒之者亦至
是也孔子之作春秋於災異必書以謹天戒臣嘗觀商
之盛如武丁周之盛如成王漢唐之盛如文景太宗之時
未嘗无災異而不為災者以能寅畏其心恐懼修省也
是知人主之於天戒必恐懼修省以致其寅畏之誠則
變災為祥天人之際何其昭昭然也比年以来熒惑失
次太白晝見地震水溢或久雨而不霽或當暑而反寒
乃正月之朔日有食之此皆天意眷祐陛下丁寕反覆
以致告戒陛下雖嘗降詔俾士大夫各修厥職以答天
譴然臣竊謂應天以實不以文此在陛下以至誠之意
正厥事以應之昔宋公一言而熒惑退舍太戊桑穀共
生于朝而反以為祥陛下誠能應天之實臣将見百祥
来止中興之業不難致矣此六者皆陛下所當先務正
心以正朝廷正朝廷以正百官故糞土愚臣忘生觸死
為陛下詳言之抑臣又聞聖人不畏多難而畏無難或
多難以固其國啟其疆土或無難以喪其國失其守宇
昔少康以一旅而祀夏配天不失舊物光武太宗皆躬
擐甲胄履危險而身致太平享國長久今朝廷人材不
乏将士足用江浙荆淮閩廣川陜財用可理足以為中
興之資陛下勇智天資春秋鼎盛欲大有為何施不行
要在改前日之轍斷而行之耳昔仲虺之稱湯不稱其
無過而稱其改過不吝盖帝王之改過也如天地之無
心是則行非則改何憚之有酈食其勸髙祖鑄印以封
六國之後子房一言則趣銷之德彛勸太宗用刑法以
威天下用鄭公一言則行仁義遂致貞觀之治無損盛
德而大功可成豈切切然畏人之議已哉陛下近降親
征詔書深悔纉成之後措置之失可謂盛德之舉矣然則
今日措置安可復蹈前日之轍擇善而從斟酌而行則
在聖裁矣夫以聖祖二百年之基業四海億兆之生靈
皆繫于陛下清燕之間聖慮及此得不慄慄危懼勉勉
自强上以慰祖宗在天之靈下以副四海生靈之望哉
昔周室中興南征北伐其復古接下之美詠于小雅盖
有文武吉甫顯允方叔以為之将帥有孝友張仲以在
左右故能内修政事外戢蠻荆復文武之境土陛下所
當深法考周室之詩則得之矣所謂善後之䇿何以加
此臣以至愚極陋之資荷陛下非常特達之寵六龍之
初虚席以待眷遇之禮邁于等倫以志廣材踈自度不
足以任天下之責力丐罷政無補國事每懐愧惕違去
掖廷九更寒暑犬馬之心何嘗一日不在赤墀之下自
以罪戾逺屏不敢復與世故芻蕘之言久不敢達近者
邊報警戒戎輅親臨臣子之情不勝憤懣故敢冐昧以
三册為獻伏䝉聖慈特降詔書奨諭今者又奉詔㫖咨
以當世之務而臣不量荒淺冐進狂瞽之説以凟天聽
昔太宗謂鄭公為敢言謝曰陛下導臣使言不然其敢
數批逆鱗哉今陛下盛德過于太宗臣雖無魏鄭公之
言然敢展盡底藴亦思慮之極也良藥苦口而利於病
忠言逆耳而利于行在陛下察之而已况臣自經患難
衰病交攻常懼先犬馬填溝壑無所仰報盛德之萬一
今者獲奉明問得攄至情臣願足矣雖死之日猶生之
年也伏惟陛下哀憐赦其愚直取其拳拳之忠實天下
之幸干冐天威臣無任惶懼恐汗待罪之至　謝表臣
言伏䝉聖恩特降詔㫖令臣條具邊防利害来上臣已
遵禀睿訓具奏聞者十載倦逰屏居海上數行温詔来
自日邊凡清問之下詢皆一時之急務恩輝所逮報稱
為難竊以詢於芻蕘帝王之盛德告以善道臣子之至
情秦思黄髮而伯業成漢屈羣材而帝功立久矣不講
寂然此皇帝陛下慨國步之艱難懲前謀之未淑時乗
戎輅躬總六師文帝幸亞夫之營恩均将士太宗臨渭
水之上氣讋戎𦍑聿于却敵之初圖為善後之䇿特頒
明詔俯訪舊臣丁寜胥訓之辭若恭承黼坐之側咨諏
當世之務如親顧草廬之中詢事考言逺邁唐虞之舉
畫竒吐䇿宜得良平之臣而曩以非才嘗叨近輔學術
泥古識慮濶疎憂患熏心志氣凋落夫何欵啓寡聞之
陋亦與詢謀採擇之間謹已審察事機條陳利害亟上
皂囊之奏冀塵乙夜之觀贑直不移僅同汲黯之妄發
疎通知體豈類賈生之能言伏望皇帝陛下察以至明
容之大度赦其狂瞽博招可續之謀用以設施大啓中
興之運則臣繼此有得敢忘上陳海岳深髙豈賴涓塵
之助日月清照但傾葵藿之心　秦丞相檜曰靖康以
来和戰之説紛然言戰者專欲交兵而彼已之勢未必
便言和者專事懇請而軍旅之氣因以阻皆非至當之
畫為國者自有正理不必以虚張為强亦不必以力弱
為怯宋襄圖霸而兵敗齊湣稱帝而國破虚强惡足為
强哉孔子以魯抗齊而侵疆以復子産以鄭介晉楚而
猶大兢何必大怯哉若湯以犧牲遺葛伯文王以西伯
事昆夷未嘗虚張也為其殺一童子而征葛終一天下
文王為政不獲于上帝而伐崇終以致昆夷之喙未嘗
太怯也其後漢髙帝出闗曰吾欲復三秦故地而止耳
何嘗曰我必强盛哉滎陽成臯之間百戰不休何嘗曰
我不復振哉又如光武唐太宗戡定羣盗鎮撫四夷時
强時弱度議定計約畧相若國家自金人起事之初但
當與契丹地廟堂太怯遽以三鎮許之三鎮不肯淪敵
境雖欲割棄而不可是大怯也比不欲輕發兵端故隱
忍以待釁又賊豫啓之我欲乗機以舉則處以正理不
可失也自古兩國相敵力强者驕不足深較樊噲憤匈
奴侮慢欲以十萬衆横行其國季布折之此其盛强之
時况今勢未有便臣前奏乞安慰敵人當用所獲人令
諸将通其帥長書明言止欲討叛而不敢輕犯大國盖
知虚張之無益也自古立國必明君臣之義陳常作亂
孔子請討此齊國之亂臣而魯不容况賊豫我故臣子
不討則三綱已淪何以為國臣前具奏乞征討賊豫當
檄數其罪而陽推金人以紓其締交之計作我士氣而
沮彼賊衆盖知討叛之不必大怯也金人立豫諸帥皆
不以為是者意保河朔用豫以為捍蔽耳河南之地金
人非必争得河南以復中原之大半徐議河朔猶當以
二聖為請臣前奏亦已畧言其故䝉陛下採擇則順逆
之勢一分人百其勇是為攻戰之利界在夹河諸軍分
處南北譬若藩籬宏逺堂室以安是為守備之宜因所
獲金人厚拊存之彼各識所屬帥長之意分遣書詞不
至差殊則是為措置之方使敵知朝廷志在討叛而義
不得已彼豫衆知朝廷但誅首惡而脅從罔治則是為
綏懐之畧若乃器械之良窳軍食之困匱禆校之才否
山川之險夷則有司之事将帥之職父老知之臣不敢
臆説也迂疎無所知識惟聖明裁察
　
　
　三朝北盟㑹編卷一百七十二
欽定四庫全書
　三朝北盟㑹編卷一百七十三
　　　　　　　　　　　　宋　徐夢莘　撰
　炎興下帙
　　起紹興七年正月十五日丁丑盡其日
汪丞相伯彦對臣謹奉明詔而言曰葢聞舜好問而為
五帝之盛帝湯好問而為三王之顯王後之取威定霸
以成帝王之業者不敢自用各有諮訪如漢祖賴良平
之謀而創業光武用冦鄧之䇿而為中興主孫權用周
瑜之䇿遂摧曹操而拓有荆州蜀先主用法正之謀遂
擒吕布於下邳破袁紹於官渡斯皆用武詢謀之效也
恭惟陛下神武黙運禦侮却敵天人助順一舉而亟清
江淮再舉而可復疆土而乃謙冲退託參古酌今以善
計下詢舊弼臣顧念宿遭恩遇披露肝膽竭其餘忠精思
熟講祈補萬分之一輒効愚言借萬全以為元老决戰
以為將軍相與問答以為陛下獻惟陛下優容而過聽
之其辭曰决戰將軍問於萬全元老今天子之駐蹕三
吳也葢得兵家之三勢焉曷謂三勢一曰氣勢二曰地
勢三曰國勢而命將殺敵無往而不濟於時逆劉干紀
金敵濟師窬我長淮窺我江表明天子上承悔禍之天
意下慰厭亂之民心以帝徳赫怒旗建太一親搃六師
將士奮勇人倍其氣雷動炎發山捶谷蕩得氣勢也長
江天險巨艦鶻飛一卒當江萬夫莫渡得地勢也辨其
曲直知其逆順察其饑飽以壯擊老以生擊死以飽濟
飢得國勢也以此三勢按甲江上時遣輕鋭所向必克
仇敵就擒者不啻千百簽軍投降者動以萬計勢窮力
蹙知曲之不可以敵直也知逆之不可以敵順也知飢
之不可以敵飽也潛師夜遁寨幕烏集當此之時我乘
勢越淮而襲擣其巢穴如破竹建瓴之易而乃躊躇淮
甸疑慮未進愚䝉惑焉萬全元老曰嗟乎以若所謂善
也吾之所樂聞也方且圖之耳然將軍之所謂知其一
未睹其精者也僕請為將軍畧舉其凡而將軍必能索
其志焉將軍曰唯唯願聞一二以發愚䝉萬全元老曰
禦戎之要來則懲而禦之去則守而偹之不貴追也故
魯莊公追戎於濟西僖公追齊師至於􁀙聖人之於春
秋皆書以危之且敵之奔北尾擊過淮也可謂宜逺
去諸葛孔明曰未得戰地雖見大利不前奪之未測彼
情雖謂羸弱不進攻之賊無故退軍勿進攻之設若我
師犯此而前追於淮此生靈塗炭人人懐歸如流離赤
子之念父母其求救也如大旱之望雲霓奈何餽餉千
里士有飢色若其畧地就糧則失遺民之望若其飛芻
輓粟則艱漕運之計本圖却敵以安羣情無或動羣情
以資敵未可急追以僥倖一時之要當惜寸隂以圖善
後之計事稍前定舉而措之萬全之地葢未晩也將軍
曰曷為善後之計曷為前定耶元老曰審攻戰之利得
守備之宜盡措置之方明撫綏之畧然後可圖也曷為
撫綏曰夫金敵所驅而戰者兩河之吾民十之七九州
之卒十之二金人十之一焉爾主兵少怨讐居多彼何
取利吾能取彼怨讐而撫之則為我利矣投降之簽軍
就係之帥長既貸之以錫其類宜優卹以勸其來者或
給佃淮南之田以養無禄之人或添差闕員以禄有官
之士其有智慮者其有材勇者寘諸軍中各隨其宜而
無失所之嗟怨庶使兩河九州之衆聞風懐惠擕持而
來歸一旦驅而之戰以敵人攻敵人利莫大焉不惟此
耳關中諸叛師古軰以不快於王似而去之孔彦周以
讐嫌權邦彦而去之初非本心倘能遣使間道以往諭
上徳意而後恩施之俾其自效彼將銜恩感義幡然改
圖領所部而獻其俘於行在矣李成徐文軰於是乎知
齊之不可以庇身也氣喪膽落朝不謀夕亦將悔過効
順請命之不暇不然其徒亦將斬首而來獻矣所謂明
撫綏之術其槩如此曷謂措置曰恢復之計不患逆劉
之難除患金敵之未衰不患金敵之未衰患吾措置有
緩急緩其所急則圖成長久之功急其所緩則僅見目
前之利失之毫釐差之千里可不慎乎夫立國者莫大
於形勢得形勢者制人失形勢者制於人昔李希烈欲
破壽春以趨江都張建封圍霍邱以精兵游擊而希烈
為遁長江得形勢卒保江淮苻堅東畧至泛長江謝㓜
度以八千之兵阻淝水而破苻融數十萬之衆棄甲宵
遁於是徑造渦頴經畧舊都周世宗用王樸之䇿下江
淮屯渦口以克壽春卒取淮南十有四州以為界豈非
得形勢今日之計莫如屯據淮甸置師壽春而真揚廬
濠於文武臣中擇才能守之以籬落江表夫荆南古荆
州也北窺中原東瞰江表三國必争之地吳不得吳魏
不得魏為今日計當軍其要害以為吳越之屏以為巴
蜀之防夫三秦四寨之國二蜀轉漕給軍之地昔秦恃
殽函褒隴之險以囊括四海漢高祖之王漢中收用巴
蜀還定三秦以有天下今也二蜀僅存而三秦已失為
今日計當固蜀復秦以為後來之圖是宜申命都督下
令荆襄戒嚴警後常若敵至飛檄川陜蓄鋭控弦觀釁
而動以為犄角制勝之勢使彼欲南攻則右有西師之
可虞彼欲西下則左有王都之可慮此皆在所急而不
可緩也所謂盡措置之方其槩如此曷為守偹兵法曰
有餘則攻不足則守傳曰不偹不虞不可以師昔晉人
禦秦深壘固軍以待之秦師不能久此善守也楚為陣
而燕人至見有偹而反此善偹也莒以恃陋而潰齊以
狎敵而殱鄖人次郊而不戒莫敖小羅而無次皆守偹
之不謹也為今之計無恃敵之不來恃吾有所待之也
無恃敵之不可攻恃吾之不可攻也修明攻守拔用才
能推誠以與使樂於用命悦以役人使久而無倦召驀
闘之士守險淮濟激厲土豪之雄益寨泗水遣間諜以
察其情狀廣耳目以伺其奸詐經理殘破之邑勞來歸
業之民恩信號令以結人之心信賞必罰以盡人之力
理財以給犒士營田以助兵食補苴罅漏以為他圖所
謂守偹之宜其槩如此曷為攻戰曰兩軍争雄伐謀為
上其次知彼知己可以取勝要在料度人事料量衆寡
審方圓勝負之勢識勞佚淺深之謀見可而進知難而
止因利乘便合變應權而為之以此攻戰何往不濟所
謂攻戰之利其槩如此雖然於斯四者又有先後之序
焉先明撫綏之畧然後可以語措置之方然後可以語
守偹之宜得守偹之宜然後可以語攻戰之計於是乎
乗天時擇地利因人和振旅電擊諸路響應躝轢淮汴
蹂蹈濟鄆馮軾而復偽齊之城横趙魏粟鴈門太行而
傳檄乎燕雲之外于以奉迎二聖定亂中原於鑠中興
不亦盛乎中庸曰事前定則不困而又何急焉將軍曰
雖然吾嘗聞智者不後時勇者不再决又聞戰以氣勝
朝氣鋭晝氣惰暮氣昏善用兵者用其朝氣擊其惰歸
此不可失之時也孟賁之狐疑不如童子之必至猛虎
之猶豫不如蜂蠆之致螫願元老圖之元老曰不然鷙
鳥之將擊必匿其形猛獸之將搏必伏其身兵危道也
能而示之不能勇而示之怯卑以驕我佚以勞我彼殆
將以誘我也昔楚武王侵隨行成而歸闘伯比請羸師
以張之隨侯將追楚師季良止之曰楚之羸其誘我也
君何急焉君姑修政庶免於難隨侯懼而修政楚不敢
伐今之敵人潛師而北必盤礴徘徊於宿亳徐淮之間
幾請營糧濟師待時而再來南聲東擊西攻吾不偹出
吾不意而出沒於荆襄之間睥睨楚澤乘桴而下合洞
庭之賊相與為水攻之謀益以歩人水陸俱下使吾守
株於前而長江之險已奪其後則將奈何與其急於目
前之追奔不若修政以為善後之計曰曷為修政事曰
若所論四者是也雖然修此四者又有本焉書曰民為
邦本易曰上以厚下安宅能固本而厚下者當知今日
地之蹙狹而有以行其不忍之心察恤民之彫瘵而有
以固其愛戴之心軍需之費力役之征有不得已而出
於民者詔令丁寧當惜民力使官吏並無縁為奸田廬
有樂輸不厭之勤内之逺邇衆庶三軍上下相與一心
外之兩河遺民九州舊俗相與并力所助多矣使天下
皆曰今天下有道如是金之人背盟失好偽齊之去順
效逆虐困其民棄民久矣棄民則失助矧前日之舉起
意於逆劉金敵為之助得利則歸功金人失利則為劉
賈怨淮南之役既不得逞所喪又多自兹偽齊取疑於
金敵矣主客相疑上下失助以舉事則於戰何有孟子
曰寡助之至親戚畔之多助之至天下順之以天下之
所順攻親戚之所畔故君子有不戰戰必勝矣誠能孳
孳於四者蚤正素定然後奮威諸路連衡以進决有成
功若徒知目前追擊之利未知善後之大計言未卒將
軍愀然改容低首自失逡巡避席再拜稽首曰韙哉非
固陋之所能及不圖今日發醯鷄之覆曉然識萬全之
䇿也將軍既退元老三復沉思視倐忽而無見聽惝怳
而無聞若戴雲氣乘虚無浮游乎寥廓如見箕子告之
以為武王陳洪範曰汝則大疑謀及乃心謀及卿士謀
及庶人謀及卜筮汝則從龜從筮從卿士從庶民從是
之謂大同子孫其逢吉汝之所論雖得於千慮而單聞
淺智昧於事機未可以為確論請獻諸天子參諸羣䇿
質諸廟謀而斷自神算庶幾其可也元老於是如夢醉
覺醒仰天而嘆曰亶哉其然乎非天下之至神孰能與
於此僕不得而容其喙矣　李參政邴對伏以逆臣劉
豫敢肆奸謀外引敵師稱兵犯順人神共憤天地不容
陛下神武惟揚聖心獨得親率鋭旅前駐大江股肱協
謀將士賈勇曽未浹旬累奏㨗音敵勢即窮潛師宵遁
天聲大振國勢遂强中興之功屬在今日猶復曲垂清
問俯逮舊臣葢將總衆智以為謀庶幾無片善之不録
恭惟聖訓條畫如左戰陣之利有五一曰出輕兵二曰
務逺畧三曰謀將帥四曰責成功五曰重賞格何謂出
輕兵關陜為進取之地淮南有保固之地由關陜可以
窺河東由河東可以窺河朔河朔平則京東不取而自
歸故曰關陜為進取之地有淮南外可以捍京東内可
以保浙江故曰淮南為保固之地關陜雖利於進取然
不用師於京東以牽制其勢則彼得一方而拒我淮南
雖利於保固然不用命於關陜則彼得併兵而南下二
者固相為表裏者也前日遣大臣經理關陜誠是然未
嘗用兵於京東以分其勢故彼得盡鋭以挫於我今淮
南之兵既㨗矣而關陜之圖尤不可緩也或曰曷不經
由宿泗以取京東耶曰由宿泗必用重兵命大將今統
重兵者數人皆所恃以為根本若輕而置之偽境萬一
有失利將不可復用然則遂置而不問耶曰非然也今
偏將中如牛臯王進楊主史康民皆習京東風土熟其
人情知其山川險易臣謂可畧配以部曲三五千人或
出由徐淮揚或出由宿泗彼土之民固吾赤子也懷累朝
聖澤涵養之久厭偽朝殘虐不道之政必有應者然後
因其豪傑俾其自守因利乘便取京東可也勢有未可
退保江淮可也則我得以擾敵彼將奔命之不暇而自
困矣是謂我不動而分陜西重兵之一端也何憚而不
為乎何謂務逺畧用兵東京以牽制陜西用兵陜西以
牽制東京固然矣陜西失地之後其何以復之曰因其
勢而已光武以二千人敗尋邑百萬於昆陽虎豹皆股
慄而却走勢之盛也苻堅以百萬衂於淝水聞風聲鶴
唳以為晉師之至勢之衰也前日金人强盛天下莫與
敵而我顯然怒彼以與之角彼不得不盡鋭於我今彼
驕甚􁃊然有輕敵之心是我潛形匿勢示弱用竒之時
也願詔關陜諸將毋張虚勢毋競小利蓄養士氣乘間
阻險但務其小勝不必大勝也則馴小勝可以致大勝
矣要之毋顯與之角而已然則朝廷前日遣大臣如何
曰固嘗遣之也選任陟降之權殺生賞罰之柄此大臣
之職非將帥所得預今雖有二宣撫其體尚輕非遣大
臣不可關陜土地沃衍士馬强壯形勢利便號為金城
百二他日復五路固守自當循秦漢之舊建都長安今
日遣大臣非獨牽制京東亦所以為後日經畫也方今
大臣如吕頥浩氣節高亮忠力慨然李綱識度廣逺威
名素著必自簡於清衷願陛下於二人者擇其一起而
用之必有以報陛下臣因論兵而及大臣非所當言然
陛下詔臣以君臣無間則臣有所懐其可不盡陳於陛
下哉何謂謀將帥今日淮南摧鋒陷陣之士亦前日所
用之軍也何勇怯異耶葢由陛下以身率之耳以此知
强弱無定勢勇怯無常形惟人所為而已今諸大將下
豈無智謀忠勇之士以馭衆統師者乎葢用之未盡其
才故未有以見於世也陛下即位之初韓世忠劉光世
張俊威名隐然為大將又今有吳玠岳飛者出矣但多
得此數十軰參諸内外更出迭入何患兵勢不强哉臣
願詔大臣於所部舉智謀忠勇可以馭衆統師各兩三
名朝廷籍記遇有事宜授以廟畧使專當一隊毋煩𨽻
於大將矣則諸人競奮才智出成勲名為岳飛吳玠之
儔也何謂責成功常人之情莫不欲成功之在我勢有
所壓則憤然不滿大將爵位已崇勲名已著難相統一
今用兵可授以成算使自為戰而已可勿遣重臣臨之
以輕其權而分其功也昔晉遣祖逖過江經畧中原敗
石勒復河南功垂成矣而晉遣戴若思權節制據其上
流若思雖有才望而逖實不厭也因𤼵憤而死前功盡
棄臣嘗嘆息於此可為萬世深戒何謂重賞格曰今却
敵退兵之後必論功行賞臣願因此詔有司預定賞格
以頒天下小固不論也謂如得一邑一城一路十人長
百人長千人長萬人長之類及近上首領自一命至節
度使皆差次使足相當人人知我有是功有是賞則勸
於用命矣昔漢高㓕項籍最後楊喜等四人各得籍地
以封夫㓕項者良平之謀信布之力也豈四人能知哉
適㑹其敗亡而殺之耳高祖封之如此其葢示天下以
不私所以勸後之用命者也况此出勇力以成功名者
耶然則設王爵以待其功者不亦重乎曰果有是功何
為不可唐郭汾陽李臨淮是也尼堪强盛孰與禄山之
亂二聖播遷孰與川蜀之狩駐蹕江左孰與靈武之立
是今日事勢尤艱於唐也第未有復中原之功果有之
何愛於王爵哉守偹之宜有五一曰固根本二曰習舟
師三曰防他道四曰講遺䇿五曰列屯戍何謂固根本
建康古之建國山川盤絡漕運便利陛下欲圖中原必
駐蹕於建康此不易之論也則江信為根本矣欲保守
則失進取之利欲進取則慮根本之傷是何也千里饋
糧士有飢色樵蘇後㸑師不宿飽今興十萬之衆深入
敵境未能夷一城蹶一將而我已騷然坐困矣民賦固
有常國用固有經未知國家何以給之此必窮民之力
而後可也瘡痍之後果能任此乎故曰欲進取則慮根本
之傷者此也然則遂不進取乎曰臣前所謂遣偏將更
出徐泗以擾之是也然亦尚有説晉之遣祖逖也給兵
千廪布三千疋不給鎧仗使自招募屯於淮隂始鑄兵
器得二千人而後行其後既斬張平帝嘉其功運糧以
給而道逺不至是兵器與資糧皆不取於晉也卒能勝
强敵自河之南皆為晉有乃知古名將内必屯田以自
足外必因糧於敵捨是則無以為也誠能慨然以功名
自任如祖逖者舉淮南而付之使自為進取而不為虚
内以事外則北兵不足勝中原不足復茍未有斯人也
則前者輕兵之説自為不可廢是謂進取保固兩得而
不貽後患者也何謂習舟師臣伏見朝廷下福建造船
七百隻守臣經畫來上必如期而辦今既以長江為險
則敎習舟師乃今日之最急務臣聞某州某縣各置水
軍五百名以横海為名而未見其他措置也漢有伏波
下瀨樓船將軍之號皆水軍之名也臣乞倣古之制創
建此官以敎習水戰俾近上流將佐領之自成一軍而
專𨽻於朝廷無事則散之縁江州郡緩急則聚而用之
昔曹操望見孫權舟船器仗軍伍整肅嘆息而去則舟
師之盛望之足以威敵矣况其實可用耶臣又聞之海
民舶船不動數月則生水蟲能蠧爛船底則無事之時
又當為教閲之法每若干月日一教而寓勸懲之法既
以習戰闘亦以利舟船也何謂防他道己酉之冬金人
自金陵渡江實縁吾本為避敵之計上下莫肯固守彼
得以堂堂而來及其還也韓世忠以舟師遏於江上相
持累旬幾獲其敵帥彼擄掠雖多亦不得謂無所失也
去冬淮甸既不得肆諸將輕兵迭出㨗奏係道情見力
屈潛師而遁則金人用師未有如今日挫衂者臣度他
年入境懲創今日之失未必不由舊轍必先以一軍來
淮甸為築室返耕之計以綴我師然後由登萊泛海以
窺吳越以出吾左由武昌渡江窺江池以出吾右為多
方以誤一處不支則彼得志矣淮南之師雖陽為築室
返耕然沮洳之地其勢不能久淹將來固不足慮而此
二途可為深虞者臣願預講左支右梧之䇿使不出吾
素料彼雖出竒吾預知固不能竒矣何謂講遺䇿兵之
形無窮故巧亦無窮守偹之具切意有未經講畫者昔
賀若弼之攻陳也積荻於岸與舟同色陳人習見不以
為疑其後牽舟以來而陳人不覺也此攻之詭計而我
不知也魏之伐吳也吳人以車張席為疑城自石頭至
江一夕而就魏人望之曰彼有人焉未可圖也歛兵而
退此我守之詭計不可不知也古雖不用於今縁此類
推之必有可預偹者願招臨江守臣凡可設竒以誤敵
者皆預為措置寧設而不用事至而無偹則無及矣何
謂列屯戍曰長江之險綿亘數千里守偹者非一譬若
一身必有要害之處咽喉心腹是也今沿江州郡孰為
心孰為腹孰為咽喉茍制得其要則用力少而見功多
矣臣願差次其𦂳慢最處屯軍若干一將領之聽其郡
守節制次𦂳稍緩處差降焉有事宜則以大將兼統之
既久則習熟土風人情相諳緩急可用與旋𤼵之師不
侔矣如福建本因范汝為作過申世景屯福州今福人
安之惟恐其去頻年福建盗賊不作未必不縁世景彈
壓之故也雖沿江與福建事體不同然人情豈相逺哉
措畫之方有五一曰親大閲二曰補禁衛三曰訂使事
四曰講軍制五曰降勅牓何謂親大閲竊以陛下親統
大師遂却大敵此葢用高祖馬上治之光武身定大業
之説其效既如此自今尤宜練習武事自古帝王皆有
講武之禮則春蒐夏苗秋獮冬狩在詩則車攻吉日在
春秋則大閲蒐於紅是也當承平且不敢忘武偹今日
用武之際豈可曠而不舉臣聞諸將練兵異於曩時其
挽强蹶張擊刺之技習熟既精累經出入能趨走耐勞
苦陛下誠因秋冬之交具軍容闢廣場㑹諸將明三令
五申之制觀坐作進退之節取其才藝絶特者或賚以
金帛或加以官爵以激勵之則將士感悦競其勇氣自
倍於平時矣何謂補禁衛李徳裕有言曰一天下之常
勢北軍是也北軍者今之禁衛是也内以嚴衛九重外
以鎮服天下其勢莫重焉建炎以來此軰更畨上下徃
復千里頓踣道路遺棄老弱小人不知忠義大節或有
愁嘆形於言色明州泛海之役亦稍喧悖當時聚其儕
類於諸州指使其實疎逺之也自兹禁衛愈單寡乃籍
五軍以為重臣常寒心譬如蛟龍不假風雲波濤之勢
而自托於山林失其所以為神矣古者天子自將兵韓
信謂髙祖能十萬韓退之曰此軍千萬虎與貔天子自將
非他師是也今陛下自將之兵幾何人哉若曰昔日慵
惰不為用喧悖不循理是可廢也嗚呼是不幾於因噎
而廢食者歟甚不可也臣願陛下擇忠實嚴重之將以
為殿帥精補禁衛之缺増訓練之法使隐然自成一軍
則天子益尊嚴國勢益安强其馭諸將也若臂之使指
矣豈有尾大不掉之患哉
　
　
　
　
　
　
　
　
　
　
　
　
　
　三朝北盟㑹編卷一百七十三
欽定四庫全書
　三朝北盟㑹編卷一百七十四
　　　　　　　　　　　　宋　徐夢莘　撰
　炎興下帙
　　起紹興七年正月十五日丁丑盡其日
何謂講軍制今天下因循舊弊可革者衆矣至最甚而
切于時事者軍制是也今諸州係將軍用虎符調發者
樞宻院之兵也不𨽻于將兵者州郡之兵也二者不為
虚設獨所謂廂軍者臣不知其所謂也夫習擊刺攻騎
射履行陣固兵矣擎肩輿供忮巧服厠役又兵乎今自
一州守貳下至宮觀里居之士皆破兵為白直冗占私
役詭名重壘其弊百出皆原於廂軍大郡二三千人小
郡亦不下數百人衣糧借請之費一路一嵗不知幾千
萬齊民之困國用之乏此其一也臣不知廂軍自何時
有之蓋自井田之制壊至隋而為府兵至唐而為衛兵
至開元而為彍騎至五代而為方鎮之兵也隋唐軍制
至五代而弊極五代軍制至今而弊極而廂軍者又特
甚者也曰然則固可廢歟曰今侍衛步軍司所領固不
可廢惟州郡在所議仍先講求除郡守兵將官自以禁
軍給事外其餘合破廂軍何以代之五季之前不見其
名豈今日所謂傔從者耶倘計一廂軍一嵗衣糧所廢
幾何以其合破之數給三分之一以畀之使自僦人為
之從官以役凡州郡倉塲庫務三司之屬悉僱人以充
分郡大小以制其數大抵殺廂軍三分之二然後取其
所殺歳額衣糧之數盡募禁軍專習武事則名實相當
而禁兵愈増國家不至用民賦以養無用之人矣曰然
則安得遽廢之乎曰取其少壯願充禁軍者改刺老弱
而願為民者聼從便其餘姑仍舊俟之數嵗亦無幾何
人矣第勿招而已如此則人情順從公私兩濟庶乎其
可行也何謂訂遣使金人自用兵以來未嘗不以和好
為言且和且戰卒用此術困契丹及中國其設計反覆
未可逆料至於吞并而後已此豈可以口舌得其要領
也哉和好决不可恃特費我金繒欵我師旅而已然以
二聖在彼有不可遂己者以為禮當然而行之可也謂
其可以好和非也朝廷姑以餘力行之耳前日遣執政
侍從相繼使未復命兵涉境矣此可為戒然既以餘力
行之亦不可無所考據自靖康來國書往返多矣至渡
江盡失之自建炎來國書或出于執政或出于翰林學
士其副夲皆未嘗付有司其詞意之輕重信幣之多寡
使人之官品與夫往來之語録皆不可考毎欲遣使朝
廷旋為措畫紛紛旬月妨費機務豈所謂以餘力行之
者㢤臣謂宜專命一官如古所謂行人者專掌其事或
止右司領之悉裒前後行遣使人舉成法而授之可也
庶免臨時斟酌之勞而朝廷得專意治兵矣何謂降勅
牓古語曰明其為賊敵乃可服劉豫父子僣叛理必滅
亡然猶外假兵威倔彊歲月昔漢高祖數項羽十罪唐
高祖亦暴王世充之惡偽齊固不足比數然兵家有所
謂伐謀伐交者臣謂宜降勅牓明著豫僣逆之罪曉諭
江北士民使知天地之大不容僭逆與敵國共事者必
速滅亡吾民曉然知豫之不足恃也則回心易慮者多
矣或恐勅牓太重有傷國體則止命大將為檄書朝廷
本頒下而用之亦何傷哉綏懐之畧有五一曰通徳意
二曰先賑䘏三曰通闗津四曰選才能五曰務寛貸何
謂通德意劉豫竭中國之力以奉金人暴征苛歛斯民
怨恨痛入骨髓特逼於金人之勢彊服之耳登萊沂宻
兖山林深阻豪右大姓自金人入邉以來各聚徒黨結
為山寨以自保固今雖累年偽齊暴虐如此勢必有未
下者願召募有力勇者熟于山川道路與其豪右大姓
舊曽相識之人與之符信密往招誘諭以徳意倘以一
城一邑一寨自歸率以等第優加爵秩其有顯然立功
者不次旌異得以高爵使吾民備知今日朝廷招徠之
意未嘗一日而忘山東也雖未有見效他日行師入境
響應者衆矣然應募之人虚實難辨今遣數十人不過
損十數校尉承信之名耳俟其還報委有效驗别與任
使大抵軍事尚謀賀若弼平陳七策當時以為神竒自
今觀之僅若兒戱然卒用此以取陳今既與敵人爭勝
負茍有可為而不甚費者皆不可巳也何謂先賑䘏渡
江以來中原士民流寓者數年之後各以著業不須復
為經理第今日以後恐須措置前降指揮淮南避敵士
民有官者使權攝無官者給糧盡一月止此深得撫循
之道願倣此意别為親制應自江北歸來歸者有官人
保騐無偽冐者或量給口劵或許以權攝或先次注授
差遣無官而貧乏難以自存者令沿江州郡擗截寺舍
官屋與之居止亦量給錢米三两月其能自營為乃止
昔東晉遺黎南渡元帝僑置兖州寄居京口明帝又置
濮陽濟隂高平太山等郡後改為南兖州或還江南居
盱眙或居山陽今雖不能如古僑置郡邑以處流人但
使沿江州郡安集賑䘏示朝廷懐撫之意亦古之遺制
何謂通闗津中原士民自逺而來道塗險澁盗賊剽奪
饑寒奪逼艱苦萬狀能自達者無幾理當優卹願勅淮
南州郡約束沿江公分人遇有來歸士民即時報所屬
給以行由遇到江口官司騐行由先次差船津濟量差
地分人護送不得邀阻其有因而乞覔錢物比常法外
稍加重斷官員失覺察停替仍于境上出榜分明曉示
庶使江北士民易于歸附無逺之慮何謂選才能前後
來歸官吏衆矣朝廷嘉其忠順或賚金帛或與差遣或
進官秩既以示朝廷德意之厚然未聞有所任使也古
者多用敵國之人以成功袁紹謀臣許攸來奔曹操操
跣而迎之曰子卿來吾事濟矣卒用其䇿以滅紹李愬
得李祐不殺卒用其力擒吳元濟夫敵國之人尚待以
不疑頼以成功况吾人耶臣謂官吏來歸者内有才智
可用之人願隨宜任使勿但縻以爵而已又安知無許
攸李祜之人耶如此非獨廣招懐之路亦收其功用之
實矣何謂務寛貸陛下每有詔令必念江北赤子䧟于
偽齊不能自㧞哀矜惻怛若疾之在己此帝王之盛徳
也然臣下未必能廣陛下徳意而宣布之疆塲之間不
務招徠專務殺戮是陛下憂勤于上而德意未昭于下
也昔晉羊祜與吳對壘降者不絶乃増修徳信以懐初
附慨然有吞吳之心有畧吳二兒為俘者還送其家後
二兒父率屬來降吳人皆稱為羊公而不名也後卒以
滅吳然則欲攻人之國者必先有以得其民之心豈專
事殺戮哉敵國且如此况吾人乎臣願勅沿淮守臣令
且如此應諸將行師之境敢抗拒者固在𠞰戮其有良
善老弱之人一皆寛貸俾洗然有更生之望則來歸者
衆矣臣既為陛下條畫戰陳之利守備之宜措畫之方
綏懐之畧矣然臣區區自獻曰増修德政而已孰為徳
政曰事天感民任臣擇才者是也蓋徳政修則前此之
所陳皆可以力致德政不修雖有戰陳之利守備之宜
措畫之方綏懐之畧猶未能有濟也臣聞上天之於人
君猶慈父之於愛子子職修則慈父之心喜君道得則
上天之應順閨門整肅上下雍睦而家道興焉父子之
情得也兵革衰息内外樂康而國祚興焉天人之氣應
也子職未盡必嚴顔以勵之諄誨以諭之非他也親愛
之而已君道未盡必埀象以示之灾祥以警之非他也
亦親愛之而已教之不聴不能無放黜之子警之不悟
不能無危殆之君天人之際甚可畏也人君茍能修胷
中之誠以事天其應如響古之所謂反風起禾熒星退
舍者豈空言以誑世哉頃年日中有黒氣又白氣貫日
不旋踵而有肘腋竊𤼵之事其後滕康上疏時無人為
陛下道此者大合聖意謂有諌臣之風亟擢康為執政
臣於時政記中具書其事此非陛下至誠畏天樂聞盡
言以裨己闕而能之乎臣伏見今年正月朔日有食之
雖非正陽之月然既月餘為變亦大正月朔古謂三朝
謂歳之朝月之朝日之朝也西漢嘗有此小民正月朔
尚懼毁器物何况于日虧乎其後漢以衰亂此豈可不
大畏乎術家謂日食各分野五行志雖有此説然孔子
書春秋日食三十六其應多在人君劉向講論之矣大
抵日為衆陽之宗人君之象天意專以戒人君今僭竊
名位與夫殊方異域之君亦足以應天變天意决以警
陛下臣願陛下修胷中之誠以應天兢兢焉勉勉焉𤼵
一言施一事凛然若上天之照燭其上也至于避正殿
舉直言求過失皆前世已行之事固不可廢茍無誠意
以將之亦虚文耳傳曰不精不誠不能動人而况於動
天乎人子能改過慈父必喜人君能修德天意必順此
不易之理必至之符也陛下徳與天合則灾變息福祥
臻年榖豐登氛祲消滅何敵國之不可攘中興之不可
冀乎臣伏讀親征詔曰不敢復蹈前轍以貽江浙赤子
屠戮之禍臣惻然歎曰此陛下之誠心也前日避敵誠
不能已然吳越之民受禍極矣今陛下神武赫怒親臨
江徼號令諸將以却外侮非獨吳越之民得保室家安
其生聚雖遐荒僻陋之地莫不帖然安堵若無事時感
民之大孰過於此願陛下推廣此意因䇿勲之際引前
日之咎告謝天地宗廟且諭之於民曰使吾赤子室廬
焚蕩老弱殱夷皆朕之過也他日敵師至誓當躬率諸
將併力捍禦期于保固固知陛下誠意如此庶忘前日屠
戮之禍而有更生之望矣臣又聞人君之待遇臣下固
自有道非獨用慶賞刑威而已或者乃以爵禄賞罰為
人主之大柄臣竊陋之夫賞罰所以待中才之人非所
以待豪傑之士與有道之君子也葢希賞而赴功與畏
罪而不為非者中才之人耳若夫豪傑之士與有道之
君子合於義則進不合於義則退招之不來麾之不去
爵禄不可得而榮也刑罰不可得而威也人君欲大有
為於世而不得豪傑之士與有道之君子亦不能大有
功於世也自古興王之世必有佐命之臣心徳同而無
間精神㑹而不疑若子房之於高祖鄧禹之於光武孔
明之於先主房喬之於太宗豈待爵禄誘其前刑罰驅
其後然後為之畢力哉亦誠意相與而已故可與之死
可與之生可與之存可與之亡生為宗臣没為配廟茍
無誠意以相與而徒用區區爵禄刑罰以為重輕則子
房孔明之徒尚安得而用之故臣願陛下待遇大臣先
誠意而後名分先道徳而後爵禄君臣相與歡然都俞
吁咈相得于言意之表功何大而不成事何難而不濟
危疑何自來䜛慝何由作君臣俱享安榮則功烈高乎
當年聲名流于無窮矣臣又聞人才不同所用亦異世
平則用法理之士時難則用超卓之才伏見比年用人
求之欠精責之大備纎痕微累必遭指摘曩愆宿負不
見洗滌至有因用而反見斥被召而不願行者此何理
也古者斬裾射鉤之人猶且不廢况其為士者哉漢武帝
英雄之主也詔曰馬或奔踶而致千里士或有負俗之
累而立功名泛駕之馬跅弛之士亦在御之而已魏武
帝明見之君也令曰有行之士未必有能進取之士未
必有行也陳平豈篤信蘇秦豈守信者耶而陳平定
漢業蘓秦相齊燕士有偏短庸可廢乎由漢魏二主觀
之則人君欲超卓之才以濟大功非闊畧細謹不可也
曩在仁祖時元昊背叛西鄙用兵范仲淹在政府收天
下之士不拘其素茍可用者莫不咸任雖狂獧無行之
徒亦自效于下風而仲淹亦躬為詭特之操以振起之
今視仁宗時為何如而必欲求纎㣲于人也傳曰畏首
畏尾身其餘㡬士顧其身之不能䘏何暇語功名之㑹
哉臣曩侍帷幄屢聞聖訓叮嚀及此嘗仰聖度寛容仁偉
之主也而臣下不能將明聖意迄今猶然臣願如漢魏
下詔於羣臣使羣臣曉然知聖主所以用人之意不在
于求全而在于赴功也安知不有竒謀異能之士自㧞
于流俗而出為世用者哉天意順于上民心悦于下有
有道之君子以謀國體有超卓之竒才以赴事功則人
君端拱無為天下治矣臣前所謂徳政修則所欲無不
得徳政不修雖有致治之術猶未有能濟者葢謂此也
臣智識䝉陋才力綿薄頃䝉異知擢在政府勲績不效
退領祠官方陛下焦勞暴露前臨大敵而臣安處家庭
坐靡廩稍不能先士卒冐矢石效一旦之命臣獨何心
每竊愧歎今承明詔下逮敢不竭盡惓惓之忠惟陛下
矜其愚而擇其當焉臣不勝幸甚干冐旒扆無任皇懼
隕越之至謹具録奏聞謹奏　張參政守對伏奉詔書
以却敵之功圖善後之計凡今攻戰之利守備之宜措
置之方綏懐之略可悉條具來上者仰惟陛下體虞舜
之逹聰成湯之好問不間遐邇務聞至言窺之徳意所
存則中興之功指日可俟臣雖固陋不肖病廢乆衰受
恩至深論報無所敢不極所聞以對然言方盈庭不敢
枝辭蔓説廣援古今以煩乙夜之覧姑為論利害之實
願留神裁擇議者謂金人既遁當追奔逐北恢復中原
固可垂手而取也倘一戰收復而能保固其土地阜安
其民人則善矣得土地而未能保固得人民而未能阜
安是自困之道也明詔四事臣以為莫急於措置措置
茍當則餘不足為陛下道矣措置失宜則不能守備守
備不固則不能攻戰攻戰不利則不能綏懐去冬金人長
驅以抵淮甸葢以措置未能無失故也夫防江不若防
淮防淮可以駐蹕建康駐蹕建康然後可以經營中原
之序也臣請言措置之大畧其一措置軍旅其二措置
軍食何謂措置軍旅神武中軍當専衛行在而以餘軍
分戍三路一軍駐于淮東一軍駐于淮西一軍駐鄂岳
荆南要害以處之使北至闗輔西抵川陕血脈之相通
號令相聞有唇齒輔車之勢則自江而南可以奠枕而
卧也然今之大將皆握重兵貴極富溢前無禄利之望
退無誅罰之憂故朝廷之勢日削兵將之權日重而又
為大將者萬一有稱病而賜罷或卒然不諱則所統之
衆將安屬耶臣謂宜㧞擢麾下之將使為統制每將不
過五千人棊布三路朝廷號令徑達其軍分合使令悉
由於朝廷之權用以之然後可以有為也何謂措置軍
食諸軍既已分屯諸路則所患者財榖也然所費多寡
在彼猶在此爾則所患者轉輸也祖宗以來毎嵗正供
六百餘萬悉出于東南轉輸未嘗以為病也今宜以兩
浙之粟以餉淮東江西之粟以餉淮西荆湖之粟以餉
鄂岳荆南量所用之數責漕臣輸將而歸其餘于行在
錢帛亦然恐未至于不足也然自艱難以來漕運之船
諸官司私自占留私自賣販州縣掣造尋又奪之故毎
以乏船為患而漕運不能辦也宜下諸軍根刷見在之
船悉歸漕司仍諸路各造一二百舟各專充轉餉如有
官司或諸軍拘留則漕司諸州縣聞諸廟廷而痛懲之
諸錢粮既無乏絶之患然後特降詔書戒飭各將申嚴
紀律不得秋毫侵擾于州縣以復業之民户口多寡為
諸將殿最嵗遣覈實而升黜之則民得以還其鄉里而
田野自闢生齒自滋江北州縣有興復之漸矣如是措
置更定候正防秋復遣大臣為之都督使諸路之兵進
相援退相保如常山蛇首尾相應居則可以守備進則
可以攻戰可以傳檄而定偽齊可以示威而綏邉陲可
以保其土地而阜安其民人綏懐之略亦在是矣然臣
復有區區之愚誠敢因清問之及而冐貢一二敵人之
輕中國尚矣去秋之來妄意車駕逺避則大擾江浙如
曩嵗之意也今既挫辱悵然而歸後必不敢輕入使其
復來計須悉兵舉國以取必勝是宜陛下留神于攻戰
之策也如前所陳措置大畧臣熟計之猶為未也究其
本原則在陛下内修徳而外修政昔召公之告武王曰
明王慎徳四方咸賓惟徳修可以服逺人也周詩之美宣
王曰内修政事外柔逺人此皆書生常談初無驚人可
喜之論然簡約易行悠久見效則未有二端之為要也
葢所謂徳改過正心誠意畏天愛民儉于家勤于邦逺
聲色屏貨利兢兢業業凡可以累徳者無不戒也持久
不倦盛徳日新四海愛戴而不忍去何患逺人之不服
乎所謂修政不過任賢使能信賞必罰任賢者非止崇
以爵位茍知其賢則一切信任而不復致疑使能者不
必信任茍有一能則隨其才分而俾盡効其力信賞以
勸有功不以所喜而予之必罰以致有罪不以所惡而
奪之抑權倖裁冗濫謹法度興亷恥凡可以害治者無
不去也正朝廷以正四方何患中外之不治乎伏願陛
下果㫁而力行之臣言不足以稱塞明詔伏俯以俟誅
殛　顔黄門岐對臣岐二月二日巳時急逓到福清縣
正月十五日賜勅一道臣謹拜跪而受臣仰荷聖徳不
忘下問臣不勝愧懼之至臣竊觀聖語有敵勢既屈又
為善後之計可謂委曲預備矣如攻戰之利守備之宜
措置之方綏懐之畧臣今竭愚條具在前件四事者臣
謹按攻戰之利在擇賢將守備之宜在明賞罰措置得
其方則在號令不妄動綏懐得其畧則在軍民各安業
也聖問曰攻戰之利臣謂在擇賢將者去年九月敵之
遽來未知其衆來者厚薄皇帝陛下親搃六師按甲江
上可謂决于聖㫁矣或將或帥皆奉命徃前旋以㨗音
每日至而敵且遁去臣望陛下而今後益擇賢將使之
分兵而任專如此則盡善矣聖問曰守備之宜臣謂在
賞罰者沿邉臣僚見今盗賊既無疆界頗净我之戰士
有才有勇皆無所施雖遇遷轉而自無碍將帥臣亦安
閒自樂臣謂自今朝綱更宜賞罰激其衆心俾肯振職
則守備諸事皆不足慮也聖問曰措置之方臣謂在號
令不妄動者衆口之家或逺或近皆欲安逸若統其軍
者措置不當則人皆怨咨嗟其不得所以故措置正頼
號令分明可賞可罰如小隊大旅昔日所被其祸甚多
臣更願陛下明降指揮自將帥而下至隊伍長皆得措
置之不妄興舉則軍衆之心皆忻快聖問曰綏懐之畧臣
謂在軍民各安業者軍伍之情一等則軍民皆欲安净
也其間不幸身屬敵中敵衆奔波則逐之不及既來歸
我朝則雖當臣僚議論不同臣願陛下將此曹一例收
之或亦如舊分于各寨使各安業如此則綏懐兩便也
陛下自臨安親征至于平江又聞聖意欲至鎮江建康
百姓求安營生相隨不舍臣願戒約所在州縣而不擾
之使有生理此乃臣之所見也前件四事臣自謂可行
雖愚甚止如此臣冐聞聖覽有虚己擇善之語臣亦不
揆輒明奏無隠望陛下更矜念之臣在昔曽觀宋庠所
賛尊號録其言曰損之又損天下歸仁臣意欲今因事
為陛下暫改之曰忍之又忍天下歸仁臣望陛下不以
臣愚戅率爾之言以助聖徳萬分之一則實宗社無疆
之慶也
　
　
　
　
　
　
　
　
　
　
　
　
　
　
　三朝北盟會編巻一百七十四
欽定四庫全書
　三朝北盟㑹編卷一百七十五
　　　　　　　　　　　　宋　徐夢莘　撰
　炎興下帙
　　起紹興七年正月十五日丁丑盡其日
王參政綯對臣向蒙誤恩除帥浙東黽勉在職幾甫周
嵗去秋偶以衰疾瀝懇披誠乞領外祠以休疲憊仰荷
聖恩矜從勉以罪罷掲來浙右寄居崑山席未及煖敵
騎侵及承楚戎輅親行蘇秀稚耄延頸歡呼争覩天日
臣于斯時屬以衰羸屏伏異方不得同郡縣官吏班迎
道左以望屬車之清塵臣之私心死且不瞑臣竊伏念
頃以菲才猥蒙㧞擢叨與政機日侍帷幄親承睿眷訓
待優渥頋非捐糜不足報稱今雖閒退忠不忘君豈敢
自後畎畆之民故於今日備禦之計夙夜疚懐私自籌
度藏于胸臆念欲獻納而未之敢方此愧憤不知所為
今月十六日戌時准尚書省紅字皮筒逓至詔書一道
到臣臣已即時望闕謝恩祗受訖伏念臣竊位素餐以
試㒺効分當擯斥不足收采敢意聖慈尚賜紀録曲垂
詢問猶不棄遺伏讀之際戰灼隕越汗浃涕零不勝感
激愧怍之至伏讀詔書所云攻戰守備措置綏懐之䇿
皆軍國之先務廟堂之大計臣雖罄竭何足以奉承雖
然其敢隠黙以違明詔臣謹竭愚妄之説攻戰之利臣
愚以謂莫若作士氣守備之宜臣愚以謂莫若固淮甸
措置之方臣愚以謂莫若經久逺綏懐之畧臣愚以謂
莫若惠吾民謹按具畫一如后一臣所謂攻戰之利莫
若作士氣者傳曰一鼓作氣再而衰三而竭是一戰之
頃氣有作竭矣兵法曰朝氣鋭晝氣惰暮氣昬是一日
之間氣有鋭惰矣去冬敵騎驟至侵軼疆場東䧟承楚
西掠濠夀曲之在彼人所共知如此其甚所以我軍憤
怒人百其勇直向無前至于敵勢既屈潜師遁逃具如
明詔之所謂者臣聞新春以來㨗音傳播市井閭里畎
畆藪澤人民聲氣接和更相告語欣若更生人人便有
安堵之意兹實廟社之靈國家之福而生民之幸也然
臣竊有説焉士氣憤怒十旬有餘非特一戰一日之比
其氣豈能常鋭而不衰哉又况屢勝之後將佐士卒志
得意滿氣適其平而怒斯釋矣使敵伺隙而乘之則今
日勝安知不為他日之負哉此最兵之大忌也臣所以
言攻戰之利莫若作士氣者正謂今日新㨗頻勝之後
長慮却顧所宜素講者也臣願明詔諸帥各分士卒之
半分據淮南要害之地明間諜逺斥􁧕厲兵秣馬常若
敵至借使復來力足以禦申嚴約束更迭救援無敢蹉
跌以復約㑹擊東則西應擊尾則首應不約而動如十
指捍頭目朝廷且復以時濟師張大聲勢使顔行知後
必繼至而増勇後繼知顔行深入而先争如獵豺虎如
救焚溺以此衆攻何不克以此衆戰何不㨗倘或留兵
寡少敵兵未至委人而去則不若留兵之為愈又或留
兵雖衆而士氣驕惰人不思戰忘戒而易擾靡備而易
犯兵數徒多雖謂之寡弱可也何足以為固哉臣又觀
出入不常行止莫測金人常態安知今春之遁不為今
秋之復來乎伺探所得可喜之耗安知非彼揚其虚聲
疑吾戒心怠吾士氣以肆其奸譎之謀乎臣竊計六師
順動饟軍犒師賞齎之數費倍他年昔吳欲病楚其謀
以謂彼出則歸彼歸則出楚必道敝亟肄以罷之多方
以誤之今我之動兵煩費若兹臣竊謂敵情詭詐隠伏
難測安知其計不出于此是東據承楚而不動西掠濠
夀而不居去則摽掠驅擄復歸本境我來則去我去則
來此風漸不可長所宜深講攻戰之䇿預備再至之謀
使異時雖欲為此而不可得則攻戰豈可遽已而士氣
安可不作哉臣故曰攻戰之利莫若作士氣者此也一
臣所謂守備之宜莫若固淮甸臣所謂固淮甸者非謂
直以淮甸為邉陲而無意于中原也國家大計理有先
後勢有緩急固當循理而行觀勢而動不可倒行而逆
施也何以言之漢髙祖東向以争天下則以闗中為根
滎陽為固雖戰屢敗終守死必争不肯捨此者志不在
于滎陽而乃在于天下也今國家北面而復中原何以
異於是江浙者國家之闗中淮甸者國家之滎陽淮
甸雖屢殘破亦不置之度外者志不在于淮甸而乃在
于中原也昔苻堅以九十七萬之衆伐晉既破夀春而
敗于淝水當是時夀春淝水皆晉有也魏太武自云中
由青徐伐宋至布索百牢掠廣陵而歸當是時廣陵瓜
歩亦宋有也以是晉宋五朝皆倚淮甸以為屏蔽葢保
淮甸然後可以駐驆建康保淮甸然後可以經理中原
决二大䇿其要皆在于淮甸在所必争而不可失之地
漢得天下其業實創于滎陽則國家之復中原其趾實
在于淮甸使淮甸安固而富實然後可以復中原臣請
設為難問以畢其説若以謂盍乘戰勝之勢大舉深入
克復燕京據上都以令天下四方指顧而定一舉而成
希世之絶績豈不暫勞而永逸哉臣竊以謂過矣何以
言之髙祖二年楚兵方勝而深入則漢嘗大敗于彭城
後又五年楚粮既乏而夾攻則漢方得志于垓下爰自
臨淮以北䧟没累年綿地千里行師十萬月計糧餉以
石數者七萬有竒以運漕則汴水絶流以負擔則非調
夫十五萬不可繼以敵則無糧可因矣又况歸路之邀
我糧道之困我若大兵皆行則内輕而外重外實而内
虚分兵以徃我分而弱彼合而强未見衰弱之形而遽
深入幾何不類漢入彭城之害事其害有不可勝言者
則深入之説臣不敢以為然也若謂敵人乏糧怱遽而
歸臣又竊以為過矣何以言之金人搆難幾十年矣初
未嘗匱糧矣今自偽境濟淮而襲承楚何遽計日褁糧
頓改常度哉又况承楚稼事未終税賑未入敵騎忽至
縣縣官倉廩雖乏而農家之榖被野是親驅役吾民舂
榖為米負薪供㸑厭餐飽膳又復漕運餘糧而西去矣
則糧乏之説臣又不敢以為然也若以謂金能至承襲
楚而不能至通泰足以明其兵力之少臣又竊以為過
矣何以言之累年以來偽境固已委畫宿州為界矣今
兹乃隂導伏人無故出疆安知其意不在通泰鹽䇲嵗
得八百萬緍之利彼必以謂使我得承楚而有之即通
泰在吾腹中可不攻而自下則力不能至通泰者臣又
不敢以為然也設使通泰鹽䇲為彼所有彼漕鹽泝長
江而上長江之利日與我争雖欲只保江表亦將驚擾
不得奠居不惟我失煮海之利雖天塹之險亦不足恃
矣利害之係至重大然則淮甸豈可以不固守而力争
臣所謂守備之宜莫若固淮甸者此也一臣所謂措置
之方莫若經久逺者有二説焉一則規度駐蹕之地一
則操秉統御之權所謂規度駐蹕之地臣竊嘗伏思汴
都京廟洛邑陵寢咸在中原洛汴之在天下猶水木之
有本源網裘之有綱領誠復中原而都之則臨莅四方
舉而措之無復難者睿意所向未嘗不在于此可謂得
其要矣將復中原蚤定駐蹕之地稽之古昔揆之時宜
駐蹕之地未有過于建康何以言之昔曹氏先有中原
孫仲謀遂據武昌七八年間山川地形勢在江表覽觀
規度至詳熟矣未幾遷居建業使曹氏父子必睥睨逡
巡而不敢進後北兵濁亂河洛元帝南渡王導相之雖
叛臣劇賊陵犯之頻終不肯捨此而他涉由是觀之將
圖恢復中原駐蹕之地信未有過于建康者豈錢塘蘇
臺所可比擬建炎己酉行宫告成無何金人兵火殘毁
邇來亦既繕修稍以就緒増葺嵗年必復全備雖然淮
甸未固建康形勢雖勝營繕兵甲雖多亦未可以遽議
駐蹕也故淮甸之説臣已粗陳于前矣今距防秋纔半
年爾防秋已前經理淮甸宿兵捍偹足為屏翰使今秋
冬金人不能再肆侵軼則来春鑾輿駐蹕建康方議恢
復中原此為舉措光復之序不可易者臣所謂規度駐
蹕之地者謂此所謂操秉統御之權者自頃敵騎長驅
及我北鄙士卒暴露迨今十年結草為廬枕戈而寢師
旅之衆宜在厭兵而苦戰厭苦之意萌則勇鋭之志消
勇鋭或消而望其立功難矣邇來士氣奮厲戰輒克㨗
遂立却敵之功如此之盛臣既足仰觀陛下神武英斷
命將出師度越前古逺甚雖宣王有常徳以立武事異
世同觀若合符節豈臣愚陋所能窺測萬一大抵將帥
之用士卒招則聚麾則散非命之進不敢進非命之退
不敢退去来前却唯其所欲無不如志雖使之蹈白刄
赴湯火無甚難之色人主之用將帥將帥之用士卒一
也人主果以將帥用士卒者用將帥將帥以士卒聴命
將帥者聴人主則天下之大軍旅之衆如心使臂如臂
使指運動圖囬以一人而用天下恢恢然有餘地矣左
氏曰師能左右曰以詩稱于以四方誦武王也然則以
四方者王道帝王之事也史載韓信自謂善將兵若髙
祖善將將然則善將者亦王道帝王之事也國家諸大
帥爵禄極矣寵錫至矣眷渥優矣事權重矣前古所謂
以四方善將將者陛下淵衷操秉深自得之幹旋轉運
沛然閒暇雖天下英雄之難駕御者亦復得而用之矣
惟陛下于四方善將將者當留神而加意焉則數十萬
之衆趨走奔命之不暇豈復有慢令難使者哉夫如是
何求而不得何為而不成操秉統御之權者謂此臣所
謂措置之方莫若經乆逺者此也一臣所謂綏懐之略
莫若惠吾民者何以言之濠泗襄鄧以北陷于偽境者皆吾
民也今加惠焉非謂載粟帛以遺之招惰㳺而養之也
推原厥由非我弃彼而不收亦非彼叛我而不附以田
廬之累雖欲不從之而不可得凡此庶民皆䝉祖宗徳
澤涵養既久且深其耆老丁壯日夜望思咸懐徯后来蘇
之志者人人皆是不幸身糜偽境威力驅使雜于仇敵
與我交兵豈其人之本志也哉臣愚謂宜因事區别或
降附之際或俘獲之餘物色詢訪覆騐情偽願從則隨
宜存撫欲歸則卑以資使人人有知聖度寛容海涵天
覆原恕脇從一視同仁之意既深信而不我疑彼驅来
戰則人無鬪志衆有遁心我徃伐彼則前徒倒戈開門
迎降所至如歸無與我敵者孟子曰鄰國之民仰之若
父母矣率其子弟攻其父母自生民以来未有濟者其
斯之謂歟晉羊祜行平吳之䇿未嘗殺其人視祜同于
父母吳人嵗餓歸者如市惟其平居無事之日祜得其
民者如此後杜預王濬得以兵破其國易于摧枯此至
今日所宜先也吾民䧟溺西北者惠心既孚招徠之意
已喻矣吾民之在東南者獨何不思加意哉累年以來
數十萬兵戍于東南而民不敢病者正以陛下軫䘏黎
元禁戢科歛詔令丁寕誠心孚信實惠及民非異時俯
傴空言同日而語斯皆所以惠吾民也去冬親征詔下
東南之民咸知陛下親屈帝尊䝉犯霜露不憚躬臨為
生靈計徳至渥也雖小民莫不願効才力助國討賊是
以預納苖税及和買絹錢之類皆盡所有争先供輸無
復難色其説以謂向非車駕之親征安知私室之藏不
為盗賊所有此其所以樂輸而不病也雖然臣竊聞大
軍驟移數萬之衆廬舍闕乏無以偹風雨蘓秀等州各
備蓆葦竹箔椽柱不免賦之于民此亦當非其難者然此
諸州類皆澤國數百里間地勢平坦水田彌望葦實生
之不産竹木織葦為蓆尚可力為徑寸之竹拱把之木
逈出浙東極為難得軍期急遽日限逼役至有撤室取
椽三倍市蓆者其為煩費過于預納錢榖之數臣願明
降詔㫖自今春無屋宇處廬舍之備但如向年臨安給
價直或隨所産竹木充用不得限以徑寸丈尺則民免
煩費且復及期易辦不致誤事而後時矣加意吾民至
此則無復可議者所謂綏懐之畧莫若惠吾民者也臣
謹條具如前復念臣識闇見遲料事不工建言無取非
適今也遽承明詔出于望外雖務罄竭何補毫釐至于
智慮淺陋論議迂􁀙冐貢狂瞽之説仰瀆淵聰則臣之
罪無所敢逃謹昧死條具以聞　韓樞密肖胄對臣伏
聞邇者賊豫怙終金人同舉舉兵侵犯深蹂兩淮警報
初傳羣情大震陛下睿謨自安神斷必行親御戎衣天
臨吳㑹將相協慮士卒一心奮身逆摧敵鋒所向俘馘
敵氣沮奪潜師遁逃信悔禍之自天知戡難之有日華
夏竦動中外歡呼臣荷國恩歴叨樞近顧當斯際竊食
祠宫既不能畫半策以賛帷幄之成謀又不獲備前驅
以展行陣之㣲效進退惟谷夙夜難寜敢望聖度兼容
温詔下逮訪以急務俾之盡言拜受兢慙罔知所措伏
讀再四極喜而淚昔者帝堯舎己而稽於衆大舜善取
諸人夏禹之拜昌言漢高之屈羣策惟聖虚己與古同
符豈伊涓塵可禆海嶽仰應詔㫖姑竭愚慮聖問臣敢
不一二條列試為陛下言之聖問首曰攻戰之利臣聞
乘其時而為之者功必倍因其利而成之者人不勞聖
人奉若天道時茍未至惟修徳政以待之時既至作而
求成不俟終日臣頃在紹興二年以備從班獲陪外廷
末議恭被詔問攻守之策臣時敢輒不自揆對言終當
用兵葢如鼂錯之論七國以謂削亦反金人猶是也隨
因賜對再具陳賊豫盜據中原人心不附宜出不意擇
遣兵將鼓行進討聲言翠華復幸金陵督使過江願賜
睿斷濟成大勲二疏諒存其言可復臣之出使軍情前
陛辭之日亦嘗面奏和議葢權時宜以濟艱危他日國
歩安强軍聲大振理當别圖竊惟臣愚前後狂瞽之言
尚䝉俯記清理則攻戰之利臣先固知之矣况臣親見
金人等軍嘗至川陕者皆畏服西兵勁鋭善戰有難敵
之語今兹入界韓世忠等三大帥率皆山西將種所統
精鋭頗多西人臨難敢前屢挫敵衆復聞吳玠繼有㨗
奏軍聲大震敵意必揺若以斯時數道並進此有犄角之
勢彼受腹背之敵不戰自潰理之必然此其可以攻戰
一也抑臣聞之在昔漢運中㣲新莽縱暴民懐高祖文
帝之徳謳吟思漢十室而九光武因之不三年成中興
之業田單以即墨兩邑餘衆敗燕于百勝之後盖以燕
用間言劓所得即墨士卒置之前後且復𤼵掘壟墓僇
及死者人懷悲憤怒自十倍用以出戰卒破燕軍恭惟
大宋祖宗之澤海内涵濡垂二百年人心愛戴豈特漢
民之謳吟金人比嵗暴我中原豈特即墨之悲憤此其
可以攻戰二也加以賊豫父子虐用其民苛歛煩役殆
不堪命臣前過偽境親所見聞此復僉𤼵使臨行陣其
怨叛之心益甚矣傳曰天予不受反受其咎書曰傒我
后后來其蘇倘因上穹助順之心逺副遺黎雲霓之望
萬全之舉一怒而安聖問次曰守備之宜臣聞之勝負
何常敵之情偽難察偽豫入冦信曰守備有方彼多失
亡因其窘蹙之勢畏我振厲之威旋即奔竄然今敵自
恃勝強反成敗衂剛愎之性切於復仇况又出入無定
萬一内懷詭譎有如子胥教吳分三師以敵楚之計我
出則歸我歸則出亟肄而罷之則此兵甫還他兵繼至
方喜其去以微驚又乗吾怠以來戰脱或少失隄備豈
不動致驛騷故欲議於戰攻當先飭於守備逺若川陜
固有吳玠及宣撫使司之兵守備之宜既自為計惟是
荆襄之制上流吳越之防海道而江淮緜亘數千里間
尤其出入之要衝兵法有云無所不備則無所不寡今
若無事而益為守則不惟兵勢之分所有寡弱兼亦勞
人費財坐以守困昔人論長江之首如七尺之軀不過
數處朝廷比因去冬之驚近理險要必以熟講至於兩
淮之濡所當守者故亦有要害若分擇文武臣僚諳練
古今察知形勢者按行計度預圖其宜量逺近之中求
險阻之要某將最才可將某屯某人有才可援某所某
地可以陰積某道可以轉餉以至器械財用戰船水軍
之屬一皆素具無或取於臨時備在敵先倉卒無患臣
竊以方今當守備之地臣固不能盡知亦未易盡言姑
舉所聞見惟當先急者莫如淮南淮南在昔固南北之
所必争者也晉敗苻堅百萬之衆實在淝水之上江左
置戍每以夀春盱眙為重至若魏人欲制吳則鄧艾先
耕墾於夀春周世宗謀江南亦三至淮上親破夀州葢
夀州據淮水上流山川障塞大江甚邇此則平窺淮南
如在掌握而又北連穎蔡可以直抵京師北兵入亦先
安重兵於夀春淮陰夫淮南賊豫父子闚覦之地也故
不惟利源所在可以趨大江使江南而無淮南便縱敵
人在吾户限之外不復可以為固不當以利遺人更為
敵有也前日潘致堯回其書已有江地不許屯戍人馬
之語及遣王翊來果持分畫之説我既難從以理拒
之疆議未定便可扼險而固守而淮東西雖命宣撫使
然將屯置司乃江浙所遣偏禆分守資以輕兵既已勢
孤難必責其固志况復力弱豈抗於敵鋒且狃連嵗之
無虞可謂泰然而坐視守備既缺斥堠不修遂致偽豫
之兵如踐無人之境雖既徃之咎豈方來之可忽抑聞
敵在承楚州形勢孤絶旁無陣寨邑人難以堅守賊兵
易於攻取而終以全免者或疑以通泰皆係鹽産地分
敵既窺取淮甸私指此為外府因加保䕶以為後圖借
曰不然在理所當致慮比報三將奏功而韓世忠劉光
世置司鎮江太平臣愚不能仰測廟謨用意之㣲或者
妄揣以車駕方在浙西翼衛全恃江上故三將皆屯濵
江朝廷未欲示敵以強存修好之議若移兩將江北或
致蕃偽亟争臣愚以謂張將之兵既置司建康自可分
屯江浙屏蔽行闕力已有餘况二將若在淮南籬籓可
衛中國若謂不欲致疑金人彼既舉兵我則移屯有名
若敵引惹生事但當嚴加約束俾守封疆無得輕以一
人一騎踰淮而北犯者重坐之明勅榜告諭逺近以示
兼愛生靈之徳意耳聖問又曰措置之方竊臣以為方
今所謂措置莫大攻守二策乃若守備已備陳其宜其
于攻戰猶當慎重臣聞兵家至理莫善于紀律軍行急
務無先于糧餉至于號令必有總攝權力必能急制然
後可以一臂指之用而抑强憤之衆昔李晟統軍秋毫
不犯故方克復京師而井里不知安堵如故葢非若此
不足以為弔伐之師然軍行紀律多利擄獲今欲削平
僣亂止當取彼凶殘至若其民實吾赤子况聞偽境之
民深苦貪暴日望王師之至救于水火之中若非紀律
之兵恐乖喁喁之望宜勅諸將嚴立軍制昔諸葛出師
雖有木牛流馬之運而糧倉不繼因無成功先主出兵
荆州敵國震動至欲遷都避之而關侯糧盡更致䘮敗
今若進兵偽境雖聞山東河洛之間民言王師若來願
資糧餉然偽境兵火之餘户口凋耗墾田數寡出糓不
多比更金人往來無不蠶食豈敢保其尚有餘糧在西
運道水行則慮河流有斷涸不通之處陸運則恐近無
移用轉餉之人要須預計有無之事臣聞春秋傳曰師
能左右之曰以號令不能使之聽權力不能使之服皆
不可言左右之也唐以九節度之師環賊而攻之一
旦潰敗雖以李光弼之威嚴子儀之寛厚勢不能自制
其兵自立庭户一有纎芥利害未免更相讐疾其能出
私己以狥國家之急殆未之見若欲並遣進攻必先選
命總師分以精銳之兵附以招集之衆合有萬人隠然
自成一軍遇遣諸將並進攻討總統之號令既一權力
既重諸將雖素貴重疇敢不聽從維持輯睦便必有成
其利害與非用素所撫循之兵而僥倖取勝者葢亦異
矣抑前代君臣之遇合相與有為必先有素定之論然
後見之行事享其成功韓信之初見漢高諸葛亮之初
見先主王猛之初見苻堅凡厥指陳皆有定論後所設
施不愆本謀今者措置之方惟陛下與二三大臣謀謨
素定使他日按而行之庶幾臨事不惑不疑此尤措置
之本原也聖問又曰綏懐之畧竊以畿甸山東闗河之
民怨金人之多暴苦偽齊之煩苛臣前已槩言之矣為
今之計當以安集流亡招擕歸附彼念金人之擾攘而
被䝉朝廷之徳恵是猶童䝉脫于禍患復免于責扑而
親依父母之慈愛豈他適哉要在擇羊祜陸抗之屬以
為守帥擇卓茂魯恭之屬以為令俾之悉廣陛下之徳
恵輯而附之以招其餘逖聽風聲扶攜而至者勢必衆
矣比聞諸俘獲歛軍恩㫖悉貸不獲自㧞而歸者加以
官資賜以金帛給以土田重以宴犒雖金人渤海絶域
之國所以優假安全之恩意已無不備至况今淮南江
東西荒閒之田之多唯宜直述陛下所為愛養元元之
誠心掲榜境土或選舊東北人若初附簽軍之可信仗
者使深入偽境轉相告諭俟其来歸從所欲往授田給
糧蠲其賦租遂其生理必將接迹而至此亦諸葛亮使
民雜耕渭濵之意也昔人有言彼民與此民同是天意
與民意同無不成之功葢民心悦則天意得以此徳聲
溢廣西北舊疆可傳檄而定尚奚血刃轉戰之勞哉恭
惟陛下天縱之資日躋之學萬事統紀灼見微𦕈而衆
美不居隆恩葢代如臣固陋戅愚豈足以策大事殫蠡
管之小識進其誠欵葢直罄胷臆與親所見聞無復文
飾本末見戰守之情終始言天人之助至於高為迂􁀙
之談力持南行之説臣皆不為也况藩僣厯年用兵人
神共怒古今所無以吉凶之理倚伏之數推之行且滅
亡兼臣昨在軍前聞金人頗有厭兵之意其衆軍亦甚
思休息特尼堪烏舍高慶裔輩持之不肯然上下猜防
人心攜貳縱未能亟加天討亦將見内患自生變亂可
得也爾後姑復尚通使經理必種種亦易商量權輕重
之間事易以成臣螻蟻之願者伏望陛下俯從人欲無
失天時因得而慮失得勝而彌懼思嘗膽之報遵馭朽
之戒掃叛逆之餘燼拯黎庶之横流以雪宗社之大憤
為天下之福此非特愚臣憂世愛君之心實海宇臣民
憂國之義輕瀆冕旒臣無任云云
　三朝北盟㑹編卷一百七十五
欽定四庫全書
　三朝北盟㑹編卷一百七十六
　　　　　　　　　　　　宋　徐夢莘　撰
　炎興下帙
　　起紹興七年正月十五日丁丑盡其日
韓肖冑又奏曰臣竊謂逆臣劉豫藉强敵之兵驅脇從
之衆自以為功在漏刻逆天不祥叛國不義雖不煩干
戈鬼神雷霆猶得誅之而况陛下神武親御戎輅以作
王旅之氣獻馘受俘月餘三㨗凶徒敗北奉頭鼠竄可
謂策貴廟勝功尚帷幄無復遺慮矣陛下深詔遵祖宗
故事以四大議慱詢舊弼之臣臣竊仰陛下明目達聰
比徳虞舜好謀能聽同符漢高臣雖固陋不足以與大
計然荷陛下深恩雖身在外日夜惟念國家利害至熟
也其敢歛嘿以辜明問臣不識比日侵淮並江之兵其
亦合從諸國如靖康元年再至東都之師乎悉起精銳
如建炎三年再至維揚之師乎無乃敵情不急于用兵
狥逆豫之請姑遣偏師以僥倖萬一也其合從諸國悉
起精銳如建炎三年以前之大舉則今者盛氣而來褫
魄而去非其兵力衰墮則金人必有大變豫雖欲恃金
久安金且不足恃方其退遁之師當遣兵分道追躡俟
敵度其已疲不能逺救則亟進擒豫盡俘其雛孽黨類
中原之人必洒然自歸矣臣以為是役若實出于金人
退怯陛下必已㫁而行之豈復俟于數千里之外若曰
敵狥逆豫為國之請姑遣偏師以僥倖萬一則近日之
事可知也臣常策逆豫偽為國家求成于金其謀有三
方國家建議遣大臣豫欲藉敵制利以欵我師其謀一
也金若不與國家接則其忿幾息矣而受之安强非豫
之力也哉欲使二國通使而和成則豫偷安其間和不
成則豫乃得奮其詐休敵用兵名曰合交實欲激怒之
也金雖為豫怒實非真情故不汲汲于用兵而其來者
非全兵然不如所欲而去則必圖再來再舉必大發兵
則戰守之計誠如明詔不可緩也臣嘗深思為今之計
已爛熟不勞而甚有新益者屯田是也江之南岸並江
之民甚少曠土甚多皆可指為屯田沿江大將各占分
地而屯而其軍士舊嘗為農者計五六擇其非甚精銳
可為田者使各受地凡為田者聚於所屯之傍有形勢
之地農隙則各教其所習之技嵗成則多分以所種之
麥禾至于蒭藁薪蒸之用雞豚狗彘之養家宅荒地給
之如此則士之不預選為田亦皆望耒耜而興起矣軍
士所田必不能盡徧長江之南岸則募江北流徙之人
給之又有餘則募江南無業願遷之人給之其分給部
勒訓習皆如軍士之法然屯田之始必有耕牛農具榖
種營屯之費不圖之則利不可得此國家所當急務也
凡置營田皆古形勢之地則應江上之勢可備禦處遂
皆因田以成營屯于衆屯之中擇其甚要害處又加以
重兵為大寨一年之後大寨糧食可稍取于屯田之榖
則漕運之費省大寨之軍止則可以保江而固守出則
可以渡江而攻討屯田之事常為根本則偹禦之計成
昔人有曰自西陵以至江都五千七百里其險要必争
之地不過數四其言誠有理然今與古異金人用兵非
有古人安莭鈐制之理不擇可否視利輒進如間者泛
海之師覆亡相繼計猶不悔則不止險要必争之地為
可守也凡沿江之地皆當守今若大江南岸營屯相望
傳烽數號千里不絶則敵人之情畏矣江北士民流離
失職江南士民多忌且惡之若無所容者今若使得耕
並江之田是生死而骨肉也荷載深恩民力之餘特出
死衛生以備扞禦則綏懐之畧成矣津岸有可絶江處
當預設險固使不得渡浦溆有可泊舟處當素備舟師
使不得入險固非一日可設也舟師非一日可習也因
屯兵使為之日積月巧敵至可戰則戰戰守之道盡矣
臣謂此策非止為食實守禦之計至復中原區宇撫定
邉隅皆由此為之是貴謀賤戰萬舉萬全之道也雖然
有一於此臣向者叨侍帷幄日閱天語退而攷諸行事
陛下愛民之意至優厚也至誠慤也間者兵興有司或
不得已為一切政預買借稅之類期限頗急事少定矣
當有以休息之獻言者於謀國多為目前之務而不計
利害之實萬一過聽而盡行之民力不勝其任背於陛
下平日之聖意甚至使民未喻而怨咨者非細事也逆
豫固非陛下敵也豫專為虐陛下專為徳使安静之化
刑于四海寛厚之氣襲于諸俗則脇從之衆皆偽募召
之心愈堅矣臣謂攻戰備禦措置綏懐惟是為本陛下
雖聖心得之願加察焉　朱勝非對曰國家承平日久
兵備既弛金人投隙長驅深入伏自陛下臨禦修講軍
政賞罰必當紀律既明號令每下精采皆變今内外勁
兵無慮三十萬衆兵既衆矣患無可作之氣今則勇氣
可作氣既作矣患無可乘之機㑹今則機㑹可乘不於
此時速謀進取使既作之氣復墮當乘之機復失以數
年嘗膽之勤為一旦噬臍之悔可勝惜哉遂列四事以
獻一曰進討僣偽二曰守備江淮三曰招撫遣民四曰
揆度敵勢上皆善之　吕頥浩十論劄子　一論用兵
之策臣契勘臣在河北塞上守拒嵗久目睹金人與契
丹相持二十年今嵗戰次年和次年復戰而遼主天祚
不悟其詐卒致顛覆仰惟陛下天性聖孝痛北狩之未
還悼生靈之荼毒累遣信臣卑辭屈己祈請講和以紓
父兄之阨以救生民之命而敵性叵測兼併不已自王
倫之囘跨四年矣嵗嵗舉兵侵凌川口去年雖不曽出
兵而移師南來大入淮甸與淮甸劉豫同惡相濟其志
豈小哉今幸金人已退若不用兵則五月必傳箭國中
(金人五月間/傳箭于國中)令鄉民備八月㸃集秋冬間復舉兵至淮
甸在我支吾賦歛終至財竭力困此不可不用兵也况
不用兵則二聖必不得還中原之地必不可復偽資糧
必不可焚和議之計必不可諧大江之南亦不可保縱
能保定不過一隅爾或曰如此遂廢講和一事耶臣對
曰不然古者交兵使在其間既不可因戰而廢和又不
可因和而忘戰間遣使命再貽書以驕之復示弱以紿
之而我急急為備出其不意乗時北伐此用兵之利也
　二論彼此形勢臣契勘金人本契丹所屬之國遼主
天祚侵陵其民誅求無厭以致憤怨舉兵交戰遂滅耶
律氏政和年間内侍童貫奉使大遼得趙良嗣於蘆溝河
聽其狂計遣使由海道至金人國通好金人既滅耶律
氏兵益衆勢益張知中國太平日乆都無戰備必可圖
也遂陷中京勢愈强盛二十年主張國事相尼堪也為
之謀臣者劉彦宗烏舍貝勒蕭三大師高慶裔張愿(一/作)
(慕/恭)之徒是也為之將帥者斡里雅布伊都棟摩國王羅索
貝勒三太子四太子達蘭郎君之徒是也謀無不成戰
無不克横行天下又近十年彼之勢可謂强矣然尼堪
之性好殺而善戰用兵不已昩于不戢自焚之禍部曲
離心已久將士厭苦從軍皆謳吟思其鄉土豪右必潰
散有將亡之兆(臣于宣政七年十一月陷于金國次年/二月得歸朝廷在敵中時其敵衆每夜)
(嗟嘆皆云契丹交兵十年不得歸/今又向南去不知何時到家鄉)又敵性嗜殺將兵所
向族其强壮老弱畧其婦女財寶非天道結民怨窮極
已甚此亦將亡之兆劉彦宗斡里雅布伊都棟摩國王羅
索貝勒皆已死所存者鮮皆在數人下其將士所有子
女玉帛充滿于室志驕意滿亦將亡之兆凡此皆彼之
形勢也我之形勢比之數年前不同何以言之數年以
前金人所向我之戰兵未及交鋒悉已遁走近年以来
陛下留神軍政揀擇精銳汰去孱弱今二三大將下兵
已精矣(臣竊料劉光世張世忠張浚楊沂中岳飛王􁞯/下兵數約二十萬人除輜重人頭外戰士不下)
(十五/萬)陛下聖性精于器械制作工巧數年以来卑宫室
菲飲食而輟那財用修造器甲今器械畧備矣(北方之/兵自来)
(以全副衣甲御敵中國甲士自来止于前後掩心副膞/有皮笠子而無□鋒故怯戰臣嘗觀太宗皇帝于北京)
(武庫垜排下河北十七將軍器並無全/装今日並不堪用祈溝之敗恐由此也)兵既精器械又
備將士之心曽經戰陣胆氣不怯勇于赴敵故頃韓世
忠扼敵于鎮江張浚獲㨗于眀州陳思恭逰擊于長橋
去年金人初到淮南韓世忠首挫敵鋒諸將屢得勝㨗
至于吳玠累次大㨗于川口此我之形勢也夫太祖太
宗皇帝有兵十四萬而平定諸國遂取天下今又有兵
十五萬察敵之勢如彼度我之勢如此若不用兵恢復
中原則必有後時之悔豈宜緩哉　三論舉兵之時臣
在河北使陜西沿邉備見金人風俗每於逐年四月盡
括官私戰馬逐水草牧放號曰入澱(澱乃不耕之地美/水草之處其地虚)
(曠宜/馬)入澱之後禁人乘騎八月末各取馬出澱飼以粟
豆准備戰闘又金人所長者在弧矢之利而暑月弓力
怯弱射不能及逺故自古至今凡塞衆侵邊未嘗出于盛
暑之時歴代將帥儒臣皆不知此惟唐杜牧之嘗獻言
于宰相李徳裕曰漢伐匈奴率以秋冬當金人勁弓折
膠湩馬免乳之際與之較勝負故敗多勝少今若以仲
夏月𤼵兵出其意外一舉無遺類矣臣前具劄子
奏陳次日進呈之際䝉聖恩以為夏月舉兵乃宣
王六月北伐之意也然時方議和未暇及此去歲
秋末朝廷再遣使人去北請和而豫賊之子與金人
引兵過淮信義俱棄可知也然則和議豈可信慿在我
之計豈可但已縱令今年秋末復為邉患哉臣願陛下
奮發睿斷乘此機㑹不可失之時宻與大臣决策定議
隂勅大將速為之備於今年四月初舉兵北伐若乃進
兵之路趨汴之計供餉之方招懐之畧臣一一條陳于
後伏望睿㫖深思熟計廣詢博訪施行　四論分道進兵
之策臣本東北人自中原陷敵以來傳聞京西路殘破
為甚京畿次之惟京東東路河北東路不曽經兵火百
姓安堵如舊然苦于劉豫苛虐思望本朝之心至今未
泯茲葢祖宗徳澤感民之所致今乘斯民徯望之心出
敵人不意之際舉兵北伐必有大功縱未能盡有其地
亦可以救民心慰衆望也臣已條具今年四月舉兵之
策矣臣欲乞即今所有戰兵數内差撥五萬人選大將
一員統之由泗州擣南京至汴京(糧運開具/在後篇)仍差大將
一員統兵二萬人自明州趂今年四月便風泛海前後
攻沂宻州至青濰州(宻州至濰州六路一百二十/里又一百二十里到青州)京東
之民企望王師日久所至必望風而下又遣大將一員
提兵二萬駐濠州張聲援此兵不可以深入以糧運艱
阻但時遣竒兵渡淮擣順昌府豫州則京西北路諸郡
傳檄亦可下惟是申勅大將所至不得殺人刼掠務要
宣諭朝廷徳意蠲除劉豫什一之政明出黄榜除二稅
之外更不得行青苖預買之法所下州縣選差逐處豪
傑為衆推服者主管事務七八月間且班師過淮次年
復出臣於去年十二月二十八日具奏兵法所謂彼入
我出彼出我入不二三年間中原之地黄河已南必先
為我有盖謂是也　五論運糧供軍事臣契勘臣已條
具分三路進兵以窺中原事其糧食亦合分項應副一
項自明州由海道趨沂宻州兵二萬人每月人支米一
萬二千石臣乞于明州支上件米充一月之糧令海船
帯附前去宻州板橋頭鎮左右住岸前有糧可因矣(密/州)
(界鄉民不曽廢/耕種米糧易得)一頭目駐軍濠州策應入界大兵所有
軍糧由淮河水運可到濠岸下則此項人馬不患乏粮
也(臣曽仕察河撥自承楚州/運糧至濠州城門交卸)惟是自泗州趨汴京之兵
五萬人縁泗州已北汴水不通諸軍合齎十日之糧至
有糧地分委江浙漕臣揀選精米五萬石前期運至泗
州凖備諸軍附帯入界(兼凖備應副為聲/援軍二萬人口食)南京以北鄉
民稍有耕種則可以因糧矣仍乞申勅大軍凡軍兵所
至曉諭鄉村使民通知王師弔伐除糧食必籍鄉村百
姓供應外一行軍士如敢攘奪財物擄掠婦女行軍法
及處分大將凡王師所至捜索劉豫父子所聚糧料凖
備資給金人者並行焚毀紹興二年臣在政府日已定
議北伐嘗請韓世忠到都堂諭以焚毀劉豫糧料事世
忠曰此乃清野之法不可不行　六論大兵進發曰乞
聖駕駐蹕鎮江事臣於建炎四年春末車駕在紹興府
日嘗具奏韓世忠已於鎮江府江心艤舟邀截住金帥
四太子人馬未得濟渡乞車駕進幸浙西號令諸將前
去江上夹擊金帥及具奏聞以萬乗之尊仗雷霆之威
車駕所至可以聳動人心銷弭羣慝此議未决而罷政
其事不行(臣罷左僕射告詞云下吳門之詔有/失于先時請浙右之行力違于衆議)去嵗秋
末敵騎初到淮甸陛下奮然决策下親征之詔大駕進
幸平江諸軍將㒺敢退縮斬獲既衆敵遂退師此乃皇
天悔禍開悟聖衷宗社有靈遂將恢復之兆也臣嘗考
往時耶律氏方强徳光舉兵破汴京之際大遼强盛自
古亦罕聞也不數年周世宗即位慨然有安邉境之心
親統諸軍巡行塞上其出師也自乾寧軍御樓船入黄
河順流而下故此取三關兵不血刃(瓦橋闗乃雄州高/陽闗乃河間府益)
(津闗乃/覇州也)歐陽修撰五代史云世宗英武之材可謂雄傑
其料强弱較彼我非明于决戰者孰能至哉伏望睿明
深思熟慮若憂初進兵北伐之時暫移蹕權駐鎮江府
訓勅大將撫循戰士訖遣之此帝王之盛舉也嘗觀漢
高祖唐太宗取天下櫛風沐雨躬臨行陣况陛下天資
神武精于馳射何憚而不行哉　七論經理淮甸事臣
契勘淮南京西路平土廣野皆天下之沃壤自建炎三
年因金人殘破之後居民稀少曠土彌望今又重困金
人蹂踐焚蕩一空正當選擇守臣經理之夫總兵統衆
破敵决戰當責武臣撫存彫瘵招集流亡當用文臣欲
望聖慈更命輔臣詳議可否應淮南州郡除濠泗州夀
春府差武臣外其餘並差文臣使之大講經理之政仍
勸率鄉村于三月間多種早禾六七月間成熟可濟艱
食比至防秋塲圃事畢矣其東西二帥可委者因任之
不可委者别差官仍勅令講求羊祜治襄陽之政事踵
行之其通㤗州産䀋地分尤宜選任能吏收鹽息以助
軍興臣于宣和元年任太府少卿常考𣙜貨所入大率
淮南路入納嵗約一千四五百萬貫浙東西嵗入七八
百萬貫下户部勘㑹便見昔年所收實數葢通泰楚州
産鹽浩瀚倍于浙東西有此數事豈可不遴選守臣乎
或曰金敵至邉文臣豈可委臣對曰不然去年宣撫司
嘗奏差武臣樊序等守承楚泗州金人望風遁去大率
東南州郡無城壁守禦之具若小小冦盗有兵者猶可
禦捍若大敵至不問文武臣皆不能保守也但當較其
利害大小事體輕重而圖之綏懐之畧自近者始此其
要也　八論機㑹不可失事臣在陜西縁邉見中國與
夏人相持前後五十年每出接戰勝負各相半惟自金
人深入以来中國之兵未嘗交鋒望塵奔潰者豈金人
真不可敵耶我之兵不精耳故自宣和七年以来金人
一舉而圍汴京再舉而破京城又再舉而至揚州又再
舉而渡大江并陜西亦失之數年以来朝廷深究其弊
修軍政備器械又金人過江之時戰士屢經得㨗膽氣
不怯人人皆敢迎敵則金人何復能强梁横行如往年
哉以近事言之吳玠初舉退于和尚原再禦退于饒風
嶺又大㨗于仙人闗去嵗九月敵臨淮甸我師累㨗金
人頓兵百餘日師老糧匱無所得而遁則情見勢屈可
知矣夫侵陵中國如此之久侮慢如此之甚今王師已
振敵衆向衰若不發兵攻擊則終無討伐之期矣或曰
得汴京而未能守何益于此事臣對曰不然昔漢高入
關約法三章除秦煩苛之令民心歸之項羽以其地拆
為三秦徙高祖于漢中然闗中之地終為漢有因之以
取天下况此舉北可以擒劉麟平僭偽使中原之民知
神器不可以非望得亦可以示我宋不忘中國土地人
民之意兼彼入我出彼出我入無不悔吝乎臣嘗考宣
和年間國家以富有四海之力而户部支費每月不過
九十五萬貫(是時臣為/太府少卿)紹興三年臣在政府日㑹計户
部經費每月一百一十萬貫臣閒退以來竊料户部經
費必有増添之數(臣嘗考每月支用十萬/中八萬係五軍下費耗)夫養二十萬
兵不能北向争天下則東南之民力何可枝梧豈不寒
心哉况中原之人强悍壮實東南之人柔脆怯弱數年
之後見管戰兵漸次衰老消磨既盡雖欲北向争天下
亦難矣臣冐死為陛下喋喋言之　九論舟楫之利臣
嘗觀晁錯論兵以為中國之長技五北人之長技三未
嘗不嘆服錯之知兵也以今論之金人便鞍馬每以騎
兵取勝國家駐蹕東南當以舟楫者非金人之長技乃
今日我之長技也屏而不用可勝惜哉臣已乞舟師二
萬照應北伐之兵矣臣嘗廣行詢問海上東北之人皆
云南方木性與水相宜故海舟以福建為上廣東西船
次之昌明州船又次之北方之木與水不相宜海水鹹
苦能害木性故舟船入海不得耐久而又不能禦風濤
往往有覆溺之患今者國家與金人相持之際天以舟
楫之力賜我助中興之大業朝廷諸臣自少壮時遍走
兩浙東京河北及邊塞沿海地分通知海上可往去處
是宜大講海上之利以擾偽齊京東諸郡(濰宻登莱青/州皆海道北)
(分自来客旅載南貨/至宻州投橋鎭卸下)河北諸郡(濵滄州及海道北分/自来啇旅貽鹽行徑)及
契丹諸郡(契丹平營州地分唐太宗伐高麗自營州登/船昨趙良嗣與政使金人自蘇州界出逺路)
今當聚集福建等路沿海船于明州岸又先補船主稍
工一官(非承信/郎不可)依臣所論齎一月之糧前去近宻州(京/東)
(海北界邉海去處亦如浙東海岸有居民市井/既賫一月之糧到京東界則所在有糧可資之)仍差選
曽在京東界金人接戰將兵授以金装鉄甲使人北去
范温者本京東界不肯臣劉豫之人在海上聚衆屢與
豫賊相據可遣也崔邦弼在青州為將官數年間與金
人于青州濰州界交兵一方之人極喜之可遣也王進
本係登州界逓舖兵士後來為官兵嘗屠戮畨人留在
青州者人亦喜之可遣也臣自離朝廷不知諸將見管
人兵之數通計崔邦弼下有兵三千人王進下約有二
千范温初到時有兵六千人後來併入軍中或汰諸軍
充廂軍若盡行剗刷歸范温處約得五千人已一萬人
矣又於諸軍補足二萬之數遣行所至去處為濟海可
用者即用之其不可用者焚之起南風而去得北風乃
歸金人雖有鐵騎百萬必不能禦此行在我無浩瀚之
費到彼資東北之糧萬全之計豈可緩哉　十論并謀
獨斷事臣嘗考古之帝王舉大事決大議謀不可不廣
而斷不可不必晉武帝欲伐吳羣臣以為未可惟張華
賛成其計故一舉而平江表唐憲宗欲伐蔡衆議排沮
惟裴度與意合故一舉而擒吳元濟韓退之頌其功曰凡
此蔡功惟斷乃成不赦不疑由天子明是也今陛下以
聖明英武之資金人退兵之際以善後之計下詢于前
宰臣僚六人者或以為當用兵或欲且保江南或欲理
淮甸或欲堅守和議或以為上䇿莫如自治或以謂來
則拒之去則勿追乃禦敵之道人之見既不同則議論
必不一若夫稽考已然之事斟酌已然之勢孰利孰害
緩急是非可否在聖上獨斷而已臣事陛下久出入將相
踰二十年平日嘗以謂若不舉兵則必不能還二聖復
中原牽制川陜敵兵紹興三年臣與朱勝非孟庾等已
計北征伐樞宻院機速房具有案底偶潘致堯高公㑹
自尼堪處奉使囘遽言和議其事中輟今又二年夫敵
性反覆金人尤叵測其操心堅忍必欲吞噬我國陛下
屈己極矣去秋忽然兵至其意不淺今其去也必不為
之備秋冬間若不舉兵南来必併兵以窺四川在我之
計决不可茍暫時之安而忘北向争天下事萬一欲舉
兵更乞質諸大臣參詳禁從博訪卿士謀及庶人及卜
筮所貴慮無遺策動有成功臣年已衰老待盡於畎畝
妄陳所見不中事機惟陛下赦其萬死幸甚臣契勘自
金人騷擾以来天下之論或以謂必講和議或以謂必
須用兵二說膠擾曽無一定論伏覩自建炎元年至今
前去遣使命若宇文虚中王倫朱弁郭元邁魏行可崔
縱洪皓龔璹張邵軰前後所請非不切至近又遣潘致
堯高公繪韓肖胄胡松年章誼孫近魏良臣王倫相繼
入國竊料金人國書必無果决之言亦有難從之請姑
欲欵我爾伏望聖明深賜洞察所請十項各顯効勘量
和議可成不可成如和議可成則成乞舉兵之䇿置而
不用可也如和議决不可成則臣衰愚言或可以備收
録
　
　
　
　
　
　
　
　
　三朝北盟㑹編卷一百七十六
欽定四庫全書
　三朝北盟㑹編卷一百七十七
　　　　　　　　　　　　宋　徐夢莘　撰
　炎興下帙
　　起紹興七年正月十五日丁丑盡四月
詔遣使詣建康府佛寺為太上皇祈福　劉錡權主管
侍衛馬軍司公事　張浚屢薦錡兼文武兩器真大將才
至是行在平江府㑹侍衛馬軍司解潜與沿邉制置副
使王彦兩軍喧争于行宫門前遂兩罷之并其兵付錡
仍除權主管侍衛馬軍司公事
二十五日丁亥何蘇奉使金國回得道君皇帝寜徳皇
后訃音　何蘇奉使金國囘得訃音降詔何蘇奉使回
得大金國右副元帥書其報太上皇帝乆違和豫厭世
升遐寜徳皇后亦已上仙禍變非常五情崩潰叩地號
天無所追及凡在臣庻悉知哀慕　張浚行状曰公與
趙鼎當國時議徽宗在沙漠當遣信使通問遂遣問安
使何蘇等行至是年正月十五日蘇歸報徽宗與寜徳
皇后相繼上仙上慟哭躃踊哀不自勝公奏天子之孝
與士庻别應仰思所以承宗廟奉社稷者今梓宫未返
天下塗炭至讐深恥亘古所無陛下揮涕而起斂袂而
趨一怒以安天下之民臣猶以為晚也數日後求奏事
深陳國家禍難涕泣不能興因乞降詔諭中外上命公
具草以進親書外付施行
二十八日庚寅以太上皇帝訃音詔諭中外　朕以不
敏不明託於士民之上勉求治道思濟多艱而上帝降
禍延於我有家天地崩裂諱問逺至鳴呼朕負終身之
憂遂懐無窮之恨凡我臣庻尚忍聞之乎今朕所賴以
宏濟大業在兵與民惟爾小大文武之臣早夜孜孜思
所以治兵䘏民輔朕不逮皇天后土實照臨之無或自
暇不䘏朕憂故兹詔諭所宜深悉　張浚具奏待罪
陛下時遇艱難身當險阻圗回事業寢食不遑所以思
慕兩宫憂勞百姓未嘗一日㤀也臣之至愚獲遭任用
在諸臣先毎因從容及北狩事聖情惻怛淚數不已臣
感慨自期願殱讐敵十年之間親養缺然莫之思顧其
意亦求遂陛下孝養之志拯生民塗炭之難則臣之事
親保家庶幾得矣昊天不弔禍變忽生使陛下抱無窮
之痛積㒺極之思哀復何言罪將誰執載念昔者陜蜀
之行陛下丁寜告戒且曰我有大隙于金刷此至恥惟
臣是屬而臣終隳成功使敵無憚况以沙漠之墟食飲
憂慮兩宫處此違豫固宜今日之禍端自臣所至上叨
近輔實愧心顔伏願明賜罷黜亟正典刑仰以慰上皇
在天之靈俯以息四海怨怒之氣上降詔起公視事
賜朱弁本家官田五頃先是建炎五年王倫奉使金國
軍前修武郎朱弁同被差奉使河東大金軍前通問弁
今在敵拘縻已十年其妻男流落江右並無生事累重
俸薄委是狼狽欲望朝廷特賜矜恤奉聖㫖令河州摽
撥官田五頃賜弁本家　王倫除徽猷閣待制充奉使
金國迎奉梓宫使髙宫繪轉五經大夫遥郡制刺史充
副使　初建炎元年王倫以修職郎上書乞入國迎請
二帝乃加朝奉郎為大金通問使金人方用兵留倫不
遣紹興初秦檜為宰相通書金國求好二年金人遣倫
囘議和至是何蘇還得道君皇帝寜徳皇后訃音至是
時倫為左朝奉大夫右文殿修選主管台州崇道觀乃
加徽猷閣待制為迎奉梓宫使以髙公繪副之王庶方
知荆南聞訃音深慮金人藉此崩問邀求乃為奏其畧
曰先帝至慕道真宜用鼎湖故事奉衣冠刀劍起靈廟
葬之名山盡舉送終之典使海内咸知梓宫還與否不
足為國重輕彼雖欲萌何自而生然後遣使倘或請之
未獲則以大兵攝之問罪致討不為無名因神民痛憤
之時刷宗廟存亡之恥臣知梓宫可不請而得為策之
上者庶欲聞奏将發得報知遣使已定不獲上　楚真
陽太平州鎮江火　劉豫發奸細來淮甸及淮江諸州
放火楚真陽太平州鎮江府皆火劉光世軍於太平州
軍須帑藏一夕而盡
二十四日丙辰詔親征　詔曰朕以菲徳獲承大統惟
靖康之初變亂既極兩宫逺狩廟社無依以眇然一身
不獲已而任天下之責苦身忍恥夙夜慄慄冀以格上
天之心迎還鑾輿充致大養不圖降割乃正月丁亥太
上皇帝寜徳皇后諱問奄至禍變非常振古無有號慟殞
絶呼天不聞詩不云乎哀哀父母生我劬勞欲報之徳
昊天㒺極孝子不獲養其親人情之至痛也朕有甚焉
抱恨終身曷其窮也朕君臨天下不能逺徳致兵興一
紀毒流四方億萬生靈委骨草莽者非其父母則其妻
子兄弟之人人愛其親一也使至於此咎由朕躬思與
萬邦同致此憤丁巳詔書曰往臨江滸矧啣鉅痛何敢康
寜將以良日遂登戎輅咨爾中外相臣將臣卿士大夫
下及三軍以至黎庶共懐忠義期濟多艱戮力一心以
承朕意是日𤼵平江府　吕頥浩來朝　先是以知臨
安府召吕頥浩時行在平江府張浚請幸建康頥浩先
赴行在欲諌止建康之行浚阻之不得見頥浩乃止
岳飛加太尉
三月車駕幸建康　吕頥浩加少保為行宫留守　上
逹建康吕頥浩見上請退駐臨安府臣僚言其罪上皆
不従乃加頥浩少保為行宫留守而召孟庾囘
十一日癸未詔撫恤將士　詔曰朕思親屬萬里用兵
十年士卒乆勞衣不解甲邉城晝閉馬不輟鞍冒墮指
之祁寒觸流金之毒暑違離親屬暴露風埃諒寢食之
非宜嗟室家之靡托所賴將帥撫恤勤勞使之㤀生誓
不旋踵尚慮偏禆之未諭不能悉體于朕懐或狃故常
㒺知存恤廬舍風雨之不息衣粮藥物之不將無均食
用服之人廢挾纊投醪之義朕惟待士卒如子弟則人
將尊我如父兄待士卒如腹心則人將捍我如頭目有
施必報其理甚昭夫師克在和恩貴素蓄將用行師之命
當明勞苦之情朕雖宅憂敢忘爾衆宜思輯睦以副朕
心
二十三日乙酉王彦洪州觀察使除知卲州以其兵馬
𨽻馬軍司劉錡　王彦為前設副軍扈蹕平江也坐小
校與馬司偏禆喧争降授雄州防禦使至是以疾乞終
䘮制乃復授洪州觀察使除知卲州制有曰出入累年
問望愈顯而再三自言力求避事朕嘉其冲尚之志念
其懇欵之誠復㢘察之崇資分符竹之重寄陛辭日上
撫勞再三曰以卿兼能牧民付之便郡湏疾安即召既
行又遣中使賜方釘寶帶命以所部兵馬𨽻侍衛馬軍
司劉錡彦聞之喜甚曰所付得人矣　楊沂中囘軍行
在　劉光世加少師依前三鎮節度使充萬夀觀使進
封營國公　劉光世得風痺病累上章乞罷乃召赴行
在所將慰勞而復遣之既至則所請彌確以金榖百萬
上於朝廷以所𨽻軍馬宜盡充衛兵以重王室上偉其
奏而許之遂特授少師依前三鎮節度使萬夀觀使進
封營國公　兵部侍郎吕祉節行營左䕶軍王徳為行
營左䕶軍都統制初吕祉知建康府常有克敵之志宰
相張浚大喜之召權兵部侍郎遷給事中又以刑部侍
郎為都督府參議官除兵部尚書浚以劉光世毎持不
戰而罷其兵謂祉知兵命往節制淮西軍馬以王徳為
都統制祉辟陳克為參謀遺史曰陳克字子髙有詩名
欣然應其辟葉夢得與克親厚止之不從夢得曰吕安
老非馭將之才子髙詩人盖文章非國士也淮西諸軍
方互有紛紛之論是行也危矣哉亦不聴命夢得贈以
詩曰静談班定逺那厭庾征西克留其家以單騎從軍
後酈瓊之變幾於不免
四月張浚往淮西視師　先是張浚欲征劉豫㑹四大
將於龜山問之曰欲大舉以取劉豫克復中原如何劉
光世請守韓世忠請進兵張浚曰都督欲戰則戰欲守
則守惟岳飛獨以為不可用兵浚再三問之飛堅執不
可之説浚以飛為翫寇議不協而罷至是浚往視師以
淮西之軍新易大師也　上張相公書(闕姓/氏)某東吳鄙
人行年三十有二未嘗輙至貴人之門取辱閽吏惟閣
下自巡按以來延見賓客欲求賢者共濟乃事然而草
萊之間欲願見閣下者亦多矣學短才陋識不甚明閣
下膺天子之寄四海指掌日為中興之計亦甚切矣故
不敢飾空聞上惑閣下之聽某嘗與畎畝中人論天下
事無不歎息在口亦不能盡言于閤下也某竊觀比者
金人入界輒屯兩淮意欲束葦渡江事如前日豈謂主
上親御鞍馬諸軍士奮勇彼不得前一旦遁去者此皆
我祖宗之靈天下之幸甚嘗論之曰敵在承楚無粮可
因惟逺賴清河之運舳艫相衘適水寨之人出沒淮泗
敵勢既不得前而又不敢遽遁我當一軍自廬夀一軍
自滁和一軍自通泰然後遣海船入淮張聲勢間使㳺
艇刼之或㫁橋或焚廩使敵進有天長髙郵之敗而粮
不相繼退有廬夀滁和之疑而又有長淮平渡之患間
使水寨探其營壘敵勢晝夜不得休息盖不戰而自屈
也某自顧人微言輕不得以進其説今閤下復領都督
巡按於兹觀閤下之意非有事于中原乎嗚呼中原之
不易復亦猶大江之不易保也何以言之某嘗論自金
人用兵十餘年所向無不可者去嵗之來以其大軍深
入無粮可因而又運漕不繼道當承楚之險皆非金人
所長在我雖曰再勝在彼豈不曰非天時地利而粮不
繼也孫子曰再勝在彼乆則鈍兵拙鋭以我十年退保
之師雖曰再勝閤下能保其無長驅乎某又觀大江之
險往往自戰國以來能保者惟孫權一人而已盖曹公
赤壁之敗實因連舟不解假以風便偶成其功及在濡
湏孫權堅守東關使曹公不得窺伺大江而卒亦遁去
南唐棄淮甸而亡今閤下不營淮南而大江可以自保
乎某又嘗論自金人用師以來四海無不塗炭為怒甚
矣中國之與契丹帑藏之積幾數百年至於子女玉帛
未有盛於此時者也一旦并兩國所有盡歸金人又易
曰天道惡盈而好謙天下豪傑之士寜不動心乎又况
金人北有黒水韃靼契丹西有西夏吐蕃回鶻東有髙
麗國南有大宋邉面既廣怨憤日深一旦諸國並進則
南北之勢不救金人無長策矣今閤下若欲興復中原
非遣間使連絡西夏尋契丹中諸國命内外夾攻使金
人首尾不顧則中原不易取也閤下豈不念金人初破
契丹非本朝有燕山之役何以至此昔申胥哭秦庭七
日不絶卒能興楚閤下當或留意某雖愚不惜為閤下
一行也閤下若欲且守大江非以一軍淮西一軍廬夀
一軍蘄黄一軍安復一軍荆㐮各為營田如犬牙之制
使敵得窺伺大江則大江未可保也昔諸葛亮有渭南
之屯司馬氏不得西向今閤下若能駐軍淮甸上連荆
㐮且耕且戰示以堅守如諸葛之在渭南使某起西北
之師若申生之在秦也今日之事譬如泰山頽而大厦
毁非一土一木之所能也茍非左右牽制使閣下攬轡於
其間則某未見其策也某暗于時事草萊之間亦不乏
人閤下若能舉一賢者置之募府無備員之歎某不孝
在衰絰中不敢進見閤下若以當今利病事非一端豈
筆舌所能既也幸察焉
　三朝北盟㑹編卷一百七十七
欽定四庫全書
　三朝北盟㑹編卷一百七十八
　　　　　　　　　　　　宋　徐夢莘　撰
　炎興下帙
　　起紹興七年四月十七日戊申盡八月五日乙未
十七日戊申追尊道君皇帝為聖聞仁徳顯孝皇帝惠
恭皇后王氏為顯恭皇后皇后鄭氏為顯肅皇后
五月九日庚午張浚還行在　行狀曰公自淮西歸與
趙鼎在相位以招賢才為急務從列要津多一時之望
執事奔走效職不敢自營人號為小元祐又以人主當
務講學以為修身致治之本薦河南門人尹焞宜在講
筵有指從召赴闕㑹旱灾公力求去至再四上曰秦檜
何如公曰近與共事始知其奸上曰然則用趙鼎公本
以檜靖康時建議立趙氏不畏死有力量可以共天下
之事而一時仁賢薦檜尤力遂推引同朝始覺其顧望
包藏因上問故及之　岳飛居江州乞持餘服岳飛與
張浚議事不合既回鎮即上言將相議事不合乞罷兵
守餘服不候報即往江州入廬山廬墓上遣使宣諭之
猶不起　劉豫陷隨州
六月吕祉自淮西來　張宗元為湖北京西路宣撫判
官以監岳飛軍　吕祉還淮西王徳來朝吕祉舉止驕
傲不諳軍旅統制官有兩使有正使者横過唱喏祉頷
應之有伺候終日稱歇息吃食調弄聲樂之類不得相
見其下多憤怒統制酈瓊王世忠狀王徳之罪于朝徳
密知之遂赴行在上問之徳具言諸將驕暴恐别生變
上愕然遂命徳以本軍入衛
七月張浚為淮西宣撫使楊沂中為淮西制置使　吕
祉無馭將治軍之才諸將皆恣横祉密聞于朝廷議遣
張浚楊沂中往分其兵乃以浚為淮西宣撫使沂中為
淮西制置使
八月戊辰酈瓊王世忠靳賽趙四臣王師晟叛殺喬仲
福等執吕祉等附於劉豫楊沂中為淮西制置使先遣
呉錫以兵往淮西察其兵中動静酈瓊王世忠等覺之
各有異志統制康元曰朝廷素輕武臣多受屈辱聞齊
皇帝折節下士皆為之用衆皆不應猶相視以目先是
王師晟常出戍在夀春府擕路政弟子文奴以去訴於吕
祉是時將士方不安祉之政師晟還廬州乃與瓊世忠
及張全等謀為叛亂瓊遣邀截祉所發逓角盡得祉所
言軍官之罪瓊等大怨怒康元曰歸事中原則安矣戊
辰諸統制晨謁祉方吃茶瓊袖中出逓中文字呼統制
張景曰諸兵官有何罪張統制乃具許多事申朝廷祉
見之大驚欲退走不及為瓊所執有祉之承局者以刀
欲砍瓊大呼曰怎敢如此忽見有執鐡骨朶者瓊取以
擊承局承局死于階下瓊之提轄已殺張景於聴事又
殺喬仲福邢支劉永并執前安撫趙康直安撫趙不羣
及先輔率前軍先驅以行軍士縦剠城市而後去途中
瓊等好謂祉曰王徳入朝妄奏瓊等有叛志瓊等懼朝
廷見疑所以為此願尚書及安撫奏知明瓊等無叛心
則瓊等駐軍淮上以待朝廷之命祉然之奏書已行瓊
行至霍丘殺祉并殺康直而縱不羣歸盖不羣方代康
直為淮西安撫知廬州未旬日無怨恨於軍中也上聞
之慟哭悔恨者不已劉錡呉錫至廬州以兵追之不及
錡還涿州瓊等遂附於劉豫諸軍前遁不返者加官而
復其軍額初張浚欲改易淮西兵政參政張守以為不
可力勸止之不從守曰若必欲改易須得有紀律問望
素髙能服諸兵官之心者一人方可浚曰正謂有其人
故欲易之也是時祉衣服儇侈語言輕易嘗自謂若寄
總一軍通明堂大禮當白拏劉豫父子來然後盡復舊
疆守知浚意必欲用祉而浚往淮西視師守慮其輕改
軍政乃以書戒浚持重不當容易答書言必改易之意
甚堅及用祉果致敗事
二十三日癸未詔求直言
八月楊沂中居廬州
五日乙未劉豫遣使乞兵于金國　是時偽齊國中風
傳朝廷將欲北伐者偽皇子劉麟奏云近者聞人屢言
張浚總管烏合之衆或逼宿亳或窺陳蔡或出㐮漢増
修器甲趣辦軍粮此其志不小先起者制人後起者制
於人欲乞從本國選差官聞於上國請發突騎諸路先
入伐其奸謀豫從之遽命李鄴姪壻偽迪功郎監南軍
㳺河偽宣議郎皇子大總管府准偹差委楊堯緻乞兵
於金國堯緻以病辭遂命偽宣教郎户部員外郎韓元
英代堯緻行　張浚至廬州張浚以淮西宣撫至廬州
欲追酈瓊聞既渡淮矣遂還泗州　朱勝非知宣州朱
勝非以觀文殿大學士知宣州有都督府所増耗米勝
非奏罷放宰相難之勝非即揭榜先次放免以請于上上
大悦而宰臣憾焉　岳飛赴行在初岳飛解兵往江州
廬山持餘服也累召促不肯起朝廷劄下宣撫使叅議
官李若虚統制王貴同去請飛依舊管軍如違若虚並
行軍法若虚既至廬山東林寺見飛道朝廷之意請飛
執堅不肯出若虚曰是欲反耶此非美事若堅執不從
朝廷豈不疑宣撫且宣撫乃河北一農夫耳受天子之
委任付以兵柄宣撫謂可與朝廷抗乎宣撫若堅執不
從若虚等受刑而死何負於宣撫宣撫心豈不媿凡六
日飛乃受詔赴行在張浚道上所以眷念之意且責其
不候報即棄軍而廬墓飛辭窮曰却何如作主張浚曰
待罪可也飛然之遂具表待罪樞密院使見飛所上表
已有忿之意矣　金人斬髙慶裔於㑹寜市　節要曰
髙慶裔尼堪用事者烏竒邁之長子宋國王宗盤欲誣
尼堪故先折其羽翼以髙慶裔有賍下大理寺尼堪免
官為庶人贖髙慶裔之罪金主不允慶裔臨刑尼堪哭
别之慶裔謂尼堪曰我公早聴某言事豈至於今日某
今死爾我公其善保之以此知慶裔嘗教尼堪之反也
明矣　尼堪以病殂節要曰尼堪以慶裔故絶食縱飲
忿悶而死雖非捉刃所迫乎非正命也　尼堪獄中上
書臣聞功大則謗興徳髙則毁來此言是也自振古之
論以周公之聖人也當成王即政之初以言其業則未
盛以言其時則未太平也以言其君則幼君也周公是
時建功立事制禮作樂盡忠竭力勤勞王家公之功徳
編於詩書流傳于天下古今稱之無愧焉尚有四國之
流言誅弟之過也况後世不及周公者乎臣今所慮孰
敢辨於陛下念臣老矣臣于天㑹之初從二先帝破遼
攻宋兵無五萬之衆粮無十日之儲長驅深入旄旗指
處莫不請命受降遼宋二主及血屬並歸囚虜遼宋郡
邑歸我版圖方今東瀕大海西徹􁀙溪南連交廣北抵
漠北㒺不臣妾以大金剏基洪業繼治盛朝先帝所委
臣之力也又扶持陛下幼冲以臨大寶南面天下臣之
功也臣之忠勤過于周公之(闕/文)賴成王之聖也今臣雖
吐其言在陛下察情臣用陳前日之罪御林牙兵忽然
猖獗干冒陛下用臣出師之任臣受命欲竭駑鈍之才
盡淺拙之謀以狂孽指日可定不期耶律潜伏沙黨復
反交攻凡三晝夜其勝負未分猶可為戰余杜充粮草
已㫁人馬凍死御林牙兵知我深入重地前不樵蘇後
又㫁粮所以王師失利又副將外家將心生反逆背負
朝廷外家之欲反彼有其由也知父兄妻子並在御林
牙軍中兩軍發釁其外家得將軍下數千騎自亂我軍
使臣不得施此大敗之罪也非臣慢忽願陛下察臣之
肝膽念臣有立國之功陛下有繼統之業可貸臣螻蟻
之命嗚呼功成名遂身退天之道也臣嘗有此志貪戀陛
下之聖意眷慕陛下之宗廟躊躇猶豫以至于此使臣
伊吕之功反當長樂之禍願陛下釋臣縲絏之難願成
五湖之逰誓竭犬馬之報下尼堪門下先王制賞罰賞
所以褒有功罰所以誅有罪非溢怒也朕惟國相尼堪
輔佐先帝曾立邊功迨先帝上仙朕繼承丕祚眷惟元
老俾董征誅不謂已持重權陰懐異議國人皆曰可殺
朕躬匪敢私殉奏對悖慢理當駢戮以彰厥過嗚呼四
皓出而復興漢室二叔誅而再造周基去惡用賢其鑒
如此布告中外咸使聞知　自尼堪死穹廬内變嘯聚
蜂起思謀每夜展轉無寐或被衣而坐或嘿然而歎曰
可惜官人備厯艱阻以取天下而今為數小子壞之我
未知其死所矣(尼堪之家呼尼堪為官人思謀尼堪家/人數小子者謂金主亶軰也思謀妻曹)
(氏沐之裔也曹常/語臣故得知之)改官制授寧逺大將軍遷沁南軍節
度使知懷州太行義士破懷州萬善鎮思謀率兵保城
集父老諭之曰爾等撫諭子弟無得扇揺南軍來吾開
門納王師其奸詐如此烏珠凡軍國大事皆咨問之　趙
鼎為醴泉觀使兼侍讀召赴行在　劉道主管步軍公事
　楊沂中之請張浚不得已而從之　酈瓊等到偽齊先是順
昌府報到京師云江南劉相公副都統制酈瓊等帶劉相
公全甲人馬共淮西百姓十餘萬歸附乞拘留器甲訖豫
大喜命重粉飾門墻一新從衛増重儀仗以待其來遣偽
户部侍郎馮長寧偽選鋒統制李帥雄為接納使副是
日也瓊到京師豫御文德殿引見偽命瓊靖難軍節度
使知拱州劉光時偽北京大名府路副總管趙買臣偽
南京副總管王世忠偽皇子府前軍統制靳賽偽左軍
統制餘或諸州兵馬鈐轄或遥授準備差使緝捕盜賊
令瓊等具王師必欲北征備説江南諸軍虚實遣長寜
再乞兵於金國
　
　
　
　
　
　
　
　
　
　
　
　
　
　三朝北盟㑹編卷一百七十八
欽定四庫全書
　三朝北盟㑹編卷一百七十九
　　　　　　　　　　　　宋　徐夢莘　撰
　炎興下帙
　　起紹興七年九月十三日壬申盡十月九日戊戌
九月十三日壬申尚書右僕射張浚觀文殿大學士提
舉江州大平觀　臣僚上言臣竊謂兵者國之命也兵
彊則國强兵弱則國弱兵存則國存兵亡則國亡雖行
道之人皆喻此理非必有髙世之見而後能知也近者
淮西之兵數亡於偽境者數萬人論其為害國有不可
勝言者然自聞變以來士大夫猶為自欺之語謂歸者
既衆亡者不多此本皆無用之兵因得省廪食之費尚
欲掩覆過失蔽欺聖明而失謀誤國之罪卒未有任之
者衆論沸騰臣安敢塞黙謹按尚書右僕射張浚輕而
無謀愚而自用徳不足以服人而惟恃其權誠不足以
用衆而專任其數若喜而怒若怒而喜雖本無疑貳者
皆使有疑貳之心予而復奪奪而復予雖本無怨望者
皆使有怨望之意無事則阻威恃勢使上下有睽隔之
情有急則甘言美辭使將士有輕侮之志謀之不善者
力與之共謀衆所不與者力使之統衆率易妄作動輒
乖謬故酈瓊以下懐不平之心渡淮而去然則浚平日
視民如草菅用財若糞土竭百姓之膏血而用之於軍
中者曾何補哉夫陛下恃以立國者兵與民也所倚以
治兵恤民者宰相也而浚用意狂惑處事顛錯至使民
怨於内兵叛於外則失謀誤國之罪亦將何所逃哉故
近日以來人無貴賤賢不肖合辭而言以謂陛下方修
明綱紀以立基本若不逐張浚則綱紀何由張陛下方
倚任輔相以責事功若不逐張浚則輔相何由重今敵
人有疑我之意若不逐浚則誘掖之謀将日至將士有
不安之心若不逐浚則揺動之情將日生號令必出於
朝廷非逐浚則緩急何以使人背叛本生於怨憾非逐
浚則他日皆為仇敵百姓怨歎非逐浚則無以慰其心
衆情憂懼非逐浚則無以安其意是數者而論之則浚
之不可不逐也審矣如謂有區區之心尚欲觀其後效
則臣以為浚之才術止于如是而已矣譬由疾之用醫
茍如色脈之不辨砭劑之不良則必速易之矣若憚於
用醫而甘心危殆則恐非知者之事也臣欲陛下俯察
羣情特出睿㫁正浚誤國之罪以為後來之戒天下幸
甚取進止　又臣僚上言臣近上殿論宰相張浚失謀
誤國乞正其罪䝉睿㫖付外施行近日以來公論日喧
臣謹摭所聞以為陛下言之浚昨以樞臣往撫川陜假
借便宜擅作威福違諸將之言而大敗於强敵濫加趙
哲之誅而盡散其師旅徒竭四川之財輕失五路之地
用劉子羽之謀而罷王庶則興元之士馬金幣盡為敵
有信二將之譛而殺曲端則闗中將士人民無復歸意
論浚前日之罪固當永投荒裔陛下起之謫籍授以魁
柄待之以至誠遇之以至禮任之專獨過於羣臣用之
乆復幾於三嵗而浚不思往愆一蹈前轍狂妄狠愎動
無不謬如兵之有帥不可一日而闕也浚于劉光世之
受命幾四月始則别為六軍使專聴節制於王祉比至
命帥而將士已懐疑慮此浚之罪一也置戍守之城當
度其所宜宜據要害而今泗州之城乃在淮之北宜小
而堅而今盱眙之城員二十有七里虚費公私之力無
補捍禦之事此浚之罪二也今日兵備宜取勇夫重閉
之説為往來更戍之計而浚不知此悉兵備邊使江淮
無表裏之勢敵人無腹背之虞此浚之罪三也諸軍家
屬已安於江上而浚力違衆議盡遣之戍所軍士不便
於薪米百姓倍費于輸將使緩急之際將士有骨肉之
累而不得專意王事此浚之罪四也淮西今為戰地當
時百姓擇險而居官府量事而置公私儲積皆不必用
而浚盡遣大兵之後復置𣙜貨務於真州舟給牛種於
濠夀州南之錢貨盡轉於淮甸使他日敵入有可用之
粮居民懐誤陷之憂此浚之罪五也淮西之兵當資地
利乃于合肥之北創築長堤調四千人役之幾數月勞
民費財不適其用此浚之罪六也創造牙牌欲賞復地
之功浚之狂妄人已竊笑而去嵗齊入寇遽以是付之
大將又入竒功給厯本為戰勝金人浚于是時亦出黄
榜許以附出給既而按之人皆怨望近因調發復與之
使陛下爵祿不信重於人此浚之罪七也去嵗淮西戰
捷得降卒萬人陛下命給裝齎遣歸東北而不審其願
否盡刺為義兵使人心失望而陛下徳意未能孚于中
原此浚之罪八也兵以間探為先而浚一意僥倖惟求
報者美言敵勢衰弱中原跂望則喜見顔色賞賜優腆
不然止令責狀結以軍令故誕慢茍得之人日獲探事
之賞而忠信敢死之士無復肯出敵之情偽今皆不得
而知此浚之罪九也功同賞異為政之大患而浚於將
士㒺有厚薄不能精較其勞績明示以髙下使將士或
有怨辭此浚之罪十也今之所急者莫如恤民而浚則
自前嵗以來大為掊尅之政始於急散户帖擾及四方
次則出賣官詰重困江浙次則欲及僧道以至科賣雜
物其視疲瘵之民殆如仇讐剥膚椎髓略無恤心此浚
之罪十一也今之所戒者莫急於妄用而浚之掊斂所
得盡入督府支用之數皆不闗於户部遣兵戍多而津
發之費不訾移屯戍數而營盖之用倍費築無用之城
濫養俘降之衆以至犒設酈瓊等軍下至小校人賜金
一兩連嵗横歛數千萬緡幾盡於浚之妄用此浚之罪
十二也害民之政人所共疾而浚於掊尅之人獨加旌
賞出賣官誥明知其為抑配而以所得之多寡賞以減
半如無錫縣令劉寛剥民最甚遂得除倅永州為國斂
怨不恤後患此浚之罪十三也理財以義非士人不能而
浚於財利之事專任駔儈如鎮江則有范深朱熈之徒
如建康則有錢意王似之流皆且謂之良吏者浚皆任
以囘易之事使掩朝廷之勢以争利於市井傷公害私
虧損國體此浚之罪十四也建康兵火之後全乏舍宇
而浚建議移蹕謀不素定倉卒責辦公私倍費使遷徙
之家暴露失所疾病死亡人懐嗟怨此浚之罪十五也
建康營繕之初宗廟宫室皆所未備而起府第都盡壯
麗乖奉上之節無率下之風此浚之罪十六也監司郡守
責任至重而浚以妻父宇文時中為湖州太守以舅計
有功為成都提刑又除親兄滉知鎮江府任用親戚無
不督責吏治此浚罪十七也四川乆失職差除尤宜盡
公而浚所任用惟其故舊舊任既滿新命甫下或至兄弟
數人常占佳缺而孤寒不為浚所知識者皆絶望於祿
仕此浚之罪十八也扶危救亂常資衆智而浚性惟忌
嫉果於自用臣僚有所論列陛下以為可行浚必再三
執議力抗君父之命凡人之所言盡不為是專權自恣
無所忌憚此浚之罪十九也贊佐謀畫當用忠智之士
而浚以髙明自許非狂而狡性與己合愚而佞能順己
意者一切無所収用縱或時召侍從郎官諏訪利害而
其言可用者實未嘗行此浚之罪二十也凡此二十事
雖未足以盡浚之所為而不達軍情不恤民力不用善
人不畏公議其所以至於敗事者實皆由此今内而民
怨外而兵叛誤國之罪已昭著而浚猶强顔殿堂之上
進擬差除講問術數以淮西之變為細事以吕祉之死
為竒節尚欲文飾其過以欺聖明此亦可謂無恥矣臣
欲望聖慈早降處分將浚前後罪狀明正典刑以為人
臣誤國之戒取進止　又臣僚上言右僕射張浚輕脱
寡謀失機敗事衆論洶洶人心惶惶臣竊憂之今諸帥
統兵有數十萬而淮西一軍忽爾叛之失謀之人安可
不治哉臣竊唯陛下力圖恢復卿士大夫有一策之善
未嘗不収拾斟酌而用之雖芻蕘之賤未之或棄今浚
之謀邊惟在自用㒺恤人民雖聖慮所圖謀者咈而不
然其强顔自專如此倘謀之善猶有可恕矧謀之不臧
咎將誰職往年富平之敗論者跡其行事謂有不軌跋
扈之漸今者放減錄用一洗其謗用之幾時人望其掃
除僣偽期於息馬休兵復爾寡謀失策致一軍之叛背
夫為人臣强愎雖人主之言咈而不然以致叛軍失謀
尚且偃蹇政府不自知非公論謂何陛下雖隠忍含容
全其體貌豈有大臣失謀至此公論為非搢紳竊議而
笑之尚在宰司將何面目以長師百僚乎浚天性之强
屢剉不改後來復用理宜刷恥以報知遇今乃敗事失
機望其再立事功不亦難乎且一勝一負兵家之常若
再戰再負猶有可言豈有數萬之師失於謀慮一旦叛
之舍而不戮何以示威而勸來者臣愚伏乞聖慈速賜
施行伏候勅㫖　又臣僚上言臣竊聞臣僚上章論列
尚書右僕射張浚不可任宰揆未䝉罷出公論沸騰言
不可已伏見張浚狠愎自用輕脱寡謀事不思於古義
言惟悦於己從自持中外之柄多失將士之心頃以樞
臣宣撫川陜事權之重古今所無浚不思兢謹妄作威
福凡事宿將謀策擯棄不用專聴狂妄趨合之言是致
百萬之師委於鋒鏑之下全陜傾覆健將奔走論其棄
失所合誅夷聖恩寛大曲示容貸逮至言章既上始從
薄貶未幾召還授以相柄所宜深悟前罪以圗報稱而
浚尚循故轍輕肆自若撫馭無術措置乖方是以近者
復致酈瓊等之叛凡數萬之衆踰淮而北操縱如此不
其踈哉計浚前日之功曾掩過之不足計平時之失實
敗事之居多伏望聖慈特賜睿㫁収還政柄置之閒漫
以釋將士之憤以安華夏之情伏候勅㫖奉聖㫖張浚
罷尚書右僕射觀文殿大學士提舉江州太平觀制曰春
秋之義貴重於股肱賞罰之心必先於貴近朕行法而
待人以恕議罪而不忘其功欲全君臣進退之恩思成
風俗忠厚之美粤有定命告于外廷具官張浚頃嘗奮
身事朕初載入勤王室位冠樞機出捍疆陲謀專帷幄
乃疇宿望俾踐台司期左右于一人庶贊㐮于萬務屬
者式遏羣敵經理淮壖番休禦侮之師更戍乗邉之將
而乃撫馭失當委付非才軍心乖離卒伍亡叛郵傳沓
至駭聞怨怒之情封奏踵來請正失謀之罰然念始終
之分察其平昔之懐許上印章退休真館錫名秘殿庸
示眷私於戲栒邑遣兵鄧禹致威權之損街亭違律武
侯何貶抑之深尚繼前修勉圖來効　又臣僚上言伏
見今月十三日麻制張浚除觀文殿大學士提舉江州
太平觀任使居住罪大責輕公論未厭昔漢王恢設馬
邑之權欲誘匈奴而伏於便地匈奴覺之而去武帝乃
以不擊輜重下恢廷尉且曰若不誅恢無以謝天下之
意盖謂建造兵謀本出於恢武帝既却廷臣之議而獨
從恢言則其無功之罰不可不重也浚自再用之後日
欲僥倖功名毎以誇言誕計欺惑聖聰陳説利害幾于
刼持凡所為者必使陛下從而後已考其事則非有馬
邑之謀論其專則豈得王恢之比旣敗事至此而猶以秘
殿隆名退安真館如此則後之誤陛下信任者復何所
憚哉臣伏望睿㫁將浚削奪官職重賜竄責以為大臣
專權誤國之戒取進止　又臣僚上言臣伏見前宰相
張浚以寡謀自用誤國大計陛下特屈邦憲授以祠館
為浚者所宜杜門思過深自訟責而去國之數日乃與
賓客置酒髙㑹從容㳺觀殊無恐懼修省之意今聞盛
兵自衛往居苕霅間其意得氣適盖與功成請祠而去
者莫異若不加譴罰則浚必不自知其罪而四方之人
亦未必知浚之所以去也伏望聖慈將浚更賜貶降仍
以前後臣僚章疏盡付外施行取進止
十五日甲戌張浚落職依舊宫祠　臣僚上言竊觀十
三日麻制張浚以觀文殿大學士提舉江州太平觀大
廷敷告明示黜陟所以砥礪百工而為勸戒黜幽之典
未厭公論臣安得無言哉竊以大臣之罪莫大于專權誤
國之誅豈踰於流竄今浚擢任累年選登宰司再加錄
用委寄非才富平之師前殱于覆亡東南之財又殫于
誅剥一事無成四方何賴怨流黎庶謗溢縉紳為相失
職進退無觀陛下尚寵于祕閣逸之祠宫雖全其體貌
示以始終其如天下何至於失謀敗事前後臣寮論列
備于章疏臣不敢陳臣愚欲望聖慈詳酌褫其職名投
之逺方以昭示天下為誤國之戒伏候勅㫖九月十五
日三省同奉聖㫖張浚可落職依舊宫祠右劄付刑部
疾速施行仍闗合屬去處　召王庶赴行在　王庶赴
行在出自上意是時浚已去趙鼎未來庶自荆南赴行
在　楊沂中還行在
二十一日庚辰詔大將監司守令恤民訓兵　詔曰朕
為立國之務惟兵與民宵旰以圖十年于此賴帝垂祐
無甚荒嵗得資元元之力以給諸軍比年以來兵籍寖
廣而教士益精庶幾國勢遂振以俟皇天悔禍之期向
朕不敏不明誤國柄臣寄以兵政乃謀猷乖戾委付非
才懐疑反側而莫以告朕遂使積年忠義之衆一旦陷
于叛亡之罪凡取于民力以事此軍者皆委于空虚而
無效此朕所以慨惜叛者尚深愧我民也中外文武將
何以副朕焦勞願治之意應監司守令各務存恤百姓
非供軍費定數之外無得妄取于民將帥之臣撫綏其
衆無使失所訓練整齊毋使驕惰毋怠毋忽助朕逺圖
有違朕言則有常罰　詔劉光世髙世則赴行在　呼
延通王勝王權襲金人於淮揚軍敗之
十月九日戊戌張浚責授左朝奉大夫秘書少監分司
南京永州居住　臣僚上言近者論奏觀文殿大學士
提舉江州太平觀張浚罪狀顯著不輕伏望聖慈褫職
然天下聞之以為浚之罪惡上通于天而罰止于褫職
衆論未愜臣豈得黙黙哉竊以國君爵人于朝與士共
之刑人於市與衆棄之况大臣進退而議其賞罰非克
當其罰則天下之人何以悦而服從乎今浚竭天下之
財粟東南為之困覆富平之師西北為之擾繼為宰相
前後東西南北之民曾不得奠枕而居自昔誤國事無
與比等罪止於褫職人心謂何且陛下宵衣旰食所望
於恢復倚浚惟多今一事無成復有後悔計人心之怨
望不止此也臣愚伏望聖慈酌别議其罪以厭天下之
心以為誤國之戒伏候勅㫖　又臣僚上言伏見前宰
相張浚玩㺯柄權致誤國事上貽當宁之深憂陛下曲
存體貌之恩俾以祠館謂宜夙夜惴惕思省厥愆乃上
章乞送使臣及親兵百人外更為帶行州軍七十五人
又欲置所居州軍存留親兵五十人以備緩急其言曰
臣出入總兵將共十年其所施為不無仇怨嗟夫浚自
知失士之心如此何為又居相位而不解去也人臣憂
國當如其家使浚之謀其家豈復輕肆生事今乃于國
不顧其危於己欲求其安是何謀國之疎而謀家之密
乎夫置衛所以寵相臣也今浚罪方放廢之餘更求衛
卒如此之衆是浚惟知陛下之勢不恤天下之言也大
凡浚之所為率多任數頃年責居福州於未行間亦上
章以官田為請其意盖以此卜陛下眷禮之盛衰且以
示寵於人以謂上之恩意殊未忘爾今之所請大槩類
此盖縁罪大責輕浚未知所懼伏望睿明更賜貶降使
天下明知陛下之好惡以為臣子誤國之戒伏候飭㫖
十月九日三省同奉聖㫖張浚責授左朝奉大夫秘書
少監分司南京永州居住奉勅如右牒到奉行前批十
月十日辰時付刑部施行仍闗合屬去處　遺史曰張
浚罷宰相繼有命落職樞密都承㫖張宗元素與浚善
因得進用宗元懼以浚黨見逐欲示其義氣明非浚黨
反表請斬浚士論恥之既而周秘以浚之責未厭公論
也乃復論列請貶嶺外參知政事張守曰噫亦甚矣乃
啟上曰張浚為陛下捍兩淮宣力勤勞前此罷劉光世
正以其衆烏合不用命其今騐矣羣臣從而媒孽其短
臣恐後之計者必指浚為鑒孰肯身任陛下事且其母
老矣願陛下哀憐之上惻然于是浚以分司居永州
　
　
　
　
　
　
　
　
　
　三朝北盟㑹編卷一百七十九
欽定四庫全書
　三朝北盟㑹編卷一百八十
　　　　　　　　　　　　宋　徐夢莘　撰
　炎興下帙
　　起紹興七年十月盡十一月十七日己巳
上皇帝書(闕姓/氏)臣恭惟陛下詔許直言極諫以救闕失
臣窺見近年以來凡有投進類皆牽引虚文無有實效
可以施于今者間或有之亦不過州縣常談米鹽細務
而已非所以禆補天徳而聞所未聞也臣不避斧鉞為
陛下一言願陛下赦臣愚而終其説臣自靖康中見陛
下於濟南親御鞍馬慨然有恢復之計及陛下即位維
揚臣又復從陛下廵幸淮甸是時陛下深處九重上下
積習䝉蔽如國之取舍民之利害陛下亦不得聞矣陛
下自維揚至今日屢涉于艱險非陛下㫁然不疑大臣
何預焉臣在草萊亦甚微矣當國家無事時方處學校
營甘㫖及國家有事臣之父母不相保者屢矣事至於
此臣當奈何臣竊以淮西一事論之去嵗劉豫以金誘
三不救之説力攻淮西劉光世遂欲南渡為退保之計
茍非張浚親至江上使楊沂中絶敵之後一舉而大破
之則江南之民亦危甚矣如光世之罪天下欲共誅之
尚賴陛下憐其舊臣不加刑戮而以善罷惜乎朝廷以
光世部曲付之吕祉臣在淮東聞光世軍聴吕祉節制
有識無識皆稱吕祉必致敗事臣嘗謂酈瓊等所統軍
馬其來乆矣而光世遇之甚厚非其他大師之比及光
世既罷當且令諸軍人馬各自為一頭項仍類加存恤
而使之不疑候諸軍稍寜朝廷或别作措置是亦未晩
夫何吕祉天資驕傲以尚書自居至于檢舉冒請之類
欲為之一新如瓊等驟見窘迫猜忌方在疑似之間朝
廷又除張浚為淮西宣撫楊沂中為制置以瓊等屬焉
此非瓊等欲叛陛下豈不見巨師古不聴韓世忠節制
而甘伏逺竄徐文耻在閆皋之下卒亦叛去如崔增王
瓅兩軍人馬自分撥之後上致軍兵大半失所今朝廷
遽欲瓊等撥𨽻沂中其叛必矣如瓊等軍馬平日驕惰
終不為用陛下勿以瓊等上勞聖慮天下之事有大於
此者臣請為陛下言之臣聞英雄之主未嘗不因天下
之事而遂成天下之業也自陛下巡幸東南積有年矣
而有面䛕陛下者曰指日還兩宫指日中興矣陛下豈
不念中興之世則必有中興之臣如周之中興則有張
仲吉甫方叔召虎之徒漢之中興則有寇恂鄧禹馮異
耿弇之徒晉之中興則有王導謝安之徒唐之中興則
有李光弼郭子儀之徒陛下以為今日中興之臣誰可
以比王謝李郭者哉臣觀張浚區區之心實有是念至
于其他大臣又孰肯以天下之責而自任也浚誤于才
力有限舉非其人譬如泰山頽而大厦毁又豈一土一
木之所能也臣嘗論漢光武起民間驅數千捨耒耜之
人一戰而有天下今陛下富有東南帶甲之士不下二
十萬又安可同日而語也臣見陛下去嵗親撫六師雖
暫留姑蘇而聲勢已振及車駕進𤼵建康陛下屢降指
揮令州縣不得搔擾臣觀陛下非不節儉夫何草萊惟
見所過州縣經營頓逓等事非數萬緡不能辦集臣恐
陛下萬一欲復東幸臨安徒自虚費臣願凡有巡幸去
處亦不必預先降㫖亦不須廣修殿宇及排頭之類應
職事官所須之物非亊涉軍期亦不須隨從車駕仍願
今陛下駐蹕建康與淮西止隔一水初恃光世以為藩
籬而瓊等既已叛去陛下豈不自危如沂中一軍又豈
可為陛下獨當一面也淮西之叛所幸敵人在逺非防
秋之時若使瓊等叛在秋冬之間陛下可又不從而東
也陛下豈不念金陵雖號六朝建國之地如晉之取吳
隋之取陳未有不藉上流之勢故王濬楊素皆能以大
舟巨艦蔽江而下也陛下雖曰一軍淮楚一軍盱眙一
軍合肥一軍㐮漢及有事牽制則諸軍各自保守如㐮
漢逺在千里之外陛下可保其無虞乎陛下又豈不念
㐮陽荆門乃吳蜀必争之地在今日尤為不輕不知陛
下亦嘗慮及此否陛下自惟憂戚數下哀痛之詔俾諸
將校上下一心共恢大業以臣規之淮泗諸軍上至㐮
漢但可謹守邉防為浙江藩翰而已故昔人有論諸葛
孔明曰棄荆州而尅西蜀吾知其無能為也知劍門之
險其守不可出僅可自保猶不足以自治又何足以制
中原哉又曰富人必居四通五逹之都使其財布于天
下然後収以天下之功今日之事正由此也陛下又豈
不念秦漢之都沃壌千里洪河太山直可控扼天下者
乎陛下勿謂向者使張浚措置陜西止於如是在今日
復將奈何陛下豈不見漢髙帝轉戰敗北未嘗少忘闗
中故髙帝以是而有天下臣自草萊知天下之勢未嘗
不為陛下深思而逺慮也如陛下即位維揚自可徑入
闗中指揮天下金人豈以東南為心也當時機㑹既失
在今日又不能救前日之弊臣實為陛下惜也且如淮
西一事長使劉光世為帥則諸軍可以相附今光世實
以罪廢而陛下優加恩數倍于衆人而瓊等尚且如此
向使光世遽以疾終復將以誰繼之則未必不如今日之
叛亡也嗚呼陛下在九重之中又豈知諸將帥臣所統
軍馬曾無一言以念及陛下者乎且如泗州之兵事無
大小則知有張浚楚州一軍則知有韓世忠㐮陽一軍
則知有岳飛殿前一司則知有楊沂中一旦緩急之際
人皆各為其主誰復知有陛下者乎故淮西一軍自光
世既去之後非特臣為陛下憂自江以南誰不為陛下
憂者也今日又何有怪焉盖古之建國諸侯止以千乗
獨天子以萬乗制之雖其間有不庭則又羣起而共滅
之嗚呼天下之勢倒持乆矣臣在草萊尚為之寒心陛
下何以惕然為祖宗之計乎以臣觀諸路帥臣非不欲
盡忠竭節以為陛下如世忠自旦至暮訓習軍馬未嘗
少衰世忠年已五十勇力之氣人皆憚之諸軍雖有怨
嗟之心人亦不敢言之於世忠也由是觀之諸路帥臣
使之長安在位則可或其間有一不幸則又何以異於
淮西之事乎又况小人之情見利則不能不争見患則
不能不避其害常易成陛下可不思患而預防之乎臣
竊惟陛下自即位以來所任宰執至於十八九當時除
命一下所謂宰執親戚故舊者不問賢否類皆鼔篋而
進其罷也則所謂親戚故舊者亦皆斂服而退當時羣
進之人亦不無賢士大夫也夫何朝廷習以為常雖有
願留而臺諫亦所不容也臣見陛下所除宰執必自兩
制所除兩制必自郎曹卿監所除郎曹卿監必自宰執
成就今天下雖有賢如吕望謀如子房智如孔明才如
馬周或隠於選調或隠于布衣茍無親戚故舊任宰執
則終身淪沒於蓬蓽之中而與草木俱腐矣况使陛下
之宰執稍能霽顔以接寒士雖周公吐哺握髮亦不過
如斯而已其間縱有所舉不當亦不害為濟濟多士雲
積於朝廷也陛下又豈不念凡所除過宰執某人能為
陛下辨天下之形勢某人能為陛下立天下之規模某
人能為陛下破天下之疑惑某人能為陛下正天下之
紀綱當天下無事時所謂宰執不過以東南一時寜静
引中興之説面䛕陛下而已及恩數既足親戚故舊皆
已成就遂爾力乞宫祠以便安養既退之後又復薦某
人於朝為身後之計陛下用之不疑所謂被薦之人復
歸恩矣將欲子子孫孫永以為固又誰肯以祖宗境土
為意哉嗚呼使上天有靈此曹殄滅乆矣臣所閲陛下
除宰執惟張浚庶幾吕頥浩次之也如趙鼎雖有大臣
之才而無大臣之器至于尚僻學而臨事失措視頥浩又
其次也惜乎沈與求有憂世許國之心不能盡其才而
死耳浚器識甚逺所患者才不足也向使浚才術兼濟
如囚曲端罷劉光世不致為人訕罵而更相短之也浚
之孤力無一介為助者陛下自任以天下之責此亦今
日之所難矣至于吕祉淮西之敗祉誠罪人然可憐者
有是心而才力不逮爾陛下可不念之臣學問疎繆而
識不甚明輒欲効區區之誠仰干天聴臣之愚也亦甚
矣臣嘗聞昔人有言曰項籍有取天下之志而無取天
下之慮曹操有取天下之慮而無取天下之量劉備有取
天下之量而無取天下之才惟陛下天錫勇智雖金人
亦稱英武又何遽絶闗中而無一言以及之也今又以
淮西之叛人得而易之陛下可不張其聲勢而預為之
計乎臣願陛下諸路軍馬應各置都督一員使諸路
帥臣副之如淮西一路願陛下除吕頥浩為都督以張
浚副之以楊沂中屬焉詔傅松卿為參謀復以史願為
參議何以言之頥浩及浚所謂股肱頥浩臨事有㫁松
卿詳審而願亦有謀如淮東一路願陛下除孟庾為都
督以韓世忠副之詔劉寧止為叅謀復以韓求為參議
何以言之庾與世忠有湖南福建之舊庾既委曲事情
寜止與求勇於敢為如㐮陽一路願陛下除秦檜為都
督以岳飛副之詔劉岑為參謀復以蔣粲為參議何以
言之檜見任樞密寛而有容岑與粲才術過人喜于立
事觀於應變亦善與人同如趙鼎劉光世二人也在大
臣中位望尤重願陛下除鼎為川陜都督以光世副之
詔折彦質為參賛軍政以王燮馬擴為參謀議官如樊
序孟涓之徒皆先朝達人諳曉陜西利害鼎可置之幕
府仍以王徳為都督將帶光世現存軍馬乗以北風泝
流而上願陛下假鼎重權令措置四川賦任便駐劄抑
招集陜右流離之民鼎與光世威信素行自可傳檄五
路間遣呉玠軍馬出沒偽境又豈止牽制而已庶亦措
置闗中之一端也昔人有言曰虎方捕鹿羆據其穴而
取其子虎安得不置鹿而追之也何以言之陜右乃天
下之兵本四川乃陜右之利源自古興王未有不由此
而得之也陛下茍或聴臣之言非特荆㐮川陜有以為
援且將鼔率一路軍馬徑趨河東然後淮西諸軍及㐮
漢等路約期並進則偽豫首尾不救一戰而天下可復
矣嗚呼天下大計陛下自有謀臣如雲又豈以草萊之
言而決之也臣竊見明堂大禮在即陛下當乗此機㑹
召諸大臣盡赴行在願陛下引漢髙故事親為盟主殺
白馬而誓之令張浚書名金石而藏諸宗廟拜浚為大
都督以輔陛下願陛下親御鞍馬往來問勞知軍民之
疾苦四方之豐歉開達聰明以廣聴納庻使偽豫之情
不能探伺陛下之神策也如臣所舉二三大臣充諸路
都督非特陛下左右前後得以鄙之而臣亦任鄙之也
嗚呼天下之勢既已倒持非陛下除以前任等項人情
稍通者為之如其他傲上忽下之徒亦未有能濟者也
臣之區區非特願陛下置諸路都督以張其聲勢實欲
為陛下廣其人材以宣布陛下之威徳又豈僅使諸路
軍馬知有陛下而實恐諸路帥臣有一不幸則所統軍
馬不致臨時倉皇而無以制之也陛下又豈知某人一
軍(闕/名)號曰自在軍也平居無事未嘗閲習其甚至於白
晝殺人而奪其財者惟某人某人兩軍韓岳人馬整肅其
失又傷于太嚴至如近下軍兵有請一百食錢米二升
半而贍一家四口者日逐漸教或至晚方罷及回本營欲
得盃熱水以沃肺腑亦不能得夫何自申牌前後打滅
火燭不許復爨其情可知及其所請食錢非獨欲贍數
口一月之内仍欲買皮條買磁末買弓絃至于修理弓
箭種種費耗不過此一事食錢而已及晩上教其妻刷
甲其子積薪縱縁陰雨得少休自又不免修葺營寨此
特步人之勞至於馬軍又有甚於此者矣臣願陛下備
臣所陳以詔寛之應有軍馬兵請受低小之人仰諸路
帥臣開其姓名量其髙下特與增給無使怨嗟之聲聞
於道路某人一軍尤無避忌雖統制將官親見無禮惟
只隠忍而已比年以來諸路軍馬嘗有全裝數隊而入
偽境者往往諸軍互相推避各稱本軍人馬㸃足即無
逃亡之人以是將官得以欺蔽統制統制得以欺蔽帥
臣帥臣得以欺蔽宰執宰執得以據所申請而欺蔽陛
下也至如諸軍出入有攻城破敵之説大率如此上下
欺蔽陛下亦無如之何臣願陛下速置諸路都督以通
上下之情無使諸軍復有淮西之禍也今年淮西亦宜
預為之備如張浚一軍亦不可數數勞動願陛下令浚
差撥與兩軍人馬于濠廬之間駐劄以備緩急仍願陛
下速遣鼎與光世為川陜之行以張其勢今陛下若以
陜右為不可措畫且令淮上諸軍為山東之謀此非臣
所以敢言於陛下也以臣觀之假令劉豫北遁盡如所
料不知諸軍人馬沿大河一帶復作何如屯駐又復大
河南北皆平衍之地目盡千里非中國步人所長若使
金人安處河北以我為客利則戰不利則據河為守間
遣逰騎以勞我師其間暴露之人不無怨憤當臨敵之
際百戰百勝則可萬一少有不利則諸軍散漫而無復
南渡矣又况河南乃國家之根本雖曰殘破尚兹富饒
陛下復以何人為留守為濟師餽餉之道又安能如保
川陜荆㐮而無復受敵之患乎臣敢冒萬死以聞陛下
臣實恐諸軍馬有不測之禍向陜右之民荏苒汚俗不
得為陛下有矣孔子曰無欲速無見小利欲速則不達
見小利則大事不成陛下又豈不念六朝之弊區區于
江右者哉臣願陛下體淮西一事深思而詳覧焉臣冒
犯云云
十一月劉錡來朝劉錡方知廬州來朝行在也　詔復
幸臨安府初降詔幸建康也有以觀天心之向人皆喜
上之英㫁有恢復中原之志上自建康駐蹕不乆㑹有
淮西酈瓊之變又張浚自盱眙退軍建康江上事紛紛
是時王仲薿有復官之命王㬇為郡右正言辛次膺彈
樞密使秦檜妻黨王仲薿王㬇父仲山嘗投拜金人仲
薿不當復官㬇不當作郡檜力營救次膺乃併劾之曰
是將有䝉蔽之漸時檜議遣使金國請和次膺力言國
恥未雪義難講好面陳及上疏者六七㑹親疾丐侍養
乃以直秘閣為荆湖南路提刑於是主和與主戰之説不
能定人心回惶議者以復幸臨安為是遂降詔候來春
復幸浙西　岳飛退軍江州
十七日乙巳烏珠執劉麟于武城先是劉豫聞朝廷舉
師北征遣馮長寜乞兵于金國以酈瓊率軍降豫勢盛
乆恐難制欲因出兵而廢豫佯以兵不可出為辭豫請
之愈堅達蘭乃謂長寜曰非不欲出兵實以本國用兵
以來往無弗捷自有齊國之後動輒不利恐蹈覆車挫
我威武必欲出兵須齊國人馬亦聴本國節制所貴號
令一而權不分天下可以指麾而定豫與麟父子㒺測
其謀欣然從命金人遂令具兵甲器械錢粮總數並令
調𤼵輦運陳蔡順昌宿亳之間計程知東京無兵乃邀
麟單騎與元帥㑹于滑州麟從二百騎以是日至武城
金騎張翼圍之數里悉揜而困之
　
　
　
　
　
　
　
　
　
　
　三朝北盟㑹編卷一百八十
欽定四庫全書
　三朝北盟㑹編卷一百八十一
　　　　　　　　　　　　宋　徐夢莘　撰
　炎興下帙
　　起紹興七年九月十八日丙午盡其日
十八日丙午金人廢劉豫金人既執劉麟乃馳赴京城
下由梁門外登城以百騎守宣徳門東華左右掖門副
元帥烏珠并三路都統阿嚕伯竒五郎君三騎直突入
東華門問劉齊王何在偽皇城使等錯愕失對烏珠以
鞭擊之徑趨垂拱殿入後宫門問劉齊王何在偽宫人
掲簾應云在講武殿閲射講武殿劉豫毁明堂以明堂
建殿也三帥馳往直陛殿豫遽欲退更衣烏珠下馬執
其手曰不須近有急公事同登門議於是同行至宣徳
門傍遽命偽侍從監門就東闕亭少立烏珠乃麾小校
以小黄馬强豫乗之且曰元帥請到寨中議事豫始覺
其謀撫掌大哭上馬衛從猶數十人三帥露刃夾之而
行過豫偽御馬院命捨馬出梁門囚於金明池廢為蜀
王年六十五豫初僣立以闕錢流傳及置交子立法七
年換至是豫立七年丁未金人率偽文武百官軍民僧
道耆老等拜詔于宣徳門下詔曰勅行臺尚書省政朕
丕席洪休光宅諸夏將俾内外悉荷升平顧自濁河之南
以為隣壌之界灼見先帝舉合大公罪則遄征固不貪
其土地從而變置庶共撫其生靈建爾一邦逮今八稔
尚勤吾戍安用國為寜負而君毋滋民患已降帝號别
應王封罪有所歸餘皆㒺治將大革於弊政庶一陶於
新風勿為奪蹊田之牛其罰則甚不能為詫子之友非
棄如何凡爾臣民當體至意所有餘事件已委所司逐
一下元帥府去處分不盡之事亦就便計議從長施行
仍告逐處咸使聞知故兹詔示想宜知悉宣詔畢二帥
從素隊數十人頂數丈長柄上紫傘立于西朶樓相對
西街偽丞相張昻李鄴范泰等立東朶樓相對趨前欲
拜逹蘭斂身令通事傳言慰勞不須勞來者三然後昻
等次第揖遜謝訖次又依前見烏珠直立或捫耳或捫
面旁若無人不為禮禮畢二帥歸東以數千騎往來遶
大内御街循環不絶仍使小校分行街巷揚言曰不用
爾為千軍不要爾免行錢不要爾五匣錢為爾敵殺貌
事人請爾舊主人來此坐教爾懣快活千軍即日皆散
已起者人馬器甲徑歸東京元來營分願歸農者納馬
逐便金人得豫馬四萬餘匹在京有錢九千八百七十
萬緡有絹二百七十萬疋金二百二十萬兩銀二百萬
兩粮九十萬石方州總數又倍之豫内庭嬪御一百七
十人妊娠者九人麟婢妾一百二十人父子雖外示儉
朴而内為淫泆以獻女獻妻進婢妹得差遣如髙立之
宋揖者紛紛皆是如亷公謹以女奉麟以媳婦伴送麟
以二人進豫豫遂以公謹為偽皇子府准備差委監理
科庫有長葛令侯湜者告其入已贜近萬緡湜計窮遂
飾姪女進豫冀其倖免勘官馬揖觀望從輕擬㫁合除
名勒停豫曰使功不如使過即命湜為帶金牌天使陜
西五路傳宣撫問回就臨汝卒其用心如此在偽位八
年四民凡含齒戴髮上自耆老下至齠齔至倡優無不
日納官錢以内庭種菜出賣京師池塘計荷葉數目猥
屑不可盡言士民凡出語言稍涉時忌者並許人告得
其情告者受賞或遭誣執告者免罪由是小人得志父
子不敢隠語如負擔相遇或相問曰那里去若應云南
頭去便以亂道言語斬之衣着稍或鮮麗又以宋之頑
民尚仍舊態斬之專務以猛濟寛不覺失於大錯劉觀
復劉益皆豫之弟猊乃觀之子悉務聚斂皆乏逺圖唯
益屈己下士踈財重義頗得士卒懽心講武之暇涉獵
書史以儒術縁飾吏事金人亦忌之廢豫日先為所執
先是邢希載毛澄之徒皆以忠言告豫令密通朝廷豫
殺之既廢遷相州留錢五萬命道士修醮謝直言者豫
初僣立奔附者衆識者譏之云濃磨一錠兩錠墨畫出
千年萬年樹悞得百鳥盡飛來踏枝不着空飛去輕薄
子撰造詩曲指為笑端不可勝記豫拘于瓊林苑常蹙
額告達蘭云父子盡心竭力無負上國惟元帥哀憐之
達蘭曰劉蜀王劉蜀王爾猶自不知罪過獨不見趙氏
少主出京日萬姓燃頂煉臂香烟如雲霧號泣之聲聞
十餘里今廢了爾後京城内無一人為爾煩惱做人猶
自不知罪過朝廷還爾奴婢骨肉各與父子錢物一庫
㬠好豫黙然語塞劉之族人劉珏者金鎗班班直人也
豫令知長安到長安日蓬蒿中得二三人珏措置招人
措置屯田之類曲盡其法甚得軍民之情豫廢後金人
復以珏為轉運使來長安諸處人歸之金人懼焉金國
遂以詔命召珏到鄭州藥殺之右從政郎楊克弼作偽
豫傳曰謹按春秋大法聖人書于經褒貶善惡彰著以
昭示後世臣子之觀戒若諸侯之善如美齊桓晉文有
翊輔周室之力成五覇之功則書爵以尊之卿大夫之
忠賢如魯季子來歸有歸國之忠齊髙子來盟仲孫省
難存恤隣國字而賢之宋孔父正色于朝司城司馬死
節之義書官以貴之褒而美之以代其賞樂道人之善
也楚子爵僣稱武王其後縣大夫皆僣稱公聖人書經
善則稱子惡則稱人而正凌僣也如楚人圍宋楚人滅
庸貶而罪之以代其罰衛州吁齊無知弑君自立翬弑
隠公宋萬弑君捷書名以賤之削去官稱除去族氏以
示誅絶彰暴罪惡于萬世今豫雖廢得免萬死為幸然
尚稱偽齊若不誅絶何以昭示懲戒當削去僣號貶其
官除其姓氏作偽豫傳以為亂臣賊子之戒云劉豫字
彦㳺景州阜城人也家世為農至豫始應進士舉元符
中登第累歴縣佐郡屬政和二年遷殿中侍御史少時
嘗盜同舍白金盂子紫紗衣至是方發其夙醜豫因上
自明上皇赦而不問未幾上章言禮制局事上皇批云
劉豫河北村叟不識禮制遂黜為兩浙察訪其謝表云
孰云河朔村俗之人來領浙右亷問之事議者謂豫怨
望之迹已見于此時抵儀真䘮妻翟氏繼丁父憂因家
焉建炎二年戊申今上幸維揚樞宻院張昻與豫有河
朔職司之舊力請于朝欲與一郡時濟南太守張悦遲
留未行使豫起復代之除中奉大夫知濟南府豫欲換
江南一郡而兩府厭其頻數不許謁見乃痛憾而去至
郡惟務酷刑以報私仇而父子隠條犯者皆坐罪建炎
三年己酉金人至山東州郡例多戰守豫遣子刑曹椽
承務郎麟部兵出戰慮金人所圍又令郡倅張東援之
金兵解去遣人啗以利俾令投拜豫與東欲議出城見
金帥百姓遮道願死守不降豫因縋城詣軍前通欵是
年夏金主命豫節制京東兵馬徙東平豫遣使説汴京
留守上官悟叛悟焚書以斬之豫又賂悟左右二人喬
思恭宋愿說悟悟亦從之時金國天㑹七年建炎四年
庚戌濟南有魚人得鱣者豫妄謂神物之應乃祀之夏
五月附豫奸人言北京順豫門下生禾五穗同本以為
豫受命之符於是齊魯之間僉㑹推戴豫亦遣子麟以
重寳賂金帥達蘭左右求僣主而達蘭遂注意立豫詭
辭乞立張孝純金主遂遣使至豫治所問軍民士大夫
所欲立者時獨豫鄉人張浹應之曰願立豫是月戊申
金主遣西京留守髙慶裔禮部侍郎知制誥韓昉備禮
以璽紱立豫冊之曰册命爾為皇帝國號大齊都于大
明世修子禮永貢䖍誠付爾疆封並同楚舊豫遂僣立
於北京其赦文有曰雖無虞舜之明揚幸免成湯之慙
徳其悖逆如此以前宗政寺丞李孝揚權左丞濟南道
判張柬權吏部侍郎兼左丞子麟太中大夫提領諸路
兵馬知濟南府以延康殿學士前宣奉大夫前太原尹
張孝純依前宣奉大夫封開國公守尚書右丞相弟益
為北京留守都水使者王夔為汴京留守升東平府
以為東京改南京為歸徳府豫生于景州守濟南節制
東平僣位大名起四部強壮為雲從子弟應募者數千
人又以境内三代有官為三衛官目曰翊衛勲衛親衞
分三等二年升一等六年即以試弓馬合格人出官是
年乃建炎四年金帥四太子南下回以李鄴李求李儔
鄭億年臣豫以儔為監察御史億年權二部侍郎冬十
月甲午遣孝純等奉寳冊冊前妻翟氏為皇太后妾錢氏為
皇后民間房緡以五釐納官十一月改阜昌元年李鄴
留守東平鄭億年吏部侍郎馮長寜自陳州歸附請立
什一税法除户部侍郎李儔知軍州李俅楊榖縣令是
年依倣金國法鄉各為寨五家為保推土豪為寨長雙
丁籍為出戰單丁夜巡雙丁上教軍州縣市民亦然毎
月軍民縣市之民結為五軍丁軍夜巡雙丁上教月兩
㸃集呈器甲試弓馬合格者補効用正軍不願者聴毎
調𤼵一人即同保四人家備衣粮器甲衣服就本州送
納交于駐劄處兊支錢官無一毫之費惟正軍使放用
官被請給各有差滄州進士邢希載上書乞隂通朝廷
結好夏國密圖金國榜于市云大國聞之與生靈為害
不細斬之又有百姓失其名醉扣門嫚罵豫云劉豫儞
是何人要做官家大宋何負于儞豫又斬之阜昌二年
封子麟為梁國公除尚書左丞相張昻權右丞相廉門
下侍郎冬十月以弟益守汴京李傳知襲慶府東宫官
屬并父老史平僧錄徳真道錄王從簡等奉表請遷都
于汴京僧道賜齋史平補上州文學張東罷右丞范泰
權右丞三年夏四月遷都于汴是日暴風揚斾屋瓦振
動都人大恐曲赦汴京杖罪以下曉示民間今後更不
肆赦不用宦官不度僧尼道士奉祖考于舊太廟尊其
祖為徽祖藝文皇帝又曰衍祖睿仁皇帝親巡郊社從
弟益京兆留守麟以境内僉軍為十二軍在府以參謀
機宜幹當統領議事差委順習差使㫖指使上中下三
等守闕上中下三等効用取士羅網人才置諸左右文
武並雜用不拘限資格偽宣教郎太常博士兼直史館
祝簡進大都賦又進國馬賦豫批文賦正非治天下之
宜尚然自前朝之季上恬下熈人忘監牧國家創業力
為生靈除禍亂致康泰以馬為急務而猶恐官吏軍民
多如舊俗未知盡心于牧圉芻稼之道此賦極陳馬之
為用使讀之者知此為至重而不可忽實有補于馬政
祝簡可減二言磨勘以示無言不酬西京奉先指揮李
英賣玉注椀豫疑非民間物勘鞫之知得之山林中遂
以崇石善為河南淘沙官𤼵掘古今山陵民庶墳墓求
請康之難發棺不盡者取棺中水銀等物以呉俊為汴京
淘沙官發民間埋窖及無主墳墓中物六月大雨遣子
麟代謝相國寺中太乙宫張昻右丞相兼門下侍郎鄭
億年開封府尹誠忠郎許清臣管主殿前司公事秋九
月長星見偽太后死諡曰慈獻宋愿上書言利害豫以
説上官悟之故特錄用之授大總管府差委冬十月李
鄴權右相范恭守左丞改忠翊郎為昭果郎忠訓郎為
昭毅郎李俅言什一稅法利害遷監察御史四年正月
𦵏偽太后于東平賜状元羅秀以下八十四人及第五
月户部侍郎馮長寜監察御史許伯通刪修什一稅法
條式三十二件隨法申明二十二件諸律刑統疏議阜
昌勅令格式與什一法兼行文意相妨者從税法斂九
月學士院馬定國進君臣名分論其畧曰或曰金師再駕攻
圍汴都康王帝弟之親總元帥之任握天下重兵號稱
勤王自冬徂夏遷延六月移屯濟州坐視京師之危畧
無進師之意及汴京失守二帝北遷康王謂天下之在
己逡巡即皇帝位于睢陽自余觀之是耶定國應之曰
非也文多不載豫批馬定國轉一官冬十月李節除右
丞金人攻蜀敗於王師五年夏誠忠許清臣除殿前太
尉拆毁景靈東西得真宗皇帝玉石像碎為二十八段
豫問可作材料否清臣云已㫁首矣麟于是取一段示
右丞相張昻云此真宗皇帝也己卯之五月開聖尼院
三日百姓縱觀九月豫下詔南侵至淮泗遇韓世忠㳺
兵不得前繼聞皇帝親征四太子宵遁調發盡静始遣
人語麟兼行二百四十里抵宿州少安西北大恐麟率
偽臣寮上言嘗謂中原制江表其為形勢與强弱逆順
之理何啻得百二之利也自古王者興起必以河朔山
東之地然後為帝王之真若乃崛起及遁居吳越之地
計其強者能自保一隅偶有不振則中原之兵已進而
墟其國者舉是也故史冊所載如呉為晉所滅陳為隋
所滅周世宗剪伐淮南諸州至宋之初以次就平是也
乞下合屬去處曉示奉豫㫖依六年二月改什一法行
五等税法夏六月汴京地震秋七月毁明堂得金龍之
金四萬兩大同錢三百萬暴風連日屋瓦皆震八月麟
出獵陳留有義黨數百人欲刼之南奔皆法外處死于
汴京以弟復知濟南劉觀知府陽軍冬十月下令民鬻
子依商税貫陌収稅知襲慶府李儔罵丞相張昻豫批
云理合誅戮尚念係昨江南守臣隨軍歸府特以寛貸
追五官天監七年春賜狀元邵世矩(一云邵/光規)以下六十
九人及第改明堂基為講武殿開安上門為衆安門朱
雀門為明昌門景龍門為照逺門秋九月以殿前大尉
許清臣為權大總管府以子麟領行臺尚書令馮長寜
行臺户部侍郎行軍參謀李鄴行臺右相講議軍事𤼵
鄉軍三十萬號七十四萬分兩路南寇東路由荆山渦
口犯定逺宣徽以姪劉猊統之西路侵廬州麟統之偽
詔榜示指斥鑾輿尤甚于五年淮泗之役軍之始行也
知臨汝軍宋䒴部夫到京子麟以後期斬之納其女子
繼豫斬使臣趙倚語人曰已去趙宗矣尋進于濠夀之
間東路猊所統遇楊沂中擒戮悉盡西路麟所統聞猊
敗望風北遁失運車七千兩船七百隻迨歸亡歿散走
者大半器甲交鈔軍須犒設等物不可勝計建炎己未
王師獲捷未有如是之盛也於是猊廢為庶人免復官
徙觀為東路留守以妻弟翟論為南路留守八年夏四
月改保康門為清逺門是月梟鳴于苑又有梟數千鳴
于南庭皆作休也之聲豫惡之命能捕獲一梟者賞五
千五月無雲而雷起龍于宣徳門捫滅宣德二字豫令
修之秋七月聞人南回探報王師欲北征遣宣義郎楊
克弼乞師大金克弼他辭改差户部員外韓元美迪功
郎㳺何金人不許八月望順昌府馳報喜旗至京云江
南劉相公下全軍人馬并淮西兵十餘萬歸附己交収
器甲接納了當九月十三日到京以歸首酈瓊為静難
軍節度使知拱州劉光時為北京大名府副總管王世
忠皇子府前軍統制靳賽左軍統制餘或諸州兵馬副
鈐轄其次皆授諸州准使喚緝捕盜賊劉麟府効用使
臣正軍請受恣縱㫖皆不及朝廷則例皆悔恨獨酈瓊
以為得策麟見王師必欲北征遣參議馮長寜使金乞
併力南侵冬十月壬寅平原鎮濠寨官賁百祥見星殞
不覺失聲驚曰齊帝星墜禍在百日之内同坐執之赴
麟麟問可禳乎百祥曰應天以實不以文惟在修徳麟
聞之豫以為狂士斬之汴京閣門奏僧道見謝辭令拜
豫批依十一月庚子豫以私憾殺汴京富民孟師齊于
東門籍其家資豫遣人乞兵大金金示難色豫乞愈堅
不得已許之俾令先調發齊兵㑹于淮上納麟議事濬
滑之間麟以百騎從是月丁未至河上悉為金擒之四
太子五郎君三路都統以數千騎馳赴梁門登城以守
丙午四太子與三路都統以數千騎守宣徳門二帥從
東華門入逼豫出見達蘭以鞭指騎逼豫于闕亭以羸
馬駞之而去囚于金明池廢為蜀王命百官有司皆仍
舊以偽齊尚書省為金國行臺尚書省散出文榜買賣
不許闗門仍以小校揚言因民所欲皇惑衆聴稱齊王
虐民命廢之放五釐免行錢散鄉軍敵殺報事人交儞
百姓快活儞舊主人少帝官家在此民心于是稍安而
百姓亦不敢擾民(闕/文)不在此數宫嬪一百七十人任身
死者九人其子麟一百二十人父子皆外示節儉之狀
而内放淫泆以獻妻得官進姊妹得差遣如髙之立宋
緝紛紛皆是中間尤甚者如㢘公以女奉麟以子妻伴
之麟併取二人葛令有已贓萬餘緡事發恐不免以女
進豫謂使功不如使過升湜為金牌天使陜西五路傳
宣撫問其淫汙有至于此偽位八年凡含齒戴髮上至
耆老下至齠齔微至倡優無不自納官錢行偶語之禁
喜掊克之酷虐鄙猥不可以一二記其數也有馬二萬
四千匹在京有錢九千八百七十餘萬貫有絹二百七
十萬疋有金一百二十萬兩有銀二百萬兩有粮九十
萬石方州在外劉觀劉益劉豫皆復之堂弟猊為觀之
子皆事掊斂無他能獨益輕財好施禮賢下士與士卒
同甘苦頗有逺畧故廢豫日金人亦忌之俾經畧郎君
以計掩捕其餘貸之苦無故觀至今恣其任便居住偽
后錢氏宣和間為御侍淵聖時出宫聘使臣張保義張
為賊冦錢從賊幾為賊人所殺賣身與豫為針線婢故
舊在宫庭中豫皆取法于錢先是邢希載毛澄以忠言
俾豫密通朝廷不納而害之至廢遷相州豫悔留錢五
十萬醮之十二月甲戌自相州徙上京改封曹王在偽
位八年年六十五
　
　
　
　
　
　
　
　三朝北盟㑹編卷一百八十一
欽定四庫全書
　三朝北盟㑹編卷一百八十二
　　　　　　　　　　　　宋　徐夢莘　撰
　炎興下帙
　　起紹興七年九月十八日丙午盡其日
豫在偽位求言榜曰九月二十日三省同奉聖㫖辭避
無術竟膺重任䝉逺近官吏士庶耆老輳集稱慶顧無
以能副衆誠惟極愧惕念時當草昧事極艱難臨政之
初若涉大水其無津涯更冀官吏軍民耆老凡有所見
陳奏無隠庶補昧隳共圖永濟建元阜昌榜曰十一月
二十三日奉聖㫖王者受命必建元以正始近古以來
仍紀嘉號以與天下更新乃者即位之初有司請尊舊
制朕以大國之好逃避未遑而使命逼臨促立號以今
受命之元用新我齊民之耳目嘉于諸侯共承天休其
於十一月二十三日建元為阜昌元年布告天下咸使
聞知遷都汴京榜曰十二月十八日奉詔書汴京居四
方之上㳺名區奥壌為天下最今所宜都無以易此朕
今以遷都改事未當輕議既而冦盜衰息强梗罷歸闗
輔混同人漸寜謐宅中而據㑹要因舊以建新邦乃其
時矣朕志已定朝議僉協將戒嚴而順動宜先事以示
朝宣布詔音亶孚羣庶已期明年春末遷都于汴凡爾
遐邇知朕意焉立錢后文曰門下朕肇造區宇聿崇正
化之基乃正宫闈允賴坤儀之助爰昭懿範協建丕圖
敷告明廷宣揚顯冊咨爾錢氏性鍾婉静徳茂肅恭嬪
于節制之初喜爾宜家之美慶傳乃祖徳及于民國啟
呉越之王封地鍾斗牛之瑞氣名家濟美逺踰髙宻之
門邦媛流芳益顯臨安之裔建兹創業繄乃協心増厚
人倫思繼闗睢之化敬修婦禮歡承長樂之欣宜正徽
名式資内治禕衣褕翟逺稽周室之儀椒室蘭閨靡效
漢家之侈盖遵典禮非狥私恩於戲惟恭儉可以化淳
朴之民惟憂勤可以副厲精之意書稱媯汭匹虞舜以應
圖詩咏洽陽配周王而受命勉師令徳永播徽音可立
為皇后仍令有司擇日備禮册命施行戒守令親農榜
勅曰朕撫有宇内五年于兹賤末而貴本欲使元元之
民皆趨南畝豐衣足食水旱有儲比屋以厚于今田野
盡未闢閭閻之間儲蓄尚寡抑亦長民之使吏胥督之未
至古者循吏或出入阡陌躬勸耕桑或播或藝悉有
程品用是戶口蕃滋獄訟衰息今郡守縣令所以助朕
致理何獨不能及兹春首播植之時其各勉盡率土之
勞使無遺利農民亦當深念幸脱兵火之厄泰然更生
勿事惰㳺竭力畎畆務遂生生之業以養父母以育妻子
臻于福夀不亦善乎布告天下咸使聞知稱朕力本務
農之意毋忽朕命故兹昭示想知悉刪修計税法尚書
省准内降付下朝請大夫尚書户部郎中兼權侍郎權
給事中臣馮長寜等准尚書省劄子奉聖㫖刪修什一
税法今檢㸃前後指揮削去繁冗類成條式共三十件
并隨法申明二十二件竊惟夏后氏五十而貢殷人七
十而助周人百畝而徹其實皆什一也龍子謂莫善于
助莫不善于貢貢者校數嵗之中以為常樂嵗粒米狼
戾多取之而不為虐則寡取之凶年糞其田而不足則
必取盈焉以此見三代皆行什一之法又無若助之善
者周之衰亂已不能守秦漢而降隨時更變其間雖或
輕于什一而取稅更雜貢賦之類其目亦繁弊亦隨生
所以仲長統極言其弊今通肥磽之率計穡之入斛取
一斗米為甚多一嵗之間有數年之儲不拘大法䂓為
甚輕及一方有警一面被灾坐視戰士之蔬食彌望餓
莩之滿道如之何為君行政惟唐租庸調法為近古貞
觀之際行法甚備其後稍紛更之率變其法總無名之
賦立為定規名曰兩税法陸贄嘗言兩税新制耗竭編
氓日日滋甚是時行之未乆而其弊亦已如此迨宋之
季世遂為民之大蠧權要豪右之家交通州縣欺侮愚
弱恃其髙貲擇利兼併售必膏腴減前税法至有入其
田宅而不承其税者貧民下户急于貿易俛首聴之間
有陳詞官吏附勢不能推剖至有田宅已盡而税籍猶
在者監錮拘囚至於賣妻鬻子死徙而後已官司攤逃
户之賦則牽連邑里嵗使代輸無有窮己折變之法小
折大折名曰實直巧詐欺民十倍掊取舍其所有而責
其所無至于檢灾之蠲放分數方田髙下之土色不公
不實率皆大姓享其利而小民被其害暴君汚吏貪虐
相資誅求百出朝行寛大之詔夕下剥削之令元元窮
蹙羣起為盜滅亡之由可為龜鑑者魯哀以年饑二猶
不足問于孔子之髙弟有若有若對曰盍徹乎又曰百
姓足君孰與不足則見什一仍足百姓之法不可加重
也白圭欲二十而取一孟子對以子之道貉道也又曰
欲輕之于堯舜之道者大貉小貉則見什一乃堯舜之
道不可以輕加也自古在上能行治民之道者無若堯舜
夏商周在下能知治民之道者無若孔孟之徒其所行所
言皆如此則後世天下國家以安生靈為意者其可忽
諸春秋公羊傳曰什一者天下之中正什一行而頌聲
作豈傷其法廢而不復故諄言之以示後世歟恭惟陛
下受天明命拯民于塗炭之中慈儉勤勞務革貪饕為
良化呻吟來謳歌爰自節制諸路深監前弊而欲盡革
之乃酌古先帝王聖賢所行所言什一之税多寡升降
官不定籍唯據民所供嵗入之實數自供若能實他弊
無自生無田不井與助法同賢于夏后之貢逺矣所以
張太平之紀綱立聖化之基址行之數年稍得法意者
公私兼利獨豪右權要不逞之徒病其不能容奸因州
縣奉行間有乖方或煩苛或滅裂致百姓之疑惑厭苦
者乗之肆為浮言力圖沮壊按周制田不耕宅不毛民
無職事者罰以里布屋粟夫家之征今法請佃官田兩
料之後無許虛占不耕妨人請佃者今此輸税議者乃
非之以為太刻按律應輸課税及入官之物而迴避詐
匿不補計所闕准盜論厯代行之未嘗增損今法隠
税者准盜㫁罪議者乃非之云所隠係己物豈可謂盜
誹議藉藉類此多者煽惑衆聴惟冀幸衆情之不安因
之得以揺動成法况自昔有税唯今之税尤合樂輸盖
國家既無池臺苑囿樓觀之役又無聲色玩好宴逰之
侈外無佛寺道院之修崇内無嬖人幸臣之賜予維是
祿官吏者所以圖民治安養軍兵武人置鞍馬器械者
所以為民平禍亂修城池樓櫓唯要緩急保安備河防
邊鄙者唯恐倉卒害民凡民所輸之税一粒一錢一絲
一縷更無妄用盡是還以為民民能知此豈忍有隠豈
復為異議所惑伏望聖慈特降睿㫖付所司鏤版下杜
絶浮言戒勅官吏示以行法之意必堅必信庶幾斯民
感受實恵取進止奉聖㫖依　金人廢劉豫指揮尚書
省帥府議冊　劉豫建號大齊置國之初恐其不能自
保故為隨路分駐兵馬至八年戴念上國大事大勞逺
戍兼齊國有違元議闕乏軍須比年以來益漸減損遂
致艱窘多有逃亡隨路百姓役用各不得息肩與之征
討則兵力不齊為之拊循則民非我有凡事多誤終無
所成况齊人假我國家之力積有嵗年事悉從心尚不
能安民保國論其徳不足以感人言其威不足以服衆
實有乖從初康濟生靈免其荼毒使天下早致隆平之
意反使庶民困苦兩國號令相從相度實為過舉既知
其非豈可不以改置若混同四海之内聖徳廣運濬澤
滂被霜露所霑孰不歸附今臣等議欲定一民心變廢
齊國至于普天下盡行撫綏是為長便奏訖奉聖㫖齊
國建立於今八年道徳不臨室家不保有失從初兩獲
安便之意豈可坐視生民之困苦宜依所奏施行委所
司速為措置有其餘隨擬事件仍相商量行下右奉聖
㫖在前及商量収到隨擬事件開列如後今行下元帥
府照騐前項聖㫖併處分事宜不得有令士庶軍民别
至驚擾早賜安措從長施行須議指揮一廢齊國尚書
省設置行臺尚書省一齊國自來創立重法一切削去
並令依律令施行一知得齊國差使繁重今悉從宜酌
量施行一應據射粮軍人有欲歸農及情願當役使並
從自便一據存留人數各俵散隨州軍依舊支給衣粮
内有從合役置窠坐一切仍舊其有年老殘疾人等雖
是難任軍役其無歸並仰分附舊來養老處所酌量賑
濟勿令别致凍餓一廢齊以前離背郎主被擄逃走人
等若是在本鄉並與親眷團聚之人其郎主更不許識
認或有背夫逃走婦人准上施行只據元將引去女兒
却行分付與父外有舊北來奴婢并妻不在此限一齊
國宫人除劉豫貼行存留外其餘並聼自願出嫁或與
親眷團聚若事無所歸投分付宫觀養濟一内侍人除
摘留合用留守宫禁人外並聽自願隨處住坐一見任
大小職官並隨路押人員各不得侵奪名利一自來齊
國非理廢罪大小職官並與改正叙用或有懐才抱道
隠居山谷之人亦仰所在官司以禮聘召量才任用内
有才徳絶倫者開坐姓名申復以憑不次陞擢一古今
聖賢墳墓祠廟並不得亂有損壊一實在逃亡江南人
等不問是何名目若是却來歸投並免本罪優加存恤
右下齊尚書省可照騐即日尚書省所奉到聖㫖上件
施行據劉豫已削去帝號降封蜀王並設置施行訖行
臺尚書省各有所奉詔書别行降下外照到降封宣㫖
昨以建齊國本圖靖難奈何不當天心至未獲休息與
其害于百姓不若負其一身致有今來變廢仰指揮到
日即速遍牌曉諭隨諭官吏軍民僧道耆老人等仍于
坊巷村寨多行粉壁告示使咸體悉聖恩普救之意及
思多嵗不獲寜居致望太平各安職業毋或敢有二心
因齊國本非自立凡官司所有勾當無非本國公共其
大小職官輒勿誤省㑹妄生驚疑仍仰自今後更切用
心撫循百姓以保祿位各懐忠信仰順天意用荅宸心
當遵守宣㫖厚加撫恤若是執迷不順聽用浮言必當
自詒刑戮仍仰至日立便改正廢齊阜昌年號為天㑹
十五年應州府縣鎮大小官員並勒依舊勾當所令見
今禁勘諸公事并續有詞訟及係官錢帛諸物文移並
依前來體例如法理納放停不得其間却有住滯隠瞞
對致違碍錯失仰准此天㑹十五年十一月日金主廢
齊後差除一張孝純銀青光祿大夫太子太傅開國公
權行臺尚書左丞相一契丹蕭保夀奴行臺右丞相一
金人温師中行臺左丞一燕人張通古行臺右丞一契
丹蕭陳竒大師户部侍郎一燕人張鈞禮部侍郎一燕
人王翬左司郎中一燕人左嬴禮部侍郎一契丹耶律
孝忠吏部侍郎一契丹蕭融刑部侍郎一杜充男杜崇
兵部郎中一被擄宗室趙子滌汴京總判一張叔夜男
仲熊光祿寺丞一偽齊右丞相張昻知孟州一偽齊右
丞相范恭知淄州一偽齊李鄴知代州一偽齊户部侍
郎馮長寜户部尚書一偽齊吏部禮部侍郎鄭億年吏
部尚書一偽齊户部員外郎韓元英許州節度副使一
金人完顔呼沙呼汴京留守一燕人蕭長夀奴汴京副
留守一燕人劉􁀙汴京同知留守一契丹韓睿為都城
警巡使一偽齊河南監酒李儔汴京同知副留守一偽
齊司農寺丞周廷權同知副留守一李成殿前太尉兼
知許州一折可求依舊麟府路安撫使一孔彦舟步軍
都指揮使兼知東平府一張中孚初𤼵豫以節制五路
兵馬令依舊涇源安撫使一張中彦依舊秦鳳路安撫
使一趙彬依舊環慶路安撫使一慕容洧依舊(闕/)　路
安撫使一闗師古召到京依舊知西京一王彦光知亳
州一李世輔蔡州同知一趙榮依舊知宿州一李師雄
馬軍都虞候一王世忠步軍都虞候一靳賽相州同知
一趙買臣依舊南京副總管一酈瓊依舊知拱州一徐
文汴京總管府水軍都統制一劉光時召到京依舊北
京副總管一偽齊殿前太尉許清臣懐州同知一偽齊
南路留守翟倫滄州節度使　進封曹王冊　門下嚴
寶冊以薦鴻名既俯從于衆欲布恩書以敷霈澤宜大
渙于羣生眷予異姓之王夙有同寅之徳聿班明命孚
告于朝蜀王劉豫量大而直方名髙而寛厚早居南服
以直言强諫聞于時頃在東州以智畧英姿長于衆八
年享國一節事君屬運㑹之有終議廢興之大義視去位
如脫屣以還朝若登仙向之富國以强兵何霸王之足
道今也樂天而知命豈得䘮之能移爰因慶賞之行益
永褒封之典昨以陶兵之典易其井絡之封於戲列土
以建侯邦誓已堅于砥礪盡忠以藩帝室心復炳若丹
青茂對寵光永綏福履可進封曹王食邑一萬户實封
一千户仍令有司擇日備禮冊命主者施行謝封曹王
表禮成大冊澤霑普天特列進其封階不遐遺于舊物
望闕拜命闔門知恩伏念臣昔仕季朝徂歴要官昧圖
存固亡之理竭徙薪曲突之忠項氏將亡一范増而不
用周家既勝以箕子之來歸誠有微能爰許大位辭不
獲已服將若何承積年殘毁有餘凡事艱難已極闢寇
賊以置朝市披荆榛而剏耕桑應變投隙以傾挫敵鋒損
己便人以招集散徙忘寢忘食必躬必親倍廣業之惟
勤庶大恩之不玷俄加廢罷之議愈堅措置之心要先
成務于斯邦覬復受知于上國至聞混一之意不待再
三之言即隨使人往受宣命素所抵備復何遲疑八年
辛苦之經營兩手懽欣而分付帝號若釋重負王爵有
感鴻恩自得清閒而北來未嘗徘徊而南望乆安僻地
忽被改封洎捧讀於訓詞若躬聴于御語温其如玉煖
然似春星斗輝輝麗煥然之天道典謨渾渾顯大哉之
王言為軫爨下之焦桐肯棄溝中之㫁木光生懸罄之
室榮張設羅之門兹盖伏遇皇帝陛下徳奉三無仁均
九有敬識百辟之享獨觀萬化之原有功而必見知無
善而常弗棄遂令窘悴得與褒加臣敢不守靖致虚安
時處順何以効涓埃之報惟不為名器之羞臣無任云
云　狀元羅繡南征議　臣聞皇天厭亂所以開聖人
也故必不世之英雄膺時撥亂以新寰海以息兆民陛
下以積累之資出逢否運應天順人肇臨大寶網羅英
俊觀其所以開基創業者至矣然殊未能混一區夏定
宗廟萬世之業臣獨為陛下恥也比復覽聖詔旁求草
澤以南征之議大抵皆碌碌之士辭章泛濫不能盡當
世之務無以副明詔臣今為陛下言之臣觀髙祖起于
匹夫劍㫁白蛇旗標赤幟獵販繒屠狗之軰率瘡痍亡
命之夫兵不餘數萬西攻武闗繫秦王降子嬰以定闗
中暨徙封南鄭鋭意東鄉復與項籍争鋒巨細百戰使
籍馬不停卒斬東城五載而成帝業以臣觀其所以興
者不過于髙明果㫁急擊勿失所以収成功向使髙祖
隠忍遲𤼵將且為敗虜矣尚何敢望天下哉况陛下據
全齊之地挾猛勇之師豪傑之士雲屯霧集劉季君臣
相去萬萬而趙又非猛秦項籍之可比此天亡之秋所
以假手于陛下若不因幾而取之是乃養虎遺患将使
能殖矣今陛下特隠忍而不𤼵者毋乃惑于四議乎臣
願為陛下決之其一曰方以卑辭通舊主告以大金所
迫不得已之意隂結猛勇速求剪伐成即為君敗不失
為忠觀其猛弱而獲福責三王之舉也臣切薄之此雖
三尺之童猶不可欺况為人主哉陛下獨不見張邦昌
之禍乎以彼奉符璽退而復辟猶且為虀粉况又有甚
焉者哉至今天下猶有為邦昌惜者獨臣以為匹夫宜
其殺身且成敗在决斷與其退懼不若不為陛下果欲從此
議以通舊主邦昌之禍及矣非陛下不能患不改爾夫
圖王不成其敗猶霸此可決者一也其二曰彼有强敵
難塞之賂加以冗兵坐食之費俟其凶荒兵老財匱然
後可擊此又不然夫於越檇李之敗困於㑹稽及行成
於呉金玉子女所以為賂者不可勝計然終以滅呉况
宋之所保不下百郡西有三川之饒南有二廣之富増
鑄山之筭倚煑海之利其所以賂大金者不過嵗時聘
問講禮之道而已休兵養士惟思所以報齊若提兵北
顧則我齊一敗塗地間不容髪夫天與不取必有後殃
此可決者二也其三則曰陛下所以王山東者以其間
得民心也若僉而從軍定失民望以臣觀之是不通時
變腐儒之説也夫趙奄有神器垂二百年其于生靈至
渥也一旦猶且忘之况大齊姑息之恩哉且民心日衣
望故主之來所賴大金威惠故無異心使彼和間稍行
将不我援則豪傑四起不待趙氏之兵而齊已誅矣且
民何恤哉如金國之師所請再四盖亦可慮也今幸許
師既無物以勞其來而又不為之佐則誰肯盡心哉使
萬一無敗可也或有不虞則我齊何以為計當因金國
之師僉十州之民刼以征行使見其故主凌遲之甚堅
心大齊不敢妄發及使趙氏不能退其兵而齊終得取
天下此可決者三也其四則曰陛下親臨戎事國事孰
委元子以儲嗣之重亦不宜輕動臣請論之昔唐髙祖
龍飛太原開建國祚皆太宗仗義而動問罪庸主躬親
戎馬平定天下陛下縱未能親臨則莫若以元子行太
宗故亊躬率其師與民除亂使萬世之後尊陛下為齊
髙祖而元子為太宗如或不然則陛下一傳之後而大
臣皆宋之舊臣誰肯竭力以輔少主宜使元子親王成
此戡定之功以結民心以服大臣庶幾我齊得以永祚
傳于無窮此可決者四也四議既決而臣復有六擊之
便今備陳之且兩淮之廣膏腴千里實六朝控扼之地
所以表䕶浙江而不可失者也而又金陵者古之重地
前有長江之險環以太山之固得人以守之則雖窮年皓
首而不可拔彼圖退保呉越畧無意于此殊不知兩淮
失金陵危則呉越不可保矣此天之所以遺陛下臣知
其無能為也若遣兵先據兩淮振威徐泗揺蕩江浙乗
隙投間金陵縱不能全圖而山東為内地陛下可安矣
此地利失其守可擊者一也且國步多艱必圖賢相以
輔庶幾可救隕越而趙氏自播遷之後鉅公碩徳隨民
庶磨滅而所與謀事者不過六七輩吕頥浩横議狂直
失大臣風兼有私門之僻有政事皆為利所移朱勝非
雖老臣然守法具位怯于圖大事秦檜量小而謀大翟
汝文才有餘而量不足趙鼎雖大器然孤身在外進不
容于朝至于范宗尹口尚乳臭驟然登庸言不顧行驕
自貴起又無足道是數子輩皆闒茸之士非宰相才也
况復互為朋黨比相譏詆此去而彼入席不暇煖視政
府如傳舍且以有倉卒之變其君惸惸於上百官從之
於下無有任其責者此宰相非其人可擊者二也且國
家危亂注意在賢將彼用者第皆庸瑣劉光世雖持重
而偏禆不良韓世忠有京西汜上之役不可以言勇至
於張浚尸祿素飱坐與卒伍争利徒能縻費太倉粟是
三子者曾無毫髮功僥冒主知赴身行伍致立兩府之
列挾不賞之疑懐藏弓之忌金珠子女玩嗜滿前驕奢
淫泆以奪其志而又各以權勢相尚互誘軍士結怨連
隙欲其帥先不其囏哉此時將驕而不和可擊者三也
夫兵者國之爪牙弗戢将自焚彼自敗績之後士卒殆
盡不過降烏合之衆招飢悴之夫患生於驕縱治之急
則有合縱之謀緩則生日横之氣間有邊事則各以妻
稚為念彷徨自傷覬覦重賞而後行飢鷹已飽皆將颺去
此兵縦而不戢可擊者四也詩曰大宗維翰又曰宗子
維城而太子者亦天下之大本也彼孤在上既無宗室
屏翰之助又無儲位嗣續之托閹寺竊權勢傾朝野其
不殆哉設有軍事孰與之謀此主孤而内危可擊者五
也夫用兵之道財用為先彼自興兵以來藏無信宿之
錢倉無間日之粟兩浙之間賦斂横出官吏生奸民人怨
望懐僥求之心猶且不已稍有𦂳急不亡何待此兵窮
而財匱可擊者六也且我無或失之疑彼有可擊之便是乃
萬全之師取天下如反掌伏願陛下㫁自聖衷確然不
回從臣議則天下幸甚臣謹上議詔曰勅奉議郎羅繡
朕自乗時創業實賴英議當宁求賢孰為賢者皇天助
順錫我忠良克堅北面之心首建南征之議碩謀逺畧
灼見的情輿論僉從皆所毗倚賜卿絹一百疋日下乗
傳赴闕以候登庸朕當親勒六軍式圖厥事果獲戡定
樂與卿共之秋涼卿比安好否遣書指不多及　金人
節要曰達蘭自宿遷北歸路由東平劉豫不之出迎更
遣人議於達蘭曰豫今為帝矣若相見無拜禮豫嘗拜
達蘭達蘭怒責之盡却劉豫贄獻之物不與之見大憾
而去渤海萬户大托卜嘉過淮揚知軍張渙李成之始
話及劉豫托卜嘉撫掌歎曰某渤海之大族共知也金
人初招某許某開國遼東後被堅執鋭従軍争戰積有
年矣雖一郡之安閒不可得也豫山東守郡爾勢孤援
寡出降而已而今當是任以是較之豈不負某哉　金
人節要曰劉豫委皇子府參謀馮長寜乞兵于金主長
寜具言酈瓊全軍請降自九月十三日到東京具陳過
江自效之理令瓊為鄉導乗勢併力乞兵南下金以廢
豫之議已定慮豫有衆之多陽許有行且遣使馳傳至
東京以防瓊詐降為名立散其衆除金人萬户博索為
元帥府左都監除龍虎衛大將軍河北東路兵馬都總
管河間府尹渤海萬户大托卜嘉為元帥府右都監(大/乃)
(渤海之姓托/卜嘉小名也)左都監博索居太原府陳村新城右都監
托卜嘉居河間府新城起諸路有力軍南下令初下人
莫知其廢豫也於是下詔遣達蘭烏珠托卜嘉提兵以
入川為名之長安擒豫弟益豫之立也髙慶裔推之尼
堪主之金主烏竒邁従之豫知悉出三人又三人金之
最用事者毎嵗厚有饋獻蔑視其他帥長故餘者無不
憾之以謂我等衝冒矢石拓闢土地皆為慶裔輩所賣
矣豫雖有此怨謗而未至廢逐者以烏竒邁在位尼堪
當權慶裔用事耳至是烏竒邁已死慶裔伏誅尼堪繼
亡則豫之廢也必矣豫既廢遷居瓊林苑阿勒巴寨(阿/勒)
(巴金國三路都統豫未廢日金/人留之監豫故屯于瓊林苑)達蘭逼其北行且問豫
所欲之豫請居相及乞魏王宅達蘭逼之行既近相繼
𤼵之燕山又𤼵之中京既而𤼵之上京給太子廟以居
之昔金人初破上京盡屠其城後又以有罪徙其中彼
人視之以為罪地如中國瓊崖之類地居燕山東北一
千七百里乃五代所載契丹安巴堅西樓是也　劉豫
知臨軍汝崖來虎降　王倫髙公繪使于金國回王倫
自金國回報議和之約且曰金許還梓宫及韋太后又
許還河南州軍
　
　
　
　
　
　三朝北盟㑹編卷一百八十二
欽定四庫全書
　三朝北盟㑹編卷一百八十三
　　　　　　　　　　　　宋　徐夢莘　撰
　炎興下帙
　　起紹興八年正月盡六月
八年正月車駕駐蹕臨安府
八日乙未知臨安府吕頥浩乃赴行在
十四日辛丑偽知蔡州劉永夀殺烏嚕貝勒率城中老
少來降劉永夀偽知蔡州為淮西安撫使烏嚕貝勒為副
永夀以小隙劾烏嚕之罪金人移烏嚕為徳州同知未
幾忽報烏嚕貝勒以金人兵三千徒馬來蔡州提轄白
安時請永夀來歸永夀不從曰若朝廷賜我死當死之
懼謀泄即拘永夀勒蔡州兵以待之烏嚕貝勒以其衆
入城不為備安時乗勢盡殺之遂驅城中老少來岳飛
遣張憲等往接納之老少多有復回不來者授安時武
功大夫髙州刺史是時亳州宋超亦來降又中原士庶
以金人廢齊之後多有挈老少來江南兼酈瓊叛兵復
有囘歸者沿淮諸州皆招納應接之不暇矣
二月七日癸亥車駕𤼵建康府　車駕在建康府參知
政事張守常謂建康自六朝為帝王都江流險濶氣象
雄偉正宜據㑹要以經理中原依險阻以捍禦强敵可
為别都以圖恢復毎對必為上言之宰相趙鼎欲還臨
安守與鼎議于都省不合又請對上守曰臣昨日都省
已與趙鼎言之矣陛下至建康席未及煖今又巡幸六
司六軍有勤動之苦民力邦用有煩費之憂願小安於
此以繫中原民心上曰卿之言是鼎獨毅然不能奪守
既而罷去　韓世忠岳飛來朝　王庶為兵部尚書王
庶為兵部侍郎對便殿口陳手畫秦蜀形勢利害奏上
喜之即遷本部尚書
三月二日丁亥詔諭諸路宣撫制置使勵士卒帥守及
監司共濟軍旅　詔曰昔在光武之興雖定都于洛而
車駕往反見于前史者非一用能奮揚英威迅行天討
上繼炎漢朕甚慕之朕荷祖宗之休克紹大統夙夜危
懼不常厥居比者巡幸建康撫綏淮甸既己申固邉圉
將率六軍復還臨安内修政事繕治甲兵以定基業非
厭霜露之苦而圖宫室之安也自今而後應諸路宣司
制置使等其深戒不虞益利士卒常若敵至以聴令帥
守監司其恊心同濟軍務㒺或不勤以副朕經營之意
七月壬辰秦檜為尚書右僕射同中書門下平章事兼
樞密使　制曰忠為天下之賢聖人所以衛社稷誠者
政事之本君子所以治國家故汲黯在朝而邪僻為之
寢謀楊綰入相而豪右以之自化維此鈞衡之任曽何
今古之殊我得其人明告在位具官秦檜秉徳寛裕涉
道淵微守經權而知其通臨大節而不可奪建兹圖舊
付以本兵憂國忘家持心無二獻可替否守節不阿藴
蓍龜先見之明有松柏後凋之操朕念朝夕之誨必資
左右之良在宣帝時有若丙吉魏相在明皇時有若宋
璟姚崇一則同心輔政而漢氏中興一則以道納君而
唐室大競是用擢升右弼進處文昌躐三等之榮階衍
多田之腴賦期盡協恭之美式觀相濟之能於戲啟乃
心沃朕心予欲聞于入告有其善賞厥善汝無怠於旁
招往踐攸司欽承休命　王庶樞密副使先是劉光世
罷軍政酈瓊皆叛張檀葉時貽還金陵朝廷姑息諸大
將不有所興革以王庶素有威望故除為樞宻副使
四月十四日己巳詔遣王庶按行營壘察州縣弛慢失
職者　上委王庶視師江淮調諸路兵預為防秋之計
庶臨𤼵行朝請犒軍於殿司都教塲從之於是便服坐
壇上自大將三衛而下雖身任使相悉以戎服步由轅
門庭趨受命拜賜而出軍容嚴整莫敢仰視聞者聳然
盖自多事而來未嘗行此禮也翌日遂行駐節淮上乃
移張浚前部張宗顔將七千人軍淮西復請於朝授以
節鉞就除淮西安撫使知廬州命巨師古將三千人屯太
平州分淮東軍一軍屯天長一軍屯泗上緩急互相聲
援劉錡軍還駐鎮江專𨽻宻院以固根本岳飛聞庶視
師淮上與庶書曰今嵗若不舉兵當納節請閒稱其壯
節　張燾兵部侍郎　張燾召赴行在有㫖令閤門不
隔班先次引見上慰勞乆之曰卿去止縁張幌燾曰臣
頃者備員後茍有所見事無大小不敢不盡愚衷如内
侍王監乃陛下親近委信之人其擅置御莊事尚論列
不敢有隠豈有宰相親兄自賜身者公論不與之臣若
不言豈不負陛下亦不負張浚上曰卿于交逰且盡忠
若此事主可稱盡心因問朕圗治一紀于兹而収效蔑
然其弊安在燾言自昔有為之君未有不先定其規模
而能致效者臣紹興初始䝉召對首以治道先定其規
模為言于今七年以所為規模者臣未見其一定之説
臣竊觀方今朝廷施設之方朝令而夕改者有矣夕行
而朝輟者有矣今日以為是明日以為非者有矣其事
大體重不可輕舉者莫如六蜚之順動往者前臨大江
繼又退守矣曽未幾年而或進或退豈不為敵人所窺
乎此無他規模不定故也陛下之所朝夕相與論㫁國
事者二三大臣而已而一紀之間命相之制凡十有四
下執政逓遷者亦無慮二十餘人非規模不定任之不
一責之不專致此紛紛乎日月逝矣大計不容復失願
陛下以先定規模為急規模既定未有功效不著上歎
息謂此誠方今之急務朕非不欲立定規模縁宰輔數
易未有定論耳遂擢燾兵部侍郎　金人殺知同州李
世輔家屬李世輔知同州與知華州王世忠謀來歸朝
為其下告變于哲爾格貝勒世忠被殺金人西路元帥薩
里罕來同州欲謀殺世輔而世輔伏兵州廨執薩里罕
率兵南走薩里罕曰君往江南江南方與大金議和大
金以河南之地許還江南江南喜于得地講和必送我
歸本國汝則被害矣世輔曰何以為信薩里罕乃解其
衣於近體褚衣中取出一文字世輔信之遂放薩里罕
命去世輔出奔為金人所追且行且戰其下皆盡世輔
奔于夏國金人遂殺世輔一家親屬
五月劉子羽漳州安置　御史中丞常同言劉子羽陜
西敗事之罪而責之
四日監察御史張戒論和議難成是時有報金人來議
和戊子監察御史張戒上殿進呈第二劄子大畧言自
靖康以來主議之臣皆有膏肓不可治病主戰則諱言
和主和則諱言戰至于守備則不復講專持一家之説
大有誤國家者守備一日不可弛也政使和議成猶不可
况未成乎上曰不如此國家焉得有靖康之禍戒字定
復解州人
六月王庶還朝　有報金人遣烏凌阿思謀來時樞宻使
王庶視師在淮甸有㫖促還朝庶以謂議和非策乃上
章言先帝北征而不復天地鬼神為之憤怒陛下與敵
有不共戴天之仇忍復見其使乎其将何以為心其將
何以為容其將何以為説且彼之議和割地不過畫河
増幣二者而已若曰畫河為界則我之故有安用和為
若曰畫河則東西數千里荆榛無人之地倘我欲宿兵
守之財賦無所從出彼必厚索嵗幣以重困我矣不若
拘其使而怒之章凡五上皆極論其和不便其第五劄
子曰臣准省劄令疾速依累降聖㫖復行在奏事臣縁
在廬州伏暑困臟腑乗騎未得見沿流兼程前去臣昨
以金使入境屢貢狂瞽上䝉聖聴特恩寛貸未賜誅責
使人經過州郡傲慢自尊畧無平日禮數接伴使欲一
見而不可得官司供帳至有打造金醆輕侮肆志畧無
忌憚臣所上封章初言陛下方在亮陰不可遽見使人
且以挫其鋒稜兼于國體為得次言金人講和非其本
心奸謀詭計用之有素次言地界嵗幣事闗利害未易
輕議仰惟睿明必能察其當否區區妄庸何所逃罪然
臣秉資蠢愚心懐憤懣不能自已輒敢有論列章陛下
恕再三之瀆臣聞自古謀人之國者必有一定之論越
人取呉在驕其志秦之取六國在散其從其間雖或出
或入而一定之論未曽易也金人國富兵强所以謀人
之國者曰和而已觀其既以是謀中國方突騎陵京闕初
以和議為辭暨以兵圍城又以和議為辭二聖播遷中
原板蕩十餘年間中原之俗蹂踐幾徧其力戰之心方
靡厭而和議未之或廢也今王倫迎奉梓宫爾而受金
人和議以歸且與其使俱來此可為信乎劉豫雖云僣
竊正名號者七八年一旦逐去金人慮中原百姓或有
反側陜西叛將或生顧望吾一出師必有應者此設為
講和之説仍遣使馬所以欵我者昭昭無疑臣䝉陛下親
擢備位夲兵國之大事不敢隠黙故重為陛下陳其三
策莫如拘其使而怒之彼必加兵我則應之所為善戰
者致人而不致於人是也金人强大自居一日或拘其
使出於意外氣先奪矣負敗可立而待其次願陛下念
不共戴天之仇堅謝使人勿與相見一切使指令對大
臣商議然後徐觀所向隨事酬應最其次姑示怯弱待
以厚禮俟其出界精兵躡之所以掩其不備破之必矣
凡此三策臣晝夜經度類不出此倘陛下採其荒唐用
濟機變則臣于兹事或可陪在庭之末議或以臣言為
濶誕不切于事則臣之知慮窮于是矣不敢復有論説
也臣頃與邊臣大將議論皆云失今日機㑹他日勞師
費財決無補于事功至有云今年不用兵乞納印致仕
者觀此則人情思奮皆願為陛下一戰欲陛下英㫁而
行之至不敢愛死以報萬一不省至是還朝　金人遣
烏凌阿思謀少卿來聘烏凌阿思謀來聘議和也烏凌阿思謀
即蘇瑪拉也宣和中嘗為議使到京師者是也王庶自
淮上還朝思謀到館庶再上章力執前議有曰陛下當
兩宫北狩之後龍飛睢陽匹馬渡江扁舟航海以至苗
劉之變艱難萬狀終無所傷天之相陛下厚矣至今雖
未能克復故疆鑾輿順動而大將列營雲屯百度修舉
較之前日所謂小康何苦不念父母之仇不思宗廟之
恥不痛宫眷之辱不恤百姓之冤逆天違人以事强敵
乎不省思謀不出國書不赴都堂欲宰相就館議事宰
相趙鼎不允思謀迫以歸期乃赴都堂鼎步驟徐進雍
容禮文思謀一見服其有宰相體鼎問所議者何事思
謀曰有好公事商議鼎曰道君皇帝諱日尚不得有甚
好公事鼎問其來思謀曰王倫懇之故來問割地思謀
曰地不可求而得聴大金還與汝鼎以為非好語是日
宰執同知見思謀而樞宻副使王庶不以目視之聞思
謀之語有憤懣不平之氣鼎與思謀議定出國書引見
之儀思謀氣稍奪及引見甚倨上問朝廷數遣使議和
不從今忽來和何也思謀曰大金皇帝仁慈不欲用兵
恐生靈塗炭上曰俟朝廷議之思謀請上自決上令退
館以俟乃召宰相問之鼎堅執不可秦檜順上㫖謂和
為便鼎以二相議不同乞罷宰相不許思謀初入境即
問馬擴所在時馬知鼎州上令急召之至行在俾馬入
館見思謀因叙海上相見之好且屈指舉諸金帥小字
詢其安否思謀皆舉其封諡之號以答之因踧踖不安
時復欲以馬奉使思謀懼其小已也乃謬為言曰馬某
舊往來奉使國中甚敬之今若再遣恐必見留遂信不
遣　王庻論不可講和王庶在都堂與宰執同見金使
烏凌阿思謀等謂思謀之言不遜順必有詭詐不可信且
朝廷待之過矣乃具劄子奏云臣前日在都堂與趙鼎
等同見金使烏凌阿思謀石少卿除臣已有章疏論列金
不可與和及再詢訪得烏凌阿思謀在宣政間嘗來東京
金人任以腹心二聖北狩盡出此人今日天其或者遣
使送死雖虀醢之不足以快陛下無窮之冤今陛下反
加禮意大臣温顔承順臣于是日心酸氣噎如醉如癡
臣未嘗交一談亦未嘗少覘其面君辱臣死臣之不死
豈有所顧惜也臣又竊聴其語詭秘譎詐無一可信問
其來則曰王倫懇之問其事則曰地不可求且金人不
遣使已數年矣王倫何者能邀其來乎且地不可求聴
大金還與汝金人不出自己之意思謀敢擅出此語乎
臣曉夜尋繹此語彼必以用兵之乆人馬消耗又老師
宿將死亡畧盡又其性不測互有觀望故設此策以休
我兵候稍平定必尋干戈今若徇目前以從其請後來
禍患有不可以勝言者矣設若金人未有動作損陛下
威武離散天下人心蠧耗財賦怠惰兵将嵗月易失凶
豐不常所壊者國家之事力所憂者陛下之宗社臣下
無所不可今走道塗號奉使者朝在塗泥暮升侍従居
廟堂作經綸者竊㺯威柄專任私昵豈止可為流涕慟
哭而已哉臣以忠所激肆口所言冒凟天威乞賜誅責
臣不勝願幸不省
　
　
　
　
　
　
　
　
　
　
　三朝北盟㑹編卷一百八十三
欽定四庫全書
　三朝北盟㑹編卷一百八十四
　　　　　　　　　　　　宋　徐夢莘　撰
　炎興下帙
　　起紹興八年六月十七日辛未盡十月
十七日辛未殿中侍御史張戒奏論和議不可成　金
國遣烏凌阿思謀石少卿來議和且有還中原故地還梓
宫及歸淵聖之説殿中侍御史張戒以謂故地梓宫及
淵聖必無可歸之理或恐太后可以還耳乃具奏曰臣
昨五月四日䝉賜對嘗力陳和議恐難成之狀似䝉聖
恩慨然開納且曰卿言善和議成否當置而勿論但嚴
設備目今王倫既回金使隨至兩國之交議謀曲折小
臣不敢與然其畧可耳剽而聞臆度而知也臣備員御
史國有大利害義當盡言况已䝉開納敢不畢其説臣
竊惟今日之議理有可必者盡大河為界復中原還梓
宫歸淵聖此必不可得者也各務休兵音問往復或歸
吾太后此或可得者也兩國之議和猶兩家之議㛰姻
也家聲不敵雖有良媒必不能諧婚姻之好國勢不敵
雖有金使決不能解侵伐之難敵强我弱國勢殊絶事
之可否豈在一使人之口易者可得而難者必不可得
理則然耳其或反是狂癡矣敵國以我為狂且癡則焉
得不侵擾乎臣恐其以此卜我也我若懼以増徳則彼
必以為智而不敢伐昔智伯欲襲衛遺之乗馬先以之
璧衛君大悦諸大夫皆喜而南文子獨有憂色衛君問
之南文子曰無力之禮無功之賞禍之先也我未有往
而彼有以來是以憂也于是衛君修梁津捍邉城智伯
不敢伐我今未有以勝敵而敵初非憚我敵一廢劉豫
而自有中原乃遣王倫回揚言講和且有復中原還梓
宫歸淵聖之意此政所謂無力之禮無功之賞禍之先
也南文子所憂以為喜可謂智乎石勒欲擒王浚而奉
牌牒劉琨郭威欲簒漢室而逃主湘陰恐敵或乗之也
臣揣敵情若非襲我則必恐我或乗其後耳是皆欵我
之意而奈何信之中原之復不復梓宫之還不還淵聖
之歸不歸一言可決往事已可知敵國再使人誕慢于
我臣恐不足以講和而適足以致敵復中原還梓宫歸
淵聖臣子之心孰不願然以兵取之則可以貨取之則
不可非唯不可亦必不得即或得之不過如童貫賣燕
雲之地金人暫去復來財地卒兩失之耳自古豈有兵
不能勝而財可以却敵復國者或兵强而後戰可勝戰
勝而後中原可復梓宫可還淵聖可歸茍力或未能則
勤修厥政嚴設邊備可也不知務此而聴其枝詞㳺説
僥倖萬一乎中原無故自復梓宫無故自還淵聖無故
自歸不勞力而坐享成功臣竊以為過矣事之必不可
者臣既力言之其或可者臣亦妄為陛下謀之輒罄愚
直畫如後乃畫十二條盡切事機貼黄云臣謂淵聖不
可歸而太后或可歸自古伐人之國得其家而歸之者
易得其君而歸之者難君之去來繫于勝負而家則無
與於事理勢固然金人貪婪唯利是視太后有可歸之
理昔太祖常痛恨聞中原陸沉之禍自登極專務節儉乗
輿服用一節簡素别貯供御羨餘之物謂左右曰俟及
三百萬緡當移書契丹贖晉陷敵百姓况陛下為太皇
后雖縮衣節食可也然亦須國勢稍振兵力稍强
乃可望耳齊弱周强而宇文䕶之母遂歸况陛下
尚有大半天下欲報之徳昊天㒺極可不勉哉　御史
中丞范同户部侍郎向子諲中書舍人潘良貴並罷
遺史曰先是秦檜向子諲范同請與金人講和魏矼常
同慮其詐和請善備之潘良貴主戰上命侍從官共議
子諲執講和良貴大叱之及同奏事子諲與良貴交争
于殿上上知同為子諲嬖客必附子諲也因固問同乃
以請和為非而以良貴為是大忤上㫖由是同及子諲
良貴皆罷以為同知湖州同字子正陳州人父安民為
侍御史事哲宗常言蔡京之罪被貶書名元祐奸黨世
多其忠同以政和八年登進士第累官知栁州紹興三
年宰相吕頥浩薦其正直擢侍御史為御史中丞　劉
錡移軍鎮江府劉錡自廬州召還以主管馬軍司公事
移軍屯于鎮江府王庶請之也
三十日甲申張戒奏議務先戰守　朝廷議遣王倫奉
使迎請梓宫殿中侍御史張戒以謂議和務先戰守乃
奏論和狀其大畧云臣為朝廷計外則姑示講和之名
内則不忘決戰之志名則不忘決戰之志而實則嚴兵
據守此誠至論而臣之所以前後進言於陛下者也自
古能守而能和者有矣未有不能戰不能守而能和也
又曰使真宗無達蘭之捷仁宗非慶厯之盛雖有百曹
利用百富弼豈能和哉又曰茍不能戰又不能守區區
信誓豈足恃也上甚納之
七月王倫加端明殿學士使于金國以請梓宫金人遣
烏凌阿思謀來故復遣王倫也
八月八日辛酉詔申飭邊備詔曰日者復遣使人報聘
上國申問諱日祈還梓宫倘應疆場之人未諭朝廷之
意遂弛邊備以疑衆心忽于逺圖安于無事所以遏奔
衝為守備者或至濶畧練甲兵訓士卒者因廢勤求保禦
乏善後之謀臨敵無決勝之策方秋多警實軫于衷爾
其嚴飭屬兵明告部曲必謹必戒無忘捍禦之方愈逺愈
堅更念長乆之計以求無窮之固以成不拔之基凡爾
有官咸體朕意　巨師古軍和州　馬(闕/)為沿海制置
使軍于鎮江府
九月韓世忠張俊岳飛來朝　參知政事劉大忠罷為
資政大夫知處州　先是金人遣使來講和好也劉大
中附合趙鼎之議以為不可秦檜怒令蕭振言其罪罷
其參知政事以資政知處州
十月劉錡來朝　趙鼎罷為檢校少傅奉國軍節度知
紹興府兼浙江安撫使　金人有許和之議上與宰相
議之趙鼎堅執不可講和之説秦檜意欲講和一日朝
殿宰執奏事退檜獨留身奏講和説且曰臣以為講和
便上曰然檜曰講和之議臣僚之説皆不同各持兩端
畏首畏尾此不足以㫁大亊若陛下決欲講和乞陛下
英㫁獨與臣議其事不許羣臣干與則其事乃可成不
然無益也上曰朕獨與卿檜曰臣亦恐未便欲望陛下
更精加思慮三日然後别具奏稟上曰然又三日檜復
留身奏事如初知上意欲和甚堅猶以為未也乃曰臣
恐别有未便欲望陛下更思慮三日容臣别奏上曰然
又三日檜復留身奏事如初知堅確不移方出文字乞
決和議不許羣臣干與上欣納鼎之議不協遂罷宰相
出知紹興府首途之日檜乞奏備禮餞鼎之行乃就津
亭排别筵率執政俟于津亭鼎相揖罷即登舟檜曰已
得㫖餞送相公何不少留鼎曰議論已不協何留之有
遂登舟叱篙師離岸檜亦叱從人収筵㑹而歸且顧鼎
言曰檜是好意舟已開矣自是檜有憾鼎之意
　
　
　
　三朝北盟㑹編卷一百八十四
欽定四庫全書
　三朝北盟㑹編卷一百八十五
　　　　　　　　　　　　　宋　徐夢莘　撰
　炎興下帙
　　起紹興八年十一月二日甲申盡二十日壬寅
十一月二日甲申張戒奏論金人遣使詔諭江南事金
人遣張通古為江南詔諭使蕭哲為明威將軍以副之
朝廷遣起居舍人范同為接伴使且入境甲申張戒以
臺官本職上殿因進劄子云臣昨疏十二事陛下雖嘉
納朝廷未嘗施行示弱招侮理在必然王倫遽回邀金
使有江南詔諭使及明威将軍之號不云國而直云江南
是以我太祖待李氏晚年之禮也曾不得為孫權乎一
則明威此二者何意敵云詔諭臣不知所諭者何事敵
若果欲和則當以議和之名來而何詔諭之有臣觀金
使今日之事與前日大異禮必不屈事必不從臣為朝
廷計上策莫如峻辭拒之其次且勿遽渡江先問其官
名何意詔諭何事禮節事目議定得其實而後進退之
尚可又曰臣自乙夘嵗論戰必敗去秋凡三年而後騐
臣今又謂和無成豈唯無成終必致侮亦願陛下訃之
是日午漏戒再具奏曰臣昨十七日面奏臣觀今日朝
廷措置太后雖有可歸之機未必有得歸之理䝉聖問
何故臣奏乞候王倫回日為陛下謀之又云主戰主和
政如醫者喜用大寒大熱藥夫寒熱豈可專用一物用
藥貴對病議論貴中理臣謂今日和戰二議雖不可盡
廢要不可專主獨有嚴兵謹守此議可專主耳
三日乙酉張戒奏論和議利害乙酉張戒再奏大臣謀
國只當自勉不可僥倖偷安果得偷安猶可但恐屈辱
已甚而偷安亦不得耳講和而是則可以息兵非則適
以招敵也　禮部侍郎曾開奏論不當講和有報金
人遣張通古持詔而來禮部侍郎曽開以謂不當忘仇
讐而講和好乃具劄奏曰臣聞越王勾踐因夫椒之敗
棲于㑹稽切齒忿惋不忘報復雖卑辭厚禮臣妾于呉
奉幣貸粟外示衰弱然勞身焦思坐卧仰膽折節下士
陰為兵備者二十有二年乗吳之隙一舉而滅之㑹諸
侯而致貢于周横行江淮號稱霸主此無他堅大志而
謀先定故也楚地方千里帶甲百萬戰勝攻取嘗雄于
諸侯而惑於張儀之言貪歸商於之地東絶强齊之好
西受暴秦之欺懐王入闗而不歸頃王逃歸而不恥甘
心侵侮日益顛錯土地蹙削國祚衰微終至併吞取笑
後世此無他貪近利而忘逺圖故也今金人之于國有
秦人欺我之意而我之待彼也無越人報呉之心信其
詭謀僥倖講和稽之前古為可憂攷之今事為難信而
朝廷不思有以伐其謀方且忘大辱甘臣妾貶稱號損
金帛以難得之時為無益之事可不為慟哭流涕哉書
曰不作無益害有益又曰朕志先定詢謀僉同鬼神其
依龜筮協從今欲鞏固宗社保守疆圉安輯黎元經畫
國事若陛下不先定志不去無益其何以成功乎夫敵
人之言不可信也自用兵以來信使方至兵輒隨之皆已
然甚明之騐不待攷諸古而可知况今金人之在京師
者方見建鎮南之號増屯戍之守置戰艦備糗糧簡雙
丁無非為入攻之計而我乃日夕冀望和議之成豈不
惑耶恭惟陛下仁孝誠至哀慕深切則迎奉梓宫之使
不得不遣今既再往矣梓宫之來杳然無期而託以議
和虚費時月使彼可決何必紛紛為他説乎竊聞金使
方責我以招降之事是求瑕釁隙豈非自取哉伏望陛
下以越為心以楚為戒無忘大恥無惑和議堅心定志
一於自治使政事修于内兵將强于外則雖不求而自
和矣貼黄云臣竊見金使之來所繫甚大内外臣僚章
疏劄子論及此事者願陛下悉以降付三省樞宻院使
輔國大臣集侍從官預加熟議使應酧之間不至失誤庶
無後悔
十九日辛丑令侍從臺諌詳思講和利害條奏　金國
使張通古蕭哲入境上欲屈己就和已與秦檜議定更
令侍從臺諫詳思條奏乃降㫖曰有大金遣使至境朕
以梓宫未還母后在逺陵寢宫闕乆稽汛掃兄弟宗族
未得㑹聚南北軍民十餘年間不得休息欲屈己就和
在廷侍從臺諫之臣其詳思所宜條奏來上限一日進
入　禮部侍郎曽開奏不當講和右臣伏奉今月二十
日詔㫖(云云/)臣䝉器使叨冒侍從待罪禮司欲進一言特
建一論則臣有僣越之罪今臣幸䝉詔訓條具利便以
聞臣不避斧鉞之誅醢葅之罪極言切論之且金人之
論議必不出此策欲窮我國欲慢我勢欲弱我兵講和
而用事釋怨以興師臣恐此羈縻之道當思雪憤之恥
臣伏見陛下三遣王倫迎梓宫費耗巨億終無梓宫之
還臣子莫不聽信金國豈有講和之意是故嵗中兩遣
使者來臨欲議割地之禮今朝廷信此之言倫故傾心待
之今陛下降睿㫖條具來云欲使陛下委質于彼者且魏
祖欲并孫呉諸將欲迎之魯肅建策于孫權曰肅可迎
操將軍未可且肅迎之操當以肅還鄉黨品其名位不
失作下曹執事将軍迎之將安歸乎且一孫權尚思一
戰終峙呉國况陛下承藝祖撥亂戡定之區列聖秉成
守文之業豈不揆此恥也今敵建議増嵗幣之語又是
奸詐也是故敵嵗中多來此觀我釁而不操我策豈不
竭我力而慢我兵哉臣未喻其言也且嵗幣乃邦賦之
餘則可以供之昔章聖不欲竭我力而付之敵富弼乃
議榷場之貨年有五十萬所収乃其地所入章聖故出聖
㫁今遽得之故疆費用幾何陛下竭民之膏血而緝理
之京師乃諸夏之本也陛下豈不欲都以正人君之號
立宗社而清宫室修園寢而迎淵聖蕭條之餘供此不
貲之費幾年而得安何年而得臻定國用稍有不前則
劉豫是其規模也臣願陛下睿㫁挫其來使豈不幸哉
臣為陛下策之今我兵革利堅有憤威之勇效死之力
嘗膽思奮是故敵有和之議陛下戒諭諸軍將増修武
備牢固邉陲揚征討之令豈不人人願死于敵場既我
増修武事以觀其釁乗機進兵則都邑非敵敢有也即使
和議可成陛下不去尊稱但據古禮以待之則亦不可
廢兵而專俟命於彼也皇天臨照此心事無不濟矣若
屈志于敵臣願刎頸以謝衆議願陛下察之臣具此數
言未盡愚心續當面謝進呈以聞謹奏　禮部侍郎曽
開罷為寶文閣待制宫祠曽開奏論不當講和與彼國
共事不報開見秦檜具言不可通和之狀檜不答開引
石晉奉契丹之禍以証折之檜怒曰侍郎知故事檜獨
不知耶開以言不從乞即罷去遂除寶文閣待制宫祠
　尹焞除禮部侍郎兼侍講　制曰得遺賢而萬邦寜
舉逸民而天下服自季次原憲與㳺俠以争先而蔣詡
薛方亦稱述之未廣流風既逺此道寖衰我得其人躋
諸近列具官尹焞口泉百氏腹笥九經先王遺言聞諸
師訓君子所養得自躬行盖動静之有度(闕/文)申公已老
屢辭加璧之招裴秀居申時赴追鋒之召奏篇迭上聖
道益明顧兹槖鑰之中謀我佚賢之地擢居宗伯仍
侍金華往其欽哉服我休命尹燉以太常少卿兼崇政
殿説書燉方以疾告在都中禮部侍郎曽開以待制宫
祠罷去遂除焞為禮部侍郎除張絢為太常少卿焞即
以太常少卿職事交代與絢力辭免乃以待制提舉萬
夀觀
二十日壬寅兵部侍郎兼權吏部尙書張燾條奏屈己
就和利害兵部侍郎張燾奏准都省送到劄子一道云
云臣竊惟金使之來欲議和好將歸我梓宫歸我淵聖
歸我母后歸我宗族歸我土地人民其意甚善其言甚
甘以為信然竊攷其説盖以謂彼非畏我甲兵之盛也
憚我土地形勢之强也而遽有此議其敵人之心未易
測也論者謂中原之地彼自知決不能有也故有此議
又謂彼因廢豫人心遂疑懼我乗間恢復土地故有此
議又謂契丹林牙漸有興復之勢彼既與我為深仇非
施大恩於我無以結無窮之援也故有此議又謂彼國
土厭兵為日乆矣始務休息故有此議又謂金主已死
新主之立懼不敢當推避再四與國人約必盡歸我父
母宗族國人許之然後敢立故有此議凡是數者言皆
有理敵計果出于此可謂善自為謀矣此陛下所必信
無疑欲屈己而聴之也然兹事體至大振古所無豈敵
能為實闗天意臣請一為陛下推原之傳曰天將興之
誰能廢之又曰天之所壊不可支也然則自古有天下
國家者其治亂興廢曷嘗不本于天我祖宗受命光有
天下奕世載徳百數十年不幸至宣和間天下之亂極
矣天用降禍于我國家以致靖康之變二帝播遷九族
轉徙宗廟隳廢陵寢丘墟土地陷沒天下板蕩是豈人
力能為哉上天假手於敵而已矣今敵一旦盡欲以歸
于我亦豈人力之所能為哉髙髙在上必有監此者矣
由是言之今日之議使天未悔禍則未見其可使天既
悔禍則無所不可豈彼國所能輕哉臣請考人事以騐
天意陛下龍飛濟州天所命也敵騎屢薄行闕卒以無
慮天所保也嵗在甲寅一戰而敗金師天所贊也是盖
陛下躬履艱難側身修行布徳立政上當天意而天祐
之所致也臣以是知上天悔禍盖有日矣中興之期亦
不逺矣伏願陛下姑少忍之益務自修益務自治益務
自强以享天心以聴天命以俟天時時之既至吉無不
利則何戰不勝何攻不克何為不成何功不立梓宫何
患乎不還淵聖何患乎不返母后何患乎不復宗廟陵
寢何患乎不能繕修南北之民何患乎不能混一今此
宣議姑惟聴之而無必信之可也彼使既已及境勢固
難拒使其果有願和之意如前所陳如我所欲是必天
誘其衷使之悔禍必不復强我以難行之禮而在我者
之事則亦無患乎不成若其初無此心二三之説責我
必不可行之禮而要我必不可從之事其包藏何所不
有安知非上天堅我復仇之志便當命將起而應之此
臣區區之過見也其他利害羣臣數能言之臣不復陳
願陛下㫁自淵衷毋取必于敵而取必于天也若乃畧
國家之大恥置宗社之深仇躬率臣民屈膝於彼北面
而臣事之以是而覬和議之必成非臣所敢知也上覽
奏曰朕非不知此第興兵以來殆將一紀無辜之民肝
腦塗地朕兼愛南北實所不忍故不憚屈身以成和卿
第思之燾退遂有再上章之意　吏部侍郎魏矼條奏
屈己就和利害吏部侍郎魏矼奏臣准樞宻院劄子聖
㫖以大金遣使至境意欲屈己就和令侍從一詳議思
所宜條奏來上臣捧讀再四不覺涕泗之横臆也仰惟
陛下悼梓宫之未還念母后之在逺傷陵寢宫闕之乆
稽汛掃思兄弟宗族之未得㑹聚痛南北兵民之未得
休息意欲屈已就和誠有不得已者然臣聞天下大戒
二事親惟孝事君惟忠所宜奉以周旋不可失墜者也
陛下為親而屈孝誠至矣羣臣事陛下其得不盡忠乎
臣素不熟敵情不知使人所需者何禮陛下所謂屈己
者何事聞諸道路之言謂金人頃立偽齊使之屈膝令
受北面之禮靡所不至嵗時之貢靡所不取金需于我
謂必盡然以事料之其間必有不可從者如屈膝受令
則大不可從者也賊豫本匹夫爾為金人所立恩莫大
焉北面拜舞禮亦宜之陛下承一祖七宗基業海内愛
戴一紀于兹天命有歸何藉于金國乎傳聞奉使之歸
謂金人悉從我所欲不復有所需其誠然耶必無難行
之禮以重困我陛下何用過為卑辱以取輕侮乎如或
故為不可從之事先有所要則其詭詐之情固可見矣
倘或輕易從之屈膝受令他時反為所制號令廢置将
出其手一有不從便生兵隙予奪在彼非計之得也雖
使還我空地如之何而可保雖欲寢兵如之何而可寢
雖欲息民如之何而可息是又衷甲刼盟之智前史載
之詳矣庸得不慮乎且禮經復仇之義臣未暇論也姑
以人主之孝論之孔子稱明王之孝治則曰天下和平
灾害不生禍亂不作故以一人有慶兆民賴之為天子
之孝方今宗廟社稷惟陛下是依天下生靈惟陛下是
賴陛下既欲為親少屈更欲審思宗社安危之機與夫
天下治亂之所繫攷之古誼酌之羣情擇其情可乆行
者行之其不可從者以國人之意拒之庶幾軍民之心
不至懐憤且無噬臍之悔也宗社安而國家可保此非
天子之孝乎紹興三年金使遽至朝廷數遣官報聘明
年使人方且交馳而金兵侵淮甸矣天啟陛下之心六
師鱗次江上力為戰守之具其冬魏良臣等以使事回
金人約再遣使大為誹謗之語陛下悟其用計使不復
遣敵遂引去臣是時以居言路屢陳自治之䇿前後數
千言不過内修政事外備强隣章疏具在可考而知今
陛下因金使之來博詢在廷愚初不知和議曲折顧將
何辭以對抑聞孟子云左右皆曰不可勿聴國人皆曰
不可然後察之見不可焉然後去之如此然後可以為
民父母所謂國人者不過萬民與三軍耳縉紳與民一體
将與三軍一體今陛下詢于搢紳民情大可見矣惟三軍
之心未知所向和戰國之大事豈可不訪之兵將乎欲
望聖慈速召大將各帯所部近上統制官數人同來以
屈己之事廣加訪問以塞他日意外之憂彼或以為不
可亦能鼓作其氣益堅守禦之備也帝堯稽于衆捨己
從人以成帝業苻堅不從舉國之言終致淝水之敗利害
較然明甚固知陛下孝思之切力能就和而臣所言如
此誠以陛下之深知不敢有隠以為己私也孟子曰君
如彼何哉强為善而已矣惟陛下留神幸察
　
　
　
　
　
　
　
　
　
　
　
　
　三朝北盟㑹編卷一百八十五
欽定四庫全書
　三朝北盟㑹編卷一百八十六
　　　　　　　　　　　　宋　徐夢莘　撰
　炎興下帙
　　起紹興八年十一月二十一日癸夘盡二十五日
　　丁未
二十一日癸夘兵部侍郎兼權吏部尚書張燾率侍從
官上疏　是時侍從臺諌各以己見應詔㫖奏聞於是
吏部尚書張燾率侍從官同進剳子曰臣等聞之傳曰
聖人與衆同欲是以濟事故自古人君設施注措未有
不以從衆而成違衆而敗者伏見今日屈己之事陛下
以為可士大夫不以為可民庶不以為可軍士不以為
可如是而求和臣等竊惑之仰惟陛下獨以為可者謂
梓宫可歸也淵聖可還也母后可復也宗族土地可得
也故不憚一屈以建非常之功此陛下之聖孝也國人
不以為可者謂金人素多變詐今持虚文以來而梓宫
未歸淵聖未還母后未復宗族土地未得何以遽為卑
辱之事以咈公論也以陛下聖孝固無所不盡然天下
公論又不可不從使天誘其衷敵果悔禍惟我之從而
梓宫已歸淵聖已還母后已復宗族土地皆已得之則
兩國通好經久之禮尚有可議豈有但信其虚言一未
有所得而遂欲屈膝以從之乎一屈之後将舉國以聽
之臣等恐彼之所許未必可得而我之為國日朘月削
遂至不可復支矣臣等竊聞敵入境伴使北向再拜問
其起居此故事也然軍民見者或至流涕夫人心戴宋
如此雖使者一屈猶為之不平况肯使陛下不顧羣議
斷而行之萬一衆情不勝其忿而王雲劉晏之事或見
于今日陛下始有追悔之心恐已晚矣傳曰衆怒難犯
專欲難成有二難以立國亂危之道也臣等職在論思
竊聞輿議不敢緘黙伏望聖慈俯同輿情毋遂致屈而
緩圖之不勝幸甚上覽奏愀然變色曰卿言可謂納忠
朕甚喜士大夫盡心如此然朕不至為金所紿方且審
問虚實燾等謝　館職官上疏論和議未便左奉議
郎祕書省著作郎臣胡珵左奉議郎守尚書司勲貟外
郎兼史館校勘臣朱松左朝散郎行祕書省著作佐郎
張明左宣教郎祕書省著作佐郎臣凌景夏左奉議郎
祕書省正字兼史館校勘臣常(闕/)左宣教郎秘書省正字
兼史館校勘臣范如圭謹齋沭裁書昧死百拜獻于皇
帝陛下臣聞聽魯仲連而罷新垣衍帝秦之議者魏安
僖王是也甘啇於之詐而受張儀割地之欺者楚懐王
是也恭惟陛下聖明天縱博貫古今是周宣光武中興
之主也豈有不及魏安僖王而下同楚懐王者哉臣之
所弗信也傳曰主憂臣辱主辱臣死前者上皇訃聞陛
下方宅大憂天下受其辱矣今者聞道路口語籍籍審
如是特辱在陛下之身臣等得其死為有名之時也人
誰無死為君父死之為有宋宗社死之為古今臣子忠
孝大訓死之豈為無名乎或難臣曰子之言新垣衍張
儀之說是也然今日之事且不與楚魏同何也王倫之
言将歸我梓宫歸我淵聖皇帝歸我天枝之族屬歸我
中原之故地重質以要我大義以動我是國人顒顒望
之十年而未能致者曽無亡矢遺鏃之費一朝而獲雖
使主上為是一稽顙屈膝焉宜無所愛也豈與夫蘓秦
倉卒之謀張儀捭闔之論同日道哉臣曰固也昔者劉
項相持滎陽成皋之間常置太公俎上約髙祖降矣為
髙祖者信其詐謀而遽屈則分羮之語不敢出諸口而
天下亦非劉氏有矣惟髙祖不信不屈日夜思所以圖
楚者而天下戮力焉故至于漢有天下一半諸侯皆附
楚兵疲盡而割鴻溝東西之約自至太公吕氏自歸故
敵不至於窮蹙敗亡之迫而與連和者古無有也臣聞
四太子者方據汴都晏然撫有中原之民闗輔淮楚之
備未始一日撤而戍卒各不下數萬屹然不移彼方秣
馬而厲兵有未可圖之勢彼亦何憂何恐而一旦無故
與我連和憣然若是何為也哉顧易曉爾彼恃夫蠶食
之威動輒得志而我甚易喜故為和之說以侮我又慮
我訓兵積衆蓄銳俟時而事有不可測之者故不得不
為和之說以撓我中國民力日就困竭而金使之至無
已時盖坐弊敵國疲於奔命無出此計者不憚一費而
獲永寕猶之可也今年秋如是矣冬又如是矣明年又
如是子産之言曰用幣必百兩百兩必千人幾千人而
國不亡臣所不忍聞也殫竭膏血以養驕惰之兵屯戍
不用鬱其憤憾緩急曰講和講和使此輩一旦藉口而
召亂将何以弭其變哉故臣嘗謂秦之行成金之和使
兵家用之百勝之術也六國不悟行成割地之無厭故
至于社稷不血食國家不悟金使講和之得䇿其禍豈
可勝道哉而况敵國無厭所從來久恃強侮弱彼其志
不在小豈可嗜其甘言信之不惑其料事亦疎矣彼以
和之一事得志於我十有二年矣以覆我王室因以弛
我邉備以竭我國力以解體我将帥以懈緩我不共戴
天之讐以絶望我中國謳吟思嘆之赤子奈何至今而
猶未悟也陛下躬曾閔之行受金人之侮不過曰使我
獲伸東朝一日之養於天下是亦足矣未遑卹他臣恐
聖慮未必得所求而禍生於意外之所未嘗防也豈可
不為寒心哉信如道路之言則金人之要我至不遜也
至無稽也是坐而降我也艱難以來彼茍可以毒我者
無遺力矣獨欠約我一事耳今不慮而從之且梓宫何
在在境已乎母后何在淵聖皇帝何在在行已乎中原
故地版圖何在在使者所已乎陛下奈何不顧祖宗社
稷二百年付託之重将不慮而從輕以萬乘之尊冒險
而徼倖彼金人茍獲濟其不遜而藉躪以逞将焉避之
哉劉豫之監甚未逺也當是時累百王倫何補救敗之
際而倫之在金為功臣矣可得而追戮哉子思曰人主
自臧則衆謀不進事是而臧之猶卻衆謀况未必臧乎
故曰聖人甚禍無故之利不可不察也臣等疎逺小臣
然于行在與備一官司之列坐縻廪祿無以報大賜情
迫理極義不愛身冒干雷霆甘俟斧鉞臣等無任惶懼
激切屏營之至　勾龍如淵為御史中丞宰相秦檜方
主和議力賛屈己之説以為此事當由聖斷不必謀之
在庭上從其議已定而外論紛然羣起以攻之檜大懼
起居舍人勾龍如淵獻計於檜曰相公為天下大計而
羣說横起何不擇人為臺官使盡擊去則相公之事濟
矣檜大悟遂擢勾龍淵如為御史中丞人皆駭愕
二十五日丁未樞宻院編修官胡銓上書乞斬秦檜孫
近王倫書曰臣謹按王倫狎邪小人市井無賴頃縁宰
相無識遂舉以使金專用詐誕欺罔天聽驟得美官天
下之人切齒唾罵今日無故誘致金使以詔諭江南為
名是欲臣妾我也是欲劉豫我也劉豫臣事金人南面
稱王以為子孫帝王萬世之業牢不可拔一旦敵人改
慮捽而縛之父子為擄啇監不逺而倫乃欲陛下效之
夫天下者祖宗之天下陛下之位祖宗之位也奈何以
祖宗之天下為金國之天下祖宗之位為金國藩臣之
位陛下一屈膝金人則祖宗社稷之靈遂將不祀祖宗
數百年之赤子盡為敵有廟庭之宰輔盡為陪臣天下
士大夫皆當包羞淟涊不知有氣節而敵人無厭之
求安知不加我以無禮如劉豫也哉夫三尺童子不拜
讐敵堂堂大朝相率而拜讐敵曽不若童穉之羞而陛
下忍為之邪倫之意乃曰我一屈膝則梓宫可還太后
可復淵聖可歸中原可得嗚呼自變亂以來主和議者
誰不以此說㗖陛下然而卒無一騐則敵之情偽已可
見矣而陛下尚不覺悟竭民膏血忘國誓讐而不報含
垢忍辱舉天下而臣之甘心焉就令敵决可和而盡如
倫議天下後世以陛下為何如主也矧金人變計百出
而倫又以奸邪濟之則梓宫决不可還太后决不可復
淵聖决不可歸中原决不可得而一屈膝不可復伸國
勢凌夷不可復振可不為慟哭流涕長太息哉向者陛
下間闗海道危如累卵尚不肯臣敵况今日國勢既振
諸将盡銳士卒思奮如今日金人奔馳偽豫入冦固嘗
敗之于襄陽敗之于淮上敗之于渦口敗之于淮陰較
之前日蹈海之危固已萬萬不侔倘不得已而至于用
兵則吾豈遽出金人下哉今無故欲臣之屈萬乘之尊
下穹廬之拜三軍之士不戰而氣已索此魯仲連義不
帝秦非惜夫帝秦之虚名惜天下大勢有所不可也今
内而百官外而軍民萬口一談皆欲食倫之肉謗議詾
詾陛下不聞正恐一旦變作禍且不測臣故謂不斬王
倫國之存亡未可知也雖然倫故不足道也秦檜為心
腹大臣而不為之計陛下有堯舜之資檜不能致陛下
於唐虞而欲導陛下為石晉頃者禮部侍郎曽開等以
古議折檜檜乃厲聲折之曰侍郎知故事我獨不知則
檜之遂非愎諌已自可知而乃建議命臺諌侍臣㑹議
可否盖畏天下議已令臺省侍從共分謗耳有識者皆
以謂朝廷無人吁可惜也管仲當齊桓時九合諸侯一匡
天下南抑強楚西摧秦晉孔子嘉之秦檜大國之相獨不
能尊主庇民建萬全之策反含羞忍垢以求生耶則檜
也不惟陛下之罪人實管仲之罪人也孫近附檜遂得參
知政事天下望治有如飢渇而近伴食中書漫不知可
否檜曰金可講和近曰可和檜曰天子當拜近曰當拜
臣嘗至政事堂三發問而三不答但云已令臺諌侍從
議之矣嗚呼身為參政不能賛佐大治徒取充位如此
若敵騎長驅近豈能折衝禦侮邪竊謂秦檜孫近亦可
斬也臣備員樞屬義不與檜等共戴天區區之心願斬
三人頭竿之藁街聽臣之計覊留金使責以無禮徐興
問罪之師則三軍之士不戰而氣倍不然臣赴東海而
死寜能處於小朝廷而求活邪書奏市井間喧騰數日
不定秦檜上表待罪有詔檜無罪可待乃復治事銓遂
罷　王庶論和議劄付第一劄子曰臣竊聞王倫自金
國奉使回及金國遣使前來将到行在臣先奉聖諭前
來江淮措置邉防莫獲親詣黼座與聞國論臣承乏樞
庭不得黙黙自已輒貢愚衷冒凟天聽臣聞無故請和
者謀也究觀金人侵軼嵗逾一紀前來乘全勝之勢直
擣江淮我國之師未嘗不退縮以避其鋒逮至紹興甲
寅冬偽衆深入駐兵淮南陛下親征致彼奔潰而去又
丙辰冬敵人傾國南向陛下再統六師壓江南表裏之
衝皇威大振偽豫始知所畏於是遣使告以徽宗皇帝
顯肅皇后訃音彼若果篤隣好所報訃音不應在累年
之後彼其技窮跡露畏我國家乘間長驅故設此謀沮
我師銳氣陛下天資聖孝哀毁之中即遣使求梓宫往
返之間一年有半尚未與决固已墮彼計中又聞去年
金人以欺詐廢偽庭用事之人奔走四出百姓日虞朝
廷之受其欺誑衆情反側金人數輩在闗中者若據爐
炭恐疑迫急莫甚于斯時若國家乘機㑹一麾則中原
雲合響應其深謀却顧不得不再遣使也從違之間可
不深思而熟計之臣中夜以思敵使之來甘言厚貌不
出二䇿一則以淮為界一則以河為界若以淮為界則
我今日所有之地而淮之外亦有見今州縣所治如泗
州漣水軍是也既為我有安俟以和為請若以河為界
則東西四望兵火之餘白骨未歛幾無人跡彼若誠實
與我乃故疆遺民豈可同偽豫之不恤尚應十年無征
役以蘇息之財賦何自而出彼所責嵗賂無慮數百萬
又豈可加内郡之賦以償不毛之土必以三十萬兵宿
於逺餉無用之地假以嵗月焉得不困弊彼之為計可
謂盡善也臣願陛下先與在庭之臣立為一定之論若
以淮為界則我賂之何益若以河為界則瘡痍殘民撫
存不暇還定安集非俟經五稔方可賦調所議嵗賂五
年之後方可津遣先慮而議猶恐未至如或不然則彼
以計困我以戰則不可以賂則不及皆墮其術中是宜
陛下宵旰深思洞察以為經久之圗狂瞽之說仰凟淵
聽臣無任隕越待罪之至第二劄子臣近縁措置邉方
徧到沿邉州郡及與守臣次第㑹議聞金國自廢豫之
後遼人漢人上下不安日夕思變前此歸正者甚衆其
意可見彼知其屯戍不足又旋起簽軍以實疆塲今之
簽軍又非昔比老弱盡行人心乖離抑又甚焉岳飛近
日與臣咨自稱今嵗若不乘機㑹舉兵要納節乞閒韓
世忠亦以為然臣方欲到榻前縷細開陳今聞使人入
境必大有需索若以梓宫為說如言得歸事在來年又
詐偽未易可保今陵寢陷沒豈特徽宗顯肅兩梓宫而
已若割淮畫河議和兩淮我今有之大河南則千里丘
墟勢須屯兵持守揆諸事力支持不易所謂非徒無益
而又害之也彼必以此三說疑我正當剖析曲直利害
逆折其詐彼利於和必委曲不得已而從我切望斷自
宸衷出臣此章與大臣熟議之無落奸謀之便天下幸
甚第三劄子臣聞季孫行父之為臣見有禮于君者若
孝子之養父母也見無禮于君者如鷹鸇之逐鳥雀也
臣雖不才竊有志焉臣近聞前此金使傲慢無禮多許
金幣方稍恭順如此畨使人來不可復循前轍欲望陛
下先遣人諭㫖以方在諒陰聞使人至摧慟不堪為言
不須遽令朝見恐有啇量事且令與大臣趙鼎商議如
此少破其奸計又得徐觀趨向在朝廷為得體抑少挫
其銳此事與大臣議之必無不可者惟是王倫决以為
不然彼方要朝廷曲從敵意以成一己之私此人不達
大體前日自陳廢劉豫之功如此大事人皆知之尚敢
欺誕其餘何所不至萬望聖察臣無任云云第四劄子
臣自聞金使之來蚤夜往來於胸中仰恃陛下兼聽之
明臣敢進千慮之一得常談末論猥凟公車竊度陛下不
以為未然抑将信而行之是以愚臣感深激發益竭其
心茍有所知不敢不盡願復畢其說夫懐安敗名晏安
酖毒古人戒之國家不慮疆塲患生包藏禍心之人變
詐百出自渝海上之盟至今日其欺我者何所不至陛
下所自知也豈待臣言不慮晏安酖毒之戒尚将信其
愚弄臣不知其可也今其誠偽以陛下之聖固難逃於
照臨然而但不可輕信其說又不可遽見其使夫商之
髙宗三年不言其在諒陰言猶不出其可見外國之使
乎先帝北征而不復天地鬼神為之怒憤能言之類孰
不痛心陛下抱負永訣之痛将見不共戴天之讐其将何
以為心又将何以為容亦将何以為說臣愚伏願陛下
以宗社之重深思商宗不言之意無見異域之使人只
令趙鼎而下熟與商議足以彰陛下孝思之誠而於國
體為宜臣恭依詔㫖見今兼程前去奏事誠恐臣萬一
未到闕下之日金使先已授館陛下不疑而易見之敢
布腹心伏惟聖聽采納天下幸甚第五劄子臣准省劄
子令疾速依累降聖㫖赴行在奏事臣縁在廬州伏暑
臟腑加之乘騎未得見沿流兼程前詣臣以金使入境
屢貢狂瞽上凟聖聽特䝉寛貸未賜誅斥比聞使人經
過州郡傲慢自尊畧無平日禮節伴使欲一見而不可
得官司供帳至有打造金醆百端須索肆言駭聽臣昨
所上封事初言陛下方在諒陰不當遽見使人且以挫
其風稜兼於國體為得次言金人講和非其本心奸謀
詭計用之有素次言地界嵗幣事闗宗社未易輕議仰
惟聖明必深察其當否區區妄庸何所逃罪然臣資禀
愚直心懐憤懣不能自已輒復論列幸陛下恕其再三
之凟臣聞自古謀人之國者必有一定之論越之事吴
在驕其志秦之取六國在散其從其間或出入一定之
論未嘗易也金人志不在小所以謀人之國者曰和而
已觀其既以是謀契丹又以是謀中國方突騎凌京闕
初以和議為解暨大兵圍城仍以和議為辭二聖逺播
中原板蕩十餘年間四郊多壘零落不堪荆棘銅駝可
勝浩嘆而和議未之或廢也今王倫迎奉梓宫而再受
金人和議以歸且與其使俱來此為可信乎劉豫之廢
金人慮中原百姓或有反側陜西降将或生顧望國家
一旦出師必有内應者此設講和之說遣使疑我昭然
無疑臣䝉陛下親擢備位本兵國之大事不敢隠黙故
重為陛下陳其三策莫若拘其使而怒之彼必加兵我
則應之所謂善戰者致人而不致於人也金人強大自
居一旦或拘其使出於意表銳氣驟奪殞敗可立而待
次願陛下念不共戴天之讐且謝使人勿與相見一切
令與大臣商議然後徐觀所嚮隨事酬應最其下者姑
示怯弱待以厚禮俟其出界精兵躡之掩其不備破之
必矣倘陛下采其愚忠用濟機㑹臣敢不罄竭陪在廷
之末議或以臣為妄誕不切于事則臣之智思窮於是
矣不敢復有論說也臣頃與邉帥及諸大将議論皆云
若失今日機㑹他日勞師費財决無補于事功至于抵
掌擊節皆云今年不用兵乞納節致仕觀此則人情思
奮皆願為陛下一戰望陛下英斷而力行之臣不敢愛
死以報萬一干冒天威戰灼無地第六劄子臣奮身寒
素無能報稱特荷眷知擢任廟堂臣之遭遇世無以過
朝夕以思欲効涓埃願助海岳去安即危惡生就死豈
人情哉伏望聖慈懸日月之明息雷霆之怒或十有一從
為幸非細近者金人議和非本至誠實有包藏臣數有
章疏未䝉俞允臣不免再具危懇上凟天聽伏望居髙
聽卑旁燭無私少為鑒察金人之謀不過有二一則為
己一則為我捨此非狂則愚也所謂為己者不過乎彼
外訌内叛互相猜忌擁兵角立莫敢先動故為設此謀
以待平定徐為後圖此為己之計也所謂為我者必以
金幣已定不須多積土地已廣不須多占又陛下事之
至謹心懐仁恕懇之至切哀憫悔禍欲立盟好永為隣
壤此為我之謀也陛下試深思若敵為己謀臣故慮之
熟矣若為我謀臣死不敢言惟陛下留念無忽
　
　
　
　
　
　
　
　
　
　
　
　
　三朝北盟㑹編卷一百八十六
欽定四庫全書
　三朝北盟㑹編卷一百八十七
　　　　　　　　　　　　宋　徐夢莘　撰
　炎興下帙
　　起紹興八年十一月二十六日戊申盡二十九日
　　辛亥
二十六日戊申樞宻副使王庶奏乞免簽書和議文字
王庶與講和異議金使張通古等將到國門庶乃奏劄
乞免簽和議文字曰臣識性䝉昏計慮濶疎待罪樞庭
畧無稱効間者金使之來大臣簽議或和或戰所主不
同臣忠憤所激輒爾妄發不量彼己之勢不察時事之
宜屢奏封章力請謝絶専圖恢復謂敵情不可以仁恩
馴服王倫之往必至稽滯今聞奏報已還近境和議可
決臣謀不逮逺知昧通方使具位効官猶恐瘝曠况當
本兵之重曷以稱任臣之失職罪不容誅伏望睿慈速
賜命黜以正無知誤國者之罰陛下未欲遽置閒散止
宜處之外服以備緩急或以適此執政闕員未便斥出
即乞特降處分遇有和議文字許免簽書庶逃前後反
覆有失立朝之節滯固不移粗安顓愚之性臣區區悃
愊非敢飾詞深慮緘黙有傷國體是日親降御筆不許
辭免簽書議行遣事庶再具奏曰臣聞昔楚王有吳
人之難使由于城麇復命而不知髙厚大小子西怒曰
不能則辭對曰固辭不能子使余也王遇盜于雲中余受
其戈此余所能也脾洩之事余所不能也臣然後知古
人以忠事君者其才之能與不能未嘗敢以一毫欺人
故於艱難禍亂之際各以其能自効而國家可安也臣
生於陜西其風氣漸染耳目所聞者莫非兵事禍亂以
來嘗欲以氣吞强敵則所謂講和者非臣之所能也非
其所能而强使之則恐誤國家之大計故臣願陛下惟
責臣以修戎兵不以講和之事命臣則緩急之際可以
枝吾縱使金人知陛下命臣以此則奸謀不得肆而和
好易成雖曰治戎兵其寔促使和也又况臣賦性愚鹵
嘗云金人不可和今若預此是臣身為大臣自為二三
何取也唐渾瑊馬燧李晟將之忠賢古所未有徳宗能
用之吐蕃君臣大懼尚結賛謀曰唐之名將恃此三人
不去之必為吾患於是甘辭厚幣以申勤懇朝廷然之
㑹盟於平凉李晟以言不可信罷渾瑊以被刼罷馬燧
以為所賣罷果如其計而無一人留者願陛下察臣孤
忠特留聖念天下幸甚貼黄契勘臣前次所上章疏及
與王倫議論寔有妨嫌陛下亦嘗洞照底裏今若不自
陳禀則又如趙鼎劉大中輩首鼠兩端於陛下國家何
益兼臣備數樞庭自合辭職不合辭事伏乞睿慈除臣
一近邊州郡願効尺寸以盡臣節　施廷臣為殿中侍
御史勾龍如淵除御史中丞不數日監察御史施廷臣
抗章力贊和議秦檜念如淵之言當擇人為臺官使盡
擊去不附和議者故除如淵中丞又除廷臣侍御史除
目既頒縉紳駭愕道路以目莫敢異辭又有寺丞莫將
上疏附㑹和議驟除起居舍人沈該亦因附㑹由冗散
而召對中外沸騰兵部侍郎張燾曰吾世受國恩身忝
法從不可自同于衆當念以死争之乃上疏極論其非
曰臣仰惟陛下聖孝天至痛梓宫之未還念兩宫之未
復不憚于屈己與金人議和夙夜焦勞誠心懇切皇皇
汲汲惟恐後時特以衆論未同故未欲輕屈耳幸而日
者上自朝廷下逮百執事之臣小大一心無復異議朝
夕進退從容獻納庶㡬天聴為囘卒不至屈此宗社之
福也彼施廷臣乃復迎合輒敢抗章力贊此議姑為一
身進取之資不恤君父屈辱之恥覈實定罪殆不容誅
乃由察官超擢柱史御史府朝廷綱紀之地而陛下耳
目之司也前日勾龍如淵以附會此議而得中丞衆議
固已嗤鄙之矣今廷臣又以此而躋横榻一臺之中長
貳皆然既同鄉曲又同腹心惟相附會變亂是非豈不
紊國家之紀綱蔽陛下之耳目乎衆議沸騰方且切齒
而沈該者又以此議由冗散而召對莫將者又以此議
由寺丞而擢右史如淵廷臣庸人也初無所長但知觀
望而將則奸人該則賍吏考其平日奚所不為陛下奈
何使此曺斷國論乎今既拂衆情敢犯公議熒惑聖聴
惑移聖心力圖顯官如取如擕臣恐徼倖之徒皆有覬
覦之心乘時射利布列要塗倡和邪謀終危社稷此臣
所以痛憤不能自已也夫自六察而陟臺端超躐甚矣
至以寺丞而擢記注則自祖宗以來未之有也除目既
頒縉紳駭愕道路以目莫敢一言是此等輩氣熖皆已
能箝人之口矣一時小人縁類偕來羽翼既成何所不
至詩曰憂心悄悄愠于羣小孔子曰小人成羣斯可愠
矣今如淵廷臣莫將輩漸已成羣豈國之福哉伏望睿
照斷然而改特加斥逐庶㡬稍杜羣枉之門天下幸甚
至於議和則王倫寔為謀主彼往來敵中至再四矣陛
下所倚為心腹而信之如蓍龜者也今其為言自已二
三事之端倪葢亦可見更望陛下仰念祖宗付託之重
俯念億兆愛戴之誠貴愛此身毋輕自屈但務雪恥但
思復讐加禮其使加資遣發諭以必得事實之意告以
國人皆曰不可之狀使彼悔禍果出誠心惟我所欲盡
歸于我然後徐議所以報之之禮似未晚也如其變詐
將復誘我以虗辭則是包蔵終不可測便當勵將士保
疆塲自治自强以聴天命以俟天時天時既至何為不
成何求不得伏願陛下少思而已所謂自强之策豈有
甚髙難行之論特患陛下不為而已君臣上下協力一
心定為規模一新庶政安往而不得志哉矧我將士寖
皆可用比之往年氣已數倍萬一未能進取以之自守
葢有餘矣釋此不為而甘心卑辱之事臣竊惑之仰惟
陛下犯冐艱難危苦之中保有國祚一紀于兹矣其所
恃者不在人心乎自朝廷有屈己之議上下皆已解體
倘遂成屈己之事則上下必至離心人心既離何以立
國伏願陛下戒之重之臣世受國恩身參法從不敢自
同衆人是用輒敢進言夫言而犯雷霆之怒罪固當死
不能救止而使陛下受屈辱之恥罪亦當死干冐天威
俯伏俟命所有施廷臣莫將除命更取自聖㫖指揮
二十九日辛亥史館校勘范如珪貽秦檜書責其和議
書曰史館校勘范如珪日者獲以職事侍鈞座于史院
幸聞緒餘之論謂先儒訓釋春秋不務空言皆可見諸
行事如圭竊以為先儒有可行之學而未必得其位相
公既有其學又得其位矣而施設注措乃若與經㫖相
戾者心寔疑之不敢黙黙禮經有曰父母之讐不與共
戴天寢苫枕土誓死以報魯莊公父弑于齊又為齊主
昏同狩于禚連兵合黨伐衛圍郕及盟于蔇納公子糾
其忘君背天絶滅人之大倫如此魯國臣子則而象之
於是公子牙之弑成于前慶父無君之心動于後圉人
犖卜齮之刃交侵于黨氏武闈之間而子般閔公皆不
得其死仲尼為此懼故大書特書以著其罪惡萬世臣
子之大戒不亦深切著明矣乎徽宗皇帝顯肅皇后崩
于沙漠去春凶問既至主上攀號躃踊哀動天地四海
之内若喪考妣相公身拜元樞不于此時建白大義乘
六軍痛憤之情與之縞素揮戈北向以問金人困我兩
宫之罪顧遣一王倫者卑辭厚幣以請梓宫甚矣謀之
顛錯也春秋之法讐不復賊不討則不書𦵏𦵏者臣子
之事不書𦵏以為無臣子也夫人之痛莫甚于不得其
死君親不得其死而不復讐不討敵使神靈含寃抱恨
于地下而不伸雖得梓宫而𦵏之於臣子之心能安否
乎古之人有命將出師誓滅鯨鯢以迎梓宫者矣雖其
力小勢窮不能有濟而名正言順亦可以無愧于天下
後世未聞發帑遣使祈哀請命以求梓宫於敵人之手
者也金人用是知我無復讐之心可以肆為玩侮仍示
欲和之意使倫歸報交使往來至于再至于三其謀益
深言益甘我之信彼益䖍禮益恭墮其計中不自知覺
雖三尺童于皆為朝廷危之倫之言曰金人欲以梓宫
母后淵聖皇帝中原境土悉歸于我審如是豈惟足以
解吾君終身之憂哉乃天下臣子之所大願也然自王
者迹熄五伯而下鮮不以詐力相傾今乃欲以信義之
道望於強隣寧有此理且諱日之報與不報在彼無毫
厘利害至不難從之事也我之懇請屢矣而寂無聞焉
於其至易者尚不我從則其他可知矣春秋之於中國
書名爵而秦楚則以號外而賤之也王者欲一乎天下
曷為外而賤之以為秦楚雖強其心必異不得不峻外
内之限别貴賤之分以防不測之患於未然也凡中國
諸侯與秦楚盟㑹者春秋必謹志而深譏之其法嚴矣
金人自海上結盟借助于我以滅契丹契丹既滅遂入
汴都其不可信一也既為城下之盟講解而退矣曽不
旋踵復圍太原其不可信二也自時厥後和使項背相
望而侵我之兵無歳不有其不可信三也既破京城乃
始斂兵議和誘我二帝出郊刼之而去其不可信四也
劉豫其所立也事之無所不至一旦執之如探囊取物
其不可信五也彼之包蔵奸詭不可測度如此何為一
旦與我如是之厚哉或者謂金主初立尼堪已死親族
離叛契丹復振方務自保畏我加兵故欲釋憾解仇以
免南顧之慮豈其然乎自劉豫既廢之後我益畏縮逺
屏未嘗敢向北方發一矢彼何憚于我哉是其深謀長
計欲不費一鏃而坐収混一之功耳聞其使稱詔諭挾
冊命而來要主上以下拜之禮果有之乎其無也果可
從乎其不可從也反面事讐匹夫猶不肯為忍以堂堂
之宋君臣相率而拜不共戴天之人哉主上哀疚在躬
孝友天至必曰吾為梓宫屈為皇太后屈為淵聖皇帝
屈何不可之有使子弟之情獲伸于一日志願足矣遑
恤其他相公何不以必然之理開陳于咫尺之前乎誠
使一旦拜受金人之詔冊則將行金人之命令頒金人
之正朔普天之下莫非金人之土率土之濵莫非金人
之臣我家君臣上下雖欲求措身之所且不可得徽宗
顯肅之梓宫無地可𦵏母后淵聖之輦輅無家可歸矣
無乃違主上聖孝之心失相公大忠之節乎昔漢髙祖
責數項羽兵不少解卒能免太公于爼上晉大夫征繕
以輔孺子使惡我者懼卒能歸恵公于强秦此古人已
試之明騐也相公不用此策以慰我主上孝悌之念奈
何欲誤主上舉祖宗二百年之天下委而棄之哉今所
以委曲順從敵意不敢少有違忤者惟恐其不歸梓宫
母后淵聖而加兵于我耳曽不知一正君臣之分則號
令生殺皆出于其手設若擁梓宫母后淵聖于大江之
外下一紙詔召吾君相以下來迎于境我若從之立有
禍變如其不從彼將責我曰吾歸而父母之喪歸而親
歸而兄有大造于國而乃違我之命不肯來迎是不孝
于父母不恭于兄不忠于我也聲罪來攻將何以待之
事至如此則前日所以順從其意者非特未有分毫之
益適足以致莫大之禍和好既敗雖兵不用其可得乎
為和之説者必曰今雖講和而邊備寔未嘗弛必無意
外之患如圭觀之朝廷以議和故謂謀臣猛将可以折
衝禦侮者皆無所用或斥逐而逺之或迸之於嶠廣之
外又將包羞忍恥甘心屈辱以沮喪士氣而離其心殆
若歸馬放牛示天下不復用兵者而謂之不弛邉備是
内欺其心上欺人主下欺億兆之衆也主上南面而君
天下十有二年矣其即位也由天下臣民推戴所迫不
得已而從之至于今日天下軍民豈肯聴吾君北面而
為仇敵之臣哉主上以思念君父母兄之故不憚于屈
己天下軍民以愛君之故不肯聴主上之辱身用此拒
敵不為無辭若其舉兵而來適足以激怒吾衆我以大
義明詔天下率勵瘡痍之餘共雪父母之辱乃不可失
之機㑹也忠義之動孰不奮發中外貔貅之士數十萬
衆懐憤怒不平之氣思一吐之積有年所惟君相用之
如何耳昔申胥一身乃能存椘椘雖三户足以亡秦遂氏
四家盡殱齊戍田單孤壘一戰而復濟上七十餘城惟
其誠心懇切以氣直決勝負耳況金人兵勢縦強中國
雖敗亡之餘亦未至如即墨遂人之弱詎可甘心降敵
而無自强之志相公若必欲拂天下之情贊成主上受
此屈辱有如奸雄因衆心之憤擁數十萬衆仗大義以
問相公之罪則將何辭以對且如靖康以來為金人之
所屠戮者非將士之父兄則其子弟幸得脱身于鋒鏑
恨不得金人之間因而報之今相公反愛信之如天属
之戚萬口籍籍扼腕忿怒莫不歸罪于相公亦知之乎
相公嘗自謂我欲濟國事死且不避寧避怨謗相公之
心則忠矣使殺身而尊于君固志士仁人之所願為也
若犯衆怒陷吾君于不義政恐不惟怨謗而已將喪身
及國毒流天下遺臭萬世苟非至愚無知自暴自棄天
奪其魄心風發狂者孰肯為此靖康時有老卒郭京者
自言有異術能行道用兵使敵人莫覺宰相何㮚信以
為然使為大將募京城市井浮滑之徒部分教習謂之
竒兵城中之人皆知京不可用惟淵聖與㮚傾心委任
不以為疑方其引兵出城也君臣猶延頸以望成功及
既敗而走然後悔之已無及矣今倫之妄何以異京願
相公鑒覆車之轍早悟而改圖之無至事敗頓足拊髀
悔恨于不可奈何之時也如圭聞金使為接伴官范同
所難頗已恭順不敢過索禮數人皆以為善如圭私憂
過計竊謂其既以詔諭為名豈但肯已哉深恐一旦到
朝乘君臣上下震慴危懼之際張皇事勢以恐喝朝廷
我或倉惶錯愕不暇顧從金人之言照前日侍從臺諫
之臣所議既上不知以屈為慮遂為之屈則大事去矣
不可不早定計也書曰三人占則從二人之言今以為
可者有㡬以為不可者有㡬相公何不啟主上遍觀而
熟計之人心惟虗一而静如止水與鑑乃能明燭物理
毫髪無遺茍有所偏主則雖泰山在前而且不見相公
豈可執一己之私意而忽深思焉則是非利害判若黒
白矣若曰主上聖意堅確臣下莫之能囘此非所望于
相公也春秋之法王朝公卿書爵而宰咺渠伯糾皆書
名者以其承王命而賵諸侯之妾聘弑逆之人故貶之
也當不義而不知其不可不智知其不可而不言不忠
言不聴而不去阿䛕患失惟命是從以誤君父則將焉
用彼相矣此張華所以見責于張林而不能荅也相公
立乎人之朝謀人之邦國而欲使萬乘之主辱身于不
共戴天之讐較諸咺糾罪孰輕重聖人復起難乎免于
誅絶矣昔堯舜與羣臣謀謨廟堂之上曰都曰俞曰吁
曰咈可否相濟不専尚同故能相與致夫巍巍之功孔
子曰人之言曰予無樂乎為君惟其言而莫予違也如
其善而莫之違也不亦善乎如不善而莫之違也不㡬
乎一言而喪邦乎比來議論鯁直不肯詭隨者往往聴
其去而柔媚謟䛕之人相公平日所疾者乃或號召豈
相公厭惡正直覺今是而昨非乎將使吾君惟以莫違
予言為樂雖知其足以喪邦亦莫之恤也可不為痛心
哉傳曰婺不䘏緯而憂宗周之隕懼將及也今日存亡
危急之秋死生禍福上下所同誰不可言者而當路巨
公乃或謂士大夫各有司存不當輒議朝廷事是拒人
于千里之外而自塗其耳目也摘埴冥行將入於罟獲
陷阱之中而莫之知矣靖康之間相公不畏其死發一
忠言髙名大節輝映千古卓然如泰山北斗天下仰望
若不可企及如圭舅氏胡文定公毎訓子弟舉相公為
標準相公亦以道義相知生則援之于朝與謀國政殁
則發揚幽光被哀榮之典施及不肖之甥亦䝉収録且
辱與進欵賜教載恩眷厚今兹濫從諸儒備僚属之末
誠不忍相公壊前日之名節受天下怨怒禍集厥躬而
併及于國家也與其雷同衆人竊議於後孰若獻區區
之忠於執事者庶㡬兼聰聴于萬一哉恕其狂直而用
其言惟相公之命怒其僭而加之罪亦惟命不勝皇恐
之至
　
　
　
　
　
　
　
　
　三朝北盟㑹編卷一百八十七
欽定四庫全書
　三朝北盟㑹編卷一百八十八
　　　　　　　　　　　　宋　徐夢莘　撰
　炎興下帙
　　起紹興八年十一月二十九日辛亥盡十二月一
　　日癸丑
王庶再上乞罷㑹議劄子臣前日在都堂與趙鼎同見
於陵思謀右某除臣已曽有章疏論敵不可與和及再
詢得於陵思謀在宣政間嘗來東京金人任以腹心二
聖北狩盡出此賊今日天其或者遣來送死雖虀醢之
不足以快陛下無窮之寃今陛下反加禮貌大臣温顔
承順臣於是日心酸氣噎如醉如癡口未嘗交一語且
未嘗少覘其面君辱臣死臣之不死豈有所愛惜也臣
又竊聴其語詭計譎詐無一可信問其來則曰王倫懇
之論其事則曰地不可求且金人不遣使已數年矣王
倫何者能邀其來乎地不可求則聰我與汝若非金主
之意思謀敢擅出此語乎臣晚夜尋繹此語彼必以用
兵之久人馬消耗又老師夙將死亡畧盡又敵性叵測
互有觀望設此䇿以休我兵後稍平定必尋干戈今若
苟目前以從其請後來禍患有不可勝言者矣設如金
人未有動作損陛下威武離天下之人心蠧耗財賦怠
惰兵將歳月易失豐凶不常所壊者國家之事力所憂
者陛下之宗社臣下無所不可今走道塗號奉使者朝
在泥塗暮列侍從居廟堂佐經綸者㺯威柄専任私妮
豈止可為流涕慟哭而已哉臣以忠憤所激肆口所言
冐瀆聖聰乞賜誅責臣不勝願幸　李光參知政事張
守知洪州兼江西安撫制置大使劉一止起居郎劉一
止紹興二年為起居郎以宫祠去後除祠部貟外郎賜
奉祠俄除浙東提刑一止立朝議論剴切士論歸之時
上眷不衰八年九月召赴行在奏對稱㫖上喜除秘書
少監復為起居郎制曰自起居注行而著作之官遂分
自時政記作而二史之職㡬廢允惟賢哲昭示典刑褚
遂良知人臣之當守官規模逺矣魏謩不敢陷人主於
非法論諌兼之我得其人可追二子勾龍如淵詞也
王庶屢上劄子乞免簽書和議文字上不許遂乞解樞
宻職事　王庶不允辭免簽書和議機政劄子臣聞晉
武帝之伐吳也大臣張華等皆以為可賈充獨以為不
利吳平武帝賞華等并充加邑戸八千唐憲宗之討蔡
也宰相李逢吉等皆欲罷兵裴度獨以為可伐及蔡平
憲宗命度為相罷逢吉不用葢謀慮不審輒沮大計至
其成功是可責也則并賞之此晉武之所以敗事憲宗
毅然能中興也臣不材偶承人乏備位樞機之地日者
王倫再以和議出使臣嘗妄以為倫必不返議必不成
今倫既歸報是臣愚暗不達事理㡬敗陛下事陛下雖
以臣可赦臣亦何顔以見陛下見同僚見國人乎伏望
聖慈以晉武帝唐憲宗之得失為鑒許臣自免退伏田
畝以為百執事之戒臣無任祈天請命俯伏待罪之至
貼黄兼臣齒髪衰遲舊有負薪之疾近嘗發動歩履
艱難侍立殿陛恐或顛躋不恭為甚乞解機政以便醫
藥曷勝皇恐之至　第二劄子臣比以議論迂疎違忤
聖聴加以衰遲多病尸素無補乞罷樞宻府執事未䝉
俞允尚有區區血誠不敢緘黙坐視遂輒傾倒庶㡬少
盡平日憂國愛君之意臣聞自昔禦敵雖時有不同大
畧惟和與戰一言而已方其深入也不過乘吾釁隙包
蔵禍心以徼倖無厭方其柔服也又不過畏我盛强揺
首稽顙偷安朝夕是則戰之與和非彼能之皆係吾中
國之重輕爾故漢唐之君深明此理與之和必嚴其兵
備與之戰未嘗絶其和意所謂柔逺能邇盡於是矣今
乃天下遭金人兵馬䖍劉者十過七八天子駐蹕海隅
南北屯兵險阻自固不敢渡淮窺長安其衰弱可謂極
矣陛下過自貶損屈辱稱臣遣使進幣項背相望或拘
或囚嫚書惡聲無所不至其困辱可謂至矣兵家至論
不過曰知彼知己今彼如是之强我如此之弱雖三尺
之童皆知之而王倫之來反謂和好已成盡還侵地騐
於古則不合審於今則無謂察其情則包蔵不細觀其
勢則蹤跡可見獨陛下斷以不疑而行之此殆天意未
欲悔禍致使陛下篤為孝思弗慮此奸謀也臣試更為
陛下陳之議和之説正縁此外訌内叛上下擕二假我
使命以安反側幸少寧息逺則不出一二載近或期月
必别生事此故不論且以目前所損言之使人疲于奔
命財賦竭于資送將士銼其勇鋭民庶困於將迎歳月
費於無益事勢至此非特金人一旦敗盟無以支持又
將諸將師老財匱有弗戢之灾禍可既乎此臣所以朝
夕仰天椎心而泣血也臣前所謂朝廷自作不靖者正
謂此爾且敵雖無知豈不戒吳越之事乎寧肯付我土
地與我兵馬使復不共戴天之讐也臣不敢飾非以質
前説若復闗陜則臣歸骨有地宗族有相見之期松楸
有展眉之日豈臣所不欲哉第萬萬無此上誤聖明下
誤生靈晏安酖毒必至噬臍矣昔楚懐王惑于張儀之
口卒為秦所拘使子孫流涕忍恥以事仇讐之國終至
覆亡今王倫語言反覆蹤跡詭秘終恐養成厲階滋蔓
難圖海何可及願陛下深念前事勉思令圖不逺而復
尚可救藥茍或不然其患豈勝言哉乞留聖念宗社幸
甚貼黄臣性資滯固所見止於如此不可鐫鑿苛留無
益恐誤國事乞早賜斥逐以為異議之戒臣不勝俯伏
俟命之至　第三劄子臣竊詳王倫之歸以為和好可
成故地可復皇族可歸上自一人下逮百執事皆有喜
色獨臣愚闇不達事機蚤夜以思揣度本末未見其可
臣復為强䀨之請别無他腸止知愛君和之與否臣不復
論且以目今金人利害言之講和為上遣使次之用兵
為下何以言之金人自破大遼及長驅中原㡬三十年
矣所得地土數倍漢唐所得珠玉子女莫知紀極地廣
而無法以經理財豐而恐恃以相圖又老師宿將死亡
殆盡主幼權分有患失之慮所以講和為上也金人滅
遼蕩中原使信往來曾無虗日得志兩國専用此道矧
自廢豫踪跡敗露阢隉不安故重報使人以安反側兼
可以察我之虗實耗我之資粮離我之腹心怠我之兵
勢彼何憚而不為此所以遣為此使也金人之兵内有
牽制外所疑忌所用之人非若昔日之勇鋭所簽之軍
非若昔日之强悍前出後空嘗有内顧之虞率衆深
入不無倒戈之患又淮上荒墟地無所掠大江浩渺亦
未可渡諸將兵勢不同曩時所以用兵為下也今彼所
行者皆上策至為得計吾方信之不疑墮其計中惟恐
不如所欲臣不敢效子胥出不祥之言殺身以立後世
之名於國何益惟陛下深思之速斷之無使後之視今
亦猶今之視昔天下幸甚　第四劄子臣比以菲才叨
重任累陳危懇仰瀆聖聰過荷睿慈俯從所欲然至今
未䝉處分臣之肝膽傾瀝殆盡臣之蹤跡已見狼狽伏
望聖慈矜憐衰憊使遂退休臣不勝激切俯伏俟命之
至貼黄伏念臣四海一身萬里無家若非天地兼容父
母垂念誰肯為臣憐者臣不勝皇恐隕越之至　第五
劄子臣比縁衰病力乞退休使㫖屢臨備宣徳意詔辭
斷下益佩恩私再冐嚴誅仰干洪造伏念臣孤單寡與
約結無竒濫處周行叨連帥職荷収還於逺服俾待罪
於樞庭坐籌决勝之罔功難解排紛而無䇿未委司敗
獨賴聖知擢髪數愆空驚白首撫膺増愧惟歎赤心顧
兹福過以灾生寔因力小而任重伏望皇帝陛下特垂
淵聴俯諒㣲誠逸以真祠置之散地俾愚忠之少愧庶
衰疾之有瘳來日尚多敢憚捐軀之義餘生未冺猶思
結草之忠臣不勝激切待罪之至　第六劄子臣伏思
大宋有天下垂二百年矣祖宗功徳重熙累洽雖漢唐
未易可擬偶以崇觀之後太平日久上倦萬機委政宰
輔奸人㺯權横生邉事敵國因之不守疆界䖍劉兩河
板蕩京闕偏師深入痛不忍聞宗社㡬致中絶賴天道
好還人思戴宋戎馬之間陛下出繼大統天下翻然改
圖以謂喪君有君恃此不恐殆天意爾爾後匹馬渡江
扁舟航海以至苗劉之變艱難萬端終無所傷天之相
陛下可謂厚矣今雖猶未能復兩河取鞏洛定山東舉
闗右而大將星列官軍雲屯比之前日可謂小康矣又
據長江以自衛萬全計也何若不念父母之讐不思宗
廟之恥不痛宫闕之辱不恤百姓之寃含糊自忍姑從
謬悠不能終始以墜大業非特逆(闕/)　以一二數也伏
望陛下反覆前後鑒觀天心勉思良圖以冀善後非天
下之福社稷之福也非社稷之福陛下之福也取進止
　再上劄子臣待罪闕廷一歳之久未嘗敢有干與朝
政偶有短見義合上陳近因金使請和以喧輿論自非
睿謨先定廟筭僉諧則内患外憂未易應料欽惟威懐
有道輔贊得人故足以銷奸謀于未萌屈人兵於不戰
臣素昩世務豈復知兵和之與否非所敢與獨間金人
詭計動輒請和口血未乾隨即背盟要我以難從之請
加我以違約之辭兵興而毎墮其計是以羣議洶洶民
心少揺機事之㣲存亡所繫惟覬陛下深戒前轍博採
衆情與中外知兵大臣謀長久保邦至計無専事于聘
問而易逐于忠良廣加詢謀期以後善無以成筭已定
而重于改圖使漆室之女無傷葵之心則社稷生靈䝉
安泰之福臣以感寒暴下伏枕逾旬不能躬對天問以
進忠悃狂瞽僭率干冐宸嚴無任戰懼以俟斧鉞
十二月一日癸丑戒諭和詔朕以𦕈躬撫兹艱運越自
初載痛二帝之䝉塵故於累年毎卑辭而遣使不難屈
己徒以為親雖悉意以經營終未得其要領昨者驚傳
諱問恭請梓宮彼方以講和而來此固當度宜而應朕
念陵寢在逺母兄未還傷宗族之流離哀軍民之重困
深惟所處務在合宜既朝慮而夕思又廣詢而博訪言
或同異正在兼収事有從來固非創議樞宻院編修官
胡銓在樞宻之属紊簾陛之義遽上封章肆為凶悖初
投匭而未出已謄藁而四傳首倡陵犯之風隂懐刼持
之意倘誠心于為國但合輸忠惟専意於取名故兹眩
衆閔其淺慮告爾多方勿惑胥動之浮言庶圖長久之
大計　召韓肖胄劉岑赴行在孟庾知嚴州　金人遣
張通古為詔諭江南使以蕭哲為明威將軍令與王倫
偕來朝廷遣范同至境上接伴至是到館通古以持金
國詔而來許割三京河南地梓宫及太后事是時上意
與宰相秦檜已定議而朝臣猶未僉諧道路之言皆不
以為是通古要與人主抗禮人欲上面拜金國之詔議
未定故通古在官多日未得引見　曽開奏論張通古
等奏劄曰臣訪聞金使在路語接伴范同云本國主相
及軍前並無遣使之意江南令王倫來換我倫百拜懇
告不得已而來不知有何事啇量又以排辨頓次行有
里數怒濡滯出語不遜范同嘗且因依申朝廷不知既
聞此語嘗有以答之乎又聞隨行三節人從在路恣其
出入並無檢察有節金人常先半程肆意而行將至之
日夜半押馬過平逮曉已至江漲下節本名乃酈瓊將
官旁觀者多識之此皆朝廷所當稽察不可忽也陛下
初遣使本為迎奉梓宫王倫遂創生和議因其不可信
故諭倫云若金國果有欲和之意當自遣使來相議倫
執陛下聖意遂致哀告求請金使得以藉口謂本無來
意因王倫拜告而來陛下觀此意豈非盛氣而陵我乎
臣竊聞王倫前此曰日所得敵書已有早遣使以圖休
息之辭則今日金使豈可謂我拜告而來自當諭館伴
官以此語折之也金帥拒我禮物而不受書意責我以
招降而使者自入我境已有傲慢侵陵之語就館之後
言語禮貌必無遜順陛下堅前日之説察其情偽乎或
止令執政與之商議最為得體仍乞宣諭執政同心協
意深思審處預設應答之辭常使在我理直勿有一言
之失使得起釁萬一事有可議其於許與之際亦不當
輕發善遣而徐議之可也所有金使隨行三節人從乞
嚴行約束勿故出館臣又聞今日宰相執政各班留身
奏事者三人豈非所見不同難以共議乎夫人臣當一
體於國小事尚不當有異况此大事乎今乃人懐異志
各立偏説既不於都堂㑹説擇其可者行之又不於榻
前各以所見面折庭争取决而行陛下又不以輔臣留
身之言宣諭於衆上下䝉蔽惟恐人知豈不誤大事耶
夫朝廷之事固有當宻者如行軍用間已成之謀一或
漏泄為害非細今日之事特未定也正當大詢于國兼
衆智而用之豈可但憑一市井駔儈之説而大臣不肯
身任侍從不容與聞者乎臣願陛下以輔臣留身所論
使事明賜宣諭以臣寮所論使事悉賜降出使大臣集
侍從兩省官公共熟議取其是者斷而行之無為含糊
囁嚅之論以招後悔先是曽開奏論和議利害不省開
與秦檜論和議事不協開乞罷禮部侍郎遂以寳文閣
待制宫觀㑹張通古等到館開在途中聞語言不遜者
三節人皆横無以制之故具是奏
　
　
　
　
　
　三朝北盟會編卷一百八十八
欽定四庫全書
　三朝北盟㑹編卷一百八十九
　　　　　　　　　　　　宋　徐夢莘　撰
　炎興下帙
　　起紹興八年十二月一日癸丑盡其日
吏部員外郎許忻奏論和議不便有㫖引見吏部員外
許忻是時金國使人張通古在館忻具劄子極論和議
不便曰臣愚不肖向者兩䝉召見擢置文館未稱塞白
深用震懼今兹復降睿㫖特命引對仰見陛下於視政
之時欲採千慮一得之説以廣聰明是臣圖報萬分之
秋也苟有見聞儻或簡黙非特小臣有愧於心亦非陛
下召見臣之意故敢竭愚而効忠惟陛下幸察臣竊聞
金使之來陛下以祖宗陵寢廢祀徽宗皇帝顯肅皇后
梓宫在逺母后春秋已髙久闕晨昏之奉淵聖皇帝與
夫宗族還歸無期欲屈己以就和遣使報聘兹事體重
大為可乎為不可乎抑亦可否雜進而陛下未有所擇
乎抑亦敵已恭順不復邀我以難行之禮乎是數者臣
所不得而聞也請試别白利害為陛下詳陳之夫金人
始入境也固嘗云講和矣靖康之初約肅王至大河而
返已而挾之北行訖無音耗河朔千里焚掠無遺老稚
係累而死者億萬計復破威勝隆徳等州淵聖嘗降詔
書詔金人渝盟必不可守是歳又復深入朝廷制置失
宜都城遂陷敵情狡甚懼我百萬之衆必以死争也止
我諸道勤王之師則又曰請和矣乃邀淵聖出郊次邀
徽宗皇帝繼往並取追宗族殆盡月無虗日傾竭府庫
靡有孑遺公卿大臣類皆拘執然後偽立張邦昌而去
則是金人所謂講和者果可信乎此已然之禍陛下所
親見今徒以王倫繆悠之説誘致金人責我以必不可
行之禮而陛下遂以屈已從之臣是以不覺涕泗之横
也彼既以詔諭江南為名而來則是飛白書而下本朝
豈講和之謂哉我躬受之則為臣妾矣陛下方寢苫枕
塊其忍下穹廬之拜乎臣竊料陛下必不忍為也萬一
奉其詔令則將變置吾之大臣分部將之諸將邀求無
厭靡有窮極當此之時陛下欲從之則無以立國不從
之則復責我以違令其何以自處乎况金人深入既已
驚動我陵寢戕毁我宗廟刼遷我二帝據守我祖宗之
地塗炭我祖宗之民而又徽宗皇帝顯肅皇后鑾輿不
返遂至萬國痛心是謂不共戴天之讐彼意我之必復
此讐也未嘗頃刻而忘圖我豈一王倫所能和哉方王
倫為此行也雖閭巷之人亦知其取笑於強敵為國生
事今無故誑誘金人悖慢如此若猶倚信其説而不寢誠
可慟哭使賈誼復生謂國有人乎哉無人乎哉古之敵
國固有不得已而事之以皮幣事之以珠玉事之以犬
馬者曷嘗有受其詔諭惟敵人之欲是從如今日事哉
脱或包羞忍恥受其詔諭而彼所以許我者不復如約
則徒受莫大之辱遺萬世之譏縱使如約則是我今日
所有土地先拱手而奉敵人矣祖宗在天之靈以謂如
何徽宗皇帝顯肅皇后不共戴天之讐遂不可復之也
豈不痛哉陛下其深思之斷非聖人所能安也自金使
及境以來内外惶惑如居風濤洶洶靡定儻或陛下終
以王倫之説為不妄金人之詔為可從臣恐不惟墮敵
人之奸計而意外之虞將有不可勝言者矣此衆所共
曉陛下亦嘗慮及於此乎國家自甲寅丙辰之歳兩嘗
敗敵于淮甸雖未能克復中原之地而大江之南亦足
支吾軍聲粗振國勢粗定故金人因王倫之往復使來
嘗試朝廷我若從其所欲正墮金人計中不從其欲且
厚擕我之金幣而去亦何適而非彼之利哉為今之計
獨有陛下幡然改慮布告中外以収人心謂祖宗陵寢
廢祀徽宗皇帝顯肅皇后梓宫母后淵聖宗族未還
故遣使迎請冀遂南歸今金使之來邀朝廷以必不可
從之禮寔王倫賣國之罪當行誅責以釋天下之疑然
後激勵諸將謹捍邉陲無墮強敵之計進用忠正黜逺
奸邪以振紀綱以修政事務為寔效不事虗名夕慮朝
謀圖以興復庶㡬乎可矣今金使雖已就館謂當别議
區處之宜臣聞萬人所聚必有公言今在廷百執事之
臣與中外一心皆以金人之詔為不可從公言如此陛
下獨不察乎若夫謂尼堪已死彼國内亂契丹林牙復
立故今金主復與我和此等語是皆行詐欵我師之計
非臣所敢知也或者又謂金使在館今稍恭順如臣之
所聞又何其悖慢于前而遽復恭順於後敵情變詐
百出豈宜惟聴甘言遂忘備預之深計待其禍亂之已
至又無所及此誠切于事情今日之舉存亡所繫愚衷
感發不能自已臣不勝憂國愛君之至伏望睿慈覽其
惓惓之忠特垂採納更於二三大臣熟議其便無貽異
時之悔寔社稷天下幸甚後忻託辭乞從外補乃授荆
湖南路轉運判官是時又有三省檢正諸房文字林季
仲奏劄曰臣聞古語有曰乳彘搏虎夫彘非虎之敵其
能搏之者發於感憤之誡也金人肆為貪虐以蔑視中
夏自今觀之誠强矣然中原之地尚數千里帶甲之士
無慮百萬亦何至如是之弱哉嘗試號于衆曰金人殺
而父兄係而妻子燔而廬舍敓而財寳是為不共戴天
之讐必思有以報之則俯仰之間氣必百倍以此衆戰
誰能禦之今世之説者不然曰天命如此其如彼何而
釋老報應之説又從而蠱之搢紳士大夫率以為然往
往束手受囚延頸待刃為之甘心焉嗚呼能洗是恥猶
有餘恥能雪是寃猶有餘寃若歸之命而聴其自然可
謂善自寛矣且人事盡而後可以言命四方交侵必因
小雅之廢小雅之廢命邪人邪外攘強鄰必由政事之
修命邪人邪如以命而已矣則賢才不必求政刑不必
用將帥士卒不必選練軍馬器械不必修備以待命之
將興斯可也故李泌以謂君相不可言命惟當修人事
而已吳王闔閭之敗也謂其子曰夫差而忘越王之傷
而父乎卒能破越於夫椒越王勾踐之敗也喟然嘆曰
吾終此乎卒能滅吳於姑蘇區區吳越發扵感憤猶能
以危為安以亡為存况以天下之大億兆之衆乘其怒
心而為之何遽不可為福乎建炎二年冬臣䝉恩召赴
揚州聞之道路未知信否且云陛下中秋對月酒初行
愴然泣下乃命徹膳臣以是知陛下之心無一日不在
此也舉斯心以感人之心赫斯怒以激衆之怒養以沉
潜待時而動則克復宗社取舊物以還中原夫亦何難
之有臣未填溝壑庶㡬或見之　尹焞上疏論不當講
和尹惇新除禮部侍郎兼侍講八上章辭免未就職時
金人張通古在館已浹旬朝廷之議猶未定焞以起自
草茅一歳四遷遽有侍從之命方國家大計未決朝野
皆皇皇在朝羣臣往往各有章䟽乃上疏曰臣輒罄愚
上干聖聴退循僣易甘俟誅戮伏念臣本山林陋儒絶
意仕宦靖康之難幸脱危辱遭遇陛下逺加聘召不容
固辭力疾造朝一歳四遷乞身未從便塵禁從封章八
上天聴莫囘臣踈愚衰病決難胃處况今金使在廷國
家多事臣初竊意睿謨已定足以制敵今者浹旬未覩
長策中外憂憤人心靡寧臣屢欲親叩冕旒少布愚見
而臣自十一月十六日冐寒暴下謁告卧家雖加藥石
至今未愈由是不能勉强祗命覬望清光又慮一旦溘
先朝露齎恨九泉辜負陛下眷遇之意臣之區區不敢
黙已竊本朝金敵之禍亘古未聞中國無人致其深入
昨者城下之戰詭詐百出二帝北狩皇族播遷宗社之
危已絶而續陛下即位以來十有二年雖中原未復仇
敵未殄然而賴祖宗徳澤之厚陛下勤撫之至所以億
兆之心無有離異逺近愛戴國勢可保設若人心輕揺
豈至今日前日徽宗皇帝寧徳皇后崩凶問遽來莫究
不豫之狀天下之人痛心疾首而陛下亦且屈意降至
以迎梓宫請問諱日為事遂使敵意益驕謂我無人乃
再啟和議於今日意欲潛圖混一臣妾吾國陛下必為
此議則人心自去祖宗積累之業陛下十二年勤撫之
功當決於此矣不識陛下亦嘗徐謀而熟慮乎抑在廷
之臣不以吿也臣觀陛下所以不顧衆説力求和好者
不過謂梓宫未還母兄宗族在人掌握不知金人之求
無有紀極坐竭帑蔵斂及百姓感動人心沮喪士氣異
時悔之固無及矣禮曰父母之讐不與戴天兄弟之讐
不反兵今陛下方將信仇敵之譎詐而覬其肯和以紓
目前之急豈不失不共戴天不反兵之意乎又况使人
之來以詔諭為名以割地為要欲與陛下抗禮於廷復
使陛下北面拜詔則是降也非和也今以不共戴天之
讐與之和且猶不可况寔降乎臣竊為陛下痛惜之以
為金國内變懼我攻已故為甘言以緩王師倘未必然
尤當訓飭號令申嚴賞罰鼓士卒之心雪社稷之恥尚
何和之為務臣願陛下深思熟慮廣採衆論以全大計
勿以成筭重於改圖則天下幸甚仰惟聖謨黙運必使
萬全固非臣愚所能窺測然而中外之議跼蹐靡安机
事之㣲生靈所繫伏望陛下萬机之暇曲賜睿覽干胃
天威罪當萬死　尹焞貽書秦檜論不當講和尹焞先
上疏論和不報金國使人在館多日議論未決乃上宰
相秦檜書曰焞比叨除目即以病纒念惟疎愚謬與獻
納辭避之請屢上不從方今金使在廷天下憂憤切欲
勉强拜命請間邇來疾病日加兩足寒痺不能前竊見
中外之議今已渉旬未見朝廷有以待金人之計機㑹
之㣲間不容髪焞雖昏憒之餘不忍嘿已相公亦知今
日天下之心將失軍卒之心將揺士大夫之氣為喪宗
社之計岌而危乎主上轍駕南轅十二年江南之間久
無竊發豐歉相繼不至流亡更加經理足以自持邉境
之防雖未盡善歳竭帑蔵使之足食不愛重禄以為信
賞將士之心猶知逗遛無功之可恥決戰敢前之相尚
朝廷毎有激勵懲勸之可以収萬全之効是豈非得人
心而然哉今和於金人彼日益强我日益削中國號令
皆從敵出中國廢置皆從敵命侵尋朘削天下有載胥
及溺之憂䜛間疑二將帥有誅戮奪權之害將見異時
金人坐収成功相公被天下之責無所歸咎願相公榻
前力陳大計以謂金人與我有不共戴天之讐靖康以
來屢墮其術今若一屈使為口實賈怨飾兵自困自斃
豈肯忍為此議比者竊聞主上以父兄未返降志辱身
于九重之中有年矣然未聞金人悔過還二帝于沙漠
繼之梓宫崩問不詳天下之人痛恨切骨則金人强暴
無厭之性了然可見天下方將以此望于相公覬有以
革其已然豈意為之已甚乎今之上策莫如自治自治
之要内則進君子而逺小人外則賞當功而罰當罪使
主上之孝順通于神明生上之道徳成于安强勿以小
智干義而圖大功不勝幸甚焞病軀衰羸日甚一日歸
田之請前後八上投老山間側聞作新之政此相公之
賜也况天下乎檜讀之已不喜至勿以小智干義而圖
大功乃深切齒　金人退還河南金人遣張通古為詔
諭江南使持詔而來通古到館旬餘要與人主抗禮又
要上北面而拜其詔朝廷議未定或請列祖宗御容而
置金人詔于其中拜之至於紛紛不定者累日通古索
備玉輅迎詔書百官導從至是猶未決秦檜主其事坐
于待漏院中置輅于殿門之外命三省吏服銀緋服緑
樞宻院吏服紫腰金盡赴館候使人出則導從使人以
為百官也日髙通古等始出館馳馬入門有親事官一
人手拽馬羈金使以藤杖擊其首傷竟不肯放通古
宣詔其詞不遜上皆容忍之賜賚通古等極厚先是
上幸海道得開書匠舒通能刻金銀銅鉄圖書鏤板取
白字上喜之鑄金為印令刻白字為璽由是士大夫皆
用白字圖書至是金人遣使來有鑄金成寳文曰御前
之寳乃白字也舒通之刻豈偶然哉
　
　
　
　
　
　
　
　
　三朝北盟㑹編卷一百八十九
欽定四庫全書
　三朝北盟㑹編卷一百九十
　　　　　　　　　　　　宋　徐夢莘　撰
　炎興下帙
　　起紹興八年十二月一日癸丑盡其日
大府寺丞某人再上書書曰臣去年十月嘗上書陳狂
瞽之説冒聞聖聽繼䝉睿恩召臣賜對擢丞大府今已
一年臣之説曰臣聞天下事成敗得失在理不在形形
者衆人共争之地理者衆所不見之處共争之地舉世
皆足以知之不見之處非髙智逺識者不能辨願陛下
㳺心于所不争之地以求治安之理勿貪功于須㬰勿
喪志於多屈陛下得治安之理而行之則足以知彼敗
亡之理矣夫椒之㑹越人行成于吳吳王從之吳有亡
之理也當時惟伍子胥范蠡識之鴻門之㑹項羽縱沛
公使去楚有亡之理也當時惟范増張良識之方夫椒
鴻門之舉乃夫差項羽盛時如四子言其亡形于數年
之前者以理知之也何則以兵雄天下雖盛時尤當懼
禍而敢以厭亂之乎楚靈王克陳民從亂如歸智伯好
勝不已忽斃于肘腋之變金據中國且一紀矣天之假
祐不善非助之也厚其兵力而降之罰金猶不悟耳晉
髙祖欺天叛主倚遼為主不能存世叛亡無餘趙徳鈞
為耶徳光謀徳光乃以其子延夀為罪首其後滅無餘
類彼劉豫者助金為虐敬塘徳鈞之禍豫必不免臣之
為是説葢亦揆于理知其有然者也是時朝廷先遣王
倫奉使敵庭既復命而劉豫已為金所逐臣之説似一
騐矣未㡬王倫再使舉國紛紛各出異論陛下慨然乃
主和議陛下㳺心于人所不争之地以求治安之理而
能獨見照明知此邦既得治安之理則知彼敗亡之理
安知臣之説不終騐乎今年金使烏陵思謀來遂有和
議今又遣張通古蕭哲來聘且許交割河南地界還梓
宫歸東朝淵聖皇族議者雜然益以為詐已而見使人
過索禮儀又肆臆度之説何衆人之難曉一至是乎臣
夙夜以思陛下之所以奉天天之所以統佑陛下無過
此舉深慮或者臆度之説少眩聖慈皆不惜一日之屈
而惰其初心薄物細故(闕/)　輒廣前説以固聖意之所
得臣聞柔能制剛弱能制强柔者徳也剛者賊也弱者
人之所助强者人之所攻故三畧曰莫不貪强先能守
㣲聖人存之動應事機蔵之胸臆而敵國服又曰敵强
下之敵陵待之敵暴綏之敵悖義之陛下推徳用柔守
㣲觀變以應今日之事機用是説矣太公告文王曰争
勝不鬬大兵不創鷙鳥將擊卑飛斂翼猛獸將搏弭
耳俯伏聖人將動必有愚色尉繚子曰機在于應事政
在于意表勇在于畏小智在于治大陛下從金人之和
而遂忘父兄之深讐宗社之大恥乎葢將以有為也如
是則沉機制勝畏小治大應是説矣孫武曰利而誘之
卑而驕之吳起曰兵有五曰義曰强曰剛曰暴曰逆義
必以禮服强必以謙服剛必以辭服暴必以詐服逆必
以權服今與之和乃所以誘之也自卑乃所以驕之也
彼以强我以謙彼以詐我以權合孫吳制敵之道灼然
無可疑者又十二伐亦曰因其所喜彼將生驕茍能因
之必能走之又曰卑辭委聴順命而合彼將不争堅節
乃定又曰厚賄而錮其心致其大尊以偷其志下必之
信以得其情足其富貴以塞其國又曰養其亂進其謡
誘之以大勢上察而與天下圖之凡古人所以自屈而
就事者於十二伐而有七説合陛下今日之所為使古
人言皆不足信則已使一可信焉陛下豈不遂得志也
哉昔之論兵法之要者曰凡兵之道莫過二者獨(闕/)又
黄帝之書曰一者潜于通機神周之志於勢成之在於
君臣固知紛紜者不解此也然此皆陛下求冶安之理
游心于衆所不争之地而得之者固紛紜之所不解至
於今日之事殆有顯焉不可不議和者臣不得不屢陳
之陛下已得其妙而㣲者矣是豈不經聖慮而屢陳之
者庶㡬驚撓紛紛之人而息其説也魏武侯與吳國論
六國之俗至于燕則曰燕陣守而不走擊之之道當陵
而逺之馳而後之謹我車騎必避之路至于三晉之入
中國也來則振去則追可捲其師燕近于邉境自古中
國之於邉境無能盡滅亡葢以其兵為生也邉境紛爭
無盛于晉方其六國之長雄于中原其相吞滅者皆邉
境耳劉淵則石勒滅之石勒則冉閔滅之冉閔則慕容
垂滅之西秦則赫連定滅之西凉則沮渠䝉遜滅之南
凉則乞伏熾磐滅之後燕則髙云滅之元魏所滅者三
劉裕所滅者二晉桓温所滅者蜀李勢而已苻堅一舉
而敗於合肥李靖謂非謝桓之善乃苻堅之不善時為
慕容垂所陷也由是言之紛紛者之論以謂養吾兵一
舉而足以滅敵者亦不通乎古今之説也兵法説害天
下者天下閉之殺天下者天下賊之窮天下者天下仇
之危天下者天下灾之金人肆行不顧窮于天下久矣
天下懐不共戴天之心不欲淪于異域之俗其怨薫
天也殺人之父兄利人之貨財臣妾人之子女皆敵也
天于大敵終祐之乎是二者天必有以處之又况天下
戰國五勝者禍四勝者弊三勝者伯二勝者王一勝者
帝敵之勝豈止五哉其禍可立待也以此知陛下行吾
治安之理以待敵之敗亡真通乎古今之説畏天下而
奉天道也孟子曰太王事獯鬻勾踐事吳畏天者也太
王避地天相其心勾踐事仇天相其策相其心故肇基
王迹而周之卜世至于三十卜年至于八百相其䇿亦
足以雪恥而伯今陛下以太王之心勾踐之策顧不可
乎陛下達孝于父母至恭于兄弟親睦于九族一舉而
悉如吾志此又天相陛下之明騐也天相陛下則相天
下之人可也相天下之人則所以處金國者又可知也
臣聞興師十萬則不得操事七十萬家古人以用兵喻
圄人情曰小圄不下數人中圄不下百數人大圄不下
千數人十人聨百人之事百人聫千人之事千人聨萬
人之事使良民百萬聫于囹圄上不能使此危道也今
日之議成雖未可以去兵而可以少休兵矣不得操事
七十萬家與聫圄者百萬獲息肩之樂顧不可乎善用
兵者役不再籍粮不乏貧於師者逺輸故運粮百里無
一年之食二百里無二年之食三百里無三年之食國
虛則民貧民貧則上下不親敵攻其外民盜其内是謂必潰
此今日四川之事事大可慮民流者親之地不任者任
之主勝之道故兵法以城稱地以地稱人以人稱粟為
可以固守可以戰勝今四方之民流者不得親四方之
田荒者不得耕今日之議成則兵之戍於外者可以移
于近兵之冗於食者可以汰而減興農桑而省餉運俾
四方萬里舉無科抑怵惕之勞天下雖未能去兵而三
稱之説已行矣顧不可乎出不足戰入不足守者古人
治之以市市者百貨之官所以給戰守也萬乘無千乘
之助必有百乘之市故曰提天下之節制而無百貨之
官無謂其能戰守也今闗市重斂賈商不通財貨彫虗
錢寳空乏公私掃地亦立匱之際也今日之議成費可
漸積商可漸通錢可漸増變警擾之習為阜民歸遷徙
之勞為永業俾城郭郊野舉有還定之安出足以戰入
足以守顧不可乎是四事者至易曉也而紛紛之説猶
不解焉葢亦未之思耳或者又曰無約而請和者謀也
辭卑而益備者進也臣應之曰陛下遣使以和請金以
和應非無約而請也使人之來徜徉境上舉止甚髙言
辭頗倨非卑卑也金以和應出於實矣然曰無約則不
可曰益備而追亦不可在我所以自治而待之者何如
也夫聖人御世觀盛衷得失而為之制非計策無以決
疑非譎竒無以息冦非隂謀無以成功此陛下大有為
之日也臣於此多有説焉倘得丹墀咫尺之地使臣獲
奉清閒之燕以畢其説非特臣之幸寔天下之幸(此書/傳來)
(原本多好存/之疑以傳疑)　胡銓簽書武威軍節度判官聽公事胡
銓以上書乞斬秦檜孫近王倫遂罷樞宻院編修官歸
鄉里舟行至池州貴池口岸下以書報提舉常平方滋
滋嘗為樞宻院計議官與銓同舍乃出城至貴池口見
銓于税亭中銓曰曾有近報否滋曰云云又問曰銓負
罪之日别有指揮否滋曰近報令與合入差遣銓曰上
書君父又何差遣滋曰樞宻院属官陞擢則無不可者
若合入差遣不在諸州簽判之下銓黙然　樞宻副使
王庶罷為資政殿學士知潭州兼湖南安撫制置大使
王庶累奏劄乞治兵戎不講和不省遂以疾乞解機政
五上章而後獲請以資政殿學士出知潭州及陛辭力
請曰以臣異議罔功必致人言乞改除一宫觀差遣不
允復温言諭遣之　王庶辭潭州臣今月二十二日準
尚書省劄子䝉恩除臣資政殿學士知潭州者聞命震
驚莫知所措伏念臣材術疎陋疾病侵陵屢控悃誠乞
避機宻覬逃曠弛免負使令敢謂徳意優隆徽數腆縟
俾出通班假守大藩臣雖至愚曷可妄受潭州實巨鎮
為江表之上流是宜慎擇老成用寛優渥臣本以識昩
置之閒散獲少遂于夙心而乃冒寵叨榮必有乖於清
議矧長能淺薄懇辭宥密之司豈可更加崇資重任濫膺
藩宣之寄決致敗事仰誤聖知伏望大慈特垂矜察収
囘渙號久穆師言所有前件恩命臣不敢祗受欲乞一
在外宫觀差遣粗安㣲分以養衷殘異時溝壑未填筋
力稍復誓殫犬馬之勞仰答乾坤之施臣無任懇祈激
切之至　劉錡囘軍行在劉錡自鎮江府撤戎囘歸行
在所也　知平江府向子諲致仕初張通古持金人詔
來經過平江府向子諲不拜而請致仕許之　劉大中
王庶並落職　遺史曰劉大中已得宫祠王庶除知潭州
蕭振言大中不孝庶沮撓講和事大中落職依舊宫祠
劉一止行大中詞曰含齒之内並知篤于愛親垂齠
之童亦羞稱于不孝豈有居儀型之重任為名教之罪
人又曰亡所生之天属視厥父如路人㸑烟不同寢疾
弗問事皆有狀聞者寒心庶詞曰大言惑衆小智飾奸
既陳立異之辭施有壊成之意倘謂講和之非䇿則雖
執義以何慚乃因知己之莫留如欲脱身而邀譽第務
死黨不知有君　是月金人改天春元年　詔威武軍
遣王忠民至行在王忠民字子道河南穎陽人也世業
醫忠民通經史尤明于刑名杜門却掃人罕見其面宣和
六年童貫為招討取燕山忠民聞之曰祖宗與遼人有
齒唇之好今信奸臣之計而輕棄之禍至無日矣既而
金人渝盟復取燕山徽宗方悔悟亟下詔曰豈無四方
忠義之人來狥國家一日之急忠民讀詔泣下曰其果
然矣淵聖傳位金人為城下之盟而還淵聖詔曰應朝
廷之闕失政令之僻違保邦御衆之方安邉禦敵之策
自今中外臣僚民庶皆許直言寔封以聞雖有過差弗
加譴責忠民乃著安邉休征書又畫圖遣人詣北軍達
金人二主及執政大臣又著保(闕/)圖長慶書十一䇿
經民守業書四策通利養民書三策去冗裁俗書十
一䇿經河南府投進靖康元年冬詔忠民赴闕辭以病
十二月金人逼洛陽留守王襄南竄忠民募得張義齎
書開諭元帥又以策干永興帥范致虗范喜之而不能
致也建炎元年金人板榜有弔民伐罪之語忠民作六
論以辨宻遣諜者散于敵境且以副本獻于朝二年有
詔西京制置使翟興津遣而道阻不通三年問解制置
使李彦先欲致忠民亦辭以疾翟興徙治藥川忠民避
地南下遇商虢撫鎮使董先于内鄉因留之軍中事以
師禮紹興元年金立劉豫為帝忠民作九思圖及定亂四
象遣人達之金帥又鏤板印圖散于遼境及偽齊以斷
天下之疑宣撫張浚制置王庶皆欲補以官不受遂薦
之朝三年至行在見宰相吕頤浩樞宻徐俯皆拜舍于
政府翼日補宣教郎忠民乃以誥納木匣中題其上云
本心報國非求名禄蔵匣于七寳山下既見所奏留中
方懇去是時董先軍豫章往依焉次年撰三國和議鏤
板廣傳乃遣使臣岳知常散之敵境而知常為堠人所
執以擅越外界編置忠民于福建未㡬得釋八年三詔
威武軍津遣忠民造朝力辭恩命罷歸十年挈家過
臨安卒時年七十五子正卿節二十六年𦵏于鄂武縣
治
　
　三朝北盟㑹編卷一百九十
欽定四庫全書
　三朝北盟㑹編卷一百九十一
　　　　　　　　　　　　宋　徐夢莘　撰
　炎興下帙
　　起紹興九年正月五日丙戌盡十四日乙未
九年正月壬午朔五日丙戌賜新復河南州軍赦門下
朕以眇躬嗣承丕緒明不能燭徳不能綏為人子孫不
能保其所付為人父母不能全其所安雖窮宵旰之勤
未息邊隅之警當國難軍興之既久而師老財匱之是
憂被甲荷戈者苦暴露之勞行齎居送者困征誅之擾
衣冠流寓而失所黎元憔悴而靡堪失由一人禍貽爾
衆罪在朕躬胡顔以寧側身思咎至於宗祧緬隔陵寢
久荒梓宫未卜於因山天属尚留於逺域茶苦斯極振
古未聞賴將相之元臣盡忠協徳資爪牙之衆士戮力
同心繕甲治兵内以訓練於行伍固軍峻壘外以保守於
封陲上穹開悔過之期大金報許和之約割河南之境
土歸我圖輿戢宇内之干戈用全民命自兹愛養士卒
免罹轉戰之傷蠲减賦征漸息編民之力俾南北悉臻
於綏靖而國家遂致於安寧嘉與羣生格於康又肆頒
曠蕩之恩用慰邇遐之俗於戲睦鄰修好既通兩國之
歡和衆安民以圖萬世之利尚賴文武之士同寅協恭
疆場之臣慎終如始共扶興運永底丕平咨爾多士體
予至意金國許退還河南地講和故有此赦　韓肖胄
同簽書樞密院事為大金國信報謝使錢愐副之金國
遣通古蕭哲來議和許還三京地故遣韓肖胄錢愐為
報謝使副與之偕行韓世忠聞和議已成不喜伏兵洪
澤詐令為紅巾欲候通古等回至楚州使刼而殺之壞
其和議南北使已行過揚州世忠軍有將官郝卞者詣
轉運使胡昉密告其事昉大驚白於肖胄遂具奏乞改
途自真和廬州取道淮西而去昉字(闕/)顯建炎三年知
淮隂軍世忠駐軍江隂昉厚奉之後辟昉淮東宣撫處
置制司㕘議紹興五年除知楚州兼主管沿淮安撫司
公事八年除直秘閣淮東轉運使皆世忠成就之力使
人改途事世忠深怒昉背已世忠知郝卞漏其謀追卞
欲殺之卞棄家奔鄂州投故人李啟啟納而藏之啟者
岳飛軍中回易官有心計能幹旋財賦惟着布衣草履
雨中自執葢步砌佐飛軍用甚多有歸正人周金者與
通古舊知奏取㫖送通古至對境通古至安豐軍金贈
詩為别曰良人輕一别奄忽幾經秋明月望不見白雲
徒自愁征鴻悲北渡江水奈東流㑹話知何日如今已
白頭通古性聰慧秦檜嘗以胡銓上書示之通古一覽
能記誦初兵部侍郎兼權吏部尚書張燾力詆拜詔之
議秦檜忌之燾亦自知言切恐且得罪遂託疾在告檜
使諭之曰北扉闕人上欲以公為直院然亦假塗爾公
疾平宜早出燾大駭曰果有是言愈不敢出矣燾乃不
主和議者萬一使草國書豈能曲狥意指哉燾嘗思之
不過一去今日之事其去在我一愛遷官他日以罪去
則事由他人矣坐此不遷遂不豫國書事　王倫為同
簽書樞密院事迎䕶梓宫奉迎兩宫交割地界使藍公
佐副之王倫自龍圖閣學士除同簽書樞密副使金國
制曰朕總攬羣工圖回萬務眷言宥密實秉樞機體隆
參佐之聯位在疑承之次亶惟用德亦以勸功具官王
倫宇量坦夷機神敏悟出先正名賢之後有流風遺範
之存事不辭難行不擇利奉萬里之使無以家為道二
國之言各如意出卓爾傾河之辯毅然叱馭之忠酈生
慿軾以下齊城毛遂定盟而重趙國揆其成效有溢前
聞朕念陵寢久荒梓宫未返東朝契濶星紀既周北道
謳吟民心未改幸信書之來諗知永好之不渝爾其肅
迓還轅就承故壤爰陟本兵之重仍兼賜第之榮惟既
榮厥身必毋乏吾事噫復文武之境朕將無愧於古人
合晉楚之成爾乃增光於史冊
十日辛卯尹焞除徽猷閣待制提舉萬壽觀兼侍講尹
焞先除禮部侍郎十具辭免不受至是除徽猷閣待制
提舉萬壽觀兼侍講蘇符行詞有曰庶幾朕得優禮之宜
而卿遂委蛇之適焞五具辭免遂得提舉江州太平興
國宫任便居住初焞辭免劄子有云比嘗不量分守輒
及國事識見迂陋已騐於今跡其愚庸豈堪時用秦檜
見之不堪時用二字深衘之乃見上具言尹焞劄子有
云比嘗不量分守輒及國事尹焞有所議論不可不為
施行欲乞將尹焞所上數事盡付中書當為詳酌行之
上遂以焞奏疏盡付朝廷而檜切齒矣
十三日甲午金人知宿州趙榮來歸
十四日乙未右迪功郎監明州比較務楊煒上李光書
紹興九年正月十四日具位謹再拜獻書參政丈閣下
某自束髮成人接士大夫知己能稱閣下為令於平江
能抗朱勔而失官繼登御史則又觸權臣而得罪某雖
碌碌庸衆浮沉里巷然亦知欽慕閣下信剛决君子人
也晚得與諸郎逰卒又登門獲侍巾履誤辱存囑甚厚
退雖感激及進觀閣下之所履不無稍異於昔時某前
日欽慕之誠亦稍解體而不能無疑也非誣閣下也葢
閣下自起廢進用再登八座七為郡守仕宦至此亦非
不可有為之地及披其實迹以較閣下之晩節似覺以
前挺特不羣之風少衰徒有傲岸虚驕之氣雄壓聾俗
而已非獨某不能不疑舉天下有識者莫不皆疑之然
尚以謂閣下為侍從不得専造居朝廷不甚久上下方
安於積薪未燃雖閣下獨欲有所建明世必以謂不祥
人亦未必見信當且冺黙尸位必有待而發爾屬者敵
國遽求講和遣詔諭使至以甘言誘我以無禮臣我以
盟誓制我以重幣窮我舉國諠譁議論不一上貽當宁
之憂下疑四海之聽人情洶洶彌時不定遽聞閣下召
來造朝天下之人與夫賢士大夫欣欣然皆頌閣下曰
泰發至則事當有所折衷矣尚妄意閣下靖康之朝挺
挺之節固在履此危機正昔所謂有待而發者庶幾能
為聖主開陳存亡利害之勢維持善後之策盡識敵詐
洞悟天聽斷此國論不數日閣下既至遽復合為一黨
寂然無聲有識者謂閣下非不知利害之曉然所以然
者賣諂取執政爾已而果然於戯利禄之移人一至是
邪管子曰禮義亷恥國之四維葢禮義立人之大法亷
恥立人之大節不亷則無所不取不恥則無所不為夫
若是猶不足以成人為國家大臣而無所不取無所不
為則朝廷安危之計從可知矣閣下平昔自謂髙明卓
立何為至此遂不知人間有亷恥事乎某竊意閣下殆
將文其過也奈何聖主重以懷念母兄之切至亟於梓
宫之速還帝意堅决不容悟移以此欺天下爾斯民未
可欺也今朝廷豈少閣下哉閣下若以死事之不得其
職而去是亦以道事君之一効也某聞忠孝從義而不
從父閣下豈不知帝王之與臣民不同匹夫立於鄉黨
士大夫立於朝紳則固當謹信行修末節飾禮文以求
區區之譽為揚名立身之基帝王之孝唯安宗廟固社
稷使其或不然乃下同於匹夫拘拘於禮之末節亊幾
一去九廟四海且不可保况其他乎不爾漢髙祖終不
屈楚忍發分羮之語遂當為萬世大不孝之罪人矣况
金人之詐屢講無驗之和信效明著如日月經天河海
帯地不可掩也覆車不逺參政丈豈不洞知之且自宣
和以來先帝始與金人為海上之盟彼固首倡夾攻之
約遼國既滅固常割燕薊九州以啗我矣沙塞萬里空
空數十城曽不得一縷之賦卒竭中原膏血以安之曽
未三載中國之儲盡在九州敵人知我之弊於燕薊有
積年矣卒假虎翼一奮并京國而取之閣下豈不見前
日之割我燕薊初不得旋踵而託迹也今以釣者必以
餌釣不以餌不得魚也始敵欲釣中原前以燕薊為大
餌我既不悟其機而貪其餌既一釣而舉之矣自靖康
國破主上南狩無厭之敵既襲廣陵又侵呉中其意固
宜重有所在也雖蹂踐殘戮流血川野酷莫此甚所幸
神靈庇䕶社稷有主其利害固萬萬於靖康之後不然
金之欲和也已講於前日我必推誠待之不復迓避尚
何約至今日哉自是雖嵗嵗連兵淮南而天其或者將
俾我以中興諸將激揚無曩日奔潰之風而北騎屢北
國勢稍亦似張自此固當甞胆思恥何事不可為哉比
年已來金人知我不可以兵取也又恐我國勢或至於
遂强也及發於數嵗則恐不支故汲汲萬里遣使見招
於太上之喪以探朝廷意謂我若遣使而有請則唱為
之和空我國家困我之師欲異日一舉以取之爾今來
果入其計安得金人不欣欣然一嵗再使許還地而來
和也閣下豈不怪此敵計邪今將舉前策復割中原為
一大餌以釣江南且向竭中原舉天下實一燕薊猶不
三年而遂弊况今欲竭江南偏佐一方求實中原某習
見不數月彼遂安坐受吾燼矣閣下亦又不悟金人自
長驅中國所過誅掠刼擄無不空空郡邑也况今以久
陷中原一旦棄之而去固當掃地盡矣不過留數空城
老弱病疾溝壑之餘貽我以大累想見繫累之後父哭
其子妻哭其夫寃號之聲痛徹天地豈易舉目屬耳也
哉今諸公乃所謂不求而自得欲欺主上以太平者盡
為天下無人乎唯其不求而自得此所以為敵之計也
伏讀赦文所復州縣减免三年蠲放差徭五年兵官各
令按月支給衣粮請給或加犒設或令存恤不知空空
之地孱老孤寡既不可賦税按月所支一切調度何從
出乎諸公殆將舉所謂燕山免夫錢復行之乎不特此
爾將見數月之後衆使還來紛紛歸報且曰當供陵寢
當修宗廟當葺官府當治城郭當築庫藏當實老幼當
賑窮乏百役紛然蝟毛而起不知東南數十州所有
幾何頻年以來換度牒鬻官爵出賣户帖豫借和買頭
會箕歛衰世掊尅之法畧己盡行剥膚搥髓無所不至
膏血無餘不知何從出乎加之金使自此勢須結轍而
來數以重幣困我供奉禮物動計百萬再三往復傾囷
竭囊不能支矣閣下曷不令板曹詢藏庫之有無可指
掌見矣今日已有三空之説矣異時乃以有限之財充
無厭之欲是以江海實漏巵爾日者乃始掲榜都城有
曰金人並無須求甚所不識也諸公䝉蔽天聽是何異
掩耳竊鈴也哉儻或梓宫可還真偽未辨如為所欺彼
且恃為大恩百索交至决不可繼又且四方之費恐未
能給閣下若不早悟斷以獨見開悟聖聽旬嵗之間拱
手無策行見江南無立錐矣尚何有於中原哉參政又
豈不知中原乃吾之版土我之國威稍振自可一舉而
復又何不少有忍於須臾徒託重幣急求市之以取後
禍彼或稍易慮轉足而復至則其日猶前日也國力屈
矣閣下以不早慮之也不然可使淵聖鑾輅來還而果
遂南歸由辱留之久險阻備甞盡識敵詐力發奸謀洞
如觀火正曉主上則閣下諸公誤國之罪將無所逃一
旦敗露頭頸墮地願為孤豚豈可得矣為閣下計宜脱
畧明此翻然改悟早建善後之策厯告吾君尚可及也
又况自古連和結好講隣國之歡以求偃兵息民者固
多有之試數其一二論敵國之勢惟我大而彼小則可
和我强而彼弱則可和我盛而彼衰則可和不然我大
而彼亦大我强而彼亦强我盛而彼亦盛皆可和也何
則葢我大我强我盛而彼以小以衰以弱求請和於我
則全在我我安得而不受既受之矣彼或敗盟或有可
取之形或有可乘之機顧不妨我徐舉而復滅之葢我
全制之其擒縱在我也如此豈不悦其和哉設或不獲
和於我尚當求之何敢拒也至於大小强弱皆如是而
和則其勢各不相併吞也故一講和則可以彼此皆奠
枕而長存如不得已交隙而用兵又勝負未可知也如
此而和則和在彼此皆可和之勢也若乃我小而彼大
我弱而彼强我衰而彼盛乃欲請和以幸旦暮之存彼
固不可知也葢和全在彼擒縱在彼彼何憚而拒我哉
如是利害曉然尚或講和於彼則是速㓕而已矣西漢
之與匈奴本朝之與遼國和也皆以安强盛大適相若
也相與之和葢和在彼此然匈奴猶為漢患遼人數驚
邊鄙其强悍反覆不可以信義結也雖然曽不至以
為大患者以其皆可以相制服也及觀六國之與秦和
也秦未甞不欲和也秦欲用兵而自若也卒之一朝乘
機遂一舉而㓕六國此以小和大之明驗也石晉之與
契丹和也契丹未甞不與之和既和矣契丹倨慢自若
也終之一旦反顔易心邪律徳光一舉而滅晉此以强
和弱之明驗也不必更求逺證我太祖太宗之肇造也
其割據諸國亦甞告和於本朝矣未甞不納之和也及
其機可乘則命將出師破而㓕之如取諸掌耳曽何有
於和哉此亦衰世之明驗也可不鑒哉可不戒哉則今
日之和諸公不過謂梓宫可還中原可復不暇他慮耳
曽不思不測之禍今甚大矣甚强矣甚盛矣積嵗累時
一旦當連兵未解忽若風雨退散鬼神潜藏欲還地而
修和於我我固當思曰彼何為而畏我憐我愛我而遽
和我顧此敵計之見啗亦曉然矣不知閣下明智獨步
當世何為獨不悟此奈何今之市井愚夫愚婦皆能知
金人之詐者閣下果不知之是不智也倘閣下知不可
和徒媚宰相取尊官遂噤黙而不以告吾君是不忠也
為大臣而不智不忠果可以安國家利社稷乎况今聖
主以孤孑之一身獨立於上基本單寡隤費而易拔其
危又萬萬於靖康又豈堪復當不測之敵乎何閣下為
御史則能言人之是非今為執政遂不知其非邪安有
身為大臣坐視君上貶屈尊稱臣於仇敵恬不為恤諸
公世自儒業號為知書此豈平昔所學於聖賢致君之
事業哉今天子以祖宗之天下承祖宗之大統因臣民
之愛戴建大號即帝位於今十有三年矣天地社稷宗
廟神靈實臨之今無故遽為金人播弄而一旦貶屈如
是邪閣下勿謂目前滅裂支梧可以欺天下數月金使
復至前事固在今不改為自兹將見朝廷奉詔不暇矣
此事於古無有唯唐祖之初未得天下始甞臣事契丹
以及石晉假契丹以建國遂有此厚禮然其終亦遂為
所滅其後則國家肇造之初南唐李煜甞自貶尊稱降
損省府取媚本朝以乞須臾之命然卒無效此葢强弱
盛衰之理使然固不可以取媚存也今國家兵籍非不
甚衆諸將非不有人但當謹謀謨於幃幄收歲幣以賞
戰士期之嵗月何患中原之不復梓宫之不還太后淵
聖之不歸諸公能蚤暮以思致君於堯舜乃日求臣事
於仇敵欲誅民之膏血以充歲幣而不知愧豈不哀哉
若此數事以平日觀之宜非望於閣下所肯為也設若
主上睿謀獨斷未悟敵機閣下宜思天下所以責望於
已固當身先百辟抗議廷諍雖鼎鑊在前當無固避此
誠越國之男子也揚名異域功顯聖朝非閣下而誰况
天子仁聖容受直諫體貎大臣閣下雖犯顔攖鱗甚不
過奪職祠宫而已此而不為是閣下惜濡足之故而不
拯天下之溺不止始謾一言但已又揚譽欺天下曰前
日非我力爭安得殺禮遽至於是某雖至愚猶不知信
况有識之士哉若褚遂良諫髙宗立武昭儀卒至還笏
殿陛乞骸骨歸田里將甘心貶死若此斯可謂大臣矣
又趙中令相太祖皇帝甞為一事擇官中令列二臣姓
名進太祖不肯用他日又問復進而不用如是三問而
中令卒不易前人太祖盛怒裂其奏擲置殿陛下中令
不動搢笏帯間徐拾碎紙袖歸中書他日又問復以碎
紙補綴以進太祖大悟終用二臣某竊謂官二臣此朝
廷至細事也而趙中令猶確然終不奪於太祖之盛怒
而卒用之大臣事君不當如是邪况今是事實繫宗社
存亡閣下忍輕於詭隨乎事已亟矣今諸公偃蹇自為
得計昻然百僚之表施面目於通衢出入稱參政以耀
聳俗此何邪向使他人居閣下之位為閣下之為閣下
適在逺外五松閑澹而視之豈不笑絶冠纓也哉閣下
平日之志自許如何今一旦昏於利禄門生故吏往往
又從而諂諛閣下為伊尹周公之才某竊恐閣下必不
自知其非猶以謂日前之虚譽可以襲而取也不知今
天下之人已極口訕笑閣下平生之偽矣某獨不忍退
而非詆閣下輒以所聞告之左右倘閣下不此之恤將
使後世書之史册曰此賣諂宰相取執政者閣下能免
之乎疾風知勁草板蕩見誠臣閣下自為謀可也春秋之
法責賢者備某區區之心猶覬閣下尚能改悟力解社
稷之禍挈而置之安存不然不得其職自可引身而去
矣豈可與賣國之奸諛甘心低頭共槽櫪而食邪以閣
下曩時挺挺之節必非䕶前而不悟者某所以未敢遽
繩閣下以賢者之責也丞相秦公方且含垢忍恥避天
下之譏罵力専誤國之謀傾心外敵猶盧杞一百口保
朱泚李林甫以忠誠稱禄山非某踈迹之言能入也參
政孫公某之舅子平生齪齪謹畏天下初不以此責之
今日之可任春秋之責唯閣下耳今公論籍籍又閣下
乃丞相之門生由以私恩不敢違其果然乎某聞大臣
事君當知有宗社而不知有其身知有君上而不知有
恩門可也參政丈如謂私恩請亟破誤國之謀盡發敵
人之詐厯告諸君罷絶使命收還金幣正天子之尊號
薄強隣之聘禮飭諸將之兵備揚問罪之先聲傳檄中
原各保境土人自為戰以待王師一切改轍而圖之若
閣下姑欲愛惜名位隨羣而入逐隊而趨亦以謂敵必
可信和必可講禮幣可從自今以往不加賦而用度自
足皆有以為善後之計而某乃州縣細吏敢將狂瞽之
説熒誤視聽則請直以此書上之天子置以典憲某所
不辭憤激之次方寸亂矣引筆行墨不覺言多惟閣下
察之
　
　
　
　
　
　
　
　
　
　
　
　
　三朝北盟㑹編卷一百九十一
欽定四庫全書
　三朝北盟㑹編卷一百九十二
　　　　　　　　　　　　宋　徐夢莘　撰
　炎興下帙
　　起紹興九年正月盡其月
金人退河南地金人以東西南三京夀春府宿亳單曺
州及陕西京西歸于有司　韓世忠加少師揚武翊運
功臣劉光世加輔國功臣進封雍國公為陜西五路宣
撫使張俊加少傅安民靖難功臣吴玠加開府儀同三
司四川宣撫使岳飛開府儀同三司楊沂中太尉保成
軍節度使劉光世懇辭陜西宣撫使許之　袐書省正
字汪應辰上書論當謹邉備書曰臣伏見近日金使在
庭人情洶洶朝庭之上號令紛然内則患和議之不諧
外則患異議之不息臣雖踈逺有以見聖意之動止也
然臣揆之時事竊謂和議不諧非所患議既和矣而因
循無備之可畏異議不息非所患議既息矣而上下相
䝉之可畏此孟軻所謂入則無法家拂士出則無敵國
外患之時也議者往往以今日和好决不可成而成也
或不能久臣以為過矣請借秦以論秦之謀楚也與之
地借之師而約為兄弟婚姻矣然則今日所謂還我梓
宫歸我母兄復我輿地者安知其不然也及其謀齊也
與齊通和四十餘年未嘗接兵又安知今日和好不如
是之久也至以為金人出於悔禍效順之本意則臣所
不敢聞也臣聞前日王倫之行未嘗一詣敵此必有深
謀之計而畏吾使者之或能覘之也是豈能有愛于我
而不取哉是豈誠有悔過效順之本意哉夫非誠有悔
過效順之意而翻然以與我和是何故也臣謂陛下誠
以此思憂以此思懼則將不遑暇食而謀之矣金使既
去所宜深詔執事交修庶政申戒邉備金雖與通和疆
場之上宜各戒嚴以備他盗今方且肆赦中外厚賚士
卒褒寵請帥以為休兵息民自此始矣縱一朝之安遂
忘積年之耻獨不思意外之患乎此臣所以言因循無
備之可畏也方朝廷力排羣議之初大則竄逐小則罷
黜雖舉國非之而不顧至有一言迎合則不次擢用今
者事既少定陛下必以出於獨斷益輕天下之士矣夫
事是而咸宜猶欲衆謀况其非乎導人而使諌猶恐不
進况拒之乎是以小人窺見間隙躁進者阿諛以希寵
畏懦者循黜以備位淺謀者遂謂無事而忠臣正士乃
無以自立于羣小之間子思言于衛侯曰君之國事將
日非矣君出言自以為是而卿大夫莫敢矯其非卿大
夫出言自以為是而士庶人莫敢矯其非如此則善安
從生孟軻曰訑訑之聲音顔色拒人于千里之外則讒
諂面諛之人至矣國欲治可得乎此臣所以言上下相
䝉之可畏也臣願陛下卧薪嘗胆以圖中興勿謂和好
之可以無虞而思患預防常若敵人之至也勿恃獨斷
之可以成務而虚已從衆常恐下情之無盡也競競業
業以承天心徳日新萬邦惟懷臣且親見于聖世何至
以中國之大而下為讐人役哉　祕書省正字樊光逺
上書論金人詭詐不足憂信實深可懼上封事曰臣竊觀
今日士大夫之論莫不憂金人之詭詐臣獨曰詭詐不
足憂而信實深可懼也使彼出于詭詐則其術固止於
是耳吾乃撫養東南根夲之地嚴飭西北備禦之方亦
可以為國也夫何足憂近者金人遣使曰當與我故地
士大夫凡有憂國愛君之心者盡言金人之詭詐也而
版圖果歸職方是彼不出於詭詐而出于信實矣乃臣
之所懼也將不特出于得故地而已也凡其所謂歸梓
宫歸兩宫者莫不次第如其言其可信愈甚則其可懼
亦愈甚且吾既已得吾之所欲則彼亦將得彼之所欲
通和之使項背相望吾既空府庫以奉之河南之地賦
租悉蠲吾又將竭江右民力以給之矣府庫已空民力
已竭士氣已墮一言不酬金人改慮此臣之所以私憂
過計而為陛下深懼也夫有無故之福則必有無故之
禍往年燕山六州二十四縣金人以兵取之來歸于我
當時竭天下之力以償之所得止數空城而已朝廷動
色相賀而天下蹙額相弔一旦改慮席卷而南如寄諸
隣而取之此陛下所見也陛下撫此厄運雖未獲受祖
宗所全付然即位之初河南猶陛下有也旋没于偽齊
凡吾之所以經營攘斥者踰一星終矣未能復尺寸之
地今一旦得之于彼其非無故之福如往年之得燕山
哉又將竭内地以實之敝所事以事之可為寒心矣廟
謨深閟慮之得當已熟如臣之愚未知所以善其後也
臣願陛下勿以得地為喜而常以為耻勿以甘言為悦
而常以為憂勿罪忠議以養敢言之氣勿喜迎合以開濫進
之門勿盡民力宜愛惜之以固根本勿沮士氣宜聳動之以
備緩急庶乎可也惟陛下不以臣人微言輕而留神省察
實天下之幸　汪伯彦復觀文殿大學士張浚復左宣奉大
夫王庶劉大忠復端明殿學士　伯彦等復職秦檜令臣寮
上言王庶劉大忠之罪遂落職初庶離行朝不見賓客至蕪
湖請知縣髙某衩衣相見委以買田宅議者謂庶平日豪邁
一旦議論不合而去未宜求田問舍也過州有再落職
之命乃寓居九江買田于敷淺原之上徙家居焉　王
倫權東京留守兼知開封府王倫藍公佐奉使金國至
京師以金人已退地而去倫遂權東京留守兼知開封
府先是劉豫以陳東歐陽澈在建炎之初上書被誅于南
市乃傚張巡許逺雙廟之制建廟宇以祀之偽封侯爵
至是倫令毁其廟　熈河路經畧使慕容洧叛附于夏
國環慶路經畧使趙彬追及與洧戰敗之復熙河路慕
容洧奔夏國張中孚中彦自是歸朝矣洧環州人張浚
富平之敗斬趙哲時洧背叛而去彬字彦中原州人劉
錡帥涇原時彬為幕亦嘗叛去　知泉州連南夫上封
事論和議不可信得三京河南地肆赦天下赦到泉州
知州連南夫以為金人素持奸計恐朝廷墮其奸謀故
謝表有曰臣持囊西清分符南海茂著藩宣之効敢忘
獻納之忠惟虞舜十二州昔皆吾有然商於六百里當
念爾欺莫知其是不信其然固知既來而則安或且寧
許以負曲有若食其之説無忘韓信之謀願益戒于不虞
庶免貽于後悔是時又有聖㫖指揮不得詆斥大金南
夫繼上封事曰臣聞老子之言曰不信者吾亦信之又
聞孔子之言曰不逆詐不億不信此皆大聖人之用心
陛下納金國和議之約允蹈其言又聞信不足有不信
又聞言不必信唯義所在此皆神聖通變之道易曰幾
者動之㣲傳曰知幾其神乎大金素行叵測比年以來
兩國皆墮其術中大槩彼以和議成之此以和議失之
今陛下果推赤心以其割河南之地遂恩之乎臣知陛
下知幾有不信也何以言之丙午之禍父母兄弟六宫
九族咸被驅逮今十四年辱莫大焉使太上聖躬無恙
隨所割地全而歸之四十年覊縻隔絶之恨念之猶且
心折得梓宫猶不足為恩得土地顧何足以為恩乎况
陛下於太上有終天之恨於大金有不共戴天之讐方
且許還梓宫許還淵聖六宫彼其計實老子所謂將欲
取之必固與之兵法所謂不戰而屈人兵之術也誰不
怒髮衝冠握拳嚼齒而痛憤哉借得所許彼何加損漢
王語吕后曰使趙王有天下顧少乃女乎臣竊恐陛下
天性孝悌方感其恩遂無王赫斯怒爰整其旅之志葢
用心不剛則四支委靡將士雖欲斷髪請戰有不可得
誰為陛下守四方者是陛下十餘年寵將養兵殫財蓄
力之意一旦積于虚空不用之地倒持太阿交手而付
之矣昔太祖皇帝之南征也李煜遣其臣徐鉉朝于京
師鉉曰煜以小事大如子事父未有過失奈何見伐太
祖曰爾謂父子為兩家可乎安知大金之計不出于此
乎豈吾太祖行之而陛下不悟者乎昔唐髙祖借兵于
突厥嘗父事之至頡利為太宗所擒後世稱之為英主
陛下肯出太宗下哉臣伏見生靈戴宋幾二百年淪肌
浹髓之恩視陛下為親父母不幸為干戈之所擾視大
金甚為畏懼韓退之曰叛父母從仇讐非人之情民情大
可見大金豈不知之昔耶律徳光之擊晉也述律嘗非
之曰吾國用一漢人為主可乎德光曰不可述律曰然則
汝得中國不能有後必有禍悔無及矣許還之約安
知不出于此乎使大金用述律之言則可竊吾太祖之
言用之無乃不可是説也陛下聖性髙明固知之矣知
之不信審矣然臣猶不能無疑者伏讀正月五日赦文
曰戢宇内之干戈又奉聖㫖不得詆斥直墮其術中使
忠義之士結舌而不得伸忠良之將縮手而不為用范
増之説項王曰天下大定矣君王自為之可不鑒哉此
臣所以昧死上愚衷願有獻納臣聞張良為漢王借前
箸以籌撓楚權之謀為漢王不能制項王死命遽欲效
武王休馬息牛具陳天下㳺士各歸事其主陛下誰與
取天下審如詔㫖臣恐將士觧體魚潰獸散如張良所
謂誰與取天下者然則計將安出臣方閉户深念不覺
大喜曰河南之復殆天授非人力傳曰天與不取反受
其咎時至弗行反受其殃又曰機不可失願陛下因而
圖之大事濟矣似聞彼國新主厭兵乃有此議臣謂使其
果有厭兵之心政當乗其懈而擊之如其不然先發制
人後發制于人陛下必知其决擇矣議者若曰强弱大
小猶且不侔未易輕舉臣聞湯以七十里文王以百里
所謂在徳不在衆漢髙祖以亭長除秦暴唐髙祖以一
旅取孤隋光武接十二帝之統而起自單㣲以至中興
今陛下復河南之地實以聖繼聖徳新又新挺真主之
姿應帝王之運六師方張舊民協力抑又多助之至此
臣所以願陛下因而圖之也臣聞陛下方遣侍從宗臣
祇謁宗廟陵寢將親見宫室之禾黍陵寢之盗掘此政
詩人徬徨不忍去之恐有扶老携幼感泣而聽詔者少
者之哭哭其父與兄也老者之哭哭其子也戯笑甚于
裂眥長歌過于慟哭天地日月亦必為之悽慘鬱結陛
下聞之追悼其因是誰之過與還地孰少孰多而我河
南之氏何啻百萬昔者樂生今日効死因民欲嚮為百
姓請命而以王師甲兵之衆隨之此皆盡鋭願戰之師
彼皆悲歌感慟之士河南起而河北應簞食壺漿以迎
孟子之言于今有騐世宗之舉不約而同此臣所以願
陛下因而圖之也臣平居嘗謂不復中原則不可以立
宗社不有四海則不可以子萬民今有幸㑹遂得河南
歸我凡屬同體豈不中應大河安得而斷間哉此臣所以
願陛下因而圖之也臣伏仰陛下英武天縱孝弟性成
撫艱運于一紀來和議於此時然不知陛下願為英武
主乎願為孝弟主乎臣昔守建業獲望清光首為陛下
陳堯舜之道非謂垂衣拱手坐視夫民而名堯舜也願
陛下效漢髙祖唐太宗之英武敗敵迎父母以成堯舜
之道也今陛下俛首議和端為父兄是孝弟既如此臣
願陛下乗機應變席捲兩河攄祖宗之宿憤掃天地之
兵氛英武又如此使天下萬世皆仰陛下聖而不可知
之神矣越漢唐之所謂孝弟英武顧不韙哉其如應變
于耳目之前或且經營于年嵗之後皆在陛下惟斷乃
成抵掌而决期月而已臣猶遲之昔李渤上平賊三策
攻不失戰戰不失守固河南以連河北三策具存乃敢
以獻歐陽修曰世徒見周師之出何速而不知述律有
可取之機也是時述律以謂周師所取皆漢故地不足
顧也然則十四州之故地皆可指揮而取矣使新主果
有厭兵之心事亦類此臣區區之心發于忠憤若謂不
識大體不省幾事欲逃萬死之罪寧能髙飛逺走不在
人間乎方今堂下有耆老碩輔閫外有良將竒兵更乞
睿慈付之公議熟計而行之臣不勝戰汗待罪之至
湖北京西宣撫使岳飛上表謝赦得三京河南地肆赦
湖北宣撫使岳飛具表陳慶曰覩時制變仰聖哲之宏
規善勝不争實帝王之妙筭念此艱難之久姑從和好
之宜睿澤誕敷輿情胥悦竊以婁敬獻言于漢帝魏綘
發䇿于晉侯皆盟墨未乾㰱血猶濕俄驅南牧之馬旋
興北伐之師葢敵每不情而轉移無信莫守金言之約
難充溪壑之求圖茍安而解倒垂猶之可也欲長慮而
尊中國豈其然乎恭惟皇帝陛下大徳有容神武不殺
體乾之健行巽之權務和衆以安民廼講信而修睦已
漸還于境土想喜見其威儀臣幸遇昌時復覩盛事身
居將閫功無補于㳙埃口誦詔書面有慚于軍旅尚作
聰眀而過慮徒懐猶豫以致疑謂無事而請和者謀恐
卑辭而益備者進願定謀而全勝期收地于兩河唾手
燕雲正欲復仇而報國誓心天地當令稽首以稱藩
遺史曰表辭飛幕属張節夫之文也節夫字子亨河朔
人豪邁尚氣節秦檜見之切齒
　
　
　
　
　
　
　
　
　
　
　三朝北盟㑹編卷一百九十二
欽定四庫全書
　三朝北盟㑹編卷一百九十三
　　　　　　　　　　　　宋　徐夢莘　撰
　炎興下帙
　　起紹興九年二月盡三月
二月趙士􁀙為朝陵使兵部侍郎張燾副之　召吕頤
浩陳規仇愈張孝純孟庾赴行在　張孝純自守太原
城陷不能全節嘗為劉豫偽丞相上曾密詔孝純與李
鄴李儔等能束身歸國待之如初孝純不從豫廢金人
留孝純於京師至是詔孝純赴闕孝純自慚白于烏珠
乞歸徐州致仕遂留東京不至　林泉野記曰張孝純
徐州人登元祐四年第工詩有文武才畧宣和末知太
原府兼河東路安撫使靖康初尼堪來攻先築夾城於
外期於必取百道進攻孝純與副總管王稟以死守姚
古种師中解潛張思政皆來援敗授檢校少保武當軍
節度使河東諸郡相繼陷沒城中易子而食城破孝純
不得已遂降金僣立前侍御史劉豫於北京以孝純為
左丞相紹興四年上密詔孝純與李鄴李儔等令投身
來歸當待之如初孝純竟不至及金廢豫留李鄴孝純
京師既而議和歸我河南州縣又詔孝純慚懼請于烏
珠乞致仕歸徐州而卒子穎建炎中為守臣　節要曰
孝純守太原幾年而破為金執至尼堪前逼令拜之孝
純曰未審帳下是何人也敵曰元帥也孝純曰元帥乃
金國大臣某乃大宋國大臣豈有一國大臣拜一國
大臣之禮事今至此惟有死耳何相窘拜耶竟不拜尼
堪不能强之因囚歸雲中此與哥舒翰潼闗之拜屈節
于安祿山逺矣孝純之得還也時正在雲中目覩其詳
是嵗五月六日尼堪將避暑之白水泊謂孝純曰公於
此無治生事俟某秋歸當還公于鄉里又顧雲留守高
慶裔曰如有人欠孝純錢物可督還之以非晩孝純歸
鄉矣孝純初聞是語不知其所以葢時尼堪與劉豫之
議密定外人莫之知也至是尼堪遣人送孝純南歸止
云歸鄉而已故奉使宇文虚中送孝純詩有閈里共驚
新素髮兒孫重整舊班衣之句則衆莫知相豫也明矣
孝純既至河朔欲由濟南歸徐(孝純/鄉也)主者曰當與公共
至東平節制司某得囬檄公方可歸徐矣既行則孝純
之兄弟中孝立及諸姪鄉人竟逺迓之孝純方喜慰之
際無何至汶上豫已僣位遽有拜相之命當是之時孝
純昵于親愛懼于還金因而以喪晚節於罪固莫能逃
然比之充豫之輩固有間矣噫鄉使孝純當偽命初下
遽叱車而北就老死于穹廬不受汚於僭逆則天下之
士千載之後以孝純何若人歟以是知士君子於行義
造次不可不謹也　樓照翰林學士　樓照字仲輝婺
州人兼直學士院當張通古蕭哲在館書詔填委多出
于照之筆至是徵拜翰林學士制畧曰養剛大之氣好
深湛之思强識博聞足以華國煥文懋徳可用為儀繼
東臺披勅之風擅西掖演綸之譽蔽自朕志兼直禁林
當二國玉帛之往來正一時書詔之填委意顯明而有
體詞曲折而不煩義激武夫茂興元戡難之畧人知聖
主似建武中興之年起元為貞固應錫命惟爾抱適用
之器處可為之時豈徒潤色之工更賴告猷之益使朕
小雅之政見稱於古則爾内相之任其永有辭　吉州
布衣周南仲上書　書曰臣觀劉蕡䇿曰有正國致君
之術無位而不得行有犯顔敢諌之心無路而不得達
此蕡之言失也亦蕡之不遇時也士茍遇時患無正國
致君之術何患不得行患無犯顔敢諌之心何患不得
達臣於去年奏陳十事陛下既赦其狂矣又賜召命而
免終身文解又取十事而行其一二矣臣之遭遇可謂
得行得達也尚敢為劉蕡之言哉使命交馳兩國通好
正忠臣義士畫策吐竒之秋臣於此時緘黙不言是臣
負陛下非陛下負臣所以不避斧鉞採取天下輿論有
五不可三急務為陛下獻何謂五不可欲雪前羞不可
主和議欲務萬全不可失機㑹欲取中原不可居東南
欲馭諸軍不可不將將欲得賢才不可廢公論何謂三
急務一曰重國柄二曰蓄邊偹三曰擇守令此八者執
政大臣所經畫何待臣言然恐肉食者鄙未能逺謀特區
區為陛下㫁焉女真當立國之始結我盟好受我封建
是我徽宗有大造於金人也口血未乾貳心已萌背我
盟誓而為城下之師我淵聖皇帝不惜土地以惠生靈
未踰年間又有青城之役破我京師覆我宗社邀我兩
宫立我臣子長驅深入謂天下決非我宋有也天未厭
宋而得陛下出帥軍師起大厦於將顛舉神器於已墜
駐蹕維揚匡濟大業以土則狹以財則匱以兵則寡以
民則困我有虞心懼如少康以滅澆殪乃立劉豫限我
王師又即豫謀長驅深入侵軼我淮甸蹂踐我江浙憑
陵我荆襄窺伺我巴蜀俘縶我臣民焚燬我城邑天誘
其衷使金齊不克逞志于我是乃皇天悔禍之意也陛
下即位十有二年跋履山川踰越險阻練兵選將鱗集
淮漢一舉而金人遁再舉而劉麟奔非不能擣其虚犂
其庭報我靖康之怨今年遣使明年又遣使卑辭厚幣
甘心屈辱者為我父兄故也徽宗北征不復是用痛心
疾首昭告于皇天后土我祖宗之靈舉六師而並進可
也何事耗蠧財用區區為梓宫之來哉情偽之不知寧
免萬世之笑乎經曰父之讐弗與共戴天父死於仇子
不能報其如上天之靈何其如天下後世之言何且金
人之為必不久也懐王不還楚而嬴秦亡懐愍不還晉
而聰曜亡金人之亡無日矣使者之來非困我中國即疑
我師也臣願陛下近鑒靖康講和之失逺覽秦劉謀人
之禍我有辭焉決策以順天人之心則基圖可復宗社
可久兩宫安否可問可還欲雪前羞不可主和議此臣
所以為陛下謀也臣不明興亡成敗之數而識興亡成
敗之理推之以行我有三可勝金人有五可敗何者漢
戰而有天下歴世猶四百年唐戰而有天下歴世猶三
百年我藝祖不戰而有天下歴世宜逺于漢唐此為一
可勝桀虐則失天下紂虐則失天下秦隋虐則失天下惟
陛下仁聖孝悌之至必不失天下此為二可勝者也兵
民或叛今也有求為内應者有從之如歸市者有在兩
河則念中國之化懐祖宗之徳日望王師之來不啻若
大旱之望雨此為三可勝若爾金人反恩則敗背盟則
敗樂殺則敗擅廢立則敗據中原則敗又契丹承石晉
之敗一敗於澶淵再敗于金人今金人乗南北之勝而
未聞敗敗之此其時矣大抵機㑹之來間不容髮親征
之初可進不進一失也凶訃來聞可進不進再失也一
之謂甚其可再乎臣度金人北有契丹南有陛下讐怨
交攻腹背受敵天與不取必貽後患萬一遲之以久使
兩河奸雄競起陛下於東南可安枕而卧乎臣恐社稷
實不血食悔之已無及矣欲勝萬全不可失機㑹此臣
所以又為陛下謀也昔日親總六師臣知陛下決意於
兩河今日復幸浙西又知陛下甘心於東南決意於兩
河猶以曲直取勝負甘心于東南則委靡不振而自取
敗矣何則東南之地其土脆其民怯其風俗薄而不厚
非帝王必爭之地亦非帝王萬世之䇿也陛下若選形
勝可為進取之資則荆襄上流皆為我有東連呉㑹西
通巴蜀上盡湖廣之流下瞰中原之利方城為城漢水
為池且攻且守坐控敵師一舉而前兩河可傳檄而定
矣欲取中原不可居東南此臣之所以又為陛下謀也
兵有將猶臂之使指將有帥猶身之使臂故能百將一
心三軍同力父詔其子兄詔其弟今之諸軍相視若氷
炭相疾如讐仇假使一軍深入其誰為應一軍陷陣其
誰為援劉光世竊琳館之清名張俊負跋扈之大惡岳
飛呉玠韓世忠之流裹糧坐甲首鼠兩端所以然者無
主帥故也陛下曩年躬擐甲胄親冒烟塵詔書具在誰
不聞知未收尺寸之功退守浙西徒以巡幸之言近慕
光武葢光武起于河内征王郎征赤眉征五校征隗囂
身自將兵戮力數十戰肯為空言欺天下哉臣不敢逺
引異世為證陛下知有祖宗故事否乎太宗嘗謂宰相
曰朕指使將帥如偏裨列校葢其權勢不使過制爾今
日諸將尾大不掉陛下已失於初矣尚此不決何耶澶
淵之役章聖一舉而契丹請命成憲具在陛下何憚而
不為也陛下既不鑑太祖馭將之方又不為章聖親征
之行豈中興明主所為哉欲馭諸軍不可不將將此臣
所以又為陛下謀也陛下親賢急于堯舜艱難以來無
一人卓有見于世者以下弊之未除也人弊于黨與士
弊於時學官弊于資格何謂人弊於黨與昔也趙鼎張
浚之交攻浚在則鼎去鼎之門人亦去鼎入則浚去浚
之門人亦去豈鼎之黨今皆可用而浚之黨今皆不賢
御史諌官望風希意曽有一人詆時相為言者乎曽有
一人劾親舊之罪者乎執政大臣亦有如郭子儀握光
弼之手而涕泣者乎亦有如藺相如申秦而屈廉頗者
乎如陛下訓趙鼎以周公期之際秦檜以丙魏姚宋望
之葢周公有大勲勞于天下而丙魏以寛察稱姚宋以
守文應變稱今鼎守不討敢望周公乎檜阿合取容敢
望丙魏姚宋乎陛下遇鼎檜為甚厚則鼎檜負陛下為
極深朝多倖位野多遺賢此其弊一也何謂士弊於時
學宣和溺于王氏紹興弊於伊川王氏既非矣伊川容
皆是乎不經之語具在簡編大臣唱風學者嚮應士氣
不振職此之由祖宗時用兵如寇準定策如韓琦奉使
如富弼安邊如范仲淹文章如歐陽修未有伊川而諸
臣能然今日伊川之門人弟子有一人如諸臣者乎敵
未壓境往往皆為王欽若陳堯叟請幸之計也未聞有
用兵如冦準者主憂臣辱不敢愛其死亦未聞請行如
富弼者陛下用尹焞召劉勉之厚風俗可也一舉得李
易再舉得張九成三舉四舉而得汪黄取士以循故典
可也若曰得人如冦準如富弼臣未知其可此其為弊
二也何謂官弊於資格文臣者視武弁如奴隸郭子儀
文臣也哉取科第者視右階為庸流李徳裕果以科第
進哉勢援者盡躋高位英俊者皆臣下僚有深謀逺慮
者指為迂誕惑衆有讜言切諫者指為誹謗邀名依阿
取容者自以為智能亡身竭節者取譏于時輩廊廟皆
養資之人議曹無蹇諤之論倚戚藉勢妨功害能而仕
進無非科舉之流招來無非髙蹈之士英豪竒特可用
取天下者困於罪謫困於草萊困于戎伍困于宫祠岳
廟此其弊三也無黨與之弊天下將有崛起而至將相
者宰相溺于好惡諸將欺于公罪御史護于時政賞某
人罰某人賞罰在大臣也不在陛下罷某事行某事罷
行在大臣也不在陛下臣下擅權陛下不㫁章疏每上
臣度陛下収視於穆清依奏而已又諸將握重兵子弟
典禁衛倒持太阿授人以柄陛下思之否乎此重國柄
臣所以又為陛下謀也生財無路理財無術而蠧財不
窮不識執政大臣獨何為者遂為茍且之計也失兩河
失五路失山東失兩淮居民未有耕桑之期四川財賦
止供本路之費東南漕運半虧祖宗之額祖宗以天下
奉天下猶且未足今日以兩路疲民為天下無窮之奉
則生財有路否乎行營田不為趙充國之計則營田虚
設也置和糴不為陸贄減水運之䇿則和糴虚設也兵
冗未汰官冗未省兼併未革不急之務未除則理財有
術否乎祖宗天下常費者三曰郊禮曰黄河曰北敵而
養兵不與焉何者西北分屯且耕且守賞賚有節衣糧
有準而嵗之入亦常有餘今日天下既失其半又四川
財賦不歸朝廷計朝廷嵗月用度千萬皆取于東南刻
骨搥髓民不聊生養兵之外更有奉使無益之費不識
國家何辦哉臣致身以事君竭力以奉親淵聖未還徽
宗在天陛下篳簬藍縷仗大義以報已遲矣竭力事怨
天下後世以陛下為何如主也非惟敵情不測萬一講
和不過分地割界彼主我臣嵗責常貢弊我中國兩宫
屬于敵祖宗陵寢屬于敵一匹夫猶有父母猶有墳墓
猶有不共戴天之讐陛下神明之主忍捨陵寢忍捨兩
宫而為講和計哉兩年三遣使則民愈困國愈貧養兵
之費愈不及金人日責金幣又不知何時而已此蓄邊
偹臣所以又為陛下謀也今日州郡為之宰相為之從
官為之親舊為之監司率奉接不暇尚敢按劾之乎郡
守有權勢而不發縣官有親舊而不發監司有觀望而
不發上下皆不發欲致太平之治得乎哉監司郡守之
賢否陛下所易察也縣令之材能不聞於陛下縣令之
贓罪不聞于陛下此今日之極弊也且以臣桑梓親所
聞見者為陛下條其一二安福令陳定廉而愛民之吏
也前年因民艱食以撫治事緩於奉行當路劾之遂至
奪官未聞諸監司言其廉未聞擢而用之者以無援故
也廬陵令王昌贓而虐民之吏也交結外域專事貪殘
百姓訴之有司解之葢秦檜之親黨故也臣恭讀去年
明堂赦書内有一項有禁止䖍告教訟以脅州縣為慮
臣意廟堂之上有黨護䖍告贓吏者故以此詔為張本
也州縣賢明頑民畏之良民愛之囹圄空虚鞠為茂草
訟庭之下日可張羅贓汚則吏長其惡民受其毒不訴
于有司何以伸不平之氣或大臣有為此請是使天下
寃枉者無赴愬之路贓汚者得容於時而愷悌君子亦
鮮有激勸之方也如臣之州苦於䖍賊亦有年矣陳邦
光䖍人也昔為建康守臣守臣楊邦義吉人也昔為建
康通判方金騎之入也邦義請死邦光請降二人所為
忠奸已判則䖍吉何可同日而語州有死士未聞旌别
縣訴賍吏輒䝉重禁國之綱紀如是乎臣生是州亦欲
古人自期也歐陽修以文章名楊邦義以死節名縱不
能效歐陽修之文願效楊邦義之死以報亦有年矣州
有謗臣臣實耻之此擇守令臣所以又為陛下謀也雖
然五不可三急務乃天下之輿論也非臣臆説也大臣
固位而不欲言小臣畏罪而不敢言草萊之士不達國
體亦不能言如臣去墳墓捐妻子三年於此講聞天下
之計已熟矣若緘黙不言誰為陛下言之然則區區之
言非為身謀也為陛下社稷計也大抵自古中興與創
業同藝祖應天順人取天下於掌握陛下若欲同符藝
祖上當天心下順人欲則取臣所請㫁而行之乃生民
之幸社稷之福如降付三省看詳可否大臣必請于陛
下曰此何事也此不急也此狂妄之言可罪也臣死無
憾臣之言不用則天下未即中興亦可為陛下惜臣愚
不識忌諱仰干天誅臣無任激切之至　李綱知潭州
朱勝非知湖州　李綱制曰入總百揆作股肱耳目之
臣出殿大邦號禮樂詩書之帥任是安危之責孰踰耆
舊之賢具官李綱識洞幾微氣全英特修身自昔非孔
孟之言不師許國以來唯伊吕之心是似屢展經綸之
學實兼文武之資慷慨百為險夷一意切辭功名而不
有方占藪澤以自娯未忘憂國之風忍袖濟時之手眷
長沙之巨屏居南紀之上游地控荆湖勢臨呉楚惟威
聲之先暨奸慝自消矧教條之自孚歌謠猶在淮揚之
欲得君重其半留行方叔之克壯其猷豈能無奬祗服
朕訓有光前聞　朱勝非制曰方時多虞惟爾一徳才
幹日樞之運力扶天步之艱入吿謀猷有舟楫濟川之
利不動聲色措宗社覆盂之安辭功名而弗居居山林
而均佚粤從得請亦既淹時受錫命于家庭俾就臨于
方面眷帷苕霅望最江湖魯公之名節尚存謝傅之風
流未冺矧孝思不逺時得覬於松楸而仁政所加爰不
殊於桑梓茍愁歎消于田里則潤澤及於京師　趙鼎
知泉州　初趙鼎罷宰相而出知紹興府也秦檜送别
于江亭鼎不赴别筵而去檜憾之和議既成已得三京
地檜謂可報鼎矣乃以周祕知紹興府祕與鼎素不協
故也遂移鼎知泉州
三月吕頤浩加少傅依前鎮南軍節度使成國公致仕
　秦檜素憾吕頤浩西京留守頤浩感疾力請致仕上
許之乃加少傅依前鎮南軍節度使成國公致仕制有
之曰輔朕初載遭時多虞憂勤百為終始一節屢即齋
檀之拜再登鼎鉉之司位與年高功與徳稱適故疆之
來復惟元帥之是謀方資衛杜之忠遽上乞骸之䟽察
其誠悃匪出偽為朕不敢以官職之事煩焉進秩一等
擁節歸榮其近藥物專精神以自輔俾爾壽域尚有後
渥頤浩遂歸台州
　
　三朝北盟㑹編卷一百九十三
欽定四庫全書
　三朝北盟㑹編卷一百九十四
　　　　　　　　　　　　宋　徐夢莘　撰
　炎興下帙
　　起紹興九年三月四日甲申盡四月
四月甲申王倫交割京師　三月甲申烏珠出京城王
倫交割京師是日京城官吏百姓送烏珠至北京烏珠
坐于壇上勸酒為别應交割州軍官物十分留二分外
八分搬過河北送納　馬擴為荆湖南路馬步軍副總
管　馬擴為沿海制置副使時朝廷講和大臣忌言兵
事馬知其弗合逡巡求退乞為湖南馬步軍副總管從
之㑹武岡洞酋楊三天叛勢搖荆湖安撫使謝祖信謀
于馬馬薦張球祖信奏球守武岡而擒三天破其巢穴
　郭仲荀為京城副留守以張浚兵一千赴東京　制
曰諸侯朝于方岳未忘巡狩之勤王畧及于舊都實重
居留之任肆頒明命庸示眷懐具官郭仲荀賦性通明
受材英特兼子方之智勇慕郤縠之詩書夷險屢更忠
勤不替執干戈而衛社援桴鼔以忘身入侍殿岩載肅
貔貅之衆出分師閫毎寛疆場之憂建大將之節旄加
二公之位號功高不伐寵至益謙朕永念神州薦更多
壘悵遺民稔禍之久屬殊鄰修好之初故臣流落以焉
歸行旅凋零而未集是用疇咨宿望申錫渙恩往司管
籥之嚴仍總兵符之重惟爾拊摩疲廢勞來散亡慰父
老之謳吟消田里之愁嘆俾知朕指有如親臨則予汝
嘉嗣有褒寵
四月吕頤浩薨　董革為公行狀曰公諱頤浩字元直
滄州樂陵人登紹聖元年進士第累任河北轉運副使
宣和四年朝廷乗契丹之衰弱舉諸路之兵欲圖燕薊
命童貫為宣撫使以蔡攸副之時大將劉延慶統兵僅
十萬自涿州取燕山府契丹之兵大集與王師相拒于
良鄉縣殺傷亦畧相當正未有所處㑹金人于十二月
自居庸闗引兵至燕山府契丹之衆聞風奔潰金人遂
有燕山府及檀順景薊等州童貫蔡攸遣使往燕山府
見金國主阿固達重許嵗幣求此四州之地使者五六
輩往來商議金人知貫攸急要燕薊以報天子需索益
廣倍于嵗賜契丹之數議既定金國兵遂回貫攸引兵
五萬前去撫定燕薊貫攸到燕山旬日即班師相繼詹
度王安中知燕山府為本路安撫使是時郭藥師所統
兵二萬號曰常勝軍又契丹刺面軍萬餘人號食糧軍
費用錢糧不可勝計朝廷命公為轉運使公條奏燕山
一路費用如此雖窮天下之力竭天下之財必無以善
其後願三省樞密院博議久長之策徽宗震怒沮壊邊
事先次落職降官仍舊為轉運使兼經制燕山府河北
京東路財用公在燕山僅二年偹歴艱險每恐不能逃
禍是時金人漸生釁端變詐反覆邀求不已徽宗感悟
憶公前日之言遂復官進職徽猷閣直學士宣和六年
丁太夫人憂公扶喪至濟南府營葬未及掩壙有旨起
復催促還任不許辭公再至燕山府又僅一年金人初
舉兵圍闕既與本朝講好班師乃得還建炎五年五月
今上即位于南京六月召公赴行在就道差知揚州是
年十月聖駕幸維揚公前期繕治行宫分處三省察院
百司及衛兵營舍擾不及民而事辦十一月召對公奏
方臣竊以金人襲百戰之兵一年之内兩及京師天祐
陛下公有神器臣竊觀天下之勢以撥亂為急撥亂必
先任賢退不肖以清其時用能去不能以審其材因信
號令以結其心賞功罰罪以激其力恭儉節用以豐其
財徭役以時以阜其民竢其倉廩實財用足人安將和
則有必取之勢無不成之功陛下睿筭逺圖布昭聖武
伏願任賢使能信賞必罰理財節用積粟訓兵裁抑恩
倖無令撓朝廷之權捜選人材使之任將帥之責大開
諫路而擇其善總攬羣策而從所長則何為不成何戰
不勝哉上覽奏劄稱旨又旬日再對進劄云淮南兩路
北距海南阻江土地膏腴形勢雄勝陛下鑾輿順動以
慰天人之心必得其宜矣臣嘗謂强可以使之弱弱可
可以致之强昔漢高祖與項氏相持百戰百敗然垓下
之役一戰遂成帝業越王兵敗於㑹稽卑辭厚禮養兵
蓄鋭有待而發一戰遂收霸功然則陛下駐蹕淮甸豈
非天意所以資陛下興王業乎伏願聚精㑹神苦心嘗
胆期于除禍亂致太平實無疆之休也改吏部尚書公
被旨令密具邊防事宜公具奏云伏惟陛下即位以來
仁民愛物之心孚于四海憂勤恭儉之徳格于皇天是
宜邊境安寧萬邦䝉福然而乗兵敗壊之後敵人以百
戰之師投隙而南所向無前適丁斯時實勞指畫傳曰
天下多事聖哲馳騖而不足兹誠多事之際而聖哲馳
騖之時仰䝉大詢偹禦之策臣儒學進身然嘗任西北
緣邊去處敵人情偽與夫戰陣之畧粗聞一二犬馬之
齒今已六十筋力不勝甲胄衰邁不從軍旅顧有愚見
不敢緘黙輒陳今日偹禦十䇿一曰收民心二曰定廟
筭三曰料彼已四曰選將帥五曰明斥堠六曰訓强弩
七曰分器甲八曰偹水戰九曰控浮橋十曰審形勢條
分而詳布之深切當時之務明年二月金人以輕騎逼
揚州車駕倉卒南渡公與禮部侍郎張浚聮馬奔及行
在僅得渡江扈從至秀州除簽書樞密院事江浙制置
使公復召募兵四五千人就鎮江之北枕江下塞與金
人相持近一月金人北去苗傅劉正彦狂謀不軌公倡
議約諸大將劉光世破之朝于行在即除尚書右僕射
扈從鑾輿移蹕建康府尋遷左僕射公與張浚密謀誅
范瓊一軍帖然無事是時天下盜賊羣起公謂金人方
去李成靳賽等分據淮甸京城隔絶山東河北諸處命
令不通其他寇盜不可勝計公謂前此賞罰失當將士
解體若非信賞必罰無以大收將士之心乃奏乞置三
省樞密院賞功司應自軍興以來諸路立功將校借補
等人並許繳元立功干照自陳朝廷看詳隨宜推補借
補官資於是四方將士莫不悦服為用自是士氣稍振
公措畫招收諸路潰軍盜賊殆將肅清矣十月金人渡
江王師弗能捍禦繼渡浙江逼行在公憂憤不知所為
乃力獻航海避敵之計聖人浩然開納時廷臣所論皆
不合惟聖意確然不移車駕自明州登海舟精鋭之兵
萬餘人扈駕行在台州港迤邐趨温州駐蹕月餘是時
金人已回鎮江韓世忠以舟師扼江路金人不得濟公
力請車駕回幸浙西宜下親征之詔以為先聲亟以鋭
兵策應世忠夾擊之此一竒也時車駕已駐蹕於越州
㑹中丞趙鼎詆公公遂罷相後召赴行在拜左僕射公
每奏陳金人侵凌不已今又大窺川陜皆燕人及中原
叛逆恊謀所致古者兵交使在其間為我之計更宜遣
使謀和以紓國難前此所遣宇文虚中王倫等數輩雖
拘留不還勢當再遣使人以驕其志䝉上開納遣潘致
堯髙公繪使金國後潘致堯等得歸太母鑾輿暨徽廟
梓宫之回通和葢自兹始其後使命相繼和好遂成卒
迎太母鑾輿暨徽宗梓宫之還又言駐蹕之地最為今
日之急務伏願陛下發中興之誠心行中興之實事今
當先定駐蹕之地要使號令易通于川陜將兵順流而
可下漕運不至于艱險然後速發大兵一軍往江西湖
南以平羣冦一軍往池州至建康府處置以就招安尚
懐反側之人於明年二三月間使民得務耕桑則大江
以南在我之根本立矣然後乗今年大暑之際造精鋭
之兵與劉光世渡淮犄角而北由淮陽軍沂州入密州
以搖青鄆命張浚躬統兵由河中府絳州以撼河東乗
諸路民心懐我宋未冺之心知王師有收復中原之意
則中興之業可覬也若不速為之逡巡過春夏則金人
他日再來不帷大江之南我之根本不可立而日後之
患不可勝言矣臣嘗觀自古有為之君將以取天下者
弗親則不能戡禍亂定海内伏望聖慈考漢高祖以馬
上治之之蹟法唐太宗櫛風沐雨之事速圖之不可緩
臣竊見三四年來金人纔退士大夫及言事官及獻言
之人輒有怠心便以謂太平安然無事矣凡朝廷之謀
更唱迭和甲可乙否致機㑹可乗之便往往沮抑不得
行臣以謂異日誤天下國家必斯人之徒也今天下之
勢可謂危矣既失中原止存江浙閩廣數路而已其間
亦多曽經殘破浙西郡縣往往已遭焚刼浙東一路在
今形勢漕運皆非所便若不移蹕於上流州軍保全此
數路及漸近川陜使國家命令易通于四方則民耕失
業號令阻絶俄頃之間已至秋冬金人復來雖欲追悔
無及矣公又奏臣仕官以來在西北極邊二十餘年偹
見金人之俗於逐年四月初驅官私馬水草牧放號曰
入澱(美水草/之名)入澱之後禁人乗騎八月末方令出澱飼
以麥豆以偹戰鬬又夏月弓力不强射不能及逺故金
人未嘗于夏日用兵然自漢至唐士大夫未有深曉此
理者惟杜牧有言曰漢伐匈奴嘗以秋冬當番人勁弓
折膠湩馬免乳之際與之較勝負故敗多勝少今若以
仲夏月發兵出其意外一舉無類矣臣竊觀陛下總攬
嵗久英武日躋則舉兵北向以圖中原此其時也賈誼
曰日中必熭操刀必割捨此機㑹而不勝後欲追悔何
可及耶今有十六七萬兵費用不貲朝廷竭力經營錢
糧常若不辦曠日持久必取於民民怨衆離乃自困之
道禍亂之所起可不畏哉今日戰兵其精鋭皆中原之
人數年之後消磨必寖少異時雖欲舉事勢必不能可
為深惜者也臣年踰六十累嵗疾病每恐溘先朝露此
志遂不得伸輒敢冒昧陳述乞賜聰察又奏近日探報
金人與劉豫舉大兵以窺川陜若於來年三月間舉兵
北向必可牽制川陜之兵萬一川陜參差而王師既逐
劉豫川陜間聞之必震恐因遣韓世忠就近由西京入
闗此一竒也上開納此策嘉歎不已以公都督諸軍事
總師北向公師次鎮江臺章上疏遂罷相是嵗冬敵騎
再逼淮甸緣事闗利害因以邊防機事具奏上親筆褒
美令陳利害公即條具所見為十論上之一論用兵之
䇿其二論彼此形勢其三論舉兵之時其四論分道進
兵其五論運糧供運其六論大兵進發其七論經理淮
甸其八論機㑹不可失其九論舟楫之利其十論并謀
獨㫁上嘉其議而行之薨諡忠穆　林泉野記曰頤浩
字元直齊州人登元祐九年第宣和末進徽猷閣待制
河北都轉運使在燕山郭藥師執以犯闕靖康初奉祠
居維揚建炎初加徽猷閣學士淮東路安撫使知揚州
權户部侍郎次年張遇反真州節制諸將往拒之至楊
子橋遇降遷户部尚書上南渡頤浩同簽書樞密院江
淮兩浙經制使軍于江寧府㑹苗傅劉正彦擅廢立頤
浩聞之慟哭約劉光世張浚韓世忠馬彦傅等合兵五
萬勤王敗正彦於臨平傅正彦遁去上復辟拜尚書右
僕射御營使命將追討傅正彦皆伏誅頤浩為相不務
體貌惟持賞罰先公道治贓吏䘏疲民親作書幣以招
羣盜撥諸軍入衛軍容稍振是秋轉左僕射依前御營
使聞尼堪圍杭乃請隆祐往洪州上幸明越以避其鋒
敵既逼又勸幸海道班直衛士謀殺頤浩賴統制官辛
永宗攻殺其黨遂從駕航海至章安鎮次年由温台聞
敵衆退上還越以御史中丞趙鼎章罷為觀文殿學士
提舉崇福宫俄除建康路安撫大使兼知池州張道王
渙顔孝恭巨師古王􁣣楊惟忠等六軍皆受節制與李
成將馬進戰于江州為進所敗紹興元年范宗尹罷乃
召還而秦檜先已除右僕射又富直柔韓璜辛道宗永
宗皆懐忌常共詆訾上悟其譛拜頤浩少保尚書右僕
射辭免少保改特進逐直柔韓璜道宗請移蹕臨安李
光王􁣣往太平州執韓世清戮之未幾出都督江淮荆
浙諸軍事總管巨師古崔僧趙延壽等兵以往潤州丹
徒前軍反劉光世遣師討滅頤浩回薦朱勝非孟庾綦
崇禮黄叔敖姚舜明皆得進秦檜嘗欲傾頤浩上覺罷
檜三年辛病常同言頤浩不恭不忠十罪以觀文殿大
學士罷提舉洞霄宫居台州五年冬起知潭州兼湖南
安撫制置大使七年進少保知臨安府兼浙西安撫制
置大使時行在平江張浚請移幸建康頤浩乃請赴行
在謀之建康之行浚阻格不得見從至建康乃獲對敭
上撫諭遣詣臨安八年春上欲反臨安加少傅鎮安定
江軍節度使知建康府兼江東安撫制置大使行宫留
守力辭罷醴泉使及金還河南召頤浩赴闕秦檜以宿
憾除為西京留守置之危地頤浩感疾力丐閒復歸台
州薨年六十九贈太保
　
　
　
　
　
　
　
　
　
　
　
　
　三朝北盟㑹編卷一百九十四
欽定四庫全書
　三朝北盟㑹編卷一百九十五
　　　　　　　　　　　　宋　徐夢莘　撰
　炎興下帙
　　起紹興九年五月盡六月二十一日己巳
五月張俊韓世忠來朝　復南京歸徳府為應天府許
州為應昌府陳州為淮寧府潁州為順昌府壽州為壽
春府曹州為興仁府渭州為平凉府慶州為慶陽府延
州為延安府　州府之名自陷偽之後經金人及劉豫
更改者今復其舊　孟庾為西京留守兼河南府路宣
撫使　李世輔入延安府遂執夏國宰相王樞歸朝廷
　初李世輔奔夏國乃説夏國發兵可以取陜西五路
夏國主信之發兵五萬别差都統與世輔共總兵政以
宰相王樞監其軍長驅至延安府三十里下寨世輔以
千騎至城下問延安府守者姓名曰趙惟清世輔曰金
人不道殺戮我滿家良賤我今提夏國精兵為亡者雪
寃呼惟清開門惟清曰太尉自與大金為仇讐何與于
大宋而欲攻大宋之州府世輔問延安府今為誰守惟
清曰大金已割三京地界還之大宋已行赦書到府官
軍民拜恩畢今為大宋也世輔驚請赦文一驗之惟清以
真本示世輔世輔曰然則世輔以左右數十人入議事
何如惟清從之門啟世輔入城見市井間百姓懽笑之
聲乃知割地事審的遂與惟清約以單騎回軍中併殺
夏國頭領南歸朝廷即復以腹心數十人回軍中聲言
生執到延安府屬是時王樞具飲于帳中夏國都統與世
輔皆在坐夏國軍馬悉全裝鐵甲列寨下酒三行世輔
命執到延安府官屬入於是世輔腹心人偽擁數人至
帳下世輔即起掣刀一手執王樞一手殺夏國都統帳
下大喧諸軍皆不知其因聞風墮坑填谷死者莫知其
數迨曉世輔招諭餘衆得馬僅二萬匹遂往延安謀欲
歸朝廷或謂世輔曰太尉威聲著于大金與夏國矣於
大宋則未有寸功當今之計萬匹馬聚兵長驅直渡黄
河乗勝取河北河東獻于朝廷則歸之為有名矣世輔
猶豫聞樓照宣諭陜西及近境有勸世輔見照陳敘歸
朝之意者或者曰不可大丈夫不就功名則已如欲就
功名若一見樓照宣諭雖欲渡河不可得矣亦㑹照以
書與世輔期相見世輔遂見照照具揚天子徳意勉世
輔速歸朝廷遂以王樞偕行留馬在陜西後欲起綱至
行在而金人敗盟皆為金所有趙士􁀙張燾祗謁陵寢
回　士􁀙張燾往西京朝陵自陳蔡歴汝潁以至京洛
延見父老布宣天子徳意迨至柏城披荆棘履榛翳隨
宜葺治展敬成禮而還回到行在即日入對燾具劄子
奏曰臣竊以國家遭百六之灾致金敵肆憑陵之患禍
流海宇上及山陵臣猥被使令恭修祗謁之事至於柏
城慟哭深惟金罪義難戴天雖窮誅極劓殄滅之未足
以雪此恥而復此讐也恭惟陛下聖孝天性豈勝痛憤
之情顧以梓宫兩宫之故方且與和未可遽言兵也然
祖宗在天之靈震怒既久豈容但已異時躬行天討得
無望于陛下乎矧惟自古勘定禍亂非武不可二三其
心不可保恃久矣伏望睿慈仰思累聖責望之重俯念
億兆蘄向之切益厲武將益修武偹夙興夜寐念兹在
兹以俟釁隙起而應之電掃風驅雲撤席捲盡俘仇敵
告功諸陵使天下誦之萬世美之如是然後盡天子之
孝而為子孫之責塞矣上問諸陵寢如何燾不對唯言
萬世不可忘此敵上為之黯然燾又奏諸陵下石澗水
自兵興以來涸竭幾十五年臣至陵所修誠禮畢水即
大至父老歎異以為中興之祥上喜後以語宰相曰張
燾言必不妄燾又奏訪聞金人於淮揚軍採木作筏不
計其數又行造䋲索甚多不知其意安在如此等事在
我豈可不知諸將以朝廷嘗言不得遣間指揮各務省
事遂不復遣金人多計廣置耳目我之動息彼無不知
敵之情狀我則漠然不聞臣竊惑之臣又見黄河船盡
拘北岸悉為彼用往來自若此無一人敢北渡者豈有
是理哉臣願陛下飭戒邊吏謹封疆嚴守偹廣耳目明
斥堠先事而豫防之庶無後悔又言新復州縣官吏差
遣皆以賄得公肆侵漁取償百姓乞令監司嚴行約束
又言撫綏之道以安靜不擾為先令使命繹絡民間困
于將迎不安其居非所以慰來蘇之望又言訪聞陜西
諸帥皆不相下動輒喧爭設有緩急豈能使其恊力不
若置一大帥使之節制則首尾相應緩急可恃願陛下
留意無忽燾之所言切中時務宰相秦檜方主和議惟
恐少忤敵情故事皆不行
六月二十一日己巳呉玠薨　中書舍人王綸為公墓
銘曰公諱玠字晉卿世居徳順之隴平公少沈毅有志
節善騎射知兵讀書能通大義未冠以良家子領涇原
軍政和中夏人犯邊力戰有功自是威名益震建炎二
年金人内侵已三載矣春渡河出大慶闗略秦雍所過
城邑輒下三月還自鞏州至鳳翔隴右都護張嚴邀戰
失利敵勢愈張謀趨涇州大將曲端拒守麻務鎮命公
為前鋒公進據青溪嶺逆擊大破之敵始有憚公意三
年冬劇賊史斌寇興鳳據長安謀為不軌公擊斬之轉
右武大夫四年春擢涇原路馬步軍副總管金人謀取
環慶大將羅索以衆數萬出麻亭公逆戰于彭原店士
殊死鬬殺傷過當敵懼引去而曲端劾公違節制坐降
武顯大夫罷總管論者不平未幾復故官職改秦鳳路
馬步軍副總管知鳳翔府權永興軍路經略安撫司公
事進復長安宣撫處置司將合五路兵與金人決戰公
謂宜各守要害以待其敝秋九月師次富平都統制㑹
諸將議公又曰兵以利動今地勢不利何以戰宜據髙
阜先為不可勝者衆曰我師數倍又前臨葦澤非敵騎
所宜不聽既而敵驟至囊土逾淖以薄吾營軍遂大潰
而五路俱陷巴蜀大震公獨整衆保散闗之東曰和尚
原積粟繕兵列柵其上或謂公宜屯漢中以安巴蜀公
曰敵不破我不敢進堅壁重兵以臨之彼懼吾躡其後
保蜀之道也明年改元紹興春三月敵將黙哷果率鋭
兵期必取而後進公擊敗之真拜忠州防禦使兼帥涇
原夏五月黙哷復㑹别將烏嚕哲爾格衆數萬使二將由
階成出散闗先至公與之戰三日大敗而去黙哷方攻
箭筈闗公復遣麾下擊退卒不得與二將合轉明州觀
察使丁嘉國憂起復尋兼陜西諸路都統制敵自破契
丹以來狃常勝至每與公戰輒北不勝其憤冬十月其
元帥四太子者㑹諸道兵十餘萬造浮梁跨渭水自寶
雞連營三十里又疊石為城夾澗水與官軍相拒公指
揮諸將選勁弓弩號駐隊畨休迭射矢發如雨敵稍却
則以竒兵旁擊如是三日度其困且走則為伏於神岔
峪待其歸伏發衆大亂俘其將雅格貝勒及其首領三
百餘人甲士八百六十人尸填坑谷者二十餘里獲鎧
仗數萬計拜鎮西軍節度使二年兼宣撫處置使司都
統制節制興文龍州敵久窺蜀必欲以竒取之三年春
裒其兵又盡發五路叛卒聲言東去反自商於出漢隂
擣梁洋金州失守公亟率麾下倍道疾馳且調兵利閬
既至適與敵遇使人以黄柑遺其帥薩里罕敵驚曰呉
公來何速耶遂大戰饒風闗凡六日敵皆敗殺傷不可
勝計薩里罕怒斬其千戸貝勒數人以死犯闗出官軍
後公徐結陣趨西縣或曰蜀危矣公曰敵去國逺鬭而
死傷大半吾方全師以制其敝蜀何憂也月餘敵果退
加檢校少保充利州路階成鳳州置制使四年春二月
敵復大入攻仙人闗公預為壘闗旁曰殺金坪嚴兵以
待敵據阜戰且攻壘公命將士更射又出鋭兵擊其左
右戰五日皆捷敵遁去上聞之嘉歎親札曰朕恨不撫
卿背也是役也敵決意入蜀自其元帥以下皆盡室以
來又以劉豫腹心為四川招撫使既不得志度公終不
可幸勝則還據鳳翔授甲屯田為久留計自是不復輕
動矣夏四月徙鎮定國除川陜宣撫副使秋七月錄仙
人闗功進檢校少保奉寧保靜軍節度使五年春攻下
秦州六年兼營田大使從鎮保平靜難軍公與敵對壘
踰十載常患逺餉勞民屢汰冗員浮費嵗益屯田至十
萬斛又調戍兵命梁洋守將治褒城廢堰廣溉民田復
業者數萬朝廷嘉之每降璽書褒諭七年冬敵廢劉豫
且益兵衆以為疑公策其將去九年和議成上以其功
高復賜親札進開府儀同三司四川宣撫使遣内侍齎
告以賜而公已病甚扶掖聽命自以賞過其勞固辭優
詔不許六月己巳以疾薨于仙人闗治所享年四十有
七公用兵本孫呉而能知其變務逺大不求近效故能
保其必勝御下嚴而有恩視士卒之休戚如已而同其
甘苦故人樂為之死其任將佐等功賞㫁以公論無親
故權勢之徇故麾下諸將多以功顯既貴而自奉之約
不踰平時至推以予士則不少吝故無餘貲至無宅以
居嗚呼雖古名將何以加諸後胡世將為川陜宣撫使
公弟呉璘適在軍中一日從容問公所以戰則曰璘與
先兄束髪從軍屢戰西戎不過一進郤之間勝負決矣
至金人則勝不追敗不亂整軍在後更進迭郤堅持久
每戰非累日不決葢自昔用兵所未嘗見勝之之道非
屢與之遇者莫能盡知然其要在用所長去所短而已
葢金人之弓矢不若中國之勁利而中國之士卒不若
金人之堅忍盡吾長技洞重甲數百步外則彼固不能
及我據其形便更出鋭卒與之為無窮以沮其堅忍之
勢則我固有以制彼至于決機兩陣之間變化如神黙
運乎心術之微則璘有不能言以是知公之深于兵也
十年詔立廟于仙人闗賜額曰忠烈謚武安　呉武安
功績記序曰忠烈呉武公中興名將其撫養士卒似呉
起其勤儉精力似陶侃違令必戮似孫武子憂國逺計
不僥近功似趙充國身殁之日知與不知莫不流涕又
似李廣與羊祜也是以能勝所難勝守所難守以保全
蜀使有數年之壽則中原之復可幾也方其薨也其長
子未冠二季猶幼胡宣撫為行狀不詢其子使二舊吏
立供為之墓誌又據行狀而言是以如是之不詳乾道
乙酉予既作補遺志其大者凡數十事以遺其少子㕘
議且類宸翰詔命碑鏤為一集目之曰保蜀忠勤庶偹
國史異時採擇因使蜀士大夫知本末而後之為大將
者有所矜式書成人喜讀之薦紳遺傳已滿四川然意
尚有遺也近得明庭傑從政所撰功績記文實語詳果
有未聞知者詢其來由則云方忠烈用兵渠在張魏公
幕府親所聞見宣司㕘議馮康國元通命記其事是可
信因鏤之集中以補遺焉岐下張發書
　
　
　
　
　
　
　
　
　
　
　三朝北盟㑹編卷一百九十五
欽定四庫全書
　三朝北盟㑹編卷一百九十六
　　　　　　　　　　　　宋　徐夢莘　撰
　炎興下帙
　　起紹興九年六月二十一日己巳盡其日
呉武安公功績記曰呉玠字晉卿世居徳順之隴干曽
祖謙太子太保祖遂太子少傅父扆少保三世皆以義
烈聞侯少沈毅尚氣節長于騎射曉兵法讀書能通大
義未冠以良家子領涇原軍政和中夏人犯邊緣塵立
功補進義副尉權隊將討浙西賊方臘破其衆又破河
北賊累功轉忠訓郎權涇原第十一正將夏人攻懐徳
軍以百餘騎突擊追北斬首百四十有六轉秉義郎本
路第十二副將建炎三年金人内侵已三載矣春渡河
出大慶闗羅索殘長安鼔行而西跨鳳翔汧隴不浹旬
降秦州垂頭熙河隴右大震熙帥張深遣偏將軍劉惟
輔禦敵殺其帥哈芬王羅索失勢遁走深更遣隴右都
護張嚴以兵繼進嚴趨鳳翔五馬坡下兵敗死之惟輔
自鳳翔石鼻寨遁歸熙州經制司統領劉彦熙棄鳳翔
歸曲端斬以徇端與侯大兵屯北原堅壁不動金人謀
趨涇州端拒守麻務鎮遣侯以前軍討戰侯進據清溪
嶺逆擊大破之轉武功郎涇原路兵馬都監知懐徳軍冬
以本道兵復華州城破將士無殺掠民皆安堵轉武功
大夫忠州刺史劇賊史斌冦興鳳據長安謀不軌侯進
兵夜襲其城兵出斬其首轉右武大夫四年春擢熙河
路馬步軍副總管金人謀取環慶大將羅索以衆數萬
攻麻亭侯逆戰于彭原店士殊死鬬殺傷過當而曲端劾
侯違節制落武顯大夫論者不直未幾復故官改秦樓
路馬步軍副總管知鳳翔兼權知永興軍路經畧安撫
使司公事進復長安轉右武大夫忠州防禦使先是侯
與曲端起兵涇原招流民潰卒捍禦金兵所過人供糧
秸道不拾遺猛士如林甲軍蔽野每戰必先占高原必
勝之地未嘗敗衂敵稍北退河東不敢逾河飲馬時朝
廷遣樞密張公董帥川陜許以便宜不從中覆樞密移
檄諸路將臣與敵大戰召端與侯問籌策端云平陽易
野敵便于衝􁂪而我軍未皆習戰須教士十年乃可以
大舉侯云髙山峻谷我師便于駐隊敵雖驍勇甲馬後
重終不能馳􁂪我據嵯峨之險占闗輔之勢敵雖强捍
不能據我尺寸地宣幕僚佐一以為迂緩一以為怯懦
置其言而不用弃其人而弗親秋九月師次富平都統
制㑹諸將議戰侯曰兵貴利動今地勢不利將何以戰
且徙據髙阜制敵馬衝􁂪諸將皆謂不然云我師數倍
又前臨葦澤非騎所宜都不聽既而敵驟至囊土逾澤
以薄吾營王師大潰五路悉陷巴蜀大震侯獨整衆保
散闗之東和尚原積粟繕兵列柵其上或謂侯宜進屯
漢中以守巴蜀侯曰敵不破我詎敢輕進吾堅壁重兵
下瞰雍甸彼懼吾襲其後保蜀良䇿也越明年改元紹
興春三月金國黙哷郎君率鋭兵至原上期必破而後
進侯擊敗之真拜忠州防禦使夏五月黙哷及和尼郎
君馬五太師耿太師復㑹列將烏嚕貝勒使二將由階
成出大散闗先至侯與戰二日連勝而黙哷方攻箭筈
闗侯遣麾下擊退不使二將合分兵掩襲兩皆潰去轉
明州觀察使誥詞云朕以經理闗陜付之樞臣奉將天
威式遏亂略非有熊羆之士不二心之臣相與戮力盡
忠内撫外禦則戡定之期未可嵗月冀膚功來奏懋賞
是宜忠州防禦使秦鳳路經畧安撫使馬步軍都總管
呉玠材氣不羣忠勇自奮䇿足功名之㑹騰聲闗陜之
間比者擢師涇原盡護諸將岐鳳之戰尤為雋功獲其
隊豪餘衆皆北是用酬其多捷陟以廉車夫雄職美官
朕所以待功能之士也益奮爾烈朕無憂焉可特授前
件官未幾丁母劉氏嘉夫人憂起復尋兼陜西諸路都
統誥詞云孝移于忠者聖人之格言國爾忘家者人臣
之彛憲而況分閫外之寄統諸路之師淬厲以須枕戈
待旦其可以親喪廢乎觀察使呉玠比以功伐寖階顯
榮却敵有沈果之機馭軍適威愛之濟戰多由率懋賞
既行遽深風木之悲方治金革之事矧臨敵忌于易將
而制閫庸于奪情其安厥常無曠爾職茍能揚名于世
以顯父母則忠孝之道兩得矣爾其勉哉可特授陜西
諸路都統制金人自破契丹以來狃于常勝至是與侯
戰不勝其憤冬十月元帥四太子㑹諸道兵及契丹渤
海數萬人造浮梁跨渭自保鷄連營三十里壘石為城
與侯拒戰侯指授諸將選勁弓强弩期以必死分番迭
射敵稍却則以竒兵乗險據隘横攻夾擊如是三日度
其必困遁走侯遣麾下伏神岔峪待其歸敵果遁走伏
發敵潰俘其都將雅格大貝勒及首領三百餘人甲士
八百六十人填坑谷者二十餘里獲鎧萬計乗夜併兵
刼其大寨四太子全軍陷沒勦殺殆盡幾獲四太子鎮
西軍節度使御前差中使任充賫詔就賜云兵勢無前
用兼必勝之將王靈克布允繫敵愾之威眷我虎臣時
獻戎捷受盡護諸將之任當兼總兩帥之雄控臨要衝
遏制侵軼永念雍州之域久罹北敵之灾屬敵氣之方
張勵兵鋒而益倍隂設竒伏躬率啟行俘當户之衆雄
殄引弓之强敵威聲遐暢凱奏上聞班勞策勲敢後疇
庸之典建牙擁節益隆制閫之權肆衍户租仍加真食並
頒徽數式示眷懐於戲丕績茂昭戎行増氣益嚴武備宜乘
戰勝之威克廸有功行賜山河之誓勉恭乃事圖報異恩
可特授鎮西軍節度使陜西諸路都統制武功縣開國
子食邑五百戸食實封二百户紹興二年兼宣撫使司
都統制興文龍州敵久窺蜀必欲以竒取之薩里罕與
四太子懲前日之敗不敢窺和尚原紹興三年春裒其
兵三十萬又盡發諸路簽軍聲言東歸太原反自商於
出漢隂擣梁洋金州失守侯亟率麾下騎兵倍道疾馳
晝夜數百里急調兵利閬徑趨金洋先以黄柑數
百枚犒師帥曰大軍逺來聊奉止渴今日決戰各忠所
事薩里罕以杖擊地大驚曰吳侯爾何速耶不敢進盤桓
累日侯得以其暇治饒風嶺寨柵方據要險而敵已麾
中軍急上遂大戰饒風嶺上凡六晝夜敵皆敗衂薩里
罕大怒斬其千户貝勒數十人以死犯闗又潜軍間道
踰蟬溪嶺出官軍後㫁侯按兵夜徑趨或曰蜀危矣侯
曰敵掃地而來去國逺鬭而死傷大半吾以全軍扼其吭
蜀可無憂侯遂為清野之謀分屯諸將示以擣虚之勢敵
便旋中梁山浹月一夕潜遣薩里罕歸乃服侯善用兵
勢不能破乃密遣通書百端間誘言金國威徳之盛智
勇之竒甲兵之强公宜相時而動侯復書云玠謹白金
國都統足下逺䝉示書且審逺懐士各有主不容緘黙
彼己之情不通空相猜貳無復平定時也輒攄愚悃覆
荅雅貺惟足下亮之夫中外異分此天下大義古今常
理順之則治逆之則亂披觀傳記數千百年茍不以義
興師與夫叛臣賊子稱兵犯上率不旋踵夷滅無遺類
者以其悖大義反常理神人憤疾天地不容也我太祖
皇帝挺生五季遭時昏亂堅守臣節委質柴氏仗順討
逆功塞宇宙屬世宗棄代厯數有歸百萬之衆懽呼擁
戴不得已而君之不殺一士不墮一城與堯舜何異哉
深仁厚徳布濩涵養行一二百年民至老死不識干戈
上下狃習武偹不修戎器不偹賊盜乗之郡縣瓦解至
今五六年而未定此葢太平日久持盈守成失其道也而
謂金國威徳之盛甲兵之强果能至是乎且金國之師
戰勝得志亦有由也陷城破邑縱士剽掠恣其所取卒
徒貪得鼔勇爭奮兵勝而殺傷殘虐變動和氣亦已甚
矣以此用士利盡則士不可使以此決勝財殫則戰不
可必足下視今之天下何如遭燒刼者十不存一二耕
農失業商賈流亡餓死者相藉所謂財何有哉竊憂足
下之士自是不可以使足下之戰自是不可以必足下
可以少休哉乃復取青徐之壤掖扶斗筲之子俾半擁
虚器彼劉豫者嘗北面本朝備位臺省負上皇拔擢之
恩臨難畏懦不能以死報國而乗便抵間僥倖非望三
尺童子皆知鄙弃而唾罵之其尚何顔面以視聽于天
地之間望天下歸之耶然金國既不相和好又挑劉豫
以臣反君顧天下大義古今常理豈能盡掃除之乎而
欲以靖亂不知適所以召亂也主上聰明孝友慈仁恭
儉聞于天下如奉使金國不能留暨京師變故適從兵
藩閫謳歌攸屬嗣位應天實太祖興旺之地天意昭昭
可見矣維揚之役大兵奄至倉皇無偹中外失色然大
駕南下横衝風濤幾數千里如行衽席厮役之卒無一
不偹而金國之士中流溺沈者過半此足以見天之不
弃趙氏卒欲安全之也今乾象清明星緯順行隆冬届
寒日星温晏陽盛隂剝此中國之福民心日以固士氣
日以振太平可指日而俟以金國之衆自稱多材豈無
深明天道而不審擇取舍安定天下尚為前之紛紛果
何為耶往者契丹與中國結為兄弟騂䭷相要天日是
誓信使往來絡繹于道兩朝赤子實便之而我内奸人
之謀忽弃載書墜失大信故上天薄罰降此灾戾然核
其禍端窮其亂源鼓作交鬬金國與有力焉如聞契丹
仇怨金國深入骨髓渤海奚霫從而和之將㑹召英豪
糾集族類借援中國南北通欵復尋舊盟併力合勢以
逞憾于金國之兵暴露鬭戰淹閲嵗時力疾氣衰腹背
受敵足下能保必勝乎闇機事殞威名隳成功蔓後患
資天下萬世口舌之士詆薄姍笑金國獨何取也玠世
為宋臣食趙氏之祿孕子育孫于中原之地儻有二心
天地鬼神實誅之乃辱貽使相時而動足下度玠豈茍
得忘恥見利忘義者也一言之失駟馬莫及竊為足下
惜之春律方初萬彚熙泰惟逺去墳墓羇遊萬里之外
軍中倥偬安樂否更冀加謹服食養以新春和平之福
玠白薩里罕得書大不平日與諸將熟議攻玠紹興四
年春二月敵復大入薩里罕四太子蓄日久乃糾合兵
數十萬轉三河之粟魚貫蟻附決意取蜀自元帥以下
皆盡室以來又以劉豫腹心為招撫使召諸路簽軍列
屯寶鷄綿亘數百里進攻鉄山鑿崖開道於仙人闗髙
嶺上立大柵下瞰侯營循嶺東下直攻侯軍侯自以萬人
當其前公弟總管呉璘由七方闗不待㑹合率輕兵倍
道入援其兄四太子聞之與皇子郎君分領萬户首領
擁兵急攻又往攻殺金坪野呰對壘剳連珠硬砦數十
座值侯營前列砲數座擊我營侯令營中併發神臂弓
飛大砲斃敵無數統制官田晟總兵深入追之敵又發生
兵萬餘擊營左侯分兵力戰却之敵不住又添生兵擁
洞子雲梯直前擦城侯引兵向前用砲打洞子碎之用
撞竿雲梯倒敵怒縛虚棚戰樓别遣大貝勒擁鋭卒萬
餘一發乗城侯令統制官楊政領長鎗防刀手深入刺打
隔㫁敵又遣二貝勒總正甲金人二萬夾攻栅兩肋呉
璘左右遮禦血戰殺敵敵皆引却薩里罕駐馬四顧良
久云吾得之矣翌日號令諸軍併力只攻侯營兊方一
樓子自寅至午危甚姚仲統領只在樓上酣鬬數已傾
側仲以絹為䋲拽使復正敵以火焚樓柱仲以酒壺擊
滅火敵布神臂弓東嶺下侯亦發神臂弓五百隻與之
對敵去即遣王萬年劉鈐轄濬水王武宣賛分紫白旗
入敵奔潰抵夜侯别遣五將分更刼寨晝夜數十合金
人困􁁄死傷以萬計即歛兵宵遁殺死千户萬户甲軍
萬餘傍牌銃鎗金鼔旗幟十件左軍統制張彦夜擊敵
横川砦斬首千級生擒將領二十人侯又遣統制官王
浚設伏河地扼敵歸路生擒百餘人斬首千級得馬旗
幟無數侯悉兵尾襲直過和尚原去上聞之嘉嘆賜以
親札云史謂趙充國沈勇有大畧其用兵以全師保勝
為策乃漢中興良將也朕嘗思其人以濟大業比見宣
撫司奏金人擁大兵而來有併吞四川之心卿能保闗
克敵挫彼方剛之鋭而壯朕復興之威非謀以濟勇能
若是耶朕之所思今乃見之但恨阻逺不得撫卿背而
慰朕心也更在不驕其志益勵軍情則所謂濟朕莫大
之業者非卿而誰已降親筆除卿宣撫使及繼以朕所
御戰袍器甲等物賜卿想已必達今朝賛議賞典先飛
此數字聊寫朕懐金人久不得志則還據鳳翔授甲屯
田為久留計自是不敢輕動侯以熙河經畧司闗師古
自洮岷領選鋒統制李進前軍統制王師右後軍統制
戴越打糧河州襲大潭縣掩骨谷鎮賊慕洧援寨去師
古由殺馬谷攻焦山務焚田家村圍子谷深入敵境至
石要嶺忽遇金國大兵一戰遂敗績師古旋師大潭内
懐慚懼悉還兵宣司隻身往降敵侯愛此軍忠義無一
人騎從師古叛者撫存勞徠捐其家財厚資給之兩軍
既合中外一心失一匹夫於師古得萬貔貅于行陣侯
由此軍精甚四月徙鎮定國除州陜宣撫使秋七月朝
廷錄仙人闗功進檢校少師寧保靜軍節度使五年春
侯向天水出竒兵下奉州六年兼營田大使徙鎮平保
靜難軍侯與金人對交戰踰十年熟其軍壘曲折知其
部領堅脆常以一當百惟慮逺餉勞民屢汰冗員官節
浮費嵗屯田至十萬斛又調戍兵命梁洋守將治褒城
廢堰廣溉民田復業數萬朝廷嘉之璽書褒賞七年冬
金廢劉豫召諸道兵聲言入蜀侯獨謂不然䇿其去已
而果然和議成上以成功高賜親札進開府儀同三司
四川宣撫使而侯以疾自以賞過功固辭優詔不許九
年春三月侯以疾革乞解事天子惻然憂之命成都守
胡世將訪蜀善醫者治其疾又馳國醫往視未至而侯
以六月己巳薨于軍享年四十七己亥遺表聞上震悼
輟視朝特贈少師九月丙申其弟璘奉喪葬于徳順軍
水洛城十一日戊申上念公不已賜錢三十萬擢璘龍
虎衛四廂都指揮使以慰恤其家侯能撫士卒同其甘
苦至軍政斬刈一不貸故人人効死如建炎二年曲端
屯麻務鎮督戰侯遣列校三百七十餘人于大谷比較
嶺迎戰矢石未交望風奔潰伏匿山谷四年侯招兵秦
州前三百四十餘人出赴招安侯問訊再三捜索非是
五六人斥遣之餘三百七十人悉斬于逺亭下去秦州
十里士卒股慄自是出戰人皆効死至第功賞則惟以
公論無請托之私性樂善毎觀史傳有可書者必書于
坐右日誦七書其用兵本孫呉而能窮其變化雖功高
貴顯而居常極儉約至推以予士則畧無少吝其卒也家
無餘貲至無宅以居三子拱佑郎摠撝皆為文官承奉
郎以經史自娯明庭傑嘗試論之曰漢皇甫規張奐皆
生長山西應賢良中髙選規以詩易傳授門弟子三百
餘人奐著尚書難疑二十餘萬言以垂世設教二公弃
文就武俱仕度遼將軍破匈奴以千萬計觀規自布衣
時以西羌深入上書願假近邊無用坐食之兵五千使
規為將上可以除患下可以納降奐每言大丈夫處世
當為國家誅滅外冦嘻此皆前輩豪俊語邇者天子以
元通與呉侯相知之深想呉侯諸子必皆稔聞今元通
功髙言重若他日㑹晤呉侯一家朝奉常語之曰山西
出將二公家世邊人將門出將二公奕世將種大丈夫
當用長鎗大劒定天下安從文官學弄筆墨也元通亦
曰然後民論議極有補于世當併為我書于呉侯傳末
云宣撫司薦士明庭傑記　林泉野記曰呉玠字晉卿
徳順軍人沈勇知書少隸曲端為將張浚宣撫川陜用
為都統制紹興元年十月金人陷鳳翔府寶鷄縣至和
尚原玠遣弟璘及統制雷仲三戰皆敗之又敗之神岔
山口自是累三十餘陣皆克擒萬户雅格貝勒尼堪壻
也及博囉貝勒二十餘人烏珠中箭而遁蜀土賴之以
功加鎮西軍節度使浚還朝留玠守川口四年烏珠欲
入攻劉豫弟益方知長安密使告玠為備二月果犯興
州仙人闗烏珠使謂玠曰趙氏衰可扶持公來當擇善
地百里而王之玠曰業已事趙氏不敢有二于是克期
與戰敵大敗自後每遇輒勝都統郭震為烏珠所襲敗
玠日與鏖戰郭震亦復攻之敵又敗四月再敗敵于鳳
州幾獲烏珠復秦鳳隴州降簽軍七萬玠對壘常乗肩輿
作樂四川陜西宣撫處置副使進檢校少保奉寧保靜
軍節度使五年以所統為行營後護軍六年檢校少師
靜難軍節度使于興州九年議和改宣撫使仍開府儀
同三司六月以疾薨年四十七嵗賜錢三十萬弟璘加
開府儀同主其軍三子拱摠撝部曲陽政田晟姚仲王
彦雷仲皆名將
　
　三朝北盟㑹編卷一百九十六
欽定四庫全書
　三朝北盟㑹編卷一百九十七
　　　　　　　　　　　　宋　徐夢莘　撰
　炎興下帙
　　起紹興九年七月盡十月十一日戊午
七月王倫藍公佐往金國　王倫以奉使金國至東京
權留守至是東京留守孟庾至京師倫遂與其副藍公
佐渡黄河北去至北留倫不還獨遣公佐歸　金人殺
烏舍蕭慶　節要曰誅烏舍蕭慶詔朕席祖宗之基撫
有萬國仁燾徳覆罔不臣妾而帷幄股肱之舊敢為奸
欺開府儀同三司尚書左丞相陳王希尹(希尹烏/舍之名)猥以
軍旅之勞寖備宰輔隂愎險惡出其天資蔑視同僚事
輒異論頃更法令始永作國朝之規務合人情每為文
具比其改革不復尊承幾喪淳風徒成恪政至乃未有
詔諭遽先指陳或托旨以宣行每作威而專恣宻置黨
與肆為誕謾潜奉玉食之尊荒怠梟鳴之(闕/)獨擅家國
之利内暌骨肉之恩日者師臣密奏奸狀已萌蚤弗加
誅死目不瞑顧雖未忍灼見非誣心在無君言亦不道
逮燕居而竊議謂神器以何歸稔于聽聞迄致彰敗躬
蹈前車之既覆豈容蔓草之弗圖特進尚書左丞蕭慶
迷國罔悛欺天相濟將致于理咸服厥辜嗚呼賴天之
靈既誅兩觀之惡享國無極永保億年之休咨爾臣民
咸體予意　神麓記曰烏舍與國同姓完顔氏母妊三
十箇月生名曰烏舍(乃三/十也)長而身長七尺餘言如巨鐘
面貌長而黄色少鬚髯常閉目坐怒睫如環創撰女真
文字動循禮法軍旅之事暗合孫呉自謂不在張良陳
平之下初烏珠往祁州元帥府朝辭既畢衆官餞于燕
都檀州門裏烏珠甲第夜䦨酒酣皆各歸惟烏舍獨留
嗜酒嚙烏珠首曰爾鼠輩豈容我嚙哉汝之軍馬能有
幾何天下之兵皆我兵也言訖烏珠佯醉如厠急走騎
告秦國宗幹云兄援我秦國王與烏舍從來膠漆及謀
誅魯宋之後情轉相好遂言語遮護之烏舍實有酒豈
可信哉烏珠出次早以辭皇后為名泣告皇后如前后
曰叔且行容欵奏帝耳烏珠遂行后具此言白東昏使
烏珠親弟燕京留守紀王阿魯追烏珠至良鄉及之回
烏珠密奏帝曰朕欲誅老賊久矣奈秦國王方便援之
至此自此後沿路險阻處令朕居止善好處自作捺缽
以我骨肉不附己者必誣而去之自任其腹心于要務
之權此姦狀之萌惟尊叔自裁之是夜詐稱有密詔一
入烏舍所居宅第執而數之賜死同難鄂爾納蘇克穆
爾薩尹特古斯四子遇害右丞蕭慶并子男亦被誅
松漠記聞曰陳王烏舍加恩制貴貴尊賢式重儀刑之
望親親尚齒亦優宗室之恩朕俯追羣情祗膺顯號爰
第景風之賞孰若台曜之先凡爾在廷聽予休命具官
屬為諸父身相累朝蹈五常九徳之規為四府三公之
冠當艱難創業之際藉左右宅師之勤如獻兆之信蓍
龜如濟川之待舟楫迪我髙后格于皇天屬正統之有
歸賴嘉謀之先定緝熙百度董治六官雍容以折肘腋
之姦指顧以定朔南之地徳業茂著古今罕倫追兹慶
賜之頒詢及僉諧之論謂上公之加命有九而天下之
達尊者三既已兼全無可増益乃敷求于載籍仍自㫁
于朕心杖以造朝前已加于異數坐而論道今復舉于
舊章蕭相國賜詔不名安平王肩輿升殿併兹優渥以
奬耆英於戲建無窮之基則必享無窮之福賜非常之
禮所以報非常之功欽承禮貎之隆共對邦家之祉
又曰己未年五月客星守魯烏舍占之太師曰不在我
分野外方小灾無傷至七月魯兖宋滕虞諸王同日誅
庚申年星守陳太史以告宇文語烏舍(烏舍時/為陳王)烏舍不
以為怪至九月約燕京統軍反統軍之兵皆契丹人伊
都謀諸西軍之在雲中者盡約雲中河東河北燕京郡
守之契丹漢兒令誅女真之在官在軍者天徳知軍偽
許之遣其妻來告時烏舍為西京監軍自雲中來燕微
聞其事而未言于通事漢兒納延回行數百里納延見
二騎馳甚遽問之曰曽見監軍否以不識對問為誰曰伊
都下人納延追及烏舍曰適兩契丹伊都下人既在西
京何故不識監軍(北人稱雲/中為西京)恐有姦謀遂回馬追𫉬之
捜其靴中得伊都書曰事已泄宜便下手復馳告烏舍
微覺父子以遊獵為名遁入夏國夏人問有兵幾何云
親兵三二百遂不納投達靼達靼先授烏舍之命其首
領詐出迎具食帳中潜以兵圖之達靼善射無衣甲伊
都出敵不勝父子皆死凡預謀者悉誅契丹之黠漢兒
之有聲者皆不免　又曰烏舍第三子達勒達勁勇有智
力兼百人烏舍常與之謀圖富勒呼之死達勒達承詔旨
入自從後執其手而殺之為明威將軍正月十六日挾
奴僕十輩入人家奪財物舍在闗下(京都/也)其長子以吿
命械繫于家烏舍至問其故曰放偷敢耳烏舍命縛杖
其背百餘釋之體無傷金法縛者必死達勒達始謂必杖
聞縳而驚遂失心歸至不能坐呼曰死矣人問之曰適
勒呼來遂死烏舍哭之慟曰折我左手是年九月烏舍
亦坐誅　節要曰烏舍獵居庸闗之東憇于山上遙見
二馳遞者相見于道立馬交談久之而分烏舍疑之命
數騎追一人至詰曰爾何人也曰伊都使者以軍事詣
燕山浩里統軍司(浩里亦/契丹也)烏舍曰爾等適立馬語及何
事曰問候烏舍曰非也問候之語無許久又曰話别烏
舍曰亦非也話别之語無許久又曰敘家事烏舍曰家
事故非立馬敘又曰敘往事烏舍曰往事亦非立馬敘
馳者詞窮面赭又且戰慄不已烏舍察其言色兼素疑
伊都浩里皆契丹反覆之徒因以詐折之曰我知爾等
二人為伊都議者近有人密告伊都浩里反期于今日
各有使至我故來此伺之果得爾輩夫何隠焉無何馳
者實伊都議反者也彼謂烏舍果知故不敢隠伊都之
叛由是敗尼堪自燕山令烏舍西捕伊都烏舍至雲中
伊都已走烏舍盡誅伊都殘黨及擅殺次室蕭氏回至
燕山請罪于尼堪曰蕭氏本契丹元妃也與兄實乃仇
讐實不得已而從之彼素忍死以事兄者將有待于今
日也今既見事無成恐或不利于兄且兄横行天下萬
夫莫當而此人帷幄之間可以寸刃害兄於不測矣事
當預防况今至此其以愛兄之故也已擅殺之尼堪起而
謝之既而泣下噫彼其同心若是宜乎能成功也烏舍
姦猾多類此尼堪之下諸人不及之　八月蘇符為禮
部侍郎為賀正旦國信使使于金鄜延路經畧闗師古
來朝　闗師古先是陜西叛去及新復陜西地歸于朝
廷師古來朝有認旗二面擁于馬後曰天下弓馬客一
國教頭師初渡江凡見者莫不大笑　十一日戊午金
人族誅魯國王都元帥達蘭張滙金國節要曰初達
蘭為元帥宗盤為上相二人據内外之權共圖不軌烏
珠既平宗盤之難馳至燕山以圖達蘭除魯國王達蘭
為燕京行臺左丞相除簽書杜充為燕京行臺右丞相
命初下達蘭謂使者曰我開國之功臣也何罪而使我
與降奴杜充為伍耶不受命遂叛初欲南歸朝廷不克
既而北走至沙漠儒州望雲凉甸烏珠遣右都監托卜
嘉追而獲之下祁州元帥府獄至八月十一日伏誅達
蘭臨刑謂烏珠曰我開國起義之功臣也爾與我之功
固有間矣今小主在上聽任讒邪殺戮股肱我恨圖之
晚我死之後禍必及爾請速圖之無効我輩烏珠俛首
無言　苗耀神麓記曰魯國王達蘭罷都元帥以四太
子烏珠代之差吏部尚書亨作天使就祁州問罪彼怏
怏謂無罪見誣遂與三子宗武宗旦宗望(乃檜伴/讀者也)同妻
榮格妃共議曰雖奪我元帥府兵馬尚有本千户及强
壯得力家人部曲可從山後詐偽趂凉徑往闕下問何
罪如是罷權忽有親信契丹人珠展郎君知其謀遂告
訴于烏珠急㸃兵强五百騎遂賜死于祁州三子及妃
皆遇害　遺史曰初秦檜在敵中與達蘭相善檜還朝
為宰相知達蘭封魯王檜欲間達蘭使貳乃令髙益恭
齎書與達蘭益恭者燕人與檜通心腹隨檜歸朝檜授
以承信郎令賫書賀達蘭封魯王勸達蘭就封以治魯
地且以已為南朝宰相以相應令劉光世差人送益恭
至沂州劉冷莊金人寨取投文字光世令漣水軍山寨
統領官王勣送益恭至金人寨得回文到清河遇祝友
據楚州差人在清河把隘遂殺勣光世以承信郎借勣
之子恪益恭至祁州投書為人所告金人遂殺達蘭一
族良賤八百餘口而益恭以烹死　節要曰金人之陷
山東多達蘭之力也達蘭久居濰州回易屯田遍于諸
郡每認山東以為已有其立劉豫也既不能收功于己
又嘗怒豫不拜深有悔吝山東之意達蘭畫山東河北
圖獻于金主曰河北素號富庶然名藩巨邑膏腴之地
鹽鐵桑麻之利復盡在舊河之南我初與敵國議以河
為界爾今新河且非我決彼人自決之以與我也豈可
棄之今當以新河為界則可外禦敵國内扼叛亡多有
利吾國矣時烏竒邁為金主尼堪之徒用事不得行之
以達蘭請之再四姑取清州(清在闕舊河/又素屬劉豫)聊慰達蘭之
意而已後尼堪烏竒邁死達蘭專權遂立主議以取
山東取山東又恐驚劉豫或至生事不若廢豫以取之
也豫之廢也不惟積怨於諸人又且山東為累耳以是
可見達蘭本心止有意于山東既得山東則遂其意矣
而河南之地欲守之則兵連禍結卒無休息欲付于人
以修豫之故事則知後者必鑑豫之得失不無二心於
是割河南之地以歸朝廷朝廷得河南皆達蘭之力也
不然則割地何不以畫河為界斯可見其中後山府拘
國信使王倫于館㑹諸路蕃軍將欲叛盟復攻河南者
葢達蘭時與皇宗伯盤之徒隂謀叛逆欲起兵假以復
攻河南為名爾又曰紹興九年達蘭避暑于蔚州麻田
大嶺下令諸隠藏被擄逃者家長罪死産業人口半沒
官而半充賞仍四鄰之家共追賞錢三百貫發諸衛軍
分詣諸路捜捕被擄亡者諸軍為利所誘茍遇村民便
行凌虐捶掠之下間或得之茍非亡者則曰爾當為我
指爾村或隣所匿亡者一人以易爾身其人不得已而
言之諸軍毎得一亡者則驅詣所匿之家拘收人口財
物以及四隣生民無辜立成星散被害之甚不啻兵火
咸各聚集相保諸軍茍至遂或鬬敵由是所過捕戮積
尸狼籍州縣囹圄為之一盈此令初下始自蔚州次及
易州安肅度信保州北平中山祁州慶源信徳之境黎
元窮蹙羣起為盜往往宰耕牛自焚廬舍相率上山及
三萬餘衆此捕捜遂止達蘭將反故使民為亂而藉以
兵也　松漠記聞曰英格太師無子以其姪阿固達之
弟謚曰文烈子者為子其後英格太師生達蘭乃令文
烈歸宗又曰達蘭封魯王為元帥後被誅其子塔瑪噶
亦被囚因赦得出庶子烏雅美名(闕/)字勉道今為平章
　偽官李成男李大諒征䝉記曰天眷元年都元帥魯
國王達蘭總四輔南行府都河南諸路軍兵公事總副
元帥大王四太子至京追呼四輔諭曰都元帥割三京
還南宋何緣不請吾計議其中都元帥必有逆謀欺罔
國朝恐與南宋别有異圖其理未當爾等四輔自今後
都元帥府應有行移軍文字如吾不在府第無吾手押
不得承受回報故來面諭爾等切宜謹守祗待吾急赴
國朝整㑹割還地土是時大諒父成在中山府謂大諒
曰今北方不靖非吾所憂吾慮者副元帥烏珠性剛恐
還朝有異議又都元帥長男實圖哈引大族下騎兵及
萬户北入沙漠省親恐副元帥北征相遇未便吾雖走
騎報知令回避未知如何次年皇統元年副元帥詔至
行府數都元帥魯國達蘭南和宋好包逆甚明已將全
賊誅廢外有長男實圖哈知罪懼誅掠騎北遁分遣精
騎追襲捕殺王山言烏珠之戕其叔達蘭也帛練拉殺
之其家三百餘口皆以帛練拉殺合焚其尸屠其所居
之地三村之人皆不留　定國軍承宣使呉璘為秦鳳
路經畧使節制行營右護軍九月辛永宗朝　遺史曰
河南州縣新復首命辛永宗為東京提刑永宗唯尋訪
古器及宣政間宣禁舊物求覓美器而已毎巡歴州縣
不能傳道徳意志慮而專務苛擾民有寃抑者不能赴
訴既去則人唾罵之　以趙榮還金國　金國索趙榮
并其家屬朝廷遣還之初榮之來也韓世忠接遇之及
其還也朝廷猶慮世忠沮遏乃自真州六合縣取淮西
路去　十五日壬辰胡世將加寶文閣學士川陜宣撫
副使　制曰三秦天下兵勁之地全蜀坤維斗絶之區
並列師屯　宏開幕府以壯山河之勢以張貔虎之威
不有重人孰膺異選具官胡世將䟽通英特篤粹閎深
學博古而達今氣絶羣而邁往雍容持槖有獻可替否
之風慷慨臨戎有扶顛持危之志資并兼于文武身毎
係于重輕一昨蔽自朕心出當閫寄方畧夐超于前後
精神坐折于遐衝兹錫賛襄益隆眷寄正齋壇之寵數
儼上將之威容斧鉞參旗制兩地兵戎之命雲章奎畫
冠上閣英俊之尤久矣疇咨莫如汝可噫謀晉國之帥
葢難其人顧漢廷之臣無出其右祗服明訓益觀壯猷
呉玠既死乃命胡世將加寶文閣學士為川陜宣撫副
使諸路並聽節制世將神明精敏閑習吏治知成都府
人謂張詠為知府後始見世將既受宣撫之命即自成都
至河池㑹呉璘楊政等諸將諭之曰世將不能騎馬不
能射弓不知敵情不諳邊事凡此數事皆出諸公之下
朝廷所以遣世將來者諸公知之乎衆皆曰願聞其説
世將曰國家開國于五代之後方當五代之時諸將不
起于盜賊者必因殺奪而得之握兵外閫跋扈難制故
自國家受命將無專征必以文臣臨之鑒五代之弊今
朝廷不以世將為踈繆使宣撫諸將葢世將習知國家
故事自凡今以往應軍中務並不敢如呉宣撫之規有
世將所未達者亦當奉聞各攄誠心致勿相疑邊機一
切事有益于國家者惟盡心力而為之假世將不來諸
公有立功者誰能見之故世將以功狀親閲其實聞于
朝廷必信而不疑賞罰確當此朝廷命世將之意也諸
將皆心服自璘以下皆拜謝　神龍衛四廂都指揮使
護國軍節度使李世輔賜名顯忠　李世輔到行在賜
名顯忠為樞密院都制神龍衛都指揮使雄武軍承宣
使闗師古為行營中護前軍統制　以夏國宰相王樞
還夏國　樓照歸自陜西　遺史曰樓照以樞密之職
宣諭三京陜西照倚秦檜之勢妄自尊大輕忽士流尤
鄙武臣陜西諸郡多武臣為守照悉令庭參而退反請
通判幕官接席議事新復州縣軍民皆駭之又劉豫與
金之政民有訴事者執訴牒告官無阻礙照所到民訴
牒者毎一狀非五千不能達故不能盡得其民心照貪
財賄民苦之由是失軍民之心矣還朝無所建明迎秦
檜之意而已　岳飛來朝　永興軍路經畧安撫使兼
知永興軍節度陜西路軍馬張中孚加檢校少保寧國
軍節度使　十月九日丙辰張所追復左通郎直龍圖
閣　張所建炎初侍御史出為河北招撫使累戰金人
無援而潰遂編管廣南死於貶所至是追復其官職也
　十一日戊午張燾知寶文閣直學士知成都府路安
撫使　成都闕帥上諭宰執曰吏部尚書張燾可付以
便宜使治成都第恐其憚于行卿試扣之宰相秦檜退
召燾諭以上意燾曰君命燾其敢辭檜以聞上大喜乃
除燾成都陛辭因奏臣聞聖人貴因時故從時如救火
追亡蹶而趍之猶恐弗及詩不云乎迨天之未隂雨徹
彼桑土綢繆牖户今此下民或敢侮予孔子曰為此詩
者其知道乎能治其國家誰敢侮之孟軻又為説曰國
家閒暇及是時明其政刑雖大國必畏之矣夫有國而
明政刑豈是難事顧閒暇之時為難得耳國家自軍興
以來十有餘年日不暇給今兹議和甫定征戰暫息亦
可謂閒暇之時矣况明年嵗在庚申乃藝祖開基之日
得非陛下中興之期乎時不可失願陛下鑒詩人歌詠
之辭稽孔孟發明之意孜孜汲汲專以明政刑為務則
臣雖萬里之外猶日侍清光也上嘉歎久之曰朕當書
此語置之座右燾又奏蜀自軍興以來困于征繇民力
彫弊官吏既不加恤又從而誅剝去朝廷逺無所赴訴
臣俟所到部首宣寛恤上曰豈容一路應四川寛恤事
件措置委燾因奏臣願即行詢訪一應民間利害先次
罷行續具官有貪冒慘酷為民之蠧者容臣先次放罷
續行按發庶幾逺民得沾實惠上皆可之以都帥而得
行四川民事自燾始
　
　
　
　
　
　
　
　
　
　
　
　
　
　
　
　三朝北盟㑹編卷一百九十七
欽定四庫全書
　三朝北盟㑹編卷一百九十八
　　　　　　　　　　　　宋　徐夢莘　撰
　炎興下帙
　　起紹興九年十月十九日丙寅盡十二月
丙寅新知鼎州王彦卒　續觱為公行狀曰王彦字子
才河内人隸弓馬子弟所政和五年徽宗皇帝臨軒閲
試以武藝中選恩補下班祗應從涇原路經畧使种師
道兩入夏國蕩平偽洪夏軍割踏駱駝兩城當靖康初
金人圍太原京城遣發新招赴援敢戰後軍太行山焚
輜重肆掠百姓奔城門盡閉公勒兵追殺俱盡金人陷
懐州鼓行及闕公流涕曰君父有難雖生何為乃棄家
奔京師求自試討敵河北招撫使司選充都統制樞密
院令帥張翼曰安民岳飛等十一頭項七十人渡大河
已陷州縣措置招撫不順諸軍民既濟深入陷地與金
人戍兵萬衆鏖戰大破之收復衛州新鄉縣傳檄諸郡
敵以為大軍之至也率數萬衆薄公營圍之數匝矢如
雨將官既寡且器甲踈畧疾戰輒不利即決圍以出遂
潰敵見公所乗甲馬獨異復盡鋭追擊公獨與麾下數
十人馳赴所向披靡轉戰十數弓矢俱盡㑹日暮得免
它將往往復渡河以還公收散亡得七百餘人保共城
西山間遣復結集兩河豪傑以圖再舉時金人大立賞
格求公甚急公在西山常未夜即徙其寢所部曲或知
之泣以告曰我曹所以棄妻子冒百死以從公者感公
之忠憤期雪國家之恥爾今使公寢不安席我則非人
乃皆面刺赤心報國誓殺金人八字以示誠節公益自
感勵大布威信與士卒同甘苦未幾兩河響應招集忠
義民兵首領如傅選孟徳劉澤焦文通等一十九人寨
十餘萬衆綿更數百里金鼓之聲相聞自并汾相衛懐
澤間唱義討敵皆受公約束稟本朝正朔威震燕代金
人患之列戍相望時遣勁卒撓沮糧道毎勒兵以伐之
且戰且行大小亡慮數十百戰斬獲銀牌首領金環女
真及奪還河南被擄生口不可勝計公聚兵既衆慮糧
儲不繼一日盡發軍士運糧㑹有姦人以告敵乘我之
虚遂以大兵入營壘公率親兵乗高以禦强弩飛石所
向輒摧將士賈勇呼聲動地敵之斃于營者相枕藉悉
以馬負之而去猶恃衆欲以久困公即布長圍遮絶餽
運者旬餘公檄召諸寨兵大至即宵遁時金人鋭意中
原特以公在河朔兵勢張甚故未暇南侵謀公益急一
日金人召其首領俾以大兵再逼公壘首領跪而泣曰
王都統寨堅如鉄未易圖也必欲使諸將者願請死其
為所畏如此公方繕甲治兵約日大舉直趨太原石嶺
闗以臨代北告訴于東京留守資政殿大學士宗澤澤
得以便宜從事奏擬公武功大夫忠州防禦使河北制
置使遣書延公㑹議公將萬餘將發悉召諸寨統兵官
指揮授方畧以俟㑹合既行敵以衆兵尾襲而不敢擊
遂濟河既至京師宗澤握公手曰公力戰河北以病金
人之心脇忠勇無前海内所聞然京師者朝廷根本某
累上章邀車駕還闕取公宿兵近甸以衛根本公即以
所部兵馬付留守司因差統制官張偉統轄於滑州界
沿河沙店以上下掃把截令公量帶親兵赴揚州行在
所有旨令閣門引見上殿時已遣宇文虚中楊可輔為
祈請信使副議而公見宰相力陳兩河忠義民兵引頸
以望王師願因人心北征犄角破敵收復故地言辭憤
激大忤宰相上殿指揮遂寢差充御營平寇統領官時
范瓊為平冦前將軍公素知瓊臣節不著難與共事即
稱疾知樞密院事張公浚宣撫處置川陜奏公為前統
制官時盜賊方熾公為先驅所過肅清至漢中改差權
發遣利州路兵馬鈐轄兼提舉訓練屯駐軍建炎四年
改差金均房州安撫使知金州時中原盜賊蠭起大者
據郡縣鑄印章擅生殺更相吞噬以圖非望而饑饉荒
榛無所資食唯四川號為全蜀易於保聚磨牙揺毒垂
涎吮血者實繁有徒金州適當蜀之後門兵備刓缺事
力么麽公拊民治軍寛猛叶宜夜以繼日未幾大敗桑
仲時桑仲乗陷徳安襄陽之勢擁兵西向進攻均房守
將李倫清韋知幾奔竄凶威益熾衆號三十萬直擣金
州白玉闗仲公舊部曲也則又申牘以請於公曰仲于
公無敢犯願假道入蜀以就食耳公謂將佐曰吾素知
仲之為人雖能馭士卒輕財善鬬然勇而無謀保為諸
君破之乃遣統領官閻立為先鋒賊恃强鋭甚立與戰
不勝遂遇害將士失色或請避賊者公叱之曰樞相張
公有事于闗陜使仲越金而至梁洋則腹背受敵大事
去矣即勒親卒及民兵疾趨長沙阻水據山設伏以待
之賊望官軍少輒仰高蟻附摶戰公執幟麾士士悉殊
死鬬久之賊氣􁁄欲還吾伏發因大潰發兵馳擊斬獲
數萬賊退保房陵公休士進擊賊復敗追奔至于白磧
房州平是秋權京西南路副總管李忠反殺宣撫處置
使司招安提舉官閣門宣賛舍人遂攻金州諸闗以閲
四川公提兵控禦躬冒矢石賊沈鷙善戰又其下皆河
朔驍勇官軍與角輒不利遂陷諸闗公退舍秦郊令將
士盡伏山谷間息烽燧噎金鼓禁樵牧又焚秦郊集有
若真遁者以誘賊秦郊去郡城纔二十里道路夷坦寂
無人聲公募必死士預易麾幟色號設竒以須其至閲
再信賊游騎至秦郊公召將佐曰賊以我為遁明日當
悉其家屬乗高長驅以入郡城夜半分官軍為三路遏
其衝又以五百騎伏于麓凌晨賊果大至官軍逆戰聲
震山谷勝負未分也而伏騎張翼繞出賊背賊大奔潰
擒馘萬數生口無筭輜械蔽野追襲至永興之秦嶺因
收復永興之乾祐縣以歸時金州困于調度廩無儲積
士有饑色所得資幣盡分軍伍賴之以饒方賊之遇于
秦郊見吾麾幟色號特異固已駭怖念其老幼業與之
俱故其戰甚力而破敗最甚焉初桑仲既還襄陽已而
鳩集散亡攻圍鄧州鎮撫使譚兖力不支委城夜逃賊
復熾朝廷在逺未暇致討務存懐撫因就除仲襄鄧隨
郢鎮撫使革心而仲稔惡不悛反藉專征之權南攻徳
安西據均陽是冬盡以其衆分三道一攻住口闗一
出馬郎嶺一擣洵陽縣前軍去金州不逺三十里公曰
仲以我寡彼衆故冦三道以離吾之勢今吾破其堅即
脆者自走矣時賊自馬郎之北公遣統制焦文通禦住
口而自以親兵營馬郎與之對壘者幾月大戰凡六日
賊大敗奔潰縱兵追擊擒統領將官二十七人俘獲壯
士數千衆均州平仲之敗也為其黨所殺時又有王闢
董貴郭守中阻兵闚蜀雖兇悖虐焰下于桑李然其小者
猶不減萬數公悉討平之呉玠為宣撫處置使司都統
制守和尚原大摧烏珠公兼同都統守建康屬破鉅冦
二公實樞相張公浚所選任大犒元樂詩有陣頭雹散
千鈞弩漢上風馳八字軍之語至今人歌之公威稜既
著雖逺方持兵者願聽指蹤如知華州李子華知陜州
魯(闕/)保據山寨襄唐鎮撫使李横實為鄰境知虢州耿
清又以部來歸受公節度于是宣撫處置使司又以公
節制商虢陜華沒于偽齊公曰上雖南巡不忘西顧令
商虢陜華没于偽齊而陜郡又密邇河東它日恢復故
疆必自此始則臣誤膺閫寄奚敢偷安乃遣僚屬高士
瑰部公兵將進圖商虢直抵盧氏與敵大兵三遇再破
走之遂定商州紹興三年春首金人偽皇子都統郎君
大舉圖蜀自商州以入守將邵隆移治上津敵遽至跳
奔初樞相張公前召公與呉玠及興元帥劉子羽㑹議
漢中約金人若以大兵入蜀即三帥叶勢相為手臂公
聞敵大入即駐軍漢隂一帶以應梁洋而金併兵自上
津疾馳不一日至洵陽境上公飛檄召漢隂諸軍統制
官郭進先以兵三千人至(闕/)流乗夜發(闕字/)于沙隈敵
捨騎鵝鸛來攻一日凡數十合進等禦之殺傷甚衆明
旦金人知官軍單寡即步騎並進塵土蔽天公曰敵逺
鬬飈鋭難與爭鋒彼所以疾攻者欲因吾糧食以入蜀
耳即盡焚儲積發居民趨險保聚盡督漢隂兵自石泉
趨西鄉鄉將與宣撫制置使司及都統制司兵馬㑹合
併力禦敵公次西鄉樞相張公遣幹辦官甄授付公札
札急令清野㑹合所以禦敵者雅如公䇿公遂踰西鄉
都統制司移文命公控禦松林明月諸闗公部分既定
敵窺伺所以遂越漢水敵半渡公命馳擊之大破其衆
生擒漢兒軍八十餘衆時宣撫置使司兵馬萃于饒風
闗敵攻之甚復召公援公盡以兵陣于饒風下而發精
兵乗高禦敵一日數十戰長鎗衝突奮迅飄忽敵披靡
摧折弃甲星散傷痍踵路時敵殺馬而食者已旬餘顧
其營去已逺欲退不能進益窘時利路統制官郭屯營
次當饒風背乗夜以輕兵銜枚襲取之饒風失守諸軍
盡却興洋亦焚儲積為清野之計敵雖至漢中轉戰千
里死傷過半且無掠大失望其衆洶洶異謀欲叛復慮
我師掩至即無遺類遂自褒斜遁去樞相張公以敵
深入而亡失士馬之多前此有勝實同敗衂而卒保全蜀
者係諸將勤力弃過錄功用明黜陟聖㫖盡加秩行賞有
差授公保大軍承宣使公曰某偹任爪牙不能殄滅强敵
致彼深入者皆某之罪也奚敢與它將比獨不受士益
重之時敵雖遁而偽齊遣周貴為京西安撫使盜據金
州發鎮兵復自饒風以出至漢隂周貴領兵拒戰統制
官許清横擊大破之貴僅以身免金州平時金州新苦
于兵軍食益難樞相張公命兼使司參議駐主閬中以
備川蜀而留格喜以兵三千控禦金房俄有令公移軍
渠州照應巴達等州一帶闗隘紹興五年五月聞下詔
車駕親征劉豫公泫然曰上躬犯霜露以誅僭逆此正
臣子捐身報國之秋今分鎮詔書有悉心戮力屏翰王
室之語乞盡提全軍援行在州至于再三宣撫處置司
終以先獲聖旨令公保蜀遂不果行兼荆南府兼充荆
南府峽州荆門公安軍撫使江陵盜賊後城郭為墟前
徙枝江公至始還舊治帑廩室乏無三日儲乞置屯田
以為戰守耕之計爰擇荒田分將士為百莊莊耕千畝
唯山口富里田舊截阻河置千户塘瓦窰三堰隄水分
溉為上堰廢榛莽公親督將士俱畚插從事計工六萬
有畸不浹旬告成公私之利無窮天下論屯田實不擾
民而得充國之遺意者必以公為稱首詔奬諭之紹興
六年制授公保安軍承宣使京西南路安撫司是時岳
飛為京西湖北宣撫使當受飛節制公昔為招撫使司
都統制日飛實以偏將從新鄉之役違公節度飛以其
所部别為一寨已而公兵大集飛一單騎叩公壘請罪
左右或勸公斬飛以謝衆飛惶恐色動公曰汝罪當誅
然去吾之久乃能䇿身歸服氣足尚也方國步艱危人
才難得豈復仇報怨時邪吾今捨汝因以巵酒飲之飛
再拜謝及公為制置使飛終不自安即檄使赴榮河把
隘自爾復暌及是公上章引嫌辭免劉麟再冦淮甸車
駕親征駐蹕平江府樞密院奏以都督府㕘軍除知邵
州命以所部隸侍衛馬軍司劉錡公聞之喜甚曰所付
得人矣二人素相知心且篤交契士論欽之就除知鼎
州將行疾遽作不起享年五十詔贈昭化軍承宣使息
六人仍與一子見闕差遣照管孤遺時荆南有彦舊部
曲聞彦死請于安撫使薛弼即佛宫迎彦繪像為位以
哭凡三日士大夫有意于人材者莫不時為嗟惜彦娶
劉氏封碩人長子顯成忠郎其次世官世雄皆未授命
彦事親盡孝撫弟姪盡愛彦既貴母太碩人已老彦喜
懼常形色晨昏無違誕日必設樂獻壽拱手侍側母素
嚴設飲食起居必劉氏親庖扶持無須㬰離而彦毎以
此為樂初彦㑹議于東京留守司家屬悉在河内及到
維揚行在所河北議將始獲致其父武經之喪與其兩
兄之孤猶陷于偽境在邵陽日彦優以金幣遣人抵河
内迎取之法當任子先推其姪疾且革殆不知人俄稍
悟召弟姪悉以財物均給之其為將帥也嚴明紀律沈
勇能㫁而以公行之每出師無供帳厨傳誅茅為廬與
士卒同器而食井竈未具饑渴不飲食戰士卒有傷痍
者解衣療之親為傅藥或違令犯法雖故舊立斬之而
撫恤其家及凱旋論功必自下推衆以為難雖踈逖必居
上列以是人樂為盡死尤長于簡練士伍不以修飾為
先而取其輕足鷙果有力者毎破敵大閲以充軍者葢
十之一故其所部號天下精兵舊八字軍既屢摧堅陷
陣而勇夫羨慕誓不與敵俱生願刺者至萬數其金州
屢破大盜雖子弟從軍未嘗霑賞妻之弟戰沒于陣亦
不以為言張浚聞之特官其姪以勸盡忠者至于天籍
帑庾無毫髮私嘗曰人臣惟有功于國然後能享朝廷
爵祿俯仰無所愧怍茍貪冒茍得適足為恥故兩除留
務皆不拜故事廉車秩視從列凡除授即辭免請之備
禮彦即直還告命不為飾辭分鎮時便宜黜陟它鎮例
擬借官資彦于立功將士則上事于宣撫處置使司以
示不敢專彦喜人盡言幕客或面陳其短必歛容悦謝
雅性嫉惡尤切齒贓吏曰此偷祿蠧民者或干以私則
曰彦未有寸功以報主恩方且思革弊事故所未敢至
與人辯是非略不少屈己下氣故議者或譏其黒白太
分踈于涉世屢陷危機瀕于不免平日剛介寡合而待
士極能盡禮此彦為人之大畧也　林泉野記曰王彦
字子材懐州人武舉中第為河陽清河縣尉建炎初張
所為河北招撫使從其軍數月即用為都統制率兵五
十過河北與金三戰皆勝既而為敵所敗兵潰彦走衛州
龔城縣北太行山復聚兵皆湼其面云誓殺金人不負
趙王敵畏憚之呼為八字軍屢與敵戰勝負相當加河
東河北都統制俄還京師加河北河東制置使張浚薦
為御營司將從浚往川陜後為金房州安撫使知金州
賊似達冦郡彦擊擒似達又擊破賊桑仲復房州加均
房州鎮撫使紹興元年累破賊李忠二十餘萬忠遂降
劉豫次年擊破賊菫先于金州紫領巡城復戰于虢州
界彦敗亡統制官劉錡雖復勝然先困廹乃降彦洪州觀
察使三年正月敵困金州彦走金州為宣撫使司參議
官五年湖北宣撫使六年加保康軍承宣使京西南路
安撫使知襄陽府事復率衆萬赴行在除前營護軍都
統制復除浙西沿海制置副使七年駐軍平江與解潜
士卒交爭行宫前彦乞解任降洪州以其軍隸劉錡後
錡敗敵于順昌府雖錡善兵然亦彦軍之助也彦在郡
甚有治聲為時循吏九年移鼎州未赴疾卒贈昭化軍
承宣使　十月孫睴為河南府兵馬副總管　命孫睴
為河南府路副總管令招一千三百人是時有酈瓊叛
軍劉豫放歸農者又豫之廢也有自放免歸者甚衆皆
願募睴未至西京人數已足矣
　
　
　
　
　
　
　
　
　
　
　
　三朝北盟㑹編卷一百九十八
欽定四庫全書
　三朝北盟㑹編卷一百九十九
　　　　　　　　　　　　宋　徐夢莘　撰
　炎興下帙
　　起紹興十年正月盡二月
紹興十年正月李誼為工部尚書迎奉梓宫奉迎兩宫
莫將為工部侍郎以副之使于金國　十日丙戌李誼
落職放罷　李誼既承奉使之命力辭其行親舊曰不
可誼曰我不過落職放罷耳安可行乎既而果落職放
罷而升莫將　莫將為迎奉梓宫奉迎兩宫使韓恕副
之使于金國　十五日辛夘李綱薨　林泉野記曰李
綱字伯紀邵武軍人政和三年中進士乙科狀貌雄偉
常有經綸天下之志宣和初京師大水綱為起居舍人
上疏言此非小變恐有兵興國亂之禍上怒而罷之流
落七年至宣徳末召為太常少卿金人入邊徽廟議遜
位綱引唐睿宗始為皇帝復皇嗣居東事以賛其策淵
聖即位太宰白時中勸幸江南以避敵綱力勸固守宗
廟遷兵部侍郎左丞親征行營使敵夜攻雲澤門及通
泰門縛筏渡濠雲梯上城綱屢擊之姚平仲刼敵寨而
敗綱率兵援之亦敗初宰相李邦彦主和議忌綱主戰
因此譛罷敵聞綱罷攻城愈急太學生陳東上書引數
十人伏闕數邦彦罪言綱社稷臣不可罷又百姓數十
萬人呼闕下請復用綱擊碎登聞院鼓不止上急召綱
復其位令撫諭之斬亂者數十人乃止及敵班師种師
道請以兵襲之綱是其謀而邦彦沮止綱寢不用乃常
怏怏上皇自潤州將還命綱迎奉上皇撫其背曰天以
卿賜國家也解玉帶賜之還知樞密院綱奏祖宗舊制
兵符出于密院而不得典其兵兵衆隸于三衙而不得
專其制今臣既統行營之軍又制密院之令考于舊制
未見可乞以兵付制置使人以綱為得體士民多誦之
者上頗忌之及敵至河東綱出為河北宣撫使李彌大
解潛副之种師道送綱出師知其非將材歸而嘆曰兵
可憂矣綱出城先斬統制官焦守節以解潛兵渡江一
戰潜敗綱鋭氣大挫頓兵懐州不進日與鄒柄張枚論
事諸將言事先禱柄枚乃得見將士怨憤金人陷太原
麾下多叛去者敵乘之大敗而還罷為觀文殿學士知
揚州日下出門臣僚言不可使守郡改提舉杭州洞霄
宫言者不已遂落職是冬復疏綱十大罪責授安化軍
節度副使建昌安置今上即位應天府召赴行在綱亦
率兵而未至江寧卒周徳為亂綱招而戮之至行在除
尚書右僕射建議張邦昌不可留乃賜潭州盡責偽命
黨與范訥以無功亦責淄州薦許翰輩用之復請幸江
右或鄧州以避敵未及還左相黄潛善汪伯彦譛綱以
觀文殿學士提舉洞霄宫陳東歐陽徹上書言綱不可
罷黄汪不可用請親征迎還二帝上怒斬東徹綱退居
常州㑹賊趙萬陷潤州欲進冦常州綱以書招安及出
家資犒享趙萬乃聽命次年臣僚言綱隂與賊通落職
鄂州居住後虚傳貶綱嶺南遂單騎南去幾欲渡海既
而聞不實乃還建炎末范宗尹為相復綱官職紹興二
年知潭州以任士安兵一萬隸之張彦中領兵廣東不
稟朝命宰相吕頤浩命綱圖之綱以書帑誘彦中至戮
而併其兵頃之諫議大夫徐俯言綱倨傲以宫祠罷居
福州後張浚亦責居與相善泊浚入相復綱觀文殿大
學士赴闕出知洪州江南安撫制置大使以鍾世景兵
三千從行旋加金紫光祿大夫方至洪乃課民修城一
方興怨臣僚言罷提舉西京嵩山崇福宫復歸福州九
月再除潭州力辭不可行改江州太平觀次年薨壽五
十八贈少師　李綱落職鄂州居住制朋姦罔上有虞
必去于驩兜欺世盜名孔子首誅于正夘肆朕纂承之
始昧于枚卜之宜相靡有終刑兹無赦具官某空踈而
不學凶愎而寡謀志輕天下而自謂無人權震朝廷而
不知有上靡顧國家之大計但營市井之虚名專殺尚
威傷列聖好生之徳信狂喜妄為一時羣小之宗比再
被于延登朕頗懐于虚佇而果于修怨姦以事君庇己
姻親至擅刊于詔令括民財力曽罔恤于基圖念存禮
貌之恩姑解鈞衡之任雖居逺外猶極優崇謂上印以
投閒能闔門而訟過乃傾家積隂與賊通伊舉措之非
常于聽聞而實駭宜鑴寵秩移置偏州昔漢弃京房罪本
繇于不道唐誅元載惡葢在于罔悛往革乃心毋忘予
戒　秀水閒居錄曰李綱字伯紀閩人蔡京之子攸黨
也宣和末淵聖受禪綱與呉敏以攸詭計取執政未幾
貶黜或謂主用兵建炎初首拜輔相再閲月繆戾乖刺
大拂衆心亟黜之以黄潜善作相殿中侍御史張浚潜
善所引用力攻綱至貶海南軍車駕南渡始駐餘杭有
苗劉二賊之變浚以卒兵赴難自春三月(闕字/)卿徑執
鴻樞出使陜蜀甲兵凡三十萬衆與金角一戰盡覆用
其屬劉子羽謀歸罪將帥趙哲曲端並誅之將士由是
怨怒俱叛浚僅以身免奔還閬陜之陷自此始至今言
敗績之大者必曰富平之役追還薄譴俾居福州而綱
自南還已寓是州焉先綱百計求復用富于財交結
中外罔效及浚至綱謂此竒貨可居傾心結納浚自云
深悔前日之言相與驩甚紹興四年冬劉齊與金合兵
攻淮泗朝廷震恐宰相趙鼎常失身于偽楚初無薦者
而浚獨薦於言事官鼎徳之至是乗急變召浚復秉樞
機召命下綱贐行百餘奩皆珍異之物又以論時事既
托之浚至即日進綱疏且降詔奬諭明年兵退鼎左相
浚右相并兼都督即起綱帥豫章許其入覲綱見上盡
以前朝所得書詔犀玉帶及家藏寶玩次第進獻上皆
不納延留浹旬賜廄馬金帶飲饍而已綱既去殊怏怏
浚以報之未至也擢其弟維及其腹心鄒柄等皆列于
朝又以所屬陳公輔為諫官居頃之議者謂靖康伏闕
之變乃公輔為綱謀不當在言路綱聞而懼抗章丐罷
浚又思有以安之謬言江西盜息民安轉綱官為金紫
光祿大夫是時䖍告盜熾旁郡亦擾欺罔如此七年鼎
浚争權浚自謂卻敵之功興復之䇿當獨任國事諷侍
從臺諫及其黨與攻鼎出㑹稽逐大將劉光世以吕祉
代帥其軍屯於合淝捃荆襄帥岳飛過失以張宗堯監
其軍謀取内外軍柄天下寒心秋七月合淝兵亂已執
吕祉入齊傳執紛紜綱意浚必敗即條十五奏浚措畫
之失又貽書于浚痛詆其過以副本傳示逺近欲擠浚
而釣竒且示於浚不厚也浚既貶永州綱亦坐貶薄及
暴横貪墨而罷鼎復相窮治浚事至今未已嗚呼勢利
之交古人羞之其三相之謂歟浚蜀人字徳逺鼎閩中
人字元鎮八年正月記　又曰李相與張相書月日具
位某再拜致書于張都督特進僕射相公閣下綱建炎
初䝉上擢任宰相自以材力淺短議論迂踈不足以任
天下之責丐罷機政得請宫祠既而言者交攻以罪去
國是時閤下為言事官附㑹時宰以取世資但以為趨
時巧宦喜富貴人耳及苗劉之變綱逺在嶺乃聞閤下
奮發忠義糾合師旅取日虞淵洗光咸池回六龍以中
天然後知閤下真一世之竒材因事乃見而獨恨未之
識也數年前綱寓居閩中杜門不出以養衰疾適閤下
自樞廷均逸彌節拜辱謙光過人惠臨衡宇因從容樽
爼間奉談笑面𣢾襟抱側聽緒餘追悔昔日之非深明
當世之務毎言帝徳王功伯略皆在人主心術中顧所
以致之者何如耳竊自慶折以謂炎運中微天心悔禍
光輔聖主恢復祖宗之業非閤下而誰未幾閤下被命
來還廟廊綱亦䝉恩起廢承乏帥守踰年于此獲窺廟
謨之一二以成去冬却敵之功切深嘆仰然自今春閣
下專任大政以來薦進人材調護將帥措置邊防均理
財用皆未聞卓然有任天下之心者聲譽損于前時規
模爽于舊説中興氣象邈未有期不知何為而然也且
以近日淮西敗將觀之官吏軍民二十餘萬一朝相率
而北去將佐遇害甚衆閤下平日信任以為可屬大事
如吕祉者被執以往剉威辱國中外震驚于誰責而可
乎綱輒不自揆激于憂憤上疏指陳朝廷措置未審深
可痛惜乃鑒前失以圖將來者十有五事達于冕旒之
前情迫言切扺忤必多其知我者以為出言納忠婺不
恤緯而憂宗周之隕其不知我者以為出言侵官汲黯
之戅又復妄發知與不知是分曲直今日國家危急存
亡之秋為大臣歴事三朝懐孤忠而同休戚者其可緘
黙而不言乎恭惟聖上登用閤下委任之專聽信之篤
古所未有往年富平之役三十萬衆一戰而潰恕而不
責恕而不問去春綱入覲軒墀親聆玉音張浚自富平
敗始諫軍事嗚呼雖秦穆之于孟明光武之于鄧禹馮
異何以加此閤下所宜益務持重諮諏良䇿圖不世之
功以葢前愆以報知遇使後世稱之視古無愧今乃以
措置失當坐失二十萬人使敵得以増其氣焰此豈小
失雖聖度兼容未以此為罪天下謂何閤下材識高逺
自任以天下之重前無古人而事有出意外者愚謂所
以致此知任而不知所以為任之道故也今人于此力
足以舉百鈞而益之以萬鈞則力必不勝矣然有可勝
之理者與人分之也今閤下以一人兼將相之權總中
外之任而無與人共功名之心軟美者進鯁諒者疎逆
耳苦口之言不聞曲突徙薪之謀不至變生所忽不足
怪也栁子厚作梓人傳謂斵削尚于衆工而成功收于
梓匠此最知宰相職業者時平猶如此而况艱難之際
乎蕭何相高祖而腹心謀畫則有良平牙爪攻戰則有
信布房杜相太宗而善諫則有王魏善戰則有英衛持
衆効之若此所以成創業開基之功李林甫盧把挺亂
危國其咎安在忌嫉而已綱願閣下為房杜之亞以穆
天祚不願閤下為把林甫之流以私寵利天下之事庶
幾可為也老子曰非此其無私助故能成其私以公滅
私者忘身與家而其國與家俱安背公營私者不過為
子孫計而其家與國俱危不復引古為喻請以近事明
之當宣和末如王蔡之徒其所以謀為自安之計者深
根固蒂可謂至矣一旦事變往往不能保守然承平無
事禍故未作之時謂富貴可以長保而為此猶可恕也
至靖康間禍故作矣如唐恪聶昌之徒其所為有甚于
宣和之末然尚可恕者禍作而未之大也建炎之初承
靖康之變禍故大矣然黄潛善蠧國欺君又甚于恪昌
輩今其身其家又復安在天理昭然所以未之思者寵
利誘于前而禍患藏于隠也方今國勢日蹙人心不寧
强敵憑陵僣竊窺伺加以旱暵為灾財物殫竭而閤下
獨幹化鈞佩天下之安危豈可使措置多失以蹈覆車
之轍哉因淮西之變痛自懲創輯睦將帥博詢衆謀唯
其是之從幡然改圖則未必不轉禍而為福也語曰過
而不改是謂過矣雖古聖人不稱其無過而稱其改過
閤下誠能知措置之多失而圖所以改之者豈惟宗社
安而生靈䝉休閤下永膺多福而綱將歸山林亦有奠
枕之安閤下不知其為非而無改之意豈惟宗社危而
生靈吿病閤下之禍可立而待之而綱雖欲退休亦莫
知税駕之所矣安危休戚與國家及閤下同之荷遇之
深敢忘忠吿以朋友責善之義乎綱愚直私憂過計其
言激切閤下亮而恕之非綱之幸也不然無所逃罪所
以奏疏副本敢塵鈞覽惶恐無地不宣　二月劉錡為
東京副留守李顯忠南京副留守孟庾為東京副留守
　仇愈僧稱皇姪勘實決實配瓊州牢城　遺史曰先
單州碭山縣染户朱從因販棗往南京界劉婆家得一
小兒曰遇僧以棗傳歸養之有金人之出戍于碭山見
之曰此兒似趙家少帝染人不以為然稍長令學雕花
板有京師販猪人張四見之曰此兒似趙家少帝遇僧
心暗喜毎有影戲唱詞私記其宫禁中殿閣下龍鳳之
語㑹三京路通有詔尋訪宋宗室令發遣行在遇僧乃
自謂是少帝第二子以吿于從從不敢語遂吿於縣知
縣請監酒石某問之石某乃石駙馬之親弟也既見而
問之遇僧言少帝之第二子親坐翁翁懐中翁翁腋下
有黒龎子常以手撚之又畧言宫禁中問其流落在人
間之因乃曰少帝使院子張全夫妻背其出城以奔至
下邑縣遇劉統領留之取其玉鈐張全夫妻遇劉統領
尚在即尋訪而質之遇僧先謂劉統領曰我乃真少帝
之子公之言當與我一同如或稍異我當以公累年作
過事告于朝廷劉統領懼之且謂經大赦有不實猶引
赦遂盡如遇僧言縣乃信之聞單州葉夏卿遂津遣赴
行在單徐間諸邑富人隨而來三二十人有朱良翰朱
邦翰者屢投牋啟皆稱殿下隨行為先生又有劉遇者
為平日狎客相戲亦隨行至泗州有司法㕘軍孫守信
者見而疑其實白于知州王伯路曰皇姪之事甚有可
疑泗州者乃江南之門户若從此而南必州縣張皇矣
莫若厚供而館之具奏取旨俟得旨津遣未晚也伯路
然其言具事奏聞送門司及閤門諸處勘當淵聖皇帝
無第二子用金字牌付轉運副使胡昉令委清疆官就
泗州取勘到泗州對移守信為司理參軍委守信勘之
一行人盡攝入獄市中皆喧言皇姪在獄言遇夜獄屋
上有火赤色氣市人送飲饌入獄中一人饜飫仍有餘
及獄中視看之守信見之情惶惑戒推司不得用綳拷
恐致生事當以致推之後追到劉婆為證獄方具旨決
脊杖二十刺配瓊州牢城筆針筆人執筆不敢下手既
而刺字既細小杖直李浚執杖不敢決既而輕拂掠之
皮亦不傷自此人呼為趙麻鬍院虞候鞏俊王俊送至
滁之日偶市中遺火市人以為趙麻鬍經行有火光之
異遇僧經過來安縣題詩于興國寺曰三千里地孤寒
客七十年前富貴家泛海玉龍駕雪浪權藏頭角混泥
沙猶自謂為真耳
　
　
　
　
　
　
　
　
　
　三朝北盟㑹編卷一百九十九
欽定四庫全書
　三朝北盟㑹編卷二百
　　　　　　　　　　　　宋　徐夢莘　撰
　炎興下帙
　　起紹興十年三月盡六月六日己酉
三月韓世忠張俊岳飛來朝　永興軍路經畧安撫使
張中孚及其弟中彦來朝張中孚中彦自陜西來赴行
在也郭奕為之詩曰張中孚張中彦江南塞北都行遍
教我如何做列傳人皆道之　禮部侍郎蘇符使金國
至京師而還
四月徽猷閣直學士環慶等路經畧使趙賔來朝
十七日辛酉張中孚加檢校少傅充醴泉觀使張中彦
加龍神衛四廂都指揮使提舉佑神觀趙彬為兵部侍
郎鄜延路經畧安撫使郭浩為永興軍路經畧安撫使
熙河路經畧安撫使楊政知興元府田晟為涇原路經
畧安撫使知金州范綜為環慶路經畧安撫使王彦權
主管鄜延路經畧安撫使司公事王彦字才淑潞州人
好奢喜佞矯僞不情　劉綱為應天府路兵馬副總兵
劉綱字公舉泗州招信人位之子也　劉綱知宿州先
是劉綱除南京總管道由泗州(闕/)伯路問泗州司法參軍孫
守信不相干如何守信曰不然泗州者綱之鄉郡綱在
南京可與泗州為斥堠且他日綱必知泗州請用平日
待發運使之禮伯路然之徃龜山迓綱與伯路語綱語
辨博伯路大奇之綱徃招信息憤有報綱知宿州至靈
壁㑹金人敗盟再入京師綱遂回招信
五月李綱贈少師諡忠定諡議曰始公自起居郎極論
都城灾斥為奸黨而抗直之聲震天下矣及幹里雅布
來在廷茫然將從乘輿以出獨公請與執政辨語遂奪
其議力守京師而敵已退怯然其請留割三鎮詔書擊
金人之歸而敵兵必防其再至為同列阻之不果為用
也髙宗中興首命公自輔於是張邦昌以僭逆誅夷先
是河北河東路堅守者綱建議遣張所傅亮往援之乞幸襄
鄧以係人心而無走東南使周望傅雱通問二聖而無
踵和約時中原尚未潰也方除京黼亂政漸復祖宗舊
法奏請施行數十事多中機要使稍得歳年之需則兩
河不遂陷而敵不敢鼓行入内地矣而仇恥固可報也
不幸又七十五日而罷去迄其後常疎外坎壈雖僅免
顛沛而曽不少得其意焉自是禍難百出而南北竟以
分裂此為國家惜者所以哀公之志而深悲夫相之不
終士至有未嘗識公面而坐論救公以死彼豈有所願
望附託而然哉善公之賢自當時市井負販莫不喜為
之道説然而謗公者亦衆矣其尤甚者罪公特以計取
顯位而已京師之禍公實使之嗚乎當是之時所謂謀
國者豈有他道哉避走耳乞和金人而平中國耳以避
走乞和金國卑中國之人而議公之得失故其自許為
謀詳慮密而謂公為畧而疎自以為鎮重能消弭而謂
公為輕鋭而喜事其恬視君父之仇畏敵持禄甘為世
所賤侮而以公之能以身徇為人望所屬者謂為朋黨
要結以自營故主和者非致冦而守京師者為失策矣
則公之負謗于時固理之所宜得也何足辨哉顧獨有
可恨者夫是非毁譽之相䝉亦必至于乆而後定論是
從古以然者也公之歿五十載矣世之論公者卒未有
以大異于前日也何歟孔子嘗論管仲之相桓公而稱
之考公之行事而深察其志使要其功烈之所成就則
豈有媿于孔子之所稱也哉悲夫謹按諡法慮國忘家
曰忠安民大慮曰定請以忠定為公諡謹識
庚辰詔置敷文閣官屬詔曰恭惟徽宗皇帝躬天縱之
睿資輔以日就之聖學因時致治修禮樂恢學校發揮
典墳緝熙治具宸章奎翰發號施令著在簡編者煥乎
若三辰之星麗天垂光賁飾羣物所以貽謀立教作萬
世者殆與詩書相表裏將加裒集崇建層閣以嚴寳藏
用傳示於永乆其閣恭以敷文為名祇遹舊章宜置學
士直學士待制直閣以次列職備西清之咨訪為儒學
之華寵其著于令　金人敗盟烏珠率李成孔彦舟酈
瓊趙榮入豫金人以還我三京河南地為非便因大悔
悟遂定議背盟復侵三京河南以烏珠為帥提兵渡河
先是兵部侍郎張燾詣永安朝陵回奏言敵情反覆難
信乞謹備仍乞陜西早命大帥宰相秦檜不主其說俄
除燾知成都府燾又奏前此之蜀者例皆舟行至荆南
則舍舟遵陸臣請取道京洛由闗陜以徃因觀形勢利
便宜得與宣撫使議事上嘉而從之燾入潼闗已聞金
人有敗盟之意迨至長安諜者絡繹來言敵還至已渡
渭河矣蜀口舊戍兵自講和之後悉以分戍陜右燾遽
行見宣撫胡世將具言蜀口闗隘不可無備世將問備
禦之策燾曰和尚原一帶在蜀最為要害自原以南入
川路口散漫不一若失此原是無蜀也世將曰保蜀之
䇿莫急于此蜀口舊戍皆精銳最號嚴整自朝㫖分戍
之後闗隘撤備世將雖屢申請未見行下試為籌之燾
遂為草奏事勢危廹之時乞速降㫖揮盡陜右所分戍
兵還蜀口又請乞賜料外錢五百萬貫以備緩急朝廷
皆從之故得以保全蜀卒以無虞
十一日甲申金人圍京師留守孟庾叛降于金人金人
背盟留守孟庾倉皇不能自處統制王滋願以兵䕶庾
奪門而走還行在庾以金人多不能遽去遂以京師叛
附于金庾當要津被眷遇甚厚一旦不能守其節人皆
恥之先是劉豫僭偽有郁臻者以吏職出身獻屯田之
議豫大喜行其䇿而果獲利濟豫曰前朝以虚譽用人
惟尚科舉至宣和靖康間設科者進士及第之人也我
則不然惟才是用不問門閥與出身乃以臻為秉義郎
充閤門祇候官及金人之交還三京也召臻赴行在臻
見秦檜檜􁜖衣不禮焉既而曰劉豫國祚不承者盖由
任用此輩而不用士人也臻啣之而退後復歸中原及
金人背盟復據京師尋訪臻而得之喜曰南宋不用郁
臻而棄之鄙其不因進士舉耶乃用為陜西轉運判官
　西京留守李利用棄城走初金人再有復取河南之
意河外豪傑密以報河南府兵馬鈐轄李興興吿留守
李利用總管孫暉曰雒陽實居衝要重地西連闗隘東接
王畿南通巴蜀北控大河可以屏衛襄漢况國家陵寢
所在不可不注意也利用與興招集忠義欲密為防禦
計不數日得萬人暉大驚而懼之欲以非其罪害興㑹
報金人渝盟已渡河利用得報即望風潛遁興初聴翟
興節制屯於商州劉豫得襄漢其勢漸盛乃附于劉豫
令興為鄜延路兵馬鈐轄後改為河南路兵馬鈐轄國
家得三京命興為河南府兵馬鈐轄特換授武義大夫
兼閤門宣贊舎人　河南府路總管孫暉棄河南府金
人陷河南府金人以鐵騎數千據天津橋將薄城下鈐
轄李興領七騎逆擊之金人㒺測遂退郤于是總管孫
暉得南奔而去興自天津橋轉戰至鼎門已侵夜矣額
被重傷昏仆于地半日復蘇省記舊路復走外邑聚兵
是時金人已入城以李成為偽河南府
十三日丙戌金人陷拱州
十四日丁亥金人圍應天府南京留守路允廸出見大
金人完顔裒為裒執之而去初金人以完顔裒為三路
都統知歸德府退地之日朝廷赦書已到裒以輜重先
發行最後裒出門即日釣橋更不放人回極為肅静歸
徳府者南京應天府也裒在南京乆甚得人心無秋毫
之犯至是金人渝盟裒以兵數千至宋玉臺使人傳語
民故吏與寄居官州縣學生告以不殺不擾之意請路
留守出門相見允廸朝服坐于聴事官吏軍民迫之不
動允廸曰允廸有死報朝廷耳然允廸乃應天府人衆
以保全鄉郡為辭請之終日允廸不得已出城見裒于
宋玉臺允廸為主裒為客衆人又請允廸過盞不得已
又從之裒復過一盞即執送允廸于烏珠裒遂鼓吹入
城秋毫不擾或聞允廸在京師七日不食死惜乎不死
于應天府城中也
十八日辛卯李寳敗金人于渤海廟李寳興仁府乘氏
人也少無賴尚氣節鄉人號為潑李三京師陷偽地金
以為濮州知州寳聚三十餘人謀殺知府歸南不捷脫
身走濠州知州冦宏接引差人伴送徃行在朝廷以方
議和不用寳欲送于韓世忠軍中寳不願㑹岳飛來朝
寳以鄉曲之故徃見飛願歸飛令寳同歸鄂州以為軍
謀猶未見寳怏怏時思鄉中忠義之人遂有歸北心乃
結連四十餘人各持一大杴約日就江下奪船以杴為
櫂濟渡前期敗露盡捉獲之唯寳言乃寳之罪衆皆不
預飛奇之送繫獄拘繫三十九日有北報金人將擾邊
出寳于獄問北方事寳言願歸京東㑹合忠義人立功
飛承局李成贈銀一鋌令越偽界得忠義人發遣八百
餘人走飛軍飛壯其志遂給付武翼大夫閤門宣贊舍
人充河北路統領忠義軍馬依舊黄河駐劄併付空頭
文牒令以次補官時紹興九年也十年金人敗盟是時
寳在河上滑州境内梁興在太行山寳約興與同舉事
興探得金人兵重不從金人渡沙店圍京師留守孟庾
投拜既而知興仁府李師雄亦投拜寳方在龔山西山
上具聞其詳乃率衆沿河掠舟順流而下漸至興仁府
是時烏珠欲南侵而慮寳在河上遂復回至荆岡人馬
困乏皆熟寢寳探聞荆岡之東二十里渤海廟下有金
人尤不整亦熟寢乃與其次孫定王靖約夜半襲殺之
遂分兩路各率衆乘舟分上下水而進寳與曹洋作一
路之渤海廟見金人馬果困乏熟寢不覺乃次第以刀
斧擊殺數百人定與靖亦至併殺之金人漸有覺而起
者已不能整不及乘馬皆走走墮寸金淖下死者無數
然遺馬甚多㟁髙船低馬不能下寳令殺馬載之以行
為粮食由是一馬活斫為四五斷自岸推下盡載而去
盖五月之辛卯也質明金人以精騎來援已無及積屍
而焚之烏珠聚河南河北兵捉寳不獲守之半月餘乃
南侵順昌有樞密院准備差使兵延世者先差在興仁
府劄探以金人復取河南方圖南歸備聞寳等在荆岡
擊殺金人事延世漸隠居覓路歸朝具言寳之克捷事
故朝廷知寳在河上撃殺金人恨未能得寳而用也
二十日癸巳知亳州王彦充叛降金人　金人敗盟報
到行在初得河南之地也秦檜親戚鄭億年自偽境還
朝億年嘗事劉豫為偽㕘知政事既到朝廷言和好可
乆願以百口保之至是方一年已敗盟報到行在羣臣
皆愀然憂之工部尚書廖剛至都堂㑹億年在坐剛責
之曰公以百口保金人講和今已背盟有何面目尚在朝
廷億年氣塞檜不喜謂剛亦譏已也乃曰尚書曉人不
當如是耶頗啣之　工部尚書廖剛罷廖剛字用中南
劍州人崇寧登進士第紹興初累官給事中有言其不
孝之罪而罷之十年復用為工部尚書秦檜啣其在都
堂譏斥鄭億年令臺諫論其罪而罷去
二十五日戊戌詔論諸路大將各竭忠力以圖大事詔
曰昨者金人許歸河南諸路及還梓宫母兄朕念為人
子者當伸孝悌之誠為民父母者當興援救之思是以
不憚屈已連遣信使奉表稱臣禮意備厚雖未盡復故
疆已許每嵗銀絹至五十萬所遣信使有被拘留有遭
拒却皆忍恥不問相繼再遣不謂設為詭計方接使人
便復興兵今河南百姓休息未乆又遭侵擾朕盡痛傷
何以為懐仰諸路大帥各竭忠力以圖大計以慰遐邇
不㤀本朝之心以副朕委任之意金人敗盟報到行在
乃降是詔　賞格曰兩國罷兵南北生靈方得休息烏
珠不道戕殺其叔舉兵無名首為亂階將帥軍民有能
擒殺烏珠者見任節度使以上授以樞柄未至節度使
以上授以使官髙者除使相見統者仍除宣撫使餘人
仍賜銀絹五萬疋兩田一千頃第一區　詔激勵中原
忠義之士詔曰金人侵擾中原兵革不息已踰一紀天
下忠臣義士雖在淪陷之中乃心不㤀國家今烏珠再
起兵端南北雲擾未知休息之日凡爾懐忠義鄉里豪
傑之士有能殺戮者或生擒來獻者并與除節度使仍
加不次任使其餘能取一路者即付以一路取一州即
付以一州便令乆任應付軍所有金帛併留賞給戰士
其餘忠力自奮隨功大小髙爵重禄朕無所靳上聞烏
珠再稱兵故有是詔　給事中兼侍讀馮檝罷金人敗
盟檝見秦檜曰金人欲舉兵南下公踈于用兵宜早召
張浚以督諸將檜曰善公當來早上殿薦之次日檝上
殿奏曰金人南來朝廷未有應之之䇿惟疾召張浚都督
諸軍耳上乆知張浚敗事乃曰朕雖亡國不復用張浚
檝大沮乃乞宫祠遂罷去先是僧圜浄者寓居于王繼
先後圃禪學甚髙馮檝嘗經謁之談禪移時繼先欣然
欲見之檝不交一言先方慿恃恩寵勢焰薰灼遂大慚
逐其僧而譖之　劉綱知宿州劉綱知宿州以金人敗
盟不能行遂知泗州仍經畫宿州　劉錡軍于順昌府
劉錡除東京副留守以本部兵馬行乃以舟船乘老小
輜重而軍馬出陸方至順昌府承朝㫖令分其兵將屯
沿京州縣未及而鄜延路副總管劉光逺遁還言金人
敗盟事時舟船已入潁河遂急趨順昌錡㑹諸將統制
共議去留或以謂去則遇金人邀我歸路其敗必矣莫
若堅守城徐為之計知順昌府陳規亦贊守城之策遂
留順昌
二十六日己亥劉錡及金人龍虎大王韓將軍翟將軍
戰于順昌府敗之　召沈晦赴行在
二十八日辛丑呉璘將劉海曹淸敗金人于鳯翔府石
壁寨
六月劉光世加太保為三京等路招撫處置使李顯忠
李貴步諒之軍皆𨽻之初劉光世罷軍政也王德以本
部軍馬𨽻江淮宣撫使張浚浚以德之衆皆挫鋒百戰
之餘其猛鷙為諸將之冠乃名為鋭盛勝德軍德為統
制及光世為招撫使也復請德𨽻其軍德堅不從故浚
益重之光世辟江西路副總管劉紹先為中軍統制置
河池州　韓世忠加太保兼河南北諸路招討使封英
國公張浚加少師兼河南北諸路招討使封濟國公岳
飛加少保兼河南諸路招討使　張浚軍廬州　劉錡
加昌州觀察使樞密副都承㫖沿淮制置使劉錡及金
人戰于李村敗之
六日己酉金人攻鳯翔府扶風縣呉璘軍統制李永琪
楊從儀尚起敗金人於扶風縣
　
　
　
　
　
　
　
　
　
　
　
　
　
　
　三朝北盟㑹編卷二百
欽定四庫全書
　三朝北盟㑹編卷二百一
　　　　　　　　　　　　　　宋　徐夢莘　撰
　炎興下帙
　　　起紹興十年六月十一日甲寅盡其日
六月十一日甲寅劉錡及烏珠戰於順昌府城下大破其軍烏
珠敗走楊汝翼順昌戰勝破敵録曰紹興十年春天子以騎帥
太尉劉公副守東都仍節制所領軍馬繼被朝㫖精鋭兵馬分
戍陳汴隨軍老小屯泊順昌三月十八日陛辭出城益以殿司二千人撥
𨽻戍後束裝裹粮越五日而後啟行絶流泝淮風濤險阻自臨安凡
二千二百里抵潁上以順昌之屬邑陸路兩驛而近水路縈紆曲
折殆三百里太尉捨舟與屬官將佐先抵城下時五月十五日太
守龍學陳規倅汪若海洎兵職官吏門首迎館太尉於羅漢院
守倅既相報謁即往按視营寨湫隘窄陋悉不如法兩日之間
經營區處尚未就十七日早太尉門首刺探官宋待制未及回
陳守約相見出泰和縣申狀報太子人馬於五月十二日至東京
亟歸諭諸將戒飭士卒無致張皇其時選鋒㳺奕兩軍
并老弱輜重舟船九百餘隻相去尚逺遣騎追逐至四
更後方遂入城十八日辰巳間有探報敵騎已入陳州
陳州距順昌纔三百里闔城惶惑㒺知所措而馬軍縁
寨柵未定遂以羅漢院駐左軍普恵寺駐右軍前軍駐舊
衙後軍駐毗盧院中軍駐臺頭寺而太尉遷維摩院乃
歐陽文忠公之故居也皆在子城外與府治及民家兩
不相干是日太尉遣主管機宜杜亨道幹辦公事王羲
賔謁陳守以朝廷先降到贍軍錢支發交子欲斂兵入
城為捍禦計陳守愕然曰城中聞警報人皆欲去太尉
獨欲守城何也繼而汪若海告别云某已奉有檄差徃
行在禀議太尉因託以章奏附行尋聞挈家出南門矣
十九日太尉與屬官并統兵官聚議吾軍方自逺來未
及息肩已聞敵騎壓境諸公以謂何如其間或欲守禦
或欲復就便舟順流而下獨太尉激以忠義喻以禍福
且曰某赴官留司今京師既陷未可之官賴全軍在此
幸有城池粗可守禦顧此機㑹大不容失要當同心戮
力死報國家諸公翕然同辭無或異議於是與官屬登
城區處以後軍統制靑守禦東門中軍統制(闕/)　守禦
西門右軍統制焦文通㳺奕統制鍾彦分守南門左軍
統制杜把守北門分遣將士明逺斥􁧕仍召募土人作
鄉導間探是日晩亳州把門使臣白忠等二人來投某
有劉彦充者劉豫時曾知亳州號𤓰角自東京同金人
已入亳州至順昌二百四十里繼捉到彦充所差探事
人朱海張三斬之梟首于市又報金人入陳州陳州至
順昌三百里二十日以後報金人至蔡州蔡州至順昌
二百七十里續報至項城陳州屬邑至順昌一百九十
里又報至泰和泰和順昌屬邑至府城七十里居民縁
敵勢逼近後聞太尉一意堅守皆雜遝輻輳入城城中
百姓賴以安堵然太守及州官骨肉絡繹出城皆渡淮
而東走太尉日居城上親督兵將備設戰具而城壘摧
缺旋加補貼芟雉榛棘如笓籬巴僅存數十悉取偽齊
所作癡車以輪轅埋城上又諭州索居民門戸扇踏隨
宜懸掛僅能周匝其時新鄜延總管劉光逺以路梗亦
留順昌新永康知軍桞倪縁太尉親以從行至是皆差
就檢察一行軍馬提舉四壁守禦自十九日至二十四
日凡六日之間為備禦計食息不暇而探報日急兩軍
日相與激勸争先整治甲器且曰我輩自此出陣未曾
立功今才至此便遇大敵須自出力報答國家兼荷太
尉存卹到這裏要取一塲富貴上下響應如出一心二
十五日金人逰騎數十已涉潁河出沒城下遇太尉伏
兵生擒銀牌千戸阿蘇木阿嚕等通説韓將軍先遣來
城下探城中事宜及有探報韓將軍翟將軍兩頭領在
白沙龍渦一帶下寨寨去城北約三十里太尉夜遣千
餘人擊之至二十六日早復與敵戰遂殺傷數百人辰
巳間入城太尉于北門犒勞即具㨗奏以聞二十七日
金人馳報龍虎大王及三路都統偕自陳州來増益兵
馬至二十九日合陳翟將軍一帶逼城自北之西自西
之南自南之東人馬約三萬餘騎太尉四門出軍仍激
勵出城士卒内外協應午巳之間敵臨城施設而桞知
軍適在東門搏敵箭中左足柳倪即㧞箭就以破敵弓
射之應聲而倒繼發十箭無不中者翼以神臂弓硬弩
破之遂稍引去即以步兵邀擊慌怖四奔走小河人馬
渰溺者不可勝計抵暮尚有鐵騎數千擺佈河外復出
官軍千數連擊之大獲㨗勝奪到韓將軍大小認旗十
面并鐵甲提刀等至三十日早戰士還屯犒勞如初亦
以上聞六月一日金人尚留舊寨有擒到金人及漢兒
云已遣銀牌天使馳徃東京告急於四太子矣初二日
敵寨城東地名李村去城二十里以精鋭五百人夜出
刼之鄉導者引官軍直至中軍以鎗徹去毡帳有一披
甲者疾呼曰留得我即太平竟為官軍所殺是夜隂晦
欲雨時電光所燭但見金國服飾者悉皆殱之其殺傷
比之前日兩戰為最初三日戰士歸城亦以㨗狀聞奏
初四日初五日金人相持如初伏兵擒到金人具道殺
傷甚多且乏粮食有建議者願乘此屢㨗之勢順流乘
舟而全軍歸太尉乃㑹諸統兵官于四門上酌酒而誓
曰今日機㑹天造地設况已屢挫敵鋒軍聲稍震雖敵
與官兵多寡不侔然業已至此可前進不可退却敵營
去城三十里而四太子又領重兵來援萬一諸軍遽舍
順昌不惟前功盡廢一軍老小當此倉卒擾擾豈敢盡
保無虞敵衆追襲首尾相失將至狼狽大有不可言者
馴致侵擾兩淮驚動江浙則吾輩平生報國之心死為
誤國之鬼雖萬死何以謝天下願諸公堅忠孝心誓與
此城同亡此言不食天實臨之於是諸統兵官皆願奮
不顧身㒺有退志齊以警戒之令曉諭將士人人咸欲
效命欣然待敵初六日太尉遂以東門北門外所泊舟
船悉沉河底示使死戰不為東歸計俄報四太子入太
和縣輜重前驅已與龍虎諸軍營寨相接連夜潁河繫
橋渡軍馬初七日四太子至亦與諸軍首連接下寨人
馬蔽野駱駝牛馬紛雜其間毡車奚車亦以百數至于
攻城戰具來自陳州粮食器甲來自蔡河散遣輕騎巡
綽城下有叩城以手揶揄曰城裏人只有三箇日頭裏
至晚以前日陷陣人曹晟荷團枷賫實封文字放回太
尉得之慮敵為詭計以惑衆心不啟封而焚之初四日
四太子疏責諸帥首前日用兵之失諸帥首皆荅以今
次南朝兵馬非日前比徃徃一以當百不容措手足明
日國王臨陣自可備見盖四太子稱天下兵馬大元帥
越國王也即下令曰順昌城壁如此可以靴尖踢倒來
日府衙㑹食所得婦女玉帛悉聴自留男子一嵗以上
皆殺之且折箭為誓以激其衆然太尉决策戰守忠義
自持仍以方畧授諸將佐顧視金人恃强背盟貪凟無
厭平時憤激直欲氣吞敵衆以謂不足憂也初九日平
明四太子遂合龍虎大王及三路都統韓將軍翟將軍
人馬環合城下甲兵鐵騎十有餘萬陣列行布屹若山
壁旗幟錯雜大小有差而五色旗各七面按方分植者
中軍也而順昌東西兩門受敵金人睥睨東門瀕濠待
敵太尉亦自東門出兵應之城上發鼓即與交鋒轉戰
踰時敵復大衂四太子披白袍甲馬徃來指呼以渠自
將牙兵三千策應皆重鎧全裝金號鐵浮屠又號哈沙
千户其精鋭特甚自用兵以來所向無前至是亦為官
軍殺傷先以鎗揭去兠牟即用刀斧斫臂至有以手捽
扯極力鬭敵自辰至戌金兵大敗遽以拒馬木障之少
休城頭鼓聲不絶乃出羮飯坐餉戰士優游閒暇如平
常時敵衆望之驟然披靡食已即來以數隊趣戰闢去
拒馬木深入斫敵又大破之無何有悞傳令者令少却
官軍遂稍引後敵衆併擁逼濠而致溺水者二百餘人
而選鋒統制韓直身被一鎗三箭幾致溺死賴有一虞
候挾以上馬而歸虞候與馬皆中箭被血淋漓然餘勇
尚未衰也其餘傷中稍輕可者猶欲再出接戰是日西
風怒號城土吹落塵霾漲天咫尺不辨斃屍倒馬縱横
枕藉掩入溝壑間入墮井者不知幾何旗號器甲積如
稻麻葦竹方其接戰時酈瓊孔彦舟趙提刀等皆单騎
列於陣外有河北簽軍告官軍曰我輩元是左䕶軍本
無鬭志所可恃者止是兩翼拐子馬耳故錡兵力擊之
四太子平日所倚仗者十損七八當其敗衂時城上見
有官軍歸城車馬自寨而北復渡河而去敵初渉濠耀
兵張勢云嚇城既而官軍歸城直奪取釣橋望城放箭
箭落如雨至有用響箭與窄栁箭者城上悉以破敵弓
及神臂弓臨下射之人馬自退自後東而南轉而之西
連亘西北薄城而營長十五里濶十餘里至晚發擂聲
震山谷父老皆言有生以來或未之聞然金營中嘷呼
諠譁自夜達旦時有金人傍城屬耳以聴城中肅然雞
犬無聞以是自可見勝負之兆四太子帳前以甲兵環
衛持燭照坐敵衆皆分畨假寢馬上深懼官軍夜擊之
至十一日大雨傾注敵于城外埋鹿角柵欄外開小濠
深濶各五尺許正爾督工雨亦稍止太尉出百餘騎撓
之敵衆悉皆掛甲挽弓以䕶雨復大作官軍刼之晝夜
不得休息十一日早敵營發擂聲如昨日大尉遍詣諸
营撫勞官軍及安慰中傷之人盖家至户到人人皆得
其歡心且雖被傷中猶欲抵死報荅太尉俄有探報四
太子作筏繫橋甚急金人自到此日給炒麥數合疲困已
甚皆思北歸抽摘人馬過河至晚不輟然不復發擂
只擊鑼數聲而已十二日早尚立砲架置推牌斤斧不
絶虚立旗幟以疑城上盖縁潁河暴漲充激橋筏人馬
數千隨亦被溺遂復繫橋連夜已濟兩日之間収集屍
首隨處焚化至有數十人作祭者亦有燒半殘者或瀕
河為水漂泛或半為烏鳶所食雜以馬屍牛首彌望遍
野及晚㧞寨盡走即具解圍奏聞則营中砲架推牌雲
梯拒馬木敗甲破車堆積如山弓刀鎗槊亦委之而去
然猶潛匿山林間以伺襲至十三日十四日悉出境上
復㑹於陳州四太子反怒三路都統韓翟二將軍人以
栁條撻之數十下如千戸毛可等皆撻之百十下尋以
三路都統守南京韓將軍守頴昌翟將軍守陳州四太
子龍虎大王各以所轄人馬同之東京初龍虎與諸軍
既敗遣銀牌天使告急于四太子天使纔到就龍徳宫
見之得報即索靴上馬出門告報士卒頃刻而集經由
陳州一宿措畫戰具粮食而行自東京至順昌徃復千
二百里首尾不過七日何其神速如此而太尉在圍城
時奏求援于朝得報差行营左䕶軍統制王徳躬率全
軍來順昌策應十二日金人既退之後王徳方且以文
移來問敵勢動息至二十三日卯時以數千騎至城下
太尉邀入具飯飯已到卧憩於子城樓上至申時即出
門廼遣人致意曰不果奉别今且復回又報數日傳聞
徳申樞密院某已解順昌圍矣方金兵在城下得逓到
御筆劉某擇利班師太尉以方禦敵未敢輕為進止既
且敵退十日後又被㫖先發老小徃鎮江府駐剳遂津
遣老小輜重并被傷戰士船載而行以左軍統制杜把
右軍統制焦文通兩軍防䕶東下俄聞王徳者申宣撫
司云某以全軍裹送劉太尉老小出潁河矣其誕謾舉
皆類此敵國相去未逺萬一事或蹉跌為害不細然太
尉恬若無聞未畧介懐也順昌右城且素無備迨兹敵
已來陳守始令居民築牛馬墻兵既退後方置砲座比
之軍中所放砲爭五十步先軍中置令牌毎遇出戰除
守禦人外非帶號掛甲者不得登城雖順昌官軍土豪
不許預分毫事城中居民各闔戸守家内外肅静無有
犯者初破金人陳守送到煑酒十數石門首犒勞戰士
一盃而已再戰退敵後市户以麫六千餘斤猪百口來
獻隨即分付諸軍人不得過麫半斤肉數兩至第三戰
太尉不免論陳守畧與犒勞官軍但各人給粟米一碩
及赴倉請之有止得蛀麥五斗者其間不願請者甚多
至事定陳守先具奏乞推本府官屬守城恩賞且言措
置守禦賈率將佐犒賞戰士遂至成功雖太尉依應保
明聞奏將士頗訾不平方當圍城太尉曉夜城上寢食
皆廢閱月之間畧不以家事經意故能激勵軍心皆為
之用遇臨敵則躬親鼓旗賈作士氣先下令不得斫級
奪馬及掠取一物一件至有効命如㳺奕統領田守忠
中軍正將李忠之徒恃勇深入率皆手殺十人而後死
悉取前後陣歿將士鑿土埋瘞作大塜傍作屋數間命
僧主之作水陸道場以致資荐仍復存恤其家種種順
昌北門外初有居民瓦屋數十間恐為敵宿前期爇之
敵退即訪元主酬以價直自始及終無毫髪擾民者城
門四啓每得奸細即審問情狀詳悉而衆所不容者遣
之使回未嘗輕戮一人雖金人亦謂自過南朝來十五
年間無如此戰必是外國起鬼兵來我輩莫敢當也後
以生擒到金人阿蘇木并契丹等五十餘人解赴闕下
前項有妨功者移書權貴順昌城下無金兵止是兩河
與諸路簽軍耳顧雖力詆奈此衆議何太尉初領兵不
滿二萬當其圍城時城上備禦及防䕶老小營寨遇敵
則又把路齪巷至于子城倉庫等處皆分兵守之其實
出戰之士不過五千人當十萬餘衆自非明于料敵果
于制勝安能以應不虞之變韓文公作裴相平淮西碑
所謂凡此蔡功惟斷乃成者某於太尉亦云自㨗奏到
朝廷寵以鼎州觀察使再被制命建武泰節鉞皆懇辭
至者踏來撫問寵賁優渥有加宸翰奬諭且有卿之偉
績朕所不㤀之語咸謂主上酬報非常之功夐出前比
仍降告千五百軸俾就軍書填隨即繳納以謂不若自
朝廷給之為榮累得㫖索本軍功狀校定兩日方得具
奏盖縁節次出戰更畨守禦分别功過不容或差至閏
六月二十七日推排安全軍功賞逐隊列单甲姓名一
一覆覈實統兵官立功者以前降到金帶及金盌賞之
其有過者則面疏其失勞績亦减將佐立功者以金帶
及金盌賞之其有過者則杖責之降而入隊至于戰士悉
以前後所賜銀二十萬兩絹二十萬疋第功賞之初田
守忠李忠輩陷陣本將軍佐不即救援亦皆免死而被
責其能致力策應者仍給賞且出錢千緡掲榜許軍中
論告僥冐戰功者按以軍法如陣歿之家亦各優厚周
卹斯又見太尉信賞必罰出人意表如此者某隨軒而來
偶遭金兵迨兹平寧敢以圍城前後所見叙為紀實筆
墨荒澁甚無文采且將過貽諸親舊至於解嚴之後以
迄班師述事贊功當竢大手筆者
　
　
　
　
　
　
　
　
　
　
　
　
　
　三朝北盟㑹編卷二百一
欽定四庫全書
　三朝北盟㑹編卷二百二
　　　　　　　　　　　　　宋　徐夢莘　撰
　炎興下帙
　　起紹興十年六月十一日甲寅盡閏六月十八日庚寅
汪若海剳子曰朝廷以藍公佐之回和議頗變以龍神
位四廂都指揮使劉錡為東京留守兼節制軍馬以五
月十六日始次順昌而十七日烏珠之軍已壓境烏珠
之敗盟舉兵求祁州也以大教為名起國中之兵一頭
項入山東曰聶哷貝勒一頭項入陜西曰三郎君一頭
項入西京曰李成烏珠與三路都統領龍虎大王韓翟
二將軍以五月十二日入東京初遣三路都統既下淮
寧來取順昌犯白沙劉某夜遣師晨至白沙相拒終日
合數陣三路都統大敗而去乞援于烏珠未至間劉某
遣驍騎將閆充夜刼三路都統寨正中中軍連破五寨
見毡帳數重朱紅美車有一將急披甲呼曰毋殺我留
我則太平軍士不聴殺之其餘不及披甲因亂激殺數
百人相枕籍死者莫知其數由此虚警晝夜不敢下馬
唯于馬上寢食已而烏珠率重兵來劉聞其將至也㑹
諸將于東門上問策尚安出諸將或曰今已三大戰軍
士夷傷者衆若烏珠自至恐勢力不加不如權䕶老小
渡淮劉正色謂諸將曰朝廷養兵十五年正要一朝為
緩急之用安可見大敵而退况老小一動必不能全敵
騎無數十里之逺者若被追老小必亂甲士未能保何
老小之可全不如背城一戰于死中求生上足以報荅
國家下足以取富貴請為諸軍五日内殺回烏珠衆皆
以為然人人激勵上下同心皆為破敵之志於是壊櫓
沉舟以為决戰烏珠所號長勝軍至則責三路都統龍
虎韓將軍等不肯厮殺致敗軍馬之衆謂其衆曰誓與
取順昌掉在溺河折三箭爲誓折一箭曰初九日早飯
于府衙㑹食折二箭曰能過車輪之下者皆殺折三箭
曰婦人財帛盡以賞軍其所將攻城士卒號鐵勃屠又
曰鐵塔兵被兩重鐵兠牟周匝皆綴長簷其下乃有毡
椀三人為伍以皮索相連後用拒馬子人進一步移馬
子一步示不反顧以鐵騎為左右翼號拐子馬皆是勁
卒充之自用兵以來所不能攻之城即勾集此軍六月
七日烏珠自臨城於潁河北岸剳寨三十餘里約十五
萬九日辰時扣城西門索戰謂城上人曰你只活得一
箇日頭猶吾人言一日也劉出軍五千人接戰自西門
轉向南門又轉自東門及東北角始與敵騎徃來馳逐
後直撞入敵軍中手相扯捽刀斧相斫至有提去其兠
牟而刺之者軍士有中刀洞心而猶刺敵不已者有偶
失地利與敵相抱于城濠而死者血戰自辰時至申敵
乃敗走横屍遍野不知其數劉亦斂兵入城烏珠大怒
親擁三千餘騎直扣東門射城上著城上砲架皆滿又
被城上軍以勁弓射烏珠既大敗乃移寨于城門西門
開掘壕塹自西南至西北約十餘里欲為不戰之計而
坐困順昌劉又夜使人刼之上下不敢寧處十二日乃
盡走敵自言入中原十五年嘗一敗吳玠以失地利而
敗今敗于劉真以戰而敗疑是外國借來人兵烏珠至
太和因得氣疾黄腫下血居縣門樓卧兩日至淮寧府
龍虎者始敢獻言以為不當南來亦猶南人深入我地
烏珠無言怒諸軍之敗撻韓將軍九十栁條翟將軍八
十栁條其餘或一百或二百哭聲徹天韓將軍頗出怨
言曰我只為你於和尚原壊了人情莫不疑貳住三日
留翟將軍守淮寧府入東京欲徃河北簽人有王山者
言河北無正兵可簽只有王姓耳王山者烏珠之舊用
知潁昌府至是攜來欲令再守順昌王山言大國中只
有烏珠主兵權舉國中兵盡起祁州所教之兵盡隨烏
珠除烏珠所將一頭項每戰烏珠親為擁押隊其餘頭
項如龍虎韓將軍之徒皆無鬭志又其麾下皆不欲南
來是以莫肯為用其所將孔彦舟酈瓊趙榮之徒只用
戰馬隨軍並無兵權烏珠之在順昌城下三郎君敗于
陜西亦遣人告急焉王山言是日南宋再有一頭項乘
其弊可盡成擒也但劉自金人至順昌見陳蔡以西皆
是望風投拜又見舊知州王山在城下恐城中人茍求
性命有賣義於外者更不敢用順昌府官吏軍民充守
禦既分其地於城上而又分其兵于城中遂巷口擺布
每遇令牌一過即百姓寂無一人敢出户者止有兵五
千人可以出戰計劉所統不過二萬人中又止用五千
擁其舉國精鋭之師即今諸大將所統或十萬或二十
萬使乘劉錡戰勝之後士氣百倍之際諸路并進烏珠
可一舉而破甚無難者今烏珠之在東京譬如取大魚
當逺其索而用之不必聚天下之師以圍東京今諸大
帥惟淮西最務持重不肯輕舉宜以淮西之兵塞其南
路俾西京之兵道河陽渡孟津俾淮東之兵卷淮陽渡
彭城俾陜西之兵下長安渡蒲坂則河朔之民必響應
冠帶而共降其黨契丹黑水渤海諸國必合為其主而
自立則烏珠可不戰而擒金國可不加兵而滅何則我
今以淮西京西淮東陜西四路之兵共圍烏珠是以四
易而攻一難我今以淮西自固根本而以京西淮東陜
西出其不意是以四難而攻一易烏珠見天下之師盡
圍之必以死戰故曰一難兵法曰勿攻其所難如遂為
之是烏珠之攻劉錡也今舉國之師盡聚于東京我仍
直趨于河北則河朔之民必響應則烏珠可不戰而擒
也烏珠一敗于順昌儻又敗于河朔則苻堅之事其果
見于今日矣且堅淝水一敗安能遂㓕苻氏故曰契丹
之屬必自立則金人可不用兵而滅也今聞淮西之師
得亳便還義士莫不憤甚為朝廷惜之恐人見淮西之
班師弗察敵情之強弱故躬徃戰地或訪親臨陣之人
或質被擄得脱之士聊述順昌之戰勝以偹朝廷之採
擇焉
十三日丙辰岳飛統制牛臯敗金人于京西
十六日己未永興軍路經畧使郭浩統制趙建元攻金
人于醴州破之克醴州　王徳至順昌府劉錡在順昌
受圍也屢乞援師于朝廷詔王德應援是日也徳至順
昌而金人已退順昌矣　劉光世軍和州
二十一日甲子呉璘軍統制姚仲尚起樊彦鄭師正以
兵援郭浩及金人薩里罕戰于鳯翔府大破其軍
二十二日乙丑司農少卿李若虚與岳飛計議軍事金
人敗盟朝廷遣李若虚往鄂州軍周聿徃建康府軍周
矼徃楚州軍各計議軍事若虚到鄂州日飛已進發是
日若虚追至徳安府見飛言兵不可輕動且班師飛不
從是時諸軍皆已進發若虚曰面得上㫖不可輕動既
已進發若見為可進則當以詔還矯詔之罪若虚當任
之飛許諾遂進兵
二十三日丙寅岳飛軍統領孫顯大破金人排蠻千户
于陳蔡州界
二十六日己巳劉錡加武泰軍節度使侍衛軍馬都虞
候沿淮制置使　韓世忠統制王勝敗金人周太師呼
拉貝勒于淮陽軍
閏六月一日癸酉朔張俊軍統制宋超敗金人於永城縣
朱家村
五日丁丑涇原路經畧使田晟及金人戰于涇州是役
也晟有怯敵之意令軍中卷旗而出衆知其必退矣數
合而遁　彰武軍承宣使永興軍路經畧安撫使郭浩
加奉國軍節度使侍衛步軍都虞候武康軍承宣使利
州路安撫使楊政加武當軍節度使侍衛步軍都虞候
定國軍承宣使秦鳯路經畧安撫使呉璘加鎮西軍節
度使侍衛步軍都虞候
十三日乙酉復陜西赦眷惟陜右初復版圖深念瘡痍
之遺民未洽朝廷之德澤念兹不靖肆彼長驅詭計潛
師實忘盟約攻城䧟邑荐肆侵陵蹂踐我土疆侵擾我
黎庶幸賴神人助順宗社降靈將士摧鋒爭賈無前之
勇吏民徇國共堅不貳之心㨗奏已傳師干再克尚以
蜂屯假息虎帳戒嚴介胄苦暴露之勞丁壯疲轉輸之
苦由朕菲徳致爾阽危惕若厲以疚懐軫如傷而在已
宜敷渙澤之渥用慰西土之人於戲撃敵以殄㓕為期
方折衝于萬里得道者多助之至况有臣惟一心尚賴
帷幄協謀爪牙宣力庻永清于四海庸共底于丕平咨
爾多方體兹至意
閏六月十八日庚寅王之道上皇帝書臣聞兵法曰未
戰而廟筭勝者得筭多也未戰而廟筭不勝者得筭少
也多筭勝少筭不勝而况于無筭乎又曰知己知彼百
戰不殆不知彼而知己一勝一負不知彼不知己每戰
必敗其言具在昭若日月信如四時後之用兵者不可
不鍳也恭惟皇帝陛下比以金人不順入我郊畿肆命
諸將出師恭行天討兹固子犯所謂師直為壯者然而
不知陛下宵旰之暇亦嘗為廟筭計耶其未戰而勝耶
其未戰而不勝耶臣雖至愚竊嘗為陛下籌之且有義
兵有應兵有貪兵有驕兵救亂誅暴者謂之義兵兵義
者王敵加于己不得已而起者謂之應兵兵應者勝利
人民土地寳貨者謂之貪兵兵貪者破恃國家之大矜
人民之衆欲見威于敵者謂之驕兵兵驕者滅今以吾
之義兵而敵彼之貪以吾之應兵而敵彼之驕其論廟
筭之勝與不勝固較然也若曰不知彼而知己一勝一
負不知彼不知己每戰必敗則所謂知己知彼實戰之
所先急不知羣臣為陛下計亦嘗言及此乎陛下自為
宗廟社稷生靈之計亦嘗慮及此乎知彼可勝者果有
幾乎我可勝者果有幾乎我之所不可勝者其相當乎
抑亦有優而有劣乎昔之善為戰者先為不可勝以待
敵之可勝常使不可勝在己可勝在敵此所以能不戰
而屈人之兵也臣請為陛下言之且強弱衆寡之不敵
也尚矣以強弱言則劉固非項敵也以衆寡言則曹固
非袁敵也而項卒歸于劉袁卒歸于曹者豈有他哉得
其道則雖弱能強雖寡能衆失其道則雖強易弱雖衆
易寡爾臣觀敵有五敗陛下有五勝敵雖強且衆固無
能為矣然在我有未必勝者三又安得不自知也且敵
專事攘竊而陛下一本仁義此道勝也敵專務奸詐而
陛下一本忠信此徳勝也敵起兵三十年用人如牛羊
殺人如草菅而陛下視民如傷不憚屈已増幣俯徇講
和之請冀與天下休息此仁勝也敵自烏珠用事上則
欺幼主以擅權下則殺親族以播虐而陛下夙興夜寐
不㤀父兄播遷之難方敵無約請和許還兩宫羣臣以
為不可獨聖意篤於孝悌幸其必信斷然從之此義勝
也敵前後專以和議欺㒺國家刼質二帝屠戮萬方天
下之人恥失其君悼䘮其親恨不得殄滅此而朝食也
乆矣陛下頃緣王倫與之畫地復聴其和當是時下而
樵夫牧子者皆以為金人得計而陛下失計盖古人所
謂和戎國之福者為其有以休兵息民也今兵不得休
民不得息于養兵之外嵗取于民以供溪壑無厭之欲
一有不滿其勢必至興師雖乆近未可知而理所不免
臣每念及此未嘗不痛心疾首至於無如之何復自寛
曰福兮禍所伏禍兮福所倚一是一非一失一得夫何
常之有哉金人之得計所謂福也安知不為禍所倚耶
和之必至于戰無可疑者但變速則祸小變遲則禍大
變自彼則禍小變自我則禍大禍小則可轉而為福禍
大則滅土無日矣速在三年之内遲在五年之内自彼
則彼實先之自我則我實啟之今敵曽不二年無故敗
盟引兵入境臣然後知金人向之所謂得計者今為失
計而陛下向之所謂失計者今為得計向得而今失者
福兮禍所伏也向失而今得者禍兮福所倚也此計勝
也陛下有此五勝固可以勝矣然以臣觀之未見其必
勝之理何則唐肅宗詔九節度討安慶緒重以郭子儀
李光弼皆一時元功難相統攝特用魚朝恩為觀軍容
宣慰使而不立帥師次鄴南方與賊對未及戰而潰史
臣以為王師無統進退顧望責功不專是以及於敗今
者諸軍大㑹境上而不置統帥臣所謂未可必勝者此
其一也齊景公召司馬穰苴為將以扞燕晉之師穰苴
辭以臣素卑賤士卒未附百姓不服願得君之寵臣以
為監軍景公使莊賈徃賈後期不至穰苴斬之以徇三
軍士皆為之戰慄由是晉師聞之罷去燕師聞之渡河
而解盡取所亡邦内故境以歸今國家用兵十有六年
矣士卒之𨽻諸將者不可謂不親附矣而罰終不行緩
急果可用哉臣所謂未可必勝者此其二也今日之兵
分𨽻張俊者則曰張家軍分𨽻岳飛者則曰岳家軍分
𨽻楊沂中者則曰楊家軍分𨽻韓世忠者則曰韓家軍
相視如仇讐相防如盜賊自不能奉公惴惴然惟恐他
人之立功而官爵軋于己也且其平日猶或矛盾若此
使臨大利害想其中心必不能效相如之屈于廉頗冦
恂之不仇賈復先國家之難而後其私怨安能保其不
自為敵國而以刃相向耶臣所謂未可必勝者此其三
也又况烏珠所領之兵無非脅從瓦合猶能自號元帥
以統之初不聞其契丹自為一軍而各聴其本國之號
令也今不置統帥而欲求勝能保其必勝乎敵自與我
角前後無慮數百戰敵未嘗不勝我未嘗不敗者非敵
能自勝恃我師不戰而潰遂成其勝爾夫所以不戰而
潰者非他不畏我而畏敵故也使皆畏我而不畏敵敵
亦何能為哉今罰不行于三軍而欲求勝能保其必勝
乎春秋以來如晉楚用兵以將帥不和而敗績者多矣
惟是敵人前後驅廹鄰國入為邉患逮二十年未嘗聞
其有違衆犯令自為釁隙以相攻者今諸將不和無以
分之而欲求勝能保其必勝乎陸贄奏李晟李建徽楊
惠元李懐光四節度狀云四軍接壘羣帥異心論勢利
則敻絶髙卑據職名則不相絶屬懐光輕晟等兵㣲位
下而忿其制不如心晟等疑懐光醸禍蓄奸而怨其事
多凌已端居則互防飛謗欲戰則第恐分功齟齬不和
嫌疑滋甚覆亡之禍翹足可期舊患未除新患方起憂
憤所切實堪疚心由是言之臣前所謂可勝者五恐不
足恃以勝而所謂未可必勝者三恐不可不深思熟計而
求其所以勝也臣願陛下慨然奮發自謀諸心選擇耆
徳素負天下之望者謀及龜筮謀及士庻儻龜從筮從
卿士從庻民從矣然後下明詔遣安車而召焉逮其入
見陛下宜避正殿親出玉音而諭之曰今敵國深侵海
内騷動士卒暴露於境予一人卧不安席食不甘味社
稷安危一在將軍願將軍率師應之將軍既已受命陛
下乃齋戒告於大廟灼龜卜吉以授斧鉞如武王之命
太公望然後遣行先行之數日遣誥諸軍曰予一人以
爾諸軍元帥不立日夜憂之恐貽一國三公其誰適從
之誚今謀之卜筮卿士庻民蔽自予一人之志得元老
其俾統六師自閫以外咸得制之邦有邦典軍有軍政
用命賞于祖不用命戮于社毋或不和不靖自底于罪
而為將軍者臨屯之日又能拊循士卒同甘苦上不失
于闗侯之驕下不失于張飛之不恤有所不誅誅必及
其大而威有所不賞賞必及其小而明夫然後勒兵赴
敵臣見其一戎衣而天下定不得專為有周美矣伏望
陛下追懐祖宗積累之難畀付之重痛憤父兄戮辱之
苦暌隔之憂矜念軍興以來金人所至積屍腥于草木
流血丹于川原毋以臣人㣲言輕遂忽而不聴遂棄而
不用古語云投機之㑹間不容髪又云後將噬臍悔可
及乎臣願陛下不為衆口所奪斷自宸衷而必行之使
異時獲投機之功而免噬臍之悔實天下幸甚臣之狂
瞽不獨今日當紹興八年六月王倫使金還金遣使隨
倫報聘臣於是時固嘗有書致之前吏部魏矼以述和
議有九不可一可之説當紹興九年五月和議既定淮
上興役以備兩宫來歸宿食供頓臣於是時亦嘗有書
致之前左諫議大夫曽統以迎奉兩宫有五事當為先
務之急惟臣區區憂國愛君之心無易二書重以家貧
地寒逺去軒陛不獲自達是用致之魏矼曽統庻幾其
有聞于陛下不圖今日乃見陛下似與臣意有相符者
雖然亦非臣之私言天下之公言也故敢復進千慮一
得之愚獻于閣下位卑言髙罪在不貸惟陛下憐其愚
忠而曲賜保全無使天下以臣為妄不勝俯伏待罪憂
懼之至
　
　三朝北盟㑹編卷二百二
欽定四庫全書
　三朝北盟㑹編卷二百三
　　　　　　　　　　　　宋　徐夢莘　撰
　炎興下帙
　　起紹興十年閏六月十八日庚寅盡其日
上魏侍郎矼書之道竊聞之先民有言詢于芻蕘以謂
人有所長不可以其㣲賤故忽之也之道比縁赴調居
於臨安之隘巷者八十餘日朝夕獲閭閻之言似有可
取者輒敢以其所聞上凟聴覽惟執事擇焉其言曰王
倫使金還金遣使隨倫報聘國家自靖康以來失於議
和致兩宫北狩萬乘東巡百姓墜于塗炭迨今十有四
年尚不覺悟又復縱倫賣國引敵入家以闚我虚實排
辦館待之具所至騷然甚於被盜夫金人之為虐也非
特今日向之虐也以其衆今之虐也以其使敵之志利
得子女玉帛爾不以吾之所以館待者過禮而遂已也
今有被盜者家徒四壁立復不自量又從而東借西乞
以其所有而夸于盜其不為盜之招者幾希頃年章誼
孫近使金餘人盡留南京惟誼與近得至軍前稟議今
金使之來自合用此例留餘人於韓世忠軍中令其使
副造朝不惟有以懾金人之心而奪其氣亦足以示朝
廷之尊乃若議和則有九不可而一可之道聞此言如
醉而醒如夢而覺因謂同舍郎曰智者千慮必有一失
愚者千慮必有一得兹殆所謂一得者乎請試為數事
陳之父母之讐不共戴天兄弟之讐不與同國金人
昨犯京師自徽宗皇帝明徳皇后以下悉從播越今兹
上仙雖云厭世其實殺之又况淵聖之與六宫尚囚沙
漠四海共憤恨不得殄滅此而朝食也為人子弟者義
當何如此其不可和一也當唐徳宗時吐蕃因沙堡之
敗懼而求和宰相張延賞入馬燧之言請於徳宗從之
當時諸將獨李晟以為不可諸相獨柳渾所言與晟意
合曰反覆之性非盟誓可結已而吐蕃果刼盟如渾晟
言此其不可和者二也議和所以息民也此時厭亂乆
矣孰不欲其通和而幸其休息哉今與議乃爾盖傷弓
之心猶思靖康覆車之轍而懼其蹈也必欲議和是咈
民心民心則天意也天可違乎此其不可和者三也頃
自車駕南幸金立劉豫於濟南以有中原之地嵗責幣
三百六十萬緡豫奉之未嘗偶有墜失一旦以計廢豫
所藏擔囊揭篋倒廩傾國而去若取諸懐不煩指顧而
我師以君伐臣睥睨累年終不敢進非金勇而豫怯我
弱而豫強也盖縁既已臣事金人則猶子也為人子者
固不虞其父之見逐故金得以逐豫如反手之易為豫
計者亦初不謂豫曰汝於金非有父子之親徒以我之
廢吏故立汝以為得志必將與我抗而為己之捍蔽也
抗我則所以事已者不敢不至豫既挾金以抗我則其
於我也不復若金之不虞其逐也且日夜求所以勝我
惟恐其不勝而見擒是則我之所以不能取豫者以豫
視我若仇而豫之所以見執於金者以其待金者過於
親也今敵欲和是以劉豫畜我此其不可和者四也當
寳元康定間契丹以重兵壓境遣蕭英劉六符來聘意
在刼取關南十縣朝廷命右正言冨弼為報聘之行仁
祖重念兩國生靈之故許其屈己増幣而契丹平逮卒
事弼不肯受賞曰此非臣之本志也嗚呼言至於此賈
誼之流涕痛哭不為過也遂事不諫之道尚何言哉側
聆道路以謂金人歸我河南故地奉還兩宫此其為策
不淺盖以今日所用之將所養之兵皆五路兩河之人
歸我以地則不復限以爾疆彼界遲以歳月其勢必至
解散兹殆與漢軍楚歌無以異也頃自兩宫播遷天下
之人恥失其君而悼喪其親常有不共戴天之憤而主
上之所以宵衣旰食勵精政事注意甲兵者豈有他哉
亦欲掃除强敵以刷父兄之辱而光於祖宗也夫人怒
則威威則勇驕則怠怠則弱我師之不逮金人雖三尺
童子所共知也而枝梧累年未嘗敗衂者以其素所蓄
積者然也金人之意若曰此不可以力勝吾當還兩宫
以驕之彼既臣妾於我則將恃和弛備然後可圖也兹
不必以商為鑒前日劉豫之擒猶未逺又况包藏禍心
未易窺測其萬一也且事固有未見其利而先受其害
淮西昨更兵火井邑聚落化為灰埃比雖招徠流亡整
葺廬舍然餘民百無二三所謂井邑聚落亦皆蓽門圭
竇多者僅十數間少者不過四五椽而已自春及夏監
司守令以奉迎兩宮為名排備牲餼次舍纎悉責具急
若星火峻如雷霆貧窮盡於誅求凋廢弊於營繕其奪
民時勞民力固在所不論竊嘗以一邑計其費不下五
七萬緡使金人誠還兩宫斯民正復竭膏血鬻妻子以
應所須猶將欣然不爾雖食王倫之肉可能謝哉臣之
謀國一至此耶今敵無約請和非出於謀則是厭兵而
欲結好於我以邀嵗貢從之而遂罷兵則非特不能保
金人之不敗盟而乘我之間又恐朱克融輩變生不測
從之而兵不可罷則不能不於養兵之外横賦重斂歳
供谿壑無厭之求其勢必至陳勝吳廣之起於秦青犢
黄巾之起於漢為禍殆有甚於金敵者此其不可和者
五也頃年以來諸將非不進兵終不能取淮北尺寸之
地或暫得之復旋失之正使舉大河以南盡還朝廷度
其力果能保有之乎與其隨得隨失不若置之度外以
俟其力足以制金兵徐為進取之計此其不可和者六
也自古中興之主未嘗不困於險阻艱難惟其履險阻
艱難而益挫益堅因能興衰撥亂而光祖宗之業刷父
兄之恥而見稱於天下後世若周宣復文武之土漢光
之恢復疆宇是也今得河南之地不足以立國而敵藉
此來和則必天地以要我自此以徃雖使王靈日張軍
聲日振尚敢議恢復之事哉此其不可和者七也漢唐
以來中國之待外域不過征伐之與和親征伐則將帥
任其責和親則廟堂主其議今天下之權不在廟堂而
在諸將諸將權重兵據要地偃蹇自肆視國家之安危
存亡如越人視秦人之肥瘠漫不加意遇緩急則雖請
援者駢肩於庭督戰者接武於塗方且傲視而不顧逗
遛而不舉曰將在軍君命有所不受儻從金盟而不與
諸將議使敵誠和猶恐自疑而至於潰叛萬一挾詐如
尚結贊之意在窺窬是使諸將得以有辭而不復出兵
矣此其不可和者八也李義琰嘗曰大國之使可當小
國之君今主上以休兵息民為重固不憚臣事金主且
以其主為君則其使盖同列也若金使援此為言倨慢
無禮不知朝廷何以待之此其不可和者九也然則
所謂一可者孰可哉韓原之戰秦伯獲晉恵公晉遣隂
飴甥使於秦秦伯曰晉國和乎對曰不和小人恥失其
君而悼喪其親不憚征繕以立圉曰必報仇君子愛其君
而知其罪不憚征繕以待秦命曰必報徳以此不和秦
伯曰國謂君何對曰小人慼謂之不免君子恕以為必
歸小人曰我毒秦秦豈歸君君子曰我知罪矣秦必歸
君貳而執之服而舍之徳莫厚焉刑莫威焉納而不定
廢而不立秦不其然於是秦伯説隂飴甥之對改館晉
侯而歸之初不聞其以賄盟也今敵誠欲還二帝六宫
與祖宗之故地而為徳於我以要我盟曰既盟之後言
歸於好各守封疆世世子孫其勿相犯有渝此盟明神
殛之而無所事賄夫誰曰不可同舍郎曰子之所言九
不可理固然矣所謂一可乃服而捨之如秦伯之歸晉
侯也晉侯以三施不報有負於秦伯之君民秦伯尚且
歸之我徽宗皇帝初不聞有負於金而生不得反其國
死又且要其盟豈服而捨之之道哉使金無所要但以
有負我遂歸梓宫之與天眷猶當愧於秦伯况不能如
是耶為今日計當以此意明吿使者而俾復命茍為不
從是金無意於盟我何罪也大抵主和者茍從目前之
安遂㤀父子君臣之義他日儻修先帝之怨亦不過臨
時失信敗盟而已夫信者國之寳民之庇言之端善之
主也茍信不繼盟何益哉且自古失信敗盟未有不身
罹禍而殃及後世者不可不戒慎恐懼也之道今月初
四日已嘗具禀目少見野人區區之意明日遂有無為
之行不果再詣屏著跧伏小舟中因念古人身在畎畆
心不㤀君將次宜興復細繹前日臨安之有得於街談
巷議者為之書以獻庻幾有聞於吾君吾相而使敵計
無所施焉轉禍為福實在侍郎一言干冐威嚴無任惶
懼之至　上諫議曽統書之道不佞待次里社與木石
鹿豕為伍不識治體不聞國論惟是區區愛君之心實
寤寐不㤀宗社安危存亡之長慮此無他嫠不恤緯而
憂宗周之隕女不念嫁而憂太子之幼亦其利害禍福
有以相及不得不然非過慮也金人自宣和靖康以來
愚弄朝廷有同兒戲卒以陵夷我國家迄於今而不振
方其設一謀施一計雖下而小夫賤𨽻咸能料其將然
且曰如是者奸也如是者詐也已而合若符契不差毫
釐而朝廷之上乃獨斷然以為非奸非詐也惟恐其奉
承之不暇以自取欺侮戮辱而終不悔且悟何哉孔子
曰鄙夫可與事君也歟哉其未得之也患得之既得之
患失之茍患失之無所不至矣嗟乎此言誠足以箴當
世之膏肓也去年夏金人遣使隨王倫報聘講和之道
是時調官臨安獲聞輿論有九不可之説嘗欲掇拾効
愚獻忠以禆廟堂末議晝夜以思將成復毁曰位卑言
高罪也因止而趣裝以行行次宜興復念古人身在畎
畆心不㤀君之道雖不肖奈何竄名仕版乃忍坐視安
危存亡之機而不為一言耶於是慨然裁書託故人遣
驛致之前吏部侍郎魏公矼以丐有聞於上凡半年不
得報愚謂今日之事殆古人所謂可弔不可賀者請以
五事上凟聴覽庻幾朝夕造膝之際有獻於吾君而備
其採擇焉謹按魯僖公十五年晉侯秦伯戰於韓秦獲
晉侯以歸及秦伯歸晉侯將反國使吿國人曰孤雖歸
辱社稷矣衆皆哭愚以為淵聖之南來俟其渡河即手
疏以自訟可乎此一事也謹按僖公三十二年晉人敗
秦師於殽獲其帥孟明視白乙丙西乞術及晉還三帥
秦伯素服郊次鄉師而哭以迓之愚以謂梓宫及淵聖
到日自天子以下素服郊次而哭乃密諭河南所過州
縣一切凖此而其供帳之類悉去華麗采色而純用布
素可乎此二事也謹按襄公二十七年宋之㑹楚人衷
甲竊聞梓宫以下神櫬無慮於十百愚以謂委西京守
臣待其將至豫修陵寢繼遣一二大臣莅塟中取神櫬
之最下者斵而視之然後奉安及令諸道飭武備以戒
不虞可乎此三事也謹按唐開元全盛時明皇幸東都
命三百里内縣令刺史各以聲樂集河内大守輦優奴
數百被以錦繡飾以犀象而魯山令元徳秀獨製于蒍
之歌遣樂工數十聨袂而歌之明皇見而嘆曰賢人之
言哉河内之民其塗炭乎因黜河内而陟魯山今兩宫
寂無來音而淮西一郡之民已有二十萬緡之費矣百
姓足君孰與不足百姓不足君孰與足愚以謂兩宫宿
食供頓所經或無屋宇乞依南郊青城故事行下有司
預辦數千匹之青布臨時設張以庇風雨而明詔諸路
勿造宫殿勿飾器用以重費斯民可乎此四事也謹按
檀弓衛司徒文子問於子思曰喪服既除然後乃塟則
其服何對曰三年之喪未塟服不變除何有焉愚以謂
梓宫之還天子哭泣衰絰以從檀弓未塟之禮可乎此
五事也是五者雖若無補於國家安危存亡實此係焉
昔齊仲孫湫來省魯難既歸齊侯問曰魯可取乎對曰
不可猶秉周禮周禮所以本也國將亡本必先顛而後
枝葉從之魯不棄周禮未可動也君其務寧難而親之
親有禮霸王之器也庸詎知兩宫來歸金人之使不有
若仲孫湫者乎愚故謂安危存亡實卜斯舉檀弓曰子
思之母死於衛有若謂子思曰子聖人之後也四方於子觀
禮子盍慎諸孟子亦曰滕定公薨文公五月居廬未有
命戒及至塟四方來觀之顔色之戚哭泣之哀弔者大
悦嗚乎斯禮也可忽哉至於金人之情偽則愚己畧見
於前及詳於魏公之書敵人之不可信也尚矣盟如皦
日而平凉之㑹猶或刼之今臣妾蓄我初無盟誼夫以
奉之者有限而求之者無厭此其勢必至於用兵所不
可知者特其遲速逺近而要不能免也雖然昔者越王
句踐亦嘗臣妾於吳矣終而卒滅吳以朝魯衛陳蔡執
玉之君愚以謂為今日計患在主上不能禮下羣臣以
集其謀與羣臣不能輔佐主上以雪其恥如越王之報
吳而不在臣妾於金也不然危亡且在朝夕不識執事
以為何如祖宗積累至難宗廟社稷至重惟執事其為
國家念之干冐威嚴無任戰慄
　
　
　
　
　
　
　
　
　
　
　
　三朝北盟㑹編卷二百三
欽定四庫全書
　三朝北盟㑹編卷二百四
　　　　　　　　　　　　宋　徐夢莘　撰
　炎興下帙
　　起紹興十年閏六月二十日壬辰盡十二月
二十日壬辰張憲克潁昌府　趙鼎責授朝議大夫分
司南京邵武軍居住趙鼎聞金人敗盟用兵乃上書言
時政秦檜忌鼎復用乃令御史中丞王次翁誣以罪言
遂責授焉秦檜之憾鼎其始也鼎罷宰相出知紹興府
檜具筵餞於浙江亭不留而登舟其既也鼎上書言時
政其憾不可釋矣　劉光世囬軍太平州
二十四日丙申張憲及金人戰於陳州張憲克陳州岳
飛令統制趙秉淵知軍州事
二十五日丁酉岳飛將楊成及金人戰於鄭州克鄭州
　王勝克海州擒偽知州軍士王山韓世忠遣都統制
王勝率統制王權王升等諸軍取海州偽知海州王山
及統兵官花太師至磨行與官軍相遇官軍擊退之去
海州六十里勝令二更到城下諸軍齊進果二更至城
下轉城不住撁舟趨城北城上以瓦礫抛擲亂擊舟人
皆不顧而行逼曉至城北是時花太師退兵唯王山守
城勝令諸軍分地攻擊勝坐於北壁濠下令諸軍早飯
要白米猪肉段子食畢先使搭材以長行擊刀斷其釣
橋繩釣橋落以大竹卷草如黄河卷掃様使數百人推
至北門下釣橋有妨碍處即以鋸截去之然後推入縱
火凡三卷壅其門而火登陴守者於黑烟中擲磚瓦打
火燒門盡打火亦滅有磚瓦盖地地不甚熱行隊方鱗
次於門外而第四隊周成先入行隊皆入成舉認旗於
城上衆呼曰周成第一勝傳令盡開諸門諸軍自諸門
皆入然火燒門道尚有燒在瓦礫之下舁水沃滅之治
道而後勝入坐於十字街之民舍生執王山時花太師
率兵到城下不及戰而退去父老僧道詣勝唱喏得罪
勝曰國家以海州久陷偽境故遣官軍收復境土國家
專行仁徳不事殺戮各各安心照管老小父老再拜謝
曰欲乞裒斂金銀犒軍勝曰官軍入境秋毫不犯不須
裒斂金銀如有猪肉米榖犒諸軍一飯可也父老拜謝
而去率斂城中猪羊牛驢并般擔米麵犒軍勝受之分
給諸軍即時報世忠勝在城北居人猶未覺尚有賣糕
者少頃攻城居人方稍避之世忠毎出軍令諸軍秋毫
不得擾民諸軍經過偽境路傍有農夫皆倚鋤而觀
二十六日戊戌張俊克亳州金人復占河南以酈瓊知
亳州劉光世遣使趙立齎書至壽春府孫暉就差一人
同徃招瓊張俊亦遣二人齎書招之暉令南京進士蔡
輔世同立先徃輔世遇亳宋人有相識者具以情偽告
且曰公見酈侯未可直之當徐徐也輔世知其意遣立
齎書先行至門守者問之立鄙人無謀乃言劉相公遣
我齎文字來招酈太尉守者不敢隠遂送瓊所瓊不發
書而焚之枷立項送獄俊所遣二人猶未知乃作商賈
入城𨽻曲詣州衙計㑹通報既見瓊則出其文字瓊亦
囚之并文字解送烏珠命凌遲處斬於京師瓊發二人
之次日亦解趙立行密諭部送人縱其去時輔世復回
夀春矣俊以大軍至城父是時王徳已下宿州即引兵
趨亳與俊㑹於城父於是瓊謂三路都統曰夜乂來矣
其鋒未易當請避之遂率衆遁去俊軍至城下百姓父
老具香花迎軍入城初軍見國家軍馬出酒食餉軍徳
功居最遷興寧軍承宣使龍神衛四廂都指揮使制有
之曰智勇自見屢収不戰之功果毅敢前如踐無人之
境德甚慰恱　張俊退殺前知濠州楊珪於途中張俊
軍馬在亳州一夜星斗晃耀夜半後俄有纎雲倐忽滿
空遂大雨霶霈甲士皆坐於水中徹旦退軍留宋起知
亳州留兵千人與之百姓失望楊珪者以子弟所授官
仕劉豫後歸朝自言是武功大夫而張俊以武功大夫
授之俊方經營淮北嘗曰當用諳練偽境事情者武臣
為邉知州使之經營淮北珪知之乃具劄子迎合俊意
大喜遂令珪知濠州珪用刑峻酷人不敢犯金人交還
河南也珪受代往宿州居於歸受館中獻烏珠取江南
之策烏珠不用復還宿州是時俊軍馬到宿亳間珪迎
之又獻平敵書與俊俊知其投書於烏珠不中乃與俱
還投之於途中以逃亡聞揭榜召人捕捉之　趙鼎責
授清逺軍節度副使潮州安置秦檜令王次翁誣趙鼎
知金人敗盟曾出怨言事故自邵武軍安置潮州
七月二日癸卯岳飛張應韓清克西京
六日丁未李興知河南府兼主管本路安撫司公事特
轉右武大夫忠州團練使初金人逼西京河南兵馬鈐
轄李興聚兵迎擊収復伊陽等八縣又敗金人於河清
縣奪到藝祖皇帝御容乘勝收復鄭汝州偽河南尹李
成棄西京遁走於孟州興遂申朝廷乞差帥臣官吏湖
北京西宣撫使岳飛差兵官郝晸焦元蘇堅方來㑹合
至是詔下就除興知河南府兼本路安撫司公事仍特
轉右武大夫忠州團練使訓辭襃美仍給真俸皆出異
恩也先是翟興嘗鎮撫河南許以便宜行事許興依翟
興例是時張應韓清亦報收復西京矣
八日己酉岳飛及金人烏珠戰於郾城縣敗之楊再興
單騎入敵陣欲直擒烏珠不獲殺數千百人而還身被
數十創
十日辛亥岳飛敗金人於郾城縣是日殺金人將鄂爾
多貝勒
十四日乙卯岳飛統制王貴姚政敗烏珠於潁昌府中
楊再興王蘭髙林歿於陣楊再興王蘭以五百騎直入
敵陣殺數千人再興與蘭皆戰歿髙林亦戰死聞者惜
之獲再興之屍焚之得箭頭二升天大雨溪澗皆滿溢
敵騎不得進官軍乃得還
十九日乙卯順昌官吏手詔詔順昌府官吏軍民等强
隣犯境王師扼衝惟爾吏民協濟軍事保扞城壘驅遏
敵勢眷乃忠勤宜加撫惠應本府見禁罪人除犯刼殺
故殺鬭殺並已殺人者並十惡罪至死偽造符印放火
官員犯入已賍將校軍人公人犯枉法監主自盜賍並
依法内枉法自盜罪至死情理輕者奏取指揮鬭殺罪
至死情理輕者減一等刺配千里外牢城斷訖録案聞
奏其餘死罪降從流流罪已下並放官員在城守禦者
並與轉一資軍人等第犒設一次民間租税昨降赦已
放三年外更與放免二年管下諸縣及鄉村人户曽被
敵人焚刼財産屋業者並依灾傷法賑濟給舊使郊曽經
放散委有武藝才力可使者依舊收補支給請受管内
逓鋪兵級更與犒設一次逃亡軍人限指揮到百日内
許於所在首身依舊收管限滿不首復罪如初應本府
縣有民間利害守臣條具以聞詔書到日明告吏民各
令知悉
二十一日壬戌岳飛自郾城回軍岳飛在郾城衆請回
軍飛亦以不可留乃傳令回軍而軍士應時皆南嚮旗
靡轍亂不整飛望之口呿而不能合良乆曰豈非天乎
八月楊沂中軍於泗州
四日乙亥韓世忠圍淮陽軍韓世忠圍淮陽軍命諸軍
齊攻之有帳前親隨成閔者隨統制許世安奪門而入
大戰於門之内閔身中三十餘鎗世安已脛中四箭力
戰奪門復出閔氣絶而復蘇者屢矣世忠大呼賞之初
閔之叔父戰於馬家渡身死所得恩澤無子承受時閔
為僧童世忠尋而得之受其叔之恩澤補初官世忠教
以弓馬乆之轉至武藝郎為帳前親隨而奪門立功世
安以箭瘡不能乘馬遂肩輿而行世忠怒　金人探知
於是併力以禦飛飛兵不能支㡬敗告急於錡錡為出
兵牽制抵太康金人乃退飛軍得還於是殿帥楊存忠
充淮北宣撫副使而以錡為判官自行在朝回泗上出
兵至宿州累與金人相遇而兵敗復渡江歸行朝江北
别無軍馬朝廷亦命錡班師歇泊於鎮江已而移軍當
塗金人懲敗簽兩河之人於各部其數十萬大舉為南
牧計十一年正月攻夀春朝廷復命錡屯廬州錡所將
歩兵不滿二萬騎數百而已是月十九日錡被命北渡
江夀春守臣孫暉與統制官雷仲已棄城而出金人於
是入夀春盡殺守城南兵千餘人繫橋三道渡兵淮上
二十五日錡至廬州駐兵城外時廬州帥陳密學卒於
州城中無守臣備禦之具皆缺官吏軍民散出逃遁止
有淮西宣撫司統制閆承宣兵二千餘人至是亦奔竄
而出錡軍未集輜重尚逺而敵遊騎已至城下錡於是
領兵復回二十六日金人大兵入廬州遣輕騎數千追
襲錡是日晚追及於西山口相去數里時小雨連日軍
馬疲乏錡自以親兵八字軍數百人殿其後據山口而
住使衆軍飲食訖西向列陣以待追騎望見錡旌旗逡
巡不敢逼相持至晚各解而退次日錡結陣徐行號令
諸軍占擇共趨東闗依水據山以遏金人之衝自金人
渡淮淮南之人為遷移之計惟視錡兵以為安危錡即
得東闗之險稍休士卒兵力復震金人大兵據廬
州雖時復遣兵入無為軍和州界内剽掠而不敢
舉兵逼江者盖懼錡之乘其後也江南由是少安
後二月十五日乃渡江采石以保和錡既得俊渡
江聲援相接乃相約進兵而殿帥楊存中亦自行朝而
至朝廷乃命三宣撫合軍併力以禦金十四日錡起東
闗領兵出清溪邀擊金人收復巢縣俊亦遣先鋒至含
山金人遊騎在無為軍和州界者皆退十七日錡在柘
臯與金人相遇夾河而軍柘通巢湖濶二丈餘金人見
錡軍少意甚易之有出入於寨前者錡乃令軍士曳柴
壘橋須臾橋成遣甲軍數隊過橋皆卧槍而坐金人望
見復入不敢出良乆俊遣其姪總管及統制王承宣田
徳承宣師中與楊存中並以騎兵相與犄角十八日與
金人戰諸軍雜比横騖而進内騎兵有稍却者錡令麾
下斧手堵而前奮鋭擊之金人大敗退歸廬州烏珠乃
舉兵北歸錡既勝以所將步人甲重不能奔馳下令軍
中不得擄掠諸軍騎兵多者各乘勝襲逐搜羅敗散攘
奪棄遺以為俘獲而錡軍中一無所取二十一日三宣
撫俱至廬州城下數日之後俊存中大軍乃始畢集時
淮東漕胡直閣昉淮西漕李敷文仲孺江東漕陳郎中
敏識皆被命隨軍饋運朝廷又遣兩㳺漕張少卿滙繼
至㑹集於軍前是時朝廷雖命三宣撫合軍不相節制
然而三軍進退主盟於俊而存中又俊之腹心也錡以
順昌之功驟至節鉞朝廷委任過諸大將而朝野士民之
譽又翕然故諸將皆切齒嫉之至是俊存中雖外合同
其實軍旅利害二人同心錡皆不得預聞又不得專
進止方金人之初退虚實未明三軍相視猶豫未决但
聞俊存中議欲棄夀春而移廬州於巢縣以廬州為合
肥而濠州自金人侵困圍閉城守日夜遣人至軍前求
援至三月初有被擄人民自淮上竄歸者皆言金人渡
淮去已逺而濠路又通初五日俊因㑹飲謂錡曰公歩
人乆戰可自此先回徑取采石歸太平吾與楊太尉至
濠州耀兵淮上安撫濠梁之民而吾軍取宣化以歸金
陵楊太尉渡瓜州以歸臨安庻道路宿食樵爨不相妨
乃命諸漕備十日錢糧諸漕以水路止於廬州陸路無
夫搬運遂議欲支錢糧軍士人一千使之附帶竟如諸
漕之議及江東陳漕撥水路綱運入滁州接二軍是夜
二軍調發遲明軍馬盡起獨俊留兵數百未行六日早
存中移俊帳㑹食訖二帥先行去數里探者復報金人
攻圍濠州甚急俊茫然失色復遣一使臣馳邀錡錡遽
命軍中亦負十日糧維二軍而行初九日去濠州六十
里地名黄連埠各駐軍比至則金人已破濠州殺太守
王進盡擄州人發掘城壁而去俊乃召存中錡謀之錡
謂存中曰兩府何以處存中曰厮殺耳相公與太尉在
後某當居前有進無退錡曰有制之兵無能之將可御
有利害之兵有能之將不可御也今我軍雖鋭未為有
制且軍士被甲荷糧而移今已數日本援濠州濠州已
失進無所據人懐歸心勝氣已索又糧食將盡散處逈
野此危道也金人雖詭計莫測今不若擄險下寨塹地
栽木使根本不可動然後出兵襲之若其引去徐為後
圖此全師保勝之道願相公圖之諸將皆曰善於是鼎
足以為營仍約逐軍選募精鋭旦日入濠州俊遣斥堠
數輩還俱言濠州無金人或謂金人破城之後無所藉
又畏大軍之來尋已去矣錡乃再遣數百徃探皆無所
見俊乃遣將官王(闕/)謂錡曰已不須太尉又去錡乃不
行惟楊存中與王承宣領二千餘騎而徃以兩軍所選
精鋭隨之四更起黄連午時騎兵先至濠州城西嶺上
列陣未定而金人伏甲騎萬餘於城兩邉須臾烟舉於
城上伏騎分兩翼而出存中謂王曰如何王知其勢不
可乃曰某統制官也安敢預事太尉為宣撫利害當處
之楊遽乃以策麾其軍曰那諸軍聞之以為令其走爾
散亂南奔無復紀律其步人見馬軍走謂其已敗皆散
金人追及步人多不得脫殺傷甚衆遺棄器甲相屬於
道黄連三軍聞之皆拔寨而起存中長驅十二日渡江
俊十四日渡江錡乃按部伍整旌旗最後徐行金人亦
不復追而回錡至和州駐軍馬具奏二月十八日得㫖
乃歸當塗淮西之事大略如此以士大夫所聞稍異多
不得其實予終始從事其間故得而具記之
　
　
　
　
　
　
　
　
　
　
　
　
　
　
　
　三朝北盟㑹編卷二百四
欽定四庫全書
　三朝北盟㑹編卷二百五
　　　　　　　　　　　　宋　徐夢莘　撰
　炎興下帙
　　起紹興十一年正月盡三月九日戊申
十一年正月張俊來朝
十五日乙卯金人攻夀春府　金人陷夀春府金人侵
入淮西宣撫使張俊擺流星馬斥堠於淮西令姚端主
之飛書驚報交馳於道路淮甸居民不得安業而驚移
矣　金人陷商州金人哲爾格貝勒以步騎五萬攻商州
知州邵隆知其不可守乃焚倉庫毁廬舍棄城而去金
人遂入商州
二十九日己巳邵隆襲金人於芍藥陂敗之又敗於鴻
門生獲阿穆爾貝勒克商州邵隆棄商州也乃領兵屯於
嶺間金人已入城隆間道出芍藥口繼屨釋之曰汝皆
王民毋㤀本朝衆感復攜幼弱來歸隆遣其子繼春率
兵出啇州之北以張其勢而移軍鴻門金人以精兵五
千來攻隆設三覆以待鏖戰兩時許大破之禽阿穆爾貝
勒隆始屯十日糧過期士飢臠死屍嚙草木疲困日甚
及戰隆親鼓之呼聲動山谷無不一當百遂獲大㨗繼
春亦破洛南縣金人遁去隆加右武大夫榮州防禦使
二月三日壬申金人陷廬州初朝廷命劉錡守廬州錡
入城巡城一匝曰城不足守也㑹報敵騎漸及州境錡
棄廬州與張俊統制闗師古冐大雨率衆而南金人陷
廬州大縱殺戮
六日己亥金人攻含山縣初五日金人到柘臯乙亥馳
騎至含山縣一百二十里半日而至以五百騎探和州
動静回報無軍馬丙子以六百騎再探之囬報無軍馬
丁丑以八百騎徃探回報南軍渡江金人即漸退去
韓世忠岳飛以兵援淮西
十日己卯張俊軍統制王徳渡江先入和州建康府探
者回報金人已到含山縣漸及和州時張俊諸軍雖已
促裝猶未起發安撫使葉夢得曰金人已過含山縣矣
距和州纔兩舍豈容更候探報萬一和州為金人所得
長江不可保矣夢得請為證明具聞朝廷宣撫當命諸
軍即令鼓行此行必勝俊遂令諸軍進發諭諸統制曰
先得和州者勝王徳曰王徳當身先士卒為諸軍先鋒
俊壯之將士皆鼓舞讙譟而行識者謂其氣鋭可以勝
矣或報已失和州者徳曰徳請復取和州乃率所部兵
渡采石約俊明旦㑹食於和州至中流聞敵勢盛衆莫
敢前徳驅之進櫂首先登岸俊宿於江州徳率衆徑至
城下馳驅先登遂占和州諸軍始得渡俊入和州㑹食
如約金人猶守昭闗㨗奏至上親筆諭俊曰自卿提兵
渡江曉夕為念得報已復和州卿謀慮精審分朕憂顧
不勝歎嘉是時俊已具奏敵已在臣計中乞免聖慮决
保無虞上得奏大喜
十八日丁亥張俊楊沂中劉錡及金人戰於柘臯鎮大
破其軍金人退軍也日行三五里或一二十里退至柘
臯柘臯皆平地金人謂騎兵之利也張俊楊沂中㑹劉
錡之軍皆到烏珠率鐵錡十餘萬分兩隅夾道而陳沂
中輕進不利統制官傅逵被箭中目王徳曰敵右隅皆
勁騎吾當先破之乃麾軍濟渡奮勇先登薄其右隅敵
陳動有一將被鎧躍馬指畫部隊徳引弓一發敵應弦
墮馬徳乘勢大呼馳擊諸隊徳引弓軍皆鼓譟金人以
拐子馬兩翼而進衆鏖戰大敗之金人退還紫金山劉
錡謂徳曰昔聞公威畧如神今果見之請以兄禮事公
錡遂再拜焉俊有愛妾錢塘妓張穠也知書俊文字穠
皆與之柘臯之役俊發家書囑穠照管家事穠有書
報俊引霍去病趙雲不問家事以堅俊之意且言今日
之事惟在於宣撫不當以家事為念勉思報國俊得書
釋然而喜遂以其書繳奏上大喜親書奬諭以賜穠仍
加封雍國夫人俊以立奇功將佐十八人奏聞上皆宣
見臨軒勞問而訓練官任存曰臣生長田舍間頼陛下
神聖祖宗威靈僅能破敵安敢以㣲勞自矜上益喜均
賜金帶銀鋌而别賜金琖與存
十九日戊子李顯忠軍統制崔臯敗金人於舒城縣
二十日己丑張俊克廬州金人退於紫金山張俊得廬
州與楊沂中劉錡之軍皆駐於廬州上親筆諭俊曰卿
以身徇國雅志平敵縂干以俟仗義而趨㤀家室以專
征冐水潦而不顧雖南仲之出車就牧葉公之受命飲
氷方之於卿未足多尚又遣入内内侍省副都知陳永
錫勞軍厯眎戰地宣㫖褒寵甚渥　知襄陽府劉錫召
赴行在　樞密都承㫖周聿往措畫江上
三月四日癸卯金人攻濠州金人自柘臯退兵於紫金
山也濠州官吏皆謂金人必以鋭兵來攻城請於知州
王進使善備之進亦以為然發書吿急日至再四而通
判軍州事張綱以邉機事請赴行朝進許之綱遂泛舟
而去一日趙榮以百數騎至城下進登城望之榮語進
曰大金以精兵三十萬旦暮臨城必要濠州勢不可當
公且開門縱民出城使之為避地計且淮岸舟船頗多
若水路陸路從便傾城而去不三兩日可以獲安方今
滿城生靈寄命在足下足下宜念之進怒曰趙榮汝不
能全節於朝廷乃為北軍游説耶使勁弩射之榮大怒
少退罵進良乆而去州人趙榮曽偽知州事撫恤軍民
秋毫不擾今所以來城下言者正為憐舊治之民耳或
以從便避地之謀力請於進進不從癸卯北軍自延陵
浮梁渡淮甲辰以鐵騎數萬人列於東門之外連岡被
嶺相屬不斷旌旗蔽野囂埃翳天州人望之猶皆戲笑
以謂冦寵受圍時城中無兵無食尚亦能支况今之食
有餘而兵粗足尚何畏哉是時進有兵千餘又有宣撫
司數百在城中北軍謂樓櫓皆腐爛攻之必破乃使人
至城下招降而守陴者怒罵之
八日丁未濠州兵馬鈐轄邵免叛降於金人金人陷濠
州知軍州事王進被執大肆焚掠金人攻濠州乙巳對
城立礮且治衝車雲梯而又立鐵爐鎔金汁將為攻擊
者王進令以礮擊之而礮竿折者再既而礮石直上十
數丈不離礮座而墜擊殺曳礮者數人識者皆以為不
祥丙午金人以衝車雲梯之屬俱傅城壘數面力攻如
雷霆震發城土與瓦屋皆動矢石如雨東南敵樓為飛
礮擊損州人大恐時城中民兵進以為不可倚用乃令
於閒慢處屯止以隨行兵及宣撫司兵守城進兵多福
建人未嘗經守禦或謂民兵自數年兵火以來莫非百
戰之餘也皆人可當百請以民兵守禦使官兵為四壁
策應進不從由是守陴弓弩皆不發進出入以鐵扇為
蔽呵喝如常人皆寒心悚懼其日夕馳望者宣撫司救
兵而已丁未兵馬鈐轄邵宏擦城投拜具言城内虚實
而北軍遂益兵擊東南隅焚其樓順風火烈倐忽而盡
北軍遂乘勢登城衆皆奔亂城陷知鍾離縣事臧師仁
者乃前知州楊珪之黨也民皆切齒怨之至是先為亂
民所殺進奔馬入郡宅朝服坐於㕔事遂就拘金人縱
火於城中大肆剽掠凡貴賤老幼悉驅擄出城外由是
數萬之衆莫不離散而官府廨宅觀寺與居民廬舍片
瓦不留皆被焚爇其所存者惟監郡廨後土地堂屋一
間有全瓦數十枚木椽數根至於城面亦平毁數處其
所存者惟東壁女牆數十步而已初張俊楊沂中劉錡
在廬州也濠州發流星馬告急者日三四適㑹俊與沂
中錡軍皆退廬州諸軍各人負十日粮米欲越過定逺
縣退還江上矣俊遂越過定逺縣不得已令諸軍趨黄
連埠而城已陷
九日戊申楊沂中率兵襲濠州不克楊沂中聞濠州已
陷欲乘其囂亂襲撃之張俊劉錡曰未可沂中不從戊
申沂中率兵馳至城下寂然無所聞唯城中有烟埃未
息探者曰城中一空沂中遂令士卒入城有遺棄衣物
於路者士卒皆下馬拾遺物而北門外金人伏兵皆入
官軍退走金人馳騎追之官軍奔周梁橋俊聞沂中兵
敗出兵救之與敗兵相道而行金人漸止漸退時已近
中漏矣官軍亦還翌日金人至周梁橋收北軍之屍聚
而焚之仍取遺棄衣甲而去
韓世忠以舟師遇金人於赤龍洲韓世忠以舟師淮東
宣撫司舟船數百艘載甲卒泝淮而上欲解圍濠州金
人覺之先遣人於下流赤龍洲紿曰赤龍洲水淺可涉
大金已遣人伐木欲塞河抳舟船請宣撫速歸我趙榮
也諸軍聞之皆以其言有理世忠亦命舟船速回而金
人以鐵騎追及沿淮以良工勁弩且行且射於是矢著
船如蝟毛及至赤龍洲金人已伐木漸運至淮岸未及
抳淮而舟船已順流而下幾為所抳金人自此遂歸黄
連埠屯駐軍亦班師　張俊楊沂中韓世忠劉錡皆班
師張俊楊沂中韓世忠廬州退軍也士卒人負十日糧
米既至黄連埠軍皆乏糧遣㨗足及馳馬往建康催糧
者踵相躡也及遣提舉一行事務辛永宗親往催督永
宗至宣化不渡坐於民舍呼巡檢兵士令採藤花曰我
偏愛食此藤兵士為採藤花歸已移時矣坐間失其被
毡行人皆掩鼻罵之曰大軍燒火待炊提舉催糧不留
心如此建康軍中盡刷在寨應諸窠坐人及工匠各人
負米六斗星夜渡江又留守司就近呼集上元江寕兩
縣民夫相繼而行亦人負米六斗務其輕快也以縣丞
管押已有到滁州者㑹諸軍班師而軍兵與民夫所負
之米悉棄於路側奔而歸曰歸到家不過賠米六斗而
已管押官縣丞竟不曾渡江諸軍既至滁州錡與俊沂
中分路之和州俊沂中自宣和渡江軍於建康錡駐和
州不渡申取朝廷指揮凡十一日得指揮渡江遂歸太
平州俊沂中皆憾之是時世忠亦以舟歸楚州俊進少
師河南北諸路招討使是役也岳飛不出兵為聲援朝
廷憾之淮西從軍記曰紹興九年己未歳金人歸我河
南故地十年春朝廷命馬軍帥劉錡充東京副留守三
月率本部軍馬赴任中途而金人敗盟四太子烏珠以
大兵入京師留守孟庾投降分兵復取河南之地東南
震動六月錡大破金人於順昌烏珠狼狽敗還朝廷之
威遂震於是下命以韓世忠張俊岳飛各以本路宣撫
兼河南北招討使並進兵閏六月至七月世忠取海州
俊取亳州又取宿州飛取蔡州又取陳州京東西皆響
應既而三帥相繼班師先是飛方至陳州而俊已(闕/)定
宿亳遂還夀春引兵南渡而歸生擒金七十餘人李寳
欲殺之曹洋曰不可我方欲歸朝廷何不留金人生口
以為實驗寳然之已過睢陽軍知軍賈舍人乘馬率人
從十數追及叩岸呼爾為誰時寳之衆皆緋襭頭巾緋
襭袍為號寳應曰我曹州潑李三也欲歸朝廷耳言訖
引弓一發賈舍人中矢墮馬船已行矣出清河口渡南
岸而見胡探作一寨聚居民養種深乃具申宣撫使韓
世忠差許世忠王權來接引而戍寳到楚州世忠犒勞
甚厚寳以生口七十餘解赴世忠世忠大喜　劉錡來
朝
　
　
　
　三朝北盟㑹編卷二百五
欽定四庫全書
　三朝北盟㑹編卷二百六
　　　　　　　　　　　　宋　徐夢莘　撰
　炎興下帙
　　起紹興十一年四月盡十一月二十八日壬戌
四月參知政事孫近罷為資政殿學士提舉臨安府洞
霄宫孫近嘗建議召張俊都督諸軍秦檜怒令御史中
丞何鑄言其罪近遂罷參政宫祠　韓世忠張俊岳飛
來朝　王湛為節制陜西諸路軍馬兼措置河東忠義
參議官王湛字彦清商州人畧讀書史受業不專多機
尚詐避兵於川中㑹邵隆退在川中湛屈已奉之隆知
啇州湛亦隨隆歸啇州漸補以官隆料金人有交還河
南之意不乆必復取之乃作料理河南之策書冩成帙
授湛使詣行在湛至行在匿隆所授之文改為已投贄
而見樓炤炤未之信既而金人許割三京地炤大驚以
湛所投贄於宰相秦檜檜喜荐湛改官為樞密院編修
官隨炤宣諭陜西回金人敗盟用為節制司參議官
二十四日壬辰韓世忠張俊除樞密院使岳飛為樞密
副使范同獻議於秦檜曰諸路乆握重兵難制當以三
大帥皆除樞密使副罷其兵檜喜遂奏其事上從之世
忠俊皆除樞密使賜俊玉帶飛樞密副使世忠既拜乃
製一字巾入都堂則裹之出則以親兵自衛檜頗不喜
飛披襟作雍容之狀檜亦忌之唯俊任其自然故檜不
致深疑
二十七日乙未罷淮東西湖北京西宣撫司諸軍以御
前為名罷淮東西湖北京西宣撫司止用逐軍統制領
將之以御前為名謂之御前諸軍宣撫司並結局官屬各轉
兩官張俊獨留提㸃諸房文字王應求一名餘並發歸本軍
五月七日甲辰詔諭諸軍詔曰朕昨命虎臣各當閫寄雖望屯
列戍已大暢於軍聲而專統一隅顧猶分於兵力爰思更制度
集全功延登秉鉞之元勲並任本兵之大計凡爾有衆朕親統
臨肆其偏禆咸得專達尚慮令行之始或隳素習之規其當勵
於乃心以務肅於所部簡閲無廢其舊精鋭有加於初異績
殊庸人茍自懋髙爵重禄朕豈遐遺尚攄忠義之誠共赴功
名之㑹咨爾任事咸服訓言更制之初人心未定故降是詔
二十三日庚申楊沂中加檢校少保開府儀同三司殿
前副都指揮使
二十七日甲子王徳加清逺軍節度使王徳建節賞柘
臯之功也制辭有曰屬一隅之匪茹裒衆類以深侵初
衝突於淮壖寖蹂躪於江滸賴爾先登之勇遏其方鋭
之鋒　田師中加定江軍節度使田師中字吉甫以弓
馬所子弟補官從京東河北制置使梁方平累立戰功
建炎初從統制張俊討李煜於東京平杜用於陳州誅
陳通於錢塘禽徐明於嘉禾皆有功俊用為帳前提轄
遷中軍將從討李成遷中軍統制其妻乃俊之子婦也
俊子亡遂以其婦再適師中師中極諂佞呼俊為阿爹
不啻如親父子故毎戰必有奇功而天下之人皆不信
其果戰也至是賞柘臯之功與王徳皆授節鉞人無智
愚皆以徳為當而不稱師中
二十九日丙寅汪伯彦加檢校少傅開府儀同三司致
仕薨汪伯彦以宰相敗事責永州安置秦檜嘗在其席
下讀書及為宰相薦其才復正議大夫俄復觀文殿學
士江東安撫大使兼夀春府廬和等州安撫使知池州
清議不容臣僚言其誤國遂得宫祠時紹興元年也二
年檜再薦伯彦知廬州四年臣僚言其罪落職罪之七
年檜再薦復資政殿大學士九年檜專國遂復伯彦觀
文殿學士知宣州又拜檢校少傅保信軍節度使至是
致仕加開府儀同三司薨贈少師諡忠定　劉光世來
朝　張俊岳飛往淮東撫定韓世忠之兵　更軍制之
初諸軍未悉朝廷之意將士不安乃命張俊岳飛拊循
之　劉錡罷淮北宣撫判官張俊楊沂中屢言淮西之
戰劉錡不力謂其怯懦至是罷錡淮北宣撫判官岳飛
乞且留錡掌兵
六月十六日癸未建康府留守葉夢得加觀文殿學士
先是和州之役張俊猶遲遲未有渡江之意知建康府
兼行宫留守夢得力促其行於是大軍欣躍俊見軍情
勇於出戰乃令進發王德首取和州次有柘臯之勝皆
夢得啟之也上嘉夢得之心乃加觀文殿學士　張俊
與岳飛既到楚州飛居於州治俊乃在城外而中軍統
制王勝引甲軍而來日呈㸃軍馬或告俊曰王勝有害
樞密意俊亦懼之問勝曰將士何故擐甲勝曰樞密來
㸃軍馬不敢不帶甲俊不令䣃甲却䣃甲俊猶憾之飛
㸃簿方知世忠止有三萬餘人乃在楚州十年餘金人
不敢犯猶有餘力以侵山東可謂奇特之士也飛回駐
於鎮江府知泗州劉綱詣行府禀議綱曰泗州在淮河
之北城郭不固無兵無食如有緩急守乎棄乎飛徐徐
言曰此是潤州更有何名綱曰京口飛再問之綱曰丹
徒飛三問之綱曰南徐飛曰只此是矣綱退大歎服曰
岳鵬舉果有過人初李寳歸於韓世忠也世忠令寳戍
海飛到楚州即呼寳至楚州慰勞甚至使下海往登州
以來牽制寳焚登州及文登縣而還
十七日甲申李興自白馬山班師至鄂州李興知河南
府事據白馬山與李成相角凡數月成不能攻遂歸西
京朝廷以興糧餉不繼孤軍難守即詔班師興統率軍
民幾萬人南歸至大章谷逢金人數千騎邀路興擊敗
之金人既退方得路南行以是日至鄂州宣撫使岳飛
已除樞密副使於是都統王貴申請樞府乞留與鄂州
遂就差左軍同統制　遷海州民於鎮江府張俊以海
州在淮北恐為金人所得因命毁其城遷其民　鎮江
府人不樂遷居莫不垂涕並命遷楚州軍馬錢糧於鎮
江府　三京等路招撫處置使劉光世罷為萬夀觀使
劉光世既罷自此遂居於溫州
七月詔張俊沿江視師初岳飛與張俊同至楚州撫諭
韓世忠軍飛與俊議事不合歸至行在飛請獨留不復
出掌兵其寮屬皆乞宫祠而去俊獨在沿江視師
八月二日戊辰持服檢校少傅張中孚起復為西浙東
路馬步軍副都總管紹興府駐剳持服清逺軍節度使
張中彦起復為福建路馬步軍副都總管建州駐劄
八日甲戌樞密副使岳飛罷為少保武勝定國軍節度
使醴泉觀使　金人遣莫將韓恕來　金人第一書金
人都元帥第一書曰皇統元年九月日皇叔尚書左丞
相兼侍中都元帥領行臺尚書省事去嵗使至逺沭書
翰良認勤意爾後頗疎嗣音即日動静之間茂惟神介
休祉爰念日者國家推不世之恩興滅繼絶全畀濁河
之外使專綏治本朝偃息民兵求圖康乂豈謂(闕/)封之
始已露狂謀情不由衷務惟惑亂其如詳悉條目朝廷
已嘗諄諭藍公佐輩厥後莫將之來輒申慢詞背我大
施尋奉聖訓盡復賜土謂存省即有悛心乃敢不量己
力復逞蜂蠆之毒揺蕩邉鄙肆意侵凌致稽來使久之
未發而比來愈聞於妄作㒺革前非至於分遣不逞之
徒冐越河海因遣冦賊剽攘城邑考之載籍盖亦未有
執迷怙亂至於此者今兹荐將天威問罪江表已㑹諸
道大軍水陸並進師行之期近在朝夕義當先事以告
因遣莫將等回惟閣下熟慮而義圖之餘冀以時善衛
生理專書披達不宣　朝廷遣劉光逺曽勛使於烏珠
　朝廷答書某啟季秋霜冷伏惟太保左丞相侍中都
元帥領省國公台候起居萬福軍國任重仰勞經畫莫
將等回特承恵書祗荷記存不勝感激某昨䝉上國皇
帝推不世之恩日夜思不知所以報國故遣使奉表以
修事大之禮至於奏禀干請乃是盡誠不敢有隐從與
未從謹以聴命不意上國遽起大兵直渡濁河逺踰淮
浦下國恐懼莫知所措夫貪生畏死乃人之常情將士
臨危致失常度雖加誅戮有不能禁也今聞興問罪之
師先事以告仰見愛念盈厚未忍棄絶下國君臣既畏
且感専遣光州觀察使武功縣開國子食邑五百户劉
光逺成州團練武功縣開國子曹勛往布情懇望太保
左丞相侍中都元帥領省國公特為敷奏曲加寛宥許
遣使人請命門下生靈之幸下國之願非所敢㤀也惟
祈留神加察幸甚向寒竊冀保重少有禮物具於别封
伏乞容留不宣　鶚州軍統制張憲謀為亂都統制王
貴執之送於樞行府張憲以前軍統制為提舉一行事
務得飛之子雲書遂欲刼諸軍為亂且曰率諸軍徑赴
行在乞岳少保復統軍或曰不若渡江往京西朝廷必
遣岳少保來撫諭得少保復統軍則無事矣漸泄露百
姓皆晝夜不安官司亦無措置惟憂懼而已都統制王
貴赴鎮江府請樞密行府禀議方回到鄂州前軍副統
制王俊以其事告之貴大驚諸統制入謁貴遂執憲送
於樞密行府是時張俊以樞密使視師在鎮江也俊令
就行府勘王應求請樞密院職級嚴師孟令使劉興仁
推勘師孟興仁以樞密院吏無推勘法恐壊亂祖宗之
制力辭俊從之遂命應求推勘獄成送大理寺俊小名
喜兒濟南府人范瓊領兵在京東俊為劊子
九月九日甲辰吳璘克秦州金人和卓郎君駐軍於秦州之
丁劉圏偽安撫使謀以五路兵屯秦州甲辰吳璘及姚
仲以兵復取秦州偽安撫使某迎官軍降五路兵皆散
十日乙巳姚仲及金人戰於丁劉圏敗之呉璘既得秦
州甲寅姚仲率先濟渡屯於原下金人和卓郎君屯於
原下丁劉圏璘問諸將何以戰必勝仲曰戰於原下則
敗戰於原上則勝璘以為然諸將之議皆不同仲曰諸
將所以不同者憚辭勞苦不欲攻原上耳若金人乘勢
而下我兵必敗吳璘卒從仲議丙辰仲率兵半夜取間
道登山去敵寨一二里間捉歇喫乾糧向曉天大寒士
卒皆燒火金人覺之仲乘勢進擊之諸軍尾進金人大
敗有騎將楊萬者膂力過人生挾一千户回詣璘前誇
勇璘曰楊萬可斬也正方鏖戰豈可得一敗將而便回
乎萬投千户於地復上馬入陣和卓郎君退保納家城
官軍圍之俄被金字牌指揮勒兵歸戍和卓郎君乃得
歸宣撫副使胡世將惜其功將就可以生致和卓郎君
矣乃嘆曰何不降金字牌且來世將處邪和卓郎君受
圍於納家城也遣涇原路經畧使秦弼策應不至和卓
郎君既得脱歸遂罷弼
三十日乙丑邵隆及金人偽知虢州賈潭戰於虢州敗
之復虢州
十月金人陷泗州又陷楚州金人侵泗楚張俊曰南北
將和敵謂吾怠欲抒柘臯之憤耳勿與交鋒則敵當自
退隂遣戚方至泗州巡綽金人果引去
十日乙亥金人元帥第二書書曰皇統元年十月十日
具位今月四日劉光逺等來得書審承動静之詳為慰
所請有可疑者試為閣下言之自割賜河南之後背恵
食言自作兵端前後非一遂致今日鳴鐘伐鼓問罪江
南之土故先遣莫將回具以此吿而殊不見答反有遽
起大兵直渡濁河之説不知何故雖行人面列之語深
切勤至惟曰閫外之命聴其書詞脫落甚不類如果能
知前日之非而自訟則當遣尊官有職名望夙著者持
節而來及所賫緘牘敷陳萬一庻幾其可及也惟閣下
圖之薄寒竊冀對時保重專奉書披答　莫將王公亮
使於金國朝廷荅書某啟孟冬漸寒伏惟太保丞相侍
中都元帥領省國公鈞候起居萬福軍國任重悉勤籌
畫劉光逺曹勛等回特承恵示書翰不勝忻感竊自念
昨䝉上國皇帝割賜河南之地徳厚恩深莫可論擬而
愚識淺慮處事乖錯自貽罪戾雖悔何及今日太保左
丞相侍中都元帥領省國公奉命征討敝邑恐懼不知
所圖乃䝉仁慈先領莫將韓恕明以見告今又按甲頓
兵發回劉光逺曹勛惠書之外將以幣帛仰仭寛貸未
忍棄絶之意益深慚荷今再遣左布政議政大夫尚書
吏部侍郎文安郡開國侯食邑一千户魏良臣保信軍
承宣使知閣門事兼客省四方館事武功縣開國伯食
邑七百户王公庭充禀議使副伏䝉訓諭令敷陳畫一
竊上令不從乃命之常豈輒有指迷重蹈僭越之罪專
令良臣等聴取鈞誨顧力可遵禀者敢不罄竭以答再
造仰乞鈞慈特賜敷奏乞先斂士兵許敝邑遣使拜表
闕下恭聴聖訓向寒伏冀倍保鈞重有少禮具於别封
竊冀容納不宣
十三日戊寅岳飛送大理寺王貴觧押張憲至樞密行
府張俊送憲於行在遂下大理寺奏檜奏請以岳飛同
下大理寺鞫勘反狀於是飛坐大理獄判宗正司士㒟
依文字欲解救之不密漏其語或聞之以告檜令臺官
言士㒟有不軌心責建州拘管死於建州飛初對吏
立身不正而撒其手旁有卒執杖子擊杖子作聲叱曰
乂手正立飛竦然聲喏而乂手矣既而曰吾嘗統十萬
兵今日乃知獄吏之貴也　金人陷濠州是時濠州境
内人烟稀少渡江之貧民往往在横澗山許家舊寨有
前招信縣主簿吕浩者主其寨金人雖得濠州但空城
而已酈瓊孔彦舟與數金人至横澗山浩野服下見之
皆坐於石上談説移時金人約十日再來果如期而至
浩再見之即與俱北去　邵隆及金人偽知陜州鄭賦
戰於陜州敗之克陜州
十一月七日辛丑金人元帥烏珠遣使來　第三書書
曰皇統元年十一月七日皇叔太保尚書左丞相兼侍
中都元帥領行臺尚書省魏國公時寒想惟安善近魏
良臣至伏辱恵書語意殷勤自訟前失今則唯命是聴
良見髙懐昨離闕時親奉聖訓許以便宜從事故因可
與閣下成就此計也本擬上自襄江下至於海以為界
重念河南凋弊日久得如不得淮南唐鄧二州以地勢
觀之亦是淮北不在所割之數來使云嵗貢銀絹二十
五萬疋兩既能盡以小事大之禮貨利不足道正所以
乞為定又云淮北京西陜西河東河北自來流亡在南
者願歸則聼之理雖未安亦可從乞外有燕以北逋逃
及因兵火隔絶之人並請早為起發今遣昭武大將行
臺尚書戸部兼工部侍郎兼左司郎中上輕車都尉蘭
陵縣開國伯食邑七百户蕭毅中憲大夫充翰林待制
同知制誥兼右諫議大夫河間縣開國子食邑五百戸
邢具瞻等奉使江南審定可否其間有不可言者一一
口授惟閣下詳之既盟之後即當聞於朝廷如有封建
大賜又何疑焉有少禮物具啟别幅隆冬竊冀順天以
衛眠食專持書奉荅不宣　何鑄為端明殿學士簽書
樞密院事使於金國容州觀察使曹勛副之
二十八日壬戍韓世忠為太傅横海武寧安化軍節度
使醴泉觀使臣僚累言韓世忠之罪上留章不出亦忌
秦檜隂謀而請罷遂以太傅為醴泉觀使世忠杜門謝
客絶口不言兵不發親戚平交書平時將佐部曲皆莫
見其面　福建路安撫大使張俊罷為檢校少傅崇信
軍節度使醴泉觀使便居住
十二月淮北宣撫使楊沂中還行在　呼延通投淮隂
縣運河卒遺史曰韓世忠晚年好游宴常赴諸統制之
請莫不以妻女勸酒世忠必酣醉而歸唯呼延通忿忿
有不平之意雖備禮邀世忠至私宅然未嘗擅離左右
一日世忠與水軍統制郭宗儀㑹於通家世忠畧寢通
以手捉世忠之佩刀宗儀適見之搦通之手而呼曰統
制不可世忠覺而大驚急馳馬奔歸而令擒呼延通既
至世忠數其罪責為崔徳明軍中自效徳明戍淮隂故
通在淮隂世忠以十二月二十三日誕生是日諸軍獻
夀者甚盛世忠臨聴事坐而受之最後通獻夀香世忠
見通即走入府第不出通伏於地滴淚成泓衆勸促通
通乃起身而去出門奔還淮隂徳明獻夀回數通不合
擅離軍之罪决數十下通怏怏投運河運河水深急救
之出水已不甦倒控其水以身著毛衫領窄水脹束其
頸水不得出而死人皆惜之世忠退保沂中復還泗州
軍心始安自是潰兵由淮河上下數百里間三三兩兩
而歸其死亡者甚衆　許淮南州縣退保朝廷以金人
復至河南許淮南州縣權宜退保州縣官吏皆有輕去
之心　王滋蕭保及金人戰於宿州軍敗金人屠其城
金人刼楊沂中不得志遂攻宿州王滋蕭保與戰不利
金人入城怒州人納楊沂中之軍也乃縱屠戮
二十一日壬辰永興軍路經畧安撫使王俊敗金人鶻
眼郎君於盩厔縣南
二十三日甲午楊政軍統制邵俊敗金人於隴州汧陽
縣牧羊鎮　河東統制王忠植克石州
九月楊沂中劉錡退軍鎮江府
七日戊申知河南府李興移治於白馬山李成以累敗
於李興乞兵於金國得畨漢軍十餘萬興聞之度衆寡
不敵即移治於永寧白馬山
十二日癸丑楊政統領楊從儀邵俊敗金人於隴州汧
陽縣劉光世軍池州劉錡移軍太平州
十五日丙戌李寳以其衆歸於淮東宣撫司李寳自五
月在渤海廟克㨗即放船越廣濟軍遇金人綱船得銀
絹錢米甚多將抵徐州與金人船相遇乃來戍徐州者
寳方欲嚴備過徐州曹洋曰我有備矣金人不知我至
必無備當掩擊之金人果無備皆不及持仗為寳所殺
　解元敗金人於沂州譚城縣
六日丁丑李山史貴韓直敗金人於陳州初張憲得陳
州也岳飛令統制趙秉淵守之金人圍陳州飛統制李
山史貴與劉錡軍統制韓直及金人戰於城下敗之
八日己夘陜西統制呉錡統領侯信敗金人於河北中
條山柏梯谷
十日辛巳侯信敗金人於解州界殺其將毛可
十一日壬午李成攻河南府李興擊敗之李成自孟州
率金人五千餘騎犯河南府李興開城門以待之成果
疑不敢進興遣鋭士由他門出擊之　岳飛劉光世來
朝　楊沂中軍於宿州
十六日丁亥楊沂中軍潰於宿州楊沂中進兵於宿州
也以步軍退屯於泗水烏珠詭計令人來告有金人數
百屯栁子鎮沂中以為然欲擊之或諫以為不可輕出
沂中不聴留統領王滋蕭保領其兵一千於宿州是夜
沂中自將騎兵五千往襲栁子鎮至明不見敵而還烏
珠以重兵伏其歸路沂中自栁子鎮回半途知其然遂
横奔而潰至夀春府渡淮歸乃與王滋蕭保相隔㕘議
曹勛不知沂中所在表聞於朝朝廷大恐令(闕/)淮東州
沂中後亦深悔悵　李興與李成相拒於白馬山知河
南府李興九月退保於永寧白馬山李成親率畨偽首
領衆十餘萬四面攻圍晝夜不息鼓聲震山谷凡兩旬
聲不絶興親臨隘口撫恤士卒盡力禦之成不能施其
技先是留守李利用縂管孫暉棄城南歸也興與金人
接戰興之家屬㪚亡兩三處暉度興必陷沒遂擁其妻
周氏至襄陽奪其鞍馬掠其財物朝廷知之降詔俾本
州存恤别給優廪興移治白馬山寨日唯有幼子在側方
敵勢圍急人心頗揺興詔將士徧諭之曰今雖圍急當
與諸公誓以死守毋惑二心萬一山寨有失我豈汚於
敵者當抱此子南向投崖以謝天子諸公欲出降者請
自便諸將皆感泣由是諸隘益堅俄金國遣使賫黄榜
招興以奉國上將軍官俾依舊尹西京其餘將佐官屬
賞各有差興得檄不啟立斬來使以其檄繳赴朝廷白
馬受圍乆方深冬泉源枯涸軍民乏水衆皆病渴興焚
香黙禱一夕大雪泉脉涌溢將士皆以為興心精忠感
應興雖在圍中至歳時伏臘專遣將士賫書取間道詣
永安酌獻諸陵李成知興不可動乃斂諸處攻圍兵於
山下駐積芻峙糧為乆守之計興潛遣將士夜出焚刼
营寨掩殺過洛水北十八里至三鄉鎮連戰克㨗自是
成大挫徑歸西京
　
　
　
　
　
　
　
　
　
　
　三朝北盟㑹編卷二百六
欽定四庫全書
　三朝北盟㑹編卷二百七
　　　　　　　　　　　　宋　徐夢莘　撰
　炎興下帙
　　起紹興十一年十二月二十九日癸巳盡其日
十二月二十九日癸巳岳飛死於大理寺獄中誅岳雲
張憲時岳飛在大理寺獄未肯招狀先是飛自郾陵回
軍也在一村寺中與王貴張憲董先王俊夜坐移時不
語忽大聲曰天下事竟如何衆皆不敢應唯憲徐言曰
在相公處置耳既退俊握先及貴手曰太尉太尉聞適
來相公之言及張太尉之對否先與貴曰然及俊告飛
使子雲通書軍中事因言郾陵路中之語追先赴行在
秦檜與先曰止是有一句言語要爾為證證了只今日
便可出仍差大理官二人送先赴大理寺並命證畢就
今日摘出繇是先下大理寺對吏即伏吏問飛飛猶不
伏有獄子事飛甚謹至是獄子倚門斜立無恭謹之狀
飛異之獄子忽然而言曰我平生以岳飛為忠臣故伏
侍甚謹不敢少慢今乃逆臣耳飛聞之請問其故獄子
曰君臣不可疑疑則為亂故君疑臣則誅臣疑君則反
若臣疑於君不反復為君疑而誅之若君疑於臣而不
誅則復疑於君而必反君今疑臣矣故送下棘寺豈有
復出之理死故無疑矣少保若不死出獄則復疑於君
安得不反反既明甚此所以為誅也飛感動仰天移時
索筆書押獄子復事之恭謹如初癸巳飛死於獄中梟
其首市人聞之悽愴有墮涙者其子雲及憲皆棄市初
獄成大理寺丞李若朴何彦由謂飛罪當徒二年白於
大理卿周三畏三畏是日遂白於中丞万俟禼禼不應
三畏曰曲當依法二畏豈惜大理卿耶有王輔者投書
於秦檜具言飛反狀已明檜以書付獄禼卒致飛於死
既而禼彈若樸以其兄若虚嘗為飛幕中㕘議故欲黨
庇之耳彦由附㑹樸是時若虚在宣州乃送徽州羈管
而若樸彦由皆罷出飛執兵權之日遣使臣王忠臣往
楚州韓世忠處下書得回書欲歸臨行世忠囑之曰傳
語岳宣撫宣撫有結髪之妻見在此中嫁作一擁押之
妻可差人來取之忠回密報飛以世忠語飛且曰履氷
渡河之日留臣妻侍老母今妻兩經更嫁臣切骨恨之
已差人送錢五百貫以助其不足恐天下不知其由也
　岳侯傳曰侯名飛字鵬舉相州人也少為韓魏公家
庄客耕種為生於靖康末聞張所為河中招討侯遂投
軍往三次方得見張所所觀侯才武特刺效用令帳前
使喚至建炎初王彦為張所前軍統制用侯為使臣王
彦行軍往太行山遇金人接戰侯遂勝奪馬數十匹并
擒托卜嘉頁嚕侯充前軍准備將至三年侯為王彦所
疑夤夜自引一軍千人投京城留守杜充充用侯出戰
數有竒功遂遷侯為中軍統制至三年春二月被擄將
張用王善領兵約五十萬衆叩京城留守杜充遣侯并
丁進桑仲馬臯等各統兵迎戰不終朝潰散張用王善
兵騎敗走陳州後金帥烏珠與侯軍連年拘戰侯兵勢
弱不如敵衆遂遭所潰隨杜充棄京城前往建康其時
在京居民已降金國内有劉經扈成戚方等諸將於建
康乘勢為亂刼掠州郡惟侯一軍秋毫無犯屯於宜興
縣官吏民戸皆懼所在棄走宜興縣投侯居止盖縁侯
軍整肅不令騷擾民庻有犯者並依軍法以此前後一
年收捕扈成戚方及斬劉經并留守司散殘官軍千餘
人復取建康招民安業四年常州太守林茂薦侯於朝
廷充通泰鎮撫使時賊首李成自呼李天王並馬通商
元等共提兵三十萬占據淮西淮南數州屯駐往來刼
掠朝廷差張俊充兩淮招討使統軍十萬與李成相距
縁李成兵鋭數戰未能獲勝張俊奏朝廷乞侯同王􁀙
陳思恭以本軍𨽻之李成遣偏將馬進領兵三十萬對
壘於洪州諸將不敢當其鋒張招討請侯議曰俊與李
成數戰不勝公有何見願求一計侯對曰某既䝉所問
不避僭越用兵者無他仁信智勇嚴五事不可不用也
有功重賞無功者重罰行令嚴者是也某雖不才乞為
先鋒與敵迎戰必可破之俊喜而許之選精兵三萬並
本部諸將拒馬進至玉隆觀大破進軍進走筠州侯領
兵殺之降其步軍五萬餘衆李成商元北走後又統衆
招降張用等兵數萬侯功第一改差充神武後軍統制
兼權邊鎮撫使至紹興二年又統本部軍馬前去湖南
接連廣界收捕曹成戰於道州大破其數萬加中衛大
夫武昌軍承宣使又復軍往潭州界収捕劉忠紹興三
年偽齊劉麟並四太子烏珠約兵三十萬衆併兵大舉
攻滁和通泰直抵揚州宣撫使韓世忠困於楚州侯聞
曰若得某在通泰豈懼烏珠劉麟收曹成劉忠萬事纔
畢再奏復收處州山賊侯遂先令人探察其賊首係彭
鐵大廖八姑王勝李洞天等約兵十餘萬山賊寨百餘
座侯將王萬㓂成徐慶首先破固石洞又遣王貴龎榮
張憲等分投領兵攻打賊寨兩月之間捉大小首領五
百餘人彭鐵大廖八姑王勝李洞天等作過賊首加鎮
南軍承宣使江西湖南置制使神武後軍統制偽齊劉
豫遣劉麟並大將李成等兵十萬衆占據均襄隨郢為
乆駐之計侯奉勅囬軍徑往漢上與李成戰於郢州遂
擒斬荆超成退走襄陽侯既克郢州復至襄陽成整兵
再戰又敗走鄧州侯進兵成棄鄧州走潁昌府侯三戰
復漢上六州加侯清逺軍節度使偽齊劉猊王爪角孔
彦舟李師雄商元等兵二十萬攻廬州委侯回軍解圍
侯先遣牛臯徐慶李山救應又㑹合劉錡與偽齊接戰
於廬州孔彦舟認是牛臯徐慶等兵至遂不戰起寨而
走回京師加侯鎮寧崇信軍節度使湖北京西路招信
使鼎州洞庭楊么鍾子儀等作亂據鼎澧潭等諸縣朝
廷遣王􁀙劉寳拜崔曽呉全等將兵七萬收捉湖賊戰
數不利再委侯同張俊督諸軍出征時賊勢甚鋭俊懼
曰此賊非易可圖欲侯明年與公討之侯謂丞相曰未
可若論來嵗賊勢大張以某所見不過旬日擒捉賊衆
俊見侯志勇驍雄於是從之俊往河南安撫司差任士
安王俊等領兵二萬與飛同共調發侯方欲料敵次第
委任士安王浚孫義等不禀前進為所敗侯急下令諸
將曰限三日不平楊么等賊定斬汝輩立功者重賞湖
賊楊么等曰吾聞岳宣撫領兵二十萬已入潭州鼎州
至今多日不見到來豈不詐也想任士安等懼吾佯言
岳軍至遂令楊欽黄佐領兵五萬前赴士安十里到金
橋山忽遇飛伏兵四合大破賊衆楊欽黄佐等見兵敗
走覩委是岳兵至楊欽等料不能敵乃降欽獻計曰楊
么可擒容欽令人報楊么今任士安兵敗因走又聞後
有救兵至吾兄急將士卒速來救欽擒士安等以除禍
根楊么聞之必自領兵前來相公多用伏兵捉楊么不
為難也遣牛臯傅選王綱等各領兵伏於道側楊么果
自領兵前來應援牛臯傅選王綱等伏兵發楊么得乘
舟走入水寨侯親臨大湖當卜山峻處隔水令人罵之
率衆搬運草木於水中賊营中聞罵聲争用磚瓦石抛
撃上流放草木為瓦石填平人騎往來並無阻隔侯遂
將兵衆長驅深入水寨擒楊么夏成鍾子儀等並斬之
殺降賊首周倫周亮張百遍等並戰舟百隻前後八日
平盪盡净加侯檢校太保行营都總管右䕶聖將軍紹
興六年加封為少師武定勝國軍節度使湖北京西路
宣撫使江夏駐劄時金帥烏珠與偽齊劉麟率大將賈
潭商元崔臯李成孔彦舟王爪角等尅鎮汝蔡商虢唐
鄧京西大有南下之意諸帥養安不進侯遣王貴董先
傅選等收兵騎二萬於唐州北楊牛蹄白石何家寨遇
婁偽賊衆李成王爪角王大㨗李序商元等共約十萬
迎戰自辰至申敵衆敗走連夜追兵遣至蔡州遂平縣
擒王大㨗李勤郭安李序等奪馬千餘匹降士卒三千
餘衆權暫屯北陽歇泊偽鎮汝軍總管薛亨馬汝翼等
兵五萬犯方城縣侯遣牛臯王綱以步卒八千往方城
東北二十里地名昭福偽總管薛亨數戰亨兵敗走牛
臯等追至和尚寨禽薛亨斬馬汝翼奪馬三百餘匹降
士卒千人屯方城偽西京竇留守統制郭徳魏汝弼施
富任安中等兵騎五萬犯鄧州界侯又遣張憲郝晸
楊再興共兵一萬前去迎敵至内鄉相拒二日憲與郝晸
楊再興議曰敵勢甚鋭以欺敵我以輕兵迎戰佯退敗
走敵見必來追我我即伏兵取勝衆曰善遂發兵於來
日早使輕兵迎戰佯敗走偽兵果來追伏兵發前後夾
擊禽郭徳施富奪馬五百餘匹降士卒千人魏汝弼收
殘軍趨歸洛陽侯自慮難獲㨗然金帥烏珠偽兵百萬
糧食數十里急雖難保又見諸路按兵不舉遂收軍復
戍鶚州將擒到偽大總管薛亨並郭徳等一十七人奪
到馬一千餘匹降卒五十餘人解押赴行在上赦薛亨
等賜銀絹并各人官資上更賜一官付侯軍中使喚時
秦檜當國方主和議忌侯申奏乞持母服棄軍權居江
州廬山檜遂舉張宗元為宣撫判官兼軍詔侯赴行在
加侯河南河北諸路招討使並湖北京西路宣撫使侯
方欲計議用兵有深入敵界北伐之意紹興八年秋九
月金使講和侯議奏曰不可與和縁金人素多譎詐國
事隙深何日可㤀臣乞整兵復三京陵寢事畢然後謀
河朔復取舊疆臣之願也臣受陛下深恩厚禄無一時
敢㤀因此與秦檜有隙紹興九年加開府儀同三司紹
興十年金帥烏珠来侵河南朝廷詔諸路再舉侯遣李
寳孫彦戰於曹州又周彦楊再興牛臯策應與李寳孫
彦合兵再戰大破金軍二十萬烏珠領潰兵走往汴京
侯又遣張憲傅選與韓常戰於潁昌常軍大敗退走陳
州求救烏珠侯遣牛臯徐慶崔虎王攔助張憲傅選與
烏珠韓常大戰於淮寧金軍敗走汴京張憲屯兵陳州
侯自屯郾城縣又遣王貴董先姚政馮賽岳雲等兵三
萬占據潁昌為乆駐之計又分兵攻戰諸州遣郝晸張
應韓清取鄭州孟邦傑劉政攻求安軍郝晸張應與孟
邦傑併兵攻戰河南府李成王勝等兵十餘萬敗走棄
洛陽歸懐孟梁興趙鬼火等軍戰綘州泌火縣敵退走
濟泹斬敵將阿布哈千戸貝勒烏珠并龍虎大王威武
將軍韓常兵十萬俱屯臨潁侯在郾城楊再興李璋將
騎軍三百為二隊至近臨潁遇烏珠大軍戰楊再興兵
王攔戰歿侯整搠軍馬連夜起發於次日早拂明至小
張橋離臨潁二十里下寨有探騎報曰夜來三更烏珠
并韓常將軍等人馬起寨退走前去汴京侯欲乘勢追
逐申奏朝廷曰臣聞漢有韓信項羽授首蜀有諸葛孔
明先主復興臣不才望比此乞與陛下深入敵境復取舊疆
報前日之恥伏望陛下察臣肝胆表臣精忠竭力以報
臣之願也表到秦檜大怒忌侯功髙常用間謀於上又
與張俊楊沂中謀乃遣臺官羅振奏兵㣲將少民困國
乏兵若深入豈不危也願陛下降詔且令班師將來兵
強將衆糧食得濟興師北征一舉可定雪恥未晚此萬
全之計時侯屯軍於潁昌府陳蔡汝州西京永安前不
能進後不能退忽一日詔書十三道令班師赴闕奏事
令諸路軍馬并回師侯承宣詔又不敢便行收兵恐烏
珠聞知斷我軍路故虚張其聲料買布帛造戰牌言進
兵北討烏珠使人聴探聞知侯有北討之意引兵夜遁
一百餘里我兵亦退四十五里裴城牛臯備戰時有人
報烏珠曰南家兵奔走已棄潁昌烏珠提兵復進侯軍
屯於蔡州時梁興在河北綘州尚未得知侯謂諸將曰
梁興見在河北與金人决戰退走翼城縣趙秉淵戰守
淮寧亦不知南歸侯遣李山史貴將兵救梁興趙秉淵
等回蔡州烏珠不敢進兵侯諸將軍人馬依次調發歸
江夏自將二千騎取潁昌入淮赴詔加侯樞密副使侯
曰所得諸郡一旦都休社稷江山難以中興乾坤世界
無由再復有人密報秦檜轉惡之
十一年大金約和上令議講和事便與不便侯奏曰金
人無故約和必探我國之虚實竊如從前正約和間併
兵盡舉張浚不能迎遏其軍大潰失離川陜烏珠韓常
重兵攻淮西是時韓世忠在楚州亦無所措遂求救於
朝廷後無旬日盡失淮楚退兵回住鎮江以拒江為阻
更無前進之意大概行軍無方畧料敵無知識賞罰不
明信令不行兵無鬭志是以戰之不克攻之不㧞則敗
之由也如臣提兵深入敵境潁昌之戰我兵大㨗敵衆
奔潰潛入汴京當時若得戮力齊心上下相副併兵一
舉大事可成今日烏珠見我班師有何懼而來約和豈
不偽詐據臣所見為害不見為利也秦檜與張俊楊沂
中共舉劉錡為江淮招討都督諸軍檜密遣王俊同王
貴等前去謀陷侯王俊王貴等觀望奏張憲岳雲欲謀
反等事俄將張憲岳雲杻械送大理寺根勘上聞驚駭
秦檜乞將張憲岳雲同證明其事是時侯尚不知良乆
秦檜密遣左右傳宣請相公畧到朝廷别聴聖㫖侯宣
詔即時將去却引到大理寺侯駭然曰吾何到此纔入
門到㕔下轎不見一人止見四面垂簾纔坐少時忽見
官吏數人向前云這裏不是相公坐處後面有中丞諸
相公畧來照對數事相公㸃頭吾與國家宣力今日到
此何也言罷隨獄吏前行至一處見張憲岳雲露頭赤
體各人杻械渾身盡皆血染痛苦呻吟又見羅振云王
俊王貴首張憲岳雲并侯反叛罪又前來云國家有何
虧負你三人都要反背侯向万俟禼羅振曰對天明誓
吾無所負於國家汝等既掌正法且不可損陷忠臣吾
到㝠府與汝等面對不休衆人聞説向羅振并御史中
丞万俟禼等曰相公既不反記得進天竺日壁上留題
曰寒門何載富貴乎衆人曰既出此題豈不是要反也
侯知衆人皆是秦檜門下既見不容理訴長吁一聲云
吾方知已落秦檜國賊之手使吾為國忠心一旦都休
道罷合眼任其拷掠案牘完備先將張憲岳雲處斬紹
興十年冬十一月二十七日侯中毒而卒塟於臨安菜
園内天下聞者無不垂淚下至三尺之童皆怨秦檜云
後紹興二十三年三月内有殿前司勇後軍施全將一
鍘刀伏於暗處檜回朝向前刺之為轎子所隔不中施
全依法賜死紹興三十年北兵入邉連年大舉上思曰
岳飛若在金軍豈容至此即時下令修廟宇云
　
　
　三朝北盟㑹編卷二百七
欽定四庫全書
　三朝北盟㑹編卷二百八
　　　　　　　　　　　　宋　徐夢莘　撰
　炎興下帙
　　起紹興十一年十二月二十九日癸巳盡十二年
　　八月
林泉野記飛相州人為韓魏公家佃户靖康末張所招
討河北飛投入效用建炎初所都統制王彦以飛為將
從彦與金人戰太行累立功後彦疑忌飛才乃率其衆
降京城留守杜充為統制三年賊張用王善擾京師充
遣飛及丁進桑仲破之充後建康叛歸金諸將扈成戚
方皆反惟飛一軍屯於宜興時常州吏民避居縣中者
甚衆頼飛而全四年至湖北以衆𨽻張俊薦諸朝除通
泰招撫使戰敗金衆紹興初命飛聴江淮招討張俊以
拒李成成將馬進來約戰飛請為軍鋒擊破進於洪州
玉隆觀追至筠州蘄州頻勝飛功最又擊降張遇衆五
萬授神武右軍副統制二年破曹成於道州平處州山
賊數萬來朝加鎮南軍承宣使江西制置使神武後軍
統制四年劉豫將李成冦京西飛復敗之郢州進復襄
陽鄧隨唐等州又復潁昌遷招逺軍節度使湖北襄陽
制置使豫欲攻廬州飛遣統制牛臯徐慶㑹劉錡軍擊
敗豫衆五年改鎮寧軍節度使往鼎州討湖賊楊么么
黨楊欽有衆數十萬拒命㑹有詔召都督張浚防秋欲
侯再舉乃出一小圖指示浚攻賊出入之要請除來往
之程期以八日擒賊浚從其言先是湖南統制任士安
王浚郝晸等不禀王師慶命故屢至敗飛至鞭士安及
孫議使先鉗賊告曰三日不能平賊皆斬初揚言岳太
尉兵二十萬至矣賊見士安等衆少併兵來戰飛俟其
困率大兵四面伏發賊衆殱盡奪舟入據水寨欽等窘
服相率出降餘衆尚數萬飛杖欽等各一百遣回乘其
被杖未及為計夜襲其營殺戮甚衆俘欽還唯夏誠一
寨背山三面臨湖恃險不下飛親臨測水淺處遣善罵
者三千人隔水罵賊賊争擲瓦石以擊之飛先令人伐
草木投之上流瓦石遇草相積壓良乆淤塞可涉遂長
驅進擒其衆湖南平止八日加檢校少保以其軍為行
營右䕶軍六年加檢校少傅武勝定國軍節度使湖北
京西宣撫使征劉豫充鎮汝軍商虢州西京長水縣慨
然有清中原之志而諸將養冦不進飛乃退軍鄂州統
制王貴敗豫軍於商州等處七年進太尉與宰相張浚
議事不合乞持母服居江州廬山浚命張宗元為宣撫
判官撫其衆詔飛赴行在喻遣還軍八年入朝與宰相
秦檜議和不叶九年加開府儀同三司十年金敗盟飛
遣統制李寳孫彦敗之曹州及宛亭縣進少保河南北
路招討使寳又敗金於宛亭牛臯敗之京西又敗之河
上張憲復潁昌府陳州董先姚政敗之潁昌將楊成復
鄭州統制孟邦傑復永安張憲韓清敗之河南府蔣
遇復河南府南城軍將梁興董榮敗之絳州曲垣縣孟
州王屋縣濟源縣等處飛再破烏珠於偃城縣殺其將
鄂爾多貝勒張憲敗之臨潁縣王貴姚政敗烏珠潁昌
張憲傅選冦成敗之臨潁飛乘勢欲深入而秦檜議和
累詔班師乃還尋失所復州縣梁興又敗之絳州翼縣
趙秉淵敗之淮寧府既而金取濠州檜忌飛乃罷其兵
除樞密副使未㡬同張俊往楚州䕶韓世忠軍歸鎮江
時檜與俊楊沂中譖罷劉錡飛乞還其兵不允飛子雲
帶御器械檜諷臣僚言飛不㧞淮西事以少保武勝定
國軍節度醴泉觀使罷頃之統制張憲謀亂冀朝廷還
飛而已為副統制王俊發其奸張俊亦以為言檜日譖
飛令雲作書與憲下飛大理寺命御史中丞万俟禼訊
鞫歸罪雲憲坐斬並賜飛死年三十九妻子遷嶺外天
下寃之飛畧知書傳禮士恤民所至秋毫無犯民不知
兵　金人元帥第四書書曰冬深想惟動履萬福今月
十一日使來伏承手劄且聞事大之勤良可嘉尚所進
誓表即時津發赴闕今兹大事已定然而其間有一二
未合者須至塵凂表云比又見行發遣北來三十五人
止是近日因渡淮樵牧偶被掠者殊非昔年逃亡被兵
火隔絶之人恐是有司姑徇人情尚為濡滯也審議使
副蕭毅等在江南時已䝉定論據諸路所有北人各於
逐處沿邉州城就近交割望早為應所論盡數發遣過
界唐鄧二州已想差官趂此月下旬到彼已備交割外
據陜西地界其間或有犬牙相攙處亦請依元約於明
年正月下旬差官與本朝合干人員至鳯翔府會合以
慿同去行路至日别有計議自今日以徃既盟之後固
當使民各安其業已遣濠州楚州昭信旴𣅿等縣新歸
附户口數千遣其家貲並復本土外有未曾發遣人數
皆已盡付去人應江南商賈隔在淮以北者已指揮所
屬刷㑹侯供到人數亦便發歸所有海州泗州連水軍
今嵗流移在南百姓比及新正竊望發過淮北庻不廢
一年耕作之計惟閣下裁之所有淮上大軍使至日諸
道班還昨以呉璘竊窺闗陜以此右副元帥提兵鎮撫
亦專人使之斂退恐欲聞知時寒竊冀鈞重專此布聞
不宣　朝廷荅書某啓季冬極寒伏惟鈞候啟居萬福
整軍安民悉賴全徳特承恵白佩荷記存垂諭大事已
定若非國公以生靈為念他人豈能辦此天下幸甚所取北
人敢不如命今就近先次津發耶律溫等餘當節次發
遣唐鄧二州已遣尚書莫將侍郎周聿於此月十一日
星夜前去交割陜西地界亦已差樞密都承㫖鄭剛中
同宣撫官前去趂明年正月下旬許議海州泗州連水
在南百姓見今根刷發過淮北先䝉遣還濠州楚州昭
信旴𣅿等縣户口又許根刷應江南商賈隔在淮北者
亦便發歸卑情豈勝感激恐遣人在路遲滯今專發書
計㑹泗州差走馬傳到府下伏冀向春氣候淑和竊望
倍保鈞重不宣　金人改皇統元年
紹興十二年正月樞宻使張俊還行在　張俊出視師
回到行在力辭本兵章凡四上上遣近侍數留益確俊
乃復視事　割泗唐鄧商州入于金國　和議既定畫
淮河中流為界故泗州與唐鄧商州皆係割還金人之
地遣工部尚書莫將刑部侍郎周聿往京西割地是時
邵隆在商州始終幾十年披荆榛瓦礫以為制招徠離
散皆得其心自金人敗盟之後屢與金人戰雖常暫棄
其城俄即収復終不肯離舍而去至是割付金人隆常
怏怏不已
十六日庚戌知鎮江府劉子羽復徽猷閣待制　和浹
上書辨岳飛之寃編管袁州和浹字巨源汾州人知書
通春秋左氏傳有識性不喜詭隨好直言岳飛以賔客
待之飛死浹上書辯飛之寃事下中書秦檜怒送袁州
編管袁官吏以浹取怒時相全不少假監繫甚嚴浹不
堪之
二月樞密行府參議官史愿加敷文閣待制史愿字仲
參燕人先歸朝而來也　楊沂中賜名字存中
三月一日丁未鄂州駐劄御前諸軍統制王貴罷為特
添差福建路馬歩軍副都總管福州駐劄　侍御親軍
都虞候雄武軍承宣使御前統制闗師古卒田師中加
殿前都虞候為鄂州駐劄御前諸軍都統制張俊力薦
田師中除殿前都虞候鄂州駐劄御前軍都統制以統
岳飛之軍軍中初不服統制傅選李山郭靑輩往往乞
罷去撫諭乆之稍定師中專務結托内侍以為内助故
能乆其權
十三日壬子工部尚書莫將刑部侍郎周聿自京西割
地回　朝廷與金人元帥書書曰某啓即日春和伏惟
鈞候起居萬福某前日遣人付泗州上狀續次津發耶
律溫今必皆達府下近據邉界申報合具咨禀鄧界上
縁李驃騎將甲軍到來民方不知多有驚移陜西隴城
寨將官王吉領兵馬於治坊鎮等處打刼孳畜驅擄户
口殺害人民致使相近去處皆不安帖竊慮引惹生事
致傷和好敢望嚴賜約束實為幸甚兼告指揮泗州今
後遇有書信即為收接發納庻得情懇即達不致留滯
向煖竊冀倍深鈞重不宣
四月孟忠厚王次翁迎䕶梓宫奉迎皇太后金人許還
徽宗皇帝寧德皇后梓宫及皇太后皇后遣孟忠厚王
次翁往迎之以丁禩為提舉一行事務
五月三日沈昭逺假禮部尚書為賀大金生辰國信使
王公亮假保信軍承宣使副之　簽書樞密院事何鑄
罷提舉臨安府洞宵宫　金人元帥第六書書曰少意
重有奉聞今來國朝既推異恩許成江南和議大計普
天率土皆欲使其安樂故其間士夫三兩人尚論列據
張中孚節使及弟中彦鄭億年資政各係汴梁及陜右
人民早歳朝廷皆常委以近上職任與餘人不同今逐
家親族及居地物産俱在本鄉此三人者幸曽指揮并
隨行家眷起發前來團聚復業兼張孝純儀同杜充儀
同早年各居外臺相輔之任今張既請老而杜亦物故
然二家子弟親屬皆有留河南者及宇文虚中銀青係
是先朝特㫖更不遣還自後已經任使到今多嵗並去
嵗濠梁之破守臣王進既已貸其生命縁世居(闕/)州見
有親族在此則其妻子亦當從之聚首已上數家并望
早賜一就津發外據昨復疆時汴梁留守孟庾陳州太
守李正民及有畢良使者比審議使蕭毅等回具言江
南嘗詢訪此人今并委沿邉官司發遣前去所貴南北
之人無不均被徳澤仰副皇上聖人使無一夫不獲其
所之意諒惟洞察此懐悉為施行幸甚　朝廷答書書
曰啟上太傅左丞相都元帥領省鈞座即日極暑伏惟
鈞候萬福區區不勝瞻仰近何鑄等回伏䝉還枉鈞翰
副以甲馬厚幣豈勝珍感又承傳諭鈞意所以存撫有
加及仲鑄等往回種種照恤但深感佩書中首䝉諭及
疆域非不在慮皆久有望於上國者自非仁厚特留矜念
何以及此論早發遣北人過界敢不承禀但中間嘗以
北人畏罪之意如聞欲得上國降一赦罪文字使之釋
然無疑徑即發遣免致疑難及諭唐鄧二州交割官所
説原約多有不同亦不經再三持論又不告而去已追
原差官根問從差官根問前去只要仔細持論今承來
諭顯是原差官商量未盡今當如鈞意唯是烏凌阿尚書
與鄭剛中公畫陜西地界和尚原方山原兩處依舊保
守今畫圖兩本用硃紅擬畫一本納呈乞降下烏凌阿尚
書照使縱有少侵劉某曽占地界去處止是欲與川路
少留藩籬以安彼中人心亦乞經乆實荷大賜其一本
降與鄭剛中遵用伏乞鈞照又諭發遣張中孚及其弟中
彦并張孝純宇文虚中王進等家屬謹當一一依禀為
各人居處逺近不同已令所在津遣候到即發去次惟
杜充家口自充離江南之後其家分散乆經歳月親故
絶少難根刷鄭億年雖係汴京人但億年幼自上國來
時稱魯公恩造放歸今親加體問更不願前去其母亦
以此中親眷不少只欲留此養老誠出懇切供到親書
狀繳納想䝉情察也餘曲折已一面照應行遣暑次時
唯冀倍保鈞重謹奉啟不宣
六月四日乙丑鎮西軍節度副使吳璘來朝
十一日壬申王庻責授嚮徳軍節度使道州安置王庻
落職居於江州秦檜猶怨其異己不附和議令臣僚言
其在江州占奪百姓田宅故責授嚮徳軍節度副使道
州安置　莫將周聿各降兩官莫將周聿主割地不親
往界首各降兩官　金人放東京留守孟庾知陳州李
正民還朝孟庾掌東京鑰一旦失節附於金人及和議
已定上以書請放庾還金人放庾及徽猷閣待制知陳
州李正民皆還朝於是畢良史父子亦得歸良史字少
董蔡州人畧知書傳喜學粗得晉人筆法少遊京師以
買賣古器書畫之屬出入貴人之門當時謂之畢償賣
遭兵火後僑寓於興國軍江西漕運蔣傑喜其辯慧資
給令赴行在遂以古器書畫之説動諸内侍内侍皆喜
之上方搜訪古器書畫之屬恨未有辨其真偽者得良
史甚恱月給俸五十千仍令内侍延請為門客又得束
修百餘千良史月得錢幾二百千而食客滿門隨有輒
盡當時號為窮孟嘗有姓畢人向得文資恩澤無宗族
承受良史邂逅得之補文學既得三京地即擬官就禄
於新復之地留守司俾權知東明縣良史到縣及搜求
京城亂後遺棄古器書畫古今骨董買而藏之㑹金人
敗盟良史無用心乃從學解春秋及復得還歸遂盡載
所有骨董而到行在上大喜於是以解春秋改京秩自
此人號良史為畢骨董　朝廷又書書曰某啟季夏極
熱伏惟某官鈞候萬福何鑄還所䝉恵近已草畧修報
伏䝉上國曲軫仁慈悉從所請深念恩徳實自國公特
留鈞意力賜贊成區區銘感何有窮已比覩泗州闗報
備坐指揮送䕶一行人使等約七月來過界聞令鼓舞
舉國之幸已取八月間遣使報謝闕下敢先次奏知有
新茶五百斤聊以將意便中未能多致竊幸笑留餘續
上次不宣
二十八日己丑翟宗卒
二十九日庚寅御前統制傅選為殿前司副統制
八月金人元帥第七書書曰皇統二年一日皇叔太傅
尚書左丞相兼侍中監修國史都元帥領行臺尚書省
事近者叠䝉恵音備悉勤意即日秋凉想惟候履安和
承諭遣報謝人使已聞朝廷并唐鄧二州至亦再遣官
交割去訖外昨來計議分畫陜地界縁時盡知彼處地
界逺近曽言候大事議定各差官仔細檢視臨時從宜
施行回辱示報凡事已遵來命差官前去仍約定至彼
期限遂即令行臺刑部尚書烏凌阿贊謨守等同往交
割仍丁寕戒諭據陜西諸路疆土並合交收縁照鳯成
階佑四州於彼切近若行盡取或有不便其四州之地
更不交割如兩界地形犬牙相侵各有合要去處仰從
宜相度施行續據本官等申至彼相度得大散闗合屬
本朝於闗外立為界首除將上件泗州與江南外應陜
西之地並行交割便於立定界却得鄭剛中等公文稱
來時只指揮檢視商量難便一面分付已具申稟别行
移報又據烏凌阿贊謨申三月内鄭剛中公文坐奉指
揮照吳玠劉某所管地界分畫内商州秦州不是吳玠
原管地方合自逐州以南呉玠原管界至分畫其餘和
尚原方山原兩處不係劉某所管地方遵依元降指揮
保守為此於何鑄等回時已令達意令於大散闗西正
南立為界首承今書已前據烏凌阿贊謨申鄭剛中五月
中公文稱和尚原方堂堡秦州等已承指揮許交割乞
差官前來分畫外商州已具申審其間却説以龍門闗
為界至今承來書與前鄭剛中狀内所報亦又不同所
云縱有少侵劉某曽占舊界止是欲與川路留少藩籬
以安彼中人心契勘彼間地界已前布聞何煩再三别
有改議若謂欲為藩籬以安人心乃是無故輒有疑惑
豈原約也竊冀早為指揮所司交割施行所謂商州一
處來書並不謂遷延到今尤未了當亦請依原約催促
施行又近據沿邉官司申有舊係淮北人民在南方者
思鄉前來縁恐其人在南地别有罪犯逃避過淮南以
不行勘㑹便行一例收受曽經指揮仰問當來歴因依
移文對境州軍仔細勘合却縁逐處稱别無奉到指揮
不肯收接文字深詳此事已經計議並誓表盟淮北之
人有願歸鄉者更不禁約盖兩國和好務在安濟生靈
告以此意便行開諭使上下曉然則有司奉行自無疑
難豈有不接文字之理即日到此之人雖是淮北鄉貫
合得歸業縁彼處不曽明有指揮遂使逃竄於理不應
請為指揮有司出榜曉諭應淮北人數願歸鄉者許其
自陳及今後沿邉取㑹文字仰合屬官司依應收接契
勘回報以稱通和之義及來書内有北人畏罪之説欲
得朝廷赦罪文字使之釋然無疑據前此雖曽發到北
人止有數十人小民其餘並作有剳禄姓名之人都未
見發遣檢凖今年二月二十四日赦罪書自來亡命沒
在江南人等見行理索節次發遣來到並行釋罪其官
員百姓軍人等並復舊已有上件寛貸明文今將赦書
内一項全備抄録前去請以此曉諭應在彼北人遍令
省㑹早與發遣自可安心來歸尚何疑哉所附到鄭億
年申狀尋具奏聞准奉聖㫖為已經放還只令在彼居
住外有杜充家口雖曾離散其原住州縣官司并從來
親屬一行人等豈應全不知得次第去處今國家大議
既定欲人人咸獲其便理合使其骨肉團聚并張中孚
兄弟張孝純宇文虚中王進等家屬諸處津遣今有數
月計此合到應催趂亦就早令到來閣下留意既賜新
茶極媿荷餘冀順加保嗇傳奉復問不宣　朝廷答書
書曰某啟即日秋凉伏惟某官鈞候萬福等使來辱恵
問感荷契爱垂諭上國講修和好開示大信含生䝉福
遐邇同之此敝邑之幸也叙謝之誠言不能盡竊聞元
帥府自班師之後每嘗丁寧諸路帥守應防把兵官吏
人等咸使仰體徳意謹守封疆不得生事如此處置則
天下舉安深合古訓四海之内孰不欽服又聞近日諸
處申達北界人馬無故侵掠及謀畫出入至於收納叛
人強奪鞍馬又縱羣冦攻縣道殺官吏驅擄人畜焚毁
舍屋及假裝飾以草賊為名公然犯界驚擾百姓逺煩
開諭不勝駭愕雖是聴聞未及已䝉矜恕然邉吏妄作
不遵約束甚不稱某畏天事大之誠意也已備録所示
付四川宣撫鄭剛中刷根南來人馬依准交割與對境
州軍取收管公文仍戒沿邉諸路不得令人過界刼掠
收接南投人馬令出榜界上曉諭庻得疆塲安静人民
樂業信義誠篤垂裕無窮少副來誨老母還歸知恩有
自已就報謝使副賫書信布叙前書所論陜西地界亦
已别修報書向寒竊冀倍保鈞重不宣
　
　
　
　
　
　
　
　
　
　
　三朝北盟㑹編卷二百八
欽定四庫全書
　三朝北盟㑹編卷二百九
　　　　　　　　　　　　宋　徐夢莘　撰
　炎興下帙
　　起紹興十二年八月十日庚午盡其日
十日庚午王庶卒王庶安置在道州以疾卒諸子扶䕶
歸江州親舊迎見之其子之荀之奇撫柩而哭曰秦檜
秦檜此讐必報親舊皆掩其口仍髙聲大呌以混其語
有學院子甯偉在側聞之而喜謂可以持王氏矣庻嘗
自號當叟又或問當叟之意如何庶曰吾之所為皆合
其宜不尚失當故號當叟有詩文遺藁若干卷名曰當
叟集藏於家林泉野記王庶字子尚鞏州人進士登第
宣和末為陜西轉運使奏計在京聞金人入邉乃見宰
相白時中李邦彦請急詔种師道為大將軍朝廷是之建
炎初直龍圖閣鄜延路經畧使知延安府二年加右文
殿修撰陜西五路制置使金圍權州庶赴援檄曲端策
應不至敵知情徑攻延安城潰庶奔於端端囚之於軍
久乃釋去後張浚宣撫川陜用庶為㕘謀又命庻知興
元因譖殺端自是西人解體浚敗於富平遂失五路庶
後知荆南政貪酷紹興七年趙鼎以庶知兵欲用之召
為兵部侍郎八年遷尚書又除樞密副使時主管殿前
司楊沂中誣統制官吳錫下大理寺庶明其寃得釋俄
被命往沿路察州縣不職者驕暴傲忽將士咸怨及還
朝廷方議和庻不以為然乞去以資政殿學士知潭州
兼湖南安撫制置大使秦檜諷臣僚言庻及劉大中沮
撓和議落職放罷九年除端明殿學士臣僚承檜風㫖
復有言遂奪所授十二年臣僚再言庶居潭州占民田
宅責授嚮德軍節度副使道州安置卒於貶所　王庶家集
定傾論一論節槩天下之士自墮於茍媮委靡不振之
地為日乆矣士夫之志忠義者方國家閒暇時招之不
來麾之不去奸臣賊子聞其風聲已自胆落是以能消
禍亂於未萌破奸宄於未作不幸國家有緩急安危之
變則仗節死義捐身䘮家而無恨故名節之士乃治世
之膏粱而亂世之藥石也昔戰國之士如伍員之於呉
以父兄之讐怨於楚之君臣義不戴天卒能破楚入郢
鞭平王之墓自古今觀之凛凜然猶有生氣使後世之
士皆如伍員之忠則國家之恥何患乎不刷君父之讐
何患乎不報哉伏以靖康之禍自古所無宜有志之士
投劔於碣石之墟收血於涿易之野先洗本朝無窮之
憤而求於古人忠義者寥寥無聞焉豈豪傑不世出之
士伏於巖穴草野湮鬱而不振與朝廷之上所以振㧞
招徠之者未盡其道歟區區謏聞竊疑於此故敢以言
伏幸垂察一論襄漢伏以自東晉至於梁陳國於吳越
者皆以江淮為境地勢平衍無大山深谷以為限蔽據
江淮之上流屯兵宿將以為巨鎮其地有三曰襄陽曰
武昌曰九江地當孔道必得其人而後能守在東晉世
如陶侃庾亮之徒相與戮力以捍蔽一方北方之兵睢
盱熟視而不敢南渡者以地利所在勢當然也伏見鑾
輿駐蹕杭越其以江淮為境者與古無異而兵衛所在
復加二焉曰建康丹陽雖當冦竊發而旋即平定人民
之富十纔減三獨有襄陽武昌九江三郡乆為盜墟城
邑殘破百姓屠戮十不存一今雖建帥宿兵而財用殫
竭倉廪空乏雖使陶侃庾亮之將馳騁其間未能保
一日之安也夫用兵之要在於審知彼己以守猶不足
何以言攻違此二者而求成功難矣興復之端其要在
此伏望垂察一論詔令要切臣惟國家方撥亂反正號
令所行務於審諦而得情使卓然見吾威福設施所向
以推服其心則奸雄不敢萌惡為善者不敢不勉賢於
誅罰用兵逺矣光武皇帝賜河西之詔勉以齊晉輔周
之功而戒以尉佗制七郡之計竇融等以為天子明見
萬里之外網羅張立之情益懐忠欵唐武宗討澤潞恐
河北諸鎮為唇齒詔王元達勿為子孫之謀猶存輔車
之勢以破其疑元達等惶恐奉詔㫖親率兵出討卒以
有功臣願陛下懸日月之明發雷霆之令臨照逺邇使
制詔所及切其機要消患折難於未兆未形之中則中
興之業寔為有力此自古明聖之主駕馭英雄之術也
一論湖賊臣聞為國之道譬之用藥以治病國有先後
之勢而疾有緩急之殊所以斟酌救療不可不察也伏
惟國家今日之患金為大敵賊為次金人頻年用師殺
伐相當吾雖衆散失地彼亦不能乘時攻取非力不能
顧亦有所牽爾而金未可卒滅國家必自固而後可以
有功患雖大圖之不可速比之於身風痺之疾也楊么
之賊名㣲衆寡據湖山之險路阻吳蜀之通流跳梁不
息或招外援此其患在心腹圖之不可不急比於身咽
喉之疾也治之之道當在所先然咽喉之要切皮膚之
輕脆欲以針砭為治則恐有傷手之危欲以藥石為治
則恐有不及之悔前日元樞之招誘王􁀙之入討是有
傷手藥石之禍矣使北人間諜知吾有此内患脫或投
隙送死相與牽連豈不大可畏哉然則捨此二者將無
所施乎臣愚不自料常抒愚計第恐大臣已有勝筭倘
或博採願有所陳但兵家詭道難於布露當俟面奏一
論行法臣竊惟人主威權之出至於殺戮事闗軍政儻
罪狀明白案效詳審既已明析當斷以宸慮守之不移
不可奪於好惡使逺近窺測有掠美避謗之迹失忠誠
之心啟讒佞之口動揺國是此利害有不勝言者請借
古以論之彭越為漢功臣相與滅秦滅楚勲業甚著割
符為王爵位尊盛一召兵不至以是為罪因以誅死欒
布求殺身明其罪終以不赦王恢説武帝伏兵馬邑以
誘單于尉使迎降因得脫去而武帝罪其不能追獲以
慰士大夫心雖太后為言卒不得免二主持法無所縱
貸而國勢尊崇四方拱伏此不奪之效也僕固懐恩晚
節桀逆至引吐畨擾敗唐室而代宗隐忍為諱不言其
反李懐光助朱泚成奉天之亂倚兵自固德宗優容迫
於臣下之請誅伐不行而(闕/)寵俄増及大厯終身逃難
屢至危廹正元姑息昏黙為治頻於困辱此掠美避謗
執法不堅之效也諸葛亮街亭之敗馬謖為前鋒坐違
節度捨水上山耳亮涕泣行誅以為法不可不明郤克
伐齊韓厥將上軍將斬人獻子馳將救之聞既斬之矣
使速以徇告其僕曰吾以分謗也夫以人臣用師猶確
守斷行不移矧欲復中興之業乎伏望覽唐虞四主之
得失察奸雄之情態不可狎玩以成咎悔不勝幸甚一
論先後計筭臣聞帝王興事造業必規模素定故先後
緩急之序咸當其宜譬理亂絲得其端緒則條不紊神
功茂烈次第而成未聞廟筭不立事至輒應首尾搶攘
能底於治者也臣未敢妄論逺古取其切於事者句踐
棲於㑹稽所以報吳者可謂難矣觀其規模則外用范
蠡内用大夫種不惜子女玉帛以蠱夫差之心不憚卑
身勞心以結越人之愛生聚教誨外示㣲弱卒得黄池
之隙一舉而滅之秦孝公介居西戎所以圖天下亦可
謂難矣觀其規模則用商鞅開阡陌强公室杜私門見
利出攻諸侯割地而請盟敗從約開闗延敵六國之師
逡巡瓦解無亡矢遺鏃之害而天下疲矣方其揆事圖
策固已得於𡨕㝠之中是以訖其成功曽不出於規模
之内臣愚不識大計伏見頻年數易將相用兵制敵初
無成筭輕動則喪師退守則失地臨機倉卒非陛下中
興之本也當今陛下孜孜聴納帷幄之議必能上啟宸
心不知國家規模果何所在欲如勾踐隠忍以俟隙復
讐乎欲如秦孝公強兵富國鞭笞六國乎若聖慮已定
臣願陛下擇一二同心之臣責其功效假以歳月必有
所成若聖慮未决則宜博詢賢智使廟筭先成然後兵
不再出而亂可定矣臣不勝惓惓惟陛下裁擇一論賞
罰臣聞馭臣下惟在賞罰賞當則功勸罰當則罪服至
於擾攘之時此柄尤不可不謹故傳曰信賞必罰盖賞
罰為示信之表君行賞既不妄臣受賞則不疑然後可
以立功立事矣漢髙帝當逐鹿之世賞罰以勸智勇挾
數用術不專以信故韓信彭越英布剖符受封徃往連
城數十一日安定使有自疑強大不當得之心亂者踵
作終不以保世祖中興較功計勞最為謹審封爵之行
纔不過數縣君臣相親以誠故建武之元上下安享身
見太平二者不可不察也伏見比年以來國步艱難羣
臣效功朝廷急於平定爵賞封拜失於濃厚正任防禦
承宣節度所在輒有文吏如中奉大夫皆縁軍功不限
員數爵賞所以勵世磨鈍恐不當如此愚者茍得為心
貪婪不已無復激勸傑猾者較功揣已豈無不自信之
心乎太祖皇帝以郭進守山西十年官不過引進使曹
彬取南唐一國逮京闕止云幹當江南公事回上不以
過賞恐臣下長其驕盈之禍下不以虚誇事上以成謙
遜之福要在相與以誠是為萬世法伏望陛下審信賞
必罰之㫖覽髙祖光武之得失觀藝祖君臣之推誠以圖
興復之功天下幸甚一論行法臣竊惟法令者立國之
大本人主之至權陛下所以坐致六合撥亂興業之具
也近者朝廷以四方未平務從含貸督察之政絶仁厚
之恩廣而臣下不知浸成驕慢握兵之臣瞋目抵掌坐
作聲勢殺生廢置不拘憲章法令不行於軍旅矣詔書
之所舉明赦令之所蕩滌夤縁私意沮格不用法令不
行於方岳矣召之不肯至令之不肯聽使奸回縱而窺
測㡬何而不凌遲臣竊惟陛下宵旰勤勞講求治要固
欲永清四海混一區宇復祖宗配天之業而法令之出
近不行於域内非尊主抑臣陛下憂勤之本意也議者
或謂朝廷當含垢匿瑕以收一旦之用又謂朝廷不宜
輕自動揺以失人心是皆不然唐徳宗姑息藩鎮而叛
者四起及至憲宗剛明果斷卒以削平僭亂若謂含垢
可以收其用則徳宗不宜有倔強之臣動揺可以失人
心則憲宗不宜有興復之效此陛下聪明可以洞見矧
朝廷承列聖在天下之徳四海謳吟之願何求而不可
哉易曰渙汗其大號汗出而不返者也明王者號令有
行而無返伏望陛下明勅中外執憲之臣振爾條綱或
強梗恣睢如前所陳者寘之嚴科如是則可以激忠義
之推折奸雄之漸國勢日隆大業可成矣精神不強雖
良醫不能以愈疾法令不立雖聖人不能以致治惟陛
下留神省察一論虚實用度臣聞與治同道罔不興與
亂同事㒺不亡古今不易之理也然所謂與治同道者
不過乎務農力本勝殘去殺而已所謂與亂同事者不
過乎咈人從已數賦疾征而已今天下自經兵火土地
所存十無三四農耕所收十無二三吳蜀屯兵十有七
八因功被賞文武官資數倍平日以十有三四之土地
十有二三之耕收供十有六七之軍旅數倍平日之官
資雖使天雨鬼輸無有得足一有凶歉何以支持以此
治道求為中興孟子所謂非徒無益而又害之也臣願
陛下長慮却顧改絃更張坐薪嘗胆以圖興復無茍目
前坐費日用循致噬臍之悔天下幸甚
　
　
　
　
　三朝北盟㑹編卷二百九
欽定四庫全書
　三朝北盟㑹編卷二百十
　　　　　　　　　　　　宋　徐夢莘　撰
　炎興下帙
　　起紹興十二年八月十日庚午盡其日
一論敵強弱臣聞楚王舉兵以討於陳曰將定而國陳
人聽命復遂縣之繼又誘蔡侯執之以歸叔向曰失信
而再克必受其咎弗能乆矣桀克有緡以喪其國紂滅
東呉而隕其身楚小位下而亟暴於二王能無咎乎天
假助不善非祚之也必厚其凶徳而降之罰臣觀金人
瀕海之國語言不通邈在要荒之外乘二國奸弊突然
而興所至輒克縱毒長惡惟利是嗜雖五季之亂亦莫
甚於此又無長計逺慮以撫其遺民仁人君子以謀其
社稷四邉所用皆鄙夫餓𨽻心既患失事多曲從剥膚
搥髓例以為能天意為何人心為何今僥倖立國十有
餘年一星終矣其禍機漸萌所以近嵗旁塞出沒皆叛
卒流人大帥輩寂無所聞豈徒二太子羅索等數人零
落殆盡其餘盤固牙結自相睥睨理勢然也獨尼堪竊
有其權土地濶逺金玉子女盈積怙勢恃權自以為萬
全之業無復可憂古之立國如漢髙祖唐太宗最為英
主陸賈言不可馬上治魏徴疏十漸以正其失矧金國
君臣萬萬計不出此其事夥民衆兩倍於彼乎陛下欲
雪大恥圖中興正在今日當焦勞克己虚心聴納雖休
勿休日甚一日人才不必盡賢能也顧其謀王體斷國
論者隨宜任用何如耳將帥不必盡驍勇也顧其秉節
鉞操兵權者指揮方畧如何耳百姓不必姑息也顧其
主漕計持刑獄者風化如何耳三者既修在朝者賢材
任用在軍者上下秉節在野者四民安業如此則國日
治兵日強民日富武王之克商髙祖之滅楚不過用此
矧彼烏合無紀之師其有不亡者哉古語有之上䇿莫
如自治正今日之急務也伏惟少軫聖慮天下幸甚一
論圖治臣聞唐太宗撥亂之主也既即大位魏徴勸行
仁義及以十漸譏之太宗嘗力行其言卒成貞觀之績
明皇圖治之君也纂成丕緒姚崇以十事説之切中時
病明皇勵精聴納故開元之政無愧前人今陛下克復
土宇百度草創勤甚太宗之撥亂懐逺來邇敉寕諸夏
功倍明皇之圖治然人才之賢否法度之繁簡民農之
疾苦軍旅之情偽其間利害曲折奸濫隠慝上蔽聰明
下積怨憎豈但如貞觀開元之初十數事而已哉又未
知廟堂執政臺諫長貳曽為陛下别白而言之否臣乆
荷誤恩叨竊侍從負釁力疾不避死亡趨侍行闕雖無
長計逺慮振起頺弊於今日軍民利病彼我強弱思之
不為不詳知之不為不盡切欲罄瀝肝胆仰凟冕旒期
補聖治之萬一倘䝉陛下霽天威賜以清閒之燕使造
膝屢陳展盡梗㮣茍尺寸之長有所禆益望斷自宸衷
勿牽衆議而力行焉或迂疎無用稍涉誕謾俾就誅責
亦未為晚惟陛下憐臣孤忠而與進之臣之願也非所
敢望伏兾察照一論立政臣聞帝王之治天下也安危
在修己治亂在立政成敗在用人未有修己而百姓未
安立政而天下未治得人而績用弗成者也恭惟陛下
以上聖之資乘中興之運當靖康之末寳祚危於綴旒
陛下飛龍睢陽郊祭配天不失舊物雖宣王之復古少
康之纘禹無以過也天縱睿知好學不倦動則畏天言
則引咎宵衣旰食坐薪嘗膽雖堯舜之責躬禹湯之罪
已無以過也遭時多艱天步靡寧以四海之大而治於
吳越之一隅以萬乗之尊而屈於邉陲之一國雖太王之去
邠勾踐之棲越無以過也兢兢業業不敢暇逸内修政
事外靖烽烟昧爽待旦未明求衣雖文王之憂勤成王
之無逸無以過也恭儉節用服御菲薄嬪嬙不備行宫
僅蔽風雨雖堯舜土階禹之菲食無以過也可謂知所
以修己矣屢下寛大之詔盡復祖宗之法恤刑薄賦講武
務農訓齊百官撫綏四海車堅馬良兵足食備雖宣宗
之綜覈名實文皇之勵精政事無以過也可謂知所以
立政矣求賢如不及從善如轉圜任相則垂拱仰成至
於分治天下而不以為疑御將則建牙受鉞至於兼制
數道而不以為重雖周之任旦望漢之寵信越無以過
也可謂知所以用人矣宜其百姓乂安天下大治績用
亟成然而行之累年百姓未安天下未洽績用未成者
其故何哉此愚臣所以當食而止中夜太息曰有君如
是而治不加進土地日蹙外敵尚熾何功烈如此其卑
耶臣本以書生䝉陛下㧞擢待罪從官屢膺任使負恩
丘山未報毫髪陛下不以臣不才不忍中棄萬里召還
臣孤危餘生獲瞻天日愚衷千慮豈無一得仰禆聖政
之萬一伏望聖慈俯憐忠誠畧賜清閒之燕使愚臣布
腹心瀝肝胆然後退伏鈇鑕不勝幸甚一論擇相詩曰
濟濟多士文王以寧傳曰帝王之興非一士之畧士固
以多為善然所以用天下士特在於一相故曰天子論
一相湯之興也伊尹一人而已髙宗之盛也傅説一人
而已王周室者太公望而已霸齊國者管仲父而已若
髙祖之張良光武之鄧禹蜀先主之孔明苻堅之王猛
皆一人而已至若唐太宗之善創業守成亦不過用房
𤣥齡杜如晦二人焉何其少也陛下臨御以來㧞以為
相者十人矣而在位者多不乆何相之衆而去之速也
非特臣疑之天下之人皆疑之豈陛下謀相之始或未
慎耶抑陛下禮貎之不至耶抑任之不專待之不誠抑
讒間之或入耶抑其難進而易退耶何相之衆而去之
速也若謀始之不慎臣願陛下慎厥始若禮貎之不至
臣願陛下益禮貎以勵其節若任之不專待之不誠臣
願陛下任之勿惑且推赤心置其腹中若讒間之或入
臣願陛下相與之際如魚得水無令小人伺其隙徳重
一時望髙四海去就為朝廷之輕重用舍係天下之安危
雖千秋萬歳留以輔陛下可也豈容其拘夫易退之義
哉一論戰守兵不可一日㤀於天下乆矣用之之道盖
亦多説以臣觀之亦無深逺甚髙難行之事大率不過
戰守兩端而已交鋒接刃以决生死者戰也増陴浚隍
效死勿去者守也國家内外養兵無慮百萬竭天下之
羽革漆鐵以為兵之器械空天下之倉庫杼軸以充兵
之衣食宜乎鎧仗犀利士氣振發戰則勝守則固而乃
膚功未奏寸土未復何耶凡以不知戰守之道未嘗聲
金鼓也未嘗列行陣也聞敵之至即曳兵而走豈知所
謂戰哉未嘗修城郭也未嘗立宗廟也聞敵至則委而
去之豈知所謂守哉或曰金人得古人用兵之道竒正
無常變化不測如雷霆如風雨如水如火如山如林如
以石投卵如以利劔齗腐所向無前安可以戰所攻必
克安可以守天下之言率如此而臣之言獨不然譬二
人奕有髙者旁觀之二人皆低者也一人大敗遂以己
為低彼為髙非彼髙也我低故彼髙爾金人用兵亦豈
善哉特以我不善故彼為善以臣區區之見而昭陛下
之神武托社稷之威靈而用今日天下之兵戰亦可守
亦可何所徃而不可一論用人臣竊以自古外敵之禍
未有烈於今日者也陛下以不世出之資當大有為之
運勵精求治徳日新矣而其效未見何也非不勤勞也
非不恭儉也非不專任宰輔非不寵遇將帥非不強兵
非不理財非不求言非不聽諫非不下詔哀痛惻隠以
感人心非不遣使卑辭厚禮以交鄰國堯舜文武之正
道漢唐賢君之盛徳陛下皆祖述憲章而躬行之也凡
可以臻今日之治紓今日之急者盖無不為也然而天
意未甚順人心未甚孚事力日困土疆日蹙九廟灰燼
之恥未雪也二聖沙漠之狩未回也陛下鬱鬱僻於蕞
爾之吳其故何哉必有由也陛下亦嘗深思而熟究之
乎厥今天下之勢如久病之人非不求醫而扁鵲之效
未著也非不用藥而狼毒烏啄之類或進也増其
病而速其危可不哀耶嗚呼萬世之安望陛下早圖之
也臣愚戅淺薄豈有深謀逺慮以禆陛下之聰明以定
天下之禍亂以贊中興之盛徳晝夜思計十年於兹矣原
其病察其脉據方用藥竊自謂薄有所得力㣲身逺無
從可達今䝉収召且命之對此時不言何時言耶倘䝉
陛下賜清閒之燕容臣委曲敷陳展盡底蘊庻或有一
得之可採若以為迂濶之言不可行則臣當乞骸骨老
死山林無恨一論政事本末昔周宣王之復古也内修
政事外靖烽烟惟内修政事故能外靖烽烟茍政事不
修則敵國交侵矣安能靖之哉金人侵陵吾中國十年
矣而我攘之不能去何也其未修政事耶夫政有小大事
有本末先大後小先本後末則得之言政事者莫不以
兵為先者也廟堂之上朝夕議論者兵州縣之間星火
奉行者兵士之所陳者兵農之所瞻者兵商之所助者
兵工之所稱者兵無所往而無兵盖曰今日之禍如此
非兵不足以攘之也其於政也小耶大耶其於事也本
耶末耶竊謂兵不可去然非所先也詩曰矢其文徳洽
此四國孔子曰逺人不服則修文徳以來之兵法曰文
能附衆武能却敵亦先文而後武其所謂文者非簡牘
之空言篆刻之小技君君臣臣父父子子兄兄弟弟夫
夫婦婦四民安其業萬物遂其性大綱小紀本㣲末廣
皆文也是乃政事也今皆修之歟其亦修而未備歟孟
子曰盖亦反其本矣又謂梁惠王曰王如施仁政於民
省刑罰薄税斂深耕易耨壯者以暇日修其孝弟忠信
可使制梃以撻秦楚之堅甲利兵矣又謂梁襄王曰天
下定於一不嗜殺人者能一之又謂齊宣王曰今王發
政施仁使天下仕者皆欲立於王之朝耕者皆欲耕於
王之野商賈皆欲藏於王之市行旅皆欲出於王之塗
孰能禦之今能如孟子之言修其政事則正氣實邪氣
不能入彼禍患不待弭之而自弭區區復古之宣王何
足為今日道臣故曰兵雖不可去然非所以先也惟陛
下留神省察勿以為書生迂濶之言而忽之也一論兵
臣山西人也雖自少學讀書而風漸氣染馳馬試劍亦
兵之是好及遭艱難䝉陛下委任假以兵權謂敵國可
以氣吞功名可以唾手取也分薄數奇䟦前疐後訖無
所成立閒居退處歴觀古人用兵之不如也如此易之
萃曰除戎器戒不虞兵之不可去也又如此雖然大抵
用兵之説有三焉兵貴合不貴離兵貴精不貴衆兵貴
速不貴乆兵合而不離則其心和其情通若手足之捍
頭目子弟之救父兄少長有禮其行如賔所謂守則固
戰則勝者也兵精而不濫則其氣鋭其勢倍進如江河
止如山岳攻無堅城戰無強敵所謂百戰百勝者也兵
速而不乆則其志果其計决出如雷霆動如發機役不
再籍糧不三載所謂勢若從天而下也反此則非惟不
能成功未有不敗亡者也唐九節度兵一日皆潰非離
而不合之謂乎尋邑百萬破於光武孤軍非衆而不精
之謂乎髙克之師過期自潰非乆而不速之謂乎夫文
武一怒而安天下之民晉文公區區圖霸亦一戰而不
多戰更願陛下養威蓄鋭待時之至合大兵驅精卒赫
文武之一怒而不留行則妖氛静境土復諸夏安陛下
可以垂拱無為矣其數出易動乍勝乍負兵家之大忌
也望陛下深軫聖念天下幸甚一論形勢臣聞立國必
處形勢之地強國必資形勢之利守國必據形勢之便
處之得其地則民心歸資之得其利則財用足據之得
其便則軍聲振盖形勢者天下之大本若人之有血氣
木之有根基水之有源流謀國者不可不知也故古人
言形勢者或謂之上流或謂之噤喉或謂之四肢其𦂳
慢急緩殆可見矣今天下十失七八所謂咽喉腹心上
流者皆為敵人所有區區吳蜀乃一肢爾尺寸之地又
非昔時之呉蜀也自古呉皆以夀春荆襄為上流蜀以
漢中金洋為咽喉故時方用武則遴選英奇屯宿重兵
尺寸不以假人今襄陽千里蕭條有兵不能自養梁洋
田壠丘墟置之不復為意今日之天下所以守則不固
戰則不勝惴惴然不自安者殆謂此也兼梁洋東徹陜
西極洮岷北臨三秦南壓九江表裏山河可戰可守乃
天下脊也捨此不圖欲舉一肢以活四體非徒無益適
所以害之爾臣願陛下深軫聖慮早定大計勿使狂夫
據之倒持太阿乃有噬臍之悔天下幸甚
　
　三朝北盟㑹編卷二百十
欽定四庫全書
　三朝北盟㑹編卷二百十一
　　　　　　　　　　　　宋　徐夢莘　撰
　炎興下帙
　　起紹興十二年八月十日庚午盡其日
徽宗皇帝顯肅皇后懿節皇后梓宫及皇太后歸自金
國入楚州界　金國以徽宗皇帝顯肅皇后梓宫及皇太
后邢皇后中塗上仙至是皇太后及三梓宫入楚州界
初皇太后與喬貴妃皆在鄭皇后殿中相序為姊妹約
先遭遇者當援引既而貴妃先遭遇遂薦太后太后亦
得幸故二人相得甚歡徽宗北狩二人皆從及金人欲
還太后也乃遣髙中尉曰中尉今去江南徃復萬里兹
有酒一盃為勸如何髙中尉許之貴妃遂出黄金五十
兩勸酒一盃髙中尉辭金貴妃曰且與中尉路中買果
子此不足為禮也願中尉照管善抵江南髙中尉受之
貴妃曰姊妹有生死之别欲舉酒一盃以送行又何如
髙中尉許之貴妃乃舉酒以勸太后曰姊姊此歸見而
郎為皇太后矣宜善自保重妹妹永無還期當死於此
太后慟哭貴妃亦哭太后舉手接盃欲飲貴妃一手執
盃而復縮以一手止之曰未可妹妹更有一語太后曰
如何貴妃曰姊姊到快活處莫㤀了此中不快活太后
曰不敢㤀今日貴妃方授盃太后執盃飲釂大慟哭不
止天眷之在旁者皆哭太后自清河而下是時官吏迎
接者皆列在楚州沿淮既入境即登寳舟朝夕倍道而
進金字牌促有司行期者踵相接也　車駕如臨平鎮
迎皇太后　車駕如臨平鎮奉皇太后也是日上入幄朝
見宰臣及文武百官班幄外起居如儀上初瞻慈容喜
深感極淚濕龍綃軍衛驩聲動天地父老童稚攜持夾
道擁觀以手加額咸感嘆曰復見聖神母子之重驩如
此也初太后見將相大臣班列於道顧左右孰是韓世
忠金國皆知其名左右指世忠太后嘉嘆乆之
二十三日癸未車駕至自臨平鎮金人遣使來聘送梓
宫及太后來使副凡十一人各有名色　徽宗皇帝梓
宫至自金國　蔡鞗北狩行錄曰丁未年二月七日太上
初出青城三月二十八日起發隨行宗族官吏逺觸炎
熱不諳風土飲食不時北至燕山病者幾半盡出所有
衣物命李宗言貨易藥物修合給賜十救八九寓止燕
京延夀寺宗室嗣濮王仲理以下别居山路僧舍有糧
食不給形體裸裼之人太上聞之惻然謂姜諤曰神器
流離宗族若此甚憫念之卿為子細取索等第具一賜
目來若將軍前所送生絹一萬疋除給散隨住親族官
吏等外盡周之言訖不覺泣下諤亦嗚咽流涕具目以
聞遣姜諤散之幹里雅布㑹城南面陳南北利害叙結
好休兵之意興滅繼絶之道辭發涕零義形於色北人
旁觀植立若堵無不感嘆至有揮涕者元帥無語但首
肯者乆之行在統屬謂之都管有職小卑官充其任者
既足統轄即合押班起居御藥楊師道具此以聞太上
曰自有本朝離壓不可為在此間頓改舊制自燕京遷
居金部相府院每思宗社寢膳俱廢一日謂都尉蔡鞗
曰宸極失御播越至此覽觀以前載記厄運之困古今
未有荷天眷祐建炎中興億兆攸歸奄有江左雖居沉
刼思有以少助繼天之作今草得一書欲厚遣本路都
統求通於左副元帥卿為我與秦檜商量更潤飾之恐
有未至鞗曰聖述髙妙非臣等所及是時秦檜亦寓中
京初大金軍至城下以議上髙號邀請淵聖皇帝遂留
宿青城而正朔不叙請議至二月六日有異姓之命翼
日太上同太上皇后嬪妃諸王駙馬應皇族盡出遂易
置君乃令城中共舉前乞立張邦昌檜職在御史奮不
顧身歴數張邦昌平日履行身為宰輔奉使不死國難
而欲主氶大器非檜所聞不能盡忠於本朝何以效節
於大國乞立趙氏以慰人心不從既而太上北遷知檜
等輩欲立趙氏謂蔡鞗曰天祚吾宋宋必有主今聖慮
若此定膺昭格(闕/)文章理勝雖游夏不能措辭於其間
明日具酒肴邀本路都統與之後聞其書云云某自
比來衆所鄙棄獨荷左右見憐故知英雄度量與俗不
同也嘗欲通書於左右而自卜自疑因循至今某聞惟
大英雄之人然後能聴大度之言敢畧陳固陋為左右
留神省察古之君子莫不以濟世安民為己任故有國
士者止能安一國之人有天下之士然後能安天下之
人是以堯舜禹湯之君而輔以臯䕫稷契之臣則日月
所照風雨所及莫不被其澤載在典籍昭然可考不在
一二陳也且以近事言之昔唐之太宗起自晉陽奄有
天下征伐荒外西破髙昌北擒頡利可謂王者之師莫
強乎天下也而逺思長乆之計如突厥稽首戴恩常為
北藩故唐之亡也終沙陀以雪國恥又匈奴冐頓單于
圍髙祖於白登七日不食當時若欲取之如俯拾地芥
冐頓單于不貪近利以為逺謀使髙帝得歸奉祭祀故
得嵗受繒幣舉中國珍寳玉帛奉約結好後匈奴國亂
單于爭立終得宣帝擁䕶呼韓近契丹耶律徳光責石
氏之失約長驅至汴舉石氏宗族遷之北荒然中國之
地亦不能守以致糜爛灰燼數十年之間生靈肝腦塗
地而終為劉智逺所有比之唐太宗冐頓單于其英雄
度量豈不萬萬相去逺哉先皇帝初理兵於遼東不避
浮海之勤而請命於下吏䝉先皇帝約為兄弟許以燕
雲適雲中妄人嘯聚不逞某之將臣㦏懦懐首鼠之兩
端某以過聴惑於謬妄之説得罪於大國之初深自克
責黜去大號傳位嗣子自知甚明不敢怨尤近聞嗣子
之中有為彼人之所推戴者非嗣子之賢盖祖宗徳澤
在人至厚至深未易㤀也不審左右欲法唐太宗冐頓
單于受興滅繼絶之名享歲幣玉帛之好保國活民為萬
世法耶抑欲効耶律徳光使生靈塗炭而終為他人所
有耶若欲如此則非其所知若欲如彼當遣一介之使
奉咫尺之書諭嗣子之大計使子子孫孫永奉職貢豈
不為萬世之利也哉伏惟左右以命世之才當為大之
時必能聴大度之言也昔者有為趙使秦者秦王問趙
可伐歟趙使對曰里人有好色者好色之患世所共知
而母言之則爲賢母妻言之則為妒婦今日之事大類
是矣惟麾下多賢必能審處言欲盡意不覺靦縷伏望
台慈以照察幸甚幸甚太上天姿好學經傳無不究覽
尤精於班史下筆灑灑有西漢之風每謂行在諸臣曰
北狩以來無書時一閱目一日聞外有貸書者以衣易
之春秋博士廢之乆矣諸王有得此書閲者太上聞之不
懌宣諭蔡鞗曰春秋之書多弑君弑父之事為人臣子
者豈宜觀哉鞗頓首從容對曰春秋者魯之史記也周
徳既衰君臣失守上下無别孔子所以懲惡勸善以正
褒貶使後世知懼凡君子之所疑而不决者至春秋而
後定故司馬遷曰春秋禮儀之大宗也為人君不知春
秋者前有䜛而不見後有賊臣而不知為人臣而不知
春秋者守經事而不知其宜遇變事而不知其權願陛
下試取一觀之他日鞗因奏事太上謂曰比取春秋讀
之始知宣聖之深意恨見此書之晚自是披覽不倦凡
所理亂興廢之迹賢君忠臣之言行莫不採探其華實
深涉其源流鈎纂樞要而編節之改歳籥而成書臣嘗
侍萬夀節宴太上賦詩以寄淵聖許令和進因用親仁
善鄰事太上曰此春秋特䝉宣示以為榮觀太上皇有
所見聞未嘗隠情每聞獻納喜見於顔數令楊思道宣
諭曰若志慮未及不惜見教崇奉祖宗本乎天性非勉
強偽為之也每西望佇目乆之謂左右陵寢在何處泣
數行下遇忌辰輟膳流涕盡日出入追慕不已有獻新
者必薦而後嘗雖在䝉塵不㤀教子以義方之訓每下
程後諸王問安必留之坐而賜食或賜詩屬對有兩聨
今附於左太上曰方當月白風清夜故鄆王楷對曰正
是霜髙木落天太上曰落花滿地春光晚萃王植對曰
芳草連雲暮色深皆類此宗室晉郡王孝騫以下九百
四人朝廷遣起韓州同居相見之日為之感動撫問再
三至於流涕遣杜遵道計買薪米均行給賜莫不安居
差孝騫仲晷(闕/)宗室有挾私恨而致詞者紛爭不已全
失禮容降詔曰日來宗子不遵憲度失於長幼之序各
挾私積以成仇怨爭訟不已豈不知身寄他鄉復有聚
㑹何幸如之故閲禮儀之言用勸無知之輩且曰君義
臣忠父慈子孝兄愛弟恭所謂六訓今則不然造六逆
者有之夫賤妨貴少陵長逺間親新間舊小加大淫破
義所謂六逆也特申庭訓之方以示睦親之義宗室可
體此意分明開諭使同姓曉然知所訓誡如爾後敢以
來到韓州事陳訴者並以罪罪之母作食言各令知悉
楊師道侍燕間宣諭師道曰近日隨行官吏等悉皆窮
困使我傷心初出青城倉皇之間了無一物得齎行適
卿等皆棄捐父母妻子冐涉風霜而隨予今坐見如此
不能賑濟為之奈何宣諭訖遂泣下左右之人無不感
動者遂令有司具狀申明金國乞給賜衣物從之闕澣
濯之衣太上皇后進絹十疋然紹述神考之志未嘗㤀
懐適有貨王安石日録者聞之欣然輟而易之庚戌中
元徙居五國城乘舟而行凡四十六日至東路都統習
國古乃奉朝命減落隨行官吏諸色人等不許盡行將
帶太上力懇不從召而諭之曰公等冐風霜涉險阻憂
樂固當同之今者朝命如此事屬他人無如之何已再
三力懇竟不可回令選愛者使隨行公等皆甘苦之人
豈有愛憎之别君臣之間彼此不能盡其事一面請詣
所屬言訖泣下官吏等亦號呼而出應宗室不許隨行
内有神考親侄晉康郡王孝騫嫡孫和義郡王有奕等
六人皆乞隨侍從之族屬有出入不節而致物議紛紛
者太上聞之降詔戒飭曰艱難之際謹慎為先若復出
入不節言語輕易或為狂藥所困舉止取灾有失事體
古之人謂言行者君子之樞機樞機之發榮辱之主係
焉而今而後戒之慎之各宜杜門省事骨肉之間以禮
過從恐閒惹物議自取悔尤既貽親憂何以自處諄諄
誨諭使務體恤聖度如天下有細過其以聞者情恕之
如劉定宰羊不如法薛安造飯减剋太上曰羇旅他邦
不欲口腹罪人知取戒勵亦可警衆又五國貝勒巴納
逹下通事慶格遣一人審覆太上曰初無此事恐復誤傳
北人聞之莫不加手於額太子鄂囉歡遣人奉書上欲
於内侍中求曉事能幹人才俊爽者二人所須却請批
諭當便應辦太上覽書不説曰若應副誰可遣者若不
應副五太子不可違遣王佃陳思正往回書云承諭内
侍本亦乏材不免於衆中選擇二人前去皆自汴京隨
逐至此艱苦萬狀乆處貧窮敢望優容不勝萬幸紙尾
之諭甚荷雅意然以物易人豈其本心哉又按班貝
勒之夫人致書於太上並恵藥物亦求内侍答曰承諭
乃荷不外以本局分秪有一二人難以輟那送示藥物
雖出厚貺以無官應命不敢輟留好學不倦移晷忘食
而動静語黙之間必有深誨焉因觀唐史至李泌傳復
讀不已泌謁肅宗於靈武披冒榛莽復立朝廷盡忠致
力於獻納之道位至宰相而數為權幸所嫉遂令張瑋
録其傳以賜韋后癸丑六月二十四日沂王㮙駙馬都
尉劉文彦首告謀反金國蔡鞗是日聞之萃王植駙馬
都尉宋邦先徑令途中聞達太上驚惶未以為然翌日
遣鞗渡河以詢虚的既濟則千户貝勒安塔哈者已陳
兵河濵二逆撥發往彼帳前矣盡得其所陳之詳鞗歸
太上即令奉親屬及一行臣僚合議徐王棣以病不能
出餘皆預然此已聞有不測之議至是而皆悚慄鞗曰
吾儕前日不死國難二帝播遷已有愧於前人不意逆
黨出於至親至愛之間捐軀效命正在今日鞗身以貫
髙自處願諸公盡力以徇急難少有退避者神殛之言
辭慷慨坐皆泣下莫不懐奮發心至七月中旬彼遣兩
使前來勘問太上遣植同鞗見來使欲太上渡河便又
遣徐王棣宋邦先再往至則尚執前議乃請淵聖及信
榛駙馬都尉尚于辰内侍王若冲同鞗從植再三力懇
彼使方許明日至行宫之側鞗所寓之地而引問焉羣
臣力拒徃返詰問三日之間二人氣折自承誣枉案上
復遣前使以諭太上一面處置太上曰二子悖逆雖自
誣吿天倫之屬豈忍為之使曰若如此自有宣命並死
之使歸鞗上數疏深自悔禍以畏天戒太上嘉納之以
誥答曰老夫自聞男㮙等有誣告之事深悟衆叛親離
反求諸已㒺知所措若非洗心革慮則何以全身逺害
優過悔尤願惟一體其害尚輕茍使坐累諸人復何面
目可以自存適覽上疏嘉謀讜論非卿不聞此語而此
後凡所見聞雖屬㣲末勿惜吐露若隠而不言言而不
從髙天后土神之聴之况昔人所謂以國士遇我者報
之當何如以此食言千萬無隠一日以書宣示李康曰
予平日待蔡鞗以國士今日報我殊不愧徳康讀其書
而奏曰君使臣以禮臣事君以忠君臣之間各盡其道
今陛下䝉塵之際遽罹誣告不責彼而求已而能虚懐
晦徳改過不吝得禹聞善言則拜之道太上曰予之不
徳豈可以上比禹湯康對曰舜何人也有為者亦若是
陛下上畏天戒下恤人民則禹湯何愧哉臣聞諸故老
曰熙寧富弼為相有於神宗之前言灾異皆天數非政
之得失所致者弼聞之歎曰人君所畏惟天若不畏天
何事不可乃上疏願益畏天逺讒佞近忠良神宗親書
答詔曰茍非意在愛君志存王室何以臻此敢不置之
枕席銘諸肺腑終老是戒太上稽首而言曰神宗聴言
如是康曰陛下天性至孝每於忌辰輟膳思泣願陛下
益廣紹述之意太上曰是吾志也後榜鞗書於坐側金
國送到今上皇帝進奉金銀等物見之泣下謂行在羣
臣曰荷天眷命未㤀趙氏中興之主而繼焉今日信至
可謂幸㑹老夫晚年復覩盛際使我回得一日瞑目足
矣羣臣皆再拜稱慶藥材留充備用其餘並賜一行親
屬官吏皆鼓舞再拜受賜行宫有回禄之擾嬪御之内
及沿燒者本位陳乞聚夫修盖太上曰正是農時豈可
妨廢止令修盖行宫那容應辦宗室仲晷等八百餘人
自咸州徙居上京至有闕食死於道路者太上聞之悲
不自勝謂左右曰此輩何辜至此於是令李括宣諭蔡
鞗草表一通候有回期欲乞同歸北狩未有行期以批
語賜王若冲曰一自北遷於今八年所履風俗異事不
謂不多深欲記録未有其人詢之蔡鞗以謂學問文采
無如卿者髙居東山躬耕之餘為予記之善惡必書不
可隠諱將為後世之戒謙虚待下隨行羣臣不一小大
未嘗召呼每有遣使則溫顔慰諭善為篇章自北狩以
來傷時感事形於歌咏者千有餘首以二逆告變之後
舉畀炎火以今所謂灰燼之餘者僅有數十篇類之為
别集好生之徳澤及禽獸毎聞有網捕者必買而釋之
仍戒勵曰羽毛之屬喜生惡死與人何殊今伊予皆在
縶維之中當求諸己欲歸之心頃刻不㤀毎令張瑋張
堯臣詢訪之少有嘉音喜見於色近梁舉善等至録得
紹興與左丞相書本進呈大恱北狩行録終
　
　
　
　
　
　三朝北盟㑹編卷二百十一
欽定四庫全書
　三朝北盟㑹編卷二百十二
　　　　　　　　　　　　宋　徐夢莘　撰
　炎興下帙
　　起紹興十二年八月十四日庚午盡十二月十六
　　日
皇太后回鑾至行在車駕至自臨平　皇太后還宫滿城
士庻夾道聳觀皆以手加額驩聲洋溢太后居於慈寧
殿宰臣文武百官上表稱賀亦有獻賦頌雅歌稱美聖
徳者令中書舍人程(闕/)厚第其髙下(闕/)厚以建昌軍進
士童藻為第一知真州張昌為第三進士陸渙為第四
昌特轉一官進士免文解一次太后常許金國劉皇后
首飾頭面珠翠之屬縁誓書不遣乏使秦檜乃親作書
與知盱眙軍向子固令差信實官員徃泗州傳語安撫
周企令具奏達候至遣賀正旦使何彦良行即附行子
固遣録事參軍孫守信至泗州見企白其事候發文字
已行方可歸守信至泗州見企語之企初不諾守信力
言之企乃即時具奏附走馬天使行
九月五日甲午參知政事王次翁為報謝使使於金國
邢孝揚假保信軍承宣使副之
六日乙未孟忠厚以樞密使為山陵使秦檜欲去張俊
樞密之任乃除孟忠厚樞密使且外示加寵於戚里矣
　秦檜加太師制曰三公論道莫隆帝者之師一徳格
天乃大賢人之業救時真宰為世宗臣事有至難收成
功於指顧人無逺慮獨先定於規模力輔眇躬通成大
國荷上天之從欲成愛敬以事親實出贊襄宜崇褒陟
爰正乆虚之位用告大昕之朝具位檜碩徳而光明忠
肅而恭懿心潛於聖有孟軻命世之才道致其君負伊
尹覺民之任蚤中異科之目旋躋要路之津節義著於
艱難正程嬰存趙孤之比平生仗乎忠信見子卿思漢
室之深謀皆予同國無異政歸兵權而营屯自肅定浮
議而反側以安廟算無遺固衆人之所不識征車逺狩
唯君子以為必歸盖信既著而情孚則恩必施而欲得
龍輀來返視西洛以寓永固之靈鶴馭懽迎肅東朝以
極慈寧之養庶事備矣厥功茂焉宜進大明之封寵拜
維垣之貴併加圭食増重鈞衡彌聳具瞻式昭深眷於
戲吕望尚父西伯之業所以成周公為師成王之勲所
以集永惟耆徳無愧前人其祈邦休以副朕命梓宫及
太后還故有是命
十三日壬寅大赦天下門下朕以寡昧之資履艱難之
運上穹悔過副生靈願治之心大國行仁遂子道事親
之孝可謂非常之盛事敢㤀莫報之深恩而况申遣使
軺許繼盟好來存沒者萬餘里慰契濶者十六年禮備
送終天啟固陵之吉壤志伸就養日承長樂之慈顔宗
社再安遐邇用慰慶來從於天上澤周浹於人間櫜弓
矢而戢干戈式昭偃武省刑罰而薄税斂庻用還淳宜
均惠術之施以移有邦之福可大赦天下於戲去兵而
未嘗去信蹈前古之格言寧親而有以寧神懋大君之
至徳惟比屋克躋於仁夀在庶政宜尚於中和其一心
輔弼之臣暨百職文武之士交修不逮永孚於休　王
俊知洋州兼沿邉安撫使節制蓬州軍馬王俊行軍紀
律嚴明退者必誅軍中號為王開山所向無前也然性
強犯上呉玠亦畏其反復而喜其勇以其女妻其子嘗
厚遇之是年卒於郡　張中孚加開府儀同三司張中
彦靖海軍節度使金人索張中孚中彦秦檜還之故加
以官爵
十月楊愿假戸部尚書賀正旦國信使何彦良假奉國
軍承宣使副之　秦檜以張中孚張中彦歸於金國
十一月五日癸巳樞密使張俊罷為鎮洮武寧泰寧
軍節度使醴泉觀使封清河郡王張俊為樞密使固其
位而無請去意秦檜欲去之乃令侍御史王邈上言俊
據清河坊以應䜟兆占承天寺以為宅基大男楊存中
握兵於行在小男田師古擁兵於上流他日變生禍不
可測上曰張俊有策立復辟之功非有謀反之事皆不
可言於是檜乃以孟忠厚為樞密使俊素與忠厚不協
遂請罷去乃罷為醴泉觀使還三鎮節鉞封清河郡王
邈字遐舉嚴州人
八月丙申臣僚言阻撓和議者秦檜欲深趙鼎等罪未
有名以處之乃令臣僚言鼎與王庶曽開李彌遜昔年
阻撓和議事鼎更不量移彌遜曽開並落職庻已卒於
道州矣
十三日辛丑劉光世薨中興遺史曰劉光世以萬夀觀
使免奉朝請軍於溫州太后還宫大臣俱入賀光世已
病九月扶病赴闕上宣醫療治光世病篤乞致仕進太
傅辛丑薨於臨安之賜第年五十四上聞之震悼輟視
朝進太師賻銀二千兩絹二千疋賜龍腦水銀以殮勅
内侍李存約䕶其喪上親臨奠増子孫之秩官其親族
未命者八人光世妻向氏就請曰光世遺言姪祖禮曾
獲文解可以為文官乞改文官上許之林泉野記曰光
世字平叔延慶次子也能騎射有胆勇稍通書史莊老
孫吳之學從父與夏人戰常身先士卒屢擒酋首敵頗
畏避童貫才其人朝廷亦加眷宣和二年方臘反於睦
州光世别將一軍自饒趨衢婺出賊不意戰多捷數郡
之民皆為立生祠臘敗走入清溪洞光世遣諜察知其
要險難易光世遣宋江並進擒其偽將相送闕下遷團練
使從童貫收燕山後洺州張敵聚衆數十萬陷州縣光
世撃斬之除鄜延路副總管金人至闕光世以兵勤王
聞敵退乃還及敵再至光世率兵衆萬餘入援淵聖命
内侍陳(闕/)督進師光世聞京城失守不敢進頃之至濟
州謁康王王即位命為御營使司都統制彈壓京城乃往西
京保䕶陵寢後還行在宗室叔向領兵謀亂光世奉命
擒戮李忠陷襄陽遣喬仲福撃斬降其弟孝義内侍康
履等用事光世曲意迎奉加奉國軍節度使御營使司
提㸃一行事務張遇據池州光世輕敵徑進為遇所敗
㑹王德來援遇走江州兵敗復自池州順流下真州光
世躡其後遇至楊子橋乞降於行在李成將史亮陷宿
州冦淮西光世戰屢北後亮敗伏誅李成奔東京擒其
將王宣等五十餘人收其兵數千還加檢校少保敵入
揚州光世兵潰走至建康止有衆百餘得統制王徳兵
五萬軍復振苗劉廢立光世勤王加太尉御營副使范
瓊亡命光世撫定其衆分𨽻諸將靳賽反於掦州王􁀙
屢戰無功光世往乃降後屯軍江州金人圍寧國軍光
世不能援隆祐太后趨處州敵遂取洪吉諸郡而退光
世遣將王祐躡其後擒數百人命王徳擊斬敵趙萬於
(闕/)州又命靳賽王徳討擒妖賊王念九於信州又命王
徳斬邵談袁闗索劉文舜於饒州遣靳賽張世忠招降
河北賊酈瓊并衆五萬光世來朝除浙西安撫大使知
鎮江府加開府儀同三司集慶軍節度使改武寧軍王
徳敗金於揚州俘五百餘人金圍楚州光世畏其衆不
敢援紹興二年加寧國節度使三年加檢校太傅移軍
建康又移池州四年冬金及劉豫南冦將鄒盖敗金於
泗州光世退師建康王徳敗金於滁州桑根田清敗之
㲼河王世忠敗之滁州王師晟敗之夀春府斬偽守李
爛靳賽張騎　孫暉敗豫於潁河口酈瓊敗金於夀春靳
賽敗之(闕/)縣王德敗之和州侯動山敗之滁州晞敗之來安
縣王順敗之泗州白柱坡魏泰敗之白沙山五年郭進
劉寵敗之清流縣皆光世部曲也加少保是秋遣將華
旺敗於光州六年加太保静武寧國軍節度使淮西太
平州宣撫使軍於廬州充夀春縣是秋命王徳靳賽敗
劉豫兵於滁州王徳酈瓊趙四臣又敗之安豐斬級三
千餘衆冦廬州光世退師而劉猊為楊沂中所敗豫
聞之遂望風遁去光世自率數騎逐北至夀春縣遇豫將(闕/)
興自南豐來援㡬殆光世還率靳賽兵敗(闕/)雍(闕/)初豫之
入冦都督張浚約光世止軍廬州豫兵勢盛光世密白
於宰相趙鼎乞退屯鼎降樞密院檄令退守太平州浚
怒遣向子諲督遣復還於廬陵浚還朝言其事故鼎乞
出㑹光世軍帑在太平州為火所燼亦請閒得太一宫
使罷命吕祉節制其軍未幾酈盡驅諸軍叛降劉豫九
年金人歸我淮南之地加和衆輔國功臣陜西五路宣
撫使雍國公與弟光儀不協儀密令言者暴光世罪罷宣
撫授萬夀觀使十年金敗盟深入加太保三京招撫處
置使率李顯忠李貴步諒之衆守太平又徙池州十一
年敵攻淮西光世命崔臯敗之舒城縣頃之諸帥皆罷
兵柄光世復萬夀觀使朝請於行在宴居以聲色自奉
十二年正月薨年五十四親臨奠贈太師諡武僖
十四日壬寅知福州程邁知鎮江府劉子羽提舉江州
太平觀　程邁知鎮江府罷臣僚章疏也邁在福州㑹金
人來取宇文虚中家屬皆在福州其族謀欲留其一子
為嗣邁堅執不容遂並遣行後全家良賤無老幼悉遭
金人誅戮哀哉　王勝為鎮江府住劄御前諸軍都統
制先是張俊岳飛以樞密使副往楚州撫諭諸軍也王
勝為中軍統制或有譖於俊者謂勝欲殺俊俊憾之俊
還至鎮江府以事責勝送建康軍中自効是時王徳權
管諸軍事俊謂徳與勝素不協必殺勝至是徳見勝而
喜曰我王夜乂汝為王黑龍非我二人誰可以相親者
乃厚待之俊罷樞密勝潛至行在見韓世忠世忠藏於
家一日世忠具筵㑹招醫師王繼先飲酒行世忠出勝
拜繼先為父繼先見上言勝可大用遂有都統制之命
十月十四日壬申王徳為建康府駐劄御前諸軍都統
制王徳通逺軍人從劉光世為前軍統制自陜西勤王
建炎初從往江西討張遇於池州光世輕進為敵所乘
徳救之免進追至江州敗遇軍中服其驍勇號王夜乂
三年從敗李成於淮西擒其將王宜等五十餘人金人
陷揚州光世兵潰至建康止百餘人徳引衆四百至和
州時張育據城以檄招徳徳不肯應育率衆來攻徳徳
盡以兵伏草中育至無所見往來提檢徳與弟青王忠
躍出斬育餘衆請降徳入城撫育家至及諸賊將皆如
親舊莫不歸心俄而賊張和尚來冦致書曰昔張育殺
死骨肉我來復仇徳以書譬釋不聴乃斬育家人遣送
其首又曰此特育一家耳必盡以育一軍来乃退徳集
諸軍告之故咸請死戰張和尚為鄉兵所殺盡降其衆
徳乃引所獲兵十萬濟江見光世分為六軍軍聲復振
光世復辟命徳追苗傅劉正彦至信州與韓世忠將官
同在郡守坐因話語言不相中欲刺徳徳殺之郡㕔又
殺其下十餘人至福建遇世忠欲鬭世忠避不與校訴
於朝徳坐罪編管江州光世為御營副使駐九江徳為
統制金人渡江徳拒之敗於興國四年撃斬趙萬於袁
州劉文舜邵談袁闗圍饒州誘之入城皆戮之妖賊王
念九衆二十餘萬據信州之貴溪弋陽縣辛企宗累月
不能克從光世一戰俘念九從光世軍之鎮金人據楚
泗徳潁與戰於髙郵邵伯之間紹興初降海冦邵靑於
泰州二年執郭仲荀於揚州送戮之吕頤浩為都督也
前軍至潤州丹徒反徳追至建平殱其衆累加忠亮大
夫同州觀察使四年金逼淮南徳敗之滁州桑根又敗
之和州六年同靳賽敗劉麟兵於滁州渦口又同酈瓊
趙四臣敗之安豐斬三千級又從光世敗劉麟於廬州
七年光世罷兵奉祠以吕祉節制其軍徳為都總管酈
瓊王世忠不平訴徳於朝徳亦言諸將驕累上命徳以
本軍歸而瓊世忠果叛降於劉豫徳軍建康張俊每以
禮幣結之徳以兵八千歸於俊八年俊為淮西宣撫司
鋭勝軍統制十年金人背盟光世起為三京招撫使復
請徳𨽻其軍徳不應從俊敗金於蘄縣復宿州戰城父
復亳州又敗之滑河俊之立功賴徳為多十一年加承
宣使敗烏珠兵於昭闗及仙宗鎮從俊及楊沂中劉錡諸
軍將遇烏珠兵柘臯沂中為敵所敗部下多死徳以錡
師撃敵斬首萬餘沂中獲免遂復廬州烏珠陷豪州俊
令沂中收復遇伏被圍殿前司軍幾殱徳同髙舉劉寳
田師中救之奪沂中出加清逺軍節度使十二年俊在
樞庭薦徳為建徳駐劄御前諸軍都統制徳乃用俊姪
子盖其親將馬立顧暉皆為統制及俊罷樞柄徳皆盡
罷子盖等俊以是憾譖於朝而秦檜亦忌其勇十五年
命王權代之罷為浙東馬步軍副總管紹興府駐劄後
改湖北路總管荆南府駐劄十四年薨六十八子琪
王進為池州太平州駐劄御前諸軍都統制王進初為
張俊帳下提轄專背印隨行軍中呼為背印王從破李
成於江西淮南屢収勇功擢為中軍統領紹興四年陞
中軍同統制五年累遷龍神位四廂都指揮使安逺軍
承宣使選鋒統制劉寳卒進為統制至是除池州太平
駐劄御前諸軍都統制不恤士卒唯厚結王繼先及諸
内侍以乆其權士卒皆不喜之
十六日甲戌池州駐劄御前統制李顯忠加保信軍節
度使為兩浙東路馬步軍副總管
　
　
　
　
　
　三朝北盟㑹編巻二百十二
欽定四庫全書
　三朝北盟㑹編巻二百十三
　　　　　　　　　　　　宋　徐夢莘　撰
　　炎興下帙
　　　起紹興十三年二月盡十四年二月
紹興十三年二月韓世忠封咸安郡王
八月金人遣使人洪皓還
九月鄭樸何彦良使于金國
紹興十四年正月金人遣使來　浙東副總李顯忠落
節鉞與宫祠李顯忠歸朝聞其妻周氏在黄龍府繡工
遣三人往取之共許金一千兩各人奏補承信郎先以
金五百兩畀之三人果至黄龍府用籠床去其裏隔盛
周氏載之于車以行遂逹江南時顯忠作浙東副總管
旅槖中得金一百兩乃具以情實告於知紹興府婁炤
借金四百兩遂賞金如約顯忠陳乞合得恩澤承信郎
三人各補以官三人皆喜曰太尉更有一妹在燕山府
願取之顯忠别許金三人者不願許金且曰已得金千
兩矣既而又取其妹歸是時楊存忠亦遣人取其故妻
止於平江用别宅居之以再娶趙氏不容故也金又使
來因奏令講和乃有臣僚多以金銀遣人來取其家屬
恐大金皇帝聞之不便上乃責顯忠落節鉞與宫祠罷
其總管存忠以顯忠獨被責而已無罪遂賂遺顯忠不
已且稱其才宜復用而顯亦閒居七年南北隔絶之久諸
大帥家屬往往得至江南如游□糕送韓世忠妻來又
張俊妻魏氏乃羣賊自京西送來
四月解潛責授團練副使南安軍安置臣僚言解潛及
辛永宗居於平江府議論講和事改潛南安軍安置而
永宗亦改差荆湖南路馬歩軍副總管邵州駐劄命州
縣刷前後歸朝人發還金國
九月宋之才為大金賀正旦國信使趙還副之　趙鼎
移吉陽軍安置秦檜令臣僚言趙鼎罪故移吉陽軍安
置　朱勝非薨行狀曰靖康初金人穪兵京城戒嚴公
嘗使敵營往來計事辭氣不少屈初公為鄧氏婿後十
許年而夫人之堂妹歸張邦昌既而侍従公察其人弗
與交邦昌雖執政亦未嘗造門也邦昌憾焉而每遷輙
沮格及金人來攻邦昌和議出質敵營乃請公行朝廷
従之俾公使軍前計議疾趨之道中即日上疏論和議
不可恃刼質不足信請大為將來之防又以邦昌所下
檄榜有挾敵勢以脅郡縣之意皆上之行將出疆有旨
召還解使尋知鄭州盖邦昌姦謀已露至是朝廷始悟
公前䟽之當也未赴陟海州時朝廷建議置四道總管
都副八帥分制諸路為京師衛其詔有曰吏得辟置兵
得誅賞錢穀得以移用有警則都帥入衛副帥居守擇
諸班簿取前兩地従官之才者居之惟公以庶僚被時
選除直龍圖閣充東道副總管置司南京公抵應天日
都總管胡直孺准詔勤王竭本道甲兵財賦以自隨所
餘疲弱不滿二百糧食僅及旬日富室大族先已逃避
警報日急敵破都帥于襄邑近逼南京上下訩懼人將
驚潰公奮不顧身以死誓衆踴躍先登令民負門乘城
狥曰敢返顧者斬攻南城矢石交下公益勵奮人殊死
闘公躬擐甲胄與士卒同食飲夜宿城樓者數月徒歩
廵督率夜一周匝雖雨雪泥淖未嘗肩輿敵列寨城西
北隅若築室返耕為持久計者攻圍殆百方公隨宜應
之輙卻敵多為疑兵公料敵精審逆知詭計屢摧其鋒
踰月日東南諸路兵稍集公曰敵不足畏矣乃大啓城
門縦兵民樵採所部多南兵怯敵公親率教習授以方
略用之每㨗選壯士夜入敵營焚刼使之自亂常設伏
兵於要害地伺其出掩擊之堅壁半載餘仗信義威惠
以為守故人無離心士有闘志以間諜用命敵動息必
聞其初至也如入無人之境及是不敢肆前後斬獲以
千計亦屢斃帥首道路始稍通江淮漕運漸至分遣邏
兵明逺斥堠敵不能抄掠軍民頼以濟京師再受圍已
數月公數募人間道冐重圍携蠟書通奏每遣必涕泣
開諭勉以捐軀狥國親酌巵酒以飲脱所服綈袍以衣
人皆感恱不復顧死淵聖皇帝得公奏每加歎奬始知
諸大鎮悉䧟獨睢陽堅守屏蔽東南聚勤王之師以圖
捍禦遂除待制都總管㑹京師城破諸道勤王兵疑不
敢前公遣人傳報京師音耗敵騎動息以慰安人心且
檄率四方戮力以進屬主上開大元帥府於相州軍駐
劄東平公日遣人詣軍門凡金人動静京師事宜莫不
以聞上亦倚南都為重金立邦昌乃為書遍抵諸道帥
守一日金以騎送邦昌使人至公集官吏發書按驗即
械繫之上其書元帥府主上自鄆而西公發謁於濟州
首陳翊戴大䇿曰今二聖北狩天下之心屬在殿下宜
以時正位號繫天下望庶以銷弭窺覦之萌應天寔藝
祖興王地宗社神靈使敵不能䧟以為殿下受命之所
請亟幸之以圖大計奏疏論即位之初宜謀始謀始之
説無他仁義而已仁義者天下之大柄也人主當持之
而朝廷奉承之則人主尊朝廷持之而四方順従之則
朝廷尊中國常持之而四方斂服之則中國尊人主失
其柄必有大臣䟦扈之患朝廷失其柄必有尾大不掉
之患中國失其柄必有四方交侵之患國家與契丹結
好一百二十餘年彼既亂弱我乃逺交金人為夾攻之
計天祚匿於近塞遣使指蹤令金人取之且露章稱賀
是中國失其柄矣金人内侵每以渝盟失信為辭是皆
燕人之語怨我背契丹之約也不然金人通好以來何
嘗違其意哉願睿明殫思其凡進退人材施張法度禮
樂征伐慶賞刑威一話一言一嚬一笑必加詳審合於
仁義者置之則可以養兵保民興復大業迎還兩宫矣
疏奏上欣然納用然公為侍従嘗論睢陽特以基命地
故列聖建别都而要非用武之國脱有緩急大駕一動
則河之南淮之北皆盗區矣今敵騎充斥兩河雲擾雍
洛不可卒至惟襄陽西接蜀漢南引江淮可以號令四
方乞鑾輿幸之控制南北以圖中原而大臣或沮之其
言不果行及為學士復論揚州跓蹕地既得政力論之
上深信焉令户部約留嵗計郊祀之費餘財皆運之金
陵祀事後當移蹕矣時相黄潛善力沮之後果倉卒南
渡至是上見公首及此且曰悔不用卿之言時方經畫
淮北上倚公以辦即上䟽陳五説謂敵當擊書奏上皆
施行之自再相首建議遣諸大帥分屯於淮南等路各
據要害以經畧淮北荆襄事甚悉四年又奏言襄陽上
㳺襟帶吳蜀我若得之進可以䠞敵而退可以保境今
䧟於敵所當先取者即命大將自沔鄂以趨又使淮西
軍合勢並進以犄角之始諸將雖擁重而無分定路分
故無所責成公在朝廷修法度嚴紀律明號令某帥當
某路一定不復易皆授廟算成師以出又命司農卿沈
昭逺往總軍餉士衆素飽皆賈勇以前豫求救於金偽
兵俱來遇我師于襄鄧間連戰大破之遂復襄陽隨郢
七州之地軍聲及汝潁京洛大振先是分屯纔定即議
進討而荆襄正岳飛所當取一日下詔趣諸將入覲公
既授飛以攻取之畫以迄事建節又戒諸將咸使戮力
㨗至等級授賞其或違戾罰如軍政即日奏上罷都督
府故諸將得自奮勵復飭飛當勞來還定以慰吾民來
蘇之望無得屠掠凡得州始奏㨗止言某人收復平定
某州不得輙言殺戮規模先定故一舉而成功既班師
授飛節旄及諸將授賞有差如初約也朝廷欲行獻㨗
之禮公謂本吾家堂奥不足言俟中原盡復大駕還汴
乃可自用兵以來諸將强悍艱於號令公威信素有以
服其心賞罰甚明莫不聽順樂為公用之皆能成功於
是金始來議和蓋自上即位遣使使金者無慮十數輩
而未嘗報聘及王詡李永壽來命禮部侍郎趙子畫館
之初上命韓肖胄為使俾公擇副公言故事副使用武
臣時方艱虞不當專拘舊制遂薦胡松年副焉松年入
金論難往復辭氣明辨金為之折又聞豫兵屢敗襄郢
歸於我故纔報使公逆料其謀隨事酬應舘遇禮既甚
簡而邀求一切不従二使褫氣去人情初以為疑至是
乃安上方親征詔公以攻戰之利守備之宜措置之方
綏懷之畧公慨然上䟽列四事以獻無不切當利害疏
奏議者服其精誠上心善之而隂有沮之者因不果行
　勝非秀水閒居録曰靖康元年予守宋城閏十一月
初敵騎既破拱州初七日遂抵郡城前一夕予夢有執
盗於庭下者形質魁岸左目挿矢流血被體既覺頗異
之未曉報金兵至既登城督戰金人以大軍三乘裝載
芻膏縦火逼南門帥首被金甲仗劍往來指呼予於要
地伏弩俟之果為效用邵曇者射中彼目墜馬死正如
所夢敵知不利乃退自是經月不近南門其後得異龜
於城隍廟中大若車輪髙及三尺蓋穹龜也有骨尾九
條甲色正黄如蜜蠟每甲刻一字可辨者八云郭負放
生千秋萬嵗餘不可讀目光射人頸鱗如錢顧眎不凡
真靈物也始置之城隍廟中郡人連日聚觀予慮其惑
衆因言龜不食豈思水乎投之南湖繼又雷萬春廟有
大赤蛇盤于香罏中累日不動時將舉首人莫敢近予
作文遣吏祭之切責其果有靈不為隂助更出異物以
怖人何也即日蛇出與敵對壘踰半年城境獲全寔神
之助也　又曰靖康二年三月金人偽立故相張邦昌
為楚帝師廻二聖北狩四明初范訥以北宣撫趙野以
北道總管翁彦國以東南經制趙子崧以宛邱太守各
提勤王兵㑹於襄邑邦昌皆以手書與之時予留守南
都亦皆得一封其外用内侍省印不書名内只一幅云
國家之變可謂非常昧陋所遭亦云竒禍又稱予堅守
别都力保鴻慶宫其末叙時令云某上予即收投書使
臣繫獄繳書於大元帥府　遺史曰靖康元年二月朝
廷遣張邦昌奉使斡里雅布前邦昌請朱勝非同行邦
昌妻鄧氏朱勝非妻之堂妹也邦昌請勝非行上俾勝
非使於軍前計議勝非疾趨之道中即日上䟽論和議
不可恃刼質不足信請大為將來之防又以邦昌所下
檄榜有挾敵勢以脅郡縣之意皆上之行將出疆有㫖
召還解使職出知海州勝非字蔵一蔡州人七嵗䘮父
既䘮外氏欲奪其母而嫁之不従外氏强之母乃薰目
斷髪示卒不可移勝非總角讀書為文鄉先生稱為逺
器年十四入郡庠十八外貢入太學踰年外上舍崇寧
四年釋褐登第累厯州縣官後除太學正歴兩任徽宗
以其久於儒官恬静有守除秘書省校書郎兼正御前
文集淵聖即位時為右司郎中嘗使金營往來計事故
邦昌請其行　中興姓氏錄曰朱勝非字蔵一開封人
也崇寧四年登進士第善屬文靖康末胡直孺以直龍
圖閣為東道副總管軍應天金人圍京師領兵一萬來
勤王敗績執勝非權知應天金人來攻勝非惶懼易衣
逃匿民間惶惶㑹韓世忠楊進兵撃破之勝非復出視
事民稍安康王開元帥府河北張邦昌僭位致書于勝
非勝非囚其使繳書于王王至濟州勝非率兵來迎至
建炎初除中書舍人後除翰林院學士制誥清華士人
言其才學士二年除尚書左丞又遷加中書侍郎惟謟
佞阿諛迎合上意曲奉黄潛善汪伯彦備位無建明三
年潛善伯彦罷以勝非為宣奉大夫尚書左僕射值苖
傅劉正彦擅廢立勝非狐趨鼠拱行二人之意而已上
復辟罷為觀文殿學士提舉臨安府洞霄宫四年范宗
尹薦之除江南西路安撫大使兼知江州勝非聚兵於
吉州以劉紹先楊勍為都統制怯江州經李成所破不
敢往紹興初紹先以兵屯江州數月勝非方至御史中
丞沈與求言其逗留降授中大夫分司南京居住以紹
先知江州二年呂頥浩薦之召復觀文殿學士兼侍讀
俄同都督江浙荆淮諸軍事給事中胡安國諫止其命
復為侍讀俄除尚書右僕射三年丁母憂辛苦日起復
惟報私恩讐畧無建明尤不能聽訟士民甚苦之四年
金人攻淮南勝非懼乞持餘服許之服闋還觀文殿大
學士知湖州數月復為提舉洞霄宫秦檜不喜誣之為
邦昌親黨終不復卒於湖州年六十三
十二月李光移瓊州安置李光初安置藤州知州周某
者誘光唱説秦檜和議有諷刺者積得數篇宻獻於檜
檜怒令臣僚言其罪故移瓊州安置　金人逼王倫以
官倫死金先是紹興九年王倫為迎䕶梓宫奉迎兩宫
交割地界使藍公佐副之使于金國金國留倫不遣獨
以公佐還是嵗金人以倫為河北轉運使倫奉使而來
非降也堅辭不受遣使廹之亦不受金人杖其使又復
令逼倫倫自縊而死　中興姓氏錄曰王倫字正道開
封人真宗宰相旦之後也有縦横之才少逰市井羣小
髙其能大金䧟京師百姓内亂淵聖登樓撫諭之倫乘
亂徑造御前上問誰能彈壓倫奏臣能之上令即去彈
治倫曰臣未有官豈能弹壓因自薦其材上急取紙親
除為吏部侍郎倫下樓以先備惡少數人傳呼侍郎往
撫諭之百姓皆定何㮚以倫小人無功除命太峻奏繳
其官止補修職郎建炎二年上書乞入金國迎請二帝
乃加朝奉郎金國通問使金國方入邉留倫不遣紹興
初秦檜為相遣北人招討都監門客通書金國求好二
年遣倫回議和七年聞徽宗及鄭后凶問遣倫同髙公
繪往請梓宫及韋太后及河南州軍秦檜主其謀加倫
端明殿學士樞宻院編修文字胡銓上書言金人詐和
王倫賣國秦檜孫近助之乞加誅戮進兵討敵不従九
年加簽樞宻院迎護梓宫奉迎兩宫交割地方使藍公
佐為副倫至金見金人烏珠以東西南京壽春宿亳州
及陜西京西歸于有司倫權東京留守及孟庾至倫公
佐徃金國獨發公佐回又留倫不遣金國以倫為河北
轉運使倫曰倫奉使而來非降也大宋之臣豈受大金
爵禄耶金人遣使來催之又不受金人杖其使復令來
逼之倫厚贈使人金以謝之自縊而死年六十一世稱
其忠
　
　
　
　
　
　
　三朝北盟㑹編巻二百十三
欽定四庫全書
　三朝北盟㑹編巻二百十四
　　　　　　　　　　　　宋　徐夢莘　撰
　炎興下帙
　　起紹興十五年三月盡十月
紹興十五年知叙州邵隆卒初邵隆知商州值和議定
割商州為外境隆不悦常宻遣兵馬以盗刦之金人訴
於秦檜檜心恨憤除知辰州未赴改知叙州至是飲酒
暴卒或云檜宻使人鴆殺之人皆巷哭為之罷市
三月敷文閣待制周金及馬觀國史願送還金國
五月金人遣使来賀生辰
十月嚴抑為大金賀生辰國信使曹涭副之　觀文殿
學士祈請國信使宇文虚中死於金國行狀曰公諱虚
中字叔通登大觀三年進士政和五年除起居舍人國
使院編修官六年正月同知貢舉四月除通直郎中書
舍人嘗議偹邉非䇿論事無所畏憚當權者忌之除河
北河東陕西宣撫使司㕘謀事上書極諫曰臣伏覩陛
下恢睿聖英武之畧紹祖宗之謀將仁義之師復燕雲
之故境不以臣愚不肖使㕘與機事臣被命之初意謂
朝廷未有定議欲命臣經度相視攻守形勢公贊廟算
及至河北諸路見朝廷命將帥調兵旅勵器械轉移錢
糧已有擇日定舉之説臣既與軍政茍有所見豈敢隠
埋輙舉利害仰干淵聽臣聞用兵之䇿必先强弱虚實
知彼知已當圖萬全今論財用多寡指宣撫司所置便
為財用有餘若沿邉諸郡帑蔵空虚則畧而不問論士
卒之强弱視宣撫司所駐便言甲兵精銳若沿邉諸郡
士不練習武備刓缺則置而不講夫邉圉無應敵之具
府庫無數日之糧雖孫吳復生亦未可舉師是在我者
未有萬全之䇿也用兵之道禦攻者易攻人者難守城
者易而攻城者難守者在内而攻者在外在内者為主
而常逸在外者為客而常勞逸者必安勞者必危今宣
撫司兵約有六萬邉鄙可用不過數千契丹九大王耶
律淳者智畧輻凑素得志國主委人信而不疑今欲亟
進兵於燕城之下使契丹自西山以輕兵絶吾糧道又
自營平以重兵壓我營壘我之糧道不繼耶律淳者激
勵衆心堅城自守則我亦危殆矣在我無萬全之䇿在
彼亦未可必勝兹事一舉乃安危存亡之所繋豈可輕
議乎且中國與契丹謀和今踰百年間有貪惏不過欲
得闗南十縣而止耳間有傲慢不過對中國使人稍倨
禮節而止耳女真侵削以來嚮慕本朝一切恭順今捨
恭順之契丹不封殖拯救為我藩籬而逺踰海外引强
悍之女眞以為隣域女真藉百勝之勢嘘喝驕矜不可
以禮義交也不可以言説誘也視中國與契丹拏兵不
止鏖戰不觧勝負未决强弱未分持卞莊兩取之説引
兵踰古北口撫有矯捷之衆繋縲契丹君臣雄據朔漠
侈心不止越逸疆圉憑陵中夏以百年怠惰之兵而當
新鋭難敵之勇以寡謀持重久間安逸之將而角逐于
血肉之林巧拙異謀勇怯異勢臣恐中國之邉患未有
寧息期也譬猶富人有萬金之産與寒民為隣欲買吞
以廣其屋居乃引强人而謀曰彼之所處汝居其半彼
之所蓄汝取其全强盗従之寒民既亡雖有萬金之富
日為切鄰强人所窺欲一夕髙枕安卧其可得乎臣之
愚見竊以為喻望陛下思祖宗創業之難念隣城百年
之盟好下臣此章使百僚廷議倘臣言可採乞降詔㫖
罷將帥還朝無開邉隙俾中國衣冠禮義之俗永覩太
平臣昧死盡言不勝戰慄時王黼當國見疏大怒捃拾
公以他事降為集英殿修撰督戰益急公又條上十一
議其大畧有曰契丹昨來女眞願為附庸女真不納求
附朝廷觀其意蓋是畏女真愛中國避强悍歸仁義今
西夏以重兵壓雲中狡謀窺伺託為存亡繼絶之言其
意甚逺若契丹北為女真所拒南為中國所棄收合餘
燼翻然决計乘夏人聚兵之時割地以為約續糧以過
兵不惟王師入燕為所牽制亦恐他日西北邉事未寧
之甚今日為國家大計須期永久安逸不費兵馬錢糧
公私事力坦然無北顧之憂費省力暇逾於昨來與契
丹通好時方為稳便若連兵不解征戰防托或滅遼之
後調發勞費乃過于未用兵以前其利害不可不計又
上二十議畧曰臣伏見朝廷昨以耶律淳擅立遣兵廵
邉騎卒相侵互有勝負前此屢曽招納已於盟好有違
迨王師那回雄州王介儒來尋舊好書牒往復皆有明
文其於女真又違近約若二國脱有興滅即邉事不可
不防所有元約女真夾攻悠久利害臣不敢與知今復
文涿州勾引契丹人使空牒差人往約女真雖民心歸
仁天道助順王師無戰可保萬全但恐秋髙馬肥北兵
或聚若只坐待意外功績不為自治之規切恐臨事失
機貽患在後且言郭藥師可令帶同知燕山以恩禮留
之京師復盡使挈致家屬居於賜宅緩急有用只可單
騎遣行事畢便歸然今日事幾與前日不同似不必更
放前去脱魚於淵恐滋後患時朝廷鋭於摧服契丹故
公及守禦之䇿委曲詳備欲因㕘幕議幸一止之議上
不報然而亦以公言為忠七月除宣和殿學士上復欲
以公㕘謀尋改寳和殿學士十一月除大學士河北河
東路宣諭使公上言雲中州郡疆界遥濶方一収復毎
嵗應副財用必三倍於太原又須建置堡塞闗壘不下
數百處今財力匱乏何所従出屯戍軍馬係抺直取疆
界亦倍于何處挪移乞罷收復之議以息中國之力尋
赴闕有㫖至内殿同宰執班奏事是日報尼堪兵廹太
原上顧公曰王黼不用卿封殖契丹以為藩籬今金人
兵兩路並進卿料事勢如何公云敵兵雖熾然羽檄召
諸路兵入援結人心使無渙然慿藉祖宗積累之厚陛
下强其志勿先自怯决可保無虞今日之事宜先降罪
已詔更革弊端俾人心悦天意回則備禦之事將帥可
以任之上命公就草詔公奏言臣未得㫖昨晚已草就
候進呈上令展讀公又列出宫人斥乘輿服御物罷應
奉司罷西城所罷六尚局罷大晟府内臣寄資等十餘
事於所草詔上覽之曰一　一可便施行今日不吝改過
公再拜泣下令下人心大悅乃宣和七年罪已詔也其
畧曰百姓怨懟而朕不知上天震怒而朕不悟有識者
比為陸䞇感泣山東將士之詔云雄州奏郭藥師刼蔡
靖呂頥浩等降金人公與南陽公入對上謂南陽公曰
今梁方平已在濬州守橋南陽公奏言内臣主兵恐將
兵不附欲更差人為大將而梁方平副之上曰何灌見
作管軍可令團結京城二萬人同守濬州衆議尼堪兵
勢方熾河陽橋最為要害而守禦未得人欲召熙河姚
師古秦鳳种中令以本路兵㑹于鄭洛外為河防之援
而内衛王室上顧公曰卿與姚師古种師中如兄弟宜
以一使名䕶其軍遂以資政殿大學士為軍前宣諭使
上曰卿不須自陜州以西可只在畿甸馳檄召兩人衆
議謂永安陵寢未有兵衛䕶上曰此却是宇文虚中職
事可自滑州分地分以東屬何灌以西屬宇文虚中即
大河一帶有守把而諸陵有䕶衛三省樞宻院議二太
子少今大兵屬尼堪謀臣猛將皆在而所召西兵須兩
浹旬可至即謂兵將欲于河灌守河陽及䕶陵寢却令
公守北京及濬州公奏言尼堪兵雖盛未攻下太原必
不先下太行其來必緩二太子兵亦不下十萬既至燕山
其來必速上曰濬州不可少何灌以防二太子卿既召
二鎮兵則䕶陵寢用何兵公奏言京東西路及鄜延環
慶兵已邀擊金人文字到已旬日惟京西兵未團結不
若團結起發以䕶陵寢及滑州以西河陽浮橋旬日可
辦候姚師古种師中兵至臣却與同䕶京城以西上曰
如此稳當自鄭州向去西京黄河岸一帶皆廹近陵寢
又恐尼堪兵經由此路極可憂卿且以祖宗陵寢為念
公乞對畢即行上曰卿且召姚師古种師中只令移文
人急遞公乞御前差使臣賫文字前去公又奏种師道
老將有謀今閒居長安臣與之有契分欲乞召師道同
團練西京軍馬及本路保伍于黄河岸橋諸陵寢措置
守把訖與師道同入䕶京師臣只今行文字下陜西漕
臣應副師道輕賫錢物今沿路召募人兵前來公陛下
辭即出門徽宗内禪淵聖即位徽宗幸淮浙南陽公為
行宫副使時尼堪以重兵圍困太原日久公馳檄河北
諸將邀擊金人遂往河東河陽澤潞間措置太行山設
守備諸處募兵並未至而二太子兵馬已従濬州渡河
且元指揮援兵並赴宣撫司童貫處時貫已隨従徽宗
幸淮浙公往陜西促姚師古种師道兵馬且檄令直赴
京城應援王室不得遵禀貫節制又以便宜令河陽守
臣節度澤路西京守臣節制汜水闗鄭州時朝廷遣馬
忠將數千人往團柏鎮公遇之于汜水闗以便宜劄付
馬忠令引兵回救京城馬忠遂由鄭州東門進兵救京
畿與敵騎遇于道士店攻獲其首領軍聲大振先是敵
騎至城下放兵四掠至鄭州為忠所破遂將其他小寨
收斂為以西路遂通師道古及其他西兵並得至京城
無阻公亦星夜歸䕶京城至鄭州之東阻抄掠㳺騎不
得進遂收合散卒間道以趨且移文河東帥府約會兵
黄河上又於宿亳以來得東南兵二萬五千人以便宜
起致仕官李邈令統領於汴河上前進與李邈相先後
行至陳州門駐兵淵聖遣中使持御筆令公赴闕遂従
門外釣上入城先是姚平仲刼寨失利西兵俱潰金人
復引兵逼城公既至福寧殿奏事淵聖宣諭陜西援兵
今已俱潰不守欲遣人奉使為朕分辨刼寨非朝廷意
乃是姚平仲擅興兵兼探康王平安大臣皆不肯行事
勢危殆卿可往否公再拜曰主憂臣辱臣豈敢辭淵聖泣
下慰勉再三公即往都亭驛見金使王芮芮與言不遜
公依所得旨再三説諭遂送王芮出城因賫書復議請
和公渡濠橋道逄甲騎如踏雲梯攻具蔽地而來公間
闗冒鋒刃而進既至敵營露坐風埃烈日中自已至申
金人數次以全裝人馬注矢露刃周匝圍繞一行皆失
色公不為之動久之乃引公入見康王于軍中䝉聖語
面諭金人先一日堆馬草於階前若兩三日城中無使
人來燒草為號將路允廸以下並不存留且來攻京城
今喜得大賢來敵金人來相賀方知如此次日陪侍康
王到敵帳見二太子者言語不遜禮節倨傲公以義禮
遜謝之至晚金帥復遣人隨公將文字入城要越王李
邦彦吳敏李綱曹晟金銀騾馬之類又欲御筆畫定三
鎮界至方退軍時淵聖令公再奉使止令曹晟前去軍
前外餘並作意度子細説諭並不應副兼奉淵聖㫖須
管於卿處要康王歸京公再出城與帥長相見及張邦
昌等退公獨留金帥之前專達淵聖手書再三以理説
諭遂以次日獲従康王歸闕即拜公簽書樞宻院事制
曰國家設中天紫極之輔以應泰階之纒列右府洪樞
之司以總萬兵之政雖文武之道有異而安危之計不
殊眷時謀謨之臣必授英傑之佐某官志窮精奥識造
幾微雅志淵深而足以與權懿文炳蔚而足以華國早
由英譽薦厯要塗摛藻揚華宻起鼇宫之胄叅疇婉畫
坐談武帳之兵比資方叔克壯之猷應召虎來宣之命
有嚴共武之服不戰屈人之兵兹啣命於金人仍通和
於鄰好敏於應對卒以解紛其参管於宻庭共圖畫於
兵柄佇寵雋烈克鬯皇威本精神以折衝運帷幄以决
勝勉推平日之議論用濟一時之事功公力辭不受謂
國步方艱捐軀効節臣子之分不可因此受寵數乞收
還成命淵聖遣中使宣押諭以藉卿終使事在卿去就
甚髙而國之利害所繫强敵在郊卿何辭以違朕意即
其家傳宣至數四公惶懼受命自是凡三往軍前金人
約公觀師公為送餞使是日夜分至敵營翌日早其帥
遣人語公云樞宻不稍空我亦不稍空(如中國人/稱脱空)今特
促日歸國頃之舉火為號諸營甲騎皆出遂行北去繼
與金帥相見說及三鎮公泣下不言諸帥變色言兩朝
和好樞宻却不喜莫是有不好公事公云三鎮説不得
哽噎教皇帝難割捨為太原有太宗皇帝影殿保州有
上皇祖墳豈忍令人家子孫將墳墓割與隣人諸帥云
這事有商量時呂頥浩何沂等在坐皆聞此語公遂再
三說此語云如何得箇意到本朝皇帝處諸帥云得及
得回書對淵聖前開拆果有將來别有詳酌之語敵既
退時徽宗駐蹕鎮江得報宣召南陽公至行宫寢堂出
公奏狀徽宗曰虚中自二月上旬三往金人寨中第一
次明刼寨非朝廷之意乃西兵貪利遂止其攻城再往
奉迎康王還闕并取到呂頤浩等初七日與城下為盟
令印押誓書并説令退師二太子喜虚中以至誠相待
初約四月一日歸國再三説諭遂肯初十日退時令虚
中至日親來觀看初十日五更如約往相見二太子帳
前吹笛聲鑼歩騎兵北去如飛至巳時豁然一空當日
約行一程以上此事可喜虚中口辨有智畧了此一段
事今已除簽書樞宻院事南陽公頓首謝初金人之來
重兵驍將盡屬尼堪二太子者得郭藥師為軍鋒遂先
至京城下及二太子退諸公以為泰然無事公獨以尼
堪為深憂乃奏陳乞厚為隄備京畿作塘濼河北河南
聫民召募忻代太原失業人及陜西善戰者每一萬人
為一軍棊布近輔大張形勢廷臣無助者及議追撃二
太子悉遣在京軍兵渡河襲逐行方整齪而尼堪已至
澤潞據太行下瞰河津河陽始大駭遂令所遣兵未逺
去且守衛王室再為閉城堅守之計其後議者不復聞尼
堪澤潞事專以不追擊二太子歸罪執政故公罷政出
知青州陛辭上宻遣人賜金帶茶藥錦綺公又論青州
與金人為鄰外控海道當措置隄備牽制州郡又上疏論
京東盜賊屯聚至數十萬東路尤被其害臣初到界首
交割之後體問得餘黨散在山谷與已受招安之人皆
未寧謐州縣所憂正在此數月青州以南連接泰山往
往數百里人烟㫁絶今本路瀕海與金國對境北又接
濱滄邉面皆通行敵馬若不於耕桑正忙之時速與慰
安人情竊慮姦人復出盜已一面作奉聖㫖遍牒本路
又乞置騎近通西路為一萬騎及閲習事勢飾治器甲
為將來應援河北入衛王室之計朝廷忌功者論公不
已公雖已報代上疏論當厚為金人隄備且言臣蹤跡
孤危一路必禀承乞促代者曽孝序之來其言鯁切並
無三省所沮未幾果以言落職奉祠時南陽公従徽宗
來歸因入對淵聖曰卿弟虚中二月初止金人攻城與
二太子為誓約説令還師豈不是社稷功虚中善料事
勢欲留在樞府而大臣堅不見聽亦是恐有伏闕之事
且令作帥朝辭出門朕遣人賜以金帶茶藥錦綺之屬
更不敢令人知却恐須要奪了南陽公頓首謝且奏言
虚中近已罷帥奉祠蓋縁言者謂城外為盟非二太子
止是河北賊魁虚中妄以河北之冦作金人以冒退師
之功金人自燕中舉兵直至京邑今日乃謂止是河北
之冦言者所論如此大臣曽辨明否上曰大臣且幸卿
弟不在眼前豈復更與辨明南陽公出知江寧公來依
之雖居閒廢亦上疏論車駕臨幸江寧當用民兵之法
措置便宜責在長安總專其屬應於兩税鹽酒並聽支
用知通將官分治軍民同為訓練其言詳備懇切疏奏
不報
　
　三朝北盟㑹編巻二百十四
欽定四庫全書
　三朝北盟會編巻二百十五
　　　　　　　　　　　　宋　徐夢莘　撰
　炎興下帙
　　起紹興十五年十月盡其月
建炎元年太上皇帝即位以廷議與金人三鎮責授安化
軍節度副使韶州安置公不勝忠憤上䟽及移書宰輔辨
白其畧云元議與金人三鎮及金帛騾馬遣使送誓書差
沈晦為國信使奉今上皇帝出城至敵營皆是正月上旬
事臣是時在畿甸收拾援兵至二月一日姚平仲劫寨失
利金人復攻城臣自拱州與李邈收集東南兵入援至初
二日奉聖㫖召至陳州門釣上城入對被命出城面奉淵
聖㫖明劫寨非朝廷之意須要奉迎今上皇帝還闕當時
所與物止鞓帶四百條水銀鵬砂十許斤適中王芮等所
用别無其他自有奉使日月可考若不分明剖析恐身首
異處亦未足以消弭人言䟽奏不省二年詔募能使金國者
公應詔有㫖復中大夫乘遞馬赴闕制曰朕念二聖和鸞
之馭逺勤沙漠之征憚兩河耕稼之民久困干戈之役思
得賢士往使殊方豈無忘身殉國之人應側席捄灾之詔
爾名實相稱文武兼資雅意論兵用合孫呉之妙髙才視
草夙推頗牧之竒蚤薦歴於禁塗遂㕘陪於樞院稍愆清
議薦賫丹書兹露章於公車蘄將命於絶域朕嘉乃陳議
慨然請行移復次於廷紳俾來朝於蹕路當圖忠報益展
素懷佇爾疾驅副予臨遣時車駕跓蹕維揚公入對上嘉
奬再三復資政殿大學士左大中大夫充國信使時敵情
叵測公至敵庭被拘留始誘以富貴中廹以鼎鑊公不為
屈敵亦義之不敢加害公知金欲窺蜀遣使臣相偁潛吿
宣撫張浚欲其持重且云江左人錢釗傅乃引者勿令近
行在又遣使臣楊安以礬書經文寄季弟南陽公及龍圖
公常具奏今在御府敵遣公䇿偽豫公力辭不行副使楊
可輔來歸公復以蠟書潛言敵中事上命賜家屬銀絹紹
興元年有㫖以公奉使日久守節不屈令福州賜錢千緡
存恤家屬因遣使以金帛荈茶賜公制曰男子有四方之
志夙勵於逺圖行人道二國之言久勤於將命肆頒渥澤
用侈光華卿頃以才猷常登樞近抗使旌於萬里不憚勤
勞留異域者十年益昭忠信念其良勩宜有褒嘉錫以兼金
賁之束帛加織文之􁅰緻分異荈之甘芳特示殊私式將
厚意每懷靡及方頼於咨謀有功見知尚期於來諗時紹
興七年也公留敵庭既久雖罹困苦然忠義所激遺家人
書一語不及私嘗寄南陽公書畧云囚繋異域生理殆盡
困苦瀕死自古所無中遭廹脇幸全素守惟一節一心待
死而已終期不負社稷念虚中遭遇主上最先衆人往日
在京城外迎奉歸城中粗殫犬馬之力今日之厄亦為國
事分所當為夫復何憾又寄夫人書畧云自離家五年幽
囚困苦非人所堪今年五十三嵗鬚髪半白滿目無親衣
食僅續惟其一節不負社稷不愧神明至如思念君親豈
忘寤寐俯及兒女頃刻不忘度事勢决不得歸縦使得歸
亦在數年以後兀然旅館待死而已至於歌詩者不勝
記其詩有曰定鼎未應周命改登床合許宋人平又曰
南冠終日囚軍府北鴈何時到上林又曰傳聞已築西
河館自許能肥北海羊雖一飯未嘗忘君如此公志欲
就大事嘗與使事得歸者欷歔别且曰大丈夫身拘異
域不能効竒功報本朝頋乃同匹夫匹婦之為諒自經
於溝瀆耶非吾志也時中原東北豪傑之心恥事仇敵
公宻以信義感發之従者如響乃以紹興乙丑與偽翰
林學士髙士談等同謀結集欲因金人拜天就刼殺之
先期以蠟書來吿朝廷欲為之外應秦檜懷奸無狀且
忌公功在已上繳回蠟書會事亦覺公父子俱死家無
噍類時年六十有七公初諱黄中後帥慶陽徽宗御筆
改今名云授右朝議大夫直顯謨閣初廣平公既拘留
異域金人將用之懼其以骨肉為念欲以家屬為請廣
平宻知其意因王倫使還附奏云如金人萬一有請願
以沒敵為辭㑹秦檜當國主和議甚多金人以士大夫
北留者家屬為請檜悉遣如約顯謨公方侍廣平夫人
閒居檜諭㫖監司追遣老幼無一遺者繼又中使促令
就道顯謨公到闕具對劄畧云道路之傳聞以謂臣家
屬既到即送鄰邦政及螻蟻之賤無補國事萬分之一
然而嘗聞蘇武持節居匈奴十有九年既歸之後但見
因使者致金帛贖胡婦所産子還中國以嗣其世著於
信史實為中國美談伏念臣父虚中忠義自奮謀不及
身今若盡遣其室恐非朝廷所以矜恤之義况臣父虚
中元是奉使而去以一身狥國之急即與其他被執之
人事體不同紹興七年王倫歸自金國來時臣父虚中
託以一事附論囬奏云若敵人來取家屬願以沒敵為
言此語陛下必嘗知之以此驗之可見臣父虚中雖以
一身持節在外未嘗不乃心王室而其家屬望朝廷主
張之意乃先定於十年前豈欲臣母子顛擠於道路而
逺徙於他邦哉為檜所抑竟不得對全家驅廹出境聞
者扼腕嗚乎公天資忠義愛君憂國出於志誠忘身狥
難終始一節不間夷險初童貫興燕山之役朝廷以公
參謀公知召禍啓釁非國家安静之福不忍潔身至今
以為髙其所論諫及條上三十議大率以自治為言拳
拳懇切迨金人渝盟兵逼畿甸公﨑嶇戎馬間收合散
卒移檄諸道䕶衛陵寢應援京城繼將命使金開諭禍
福太上皇帝以歸不幸中原復擾二聖北狩公雖得罪
嶺表獨抗章應詔願復使絶域公精忠自矢可槩見矣
初公嘗夢挾日以飛故有儻符他日夢尚兾及宸㳺之
句逮拘繫敵庭至死節之日凡十九年餐氊嚙雪視古
無愧公能隱忍就大事天傾地覆公志莫遂事既敗全
家赴死而公之志益顯嗚乎悲夫　李綱傳信錄曰初
宇文虚中以中書舍人為童貫㕘謀官盧溝河之敗虚
中走焉及燕山奏功歸為翰林學士宣和八年秋復従
貫以行金人攻汴虚中同貫奔還道君以為資政殿大
學士京畿宣諭使敵騎既逼都城虚中走宿亳間至是
聞既和乃歸上以為簽書樞宻院事故京城為之語曰
一走而為内翰再走而為大資三走而為樞宻虚中既
奉三鎮詔書至金人軍中自以為有和議之功識者笑
之　朱勝非秀水閒居録曰宣和初出師以童貫蔡攸
為宣撫使劉廷慶為總帥翰林學士宇文虚中叔通㕘
謀既至境上虚中度事勢不可為乃以劄子示貫攸請
罷兵其畧云昨者耶律禧失國淳輙簒立國家以兄弟
之義不得不問舉兵廵邉招納其人仍絶嵗賜是為義
舉今天祐宗社有主全中國之恩威昭盛徳於殊俗顧
諟明命恐不可緩正宜明下詔書謂前日之役以淳簒
立今淳既亡其國無主幸灾伐䘮非中國之義仰邉臣
按兵不得出討乃令雄州移文對境喻以嵗賜已到不
知交與何人如此可舒契丹忿戾之心寛我邉計遷延
嵗月得以為備又於仁義恩威一舉兩全如女真責我
夾攻亦當喻以原約止謂耶律禧無道今彼國再易主
不成䘮義禮所在人情所同雖云他邦亦必心服貫攸
不能用叔通靖康初副樞安成之樞宻宇文議保燕京
記曰宣和壬寅朝廷議取雲燕命取樞宻宇文公以本
職顯謨閣待制㕘預軍事公馳至河北見沿邉匱乏兵
備缺然兼以恐女真異日强不可制即上䟽力言不可
又貽書與太宰王黼元樞鄭居中及其兄承㫖並翰林
學士趙野託承㫖與野力勸黼黼不従遂取㫖命公不
得漏泄章奏時師老無功上有意中輟而契丹九大王
耶律淳死國人離心黼再主攻伐之議鐫宇文公待制
命知檀州(檀山去燕/山四程)久之環慶闕帥鄭居中薦公遂以
修撰帥慶陽而朝廷又有收復靈武之議欲命髙俅總
其事御筆條畫攻取之計俾公遵行又力言不可髙俅
自憚其事尋已而公亦罷帥責知亳州乙巳嵗公為翰
林學士言童貫欲取雲中斗絶一隅縦可取亦不可守
貫之黨馬擴李宗振等陳可取之䇿二䟽交上時蔡京
當國欲従貫言公兄時為右轄與李邦彦合謀力爭於
上前京之說不勝遂畫㫖留候至乙巳嵗十二月金人
冦邉燕山失守報至中外失色上御保和殿召謂公曰
悔不用卿前日之説公奏先降罪已詔以收人心人心悦
則中原决保無虞上命公草詔而公先以草成詔本在
懐中即取進呈又列更朝政數十事於詔本之後持上
欲詔書中入政事拘於紀年賢能陷於黨籍之語大臣
亦有言不須降詔公涕泣力請上従公言詔下人心大
悦上曰卿素得陜右士心可以資政殿大學士為宣諭
使躬往陜西擇將召兵以赴國難公以二月二十八日
朝辭出京至陜西以檄文召种師中姚師古令各以麾
下兵赴京畿而公親總馬忠等兵至鄭州之東遇金人
萬騎欲據鄭公慮鄭破即絶西兵來路遂令忠邀擊扵
僕射廟前金人大敗公又移文諸郡及申奏朝廷聲言
陜西有兵五十萬(二帥及諸兵至者/十九萬此先聲也)金人莫測虚實遂
領兵下寨不敢四出至今鄭州繪公及馬忠像于僕射
祠中公以丙午二月一日囬至京師時朝廷於正月中
旬已講和金人止俟得金帛犒師即還而李綱引兵刼
寨失利無一騎還者金人忿朝廷失約再攻京城西北
隅幾破雲梯四面交至矢石如雨城中精兵自梁方團
結五萬人破於滑州何灌領三萬敗於近畿刼寨失利
又䘮數萬人驅市人登城守禦不能荷㦸彎弓公憂社
稷危甚即入城見淵聖於延和殿泣謂曰救此危急有
何䇿公言今城中惟有禁衛市人不可出戰西兵至者
未滿萬人其餘計程須旬日可至王師寡弱城西北隅
已摧毁拒敵未有䇿惟有臣以身當刼寨之事臣試冐
死往説之上曰卿且奮不顧身以救國家之急公即欲
前往自刼寨後金人覩使人來即殺公捐甲服朝章以
三省大程官數十人従張盖揚鞭令前驅傳呼而出城
而金人以萬騎圍繞前驅已有被殺者公言我來計議
事汝安得殺人金帥二太子者舊聞公名知公至即令
引公至帳前㑹食公問再攻京城之事二太子曰朝廷
已與我和因甚却來劫寨公曰我招西兵至城下西兵
貪利不知朝廷講和只云爾有金帛數十萬所以刼寨
止約不得干他朝廷甚事二太子曰是不是公曰人誰
不畏死我以不能指約西兵刼寨冐死而來以明非朝
廷之意公論議慷慨衆感其信義遂止攻城令公速往
奏知公言今日已晩俟來早入城二太子又喜公不疑
留飲至夜對公焚攻城器具翌日公對延和殿言二太
子可以信義感動已不攻城今宗室諸公皆従上皇往
東南惟康邸為質於軍中臣取聖㫖以來日試往取康
邸還闕上許之除公簽書樞宻院觧所服正透犀帶以
賜之公次日再往金人寨中力請康王還并指名取呂
頥浩七人謂金人曰若此人不見聽只死在此所誓不
空歸反覆至數千言金人感其意許之遂與康邸及頥
浩等聫轡而歸公嘗謂今上在兄弟中英偉絶人慮久
留金人寨中建議親徃奉迎遂為今日社稷大功又慮
兵久不退生變二月七日又取㫖説金帥趣其歸師金
帥許以四月十日為期公再三陳論自辰至申促至二
月十日二太子曰樞宻不稍空我亦不稍空(金人以虚/誕為稍空)
請公初十日早親來看我退師二太子又説割三鎮事
二太子曰若能固守盟約三鎮别有商量止要賦稅公
遂令二太子作誓書入此十六字於書中擕之以歸奏
知上喜甚時二太子者遄師公亦反覆説令報知尼堪
囬至代州矣而李綱之門人皆曰前日保京城之功只
説隴西公今日却歸宇文須與掃了掃了之説當時忌
公語也公初與二种及姚師古商議為備禦一十九事
為一册皆在畫一欲其樞府施行而同列皆言我輩在
朝金人必不來何必設備禦所論率矛盾不合公争於
上前言主和者不肯設備主戰者不量力以䘮師輕視
敵人如兒女子豈不誤國有言者舊嘗懇公薦自代公
不與至是在言路又欲與其知己位亞政府者為地抗
䟽力詆公皆虚言無實而誣公在雲中䘮師等事公未
嘗總兵又雲中在敵境距代州三百餘里公未嘗帥太
原不知何以得此語又謂公以口舌退金人之師致王
師無功詆公既力兼同列見公智畧輻凑又有退金人
保京城大功妬之頗甚公孤立不勝亦懇外補遂以資
政殿大學士帥青社朝廷降詔令三鎮邀擊金人尼堪
者復囬至太原公所議禦十九事皆不省惟唐恪間採
其議而何㮚慮計䇿行則公復用取其䇿焚之備禦従
此而不講公所招宿將孫安節等皆不用至三鎮邀擊
䘮事金人遂以盟約終不可信攻太原䧟澤潞朝廷督
种師中等䧟沒相繼太原以無援失守大臣親搃兵皆
潰散國威靡然金人再破京城遂成北狩之禍皆輕敵
寡謀妨功嫉能所致也靖康丁未三月八日蒲田成安
之謹記　金人烏珠殂金人李大諒征䝉記曰皇統元
年副元帥烏珠誅都元帥逹蘭以割河南地遺大宋有
逆謀提師過江復取河南四年囬師謂南北行三帥曰
吾近因國有叛臣結連南宋自引軍弔伐問罪大軍至
亳州思越淮橋道沮遏車騎吾心熒惑未决忽淮隂二
進士逺來獻陳平宋國䇿時吾急遣龍虎阿勒巴二帥
探路先行韓常周棨騎兵至淮上吾入旴𣅿疑有重兵
把截龍虎遣使報曰淮南無一人一騎為備已遣五千
騎越淮分守旴𣅿龜山把截水路兩勢造橋吾大喜晝
夜兼行至淮上果橋成六座分歩騎徑濟淮源佔據軍
河擺布斥堠細觀南耗東過淮隂南至六合西至昭信
晝夜不絶因觀宋室新立龜山城寨臨淮分勢就山為
隘若使聚糧屯兵此地據守吾雖鐡心未敢輕舉但見
空壁吾心自恃宋室空有建城立勢之心而無聚糧據
守之法又觀二進士所陳圖䇿淮南路旴𣅿至楚州行
路窄隘左有長淮右臨河渠糧道遥逺有過邵伯至山
陽人騎囬惟是獲到菱實雞頭蓮子問諸軍不避寒酷
踏泥打凍决地涸港握蕩取菱尋魚摸蚌又宰殺騾馬
相兼為食諸軍飢苦之聲不忍聞但虚心寛諭而已又
諸士云輜重俱盡有食奴婢者又多言南軍不測要回
淮上惟吾心所料南宋既修旴𣅿此乃據山臨水大利
之勢尚無守法措置安有智謀就吾敵也决無渡江之
理吾獨與蕭平章計議大言檄書於宋若従此約請詣
轅門計議如敢違拒水陸星電越江蕭平章南去日視
諸軍飢心嗷嗷忘失畫虎龍阿勒巴言若南宋受檄猶
得半軍回若宋軍渡江不擊自潰王曰爾論正與吾心
同吾西望糧糧缺因南聽蕭信之神不寧如此月餘忽蕭
平章躍騎走報不覺喜感天神與南使同來議止淮為
界誓信約定南使囬吾班師回洒㸃集軍馬輜重騾馬
依稀四分奴婢十中無六七惜哉軍機至此而不能决
若能决無一人一騎得囬也吾私心用知但一檄書下
宋取㨗乃萬世不傳之上䇿吾近因賊徒激惱氣衝吾
守信昌日箭瘡發作遇隂風痛連骨髓忽承詔報宇文
國相連中外官守七十餘員欲乘邉事未息及遷都之
冗謀反幸得萬户司㓂沃赫來吿首捕獲宇文等請暫
歸朝議事至日宣到皇叔都元帥遼國王危篤親筆遣
囬行府帥曰吾天命壽短恨不能與國同休少年勇鋭
冠絶古今事先帝南征北討為大元帥左都監行營號
太子軍東遊海島南廵杭越西過興元北至小不到雲
城今契丹漢兒侍吾歳久服心於吾吾大慮者南宋近
年軍勢雄鋭有心争戰聞韓張岳楊同列不協國朝之
幸吾今危急雖有其志命不可保遺言於汝等吾身後
宋若敗盟任賢用衆大舉北來乘勢惑中原人心復舊
土如反掌不為難矣吾分付汝等切宜謹守勿忘吾戒
如宋兵勢盛敵强擇用兵馬破之若制禦所不能向與
國朝計議擇用制為輔遣天水郡王(闕/)安坐汴京其禮
無有弟與兄爭如尚悖心可輔天水郡王併力破敵如
此又可安中原人心亦未深為國朝患害無慮者一也
宋若守吾誓言奉國朝命令時通國信益加和好悦其
心目不數歳後供須歳幣色色往來竭其財賦安得不
重歛於民江南人心奸狡既擾亂非理其人情必作叛
亂無慮者二也十五年後南軍衰老縦用賢智亦無驅
使無慮者三也俟其失望人心離怨軍勢隳壞然後觀
其舉措此際汝宜一心選用精騎備其水陸謀用才畧
取江南如拾芥不為難耳爾等切記吾囑吾昔南征目
見宋用軍器大妙者不過神臂弓次者重斧外無所畏
今付様造之帥死贈大孝昭烈皇帝大諒本貫雄州歸
義縣父成先係雄州弓手於宣化七年累立戰功自保
義郎轉至修武郎准瀛州髙陽闗路安撫使司將付交
統衆迎敵又累立戰功轉武路大夫閤門宣贊舍人又
功轉右武大夫忠州防禦使奉宋命統衆守援河間已
來遭大兵圍閉又充四城提㸃兼安撫司統領累奉宋
命令統義兵收復山東河北京畿等路羣盜立功轉青
州觀察使又累與北兵戰敵父兵寡力不敵渡江歸宋
遭權待制挾讐申父以羣盜為名不能整雪分兵江西
守候朝廷指揮䝉遣張俊統率大軍招收父約束已次
將佐不得抗拒張俊父之忠義反成過惡被誅戮遂率
衆歸附前齊天眷元年知鄭州宣麻除鎮海軍節度使
其詞門下授鉞建旌式重兵權之寄折衝禦侮元分閫
外之憂思付戎麾喜獲賢將宜敷渙號顯告明庭中侍
大夫安化軍承宣使鄭州守李成智識精明性資果毅
戰遇强敵槊貫軍鋒弓綰二鈞矢穿鐡騎争摧鋒陷陣
之勇立斬將奪旗之功仰察天時俯觀人事拯斯民之
塗炭提士衆以來歸允懐心膂之良増重爪牙之任嗚
呼賈復提衆以歸漢終成定亂之功尉遲捨偽以従唐
屢著擒賊之績擬予大將思配前人可特授鎮海軍節
度使輔國上將軍充山東路留守東平府住坐賜五十
匹黄金三十斤自元帥死後未三載貴戚争權果如元
帥所料天徳二年誅廢蕭王宗本三年又誅斬韓常周周
啓等四十餘員内多有親立功者
　
　
　
　
　
　
　
　
　三朝北盟會編巻二百十五
欽定四庫全書
　三朝北盟會編巻二百十六
　　　　　　　　　　　　宋　徐夢莘　撰
　炎興下帙
　　起紹興十六年五月盡紹興十九年十二月
紹興十六年五月金人遣使來賀生辰
十月何鑄為大金賀正旦國信使
十二月金人遣使來賀正旦
紹興十七年三月四日丁夘牛臯卒丙寅都統田師中
大會諸將而統制官牛臯遇毒而歸知其必斃乃呼門
下吏及對家人語以後事翌日丁夘卒于正寢故外人
唯知臯無病而卒既而聞其遇毒或以為秦檜宻令師
中毒之莫不歎惜者
五月金人遣使來賀生辰
九月一日壬戌朔沈該為大金賀生辰國信使蘇(闕/)副
之　詹大方為大金賀正旦國信使容肅副之
二日癸亥趙鼎卒于吉陽軍趙鼎安置在海外者凡數
年秦檜矯朝㫖令吉陽軍月具鼎存亡申尚書省鼎遣
人呼其一子至謂之曰檜必欲我死也我若不死當誅
及我一家我死則汝曹無恙矣付以後事不食而死年
六十三四方人聞之有泣下者　林泉野記曰趙鼎字
元鎮觧州人登崇寧五年第靖康初觧潛為河東宣撫
副使辟為勾當公事建炎三年為樞宻院計議官除侍
御史遷中丞金人南侵上幸明州宰相呂頥浩議復還
親征鼎力争以衆寡不敵不若為避狄之計上遂决航
海之行四年累言頥浩之過罷之擢簽書樞宻院是冬
罷為提舉洞霄宫紹興二年起知建康府兼江東安撫
制置使三年知洪州兼江西安撫制置大使頃之改督
川陜荆襄諸軍事未行而金攻淮南宰相朱勝非失錯
乞持餘服罷去鼎奏乞親征以督諸將乃留為尚書右
僕射同中書門下平章事兼知樞宻院事従幸平江府
督韓世忠劉光世張俊進兵淮東擊敗敵衆薦張俊復
知樞宻院事罷席益汪伯彦舉用馬(闕/)折彦質王居正
晏(闕/)復陳與義廖剛張致逺胡寅劉大仲沈與求章誼
劉世寧潘良貴范仲朱震之徒而人心恱向五年遷左
僕射兼樞宻院事及都督之任士民聞之莫不以手加
額鼎為政戢吏愛民謙冲禮士犯顔敢諫權倖請謁内
降差除一切格止重伊川程氏六經之學元祐黨籍子
孫多䝉擢用去贜吏進正人一時稱為賢相翕然有中
興之望六年劉豫㓂淮南劉光世以孤軍不敢守廬乞
退師太平州鼎従其請張俊往江上督軍復遣光世還
破劉麟俊囬以鼎私於光世為奏俊又請上幸建康以
圖中原鼎謂宜自守未可進乃罷為觀文殿大學士知
紹興府兼浙江安撫制置大使七年俊罷召鼎復尚書
左僕射因請上還臨安召用常同張九成傅崧卿向子
諲委王庶督軍政八年加特進王倫使自金還敵復遣
人來議和右相秦檜遂請臣之鼎争不従乞罷乃以檢
挍少保奉國軍節度使知紹興府兼浙江安撫使再罷
為提舉洞霄宫金叛盟鼎上言時政檜方專朝政大忌
其能必欲殺之諷中丞王次翁誣言其罪責授朝議大
夫分司南京邵武軍居住又令次翁誣以聞叛盟嘗有
幸言上亦每啣鼎言語切直責授清逺軍莭度副使潮
州安置十七年卒年六十三朝野痛之有子四人鼎既
死檜憾之不置二十五年衢州通判汪召嗣教官莫伋
希檜旨誣鼎子與趙令衿飲酒誹謗時政送大理寺欲
加族滅會檜死獲免二十六年追復鼎觀文殿學士
秀水閒居録曰紹興二年呂相頥浩秦相檜引傾險浮
躁之士列於要近以為黨助謀出呂而秦専政其黨建
言周宣王時内修政事外靖邉隅故能中興今二相宜
分任内外之事於是降制除頥浩江淮荆浙都督諸軍
事總兵江上制詞云玩嵗茍安非拯溺救焚之意待時
自定豈興衰撥亂之圖又云盡長江表裏之封悉歸經
畧舉宿將王侯之貴咸聽指呼都省置修政局議更張
法度檜頷之五月頥浩出師羣小亂朝紛然競進無復
彛叙上乃覺悟頥浩至潤州兵潰不能進引疾求罷召
還八月檜貶而局廢侍従䑓諫往往坐媚竈逐去余守
會稽忽除同都督軍事上章力辭極論利害至數千言
後旬日改除参孟庾時庾同韓世忠湖外討賊回就以
代頥浩也九月餘復相而頥浩猶帶都督余因進呈奏
言此官當罷同列皆言方防秋未可余又言庾姑存之
頥浩所領可罷三年正月余又奏適金使來執政皆言
江上不可無應接宜待使回三月使人回余又奏始得
旨庾赴闕都督府罷是歳九月頥浩罷政四年夏初張
浚被罪陜蜀無大帥言者有章云若無大帥必失西蜀
六月䝉上宣諭曰西帥難其人朕欲以㕘政趙鼎知樞
宻院為川陜宣撫處置使如張浚故事余曰聖謀如此
臣不敢不奉詔自是言者益力而踰月無處分八月余
以瘡瘍謁吿十餘日忽奉宸翰如前㫖執政日見訪問
疾鼎語余曰今川陜兵柄皆屬吳玠大帥無他能制玠
足矣然玠見為宣撫副使若官與之同豈能制乎余曰
公意如何有所見胡不奏且公以元樞出使豈論宣撫
耶鼎曰願得一使名在宣撫上者方為之余心知鼎欲
都督即曰偶拙病未愈未能造朝公不欲自言即同官
亦可言也鼎唯唯後兩日再奉宸筆改命鼎都督川陜
荆㐮諸軍事是時余起復居位已累上十二章丐持餘
服鼎窺宰席甚急被命殊不樂申請數十條皆不可行
如隨軍錢物須七百萬緡之類余㕘吿進呈指此一項
奏言昔聞玉音趙鼎出使如張浚故事上曰然余又曰
浚自建康赴蜀朝廷給錢一百五十萬緡今鼎所需三
倍以上今歳郊恩所費不貲上曰奈何余曰欲支三百
萬緡半至朝廷已如浚數半令所部諸路漕司應副上
恱之既退鼎語怒云令我作乞兒入蜀耶遷延之久郊
後余得請鼎果相不𣸪議蜀帥五年春鼎遷左相張浚
右相並帶都督諸路軍事浚統兵往來江湖號都督行
府權勢甚盛便宜行事闗送三省宻院奉行内外無敢
違者更易大將軍移徙諸軍科歛之重以千萬計軍民
胥怨浚方大言進復中原欲獨任國事七年正月逐鼎
於㑹稽至五月淮淝兵變浚貶鼎復相然都督竟罷矣
又曰趙鼎𣸪相植黨亦急凡兇險與刻薄之士無不收
用使造虚譽而排善類張戒其一也鼎薦常同為中司
同即以鼎所善奏為䑓屬戒自郎官除察院未幾遷殿
院紹興八年秋鼎失眷丐罷戒知其决去即露草請留
以徼厚福其言狂躁愚弄既罷猶知泉州蓋其黨與維
持之力也今録其䟽云臣本貫河東絳州趙鼎本貫陜
西解州鄉里相近士大夫通號曰西人臣被召除館職
除郎中實自聖恩然人亦或云鼎進擬是非臣所不得
而知也今趙鼎求去議者皆以為未可臣欲言之則形
迹如此欲不言則大臣進退國家安危所係陛下他日
必悔之臣初不知鼎負陛下者何事鼎與同列忿争者
何語鼎不敢自安者何意臣竊料陛下與鼎君臣之間
嫌疑已久同列之際猜間已深鼎不自安非一日假使
勉强少留終非可否相濟聖意已决臣不復言但鼎去
之後秦檜先悔而陛下後悔理在不疑此可為慮耳鼎
去之後陛下必不獨任能思事如鼎者絶少争權者甚
多後來者不三數月即與檜争必矣此所謂秦檜者先
悔也陛下即位十二年而命相凡九人又前後拜罷以
三十數已試人材可知使來者皆大過人雖去鼎可也
若但逐斥異已而遷除附己者徒為紛紛則與鼎何異
萬一緩急之際又將復用之使鼎何顔復見士大夫哉
所為陛下後悔也臣今為陛下計有其三鼎若可留則
用之鼎若有負於陛下者面戒飭之鼎若與同列不協
則面責以先國家後私讐之義其次必不可則姑留之
行在祖宗故事宰執罷政多留京師非特示恩禮亦以
備顧問近時前宰執遂無復敢留行在者乃薄俗可歎
非祖宗意也未罷相則如前五日一到朝堂之類罷相
則置之講言少俟期月之間朝政修明邉境寧謐然後
聽其逺去亦未為晩進退之間稍為有禮不然去歳召
之如彼其急今日去之如此其遽時有緩急事有大小
臣恐天下不無竊議鼎尚不敢自保餘人何足道哉臣
之區區所慮者國家之安危所惜者陛下之舉措陛下
若以為公論則願聖心更加審處若以為跡渉朋附則
罪何所逃亦惟陛下察之而已伏候勑旨貼黄稱臣今
為言事官進退皆出宸衷不敢與鼎請留鼎若去位則
臣事陛下無復嫌疑迹愈安矣臣計臣則幸鼎之去為
便在陛下則衆論以為未便也常司初除中丞以臣姓
名薦於陛下鼎聞之縮頸吐舌揺首人傳以為笑鼎畏
臣如此三省同奉聖㫖張戒為耳目之官附下罔上可
與外任差遣又曰趙相鼎蒲觧間人起於白屋有樸野
之狀一日拜相驟為驕侈以臨安相府為不足居别起
大堂竒花嘉木環植周圍堂之四隅各設大爐為異香
竒種每坐堂中則四爐焚香烟氣氤氲合於座上謂之
香雲又堂饌自艱難來至於菲薄鼎増十倍厚日有會
集侍從諸將下逮省寺官所善者次第召食堂厨公吏
支日費香直且數千緡酒饌尚不計也其後鼎坐䑓疏
落職守泉累章數千言而乾沒都督錢十七萬緡竊用
激賞庫錢七十餘萬緡掩有臨安府什物三千餘萬件
乃章中一事命下人皆謂鼎必辯而不辯也
紹興十八年五月金人遣使來賀生辰
九月陳誠之為大金賀正旦國信使　王墨卿為大金
賀生辰國信使
十二月金人遣使來賀正旦
紹興十九年五月金人遣使來賀生辰
九月湯鵬舉為大金賀正旦國信使石清副之　張把
為大金賀生辰國信使
十二月董先為鄂州駐劄御前左軍統制董先初在鄂
州宣撫使為背嵬軍統制岳飛死後召先赴行在𨽻歩
軍司為統制先與歩帥趙宻不協為江東副總管州駐
劄殿司楊存中憐其才常贐遣甚厚具劄子乞𨽻殿司
以三衙不許互換陳乞不許鄂州都統制田師中乃乞
為統制遂為左軍統制　金人遣使來賀正旦　金人
完顔亶為岐王亮所弑神麓記曰皇統九年四月初太
白蝕月太史言不利於君將有大臣作亂又有旋風従
北向南吹染練騰空萬民望之上青下赤落在内廷祥
曦殿之側繼而風雷大作有龍自寢殿而出火燒壁幕
地衣衆人皆覩東昏震悖遂大赦天下翰林學士承旨
張鈞作赦文稱廼者龍潛我宮之句由是大怒曰龍奈
我何將張鈞杖之數百截去手足而斬之東昏不道自
此始也每日窺覘左右近侍不辨親踈唯有少不如意
恣情逞欲手自刄之親殺兵部尚書賽居常䕶衛將軍
巴錦廣威宿直將軍集賽定逺胙王徹爾特黙及弟兾
州節度使扎拉子姪皆族誅之又手刄鄧王子阿珠輔
國兄弟二人又手刅皇后費摩申氏并諸妃嬪以放歸
宗者數輩皆賜死於家大臣戰慄待死每日入朝與親
戚相别而行駙馬都尉唐古卞率平章政事岐國王亮
亷訪㕘政蕭王仲武太常大卿烏塔宿直將軍噶珠尚
廐局使髙景山寢殿實逹爾興國努同謀因帝醉熟睡先
盗去帝側弓刀詐稱宣命夜召亮等直入詣寢殿就醉
寢殺帝時年三十一是夜有䕶衛將軍呼敦者元不與
謀潛見此軰入寢殿欲行大逆東昬裸體躍起取傍側
弓刀不獲呼敦先以所執搶刺東昏於壁衆乃同時向
前亂刀斫而殺之遂開殿門興國奴傳旨欽取䕶衛弓
刀皆不知其詳然後屏出敷徳殿門詐稱前帝宣召大
臣等左丞相曹國王阿布薩山至則縊死之遂立亮改
號天徳遟明朝諸大臣布告天下以失道廢亶為東昬
王　金國岐王亮弑其主亶自立皇統九年十二月二
十日登位改元赦尚書省牒刑部門下朕惟太祖武元
皇帝神武應期奄有四海以公存心天下大器授于太
宗文烈(缺/)厭代不忘先遜憑王宣命屬之前君以繼洪
業十有五年而昬虐失道人不堪命宗族大臣叶心正
救之而弗悛遂仰奉九廟之靈已従廢黜亦既殂殞宗
族大臣咸以太祖經營締造所繇垂統推戴𦕈躬嗣臨
天下朕以宗社之重義不獲已爰受命之初兢兢若淵
氷未知攸濟尚賴股肱三事文武百僚同心輔翼以底
於治宜布惟新之令以宏在宥之恩可従皇統九年十
二月十一日改為天徳元年於戯嗣守丕基體於宗祏
永綏綿宇尚軫黎元咨爾多方體予至意
　
　
　
　
　
　
　
　
　
　
　
　三朝北盟㑹編巻二百十六
欽定四庫全書
　三朝北盟會編巻二百十七
　　　　　　　　　　　　宋　徐夢莘　撰
　炎興下帙
　　起紹興二十年二月盡紹興二十一年八月四日
　　辛未
紹興二十年二月金人遣使來報即位
五月金人遣使來賀生辰
九月二十五日陳誠之為大金賀正旦國信使錢愷副
之
十月王曮為大金賀生辰國信使趙述副之
十二月金人遣使來賀正旦
紹興二十一年五月金人來賀生辰
八月四日辛未韓世忠薨韓忠武王中興佐命定國元
勲之碑曰王諱世忠字良臣姓韓氏世為延安人名聞
闗陜嘗過米脂寨姻家會飲日以夕而闗閉王怒以臂
拉門闗鍵應手而斷旦視之其木蓋兩拱餘闗吏駭服
年未冠以敢勇應募鄉州挽强弓二百斤嘗乘悍馬手
舞鐡槊奔馳二郎山峭壁間觀者膽裂同列無一人敢
繼者軍府校藝獨用鐡胎弓所向雖金石皆洞貫其騎
射絶人類此時崇寧四年也屬西方多事王每聞邉兵
至輙上馬或不俟鞍而奮喜與交逰廣資用通有無或
不持一錢相従謁酒肆貰酒期於戰獲鬻級以償王出
必多獲由是同列皆饒給銀州之役將従黨萬以行父
母素鍾愛不許王固請於陳公曰大丈夫當建功業取
公侯豈宜齪齪自守陳公竒其志乃聽去軍甫至而城
閉王直排扉入斬主將擲首埤外三軍乘之大克繼而
夏人以重兵來㓂蒿平嶺王與黨萬悉精鋭鏖戰賊觧
去而突騎忽出間道擣我營將士驚愕王獨部敢死士
殊死闘賊少却王為殿見一騎士甚武揮鎗而前王問
俘者為誰曰十軍監軍駙馬郎君烏頁也王躍馬従之
斬其首賊遂大潰由是西邉益服王威名朝廷議復燕
山調諸將以行至則皆潰王徃見劉延慶與蘇格等五
十騎俱抵滹沱河逢金兵二千餘從者失色王遣五十騎
列於髙崗戒勿動值燕王潰卒來會然皆重傷者王即
命􁑾舟河岸約曰敵奔即鼓噪取聲勢王乃獨躍馬薄
賊囬折自如敵疑之分為二隊據坡以視王出其不意
突刺二執旗者因奮擊格等五十騎夾攻之舟中潰卒亦
鼓譟如約敵疑我伏發遂大潰追斬甚衆欽宗即位之
初王方従梁方平防濬州金人大軍已壓濬境方平漫
不顧以為他盗王謂曰今之來者金兵耳願公速整行
陣為䕶河計河一失守宗社阽危公可忽乎王忠憤由
中詞氣激烈方平怒俾王以三千騎當敵名曰硬探寔
欲致王死地王遇敵輙戰以寔歸報方平猶以為紅巾
賊不設備及敵進屯子橋則方平脱身遁矣王師既去
主帥數萬之衆皆潰敵騎大至䧟千重圍中意氣彌壯
挺鎗奮躍而前所向披靡敵嘆異少卻即潰圍殿諸軍
焚橋而歸至京師欽宗聞王勇冠三軍召對便殿且詢
方平失律之狀王條奏甚悉轉武節大夫俄召諸路勤
王兵入衛王𨽻京城四壁為統領屬金人許割三鎮而
還王淵為河北總管辟玉為先鋒統制有勝㨗軍統制
張師正者戰敗轉徙大名留守宣撫使李綱斬之以狥
師正所部本童貫牙兵初貫劄勝㨗軍極諸軍之選每
禁軍一指揮所選止一二人或三四人皆人物魁梧武
騎超絶者纔得五千餘人後𨽻師正師正此軍懷反側
遂相約為亂鼓行而東刼掠淄青間影附脅従者四五
萬號二十萬所過亡復噍類山東復擾王以戍將寓大
名雅為綱所器重遂檄王以所部五百人討之至淄河
以軍分為四隊布鐡蒺藜窒歸路令曰前則有功退則
有死怯走者許後隊殺以為功於是士皆效死莫敢囬
頋至半夜縦兵襲賊砦賊既驚擾旦而從戰大破之斬
其魁李復餘悉奔潰將所降朝京師欽宗每賜對慰奬
甚渥賜衣甲鎗牌除正任單州團練使就命將所部屯
滹沱河真定失守王知滹沱形勢已蹙去之趙趙守王
淵得王以自固敵再入趙知王在焉攻益急援絶孤城
更數日殆破王一夕潛將三百人擣其營敵大驚亂翌
日遁去後有自金來者始知大帥二都統是日被鎗以
斃衆遂不能支除嘉州防禦使將所部還大名總督趙
野辟為前軍統制太上皇帝時以天下兵馬大元帥駐
濟陽王領所部勸進復自濟陽次南京敵縦兵逼城人
心危懼王據西王䑓力戰敵稍卻翌日再至而首帥白
馬三郎以衆數萬薄城王時所將近千人與敵遇即單
騎突之斬首帥以還部兵乘勢鏖鬬敵衆遂潰南京圍
解郡守率父老迎謁居民焚香夾道多感涕者於是還
詣濟陽勸進遂扈蹕如南京太上即位換光州觀察使
帶御器械王請移蹕長安下兵收兩河朝議不従建御
營以王為左軍統制詔平濟州山口賊王大力李顯等
所向勦除陞定國軍承宣使依前帶御器械制曰解趙
城之圍威鎮河朔却北馬之牧效著睢陽皆記寔也車
駕幸維揚王以所部扈従甫至賊有張遇者號一窩蜂
既破儀徴自金山以衆來降者抵城而不觧甲扈従者
危懼王單騎造其壘曉以逆順禍福叱使速降衆遂解
甲聽命李民擁衆十萬亦既來降比至維揚復狼狽顧
整勵器械詔王淵處置以屬王王往諭㫖誅梗議者劉
彦驅李民以出縛小校二十九人送淵戮之以民𨽻王
軍分其衆屬大將張浚等事遂定授王京西等路捉殺
内外賊盗時敵再攻河維王率敢死士戰于孝義橋所
殺已數千人而别將以後軍先退敵衆乘隙我王身被
鏃如棘卒力戰以免後至汴詰先退一軍皆斬左右趾
以狥威令大振自是軍不復敗矣召還行在授鄜延副
總管加平㓂將軍承宣帶御器械如故未幾詔王所部
如山東王聞車駕幸錢塘遂由海道移行在時建炎三
年也烏珠入㓂車駕復幸臨安命杜充以尚書右僕射
守建康王守鎮江兼制海道王方治舟秀之青龍無何
充以建康叛降于烏珠遂自建康取宣城直至廣徳徑
趨臨安車駕又幸四明王聞之急以舟師赴難未發烏
珠聞王在京口遽勒三十萬騎北還王即奏願留江上
勦除使絶南牧之患遂提兵截大江以邀之先殺其將
鐡爪鷹李選太上賜札曰比在㑹稽呂頥浩獻議欲㑹
兵京口邀截歸路遽覽來奏及圖上方畧實契朕懐惟
卿忠憤之誠謀慮之審千里之外不圖而同載觀規圖
深所嘉歎今以獲敵資財物帛盡與將士并將空名告
劄二百道用資激賞烏珠遣使通問王亦遣使臣石臯
報之約日㑹戰戰數十百合敵終不得渡復使致詞願
還所掠假道不聽請益以名馬又不聽敵乃益兵儀真
勢接建康烏珠軍于南逹蘭軍于北王提海艦中流南
北接戰相持黄天蕩四十有八日烏珠窘甚求打話王
酬答如響時於佩金鳳瓶傳酒縦飲示之敵見王整暇
色益沮乃祈假道甚哀王曰是不難但迎還兩宮復舊
疆土歸報明主足相全也烏珠語塞又數日求登岸㑹
語王以二人従見之復伸前懇而言不順王怒且罵引
弓將射之亟馳去敵自知力􁁄糧竭久或生變而王舟
師中流鼓枻飄忽若神凡古渡津口又皆以八面控扼
生路垂絶乃一夕潛鑿小河三十里自建康城外之江
以通漕渠刑白馬剔婦人心烏珠自割其領祭天幸風
濤少休竊載而逃王諜知其謀悉舟師督戰風弱帆緩
敵得以輕舸渡去土人稱為金人河其後秦檜主和更
名新開河云先是王治兵鎮江嘗曰是間形勢無如金
山龍王廟者敵必登此觀我虚實者乃遣偏禆以二百
人伏廟中又遣二百人伏岸下約曰聞鼓聲岸兵先入
廟兵繼出數日敵至果有五騎趨入廟廟中之伏喜先
鼓而出岸兵繼入五騎振䇿以馳僅得其二有一人紅
袍白馬既墜復跳而脫詰二人者云即烏珠也是舉也
烏珠僅以身免俘獲殺傷者不可勝計所遺輜重山積
所掠男女獲免者不知數又獲龍虎大王舟千餘艘㨗
聞太上賜札曰卿比統舟師邀擊金兵忠勇之節逺所
未聞相拒大江殆彌兩月殺傷莫計俘獲良多所有已
立功狀來上當優與推恩又札曰北馬飲江大肆威勢
卿感激思奮慷慨自期獨提全軍往邀歸路將帥用命
水陸齊攻㨗音遽聞殺獲甚衆言念忠勞不忘嘉歎未
幾除撿校少師武成感徳軍節度使神武左軍都統制
詔除太尉師還建康乃置背嵬親隨軍皆勇鷙絶倫者
除開府儀同三司節制依舊充淮南東路宣撫使泗州
置司明年以建康鎮江東宣撫使駐鎮江是嵗烏珠與
帥托卜嘉即合三路入攻騎兵自泗州取淮揚歩兵自
楚取髙郵太上賜札曰覽卿承楚之奏良用駭嘆今敵
氣正鋭又皆小舟輕㨗可以横江徑渡想卿謀畫已定
可保無慮更宜率勵將士戮力勦除此即卿前日之所
論奏也浙西趨行朝無數舍之逺朕甚憂之卿忠憤憂
國朕所素知協濟艱難正在今日切更多算以决萬全
又札曰朕以逆臣劉豫外挾强鄰驅率吾民遣兵東向
觀其措意必欲圖危社稷人神所共嫉覆載所不容卿
為大將乃心王室忠憤之氣實相同之今敵犯真滁已
逼江上而建康諸渡舊為敵衝萬一透漏存亡所係卿
宜戮力一心以赴國家之急先飭守備徐圖進取無失
事機以墮奸計朕雖不徳撫以君國子民而祖宗徳澤
猶在人心所宜深念累世涵養之恩永垂千載忠義之
烈興言及此當體至懐王受詔感泣曰至尊憂勤如此
臣子何以生為遂自鎮江濟師以前軍統制解元守髙
郵遏敵步兵而王親提騎隊往大儀以當淮泗之兵伐
木為柵自斷歸路大㑹將佐曰金人馬步分道並進車
駕方在江南有如不勝必為社稷憂諸軍奮忠義以報
國此其時矣吾平昔恨無死所所以㧞橋㫁路示無生
還之望遂大饗戰士皆敢奮氣自百倍㑹朝廷遣魏良
臣使敵至維揚置酒送别杯再行流星庚牌沓至良臣
問故曰王有詔移屯守江乃檄炊㸑班師良臣竊自喜
疾馳至境王度良臣已出境乃上馬令軍中曰視吾鞭
所向於是六軍大集北行至大儀勒精兵為五陣設伏
二十餘處戒嚴聞鼔鳴則次第起擊良臣至敵果問我
師動息悉如所見以對烏珠號知兵聞大軍倉卒南還
喜甚與麾下厲兵秣馬直趨江口至大儀五里所王縦
敵騎過吾軍之東直北旗少麾鼓一鳴伏者四發吾軍
旗與敵雜出金師亂我師伍伍迭進歩隊各持長斧斫
馬足敵全裝䧟泥淖弓刀無所施王東西麾勁騎四面
蹂之敵大半乞降餘皆奔潰追殺數十里烏珠乘千里
馬以遁積屍如邱垤擒其驍將托卜嘉女真千户長五
百餘人獲戰馬五百餘匹器械輜重與山等齊軍勢大
振烏珠還泗上召良臣詰責其賣已將斬之良臣好詞
以免解元至髙郵亦遇金敵設水軍夾河而陣我師皆
願效死敵整隊迭出一日之間合戰十三士力稍罷相
持未决王遣成閔將勁騎往援之閔與元軍合復大戰
俘生女真及千户長等敵敗俄而王至窮廹于淮復大
戰敗潰奔走相踏藉沒溺死者不可勝計㨗書沓至羣
臣入賀太上曰世忠忠勇朕知其必能成功賜札曰聞
卿獨抗大敵殺其衆數以萬計攘逐過淮全師而還甚
慰朕望烏珠舉國來侵憑陵邉圉非卿智勇冠世忠義
狥國豈能冒犯矢石率先士卒以寡勝衆俊偉如此朕
深念卿躬擐甲胄之勞將士摧鋒力戰之苦夙宵震側
痛切在躬得卿來報頃釋朕懐初金人既傾國内侮朝
廷過計有勸太上他幸者於是降㫖議散百司物論譁
然宰相趙鼎與王議合曰戰而不捷去未晚也至是敵
既潰散王自淮上振旅凱旋江左遂安故論者以此舉
為中興第一除少保武成感徳軍節度使淮南東路宣
撫使鎮江置司王在鎮江一日方㑹諸將置酒敵帥逹
蘭恥前敗覆以書幣來約戰王即席遣伶人張軫王愈
之持橘茗為報畧曰元帥軍事良苦來諭約戰敢不疾
治行李以奉承指揮也逹蘭謀屈卒不來未幾全軍遁
去然諸將徘徊頋無敢渡江者王獨請移軍宿遷經理
中原太上賜札曰昨因敵近議者以經理淮甸為言人
多憚行卿獨慨然請以身任其責朕用嘉之又曰今聞
全師渡江威名遐播卿妻子同行否乍到醫藥飲食或
恐未備有所需一一奏來也改除武寧安化軍節度使
依前少保充京東淮東路宣撫處置使兼營田大使楚
州制司兼節制鎮江時楚累經殘掠邑屋皆邱墟榛棘
王至則撫集流亡通商惠工劄立營壘民心安固軍氣
日益振厲於是曩時煨燼瓦礫之塲化為雄都㑹府隠
然為國長城矣劉豫間遣兵入㓂每為王所攻卻生擒
偽知鎮淮軍王拱及食糧兵數百獻于朝是年敵又至
漣水迎擊殺其將孫統制追至金城時豫之鋭卒盡屯
宿遷聖女廟王以輕兵破之轉戰至徐之駕口軍既單
弱而敵援兵庫里濟蘇賈舍人踵至遂以背嵬軍五百
衝之為敵所圍王突圍㧞衆以出復乘鋭掩擊過駱馬
湖五十餘里殺傷不可計攻淮揚旦暮且下會詔班軍
王亟還道遇偽齊帥劉猊率金國三路都統托音貝勒
鑿山水晶相公清州五路都統東平府總管及烏珠舉
兵自河間與諸道會王結陣向敵遣小校郝彦雄造其
軍大呼曰錦袍氊笠驄馬立陣前者韓相公也衆咎王
王曰不如是不足以致敵及敵騎至王先以數騎挑之
殺其引戰者二人諸將乘之大破敵衆暴屍三十里㨗
聞太上賜札曰卿誠存報國義獨奮身長驅濟淮力戰
破敵俘獲器甲撫輯黔黎眷言忠勞數嘉歎異然王師
之出本以弔民主將之威尤宜持重軍旅之外毋爽節
宣深體至懷副朕倚注特授横海武寧安化軍節度使
賜揚武翊運功臣依前少保充京東淮南東路宣撫處
置使前營田大使王以承楚軍弱正當敵衝敵至無以
守乃増大其城身自督役不勞而城固民恃以無恐家
立生祠以報先是移屯山陽與敵接境王乃多遣間結
山東豪傑俾緩急為應山東人及太行羣盗多願奉約
束者金人廢劉豫中原軍潰盗起王以為機不可失奏
乞全師北討招納叛亡為恢復計懇請成功太上賜札
曰覽來奏備見忠義許國之意深用嘆嘉今疆塲之事
以安静為先變故在彼不必干預當守信約卿其明逺
斥堠謹固封疆以備不虞稱朕意焉既而秦檜議和諸
帥已屯建康及武昌詔王徙屯京口王上奏極論敵情
叵測其將以計緩我師乞留此軍蔽遮江淮太上賜札
曰覽奏欲依舊留屯淮甸誓與敵人决于一戰已悉朕
廹于彊敵越在海隅每慨然有恢復中原之志頋以頻
年事力未敷姑鬰鬰於此自冬敵人深入卿首挫其鋒
鼓我六師人百其勇既至彼潛師引遁而卿復率先移
屯淮甸進取之計恃此其基朕甚嘉之前日恐老小不
便委卿相度今得所奏益見忠誠雖古名將亦何以過
兹朕竦然興歎以謂有臣如此禍難不足平也古人有
言閫外有事將軍制之今既營屯安便控制得宜卿當施
置自便勿復拘執至軍餉等事已令三省施行初朝廷
軍政日修金師屢衂於是隂謀沮撓吾事秦檜還自沙
漠力勸太上屈己和金銷兵罷將朝廷遣交割河北境
土亦遣使來議而使者不遜時檜主和議甚力大臣宿
將萬口和附王獨慷慨流涕章上以十數為太上開陳
和議不可之狀大畧以謂敵情詭詐且陜西諸路出兵
産馬用武之地豈肯真實交割又曰但恐以還地為名
先要山東河北等路軍民及北人之歸明者出此聲勢
揺動人情我若大軍深入慮人心離散士卒凋沮又曰
今當主辱臣死之際臣願效死節激昻士卒率先迎敵
期於必戰以决成敗若其不克陛下委曲聽従事亦未
晩又曰如王倫藍公佐交割河南地界别無符合誑賺
朝廷雖以王爵處之未為過當欲乞令供具委無反覆
文收於朝以為後證如臣言虚妄日後事成虚文亦乞
重寘典憲其言深切懇至出于忠誠且請單騎赴闕面
奏太上率優詔褒答其畧曰卿勇冠世獨當一面國威
既震和議漸諧南北兵民可兾休息䆒其所自卿其保
䕶來使無致踈虞所乞入朝奏事俟有機會當即召卿
衆方懷疑疆塲事大正倚卿為重未可暫離軍中也其
後敵果負約如王所言檜甚恐即上䟽曰臣聞徳無常
師主善為師善無常主協於克一此伊尹相湯咸有一
徳之言也昨見金國逹蘭有講和割地之議故贊陛下
取河南故疆既而烏珠戕其叔逹蘭藍公佐之歸和議
已變故勸陛下定弔民伐罪之計又曰如臣言不行即
乞罷免以明孔聖陳力就列不能者止之義其詞反覆
無據由是天下服王精識而尤檜益深云烏珠既再陷
三京又攻漣水太上賜札曰金人復占據已割舊疆卿
素藴忠義想深憤激凡對境事宜可以結約招納等事
可悉従便宜措置若事體稍重即具奏來王遂率背嵬
軍迎擊千家口破走烏珠偽守趙榮以宿州降李世輔
以亳州降詔除少師餘官悉如故十一年敵都統周太
師者以大軍深入水陸並進未及渡淮王督士馬拒戰
於淮揚又走之因取劉冷莊設伏掩擊遂至沂水敵溺
死不知其數又遣偏將王勝攻下海州取懐仁諸縣破
千秋湖陵大寨擒敵帥郭太師偽守王山盡得其軍糧
牛馬器甲即日獻俘闕下詔除少保依前功臣三鎮節
鉞淮東宣撫處置使兼河南北諸路招討使營田大使
封英國公是年敵攻淮西殿師楊存中合宣撫使張俊
之師與戰於鍾離勿克詔王赴援敵别軍數萬屯定逺
王遣成閔以輕騎撃破之轉戰數日烏珠中克敵弓以
走其衆大潰克鍾離㨗聞太上賜札曰聞卿親率將士
與敵接戰追逼直至城下敵馬一發奔潰過淮卿已復
據濠州卿忠義之氣身先士卒親遏大敵嘉歎何已况
卿前後所料敵情一一必中今日善後之䇿更為深加
思慮措置以聞也王因上章極言爵賞之濫乞自今非
破敵復境土不畀崇資以塞倖門和議復成秦檜權力
益盛異己者禍如發矢王復危言苦諫以謂中原士民
廹不得已淪於仇讐其間豪傑莫不延頸以俟弔伐若
自此與和日月侵尋人情銷弱國勢委靡誰復振之太
上賜札嘉奬又乞與北使面議優詔不許尋再上章力
陳秦檜誤國詞意愷切檜由是深怨于王已而盡撤邉
備召諸大將還闕正及張俊岳飛除樞宻使副王上表
乞解樞務避寵丐閒時論髙之時紹興十一年也二十
二年秋八月四日薨諡忠武趙雄撰
　三朝北盟㑹編巻二百十七
欽定四庫全書
　三朝北盟㑹編巻二百十八
　　　　　　　　　　　　宋　徐夢莘　撰
　炎興下帙
　　起紹興二十一年八月四日辛未盡其日
孫覿撰公墓志曰建炎三年冬金人合衆數萬絶淮泝江
鼔行而南將吏望風逃竄無一人敢攖其鋒者當時太師
鎮南武安寧國軍節度使咸安郡王韓公以兩浙西路制
置使提孤軍駐楊子之焦山募海舶百餘艘具糗糧治器
械進泊金山下連艫相啣為圜陣東向邀其歸植一幟書
姓名表其上金人望見大笑曰此吾机上肉耳平旦擁千
舟譟而前公先命工鍜鐡為長綆貫一大鈎徧授諸軍之
伉健有力者比合戰分海舶為兩道出其背每縋一綆則
曵一舟而入大帥立馬江上鋭欲為救熟視蹂擾莫能進
一歩曽不踰時掩獲數百舟遂大敗閉壁不敢復出己
乃並治城西南隅鑿一大渠亘三十里欲潛師渡建康而
地勢髙仰潮不應一日乘南風縦火千餘栰抗舟師破巨
浪冐百死趨𤓰洲渡公曰窮㓂勿追縦使去於是録俘囚
束之沉江中金帛盡與麾下盡遣吾人之被繫縶者書婦
女州里姓氏掲諸道以訪其家然後獻㨗行在後兩淮交
兵十有餘年而金卒不能飲一馬于江者懼公楊子一戰
之㨗也公諱世忠字良臣綏徳人年十八始𨽻延平府兵
籍悍邁絶人不用鞭轡騎生馬駒挽彊馳射勇冠軍中家
貧無生産業嗜酒豪縦不治䋲檢間従人貰貸累劵十數
遇出戰則躍一馬先登捕首級馳還得金幣償之率以為
常嘗従統制官黨萬戰銀州方觧鞍頓舍而敵騎出間道
直搗其營萬狂顧不知所為公袒裼持一戈率其徒戰卻
之萬兵來援殿而還又嘗遥見一帥金甲朱旗出䕶兵意
得甚公馳一騎刺之後諜知貴將駙馬郎君烏頁也大師張
深表其功狀上之朝而童貫怒不先白已黜其功不録
宣和初妖人方臘起青谿不旬朝衆數萬破衢婺杭
睦歙五州江淮大震徽宗詔諸將發兵捕誅時公𨽻統
制王禀行次淛河别將王淵駐兵在焉公扣馬而進曰
公領騎兵而戰非其地奈何淵問曰汝為誰答曰韓世忠
也淵喜其言移據便地翌日縦騎搏賊公率所部突其旁
賊驚犇追殺無噍類淵喜甚飲公酒會禀卒遂従淵方臘
授首例補承節郎河朔山東羣盗蠭起大者攻犯城邑小
者延蔓嵓谷多者萬計少者屯聚魏博則有楊天下之流
青徐沂宻如髙拖山等至不可勝數公方従王淵名播於
兩河間而捉殺制置使梁方平又請公自副徐兖山東之
盗公皆次第討平之以功累遷武節大夫靖康末金人圍
太原樞宻使會諸道兵赴援而張師正統勝㨗一軍號精鋭
尚書李彌大素不知兵欲誅一二禆佐立威以彊軍政會
太原不守師正遁歸彌大殺以狥衆反側洶洶又不時
撫定一夕潰去所過焚掠官軍莫能制淵聖皇帝詔公討
捕晨夕兼馳至宿遷單騎扣其營大言曰我軰山西良家
子好勇尚氣豈有作賊此李公謬舉使若軰求活於草間
耳衆素服公勇相視慨然投戈免胄請従公歸公杖馬箠
䕶之而還淵聖召見嘉奬面賜袍帶正授單州團練使
今天子以兵馬大元帥駐軍濟州羣臣勸進公偕諸將
陪扈至南京上即位進嘉州防禦使御營平宼將軍再
幸維揚又負櫜鞬以從四年金山㨗書至除檢挍少保
改武威感徳軍節度使制詞曰屯兵要害邀撃其歸大
振軍聲殺傷過當强隣震叠知國有人至今天下誦之
方宣和末金人攻京師議者皆謂强隣不量彼已昧死
一來忽見天子宫闕苑囿城池之大憗憗然莫相知而五
路之師日至間其疑懼壓以重兵而與之講和庶幾景
徳澶淵之盟足以為徳無何刼寨一跌始有輕視中原
之意積五六年舉國深入超邑越都通行無所累南至
潭湘東暨吳越皆罹其毒諸將按兵坐視莫與交鋒惟
公自負其能獨與决戰何其壯也北方之俗壯士善騎
徤馬被鐡衣數重上下山坡如飛矢刃不能傷故常以
騎兵取勝公在靖康蒐集惡少年敢死士為一軍教以
擊刺戰射之法號背嵬如古羽林佽飛射聲越騎之儔
履鋒鏑蹈水火無不一以當百於是北馬牧淮楚間公至
天長之大儀與之遇金帥貝勒托卜嘉擁騎奔突而前
背嵬者人持一長柄巨斧堵而進上砍其胸下稍其馬
足百遇百克人馬俱斃又自出新意剏克敵弓斗立雄
勁可洞犀象貫七札每射鐡馬一發應弦而倒金人震
駭若有鬼神捕獲千萬人得鎧甲器械甚衆又轉至髙
郵卒擒塔拉等具舟載俘獲獻之朝自是金人一再敗
衂稍知沮畏雖時時小入窺邉無復跳梁不制之患矣
進少師横海武寧武安軍三鎮節度使公生長兵間習
知戎事而天資拳勇未嘗以一毫挫于人臨敵制勝一出
於意造故能以少擊衆劉豫聚兵泗上公戍山陽與之
對壘屢戰破之嘗乘勝北踰淮泗並符離徑淮揚之宿
遷豫亟召北軍四面而至圍之數重公按兵不動俄麾
其衆曰視吾馬首所嚮奮戈一躍已潰圍而出不遺一
鏃按轡而馳公曰敵易與耳乃治兵赴利進攻淮揚金
帥達里貝勒者驍勇盖衆獨出挑戰不勝而逃有馬大
師亦號勇將乘兩虎相斃之勢奮迅而出亦重傷敗去
退而太息曰名不得虚矣師旋斬捕首級過當封英國
公㑹金主遣完顔烏凌阿思謀來聘請以太上皇梓宫皇
太后鑾駕來歸除前事復故約上曰誠如是吾能忍垢
以従使驛五反嵗行兩周而講和之議定兩地晏然解
兵撤警公自山陽造朝拜樞宻使貂冠赤舄入侍幃幄
極人臣之選閲數月思避時柄上書解機務不許疏累
上且曰臣䝉國厚恩誓捐戰塲效一死以報今以菲材
承輔樞機進陪國論實懷危溢之懼所兾天慈乞解將
相之官以祠官奉朝請日望清光不勝區區上不能奪
加太傅鎮南武安寧國軍節度使醴泉觀使咸安郡王
恩禮褒崇度越前比公受命已杜門謝客絶口不論兵
時跨一驢従二三童奴負几杖操酒壺為西湖山水之
㳺解衣藉草命酒獨酌盡興而返平時將佐部曲皆莫
見其面以二十一年八月四日薨嗚呼靖康建炎金人
内訌天下多故公起行伍間忠憤感發奮不顧身以狥
國家之急建陽之役手擒二憾金山之戰帥渠犇命僅
以身免然後驅攘羣盗四封之内掃蕩無餘方是時也
諸宿將徙屯江左公獨留戍山陽孤壘塊然旁無蚍蜉
蟻子之援蔽遮江淮屹然如金城湯池之固中興之烈
公為第一主上英武所以駕馭諸將雖隆名顯號極其
尊榮而干戈鐡鉞亦未嘗有所私貸故岳飛范瓊皆以
䟦扈賜死惟公進而許國杖一劔戡除大憝為社稷之
臣退釋兵柄以功名富貴始終一品為公師持三鎮戎
節累封大國進爵稱王賜號揚武翊運功臣食邑一萬
三千七百户寔封五千九百户澤流子孫功書竹帛追
配前哲可謂賢也公御軍嚴而有恩紀律修明不以賞
罰佐喜怒藜羮糗飯與衆均之士以此樂為用摧鋒䧟
堅百戰不怠威名凛然天下想見其風采太母行殿歸
次國門將相大臣班迎道上太母坐帷中顧左右曰韓
某孰是敵中皆知其名傭舂釋擔聚觀太息上所賜詔
皆親札雲章寳墨奎璧之光粲然集而録之為若干巻
珠嚢玉軸子孫世守之為希代之寳公病且革故時將
吏問病卧内公曰吾歴事三朝大小百餘戰冐白刃中
流矢未嘗退衂瘢疻尚在發衣視之舉體皆是頼天之
靈得全首領卧家簀而沒諸君尚哀其死耶　遺史曰
韓世忠疾上飭太醫馳視問勞之使相屬于道平時將
吏問疾卧内世忠曰歴事三朝大小百餘戰冐白刃中
流矢未嘗退衂瘢疻尚在發衣視之舉體皆是且曰頼
天之靈得全首領卧家簀而沒諸君尚哀之耶疾益侵
册拜太師致仕訃聞不視朝賻有加遣中貴䕶䘮事贈
道義郡王官其親屬九人世忠字良臣綏徳軍人年十
八始𨽻延安府兵籍慓悍絶人不用鞭轡能騎生馬駒
挽彊馳射勇冠軍中家貧無生業嗜酒豪縦不能䋲檢
人呼為潑韓五有席三者嘗算世忠當作三公世忠以
為侮已痛毆之後亦到江南依世忠世忠以錢三萬緡
贈之兩子𨽻軍中皆專為横行世忠貧賤時間従人貰
貸累劵十數遇出戰則躍一馬先登捕首級馳還得銀
絹賞則償之率以為常統制官黨萬戰銀州方解鞍頓
舍而敵騎出間道直搗其營萬狂顧不知所為世忠袒
裼持一戈率其徒戰卻之萬兵來援之殿而還又嘗見
一帥金甲朱旗出戰指麾意氣甚厲世忠馳刺殺之後
諜知乃貴將駙馬郎君烏頁者大帥張深表其功狀上
之朝而宣撫使童貫怒不先白已黜其功不録世忠既
貴與將吏騎馬出郊喜坐於淺草中世忠語急而聲厲
每言出則吐舌或以為是蛇精　林泉野記曰公諱世忠
字良臣延安府人少無賴𨽻赤籍焉累遷為將嘗與張
俊俱破鄆賊李太于醎河何威于洺大名賊于超化寺
内黄賊于祁州徐靖於莒縣張仙于擂鼓山濰賊于方
村并濟南賊公常勇冠諸軍遂定河北京東之地靖康
初従王淵為統制軍趙州金人深入世忠劫其寨加頴
州觀察使従淵守應天金來攻世忠楊進等累戰敗敵
相拒三月而退建炎初為御營使司左軍統制従幸維
揚上甚簡眷二年率張遇陳思恭等軍于河南府世忠
約翟進丁進孟世寧伐金于永興軍三衙失期陳思恭
先以後軍遁世忠敗張遇援之得免收散卒數千歸行
在後加承宣使帶御器械又除平㓂將軍救京東戰敗
亡其將張遇三年金取徐州世忠棄淮揚軍走渡江止
餘兵三千亦皆潰去聞苖傅劉正彦廢立乃同張浚呂
頥浩入援請為軍鋒破正彦赤心隊軍于臨平其復辟
功居多加節度使苖劉走除江西福建制置使率馬彦
溥趙竭忠趙竭節等追破于建州浦城縣統制孫世詢
臨陣擒正彦傅㣲服竄村落為人所執送世忠獻俘行
在上親書忠勇韓世忠五字於白旗以賜加檢校少保
御前左軍統制世忠屯潤州敵渡江世忠退守江隂次
年敵自明州還烏珠使請曰借我一路北歸舟中金帛
盡以與汝世忠云可留下烏珠乃去以舟師戰於建康
門外敵大敗斬首三千級次日再戰世忠海舟無風不
能行以小舟縦火我師大敗統制孫世詢嚴永吉皆死
復失所俘後改神武左軍統制紹興元年曹成馬宥劉
忠亂湖南范汝為據建州除世忠江西福建荆湖宣撫
副使二年復建州汝為自殺遣提舉官董􁆙往道州招
降曹成馬宥將李(闕/)殺宥以潭州降劉忠據潭州白面
山有衆一萬號花面獸世忠破之忠奔劉豫為其下所
殺加太尉武成感徳軍節度使未幾除江南東西路宣
撫使守建康三年進開府儀同三司淮南宣撫使屯鎮
江後劉光世代世忠戍世忠遣人入城潛燒府庫光世
訴於朝移屯於建康世忠又欲以兵襲其後上書㓂恂
賈復事以賜四年敵入淮南上親征世忠敗敵於大儀
鎮又遣將董􁆙敗之天長解元敗之承州及六合縣許
世安王權敗之真州五年來朝加少保遣將呼延通敗
敵於漣水軍為行營前䕶軍六年改武寧安使軍節度
使京東淮東宣撫處置使敗敵於宿遷圍敵淮陽軍不
能克加横海武寧安化軍節度使賜揚武翊運功臣岳
飛進軍京西命世忠為援延數月方至淮陽七年遣呼
延通王勝王權襲敗敵於淮陽然與淮陽對壘終不能
克每嵗纔獲一二小㨗而已九年宰相秦檜主和世忠
伏兵洪澤欲劫金使以破和議部將郝卞以其謀宻告
淮東運副胡昉時韓肖胄送金使還昉以吿肖胄俾由
淮西路而去檜甚啣憾加少師其兄世良為龍神衛四
路諸指揮使和州防禦使主管侍歩軍司十年敵敗盟
加太傅河南北招討使封英國公統制王勝敗周太師
呼拉貝勒于淮陽又敗敵收海州擒偽王山又遣王昇
王權敗之蔣家莊又敗之淮陽統制解元敗之沂州潭
城縣世忠敗之淮陽十一年烏珠大入淮西世忠與戰
濠州敵敗而去來朝除樞宻使罷兵柄世忠獻錢一百
萬緡米九十萬碩及鎮江淮東諸庫於朝加兄世良奉
國軍承宣使提舉醴泉觀命張俊岳飛遷其軍於鎮江
秦檜方謀去勲權累諷臣僚言其過章上皆留不報世
忠懼焉乞閒乃加太傅横海武寕安化節度使醴泉觀
使罷十二年改封潭國公十三年進封咸安郡王十七
年改封鎮南武安寧國軍節度使薨年六十三贈太
師追封蘄王將佐若王權劉寳成閔解元咸秉節鉞登
顯仕幕府若韓俅王渙陳桷張偁李易董􁆙亦皆至侍
従師守
　
　
　
　
　
　
　
　
　
　
　
　
　三朝北盟㑹編巻二百十八
欽定四庫全書
　三朝北盟會編巻二百十九
　　　　　　　　　　　　宋　徐夢莘　撰
　炎興下帙
　　起紹興二十一年九月盡紹興二十五年十月二
　　十日乙未
九月巫伋鄭藻使於金國囬巫伋鄭藻以祈請使副使
於金國至金國闕下引見畢内殿奏公事惟正使巫伋
得入金主問所請者何事伋首言乞修奉陵寢金主令
譯者傳言自有看墳人伋第二言乞迎請靖康帝歸國
又令譯者傳言不知歸後甚處頓放伋第三言本朝稱
皇帝二字又令譯者傳言此是你中國事當自理會伋
唯唯而退以待辭而歸遺史曰巫伋作祈請使而無祈
請之辭投書而已議者謂不識字之承局可優為也
上幸張俊第府官吏各轉一官
十一月陳相為大金賀生辰國信使孟思恭副之陳相
字相之孟思恭字彦安
十二月金人遣使來賀正旦
二十二年五月金人遣使來賀生辰
十月孫仲鼇為大金賀正旦國信使陳靖副之陳靖字
彦恭開封人　李琳為大金賀生辰國信使石清副之
十二月金人遣使來賀正旦
紹興二十三年五月金人遣使來賀生辰
十月八日癸亥施鉅為大金賀正旦國信使冀彦明副
之施鉅字大任湖州人冀彦明開封人　吳㮚為大金
賀生辰國信使張彦收副之吳㮚字少仁建康人張彦
收字安道開封人
十二月金人遣使來賀正旦　金人改元正元
紹興二十四年五月金人遣使來賀生辰
七月二日癸丑張俊薨中興遺史曰張俊享年六十九
以疾終于牖下上聞其薨震悼輟視朝三日賜棺木襲
衣一品禮服龍腦水銀賻絹各有差追封循王厚録其
孤俊之妻秦國夫人魏氏先俊薨以其愛妾榮國夫人
張氏繼室嫌其同姓改為章氏俊狀貎雄偉性深渾厚
嚴重征行戍守師律整齊納亡撫降皆能得其死力如
楊存中田師中趙宻軰皆出其門
十四日乙丑上幸張俊第臨奠　上幸張俊第臨奠為之
慟哭幹辦官髙漸李革等皆右武大夫仍賜金帶
八月勅塟張俊　勅塟張俊于常州無錫縣命延福宮使
安徳軍承宣使内侍省押班張去為䕶塟事　林泉野
記曰張俊字英伯泰州山陽人少為弓箭手初従瀘州
兵討南蠻有功後從梁方平累攻夏國皆先登宣和五
年京東河北盗争起従方平破鄆州賊李太子追至洺
州大合羣盗萬人來拒又擊滅之六年破大名賊於超
化寺追至内黄又破内黄賊數千七年破沂州賊三萬
於沂水追至宻州又破宻賊徐靖於莒縣囬遇賊於南
樓山又破之還沂州破賊張仙於(闕/)鼓山又破濰州羣
賊于方村累遷武徳郎八年濟南賊孫列整衆十萬俊
従方平討之先射中賊來挑戰者因大破于鏵子山又
破濰州羣黨于昌樂靖康中従种師中攻太原與大金
戰榆次奪馬千匹及師中死俊潰圍走烏河川敵來追
俊大呼死戰斬首五百級加武翼大夫従知信徳府楊
祖統兵謁康王于大名王問楊祖諸兵官誰可使楊祖
稱俊忠實可任王甚愛之明年李煜㓂東平府王命俊
同苖傅討之至任城縣遇伏兵頼其將趙宻射退賊俊
與傅擊煜大破之斬二千級加拱衛大夫徐州觀察使
王即位除御營使司前軍統制又加帶御器械往平杜
用于淮寧府又従兩浙制置使王淵招降趙萬於潤州
降陳遇於杭州至婺州射殺賊何三五建炎二年秀州
軍卒徐明反命俊討擒之獻俘於行在加武寧軍承宣
使三年苖傅劉正彦反俊時屯兵吳江傅等矯詔加俊
捧日天武四廂都指揮使俊不受與張浚泣議約諸將
來勤王時韓世清軍先為金人所敗死亡略盡而不能
軍俊乃以統領劉寳一軍借之至臨平撃敵將苖翊馬
朶吉軍敗之以復辟功加鎮西軍節度使數日又改御
前右軍都統制大金渡江上幸温州留俊軍守明州禦
之大金兵至俊納隐士劉相如之計與之决戰令統制
劉寳先戰不勝俊用兵横衝之而楊沂中田師中軍戰
又不勝寳兵再進與之苦戰而李質率諸班直以舟師
來助劉洪道又率其兵射其傍遂大敗之殺數千人四
年烏珠又領兵至俊擊之于髙橋一日數合又大敗之
然其心懼其益兵再來遂與質洪道俱棄明州而走烏
珠聞諸軍已去復來屠其城加俊檢校少保定江昭慶
軍節度使改神武右軍都統制大金攻淮南劉光世守
潤州乞俊來援俊他託不行李成圍江州兵勢甚盛以
俊為江淮招討使命王爕岳飛陳思恭皆聽其節制領
兵五萬往討之紹興初至洪州李成將馬進來挑戰俊
堅壁不出後用飛計渡江擊之於玉隆觀敗之至筠州
進陳兵數十萬命飛與陳思恭騎兵擊之數合不能勝
俊度其已疲復率衆兵急攻之大破賊殺數萬人臨陣
降者五萬俊懼其太重且疑復反是夜皆殺之進走追
至奉親縣之教子莊至江州又再敗之追至蘄州羅田
山又敗之成遂殺進降于劉豫俊命飛追張用降其衆
五萬知鄂州李克文恃兵䟦扈俊誘而擒送行在加太
尉四年大金兵至淮東以俊為浙西江東宣撫使領兵
至鎮江命統制張宗顔戰于真州六合縣敗之命其將
盧師廸戰真州烏(闕/)鎮敗之又戰于烏石山敗之五年
師廸戰于龍山敗之命統制王進戰盱眙敗之其將張
元戰白塔敗之進又同楊忠閔往戰於淮河敗之降其
將程師囬張連壽二人又命統制髙舉戰于天長軍敗
之王進髙舉盧師廸皆俊之將也加開府儀同三司以
其軍為行營中䕶軍六年加崇信奉寧軍節度使進守
盱眙築大城以拒大金時主管殿前司楊沂中軍泗州
劉豫遣姪猊以軍三萬㓂濠州俊令張宗顔王璋㑹沂
中往擊之戰定逺縣及李家灣大破之降其兵萬人俊
同沂中攻壽春府不克而還加少保鎮洮崇信奉寧軍
節度使七年為淮西路安撫使退軍建康府其軍多擾
民不戢頗為民怨九年加少傅安民靖難功臣十年大
金背盟加少師兼河南招討使封濟國公以兵救劉錡
於順昌俊竟不出烏珠以退俊乃行命統制米超戰永
城縣米家(闕/)敗之統制王徳戰蘄縣敗之下宿州俊進
兵戰城父縣敗之下亳州又戰于渦河敗之俊愛惜士
卒賞罰明信先計後戰故未嘗敗焉十一年大金烏珠
龍虎大王鎮國大將軍韓常領兵五十萬陷廬和州連
詔促俊先奪和州諸軍至楊沂中亦以軍來故遣沂中
同王徳戰含山縣昭闗仙踪嶺等處敗之烏珠列大陣
柘臯俊時感寒疾督戰沂中輕進敗績王徳援之以騎
軍横衝其兵大破之擒其帥長百餘人殺其兵萬餘俄
而烏珠復以重兵圍濠俊以糧乏退軍黄連鎮及濠州
已陷令沂中往收復大金伏兵圍之沂中大敗遣王徳
田師中髙舉劉寳救之沂中得逸退軍建康府其軍八
萬皆少壯精練之士器甲光明鋒鋭為諸軍第一世謂
之鐡山軍後兵强勢重恃寵怙權上眷之厚凡所言朝
廷無不従薦人為監司郡守帶職名者甚衆宰相不敢
少違晩年主和與秦檜意合來朝除樞宻使賜玉帶覺
朝廷欲罷其權乃乞納兵忌劉錡岳飛不赴援每譖於
主相二人坐是獲罪復令飛往楚州領韓世忠軍歸于
鎮江府飛罷而俊獨在鎮江府以為備加太傅廣國公
大金再陷楚泗濠揚俊不出兵渡江以堅和議十二年
還朝薦其將田師中往鄂州掌岳飛兵初與檜約俊主
和議盡罷諸大將悉以兵權歸俊故俊力助其謀及諸
將皆罷檜乃㑹侍御史張邈屢言俊罪罷為醴泉觀使
復還三鎮節鉞封清河郡王改靖康寧武奉國軍節度
使二十一年上幸俊第勞之拜太師官吏各遷一官以
姪子盖為安徳軍節度使二十四年薨年六十九追封
循王勅塟常州無錫縣以知内侍省張去為䕶䘮事自
行朝至無錫縣郡將相祭之者接迹江左以為榮五子
子琦子厚子顔子仁子正孫宗元其麾下將佐若楊存
中田師中王徳趙宻皆為三公節鉞張宗顔劉寳王進
馬立王端皆顯仕幕府若孫佑史愿詹和詹宗明郄漸
英温彦多為侍従帥守後賜諡曰忠烈
十月沈虚中為大金賀正旦國信使張掄副之沈虚中
字太虚張棆字林甫開封人
(闕/)張士襄字贊可建康人張鋭字次傳開封人醫官公
裕之子也娶吳氏乃中宫之妹
十二月金人遣使來賀正旦
紹興二十五年正月車駕駐蹕臨安府
十月初八日壬午鄭楠為大金賀生辰國信使李大授
副之王珉為大金賀正旦國信使王漢臣副之
二十日甲午秦檜病篤秦檜以疾勢危篤劄子乞同男
熺致仕二孫塤堪改差在外宫觀降詔不允曰丙吉有
病夏侯勝預知必愈謂有隂徳者必享其樂以及子孫
卿獨運廟堂再興宗社元勲偉績著在非常過吉逺矣
兹㣲爽於節宣曽何傷乎氣體矧今朝廷恃以為輕重
天下中外倚以為安危卿其保精神省思慮勿藥之喜
中外所期納祿之陳豈朕所望所請宜不允再請許之
制曰太平樂與興賢共享盈成之治王公坐而論道難
親幾務之繁眷予不召之臣光輔中興之運兹覽辭榮
之奏宜推從欲之人揚于大廷詔爾百辟某官秦檜閎
深而肅括博厚而髙明任天下之重而靡辭其難舉天
下之言而必見于用蚤堅不奪之節力振無窮之基自
登冠于宰司首定盟於鄰好大䇿非凡所見咸胥動
以浮言方叔克壯其猶獨秉持于素守上以遂予一人
之孝養以成爾百姓之安居不矜功業之光榮復立規
模之宏逺勸農桑而臻富庶興禮樂而𨗳中和國制既
成天休來萃比連聞於假告已渴佇於儀刑乃命僕臣
親臨甲第惟隂徳之獲報宜勿藥以有瘳何遽貢於嚢
封祈上還於印綬誠請確至詔㫖莫囬其寵拜于王封
用歸榮于里社(云云/)可特授依前太師進封建康郡王
二十一日乙未幸秦檜第上幸秦檜第問疾檜朝服拖
紳無一語唯流涕淋浪而上亦為之墮淚就手觧紅帕
賜檜拭淚既退其子熺奏請代居宰相者為誰上曰此
事卿不當與宣賜本府幹辦官丁禩金帶一條已時還
駕
　
　
　
　
　
　
　
　
　
　
　
　三朝北盟㑹編巻二百十九
欽定四庫全書
　三朝北盟會編巻二百二十
　　　　　　　　　　　　宋　徐夢莘　撰
　炎興下帙
　　起紹興二十五年十月二十二日丙申盡其日
二十二日丙申秦檜薨秦檜遺表曰死生夜旦之常難
逃大數命義臣子之戒敢竭愚衷屬餘息之將辭戀清
時而何及(中謝/)伏念臣早緣末學奮自書生當見危致
命之秋守䇿名委質之分畫疆之遣元樞飛掩報之符
存趙之陳具僚奉懲斷之指倉皇去國奔走従君衣冠
不變於中華覲㑹自依於常度雖歴九死其未悔猶兾
一言而可興草徽廟之尺書破偽齊之二䇿身居營窟
心在周行洎浮海以言旋舉同朝而趣異下石而擠者
紛至奉身而退者累年荷上聖之深知排羣疑而復用
延登右揆峻陟薇垣專秉任於鈞衡奉疇咨於帷幄入
而告后玉音常許其無心出則稱君輿論共推於得體
上遵成算復建中興惟聰明睿智之絶倫盖古昔帝王
之未有挺身死難救民於仗節之初修睦休兵尋盟於
奏凱之後是謂樂天以保天下維伐以率伐功居然
寧親以事神(闕/)盈城而盈野徳之厚也臣何力焉臣感
陛下推心委用之誠進期畢命覩陛下求治焦勞之切
退欲忘身但知力疾以盡公不敢辭難而避事仰勤宸
注親屈帝尊訓詞矜惻於孱軀天歩迂臨於親室戴恩
慈之俯逮徒感咽以何言頋愚臣知道之若斯雖舉族
糜捐而曷報而臣上負乾坤之造莫知藥石之功病在
膏肓命垂晷刻闕廷注想難瞻穆穆之光龜鼎妥安尚
抱拳拳之恨念籲天而靡逮忍將死以猶言文雖不倫
義或有取伏望皇帝陛下惟親盛徳謹保清躬萬壽無
疆長奉東朝之養五兵不試永居北極之尊益堅隣國
之懽盟深思社稷之大計謹國是之揺動杜邪黨之窺
覦以治亂為蓍龜以賢才為羽翼事有未形而宜戒言
或逆耳而可従緩刑乃得衆之方訓本乃富民之術雖
淵衷之素定在愚慮之實深凡此數端願留聖念臣形
留神往淚盡辭窮憂國有心敢忘城郢之䇿報君無路
尚懷結草之忠　遺史曰初檜病篤招董徳元湯思退
至卧内各贈黄金千兩徳元以為若不受則他時病愈
疑我二心矣乃受之思退以為檜多疑心他時病愈必
曰我以金試之便待我以必死耶乃不敢受上聞之以
思退為非檜之黨檜薨年六十九檜兩居相位凡十九
年每薦執政必選世無名譽柔佞易制者不使干與政
事備官而已百官不敢謁政府州縣亦不敢通書問若
孫近韓肖胄樓炤王次翁范同万俟禼程克俊李文㑹
楊愿李若谷何若叚拂汪孛詹大方余堯弼巫伋章夏
宋樸史才魏師遜施鉅鄭仲熊皆不一年半年誣以罪
罷之尚疑復用多使居千里外州軍且使人伺察之是
時得兩府者不以為榮劉光世薨其建康國停併以賜
檜檜性隂宻乘轎馬或黙坐常嚼齒動腮為之馬㗖相
家謂得此相者可以殺人内深阻如崖穽世不可測喜
贓吏惡亷士通饋送四方大帥監司郡守饋送無虚日
内庫偶闕腦子上一日要腦子求之於檜檜取一匣進
之至上前開緘而匣内有書題名銜乃廣西經畧方滋
送檜者誤不揭去上謂御前未嘗有如此片白腦子檜
每生日四方獻壽香者金玉勸盞為不足道至于捜盡
世間之希竒以為賄如符行中鄭藹在四川饋送不可
計雖空書亦於書匣中用金獅子二枚坐書凡獻投書
啓者以臯陶稷契為不足比擬必曰元聖㦯曰大聖初
為宰相紹興二年罷御筆付綦崇禮令作制力詆之及
再為宰相加太師封益國公崇禮已死檜乃進劄乞於
崇禮之女夫謝伋之子家收取御筆焚毁其文曰臣仰
仗陛下昨日軍興之初為宗社生靈計躬至軍前權與
和好因以上格天心中興國祚所謂後其身而身先無
以天下為者可以托天下也臣至愚極陋繼亦將命出
於自請當是時豈意有今日依乘風雲之幸蓋捐軀狥
國萬一近似乃得與今日休兵保邦之議非偶然也靖康
之末邦昌僭號臣獨不戴異姓乞於皇族不與背盟之
議者選擇繼統其後軍前取出欲行懲斷幸而不死驅
敵逺去臣終不變初議至於徽宗草書以為南朝有子
不當相待遽如石晉國相雖傲岸自用猶即遣人厚送
錢絹至盈萬數後有傳録至中朝者其本尚在可考不
誣愚以君臣之契與立朝本末如此昨自初還朝時首
奏令劉光世忙通書請如其後頥浩都督在外臣又奏
遣北人招討都監門客通書求好未幾邉報王倫來歸
頥浩遂欲攘以歸已力援張邦昌友壻朱勝非來朝既
而圍城中人綦崇禮頥浩勝非援邦昌時受偽命人謝
克家復來經筵當臣之求去也陛下親諭再三恩意凝
宻臣獨以書生不識事體以必退為真是頥浩乃與權
邦彦同日留身乘間建言以謂宰相之去乃無一事於
是旋易䑓諫擬請御筆至崇禮草制之日請以為據克
家崇禮之進用外人所不知臣因知二人獨頥浩所私
昵非陛下所眷注也崇禮被逐常以所得御筆公示廣
衆不知事君之體至於如此士大夫雖每竊非笑然以
其人闒茸凡下縉紳不齒不足以汗牙頰姑置度外臣
以出處自有本末後世有公議不必與此軰較曲直故
不論也今崇禮已死無子獨有女嫁謝克家之孫伋之
子若不收拾所降御筆接歸天府則萬世之後忠逆不
分㣲臣得君立朝無所考信寔害國體伏望聖慈特降
睿㫖令台州取索崇禮所受御筆繳進以臣今奏䟽送
付史館永以傳信不勝幸甚貼黄克家初受偽命其子
伋對所親厚言之曰伋等奈何盖已不有其父矣豈意
自全以至今日克家受頥浩勝非之援再至經筵曽無
幾時乃是奏言陛下以一人言召臣又以一人言而去
恐四方有以窺陛下其敢為大言無所忌憚如此疑以
傳疑何所不至伏望聖慈深賜降鑒奉聖㫖依奏主者
行下台州取元降御筆復歸天府所謂欲蓋而彰者檜
之謂也檜毎遇生朝錫賚踵道歸教坊樂佐酒一日有
伶人作雜劇之戯其子熺笑聲㣲髙檜目之不語少頃
檜起更衣久而不出妻王氏使人探之乃在一室中黙
坐智者謂檜歎其子不足以相副也嗚呼深哉乞置益
國屬雖不行亦不加罪王循友乞加檜九錫雖不行俄
自知鎮江遷循友知建康府識者不敢言唯以目相視
　靖康小雅曰公諱檜靖康二年金國二帥既日遣吳
开莫儔入趣立異姓議未决聲言將縦兵屠城中外危
懼顛倒遂有張邦昌之請公為御史中丞毅然獨陳於
敵以謂主上仁孝聖明天下歸心廢非其罪豈計之得
也願速反正以慰神人之望茍立異姓有死而已二帥
遽怒致公軍中執之而北時終始不肯立異姓者孫傳
張叔夜與公三人而已嗚呼士之所事外則君内則父
父既不可易獨君可易耶且金人席其破京師之威以
廹憂恐埀死之人自以謂唯所廢置莫我違也搢紳既
靡然奉風㫖之不暇以偷其生况敢(闕一/字)其心以政其
失哉公儒者也内激忠憤不顧其身惟義所在豈古所
謂忠臣耶孔子曰仁者必有勇今於公見之詩曰天崩
地䧟革我洪圖孰敢争之維時醇儒祈復明辟義在捐
軀猛虎垂涎遂捋其鬚驪龍不睡乃探其珠身赴沙漠
名振九區　中興姓氏録曰秦檜字㑹之建康人也父
敏學曽任湖州吉安縣丞信州玉山縣令知靜江府古
縣皆以清白聞名生子檜其第三子也政和五年何㮚
榜登進士第為宻州學教授知州瞿汝文安撫使張叔
夜皆薦之中宏詞科李邦彦薦入館職後除監察御史
靖康初嘗使于大金回除右司諫代陳過庭為御史中
丞大金䧟京師取徽宗淵聖北去欲立張邦昌命御史
䑓䟽其功徳檜列其罪而上之又表乞立皇太子或越
王又表乞立皇叔親内不與背盟者一人其連銜乞立
張邦昌之文檜不肯書大金乃取詣其軍由是世稱其
忠其在金也為徽宗作書上尼堪以結和議尼堪喜之
賜錢萬貫絹萬疋建炎四年大金攻楚州乃使乘舡艦
全家厚載而還俾結和議為内助㑹至漣水軍賊丁禩
寨諸將度曰兩軍相拒豈全家厚載逃歸者必大金使
來隂壞朝廷宜速追之以絶後患敵軍叅議王安道機
宜馮義力保䕶之曰此是宋淵聖朝中丞萬一事平朝
廷尋之我軰誅矣宜送之朝禩乃令安道同義送至鎮
江府檜見劉光世首言講和為便光世送之朝士民聞
檜來皆驚疑惟范宗尹李囬薦其忠除禮部尚書紹興
初除㕘知政事檜曰陛下用臣臣必能聳動天下之士
後宰相范宗尹罷上欲用呂頥浩已召之富直柔韓璜
辛道宗永宗皆懼其來宻薦檜為相俾塞其進乃拜尚
書右僕射若誤國之相汪伯彦首復其官與之宫祠以
報舊徳及呂頥浩至俟命一月上卒用為左僕射檜心
亦不喜徐結朋黨以自助引翟汝文㕘知政事汝文公
言天下人知檜真大金之奸細必誤國矣乞罷去又遣
大金招討都監門客通書大金求好故大金遣王倫南
還議和頥浩薦朱勝非綦崇禮謝克家入朝往往言檜
之奸上悟罷其相乃落職仍諭朝廷終不復用書其罪
付崇禮作制力詆之并其黨胡安國程瑀江躋劉正張
燾吳表臣皆罷之後復觀文殿大學士命知温州碌碌
無治聲張浚為相上幸平江府撫軍浚以檜柔佞易制
薦入使備員乃除行宮留守次年奏召為樞宻院檜亦
無所建明奉浚而已八年召為尚書右僕射兼樞宻院
使同趙鼎秉政會王倫髙公繪自大金還來許還韋太
后邢皇后及河南州縣檜力主和議鼎不以為然乞罷
去檜遂專政樞宻編修胡銓言和議非䇿乞斬檜及王
倫以謝天下上怒黜銓而和議定許大金歳幣錢五十
萬貫命王倫交故地以請太后皇后盡得河南州縣而
大金渝盟王倫太后皇后亦不還檜知僧道太冗不貨
度牒暗絶其弊使民知務本頥浩已病檜懷憾不已召
為兩京留守頥浩激憤而死復命台州發其家私暗事
盡貶其諸子一家破矣趙榮以宿州降命縛還金以絶
中原士民來降之路世哀榮之忠而覺檜之心矣㕘知
政事李光言檜所用皆親戚略無公道與檜相爭而罷
去次年五月大金背盟入攻復河南州縣士民歸咎於
檜檜傲然不肯退上亦眷之不衰檜欲慰人心乃命諸
大帥岳飛韓世忠張俊劉錡皆奏追還不使深入又懼
諸將怨濫賞以官又誣趙鼎怨言安置湖州士之稍端
正如范冲王居正張九成軰盡逐之楊沂中濠州敗績
殿前司兵幾盡檜利其繆改沂中開府儀同三司以慢
軍勢檜鄉人范同議諸將帥多握重兵檜用其䇿而逐
同居鈞州貪其功於己檜加尚書右僕射兼樞宻使俄
又加少保冀國公忌劉錡謀深名重因與張俊不協乃
罷其兵使知荆南又忌岳飛忠勇亦與張俊不協罷其
政又誣其反殺之于大理寺天下怨之三軍解體大金
遣莫將韓恕囬懀又再主和議割唐鄧商泗州以獻大
金倍添嵗幣之數又誣李光怨言責建寧軍節度副使
藤州安置光大泣而去張浚方知福州檜忌其名而罷
之大金還徽宗鄭后邢后梓宮及韋太后上大悦加檜
太師屢賜玉帶檜初欲罷諸帥兵乃厚結張俊俾為樞
宻使盡䕶其軍又專主武臣差注及事成邈言俊罪而
罷之由是朝權盡歸于檜非檜親黨及昏庸柔佞者則
不得仕官忠正之士各避山林間檜徙封魏用兄為翰
林學士終資政殿學士弟棣及妻兄王英王㑹皆為兩
制王韅王歴等皆居撫州恃檜勢凌辱百姓田宅甚於
㓂盗紹興十二年科舉諭考試以其子熺為狀元俄除
禮部侍郎遷翰林院學士後除樞宻院加少保嘉國二
十四年科舉又令考試以其孫塤為狀元上覽自選張
孝祥為第一凡欲差除皆非典故止及其親戚故舊而
已不畏公議傲然自恣大金命盡發前後所得大金契
丹及歸明人五萬還于大金内弱軍勢絶後來歸降之
心嚴衢信處婺建等州前大水士民溺數百萬檜隠而
不奏聞有言者必罪之再誣趙鼎怨言安置吉陽軍而
死後彗星見檜不乞退康與之言彗不足畏檜特改宣
教郎擢用之又忌張俊落其職使知連州頻使臣僚及
州縣奏祥瑞以為檜秉政所致改封益國公别築大第
窮土木之麗以賜檜武臣乞除差恩賞檜尤惡之積百
千員無一得者客行朝餓且死者嵗不下數十以激軍
中使無鬬志人人思亂士民詞訟畧不省覽殿前司使
臣施全候檜肩輿于市刺之不中自是列五十兵持長
挺自衛忌胡寅忠梗誣其罪安置新州又安置李光昌
化軍初趙鼎議立普安恩平二郡王為子檜不欲宗强
勸上曰鼎欲立皇子待陛下終無子也宜俟親子乃立
上見江左小康以為檜力任之不疑檜隂結内侍及醫
師王繼先闖㣲㫖動静必具知之日進珍寳珠玉書畵
竒玩美物餘錢專狥帝嗜故帝眷寵無比命中使陳琠
績珵賜珍玩酒食無虚日兩居相位通十九年薦執政
柄必選世無名譽柔佞易制者不使預事備員書姓名
而已百官不敢謁執政州縣亦不敢通書問如孫近韓
肖胄樓炤王次翁万俟卨程克俊李文會楊愿李若谷
何若叚拂江勃詹大方余堯弼巫伋章夏宋樸史才魏
師遜施鉅鄭仲熊等不一年或半年誣以罪罷之尚疑
復用多使居千里外州軍時使人伺察之是時復兩府
不以為榮迨疾甚上臨問之檜已昏黙不省次日卒年
六十四方士民相勸慶封建康郡王致仕其子熺尤恣
横不學聞檜死置酒大喜其黨董徳元曹泳等謀薦熺
即相位上久知檜䟦扈秘之未省乃賜熺少師致仕諸
孫在外宫祠再贈檜申王䕶䘮以塟江寧繼而䑓諫湯
鵬舉往往言其奸逐其親曹泳鄭億年王會等於嶺表
諸親王珣等數十人皆罷竄之　秀水閒居録曰紹興
改元范宗尹獨相方三十許嵗自謂有其氣而政事殊
未鍊也方羣盗擾五七郡小盗擾三兩郡于是公然剽
掠民力既竭盡皆渡江縦去却又于沿江易置帥藩創
立安撫大使但約每帥相去七百里不問形勢如池州
僻陋乃置江東大帥事同戯劇又欲治崇寧大觀以來
濫冐恩賞條目實繁謂之討人倫皆以為非獨㕘政秦
檜力贊之命既下㕘政李囬非自改官諸大將皆嘗隨
童貫被賞並合貶削沿邉死事之人所得恩數亦合追
奪物議喧甚檜復以此擠宗尹遂罷相揆席久虚檜欲
得之昌言曰我有二䇿可以聳動天下或問何以不言
曰今無相不可行也未幾檜果相次年植黨以排呂頥
浩上及悟盡逐其徒檜亦罷政前一日召當制學士綦
崇禮諭以檜二策仍出其元奏云以河北河東人還金
國以中原人還劉豫如斯而已今載之制詞至四年金
使李永壽王詡來聘首言此事正與檜語合蓋檜自京
城隨敵北去為被大帥達蘭郎君任用敵騎渡江與俱
來回至楚州遣舟送歸檜王仲山婿也仲山别業在濟南
府為取數千緡贐其行其後達蘭統兵犯淮甸朝廷遣
魏良臣王倫奉使至其軍中數問檜且稱其賢乃知檜
之䇿出於敵意也檜之初歸自言殺金人之監已者奔
舟來歸然全家同舟婢僕亦如故人皆知其非逃歸也
逮其輔相力薦良臣入為都司繼除従官欲弭其言耳
　又曰鄭相居中京師人族叔紳者開酒肆(俗云/正店)負官
錢禁錮開封府其家窘甚妻離去改適張藴女入端王
府至元符末徽宗即祚鄭氏立為妃紳驟貴居中亦進
焉崇寧四年居中為内翰士是年星變蔡京罷相五年
居中探知徽宗有復用之意頗為延譽京師賜第建閣
以君臣慶會為名居中作上樑文曰邱壑未應容謝傅
衮衣行見命周公又曰自有薰風來解愠更無箕舌巧
為讒其迎合類如此大觀改元京復相居中除副樞以
椒房之故朝論不與即除資政殿學士未幾再除知樞
宻院繼拜首相於是賜第建閣寵冠廷臣兩子皆為従
官薦入徑登紫近權勢之盛亞於蔡京自崇寧大觀以
來宰執子弟例作従官居中長子曰修年次子曰億年
億年思所以自别假手於門館孫謙亨獲與薦名既赴
大比試居中相位差試官多其所親知舉王安中李邦
彦宇文虚中㕘詳檢㸃官莫儔黄頴張志李質李舜由
軰皆是也余時為太學官例差入院引試日億年謙亨
並案而坐以便傳授廵按官亦有所善嘗有一二員守
䕶慮為兵卒所紏也庭中士人簾内試官無不扼腕既
考校儔頴等曰請諸位捜訪億年程文既得之即送知
舉三公拆號億年名在第九余即就取試巻閲之議論
絶尋常惟䇿三篇粗有可取亦在去留之間每道頭尾
各用祖宗故實一事疑即暗號也榜既出物議殊不平
䑓䟽論之有㫖取程文看詳則試巻已不見議者益喧
又數日得於試院井中汚損不全又有㫖令進入乃降
手詔稱其文理合在髙第且奬諭居中有義方之訓恭
惟徽宗皇帝天覆海涵有大恩徳於居中父子億年即
授秘書少監遂簉法従其後居中丁憂罷相復領宻院
薨於位贈以王爵恩禮寵數哀榮始終冠絶古今以君
臣施報之善論之億年兄弟當如何哉建炎四年敵騎
渡江億年被執去逆豫僭立即臣事之為户部吏部侍
郎户部尚書遷除執政尚書右丞資政殿學士紹興元
年金既廢豫以河南地來歸億年召還時宰秦檜者王
仲山之婿也億年母即仲山之親姊檜子熺復娶修年
之女至是頗佑之初至除雜學士繼欲復偽齊所授職
名㕘政李光榻前面折之以為不可乃止後數月光罷
政億年竟復資政殿學士仍奉朝請雖士論洶洶而一
時侍従䑓諫皆檜私黨不復顧逆順之節矣嗚呼億年
事逆豫為執政掌其機事預其深謀而所謂機謀者欲
滅吾宋也欲危吾君也欲傾覆趙氏宗社而為劉氏家
國也欲吞併東南而易屬之也在律叛逆不在赦不分
首従然則億年與豫其罪等舊官其可復乎唐禄山之
亂既復兩京䧟賊官以六等定罪最重棄市次以尺餘
流竄故相張説二子均垍皆當死肅宗以在東宫時説
有保佑之功欲貸之明皇曰均垍事賊皆任權要均仍
賊毁吾家事不可赦肅宗復請于是流垍嶺表而均被
極刑焉徽宗之待居中厚於明皇之遇張說億年之事
逆豫親於張均之事禄山而况居中素無援助之力今
失刑如此何以慰徽宗在天之靈乎
　
　
　三朝北盟會編巻二百二十
欽定四庫全書
　三朝北盟會編巻二百二十一
　　　　　　　　　　　　宋　徐夢莘　撰
　炎興下帙
　　起紹興二十五年十一月盡二十六年五月二十
　　四日壬子
十一月徐嚞為大金賀生辰國信使先是差宗正丞鄭
柟為賀生辰國信使臣僚言柟素貪汙罷之乃以徐嚞
為賀生辰國信使　洪皓復敷文閣直學士致仕行狀
曰建炎三年苖傅劉正彦逃未伏誅上將狩建康先君
上䟽言今内難甫平外敵方至若輕至建康恐金人乘
虚侵軼宜遣近臣先往經營庶事告辦鳴鑾未晚也時
廟謨已定不能従既而悔之上問宰輔近諫移蹕者為
誰今安在丞相張和公時知樞宻院以對過秀邀先君
至平江欲以為部使者招二凶適書至乃止將辭歸和
公曰呂丞相欲見君郡遣直使介謁偶有㫖召見時方
墨衰絰丞相脱巾服衣之既對上以國歩艱難兩宫逺
狩為憂先君極言天道好還敵人亦無乆盛之理此正
春秋邲郢之役天其或者警晉訓楚也所言反復當上
意上曰卿議論縦横熟于史傳有專對之才朕方擇使
無以易卿先君以母老父䘮懇辭不許擢徽猷閣待制
遷五官假禮部尚書為奉使大金軍前使令與宰執議
國書先君欲有所議輔臣䕶其文不喜遂抑遷官賜告
一日歸别先君持太碩人拜且泣時長子适甫十三嵗
逖以下襁褓􁀾􁀾省别行路不能仰視先君弗子也淮
甸賊蠭起除兼淮南京東等路撫諭使俾李成以兵䕶
至南京成方與耿堅圍楚州以責其降敵為名實持叛
心先君遣書抵成曰計泗虹有紅甲非千騎且不可往
軍食絶不克唯命先君聞堅可撼隂遣説之曰君越數
千里赴國家急山陽縦有罪當禀於朝今擅兵攻圍名
為勤王實作賊爾堅意動遂强成斂兵先君行未至泗
境諜云有迎騎介而來副龔璘曰事叵測虎口渠可入
送兵亦不肯前先君不得己遂返即上䟽言李成以朝
不受撫稽餫饟有引衆納命建康之語今靳賽據揚州
薛慶據髙郵萬一三叛連衡何以待之方含垢養晦之
時宜選辯士諭意優進官秩畀以京口綱運如晉明帝
待王敦可也䟽奏上遣閤門宣贊舎人賀子儀撫諭成
給米五萬石令弟蔣仕召馳恩初先君戒所遣吏須䟽
従中出乃詣政事堂白副封時方禁直逹忤宰臣意以
託事滯留降承議郎許出滁陽路張守忠李貴嘯頴上
道益梗提舉官范潩張鋭嘗招慰之旋復亂先君至順
昌聞賊有至近郊以牛驢市物者約與相見譙門下先
君曉譬切至曰自古無白頭賊賊悚然請歸報其渠廼
為書至其渠守忠貴聼命率所領入宿衛守忠初名俊
入朝賜今名李貴即俗所謂李閆羅者先君間闗至太
原留幾一年金遇使人禮益削及至雲中大帥尼堪廹
遣與副使官偽齊先君曰萬里啣命不得過御兩君以
歸大國度不足以有中原當還諸本朝廼遲留亦死不
即豫亦死偷生異域間甘鼎鑊不為也尼堪怒命壯士
擁以下執劍夾承之先君不為動旁貴人唶曰真忠臣
也止劍士以目為跽請尼堪怒少霽遂流遞於冷山與
假吏沈珍𨽻卒邱徳黨超張福柯莘俱副使至汴受豫
命知恩州流遞猶中國編竄也雲中至冷山行兩月程
距鹵諸二百餘里地苦寒四月始草生八月而雪土廬
不滿百皆陳王烏舍聚落烏舍使誨其子或二年不給
衣食盛夏至衣捔布畨謂四𨽻採薪他山嘗久雪薪盡
至拾馬矢煨麫而食紹興二年使者王倫歸為上言之
即下秀州存問家屬賜銀絹二百适未冠得監南嶽廟
先君辱於烏舍十年多為詩以諷皆憂國傷時烏舍嘗
得獻取蜀䇿持以問先君先君歴陳古事梗辨烏舍鋭
欲吞中國曰孰謂海大我力可乾但不能使天地相接
爾先君曰兵猶火也弗戢將自焚自古豈有四十年用
兵不止者又數數為言所以來為兩國大事今既不受使
廼令深入教小兒其交使在禮不當執烏舍或應或不
應既大怒曰汝作和事官却口硬謂我不能殺汝耶先
君曰自分當死願大國無受殺行人之名北去蓮花濼
三十里使之乘舟一人蕩諸水以墜淵為言可也烏舍
義而止兩宮䝉塵五國城嘗遣私人奏書並獻胡桃梨
脩栗麫諸物兩宮始知趙氏中興永祐陵諱聞先君北
鄉血泣旦夕臨後遇諱日即燕山開泰寺為文以薦其
略曰故宮為禾黍改館徒饋於太牢新廟游衣冠招魂
但歌於楚地雖置河東之賦莫止江南之哀遺民失望
而痛心孤臣久縶而嘔血又云盛徳之祀傳百世以無
窮在天之靈繼三后而不朽故臣讀之無不掩涕已遣
使約和烏舍問所議十事先君條策之甚至曰封册是
虚名年號本朝自有三千兩金景徳所無東北宜絲蠶
大國有其地矣絹不可増也至於取淮北人揺民害計
本朝必不可景徳之盟南北所得人皆不取載書猶在
可覆視也烏舍曰吾固取投附人誅之以懲後何為不
可先君曰昔魏侯景舉十三州地歸梁梁武帝欲以易
其姪蕭名於魏景遂作亂陷䑓城仆兩帝中國所監决
不相従烏舍稍悟乃曰汝性直所言不誑我吾與汝如
燕遣汝歸議遂行所存沈珍邱徳黨超三人既而公將
北來議不合囚涿州事復變道逹靼帳其帥聞洪尚書
名爭邀入穹廬出肴核歌舞舉渾脱酒以勸到燕一月
越王烏珠族烏舍黨與坐死數千百人獨先君故與烏
舎持論身幾死數矣烏珠知之故得免燕人重先君執
節爭持酒食相勞苦先君間行廛市物色諜者得趙傳
書幾百數萬言蔵故絮中以歸曰順昌之役敵震懼䘮
魄燕之珍器重寳悉徙以北意欲捐燕以南棄之王師
亟還自失機㑹雖躙河南後必更戍具以烏舎問答語
兩宮諸王主所居報上是嵗紹興十年也明年夏求得
皇太后書遣邵武男子李㣲來上大喜因御經筵謂講
讀官曰不知太母寧否幾二十年雖遣使百軰不如此
一書遂官李㣲其冬復以書曰金以厭兵勢必不久異
時以婦隨軍今不敢擕朝廷不知虚實卑辭厚幣未有
成約不若乘勢進撃再造猶反掌爾所取投附人只欲
保守江南歸之可也獨不鑒侯景之禍乎若欲復故疆
報世讐不宜與和胡銓封事此或有之知中國有人益
生懼心張丞相名動殊方可惜置之散地並問李趙二
相安否獻六朝御容徽宗御書其後和定祐陵及太后
歸音皆先報凡四十年中以文書至者九數陳軍國利
病謂施行則宗社生靈之福留中皆莫得聞先君言無
隠情歸國以此觸罪諸子懼深禍過庭不敢一問北事
故忠謀秘䇿不詳獨得係帛書所存大畧如此初宇文
虚中既換金官欲扳先君分過乃力薦於敵庭換先君
為翰林直學士力辭獲免虚中為詳定禮儀使始造赦
其文復及授先君(闕/)訴敵相韓昉乞於真定或大名養
濟圖逃歸計昉怒虚中贊其(闕一/字)遂換中京副留守復
力辭昉大怒降留司判官為承徳郎趣行者屢矣誓以
死不就職金法未換官而曽被任使者永不可歸敵欲
以計墮先君令校雲中進士試使者監上道先君日損
食陽為有疾狀既至謂同院官曰今取士以詩賦吾故
學經爾曰豈不能出語䇿士乎考官孫九鼎者有太學
舊為以疾聞得囬燕敵議遣奉使人各還奉使人赦及
之他使者幸稍徙多占淮北無敢言淮南者先君實以
饒州聞張公邵朱公弁自亦言徽州人既議和還淮以
南使者故先君三人在遣中用事者多曰此等人若放
了幾時更有今不留後必為我患歸計屢欲變㕘知政
事王公至燕先君得敵隂謀從坡上與館中人語為留
守翼王所獲對吏將馳流星騎上其事副留守渤海人
髙吉祥素嘉先君忠委曲䕶出之且易以他牘先君行
餘月方以元牘奏垂入境追者七騎至及諸淮則在舟
中矣至盱眙以奉使亡狀自劾上方以來歸受喜報無
罪可待日以御札趣覲既至闕登時見内殿奏事罷力
求鄉郡養父母上曰卿忠貫日月志不忘君雖蘇武不
能過豈可捨朕去也賜内庫金帶馬鞍既又以馬驚復
拜賜又賜(闕/)盾制琴一黄金三百兩帛五百匹象齒三
百斤綿香酒茶諸物菓中使者踵門咨訪宸章㳫至且
諭㫖將柄用皇太后之歸也過燕先君冐禁朝焉至陛
對乞賜見明日即詔入慈寧殿設簾皇太后顧帟人曰我
故識尚書矣命徹之問勞優渥語必稱尚書朝對外庭
臣唯先君一人見宰相秦檜肆言無所避彌三日不休
且曰張丞相敵所尊憚而不得用錢塘暫蹕而景陵太廟極
土木之工示無中原意耶語侵秦皆類此秦謂适曰尊
公信有忠節得上眷但官職如讀書速則易終而無味
要當如黄鐘大呂乃可閲九日進徽猷閣直學士提舉
萬壽觀兼權直學士院來取趙彬軰三十家先君䟽言
昔晉韓起買環于鄭鄭小國也能引誼不與金既恨淮
臣官屬皆吳人留不遣盖慮知其虚實情偽也彼方困
於䝉尤始示强以嘗中國若遽従之彼將謂秦無人而
輕我矣䟽出秦作色曰公無謂秦無人後三日復上䟽
言或以不與之故致渝盟宜曰俟淵聖皇帝及皇族歸
乃言王倫郭元邁軰以身狥國棄之不取緩急何以使
人辭益剴切經筵進故實引楚平王止子旗伐呉事因
言吳取州來楚弗與校撫民治兵五年而後用師今淮
右之民勞罷流散宜時使薄斂勿令轉徙無吿中興急
務也秦益不喜初敵圍楚州久不下檜時留尼堪所敵
使之草檄諭降有錫納者在旁知狀先君與秦語及金
事因曰憶錫納否别時託寄聲秦色變而罷明日侍御
史李文會論先君在朝必生事遂出知饒州秦方鉗天
下舌不得言中官白鍔従皇太后北歸者宣言爕理乖
盭洪尚書名聞華夏頋不用秦聞係諤下大理獄獄成
鍔實不識先君特以敵中知名故鍔既流嶺海諫議大
夫詹大方特疏先君與鍔刎頸交更相稱譽遂罷郡未
幾謫濠州團練副使安置英州懿節皇后之姨髙氏與
其夫趙伯璘𨽻烏舎戱下貧甚先君屢賙之范蜀公之
孫祖平敵不以為官傭奴之先君使以東坡所為蜀公
銘白曰我官人也敵曰東坡書之不疑矣即釋之先君
資以歸裝貴族有流于黄龍府優籍者二人先君屬副
留守趙倫除其籍劉公光世之庶女小醜在敵豢豕為
贖以重價求匹偶衣冠之家畧為人奴者贖之數十人
張待制字發自蔚州死雲中先君過荒寺見其櫬携之
至燕山授其僕鍾禹功使塟司馬侍郎樸握節以死居
數年無有能明之者先君為陳本末詔以忠節顯著贈
兵部尚書其歸也北人治餞具數月後使者至敵多問
先君今何官居何地先君有膽畧遇大事敢為平居慷
慨有經畧四方之志嘗語諸子曰在北方乆料之熟矣
今其勢日削可以慿軾取之過河朔時見父老指其子
孫曰是皆生長兵間已二十餘年矣不知有宋我軰老
且死恐無以係思趙必不幸矣忤時相挫抑顛沛天不
假齡賫志沒地諸孤不孝不及見其成大功名也　文具録曰臣
拘縶絶域十有五年凡所見聞亦嘗記録比聞孟庾南還發
篋得其狀稿城阻歸計應有書籍悉被􁀙留臣之所編若𦂳
切者悉皆焚毁獨存此書其官制禄格封䕃諡諱皆出宇
文虚中叅用國朝及唐法制而増損之臣輙舉其廢置
施設之畧近左右司侍郎不除却置外郎各一人六部
初置吏户禮三侍郎位正四品後置三尚書仍兼兵刑
之位正三品又増三侍郎升諸司郎中為從五品添置
外郎其後六曹皆置尚書國史院置監修以宰相兼領
御史大夫翰林承㫖皆闕不除國子監舊在燕京亦不
設秘書省令在燕𢎞法寺監少丞郎皆備中丞唯掌訟
牒若斷獄㑹法或春水秋山(謂去國數百里/逐水草而居處)從駕在外
衛兵物故則掌其骸骼至國則歸其家諫官並以他官
兼之左右丞相以見有人故以侍中令居其下仍為兼
職兩省侍郎亦虚位以左右丞皆有見任仍列其上參
政亦闕官故在從二品後雖置二員却稱參知明安穆
昆以管女真户為上雜以漢人為下明安者謂之肩安
穆昆即毛毛可都事令史多以登進士者為之預其選
者人以為榮官人法每一任轉一官以二十五月為任
將滿即改除並不待闕亦無選人法河南州選人初用
舉官陞改近以舉官受賂遂廢不行本朝士人有帶職
自大觀文至直秘閣皆謂之貼職若換授者不問高下
于堦官上只加一資既為職名堆重皆官以三品為高
六曹郎中舊依遼例皆稱尚書故以侍郎為重今則自
侍郎以下只呼階官而不稱其職明經童子兩科仕止
于州司侯縣主薄任子之法一品于閣外承應三品内
供奉班不限人數亦無年限並補右職皆與監當本朝
人換官以進士為上奏廕次之軍功與他出身最下皆
入雜班儤使三品以上俸不分正從虚中既在翰林乃
誘后舅都檢㸃乞増正品俸比從三品増三分之一㸃
檢既出復仍舊制近聞一品二品復増正品則三品亦
例増矣直省官主供官筆札皆用明經童子登科者為
之引接用衙校牽櫳傔從多用燕卒自泗至㑹寧馹舍
地里漫具于後其他不可縷陳聊述大概備乙覽臣無
任昧死紹興十三年九月日洪皓謹記
十二月張士襄逺小監當　張士襄因去歲奉使回奏
事不實與逺小監當遂監南康軍城下酒税　張浚觀
文殿大學士　制曰無德不報君子以兹致祥疑罪惟
輕聖人之所惻憫矧兹上宰備載元勲不勝人言之繁
寖踈國士之遇投閑已乆清議譪然冝有褒嘉之章式
昭眷倚之厚具官張浚㓜負大節早際昌期五龍夾日
而飛忠誠莫二三軍之帥可奪生死不移耿然孤忠播
在輿論朕講信修好休兵息民通南北兩朝之懽為社
稷萬世之計而前日之輔政者何罪滿朝之醜正者何
多肆予元臣乆在外服朕今祗見上帝錫賚海隅豈其
股肱之良尚處瘴癘之地真祠羙職内殿崇資非特以
慰斯民之心亦所以増有識之氣　金人遣使來賀正旦
二十六年辛次膺知紹興府兼浙東安撫使　遺史曰
先是辛次膺為湖南提刑聞金人遣使張通古來詔諭
江南曽上書言父母之讐不與共戴天兄弟之讐不反
兵豈有降萬乗之尊屈己稱藩者乎書奏不報即丐祠
遂王管台州崇道觀紹興十年金人敗盟次膺有故人
將漕湖北者擬寄居鄂渚而依焉及見岳飛待遇甚厚
力留次膺寓居次膺亟歸語兄弟曰岳飛握重兵昧保
身之策祻將及矣飛厚賂其行次膺不受遂入鄱陽寓
居宮祠滿以與秦檜不協不復再陳貧窶之甚未嘗以
一字通貴要亦未嘗以毫髮干人閲十二年忍窮如鐵
石而志氣不少屈兄弟殂喪竭歡致養上順親顔撫恤
㓜弱一門和熙邑人化之至是除帥浙東未赴移知婺
州
四月十八日己丑陳誠之為大金國賀上尊號使蘇煜
副之　陳誠之假資政殿學士蘇煜假崇寧軍節度使
副之為泛使上金國主尊號也
五月二十四日壬子金人遣敬嗣暉蕭中立來賀生辰
　
　
　
　
　三朝北盟㑹編巻二百二十一
欽定四庫全書
　三朝北盟㑹編卷二百二十二
　　　　　　　　　　　　宋　徐夢莘　撰
　炎興下帙
　　起紹興二十六年七月盡其月
七月張邵卒　禮部尚書奉使金國待制張公行實曰
建炎元年金兵已陷京師二聖北狩車駕南幸海内俶
擾公慨然有憂時之志二年二月請于州上封事曰臣
聞古人有言主憂臣辱主辱臣死臣觀比年以來金人
内侮京師陷没二聖北狩宮室為空陛下暴衣露蓋二
年于兹矣天未悔禍淮甸再擾乘輿播越南絶大王以
萬乘之尊涉不測之險陛下之于憂辱可謂甚矣此誠
臣效死之日而職有常守不偹行陣冒矢石以畢臣分
復欲剖心折肝指摘時事少陳愚者一得之慮以冀俾
益其路無由疾首痛心繼泣以血誠不勝憤懣臣伏讀
二月二十七日詔書有曰自今政事闕遺民俗利病或
有闗于國體或有益于邊防並許中外士民直言陳奏
顧臣不學無術暗于大體不敢自謂有忠言至計然惓
惓之情不能自已誠不敢避狂妄之罪輒效其愚臣竊
觀今日中國之勢可謂危矣四海有瓦解之憂軍民有
怨叛之意隣國日以强盜賊日以多帑藏空虗干戈朽
鈍而陛下以單寡之兵傷殘之餘退保吴越區區一隅
之地國勢危弱莫甚此時臣欲大言之則迂濶而不能
以紓難欲小言之則卑陋而不足以立國姑以當今所
急者為獻庶幾日有就月有功嵗有成以光中興之業
以復祖宗之舊陛下亦欲聞之乎臣聞國之强弱繫乎
形勢有中原之形勢有東南之形勢塞飛狐社太行據
成皋之險距白馬之津西取闗中以制天下此中原之
形勢也據建康阻淮泗資荆湖巴蜀之饒擅吴越閩嶺
之利養威蓄銳觀時待釁此東南之形勢也今中原形
勢未可遽爭而東南形勢當力爭之何以言之敵既已
取三闗據大河轢闗中城河陽形勢之地既畧有之京
師孤弱還而弗取金非不能取也闕其一面欲誘陛下
歸而掩之也彼方據形勢以中原爭而我乃屢衂不振
之師乘軍政破壊之後頓兵堅城輕犯險阻决一旦之
勝爭尺寸之地非所謂見可而進知難而退者是中原
之形勢未可據爭也東南之地素號富庶誠可因以為
資待釁而動昔漢髙以闗中成帝業光武以河北致中
興劉裕以江左平闗陜孫權劉僃皆一時之雄亦因江
東蜀漢之資而强于天下今東南兼有江淮蜀漢之地
方之漢髙光武蓋陛下之闗中河北也豈孫權劉僃區
區僻陋所能擬哉殆天以資陛下而贊之中興舍此則
無投足之地矣可不力爭之乎非保東南無以為陛下
之資非據建康無以鎮東南之勢建康之地龍盤虎踞
古稱帝都却倚大江寔天設荆湖巴蜀實居上流無事
則漕輓足以給費有警則召兵足以戡難順流而下不
淹浹旬吴越閩嶺實貨所出摘山煮海其利不貲陛下
何不據此以跨東南分遣將帥以除盜賊盡城江北諸
州擇人以守之重兵以鎮之列屯相望綿地千里以禁
格之術為聲援之助以為建康扞蔽以壯東南形勢乃
退保錢塘示弱乎錢塘僻在海隅其地狹小臣恐金人
聞之謂我棄江淮而退矣有如遣間諜誘盜賊㗖以髙
爵連衡抗我外恃金人之救内據要害之地堅城列守
未可實攻則是淮江之間又生一金敵也失㐮漢唐鄧
則川陜之運不通失武昌蘄黄則荆湖之運不通失九
江采石則江淮之運不通失淮西廬壽則維揚溧陽可
以南渡而江左震矣就令能保錢塘彼將出豫章九江
涉當塗京口數道並進南扼饒信北攻蘇秀絶我援兵
梗我粮道無他自處誠非持久之便也以陛下之聖明
睿智天資神武如此臣固知陛下非以錢塘為形勢久
安之地也特以前日維楊無僃暫為避敵之計因時巡
幸徐圖其所向爾臣竊謂錢塘固非形勢久安之地然
舍建康而之他則尤為不可北門失闗則京師陷闗中
殘破則㐮鄧不足恃豫章長沙江陵之屬僻小一隅不
足自保又如錢塘小一動搖則江浙財貨復失之矣或
者難臣曰子欲天子幸建康豈欲以長江為險邪長江
之險孰與黄河黄河且不足恃而敵既有之矣乃謂長
江足以扞建康乎臣應之曰不然京師雖倚濁河為固
然我宋之都汴也實以三闗四鎮與自河而北若府與
州為之屏蔽自祖宗以來嚴兵鎮守首尾相救形格勢
禁金人不敢深入非以黄河不可渡也懼諸鎮之兵俟
其渡河而蹴之也引兵深入前限大河或邀其歸路或
擊其半濟雖欲無敗可乎澶淵之役縱還而甚懼靖康
之初講和而従後以河北諸鎮大抵兵少勢弱自救不
暇金人乘虚破京師刼二聖其視黄河直若一溝瀆耳
何足恃哉然則以黄河為險而河北諸鎮因河之險以
為扞蔽者京師之勢也以長江為險而江北諸州因江
之險以為扞蔽者建康之勢也江北之偹臣請復言之
敵入宿亳登萊則楚泗濠梁為衝維揚為扼諸江江隂
為重敵入曹濮則陳蔡廬壽為衝溧陽濡須為扼九江
采石為重敵入汝頴則㐮郢為衝復安蘄陛下分遣能
臣相視諸州要害築堅城而守之長江之衝列置水軍
而駐于南岸津沙之地嚴為守偹水戰之具務極工巧
自江陵而下鎮江而上度地遠近列將守之其間地遠
勢分則添置城堡守以偏禆聲援相及烽火相望隨其
部分統以大帥付之以征伐許之以便宜其委任規畫
雖在平日悉比極邊敵騎入邉按兵持重或迎其前使
不得渡或乘其後使顧而驚或邀其歸使棄所掠或薄
其險使殱其類敵圍重鎮則裒兵以援盜賊所渡則併
力邀擊此江淮設偹之大綱也其間細目不可勝舉臣
未盡言姑以一方之所急者言之徙壽春濬淝水塞瓦
梁繕濡須此一方之急也壽春舊治控扼東北阻水為
固其地最險自古南北交兵則必先争晉守之以抗石
勒是以有距靈之勝梁失之以資侯景是以有臺城之
亂周世宗伐淮唯壽春堅守數年不可下因劉仁贍之
病其衆遂降世宗惡其險而遷之倘復其舊亦吾之保
障也淝水之阻横貫廬壽謝𤣥于此實破苻堅遺跡故
道尚可究尋瓦梁誠塞後湖為淵自昔南朝謂之北海
遺址尚存復之甚易濡須之塢孫權所營權有合淝則
濡須為重我有合淝則濡須似輕設險豫偹亦不可廢
凡此數事皆在所急唯徙壽春尤不可緩以臣觀之今
已晚矣誠非一守令幹辦所能了也此一方之急臣所
知而畧言者如此江淮横亘其里數千臣之所未見與
言之所未盡其他利害可類推矣陛下誠能従臣之計
進守建康以持形勢經畧江北以為距塞以我富强觀
彼釁隙秣馬厲兵復中原之舊雪二聖之恥夫何難哉
或者復難臣曰今日之事廹矣中原待救有頭燃之急
二聖未還須迎請之師車駕巡幸豈有定斷子不陳攻
取之計建興復之䇿因西北思歸之士及其鋒而用之
以爭中原乃欲說天子以都建康是偷安之計爾且淮
江之地縦敵得之不能守也乃區區留慮然則江淮而
北子欲棄之以蹙國耶臣復應之曰不然觀時而動見
可而進兵家之勢也吾豈棄中原而忘二聖哉顧金戰
屢勝而我常衂敵氣方張而我未振角力爭進誠所未暇
若曰得其地而不能守因置外又非計也兵法不曰先
為不可勝以待敵之可勝無恃敵之不來恃吾有以待
之耶向所論江北之偹特建康之扞蔽天下之近衞耳
江淮有偹勢可自守無有後患然後選將命兵東繕齊
魯西復潼闗北取河津以圖拓復以迎二聖未為晚也
然今日之急江淮之外若彭門責社若京師漕濮與夫
闗中川口之地亦宜有以大鎮撫之俾扞蔽益多而東
南以全齊襄公復九世之讐春秋大之越之報吴也亦
以二十一年之久兹事體大當務萬全吾豈棄中原而
忘二聖哉東南誠全相與堅守金人聞之亦謂我無意
于中原也不復偹我日益驕墮且有内釁可得而乘者
漢髙之都南鄭也張良勸燒棧道以示項羽無西意羽
以故不復設偹髙帝因之遂能定三秦成帝業往事可
鑒其理灼然不識陛下以為然乎雖然前日所陳特一
國之一事耳又有大于此者陛下誠能不惜玉陛方寸
之地使臣披露肝胆當為陛下盡陳當今之急所以富
國所以强兵所以除盜賊庶乎洪業可興中原可復大
恥可雪陛下亦有意乎䝉恩召對時金再入師渡河而
南朝廷求可使者欲止其師莫有應者公慨然請行上
嘉之特轉五官授奉議郎直龍圖閣借禮部尚書充奉
使大金軍前使楊憲副之以泛使恩官其二弟祁邴祁
又以泛使賞格授添差明州觀察推官與諸弟奉太夫
人居于鄞公以其日就道是月至楚州先遣二校執旗
渡淮至抵村見金人先鋒太一貝勒留一人為質遣一
人還遂扺海州界見貝勒使裕太尉者館伴又有徳濟
天使偕行至濰州接伴天使至有妓樂出迎公曰二聖
見在北方某為臣子所不忍聽遂止樂凡三請方赴宴
宴罷遣妓四人來侍公明燭竟夕危坐翌旦見監軍達
蘭令公拜公對曰監軍是北朝兩制某是南朝兩制無
拜之禮達蘭曰汝見大金皇帝亦不拜耶公曰見大金
皇帝則拜遂設香案俾望拜達蘭遣人取國書因止公
于昌邑俾俟報久之隨行吏士謀曰我輩倘執留于此
未有歸期敵亦翫且従初黷我者貝勒也不若殺之人
各散去遂與楊憲合謀以狀告公公曰不可是反害事
吾儕安得脫于是大違衆議憲等怒反誣告于敵若偽
泄其事者達蘭以甲圍昌邑遣人執公等且問如何謀
反忽一使臣曰不干尚書事三日前収得副使狀子今
在夾牆裏因指示其處數人取得之以白達蘭方知事
不由公鞭楊憲五十使臣譚恭以下各三百俱執送宻
州柞山寨拘繫敵兵屯守于近明年四明公聞達蘭復
經従乃以書抵之曰竊觀自古忠信之士將命出疆緩
頰立談非獨有以利于我亦將有以利于彼然後可以
解兩國之紛成一時之利某等駑怯不敢自比古人而區區
之意所以為閣下利害計者請為大國陳長慮遠圖之
術某聞善創業者不必善守文善制勝者不必善持勝
善成始者不必善成終是以自古有為之君與佐治之
臣負英特雄偉之資㑹逢其適乘敝而起兵强于天下
威加于隣國則必以守文為難而某等輒復以持勝成
終為難而附益其説以獻于閣下何者以某區區之愚
嘗觀于大國自交兵以來大小數百戰未嘗敗衂卒獲
大利成大功可謂善創業矣可謂善制勝矣可謂善成
始矣然連兵二十餘年士不解甲馬不釋轡南北之民
肝腦塗地殺伐不可謂不多愁怨不可謂不衆大夫不
可謂不勞訖未聞有偃革迴兵之議興滅繼絶之恩無
乃犯猶火弗戢之戒乎昔楚有養由基者善射去栁葉
百步百發而百中之左右觀者數百人皆曰善有一夫
立其旁曰可教矣基怒釋弓撫劍而問曰客安能教我
射乎客曰我非能教子屈左伸右也夫去栁葉百步而
射百發而百中之可謂善矣不以善息少焉氣衰力倦
弓撥矢鉤一發不中百發盡廢基曰善此雖古人已陳
之說然某等輒敢借是意以教執事者用兵庶乎可以
少助大國守文持勝成終之術不識閣下以謂然乎雖
然為用兵之䇿者亦必有說矣不過曰南人易與耳甲
兵不如昔日之强用財不如昔日之廣大江之水僅一
衣帶比之黄河豈不可渡寧昔日能勝之而今乃不能
耶某等竊以謂不然蓋聞善論天下之兵者不論强弱
論其曲直而深識天下之理者不患太弱患太强宣和
靖康之間南國亦可謂强矣而其理似曲何者宣和開
邊隙其曲在帥臣靖康啓兵端其曲在謀臣是以大國
能勝之然宣和靖康之事既往矣固非嗣君之所與亦
非使者所敢及而今日之事則又非敢較曲直于大國
也特敢以師出有名無名為言耳抑古語曰困獸猶鬭
而况國乎大江之阻固未嘗恃然冬無固氷水多風濤
苻堅魏武皆嘗輕視訖不能渡自取奔覆况江為四瀆
之長豈黄河可比也哉借令大江可渡而江南地卑多
水閣下欲以疾戰勝之則吴楚輕剽難與爭鋒欲以持
久弊之則疾疫暴作非所宜處南北之限天實為之脱
有意外之驚少致蹉跌豈不損威重䘮前功也議者之
意又不過曰南人怨我深矣不以此時遂勝之其如後
患何某又以謂不然宋有南朝二百年矣自太祖皇帝
以揖讓得天下僣偽畢臣未嘗殺戮傳之子孫世世修
徳惠澤之結于民也久矣億兆之愛其君也至矣時難
多故天命未改書曰天視自我民視天聽自我民聽傳
曰三代之得天下得其民也得其民者得其心也自兵
興以來調發不可謂不多煩費不可謂不廣然南國之
民舉無怨讟之念乃有謳吟之思試察民心可以見天
意矣張邦昌挾宰相之貴籍大國為重不敢一日私有
神器自江而北盜賊多有大扺皆以興復趙氏為言無
一人敢僣竊名號者嗣君以片紙呼之一戰向之悉降
悉敗此又可以見天意也議者謂某等曰石氏柴氏常
有南國矣一滅遂廢豈必趙氏長有天下耶某曰不然
石氏柴氏之得天下也皆以叛逆取之享國日淺無徳
在民其所施于民也不厚天之報石氏柴氏也亦薄是
以一滅不復興豈比趙氏積徳垂十葉之光施澤幾二
百年之久過於漢唐遠甚漢嘗滅矣至光武而復興唐
嘗䘮其河北闗中之地幾于滅矣已而亦克復興孰謂
趙氏而可以此時取之哉萬分有一假令大國以兩河
之地為他姓之有則百姓無樂推之意日尋干戈藉口
以起他日為大國之患殆閣下實同之伏幸少采愚者
一得之慮以某等是書之意達之皇上謀之元帥罷兵
休師遂敝邑之所備早賜某等旋歸復命之期使得報
嗣君而禀事焉實天下之幸達蘭得書久之傳令俾送
偽齊録用達蘭即後為元帥魯國王者也公至東平見
劉豫升陛揖曰即日恭惟殿院台候萬福豫愕然因慰
藉公等且及録用之意公讓責之為陳君臣大義慷慨
憤激詞氣俱厲豫大怒是日副使楊憲已懼而降公欲
歸斬之未發而遁豫囚公于司理院者半年公屢請借
書以觀豫知公終不可屈遂復送于金金拘于燕山之
圜福寺従者皆散莫知所在是嵗辛亥實紹興改元四
年三月聞金帥額魯温攻陜西回公草書與之曰某嘗
以窺天管見竊以大國可謂既安既治矣而弓矢未盡
櫜匱黔庶未盡返田畆士大夫未盡安室家而閣下亦
未免暴衣露蓋之勞豈非以江南為慮耶審如此某竊
以為過矣某聞天下之事有所謂一時之憂有所謂萬
世之憂有所謂一時之利有所謂萬世之利而萬世以
無憂一時之利不足道也伐江南而不釋則止可得一
時之利而遺憂于萬世一時之憂未必銷也請為閣下
别白言之大國議兵執事者之意某知之矣不過曰宋
人之怨深矣入其國披其地而今保于江南恐其乘釁
隙而擾疆塲焉此一時之憂也萬分有一大國以議者
之意為然命將興師加兵于江南一戰而勝之此一時
之利也而所謂萬世之憂與所謂萬世之利初不在是
大國之執事者以江南介意而慮東人之未有歸也于
是援齊而立之倚為藩屏且存靖康大河之約而示天
下以不貪其地此某妄意之所適者也然某聞以國為
屏者力倍則為臣為臣則能制能制則久而為利力均
則為敵為敵則不能制不能制則久而為害大國之于
齊固當倍其力而使為臣非欲均其力而使為敵也若
過于江南為慮而動兵于遠戰而勝之則齊人任拓地
之福大國失養鷹之術戰而不勝則大國受衂兵之禍
而齊人持首鼠之謀雖然以大國之威靈而閣下專閫
外之事有所不戰戰則必勝戰勝而後萬世之憂起矣
得江南之地而大國不能守擄江南之民而大國無所
用縦有金帛之得不償人馬之耗疾民遠役徒以厚齊
末大必折尾大不掉古有明訓不可不戒且閣下獨不
見景延廣之事乎契丹救晉祖之死而與之以天下恩
為父子義為君臣自以為膠漆之固傳及二世得景延
廣一言而背之適無他虞能伐其罪使當是時契丹有
牽制之憂晉人獲忠智之佐詎能伐而勝之乎雖伐而
勝所損既多既失屏翰之臣旋䘮闗南之地此天下之
所知也安知他日之諸臣有不為景延廣者耶齊人之
徳大國固厚矣自今日觀之疑不敢背然傳世一再之
後歴年十數之久國日以富地日以廣建皇帝尊號則
與大國之貴均也稱南北兩朝則與大國之大均也其
貴均孰肯為我事其大均孰肯為我役志滿意得侈心
日萌儒生獻議曰國體壯矣請去臣號以凖古武夫獻
議曰兵力强矣請敕武備以待敵于是時而有好利喜
功之主則必曰南北朝為敵國其來久矣古不臣而我
臣之何以示後世耶此有纎芥之隙可候彼其蚍蜉之
援可恃飛揚䟦扈難以制矣伐江南而勝之其憂如此
乃果能一戰而必勝乎其所謂遺憂于萬世而一時之
憂未必銷者此也書成未及上守者疑之閉其出入其
後十日敵遣人索書書成未已而轉徙益北至平欒州
興中州府義州中京㑹寧等處去燕山東北二千餘里
羈縻流放不復問其所止敵蓋意公明言兩國利害深
識南北之勢過為之慮欲遠而絶之如所謂中京者往
時二聖嘗駐蹕于此如司馬公朴魏公行可崔公縦郭
公元邁亦嘗在焉㑹寧則去中都又二千餘里也方是
時敵新立國嚮慕文教人知公以儒學士多従之授書
生徒斷木書于其上捧誦既過削去復書中圓如瓠而
首尾尖目之曰木橄欖蓋其俗兒童誦習率以此公又
以易講授學者為之期日升僧坐鳴鼓為候請說大義
一時聽者畢至由是生徒或有錢米帛之饋則賴以自
給嵗在癸亥二月初六日金人忽召公詣尚書省說諭
放還遣使館伴俾就館且使與洪公皓朱公弁㑹于燕
山同塗而歸時紹興十三年也四月十四日自㑹于同
涂而洪公先在焉五月朱公自雲中至六月庚戌三人
俱發軔于永平館途中以詩唱和目之曰輶軒唱和集
七月七日至汴京館中都亭驛二公俾作集序自是南
歸至盱眙軍以表聞公陛對首以主憂臣辱願不忘嘗
胆為言至言一時死節請加褒贈有曰臣聞古者敝帷
不棄為其埋馬敝蓋不棄為其埋狗夫馬以代勞狗以
守禦其為功也微其為物也賤而猶有帷蓋之報况執
節死事之臣功非微而事非賤者乎臣伏見靖康以來
迄于建炎使于金人而不返者至數人若陳過庭聶昌
若司馬朴若滕茂實若崔縦若魏行可皆執于北荒殁
于王事而司馬朴之節尤為可觀劉豫既廢金人取河
南地金帥達蘭使朴為尚書左丞欲以収南人之心朴
辭以疾堅卧不起達蘭不能奪其節後以病卒陳過庭
且死其卒自割其脇取肝為羮以獻冀愈過庭之疾既
死以北俗焚之其卒又自剔股肉投之于火曰此肉與
公同焚其感人如此聶昌割河東絳州人殺之滕茂實
將死自為祭文人憐其忠崔縦中風坐廢三年其將死
也以役事屬臣魏行可之死臣亦見之去冬臣請于金
人尚書省乞挈崔縦魏行可之櫬以歸其宰執憐之朝
命下所屬發遣而魏行可之櫬有挈之中京者乃不果
發而崔縦之櫬金人差丁夫輿致令臣䕶之以來臣謹
置之臨安府城外妙行寺而臣之隨行使臣有呂達者
本婺州人亦以疾死于北界臣愚欲望聖慈憫死事之
臣如陳過庭輩七人其間恐有未經褒贈者命有司檢
舉特施䘏典訪崔縦之家許親戚迎䕶其櫬而官助之
葬下以慰忠義之䰟于九泉上以副陛下不忘臣下之
心庶可以激勵天下仗節死難之義疏奏宰相怒降㫖
令開具逐人致死因依申尚書省是時和議既堅朝廷
奠枕上下相安大臣方將盡舉天下中興文物之盛而
公氣槩質直忠義自許初脱異域萬死一生鋭意盡言
不暇依違故大忤時宰方國家之不競也敵跨河而有
之獨環京師而不取公上書首言其詐是後卒如之何
見達蘭于昌邑也遇秦丞相間行南歸班語路隅泣涕
相勉詞氣奮烈秦公為之側目有吴龢者有孫懋者嘗
為馬(闕/)屬官(闕/)軍退而龢懋降金達蘭使二人従公飲
酒以誘之蓋龢頃在宣和間與公同為太學生時以金
命知萊州妄自矜大爭論輒不遜公叱之而罷自是不
復見逆豫之僣號也實金授立之背義違天神人共憤
而公廷折其狂妄之威示以比肩之分使一時汙染之
俗知有大義私書遺敵曉以末大必折尾大不掉以唘
廢豫之謀非公胸中甲兵足以殄滅之則豫之跳梁䟦
扈其有既哉當其時握節于金者幾三十人嘗因朔庭
赦宥許使者歸其里諸公懲久縶語不以素或徼幸稍
南則占藉淮北惟公以實告且甘心流離不為勢利屈
卧起一節忘其凍餒亦猶齧雪餐氊幸而不死其後益
徙而北稍稍自便始有哀王孫者故謝樞宻王公倫惠
綿衾之詩曰蘇氊久絶寢衣想姜被忽分挾纊春至訓
導童䝉資其束脯困厄如是而志不奪其後十餘年間
一時南冠者或死或留所餘無幾而公亦自分編于異
域身膏沙漠不復歸矣其于懐闕思親之外處之怡然
紬繹書史賦詩作文比歸藁帙至多類與時不合目擊
誣告羅織之禍悉焚之殆無孑遺公之操心慮患如此
卒以免吁可哀哉自靖康以來仗節死義之士固多或
殁異域者將何以自見公歸首以司馬公等數人為言歸
崔公之喪且請加䘏典雖一忤大臣意而數公之節義
凛凜乎標于青史使後世知聖代之多忠臣公之力也
　
　
　
　
　
　
　
　
　
　
　
　
　
　
　
　三朝北盟㑹編巻二百二十二
欽定四庫全書
　三朝北盟㑹編卷二百二十三
　　　　　　　　　　　　宋　徐夢莘　撰
　炎興下帙
　　起紹興二十六年十月十八日丙戌盡其日
紹興二十六年十月十八日丙戌尚書右僕射万俟卨
上皇太后回鑾事實　皇太后回鑾事實序曰臣聞聖
人之理天下也必以至徳要道為先唯其體純孝之性
于自然謹欽愛之誠而不匱烝烝翼翼造次靡違則上
可以格于神明下可以刑于海㝢天之丕應也如形聲
之相隨也事有至難也若符契之必合瑞慶大來光映
史冊矣恭惟皇帝陛下比姚虞之盡善盡美邁湯后之
克寛克仁爰自即位以來慨念慈闈敻有封疆之阻未
明而興當食以歎履至尊之祚有萬乘之貴而未嘗一
日以為歡也大謀長算時出宸慮講信修睦斷以不疑
不憚謙辭厚幣之勞以冀承顔問膳之樂聘使交馳閲
十六載矣至于恭上冊寳以伸南陔之思宏建殿宇以
崇長樂之奉自惟鑾輿器用之屬與左右供奉之人前
期趣辦罔不畢具然後申遣信臣益加勤請天唘隣國
之意悉如聖心騩馭旋歸丕受四海九州之養閎休茂
烈焜燿今古載籍所傳未之有也繄聖孝之至格于神
明上帝溥臨黙垂孚祐克濟登兹於皇懿哉顧念太史
之官以論譔為職國有大慶所當備書矧嘗下明詔俾
之緒藳而因仍積嵗曠弗置員紬繹之功蔑如莫著臣
屬奉訓言典司事領遂與修撰臣允忠等博求本末趣
就編摩累月之間修章粗立凡宣諭大臣之聖語堅明
和好之遠圖肇正鴻名導迎翟輅典章之盛容衛之美
褒榮之及三世顯寵之被一同嵗時用度之凡目姻族
資䕃之等差下逮㕘裁禮制之官服勞閨閣之吏増秩
受賜各以類陳而前後臣僚揄揚抃蹈之辭亦無不具
載起自建炎丁未迎請之初訖于紹興壬戌還御慈寧
之始以年月次之分為十冊稽探事實畧已詳盡輒諏
日拜章塵于御府昔鄭國城頴之詩固非全美而唐室
元和之頌或有飾詞比之聖朝誠不可並世而語唯是
張官置局徒費廪食而潤色非工不可以仰副隆指進
退慚惕若無所容然竊謂慈寧上壽及此良月宗社保
磐石之安陛下擁如川之福怡色愉聲奉承太母冬温
夏凊彌億萬年喜氣溢于九重歡謠洽于四海表則是
書推之陛下孝治之孚以廸今日之懿自我作古貽之
方來甚盛徳之舉不其偉歟臣等區區草木之微得托
名篇秩附天地以不朽實千載一時之榮遇惟陛下矜
其淺陋而賜採擇焉臣不勝幸甚紹興二十六年冬十
月十八日左宣奉大夫守尚書右僕射同中書門下平
章事兼提舉實録院詳定一司勅令陽武郡開國侯食
邑一千九百戸食實封七百戸臣万俟卨謹序
建炎元年五月一日上即位于南京實宣和皇后従狩
之年也聖心懐思遣使不絶于道至紹興之六年凡十
載間無慮數十輩自七年正月二十五日何薛還安問
踵至三月九日車駕幸建康十一日行殿内殿進呈吏
部尚書孫近等奏奉㫖講究宣和皇后合行推崇典禮
宣和皇后尊號曰皇太后詔曰推立愛之道蓋本于事
親昭欽養之誠莫先于隆禮爰正母儀之位以形孝治
之風宣和皇后静順承天柔明育徳夙擁慶美是生渺
冲隂教表于六宫美化行乎四海閔予小子逢此日罹
迺骨肉之至親偕父兄而時邁十年地阻懐陟岵凱風
之思萬里使還奉上皇寧徳之諱興言痛慘増慕劬勞
顧家難以何堪惟母慈之是恃念従狩襄城之野遠播
徽音將迎還長樂之宫永依善訓屬當在久亟議推崇
日用三牲期致天下之養母臨萬㝢且極域中之尊延
望慈闈恭加宣和皇后宜尊為皇太后仍令所司擇日
奉上冊寳應合行典禮令禮官討論以聞王倫等還越
四日有㫖復以倫為徽猷閣學士借龍圖閣學士樞宻
都承㫖再使髙公繪以左武大夫借拱衞大夫忠州防
禦使副之
紹興八年正月十四日臣鼎奏曰士大夫多言中原有
可圖之勢宜便進兵恐他時不便議論謂朝廷失此機
㑹乞召請大將更問以此事上曰不須恤此今日事勢
須當議和兩宫與皇太后皆未還若不與和則無可還
之理尚書省言大金軍前差福州管内觀察使太原府
少尹河東北路置制都總管烏陵思謀中散大夫太常
少卿騎都尉石慶克前來奉使詔吏部員外郎范同借
太常少卿充接伴使武功大夫髙州刺史帶御器械劉
光遠借吉州團練使副之吏部侍郎魏矼充館伴使右
武大夫榮州防禦使知閤門事兼客省四方館使藍公
佐借慶遠軍承宣使副之二十五日三省進呈金使將
入畧差官接伴館伴上曰管待之理宜稍優厚若事有
商量早遂休兵免使赤子肝腦塗地此朕之本意也詔
太常少卿吴表臣借左中大夫吏部郎中充館伴使王
倫往來就館議事接伴使范同等申金使已到常州上
曰太后春秋已髙朕晨夕思念欲早相見所以不憚屈
已冀和議之成者為此樞宻使秦檜曰陛下不憚屈己
講和隣國此為人君之孝也羣臣見人主卑屈懐不憤
之心此人臣之忠也君臣之用心仝得之矣上曰雖然
如此有備無患縦使和議已成亦不可弛兵備臣鼎曰
假使金人與我河南之地亦須嚴備江南㕘知政事劉
大中曰和與戰自不相妨若專事和好而忘戰守則堕
敵計中矣後殿引見大金人使烏陵思謀石慶等見上
首令王倫傳諭思謀等問太后淵聖聖體安畢良久思
謀奏云三十年舊人别無孝順只望和議早成上令王
倫引思謀慶令稍近前去御座咫尺復令諭思謀曰既
是舊人望留意以王倫為端明學士同簽書樞宻院事
仍賜同進士出身充迎請使藍公佐宣州觀察使借保
信軍節度使提舉萬壽觀副使上曰行在所便當營建
宫殿以候太后之還宰等進表上皇太后宮殿名臣檜
等言徳之大者必盡方物之報以稱其禮孝之至者必
得四表之心以寧其親天祚文武之隆世基妊姒之聖
仰模大紫前考異宮宜昭掲于鴻名以荅揚于流澤竊
以東朝置衛長存長樂之宏規中禁承顔近著寧慈之
茂實皆以體皇居于宸妙據社勢于神靈廣一人欽愛
之風極萬世尊榮之奉載新令典久屬聖時恭惟皇帝
陛下達孝通于神明要道形于海宇恢復大業對越祖
宗在上之靈仰慕小心躬蹈帝王髙世之行人與能而
樂戴天復命以中興上惟履武之祥實唘生商之慶方
且致天下之養用寅奉于母儀成路寢之安示日嚴于
子道臣等率籲衆志懇請一嗣敢稽合于前聞願崇施
于遠號叶情文而並舉煥典冊以増華輦道中通朝夕
燕兩宮之樂佩環入覲時節奉萬年之觴永垂裕于無
疆益儲休于有羡伏請建皇太后宮殿以慈寧為名謹
奉表以聞禮部太常寺言奉上皇太后冊寳冊文曰嗣
皇帝臣某謹稽首拜言曰臣聞自昔受命而帝者基徳
發祥必推本其所自出瑞乙生商履武造周聲之雅頌
薦之郊廟以章神物錫符之休以開萬葉紹統之慶於
皇盛炳其不可誣己天祚聖母系隆我家誕毓菲冲嗣
守大器永為劬躬詒翼委祉于我一人俾克祗徳御以
奉宗廟輯寧四方用宏濟于艱難澤厚流光與覆載而
並徳將竭四海之奉美萬物之報無足稱者粤若稽盛
節尊鴻名參天貳地以崇施于罔極率籲衆志訢合一
詞懇懇惓惓不勝大願謹遣太傅秦檜奉玉冊金寳上
尊號曰皇太后恭惟皇太后柔閑淵懿體備坤順清静
淡泊用合道冲自天生徳而保阿之訓不勤動容中禮
而珮珩之度可則佑我文考假于有家有葛覃恭儉之
風有卷耳憂勤之志章明隆教叶内治之助峻避私恩
抑外家之寵至于徳隆行尊淑聞濬發九嬪師之六宮
化之天下誦之上帝臨之有赫厥靈集大命于渺躬予
末小子懼徳弗類無以荅揚宏休惟順天經叙民彛通
神明美教化實本于孝夙夜業業盡欽愛以事親期于
上下明察合三才之義中外和平得萬國之歡葢庶幾
焉嗚呼禮莫嚴于報本唯聖人為能與天地參孝莫
大于尊親唯天子為能以天下養予小子非曰能之惟
我聖母莫盛之禮惟稱秩叙膺受典冊導迎休命還御
慈寜母儀家邦于萬斯年受福無疆博厚持載燕及羣
生予小子其永有依賴宰臣賀表曰稽考典章備嚴冊
寳望祥雲而遠想曷伸欽愛之誠御蘭殿以親臨幸上追
崇之禮慶事躬行于禁掖驩聲自洽于寰區臣等誠懽
誠忭稽首頓首恭惟皇太后殿下輔佐宸闈訓齊壼則
吉夢夙占于日照真人果應于虹流屬值艱難久暌温
凊度龍沙而修聘迎鸞輅以言還鴻名推講于前期物
采畢陳于今日組璣珮玉螭劍範金被繅籍之英華壘
篆章而精宻東朝端受増重坤儀彤管有光久符基化
惟慈顔之悦豫知聖孝之昭孚臣等仰贊中興榮觀聖
㫖彌文具備已儀禮于曲台列辟交欣喜趨朝于長樂
謹奉表稱賀以聞詔端明殿學士簽書樞宻院事何鑄
充大金報謝使曹勛以宻州觀察使副之召勛至内殿
委以祈請事宜宣諭曰汝若見金主第云父母眷屬久
䝉安存恩徳所極至深至厚然歴時已久霜露之感在
人子何以安處亡者未有葬藏之期存者已過桑榆之
景兄弟聚族所存無幾今荷基纉緒上逢毎嵗時節風
雨晴晦常北首流涕若于此時䝉大國垂憐使父兄子
母如初則此恩皆知所自傳之子孫千萬世所不忘豈
不美乎若只令居上國一老年人爾在本國所係甚重
爾以此意盡言之當有相應至是何鑄抵金國見金主
于春水開先殿勛具陳上所宣諭及祈請之辭金主惻
然是晚耶律昭文楊仲修到館傳詔云早來使人上殿
所請宜允仍出回書相示有還太母之詔尚書省奏大
金已差副使扈送皇太后一行前來詔魏良臣充接伴
使藍公佐副之禮部太常寺言奉迎皇太后還宮實為
大慶合拜表稱賀表曰伏以瞻望慈闈喜言旋于北道
肅迎彩仗䕶就養于東朝臣誠懽誠忭稽首頓首恭惟
皇太后殿下位尊母儀徳隆坤載六騩在御將承長樂
之顔四海均驩永被思齊之化謹遣左中大夫㕘知政
事同提舉詳定一同勅令來迎扈従禮儀使王次翁捧
表恭迎以聞詔令今月二十一日詣臨平鎮奉迎車駕
至臨平鎮奉迎皇太后皇帝入幄朝見宰臣文武百官
班幄外起居上初見慈容情深感極淚溼龍綃軍衛懽
呼聲震天地父老童稚攜持夾道擁觀以手加額咸歎
曰不圖復見聖神母子之重懽如此也二十三日車駕
還自臨平鎮皇太后還慈寧殿宰臣文武百官表曰萬
里回鑾慶母儀之正位九重視膳知子道之攸行運屬
昌辰光超往牒臣等誠懽誠忭稽首頓首恭惟皇太后
殿下篤生上聖克濟多艱惟事有至難在小人而則恐
然誠無不動宜上帝之是依爰禆壽康歸安福祉用薄
擊鮮而釃酒葢將含飴以㺯孫臣等畧繆佐王孝資錫
類昔望殊方之信遙阻山河今趨長樂之朝喜傳鍾鼔
謹奉表稱賀以聞又表曰東朝旋軫式偕萬國之懽南
面承顔斯表一人之慶惟時盛事允軼前聞臣誠懽誠
忭稽首頓首恭惟皇帝陛下光紹丕圖再恢中㝢神武
蓋本不殺天下無以解憂良由聖徳之孚坐致天心之
祐眷兹來復固異鄭伯之如初曽是艱難逺陋漢唐之
不見大欲既得衆美俱歸臣等幸際昌期繆聫榮序早
知薄后之長者實興漢家願係文母之徽音更延周厯
謹奉表稱賀以聞臣僚上言竊惟皇太后北征淹留沙
漠者十有六年尚賴陛下聖明虚心屈己上天悔禍和
好克成歸我太后此誠國家莫大之慶社稷無疆之福
乞令詞臣作為歌詩勒之金石奏之郊廟揚厲之偉績
垂之無窮獻皇太后回鑾賦頌千餘人内文理可采者
幾四百人詔推恩有差而大理正吴㮚頌為之冠其辭
曰皇帝踐祚十有六載嵗在壬戌金人遣使奉皇太后
以歸仲秋丙寅龍輿及疆越戊辰事聞于上乃備法駕
嚴仗衛奉迎于東朝宸心喜極見諸天表戴髮含齒之
流踴躍抃舞罔不交賀和氣歡聲洋溢蒼旻嬪嬙賀于
宮宰衡庶尹賀于朝商賈工技賀于肆黄童白叟賀于
野咸以手加額曰於戲盛哉開闢以來所未有也仰惟
太母北征歴時兹久遐瞻沙漠如隔霄漢一旦敵人悔
禍寅奉以還吾皇帝得以周全左右侍膳長樂奉千嵗
之觴盡天下之養俾虞舜之孝思獲舒周文之問安獲
展奉承宗廟社稷萬世無休一人兆姓孰非莫大之慶
也臣仰觀主上握乾符恢皇綱遭時中微有如綿帙宸
心祗懼克肖天徳仁蘇羣黎風清六合迎親之思不忘
宵旰而晝夜思慮幾年于兹孝悌之至通于神明格天
以道動敵以誠曰戰曰和隨機而應先加以威幾破敵
人之胆終守以信潜消敵人之詐雖明魏絳和戎之利
然其來侵也必摧其鋒深鄙漢皇無親之言故其尋盟
也必従其請此無他孝足以格穹昊誠足以動隣國聖
心先定惟斷以成用是龍馭南歸歡動宮掖瑞慶大來
殊尤卓絶臣竊謂隆古帝王有盛徳事必見于歌詩下
至有唐肅宗清奸臣且有元結之頌憲宗平淮且有栁
宗元之雅使一時豐功偉績照映萬世赫赫如前日事
以今大慶較諸重輕固已萬萬疇昔其可無文字以述
盛美事一介妄庸固不能髣髴日月末光然覩慶事寜
敢緘黙謹洗心滌慮為之頌曰於皇睿明運符中興綿
于肅清乾夷坤寧孝思兢兢交三聖靈惟我文母遠征
朔土蒼旻眷顧顯持隂䕶爰居爰處儲降祉祜睿明紹
休匪豫匪遊人謀鬼謀迎親是求夜靡安席晝靡安几
宸心竊至迎親是議皇帝曰咨命爾輔臣朕有大計儲
思唯親輔臣稽首對揚聖志惟斷乃成願破羣議皇穹
隆赫鑒兹至徳風行萬國聳動蠻貊誕揚天聲四征弗
克敵人震驚稽顙尋盟遣使旁午願旋鑾輅稽考曠古
且未曽覩帝曰休哉大慶鼎來喧傳九垓疾如驚雷廼
嚴法駕廼飾次舍千輿萬馬出疆以迓文毋在遠雷剥
日舒六龍駕輦陟巘嵩呼濟彼洪流天星翼舟微波聿
収瑞氣横秋文毋遄臨千官則儀歡聲戴馳霆震風飛
鑾車至止幅􁆟咸喜丕照盛美實天所唘有漢髙祖安
忍無親與言分羮實忝前聞有唐徳宗求之莫獲莫享
天心實有慚徳惟我皇上聖孝絶倫念兹在兹虞舜周
文韙哉鴻休卓絶殊尤二聖重歡億萬斯秋究觀自
昔發揮偉績有頌有詩以詔無極睠兹日月寧容圖繪
小臣獻頌樂府是配上深喜之詔進臣一等制曰朕惟
王道隆而頌聲作葢將告諸神明而無媿豈徒中外相
應以義理之文而為觀美哉漢宣雖興協律之事至王
褒侈辭亦莫敢當也其賢于武帝遠矣比者東朝旋軫
爾援大喜而獻焉材藻甚巨麗朕取法漢宣則虚美薫
心固在所畏特喜爾能得思齊(闕/)推本(闕/)進一官勉行
所學
　
　
　
　
　
　
　三朝北盟㑹編巻二百二十三
欽定四庫全書
　三朝北盟㑹編卷二百二十四
　　　　　　　　　　　　宋　徐夢莘　撰
　炎興下帙
　　起紹興二十六年十月二十九日丁酉盡二十九
　　年十二月
二十九日丁酉張浚永州居住　張浚行狀曰公被朝
命以太夫人之喪歸蜀八月行至荆南㑹以星變上降
詔求直言公慮敵數年間勢必唘釁用兵而吾方溺于
晏安謂敵可信蕩然莫為之備沈該万俟卨據相位尤
不饜天下望朝廷益輕顧在苫塊經歴險阻死亡無日
不得為上終之懐不自安乃復奏曰臣受陛下更生大
恩今至憂迫身涉險萬里常恐一旦死填溝壑終無以
仰報陛下萬一思以展盡所懐瞑目無憾臣嘗病世儒
牽于和戰異同之說而不知實為一事或者竊儒為姦
不知經史切切然利禄是圖而以欺惑陛下之聰明也
又其甚則大奸大惡挾敵懐貳以自封植其家鼓衆曲
説愚㺯天下敢畢陳之臣聞天地之大徳曰生而天地
生物之功本于秋冬蓋非嚴凝之于秋冬則無以敷榮
之于春夏然則秋冬之嚴凝乃生物之基也在萃之象
曰除戎器戒不虞泰之九二爻曰包荒用馮河泰萃之
聖人謹于武備如此謂不如是不足以生物而行其心
也况時艱難而可忽畧不省唘大禍于後反謂是為得
哉若夫一時之和則實聖賢生殺天下之權商湯事葛
矣而終滅葛周太王避狄矣築室于岐未幾謀以却敵
詩曰乃立冡土戎醜攸行文王事昆夷矣卒伐之詩曰
昆夷駾矣唯其喙矣越勾踐事吴矣坐薪嘗胆竟以滅
吴越語曰越十年生聚十年教養彼皆翕之乎始而張
之乎終汲汲徳政修立而以生殺為心未嘗持利為安
自樂其身而已也漢髙祖與項羽和羽歸太公呂后割
洪溝以西為漢東為楚良平進言今楚兵罷食盡釋而
弗擊是養虎以遺患也漢王従之卒成大業漢文帝與
匈奴和曽無間嵗之寧漢文全有天下謂可和以息民
方是時百姓猶不免侵陵之苦至武帝始大征伐之其
後單于來朝漢二百年用以無事唐太宗初定天下有
渭上之盟未幾李靖之徒深入沙漠之地犁其庭係其
酋海内始安焉兹豈非以和為權而亦得之哉若夫石
晉之有天下則不然取之非其道謀之非其人桑維翰
始終主和其言曰願訓農習戰養兵息民俟國無内憂
民有餘力觀釁而動動無不成若有深謀者考其君臣
所為名實不孚于上下朝廷之上專務姑息賞罰失章
施設謬戾權移于下政私于上無名之獻莫知紀極一
時用事方鎮之臣往往昏于酒色厚于賦斂果于誅戮
以害于百姓朝廷莫知所以御之所謂訓農習戰養兵
息民畧無實事維翰所陳殆為空言姑欲其信當時必
和之說以偷安竊位而已契丹窺見其心謂晉無人頻
來侵侮日甚一日後嗣不勝其忿始用景延廣之議僥
倖以戰不知其荒滛怠傲失徳非一日天下之心已離
天下之勢已去天下之財已匱延廣不學不知行聖賢
之權亟思所以復其土立其勢强其國急于兵戰之爭
事窮勢極數萬之師無一夫為之發矢北向者至今為
天下嗤笑言君臣委靡不振服役敵國者必曰石晉云
爾仰惟陛下聰明聖智孝心純一即位以來任用賢才
金人聞風而畏之于是有議和之事陛下以太母為重
且幸徽廟梓宮之亟還和之權也不幸用事之臣貪天
之功肆意利欲乃欲剪除忠良以聽命于敵而隂蓄其
邪心方國家閒暇之時怠傲是圖徳政俱廢而專于异
己之忌意果安在哉夫敵日夕所願欲者欲我之忠良
淪没耳欲我之盡失天下之心耳欲我之將士解體不
復振其氣耳欲我之懐于晏安以甘于酖毒耳前日用
事者一切狥其所欲甚而畢為之不幾乎與敵為地歟
身死之日天下舉酒相慶不約而同下至田夫野老莫
不以手加額其背天逆人不忠于君而天下人皆逆惡
之如此且此曽不思金之于我其愛之而和乎其有餘
力而肯和乎其國中亦有掣肘之虞而和乎其圖之于
後而和乎臣謂金有大讐大怨不可復合辟若一葉之
分今日之和必其主帥攜離人心暌异姑為此舉以息
目前而圖取江淮以去除後患之心其中未嘗一日忘
也惜夫前日用事者獨欲為身謀為子孫謀而不知為
陛下謀不知為天下國家謀坐失事機二十餘年誤陛
下社稷大事有識之士誰不痛心且夫賢才不用政事
不修形勢不立而專欲貢誠受命于金適足以招輕侮
之心而正墮其計中魯仲連所謂彼將有所予奪梁王
安得晏然而已乎甚可痛惜者也敵國之人何自而畏
敵國之心何自而服敵國之難何自而成遲以嵗月百
姓離心將士䘮氣國亦危亡而已矣臣願陛下鑒石晉
之敗而發商湯周太王文王之心用越勾踐之謀考漢
唐四君之事以保圖社稷深思大計復人心張國勢立
政事以觀機㑹未絶其和而遣一介之使與之分别曲
直逆順之理事必有成臣不孝之身親養已絶含哀忍
死死其無日徒能為陛下言之而已臣又伏遇祖宗之
徳在天下至大至厚太平之治多歴年數三代盛時有
不能及恭惟陛下稟乾剛之資輔以緝熈之學何治而
不致願陛下强其志氣擴其聰明清明在躬如太虚然
惟是之従以選賢才以修徳政以大基業天下幸甚上
付前奏三省宰執沈該万俟卨湯思退等見之大怒以
為敵初未嘗有釁嵗時通問不啻如膠漆而公所奏無
乃召禍在年嵗間者或笑以為狂臺諫湯鵬舉凌哲聞
之章疏交上謂公方歸蜀恐搖動遠方有㫖復令永州
居住候服闋日取㫖　遺史曰初張浚謫永州居住秦
檜既死已令逐便居住矣至是浚進書乞勿信沈該万
俟卨二相宜修武備或謂浚無此書險人偽撰而進之
又或以為金人令奸細詐作浚進書雖不可明然該卨
大怒湯鵬舉迎合二相意乃上言謹按前特進觀文殿
大學士張浚輒敢胥動浮言恣為妄發取腐儒無用之
常談沮今日已定之信誓豈復能為國家長慮却顧哉
徒以去國有年居閒日久朝夕之所希望者唯幾復用
爾殊不思紹興初年宣撫于外飛揚䟦扈歴五春秋信
任匪人殺戮名將輕失五路坐困四川江淮軍民咸被
其擾耗公帑而市私恩縦狂言而無良䇿已試之效如
此尚可言勇哉議者謂前此權臣曽被其薦故雖洊致
人言姑竄近地而已今浚身在草土名繫罪籍邀譽而
論邉事不恭而違詔㫖豈知所謂以道佐人主者耶又
况居憂者當以孝存心為臣者當以恭順承詔而浚以
殺戮為事是不孝也以悖逆為意是不忠也乞量寘典
刑屏之遠方又言前宰臣張浚學術迂疎智識淺短剛
果自任輕肆無謀器小任大自取敗失屢矣去冬陛下
施曠蕩之恩還浚貶所復其舊職付以帥閫所以遇浚
厚矣浚既銜憂去職理當闔門自省乃復倡為異議以
動搖國是不惟安危之計獨狥偏私之見獲罪天下公
議所不貸也浚初領兵于陜右妄行誅戮而五路至于
陷失暨居宰席措置乖方淮西一軍旋致潰叛天下莫
不怨之浚無所施為動必顛躋曽不追省愚愆猶肆大
言欺愚惑衆冀于再用殊可駭笑况浚近得㫖揮葬于
蜀儻堅異議以倡率逺方之人慮或生患又言訪聞浚
之議論毎及時政凴愚護短專務之异求售前日之臆
說以倖將來之復用臣恐遠方遐徼民聽易惑别生事
端有㫖張浚令永州居住候服闋日取㫖　葛立方為
大金賀生辰國信使梁份副之
十二月金人遣使來賀正旦　金人以李成知中山府
孔彦舟知西京改元正隆元年
二十七年金人遣使來賀正旦
十月二十五日癸巳劉章為大金賀生辰國信使李邦
禦副之　孫道夫為大金賀正旦國信使鄭鵬副之
十二月金人遣使來賀正旦
二十八年正月車駕在臨安府
五月金人遣使來賀生辰　金人在館館伴副使石清
因酒與使客従人有語特與外任日下出門
十月沈介為大金賀正旦國信使宋直温副之黄中為
大金賀生辰國信使李鼎夏副之　金人遣使賀正旦
二十九年同知樞宻院葉義問奉使金國回　葉義問
奉使金國回頗知金人有渝盟意殿中侍御史江澈奏
陳慮之有素則事至而安静慮之無素則事至而倉卒
靖康之變可為龜鑑今諸將自和好以來各擁重兵髙
爵厚禄坐致寵榮養成驕恣朝廷宜有以懾其心作其
氣戰士以伎藝回易專于雜役而又有老弱疾病之不
汰逃亡之不補宜有以蒐閲之使有閗心而樂為用文
武職事平居常患其多差除不行臨事要人則歎其無
有當預選實才不宜泥資格觀閥閲緩急非有益矣
正月二十一日乙酉復置江州都統制　乙酉降㫖江
州舊屯軍馬因移戍無以彈壓盜賊可置都統制一員
殿前司通見屯駐人共撥三千人步軍司撥三千人馬
軍司二千人令所差官更招募二千人合用錢粮令戸
部科撥付湖廣總領所仰荆南府差官應副營寨委江
西漕李若川措置
十二月續觱知荆南府　劉錡改除鎮江府駐劄都統
制以續觱知荆南府觱十二月庚午視事首論荆南當
置一軍即具劄子與宰相曰觱竊謂今國家之勢實在
吴蜀而荆南居吴蜀之中最為重地前世六朝之成敗
興衰載于方冊者亦可見矣邇者北兵列屯近寨哆然
有建都雍汴之舉疆場詾詾靡然搖動幸其事蹔輟邉
人稍安而議者但知聚兵于東南而不知留意于西北
使金人窺伺萬一遂徙雍汴則其勢不得不西資巴蜀
之饒以為用而南窺江浙之漕以為食也今警蹕臨安
則荆南者實江浙之右臂而巴蜀之咽喉也自中興以
來三十餘年矣視荆之重如羈縻州郡故北主有移都
之謀若不汲汲然長慮而早圖之良可寒心也比聞朝
廷經理荆州誠中機㑹少强人意其如兵備單寡形勢
削弱未有隱然不㧞之固也曷若分鄂渚戍兵之半為
荆南久駐之基而潜消北主雍汴之謀乎夫和金人誠
國家之福也聖人屈己同人推赤心置人腹中其所以
堅盟而守信者尤在于備豫而自治爾者藝祖創業夷
門其征伐開拓必先取荆湖次巴蜀而後始及江左孰
謂今日實鞏王室誠可易而忽之哉或謂鄂渚之兵控
制江南横衺千里不可分是不然也設使荆南有警自
鄂渚援之則沂流而上殊難為功使淮南有警自荆南
援之則順流而下殊難為力今分兵于荆則吴蜀萬里
首尾俱應國勢自振然後屯田積穀閉闗息民寛徭薄
賦講信修睦而措宗社于磐石之固矣自後荆南置都
統制别創一軍蓋觱唘之也以劄子與吳璘宜持重待
敵劄子曰某書生不曉兵事偶縁江閣學士至朝廷俾
之暫攝制閫所恃宣撫招討少師相公秉鉞專征全蜀
生齒倚若長城如某無似獲竊尸素而又得職事相聞
伏䝉累示守邉良算顧深歎服忽又領此月初二日闗
牒金兵侵疆百有餘里焚刼闗輔欲令三路蹂踐四川
窺伺川口相公躬提大兵捍禦想敵素懾威名固已胆
破鼠奔矣然某有少管見輒敢漫為鈞座言之庶愚者
之慮或有一得耳蓋自符離徳順退師雖為小阻而敵
所傷斃亦自不少朝廷兼愛南北姑欲休兵息民遂捨
唐鄧海泗之地以與之惟敵素無信義一旦拱手得地
氣驕志得有輕我之心况彼常獲我民其中偷生負國
之徒必有以吾之虚實利害而導之者故復唘其貪惏
之心蠶食未巳某愚意以謂敵誠無能為也自去秋以
來張大聲勢下令傳檄曰以某日取泗以某日過淮以
某日侵均襄以某日圍金商直欲恐脅朝廷冀以必従
其欲爾今敵秦川鳩集簽軍鳴鼓大唱殺擄人民焚燒
屋廬駸駸天水長道睥眤階城西和以搖興洋此真戯
爾豈謀國長慮至計哉某謂相公宜提重兵持重待敵
據險守要藏鋒伺隙宻遣間探明遠斥堠無分兵以自
弱常處于以一擊十之地若敵勢重即將階城西和一
帶所積輜重老弱牛羊稍遷近裏而以輕兵邀絶津道
若兵猝至敢犯吾之堅可以必勝若彼力窮氣竭而走
則吾可以躡蹤而襲此萬全之䇿也昔趙奢號為名將
方其與敵戰也有一卒曰得山者勝奢遽従之遂以成
功某不肖誠敢自比于此不識鈞座能采之否某以為
執事之休戚係四川之安危用敢不避僣率冒昧言之
伏冀垂察喋喋皇恐
　
　
　
　
　
　
　
　
　
　
　三朝北盟㑹編巻二百二十四
欽定四庫全書
　三朝北盟㑹編巻二百二十五
　　　　　　　　　　　　宋　徐夢莘　撰
　炎興下帙
　　起紹興三十一年正月十四日丁亥盡其日
紹興三十一年正月十四日丁亥夜雪有雷　丁亥夜
風雷雨雪一夕交作是春大寒雨雪異常人情疑異侍
御史江澈奏言春秋魯隱公時大雨雪雷電孔子以八
日之間再有大變謹而書之今一夕之間而二异皆見
此隂盛也今臣下無奸萌戚屬無乖剌無尾大之勢無
女謁之私意者殆為金敵乎天心仁愛陛下故以此示
警欲陛下思患而豫防之願陛下飭大臣常謹邉備尋
有㫖令侍従臺諫條具消弭灾异之術防守盜賊之宜
澈復備陳灾异之由因言十二事如置使上流以總軍
務益李寳兵以備海道撥置松江帥守収拾兩淮人民
等皆其急務　校書郎王十朋劄子乞用人先人望
臣一介小官不識忌諱不知朝廷事體愛君憂國出于
天性妄懐婺不恤緯之心竊聞道路洶洶咸謂敵情不
可測有南下牧馬巢穴汴都窺伺江淮之意廟堂之上
帷幄之臣必有料敵决勝之䇿臣不得而知然議者以
議邉奏有警則羣臣失色相顧聞稍寧息則恬然便以
為安且謂敵有内難勢必不來夫不恃我之有備而幸
敵之有難其謀國之術亦疎且怠矣自建炎至今敵情
未嘗不内相不靖也然一人斃一人立其勢愈熾曷嘗
為中國利哉要在所以自備如何耳我先有備敵雖强
而不足畏我茍無備敵雖有難幸之何益彼或不以有
備為畏乘我稍怠長驅而來其將何以禦之耶臣以為
禦侮之䇿莫急于用人用人之要莫先于人望蓋知人
之術自古所為難蕭何不生孰能薦韓信于未知名之
日孟軻復出亦必取士于國人皆曰賢晉悼公以民譽
而用六卿遂成復霸之業東晉以人心而起謝安石遂
成破敵之計國家開寳之間西夏叛命仁宗皇帝以經
畧安撫之任付之韓琦范仲淹二人雅有時望軍中有
一韓一范西賊破胆之謠兵不大用而元昊臣服元祐
中用文彦博富弼為相朝士相賀仁宗皇帝曰古之用
人或以夢卜茍不知人當従人望夢卜豈足凴耶元祐
能服人如此今若内外士夫軍民口無異辭或謂有天
資忠義材兼文武可為將相者有長于用兵士卒樂為
之用者今又投閒置散無地自效或老于為郡以冺没
其身内為讒邪之媢疾外為敵人之所竊笑天下輿情
憤悶抑鬰臣願陛下斷然為社稷計起而用之以従人
望可以作士氣可以慰人心可以寢敵人之謀可以圖
恢復之計陛下縦未欲大用之宜亦付以江淮重任自
當一面為國長城亦可無西顧憂矣臣又聞范仲淹初
以言事尤為宰相呂夷簡所惡斥逐于外西方用兵仁
宗始思用仲淹夷簡薦之亦力仲淹果能成功夷簡不
失為賢相陛下當以仁宗之心為心大臣當以夷簡為
法相與任用天下賢才以為排難解紛之計天下幸甚
社稷幸甚舊宰執侍従之臣名節素著或守遠藩或食
祠禄或以休致或在謫籍並宜起廢置諸朝列其聲名
風采足以聳動一時謀謨注畫必有大過人者將有驍
勇稱善戰者亦宜分置于荆襄江淮用以為爪牙藩屏
用賈誼衆建諸侯而少其力以駕馭之如是則異人輩
出可以供任使矣猛虎在山藜藿為之不採國有人焉
難當自消臣以為禦侮之䇿莫大于此　校書郎馮方
劄子論措置之䇿　臣聞道路之言以為金人將有敗
盟之意臣竊謂議論定然後可以言措置措置定然後
可以言成敗何議論定然後可以言措置今之議者不
知以和為可保歟欲和在我制和者在彼彼初無禮義
也呼則過來否則且已自敗𣙜埸以後日急一日廣有
調發别無邀求不可窺測若曰添嵗幣則彼之互市之
所入嵗以鉅萬計畧不顧惜議者猶欲以趙元昊待之
謂絶嵗幣可以使之坐困添嵗幣可以使之弭伏亦已
疎矣若曰遣泛使則將命往來不過謹守常議而已互
相提防例不敢分外出一語雖百輩何益况吾之國勢
未振人無不挾借(闕/)雖有富弼者决不能與敵交口辨
事也若曰吾奉事之唯謹彼將有所不忍則史冊所載
小國之事强國其謹亦多矣齊王事楚楚襄王事秦非
不謹也秦楚豈以謹故不加兵哉臣愚反復熟論以為
金人之必來如盛夏之必熱但來必在三伏之日也昔
魏遣于謹伐梁是時元帝方與羣臣講老子或曰魏兵
且至丁夘罷講或曰魏不來庚午復講而江陵受圍而
縛手無䇿急召王僧辯于建康王琳于湖州未至而城
墟矣初朱買臣在圍中按劍進曰唯斬宗懔黄羅漢可
以謝天下帝曰曩實吾意宗黄何罪臣嘗讀書而悲之
今日之事議論貴乎一定措置欲其萬全宵衣旰食與
腹心大臣日夜謀所以立國之道使不至仰人求活則
彼此安静來則有以待之勿以今日之報急而焦勞明
日之報緩而閒暇孟子曰湯以七十里文王以百里未
聞以千里畏人者也又曰君子創業垂統為可繼也若
夫成功則天也君如彼何哉强為善而已矣何謂措置
定然後可以言成敗臣不知兩淮已有備否議者皆曰
結民社矣夫民社者保聚可也應援可也輜重可也獨
不可迎敵耳建炎三年冬金人再攻淮甸是時兵民無
慮十五萬敵兵纔萬人來去自若如入無人之境責之
迎敵必如陜西之弓箭手而後可也臣欲乞以見耕之
田蠲其賦役率為畆二百而出一兵不可則三百又不
可則四百足以招之而止未耕之田又加優焉大扺使
為兵者常逸為民者常勞磨以嵗月可使有勇州縣所
蠲一錢朝廷與之一錢不過捐十萬民得萬兵矣縣官
養萬兵嵗不下百萬也雖然官軍不振則兵民不能自
立不知兩淮已有兵否建炎二年二月二日金人渡淮
明日次楊子橋若復乘虚一日一夜長驅臨江則江南
人心動搖矣朝廷以武臣典郡然所遣皆無兵馬雖韓
彭何益臣愚乞以營田為名擇見管軍統制官之修良
者全軍出守因而耕作而入其租増置通判以莅民事
然後命宿將中為民屬望可以附衆可以威敵者使兩
淮營田如此則形勢强藩屏固欲守則守欲戰則戰敗
則可以削走則可以誅矣臣無任昧死納忠之至云
湘山樵夫紹興正論　張浚和議之初浚即移書執政
執政力責其非屢上劄子力伸前議言愈切言章謫連
州久之移永州　趙鼎坐和議不合罷相後謫吉陽軍
薨于貶所胡銓和議之初銓上言乞斬秦檜孫近王倫
除名編管新州　胡寅任起居舍人上疏力言金人不
可議和坐言章謫新州　連南夫知泉州上表賀大金
許割河南其畧云不信亦信其然亦然又云雖虞舜之
十二州昔皆吾有然商於之六百里當念爾欺言章落
職放罷　張戒入文字論秦檜十事救胡銓等罷常同
縁不附和議久不得差以死　呂本中坐不附和議言
章罷中書舍人　張致遠坐不附和議罷給事中　魏
矼任吏部侍郎差館伴金使矼入文字云時任御史日
常論和議之非今難以專對秦檜招矼至堂中問其所
以不主和議之意矼具陳敵情難保檜云公以智料敵
檜以誠待敵矼云是則是相公云云罷謫　張絢坐不
肯議金使朝見禮儀補外　曽開坐不附和議罷禮部
侍郎　李彌遜坐不附和議罷禮部侍郎　晏敦復任
吏部侍郎疏論和議最為剴切罷尚書出知衢州　王
庶專主用兵之議樞宻副使　毛叔度臨安府司戸叅
軍專論金使難測和議不可保移嘉州司戸　范如圭
以書責秦相主和議罷校書　汪應辰上書論和議罷
正字　許忻以不附和議降兩官　方廷寳坐不附和
議遷宗正少卿　韓訓任澧州推官上萬言書論和議
編管循州　陳鼎上萬言書云金人今日敗盟乃朝廷
之福也使敵盟未敗即他日之禍有不可支持者願乘
此敗盟之際早為自治之䇿送吏部與合入差遣　論
時行論和議引及分羮之事罷　李光附㑹和議除㕘
知政事庚申金人敗盟復奪河南之地罷㕘知政亊
洪皓乞不發南歸之人言章出知饒州　沈長卿坐上
賀李光唘曰搢紳競守和親甘出婁欽之下䇿逺人難
以信結孰虞吐蕃之刼盟遂欲竭四海以奉隣國之歡
何至屈萬乘而下穹廬之拜除名編管化州　張燾坐
率侍従論和議補外　陳康伯任吏部侍郎接伴金使
設香案望拜亦令康伯拜康伯辭以不得㫖不敢拜言
章罷　陳括任大理寺丞王倫使金國辟括為副括曰
今朝廷多事欲遣某使金國臣子之義豈敢固辭若朝
廷遣臺省諸公某願為之副如欲令某副王倫之行則
某必不敢奉命也罷謫浙東酒稅　陳剛中任寺丞以
賀胡銓之謫其畧云屈膝請和知廟堂禦侮之無䇿張
胆論事喜樞廷經遠之有人身為南海之行名若泰山
之重又云知無不言願請上方之劍不遇故去聊乘下
澤之車送吏差知贑州安遠縣
　
　
　三朝北盟㑹編卷二百二十五
欽定四庫全書
　三朝北盟㑹編卷二百二十六
　　　　　　　　　　　　宋　徐夢萃　撰
　炎興下帙
　　起紹興三十一年正月盡其月
工部侍郎沈介上封事論備敵之䇿臣竊惟今日之慮
莫若備敵之䇿為急臣敢首言其失而條具所以備之
之䇿臣聞天下之事未有不失于恃而敗于忽者也不
慮其有患慮其忽于有恃者也恃安則忘其危恃無患
則忘其備而忽生焉觀事之可從曰未為然也聞人有
言曰其過慮也其肯思患而預防哉事至而圖之將何
及矣朝廷弭兵講和二十八年向者敵有可疑之釁天
下舉憂之而朝廷失于時非特天下憂之在朝之官有
位之士秉鈞樞執綱憲與夫左右侍從之臣舉皆憂之
退朝而簇談平居而竊議扼腕忿怒仰屋太息及乎進
而有言則又皆容悦之説而忘其所奮怒太息噫自古
强者制弱向敵之與我和也將愛我耶抑亦力之有所
未至耶揆情而言固無變我之理則亦力有所未至耳
邇者觀摹舉措日異而月不同陛下觀之豈能晏然而
無所為乎或者謂曰誓約至堅幣帛至厚可以格奸心
過矣昔日吳濮有釁楚之執事豈其顧盟由古已然又
况慮大事者不計其小利豈歲幣之云乎則又云彼方
肆虐民孰為用旱蝗日起兵孰為動亦過矣傳曰吳方
無道必棄疾于人猶足患衞己事之驗也又况城汴之
役執事者不止數百萬人而謂今日之失于恃也臣願
陛下勿恃和之可久勿恃兵之不動戒如敵至無忽于
備而後可為也顧今大患有二一曰國論不定二曰威
令不行二患不去雖備敵將有所不可能何謂論不定
備敵之䇿不過有三征也和也守也三者之説歸于一
然後可備征固力所未能和亦理難必恃亦守而已廟
堂之上縉紳之間同乎守之說而臣謂國論未定者盖
有守之之說而不見守之之具也邊候之書若有所聞
則焦然以為憂也色動而慮亂旬月之間則又皆忻然
忘其憂矣國論如此猶未定乎且陛下委重而待理者
不過二三大臣朝夕所陳固可見三者之䇿其定已乎
無乃泛然而無所主乎大臣之論如此陛下雖欲有為
誰與共之臣願陛下大臣斷為一定之論必専為守無
復異論而後守之具可言也所以為守之具又必一一
而講之曰地孰為要可以宿兵將孰為先可使當敵兵
謹于陣糧謹于儲將守淮也將守江也越淮而戰斯守
淮矣越江而戰斯守江矣雖用兵不可預料然是數說
者不可不講也獨吾備禦之計孰可循南北戰守之形
孰可用此論一定斷然勿移旬歲之間守具備矣何謂
威令不行聞之記曰威克厥愛允濟威不立而欲立事
雖聖不能也曩者秦檜盗權威福自已震斷赫然收還
權柄然三省樞密院奉行威令者也屬者朝命取劉寳
軍二吏以為黄魚垜之用訖不禀承而三省莫敢誰何
本兵之臣坐廟堂以選三衙之卒文符既下却而不顧
乃斯還之而樞廷亦未聞議其罰者萬一當敵欲望號
召以為臂指之用詎可得乎臣謂大臣當審已而不當
逺嫌大臣逺嫌則小人必可乗其間矣臣伏願陛下明
諭大臣無多為令無轉議令其有慢令者悉以上聞罰
惟必行勿阿貴近如此則朝廷尊矣二患既除而後守
之之䇿可言也守之之䇿其要有四一曰禦將二曰訓
兵三曰先聲以奪敵人之氣四曰弃瑕以用度外之士
何謂禦將臣聞之善禦將者莫若髙祖以信越英布之
倫至固陵而始分之地慮其貴而驕也以淮陰之能已
破趙則奪三軍易置其將慮其大而専也今諸將之視
信越計功角材豈可同年而語而實齒公權兵柄至二
十年志得氣盈傲視朝廷其至此果何道耶不過掊軍
士之廪以利其嬴詭盡籍之數以私其禄為賈人之行
以肥其室家既富矣寳貨珍异叢于前矣于是為市寵
媚竈之屬宦官之徒有所謂承受者為之囊槖以利其
貨為之遊談以久其權曲意以覆其愆巧言以溢其美
忠良之臣進說而間已則内外合辭倡為一說曰彼之
握兵將為桓溫與若専權而久將如禄山之類古豈無
其人耶劉向曰數稱燕蓋以疑上心避諱吕霍而弗肯
稱正是類矣士大夫平昔號為鯁亮者歎息而已未有
敢倡言于朝者盖其陰謀固結卒不可破必敗而後已
陛下所宜深察也為今之䇿莫若罷其承受之官而黜
其珍异之獻自然畏威聽命安敢慢乎或曰結其心于
平時所以冀其用近而折之非䇿也臣曰不然固其寵
禄其官而臨之以恩所以結其心也非為縱閹宦之臣
以為囊槖而珍异之獻以悦耳目剥軍廪為賈人也唐
肅宗在靈武勢單力㣲甚矣李勉劾背闕之將而朝廷
以尊况在今日而士大夫罔敢正論諸將豈理也哉臣
願陛下斷而行之勿曰謀之左右皆其黨也雖欲行之
不可得也何謂訓兵大將聽命然後精擇裨校各分以
兵大或滿千小則數百訓練其才之能否將不可揜一
旦有警大將守正以當敵小校制竒以立功攷之國史
訓兵之事祖宗未嘗不親也其幸後苑幸玉津園幸金
明池講武臺幸便殿或曰習出戰也或曰校出獵也或
曰閱戰士也又徃徃引之内庭親授陣法故能作五季
之衰為大宋之盛陛下以馬上再造中興之功自通和
後訓兵之政漸弛而諸將専其任矣今之諸將豈有長
慮深計國爾忘家者耶運土木以為技巧豈復使之執
兵操竒嬴以行賈坐市區以謀利豈復使之習戰緩急
有用驅不素教之兵付之貪鄙慢令之將其禍可勝言
哉臣願陛下萬機之外雖翰墨之習圖史之玩有益而
無損者亦姑置之專以閱武為事在二三大將諭以至
意俾各條小校才能給以軍兵量其才而多寡之試之
以藝責以月日而訓諭之軍為幾校校習何藝陛下早
朝而退引數校以角藝其精習者厚其予其怠惰者嚴
其誅聖心如神而人自勵不過一歲不病不為精卒雖
横行天下可也况守備哉何謂先聲以奪敵人之勢臣
伏讀國史澶淵之役敵盟而退常有輕中國之心當時
大臣攄為長䇿建立北京雖未始遷都而敵挫氣矣邇
者敵人驅百萬之夫為城汴之役穹廬之徙盖將有日
傳曰城虎牢以備鄭此敵計也觀其舉措甚異萬一南
下巢吾汴都其距長淮不逺千里疾行如鬼一二日而
至也則吾又安得髙枕而卧哉縱彼未動吾能無慮乎
臣謂及其未徙也為計以奪其氣仁宗建北京之䇿可
舉行焉建康北距長江古為都邑謂宜亟下明詔修宫
室治百司將為巡幸之舉彼之未徙我不先動彼之將
行我則前邁縱彼恃强能不疑乎一二年間我備修矣
或曰敵强而恃虛聲促之戰也臣曰不然傳曰城濮之
敗謂楚不能師也若我出師必懼而歸理則然也魏文
征孫權責權質子徐盛為疑城植以葦蕭建以假樓諸
將謂無益而權獨用焉卒之退魏者疑城也不意而為
疑城足以走敵先事而遷都邑而曰虛聲者惑也則又
曰都邑之城宫庭之度百司之葺勞民費財在今何可
臣曰不然陛下儉徳冠乎古昔宫室稍補而已百司茍
全而已都邑不必城也増陴而已又曰天子之都城守
不費固可乎臣曰不然傳曰今吳是懼而郢是城守已
卑矣敵方靦然有吞噬之心而吾恃城以為固豈䇿也
哉敵之未徙越江而前戰有進而無卻也何謂弃瑕以
用度外之士魏無知薦陳平也髙祖疑而問焉無知曰
臣所進者才也陛下所問者行也今有尾生孝己之行
何益于勝敗之數臣進嘉謀之士顧足以利國家爾卒
之出計而成漢業者陳平也國家承平日久崇尚禮義
激勵廉恥士大夫一行之失清論不容一事之愆終身
自堕彬彬濟濟美矣顧于今日之用似未進也而議論
之士狃于素習猶執前說録微瑕而不顧可用以一眚
而論人終身用之太狹而責人太過誰與共功名哉臣
所謂用者非器用也置得其地而勿遺才爾朝廷之上
儒學之官清望之臣自非才行兼全器識兩茂何以膺
其選若理財穀也治郡縣也臨邊鄙也校軍旅也如此
雖大過猶將用之十步之地必有茂草孰謂今日而無
其人乎或曰朝廷隆禮義以範天下之人事猶違令今
而弃瑕是誘之為過也且罪戾之人一聞此聲羣起觀
望何以待之臣曰不然弃瑕而用責其功也非尊寵也
才可用而貰其過責其後效直不弃之耳負罪而無其
才者敢幾之乎臣願陛下與大臣議而責以求才與臺
諫言而諭以使過如此則實才輩出何用而不可哉四
䇿既行而勿奪于羣臣勿移于左右將不畏威兵不習
戰敵人不懼實才不進横尸伏質臣實任之雖然圖之
不可以不亟為之不可以不力也今而圖之恨其晚耳
疾首而為之懼不力爾若曰玩歲愒日以幸目前之利
者非臣所願聞也深念祖宗二百年社稷垂業于陛下
者望尊安之也東西二百州生靈屬心于陛下者望生
全之也所望尊安者今有阽危之憂望生全者今有塗
炭之慮憂心醉于羣臣危言駭于田里而朝野情狀曽
不必聞于旒扆之前陛下聖朝曽不思此何為而至是
哉誠能斥佞賊導䛕之說息弛嗜好作自强之志去素
餐之臣則士思赴功名誅慢令之將則人思効智勇無
偷一時之茍安幸敵人之不至戰戰慄慄若疾之附身
社稷之危庻可安乎生民之命庻可續乎然臣尚有慮
焉天下之事未有不成于斷而毁于疑者非謂臨事而
斷于一時謂其言不可揺不可久而變也疑者謂非决
擇而有所疑謂聞忠言而用之奸人得以計而惑也謂
其見事功之未成久則漸而間矣誠能立斷如初斷之
時弃疑如决疑之日則無慮矣孟子曰謂其君不能者
賊其君者也趙充國曰明主可為忠言臣雖至陋亦豈
敢以宣帝事吾君而自處充國之下以背孟子之訓哉
　
　
　
　
　
　三朝北盟㑹編卷二百二十六
欽定四庫全書
　三朝北盟㑹編卷二百二十七
　　　　　　　　　　　　宋　徐夢莘　撰
　炎興下帙
　　起紹興三十一年正月盡其月
和州進士何送英上書和州進士何送英謹齋戒沐浴
昧死裁書惶恐頓首拜獻于皇帝陛下臣聞欲成天下
之大業必順天下之大心欲安天下之生靈必從天下
之所欲坑戮儒生見秦邦之鹿逐駕馭英豪致漢室之
龍興得士者昌失士者亡此古今之通論也恭聞我宋
太祖帝詔曰朕應運開基持誠待物顧干戈之漸偃慮
華夏之未安渴聽讜言庻臻治道又曰或聞利害朕當
善聽而行無以逆鱗為懼此太祖皇帝尚賢求諌之意
也恭聞太祖皇帝謂進言曰朕求正言以規已失昔禹
拜昌言世稱其美今朕茍能得言豈惜拜之乎又前有
草澤之士書上辭甚悖慢事涉輕罔亦恕而禮遣之此
祖宗之宏規修祖宗之道則朝廷何患乎不治天下何
患乎不安頃自秦檜誤國以來奸臣相繼専黨擅權無
所不至鉗天下之口結天下之舌于今幾年矣國家利
害人不得言言之則禍不旋踵大者殛于海隅小者斃
于囹圄以致在朝則以訛言為禁捕在學則以謗訕為
平罰科舉則以時忌為弃黜遂令天下之忠臣義士撫
膺扼腕相視切齒髙舉逺引甘心自弃于南山之南北
山之北或佯狂于閭閻或飄蓬于江海或慷慨而悲歌
或如癡而似醉至于鬱鬱而病憤憤而死者多矣臣于
是時進退不能自知無用不免土木其形骸水雲其心
志隱于岩石泉水之下處豐草長林者三十年矣每採
一枝擷一蕙耕朝雲釣夜月登山臨水瞻望天庭未嘗
不謳吟感戴陛下之盛徳洪恩也故嘗仰天而誓曰茍
有寸謀尺計可以補國家而朝達宸聽暮竄嶺表死而
無憾豈意諫書纔至慈父不諱哭聲尚未止泣血尚未
乾所以冒刀鋸忘鼎鑊而輙言天下之利害者是臣當
死之秋也臣竊謂不入宫門者孝子之常禮不徇末節
者忠臣之大權順常禮則三年之喪不可去從大權則
一死之忠不可辭願陛下恢乾坤之量開日月之明少
延微臣以畢愚衷誠天下之幸也臣竊謂今日之勢為
陛下可憂者三可惑者三可寒心者三可痛哭者三繼
之可勉者三亦可賀者乂三何謂可憂者三臣聞居安
而慮危有備則無患陛下以今日之勢為安耶為危耶
為有備耶若為安則天下封疆為金人所攘者十分之
九而陛下所守者東南一隅耳未見其安也既知其危
豈得恬然髙枕尚遲疑而未舉耶若以為有備則立功
之邊臣死矣敢戰之勇士老矣將壇尚未築兵算尚未
成未知其有備也既知其無備何不毅然早圖之此臣
所以為陛下憂者一也臣聞文武並用長久之術也竊
見前日結金人之好罷天下之兵誅大將而挫忠臣之
銳竄元戎而銷壯士之心如虎如貔如熊如羆散而之
四方矣今日所招之而未來引之而未至是猶傷弓之
鳥未能無疑失水之魚未有頓蘇在今日之良將不可
以不早用大兵不可以不早興中原不可以不早復前
恥不可以不早雪茍或良將不能用則中原不能復前
恥不能雪矣此臣所以為陛下憂者二也臣聞以徳報
徳以直報怨陛下忘陷國之深寃抑從和戎之下䇿屈
天子之尊遣皇華之使冒露霜涉關河問起居賀正朔
賂之以重寳待之以至禮千需萬索惟命是從粤于今
年之春修立京師止罷𣙜塲剰却商旅取奪財賄遂至
沿江臨近之民奔走驚惶幾月未定至今兩淮之民朝
憂夕慮蹙額而相吿曰父子未我保鄉土未我安誠謂
今秋冬必復奔逃而存亡未可知也嗚呼人心動揺有
如是也國勢危銷有如是也將恐奸雄乗隙禍起蕭牆
不可勝言者此臣所以為陛下憂之者三也何謂惑之
者三臣聞雖有智慧不如乗勢雖有鎡基不如待時今
也時已至矣勢已順矣陛下移兵北渡駐蹕淮南亦良
䇿也然而理有所未至者臣竊慮之陛下且以防邊頓
兵于淮南則虛張聲勢漏泄天機金人見疑必生詭計
與其後時受制于人孰若順時乗勢而先動之為愈也
又况三軍士卒聞舉兵則欣躍争先萬一逆其心遏其
志則三軍之情又復挫矣敵國之奸又復縱矣此臣所
以為陛下惑之者一也臣聞聖人以四海為家百姓為
子治則同其樂亂則同其憂陛下自和議以來偷安獨
樂斯民愁嘆者于今幾年矣及其國勢已迫時事將危于
是費國用造御舟于海岸欲為避敵之計天下聞之舉
皆失笑以一夫夜呼再侵江淛陛下不免乗大舟入滄
海以為可逃其患也設若金人發舟前逐且波濤萬里
浩渺無津涯進之不能退之不得當是之時社稷委弃
宗廟丘墟其禍不可勝言此臣所以為陛下惑之者二
也臣聞若藥不瞑眩厥疾弗瘳故善醫者投藥于未病
之前不善醫者投藥于已病之後嗚呼病已成矣藥何
濟焉今日金人之病如癰之結日復一日將恐毒勢一
潰流血萬里瘡痍四海矣伏覩前歲朝章所報有草萊
之士因陳邊務以不合時議竄斥逺方夫為草萊之賤
而敢直言則可尚矣而罪亦可赦矣振天威扼讜論復
使忠臣義士鉗口結舌天下聞之孰不痛心此臣所以
為陛下惑之者三也何謂寒心者三臣聞君之視臣如
手足則臣視君如腹心君之視臣如土芥則臣視君如
國人君之視臣如犬馬則臣視君如冦讎且陛下今日
之視臣如手足乎如土芥乎如犬馬乎臣未暇詳曉姑
執一二而陳之伏覩前右相張浚因西北失利䝉朝廷
屏斥逺方憔悴無聊者幾年矣粤于丙子年方沐恩量
移差遣意謂一新忠臣補飭前過豈期鶴髪之親遽亡
邂逅之章復上朝命一出速于星火逐之再去驚怖魂
飛嗚呼四十年之間離鄉關弃墳墓扶老攜幼委質為
臣豈無所望哉不謂入桑榆之境斥瘴烟之鄉泣血搥
心無所赴愬陛下曽憐之乎太尉劉錡以數千之兵當
百萬之衆運籌决勝多多益辦初非罪名一旦奪其權
職尚困鹽車未副輿議陛下曽思之乎如趙榮者雖是
陷于敵廷而志在我宋持金石之心脫虎狼之口歸于
朝廷如投父母反被囚鎖復送敵廷孤忠憤怨屈辱無
告陛下曽知之乎如此之類不可勝計遂令天下忠義
之士離心離徳者正縁是耳此臣所以為陛下寒心者
一也臣聞君子不黨君子亦有黨乎彼有附前日之黨
者必守講和之議也謂茍非和議則太母亦未歸茍非
寢兵則生民亦未安嗚呼為是説者何不通之甚也殊
不知使諸將未罷則金人之滅久矣中原恢復亦久矣
太母回鑾亦久矣奈何自和議之後淵聖尚未歸中原
尚未復財用日耗人心日離讒諂之人熾矣忠義之士
去矣中國之勢愈衰矣金人之勢愈縱而亡厭矣此臣
所以為陛下寒心者二也臣聞京師者諸夏之根本也
天子之所居也昔周家所以建都洛邑者以其得天地
之中華也項羽所以失關中者以其失天下之衝要也
嗚呼衝要之地反不為朝廷居也嘗聞居中以禦外未
聞僻處一偶也夫殊方異域聖王所以居化而聲教所
不及者今也欺天罔地妄自尊大輒恃盛強而僣以大
號敢示猥名而諱于大朝俾中國遣送之物稱之曰貢
獻屈中華之民比之以臣妾自曠古來未有受辱如朝
廷也未有忍辱如陛下也此臣所以為陛下寒心者三
也何謂痛哭者三臣聞父母之讎不與共戴天兄弟之
讎不與共履地陛下亦念父母兄弟之讎乎當時陷敵
之臣成傾國之禍敵騎臨而三軍降京城陷而萬民哭
我先帝弃而播遷御舟東而北渡天愁地怨鬼哭神悲
胡沙漠漠而去住何歸塞路茫茫而徘徊莫進痛念祖
宗之業悲思骨肉之親追社稷以傷情悼生靈而揮涕
日復一日憔悴聖顔年復一年消磨睿算遂至霞升雲
舉而有終天永久之别嗚呼往者不可諫來者猶可追
至如淵聖皇帝一陷敵廷三十年矣父既殁母亦歸兄
弟離散宗廟丘墟伶仃一身羈縻外國春去秋來而神
消魂黯水逺山遥而心馳魂飛天下聞之孰不悲咽在
陛下手足之愛想亦未忘然而俟河之清人壽幾何將
恐歲華荏苒鐘鳴漏盡雖欲痛之其可及乎此臣所以
為陛下痛哭者一也臣聞天下者祖宗之天下社稷者
祖宗之社稷陛下今日所以膺無敵之貴享無倫之富
者皆祖宗之基業陛下曽念祖宗之艱難乎既曰念之
且祖宗之山陵安在哉今陷金人之區矣想夫荒郊蔓
野走燐飛熒神碑斷而秋草衰享殿焚而墓烟靄鐵關
閉而塵積金鎖壞而埃生青龍潛白虎伏朱雀暗昧𤣥
武沈縮柏露朝悲松風夜啼嗚呼以祖宗功徳之隆豈
期有今日之事乎以聖子神孫寧忍坐視而不救乎此
臣所以為陛下痛哭者二也臣聞漢王都關中而曰游
子悲故鄉是山川閭里故舊未忍忘也陛下曽念中原
之民族故國之宫闈乎自祖宗積徳累功垂二百年仙
源慶積金枝玉葉可謂繁衍盛大當時拱辰環極聲珮
鳴珂近者則百王之宫逺者遂分南北之宅以至居京
畿之内外而宦游于四方者類皆天府之神人龍宫
之仙客也一切入強敵之手殺之而死者半鞭笞而為
奴𨽻者半不甘其屈辱而自盡者半奔亡而不知其存
者又其半也非獨是耳曽不聞宫娥妃子乎禁宇開而
别羣王敵騎驅而出京國關河歲暮風雪天寒蹂踐珠
翠於千軍逺涉沙塵於萬里對黒山青塜三千粉黛又豈
一昭君之悲乎嗚呼三十間死者已為孤塞寒鄉之鬼
矣其或存之者望故鄉帝里哀鳴天地泣度朝昏其誰
知之乎此臣所以為陛下痛哭者三也何謂勉之者三臣
聞投之機㑹間不容髪今日之天下危如累卵陛下端
拱以為金城湯池之固曽不知大海東北萬里如掌設
若金人肆計别出竒兵多乗船舫隨其波勢沿海而上
驟若風雨直至錢塘國勢兩逼無際可逃或如此為之
奈何與其坐視一隅不若權都金陵壯其國勢况金陵
勝槩地稱天險龍蟠虎踞關居自然咽喉控帶縈紆錯
盤在今正為衝要之區也陛下早推宸斷速任舊人今
日天下軍民之所欣慕敵中之所畏服者張俊劉錡是
也願陛下早復其舊職早委其兵權統率三軍長驅前
進如是則東免海道之不測北無金人之警憂進之則
吉退之不凶若陛下果駐蹕金陵庻得親䇿將帥俯視
強隣天威不迫事貴速成此臣所以為陛下勉之者一
也臣聞人之所欲天必從之夫中原之民遊泳太平衣
冠禮樂沈潛聖化鑿井耕田謳歌擊壤含哺而嘻鼓腹
而遊陶陶遂有生之化初不識干戈兵革之事一旦遭
鯨鯢虎狼之恣父母不相見兄弟妻子離散為别世異
域之民飢寒苦役無所告愬思念聖朝日夜不忘若大
旱之望雲霓今果能乗勢取之簞食壺漿以迎王師矣
陛下翠華駐蹕東吳幾年于兹矣凡執鞭鞠䇿而備扈
從爪牙而䝉驅使者以至老將舊兵三軍士卒類皆西
北之人襁負而從竭蹷而趨則關河之情勢可見也彼
以情之所鍾心非木石豈不懷桑梓念墳墓懷親戚之
舊今日思歸之切咸願死戰可不因其心順其勢乎此
臣所以為陛下勉之者二也臣聞閫内之政任于將夫
用兵之法無定形顧方略如何耳且委用良將可持一
定而為膠柱鼓瑟者乎故當任之以腹心委之以便宜
庻以量其戰勢運其謀算無牽制之失臣竊觀紹興十
一年金人深入坐困淮南是時諸將合謀大戰而勝金
人敗北弃甲曳兵而走方乗勢襲其後當強隣喪魄之
際正三軍得志之秋天下咸謂可以建中興之功雪前
日之恥豈期廟堂之議在講和投鼠忌器急追將士不
令前進由是諸將之志消三軍之氣索金人之勢愈炎
矣天下生民愈益愁嘆矣嗚呼前車之覆後車之戒今
日事當一新烏可復蹈前日之轍乎此臣所以為陛下
勉之者三也何謂可賀者三臣聞鼎新而革故否極而
泰來此不易之論中華之憂辱已甚矣金人之罪惡已
貫盈矣天怒于上人怨于下天人共誅豈有識者不願
為之今日之舉可謂上應天下順人自然乾坤輔徳祖
宗降靈仗大義舉大兵雲行雨施電掣風馳旌旗爛天
戈矛却日厯兩淮渡大河揚天子之威問匈奴之罪三
軍並進萬里横行戰必勝攻必取此臣所以為陛下賀
之者一也臣聞天時不如地利地利不如人和今天得
其時地得其利人得其和所過名山大川鬼神無不佑
其力所過神州赤縣人民莫不歸其仁東收遼海西復
秦關自南而北直至幽燕平其巢穴絶其根株大報深
寃盡雪前恥取迎淵聖收尋皇族洒埽山陵慰安宗社
遷重器而歸六宫于上國詳延故老捜訪舊人招流亡
振孤獨興利除害去殺勝殘頓復山河重恢社稷此臣
所以為陛下賀之者二也臣聞文王一怒而安天下之
民武王亦一怒而安天下之民陛下一怒非獨安天下
之民又將得天心焉大抵飢者易為食渴者易為飲故
徳之流行速于置郵而傳命此理之必然也當時虎嘯
而生風龍興而致雲此得賢之誦可作矣威加海内歸
故鄉此大風之歌可舉矣勒功燕然刻石湘江分茅裂
土大賞功臣繪丹青于雲臺紀勲庸于帝籍國家閒暇
晏然無警柳營静而歸馬引榆塞空而邊鴈飛玉關晝
鎖戎野春耕冠帶百蠻車書萬國當是之時方為太平
此臣所以為陛下賀之者三也臣所陳前䇿非一己之
私謀實天下之公議陛下若欲上應天心下順民情迎
穹漢之休祥消邦家之灾變除臣所請别無長䇿茍守
株待兔縁木求魚則失其機㑹矣陛下若以臣言為忠
則陛下熟覽臣書預為之計若以臣言為妄則斬臣之
頭以令天下臣將弃人間遊地下追龍逢比干矣嗚呼
一興一亡在今日者惟陛下痛思之干冒天威引首待
罪謹昧死奉書以聞臣誠惶誠恐
　
　
　
　
　
　
　
　三朝北盟㑹編卷二百二十七
欽定四庫全書
　三朝北盟㑹編卷二百二十八
　　　　　　　　　　　　　宋　徐夢莘　撰
　炎興下帙
　　起紹興三十一年五月十九日辛卯盡二十八日庚子
五月十九日辛卯金人使虎衞上將軍殿前都㸃檢髙
景山通議大夫刑部侍郎王全來賀生辰奏言淵聖皇
帝升遐等事　晁公忞金人敗盟記曰紹興辛巳三十一
年五月十九日依年例如常議駕坐紫宸殿引金人賀
生辰使副虎衛上將軍殿前都㸃檢髙景山通議大夫
刑部侍郎王全奉捧國書陞殿内侍知省接授左僕射
次三省樞密院同進呈訖却授知省畢各依位立内王
全東壁面北厲聲奏曰皇帝特有聖㫖昨自東昏王時
兩國講和朕當時雖尚年少未任宰執亦備知自朕即
位後一二年間帝曽差祈請使巫及等來言及宗屬及
増加帝號等事朕以即位之初未暇及此當時不允許
其所言親屬中今則為天水郡公昨以風疾身故外所
請後因熟慮似亦可從今歲貢銀絹數多江南出産不
甚豐厚須是取民間想必難備朕亦别有思度兼為江
水為界私渡甚多其間往來越境者雖嚴戒亦難杜絶
及江之北漢水之東雖有界至而南北叛亡之人想常
互有適足引慝邊事不知故梁王當時何由如此分畫
來朕到南京方知欲遣人于帝處備諭此意近有司奏
吿帝以朕行幸南京欲遣使賀灼知帝意甚勤厚就因
此使欲便諭及若只常使前來縁事稍重恐不能盡達
兼南京宫闕初秋工畢朕以河南府龍門以南地氣稍
凉兼牧放水草亦甚寛廣于此過夏擬于八月初旬到
南京當于左僕射湯思退右僕射陳康伯及同王綸知
樞院事此人内有可差一員兼殿前太尉楊存中最是
舊人練知事務江已北山川地里備曽經厯可以言事
亦當遣來及如鄭藻輩及内臣中選擇旁近委信者一
名共四人同使前來不過八月十五日以前到南京朕
當宣諭此事可從朕縁淮南地里朕昔在軍前頗曽行
厯土田往往荒瘠人民不多應有户田盡與江南朕所
言者唯土田而已務欲兩國界至分明不生邊事至如
此意稍有所難朕亦必從來使回日已後朕以前來止
曽經由泗壽州地方外陳蔡唐鄧邊面不曽行厯及到
彼處圍塲頗多約于九月末旬前去巡獵十一月十二
日却到南京帝于差來正旦使處當備道來朕知端的
于次年二月三月亦未曽知欲因幸温湯經由河東路
分却還中都去奏訖降殿朝見畢次三節人從朝見訖
駕興是日禮房報奉聖㫖使人朝見訖垂拱殿茶酒為
臟腑不調可移驛中排辦仍令執政押賜差㕘知政事
楊椿押宴初王全奏陳事因人莫得而知既而詔王全
曰適來奏事因可具奏狀以聞故得知者一二焉是時
左僕射陳康伯右僕射朱倬知樞密院事葉義問㕘知
政事楊椿同知樞密院事周麟之既知金人有渝盟之
端又報孝慈淵聖皇帝訃音是日宰執入當聚議講究
討論凶制典故調發軍馬扞禦江淮之䇿　趙甡之中
興遺史曰王全髙景山來賀生辰也自入境有凶悍之
狀過平江秀州舟中以弓矢射夾岸居人官司莫敢誰
何但告報居人闔户而已既到行在命何溥館之引見
之日接國書畢王全奉事稱語訥不能敷奏乞令副使
髙景山代奏事許之全招景山景山欲升殿侍衞及閤
門官止之上招令升殿景山乃升殿狀貌不恭景山直
言淵聖升遐事言語鄙俗上號慟歸禁中景山曰我來
理㑹者兩國事譊譊不已帶御器械李横約景山下殿
曰不得無禮有事朝廷理㑹使人猶在殿中班皆未退
帶御器械劉炎告宰相陳康伯曰使人在廷未退有茶
酒之禮宜奏聞免之康伯曰公自奏聞炎遂轉屏風而
入見上哭泣炎奏其事淵聖皇帝訃音忽覺聖躬不安
閤門賜茶酒宜免使人且退班遂退朝廷乃行下諸軍
及諸監司帥臣曰契勘大金意在敗盟恐致興兵仰措
置無落奸便河北進士梁勲夜行晝伏歸朝廷上書言
北事極詳且言金人必舉兵秦檜怒嗔决之押赴恵州
編管檜死朝廷欲用勲已死至是人皆思勲之忠義而
切齒檜之不容忠臣
二十日壬辰宰執内殿奏事宰執内殿奏事禮房報奉
聖㫖為臟腑不調二十一日上壽并二十日習上壽儀
並免
二十一日癸巳免聖節上壽天申節已降㫖揮免上壽
宰執並赴臨安府明慶寺滿散聖節道塲同知樞密院
周麟之赴都亭押伴御宴
二十二日甲午宰執内殿奏事禮房報孝慈淵聖皇帝
升遐　丁未録欽宗實録孝慈淵聖皇帝道君太上皇
帝長子母曰恭恵皇后王氏以元符三年四月十三日
生于坤寧殿九月賜名亶授檢校太尉山南東道節度
使韓國公建中靖國元年六月遷開府儀同三司興徳
軍節度使進封京兆郡王崇寧元年二月改賜名烜八
月又改賜今名大觀元年十一月詔曰朕荷天眷佑景
命有僕承家之慶是生多男年近幼學未親師友因嚴
以教宜及其時京兆郡王桓髙密郡王楷可于來年春
擇日出就外學其輔導講讀之官宜以端亮鯁直有文
學政事人舉選以稱朕意記室翊善可如王友例令王
答拜于是以祕書監蔡崇為翊善左司員外郎沈錫為
侍講國子司業江澥為記室安徳軍觀察留後知入内
内侍省楊震提舉管勾本位大觀二年正月遷司空武
昌軍節度進封定王八月以國子祭酒江澥為翊善起
居郎翟汝文為侍講起居舍人俞㮚為記室俞㮚遷起
居郎石公弼代之㑹恵恭皇后崩至政和元年二月始
詔太史擇日以三月己丑出就資善堂聽講讀以光禄
少卿李詩為翊善辟雍司業耿南仲為侍講司門員外
郎蘇修為記室甲寅詔宰臣執政官許就資善堂見定王
桓嘉王楷王迎揖于門升堂就坐王西向宰臣執政官
東向送亦如之二年九月侍講王居中因奏事講筵乞
講讀官至資善堂見二王許之四月蘇修卒以左司員外
郎張叔夜為記室叔夜罷以符寳郎陳鍔代之三年正
月改官制授少保四年二月甲戌行冠禮于文徳殿(或/云)
(福寧/殿)先是御制冠禮降議禮局載五禮新儀之首至是
始舉行焉三月辛卯詔曰若昔明王誕受厥命建立儲
貳以係天下之心朕嗣無疆大厯荷天之休誕育元良
是居冡嫡長子桓年建志學冠于治朝百辟具瞻主器
之長子永為宗廟之重父子之恩考循舊章正位東宫
明兩作離為國大本可以來春出閣立為皇太子其建
宫室設官屬與儀物制度宜令有司討論前禮前期辨
具以聞邦家之慶與四海共之十一月己亥詔皇太子
㑹慶上壽押百僚班又詔皇太子謁廟特許宗室陪禮
五年二月乙巳制曰昔先王必建儲貳以隆萬世之統
以係四海之心朕撫世承平念國大本遹追來孝垂裕
後昆永為承宗之艱莫如主器之長咨爾萬方衆聽予
一人之吿猷皇太長子少保武昌軍節度使定王孝友
得于天資温良成于日就出學外傅率履無違既冠阼
階其儀可象方景命有僕介壽考之萬年而明兩作離
兆本支之百世蔽自朕志格于天心孚告大廷申錫顯
册夫慎乃徳惟忠惟孝欽汝止惟幾惟康用克相于我
家以對揚于休命可立為皇太子仍令所司擇日備禮
册命丁未出閣詔改其閣為府甲寅有司備法駕儀仗
列于大慶殿文武百官各服朝服立班于廷百執事官
入就位皇帝服通天冠絳紗袍御殿皇太子冠逺遊冠
衣朱明衣執躬圭以入受册于廷以翰林學士承㫖强
淵明為禮儀使翰林學士王黼撰册文(册文或云係劉/正夫撰審如是)
(則禮儀使亦/當用執政)宣和殿學士蔡攸書册殿中監髙仲書寳
禮畢太師魯國公蔡京率百官稱賀賀訖又詣東宫賀
皇太子如故事以户部尚書劉炳翰林學士承㫖强淵
明為賓客中書舍人蔡靖陳邦光并為詹事秘書監李
詩為顯謨閣待制左庻子兼侍讀宗正少卿耿南仲為
徽猷閣待制右庻子兼侍讀秘書少監蘇烜改名煇為
左諭德太常少卿葛次衆為右諭徳國子司業曽懋殿
中侍御史華實並為舍人知入内内侍有楊震董慤提
舉左右春坊事内侍楊客機黎景年全淵張彦卿周珣
王若冲王珂管勾左右春坊事劉淵為家令皇甫僅為
承受丁巳備法駕謁太廟奏免乗金輅及用鹵薄止依
常儀乗馬至太廟易朝服行禮又奏訖免宫僚稱臣並
從之戊午奏臣竊見自昔東宫建司設局張官置吏往
往竊有所擬無所不備考其職事實無毫末顯是慕為
虚名徒費廪食書曰慎乃儉徳惟懷永圖臣立身之始
敢不念茲伏望聖慈詳察應東宫官吏不必具備諸司
庻局頗令兼攝至于閒徒冗卒舊例有者亦可捐除務
從儉約如此則不惟臣少安私分仍得清心省事專精
問學仰副君父教育之意又奏臣昨資善堂講讀尋須
候邇英經筵已開方取㫖定日恭惟聖學髙妙羣臣莫
敢及躬御經筵但取遵用祖宗故事非待儒臣講說修
輔聖明如臣之愚正當力學不可曠日豈應擬視經筵
兼臣問安視膳之外遇還府第綽有餘暇况不同往日
深在禁嚴出入不敢自便今欲乞聖慈許令毎日不拘
早晚但稍有間隙即請學官赴聽講讀所貴文學日益
有以副聖慈眷遇之意並從之三月乙酉詔皇太子遇
天寧節赴垂拱殿上壽于親王前别列為一班家令劉
淵罷以梁平代之六年四月以禮部尚書白時中刑部
尚書慕容彦逢為賓客吏部侍郎劉煥給事中方㑹為
詹事太常寺少卿賈安宅為舍人内符寶郎馮楊為家
令六月乙亥詔納故少傅恩平郡王朱伯才女孺人朱
氏為妃令所司備禮册命是月癸未親迎癸丑詔自今
車駕行幸皇太子免起居從駕七年十月生子為嫡皇
孫封秩比皇子以起居郎李彌大起居舍人趙野為舍
人彌大野辭以太卿少卿髙樂為古文殿修撰國子司
業魏憲直龍圖閣専其事八年劉煥方㑹罷以左庻子
李詩右庶子耿南仲為詹事宣和元年以秘書少監曽
懋秘書監王易簡為舍人懋遷以國子司業程振代之
七年李詩卒以禮部侍郎王易簡為顯謨閣直學士充
詹事兼侍讀上聰明仁孝好學而善文自以地偪而望
崇每懐兢畏講讀之暇惟以髹器貯魚而觀之他事一
不關懷人莫能測也宣和七年十二月皇太子除開封
牧二十一日差内侍梁邦彦黄僅押賜皇太子碾玉龍
束帶一條不許辭免二十二日閣分大内娘子用小轎
十餘乘入東宫府議事二十三日申時候入内侍讀官
黄僅等傳聖㫖宣押皇太子入殿内續有親從官十餘
人催上馬入殿至夜不出至五更太上皇帝徑出殿徃
龍徳宫寧徳皇后出往擷景園改充寧徳宫是日皇太
子登寳位先是太上皇帝御玉華閣先召宰執事及給
事中吳敏等日晡内禪之意已决擢吳敏為門下侍郎
草傳位詔召百官班垂拱殿下宣手詔㫖是夕夜皇太
子入居禁中覆以御袍皇太子俯伏感涕力辭因得疾
召東宫耿南仲視醫藥至夜半少蘇翌日又固辭不從
因即大位御垂拱殿見宰執百官大赦天下宣和七年
十二月二十三日庚申皇帝即位改元靖康元年冬尼
堪斡里雅布攻京師閏十一月城破四月北狩在敵地
三十五年至是報升遐焉　蔡絛國史後補曰皇太子
者上嫡長子也册曰惠恭皇后王氏元符三年夏四月
十有三日丑時生于坤寧殿其夕恵恭皇后夢宣徳正
門大啟有兩紅旗各一吉字以入而太子生焉頃哲廟
以無子致紛紜及上即位不數月便有元良之慶中外
聞而大喜遂赦天下後累封至定王太子生而岐㠜顧
視不凡上甚愛之及冠講冠禮于文徳正衙上意先以
示羣下取詩誦為武志也當廷命字曰伯志方大廷樂
作百官衞士仰首繽紛閣門臺吏約束班列端笏立聲
喧屬不能禁止上駭然使内臣趨下尋問其故則報曰
日重輪時青天白日略無雲而成五色暈也立為皇太
子金人背盟時上亦自懼思有以脫難者又素有禪意
冬十有二月十九日上諭大臣以皇太子為開封牧始
知果有意禪初欲禪燕王而鄭后之力天意得囘二十二
日太子入朝詔賜緋方玉帶仍去所佩魚排方玉帶乗
輿服也吳敏謂未快中外意二十三日敏對罷上有疾
不能語又書曰諸公如何又無語者上顧左右無應者
乃自書曰皇太子某可即皇帝位予稱教主道君退處
龍徳宫乃命敏入作禪詔因召太子太子至大臣又捨
上而迎奉太子至榻前童貫李邦彦以御衣衣太子太
子叩頭自撲哀動左右上又書曰汝不受則不孝也太
子曰臣若受之則不孝也上又書令召皇后后至諭太
子曰老矣吾夫婦欲以身托汝也太子猶力辭幾至氣
絶上堅命立之是為淵聖孝慈皇帝　宰執入堂議事
宰執入堂請殿前太尉成關步軍太尉李捧并太傅和
義郡王楊存中赴堂共議調發軍馬保固江淮既退又
請吏部尚書凌景夏吏部侍郎汪應辰户部侍郎錢瑞
禮部侍郎金安節刑部侍郎張運工部侍郎黄中給事
中兼權兵部侍郎黄祖舜中書舍人虞允文楊邦弼侍
御史陳俊卿正言劉度聚議久之退宰執服常服金帶
率文武百官入和寧門到天章閣南行路隙地面北立
班左僕射陳康伯稍前讀孝慈淵聖皇帝舉哀文曰今
月十九日金國報孝慈淵聖皇帝升遐舉哀退復位舉
哀十五聲訖再拜興是時禁中亦行舉哀之禮哀痛于
外聽宰執已下舉哀訖回班面東後殿進名慰皇帝兩
拜次進名奉慰皇后兩拜訖退是日免人使校射于玉
津園錫賜依例
二十三日乙未安奉淵聖皇帝几筵禮房報自舉哀日
不視事同日于學士院内安奉几筵用巳時八刻宰執
入堂俟午正率百官服常服黒角帶入和寧門裏幕次
俟立班訖入几筵殿下舉哀朝臨四拜訖入堂至申時
晡臨如朝臨之義　朱倬都亭驛押宴右僕射朱倬入
都亭驛押伴御宴是日從例賜北使副酒各四大金缾
吃食果子四大金稜犀皮合缾合金器悉賜與之
二十四日甲申宰執内殿素幈奏亊訖赴朝如儀
二十五日乙酉宰執素幈奏事訖赴朝如儀　少保利
州東路御前都統制吳璘除四川制置使
二十六日戊戌宰執掛服宰執服常服黒角帶入赴朝
臨訖退出和寧門外漏院以俟掛服至辰時八刻在朝
宰執百官並服孝服入詣几筵殿下立班俟前導皇帝
至几筵殿下并陪位官行成服祭奠之禮訖皇帝歸幄
次宰執百官詣東幄前左僕射陳康伯班首躬致詞奉
慰兩拜訖退歸幕次皇帝還内宰執百官于几筵殿門
外面南進名奉慰皇帝兩拜訖退仍服孝服晡臨如儀
二十七日己亥北使朝辭宰執已下及應奉人並免赴
朝臨是日後殿東廊閣壁設素幄駕坐宰執兩拜訖升
幄殿相向立以俟人使朝辭皇帝宰制已下並首絰衰
服掩面號慟哀動左右北使朝辭訖哀止授國書訖退
　宰執奏請聽政第一表宰執已下並赴几筵殿門外
面南拜第一次奉請皇帝聽政表知樞密院事葉義門
白巾幞頭常服黒角帶入都亭驛押接御宴同日禮房
報值雨免赴臨又報二十入日朝哺臨如值雨並免如
拜批答并拜表于宫門裏東廊上及絞縛蓆屋下立班
又閣門報准内降批答一道宰執鈞者二十八日拜批
答并拜第二表
二十八日庚子宰執請聽政第二表宰執服孝服内殿
奏事畢退赴朝臨訖詣几筵設門外先拜批答兩拜訖
次拜奏請聽政第二表　北使髙景山王全已下回程
　髙景山朝辭退至殿門上顧視奴婢求索手帊揩拭
面汗訖復授奴婢奴婢既受更不避畏景山率爾便將
所受手帊揩拭自已面汗而景山不之怒何其無尊卑
禮義之分不亦大可異哉　宰執奏請聽政第三表合
晚臨而雨降免　汪澈御史中丞　王全髙景山來聘
言欽宗升遐及地界事且要將相四人侍御史汪澈奏
疏曰天下之勢强弱無定形在吾所以用之今日之勢
誠弱矣陛下屈己講和厚其金繒謹其聘遺而彼輙出
片言以撼吾國若將唾掌而取三尺之童無不痛憤聖
神圖國固無遺䇿然志不定則事不立議不一則功不
成吾辭順而理直本固而心同是宜應之以權乗時而
動願陛下赫然睿斷置師江上而専付以閫外之任益
兵上流而増重荆襄之勢渡師淮甸以守其要害嚴備
海道以遏其牽制遣親信之臣徧撫軍士選有用之才
預備繁使然後以不戴天之讎在原之戚下哀痛之詔
布吿中外將見上下協心其氣百倍機㑹之來間不容
髪在陛下斷之而已于是遷御史中丞入對素幄復言講
和之久將帥養驕軍兵困弊軍士之廪給薄者幾無以
自活宜優恤之以養其力又言淮南山水寨舊來鄉豪
自相結集當隨宜存恤使自為守無令監司州縣擾之
庻收其萬一之用又言軍旅將起費用方繁今局務之
可省者多支費之浩瀚者廣百官之冗員尚衆官府之
横用尚繁宜條其不急大加節要以徇今日之務事皆
施行
　
　
　三朝北盟㑹編卷二百二十八
欽定四庫全書
　三朝北盟㑹編卷二百二十九
　　　　　　　　　　　　宋　徐夢莘　撰
　炎興下帙
　　起紹興三十一年六月一日壬寅盡七月二十一
　　日壬辰
六月一日壬寅朔宰執服孝内殿奏事畢赴宫門裏東
廊上進名奉慰訖次拜第三次聽政表批答允詔
二日癸夘以淵聖皇帝升遐憂戚之情詔吿天下詔曰
朕惟孝慈淵聖皇帝恭儉孝友根于天性毓徳春宫天
下屬心遭時多難粤受内禪臨御未幾播遷異域寢食
安否敻隔不聞者三十餘年矣朕承丕緒申講和好幾
以奉迎龍御歸燕便朝乃使命之來遽承凶訃痛悼之
劇攀號莫從嗚呼恩莫隆于兄弟義莫篤于君臣朕之
大欲盖在乎此天不我與其又何尤痛自克責以俟上
帝之悔禍而已諒為四方同朕憂戚詔書到日應見禁
罪人除犯謀殺鬬殺並為己殺人者并十惡强盗偽造
符印官典犯入已賍將校軍人公人枉法監主自盗賍
及雜犯死罪並依法内鬭殺情理輕者減一等刺配千
里外牢賊斷訖録案聞奏其餘死罪情理輕奏取㫖揮
流罪降從杖杖罪以上放咨爾四方咸體至意　敗盟
記曰是詔之下也軍民但知孝慈淵聖皇帝升遐之報
而未知金人有敗盟之語至初七日馬軍太尉成閔内
殿朝辭錫齎金器劍甲往荆襄出戍初十日御史中丞
汪澈除荆襄湖北路宣諭使傳播日聞人情洶洶云
四日乙巳金主亮敗盟遣諸軍率兵分道入邉逆亮敗
盟興兵决䇿南馳其母諫遂殺母誡遣諸軍分道入邉
一軍遵海以趨兩淮一軍出宿亳以蹂淮泗一軍厯唐
鄧以瞰荆襄一軍據秦鳯以伺梁蜀朝廷命諸將分屯
去處謹守邊備吳璘駐成都(興/州)姚仲駐漢州(梁/州)王彦駐
安康(洋/州)吳拱駐襄陽(襄/州)李道駐江陵(荆/州)田師中駐武昌
(鄂/州)戚方駐潯陽(江/州)李顯忠駐池陽(池/州)王權駐建康(昇/州)劉
琦駐京口(潤/州)李保守海道江陰軍
七日戊申主管侍衞馬軍司公事成閔内殿朝辭往荆
襄出戍朝廷知金人必敗盟也謂江漢雖素有備然荆
襄國之上游邊面空濶乃遣逺軍節度使龍神衞四廂
都指揮使主管侍衞馬軍司公事成公屯駐鄂州是日
朝辭賜賚金器劍甲閔發自臨安諸將皆行
十日辛亥御史中丞汪澈除荆襄湖北路宣諭使朝廷
召命成閔將兵備荆襄遂命御史中丞汪澈為湖北京
西宣諭使兼節制兩路軍馬澈辭節制以宣諭使行詔
曰朕為湖北京西壤地延澈分屯禁旅控扼邊陲故特
遣耳目之臣徃莅爪牙之任撫勞將士體訪事宜凡其
所臨如朕親幸陛辭上命之曰凡吏之能否民之利病
悉以上聞
十六日丁巳詔除劉琦等太尉鎮江府都統劉琦淮南
浙西江東西路制置使京畿淮北京東路河北東路招
討使建康府都總制王權副之池州都總制李顯忠江
州都統戚方犄角䇿應馬軍太尉成閔兼荆襄制置使
鄂州都統田師中副之荆南都統制李道義陽都統制
吳拱犄角䇿應
二十一日壬戌送伴人使起居郎吕廣問知閣門事宋
鈞回闕　吕廣問回内引奏陳送人使到旴𣅿軍有金
人金牌郎君到來勅令臣等跪受大金皇帝聖㫖云六
月二十三日來南京
二十三日甲子議淵聖皇帝廟號都堂宰執集侍從兩
省臺諫檢正校詳卿監郎官監察御史以上依雜壓就
坐議孝慈淵聖皇帝諡號恭文順徳仁孝皇帝廟號欽
宗尊賢貴義曰恭道徳博厚曰文比信從理曰順勤恤
民隱曰徳克己復禮曰仁慈惠愛親曰孝欽事節用曰
欽
二十四日乙丑放仙韶院女樂二百餘人出上恭聞淵
聖訃音且知金人用兵之意或傳金人欲來索仙韶院
女樂　周麟之罷同知樞密院事遺史曰朝廷既聞金
國主欲遷都于汴且屯兵宿亳間議遣大臣奉使宰執
共議遣叅知政事楊椿行其所議者如大金皇帝祗欲
到洛陽觀化則不須屯兵于邊若果欲遷都于汴屯兵
宿亳則本國亦不免屯兵于淮上非敢故渝盟約也盖
為國之道不得不然或欲巡幸汴都即還燕京不屯兵
于境上則本國亦無一人一騎渡江簽書樞密周麟之
與聞其議知其事易言則無意外難合之請乃陰欲掠
奪其恩數而陽為慷慨之言遂見毅然後行初皇太后
上仙麟之嘗充告哀使使于金國金國主喜其辨利錫
賚加厚麟之以例辭金國主不許曰一時錫賚出自朕
意何例之有麟之歸以其物繳進復賜麟之既麟之又
請行上大喜乃命麟之使于金國未行㑹間探者報金
國主親提兵將大舉風傳兵聲甚盛極可畏懼麟之大
恐不敢直辭其行乃見上但委曲言事已如此不必遣
使無益也上大怒以麟之初請行復請止令其自析麟
之伏罪侍御史杜萃老引用唐太宗斬盧祖尚故事言
其罪麟之遂罷　敗盟記曰左司諫梁仲敏上言同知
樞密院事周麟之奉使懇辭出疆之命上曰為大臣臨
事辭難何以率百官可罷同知樞密院事為人臣避事
者之戒
二十五日丙寅疎放臨安府内外罪人　許淮南州郡
移治清野朝廷以金人邀索無禮慮生兵釁乃許淮南
州郡措置移治清野
二十七日戊辰除徐嚞敷文閣待制樞密院都丞㫖充
金國稱賀使知閣門使張掄副之遺史曰周麟之既罷
黜朝廷别議使欲使以劉岑行上召岑問之岑曰臣受
國家厚恩今臣年老矣惟不惜一死可以報國臣請至
金國有如議不合當以臣血濺金主之衣上愕然繇是
命徐嚞奉使以張掄副之
七月一日壬申御史中丞荆襄湖北路宣諭使汪澈朝
辭
五日丙子詔禁戢浮言詔曰朕獲承祖宗休徳臨御三
十餘載夙寢晨興罔敢暇逸志勤道逺治不加進惟是
約己裕民之事雖食息不敢忘迺者放嬪御罷教坊省
閒局減冗員凡有益于國而無傷于民者惟患不知未
有知而不行者朕為誠意所加逺近不一應而令下之
始胥動浮言幾惑衆聽朕甚不取夫監司郡守所與朕
布大信于天下者也其各體朝廷并省節約之意明致
之民務在實徳毋為虛文使百姓翕然於變底于雍熙
稱朕意焉
七日戊寅帶御器械劉炎送吏部與合入差遣殿中侍
御史杜莘老上言臣聞怨望朝廷輕議君上人臣之罪
有不容誅茍有若臣詎可置而不問乎謹按帶御器械
劉炎無行小人持心狡險汙辱之跡臣不欲猥形白簡
惟是前月十七日忽來訪臣語言狂怪遂云元居實措
置江淮盗賊乃炎所薦而炎今日亦受劄子同共措置
使炎當時不就改換今已優閒來日當徃力辭炎以文
資易武級乃其願欲初非朝廷之令已多厯年其所受
官禄亦不薄矣豈今日尚興怨望而辭避職事乎陛下
邇者約已裕民減放宫嬪乃盛徳第一事炎與臣言主
上不消放出宫人臣愕然問之乃云豈不漏泄禁中事
矣陛下燕閒之際清心寡欲耽翫經史縱放宫嬪于禁
中事有何漏泄而炎敢輕議陛下如此臣伏讀今月五
日詔書有云迺者放嬪御朕誠意所加而令下之始胥
動浮言幾惑衆聽臣謂炎居近習尚敢輕議而騰口于
外則所在浮言未必非炎倡之也臣誤䝉陛下擢用執
法殿中務在紏正官邪而炎乃無忌憚遽來見臣語言
直如是之狂怪臣若縱而不論有負陛下臣又恐此人
于百執事之間肆言無畏什百附和浮言惑衆尤不可
遏矣炎之罪大誠不容誅臣愚伏望陛下將炎重加竄
逐以為人臣怨望朝廷輕議君上者之戒于是送吏部
與在外合入差遣令臨安府押出門劉炎初為右通直
郎換閣門宣賛舍人主管内帑錢徃來𣙜塲買犀玉書
畫依托内侍之門以寵進身後帶御器械值王全髙景
山來奉使上殿無禮上還禁中班猶未退炎奏訖免茶
酒遂傳㫖宣諭班乃退使人亦就館當是時羣臣不能
措一辭而炎乃逡巡投機俾狂黯使人折服退去可謂
失之平生收功須臾矣而羣臣不思己之不敏乃嫉炎
之見機于是杜莘老論之
十一日壬午宰執百官赴國壇奏告欽宗諡號　徐嚞
張掄朝辭　知濠州劉光時以擅移治降兩官臣僚上
言知濠州劉光時昨自五月二十日北界有被逐將欲
渡淮者光時聞之倉皇失措不為守禦于二十七日遂
驅闔城入横劍山謂之移治止留軍兵防託本州光時
亦便出城自為得䇿是時淮上諸郡傳聞人情恐懼動
揺不安其北界人尋便歸元未嘗渡淮光時妄作如此
若不加罪豈不虧弱國體乎又聞隣近有數十羣人入
濠州界光時不詳審以為賊徒不禀朝廷擅行殺戮反
奏功希賞是欺朝廷也臣愚望將光時降兩官具令在
職以責後效如更不悛當重作行遣　劉澤知揚州主
管淮東安撫司公事　遺史曰泰興縣令尤袤以陽楚
頻易帥守作詩以諷之曰維揚五易帥山陽四易守我
來七八月月月常奔走帑藏憂煎熬官民困馳驟世態
競趨新人情盖詣舊如其數移易是使政紛揉彼席不
得温設施亦何有淮南重彫瘵十室空八九况復苦將
迎不忍更回首嘗聞古為治必假歲月久安得如奕碁
易置翻覆手
十三日甲申淵聖皇帝諡恭文順徳仁孝皇帝廟號欽
宗
十六日丁亥湖北京西路制置使成閔至鄂州　遺史
曰成閔以馬軍司諸軍發臨安在道除湖北京西路制
置使是時邊事未動鄂州軍中罔測其情或勸都統田
師中善為備者于是人情皆不安市井驚惶至有妄言
來取師中者或請師中以素隊迎接之為便師中從之
迎見閔于路次人情乃安閔屯于古將壇之所閔受鄂
州左軍統制郝晸黄金三百兩以晸知襄陽府為京西
安撫自此人皆知閔為不足與成事矣
十九日庚寅責受周麟之秘書少監分司南京筠州居
住是時元顔亮因遣賀生辰使指求大臣欲面諭兩淮
事意周麟之見任宰執被命稱賀使徃而麟之自度此
去或問對之間難以答應况金人已露背約勢不可已
徒往祗取辱耳故辭難不行而言者攻之故罷同知樞
密院事再有是命
二十一日壬辰時盱眙軍申辰時承州安撫富察圖們
(今富察/乆安也)傳語盱眙軍北界遣中靖大夫翰林學士韓汝
嘉帶金牌到來欲與本朝國信使副宣諭公文當日巳
時使付徐嚞張掄遣通事指使并親事官同本軍虞候
李保六人過淮前去傳與韓侍講乞令傳語所宣諭語
言欲乞約中流相見繼而韓汝嘉已上船過淮到本軍
岸下徐嚞欲就淮河岸口亭子相見韓汝嘉已到遂就
燕館使副不曽望闕拜止是跪受宣諭云向來北邊有
䝉古韃靼等從東昏王數犯邊境自朕即位以來久已
寧息近淮邊將屡申此輩又復作過比之以前保聚尤
甚衆至數十萬或仍與西夏通好鎮戍突厥奚契丹人
等力不能加曽至失利若不即行誅滅恐致滋蔓重念
祖宗山陵盡在中都西北密邇彼界是以朕心不安以
承平歲久全無得力宿將可委専征須朕親徃以平
冦亂故雖宫室始建方此巡幸而勢不容留己擬于十
月十一月間親臨北邊用行討伐然一二年間却當還
此今有司奏聞有使稱賀本欲差人逺迓如期入見縁
近以國信使副髙景山王全等傳㫖一二近上官位有
所宣諭今卿等雖來即非所召卿等到闕而歸徐遣所
召官等定見遲留有妨北討之期故令卿便回即令㫖
定官位人等前來亦可以就稱賀仍須九月初定到闕
實慮未詳上件事意或致疑訝故兹宣示想宜知悉是
時徐嚞借資政殿大學士張掄借節度使未至盱眙而
韓汝嘉已先在泗州伏匿不使人知覺以待我國信之
來既至開報泗州方知而韓汝嘉即便過淮傳此宣諭
云　遺史曰徐嚞張掄為泛使去盱眙軍館中以待金
人接伴使副到泗州即渡淮金人忽遣諫議大夫韓汝
嘉走馬八匹徑渡淮直入館中嚞掄大驚皆朝服以待
汝嘉走馬三節人皆出館門外闔其扉知盱眙軍周淙
在館外穴壁以窺汝嘉令嚞掄與三節人皆列庭下大
呼曰有赦遂宣言其大意謂皇帝以䝉子作過親提大
兵五百萬恭行天討其宋國奉使未得渡淮候九月皇
帝巡幸淮甸日引見言畢上庭分賓主坐嚞戰灼無詞
掄乃稍進步而問曰䝉子小邦何煩皇帝親行汝嘉不
能對掄曰諫議逺來口言有赦本朝軍相何以為憑請
書于紙容後聞奏汝嘉即索書紙筆而去嚞掄送襭段
香茶皆不受以汝嘉所書聞奏知必用兵即召嚞掄等
回未幾金人復報已差接伴使副請奉使渡淮朝廷不
從而命沿江沿河嚴飭邊備
　
　三朝北盟㑹編卷二百二十九
欽定四庫全書
　三朝北盟㑹編卷二百三十
　　　　　　　　　　　　宋　徐夢辛　撰
　炎興下帙
　　起紹興三十一年七月二十一日壬辰盡八月十三
　　日癸丑
元祐進士乙科元符黨人朝奉郎崔陟孫淮夫梁叟上
兩府劄子淮夫等本貫應天府昨縁交地之後省鄉墳
尋後隔絶自念家世仕宦久被國恩不忍自棄于異域
間關來歸本朝竊有管窺所見輒敢冒開庻幾一得之
慮少裨朝廷採擇之萬一淮夫等伏覩金人有可攻之
勢三有不可不攻之勢三就其可攻之中又有三䇿何
謂可攻之勢一曰上天悔禍二曰民心歸往三曰戰具
有備所謂上天悔禍者金人自頃以來所不可與敵者
正以時用事之將智勇有以過人故也自亮簒位前此
功臣誅鋤已盡向使此曹尚存本朝雖以百萬之兵苦
戰數十年豈能盡除之哉及先所掠京師寳貨法物今
皆送至京師此乃天意欲還中國也所謂民心歸往者
金主若不大興土木牛羊用人則中國遺民亦且安之
矣本朝雖欲恢復既其人心不揺亦何以求功所謂戰
具有備者本朝講和之後二十餘年得以生養訓練金
人所射弓不過五斗本朝戰士所射弓多是一石或二石
鎧甲戈矛之類又皆堅利比見劉兩府之渡江人人賈
勇有死之志咸相謂言我輩父母親戚徃徃不為金所
掠則為所殺戮今正當報怨之時此可攻者三也何為
不可不攻曰恐失天時也恐變民心也恐豪傑出于意
外也所謂恐失天時者今日金主暴虐在彼為不幸而
我之幸也軍民既離心矣我兵一動彼必内應尚乃遲
疑不决萬一亮死則立新君或土木畢工稍革暴政
民人息肩則難動也所謂恐變民心者彼中百姓所以
延頸本朝兵至甚于時雨者科役誅求竭其膏血故也
彼民見本朝不動或再講和議疑為棄我此後無復有
望謂如望海州東海縣徐元始因不堪其苦虐殺其縣令
稱兵願歸正本朝欲用本朝年號者一年有餘而本朝
不誘以來之及其死也又不旌褒以勸之其敗也海州
之民指以為患轉以為戒今滕楊軍沂州之間有來二
郎亦苦北軍侵擾聚衆為亂今則其徒雖散而其人尚
在䝉山無所歸亦深悔之若久而不問失民心必矣所
謂豪傑出于不意者今河北有任郎君李川輩雖號為
賊而不侵擾百姓客旅缺用者厚與之金但入城取官
物而已由是往往百姓安之萬一此徒一熾且假仁
義而行之民或歸心則為患不在金人之下矣此不可
不攻者三也何謂就其可攻之中又有三䇿兵法(缺/)出
淮甸襄漢今日闢百里而復歸之不過一勝一負又似
昔日將帥各握重兵養患冦以自豐也若以正兵守淮
甸以示弱使游騎侵陜西以下關中下檄中原彼必以
精兵銳將盡赴關中之急也後以竒兵由濱州分二路
以趨燕晉斷其歸路明告其軍人有能以百人來歸及
民間不附金人自保山寨者各以次第旌賞將見彼來
歸之人不暇及也當告諭渤海契丹之人令明知禍福
若能相與共滅金人各為立君興復其宗社約以白溝
為界不復相侵設二國不肯相聽則敵亦必疑此二國
之人上下相潰則成内潰也况數年前彼丞相蕭裕已
嘗結西元帥欲舉兵作亂欲立契丹之後祁王之子豫
王之孫既而敗事今若約以各興其國必以豪傑為應
于二䇿之中此為上䇿伏乞覽淮夫等今具在此聞見
事宜項下一金之初甚微本一英格貝勒有二三千人
無城郭宫室之居無珠玉金帛貨財之積當時為大遼
市海東青于海上道由其國使命往來不絶金人不堪
其擾乗怒發兵當時止知殺敵不知畏死戰勝則財物
子女玉帛盡均分之其所以每戰輒勝也今則久居南
地識上下之分知有妻孥親戚之愛視去就死生甚重
無復昔時輕銳果敢之氣故前日罷𣙜塲之後沿淮置
巡舖每兩月一替當其出軍其金人與親戚泣别自謂
極邊有往而不返之意其軍畏怯如此一自金主亮簒
位之後前日良將大臣如西元帥逹蘭三路都統將軍
韓常蕭玉秉徳國師烏凌阿衍𠫭政魯國王宗盤金主親
弟太傅兖州知州東平府總管海州知州都古嚕訥丞相
蕭裕樞密院事張通古平章蕭玉皆稱雄傑勇果之士
盡已殺戮當時北人莫不泣涕咨嗟言今後用兵無人
可將即目南路特伯烈等地面契丹圖們額哩頁主軍
其主管修造軍器及戰船即是前日歸附下人赤心軍
海古勒馬欽専主事見任左拾遺金人往日戰馬甚多自
去年十月縁軍下馬耗盡括民間私馬所有京東山東
關西盡起發逐路輕送徃益都府牧養于六月初間又
有天使起發赴以北州府外河北河東路及燕山以北
馬却發遣往天徳去内府路牧養外自括馬之後大約
馬耗八分即目南京路正軍皆闕馬今年三月二十五
日降下銀鋌令軍人逐牌子差人往減州地分自行收
買一金人所造戰船係是福建人北人謂之倪蠻子等
二人指數打造七百隻皆是通州樣各人補忠翊校尉
金主云候將來成功以節度使待之其所統主將皆官
靳賽徐文孟彬王大刀等主管然所括水手皆灌園種
稻取魚之人實不諳江海水性其官吏往通賄賂謂如
實曽駕舟之人有錢則得免其不諳水性者無以為賂
則反被差委其宿州水手無處聲寃衆人共毆殺本州
同知(如本朝/通判)諾爾布而行可見人心是脅從所謂舟船已
發在濱州蒲臺縣伺候閲習一金人正軍即目京師雖
號一萬宿州陳州許州皆號千户然毎一萬止是三箇
千户毎一千户止是甲兵三十人毎一甲兵各有兩人
或一人伊勒希(本朝所/謂傔人)即馬步人共九百人為一千户
毎二千七百為一萬户即是京師屯駐軍共二萬七百
餘人南京二千七百人宿州止九百餘人陳許二州乃
韓將軍弟韓定逺九百餘人昔日從軍係是漢兒軍于
前年並已放散歸國止東平府及滄景沿海諸州有自
來被擄人分屯山東毎人給以官田二頃荒地一段令
自給用共二十萬户號為民軍外新簽山東河北河東
關西有數十萬見各逐州府㸃集區處外有契丹渤海
漢兒軍號七十萬見在天徳云中府路牧馬然所簽人
皆不均其間實㑹武藝好身手行賄賂者皆免貧者雖
單丁亦皆簽發見簽人曽經上司陳狀理㑹終不理可
見人皆脅從無有鬭志者也但有燕京北至䝉國斯排
頓稱准備迎接山東路䇿應選鋒此軍一淮北陷金百
姓昨在東昏時撫存頗厚小民無知偷生茍活人而且
化其心未易動揺今則金主専行暴虐百姓日夜不能
聊生是以思慕本朝如出一口去歲十二月間唐蔡州
關報沿邊有人馬甚衆旗幟甚盛不委便是南兵移文
諸州各加嚴備百姓聞之徃徃遞相慶賀至有出郊或
私之他郡迎問南兵至期久而無耗皆怏怏悵望一中
間金人復取河南之後張七郡王軍至南京穀熟縣往
往擄掠良人妻妾奪取財物其酷無異金兵百姓之心
皆失望今若不預先嚴加約束則有前日之患要令官
軍所到處秋毫無犯使逺近聞之無不開門以待最為
切要一金所造新軍器已畢盡將徃日京城所得軍器
焚毁了當其所造甲太沉重被戴艱難所造手刀各樣
長出鞘亦甚艱難見在東平府沂州滕陽軍京兆府處
頓放已差官監管伺候新兵支散一金人糧草如景州
濱州東平府青州密州濟州兖州等處皆有草米東北
府嘉祥縣景州將陵縣及南州諸州各不下五六十萬
然官中積之雖富民間往往闕食一金主簒位以來新
修燕京大内將復剏修京師大内其委任丞相張浩彈
壓官統軍圖們額哩頁其専一提㸃之官係内官梁大
使者其所用軍民夫工匠毎四月替近者不下千百里
逺者不下數千里近者北歸往北逺者得回動是踰年
到家不月餘又復起發其河北人夫死損大半其嶺北
西京路夫七八千人得歸者無千餘人可見人民寃苦
一往日本朝庄農經劉豫之後賦稅已重又近日修内
夫役頻併毎中人之家止敢置地六十畆已該作夫頭
一頃以上作隊有蒔地稍多則為人了事户科配誅求
為如修内顔色膠漆金翠珠玉布麻銅鐵鷂子鵪鶉之
類皆出民間其金人北軍一家蒔地不下數頃既無稅
賦春則借農以種夏則借人以耘秋則借人以收遇歲
小歉則輸納稅賦民且不能給何暇計糊口之有無遇
歲大熟北庫所收甚多盡行和糴其價必賤則莊農供
官科配愈難支持是歲之豐歉民皆被困衣食不給往
往顒望聖朝甚于時雨一金主不聽大臣諫官議論専
以威强自作聰明日欲遷都京師意欲窺伺兩淮主其
事者惟常安所由女妾妃及馬欽二人然其意未可測
度見萬侯及正軍皆為本朝與之結盟以來待之甚厚
予之甚優豈可貪而不知足言今之世界比之在他時
國裏已是十倍好過正軍動是四五個月不支錢糧雖
遇支給之時往往被本軍官吏瞞昧北軍亦自時出怨
言一曩者朝廷講和之後發遣赤心軍及歸朝官歸北
彼中金人相指謂其人本一奴婢或本一下軍今大者
建節小者授顯官各富有金帛其被發遣人亦相謂說
此中身請俸一身從軍兼領他職自是彼之軍心往往
懐私向慕一往日金人止以射獵打圍便為戰陣騎射
打毬閲習輕鋭自金主簒位之後往往猜忌軍人聚集
議論將打圍射獵打毬盡行禁斷且軍兵但令屯田亦
不敢習藝金人及故民百姓深畏慕劉兩府錡聲名關
西人亦畏李四廂名世輔(改名/顯忠)聞其風者莫不竦懼一
金人極邊往往無兵都在近裏州縣屯駐遇一州或有
急難鄰州雖有兵亦不輒便救援且如去年十二月間
壽州有賊壽州關報南京告急其南京千户侯月餘承
東京都統文字摘那二三百人方始起發一金主簒位
之初嘗對諸大臣言若趙宋如東昏時依舊通和結好
方一月餘劉麟作右丞上章乞簽鄉軍收江南金主出
劉麟作上京轉運一金人未修内已前米麥極賤米不
過二百一石小麥一百五十一石自修内連年水旱螟
蝗間作官中税賦之外以和糴為名强取民間者如帶
糴貼之類二年之間不下七分次民間有米盡數為之
括拘無即以户口大小擬定數目勒令中納以此官中
積蓄長多富庻民間由是乏食
八月一日辛丑朔忠義郎魏勝收復海州
四月甲辰王秬罷淮南轉運副使　宫觀臣僚上言謹
按淮南轉運副使王秬猥瑣庸材天資陰險夤縁世賞
超取美官日以職事獲覲天光陛下念其先世嘗捐軀
而徇國特賜章服以示激勸秬可謂至榮矣固宜安静
不撓務稱其職仰報國家乃反恃寵儇妄自恣惟喜生
事以覬功賞豈不上孤陛下奨遇之意乎自到官將淮
上民兵分隸諸將初非朝廷本意人情惶駭秬不自安
乃謄書獻劄文過飾非嫁怨帥守務快私忿夫當今多
事之際臣子宜協力一心同濟國事而秬反復如此其
恃寵而妄作一也秬今日申奏朝廷自言生長兵間諳
練戎事願得步騎五千求試方略夫人臣各有分職秬
為漕臣職専餉耳豈得輕肆狂率大言無當侵將帥之
事乎其恃寵而妄作二也秬在平時務交諸將每謹拜
禮或因同姓而叙兄弟之親或因半面而結婚姻之好
意欲憑附逞其奸謀而諸將鄙之多不聽從秬不知恥
猶自以為得計其恃寵而妄作三也秬之為人喜于妄
誕近者無故輙申朝廷欲求禀議以希奏對夫國家大
事自有廟謨秬一介小臣豈容與議今逺來入奏豈非
遂其妄誕之說以誇示于衆乎其恃寵而妄作四也臣
竊惟淮南今為邊境部刺史之任宜得静重有謀之吏
而秬小人恃寵妄作邀功生事若使之得志必致誤國
遂與宫觀罷之
八月戊申劉錡浙西江淮制置使　遺史曰軍事將興
朝廷無將得一時之譽者惟劉錡而已乃命為浙西江
淮制使凡百奏陳無不允從恩寵甚勝錡亦以天下之
重自任謂可辦者
十日庚戌徐嚞張掄囬闕
十一日辛亥王繼先依舊致仕令福建路居住子孫并
勒停殿中侍御史杜莘老上言曰臣聞自古方伎之臣
雖不可廢而小人罪惡之極則不可容今有微賤小人
粗明診視憑恩恃寵肆其姦惡在王法不可容恕臣焉
得不論乎論按昭慶軍承宣使致仕王繼先初係賤工
負擔喝藥因奴事秦檜入拜其妻叙為兄弟夤縁薦引
遂得以薄術供奉陛下及顯仁皇后間餌其藥特賜寵
遇而繼先特恩寵二十餘年恣為奸惡臣子上體聖意
未敢論列今者伏遇陛下威斷赫然埽除蠧弊在臣豈
容緘黙使之漏網請為陛下陳之繼先于都城廣造第
宅多侵官司地分如陶卷寨屋豐樂橋官地皆被强占
起盖房廊收領賃直又蒲橋之旁有古運河繼先因廣
宅基遂填塞其上其宅周迴侵占民居數百家及官街
二條見今屋宇臺榭皆髙廣宏麗都人謂之快樂仙宫
可謂僣侈矣又占臨安府從官宅二所一所與其弟繼
善一作解庫其罪不容誅也一有軍人李彦者最為桀
黠繼先用為提轄専探下户婦女有姿色者百端作計
必强取之以為侍妾雖有婚姻一切不顧及李彦犯罪
臨安府斷罪人吏魏某及董安仲劉永清等為幹辦强
買益多如宋念一之女榮孃萬八孃之女勝奴興奴之
類方其初買也不支與錢及其年滿也又不放出至如
鎮江府姓張姓李二家女童工于歌舞詐作御前索至
今尚若諸女之女母怨恨入骨無所告訴其罪不容誅
二也繼先又于宅旁創一别館専以收蓄俳人繼先則
蓄臨安府名妓劉榮奴其子恱道則蓄金盼盼父子聚
麀傷風敗教又令所買妓女時作歌樂及聞淵聖皇帝
升遐舉家仍復燕飲乃令妓女舞而不歌舉首頓足為
戲名為啞樂其罪不容誅三也繼先又于湖州地名舊
館創大第工畢之日自都下載見錢二十萬貫前往排
垜謂之鎮宅錢五月間金使之來繼先聞其狂言遂以
修墳為名往視舊館創造舟船又買舫子二十隻搬移
財物扇動居民又于太湖洞庭山創屋為避冦之地預
占山寺以盛頓御前藥材為名差人守把寺僧無以存
活其罪不容誅四也繼先居輦轂之下乃陰養無賴惡
少共五百人毎日支與錢糧又私置桃花甲苦竹槍牌
棒及刀劔等日久教練自聞邊報不常又置教頭兩名
毎日于後園閱習其子守道與孫鎔其親戚數輩日夕
亦擐甲射弓不知謀為何事其罪不容誅五也繼先因
其子恱道累為浙西運司主管遂籠公私之利凡客人
有重貨則强買之官物可以射利則中賣之稅物浩瀚
則令監官放免之收錢入已遂至官課虧損凡有兩浙
路户絶田産繼先則為詭名撲置又常勒臨安府樓店
務吏人令供城内户絶舍宅賤價買為房廊又因其子
安道及親戚郭恩仁張球等為兵官廣借廂禁軍凡數
百人在家役使又招置待闕孤寒小官等充其家防䕶
祗應不欲以私錢給之却結諸統總官于臨安府請供
給錢内夾帶王承宣一名每月冒請供給三百五十貫
臨安府畏其兇焰莫敢誰何其罪不容誅六也湖州有
(闕/)鼎者財雄東南以貲得官遷至正使繼先貪其遺賂
與之交結鼎當破萬餘緡造一海船船中百物皆備獻
于繼先託求閣職繼先受而許之果未幾除閣門宣賛
舍人以物議不容為後省繳駮又有珠子行人姓徐
者犯罪不輕繼先受其珍珠貨賂遂與其求囑大理寺
官因得釋放凡州縣治大奸興大獄有力之人厚將金
帛以賂繼先繼先受之關節所至隨即解免其罪不容
誅七也繼先于本府及他處寺院多令立生祠妄自尊
大又却保庇寺僧與囑託州縣蠲免科役凡天下名山
大刹莊田優厚去處繼先少受其賂則使之住持凡常
住所有大半入繼先之門近日擅毁南山賜法華院殿
基起盖亭臺又于北山招賢寺因山作園新舊墳塜盡
令發掘移于他處其罪不容誅八也珠子行人姓任者
往年不幸繼先遂使人收其珠舖珠子約共萬餘緡其
姊累次懇請繼先不還其姊詛之繼先忿怒後執捉其
家使僕吳一送官勘斷誣作與伊姊私通令其姊編管
處州繼先又拘收其田産略無顧惜其罪不容誅九也
繼先之術本自庸謬偶有天幸遂夤縁妄作常恐人之
軋已稍有抜出其上者類皆巧為沮抑使不得進間有
㣲見其所長即多方擠陷天下名醫皆畏避退縮不獲
自進故凡中禁外庭一時貴近或有疾病繼先用藥謬
誤以致危困亦無所指其非者其罪不容誅十也繼先
過惡臣舉其尤者餘雖握髪亦未可數今市井之人則
怨其强奪婦女啇販之民則怨其侵漁財利鄉村之民
則怨其吞併田産至于士大夫則怨其挾持權勢請託
無厭合是數者之怨皆恨不得食其肉而寢處其皮其
罪惡貫盈王法不容恕臣愚伏望陛下特賜斷將王繼
先編管嶺外將本身及其子孫冒受官爵盡行褫奪其
第宅財物田産皆民之脂膏及贜汚貨賂所積乞委臨
安府及諸州所屬盡行檢括籍沒入官以贍軍需其强
買奴婢盡放還被苦之家行下諸處寺院將所立生祠
亭臺即日毁拆以去國家之蠧以除斯民之害以快天
下之公議幸甚奉聖㫖王繼先可依舊致仕令福建路
居住子孫並勒停臨安府内外第宅房廊田園有司盡
行拘集强買奴婢日下放令逐便諸寺院所立生祠臺
亭一切拆毁　遺史曰繼先世為醫其祖以賣黒虎丹
得名號黒虎丹王家繼先為人奸黠喜謟佞善褻狎自
建炎以醫藥得幸嘗勸上服仙靈脾亦名淫羊藿雖强
陽然久服令人精清按方論精清者不成子繼先獨不
以為然繼先遭遇紹興中富與貴冠絶人臣諸路大帥
承順下風莫敢侔其權勢之盛與秦檜相埒張去為以
下尤不足道而通關節肆誅求强奪婦女侵漁財利則
檜所未嘗為也秦檜宗族與其妻黨皆貴盛者非檜薦
舉之力乃檜請陞遷繼先之宗族及其戚黨官職故繼
先及中宫亦請陞遷秦氏王氏之官職也繼先既富貴
之極未嘗見一正人端士時設飲饌招教坊樂人酒酣
視先為儕輩恣狎而繼先亦無忤大抵主上以國事委
之檜以家事委之去為以一身委之繼先所以繼先憑
恩恃寵靡所忌憚而中外之士莫敢議者三十年至是
金人有敗盟之報朝廷有用兵之意初劉錡都統鎮江
之軍屢請决戰用兵朝廷猶俟金人先有釁隙則以兵
應之故未許錡申請不已及除浙西江淮制置使亦申
請用兵一日汪應辰獻復和䇿堅執和議且言自國家
講和至今未嘗有違闕用兵之議恐誤大計醫師王繼
先因間見上言邊鄙本無師盖縁新進用主兵官好作
弗靖喜于用兵意欲邀功耳若斬一二人則和議可以
復固上不懌言是欲我斬劉錡乎是時盱眙奏到金人
遣韓汝嘉直入盱眙館口傳勅不許奉使徐嚞張掄渡
淮事未有以處之上在劉才人位進膳不舉筯才人怪
之遣中人物色聖情因何不懌乃得應上意大抵與繼
先之言相似上驚問曰汝安得此言才人不能隱遂具
說遣中人物色得繼先之言上大怒杜莘老探知上意
乃具白簡乗勢彈擊甚善之舉也惜乎莘老蜀人去國
稍逺不知繼先出處而言繼先負擔喝藥因奴事秦檜
夤縁薦引又顯仁皇后間餌其藥特賜寵者非也其所
言十事盖繼先之細過耳劉才人俄以他事賜第别居
十三日癸丑金主亮殺其母于京師金主亮在汴其母
病亮徃視之問母所苦母曰吾不病惟力勸不用兵而
已且曰吾所病者以皇帝用兵不止逺征江南是吾病
也亮大怒曰非朕母也乃梁宋國王之小妻耳遂賜白
練而死
　
　
　
　
　
　
　
　
　
　三朝北盟㑹編卷二百三十
欽定四庫全書
　三朝北盟㑹編卷二百三十一
　　　　　　　　　　　　宋　徐夢莘　撰
　炎興下帙
　　起紹興三十一年八月十四日甲寅盡九月二十
　　七日丙申
十四日甲寅李寳以舟船下海至東海縣偽知縣髙敞
及前知縣支邦榮降劉寳為鎮江駐劄都統制李寳
為遊奕軍統領官後辟為後軍統制楊存中知寳與劉
寳不相協時令離軍發赴行在授不釐務路分都監百
餘日除帶御器械又百餘日除知黄州未行邊報金人
舉兵乃授寳左武大夫宣州觀察使沿海提督甲寅下
海至東海偽知縣髙敞及前知縣支邦榮京東人也在
北界以進士及第或勸之使去敞曰我本大宋之民今
大宋軍馬已到將安歸遂以縣降寳載敞于海船同下
海令敞之子禹挈家住淮甸
十五日乙卯金國主亮殺諫議大夫韓汝嘉舉兵南下
金國主亮欲舉兵韓汝嘉自盱眙歸諫亮寢兵講和
亮不從曰爾與宋朝為游說耶賜汝嘉死遂起兵　劉
錡軍于揚州劉錡以浙西江淮制置使往揚州置司
遺史曰劉錡以制置徃揚州錡曰軍禮久不講人皆不
知軍禮乃建大將軍旗鼔而行軍容整肅旗幟鮮明自
靖康初李綱解圍太原出國門日常行此禮江浙所未見
也觀者悚然惴恐時錡方病不能乗馬遂用皮穿竹
為輿肩㳺手人肩之鎮江城中香烟如雲霧觀者擁隘
錡嘗謂諸將佐曰此舉皆令汝輩建節取重陽日到京
師犒設州官于江皋送之錡舉袖揖之曰不暇茶湯且
欲速行諸公有墳墓在西北者宜備行計具拜掃之禮
相繼而來小人傳其語為實然遂軍于揚州
十七日丁巳田師中令赴行在奏事
二十三日癸亥張燾落職致仕起知建康府金人敗盟上思
得重臣鎮守要路遂落張燾致仕起知建康府奉聖㫖
應出戌官兵係分劈請給在家訪聞軍將積欠回易官
私債負依舊尅除取索深慮贍養不給可令逐軍遵依
已降指揮日下盡行除放如依前債戾重寘典憲
二十八日戊辰魏勝特授武經郎兼閣門宣贊舍人知
海州　淮東運使楊抗申到探報先是金人兵馬首擾
川界而我中原忠義之士探報繼至九月上旬淮東運
使楊抗據進士李坤韓先貼子報云魯校尉太倉催御
米走馬人至言咸平府五月一日起東京初八日起廣
寧府十三日起義綿州十五日起共五箇萬户不滿三
萬人中間一箇萬户山後九州一萬一千人分作十五
個千人漢軍共五萬人元起定七月二十七日大河以
北請器甲今為北邊事務重未見所徃待北邊上走馬
人來方敢具報近北邊反了三千户是奚契丹又新僉
漢軍惟北京一處二萬户來到松亭關回燕子城了一
萬副甲知北邊或退方敢南行若北邊不退未敢南行
坤初十日起中秋行到南京凡我指揮一一分明示來
人向北非細走馬北向去人二百三十餘道未見端的
一疋馬回又韓先探報來云七月三日新差右丞為元
帥宣到諸路節度使并總管十五日御實十六日差除
下項司徒燕人遷右丞相左丞相張浩遷太傅尚書令(孫嶺北/東京人)
冀州節度使崇進某人遷御史大夫(是駙/馬)南京統軍金
紫某人充西蜀道行營都統軍(是駙/馬)平陽府總管金紫
張彦忠(排行第七關西人元是/本朝人後來發過去)充西蜀道行營副統軍
太原府總管銀青劉某充漢南道行營副統軍(女真/家)吏
部尚書榮禄白某遷副樞密院開封府同知奉國君某
遷兵部尚書嶺北東京留守同知奉國張某保州節度
使户部尚書通議大夫開封府同知先是六月二十九
日郎主駕(郎主謂/完顔亮)在汝州界叛了䕶衞契丹軍約三百
餘人徃西京永安軍山内住泊差河南府駐劄千户去
收又七月六日馬行街即指揮斬了南京兵馬副都某
人為漢良奴婢并棄職走往燕京又七月九日差走馬
四百餘疋跟刷諸路應私騾馬除左丞得留六疋及五
品以上許留一疋外餘大小職官并百姓不許收養如
隱漏馬該死騾馬要往滑州駝衣甲等用關西河東兩
處自來元簽軍今取六月十八日起發往滕陽軍兖州
就器甲限七月十五日要到後來知去向端的七月十
八日囬程離汴京至七月二十一日知得刼了徐州頭
首某人却徃梁山濼七月二十六日回程到虹縣見走
馬金牌到縣得郎主指揮將叛民壮了便行殺戮及撫
恤其後民户云耐辛苦一兩日搬運糧草南去　傳到
金人詔偽詔曰朕在位恢心坦然四鄰歸貢逾有年矣
皆出于祖宗洪厚徳澤也念境内羣冦越擾邊民叛逆
于南宋况兩朝之民舊屬宋處自來狼子野心始自來
我宋盗買戰馬後至彰露而止又以探報羣卒諸路變
形或作紅巾或作商旅或兩朝奸吏妄說悠辭撰造異
端而無厭怠貪婪榮身鬭作兩朝講好親睦之意朕
已詳之今朕親将五百萬兵速降夏國以九月下旬回
國遣使徃宋以决顛末君臣父子各宜堅心謹守諸路
故兹詔示　敗盟記曰金亮天性異常故往往不羞大
言當為王時作竹詩曰孤驛瀟瀟竹一叢不同凡卉媚
春風我心正與君相似只待雲梢拂碧空又記題曰蛟
龍潛溺隱滄波且與蝦蟆作渾和等待一朝頭角就尾
揺霹靂震山河又過汝州詩曰門掩黄昏染碧苔那回
蹤跡半塵埃空亭日暮鳥争噪幽徑草深人未來數
仭假山當户牖一池春水遶樓臺繁花不識興亡地猶
倚闌千次第開此詔與詩意豈相逺哉盖要為此詔誇
耀吾人聲言五百萬兵速降夏國九月下旬回國豈不
誕哉是詔乃詔七月間韓汝嘉到泗州以後作且如七
月初五九月終計足九十日矣中國至西夏并數百萬
衆豈九十程可回徃而畢耶然則五百萬兵非吸風茹
雨之士速降夏國非騰雲挿翅之人可見誇飾自速死
亡兆于是矣
九月八日庚辰吳拱為鄂州駐劄御軍都統制吳拱玠
之子也為鄂州都統制以代田師中己卯到鄂州庚辰
交都統制職事漸發諸軍徃襄陽癸未諸軍發絶是時
左軍統郝晸為京西安撫使亦起發拱承朝廷指揮襄
陽倘或有變吳拱不能自保則令退守荆渚拱具劄子
申朝廷言此甚失襄人之望且荆門為吳蜀之門襄陽
為荆州之藩籬屛翰上海號為重地若棄之不守是則
撤其藩籬襄陽依山阻江沃壤千里設若以為巢穴如
人扼其咽喉守其門户則荆州果得髙枕而卧乎朝廷
必欲襄陽為一道固圉之計非三萬軍馬不可保守若
欲保守荆州自合將襄陽為扞中之計當得軍馬一萬
使拱可得措置則修置小寨保䕶禦敵營闢屯田密行
間探　遺史曰吳拱言襄陽形勢則盡之矣不敢以其
人而廢其言若保守之方則甚為乖疎所謂修置小寨
者其意在于退守萬山而棄城不守也保䕶禦敵者其
意在于閉關自固不出兵以接戰也拱到襄陽首置萬
山寨山無水無薪若屯大軍不可以息師徒勞役衆口
籍籍道路駭聞　劉錡自揚州進軍劉錡在揚州病
上遣中使譚某宣押醫官孟某赴揚州醫治錡曰錡本
無事盖縁國家邊事如此至未决用兵俟敵人侵犯然
後使當之既失制敵之機何以善後後發受制于人錡
憂此不忘是以病也譚某具道已得上旨令制置謹察
動静不可落其奸便矍然而起具奏回報即建大將旗
鼓而進兵每日進發一軍時錡實病不能食唯以羅蔔
下白粥而已軍行整肅錡亦頗能得將帥之體有鄉兵
統領路次迎㕘錡皆不顧
十七日丙戌楊抗舉劉汜　遺史曰淮南路轉運副
使楊抗奏臣伏覩閣門宣贊舍人兩淮西路兵馬都監
鎮江府駐劄御前中軍統制淮南浙西浙東西路制置
使司提舉一行事務劉汜志節不茍忠義特篤好學輔
以儒雅臣嘗至其軍遇汜閲試戰士號令精明進退肅
然今保舉堪充將帥任使有㫖劉汜與轉武略郎依舊
兼閣門宣贊舍人令三省樞密院籍記汜錫之子錡之
姪也
十八日丁亥吳璘遣將官彭青刼鳯翔府鳯州渭河南
寳雞縣金人寨
二十四日癸巳夏俊克泗州夏俊在盱眙軍幹買北物
見元顔亮敗盟有侵犯之意遂謀欲占泗州有武功大
夫張政者自軍中揀下作揚州指使任滿居盱眙俊與
政議其事政聚衆得一百八十人知盱眙軍周宗退保
在天長至是俊等謀定夜備船渡五更渡淮先占西城
西城人覺知皆稱願歸順大宋人馬取泗州並不殺人
各安心轉至城東下觀汴河有空船俊政等遣西城百
姓有船得六十餘柂偽知泗州富察圗們率其下二三
十騎棄東城遁走俊等入東城撫定遣百姓渡淮遣人
報置制史劉錡到天長得報并有金人解赴軍前者錡
皆不問令俊權泗州有銀一千五百錠絹五百疋錡遣
其姪汜取銀絹餘不盡者俊與其衆分有之　盱眙軍
報九月二十三日夜二更樞密院使臣夏俊部領義兵
併力殺退北軍已復占泗州西城别有措置收復東城
至二十四日天曉西城老小盡皆渡過南岸續據使王
文報東城安撫富察圗們同知大周仁與夏俊在城答
語東城盡倒旗槍又據北稍工嚴國到軍稱東城百姓
官吏皆歸順本朝有富察圗們與大周仁逃竄出城不
知去向其本城老小見行載前來南岸已申中軍劉統
制措置人馬過淮彈壓　劉藴古特添差兩浙西路安
撫司准備差遣劉藴古在北界提籃販賣釵朶者往來
于壽春𣙜塲與南客語則曰願歸朝言南北利害若大
宋則恢復舊疆直不難耳南客漸能説姓名有好異者
接引使歸朝藴古自言二弟皆在北界及第已獲兩解
不得一第遂有歸正之意若取中原滅大金直易事耳
至行在初授藴古右迪功郎為浙西安撫司准備差遣
吳山有伍員祠在錢塘闤闠之中藴古先别置廟牌易
去舊牌牌上題刻具位姓名合市人皆驚曰舊牌工緻於
新牌逺甚不知何故易之有右武大夫魏仲昌者窺見
其意曰他人之歸正者僥倖官爵茍圖錢帛而已若劉
藴古者真奸細也或問其故仲昌曰牓其姓名于吳山
廟旁盖欲使踵來間探者知其已到耳　權知光化軍
張超與金人戰于光化軍城中金人退走張超鄂州駐
劄御前遊奕軍將官也都統吳拱令權知光化軍將帶
巡捕孔斌擺鋪周明將司曹通教頭楊輝旗頭李成引
戰劉進管隊商進直頭賀忠長行曽晟李全鄧髙青融
徳蘇進䓁凡二十四人以癸巳凌晨入城方坐于㕔事
交割郡事間忽報有金人鐵騎入門乃金人七百騎夜
宿于三十里地超忽閉譙門令隨行人擐甲持鎗突門
而出呼百姓以檯桌之屬堵巷路口超分其衆作數項
攔截鏖戰之于是百姓皆出門渡漢江而城中戰猶未
休金人自謂不能當乃聚衆數十人指一官軍攅箭射
之官身負戰皆如蝟重傷及死者數人金人之死者亦
數十人方稍退去光化之役荆襄第一戰也頗増戰士
之氣奏功于朝各人得轉二官資皆給公據而已付身
竟不下
二十五日甲午吳璘收復秦州吳璘遣劉海等領
兵掩殺敵衆退走入城尋分布官兵自九月二十五日
申時攻打至二更已打破秦州除撫存軍民外捉到金
兵活人金人蕭安撫髙同知千户明威將軍齊哩克將
官奉信校尉寳金人大郎君二郎防判官李旺信王主
簿趙通事李淮提劉天使及捉到金兵活人研到首級
奪到戰馬器甲莫知其數
二十六日乙未金人攻信陽軍成閔以中軍統制趙樽
分兵四千屯徳安甲申發鄂州庚寅至徳安居五日信
陽軍以金兵來告樽曰信陽雖小實為徳安表裏不
可失也乃留遊奕統制宋奕居徳安自將所部馳赴之
敵馳徑去侵光州　吳璘收復隴州方山源吳璘申金
都統喀齊喀貝勒張金紫追集陜西諸偽兵于隴州方
山源秦州鳯翔府等處屯駐意欲分兵前侵犯尋遣差
右軍等二正將彭清副將强英左軍第二副將張徳等
將帶軍馬去措置收復去後今據逐官申于九月二十
五日到方山源差人說諭招撫其本源敵兵堅守不從
于二十六日清擁官兵向前自卯攻打為中官兵分番
前來戰敵約十五陣清等告誡官兵一擁齊入至已時
攻破方山源其敵敗走捉獲活人當陣到首級奪到鞍
馬莫知其數
二十七日丙申吳璘收復洮州吳璘申遣差將官曹洑
等九月二十七日收復洮州及管下冷丁堡通民堡招
撫到洮州同知昭武大將軍鄂屯徹辰一行官兵老小
撫定軍兵依舊安業及據將軍張徳申九月三十日攻
打破隴州與金兵巷戰殺死敵兵未知其數捉到活人
奪下鞍馬有知州盧奉國同知劉昭武走上凉樓招撫不
下遂用火燒毁及將本州倉塲所装金人糧草百萬餘
盡行燒毀外有歸降兵說諭撫定了當的是獲㨗
　
　
　三朝北盟㑹編卷二百三十一
欽定四庫全書
　三朝北盟㑹編卷二百三十二
　　　　　　　　　　　　宋　徐夢莘　撰
　炎興下帙
　　起紹興三十一年九月二十九日戊戌盡十月五
　　日甲辰
二十九日戊戌招諭榜三省樞密院同奉聖㫖金人無
厭背盟失信軍馬已至川界今率精兵百萬躬行天討
有措置招諭事件如後一中原百姓見為簽軍想未忘
祖宗徳澤痛念二聖未還豈肯從敵反攻舊主榜到各
宜相率從便歸業内有願立功來歸人當議優加爵賞
一金國渤海奚契丹一應諸國人等暴露日久無不懷
歸見此文榜請各散回本國别事新君可圖子孫長久
之利一中原諸路州縣官吏軍民有能以一路歸者除
安撫使以一州歸者與知州一縣歸者與知縣餘見任
官更不改易一諸路忠義豪傑小寨首領能立功自
効者並依前項推賞一中原並諸國良民見為奴婢者
並放令逐便内有自擒獲本主歸順者即以本主官爵
田宅推賞一諸國官吏軍民不願歸本國者當盡還官
爵雖見用事之人一例推賞優䘏與中國人一般更不
分别因而能立功効者不次擢用一軍行秋毫無犯並
不殺人放火亦不擄掠財物及婦女人等事平後放免
稅租十年一應干金人殘虐科須等事如僉刷人夫水
手工匠差科軍器糧草舟船牛車騾馬掠人家室女繡
女一切非法騷擾並行除放一酷虐之刑如滅族剥皮
油煎鋸解脊之類深可痛心一切除去右件中原官吏
軍民及諸國人等各懷忠憤改慮易圖克建功名共享
安泰故兹榜示知悉　約束沿邊州縣官不得差出臣
僚上言臣竊謂沿邊諸郡正在守倅等官協心相與措
置共濟國事今來邊郡官員率懇監司别作名目差去
欲望聖慈特降睿㫖戒飭諸司　招諭指揮三省樞密
院同奉聖㫖朕念中原赤子及諸國人等久為金人暴
虐役使科歛或為奴婢已無生意又言指吾舊疆百姓
為宋國殘民蹂籍殺戮無顧惜朕聞之痛心疾首是用
分遣大軍諸道並進以救爾于塗炭想聞王師至必能
相率歸順朕不惜官爵金帛以為地土來歸或能攻取
城邑除爵賞外凡府庫所用盡以給賜朝廷所留惟器
甲文書糧草而已如金國渤海契丹漢兒應諸國人能
歸順本朝其官爵賞賜並與中國人一般更不分别内
燕北昨被發歸國者盖為權臣所誤追悔無及今雖用
事並許來歸當優加官爵勿復疑慮朕言不食有如繳
日　立賞格指揮三省樞密院勘㑹諸軍官兵遇敵能
戮力破敵立到功效從主師保明申奏朝廷厚加推恩
外有接納到歸附歸正人今立賞格項下一接納到五
百渤海漢兒萬户補武翼郎若接納到五百人即與接
納到千戸同賞若接納到五百人以上累賞百長補承
信郎若接納到二百人即與接納到百人長同賞若接
納到二百人以上累賞一餘軍接納到一百人以上補
承信郎五十人補進武校尉三十人以上補進義副尉
五人以上補守關進義副尉五人以下補進勇副尉一
接納到僉發南軍萬户補保義郎若接納到萬户同賞
若接納到一千人以上累上千户補承信郎若接納到
五百人即與接納到千户同賞若接納到五百人以上
累賞三百户補進武校尉若接納到二百人即與接納
到百人長同賞若接納到二百人以上累賞百人長補
進義尉若接納到二百人即與接納到百人長同賞若
接納到百人以上累賞餘軍接納到一百人以上補下
班祗應五十人以上補進義副尉三十人以上補守關
進義副尉一女真契丹渤海漢兒并簽發南軍等如自
能前來歸附並優與補官爵内已有官人于原官上優
加陞轉仍與不次擢用一歸附正人並不得輒有傷害
及掠奪財物如違將犯人依軍法施行　賜統兵大帥
詔朕列此禁旅控扼邊陲雖分道置使總領其事至于
緩急之際犄角相為要如手足之捍頭目不待索而自
至者勢當然也卿等受制閫之寄臨破敵之機營壁相
望若一身倉猝有警赴援立至共成恢復之功以底中
興之業犒勞行賞咸不汝遺將來成功當一例推恩故
兹詔示想宜知悉　吳璘克蘭州吳璘申朝廷云西和
州􁌿川知寨張彦忠等申招收到北界熈河蘭州千户
王洪同招撫部押軍馬魯孝忠等率蘭漢軍民投拜
其偽官尚恃不肯投拜宏等領官兵鬭敵于九月二十
九日將本州偽守女真安逺大將軍蘭州刺史温都烏
頁等首領殺戮收復蘭州了當并存恤一行軍民訖
三十日己亥吳璘克隴州吳璘遣彭清張徳攻打隴州
己亥入之與金人巷戰知州盧奉國同知劉昭武走上
涼樓招撫不下用火燒毁及燒州倉草塲糧草盡被燒
毁有歸降者撫定　勅賜吳璘朕惟神州赤縣皆祖宗
故地以陷异域踰三十年而金人無厭覆出為惡兹用
命虎臣數道並進憤焉有所出久矣功名之志深所未
忘已除卿陜西河東招討使制書到日卿可量已之勢
審動静之宜即提銳兵直出漢中弔秦晉之遺民撫唐
漢之都㑹所過城邑拊摩勞來誡爾軍士毋殺人毋
踐稼毋掠婦女毋焚室廬使之簞食壺漿以迎王師副
弔民伐罪之㫖昔漢光武遣馮異征關中云今之征伐
非不略地屠城要在平定安集之耳朕于光武逺有慚
徳而卿之才烈豈直可比馮翼而已哉勉行此言副我
諄囑至于臨敵重慎見可而進信賞必罰恩結士伍是
皆所期卿者也舍爵策勲朕無所吝乃眷西顧實勤我
心
十月庚子朔劉錡諸軍㑹于盱眙軍劉錡㑹諸軍以十
月旦皆到盱眙淮南轉運楊杭為隨軍轉運亦在軍中
四月癸卯陜西河東各路招討使劉錡京畿淮北京東
路河北東路招討使成閔除京西路河北西路招討使
　吳璘除東路招討使　魏勝知海州　夏俊知泗州
湖北京西宣諭使汪澈論軍馬經過批支錢糧不便擾
民汪澈為湖北京西宣諭使奏劄子曰臣伏見成閔一
軍人馬昨自行在起發前來湖北原降指揮所至州縣
批支錢糧其錢于經總制錢内支其米于常平義倉内
支仰見陛下聖慈惟恐擾科于民臣繼被㫖以使亊陛
下聖駕經由成閔所行之路因訪聞所支錢糧州亊有
無欺弊乃聞縣下經總制錢並係毎月解發赴本州主
管官通判㕔交納今來人馬經過所支錢糧多是逐急
催促人户今年折帛錢借兊支遣或于人户以等髙下
敷借應副臣嘗契勘經總制錢縣道大小不同終歲所
入自有定數而軍馬批支豈容得滯若不從權以致敗
闕但折帛錢已係科撥下諸處總領司今來總領所必
不肯認其數督迫不已又誅求于民所敷借人户錢既
不以經制錢支還則是横歛今欲乞令逐州主管經總
制官司將今一州統收之數撥下大軍經由縣分通融
支遣所有過借人户錢乞從縣道將折納今年以後本
名諸色官物却依舊于經總制錢豁破如此則元降指
揮不為虛文而官吏少安民不重困如得允當乞賜睿
㫖付有司施行從之　李顯忠及金人相遇于正陽西
金人退去池州駐劄諸軍都統制李顯忠提兵在淮西
壽春安豐之間欲回軍廬州徐觀其變到謝步㑹探者
報曰金人自正陽渡淮矣顯忠曰到廬州歇泊定若金
人入境當收拾些首級而回甚善參議官劉光輔曰不
然若欲尋戰功而歸豈可倒却宜占形勢之地劄寨角
以待之見利則進䇿之上也顯忠從之得此山林深可
以設伏兵于林中俄報金人已渡正陽者顯忠率諸統
制諸統制各帶精銳心腹數十人共百餘騎前往巡綽
果遇金人三百餘騎各張陣勢相望良久金人有百餘
騎轉山取路直掩顯忠之背顯忠覺之率諸統制邀截獲數
人而還顯忠亦失黄小官人等二三人金人遂退去合大軍
矣顯忠問所獲金人主將為誰為郭副留韓將軍也郭
副留者藥師之子韓將軍者常之子也皆為萬户顯忠
軍中有中侍大夫至小使臣空名官誥付身僅二千道
是役也書填悉盡中侍大夫告有三光輔及統制受之
詔親征詔曰朕履運中㣲遭家多難入陵廢祀可勝懷
土之悲二帝䝉塵莫贖終天之痛皇族尚淪于沙漠神
京猶陷于殊方銜恨何窮待時而動未免屈身而事小
庻期通好以弭兵屬强隣之無厭曽信盟之弗顧怙其
富强之力濟以貪殘之兇流毒徧于中土視民幾如草
芥赤地千里謂殘暴而無傷蒼天九重以髙明為可侮
頃因賀使公肆嫚言指求將相之臣坐索淮漢之壤視
眈如虎謂我無人朕姑務于含容彼尚飾其奸詐嘯厥
黨類驅吾善良兵氛侵及于中原烽火遂交于近甸皆
朕威不足以震叠徳不足以綏懷負爾萬邦于今三紀
撫心自悼流涕無從方將躬縞素以啟行率貔貅而薄
伐取細柳勞軍之制考澶淵却敵之規詔㫖未頒歡聲
四起歲星臨于吳分冀成淝水之勲鬭士倍于晉師當
决韓原之勝尚賴股肱牙爪之士文武大小之臣戮力
一心捐軀報國共雪侵凌之恥各肩恢復之圖播吿邇
遐明知朕意　遺史曰詔未降一月之前市人皆能言
其詔文既降已知久矣製成但未降間不當漏于外耳
又先期降付吳璘軍中有㫖未得頒行璘具奏乞頒行
俄已降出頒行矣　吳璘李顯忠奬諭詔勅吳璘等所
奏首先破敵大獲勝㨗事具悉朕屈已講和以安黎元
敵人貪惏無所底止肆其驍勇薄我邊陲卿忠義奮揚
肅征天討剪厥黨羽摧其奸鋒㨗書報聞良深嘉尚想
師行於枕上而敵在於目中勉爾功名副朕所傒故兹奬
諭想宜知悉冬寒卿比平安否遣書指不多及　劉錡
等檄契丹西夏髙麗渤海韃靼諸國及河北河東等諸
路書太尉威武軍節度使淮南浙西江東西制置使劉
錡慶逺軍節度使神龍四廂指揮使京湖制置使成閔
少保奉國軍節度使四川宣撫使吳璘檄吿契丹西夏
髙麗渤海韃靼諸國及我河北河東陜西京東河朔等
道官吏軍兵等盖聞惟天無親作不善者神弗赦得道
多助仗大義者衆必歸敢攄一切之誠用諗萬方之聽
我國家功髙上古澤潤中區列聖重光方啟升平之運
斯民不幸適丁板蕩之灾蠢兹金國之微首覆契丹之
祀怙其新造間我不虞强威既陷于神都虐焰殆彌于
宇縣兩宫北狩訖罹北地之烟塵大駕南巡未正東京
之日月凡居率土誼不戴天主上紹開中興宏濟大業
望山河而隕涕瞻陵廟以傷心盖卧薪嘗膽之是圖寧
拯溺救焚之敢緩然以人命至重嘉兵不祥靡惜屈已
以事讐姑欲安民而和衆豈謂恃强之衆紐于好武之
資以至不仁為大不道驅我中原之老稚剪為異地之
囚俘乃輕棄于殊方輒坐張于畿甸自謂富强之莫敵
公然反覆以見欺指揮而取將相之臣談笑以求淮漢
之地九州四海聞之怒髪以衝冠百將三軍誰不搴旗
而抵掌幕府濫應齎鉞盡䕶戎旃冀憑宗社之威靈一
洗朝廷之積恥待時而動厯歲于兹天速其亡使委身
而送死人自為戰誓不共與俱生帝尊一臨士氣百倍
劉制置悉南徐之甲成馬軍興侍衞之師李四廂虎視
于青徐王太尉鷹揚于穎壽鄂師擣崤函之險步軍衝
伊洛之郊兵多堅鋒勇有餘憤以此制敵何敵不摧以
此攻城何城不克惟彼諸邦之小國久為鉅宋之歡鄰
玉帛交馳尚意百年之信誓封疆逈隔頓違兩地之好
音願修繼好之規共作侮亡之舉至于秦晉竒士齊趙
雋才抱節義之良謨志功名之嘉㑹為劉氏左袒飽聞
思漢之忠傒湯后東征必慰戴商之望抗旌雲合投袂
風從或據郡以迎鋒或聚徒而特起乗兹破竹之勢立
爾剪茅之勲侯王寜有種乎人皆可致富貴是所欲也
時不再來更期父老之誨言深念祖宗之徳化勿忘舊
主重建丕基檄到如前書不盡意　收復陷沒州縣指
揮三省樞密院同奉聖㫖國家以金人不道棄信渝盟
遂至興師本非得已爾指揮諸将所至先問百姓疾苦除
以官庫給散將士外不得燒毁屋舍殺戮平民刼奪資
財擄掠婦女其應干非法科歛役使殘酷不便事件害
及吾民者日下除去見作奴婢之人並與釋放如豪傑
忠義之士能據一縣迎降者即與知縣以州迎降者與
知州以一路迎降者除安撫使其集合義兵自效者並優
補官爵别加任使為金人奴婢能擒殺其本主者便與
本主在身官職仍以本户田宅錢物盡行給賜
五月甲辰陳桷差兼京畿淮北京東路河北東路招討
使司隨軍轉運使李植差兼京西河北西路招討使可
隨軍轉運副使
　
　
　
　
　
　
　
　
　
　三朝北盟㑹編卷二百三十二
欽定四庫全書
　三朝北盟㑹編卷二百三十三
　　　　　　　　　　　宋　徐夢莘　撰
　炎興下帙
　　起紹興三十一年十月六日乙巳盡八日丁未
六日乙巳四川安撫使吳璘散關㨗報至吳璘㨗報九
月五日金人自鳯翔大散關入本界三十里逼黄牛堡
旬餘不退十八日遣將官彭清直至寳溪渭河夜刼橋
頭大寨獲㨗上曰朕與金國講好二十年未嘗有纎毫
之隙不意今賀天中節使人王金上殿口陳金主之語
邀我將相大臣又欲得漢以東淮以南土地一時臣僚
雖不勸朕用兵朕謂和好既未解則兵釁不可開姑發
信使以審其事至淮既不納既歸又求反復詭詐而為
釁端意在敗盟重兵壓境託為打圍謀為深入朕不免
嚴兵備且戒飭諸將務為持重以觀其變而師屬無名
之舉果為敵首事之曲直寧不判然散關小㨗豈非信
順之助而况弑殺君親誅戮殘忍天地所不盖載異域
所不肯為神怒人怨滅亡無日令三道出師招討審彼
己量虛實撫定我城邑招集我人民收復我寢廟毋焚
燒毋虜掠毋殺傷以圖萬全之舉髙爵醲賞朕所不吝
卿等贊朕成算協以衆謀庻幾恢復神州以雪兩朝之
恥宰臣陳伯康等奏曰臣雖不習武敢不奉以周旋
八月丁未金人立葛王裒于遼陽府　神麓記曰亮初
刷國中女真五國烏舍鐵驪渤海契丹漢兒軍自備衣
甲鞍馬弓箭刀鎗軍須餱糧車牛奴婢自遥逺來沿邊
道塗艱辛不肯前行皆共謀曰皇帝無道逺伐南朝未
知勝負難以歸國我等豈能就作失家之鬼乎不若從
此就近徑往遼陽東路東京與渤海諸豪册立留守葛
王為主何如衆曰亦是太祖武元之孫有何不可于是
歲十月間入東京留守衞求見謂王才徳足任萬機册
即帝位詔曰熈宗乃太祖之孫受文烈遺命嗣膺神器十
有五年内撫外寧近安逺至雖晚年刑戮過甚而罪不
及民前歧國王亮位叨宰相不思盡忠節輒敢行簒弑
自僣竊以來昏虐滋甚是用列其無道昭示多方一前
來皇叔元帥曹國王自先朝以親賢當任止因簒位之
初自懷恐懼無故殺害一前來太宗受太祖遺命不忘
至公傳位前君諸子並當職任止因簒位初懷疑懼將
太宗親子太保國王改魯中京留守和勒博阿里留守
判宗朝呼嚕加宰相和碩霍王罕都鄆王實徒美蔡王
烏頁八人子嗣等七十餘口並以無罪盡行殺戮一開
國功臣晉國王孫領行省楚國王愛紳止因簒位之初
自懐疑懼將愛紳并兄子嗣三十餘口及駙馬丞相翁
鄂囉並宗室海州刺史等五十餘口以無罪盡行殺戮
一左副元帥國王薩哈累建功勲止因簒位之初自懷
疑懼計構雅穆以白礬書假言宫外拾得令其誣吿并
其子御史大夫薩勒扎子孫三十餘口及太祖親弟遼
越國王男平章博濟弟兄子一百餘口兵部尚書瑪勒
弟兄子嗣二十餘口太皇太妃并子任王威赫並以無
罪盡行殺戮一前來太祖長女公主烏嚕格係曹國王
親姨因簒位之初無故殺害一故西京留守富勒堅為
是親親自懷疑懼無故殺害一開國功臣皇叔太師長
子韓王臨民親正忌其聲譽令其家人誣吿勘問不成
故意殺害一應係開國功臣太祖太宗時已經封贈王
爵無故行追奪一㑹寧府係太祖興王之所建宫殿無
故拆毁一中都大内營造累年殫竭民財力不可勝計
民力未足仍拆毁南京大内再行修盖並皆窮奢極侈
土木之功前所未有一因伊小兒病死却將乳母並二
醫人等盡行誅戮一宋國講和之後臣禮不闕頓違信
誓欲行吞併動衆興兵逺近嗟怨醫人祚翰副陳諫不
可更不循情便行誅戮并舊有軍器盡行燒毁却令改
造遂致公私困竭生靈飛走無不凋弊一昨來皇叔曹
國王被殺之後嬸母國妃納在宫中及親族姨妹姑姪
并應命婦有容色者恣行蒸淫一亡邊豫王子嗣三十
餘口天水郡王嗣一百餘口並以無罪横遭殺戮一嫡
母太后曽言不可南征之事手自戕殺其大逆無道古
今未聞一徳宗嫡孫節使母妻子弟并太師王兒孫婦
曹國王次夫人并子及韓國夫人并兒婦孫婦等並以
無罪盡行誅戮一樞密使北京西京留守因此征回並
加誅族宰執亦被鞭撻其餘前故過惡不可備舉前録
數條稔于聞見遂致天怒人憤衆叛親離朕方留守東
京遵養時晦四方豪傑將士吏民咸懷怨苦無所控吿
自逺而至者數十萬衆日來赴愬再三勸進不謀同辭
咸以太祖皇帝聰明神聖應期撫運皇孫繼嗣止予一
人厯數有歸不期而㑹朕推誠固讓至于再三請者益
堅辭不獲已恭念太祖創業之艱難祖宗社稷之深懼
特俯徇羣情勉登大寳臨御之始如履春氷宜推肆眚
之恩以布維新之令大赦天下改正隆六年為大定元
年十月八日昧爽以前除殺祖父母不赦外罪無論已
結正未結正已發覺未發覺咸赦除之内外大小職官
並與覃恩仍委尚書省條奏施行一時來簽軍著軍名
其間多有貧難之人欠少官錢私債及典僱兄弟子孫
妻女姊妹或父母自行典僱深可憐憫赦書到日不問
新舊盡行放免一據南京等處修盖匠夫盡行放免一
據契丹老和尚等昨因簽差南征遂叛反赦書到日并
許附近官司投首並許原免依舊復業一據昨因契丹
人等作過其間被軍人等將不在作過數内外官員百
姓及著軍人等命婦妻子孫驅奴并左右鄰人一例驅
奴役令來自可憐恤赦書到日仰隨處官司一一刷㑹
勘驗端的發遣本處依舊團聚住坐所有正係作過人
等若從與軍人鬭陣亡擄了家眷驅奴不在與放免如
前來敗失在迯即自新來投首除親屬外付本國人團
聚到驅奴准已收擄為定一據迯軍離背軍帥主并避
役夫匠或犯罪在逃良賤人等赦書到處並限一百日
内許令陳首與免本罪安坐更不懲斷内軍人分付本
軍收管如限滿不首復罪如初一據亡命山澤聚為盗
冦赦書到處並限一百日經所在官司陳首與免本罪
分付原收管係内據頭令如能勸率徒衆出首委所在
官司具姓名申覆尚書省奏聞當議别加旌賞一據自
撫定以來不選如何斷訖流移在他所人等並放還鄉
一據自來除名開落官吏如不犯正枉法賍并真盗並
與改正量才收用一據自逃死户絶名下所著大小差
發并租税限赦書到並行除放一據五岳四瀆名山大
川聖帝明王忠臣烈士載在祀典者所在官司歲時致
祭一據諸處暴露骨骸無收塟者並委所在官司如
法埋瘞一應改正徵收追究事件並准制條施行於戲
以寛而衆可御敢希堯舜之仁代虐而民允懷庻及湯
王之徳尚賴文武勵翼忠良咸吿嘉猷永臻至治咨爾
兆庻體予至懷赦書日行五百里敢以赦前事相吿言
者以其罪罪之到日主者施行　張棣正隆亊蹟曰襄
乃太祖第三子潞王宗輔之子也亮之從弟襄字彦舉
乙巳三月一日寅時生小字呼喇穆爾即位後改名雍
又曰十月完顔裒立于東京遼陽府遣譯通事蕭察
喇帶牌特赦撫定州縣燕地郡邑指揮而下及燕山權
留守拒而不從來使立誅之副留守李天吿懼而拜命
立遣子器之奉表稱賀中都既定山東河北河東關西
傳檄而下至十一月亮死方遣人南下乃殺亮子光瑛
于汴京廢亮后壬午春正月裒知天下之歸已與子允
升允迪率甲騎萬人遷燕山守臣完顔宗憲率在都文
武百官具天子儀迎裒于小東門裒服便衣而入焉越
數日下詔以吿天下内外文武百官各推恩初参知政
事嗣暉知亮死欲立亮子光瑛于汴左相張浩輩不從乃
止裒遷燕山貶嗣暉為庻人遣諡亶為閔宗臣下僉曰
刑餘人不可遷廟改諡武宗皇帝父宗輔為懿宗裒以
父名輔非帝王稱改名曰宗堯母壽昌為欽慈皇太后
封亮為海陵郡王諡曰煬改塟東昏詔朕惟燕宗孝成
皇帝以武元嫡孫受文烈顧命即位十有五年偃兵息
民中外乂安惟海陵郡庻人亮包藏禍心覬覦神器除
煽奸黨遂成簒逆而又厚誣成帝降從王封亮既得志
肆其兇殘不道之極至于殺母人怨神怒自底誅滅惟
皇眷佑于我家肆予一人纘承先緒暴其悖惡貶為庻
人仍出其殯于兆域之外仰惟熙宗位號宜正是以間
者稽之禮文升附大寳復加美諡尊而宗之惟是塟非
其所盖常慊然爰命有司卜地涓日奉還梓宫已于十
月初八日備禮改塟于思陵庻幾有以安慰在天之靈
播吿中外咸使聞知故兹詔示想宜知悉　増將士賞
典詔勅朕仰惟太祖皇帝肇造區夏萬國咸服迨歲
十載而正隆失道不務持守害虐黎庻無名弄兵致
爾將士軍卒遂動征從暴露風霜失仰事俯育之樂
朕甚憫之自膺推戴以來再欲班師然邊釁既成未底
寧息濯征之謀固非得已重念賞典不明酬庸未允而
又或失于稽緩令勅有司増多舊格比之國朝累行賞
典特加優異頒降空名恩命仍出内帑金幣以助錫與
一並付元帥仰于軍前視功輕重書填支賜於戲報國
之心人所共有爾其奮勵忠節却敵禦侮以息民永
底太平豈特予一人之慶亦使爾士卒安業富貴澤及
子孫豈不韙與其新定隨等軍功官賞已令尚書省頒
降施行故茲詔示想宜知悉　裒四子曰允恭允升允
迪允修允恭為皇太子允恭死立允恭之子璟為太孫
璟嘗奏表于裒曰臣聞南宋久深敵怨嘗懷覬覦南京
宋之故都應有形迹惟宜燔毁如洛陽宋之丘陵何必
常遣衞䕶二處廢則杜絶殘宋之望又如毎遣奉使入
宋國朝校射往往不勝有損國威今後使人射不勝乞加
罪决取㫖是時葛王宣示宗室大臣及百官鎮國上將軍
左司郎中鈕祜禄穆雅言臣聞治國之道莫如内安百姓
外和鄰敵内外既安何憂于治伏自陛下龍飛以來國
富民安四方之綏静雖禹之徳無踰焉臣愚不知忌諱
冒死謹言太皇太孫春秋方壯識量宏逺神機英武非
臣下所能發揚潜徳正宜謹擇儒學謹厚之士副佐聰
明如近來奏南宋流播江外六十餘年宵旰嘗膽伺我
之隙如南京開封府殘宋故都洛陽宋之丘陵二者乃
宋人寢興望想之所宜加修繕當塞宋人之望况自撫
定以來彼邦遵服貢賦以時不惟財匱國貧盖亦念故
巢而恐廢丘陵爾若一旦恃富强遽失宋人過望之意
使其憤辭激衆歲貢失時以勞聖意慮加兵必矣費用
國資軍民勞苦天下震驚國内生靈墮于塗炭豈可忽
諸陛下聖功神武日月之明爰念無名之師不宜復蹈
前轍安危之保未可知于今日之計莫若内安民外和
好陰為坐困東南之䇿因其飢饉乗其盗賊謹修邊備
養成伺釁以謀混一今後所差奉使乞降指揮選于南
京考射閲習然校射片時勝負臣下希賞烏足以係國
家榮辱皇太孫建功之初宜修文徳仰佐以福天下如
其所請神明之志甚銳實非宗廟萬世之利奉上畔指
揮所奏至忠並依所言鈕祜禄穆雅特轉一重(一重乃是/一官也)
　西夏回劉錡等檄書西夏國吿檄大宋元帥劉侯侍
衞招討成侯招討吳侯十二月二日承將命傳檄書一
道竊以恩宣大國濫及小邦逺邇交歡中外咸慶孤聞
金敵無厭敢背盟而失信强隣不道妄稱好以和親始
尚懐柔漸興殘殺托禹迹山川之廣覆堯天日月之光
將士銜寃神人共憤妄自尊大者三十餘載怙其勢力
者七八其人皆天理之所不容亦春秋之所共貶盖枕
戈袵革之衆無閲書隆禮之風惟務貪殘恣行暴虐吞
侵諸國建號大金屈陵壤以稱藩率兆民而貢賦驅役
生靈而恬不知恤殺伐臣庻而自謂無傷雖君子之則
否未嘗怨也待文王而興作盍歸乎來當中興恢復之秋
乃上帝悔禍之日九重巡幸昔聞太王之居邠大駕親
征今見漢文之却敵詔頒天下撫慰民心庶幾彼弱而
我强第見興王而黜霸其敢與敵而助虐將為不戰而
屈人莫我敢當可謂因時而後動其或恣睢不靖抗衡
王師願洗滌于兵氛庻蕩除于邊境勿令不逞重更藩
滋雖貔虎之難摧亦冦讎之可伐廟堂禦侮有决勝之
深謀帷幄談兵復興師而薄伐如孤者雖處要荒久䝉
徳澤在李唐則曽賜姓至我宋乃又稱臣頃因强敵之
憑陵遂阻輸將而納欵玉關路隔久無撫慰之來葱領
山長不得貢琛而去懷歸彌篤積有歲年幸逢撥亂反
正之秋乃是斬將搴旗之際顧惟雄衆來逼吾疆如長
驅急騎以争先終救死扶傷而不暇使彼望風而遁敗
衂而歸豈知敢犯于皇威遽辱率兵而大舉期君如管
仲則國人無陷溺之憂待予若衞公使邊境有長城之
倚神明賛助草木知名功勲不減于太公威望可同于
尚父力同剪滅無與稱將觀彼風聲鶴唳之音當見棄
甲曳兵而走孤敢不榮觀天討練習武兵瞻中原皇帝
之尊望東南天子之氣八荒朝貢願同周八百國之侯
王四海肅清再建漢四百年之社稷佇聞戡定當貢表
箋檄至如前言不盡意
　
　
　
　三朝北盟㑹編卷二百三十三
欽定四庫全書
　三朝北盟㑹編卷二百三十四
　　　　　　　　　　　　宋　徐夢莘　撰
　炎興下帙
　　起紹興三十一年十月八日丁未盡十六日乙卯
劉錡與金人相持于淮陰劉錡自旴𣅿軍進兵留㳺奕
軍統領員錡中軍統制劉汜于旴𣅿錡以乙巳到淮陰
聞金人將自清河口放船入淮錡列諸軍于運河岸數
十里不斷望之如錦繡丙午命淮陰鄉導夏彬以輕舟
載二百人自淮河由小河口至大清河口逺探動息而
願去者四百餘人錡止以二百人行回報自小清河口
聞有人聲喧騰幾三十里又大清河口内亦有船上人
聲不下數百隻錡厲聲叱之曰吾所聞不如此若不實
盡該斬其衆有縮頭稍稍退去者彬獨進曰逺不過一
晝夜如金人無動静願甘軍法如果然乞請犒賞錡然
之丁未金人以鐵騎列于淮之北望之如銀錡方信彬
所探為實一行人各轉兩資
九日戊申樞密院契丹通好榜大宋三省樞密院紹興
三十一年九月九日三省樞密院同奉聖㫖契丹與我
為二百年兄弟之國頃縁奸臣誤國招致金人彼此皆
被其毒朕既移蹕江南而遼亦逺居漠北相去萬里音
信不通今天亡此衆使自送死朕提兵百萬收復中原
惟爾大遼豪傑忠義之士亦協力乗勢宜殱厥渠魁報
耶律之深讎將來事定通好如初各宜知悉　又榜續
措置招諭事件大宋三省樞密院紹興三十一年十月
九日三省樞密院同奉聖㫖今續措置招諭事件如後
渤海奚契丹諸國與我本朝初無讎隙止縁金人不道
刼以兵威簽率從軍不能自脫今朕親行討伐為完顔
亮一族倉卒之間恐難分彼此本榜到日如能束身來
歸或擒殺帥首自効者除依格給賞外雖管軍節鉞朕
亦不惜一金人與我中國雖為不共戴天之讎然念國
人刼于兵威各為其主今完顔亮殺君殺母屠兄戮弟
暴興工役殘虐生民自古及今無此凶逆爾等各有知
識如見此榜文能翻然改悔束身來降者從前過愆一
切不問仍優加爵賞右出榜曉諭各宜知悉　金人攻
廬州建康都統王權領軍遁走金人攻廬州在城官吏
望風争遁時建康都統王權屯廬州當夜二更領本軍
人馬出城
十日己酉池州駐劄李顯忠奏正陽㨗報　池州駐劄御
前諸軍都統制李顯忠奏于十月初三日探事敵騎于
安豐軍正陽對岸過淮與信軍巡綽探事將官曹髙陵
等用箭相射至晚復過河去臣尋時分遣統制孔福常
永壽劉彪等部押軍馬前去沿江東措置迎敵臣繼率
軍馬䇿應據孔福申于十月初四日辰時以來將帶軍
馬到安豐軍正陽西地名大人洲淮河岸上逢見敵騎
萬户郭留韓將軍統押五千餘衆福等督率軍馬與賊
血戰掩擊敵衆敗去其帥再遣生兵萬餘布列陣勢前
來迎敵福等再鼔勇將士與敵鏖戰移時連併三陣其
軍大敗當陣殺死及追趕掩入淮河不計數目出榜曉
諭　和均州武鉅奏招降到忠義人　和均州武翼郎武
鉅報㨗稱本州遣人招納到北界忠義歸朝人巡檢昝
朝杜海等二萬餘人老小數萬殺到金人首級并捉到
活人二百餘人　汪澈奏舉知荆門軍姚岳轉官再任
　遺史曰姚岳字崧卿京兆人陜西陷沒岳避地入蜀
途中得進士舉業時文一册讀之曰我平日習舉業實
不及此遂珍藏之張俊失陜右欲收係陜右士大夫心
紹興初解試令陜右流寓進士盡作合格及類省亦如
此唯雜犯黜落一二人而已岳為榜首由是陜右流寓
進士二十餘人皆過省岳飛為湖北京西宣撫使以身
姓岳母姓姚一見姚岳大喜遂辟為屬官及飛被罪自
謂非飛之客且乞改岳州州名士論鄙之累官知荆門
州軍籍民兵置一色衣衫一等槍仗新鮮旗幟聚民兵
在教塲習喏聲令齊一御史中丞汪澈宣諭荆襄到荆
門軍岳令民兵迎接擺列于原野中澈見衣衫槍旗如
法已喜俄聲喏齊一而不譁澈大喜乃具奏曰近自襄
陽還諸道荆門軍自入境見田野漸闢上下安居百姓
累累遮道不絶皆言知軍姚岳為政不擾並無追呼治
道有術外户不閉他處人民襁褓而來願為編户荆門
正控扼之境内以姚知軍為命或一日别有差除則來
居之民必散强壯子弟必弛臣密加採聽誠如其言郡
守中亦不易得有㫖姚岳特轉一官侯任滿令再任
十一月庚戌淮東西軍馬文字不通劉錡在淮東王權
在淮西流星遞文字日往來不斷庚戌淮西文字不通
金人深入淮西也錡在淮陰就遣旴𣅿屯駐兵官員錡
劉汜徃招信以體探至招信縣界聞金人扼路不可行
而回遂徃淮陰合劉錡軍　廬州安撫龔壽棄城走委
修武郎添差本州駐泊兵馬都監楊春權州事　金人
攻廬州當夜四更安撫龔壽請都監楊春權州棄城遁
走　新淮南運判莫濛降一官放罷　遺史曰莫濛字
子䝉湖州人也試中刑法而實不知法意陽為長厚陰
刻有五子父子更相稱譽人皆笑之嘗為全部郎中措
置沙里蘆場於民不便降監當至是用為淮南運判避
事逗留不赴省部勘㑹淮南判莫濛已降指揮令速起
發之任専一隨王權軍應辦錢糧經今兩月未見申發
到任月日顯是遷延有誤軍期有㫖特降一官放罷就
除向汮淮南轉運判官填見闕仍轉示王權應辦錢糧
十二日辛亥中使至劉錡軍中傳撫諭　中使至劉錡軍
中傳宣撫諭錡與之同臨淮岸觀淮北之敵騎中使震
悚錡曰劉錡惟有死報國家耳中使曰上知制置忠義
天下休戚委在制置更望上為宗廟社稷俯為生靈同
率將士共濟事功　金人陷滁州知軍事陸亷棄城走
完顔亮之南侵也自淮西由廬州入和州路先令萬户
蕭琦以騎十萬自壽春渡花靨鎮由定逺取滁州路占
揚州琦至藕塘駐軍數日漸侵曲亭瓦店先以百餘騎
直趨清流關復回翌日又以數百騎再趨清流關亦復
回又翌日遂長驅入清流關直抵滁州知州陸亷棄城
遁去金人所過不殺人不放火不擄掠財或見州縣人
則以好語相謂曰大金皇帝行仁徳不須懼怕今給汝
公據可以互相說諭各安業在水口鎮之西有金人遺
火燒民居草舍一間立斬之仍揭榜以令改過初轉運
副使楊抗令州縣鄉村臨驛路十里一烽火臺積下草
數千束又令村堡居民各置長槍里正里長催督嚴切
人甚苦之至是金人入滁州界方以無馬草為窘急而
十里間得草數千又村人皆棄槍而去金人入境乃盡
取村人所棄者自是人皆謂楊抗與金人有密約真奸
細耳雖甚辨者亦不敢以為非是
十三日壬子御營前軍統制李捧往江上捍禦朝辭
四川宣撫使吳璘收復秦州吳璘遣統領官劉海等領
兵掩殺敵衆退走入城尋分布官兵自九月二十五日
申時攻打至二更以來打破秦州除撫存軍民外捉到
金兵活人金人蕭安撫髙同知千户明威將軍旺信王
主簿趙通事李淮提劉天使及捉到金兵活人斫到首
級奪到戰馬器甲莫知其數　吳璘報至上曰金人無
故敗盟四路出師朕之應兵良不得已今日之㨗雖由
祖宗徳澤然亦天人信順之助可使吳璘存撫四民令
各安業以慰壺漿向化之意内為金國僉起從軍之人
務在優䘏其家毋令重擾一應非理徭役虐用刑戮等
事一切除去宰相陳康伯等奏曰神州陷沒三十餘年
今日一方之人喜見漢官威儀上曰何止是完顔家兵
即是吾民脫去湯火如解倒垂此皆卿等指蹤之效康
伯奏曰臣等何功之有皆仗陛下弔伐威靈中原傳檄
而下自此始矣　湖北京西制置使成閔申據知襄陽
府郝晸申據權知光化軍張超申九月二十七日辰時
有金人全装軍馬約五千餘騎直入軍衙遂部統官兵
七百人于本軍上水門北開城裏外與金人血戰鬭敵
前後共六陣至酉時殺敗北界軍馬退回奪到衣甲器
械及斫到番人首級保䕶軍城百姓百官員無虞委是
勝㨗清逺軍節度使龍神衞四廂都指揮使建康府駐
剳御前諸軍都統制王權奏臣統率諸軍自壽春縣界
首金帥重兵連日攻打及經大戰殺死甚衆大軍至和
州城下臣分布諸軍人馬披城擺陣與敵相拒臣召募
敢死二千餘人令統領官王宗楊宣分頭管押軍刼金
寨即時發行良久先刼中金軍大寨相射厮殺間其第
二寨不知其數委是大獲勝㨗　劉錡退軍備江劉錡
在淮陰與金人隔淮相持用舟載甲士以弓弩相射已
數日壬子自清江口有一小舟順流而下錡使人邀取
之有粟米數布袋有驢一頭錡曰此探水勢者也俄頃
金人各抱草一束作馬頭過舟舟約有五百餘艘皆自
清河口出有載糧食往濠州者有載激犒之物取楚州
之維揚者上水牽挽甚速錡與諸軍方視之忽承金字
牌報淮西敵勢甚盛令錡退軍備江　淮南路轉運副
使楊抗遁走至江陰　遺史曰楊抗字抑之貪沓詭激
之人也敢大言喜輕易談兵聚民作水寨自期必成大
功以胡深為都統領抗隨劉錡軍于淮陰見清河口與
金人相持抗言欲自守水寨且催錢糧應副大軍遂棄
其軍而去遁走渡江止于江陰軍
十五日甲寅劉錡發兵渡淮與金人戰劉錡屡遣兵或
三二百或五百渡淮與金人戰金人退郤官軍得小勝
而回錡不發船渡既金人悉衆來戰錡亦不遣援兵節
次戰殺者十餘人至是又發千人往皆持刀斧渡淮北
與金人鏖戰或進或郤以退無歸路死者十七八　金
人攻襄陽府樊城吳拱新交鄂州都統制職事乃戍于
襄陽府襄陽顒望拱至及拱見襄陽無戰守具乃欲退
入萬山山寨或襄陽失守則入川而諸軍皆詾詾不定
朝廷令拱遣兵防䕶武昌一帶津渡拱聞命即引兵回
鄂已退軍矣湖北京西宣諭使汪澈聞之馳書責拱俾
亟回襄陽而自發鄂之餘兵悉戰艦張聲勢進戍黄州
拱復還襄陽悔其不得還武昌常褊躁不自安憩泊猶
未定是日金人數百騎忽至樊城欲奪浮橋徑至城下
方繫浮橋未畢金人不得渡拱乃登城漸出禦之安撫
使郝晸方見客罷入宅堂矣有虞侯者登其堂厲聲呼
曰番人已到城下安撫且出來晸聞之遂登城轉達判
官姚劭亦登城時城中諸軍隊儹伍者已甚諠不可整
又士庻奔馳于市者如沸羮相次漸出兵渡江至樊城
下與金人相遇金人少郤官兵稍進金人三郤至竹林
下鐵騎突出官兵遂敗死者在樊城而金人亦退士庻
驚惶者方息是役也以大獲勝㨗聞軍中謂之樊城功
賞統制官張平在襄陽未嘗出城亦以竒功就武翼大
夫上轉中衞大夫　樊城守將翟貴王進戰沒統制張
訓通殺獲相當吳拱守襄陽除招討使兼鄂州都統制
左軍統制郝晸帥襄陽代吳拱兵荆南都統制李道運
使姚劭(缺/)金帥劉萼部領番漢兵號一十五萬來攻荆
襄先取光化十月十四日夜牛首鎮莊家詣襄陽報見
有二渠帥其一著柿黄其一著白領兵來領中王總管
宣屯兵西門外三人來報者縋索登城傳報招討招討
疑其尚留光化不設備次日敵騎三千攻樊城仍奪樊
城浮橋自講好後樊城不修築多摧缺浮橋未成先是
戍樊城者一二百副將翟貴部將王進統之以䕶浮橋
統制張訓通騎兵遇敵焚長店合戰别遣兵取樊城直
抵浮橋翟貴王進領兵出戰我師敗二將沒士卒半掩
入江中吳招討以四船渡師風甚不能到岸至晚敵騎
退張訓通騎卒殺獲相當
十六日乙卯劉錡自淮陰退軍劉錡既承金字牌令退
軍備江又聞淮西王權之軍棄廬州文移不通且金人
在淮西相持其勢益盛壬子發傳宣撫問中使回乙卯
㑹諸軍自楚州寳應退軍淮甸之民初恃錡以安及聞
錡退皆倉卒流離于道路錡單馬雜行于其間乃諭之
曰我劉制置也百姓當無慮不用驚憂民至愚又以為
然遂徐徐其行故死于路者十六七　勸諭民助軍　户
部状伏覩國家多事軍旅方興主上既出内帑以賞軍
輔臣又辭大賜以節費經常有限用度浩瀚凡在臣民
孰不興念古人所謂智者獻謀勇者効力今是時也唯
是富人巨室久擅髙貲豈不能懷忠抱義有助國家者
倘朝廷有以激昂則用度可以無乏欲望朝廷明降指
揮若有肯損家貲以自獻者州縣受納隨便犒軍以其
數上聞朝廷當因其多寡而等第推恩則上無横歛之
名下有効忠之實公私皆便以為可用若曰拱手坐視
漠然無意其亦何顔必有議之者矣奉聖㫖令户部行
下諸路州縣出榜曉諭如首先獻納人保明取㫖優異
推恩
　
　
　
　
　
　
　
　三朝北盟㑹編卷二百三十四
欽定四庫全書
　三朝北盟㑹編卷二百三十五
　　　　　　　　　　　　宋　徐夢莘　撰
　炎興下帙
　　起紹興三十一年十月十七日丙辰盡其日
十七日丙辰金人入廬州以康定山知州赫舍哩同知
廬州駐泊兵馬都監楊春㑹兵入城殺康定山走赫舍
哩復廬州　合肥野叟楊廬州忠節録曰公姓楊名春字
徳元大梁人沈勇有謀略擢自左班行門䝉恩擢修武
郎特添差廬州駐泊兵馬都監辛巳冬十月金主親擁
衆兵圍廬州在城官吏望風争遁時建康都統王權屯
廬州先領本軍棄而走公同本州兵馬都監騫福在城
往來巡邏安撫龔濤請公并騫福議事濤云江南州都
統戚方將帶軍馬于九月下旬棄光州已過大江池州
都統李顯忠部領軍馬亦棄安豐軍徃峽山路渡大江
適來本州探稱金兵不知其數已在本州北門外離城
二十里地名白馬廟下寨濤荒急意將遁去因言濤今
将帶本州人馬往無為等處軍措置事務委春權州府
春白濤曰春今獨員在城守禦並無人從欲乞撥安撫
司効用一隊春守禦候金兵到來與之血戰以報國恩
濤言不須如此公後生脚手輕快且自看勢頭公見此
言再白濤曰春元是殿前左班行門累對御史武藝中
選䝉恩特允前件差遣今邊事不寧委春權州且
金兵未有一卒到城望風盡走今春既權州事金主若
竭國而來春當竭節盡忠不敢棄城逺遁濤聞公言大
怒曰自理㑹濤棄城遁走公獨員權州揀選强壯及刷
招募諸軍逃走兵効用公部領往來巡䕶州城十四日
有金兵全装軍馬不知其數于廬州城外徃來圍城公
度勢力不加遂領兵卒乗勢突陣以出過中𣲖河駐劄
遂急募本地兵沿焦湖團結水寨鄉兵總首陳彦等二
百人守中𣲖河口有效用秦寳報今月十七日金兵已
壞巢縣龔安撫隨行軍馬千餘人盡皆潰散遂親往
巢湖招集潰兵二十九日有安撫司潰散効用軍兵四
百餘人數中有馬軍効用一百一十二騎公即時勸諭
招募盡起發往中𣲖河口駐劄陳彦具言前月十五日
金主大軍到廬州在州之東北離城五里屯御寨旋築
土牆城一座新築井一眼供御水至十月十七日金主
入廬州觀看詣諸寺廟燒香駕回市中下馬喚在城内
外被擄守屋百姓數十人親自撫䘏曰今不令軍損壞
爾等若我軍壞一個南民我却殺一個軍每人賜銀十
兩慰勞令各從便歸業金主撫䘏罷回御寨至二十日
金主提簇御軍前去和州今廬州只有二萬金兵係是
金國正兵一名頭領授淮南路招撫使康定山又一名
同知赫舍哩今見廬州四城門出榜召募本州逃移老
小限一月歸業其諸山水寨聚結逃避之民聞此榜日
夜入廬州與敵買賣如同一家兼以沿淮數處逃移民
社鄉兵强壯動以萬計隨身各有長槍紙甲軍須器械
將帶老小牛馬約數十萬見在中𣲖河以南舒城縣及
廬江縣等處屯駐各無糧見行作亂道逺不通恃强
為勝刼奪牛馬殺而食之金帥康招撫聞知多出榜文
令百姓强壮者數齎榜往舒縣等處召募沿淮逃移
民兵歸業聞說鄉兵縁無糧食皆欲順金兵見陳彦等
說急以所募民兵八百餘人先差効用岳孝忠部領三
千餘人赴中𣲖河口守把又差宋再興部領三百人赴
中𣲖河口守把並不放人過往公慮合肥以南無為軍
及舒州等處州縣居民無人保䕶及沿江一帶數百里
關津渡處最多無人拒守恐即泄漏與敵指路遂急緊
把斷兩道河口要處公又見諸山水寨團聚民社鄉兵
日逐入廬州與敵買賣恐泄漏公一行人馬虛實公急
部領敢死民兵二百一十七人渡中𣲖河廬州城南二
十里店埋伏潛領民兵孫彦等二十人各將帶火種并
隨身器械于當夜四更到廬州廬江東門角踰城入取
麻麥空地徑赴州倉發大焚燒倉厫糧米就倉所殺死
金兵二十六人從舊路復出再于初五日夜領民兵二
百一十七人赴廬州門外五里崗等候月落二更以後
從廬江門西壁踰城入州其兵自城門内每五十步擺
布正軍作舖把截街巷公等隨舖掩殺之其兵不相救
援共殺一十七舖在城屯住之兵驚亂當夜殺出廬城
死者不知其數及奪戰馬五十四匹四鼓歸中𣲖河駐
劄縁此隔絶諸處山水寨人民自後不敢入廬州與敵
買賣當月二十日忽有乞丐張貧子自廬州出城來至
中𣲖河口詢問廬州彼軍事體貧子乃言金人正軍内
有一千餘人病患死損數多縁為今月初四日初五日
夜楊權州入城殺盡搬布金兵焚燒倉厫金家軍馬全
無糧草日夜驚憂防䕶甚緊其金帥康招撫與赫舍
哩聞知中𣲖河以南一帶有山水寨及有團結鄉民老
小聚糧食甚多同知赫舍哩已定來日領正軍出廬州
門徃中𣲖河南盡刼擄諸寨團結老小糧食公聞此說
即率民兵踏路險阻要處預先擺差岳孝忠等六十一
人在中𣲖河以北蘆村内埋伏又差馬軍趙再立領兵
七十三騎於廬江門外二十里店草垜後埋伏公親領
歩人强壮者七十一名近廬江門外十里店向南大路
皁角寨兩下崗伏藏乃遣効用胡亮伏宣二人于廬江
門外三里崗卓望胡亮未久聞敵至皁角寨下公分部
領埋伏兩下掩殺其趙再立馬軍隨至應敵金兵頭領
赫舍哩中箭退走其餘敵兵皆潰公乗勢追殺至廬州
城下敵乃入城閉門不出時斬四十四級奪戰馬二匹
騾子二頭生擒金國二人連器械等公即徃中𣲖河口
駐劄又於十二月初二日再領兵㑹合焦湖西口水寨
合肥縣尉張用于當夜二更以來同約入廬州各部領
人分路刼中金兵兵皆驚亂公領民兵殺至興安寺後
縣橋路南迎金兵大隊頭領招撫使康定山騎髙白馬
頭戴皁氊笠身擁皁氊擁出衆軍之前公見縱馬向前
刺康招撫墜馬而死同知赫舍哩急領餘衆犇縣橋路
遁走公乗勝率兵襲之敵衆敗走公追至白馬廟以北
兵傷死者相屬生擒金人九人并復奪廬州公復募廬
州鎮鄉村聚落諸寨逃移居民老小不過旬日内盡皆
歸業公權州保全生靈不至肝腦塗地陰徳及人多矣
未幾䝉朝㫖知舒州張淵權廬州安撫使張淵以公復
奪廬州獲㨗事件申奏于朝時諸路都統將帥媿已無
功陰賂有司抑遏不行吁公雖有以寡擊衆之勞為江
淮保障超越乎張巡許逺而不䝉褒賞惜哉　野叟續
録曰隆興二年敵衆不滿三萬再逼長淮當是時主帥
如韓津如頓遇如孔福皆望風而遁韓弃合肥頓弃壽
春孔弃濠州沿淮居民盡遭驅擄流離死亡相踵于道
路者以楊公任滿解印而去民之傷感無其人也吁不
見其害孰知其利不見其劣孰知其優不觀韓津輩之
失節孰知楊公之忠烈保全哉是以合肥之民因隆興
二年韓津之厄而追思紹興辛巳楊公之恩老穉懷慕
欲報之而不可得乃續其遺録以傳于後異時秉史筆
者得采其遺録以記楊之績庶幾不沒其傳焉　邵宏
淵六合㨗報親衞大夫常徳軍承宣使侍衞步軍司左
軍都統制提督諸軍䇿應軍馬邵宏淵申近准置制招
討使司指揮提督人馬前去淮西䇿應王權等依應先
次統率左右兩軍于十月十七日到真州宿泊間探聞
得金人邀截道路遂差統領王宗鄭彦孫超將官晁江
等于十八日統押左右兩軍五百人騎前去巡綽硬探
去後今據王宗等當日申時約離六合縣東十八里逢
見金人馬歩軍馬五千餘人分布前來施放弓箭迎敵
官軍宗等遂賈勇率士卒戮力血戰至酉時殺敵敗走
趕擁入河不知其數獲㨗　知興化府姚仲鳯翔府盩
厔縣報㨗御前知軍都統制和州東路安撫使知興化
府姚仲奏差使臣王俊將帶人兵齎朝廷降到文榜前
去陜西招集忠義人偷刼敵寨收捉金國活人體探事
宜去後今據王俊申十月十七日經過陜西鳯翔府盩
厔終南兩縣南山存撫居民安業二十日到盩厔縣界
地名東洛谷口一更以來將金兵堡寨攻打有北界人
兵趙順等開門歸降俊當時帶領人兵前去招誘盩厔
縣有王博事金國宣威將軍彼姓圖克坦名薩哈終不聽
從俊將一行人兵親擁攻擊上城奪開東西南門有宣
威將軍薩哈帶領兵前來迎敵俊激諭一行人兵鏖戰
至天明殺死敗兵人馬不知其數捉到宣威將軍圗克坦
薩哈并妻偽皇親完顔達呼漢児軍額爾克諾爾布所
屬瑪蘇庫小戸賽音珠爾等并奪到薩哈所授宣威將軍
誥勅并偽皇親達呼宣勅共七件官倉塲庫務印記四
百戰馬弓箭鎗刀金鼓旗幟等有捉到當夜本縣備戰
一百餘人並係隨薩哈鬭之人除將捉到薩哈等見行
申解外委是獲勝㨗　統領姚興及金人戰于尉子橋
沒于陣完顔亮在壽春欲渡淮維浮橋已成邏者獲王
權軍擺舖數人中有一曹司亮見之問權所在曹司以
實對曰在廬州又問權有兵多少曹司曰有兵五萬亮
曰是也吾知之矣乃以金十餘兩遺曹司且令附書回
與權權得書繳奏且聞已渡淮河遂自廬州退兵沿路
作虛寨以相疑使白旗子五十人硬探遇金人騎兵金
人未覺白旗子乃避于路傍見金人十數騎而已白旗
子相語曰此亦探者也我輩占地勢埋伏俟其回可以盡
數殺衆遂伏于路旁林中既而敵騎果回衆皆出敵不
及逞為白旗子所掩殺死者七八人生擒三四人解赴
權問其虛實皆不應有都濠寨一人嘗跟烏珠渡江者
也權與之酒大醉遂泄其語曰大金起兵六十萬以十
萬出清河口不戰但為疑兵以當淮東之軍以二十萬
分徃京西淮西以三十萬隨主來三十萬中又分為三
十萬出戰十萬䕶帥主十萬奪渡口權曰不可當也宜
引避之遂退保和州令破敵軍收後金人以鐵騎追及
于尉子橋統領姚興麾令拒戰金人直衝官軍興率兵
入陣力戰親出入者數回副統制戴臯率軍馬下路以
避不援興興遂死之日已晡權遣親隨軍來䇿應金
人乃退知樞密院事軍馬葉義問劄子奏契勘建康府
破敵軍統領右武大夫姚興十月十七日隨王權與敵
戰于尉子橋以兵四隊當陣數萬衆鏖戰數合手殺數百
餘人以援兵不至于陣戰死死不忘君忠勇可尚當議
旌賞以激士氣為天下忠義之勸臣已差𠫭議官一員
致祭及往其家撫視孤幼并賜賻奠開具陣亡將士姓
名保推恩外欲望聖慈特降睿㫖先欲將姚興贈觀察
使除依格與合得恩澤外更特與恩澤三員仍許奏異
名并本寨立廟賜額候收復淮西日别于戰場立廟從
之　姚興贈官誥詞勅執干戈而衛社方資敵愾之忠
援枹鼓以忘身宜厚恤忠之典右武大夫武功郡開封
伯食邑九百户姚興材全果毅資賦勁嚴憤强敵之相
凌鼓我軍而摶戰所提不滿于一旅奮勇何翅于萬兵
卒拒其鋒遂殞于陣昇亷車而加襚屬孤子以推恩莫
歸先蔑之元宜立睢陽之廟舉為異寵用寄予哀尚
克有知歆此休命可特贈容州觀察使先是劉錡遣都
統王權將兵迎敵逗留不進為自安之計錡再檄權往
壽春權不聽命以威協總領都潔漕使李若川固請于
朝乞留權守和州錡復督行權不得已三日發一軍凡
二十四日僅發八軍止于廬州戍守故金人至淮得以
維橋從容而進如入無人之境權懼旋弃廬州回屯昭
關將士皆請戰權乃領親兵先遁麾衆使退敵騎至尉
子橋始遣統制官姚興一軍三千人迎敵興戮力死戰
數吿急于王權權于仙宗山上以羣刀斧手自衛殊無
援意興勢雖欲却然猶殺敵數百人擒渠率而囬㑹敵
假立權幟以悞興奔而入遂與其徒俱陷權猶走旗獻
㨗兾以欺罔自解是後不復更與敵接徑回和州州城
新築而所儲資糧可為數月計權志不在守乃紿衆曰
已得金字牌聖㫖令棄城守江遂自焚西門棄和州先
奔采石渡江
　
　
　
　
　三朝北盟㑹編卷二百三十五
欽定四庫全書
　三朝北盟㑹編卷二百三十六
　　　　　　　　　　　　宋　徐夢莘　撰
　炎興下帙
　　起紹興三十一年十月十八日丁巳盡二十七日
　　丙寅
十八日丁巳擇日以興師奏告天地宗廟社禝丙辰降
㫖金人敗盟朝廷不得已而興師合奏吿天地宗廟社
稷等令禮部太常寺疾速條具申尚書省　約束將來
視師丁巳降㫖將來視師經由處排辦頓遞修治道路
不得過為華飾勞民費力三省行下約束如有違戾仰
監司按劾御史臺彈奏
十九日戊午詔遣知樞密院事葉義問督視江淮荆襄
軍馬中書舍人虞允文參議軍事兵部郎中馮方咨議
軍檢詳諸房文字洪邁主管機宜文字遺史曰知樞密
院事葉義問督視江淮荆襄軍馬以中書舍人虞允文
為𠫭議軍事義問奏差樞密院檢詳諸房文字洪邁秘
書省校書郎馮方主管機宜文字右通直郎知吉州廬
陵縣葉行已保義郎新提㸃廣南西路綱馬驛程徐格
幹辦公事義問再奏今照得前後宰執出使郎官已上
多充𠫭議洪邁馮方乞改充𠫭議軍事　太學生直學
宋芑上葉樞密書書曰某聞漢文帝承積累之休中外
帖然無事而洛陽賈誼猶有痛哭流涕長太息之書所
達文帝者河南吳公先之也今日金人移都中原意在
背盟東南二百州生靈之命垂于旦暮祖宗二百年社
稷之危猶以一縷繫千鈞之重此何止為痛哭流涕長
太息也耶某䝉被教育幾二十年于此憂國之計反不
如洛陽一書生固無以自容于天地間閣下居本兵之
地國之安危所繫今天下豈無䇿士可以賛廟謨者而
閣下達士之心獨讓河南一吳公乎某竊聞金人窺伺
東南之意三十年矣往者傾國來戰其志非止于利吾
歲幣也及柘皋之戰諸將以死鬭順昌之危劉錡以死
守彼之精銳卒死者十有九其約我以和者計誠出于
不得已也朝廷失此一機不知乗勢滅敵以圖恢復之
計而乃追還諸將甘心議和一時執政大臣偷安茍容
為至甚其說稍有異已者排擯誅戮無所不至若以歲
幣而輕與之和固已墮金人計中矣和議始定聞彼之
主謀者舉酒相慶曰吾勢未張戰未必勝姑與之和而
坐得重賂且可使之自困吾計今得矣欵以二十年後
東南諸將不老則死西北兵馬銷鑠亦盡彼至用浙兵
騎廣馬則吾徐起而求所大欲未晚也以此知金人今
日之舉固已醖造于二十年之前矣朝廷不悟此意遂
損東南數百萬以益之謂金人真與我和也父兄之讎
遂日置而不問軍旅之議不至于廟堂者凡幾年矣彼
國日富吾國日貧彼備日張吾備日弛吾之强弱彼誠
有以料我矣前日去上京二千里而居我舊京夫金人
豈輕逺故地而安居中土者哉蓋其三十年窺東南之
意而其形已見于此矣朝廷尚且未悟和議之果不足
恃去歲于侍從館閣下之臣論及敵情者隨以斥逐而
防守之計漫不經慮是以信金人真為巡幸而無敗盟
之意也謀國如此不已疎乎今聞使者在廷口傳敵意
欲需我漢東江北之地及邀我二三用亊之臣俾來議
事此其意又豈在于其地與其人哉挾難塞之情以啟
釁我地不可割人不可遣則彼長驅而來耳借使今日
割某地遣某人可以解彼三十年包藏之禍可以全吾
二百年生靈之命在朝廷亦不足甚惜漢東江北之地
既割矣他日又需我之吳蜀二三用事之臣既遣矣他
日又邀我之親王朝廷能繼之乎能保金人之不來乎
又聞其使者初見之日殿廷間已殺其禮止令驛中賜
宴則是朝廷雖盡從今日之請而此事已忤其使者之
意亦足以生釁矣况今日之請决不可從而可以生釁
者非止一事也釁端已萌勢不可掩和議已叛勢不再
合朝廷何不赫然震怒以逆折銳鋒乎為今之計不若
誅其正使一人尸諸通衢以聲其叛盟之罪此不惟可
以挫彼之强且可以激吾之弱乃釋其副使一人使歸
吿其主曰吾與彼約和以來吾躬食淡傾内帑之儲以
賂者三十年矣吾于汝無負矣汝貪惏無厭求我不已
汝意不在得地將釁我也汝欲戰吾率三軍之士以與
汝周旋若無厭之求吾不能聽亦使之知東南有人而
示吾之不弱也然後下責躬之詔以播吿中外曰金人
板蕩我中原墮毁我宗廟屈辱我兩宫發我陵寢屠戮
生靈吾與敵不戴天之讎然吾包羞忍辱三十年間卑
辭厚賂以饜金人之欲者吾非憚于用兵而忘此讎也
上則以兩宫下懼其殘吾西北之民耳今兩宫北狩而
不復四海皆知痛憤而金人又據我舊都毒我赤子需
我淮漢要領之地邀我左右腹心之臣使我西北之民
日不聊生東南之民未知死所天怒人怨至此極矣吾
誓與天下上報父兄之讎下雪生民之恥凡前日中外
之臣誤我以和議者無問存沒悉正典刑于是斵秦檜
之棺而戮其尸貶竄其子孫而籍其資産以助軍以正
其首唱和議欺君誤國之罪復岳飛之爵邑而録用其
子孫以謝三軍之士以激忠義之氣詔下之日使東南
之民聞之莫不感激流涕如此則師出之日吾之民將
見人自為戰彼之民必有倒戈者矣願朝廷决意行之
無少怠自今日以往由宰執而下以及臺諫侍從之臣
則當自造于便朝由郎曹而下以及百職事之臣則當
日㑹于都堂凡防守江淮之䇿圖取中原之計朝夕相
與討論次第而施行之規模籌畫必定于浹旬之間以
解東南倒垂之急以慰西北來蘇之望則天下幸甚
邵宏淵及金人戰于西府橋金人萬户蕭琦取路滁州
至瓦梁橋滁河不得渡執得土居百姓歐大者問之曰
以何法可渡歐大因記紹興十一年韓世忠以數騎往
定逺縣虛驚而回至瓦梁盡拆民舍作浮橋至是恐金
人亦拆民舍作浮橋也乃答之亦有路自竹崗鎮可以
徑到六合免滁河兩渡金人從之令歐大引路至六合
而放回金人迂路半日故六合居人皆得奔竄是日金
人攻真州邵宏淵方酒醉聞報大驚率衆相拒于西府
橋宏淵命將官三人拒于橋上金人弓矢如雨王師多
死城中百姓老小盡已驚移惟有看家强壯猶登城以
觀者正争橋間金人載草掘土填河以渡三將官皆戰
死宏淵顧金人已填河得渡率親隨軍人入城掩閽以
拒故軍人皆奔于江上得舟渡江以免宏淵毁閘板退
既陷真州不入城乃出山路攻揚州　遺史曰是役也
宏淵酒醉未醒實未入陣身在橋之東以麾將士遣三
將在橋上占橋迎戰及其退軍也百姓閧然為之語曰
邵太尉在西府橋當住金人矣揚州百姓則曰若非邵
太尉在真州力戰金人揚州之人皆避之不及至有言
宏淵馳馬入陣鏖戰出入數四血汙滿體其力戰迎敵
之譽起于百姓後好事者不究其實為請立祠堂于二
州可謂不虞之譽矣　劉錡至揚州劉錡退軍至邵伯
鎮已聞金人攻真州謂揚州無官吏矣遲疑未敢發㑹
探者回報見揚州城上旗幟猶是官軍錡曰雖失真州
而揚州猶為國家守當速速進乃自北門入見安撫劉
澤以城不可守謂當退軍𤓰州錡令諸軍憇歇徐圖所
向
二十日己未金人攻滁州　王彦克商州金州都統王
彦發遣統制官任天錫郭諶等收復陜西州縣丙辰得
豐陽縣戊午得商洛縣己未克啇州獲偽知州昭為大
將軍完顔守能同知武騎尉馬彦千户信武將軍歡塔
巴納齊勤金人聶赫番人楊大首金人阿嚕安逺大將軍
阿古博廸蘇番人劉春金人髙羅索髙舒蘇并獲通事
郭十一李全部落等　知建康府兼行營留守張燾至
建康府金人敗盟落職張燾致仕再起知建康燾聞命
上道時金人傾國南侵自合淝徑趨厯陽人情詾詾燾
以戊午至當塗見南岸全無守備亟申朝廷乞發軍馬
前來捍禦乙未入建康建康居人驚移而去者十已五
六燾既到人情稍安
二十一日庚申王權登車船渡江葉義問朝辭楊存
忠為御營宿衞使
二十二日辛酉金人入和州王權以姚興戰沒和州不
可守乃退渡江南是時金人已及近郊猶未知權棄和
州而退軍也未敢逼城後軍統制韓林最後出和州乃
縱火城中軍亂諠譁金人聞之曰南兵遁矣遂進兵奪
和州入之
二十三日壬戌劉錡退軍𤓰州先是邵宏淵西府橋失
利毁真州閘板循河而軍金人自山路徑趨揚州屯于
平山堂下宏淵不退在楊子橋南毁板而渡揚州居民
皆傾城而奔壬戌劉錡乃退軍自南門外拆民屋為浮
橋諸軍過絶即毁浮橋由河東而去錡令諸軍未至𤓰
州七八里而陳火頭輜重悉先往𤓰州　敵兵陷和州
城中糗糧儲峙器械輜重盡委于敵敵乗勢奔突軍民
自相蹂踐擁入城河及争江渡溺死者莫知其數將士
憤怒號呼指船詆罵皆以權不戰誤國為言潰兵棄甲
抱蘆束葦浮江而過得生者十存四五浮流而亡殁者又
復二三深可痛傷　淮南安撫劉澤棄揚州走是日劉
錡以諸軍出揚州劉澤謂城不可守亦棄之而去奔于
泰州漸往通州渡入平江府真和諸州退保則有公吏
相隨具申到朝廷惟揚州無一字到朝廷亦不知揚移
治去處　以用兵詔避殿减膳詔曰朕徳不足以懷逺
人致金人復背盟好勞我將士䝉犯矢石朝夕念之坐
不安席食不甘味自今月二十四日當避正殿减常膳
　劉岑并御營隨軍都運使　約束將來巡幸降㫖将
來巡幸進發軍旅非泛支降錢穀除並隨行在所處分
外其餘百司常程事依舊留臨安府行遣内不可决者
即申行在所　都遇權發遣濠州軍州事完顔亮入和
州知濠州劉光時率濠州之官府居民悉移于横澗山
寨州差到城中郎閣門祗候東南第二副將都遇守把
亦隨光時在山寨至是光時被召遂以州事令遇權之
既而朝廷亦令遇權發遣軍州事
二十四日癸亥韓之純為荆湖北路轉運判官韓之純
輕薄不顧士行之人也平日以浪子自名喜嬉遊娼家
好為淫媟之語又刺淫戲于身膚酒酣則示人人為之
羞而不自羞也知漢陽軍不為吏民所欽重汪澈以中
司宣諭荆襄之純諂奉之澈問湖北漕臣李某財計事
李某儒者據案牘行文移而已諸州財計則未嘗經心
不能對之純知其然之純嘗為湖北總領司屬官粗知
財賦所出納一日間見澈具言湖北財賦澈大喜之純
乃諷漢陽士人詣澈舉其才許以重酬澈果薦舉之純
除北運判填見闕有贓敗失官人王訓者居于鄂州南
草市賣私酒起家妻女婢妾皆娼妓結託搃漕兩司屬
官時復羣飲于訓家訓出羣娼以奉之汚穢靡所不至
兩司公事獨訓占斷請囑鄂州人呼訓家為淫窟又呼
為關節塌坊之純為總領司屬官時常往來訓家至是
惟訓晝夜無間自此通關節請囑公事紛紛矣
二十五日甲子張浚復觀文殿大學士判潭州湯鵬舉
復資政殿學士知太平州星夜之任並不許辭免
二十六日乙丑員琦大敗金人于皂角林金人已占揚
州癸亥追逐劉錡有與官軍相遇者官軍拒退之乙丑
金人大軍來争𤓰州渡左軍統領員琦相拒于皂角林
金人以運河岸狹非騎兵之利稍退去初琦在潭州排
岸司錡知潭州惟信用琦後知錡移荆南琦亦隨行
中用琦為提轄衙兵錡移兵鎮江都統琦亦隨之及
錡為置使乃用琦為左軍統領皂角林之役遂殺敗金
人琦自修武郎轉左武大夫　招討使劉錡申將帶軍
馬見在揚州𤓰州鎮控扼水路西路于十月二十六日
卯時以來探報得金兵數萬係髙萬户統率攻揚州
界地名皂角林前來衝突某即時親率軍馬迎敵先遣
左軍統領員琦將帶親隨馬軍自卯時在皂角林至揚
子橋灣與金人大戰員琦下馬死戰二十餘陣首先破
敵掩殺金人入運河及湖内約三千餘人金人又添生
兵勢力加重某又遣遊奕中軍兩軍前去并力破敵某
再率諸將誓以死戰自卯時至申時殺敗金軍横屍二
十里活捉到畨人及奪到畨馬弓刀旗鎗器甲斫到首
級不計數目三省樞密院同奉聖㫖令出曉諭　劉錡
㨗報到上曰劉錡在淮東屢㨗可謂與國家宣力可令
宣撫問并賜荼藥器皿金五百兩銀七萬兩徧犒有功
將卒等朕不得已興師使人人能如此向前立功將來
凱旋王爵亦所不吝　遺史曰是時諸處以報㨗旗趨
行在者絡繹于道路市人為之語曰雖日聞報㨗可喜
但一報近於一報亦可憂督視葉義問見報㨗有金人
又添生兵顧侍吏曰生兵是何物逺近聞之謂督視樞
密尚不識生兵而司三軍之政可乎當時謂之去(去/聲)源
樞密　督視葉義問抵丹陽館
二十七日丙寅劉錡還鎮江府分兵渡江劉錡在𤓰州
四日無不戰錡恐諸軍之心不固乃遣人自鎮江取其
妻子居于𤓰州以安衆心諸軍火頭有在江南者以舟
船送糧食丙寅有金字牌到軍中召錡専在江南錡遂
渡江歸鎮江府乗肩輿褰帷露面入鎮江府見其痩悴
皆悽惨之色錡肩輿前使人撫諭居民不須驚惶各歸
家照老小見留大軍在江北迎敵决可無虞其子無馬
使人背之而行先是錡以王權淮西失利則淮東孤軍
有腹背之敵恐不能守遂棄揚州退保鎮江留劉汜等
一千五百人塞𤓰州渡以扼敵是時劉錡已病神氣尫
瘁坐起不得行以兩人扶掖行府差李横代劉錡　趙
樽敗金人于蔡州殺萬户楊總管克蔡州趙樽在信陽
軍也聞金人已至淮西樽曰此可以進兵擣其虛矣乃
以己未渡淮庚申下褎信縣壬戌至新蔡縣女真令佐
率衆迎敵樽一鼓破之獲偽令佐械送行在犒其軍而
進甲子下平興縣丙寅栅于蔡州南二十里金人出兵
背城陣方成列出敵不意于宿草乗風縱火鼓噪而進
敵衆披靡樽呵止之率新兵衝擊斬其大帥萬户楊總
管得其名馬精甲餘兵潰追奔入蔡州軍吏言簽軍助
敵犯官軍應誅滅樽曰此皆王民出于逼脅非其樂從
也皆不問整衆而入約士卒秋毫不得犯蔡父老焚香
出迎見王師感激至泣下命張彦達攝州事樽提兵追
躡至上蔡敵方蓐食聞軍聲亟遁去時御史中丞汪澈
宣諭荆襄成閔徙屯應城得樽㨗報即馳奏行在且命
樽提舉諸軍
　
　
　
　
　
　
　
　
　
　
　
　三朝北盟㑹編卷二百三十六
欽定四庫全書
　三朝北盟㑹編卷二百三十七
　　　　　　　　　　　　宋　徐夢莘　撰
　炎興下帙
　　起紹興三十一年十月二十七日丙寅盡二十九
　　日戊辰
二十七日丙寅詔戒飭將士詔曰狂隣不道薦肆凶殘
王師所臨無往不克㨗奏累至俘獲踵旋尚慮狃吾屢
勝之威忽彼不虞之戒不愆六步七步尚其如虎如貔
凡我將士率茲有衆益務整肅軍伍料理甲兵申令戒
嚴蓄威養鋭雖折衝于千里須制敵于萬全天下本為
一家豈貪尺寸之地金人亡在旦夕當以殄滅為期咨
爾六師咸聽朕意　李寳敗金人于陳家島先是有劉
㞯彪温皋趙開李幾四人聚衆于京東與王世隆合共
攻成陽軍成陽軍者密州之莒縣陷偽改焉李寳泊于
東海縣㞯彪等遣于琦等四人詣寳軍納欵請以兵相
助寳遣騎兵同四人往仍借補趙開等四人修武郎于
琦四人各借補承信郎寳進船至膠西聞㞯彪等圍成
陽軍是時金人屯駐兵皆趨江上成陽軍雖空虛猶堅
守㞯彪等說京東百姓曰金人盡趨江上老小獨留而
所在兵起皆為大宋之應何不乗此時殺其老小以圖
康靖于是京東之民盡殺金人老小惟沂州倉山冷水
營有屯駐金人五百騎故成陽軍遣詣倉山吿急金人
盡發五百騎解圍成陽軍趙開等皆散去世隆者耿京
下馬軍也乃率其馬軍駐于日照縣二十里寳軍中提
舉一行事務曹洋借民馬同小吏徐堅兩騎往迎之世
隆以其衆降洋以世隆見寳令作山後都統制以待官
軍進攻數日趙開以其衆至洋與寳議亦授趙山後都
統制俄金人自膠西出船皆獨桅用夾油絹為帆約千
餘船其勢甚盛兵部尚書右副元帥蘇寳衡統之以大
總管六員為副各分部海船完顔亮令十月十八日到
海門山入錢塘江幹了大事遣阿古來江上迎報泊于
陳家島寳泊于石臼山兩軍相望三十餘里而日起北風
寳等憂之有大漢軍水手數百人迎軍降又有大漢軍
節次來降大漢軍者簽起上等户也皆富豪子弟寳與
洋問之頗得北軍事實㨗勝軍統領官馮湛請海船十
隻自立功洋察湛有懼怯退走意不從洋請以甲寅進
船迎戰髙敞曰不可彼衆我寡宜避之洋曰彼雖衆皆
不諳海道且降人云金人在船中惟匍匐而睡不能動
雖衆何為况我深入至此前遇大敵雖欲退走其可得
乎有死而已敞氣沮而止癸丑洋祭風是夜猶未順四
鼓洋命擊鼓令將士皆飽食已夜漏將盡洋命起碇進
船風猶未順衆有難色方鼓行良久南風漸應順風進
舟將士皆懽噪踴躍洋先以所乗舟直犯敵船以亂大
頭船中已有火起者倐忽火大作官軍舟船皆到火箭
亂發敵船皆油絹為颿故火騰愈熾金人被焚相與投
海而死者不啻數萬人洋賀寳寳曰皆公之力也㸃校
舟船而馮湛已背陣而去既而王世隆趙開等皆來遂
令趙率其衆旁海而行以世隆在舟中至海州世隆馬
軍尚有七八百流在海州(缺/)以世隆趙開至行在浙西
總管李寳申十月二十七日將一行官兵海船到密州
膠西縣地名唐島逢見金軍海船六百餘隻乗載金人
渤海二萬餘人大漢軍一萬人水手四萬人于唐島以
來應諸浦口至膠西縣水路二百餘里連續使風入大
洋向南定日剋期以取杭州寳親率海船當敵要分布
衝擊乗風掩殺自早至二更以來殺至膠西縣巷口殺
死金人渤海軍不知其數其船被風勢緊猛飃颺靠岸
風浪打損及困入船與敵戰鬭損壞遂行焚燒了當三
晝夜二百餘里燒火不絶全獲勝其金軍殘零船數十
隻寳亦使風趕趁百里戰殺過膠西縣以來其船被風
浪損壞海道上下肅静别無敵船所有都統制押被亂
軍所殺外取得銀牌并銅印及原差海道官職位并録
白元降征南指揮行程厯真本在前所有燒不盡軍令
先㑹六路䇿應李鐵搶下王世隆趙開劉敵雲孫贇收
十連綴應副萬人逐急披帶追襲走透上岸金兵又差
将官郭大用兵旗索横王徳和部押諸義兵勦戮盡静
其殺死金兵斫到首級更不收留外有活捉到金人渤
海等内副都統制銅印及銀牌除已申具朝廷乞照㑹
　續又報都提舉事務曹洋獲活捉到金人頭首下項
榮禄大夫工部尚書水軍都統制蘇保衡驃騎上将軍
益都總管副都統完顔都家神鋒總管輔國上将軍
密州節使佛寧神鋒軍副總管昭毅大将軍雄州刺史
鄂斡威鎮軍總管昭毅大将軍水益者孟斌威鎮軍
副總管御前行宣大將軍髙什宿殿實達爾武發大將軍
都水軍使(失名姓/)
二十八日丁卯鎮江府通判陸謙之以託疾避事放罷
户部侍郎劉岑等劄子勘合近承今年十月三日聖㫖
指揮令户部委官前去㸃檢樁管朝廷錢糧如有違戾
去處將當職官吏申取朝廷指揮重作施行數内建康
樁錢委鎮江府通判右朝奉郎陸謙之照應以降指揮
日下躬親前去㸃檢本部排日専牒本官前去仍具發
回任月日申部去後今據本官申稱今月十八日起發
前去到陽鎮忽為痼疾發動除已再回任將理才候痊
可即便前去㸃檢申部候指揮奉聖㫖陸謙之放罷
二十九日戊辰張子顔等輸米助軍右承議郎充敷文
閣待制提舉江州太平興國宫子顔右通直郎充敷文
閣待制提舉佑神觀子正右承事郎充集英殿修撰主
管佑神子仁左朝散大夫充秘閣修撰江南西路計度
轉運副使兼本路觀農使宗元奏臣等伏覩王師進討
竊慮兵食所須費用浩大謹以私家所積糧米一十萬
石進献朝廷伏望聖慈特令所屬各差人船去前逐庄
交割今開具停米去處下項湖州烏程縣烏鎮庄一萬
二千石思溪庄八千石秀州嘉興縣百歩橋庄五千石
平江府長洲縣尹山庄六千石東庄二千五百石吳縣
横金庄二千五百石儒教庄五千石常州無錫縣新安
庄七千石宜興縣善計庄九千石晉陵縣(缺/)庄二千石
武進縣石橋庄一千石宜黄庄七千石鎮江府丹徒縣
樂營庄二萬石新豐橋庄六千石太平州蕪湖縣逸恭
庄七千石以上計一十萬石有㫖令轉運司拘收　太
學程宏圖上書臣聞主憂臣辱主辱臣死臣子之至情
也臣等䝉被教育之久當今日國家危疑之際正宜捐
軀効命詎敢嘿嘿而無所獻臣聞之近日金使之來桀
驁不遜宣言傳金長之命姑以還天眷畧歲幣為辭乃
欲増割淮漢地界邀取將相大臣道路傳聞中外憤怨
且淮漢國之要害也求淮漢則是欲毁吾之藩籬將相
國之倚重也邀將相則是欲奪吾之心腹使我藩籬既
失腹心既去天眷雖還歲幣雖略其能國乎是决不可從
之請也夫金人謀我固非一日今重兵壓境而使人乃
有此請知我之難應而冀其必不從也不從而釁生釁
生而兵舉變在朝夕灼然無可疑者是猶賊在户外而
索物于主人不得其物必無空返之理物既决不可與
則主人必有以應之可也今日之事國家之所以應之
者其先經務有四焉一曰留使者以欵金人之謀一曰
下詔書以感南北之士一曰先舉事以决進取之䇿一
曰用人望以激忠義之心夫所謂留使者以欵金人之
謀盖金人南侵之計為甚久而攻取之具為甚備近日
决意離舊土冒長塗親董重兵壓我境土乃遣使要以
難從之請非真請也啟釁之端俟使者一報耳且聞所
遣二使皆彼國之肺腑平日所親信者未必非其主謀
之人前日殿上之對軍士恨其不關其口而奪之氣臣
等願朝廷姑善留之為之辭曰前日所請皆汝等口語
初非國書所在吾將遣使以實汝言非獨使其未知所
請之可否吾且得以措置為前進之䇿亦可以挫彼之
鋭而示吾之未弱也此而不留恐我之所以為備者彼
皆得以知之其餘一泄則金使今日回彼界金兵明日
入我境必矣夫所謂下詔書以感南北之士者盖舉天
下之大事必先有以作天下之氣國自和議既行之後
為故相秦檜所誣沮天下忠臣義士之氣三十餘年矣
一旦思得其戮力必有以感動其心而奮起之可也故
哀痛之詔不可不亟下聖詔一下南北之民當感激流
涕争為之念事豈有難舉者哉然詔不可徒下也首當
正秦檜之罪復無辜之寃以舒天下不平之心而振其
敢為之氣且秦檜所以失吾南民之心者自趙鼎以不
任和議而竄逐海外身滅而家亡則學士大夫忠憤之
氣沮矣自岳飛决意用兵而誣大逆身戮而族誅則三
軍將士忠憤之氣沮矣至于長舌吿訐之風起羅織之
獄一言及時事者不問其是非必致死所使天下不知
有陛下而欲人呼已為聖臣則天下匹夫匹婦忠憤之
氣由此而掃地矣秦檜之所以失吾中原之心者士大
夫一時陷于敵中而家屬在吾國者兩國已和檜既不
能官其後嗣庇其宗族以結其心而徒使之怨艾以報
我乃復徇金人之請而悉還之彼又何戀哉且其遣時
如赴死所悲號之聲徹于道路甚者宇文虛中有克敵
之謀計䇿已就乃以諭檜檜意以其功在已上既匿上
聞私遣首者告之金主遂致宇文族誅使願忠懷義南
嚮吞聲而憤其絶望于我也今者要令有司正秦檜之
罪追奪官爵而籍其家財追贈宇文之爵而為之立祠
雪趙鼎岳飛之寃而後詔書朝下而暮赴必矣又當重
為檄文聲言哀切令中書刋板詔告四方擇有深謀密
計效死之士授以檄文副之空名告牒令潜入中原開
諭招誘思我朝之人約以徒黨仗義而起期以日月為
吾之應擇端慤服衆守義之士授以檄文付以空名告
牒令游江浙淮漢招集土豪鄉兵與販私竊盗之徒俾
為盡其忠義用命而起期以日月為吾之援陛下然後
下親征之詔移蹕建康命將帥勉厲軍士應敵所臨人
盡死戰是其氣固足以吞讐仇矣盖内有吾南民義兵
之援外有吾中原反間之應使敵人進不敢前退不敢
後則祖宗境土可傳檄而定也夫所謂先舉事以决進
取之計者臣等非不審事機妄勸陛下輕易動兵以開
未必然之釁也使敗盟生釁之端未露舉國長驅之勢
未逼則吾之動也固未可輕今其重兵已臨汝潁而其
先驅已羅邊境此其意欲何為者使吾不先發則屯汝
洛者直窺襄陽羅邊境者突至淮泗襄陽失利則可以
控蜀且有順流東下之勢兩淮失守則脣亡齒寒江非
所恃環海不可以不早計者海之南北延袤萬里攻備
之所不知其幾使敵至而我備之備多而力分使我先
之則彼不能無東顧之憂而江淮之勢可以少緩朝廷
今日若尚猶豫欲前而不敢前臣恐要衝之地為敵人
所有而我失其勢矣我失其勢則用命之人將無所措
惟能先敵而動則天下之人謂國有謀焉故雖驅而赴
之萬死之地人知有恃而無恐矣又况四方奸雄之徒
凡師旅之際未嘗無鼠竊狗盜之心吾有示弱而不决
則彼將伺隙而動大而竊據小而嘯聚有必致之患倘
從臣䇿為先發之謀示恢復之意則非徒可以坐消此
患而為此流者又將起而為之助所謂以冦禦冦一舉
兩得之也夫所謂用人望以激忠義之臣者雖不可徧
舉如張浚張燾胡銓辛次膺皆其人也且浚尤天下所
屬望者而朝廷尚未用之臣知之矣是非以輕躁之故
而懲之邪五路之失驍將之失此固浚少年輕躁之過
然久在行陣熟知險阻敵人之情素所諳曉而又罪廢
二十餘年想其少年之心必能深思而痛懲之矣崤函
之敗不可懲而孟明再用卒霸秦國夫豈可以一失而
遽棄之哉側聞浚于秦檜初死之時亦嘗上書言兵事
矣陛下試召而問之何以膺敵何以制勝何以為善後
之䇿(缺/)不用之哉或者疑之謂其罪廢之久必有忿怨
不平之恨此尤不然臣嘗以天下之理攷浚之心焉且
天下之望不徒歸也是必有愛君憂國之心而天下亦
必以是心而望之况一浚未足道也而天下之忠義實
視之以為進退陛下試思之浚一用而忠義激浚一廢
而忠義頽其利害孰輕孰重願陛下不以浚而用浚以
天下忠義而用浚可也至于胡銓以直言得罪于秦檜
不死于秦手亦天意有所待也陛下若能付以臺諫之
任是必知無不言雖當多事之時可無奸雄之慮使其
一日立朝則說陛下為茍安之計操兩可之論者與詆
忠直而慢事功者皆屏息而不敢為矣如張燾辛次膺
則陛下固嘗親而任之矣處之廟堂之上皆可以固國
本而延攬天下之英才此而委之可勝惜哉嗚呼今日
之事勢已急矣然臣等又恐朝廷之上猶以强弱不同
之為憂財用不足之為慮以臣觀之為是說者是皆無
謀以沮謀者也盖兵之弱不足憂曲直所在勝負係焉
國家自講和之後聘問所往不為不謹玉帛所遺不為
不厚今日金使請命方欲刈吾藩籬之地取吾腹心之
臣不知吾何負彼而敢有是哉中外聞者扼腕思奮今
日之事直在我矣師直而壮士氣百倍大兵渡淮南北
響應彼將索然自失雖有百萬之師無所用矣臣等因
知强弱之勢不足憂也國家自休兵以來故相秦檜務
飾太平以貪已功凡百司庶府莫不畢備當此艱虞豈
無所可減罷者且以學校事言之養士之額員以千數
公私一試費以萬計官吏廩禄歲又不知其幾茍從一
時之宜權省罷之未為廢事然此特臣等所知者矣其
他冗費豈無百倍于斯願俾有司枚舉條具凡非係軍
民之急者不以小大一切罷去則民不加斂調發有餘
臣等因知財用之乏不足慮也親征之舉陛下何憚而
不為然臣等因知陛下必為矣前日和好之議陛下豈
得已哉徒以梓宫未還太后未返又恐金人未能釋憾
致吾淵聖帝不安故勉為此舉想陛下二十年間念七
朝之陵寢思兩河之人民朝夕于懷不能暫置陛下豈
不欲奮神武之威以雪父兄之恥第有所重未敢輕發
今者陛下于父母兄弟之間生無所累死有餘怨以前
日愛親之心發為復仇之舉則何攻而不取何戰而不
勝哉漢髙帝以義帝之故三軍縞素猶足以起義氣而
取天下况我國家雪先帝積年之憤其視髙帝尢為易
也今觀金使刼我歲幣邀我兩淮其辭氣狠戾與向者
殊此必有所恃而然也臣恐憑陵之患直旦暮耳此而
不决則歘然驟至雖欲禦之已噬臍矣臣等願陛下行
之以果守之以堅拘留金使亟下哀痛之詔促發渡淮
河之兵速召人望以慰天下之心中外響應士氣激昂
中興之功指日可冀然竊有私過計者不得不為陛下
言之大抵金人之情變詐百出吾與之和彼則以我為
弱取我無厭直欲坐困我國一舉而有之我欲與戰彼
則知我有謀彼則緩而不進以挫我鋭逮其師老財竭
又將變矣金人之情或和或變或緩或速要其所欲豈
直歲幣而已哉靖康之禍使者交馳而已扣城矣覆車
之轍可不為鑑臣等激于事勢之逼誠恐朝廷或墮
其計異時倉卒雖悔何追故不避斧鉞之誅仰干天聽
願陛下以臣之䇿謀及二三大臣茍以為可决行之誠
天下蒼生之幸
　
　
　三朝北盟㑹編卷二百三十七
欽定四庫全書
　三朝北盟㑹編卷二百三十八
　　　　　　　　　　　　宋　徐夢莘　撰
　炎興下帙
　　起紹興三十一年十一月一日己巳盡八日丙子
十一月己巳朔王彦入虢州王彦自啇州遣發官兵㑹
合虢州十月丁夘收復朱陽縣招降到縣令奉議大夫
劉楫啇州都監供奉班祇候王元賔已到虢州城下偽
知州蕭信岀門迎敵不勝遁去官軍遂入虢　金人攻
無為軍先是知無為軍韓髦移治在荻港唯總管倪夀
率民兵在城中金人犯無為軍夀率民兵皆走城中居
民先以驚移為之一空巫師吳椿年者病傴僂不能行
獨隠于嶽廟中金人唯十八人入城至嶽廟前椿年岀
唱喏其帥問曰爾為誰椿年曰軍學進士吳椿年聞郎
君到來不敢藏避願得投拜其帥喜曰命爾為知無為
軍候下江南當以爾知太平州椿年拜謝引金人悉入
軍治登譙門繫其帥馬于門下椿年指民居曰此為誰
氏此為誰氏其帥喜椿年請詣其家取某物為獻其帥
許之椿年下譙門見無人相随遂解其馬急乘之馳出
門去其帥與十七人歩追之顛踣損腰椿年知崔臯将
至走報臯且以馬贈臯使速進兵臯以銀五兩酬椿年
即率兵以進别以馬載椿年金人見官兵將至悉遁去
唯其帥損腰不能行即舁入南禪寺輪藏下臯等入城
椿年得其帥以獻臯臯贈年五千臯大張其功作殺退
金人生獲呼蘭貝勒收復無為軍報㨗俄縱軍人入掠
居民取遺留之物民不堪之臯轉三官民怨臯之縱兵
刼掠也乃訴臯冐稱功伐掠民舍事遂寝其賞不行取
呼蘭貝勒赴行在
二日庚午金人遊騎侵及𤓰州是夕金人攻𤓰州權都
統制李横統制官劉汜率衆迎敵用克敵弓射之金人
燒𤓰州驛亭而去探報逆亮細軍已屯駐和州雞籠山
矣欲臨江築壇刑馬祭天尅日渡江　知通州崔邦弼
棄城復回崔邦弼以右武大夫吉州刺史知通州初建
城科擾百姓苦之邦弼常言如有警當以死守修城畢
畵圖以獻于朝議者短之金人已占揚州邦弼失措通
判趙不悔十月戊辰出城先遁去以次郡縣官已逃去
己巳質明邦弼欲出門遁去百姓畢起吊橋遮道相與
責問邦弼以謂知府修城約以死守今欲前遁使百姓
受死于城中何所恃頼邦弼語塞為之少留出官錢散
官吏軍兵為姑息自全之計庚午邦弼宻令卒夜半縱
火人皆趨救邦弼因得縋西城而去城中軍人剽掠㡬
至生變大辟罪人王十九等四名皆竄去常平提舉王
珏聞變遣料角統領官盛佺等將兵四百餘人前去彈
壓令邦弼使喚已而省定邦弼遲疑數日不得已復入
城
三日辛未知樞宻院事葉義問行至鎮江府遺史曰葉
義問以知樞宻院事來江都親乘大座船以使臣二人
執器械立馬間左右見者無不笑義問以儒術自許有
姪貞卿者常語人曰方今儒將家叔知院一人而已義
問至鎮江聞𤓰州官軍與金人相持已皇遽失措時随
行有統制輔逵來忠信數人諸統制共坐間有樞宻吏
劉子忠忽問曰大江之北即是金人重兵何以卻之逵
應曰無兵國家勢弱無法可以卻敵在旁聞者皆掩鼻
義問漸發間探者過江且載銀帛犒設諸軍是時冬月
江水低沙洲皆露義問役民夫掘沙為溝可深尺許沿
溝栽木枝為鹿角數重乃曰金人若渡江來且以此攔
阻之聞者無不大笑民夫且執役且笑且言曰樞宻吃
羊肉其識見何不及我吃糟糠村夫一夜潮生沙溝悉
平木枝皆流去矣義問得知建康府張燾公状告急金
人侵及采石為渡江之計其勢危急日下火急起發前
來保守江渡　臣僚奏請致祭于山川神祗臣僚劄子
奏竊謂陛下飭躬修徳宜可以勝强暴欲望聖㫖發使
人降祝文御香告祭沿江祠廟使皆受職同力保䕶以
固江左倣昔謝元禱八公山祠故事臣願陛下即行之
又臣僚劄子竊謂天下威靈顯著血食廟廷載於祀典
者願令州府分詣致禱四聖五嶽之神威靈尤顯著者
饗于克誠二百餘年矣豈不能䕶國家惜生靈掃除天
下妖孽乎願令宫觀設位致禱務䖍㳟嚴㓗冀蒙隂助
以速萬全之喜有㫖並依其合行事件令禮部太常寺
疾速條具申尚書省　張子顔獻助軍務各與轉一官
韓彦古獻助米一萬石與合入差遣
四日壬申葉義問起發是日義問離鎮江三十里宿下
蜀鎮至未時後有流星急逓馬轉報淮東總領朱夏卿
竹紙手帖云自食後有金人侵及𤓰州與官軍接戰至
申時官軍敗退潰散𤓰州渡為金人所據行府以金亮
克日渡采石故且急往為建康守禦之計　李横及金
人戰至𤓰州鎮軍敗統制魏友王方歿于陣金人欲奪
𤓰州渡以重兵直擣𤓰州又分兵各路向東徑抄江頭
自江頭逆趨𤓰州都統制李横引諸軍迎戰葉義問督
鎮江駐劄後軍渡江衆皆以為不可義問强之未著北
岸義問懼怯之状見于顔色即時向西去曰欲往建康
府諸軍起發耳市人皆媟罵之金人兵勢甚重中軍統
制劉汜提本部兵先走諸軍不進横以孤軍不可當亦
倒卻於是背印使臣不歸失其都統制印金人追官軍
壅路不能行舉手就披膞遮其頭靣往往中流矢綴腕
于額衆知不可當遂渉運河過河西亦奔走得脫金人
以鐡騎掩至江上左軍與後軍皆没于江江南人望見
皆失聲而哭其聲震天地後得左軍統制魏友之屍于
湖中得後軍統制王方之屍于栁林中皆金瘡被體朝
廷賜廟額為之立廟魏友王方之死也發憤報國力戰
以喪其命乎與士卒旅進旅退不得已而死乎廟食不
朽姑為一時之激勸也劉汜錡之姪也錫之子也性驕
傲不曉兵事唯習膏粱氣味如痴騃小兒毎洗面用澡
豆面藥玉女粉之類不下六七品凡奉其身者皆稱是
錡狃于順昌之勝謂金人為易殺欲效謝安之舉㓜度
使功名萃于一門遂以為中軍統制殊不知任重致逺
倘非才則反誤大事此劉汜所以望敵而遁走也義問
至柴溝又聞金人在采石之報欲復回鎮江又問向裡
山路可以通浙東否諸軍皆喧沸曰樞宻到此不可囬
囬則有不測左右執事者皆懼恐變生不測乃請義問
速趨建康遂趨建康　張浚判建康府不許辭免知建
康府張燾召赴行在賜張浚詔勅張浚省所劄子奏辭
免復觀文殿大學士判建康府恩命事具悉朕惟用人
之法當求終身大節而不責一時之疵故鮑叔得管仲
於三北之餘而秦穆用孟明於一敗之後風績之著書
傳可傳卿夙負大名蚤登三事一跌厯年兹者棄舊圖
新思有所施屬封疆之多壘方帥閫之須才坐禦邊衝
無易舊弼爰寵還於祕殿俾作鎮於巨藩遽覧來章欲
回受命乘時機㑹豈惟復鴈門之騎輔予艱難庶幾雪
渭上之耻往承茂渥毋或牢辭所請宜不允不得再有
陳請故兹詔示想宜知悉冬寒卿比平安好遣書㫖不
多及
五日癸酉葉義問至建康府　趙樽發蔡州趙樽已得
蔡州方四五日忽被成閔移文報奉詔總諸軍併舟師
援江上留樽一軍守蔡州辛未樽遣李詢㑹成閔癸酉
又被移文令樽亦歸乃以李詢為知州樽遂以本部兵
歸詢蔡州人以從義郎在鄂州軍為部將都統制吳拱
令詢同皇甫倜往信陽軍招忠義人取蔡州樽自信陽
取蔡州故詢在其軍中樽以丙子到麻城被㫖依前駐
劄蔡州
六日甲戍詔諸軍逗撓失律召成閔代劉錡罷王權赴
行在奏事差池州統制李顯忠代之　曾王劄子言信
賞必罰上曰賞罰誠人主之大權昨來王權臨陣退衂
朕已逺竄今成閔李顯忠吳拱三人大帥制置招討之
命宜即批㫖便除以示懲勸　王權罷都統制赴行在
王權自和州退兵江南也葉義問奏權不合退軍是時
金人已在楊林計置渡采石矣㑹有㫖令義問差管押
權赴行在權乃去軍都提舉張振權主管軍事　李顯
忠為建康府駐劄御前諸軍都統制
七日乙亥與金兵戰闘等並為戰功勘㑹從來戰陣除
殺金平和尚原大儀鎮順昌府明州城下立功人外餘
不得為戰功人縁今來用兵制敵理宜激勵乙亥有㫖
應諸軍等將士但與金兵戰并守禦立功之人並與理
為戰功　虞允文到采石趣李顯忠等交割王權軍馬
虞允文先往采石趣李顯忠交割軍馬去采石五六里
道遇王權敗兵各鳥獸散虞允文訊之皆曰我軰昨随
王統制只聞金聲不聞鼓聲蓋權未嘗與敵交鋒惟是
走耳是日敵兵進廹大江鼓聲動地尅初八日渡江采
石瀕江居民震懼竄伏吏士無人左右止允文曰事已
至此欲何之允文叱曰今日國家危急如是我豈得不
身先士卒遂䇿馬疾馳到采石人心頗安遥見北岸敵
軍列寨連亘不絶我軍奔敗之後部伍絶無紀律虞允
文造其間㑹見官兵虞允文勞之再四因問王權敗北
之端皆曰非敵之善戰蓋縁只是走耳未嘗見陣虞允
文因激勸敗卒曰萬一金兵衝突公等戰乎衆皆嗟吁
指北岸曰彼勢如此誰能以身犯必死乎虞允文徐曉
之曰敵萬一過江爾軰措足無所雖走亦何之今怯戰
亡走亦死戰亦死等死不如一戰冐萬死求一生轉禍
為福因敗成功况朝廷衣食汝軰二十餘年緩急乃不
能死戰以報國家乎衆因允文語慷慨發憤曰今雖欲
戰奈何無統將主其事虞允文覺其可勸喝言汝軰止
言王權謬妄致此今朝廷已到選交割王權統軍馬衆
愕然曰誰可將者允文諭之曰朝廷差某來趣李顯忠
交此軍事與李顯忠如何衆合掌曰得人矣允文又諭
之曰敵謀來日過江勢已廹急諸人當戮力官家已發
内藏庫金銀錢帛并節度承宣使已次官告在此賞給
有功者衆皆曰誠然我軰當盡死力轉相勸語須使各
軍皆奮臂首爭死敵虞允文因勾集戰艦揀選水軍五
千連小舟排䕶岸下以船當前終夜整齪　金主亮築
壇祭天乞風取來日渡江金兵築壇于采石兩岸金亮
登壇牛羊黒豕白馬各一祭天禱江乞風取初八日以
濟因使偽参知政事李通跪壇上口占檄文招王權曰
吾提兵南渡汝昨望風不敢抗拒深知汝懼嚴天威吾
今至江上見汝南岸兵亦少止縁吾所用新造船與汝
南岸船大小不侔兼汝操舟進退有度甚協吾意汝能
盡陪臣之禮即率衆降大者官小者賞後若執迷不返
吾渡江戮汝無赦虞允文復遣所獲北人賫書諭之曰
王權以不曽一戰朝廷已行竄責矣今統兵官乃前執
二太子者李世輔更名顯忠并前奉使一箭中的虞允
文同在此汝欲來校勝負此亦有以相待
八日丙子中書舍人虞允文統制官張振等大敗金人
于楊林遺史曰金人得和州完顔亮親率大兵臨西采
石楊林渡已數日王權軍于采石相拒知太平州王傅
者殊不介意傅與權猶蔽匿不以奏聞兵官幕職官或
有請給器甲與軍兵令防城者傅曰不須如此張皇傅
自與金人無讐必不見殺其語播于城市中城市之人
皆知傅有不能盡節之心州學學諭汪餘慶白于教授
蒋繼周曰餘慶請與先生同見太守乞為守備繼周曰
太守敢以無禮之言折人使人不堪奈何餘慶曰甚易
也若果然先生但言滿城之人皆言知州是細作若不
為守偹則市人之言不其然乎繼周然之與餘慶同往
傅言有軍期急事傅果怒而出曰教授何故如此逼脅
州府繼周曰滿城之人皆言知州是細作宜急為守偹
以破其說不然恐生變傅黙然氣奪繼周餘慶遂勸傅
申發文字報朝廷傳從之一日發八逓第一逓報金人
已逼采石不言東采石西采石逓到行在朝市大驚五
房院六房院堂吏盡般家属出門城市間皆謂知邉報
的確者無如五房院今既般家而去事可知矣遂驚移
不可禁止第二逓報金人已到楊林而不言楊林渡朝
廷檢視冊不載楊林去處莫知楊林在江南江北朝市
無不驚憂者朝廷遣人於閭巷間尋太平州和州人詢
問楊林所在是夜二更後方得一士人具言楊林乃西
采石之渡口也憂疑稍定金人在楊林築䑓于野亮令
諸軍拈巻子取死事五百人先渡大江就楊林進船乙
亥亮刑白馬祭天當塗之人日逐往采石臨江以觀之
者不啻數萬丙子有采石之役愚常用心稽舊采石事
實質之于士人僧道軍兵啇賈官員觀謄報之功状考
一時之記録莫不張其聲勢大其功伐皆不可取信惟
太平州及東采石之百姓所言者不約而同蓋其所親
見而又無容心于毁譽也愚取之遂為定說不敢誣天
下亦不敢誣後世也曰丙子晨隔江見楊林渡金人築
䑓四旁有黄黒烟突起人皆莫曉其所謂或曰昨日刑
白馬祭天今日祭風欲出船渡江耳少刻烟漸㣲細而
青白色辰已刻之間有紅傘登䑓亮在其下有綉旗環
繞之俄聞樞宻行府有参賛軍事中書虞舍人到采石
市中吃食乃允文也或走報允文請臨江督軍允文至
江口是時風色已作人謂金人祭風果應乎望楊林口
有一舟出江相次尾首相啣而出凡出十七舟楊林口
忽生沙塞斷江口餘舟皆不可出允文命發戰船有水
軍蔡将韓将二人各有戰艦一艘皆唯唯不動乃急命
當塗民兵登海鰍船踏車毎舟有兵數人發十海鰍往
迎之允文坐蛾眉䑓中戰灼㡬不能止軍人皆說諭民
兵曰此是必死之地若齊心求生萬一有回歸之理民
兵皆然之風色忽止官軍以海鰍衝十七舟舟分為二
官軍呼曰官軍勝矣遂皆併殺金人金舟其底濶如廂
極不稳且不諳江道皆不能動手其能施弓箭者五七
人而已遂盡死于江中有一舟為水漂流至薛家灣者
采石之下數里有王琪在焉以勁弓齊射舟不得着岸
舟中之人各中一二百箭往往綴死屍于板而死取金
人之舟視之乃用和州民舍拆板而造者毎舟可載二
十人板木釘灰皆不如法其敗故宜也是役也金人有
四十舟在楊林出江者止十七舟官軍止有海鰍十艘
迎戰二戰艦終不出允文追蔡将韓将各鞭一百金人
死士五百人不死于江者亮盡數殺之怒其舟不能出
江也初亮問上年烏珠何以渡江或答曰烏珠自馬家
渡渡江江之南雖有兵望見我軍即奔走船既着江岸
已無一人一騎亮曰吾渡江亦猶是矣及楊林出舟當
塗之人在采石上下登山以觀者數十里不斷不啻數
十萬人亮隔江望之吾放舟渡江而山上人皆不動何
也當是之時争戰之聲方厲安危之機甚切而人皆罷
其業離其居而樂觀之既而連亘數里駐足不動遂成
江南壁立萬仞之勢豈人力能使之然哉蓋天實為之
也允文進劄曰蒙聖恩令從江上今月六日抵建康次
日准葉義問差臣前來采石㑹李顯忠并給犒建康所
屯御前軍馬臣于八日午後到采石見江北金兵甚衆
極目望上下二三十里不絶鼓聲震地臣即時躍馬至
岸口與諸統制相見北岸有一髙䑓䑓上大紅綉旗黄
旗各二左右行立中有大黄葢有一人服金甲以大床
坐其下問云此金主也昨已登䑓祭天刑白馬與諸将
盟矣兵號四十萬馬數倍之臣與統制官張振等共議
列馬歩兵為陣静以待之分戈船為五以其二傍東西
岸行其一駐中流載精兵以待戰其二藏小港中以偹
不測擺布僅畢忽聞敵衆齊聲發喊金主親執小紅旗
麾數百舟絶江而來未頃刻間已有七舟遽逹南岸敵
登岸與官軍戰臣往來行間再三傳令激以大義許以
醲賞歩軍統制時俊先登軍皆殊死闘俘斬既盡而戰
于江中者艨衝相撃敵舟皆平沉水死者以萬數天色
向晦北岸鼓聲乃止敵引餘舟遁去臣等尚慮其詐不
敢以兵掩其前但以强弓弩襲其後追射之敵兵傷至
夜師旋計其岸上之屍凡二千七百人射殺萬戸一人
服紫葺綿甲注絲戰袍生擒千戸二人金人三十餘人
餘皆伉健者臣度敵未必遽休而采石之舊将已去新
将未至當軍情危疑間金兵鼎來臣不當便引去暫且
留此與統制官同謀戰守須竢一大將至有所分付乃
敢還建康仰乞陛下特寛憂顧臣無任激切皇懼之至
九日又奏劄曰臣觀所用之船皆如州縣渡口雇駕者
誠不足以當官軍戰艦又逐船惟滿載敢死士意在直
截來奪岸口初不為水中戰具也以昨日之戰敵有旗
頭為官軍斫㫁其左臂尚能以手持小旗麾其下進戰
久之乃仆地死餘人之伉健可㮣見矣諸統制欲於瀕
江掘塹濶一丈五尺深八尺以防敵兵犇衝上岸及更
夜潜渡之兵見役丁夫開堤數百丈以土衛内堤官軍
立於堤上既有所捍蔽又無遁心可以固守也臣聞臨
陣易將自古忌失士心李顯忠素有人望黜陟之間無
不仰服睿斷聖明金兵既敗采石官兵虚弱盡兵力如
此臣豈敢愛身遽自引去比者戚方已約分兵船親來
㑹合采石成閔軍非久到官軍既合决可以破敵不獨
守江而已臣竢李顯忠到一一議定續具奏知此允文
之二劄也
　
　
　三朝北盟㑹編卷二百三十八
欽定四庫全書
　三朝北盟㑹編卷二百三十九
　　　　　　　　　　　　宋　徐夢莘　撰
　炎興下帙
　　起紹興三十一年十一月八日丙子盡十六日甲
　　申
甡之嘗試以允文二劄論之昔歳馬家渡之役烏珠出
舟于江官軍不戰而潰金人遂䧟建康蹂踐江浙至四
明而回當時議者謂方金人進舟欲渡時有能鼓率士
氣竭力禦之可使金人皆塟魚鼈之腹不為難矣雖用
力不甚多假令以郡王使相賞之其誰以為不當采石
之役正猶是也或官軍退却一歩則敵人登岸不知肯
似向時蹂踐江浙而復回乎海鰍十艘雖用力不多而
金人悉死于江中若以前事為鑒雖醲厚之賞極一時
富貴以酬其不退却之功可謂當矣而允文乃虛張功
伐大其勞績意在於邀求厚賞以結将士之心自譽已
才而冀日夕之用可謂之要君亦可謂之欺君矣允文
謂午後到采石鼓聲已震地允文方與統制張振等議
列馬歩軍為陣分戈船為五不亦遽乎列馬歩軍為陣
頃刻間猶可辦也分戈船為五非十刻不能辦豈容擺
布僅畢金人方發喊况鼓聲震地已久雖欲出舟何用
發喊又謂數百舟絶江而來且楊林渡當冬月乾淺惟
單舟乃能出口若欲出數百舟非二十刻不能辦豈可
謂頃刻間通計官軍分戈船為五金人出數百舟當占
三時自午後又占三時日已暮矣又謂七舟遽逹南岸
既戰罷計岸上之屍凡二千七百餘人七舟可載二千
七百餘人則一舟可載四百人矣國家水軍舟船大而
壯實者無如馬船官軍毎隊五十人一馬船猶不能載
八隊况金人拆人家板木旋釘為舟而能載四百人乎
采石居民不啻數千家戸外有兩國之兵大戰至於敗
者盡殱焉数千居民豈能安其居而寂若不聞允文謂
親身往來行間再三傳諭激以大義許以醲賞至于當
塗采石之人指此語為笑端允文藉此蓋有心望為宰
相也丙子之奏已行丁丑又作奏允文盛稱采石之功
難者曰旗頭本執持大旗麾衆當先者也臨陣鏖戰之
際已斷其左臂大旗固不可操執政争命之間安得小
旗而麾之耶其踈一也采石丁夫不過有數千人况踏
車轉戰至夜疲怠之餘安可役使允文謂掘塹濶一丈
五尺深八尺一夕之間開得數百丈又為内堤可立官軍
計其工料非疲怠之卒一夕可辦者其踈二也愚嘗經
由采石尋訪掘塹立堤之地采石人皆大笑之且曰采
石地勢有髙下有山有水雖有連接亦有㫁頭安能掘
數百丈之塹立數百丈之堤愚熟視其地利深以其言
為非是是諸軍虚張報㨗者不可勝數諸軍提舉權都
統制張振以拱衛大夫永州防禦使陞翊衛大夫定江
軍承宣使又進中侍大夫副提舉王琪時俊統制戴臯
水軍統制盛新皆轉横行官遥郡是時王權方去軍兩
日議者謂權不去則為權之功故天下事有幸不幸也
有菜園戸杭文貴者以民兵在海鰍船中出江口中箭
透項而出遂死之允文奏其功以謂忠義奮發用命當
先力戰身死得贈忠訓郎與一子進武校尉文貴無子
以姪為嗣而受之總李莘者是日偶不在采石故立賞
不及張振懐州河内人初兩河䧟振聚强壯得百餘人
徑大行由喜兒灣流河直趍㐮漢與桑仲合時仲為鎮
提使用振為諸軍統都提舉仲被害李横繼為鎮撫使
待振如仲後横與振有疑隙乃走投江歸于荆南等州
鎮撫使解潜潜用為中軍統制潜罷鎮撫使振随潜詣
行在遂𨽻于張俊軍中俊以振為淮偹将趙遷為正将
王德為都統制也紹興十六年德奏逰奕軍去𨽻侍衛
馬軍司已久乞将牙兵親随親兵搭材等合一軍補遊
奕之闕以振為統領後選統制自初聚衆至為承宣使
皆無可書之績采石之戰邂逅成功豈不幸哉琪鞏州
人德之子也新亳州人紹興十年張俊在亳州新挈家
來歸既至建康俊奏授新正使兼闊職俊以建康城北
水陸之田畀新或謂俊在亳州受新北珠一箧而有是
報漸陞新為正将𨽻中後為水軍統制臯破敵軍統制
不救姚興而率衆先奔者是也　晁公忞金人敗盟記
曰初八日金亮在壇上建黄綉真珠旗四靣麾擐渗金
鐡甲坐麾旗下紅旗告戒諸軍有敢死之人賞以金椀
一隻酌以好酒然後登船而船小者五尺許則大者可
知矣皆壯健雄銳兵器俱精先登船者約三十餘人共
千餘人是時西岸金兵鐵騎周廽三十餘里鳴鼓大喊
以助戰艦其船開岸呼噪揮掉輙便衝過江我軍辟易
又㑹北風敵船如箭有數十艘将泊南岸我師有恐色
虞舍人躍馬行陣揮鞭督戰統制官張振王琪盛新時
俊皆曰候其登岸一勦無遺虞舍人曰昨與公等議破
敵為期今乃用命乎且敵來勢甚急若容縱放登岸而
擊之倘或機㑹一失奈何與其到岸不若中流擊之為
宜諸将曰諾即統帥海鰍車船衝撞往來鏖戰士氣百
倍無不一以當百金兵大敗且走金亮将發戰船渡江
也恃其兵衆意欲徑趨而渡故所用舟船乃山東平底
前後軒昻運載粮船也一舟濟五十餘人以為大江如
平常運河掉渡不難遂於船左右挿棹數枝飛棹奔突
不知江流與運河之水緩猛之勢絶異又亮廹以酷刑
戰士盡死不囬而我軍戰船皆艨衝巨艦士卒用命遇
敵戰船即衝撞中折全舟沉沒者十六七續後繼來者
見前敵溺死無餘皆反身囬掉歸岸逆亮怒其復囬悉
敲殺之由是金人䘮氣兵威大沮敵既退衂遂具㨗騎
置以聞　李寳除静海軍節度使京東東路招討使沿
海制置使李寳燒金人舟船于膠西也遣曹洋奏㨗于
行在見奏海道之功上大喜厲聲言曰李寳第一功顧
内侍曰今日冩旗賜李寳又問倪詢應簡如何洋奏活
捉倪詢應簡二人見拘管在李寳軍中上益喜令洋取
倪詢應簡親管押赴行在詢簡平江人越海投金人獻
海道進兵之䇿并獻海船利害金人用之被擒是日除
寳静海節度使京東東路招討使沿海制置使賜金鎗
御書旗以李寳忠勇為名金合茶藥酒器金偏帶束帶
各一玉皮帶一差内侍陳子常同洋押賜洋轉十官賜
金偏帶賜統制官賜錢一千貫　金國主亮退和州以
其衆趍淮東金人以丙子江中之戰失利銳氣稍挫且
聞已得揚州遂欲計置𤓰州渡江丁丑完顔亮以大軍
皆行遺史曰虞允文見敵人已退又奏劄曰臣於今月
八日大破敵兵已具戰守之計斬獲之數敷奏去訖次
日絶早臣與将士同在江口擺布戈船分兵大敵其敵
衆行列比昨日稍稀至辰以來敵凡再鼓臣等旗麾出
海鰍戰船五之二分其半向北岸上流直楊林河口以
其半傍南岸而行其餘仍藏港中以防不測良久敵兵
益稀臣恐金帥欲遁亟令水軍統制盛新引船杜塞河
口以神臂弓克敵弓齊力射敵應弦而倒者以萬数敵
見船無歸路即時從下流發火自焚官軍亦於河口上
流舉火盡焚其餘凡一百五十餘舟完顔亮引餘衆遁
去遣一小舟令張千者持書遺王權觀其書意似與權
有先約雖其䇿出于用間然亦不可不以朝廷已行遣
王權之事報之以絶其觀望正遇李顯忠至臣與顯忠
啇議作報遣行獲金人奴婢二人賫往已録白同金亮
書真本繳進去訖其張千本是鎮江軍使臣在𤓰州戰
䧟敵中臣騐得本人身上有數處重傷已即時與轉兩
官發歸本貫收管聼候朝廷遣喚外所有采石至太平
州一帶居民各安堵允文三奏劄皆有可議者夫敵人
應弦而倒者以萬数不知用幾萬神臂弓克敵弓能如
是耶况官軍以舟船杜塞楊林河口而已楊林河口不
甚寛濶而又敵人擺列處在岸上乎在舟中乎若在岸
上則與河口全不相干若在舟中不過有數舟相對安
得應弦而倒者以萬數也允文有門下士昧于名数典
禮乃拾掇三劄溢其虛美作為記事之文夸大允文之
功允文蜀人也首自蜀中傳冩之衆皆和之於是蜀人
家家有傳本矣愚恐萬世之後忠佞不分故不得不力
辨　晁公忞敗盟記曰初十日行府既得㨗報往静安
渡沿江檢㸃營塞撫勞守把将士是日李顯忠至自池
陽遣硬探知逆亮縁采石之敗十二日離采石十三日
宿曠口十六日抵維揚與𤓰洲兵合矣虞舍人謂李顯
忠曰敵懲采石之敗空壘往合𤓰洲兵矣鎮江無備某
當往第恐兵少今采石愈益深塹築堤伐木為柵守禦
甚固敵未可卒至鎮江邉岸分屯備禦甚多要害僅数
将軍能任其責分一軍相從如何須更得百餘艦則事
濟矣顯忠曰敬受令是日虞舍人徑發循慈湖馬家渡
等處措處防托迤邐復還至建康洎至見元樞而知建
康府事張燾造謁虞舍人問勞甚勤曰燾所謂頼公庇
完顔亮約初八日來此㑹食使燾安往諸公因議可以
往鎮江者皆有難色張燾謂虞舍人曰已建大功可任
此責虞舍人欣然從之徑往鎮江謁劉錡疾已劇執虞
舍人手曰朝廷飬兵三十年我軰一技無所施今日成
大功勲乃一中書舍人也錡愧當死矣是時朝廷初得
𤓰洲之報急遣御營使太傅和義郡王楊存中措置鎮
江虞舍人一日與存中總領朱夏卿知鎮江府趙公偁
謀曰敵已瞰江宜經畫守禦之備今車船又擺泊維繫
岸下有如臨期不堪駕用奈何遂相與臨江按試以警
金人時江船止有二十四隻狀如方櫃外飭粉灰内執
兵刃車轉兩邉之下外無所見并李顯忠所遣船亦至
虞舍人命戰士偹車船徑趍北岸𤓰洲将泊岸復囬敵
兵驚惶持滿以待其船中流上下轉囬如飛敵衆皆慿
壘縱觀駭愕相謂曰南軍有備如此亟遣人揚州報亮
亮馳騎立至笑諸軍曰此紙船欺我也既而囬揚州因
召問諸軍以必渡之䇿取十二月三日至鎮江早食有
跪前曰南軍有偹未易圖也向觀所用舟楫迅駃如飛
寜能當之且采石渡方此狹甚而我軍猶不能利徐為
之謀以伺其隙亮大怒以為阻遏軍威遂㧞劍按膝數
之曰汝罪當死我不即誅戮汝更有阻我軍謀者尚何
辭軍伏地痛淚求貰者久之亮曰姑赦汝出與衆議之
具百船渡江違令者斬諸軍唯唯而退　李顯忠到采
石王權罷建康駐劄都統命李顯忠代之顯忠被命急
馳以丁丑到采石見完顔亮已退和州是日晩報㨗曰
十一月九日午時到采石探見金兵于西采石一帶擺
布船隻顯忠激厲水軍及諸軍統制将官先于東岸分
布馬歩軍次用戰艦裝載甲士増以勁弓硬弩防遏遂
遣潜師直取西岸焚燒敵船登岸進兵掩殺至晩敵兵
退走和州委是報㨗　李貴克順昌府李貴為江州駐
劄御前右軍統制同統領張成等帶領人馬入順昌府
界㑹合忠義總守孟俊等收復順昌府偽知𨽻州蕭寛
退去貴等遂入城
十六日甲申金人以船筏攻茨湖不克退去茨湖在漢
上江與光化軍相對有鄂州副統制李勝荆南副統制
張進董江鄂州統領趙振張成荆南統領張抃郎琳李
清等各将兵防捍甲申金人乗船絞筏欲攻茨湖諸軍
且侵襄陽㑹風勢不利不得着岸有鄂州前軍旗頭史
俊麾旗渉水直登一舟呼曰前軍得功也諸軍可皆進
金人初不虞敢登其舟遂大驚失措行隊不整有墜水
而死者諸軍繼進俊殺其將猶收全功而囬金人乃退
去被殺之將蓋其定府總管杜萬戸也　京西王宣軍
統制趙晟録到京西戰功曰十二月初二日敵侵茨湖
以舟渡師時風盛吹過南岸旗頭史俊先登舟遂殺果
勒千户奪敵船十隻殺戮及溺水死者千餘人初三日
劉鄂聞金亮被殺班師歸者無行陣多失路為鄉民所
殺初六日均州忠義皆朝等部領忠義軍占據鄧州都
䕶鄭雄者來城入問鄧州守何在乃萬户蕭中一也中
一先已携家歸順失路倒馬𨽻中被忠義人丁統領所
殺宣遣崔俊尋中一只得中一妻三人長耶律氏也子
號小将軍諾爾布長夀等数十人鞍馬数十匹招討司奏
得㫖立廟鄧州中一之子授武義大夫十二月京西漕運
姚紹來見三帥責其不親援鄧州拜别即行三帥媿之
次日並起發先是差訓練官二員牛宏王彦忠将帶正
軍聚集忠義約一萬餘人占據汝州並無衣甲二月敵
還師西京過汝王彦忠牛宏部領忠義邀于七里河敵
兵盛遂敗退走汝州金人圍之十七日城破殺盡軍士
張免侯順得脫亟來鄧州吳拱遣統制周贇等八十餘
人往援汝州已不及正月一日遣王宣領所部往汝州
節制諸軍初七日到汝州土門敵騎已退二十八日王
宣等往城北三十五里謁秦王墓二月初五日金人数
萬騎薄汝州先以精騎萬数渡汝河王宣部領親随約
三十餘騎先犯陣軍續至皆赴戰自已至酉鏖戰遼州
萬户統軍洎男小将軍天大雨金人大敗走還西京親
随無不重傷而趙晟為敵以棒敲碎其首惟親随梁臯
魯順魯臯陳才戰沒葛王已立遣兵再取汝州閏二月
十二日戰于汝州至晩各分散殺獲相當十三日早金
人全師來攻我師敗衂士卒死者百餘将官兩員戰沒
十四日兩師相拒至晩各分散十五日降㫖班師星夜
發起鄧州途中接詔逓角令王宣部領親随二百餘騎
前來唐州二十四日到唐州公叅招討差總管充中軍
統制節制沿邊軍馬當日管犒將士招討云汝州路
兵馬皆出太尉保全蔡州已為金人攻破統制趙樽等
巷戰逐敵出城告急甚切専候太尉歸望太尉看朝廷
面確山縣諸軍見係統領㳺臯節制逗遛不進蔡州事
勢已急望太尉勉力確山自有馬歩一萬三千餘衆王
宣唯唯次早起行到北陽縣二十六日鄒溝下寨去確
山三十五里二十七日拂早起發擺鋪馬報金人已到
確山兩陣相對約一萬精騎宣遂捨歩兵引馬軍行到
陣前喚諸撥發官歩人可披城擺布又問有多少馬答
云約有三千餘騎宣令馬軍分作三陣第一陣如衝賊
不勝使退居第三陣之後第二陣不勝便退居第一陣
之後第三陣上則三陣俱上又喚馬正將田將副将汲
將令田將将所部馬軍五隊約三百南當拐子馬汲將
將下五隊馬軍衝突陣心宣指陣心謂汲將曰不用弓
箭人各背刀衝突汲將為敵騎所圍宣召親随馬軍崔
俊等内有師逄原趙晟曹得楊肅李顯張進李度秦順
赴探打散軍馬萬餘三隊俱盡追赶四十五里敵大敗
三河皆滿趙晟活捉得穆昆一名次早蔡州人報敵帥
左監軍走去蔡州之圍遂解師及樽兵自信陽歸安陸
王宣還襄陽隆興元年王宣除荆南都統替李道参知
政事汪徹督視㐮陽軍馬宣按邉經由鄧州南陽縣鵶
路取魯山攻汝州破城活捉到女真千户沙呼實漢軍
千户崔純并女真漢軍穆昆三十餘員并降畨漢軍五
百餘人馬三千餘匹解赴参政行府有異衆竒功之人
李雲趙晟楊廸郝安祖張進曹德江浩劉邦寜王德髙
順趙進都統王宣保明参政行府将朝廷降到空名官
誥書填推賞乾道間奉㫖割唐鄧與金人金人随即進
兵統軍不撒所領畨漢兵共十萬餘衆來攻襄陽至黄
渠十一月間王宣先遣趙晟師逄原王政王洵賈亮戴
廷等部押馬軍八十餘匹夜刼金人大寨斬五級牽馬
十餘匹活捉金人黄醜四歸寨制置韓仲通推賞十二
月内與敵戰于黄渠敵衆盛我師失利退却七十餘里
折兵將官一百十一人趙晟重傷推恩擢逰奕軍第二
十將自此講和班師是役也吳拱多視親書之未嘗行
陣者返令王宣保明(趙晟者鄂副都統制軍統領官也/副都統分戍荆南出軍襄京西之)
(戰親在軍中故知其詳晟嘗被召至行在有劄子論今/襄陽雖為京西要地荆南號荆楚上流然光化軍邉面)
(一帶有小路十九處可以上至䕫門歸峽盡是坦途並/無關阻若金人知之直造䕫路駐兵屯守則襄陽京南)
(皆亦不足為用一則扼川蜀水路舟船不得而通二則/據上流之勢可順流而下武昌九江皆失險矣乞行措)
(置廟堂不為意晟軍中號曰/趙大斧以能用大斧得名也)
　
　
　
　
　
　
　
　
　三朝北盟㑹編卷二百三十九
欽定四庫全書
　三朝北盟㑹編卷二百四十
　　　　　　　　　　　　宋　徐夢莘　撰
　炎興下帙
　　起紹興三十一年十一月十七日乙酉盡二十七
　　日乙未
十七日乙酉王彦收復華州金房開逹州駐劄都統制
王彦遣統制郭堪統押軍馬前去收復華州有第七將
官邢進等於十一月十七日到華州城下先鼓勇士卒
自寅時攻打至已時打破華州捉到同知招武大將軍
韓愿將官信武將軍韓鎔并金劉括等三十二人奪到
鞍馬器甲不知其數即時撫定軍民了當
十八日丙戍王權貸命除名勒停瓊州編管臣僚上言
劄子奏近日進對恭聞聖訓論及親征之事謂此行當
大明誅賞諸將有功者不惜官爵金帛重賞之其不用
命者有司誅其一二以警其餘大哉聖人之言其真得
古帝王御將之要術也顧於此時將非其人至於營私
背公縱敵玩冦罪惡顯著為國之辱如王權者若寘之
輕典是為失罰其何以示諸將乎臣謹按御前諸軍都
統制王權以駔儈之資恣溪壑之欲遭時多故夤縁結
託濫膺閫寄不知忠義以報國但務掊克以謀身其前
後過惡未易悉数姑指其大者言之近敵敗盟朝廷命
權進屯淮上為權計者義當身先士卒奮不頋身朝受
命夕引道乃惑於内寵心懐頋戀與其愛姬數人泣别
三日而不能行士卒聞之無不竊笑及至淮宣言欲犒
軍悉出其家金寳厚載而往既至中途復傳令未用且
於新河伺候實欲緩急之際易于他人之手故假犒軍
之名以待之耳其謀出此夫豈存闘志哉權至厯陽修
築營壘祗為自安計所謂沿淮守禦之備初不經意及
劉錡權住夀春縣即令總漕三司應辦粮糗權以威脅
二司同請乞留權守和州朝廷劄下劉錡復督行權不
得已三日發一軍凡二十四日纔發一半止於廬州戍
守故金人至淮得以繫橋從容而進如入無人之境權
亦旋棄廬州囬屯昭關將士雖有欲戰之心而權領親
兵先遁麾衆便退終不得交鋒及敵騎至尉子橋始遣
姚興一軍迎敵戮力血戰數陣告急於權權於仙宗山
上以羣刀斧手自衛飲宴自若殊無應援之意自辰至
申僅遣二百軰往已無及矣興勢雖窮然殺數百人生
擒敵首而囬不意敵假立權幟以悞之興奔而入遂與
其徒俱䧟所存者無一二權方走旗獻㨗兾以欺罔自
解自是之後不復更與敵接徑囬和州城新築内外所
積之粮亦贍数月權誠能效臧質之守旴𣅿抗魏師数
十萬衆使登城之人殺傷與城平厯三旬而不㧞卒解
圍而去則亦可謂禦敵權志不在乎守言于衆謂已得
金字牌棄城守江故自十一月二十一日先往采石坐
于車船之上仍放火燒西門而城内所有錢粮器甲騾
馬盡委于敵藉令權于是時不得已而退卻猶當潜師
宵遁使敵不知或結陣而退反旗鳴鼓若将向敵使人
不敢進尚可以全吾師也權不知出此為敵所覺遣兵
逼逐致使軍民奔突一槩踐擁入城河與夫及江争渡
沉溺而死者又三之二將士怨怒號呼聲動天地指船
詆罵皆以權不戰誤國負朝廷為言且恨不食其肉也
其潰兵抱蘆蓆浮江而過者往往散而之他權當痛自
咎悔收兵江上晝夜紏合以雪前恥乃於二十五日夜
半徑發采石歸於建康城中想其心止以骨肉姬妾為
念豈有意於禦敵哉權首鼠依違以至如此言之使人
痛憤夫權忝冐節鉞累年受國恩寵不為不厚邉事方
興正為將者捐軀狥國之日而權之初也既不能戰又
不能援及其終也既不能守又不能退乃使萬千人之
命一旦無主而就死地其亦應誅久矣陛下奪其兵柄
召之而來固已壯國威而肅軍政振士氣而快人心倘
若赦而不誅臣恐諸將效視陛下雖有熊羆之士百萬
之衆安得而用之臣聞周世宗之擊劉宗也其將樊愛
能何徽引兵先遁世宗收愛能與徽及所部軍士七千
餘悉斬于市自是驕將惰卒竦然知懼卒成平定之功
夫以區區之世宗猶能如此陛下亦何憚而不為哉臣
愚欲望陛下暴權之惡聲權之罪特賜睿㫁明正典刑
梟首江上使將士聞風争先効命以赴國難則威令赫
然行于萬里之外金人雖强不足平也取進止　又臣
僚上言仰惟陛下慎惜名器而於將士之爵禄品秩未
嘗吝惜躬行節儉而於將士之賞賚惟務豐厚則其所
以待遇之可謂至矣是宜感激厚恩奮不頋身以圖報
國而乃於敵國侵疆之秋歛兵退避其罪大矣宜重正
典刑而朝廷行遣太輕臣安敢緘黙而不論乎臣謹按
王權本無竒才進居大將之任坐享富貴積有日矣邉
郡無警正頼以捍禦而乃専於謀身退縮避敵以自全
考其用心罪宜誅戮未宜勒停臣且以大槩論之敵騎
欲南來時朝廷固屢催權往沿淮一帶踏逐險隘以為
守禦之備而乃恬不加意駐軍於和州為自便之計雖
制置劉錡数趣之逡廵數日一半軍馬至廬州權又盡
呼其兵還屯和州又聞報至尉子橋而權乃以精兵自
衛止令破敵一軍禦之及姚興勢孤求援而權遣去應
援之人既少又且稽緩致姚興等䧟殁人皆痛之後又
妄言於衆謂得金字牌令其保江遂行衆争渡擁入江
流者不知幾千人兵卒怨憤皆有為王太尉所悞而死
不能得厮殺報國而死之語極其可傷痛兩淮及江上
之人逐處怨罵恨不食其肉朝廷如此而不加怒焉殆
恐人人相效何以使諸將之用命乎竊覩闗報劉氾以
𤓰州之戰敗衂令按軍法有㫖特貸勒停編管而權之
得罪止於罷兵柄領宫祠居住於善地識者以謂同罪
異罰非所以示公又况權之罪加於劉汜數等乎伏望
陛下以國事為重以兩淮生靈為可憐将王權特加誅
戮以慰人心天下幸甚取進止十一月十八日三省樞
宻院同奉聖㫖王權可特貸命除名勒停永不收叙送
瓊州編管月具存亡聞奏令臨安府差得力使臣二員
軍兵二十人押送前去沿路不得時刻住滯具已起發
申三省樞宻院　又臣僚上言嘗觀齊威王委政卿大
夫諸侯並伐一旦赫然發憤以即墨大夫之賢而毁言
日至知其不事左右以求譽也而封之以阿大夫無狀
而譽言日聞知其以幣帛厚左右以求譽也而烹之齊
國震懼人人不敢餙非務盡其誠遂起兵擊趙擊魏諸
侯不敢加兵由是知人君誅賞一㫁以公議而不牽於
左右之毁譽則人心自服士氣自振而敵國自退矣臣
仰惟陛下聖謨神㫁髙出百世遭時多難駕馭將帥動
契事宜如近者皂角林之㨗即日降德音命中使進爵
賜金恩賚有加則固己封即墨大夫矣如阿大夫之罪
暴著公議所不容者其可不加戮哉臣按王權初無寸
功久叨重寄平居則虛名上藉隳壊軍政刻削廪粮剥
下自豐固己失矣一旦有疆場之虞則巧圖窟穴詭置
私藏自擇便地望風退懼兵法曰將受命之日則忘其
家臨陣約束則忘其親援枹鼓之急則忘其身而權之
出師與妻孥泣别三日而後行士卒聞之莫不竊笑則
固己當受穣苴之戮矣及尉子橋之戰身擁强兵不援
姚興坐視䧟沒而走旗報㨗欺罔朝廷厯陽之奔士卒
尚欲囬戰而權麾之使退一城兵民争船赴水死亡幾
盡軍資戎器併以遺敵金人深入身為大將兵非寡弱
畧不交鋒以至於此罪何所逃臣竊聞建隆中晉州荆
罕儒戰死藝祖斬不効命者二十九人咸平中望都之
役諸將有臨陣而先遁者章聖謂近臣曰今未能偃兵
若不推䆒将來何以為戒遂斬二十餘人此祖宗之成
法也近日瓜洲之衂陛下以劉汜先退竄之逺方矣况
元帥之罪重於偏禆淮西之敗甚於瓜洲則王權之誅
豈可出劉氾下哉今軍衆方興征伐未艾而刑罰之行
輕重未當臣恐諸將不服將來何以使人捐軀狥國乎
臣願陛下鍳齊威之舉稽藝祖章聖之法速正典刑以
服人心以作士氣以集非常之勲天下幸甚取進止十
一月二十一日三省樞宻院同奉聖㫖坐前後章疏報
行
十九日丁亥夜雪成閔囬騎至自襄陽見葉義問于建
康府
二十日戊子成閔到鎮江府
二十三日辛卯金國亮自瓜洲臨鎮江金國主亮自采
石趨揚州下寨於州之東南是日觀江旌旗列于江上
其勢甚盛鎮江居人亦臨江對觀皆有懼色都統制李
横發水軍戰艦出江中以耀威金人皆凝望不動有一
萬户跪于亮前曰郎主不數日下兩淮之地自古所無
也今大江未可渡請駐于揚州力農訓兵徐徐圖之亮
唾罵曰爾欲怠我軍心耶命决皮條五十
二十五日癸巳差諸將軍都統制主管馬軍司公事成
閔差兼鎮江府駐劄御前諸軍都統制淮南東路制置
使京東西路河北東路淮北泗宿州招討使李顯忠為
淮南西路制置使京畿河北西路淮北夀亳州招討使
前建康府駐劄御前諸軍都統制吳拱為湖北京西路
制置使京西北路招討使依前鄂州駐劄御前諸軍統
制　金人攻㤗興縣金國主亮傾國來攻揚州是時泰
州泰興縣知縣尤袤猶守泰興不去袤字延之嘗以淮
南置山水寨擾民不能保其家属竊悲哀之作淮民謡
一篇曰東府買舟船西府買器械問儂欲何為團結山
水寨寨長過我廬意氣甚雄麄青衫兩承局暮夜連勾
呼勾呼且未已摧剥到雞豕供應稍不如前向受笞箠
驅東復驅西棄却鋤與犁無錢買刀劍典盡渾家衣去
年江南荒趂熱過江北江北不可往江南歸未得父母
生我時教我學耕桑不識官府嚴安能事戎行執鎗不
解刺執弓不能射團結我何為徒勞定無益流離重流
離忍凍復忍飢誰謂天地寛一身無所依淮南䘮亂後
安集亦未久死者積如麻生者能㡬口荒村日西斜破
屋兩三家撫摩力不足将奈此擾何御營宿衛使楊存
中遣前軍統制王剛權知泰州壬辰剛次泰興縣癸巳
質明金人至泰興城下剛率衆禦之太傅和義郡王楊
存中黄旗走報遣發䇿應前軍統制王剛前去泰州防
托于十一月二十九日據王剛申二十六日未時以來
有敵人馬軍二十餘隊前來大興縣諸門外攻城放火
燒門城上用甲軍弓弩箭往即時開門遣差鎗刀斧手
臨壕迎敵續差將官親随李思濟王鑄將帶馬軍出城
掩殺王剛躬親統率將佐官兵分布督戰擁殺金兵入
河及殺死不知其數追赶二十餘里除殺死入河外活
捉到金人渤海及奪到戰馬金鼓旗鎗器甲等
二十七日乙未金人䧟泰州先是知泰州孫政以邉郡
不寜乞宫祠而去通判王濤權知州事九月濤以移治
明州而去留州印與兵馬都監趙福洎金人侵淮甸泰
州百姓詣御前營衛使司投状乞以福為知州主管州
事楊存中從之福遂權知泰州有水寨都統領胡深及
其副臧珪棄水寨率郷兵二千人至泰州以兵勢凌鑠
福且具申于樞宻行府葉義問義問遂以深為知州深
以珪為通判以福為路分都監深聞金人欲攻泰州與
珪率其衆棄城先遁珪掘㫁姜堰盡泄運河水丁未金
人到城下河已乾矣遂徑登其城城中軍民已亂金人
縱火殺戮福死于亂兵中子女强壯盡被驅擄而去城
中有人走透得出者至姜堰堰㫁為水所阻盡為金人
所獲初福知㤗州也申衛營宿衛使司乞兵屯戍存中
遣前軍統制王剛以本部兵權知泰州以福為路分都
監剛到泰興遇金人而兵皆紫茸軍乃直趍泰州陷之
　
　
　
　
　
　
　
　
　
　三朝北盟㑹編卷二百四十
欽定四庫全書
　三朝北盟㑹編卷二百四十一
　　　　　　　　　　　　宋　徐夢莘　撰
　炎興下帙
　　起紹興三十一年十一月二十八日丙申盡其日
二十八日丙申金國完顔亮被弑于揚州殂遺史曰金
國主亮駐于揚州之東南督諸萬户渡江甚急限來日
不渡盡行誅斬萬户皆懼之是時葛王已即位于國中
改大定元年有傳録其赦書至軍中者萬户等以大江
不可渡斬戮不免遂各懐異心有弑其主歸葛王意亮
有親兵皆心腹人以紫茸穿甲謂之紫茸軍又謂之細
軍素號精勇諸萬户請于亮曰紫茸軍逺行數千里未
有以犒之可令請取泰州犒其軍亮然之遂發紫茸軍
取泰州諸萬户無所畏丙申夜持勁弓突入帳下衛者
止之則曰有急事聞奏亮聞喧欲披衣出則矢已及左
右矣亂矢齊發亮斃于帳中於是喧囂不止梁尚書者
聞亂即馳入呼諸萬户曰事已如此固無可奈何然方
與敵國相持不知諸君何以善其後衆皆不言梁尚書
曰當撫定諸軍勿使囂亂徐思計䇿可也衆稍定梁尚
書遂取紙草牒云大金國牒大宋國三省樞宻院國朝
太祖皇帝創業開基奄有天下迄今四十餘年其間講
信修睦兵革寝息百姓安業不意正隆失德師出無名
使兩國生靈皆塗炭奉新天子明詔已行廢殂大臣將
帥方議班師赴闕各以戢兵以敦舊好須至移牒牒具
如前事須牒大字三省樞宻院照騐大㝎元年十一月
三十日牒銀青光禄大夫右領兵都監開國公富察龍
虎衛大將軍右領軍都監圗克坦右領軍監軍初瓜洲之
役軍中散人張真被擄亮壻駙馬都尉見而留之駙馬
管黄頭女真三萬人亮聞葛王已定己未命駙馬以本
部兵歸丙申兵變駙馬兵既行温都者覔張真而得之
梁尚書既作牒未有人傳行乃以張真賫牒戊戍發十
二月己亥渡江是時江南但不見金人飲馬于江濱方
疑之㑹張真到方知亮被弑敵騎已有囬者有虢州僉
軍雷正者先自間道來歸說亮被弑初猶未信得梁尚
書牒乃賞正以官　晁公忞敗盟記曰二十七日金之
諸帥集衆兵帳中相與謀曰南軍如此豈宜輕舉前有
大江之險車船之敵有粮運之阻敲殺之憂祗送死耳
顔亮凶悖我軰若無船渡江必殺我等奈何内一萬户
曰等死求生可乎衆皆曰願聞教令得生則可有萬戸
戴總管李總管者諸帥之豪起前宻諭諸帥曰殺郎主
却與南宋通和歸鄉則生衆口一辭曰諾不食頃諸帥
統集甲兵萬餘人控弦持滿呼喚直入逆亮寢帳把門
細軍問為誰曰我等欲至帳前有公事理㑹細軍縱入
諸帥引弓射帳中亮左右䕶駕親信兵衛識其難作擐
甲上馬各帶奴婢出營脫身北走而亮覺變索弓箭仗
劍顧視左右無一人矣乃獨身倉卒引弓欲射曰南家
人我家人今日殺我赦我在汝等囚我可也無取弑君
之名諸帥不應連射帳中矢下如雨亮即死于揚州并
殺妃三人太傅一人左右親信謀事者數十人或云金
亮有妹夫者見變作先剸刃于逆亮腹以脫已禍既而
亦不免于死為亂軍所害先是金亮有親軍女真三萬
矛楯戈㦸器械精純盡用紫茸縧穿聨鐵甲號紫茸軍
其次用黄茸號黄茸軍其次用青茸號青茸軍紫青黄
三軍一名細軍又名䕶駕軍専一簇御宿衛雖有大敵
悉不遣行初諸帥欲弑金亮也而細軍擁衛嚴宻不可
得近因謂細軍等曰淮東子女玉帛盡皆逃避在泰州
城域我軰急欲過江無由得往泰州取富貴爾等何不
請郎主乞破泰州而取之細軍欣然而請金亮從之細
軍去者三萬人一鼓大破㤗州子女玉帛無遺泰州統
制官王綱棄城走江隂二十八日破泰州而金亮被弑
乃二十七日也二十八日將官景世雄以二十五騎迎
見金人李千户約有三十騎擁過瓜洲被擄散人張真
并虢州僉軍雷正渡江歸順報金主已被弑訖　神麓
記曰亮初謀南侵也用梁恪王光道馬欽郭安國等為
主盡刷在國畨漢軍五十餘萬分五路經河中府渡大
慶闗入陜西經孟津渡者為御營中軍亮統至汝洛經
河北西路衛州張家渡者往漢上經浚州通利軍渡者
前來徐經宿河間以東過山東入膠西者皆大漢軍使
喀齊喀貝勒總畨軍往熈河徳順欲先平巴蜀任宣徽使
劉蕚統大軍十餘萬至光化扼其江陵差髙景山統大
漢軍至膠西登戰船陳兵于海亮自提大兵直至淮揚
要一舉而下先以采江南渡定要瓜洲如違制來日皆
從軍法衆軍恐懼唯以待死計無所出勸農使契丹阿
里等謀十一月二十六日夜分以御營諸軍弓弩持滿
向喧嘩聲近御帳亮驚問莫非南軍至乎王光道秉燭
引亮出帳來未即言間衆謂曰君一人南朝無罪背約
犯邉生造釁端不容諫諍惡逆不道神人共怒豈能脱
乎亮見不免謂曰汝等殺我順南乎歸國乎厲言歸國
衆箭皆發射死焚其屍時年四十王光道梁恪馬欽郭
安國等皆遇害就遣馹使走至汴殺皇后圗克坦氏太
子光英其惠妃德妃昭容婉容昭儀淑儀十六位御嬪
皆放歸宗亮簡宗廟廢祭祀棄法律逐功臣治宫室餙
䑓榭内滛亂犯親戚輕百姓好攻戰侵邉境虐生靈是
致如此謚法違天虐物曰焬遂謚海陵煬王后曰幽皇
后息曰殤太子　虞尚書采石斃亮記曰紹興三十一
年完顔亮渝盟犯寨進兵江淮遣諸將帥分道入兵一
軍遵江道以趋兩浙一軍出宿亳以蹂淮西一軍厯唐
鄧以瞰荆襄一軍據秦鳯以伺梁蜀朝廷命諸將分屯
捍禦吳璘駐興州姚中駐漢中王彦駐安康吳拱駐襄
陽李道駐江陵田師中駐武昌戚方駐尋陽李顯忠駐
池陽王權駐建康劉錡駐鎮江成閔駐晉陽李寳守海
道秋九月亮親以兵十萬號四十萬直趋江南為必渡
之舉時劉錡為淮南浙西江東西路制置京畿淮北京
東路河北東路招討使分命諸帥捍禦十月乙卯金兵
自安豐過淮西丙辰直侵盧州拓臯下塞戊午遣樞宻
葉義問督視荆㐮江淮軍馬中書舍人虞允文叅謀軍
事洪邁洪方並充行府幕属己未金兵攻滁州先是劉
錡遣王權將兵渡淮迎敵權逗遛不進至歴陽修築城
壘為自安計錡再檄權住夀春權以威脅總曹固請于
朝乞留權守和州錡復督行權不得已三日發一軍凡
二十三日僅發去八軍止于廬州戍守故金人至淮得
以繫橋從容而進如入無人之境權旋棄廬州囬屯昭
闗將士皆請戰權乃領親兵先遁麾衆使退敵騎至尉
子橋權始遣姚興二軍迎敵興戮力死戰數告急于權
權飲宴于仙宗山上以羣刀斧自衛殊無援興意興勢
雖卻殺敵數百人擒渠卒而囬㑹敵假立權幟以誤興
興奔入而遂與其徒俱陷權猶走旗報㨗冀以欺罔自
解自是不復更與敵接徑囬和州州城新築而所儲資
粮可為數月計權至不住守迺紿衆曰已得㫖令棄城
守江庚申權登車船上遂自焚和州西門先往采石辛
酉金兵陷和州城中棄粮儲器械輜重盡委于金兵乗
亂奔突軍民自相蹂踐擁入城河與江爭渡溺死者什
三將士憤怒號呼指船詆罵皆以權不戰誤國為言潰
兵抱蘆葦浮江而過者散而之他甲子權宵遁自采石
歸建康是日錡小㨗于揚州之西南錡以王權失淮西
則淮東孤軍恐不能守越翼日乙丑遂棄揚州退保鎮
江留一千五百人塞瓜洲渡亮兵進廹大江刻十一月
初七日渡采石瀕江居民驚震竄伏吏士無人色朝廷
以諸將逗遛失律召成閔代劉錡趣王權赴都堂議事
先遣舍人虞公往池州趣李顯忠交王權軍事虞公陛
辭上曰朕固知和議不足恃二十餘年官錢物不敢輕
用毫積寸累内藏支付九百萬矣卿須錢帛奏來朕所
不禁第患事不立耳虞公退急裝趋鎮江時劉錡已臥
病虞公見之因咨以今日事勢劉大言曰兵凶器戰危
事聖人不得已方用之虞公曰今逆亮違天背盟席捲
淮東西窺江南我有心腹之憂今日用兵猶為得已乎
錡又曰錡直不愛朝廷官職將歸制置招討印耳虞公
笑曰公言大是髙節但今國事如此上自王權之敗不
遑九重将以馬上從事此豈將軍上印綬時耶劉語塞
時建康已告急虞公倍道趋建康是日我師敗績于瓜
洲虞公往采石道遇王權敗兵各鳥獸散公即訊之皆
曰我軰昨随王權只聞金聲不曾聞鼓聲蓋權未嘗與
敵交戰惟是走耳去采石尚二十里北兵鼓聲動地從
者止公曰事已至此舍人欲何之虞公不聼亟索馬行
暨至采石望北岸敵硬寨連亘數十里我軍星散亡紀
律虞公易服行造其間㑹見一二統制官虞公勞之因
問王權罷兵之由皆曰權驕惰不恤士卒非敵之善勝
權只有走耳我軰未嘗見戰虞公曰今可戰乎衆皆笑
指北岸曰彼勢如此誰能以身犯必死乎虞公徐曉之
曰敵萬一過江而我軰措足無所雖走亦何之今走亦
死戰亦死等死不如一戰冐萬死求一生轉禍為福因
敗成功在此一舉矧又朝廷衣食汝軰二十餘年緩急
乃不能一戰以報國衆皆曰今雖欲戰奈無主其事者
何虞公見其可動唱言汝軰止縁王權繆妄致此今朝
廷已别選交王權軍矣衆愕立曰誰可將者虞公諭之
曰朝廷差我到池州取李顯忠交此軍事顯忠如何衆
答辭曰得人矣虞公曰敵謀來日過江勢已廹請諸公
當力戰官家已發内藏庫錢帛并節度承宣使已次官
告在此賞賚有功者衆皆曰誠然我軰效命諸統制趋
出轉相告語須臾合軍皆奮臂争死敵虞公即與勾集
戰艦簡水軍餘人連小舟䕶岸以戈船車當前終夜整
簇十一月乙亥敵築壇于采石西岸上亮登壇殺牛羊
豕黒白馬各一祭天禱江乞風以濟丙子壇上見黄綉
旂各二亮擐金甲坐壇上麾紅旂以發戰艦凡五百餘
艘縁岸鐵騎周匝三四十里間敵軍大呼我軍辟易㑹
北風急敵船如劈箭有數十艘即薄南岸公見統制盛
新撫其背曰昨與爾議破敵為期今乃不用命乎盛囬
顧曰舍人在此即麾軍鏖戰士氣百倍無不一當十金
兵大敗戈船前㫁逼岸餘衆悉拜降先敵恃其衆欲徑
跨江而渡故所用皆是小舟一舟濟数百人其指可掬
而官軍所操皆艨衝巨艦士卒用命遇敵船即撞劈中
拆全沉沒敵既退衂公撫勞將士具㨗因騎置以聞諸
統領官環坐見樞府人吏趋走虞公之前唯謹私怪之
間起問吏舍人何官職吏對此中書舍人朝廷侍從官
也統領官争列庭下拜曰初為舍人閤門宣贊等官豈
有文官能馳騎行陣間乎虞公起執其手曰諸公何言
方與諸公共安危同死生期於破敵以報國家遂相與
誓曰敵雖敗北然恃衆明日必復來迺遣士卒夜渡江
約近北岸敵前所不及處維舟為陣㑹盟畢金兵再入
濟江而其意已詘然猶自張不已官軍直突北岸奪其
渡以神臂尅敵弓射之敵皆徒歩登岸棄船而焚之官
軍縱火爇為灰燼敵衆披靡亮揮軍下壇初亮使偽参
知政事李通跪壇上口占檄文招王權戊寅顯忠至遣
硬探騎過知金兵已走揚州與瓜洲渡兵合矣虞公謂
李侯曰敵懲采石之敗空壘往合瓜洲兵鎮江無備我
當往第恐兵少今來采石愈益塹築堤或伐木為柵守
禦甚固敵未可卒犯鎮江邉岸分屯備禦甚多采石要
害僅數處將軍能任其責分一軍從如何須更有百餘
戰艦則足濟矣李侯曰敬受令是日虞公徑發循慈湖
馬家渡等處措置方畧迤邐還建康公至建康見元樞
知府事張公燾歩造謁虞公問勞甚勤曰燾所謂頼公
庇者完顔亮期初十日來此㑹食使燾安往諸將因議
可以往鎮江者皆有難色張目虞公曰明府已建大功
可任此責虞公往鎮江謁劉錡劉疾已劇執公手曰朝
廷養兵三十年我軰一技亡所施今日成大功乃一中
書舍人我軰愧當死矣虞公退與揚存中成閔謀曰敵
之瞰江宜亟經畫守禦之偹今船又繫岸有如臨期不
堪駕用奈何遂相分臨統按試時江中止有二十四舟
顯忠所遣船亦至虞公命戰士踏戈船上下流如飛北
岸金兵皆慿壘縱觀駭愕相謂曰南軍有備亟遣人揚
州報亮馳至立問諸軍以北渡之䇿且采石渡方此狹
甚而我軍猶不利請徐為之謀以伺其隙亮大怒諸軍
退聚謀曰南軍如此豈宜輕舉祗送死耳亮凶誖明日
若不能渡江必殺我軰不如先發遂共定謀殺亮乙未
諸軍詐作南軍刼寨直趋亮寢帳親兵問為誰諸軍語
之曰我欲帳中白事親兵縱諸軍引弓射亮被傷起彎
其弓曰汝是南家人抑我家人答曰我家人亮曰今日
殺我赦我在汝等不赦我速殺我然自知我無道汝等
殺我固當諸軍連射帳中矢下如雨亮即死兼殺其妃
三人金兵遂退屯三十里北人虢州僉軍雷正渡江歸
順報金主已被殺矣使騎往得其實十二月庚子御營
宿衛使和義郡主楊存中管侍衛馬軍御前諸將都統
制成閔中書舍人督視荆襄江淮叅謀軍事虞允文總
領淮東軍馬錢粮朱夏卿列奏以聞北壘亦具亮之死
状來求和㨗書奏上曰亮已遇弑軍無統衆心潰頼諸
路將帥廣行招納朝議亦欲進師虞公先往行在所禀
事宜時敵雖移屯兵尚駐淮東公入見上慰勞有加虞
公奏曰此廟堂神靈陛下英㫁將士用命臣何力焉上
喜賞再三者有㫖論功行賞張振時俊王琪盛新戴臯
以功烈顯著人轉三官其餘將士亦不以次推恩虞公
奏昨采石事勢危急臣於振等行陣許以重賞振等效
死力戰三官恐不足酬其勞乞囬在身官職推賞振等
上曰向江上甚危急得諸將致力其功豈可忘尋改授
正任承宣觀察等使虞公繼論列今車駕進發而敵在
淮東鎮江對壘路尚梗今當督淮上之兵㫁敵之歸路
發鎮江等兵為掩襲之舉敵可無噍類上深然之命公
往淮上措置而諸軍先已過江矣十二月壬寅成閔復
收揚州甲辰李顯忠以大軍濟江去和州三十里與敵
相持丙辰成閔收復泗州皆虞公前日鼓勇士氣一戰
之力也未㡬北朝都管司以牒來云正隆無道興兵今
已廢殞初立新主見議班師而朝廷将復從和議焉自
古江淮用兵稱周瑜之赤壁謝元之淝水為雋功然瑜
乗曹公士卒疲疫之餘而淝水之勝出于苻堅退師之
無律今亮以㴞天之逆隂謀數十年驅其衆空國来冦
而虞公奮然以忠義狥國帥罷散之卒身自督戰遂成
采石之功而瓜洲之金主不戰而自斃此豈與赤壁淝
水乗危徼倖同日語哉異時國史大書特書與宋匹休
薦紳鉅公亦必有能效勒燕然銘頌淮西碑以揚厲無
前之績者然逺書生亟欲廣其事以壯吾中國之威以
激蜀士夫之氣謹再拜稽首而書之
　
　
　
　
　
　
　
　
　
　三朝北盟㑹編卷二百四十一
欽定四庫全書
　三朝北盟㑹編卷二百四十二
　　　　　　　　　　　　宋　徐夢莘　撰
　炎興下帙
　　起紹興三十一年十一月二十八日丙申盡其日
國史院編修官員興宗采石戰勝錄曰完顔亮及其國兵前
來南牧其身先出汝州(京西/道)示欲出襄漢上流(缺/)朝廷果從
三司發精兵五萬人合荆鄂之兵凡三十二萬(缺/)先是虞侯
作天官屬上殿先論敵欲南牧之計必五道為出蜀口欲出
荆襄止以兵相持淮東之計沮汝非用騎之地他日正兵必
出淮西竒兵出海道(庚辰耳/木子是)是年冬奉使又明年一月回其
年敵必南牧盖已授甲造船必為南渡之計申言前論疏之
語上曰記得卿此言極是是年五月十九日金使上殿有
奏言欲得兩淮之地欲得將相大臣朝廷駭愕議所以發兵
是時金主以兵駐汝陽(汝/州)以避暑為名詐示渡漢江從上流
以窺吳㑹朝廷發成閔領近衛五萬人來戍襄漢上出金使
悖語令宰相就都堂命侍從台諫論所以備敵之䇿時
宰相宣上語云今日更不問和與守直問戰當如何廟
論欲遣成閔往遣禁衛兵禦襄漢上流虞侯云不須得
發兵如此之多敵必從上流下恐發禁衛想兵益少朝
廷内虚異時無兵可為兩淮之用兵行未㡬旬日得報
金主回汴虞侯曰金主已去留五千人殿後兵(五萬/衆)約
止江池之間欲留此為用若上流兵勝日江鄂間應援
淮西是時無人為之助其説卒不用至九月間敵以五
萬衆兵出淮東劉錡拒之於楚州青江口金主自提重
兵號五十萬精甲自壽春(夀/州)渡淮王權拒之二將不敢
戰望風奔遁敵才與南兵相接王權退自安豐(屬廬/州)至
合淝又退至拓臯而中軍已退至濡須(和州入/江口)虞侯見
事急知二將必退囬遂率四五侍從又同白宰相說王
權退師已臨江口必敗國是諸公云非敢退所以導敵
深入當其衝令邵宏淵出其右李顯忠出其左夾攻之
虞侯率四五侍從辨其不然此權必為走計時朱楊猶
不以為然(倬/椿)明日得報權果渡江朝廷震駭(十七日白/宰相十八)
(日王/權申)十九日上命葉樞宻(義/問)督視江淮軍馬同命虞侯
叅謀軍事二十一日陛辭上慰勞甚渥云卿本詞臣不
當遣以卿諳軍事故也二十二日出臨安是日得報劉
錡兵走至𤓰洲盡棄淮東之地敵追馳至皂莢林(𤓰洲/之前)
錡之副將員琦小㨗乃託病過江十一月初四日錡兵
大敗於𤓰洲(劉汜/之役)江淮之間民皆奔走是時金主以重
兵臨采石已數日知建康張燾屡遣官來催督府措置
虞侯與葉樞宻六日到建康是夜被㫖罷王權以李顯
忠代之督府詐以檄召權來議事夜遣侯持檄池州喚
李顯忠分付人馬令㑹於采石盖權兵來采石未定初
七日發建康初八日早去采石餘路十五里聞鼔聲振
野問道傍人云是金主臨江昨刑白黑馬各一祭天取
今日過江虞侯見道傍茶房酒店官軍閒坐虞侯呼之
其說與道傍人言合虞侯又問云既是金主過江因甚
却在這里衆軍皆言王權使在淮西每日只打鑼未嘗
得接戰我輩皆是馬軍却使我棄馬步走過江如今已
無馬我輩不㑹走厮殺随行官吏多欲回虞侯云須要
去江上看兵勢盖上遣我來當進不當退有進言者云
事敗至此舍人與一擔擔何也虞侯不聽虞侯至采石
諸將皆無戰意公方㑹合諸將士詰之曰我聞王節使
淮西每日打鑼不打鼓終日如此虞侯慰勞曰權不戰
敎汝輩不成事今汝輩半死半活至此不易衆皆唯唯
然王權已罷兵權管你輩不得我是朝廷官家差我擔
銀犒設你門今日節度觀察至副校尉官皆擔來你輩
食官禄官飬汝輩三十年不知能戮力一戰否衆曰我
們也要戰但無人主此事虞侯與說我今日只辦兩眼
随你們成得功大與你填大底官誥立得功小填小底
官誥若死於此則當同死於此若你們走我亦随你去
你們道走去任去我便去見官人說某人統制以下某
人肯殺某人不肯殺諸軍大懽曰今日有分付大家去
厮殺於是方佈陣擺戈船是時江北敵兵甚衆極目四
望上下流二三十里不絶鼓聲振地虞侯即馬至岸口
見北岸一高臺臺上有大紅繡旗黄旗各二左右中立
有大紅盖有一人服金甲披大床上坐其上衆云此金
主也兵號四十萬馬數倍之虞侯遂與諸將議與統制
官張振王琪戴臯時俊盛新列馬軍步軍為陣静以待
之分戈船為五以其二傍東西岸行東䕶岸西裏敵船
其一駐中流載精兵待戰其二藏小港中以待不測擺
布僅畢忽聞敵中發喊金帥親執小紅旗麾數百舟絶
江而來頃刻間有十數舟近南岸渡敵登岸與官軍戰
公往來行間公令時俊先登軍皆死閗斬敵過半岸上
之敵皆投拜戰於江中死以百萬數天色晦亮猶未退
㑹官軍在淮西有潰㪚三百人自光州路轉江而至虞
侯拊勞之授以旗鼓設為疑兵敵果以為援兵至鼓聲
乃已却打梆子聲敵引餘舟遁去或欲引水軍掩其前
㫁其歸路虞侯以為不可所謂歸師勿遏是也恐或官
軍一傷我軍少何以己之敵萬里入戰如此之勢不止
今日一戰若官軍少則明日何以為敵但以强弩襲其
後追射之敵兵多傷至夜師旋計岸上之死三千七百
餘人射死萬户一人生獲千户五千女真三百餘人餘
皆正軍徤者星夜遁去即夜具奏舊將去新將未至决
不敢引去是日椎牛張酒以勞軍有說舍人宣賛者及
見樞宻院人吏在虞侯前甚恭問之云乃中書舍人非
武臣舍人也將軍乃盡禮致恭至夜半仍令布陣在於
將士待敵敗兵已稍希敵至辰以來凡再鼓公舉旗揮
出海船五分之二其半向北岸上流直楊林河口諸將
或問公何故遂說與諸將當時只合將船守楊林口不
合放敵令出命統制盛新引船直楊河口只於江心下
泊船敵箭所不到處戒之曰若敵船至楊林河出即齊
向射之必争於死無令一船行出岸如河口未有船出
即用克敵神臂弓射北軍於是盛新受令於江心住船
齊力射敵應弦而倒者萬數敵見船無歸路即時從下
放火自焚官軍亦於河口上流以火焚船其餘舟凡一
百八十餘隻亮陸遁去至午間遣一小舟令張千持書
至書意似與王權有約其䇿似於用間亟以已發遣王
權之事報之以絶其意遣探馬渡江至暮歸(初九/夜)説金
主焚龍鳯車(官人/所乗)斬船作頭二人(責船/致敗)鞭梁大使一百
(名求來采/石引亮者)連夜往𤓰洲與金主書意合虞侯謂顯忠曰
敵懲采石之敗控大兵往合𤓰洲之兵鎮江無戰備我
當往措畫之患兵少今采石敵既慌手脚必不敢窺伺
又兼江長岸分屯防禦甚多其實𦂳要不過數處都統
能任責輟一處兵馬應副如何又須得百餘船戰艦方
可集事顯忠畧無難色欣然一一應副至建康見葉樞
知府尚書張傑聞虞侯至步行來問勞苦甚勤曰真謂
頼公庇昨完顔亮要初十日來此㑹飯不知覺傑却去
那裏諸公㑹議遣官往鎮江措置張目向虞公曰馮員
仲二公叅帷幄之謀不行虞侯已建大功可任此責虞
侯笑曰去不妨然記得一小話人得一鱉欲以計殺而
食之熾火使釡水百沸横竹稍於其上與鼈誓曰能渡
此活汝鱉知主人計以殺之勉力爬沙竟渡主人曰汝
能此渡河甚好更為我渡一遭我欲觀之僕之此行無
乃類是諸公大笑是日泰州以急告虞侯至鎮江謁劉
信叔劉病已革虞侯問之劉執虞侯手曰朝廷飬兵二十
年我輩一技無所施今日成大功乃出於朝廷一中書
舍人我輩愧當死矣先遣一將救泰州連日大風未能
行侯與楊存中成閔謀曰敵已瞰江經畫守禦之備不
可緩今舟船乆繫岸萬一臨時或有不堪駕用悮事率
臨按試是時江船既止有戰艦二十四隻相計李顯忠
商量今移時俊軍於馬家渡輟李拴一全軍一萬六
千人又分戈船百艘來㑹京口(十日/五日)三十日習水戰耀
兵命戰士踏戈船上下流如飛北岸帥長皆慿壘縱觀
駭愕皆曰南軍有備急遣人揚州報亮亮跨馬即至列
坐諸帥長㑹議為必渡之舉有帥長前曰南軍有備未
可輕舉向覩所來舟楫迅駃如飛此寧能當之且采石
江靣方此為狹甚而我軍猶不利不如徐為之謀以俟
其隙亮震怒㧞劍數之曰汝罪當死者數矣我即不謀
汝今沮吾軍事尚可恕乎帥伏地涕泣交流哀告乆之
亮曰我且赦汝汝與諸帥議來旦各要船百隻即渡江
違令者斬之諸帥退曰南軍如此豈宜輕舉輕則送死
亮狠不容吾等說明日必殺我不如先下手為强也遂
定謀殺亮夜即其居帳中連發三箭射中了又欲射亮
已而問曰你是江南人是自家人萬户答曰自家人金
主曰我自去年煞是無道理事今日饒我也由你輩殺
我也由你輩不若早早跪下萬户一人直入即其帳中
殺之并其帳中妃侍五人併殺梁大使郭副留(藥師/之子)馬
海古勒(馬/欽)李恭正通四人皆為謀來南者盡焚其屍是日
初二日虢州簽軍雷正來告虞侯即日同楊存中成閔
渡江至𤓰洲措置後日金之大將以檄來請和公是日
往行在奏事兩淮之民自鎮至平江見公船過焚香拜
投鳴指初六日奏事畢初十日車駕幸建康明年二月
十八日還臨安　歸正官張棣正隆事迹記完顔亮自
己巳冬十二月殺兄亶而自立守舊都於㑹寧越明年
誅夷稍定下求言詔勅中外公卿大夫至於黎庻之賤
皆得以書進於闕庭是時上封事者多言陳以㑹寧僻
在一隅官難於轉輸民艱於赴訴宜徙居燕山以應天
地中亮深然之即日使官左相張浩右相張通古役天
下夫匠百萬肖京師之髣髴營都於燕山迄三年而成
至壬申夏駕始幸之遂以渤海遼陽府為東京山西大
同府為西中兩京大定府為北京東京曰開封府為南
京燕山為中都府曰大興改元以之赦告天下亮以漸
染中國之風頗有意於書一日讀晉書至苻堅傳廢卷
失聲而嘆曰雄偉如此秉史筆者不以正統本紀歸之
列傳而已悲夫又一日與翰林丞㫖云顔宗秀左参知
政事蔡松年語朕每遐稽前史博考廢興見開創之
君雄材大略兼弱攻昧混一區宇躬膺大寶慨焉慕
之覺漢髙軰去人不逺二子皆以唯唯而對至正丁丑春二
月御武徳殿吏部尚書李通刑部尚書胡勵翰林直學
士蕭兼賜坐而語朕昨夕夜已三鼓夢二青衣持牒稱
上帝宣朕遂䇿小將軍(乃亮小烏/騅馬也)腰弓矢隨彼前而既
行之次但入踏空轉時到一門青夜指之曰天門朕随
入馬行數里之地宫極嚴慄朕欲從馬而入前有二金
甲謂之曰非人間下馬可步趋及殿垂簾如有待一朱
衣曰下拜而就跪朕皆随之但聞殿上語如嬰兒令青
衣持宣授朕曰天䇿上將令征某國朕謝而出復上馬
見兵如鬼者左右前後杳無邊際發一矢射之出衆以
大喏而應之朕亦喏之故驚愕而覺然而大喏之聲猶
在於耳朕立遣人於馬廐視所䇿小將軍但身汗如水
収箭袋而數之亦失其一朕大異之豈非天假手於我
令取江南也然而君父臣子之語毋泄於外衆稱賀戊
寅夏五月亮御薰風殿宣吏部尚書李通翰林丞㫖翟
永固宣徽使敬嗣暉翰林直學士韓汝加四人及庭者
問吏部尚書李通朕欲遷都汴京將宫室重修加兵江
右使海内一統卿意如何通以阿諛面從惟佞是務對
以正合天時人事不可失也亮深悦之徐問翰林丞宣
翟永固永固對以燕都始成未數載帑藏之匱乏未補
百姓之瘡痍未痊豈可再營汴都而重勞民力况江南
乃繼好之邦以厚幣禮陛下豈可無名出師而重勞征
伐在臣謂二事俱不可亮曰非老奴婢所知復問宣徽
使嗣暉對以臣與李通所奏同問翰林直學士韓汝加
汝加對以臣與翟永固所奏同亮怒永固汝加之咈意
遂退及門復宣殿側聽㫖二子以為重則刀鋸輕則鞭
笞必不能免繼宣翰林待制綦戬汙使亮怒霽消赦而
釋之明日謝李通為右丞暉為恭知政事永固知亮之
罪已懼而乞辭解官己邜春三月遣左相張浩右叅政
嗣暉起天下軍民夫匠民夫限五丁役三工匠限三丁
役兩統計二百萬運天下林木花石營都於汴將舊營
宫室䑓榭雖尺柱之不存片瓦之不存更而新之至於
丹楹刻桷雕墻峻宇壁泥以金柱石以玉華麗之極不
可勝計是年冬遣翰林士講學一生入朝覲本隐畫工
於中間節寫臨安之城邑市井及吴山之秀立其圖以
進亮亮遣人於坐間軟屏而圖寫之城邑間兵火殘毁
於吴山絶頂寫以䇿馬而立焉徐令翰林修撰蔡珪作
詩書其上曰萬里車書已混同江南豈有大江封提兵
百萬西湖側立馬吴山第一峯亮詭曰御製亮每與左
補闕馬海古勒面坐圖窮拾迹指畫其處所白其勝槩亮
乃奮髯箕踞不勝其志之鋭明年庚申春正月再役天
下軍民匠不限丁而盡起之委右丞李通提控軍造器
於燕山之西北隅遣工部尚書蘇保衡侍郎韓錫郎中
張參預造戰船於通州潞河是月二十三日翰林乙藥
祁使奉封事諫亮其畧曰臣聞民惟邦本本固邦寧今
則北有造軍器之煩勞南有修大内之重役百姓以乆
苦轉輸不勝瘦斃臣願陛下權罷其一竢一成而再計
之兼來歳害氣在進不利行師伏望陛下以天下為念
社稷為心曲随臣請亮怒令擒而殺之祁使神色自如
而再請曰臣年七十死固足矣惟恐陛下將來不及臣
更欲語已為左右刀刺其頰以杖穿之執縛而去祁使
以朝章受刑辭色終不改刃行之次烈風大作砂石鼓
舞人面不可觀者迨三日而止是年秋八月委户部尚
書梁球先計女真契丹奚家三色之軍不限丁而盡役
之修長者為正軍矮弱者為伊勒希共得二十四萬以
一伊勒希副一正軍兩為一里為一十二萬餘計中原
漢家渤海之地一十七路於内除燕山中都路造軍器
南京開封路大内俱免差焉餘十五路每路簽漢軍一
萬人遂委吏部侍郎高懷正兵部郎中蕭彦良户部主
事王修翰林修撰鄭之𥅆登文檢院使王淑曰右司郎
中王僉東平轉運使王肅翰林修撰楊伯仁翰林待制
劉仲淵修起居注劉元㫖都史徐之萬太府少監李天
吉翰林應奉李希顔殿中侍御史高公挺户部員外郎
曹節等分路帶銀牌而出曰焉目差簽軍使冬至十月
簽差始㑹定女真契丹奚家三色之軍通計為二十七
萬取有唐治分為二十七軍其所授正副户各有差遂
以五十户為富勒琿百户為穆昆千户為明安萬户為
都統至十一月委正番明安所簽定女真契丹奚家軍
内拾其精鋭者十取一二至都統所復三取一及燕山
亮自試其果能射者得五千人目曰硬軍其甲各以五
色絨線穿之亮自每日自負曰所簽者數十萬但可張
其勢取江南者此五千足矣辛巳二月亮率文武并百
官駕幸洛汝百姓以父行而子留泣號盈城三日不絶
夏四月駐蹕北邙自改曰太平五月復臨於汝以取牛
馬水草之便至秋七月始臨汴百官具法駕陳九節儀
迎亮於南勲門亮入門暴雨大作儀制樂音皆不能舉
至内承天門雷風迅作㧞去一忩門未及開關柝擊三
守門吏死入門復霽秋八月皇太后諫亮不可親征亮
怒令䕶御將軍持嘉彦忠殺母於太后宫越數日亮后
圗克坦氏及太子光瑛再諫怒亦欲誅后與子懼隐於宫
中三日亮赦而出自母諫死百官鈐口結舌無更言者
秋九月亮御正隆殿宣諸大臣問曰衆多宰職不能
朕為一路統軍右丞劉諤率爾而對曰臣願請之亮喜
即拜為果勝軍萬户都統越日拜特進張彦忠為步軍
都統以孟州防禦使王彦章副之將兵十道出陜右擊
劍外拜工部尚書蘇衡為水軍都統昭武大將軍完顔
鎮嘉副之將兵七萬輜重随焉自海州飛棹而下擬錢
塘江而出期以三旬迎亮於大江之南是月起天下簽
軍分路請甲而從征焉西則河中京兆南則大名相州
東則濟南東平三軍請甲之次同日反囬者一十二萬
步軍都統張彦忠止將兵三萬出海道右丞劉諤止將
萬人出漢上餘則並㑹於黄河之南亮領焉冬十月王
友起於大名耿京起於濟南陳俊起於太行乗時而嘯
聚者處處有之亮首知大名之亂拊髀而嘆曰朕兵未
行輙撓其後雖匹夫匹婦不可留即遣都舍音將兵萬
人於大名多與少盡洗之大名之衆聞風而自潰焉舍
音殺居民三十萬口滅族者一千七百餘家是月上旬
拜右丞李通為大都督兵部尚書郭安國為先鋒將兵
十餘萬親征淮上是日亮衣橘紅袍馬以金甲從新家
門而出亮后圗克坦氏及太子光瑛拜送亮為之掩泣者
乆之俗有語曰天使之不自由矣中旬渡江淮見項羽
廟下馬入謁呵責乆之未旬兵臨于江上是日因遼陽
府簽軍萬人叛歸策立葛王褒於東京改元大定是時
中原之民知褒雖立尚在沙漠度亮雖存駐軍淮上中
原無主皇皇如也其間豪傑輩不待本朝之命改金正
朔為本朝正朔至亮死於淮甸褒徙於燕山方撫定焉
是月金相張浩知褒撫定黄河迤北之地使人筆録褒
赦具以報敵亮得之於路以鞭擊而嘆曰是子福過我
也朕平昔有意竢江南平定之後取武成一戎衣而有
天下大定朕欲改之此子為我先矣徐令人取一冊亮
果預書乆之勅南京樞宻院遣先鋒郭安國納丹珠將
兵數千自黄河北州縣無少長而盡洗之此相州聞亮
死方止至十一月亮以内亂所擾知軍意之二三戰船
之不至大江之不可渡或有鷄肋之意然未形於牙齒
間又恐貽笑萬世遂築渡江臺於江之岸北欲渡萬人
於大江之南然後作還軍計是日宣威勝軍萬户耶律
勸農語曰爾將軍兵竢來日朕欲自救其部族茍失其
數當從軍法耶律自度所統軍已不及半懼亮之必誅
與子寢殿宿直將軍穆爾謀穆爾格請以計弑亮上下
皆從之明日乗亮未起軍突於帳前集箭射之亮疑本
朝掩襲令取視之愕然曰軍變矣披衣而前已為穆昆
呼沙呼射亮仆地衆執而縊之都督李通亦為亂軍所
殺三軍遂四㪚而歸
　
　
　
　
　
　
　三朝北盟㑹編卷二百四十二
欽定四庫全書
　三朝北盟㑹編卷二百四十三
　　　　　　　　　　　　　宋　徐夢莘　撰
　炎興下帙
　　起紹興三十一年十一月二十八日丙申盡其日
焬王江上錄曰岐王亮殺主自立改元天徳都㑹寧府内使
梁漢臣本宋内侍䧟敵每思報仇乃進曰燕京自古覇國虎
視中原為萬世之基陛下可修燕京大内正使孔彦舟為副
使自天徳四年起至貞元三年畢工改燕京為中都擇日遷
都燕山府以䕶駕軍三十萬鐵浮圖一十萬紫茸細軍一萬
為先鋒穆敦縂管留守㑹寧府貞元四年八月十八日至燕京
蕭王奏曰陛下移燕山去白溝百里之餘皆南宋故土彦舟
酈瓊靳賽王喜徐文孟斌之徒項背宋臣皆握大軍盡屯中
都萬一有變非國之福曰卿無憂也梁漢臣奏曰臣聞向南
宋講武教兵有吞中原之志願陛下無坐樂之内可令山
東兩路河北三路通水去處積草聚糧仍於諸路州軍置
造軍器兼修大梁虎視江淮及造戰艦以備海道征伐
並依亮一日入皇后閣見桌子上膽瓶内有木樨花數
朶問此花出於甚地后曰汴京孔彦舟進來乃索筆硯
為詩曰緑葉枝頭金縷裝秋深自有一生香一朝揚汝
名天下也學諸王看柘黄一日宣梁漢臣朕欲修涼京
大内時復廵幸卿為朕謀無得有辭漢臣曰被奉聖訓
豈敢辭免願陛下頒詔諸路發人夫工匠以候使唤以
梁漢臣充修涼京大内正使孔彦舟為副使謂漢臣曰
賜金字牌子以卿去處如朕親行賜金銀縀錢絹各一
百仍差都統阿實達舒嚕寧統騎軍二十萬駐剳於涼
京城外防逃走工匠人夫工匠日支米二升半錢五十
文省人夫亦如之貞元三年梁漢臣孔彦舟至汴城正
隆元年春起夫正隆四年畢工梁漢臣孔彦舟奏京城
大内修造了畢又令人修造通州戰船遂起人夫抬􁧊
木植打造戰船計數千隻委兵部尚書蘇保衡徐文統
押仍於諸路刷鐵匠五千人打造人馬衣甲軍器有鄆
州相州青州進到銅鈸刀五千口改造敲刀又令東平
府北京閲州大安軍集八百萬僉女真渤海契丹漢兒
五十萬山東兩路河北三路并僉大軍一十萬諸路畨
漢軍七十萬諸路捕魚稍工水手一十七萬畨漢等軍
共二百九十七萬令分八路入南界完顔仲統兵取長
安鳯翔至西蜀完顔明統兵至西京至均房汴京南頴
昌府方城縣鄧州貝勒統軍自南頴州蔡州陵汝阿魯
摩哩統軍自亳州父城順昌府光州竒爾濟蘇自壽州
合肥和州界耶律木自青州齊至淮楚界兵部尚書蘇
保衡御駕親征監修戰船蘇保衡奏臣被奏聖㫖打造
戰船完備通州至定林口二百八十里陸地不通河溝
無水通舟入海伏望特降睿㫖行下措置帝宣漢臣來
曰蘇保衡奏來稱通州不通水海口陸地二百八十里
奈何梁漢臣曰起三路人夫開渠擔水成浮泥舟船夫
施入海行下蘇保衡即施行梁漢臣私曰金君無道但
得一路人夫叛我宋中興有日奈何自修燕京及大梁
僉尉人夫工匠三百餘萬無一人丈夫也豈非天也蘇
保衡起山東民開河擔水挽舟自通州入定林口二百
八十里人人稱寃道路嗟嘆而無一人敢叛者漢臣又
奏西京洛陽好花宜廵幸看花正隆二年二月幸洛陽
一夜天降大霜羣花盡死不悦梁漢臣曰陛下降詔催
促諸路大南取江淮無失其時天與弗受返遭其咎時
至弗行復受其殃臣願陛下統一天下混車書於萬里
於是下詔催促軍馬步起行汴京宣梁漢臣孔彦舟撫
問修内不意有人譛彦舟者遂賜酒酖之彦舟捧巵跪
飲見彦背上彫青問曰何物也彦舟曰臣小年時不成
器交人刺來曰卿如今成器敢做甚彦舟朕慄命彦舟
充西京留守起行至路藥發而死二年八月在汴京值
中秋設宴百官玩月忽宻雲罩月索筆作鵲橋仙詞曰
停盃不舉停歌不發等侯銀蟾出海不如何處片雲來
便有許通天障礙虬髭撚㫁星眸利未恨劍鋒不快一
揮揮㫁紫雲根要見姮娥體態翰林學士祁祓奏曰陛
下棄大國宫殿遍幸諸州敗盟興師無故舉事勞役生
靈興工動土修建兩京之内開無用之河勞苦軍民嗟
怨盈路太乙出現陛下轉以為妖殊不憚畏臣食禄於
朝焉可緘黙伏望陛下察天地之不祥収兵罷役通和
南宋復還故都四海九州感聖徳天下幸甚亮大怒曰
斬之滅其族正隆三年二月下詔小龍虎大王兵五萬
守鎮䝉古司虎牙位將軍大嘉努守鎮上京㑹寧府舒
嚕侍中兵三萬守燕京中都葛王兵五萬屯齊鄆兩京
兼津發糧草皇太子奉國衛將軍户部侍郎張昌等守
汴京御營前軍高季札管押御前射鵰軍一萬三千并
圍子細軍三千御前提舉右將軍塔爾明威前左將軍
持嘉明威御前前軍竒嚕明前後軍西道縂管興國努
將軍紫茸細軍三千人令分五部一部五百人毎隊六
十人穆昆一人隊頭一人富勒琿一人牌頭二人飯食
五人隊身五十人五年秋九月起汴京勅天使催促八
路軍馬各一地分入南界發時童謡言正軍三疋馬簽
軍兩隻鞋郎主向南去趙老送燈台九月渡淮至來春
屯駐差御前都統驃騎縂管韓彛則奏勅領軍南行臨
發賜御製喜遷□詞曰旌旄初舉正馬力徤嘶風臨江
渚射虎將軍落雕都尉綉㡌錦裘剋楚氣張㫁髪争奮
捲地一聲鼙鼔笑談頃止長江齊駭六師飛渡北去無
自隊金印如斗獨在功名取㫁所機謀垂髫方畧人事
本無今古試舒卧龍韜韞果見功成朝莫况江左雲霓
傒侯𤣥黄迎路韓彛則兵南盡遣千户穆稜領騎五百
掠地遇大宋姚興馬軍五十餘至尉子橋逰騎探得遂
報破敵軍統制在高請統制姚興再率四隊四百人出
陣王權領衆囬走東采石江口是夜多張旗幟地中明
火以兵數千伏路敵不能前遂得渡江屯駐東采石亮
駐軍和州兩岸相對日謀渡江是日梁漢臣奏云本國
大㨗請陛下登舟早逹建康金主欲登舟持嘉明威將軍
奏曰陛下北船底小盡被南宋壓沉大江奈何陛下乗
舟欲渡是梁漢臣賣陛下於宋朝耳見敗舟登岸亮大
怒謂梁漢臣曰汝本宋朝舊臣朕高官厚位㤙過朝士
不知記極而敢反朕遂命持嘉明威將軍斬梁漢臣於
江岸金主見諸軍敗回返和州詔天下使催促海道大
將軍蘇保衡有海船千户韓宗愈降於李寳李寳追趕
火箭燒北船盡沒盡降其軍正隆五年十一月亮至揚
州東門外漢王廟建御寨詣𤓰洲岸望大江見本朝以
戰艦教戰江心旌旗麗日器甲鮮明艨衝艦海鰍戈船
及獅子船婁子船於大江心飛走布長陣望北岸一弩
箭射不到處打梆子聲絶排一家陣於浮玉亭上聲喏
諸船復回敵衆大駭亮謂臣下曰此紙糊船何足道哉
遂回揚州御寨有穆敦縂管大懷忠縂管蕭扎巴衆議
曰郎主堅欲渡江適觀大宋戰艦江心如飛甲士奮勇
人船精鋭我等北人走馬射箭為上豈可乗船與江南
人戰大江多都是死於江中不見鄉里大懷忠等早至
御寨奏事見樂嘉努將軍云郎主昨晚大醉未起大懷
忠等詢樂嘉努郎主夜來有何聖㫖樂嘉努曰昨晚與
妃后飲言三日渡江不得將大臣盡行處斬蕭扎巴以
足蹴大懷忠脚云謂樂嘉努曰若郎主起來大臣奏則
箇於是蕭扎巴大懷忠復囬商議若不行弑逆我等無縁
還鄉必死於此大懷忠云郎主有圍子細軍萬人䕶御
又樂嘉努將軍輕信奈何事有泄露死必無疑蕭扎巴
云晚朝奏遣細軍東取海陵先請樂嘉努軍諭以禍福
使心變動事可濟矣晚朝奏云臣等渡大江必能濟渡
東太州可令圍子細軍連夜進取所掠金銀盡以給賜
一發渡江必能濟岸遣行是夜諸人邀樂嘉努將軍說
云郎主堅欲下江今南宋沿江戰艘萬隻衝巨浪如飛
我等盡魚鱉耳樂嘉努曰諸人欲何如大懷忠等曰若
不行弑逆定難回鄉樂嘉努曰諸人舉事嘉努願效愚
誠蕭扎巴曰今夜三鼓伏萬弓於暗處使人舉喊嘉
努欲入南人刼寨樂嘉努先盗郎主劍以燭引郎主出
帳諸人望燭明處以萬箭齊施嘉努當依大懷忠曰若
事濟拜嘉努將軍東道大縂管是夜亮醉三鼓入帳中
聞外喊聲樂嘉努入報云南人刼寨亮驚惶索劍甲樂
嘉努云恐人所盗臣帶於身嘉努執燭引亮慌急披錦
衾出外嘉努棄燭奔竄萬箭齊發射死亮大懷忠引軍
遁亮乃阿固逹長子宗翰之元子也宗翰生四子曰亮
曰兖曰亢曰方皆為亮所誅亮簒奪後以同謀皆討論
封拜因封卞蕭王仲武烏塔大卿高景山興國努各賜
鐵劵平昔善者皆沾恩賞睚眦宿怨如完顔卞曹望之
劉仲甫之徒皆貶降黜
神麓記曰亮初登極唯有一親弟晤同兖以殿前都㸃
檢為賀正旦使來我本朝都亭驛中病甚亮以天使催
督返界歸國死又有一親弟判宗雍王充小名博甲為
人温克容貌偉秀莅事精勤果㫁不私衆人稱賛唯亮
不甚和暢即位之後徙於外藩除西京留守大聞尹有
說使者劉敏講演書籍至五代梁末帝以誅珪之句充
拍按立聲曰有如是乎奴婢契丹人拷㧯提㸃上告變
云大王謀反宣詔至燕斬而烹之二子皆賜死　天徳
三年詔門下朕臨民而為父母必思安於兆民繼世而
為帝王必思期於萬世是以定國家之計豈使止於目
前承祖宗之謨不敢忘於在逺昨因撫綏南服分置行
臺時邊防未定法令未具非永設只是從權既而人拘
道路之遥事慮歳時之滯凡治天下固無親疏彼此人
間各無體君上之意務盡均平若能於公相之子孫閭
閻之黎庻一視同仁親之如子朕之所喜無以加焉朕
雖居人上之尊承萬方之統食不甘味寢不安席惟
以太平為憂不敢以位為樂也自古帝王固有酣醉嗜
慾輟朝廢政窮奢極侈躭樂是從雖有忠義之士犯顔
逆耳一諫而有斥逐再諫而加誅戮則終杜諍臣之口
無復敢言者朕非不知亦非不能所以者重念太祖皇
帝艱難以取天下欲救民於水火之中非欲自尊務承
先志兢兢持守雖跬步不敢忘凡爾有官君子待享爵
禄於安平之時其可不念太祖艱難創業之功今朕求
治之意交修不逮以熙庻績朕宣布詔令以告百官盖
有五刑著為常典小者加之責罰大者至於誅戮有罪
犯者必罰無赦爾或懼於邦憲實有傷於朕心故使通
聞庻令天下有守法奉公無贜私之過朕所聞知必加
進用自今後凡有罪者無或隐而相容凡觖望者必盡
獄以取平庻共底於大寧以同享於極治咨爾有衆體
予至懷故兹詔示想宜知悉牒平詔書如右宜令尚書
刑部關牒各行下應於合屬去處
　
　
　
　
　
　
　
　
　三朝北盟㑹編卷二百四十三
欽定四庫全書
　三朝北盟㑹編卷二百四十四
　　　　　　　　　　　　宋　徐夢莘　撰
　炎興下帙
　　起紹興三十一年十一月二十八日丙申盡其日
張棣金國圖曰一京邑金人有國之初都上京府曰㑹
寧地名金源其城邑宫室類中原之州縣廨宇制度極
草創居民往來或車馬雜遝皆自前朝門為出入之路
畧無禁犯毎春正擊土牛父老士庶無長無幼皆觀看
於殿之側主之出朝也威儀體貌止肖乎守令民之訟
未决者多攔駕以訴之其野如此至亶始有内庭之禁
大率亦闊畧迨亮弑亶而自立粗通經史知中國朝著
之尊密有遷都意繼下求言詔應公卿大夫芻蕘黎庶
皆得以利害聞時上書陳京師僻在一隅官難于轉輸
民艱于赴訴不若遷燕天㑹三年而始成貞元四年亮
率文武百官駕始幸焉遂以渤海遼陽府為東京山西
大同府為西京中京大定府為北京東京開封府為南
京燕山為中都府曰大興改元以赦吿天下京邑始定
焉都城之門十二毎一面分三門一正兩偏焉其正門
四旁皆又設兩門正門常不開惟車駕出入餘悉由旁
兩門焉其門十二各有標名東曰宣耀曰施仁曰陽春
西曰灝華曰立澤曰新盖南曰豐宜曰景風曰端禮北
曰通元曰㑹城曰崇知内城門左掖右掖宣陽又在外
焉外門即墨書粉地内則金書朱地皆故禮部尚書王
兢書一宫室亮欲都燕遣畫工寫京師宫室制度至于
闊狹修短曲盡其數授之左相張浩輩按圖以修之城
之四圍九里有三十步自天津橋之北曰宣陽門(如京/師朱)
(雀/門)門分三中繪一龍兩偏繪一鳯用金鍍銅寳釘之中
門常不開惟車駕出入兩偏分雙隻日開一門無貴賤
皆得徃焉過門有兩樓曰文曰武文之轉東曰來寧館
武之轉西曰㑹同館二館皆為本朝人使設也正北曰
千武廊東西對焉廊之半各有偏門向東曰太廟向西
曰尚書省通天門今改為應天府(闕/)　觀髙八尺朱門
五金釘飭之東西相去里餘又為設一門左曰左掖右
曰右掖内城之正東曰宣華正西曰玉華北曰拱辰門
乃殿凡九重殿三十有六間閣倍之正中位曰皇帝正
位及曰皇后正位位之東曰東内西曰西内各十六位
乃妃嬪所居之地也西出玉華門同樂國瑶池蓬瀛庄
杏林盡在于是　一宗廟金人宗廟之制其初甚簡畧
自平遼之後所用執政大臣多漢人往往說以天子之
孝在乎尊祖尊祖之事在乎建宗廟若七世之廟未修
四時之祭未舉有天下者何可不念敵方開悟遂築室
于内之東南隅廟貌祀事雖具制度極簡畧迨亮徙燕
遂建巨闕于内城之南千歩廊之東曰太廟標名曰衍
慶之宫以奉安太祖旻太宗晟徳宗宗幹(亮/父)又其東曰
元廟以奉安元祖和卓仁祖大聖皇帝英格王褒立遷
亮父徳宗于外室復奉安父懿宗宗堯于太廟其昭穆
各有序　一禘祫金人本無禘祫之主亮徙燕築陵于
城之西南九十餘里大江山又太廟元廟告成始有尊
祖之意時奏議者多陳郊祀配天之事亮恥効中國舊
制令别討論之禮以三年一祫五年一禘乃上古之制
也禘當取夏四月祫取冬十月亮從之詔告天下遂令
太常寺備太樂具九節儀從待期徃焉至是月吉日先
一夕宿于正殿次日陵晨令尊從人各服五色畫衣執
旌􁊇斧鉞幡盖羽扇自内城至廟夾道駢肩而立徐布
九節儀從奏樂及歌者皆乗馬迨御座衣元纁衣衮冕
執圭乗玉輅九龍御坐至廟禮畢易之金輅服逺遊冠
絳紗袍奏樂曲而回　一山陵金人都上京發祥有自
祖宗以來止卜塟于䕶國林之東儀制極草創迨亮徙
燕始有置陵寝意遂令司天臺卜地于燕山之四圍年
餘方得良鄉縣西五十餘里大洪山曰大洪谷曰龍銜
峰巒秀抜林木森密真陵之處亮尋毁其寺遂遷祖宗
父叔改塟于寺基之上又将正殿元位佛像處鑿穴以
奉安太祖旻太宗晟父徳宗幹其餘各隨昭穆序焉惟
亶被殺塟于山之陰謂其刑餘之人不入　一儀衛金
人建國之初其禮制儀從止類中州之守令在内庭間
或遇雨雷雖侍從亦去襪履赤足踐之淳樸如此亶立
始設䕶衛將軍寝宫實達爾拏手傘子迨赴燕始乗車輅
衮冕儀從頗整肅特令翰林待制邢具瞻作引道詞曰
五年一狩仙仗到人間問稼穡艱難蒼生洗眼秋光裏
今日見天顔金𤓰玉斧沈烟和舞蹈六龍閑歌謡道詠
皆相似天子壽南山至亮徙燕知中國威儀之尊䕶從
悉具若尋常行獵觀田多無定制或以數百騎或數千
騎前後皆執旌旗上繪一日至一大繡日旗曰御坐焉
傘或黄或紅如或緋駕出而大率制度與中國等導前
者皆拏手傘子其人各長六尺八寸以其錦團花袍金
鍍銀帶簇金蛾拳脚幞頭雙引而前皆散手及半萬有
執旗者約千餘隊旗之後曰駕頭駕頭䕶衛将軍皆衣
紫窄袖衫金帶幞頭腰弓矢並馬而行弓矢一繡袋覆
之得數百至曲盖其形六角細曲柄飭以文彩以䕶軍
執之以為儀式曲盖後曰衛坐馬左右二副㸃檢領之
末馬馬後曰侵殿實逹爾衣大(闕/)乗騎䕶衛将馬軍一等
止無弓矢而腰以紅袍袱又得數百及駕或乗逍遥或
乗歩輦或乗馬臨時取㫖焉其上張盖表裏皆黄羅柄
為曲駕之後䕶衛實逹爾不記其數又其後曰馬軍拷栳
隨焉　一旗幟金人以水徳凡用師行征伐旗幟尚黒
雖五方皆具必以黒為主尋常車駕出入正用一色日
旗與後同乗加焉三旗相間而陳或數百隊或千餘隊
日旗即以紅帛為日刺于黄旗之上月旗即以素帛為
月刺于紅旗之上又有大繡日月旗二如祫享大禮冊
對一一循古制旗無大小皆備焉然五方五星五岳青
龍白虎朱雀𤣥武神鳯外又有五星連珠一日月合璧
一像二天王天海馬二鷹隼二太白二近御又張一大
旗其制極廣紺繪神物以猛士執之又有數十䕶之各
旗大繩以備風勢名曰盖天　一冠服金君臣之服大
率與中國相似止其衽異焉雖金主服亦尚左其臣下
之服不從乎職而從于官如五品服官便可衣五品服
雖職上下並不改至于服緋紫亦無歲月可限但官與
服色等則服如焉文武臣四品皆横金文臣則加魚不
待錫而自許服焉　一官品金之官品本遵唐制又以
日本之法并遼法𠫭而用之文則郎與大夫武則校尉
與将軍其勲爵食邑皆同焉至品文武混而為一亮立
漸加損益如中亮改中憲奉徳改朝列又増槖進榮禄
二官至褒再以中大夫行大定官制焉　一取士金人
初處邊隅未嘗振興文教自侵遼後所在處以科舉取
士遂有藩州牓平州牓真定牓者是也至天㑹十年海
内小安下詔如契丹開闢制限以三歲(缺/)有鄉府省三
試鄉中曰鄉薦府中曰府解省中曰及第時有秀士有
未願起者州縣根刷遣之程文分為兩科曰詩賦曰經
義上一塲殿試則詩賦加論經義上試策牓與魁各分
焉是年趙洞為詞賦第一人孫九鼎為經義第一人並
補承議郎三人承奉徳郎餘不限甲次盡補承事郎科
舉由是而立亶定又増専經神童法律三科為雜科一
設三府省三試中選之並補将仕郎迨亮殺亶自立甚
有尊經術從儒雅之意始設殿試又以試鄉聚于州限
三人取一府試分立處河北東西兩路中都于大興府
臨潢㑹寧東京等路于大定府西京路南河北路于大
同府大名路山東山西兩路于東平府南京開封府京
兆鄜延慶原熈陳等路河中府並限四人取一省試以
五百人為定格殿試日㸃落中第之人多寡不等臨期
取㫖又将一人特贈一官授正仕郎餘並授從仕郎次
舉又罷經益經神童止以賦詞法律取士詞賦為正科
法律為雜科褒立于府省試各添䇿論一塲将殿試第
一人依舊承議郎第二第三人儒林郎並賜緋餘皆從
仕郎至今不易　一屯田屯田之制本出上古金人意
欲遵而行之偶爾符合比上古之治猶簡廢偽齊豫後
中州懷二三之意如治田均屯田軍非女真契丹奚家
亦有之自本部族徙居中土與百姓雜處計其户口官
田使自播種以充口食春秋量給衣焉殊不多餘並無
支給若遇出軍之際如月給錢米不過數人老幼在家
依舊耕耨亦無不足之歎今日屯田之處大名府路山
東東西路河北東西路南京路關西路四路皆有之約
一百三十餘千户每千户止三四百人多不過五百所
居止處皆不在州縣築寨處村路間千百户雖設官府
亦在其内　一用師金人用兵専尚騎間有歩者乃簽
差漢兒悉非正兵惟運薪水掘壕塹張虛勢投糧草而
已不以多寡約五十騎為一隊相去百步而行居長以
兩騎自隨戰騎則閑撁之待敵而後用又有一貼軍曰
伊勒希如遇正軍病即以貼軍代行都主兵官曰天下
兵馬大元帥次曰左副元帥右副元帥左翊都統右翊
都統又其次曰逐軍萬户毎一萬户所轄十千户一千
户轄十穆昆(穆昆百/户也)一穆昆轄兩佛寧(佛寧五/十户也)自萬户
至佛寧階級雖設尋常飲酒食畧不間别與兄弟父子
等所以上下情通無間塞之患毎有事未决者全集而
議之自下而上各陳其䇿如有可採者不擇人而用之
其臨大敵也必以軍步當先精騎兩翼之或進或退見
可而前弓矢亦不妄發金人有言曰不能攻打一百餘
個回合何以謂馬軍盖騎先乎往衝突而已遇敗亦不
散去則逐隊徐徐而退弓力止七斗箭極長刀劍亦不
取其快利甲止半身䕶膝微存馬甲亦甚輕　一田獵
金人無他技所喜者莫過田獵昔都㑹寧之際四時皆
獵焉至亮徙燕以都城之外皆民田三時無地可獵候
冬月則出一出必踰月后妃親王近臣皆隨焉毎獵在
于隨駕之軍密布四圍名曰圍場待狐兔猪鹿散走于
圍中金主必取之或以鵬鷹擊之次及親王近臣出圍
者許人捕之飲食隂處而進或以親王近臣其食遇夜
則或宿于州縣或宿于郊外無定亮以子光瑛年十二
獲獐取而吿太廟褒立尤甚有三事令臣下不諌曰飯
僧曰作樂曰圍塲其重田獵也如此　一刑法金人有
國之初立法設刑悉遵遼制常刑之外又有一物曰沙
袋以革為囊實之沙石繫于杖頭有罪者持而决其背
大率似脊杖之屬為數多焉亶立執政大臣多中州漢
兒人始加損益如此沙袋之治至皇統間令學士院討
論條例頒行天下目之曰皇統新制近年餘條亮弑亶
自立又去脊杖以其近人心故也斬刑者以上古之制
一也處死者免重杖令絞也流者所犯之人無罪止流
犯人之家屬也徒者非謂春秋代徒實拘役也徒止五
年以上死罪也徒五年則决杖二百四年决杖一百八
十三年一百六十二年一百四十一年一百二十杖無
丈杖止以荆杖决臀實數也拘役之處逐州有之曰都
作院所徒之人或使之磨甲或使之土工使之雜作無
用不可脚腕以鐵為科鎌鎌之罪輕者用一罪重者用
二皆朝縱暮收年限滿則逐便不妨依舊為百姓刑法
大率與舊制不相逺帷僧尼犯奸者死强盗不論得財
不得並處强奸者死與古異矣　一京府節鎮防禦州
軍京都五處上中都(大興/府)南京(開封/府)中北京(大定/府)東京
(遼陽/府)西京(大同/府)總管十五處平陽府(建雄/府)真定府(成徳/軍)
益都府(鎮海/軍)東平府(天平/軍)京兆府(永興/軍)太原府(武勇/軍)大
名府(天雄/軍)河間府(瀛海/軍)慶陽府(安國/軍)臨洮府(鎮洮/軍)鳯翔
府(鳯翔/軍)㑹寧府延安府(漳武/軍)咸平府(安東/軍)臨黄府散府
八處河中府(䕶國/軍)濟南府(徳興/軍)歸徳府(宣武/軍)河南府(徳/昌)
(軍/)平凉府(平凉/軍)廣寧府興中府彰徳府節鎮二十八處
絳州(降陽/軍)定州(定武/軍)邢州(安國/軍)懷州(沁南/軍)萊州(定海/軍)密
州(安化/軍)滄州(横海/軍)潞州(昭義/軍)汾州(汾陽/軍)冀州(安武/軍)代州
(震武/軍)同州(定國/軍)雄州(永定/軍)保州(順天/軍)平州(興平/軍)兖州(代/定)
(軍/)邠州(静南/軍)涇州(漳化/軍)朔州(順義/軍)奉聖州(武定/軍)衛州(河/平)
(軍/)蔚州(忠順/軍)義州(崇義/軍)許州(昌平/軍)徐州(武寧/軍)豊州(天徳/軍)
雲内州(開逺/軍)嵐州(鎮西/軍)鄧州(武勝/軍)鄜州(保大/軍)鞏州(通逺/軍)
隆州(利涉/軍)錦州(臨海/軍)應州(彰國/軍)瀋州(昭徳/軍)宗州(歸徳/軍)懿
州(寧昌/軍)秦州(徳昌/軍)防禦二十一處博州徳州沼州棣州
孟州濠州沂州清州蔡州鄭州濬州宿州泗州陜州陳
州隴州秦州肇州潁州河州刺史七十四處解州景州
沃州澤州石州耀州蘭州㑹州環州原州汝州隰州徳
順州涿州薊州灤州辰州曹州溜州登州濱州濰州蒿
州單州唐州祈州遼州沁州海州恩州濟州邳州開州
乾州磁州丹州坊州寧州易州通州順州霸州遂州立
州安肅州信州韓州安州慶州澄州復州貴徳州𢎞州
宣徳州武州滑州睢州壽州建州莫州蠡州威州獻州
吉州忻州管􁀞州商州虢州洮州寧邊州東勝州凈州
軍十六並改作泰安軍(泰安/軍改)滕陽軍(滕陽/軍改)寧海軍(寧海/軍改)
平定州(平定/軍改)鈎州(潁州/軍改)莒州(城陽/軍改)岢嵐州(岢嵐/軍改)寧化州
(寜化/軍改)隩州(大山/軍改)緩徳州(緩徳/軍改)保安州(保安/軍改)葭州(晉寧/軍改)鎮
戎州(鎮戎/軍改)積石州(積石/軍改)來逺州(來逺/城改)　一地里驛程泗
州至臨淮縣六十里臨清至青陽驛八十里青陽驛至
虹縣八十里虹縣至靈璧縣六十里靈璧縣至静安鎮
六十里静安至宿州六十里宿州至蘄澤鎮六十里蘄
澤至栁子鎮五十里栁子至永城縣六十里永城至賛
陽三十七里賛陽至㑹亭鎮三十七里㑹亭至穀熟縣
八十里穀熟至南京四十里南京至寧陵縣七十里寧
陵至拱州六十里拱州至雍丘縣七十里雍丘至封丘
縣六十里封丘至胙城縣四十里胙城至沙店河南舖
四十五里沙店至滑州四十里滑州至濬州二十五里
濬州至皮家庄三十五里皮家至陰陽縣四十里陰陽
至相州三十里相州至豐樂縣三十里豐樂至磁州三
十里磁州至台城舖三十里台城至邯鄲縣三十里邯
鄲至臨洛舖四十里臨洛至沙河縣三十五里邢州至
都城店二十五里都城至内丘縣三十里内丘至范縣
店十五里范縣至柏鄉縣二十五里柏鄉至江店十五
里江店至趙州三十里趙州至欒城縣三十里欒城至
靈店舖三十五里靈店至真定府二十五里真定至古
縣南舖三十里古縣至新縣三十里新縣至中山府四
十五里中山至望都南七里店四十里七里店至經陽
店四十里經陽店至保州三十五里(今人改/為徐州)保州至梁
門四十五里梁門至故城店三十里故城至黄村舖三
十里黄村至澤伴舖三十里澤伴至涿州三十里涿州
至劉李店三十里劉李至良鄉縣三十里良鄉至蘆溝
河舖三十里蘆溝至燕京三十里燕京至交亭三十里
交亭至潞州三十里潞州至三河縣三十里三河至下
店四十里下店至邦軍店三十五里邦軍至薊州三十
里薊州至羅山舖三十里羅山至玉田縣三十里玉田
至沙流河四十里沙流至永濟務四十里永濟至榛子
店四十里榛子至七箇領四十里七箇至峯赤口四十
里峯赤至平川四十里平川至雙望店四十里雙望至
新安四十里新安至舊榆關三十里舊榆至潤州三十
里潤州至千州四十里千州至南新寨四十里南新至
來州四十里來州至石家店四十里石家至濕州四十
里濕州至揚州館五十里揚州至桃花島四十里桃花
至童家庄四十里童家至胡家務四十里胡家至麻吉
步洛四十里步洛至新城四十里新城至茂州四十里
茂州至特哩衮寨四十里特哩衮至軍官寨四十里軍官至
㬎州五十里㬎州至沙河五十里沙河至兔兒堝至梁
魚務三十五里梁魚至大河六十里大河至廣州七十
里廣州至瀋州六十里瀋州至蒲河四十里蒲河至興
州四十里興州至銀州南舖五十里南舖至銅州南舖
四十里銅州至咸州南舖四十里咸州至宿州南舖四
十里宿州至安南舖四十里安南至夾道店五十里夾
道店至楊柏店四十里楊柏至奚營四十里奚營至沒
瓦舖五十里沒瓦至木阿舖五十里木阿至信州五十
里信州至威州四十里威州至小寺舖五十里小寺至
勝州舖五十里勝州至濟州四十里亦至東舖二十里
東舖至北易州五十里北易州至濱州七十里渡混同
江賓州至布逹貝勒舖七十里貝勒舖至來流河三十里
來流河至阿嚕舖四十里阿嚕至㑹寧二舖三十五里
二舖至㑹頭舖四十五里頭舖至上京三十里上京至
燕二千七百五十里燕至東京一千三百十七里自東
京一千三百十七里自東京至泗川一千三十四里
　
　
　
　
　
　
　
　
　
　
　
　
　
　
　
　三朝北盟㑹編卷二百四十四
欽定四庫全書
　三朝北盟㑹編卷二百四十五
　　　　　　　　　　　　宋　徐夢莘　撰
　炎興下帙
　　起紹興三十一年十一月二十八日丙申盡其日
范成大攬轡録曰過盧溝河三十五里至燕山城外燕
賓館自館行栁堤縁城過新石橋中以杈子隔馳道從
左邊過橋入豐宜門即外城門也兩邊皆短牆有西門
東西出通大路有兵寨在牆外玉石橋燕石色如玉石
上分三道皆以欄楯隔之彫刻極工中為御路欄以杈
子橋四旁皆有玉石柱甚髙兩旁有小亭中有碑也龍
津橋入宣陽門金書額兩頭有小四角亭即登門路也
樓下分三門北望其闕由西御廊首轉西至㑹同館出
復循西廊首横過至東御廊首轉北循廊檐行幾二百
間廊分三節每節一門路東出第一門通御市二門通
毬場三門通太廟中有樓將至宫城廊即東又百間其
西亦然亦有三門但不知所通何處望之皆民居東西
廊之東馳道甚闊西旁有溝溝上植栁兩廊屋脊覆以
青琉璃瓦宫闕門户即純用之葱然遂道之北即端門
十一間曰應天之門舊常門通天下亦開五門兩狹有
樓如左右昇龍之治東西兩角門毎樓次第攅三檐與
狹樓接極工巧端門之内有左右翔門日華月華門前
殿曰大安殿使人入在掖門宜左循大安殿東廊後屋
行入復徳殿自側門入又東北行直東有殿宇門曰東
宫牆内亭觀甚多直北面南列三門中門集英門云是
故壽康殿母后所居西曰㑹通門自㑹通東小門北入
承明門又北則昭慶門東則禧集門尚書省在門外又
兩則右嘉㑹門四門正相對入右嘉㑹門門有樓與左
嘉㑹門相對即大安殿後門之後至幕次黒布拂廬待
班有宣入明門即常朝後殿門也門内庭中列圍士二
百許人貼金雙鳯幞頭團花紅錦衫手列入仁政門盖
隔門也至仁政殿大花氊可半庭中雙鳯殿兩旁各有
朶殿之上兩髙樓日東西上閣門兩悉有連幕中有甲
士東西御廊循檐各列甲士東立者紅茸甲金纒竿鎗
黄旗畫青龍西立者金纒竿鎗白旗畫青龍直至殿下
皆然惟立于門下者皂袍弓矢殿兩角雜列儀物幢節
之屬如道士醮壇威儀之類使人由殿下車行上階却
轉南繇露臺北行入殿闕謂之欄子金主幞頭紅袍玉
帶坐七寳榻背有大龍大屏風四壁㡩幕皆紅繡龍拱
斗皆有繡衣兩楹門各有大出香金獅蠻地鋪禮佛毯
可一殿兩旁玉帶金魚或金帶者四五十相對列立遥
望前後殿廡矗起處甚多制度不經工巧無遺力所謂
窮奢極侈者煬王亮初營此都規摹多出于孔彦舟役
民夫八十萬共軍四十萬作治數年死者不可勝計地
皆古墳塜悉掘棄之敵既蹂躪中原國之計度踵事增
華徃徃不遺餘力而終不近似今金主既端坐得國其
徒益治文為以眩之始則大修官制見其大定二年十
二月詔書畧曰建官咸則于三代分職仍總于六卿宣
化邇遐服采内外卑髙以序名位有倫舊或舛差理宜
増損冗散者併其任繁劇者益其聨悉命有司存革從
允當其新定官制令尚書省鏤行所謂官制者曰三師
太師太傅太保曰三公太尉司徒司空曰尚書省有令
及左右丞相又有平章政事為宰相官左右丞㕘知政
事為執政官左右司郎中員外郎為之屬曰六部有尚
書侍郎郎中員外郎曰都元帥府有左右副元帥監軍
都監曰樞密院有使副僉書曰大宗正府有判大宗正
事及同判同簽又有丞及宗室将軍(缺/)之曰勸農使司
有使副曰殿前都㸃檢左右副都㸃檢左右衛將軍及
符寳郎官直將軍宫籍監副監鷹坊及近侍器物尚郎
尚輦四局皆有使副武庫武器二所令丞頓舍官諸直
長皆隸焉曰宣徽有左右使同知同簽院事判事判官
及拱衛直客省引進司尚儀衣鸞尚食尚藥宫圍四局
使副東西上閤門使副通事舍人供奉班都知判官内
供奉押班御院通進太醫院教坊提㸃使副判官宿御
院都藥監宫苑司尚醖典客二所令丞侍儀局使知長
等皆隸焉曰御史臺有大夫中丞侍御史殿中侍御史
監察御史及登文檢院知院同知院隸焉曰翰林學士
院有學士承㫖學士侍講侍講學士知學士侍直制修
撰奉文字等官承㫖至直學士帶知制誥待制至應奉
帶知同曰司天臺提㸃監少監判官隸焉曰國史院有
同修史編修官曰太常寺大丞博士大祝奉曰禮物津
郎之屬太廟郊社諸陵大樂四所令丞等隸焉曰秘書
監少監丞郎秘書郎著作局官佐郎及筆硯書畫二局
知長隸焉曰諌院有左右諫議大夫補闕拾遺曰大理
寺有卿少正丞寺直評事曰國子院有祭酒司業丞博
士助教曰記註院有修注曰大府監有監少監及丞左
右藏庫使副佐供所都監太倉酒房市買司使副鈞循
所令丞等隸焉曰小府監有監少監丞文忠尚方圖畫
裁造衣繡織染等官上林八所令丞諸直長等隸焉曰
都水監有監少監丞及御道司管當司隸焉曰四方館
曰内藏庫曰法物庫曰㩁袋務皆有使副曰都城所有
提舉左右廂官受給官曰惠民司有令丞曰承發司置
管尚同官當日尚書循堂厨曰公使酒庫曰交鈔庫曰
印造引鈔軍皆有使副曰直省局有局長副長曰管當
尚書省樂工有名無名曰宫師府東管公也有太師太
傅太保少師詹事院有詹事少事左右衛率府副率左
右監僕正副正長尚寳典儀賛儀直内郎丞典食丞侍
藥奉藥掌欽令丞家令丞司經司藏司倉皆有副左右
諭徳左右賛善等皆隸焉曰親王府屬官有長史府掾
文學又有諸京留守同知留守副留守留守判官諸京
都轉運使及同知使副使判官招討使諸府軍諸路轉
運使及同知副使判官諸節度使副同知使事諸府同
知諸州刺史同知防禦同知總軍招討都監明安穆昆
羣牧防禦使諸京兵馬都副指揮使警巡使判官諸府
軍指揮使提舉漕運解鹽司及同提舉諸京諸路都總
管判官京府諸府招討節度觀察判官留守諸府推官
節鎮録事防禦判官都巡河京府運使節鎮都州司獄
知法等為在外職事官又有請知事主事都事典事等
為吏職此其分職之序也又㕘以文武散官列為正從
九品開府儀同三司崇進特進金紫光禄金紫榮禄光
禄榮禄資徳資正宣奉正奉通奉中奉正議通議太中
中議中憲中散中靖中順朝請朝散朝奉朝列奉政奉
議奉直大夫丞議丞徳丞奉丞直丞務儒林文林丞事
証事從仕登仕将仕等郎為文散官自榮禄大夫以上
文武通得為之龍虎金吾衛縹綺奉國輔國鎮國上將
軍昭武昭毅安逺定逺大將軍廣威宣威建威振威明
威信武顯武經武宣武武功武德武義將軍等承信奉
信昭信忠武忠顯忠勇修武昭武保儀進義等校尉為
武散官又有正儀欽授明時頒率保章司元等大夫授
靈臺候儀司政平秩正序挈壺司厯司晨等郎為司天
官保康保寧保安保順保和保冲等大夫保全成安成
全成和乙正乙効乙候乙瘞乙愈等郎為太乙官中尹
中侍中御中儀中閣中涓等大夫通侍郎御侍直御直
司謁司閽司供司奉司引等郎為内侍官以上三色官
皆不過從四品亦以上柱國至武騎尉為勲官其封邑
蔭補皆有止法王食邑止萬户實封上千户其下降皆
殺准此至縣男止三百户一品蔭子孫等七人二品六
人其下降殺皆准此至七品上蔭一人又有佩服之制
文臣等五品以上服紫七品緋八品九品緑武官並服
紫自天子而下有玉帶玉雙魚玉魚金魚及金笏頭毬
文荔支御仙花及鳥犀紅鞓等帶皆金魚服緋者紅帶
銀魚武官自二品以上得佩魚其告身有翔鸞雲鶴龜
蓮魚藻瑞草等婦人則雲氣瑞蓮芙蓉雜花等錦金鸞
鸂鶒等羅其封國亦有大國次國小國之别頭銜亦有
行首試之充之辨其厯曰大明厯一道忌日十二亦有
通行小本厯頭與中國異者毎日互注吉凶謂如庚寅
歲正月二日出行乗舟動土凶拜官吉之類而最可笑
者金本無年號自阿固逹始有天輔之稱今四十八年
矣小本厯通具百二十歲相屬某年生而四十八歲以
前金無年號乃選造以足之重熈四年清寧咸雍太康
太安各十年盛昌六年乾通十年大慶四年收國二年
以接于天輔又以其切據之地紛更難合為十四路曰
中都路大興府為首(即燕/山府)通薊易涿順灤平雄霸安保
遂安肅(二/名)十二州總三十九縣屬焉曰遼陽府為首㑹
軍咸平廣寧三府瀋濟辰復州澄貴徳(二/名)信肇韓十州
總三十七縣屬焉曰遼西京西路大同府為首天徳一
府為内(二/名)武豐尉東勝(二/名)奉聖(二/名)應寧邊(二/名)洪宣化(二/名)
十二州總三十一縣屬焉曰南京開封府為首河南
歸徳二府隸州一軍曹睢専隥陳鄲泗單陜唐汝亳蔡
嵩頴十六州總一百六縣曰北京路大定府為首臨潢
興中二府和益錦宗慶懿秦建八州總三十二縣屬焉
曰河東路河間府為首蠡莫獻冀深清滄景總二十九
縣屬焉曰河北路真定府為首威趙(金改/沃州)邢相磁定祈
洺濬衛十州總五十二縣屬焉曰山西路東平府為首
大名府勝陽秦安二軍濟思濮開滑邳宿兖博徳十一
州總六十三縣屬焉山東路益都府為首(即青/州)濟南府
城陽寧海二軍濰濱沂密淄登萊七州總五十縣焉曰
河南路平陽府為首河中一府隰耿澤潞遼沁孟徳絳
解十州六十六縣屬焉曰河北路太原一府為首歲㤋
汾代石五州晉寧火山寧化岢嵐平定五軍總三十五
縣屬焉曰京兆路京兆府為首鳯翔商乾耀華虢邠同
七州總五十七縣屬焉曰鄜延路延安府為首坊鄜丹
三州總一十九縣屬焉曰熈秦路臨兆府為首蘭鞏隴
㑹秦洮河七州積石鎮戎徳順三軍總十六縣屬焉曰
慶原路慶陽府為首平凉環慶涇原四州總十九縣曰
凡府三十四節鎮三十六防禦二十三刺史七十三軍
十六留守四轉運十四使人見敵之日畧得其廷臣名
氏曰領省太尉尚書令李石元妃之父也稱皇文人起
復左丞相赫舍哩良弼右丞相赫舍哩志寧左右平章
完顔喀齊喀完顔錫喇左右丞石琚孟浩皆兼太子師傅
參政魏子平完顔徳受左右宣徽使敬嗣暉耶律後同
知宣徽院韓綱殿後都㸃檢完顔錫里左右副㸃檢烏
庫哩忠弼烏庫哩元忠判宗正王不知其名吏部尚書
王宇户部耶律道禮部楊伯雄兵部髙壽星刑部髙徳
基工部張恭愈御史中丞李天瑀工部侍郎張汝霖侍
御史完顔徳温良肅翰林待制鄭子𣆀秘書監楊邦基
太府監兼客省使梁彬都水監耶律寳大理寺李昌國
閣門使盧珙内藏庫使兼國子祭酒王可進左司員外
郎張汝弼右司張享兵部郎中田彦皐金主有八子長
曰越王判大興府其母死矣次為太子母方寵次隨王
次瀋王次瀛國公餘未詳宫多内寵其最貴者有元徳
淑立温恭慧明等十妃臣下亦娶數妻多少視官屬官
品以先後聘為序民惟得一妻族帳部曲録　主兵赫
舍哩志學字從道以䕶衛將軍出身授保州同知因契
丹斡罕逼燕山召為古翼統軍既滅斡罕拜尚書右丞
相天下兵馬副元帥為人有烏珠風勢爪爾佳字仲恭
其父先曽作西南路招討使死襲封千户繼為副㸃檢
後除西北路招討統軍𤓰爾佳中愿之弟甚知兵常為
右副㸃檢後除右翼都統　烏庫哩執中正女真人頗
知書見知烏克蘇喇部族節度右(闕/)中女真人任益都
尹兼右翼統軍納哈塔士舉女真人舉文之兄也頗知
詩任翼州節度使兼彈壓一路盗賊唐古安禮字仲
和亮之妹壻也自陜總管入拜參知政事極能文知碁
　持嘉順忠女真人為開州世襲千户兼管屯田軍温
特赫察喇(音/辣)女真人住東平府世襲千户兼管屯田軍
　完顔彀芬元幼年世襲止以小名授官因而名焉見
住大名府世襲千户兼管屯田軍富察黙色小名玉
門自幼襲封因而名焉威将軍宰執翟永固燕山郎鄉
人亮與葛王兩作相　蘇保衡雲中府人亮攻淮為水
軍都統葛王除右丞跛一足　石琚字子美中山府人
亶朝状元及第是年出君子能進人之情賦葛王立除
𠫭知政事　魏履元奉聖州人状元石琚榜葛王立除
𠫭知政事敬嗣暉易州人石琚榜下及第亮時為宣徽
使尋除知政事亮貶為庶人次年復官召為宣徽使趙
永錫燕人葛王立除司空謂之槐林趙開者是也　任
熊祥燕人遼時及第葛王立除少師　李受渤海人葛
王立母舅常為知政事　侍從梁球廣寧府人石琚下
及第亮時為户部尚書葛王立復為户部極有才　王
兢字無兢相州人乃本朝王炎之親兄嘗為禮部尚書
　胡勵字元化山東密州人少被擄韓昉于從良状元
及第是年出好生徳洽民不犯上賦亮時為刑部尚書
葛王書立改翰林承㫖　馬俸燕人石琚榜及第亮時
為御史中丞葛王立除為御史大夫　張恭愈字師韓
廣寧府人状元孫用康榜第二人及第亮攻淮甸時為
謀主修船造軍器皆本人主之除户部郎　蔡珪字(闕/)
父餘杭人蔡清及古之孫松年之子状元楊建中榜及
第葛王立除刑部侍郎　張汝霖字仲潭遼陽人太師
浩之子亮時特賜及第尋復正奉名及第亮時在翰林
葛王立遷吏部侍郎　張汝為字仲宣汝霖之兄浩之
長子石琚榜及第葛王立貶為庶人次年復官除户部
侍郎　劉仲山字山甫中京人特賜及第嘗為禮部侍
郎李天吉燕人其豐美姿長髯状元胡勵榜及第亮時
澭州復為大興尹葛王立除刑部侍郎髙懷忠大定人
特賜及第葛王立除國子監祭酒　髙懷正懷忠之弟
特賜及第為吏部侍郎葛王立因而任之　蕭兼字和
丹契丹人丞慶之弟亶特賜及第亮時為右翰林知學
士葛王立除刑部侍郎　館閣臺諫鄭子𣆀字純夫大
定人先于亮初僣時状元楊建中榜第三人及第出天
錫勇智正萬邦賦除翼城縣丞被召除書畫直長至貞
元四年亮令再試状元及第是年出不貴異物民乃足
賦亮時為翰林修撰尋遷修起居注葛王除為殿中侍
御史兼侍讀學士　劉仲淵字介石燕山人亶朝状元
及第是年出日月得天能久照賦亮時為翰林待制葛
王立遷知學士　張景仁字受甫廣寧人劉仲淵榜别
試及第久在翰林葛王立除翰林侍讀學士　楊伯雄咸
平府人状元劉仲淵榜及第葛王立除翰林直學士
楊伯仁伯雄之弟状元王彦潜别試及第葛王立除翰
林待制　王彦潜河間人亶時状元及第是年出文以
足言行而逺賦葛王立除翰林待制　綦戬字天錫山
東膠東人少被擄亮特賜及第授翰林應奉文字葛王
立遷待制　劉機字仲章益都府臨朐縣人幼年被擄
在葛王家葛王父潞王放從良應舉状元楊建中榜上
甲及第葛王立授左拾遺凡事多取謀于彼其人足智
略又温粹士多歸之　孫用康字游古燕人亶時状元
及第是年出人為道逺行莫能致賦葛王立除翰林修
撰　吕宗翰字周卿燕人亮時状元及第是年出王業
艱難賦葛王立除翰林修撰　孟宗獻字友之開封人
葛王初立時四元及第解試建官惟賢天下治賦府試
立正惟人不惟官賦省試夙夜求賢務在官民賦殿試
智臨則臣民農夫服賦授翰林應奉文字同知制誥
尋除右賛善大夫　任忠傑山西天戒縣人亮時状元
及第是年出賞罰之令信如四時賦授翰林應奉文字
同知制誥　李晞顔獻州人又雲中山府人亶時因作
省元下第特賜及第授翰林應奉文字同知制誥　王
堪棣州人亶朝經義及第葛王立為翰林修撰卿監畢
逢古瀋州人状元石琚榜及第葛王立除少府少卿
徐之方燕山玉田人状元劉仲淵榜及第葛王立除少
府太監　任侗燕人状元石琚榜及第葛王立除都水
使者　任倜字子美侗之弟状元楊建中榜及第葛王
立除秘書少監　田穀廣寧人状元石琚榜及第亶時
坐欺罔黨固貶為庶人葛王立復官除工部員外郎
馬柔徳字周卿廣寧人状元劉仲淵榜及第亶時與田穀
等坐欺罔黨固貶為庶人葛王立復官授刑部員外郎
　王仲通字達夫閭陽人又雲中京人状元石琚榜及
第亶時坐欺罔黨固與田穀等貶為庶人葛王立復官
除禮部郎中　王從龍字雲卿山東密州人亶時經義
状元葛王立除太常少卿　孔固字徳逺孔子四十七
代孫状元王堪榜及第葛王立除宣徽少卿　楊蟠字
子飛中京人状元楊建中榜及第葛王立授宣徽判官
　張錫字永山燕山漷陰人又雲燕山武康人状元孫
用康榜及第葛王立授左司員外郎　王全黄龍人状
元劉仲淵榜及第亮時右司郎中葛王立授左司郎中
　
　
　
　
　
　
　
　
　
　三朝北盟㑹編卷二百四十五
欽定四庫全書
　三朝北盟㑹編卷二百四十六
　　　　　　　　　　　　宋　徐夢莘　撰
　炎興下帙
　　起紹興三十一年十二月一日己亥盡五日癸夘
十二月一日己亥朔趙樽克蔡州趙樽屯于麻城也被
命依前駐軍蔡州㑹鄂州都統吴拱荆南都統李道進
取中原初樽離蔡州日留李詢為知州而偽刺史蕭楙
德入蔡州詢遁去樽取新息縣拱與道之信息皆不通
金人游騎日相望樽謂若駐軍以待二都統甚善然曠
日持乆非兵家必勝之道萬一金人増兵雖欲復取蔡
州必難不如長驅而入之率兵疾趨迫城下楙德聞樽
至披城為寨相拒兩日不出戰己亥夜漏未盡樽將士
潛師入城楙德遂遁樽既再得城與衆將議曰蔡州形
勢之地敵所必爭且陷偽久無樓櫓雉堞荒榛如堤岸
蕭楙徳棄之去者知其不可守也今吾衆不過曰朝廷
有命使守之金人必再謀攻我在我者宜有以待之於
是稍加修治樽遂以復李詢依舊為知州　知通州崔
邦弼降官放罷知通州崔邦弼聞金人陷秦州刼掠罄
盡又欲棄城遁去恐百姓不從己亥夜二更後遣人入
城内外縱火三十餘處乗諠閙出城渡江往福山通判
趙不悔已先期而遁料角統領官盛佺所統人隨邦弼
出城因而潰去先是提舉茶鹽司得朝㫖存留海門浄
海兩縣船為料角探望及搬運錢糧而邦弼不悔占留
裝載宅庫兵吏家屬後為提舉王班暗發邦弼不悔各
降兩官放罷時邦弼已致仕盛佺亦降兩官　吳拱等
收復鄧州新除湖北京西北路招討使吳拱荆南駐劄
御道諸軍都統制李道主管京西南路安撫司公事郝
最黄旗走報遣發將官劉革等十二月一日到鄧州新
野鎮地名龍鼻刼金兵寨柵殺死金兵棄頭不砍其帥
投寨退走入鄧州至十二月六日敵衆棄城逃遁收復
鄧州了當革等統押軍馬㑹合忠義首領孫顯等粘蹤
追襲外委是勝捷
二日庚子得金國公牒報班師通好是日金國牒云大
金國都督府牒南宋鎮江府正隆無道獨意起兵以致
廢殞别立新主正議班師依舊通好邊上知此報御營
修衞使太傅和議郡王楊存忠侍衞馬軍御前諸軍都
統制成閔中書舍人督視江淮荆襄參議軍事虞允文
總領淮東軍馬錢粮朱夏卿劉奉以聞既而北壘亦具
亮之死狀來求和　金國移牒三省樞密院大金大都
督府牒宋國三省樞密院國朝自太祖皇帝創業開基
奄有天下迄今四十餘年其間講信修睦兵革寢息百
姓安業不意正隆失德師出無名使兩國生靈皆被塗
炭今奉新天子明詔已從廢殞大臣將帥方議班師赴
闕各宜戢兵以修舊好須議移牒具如前事須牒宋國
之三省樞密院照騐大定元年十一月三十日牒銀青
榮禄大夫左領軍督監開國公富察龍虎衛上將軍右
領軍都監圖克坦右領軍監軍崇進左領軍監潘國公圗
克坦儀同三司右領軍副都督亟國公銀青榮禄大夫右
領軍大都督開國公太保左領軍大都督齊國公　都
督府回金國牒牒云今月一日承來牒照騐廢殞事除
已繳奏外須議移文牒請照㑹紹興三十一年一日侍
衞馬步御前諸軍都統制成閔御營宿衞使太傅和義
郡王楊存忠大夫知樞密院事都督諸路軍馬葉義問
　晁公忞敗盟記曰是時行都府視江淮荆襄軍馬而
云督視諸路者以金人稱大都督來議和故我不可示
之以弱也
三日辛丑督府發捷旗到行在帝曰金亮既㓕餘皆南
北之民驅迫而來彼復何罪令即日襲逐固可使隻輪
不反然多殺何為但檄諸將迤邐進師㑹合京畿收復
故疆撫定吾民足矣　召虞允文赴行在允文既至入
見上殿慰勞有加允文奏曰此廟社神靈陛下英㫁將
士用命臣何力焉上嘉賞再三有旨論功行賞張振時
俊王琪盛新戴臯以功烈顯著人轉三官其將士亦以
次推恩允文奏曰昨來采石事勢危急臣於振等行陣
間許以重賞振等効死力戰以三官恐未足酬其勞乞
回臣在身官職推賞振等上曰向江上得諸校致力其
功豈可忘尋改張振等正任承宣使觀察使虞允文王
繼論奏車駕進發而敵尚有在淮東西者今當督淮上
之兵㫁敵之歸路發鎮江建康之兵為掩襲之舉可無
噍類上深然之命淮上措置而諸軍已先過江　御製
完顔亮畫贊金主曰亮獨夫自大弑君殺母敗盟犯寨
殘虐兩國屢遷必敗皇天降罰為無道戒
四日壬寅成閔收復楊州　禁止州郡科斂獻納之弊
臣寮上言竊以國家不得已而用兵調度費固不貲
陛下愛惜民力不忍一毫取之於民盡出内帑以佐國
用恩至渥也昨因臣僚援卜式故事乞風州富民使得
輸財以助邊困可其請而行之今州縣長吏不務體此
乃科斂五等人户或以物力高下或計田畝多寡出作
本州獻納以為己功是豈知朝廷之意哉此風不止為
擾未已臣愚欲望聖慈特賜宥旨如諸路州軍欲助軍
興者不得輒科于民若上户自獻助具以名聞當議推
賞以示旌勸使富者鋭于樂輸貧者免于横斂則天下
幸甚從之　邊臣賀表表曰金人背盟方恣行于兵革
皇天震怒俾極就于誅夷宗社増休邇遐多慶(中/賀)竊以
朔方之患古今所同唯其空國而來必有塗炭之敗然
淝水之戰纔快斬于苻融而澶淵之師乃獨殱于達蘭
至獨夫之遭戮實曠古之罕聞恭惟皇帝陛下德備聖
神資全勇智本大國而事小國蓋自下以兼容體至仁
而伐不仁果何憂於弗克豈期跋扈敢肆憑陵悉驅畨
漢之民入撓江淮之地毒流南北憤激人神爰假手於
羣凶用倒戈于元惡風驅電掃行浄洗于邊塵地闊天
開期盡還於禹迹遂使車書之混一訖興禮樂于昇平
臣等猥守藩條豫聞邊事方敵尚在曷勝臣子之憂今
王載寧永同天下之喜　賜新復州軍赦尚書省牒刑
部門下朕以涼薄之資履艱難之運披圖慨歎念未清
九縣之夷瞻仰焦勞詎敢忘一食之頃然而誠不足以
孚强敵德不足以保遺黎致承平之故區寖隔絶於異
域列聖之境未復兩宫之狩莫囘恨抱終天悲纒率土
痛心疾首隕涕汗顔兹金亮之干誅幸上天之悔禍爰
整濯征之旅往揚耆定之功羣豪唱義以雲從列郡聞
風而嚮應扶杖而須德化率多羸老之餘簞食以迎王
師復喜威儀之見遂日闢于百里曽不煩于一兵元惡
就屠餘黨悉潰願賈將率之餘勇盡還祖宗之舊疆重念
中原之區乆淪朔方之俗墜衣冠于塗炭變禮義于淪
湑頭顱莫保于淫刑閭里悉空于重斂矧用脅從之暴
豈無詿誤之人宜推存宥之恩誕布惟新之令可大赦
新復州軍並限赦書到日以前罪人無輕重已發覺未
發覺已結正未結正常赦所不原者咸赦除之祖宗皇
后陵寢自經隔絶久失展省本路招討使到日同本處
官吏躬親前去朝謁如法修舉務在嚴潔以稱朕孝思
追慕之意淵聖皇帝梓官及天眷尚在沙漠抱恨無窮
若中原與諸國人能津致扶䕶來歸者賜銀絹五萬疋
兩如願補授官資竟與推恩勘㑹白溝河忻代等處一
帶係本朝舊界仰諸路招討使統率大軍到日不得越
境於戯天開地闢允臻恢復之期雲施雨行式慰來蘇
之望尚賴邇遐之衆咸懐忠義之誠共集大勲永清四
海　林栗上宰相剳子允進軍恢復剳子曰某昨日獲
見敵中闗牒退而深念金人於我有不戴天不反兵之
仇今又渝盟稱兵踐蹂兩淮荼毒生靈暴骸滿野潛師
海道視我為机上之肉憑凌顛蹶亘古未聞禍極凶殫
自貽屠裂揆之常理其衆若不投身歸命便宜奔潰逃
歸今乃按兵江壖議立新主從容移檄令我戢兵以愚
觀之其説有二一者諸將翫兵之罪二者同乗舟遇風
之勢何謂諸將玩兵之罪兩軍相持唯伺間隙設其國
中内亂千里之外勢猶可乗今相距一江而彼有弑逆
之釁倉惶顛沛之間縱兵掩擊殄其渠魁然後可以謝
兩淮無辜之民洗國家積年之憤今淹留累日顧望不
前使之成謀復來修好是將愚弄本朝猶以故吾待我
邊臣見此文書又非降欵為其受納已墮計中傳送朝
廷意將何待欲辭玩兵之罪其受納已無可觧何謂同
舟遇風之勢亮之凶虐家怨親離欲與俱忘固非一旅
然預謀弑逆不過數人覆手相殘勢當未已若去國未逺
旦夕可歸縱加刑誅豈能禁遏今已深入吾地結為死
仇京東河北山西陜右皆吾舊民久懐響應聞亮之死
已倒戈所未下者特其帥長尚有未真之人勢亦不能
久立則亮之餘衆退無所歸雖欲來降懼不免死茍相
推奉以冀生全共為文移緩我師旅萬一其計得行是
一亮死一亮生也死亮凶殘人所同棄生亮方急與人
同居為吾之患不又多乎此則同舟遇風勢當然也詳
其闗牒尚有兩名不書則其中同惡亦未監定經此數
日或走或降變故萬端難以預度但在朝廷所以應之
如何耳辟如觀奕遇其敗勢不能進攻兩眼既成還須
自救利害之形豈不相逺昔赤眉偶入長安所過殘賊
鄧禹西討久不進師光武勅之曰司徒堯也亡賊桀也
長安吏民遑遑無所依歸宜以進討禹猶執前意遂致
挫衂帝乃勅之曰赤眉無穀當自來東吾折箠笞之非
諸將憂也乃遣侯進屯新安耿弇屯宜陽勅曰賊若東
走可遣宜陽兵㑹新安賊若南走可遣新安兵㑹宜陽
及聞馮異澠池之捷帝乃自幸宜陽盛兵以邀其走路
赤眉忽遇大軍驚震乞降曰盆子將百萬兵降陛下何
以待之帝曰待汝以不死耳及降帝令縣厨賜食十餘
萬人皆得飽飫而已豈復有他望哉愚謂今日待敵人
計當出此宜勅諸將進軍臨之别遣重兵分出泗亳穎
夀規取汴京截其歸路勿與之戰使之前無所進退無
所歸然後開以生還之路示以再生之信諸軍但以受
納降欵若只是通好文字不得收接仍賜敵人軍前詔
曰本朝至仁兼愛南北完顔亮稱兵背約自取滅亡汝
等久苦暴居不保朝夕出于迫急實行天誅令窮困無
歸朕豈忍殺已勅所在軍府受汝投降詔到宜悉解甲
放兵自詣軍門降首各給本貫公憑聽汝歸業若其中
尚敢拒命聽相捕斬前來依格支給賞賜如係金國契
丹渤海諸國人並令有司䕶送出境元有官資者量高
下授與職任不願任者亦聽從便若更猜疑理無容貸
諸軍尅日㑹合屠剿朕雖赦汝恐無及矣昔漢光武受
銅馬之降親行其營以安反側朕今自往為汝涵覆勿
復有疑我專為仁彼專為暴孟子有言率其子弟攻其
父母未有能濟者也如此則無敵于天下無敵于天下
者天吏也然而不王者未之有也今日之事又何疑焉
若失此時縱其北渡是禄山薨而慶緒興思明弑而朝
義立中原塗炭不知何時而已也愚者千慮不勝拳拳
唯廟堂諸公埀聽而擇其中幸甚幸甚
五日癸卯詔戒飭羣臣詔曰朕以逆亮渝盟侵犯王畧
肆頒詔㫖躬往視師乆已戒嚴屬兹進發凡逺邇股肱
之郡小大文武之臣宜體朕心各惕爾職毋縱奸宄毋
虐善良無事征求無擾獄市内則輯寧于封部外則式
遏於邉疆共濟大勲永底丕乂　成閔自鎮江府渡江
追襲　遺史曰先是成閔在京西承金字牌令䇿應建
康成閔喜於得歸兼程疾馳士卒冒大雨糧食不時多
死於道路湖北轉運司以舟船載錢糧馬料差漢陽軍
監酒務楊某隨軍而軍人自張家渡渡江遵陸皆不及
支初閔自行在率軍馬戍京西湖北也沿路犒設之物
不可勝計盡以歸已不散士卒及回至鎮江也有軍中
子弟號康保義者因酒後曽顯言於市中或告閔閔遣
人捕康保義至即命斬之完顔亮之死也閔大軍猶在
鎮江不渡又七日乃渡駐於楊子橋之樞密行府閔遣
使臣李彪探伺金人回軍動静閔令彪速囘報樞密行
府曰成閔大軍在楊子橋相持來日當大戰矣彪不聽
且曰必當到揚州城下探其動息方敢回閔力止之是
時金人已取天長路歸閔之意欲作大戰虚張其功績
耳路人喧傳金人已歸揚州空虚故閔之詐不行乃以
馬軍司兵追襲李捧亦以神勇軍追襲然不敢與金人
相近是時泗州已被夏侯焚燒棄城而南故金人先遣
千户至泗州拆民居為三浮橋頃刻而成翌日軍到皆
下馬乗橋而過馬不卸鞍皆涉淮而渡望之如雲既渡
絶閔軍到盱眙排列于淮之南岸聲喏之金人笑曰傳
語成太尉有勞相送金人在泗州住七日有三百人長
者一人告千户曰三百人各有歸心不可彈壓奈何千
户曰郎主雖死豈無王法千户之弟曰兄言失矣郎主
且死兄何不只在揚州而須北歸邪彼各有父母妻子
人心難留豈可以强繩之兄以為然三百人皆上馬即
時馳去由是西城之兵皆上馬爭門馳出不可遏俄而
夾城人亦去成閔知金人盡去也乃列兵于淮之南岸
鳴金鼓教兵示耀武而還聞之者莫不大笑是時龜山
沿路有金人遺棄粟米山積往往是京東河北科配民
户令赴浙西州軍送納者猶有布袋盛貯者各題冩起
發州縣及平江府秀州諸處送納官軍糧送不繼賴以
給軍而統制將官歸已者亦多矣成閔之衆多福建江
浙人不能食粟因此日有死者不下二三百人　差隨
軍轉運使韓彦直為京東西路河北東路淮北泗宿州
招討使司隨軍轉運副使襲濤為浙東西路通泰海州
沿淮制置京東東路招討使隨軍轉運使司向軍權京
畿河北西路招討使司隨軍轉運判官呂擢兼京西北
路招討使司隨軍轉運判官
　
　
　
　
　
　
　
　
　
　三朝北盟㑹編卷二百四十六
欽定四庫全書
　三朝北盟㑹編卷二百四十七
　　　　　　　　　　　　宋　徐夢莘　撰
　炎興下帙
　　起紹興三十一年十二月五日癸卯盡十六日丁
　　巳
車駕將進發先約束巡幸經由州縣癸卯巳降詔戒飭
羣臣又降㫖曰巡幸視師用今月十日進發已降㫖揮
應經由去處排辦程頓修治道路等事不得過有華飾
非理科斂竊慮奉行不䖍重勞民力除合行隨運錢糧
批支驛募外應貢獻果木飲食之類悉宜禁止可行下
逐路監司約束如敢違戾仰御史臺彈劾重寘典憲
招撫司以賈和仲知揚州招撫司以拱衛大夫和州防
禦使賈和仲知揚州和仲單騎入城皆未有官吏漸次
主管機宜文字向子亷及兵職官公吏軍民有到州者
和仲揭榜使人首錢窖一半給賞由是告者無虚日官
司發掘不暇㑹金字牌委和仲以經總錢收買金人遺
棄器甲和仲揭榜收買有以紫茸穿者有以皮條穿者
鐵葉柔軟而堅兩面皆明兵將見之以為朝廷器甲不
如也頃之朝廷買器甲淮東縂領朱夏卿以書托揚州
親戚通判葉模模者夢得之子模遂請于和仲以買器
甲與夏卿和仲不可曰和仲承金字牌備奉聖㫖日買
此器甲豈敢作人情與總領也模怨其不從譖于夏卿
夏卿遂譖於葉義問義問以和仲不職放罷朝廷遂以
向子固知揚州於是有修城之意破錢二十萬緡矣
七日乙巳李顯忠知和州知建康府張燾説諭都統制
李顯忠曰車駕將發巡幸到此金人尚據雞籠山得無
慮乎顯忠以大軍濟江去和州三十里與敵相持　金
人知鄧州録事高通以鄧州來歸初金人以劉萼為都
統攻京西敗于光化軍及茨湖也回軍至鄧州駐于城
北七八里間偽鄧州節度使蕭中一亦挈家屬出城駐
于萼軍之南一二里間偽同知節副亦皆以家屬去中
一留州事委兼倉王直是夜北門有火即滅中一與十
千户三十穆昆言曰今日之事如何鄧州屯駐之兵皆
為都統劉相公帶去而城中之兵皆是土人萬一為南
宋之兵内應如何衆皆知中一有順南之意謾唯唯而
已坐中忽不見白千户者中一疑其走告于萼矣乃率
其奴婢將家屬奔走中夜屢遭鄉村土豪驚散中一被
殺家屬幸得免翌日金人皆北去録事高通聞萼之兵
已退乃集官吏軍兵而謀曰今蕭節使及同知莭副皆
已去城中生靈如何衆皆言唯録事指揮是時禁軍已
擐甲皆有作亂意通又問至於再三皆不應通曰今南
兵已近若此時不決則城中之人皆不可保衆請通決
之通見衆人亦有順南意乃曰今諸軍無將欲請軍中
最長者一人為將如何衆曰諾通即舉四人皆軍中職
名最高者衆皆聽命通謂軍中已有所主者又四人皆
舊部曲得其心遂以中一之命令王直權管州事衆復
以通權節副通始敢言曰欲與一城生靈求一生路以
決今日之計如何衆皆諾於是通乃言鄧州本是大宋
所有金國已棄我官吏軍民矣欲與諸公同歸大宋如
何衆皆從之議遂定命吏人作文字未畢忽報城下有
十餘騎通令倒旗鎗而問之乃曰吳招討下問其主將
則曰昝統領昝統領者鄧州弓手昝朝也聚衆在山中
投軍州武鉅為忠義人知金人已退故先至城下通令
放旗鎗于地面報其軍俄有三百餘人至城下中軍兵
復立旗鎗似欲與為相應作過者蓋已有約故也通見
其勢逼即令開門以沮其計衆遂入門登城縱掠不傷
人遣人尋中一知其已死得其家屬後歸江南朝廷命
其子穎為武翼大夫鄂州總管
九日丁未武鉅收復河南府新除果州團練使知均州
兼管内安撫使節制忠義軍武鉅申昨遣鄉總兵轄杜
隱前去㑹合盧氏縣鄉軍收復州縣今月十四日據本
官申收復了嵩州及長水永寧福昌三縣撫定了當委
是勝捷又報作遣杜隱等將帶人兵及盧氏縣高州等
處忠義人前去收復河南府去後今據盧氏縣差人前
來走報於十二月九日收復河南府了當
十日戊申車駕自臨安府進發巡幸江上誅倪詢應簡於
平江府車駕到平江㑹曹洋自李寳軍中取倪詢應簡
囘令洋就御舟引見上慰勞良厚因曰少頃令曹洋管
押罪人在行宫門外聽㫖上入平江府治洋以兵衛夾
道防䕶詢簡候于門下俄頃有㫖倪詢應簡並凌遲處
斬又有活執到金人等盡斬之倪詢平江府常熟縣人
應簡通州人
十二日庚戌成閔收復旴𣅿軍泗州淮東等路制置招
討使成閔黄旗走報統率軍馬於十二月十二日收復
旴𣅿軍了當其泗州淮河岸下擺泊舟船數千隻金兵
數萬人隔河與官軍相拒閔遂將奪下軍敵燒不盡橋
脚小船二十餘隻併工修整及於龜山以來搶奪到敵
船十餘隻并分遣統制官吳超楊欽部押人船于水路
邀擊敵船又差統制官劉鋭陳敏王公迷張師顔於十
二月十五日夜於泗州東城之東潛師渡淮有敵騎數
千於城東擺列前來與官軍相拒閔又分遣遣統領官
左士淵張青魏全部押官兵攻奪泗州南門入城占據
閔再率官軍戮力掩殺敵兵敗走收復泗州了當奪到
粟米三萬餘石被擄老小數萬口放令渡淮歸業委是
獲捷　吳拱收復汝州
十五日丙辰車駕至常州無錫縣是日邊報奉淮東金
人已遁去淮西尚餘三萬衆保和州陳康伯等依㫖撰
到招安旗牓非惟諸國之人雖金人一概與補官内萬
户許以節鉞其餘視爵秩高下更起等換授白身特令
官奴婢優與賞賚示之生路庶使束手來歸上曰彼雖
敵國亦人也比引見之所招到金人朕亦悉與貸命送
諸軍下投使蓋首惡完顔亮一人耳若槩殺之則不勝
其多朕不忍為也　行宫宿衛使楊存中檄完顔亮一
行將吏等書行宫宿衛使楊存中檄書檄告完顔亮等
一行官兵將吏等蓋聞順德者昌逆德者亡故為臣者
當知逆順之理師直為壯曲為老故用兵者宜明曲直
之情以順而討逆則何功不成以直而攻曲則何敵而
不勝惟完顔亮天性不仁怙恃兇强肆行暴虐弑君殺
母蔑亂人倫棄約背盟迷逆天道挾彼邉陲之衆蹂我
淮甸之邦罪惡貫盈神人共憤當職恭承帝命肅行天
討念不順從當思後悔東區巨海西扼長淮南限大江
之虞北有重兵之阻雖釡魚之暫息顧蟻穴以何逃況
葛王既立於爾邦而大兵已興於中國路途夐隔軍馬
何歸盍執暴君往投新主保其名節一洗汚俗之羞樂
而妻孥無作異鄉之鬼或挺身而抱義亟率衆以來降
庶幾全逆順曲直之宜不失享富貴安榮之利故兹檄
示各宜究知　成閔收復陳州成閔申十二月十五日
據本司中軍統制官趙樽申先准指揮催督結約到陳
州忠義人陳享祖乗勢收復陳州十一月十七日據陳享
祖申於十一月五日將帶忠義人兵已收復陳州了當
捉到同知完顔耶曽等九人　陳享祖以陳州來歸陳
享祖陳州大豪也聞趙樽已得蔡州即領民兵據其城
縛其偽官屬送蔡州乞歸朝廷樽具奏聞朝廷嘉其忠
特授武義郎兼閤門宣贊舎人
十六日丁巳李顯忠收復和州行宫留守據建康府駐
剳御前諸軍都統制李顯忠黄旗走報并申契勘金兵
三萬户占據和州於城外連珠剳立硬寨當職親率諸
軍十二月六日自慈湖濟渡先占北岸石跋觜依山下
寨與金兵對壘雖敵時遣騎兵沿江窺伺口岸肆為殺
掠當職措置分遣軍馬不時晝夜邀擊殺獲甚多致敵
不得休息至十六日進兵酉時直抵和州敵寨敵兵畏
懼至三更金人拔寨北遁奪得被敵擄鄉民老小三千
餘人即時撫恤各令逐便歸業奪到騾馬收復和州了
當　賜楊泰真楚滁和濠廬光州旴𣅿高郵光化無為
安豐信楊軍德音尚書省牒刑部門下朕撫運中興遭
時多故崇七德而經武務先禁暴而戢兵收五利以和
親靡憚卑辭而屈已將使流離之衆永離塗炭之烖由
涼德不足以懐柔致逆亮輒渝于盟誓怙其戎馬之足
驅厥不逞之羣既俶優於中原遂䖍劉於吾國苐欲兵
連而禍結豈知衆叛以親離宜神聖之莫容致人心之
争奮竒兵鏖擊盡灰赤壁之舟元惡就屠迄授藁街之
首餘黨奔潰四境澄清慨念疆塲之民荐被兵戈之苦
妻孥蕩析肝腦糜捐室廬成煨燼之餘田野喪耕耡之
具禍貽爾衆罪在朕躬幸已靖于邉塵喜再成于樂土
欲撫瘡痍之俗爰推曠蕩之恩楊泰真滁和濠廬光州
旴𣅿高郵光化無為安豐信陽軍管内限德音已前見
監罪人除犯刼殺鬬殺並為已殺人者并十惡罪至死
偽造符印放火官員犯入已贓將校軍人公人犯枉法
監主自盜贓并依法内枉法自盜罪至死情理輕者奏
取指揮鬬殺罪至死情理輕者減一等刺面配千里外
州軍牢城㫁訖録案聞奏其餘罪無輕重並行放免於
戯歌鴻鴈之詩務遺黎之安業法雷雨之解與庶彚以
昭蘇尚其小大之臣共體隆寛之德輔成極治永息多
虞　成閔以劉繹為修武郎閤門祗侯權知泗州先是
劉錡在淮隂也員琦劉汜在旴𣅿錡令琦汜差人往臨
淮縣體探是時招信縣横山劉繹與土豪張揖共有民
兵數百人敵適在旴𣅿琦汜遣繹揖往繹揖至新店㑹
金人亦遣二三騎往泗州探事繹揖等退歸泗州出南
門見旴𣅿隔岸無兵馬知琦汜等皆去岸下無船可渡
遂駐衆于㩁塲中俄頃金人探馬數百騎入泗州揖請
擊之繹懼不從揖曰金人若知我衆不多守其要便而
撓於我雖一人不可生還遂率衆入南門金人見南門
有兵突入不知多寡即争門出循汴河路以奔時露重
有㣲雨汴河路皆青石石滑馬不能行有墜馬者揖急
追之繹以繼往金人往往下馬而去遂獲馬僅百匹而
回泗州不可往漸循淮河而上見夏俊在南岸以奪馬
事告之俊喜令尋小舟濟渡馬數匹而行餘馬繹與揖
兩分之於是各装載家屬取天長路欲渡江揖在前行
未到天長遇金人盡失其馬繹聞之乃還横山至是成
閔到旴𣅿繹遂獻其馬言其殺伐之功閔大喜書填修
武郎閤門祗候告身授繹仍令權知泗州
　
　
　
　
　
　
　
　
　
　
　
　
　
　三朝北盟㑹編卷二百四十七
欽定四庫全書
　三朝北盟㑹編卷二百四十八
　　　　　　　　　　　　宋　徐夢莘　撰
　炎興下帙
　　起紹興三十一年十二月二十日辛酉盡二十八
　　　日己巳
二十日辛酉車駕到鎮江未入丹陽館乗騎徑徃江下
觀看戰船
二十一日壬戌入行宮駐蹕于雞籠山和州金人未退
二十二日癸亥吳璘奏收復秦州治平寨四川宣撫使
吳璘報㨗遣差左軍統制王中正權知秦州劉中正軍
第五将王价等帶将軍馬攻討收復陜西陷沒州軍于
十二月二十二日未時攻打破治平寨次日措置招收
官民歸業及剗削城壁守禦間探報金人萬户富色里
貝勒帶領千户名雅爾布等甲軍三十餘人在千家堡
下寨要收復治平寨中正等統率軍馬步軍于二月十
五日辰時自治平寨起發至午時到千家堡照城陂望
見金人在川下擺作三大寨其時步軍未到中正等帶
領軍馬下川迎敵其軍一擁前來告諭官軍不顧死亡
與敵血戰一十餘陣至申時金人敗走一十餘里再添
生兵擺拽陣勢與官軍迎敵中正等賈率官軍戮力苦
戰至酉時其軍盡行敗散奔走乗勢追趕二十餘里斬
到首級捉到活人各不計數目收軍回堡當川下塞統
領官王中正左腮口角中三鎗伏乞照㑹
二十三日甲子張振時俊正任承宣使戴皋王琪正任
觀察使盛新正任團練使　采石之功統制官各已遷
轉階官及遥郡矣虞允文欲奏請與落階官并與正任
乃降㫖昨采石親與金主見陣保䕶大江功力為重並
特與正任
二十八日己巳樞密院同奉聖㫖進幸建康府用正月
三日如值雨别擇日車駕在鎮江旬日擇日進發　持
服秦瑣秦堪奏獻金器五千兩銀七千兩米二十萬石
候服闋日取㫖　知安豐軍孫顯忠申任契丹等歸朝
十二月二十八日淮北壽春府有任契丹納蘇郎君天
平軍節度使河北路安撫置使正任檢校少保天雄軍
節度使河北等路安撫使王友直將帶軍馬八百餘軍
前來即時說諭朝廷恩信管待犒勞訖發前赴闕　行
宫留守司牓李顯忠邵宏淵等報㨗淮西諸郡並皆寧
静行宮留守據建康府駐劄御前諸軍都統制李顯忠
池州都統邵宏淵等申今月十七日早親率軍馬乗勢
粘蹤追襲金人離和州三十里地名横山澗其軍連發
烟號勾添精銳騎兵數千騎鴈翅擺列拐子馬衝擊官
軍當職遂分布馬步軍賈勇將士戮力分頭趕敵及戒
諭官兵不得砍級奔馬一擁奔入敵陣自辰時與敵鏖
戰至午時殺敵敗走趕殺三十餘里其軍取香林湯路
前去殺死金兵并掩擁入溝澗及活捉到千戸百人長
并騾馬衣甲器械無數除已再遣軍追襲外委是大獲
勝㨗又報再遣都統官張榮統率全軍追襲至十九日
未時至全椒縣界地名馬村後河楚湄溝趕上與金對
敵殺死金兵并掩擁入河不知其數收到被擄鄉民老
小數千人即時撫恤各令隨便歸業奪到馬騾軍器等
除已粘蹤追襲外委是大獲勝捷又據建康府駐劄御
前諸軍都統制淮南兩路制置使京畿河北淮北壽亮
州招討使李顯忠黄旗走報契丹金自完顔亮被殺之
後淮東敵兵遁走唯留精銳三萬户在和州為後顯忠
近已統兵收復和州趕殺敵衆于横山澗後河兩次獲
捷相繼遣發統制官耿卞孔福張榮時俊李福王浩統
領官張淵王洪范卞元復朱進董超王宗髙端志董安
劉源珪軍馬并續遣發池州都統邵宏淵以及顯忠親
統其餘諸軍于十二月二十八日起離和州二十九日
至企宗白陵橋趕上金兵見陣追襲金兵至淮河地名
㙭澗金兵半渡統率諸軍掩擊敵衆溺死不知其數奪
下牛畜被擄老小五千餘人已即時撫恤放令逐便歸
業委是大獲勝捷兼顯忠已差人撫定廬亳等州并管
屬縣鎮令來淮西諸郡委無敵騎一路肅静商賈通行
人民復業奉聖㫖令出榜曉示　張燾卒張燾行状曰
紹興八年金人遣使至境求和而要我以難行之禮上
亦厭兵革且悼梓宫之未還母后之在逺南北軍民久
困征役姑欲屈已就和以紓目前之急仍降御劄令在
廷之臣詳思所宜條奏公上疏(疏在紹興八/年十一月内)時將相方
以和議為已功力賛屈已之說以謂兹事當由聖斷不
必謀之在廷上勉從其請将有定議而外論紛然欲羣
起而攻之從班中有不顧節義亟欲求進者乗宰相之
懼說之曰公為天下大計而羣說横起何不擇人為臺
官使盡擊去則公之事濟矣宰相然其說遂擢言者居
中司又引見黨與使俱横榻除目既班搢紳駭愕道路
以目莫敢異辭公聞其議已定乃嘆曰一屈之後寧可
復伸上雖不自重其如天下何較金之强非吾所敵而
敢與抗者恃人心耳今主上躬屈至尊以臣事之則天
下之人誰敢與抗将唯敵命是聽則吾之國不以為國
矣今大臣欲邀功一時徒為身謀不復為國逺慮使人
主倒持太阿以中國之大柄授之強隣将有載胥及溺
之憂又引羣小置憲綱之地意在排擊忠良俾天下之
人緘口結舌在廷諸公畏其兇焰莫敢救正曽魯仲連
之不如豈不得罪于天下後世乎吾世受國恩身忝侍
從不可自同于衆人當以死爭遂上疏(疏在第三/十八冊)召公
入謂曰卿前所論四人者首自相矛盾奸計敗露朕皆
逐之矣㣲卿言幾為小人所誤遂命公兼史館修撰自
是屈己之謀遂寢止増歲幣敵亦不復以此深責于我
竟歸我梓宫歸我母后歸我河南之地人亦髙公之卓
見朝廷既得河南議遣使祗謁陵寢上欲得慈祥愷悌
望實兼隆者往展孝誠併宣恵澤顧宰相張某肯為朕
行乎宰相以語公公曰上不以某不才使備驅䇿某之
願也尚奚辭宰相以言入奏上喜曰張某可謂不辭難
矣公于是即日束装上道自陳蔡厯汝潁以至洛延見
父老布宣天子徳意民夾道歡迎争饋壺漿且言久隔
王化不圖今日復得為宋民雖九死無憾鼓舞相慶以
至感泣公皆慰勞而遣之迨至迫城披荆棘履蓁蘙隨
宜葺治展敬成禮而還公所過輒詢民間利病及敵情
虛實頗得其詳既歸入對時宰相方主和議惟恐少忤
敵情事竟不行未幾河南復陷陜右州軍亦多失守宰
相始悔不從公言冬十二月大金賀正旦使至命公為
館伴金使素聞公名畏懼之一見領其副曰是使南宋
不拜詔者也公以語動之遂得其國之情偽密奏之且
言宜早為之備上深然其說方且圖之㑹公疾作力求
吿老遂以資政殿學士致仕明年金人果敗盟南下淮
上紛擾上思得重臣鎮守要害控扼上流落公致仕再
起知建康以時方艱棘不敢固辭聞命上道時金人傾
國以來初自合肥徑趨厯陽人情洶洶公以十月十九
日至姑熟見南岸全無守備亟申朝廷乞發軍馬前來
捍禦仍具沿路探報事宜排日申奏二十日至建康下
令區處防托事件各有條理城中初聞江上危急比屋
逃竄聞公之來皆相率歸業二十四日王權至和州退
保采石朝廷方罪其畏懼用李顯忠為代旬餘猶未至
人情復大恐時知樞密院葉公義問被㫖督師江上令
大㕘虞公允文自西掖出賛軍事十一月六日同至虞
公蜀人素知公雅相敬慕公亦髙其氣節毎與論時事
必擊節稱賞由是益相親次夕漏下二鼓公方就寢虞
公扣門求見甚急公披衣倒屣迎之虞公曰此何等時
而公欲寢乎曰日來人情憂懼外間方洶洶太守動息
為去留倘不鎮之以静必不安雖然舍人何以見教虞
公曰適謀者自江北來云敵于和州作戰艦晝夜打造
不計隻數期以明日渡采石約晨炊玉麟堂公何以為
䇿公曰某被命典司留鑰但當以死守遑恤其他舍人
秉義素髙以名節自任今朝廷危急如此輟法從之貴
賛大幕正當運妙畫建竒功以安社稷此某平昔所期
于閤下也虞公曰此某之素志特决公一言耳明日躍
馬至江上而敵騎充斥戰艦數百艘列在北岸若欲濟
者金亮方築臺刑白馬祭天旗幟滿野金鼓之聲聞數
十里喊聲動天地王權所留水軍車船咸在而諸將故
等夷未有統屬莫肯用命盡伏山崦虞公使人謂曰國
家糜禄廪竭民之膏脂以養爾輩今事勢危急若此正
壮士立功報國以取富貴之秋而乃甘心跧伏山崦以
延須臾之命又安能必保其要領乎孰若奮身前鬬萬
有一勝生則取封爵死則有褒贈爾輩其熟計之将士
皆歡呼曰舍人既肯向前某等當竭力以死報國家有
頃敵船濟江直來南岸金亮親在臺上手揮紅旗催發
須臾敵船漸近我軍徐出山崦擺列江岸敵初未之覺
一見大驚欲退不可遂以箭相射我軍羣弩齊發敵
出中流中箭者墜江中軍船乗勢衝撞應時沈沒遂不
能濟次日復來方擂鼓装船欲進見水軍船盡出遂不
敢前我以海鰍船二十餘隻先往北岸截斷楊林渡口
用尅敵弓齊射敵棄船上岸悉陷泥中不能動坐受箭
而斃金亮度勢不可進遂自取御寨舟船焚燬而去餘
舟為我師所爇皆盡人情遂安公立以其事奏聞且言
采石之捷雖足快一時聞金人自戰敗之後連日發兵
東向揚州臣懼其併力以攻𤓰洲為渡江之計其鎮江
府在今日委是危急欲望睿㫖勅諸将同心協力極力
捍禦庶不墮其奸計有㫖令樞密行府添差李捧邵宏
淵往防托仍委楊存中在彼同共措置金亮竟不能渡
俄為帳下所殺淮西平詔沿江帥守條陳目今進討恢
復事宜公陳十事大率欲預備不虞持重養威觀釁而
動期于必勝人皆以為至論　吳璘與金人鳯翔喀齊
喀貝勒書書曰少保奉國軍節度使吳璘謹致書于都統
相公閣下冬寒軍務良勞比者正隆被殺大定新立諒
惟悼奉新君悲喜交集雖然福禍有幾惟智者能知其
幾不可不慮也且公實正隆信臣委任至重休戚同之
大定即位亦必有腹心之臣為之謀主雖以髙爵厚禄
安公反側而君臣之間踈忌之意豈一日之忘昔東昏
被殺正隆簒位東昏之将相大臣能保其身全其家者
幾何此皆公之目見也縱使大定隱忍未發其用事之
臣能相容乎公提兵數萬人居于外無功則以失律為
辭建功則以强大見忌公之得罪于新主者必矣其危
如此孰不為慮今我主上豁達大度推赤心置人腹中
臣之擇主舍此安往公若能改圖來歸當敷奏以咸秦
王世襲王爵元隨戎旅委付麾下富貴權位子孫無窮
身名俱泰如漢之金日磾不亦盛乎理之必然非為遊
辭以動公也機事之來間不容髪猶豫不决終致大禍
悔何可及惟公熟計之
　
　
　
　
　
　
　三朝北盟㑹編卷二百四十八
欽定四庫全書
　三朝北盟㑹編卷二百四十九
　　　　　　　　　　　　宋　徐夢莘　撰
　炎興下帙
　　起紹興三十二年正月一日戊辰盡二月二十八
　　　日乙丑
紹興三十二年正月一日戊辰車駕駐蹕鎮江府
二日己巳劉繹正除知泗州
三日庚午車駕起發鎮江府
五日壬申車駕幸建康府上自鎮江遵陸時天寒雪雨
不止上乗馬以氊笠氊衣禦風雨而宰相以下多有乗
轎者
六日癸酉安豐軍孫顯忠收復壽州
九日丙子江州駐劄戚方與轉運張某書書曰方輒有
少禀上冒台聽方向者結約下淮北壽春宿亳南京忠
義人首領措置事宜先招到潁壽二州巡檢髙顯并所
部民兵一千餘人于十二月二十六日同差去統領孫
福将官王髙邢進訓練官鄭苗達等将帶軍馬同忠義
首領馬立将官黄林王徳等部押軍馬奪門入城與金
人血戰死殺金兵甚多其帥敗走收復壽春府了當撫
定居民除殺死外生擒到女真簽軍番馬并鐵甲三千
餘副馬甲二千餘副箭十萬餘枝粟米二十萬餘石共
用布袋盛貯燒毁浮橋三座糧船大小一千餘隻及招
到番軍王九少保王三太保三郎君一行軍馬計三百
一十五人馬三百五十八匹騾子一十四頭老小三千
餘口方已差統領王徳迎接已到桐城縣訖兼廬州北
地名瓦步見有金兵甚多于十二月二十七日敵馬六
千餘騎前來壽春南岸看覷浮橋本軍捉住二人後便
退至二十九日統制李貴王孝先部領軍馬䕶送招討
歸正番官王少保一行過淮南岸倬路馬逢見金人軍
馬二百餘騎隔小河子厮射兩三時辰本軍殺退敵騎
前去方于正月初九日到桐城縣才候解發王少保人
馬即便迤邐前進仰冀台亮
十二日己夘令李顯忠撤戍還建康金人已退去李顯
忠以建康駐劄兵猶戍于淮西淮西經蹂殘之後荒凉
無廬舍且驚散之民猶未歸也天大寒多雪士卒暴露
有凍落足趾者顯忠亦扶病往廬壽撫循諸軍上遣中
使押醫官到和州顯忠未還提㸃醫藥飯食卜端孺以
為和州西去無人烟且陰雪難行請止中使醫官于和
州報顯忠使速歸日徃當塗買饌供中使等甚厚端孺
揚言金人已出境矣軍人暴露陰雪甚寒(缺/)未有休息
之期中使亦聞其語顯忠歸端孺又請比尋常倍贐中
使中使喜既還建康即以所聞端孺之言聞奏上悟即
日降㫖令顯忠諸軍戍歸寨有㫖幸建康府南門以觀
還軍軍中皆踴躍歡呼顯忠命整齪隊伍班師㑹大雪
車駕不出召見顯忠慰勞久之以金缾御酒勸盤果木
脯醢之屬皆渾金器就賜之
十五日壬午趙樽敗金人于蔡州金人遁走趙樽在蔡
州初金人于蔡州乗大雪突騎五百至城下樽出騎迎
擊之金人退去衆請追之樽曰懼其誘我也縱之去庚
辰探者報金人兵勢甚盛行且至樽唯孤軍又吳拱追
踏白軍統制焦元來應援合軍不過數千人皆危之樽
與諸將議分四壁守禦且以忠義相勉為死守計是日
金人逼于城下先遣兵斷樽歸路黎明已列陣于城西
湏臾分布四隅下馬鼔噪逼城樽激勵將士曰金人雖
多而無攻具将士但堅一心無恐金人之帥首亦勵其
衆曰此城庳薄汝所共知一鼓可陷矣于是以勁弓數
百齊射矢著城如蝟毛守者不能立未停午從西壁坎
墉而上倐忽金人登城者已溢滿樽時在壁知其不可
當棄城而下跨馬率諸軍巷戰金人敗出城去方鏖戰
之時有官軍旗頭與敵之旗頭戰于城下移時兩邊衆
兵如山不敢動以待旗頭之勝敗竟殺敵旗頭城上百
姓望而呼曰趙提舉且保明此旗頭好做官敵之旗頭
既死即時散亂多墮城而死者官軍旗頭亦戰死竟不
得其姓名蔡州人為哀之金人敗去樽遂復營葺守禦
之備先是有燕人十七八已與蔡州人結姻親者根刷
得之繫于獄中及金人攻西門急權知州李詢皆殺之
光州牒蘄州正月二十日午時承中軍統制兼制置招
討司提舉一行事務趙樽鄂州統制成臯沓白軍統制
焦元申正月十五日以來有金兵魏都監部領和拜太
光子番軍人馬五萬餘人騎前來攻擊蔡州西門至西
北角靠汝河一帶約四百餘步擁并一齊上城其城壁
更無敵樓乳牆乗馬可上樽等分布馬軍賈率将士與
敵鬭敵盡命血戰至申時已來殺敗敵衆復擁敵兵下
城以落濠塹汝河不知其數及樽等即時統率軍馬出
城追趕其敵退走當陣重傷蕭總管及殺死敵兵劉千
户與穆昆等餘人棄頭不斫横死滿野棄下衣甲器械
不知其數及殺萬户穆昆者百餘人委是大獲勝㨗
十八日乙酉引見耿京下諸軍提都領賈瑞等一十一
人耿京除天平軍節度使将佐授官各有差濟南府民
耿京怨金人征賦之搔擾不能聊生乃結集李鐵鎗以
下得六人入東山漸次得數十人取萊蕪縣安太軍有
衆百餘有蘭州貫瑞者亦有衆數十人歸京京甚喜瑞
說京以其衆分為諸軍各令招人自此漸盛俄有衆數
十萬是時大名府王友直亦起兵遣人通書願聽京節
制京以瑞為諸軍都提領完顔亮犯淮甸京遣瑞渡江
通朝廷宰相以下有所詰問恐不能對請一文人同徃
京然之乃遣進士辛棄疾行凡一十一人同行到楚州
見淮南轉運副使楊杭發赴行在是時上巡幸在建康
乙酉瑞等入門即引見上大喜皆命以官授京天平軍
節度使瑞修武郎閤門祗候皆賜金帶棄疾右儒林郎
改右承務郎其餘統制官皆修武郎将官皆成忠郎凡
補官者二百餘人悉命降誥令樞密院差使臣二員與
瑞等詣京軍樞密院差使臣吳革李彪不敢行請在海
州伺候京等到來即授吿節瑞等不得已從之至海州
革彪以官告節鉞待于海州京東招討使李寳遣王世
隆率十數騎與瑞等同行　一録云辛巳歸朝人總轄
賈瑞統制官劉震在軍副總管劉弁遊奕軍統制孫肇
左軍統領官劉伯達左軍第二副将劉徳左軍正将梁
宏右軍正将劉威䇿應右軍副将邢弁踏白第三副将
劉聚總轄司提轄董昭賈思成天平軍掌書記辛弁疾
辛巳正月十九日至建康府二十日行宫引見統制官
轉修武郎統領官忠訓郎正副将成忠郎書記承務郎
二十日丁亥王友直王任王革來歸友直除防禦使任
革授官有差初鄆州王任以罪亡命金人重賞捕之急
大名府王友直方聚衆任歸友直友直得任甚喜乃假
任契丹以聚衆完顔亮攻淮南友直聚衆已數萬遂破
大名府有衆數十萬亮死葛王已立乃以友直之衆並
放罪令歸農為平民其衆聞之皆散去友直乃與其黨
王革及任謀自山東尋路南奔比入界有衆三千餘至
建康引見上喜授友直檢校少保任觀察使革武功大
夫友直等皆辭不敢受且曰向若臣有衆數萬歸朝廷
則受之不辭今衆不滿百而受如此之賞不可乃授友
直防禦使任團練使革武翼郎兼閤門宣賛舍人
二十八日乙丑趙樽棄蔡州趙樽在蔡州也吳拱以樽
軍孤屢有蠟書報樽曰諸軍統制亦請棄城而樽以金
人圍城方急若棄城而去遭金人追逐勢必敗亡不如
且駐蔡州况蔡州糧食有餘後破此敵兵即議進兵中
原乃申朝廷及申拱照驗拱怒以蠟書付諸統制令一
面班師樽知蔡州不可以久駐且金人三日中退八十
里矣乃㑹諸統制議退軍樽欲留焦元成皋守城元皋
曰恐孤軍不能當金人之衆樽曰今金兵不逺設若我
已離城而去彼探而知之縱輕騎追襲如何元請夜出
李詢曰夜出恐夜黒人亂請至申刻從西門出馬軍南
門出步人樽令晡時出門令華旺以馬軍自西門出擺
列不動以防追襲焦元以步人自南門出先行候步人
絶則馬軍殿後日向晡未曽傳令起發間元以步軍已
至南門南門不啟守者不曽得傳令閉門元曰我是統
制乃傳提舉之令也遂相争相詬至相擊相殺奪門啟
扉未半而争門死者已填滿門道中强有力者僅能踐
屍而出積屍擁門終不能開後來者不知其故雖見門
有阻難之状所以愈亂不能禁軍民死者莫知其數元
為衆所擁遂墜馬墮身入雪窖中移時方攀轅而出軍
民争路正喧溢元無馬不能行見一羸兵控一馬尋其
主曰我官人在何處元强奪其馬羸兵不從元手殺羸
兵跨馬而奔行三十里見樽及諸将樽欲自東路徑歸
行在且發大頭輜重已行元曰不行樽曰我是馬軍司
中軍統制不歸馬司将安徃元曰提舉聽吳都統節制
吳都統令提舉曰軍即無發遣歸馬司文字况蔡州立
功将士正要提舉保明功賞豈可徑歸行在樽以其言
為然遂由南路還京襄華旺以馬軍出西門不能殿乃
先步軍而行步人與騎兵争路而趨天氣昏黒蔡州之
居人隨軍而出墜坑填谷者不知其幾多也城中一空
唯細民有老小之累者不能動翌日金人聞之遂復入
蔡州　右正言劉度劄子今日視師回寨願陛下取親
臨行陣斬馘執俘者方可推恩凡賞典之行皆宜愛惜
以革僥倖之門
　
　
　
　
　
　
　
　
　
　
　
　
　三朝北盟㑹編卷二百四十九
欽定四庫全書
　三朝北盟㑹編卷二百五十
　　　　　　　　　　　宋　徐夢莘　撰
　炎興下帙
　　起紹興三十二年閏二月盡四月二十一日丁巳
閏二月洪邁充通金人使副書書曰邁等咨目頓首再
拜國信驃騎國信侍郎講服徳譽之久南北阻絶無縁
良㑹下情怛切欽仰即日春寒伏惟台候動止萬福邁
等自去冬扈蹕至建康前月被令㫖迎候使節已至淮
西奉候數日矣今承泗州富察移文知大斾且至符離
有上禀事宜已令泗洲守關報今又得指揮令通書盖
自古以來鄰邦徃來并用敵國禮向者本朝皇帝上為
先帝下為生靈勉抑尊稱以就和好而彼國無故興師
長驅涉境欺天背盟神怒民怨曽不旋踵自取夷滅既
以兩國交兵則是大誼已絶竊聞大金新皇帝即位有
仁厚愛民之心本朝皇帝亟諭将帥止令收復外不許
追襲貴朝師歸方議遣使别修誓好乃䝉貴朝首拜信
使舉國欣幸無以為諭但一切之禮難以復仍舊貫更
候恵顧曲折面聞唯界首一事舊以淮為境至中國取
節接今泗州臨淮虹縣之北迤邐迎候乃隨宜排辦宿
頓頃以邁等禮合至界首泗州之北更無人烟館舍以
容衆只候近耗當至臨淮上謁想為髙明必能動察令
遣使臣持凂史記瞻望不逺預以為慰更祈保䕶以副
願言不宣　金人攻海州
十六日癸未吳璘克大散關金人既失秦州及熙河等
州乃堅守大散關以扼王師吳璘遣姚仲等諸将攻擊
數月不下仲幕屬朱紱乃投劄子于總領王之望請科
歛四川民户出財賞軍乃投劄子于總領王之望請科
斂四川民戸出財賞軍關乃可下書曰先生以博大髙
明之學當艱難險阻之時凡百施設莫非經濟顧兹全
蜀久賴綏撫雖三邊用兵之際無征輸重困之勞自非
先生以體國憂民為念何以及此然天下之勢固有不
兩立者兵與民是也兵不可不費財而責其萬死之功
民不可不出財而濟其一時之急此天下之通理也先
生深知兵民兩相為用之䇿矣聞蜀民自軍興之後恬
然自安絶不知有用兵之費先生恩徳固亦大矣然
有可言也紱為先生門下士豈敢自隱且時殊事異故
宜更改不可執一自金人九月六日叩關于是時出倉
卒諸将云大軍一出必遂破敵初宣撫吳公自謂可以
兩月為期必能克敵既而金壁愈堅相持已踰四月矣
将帥牽制久未成功兵不可不謂之暴露如今日事勢
與前日不同先生當救時之失以取必勝兹其時也聞
之諸軍鬭志不銳戰必不壮且曰使我力戰就能果効
㣲勞其如賞給當在何處伺候覈實保明申覆宣司總
司指麾往返數旬豈能濟急大率目今勢事與前時既
異不立重賞何以責人于無事前宣撫吳公僅能保守
全蜀盖賞厚而戰用命也乞先生詳酌事機别與措置
略與川民科歛軍須之費十分之一多與准備給錢物
近一二百萬自總所移文諸帥明出曉示號令諸軍各
使立功以就見賞謂如散關一處設使當初有銀絹各
一二疋錢引一二十萬道椿在鳯州宣撫吳公節使姚
公以上重賞給明告諸軍遣一二統制官各以其所部
全軍一出諭之曰當進而退則坐律進而勝捷關隘則
有此重賞如是而軍不用命敵不破滅無有也說者盖
謂方今朝廷財乏令敵不破縁軍興而費耗國用則先
生所不取紱曰不然先生體國憂民之心朝野孰不共
知事固有當更張則悠久不能力濟機㑹一勞而久逸
暫費而永寧正在此舉紱之區區未必可行之幸先生
恕狂愚或以為可數則一覽付之火之望讀之大駭乃
答書曰辱示劄目見咎不科歛百姓異哉足下之言也
本所以財賦為職事應副諸軍自當竭力若是軍須闕
乏有功将士合賞但于王少卿取辦可也至于科歛何
預哉僕中原人蜀中無一錢生業亦無親族寓居其不
科歛何私于蜀盖以大軍十餘萬衆仰給于此不得不
愛養其民力以固根本有四川民力則有三軍四川民
窮則三軍坐困矣如足下輩月俸歲廪不從虛空中來
亦知其所自乎朝廷徳意深厚每務寛恤東南調度如
此不聞歛取于民四川獨可以横賦乎國家養兵所以
保民而足下乃謂軍民不兩立恐非安民和衆豐財之
義又云用兵本約兩月今已四月然則解嚴未可期也
若本所當時便循諸處無藝之求只作兩月計則今日
何以枝梧事未可期所責無限不且愛民力以備方來
之須将如異日何僕之不歛于民力所以為諸軍也用
兵百三十日糗糧草料銀絹錢引所在委積未嘗乏興
而足下乃爾云云不知軍行出入何處缺錢何處缺糧
草累次喝犒并朝廷支賜自是諸軍應報稽緩文字纔
到本所立便給散略無留阻若是給賞則須候有功諸
軍既無功状本所憑何支放散關前攻不下聞自有說
莫不無有銀絹錢引否不知散關是險固不可取乎豈
由有可取之理而無錢絹引之故乎士卒不肯用命豈
計司之責必有任其咎者况聞攻關之日死傷不少則
非士卒之不用命矣自來兵家行動若逗撓無功多是
以糧到不繼嫁禍于有司以自解亦未聞以無堆垜賞
給為詞者也國家息兵二十年将士百戰竭四川之資
以奉之一旦臨敵更須堆垜銀絹而無可用則軍政可
知矣且如向來和尚原丁劉圏殺金平諸軍大捷近日
吳宣撫取方山原泰州等處王四廂取商虢等州吳四
廂取唐鄧州亦不聞先堆垜銀絹始破敵也朝廷賞格
甚明本所初無慳吝如泰山治平之功得宣司關状即
時行下魚關支散何賞稍令闕悞兼魚關簽㕔所備金
帛錢物充滿府藏宣撫不住關撥豈是無樁辦耶顧生
民膏血不容無功而得耳假令僕重行科歛積金至諸
軍衣糧犒設支賜之外若無功効一錢豈容妄得哉若
果有功豈容本所以不科歛而不賞乎諸軍但務立功
無患賞給之不行也但管取足無問總所科歛與不科
歛也劉晏歛不及民何害李郭之勲李晟屯東渭橋無
積貲輸糧以忠義感人卒滅大盗足下以書生為人幕
府不能以此等事規賛主帥而反咎王人以不歛于民
豈不異哉九月以後興元一軍支撥過錢引二十八萬
道銀絹二千疋兩而糗糧草料與犒設賞行錢之類不
與焉亦不為不應副矣若皆及将士豈不可以立功有
功而未得賞者何人也朝廷有分司差職各有所主而
于財賄出納為尤嚴經由檢察互相關防所有屢降指
揮凡有支費宣司審實總所量度此古今通義而聖朝
之明制也足下獨不辯何哉來書謂攻散關若得銀絹
一二萬錢疋引一二十萬樁在鳯州有此重賞而敵不
破滅無有也樁在鳯州與魚關何異方宣撫以攻守之
䇿㑹問節使時亦不聞以此為言今散關鳯翔未破足
下可與軍中議取散關要銀絹錢引若干取鳯翔要若
干可以必剋本所當一切抱認足下可結罪保明具申
當以聞于朝廷如克敵而賞不行僕之責若本所抱認
而不能取足下當何如僕前後見将帥多是忠義赴功
捐軀報國之人只縁幕中導之或非其道以至害事如
姚帥之賢固不妄聽然足下自不應為此異論也萬一
朝廷聞之得無不可乎之望嘗備員剡薦預有懼焉且
宜勉思妙畫謹重語言勿恤小利以敗大事但得主帥
成功足下復何求哉信筆不覺喋喋幸照紱得書頗自
慚悔閏月癸酉将官楊大亨統領李安攻破五鬼山同
統制田昇統領胡洪趙豊陳濤将官馮超等攻打散關
正行水門御變山金寨自二更一擁上山併力攻擊與
金人戰鬭至四更時克復散關占據了當分遣軍兵戰
奪和尚原金人退走寳雞
三月八日甲辰寝罷扈從轉官庚子有㫖大駕視師應
扈從及隨逐一行官吏軍民依紹興四年例轉一官資
餘人等犒設臣僚上言臣聞爵賞之設先王所以待有
功也賞而當功則賞一人而千萬人勸無功受賞則人
人有覬覦之心賞將不勝給矣故古之人君不輕以與人
而人亦不得而虛受豈非以僥倖之門有不可啟者歟
臣伏覩今月四日指揮大駕視師應扈從及隨逐一行
官吏軍兵依紹興四年例與轉一官資餘人等犒設臣
有以見陛下知臣下之勤勞而欲得其歡心也然而事
關利害殆有不可行者臣不得不為陛下言之且自臨
安至建康其路不逺扈從官吏既預借月俸以為行李
之資又優給驛劵以為傳食之費水則有舟楫陸則鞍
馬于沿路犒勞胥吏普沾其視軍兵之驅馳道路事故
不同雖徃來跋履不無衝冒勞則有矣何功之云且至
尊在塗猶不得安臣子服勞亦其常分今若例行推賞
則是曲示私恩輕凟公器適彰虛授何以勸功况比來
軍中奏功頗多冒濫朝廷方欲痛懲其弊則賞典所加
豈容不謹倘以謂紹興四年之例不得不遵則六年移
蹕江上比之四年尤為淹久初未嘗有賞則是當時已
悟前賞之非而革之矣在于今日豈可不用六年之例
而乃蹈四年之失乎兼軍旅方興匱乏為甚犒設士卒
固不可不勉若乃其餘自應從省臣忝扈從之列亦當受
賜若自貪榮寵旁懼怨憎黙黙不言實負公論欲望陛
下特賜睿㫖追寢前件指揮以杜僥倖之門使中外之
人無得而議則天下幸甚有㫖扈從禁衛軍兵依已降
指揮推賞餘依奏一日上謂近臣曰近傳到敵中賞格
卿等曽見否陳康伯奏曰見之上曰其意如何康伯奏
觀其語曰邊釁未息恐總兵官所請欲復取所失州縣
耳上曰朕熟知金國用兵始末自尼堪斡里雅布等在時
軍政極嚴不用賞典正以威刑脅制其下而人自畏服
今賞格如此之重必是人不用命也康伯等俱曰聖裁
髙逺非臣所及不勝仰歎
九日乙巳吳璘少傅王彦節度使
十一日丁未大金人使入門樞密都承㫖敷文閤待制
徐嚞知閤門事孟思恭館伴大金人使入門赴都亭驛
安泊洪邁除起居舍人依禮例十三日合朝見使人以
朝儀未定展十六日朝見茶酒五盞差起居舍人洪邁
借翰林學士充大金國稱賀使知閤門事張掄副之
十八日甲寅就都亭驛賜金使御筵知樞密院事葉義
問押伴
十九日乙卯使人玉津園較射以雨不出
二十日丙辰就驛賜實同知樞密院事黄祖舜押伴
二十一日丁巳金使朝辭是日金使朝辭茶酒五盞退
就都亭驛賜宴葉義問押伴
二十二日戊午金使回程金使回程太常少卿王普帶
御器械王謙為送伴使四月六日過界　王宏收復㑹
州王宏為吳璘軍統制璘遣宏收復㑹州　金人陷陳
州陳享祖招集忠義收復陳州金人圍之急享祖盡力
禦之屢與金人戰金人益増兵享祖以孤城不可保守
乃率衆力擊金人為流矢所中而死後五日城陷南門
被焚已盡而鐵裹閘板落于地城中軍民争門而出履
閘板而過者皆燒損其足不能逃往往仆于門外享祖
母及良賤五十餘口盡遭殺戮自是官軍唯守舊境而
已　聖諭招徠審處收恤民不忘祖宗涵養之澤相繼
歸正者不絶朕恐士大夫分南北之限有失招徠之意
卿等可審處如有官能辦者與江邊諸州軍差遣如士
人願入學者即便分送庠序教養及令應舉其餘隨宜
收恤如此則非惟已來者得安未來者聞之必欣然相慕
而至宰相陳康伯對曰謹依聖訓當次第施行
二十三日己未洪邁等過北界張子盖解圍海州奏捷
宰相稱賀
　
　
　
　
　
　
　
　
　三朝北盟㑹編卷二百五十
