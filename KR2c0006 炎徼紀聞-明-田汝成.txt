#+TITLE: 炎徼紀聞-明-田汝成
#+DATE: 2016-06-11 12:21:09
#+SOURCE: github.com/kanripo/KR2c0006 master 53436004                
欽定四庫全書　　　　　史部三
　炎徼紀聞　　　　　　　紀事本末類
　　提要
　　　　(臣/)等謹案炎徼紀聞四卷明田汝成撰汝成
　　　　字叔禾錢塘人嘉靖丙戌進士官至廣西布
　　　　政司右參議事迹具明史文苑傳史稱其博
　　　　學工古文尤善叙述厯官西南諳曉先朝遺
　　　　事撰炎徼紀聞即此編也書凡十四篇首紀
　　　　王守仁征岑猛事次紀岑璋助擒岑猛事次
　　　　紀趙楷李寰事次紀黄􁨢請立東宫事次紀
　　　　征大藤峽事次紀奢香事次紀安貴榮事次
　　　　紀田琛事次紀楊輝事次紀阿溪事次紀阿
　　　　向事次紀雲南諸夷次紀猛宻孟飬次雜記
　　　　諸蠻夷毎篇各繫以論所載較史為詳前有
　　　　汝成自序稱自涉炎徼所聞諸事皆起于撫
　　　　綏缺狀賞罰無章切中明代之弊其論田州
　　　　之事歸咎于王守仁之姑息論黄􁨢之事歸
　　　　咎于于謙之隠忍亦持平之議不蹈門户之
　　　　見史稱汝成分守右江時龍州土酋趙楷慿
　　　　祥州土酋李寰各弑主自立與副使翁萬達
　　　　宻討誅之努灘賊侯公丁為亂㫁藤峡羣賊
　　　　與相應汝成復偕萬達設䇿誘擒公丁而進
　　　　兵討峡賊大破之又與萬達建善後七事一
　　　　方遂靖云云則汝成於邉地情形得諸身厯
　　　　是書據所見聞而記之固與講學迂儒貿貿
　　　　而談兵事者逈乎殊矣乾隆四十六年五月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
炎徼紀聞原序
余承乏藩臬者十餘年而宦履所經半涉炎徼炎徼之
政少催科獄訟之擾其卒然隳突驚心駭目者多夷情
而夷情之尤掣肘者在乎土酋獷悍抗敗王略效尤習
惡逆節比起法令格閡而不行駸駸乎尾大不掉之患
雖欲羈縻漸不可得以治理論之中原易而逺方難近
之可憂未若逺之可憂也故先王慎擇逺方之吏若谷
永守鬱林而烏滸内屬李靖撫嶺南而逺夷悦服若我
朝沐黔寧王鎮雲南而滇酋按堵黄忠宣公治安南而
交人不忍遽叛皆由此選也今之仕者率樂中原而厭
逺方一閲除書有逺方之命即索然沮䘮無復用世之
志秉鈞者因而循之逺方之吏半出遷謫之科不然則
朴懦無援者也夫遷謫者抱憤躁之懐朴懦者無統御
之略措鈍器於盤錯之交難乎其解矣譬之一身中原
心腹也逺方四肢也四肢有疾而委之庸醫善攝生者
固如是乎故逺方之吏非亷不足以彰威非信不足以
立約非才識不足以排難解紛非乆任不足以諳土俗
練兵機也自余涉炎徼而所聞若干事皆起於撫綏缺
状賞罰無章不肖者以墨守敗績賢者以避嫌徼名二
者殊轍而同敝卒致干戈相尋蔓延荼毒下竭生民之
膏血上貽廷議之軫憂良可歎也間述所聞著為此書
凢一十四篇大方伯希齋陳公見而喜之曰其事核其
言詳不虚美不隠惡是可梓而行也且再三强余序諸
首簡以宣著作之本指夫公之有取於是書者豈直以
文字之華哉無乃以其有闗於政紀也况公行有節鉞
之賜萬一開府南陲展是書而覽之則鑒昔慎今之餘
或少禆於幕議云耳是為序嘉靖三十七年夏五月田
汝成序
欽定四庫全書
　炎徼紀聞卷一
　　　　　　　　　　　　明　田汝成　撰
　　岑猛
岑猛者廣西田州府土官也自叙漢舞隂侯岑彭後宋
元間世為安撫總管等官洪武初岑伯顔以田州歸附
髙皇帝嘉之為立府治使世襲知府三傳而溥為知府
溥二子長猇次猛𢎞治六年九月猇以失愛弑溥江中
土目黄驥李巒發兵誅猇既而驥巒有隙驥以猛奔梧
州督府奏猛襲溥官納之田州兵備副使汪溥慮巒方
命乃檄思恩知府岑濬以兵衛猛濬方豪舉行兩江驥
遂賂濬脇猛分地畀驥始兵徃猛不得已而從之比至
田州李巒拒不納驥復以猛奔思恩十一年都御史鄧
廷瓚檄濬歸猛濬不從尋遣副總兵歐磐布政使程廷
珙以兵徵之濬始釋猛督府納之田州與濬構釁不可
居解是年七月濬入田州殺李巒十五年十月濬陷田
州猛走免濬偽以族子洪守田州十八年都御史潘蕃
等疏濬罪状詔發湖兵一萬討濬濬敗死族誅改流官
知府降猛福建平海所千戸正徳初猛賂太監劉瑾矯
詔以猛為田州府同知猛撫輯遺民兵威復振稍稍侵
旁郡自廣復冀軍功序遷知府為重乃言督府征調願為
先鋒而督府旗校至田州者猛率厚賂結讙譽猛者藉
甚㑹江西華林峒賊反都御史陳金檄猛從征猛兵沿
途剽掠民皆徙村避之為之謠曰華林賊來亦得土兵
來死不測黄狐跳梁白狐立十家九家邏柴棘頃之賊
平金疏猛功伐稍遷指揮同知猛授官非始願怨望驕
蹇而督府旗校又不得攫賂如曩時于是浸潤毁猛而
猛復恃其兵力凌轢諸土官平生睚眦怒必報當而後
已或言猛蓄不軌都御史盛應期持此惴猛冀墨其貲
猛顧發舒出不遜語應期恚恨疏猛旦暮必反状請征
之未報應期去位而都御史姚鏌代之鏌雅知猛無反
心欲不舉而鏌子淶亦以書諌請勿征時巡按御史謝
汝儀與鏌有隙故事御史謁督府從掖門入汝儀直入
儀門鏌眴從官却之汝儀大怒亷得淶書誣淶納猛萬
金鏌皇恐乃再疏請征猛詔曰可嘉靖五年四月鏌偕
總兵官朱麒等發兵八萬以都指揮沈希儀張經李璋
張佑程鑒等五将軍統之分道並進猛謂其部下曰岑
氏世荷天朝有罪可乞憐免也兵至毋交鋒乃裂帛書
状陳君門言蟣虱小臣非有他意惟天官察之鏌不聴
督兵益急猛長子邦彦守工堯隘沈希儀擊斬之諸軍
繼入猛懼謀出奔而歸順州知州岑璋猛婦翁也其女
失愛屏居璋欲藉此報猛乃甘言誘猛走歸順鴆殺之
斬首歸官軍語在璋傳先是猛三子邦彦敗死邦佐出
後其族武靖州知州邦相亡不復而邦彦側室子芝褓
匿民間鏌見岑氏单弱計田州可遂滅乃陳状疏請流
官治田州上從之未幾田州土目盧蘇糾思恩土目王
受等挾邦相反兩江皆震㑹御史汝儀滿去御史石金
代之金黨汝儀而左布政使嚴紘僉事張邦信又素不
為鏌所喜紘遂倡言猛寔不死歸順偽以肖猛者當之
又言有自右江來者聞思恩已陷岑猛糾交阯叛臣莫
登庸反矣省城旦暮不保靖江諸宗室洶洶流言有挈
家奔避者金遂劾鏌罔上寡謀攘夷無䇿圖田州不可
得并思恩而失之上大怒以璽書切責鏌落職而吏部
侍郎桂蕚言提督兩廣非新建伯王守仁不可上從之
勅守仁兼兵部尚書總制兩廣江湖四省軍務時守仁
家居鏌守代未去欲徵兵平田州自贖乃檄兩廣三司
議軍事而張邦信分廵蒼梧欲隂壊其事紿郵吏發檄
東西交竄之頃之兩廣三司皆以檄非是白事鏌大怒
疑左右胥掾所誤也呼曰吾事敗矣竟鬱鬱守代六年
十一月守仁至蒼梧時諸夷聞守仁先聲皆股弁聴命
而守仁顧益韜晦見田州已張岑氏不可遂滅乃以明
年七月至南寧使人約降蘇受蘇受許諾而以精兵二
千自衛至南寧投見有日矣而守仁所愛指揮王佐門
客岑伯髙雅知守仁無殺蘇受意使人言蘇受須納萬
金丐命蘇受大悔恚言督府誑我且倉猝安得萬金必
欲萬金有反而已守仁有侍兒年十四矣知佐等謀夜
入帳中告守仁守仁大驚達旦不寐使人言蘇受毋信
䜛言我必不殺若等也蘇受疑懼未决言來見時必陳
兵衛守仁許之蘇受復言軍門左右祇候須盡易以田
州人不易即不來見守仁不得已又許之蘇受入軍門
兵衛充斥郡人大恐守仁數之論杖一百蘇受不免甲
而受杖杖人又田州人也諸夷皆驚莫測守仁意指守
仁乃疏言思田搆禍荼毒兩省已踰二年兵力盡於哨
守民脂竭於轉輸官吏罷於奔走地方臲卼如破壊之
舟漂泊風浪覆溺在目不待智者而知之必欲窮兵雪
憤以殱一隅未論不克縱使克之患且不守况田州外
捍交阯内屏各郡深山絶峪猺獠盤據盡誅其人異日
雖欲改土為流誰為編戸非惟自撤其藩籬而拓土開
疆以資隣敵非計之得也令岑氏世效邊功猛獨詿誤
觸法雖未伏誅聞已病死臣謂治田州非岑氏不可請
降田州為州治官其子邦相為判官以順夷情分設土
巡檢以盧蘇等為之以殺其勢添設田寧府統以流官
知府以總其權又言文臣如左布政使林富宜為巡撫
武臣如都指揮同知張佑宜為總兵上皆嘉納從之守
仁既罷田州之役遂移兵率盧蘇等攻八寨賊破之復
上言盛稱蘇受等功伐時兵部侍郎張璁及桂蕚等已
浸淫毁守仁處田州非是上頗疑焉㑹守仁薨而都御
史林富代為提督富奏言田州疆理險阸外屏南蠻若
改設流官則邊防之守我獨當之𢎞治間岑濬絶後改
設流官二十年來叛者數起縻費財力不可勝言田寧
之事為鑒不逺思恩是也臣議以為田州宜降州治不
必再設府治以騷逺夷朝議許之乃以岑邦相為判官
以張佑充副總兵鎮守其地勅曰滿三年乃代時邦相
纔十五六佑兒子畜之而盧蘇自矜興復岑氏有功專
制生殺威行部中號曰布伯布伯者猶華言主管也邦
相擁虚位而已遂與盧蘇有隙十一年二月佑任滿将
詣督府求代意已與邦相有父子恩錢贐必腆比行邦
相治具供帳僅值二百金佑大怒潜語盧蘇盧蘇曰仔
誠無状主公何不庭撻之佑言慮變盧蘇曰老奴在何
敢也明日佑遂以他事下撻邦相盧蘇陽頓首請免邦
相知非由衷也愈益恚恨蘇蘇遂與佑比而批格邦相
時邦彦之子芝髫齔矣佑捜得之育之别室邦相時時
欲購殺之㑹佑不果代留鎮得免是年十一月督府以
西山之役檄佑從征佑遂置芝衣篋以行而邦相復供
帳甘言謝佑行毒酒中既罷而邦相覺芝亡追捕弗及
佑以芝奔梧州都御史陶諧亦兒子畜芝時時召飲食
明年二月佑毒發死十三年六月盧蘇遣其黨黄對刺
邦相弗克邦相遂與土目羅玉戴慶謀伐盧蘇盧蘇覺
之稱疾不出㑹其妻生日諸土目率妻子來賀遂入問
疾蘇伏甲寢中諸土目曰布伯何疾苦幸强飯自愛蘇
曰賴公等之靈疾苦何足恤惟旦夕首領不保耳諸土
目曰布伯何故出此言一州人誰不延頸願為布伯死
者蘇曰噫安敢望州人也但得公等同心緩須臾死足
矣諸土目覺蘇話言非是皆應曰誰敢不同心者蘇因
指羅玉戴慶謂諸土目曰公等雖同心如二豎何言訖
而甲興執玉慶座中斬之因刧諸土目曰主人之不徳
公等所知也孺子芝實岑氏嫡裔不於此時樹立後難
圖矣諸土目皆懼頓首曰敢不惟命蘇曰須公等留妻
子為質即日以甲士千人刧諸土目偕攻邦相執而囚
之九月盧蘇殺邦相焚其屍行賂都御史諧言邦相病
死無後芝當叙立謹率州人合辭以請諧遂縱芝歸田
州寝其事不問于是猛仲子邦佐爭立而鎮安府土舍
岑真寳泗城州土舍岑施東蘭州土舍韋起雲那地州
土舍羅廷鳯等咸憤盧蘇以僕殺主也合兵助邦佐攻
田州入之殺掠萬人盧蘇僅以身免而歸順州土舍岑
瓛蘇壻也蘇急求救於瓛瓛遂乗虚擣鎮安真寳聞之
引兵去盧蘇追躡擊之真寳大敗精兵死者八千人兩
江大駭諧乃遣人諭真寳等曰邦相實病死何與盧蘇
而爾等自相魚肉何也㑹諧以憂去都御史潘旦蔡經
相繼代之咸不欲反諧前議将以邦相病死聞且曰田
州肄孽逓起黎民塗炭府藏空虚假令朝廷復以盧蘇
故問罪興師嶺右之禍安可敉也于是副使蕭晚左參
議陳大珊當勘議曰盧蘇敗略稱亂殺主戕民罪惡通
天安可蓋也今日之事第當直叙以聞乞令立功自贖
不及征討足矣督府不聴遂言邦相不孝奪其母贍田
虐部下盧蘇因衆怨而殺之朝議果置蘇不問于是兩
江土官咸拊膺歎曰殺人不抵弑主無刑吾輩手足腎
腸皆懸僕妾矣十七年藤峽之役兩江土官咸集而盧
蘇與其子鳯以兵從屬指揮王良輔部下軍興蘇鳯故
逗遛不進且紿良輔軍於他所而父子自為一軍多縱
賊逸去良輔以状白監軍副使翁萬逹萬逹宻與副總
兵張經及汝成謀曰峽賊雖當誅不過殺人剽貨耳盧
蘇之罪十倍峽賊釋此不誅而首誅峽賊何異舍豺狼
而責狸鼠也吾欲與公等倡義斬之何如經汝成曰僕
等抱心乆矣與公協謀幸甚然為之奈何萬逹曰向武
州土舍黄仲金者盧蘇之宿黨也近聞有恨於盧蘇而
黨於岑芝召而圖之無不可者經等曰然乃召仲金語
故仲金叩頭曰小人抱心乆矣若得軍門主張當斬此
賊于萬衆之中令其軍帖然不動經等遂與㰱血為盟
而隠之乃為書暴蘇罪亂状言于督府曰田州頭目盧
蘇黨逆猛搆亂荼毒兩江猛誅蘇復結王受稱兵再謀
不軌迫逐守臣攻陷旁郡姚中丞討之而未終王新建
撫之而有待豈期新建尋故大憝逋誅海内扼腕蘇獸
心益肆悔艾罔聞敢以睚眦之讐弑其主邦相徃時諸
夷猶知主僕名分忌不敢於今則滅裂綱常厲階為梗
兹者藤峽之役分道進攻紫荆諸巢寔其吭背須得鋭
甲乃可成功初以蘇懲創之餘必盡死力分隸首隊企
有悛心不意豺狼之資傲狠如故藐視軍令違限五晨
及至屯軍左次便地賣路縱賊幾敗膚功若不殱此老
奸則兩江土官誰肯用命况倡議發難實自其心腹黄
仲金為之非某等所能强迫也仲金識事體聽其言有
竒氣内訌外掎萬萬無慮不然彼亦豈肯蔑身家而履
竒禍輕然諾以讐黨與哉事出有名機不可再惟明公
圖之都御史經閲書大駭報曰今日之事受命征峽賊
不聞取盧蘇何監軍之多事也即日遣旂牌星馳營中
坐鎮於是機事頗洩而盧蘇夜遁萬逹頓足歎曰惜哉
愚也悔不先發後聞耳
論曰嗚呼予涉廣西聞父老言田州事未嘗不三歎馭
夷之失䇿也國家以土官治南蠻蓋周人疆以戎索之
意自韓襄毅公之後而軍門號令漸已不張要皆自取
岑猛倚强跋扈罪誠有之誅其君而弔其民誰曰不可
應期始以私望當猛大逆何以服其心也盧蘇倡亂抗
敗王師雖八議不宥新建伯受鉞專征總制四省撲殺
此獠直拉朽耳而顧以姑息訖事何哉副使翁萬達曰
新建伯之将薨也予適侍側言田州事非我本心後世
誰諒我者而㕘将余恩亦言田州乃陽明公未竟之功
然岑猛實伏誅而疏言病死蘇受大憝漏網而盛稱其
功此何解也迨乎盧蘇再叛弑主犯諸酋之怒當是時
諧肯以一札詰之正名其罪可不遺隻鏃費斗糧而此
獠虀粉矣蔽奸㒺上失諸夷心彼其人寧復顧國家大
體哉若夫紘金汝儀邦信䜛妬參合誣人以逞直苛妎
淺夫不足責矣予又聞員外郎吴鼎曰新建伯之起用
思田也蓋桂蕚之力居多云蕚自以遭時際主致位輔
宰非立竒功不足賈重後世㑹安南有亂冀可傳檄取
之乃隂以意指授守仁若專為思田出者使宻探安南
要領而守仁竟忤蕚指直於奏尾稍稍及之蕚遂恚憾
㑹守仁物故而以他事發怒詘其名嗚呼使其然譎秘
又何如也
　　岑璋
岑璋者歸順州土官也多智略善養士兵冠右江時岑
猛以不法獲譴督府奏猛反状請令諸土官能擒馘猛
者賜千金秩一級畀其半地黨助者連誅之勅曰可既
而都御史姚鏌将舉兵慮璋以婦翁黨猛召都指揮沈
希儀問計希儀雅知璋女失寵恨猛有隙乃對曰願主
公按兵旬日當探領要以復也鏌許諾希儀既出而部
下千户趙臣者雅善璋希儀召趙臣問計曰吾欲役璋
以破猛若何臣對曰璋多智而持疑誠直語之必不信
可以計遣難以力役也希儀曰計将安出臣曰鎮安歸
順世讐也公使人歸順則鎮安疑使人鎮安則歸順疑
公若遣臣徵兵鎮安璋必邀臣詢所以臣以死漏洩端
倪可動也希儀曰善乃帖臣徵兵鎮安而臣枉道詣璋
所璋見臣來喜迓曰乆不見趙君亦肯念我來耶臣故
黙然若不豫色者璋曰趙君嗔乎臣曰肺腑之交契濶
之想安所嗔也稍語須臾歎息而起璋疑之明日璋置
酒欵臣臣愈益黙然璋曰怪哉趙君軍門過督我耶臣
曰不然璋乃挽臣卧室跪叩之臣澘然淚下璋亦泣下
曰嗟乎趙君璋今日死即死耳君何忍秘厄我臣乃言
曰與君異口駢心有急不敢不告今日非君死即我死
矣璋曰何故臣曰軍門奉㫖征田州謂君以婦翁黨猛
将檄鎮安兵襲君我不言君必死矣我言之而君驟發
敗機事我必死是以泣耳璋大驚頓首曰今日非趙君
我且赤族矣遂强臣稱病留傳舍而亟遣人馳希儀所
備陳猛反状恐波及願設計自效希儀許之遂以白鏌
鏌大喜不復疑璋而專意攻猛勒兵五道以都指揮沈
希儀李璋張佑程鑒張經等将之而㕘政胡堯元等分
道督進猛子邦彦守工尭隘璋遣兵千人助邦彦曰聞
天兵至将以姻黨誅我今日義同死不忍坐仆此皆精
兵可當一面者邦彦欣納之璋復遣人潜告希儀曰謹
以千人内應矣皆寸帛綴裾裏鏖戰時當扱示幸天兵
擇舍之希儀許諾時田州兵殊死守戰諸將軍莫利當
隘者希儀獨引兵當之約戰三合希儀以竒兵千餘騎
間道繞隘側旗幟閃閃而不覿歸順兵大呼曰敗矣敗
矣天兵間道入矣田州兵驚潰希儀麾兵乗之風披斬
首數千級邦彦死焉猛聞敗欲自經而璋先已築别館
僻隈美女妖童牲榖咸備至是使人詣猛曰事急矣願
主君走歸順三四夕可抵交南再圖興復未晚也時猛
倉皇不知所度遂挺身佩印從璋使走歸順璋陽泣而
迎之奉之别舘猛既入處左右無一田州人耳目塗塞
而璋日詭猛曰天兵退矣又曰天兵聞君走交南不敢
輒犯請事軍門矣猛聊喜慰而胡堯元等嫉希儀獨破
隘攘功以萬人擣歸順璋先覺之遣人持百牛千醖迎
軍三十里曰天兵逺勞謹饋犒飲毎牛加牿繫之一㭿
侑列十醖堯元等怪璋暇整而諸軍得犒喜遂屯不進
璋復搆茅舍千間一夕而訖諸軍安之璋乃綸巾氅服
雜佩上首揮麈尾逍遙詣諸将叩首曰死罪死罪昨猛
敗将越歸順走交南璋邀擊之猛目集流矢南去不知
所徃急之恐糾逆虜反幸緩五日當搜致也堯元等許
之璋還詭猛曰天兵已退非陳奏不白請君裁之猛曰
固所願也安得屬草者璋曰易易耳令人為猛草奏促
猛出印實封之璋既知猛印所在乃設酒賀猛鼓樂殷
作酒中以錦衣二襲鴆飲一甌獻猛曰天兵索君甚急
不能庇覆請自便無波及也猛大怒呼曰竟墮老奸矣
遂仰鴆死斬其首并府印函之間道馳詣軍門度已到
乃斬他囚首貫猛屍舁擲諸軍諸軍囂攘支解争擊殺
十餘人飇馳軍門則猛首已梟一日矣諸将大恚恨遂
浸淫毁璋而布政使嚴紘等復害鏌隂壊其事倡言猛
實不死死者道士錢一真也御史石金遂劾鏌落職而
希儀等俱不論功璋大恨遜職於子瓛而黄冠學辟穀
矣
論曰岑猛之伏誅也岑璋掎之趙臣啓之沈希儀主之
而功皆不録何以勸後來也兩廣威令寖不行於土官
什九類此書生無逺略有司惜小費急則倉皇漫許已
則避泥食言瑣瑣戚戚興䜛參嫉靦負不顧彼其人寧
惜軍國重輕哉
　　趙楷　李寰
趙楷者廣西龍州土官族子也其先趙帖堅洪武初以
萬戸府歸附改知州六傳而至趙源源妻岑氏田州知
府岑鏞女也負其家勢專制部中源死無子而庶兄溥
有二子長相次楷州人推相當立楷妬之謂岑氏曰主
何不自為地相誠立則州非主有也何不購乳子而擁
之以主家之靈誰敢異議者是主世世有龍州也岑深
然之遂以媵僕韋隊之子璋詭云遺腹鞠之外家而岑
之兄子猛方熾乃遣府目韋好以兵三千納璋龍州弗
克楷遂奏言璋實源子當立為相所簒事下督府而楷
璋通賂上下莫敢主相之故千金之子必重垣三家之
市必複户不為病也乃我土官雜襲夷風脱略王法徵
兵不待符檄之合慮囚不煩律例之讞盼睞則蔀屋生
輝揮霍而壮士失色若此者何談卿相矧于富翁故不
若為官也談曰不然主知其二不知其三主家簮纓而
禪者九世矣保首領者幾人也向為農夫以沒齒安有
殺戮之憂哉語曰厲憐王夫厲惡疾也而猶憐王者誠
憫生而惕禍也楷知談劘切已也不懌而罷談亦逃去
他日督府復以前令諭楷楷計寶弱易與且趙宗單寶
死官必及已不如徼厚利而徐圖之兩得乃陽應曰願
以官還寳也督府大喜令寳以五十金謝楷益以腴田
三十一村楷既得田愈富厚招諸奸猾自翼復求韋璋
之子應育之令徃來寳所應美姿容自憙寳妻通焉動
息必以告楷楷乃為應奏言應源孫也宗亂二世不得
立事下督府都御史蔡經猶豫不敢决而寳日荒悍嘗
宫姣男子王良以為閽者楷召良激之曰汝絶代人也
畿甸之民忍殘其身以干進者欲藉勢官家徼富貴耳
汝安所圖哉藏頭閨闥與獖豕無異曽不若騰馬纍牛
之適也良曰恨不剔腎報之楷曰誠欲報耶吾為若主
何如良曰幸甚楷乃糾州目鄧瑀李旭林盛等謀伐寳
州人怨寳莫為言十六年九月楷遂以千人伐寳夜及
寝門謼良曰至矣至矣良聞楷聲開門納楷執寳寝所
斬之截枝拇及以寳妻去變聞㑹安南莫登庸簒主自
立朝議征之登庸笑曰中國土官比比弑逆數十年無
能正法者而獨慮及我何哉頃之憑祥叛酋李寰比周
於楷都御史蔡經憂之屬副使翁萬達及汝成曰願二
君戢定也萬達謂汝成曰此賊非計擒禍且不測時汝
成鎮撫藤峽萬達獨行郡至南寧故沉滯不為理州人
大譁萬達曰趙氏之族殫矣非楷莫立者顧負罪不丐
我故遲之耳楷聞之頗慰萬達乃遣人謂楷曰楷誠以
三十一村贖罪我當代之且以官畀楷益喜萬達愈厚
與之時時稱楷智勇冠軍即南征可當一面楷遂統精
兵千人詣萬達言事且以三十一村地圖來獻萬達留
語旬日楷寖慰弛不為備部兵多以乏糧遣歸者萬達
召楷及鄧瑀等入見伏壮士刧之曰汝輩滔天罪不得
活命盡今日矣宜自為計楷死官必及汝子可為書諭
汝黨勿亂也楷皇恐頓首曰門祚衰薄䘮亂頻仍官府
悉以罪楷何也楷誠死而官府食言官不及楷子奈何
萬達曰食言者有如此日呼血而與之盟楷乃流涕頭
搶地曰楷知罪矣為書諭其黨曰業已如此亂無益也
可善撫我子以存趙氏萬達既得書即日杖楷等斃之
以楷書諭其州人時楷子匡時生四年矣㑹汝成立之
一州悉定乃以十三村還龍州十八村立縣治附太平
府郭焉
李寰者廣西憑祥州土官庶子也其先李昇洪武十八
年以憑祥峒歸附授巡檢永樂二年改縣治以昇知縣
事其後部落蕃衍當交阯鎮南關為左江要害成化八
年改州治以昇孫廣寧知州事廣寧十子寰其季也廣
寧死諸子争立亂三四年竟以其孫珠嗣嘉靖十年死
族弟珍珏争立珍挈印奔况村况村土舍黄泰以其女
黄孟妻之珏遂擅攝州事十四年州目李清李滿趙琪
蘇寄枝等謀納珍説思明府土舍黄朝曰李珍仁信君
子也失守宗祧越在草莽若以君之靈得復入奉烝嘗
願以全州服事備下屬也黄朝喜遂約黄泰以兵七百
人納珍憑祥奪其印珏奔磬栁乆之南海浪人歐紹賢
周縉客憑祥説李珍曰州故省屬視思明伯仲也今屬
思明則父子矣竊為公耻之珍遂悔約不屬思明蘇寄
枝李滿争之不得遂有隙而隂比黄朝朝有外婦子時
芳長矣詭云廣寧孫也父璉争立時避居思明生朝以
千人納時芳憑祥弗克而李珍日荒滛無度醉即手刅
人州人患之寰謀廢立而珍妻黄孟亦以失寵孤憤寰
通焉十七年三月寰謂歐紹賢周縉曰李珍不道賊虐
部民吾欲修衆怨舉大事而難黄泰奈何紹賢等曰黄
泰疑不助也試為主公緩頰探之徃見黄泰曰南海之
濱有不禮其妻而淫於他妻者其妻之父兄聞而弗怒
也可謂仁恕大度人矣泰曰是惡足稱也不禮其女是
不有其父也不禮其妹是不有其兄弟也若者忍之是
不自有其先人也辱先之人謂之不孝是垢夫也而惡
足稱也紹賢等歸謂寰曰主公無慮黄泰不助珍也寰
遂約李滿蘇寄枝将為亂患趙琪掌外甲也以兵刧琪
曰吾欲云云不從者族死琪不得已與之盟而隠之紹
賢等曰未也舉大事而無内應譬之啟鑰無簧難以入
矣寰曰善而李珍之妾菂玖者有淫行寰乃遣刺客趙
應偽為珍謂菂玖曰主君聞子有私人遣我夜伺子菂
玖皇恐曰奈何趙應曰不如亡也主君猜忌乆矣不亡
必死菂玖頓首曰幸公生之應許諾寰復遣人謂黄孟
曰今夜十郎将即子排闥無驚黄孟許之以酒灌珍沉
醉乙夜趙應竊菂玖穴垣亡頃之蘇寄枝偽驚謼曰閨
竇何豁也黄孟驚起開門而寰等擁兵入執珍寝所斬
之李清聞亂呼趙琪以外甲入救琪匿不至寰遂持黄
孟並坐部兵發庫藏爭財亂擊殺者數十人明日寰置
酒髙㑹召李清清不得已赴之臨觴竊嘆寰私於歐紹
賢曰是夫腹誹者就座中擊殺之㑹安南逆臣莫登庸
反因厚賂寰為嚮道曰急緩纎鉅告我變聞都御史蔡
經大駭屬副使翁萬達圖之萬達曰是未可以力取也
此賊擁强兵當險隘外連反虜急之且為邊患不若因
而用之相機以取也乃遣人諭寰曰天子将有事於南
夷邊圉之臣有用命者尊官可立取也寰遂自薦曰願
効力萬達益厚與之又遣人諭黄泰曰人言李珍之死
倡亂者汝也獄必首汝泰大驚辯白萬逹曰無多言能
擒李寰心事乃白耳泰謹諾八月遣指揮錢希賢徵兵
泰所部勒若行邊者至憑祥襲之擒李寰李滿蘇寄枝
等論死即日榜其黨曰罪止寰等數人雖父子不及也
一州帖然已而李珏李時芳復爭立汝成以分守至左
江㑹萬逹鞫之而時芳倚黄朝通賂上下皆云當立奸
民農球等復控督府言時芳真李璉子廣寧孫也萬達
汝成力判白之乃論時芳死黜珏而立李琪之子佛嗣
珍
論曰廣西古羈縻之域也明興諸酋納欵者因而與之
俾掌其土疆索以藩父子繼兄弟及比封建之遺焉疎
節闊目恢而不弛寓約束於假借洪武永樂皇稜大抗
四隩既同時掣鯨鯢寡懲衆誡莫不重足疊跡以待徵
令𢎞治已前恬熈世際詳内略外諸酋稍稍越法然繼
及之典甲令具昭下乞上俞無怵異議正徳中權奸横
訌太閽乗之紀綱瀾渙邊機幕議非賕不行開府監司
因以為利啟土酋輕侮嘉靖以來察察汶汶罔上遂私
墨者以章賂敗類賢者以避嫌徼名承勘展轉徃徃摘
疵文致牽其前人以沮請寄淹嵗月諸酋多以白衣署
職恩威並爽徵兵禦宄又以甘言誘之罷役論功靦然
食約致彼􁦠望長傲誨侮此其魁尤迨乎逆節滋蔓僵
屍喋血莫敢草薙徒以文移按騐叱咤相凌安可弭也
龍憑之變皆以繼及未明嫡孽爭立姁噢不誅多歴年
所揮霍塞隈貽屬國觀哂於鑠仁夫刳其兩雄市不徙
隧笑言設伏剪削禍本賢於林㑹之師功深而不襮其
所經略黽勉則予與有聞焉嘗與仁夫極論弊源白之
主者作舍道謀悦而不繹賢墨殊軌二者一居可勝嘆
哉
　　黄􁨢
黄􁨢者思明府夷酋也上世皆土官弟􁨑以世嫡為思
明府知府正統中􁨢以捍禦功授丘温衛指揮累遷廣
西都指揮使守潯州者八年威振境内景泰二年八月
􁨑之嫡子銶怨不得襲􁨢以計授之聚兵五千圍府執
􁨑及兄鈞等弑之已而又圖奪嫡乃盡發銶罪使其子灝
陽聞於官若欲為􁨑伸理者巡撫刑部侍郎李棠總兵
都督僉事武毅亷鞠實之􁨢坐罪當死時純皇帝在東
宫景皇帝有子曰見濟􁨢遣人入京先賂用事者乃具
奏請立見濟為皇太子景皇帝大悦命禮部㑹廷臣議
大學士陳循力主之将復疏署名吏部尚書王翺有難
色循持筆作半跪强之翺不得已亦署名上如所請于
是憲宗出就沂邸大臣皆進官行賞有差翺得賜元寳
頓足扣案歎曰此朝廷何等大事乃出一蠻夷耶吾儕
媿死矣􁨢遂䝉大赦原免復職賜誥命極其褒奨進都
督充參将勢焰熏灼人多趨其門棠致仕未幾見濟薨
諡懐愍太子英皇復辟憲宗復位東宫時􁨢已死命發
棺鞭其屍
論曰至今人言易儲事謂肅愍公卷舌而不諫殆有罪
焉而其子孫作家状亦云景皇帝大漸時肅愍草疏請
復辟欲上而不果是殆為其祖父文過語正不當爾也
肅愍豈其懵耶所見或有一道焉第陳循因夷酋之議
而承以為功肅愍不為開陳大體何也其後鍾御史同
章儀制綸廖少卿荘相繼請復儲被杖瀕死目之遺烈
可勝誅哉
　
　
　
　
　
　
　
　
　
　炎徼紀聞卷一
欽定四庫全書
　炎徼紀聞卷二
　　　　　　　　　　　　明　田汝成　撰
　　斷藤峽
斷藤峽舊名大藤峽云其江發源栁慶東遶潯州碕矗
磯排洶瀧灘濞兩岸萬山盤礴六百餘里西北聯武宣
縣迤邐而東綿絡象州永安脩仁荔浦平樂諸州縣截
以府江西南接貴縣依左江而下包桂平帶平南抵藤
縣浸淫蒼梧大抵藤峽面勢以桂平大宣鄉崇姜里為
前庭象州東鄉武宣北鄉為後戸而右貴縣之龍山左
藤縣之五屯若兩臂也峽以北巢峒屋列不可殫名而
西蘿緑東紫荆後根姜老䑕白面横石寺塘桂州厓僊
女關九層樓尤極險阸入者緣木鬰蘿徃徃迷徑而返
峽以南山稍亷瘠而牛腸大岵大寺白銀大灣諸村亦
皆倚江立寨四塞難通自紫荆折而稍東為茶山為力
山力山之險三倍藤峽又折而東北為永安又東為朦
朧三峒茘浦之境也自紫荆折而東北為沙田為林峒
迤北折而稍西為羅運羅運之險又倍力山其後為長
州象州脩仁之境也自紫荆折而南為鵬化為大同平
南之境也又折而東為五屯藤縣之境也萬山之中猺
蠻盤據各有宗黨而藍胡侯盤四姓為之渠魁山多縵田
土沃而敏樹諸猺皆側耕危穫不服租庸茶山羅運之
隩谺閜巃嵸沉雲晝結懸蹬迴繞絶壁臨溪手挽足移
十步九折其幽厓奥谷是生狑人雕題髙結状若猩狒
散育莽中不室而處饑則食橡薯射狐䑕雜蜂蠆蟻蚳
卉衣血食言語侏㒧雖四姓諸猺亦莫能重譯也諸猺
憨悍難曉好殺輕生憚見官府徃徃通向化猺老結城
市豪强號曰招主自稱曰耕丁招主復結官府左右為
之耳目漏泄緩急朝發夕聞大抵自藤峽徑府江約三
百餘里以力山為中界諸賊徃徃相通互為死黨力山
之人善以毒藥傅弩矢中者立斃故能東助府江西援
藤峽藤峽之巔立而環眺則逺近數百里間若可舉趾
故軍旅所集盱睫而知急則狶竄林中不可疏捕廣西
之諺云盎有一斗米莫泝藤峽水囊有一陌錢莫上府
江船景泰中猺酋侯大狗等作亂嘯聚萬人攻墮郡縣
戕執吏民而脩仁茘浦平樂力山諸猺為之嚮應其勢
益張守臣惶恐率以甘言噢之賊愈驕縱變聞㑹京師
有也先之戒未遑也天順中詔名捕得大狗者賜千金
爵一級竟不可得乆之鬱林博白新㑹信宜興安馬平
來賔鯨鯢風起所至丘墟兩廣三司皆戴罪守臣莫保
朝夕憲皇帝即位集廷臣問計兵部尚書王竑言峽賊
稱亂其始皆由守臣失䇿以招撫為功長其桀驁譬諸
驕子愈惜愈啼非流血撻之其狂不止竊見浙江左㕘
政韓雍謀勇拔萃文武全材求之廷僚罕與倫比陛下
誠以討賊屬之斯人可逭南顧上然之乃以雍為左僉
都御史以都督同知趙輔為征夷将軍右都督和勇為
遊擊将軍太監盧康陳宣監視軍務都督則户部右侍
郎薛逺紀功則監察御史劉慶汪霖而閫外之事一以
屬雍勅曰将士有功者得自署使三司官而下不用命
者自治之朕不中制也成化元年六月雍偕諸将㑹南
京議進取僉曰兩廣殘破盗賊蜂屯譬之烈火燎原無
復緩急宜分兵四出隨在撲之候其團結乃可圍困耳
雍曰不然是扇禍也大藤峽為廣西腹心之患舍此不
圖而分兵四出賊必擁而漫流流賊愈多郡縣愈破諺
所謂救火焉而嘘之者也莫若併力西向擣其腹心元
惡既殱餘必投刄而觧矣諸将曰誠如公言乃以官軍
三萬人兼程而進七月至全州㑹陽峒西延苗賊為梗
討滅之戮失機指揮李瑛等四人将士股栗九月至桂
林召諸将按圖而議曰脩仁茘浦藤峽之羽翼也羽翼
不剪則腹心之患難除乃以永順保靖及兩江土兵十
六萬人五路並進窮追至力山諸賊大敗生擒一千二
百餘人斬首七千三百餘級十一月至潯州延父老問
計皆曰大藤峽天險之窟也宻箐重嵓人不旋踵三時
瘴癘不可乆居某等生長一方莫得要領今嵗兵聲乆
振賊備益堅莫若屯兵四圍且耕且守待其自斃耳雍
曰不然峽山遼濶岐路紛披輪囷六百里間安可圍也
屯兵日乆彼銳我衰睥睨之奸患起衝突兵法有之先
聲有奪人之志椉勝之謂也今我軍新破府江勇氣十
倍峽賊聞之亦以禠魄不若因而椉之可立破也乃以
六萬八千人為右軍以總兵歐信左㕘将孫麒髙端都
指揮夏正葛宗䕃指揮王瑛等将之自象州武宣分為
五道攻其北以九萬二千人為左軍以都指揮白全楊
璵張剛王玘彭倫夏鑑柴政指揮唐雄等将之由桂平
平南分為八道攻其南以左㕘将孫震指揮程文章千
户李慶等巡守左江及龍山五屯截其奔路雍與趙輔
和勇開府髙振嶺以督諸軍雍復令總兵歐信等曰山
北既破便可提兵深入夾攻桂州横石諸厓令都指揮
夏正曰林峒沙田府江間道也宜越古眉雙髻諸山伏
兵林峒扼其東奔諸将敬諾十二月朔諸道並發腹背
夾攻連破石門道袍屋厦紫荆竹踏良胸古營牛腸大
岵等寨賊皆遁入桂州横石寺塘九層樓據險立柵以
抗我師雍麾死士以大斧刋木開道兩軍齊登發火箭
焚其營柵而都指揮夏正復自林峒來援賊大驚潰生
擒侯大狗等七百八十餘人斬首三千二百餘級明年
正月既望班師招其流冗千餘人編為民户先是峽中
有大藤如斗延亘兩厓諸蠻蟻渡若徒杠然故以名峽
至是斬之改斷藤峽也㨗聞上大喜賞賚有差雍乃上
言臣聞猺獞之性喜縱而惡法驚悸之後易動而難安
今渠率僅已剪除肄孽尚遺千數頃雖革面終包野心
驟然攝以流官律以王法恐致叛渙再起讙譁竊見上
隆州土知州岑鐸先因祖母奏其盗嫂謀兄奉㫖推鞫
在禁五載竟無證佐臣愚以為鳥獸之族豈識彛倫曖
昧之言訐自中冓即使文傅成獄亦且稱屈有詞聞其
人驍勇冠軍正可宣力荒徼陛下若宥其宿眚被以特
恩俾以故職改隸潯州為諸猺之長撫安流冗墾開菑
畬彼且畏法懐恩力圖稱報因俗而治庶可永寧夫大
盗之始必由一二魁奸越志萌亂迨乎滋蔓不剪遂至
横行故制盗于初發一謀士而有餘治盗于既張疲萬
人而不足是以摘盗之隱而禁盗之萌莫如巡檢但各
處巡檢類以流官不辯土音不諳地理沿牒遷轉終難
責成臣部下土人李昇陸善政胡扶清任真二陸明貴
零扶寨等皆乆參行伍亦效勤勞至于土俗人情尤善
陳説若量受一職必能保障此方况峽江百里中有三灘上
曰勒馬下曰獻俘中曰碧灘盗賊充斥皆宜設官控制
而貴縣龍山藤峽之右臂也武宣縣東鄉藤峽之北戸
也控制之司尤不可少臣愚以為宜移周冲巡檢司于
勒馬移靖寧巡檢司于獻俘移思隆巡檢司於碧灘與
舘驛同堡而東鄉龍山亦各添設巡檢司使上下應援
徃來邏遏仍以李昇等各授副巡檢職事分署諸司協
助流官因俗防守至於藤縣五屯藤峽之左臂也寔生
獞人與猺異黨洪武初獞首覃福親率其黨八百人願
充戎伍髙皇帝嘉之以福為正千戶使率其屬編隸桂
林福既物故而部曲散亡潜歸故窟生齒日夥今且三
千先此藤峽之役臣遣千户李慶招之諸獞莫不提刄
應援臣以為南蠻之俗憚見流官兼懐舊穴曩者逺驅
省界所以脱籍逃亡若比照遷江屯所就於本土開設
千户衙門因俗統治以李慶為之酋帥以福孫仲瑛為
之吏目築城分哨以控東隅而黄丹白馬䝉江十二磯
有警皆其責任如此則防禦稍周峽賊必斂疏入上皆
嘉納行之乃設武靖州於潯州以岑鐸知州事而五屯
千户所及諸巡檢司皆如雍議也自是民有寧宇者三
十餘年正徳間遺孽漸蔓而峽以南尤甚横江禦人都
御史陳金曰諸蠻所嗜者魚鹽耳可委而啗也乃令商
船渡峽者以大小課魚鹽諸蠻就水滸受去江道稍疏
金遂自以為功疏其事請名曰永通峽詔從之未幾諸
蠻緣此征商無算稍不愜即殺掠之必賂求乃免于是
潯人為之語曰昔永通今求通求不獲葬江中誰其作
者噫陳公嘉靖五年新建伯王守仁以田寧之役振旅
潯州父老言状守仁以二萬人勦之斬首六百級自是
峡南稍平而峽以北逓起武靖州知州岑邦佐實曲蔽
之賊益恣肆其酋侯勝海居弩灘為亂而武靖頭目黄
貴韋香與勝海有隙且利其田廬乃言指揮使潘翰臣
曰貴等力能撲殺此獠翰臣素佻闥寡謀遽喜曰任若
等為之十六年五月貴香乃誘勝海市中刺之其弟公
丁噪衆城下殺廂民二人去僉事鄔閲左參将孫繼武
詣都御史潘旦言状請征之右叅将沈希儀在座諌曰
猾賊未易取也須開春江漲以數千人從武宣順流撲
之繼武恚恨謂閲曰是夫戔戔攘功者閲然之遂還潯
州以千人溯流擊弩灘賊皆遁去斬一病夫而還閲乃
張言賊已斂跡請立堡戍其地旦從之希儀復言賊未
滅威不彰立堡難守非便旦不聽六月堡成閲命黄貴
韋香以兵三百人守之約曰侯氏田廬任擇處不禁於
是諸猺大憤而岑邦佐亦忌貴香等擅利復慫慂之公
丁遂鳩其黨二千人夜寇堡戍兵死者二百餘人貴香
僅以身免變聞旦媿怒曰果如沈子所料矣巡按御史
諸演疏其事請討之詔曰可已而閲繼武皆落職㑹旦
亦去右侍郎蔡經代之十七年正月集諸司問計曰諸
君度峽賊須兵幾何副總兵張經曰不過萬人蔡公曰
徃嵗七山之賦也亦已少矣沈希儀曰欲剪滅此非八
萬人不可蔡公曰徃嵗西山之賦也不既多乎副使翁
萬逹曰二君之論皆是也竊聞之兵法有侵有伐而兩
廣軍政有勦有征襲而取之曰勦明以攻之曰征由張
君言則勦也由沈君言則征也雖然今日之舉賊備我
乆矣勦之無得從沈君便蔡公然之㑹有安南之議未
遑也已而公丁等益横放草竊潯人苦之萬達言状督
府乃議亟舉而巡按御史鄒堯臣賛畫甚力遂㑹安逺
侯栁珣以軍事屬萬達旦曰茍得渠魁則餘可略取也
百户許雄者素通猺為盗萬達亷其跡以死刧之曰能
擒公丁乃貸雄皇恐頓首願效力自贖萬達故言公丁
誠輸欵良猺也為讐家誣構乃捕係訟公丁者數人責
以啟釁公丁果遣人列寃状萬達陽許白之又畀雄百
金子貸諸猺因以本業捐公丁公丁大喜惟雄所使㑹
萬達按支郡而汝成守左江萬達以計屬汝成汝成敬
諾復召雄申飭之雄乃紿公丁曰若為潯人指名乆矣
吾為若危之分守公新到何不自陳言寇堡事他猺所
為也公丁信之隨雄來見復列寃状汝成曰聞之誠寃
也慰而遣之眴廂民被殺者家出敺公丁一市皆哄游
徼連逮入獄亟遣雄諭其黨曰寇堡事公丁言他猺為
之須鞫實乃坐若等誠為公丁寃官府且釋之不然當
共棄之以自救無以一公丁為禍本也諸蠻唯唯讋服
咸願棄公丁無一譁者遂檻致軍門磔於市汝成乃言
督府首惡已擒黨與按堵機㑹可襲無如此時開春雨
水綿宻厓蹬窄滑瘴癘鬱蒸非兵興之利也况消息一
振魚散鳥驚雖有鋭騎犀兵用将焉及督府然之㑹沈
希儀病在告遂以副總兵經将左軍副使萬達監之㑹
於南寧而指揮王良輔朱昇凌浦栁浦周維新孫文繡
屬焉以都指揮僉事髙乾将右軍副使梁廷振監之㑹
於賔州而指揮馬文傑王俊戚振吴同章屬焉紀功則
副使蕭晩督餉則汝成暨右㕘政林士元已而副總兵
經謂萬達曰首惡已俘餘黨禠魄王者之師示威而已請
以少兵勦之何如萬達曰不可賊驚遁乆矣勦之無功祇
樹怨耳何威之示也經曰自古征蠻未有大得志而返
者君今欲殱之耶殱之不得必且招之招之不若容之
以為徳也萬達曰不然戮不顯則威不揚威不揚則人
心不懾人心不懾雖厚施不為徳也經曰紫荆賊藪也
譬之蜂窠振觸即糜沸姑舍之何如萬達曰不可紫荆
不遏則賊遁府江安可舍也經持論益急督府惑之汝
成乃言曰妄聞幕議藤峽之役将以猝勦舉之不識果
否竊謂猝勦之䇿大非今兹所宜夫出其不意攻其無
備掩襲而取庶可成功迺者消息寖疎而軍事未集諸
蠻自度不免疑栗益深必且峙糗罙巢以備伏匿而桂
州厓九層樓諸所尤為隩塞紫荆山沙田林峒間道又
與府江相通若非大會兩軍側入窮捜恐無所得况猝
勦一失必損軍威愈至猖狂益招玩侮他日一方之禍
更有可憂夫遥度不可以制軍惜費不可以成事不
佞籌諏於此審矣願明公熟察之督府乃下三司會議
左布政使祝續按察使陸銓都指揮同知余㤙等咸是
萬逹汝成遂一如所議云時十八年正月也萬逹既部
勒諸軍復言督府曰峽以南固劇賊也第今兵力不可
併乃姑緩之以俟後議督府從之乃以二月丁未兩軍
齊發左軍則王良輔以六千五百人由牛渚灣越武靖
攻紫荆大冲根姜老䑕諸巢朱昇以七千五百人由三
等村渡蓼水攻二驢石門石塘太安黄泥嶺諸巢栁浦
以八千人由白沙灣攻道𫀆大井李儀洪泥梅嶺諸巢
凌浦以五千人由白沙灣攻大昂屋厦小梅嶺諸巢周
維新以七千八百人由白沙灣攻藤冲竹埠胡塘緑水
冲諸巢孫文繡以八百人攻藤峽溯流與諸軍夾攻大
坑巢右軍則馬文傑以六千二百人由武宣過六廟從
流而下攻碧灘緑水諸巢王俊以五千人由武宣入山
而東攻羅渌上峒戚振以四千二百人攻羅渌中峒吴
同章以八百人攻羅渌下峒南北夾擊賊大窘遂擁衆
奔林峒而東王良輔以兵邀擊之中斷復西奔諸軍鏖
斬千二百級捕得生口言官兵來時酋老約避敵毋結
巢成化間結巢桂州厓九層樓官兵圍困破時無孑遺
者今直漫走星散官兵逐我必疲曠日思歸且費餽餉
退必速今東奔者已入羅運山矣經萬達遂移兵攻羅
運檄右軍扺長洲沿江而東繞出其背賊乃刋巨木塞
隘徑道布蒺藜箛簽懸石樹杪急則絶之走坂如丸伏
機弩毒鏢㦸莽中觸者應聲而斃我軍皆以計發奪之
斬首百級賊大窘㑹右軍迷失道愆期者三日田州土
目盧蘇復受賊賂斂軍縱之賊遂漫匿山中險不可躡
捕得生口言祖父居羅運者八世矣未聞官兵之渉兹
土也又言自此東去府江可二百里云㑹平南縣小田
羅應古陶古思諸猺弗靖經萬達復移兵勦之斬首五
十七級先是諸賊亦有依結良民而匿其妻子牛馬者
時部将獻䇿欲収捕之萬達曰不可殱餘孽而擾良民
兵家謬計吾且將留此以耀示諸猺使知良民之利益
堅其向化之心也乃以三月庚寅班師凡四十五日而
畢役招其餘黨三百二十人降之而江南胡姓諸猺投
順者千人藤峽悉平萬達汝成相與獻計於督府曰嘗
聞椉威而布法則法易流因法而行仁則仁易浹然立
法貴於慎始更俗在於隨時竊嘗細酌夷情博諏衆議
欲圖善後之䇿大畧有七一曰編保甲以處新民夫苗
猺之亂萌於怙險撫綏之䇿首在遷居若非别里分疆
剷其故宇終為負固難以革心宜令江北一帶西自碧
灘東連林峒皆南渡蓼水墾作便田江南一帶東起蒲
竹西遶河源亦托處平原逺背山麓又各限以界石勒
以訓辭若布之有幅而獸之有圏使勿踰易但此等新
民方就繩檢如放豚憚於籠絡野鹿駭於牢籠故假借
過寛則獷􁅽之姓仍在約束太驟則簡野之俗弗堪按
之故牘曽有准入狼家或附編民户者意非不美也但
入狼則土首蠶食編民則廂里漁侵揆此二端皆非善
政宜倣古人保甲之法使十家為甲甲有總五家為保
保有長各就族類擇其稍有恒業能通漢音者為之每
月毎保各以總甲一人出官應役講解夷情周而復始
姑勿屬之有司暫從分守道管攝使之習見化理馴變
蠻風仍先計口科糧不必履畝課入大約三十取一嵗
令保長徵催别貯一倉以便㑹稽授㕓之初量給種子
五年之後稍派徭差至此始付縣官俾之撫字近郊之
地暨於通都各立墟市招致諸猺賈易貨物一月二舉
委官董治使無貪攘二曰立營堡以通江道夫藤峽東
西一百六十四里上抵栁慶下委潯梧蓋諸郡咽喉也
曩者江介諸猺憑據利地厚其徒黨裒兇鞫頑官司一
切因循為茍且姑息之法掊掣商賈瓦器魚鹽公為齎
給如以賂貽名曰常例以致狼貪無厭驕焰益張白晝
横江殺人剽貨舟楫孔道隔閡不通譬之聚羶而却蟻
安可得也近年不得已乃建營堡戌以目兵然主客之
形非偶虚實之勢相懸威弛而士不揚法疏而守不固
反招寇侮益重民艱是非立堡之過也顧其時未可耳
若以此為覆轍而遂疑立堡之法或不可行是懲噎而
廢食也今羣兇已翦殘黨歸降威振法行宜與更始况
墟市既立賈易既通則夷落之間百貨流布不必賂賊
求通示弱啟侮但弩灘浪灘兩處猺人既徙平地則遼
曠舊穴恐有客賊椉之而賓旅徃來不為哨䕶或有萬
一之警鑑昔慎今一勞永逸則宜革豢寇之例杜賈禍
之媒兩處灘碕各立營堡戍以官兵置籍分田嚴律明
紀使部曲聮屬彼此應援㳺艘徃來且防且守近堡之
地量遷向化良猺環居内外易田而食則客賊難藏三
曰設督備以控上㳺藤峽首尾分隸兩江武宣右江屬
邑也實據上流非左江部轄法號稍疏府衛公移猶多
掣肘所以彼此攜隔應援為難除潯州原有領哨指揮
不必更設宜設督備指揮一員於武宣駐劄專管峽江
悉聴左江守巡參将提調量於右江衛所摘調官軍及
以那地州目兵五百名相兼戍捕約以㳺艘四十分布
兩堡及督備領哨官統之使客商船下水則武宣督備
官遣兵防䕶直抵潯州上水則潯州領哨官遣兵防䕶
直抵武宣各給符牌以便稽考四曰改州治以建屯所
昔韓公討平藤峽以碧灘盗賊充斥乃築營堡開設州
治奏改岑鐸部兵二千來任州事尋復移置崇姜大宣
二里之間為蓼水北岸乃紫荆竹踏梅嶺大冲諸山要
路也地廣土沃袤連大同鵬化可以控制諸蠻藩衛郡
治其後岑鐸死子玘無嗣部兵漸散正徳十六年軍門
議以岑猛次子邦佐繼之止以部兵五十人爰居兹土
暴虐其民以縱嗜慾旋因父猛作亂削職徙閩民以為
快嘉靖七年新建伯以田州之役但欲完其族姓以安
反側疏宥邦佐還知本州邦佐復任以來怙惡不改益
肆兇殘圯類咥人毒於猛虎部民無罪而赤族者無慮
數百以致離心逃散靡有孑存誅求無所又占管狼家
以為部落夫三縣狼家未有州治之前官府招致䕶民
耕守原與該州無干邦佐乃夤緣提調之名積威鈐制
浚剥萬端奪其田而賣之如彼私産此何解也且貪圖
江南吉大里良村可以獵利窩奸恣意馳蕩逺離信地
擇便而居城郭空虛兵防不設弛津渡賊納賂分贓頃
以睚眦之怒慫嗾諸猺攻墮營壘目兵死者二百餘人
數其罪状擢髮難紀竊惟先年設州之意實因山險賊
多寥濶難守故畀其地而資其兵以為民衛比與國初
土官納欵受命者不同今岑氏部落病不堪命盡已逃
亡則兵不足資矣乃徒擁我地譬之贅疣已為不可况
占管非所統率之狼兵而吞併其有以資淫虐是本以
衛民而反以害民本以禦賊而反以通賊焉可宥也昔
韓公以五屯地方盗賊盤據比照遷江事體設立屯所
就以其酋覃仲瑛為吏目以獞民為土兵以其地税為
月糧以供軍食潯梧諸郡賴以屏藩但五屯千户所屯
軍四百八十餘名本國初編隸桂林衛食糧人數所以
議給月糧若遷江千户所則止有土兵原無月糧今宜
以武靖州亦比遷江事例改為武靖屯田千户所推選
賢能軍職掌管就以平南桂平貴縣三縣狼家屬之提
調編為保長保甲且耕且守辦納税糧仍以邦佐之子
為吏目協同管理其左江參将毎嵗秋冬之際移鎮本
州申令督察平南所屬大同鵬化二里疆土廣濶民獞
雜處積年稱亂控禦為難議者欲於此地創立屯所是
亦乆安之策但武靖既已改設則固可以遙制此方不
必再議又惟武靖州治見有城池不煩財力集狼為伍
不費軍儲况軍官不職可以更置異於土官控要而制
逺弭盗以安民是力省于遷江五屯而功倍之實地方
永利也五曰清狼田以正疆界天順成化間左江盗起
黎首潰亡遺棄田土鞠為墟莽其後興師勦平民漸復
業而殘兇漏網尚肆憑陵諸民苦之告欲借兵自衛官
司議允招取歸徳思恩等處狼家徙潯䕶守就以絶户
田土給之納糧免差年代漸乆生黨日繁引類招朋雜
居民里有司因循稽考無法原額之外各狼私置亦混
狼田奸猾吏民又以逃亡産業招狼住種或将見户田
税詭寄狼名影射差役土官岑邦佐又占奪而擅賣之
所以民田日削民差日重非當時立法意也宜選亷幹
官員專理其事清查冊額履畝丈量立石四隅或以樹
木谿澗為之疆界刋榜曉示以防變更備書一冊毎米
一石甲首則科米五斗均徭則編米五斗冊内狼丁但
有物故傳之子孫而原招姓名永不更改自置私田及
承佃絶業原非册内開載者遇造黄冊俱附註本甲名
為畸零狼户與民一體糧差不許推除别甲其現在狼
丁編為保長保甲屬之武靖千戸所管束調遣十年一
造冊籍以便清查庶田糧不虧兵伍可足六曰處欵兵
以慎邊防左江潯州南寧二府民欵總凢二千三百六
十八名使其編僉有法選擇得人足為民衛慎固邊防
舊規民欵十年一編毎名計該四十丁石正貼朋當毎
月科銀六錢間有奸豪正戸剖尅貼戸之資轉雇替役
類多老弱而親當者又止照依丁糧多寡以為起止近
或三五日而更逺或一二月而去武藝不諳膂力不剛
而士宦豪强徃徃挾勢占用逞奸曠役有司官員罷闇
者不能清查革弊貪婪者又輒欺公賣閒及以此輩影
替祇候夫隸私入其直以充囊槖竊惟欵兵身役親當
雇當皆為未便獨徵銀雇募選取驍勇之人乃濟寔用
但原編銀數按月徵収窮民或有弗堪今正貼丁石編
僉已定難以更改姑且量减毎名毎月徵銀五錢在官
以充雇直将來編審毎名以六十丁石為率毎月科銀
六錢徵収雇募庶省民足兵之意皆在其中所募之人
不論土著寄居民狼猺獞必求精鋭閒散武藝者充之
除量留有司守䕶城庫外令各自認五人為伍五伍為
隊隊有甲四隊為哨哨有長四哨為營營有官官無定
員隨時而設隊甲則推選才力稍優者為之哨長則推
選才力最優者為之官得以制哨長哨長得以制隊甲
隊甲得以制伍衆各伍間敢有違犯紀律者二人以上
連坐同伍五人以上連坐同隊毎五人給牌一面備列
同隊二十五人姓名使之連絡習熟謂之五符毎隊各
置牌二面編立字號一付隊甲一収分巡道謂之隊符
毎哨各置牌二面編立字號一付哨長一収分巡道謂之
哨符毎嵗秋冬團集操練或有警調發截殺及戍守營
堡即發符取之庻分數素定軍政修舉七曰𣙜商税以
資公費峽江既通營堡既立凢修理城壘哨船犒賞官
軍新民甲長諸所貲費若一一取之庫藏恐有不給舊
規峽江上水商船大者納鹽七包次五包又次三包各
重九十觔下水商船大者納瓦器九百一十三件折銀
一錢八分次六百四十六件折銀一錢五分又次四百
五十六件折銀一錢二分原屬潯州衛収貯轉給各猺
名為埠頭常例今既議革給猺之弊則所得商税宜如
前徵之以備公用但鹽堆日乆必有折耗而變賣展轉
益滋弊端宜照梧州商税則例毎包折銀三錢以便出
納議成督府從之捷聞上甚喜詔曰峽賊負固乆矣今
就勦滅江山滌清朕心嘉之安逺侯珣加太子太保嵗
増祿米三十石右侍郎經進左侍郎兼右副都御史加
俸一級各賞銀六十兩紵絲八表裏副總兵經銀五十
兩紵絲六表裏副使萬達叅議汝成各銀四十兩紵絲
四表裏叅政士元副使廷振署都指揮僉事乾各銀四
十兩紵絲二表裏經等俱進秩一級御史堯臣副使晩
各銀二十兩參将希儀銀一十五兩指揮王良輔而下
陞賞有差
論曰自予涉嶺右按圗牒詢父老躬覽山川然後稍稍
知破賊之略也大抵藤峽府江相為表裏然治藤峽宜
速而府江宜緩速則賊無所逃緩則可得要領蓋藤峽
前阻重江後臨大野面勢雖迂猶可邏遏所慮者東奔
耳然南紫荆北羅運各有間道可以夾攻扼此一隅而
三面迫蹙譬之釡魚安所逃也故曰宜速至于府江上
起陽朔下抵蒼梧遼遶三百餘里萬山叅錯曲徑盤雲
草樹凄迷薿若禾麥暴客跠伏土著者少而外椉者多
奄忽徃來㨗若鬼魅一有警急即狼竄麖跳無復踪跡
故欲治府江則恭城平樂懐集賀縣修仁茘浦永安五
屯茶力二山之間皆宜一嵗之前屯兵積粟以能者主
之熟其嚮導探其塞易擾其耕耘賊必且驚且拒營巢
負險然後益以外兵諸道並入環而攻之庶可滅也若
欲以旬月之間懸軍深入賊必漫走莫可窮捜縱使刋
木於山伐石於江亦涉迂疏非長策也故曰宜緩雖然
諸蠻縱而惡法戇而易欺衛所之官世掌其土與廂市
大家倚法豪舉丁剥而戸漁之食租衣税視為私人危
言千方不使一控公門陳情白事得其利則為之掩慝
埋奸誘引剽掠一不當意則宣露宿惡傅以醜詞聳動
官府稍不加察或單軍輕舉失重損威釀成大禍此則
兩江通弊也昔人有言在内曰奸在外曰宄御宄以徳
御奸以刑治内詳而治外略敉冦之䇿斯其首端乎至
於調發土官徃徃方命不受節制賊未及平而所過良
民已遭荼毒為時通患大抵皆吾輩取之也其弊有二
一曰無才二曰納賄蓋土官軍官聮姻一體而督府左
右尤為腹心世世藉賴故提督守巡孤立頻徙分隔而
情疎易於欺慢寡謀怯膽則相與搆浮言設險械嚇以
䟦扈令我蝟縮莫敢誰何若有罅可投即誘以甘聲啗
以珍貨一受結納則視我奴僕耳無復忌憚是以軍令
不張國法不信積弱之弊非一日矣故邊方之官非有
為不足以戢亂非有守不足以服人又非乆任不足以
諳土俗也誠得其人而任之寛其約束優以寵榮即滿
考不代庶土酋帖服邊患稍寧耳
　
　
　
　
　
　
　炎徼紀聞卷二
欽定四庫全書
　炎徼紀聞卷三
　　　　　　　　　　　　明　田汝成　撰
　　奢香
奢香者貴州宣慰使靄翠之妻也靄翠之先火濟者蜀
漢時佐丞相亮刋山通道擒孟獲有功封羅甸國王唐
阿珮宋普貴元阿畫皆以歴代開國時納土錫爵居水
西號大鬼主靄翠仕元四川行省左丞兼順元宣慰使
洪武四年與其同知宋欽歸附髙皇帝嘉之以靄翠為
貴州宣慰使欽為宣慰同知得各統所部而靄翠兵獨
强盛分四十八部毎部以大頭目領之時都督馬煜鎮
守貴州以殺戮懾羅夷羅夷畏之號馬閻王靄翠死奢
香代立煜欲盡滅諸羅郡縣之㑹奢香有小罪當勘煜
械致奢香裸撻之欲以激怒諸羅為兵釁諸羅果勃勃
欲反時宋欽亦死其妻劉氏多智謂奢香部羅曰無譁
吾為汝訴天子天子不聽反未晚也諸羅乃已劉氏遂
飇馳見太祖白事太祖召訊之劉氏對曰羅夷服義貢
馬七八年非有罪馬都督無故騷屑恐一旦糜沸反謂
妾等不戢敢昧死以聞太祖然之還宫以語髙后且曰
朕固知馬煜忠潔無他腸第何惜借一人以安一隅也
命髙后召劉氏宫中訊之曰汝能為我召奢香乎劉氏
曰能即折簡奢香令速入見奢香遂與其子婦奢助飇
馳見太祖自陳世家守土功及馬煜罪状太祖曰汝等
誠苦馬都督乎吾将為汝除之然汝何以報我奢香叩
頭曰若䝉聖恩當令子孫世世戢羅夷不敢生事太祖
曰此汝常職何言報也奢香曰貴州東北間道可入蜀
梗塞乆矣願為陛下刋山開驛傳以供徃來太祖許之
乃召煜入朝議事煜初不知所以既出境乃知之大恨
曰孰謂馬閻王乃為二妮子坑耶悔不根薙赭為血海
也既入見太祖數其罪状煜一無所答第曰臣自分梟
首乆矣太祖怒立斬之以其頭示奢香曰吾為汝忍心
除害矣奢香等叩頭謝乃封奢香順徳夫人劉氏明徳
夫人髙后賜宴謹身殿遣歸賞賚甚厚命所過有司皆
陳兵耀之奢香既歸以威徳宣諭羅夷羅夷皆怗然懾
服奢香乃開赤水烏撒道以通烏䝉立龍塲九驛馬匹
廪餼世世辦也
論曰馬煜功勲史不概見貴州人獨能談之嘗築㑹城
磚厚五寸許一不中程即殺作者令諸夷自窑所達城
所駢立而接運終日無敢跛倚㕔事以合抱木為之至
今無傾永樂初有顧晟者守貴州修煜故事諸羅畏之
號曰老虎然晟以靖難功眷任特厚不疑所行噫煜殆
數竒不幸矣
　　安貴榮
安貴榮者靄翠之孫也奢香死靄翠之弟安勻立子孫
遂以安為姓世驕蹇不受節制即聴調從征非徼厚賞
不赴所過村落殺掠無噍類者諸羅亦獷悍𦕈官軍嘗
睥睨省城曰是直用水西氊衫疊塞耳貴榮多智畧善
兵以從征香爐山加貴州布政司參政猶怏怏薄之乃
奏乞减龍場諸驛以償其功事下督府勘議時兵部主
事王守仁以建言譴謫龍場驛丞貴榮甚敬禮之守仁
乃貽書貴榮曰减驛事非罪人所敢與聞承使君厚愛
因使者至偶問及之不謂其遂達諸左右也悚息悚息
然已承見詢則又不可黙凡朝廷制度定自祖宗後世
守之不敢以擅改改在朝廷猶謂之變亂况諸侯乎縱
朝廷不見罪有司者将執法以繩之使君必且無益縱
遂幸免於一時或五六年或八九年雖逺至二三十年矣
當事者猶得持典章而議其後若是則使君何利焉使
君之先自漢唐以來千幾百年土地人民未之或改所
以長乆若此者以能世守天子禮法竭忠盡力不敢分
寸有所違越故天子亦不得踰禮法無故而加諸忠良
之臣不然使君之土地人民富且盛矣朝廷悉取而郡
縣之其誰以為不可夫驛可减也亦可増也驛可改也
宣慰司亦可革也由此言之殆甚有害使君其未之思
耶所云奏功陞職事意亦如此夫剗除寇盗以撫綏平
良亦守土常職今縷舉以要賞則朝廷平日之恩寵祿
位顧将何為使君為㕘政已非設官之舊今又干進不
已是無抵極也衆必不堪夫宣慰守土之官故得以世
有其土地人民若參政則流官矣東西南北惟天子所
使朝廷下方尺之檄委使君以一職或閩或蜀其敢弗
行乎則方命之誅不旋踵而至捧檄從事千百年之土
地人民非復使君有矣由此言之雖今日之㕘政使君
将恐辭去之不速又可求進乎凡此以利害言揆之於
義反之於心使君必自有不安者夫拂心違義而行衆
所不與鬼神所不嘉也承問及不敢不以正對幸亮察
既而驛竟不减宋氏部羅阿賈阿札等叛人言貴榮嗾
之而督府檄兵安家輒違約不至守仁復貽貴榮書曰
阿賈阿札等畔宋氏為地方患傳者謂使君使之雖或
出妬婦之口然阿賈等自言使君嘗錫之以氊刀遺之
以弓弩雖無其心不幸乃有其迹矣始三堂兩司得是
説即欲聞之於朝既而以使君平日忠實之故未必有是
且信且疑姑令使君討賊茍遂出軍勦撲則傳聞皆妄
何可以濫及忠良其或坐觀逗遛徐議可否亦未為晚
故且隠忍其議所以待使君者甚厚既而文移三至使
君始出衆論紛紛疑者将信喧騰之際適㑹左右來獻
阿麻之首偏師出解洪邊之圍羣公又復徐徐又三月
餘矣使君稱疾歸卧諸軍以次潜回其間分屯塞堡者
不聞擒斬以宣國威惟増剽掠以重民怨衆情愈益不
平而使君之民罔所知識方揚言於人謂宋氏之難當
使宋氏自平安氏何與而反為之役我安氏連地千里
擁衆四十八萬深坑絶坉飛鳥不能越猿猱不能攀縱
遂髙坐不為宋氏出一卒人亦莫如我何斯言已稍稍
傳播不知三堂兩司已嘗聞之否使君誠乆卧不出安
氏之禍必自斯言始矣使君與宋氏同守土而使君為
之長地方變亂皆守土者之罪使君能獨委之宋氏乎
夫連地千里孰與中土之一大郡擁衆四十八萬孰與
中土之一都司深坑絶坉安氏有之然如安氏者環四
面而居以百數也今播州有楊愛愷黎有楊友酉陽保
靖有彭世麒等諸人斯言茍聞於朝朝廷下片紙於楊
愛諸人使各自為戰共分安氏之所有蓋朝令而夕無
安氏矣深坑絶坉何所用其險使君可無寒心乎且安
氏之職四十八支更迭而為今使君獨傳者三世而羣
支莫敢争以朝廷之命也茍有可乗之釁孰不欲起而
代之乎然則揚此言於外以速安氏之禍者殆漁人之
計蕭牆之憂未可測也使君宜速出軍平定反側破衆
䜛之口息多端之議弭方興之變絶難測之禍補既徃
之愆要将來之福某非為人作説客者使君幸熟思之
貴榮死子萬鈞立淫酗嗜殺其下怨之一日集督府督
府未衙候於外次忽有賊刃萬鈞頭去一城閧然督府
索賊竟不得亂五六年不定其弟萬銓亷知土目烏掛
所弑也撲殺之誅其從者百餘人遂自立収其嫂為妻
督府置不能理而萬銓恣横尤甚
論曰安氏有貴州千餘年矣豈其先世有大功徳於諸
蠻哉何其祚之綿永也羅鬼憨而戀主與諸夷異即暴
虐不怨其他强族不得代有之故不易姓今雖授官給
印直名羈之不能令也恣殺戮服食僣儗自專無上彼
何歉於南面稱孤者哉貴州武備單弱征勦必賴水西
長彼桀傲萬一衡决則雲南非所有也
　　田琛
田琛者故思州宣慰使也自宋元來世有思州宗族蕃
衍自叙出自闗中盖漢髙帝徙齊諸田闗中而巴蜀闗
中近地遂蔓延於此今婺川縣有齊地圖猶稱齊田云
諺曰思播田楊兩廣岑黄言大姓也吴元年田仁智納
土歸附詔立思州宣慰司以仁智為宣慰使其族人田
茂安者據沿河婺川以獻偽夏明玉珍洪武五年明玉
珍敗茂安乃降立為思南宣慰使琛仁智子也嗣立與
茂安之子宗鼎争砂坑日尋以兵宗鼎復禁其民不得
從華風瓦屋樹秔秫子弟不得讀書民大疾苦永樂初
遣行人蒋廷瓉徃勘之琛自言願見上白事廷瓉遂以
入覲琛言思南故思州地當歸思州上曰思南叛歸偽
夏時何不徑取屬汝耶畫土分疆是朝廷事汝安得擅
有之琛復訐宗鼎諸不法事上曰過惡在彼汝何與焉
第安分守土再犯吾磔汝矣琛叩頭受諭而還與宗鼎
搆殺如故十一年十一月上乃遣旗校數人潜入二司
執琛宗鼎去城中閴無知者頃之忽一官開黄榜諭諸
夷曰首惡既擒餘無所問於是諸夷帖然琛宗鼎至京
師咸斬之乃諭兵部尚書印全忠等曰思南思州之民
苦田氏乆矣其滅之以為府治遂建布政司貴州以廷
瓉為左布政使時廷瓉已為行在工部侍郎矣
論曰二宣慰之就擒也神謀睿䇿亦已周矣發單軺持
尺札入夷落桑䕃未徙而縳其兩雄市不易肆何其善
哉迺今剪滅草竊直眇小耳符檄紛紜張皇漏洩盖承
平狃縱賞罰不章上不圖威而下不習武也
　　楊輝
楊輝者播州宣慰使也始祖鏗元時為安撫使洪武初
納欵授宣慰使三傳而輝襲之怙富負險代恣豪舉輝
二子長友次愛友庶而長輝以妾故特嬖之屢欲奪嫡
而安撫宋韜長官毛釗等不從曰楊氏家法立嗣以嫡
不以長主公奈何紊之以啟亂階輝不得已乃嗣愛而
嬖友之心終不解倖客張淵日慫慂之因説輝曰主公
欲貴孟主而戚戚與仲主為仇即使奪彼以與此不過
轉移故物耳且貽口實於後人何不别為孟主地雙貴
而朋立是使孟主創業而傳世也輝曰為之奈何淵曰
天霸諸苗主公部境也山箐險逺憨而易凌誣之曰賊
而請兵討之歸功孟主因請立官分治則事為有名矣
輝大喜乃召容山長官韓宣重安長官張通計之将以
疏請宣曰夭霸諸苗力耕服役皆順民也奈何以賊誣
之輝大怒立杖殺宣通皇恐股栗叩頭曰諸苗誠賊也
乃從輝署名疏言苗亂請兵討之部議報可乃命都御
史張瓉将兵討之諸賊被戮者千餘人輝通賂於瓉瓉
乃盛稱友功且曰友謀勇冠軍手刄七馘誠設安撫司
於安寧以友為安撫使則諸苗不復反矣時友年纔十
三耳部議信之乃立司授官一如所請既而爛土諸苗
齎果等忿夭霸以無辜受戮也時時攻安寧瓉又疏請
築城衛之費糧數十萬十九年輝死愛修怨於淵淵屢
謀殺愛不克二十一年丹章諸苗寇安寧四川右參政
謝士元副使翟廷蕙都指揮楊綱以兵徃過播州詣愛
家置酒髙㑹翌日視學適州民賽社士元等因坐學宫
觀之愛復攜酒以徃訓導楊禮者介士也艴然諫曰視
學而觀社提兵而樂酒畧等威而欵下屬竊為明公耻
之士元等大慚而起淵自知不容於愛乃嗾友誣愛通
苗越境為亂報之貴州守臣而致書舉人路義令通賂
上下安撫宋韜獲之以報愛愛乃易書於義偽以人徃
義信之詣貴州守臣陳愛反状守臣不聴曰播州非我
轄也義復書於友言非奏聞不可愛得書以報四川守
臣友淵大懼乃誣疏愛嘗言夢騎龍登天上帝謂我曰
南方帝子也又嘗立嵩呼門金水橋以擬宫禁廷議大
駭乃命刑部侍郎何喬新錦衣指揮劉綱㑹四川都御
史御史等官鞫之淵以妖言坐死士元等落職義削籍
友愛皆論死贖免之友削官竄保寧無何友黨簒友以
歸與愛仇殺不已而友子張愛孫相尤酷毒嘉靖七年
兵部尚書胡世寧議謂張黨與已成若不因而撫之恐
遂流禍請立安撫司於凱里屬治貴州以張為安撫使
而相宣慰屬治四川如故然其仇固自若也諺云骨肉
臡醢參商播凱
論曰播凱之亂其初不過楊輝奪嫡之私耳妄一夷酋
上書誣人以逞兵部不覈實而遽許興師非狥情何以
有此張瓉欺君曲法造禍百年蔓延邊徼其後展轉調
停不過分疆别省耳貸禍首而不究何以服諸夷哉
　　阿溪
阿溪者貴州清平衛部苗也桀驁多智雄視諸苗有養
子曰阿刺膂力絶倫被甲三襲運二丈矛躍地而起輒
三五丈兩人謀勇相資横行夷落推為渠魁近苗之弱
者嵗分畜産而倍課其入旅人經其境者輒誘他苗劫
之官司探捕必謁溪請計溪則要我重賄期為勦之乃
捕逺苗之悍者誣之為賊以應命于是逺苗亦復憚而
投之以為寨主鎮守内臣監軍總帥率有嵗賂益恣肆
無忌時時訌官苗以収鷸蚌之利𢎞治間都御史孔鏞
巡撫貴州亷得其状詢之監軍總帥皆為溪解鏞知不
可與共事乃自徃清平訪部曲之良者得指揮王通優
禮之扣以時事通亹亹條答而獨不及溪鏞曰吾聞此
中事惟阿溪為大若秘而不言何也通不對再叩之竟
黙然鏞曰吾所以異待若者謂能辦大事非行輩等也
今若此固庸人耳通曰言之而公事辦則一方受福而
愚言有益否則公将損威而小人且赤族矣鏞笑曰何
用勿辦而過慮若此也通始慷慨陳列根枝鏞曰阿溪
所任何人而能通賂上官通曰彼獨藉指揮王曽總旗
陳瑞公必先刼此兩人乃可舉耳鏞曰諾通謝去翌日
将校廷㕘鏞曰欲得一巡官若等來前吾自選之乃指
曽曰庶幾可者将校既出鏞謂曽曰汝何與賊通曽驚
辯不已鏞曰阿溪嵗賂上官汝為向導辯而不服吾且
斬汝矣曽叩頭不敢言鏞曰吾欲取阿溪計将安出曽
因陳溪刺謀勇状且曰更得一官同事乃可鏞曰汝自
舉之曽曰無如陳總旗也鏞曰可與偕來少選曽偕瑞
入見鏞訊之亦若訊曽者瑞屢顧曽曽曰勿諱也吾與
若事公已悉知第當盡力以報公瑞亦言難状鏞曰而
第誘之出寨吾自有以取之瑞敬諾而出苗俗喜鬭牛
瑞乃牽牛置中道伏壯士百人於牛傍叢薄間乃入寨
見溪溪曰何乆不來瑞曰都堂新到故不及來見公耳
溪曰都堂何如瑞曰怯懦無能為也溪曰聞渠在廣東
時殺賊有名何謂無能瑞曰同姓者非其人也溪曰賂
之何如瑞曰公姑徐徐何以遽舍重貨溪遂酌瑞縱談
鬭牛事瑞曰適見道中牛恢然巨象也未審校公家牛
何如溪曰寧有是乎我當買之瑞曰販牛者似非土人
恐難强之入寨溪曰第徃觀之顧阿刺同行瑞曰須牽
公家牛徃鬬之優劣可决也溪曰然苗俗信鬼動息必
卜溪因即座以鷄卜不吉又言夜夢大網披身出恐不
利瑞曰夣網得魚牛必屬公矣遂牽牛聮騎而出至牛
所觀而喜之兩牛方作鬭状忽報巡官至矣瑞曰公知
之乎乃王指揮耳溪笑曰老王何幸而得此榮差俟其
至我當嘲之瑞曰巡官行寨公當徃迎况故人也溪刺
将䇿騎徃瑞曰公等請去佩刀恐新官見刀以為不利
是求好反惡也溪刺咸去刀見曽曽勵聲詰溪刺曰上
司按部何不掃廨舍具供帳而洋洋至此何為溪刺猶
謂戲語漫拒之曽大怒曰謂不能擒若等耶溪刺猶笑
傲曽大呼伏兵起叢薄間擒溪刺刺手搏傷者數十人
竟繫之馳貴州見鏞磔於市一境始寧
論曰溪刺雖奸雄不過草竊鼠子耳而上下張皇功歸
督府當時方面之臣提兵而巡守者尚得謂有人哉其
事瑣碎不足録録之殆有深意焉慮邊事而無謀雖小
亦敗矣余聞孔公嶺南守郡時苗賊擁衆圍城公計不
可敵顧開門单騎詣虜營諭以禍福再宿而還夷人驚
服終公任無敢犯境者溪刺事固其㣲者也
　　阿向
阿向者都勻府部苗也嘉靖十六年與土官王仲武爭
田搆殺仲武出奔阿向遂據凱口囤為亂囤圍十餘里
髙四十丈四壁斗絶獨一徑尺許曲折而登上有天池
雖旱不竭積糧可支五年變聞都御史陳克宅都督僉
事楊仁調水西兵勦之宣慰使安萬銓素驕抗不法邀
重賞乃行提兵萬餘屯囤下相持三月仰視絶壁無可
為計者獨東北餘有巨樹斜科偃蹇半壁間然去地二
十丈許萬銓令軍中曰能為猿猱上絶壁者與千金有
兩壮士出應命乃鍛鐡鈎傅手足為指爪人腰四徽一
劒約至樹憩足即垂徽下引人人帶銃砲長徽而起候
雨霽夜昏黒不辯咫尺時爬緣而上第微聞刺刺聲俄
若崩石則一人墜地骸骨泥爛矣俄而長徽下垂始知
一人已據樹乃遣兵四人緣徽蹲樹間壮士應命者復
由樹間爬緣而上至囤頂適為賊巡徼者鳴鑼而至壮
士伏草間俟其近揮劒斬之鳴鑼代為巡徼者賊帖然
不覺也垂徽下引樹間人樹間人復引下人纍纍而起
至囤者可二三十人便舉火發銃砲大呼曰天兵上囤
矣賊衆驚起昏黒中自相格殺死者數千人奪徑奔下
失足墜厓死者又千人黎明水西軍蟻附上囤克宅令
軍中曰賊非鬭格而擅殺及黎明後殺者功俱不録自
是一軍解體相與賣路走賊阿向始共其黨二百人免
囤營一空焚其積聚乃班師而以三百官兵戍囤月餘
阿向復糾爛土黒苗襲囤盡殺官兵克宅欲勒兵勦之
時汝成以按察僉事飭兵思石聞之乃獻書於克宅曰
凱口餘孽復肆猖狂竊料今日賊勢與昔殊科攻伐之
䇿亦當異應徃者一二梟獍負其窟穴草竊為奸者皆
内儲糇糒外翼黨與包藏十有餘年乃敢陸梁以延嵗
月今者諸賊以亡命之餘憂在溝壑冒萬死一生之計
讙呼而起非有旁塞渠酋通諜結納擁羣醜以張應援
也守彈丸之地跧伏其中無異甕缶襁升斗之糧躡尺
五之道束腓而登無異哺鷇非素有紅粟朽貫積之倉
庾廣畜大豕肥牛以資擊剥也失此二者為必敗之形
而欲攝枵腹張空弮睅目而前以膺貔虎是曰刀鋸之
魂不足慮也然竊聞之首禍一招而合者三四百人課
其十日之糧亦不下三四十石費亦厚矣而餘旬不餒
者無乃有間道㨗徑偷輸潜輓以給其中者不然何所
恃以為生也夫蠻陬夷落之地事異中原譬之禦冦於
洞房委巷之中搏擊無所為力故征蠻之畧皆廣列伏
候扼險而趣髙四塞以困之謂之得地若我遜其險而
彼乗其髙順逆强弱之勢已懸倍蓰是以諸賊雖㣲亦
未可以蓐食屠翦也惟在據其要害㫁其芻粟之塗重
營密柵勤其間覘嚴壁而居勿與角利使彼進無所椉
退無所逸逺不過一月而羸疲之屍槀磔麾下矣若夫
我軍既固彼勢益孤食竭道窮必至奔突則潰圍之戰
不可不鏖也相持既乆觀望無端我忽而衰彼窮而鋭
或晨昏惰卧刁斗失鳴則劫營之虞不可不備也防禦
既周奸謀益窘必甘辭納欵以丐殘息目前雖可妥帖
他日必復萌生則招撫之説不可從也膚見小人狃於
詭道欲出其不意以徼一獲彼既鑒於前車我復襲其
故轍不惟徒費抑恐損威則偷囤之䇿不可不距也兹
數者雄畧必有成算而疏腐之識敢效區區者休戚同
情不敢避越俎之嫌也至於事平之後經畫猶煩夫凱
口雖㣲亦牂牁之巨阨也崇山宻箐磴道迫脅兵不得
横銛人不得並躅迺遣一二𦕈小之官提數百不練之
卒星散其間豈能持乆徃者爐山之變亦甚縱横幸䝉
前列刋木鑿竇夷其險棘開屯設所經營數年始得寧
謐則今日凱口之議似不當出爐山之下也土官王仲
武始以綿弱失其疆塲頃䝉上官之力以保宗祧雖百
口捐軀猶難報稱迺今哄然而稱逆者固其部落之遺
也既不能宣布徳化俾彼投戈又不能率其左右心腹
之雄先鋒効力是為失職之臣與叛逆無異若復仍其
名位錫之土田是右姦而奨亂也竊論此人當褫爵削
籍移其族屬編之氓伍開設縣治衛以軍屯若以勢有
不行法姑稍假亦當暴其罪過聲諸市闤重加懲罰庶
威振恩覃協人心而伸國法也克宅閲書不省集三司
問計參将李宗祐曰是未可以猝破也曩賊負固乆矣
屢招屢叛狃以為常故渠魁無必死之心黨與有求生
之望觀隙掩取以計勝非力剋也迺今諸賊懲於剉衂
之餘憤噪而集􁨣殊死以待我我軍新罷負擔未弛勞
勩未舒强馳而起之氣鼓不作以棄死之虜椉强使之
軍難以濟矣克宅笑曰君何怯也吾将䇿一騎勒千人
五日而取之宗祐曰公言何易公獨不聞窮寇者勿逼
乎一盜横戈於市即萬人辟易非一盗能偶萬人也必
死與有生非偶也故利有所不角敗有所不椉知彼知
己百戰不毁迺令彼我不偶矣故曰是未可以猝破也
克宅曰兵貴拙速不貴巧遲故避實擣虚椉勝者馳挫
鋭者披譬之破竹有餘刃矣緩之賊且完壁儲餉益難
為功宗祐曰不然兵法有之好謀而成恭敵無曠故将
不可驕而勝不可狃也蒲騷之役卒狃莫敖定陶之師
竟驕武信公欲以破竹之勢方之乎吾以為未若强弩
之末不可穿魯縞也克宅艴然曰李君一何菅蒯我也
乃强檄宗祐宗祐不得已以軍徃賊果殊死禦我軍我
軍敗績賊遂擁宗祐去克宅大懼以千金賂賊贖宗祐
出之事聞克宅落職敕安萬銓勦之萬銓乃招阿向許
以不死責王仲武均其田而亂始息
論曰軍旅之交披敵椉勝将無紀律貪功以逞縱以逸
徳則玉石俱焚然第以戒攻城邑剿村堡者言耳猾賊
結巢據險以抗王師此其中寧復有良民哉首惡未擒
而禁殺逸賊自貽伊戚驕憤駢集愎諫興師損威辱國
書生不諳軍法徃徃如此嗟乎将者民之司命存亡判
於呼吸之間毎一發兵頭鬚為白安得斯人而與之談
哉
　炎徼紀聞卷三
欽定四庫全書
　炎徼紀聞卷四
　　　　　　　　　　　　明　田汝成　撰
　　雲南
雲南古梁州裔境也在大寓西南百夷叢集其巨族曰
僰人曰㸑人曰麽㱔曰秃老曰㱔門曰蒲人曰和泥蠻
曰白夷曰上䝤曰羅舞曰撤麽都曰摩察曰濃人曰山
後人曰哀牢人曰峨昌蠻曰解蠻曰魁羅蠻曰傳尋蠻
各有部落莫考所起其後哀牢夷有婦人名沙壹居牢
山捕魚水中觸沉木有感而姙産子九人是為九隆其
後子孫繁衍分為九族散處山谷遂為巨姓楚頃襄王
使将軍莊蹻畧巴黔以西至滇池可數千里以兵威定
㑹秦擊楚大亂蹻遂以衆王滇至漢武帝時滇王請降
置益州郡而哀牢夷不附後漢光武二十七年渠酋賢
栗求内屬奉朝貢明帝永平中渠酋栁貌率衆内附以
其地為哀牢博南二縣今之永昌府是也自是哀牢始
通中國行者苦之歌曰漢徳廣開不賔度博南表其罪
閣羅鳯怒攻殺䖍陀破姚州鮮于仲通将兵八萬討之
次曲靖閣羅鳯遣使謝罪願還俘掠城姚州仲通不聴
閣羅鳯遣其将段儉魏逆戰西洱河唐兵大敗死者六
萬人仲通僅以身免閣羅鳯遂臣於吐蕃揭碑國門明
叛唐非得已也時楊國忠當國乃調天下兵命李宓征
之天寶十三載閣羅鳯誘宓兵深入至太和城堅壁不
戰唐兵糧盡饑疫死者什七八宓引還閣羅鳯追撃之
全軍皆沒楊國忠隠其敗更以㨗聞益發中國兵竟不
能克前後死者二十萬人自是南詔與中國絶㑹安禄
山反閣羅鳯因之畧傍小國自廣改元長夀閣羅鳯死
孫異牟尋立清平官鄭回者唐故西瀘令也降於南詔
以中國法教異牟尋乃僣立五嶽四瀆改九爽三託之
官王自稱曰元猶言朕也稱其臣曰(闕/)猶言卿也官之
大者曰清平官以決國(闕/)　　之宰相也時吐蕃入寇
常以雲南兵(闕/)　　　　重賦歛奪其疆隘南詔苦之
鄭回(闕/)　　　　　復歸唐異牟尋然之㑹西川節度
使韋臯遣人招異牟尋遂謝絶吐蕃復臣於唐徳宗貞
元十年遣使賜南詔金印異牟尋北面跪受之宴使者
出元宗所賜笛工歌女曰先帝所賜龜兹惟二人在耳
頃之吐蕃與回鶻戰調南詔萬人異牟尋陽以三千人
應之而自将萬人踵襲吐蕃大破之遂斷鐵橋韋臯復
出兵助南詔吐蕃苦唐詔犄角竟不能報四傳至豐佑
入寇成都取諸經籍大掠子女工技數萬人去自是南
詔工技文織與中國埒矣豐佑死子世隆立僣稱皇帝
國號大禮屢寇西川陷交阯兵威大振僖宗乾符二年
髙駢鎮西川以兵擊敗之世隆始服盖前後為邊患者
二十年中國為之虚耗世隆死子隆舜嗣唐以安化長
公主妻之一傳舜化真而為布燮鄭買所弑鄭買者鄭
回七世孫也簒䝉氏自立國號大長和三傳至鄭隆亶
而為東川節度使楊于貞所撃殺立其清平官趙善政
代之國號大天興未幾于貞廢善政自立國號大義寧
石晉天福元年通海節度使段思平以兵討于貞㓕之
段思平者段儉魏之六世孫也生有異兆于貞忌之思
平逃匿摘野桃食之核有文曰青昔思平拆之曰青乃
十二月昔乃二十一日今楊氏政亂吾當以此日舉兵
乎遂鳩黒㸑等三十七部討之是夜思平夢人斬其首
又夢玉瓶耳缺又夢鏡破懼不敢進其軍師董伽羅解
之曰公為丈夫去首為天玉瓶去耳為王鏡中有影如
人有敵破則無影無影則無敵矣三夢皆吉兆也思平
乃决天福二年十二月二十一日滅楊氏而有其位國
號大理死偽諡太祖皇帝四傳至思聰為宋太祖建隆
三年王全斌既平蜀欲因兵威取雲南以圖進太祖鍳
唐之禍基於南詔以玉斧畫大渡河曰此外非吾有也
自是雲南遂不通中國而段氏得以睨臨僰㸑以長世
矣大渡河者今四川黎州是也段氏七傳至思亷為其
臣楊義貞所弑岳侯髙智昇以兵討義貞滅之復立段
氏之裔正淳為帝賞罰政令皆出髙氏段氏擁虛位而
已宋紹聖間正淳遣使入貢求經籍得六十九家自是
雲南多文學之士矣又十傳至興智而為元世祖所滅
仍以其裔段實為大理總管尋授宣慰使至元五年以
皇子忽哥赤為梁王都善闡今之雲南府是也至大徳
間中原板蕩梁王與段氏有隙至正二十三年明玉珍
僣號于蜀将紅巾三萬攻雲南梁王走威楚諸部悉亂
大理宣慰使段功以兵擊明玉珍敗之梁王深徳段功
以女阿􁀙主妻之奏授功雲南省平章功自是威望大
著而梁王曲意承奉以故功戀戀不肯歸國其大理夫
人髙氏寄樂府一章促之曰風捲殘雲九霄冉冉逐龍
池無偶水雲一片緑寂寞倚幃屏春雨紛紛促蜀錦半
閒鴛鴦獨自宿好語我将軍只恐樂極悲生寃鬼哭功
得書既歸已而復徃善闡梁人私語梁王曰段郎復來
将吞金馬嚥碧鷄矣梁王疑之宻召阿􁀙主付孔雀膽
一枚令乗便毒殺功主不忍夜私與功曰我父忌阿奴
願與阿奴西歸因出毒具示之功曰我有大造於爾家
爾父待我甚厚何得有此主再三言終不聴明日梁王
邀功東寺演梵令番将格死之主聞變失聲哭曰阿奴
不聴吾言果有今日阿奴雖死奴不負信黄泉也欲自
盡梁王守者萬方主愁憤作詩曰吾家住在雁門深一
片閒雲到滇海心懸明月照青天青天不語今三載欲
隨明月到蒼山誤我一生踏裏彩(胡錦/被名)吐噌吐噌段阿
奴(吐噌華言/可惜也)施宗施秀同奴歹雲片波潾不見人押不
蘆花顔色改(押不蘆乃北方/起死回生草)肉屏獨坐細思量(肉屏駱/駝背)
西山鐵立霜瀟灑(鐡立松/林也)而功之子寳女僧奴恒不忘
復讐僧奴将適建昌華黎氏出手刺繡文旗以與寳曰
我自束髮聞父寃恨非男子不能報此旗所以識也是
年髙皇帝即位金陵改元洪武而梁王尚據善闡與元
主相通復奏舉寳為雲南左丞未幾明玉珍復侵善闡
梁王借兵大理寳荅書曰殺虎子而還喂其虎毋分狙
栗而自詐其狙公假途滅虢獻璧吞虞金印玉書為釣
魚之香餌繡閨淑女設掩雉之網羅平章已亡兄弟罄
絶止遺一􁄶一奴奴再贅華黎氏􁄶又可配阿􁥰妃如
此事諾我必借兵如其不然待移金馬山為㸃蒼山昆
明池為西洱池時來矣梁王見之恨寳入骨寳聞髙皇
帝龍興奉表歸欵上降詔答慰之寳尋卒子明以洪武
十四年繼為宣慰使壬戍春上遣潁川侯傅友徳西平
侯沐英将兵破善闡梁王把都鴆死段明懼乃馳書友
徳等其畧曰大理乃唐交綏之外國善闡實宋斧畫之
餘邦地莫能酬中國之郡邑民莫能列中國之營屯征
之而徒勞甲兵寛之而海納鱗介乞依唐宋故事頒降
雲南王印一顆大統厯一本律令一部比年小貢三年
大貢則君臣之間兩無猜疑上下之分各安勞逸友徳
英怒撻辱其使諭令速降明再上書其略曰善闡危如
登天大理險倍投海計如漢武習戰僅置益州莫能全
土雄若世祖駐蹕只緣善闡分裂餘區自古以講和為
上全師為竒大國既有其兵小國亦有其偹迨乎糧盡
馬死将獨兵離為天下笑書後附以詩有方今天下平
猶易自古雲南守獨難之句友徳等大怒督兵並進明
兵大敗擒俘京師雲南悉定分置府縣比之中州矣凡
哀牢夷自仁果時立國傳世三十有四䝉氏自細奴邏
立國稱王九世稱帝四世厯年二百五十鄭氏自買立
國傳三世厯年二十有六趙氏楊氏俱不踰年段氏自
思平立國傳世二十有二厯年三百一十有五又段實
為宣慰使傳十世而我朝混一
論曰嗟乎雲南在古荒服聲教弗漸自唐及宋則偃然
僣竊睥睨巴蜀元雖開省設官而疆圉𤓰裂以羈縻畜
之迨乎我朝幅員混一僰㸑羅甸咸籍版圖可謂盛矣
第其疆域阨塞華夷雜居時恬則蟻聚蜂屯有事則狼
跳虎噉蓋負險始然也雲南臨安大理永昌鶴慶楚雄
頗號沃壤元江臨安南通交趾金齒騰衝西擁(闕/)　瀾
滄聨絡永寧麗江曲靖迤北而東彈壓烏蠻四境領要
指掌可規矣諸夷之魁則元江武定景東麗江姚安北
勝鄧川霑益並以兵力稱雄向背靡一盖自麓川伏法
而滇境稍寧惟尋甸一帶兵衛漸疎諸羅跋扈木邦孟
宻恃其險逺至今不聞悔禍咎在撫綏闕狀處置乖方
莫可敉矣至於滇南北上必假道貴州萬一衝決何以
越之聞滇池有徑可達馬湖武定可達建昌川陸具存
而榛塞莫啓刋山通道之䇿所宜亟講也
　　孟宻　孟養
孟宻者木邦宣慰司部落也木邦自國初納款授官與
八百緬甸車里孟養諸酋競强鼎立而孟宻有寳井為
木邦利府陶猛司歪領之陶猛者猶華言頭目也宣慰
使䍐楪以其女曩䍐㺯妻司歪䍐楪死孫䍐􁁉立嗜酒
好殺曩罕㺯遂以孟宻叛然猶未敢公侵木邦也成化
初南寧伯毛勝守雲南墨孟宻寳石許得自貢不關木
邦太監錢能尤婪索無厭曩罕㺯遂怙勢縱横略地自
廣十六年太監王舉索寳石孟宻曩罕㺯罵不與舉遂
疏孟宻叛木邦罪請征之曩罕弄大懼時大學士萬安
倖用事而周賔五者江西人也逋孟宻謂曩罕㺯曰無
憂萬閣老貪聞天下又得權結昭徳宫與萬皇親最厚
若遣人齎重寳投之不止不征且得授官比木邦矣曩
罕㺯從之遣人多齎金寳投安安許之召職方郎中劉
大夏啖以美遷俾徃撫處大夏辭曰某愚懦不任使安
遂舉都御史程宗徃以意授宗宗唯唯至雲南時巡撫
都御史吴誠宗同年也言不可宗大怒曰萬公甚嗛汝
敢復忤之誠憂懣不知所為發疾卒宗乃率鎮守及三
司徃撫孟宻兾曩罕㺯出迓㑹曩罕㺯所遣安使歸已
悉安意指益倨傲不見宗且曰我見都堂須坐講宗許
之復曰我不得逺涉須都堂過自就我宗不得已至南
牙山就見曩罕㺯坐定互講良乆曩罕㺯曰我孟宻之
於木邦猶大象之孕小象也今小象長成軀倍大象矣
寧能復納大象腹中乎宗曰然遂以所略木邦地畀之
為設安撫司以司歪子孫世襲其職木邦人訴辨宗宗
輒笞辱之曰朝廷畫土分封汝寧得専耶狀聞萬安大
喜遂以宗巡撫雲南尋遷刑部尚書曩罕㺯既立遂盡
奪木邦之地罕􁁉奔猛止由是孟養諸番大不平遣大
陶猛倫索提兵衛罕􁁉聲言必滅孟宻㑹敬皇帝即位
安宗斥罷按察副使林俊復稍稍割孟宻地還木邦曩
罕㺯懼不敢逆命遂與木邦並立世讐殺矣
孟養故宣慰使司也正統初宣慰使刁賔玉昏懦不能
鎮輯諸夷部下貴姓酋思仁遂擁衆麓川叛孟養畧取
其地刁賔玉奔永昌死無子思仁益張遂屠騰衝據潞
江自稱曰法法夷王號也事聞睿皇帝命黔國公沐晟
左都督方政右都督沐昻徃征之師次潞江思仁遣其
将緬檢守江我軍不得渡先是刁賔玉嘗遣思仁質晟
府晟兒子畜之乃遣使諭降思仁思仁陽許諾以故晟
無渡江意緬檢數挑戰益急政不勝憤欲攻之晟不許
政遂獨率麾下夜半渡江擊緬檢走之椉勝逼思仁上
江頃之夷兵烏集政以旂牌取救於晟晟不遣曰渡江
非我使也左右力諫晟乃以少兵徃復逗遛政知晟無
援意遂遣其子瑛過江還曰汝急歸吾死今日矣瑛叩
首泣請同歸政拔劒叱之曰無多言將官死分也遂䇿
馬馳夷兵馬躓夷兵攅刺為泥一軍皆没無孑還者晟
聞敗遂燒江上積餉披氊裘雜衆奔永昌布政使應履
平按察使賴巽以狀聞上遣使者問罪晟自知不免乃
遣人語使者曰吾主将也失律䘮師不敢移罪他乞無
問遂以冷水啖酥餅發病卒時廷臣皆以麓川稱叛以
來國家芻糧之費百鉅萬士馬死者無慮數萬宜放棄
徼外以甦吏民上猶豫未决太監王振方寵倖用事力
勸上征之上乃遣兵部尚書王驥定西伯蒋貴益發湖
廣四川廣西貴州及京營軍一十二萬徃撃思仁敗之
思(闕/)　　　　割思仁所畧孟養地畀緬甸購(闕/)　緬
甸斬思仁縛其子思機歸驥送京師斬之緬甸以其子
銀起莽居守孟養頃之麓川夷復擁思仁少子思禄攻
銀起莽敗之復有孟養之地驥等慮師老餉道益艱賊
終不殄滅遂約思禄許得部勒諸夷居孟養如故復與
立石畫金沙江為界誓曰石爛江枯爾乃得渡思禄懼
聴命乃班師以㨗聞論功以王振從子一授錦衣衛指
揮僉事驥封靖逺伯貴進定西侯以死事功贈政威逺
伯諡忠毅晟定逺王諡忠敬晟政之敗在四年驥征始
九年訖十三年乃罷思禄雖無官其豪僣夷中無異王
者成化中太監錢能鎮守雲南大墨於諸夷思禄乃以
祖母緑帶及諸珍物餌能能召見設飲食親與相對思
禄稍稍縱横𢎞治初詔以金牌信符給徼外土酋時孟
養宣慰司廢除乆矣兵部偶忘之以舊號頒給思禄遂
以牌符號召諸夷曰天朝復官立我諸夷信之遂略取
傍小邑自廣㑹孟宻叛木邦事乆不平參政毛科者素
輕脱以平孟宻自任或言須孟養兵乃可科遂檄兵思
禄思禄輕科欲不與則憤孟宻叛木邦得官與之則見
弱乃以羸兵數千應科攻孟宻孟宻笑曰毛官人欲以
孟養殺我我姑以一命兑之遂介馬來衝孟養兵原無
鬭志大敗孟宻設伏邀擊殱什七八科僅以身免思禄
大怒遂違誓渡金沙江攻孟宻取蠻莫等十七寨時都
御史金獻民巡撫雲南聞變欲劾科科以計解尋稍謫
貴州按察司副使思禄既違誓渡江遂不可制大學士
謝遷科同鄉也科復挾遷勢干獻民獻民復奏舉科曰
臣聞使功不如使過撫治孟養非科不可朝議許之復
以科為雲南按察使副使科遂勸獻民請兵大舉上不
許㑹思禄亦遣人奏言絶域小醜本無叛情第為鄰惡
詿誤以干天法願入蠻莫十七寨贖罪得比米魯乞以
一子為土官復宣慰如故大學士劉健欲許之以為思
禄有官猶可制即無官其僣自若也不如因而官之遷
復以科故勸劉公弗許思禄遂據孟養自立
論曰孟宻孟養之亂譬諸蔓草樹以中官而灌以閣輔
日益滋長雖欲芟刈不可得矣麓川之役舉朝皆以為
非謂王振專權逞忿而李文達公亦言麓川初叛不委
晟而遣别将遂至䘮師此皆失實潞江致敗晟實罪魁
第朝議以晟元勲之裔闢土安南有功復畏法引慝自
殞得䝉贈諡亦已幸矣思仁抗王師殱大将釋而不誅
辱國益甚振之罪惡通天若主征麓川義正言順不可
非也三原王公撰忠敬王廟碑其言亦與文達略同溢
美文過為家狀所䝉第未知國史所傳竟何稽也
　　蠻夷
苗人古三苗之裔也自長沙沅辰以南盡夜郎之境徃
徃有之與氐夷混雜通曰南蠻其種甚夥散處山間聚
而成村者曰寨其人有名無姓有族屬無君長近省界
者為熟苗輸租服役稍同良家十年則官司籍其戸口
息耗登於天府不與是籍者謂之生苗生苗多而熟苗
寡其俗各以其黨自相沿襲大抵懻忮猜禍絶禮讓而
昧彛倫惟利所在不顧亷耻喜則人怒則獸睚眦之隙
遂至殺人被殺之家舉族為讐必報當而後已否則親
戚亦齗齗助之即抗剄不悔諺云苗家讐九世休言其
不可居解也其人魋結跕躧陟嵓穴躐荆棘㨗如麖麞
斑衣左袵或無衿禬竅以納首别作兩袂急則去之挿
鷄尾於顛負蘭抱弩遇便輒鹵掠狶突箐中不可疏捕
未娶者以銀環飾耳號曰馬郎婚則脱之婦人雜海􁨤
銅鈴藥珠結纓絡為飾處子行歌于野以誘馬郎淆淫
不禁仲春刻木為馬祭以牛酒老人並馬箕踞未婚男
女吹蘆笙以和歌淫詞謔浪謂之跳月中意者男負女
去論妍媸為聘貲贏縮貧而逋者遞嵗索之即髮種種
長子孫不貸也飲食惡草以蕎灰和秫粥釀為臭瀋以
魚肉雜物投之曰䤃蛆蚋叢嘬以為珍具矜富羨者則
曰蓄䤃桶幾世矣嵗時召親戚撾銅鼓鬬牛於野刲其
負者祭而食之大臠若掌以牛角授子孫曰某祖某父
食牛凡幾要約無文書刋寸木判以為信爭訟不入官
府即入亦不得以律例科之推其屬之公正善言語者
號曰行頭以講曲直行頭以一事為一籌多至百籌者
毎舉一籌數之曰某事云云汝負於某其人服則收之
又舉一籌數之曰某事云云汝凌於某其人不服則置
之計所置多寡以報所為講者曰某事某事其人不服
所為講者曰然則已不然則又徃講如前必兩人咸服
乃决若所収籌多而度其人不能償者則勸所為講者
擲一籌與天一與地一與和事之老然後約其餘者責
負者償之以牛馬為算凡殺人而報殺過當者筭亦如
之言語侏㒧甚者重譯乃解與其曹耦善厚者曰同年
同年之好踰於親串與漢人善者亦曰同年稱其酋長
曰茫稱人曰歹自稱亦曰歹猶晉之言咱吴之言儂也
不知正朔以䑕馬記子午言日亦如之嵗首以冬三月
各尚其一曰開年占卜以鷄骨進之視其璺以斷吉㓙
或折茅為兆病不服藥禱鬼而已不愈則曰鬼所嫉也
棄之不顧謂其巫曰鬼師死䘮無服或𦵏或不𦵏大抵
諸苗之俗婚姻畧同而䘮祭異善為蠱毒蠱無形而毒
有物中之皆能殺人或言蠱有神熠燿若月以昏暮流
人家為祟以其日作蠱浹辰而出之以中生人則已無
生人則主人以其身服蠱解而哇之否則神将蔓殃於
其室其在金筑者有克孟牯羊二種擇懸厓鑿竅而居
不設裀笫構竹梯上下髙者百仭耕不輓犁以錢鎛發
土耰而不耘男女躧笙而偶免乳而歸其聘財親死不
哭笑舞浩唱謂之閙尸明年聞杜䳌聲則比屋號泣曰
鳥猶嵗至親不復矣在獨山為九名九姓苗狙詐而饕
詖以元日為把忌􁄽門不出二七而解犯之者以為不
祥烏羅著可以三月一日為忌二十五日而解在平樂
為紫姜苗嗜殺尤甚得讐人即生啗其肉夫死其妻嫁
而後𦵏曰䘮有主矣在白納為賣爺苗其俗賤老而貴
少父老則拽而鬻之在葛章葛商為短裙苗以花布一
幅横掩及骭在牂牁之間為八番子其俗勞女而逸男
以虎馬日為市夜臥必圍爐厝火不施衾枕燕㑹擊長
腰鼓為樂以十月望日為嵗首𦵏不擇日以夜靜出之
云不忍使其親知也在陳䝉爛土為黒苗又為夭苗緝
木葉以為上服女子甫十嵗即構竹樓埜外處之以號
淫者人死不葬以藤蔓束之樹間而已此皆苗俗之大
略也蓋諸苗所居必深山僻谷生而不見外事故其俗
不移無公家更賦之給故其民惰縵土無疆果蓏蟲蟻
食物常足故皆啙窳偷生而亡積聚不通文字絶先王
禮義之教故枝柱淫佚與鳥獸同歸亦可憫也
羅羅本盧鹿而訛為今稱有二種居水西十二營寧谷
馬塲漕溪者為黒羅羅亦曰烏蠻居慕役者為白羅羅
亦曰白蠻風俗略同而黒者為大姓羅俗尚鬼故又曰
羅鬼蜀漢時有火濟者從丞相亮破孟獲有功封羅甸
國王即今宣慰使安氏逺祖也自羅甸東西若自杞夜
郎䍧牱則以國名若特磨白衣九道則以道名皆羅羅
之種也羅羅之俗愚而戀主即虐之赤族猶舉其子姓
若妻妾戴之不以為讐故自火濟至今千有餘年世長
其土勒四十八部部之長曰頭目其人深目長身黒而
白齒椎結跣蹻荷氊戴笠而行腰束葦索左肩拖羊皮
一方佩長刀箭箙富者以金釧約臂悍而喜鬬修習攻
撃雄上氣力寛則以漁獵伐山為業急則屠戮相尋故
其兵常為諸苗冠諺云水西羅鬼斷頭掉尾言其相應
若率然也亦有文字類䝉古書者坐無几席與人食飯
一盤水一盂匕一枚抄飯哺許摶之若丸以匕躍口食
已必滌臄刷齒以為潔作酒盎而不縮以蘆管啐飲之
男子則薙髭而留髯婦人束髪纒以青帶烝報旁通靦
不恧也父死収其後毋兄弟死則妻其妻新婦見舅姑
不拜裸而進盥謂之奉堂男女居室不同帷笫潜合如
奔狠而多疑忌相賊也白羅羅之俗畧同而飲食惡草
盛無盃盤㸑以三足金灼毛齰血無論䑕雀蚳蝝蝡動
之物攫而燔之攅食若彘不通文字結繩刻木為信女
子以善淫名者則人爭取之以為美也人死以牛馬革
裹而焚之居普定者為阿和俗同白羅以販茶為業
犵狫一曰犵獠其種有五蓬頭赤脚矯而善奔輕命而
死黨觸之則糜沸而起得人片肉巵酒即捐軀與之蹈
奔湯火以布一幅横圍腰間旁無襞積謂之桶裙男女
同制花布者為花犵狫紅布者為紅犵狫各有族屬不
通婚姻殮死有棺而不葬置之厓穴間髙者絶地千尺
或臨大河不施蔽盖以木主若圭羅樹其側號曰家親
殿在平伐者為打牙犵狫慄悍尤甚善歛百物之毒以
染箭刃當人立死觸其氣者亦死父母死則子婦各折
其二齒投之棺中云以贈永訣也在新添者為剪頭犵
狫男女蓄髪寸許人死則積薪焚之又有猪屎犵狫者
喜不潔與犬豕同牢身面經年不靧得獸即咋食如狼
狇狫其俗與犵狫畧同掘地為爐厝火環卧不施被席
以牛衣藉之死則男女羣冡俛尸而瘞之云為死者避
壓也
𦍕獚一曰楊黄其種亦夥石阡施秉龍里龍泉提溪萬
山之界徃徃有之生理茍且荆壁四立而不塗門戸不
扃出則以泥封之男子計口而耕婦人度身而織暇則
挾刀操笱栁以漁獵為業元宵端午架鞦韆羣戲遂以
淫奔把忌以三月之朔父母之死則焚其衣服殕其牛
馬云若葬鬼者然
狆家椎􁨥躧屩不通文字好為樓居飲食匙而不筴衣
裳青色婦人以青帛䝉髽若冒絮之狀長裙細績多者
二十餘幅拖腰以彩布一方若綬仍以青衣襲之在室
奔而不禁嫁則絶之䘮食尚魚鰕而禁禽獸之肉葬以
傘盖墓期年發而火之祭以枯魚以十二月為嵗首俗
尚銅鼓中空無底時時撃以為娱土人或掘地得鼓即
譸張言諸葛武侯所藏者富家爭購即百牛不惜也
宋家蔡家盖中國之裔也相傳春秋時楚子徃徃蠶食
宋蔡俘其人民放之南徼遂流為夷二氏風俗畧同而
宋家稍雅通漢語或識文字勤於耕織男子帽而長衫
婦人笄而短裋将嫁男家遣人徃迎女家則率親戚箠
楚迎者謂之奪親既歸旦則進盥於姑舅夕則燂湯請
洗三日而罷䘮葬飯蔬飲水二十一日封而識之若馬
鬛者蔡家在底寨者與宋家同俗故世世連婚在養龍
坑者無異苗人男女吹木葉而索偶人死不哭遶尸而
歌謂之唱齋
尨家盖徙筰駹氏之裔訛為今稱其種有四在康佐者
獨蕃恣睢懐諼難與約束好依深林薦莽之間徂伺圉
奪急則䑕竄貪而善讐常以杯羮為人奔命責逋負秒
忽不能第忍近溪者善入尾灑擉魚鱉猾若蟂獺尾灑
者猶華言水下也男子束髪而不冠婦人斑衣以五色
藥珠為飾貧者以薏苡代之春時立木於野謂之鬼竿
男女仔旋躍而擇對既奔則女氏之黨以牛馬贖之方
通媒妁醜者終身無所取售人死以杵擊椎塘和歌哭
椎塘者臼也舁之幽嵓秘而無識以七月七日祭其先
塋
龍家與狆家同俗而衣尚白䘮服則易之以青婦人緇
布作冠若馬鐙加髻以笄束之在寧谷西保之間者多
張劉趙三姓一曰大頭龍家男子以牛馬鬃尾襍髪而
盤之若盖以尖笠覆之一曰狗耳龍家婦人辮髪螺結
上指若狗耳之状亦曰小頭龍家其俗與康佐同
冉家卭筰冉氏之裔今酋陽烏羅部落之長多冉姓者
一曰冉家蠻詬之曰南客子其俗散處于沿河佑溪婺
川之間跋扈不譓尚武而善獵得獸必祭而後啗之地
有沙坑深者十五六里昏黒不辯咫尺土人以皮㡌懸
燈而入鑿厓石而採之白石若礬謂之砂床其良者若
芙蓉箭簇􁍝􁍝迸落如榴房之解也碎者末以燒汞為
硃謂之新紅民間貿易用之比錢楮焉坑中徃徃得敗
船朽木莫測所自朱汞有毒氣能殺人採砂汞滿三年
者多死人言飲丹井者夀又言術士能凝汞成銀鍊砂
成金服之可以飛昇此皆幻妄乃今採者纍纍横死無
算也仙夀之説安所徵哉
僰人漢為犍為部唐為于矢部盖南詔之東鄙也古者
有罪流之西方曰僰言使偪寄于夷也其人善事佛男
女手數珠持番呪祈禱輒騐多有削髮為僧者號曰提
奢稍淳而易治聲音風俗與南詔畧同謂虎曰金波羅
峝人一曰峝蠻散處于䍧牱舞溪之界在辰沅者尤多
言語侏㒧尚讐而喜殺惰於耕作男子科頭徒跣或趿
木履以鏢弩自隨暇則吹蘆笙木葉彈二絃琵琶臂鷹
逐犬為樂婦人短裙長袴後垂刺繡一方若綬胷亦如
之以銀若銅錫為錢編次繞身為飾富羡者以金環綴
耳纍纍若貫珠也溽暑男女羣浴於河冬月以茅花為
絮男女仔抛毬相謔偶意者奔之謂之偷香飲食不食
鹽醤人死以尺帛裹頭為服争訟不入官府以其長論
决之號曰鄉公
猺人古八蠻之種也五溪以南窮極嶺海迤連巴蜀皆
有之椎結斑衣兒時燒鐵石烙其跟蹠以油臘洗之重
趼若鞹兒始生秤之以鐵如其重漬以毒水及長鍜而
為刀終身用之試刀必斬牛仰刀牛項以肩負刀一負
而殊者良刀也婦人黥面為花卉蜻蛚蝴蝶之状蹋歌
而偶奔者入嵓峝挿栁避人嫁則荷傘懸草履一兩從
入夫家示行色也採竹木為屋綢繆而不斷繩樞篳竇
覆以菁茅樹蓄粟豆羊牛襍以為餉不足以山伐獵獸
而續之燔㸑草具茅血淋漓雖富者亦惟多釀酒時時
沉酗為樂耳不知世有珍羞之和黼黻之華也山田瘠
埆十嵗五饑急則隳突漢界持短鎗控大弩毒矢攻剽
墟落踉蹌篁薄中飄忽徃來不可踪跡拒敵則比耦而
前執鎗者前却不常以衛弩執弩者口銜刀而手射人
矢盡便投弩挾刀與鎗俱奮山中多杉板滑石膽礬茴
香草果㯽榔諸藥物時時竊出市博魚鹽又多散地肥
而多稼四方亡命若逋徭賦者此焉逋藪淆雜夷中為
之通行囊槖鄉導分受鹵獲結黨既夥則公墮城堡劫
官寺故廣之東西嵗苦兵事諺云比年小征三年大征
然亦厪矣史氏槃瓠之説雖恍幻難稽然猺人多槃姓
者或訛而為盤云猺獞雖異族而信鬼畏誓大畧相同
在唐虞謂之要服盖以信義要質而已秦時與板楯蠻
盟曰秦犯夷輸黄龍一雙夷犯秦輸清酒一鍾夷人安
之宋時范成大帥廣西時令諸猺團長納状云某等既
充山職今當鈐束家丁男行持棒女行把麻任從出入
上有太陽下有地宿翻背者生兒成驢生女成猪舉家
絶滅不得對好翻非偷寒送暖上山同路下水同船男
兒帶刀一㸃一齊同殺盗賊不用此欵者並依山例山
例者殺戮也自是帥事二年諸猺無及省界者
獞人五嶺以南皆有之與猺雜處風俗畧同而生理一
切陋簡冬編鵝毛雜木葉為衣摶飯掬水而食居室茅
緝而不塗衡板為閣上以棲止下畜牛羊猪犬謂之麻
欄善為毒矢射人物中者焦沸若炙肌骨立盡雖猺人
亦重畏之不敢忤視又善為蠱毒五月五日聚百蠱於
一器令自啖食存者留之持以中人無不死者又為飛
蠱一曰挑生一曰金蠶皆鬼屬而毒人事之可以驟富
害人者類于飲食内之令人心腹絞痛靣目青黄吐水
而脈沉含黒豆脹而皮脱嚼之不腥易以白礬其甘若
餳治之以歸魂散雄硃丸在胷鬲則服升麻吐之在腹
則服鬱金下之聚而成村者為峝推其酋長曰峝官峝
官之家婚姻以豪汰相尚壻來就親女家於五里外結
草屋與居謂之入寮兩家各以鼓樂迎男女至寮盛兵
為偹小有言則兵刃相接成婚後妻之媵婢迕意壻即
手殺之自入寮能多殺媵婢則妻黨畏之否則謂之懦
半年而後歸夫家人逺出而歸者止於三十里外家遣
巫提竹籃迓脱歸人帖身衣貯之籃以前𨗳還家言為
行人収魂歸也親始死被髮持瓶罋慟哭水濵擲銅錢
紙錢于水汲歸浴屍謂之買水否則鄰里以為不孝
獠人古稱天竺咳首僬僥跛踵穿胸儋耳狗軹旁脊謂
之八蠻其支而尤異者則有飛頭鑿齒鼻飲花面白衫
赤裩之屬今嶺表左右及海外諸國在在有之而儋耳
交趾遂以名郡其俗各以其黨沿習不一好依深山積
木以居名曰干欄以射生為活雜食蟲豸以䑕子未毳
者啖以厓蜜嚼之跳躍唧唧有聲號曰蜜唧以為珍具
無版籍部勒毎村推其長有智者役屬之號曰郎火父
死子繼餘稱提陀提陀者猶華言百姓也嵗首則郎火
以土盃十二貯水隨辰位布而禱焉經夕集衆徃觀若
寅有水而卯涸則知正月雨而二月旱餘俗大畧與猺
獞同而好殺尤甚父子有隙手刄者先之若殺其父走
避於外得一狗以謝母然後敢歸毋得狗謝不復嫌恨
報讐相擊必食其肉而卧其皮所殺之人美鬚髯者㓟
其面而籠之竹木鼓噪而祭之以徼福利
黎人隝蠻也今為瓊崖儋萬四州治黎有生熟二種生
黎有名無姓不受約束熟黎慕化服役稍同編氓多符
王二姓其地有五母山山之中皆黎族盤據聚而成村
者曰峝峝各有主父死子繼夫亾妻及男子文身椎結
挾刀控弩婦人戴篛笠斕衣有裙而無袴春時笄女戲
鞦韆以誘散子攜手蹋歌名曰作劇女伴互施針筆湼
兩臉為蟲蛾花卉名曰繡面以色絲和吉貝雜織為錦
釀酒多雜榴花地産水沉龍涎犀象翡翠珠璣異物親
死不哭啖生牛肉以表哀痛葬則舁襯而行前以鷄子
擲地不破即為吉穴也客至未識者主人穴隙窺之客
儼然矜荘始遣奴布席客坐移時主人乃出不交一言
少選置酒先以惡草具進客食不疑乃喜更嘉肴欵曲
即親串髙㑹不脱兵仗三爵後請各弛備然終不離酒
所謦欬為忤便握刄相戕時時剽剠省界為害也
蛋人瀕海而居以舟為宅或編篷水滸謂之水欄以漁
釣為業辨水色以知龍居故又言龍人善氽水採珠螺
以繩引石縋人而下手一刀以拒蛟龍之觸得珠螺則
以刀擊其繩舟人疾引而出之稍遲則氣絶矣
馬人本林邑蠻相傳隨馬援北還散處南海其人深目
猳喙以採藤捕礪為業或曰盧循遺種也故又云盧亭
云
論曰嗚呼諸蠻之俗醜惡不足録録之亦有深意焉堪
輿乍分函夏之地黎首蠢蠢與鳥獸無異五帝三王賢
聖逓作奨掖以仁義陶鎔以禮樂而匡弼以刑罰然後
人知衣冠之華而彛倫之重其在四裔魑魍之與逰豺
狼之與居仁義禮樂之教刑罰之政曽未目覩猶之函
夏之初何怪其俗之醜惡也夫風氣人文相依周轉振
古以還四隅之地西北為首東北次之東南又次之西
南其最後者也周初封箕子於朝鮮即為嘉域而淮徐
之區擯為戎敵太伯端委以治吴猶不革文身裸飾之
俗秦漢開百粤而武帝以閩夷叛亂徙其民於江淮之
間空其地其時固薦莽狐兔之墟也乃今聲華文物與
中州等矣武帝遣唐䝉通夜郎閉於昆明元始拓土然
直羈縻之而已我朝龍興始列郡縣而西洋海國亦皆
賔貢盖氣化漸開則人文漸被若旋風之披拂首西北
而終西南者之明騐也焉知百世之後滇𤏡之地不有
聲華文物如閩廣之交者乎又焉知八百車里緬甸諸
夷不有列郡縣置官吏之日乎
　
　
　
　
　
　
　
　炎徼紀聞卷四
