#+TITLE: 平定三逆方略-清-勒德洪
#+DATE: 2016-06-11 12:21:09
#+SOURCE: github.com/kanripo/KR2c0009 master adcc6a4f                
　欽定四庫全書　　　　　史部三
平定三逆方畧　　　　　　　紀事本末類
　　　提要
　　　　　(臣/)等謹案
　　平定三逆方畧六十卷康熙二十一年奉
　　詔修纂恭紀
　　平定逆藩吳三桂耿精忠尚之信事敬考
　　實録以大學士勒徳洪明珠李霨王熙黄機吳正治
　　　　　為總裁官内閣學士阿蘭泰達岱張玉書翰
　　　　　林院掌院學士牛鈕為副總裁官其承纂銜
　　　　　名則原書未載莫能詳也仰惟我
　　聖祖仁皇帝神武天授統壹寰宇是時平西王吳三
　　　　　桂封藩雲貴平南王尚可喜封藩廣東靖南
　　　　　王耿精忠封藩福建恃
　　恩驕恣日形跋扈康熙十二年因其自乞移藩
　　詔允所請逆謀既伐是年十一月三桂舉兵反直窺
　　　　湖廣乃
　遣將馳赴荆州進據常徳以遏賊勢復
　簡八旗勁旅
　命將總統隨機剿禦其明年三月耿精忠亦據福建
　　　　反而尚可喜子之信迫其父從賊可喜憤死
　　　　之信遂遥為煽附閩粤郡縣並時騷動於是
　　　　分
　遣諸將
　指授方畧撫剿並施以次戡定三桂旋伏冥誅逆孫
　　　　世璠尚踞滇中拒命而耿精忠歸正自請入
　朝旋訊得其通賊反覆狀磔于市尚之信雖嘗歸正
　　　　而心懷兩端鞫實賜死廣東平逮二十年十
　　　　月大兵攻圍雲南省城世璠惶懼自殺其屬
　　　　悉以衆降乃戮世璠首獻馘京師雲南平用
　　　　兵甫八年三逆悉已掃蕩集勲之速
　耆定之隆亘古未覩也是編吿成年月
　實録亦未載惟恭載康熙二十五年十一月
　上諭閣臣曰爾等所進平定三逆方畧四冊朕已覽
　　畢其中舛錯頗多如王輔臣由雲南援勦總兵官
　　授為陜西提督今謂由陜西總兵官陞任至論贊
　　中援宋太祖杯酒釋兵權事吳三桂非宋功臣可
　　比乃唐藩鎮之流耳爾等其酌改之仰見是書纂
　　　　輯悉經
　聖訓裁定詳慎成編是以紀事精審措詞簡括於以
　　　　彰
　盛烈而昭萬世洵足嫓徽謨典矣當時未奉刋布僅
　　　　有寫本尊藏
　　　大内今䝉
　　皇上宣示
　　特命繕録編入史庫臣等校録之餘既欣睹
　聖祖仁皇帝實兼守成創業之隆亦彌仰我
　　皇上覲揚
　光烈之盛云乾隆四十八年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
　欽定四庫全書
平定三逆方畧卷一
　　　　　恭惟
　皇上御極以來政教覃敷恩澤翔洽薄海内外罔不率
　　　　　俾方偃戈衅甲以文徳懐柔四方煦嫗生息
　　　　　休養萬姓兼容并覆銷弭孽芽時二三藩臣
　　　　　乆分閫於外便蕃錫予異數有加慮或怙寵
　　　　　而驕盈深欲保全其終始因其乞骸之陳請
　　　　　爰有勞還之
　　簡書處其田廬豐其廪餼道里芻秣之費悉戒於有
　　　　　司俾歸故鄉長享茀祿生民無饋餉之艱士
　　　　　卒無逺戍之苦如天之福甚深甚厚乃滇逆
　　　　　吳三桂背恩反叛閩逆耿精忠粤逆尚之信
　　　　　相繼煽惑生民荼毒奄及八年當是時兇渠
　　　　　陸梁鴟張豕突醜類蔓延蜂結蟻聚仰荷
　天威赫濯六師四征戰守機宜悉從
　　指授三方竊踞次第削平三桂窮蹙首伏㝠殛精忠
　　　　　之信既降復謀叛先後皆伏誅獨三桂孽孫
　　　　　世璠猶困守一隅逋誅逆命至康熙二十年
　　　　　冬十月大兵平雲南世璠授首十一月露布
　　　　　至
　　京師
　上命宣㨗午門擇日告
郊
廟
社稷
　躬謁
列祖山陵
　念中外軍民勞苦徳音誕敷鴻恩湛被諸王貝勒大臣
　　　　　暨外藩王等咸謂功徳隆盛恭請上
　尊號
　皇上謙讓至於冄三未之聽許御史(臣/)戴王縉因疏言
皇上布昭聖武削平禍亂宵旰經營永清大定耿光盛
　　　　烈曠古罕有請彚纂成書昭示無極疏入下
　　　　内閣翰林院集議以聞禮部尚書武英殿大
　　　　學士(臣/)覺羅勒徳洪等謹議(臣/)聞歴代紀載
　　　　功烈俱有成書迄今可攷者唐興元間有紀
　　　　功述元和間有平蔡錄平淮記㑹昌間有伐
　　　　叛記宋建隆間有龍飛日厯天禧間有聖政
　　　　記熙寧間有經武要略明洪武間將征伐次
　　　　第彚為日厯蔵之金匱彼或借箸臣下不皆
　　　　獨斷之功亦或蠢兹小醜有如摧枯之易猶
　　　　揭之簡䇿炳耀可觀豈若我
皇上神機獨運掃除大憝廸屢弗靖多方之衆降滅無
　　　　遺孽告厥成功八載之間纎毫無遺算師不
　　　　宿老方内乂安至仁大勇巍巍超越前代文
　　　　之一怒武之七徳罔不攸兼於兹兹事體大
　　　　顧闕而不書雖
　聖徳髙深而不自居覲揚於方將者或無以得其詳且
　　　　　何以使萬世之為亂臣賊子者懼御史臣言
　　　　　良是(臣/)等昧死以聞
　制曰可於是宣付史館歴次用兵以来平定方略自康
　　　　　熙癸丑十二年三月始訖於辛酉二十年
　　　康熙十二年三月壬午平南王尚可喜疏請撤兵
　　　　可喜世籍遼東明時為廣鹿島副將天聰八年
　　　　航海來歸
太宗皇帝招徠逺人不吝爵賞遂擢為總兵官崇徳元年
　　　　封智順王順治六年改封平南王率所部兵從
　　　　大兵下廣東因駐廣州凡二十餘年頗能戢兵
　　　　御衆奉職維謹子之信素桀驁動違禮法可喜
　　　　初遣入侍繼慮其觸冒法網奏請還鎮乃之信
　　　　暴横日甚招納奸宄布為爪牙罔利恣行官民
　　　　怨讟性嗜酒醉輒殺人常於其父前持刄相擬
　　　　所為益不法至是可喜引年乞骸骨疏言臣自
　　　　奉
　命鎮粤以來家口日蕃順治十二年曽具疏請解兵柄
　　　　部臣以地方未寧俟後議方今四海昇平(臣/)年
　　　　已七十精力就衰正退耕隴畆之日伏念
太宗皇帝時曽賜(臣/)以遼東海州及清陽堡等處地今乞
　　　　准(臣/)仍歸遼東安插故土以資養贍計帶兩佐
　　　　領甲兵及老穉閒丁約二萬四千有竒沿途夫
　　　　船口糧請並議撥給疏入
　上嘉其意報曰王自航海歸誠克殫忠藎行間戮力平
　　定地方効力累朝功績茂著綏戢東粤鎮守巖疆宣
　　勞嵗乆覽奏年已七十欲歸遼東耕種情詞懇切具
　　見恭謹能知大體朕心深為嘉恱今廣東已經底定
　　王下官兵家口作何遷移安挿戸兵二部㑹同確議
　　以聞部議東粤既寧應如可喜請於十五佐領内止
　　　　以兩佐領官兵家口遷居遼東但尚之信統兵
　　　　留鎮父子暌違且藩下將士皆昔與王共甘苦
　　　　兩地離析亦非所宜全撤之便疏下議政王貝
　　　　勒大臣集議議與部臣同
　詔從之兵部因言平南藩下綠旗官兵計六千有餘應
　　　　仍留廣州令廣東提督臣統轄其一切夫馬舟
　　　　楫俟開具人口馬匹確數及就道有期即遣官
　　　　撥給
　報可
　　　七月庚午吳三桂疏請撤兵
　　　　三桂山海衛人父襄為明督理京營總兵三桂
　　　　以父廕為邉將歴封平西伯鎮山海關流賊陷
　　　　京城三桂按兵不動襄降賊以書招之三桂行
　　　　至寳邸聞賊據其愛妾輒忿恨旋山海闗宻請
　　　　我師時和碩睿親王多爾衮西伐師次翁後三
　　　　桂迎降
命封為平西王隨大兵入闗追𠞰流賊順治五年同將軍
　　　　李國翰等至漢中駐鎮其地及全蜀既定隨大
　　　兵平雲南尋進𬗟甸叙功封平西親王遂留鎮
　　　滇後奏請文武官弁乞自選置既得請益驕蹇
　　　縱恣陵轢命吏輒布其所私䁥於要地不為用
　　　者必阨之去治府第起園囿僣侈無等括明黔
　　　國公沐民莊田悉為已有誑稱水西土司反叛
　　　請攻滅之陽居拓地之切而隂擅其利諸水陸
　　　衝要徧置私人𣙜歛市貨因潜購硝黄諸禁物
　　　又詭稱䝉古侵中甸邉境要挾軍需以示額餉
　　　必不可減且日練士卒利器械隂蓄異志其舊
　　　部將則陕西提督王輔臣貴州提督李本深四
　　　川總兵吳之茂雲南總兵馬寳等時資給之倚
　　　為心腹及可喜乞歸奏允三桂不自安乃具疏
　　　請撤
上仍以温㫖答之曰王自歸誠以來克殫精忠戮力行
　間功績茂著鎮守巖疆宣勞嵗乆覽奏請撤兵安插
　恭謹可嘉今雲南已經底定王下官兵家口作何遷
　移安插户兵二部確議以聞部議三桂及所部五十
　　　三佐領官兵家口應俱遷移疏下議政王貝
　　　勒大臣集議一議吳三桂鎮守巖疆宣勞嵗乆
　　　戮力行間平定雲南今三桂既奏請撤兵安插
　　　應將三桂并所屬官兵家口俱行遷移至於雲
　　　南有土司苖蠻雜居且控禦西陲尤屬要地宜
　　　遣滿洲官兵四千鎮守俟駐防官兵到日三桂
　　　啟行一議三桂鎮守雲南以來地方寧謐若令
　　　三桂遷移必須遣兵鎮守兵馬往來驛遞人民
　　　定致苦累且土司苖蠻雜居其地若撥滿洲官
　　　兵四千鎮守則力薄多遣則京城兵力又減應
　　　不必令滿洲兵丁駐防仍令三桂鎮守雲南為
　　　便奉
㫖著議政王貝勒大臣九卿科道㑹同確議畫一具奏
　　　諸王以下所見不一仍兩議上一議往以雲南
　　　地方未定故令各省協濟兵餉使吳三桂等鎮
　　　守今地方底定仍令各省協濟使其鎮守非永
　　　乆之計三桂久鎮巖疆戮力行間勞苦又具題
　　　請撤安插應將三桂併所屬官兵家口均行遷
　　　移若遣滿兵永行駐劄路逺人衆難以遣發若
　　　不遣兵三桂遷移之時恐盗賊竊起應暫遣兵
　　　戌守俟戍守官兵到日三桂啟行一議吳三桂
　　　乆鎮雲南地方寧謐今若将三桂遷移不得不
　　　遣兵戍守雲南有土司苖蠻雜居若少遣兵則
　　　力薄多遣則京城兵減且戍兵往来暨三桂遷
　　　移沿途驛遞人民並皆苦累又戌守之兵係暫
　　　時屯駐騷擾地方殆未可定相應仍令三桂鎮
　　　守雲南可也奉
㫖吳三桂請撤安插所奏情詞懇切著率領所屬官兵
　家口俱行搬移前來其滿洲官兵不必遣發該藩起
　行如有用滿洲之處該藩奏請時冄行遣發於是兵
　　　部言三桂所屬綠旗援勦左右前後四鎮官兵
　　　萬二千人應仍留武定曲靖楚雄等府令督提
　　　臣統轄
報可
　　丙子耿精忠疏請撤兵
　　　精忠祖仲明遼東人明時為登州㕘将天聰二
　　　年航海來歸崇徳元年封懐順王順治六年改
　　　封靖南王偕尚可喜隨大兵下廣東道卒子繼
　　　茂襲封駐廣州後移駐福建康熙十年繼茂卒
　　　精忠襲封王爵輒縱其下為奸利奪農商之業
　　　潛引海外私販肆行無忌大為閩人害又廣集
　　　不軌之徒轉相煽惑及聞可喜奏允亦不得已
　　　疏請撤兵得
㫖王祖父以来世殫忠藎戮力行間勞績茂著及王襲
　封鎮守勞在巖疆覽奏請撤安插恭謹可嘉今福建
　已經厎定王下官兵家口作何遷移安插户兵二部
　確議以聞部議精忠及標下十五佐領官兵家口悉
　　　應遷移復下議政王貝勒大臣集議議與部臣
　　　同
詔從之兵部又言精忠所屬綠旗官兵七千餘人俱令
　　　福建督提臣統轄
報可
　　　　(臣/)謹按三桂等之初歸也或以私心被禍勢
　　　　急無聊或以海島孤窮志切攀附我
國家廣示招徠曲加撫納以覊旅異姓之臣授以顯爵
　　　　示用人之無方俾領其衆以屬戎行雖有微
　　　　勞凡啟疆闢土實惟我熊羆不二心之臣統
　　　　率禁旅以徂征於四方宣猷建績彼實無預
　　　　屬邉陲甫靖使各留鎮撫其地自分鎮以後
　　　　志漸盈滿罔利漁民我
皇上逺覽前史深鏡歴代藩鎮之害念若屬久握兵柄
　　　　分駐巖疆殊為未便因其先後乞還遂
賜俞允惟時廷議紛出我
皇上不徇目前姑息之計収藩臣偏重之權
聖謨宏逺矣
　　八月壬子
命禮部侍郎哲勒肯等赴雲南户部尚書梁清標等赴
　　廣東吏部侍郎陳一炳等赴福建
　　　先是
上諭兵部邇因四方底定三藩各具疏請撤已允所請
　地方應行事務及兵馬機冝必籌畫周詳乃為善後
　之䇿應各遣大臣前往㑹同該藩及總督巡撫提督
　商搉作何布置官兵防守地方並料理該藩等起行
　應遣官員列名具奏兵部尋具諸大臣名以請於是
命哲勒肯等各齎敕諭以行
御書賜吳三桂敕曰自古帝王平定天下式賴師武臣
　力及海宇寧謐必振旅班師休息士卒俾封疆重臣
　優㳺頥養賞延奕世寵固河山甚盛典也王夙篤忠
　貞克攄猷畧宣勞戮力鎮守巖疆釋朕南顧之憂厥
　功懋焉但念王年齒已髙師徒暴露乆駐遐荒眷懐
　良切近以地方厎定允王所請搬移安插兹特遣禮
　部侍郎哲勒肯等前往宣諭朕意王其率所屬官兵
　趣裝北来慰朕眷注庶㡬旦夕覯止君臣偕樂永保
　無疆之休至一應安插事宜已勅所司飭庀周詳王
　到日即有寧宇無以為念欽哉
賜尚可喜耿精忠敕畧同
　　九月丁卯朔
命陜西總督鄂善總督雲南軍務寧夏總兵官桑額提
　　督雲南軍務
　　　先是
上諭吏兵二部雲南逺疆該藩官兵既撤控制須人當
　特設總督一員添設提督一員責成専管可速議以
　聞議上故有是
命鄂善等未抵任後因三桂反道梗不得前改桑額為
　　　湖廣提督鄂善暫留湖廣軍前
命豫給三藩官兵俸餉
　　　先是
上諭戸部三藩既撤其官兵家口安插地方並所需房
　屋田土等項俱應預期料理務令到日即有寧居以
　副朕體恤之意至是又
允戸部議三藩官兵家口起行之前預給俸餉六月其
　　　沿途夫船芻栗之屬仍俟報明撥給
　　十一月丙戍吳三桂反殺雲南廵撫朱國治
　　　三桂素蓄異志陽請撤兵既
報可與其黨日夜謀益急踪跡甚秘數遷行期哲勒肯
　　　等既至趣之上道三桂慮謀久事泄遂於是月
　　　二十一日勒兵反執國治殺之哲勒肯等被留
　　　先是兵部郎中黨務禮戸部員外郎薩穆哈及
　　　户部郎中席蘭泰兵部主事辛珠同至貴州為
　　　三桂夫船芻糗備及三桂反黨務禮等聞之遂
　　　馳出貴陽赴京上變
　　李本深以貴州叛從賊雲貴總督甘文焜自殺
　　　三桂既反偽稱天下都招討兵馬大元帥以明
　　　年甲寅為周王元年貴州提督李本深叛應之
　　　主事辛珠不及行與筆帖式薩爾圖俱不屈死
　　　文焜聞變倉猝出貴陽将十餘騎自隨日行數
　　　驛十二月初八日至鎮逺府鎮逺縣守將已應
　　　賊率兵圍之文焜度不免手刃其子遂自刎筆
　　　帖式雅圖華善亦自殺先是文焜與貴州巡撫
　　　曹申吉以三桂反及本深從逆狀手書宻報川
　　　湖總督蔡毓榮毓榮調沅州總兵官崔世榮等
　　　疾赴貴州守禦令彜陵總兵官徐治都永州總
　　　兵官李芝蘭各率兵繼進更慮楚省兵單復檄
　　　南汝總兵官周邦寧赴楚應援及文焜死申吉
　　　降於賊賊兵遂逼鎮逺漸入楚境毓榮尋具以
　　　状
聞
　　十二月郎中李中黨務禮等還自貴州
命議政王貝勒大臣議出師
　　　㑹議撥前鋒㕘領前鋒侍衛前鋒兵各一半毎
　　　旗䕶軍㕘領五員䕶軍校尉㕘領九員毎㕘領
　　　䕶軍校各一員每佐領䕶軍七名滿洲䝉古毎
　　　旗驍騎㕘領一員毎㕘領署㕘領一員散官二
　　　員驍騎校一員每佐領撥什庫二名及兵共十
　　　名漢軍毎旗㕘領一員毎㕘領署㕘領一員散
　　　官驍林校各一員每佐領撥什庫一名及兵共
　　　五名議入
允行
　　　　(臣/)謹按成周之法伍兩卒旅之衆寓於比閭
　　　　族黨之間為之長者則為之帥閒暇不忘講
　　　　武一旦有事即可從戎後世惟唐之府兵得
　　　　其遺意我
　朝禁旅萃於八旗適符古法兵皆
天子之親軍而將皆腹心股肱𤓰牙訓習有素部勒嚴
　　　　明無事則兵歸於伍將歸於
　朝有發則将皆夙儲兵已素練無簡稽召募之勞故
　　　　三桂反書朝聞而調遣夕辦民方苦于塗炭
　　　　望若雲霓而我師之馳驅㨗於風雨賊欲掩
　　　　我之不備我則疾出其不意以制之詩曰王
　　　　旅嘽嘽如飛如翰此之謂也
詔停撤閩粤二藩召梁清標陳一炳等還
　　丁巳
命孫延齡為将軍以線國安為都統
　　　延齡孔有徳婿也有徳為明登州㕘将以天聰
　　　七年航海来歸尋賜都元帥敇印崇徳元年進
　　　封恭順王順治六年改封定南王率師下廣西
　　　後歿於軍無子有女四貞歸延齡延齡以有徳
　　　功為廣西将軍掌理定南王軍事延齡起家素
　　　微庸劣無行能懾四貞威不敢抗藩下將士易
　　　之又時擅殺人犯法都統王永年發其罪状命
　　　大臣往鞫得實遂罷職及三桂反
上以廣西境隣貴州且重念有徳舊勞特授延齡撫蠻
　　　將軍令統兵固守又以國安為都統以其素忠
　　　鯁得軍心故也
　　調西安将軍瓦爾喀進四川
上諭瓦爾喀曰四川與滇接壤今雲南已反爾可率副
　都統一員悉領騎士選撥将領星馳赴蜀凡自滇入
　川險要之地俱行堅守大兵不日進勦雲南俟我師
　臨境賊勢漸分儻有可乘之機爾即與提督相機進
　討至西安等處朕當刻期遣發禁旅前来駐防
　　　　(臣/)謹按巴蜀乃滇黔之門户逆賊豈無窺伺
　　　　之心顧尚有所未暇使我師扼蜀之險要進
　　　　可以取滇退可以守豈獨賊咋死不得入而
　　　　湖南之渠逆亦且狐疑狼狽徘徊前却盖
廟筭深矣不意諸將師行少緩蜀變旋作闗隴弗靖致
　　　　煩
天討益服
睿智之先見也
　　己未
命多羅順承郡王勒爾錦為寧南靖㓂大将軍帥師討
　　吳三桂
　　　先是議出師時
上命勒爾錦為帥多羅貝勒察尼都統覺羅珠滿鄂鼐
　　　伯伊里布覺羅巴爾布䕶軍統領伊勒都齊額
　　　司泰前鋒統領碩岱㕘贊軍務并都統范逹禮
　　　王國詔副都統路什巴圖魯託岱穆舒渾希福
　　　阿進泰肯齊赫蘇祐濟根特祖澤純宜思孝柯
　　　彛趙賴等同往是日
上命給勒爾錦寧南靖㓂大将軍印總統諸將
賜大將軍王暨貝勒大臣等袍服貂裘白金馬匹甲胄
　　　有差出征將士及匠役等各加倍賞銀以示優
　　　恤
　　庚申李株等謀叛伏誅
　　　株等皆楊起隆黨也先是起隆詐稱朱三太子
　　　與株等隂相煽結謀不軌奸民多為所惑鑲黄
　　　旗監生郎廷樞家僕亦預焉事覺廷樞急赴公
　　　朝告變遣官兵捕治次第就縛惟起隆脫走事
　　　下法司訊據稱徒黨甚夥額皆裹白布身束紅
　　　帶為號約嵗餘於内城舉事㑹先發謀遂阻李
　　　株等相繼被獲至數百餘人法司以聞
上命勘情罪甚者論如律其餘從寛原釋於是法司將
　　　李株等二百餘人咸論如謀反律寸磔其祖父
　　　子孫兄弟及同居暨伯叔父兄弟之子皆斬籍
　　　其家獄具
上曰隂倡大逆由李株等九人可論如律蔡文等一百
　九十四人改斬至各犯親屬理宜按律収論但株累
　過多朕心不忍㮣從寛宥人口家産俱免入官
　　　　(臣/)謹按當法司㑹訊時賊黨口稱謀叛姓名
　　　　約有千人
上㮣置弗問
　神畿重地么麽蓄禍自于大戮而曲原汚染咸與維
　　　　新不嗜殺之仁洵卓越往古矣
命副都統瑪哈逹領兵駐兖州科爾崑領兵駐太原
上諭議政王等大兵進攻楚蜀若須援兵自京遣發難
　以驟至且致士馬疲勞兖州地近江南江西湖廣太
　原地近陕西四川均屬東西孔道茍發兵駐防秣馬
　以待所在有警便即時調遣可令副都統瑪哈達駐
　兖州科爾崑駐太原
　　　　(臣/)謹按兵事莫善於佚而莫殆於勞
廟筭深逺命將四出以次相繼酌道里之均為濟師之
　　　　法緩則駐牧警即遞進自時厥後調遣不絶
　　　　前者甫往後者復来師不宿老不疲勞應援
　　　　若神所向有功以至於大定多藉於此葢數
　　　　　千里之間運之若臂指而通之若呼吸自古
　　　　　出師次第之方未有善於此也
　　　辛酉
　命直省巡撫仍管兵
　　　　直省各巡撫將副㕘以下武職照舊管轄有總
　　　　督省分巡撫仍聽總督節制復設撫標左右二
　　　　營官兵
　　　壬戌
　詔削奪吳三桂官爵宣諭雲貴軍民
　敕諭雲貴地方文武官員軍民人等曰逆賊吳三桂窮
　　蹙来歸我
世祖章皇帝念其輸欵投誠授之軍旅錫封王爵盟勒山
　　河其所屬將弁崇階世職恩賚有加開閫滇南傾心
　　倚任迨及朕躬特隆異數晉爵親王重寄千城實托
　　心膂殊恩優禮振古所無詎意三桂性類窮竒中懐
　　狙詐寵極生驕隂圖不軌於本年七月内自請搬移
　朕以三桂出於誠心且念其年齒衰邁師徒逺戍已
　久遂允奏請令其休息仍敕所司安插周至務俾得
　所又特遣大臣前往宣諭朕懐朕之待三桂可謂禮
　隆情至蔑以加矣近覽川湖總督蔡毓榮等疏稱三
　桂徑行反叛背累朝豢養之恩逞一旦鴟張之勢横
　肆兇逆塗炭生靈理法難容神人共憤令削其官爵
　特遣寧南靖㓂大將軍統領禁旅前往撲滅兵威所
　至刻期蕩平但念地方官民人等身在賊境或心存
　忠義不能自拔或被賊驅迫懐疑畏罪大兵一到玉
　石莫分朕心深為不忍爰頒敕㫖通行曉諭爾等各
　宜安分自保無聽誘脅即或悞從賊黨但能悔罪歸
　誠悉赦已往不復究治至爾等父兄子弟親族人等
　見在直省出仕居住者已有諭㫖俱令各安職業並
　不株連爾等毋懐疑慮其有能擒斬三桂頭獻軍前
　者即以其爵爵之有能誅縳其下渠魁及以兵馬城
　池歸命自効者論功從優叙錄朕不食言爾等皆朕
　之赤子忠孝天性人孰無之從逆從順吉凶判然各
　宜審度勿貽後悔地方官即廣為宣布遵行先是
諭吏兵二部今吳三桂背恩反叛伊所屬文武人員有
　在直省居官吏閒住者或心懐疑畏致罹法網有負
　朕撫育好生之意伊等雖有父兄子弟現在雲南亦
　不株連自今以後伊等非復三桂所屬之人俱是朕
　之官民務使安心盡職毋滋顧慮爾部即通行曉諭
　　　又
諭陜西總督哈占提督張勇王輔臣等逆賊吳三桂儻
　有偽劄偽書潜行煽惑當曉諭官兵百姓令其舉首
　上聞爾等皆朕擢任股肱之臣扞禦邉境綏輯軍民
　惟爾等是賴其悉知朕意
命都統赫業為安西將軍帥師同將軍瓦爾喀等由漢
　　中入蜀
　　　䕶軍統領瑚里布為副將軍偕署前鋒統領穆
　　　占副都統延布率領官兵同往
　　癸亥遣前鋒統領碩岱率前鋒兵先赴荆州
上諭議政王等逆賊必犯湖南可先遣前鋒統領碩岱
　領前鋒兵兼程馳赴荆州固軍民之心并進據常徳
　以遏賊勢
　　申明出師紀律
　　　時
上覽兵部出師禁例謂立法尚寛冄加嚴飭因
諭兵部曰遣發大兵原為掃靖叛逆以安百姓凡兵丁
　厮役於所在地方恐有恃強掠民財物拆人廬舎壊
　人器具汚人婦女擾害生民及損壊運河閘板樁木
　統兵主帥各宜體朕為民除叛用兵之意申明紀律
　嚴加鈐束儻有違禁妄行從重治罪著即速行曉示
　　甲子外藩察哈爾和碩親王布爾尼等請率所部
　　從討賊
命回聽調遣
　　　布爾尼及巴林部落多羅郡王鄂齊爾科爾沁
　　　　部落多羅冰圖郡王額濟音敖漢部落多羅郡
　　　　王扎木素扎嚕特部落多羅貝勒扎木等来朝
　　　　元旦㑹聞吳三桂反争請獻所攜馬匹助軍復
　　　　有願率所部兵隨大兵進討者
　上諭之曰吳三桂本為流㓂所迫勢窮来歸之人朕推
　　置心腹委以重任累進親王子為額駙恩養至此尚
　　行反叛負國已極今已遣大兵進勦三桂雖反亦将
　　安往朕與爾等俱同一體如有需用爾等之處可俟
　　春回草青時冄聽調遣
　
　
　
　
　
　
平定三逆方畧巻一
　欽定四庫全書
平定三逆方畧巻二
　　　康熙十三年正月戊辰遣都統覺羅巴爾布䕶軍
　　　統領伊勒都齊額司泰率䕶軍驍騎先赴荆州
　　　　巴爾布等將行
　上諭之曰頃侍衛阿爾賽自荆州馳還奏稱彼土隣境
　　居民震恐爾等兼程馳赴能早至荆州則兵民可安
　　然勿以行急致使馬疲仍宜酌量以行儻楚省告警
　　可簡肥馬速進俟到荆州之後即諸將領及綠旗官
　　兵馬匹足供爾兵騎乘亦可保固地方矣時前鋒統
　　　　領碩岱領兵已起行傳
　諭亦如之
　命副都統科爾崑移駐西安
　　　　先是科爾崑奉
　命駐防太原尚未行至是
　上以西安官兵既調往四川故有是
命隨
諭總督哈占曰今副都統科爾崑領兵将往西安俟將
　軍赫業等至漢中與将軍瓦爾喀同進四川如漢中
　必須守衛或令科爾崑之兵駐鎮或另行遣調爾可
　同科爾崑與西安副都統酌議以行尋又
諭将軍瓦爾喀曰朕思賊兵必犯巴蜀爾所部官兵為
　數無多應戰應守宜熟籌以行爾須兼程前進當即
　令将軍赫業瑚里布等率領大兵隨後為爾應援又
諭将軍赫業瑚里布瓦爾喀等京城所發官兵聴赫業
　瑚里布統轄西路官兵聴瓦爾喀統轄兩軍㑹合時
　毋得各分彼此致有不睦須同心協力以副委任之
　意
　　癸酉
命提督桑額領兵援沅州
　　　先是月朔總督蔡毓榮奏賊兵已抵清浪逼近
　　　沅州亟請大兵馳救
上因諭毓榮及鄂善桑額等聞賊兵逼近沅州爾等前
　曾屢奏已調遣兵官徐治都李之蘭等率兵應援何
　至今未報到沅可速遣往督提俱在荆州沅州要地
　豈可獨委總兵官崔世祿一人應令桑額領兵疾馳
　赴沅協同固守蔡毓榮等亦宜酌量以行大兵不久
　即至
　　　　(臣/)謹按沅州為滇黔門户堅守沅州賊可坐
　　　　困是時督提俱在荆州誠使分兵捲甲以馳
　　　　援世祿姑勿與戰而凴城據險遏其䦨出之
　　　　路以俟大師之至人心益固而勢自倍矣
聖明洞鑒深以獨委世祿為失䇿已早知其有他變而
　　　　沅州尋陷果如
上諭自是諸將稟
成謨無不捷而違則輒誤如神之智豈師武臣所能及
　　　　萬一哉
宣諭京師居民
上諭兵部近聞京城小民驚恐欲於城外西山處所遷
　移逃避殊非朕撫安百姓之意前已有㫖止令緝獲
　假稱朱三之楊起隆與良民毫無干預並無驅逐居
　民令移居城外之事即昨暫閉城門因有人舉首楊
　起隆潜蔵大城之内故行嚴緝非有他故爾百姓勿
　妄聽訛言致生疑慮宜各安生業貿易居住如平時
　爾部即轉行五城御史順天府宛大二縣作速刋示
　通行曉諭
　　江南江西總督阿席熙請發兵援湖廣止之
　　　阿席熙請調所屬官兵以備楚省告警即遣發
　　　應援
上諭大兵不日抵楚兩省官省不必遣發江南沿海瀕
　江甚屬要害俱應有備其江西水陸皆與楚閩接壤
　尤宜固守阿席熙其飭令鎮將整頓兵馬於封疆扼
　要所在加意偵探嚴防
　　　　(臣/)謹按時閩逆尚未蠢動兩江晏然分其兵
　　　　以援楚似便而
睿慮周詳誠以江西宻邇楚閩固不可以不豫防而江
　　　　南財賦甲天下國用之所取資嚴兵以守所
　　　　以安民心而壮軍實也厥後江西擾亂浙東
　　　　亦弗寧而江南一隅獨屹立其間雖賊薄徽
　　　　州旋即潰散民得免兵革竭其力於畎畆以
　　　　佐公家而諸道之供億大半賴之豈非其兵
　　　　足以衛民而不䡖於調發之所致哉
廟堂神筭盖相天下地利之所急而安定之於未然有
　　　　如此
　　乙亥大將軍順承郡王勒爾錦帥師之湖廣將軍
　　赫業帥師之四川
　　　先是勒爾錦等将行
上面諭之曰行軍之要惟得民心為至要耳所過冝厚
　加撫恤嚴禁侵掠誠能無犯及秋毫則百姓獲安矣
　至吾兵士暴露良苦亦宜拊循其進止處所謹設斥
　堠善自周防勿懈也南方卑濕念吾軍士逺役或不
　能其水土猝有疾病可致良醫予善藥好䕶視之有
　能立勲績者即向所司支給賞賚勿致踰時是日
上御太和殿内閣大學士捧
敕印授勒爾錦
勅曰兹以吳三桂背恩反叛煽亂雲貴爰發禁旅聲罪
　致討特命爾多羅順承郡王勒爾錦為寧南靖㓂大
　将軍同多羅貝勒察尼都統鄂鼐覺羅巴爾布覺羅
　珠滿伯伊里布䕶軍統領伊勒都齊額司泰前鋒統
　領碩岱等統領官兵前往征勦凡事與貝勒察尼等
　酌定方畧㑹議而行其進勦事宜緩則奏聞而進如
　有急應進兵機㑹或有一路或應分路與衆商確進
　取仍将進兵情形具疏奏聞毋謂自知不聽衆言毋
　謂兵強䡖視逆㓂嚴加偵探毋致疎虞抗拒不順者
　戮之有先被賊脅從大兵一到即時迎降者俱免誅
　戮有能擒殺賊渠投誠者分别陞賞須嚴禁兵将申
　明紀律凡經過地方毋得搔擾百姓歸順良民加意
　撫恤務體朕定亂救民之意其行間將領功績及重
　罪俱察實紀明彚奏各官有犯小處當即處分至於
　驍騎校䕶軍校以下無論大小罪過俱商酌徑行處
　分収取雲貴勦蕩逆賊地方平地之後酌駐兩省要
　地具奏候㫖爾等受兹重任宜益殚竭心力蚤奏膚
　功欽哉内閣學士捧
勅印授赫業
勅曰兹以吳三桂背恩反叛煽亂雲貴爰發禁旅聲罪
　致討特命爾都統赫業為安西將軍䕶軍統領瑚里
　布為副将軍同署前鋒統領穆占副都統延布統領
　官兵由漢中府至四川㑹同將軍瓦爾喀等進勦緩
　則奏聞而進如有急應進兵機㑹與衆商確即行仍
　将進兵情形具疏奏聞凡事與将軍瓦爾喀署前鋒
　統領穆占副都統延布㑹議而行毋執已見不謀而
　動毋謂兵強輕視逆㓂嚴加偵探毋致疎虞抗拒不
　順者戮之有先被賊脅從大兵一至即時迎降者俱
　免誅戮有能擒殺賊渠投誠者俱與分别陞賞須嚴
　禁兵將申明紀律凡經過地方毋得騷擾百姓歸順
　良民加意撫恤務體朕定亂救民之意其行間将領
　功罪俱察實紀明彚奏有犯小過者當即處分至於
　驍騎校䕶軍校以下除死罪外其餘大小罪過俱與
　衆將商確徑行處分収取雲貴勦蕩逆賊地方平定
　之後具奏候㫖爾等受兹重任宜殫竭心力蚤奏膚
　功欽哉勒爾錦赫業跪受畢
上親行告類之禮次祭旗纛畢還出西長安門王以下
　　　副都統以上俱令乘馬馳而過
上目送之復遣内大臣禮兵二部大臣餞於郊外
　　己夘發察哈爾兵駐防兖州
　　　副都統瑪哈逹往駐兖州至是添發察哈爾前
　　　鋒䕶軍驍騎兵往與瑪哈達同防守
　　庚辰
命大将軍順承郡王勒爾錦遣兵先赴荆州
　　　總督蔡毓榮奏至稱賊于十二月二十九日陷
　　　沅州總兵官崔世祿被執澧辰路梗楚疆危急
上覽奏令順承郡王於所領兵内每佐領先出驍騎二
　　　名以都統一員率之繼都統巴爾布之兵速往
　　　荆州并令都統巴爾布䕶軍統領伊勒都齊額
　　　司泰等於所領䕶軍内簡選肥馬以䕶軍統領
　　　一員率之繼前鋒統領碩岱之兵並馳赴荆州
命都統尼雅翰為鎮南将軍駐防安慶
　　　調往駐兖州副都統瑪哈逹俱往安慶其前發
　　　兖州察哈爾官兵以副都統席布領之亦赴安
　　　慶
　　癸未
命副都統根特巴圖魯駐防兖州
諭兵部宣諭湖廣軍民
　　　時大将軍雲集楚省
上因諭兵部近因吳三桂背恩反叛已遣大兵前往征
　勦聞楚省百姓有先驚避者輕離家室恐致失所朕
　心深為憫念向来大兵紀律嚴明所過並無騷擾今
　寧南靖㓂大将軍啟行朕復面加誡諭務令秋毫無
　犯安輯地方逆㓂煽亂不過一隅大兵到日立見蕩
　平該地方軍民人等俱係朕之赤子遣發大兵原以
　衛民何必妄生驚恐著地方官廣行宣諭俾其各安
　生理勿致流離以副朕定亂安民之意爾部即行湖
　廣督撫提鎮等官通行曉諭
　　甲申調徳州諸軍從将軍尼雅翰赴安慶
　　　徳州滄州及順義等十處駐防滿兵四百名調
　　　集徳州
命尼雅翰将之尼雅翰等尋奏請増兵竟往武昌俟王
　　　師克定湖廣(臣/)願率兵從廣西進取議政王貝
　　　勒大臣集議令尼雅翰席布仍領徳州等十二
　　　處官兵往兖州與瑪哈逹㑹兵分而為三擇馬
　　　肥者尼雅翰席布領之先往安慶其察哈爾兵
　　　亦同往餘兵以根特巴圗魯領之防守兖州議
　　　入
報可尼雅翰臨授之
勅印令瑪哈達席布同預㕘贊軍務
　　丁亥
命江寧将軍額楚鎮海将軍王之鼎遣兵駐防安慶
　　　侍衛夸塞自荆州馳還奏偏沅巡撫盧震棄長
　　　沙奔岳州
上諭安慶居上㳺為江南要地令将軍額楚遣副都統
　一員領滿兵千名由陸路往王之鼎於漢軍暨綠旗
　兵内合選千名遣副都統一員酌領沙船由水路往
　尼雅翰將徳州滄州及瑪哈逹之兵共選六百人速
　抵安慶即以尼雅翰統之
命都統覺羅珠滿将兵速赴武昌
上諭珠滿聞巡撫盧震已棄長沙奔向岳州朕念武昌
　重地不可不豫為防守爾可率兵急往如有賊至務
　期保固地方賊勢儻衆勿輕與戰或武昌無警即於
　岳州以北水路要地駐防又
諭大將軍順承郡王勒爾錦比聞長沙巡撫盧震棄城
　向岳州來朕念武昌為省㑹要地已令都統珠滿率
　兵急往防禦王将所部䕶軍毎佐領撥一人速赴珠
　滿軍前王師抵楚後如武昌無事可與貝勒㑹同将
　珠滿之兵酌量調遣又
諭副都統瑪哈逹俟將軍尼雅翰至兖州選兵去後爾
　將所餘官兵分領其半隨往江寧與將軍額楚同守
　其餘官兵留與㕘領噶篤渾沙納哈仍駐兖州馬若
　疲痩則向河漕諸臣辦取船艘星夜速往其馬仍由
　陸路前去毋至遲緩
　　戊子
命副將軍瑚里布等速進四川
　　　先是
上諭瑚里布署前鋒統領穆占爾等率領前鋒䕶軍兼
　程疾赴西安或軍中馬有疲乏者即取西安綠旗官
　兵馬匹馳行儻更不足取滿洲官兵馬匹即以爾等
　所留馬補給之可追及將軍瓦爾喀繼進四川與瓦
　爾喀合兵之後何處設防何處駐劄爾等相機區畫
　如有可進雲南之機必俟將軍赫業定議以行至是
　　　四川巡撫羅森遣人奏言蜀省軍心頗懐攜貳
上恐有意外之虞隨令瑚里布穆占輕騎速進并
諭赫業瓦爾喀副都統佛尼勒等大兵進川之後宜一
　切加意毖慎勿得玩忽其軍中行止當謹嚴斥堠勿
　墮詭計又
諭總督哈占以秦中綠旗官兵當拊循得冝更加鼓勵
　兵將保障地方
命海澄總兵官馬化麟提督四川軍務
　　　時四川提督鄭蛟麟補授鑾儀衛使以化麟代
　　　之尋以道梗不得進
命蹔留荆州軍前
申諭京師居民
上諭兵刑二部近自逆犯楊起隆詐稱朱三煽惑愚民
　潜謀不軌其黨相繼緝獲俱經審明重者正法其株
　連者業行省釋除首逆楊起隆張子房金玉環鄭得
　勝仍嚴緝務獲外其餘黨與㮣從寛免緝以後著改
　行從善恪遵法紀勿得自干憲典軍民人等俱宜各
　安生業不得聽信訛言自生疑懼旁人亦不得妄行
　捜拿首告借端嚇詐擾害善良爾二部即出示通行
　曉諭
　　己丑前鋒統領碩岱兵抵荆州
命副都統佟國瑤為鄖陽總兵官
上諭兵部鄖陽地介三省中多曠土山谷扼塞姦民易
　於嘯聚恐有竊伏其間與賊應和者又逆賊或乘間
　侵犯令副都統佟國瑶為總兵官駐防彈壓
　　　　(臣/)謹按鄖陽地曠而險
皇上洞悉形勢設使置鎮使三省犬牙相錯之區屹然
　　　　有重防所以洪福後雖内叛尋至奔逃賊始
　　　　終不敢窺鄖况荆襄有屏蔽之勢雲夔有控
　　　　制之形其資捍衛者更大也
　　鄭蛟麟譚洪羅森吳之茂以四川叛從賊
　　　時陜西總督哈占奏至稱四川總督鄭蛟麟與
　　　川北總兵官譚洪合謀反叛洪為偽川北将軍
　　　蛟麟為偽總督将軍川湖總督蔡毓榮尋亦馳
　　　奏四川巡撫羅森總兵官吳之茂背恩從賊聲
　　　言兵一出漢中一下䕫州隨調尋陵總兵官徐
　　　治都仍回原汛以備不虞
　　庚寅
命都統席卜臣為鎮西將軍往守西安
上諭議政王等大兵進𠞰四川秦省為接壤要地其授
　都統席卜臣為鎮西將軍接濟大兵保守西安等處
　令副都統巴喀徳業立偕往
命原任浙江總督趙國祚提督江南軍務阿思哈尼哈
　　畨王永譽提督河南軍務
　　　時江西河南各増設提督一員以資調發應援
　　　故也
　　辛夘遣近侍納爾泰至荆州
　　　時
上命納爾泰傳
諭總督蔡毓榮鄂善提督桑額等近所屬地方雖有淪
　陷爾等不必懐憂朕聞爾等戮力共保荆州甚為可
　嘉俟王師之至恢復疆宇是即爾等之功前鋒統領
　䕶軍統領續當即至或馬匹疲痩可以馬助之芻茭
　之屬豫儲勿悞
　　提督桑額總兵官馬邦寧領兵赴常徳
　　壬辰錄用投誠官兵
上諭兵部各省投誠官兵有堪効力者准入督撫標下
　量材錄用
命副都統科爾崑領兵赴漢中
　　　兵部奏先奉
上命副都統科爾崑兵駐防西安今鎮西将軍席卜臣
　　　已奉
命往西安行守科爾崑之兵應前往漢中并遣漢軍副
　　　都統吳國禎率領漢軍毎佐領兵二人以益科
　　　爾崑之兵自後繼進
上從之又
諭將軍瓦爾喀副都統佛尼勒爾等乆歴戎行素稱諳
　練朕可無西顧之憂但大兵至蜀或綠旗已叛官兵
　或吳逆偽屬官兵有来降附者隨宜撫納仍應宻為
　防閑其嚴設巡哨整飭營壘爾等自能周知無庸冄
　諭兵部郎中託必泰前奉使往蜀今鄭蛟麟既叛度
　必覊遲不還爾等或令人持書往諭大畧言爾雖反
　叛朝廷猶念從前効力著有成勞一時出於迫脅固
　不可知爾在京子孫家産並未按法収繫可将託必
　　泰速行遣還否則大師壓境克復城池將悔莫及矣
　　至綠旗兵叛官兵相機招撫在爾便宜行之
　
　
　
　
　
　
　
　
　
　
　
　
　
平定三逆方畧卷二
　欽定四庫全書
平定三逆方畧巻三
　　　康熙十三年二月乙未朔
　宣諭長沙官吏
　　　　時賊勢逼近湖南長沙人心揺惑
　上命吏兵二部傳諭長沙諸處文武各官逆賊呉三桂
　　虚聲恫喝以致巡撫盧震棄地濳逃已行拏究湖南
　　文武各官仍能保乂百姓固守地方允稱盡職事平
　　之日從優加恩
　　　䕶軍統領伊勒都齊兵抵荆州
　　　丙申䕶軍統領額司泰兵抵荆州
　　　戊戍
　命給王輔臣世職
　　　　輔臣本秦人少年無賴從姜瓖為部將同瓖反
　　　　王師逼大同殺瓖來降𨽻於英王後没入正白
　　　　旗下
世祖皇帝聞其壯健留為侍衛經畧洪承疇往湖南令從
　　　　征所在多戰功授總兵官尋由援𠞰總兵官陞陜
　　　　西提督是時遣其子繼禎至京首逆劄因
　命給三等精竒尼哈畨併授其子繼禎為四品京官
　　　庚子都統覺羅巴爾布兵抵荆州
　　　甲辰將軍席卜臣帥師之西安
　　　乙巳
　諭都統覺羅巴爾布守常徳覺羅珠滿守長沙
　上諭巴爾布及䕶軍統領伊勒都齊額司泰前鋒統領
　　碩岱等常徳為水陸衝要之區不可不預加防守大
　　將軍兵未至之先宜令䕶軍統領一員率每佐領䕶
　　軍一名同碩岱率前鋒兵盡移赴常徳謹守地方巴
　　爾布并所留䕶軍統領率兵暫駐荆州俟大將軍兵
　　到後即進守常徳如巴爾布至常徳其先往常徳之
　　䕶軍統領可即移鎮長沙與都統珠滿合兵俱聽王
　　指揮朕遥度兵勢似宜如此爾等身在地方倘勢有
　難行仍當相機調度不必固執慮違朕命义
諭珠滿及副都統阿進泰肯齊赫等前諭爾等統兵鎮
　守武昌岳州兹念長沙乃武昌咽喉之地又為武岡
　寶慶州郡水陸要途且壤連粤西爾等若進駐長沙
　既兼防水陸之衝更可壯粤西之勢俟大將軍兵抵
　荆當即遣䕶軍統領一員往助爾等恊同防禦爾等
　啓行之日可即聞之巴爾布等並移檄廣西將軍提
　撫諸臣言我兵已抵長沙保固湖南爾等當各守疆
　土朕遥度兵勢似宜如此至軍中情形或有難行仍
　當相機調度不必固執慮違朕命是日
諭兵部逆賊呉三桂反叛聞警之初即調總兵官徐治
　都守常徳旋復撤回彛陵徐治都能乆捍危疆可嘉
　事平之日及所屬將弁該部一併議叙其標下兵丁
　扼守要地往來奔馳殊為勞苦着總督蔡毓榮酌量
　加恩賞賚
　　　　(臣/)謹按常徳長沙扼湖湘之險當水陸之衝
　　　　堅守以挫賊則全楚之勢俱在我矣
聖謨區畫瞭若指掌茍是時守臣能戮力固守以待大
　　　　兵旦夕之至而巴爾珠滿等受
命疾驅以赴其急援兵集而人心固賊雖䦨出沅州而
　　　　前有堅城頓兵疲敝進退狼狽旋必潰亡祇
　　　　由盧震先奔楊遇明内叛人心已揺而兩將
　　　　之援軍復逡廵而不進二郡坐失而岳州尋
　　　　亦陷宿師幾年然後収復於此益服
宸衷先事之謀扼要制勝詳密而深固也
　　丁未
命將軍尼雅翰帥師赴武昌
　　　初原任廣東提督楊遇明素與三桂有舊以老
　　　乞休攜家寓常徳其子寶應任雲南知府及三
　　　桂反授寶應為偽總兵以兵犯常徳遇明内應
　　　知府翁應兆從之常徳遂潰總兵蔡毓榮以
聞
上隨諭前往安慶將軍尼雅翰於所領兵内簡選壯騎
　並前調江寜京口副都統二員兵二千名一併前赴
　武昌長沙等處與都統珠滿㑹商而行兵馬各自統
　轄尼雅翰仍帶將軍印餘兵令副都統席布領之仍
　駐安慶以待䕶軍到日牧養馬匹其京口副都統所
　領船艘令尼雅翰酌量帶往武昌席布所領䕶軍驍
　騎亦量留與船艘
　　　　(臣/)謹按先是預遣重兵雲集安慶據上游之
　　　勢扼長江之險故雖武昌兵單湖南震動而
　　　　安慶之師朝奉調發可以夕赴無鞭長不及
　　　　之慮無逺征勞頓之苦且在金陵者旦夕可
　　　　以移鎮安慶在兖州者旦夕可以移鎮金陵
　　　　數千里之間星羅碁布于以見
廟謨之深逺焉
　　己酉都統覺羅珠滿兵抵武昌
　　　尋湖廣巡撫張朝珍疏至言常徳水陸四衝為
　　　我兵必争之地今荆州已宿重兵岳州尤當固
　　　守庶可兼顧長沙以通粤西聲息义可捍蔽省
　　　㑹以壯長江上㳺更可與荆澧犄角為進逼常
　　　徳之勢宜急措置以固要地
上以都統珠滿頃遣往長沙今既抵武昌又調將軍尼
　　　雅翰領兵繼往㑹商機宜如尼雅翰未至聽珠
　　　滿于岳長二府擇要固守
　　壬子總督蔡毓榮奏提桑額等領兵回荆州
　　　毓榮奏本月初八日呉三桂兵至澧州方渡河
　　　澧州城守官兵以城叛應賊提臣桑額鎮臣周
　　　邦寜自常徳還至州城外孤軍不能迎敵不得
　　　不退回荆州乞大兵星馳𠞰禦
　　甲寅
命都統覺羅巴爾布進兵湖南
　　　當澧州未叛時巴爾布奏稱(臣/)與䕶軍統領伊
　　　勒都齊額司泰前鋒統領碩岱率兵以次抵荆
　　　州探聞賊陷沅辰常徳繼叛四川全省又變提
　　　督桑額尚在澧州屢請大兵救援(臣/)等隨發前
　　　鋒䕶軍二百人赴澧駐防今不難進取常徳但
　　　恐既得之後守城則乏芻糧守江又無舟楫況
　　　聞川賊將犯荆州若兩地兵分則勢力亦分雖
　　　取常徳終屬無濟故(臣/)等㑹議暫駐荆州牧馬
　　　俟大將軍王到日舉師齊進至是總督蔡毓榮
　　　奏稱長沙副將黄正卿參將陳武衡以城叛降
　　　賊
上諭大將軍順承郡王勒爾錦前都統巴爾布䕶軍統
　領伊勒都齊額司泰等率兵已于二月初旬早抵荆
　州是時常徳澧州尚未有變理應稍休馬力速赴常
　澧以戢兵民乃遲乆不前以致常澧相繼皆陷近聞
　長沙亦有變可俟都統鄂鼐等兵至荆州令其鎮守
　荆彛諸處即令巴爾布等進兵攻取常澧以定兵民
　之心其鄂鼐所領漢軍併趨赴荆州又襄陽為我師
　來往之衝蜀㓂必窺之地在王軍前漢軍都統副都
　統可酌率漢軍官兵留鎮襄陽先是
上諭勒爾錦近聞常徳已叛四川䕫州所在賊氛甚熾
　都統巴爾布兵力雖盛倘須兩路堵𠞰更宜増兵王
　可于所率驍騎内㨂擇肥馬每佐領撥二三人每翼
　以副都統一員領之速赴荆州巴爾布軍前若不得
　肥馬難于前進聽王酌量以行
　　乙夘
宣諭廣西將帥
上諭廣西將帥孫延齡都統線國安巡撫馬雄鎮提督
　馬雄等保固粤西實爾等是賴今大師已抵武昌倘
　賊犯武岡寶慶長沙諸處爾等率所部官兵追𠞰其
　後大兵迎擊于前量此逆醜自可尅期撲滅以朕遥
　度自宜如此爾等身在地方必有確見宜同心恊力
　謀定後舉以赴朕倚任至意事平之日自將帥以至
　卒伍皆當不吝重賞凡有機密軍情可啓寜南靖㓂
　大將軍及武昌所在各將軍都統軍前彼處如有軍
　機亦令與爾等知之
　　己未大將軍順承郡王勒爾錦奏分官兵防守襄
　　陽
　　　勒爾錦奏稱(臣/)等行至彰徳據䕶軍統領伊勒
　　　都齊等報稱常徳已反賊兵自蜀道直抵巴東
　　　(臣/)恐襄陽危急隨令都統鄂鼐并每翼兩副都
　　　統率每佐領驍騎三人漢軍二人馳赴襄陽防
　　　守及接
上諭即令鄂鼐速至襄陽偵探鄖陽一路情形如鄖陽
　　　無警即令兩副都統率每佐領驍騎二人逕往
　　　荆州都統巴爾布軍前疏入
上乂諭勒爾錦曰襄陽總兵官楊來嘉向自海上投誠
　其才甚庸所屬官兵率皆藐玩將來慮有他故可將
　漢軍官兵留鎮襄陽即以此意密諭之但不必防閑
　過甚恐致漏洩以速其變
　　庚申
申諭大將軍等嚴禁兵士侵擾百姓
上諭兵部前大將軍王貝勒將軍大臣等出師之時曽
　經面諭凡大兵所到地方毋得苦累百姓肆行搶掠
　侵及婦女各令嚴加禁飭諄諄告戒不啻再三近恐
　無知之徒不遵紀律擾害良民其速行順承郡王貝
　勒及各路將軍大臣等凡經過處所兵丁厮役不得
　私離營伍致犯民間秋毫有違禁者統兵主帥即行
　從重治罪并移檄各督撫凡出兵之地或有此等擾
　民者聽指名㕘奏若兵主以及將領不加嚴束以致
　妄行騷擾該督撫知而不㕘事發得實將兵主將領
　即行議處并治該督撫以瞻狥之罪應各令督撫刋
　示廣行傳諭
　　　　(臣/)謹按前者出師之始
上之申明紀律已加嚴矣至是曽無幾時復諄切戒諭
　　　　葢愛民之心無刻而不惓惓也至懲將帥以
　　　　故縱之罰予督撫以㕘奏之權申之大法以
　　　　曲用其仁心可謂至矣厥後禁兵之調發相
　　　　屬必儆之以民生之不易軍行之或不戒欲
　　　　俾無犯秋毫所過如時雨葢
皇上之心如天地之澤物風露雷霆而生機未嘗一日
　　　　不流行也如父母之愛子噢咻長養而疾痛
　　　　慘怛未嘗一日不在已也毋論良民皆吾赤
　　　　子固聞聲而感泣即其陷賊中者不能自㧞
　　　　皆延頸企踵以望王師故永清大定若易然
　　　　也格天心孚民望實本於
皇上愛民之一心矣
命都統覺羅珠滿守岳州
上諭珠滿一等侍衛畢桑阿來奏爾稱馬匹稍肥即往
　岳州防守甚善岳州乃水陸衝要之地宜亟固守今
　將軍尼雅翰等率領沙船水陸兼行以備應援爾等
　前往岳州並趣尼雅翰等速行又
諭都統覺羅巴爾布畢桑阿來奏爾等曽言岳州參將
　難于信任且兵力單弱請遣提督桑額總兵官周邦
　寜往岳州防守今度桑額周邦寜前去已遲可將偏
　沅巡撫韓世琦軍前逰擊哈什庫即充岳州參將選
　緑旗兵速往岳州
　　　　(臣/)謹按湖南初警
皇上即命將率師防守岳州葢岳州據洞庭之險若賊
　　　　竊踞以為巢穴難于驟克且平湖巨浸舟檝
　　　　易通賊踞岳州則武昌亟資防禦所以逆㓂
　　　　稽誅數載由諸將畏縮岳州失守之故也
皇上固己洞悉之于始及後趣兵進攻已入洞庭諸將
　　　　猶以風濤險惡請暫退師
詔㫖嚴切不許却尺寸迨至収復岳州㨗書一聞而師
　　　　行遂有破竹之勢六年逋㓂不數月而薙獮
　　　　殆盡益知形便之地為兵家所必争
聖明先事之防與善後之圖即遥度而皆如親歴固非
　　　　諸將所能窺萬一也
　　辛酉
命刑部尚書莫洛經畧陜西
上諭吏兵二部陜西邊陲要地西控畨回南通巴蜀幅
　員遼濶素號巖疆兹逆賊呉三桂煽亂滇黔四川從
　逆秦省地處鄰封恐有奸徒揺惑以致人心不寧雖
　有督撫提鎮等官各盡乃職但軍務繁重必須耑遣
　大臣假以便宜相機行事方可綏靖中外保固邊疆
　刑部尚書莫洛前任秦督深得軍民之心諳曉地方
　情形兹特授為經畧率領滿兵駐西安與將軍總督
　㑹同措置巡撫提鎮以下悉聽節制兵馬糧餉悉聽
　調發一切應行事宜不從中制文武各官聽其選用
　吏兵二部不得掣肘鄰省用兵當應援者酌量策應
　如有軍機將軍總督領兵以行俟湖廣四川地方底
　定即命還朝應兼職銜及應給勅印爾二部㑹同速
　議具奏及議上
　命加莫洛武英殿大學士仍以刑部尚書管兵部尚書
　　　　事兼都察院右副都御史
　賜之勅印
　宣諭直省人民
　上諭戸兵二部逆賊呉三桂心若虺蛇行同梟獍負恩
　　謀叛倡亂害民當明季闖㓂入京三桂勢窮來歸我
世祖章皇帝念其投順優待有加寵以王爵託以腹心嗣
　　大兵克復黔滇巖疆初定令其移駐防禦畀以事權
　　及朕即位以來推誠益至題授兩省官職聽其選擇
　　給養家口兵丁嵗費不貲且欲其感恩知報特加親
　　王人臣之分已極委任之專無比乃去年伊自具疏
　　求歸故土朕憫其乆在邊逺勞於戎事年已衰殘欲
　　令其父子祖孫得以完聚准與遷移遂其所請復為
　　之區畫房地資給行糧眷念體恤委曲周至詎意包
　　藏禍心乆蓄不軌陽報起程日期遽乃擁衆倡叛蹂
　　躪百姓竊踞城池散布偽劄妄為聲勢以致鄰近州
　縣無知之徒被其煽惑又復假造訛言濳行傳布以
　冀揺動愚民種種狡謀悖天蔑理即屢次發兵朕皆
　嚴諭將帥令體朕軫念斯民至意務期秋毫無犯無
　非欲救濟百姓安輯地方今寜南靖冦大將軍王等
　率領大兵各路進𠞰不日殱滅以正天誅三桂反覆
　亂常不忠不孝不義不仁為一時之叛首實萬世之
　罪魁行即懸首藁街以洩神人之憤猶恐小民未悉
　其由輒相驚疑不察虚實妄行聽信立意一差如蹈
　陷穽邪正之介即禍福之闗身家性命所繫不小朕
　不忍赤子悮罹法網有傷天和爾部即𫝊諭直省督
　撫刋刻告示轉行所屬各州縣遍諭百姓俾各安生
　業勿聽訛𫝊以副朕保全元元之意
　　孫延齡反執廣西巡撫馬雄鎮
　　　延齡乗滇黔煽亂心懐異圖又因都統王永年
　　　前發其過惡銜之特甚至是將稱兵先執永年
　　　殺之并殺副都統孟一茂等發兵圍巡撫馬雄
　　　鎮署據守陽朔大榕溪隘口桂林自此不通三
　　　月初七日兩廣總督金光祖以其狀奏
聞
命陜西督撫恊理四川大兵糧餉
上諭戸部蜀地人民稀少大兵所至艱于供億陜西與
　四川接壤餽運為便令陜西總督巡撫與四川總督
　恊理供應
　　癸亥
命副都統根特巴圖魯席布移兵江西
　　　江西巡撫董衛國疏言袁吉二郡與長沙接壤
　　　兵單勢孤請就近速發勁兵以資彈壓
上諭江西一省東接福建南界廣東西通湖廣為三省
　要地令前往兖州副都統根特巴圖魯前往安慶副
　都統席布率兵速赴江西省城原駐江寜副都統瑪
　哈逹將自京所帶甲兵移駐安慶其察哈爾左右兩
　翼官兵於兖州秣馬之後左翼官兵赴江寜聽江寜
　　將軍統轄右翼官兵赴安慶聽瑪哈達總管
　　　　　(臣/)謹按時閩粤雖未動揺而包藏禍心已乆
　　　　　得此重兵于江西彈壓遂使賊勢阻絶厥後
　　　　　三逆各困一隅不得連結披猖首尾相應實
　　　　　賴此舉以扼其吭也
　　　調真定總兵官張和善恊守武昌
　上諭兵部駐守武昌滿兵既往岳州長沙其防守南汝
　　之真定總兵官張和善即領官兵赴武昌恊守念軍
　　士自真定調赴河南今又遣往武昌實為勞苦令各
　　以白金優賚之
　
　
　
　
　
平定三逆方畧巻三
　欽定四庫全書
平定三逆方略巻四
　　　康熙十三年三月乙丑朔
　命諸路設筆帖式馳遞軍情
　　　　時
　上以軍興孔亟驛遞奏報若如常期或悮軍機特令兵
　　　　部毎四百里置筆帖式一員撥什庫一名以速
　　　　郵𫝊自京至荆州設筆帖式七自河南鄭州至
　　　　武昌設三自直𨽻真定至漢中設十遇有警急
　　　　軍務星馳接遞遲者以違悮軍機治罪尋又
　諭兵部江西驛路近為衝要亦應設筆帖式馳遞自南
　　昌至京計十一程毎程置筆帖式一員遇有警晝夜
　　馳遞
　　　　　(臣/)謹按兵貴神速往昔羽書旁午皆從驛𫝊
　　　　　别無他策可使疾迅我
　皇上睿畧非常特於驛遞之外别設官以備馳驅往來
　　　　奏報毎一晝夜可行千餘里且互相更代事
　　　　無稽悮人不疲勞諸将雖逺在軍中而禀承
廟算恒如在几席之前
聖謨區畫
尺一所傳亦星馳電擊於數千里之外故能决機制勝
　　　　削平巨憝用奏膚功郵𫝊之速其有禆於軍
　　　　機者大矣
　　都統鄂鼐兵扺荆州
　　丙寅暫停廣東裁兵
　　　廣東經制額兵七萬六千八百二十人康熙八
　　　年議裁一萬二千八百二十人除汰過外尚有
　　　未裁兵六千餘至是
上諭兵部粤東海疆幅員遼闊未裁之兵仍留之以資
　守禦
　　丁夘
命都察院左都御史多諾兵部侍郎勒布内閣學士李
　　仙根往荆州督理大兵糧餉
　　　時諸臣往
賜之勅印
勅曰兹以滇黔煽亂大兵進𠞰軍需浩繁職任重大必
　須専官綜理始克允濟特命爾多諾總理大兵糧餉
　撫民事務勒布李仙根協理大兵糧餉撫民事務凡
　大兵所到之地備辦糧餉支給如遇轉輸不便處所
　與兵主王将軍等㑹同商酌以行督撫以下大小各
　官有能不苦累百姓不悞糧餉者許爾等題叙奨勸
　如有苦累百姓稽遲糧餉者即行題㕘議處支給大
　兵糧餉酌量辦理解運糧餉酌量取調官兵䕶送其
　辦理兵餉地方官如致遲悞䕶送錢糧官兵或不如
　數遣發或䕶送有怠玩之處應題㕘者即行題㕘應
　治罪者即行治罪仍綜核錢糧出入嚴察虚冒招撫
　土著大兵經過地方流離百姓務令得所兼理湖廣
　等處地方驛遞事務勅中開載未盡事宜聽爾便宜
　區畫爾等膺兹重寄須持亷秉公攄忠殫力俾軍儲
　充裕驛站無稽民生乂安地方綏靖斯稱委任如因
　循怠忽或措置乖方致悮重任責有所歸爾等慎之
　　庚午
命和碩額駙華善為安南将軍帥師鎮守京口
　　　副都統馬思文楊鳯翔内閣學士薩海同往諸
　　　臣瀕行
召入内廷
上面諭之曰兹以京口地當要害特遣爾等率兵往鎮
　雖駐其地儻傍近有警亦宜應援軍行往來與駐防
　之地務嚴禁軍士勿得擾民聞前者兵行所過率多
　擾害爾等當以為戒否則罪有所歸
　　壬申
諭大将軍順承郡王勒爾錦及諸将等進兵
上諭勒爾錦等曰朕覽都統巴爾布䕶軍統領伊勒都
　齊額司泰前鋒統領碩岱等奏皆云以八月間進兵
　恢復疆土朕思雲貴尚未可輕進必俟四川全定之
　後方圖進取但湖南地界南連粤西東扺江右安慶
　近長沙副将又已降賊兵船盡為賊有今惟當相機
　速取常徳以斷長沙後路使賊彼此不及應援更以
　將軍尼雅翰都統珠滿等統兵進逼長沙則長沙之
　賊非來降即棄城遁矣如此則賊膽自落百姓早得
　歸耕於我進取雲貴之師誠大有禆益也若不急行
　攻取使賊勢漸增妨民稼穡我兵深入芻糧轉運區
　處倍難據理揆度如此兵在千里之外豈能遥為指
　示但民心業已動揺廣西音信又隔儻江西更有賊
　警勢必遣發禁旅不惟饋餉浩繁且恐兵民之心又
　生叵測爾等前出師時止言進取雲貴之期不過八
　月耳今賊猶未至而已叛之長澧常徳諸處乃亦欲
　待之八月設各處再有變者王将分兵以討否乎分
　之則兵單以次撲𠞰則馬疲矣為今之計惟先取常
　徳長沙以寒賊膽方為制勝王宜集衆議以行又
諭曰比聞逆賊吳三桂身至常徳王所統兵馬稍加休
　息進取常澧之時狡冦知不能敵或出全力冒死以
　犯岳州武昌未可料也王若進兵當宻示将軍尼雅
　翰都統珠滿各於所往之地酌其近逺約定行期共
　圖前進庶㡬萬全其荆州武昌兩地軍機互相闗白
　務宜回顧武昌王等仍相機以行尋巡撫張朝珍奏
　　　至稱吳三桂兵水陸齊進将犯岳州宻遣賊二
　　　人潛入州城㕘将李國棟私行納欵
　　乙亥大将軍順承郡王勒爾錦帥師抵荆州
　　庚辰耿精忠反執福建總督范承謨
　　　精忠素庸劣然好亂樂禍又為三桂煽惑見湖
　　　南用兵有異志謀據福建是日紿總督范承謨
　　　㑹議軍事至則執之遂舉兵范承謨罵賊不屈
　　　賊幽之巡撫劉秉政從賊杭州将軍圖喇以是
　　　月三十日奏
聞
　　甲申
命諸臣薦舉人材
上諭吏部大兵進𠞰逆賊指日蕩平地方恢復之後即
　應設官撫綏民生料理事務頃以需人甚急已将漢
　軍堪用人員照該督撫所請發往軍前候用其漢人
　中素有清操及才能堪任繁劇者不拘資格著漢官
　大學士以下三品堂官以上據實保舉發往軍前與
　漢軍官員一體并用務期虚公舉薦有禆地方以副
　朕廣攬人才之意
命副都統根特巴圖魯等援吉安袁州提督趙國祚駐
　　防南昌
　　　巡撫董衛國疏稱長沙張夏二賊欲犯江西袁
　　　州吉安地方有累卵之危請
勅江南江西總督及防守江寧諸将領大兵速赴江西
　　　相機𠞰守
上諭副都統根特巴圖魯現駐南昌若袁州吉安有警
　即率領滿漢官兵𠞰禦長沙冇可乗之機亦相機以
　行根特巴圖魯前往則南昌空虚可慮令提督趙國
　祚即率官兵駐防
　　乙酉大将軍順承郡王勒爾錦奏官兵敗賊於彛
　　陵
　　　時逆賊萬餘水陸齊犯彛陵於江兩岸各列五
　　　營是月初四日官兵奮力擊敗之獲其船賊遁
　　　回宜都是日勒爾錦奏
聞
　　壬辰
命内大臣希爾根為定南将軍禮部尚書哈爾噶齊副
　　之帥師赴江西
　　　䕶軍統領桑格㕘賛軍務吏部侍郎舒恕署前
　　　鋒統領及先遣往江西副都統根特巴圖魯席
　　　布亦同㕘軍務
　　總督蔡毓榮奏楊來嘉叛於穀城
　　　襄陽總兵官楊來嘉於是月十五日叛欲挾榖
　　　城官兵遁入西山調南漳逰擊李文忠㑹兵代
　　　池文忠不從具文申報毓榮以
聞
上嘉文忠授以副将職銜
　　定緑旗官兵賞格
　　　先是
上諭兵部凡緑旗官兵効力行間立有破敵功績者理
　應議叙給與官職賞賚
　　　部臣遵
㫖議凡緑旗官兵攻城克敵等功除已有定例議叙外
　　　如陣亡殉難官員自千總至兵丁例給䘏銀而
　　　提督以至衛千總向未議及其大小各官俱准
　　　蔭子弟而千把總微弁不與嗣後照級髙下俱
　　　准給䘏銀與蔭又如大兵所至之處或敵人堅
　　　壁相拒或大列陣勢相迎有能挺身先登以及
　　　越衆衝鋒者各依論功次第授以守備千把總
　　　等官至如先躍敵船立功者各依船大小等第
　　　授以都司僉書守備千把總等官並各給賞銀
　　　有差以示鼓勵議上
從之著為令
諭都統覺羅巴爾布䕶軍統領伊勒都齊速赴武昌
　　　時武昌有警故令巴爾布伊勒都齊以文到日
　　　速赴武昌
　　甲午
命副都統李林隆領兵赴襄陽
　　　林隆率漢軍官兵赴襄陽同都統范達禮協守
　　　令達禮總統如鄖陽等處有警達禮即酌量應
　　　援
　　将軍瓦爾喀奏克陽平闗
　　　時逆賊萬餘竊踞陽平闗布列營伍設伏守險
　　　是月十八日瓦爾喀同署前鋒統領穆占等率
　　　　官兵進𠞰自野孤嶺直扺陽平奮勇衝擊擒斬
　　　　賊衆三千有餘復取陽平闗及三寨
　
　
　
　
　
　
　
　
　
　
　
　
　
平定三逆方畧卷四
　欽定四庫全書
平定三逆方畧卷五
　　　康熙十三年四月丙申
　諭諸将帥防禦機宜
　　　　時奉使雲南侍郎哲勒肯等還至武昌携有吳
　　　　三桂奏章将軍尼雅翰疏
　聞
　上諭大将軍順承郡王勒爾錦将軍尼雅翰瓦爾喀赫
　　業副都統根特巴圖魯席布及平南王尚可喜總督
　　金光祖曰将軍尼雅翰奏言奉使雲南大臣已至武
　　昌有吳三桂奏本朕思吳三桂素多狡詐此中疑有
　　詭計如吳三桂服罪請降王及将軍等仍議招致之
　　益加警備毋堕奸謀即三桂束身歸命王等但以禮
　　受降其官屬當益加嚴防不可分散兵力急於前進
　　務相機以行
　　　丁酉總督蔡毓榮奏洪福叛於鄖陽提督佟國瑶
　　等率兵擊敗之
　　　鄖陽副將洪福素與楊來嘉合謀於三月十九
　　　日以所部兵叛圍攻提督佟國瑶署國瑶同遊
　　　擊杜英率兵奮擊敗之福引兵宵遁
　　己亥革總督蔡毓榮職降鄂善五級俱留任戴罪
　　圖功
　　　吏兵二部奏蔡毓榮總督川湖聞吳三桂反叛
　　　不能安民心固疆圉不令提督桑額往守常徳
　　　致常澧長岳相繼陷賊應革職雲南總督鄂善
　　　既奉
㫖與蔡毓榮公議軍機事務地方失守罪亦難逭應降
　　　五級調用
上命蔡毓榮革職鄂善降五級各留任戴罪圖功
命内大臣阿宻達領兵赴懐慶
上諭議政王等頃安塘筆帖式向侍衛闗保言河北總
　兵蔡禄潛通叛鎮楊來嘉令兵丁借稱捕魚披甲行
　走有叛状民心驚疑著内大臣阿宻達帯毎佐領䕶
　軍一人毎旗䕶軍㕘領一員速赴懐慶詳問蔡禄捕
　魚之由此行官兵該部量給馬匹翼日阿宻達即率
　　　兵起行
　　癸夘調副都統徳業立協守襄陽
上命經畧莫洛將軍席卜臣總督哈占於西安閒丁内
　選數百人令其披甲給以馬匹器械并席卜臣等所
　領兵内毎佐領出驍騎一人令副都統徳業立領赴
　襄陽同都統范達禮鎮守内大臣阿宻達事竣所領
　䕶軍亦令徳業立率往以資守禦其襄陽副都統託
　代於徳業立至時即領其所部官兵赴順承郡王軍
　前
　　甲辰
命平南王尚可喜總督金光祖㕘酌軍務機宜
　　　先是可喜奏言孫延齡偽檄有三藩之語閩省
　　　又倐告變(臣/)與耿精忠本係姻婭不能不踧踖
　　　於中竊(臣/)叨王位年已七十有餘雖至愚至陋
　　　豈肯向逆賊再求功名富貴乎惟知捐驅矢志
　　　極力撐持保固嶺南一塊土以表(臣/)始終之誠
　　　奏上得
㫖王累朝勲舊性篤忠貞朕心乆已洞悉近復屢攄猷
　畧保固巖疆厥功甚茂攬奏披瀝悃忱深為可嘉著
　益殫心料理相機𠞰禦以副朕倚任之意至是
上復諭兵部平南王尚可喜所奏調遣官兵保固疆圉
　忠誠顯著深為可嘉兩廣一應軍機調遣及固守地
　方事宜著可喜與總督金光祖同心合力務酌萬全
　　下巡撫盧震獄
　　　先因偏沅巡撫盧震棄長沙奔回
上遣部員往逮之至是至京法司讞奏震為封疆大臣
　　　乃於長沙未變之先委地潜逃罪應死
上命下震獄
命都統拉哈達為鎮東将軍帥師駐兖州
　　　先是遣理藩院郎中馬喇等調發喀喇沁土默
　　　　特部落兵至是
　上諭議政王等兖州駐防官兵既調江西今授都統拉
　　哈達為鎮東将軍同副都統伯穆赫林幹都海率滿
　　洲䝉古毎佐領驍騎一人及所調喀喇沁土默特兵
　　二千人往駐兖州穆赫林幹都海㕘賛軍務尋拉哈
　　　　達起行
　上面諭之曰爾等毋得犯民間秋毫并嚴禁兵丁勿行
　　擾害其副都統穆赫林俟䝉古兵到時隨後遣發
　　　乙巳以平南王尚可喜子之孝襲王爵
　　　　可喜奏稱
太宗皇帝時襲職之子不論年長必選才能今(臣/)年逾七
　　　　十若不早决於生前竊恐僨轅于異日(臣/)察衆
　　　　子中惟次子都統尚之孝律已端慎馭下寛厚
　　　　可繼(臣/)職至於軍機戰守緩急事宜(臣/)雖哀老
　　　　不能馳驅然一日尚存當盡一日之心指揮調
　　　　度斷不至有悮封疆也疏入
　上允之
　　　丁未
　詔削奪孫延齡官爵宣諭廣西軍民
　上諭兵部逆賊孫延齡原係定南王下末弁之子本無
　　才能功績祇縁定南王孔有徳航海歸誠出師盡節
世祖章皇帝憫其忠勲茂著官兵人等不忍分離收合散
　　亡俾為一旅仍以所屬官員統之養贍加恩概從優
　　厚迨朕御極念延齡既配王女理應量加寵榮故授
　　為将軍使之管理定南王所遺官兵鎮守粤西在延
　　齡叨冒榮階自應恪恭職掌殫忠報効乃涖任以來
　　屢有過犯及累經王永年等訐奏贓罪部議從重處
　　分朕猶以定南王之功曲加貸宥仍令管兵如故近
　　復賜以撫蠻将軍之印委任有加恩寵罔替不意延
　　齡包蔵禍心背恩忘義結連逆賊吳三桂輒行反叛
　　煽亂地方國法難容宜加顯戮令削其将軍職銜大
　兵指日進𠞰立正典刑但念其所管官兵係定南王
　所屬受恩累朝忠義素著必不甘心從逆隳棄前勲
　其所管人員及地方官兵有能擒斬延齡投獻軍前
　者優加爵賞或以兵馬城池納欵者論功叙録或力
　有不逮能自㧞來歸者亦免罪收用至于伊等父兄
　子弟見在京城直𨽻各省者概不株連毋得心懐疑
　畏自罹法網負朕好生之意爾部即速行遍諭
　　調江寧諸處兵援浙江
　　　先是
上諭江寧將軍額楚總督阿席熙曰閩中告變兩浙需
　兵杭州將軍圖喇等如調爾滿兵時令副都統一員
　馬兵千名水陸往援爾等當預偹以俟爾兵若行可
　調安慶察哈爾兵至江寧鎮守并
諭杭州將軍圖喇總督李之芳提督塞伯理等曰耿精
　忠反叛爾等率領滿漢官兵應作何防禦固守相機
　而行朕已勅駐防江寧滿兵預偹若有需用滿兵之
　時向江寧調取至是福建事急
上復命江寧預偹之兵不必俟調副都統瑚圖即統率
　從水陸速赴杭州駐劄安慶副都統瑪哈達親率所
　部官兵及江寧左翼察哈爾官兵并速赴杭州同将
　軍圖喇等酌行将軍華善于所部漢軍内擇馬肥者
　五百人令夸蘭大二員領之亦即赴杭州聴圖喇等
　調遣其安慶右翼察哈爾官兵移守江寧華善仍令
　送赴京口
　　　　(臣/)謹按耿逆倡亂閩中兩浙宻邇賊巢所闗
　　　　綦重兩浙固則江南財賦之地安堵無虞
皇上燭知形勢要害故
勅守土之臣盡力固圉呼吸之間援兵四集賊進無所
　　　　據師老而潰仙霞不守葢扼要争先之效也
　　吳應熊等伏誅
　　　吳三桂初反時執其子應熊孫世霖等拘之三
　　　月兵部尚書王熙及戸科給事中顧圖奏請将
　　　　應熊等速正典刑疏入下議政王貝勒大臣集
　　　　議既王等議覆於是
　命将應熊世霖處絞其餘人犯分别正法復
　諭兵刑二部逆賊吳三桂值明季闖賊之變委身從賊
　　尋窮竄來歸
世祖章皇帝念其投誠優封王爵授之軍旅委以事權異
　　數殊恩振古未有爰及朕躬特進親王倚任等于腹
　　心恩禮加于勲舊方期感恩圖報殫極忠忱詎意三
　　桂以梟獍之資懐徂詐之計陰圖不軌自起釁端藉
　　請搬移輒行叛逆煽惑奸宄荼毒生靈極惡窮兇神
　　人共憤已經遣發大兵進𠞰刻期蕩平諸王大臣㑹
　　議反逆子孫理應誅戮以彰國法再三奏請朕尚冀
　　其悔禍自新束身待罪未忍加誅近覽三桂奏章詞
　　語乖戾妄行乞請諸王大臣咸以三桂怙惡不悛其
　　子孫即宜棄市義難寛緩朕思亂臣賊子孽由自作
　　刑章具在衆論僉同朕亦不得而曲貸之也法應如
　廷議将吳應熊吳世霖并其餘子俱凌遲處死但以
　應熊乆在近侍朕心不忍故将應熊及其子世霖處
　絞其餘應坐人犯分别正法所有干連人等情罪稍
　可矜原者勅所司概行省釋以昭法外之仁爾二部
　即通行曉諭内外軍民人等俾咸悉朕意
　　戊申
命給甘肅提督張勇世職
　　　時勇舉首偽書并執逆使
上嘉其忠因給一等阿達哈哈番
　　己酉増遣滿兵守江寧
上諭議政王等江寧滿兵既分千人援浙恐江寧兵單
　可出包衣佐領兵千人八旗毎佐領驍騎二人往守
　江寜以駐懐慶内大臣阿宻達為總統在京副都統
　拉哈吉勒塔布為兩翼領之尋授阿宻達為揚威将
　　　軍
　　庚戍奨諭平南王尚可喜
　　　可喜奏逆賊吳三桂差奸細二人送書到(臣臣/)
　　　不勝髪指即擒執來使将逆書一併解送
上諭覽王奏逆賊吳三桂差人投送約結逆書王即将
　差來奸細二人鎻拿解京併原書舉發具見王純忠
　為國堅貞不渝屢著謨猷巖疆攸頼克副倚任之意
　朕心深為嘉悦事平之日該部從優議奏
命禁耿昭忠等於家
上諭議政王等耿精忠背恩反叛耿昭忠耿聚忠雖與
　吳應熊不同但係彼親弟國法亦難容縱著並禁於
　一室其屬下官員俱著間住議政王等又請並禁其
　　　諸兄弟
上從之
　　辛亥
命都統賴塔為平南将軍赴浙江
上諭議政王等副都統瑪哈達瑚圖部下兵及将軍華
　善所分遣兵以都統賴塔為平南将軍赴杭州統領
　𠞰禦瑪哈達瑚圖並同𠫭賛其杭州駐防官兵仍聴
　将軍圖喇哈轄一切𠞰守事宜賴塔圖喇商酌以行
命副将軍哈爾噶齊帥師暫駐江寧
　　　将軍希爾根等帥師之江西是日起行
上命副将軍哈爾噶齊前鋒統領覺羅舒恕領兵一半
　先行暫趨江寧駐防俟内大臣阿宻達等兵至仍赴
　江西
　　癸丑大将軍順承郡王勒爾錦奏官兵敗賊於彛
　　陵
　　　是月初八日偽将軍陶繼智偽總兵張權元等
　　　自宜都率賊萬餘水陸來犯彛陵都統鄂鼐副
　　　都統根特總兵官徐治都等率兵進擊斬賊甚
　　　多獲船六十餘艘
　　甲寅
命選副将堪任總兵者
上諭兵部總兵官職任重大必得賢能方可勝任今員
　缺甚多尚未得人著将副将内堪任總兵者開列具
　奏以備任用
宣諭從逆官員兵士
上諭兵部逆賊吳三桂反叛所在鎮守地方文武各官
　因兵單力微不能拒敵欲棄城來奔又懼國法難逭
　迫於不得已而附從者有之或為奸計訛言所揺惑
　無知而附從者有之今大兵齊集刻期𠞰㓕逆賊盡
　絶根株朕念附從之徒皆朕赤子一時迷惑情非得
　已恐大兵進𠞰概行誅戮朕心實為不忍若有能自
　悔前罪或獻城池或率兵卒或斬殺逆賊頭目獻其
　首級來投者俱行免罪給以原官仍論功議叙若愚
　頑武弁執迷不悟助惡不悛部下有心懐忠義之士
　或擒斬逆弁或約獻城池或率領黨類來投俱從優
　議叙授官給賞爾部通行曉諭
　　乙夘
勅諸路将帥大臣節核糧餉
上諭戸部各省用兵錢糧煩費其令出征王貝勒将軍
　經畧都統經理錢粮大臣及所在總督巡撫等凢各
　處軍需務期節省兵馬錢粮據實支散悉除浮冒
　　戊午蔡禄謀叛伏誅
　　　内大臣阿宻達領兵至懐慶擒獲蔡禄以
聞
上手勅諭之曰爾行未踰旬克濟厥事以遏亂萌朕心
　深為嘉悦但人命闗係最重須嚴審得實方可正法
　毋得株連無辜至所俘人口散給士卒宜重賞被傷
　者以示鼓勸至是阿宻達訊鞠得其謀叛實迹奏請
上命将蔡禄父子并同謀者俱行正法尋
諭兵刑二部蔡禄係海上投誠之人念其來歸加以職
　銜給之世爵復優擢河南河北總兵官正宜殫竭忠
　忱力圖報効乃潜蓄逆謀欲應吳逆治甲練兵約期
　煽亂經坐塘筆帖式宻報遣内大臣阿宻逹前往察
　勘並不出迎及入城至伊署輒敢施放矢礟拒敵因
　其叛形顯著俱已收執奏請正法朕恐有寃誣復令
　詳加審鞫據其兵丁家人口供俱稱蔡禄造鳥鎗購
　騾馬與楊來嘉往來同謀約應吳逆謀反情真即将
　蔡禄父子并其姪蔡鼎席及同謀罪犯人等俱行正
　法其餘投誠墾荒弁兵事無干涉者概不株連叛逆
　法所必誅良善務加綏輯國有成憲軍民無得驚疑
　爾二部即通行曉諭俾咸悉朕意
　　　　(臣/)謹按河南宻邇畿輔旁通秦晉齊楚諸境
　　　　乃四達之區也蔡禄叨居節鎮負恩思亂與
　　　　楊來嘉潜相搆煽以應吳逆若撲㓕不早則
　　　　中州騒動兵民為不寧矣
皇上一聞其状隨默運神機夕發
諭㫖命阿宻達率兵以往質明即令啟行中外皆莫測
　　　　所以迨阿宻達星馳至懐慶出蔡禄之不意
　　　　俾弗暇措手遂就執訊果盡得其反迹乃誅
　　　　禄父子撫定其一軍是役也師不踰旬民無
　　　　惶擾而亂萌銷遏大河南北安堵如故皆由
皇上之運籌至宻而决策至速也
命訪海澄公黄梧等聲問
上諭兵部耿精忠反叛海澄公黄梧提督王進功隔越漳
　泉與浙江聲問不通著平南王及兩廣總督廣東巡
　撫江西巡撫浙江将軍總督等由廣東江西浙江設
　法遣人於梧進功處確探消息若梧進功等能各守
　地方令其固守倘力單不能自守廣東江西何處可
　通著來㑹合
命副都統根特巴圖魯等領兵赴廣東
　　　平南王尚可喜奏據報吳三桂遣賊兵二萬屯
　　　劄黄沙河桂林兵民俱戴氊帽若孫吳二逆合
　　　兵一處則勢益猖獗乞就近調撥大兵速來廣
　　　東㑹同(臣/)兵𠞰㓕孫逆
上命副都統根特巴圖魯席布等俟将軍希爾根哈爾
　噶齊等兵至江西即率所部官兵急赴廣東同平南
　　王尚可喜商酌以行尋授根特巴圖魯為平冦将軍
　　　己未
　勅江南總督提督防守崇明
　　　　浙江提督塞伯理奏耿逆交通吳逆結連鄭冦
　　　　沿海一帶皆可揚㠶直入内地至江南崇明一
　　　　邑孤懸海外尤屬可虞
　上諭浙江及江寧京口諸處俱已遣發大兵崇明一邑
　　雖云孤懸海外亦有重兵駐防但時方戒嚴著江南
　　總督提督飭令崇明鎮将嚴加警偹倘有賊警總督
　　提督即㑹将軍額楚華善王之鼎等公同謀議守禦
　　接應
　　　辛酉
　詔削奪耿精忠官爵宣諭福建軍民
　上諭兵部逆賊耿精忠庸懦無能癡愚寡識祗縁伊祖
　　耿仲明航海來歸
太宗文皇帝念其投誠之功特封王爵寵眷優隆
世祖章皇帝定鼎燕京復加委任令其統兵鎮粤中道殞
　　身其子耿繼茂叨恩承襲兩鎮巖疆恪恭職守朕眷
　　懐勲裔恩禮有加及其病亾尤深軫恤特遣部臣頒
　　賜勅諭俾耿精忠襲封王爵自伊祖父以及伊身受
　　恩三世四十餘年在精忠賴祖父之餘勲冒朝廷之
　　崇秩自宜感恩圖報殫竭忠誠不意包藏禍心潜謀
　　不軌乘吳逆之變輒行反叛煽亂地方罪惡昭彰國
　　法難宥今削其王爵遣發大兵進𠞰指日蕩平但念
　　其所屬官兵及地方官員軍民人等或被逆賊迫脅
　　雖懐忠義莫能自明恐大兵一到玉石難分有能擒
　　斬精忠投獻軍前者優加爵賞或以兵馬城池納欵
　　者論功叙錄或力有不逮自抜來歸者亦免罪收用
　　其直𨽻各省文武官員人等有原係精忠所屬之人
　　概從寛宥雖有父子兄弟見在福建者亦不株連毋
　　得心懐疑畏自罹法網負朕好生之意爾部即速行
　　遍諭
　　癸亥
宣諭平南王尚可喜
　　　時可喜屢奏調發官兵征𠞰逆賊復奏長江宜
　　　設舟師偹禦
上嘉之令兵部以分遣禁旅諸路調度情形移㑹可喜
　　　曰今寧南靖冦大将軍順承郡王及貝勒等率
　　　領大兵由常澧進平雲貴鎮南将軍尼雅翰都
　　　統珠滿巴爾布等帥師由武昌水陸進取岳長
　　　直入廣西都統伊里布等帥師駐鎮彛陵都統
　　　范達禮副都統徳業立等帥師駐鎮鄖襄安西
　　　将軍赫業副将軍瑚里布西安将軍瓦爾哈等
　　　帥師由漢中進取四川副都統科爾崑吳國禎
　　　等帥師駐防漢中鎮西将軍席卜臣等帥師駐
　　　防西安復遣尚書莫洛經畧陜西等處帥大兵
　　　居中調度鎮東将軍拉哈等帥師於山東河南
　　　江南要地駐防安南将軍華善等帥滿洲漢軍
　　　　官兵同鎮海将軍王之鼎等於京口水陸駐防
　　　　楊威将軍阿宻達等帥師同江寧将軍額楚等
　　　　防守江寧安慶沿江險要平南将軍賴塔帥師
　　　　由浙江平定福建浙江将軍圖喇帥師駐鎮杭
　　　　州兼防海疆定南將軍希爾根副将軍哈爾噶
　　　　齊等亦帥師由江西建昌廣信平定福建副都
　　　　統根特巴圖魯席布等帥師赴廣東㑹同該藩
　　　　進𠞰一切機宜𠫭酌以行
　
　
　
　
　
　
　
平定三逆方畧巻五
　欽定四庫全書
平定三逆方畧巻六
　　　康熙十三年五月甲子朔設浙江馬站
　上諭兵部大兵進勦閩逆凡奏報軍機止由水路恐致
　　稽遲自杭至衢令設馬站七處置筆帖式撥什庫以
　　便馳遞
　　　戊辰
　戒諭往駐兖州䝉古塔布囊等
　　　　先是
　上命喀喇沁部落四等塔布囊霍濟格爾土默特部落
　　二等塔布囊善達等往駐兖州至是将行
　上召見諭之曰昔
太祖
太宗定天下時爾等祖父曾同心效力朕體
祖宗撫愛爾等祖父之意恩典頻加念爾等生長朔方以
　　粤西諸路炎蒸故不遣往今特命鎮守兖州至彼須
　節慎飲食凡有調遣聞命星馳朕遣爾等出師原為
　百姓爾等亦宜善加愛惜沿途毋有擾害至於設巡
　邏謹備禦軍旅之事凡百加慎勿得輕視輙生怠忽
　勉之
勅大将軍順承郡王勒爾錦遣兵援岳州
上諭勒爾錦等曰岳州水陸諸路兵力單弱王可於荆
　州所有甲兵毎佐領内酌撥二三人以彛陵領兵大
　臣曽厯戰陣者一人統之各備甲胄鞍轡由水路速
　援岳州如尼雅翰珠滿巴爾布等尚未破敵須俟援
　兵到始可進戰非謂尼雅翰等不能擊賊正欲我軍
　兵多力厚大敗賊衆挫其兇鋒耳范達禮等之兵足
　守襄陽可令徳業立等之兵暫往荆州駐守王貝勒
　大臣身在地方自能諳曉機宜應行之事即聼爾等
　裁酌如已得四川當分兵三路進取雲貴若逆賊将
　士來降即赦前罪厚加恩養其以此播告江南廣為
　宣諭至於賊兵各路來犯分我兵勢又毎聲言渡江
　狡情叵測我兵日乆恐偵探踈懈雖無賊之處亦宜
　加意隄防
　　庚午
命察捕奸究
上諭兵部逆賊呉三桂雖竊伏常澧不日授首但恐狡
　賊計窮潛布奸細惑我愚民及本地奸宄借三桂之
　名煽動人心擾害地方俱未可知爾部行文各省督
　撫提鎮密察嚴捕毋得藉端擾害良民波累無辜
　　辛未
諭平南王尚可喜等戰守機宜
　　　可喜奏孫延齡叛形昭著且自稱安逺大将軍
　　　移牒平樂梧州諸府伏候
廟謨指授協力蕩勦以抒
皇上南顧之憂
上命可喜與總督金光祖提督馬雄等㑹同商酌如逆
　賊孫延齡有可𠞰之勢即議進勦若未可速進則俟
　大兵協力剪㓕并令部臣𫝊
諭馬雄固守所屬相機㓕賊儻賊盛難禦即率官兵赴
　廣東與平南王總督等協守以俟大兵之至
　　壬申将軍赫業奏㧞朝天闗
　　　赫業等統兵前進於四月二十八日抵七盤闗
　　　賊棄闗遁是月初五日進至朝天闗偽總兵石
　　　存禮等率衆萬七千餘掘濠立柵連營相拒我
　　　兵力攻三日賊敗走遂㧞其闗斬首七千有竒
　　丙子
命江寧京口等處滿漢官兵習水戰
　　　将軍王之鼎奏耿精忠叛亂賊䑸往來無定應
　　　将分防江陰𤓰州戰艦調集天寧洲令右路總
　　　兵官率兵訓練以備戰守
上允之并将軍阿宻達華善等以所統滿漢軍官并習
　水戰
　　丁丑
命給寧夏總兵官陳福世職
　　　時福舉首逆書
上嘉其忠因給拜他喇布勒哈番
　　庚辰
命經畧莫洛議進兵機宜
勅諭莫洛曰朕聞鄭蛟麟來降又聞克復朝天闗深為
　喜慰斯皆諸将軍謀畧頃者岳州賊衆擁聚霪雨連
　綿大兵不可直前俟雨霽風順即水陸並進吳三桂
　果在澧州乘虚徑襲其後乃今日至要之機如克復
　四川可疾由交水取貴州或徑取雲南其可否機宜
　爾與諸将帥酌議宻奏
　　壬午
命副都統拉哈領兵赴浙江
　　　時将軍圖喇報平陽兵變總兵官蔡朝佐被執
　　　總督李之芳等又奏逆賊曽養性至平陽與叛
　　　将司定猷等㑹兵圍瑞安衢州一路賊兵屯聚
　　　清海湖上賊䑸出沒内地山冦復起現在標兵
　　　四應不給乞調近省禁旅彈壓以保萬全
上諭将軍頼塔既抵杭州可與将軍圖喇總督李之芳
　提督塞白理等㑹商平陽衢州等處緩急機宜猶恐
　勢分力薄其以駐劄江寧将軍阿宻達所轄包衣佐
　領官兵令副都統拉哈悉領赴浙聼頼塔調度又以
　駐劄兖州将軍拉哈達所轄喀喇沁土默特兵千人
　令副都統穆赫林領赴江寧聼阿宻達管轄
　　甲申加甘肅總兵官孫思克西寧總兵官王進寳
　　職銜
上諭兵部總兵官孫思克王進寳俱効力邊疆其優加
　孫思克三等授為右都督加王進寳一等授為署都
　督僉事仍管總兵官事
　　丁亥平南王尚可喜奏劉進忠以潮州叛
　　　潮州總兵官劉進忠陰通耿逆於四月二十日
　　　叛變擁兵與續順公沈瑞兵戰二十三日遂引
　　　閩賊入城
　　己丑
奨諭平南王下将士及廣東官兵
上諭兵部平南王尚可喜累朝勲舊乆鎮巖疆勞績懋
　著自吳逆等叛後復能篤守忠貞殫心籌畫屢抒謀
　畧保固疆圉事平優叙已有前㫖其藩下官兵及粤
　省文武官員兵士皆能協力同心克効忠順防禦逆
　賊勞瘁行間朕心時切軫念事平之日俱從優叙賞
　爾部即速傳諭俾咸悉朕意
　　癸巳
命平南王尚可喜等宣諭廣西官兵
上諭可喜及總督金光祖提督馬雄曰叛逆孫延齡奏
　稱督提二臣誘臣下都統王永年等謀為不軌暗託
　腹心掘通城塹宻約日期内外交攻謀殺臣身并戕
　害城中百姓事發兵變遂将王永年等剪除等語孫
　延齡交通逆賊吳三桂反叛復以巧計離間居臣飾
　　辭具奏然延齡雖叛爾廣西所有官兵原𨽻定南王
　　先因定南王為國盡節邊疆将所屬官兵離㪚家口
　　收合一處使之完聚復因王無襲嗣以王女配延齡
　　授為将軍統轄兵馬今延齡雖背恩作亂念其下官
　　兵原随定南王効力建功國家累世豢養恐大兵一
　　到概行誅戮朕心不忍前有㫖如延齡改過來降寛
　　宥其罪爾等不可因此遂緩進𠞰機宜必延齡果悔
　　罪歸誠爾等仍受降具奏其所屬官兵感念國恩或
　　殺延齡或率衆來歸俱從優議叙即隻身自投亦收
　　留恩養仍出示曉諭定南王下官兵俾悉此意
　
　
　
　
　
平定三逆方畧巻六
　欽定四庫全書
平定三逆方略巻七
　　　康熙十三年六月甲午朔
　命兵部宣諭耿精忠
　上諭兵部耿精忠之祖仲明於
太宗文皇帝時航海歸誠優錫王爵効力行間勞績茂著
　　及其身故黙勒根王不令承襲
世祖章皇帝追念舊勲特允其子繼茂仍襲王封令兩鎮
　　巖疆為國藩屏爰及朕躬惓懷勲裔恩寵有加後覽
　　其病終遺疏有地方兵民凋敝賊寇未滅死不瞑目
　　等語忠義肫篤深切軫念且因繼茂之子精忠自幼
　　曽為近侍予襲王爵仍鎮閩省朕以精忠必能紹祖
　　父遺訓殫竭忠猷無忝先烈乃不意近為逆賊吳三
　　桂誘惑煽亂地方棄累世之忠貞搆一旦之狂悖既
　　干國法復墜家聲朕猶念其祖父前功精忠係一時
　　無知墮人狡討與吳三桂不同故將三桂子孫正法
　精忠在京諸弟照舊寛容所屬官兵並未加罪今湖
　廣遣寧南靖寇大將軍順承郡王統領大兵由湖南
　進𠞰雲貴鎮南將軍尼雅翰統領大兵由廣西進𠞰
　雲貴安西將軍赫葉及西安將軍瓦爾喀等統領大
　兵已攻克七盤朝天等闗直抵保寧刻期底定全川
　並𠞰雲貴吳逆指日授首定南將軍希爾根統領大
　兵由江西進勦福建平南將軍賴塔統領大兵由浙
　江進𠞰福建平寇將軍根特巴圖魯統領大兵由廣
　東進𠞰福建又遣揚威將軍阿蜜達鎮西將軍席卜
　臣安南將軍華善鎮東將軍拉哈達等各統領大兵
　駐劄江南京口等處調度征𠞰精忠殱滅亦在旦夕
　但念其祖父宣力累朝洎精忠之身遽至覆亡宗祀
　斬絕朕心深為不忍且吳三桂乃本身投誠之人背
　恩反叛自取誅戮精忠祖父以來受恩三世四十餘
　年非素蓄逆謀首倡叛亂者比爾部即𫝊諭精忠果
　能追念累朝恩徳及伊父忠藎遺言革心悔禍投誠
　自歸將侵犯内地海賊速𠞰圖功即赦免前罪視之
　如初朕以至誠待天下必不食言俾其善自審度勿
　負朕保全勲舊之意爾部即遵諭速行𫝊知於是兵
　　　部奏遣工部郎中周襄緒及耿精忠下一等䕶
　　　衛陳嘉猷賫
勅赴福建尋又
諭將軍賴塔圖喇總督李之芳巡撫田逢吉提督塞伯
　理曰耿精忠作逆蹂躪地方大干國法已遣發大兵
　於浙江江西廣東三路進𠞰但念其祖父曽宣力累
　朝洎精忠之身遽至覆亡宗祀斬絶朕心殊為不忍
　因遣周襄緒陳嘉猷賫勅往諭如精忠悔禍乞降赦
　免前罪仍恩遇如初爾等不可因此遂誤進𠞰機宜
　必精忠果請罪輸誠爾等即受降來奏若仍執迷肆
　逆不悛其藩下官兵有心存忠義者或擒斬精忠或
　率衆來降俱優加恩賞即隻身自歸者亦收留撫恤
　　庚子
命戸部侍郎達都往浙江督理大兵糧餉
勅之曰兹以大兵進𠞰閩逆軍需浩繁職任重大必須
　專官綜理始克允濟特命爾前往浙江總理大兵糧
　餉兼管地方兵馬一切事務凡事與總督商酌而行
　有闋提鎮者亦與商酌文官布政使以下武官副將
　以下俱聽爾節制各官有能安輯地方撫綏百姓不
　誤糧餉者聽爾題叙奬勸如官箴有玷廢弛職掌苦
　累百姓輓輸稽遲者即行𠫭奏大兵糧餉當預為辦
　理毋致臨時有誤仍綜核出入嚴察虚冒簡閲兵馬
　整飭營伍相機調遣有應與將軍等商酌之處仍與
　平南將軍杭州將軍商酌凡有關於地方一切事務
　俱盡心料理勅中開載未盡之事聽爾便宜區畫爾
　膺兹重寄務持亷秉公攄志殫忠俾軍儲充裕民生
　乂安地方綏靖斯稱委任倘因循怠忽或措處乖方
　致誤重任責有所歸爾其慎之
詔叙賚彝陵有功將士
上諭兵部吳逆作叛以來湖南綠旗官兵降賊者衆惟
　彝陵總兵標下官兵克篤忠貞堅守地方近復兩戰
　彝陵奮勇擊賊勞績顯著若俟事平議叙則効力之
　士不得早沾國恩可即行叙賚以示鼔勵
　　癸夘
命將軍根特巴圖魯等帥師定廣信進取長沙
　　　巡撫董衛國奏叛弁柯昇勾連閩逆竊據廣信
　　　諸處麻棚地方賊兵繼起
上諭將軍希爾根等至江西時根特巴圖魯等可先定
　廣信䕶軍統領察哈泰原令進兵荆州今改赴江西
　為希爾根參謀到日希爾根于所領兵内每佐領出
　驍騎三人付前鋒統領舒恕率領與根特巴圖魯合
　為之參謀由袁州進取長沙夾𠞰逆賊根特巴圖魯
　等進取長沙日期須豫啟順承郡王知悉將拉哈達
　所統每佐領兵一人亦令副都統斡都海率往江西
　與希爾根兵合參其軍務
　　甲辰
命總理糧餉左都御史多諾等供應湖南軍需
上諭多諾等曰前遣爾等督理湖廣通省糧餉今聞岳
　州兵馬草豆匱乏爾等可分一人前往武昌備辦曩
　當太平之時湖北湖南巡撫二人分治今軍興之際
　不得仍以地方分屬為諉爾等㑹同湖北巡撫張朝
　珍即選才能官員備辦軍需無致缺乏岳州馬匹倘
　有不足可將順承郡王軍前馬量為撥給又王師渡
　江或取宜都等處所需舟艦當于荆州預造百艘其
　作何造辦及需用工費詳議以聞
　　丙午調襄陽兵駐防蒲圻
上諭兵部大兵進取岳州自岳至武昌中途應設滿兵
　防守前自懷慶赴襄陽每佐領䕶軍一人即令其䕶
　軍參領噶爾弼為副都統帥往與湖廣巡撫㑹議併
　量帶綠旗兵赴蒲圻縣駐守
命多羅貝勒尚善為安逺靖寇大將軍帥師赴岳州固
　　山貝子準達等帥師赴荆州
上諭議政王等逆賊吳三桂今于灃岳諸處抗拒我師
　且用奸謀揺惑軍民之心分我兵勢宜増兵速行𠞰
　滅今令八旗每佐領出驍騎二人併派察哈爾䕶軍
　驍騎一半又䝉古四十九旗内與京師稍近者如科
　爾沁十旗敖漢一旗奈曼一旗克什克騰一旗歸化
　城二旗共出兵萬人以旗下兵之半及䝉古兵六千
　令固山貝子準達率往荆州散秩大臣多謨克圖為
　署都統參贊準達軍務又以旗下兵之半及䝉古兵
　四千以多羅貝勒尚善為安逺靖寇大將軍同固山
　貝子彰泰鎮國公蘭布率往岳州所調䝉古兵俱限
　八月初一以前至京擇䝉古貝勒以下領之尋理藩
　　　院以䝉古貝勒貝子公台吉等列名奏請
上命科爾沁輔國公圖訥赫杜爾伯特部落台吉温布
　赴荆州巴林部落貝子温春台吉格哷爾圖赴岳州
　　庚戌
命副都統吉勒塔布領兵赴浙江
　　　提督塞伯理奏總兵官祖宏勲以温州叛
上命駐江寧副都統吉勒塔布率右翼察哈爾全軍及
　每佐領甲兵一人赴浙江㑹同提督塞伯理守禦將
　軍拉哈達所轄䝉古兵悉令署副都統宗室巴爾堪
　率赴江寧聽將軍阿密達統轄松江乃海口要衝且
　與浙江連接阿密達額楚等可密咨提督楊捷若以
　松江可虞即酌遣滿洲䝉古官兵以副都統一人領
　赴松江與提督協守在京滿洲䝉古每佐領出驍騎
　一人漢軍每佐領二人以精奇尼哈畨碩塔一等侍
　衛穆森署副都統偕漢軍都統釋迦保領之前赴兖
　州與將軍拉哈達㑹議行事
　　辛亥
諭將軍尼雅翰等進兵機宜
上遣侍衛二格賫諭諭尼雅翰等曰爾等咨兵部稱馬
　多羸斃積雨弓輭朕慮此時進兵未便恐爾等以頓
　師日久懼罪夫以千里之外軍勢曲折知彼知己豈
　可逆料朕不欲速惟圖萬全爾等俱係大臣聽謀畫
　以行其軍中情形及俘獲賊兵言賊進止之狀併爾
　等所見俱密行陳奏尋尼雅翰等奏六月十七日投
　　　誠偽守備薛麟兆等言吳三桂遣偽䕶衛至岳
　　　州令賊將堅守且趨進兵賊將稱待長沙造鳥
　　　機船到時水陸入犯又言賊營缺餉全賴長沙
　　　水陸運送長沙守兵不多(臣/)等議俟秋涼相機
　　　進取
　　壬子
命將軍拉哈達赴杭州鎮守
　　　時杭州將軍圖喇以患病還京
上命拉哈達移鎮杭州代圖喇掌將軍印務領其兵馬
　及自京所遣漢軍官兵其鎮東將軍勅印留付䕶軍
　統領察哈泰即令管理兖州官兵其往江西兵令署
　副都統公沃赫穆成額領赴將軍希爾根軍前因
諭拉哈達曰鎮守杭州將軍圖喇因病罷任今浙江當
　多事之秋杭州諸處殊為要地以爾素有才能遣往
　暫理杭州將軍事務爾抵杭州可與副都統瑪哈達
　雅塔里侍郎達都等㑹同商酌務期固守封疆撫恤
　將士收拾軍民之心以副朕委任之意復
諭拉哈達及賴塔曰爾等皆國家股肱大臣委任封疆
　重務凡事須商確者移㑹闗通協心謀畫以副朕委
　任之意勿各執己見慮有貽誤務念國事為重用茂
　厥績
命經畧莫洛遣兵守朝天闗諸路
上諭莫洛曰朝天關諸處闗係要害可於滿洲漢軍或
　緑旗官兵内酌撥防守為犄角之勢糧艘至彼遞相
　䕶送不為無助至漢中雖有滿兵猶恐力單且朝天
　關之外尚有别路可通漢中儻我兵深入後奸宄竊
　發據守鷄頭闗諸險亦屬可虞一切機宜爾當酌量
　以行又念保寧未能即得則我師益致勞頓輓運糧
　餉實為要務其源源接濟毋令匱乏
命副都統巴喀領兵赴順承郡王軍前
　　　先是
上命經畧莫洛遣副都統科爾崑進四川馬一豹赴漢
　中將軍席卜臣提督王輔臣俱赴荆州至是莫洛奏
　　　稱科爾崑官兵已遣赴廣元總督周有徳軍前
　　　馬一豹官兵已遣赴漢中副都統吳國禎軍前
　　　席卜臣則令率每佐領䕶軍一人往漢中總統
　　　馬一豹吳國禎等之兵以副都統巴喀率毎佐
　　　領驍騎一人同提督王輔臣往荆州
上諭貝勒貝子等既率八旗及䝉古兵赴楚王輔臣兵
　不必發荆州或令輔臣從將軍赫業等進取保寧或
　仍駐平涼聽莫洛酌遣巴喀即率兵赴順承郡王軍
　前尋莫洛又奏逆賊固守保寧且廣元所屬百丈闗
　　　諸處賊衆盤踞恐科爾崑兵力單薄隨令副都
　　　統吳國禎俟馬一豹兵至即率官兵前赴廣元
　　癸丑
調廣東兵援桞州
　　　提督馬雄奏孫延齡逆衆不下萬五六千人臣
　　　雖堅守栁州衆寡不敵祈令大兵速進應援
上諭栁州乃廣西要地馬雄既堅守請援速行平南王
　尚可喜總督金光祖酌發廣東兵前往接應如有機
　㑹聽平南王與提督㑹商進𠞰
　　戊午
命山東提督段應舉領兵赴浙江將軍賴塔帥師進福
　　建
　　　將軍圖喇奏杭州兵單請増兵協守
上諭撥京口將軍下綠旗官兵三千江南提標官兵二
　千調山東署提督事副都統段應舉率赴杭州仍聽
　將軍拉哈達節制段應舉既赴浙江將軍賴塔可帥
　所轄滿兵及綠旗兵五千進平福建
命和碩康親王傑書為奉命大將軍帥師赴浙江多羅
　　貝勒洞鄂為定西大將軍帥師赴四川
上諭議政王等浙江四川兩路宜遣王貝勒貝子公等
　前往𠞰賊所以遣王等非以諸將才能不足念諸王
　貝勒皆朕懿親指揮調遣無所牽掣守禦征𠞰足增
　威重可授和碩康親王傑書為奉命大將軍同固山
　貝子傅喇塔率前鋒一百七十六人每二佐領合出
　䕶軍一人赴浙江又前調赴荆岳䝉古兵令各分一
　千人隨王至江寧時將此兵留駐更調駐守江寧喀
　喇沁土黙特兵同赴浙江授多羅貝勒洞鄂為定西
　大將軍同固山貝子都統温齊輔國公綽克託率貝
　子準達所領驍騎之半赴四川其遣往王貝勒貝子
　公下包衣佐領多者甲士酌量帶往包衣佐領少者
　以閒丁酌量披甲帶往至王貝勒所駐地方將軍在
　王軍前則將軍印不用如别將兵各用其將軍印尋
　　　又
諭兵部貝勒尚善等至岳州將軍尼雅翰都統珠滿巴
　爾布䕶軍統領額司泰仍參贊軍務康親王傑書等
　至浙江將軍賴塔副都統拉哈吉勒塔布仍參贊軍
　務貝勒洞鄂等至四川將軍赫業瓦爾喀䕶軍統領
　瑚里布署前鋒統領穆占副都統佛尼勒仍參贊軍
　務其餘俱罷參贊
　　辛酉
勅浙江諸將固守台寧
　　　提督塞伯理奏温州屬樂清等營相繼降賊黄
　　　巖總兵標下太平營亦叛賊兵離黄巖止七八
　　　十里請速發大兵保守沿海邊地
上諭樂清等營既相繼降賊則台州寧波可慮副都統
　拉哈所率包衣佐領兵且勿赴將軍賴塔軍前留駐
　杭州副都統吉勒塔布及拉哈之兵俱聽將軍拉哈
　達侍郎達都同議調遣保守台寧等處俟段應舉兵
　到令其固守地方拉哈兵及副都統瑪哈達兵仍㑹
　賴塔相機以行康親王固山貝子至時賴塔拉哈達
　　聽王等指揮調度
　
　
　
　
　
　
　
　
　
　
　
　
　
　
平定三逆方畧巻七
　欽定四庫全書
平定三逆方畧巻八
　　　康熙十三年七月丁夘
　命提督張勇嚴飭邊防
　上諭張勇曰邊陲重地恐奸宄竊發卿乃封疆大臣朕
　　所簡任可率所屬總兵等官固守地方有妄行為亂
　　者嚴行緝治以副朕倚任股肱之意
　　　癸酉
　命江南綠旗兵習水戰於黄浦江
　　　　先是將軍王之鼎疏稱耿逆潛道海寇煽亂地
　　　　方沿江沿海亟宜熟籌𠞰禦請於崇明沙船一
　　　　百艘留三十以備巡邏餘盡泊黄浦江遣滿洲
　　　　漢軍兵配綠旗兵操演以備策應奏入
　上勅將軍阿宻達等公議酌行既阿宻達等疏稱江南
　　　　松江黄浦一帶現無警息若撥滿洲漢軍往駐
　　　　則沿途百姓有供億之累派取民房居住則土
　　　著之民有失業之虞請止撥綠旗官兵不時練
　　　習若黄浦江諸處有警相機應援
上允之
命大將軍貝勒洞鄂等各率所部速進四川
　　　經畧莫洛奏言大兵在保寧與賊相持恐運餽
　　　日久秦民必致疲苦(臣/)今親赴漢中酌量分路
　　　進發貝勒洞鄂等若率衆盡行慮致遲滯請
勅貝勒洞鄂以所將驍騎併入康親王軍内自率所部
　　　輕騎赴西安旋進四川
上諭洞鄂部下無多所將驍騎既入康親王軍内輕騎
　入川兵力單薄可令貝子公等亦各率所部輕騎并
　力前進
　　楊富謀叛伏誅
　　　時南瑞總兵官楊富隠匿在官盔甲私置竹礟
　　　器械暗招閩兵千餘練習滚牌與賊潛通謀為
　　　内應江西巡撫董衛國與將軍希爾根等宻商
　　　於是月十一日以計擒之即時伏誅
　　乙亥
命將軍希爾根等固守贑州袁州
　　　先是巡撫董衛國奏閩賊出犯杉關新城失守
　　　至是又奏賊攻破石城聲犯寧都
上諭贑州乃入粤孔道將軍希爾根巡撫董衛國等務
　會同商酌固守之策併趣副都統幹都海署副都統
　公沃赫等速赴江西復
諭兵部袁州與湖廣接界亦屬要區可令將軍希爾根
　哈爾噶齊根特巴圖魯等協心商酌守禦之策務期
　保固尋以袁州副將趙應奎為袁臨總兵官駐防袁
　州
　　丙子
命副都統喇哈領兵速赴衢州
　　　總督李之芳疏奏賊兵合力來犯衢州(臣/)標兵
　　　單可虞請
勅副都統拉哈統兵亟進以壯聲援
上諭拉哈兵不必留駐杭州速赴衢州與將軍賴塔并
　力𠞰禦將軍拉哈達侍郎達都副都統瑪哈達雅塔
　里等仍駐杭州防守副都統吉勒塔布之兵視何處
　警急即往應援
　　戊寅
命平南王尚可喜等備交趾
　　　總督金光祖奏交趾知孫延齡叛逆乘機蠢動
　　　陳兵邊界其情叵測請加防禦
上勅平南王及總督提督等嚴飭邊將不時偵察仍増
　官兵防守險隘
　　壬午
命副都統伯穆赫林率喀喇沁土黙特兵速赴浙江
　　　先是
上命副都統蘓朗署副都統額思赫率䝉古兵二千之
　江寧即留付將軍阿密達令之駐防其原駐江寧喀
　喇沁土黙特兵令蘇朗等率赴浙江至是浙江賊寇
　　　蜂起衢州告警將軍拉哈達奏
聞
上諭衢州正在危急令副都統伯穆赫林率喀喇沁土
　黙特兵自江寧速赴浙江與將軍拉哈達等㑹同𠞰
　禦副都統蘇朗等仍率䝉古兵鎮守江寧將軍拉哈
　達賴塔侍郎達都總督李之芳既同任𠞰撫之事一
　應軍務須公同商確毋分彼此如浙地何處有警即
　相機應援
命平南王尚可喜等固守梧江諸處
　　　總督金光祖奏梧州失陷我兵據守梧江
上諭將軍根特巴圖魯等兵由袁州取長沙進廣西以
　襲賊後則取道廣東必致遲久可令平南王尚可喜
　總督金光祖提督馬雄㑹同酌議添發官兵規取梧
　州否則固守梧江諸處相機𠞰禦
命經畧莫洛等措置進川官兵機宜
　　　將軍瓦爾喀等奏征四川總兵官王懷忠標兵
　　　因餉匱逃散今欲勦賊兵力單薄運餽不至乞
　　　發兵救援
上諭康親王傑書及貝子準達所部驍騎俱令貝勒洞
　鄂率之以行其大兵或仍據壕塹圍守保寧或因糧
　運艱難暫還廣元令經畧莫洛將軍瓦爾喀等公同
　商酌王懷忠標下逃兵姑寛其罪應如何撫納亦令
　莫洛商酌速行
　　丁亥大將軍順承郡王勒爾錦奏官兵敗賊于岳
　　州
　　　是月十一日貝勒察尼將軍尼雅翰等分部滿
　　　漢官兵水陸齊發進攻岳州偽將軍吳應麒等
　　　率賊七萬餘列鹿角牌銃陸路相拒我兵奮擊
　　　大敗之斬首萬級舟師抵七里山以礟攻賊沈
　　　其船十餘艘
　　己丑大將軍康親王傑書帥師之浙江大將軍貝
　　勒洞鄂帥師之四川
　　　先是傑書奉
命征討候調䝉古兵到同發至是傑書奏浙江告急宜
　　　速往援若俟䝉古兵同行恐稽時日請率兵先
　　　往
上遂命於是日啟行洞鄂亦同日率兵之四川
　　辛夘
詔收𦵏耿精忠祖父骸骨
上諭兵部耿精忠雖背恩反叛其祖父投誠効力累世
　舊勲朕豈以精忠之罪及其先人大兵平定閩省之
　日其祖父骸骨仍許收𦵏
　　八月癸巳
命給大將軍等分兵印信
上諭兵部諸路大將軍止各給一印儻分兵赴𠞰别無
　印信則招撫賊寇宣諭百姓及調遣防守地方兩軍
　移㑹機宜何以為憑其再給大將軍順承郡王勒爾
　　錦印二至大將軍康親王傑書處有將軍賴塔印一
　　再給印一大將軍貝勒尚善處有將軍尼雅翰印一
　　再給印一大將軍貝勒洞鄂處既有將軍赫業瓦爾
　　喀印二不必另頒若分兵他往即以所頒印信付統
　　兵者復合一處則收回所頒止用大將軍印
　命科爾沁公圖訥赫嚴禁兵卒
　上諭圖訥赫曰我
太祖
太宗以來爾祖父同心効力佐定天下爾國賦稅聽爾自
　　取若爾國窮困朕加意撫養今聞調至爾所屬兵卒
　　有掠取民物者在京尚如此况離此逺去豈不益肆
　　搶奪爾久歴行間務宜嚴禁兵卒毋得恣行强横如
　　有亂法者即㑹同貝勒議行懲治且中夏炎熱爾衆
　　早晩飲食各宜自慎以副朕軫恤軍士之意
　命將軍希爾根調署副都統公沃赫兵赴江西
　　　　巡撫董衛國奏饒州營兵變餘千賊勢猖獗
上命將軍希爾根速調公沃赫兵赴江西同副將軍哈
　爾噶齊巡撫董衛國提督趙國祚商議𠞰滅賊寇平
　定地方仍檄江南總督阿席熙安徽巡撫靳輔於饒
　州接壤所在增設官兵嚴加防守
　　甲午大將軍貝勒尚善等帥師之岳州貝子準達
　　等帥師之荆州
　　乙未
命總督蔡毓榮率所部兵協同大兵進𠞰湖南
上諭兵部王師進𠞰湖南須用綠旗官兵總督蔡毓榮
　管轄通省可率所部兵隨王師協力平定地方又荆
　州地闗緊要進兵時大將軍順承郡王勒爾錦宜酌
　撥官兵防守
　　丁酉
諭福建總督郎廷佐𠞰撫機宜
　　　郎廷佐奏耿逆背叛勾連海寇虚張聲勢但海
　　　寇止習水戰陸地非其所長宜𠞰撫兼施乗機
　　　底定
上諭廷佐入閩之日海寇宜用撫精忠宜用𠞰或用間
　相機便宜以行
　　壬寅
命海澄公黄梧子芳度襲其父爵
　　　時芳度遣官黄藍間道奏稱(臣/)父於本年三月
　　　二十六日病故(臣/)不得已權以父命送勅印賊
　　　處仍密行招募合舊兵共得六千餘人六月初
　　　四日斬偽城守都督劉豹等三人拒守漳州惟
　　　望大兵入閩救應(臣/)偵知來路隨往迎接
上諭海澄公黄梧自海上歸誠殫竭忠藎鎮守巖疆勞
　績茂著據奏於三月二十六日病故朕心深為軫惻
　應得恤典從優議奏黄芳度設計全城招集兵卒斬
　偽都督劉豹等三人固守地方以俟大兵具見芳度
　能繼父志克篤忠貞殊為可嘉芳度應令襲公爵今
　大兵由浙江江西廣東三路進閩芳度偵何路兵先
　到即來迎㑹既芳度兄一等侍衛芳世自陳生長閩
　　　地深知道里情形乞隨大兵進𠞰救援伊弟芳
　　　度
上因授芳世為隨征福建總兵官令同平南王尚可喜
　　　兵進𠞰福建
命副將軍哈爾噶齊為平寇將軍
　　　時平寇將軍根特巴圖魯卒於軍副都統席布
　　　以
聞故有是
命
命治理厯法南懷仁製火礟
上諭南懷仁曰大軍進𠞰亟須火器爾可鑄造火礟務
　加意精工俾越山渡水輕便利用于是南懷仁多造
　　　木礟等火器陸續解送軍前以資征𠞰之用
　　甲辰増陜西綠旗官兵
　　　先是經畧莫洛以秦省兵單請添設綠旗兵萬
　　　餘以資戰守
上諭増兵必須増餉國家錢糧止有此數兹大兵進𠞰
　浙江江西湖廣需餉浩繁爾經畧所知前因餽運不
　給以致王懷忠等兵逃散秦民供億入川兵餉已極
　勞苦若増兵萬餘貝勒經畧又統諸軍深入萬一糗
　糧難繼恐禁旅有匱乏之虞而綠旗兵復蹈前轍矣
　經畧身在地方洞悉情形或不煩増兵即親行入川
　或必須議増方可進發或以秦省重要不必親行遙
　措兵餉其逐一詳議以聞至是莫洛奏陜西舊兵内
　　　王懷忠所率四千悉已逃散今王輔臣又率二
　　　千以行除此六千外所増無多葢増則戰守調
　　　遣均有禆益陜西得以保固故(臣/)以為増之便
　　　若四川速定則錢糧有資而秦民又得息肩(臣/)
　　　仍宜親統官兵協力進𠞰平定四川疏入下議
　　　政王貝勒大臣集議悉如所請行
上允之
　　己酉
命將軍賴塔等𠞰禦寧海諸路賊
　　　提督塞伯理奏黄巖圍困請援甚急又寧海象
　　　山新昌餘姚四縣賊衆蜂起恐賊竊踞寧海斷
　　　我糧道請速救台保寧
上諭黄巖危急杭州將軍拉哈達已發兵赴援今大將
　軍康親王已領兵赴浙無庸别遣其寧海等處賊衆
　作何𠞰滅并救台保寧之策康親王未到之先聽將
　軍賴塔拉哈達等商酌以行
　　庚戌申飭䝉古官兵
上諭公圖訥赫等近聞䝉古兵違法擾掠其嚴加禁飭
　嗣後有不遵紀律者自驍騎校以下即審明正法
　　辛亥
諭䕶軍統領桑格進兵機宜
　　　時桑格參贊江西軍事
上手勅諭之曰江右為粤東咽喉江浙唇齒所闗綦重
　今兵民之心或懷兩端若不先滅地方小醜大兵難
　以前進至袁州吉安贑州尤屬要地若有失陷則廣
　東聲息必至梗阻廣東梗阻則勢益危急今令滿兵
　駐袁相機進取長沙否則固守地方庶三府可保無
　虞將軍當親統重兵以行毋使兵力單薄致有疎失
　　　　(臣/)謹按吉安贑州南通嶺外而袁州與湖南
　　　　接壤乃逆賊必爭之地均闗要害
皇上預料賊必來犯若守袁州既可為吉贑聲援又可
　　　　以内捍西江外畧南楚乃密授桑格以戰守
　　　　機宜復命將軍等統重兵往駐未㡬逆賊果
　　　　侵軼袁州賴兹兵力大創其衆于西村之地
　　　　江西得以保固而大兵亦長驅無梗直抵長
　　　　沙
皇上先機洞察誠所謂坐照如神者也
　　己未
命將軍尼雅翰帥師由江西規取長沙岳州
　上諭議政王等聞岳州三面臨湖賊于陸路一面浚壕
　　築壘拒守頗堅難以進取應令將軍尼雅翰率兵沿
　　流赴江西與副都統幹都海兵合併率袁臨總兵官
　　趙應奎由袁州進復長沙夾攻岳州相度便宜以行
　
　
　
　
　
　
　
　
　
　
　
平定三逆方畧巻八
　欽定四庫全書
平定三逆方畧卷九
　　　康熙十三年九月壬戌朔
　命將軍額楚等帥師赴徽州
　　　　總督阿席熙奏饒州逆賊犯徽州婺源縣
　上諭徽州浙江接壤要地將軍額楚署副都統宗室巴
　　爾堪等於揚威將軍所統驍騎并江寧將軍所轄兵
　　内酌量率赴徽州堵𠞰逆賊署副都統碩塔穆森以
　　鎮守兖州滿洲䝉古驍騎移駐江寧更發京師滿洲
　　䝉古每佐領驍騎一人以正藍旗王府長史雅賴正
　　黄旗一等侍衛阿喀尼為署副都統率之往駐兖州
　命將軍哈爾噶齊帥師赴袁州
　　　　巡撫董衛國奏吳逆偽將軍二人率猓猓數千
　　　　來犯長沙糾集羣盜聲襲袁臨窺伺江西已入
　　　　袁州境内
　上諭袁州距吉安不逺吉安贑州又通粤要路今賊入
　袁境將軍希爾根等停𠞰撫建諸賊以兵分與將軍
　哈爾噶齊率赴袁州與總兵趙應奎併力𠞰禦其希
　爾根所餘兵馬或進𠞰撫建或固守南昌相機以行
　　　尋衛國又奏賊陷都昌
上復諭將軍希爾根巡撫董衛國提督趙國祚等速行
　𠞰滅江南總督阿席熙安徽巡撫靳輔嚴飭接壤將
　弁加意防禦
　　乙丑調署副都統碩塔等兵赴安慶
　　　先是令碩塔穆森率師赴江寧至是因總督阿
　　　席熙奏賊逼祁門
上乃命碩塔等徑趨安慶駐防尋又調河南提督王永
　　　譽為安徽提督率所部兵以往
　　戊辰
命大將軍順承郡王勒爾錦詳議進兵機宜
上遣侍衛烏丹塞瑚立傳諭勒爾錦曰朕手諭與王者
　再所言似合機宜又兩遣侍衛往未見王回奏滿漢
　兵宜加撫恤餽餉亦不易若何進戰一在於王今所
　在蠢動豈不可虞大將軍出征進止調度必待中㫖
　於古未聞因王等與賊相持朕不自暇逸屢有勅諭
　冀或有一當耳非朕欲從中制也王等始出兵時兵
　亦不為不足今四路進討王亦知之四川兵取朝天
　關陽平闗在保寧與賊相拒與岳州同王等勿以四
　川兵將抵貴州湖南兵可緩進保寧較岳州城更堅
　也康親王進𠞰閩賊雖屢奏捷朕不為喜吳三桂乃
　賊渠惟破岳州灃州方可喜耳王等初至軍言馬未
　肥又言天熱多雨難行今當可行之時王等規取岳
　州或渡江取灃州或令都統尼雅翰往江西取長沙
　此三事王與貝勒諸將帥熟議以聞勿惟朕諭與議
　政大臣之議是從勉建良策欣聞捷音
　　　　(臣/)謹按扼險據要制勝之上策
皇上深鑒乎此以岳州諸處地屬雄峻屢
命諸將速往據守以遏賊鋒乃諸將不能奉行
　睿算遂使形勝之地反為賊有至是
　上念三桂為逆徒渠首灃岳實荆楚咽喉必先取灃岳
　　　　　滅三桂則羣賊自望風而潰故既以
　手勅諭勒爾錦用兵方畧又遣侍衛傳
　㫖令其相機規取灃岳長沙諄詳委曲切中機宜藹如
　　　　　春温凜如秋肅勒爾錦等果能仰遵
　成畫尅期前進則諸路悉平賊氛迅掃矣乃竟觀望不
　　　　　前坐失機㑹迨
　詔㫖屢趨猶逗留如故俾逆賊得為固守之計曠日持
　　　　　久糜餉勞師皆勒爾錦等不奉
廟謨之所致也
　　　己巳
　命經畧莫洛等進兵廣元規定四川
　　　　莫洛奏臣於本月十一日由秦州進川貝勒等
　　　　到西安時養馬繼發請
　命四川總督周有徳巡撫張徳地副都統科爾崑等固
　　　守朝天廣元諸處轉運大兵糧糗并
敕將軍等拒守保寧以待大兵之至
上諭經畧莫洛身在地方軍機緩急自有確見令與將
　軍席卜臣前往廣元進取昭化疏通糧運平定四川
　總督周有徳巡撫張徳地副都統科爾崑等於經畧
　未到之先將廣元所有糧米運送軍前又廣元兵少
　甚屬可虞或令席卜臣兵先赴廣元秣馬以待或候
　經畧同發俱令莫洛酌行是日又
諭郿嶺大二郎小二郎諸處俱係險要周有德張徳地
　科爾崑等酌撥官兵固守勿俾賊兵斷我後路若廣
　元兵單未便分撥即移㑹莫洛席卜臣酌量調度
　　癸酉
命署副都統雅賚等領兵赴江寧
　　　總督阿席熙奏徽州府及歙祁門等縣陷賊江
　　　寧將軍額楚於本月初七日率兵赴徽州進𠞰
上諭江寧所駐大兵將軍額楚既率赴徽州江省係水
　陸要地即令署副都統雅賚阿喀尼等停往兖州率
　兵徑赴江寧其駐劄兖州漢軍都統釋迦保俟京師
　新發禁旅到日亦率兵速赴江寧在京滿洲䝉古每
　佐領驍騎一名每翼委署副都統一員漢軍每佐領
　發兵二名共派副都統一員每翼委參領一員率赴
　兖州駐劄尋以一等侍衛諾敏長史岳爾多為署副
　　　都統并遣漢軍副都統孫承祖率兵以往
　　戊寅
命大將軍康親王傑書先定温州黄巖諸處
　　　提督塞白理奏黄巖失陷總兵阿爾泰從賊
上敇康親王傑書先𠞰滅浙省温州黄巖諸處賊寇平
　定地方然後進𠞰福建
命將軍尼雅翰等赴援袁州進取長沙
　　　將軍希爾根奏吳逆遣賊來犯袁州耿逆竊踞
　　　廣信等府今若分兵應𠞰恐兵單不利
上諭署副都統碩塔穆森不必駐𤾂速赴南昌到日令
　署副都統穆成額率南昌兵速赴袁州與總兵官趙
　應奎并力固守署副都統公沃赫救進賢兵回日亦
　赴袁州若大兵未到之先賊勢猖獗趙應奎相機退
　保險隘以待大兵之至將軍尼雅翰將所率江寧兵
　及碩塔穆森兵酌量率赴袁州統領副都統幹都海
　沃赫穆成額等兵平定袁州進取長沙如吉安無警
　其幹都海兵聽尼雅翰調度酌遣又安慶係要地漢
　軍都統釋迦保署副都統雅賚阿喀尼俱率兵速赴
　安慶并趨提督王永譽刻期抵任如安慶等處有警
　令將軍阿密達華善等相機救應
　　己邜
命和碩簡親王喇布為揚威大將軍帥師赴江寧侍衛
　　　坤巴圖魯為振武將軍帥師赴汝寧
上諭議政王等江南天下要地兵力單薄其授和碩簡
　親王喇布為揚威大將軍派兩佐領合出䕶軍一人
　上三旗包衣佐領兵每旗百人復令簡親王除伊包
　衣佐領全軍外將所部人衆酌選披甲率往江寧統
　轄將軍阿密達兵及江南滿洲䝉古漢軍相機調度
　保固全省將軍阿密達額楚華善王之鼎總督阿席
　熙並同參贊又河南地廣兵少恐奸宄乘間竊發令
　每佐領出驍騎二人授侍衛坤巴圖魯為振武將軍
　率赴汝寧駐防左翼遣副都統覺羅夸代右翼以長
　史阿爾瑚為署副都統偕行尋又
諭簡親王到江寧時令副都統蘇朗率䝉古兵一千往
　鎮安慶其安慶都統釋迦保率所部漢軍速赴南昌
　鎮守到日南昌署副都統碩塔穆森兵前往袁州㑹
　合將軍尼雅翰等兵與總兵官趙應奎合力𠞰禦若
　蘇朗兵到安慶時署副都統雅賚阿喀尼率所部兵
　亦速赴南昌鎮守
　　甲辰將軍希爾根奏復撫州
　　　是月初七日夜逆賊來犯我柵我兵分路迎擊
　　　敗之于十一日恢復撫州尋希爾根奏閩賊東
　　　距建昌滇賊西犯袁州勢難分應若(臣/)舎建昌
　　　而援袁州恐撫州已復旋棄江右何日可定仍
　　　宜合力以𠞰建昌之賊
上諭撫州雖不可棄袁州亦屬要地希爾根兵可破建
　昌則進若難以徑進且鎮守撫州令將軍哈爾噶齊
　仍率兵援袁至于所復地方更令總督提督發新募
　兵速赴將軍軍前以資守禦
命江西巡撫白色純赴贑撫定人民
上諭兵部今將軍希爾根等擊敗賊衆恢復撫州不久
　即定建昌廣信諸處亟須撫安百姓其令巡撫白色
　純星赴贑州爾部速行移㑹
　　乙酉
詔復續順公沈瑞官爵
　　　平南王尚可喜奏續順公沈瑞身陷賊中不甘
　　　從逆屢遣人通言請兵拯救(臣/)因遣官兵赴閩
　　　接應今已迎回粤東
上諭續順公沈瑞不甘從逆挈家回粤情屬可憫令復
　還原爵仍管伊標官兵駐劄廣東
命和碩安親王岳樂為定逺平寇大將軍帥師規定廣
　　　西
　　　時總督金光祖奏廣西提督馬雄左江總兵官
　　　郭義降賊全省變動
上命和碩安親王岳樂為定逺平寇大將軍率每佐領
　䕶軍一人侍衛坤巴圖魯所帶每佐領驍騎二人并
　王所屬包衣佐領䕶軍驍騎速赴廣東令都統覺羅
　霍特伯郎素副都統吉圖堪珠拉禪偕往以郎素為
　署䕶軍統領兵至江西日或由袁州進取長沙平定
　廣西或徑抵廣西𠞰滅叛逆聽大將軍王與都統等
　商酌以行又每佐領出驍騎一人付侍衛坤巴圖魯
　隨後率往汝寧尋又
命輔國將軍瓦山隨大將軍安親王進討
　　丁亥將軍額楚奏復徽州
　命即帥師進取饒州
　　　　先是
　上䇿額楚不日必取徽州恐取徽州後額楚等按兵不
　　　　進
　諭令克城之日徑赴江西速取饒州至是額楚奏言敗
　　　　賊績溪克復縣城本月十八日乘勝進至徽州
　　　　賊望風潰遁郡城遂復時巡撫靳輔報賊逼池
　　　　州
　上命額楚等量留兵駐徽州速行進取饒州㑹合江西
　　　　兵
　
　
　
　
　
平定三逆方畧巻九
　欽定四庫全書
平定三逆方畧卷十
　　　康熙十三年十月壬辰大將軍簡親王喇布帥師
　　　之江寧
　　　癸巳
　命副都統蘇朗防池州諸處
　　　　巡撫靳輔奏都統釋迦保及署副都統雅賚阿
　　　　喀尼等兵先後前來請以先至者駐池州後至
　　　　者駐安慶互為聲援
　上諭釋迦保雅賚阿喀尼等兵仍赴江西安慶既有提
　　督王永譽駐守其副都統蘇朗兵或駐池州或恢復
　　建徳之日即駐建徳靳輔蘇朗商酌以行
　　　丙申大將軍安親王岳樂帥師之廣東
　　　　是日總督金光祖奏廣西全省變動賊勢愈熾
　　　　入粤大兵應取道南雄星馳赴救
　上諭大將軍安親王已帥師由廣東進定粤西其防守
　事宜兵未到時聽總督與平南王商酌以行
　　己亥
命經畧莫洛速援寧羌
上手敕諭莫洛曰據坐塘筆帖式報有賊三路來犯寧
　羌被圍念爾總統川陜必有成算始行進兵朕可無
　憂但寧羌地屬陜西且為大兵後路當此糧匱兵疲
　又不得不厪朕懷爾宜速行救援使大兵如渴遇飲
　庶幾有濟
　　辛丑
命江南江西諸將帥速𠞰湖口賊
　　　總督董衛國奏賊犯湖口
上諭湖口縣係江南江西要衝將軍希爾根總督董衛
　國宜㑹商機宜速行𠞰滅又署副都統碩塔穆森見
　統兵赴江西可便道先剿湖口逆寇再赴南昌湖口
　切近安慶其先抵安慶官兵巡撫靳輔亦即發往湖
　口協勦尋靳輔奏湖口彭澤相繼被陷浮梁鄱陽諸
　　　賊嘯聚日衆
上復命署副都統雅賚阿喀尼到安慶即統兵馳赴彭
　澤湖口𠞰賊碩塔穆森已至九江令與雅賚阿喀尼
　等合兵平定湖口諸處協取饒州即赴南昌
　　乙巳
命平南王尚可喜増兵赴梧州
　　　可喜奏稱内地兵單根本虚弱如李三官七乘
　　　機竊發雖旋為掃蕩而尚有黨羽潛伏于山陬
　　　海澨之間急宜芟除故(臣/)于八月二十日調總
　　　兵官班際盛自梧州回省
上諭梧州兩粤接壤要地今粤西有事之際李三官七
　賊寇滅後尚可喜即増兵令班際盛速赴梧州𠞰滅
　　丁未設武昌漢陽沿江戰守之備
上諭兵工二部武昌漢陽一帶沿江之地俱屬重要防
　禦之䇿不可不豫宜于沿江要害多築墩臺環列火
　礟令諸軍畨守以固省㑹又武昌臨江所在湖汊甚
　多宜亟設江汛戰船多製火礟并召募鳥鎗兵一千
　為戰守之用
命經畧莫洛等遣兵守寧羌
　　　總督哈占奏四川賊衆先立營寧羌州文廟山
　　　參將陳應奎等鼓勵士卒夜襲賊營賊遂大亂
　　　遁回南山
上敕經畧莫洛等遣副將雷繼宗兵及提督王輔臣標
　兵固守寧羌諸處又大將軍貝勒洞鄂處進川之時
　若寧羌有賊即便道剪滅再入四川
命大將軍順承郡王勒爾錦調兵防守九江
上諭兵部九江三省水陸要衝大將軍順承郡王勒爾
　錦就近于雲貴兩提督内量調一員率領甲兵及標
　下官兵速赴九江防守將軍阿密達總督阿席熙等
　速造戰船百艘發往九江
　　辛亥大將軍康親王傑書奏官兵敗賊於衢州
　　　耿逆偽都督周列等領賊二萬餘自常山來立
　　　營焦園陸寺西果園紅橋諸處聲言攻取衢州
　　　將軍賴塔總督李之芳遣副都統瑚圖等率兵
　　　於是月十七日分路奮擊大敗之斬賊萬餘
　　戊午
命給袁臨總兵官趙應奎世職
上諭兵部袁臨總兵官趙應奎効力巖疆屢殺賊有功
　今又出首逆劄忠藎茂著給拜他喇布勒哈番又一
　拖沙喇哈番
　　己未擢副將陳世凱鮑虎王廷梅為温州黄巖平
　　陽三鎮總兵官
上諭兵部温州黄巖平陽三鎮雖未恢復應豫補總兵
　官以便召募操練其以副將陳世凱為温州等處總
　兵官鮑虎為黄巖等處總兵官王廷梅為平陽等處
　總兵官
勅粤東文武將吏聽平南王尚可喜節制
上諭議政王等自吳三桂叛逆以來平南王尚可喜為
　國抒忠厥功茂著當兹粤東軍興之際督撫提鎮以
　下俱聽王節制嗣後補授文武官員聽王選補奏聞
　其一切調遣兵馬及招撫事宜亦聽王酌行
　　十一月庚申朔
命將軍尼雅翰等速赴南昌
　　　先是
上命尼雅翰及都統釋迦保等進取南康赴南昌署副
　　　都統碩塔穆森雅賚阿喀尼等進取湖口彭澤
　　　都昌撫定其地再取饒州赴南昌至是將軍希
　　　爾根等奏賊犯撫州等處臣隨令副都統席布
　　　率每佐領驍騎一人前往應援調鎮守九江城
　　　守尉烏黒等前來㑹城
上諭將軍尼雅翰等兵各遵指授速定地方星赴南昌
　至九江扼要重地如城守尉烏黒等前往省城將軍
　希爾根總督董衛國等即酌發官兵鎮守大將軍安
　親王速赴江西酌量調度
勅經畧莫洛速進四川
　　　時大兵駐廣元缺餉兩月畧陽糧艘為賊焚刼
　　　經畧莫洛又奏賊方屯踞七盤朝天諸關我師
　　　餉道梗塞
上乃命莫洛率兵速赴七盤朝天等處㑹同將軍席卜
　　　臣𠞰滅賊寇疏通餉道進取昭化與大兵協力
　　　克復保寧尋總督哈占奏蜀中水陸賊阻糧運
　　　難繼且逆賊窺伺陽平諸處
上復諭大兵徂征惟餉是賴今既糧運難繼我師未便
　久駐令大將軍貝勒洞鄂經畧莫洛四川總督周有
　徳巡撫張徳地等撤保寧兵回廣元經畧等親身殿
　後調廣元兵回漢中固守陽平等處殱除寧羌諸賊
　整頓士馬再圖恢復
遣副都統色格等領兵赴河南府
　　　議政王等奏經畧莫洛若進四川西安空虚應
　　　發大兵駐防
上諭河南府乃四達之地距潼闗鄖襄皆近駐師其地
　則所在有警俱可䇿應其遣副都統色格并令一等
　侍衛鄂克濟哈署副都統率每佐領驍騎三人往駐
　河南府
　　癸亥
命總督蔡毓榮領兵赴岳州
　　　時大將軍貝勒尚善疏請遣荆州綠旗兵赴岳
上因命總督蔡毓榮率標下綠旗官兵酌帶荆州舟艦
　　　前往岳州其沿江一帶令大將軍順承郡王撥
　　　兵固守
　　戊辰將軍尼雅翰奏復南康府
　　　時耿逆偽都督李大元等率賊萬餘屯南康崖
　　　口將軍尼雅翰同副都統綽克托于十月二十
　　　二日率兵擊敗之斬獲甚衆克復府城
命分京口戰船赴岳州
　　　大將軍貝勒尚善等請撥京口沙唬船五十艘
　　　并水手發往岳州以資進取議政王等以荆州
　　　船二百前經酌量發往至京口沙唬船亦已遣
　　　發百艘今再増發必須配兵恐京口舟師單薄
　　　且值西北風時作泝流而上不能速至議不准
　　　行
上特命如所請撥京口沙唬船速往聽貝勒等乘機進
　　　取勿俾借口待船致悞軍機其京口缺額之船
　　　令簡親王與將軍督撫等速行補造
　　己巳
諭大將軍貝勒尚善等進兵機宜
上諭尚善等覽烏丹所齎爾等奏疏朕心深為嘉恱兩
　貝勒皆朕懿親運籌決䇿破賊立功在指顧間朕遥
　度機宜于爾等疆場之事或有裨益特頒手詔示爾
　爾等請調荆州綠旗甲兵備用細思順承郡王渡江
　攻戰未有定期王若不渡江則滿洲䝉古甲兵鎮守
　荆州彞陵原無不足今檄蔡毓榮標兵往岳州又據
　烏丹口奏賊浚重壕相拒甚堅今令綠旗兵以車運
　土囊填壕赴戰隨遣滿洲䝉古精兵繼進攻取必獲
　全勝綠旗官兵宜深加撫恤至臨陣時明諭賊人有
　解甲來歸者即與保全恩養安挿朕未親履行間但
　披覽輿圖據臆懸斷所期爾諸將等恩威公普無間
　親疎嚴飭哨探申明法紀速成破賊之功永表旂常
　之績爾等所有籌畫即行密奏兩貝勒及大臣等兵
　士無恙并疏以聞
　　　　(臣/)謹按閫外之寄將能而君不御然帝王仁
　　　　覆六合智周萬里指揮決䇿動與時宜以成
　　　　掃蕩廓清之烈斯稱神武焉我
皇上頒十行之札措置機宜周詳款曲藹然家人一體
　　　　之慈雖三代誓誥曷以加兹至于解甲投誠
　　　　即與保全曲加愛養所以攜逆賊之黨安反
　　　　側之心義聞仁聲昭著中外尤削平禍亂之
　　　　本計也
　　調兵援桐溪
　　　總督蔡毓榮奏竹谿本無縣城文武官民據守
　　　桐溪中峯二寨逆賊楊來嘉等合謀侵犯致中
　　　峯寨失陷今桐溪寨告急亟請附近兵應援
上諭竹谿去陜西白土闗甚近經畧莫洛總督哈占巡
　撫杭愛提督王輔臣等速令汛防官兵就近應援鄖
　陽提督佟國瑤遣協𠞰官兵馳救都統范達禮副都
　統徳業立等亦嚴加固守相機堵𠞰毋致蔓延
　　辛未
申諭諸路出征將士安撫百姓
上諭兵部曰凡陷賊地方皆我赤子今者詰爾戎兵四
　征不庭原以除暴安民念愚氓被脅截髪特一時貪
　生畏死之恒情若大兵所至槩行誅戮非朕救民水
　火之意百姓無由自新狡賊反得藉以煽誘嗣後大
　兵進𠞰有鄉民持械拒敵及竊踞城池山寨不即迎
　降者仍行誅戮其餘槩從寛免至𠞰殺賊徒自應俘
　其子女但賊營婦女多係擄掠脅從破賊之後凡所
　擄難民子女許民間認領不得一槩妄收爾部其傳
　諭滿漢官兵咸體朕意無忽
　　　　(臣/)謹按六師奮揚天討式遏亂畧凡屬同惡
　　　　胥與剪除所以正邦典伸國威也我
皇上好生之徳侔乎天地特寛脅從之衆以開向化之
　　　　途縱賊營所掠子女禁勿濫留俾民人散亡
　　　　之家室復得保聚殘黎如出湯火而登袵席
　　　　之上所以
皇仁丕播萬姓恱服也
　　甲戌
命輔國公綽克托帥師守漢中
　　　前鋒統領穆占等奏漢中乃川陜要地邇者綠
　　　旗官兵難以深信滿兵雖少仰賴
皇上威靈似可固守
上諭漢中係陜西咽喉為大兵後路糧運要道令輔國
　公綽克託率所部人員并統轄副都統馬一豹兵駐
　守漢中再撥西安滿兵百人速往漢中令巡撫杭愛
　統轄同綽克託協守
　　庚辰
勅進閩大將軍保䕶續順公沈瑞等家口
　　　平南王尚可喜奏續順公沈瑞副都統鄧廣明
　　　及官兵家口共二千餘人為叛鎮劉進忠驅入
　　　福建拘留漳浦恐大兵進𠞰玉石難分
上諭續順公沈瑞家口被賊拘留殊為可憫此係有功
　之人理應保全令大將軍王等進𠞰恢復之日留意
　察訪保䕶得所
　　大將軍康親王傑書奏官兵敗賊於金華
　　　耿逆偽都督徐尚朝等率馬步賊五萬至金華
　　　城外列二十餘營副都統瑪哈達三等台吉察
　　　渾都統巴雅爾總兵官李榮等于是月十一日
　　　率滿漢䝉古兵奮勇夾攻殺賊二萬餘陣斬賊
　　　將吳榮先等三十餘人
　　乙酉將軍尼雅翰奏官兵敗賊于袁州
　　　吳逆偽都督同知朱將軍與麻棚偽總兵黄乃
　　　忠丘善我合兵數萬自萍鄉犯袁州副都統幹
　　　都海署副都統公沃赫穆成額總兵官趙應奎
　　　率滿漢官兵于是月初四日敗賊於西村斬首
　　　萬餘又登山擊敗賊衆斬首五千餘級
　　丁亥
命分兵守襄陽諸要地
上諭兵部曰往者令總督蔡毓榮率兵㑹同都統范達
　禮等協𠞰楊洪二逆今毓榮既赴岳州二逆可暫停
　進𠞰除副都統宜思孝柯彝率兵駐防鄖陽均州外
　令襄陽總兵官劉成龍率兵鎮守南漳雲南提督李
　胡拜率綠旗官兵及駐劄襄陽漢軍鎮守糓城都統
　范達禮副都統徳業立仍守襄陽若更有險要之地
　令范達禮等酌量調守賊出犯時即相機堵𠞰俟大
　兵平定湖南達禮毓榮等仍進𠞰楊洪二逆
　　戊子
諭大將軍康親王傑書進兵機宜
上諭傑書曰浙江賊寇在在竊發騷擾地方皆由耿逆
　未滅之故若𠞰除耿逆則小醜自滅今或固守金華
　諸處由仙霞嶺分水關入閩或固守杭衢從金華進
　克温處平定浙省𠞰滅閩賊聽大將軍王酌量速行
命増遣西安兵守漢中調河南兵赴四川
　　　輔國公綽克託等奏副都統馬一豹所統之兵
　　　經畧莫洛已撥守西鄉紫陽白土闗此俱緊要
　　　隘口未可輕撤臣所屬官兵及見發西安官兵
　　　數少力薄請増發西安滿兵四百人同守漢中
上命増遣西安滿兵二百人速抵漢中綽克託於所屬
　　　内酌量添甲與巡撫杭愛協同守禦西安省㑹
　　　要地署副都統鄂克濟哈等率兵至河南府時
　　　速遣材能參領率每佐領驍騎一人赴西安
　
　
　
　
　
　
　
　
　
　
　
　
　
　
　
平定三逆方畧巻十
　欽定四庫全書
平定三逆方畧卷十一
　　　康熙十三年十二月壬辰調兵守興安
　上諭兵部興安要地應遣滿兵鎮守令於署副都統鄂
　　克濟哈等部内選驍騎二百人遣才能官員率赴興
　　安與署總兵官党塞等協力同守
　　　癸巳江寧將軍額楚奏復婺源縣
　　　　先是額楚奏婺源為賊所據如不取婺源即赴
　　　　饒州恐賊探知大兵已去又來犯徽請俟婺源
　　　　復後休息士馬相機進取饒州
　上諭額楚等若復婺源即進取饒州毋得因養馬遲緩
　　令賊固守難於攻克致失事機至是額楚奏十一月
　　　十七日克復婺源於一二日間安撫殘黎即進取
　　　饒州
　上諭比聞婺源恢復良可嘉悦爾等兵單若進克饒州
　　尤宜加意善後諸事相機以行
　　丙申
命大將軍貝勒洞鄂等速進四川
上諭兵部曰覽將軍赫業等奏保寧大兵糧餉阻絶困
　乏已極經畧莫洛已於十一月二十八日進兵貝勒
　洞鄂等至十二月初三日方始啟行莫洛所統之兵
　俱係綠旗巴蜀山路險惡滿洲大兵若不相繼進發
　恐賊輕視漢兵旁撃後遮均未可定今保寧大軍惟
　貝勒等是賴勅諭一到貝勒等即兼程而進㑹同經
　畧莫洛速定昭化諸處接濟大兵勿得遲緩貽悞大
　計尋又
諭大兵糧餉闗係甚重令陜西總督哈占巡撫杭愛多
　發官兵水陸防䕶令以次相繼勿悞兵食運至廣元
　將軍席卜臣副都統科爾崑四川總督周有徳巡撫
　張徳地等轉運軍前毋得稽遲致悞
　　　　(臣/)謹按師行糧隨所係綦重况大兵深入險
　　　　阻已抵保寧轉運既艱侵遏可慮前者
上已命莫洛分兵據守朝天闗諸處䕶致糧餉川陜督
　　　　撫悉心營辦無誤軍需既又命莫洛親率將
　　　　士䇿應大兵至是又慮莫洛所領綠旗兵為
　　　　賊所易道里險陿或有意外之虞命洞鄂以
　　　　滿兵繼之俾首尾聨絡誠計出萬全使莫洛
　　　　洞鄂等能恪遵
睿算連濟軍糈倍道前進則保寧士馬飽騰兵威殊壯
　　　　佇見收復全蜀長驅入滇矣夫何逗撓不前
　　　　餉道中梗以致王懐忠兵潰王輔臣叛變保
　　　　寧之兵糧盡而還一切事機總不出
聖明預料之内也
　　丁酉
勅將軍尼雅翰等速滅安福賊
　　　先是賊圍安福縣將軍尼雅翰等遣副都統幹
　　　都海前徃援𠞰至是總督董衛國奏安福陷
上諭將軍尼雅翰總督董衛國公議速檄副都統幹都
　海𠞰滅賊冦至遣發將軍等原令保固江西全省非
　止鎮守所駐城池嗣後所轄地方告警即酌行調遣
　應援
　　大將軍康親王傑書奏官兵敗賊於衢州
　　　偽總兵桑明等領賊五萬餘犯衢州將軍賴塔
　　　遣滿漢官兵於是月二十四日連擊敗之斬首
　　　萬餘
　　庚子大將軍貝勒洞鄂奏王輔臣標兵叛於寧羗
　　　洞鄂奏本月初五日據經畧屬下筆帖式戴祐
　　　等稱初四日提督王輔臣兵叛於寧羗刼經畧
　　　營經畧標下官兵或敗走或從逆經畧等莫知
　　　所在今(臣/)等不能前進即於本日退保漢中
上諭大學士索額圖尚書明珠曰今報王輔臣兵叛恐
　人心震動醜類竊發前者各將軍大臣不遵指授互
　相觀望遷延不進以致逆賊得據大江之南賊渠未
　滅故又有此變朕欲親至荆州相機調遣速滅賊渠
　呉三桂若三桂既滅則所在賊黨自當瓦解生民得
　安爾等與議政内大臣宻議以聞於是内大臣塔達
　　　噶布喇頗爾盆巴泰大學士索額圖尚書明珠
　　　等奏
聖駕親征滅賊誠易但
皇上身闗天下之重若
鑾輿前徃恐奸宄妄布流言事生意外况京師根本所
　　　係更要
皇上不宜輕出惟當居中運籌指授内外臣工相機調
　　　發
上曰卿等所言亦是朕且暫止親征至王輔臣兵叛不
　可不速發大兵前赴西安保固秦省前者署副都統
　鄂克濟哈等所率之兵分遣令徃西安興安今興安
　姑且停徃若遣徃西安之兵尚未啟行即於全部兵
　内擇馬壯者每佐領二人鄂克濟哈星夜率赴西安
　餘每佐領兵一人令副都統色格率駐河南府鄂克
　濟哈兵力尚單令將軍侍衛坤巴圖魯率所屬兵盡
　赴西安與鄂克濟哈及副都統翁愛總督哈占保守
　地方𠞰禦賊冦襄陽見有都統范達禮副都統李林
　隆之兵其副都統徳業立亦率每佐領驍騎一人星
　赴西安與侍衛坤巴圗魯等合兵併移文順承郡王
　度襄陽可虞即撥王所統兵每佐領一人遣徃駐守
　否則不必王與參贊各大臣公議酌行哈占翁愛等
　於大兵未到之先并力固守地方仍偵探情形不時
　馳報尋又
諭兵部據報王輔臣兵變其反與未反尚未得實即輔
　臣果反或出一時迫脅亦未可知其妻孥俱善存撫
　勿遽加害傳諭總督哈占知之
諭大將軍貝勒尚善等速取岳州
上諭尚善等曰王輔臣標兵反叛貝勒洞鄂等已退守
　漢中今當人心惶惑之時若克復岳州則人心自定
　稍有遲緩恐所在揺動倍多可虞貝勒等何日決戰
　宜審機决䇿以期必得其速定議以聞
命調盛京官兵赴京師
上諭議政王等京師禁旅遣發頗多調盛京官兵一千
　令副都統鄂泰率之至京烏喇兵七百令副都統安
　珠瑚遣官領赴盛京其寧古塔兵令將軍巴海酌量
　調發鎮守烏拉
　　辛丑遣理藩院員外郎拉篤祜等調䝉古兵赴陜
　　　西
上諭議政王等秦省重要令理藩院員外郎拉篤祜圖
　爾哈圖鼐瑪岱徃調鄂爾多斯兵三千五百歸化城
　土黙特兵七百視西安路近即率赴西安若去省城
　紆逺即率赴蘭州其䝉古兵入何闗口令總督哈占
　巡撫華善遣人接應芻糧如秦省可虞速催調兵前
　徃若叛兵已散秦省無虞即移文停止其令鄂爾多
　斯貝勒索訥未歸化城土黙特都統古嚕率兵前徃
　　　尋又
諭拉篤祜等曰爾等率領䝉古甲兵若已至邊内督撫
　檄令退還爾等毋得遽回仍星夜直抵西安若尚在
　邊外移文令退即當撤回若在邊内前塗遇有不虞
　即開路而進若報别路有警不必應援巡撫華善請
　兵爾等酌量分路率兵前徃䝉古兵至西安聴將軍
　調遣將近邊界令將䝉古兵由各闗口分道齊入廣
　為𫝊播以張聲勢後土黙特兵奉調遄行先他部至
上乃奬諭之曰土黙特都統古嚕等為國効力率所部
　官兵星馳赴調應期而至殊屬可嘉事平之日其有
　功人員該部議叙
命撥滿洲䝉古兵備調發
上諭兵部秦中告警應預派滿洲䝉古每佐領驍騎四
　人有事即行遣發其領兵官員爾部量選應用
　　壬寅
命將軍哈爾噶齊赴江寧
上諭兵部今大將軍安親王刻期抵江西將軍哈爾噶
　齊調赴江寧叅贊大將軍簡親王軍務鎮守江南
　　乙巳
命總督哈占宣諭倡亂官員兵丁
　　　初聞王輔臣兵變
上即遣禮科給事中蘇拜賫
勅偕輔臣子繼禎徃撫隨又
諭哈占曰適據貝勒洞鄂等報經略莫洛提督王輔臣
　標下官兵叛變隨遣科臣蘇拜持諭招撫爾即遵㫖
　通行曉諭身任其事加意安輯明告倡亂官兵爾等
　皆因蜀道險逺糧餉不繼以致畏死情逼頓生變亂
　誰肯甘心從逆自造釁殃其不得已之情朝廷具已
　洞悉今特遣官前來安撫諭㫖甚明有如皎日爾等
　各有父母妻子恒産如能遵㫖來歸官職如故士卒
　願為兵者仍許入伍願歸農者令回原籍安挿爾哈
　占等皆朕倚信任用之臣務體朕至意速行撫諭早
　定地方并𫝊
諭蘇拜曰爾偕哈占選擇能員不時賫勅招諭王輔臣
　并安撫亂兵爾與哈占商酌如應親徃即行親徃若
　有未可即遣能員前去務殫心籌畫以期必濟
　　丙午
敕大將軍順承郡王勒爾錦沿江預備戰艦嚴加守禦
　　　平南王尚可喜奏逆賊於衡湘造船千餘欲分
　　　發岳州荆州併進取江西將來春水泛漲沿江
　　　一帶宜預為設偹
上命大將軍順承郡王等量造戰艦於沿江要地嚴加
　防守逆賊侵犯即行撲𠞰仍移知岳州大將軍貝勒
　尚善等
命江寧將軍額楚駐師南昌
　　　額楚奏部文令(臣/)等俟安親王到江西即率所
　　　部兵回江寧今安親王將到(臣/)等酌量飼馬仍
　　　回江寧
上諭大將軍簡親王及將軍華善帥兵駐守江南額楚
　之兵既抵江西即於南昌駐牧不必仍回江寧俟安
　親王前抵南昌額楚兵或赴撫州與將軍希爾根合
　兵進取建昌廣信諸處或㑹同王師進𠞰或駐守南
　昌聽大將軍王指授
命遣兵迎還廣元保寧大兵
上諭議政王等曰王輔臣標兵背叛廣元保寧大兵闗
　係甚重應遣兵接應若調將軍侍衛坤巴圖魯等兵
　及西安兵發徃恐王輔臣回據平凉西安守備單弱
　應以京城所發兵每佐領三人速催啟行其羸瘠馬
　匹留秣太原健壯者星夜選赴西安於諸軍内量撥
　留西安駐守餘兵速遣赴大將軍貝勒軍前接應廣
　元保寧大兵回至漢中
　　戊申
命將軍阿宻達等帥師赴西安
　　　先是
上諭議政王等秦省重要令將軍阿宻達即率䕶軍四
　十人自江寧速赴河南府併統副都統色格之兵暫
　駐鎮守俟每佐領四人兵到日即率赴西安至是
上又諭阿宻達即率色格兵速赴西安京師所派每佐
　領兵四人以一人令夸蘭大等率赴河南府聽色格
　管轄其三人以達理善巴圖魯署副都統率之由山
　西赴西安
　　江寧將軍額楚奏復饒州
　　　賊衆三千餘於雲吉峰拒戰將軍額楚署副都
　　　統宗室巴爾堪率兵擊敗之進攻饒州賊棄城
　　　遁是月初三日遂復府城
　　庚戌大將軍康親王傑書奏官兵敗賊於金華
　　　偽都督總兵徐尚朝等率馬步賊三萬土冦二
　　　萬復犯金華是月初七日副都統瑪哈達都統
　　　巴雅爾總兵官陳世凱等率兵於積道山連戰
　　　敗之攻破木城殺賊二萬餘招撫偽官及兵七
　　　百餘人
命總督鄂善等領兵赴興安
上諭議政王等曰陜西興安州西近漢中北接潼闗東
　南直通鄖襄最為要地今秦中有警特遣大兵鎮守
　其副都統穆舒渾帶至襄陽之兵及䝉古甲兵増足
　一千令總督鄂善副都統希福率赴興安保固漢中
　諸處穆舒渾仍回荆州至於興安襄陽地屬接壤應
　令張犄角之勢有警即行互援都統范達禮副都統
　李林隆提督李胡拜等鎮守襄陽榖城如兵力單薄
　大將軍順承郡王等酌量遣兵協守尋以鄂善希福
　到日方行遣發恐致遲緩即令穆舒渾於諭到之日
　率所部兵馳赴興安鄂善希福亦於諭到之日率䝉
　古兵赴興安與穆舒渾同守漢中諸處
命原任山東援𠞰提督周卜世為山西提督
上諭兵部秦省告警三晉接壤之地應設提督以資彈
　壓其以原任山東援𠞰提督周卜世為山西提督統
　轄全省率標下官兵駐平陽府
命將軍尼雅翰帥師赴廣東
　　　時平南王尚可喜以年老衰病亟請滿洲大兵
　　　彈壓全粤
上命將軍尼雅翰率所部兵同副都統綽克托速赴平
　南王軍前協守粤東
　　辛亥總督哈占奏王輔臣叛殺經略莫洛
　　　哈占奏經畧莫洛標下中軍官呉石珊自棧道
　　　逃回去經畧駐兵寧羌州南教塲本月初四日
　　　王輔臣標兵猝叛攻營經畧親隨滿兵併力射
　　　却之既而輔臣挾衆來攻礮矢齊發經畧中礮
　　　死章京筆帖式等或逃出或為賊所殺初七日
　　　輔臣率叛兵至沔縣欲與貝勒戰值其標兵五
　　　百及經畧標兵諸處運糧兵共二千餘一時星
　　　散輔臣勢孤遂回略陽
　　壬子
敇大兵進福建應援海澄公黄芳度
　　　芳度奏(臣/)感念
　國恩誓不與賊俱生練勁卒滿萬堅守漳城及龍漢
　　　五縣耿逆潛師援漳浦(臣/)分兵邀擊賊衆大潰
　　　鄭逆復遣偽侍衛及叛鎮趙得勝來攻漳浦乞
　　　發大兵不拘何路進閩與(臣/)併力掃除逆冦
上諭芳度堅守孤城練兵殺賊屢次間道陳奏忠貞可
　喜著於平閩之日併標下有功人員從優議叙平南
　王尚可喜俟克復潮州後即發兵應援芳度平定閩
　省大將軍康親王傑書將軍希爾根等由浙江江西
　進𠞰福建大兵一到先移知芳度令速前迎來㑹
　　癸丑
命發帑金採辦陜西芻糗
　　　總督哈占奏陜西百姓供應芻糧疲於奔命請
　　　令山西就近輸運
上諭山西運糧水路則有黄河汾渭之險陸路輸輓道
　逺勞費民不能堪令支户部庫銀十五萬兩擇能員
　　解至西安採辦秦民正值困苦之際需用糧草若價
　　值稍增民争什一之利自樂輸送庶不有悞軍需儻
　　有不肖官員苛派侵尅使民不得均沾實惠督撫指
　　名劾奏從重治罪
　
　
　
　
　
　
　
　
　
　
　
平定三逆方畧卷十一
　欽定四庫全書
平定三逆方畧卷十二
　　　康熙十四年正月辛酉
　命大將軍安親王岳樂進取長沙
　上諭兵部逆賊呉三桂據守岳澧諸處恃有長沙衡州
　　之粟今安親王率師徃江西可令一到南昌即簡江
　　西軍中馬匹由袁州取長沙斷賊糧道夾攻岳州尋
　　　　又
　諭今日事勢先滅呉逆為要安親王宜留兵守江西親
　　統大兵或由袁州或由安州乘便進𠞰湖廣攻取長
　　沙倘長沙未易下即令此兵擾賊耕種截其輓運取
　　資於適不但我兵無轉輸之勞而岳州糧盡賊可坐
　　困呉逆自不能久據常澧矣其移文安親王速行
　　　　　(臣/)謹按是時逆賊三桂得久據守岳澧間者
　　　　　恃有長沙衡州之粟浮湘水達洞庭以資盗
　　　　　糧也
皇上洞察賊情非斷其餽道難以猝滅乃命樂岳帥師
　　　　疾取長沙擾其耕種截其糧餉誠制勝之神
　　　　䇿使岳樂一聞
上命即尅期前進則長沙賊守未固何難即㧞既㧞長
　　　　沙則岳州糧盡賊可坐困而呉逆不能久據
　　　　常澧矣詎岳樂等逗遛不前屢奉
詔㫖趣行始統兵進發迨攻下萍鄉賊已震怖復不能
　　　　乘勝長驅急攻長沙以致賊將馬寶悉衆來
　　　　援嬰城死守而湖南諸賊皆得茍延視息於
　　　　此見
皇上沈謀英斷無不洞見㡬先也
命叙浙江江西緑旗官兵
上諭兵部自逆賊呉三桂耿精忠背恩反叛浙江及江
　西袁州贛州等處緑旗官兵奮勇𠞰賊固守地方深
　為可嘉應即議叙以旌其勞爾部其速議之
　　壬戌
　命大將軍貝勒洞鄂等簡兵躡王輔臣後
　上諭議政王等曰王輔臣兵變雖下赦詔招撫猶恐未
　　即歸誠擾害百姓今將軍席卜臣等兵已抵漢中送
　　詣軍前馬匹留漢中者亦甚多貝勒洞鄂等其固守
　　要害簡諸軍中願自効者付賢能大臣躡王輔臣後
　　如輔臣歸順即令此兵仍回漢中倘或抗拒則相機
　　勦定
　　　戊辰進封平南王尚可喜為平南親王
　上諭吏禮兵三部平南王尚可喜航海歸誠勲猷茂著
太宗文皇帝嘉其勞績特賜王封及定鼎燕京復能殫竭
　　忠忱賛襄大業
世祖章皇帝知其夙篤忠貞畀以巖疆重任鎮守粤東海
　　氛寧靖百姓乂安近因呉三桂耿精忠等叛逆該藩
　　益勵忠純克抒偉畧悉心籌畫數建膚功朕甚嘉焉
　　事平優叙屢有俞㫖前奏年老任重請以其子尚之
　　孝承襲王爵已允所請今思該藩累朝勲舊功著封
　疆宜錫殊榮以酬茂績平南王尚可喜著進封為平
　南親王即令其子尚之孝襲封尚可喜以親王品級
　頂帶支俸示朕優眷之意廣東文武事務著尚可喜
　照舊料理其親王之寶亦暫行掌管尚之孝統兵在
　潮著給與大將軍印應行封典爾部即遵諭行
　　癸酉
勅諭王輔臣
　　　當輔臣變叛
上既遣其子繼楨徃宣諭尋又
頒專勅曉以大義發其悔悟之心於是輔臣留其子繼
　　　楨遣原任郎中祝表正具疏自理委罪經畧莫
　　　洛
上復命表正賫
勅徃撫
勅曰前據陜西督撫奏稱入川兵丁忽爾生變念爾素
　性忠直朕所深知國家待爾寵渥非常必無負恩悖
　逆之事故特面諭爾子王繼楨前徃宣布朕意恐爾
　尚懐疑懼又降專勅於爾詳加開喻今覽爾奏變起
　情形皆由莫洛控馭失宜軍心不服所致爾歛戢潰
　軍具疏請罪爾之心跡無他朕已洞悉徃事一㮣不
　究前諭甚明其爾所屬官兵俱行寛宥照舊歸伍効
　用爾即率領官兵仍回平凉汛地照舊鎮守以固封
　疆莫洛標下原帶官員已各免罪作何委用爾與總
　督酌量題補其餘兵丁願歸農者令地方官加意安
　挿願在爾標充伍者與總督商酌補入務令得所以
　副朕撫恤之意爾前功甚茂朕之待爾終始不渝其
　盡釋疑衷以圖後効果建殊勲竚膺懋賞
命撫莫洛標下潰散官兵
上諭總督哈占巡撫杭愛曰據爾等奏稱王輔臣兵變
　致經畧標下緑旗兵丁驚潰等語朕思秦省兵士舊
　在行伍者戍守著勞新行召募者驟經調遣令俱隨
　征逺出深軫朕懐事出意外必非無因念其變起倉
　卒情非得已未忍加罪爾等即宣諭朕意速行招撫
　願歸營者隨便入伍願歸農者加意安挿前罪一槩
　不究其官兵人等父母妻子見在原籍者俱行宥釋
　並不株連念伊等皆朕赤子特布寛典予以自新勿
　得執迷不悟自貽伊戚爾等即廣行曉諭以副朕撫
　綏招徠之意
諭大將軍貝勒尚善進兵機宜
上諭兵部先因王輔臣兵變令岳州官兵速進今輔臣
　既具疏悔罪雖未即降而大兵雲集秦地已可無虞
　宜行文貝勒尚善若岳州可取即速進兵如勢有未
　便不宜輕動前已勅安親王由袁州取長沙度其將
　到相機前進尋常善等奏(臣/)等正治攻具取岳州賊
　　　更浚濠三重其間復設陷坑木樁竹簽周宻環
　　　布(臣/)等欲移營前進又恐時當霪雨江水泛漲
　　　營壘前後悉皆被水且我船與賊船甚近而荆
　　　河口又居我後賊據上流殊為可虞誠如
聖諭不宜輕動(臣/)當暫停進兵以俟機㑹
　　乙亥
命給保寧還師馬匹鎧仗
　　　大將軍貝勒洞鄂奏將軍席卜臣都統赫業總
　　　督周有徳等抵漢中(臣/)等即酌留官兵守漢中
　　　而親統餘兵出棧道途經鳳縣留兵防守至鳳
　　　翔復酌留䕶軍驍騎付赫業駐鎮隨率餘兵至
　　　西安但席卜臣赫業等兵勞苦已極馬匹鎧仗
　　　不能自辦請量行撥給
上諭馬匹鎧仗行軍要需今席卜臣等兵既極勞苦見
　駐西安諸將帥酌量給馬每人二三匹其鎧仗著動
　正項錢糧修辦
命增漢中守兵
　　　時前鋒統領穆占奏將軍席卜臣副都統科爾
　　　崑呉國禎馬一豹等領兵二千留守漢中
上諭漢中要地宜置重兵貝勒洞鄂等於西安兵内每
　佐領撥士一人俾將軍侍衛坤巴圖魯副都統翁愛
　徳業立率赴漢中協力固守其糧餉令巡撫杭愛駐
　漢中設法支給總督哈占陸續運送毋致缺乏
命大將軍貝勒洞鄂等備王輔臣
上諭貝勒洞鄂總督哈占曰王輔臣雖具疏悔罪正恐
　借此以緩我師乘間為固守計若輔臣果聴命待罪
　我兵但守疆界脱或揚言投誠而仍肆擾害勢將蔓
　延爾等即相機勦禦
　　丁丑
命將軍阿宻達帥師赴蘭州
上諭議政王等蘭州近邊要地應速遣兵駐守今保寧
　大兵已回西安達理善巴圖魯兵亦將至西安其將
　西安見在兵每佐領撥四五人以上令將軍阿宻達
　副都統鄂克濟哈夸岱率赴蘭州勦禦逆賊併防階
　州文縣諸處令鄂克濟哈夸岱參贊阿宻達軍務尋
　　　大將軍貝勒洞鄂奏蘭州誠宜遣兵防守但保
　　　寧還卒鎧甲馬匹未備達理善巴圖魯兵兼程
　　　而來恐難驟遣西安所恃以禦賊者賴有調來
　　　汝寧河南兵今將此兵發徃倘王輔臣由陳倉
　　　諸路斷我棧道自秦州平凉一時來逼深為可
　　　虞
上復諭曰今據報逆賊已逼蘭州若不遣兵速援賊將
　猖獗臨鞏被䧟三邊一揺勢難猝定蘭州距秦州不
　逺我兵若徃蘭州則秦州便可襲取而平凉諸賊亦
　可首尾夾攻阿宻達等以文到之日即速赴蘭州保
　固三邊倘逆賊中道阻截即攻取平凉或奪路前赴
　蘭州其相機以行貝勒等速備馬匹噐械給保寧回
　兵其達理善巴圖魯之兵亦給與馬匹以備勦禦
　　　　(臣/)謹按蘭州外控西陲内接臨鞏為秦中要
　　　　區
皇上預料逆賊必來侵逼以蕩揺我邊境若非以大師
　　　　先據其地則臨鞏不保而巖疆為之騷動矣
　　　　因命阿宻達等統重兵赴守不獨保固三邊
　　　　兼可為襲取秦州夾攻平凉之計奈洞鄂不
　　　　能奉
命速遣赴機少緩蘭州果䧟而臨鞏諸處胥為賊有幸
皇上亟命諸將帥分路進兵奮力齊攻而秦蘭臨鞏諸
　　　　州郡旋即收復逆賊勢孤力蹙坐困於平凉
　　　　良由調度迅速俾賊不暇自固故邊陲無警
　　　　而全陜亦遂晏然爾
　　庚辰
諭鄂爾多斯兵暫停進邊
　　先是王輔臣叛變遣理藩院員外郎拉篤祐等徃
　　調䝉古兵歸化城土黙特二部四子部茂明安部
　　烏拉特三部兵啟行前進鄂爾多斯兵亦嚴裝將
　　發至是理藩院侍郎博羅特奏天寒大雪鄂爾多
　　斯馬瘦不能前
上諭土黙特等七旗甲兵赴調前來深為可嘉至鄂爾
　多斯之兵與拉篤祐等馳驅徃來天寒大雪士馬疲
　困殊堪閔念著暫停進邊仍各整理器械以俟調遣
　其七旗官兵令博羅特𫝊諭前進
　　癸未調兖州兵赴安慶
　　　大將軍簡親王喇布奏江南財賦重地界接諸
　　　省宜增守兵今副都統蘇朗帥䝉古兵一千守
　　　池州署副都統額思赫率滿洲䝉古兵守蘇州
　　　(臣/)復以䝉古兵二百協守徽州將軍華善之兵
　　　以五百赴浙江三百取饒州其見駐江寧者僅
　　　䝉古兵四百(臣/)所統者兵不滿千請令將軍額
　　　楚等兵回駐江寧
上諭額楚既抵江西不必引還令駐防兖州署副都統
　諾敏岳爾多率滿兵速赴安慶以備九江湖口窺伺
　之賊江南有警即順流應援令簡親王統之京師滿
　洲䝉古每佐領出驍騎一人領以署副都統伊巴克
　圖馬爾齊哈漢軍每佐領出二人領以副都統郎化
　麟俱赴兖州令將軍察哈泰統之署副都統等為參
　贊兵到副都統孫承祖帥兖州所駐漢軍與諾敏等
　㑹於安慶至盛京已調烏拉兵七百駐守其更調盛
　京兵六百赴京師
　　乙酉撫諭興安叛兵
　　　大將軍貝勒洞鄂等奏興安緑旗官兵以總兵
　　　官王懐忠尅餉苛虐且聲言調兵坑殺衆遂作
　　　亂共殺懐忠(臣/)等出示安撫仍移㑹前徃興安
　　　副都統穆舒渾兵中途暫止
上命頒發
　諭付貝勒洞鄂總督哈占宣諭官兵尋隨征總兵官
　　　党塞上京告變
上又諭之曰據党塞面奏王懐忠平日待下貪苛行事
　乖戾衆心不服以致激變朕以爾等曾隨征四川勦
　殺㓂賊戮力勞苦今倉卒之變出於萬不得已非夙
　圖倡亂者比是以未忍加罪特頒寛典嘉與維新已
　經降勅大將軍貝勒總督宣諭今又令總兵官党塞
　賫勅明布朕意將爾等從前罪愆槩行赦宥不究其
　各歸營伍勦賊樹功以圖後効勿懐疑懼以負朕寛
　宥恩撫至意倘仍觀望稽遲或聽奸宄煽誘之言妄
　行作亂則國有明法勿遺噬臍之悔未㡬哈占奏
勅諭抵興安文武各官集兵民宣讀莫不歡呼叩謝
皇恩感激思奮衆心遂定
　　丙戌
命大將軍貝勒洞鄂等固守棧道諸處
上諭洞鄂等陜西重道棧道闗係尤急沔縣秦州乃通
　漢中要路前此川陜用兵頗失機宜今棧道若何據
　守沔縣秦州若何保固俾逆賊不得侵犯以保障全
　陜貝勒參贊大臣與總督㑹議務期萬全
　　戊子
諭大將軍安親王岳樂進兵機宜
　　　先是岳樂奏兵部移文令(臣/)速取長沙但今江
　　　西所在賊擾人心未定(臣/)若帥師前徃則江西
　　　兵單可慮况(臣/)乘舟至南昌陸路道險雨阻戰
　　　馬尚未全至今或宜進取長沙或先滅江西之
　　　賊(臣/)惟俟
勅㫖遵行
上諭逆賊堅守岳州卒難攻取王所深知今若不速取
　長沙恐賊復增守備克復尤難王云先定江西再取
　長沙然彼時豈能必人心不揺豈能不留兵防守王
　宜分兵留守要害速取長沙至是岳樂又奏江西形
　　　勢為廣東咽喉江南湖廣要衝見今三十餘城
　　　為賊盤踞且醴陵逆賊造設木城增偽總兵十
　　　餘人兵七萬猓猓三千堅守長沙萍鄉諸處(臣/)
　　　若撤撫饒都昌防兵徃長沙則諸處復為賊有
　　　不撤則兵勢單弱不能長驅且廣東諸路恐亦
　　　多阻(臣/)欲先平江西賊冦無却顧之憂然後分
　　　防險要帥師前徃
上復諭之曰逆賊呉三桂久據湖南奸宄乘勢竊發滇
　黔川閩遂爾淪䧟廣西陜西逆孽猖獗湖南一隅誠
　賊根蒂四方羣㓂所觀望必速滅三桂底定湖南則
　各地小醜聞風自散今荆州兵未能渡江而岳州兵
　又難驟進王抵江西宜由袁州直取長沙一以斷賊
　餉道一以分賊兵勢一以扼廣西咽喉一以固江西
　門戸烏合之衆自當瓦解荆岳大兵即可乘機直進
　况寧羌告變川賊必通楊洪二賊窺我鄖襄擾我南
　鄧侵我荆州後路揆其大勢進兵湖南斷不容緩且
　南方卑濕延至夏月霪雨連綿大兵坐守日久不但
　戰馬多斃糧餉亦恐不繼是取進湖南不再計決矣
　王宜將江西要地速行整理稍有成緒即進取湖南
　勿得坐視致悞機㑹
命總督蔡毓榮還荆州
上諭兵部前因大將軍貝勒尚善等欲攻岳州故令總
　督蔡毓榮率標兵前徃今貝勒等以逆賊固守岳州
　　暫停進取其令蔡毓榮以所部官兵仍回荆州
　命分滿兵守荆河口
　上諭議政王等今大兵全駐荆岳恐逆賊以荆河口空
　　虚乘隙來犯其令順承郡王於荆河口對岸撥兵防
　　守
　
　
　
　
　
　
　
　
　
　
平定三逆方畧卷十二
　欽定四庫全書
平定三逆方畧卷十三
　　　康熙十四年二月甲午恤保寧還師
　上諭戸兵二部自保寧歸來軍士勞苦已極深為可憫
　　赫業瑚禮布瓦爾喀科爾崑等所領兵著每人賞銀
　　十兩其前後所支錢糧俱免算除仍按月給餉
　命大將軍貝勒洞鄂等帥師定秦州平凉諸處將軍侍
　　衛坤巴圖魯帥師開棧道前赴漢中
　　　　侍衛坤巴圖魯奏鳳縣賊毁偏橋設兵守險糧
　　　　不得入守鳳縣夸蘭大宗柱等以糧竭突圍出
　　　　又同知張亢古來自秦州言王輔臣雖有降意
　　　　其下阻之
　皇上赦勅未示兵衆今輔臣部下王好文等率兵斷截
　　　　棧道
　上諭貝勒洞鄂等至西安不即隨經畧取道秦州乃由
　　棧道進托言馬瘠竟住漢中致寧羌告變王輔臣回
　秦州時又不追躡𠞰殺急回漢中及保寧兵旋僅留
　將軍席卜臣等守漢中親統大兵輙回西安知棧道
　險要不設重兵致狡冦阻截俾廣元朝天復為賊據
　皆洞鄂等退縮之咎理應解聀今專守西安但正值
　臨敵姑令洞鄂總統兵馬定平凉秦州諸處勿仍前
　逗留有悞軍機此行令貝子温齊公綽克託將軍阿
　宻達前鋒統領穆占輔之如應分兵可給阿宻達穆
　占將軍印令為將軍侍衛坤巴圖魯可率兵開棧道
　以進漢中鄂善哈占量留官兵守西安茍近地有警
　即行𠞰滅尋洞鄂奏將軍阿宻達署副都統鄂克濟
　　　哈候補副都統覺羅夸岱於諸所調兵及京城
　　　西安兵共撥每佐領五人本月十四日率徃平
　　　凉(臣/)與固山貝子温齊輔國公綽克託署前鋒
　　　統領穆占署副都統達理善巴圖魯副都統希
　　　福䝉古都統赫業䕶軍統領瑚禮布等於保寧
　　　還兵及達理善巴圖魯所領兵亦撥每佐領五
　　　人本月十九日率徃秦州又遣滿兵防守潼闗
　　　所餘之兵通計每佐領三人及鄂善所帶䝉古
　　　兵四百餘人付哈占鄂善副都統穆舒渾等守
　　　西安
　　丙申
命副都統鄂泰為建威將軍帥師駐太原
上諭兵部陜西沿邊有路通山西汾州恐逆賊乗隙來
　犯其授副都統鄂泰為建威將軍統領所調盛京兵
　一千人徃駐太原防守汾州諸處以一等侍衛烏丹
　為署副都統叅贊軍事復調烏拉諸處兵一千人來
　京
　　辛丑
詔總督哈占陳奏陜西情形
上諭兵部陜西情形邇來如何鎮守潼闗滿兵係誰統
　領兵數㡬何保寧失散前鋒䕶軍曾否抵漢中爾
　速檄總督哈占一一具奏未㡬哈占奏保寧失散前
　　　鋒䕶軍絶無踪跡聞平凉賊衆四千餘能戰止
　　　千人餘皆平民被脅為兵賊今將犯涇州又聞
　　　呉三桂以銀二十萬付叛臣巴三綱散給王輔
　　　臣及經畧標兵以相誘結今將軍阿宻達於本
　　　月十四日進兵平凉貝勒洞鄂於十九日進兵
　　　秦州夸蘭大拜音察莽奕圖以兵五百守潼闗
　　　署副都統阿爾祜以兵五百守寶鷄副都統延
　　　布率兵五百前徃鳳縣而棧道已為賊據今與
　　　將軍侍衛坤巴圖魯暫駐寶鷄至若三水淳化
　　　白水蒲城韓城諸縣土冦蜂起刼掠村聚分我
　　　兵勢(臣/)揆度情形剿撫並施大約渠魁既殄小
　　　醜自當瓦解無足慮者至(臣/)所請令䝉古由寧
　　　夏進駐固原雖曰為平凉蘭州實疑寧夏延綏
　　　官兵也今下馬闗靖逺營官兵心懐叵測俟偵
　　　探得實再疏以聞
　　壬寅
詔赦陜西從賊官吏兵民
上諭兵部秦中兵民皆朕赤子年來保固地方轉輸糧
　餉急公好義勞苦倍常朕心每切軫念近因入川兵
　變人情惶擾一時無知割辮去纓以圖幸免事起倉
　卒情可矜原今特布寛典予以自新其臨鞏平慶等
　處文武官員軍民人等凡有割辮去纓者一概赦免
　不究官俱照舊供聀兵丁各歸原伍百姓各安生理
　　乙巳大將軍康親王傑書奏官兵復處州
　　　副都統瑪哈達總兵官李勞等正月初八日復
　　　永康十五日復縉雲乘勝進取處州賊將王宗
　　　保以兵遏桃花嶺官兵擊敗之賊棄城遁處州
　　　遂復
　　庚戍
命副都統佛尼勒為西安將軍
　　　時西安將軍瓦爾喀卒於軍故以佛尼勒代之
　　壬子
勅陜西諸將速進兵𠞰賊
　　　總督哈占奏本月初五日賊犯蘭州撫標官兵
　　　倡亂應賊城䧟巡撫華善按察使伊圗奔凉州
　　　布政使成格未出
上諭大將軍貝勒洞鄂將軍阿宻達等統領大兵分路
　速進恢復秦州平凉掃除逆賊以定三邊總督哈占
　周有徳鄂善巡撫杭愛張徳地等堅守漢中相機進
　𠞰併宻檄提督張勇總兵官孫思克陳福王進寶等
　整兵固守汛地前來夾攻
　　丙辰
命岳州荆州設水師營
　　　總督蔡毓榮奏賊船徃來長江狡謀叵測
上命候補副將花善為岳州水師副將設兵一千五百
　人尚之禮為荆州水師副將設兵一千人各為左右
　二營以資防禦
　　三月庚申
勅大將軍貝勒尚善等防䕶戰船
　　　先是自岳州發徃荆州戰船遇風漂散有數船
　　　為賊所得坐塘筆帖式以聞
上諭兵部戰船經由長江大將軍等應嚴飭所司加意
　防䕶乃怠忽漂失反為賊資嗣今凡船徃返宜以纜
　索牽引遇風則泊倍加慎謹爾部其速行檄諭至是
　　　尚善等奏風壊沙唬船五十餘隻沈没戰船四
　　　隻請敕撫臣速發修船物料
上復諭沙唬戰船行兵急需闗係重大侍郎勒布巡撫
　張朝珍等速將修船物料委賢能官員送至岳州亟
　行修理岳州船兩次被風如果停泊得所風豈能壊
　其嚴飭大將軍貝勒等務擇地停泊善為防䕶
諭大將軍順承郡王勒爾錦等進兵機宜
　　　先是將軍貝勒察尼請分岳州每佐領兵二人
　　　發安親王軍前協定江西規取長沙湘潭約荆
　　　州岳州將軍三路並進
上諭勒爾錦等公同速議并令安親王岳樂叅酌奏聞
　　　至是岳樂等奏若岳州兵來足資(臣/)進𠞰兵力
　　　即守江西亦有禆益
上諭自岳州發兵至江西正值溽暑霪雨於王進𠞰之
　期又恐無及其罷勿遣發勒爾錦等奏(臣/)商之貝勒
　　　尚善據云遣發江西之兵已經停罷欲撥岳州
　　　兵每佐領三人令貝勒察尼都統巴爾布率赴
　　　荆州(臣/)俟此兵到日即從彞陵以下石首以上
　　　相機渡江
上諭王及參贊大臣等身在地方具陳機宜固當如議
　但入川大兵見以糧餉不繼退駐西安今我兵渡江
　之後萬一川賊乘桴東下侵犯荆州彞陵茅廬山賊
　又出襄陽諸處則我軍必至却顧難以長驅王貝勒
　等皆朕懿戚參贊大臣皆朕股肱今與賊相持視可
　行則如所請行之儻有可虞寧俟秋冬相機進取
　　甲子
命大將軍康親王傑書詳奏軍中情形
上諭傑書曰王前奏克取處州之後酌量前進又稱貝
　子治浮橋戰船將告竣旦晚由各路征𠞰逆賊而分
　兵取黄巖今台州浮橋成否已渡江否及王進兵之
　事與軍中情形若何浙江事勢若何王其一一奏聞
　　　尋傑書奏(臣/)恢復處州即圖前進因兵少不能
　　　深入且仙居與縉雲桃花嶺通今復為賊據恐
　　　乘間突出以斷我後則我兵甚危處州經賊蹂
　　　躪兵無積粟轉運維艱綠旂兵旂兵守處州滿
　　　洲兵守縉雲分調台州兵速取仙居以㑹副都
　　　統瑪哈達之兵俟其兵到相機而行此(臣/)二月
　　　中所奏報也後因偵探温州情形調兵仙居文
　　　移徃來日久賊衆已據温州青田陸路則險要
　　　俱阻水路則舟楫不備貝子又言俟定海舟師
　　　到始可水陸三路進兵以故調兵仙居之説中
　　　止此(臣/)三月中所奏報也台州浮橋已成提督
　　　常進功素諳水戰因遣赴貝子軍前率舟師征
　　　𠞰今貝子言常進功以風信未順二月十九日
　　　始出定闗二十三日遇賊敗之再山賊多伏兵
　　　海島必俟餘逆盡殄始赴台州今賊將連登雲
　　　由松溪龍泉徐尚朝由温州合力逼處州(臣/)已
　　　遣副都統瑪哈達總兵官李榮等擊却之繆村
　　　為衢州咽喉賊乘夜渡河掩襲副都統拉哈總
　　　兵官王庭梅擊敗之總之浙江大勢必俟舟師
　　　既至台冦已平再酌機宜共圖進取
命西安將軍佛尼勒為振武將軍援漢中
　　　先是大將軍貝勒洞鄂奏今將軍侍衛坤巴圖
　　　魯留副都統阿爾祜延布兵一千守寶鷄自帥
　　　每佐領兵一人協(臣/)等攻秦州(臣/)思川賊近在
　　　沔縣不取棧道不特漢中可危而大兵糧糗亦
　　　恐有阻
上命將軍侍衛坤巴圖魯等以文到日即率師開棧道
　　　進漢中至是總督哈占等奏漢中地方甚要今
　　　既授副都統佛尼勒為西安將軍宜令統一軍
　　　前進
上諭侍衛坤巴圖魯等兵進漢中則已若未行即以兵
　付佛尼勒用振武將軍印由棧道進漢中副都統延
　布參贊軍務侍衛坤巴圖魯副都統翁受俱赴大將
　軍貝勒軍前不得與謀議令副都統徳業立阿爾祜
　守寶鷄鳳縣以疏餉道
　　丁卯
命都統拉哈達參贊大將軍康親王傑書軍務
　　　傑書以參贊諸臣俱分遣禦賊請令鎮守杭州
　　　都統拉哈達赴軍前參贊軍務
上從之令副都統雅塔理署杭州將軍印并令寜海將
　　　軍貝子以下及各將軍兵聴康親王便宜調遣
　　庚午大將軍貝勒洞鄂奏復闗山闗
　　　二月二十八日洞鄂等至隴州之仙逸闗偽總
　　　兵髙鼎蔡元率馬步兵四千立二營於闗山河
　　　岸前鋒統領穆占將軍佛尼勒副都統達理善
　　　巴圖魯等率兵進擊都統赫業復以兵繼之賊
　　　潰走追擊五十餘里乘勝遂復闗山闗
　　辛未調太原兵援陜西涇州
　　　總督哈占奏將軍阿宻達等於本月初四日戰
　　　於平凉不利退駐涇州請調太原兵五百人赴
　　　涇
上命調將軍鄂泰副都統烏丹兵五百人令賢能官員
　　　率徃西安聴總督哈占等酌遣阿宻達軍前鄂
　　　泰等仍統餘兵及太原保定兵防守山西更令
　　　順承郡王調岳州兵毎佐領二人以副都統一
　　　人率其半徃襄陽防守以賢能參領率其半徃
　　　西安已而大將軍順承郡王勒爾錦奏俟岳州
　　　發兵必至遲久因於見在荆州驍騎撥每佐領
　　　二人以夸蘭大達爾泰率其半於本月二十日
　　　赴西安副都統巴喀率其半於二十一日徃鎮
　　　襄陽
命致巨礟於西安
上諭議政王等大兵進取秦州平凉攻城破敵不可無
　礮其撥紅衣礮四十漢軍内每佐領選諳練甲士三
　人令漢軍都統海爾圖左翼副都統佟世徳右翼副
　都統張所養率之送致西安復撥每旗滿洲賢能官
　一員甲士十人同徃
命都統畢力克圖為平逆將軍帥師赴大同
上諭議政王等宣府大同俱係要地應設兵防守今調
　邊外察哈爾前鋒䕶軍驍騎令左翼由張家口入駐
　宣府右翼由殺虎口入駐大同授都統畢力克圖為
　平逆將軍率盛京兵六百赴大同總統兩翼軍每翼
　不拘滿洲䝉古各選賢能參領以行
　　乙亥
命大將軍安親王岳樂速定進兵機宜
上諭岳樂曰王輔臣作亂陜西振動逆賊耿精忠出仙
　霞嶺將逼衢州王抵江西日久應速滅江西賊進取
　長沙今或俟平定建昌廣信後進兵或固守諸汛地
　即行前進其速議宻奏尋岳樂奏閩賊盤踞建昌叛
　　　冦以廣信為巢穴江西各處騷動皆由兩地賊
　　　亂之故今若不滅此賊即進長沙恐他處復有
　　　竊發則江西可危(臣/)擬於本月二十六日徃𠞰
　　　建昌廣信稍有成緒即進取長沙湘潭諸處
　　丁丑
命提督張勇等進取蘭州
　　　勇奏自寧羗告變秦州諸處繼失(臣/)與甘肅鎮
　　　臣孫思克西寧鎮臣王進寶率官兵兼程應援
　　　甫至中途蘭州䧟賊欲進兵恢復其如河氷已
　　　開邊報又至是以撫臣親至永昌與(臣/)面議駐
　　　兵莊浪兩相應援當此在在多事之際河西三
　　　鎮兵已應經畧總督調遣宜召募補伍(臣/)標及
　　　三鎮屬員被調員缺并投誠及年老宜更置者
　　　欲與督臣㑹題候部推補恐道阻不能卒至請
　　　聴撫臣就近選委河西官兵入春缺餉乞
勅戸部撥山西餉銀從榆林寧夏接濟又道路梗塞(臣/)
　　　欲從邊外奏請機宜乞
勅䝉古貝勒遇(臣/)差官毋得隔阻且為引導
上諭三邊經調缺額官兵及標員宜更署者並聴提督
　張勇募補委換河西兵餉著總督哈占巡撫杭愛俟
　道路少通速行撥解至欲邊外齎奏甚當可遣理藩
　院賢能官於鄂爾多斯地方沿途設跕遇齎奏人員
　給驛馬導之使來今大將軍貝勒洞鄂等已圍秦州
　將軍阿宻達已進取平凉提督張勇巡撫華善總兵
　官王進寶等其速進取蘭州㑹貝勒等協力夾勦以
　定臨鞏
命總兵官陳福為陜西提督
　　　先是逆賊王屏藩厚撫陳福妻子以誘福福執
　　　志不變
上特授三等阿達哈哈畨至是復
諭兵部寧夏總兵陳福効力巖疆勞績素著屢首逆劄
　克篤忠貞且其妻子家屬見在川中逆賊挾誘全無
　顧戀矢志不移深為可嘉著以見兼聀衘陞補陜西
　提督給與勅印仍駐寧夏管總兵官事務俟逆賊底
　定後即赴平凉料理提督事務福弟守備竒家口并
　䧟賊中亦可憫念著從優以參將擢用
命提督張勇為靖逆將軍
勅諭張勇曰爾以重臣宿將偉畧𢎞猷久鎮巖疆勞績
　茂著自逆賊煽亂以來保障西陲輯寧中外近復協
　同撫鎮率領將士矢志戡亂恢復城池克篤忠貞殫
　心籌畫朕甚嘉焉兹特命爾為靖逆將軍仍兼管甘
　肅提督事務總督不得節制一切征𠞰機宜聴爾便
　宜以行鎮將各官悉聴統轄調遣所屬武聀有應調
　補者即行補授具題爾即整頓兵馬㑹同撫鎮等進
　𠞰逆冦平定地方早奏膚功以副朕委任之意
　　加總兵官孫思克王進寶聀衘
上諭兵部甘肅總兵官孫思克西寧摠兵官王進寳見
　在領兵征勦宜加職衘以便統轄其加孫思克左都
　督王進寶都督同知事平之日俱以提督先用
命總督哈占等遣兵援寧夏
　　　提督陳福奏王輔臣盤踞秦州使叛將朱龍之
　　　子引賊犯定邊賊家奴自内應城遂䧟
上諭定邊係三邊咽喉要地其令總督哈占總兵官許
　占魁速發官兵前赴寧夏㑹同提督陳福并力進取
　　己夘加都督許貞太子少保
上諭兵部江西屯墾都督許貞屢𠞰逆賊著有勤勞深
　為可嘉其加太子少保
　　癸未調總督鄂善等領兵赴榆林
　　　先是提督陳福奏花馬池副將賚圖於本月初
　　　八日叛從朱龍至是總督哈占又奏靖邊兵民
　　　　自内應賊以致城䧟
　上諭總督鄂善周有徳巡撫張徳地各率所部兵速赴
　　榆林㑹同總兵官許占魁協守地方𠞰禦叛冦又䝉
　　古馬雖疲瘦不久草青宜酌調四子等部落兵由寧
　　夏榆林兩路前進速定地方
　　　丙戍將軍張勇奏官兵敗賊於新城
　　　　時逆賊沿河盤踞勢甚猖獗二月二十三日總
　　　　兵官王進寶以革囊結筏潛行渡河敗賊於河
　　　　口復設伏大敗之於新城
　
　
　
　
　
　
平定三逆方畧卷十三
　欽定四庫全書
平定三逆方畧卷十四
　　　康熈十四年四月己丑朔
　命總兵官張和善率所部兵還真定
　上諭兵部曰曩者一有賊警即遣真定官兵赴楚防守
　　已閲年餘備極勞苦今武昌見有滿洲䝉古及撫標
　　城守水師兵可令真定總兵官張和善率所部仍回
　　原汎
　　　乙未封将軍張勇為靖逆侯授西寧總兵官王進
　　　寳世職
　　　　時王輔臣遣人持吴三桂偽諭劄印投勇勇斬
　　　　其使以
　聞進寳擒獲間諜舉首輔臣逆書
　上嘉之封勇靖逆侯授進寳阿思哈尼哈畨
　　　丙申
　命将軍佛尼勒等勦仙逸闗諸賊
　　　先是
命佛尼勒率兵開棧道進漢中至是總督哈占奏報仙
　　　逸闗有賊三千餘夸蘭大宗柱等兵不滿四百
　　　難以防禦又平隴之間亦有賊三千餘竊踞華
　　　亭
上諭仙逸闗係通大兵要路将軍佛尼勒親統官兵勦
　滅諸賊或令副都統徳業立延布領兵赴勦其酌量
　速行
　　丁未
命鄂爾多斯兵進邊㑹勦
上諭兵部曰理藩院郎中喀喇賫來報文鄂爾多斯部
　落多羅郡王固嚕多羅貝勒索諾木固山貝子達爾
　扎鎮國公都棱以提督陳福等移㑹徵兵俱量行遣
　發駐邊外候調又達爾扎親統所部即欲進邊前者
　本以隆冬雪盛暫止其進兵今彼既調兵而來可即
　令入邊㑹同提督總兵等兩路進勦郎中額業圖員
　　外郎拉篤祜即參贊軍務至鄂爾多斯兵進邊之後
　　糧餉毋得缺乏額業圖等如户部所定餉額從所屬
　　有司支取散給
　　　癸丑将軍侯張勇等奏官兵復臨洮
　　　　時偽總兵陳可等據臨洮總兵官王進寳率綠
　　　　旗官軍及土兵由金縣提標兵由沙泥站兩路
　　　　進攻三月二十三日真抵臨洮拔其城
　　　甲寅
　詔撫左翼察哈爾
　　　　時調宣府左翼四旗察哈爾鎮大同衆譟毁邊
　　　　墻私遁參領舒什蘭以
　聞
　上命察哈爾散秩大臣綽爾濟都爾瑪等副以八旗官
　　　　員及侍衛賫
　勅撫之曰昔察哈爾潰散時爾等祖父來歸
太宗文皇帝以次賜與世職分𨽻八旗眷顧撫養以迄於
　兹吴三桂造亂調爾駐守地方今叅領舒什蘭奏爾
　等不請於主者遽爾遁歸理應治罪但先既調爾八
　旗察哈爾同官兵進勦今又盡徵餘兵爾等或慮妻
　子牲畜無人養育馬又羸痩難以從征以此亡歸其
　情可恕今特行寛宥其各返故伍如常毋生疑畏昔
　額哲阿布柰被俘不沒入旗下為奴尚額哲以公主
　封為親王所部人員亦加撫養亡國苗裔無功而施
　大恩若此古所希有阿布柰曾有大罪又全其命以
　其子布爾尼襲封親王布爾尼不思報効背恩叛逆
　故命大将軍信郡王率兵進討於是月二十二日大
　破之荅鹿盡殱其衆科爾沁等諸部王貝勒貝子公
　台吉等俱以布爾尼罪大惡極發兵㑹勦恐爾等不
　知此等情事妄惑流言䧟於罪罟故特賜曉諭
　　調兵援秦州漢中
　　　大将軍貝勒洞鄂等奏逆賊萬餘自四川來援
　　　秦州屯於南山(臣/)等勦禦内外賊㓂兵力單薄
　　　已令副都統延布率兵六百守隴州副都統徳
　　　業立率兵六百守仙逸闗将軍佛尼勒率每佐
　　　領兵一人速來軍前請再将西安官兵酌量調
　　　發
上諭貝勒洞鄂等圍困秦州所闗最重倘秦州之軍可
　慮西安亦且難保今佛尼勒雖已調至而兵力尚單
　除荆州調往每佐領兵一人外或西安兵或附近汎
　兵令總督哈占鄂善等速撥五百人赴秦州并令總
　督周有徳亦率所部兵星馳前往同貝勒等㑹勦賊
　㓂俟擊敗川賊後貝勒等即酌分官兵赴援漢中尋
　又
諭漢中地屬𦂳要不必俟下秦州即宜發兵赴援可令
　将軍鄂泰率駐防太原盛京兵前往西安至日總督
　哈占等擇西安兵内馬肥者并酌分隴州寳雞兵俱
　付副都統徳業立率往漢中其鄂泰建威将軍印留
　與署副都統烏丹代署如烏丹與平逆将軍畢力克
　圖軍合則用畢力克圖印烏丹為叅贊更自京師發
　每佐領驍騎一人令署副都統一人率赴太原
　　乙夘
諭總兵官孫思克防邊
　　　廵撫華善等奏邊外䝉古前犯洪崖堡今又乘
　　　我兵進勦河東乃拆毁關隘襲執官吏與官兵
　　　㑹戰永固城副将陳達戰歿
上命孫思克嚴飭将弁加意防備邊疆如䝉古仍行肆
　害即率兵勦禦陳達如例恩䘏復遣使往
諭達賴台吉約束部落毋為邊患㑹達賴喇嘛使來并
予勅使轉諭達賴台吉
勅曰
皇帝勅諭達賴喇嘛吴三桂初叛朕諭喇嘛大兵分路
　進討若三桂勢蹙投降喇嘛其即執送續覽喇嘛奏
　云吴三桂背主負國人皆惡之不來則已來即縳之
　以獻三桂曾取界得毋楊大毋二城今已發兵攻取
　　防守沿邊若欲徵兵深入惟候詔㫖又言達賴台吉
　　故居土黙特今遣居胡虎諾兒令其有事則相援無
　　事則鈐轄其部屬朕思自
聖祖太宗皇帝
聖父世祖皇帝至今遣使往來恩禮無間喇嘛崇尚信義
　　必如所奏而行故遂以達賴台吉等進兵滇蜀之故
　　曉諭兩省及達賴台吉尋辭以松潘路險未進四川
　　喇嘛又奏言䝉古兵力雖强難以進邊縱得城池恐
　　其貪據且西南地熱風土不宜若三桂力窮乞免其
　　死罪萬一鴟張莫若裂土罷兵三桂乃明時微弁父
　　死流賊揺尾乞降
世祖皇帝優擢封王尚其子以公主朕又寵加親王所受
　　恩典不但越絶朝臣盖自古所罕有三桂負此殊恩
　　搆釁殘民天人共憤朕乃天下臣民之主豈容裂土
　　罷兵但果悔罪來歸亦當待以不死今将軍張勇等
　　奏達賴台吉諸部落入邊侵掠彼以王輔臣倡亂内
　地亦皆騷動故也今西陲晏然内地無事已下勅禁
　諭達賴喇嘛宜確守前言令其統轄部屬毋得生事
　擾民
　　戊午
命内大臣國舅佟國綱為安北将軍帥師鎮宣府
　　　散秩大臣綽爾濟等奏(臣/)等至張家口詢關吏
　　　據云本月二十七日察哈爾兵至鄂西奚地方
　　　将
御馬厰并諸大臣牧馬人役附近旗下蒙古婦女牲畜
　　　盡行掠去及(臣/)等至齊澇地方遣一等侍衛阿
　　　納等前進遇察哈爾被脅四人遂擒以歸其言
　　　亦如之(臣/)等欲竟将
勅諭送往恐此輩無知不體
聖意故将
詔㫖大略抄冩即令擒來二人賫送精竒尼哈畨阿遇
　　　席等復遣二人傳諭被掠人衆
　上諭察哈爾兵狂悖如此應發兵防禦其授内大臣國
　　舅佟國綱為安北将軍率每佐領䕶軍一人驍騎二
　　人往鎮宣府令䕶軍統領傑殷副都統恰塔偕往以
　　散秩大臣綽爾濟都爾瑪為署都統并預叅贊
　
　
　
　
　
　
　
　
　
　
　
平定三逆方畧卷十四
　欽定四庫全書
平定三逆方畧卷十五
　　　康熈十四年五月壬戌大将軍安親王岳樂奏復
　　　建昌
　　　　岳樂等進取建昌於四月二十五日抵長興賊
　　　　将邵連登等率賊八萬餘水陸迎敵岳樂與将
　　　　軍希爾根等分布官兵擊敗之斬獲甚衆遂復
　　　　其城
　　　庚午侍衛竒塔特等奏左翼察哈爾輸誠
　　　　先是一等侍衛竒塔特博羅特等齎
　勅招撫左翼察哈爾至是奏(臣/)等於本月初七日抵察
　　　　哈爾營問以叛故據云右翼四旗被戮将馬分
　　　　給綠旗今又欲調左翼四旗至大同誅之又聞
　　　　四十九旗部落俱叛我等妻拏為所俘掠故衆
　　　　心驚惶毁墻私遁以致擅奪牲畜遣人交通布
　　　　爾尼此皆我等死罪豈望生全(臣/)等因頒
赦詔察哈爾欣感遂復歸順
　　　　(臣/)謹按先因陜西有警調左翼四旗察哈爾
　　　　駐鎮宣府嗣布爾尼叛搆造流言轉相煽動
　　　　若輩怵於其説遂毁邊墻私遁意欲仍歸故
　　　　地依附黨類
皇上諒其頑㝠無知特因一時疑惑疑懼逃歸不忍遽
　　　　加誅戮乃遣竒塔特等前往招撫諭以
國家優遇察哈爾之恩併疏布爾尼倍逆罪状大兵勦
　　　　滅情形委曲開示曠若發䝉所以羣心聳悟
　　　　銜
恩悔罪踴躍歸誠仰見
皇上大徳好生真上侔乎天地也
　　甲戌
命都統海爾圗總督周有徳等平仙逸闗賊運紅衣礟
　　至秦州
　　　送礟都統海爾圗等奏(臣/)等於本月初八日抵
　　　西安聞自荆州來之兵及貝勒催買弓矢䕶衛
　　　俱為賊阻暫駐隴州仙逸闗諸處若不滅此賊
　　　恐紅衣礟不能前進乞添發滿兵二千勦滅闗
　　　賊疏通道路
上諭秦州需礟甚急若俟發禁兵恐稽時日今都統海
　爾圗總督周有徳叅領達爾泰等兵合計已足二千
　其即合兵以平闗賊速運紅衣礟前往秦州嗣海爾
　　　圗等至仙逸闗與賊相持
上復諭兵部欲平陜西諸㓂必先取秦州欲取秦州必
　須大礟今海爾圗等率兵䕶送紅衣礟與賊相持於
　仙逸闗但在彼諸臣各自将兵恐互相推諉致誤軍
　機其令周有徳海爾圗為兵主滿洲漢軍副都統等
　俱為叅贊衆軍合而為一復立隊伍設官統制若至
　貝勒軍前周有徳海爾圗仍為叅贊
諭大将軍康親王傑書安親王岳樂進兵機宜
　　　先是議政王等奏據貝子傅喇塔報稱俟提督
　　　常進功舟師自寜波到日令其䕶守浮橋即自
　　　率兵渡江取黄巖但時方風信未順水師不能
　　　遽至恐需時日以致師老且大兵俱集貝子所
　　　故康親王兵單未得進閩今安親王恢復建昌
　　　廣信諸郡若乘機進取建寜則仙霞賊勢必分
　　　貝子應量㽞兵駐守餘兵悉令康親王統轄規
　　　取仙霞若賊并力拒守則安親王乘虚而入建
　　　寜必破如此兩路夾攻得一路克捷便可翦滅
　　　閩賊
上命康親王安親王詳議以聞至是康親王傑書疏言
　　　寜波舟師不能至台州已回定闗近攻小梁山
　　　又不能克台州兵止三千餘不宜輕調處州見
　　　有賊警金華兵力單弱似難驟進閩疆若安親
　　　王果進取建寜以分仙霞賊勢(臣/)豈敢坐失機
　　　㑹按兵不前安親王岳樂又疏言常興賊已勦
　　　滅建昌賊亦解散見調将軍額楚副都統席布
　　　兵撲勦廣信之賊如令(臣/)下廣信由分水闗取
　　　建寜則當分兵留守建昌親統官兵前進如令
　　　(臣/)由杉闗取福建即當分兵留守廣信由杉闗
　　　前進
上乃諭曰近報寜州䧟賊且時方炎暑安親王酌留官
　兵固守建昌諸處率大軍暫回南昌息馬俟秋凉或
　取湖南或攻福建候㫖以行額楚席布等應速廣信
　信賊臨分水闗陽為前進斷仙霞後路康親王即令
　将軍賴塔等兵乘機攻取仙霞或康親王兵與額楚
　等兵兩路並進夾攻江山賊㓂二王亦宜遥通聲勢
　以赴機㑹
　　戊寅
命貝勒察尼勦南漳諸處賊
　　　大将軍順承郡王勒爾錦奏據都統范達禮報
　　　逆賊五六千絡繹來犯南漳楊洪二逆兩路齊
　　　出(臣/)随畀都統伊里布討逆将軍印并遣副都
　　　統根特統兵於本月初三諸日前往旋報榖城
　　　失守又畀貝勒察尼靖㓂将軍印率兵赴援
上諭既以貝勒察尼為将軍率兵赴援即令統轄襄陽
　諸處官兵速滅南漳榖城賊㓂平定地方又襄陽要
　地宜設重兵其令汝州副都統色格率所部兵星赴
　襄陽安慶署副都統諾敏副都統孫承祖各率所部
　兵赴汝州駐守未㡬察尼等議遣伊里布范達禮率
　　　兵収復榖城
　　庚辰調将軍畢力克圗等帥師援榆林
上諭議政王等今左翼四旗察哈爾既已歸順應調山
　西兵援陜西以将軍國舅佟國綱所領前鋒兵及每
　佐領䕶軍一人駐大同盛京全軍綠旗馬兵三百人
　右翼察哈爾兵三百人付将軍畢力克圗率赴榆林
　同總兵官許占魁協力平定延安諸處令䕶軍統領
　傑殷協領覺和托叅贊軍務覺和托仍署副都統又
　令副都統恰塔率每佐領兵一人赴大同兼統見駐
　　大同兵鎮守其餘每佐領兵一人調赴太原併太原
　　汛守及保定調往兵令署副都統烏丹總統用建威
　　将軍印鎮守國舅佟國綱散秩大臣綽爾濟都爾瑪
　　等俱著回京既延安綏徳諸處䧟賊榆林危急許占
　　　　魁請援又遣其子登隆至京師言状
　上復命畢力克圗速分兵付覺和托先赴榆林畢力克
　　圗速率兵繼進
　　　癸未
　命副都統徳業立率兵勦闗山賊
　　　　總督周有徳奏叅領達爾泰兵見阻闗山請調滿
　　　　漢官兵赴棧道者來共滅賊以便運礟至秦州
　上諭大将軍貝勒等大兵在秦州路梗不通為日已久
　　應先㓕闗山賊以開道路其令赴棧道副都統徳業
　　立率所部兵速往闗山㑹同延布達爾泰海爾圗兵
　　并力破賊開道運礟軍前
平定三逆方畧卷十五
　欽定四庫全書
平定三逆方畧卷十六
　　　康熈十四年閏五月壬辰
　詔責湖廣諸將
　　　　大将軍順承郡王勒爾錦等奏逆賊兩路出犯
　　　　南漳均州與我兵對壘邇來虎渡口諸處賊船
　　　　日增聞逆賊呉三桂身在松滋聲言渡江與我
　　　　兵戰且欲决堤水灌荆州使我岳州大兵不得
　　　　援荆今三桂既親犯荆州餘賊或犯他處亦未
　　　　可料賊勢甚熾我兵力單請發滿漢官兵速行
　　　　赴援
　上責之曰初聞呉三桂叛即發大兵遣前鋒統領碩岱
　　都統巴爾布䕶軍統領伊勒都齊率前鋒䕶軍日給
　　芻秣令其疾馳巴爾布等至荆州時賊尚未至常徳
　　澧州也所率前鋒䕶軍每佐領五人兵力不為弱矣
　　乃遷延不即渡江而常徳澧州遂叛王親率大兵至
　荆州又不即渡江進取致令呉三桂至而常徳等處
　竟為賊據都統珠滿率兵至武昌時岳州長沙猶未
　叛也又不急趨鎮守而逍遥武昌六百里之程行逮
　一月而岳州長沙又䧟巴爾布等畏愞不前坐失險
　要使逆賊從容得據守湖南致我兵難以攻取且糜
　費糧餉倍於他所究之寸步不能前進因賊渠與我
　精兵相持荆岳間而廣西孫延齡福建耿精忠遂相
　繼叛變賊㓂蜂起又前諭王云荆河口以内何處宜
　設兵防守王疏稱賊船上下江中俱取道荆岳易以
　偵知俟有事之時就近調遣可以速至今復稱三桂
　來犯荆州餘賊或從他路出賊衆我寡特請增兵何
　前後舛錯一切軍機忽畧如此今禁旅遣發已多縱
　發亦難驟至但時方盛夏賊或拚命渡江應調附近
　官兵星馳赴援今安親王復建昌大兵已回南昌江
　南徽州又有滿洲蒙古兵鎮守其令駐池州署副都
　統蘇朗率䝉古兵一千至武昌换兵五百速赴荆州
　至鄰省綠旗兵各守地方無可調遣安親王或由寜
　州入湖南或由袁州進長沙其便宜以行既大将軍
　　　簡親王喇布奏江西賊宼窺伺池州諸處
上乃命蘇朗止以䝉古兵六百行到日合武昌滿洲蒙
　　　古兵仍足一千速赴荆州
　　甲午
賞陜西䝉古綠旗官兵
上諭户兵二部将軍張勇總兵官王進寳孫思克提督
　陳福標下官兵及進寜夏蒙古兵効力邊疆勞績可
　嘉應發銀遣官由邊外運至軍前賞賚示朕優䘏之
　意其兵餉俟路通速給
　　　　(臣/)謹按帝王之道行賞以為天下勸所以酬
　　　　勲旌伐激勵三軍也是時張勇等標兵及蒙
　　　　古兵雖効力邊疆尚未立有顯功而
皇上乃命所司發銀由邊外運至軍前賞賚盖答其前
　　　　勞䇿其後効徳意至深逺矣其他行間将士
　　　　凡有勞績者必加之恩賜靡有所遺迨後王
　　　　師征討底定疆圉所在官兵靡不奮其材武
　　　　共奏膚功良由
皇上推恩拊循能盡鼓舞之方故也
　　乙未
命将軍貝勒察尼帥師赴荆州署副都統諾敏統兵赴
　襄陽
　　　大将軍順承郡王勒爾錦奏松滋縣北山吴三
　　　桂復添四營沿江一帶賊船日增恐水陸齊犯
　　　荆彝亦未可定
上諭荆州彝陵諸處闗係最要将軍貝勒察尼酌量留
　兵令都統伊里布范達禮防守襄陽均州南漳諸處
　親統餘兵速赴荆州又令往駐河南汝州署副都統
　諾敏副都統孫承祖率所部滿洲漢軍星馳赴襄陽
　　己亥
命大将軍安親王岳樂分兵取饒州
　　　總督董衛國奏樂平諸處逆賊乘間來犯復䧟
　　　饒州
上諭安親王速回南昌固守疆界居中調度分兵収復
　饒州
　　乙巳
命副都統龔圗領兵駐河南府
　　　時左翼四旗察哈爾兵皆感
皇恩願立功自効
上因命察哈爾兵赴河南府駐防恐其難以鈐束復令
　每旗出驍騎五十人副都統龔圗統領前往
　　庚戌
命革總兵官金世需等職斬副将馬郎阿於軍
　　　先是大将軍順承郡王勒爾錦奏五月初五日
　　　逆賊突犯榖城縣城失守提督李胡拜䧟賊副
　　　将馬郎阿總兵官金世需劉文竒楊茂烈俱退
　　　走
上諭榖城失守提督李胡拜䧟賊副将馬郎阿總兵官
　金世需等並皆退奔國家軍令素嚴未嘗有此馬郎
　阿等何以不顧提督遽自退歸范達禮駐襄陽去榖
　城甚近何以事前不為預備臨事不相應援今當大
　兵四出軍令豈容寛縱貝勒察尼速勘密奏至是察
　尼訊鞫上
聞
上命斬馬郎阿以狥革金世需劉文竒楊茂烈職令擊
　賊自効
　　壬子大将軍安親王岳樂奏官兵復廣信
　　　将軍額楚等進取廣信沿途敗賊恢復萬年等
　　　縣前至弋陽賊将蒋徳宏率兵五萬以木石斷
　　　西崗橋於城北樹木柵為九壘偽總兵柯昇以
　　　五千人自廣信來援别營為六額楚同土黙特
　　　都統巴札爾等分布滿洲蒙古官兵擊敗之斬
　　　賊二萬餘随進兵於是月初四日抵廣信賊已
　　　遁去遂復其城
　　提督陳福奏恢復花馬池
　　　時賚圗叛據花馬池提督陳福率綠旗官兵㑹
　　　同索訥木貝勒下䝉古兵自寜夏進圍花馬池
　　　屢敗賊援兵賚圗勢急於是月初八日降花馬
　　　池平
　　六月甲子大将軍安親王岳樂奏官兵復饒州
　　　将軍希爾根進取饒州閏五月二十六日敗賊
　　　於餘干疾馳抵萬年復其城二十九日至饒州
　　　賊先一日遁饒州遂平
　　己巳
申命将軍貝子𫝊喇塔詳奏軍中情形
上諭𫝊喇塔曰據報賊糧匱兵怨欲來投降以隔江不
　能遽至前以地逺不能詳悉賊情故令爾将逆賊情
　形具報爾宜将水陸賊壘地方形勢賊将姓名及我
　兵見壁何處可否進戰一一詳報廼畧而不言但云
　賊糧匱兵怨殊未明悉著再詳奏以聞既𫝊喇塔報
　　　曰陸營賊将偽都督曽養性偽将軍祖宏勲其
　　　下有偽總兵八人馬兵六千南自長石嶺北至
　　　三江延袤數十里連屯二十五營其領水師者
　　　賊将朱飛熊偽都督張恭萬許英其下有偽總
　　　兵四人水師萬餘舟三百餘泊城東十里小梁
　　　山下四月初十日我兵擊賊殺朱飛熊於茂頭
　　　至如台州寜波紹興杭州俱逼海濱不設水師
　　　似難取勝初得仙居即議進攻黄巖因賊據茂
　　　平嶺黄巖路斷我兵未能前進近聞有土木嶺
　　　可以間行自台州至黄巖三百里内不能行馬
　　　者四十里賊恃險故勿守今已密啟康親王濟
　　　師俟其兵至進取有期矣
　　辛未大将軍貝勒洞鄂奏復秦州
　　　洞鄂等於三月初四日抵秦州圍其城四月二
　　　十日賊萬餘自四川平凉來援又賊八千餘自
　　　城内突出我兵分道迎擊大敗之嗣屢戰屢捷
　　　總兵官孫思克又奉調自鞏昌率兵來㑹賊驚
　　　懼偽總兵陳萬䇿等率兵民出降賊将巴三剛
　　　等遁走閏五月三十日復秦州
　　甲戌将軍畢力克圗奏復綏徳州
　　　畢力克圗引兵自大同赴榆林是月初三日至
　　　謝村分兵三隊令䕶軍統領傑殷等率之先行
　　　傑殷等乘夜進發黎明軍河上賊三千餘拒守
　　　楊家店渡口我兵鳴角盡渡賊披靡遁去翌日
　　　克呉堡縣城遂趨綏徳初八日遇賊於胡爾崖
　　　口復擊敗之於時朱龍遁走定邊餘城出降綏
　　　徳平
　　乙亥
命調岳州戰船赴荆州
　　　大将軍順承郡王勒爾錦奏逆賊逼犯彝陵兵
　　　衆船多又於虎渡口諸處轉運糧餉火器宜急
　　　斷其運道但斷水路必須戰艦今荆州但存沙
　　　唬船四十若盡發往則虎渡口見有逆賊不可
　　　無船分半則兩處俱不足用
上乃命大将軍貝勒尚善發岳州沙唬船四十艘速赴
　荆州
　　丁丑
命前鋒統領覺羅舒恕領兵援廣東
　　　先是平南親王尚可喜等奏海澄公標下遊擊
　　　黄藍來㑹城請援兵(臣/)即與将軍尼雅翰議發
　　　滿漢官兵赴援尋原任總兵官黄芳泰來言本
　　　月初三日海宼圍漳州(臣/)思潮城未克閩賊方
　　　張目下在在需兵更有意外之虞勢必至於束
　　　手請就近速調大兵來援廣東
上命安親王每佐領發滿兵一名令副都統一人率赴
　廣東至是将軍尼雅翰疏言粤東四靣受敵廣州兵
　　　力又復無多今平南親王年力漸衰(臣/)又才識
　　　短淺若隣近有警恐難支守乞令見在江西䕶
　　　軍統領桑格率兵前來總統兵馬則粤東可保
　　　無虞
上諭䕶軍統領桑格仍留江西所發每佐領兵一名令
　前鋒統領覺羅舒恕率赴廣東同将軍尼雅翰商酌
　以行
　　己夘
命大将軍貝勒洞鄂分兵援漢中
　　　總督周有徳等奏報本月十八日闗山賊遁
上諭漢中要地應速發援兵今秦州闗山既復著大将
　軍貝勒酌撥兵每佐領一名或二名令大臣一人率
　赴漢中應援席卜臣等兵其貝勒等大兵或約将軍
　阿密達夾攻平凉或先勦川賊速議以聞尋洞鄂奏
　　　撥兵一千五百名付将軍佛尼勒同副都統徳
　　　業立喇布重等開棧道以援漢中令副都統翁
　　　愛率西安兵同綠旗兵守隴州仙逸闗諸處都
　　　　統海爾圗等運紅衣礟至平凉
　
　
　
　
　
　
　
　
　
　
　
　
　
　
平定三逆方畧卷十六
　欽定四庫全書
平定三逆方畧卷十七
　　　康熙十四年七月丁亥朔
　命將軍阿宻達等速定平凉
　　　　阿宻達奏言王輔臣親領精鋭及秦州逃出餘
　　　　孽畢集平凉慶陽羣盗依山結壘(臣/)以孤軍前
　　　　進恐未易奏功乞
　勅將軍貝勒洞鄂等酌量留兵駐守秦州餘兵盡㑹平
　　　　凉提督陳福及鄂爾多斯兵令其攻取定邊固
　　　　原并遏賊慶陽之援(臣/)率在涇兵出白水由平
　　　　凉東面進攻則下平凉較易
　上諭曰兵貴神速機不可失平凉逆賊聞大兵克取秦
　　州衆心驚擾我兵宜乘勝長驅攻取平凉將軍阿宻
　　達逗留不前殊屬非宜前曽添發兵馬近總督周有
　　徳又將紅衣礮運送平凉阿宻達當尅期攻取如勢
　　有未便當移㑹大將軍貝勒等㑹商夾勦之策再勅
　　提督陳福速取定邊固原將軍畢力克圖等急定延
　　安移師平凉㑹勦
　　　庚寅
　諭赦耿昭忠等罪
　上諭吏兵二部耿精忠背恩附逆煽亂閩疆荼毒生靈
　　罪惡重大兄弟親屬律應不赦但念其祖耿仲明於
太宗文皇帝時航海歸誠効力行間著有勞績其父耿繼
　　茂於
世祖章皇帝時亦効力行間鎮守邊陲今精忠雖行同禽
　　獸上負
　國恩其弟昭忠聚忠及親族屬下人等道途越隔實未
　　同謀竟爾株連朕心不忍其概從寛典盡釋之所有
　　官爵悉令如故
　　　　　(臣/)謹按負國之賊必加以族誅用懲亂逆耿
　　　　　精忠世受
　深恩叨襲王爵不思竭誠守節報塞
髙厚乃妄行煽亂荼毒封疆惡極罪大戮及九族於法
　　　　允宜况昭忠等係精忠親弟尤不可赦而我
皇上猶憫其先人曽經効力且念昭忠等道途隔逺未
　　　　與同謀免死宥辠俾服職如故即其他逆犯
　　　　族屬法應同坐者往往予之寛貸不忍悉誅
如天好生之仁誠度越千古矣
　　將軍畢力克圖奏復延安
　　　畢力克圖率兵自綏徳趨延安六月二十五日
　　　逼城而陳賊宵遁遂入延安乃分兵追賊於宜
　　　川縣斬獲甚衆連復宜川保安塞延安安定諸
　　　縣
申諭王輔臣
勅曰吳三桂為逆人心驚擾懐疑瞻顧者多惟爾知守
　臣節出首逆書遣子繼禎入奏朕甚嘉之是用錫爾
　世職官爾子卿貳以勵忠悃後經略莫洛率師進蜀
　調遣失宜變生倉卒爾被逼脅陷於叛亂朕聞之未
　忍加誅即遣爾子往諭葢謂爾封疆舊臣屢受國
　恩自當悔禍來歸不意爾反生疑畏竊踞如故殊負
　朕至誠惻怛之懐近大將軍率諸將已破秦州蜀冦
　相率竄遁平逆將軍又取延安蘭州鞏昌以次底定
　大兵雲集平凉㓕在旦夕但平凉兵民皆朕赤子克
　城之日必多殺傷以爾之故而驅民於鋒鏑朕甚不
　忍今復勒爾自新若果輸誠而來豈惟洗滌前非兼
　可勉圖後効爾標下官兵及地方文武官民諸當坐
　者概行寛宥其拘留祝表正之罪悉赦除之朕為百
　姓主務期保全以靖民生慎毋惛瞀自干天討負此
　殊恩雖悔曷追爾其欽哉
　　　　(臣/)謹按行師之道撫勦不同至於戡亂安民
　　　　其意一也時王輔臣負
恩反叛稱兵秦隴之間六師致討無難撲㓕而
皇上念叛冦固當殱除但陷賊良民皆吾赤子慮兵威
　　　　所及玉石俱焚故先遣其子往彼宣諭旋頒
勅㫖特行招撫迨輔臣執迷不悟復陳利害以曉示之
　　　　諄切再三必開以自新之路者葢欲免秦民
　　　　之塗炭亦所以保全輔臣也使輔臣稍有人
　　　　心捧誦
徳音自當感泣悔罪束身請降夫何反覆成性狙詐多
　　　　端累次招徠終不悛改
皇上鑒度情事謂非以兵威重創之不能使之革面乃
　　　　授圖海為大將軍往督官軍大敗其衆於平
　　　　凉城北輔臣惶迫始俛首來歸
皇上撫勦兼施恩威並用神武不殺之概於兹益著矣
　　丙申
命都統噶爾漢為鎮安將軍帥師駐河南副都統龔圖
　　等帥師自河南赴荆州尚書科爾擴岱等帥師守
　　兖州
　　　時理藩院尚書阿穆瑚朗奉
命調科爾沁等部落䝉古兵三千人期以八月先後入
　　　京
上諭授都統噶爾漢為鎮安將軍率每佐領䕶軍一人
　䝉古兵一千七百人駐守河南令副都統龔圖等率
　見在河南滿州䝉古兵赴荆州此兵到日或遣往彛
　陵或分荆州兵遣往聽大將軍順承郡王等酌量以
　行復令散秩大臣博羅特率䝉古兵六百人赴兖州
　付副都統額赫訥管領其後至䝉古兵七百人尚書
　科爾擴岱率往兖州駐防尋噶爾漢將行
上召入面諭之曰爾所率䝉古兵馬雖不甚肥健今野
　多青草必不誤師行聞前發䝉古兵卒沿途頗肆擾
　掠此行爾其加意嚴禁毋侵奪民物凡行軍駐營俱
　令與滿兵相近勿得逺離
　　癸夘西寧總兵官王進寶奏復蘭州
　　　官兵圍蘭州賊數路出進寳率官兵分禦力戰
　　　賊大敗奔入城又造木筏百餘將渡河遁進寳
　　　設兵沿河邀之賊計窮偽總兵趙士昇等於六
　　　月二十六日率偽官兵以城降原任布政使成
　　　格同筆帖式二人來歸尋
命逮成格等至京師拘禁之後伏誅
　　甲辰將軍侯張勇等奏復鞏昌
　　　叛賊陳可等竊據鞏昌張勇與巡撫華善圍之
　　　兩月不下㑹秦州已克將軍穆占等率兵來㑹
　　　賊知勢窮援絶遂降
　　乙巳提督陳福復定邊
　　　陳福同䝉古貝子達爾扎各台吉郎中額業圖
　　　等圍困定邊擒叛將朱龍父子於沙家澗斬之
　　　定邊遂平
　　丙午
命諸將分道攻平凉
　　　時王輔臣再疏奏言
皇上念及兵民概從赦宥但如何撫輯
天語未及在事兵將未免瞻顧
上諭曰前頒勅諭官兵百姓一概免罪炳若日星且秦
　州諸處投誠官兵俱已安挿得所逆賊王輔臣豈不
　聞知若果傾心投誠當遣伊子王繼禎或標員齎奏
　今不遣來而本内之詞又復驕倨是則借端推托特
　為緩我大兵之計著將軍侯張勇速赴秦州㑹同大
　將軍貝勒洞鄂等酌量留兵防守秦鞏等處速行進
　取平凉提督陳福速取固原夹攻平凉將軍畢力克
　圖統領官兵速赴將軍阿宻達軍前都統海爾圖等
　速運紅衣礮赴平凉仍固守隴州斷賊後路
命紀大將軍安親王岳樂等失利罪
　　　岳樂等既克建昌欲平附近餘孽令都統霍特
　　　等取石峡村六月二十五日霍特等率兵至石
　　　峡時天暑甚賊伏兵從兩山出我軍陳亂奔却
　　　署副都統雅賚等戰没霍特等退保新城岳樂
　　　以其狀
聞
上命事平察議
　　　　(臣/)謹按初安親王岳樂之既克建昌也
上以時方盛暑
命率大將軍還南昌息兵秣馬俟秋凉候
詔指揮此誠審時度利萬全之勝筭也岳樂宜恪遵成
命俟時而動乃狃於小利遣兵急攻石峽卒以衝熱致
　　　　人馬疲困損將喪師無不如
睿慮所料者
皇上於萬里之逺瞭若目前而岳樂身在軍中昧於從
　　　　事於此益見
聖筭如神非諸將所能仰窺也
　　戊申
戒諭大將軍貝勒洞鄂等
上諭洞鄂等國家仰承天眷秦州鞏昌蘭州諸處相繼
　収復朕甚嘉悦此皆保寧還斾之兵間闗跋涉戮力
　効命之所致也爾等當時時軫念勞苦方見恤下之
　恩爾等將兵在外諳練已乆事無大小務期恊和持
　平而行乃克有濟亦知爾等必體朕意不為己利但
　所慮如此故加告誡將軍張勇勞績甚茂慎勿輕侮
　致滋嫌隙爾等殚心謀國運籌制勝尚期一徳同心
　早奏蕩平以副朕倚毗至意
　　己酉調兵守潼闗險要
　　　總督哈占奏興安逰擊王可成等於本月初八
　　　日復叛總兵官党塞及道官興永朝奔至西安
　　　請移潼闗緑旗兵守商州遣(臣/)標緑旗兵守舊
　　　縣闗及子午太乙二峪分省城滿洲兵守潼闗
　　　總督鄂善巡撫張徳地停赴延安留守省城
上諭先因將軍畢力克圖自延安赴將軍阿宻達軍前
　延安係新復之地安撫殘黎保固彊土事極𦂳要故
　遣鄂善等速往今省城見有副都統徳業立等兵鄂
　善等至今未行殊屬不合諭到鄂善等仍著速赴延
　安興安兵既叛潼闗地屬最要應檄駐太原將軍烏
　丹分兵潼闗同夸蘭大鄂爾博西等恊力固守餘悉
　如哈占請
　　辛亥
詔増荆州彛陵兵
　　　時大將軍順承郡王勒爾錦奏荆州兵少今雖
　　　調副都統龔圖兵援荆州未能即至乞令龔圖
　　　移駐南漳更調南漳襄陽滿洲䝉古兵就近來
　　　援
上從之既勒爾錦又奏彞陵賊進據江渚火器甚多我
　　　兵須多用鳥槍居前步騎續進乃可長驅乞調
　　　發緑旗鳥槍手三千人并就近撥滿洲兵速赴
　　　軍前
上諭逆賊吳三桂見在松滋大將軍貝勒尚善疏言廖
　祖二賊復以賊七千餘前至松滋則荆州彛陵兵力
　似屬单弱撥岳州兵内每佐領一人速赴荆州着見
　駐兖州䕶軍統領察哈㤗盡率滿洲漢軍兵河南提
　督佟徽年選標下鳥槍手三千人並赴荆州聽大將
　軍順承郡王勒爾錦調度
　　壬子
命平南親王尚可喜等討叛賊祖澤清
　　　總督金光祖奏總兵官祖澤清以髙州叛
上諭將軍尼雅翰見統兵駐廣東前鋒統領舒恕亦率
　兵前往着平南親王尚可喜將軍尼雅翰總兵金光
　祖等會商撲勦毋使賊得滋蔓仍嚴飭沿邊將弁固
　守地方
　　癸丑將軍侯張勇請還師防邊
上不允
　　　張勇奏彛情叵測久蓄内犯之心今聞大草灘
　　　帷幕滿野麾不去實因(臣/)奉
命東征乘虚窺伺乞許(臣/)還駐莊浪以便兼轄
上諭秦州鞏昌蘭州諸處雖次第恢復而底定全陜惟
　在速取平凉逆賊王輔臣一日不滅則秦省百姓一
　　日不安將軍侯張勇應同大將軍貝勒洞鄂等㑹商
　　速㓕輔臣定平凉不宜還駐莊浪如彛人果顯然作
　　惡擾害邊民即令總兵官孫思克回甘州防禦
　
　
　
　
　
　
　
　
　
　
　
　
平定三逆方畧卷十七
　欽定四庫全書
平定三逆方畧卷十八
　　　康熙十四年八月戊午
　命大將軍貝勒洞鄂等接應漢中兵
　　　　總督哈占奏前聞將軍席卜臣等兵出漢中屯
　　　　洋縣隨遣人偵探今據報席卜臣果離漢中但
　　　　不知歸自何路(臣/)已啟知大將軍貝勒等一面
　　　　􁘭將軍佛尼勒停止進兵
　上諭佛尼勒分兵六百與駐守寳鷄副都統阿爾祐兵
　　共為一軍令阿爾祐統轄嚴防棧道諸險要餘兵著
　　佛尼勒鄂㤗等領至西安如得席卜臣等歸路確信
　　即以兵往迎大將軍貝勒洞鄂等見統大兵駐秦省
　　作何接應席卜臣等俾全軍而歸與總督哈占等籌
　　度以行
　　　己未
　詔責總督哈占
　　　哈占奏興安叛兵已與蜀冦合攻陷舊縣闗将
　　　逼西安南山郡盗又分出各口乞
勅大將軍貝勒洞鄂将軍畢力克圖等速發兵應援見
　　　駐河南副都統龔圖亦乞遣至
上責之曰始王輔臣叛朕以蘭州要地闗係三邊令哈
　占發兵鎮守哈占稱西安要地不便發兵致蘭州諸
　處淪陷三邊動揺繼哈占復以西安要地屢疏請兵
　因將荆州大兵陸續調赴西安遂致荆州彛陵兵力
　單弱又延安為諸路要衝曽命鄂善周有徳等駐守
　哈占又誑奏鄂善等兵少留之西安致延安陷没哈
　占封疆大臣每當議事不一體籌度但于己身所在
　常欲増兵自衛不求速定地方貽悞匪小今又稱叛
　兵與蜀冦合欲調諸將軍兵悉赴西安是哈占但知
　有西安置他處于度外矣且蜀冦何能便與興安叛
　兵合即至西安不過因諸將齊赴平凉故為聲揚欲
　亂我軍心分我兵勢耳諸將當益急攻平凉勿得稍
　緩輔臣未滅西安潼闗亦宜増兵勦禦近理藩院郎
　中瑚什巴調䝉古兵赴太原將軍烏丹可率所部兵
　速赴潼闗與根特鄂爾博西等恊守又䝉古鄂爾多
　斯土黙特兵見駐榆林着理藩院員外郎拉篤祐率
　此二部兵速赴西安若鄂爾多斯兵必不可行即留
　與總兵官許占魁統領仍駐榆林
　　己夘遣和碩額駙耿聚忠齎
勅諭耿精忠
勅曰
皇帝勅諭耿精忠爾祖父宣力累朝勲猷茂著俾世襲
　王爵格外加恩逮爾父没令爾襲封仍鎮閩疆方謂
　爾克紹前猷殫忠報國不意爾反為呉逆狡謀所惑
　蹂躪土地戕害生民朕猶念爾祖父前功不忍遽絶
　將爾在京諸昆弟及所屬人員槩行寛宥給還官職
　恩禮如常今大兵雲集事勢昭然爾自知之朕復念
　爾變亂必有所由或為逼迫所致故復下敕書遣爾
　弟聚忠齎至軍前明諭朕意爾若悔罪率衆歸誠當
　復爾王爵仍舊鎮守所屬人員職任如故兵民人等
　照前安挿儻能剿除海冦共奏膚功仍優叙賞賚使
　臣周襄緒等為爾覊留或别有故朕不介意朕以誠
　心待天下斷不食言爾毋聽信煽惑之言終懐疑懼
　負朕始終保全至意又
諭兵部曰今遣耿聚忠齎勅赴大將軍康親王傑書軍
　前招撫耿精忠其招撫事宜王與聚忠悉心謀議相
　機速行俾閩省生民早離水火爾部即移文知㑹
　　辛巳大將軍康王傑書奏官兵克黄巖
　　　將軍貝子傅喇塔遣副都統吉勒塔布等自土
　　　木嶺進兵是月初四日於半山嶺大敗賊衆乘
　　　勝進指黄巖縣賊将曽飬性等棄營據黄巖拒
　　　守傅喇塔進兵圍其城養性乘夜突圍走温州
　　　餘賊開門降遂復黄巖
　　九月丁亥設湖廣援勦二營
　　　大將軍順承郡王勒爾錦奏賊竪立營壘掘壕
　　　塹設鹿角挨牌我軍騎兵不能衝突必設緑旗
　　　精兵七千人造輕箭簾車二百輛礟車一百輛
　　　熟鉄礟一百具量配兵丁推向賊營填其壕擲
　　　火藥以燒鹿角挨牌用礟攻擊相賊形勢滿兵
　　　繼進則逆賊可滅地方可復如允(臣/)所奏乞將
　　　此七千兵分為援勦二營設二副将統之
上諭大兵與賊相持日乆則軍糈日糜民生日困今大
　將軍順承郡王勒爾錦等既請設緑旂兵造簾車等
　項應如所請其副將等官聽㑹同該督酌選才能補
　用着工部精簡交槍二千五百桿遣賢能官員二人
　馳驛速送荆州軍前尋令二營援勦兵俱聴總督蔡
　毓榮統轄
命給將軍席卜臣兵馬匹器械
　　　席卜臣奏本年二月兵粮匱竭(臣/)等取食賊麥
　　　以至七月又已罄盡計欲保全大兵仍于七月
　　　十七日自漢中出沿路擊賊以八月初六日至
　　　西安見在官兵俱無馬匹器械難以進取
上諭席卜臣等兵自漢中出沿途擊賊馬匹器械俱盡
　著陕西督撫動正項錢粮買馬人給一匹并整頓器
　械令其鎮守西安
　　戊子趣大將軍貝勒洞鄂等亟攻平凉
　　　洞鄂奏王輔臣啟(臣/)云前疏未奉
聖㫖乞須
赦午門仍遣威望大臣受降竊謂
皇上既屢降
勅諭招撫輔臣乞更
須諭開示本末
上諭前屢下明詔王輔臣果悔罪耒降當宥其前罪頃
　秦州諸處官兵来降悉赦其罪輔臣安有不知且先
　遣祝表正尚未歸豈宜復遣大臣彼乞降詐也特緩
　我師為茍延日月計耳爾等急宜攻取平凉若輔臣
　即投誠勿加誅戮再行請㫖慎毋因其詐降以悞進
　取之機若不即投誠其以朕屢降恩赦而彼不悔禍
　之意布告官吏軍民使知所以不得不舉兵加誅之
　故
　　　　(臣/)謹按先是
上欲速拯兵民之困屢降
徳音招王輔臣而輔臣觀望兩端不即歸正至是復詭
　　　　計乞降兾緩我師以望逆黨救援洞鄂不察
　　　　賊情遽為代請賴
皇上聖明察其狙詐欲以兵威大創之因令洞鄂急攻
　　　　平凉勿因其偽降而誤進取之機乃洞鄂憚
　　　　于攻取依違如故
皇上隨遣大將軍圖海督率將士薄城一戰而輔臣果
　　　　震怖窮蹙束手來歸
宸謨料敵神明如此逆賊亦安所施其狡計哉
　　丁酉
命理藩院郎中瑚什巴以䝉古兵駐太原
　　　瑚什巴等奏簡䝉古四子烏喇特茂明安三部
　　　落兵一千進殺虎口於八月三十日至太原
上即命瑚什巴同䝉古領兵都統管轄鎮守太原
　　庚子
諭大將軍順承郡王勒爾錦詳奏彛陵情形
　　　先是防守彛陵貝子凖達因彛陵兵單請兵于
　　　勒爾錦遂發滿洲䝉古緑旗兵一千八百給貝
　　　勒察尼靖冦將軍印率赴彛陵月餘並無音問
上諭兵部曰貝勒察尼往彛陵月餘曽否與賊戰即戰
　勝負若何賊情若何爾部其移文順承郡王令其速
　奏後順承郡王勒爾錦奏曰貝勒察尼於八月十九
　　　日至彛陵與(臣/)書云彛陵城外東北有鎮荆山
　　　賊立營掘壕立樁堅壁以守難於進攻近偵知
　　　我兵日増隄備益嚴但思冦粮取給湖南必由
　　　長江轉運若斷此粮道别無轉運之所賊必饑
　　　困今惟俟兵卒與船耳(臣/)隨將荆州所有划子
　　　船一百四十隻於本月二十五日發往提督佟
　　　徽年兵亦於十月初一日遣行
命大將軍安親王岳樂速取長沙大將軍簡親王喇布
　　往鎮江西
上趣岳樂進取長沙岳樂奏俟内大臣希爾根軍自饒
　　　州至創擊石硤逆賊殱貴溪諸冦撥兵守要地
　　　得便即進長沙
上諭之曰賊渠三桂也今不早滅雖江西福建之賊盡
　除於事奚益安親王岳樂其量撥官兵固守江西乘
　冬月速取長沙大兵進長沙後諸賊乘間竊發恐江
　西復擾其令簡親王喇布率江南兵二千赴江西以
　内大臣希爾根為副將軍與簡親王恊同鎮守副都
　統額赫訥率在兖州盛京烏拉兵一千速赴江寧至
　即以兵付將軍哈爾噶齊令駐守江寧而身從簡親
　王往江西叅賛軍務布顔赴兖州用鎮東將軍印管
　轄䝉古兵尼滿為署副都統赴江寧叅賛哈爾噶齊
　軍務署副都統額思赫赴池州
　　壬寅
詔責大將軍貝勒洞鄂等
　　　洞鄂奏王輔臣報書言彼所遣官王起鳳赴省
　　　已逾兩月尚未遣還故士卒皆懐疑畏乞
皇上再赦輔臣併所屬官兵之罪仍令駐守平凉遣王
　　　起鳳還則彼無不傾心來歸今大兵僅足圍平
　　　凉不能堅宻儻賊勢窮突圍難保輔臣不脱去
　　　也疏入
上責之曰逆賊王輔臣誘緩大兵其計顯然貝勒洞鄂
　不速率兵勦滅反請寛宥其罪若免輔臣罪仍令駐
　守平凉假使川賊侵秦州興安賊逼西安我兵勢必
　分路進剿當此之時貝勒洞鄂能必其不乘隙復叛
　耶今大兵雲集已困孤城乃云賊勢窮突圍難保其
　不脱去葢恐王輔臣他日潰遁故設此辭預為地耳
　　若輔臣果難圍困剿㓕何以貝勒洞鄂獨言之而貝
　　子公叅賛大臣不言是獨貝勒洞鄂一意耑主招䧏
　　也貝子公叅賛大臣皆朕所倚任若灼見城不可圍
　　冦不可滅何以不據實陳奏凡事惟貝勒洞鄂退縮
　　之意是從至今不攻取城池尚復何待行軍重事豈
　　獨付之貝勒一人耶貝勒貝子公叅賛大臣等速行
　　圍城務期勦㓕逆賊王起鳳著遣還平凉
　
　
　
　
　
　
　
　
平定三逆方畧卷十八
　欽定四庫全書
平定三逆方畧卷十九
　　　康熙十四年十月庚申
　命將軍噶爾漢自河南帥師赴襄陽
　　　　大將軍順承郡王勒爾錦奏逆賊楊來嘉洪福
　　　　謝四等五路齊出屯均州諸處荆州兵少不能
　　　　分遣檄河南鎮安將軍噶爾漢率所部兵赴襄
　　　　陽
　上諭河南當秦楚之衝噶爾漢之兵未可全調留䕶軍
　　二百䝉古兵六百委兩翼䕶軍叅領各一員統之仍
　　駐河南府其餘滿洲䝉古兵噶爾漢速行帥赴襄陽
　勅陜西諸將固守要地
　　　　總督哈占奏偽總兵魏姓者率衆自洋縣犯黒
　　　　水峪豊峪口及西洛口諸處偽將軍王屏藩出
　　　　漢中抵畧陽譚洪出西河呉之茂率偽總兵五
　　　　人營於單家河同犯秦州
上諭逆賊聲言出犯各口意在分我兵力乘間而動耳
　諸將其各守要地悉力勦禦毋使賊勢蔓延
　　癸亥調西安兵援大峪口
　　　總督哈占奏興安叛賊渡江將出大峪口
上諭大峪口去西安最近若調兵逺地慮稽時日總督
　哈占將軍席卜臣等於漢中還兵内簡精鋭者遣守
　大峪口西安要地宜増兵防禦以大同察哈爾兵三
　人太原滿洲兵三百人調赴潼闗此兵既抵闗將軍
　烏丹即遣所部兵五百人速赴西安未幾烏丹哈占
　　　等奏賊犯商州舊縣闗諸處已遣副都統徳業
　　　立率兵五百人往援商州兵少賊勢甚盛潼闗
　　　商州賊皆有路可通見在危急
上諭將軍噶爾漢所留河南䕶軍二百䝉古兵六百馳
　赴潼闗聴將軍烏丹等調遣復於京師發每佐領甲
　兵一人令叅領瑚什巴額勒布統之往駐河南府
　　甲子
詔責大將軍貝勒尚書
　　　尚善奏長沙岳州如唇齒相依若偏攻一隅未
　　　能猝㧞必長岳兼攻庶可破賊今安親王進攻
　　　長沙岳州亦宜恊力規取但兵力尚少乞添發
　　　河南山東兵每佐領四人以資進討
上諭前貝勒尚善奏岳州逆賊浚壕立樁甚固不能攻
　取故將岳州兵分遣荆州諸處並非罷岳州之攻也
　頃尚善等報岳州賊黨吳三桂已檄往彛陵今計我
　兵之在岳州武昌者每佐領約有九人又有緑旗官
　兵我兵雖減於舊而賊勢亦分若以之取岳州未為
　不足尚善又請發河南山東兵不合速移㑹尚善作
　何攻取岳州即酌量以行
　　壬申調大同諸處兵赴固原
　　　提督陳福奏九月二十三日平凉賊奄至固原
　　　賊亦自城内突出齊犯我軍遣副將太必圖率
　　　兵擊之方與賊戰中衛副將賈從哲忽退逰擊
　　　張元經亦率兵走於是衆軍驚擾太必圖遂没
　　　於陣(臣/)與前副將恰塔等於二十八日回至靈
　　　州
上命即於軍中斬從哲元經以狥又
諭曰固原賊衆城守甚堅今川賊又入平凉應速遣兵
　勦禦鄂爾多斯兵已遣還不宜復調調駐大同兵及
　神未歸化城兵令副都統恰塔員外郎拉篤祐領之
　或由延安或由定逺速赴固原此兵既到陳福即率
　本標兵或先定固原或㑹大將軍貝勒先取平凉與
　恰塔拉篤祐酌行大同兵既往固原令郎中瑚什巴
　分太原䝉古兵五百人赴大同駐守
　　甲戌授大将軍貝勒洞鄂等攻取平凉方畧
上諭兵部頃大将軍貝勒洞鄂總督哈占等報興安反
　賊犯商州大峪口川賊譚洪救平凉皆因王輔臣未
　㓕我兵俱集平凉故諸賊乘隙侵犯欲分吾兵力以
　援輔臣今洞鄂等官兵至平凉日乆自宜急圖攻取
　設使平凉未破而四川之賊來援興安之賊又至大
　兵往來路阻後雖恢復平凉亦復何益若平凉破輔
　臣㓕則賊應援之念絶而窺伺商州之計亦沮全陜
　可無虞矣平凉南山俯視城中甚悉若乘南山以紅
　衣大礮攻之城中賊衆自不能支洞鄂等速奪南山
　則平凉可克未㡬哈占又奏慶陽賊業已就撫臣遣
　　　固原逰擊屠遵義率兵守之未至而逆賊王輔
　　　臣已遣其黨周養民圍慶陽伏兵斷路我兵不
　　　能救慶陽復陷賊又犯皂社皂社與涇州常武
　　　邠州接壤為平京大兵後路(臣/)已遣固原總兵
　　　官朱衣路赴救於是
上復諭議政王等曰貝勒洞鄂駐平凉日乆兵力不少
　但圖自便憚於攻戰以致逆賊王輔臣分兵救固原
　今又襲慶陽洞鄂及㕘賛大臣從未赴敵任賊四出
　若罔聞知平凉賊勢既分又不乘虚攻取伊等在平
　凉所司何事及今不取更待何日耶若仍頓師不進
　必致我兵漸渡糧儲漸耗賊益窺伺蹂躪地方貽害
　不小洞鄂等其公同籌畫𠞰除逆賊
　　辛巳遣署副都統穆成額𠫭賛将軍覺羅舒恕軍
　　事
　　　舒恕奏言軍務最重須𠫭賛得人右翼中無可
　　　委署副都統議軍事者協守吉安署副都統穆
　　　成額乃右翼人乞遣發(臣/)軍㕘賛軍事
上諭廣東軍事繁多㕘賛不可乏人都統副都統等官
　在江西者頗多穆成額即赴舒恕軍前𠫭其軍事大
　將軍簡親王别委大臣代守吉安
　　十一月丙戍朔
命将軍侯張勇固守鞏昌諸路
　　　先是
上諭張勇曰陜西重地凡平定地方掃除賊冦惟爾是
　頼今大将軍貝勒洞鄂雖攻圍平凉而逆賊王輔臣
　嬰城死守恐稽時日又川賊已過昌寧驛來援平凉
　我兵若不速滅輔臣則陜西不能即定爾量留官兵
　守鞏昌親自率兵赴洞鄂軍前協力進取平凉若鞏
　昌必不可離多發標兵往平原以助攻戰并宜設策
　截川賊來援之路於是勇言逆賊吳之茂率衆進屯
　　　單家河諸處(臣/)若赴平凉恐賊乘虚直犯(臣/)斷
　　　不可逺離鞏昌且官軍皆已分遣(臣/)兵單實無
　　　可發
上下議政王貝勒大臣集議議政王等奏言鞏昌所闗
　　　亦重應如張勇所奏令固守鞏昌秦州諸處相
　　　機勦禦
上從之
　　丁亥罷都統海爾圖㕘賛
　　　海爾圖以運礮屯夫俱逃請發搶手步軍四百
　　　人綿甲八百人防䕶又以礮手熟練者少請於
　　　八旗滿洲漢軍内擇素習者遣發赴軍前大将
　　　軍貝勒洞鄂以
聞
上責之曰貝勒洞鄂等帥師抵平凉為日已乆不速㓕
　賊平定地方及命礮攻平凉海爾圖又托故具啟遷
　延時日洞鄂等並不議其可否但據啟以聞殊為不
　合前送紅衣礮撥漢軍每佐領二人海爾圖謂不足
　又添派一人及海爾圖去時藉口沿途養馬不即速
　行至闗山又請兵二千欲靖賊冦復如所請添發而
　究不能開通闗山今令用紅衣礮急取平凉海爾圖
　復請自京師發搶手綿甲躭延時日有悮軍機殊負
　任使著解𠫭賛之任洞鄂等仍遵前㫖速定平凉
　　丁酉大将軍簡親王喇布請益兵
上不許
　　　喇布奏安親王已分毎佐領甲兵十人進征湖
　　　南江西留毎佐領下人分駐建昌諸處省城所
　　　餘止毎佐領二人今欲𠞰㓕諸路賊冦而兵難
　　　調集欲分守而兵又不足乞将在江寧烏喇及
　　　盛京兵發來江西
上諭江南要地烏喇盛京兵不宜調發江西見有毎佐
　領甲兵十人又南昌饒州建昌廣信吉安諸處皆添
　設緑旗官兵已足調遣大将軍酌量緩急有可緩之
　處調其官兵以資戰守
　　庚子
命提督趙國祚等隨大将軍安親王岳樂進𠞰
　　　岳樂奏逆賊吳三桂聞臣進取長沙必固守要
　　　害非緑旗無以涉險阻非紅衣礮不能破營壘
　　　提督趙國祚乆在行間熟練火器兼有緑旗兵
　　　三千屯墾都督陳平有兵二千乞俱令隨(臣/)進
　　　討其廣東送來紅衣礮甚重路險難致西洋礮
　　　輕利乞發二十具為攻𠞰之用
上諭勦㓕逆賊平定湖南皆於安親王是頼練習宿将
　及精兵火器俱不可闕提督趙國祚都督陳平并所
　屬官兵悉如安親王所請南懐人所造火礮可遣官
　兵凖數送至江西轉運安親王軍前王不必待礮到
　始行亟由吉安或袁州進發
　　壬寅
勅大将軍簡親王喇布分兵赴廣東
　　　總督金光祖奏叛鎮馬雄同滇賊王宏勲等至
　　　髙州髙雷亷叛兵合計約有十萬(臣/)率兵深入
　　　髙州恐逆賊孫延齡乘隙犯梧平南親王尚可
　　　喜又無兵可調乞添發大兵前來應援
上諭逆賊率衆來犯廣東不可不速遣大兵大将軍簡
　親王於留守江西兵内即選擇精鋭毎佐領二人命
　才能夸蘭大率之速赴廣東聼平南親王尚可喜将
　軍舒恕總督金光祖商酌調遣此兵仍著舒恕統轄
　江西兵既發往廣東山東兖州䝉古兵六百人令署
　副都統科爾擴岱統之即赴江寧科爾擴岱既到江
　寧江寧所有烏喇盛京兵一千令署副都統尼滿雅
　秦揚古岱統之即赴江西更發禁耳每佐領兵二人
　　其半赴江寧同䝉古兵六百人俱聼将軍哈爾噶齊
　　統轄其半赴山東同原駐䝉古兵聴将軍布顔統轄
　
　
　
　
　
　
　
　
　
　
　
　
　
平定三逆方畧卷十九
　欽定四庫全書
平定三逆方畧卷二十
　　　康熙十四年十二月戊午
　勅大將軍貝勒洞鄂斷賊糧道
　　　　洞鄂奏(臣/)等已克平凉第一闗廂去城三里許
　　　　對南山屯營以礟攻城欲向前薄城溝深城險
　　　　難以下壘故城不能速下
　上諭逆賊久踞平凉皆因有糧可恃若斷其餉道則賊
　　自窮平凉西北通固原要路大將軍貝勒等宜速斷
　　截以困斃之
　　　庚申
　命解左都御史多諾侍郎勒布任革候補侍郎覺羅阿
　
　上諭大學士圖海等前遣多諾勒布總理湖廣大兵糧
　　餉節省浮冒招集殘黎責任綦重伊等宜仰副朕責
　　成之意實心料理竣事而還乃未著有成效希圖規
　避奏請回京順承郡王勒爾錦等屢奏多諾等任極
　重大不宜發回前欲遣勒布往荆州貝勒尚善亦奏
　糧餉重務不宜發徃屢奏甚明今乃忽稱無事伊等
　竟自回京是何故也阿範㕘贊簡親王軍務不思効
　力託言有疾來京俱屬越例著議政王貝勒大臣察
　議議政王等議革多諾左都御史佐領及其世職革
　　　勒布侍郎佐領勒爾錦尚善等前後奏請舛錯
　　　事平議罪阿範革候補侍郎及其世職仍發江
　　　西軍前充伍奏上
上命留多諾佐領及伊父世職留勒布佐領餘悉如王
　　　等議
　　壬戌
勅荆岳大將軍等分兵夾攻長沙
上諭荆岳大將軍等曰今大將軍安親王由江西進取
　長沙爾等應發兵夾𠞰前者荆州添設綠旗兵及鳥
　鎗兵甚多貝勒察尼又帥兵赴彞陵已數月矣尚未
　奏捷順承郡王勒爾錦等或分見在荆州兵或調地
　方可緩之兵速發長沙倘彞陵賊未能即破察尼等
　應量留官兵於彛陵遣餘兵與荆州兵合或由雲溪
　驛或由别路酌量議定并量及安親王將抵長沙之
　期彼此闗㑹協力齊進斷賊糧道夾攻長沙貝勒尚
　善亦分遣官兵與荆州彛陵兵同徃尚善等仍作攻
　取岳州之勢移兵逼之如機有可取即取岳州爾等
　帥大兵駐荆岳將及二載糧費師老曽未得尺寸之
　地坐失事機罪不勝數今安親王進攻長沙若又不
　發兵夾𠞰俾賊偵知荆岳按兵不動死守長沙要路
　則爾等貽悞之罪更大矣其遣發之兵誰可統率著
　公議遣往無分彼此同心協濟務期有禆國事
　　授大將軍安親王岳樂進兵方畧
　　　岳樂奏偽總兵張存遣使來言閩逆軍餉匱乏
　　　軍士逃亡恣意削剥百姓怨讟存有兵八千人
　　　屯於順昌不聽耿逆調遣又偽總兵羅元生等
　　　統兵自守其地邵武總兵彭世勲雖降逆而按
　　　兵不動此皆耿逆之内患也若大兵自江西進
　　　閩伊等即為内應但(臣/)見赴長沙尅期進發仰
　　　祈
睿鑒詳度無失事機疏聞
上諭招徠逆賊克取福建令大將軍簡親王副將軍希
　爾根將軍額楚總督董衛國等相機以行至於進攻
　長沙𠞰滅吳逆惟王是賴但恐逆賊覘知我兵進取
　長沙固守袁吉阻我兵行至或揚言取道别路出其
　不意或合兵前進或兵分數道在王必有定見其悉
　心籌畫萬全務速行之
　　癸酉平南親王尚可喜奏請大將軍安親王岳樂
　　移師入粤
上不允
　　　可喜奏逆賊劉進忠勾引鄭錦入潮祖澤清勾
　　　引馬雄至高粤東十郡竟失其四今將軍舒恕
　　　總督金光祖復退回肇慶事勢危急較昔為甚
　　　聞安親王由袁州進攻長沙恐時當春水汎濫
　　　且吳逆全力集常澧其守禦必堅請以公沃赫
　　　之兵仍駐袁州令安親王赴廣東撲勦賊㓂
上諭吳三桂未滅故諸賊得以猖狂今安親王進取湖
　南則粤東之勢自緩若由粤東進兵則道路迂迴稽
　延時日前以粤東危急已命大將軍簡親王發每佐
　領甲兵二人馳赴應援此兵到日平南親王與將軍
　舒恕等公同詳議固守疆圉剪除逆賊又
諭簡親王喇布曰前以粤東告急命爾發每佐領甲兵
　二人速援乃至今尚未遣發殊誤事機今再撥每佐
　領䕶軍一人并前所發兵或副都統額赫訥或署副
　都統宗室巴爾堪令一人為將軍統之速赴廣東毋
　得仍前遲滯致悞軍機
　　乙亥
詔責大將軍順承郡王勒爾錦
　　　勒爾錦等奏臣等身在地方目擊逆賊情形今
　　　若不速行渡江前進必致餉匱師老馬力減損
　　　細籌之若得滿兵每佐領十人則戰守俱足今
　　　調集各路兵合在荆之兵每佐領得四人有半
　　　乞再發禁旅每佐領五人便可渡江破賊
上責之曰方吳三桂之初叛也即命大將軍順承郡王
　勒爾錦等率精兵往討賊來甚速其力必疲勒爾錦
　等不乘此時擊之但頓兵荆州故賊得以其暇據有
　湖南厥後大兵齊集又不尅期渡江賊於是得固守
　要害犯我彛陵揆厥所由實由勒爾錦及叅贊巴爾
　布伊勒都齊碩岱等耽延時日不急討賊故逆賊滋
　蔓耿精忠孫延齡相繼叛亂前因欲渡江擊賊請發
　官兵已添發滿洲䝉古兵數千綠旗兵一萬而究未
　得湖南尺寸地今復請兵豈果欲速滅賊㓂亦不過
　冀免逗留之罪耳巴爾布伊勒都齊碩岱等著俱解叅
　贊留任効力贖罪
　　　丁丑
　命提督陳福速取固原
　　　　先是
　上諭議政王等曰秦省要區叛賊王輔臣亟宜𠞰滅其
　　令提督陳福整頓標兵或併力尅取固原或㑹同大
　　將軍貝勒洞鄂等進攻平凉同副都統恰塔商酌以
　　行至是福奏固原有賊萬餘若舍此竟趨平凉恐固
　　　　原賊出斷我糧道應俟賊勢少衰進逼固原量
　　　　留官兵圍困其城(臣/)乃率兵赴平凉方無後慮
　上諭陳福身在地方熟悉賊形可如所請速取固原以
　　遏賊勢
　
　
　
　
平定三逆方畧卷二十
　欽定四庫全書
平定三逆方畧卷二十一
　　　康熙十五年正月丁亥
　命貴州提督趙賴募兵
　　　　總督董衛國奏江西提督趙國祚率標下官兵
　　　　三千隨安親王進取長沙綠旗官兵遂至缺額
　　　　江省伏莽未靖防守之兵不宜少減
　上命見駐九江貴州提督趙賴就近募兵三千暫令統
　　　　轄即以此兵分屬將弁李廷獻等八人以時訓
　　　　練
　命將軍侯張勇等撫寧夏叛兵
　　　　時提督陳福統兵駐惠安堡欲㑹合土黙特兵
　　　　規取固原十四年十二月二十二日夜提督營
　　　　兵猝變福遇害員外郎拉篤祐等報至
　上諭寧夏三邊要地所闗綦重將軍侯張勇巡撫華善
　　相與協議如鞏昌無虞分一人赴寧夏慰諭官軍其
　副都統恰塔兵及員外郎拉篤祐所領土黙特兵可
　駐防靈州定邊諸處至陳福被害之由總督哈占巡
　撫杭愛察實以聞尋張勇奏寧夏兵變民心驚惶又
　　　恐逆賊王輔臣出犯深屬可憂再四籌度必臣
　　　親徃始克有濟擬於本月十二日親統兵前赴
　　　寧夏撫輯既定如鞏昌秦州有事則仍還鞏昌
　　　無事即相度機宜進𠞰平凉固原
命西寧總兵官王進寶為陜西提督
上諭兵部陳福已為亂兵所害秦省提督職任重大宜
　得賢能以資彈壓西寧總兵官王進寶忠誠克殫勞
　績素著著授為陜西提督暫駐秦州仍令兼理西寧
　總兵官事其寧夏總兵官員缺聴將軍侯張勇巡撫
　華善遴選題補
　　辛卯
敕大將軍貝勒洞鄂等速取平凉
　　　時寧夏兵變
上諭議政王等秦省不能即定皆由平凉未下王輔臣
　未滅之故目前攻取平凉最為急務大將軍貝勒洞
　鄂與將軍侯張勇總督哈占等宜相機公議速取平
　凉斷賊餉道綏靖地方
　　丙申
詔責大將軍順承郡王勒爾錦
　　　先是勒爾錦奏請益兵
詔㫖詰責至是具疏首罪乞付部議
上復切責之曰勒爾錦統領大兵進𠞰逆賊二載有餘
　未獲尺土以致師老餉匱坐失機宜今不直陳其罪
　又巧飾具奏殊為不合應即處分但現在進兵俟旋
　師日嚴加議罪
　　申飭大將軍簡親王喇布
　　　喇布奏署副都統尼滿雅奏率兵自江寧至即
　　　遣徃與建昌兵更替若俟建昌兵到始令廣信
　　　撤來之兵與之同發恐稽時日故令夸蘭大伊
　　　都堪色赫率廣信兵毎佐領一人於本月初三
　　　日自南昌先赴廣東其建昌兵到即令副都統
　　　額赫訥率徃
上諭粤東需兵甚急故前撥江西大兵每佐領二人尋
　復撥每佐領一人屢趣速赴廣東乃至今尚未全發
　殊悞軍機自後一切調度事宜務遵㫖速行
命天津總兵官趙良棟為寧夏提督涿州參將陳竒為
　　天津總兵官
　　　先是
上諭兵部曩者將軍侯張勇請調天津總兵官趙良棟
　赴秦其時因秦地尚屬可緩津門地當海口故未即
　調遣兹寧夏有事應調與否令張勇宻行具奏至是
　　　勇奏良棟向隨(臣/)征𠞰著有功績精明歴練才
　　　畧過人(臣/)知之最深故前疏請調補寧夏總兵
　　　官今若令良棟統理寧鎮祈
敕由邊路兼程速赴
上諭寧夏要地宜重其事任總兵員缺著改為提督即
　以趙良棟陞補令其兼程速赴提督陳福為國捐軀
　忠誠顯著福弟涿州叅將陳竒即著超補天津總兵
　官
　　戊申
敕大將軍貝勒洞鄂等調兵赴秦隴
上諭議政王等今將軍侯張勇請赴寧夏秦州諸處兵
　力甚單其令大將軍貝勒洞鄂將軍席卜臣總督哈
　占等相地方緩急西安近地兵有可撤者速行撤回
　發徃秦隴聴將軍佛尼勒提督王進寶等酌量調遣
　以禆戰守
　　庚戌
命巡撫佟國禎赴贑州
　　　先是總督董衛國疏請親統官兵進𠞰餘干諸
　　　處逆賊留撫臣佟國禎於南昌
上可其奏至是大將軍簡親王喇布奏稱省城兵力單
　　　弱總督不便領兵他出贑州為江西門戸投誠
　　　將士雜處彈壓需人請留總督董衛國於省㑹
　　　令巡撫佟國禎速赴贑州
上從之
　　二月癸丑
命大將軍平南親王尚之孝還廣州
　　　平南親王尚可喜奏言(臣/)病日劇而冦在門庭
　　　(臣/)子之孝又統兵在潮(臣/)軀恐有不測則粤中
　　　危在旦夕請遣威望大臣星馳抵粤以資彈壓
上諭王累世勲舊殊猷重望久鎮巖疆勞績懋著自逆
　賊變亂以來王篤守忠誠殫抒籌畧訓練士卒保障
　地方𠞰禦賊冦朕所倚毗今覽王奏稱年力漸衰身
　嬰疾疴請遣大臣經理廣東事務具見王實心為國
　計慮周詳朕與王情猶父子覽疏未竟心為惻然但
　王屬官兵駐鎮日久地方賴以寧謐措置咸宜軍民
　讋服若别遣大臣前徃恐該省之事一時未能周知
　所闗匪細王可於諸子中擇才畧素優者遣赴潮州
　整理軍務大將軍平南親王尚之孝回廣州侍王左
　右扞衛封守王其加意調䕶期於平復以慰朕眷念
　至意
　　戊午
命副都統額赫訥赴廣東
　　　平南親王尚可喜奏逆賊馬雄董重民等乘髙
　　　雷叛變益肆猖獗滿漢大兵退駐肇慶湖逆劉
　　　進忠引海冦入犯提督及平南大將軍等又退
　　　至惠州請大兵兼程赴援
上諭頃據簡親王報以每佐領䕶軍一人驍騎一人付
　副都統額赫訥於正月初十日前赴廣東今粤中告
　急可令額赫訥等倍道速進
　　庚申
詔廣東大小將校各加一級
上諭兵部粤東用兵二載將士勞苦自總兵官以下把
　總以上俱各加一級仍領本職如故
命副都統恰塔等守寧夏
　　　先是提督陳福遇害
上令副都統恰塔員外郎拉篤祐都統古魯副將賚圖
　　　等駐守靈州定邊諸處至是恰塔等奏若移定
　　　邊靈州有黄河之隔寧夏有事猝難䇿應(臣/)等
　　　已率部兵屯黄河對岸以扼兩路要害
上因命恰塔等協守寧夏以安軍民之心尋又
諭兵部曰提督趙良棟今兼程赴寧夏軍機𦂳要良棟
　扺寧夏日一切軍務機宜恰塔拉篤祐等俱與良棟
　共議而行
　　壬戌
命都統大學士圖海為撫逺大將軍帥師赴陜西
上諭議政王等曰大將軍貝勒洞鄂等屯兵平凉曠日
　持乆賊冦尚未𠞰滅城池尚未恢復夫秦省不能即
　定川賊尚在窺伺者皆由王輔臣未滅平凉未下故
　也其以都統大學士圖海為撫逺大將軍率每佐領
　䕶軍二人亟赴陜西總轄全省滿漢大兵斷賊餉道
　𠞰滅平固逆孽以靖地方大將軍抵平凉時盡收各
　將軍敕印遇有分遣酌量給付貝勒洞鄂以下悉聴
　大將軍節制
　　甲子
命將軍侯張勇還鞏昌
　　　時勇已赴寧夏㑹巡撫華善奏逆賊呉之茂自
　　　四川出犯踰風水嶺逼鞏昌
上乃命張勇速還鞏昌𠞰禦
　　乙丑
命都統畢力克圖率兵赴寧夏
上諭議政王等見駐寧夏滿洲䝉古大兵無人統轄其
　仍授都統畢力克圖平逆將軍印以所部前鋒赴寧
　夏統轄滿洲䝉古官兵鎮守地方俟草青時酌調鄂
　爾多斯兵協取平固
　　戊辰
詔增平凉兵
　　　時大將軍貝勒洞鄂奏頃分遣官兵令副都統
　　　希福徃守隴州諸處平凉兵力頗單
上命增𣲖每佐領驍騎一人付大將軍圖海率徃抵河
　　　南日大將軍即統河南兵赴平凉而以此兵付
　　　統領兩翼叅領胡什巴額勒布駐守河南尋义
　　　令大將軍圖海選河南撫標下鳥槍手二百人
　　　并察西安物故之兵所遺厮役俱令披甲率赴
　　　平凉
命郎中額業圖諭鄂爾多斯王貝勒等
　　　總督哈占奏言寧夏與鄂爾多斯接壤今乘内
　　　地有事䝉古入邊侵掠寧花塞平羌等堡
上命署理藩院郎中額業圖為副都統馳驛赴鄂爾多
　　　斯以刦掠情狀諭其王貝勒等令之嚴禁毋擾
　　　内地仍令鄂爾多斯整理甲兵以俟調遣
　　庚午
命將軍哈爾噶齊帥師赴廣東
　　　平南親王尚可喜奏賊犯惠州肇慶諸處省城
　　　危急
上諭粤省要地茍有疏失為賊利不小頃雖調遣江西
　兵尚恐單薄今以兖州每佐領驍騎兵一人䝉古兵
　六百及駐防徽州池州滿洲䝉古兵七百令將軍哈
　爾噶齊統領馳赴粤東如有稽緩坐以失悞軍機之
　罪其哈爾噶齊所用平冦將軍印留付署副都統科
　爾擴岱鎮守江南徽州池州餘兵七百人恐難捍禦
　或令見駐安慶提督移鎮池州或撥蘇州駐防兵五
　百徃駐徽池將軍總督等公同酌議調遣至山東兖
　州戍防不可無兵大將軍圖海所統兵内分每佐領
　一人徃山東駐守俟盛京兵到酌發圖海軍前
　　辛未趣大將軍康親王傑書等進兵
上諭兵部前命康親王傑書為大將軍平定閩中王奏
　先滅浙冦再進福建已允其請後授貝子傅喇塔為
　將軍進取黄巖乃借稱修橋俟船輾轉遷延屢下詔
　嚴趣始取黄巖進温州其時曾言紅衣礟至即取温
　州今據王所報稱礟已俱集而温州之即得與否初
　未奏及師行猶豫若此何時始得入閩邪王貝子統
　率大兵駐浙江曠日持久致師老餉匱今温州若刻
　日可下則速行進取儻不能即克宜分兵留守王親
　統大兵為先取福建之計如仙霞嶺路險難進或由
　分水闗入或别從間道當酌量速行福建一定則江
　西之兵可以全力辦賊而呉逆亦可指日定矣王貝
　子屬朕懿親大小將弁皆素所信任當各効心膂奮
　力前驅如仍瞻顧不前則師益老餉益匱貽悞大事莫
　此為甚王等其勉副委任乘此事機速議進止以聞
　　甲戌趣大將軍貝勒尚善等進兵
上諭兵部貝勒尚善等統率大兵徃駐岳州將及二載
　並未移師前進作攻城破賊之勢因循坐守馴至師
　老財匱今因大將軍安親王由袁州進取長沙湖南
　逆賊遂欲分我兵勢來犯江廣前據報岳州逆賊徃
　援彝陵諸處則岳州賊勢已分貝勒尚善貝子彰泰
　公蘭布皆朕懿親委以重任都統珠滿䕶軍統領額
　司泰副都統路什阿晉泰前鋒統領噶爾弼等皆以
　勝任簡用巡撫韓世琦提督桑額亦以才能著稱畀
　以封疆重任今岳州滿洲䝉古之兵為數不少桑額
　標下士卒頗衆今湖南賊勢既分即宜整理甲兵為
　進取岳州之勢可取則取如或不可即覘賊虚實或
　發兵聲言由岳州進攻長沙遇賊即邀擊以撓之俾
　不能分援他所則江西廣東冦警少息而大將軍安
　親王規復萍鄉以圖長沙亦易為力矣尚善等初無
　𠞰滅賊冦恢復疆土以副朕委任之心未嘗偵察情
　形期赴機㑹敵兵分遣置若罔聞止知畫地自守圖
　保身軀不能少進尺寸如謂逆賊深浚濠塹多用火
　器以傷我軍儻值大雨之時其火器亦尚可用耶總
　之不實心効力致賊得任意應援貽誤大事良非細
　故如此因仍逆賊何日得滅地方何日得平尚善等
　以文到日即作攻取岳州發兵長沙之勢以牽制逆
　賊儻有機可乘速行進取如有未便仍許奏聞
命將軍哈爾噶齊帥師援吉安
　　　先是廣東告急已遣哈爾噶齊統江寧兵赴援
　　　至是賊將髙大節等乘大將軍安親王岳樂進
　　　取袁州萍鄉之隙擁衆數萬圍吉安大將軍簡
　　　親王喇布以聞
上諭吉安為廣東要路今既被圍應速發兵救援駐江
　寧將軍哈爾噶齊於率赴廣東兵内選其半馳徃南
　昌與大將軍簡親王副將軍希爾根等共議即于所
　部兵及南昌兵内酌量派出率赴吉安速破賊冦以
　通入粤之路粤道既通哈爾噶齊仍率兵赴廣東其
　半留江寧之兵付賢能夸蘭大俟兖州兵到即令耑
　徃并移文大將軍安親王俾知吉安情形以便隨機
　䇿應
　　乙亥
詔加鄂爾多斯台吉等級
上諭理藩院鄂爾多斯台吉等率兵入邊宣力戎行殊
　為可嘉其見在軍前者各加一級
　　丙子
申諭陜西諸將領
上諭陜西諸將領曰我國家自創業以來克敵攻城必
　主帥奮勇先登軍士効死戮力故能速建膚功今聞
　爾等凡與敵遇率皆乘閒伺隙觀望不前但令士卒
　前驅衝突其督撫亦多坐失事機勞師匱餉職此之
　故因命都統大學士圖海為撫逺大將軍如平涼總
　制諸軍爾等痛改前愆殫心圖効若仍蹈徃轍一經
　大將軍指名劾𠫭必置重典至兵士行間勞苦朕已
　悉知亦宜體豢養之恩益奮同讎之勇果建功勲不
　吝爵賞爾等勉之
　　發帑金賞平凉軍士
上諭平凉滿漢軍士曰爾等比年所在征戰為國効命
　朕悉聞知今圍攻平凉屢次衝突奮勇殺賊嚴冬掘
　壕逺道樵採備歴艱苦朕心深為憫惻兹命撫逺大
　將軍都統大學士圖海統率禁旅征討逆賊雖目前
　國用殷繁念爾等戮力行𠞰勤勞已久特發内帑白
　金五萬兩齎至軍前普加恩賜以昭朕優恤軍士之
　意爾等一乃心力益勵忠義速翦羣兇朕不吝復加
　優賞爾等勉之
　　　　(臣/)謹案用兵之道必統兵將帥能身先士卒
　　　　乃可使三軍用命我
朝創業以來開疆拓土戰勝攻取莫不皆然時陜西諸
　　　　將弁每與賊遇徃徃顧望不前惟遣士卒先
　　　　驅令之攻突
皇上深知其故乃下
詔㫖開諭訓飭既又念兵士征行日久艱苦備嘗特發
　　　　帑金加之賞賚自是將士感恩畏法咸矢死
　　　　圖報各思一戰後大將軍圖海奉
命討賊衆皆奮臂争先大創賊衆收復平凉是皆由我
皇上洞悉軍事徳威並用故能勵軍心作敵愾立奏捷
　　　　功也
命大將軍簡親王喇布等亟取吉安
　　　時總督董衛國報吉安被陷
上諭吉安最闗要害大將軍簡親王喇布副將軍希爾
　根總督董衛國等速議恢復以通入粤之路將軍哈
　爾噶齊率師星馳赴江西亦與簡親王等協力攻𠞰
　　　尋簡親王喇布奏欲暫棄廣信撤還將軍額楚
　　　所率兵併調樂平兵𠞰吉安賊俟吉安恢復後
　　　再為規取廣信之計
上諭廣信兵既撤還饒州恐有他虞簡親王等其議所
　以固守饒州勿致有失
　　戊寅大將軍圖海帥師之陜西
　　己卯總督董衛國奏大兵復萍鄉
　　　大將軍安親王岳樂統領大兵進𠞰逆賊於是
　　　月十一日抵萍鄉相視形勢分兵四隊十五日
　　　我兵前進分路並擊大敗賊衆破其十二寨斬
　　　首萬餘級復萍鄉縣偽將軍夏國相棄印走董
　　　衛國以捷聞
上諭安親王摧賊堅城賊已破膽宜即乘勝直取湖南
　但我兵進取湖南逆賊呉三桂或撤所在賊兵齊赴
　長沙亦未可知其在荆岳大將軍王貝勒等亦當部
　勒兵馬亟行偵探乘機進𠞰
　　辛巳
命總督哈占等運餉秦州
　　　時哈占奏秦州大軍餉道為賊所阻
上命哈占同巡撫杭愛速遣賢能官絡繹運餉至秦州
　　　軍前毋致愆悞
命將軍席卜臣等遣兵守闗山
　　　大將軍貝勒洞鄂奏稱聞逆賊聲言將斷闗山
　　　道(臣/)欲發兵徃守但見兵無㡬勢難分遣至於
　　　鞏昌雖有副都統翁愛率兵前赴而賊日益近
　　　勢有可虞
上諭闗山險要之地將軍席卜臣總督哈占宜相地方
　緩急調各隘官兵守闗山將軍侯張勇兼程速還同
　將軍佛尼勒等𠞰出犯秦鞏之賊自後一切軍機大
　將軍貝勒洞鄂等一面奏聞一面報大將軍圖海知
　之
　　壬午
命大將軍貝勒洞鄂等𠞰賊通秦州餉道
　　　提督王進寶等奏言賊薄秦州屯踞北山斷臨
　　　鞏道秦州軍需無從而得且兵力單弱戰守皆
　　　難
上諭大將軍貝勒洞鄂及將軍席卜臣佛尼勒都統赫
　業總督哈占巡撫杭愛華善提督王進寶等逆賊來
　　犯秦鞏如何攻禦大兵糧餉如何輓運不絶其共酌
　　便宜以行至席卜臣既遣夸蘭大聶勒庫率兵三百
　　赴隴州隴州副都統希福亦宜酌量分兵至秦州應
　　援
　
　
　
　
　
　
　
　
　
　
　
平定三逆方畧卷二十一
　欽定四庫全書
平定三逆方畧卷二十二
　　　康熙十五年三月癸未朔追封殉難海澄公黃芳
　　　度王爵其將士皆贈官有差
　　　　海冦圍漳州芳度獨力死守孤城堅拒逆賊康
　　　　熙十四年十月初六日叛將吳淑等與賊通引
　　　　鄭錦入城漳州遂䧟芳度與標將蔡隆等力戰
　　　　而死闔門老幼暨從弟芳世芳泰家屬同及於
　　　　難芳世以狀聞
　上諭海澄公黃芳度自逆賊變亂以來矢志忠貞保守
　　孤城勦殺逆賊屢建竒功及叛將吳淑勾引逆賊潛
　　獻城池海澄公奮勇血戰闔家殉難以報國恩以盡
　　臣節勲績茂著可優贈王爵如多羅郡王例遣大臣
　　致祭令芳世仍襲海澄公爵芳泰給拜他喇布勒哈
　　畨其同時殉難副將蔡隆贈右都督遊擊朱武贈都
　　督僉事各致祭一次廕子弟一人為守偹外委官張
　瓊陳謙戴鄰等俱贈都司僉事廕子弟一人以干總
　用
　　丙戌將軍佛尼勒等奏敗賊於秦州城北
　　　二月二十五日逆賊吳之茂率兵萬餘逼犯秦
　　　州城北佛尼勒等同王進寶率滿漢兵奮擊大
　　　敗之殺偽總兵四人擒偽總兵及叅遊二百餘
　　　人斬賊二千餘級
　　庚寅大將軍和碩康親王傑書奏官兵敗賊於温
　　　州
　　　偽都督曽養性偽將軍祖宏勲等於二月十七
　　　日率賊四萬餘水陸來犯將軍貝子傅喇塔遣
　　　副都統吉勒塔布沃伸巴圖魯等統滿洲蒙古
　　　綠旗官兵分路逆戰斬賊二萬餘曽養性棄馬
　　　赴水遁
　　趣大將軍康親王傑書等進兵
　　　傑書䟽言(臣/)屢檄貝子傅喇塔速取温州傅喇
　　　塔乃稱温州形勝非舟師不能攻取且絫趣副
　　　都統穆赫林吉勒塔布沃伸巴圖魯提督段應
　　　舉等皆瞻顧不前(臣/)察處州台州杭州衢州駐
　　　兵皆不便輕發若大兵前進須别得官兵一枝
　　　方克有濟請調江寧廣信兩處兵并調崇明京
　　　口戰船水師以資進勦
上諭貝子傅喇塔始以待發紅衣礮為辭今又云必須
　戰船且覽絫次移文前後互異初無定見殊負委任
　我朝用兵紀律嚴肅從未有官兵抗違主帥不遵號
　令者今副都統穆赫林吉勒塔布沃伸巴圖魯提督
　段應舉等違令不前蔑視國法俟事平日嚴治其罪
　至江寧廣信兵已經調發吉安别無可發之兵崇明
　京口係瀕海重地舟師不可分遣况王奏報温州大
　捷斬獲二萬餘級則餘賊無多何難翦滅速復温州
　且命王為大將軍専委以戡定閩疆并非欲王安居
　閑地但分遣諸帥而已今王坐守金華將及二載徒
　以文移往來為事不親統官兵進勦則逆賊何日可
　滅王其速檄貝子傅喇塔刻期取温如或不能即撤
　傅喇塔還暫駐金華王親徃温州督兵攻取克復之
　日合兵進取福建毋得仍前瞻望貽誤軍機負朕委
　任之意
　　趣大將軍貝勒尚善等進兵
　　　尚善等奏(臣/)聞安親王已至袁州即欲綂兵前
　　　發但值久雨軍器難施若欲破賊濠㧞其樁我
　　　兵必致勞疲因是未敢輕動
上諭尚善等統率大兵静坐日久未移寸步朕屢授軍
　機惟以雨雪為辭躑躅不前無非各持保身之計今
　安親王已復萍鄉醴陵進取長沙豈湖南逆賊不防
　他處獨固守岳州邪由此觀之繫征勦之力與不力
　亦甚顯然矣爾等冝痛改前非奮力用命乘湖南逆
　賊騷動之時仍遵前㫖速行進兵毋失機㑹
　　癸巳
命大將軍順承郡王勒爾錦等乘機進兵
　　　大將軍貝勒尚書等奏偵得逆賊呉三桂遣偽
　　　將軍馬寶及彝陵南漳諸處賊兵分路應援長
　　　沙
上諭大將軍安親王兵已深入賊赴援甚衆恐致相持
　稽延時日貝勒尚善等冝乘機速取岳州儻未可取
　則分兵繞過岳州絶賊餉道若慮岳州兵單可調武
　昌兵以資防守其彞陵諸處賊勢既分順承郡王勒
　爾錦貝勒察尼等或攻彝陵逆賊或整理舟師以張
　渡江之勢俾賊撓亂不能救援長沙儻有隙可乘即
　渡江酌量以行至南漳逆賊既退可調南漳諸處大
　兵赴荆州併力破賊大將軍王等仍量留官兵同總
　兵官劉成能防守南漳
　　　尋荆州坐塘筆帖式報大將軍王已撤彞陵南
　　　漳諸處滿兵合荆州兵令貝勒察尼守荆州王
　　　親統大兵同總督蔡毓榮擬於本月十八十九
　　　日間渡江前進
上諭渡江進勦事闗重大大將軍王等仍冝相機行事
　勿得輕敵
　　甲午大將軍順承郡王勒爾錦奏官兵敗賊於南
　　漳
　　　時將軍噶爾漢等偵知逆賊有移動狀即遣叅
　　　領該斯海等先取靈機寨噶爾漢親率滿漢䝉
　　　古兵攻賊大營於是月初一日師次太公山值
　　　賊三千餘出營拒敵我兵分擊敗之追至馬騣
　　　嶺賊遂潰遁
　　己亥大將軍貝勒尚善等奏官兵克君山
　　　尚善等於是月初九日分布陸路官兵為進取
　　　之勢以䕶軍統領額司泰督舟師入湖賊䑸數
　　　百餘横列南潯港君山諸處奮擊皆敗之克復
　　　君山岳州城下賊船來援我兵復擊敗之追十
　　　餘里擒斬甚多獲船五十餘
　　辛丑
詔發兵援湖南
上諭議政王等岳州尚未恢復而大將軍安親王軍已
　深上湖南亟冝增遣大兵應援大將軍圖海兵尚飼
　馬懷慶應以戍守河南兵每佐領驍騎一人選才能
　者署為夸蘭大率赴岳州其叅領瑚什巴額勒布至
　懷慶且令暫駐更發京師每佐領驍騎一人與盛京
　兵一千五百人合為一營令叅領達漢泰沙禮領之
　速行抵河南日留盛京兵五百人付瑚什巴等防戍
　河南府餘令達漢泰等率赴岳州前者大將軍貝勒
　尚善等奏請増發每佐領兵四人便可分兵由雲溪
　驛赴長沙今所發禁旅併河南盛京兵已足每佐領
　四人之數此兵未到時若長岳二郡尚未收復大將
　軍安親王酌撥官兵疾援長沙與大將軍安親王合
　兵攻長沙定湖南其盛京兵千人速遣發大將軍圖
　海軍前
　　壬寅追封提督陳福公爵
　　　先是福以兵亂遇害報至
上命總督哈占等察其情狀以聞至是哈占奏據陳福
　　　族弟禎言福為賊所害賊即乘夜南奔約二百
　　　餘人
上諭提督陳福忠貞素篤為國㤀家勦除逆賊恢復疆
　土勞績茂著兹統兵進勦身殞行間深可憫惻著優
　贈公爵加為三等精竒尼哈畨令其世襲賜祭二次
　　庚戌大將軍順承郡王勒爾錦奏帥師渡江時大
　　將軍安親王岳樂兵抵長沙彞陵賊勢既分
上趣荆州大兵渡江於是順承郡王勒爾錦量撤宜都
　　　彞陵南漳兵授貝勒察尼靖㓂將軍印以兵一
　　　千留守荆州躬與諸大臣統滿洲䝉古漢軍綠
　　　旗兵於是月十八日啟行至文村渡江敗賊於
　　　石首虎渡口諸處焚其二營又察尼於十九日
　　　遣署都統多謨克圖副都統巴喀等統兵渡江
　　　敗賊於太平街焚其營我舟皆在南岸逼太平
　　　街而泊
命將軍佛尼勒等邀擊來援秦州賊兵
　　　佛尼勒等奏平凉偽總兵李國良王繼禎率賊
　　　八千餘由靖寧來援秦州
上諭將軍佛尼勒等頃於秦州敗逆賊吳之茂是以王
　輔臣遣李國良等應援冝速行邀擊毋使逆賊得以
　并力將軍佛尼勒張勇巡撫華善等其共相籌度隨
　宜調遣𠞰滅援秦州賊㓂恢復靖寧
　　壬子改貴州提督趙頼為江西吉撫等處提督貴
　　州總兵官馬雲程為九江總兵官
　　　時大將軍簡親王喇布奏江西綠旗官兵無可
　　　調遣請以見駐九江貴州提督趙頼改為吉安
　　　撫州等六府提督調至南昌同大兵恢復吉安
　　　諸處提督趙國祚俟其旋師之日即統所部兵
　　　為九江袁州等六府提督又請以見駐湖口貴
　　　　州左路總兵官馬程雲改為九江總兵官
　上允其請又
　諭喇布曰吉安繫廣東要路宜速恢復乃以調綠旗兵
　　為辭因循日月殊誤軍事今不必俟提督趙頼官兵
　　即遣將軍哈爾噶齊額楚等恢復吉安以通粤道
　
　
　
　
　
　
　
　
　
　
平定三逆方畧卷二十二
　欽定四庫全書
平定三逆方畧卷二十三
　　　康熙十五年四月甲寅
　詔諸將不時奏報軍中情形
　上諭兵部逆賊吴三桂死守湖南我師不能驟進相持
　　日乆頃大將軍安親王克取萍鄉直逼長沙湖南諸
　　賊震動順承郡王既已渡江貝勒尚善等復遣舟師
　　敗賊於洞庭又據報彛陵之賊相繼沿江而下大將
　　軍等切臨賊境深知情形宜乗此逆賊可敗之機不
　　時偵探以聞安塘筆帖式未能深曉兵事據𫝊聞來
　　報恐未詳確朕每懐逺慮且調遣官兵尤難遥度大
　　將軍等其各以措置機宜及所聞見竝吴三桂見駐
　　何所賊勢何似悉具奏聞勿得因有諭㫖遂緩進兵
　　儻有隙可進即酌量以行
　　　乙夘
　勅大將軍簡親王喇布等調兵防萍鄉
　　　總督董衛國奏逆賊數千逼近萍鄉
上諭萍鄉為安親王進兵後路所闗最重簡親王及副
　將軍希爾根總督董衛國等速調官兵嚴加防禦
　　丙辰趣將軍康親王傑書進兵
　　　將軍貝子傅喇塔奏屢奉康親王檄趣心思惶
　　　惑是以前後語言舛誤今謂(臣/)大負信任之意
　　　夫復何辨但王將所答催檄之詞合并具奏以
　　　為誤王進閩之行似屬寃抑(臣/)前駐台州時王
　　　之前進大抵以俟破台州賊㓂為言故(臣/)一得
　　　黄巖即遣副都統沃伸巴圖魯領兵赴王軍前
　　　乃又云候取温州以是責(臣臣/)亦何辭相抵乎
　　　今䝉
皇上寛恩不即治(臣/)罪惟勒期速下温州(臣/)敢不力戰
　　　自効但環温皆河我兵未能前進奏入
上命康親王量留兵圍困温州親統大兵赴衢州勦滅
　　　江山逆賊進取福建又
諭曰王貝子皆朕懿親受任討賊師克在和近覽王貝
　子屢次章奏似不相輯睦嗣後務同心一志合謀并
　力以奏膚功毋各執己見貽誤封疆負朕委任至意
　　　　(臣/)謹按將帥和協則統師征討罔不奏功是
　　　　時傑書與傅喇塔各持意見交相瞻顧及奉
㫖趣行又彼此推諉奏辨
皇上念師克在和若軍主不諧必因之僨事特頒
勅諭令其一志同心合謀并力然後傑書等咸思感奮
　　　　始歸於好遂各統兵前發擊敗賊衆底定浙
　　　　閩蓋
皇上所以温綸開諭感化其心者誠深知夫成功之本
　　　　在乎將帥輯睦也
　　戊午
命撥京口諸處戰船赴荆州
　　　時大將軍順承郡王勒爾錦請添戰船
上諭戰船闗係重大將軍華善王之鼎其撥京口沙唬
　船三十星赴荆州軍前又聞江西所造得勝船殊佳
　其令總督董衛國酌發速送荆州尋又
命安徽巡撫靳輔凖式督造得勝船三十艘
　　辛酉總督董衛國奏尚之信叛
　　　時賊犯廣束總兵官苗之秀副將吴啓鎮逰擊
　　　李有才等相繼叛之信隂與賊通受吴三桂招
　　　討大將軍偽號於二月二十一日易服改旗幟
　　　遣人守其父尚可喜第以礮擊我營倡衆作亂
　　　鎮南將軍舒恕等遂引兵歸副都統莽依圖自
　　　肇慶突圍出總督金光祖巡撫佟養鉅陳洪明
　　　俱降賊
　　增駐守兩江兵
上諭議政王等廣束變亂江南江西俱屬可慮儻粤閩
　諸賊合力來犯京口諸處江南兵单難於防禦且江
　西猝有緩急自江南遣援甚便官兵不可不増前發
　往大將軍圖海軍前盛京兵一千人及駐兖州每佐
　領驍騎一人俱調赴江南仍發京城每佐領兵一人
　駐兖州其江南滿洲䝉古兵令將軍華善用平㓂將
　軍印統之以學士薩海署副都統科爾擴岱為參贊
　副都統楊鳯翔以安南將軍印駐防京口其遣赴江
　南之兵到日聽將軍華善王之鼎及參贊大臣督撫
　等㑹同整飭軍馬以待調遣尋簡親王喇布果請兵
　　　援江西
上即命此兵抵江南養馬畢速行酌遣江西應援
命大將軍貝勒尚善分兵援長沙將軍哈爾噶齊等速
　　取吉安
　　　總督董衛國奏尚之信叛變將軍舒恕額赫訥
　　　等兵悉退還
上諭粤東之事今已如此長沙攻取不可不亟今貝勒
　察尼總督蔡毓榮既還荆州其自河南發往荆州兵
　可速調赴岳州到日貝勒尚善分兵自陸路趨長沙
　與安親王恊力進取簡親王喇布即令將軍哈爾噶
　齊額楚等速取吉安與將軍舒恕等合兵勦禦閩粤
　諸㓂接應安親王為大兵後繼
　　戊辰大將軍順承郡王勒爾錦奏退兵荆州
諭㫖嚴飭
　　　三月二十七日勒爾錦等擊賊於太平街失利
　　　退還荆州上疏請罪
上諭勒爾錦身為大將軍統領精兵征討逆賊乃抵荆
　以來州邑多陷且躑躅不前以致孫延齡耿精忠等
　相繼叛變徒勞我師虚糜國餉坐守三年未獲寸功
　察尼身為參贊不能助大將軍勦除兇逆拓地收疆
　均應解任嚴加治罪念其身在行間臨敵對壘姑留
　原任立功自効以贖前愆
　　　　(臣/)謹按當安親王之趨長沙也
皇上即料呉逆必撤諸路兵自救荆岳之間賊勢衰减
　　　　爰
命勒爾錦等乗機進勦既勒爾錦等統兵渡江賊果甚
　　　　少不能搘拒棄營遁走使我兵長驅徑前不
　　　　少稽滯則湖南諸郡可迎刃解也何意遷延
　　　　數日得太平街而不守賊自松滋來援又不
　　　　能奮擊藉稱暑熱保守荆彛遽引兵而還致
　　　　賊復據長江之險乆抗我師夫以
皇上規畫神妙指授精明而勒爾錦等乃坐失事機弗
　　　　克奏績誠有負
聖明之任使矣
　　辛未趣大將軍貝勒尚善等分兵赴長沙
　　　先是
上命分岳州兵赴援長沙屢
詔督趣至是尚善等奏増發官兵到岳州日須從三眼
　　　橋通城一帶赴長沙正值水漲之時經涉四河
　　　不能無阻且萍鄉瀏陽賊衆出没恐難驟至請
　　　以此兵悉發江西令彼處分兵赴安親王軍前
上復趣之曰當安親王未取萍鄉時貝勒尚善等曽言
　得每佐領兵四人即可分勦逆賊斷其餉道今安親
　王既克萍鄉深入長沙已如貝勒等請増發官兵赴
　岳州因命分岳州兵赴長沙乃又稱沿途水漲賊阻
　難以驟至請將官兵發往江西若發往江西轉令赴
　援則稽滯月日如謂水漲賊阻安親王攻破平鄉直
　抵長沙沿途遂無守賊并不渡一水一路坦途而下
　耶如此展轉遷延地方何日得寜貝勒尚善等其以
　文到日即多發官兵由三眼橋或通城等路速赴長
　沙勿得仍前遲緩以誤軍機尋尚善等奏以八旗驍
　　　騎兵八百䝉古緑旗兵各五百令副都統阿進
　　　㤗率之於本月二十六日由通城赴長沙
　　戊寅
命將軍烏丹等𠞰禦商南賊
　　　總督哈占奏逆賊盤踞龍駒砦及資峪鋪阻商
　　　州商南之路邀殺商南知縣盧偀
上諭將軍烏丹席卜臣及總督哈占等㑹商𠞰賊毋致
　　蔓延商南與河南接壤河南巡撫總兵官等亦酌調
　　官兵分守邊界隘口以備不虞
　
　
　
　
　
　
　
　
　
　
　
　
　
平定三逆方畧卷二十三
　欽定四庫全書
平定三逆方畧卷二十四
　　　康熙十五年五月癸未
　命巡撫韓世琦率兵赴長沙
　　　　大將軍安親王岳樂等奏自圍長沙以來地方
　　　　諸務無人辦理
　上命巡撫韓世琦盡率標下官兵赴長沙軍前其岳州
　　　　軍需付湖南布政使安世鼎調度
　命議叙緑旗有功將士
　上諭兵部自逆賊變亂以來各省緑旗官兵𠞰禦賊㓂
　　恢復地方戮力行間著有勞績朕心時切軫念凡以
　　前奉㫖事平議叙者爾部逐一察明功次即行議叙
　　以昭朕酬庸鼓勵之意
　　　乙酉以原任總督河道楊茂勲撫治鄖陽
　　　　勛陽與秦楚豫三處接壤舊設撫治軍門居中
　　　　彈壓後因湖北湖南兩撫分轄且别設總督遂
　　　議裁罷時叛賊楊來嘉等㑹合興安逆㓂盤踞
　　　鄖陽之西不時竊發督撫治所遼逺控制為難
　　　議政王等請復設撫治以専責成
上允所請以原任河道總督楊茂勲為之設標營如巡撫
　　　例
　　丁亥
詔宥河東諸堡脅從居民
　　　提督趙良棟奏言自提督臣陳福遭變逆賊直
　　　犯寜夏河東諸堡俱被脅從今二十餘堡一聞
　　　招撫相繼投誠
上諭河東諸堡因堡小民稀不能禦賊一時被脅誠非
　得已其概從寛宥該提督仍加意撫綏以副朕恵愛
　元元至意
　　癸巳
勅將軍覺羅舒恕等固守南贑諸處
　　　大將軍簡親王喇布奏粤東之韶州南雄俱已
　　　叛變將軍舒恕額赫訥等兵退守南贑福建巡
　　　撫楊熙總兵官班逹禮等亦各率所部官兵隨
　　　滿兵引還
上諭舒恕額赫訥等嚴守南安贑州梅嶺以保固江西
　其副都統莾依圖總督金光祖音問及平南親王尚
　可喜存亡並確探以聞尋總督董衛國奏南安兵餉
　　　缺乏官兵不能守今閩粤諸㓂又侵犯贑屬孤
　　　城危急
上諭贑州既危應速取吉安合兵勦賊簡親王等亟檄
　將軍哈爾噶齊額楚提督趙頼等克取吉安㑹合將軍
　舒赫額赫納兵撲滅閩粤諸㓂并檄舒恕等酌量倘
　可由贑州攻吉安即分兵夾攻之
　　乙巳大將軍圖海奏敗賊于平凉城北
　　　圖海于是月十七日至平凉越日率官兵至城
　　　北虎山墩相視形勢賊衆萬餘突来迎戰前歩
　　　後騎布列火器挨牌我兵分路進擊自己訖午
　　　大敗賊衆斬其偽總兵二人餘賊被殺傷及墜
　　　崖死者甚衆獲馬及器仗不可勝計
　　戊申授提督王進寶子用予為副將
　　　進寶奏(臣/)渡河以來身多疾病長子用予賦質
　　　雖愚尚有膽力(臣/)欲令練習軍事凡遇征𠞰輒
　　　俾領兵而前(臣/)即將來病劇猶幸有子可以報
　　　効
上乃擢用予為副將從其父進寶効力行間
　　六月甲寅調喀喇沁諸部兵
上諭議政王等今遣内大臣哈代一等侍衛阿爾尼往
　兩哈喇沁兩土黙特兩翁牛特敖漢奈曼四子蘇尼
　特撤木占額駙郡王等十旗察閲兵馬如馬肥每
　佐領調兵七八名否則止各調四名調江南兵援江
　　西
　　　大將軍簡親王喇布奏南安變亂將軍舒恕等
　　　兵棄城却數十里南昌兵少有事無可調發
上命駐防池州每佐領滿兵一名將軍華善遣才能夸
　蘭大一人領之江寜䝉古兵七百名令署副都統額
　思赫領之俱赴江西尋簡親王喇布又奏攻取吉安
　　　非紅衣礮不可請
勅江南總督選攻城大礮十具速運軍前并請先發江
　　　南附近兵以濟江西目前之急
上諭調江南兵援江西已有前㫖今復調每佐領兵一
　名前往此二隊兵到日聽大將軍等公議相地緩急
　便宜調遣其攻城大礮移文總督阿席熙等速行遣
　發
　　遣郎中温岱等閲視軍情
　　　時湖廣大兵與賊相持
上因命户部郎中温岱往長沙兵部郎中麻爾圖往荆
　州刑部郎中色度往岳州閲視軍中情形
面諭之曰爾等各往所遣地方詳閲大將軍官兵及賊
　中形勢所有民情速行來奏
　　丙辰
命大將軍簡親王喇布等移鎮袁州
　　　總督董衛國奏自渌口至唐山口水路賊船不
　　　時出犯復有孫延齡賊船七十餘自衡州來泊
　　　於蒼頭鋪且遣賊三千侵犯攸縣
上諭逆賊知安親王進取長沙欲斷大兵後路窺伺袁
　州亦未可定江西既發有江南大兵省城又有總督
　駐守簡親王喇布副將軍希爾根其以文到日即撒
　無事地方官兵赴袁州鎮守𠞰禦賊㓂
　　癸亥
勅巡撫靳輔造鳥船送岳州
　　　大將軍貝勒尚善奏江西所送得勝船不宜於
　　　岳州請易為鳥船
上諭尚善受大將軍之任不務速破逆賊每生事端虚
　糜嵗月宜不允所請嚴行處治但今與賊對壘可令
　安徽巡撫靳輔速造鳥船十艘解赴岳州
　　戊辰
命大將軍貝勒尚善遣兵援江西
上諭兵部近覽大將軍簡親王喇布總督董衛國等奏
　尚之信背恩反叛逆賊孫延齡馬雄等分路來㓂江
　西袁州諸處閩賊亦乗機侵犯江西吴三桂部下逆
　賊髙大節死守吉安大兵尚未克復等語見今江西
　兵力單弱分布𠞰禦防守地方又欲接應大將軍安
　親王兵實難支應前貝勒尚善請分岳州兵遣發江
　西謂大有禆益今阿晉泰韓世琦雖往長沙然京師
　所發每佐領四名兵見已抵岳尚善等合計官兵量
　留防守其餘官兵於文到日盡發赴江西并嚴飭領
　兵官兼程速往尋尚善奏自河南來每佐領兵一名
　　　更益以盛京兵及外藩蒙古兵共一千名令署
　　　副都統尼雅漢率赴江西
　　庚午
赦和碩額駙尚之隆等罪
　　　尚之信既叛其弟和碩額駙尚之隆率子弟赴
　　　部請罪
上以尚可喜矢志勤勞悉宥之隆等罪所屬人員俱從
　寛免
　　壬申
命副都統錫三等領兵赴江西
　　　内大臣哈代等發四子蘇尼特兵五百餘名將
　　　至張家口
上命遣此兵赴大同調太原員外郎瑚思哈領之郎中
　瑚什巴領大同兵五百名如太原并率太原兵五百
　名先往河南發京城每佐領驍騎二名烏拉寜古塔
　兵一千名悉改為䕶軍以副都統錫三統之率赴河
　南并統瑚什巴兵偕往江西多諾為署副都統同赴
　軍前効力圖功其兖州每佐領兵一名亦調往江西
　將軍布顔仍留駐兖尋又
諭兵部曰副都統錫三署副都統多諾等所領甲兵皆
　係精鋭以此破賊定可成功爾部即移文大將軍王
　副將軍等知悉務令全軍制敵勿分其勢倘萬不得
　已必需分遣則酌量以行
　　戊寅大將軍圖海奏王輔臣降
　　　先是圖海奏大敗賊衆於平涼即遣劄委參議
　　　道周昌入城招王輔臣輔臣隨遣其副將謝天
　　　恩來乞降
上降詔赦之至是圖海奏本月初六日
赦詔一到(臣/)即令周昌等賫入城中次日輔臣遣偽布
　　　政使龔榮遇等率士民詣軍門納軍民冊又遣
　　　其子繼楨及偽總兵蔡元等上所受吴逆偽勅
　　　偽平逺大將軍印陜西東路總管將軍印及諸
　　　偽劄(臣/)見輔臣尚懐疑懼於十三日復遣周昌
　　　并(臣/)姪前鋒侍衛保定温言開諭輔臣於十五
　　　日即至(臣/)營叩頭謝
恩遂入城薙髮率衆來降固原偽巡撫陳彭慶陽偽總
　　　兵周楊名下峪闗偽總兵王好問闗山偽副將
　　　孔印雄及雲南土司總兵陸道清等各率所屬
　　　官兵相繼來降
上諭圖海曰卿恭承簡命秉鉞臨邊宣布恩威𠞰撫並
　用平涼一帶旬日綏平具見籌畫周詳布置神速克
　副委用立奏膚功朕心深為嘉悦著從優議叙有功
　人員一併議叙王輔臣既感戴國恩悔罪投誠著復
　其原官加太子太保擢靖㓂將軍立功贖罪部下官
　弁照銜給與劄付兵民酌量安插
　　　　(臣/)謹按方王輔臣之初叛也
上即命大將軍貝勒洞鄂率師掃蕩洞鄂輒逗遛不進
　　　　繼
詔㫖頻趣仍因循嵗月致賊偷息平涼我師疲老
皇上念平涼不下秦省未能驟定大學士圖海曽征察
　　　　哈爾有功知其智勇足以破賊乃授撫逺大
　　　　將軍使専征焉圖海密受方畧甫抵平涼即
　　　　敗輔臣於城北因其窮蹙遂宣
皇上不殺之仁遣使降之旬日之間收復平涼諸處於
　　　　是賊黨解散全秦悉定是皆
皇上知人善任制勝廟堂所致也
　　己卯
命發猓苗官兵還雲南
　　　大將軍圖海奏平涼投誠猓苗官兵祈請遣還
　　　故籍願捐軀報効
上諭猓苗官兵若留内地恐其父母妻子或被逆賊殘
　害其官員各加一級兵丁酌量賞賚俱發回雲南并
　曉諭令各於原籍招撫從賊人民倘立功績准與優
　叙
　　　　(臣/)謹按猓苗官兵本係吴逆遣往平涼為賊
　　　　應援及是窮迫無歸乃始隨衆來投此即概
　　　　行誅殛未為不可而我
皇上念加之刑戮不若放遣以收脅附之心既曲全其
　　　　軀命且憫念其家屬咸加恩賚縱還滇中是
　　　　誠踰格之恩出於猓苗之望外者也迨後大
　　　　兵入滇所在猓苗皆仰慕
皇仁或輸饋糧糗以資我軍或鄉導前軀并力殺賊無
　　　　不傾心歸順効力抒誠葢因
徳意深逺仁澤汪濊故能使絶徼之人咸感化悦服也
命總兵官陸道清等前往湖南招撫逆賊
　　　時署都統烏丹奏事至京向議政王等言土司
　　　總兵官陸道清原任提標𠫭將黃九疇劄授叅
　　　議道周昌俱願赴賊地招撫逆賊議政王等以聞
上命優加陸道清為左都督兼太子少保黃九疇周昌
　俱為布政使遣往湖南招撫
命大將軍康親王傑書等乘機進𠞰閩賊
　　　大將軍簡親王喇布奏本月初六日偽將軍耿
　　　繼善焚燬營壘并建昌新城諸賊踰闗遁走
上諭耿精忠撤回建昌諸賊必閩中有變其為海㓂所
　　逼無疑乘此機㑹大兵即宜前進大將軍康親王傑
　　書將軍貝子傅喇塔頼塔總督李之芳等速行進兵隨
　　宜𠞰撫以靖閩逆勿得坐失事機
　
　
　
　
　
　
　
　
　
　
　
　
平定三逆方畧卷二十四
　欽定四庫全書
平定三逆方畧卷二十五
　　　康熙十五年七月辛巳朔
　命巡撫韓世琦督造戰艦
　　　　大將軍安親王岳樂奏賊船集長沙城下我兵
　　　　無戰艦難以破賊請發江西得勝船十艘安慶九
　　　　江沙船五六十艘赴長沙又長沙附近林木頗
　　　　多并乞
　勅巡撫韓世琦伐木造船
　上諭得勝船僅可用之湖中非長江所宜其岳州沙船
　　如安親王所請之數發往長沙江西總督董衛國巡
　　撫佟國禎等仍辦料募工送赴長沙軍前繕治舟艦
　　如不給用江南總督阿席熙安徽巡撫靳輔等速行
　　採辦雇募轉送江西一并運致仍預檄安親王遣兵
　　迎取付韓世琦督造
　申飭大將軍簡親王喇布等
　　　時賊據吉安將軍哈爾噶齊額楚等分布官兵
　　　水陸進𠞰五月二十六日擊敗逆賊克其外城
　　　追至城下斬首甚多哈爾噶齊等遣署前鋒參
　　　領郭濟奏㨗
上命郭濟𫝊
諭喇布等曰江西雖距京四千里朕朝夕聞之甚悉王
　以宗室懿親不乃心國家惟坐守省㑹日事騎射不
　思經理軍務恢復疆土諉避偷安殊負倚任之意今
　逆賊髙大節竊踞吉安諭㫖到日即宜刻期攻取又
　副將軍希爾根不思報國日惟晏坐省城安逸日便
　性尤偏執軍中每言及左右翼必庇右翼嗣後宜痛
　改前非力圖報効哈爾噶齊額楚亦遵朕命速取吉
　安勿得退諉坐失機宜況覺羅舒恕莽依圖穆成額
　見駐贑州南安王等宜令協力攻取吉安進兵兩粤
　凡行兵之道愛民為先若百姓富足粮餉充裕則徴
　調師徒不致困乏自今大兵所至務禁戢擾掠以稱
　朕撫輯兆民至意
　　乙酉
命鄂爾多斯兵駐邊外候調
　　　大將軍圖海奏將軍畢力克圖報所調鄂爾多
　　　斯兵僅千人馬又羸痩令進内地未必有益(臣/)
　　　因移㑹畢力克圖令鄂爾多斯兵暫駐邊外養
　　　馬以待今平慶諸路雖已厎定川逆尚未殄滅
　　　已令彼即率副都統恰塔兵員外郎拉篤祐所
　　　部土黙特兵及副將來他緑旂兵速赴(臣/)軍
上諭鄂爾多斯兵暫駐邊外秣馬署副都統額業圖㑹
　同鄂爾多斯王等選擇甲兵補給馬甲軍械聽候調
　選
　　壬辰
命誅參將熊虎等宣諭寜夏官兵
　　　提督趙良棟奏(臣/)按問謀害原任提督陳福者
　　　參將熊虎等四人實為首惡今撥兵拘禁伏候
勅㫖
上諭呉逆背叛以來濳布偽書煽惑人心原任提督陳
　福妻子在蜀初無瞻顧篤志忠貞𠞰禦賊㓂恢復城
　郭功效懋著及率兵進𠞰固原中途遇害前因變出
　倉卒弁兵不能救䕶俱釋不問至於倡謀為亂手刃
　主將者國法難寛今既察明熊虎等四人實屬首惡
　可即正刑誅用懲奸宄其餘兵弁各守汛地無或牽
　連嗣今如更有首告者即以其罪罪之其徧諭寜夏
　提標官兵咸使聞悉
　　丙申
命䝉古兵分駐河南兖州
　　　時翁牛特喀喇沁等分八旂兵共一千五百餘
　　　人已奉調進古北諸口
上諭翁牛特等四旂兵往駐河南府喀喇沁等四旂兵
　往駐兖州府
　　丁未
諭駐防河南府參領瑚什巴等𠞰永寜賊
　　　時土㓂張成武侵擾河南永寜縣境駐劄河南
　　　府參領瑚什巴等移㑹巡撫進兵報至
上責之曰大兵駐防河南府本為撲𠞰盜賊今永寜有
　警瑚什巴額勒布等距賊百八十里不率兵星赴乃
　稱移㑹巡撫遷延時日殊屬不合瑚什巴等可即率
　官兵進擊該撫鎮亦即遣兵㑹𠞰無使滋蔓仍禁戢
　軍士勿擾地方
　　戊申大將軍圖海奏官兵敗賊於牡丹園
　　　六月二十六日偽將軍呉之茂自秦州率衆濳
　　　逸將軍佛尼勒等以滿漢官兵追及於牡丹園
　　　大敗之斬首五千餘級之茂率十餘騎越山而
　　　遁
　　己酉
命赦江西脅從人民
上諭兵部吉安一郡逆賊盤踞日乆小民被脅蓄髮者
　衆此實畏死之恒情也且勞師討賊本以為民若大
　兵所至蓄髮者概行誅戮殊非朕撫恤殘黎至意儻
　有據守城池山寨執持兵械抗拒不降者仍行誅𠞰
　其餘概與免死俾得自新爾部通行曉諭各將軍一
　體遵行
命郎中温岱自江西以造船貲費運送長沙
　　　先是遣温岱至長沙相視軍中情形及還京奏
　　　稱大將軍安親王岳樂等請發戰艦至岳州彼
　　　即遣官兵取赴長沙應用
上諭長沙江路窄狹逆賊兩岸踞守泝流數百里取船
　不易且安親王及温岱等前奏長沙附近堪用材木
　頗多與其乗險運致不如就近採造可令温岱速往
　江西同偏沅巡撫韓世琦動支額銀二十萬兩運至
　長沙為犒兵造舟之用沿途令大將軍簡親王總督
　董衛國等撥兵䕶送如江西兵力分散難以轉運移
　文安親王發卒迎取其造船所需工料温岱亦㑹同
　江西督撫採募携往
　　八月甲寅
　戒諭諸路將帥及文武各官
上諭吏戸兵三部比年以來大兵諸路征𠞰軍需浩繁
　一切供應皆取給於民凡領兵將軍及督撫文武大
　小各官俱當以國計生民為念潔己奉公加意撙節
　表率屬官恪遵法紀以副朕戡亂救民之意乃有不
　以𠞰㓂安民平定地方為念惟圖營私射利糜費錢
　粮軍前所用米豆草束諸項自將軍以下有自行販
　賣囑託地方官多取價值地方官有徇其情面浮冒開
　銷者亦有地方官販買支放多行開銷者有已備本
　色不行收納折價入己者有民間運到米豆草束地
　方官故意遅延掯勒及至軍前又多方留難解官恣
　意需索方肯收納者至於購買馬匹不開實價以少
　為多濫行銷筭種種情弊難以枚舉皆由大小各官
　互為徇庇止知圖便己私殊為不合應嚴加禁飭以
　清積弊若仍不悛改事覺照貪官例治罪有能舉首
　者從優議叙議政王貝勒大臣等其㑹同詳加定議
　以聞於是議政王等議定處分叙録條例奏請
上從之令通行曉諭
　　大將軍圖海奏官兵復禮縣
　　　先是賊渠偽將軍王屏藩率衆踞樂門圖海遣
　　　將軍穆占斷賊餉道穆占於六月二十七日抵
　　　樂門賊已遁去因趣兵㑹都統赫業副都統希
　　　福於崖城進㧞禮縣分道追賊斬首甚多
　　乙夘
命將軍侯張勇嚴飭邊防
　　　勇奏彛人滚布窺我兵調征河東乗隙入内地
　　　收掠畨族人畜
上諭彛人率衆濳入内地其心叵測將軍侯張勇其嚴
　飭甘涼沿邊將弁加意防守
　　戊午
命大將軍簡親王喇布等速取吉安接濟贑州諸軍
　　　先是喇布奏將軍舒恕等報稱駐守肇慶署副
　　　都統莽依圖等於六月初九日抵軍前士卒鎧
　　　仗耗敝馬匹缺乏
上諭鎧仗馬匹皆大兵急需其令江南江西總督多備
　弓矢江西巡撫動支額銀製造甲胄俱存貯南昌令
　大將軍簡親王副將軍希爾根率兵速取吉安通贑
　州路以所貯甲胄弓矢運至舒恕軍前仍令理藩院
　𫝊示外藩䝉古諸王以下酌量捐助馬匹以濟軍需
　　　尋又
諭議政王等曰大將軍簡親王副將軍希爾根等俱有
　保固江省𠞰滅賊㓂重責豈得各分疆界互相推諉
　今將軍舒恕等兵至贑州南康為日已乆馬匹資仗
　乏絶如聽其因糧自給必致擾害生民吉安雖未恢
　復豈無間道可通贑州王將軍總督等多撥官兵由
　間道運送糧械接濟士卒吉安既係南康贑州孔道
　大將軍王等率兵速行攻取仍酌留官兵同總督董
　衛國鎮守南昌
　　己未
諭大將軍安親王岳樂𠞰撫機宜
上諭岳樂曰朕聞王恢復萍鄉大創逆賊直抵長沙甚
　為嘉悦今日之事利在神速若稍遲緩俾賊得固守
　則攻取不易今陜西全定逆賊十餘萬自四州來者
　盡已殱滅大兵即不下四川賊亦不敢復出若發見
　在陜西之兵前赴湖廣庶或有濟王其善撫百姓儻
　民困已極即得地方亦復何益至叛變之人皆係脅
　從情非得已且原皆朕之臣子王其時加招徠即吴
　三桂果有輸誠之心亦何不可納之有王膺此重任
　自有成筭特以朕意示知
　　　　(臣/)謹按帝王之用兵也將以勤恤民隐而除
　　　　其害故師有容民之像而武以止戈為文聖
　　　　人靖亂安人之意葢今古如一也當兹六軍
　　　　南討進抵長沙
皇上念切烝黎汲汲焉欲出之於湯火因
趣岳樂速行攻取又特申
天語令其善撫百姓且謂脅從之人皆我臣子宜加招
　徠誕播並生之徳丕彰不殺之仁仰見我
皇上之心一天地之心大哉其無所不覆載也已
　　己巳
命陜西提督王進寶等駐固原諸處
　　　大將軍圖海奏陜西提督本駐平涼固原密邇
　　　平涼且為秦中形勝之區應令王進寶移駐固
　　　原兼理固鎮事務其西寜為邊陲重地距固原
　　　甚逺進寶難於遥制固原總兵官朱衣客向在
　　　西寜熟詣形勢調駐西寜於邊陲殊有禆益又
　　　慶陽一郡幅􁆟遼濶素為賊藪當此反側初安
　　　亟需彈壓宜令隨征總兵官陳竒謨暫鎮慶陽
　　　安輯人心
上允之
　　乙亥總督李之芳奏官兵殱賊于大溪灘
　　　時偽將軍馬九玉等率賊衆數萬人據守衢州
　　　河西賊將林福營於大溪灘輓運糧餉大將軍
　　　康親王傑書承
詔進兵衢州集都統賴塔等議先斷賊餉道以奪賊勢
　　　遣賴塔等於是月十五日率滿漢官兵直抵大
　　　溪灘奮擊大敗之乗勝進取江山縣城九玉大
　　　懼棄營遁走
　　丙子封大將軍圖海公爵
上諭吏兵二部曰撫逺大將軍都統大學士圖海器識
　老成才猷練達贊襄機務宣力累朝以文武之長才
　兼忠愛之至性勞績茂著倚毗良殷前察哈爾布爾
　尼背恩反叛命圖海為副將軍帥兵征𠞰運籌决勝
　克振軍威未及一月㨗功立奏逆賊殱滅疆□敉寜
　近以平涼阻兵日久屢命𠞰撫罔有成效特簡圖海
　為將軍統率大軍節制各路果爾謀畧淵深調度得
　宜軍鋒所至一戰克㨗更能體朕好生之心宣布恩
　威開誠招撫遂使平涼慶陽固原諸處文武官員兵
　民傾心向化悔罪歸誠生靈免於塗炭邊境賴以保
　安數日之間闗隴悉定皆由籌畫周詳布置神速𠞰
　撫並用克建膚功圖海以心膂大臣膺秉鉞重寄實
　心為國克副倚任朕心深為嘉悦於軍功議叙外應
　從優加恩封為三等公以示朕眷注忠勤酬答勲庸
　至意
　　加將軍侯張勇等秩
上諭兵部自逆賊煽亂以來奸徒附和侵擾地方関隴
　以西疆域遼濶大兵一時未集人心不無動揺靖逆
　將軍靖逆侯張勇提督王進寶總兵官孫思克一聞
　蘭州之變即帥兵星馳渡河𠞰禦収復城邑條奏機
　宜舉發偽劄緝獲奸諜綏定邊陲厥功甚大及大兵
　攻取平涼專任靖逆侯張勇等鎮守秦鞏復殫心籌
　　畫調度合宜𠞰禦川賊屢奏㨗音紓朕西顧之憂功
　　尤茂著伊等皆宿將重臣矢志報國同心協力展布
　　謀猷兼以訓諌士卒忠義素孚故能身先行陣所向
　　克㨗其所屬將卒亦皆効力共建功績朕甚嘉之於
　　軍功議叙之外應從優加恩以示朕奬勵忠貞酬答
　　勲勞至意張勇加為一等侯王進寶陞為一等阿思
　　哈尼哈畨授為將軍仍兼管平涼等處提督事務孫
　　思克陞為一等阿逹哈哈畨涼州提督
　　　戊寅
　命副都統瑪哈達為鎮守杭州等處將軍
　　　　先是杭州將軍圖喇告病
　上令其還京以副都統瑪哈達暫為署理至是兵部以
　　　　應補之副都統等列名具奏
　上乃命瑪哈逹為鎮守杭州等處將軍
　
平定三逆方畧卷二十五
　欽定四庫全書
平定三逆方畧卷二十六
　　　康熙十五年九月庚辰朔總督李之芳奏克仙霞
　　　闗
　　　　時馬九玉敗遁大將軍康親王傑書遣副都統
　　　　瑚圖等率兵連夜追擊破之克常山縣又遣將
　　　　軍賴塔副都統瑪哈逹等於八月二十日進至
　　　　仙霞闗分路夾攻翼日偽參將金應虎等獻闗
　　　　迎降官軍長驅而進二十三日抵浦城縣攻㧞之
　　　　　(臣/)謹按閩逆阻兵首尾三載所以茍延喙息
　　　　　未服天誅者徒以仙霞之險也先是建昌諸
　　　　　路賊衆退回諸將猶為持重之計頓兵不進
　皇上即知閩有内亂趣傑書赴衢約勒士馬尅期進討
　　　　　未幾遂有大溪灘之㨗至是而仙霞不守枕
　　　　　席過師精忠麇身自歸八閩以次底定
　睿謨深逺決䇿如神史冊所載未之有也
　　辛巳
命遣馬承先等赴粤西招撫馬雄
　　　先是大將軍公圖海奏原任廣西提督馬雄之
　　　母及族人俱在固原今雄母欲令其孫承先承
　　　霄等持書赴廣西招雄歸降
上令承先等馳驛來京至是至京師
上命給馬承先等遊擊衘劄選賢能筆帖式一員同行
　赴大將軍簡親王副將軍希爾根總督董衛國軍前
　到日共議送承先等於將軍舒恕所轉送廣西若不
　能達舒恕軍可覔間道遣赴馬雄處承先等前往宜
　有符驗令録馬雄披陳原疏持以為信
　　癸未
勅大將軍簡親王喇布等攻醴陵
　　　喇布奏醴陵陷賊袁州萍鄉雖有署副都統揚
　　　古岱等統兵駐守其力頗單南昌兵卒分撥應
　　　援外止存甲士五十人别無可調之兵(臣/)已檄
　　　揚古岱等固守袁州諸處聞署副都統多諾兵
　　　駐廬州養馬並檄趣馳赴江西
上諭袁州鎮標近已増設多兵署副都統揚古岱又率
　兵駐防兵力亦不為少醴陵乃大將軍安親王大兵
　後路今既陷賊宜急圖收復大將軍簡親王等其速
　趣揚古岱及總兵官趙應奎等分遣官兵迅取醴陵
　并間道移㑹安親王發兵夾攻更檄署副都統多諾
　副都統席山等星夜馳赴江西聽簡親王調度
　　丁酉
諭大將軍康親王傑書招撫耿精忠
上諭兵部曰大將軍康親王統率大兵大敗賊衆已入
　閩境耿精忠雖背恩反叛念小民遭罹賊亂困苦已
　極朕心深為惻然其以時事曉諭精忠早降以副朕
　安輯生民至意
諭湖廣總督蔡毓榮等轉餉鄖陽
　　　撫治楊茂勲奏賊渠譚洪由水陸來犯欲斷餉
　　　道(臣/)與防守均州副都統諾敏柯彛等共議發
　　　(臣/)標兵併均州滿漢官兵分四隊以禦來援賊衆
　　　惟慮餉道一時難通遲延時日糧匱可虞
上諭糧餉係大兵急需楊荗勲諾敏等協力𠞰賊速通
　水路湖廣督撫仍設法陸運至鄖毋至匱乏
　　戊戌
命江南江西將軍總督遣兵夾𠞰徽饒諸路餘賊
　　　浙江總督李之芳奏賊帥馬九玉敗走餘賊四
　　　竄濳匿尚多馬鵬等擁衆屯踞新建諸處地連
　　　徽饒廣信不可任其蔓延
上諭大將軍康親王已統帥大兵大創逆賊深入閩境
　宜及此時掃除餘賊平定地方大將軍簡親王副將
　軍希爾根江西總督董衛國將軍華善江南總督阿
　席熙等其速檄駐守建昌署副都統尼滿駐守徽州
　署副都統岳爾多等各率兵前進協𠞰徽饒廣信接
　壤諸㓂務行撲滅以張浙閩大兵聲勢
　　丙午
命署前鋒統領穆占為征南將軍帥師赴湖廣
　　　先是大將軍公圖海奏今進取漢中必滿漢兵
　　　并力庶可有濟但大兵征𠞰逆賊二載有餘軍
　　　械殘敝緑旗兵丁馬已殆盡且秦地人民頻年
　　　勞困已極是以臣等公議暫停進攻漢中之役
　　　分兵防守諸隘餘兵每佐領撥足五人每翼設
　　　夸蘭大二員遣副都統希福領之前赴湖廣俟
　　　秦中兵民稍得息肩整繕器械儲備糧糗再相
　　　機進取
上諭賊渠吴三桂竊踞湖南為日已乆宜速遣重兵赴
　湖廣掃除逆賊克復疆土若止遣每佐領兵五人恐
　力仍未足今大將軍公圖海既招撫王輔臣底定平
　涼諸處可暫停進取漢中量留官兵防守隘口餘兵
　内簡擇精鋭仍携大將軍敕印率赴湖廣𠞰滅逆賊
　　　至是圖海又奏平涼慶陽雖已底定而投誠兵
　　　心尚未寜靖雖遣兵防守諸隘漢中興安尚未
　　　恢復(臣/)若率精鋭赴楚恐不逞之徒心懐叵測
上諭大將軍公圖海既稱新附兵心未靖漢中興安尚
　未恢復可勿赴湖廣署前鋒統領穆占懋著勤勞其
　實授都統佩征南將軍印統率原撥陜西每佐領騎
　兵五人益以每佐領䕶軍二人簡新附總兵王好問
　等所屬精兵二千人併見在湖南瑚什巴等所率每
　佐領兵一人俱付穆占統領前赴湖廣陜西所有諸
　將不論參贊與否俱聽穆占㑹同圖海公議簡擇以
　往抵湖廣日於荆州岳州彛陵諸處滿兵及伊所統
　兵内共選官員及前鋒䕶軍騎兵每佐領足十人或
　從荆州渡江或由彛陵進𠞰或趨岳州水陸夾攻聽
　相機從事如須用湖廣緑旗官兵亦令隨宜携往
　　丁未大將軍康親王傑書奏官兵復建寜
　　　將軍賴塔率滿漢兵自浦城星馳前進於是月
　　　初三日抵建陽縣擊敗賊衆斬殺甚多遂克其
　　　城進至建寜府賊潰走府城亦復
　　十月辛酉提督佟國瑶奏敗賊於鄖陽
　　　八月川賊譚洪率衆乗船順流而下圍困鄖城
　　　將軍噶爾漢提督佟國瑶等出兵邀戰敗之陡
　　　嶺九月十九日復以水陸兵分路夾擊斬首甚
　　　多餘賊悉遁
　　癸亥
命叙賚甘肅鎮將士
上諭兵部自逆賊變亂以來總兵官孫思克標下將士
　用命屢經戰陣勞苦可嘉所司速行叙賚以示鼓勵
　　庚午總督李之芳奏復温州
　　　浙江温州總兵官陳世凱平陽總兵官王廷梅
　　　等遣兵分路復浙閩江西接壤諸縣温州偽都
　　　統曽養性偽伯祖宏勲等聞大兵入閩勢迫無
　　　歸是月朔日率衆以城降浙土皆定
　　壬申
諭將軍穆占進兵機宜
　　　穆占奏防守陜西各隘外所餘滿漢兵若令大
　　　將軍公圖海等及(臣/)率赴湖廣更酌選荆州岳
　　　州彛陵兵分路並進則呉逆可滅若欲進漢中
　　　興宜宜停發陜西滿漢官兵令圖海及(臣/)率之
　　　四路進取四川雲南呉三桂勢必退保巢穴則
　　　湖南地方亦易恢復
上諭陜西兵所在征𠞰勤勞備至輓輸糧餉民殊苦累
　若復進取四川恐師徒重困轉運維難故暫停漢興
　之役平涼雖已底定緑旗兵既乏馬匹新附之衆心
　猶未定陜西諸將及新附將士不便調往湖廣且荆
　岳諸處有大將軍順承郡王貝勒尚善都統鄂鼐宜
　禮布等統兵駐守又大將軍安親王統率大兵圍困
　長沙今將軍穆占率師抵湖廣日合荆州諸處兵每
　佐領配足十人又添䝉古兵及陜西湖廣緑旗兵隨
　往兵力不為單弱著穆占仍遵前㫖行迨克復地方
　其應設鎮守官兵調遣機宜與諸將軍總督提督等
　議行大將軍安親王順承郡王貝勒等探知穆占何
　路進兵即相機應援大兵𠞰賊惟馬是賴可視其肥
　瘠擇可蹔駐之處酌量飼秣尋又
召穆占來京密授機宜隨令馳往軍前
召還駐守河南府及潼闗兵
上諭兵部曰駐守河南府及潼闗兵回自保寜備嘗艱
　險俱召還京師大將軍公圖海可分兵守潼闗將軍
　布顔盡率兖州駐防兵移鎮河南今閩浙俱已底定
　兖州不必駐防又
諭還自保寜官兵曰逆賊呉三桂負恩反叛大兵致討
　爾等為國盡勞攻取七盤朝天諸闗大敗賊衆直抵
　保寜屯駐日乆餉道梗塞遂爾旋師未獲成功責在
　將帥非爾等之罪沿途遇賊復同心合力屢次血戰
　擊敗賊衆後又乆圍秦州屢敗四川來援之賊恢復
　秦州又擊敗平涼諸賊降王輔臣爾等披堅執鋭二
　　年有餘𠞰㓂開疆備嘗勞苦朕心憫焉今據塘報耿
　　精忠已歸命闗陜閩浙以次削平江西不日底定粤
　　賊亦已敗走爾等於更替官兵到日即速還京所有
　　勞績俱與議叙
　
　
　
　
　
　
　
　
　
　
　
平定三逆方畧卷二十六
　欽定四庫全書
平定三逆方畧卷二十七
　　　康熈十五年十一月乙酉大将軍康親王傑書奏
　　　耿精忠降
　　　　傑書帥師抵延平偽将軍耿繼美等以城降精
　　　　忠探知大懼随遣其精竒尼哈畨劉藴祥等赴
　　　　延平獻偽總統将軍印續遣子顯祚來迎傑書
　　　　師抵福州令侍讀學士尹泰賫免死
　勅諭以往精忠於十月初四日率偽文武官出城迎降
　　　　獻所屬官兵冊籍尋精忠請随大兵立功贖罪
　　　　傑書以
　聞
　上命精忠仍留靖南王爵率伊屬官兵随大兵征勦海
　　逆圖功贖罪原任廵撫劉秉政等俱著來京其籓下
　　官及兩鎮標下武職仍留原任兵丁照額設外其餘
　　願効力者分𨽻提鎮各標願歸農者原籍安插
　　丙戌
命京口将軍楊鳳翔等率師赴福建
上諭議政王等曰大将軍康親王帥師定閩進勦海宼
　分兵守福州諸處恐兵力未足可於駐守江寜盛京
　兵内發七百人自京發往京口漢軍兵内發五百人
　令将軍楊鳳翔署副都統岳爾多孟安等率赴大将
　軍軍前聴其調遣又聞進閩大兵缺馬即發内廐及
　兵部驛營馬共二千選八旗官各一員送軍前散給
　其送馬官沿途或有騷擾許地方官指名叅奏
　　大将軍康親王傑書奏官兵敗海賊於烏龍江南
　　　海賊偽總統許耀率賊三萬餘逼福州烏龍江
　　　南而陣列十餘營都統拉哈達率兵進攻十月
　　　十五日渡江分隊奮擊敗之於小門真鳳諸山
　　　盡破賊營追奔四十餘里
　　丁亥
勅諭湖廣大将軍王貝勒大臣及諸将士
上諭湖廣大将軍王貝勒㕘贊大臣及官兵曰我朝創
　業以來凡滅宼開疆動合機宜将帥皆身先士卒無
　不膚功立奏逆賊呉三桂背恩反叛朕念爾等宗室
　大臣簡閲官兵委以南征削平僭亂拯救生民今出
　師三年未獲尺寸坐失機㑹使疆圉日偪賊勢鴟張
　縻餉困民悮國孰甚罪在王貝勒将軍大臣於衆官
　兵無與今陜西福建江西浙江雖漸底定然賊渠三
　桂不誅於事何濟日者穆占在川陜時勞績茂著兹
　特簡為征南将軍命之討賊爾等亦當同心戮力殱
　宼拓疆以副朕靖亂安民之意慎勿妄分疆界各顧
　部伍互相推諉仍蹈前失也衆官兵自遣發後為國
　効力暑雨蒸濕浚濠築壘晝夜枕戈衝鋒冐刃分防
　偵探備極勞苦朕悉知之每念及此深用惻然爾衆
　官兵其念朕䘏養之恩益加用命儻樹立功勲朕不
　吝優加爵賞其各勉之又
諭理藩院覽大将軍順承郡王奏蒙古兵丁抵荆日久
　馬匹倒斃甚多其以見在外藩王貝勒等所獻之馬
　撥足一千九百匹速行前往用資征𠞰
　　辛夘
命大将軍簡親王喇布等調兵勦醴陵萍鄉賊
　　　總督董衛國奏(臣/)偵知醴陵陷賊随啟大将軍
　　　簡親王遣副都統錫三領兵赴援今賊復聲言
　　　犯萍鄉諸處(臣/)思瀏陽醴陵皆前通長沙乃江
　　　楚門戸今為賊據誠恐安親王孤軍深入又無
　　　援師深屬可慮
上諭醴陵萍鄉為安親王大軍後路所闗匪細副都統
　錫三雖已赴袁州仍恐兵力單薄今閩省已定建昌
　諸處似可稍舒大将軍簡親王及副将軍希爾根總
　督董衛國等量調建昌撫州樂平饒州南昌諸處滿
　漢官兵速赴袁州萍鄉諸處同錫三楊古岱趙應奎
　等協力勦賊疏通道路仍間道移㑹安親王若可發
　長沙兵量行速發夾𠞰
　　丙申
命将軍穆占援長沙
　　　先是大将軍安親王岳樂赴長沙
上以我軍深入滑賊吴三桂必往來救援
勅大将軍順承郡王勒爾錦貝勒尚善等揚聲進兵以
　　　牽其勢不時偵探賊情相機渡江進取至是總
　　　督董衛國巡撫韓世琦總兵官趙應奎等相繼
　　　奏言三桂知長沙被圍即遣馬寳高啓隆由岳
　　　州星馳救應又遣偽将軍胡國柱等入長沙固
　　　守三桂亦自松滋擁衆來援長沙屯嶽麓山
上諭荆岳大将軍等違命不前遲延時日致逆賊得間
　四出應援今荆岳之兵安處日久馬皆肥壮著将軍
　穆占速赴湖廣簡選荆岳彝陵士馬由岳州趨長沙
　接應安親王兵若長沙軍無虞或出彝陵或取岳州
　或由荆州渡江便宜進發
　　壬寅趣諸将取吉安
　　　先是總督董衛國奏醴陵陷賊萍鄉危急
上諭将軍哈爾噶齊額楚等抵吉安數月不能𠞰除逆
　賊攻克城池故逆賊乘間陷醴陵窺萍鄉恣意肆逞
　覬斷安親王大兵後路及提督趙賴等領兵赴援又
　不能奮力協勦玩日愒時以致餉縻師老徒擁重兵
　惟務安居殊悮大事且屢檄簡親王喇布副将軍希
　爾根令其親統大師速赴吉安乃藉口南昌重地逗
　遛不前及屢次催趣始行進發又不多備礟藥鉛子
　等物至吉安始言火藥不敷遣人索取即此觀之顯
　誤大事喇布等其速攻吉安繼安親王大兵後路應
　援醴陵至是簡親王喇布等奏稱省城及撫州樂平
　　　諸要地汛兵單弱總督董衛國又以上高奉新
　　　諸處賊氛蜂起求發援師請調隣省附近之兵
　　　前來防守
上諭各路調集江西兵為數不少簡親王喇布等不速
　取吉安徒爾勞師縻餉吉安一郡尚不能取湖南逆
　賊何日得平前理藩院郎中瑚什巴所領䝉古兵已
　遣赴江西董衛國又身在省城鄰省之兵無庸調遣
　至恢復長沙平定湖南皆賴吉安大兵接應簡親王
　喇布副将軍希爾根将軍哈爾噶齊額楚等仍遵前
　㫖速取吉安若更遷延觀望安親王大軍脱有疎虞
　喇布等俱照坐失軍機例從重治罪决不輕恕
　　癸夘
命募補福建提鎮標兵如原額
　　　先是大兵赴閩提督段應舉請選調内地精兵
　　　𨽻其麾下以資勦禦
上命應舉與大将軍康親王總督李之芳㑹酌調浙江
　　　綠旗兵以往至是大兵已抵閩
上諭今大将軍康親王已抵閩中勦除海㓂正需兵力
　該提督及随征總兵官標兵均如原額募補
　　十二月壬子
命左都御史介山等赴福建㕘贊軍務
　　　大将軍康親王傑書奏(臣/)率大兵平定閩疆諸
　　　凡諮謀軍務及分兵留守事宜不得不請増叅
　　　贊之臣乞
皇上遣在京大臣二三人前來叅贊又靖南王耿精忠
　　　見随大兵征𠞰其所部官兵家口在福州統轄
　　　乏人乞於額駙耿昭忠聚忠二人内速遣一人
　　　同大兵鎮守
上諭左都御史介山侍郎吴努春參贊康親王軍務以
　耿昭忠為鎮平将軍駐守福州
　　癸丑
命大将軍公圗海遣兵與河南䝉古兵更調
　　　将軍布顔奏(臣/)所統兵八百人俱繫䝉古難於
　　　應機調遣請發滿兵令(臣/)兼轄以資戰守
上諭将軍布顔所統兵丁俱繫䝉古遇有𦂳急軍務恐
　致稽延見在陜西兵數頗衆大将軍公圖海於滿洲
　漢軍兵内酌發四百赴河南府令布顔統之河南府
　所有蒙古兵分發四百人令理藩院員外郎頗羅色
　率赴圖海軍前
　　丙辰
勅大将軍康親王傑書等進勦海宼
　　　大将軍簡親王喇布奏偽将軍耿繼善等率賊
　　　數萬圍困南豐海㓂亦侵犯廣昌
上諭大将軍康親王傑書疏言耿精忠及閩省官兵俱
　已歸降廣信諸處亦皆嚮化偽将軍等盡已調回今
　江西南豐諸處耿繼善等何故仍行騷擾康親王傑
　書及耿精忠察實奏聞大兵抵福州日久若不速行
　進𠞰海宼則江西之賊勢難遽靖王等速進兵平定
　興泉漳諸郡或應遣兵從汀州夾攻其相度機宜分
　兵齊發
　　丁巳
勅諭尚之信
　　　時之信欲降自粤東具密疎遣人賫至大将軍
　　　　簡親王喇布軍前喇布以
　聞
　上降勅諭之信曰昔
太祖皇帝肇造洪基爾父航海歸誠功猷茂著後命駐防
　　粤省平定海疆自吴逆叛亂以來益矢忠藎多方籌
　　畫屢建功勲故特封爾父為親王授爾為討宼将軍
　　正期克奮勇畧掃除賊逆不圖粤省變亂道路梗阻
　　今覽爾密奏稱父子世受國恩斷不敢懐異念願立
　　功贖罪來迎大軍知爾父子不忘報國念篤忠貞因
　　事出倉卒致成變異朕心甚為惻憫今特降㫖将爾
　　已往之罪併爾屬下官兵槩行赦免儻能相機勦賊
　　立功自効仍加恩優叙爾當益竭悃誠勉圖後效以
　　副朕始終曲全至意
　　　戊午
　命副都統烏丹等赴将軍侯張勇等軍前議進兵機宜
　　　　大将軍公圗海奏平凉慶陽雖底定漢中興安
　　　尚為賊據(臣/)等議於來春進討應先調綠旗官
　　　兵提督孫思克量留兵守凉州親統官軍來秦
　　　州将軍侯張勇遣兵二千亦赴秦州提督趙良
　　　棟量留兵守寜夏親統官軍來鳳翔将軍王進
　　　寳遣兵二千亦赴鳳翔俱於明年正月二十日
　　　内如期而至
上諭調兵征勦事闗重大令副都統烏丹員外郎馬爾
　漢等赴張勇王進寳孫思克趙良棟等軍前調遣綠
　旗官兵或如大将軍公圖海所調或作何調遣将軍
　提督等孰宜親往作何前進至恢復漢興之時應駐
　守其地或徑取四川逐一公同確議遣同往官員馳
　驛奏聞
　　己未遣督捕理事官麻勒吉招撫馬雄線國安
　　　侍郎覺羅舒恕奏總兵官黄芳世自粤東至贑
　　　州云尚可喜已病故孫延齡為其部兵拘執抄
　　　奪家産共推線國安為帥
上諭馬雄線國安皆曾受國厚恩國安為孫延齡逼反
　雄屢疏請救因援兵不即至亦勢廹從賊今延齡既
　為其部兵拘執抄奪家産宜乘彼内亂速行招撫其
　招撫勅諭内閣撰擬令督部理事官麻勒吉齎赴大
　将軍簡親王軍前公同商酌将勅諭抄錄遣賢能人
　員持往曉諭馬雄線國安如有回音麻勒吉即以奏
　聞
勅諭馬雄曰爾世受國恩勞績素著鎮守西粤綏厥巖
　疆自吴三桂孫延齡二逆反叛整兵防禦力保孤城
　邀執偽差矢心報國爾之忠貞朕久已洞悉後緣賊
　氛逼近援絶勢單當力難拒守之時為暫爾自全之
　計推原情事諒非本懐兹者各路大兵勦撫並用平
　凉已經歸誠王輔臣優加将軍所屬官員兵丁照舊
　錄用大将軍康親王統兵入閩耿精忠悔罪來歸仍
　授王爵藩下官兵任用如故每念粤西叛變各官身
　陷賊中自拔無由以爾攄忠有素簡任多年追遡前
　勞尤深軫惻今特頒專勅宣諭朕意爾果翻然悔悟
　棄逆効順将爾已往之罪并所屬官員兵丁悉行赦
　免照舊錄用若能勦宼立功仍行加恩從優議叙爾
　其勉勵忠貞無懐疑懼以負朕篤念勲舊至意
勅諭線國安曰爾初随定南王航海來歸即授世職以
　爾才勇堪任補授粤西提督開闢地方勦禦賊宼著
　有勞績優加伯爵授為撫蠻将軍後以告老謝事孫
　延齡代領藩旅值吴逆叛變延齡狂悖無知被惑搆
　亂道路阻絶爾之聲息無聞朕心時切軫念毎思定
　南王捐軀為國盡節疆場藩屬官兵俱受國家豢養
　効力多年必非甘心從逆况爾宿将舊勲忠貞素篤
　料必感戴國恩始終不渝兹者各路大兵勦撫並用
　平凉已經歸誠王輔臣優加将軍所屬官員兵丁照
　舊錄用大将軍康親王統兵入閩耿精忠悔罪來歸
　仍授王爵藩下官兵任用如故惟粤西一隅叛變未
　寜即有忠節之士無由自拔以爾藩下舊臣衆所推
　服特頒專勅宣諭朕意爾其首倡大義鼓勵羣情藩
　下大小官員及兵丁人等如悔罪投誠棄逆効順已
　往之罪悉行赦免照舊錄用安插若能𠞰宼立功仍
　行加恩從優議叙爾其勉勵忠忱勿懐疑懼以負朕
　篤念勲舊至意
　　庚申加海澄公黄芳世太子太保以黄藍為海澄
　　總兵官
上諭兵部曰海澄公黄芳世矢報國恩不肯從逆間闗
　冐險全節來歸忠貞茂著可加太子太保鎮守漳州
　黄藍屢次齎奏忠勤可加優擢為都督僉事充海澄
　總兵官並令馳驛赴大将軍康親王軍前俟恢復漳
　泉収集海澄公標下官兵鎮守汛地
　　壬戌
命送馬至長沙軍前
上諭兵部長沙軍中少馬可於每佐領下各選肥馬四
　匹發往岳州量撥八旗官兵䕶送若将軍穆占由岳
　州進取長沙則以此馬付彼同大兵帶往交大将軍
　安親王若穆占不由岳州則大将軍貝勒或即撥官
　兵送往或移令安親王遣兵迎取聴酌量以行
　　己巳趣将軍穆占進兵
　　　大将軍簡親王喇布等奏偽将軍率衆數萬來
　　　援吉安距城二十里許總督董衛國亦奏賊自
　　　淥口抵攸縣界聲言犯萍鄉又云往援吉安聞
　　　賊帥馬寳等率賊三四萬已至永新安福並欲
　　　為吉安聲援
上諭逆賊吴三桂知我荆岳大将軍等斷不進兵故身
　往常徳調集賊衆併力於長沙吉安将軍穆占速選
　荆州士馬相機前進以分長沙吉安賊勢平定湖南
　大将軍簡親王喇布等嚴飭所部保固疆圉
　　辛未
命裁耿精忠部下兩鎮兵
　　　大将軍康親王傑書奏耿精忠所部除編作佐
　　　　領兵丁外又有左右兩鎮兵今福建經制兵及
　　　　撫剽兵俱如原額全設精忠見率伊佐領下兵
　　　　随大兵征勦海宼未為不足今正節省糧餉之
　　　　際其兩鎮官兵應請裁革又藩下總兵官曾養
　　　　性及原任温州總兵官祖宏勲俱自温州率兵
　　　　至福州宏勲應如劉秉政例赴京候補
　上諭康親王身在地方稔悉情形請裁兩鎮官兵俱如
　　所奏其裁退官兵設法安插務俾得所祖宏勲令赴
　　京師
　　　丙子大将軍康親王傑書奏官兵復邵武
　　　　大兵抵延平偽将軍耿繼善棄城走江西海賊
　　　　遂襲邵武是月初四日副都統伯穆赫林等自
　　　　延平進兵浦塘隘口大敗海賊偽總督吴淑等
　　　　又乘勝追擊陣斬偽總兵楊大任等萬餘人初
　　　　六日偽将軍彭世勲以邵武降
平定三逆方畧卷二十七
　欽定四庫全書
平定三逆方畧卷二十八
　　　康熈十六年正月己丑調兵赴荆州
　　　　大將軍順承郡王勒爾錦奏言將軍穆占抵荆
　　　　州增撥在荆都統伯伊里布前鋒統領碩岱副
　　　　都統託代龔圖漢軍副都統祖澤純宜思孝及
　　　　滿洲漢軍邉外䝉古緑旗官兵共六千餘率赴
　　　　岳州長沙如賊覘知荆州大兵勢分乗虗侵犯
　　　　我兵守汛尚患力單他處有警實難應援乞調
　　　　隣近滿洲緑旗官兵移駐荆州以資防禦
　上論駐河南府滿洲漢軍䝉古兵令員外郎頗羅色統
　　領其自陜西遣發滿洲漢軍兵令原轄將弁統領俱
　　赴荆州鎮東將軍布顔暫駐懷慶
　　　庚寅
　命大將軍公圖海等分兵赴荆州
　　　　圖海等奏(臣/)等前調緑旗官兵本擬於二月内
　　　進取漢中興安今將軍侯張勇等咨稱宜視夏
　　　秋収獲豐歉再圖進取但漢中興安山峻路險
　　　延至彼時適遇霪潦賊守將益堅(臣/)等仍欲調
　　　兵及時進取
上諭大兵即克復漢中興安須設重兵重兵一設則運
　餉維艱若俟夏秋進取又頓兵曠日虛糜糧糗今將
　軍穆占方𠞰呉逆機不可失大將軍公圖海等暫停
　漢興之役留滿洲䝉古兵一萬同緑旗兵防守秦州
　諸隘分兵五千遣大臣一人統赴荆州到日順承郡
　王等量留官兵防守荆州彛陵諸處乗穆占由岳州
　長沙進取湖南之時相機渡江破賊尋又
諭兵部曰前陜西分兵赴荆州欲令順承郡王等乗機
　渡江平定湖南今恐中途延緩爾部其檄趣進兵毋
　得逗遛貽悞軍機
　　辛夘
命大將軍簡親王喇布等防守萍鄉醴陵
　　　總督董衛國奏逆賊窺伺萍鄉賊渠朱君聘等
　　　欲俟偽將軍到日即趨萬載攻瑞州犯南昌疏
　　　入
上諭萍鄉醴陵係大將軍安親王大兵後路所關最重
　其守禦機宜大將軍簡親王喇布副將軍希爾根總
　督董衛國等共商酌以行
　　丙申遣户部侍郎班廸等察吉安兵失利罪
　　　大將軍簡親王喇布奏賊援吉安將軍額楚等
　　　率兵迎戰三次失利臣等議調南昌建昌諸處
　　　滿漢官兵俟到日即協力攻𠞰疏入下議政王
　　　貝勒大臣集議議政王等議曰我
　國家開創以來賞罰嚴明攻城野戰無不克捷今額
　　　楚等官兵屢敗皆由將懦兵玩大將軍簡親王
　　　喇布等應嚴察處分但見在𠞰賊俟事平日再
　　　議其臨陣先退者即行拘禁嗣後犯者勿論官
　　　員兵丁即于軍前正法將弁等有觀望不前者
　　　削職仍隨大軍効用喇布既稱調取建昌諸處
　　　官兵到日即宜整頓兵馬𠞰絶賊援攻㧞吉安
　　　將軍穆占已於本月十一日抵岳亦應速令相
　　　度機宜或攻取岳州或進𠞰長沙以分賊勢
上報可仍令班廸等赴吉安嚴察罪狀以聞
　　庚子
命大將軍簡親王喇布等速取吉安固守袁州
　　　喇布等報來援吉安賊衆於本月初九日夜遁
上諭我兵屢戰不利賊何故遁或因將軍穆占進兵長
　沙聞風掣回或謀潛襲袁州俱不可料今吉安已調
　建昌諸處官兵簡親王喇布等宜乗機速行攻取吉
　安至於袁州所繫甚大宜分兵固守勿致疎虞總督
　董衛國其檄令總兵官趙應奎協力防禦
　　將軍穆占請發兵為後繼
上不許
　　　穆占奏(臣/)等率兵於本月二十二日由岳州赴
　　　長沙深入賊地岳州百里界内宜發千兵防守
　　　庻無斷後之虞
上以穆占進𠞰湖南既精簡荆岳之兵率之前發餘兵
　　　單薄難以分駐不允所請尋大將軍貝勒尚善
　　　等亦疏言兵力單少不便分發
上乃命尚善等作水陸攻戰之勢乗隙進取仍時探穆
　　　占兵消息以聞
　　壬寅
命發京口戰船赴岳州
　　　將軍穆占奏(臣/)抵岳州相度形勢江湖之間非
　　　船不濟今安徽巡撫造送沙船四十於本月十
　　　五日到岳應再發江南荆州諸處沙船百餘艘
　　　齊赴岳州軍前儻長沙未能即克至三四月間
　　　(臣/)等遣兵取船由洞庭前進或攻或圍均有攸
　　　頼若長沙既得則安親王及(臣/)等之兵即乗此
　　　船水陸夾攻岳州庻乎有濟
上命京口將軍王之鼎發沙唬船六十艘隨帶礟械水
　　　手人役量配官兵䕶送至岳州并靳輔所送船
　　　足百艘之數以備安親王岳樂將軍穆占取用
　　甲辰大將軍康親王傑書奏官兵復汀州
　　　副都統伯穆赫林等由邵武追𠞰海㓂於十五
　　　年十二月初十等日抵泰寜諸處偽總兵王安
　　　邦等率偽官兵民等降泰寜建寜寜化清流四
　　　縣及汀州府相繼恢復
　　二月辛酉
詔蠲福建田租
上諭户部閩地經海孽竊踞又遭三年變亂逆賊暴征
　横歛民困已極今年租税盡與蠲免其遭亂竄避人
　民俱招輯還籍俾各安本業
　　壬戌調安慶提督標兵赴吉安
　　　先是侍郎班廸等赴吉安取道安慶
上令傳諭巡撫靳輔云今安慶無事吉安用兵之際提
　標官兵應否就近調遣巡撫提督集議具奏至是靳
　　　輔等議於防守池州建徳及在皖提標兵内選
　　　調一千五百人令提標遊擊周時隆等率赴吉
　　　安其池州建徳别於撫提標兵内通融調防
上報可
　　丙寅調都統鄂鼐領兵赴岳州
　　　先是大將軍貝勒尚善等奏言今備船百艘遣
　　　赴長沙乞添發近地甲兵毎佐領四人以壯兵
　　　力先破賊船後遣我船進發
上諭將軍穆占兵於本月初三日已抵長沙賊勢必分
　順承郡王勒爾錦等宜乗此機勢陜西兵一到即行
　渡江儻渡江未便則如貝勒尚善所請分兵赴岳州
　其或分兵或渡江速議宻奏以聞至尚善等前稱造
　挨牌車輛攻取岳州繼稱水陸齊進乃觀望不前其
　為誑奏明甚今據報岳州賊較前大减益我兵力正
　可以進取之時荆州發兵到日即宜速攻儻仍遷延
　時日併與前罪嚴行議處嗣勒爾錦又請發河南江
　　　南緑旗官兵
上不許令遵前㫖速議具奏至是勒爾錦等兩議以聞
　　　一議俟陜兵到京更得緑旗官兵仍行渡江一
　　　議俟陜西遣發及所請緑旗兵到正值水發之
　　　時過江不能無阻今冝於每佐領四人外量行
　　　添發酌撥船艘遣赴岳州其間若有隙可乗亦
　　　即相機趨利
上諭今正𠞰㓕吳逆時不可緩宜自岳州水陸夾攻勒
　爾錦等可於每佐領簡精兵五人量配船艘令都統
　鄂鼐率赴岳州速行夾𠞰於是勒爾錦給鄂鼐以討
　　　逆將軍印令其統領舟師前徃
　　丁卯遣刑部郎中色度等諭岳州將士
上諭色度等爾等至岳州勞問將軍大臣滿漢官兵並
　宣諭云岳州長沙勢如兩足此蹶則彼不能獨立我
　國家禁旅徂征戰勝攻克未有如此之相持曠日者
　也若都統用命於貝勒貝子將弁用命於都統兵卒
　用命於將弁以次争先指臂相効何功不成陜西官
　兵戮力成功今並獲体息諸將士倘能奮勇奏効亦
　與彼同奬賚官秩朕所不靳其戰守機宜令貝勒貝
　子等集議以聞至長沙諸處軍情爾不時偵報俟荆
　州兵到察其大勢乃歸爾色度曾至岳州熟悉地形
　戰守機宜俱與貝勒等言之爾等奉使非輕兵機尤
　重爾等到彼審度時勢而行倘勢處萬難勿强之使
　進以悞大事未幾大將軍貝勒尚善等奏郎中色度
　　　到岳州傳奉
諭㫖集議水陸攻取岳州可否情形(臣/)等議今者賊有
　　　可破之機正宜水陸夾攻但陸路賊備甚嚴應
　　　令舟師先進陸兵繼發兹分撥已定俟戰船器
　　　械整頓完備(臣/)即親統進𠞰
上允之
　　　　(臣/)謹按爾時岳州長沙之賊彼此相恃以為
　　　　固若㧞取長沙則岳州餉道斷絶孤懸無助
　　　　勢難自立如攻克岳州則我兵可以水陸齊
　　　　進與大將軍安親王岳樂㑹兵夾𠞰長沙亦
　　　　不能乆存矣
皇上深知地利洞悉賊情故徃者屢
命諸將帥相機規取長岳今復以曠日持乆遣色度等
　　　　赴岳州
諭將軍大臣以戰守機宜并鼓勸官兵令其争先用命
　　　　於是官兵皆感
恩思奮進戰洞庭徒以將軍鄂鼐不善將兵未能破賊
　　　　藉口賊䑸甚大風濤危險遽爾引還致岳賊
　　　　餉道復通又得茍延二載然其後我兵既圍
　　　　困逆宼㧞取岳州長沙之賊遂不克拒守棄
　　　　城敗遁果不出
聖諭所指示云
　　大將軍康親王傑書奏官兵復興化
　　　時傑書授都統拉哈達寜海將軍印令其統兵
　　　進𠞰興泉海㓂偽總督趙得勝偽虎衛將軍何
　　　祐等擁衆四萬餘於興化城西北太平山屯營
　　　二十六壁壘甚堅正月二十九日我軍進戰先
　　　擊賊於白茅山追至太平山盡破其營賊衆震
　　　懾棄城而遁遂復興化府
　　己巳停叙進蜀軍功
上諭兵部進蜀官兵並未平定地方大創賊㓂且屢奉
　温綸理冝戮力疆場乃至西安布匿名札惑亂衆心
　既抵隴州又妄行控告不赴平凉我國家創業以來
　寜有是事統兵將領不能約束兵丁肆行不法及至
　京師勅令首舉倡告之人官兵又互相隱匿殊干法
　紀此行軍功俱不准叙㝷議政王等議言據都統赫
　　　業等取到供狀及將軍穆占咨文西安將軍佛
　　　尼勒供詞則官軍棄營敗遁無疑宜將左翼四
　　　旗並陣亡署䕶軍統領喀西泰部下官兵俱行
　　　拏問
上諭保寜蟠龍山軍營被衝官兵敗遁取供不明地方
　未得真實且官兵行役勞苦其免究問至署䕶軍統
　領喀西泰陣亡所部官兵棄將領而逃其未傷官兵
　可察拿治罪
　　癸酉
詔封䝉古貝子達爾扎為貝勒
上諭議政王等固山貝子達爾扎聞定邉花馬池諸處
　叛變不待命遣即親率官兵撫定城堡擒獲賊渠深
　為可嘉其進封為多羅貝勒
　　甲戌
詔封䝉古貝勒索諾木為郡王
上諭議政王等多羅貝勒索諾木為國効力應付驛馬
　不悞賫奏且提督陳福請兵不待命遣即令其子弟
　馳赴深為可嘉其進封為多羅郡王
　　　　(臣/)謹按我
　國家輯柔逺人靡不綏之以徳懷之以禮况䝉古諸
　　　　部叨恩累世而受我
皇上之寵眷尤為深厚當吳逆之變正其竭力圖報之
　　　　時達爾扎索諾木咸不待
命遣一則親率官兵進𠞰叛㓂一則遣發子弟馳赴軍
　　　　前葢因
天澤奫淪浹於肌髓故感戴至切遂不覺其急於自効
　　　　雖其勞績可嘉要亦分誼所當為也乃
皇上恩禮愈加特頒異數各晉爵一等於是不維䝉古
　　　　益深感激即遐荒絶域亦罔弗聞風嚮化來
　　　　享來王總由
聖心至仁惠恤蕃邦備極優渥有以使之然爾
　　削貝勒洞鄂爵降貝子溫齊等級
上諭議政王等多羅貝勒洞鄂等統率大兵出征秦中
　並未能克復疆土撫安百姓貽誤軍機殊負委託可
　削去洞鄂多羅貝勒罷議政為閒散宗室降固山貝
　　子溫齊為輔國公革去都統及宗人府右宗人罷輔
　　國公綽克託宗人府右宗人停俸二年
　
　
　
　
　
　
　
　
　
　
　
　
　
平定三逆方畧卷二十八
　欽定四庫全書
平定三逆方畧卷二十九
　　　康熙十六年三月戊寅
　命督捕理事官麻勒吉招撫孔四貞
　　　　時偽監軍道信勝將軍傅宏烈遺侍郎覺羅舒
　　　　恕書曰孔王女四貞曽向宏烈言無刻不以
太皇太后為念若降
　恩綸赦孫延齡罪封四貞為郡主則可以成事前定藩
　　　　兵廢延齡推線國安為帥迨國安死又擁戴其
　　　　子成仁今復執成仁𨽻於四貞一切軍事悉四
　　　　貞主之舒恕以
　聞
　上諭兵部抄録侍郎舒恕等奏疏并傅宏烈移文發麻
　　勒吉俾招撫孔四貞仍令大學士撰勅與麻勒吉先
　　令録示四貞如果有意投誠再行頒勅
　　　己邜大將軍康親王傑書奏官兵復泉州
　　　海賊偽將軍何祐等自興化敗遁復糾賊三萬
　　　餘固守泉州鄭錦又遣偽總統王進功率賊三
　　　千協守將軍拉哈達等率滿漢官兵進攻二月
　　　初九日拔其城逆賊潰遁我兵乘勝追𠞰多所
　　　斬獲
　　庚辰大將軍康親王傑書奏官兵復漳州
　　　時海賊鄭錦大敗于興化泉州遂爾喪膽棄漳
　　　州海澄而遁海澄偽副將孫紹芳漳州偽知府
　　　程夢簡等相繼於軍前納欵將軍拉哈達等統
　　　率大兵于二月二十日抵漳州遂復府城及海
　　　澄等十縣閩地悉平傑書奏至
上降諭嘉之曰王統率官兵自衢州入仙霞關直抵福
　州𠞰撫並用所向克捷擊逐海賊收復全閩安輯百
　姓克奏膚功深為可嘉有功人員著議叙具奏
　　甲申
命大將軍康親王傑書分兵進潮州以署副都統莽依
　　圖為鎮南將軍帥師進廣東
上諭議政王等曰今閩地悉定大將軍安親王圍困長
　沙已久將軍穆占復帥師進𠞰將軍鄂鼐統兵水陸
　赴岳殱滅呉逆蕩平諸㓂在此一舉康親王宜及兵
　威大振之時分遺官兵同耿精忠兵進取潮州其進
　𠞰留守機宜速議以聞又大兵分路進擊逆賊不暇
　窺贑其授署副都統莽依圖為鎮南將軍精簡士馬
　夹攻廣東以副都統額赫訥署副都統穆成額叅賛
　軍務令侍郎舒恕量留甲兵同巡撫佟國禎總兵官
　哲勒肯鎮守贑州諸處至江西建昌諸處大兵俱已
　撤赴吉安簡親王軍士卒甚衆酌撥每佐領三人合
　在贑大兵令莽依圖共選每佐領六七人俟康親王
　所議俞㫖到贑即率之前進尋尚之信傅宏烈宻疏
　　　納欵劉進忠苖之秀各報投誠遂以之信等原
　　　疏抄發傑書令將軍拉哈達及耿精忠等速進
　　　廣東未幾傑書奏福建既平即欲親統大兵入
　　　粤但省㑹重地未可輕離且自福至漳相距甚
　　　逺兵馬到彼必須休息恐遲至炎暑難以進師
　　　今漳汀見兵宻邇粤境宜選將士有馬者令將
　　　軍拉哈逹都統頼塔等率之同耿精忠先赴潮
　　　州後當繼遣官兵接應
上報可復
諭議政王等曰康親王大兵平閩人馬疲敝難以深入
　粤地令酌分官兵前赴潮州若劉進忠等迎降暫駐
　彼地即移檄令尚之信知之仍趣莽依圖兵速進廣
　東
　　　　(臣/)謹按大兵初進閩中尚之信等皆聞風震
　　　　讋已有歸順之意然呉逆黨醜在粤者尚多
　　　　猶不免兩端觀望至是
皇上以海賊敗逃閩中底定且大兵分道進𠞰湖南逆
　　　　賊無暇窺贑州諸郡儻不乘機取粤恐賊兵
　　　　漸增據守要害則粤東既難猝下而心欲歸
　　　　降者或亦因之中沮乃
命傑書遣兵赴潮莽依圖帥師入粤于是軍威大振賊
　　　　勢羣摧之信等遂率衆來投劉進忠等亦窮
　　　　廹歸順而粤東郡縣以次收復矣是皆
睿算昭灼知己知彼應機趨利無少遲疑之所致也
　　申飭諸將詳核官軍功罪
　　　兵部奏侍郎班廸等咨稱吉安兵士罪狀向無
　　　供詞今始訊問必須時日
上諭前原任將軍赫業瓦爾喀等于蟠龍山為賊衝營
　一案並未審明口供確騐地方造具清冊兾圖朦溷
　今大將軍簡親王喇布等又將吉安軍情不行嚴審
　取供殊屬不合我國家從來軍法嚴明並無茍且怠
　玩之例嗣後各將軍應察明官軍功罪確騐地方取
　供造册以俟稽核若仍蹈襲故轍將統兵將軍等俟
　事平日嚴加議罪
　　甲午
命送馬長沙軍前
上諭兵部今福建江西陜西俱已底定而諸將又分路
　進取湖南宜協助馬匹以資大兵王貝勒以下文武
　各官可酌量捐馬并撥内廐馬一千送赴長沙軍前
　每旗選賢能官二員令太僕寺卿温岱統之以行温
　岱等過南昌即啓聞大將軍安親王酌撥官兵于袁
　州萍鄉醴陵諸要地迎接沿途務保萬全温岱等直
　抵長沙交明始回
　　乙未
諭尚之信等速迎大兵
　　　時尚之信傅宏烈各遣人宻疏請兵
上諭大將軍安親王圍困長沙已久將軍穆占復進定
　湖南將軍鄂鼐又赴岳州水陸夹攻逆賊呉三桂無
　暇窺粤且大將軍康親王令將軍拉哈達等統兵下
　潮州將軍莽依圖等亦率兵入粤之信宏烈其各率
　所部速迎王師協𠞰兇逆
　　赦劉進忠等罪
　　　時原任潮州總兵官劉進忠碣石總兵官苖之
　　　秀遣人投誠大將軍康親王傑書以
聞
上命宥進忠之秀及標下官兵罪仍以進忠為潮州總
　　　兵官之秀為碣石總兵官隨大兵進𠞰尋授進
　　　忠征逆將軍
　　己亥
命總督董衛國領兵𠞰賊
　　　衛國奏楊玉泰等孽盤踞宜黄樂安崇仁山谷
　　　中荼毒生民慘惡殊甚若不早為除剪勢必燎
　　　原(臣/)請親統標兵前往撲滅
上可之未幾衛國偕副都統尼滿提督趙頼總兵官許
　　　貞等率兵分𠞰敗賊於大嶺遂復樂安玉泰窮
　　　蹙率衆來降
　　壬寅
命大將軍簡親王喇布戴罪圖功革参賛哈爾噶齊等
　　職隨軍自効
　　　時侍郎班迪等還自吉安以所察軍罪奏
聞
上諭大將軍簡親王喇布自至江西初無勞績圍困吉
　安日久不下賊遁又不能邀擊其令戴罪圖功叅賛
　哈爾噶齊巴爾堪等營壘失守情罪重大俱革職披
　甲自効副將軍希爾根年老衰憊其撤回南昌暫駐
　將軍額楚臨陣指揮不舉發首遁者明係身先敗遁
　欲自掩己罪也其削去將軍叅賛姑留世職仍統江
　寧官兵戴罪圖功見在吉安叅賛大臣均不勝任其
　以都統勒貝䕶軍統領哈克三副都統布舒庫前往
　為参賛大臣更選八旗䕶軍參領及各王府長史共
　八員一同遣發為夸蘭大彼處所餘夸蘭大盡行汰
　去又吉安礮手俱未諳練每翼精選礮手二人發往
　軍前班迪等所訊軍狀姑俟事平再議
　　癸邜
詔察殉難官員骸骨并妻子資送歸里
上諭吏户兵三部自呉三桂煽亂以來用兵地方文武
　官員或矢志固守勢窮莫支盡節封疆或身陷賊中
　堅貞不屈横被慘害或從容就義合家殉難視死如
　歸此皆為國捐軀克全忠節深為可憫其有骸骨未
　能歸𦵏妻子尚寄逺方孤苦無依更堪軫惻宜加恩
　䘏以慰忠魂其令各督撫察明凡殉難文武大小官
　員骸骨并其妻子俱准動正項錢粮資送歸里以昭
　朕優䘏忠節至意
　　　　(臣/)謹按人臣服官受禄處無事之時則殚心
　　　　職守遇有事之日則為國捐軀此乃古今之
　　　　定義天地之常經也當呉三桂煽亂以來守
　　　　土官弁感
國家豢飬之恩忘身殉義情雖可憫要皆分誼當然
皇上乃于䘏典之外復命督撫察明收其遺骸資送其
　　　　妻子歸里是誠
皇上勸忠之至意破格之殊恩凡為臣子者可不益思
　　　　報稱也哉
　　乙巳
命運紅衣礮赴長沙
　　　大將軍安親王岳樂等奏(臣/)軍中礮既皆小且
　　　復無多乞將吉安荆州或西安大礮運至長沙
　　　以便攻城疏入下議政王貝勒大臣集議議政
　　　王等議曰方今時勢攻取長沙𠞰滅湖南逆賊
　　　最為要務宜撥新鑄大紅衣礮二十具令兵工
　　　二部官各一員驛送南昌至袁州令總督董衛
　　　國撥兵䕶送由袁州至長沙未設驛站令董衛
　　　國動支正項銀兩多僱夫役以備轉運俟温代
　　　至袁州即管領此礮與安親王所遣迎馬官兵
　　　偕行其送礮官員即令來還
上諭解送馬礮闗係重大將軍穆占其親統官兵赴袁
　迎接儻未便親往可選同去大臣一員前來接應直
　達長沙勿致疎虞
命大將軍順承郡王勒爾錦勒兵臨江大將軍公圖海
　　勒兵逼漢中
　　　先是
上諭據荆州坐塘筆帖式報賊犯逺安旋復退回逆賊
　或因我兵進取長岳虚聲牽制亦未可知大將軍順
　承郡王勒爾錦等應作進兵之勢揚言渡江以疑賊
　兵至是大將軍安親王岳樂等奏逆賊呉三桂糾聚
　　　賊衆死守長沙
上復令勒爾錦速勒兵臨江更令圖海整飭陜西滿漢
　　　官兵進扼漢中要路移檄聲言進兵以分賊勢
　　　儻機有可乘即行進𠞰
　　丙午總督董衛國奏官兵復吉安
　　　大兵圍困吉安日久賊粮匱勢蹙于是月二十
　　　一日夜出南門趨舟東竄我兵遂入城
詔責大將軍貝勒尚善等
　　　先是尚善等報二月二十六日撥滿洲䝉古緑
　　　旗兵一千餘人由岳州送馬三千餘匹赴長沙
上諭大兵需馬甚殷非尋常比貝勒尚善等去賊甚近
　必審知萬無一失方行遣送然長岳之間路未甚通
　若逆賊阻截䕶兵力单難保無虞宜預約安親王遣
　兵相迎度兵且來然後發往且將軍鄂鼐率兵赴岳
　尚善所知或俟此兵到後更多添兵力俾無他慮方
　可遣行今但以千兵䕶送如許衆馬殊為輕忽倘事
　出意外既於我不利且為賊資則是尚善明悞征勦
　大事尚善其速偵送馬消息以聞尋尚善等報官兵
　　　解馬於本月初八日抵七星臺遇賊伏兵為所
　　　邀奪
上命尚善等明白回奏尚善等引罪
上切責之曰尚善等統兵赴岳已歴三載糜餉勞師未
　獲寸土今又將送徃安親王軍前馬匹冒險遣發且
　以少兵䕶行致中途被奪終為賊利貽悞大兵急需
　情罪匪輕宜即從重處分念其見在征𠞰姑俟事平
　察議未幾大將軍安親王岳樂以遣兵迎馬緩致中
　　　塗被刦奪亦具疏引罪
上復切責之曰𠞰滅逆賊惟馬是頼貝勒尚善等遺書
　預約三月初二日馬到長洛河而岳樂故失期約不
　遣兵往迎目覩戰馬數千盡為賊有大䘮軍資情罪
　甚大事平之日從重議罪
　　　　(臣/)謹按長沙軍前戰馬缺少
皇上念大兵急需所關至鉅命撥三千餘匹由岳州送
　　　　長沙復
諭令尚善多遣官兵䕶行岳樂分發士卒迎取
廟畧指授備極周詳乃尚善僅撥千人付之羣馬令赴
　　　　長沙報至之日
皇上即預料中途必當有失隨降
諭尚善深以輕忽為咎尋果因將䕶力单來迎兵緩致
　　　　所遣之馬為賊邀奪
皇上熟悉道里之可危早見事勢之必至
睿謨深慮抑何明且逺耶
命將軍莽依圖帥師速赴韶州額楚帥師速赴袁州
　　　時吉安既復尚之信又請迅發大兵
上諭大將軍簡親王等將王府佐領下兵及大兵内選
　有馬者每佐領三人速發贑州此兵到日將軍莽依
　圖等即選足每佐領七人速赴韶州仍與尚之信相
　聞令立圖内應袁州乃安親王大兵後路其以滿兵
　每佐領四人以上及自安慶發往緑旗兵一千並付
　額楚俾赴袁州屯駐為安親王後繼前所送馬礮到
　袁州付與來迎官兵額楚仍添兵䕶至長沙至吉安
　親復簡親王可偕多諾統每佐領兵三人及自安慶
　發往緑旗兵五百人併城守官兵駐鎮吉安更撥每
　佐領兵一人添發贑州令侍郎舒恕統領防守其餘
　缺少馬械之兵并緑旗官兵付副將軍希爾根提督
　　趙頼令回南昌整繕候調簡親王同理事官麻勒吉
　　酌遣幹辦人員齎諭招撫原任貴州提督李本深巡
　　撫曹申吉廣西提督馬雄將軍孫延齡等
　
　
　
　
　
　
　
　
　
　
　
　
平定三逆方畧巻二十九
　欽定四庫全書
平定三逆方畧巻三十
　　　康熙十六年四月庚戌削江寧副都統綽克托職
　　　　時綽克托隨征廣東託言疾病白平南親王尚
　　　　可喜遂還江寧
　上諭議政王等我朝用兵以來凡出征大臣無不奮力
　　行間以終其事從未有軍事未竣半途而還者今廣
　　東多事之秋綽克托借稱有疾竟還江寧顯屬規避
　　其革職披甲發往將軍莽依圖軍前
　　　辛亥
　命歩軍總尉薩克察巴圖魯署前鋒統領赴吉安
　上諭兵部吉安諸處兵為數甚衆既遣參贊大臣宜更
　　擇賢能為前鋒統領歩軍總尉薩克察巴圖魯善哨
　　探習戰陣可署前鋒統領赴吉安參贊軍務左翼遣
　　前鋒䕶衛噶爾麻右翼遣前鋒參領馬席泰同往
　　　戊午
敕大將軍簡親王喇布等撥給將軍莽依圖軍
　　　時莽依圖奏入粤士卒無馬者衆
上命喇布及總督董衛國撥江西滿漢官兵馬二千匹
　　　送莽依圖軍前自京師發往長沙馬四千餘匹
　　　抵南昌日太僕寺卿温岱撥二千以補江西馬
　　　額已而喇布奏將軍莽依圖等於本月二十四
　　　日已統兵赴粤天暑道逺送馬恐難驟至
上命喇布等仍選江西官兵馬一千速送贑州付侍郎
　　　舒恕等轉送莽依圖軍前并
詔責喇布曰喇布明知進粤大兵所關甚要不即遵㫖
　遣送馬匹竟使大兵徒歩前進殊忝大將之職宜即
　議處以見在用兵俟事平旋師之日嚴加治罪
　　趣大將軍公圖海進兵四川
　　　圖海奏言(臣/)令駐防秦州寶鷄官兵進逼禮縣
　　　驛門諸處隨移檄聲言大兵分路進𠞰今欲親
　　　統重兵深臨入川之路第恐去而即還則軍行
　　　無益若久留駐則又坐老我師且時多霪雨輸
　　　輓艱難當俟機㑹酌量前進
上諭今將軍穆占協𠞰長沙貝勒尚善與將軍鄂鼐水
　陸攻岳故逆賊吳三桂親赴長沙集諸路賊兵死守
　湖南我兵若乘此機各路進𠞰則吳逆指日可滅計
　在陜官兵為數甚多當此逆賊勢分之時若不進逼
　四川則坐糜糧餉殄賊無期大將軍公圖海其仍遵
　前㫖速行進發
命大將軍簡親王喇布檄諭原任提督嚴自明
　　　時自明遺書總督董衛國乞䧏衛國以
聞
上諭今將軍拉哈達莽依圖等兵兩路進粤嚴自明若
　悔罪反正來迎王師當赦其罪仍前録用簡親王喇
　布其即遣檄諭令知悉
　　庚午
命大將軍簡親王喇布等防守贑州諸處
　　　大將軍貝勒尚善等報逆賊吳三桂率賊衆往
　　　衡州
上諭我兵攻圍長沙賊以窮蹙欲從衡州侵犯贑州吉
　安諸處以分我兵勢亦未可料其令簡親王喇布侍
　郎舒恕總督董衛國總兵官哲爾肯等分布防禦偵
　賊情形不時奏聞
　　辛未申飭大將軍簡親王喇布等
　　　先是喇布遣學士王啓元等奏復吉安情形
上諭喇布等統領重兵圍吉安一城日久不下虚糜國
　帑徒勞士馬被困之賊不能撲滅故使逸出逸賊率
　皆歩行復不能追擊聽賊渠脱逃情罪重大宜即處
　分念見在進兵俟事平旋師之日嚴加治罪又王啓
　元奏稱吉安雖復賊皆逃出與土宼合勢江西未為
　全定前因總督董衛國疏稱吉安已復逸出之賊見
　在圍𠞰故令酌量分遣大兵赴袁州南昌今江西既
　未全定可令參贊大臣到日相視地方輕重緩急如
　不能如前㫖分遣則聽其便宜調度至螺子山拒賊
　一案與縱賊逸出官兵其嚴察罪狀以聞至是啟元
　　　還吉安
上復令傳諭喇布及諸將軍等曰諸路大兵俱各殫力
　殺賊惟江西一路屢厪朕憂爾等圍困吉安既已踰
　年乃縱賊盡令逸出又不恤人民肆行侵掠夫國賦
　出於民有一民則有一民之賦若不撫輯招徠地方
　何由底定又屢稱江西兵士戰馬羸痩多斃爾等頓
　兵江西未出四五百里外戰馬何由羸斃况康親王
　兵由浙江定福建入廣東彼馬何獨能進豈非爾等
　憚入楚粤預為託故乎嗣今宜竭力辦賊平定疆土
　勉建功績用贖前愆
　　乙亥削佛尼勒將軍等官
上諭議政王等西安將軍佛尼勒出征四川保寧虧損
　官兵貽誤大事可罷其將軍革去世職惟留所襲伊
　父拜他喇布勒哈畨令署西安將軍事
　　五月癸未郎中色度等報舟師入湖
　　　時岳州舟師器械已具惟俟風信是月初三日
　　　㑹風利將軍鄂鼐隨率大兵以戰艦二百餘艘
　　　直越賊船進取君山我兵既逼君山與賊連戰
　　　數日不能破遂引軍還
　　乙酉
命傅宏烈為廣西巡撫
　　　時宏烈遺理事官麻勒吉書稱廣東震動若大
　　　兵速進南安宏烈從中接應前赴韶州以扼廣
　　　東咽喉則兩廣可計日而定廣東路通則廣西
　　　全省宏烈便可一靣當之但須假一虚銜方可
　　　行事并標下官員各照原銜換給印劄庻可鼓
　　　勵人心麻勒吉以
聞
上諭傅宏烈圖報國恩忠誠懋著可優陞為廣西巡撫
　今將軍莽依圖等大兵已進廣東俟宏烈迎見軍前
　即與勅印其標下官員亦令大將軍簡親王給以印
　劄
　　壬辰將軍莽依圖奏復南安諸府
　　　四月二十九日莽依圖軍抵南安原任提督嚴
　　　自明以城䧏逆賊郭義等率其衆遁走於是我
　　　兵進發沿途屢敗賊宼克取南雄直抵韶州偽
　　　文武官俱繳印劄投誠偽監軍道信勝將軍傅
　　　宏烈迎大兵於始興
　　辛丑
詔粤東軍機許將軍莽依圖直行奏報
上諭兵部莽依圖既授為鎮南將軍平定廣東一切機
　宜宜聽直行奏報若由江西大將軍王及侍郎舒恕
　等轉達似屬非宜且躭延時日嗣今凡軍機賊情地
　方形勢莽依圖其徑行奏報
　　乙巳
命留紅衣礮於南昌以銀及馬送長沙
　　　先是
上諭兵部前安親王岳樂等疏請紅衣礮隨已發往今
　聞袁州至長沙道路險阻運礮夫役既多為費實繁
　若礮一到即得長沙則送往固宜儻難猝㧞則送亦
　何益念安親王兵久入湖南馬多致斃已自京撥馬
　陸續發往今將軍穆占率精兵㑹勦猶未克取長沙
　與賊對壘如故我兵甚衆芻秣無多即馬到長沙勢
　必坐致疲痩不堪驅䇿可令馬匹暫停袁州紅衣礮
　暫留南昌温岱先赴安親王岳樂將軍穆占等軍前
　詳議以聞安親王所統軍士雖曽給賞為時已久應
　撥正項再行頒賜總督董衛國無論何項錢糧撥二
　十萬両解赴袁州俟温岱自長沙回日酌量轉解至
　　　是温岱奏曰(臣/)詢安親王岳樂將軍穆占等皆
　　　云紅衣礮即到亦未必能遂破長沙芻秣誠少
　　　而軍士缺馬甚多應否解送恭候
睿裁
　　上乃命留紅衣礮於南昌仍令温岱解銀馬赴安親王
　　　　　岳樂將軍穆占軍前
　
　
　
　
　
　
　
　
　
　
　
　
　
平定三逆方畧巻三十
　欽定四庫全書
平定三逆方畧卷三十一
　　　康熙十六年六月戊申尚之信奏率兵民歸順
　　　　之信奏臣聞將軍莽依圖兵抵韶州即於五月
　　　　初四日率省城文武官及兵民薙髪歸順復遣
　　　　署都統尚之瑛等代臣赴韶迎接王師
　上命之信襲其父可喜平南親王爵
　　　原任兩廣總督金光祖奏率兵民歸順
　　　　光祖奏(臣/)標舊兵遵(臣/)宻諭於四月初二日斬
　　　　首叛副將雷孚言擒繋偽總督董重民等(臣/)於
　　　　二十日抵肇慶聞王師進粤隨曉諭兵民薙髪
　　　　歸順
　上諭尚之信金光祖等即將偽總督董重民及所執偽
　　官品大者俱不聽薙髪委官兵䕶解來京沿途將軍
　　督撫提鎮亦添兵傳送毋致疎虞
　　　壬子
諭大將軍康親王傑書備劉進忠
上諭兵部據尚之信奏劉進忠以康親王招撫文檄潛
　送呉逆召兵自救足知進忠心懷詭譎非實意歸誠
　其檄康親王密為之備
命江寧巡撫慕天顔督造鳥船
　　　大將軍貝勒尚善等奏言得鳥船四十艘即可
　　　破賊
上乃命慕天顔如數速造以資大兵之用尋慕天顔上
　　　言所造鳥船甚多必須時日(臣/)躬自督工期以
　　　六閱月告竣
上諭岳州需船甚急若六閱月始竣則秋冬已過有誤
　破賊之期慕天顔其晝夜并力務於八月内竣工遣
　往岳州
　　丙辰以馮甦為廣東巡撫
　　　時尚之信奏偽巡撫馮甦不忘
國恩恊謀歸順
上因授馮甦為廣東巡撫已而巡撫傅宏烈又奏馮甦
　　　為逆賊呉三桂顧待甚厚且其家屬俱在雲南
　　　今兹投誠乃出於窮迫請安挿内地以絶其暗
　　　通聲息
上遂補馮甦為刑部侍郎令其來京
命侍郎覺羅舒恕為安南將軍
上諭議政王等曰侍郎覺羅舒恕既駐贑州統轄滿漢
　兵防守地方不可無印副都統楊鳯翔所留安南將
　軍印見在平㓂將軍華善所其令華善遣的當人員
　齎印速赴江西付總督董衞國轉送舒恕
　　丁巳尚之信奏祖澤清降
　　　之信歸順後即傳檄粤境原任髙雷總兵官祖
　　　澤清遂率所屬官兵於五月十九日薙髪投誠
　　　髙雷廉三郡悉定
命大將軍簡親王喇布調兵守江西省城
　　　總督董衞國奏據在省官員報湖廣平江及銅
　　　鼓營逆賊聲言出犯甚急(臣/)已留提督趙頼兵
　　　守樂安而身還省城遣兵赴𠞰適簡親王復調
　　　(臣/)標兵前往樂安(臣/)即啟覆簡親王簡親王遂
　　　責臣以輕王慢
㫖既奉嚴諭何敢有違隨撤進𠞰銅鼓之兵發往樂安
　　　但省城乃楚粤後路最屬𦂳要留省滿兵止二
　　　百餘又無緑旗官兵萬一有警恐難禦遏致負
皇上任使乞賜罷斥另簡賢能以副總督重寄
上乃切責喇布曰前屢詔喇布進勦吉安屢以省㑹重
　地不便輕離為辭今既赴吉安省㑹何遂可緩耶省
　城官兵盡調逺地輕率已甚且以輕王慢㫖之語恐
　赫調兵尤屬不合喇布等其速撤可緩地方官兵鎮
　守省城務使無虞嗣後調度緑旗官兵皆與總督董
　衞國㑹商行之衞國亦照舊供職
　　己未
諭將軍莽依圖用兵機宜
　　　時翰林院侍講學士顧八代赴莽依圖軍前
上令傳諭莽依圖曰用兵利在神速毋稽遲貽誤或不
　得已擇便而進者有之凡此機宜爾自熟悉近以逗
　留誤事如長沙荆州諸處其明驗也
命調提督嚴自明赴廣州
　　　時尚之信奏提督嚴自明係呉逆舊屬不知軍
　　　旅今粤東初復兵心甫定若以控馭無術形迹
　　　可疑之人復令統轄恐兵民不安
上諭兵部據尚之信來奏宜撤嚴自明還京師但撤還
　自明恐將來投誠者皆懷疑不前其優加自明為將
　軍調赴廣州閒住已而自明奏言臣既掛彈章宜避
　　　疑嫌乞賜撤還或安置畿輔或隨侍
輦轂
上乃命自明俟新提督到日即還京師
　　辛酉
諭諸將帥招撫陷賊官吏軍民
上諭各省王貝勒大將軍將軍總督巡撫提督等逆賊
　呉三桂背恩倡亂散布偽劄誘惑兵民迫脅官吏以
　致生民塗炭所在騷然今各路大兵𠞰撫並行平凉
　福建廣東諸處相繼平定文武大小官員兵民人等
　俱被恩賞安插得所惟湖南四川雲南貴州官員兵
　民人等仍陷賊中未得歸順念此等俱受國恩必非
　甘心從賊葢有懷忠義之心而無脫身之路者亦有
　身被迫脅懼罪疑畏者今大兵雲集不日蕩平賊冦
　玉石難分朕心深為不忍特頒敕諭概示招徠凡在
　賊中文武兵民人等悔罪歸順前事悉赦不問如常
　加恩或有擒殺賊首投獻軍前及以城池兵馬來歸
　者仍論功優敘爾等即宣布曉諭以副朕寛仁矜全
　之意
　　庚午
命大將軍康親王傑書調劉進忠等駐福州以都統頼
　　塔守潮州
上諭傑書曰據筆帖式塔穆哈圖報潮州劉進忠已於
　本月初六日薙髪投誠今進忠復遺書呉三桂為平
　南親王尚之信舉發是進忠投誠本非真心不過勢
　窮就撫耳又總兵官劉炎所遺呉三桂書亦皆搜獲
　其心迹與進忠畧同此等皆心懷反側久留潮州必
　致生變若果已投誠康親王等即託言欲與相見以
　計撤回留駐福州設或遲疑不至速行奏聞進忠等
　既撤則令將軍拉哈達以兵之半守漳泉都統頼塔
　率其半守潮州仍令尚之信遣原任潮州總兵官王
　國棟盡率其標兵詣頼塔恊守
　　　　(臣/)謹按劉進忠等皆係反側奸徒其投誠也
　　　　不過因我兵進逼潮州尚之信等又以廣城
　　　　歸窮蹙無歸乃俯首來降本非真心効順者
　　　　也故前此既報投誠潛以招撫檄文送三桂
　　　　所乞兵自救時
皇上已洞見其詐
命傑書宻加防範至是雖經薙髪復遺書三桂為尚之
　　　　信舉發
皇上慮其有變又
命傑書以計撤還福州彼時進忠等雖不得已而往而
　　　　中懷叵測究未革心後果與耿精忠等謀為
　　　　不軌頼大兵有備狡謀莫逞不然則久留潮
　　　　州倉猝變起必又煩王師之撲勦矣要惟
皇上明如日月無隱不燭所以能弭亂於幾先也
　　壬申免陜西平凉慶陽田租
上諭户部平凉諸處遭逆賊變亂已閱二載田土荒蕪
　民不得耕其租税量予豁免令總督巡撫曉諭小民
　務使得沾實惠
　　癸酉
命將軍莽依圖速還韶州
　　　將軍覺羅舒恕等奏將軍莽依圖遺(臣/)書云我
　　　等駐韶州候
㫖調遣因尚之信屢遣人來言劉進忠等尚未薙髪遂
　　　留副都統穆成額駐守韶州而身偕將軍額赫
　　　訥於本月十一日領率官兵前赴廣州
上諭前議令簡親王大兵俟粤東既定即進取衡州將
　軍莽依圖兵俟馬到即進取湖南平南親王尚之信
　等進取廣西今劉進忠等已薙髪投誠潮惠無虞莽
　依圖其速回韶州同各路大兵分道進𠞰
　　甲戌
命鑾儀衞鑾儀使王可臣為廣東提督
　　　時授廣東提督嚴自明為將軍故以可臣代之
　　七月丁丑革原任兩廣總督金光祖職戴罪圖功
　　　光祖奏(臣/)前窺察衆情多有猜疑隨將(臣/)總督
　　　兩廣關防蹔行秘藏託言失去今雖用原藏關
　　　防為信綏輯人心然受兩粤重寄不能預籌保
　　　固一旦被陷貽悞封疆(臣/)罪難逭
上諭金光祖身膺兩粤總督重任不能保守封疆致地
　方陷賊前奏關防已失今又稱收藏如果曾收藏其
　具題失印之時何不以此情宻奏觀此明屬巧飾本
　應革職從重治罪念其與平南親王尚之信宻謀反
　正復定粤中著革職仍留原任戴罪圖功
　　丁亥
命大將軍簡親王喇布曉諭韓大任等
　　　喇布奏言聞吉安逸賊韓大任等屯寧都樂安
　　　諸處(臣/)隨調滿漢官兵三路追𠞰仍行文招撫
　　　今大任等意欲投誠啟請轉奏
上諭前王輔臣等投誠俱已免罪復用近又特詔傳諭
　被脅從賊官吏自㧞來歸赦罪議敘簡親王即以此
　意曉諭大任等其兵部印文一併發往
　　辛夘
命尚之信等援韶州
　　　大將軍簡親王喇布等奏偵得呉三桂所屬偽
　　　將軍七人率賊三萬至宜章欲犯樂昌又欲分
　　　兵犯南安
上諭逆賊至宜章屯駐復欲分兵南安勢必窺伺南韶
　簡親王宜預為守禦之策以固疆圉又潮州劉進忠
　劉炎等俱已薙髪歸誠粤省官兵無東顧之憂平南
　親王尚之信將軍莽依圖即親統滿漢官兵赴韶協
　𠞰湖南逆賊將軍舒恕領兵防守南安南雄諸處為
　韶州聲援或未便身離贑州亦當量遣官兵馳赴尋
　　　舒恕奏據副都統穆成額報逆賊于本月初五
　　　日圍攻韶州甚急(臣/)即與巡撫佟國禎總兵官
　　　哲勒肯等㑹商遣署副都統赫勒布率滿漢官
　　　兵赴援
上復諭韶州江粤咽喉必争之地尚之信莽依圖等以
　文到日即率兵速赴韶州舒恕亦相機應援簡親王
　仍分兵赴贑以資防禦
　　　　(臣/)謹按韶州江粤咽喉又接楚南之境
皇上知其地居形要賊所必争早已令官兵汛守嚴加
　　　　備禦至是呉逆因尚之信歸順我兵復規取
　　　　廣西心懷惶懼遂大糾賊衆蒙死攻韶意在
　　　　遏我後路侵我廣東
皇上復慮韶州脫或有失則廣東不無可虞乃亟調諸
　　　　將星馳赴援於是我兵併力内外夾擊逆賊
　　　　大敗隨棄營遁去粤疆得安皆由防範周密
　　　　調遣神速故能保韶郡要害之地深挫賊鋒
　　　　使逆宼不敢復窺東粤也
　　丁酉
命加祖澤淸都督同知仍管總兵官事
　　　原任髙雷總兵官祖澤清奏罪(臣/)束兵無術臨
　　　難偷生蓄恨兩年始得乘機斬賊率屬歸順有
　　　罪無功奚敢置喙(臣/)謹束身伏鑕静聽處分
上諭祖澤清先雖被脅從逆仍感戴國恩宻謀斬倡亂
　逆弁陳加正擒偽將軍謝厥扶等薙髪歸順其加都
　督同知仍管總兵官事
命將軍穆占以師㑹大將軍簡親王喇布進定衡永諸
　　郡
　　　先是大將軍安親王岳樂等奏大兵乏糧樵採
　　　至二三百里外
上乃命穆占速行分道進𠞰湖南其進兵機宜仍行奏
　聞至是岳樂等復奏(臣/)等兩軍并駐日久求糧芻益
　　　艱宜分兵往岳州水路夾攻今(臣/)等共議令將
　　　軍穆占與其所偕大臣及前鋒二百䕶軍每佐
　　　領三人驍騎每佐領三人蒙古兵五百漢軍一
　　　百五十緑旗兵三千前往岳州(臣/)軍惟留穆占
　　　所部䕶軍毎佐領一人驍騎三人并援𠞰營兵
　　　三千人礮五十
上諭大將軍貝勒尚善等前奏須得鳥船始可破賊已
　命巡撫慕天顔督造今即將軍穆占統兵到岳亦必
　俟鳥船告竣然後進攻度鳥船到彼正當隆冬水涸
　難以前進若俟明年水長進兵勢必坐守岳州虛糜
　日月穆占宜勿赴岳州以兵㑹簡親王規取衡永諸
　處遏賊後路如此則粤東得以寛緩而粤西欲降者
　亦可乘間來歸穆占等其即率赴岳官兵速趨茶陵
　攸縣與簡親王兵合協力進取衡永諸處
命巡撫傅宏烈為撫蠻滅宼將軍
　　　宏烈奏(臣/)前請大兵接應力任進取兩廣今廣
　　　東全省已定廣西乃(臣/)專責無可他諉(臣/)與將
　　　軍莽依圖等議欲進取廣西縁
敕印未至無以為信且(臣/)兵寡弱必得尚之信官兵同
　　　(臣/)進取庶克有濟又收復廣西雲貴須招集土
　　　司土司官員專取慿於印信若以廣西雲南各
　　　土司印信頒發招撫一處即給一新印以杜反
　　　覆則逆賊可不煩大兵而滅矣(臣/)標官兵經年
　　　缺餉兼少馬匹請量撥給以資進勦
上諭覽奏詞意忠懇傅宏烈可仍以廣西巡撫為撫蠻
　滅宼將軍給以勅印令尚之信速遣所屬官員與傅
　宏烈同定廣西土司印信禮部鑄給其官兵錢糧令
　總督金光祖給銀十萬兩俟秋凉再發馬匹尋又
命户部撥銀十萬兩解赴宏烈軍前
　　庚子尚之信奏復惠州
　　　時海賊劉國軒竊踞惠州聞尚之信劉進忠等
　　　歸順大兵將至於六月初十日棄城潛遁偽總
　　　兵陳璉等以城降
　　辛丑
命大將軍簡親王喇布等調遣官兵固守袁州萍鄉
　　　喇布奏吉安贑州南安皆重地(臣/)等兵力甚單
　　　議撤駐袁兵每佐領三人并撤統領江寧兵額
　　　楚署副都統楊古岱等還吉安以備調遣其袁
　　　州萍鄉諸處乞令安親王分兵防守
上諭安親王及將軍穆占之兵不便分遣袁州萍鄉係
　安親王大兵後路簡親王仍量調通省官兵嚴加防
　守
　　　甲辰尚之信奏瓊州官民歸順
　　　　原任瓊州總兵官佟國卿等聞尚之信歸順隨
　　　　於五月二十九日率兵民薙髪輸誠粤東悉定
　
　
　
　
　
　
　
　
　
　
　
　
平定三逆方畧卷三十一
　欽定四庫全書
平定三逆方畧巻三十二
　　　康熙十六年八月丁未
　命遣猓猓總兵官陸道清還雲南
　　　　大將軍安親王岳樂等奏猓猓總兵官陸道清
　　　　請還雲南從中舉事相機鼓動土司可否發往
　　　　伏俟
　睿裁
　上命遣陸道清囘雲南宣布寛大徳意曉諭土司倘未
　　便舉事亦聴其還鄉使彼父母妻子得以完聚其布
　　政使周昌黃九疇仍留安親王所俟有機㑹題明遣
　　往招撫
　命總督董衛國領兵𠞰逆朱統錩
　　　　衛國奏逆賊朱統錩復犯江右已破貴溪瀘溪
　　　　諸縣(臣/)請親率所部官兵前往撲𠞰
　上命衛國便宜進𠞰
命備養馬匹于南昌諸處
上諭議政王等曰外藩䝉古王等捐馬甚多江西鄰近
　湖廣廣東乃適中之地可撥五千匹發往南昌令總
　督董衛國遴委賢能官員督視秣養後又
命簡選兵部喂養馬及營驛馬二千匹發往湖廣武昌
　　　飼秣備用
　　　　(臣/)謹按馬匹為大兵急需所闗綦重時禁旅
　　　　徂征已歴數載
皇上慮軍行日久戰馬不無疲損若進𠞰逆冦或有缺
　　　　乏則江楚諸省素非産馬之區一時不能驟
　　　　得從京師發往道里遙逺必致有悞事機故
　　　　前此屢
諭兵部觧馬軍前至是復令撥馬于南昌武昌豫為備
　　　　養以待不時之用其後大兵尅定湖南分路
　　　　前進即以此馬分給士卒故征討所至甚得
　　　　其力葢由
皇上先事區畫戎備充周所以王師規取滇南無少稽
　　　　滯也
　　乙夘
命誅逆賊謝厥扶等
　　　尚之信奏祖澤清以所執偽順徳水師總兵謝
　　　厥扶隨征總兵鄧震奇監紀同知謝濟水師遊
　　　擊韓達戎旗守備韓元龍中軍守備歐國勲鄧
　　　駿觧送到(臣/)今監錮候
㫖
上命之信文到日即將謝厥扶等七犯正法
　　丙辰
命選便習舟楫者
　　　先是
上命總督阿席熙招募鳥船所需舵工水手至是阿席
　　　熙奏舵工水手若于八月内召足隨船觧送似
　　　難必得
上諭鳥船需用舵工水手最為要𦂳宜用精熟諳練之
　人河南山東湖廣江南江西浙江山西俱有福建投
　誠開墾官兵多習水性其行令各該巡撫遴選便于
　舟楫者報部其舵工水手仍聴總督阿席熙多方召
　募如不能足數即以各省所報官兵酌量發往
　　丁巳
敕將軍穆占規斷賊後
　　　總督金光祖奏廣西馬逆及孫延齡交戰撫臣
　　　傅宏烈已統兵西行又楚逆方逼韶城與我兵
　　　對壘乞多遣滿兵以資𠞰禦
上諭逆賊吳三桂分遣賊兵侵犯廣東韶州廣西桂林
　諸處皆由大將軍安親王岳樂將軍穆占等擁兵坐
　守長沙不即破賊平定湖南所致也岳樂等其以文
　到日即分兵令穆占率赴樂昌諸處以斷來犯韶州
　賊兵後路夾而攻之度未可行穆占即㑹同大將軍
　簡親王喇布進取衡永諸處以㫁侵犯兩粤賊兵後
　路其撫蠻滅㓂將軍巡撫傅宏烈既統兵赴援廣西
　聴其相機堵𠞰平定地方
　　癸亥趣尚之信赴韶州
　　　時將軍莽依圖奏(臣/)自省城啟行于七月十四
　　　日扺韶州見城北陸路逆賊掘壕數重與官軍
　　　對壘請發大兵星馳赴援尚之信又奏粤地土
　　　冦尚多潮恵人心未定且髙州四府屢報賊警
　　　(臣/)屬官兵不得不留鎮省㑹
上諭今將軍拉哈達頼塔等大兵至潮州劉進忠等俱
　已歸順海冦敗遁粤境悉平而尚之信又以土㓂為
　辭不離省城則逆賊各路來犯粤東又復可虞不但
　廣西難復楚賊難滅而廣東勢亦難保尚之信其以
　文到日即親統官兵速赴韶州與將軍莽依圖等并
　力却賊
　　丁夘將軍巡撫傅宏烈奏復梧州
　　　宏烈率官兵進取廣西㑹偽將軍趙天元等七
　　　人擁衆萬餘據守梧州是月二十六日賊出城
　　　迎戰我兵水陸奮擊敗之斬首無算乗勝遂復
　　　梧州天元等僅率百人棄馬遁
　　戊辰
命大將軍安親王岳樂遣兵守醴陵
　　　岳樂奏醴陵江楚接壤要地乞
敕簡親王遣無事地方兵每佐領三人駐守
上諭近覽簡親王奏江西大兵調發諸處𠞰賊防守要
　汛兵力既分無可復調將軍穆占自岳州帶往兵令
　分每佐領四人留駐長沙聴安親王酌量遣發赴醴
　陵防守
　　甲戌
命署副都統赫埓布等協𠞰叛賊黄四標
　　　將軍莽依圖奏投誠總兵黄四標迯奔入山又
　　　據始興縣報投誠總兵薛起龍叛變率賊衆四
　　　千屯駐江口擄掠民間子女(臣/)調兵省城今尚
　　　未至韶州官兵又不可動乞調附近之兵以資
　　　撲𠞰
上命駐守南安署副都統赫埓布就近領兵前往㑹同
　　　南雄總兵官宋四箴等協力速滅叛賊黄四標
　　　薛起龍等以靖地方
　　九月丙子
詔增荆州兵
　　　先是
上諭兵部今廣東㡳定正當破賊之時亟宜添發大兵
　平定湖南𠞰滅逆賊呉三桂頃大將軍公圖海報我
　兵已經撤囘陜西見有大將軍將軍提督𠞰賊防汛
　自無不足且滿洲大兵又復不少宜分滿兵每佐領
　三人并酌選將軍提督所部緑旗兵同京師兵每佐
　領三人遣赴湖廣其令圖海㑹同各將軍提督確議
　以聞至是圖海等奏臣等本宜撥滿兵每佐領三人
　　　發往湖廣但陜西􁆟員遼濶所在防汛今議分
　　　滿兵每佐領二人酌遣三將軍二提督標下緑
　　　旗兵三千人同滿洲大兵付大臣一人率赴荆
　　　州餘兵分守各隘
上諭前覽大將軍順承郡王奏欲自荆州渡江請發將
　軍鄂鼐所攜舟師并將軍穆占所部精兵每佐領五
　人及前鋒兵緑旗兵以資進𠞰又大將軍貝勒尚善
　等奏請留將軍鄂鼐每佐領兵五人仍駐岳州仍如
　前請添發鳥船四十艘精兵每佐領四人庶賊船可
　破今當秋爽正進兵破賊之時且呉逆現駐湘潭分
　遣荆岳賊兵侵犯兩粤宜乗逆賊勢分增荆州諸處
　兵令順承郡王統率渡江鼓行滅賊即勢有未便仍
　當臨江揚兵以牽制逆賊俟鳥船告竣即將所添官
　兵發遣貝勒尚善軍前令撃破賊船水陸夾攻岳州
　大將軍公圖海等速分滿兵每佐領二人委大臣一
　人速赴荆州其緑旗官兵可減一千止撥二千令原
　統轄官率往又山西提督周卜世亦令率所轄官兵
　同赴湖廣所調山陜緑旗兵其酌予賞賚官各加一
　級更撥京師兵每佐領䕶軍二人驍騎一人添發湖
　廣令公温齊統之副都統杭奇穆舒為兩翼温齊杭
　奇㕘賛軍務
命一等侯馬三奇為潮州總兵官
　　　先是大將軍康親王傑書等請以一等侯馬三
　　　奇補授平陽總兵官
上允之至是傑書等又奏潮州重地非得材能不可馬
　　　三奇材力驍壯著有戰功且潮州官兵大半馬
　　　得功舊部若以三奇為潮州總兵官則衆心俱
　　　服
上乃授三奇為潮州總兵官其前授總兵官王國棟著
　　　以粤東要地總兵缺補用
命耿精忠仍駐潮州
　　　大將軍康親王傑書等奏言漳泉諸處稍定(臣/)
　　　等隨授都統頼塔平南將軍印選前鋒䕶軍共
　　　二千餘暫守潮州其内府佐領兵及喀喇沁土
　　　黙特兵令將軍拉哈達率赴㑹城靖南王下官
　　　兵亦留守潮州令耿精忠但攜其䕶衛親軍與
　　　拉哈達偕來
上命耿精忠仍駐潮州復
敕諭傑書及尚書介山侍郎吳努春等曰今當𠞰滅吳
　逆招攜拊順之時不宜遽調精忠還㑹城以疑衆心
　王及大臣等不將兹事預請即撤精忠殊為失計嗣
　今凡重有關繋若此等事者務熟籌請㫖毋得輕忽
　　癸未調和碩額駙華善等領兵赴江西
　　　大將軍簡親王喇布等奏臣等或進取衡永或
　　　救援韶州必厚增兵力始克有濟乞多撥就近
　　　官兵星馳前至
上諭和碩額駙華善學士薩海率江寜所有盛京兵三
　百自京撥往漢軍兵三百徽州駐守滿兵五十䝉古
　兵六百速赴江西扺南昌日合多諾等兵多選有馬
　者率赴簡親王軍前以聴調遣華善所佩平冦將軍
　印留付署副都統科爾擴岱管理江寜事務至安慶
　見有撫標兵提督王永譽可量率所部兵往守徽州
　　己丑總督董衛國奏瀘溪諸賊平
　　　衛國率官兵進𠞰逆賊朱統錩是月初三日大
　　　敗賊衆于瀘溪諸處擒偽總兵金洪尹文郁及
　　　統錩子議涵姪議漢盡殱餘賊統錩為賊黨執
　　　送閩省地方悉定
　　乙未
詔責將軍穆占
　　　穆占奏(臣/)等于本月初二日赴袁州察訪進兵
　　　道路即赴樂昌如有未便則㑹合簡親王進取
　　　衡永又前議留(臣/)兵每佐領四人于安親王所
　　　適兵部遣咨以文到日即分兵赴樂昌用是悉
　　　師以往未獲分留長沙
上責之曰穆占不進取樂昌不赴茶陵攸縣徑囘袁州
　以㑹同簡親王為辭又自違本議自荆岳所帶官兵
　盡攜赴袁不分留長沙殊屬不合穆占其速如前議
　分每佐領兵四人留安親王軍前其或進取樂昌或
　由茶陵攸縣進取衡永作速定議前進一面奏聞
　　戊戌
命增造戰艦
　　　先是
上諭議政王等逆賊呉三桂憑江湖之險抗拒大兵為
　日已乆若不速行𠞰滅湖南民困無有巳時聞逆賊
　多備鳥船戰艦死拒我師我師亦宜倍製鳥船沙船
　更令捐助鹽船多載糧米由岳江入洞庭盡占江湖
　㫁賊糧道夾攻岳州如事屬可行應遣賢能大臣官
　員㑹同督撫尅期造船多設水師營緑旗兵同大兵
　齊進期于一舉滅賊但增船破賊事闗機要大將軍
　順承郡王勒爾錦貝勒尚善等身在地方與賊逼近
　應否舉行著速議以聞至是勒爾錦等議奏若令舟
　　　師入洞庭盡占江湖斷賊糧道即合新舊船艦
　　　亦不敷用久泊風濤我船不利若泊于南潯港
　　　一帶非並設陸路重兵則我船不得傍岸勢不
　　　能久占江湖阻賊餉路也但逆賊造船未巳長
　　　江關繋最重目前計之造船雖無大益然賊舟
　　　漸增之時我舟又非可驟得預行添造甚屬有
　　　禆鳥船沙船可載數月之米其捐助鹽船似應
　　　停止
上命造鳥船六十艘沙船二百艘户部尚書伊桑阿赴
　江南同該督撫速行督造俟船將告竣更添發緑旗
　官兵鹽船停其捐助
　　　　(臣/)謹按逆賊所以久踞岳州者恃有江湖之
　　　　險舟艦之衆茍不奪其所恃岳州難以遽拔
皇上因多造鳥船沙船畢占江湖㫁賊餉道誠為制勝
　　　　要算而行間諸將猶以風濤可慮不能久泊
　　　　為辭頼
　皇上神謨獨斷特遣大臣尅期督造配兵入湖扼其險
　　　　　要斷其資糧未㡬賊果食盡援絶棄岳州而
　　　　　潰遁矣由是觀之凡水陸情形攻圍機要無
　　　　　一不在
　聖明睿照之中洵非諸將所能仰窺萬一也
　
　
　
　
　
　
　
　
　
　
平定三逆方畧卷三十二
　欽定四庫全書
平定三逆方畧卷三十三
　　　康熈十六年十月乙巳
　命將軍巡撫傅宏烈募兵
　　　　時宏烈遣將軍莽依圖書言宏烈僅以兵五千
　　　　獨當西路恐力不能支請滿洲將軍一人率騎
　　　　兵千餘來至粤西以壯聲勢莽依圖以
　　聞
　上諭傅宏烈進定粤西獨當一路宜以重兵自隨聽宏
　　烈如廣西經制兵額便宜召募汛守新復地方兼𠞰
　　冦賊又將軍穆占見領兵赴廣東夾𠞰韶州賊俟穆
　　占抵粤破賊之後與將軍莽依圖等㑹議作何分兵
　　赴梧接應宏烈聽酌量以行
　　　丙午
　命大將軍簡親王喇布遣兵益將軍穆占軍
　　　　穆占奏(臣/)在袁州養馬二十五日即赴樂昌因
　　　赴樂昌故不留兵長沙悉以大兵隨行
上諭將軍穆占仍遵前㫖速分兵每佐領四人赴安親
　王軍前和碩額駙華善兵已全徃江西簡親王可於
　見駐南昌吉安兵或穆占所經地方兵内分每佐領
　三人益穆占軍韶州方有賊警穆占不得久駐袁州
　令養馬二十日即馳至樂昌簡親王仍駐江西調度
　兵馬𠞰滅韓大任諸賊
　　戊申
命送馬至將軍巡撫傅宏烈軍前
　　　宏烈奏(臣/)標兵數萬皆無馬匹一遇寛廣之地
　　　賊騎而我步無以取勝祈按數給與
上命總督董衛國撥協解江西馬一千匹俟路通之日
　　　委賢能官員解與總督金光祖轉送將軍巡撫
　　　傅宏烈軍前未㡬又發江西馬一千匹送徃
　　甲寅
命彚集續順公官兵家口駐潮州
　　　大將軍康親王傑書奏續順公為海冦執徃臺
　　　灣其官兵家口散處無所屬
上命續順公官兵家口彚為一處令駐潮州以副都統
　　　張夢吉宋文科等統之同將軍賴塔等協守地
　　　方其官兵俸餉令侍郎達都如舊撥給
　　將軍莽依圖奏敗賊於蓮花山
　　　九月二十四日偽將軍胡國柱馬寳等率賊萬
　　　餘犯韶州渡河東至蓮花山薄江寧大兵營額
　　　楚等率兵拒戰莽依圖等自城中遣兵夾撃破
　　　其四營斬獲甚衆賊大敗遂奔回帽峯山
命統領江寧兵額楚帥師赴梧州
上諭議政王等曰今韶州路通宜速發官兵接應粤西
　可移檄將軍莽依圖等分滿兵每佐領三人付統領
　江寧兵額楚率赴梧州與將軍巡撫傅宏烈併力𠞰
　禦至兩廣兵餉及馬關係𦂳要宜速給發以慰軍心
　前所撥餉銀已至贑州今遣戸部員外郎莫洛馳驛
　赴贑隨都統勒貝兵而行以餉銀送徃南雄到日令
　駐韶州將軍等遣兵迎取轉發兩廣其撥遣馬匹令
　江西督撫選賢能官押送總督金光祖軍前
命總督金光祖等取南寧諸郡
　　　光祖奏(臣/)已遣標下官兵二千進取梧州又遣
　　　二千赴韶州俟大兵擊敗韶賊之後(臣/)即撤回
　　　官兵率赴髙州同總兵官祖澤清直取南寧等
　　　府
上諭韶州賊已為我兵撃敗速行攻定廣西正在此時
　金光祖可撤回赴韶官兵同祖澤清進取南寧柳州
　諸處
　　賞賚將軍穆占部下官兵
　　　穆占奏(臣/)遵部檄分每佐領兵四人付副都統
　　　龔圖於本月初十日赴安親王軍前因部檄不
　　　言留緑旗兵與紅衣礮故(臣/)盡率緑旗兵攜紅
　　　衣礮以徃
上諭穆占如期養馬畢即速行𠞰賊其所率緑旗官兵
　皆係秦楚勞瘁將士官員可各加一級兵丁支正項
　賞賚
　　丙辰
命都統勒貝領兵赴韶州
　　　將軍覺羅舒恕奏(臣/)閲將軍巡撫傅宏烈來書
　　　云若得滿洲大兵駐守梧州即可親統士馬進
　　　定廣西今韶州賊為我撃敗機誠難得且南安
　　　有滿兵駐守平南親王官兵復守南雄宜及此
　　　機㑹令都統勒貝率所部赴韶州協𠞰逆賊如
　　　此茍宏烈請兵亦可便宜策應
上諭頃令統領江寧兵額楚率滿洲大兵已徃援宏烈
　勒貝兵不必發徃廣西但韶州所關甚要儻韶州賊
　尚未敗遁令勒貝星馳赴韶同將軍莽依圖等協力
　速滅逆冦
　　辛酉
命公溫齊以提督周卜世兵同赴荆州
上諭兵部據山西提督周卜世疏稱所部兵千餘人至
　河南府譁譟僅能撫定爾部速檄公溫齊令其進發
　之時由河南府挾周卜世兵同赴荆州密為之防
　　乙丑將軍莽依圖奏韶州賊遁
　　　逆賊胡國柱等為我兵擊敗震慴喪氣於九月
　　　二十八日棄帽峯山潛遁莽依圖等即分兵數
　　　道躡撃過樂昌遂復仁化縣
命副都統額赫訥領兵赴梧州
　　　將軍莽依圖奏言今韶州無警將軍巡撫傅宏
　　　烈兵力單薄若無滿兵難以進勦故每佐領兵
　　　三名有半付副都統額赫訥率徃協𠞰
上奬諭之曰逆賊犯韶將軍莽依圖同額楚夾𠞰既大
　敗賊衆復行追擊仁化諸縣指顧悉平可為智勇兼
　擅凡為將帥者統率重兵殱滅賊冦底定疆圉不必
　一一候從中調度惟應機適變斯乃盡心報効期副
　委任之至誠也莽依圖當逆賊甫遁即遣副都統額
　赫訥等徃援傅宏烈深可嘉尚頃已令統領江寧兵
　額楚赴梧州今既遣額赫訥行即令額赫訥毋稽留
　肇慶疾赴梧州與傅宏烈同定廣西額楚赫勒布仍
　留莽依圖軍前
命尚之信發兵赴梧州
上諭議政王等曰將軍莽依圖等所遣大兵尚屬單弱
　今粤東已定潮州韶州等處亦復無警可令平南王
　尚之信多選部下官兵付都統尚之瑛或總兵官王
　國棟帥赴梧州隨滿洲大兵接應將軍巡撫傅宏烈
　同定廣西
　　戊辰
命將軍莽依圖帥師定廣西
　　　莽依圖奏(臣/)欲親提大兵進取廣西廣西既定
　　　乘勝即取衡湘但此行務期窮賊根株不得不
　　　厚集兵力以徃請不拘何地就近分兵以益(臣/)
　　　　　軍俾不誤進勦
　　上諭見在韶州莽依圖部下兵每佐領七人外又增統
　　　領江寧兵額楚署副都統赫勒布兵每佐領三人近
　　　都統勒貝又率每佐領兵二人前徃兵數已增於前
　　　莽依圖可留勒貝額楚守韶州親統大兵速赴梧州
　　　同將軍巡撫傅宏烈平定廣西廣西既定或進取湖
　　　南衡湘諸處或徑取貴州斷賊後路聴便宜從事
　　　　壬申
　　命叙福建軍功
　　上諭兵部康親王既定閩疆應遣官賞賚其隨征官兵
　　　亦均有勤勞軍功即與議叙
　
　
　
　
　平定三逆方畧卷三十三
　欽定四庫全書
平定三逆方畧巻三十四
　　　康熈十六年十一月丁丑將軍巡撫傅宏烈奏官
　　　兵復潯州
　　　　十月初二日逆賊水陸犯梧州總兵官楊國泰
　　　　分遣官兵前後夾撃大敗賊衆乗勝追𠞰初三
　　　　日抵潯州城下連戰凡五晝夜殺賊殆盡遂復
　　　　潯州
　　　己卯
　命大將軍簡親王喇布遣兵𠞰逆賊韓大任
　　　　時韓大任擁衆踞萬安縣梁口坐塘筆帖式以
　聞
　上諭逆賊韓大任自寧都敗遁竊踞萬安必且與楚賊
　　合勢䕶軍統領哈克三副都統錫山雖已統兵前往
　　恐兵力尚少簡親王其速調滿漢官兵與哈克三等
　　并力進𠞰務期剪滅毋仍前踈縱俾賊得逸入湖南
　　壬午
命將軍穆占帥師𠞰韓大任
　　　大將軍簡親王喇布奏言據報韓大任等欲渡
　　　河潛遁楚賊來迎非乘其未合預行𠞰滅不可
　　　但䕶軍統領哈克三等部兵甚少若𠞰逸賊則
　　　無兵以遏楚敵若禦楚敵則追𠞰逸賊又復無
　　　兵今吉安無可調之卒(臣/)等議分將軍穆占兵
　　　之半暫守永新安福令其半赴泰和萬安諸處
　　　遏禦賊冦
上諭簡親王喇布自到江西並未建尺寸之功晏坐㑹
　城虚糜糧餉迨赴吉安以重兵圍城逆賊韓大任奔
　逸不能撃滅致大任竊踞寧都雖遣副都統布舒庫
　等率兵前徃究未大創賊衆今大任等自寧都任意
　竄突延及萬安泰和諸處又不能撲𠞰反以兵少藉
　口計喇布所轄滿漢官兵為數不少一韓大任未能
　勦除任其出入宜即嚴加處分念見在與賊相持姑
　俟事平日議罪喇布等既不能撲𠞰韓逆可令將軍
　穆占率兵急赴梁口務速剪滅勿使蔓延尋穆占奏
　　　賊渠韓大任敗遁當時圍賊官兵宜即尾追今
　　　當仍令大將軍簡親王或和碩額駙華善率兵
　　　𠞰禦頃聞呉三桂遣偽帥三人由永新犯吉安
　　　(臣/)身在地方洞悉情形偽帥來犯非迎擊不可
　　　(臣/)是以率兵前進於本月三日抵永新俟後軍
　　　一至即𠞰除永新百里外所屯賊冦進取茶陵
上復諭簡親王速調前赴寧都副都統布舒庫提督趙
　賴等兵亟滅韓逆將軍穆占身臨賊境必悉情形或
　先赴梁口協𠞰遁冦或已進取茶陵遏禦楚賊即乘
　機平定湖南其詳悉籌度無失事宜
　　甲申
命尚之信進兵廣西
　　　之信奏言臣量留標兵守廣東省城盡率餘兵
　　　赴廣西圖賊
上諭之信躬率所部同將軍莽依圖等平定廣西
　　戊戌
命大將軍安親王岳樂分兵取湘潭
　　　岳樂奏言(臣/)前所請紅衣礮及緑旗火器官兵
　　　若以付(臣/)即可攻取長沙如無緑旗官兵請調
　　　簡親王率兵來止長沙(臣/)親統所部赴岳州仗
皇上威靈得下岳州即同岳州兵由水陸進逼長沙逆
　　　賊必不能支長沙可易破也若不令進取岳州
　　　(臣/)當即取茶陵攸縣平定衡永斷來犯廣東逆
　　　賊之路直搗湘潭以殱呉逆
上諭簡親王兵屢經發徃韶州兼𠞰逆賊韓大任緑旗
　官兵無可調者簡親王鎮守吉安亦不便輕離今將
　軍穆占奏取茶陵攸縣將軍莽依圖又同將軍巡撫
　傅宏烈平定廣西大將軍安親王其乘此逆賊震動
　之時速分官兵摧破楚逆取湘潭諸處
　　十月丙午
命將軍穆占移師定湖南
　　　穆占奏茶陵攸縣新經恢復(臣/)未敢輕離乞調
　　　副都統龔圖帥徃長沙之兵及袁州總兵官趙
　　　應奎兵來此戍守(臣/)即遵前
㫖赴梁口𠞰賊
上諭大將軍簡親王已遣䕶軍統領哈克三副都統錫
　三署副都統雅哈喇雅秦等先後追𠞰逸賊韓大任
　副都統布舒庫提督趙賴等復自寧都躡擊已抵萬
　安將軍舒恕又遣署副都統尼雅漢率兵赴梁口計
　㑹𠞰大兵為數已多簡親王等其并力殺賊務在殄
　滅穆占當以恢復茶陵攸縣啓聞安親王而親統大
　兵抵定湖南摧破逆賊及將軍莽依圖傅宏烈畧定
　廣西之時應機而行已而穆占又奏逆賊呉三桂死
　　　守衡州茶陵相距甚近水陸兼通(臣/)部兵戰守
　　　未足乞調安慶提督王永譽率標下官兵前來
　　　併力
上諭前以徽州要地遣王永譽率兵駐守不便逺調安
　親王軍前益以副都統龔圖之兵為數頗衆今將軍
　穆占已復茶陵攸縣將進兵湖南安親王其速遣提
　督趙國祚盡率所部兵復量加滿兵徃守茶陵攸縣
　俾無誤穆占進𠞰安親王穆占更宜互為聲援同心
　協謀以期破賊
　　癸丑
詔責總督金光祖
　　　光祖請就近調發滿兵星馳赴粤東以為後援
上責之曰進征廣西合計將軍莽依圖平南親王尚之
　信將軍巡撫傅宏烈并光祖所轄之兵為數已多光
　祖正宜乘此機㑹効力先驅以贖前罪況傅宏烈當
　時未任封疆尚能募兵撃賊直入粤西恢復梧潯諸
　府鼓勵將弁為國宣力光祖本有總督重寄曽疏請
　同總兵官祖澤清取南寧柳州至今無意前進遷延
　引日反請濟師以為後援殊屬不合其遵前㫖速取
　南寧柳州
命大將軍簡親王喇布速調兵勦韓大任
　　　喇布奏䕶軍統領哈克三啓云欲與賊戰而山
　　　路險狹騎兵難騁請調遣緑旗官兵相機𠞰殺
　　　否即分兵守隘斷其餉道賊當可破(臣/)隨令總
　　　督董衛國相戌兵可緩者酌量調遣協力徃𠞰
上諭䕶軍統領哈克三副都統布舒庫錫三雅秦提督
　趙賴等所統官兵頗多且將軍穆占擊敗楚賊收復
　茶陵攸縣逆賊韓大任已無外援宜乘此時即行蕩
　掃乃稱山路險狹騎兵難用欲調兵守隘延引時日
　使賊復得間固守殊悞機宜簡親王量調附近官兵
　并嚴檄哈克三等乘賊勢蹙亟行𠞰滅末㡬大任遁
　入興國寶石砦將軍舒恕以
聞
上諭簡親王前擁重兵圍韓大任于吉安未能殱滅致
　令遁出迨大任竊踞梁口而䕶軍統領哈克三副都
　統布舒庫提督趙賴等又不能撲勦復使奔竄簡親
　王其嚴檄哈克三等并力窮追務在剪除若縦賊入
　楚從重治罪總督董衛國亦宜統兵協力進𠞰
　　甲寅
命尚之信等協取宜章郴州
　　　將軍穆占奏賊帥馬寳率衆赴衡州又賊二千
　　　餘屯據宜章
上諭今賊盡赴衡州宜及此時令粤東官兵就近由樂
　昌取宜章郴州則逆賊自難持久平南親王尚之信
　不必赴梧即速趨韶州同都統勒貝及統領江寧兵
　額楚進取宜郴兼定永州
　　丁巳
命統領江寧兵額楚專奏軍務
上諭兵部廣東韶州地屬𦂳要一切軍務額楚若啓簡
　親王轉奏慮多遲悞其令額楚以江寧將軍印統轄
　兵馬都統勒貝參贊軍務凡事許得專奏
　　乙丑
命總督董衛國赴吉安
　　　衛國奏江西省城已有副都統多諾鎮守請身
　　　赴吉安㑹同大將軍簡親王商酌𠞰禦機宜
上命衛國親率標兵赴吉安與大將軍簡親王共圖𠞰
　滅逆賊緑旗官兵聴其便宜調遣滿洲將軍毋得干
　預
命將軍巡撫傅宏烈等定平樂桂林諸郡
　　　宏烈奏呉三桂偽總統馬寳取道宜章來犯前
　　　隊已抵富川祈更發一軍以為後繼或令韶州
　　　大兵奪取宜章郴州隘口(臣/)同將軍莽依圖進
　　　取平樂桂林則逆賊不能兼顧湖南可立下矣
上諭頃命平南親王尚之信將軍額楚都統勒貝等已
　統大兵速平宜郴諸處將軍巡撫傅宏烈可同莽依
　圖急定平樂桂林諸郡
　　庚午
　命撤浙江福建䝉古兵
　上諭兵部福建已定見駐浙江福建䝉古兵俱宜撤還
　　康親王可遣滿洲副都統一人同台吉塔布囊率之
　　還京師
　
　
　
　
　
　
　
　
　
　
　
平定三逆方畧卷三十四
　欽定四庫全書
平定三逆方畧巻三十五
　　　康熈十七年正月己卯總督金光祖奏復鬱林等
　　　州縣
　　　　偽監軍道周遴元等拒守鬱林諸處將軍巡撫
　　　　傅宏烈理事官麻勒吉等招降之鬱林等一州
　　　　四縣悉復
　　　庚辰
　諭將軍莽依圖等廣西戰守事宜
　　　　先是莽依圖奏(臣/)抵梧州聞吳三桂之孫世琮
　　　　等來粤西桂林誘殺孫延齡據其城三桂率衆
　　　　於十一月初六日來至衡州檄馬寳由宜章入
　　　　粤西(臣/)以梧桂之間平樂最為要地非亟取不
　　　　可因留總督金光祖駐梧州任轉輸防守之寄
　　　　又遣兵駐潯州以禦栁州南寧之㓂將軍巡撫
　　　　傅宏烈於十二月十八日發自梧州(臣/)於是月
　　　二十日率師由封川趨賀縣㑹同宏烈進取平
　　　樂未幾金光祖言逆賊馬雄死於雒容栁州賊
　　　心惶怖(臣/)欲仍遵前
㫖乗機進取横州南寧以分賊勢率師于十二月二十
　　　日自梧州啟行
上諭梧州兩粤之界又為將軍莽依圖等進兵後路頃
　將軍巡撫傅宏烈自梧州率兵㑹莽依圖等由賀縣
　進取平樂今總督金光祖復進取横州南寧恐梧州
　兵力單少莽依圖等身在地方情形緩急當所稔知
　應戰應守熟計而行務期萬全且平定廣西蕩平雲
　貴闗係重要莽依圖等其同心協意共相圖度毋致
　疎虞
　　趣將軍穆占進兵湖南
　　　穆占奏聞吳逆自失茶陵攸縣諸處饋餉不給
　　　軍士胥怨民多逺避但新復地方非堅守不可
　　　(臣/)惟俟安親王所遣滿兵及提督趙國祚抵茶
　　　陵日即進取湖南韶州滿兵及平南親王下綠
　　　旗兵何時由樂昌進取宜郴諸處知㑹到(臣/)方
　　　可相機前發若逆賊韓大任等逸入楚境江西
　　　大兵宜追躡至湖南庶賊可撲滅新復地方亦
　　　得無虞
上諭前命平南親王尚之信率兵赴韶州㑹將軍額楚
　等由樂昌進宜章郴永其進兵可否尚之信等尚未
　奏知穆占所領陜西荆岳諸處將士皆曽經簡擇平
　定湖南惟此精兵是頼兹當逆賊窮蹙之時即宜乗
　勢速定湖南殄滅凶醜不可待尚之信等兵坐失機
　㑹至江西大兵現在徴討逆賊韓大任平賊之後自
　有措置豈可懸揣即行指示穆占亦不必待江西兵
　至湖南即鼔行滅賊亟靖疆場安親王亦宜速遣提
　督趙國祚赴茶陵其逆賊地方失守軍士胥怨民多
　逺避情形可移荆岳長沙大將軍王貝勒等知之
命總督董衛國追勦韓大任等
　　　衛國奏逆賊韓大任李懋珠陳堯元等敗竄永
　　　豐廬陵間復奔閬川洞白楊㘭
上諭頃將軍舒恕言韓大任等敗走興國寳石砦已嚴
　勅䕶軍統領哈克三等速行追躡殱滅為期今大任
　等復竄去閬川洞白楊㘭董衛國其疾往追𠞰務期
　撲滅
勅大將軍康親王傑書招撫民人依附海賊者
　　　傑書疏言(臣/)遣知府張仲舉等持諭往招海賊
　　　鄭錦還報錦但云錢糧匱乏假託支吾語言無
　　　定觀此是海賊無降意矣
上諭鄭錦雖無降意其附逆人民有革心向化者大將
　軍康親王仍隨宜招撫
　　丙戌宥董重民等罪
　　　偽總督董重民等自廣東解至京師
上諭大學士索額圖明珠曰逆賊吳三桂背恩倡亂其
　荼毒生民肆行逆惡罪在賊渠三桂與脅從之人無
　涉彼所部人員如能悔罪投誠槩行寛免屢經有㫖
　今偽總督董重民自粤東執送宜即正刑誅但朕屢
　經降㫖寛宥且此輩原皆朕之臣子爾等㑹同兵刑
　二部堂上官將董重民免死釋放同解罪人亦俱寛
　釋併交與兵部俾各得所
　　戊戌
申諭各路大將軍王貝勒將軍大臣
上諭議政王等曰逆賊吳三桂等背恩倡亂荼毒生靈
　擾亂疆宇朕念切除兇志安民社仁育義正恩威並
　行大將軍等既承簡任當勵忠貞之誼早奏戡定之
　勲以副朕愛民至意乃自用兵以來大將軍王貝勒
　將軍大臣等固有盡心王事已著勞績者亦有觀望
　逗遛不思振旅遄進竟爾營私適已希圖便安或諉
　兵甲之不全或托舟楫之未具借端引日坐失事機
　者甚而干預公事挾制有司貪冒貨賄占踞利孔更
　有多方漁色購女隣疆顧戀私家信使絡繹尤可異
　者新定地方亟需安輯乃於所在攘奪焚掠種種妄
　行殊乖法紀本宜嚴察職名從重治罪但時當進𠞰
　姑免處分䇿勵後効各路大將軍王貝勒將軍大臣
　等各冝乗時速行進取恢復封疆振救民命一切違
　法之事嚴加禁止倘有不遵許督撫指㕘繩以重典
　兵丁厮役犯者其將領家主均行連坐官員犯者除
　本官重治外將帥分别議處地方官迎逢餽獻一併
　嚴懲如督撫不紏或經言官劾奏或為被害首陳該
　督撫以徇庇論督撫提鎮等官自違禁條加倍究治
　其以此傳示内外嚴加曉諭俾一體遵行
　　　　(臣/)謹按軍興以來
皇上念切生民所以戒諭諸將者屢矣但用兵之地逺
　　　　近各殊統兵之將賢否不一雖不無恪遵紀
　　　　律乃心王事之人而托故逗撓營私罔利擾
　　　　害百姓者亦自不乏彼其心以為身在疆隅
　　　　去京師遼逺即稍違法禁亦未必播聞殊不
　　　　知軍中進止一一難逃
睿鑒故若輩之情事
皇上早已洞悉復頒
諭㫖申飭將帥併禁有司之餽遺懲督撫之徇隠訓誡
　　　嚴明益見
聖主無日不以生民為念也
　　二月甲辰
命將軍額楚等赴梧州將軍覺羅舒恕守南雄諸處
　　　總督金光祖自潯州進兵失利額楚以
聞
上諭金光祖不守梧州希圖立功輕進失利梧州不無
　可虞萬一梧州失守則進取平桂大兵後路亦阻向
　調將軍莽依圖等速赴梧州因平南親王尚之信不
　亟發船至韶致悞軍行不可謂非王失機也梧州乃
　兩廣接壤要地不可不増遣重兵駐韶將軍額楚都
　統勒貝等即率兵前往戍防尚之信亦多遣精兵協
　守駐贛將軍覺羅舒恕率兵往守南雄兼顧韶州大
　將軍簡親王量遣官兵與巡撫佟國禎總兵官哲勒
　肯等同守贛州
㫖既下㑹將軍巡撫傅宏烈疏言吳逆悉其驍銳俱向
　　　廣西乞遣附近官兵星馳應援
上復命額楚等速赴廣西與將軍莽依圖傅宏烈等共
　籌攻守之䇿兩兵既合以莽依圖總統額楚勒貝參
　賛尚之信可親率將士速進廣西接濟大兵若之信
　必難離㑹城宜多揀精銳速往應援額楚等兵既進
　廣西將軍舒恕不必俟簡親王所遣之兵即率師迅
　赴南雄已而之信奏臣臣奉
命進取宜章郴永行至清逺以總督金光祖及髙州等
　　　處報警遂還㑹城今潮陽諸處又報海賊突犯
　　　(臣/)所屬官兵有限不能分應
上諭潮州恵州既有將軍頼塔靖南王耿精忠提督王
　可臣等鎮守勦禦海㓂不為不足今將軍莽依圖等
　深入廣西事機所繋甚重且廣西早定則湖南之㓂
　不能自存尚之信其以沿海地方付賴塔等親往接
　濟廣西大兵毋悞軍事
命察還兩粤被掠人民
上諭兵部廣東賊變時被掠男婦子女可令平南親王
　尚之信總督金光祖等嚴行察出令人民識視悉皆
　發還俾其父子夫妻完聚粤西平日將軍莽依圖傅
　宏烈等亦各察明被奪人口遣還原籍
　　庚戌
命覈各路糧餉
上諭户部積貯係國家大計年來各路兵馬需用糧餉
　浩繁在外總督巡撫及經管錢糧各官俱宜潔已奉
　公殫心稽察一應支放開銷務嚴加覈實節省方於
　軍國有禆近見各路奏銷或製備物料並不先行題
　明藉口軍機𦂳急濫請銷筭或不行察核重復支給
　又不為扣抵或朦混重領希圖利已致滋糜費以及
　侵欺浮冒種種弊端難以枚舉以後應作何禁飭處
　分爾部㑹同吏兵工三部詳議具奏
　　調袁州總兵官趙應奎赴茶陵
　　　先是大將軍安親王岳樂奏提督趙國祚奉調
　　　茶陵理宜即遣但國祚所駐乃邊江要地日與
　　　逆賊礮火相加實難遣赴而他處守兵又不可
　　　撤今就近以守醴陵兵毎佐領二人付署副都
　　　統公沃赫率赴茶陵駐守已而將軍穆占奏茶
　　　陵攸縣安仁永興酃縣幅􁆟遼濶與賊逼近(臣/)
　　　等雖撃敗賊首郭應輔等而餘賊大半仍匿酃
　　　縣山谷中且吳三桂擁衆盤踞衡州江之東岸
　　　有偽將軍馬寳等立營獨令沃赫控制諸地兵
　　　力殊單
上諭穆占著俟簡親王至湖南日㑹同定議如協力同
　進則量留簡親王兵守茶陵攸縣諸處若由他道而
　行江西袁州已屬内地總兵官趙應奎可率標兵與
　沃赫并力趙國祚仍留長沙今江西已平簡親王進
　取湖南其江西緑旗官兵聽隨宜調用
　　甲寅
詔趣攻岳州
　　　先是大將軍貝勒尚善言得鳥船四十艘可以
　　　破賊因令江南造船如數送往後尚善復奏目
　　　前水小難行俟三月後湖水既漲且添造之船
　　　度亦告成爾時酌量水勢相幾進取
上諭湖中所須之船已如數辦遣尚善復若爾遷延觀
　其所奏雖添造船成又必旁借事端稽緩時日且公
　温齊率往之兵本令𠞰賊非俾駐守荆岳也況添造
　之船難期三月必成時漸炎暑又逾進討之期大將軍
　順承郡王勒爾錦貝勒尚善等其公同確議添造船
　成可否撃破湖中賊艘具以奏聞尚善仍對如初勒
　　　爾錦言(臣/)等因逺隔汎地船成之日能破湖賊
　　　與否未可遥度且水漲遲早難定(臣/)等前疏曽
　　　謂如有可乗之機則率兵渡江頃者荆州相對
　　　沿江一帶賊勢稍减(臣/)請調將軍鄂鼐舟師并
　　　岳州沙唬船五十艘來荆州(臣/)等即帥師渡江
　　　進取
上諭荆州滿漢兵數甚多攻守未為不足儻調鄂鼐兵
　船赴荆仍未能進取則往返稽遲反誤攻岳機㑹鄂
　鼐兵船不必調往俟船成之日即將温齊所領及陜
　西調往之兵一併發赴岳州尚善等其詳加籌度務
　期破賊
　　丙辰
命將軍賴塔等兼防廣東
上諭兵部頃平南親王尚之信言廣東潮陽諸處海洋
　賊艘不時出沒因令靖南王耿精忠將軍賴塔提督
　王可臣等鎮守潮恵濵海之地今既命之信或親往
　或遣兵隨冝應援廣西若遇廣東有警耿精忠賴塔
　等可即行𠞰禦并速移大將軍康親王知悉
　　己未
命大將軍公圖海等議留守陜西規取四川機冝
　　　先是圖海奏當諸路𠞰賊之際亦宜進取漢中
　　　興安但(臣/)欲三路進兵而在秦之兵若留守諸
　　　處要害則僅可進發一路請自京増遣大兵
上諭在陜滿兵為數不少將軍侯張勇將軍王進寳王
　輔臣提督孫思克趙良棟總兵官髙孟部兵猶多可
　與張勇等公同詳議以聞已而圖海等奏(臣/)等公議
　　　以將軍席卜臣西安副都統翁愛陜西巡撫杭
　　　愛領兵鎮守省城將軍畢力克圖副都統恰塔
　　　領兵守隴州寳雞闗山諸路内大臣侍衛坤巴
　　　圖魯副都統馬一豹領兵守潼關甘肅巡撫鄂
　　　善領標兵同副都統席第郎中拉篤祐等領蒙
　　　古兵守秦州將軍侯張勇駐莊浪以防邊四川
　　　巡撫張徳地仍留延安鎮守延綏總兵官髙孟
　　　統標兵備棧道諸隘賊㓂(臣/)親率將軍佛尼勒
　　　署副都統烏丹鄂克濟哈都統海爾圖西安副
　　　都統穆成額副都統佟世徳將軍王進寳王輔
　　　臣陜西總督哈占以滿洲漢軍緑旗兵一萬三
　　　千餘人為一路將軍阿宻達率䕶軍統領傑殷
　　　副都統覺和托夸岱四川總督周有徳副都統
　　　吳國禎署副都統張所養凉州提督孫思克漢
　　　中總兵官費雅達以滿洲漢軍緑旗兵一萬三
　　　千餘人為一路尅期前進提督趙良棟統標兵
　　　繼大兵之後鎮守西和禮縣
上諭進𠞰逆賊固守秦中皆大將軍公圖海將軍侯張
　勇將軍王進寳等是賴應作何留兵固守秦地使無
　他虞作何進取漢興諸處規定四川圖海等協謀熟
　計應機而行
　　乙丑韓大任赴福建降
　　　先是䕶軍統領哈克三等大破賊於黄塘江卿
　　　嶺老虎洞鞍子嶺諸處賊勢窮蹙詣福建乞降
　　　總督董衛國以
聞
上諭兵部韓大任等屢為䕶軍統領哈克三等所敗奔
　至汀州乞降于大將軍康親王康親王可速發兵往
　汀招大任等降攜駐福州仍酌量防守汀州若康親
　王未及招降大任等勢迫降於哈克三亦付康親王
　遣去之兵攜往福州至是大將軍簡親王喇布等奏
　　　大任等率偽官數百兵萬餘赴汀州投誠哈克
　　　三等遣兵送往福州既至康親王傑書奏
聞
上命遣兵驛送大任等來京
　　辛未
命尚之信等簡發官兵赴廣西
　　　時將軍莽依圖奏(臣/)等抵平樂圍其城賊水陸
　　　來援環攻將軍巡撫傅宏烈都統王國棟營緑
　　　旗官兵與戰不勝營壘失陷河路皆為賊據道
　　　阻糧匱孤軍難以久留因退至中山鎮此皆(臣/)
　　　才具庸劣不諳軍機致然法當重懲乞速罷(臣/)
　　　將軍職任以警衆宏烈亦奏損兵失壘(臣/)罪誠
　　　無可寛但滿漢官兵各自調度非(臣/)所得指揮
　　　(臣/)標步軍零星分散難於前進倘益(臣/)標兵專
　　　(臣/)平定廣西之責而以金光祖堅守潯梧後路
　　　再令滿洲大兵或從韶州進湖南或仍駐肇慶
　　　以壯聲援庶可濟事
上諭河水泛漲大兵不能相援賊衆我寡以致失利莽
　依圖傅宏烈等皆著免罪宏烈既以兵少請濟師平
　南親王尚之信可發精銳萬人多備火藥火礮速赴
　廣西應援將軍頼塔㑹同靖南王耿精忠選藩下兵
　千人并劉進忠標兵五千人付與都統馬九玉亦令
　疾趨廣西從莽依圖𫝊宏烈等并力破賊莽依圖傅
　宏烈以謀勇兼備並見倚任宜共相和洽同心協衷
　謀濟國事滿漢軍士務令輯睦俟尚之信馬九玉等
　　兵及前調將軍額楚等兵至或一路進發或滿洲緑旗
　　兵二路進發公同詳酌定議以聞總督金光祖已留
　　官兵守潯身回梧州或即駐梧州接濟糧餉或莽依
　　圖等檄赴軍前並聽酌行
　
　
　
　
　
　
　
　
　
　
　
平定三逆方畧巻三十五
　欽定四庫全書
平定三逆方畧卷三十六
　　　康熈十七年三月癸酉
　勅大將軍康親王傑書増兵守漳州海澄
　　　　總督郎廷相奏海澄為漳泉門戸今海逆登岸
　　　　據有王洲等寨復分路侵犯石碼江東橋諸處
　　　　臣已同副都統瑚圖海澄公黄芳世公議酌發
　　　　滿漢官兵前往應援但漳屬地廣兵少防禦尚
　　　　恐難周
　上諭海賊分路侵犯不可不亟發援師大將軍康親王
　　速増遣大兵與郎廷相黄芳世協力固守漳州海澄
　　諸處𠞰滅海㓂
　　　乙亥
　命和碩額駙華善等赴茶陵
　　　　將軍穆占奏大將軍簡親王所遣䕶軍統領哈
　　　　克三等之兵來自長途馬多疲憊(臣/)茍俟彼同
　　　行又值炎暑若署副都統公沃赫總兵官趙應
　　　奎至日委以疆土即行前進則茶陵諸處曠濶
　　　兵力未足給守請先調江西兵内馬肥者每佐
　　　領二三人遣大臣一員率之速赴茶陵鎮守度
　　　簡親王兵必由茶陵進發臣等移兵候於耒陽
　　　郴州協謀以行
上諭哈克三等之兵長途馬憊不能疾馳穆占若俟彼
　同行愈稽進𠞰之期且茶陵諸處所係亦屬重要理
　宜固守簡親王可就兵丁馬健堪用者每佐領選二
　人授和碩額駙華善定南將軍印與學士薩海領之
　速赴茶陵與沃赫等協同駐鎮哈克三等至吉安稍
　休士馬即繼簡親王進兵湖南共圖滅賊尋華善奏
　　　簡親王付臣毎佐領兵二人但茶陵諸處止有
　　　沃赫一人其於分汎防守實為未足
上復諭之曰江西通省所係惟在茶陵大兵前進初無
　後繼將軍穆占簡親王等公同商酌選良將精兵留
　之茶陵保固江西務俾萬無一失
　　戊寅
勅將軍莽依圖等守賀縣開建
上諭兵部頃以江西底定因命大將軍簡親王進取永
　州寳慶遣將軍舒恕防守韶州南雄相機而行又令
　平南親王尚之信發兵赴廣西調將軍額楚等自肇
　慶赴梧州諸路並進滅㓂恢疆正在今日總督金光
　祖又稱賀縣開建乃粤東門戸最為要地守此二處
　則兵餉可由封川運致今閲報文將軍莽依圖傅宏
　烈自平樂回軍儻莽依圖等還至肇慶徳慶俾賊得
　據賀縣開建為死守計則復圖進取良屬不易梧州
　諸處將不可保即恐東粤亦至動揺莽依圖等宜固
　守賀縣開建諸處遇有機㑹可乗即行前進金光祖
　督運粮餉以給大軍毋致有悞
　　癸未
勅諭在外大小文武各官
上諭吏戸兵三部朕統御寰區孜孜圖治期於朝野安
　恬民生樂業共享昇平乃副朕宵旰勵精之願不意
　逆賊吳三桂背恩煽亂各處用兵禁旅徴𠞰供應浩
　繁念及百姓困苦不忍加派科歛因允諸臣節次條
　奏如裁减驛站官俸工食及存留各項錢糧改折漕
　白二糧顔料各物増添鹽課鹽丁房田稅契牙行雜
　稅官戸田地錢糧奏銷浮冒隱漏地畆嚴行定例處
　分用過軍需未經報部不准銷筭以上新定則例不
　無過嚴但為籌畫軍需早滅逆賊以安百姓之故事
　平之日自有裁酌各省督撫提鎮大小文武等官俱
　宜上體朕意下念民生㓗已奉公愛惜物力務期早
　奏蕩平與民休息以稱朕又安海宇至意
命尚之信仍駐廣東㑹城
　　　之信奏前有
㫖命(臣/)親統官兵進廣西(臣/)慮逆賊窺我兵已撤必肆
　　　潯梧且髙雷廉三郡初定人心尚未寧戢恐復
　　　為逆賊煽惑再四熟籌不得不駐鎮省㑹以圖
　　　四應
上諭尚之信藩下兵著精選萬人遣赴廣西停其親往
　仍鎮守廣東省㑹兼顧潮恵勿致疎虞
　　甲申
命大將軍貝勒尚善圖功贖罪
　　　先是
上諭議政王等岳州前後船艘多於賊數倍合此船破
　敵何難之有乃尚善統兵駐岳州已經數年未一大
　創賊㓂今大將軍安親王分兵既克平江江西湖廣
　道路已通俟公温齊等兵及自陜西調往之兵抵岳
　州日尚善可率所部大臣及毎佐領兵五人赴長沙
　駐守令安親王率所部大臣選毎佐領兵五人來取
　岳州進攻岳州時應遣將軍鄂鼐率舟師前進陸地
　則令滿漢官兵實土蘆囤排列鹿角進逼賊壘晝夜
　火攻俾賊水陸應援不暇江之南岸石首縣城即宜
　攻取令水陸兵連營江岸或另立一營扼湖之險更
　於南潯港地方水陸立營斷賊後路安親王總統官
　兵相機𠞰援庻為有濟不必令舟師往泊君山無用
　之地若凖此而行斷賊餉道朕意以為必能克取岳
　州至是尚善奏言(臣/)等數年與賊對壘並無寸效仰
　　　慰
聖懷今(臣/)等仍願統率舟師務克岳州以贖前罪
上諭尚善等願率舟師自效可仍留岳州務痛懲前非
　滅賊收疆勉圖贖罪
詔大將軍康親王傑書罷遣廣東援兵
　　　傑書奏前令(臣/)發兵守潮州今海逆侵犯海澄
　　　諸處大兵僅足支持無兵可遣
上諭平南親王尚之信已停赴廣西見令兼顧潮恵而
　靖南王耿精忠將軍頼塔仍鎮守潮恵諸處大將軍
　康親王其速遣官兵𠞰滅侵犯海澄賊冦不必應援
　廣東
　　乙酉
勅大將軍簡親王喇布與將軍穆占合兵進定湖南
　　　先是
上諭議政王等曰韓大任等既抵福州其江西追𠞰官
　兵度已回汛大將軍簡親王宜乗此機㑹統率大兵
　亟𠞰湖南逆賊一應機宜可與將軍穆占定議或并
　力㑹𠞰或分道進發相機速行一面奏報至是穆占
　　　奏請令簡親王兵與其所部兵㑹合一路自茶
　　　陵取郴州耒陽諸處即自永州渡江直向衡州
上命簡親王整頓軍馬速與穆占㑹合詳加籌畫令江
　西萬無他虞保固茶陵諸處及大將軍安親王後路
　然後㑹師一路進發平定湖南其䕶軍統領哈克三
　等追𠞰韓逆直抵福建軍士馬匹羸乏可將現在南
　昌馬一千解至簡親王軍前均給缺馬軍士
　　丙戌
諭大將軍公圖海罷漢中興安進兵
上諭圖海曰卿前疏言秦地遼濶留守兵單今當進取
　漢中興安之期度果萬無一失有收復之機仍行進
　取但秦地所繋重大卿等親率大兵前進而王進寳
　孫思克等倚任諸臣俱在戎行脱行後更有他虞殊
　難遏禦宜暫停漢興之役固守所在要害廣布恩威
　從事招撫俟後有可取之機再行聞奏其謹閟之
命將軍莽吉圖守梧州
上諭議政王等曰今逆賊侵犯潯州諸處梧州髙州所
　闗最要將軍莽依圖可駐鎮梧州若遇髙州諸處有
　警即行應援將軍巡撫傅宏烈整頓士馬俟進兵平
　樂桂林與將軍額楚都統勒貝署副都統穆成額同
　行如兵力未足許於莽依圖等兵内量調前進既復
諭議政王等曰自逆賊吳三桂叛變以來大兵諸路徴
　𠞰平南親王尚之信歸正之時將軍巡撫傅宏烈思
　念國恩宻約反正所領官兵從未支領俸餉輒奮勇
　入粤西收復梧潯諸處殱戮渠帥屢奏捷功嗣以進
　取平桂規定滇黔奏乞迅發大兵以相助援因遣將
　軍莽依圖等協力恢取平桂本期莽依圖等與傅宏
　烈并力平定廣西克濟大事不意莽依圖等兵抵平
　樂寸步不前藉口緑旗營壘失陷遽奔還中山鎮仍
　復畏縮退至賀縣又託言粮餉不繼徑回梧州徳慶
　以傅宏烈恢復如許城池盡棄與賊今若梧州乏糧
　必將退回肇慶肇慶乏粮必將退至廣州茍廣川乏
　糧當復棄廣州而還耶如此怯懦多端推諉不惟悞
　西徴之事即粤東恐亦可虞頃有㫖令莽依圖駐鎮
　梧州兼顧髙州諸處嗣今宜痛改前轍鼓舞軍士勉
　圖後效相機𠞰賊底定封疆爾等嚴行申飭
　　　　(臣/)謹按大兵自粤東進𠞰雲南必取道粤西
　　　　前者傅宏烈率部衆西徴疏請濟師
皇上念平定粤西所闗重要宏烈孤軍或難集事已亟
命莽依圖等合軍進𠞰是誠蕩平一大機㑹也當莽依
　　　　圖等抵平樂敗賊之後即奮力環攻其城則
　　　　平樂必下我師可以徑達桂林矣不謂攻城
　　　　少緩俾逆賊吳世琮得統衆來援龔破宏烈
　　　　等軍莽依圖復不能整兵撃賊藉口緑旗失
　　　　利遽爾引退及至賀縣又託言粮餉不繼竟
　　　　還徳慶致潯州諸地仍為賊有祖澤清復叛
　　　　於髙州粤東因之騷動幸頼
廟筭増調官兵迅討叛㓂扼守要害使逆賊不得䲭張
　　　　澤清旋即就縛而粤東無虞粤西亦相機底
　　　　定大兵遂長驅而進直搗滇中盖
聖明調度悉合機宜所以行間諸將能稟承者克奏捷
　　　　功稍有稽違則必致失利也
詔廣東協濟廣西兵餉
　　　將軍巡撫傅宏烈奏粤西地方今僅存梧州一
　　　府滿漢兵馬芻糗浩繁力難供應
上諭大兵糧餉闗係殊急不可但取給廣西宜令廣東
　協濟平南親王尚之信可支餉銀二十萬両解赴廣
　西并令廣東督撫運致糧草俾無悞軍需
　　癸巳
命大將軍貝勒尚善招撫杜輝
　　　尚之信奏偽水師將軍杜輝之子杜國臣向在
　　　廣東(臣/)於本月初六日遣人送赴岳州
上諭杜輝原係雲南永北總兵官儻思念國恩傾心歸
　正於事甚有禆益杜國臣抵岳州日大將軍貝勒選
　賢能人員宻遣至輝所曉以伊子來岳招令反正或
　杜輝實心歸化潜約何地乞遣其子或畏遣子泄漏
　荅以他言貝勒應審察情狀若國臣可遣度萬無可
　慮則遣之務俾有濟大事如稍有可疑切勿輕畀俟
　有機㑹布朕徳意移書招致爾宜加意慎秘勿使宣
　洩
　　遣詹事宜昌阿赴岳州
上諭兵部遣詹事宜昌阿前赴岳州與大將軍貝勒尚
　善㑹議隨宜招降杜輝並視大兵撃賊情形
　　庚子
命總督蔡毓榮率兵赴岳州
　　　大將軍貝勒尚善奏岳州原有鳥船又奉
㫖添造者一百艘沙船四百三十八艘官兵自陸路分
　　　布外餘滿洲䝉古漢軍配鳥船八十艘沙船一
　　　百七十三艘緑旗配鳥船二十艘沙船一百二
　　　十二艘猶餘沙船一百四十三艘須用緑旗兵
　　　五千人(臣/)等兹役入湖務期破賊乞如數調發
上諭公温齊等率往所調陜西滿漢兵以及船數乃尚
　善所備知宜早為通計如有不足預當奏請今各路
　赴調之兵俱抵岳州船艦營造已竟乃始奏請増兵
　殊屬不合但尚善等既稱兹役入湖務期破賊其令
　蔡毓榮率標兵三千并荆州隨徴緑旗兵二千馳赴
　岳州與尚善協力撃破湖賊攻取岳州如荆州彛陵
　防禦兵少大將軍順承郡王參賛大臣總督蔡毓榮
　公同酌調附近緑旗兵遣發汛守
　　閠三月辛丑朔
勅理事官麻勒吉等招撫馬雄孫延齡餘黨
　　　大將軍簡親王喇布奏麻勒吉等抵吉安稱孫
　　　延齡為吳三桂所殺馬雄病死
上諭馬雄孫延齡雖經死亡其餘黨尚踞粤西理事官
　麻勒吉等仍同簡親王軍偕行以朕赦罪諭功之意
　槩行曉示其被脅從賊之人有悔罪投誠者即行招
　撫
　　癸丑
命尚之信等討祖澤清
　　　廣東肇慶安塘司庫報三月二十二日髙雷總
　　　兵官祖澤清復叛二十四日提督王可臣病故
上諭祖澤清先經反叛及投誠之後隨加寛宥仍授總
　兵旋擢鑾儀使今復背恩反叛兇惡已極宜即行誅
　滅以懲奸類平南親王尚之信將軍莽依圖額楚傅
　宏烈總督金光祖等其㑹同商酌速行盪滅至廣東
　提督職任綦重王可臣既已病故管理不可乏人其
　令總兵官侯襲爵暫理提督事務與大兵協力討賊
　　丙辰
命遷邊海界外居民於内地
上諭議政王等曰海㓂盤踞厦門諸處勾連山賊煽亂
　地方皆由閩地瀕海居民為之藉也應如順治十八
　年立界之例將界外居民遷移内地仍申嚴海禁絶
　其交通但窮苦之民一旦遷徙必棄其田舍難以為
　生殊可憫惻可將本年地丁錢糧差徭雜項盡行除
　豁該督撫揀委能員遷徙人民勿致苦累仍俾安輯
　得所
　　丁巳授將軍穆占進兵機宜
　　　穆占奏言接大將軍安親王檄稱湘潭偽將軍
　　　林興珠遣人約降大兵方渡江駐湘潭以圖進
　　　取(臣/)若俟簡親王至日方行恐失機㑹今議以
　　　南昌所屬付總督董衛國贛州南安付將軍舒
　　　恕令之駐守而留毎佐領兵二人於吉安令副
　　　都統一人領之防守太和萬安諸處又留滿兵
　　　三百人於永新亦令副都統一人領之𠞰禦郭
　　　應輔等賊兼顧茶陵後路乂令袁州副都統席
　　　布率毎佐領兵二人鎮守袁瑞臨江諸郡兼顧
　　　安親王後路廣信尚有餘賊令總兵官許貞領
　　　標兵二千駐守其總兵官髙登科標兵一千贛
　　　州緑旗兵二千俱聽簡親王統率前進簡親王
　　　抵茶陵日留所部才能大臣精銳官兵之半其
　　　餘簡親王率之仍遵前
㫖從(臣/)兵所由之路進定湖南至攸縣最為要地已留
　　　(臣/)所部前鋒統領希福率副都統公沃赫之兵
　　　與將軍華善協同鎮守攸縣安仁諸處兼顧江
　　　西(臣/)於本月十二日自茶陵啟行進取耒陽郴
　　　州桂東桂陽
上諭將軍舒恕見鎮南雄韶州諸處不便更令移駐南
　贛其令巡撫佟國禎總兵官哲勒肯固守南贛餘如
　穆占所請當此逆賊震動之際穆占急宜進兵郴州
　耒陽以分賊勢耒陽諸處克復即於上游渡江斷賊
　歸路與安親王恊𠞰賊㓂如江未可渡則為渡江之
　形畧定沿江北岸地方以張安親王大軍聲勢
詔責將軍莽依圖
　　　莽依圖奏所部滿洲䝉古兵馬多疲甲胄朽敝
上諭莽依圖赴廣西不能奮力破賊亟行退却前既藉
　口糧匱今又以兵無馬甲託詞具奏殊辜委任且以
　莽依圖退縮之故賊勢益張致廣東震動祖逆復叛
　宜即嚴加治罪但時方用兵髙州暫緩處分俟旋師
　日察議既而莽依圖以失利退兵致地方失陷自陳
　　　請罪乞罷將軍任
上復切責之曰莽依圖至平樂不能殱㓂拓疆擅自退
　還致潯州諸處陷賊今乃云彼未至梧州𫝊宏烈金
　光祖早已棄地明諉過於宏烈而託以認罪為辭巧
　餙妄奏殊屬不合宜立行處分但見在行間其仍留
　將軍任圖功贖罪
　　己未
遣郎中拉篤祜如凉州
　　　先是
上諭兵部自席喇塔喇至瑚呼諾爾道路甚近此䝉古
　中情形及其地方朕皆悉知可令郎中拉篤祜馳驛來
　京面承宻㫖尋
諭大學等令拉篤祜赴凉州探厄魯特部落台吉噶爾
　丹信息不時以報至是拉篤祜來京請攜將軍侯張
　　　勇標員一人同往凉州
上許之
　　庚申趣大將軍貝勒尚善進兵
上諭兵部據將軍穆占奏偽將軍林興珠赴大將軍安
　親王軍前投誠逆賊俱無固志岳州長沙相距頗近
　貝勒尚善必已聞知前尚善等疏稱俟添造鳥船沙
　船皆至前破湖賊今方逆賊震讋之時若有隙可乗
　不必俟船齊備即以現在船艦進攻仍録穆占所奏
　示尚善及順承郡王知之
　　丙寅
命南汝總兵官周邦寧率兵赴荆州
　　　先是大將軍順承郡王勒爾錦奏前
㫖令總督蔡毓榮率兵五千赴岳州但彼標兵自荆州
　　　以至彛陵諸路俱設汛防而大江賊船不時出
　　　沒滋陽逆賊復渡江置壘若毓榮率兵赴岳則
　　　荆州諸處不無可虞
上諭攻取岳州事機重大且大將軍貝勒尚善既稱兹
　役進湖必期破賊蔡毓榮之兵不可不遣順承郡王
　仍遵前㫖行荆州兵既未足可令河南南汝總兵官
　周邦寧率標兵一千五百人赴襄陽既至順承郡王
　等量調襄陽總兵官劉成龍標兵赴荆防禦未幾勒
　　　爾錦復奏劉成龍標下及援𠞰兵俱應留守各汛
上諭劉成龍標兵既與地方相習可仍留襄陽周邦寧
　率兵徑赴荆州巡撫張朝珍於武昌諸處兵内調足
　二千代援𠞰兵與蔡毓榮偕往其援𠞰兵仍留荆州
　　丁卯授林興珠為建義將軍封侯爵
　　　大將軍安親王岳樂奏三月二十八日夜偽親
　　　軍水師右翼將軍林興珠自湘潭遣偽官楊廷
　　　言等詣(臣/)軍前投致降啟隨遣副都統幹都海
　　　阿進泰以兵往迎又遣㕘領沙納哈率兵收取
　　　彼處船礟至林興珠部下官兵潰散幹都海阿
　　　進泰不守湘潭又不遣人請(臣/)指示見獲之船
　　　竟盡行焚燬於本月初四日率領林興珠來至
　　　軍前及沙納哈還亦並無船艦收獲
上諭林興珠不忘國恩率其所屬人員傾心歸正深為
　可嘉其從優封侯爵授建義將軍楊廷言等往來奔
　走開導曉諭亦與議叙若輩妻子該督撫安挿撫䘏
　務令得所幹都海阿進泰不守湘潭反擅燬已獲船
　艦急於退回致逆賊得據要害貽悞𦂳要軍機情罪
　殊為可惡著革職逮至江西南昌收繫安親王岳樂
　明知湘潭闗係最要不選擇賢能大臣遣往乃用幹
　都海等庸懦之徒以致悞事殊屬不合著飭行林興
　珠可留安親王軍前𠞰撫賊黨
　　己巳
命大將軍簡親王喇布鎮守茶陵䕶軍統領哈克三率
　　兵赴湖南
　　　將軍華善奏茶陵為江西門戸重地將軍穆占
　　　留兵甚少恐吳逆乗間自衡州出犯安仁攸縣
　　　諸處請増發大兵為防禦計
上諭茶陵攸縣闗係江西全省將軍穆占因聞安親王
　渡江故率兵深入乃安親王實未渡江儻逆賊間道
　來侵江省可慮簡親王其率將軍華善前鋒統領希
　福學士薩海等共商鎮守茶陵諸處以兵付䕶軍統
　領哈克三由穆占進兵之路急行追及并力破賊穆
　　占軍前聲息及逆賊情形簡親王不時奏報
　
　
　
　
　
　
　
　
　
　
　
　
　
　
平定三逆方畧巻三十六
　欽定四庫全書
平定三逆方畧巻三十七
　　　康熈十七年四月庚午朔調副都統雅塔里率兵
　　　赴福建
　　　　漳州安塘筆帖式報副都統伯穆赫林海澄公
　　　　黄芳世等師次灣腰樹為賊所衝平和失陷賊
　　　　逼潮州而營
　上諭大將軍康親王兵既分援諸路䝉古兵復撤回閩
　　中兵力似屬未足今浙江平靖可於杭台衢三府滿
　　洲䝉古漢軍兵内選六百人令雅塔里率赴福建聽
　　康親王調遣據報賊逼潮州而營應檄將軍拉哈達
　　頼塔靖南王耿精忠等交相計議𠞰滅漳潮間賊㓂
　　　己卯
　命將軍穆占調兵防守郴州宜章諸處
　　　　穆占奏官兵恢復郴州桂陽興寧宜章諸處其
　　　　地為通粤要路幅􁆟遼濶不可不駐兵防守欲
　　　留(臣/)等之兵即恐進戰兵力單弱茍不設防則
　　　新復之地又復可虞乞别調官兵駐守
上諭頃因茶陵攸縣地屬要區已勅大將軍簡親王不
　必繼穆占前進與和碩額駙華善協同鎮守仍令䕶
　軍統領哈克三等㑹同穆占併力進𠞰今穆占既恢
　復郴宜諸處當増兵防守若粤東無虞鎮守南韶將
　軍舒恕之兵可調往駐防若粤東可慮則勿調舒恕
　兵或應於簡親王兵内通融分撥或量留哈克三兵
　増防並聽穆占斟酌以行
　　　尋穆占招撫偽總兵王育等收復臨武藍山嘉
　　　禾桂陽桂東五縣因奏言臣以兵抵永興渡河
　　　進𠞰檄將軍華善遣兵永興以續我師之後華
　　　善謂茶陵諸處留兵甚少不為遣兵(臣/)因將郴
　　　州永興桂陽興寧諸處令都統伊里布前鋒統
　　　領碩岱䕶軍統領拉賽副都統託岱祖澤純宜
　　　孝思等率兵分汛防守但新復地方幅􁆟遼濶
　　　不可不増兵駐鎮茶陵有滿兵毎佐領四人及
　　　總兵官趙應奎與臣等所留湖廣緑旗兵又留
　　　簡親王兵一半為數不少請於此兵内遣往郴
　　　桂永興諸處以資防守
上諭頃有㫖將軍舒恕之兵應否調守郴州諸處或酌
　分簡親王之兵或應留䕶軍統領哈克三之兵聽穆
　占酌行今穆占身在地方相視緩急作何調兵防守
　郴州諸處仍遵前㫖相機從事
　　庚辰遣部員分理進粤大兵糧餉
　　　先是因廣東糧闕進𠞰粤西大兵饋運難繼
上命撥江西銀十萬兩安徽銀十五萬兩由江西採購
　　　米穀運送廣東至是總督董衛國奏言江西地
　　　方殘弊之後購米未可即得
上諭該督奏稱江西經賊殘破購米艱難前撥安徽銀
　十五萬兩宜就近付江南督撫採辦陸續送至江西
　轉運粤東但輸輓軍糧所闗最重可令戸部郎中吳
　什巴員外郎莫洛馳驛赴江西廣東隨宜區畫毋困
　民力毋誤軍需
　　甲戌増設福建總督及海澄公標下官兵
　　　時海澄公黄芳世奏閩省變亂時(臣/)叔梧弟芳
　　　度所部官兵並已離散(臣/)抵漳之後頗復收集
　　　請減兵額為三千付(臣/)弟芳泰統轄總督郎廷
　　　相又奏海逆勢焰日盛勾連山賊互相應援(臣/)
　　　標兵止二千五百所在告警不能分應請増(臣/)
　　　標兵二千五百設立五營今韓大任投誠之兵
　　　見在給糧即以此兵補入(臣/)標可不煩别糜糧
　　　餉
上諭海澄公黄芳世收集之兵往時遭亂奮志堅守孤
　城効力勞苦今逆氛未靖不當令其分散宜如所請
　以三千人𨽻籍給餉黄芳泰已授京口左路總兵官
　其令黄芳世標員分轄此兵總督郎廷相奏増兵二
　千五百設五營亦如所請但韓大任之兵新經招撫
　不宜聚處一軍大將軍康親王及參贊大臣將軍耿
　昭忠及該督撫提等詳議以撫提標舊兵與新附之
　衆相參配合以足兵額統轄官員該督選擇題補
　　趣將軍額楚等𠞰滅叛賊祖澤清
　　　時祖澤清自髙州勾連山海諸㓂水陸交犯電
　　　白
上諭逆賊祖澤清背叛已調平南王尚之信副都統額
　赫訥等率兵進𠞰復遣將軍傅宏烈都統勒貝等率
　兵攻取鬱林諸處今賊來侵至於電白尚之信將軍
　額楚等其速行攻𠞰撲滅
　　戊子
命遣隨降兵衆歸雲南
上諭兵部吳三桂背恩倡叛彼所部人員向沐國恩甚
　久其中不無被脅者韓大任等既經投誠該部仍議
　叙加恩外其同來䕶軍甲兵皆國家素所豢養之人
　若輩父母妻子俱陷賊中可發遣令歸滇中俾得完
　聚其續至者兵部逐一問明或有願歸奏聞并發
　　庚寅趣大將軍康親王傑書等援海澄
　　　時漳州安塘筆帖式報海逆水陸環圍海澄我
　　　兵失利於灣腰樹賊勢益張堅守海澄道路乗
　　　船肆擾聞海澄城中糧已匱乏而賊復日犯漳
　　　州總督郎廷相復奏海賊猖獗而閩省兵單請
　　　調江南浙江廣東三省滿漢官兵赴援漳泉又
　　　請調三省水師戰艦并於福建召募水卒規取
　　　厦門
上諭江南舟師調發岳州諸處京口亦為濵海要地廣
　東之兵進𠞰祖逆鎮守潮州官兵及劉進忠所部官
　兵又調往廣西梧州署副都統孟安等已率兵往援
　漳州副都統雅塔里亦已率浙江大兵前赴福建此
　三省之兵已隨在分遣不可復行調發且目下事機
　援海澄為急郎廷相乃奏請調募舟師規取厦門不
　合俱不准行大將軍康親王等身受全閩重寄宜將
　雅塔里率往之兵并黄芳世郎廷相標下増設之兵
　隨宜調遣務亟解海澄之圍撲滅犯漳賊㓂
　　乙未
命將軍侯張勇移鎮甘州
　　　張勇奏吳逆饋遺諸達頼台吉交相連結彜人
　　　受其誘惑益肆窺伺蓄意欲圖入掠且逆賊已
　　　知松潘茂州畨中有通西寧大路恐濳乗間隙
　　　侵茶馬之利
上諭甘州肅州凉州三處為邊陲要地往時特令提督
　駐鎮甘州後因川賊侵犯秦州河東多事故移張勇
　於蘭州今逆賊吳三桂交通彛人圖擾邊境不可不
　加固守張勇久任邊鎮素著威名彛人懾服其仍移
　鎮甘州調度防禦進邊彛人相機遣出如有不遵約
　束恣意妄行嚴加隄備一面與大將軍公圖海等籌
　畫酌便而行
　　五月庚子朔授大將軍貝勒尚善等進取機宜
　　　先是
上諭兵部一等䕶衛雅圖侍讀學士格爾古徳來自長
　沙奏言投誠偽將軍林興珠向安親王言前岳州舟
　師再戰興珠皆在今我船甚多宜分其半泊君山以
　斷常徳之道餘船泊香爐峽扁山布袋口諸處沿九
　貴山陸路立營以斷長沙衡州之道則岳州賊路阻
　塞縱有糧米而薪芻器用必致乏絶賊可不戰而斃
　矣王令以此奏聞可即移文詹事宜昌阿知之
　　　至是宜昌阿奏我兵進湖後於髙家廟君山扁
　　　山九貴山九馬嘴諸處聯落泊舟以斷賊路九
　　　貴山復設陸營使水陸相望我船相去不逺縱
　　　岳州賊出犯可以并力攻撃即長沙衡州常徳
　　　諸賊來援亦可合勢𠞰禦賊内外阻絶勢必窮
　　　蹙如得岳州後宜進取何地彼時方行請
㫖必致後期當如何進兵乞預示機宜
上諭宜昌阿所奏水陸大兵進攻岳州貝勒尚善等宜
　熟計萬全以期速克既克之後即乗勢速取常徳澧
　州諸處勿令賊得為備尚善等前以所在逗留貽悞
　大事今宜殫心竭力勉圖自效毋得仍蹈前轍玩日
　稽時
命發京師兵赴福建更戍
上諭兵部進討福建官兵勞苦日久今撥毎佐領䕶軍
　一人甲兵二人前往代戍署副都統岳爾多已自福
　建率䝉古兵來京即令統轄前往
　　調將軍頼塔等率師援海澄
　　　大將軍康親王傑書奏海澄危急(臣/)已檄駐守
　　　廣東潮州將軍頼塔率所部兵之半及緑旗兵
　　　來援餘兵令副都統沃伸巴圖魯統領同靖南
　　　王耿精忠駐守潮州
上諭海澄被圍日久勢在危急將軍頼塔可率兵速往
　救援潮州亦屬要地康親王更檄沃伸巴圖魯等嚴
　加固守但海逆勢甚猖獗不可不増發官兵浙江既
　有將軍總督巡撫總兵官足以固圉應選緑旗精兵
　三千令提督石調聲統之速往應援如或稽遲從重
　治罪
命總兵官黄芳泰襲封海澄公
　　　先是海澄公黄芳世病篤上疏言(臣/)叔梧弟芳
　　　度全家殉難不遺一孤(臣/)止一男甫及九嵗(臣/)
　　　弟總兵官芳泰久歴戎行備嘗險阻乞令承襲
　　　公爵已而芳世病故總督郎廷相以
　聞
上命贈芳世少保以總兵官黄芳泰襲封海澄公
　　癸卯䘏出征兵士物故者
上諭兵部各路出征兵士有奮勇陣亡者有不習水土
　病故者此屬皆累朝効力盡瘁殞身殊可憫惻今其
　骸骨相繼而還念彼兵士悉皆貧苦應得䘏銀宜行
　早給俾克殯𦵏爾部察明隨到即行奏發以副朕軫
　䘏士卒至意
　　己酉
命調江寧提督楊㨗為福建提督
　　　先是
上諭吏兵二部向以閩省海疆要地雖經恢復海逆未
　平民生凋敝撫綏防禦惟在文武大吏相與殫心料
　理方于兵民有禆今總督郎廷相提督段應舉自簡
　任以來為時已久山谷之伏莽未靖閭閻之困苦未
　蘇吏治未見澄清營伍漫無整頓㓂警頻聞地方躪
　擾更有甚者海賊侵犯内地事前不能預防事後不
　能勦禦皆由該總督提督庸懦無才職業不修所致
　殊負簡任之意豈可仍令在任貽誤封疆大將軍康
　親王參贊大臣等其㑹同嚴加確議宻行具奏至是
　　　康親王傑書等奏郎廷相等應嚴加處分
上諭郎廷相段應舉俱著解任吏兵二部嚴加議處江
　寧提督楊捷謀勇兼優威望素著歴任巖疆兵民感
　戴効力有年克稱厥職前以江南重地彈壓需人特
　簡賢能用資料理邇者江南地方寧謐著有成效今
　閩省海氛未靖正在用兵必得偉畧竒材方克掃蕩
　鯨鯢底定疆圉楊捷著以原銜加少保兼太子太保
　調補福建全省水陸提督總兵官一切𠞰禦賊㓂保
　固地方戰守機宜全資殫心籌畫展布壯猷以副朕
　簡擢倚任至意
　　庚戌
詔議叙嗒喇沁土黙特部落塔布囊善達等
　　　時署副都統岳爾多率出徴福建䝉古兵還京
上諭兵部理藩院曰喀喇沁土黙特部落塔布囊善達
　台吉察渾塔布囊霍濟格爾等奉調往浙聽大將軍
　康親王調度各統所屬官兵徴𠞰逆賊後深入閩省
　同大兵平定地方行間効力身先士卒衝鋒陷陣奮
　勇用命深為可嘉宜降恩綸即行議叙以勵後効爾
　部院㑹同速行議叙具奏
　　乙丑尚之信奏復髙州雷州
　　　　之信及副都統額赫訥等於四月十一日抵電
　　　　白大敗賊衆越六日克其城祖澤清聞之宵遁
　　　　十九日恢復髙州尋遣人招降雷州
　
　
　
　
　
　
　
　
　
　
　
　
平定三逆方畧巻三十七
　欽定四庫全書
平定三逆方畧巻三十八
　　　康熈十七年六月庚午朔
　詔責大將軍康親王傑書
　上諭議政王等曰康親王傑書用兵甚為選愞自至浙
　　江安居無事之地及屢降嚴㫖督趣始破衢州之賊
　　進定福建福建既平不事預防固守俾海賊登岸遂
　　困海澄況我朝軍法賞罰最嚴且明無敢茍且輕忽
　　浙江福建失機將士傑書未嘗察取供詞優柔庸懦
　　不能嚴明賞罰預防海逆恣令登岸均屬不合其集
　　議以聞既而議政王等奏言傑書罷庸已甚怠忽軍
　　　　紀宜并參贊大臣嚴行處分但見在出徴俟師
　　　　旋察議海澄危急且令盡力救援
　上許之
　敕駐守潮州官兵援海澄尚之信帥師駐潮州
　上諭議政王等曰福建之兵汛守沿海訖於潮州勢分
　力弱而解海澄之急又屬最要頃平南王尚之信已
　擊敗髙州逆賊令其速還㑹城即率兵馳赴潮州鎮
　守其在潮州滿兵及靖南王并其所屬官兵令赴將
　軍頼塔拉哈達所併力𠞰賊以援海澄如尚之信不
　能親行則速遣官兵至潮同總兵官馬三竒防守
　　癸酉蠲浙江江山西安諸處逋賦
上諭戸部浙江江山等十五縣及西安等四縣温衢各
　衛所逼近閩中首先被陷百姓困苦其康熈十六年
　以前錢糧概從蠲豁并令該督撫多方招徠逃避山
　谷殘黎各還故土俾事耕墾
　　己卯
勅將軍莽依圖等規定廣西
　　　先是將軍巡撫傅宏烈欲進兵南寧以向田州
　　　泗城後將軍莽依圖謂竟入南寧非䇿宜令將
　　　軍額楚取平樂桂林宏烈取南寧兩路齊舉
上諭向因規定廣西調遣滿漢官兵甚多今進徴田州
　泗城若待他路諸軍齊舉必稽時日茍為不待則一
　旅孤軍似難有濟平粤事宜所闗鉅要不可忽易將
　軍莽依圖額楚傅宏烈及參贊諸臣與總督金光祖
　等俟克復潯州俱赴梧州面議宜何路前進先取何
　地相與恊志和衷詳加定畫務期有益國家勿圖自
　便
　　甲申
命尚之信遣兵防守宜章
　　　將軍穆占奏偽將軍胡國柱致書於郴宜參將
　　　陳武亨武亨不敢發函羈執賊使自首訊知桂
　　　東桂陽降將于賢何興所賊亦致書恐彼等為
　　　賊所煽惑
上諭將軍穆占所守地方遼濶而永興見被賊侵儻桂
　東桂陽降將于賢輩復為賊所煽惑則疆圉深屬可
　虞宜章地處最要若駐兵防守其間西可以固臨武
　藍山嘉禾而東至桂東桂陽降人不致揺動宜令平
　南親王尚之信速調鎮守韶州緑旗官兵馳赴宜章
　固守參將陳武亨出首逆書忠誠可嘉該部議叙以
　聞
　　丁亥
勅諭大將軍簡親王喇布將軍穆占共相輯睦
　　　先是喇布奏茶陵攸縣安仁諸處實為江西咽
　　　喉且與賊宻邇將軍穆占啟(臣/)謂前所遣援兵
　　　尚少更須増發如逆賊分路出犯則大兵之路
　　　被賊阻塞而江省亦甚可虞且永興介在茶陵
　　　安仁郴州桂陽之間急宜擊却永興之賊不當
　　　撤兵還郴請
勅穆占先𠞰滅此賊穆占因奏曰自㓂侵永興(臣/)遣駐
　　　防郴州䕶軍統領哈克三拉賽前鋒統領碩岱
　　　等領滿洲䝉古漢軍緑旗兵陸續往援並無撤
　　　兵還郴之事如果撤兵則署副都統雅秦所豈
　　　無(臣/)印信文書此皆妄奏耳且簡親王疏云請
勅(臣/)先滅永興之賊是簡親王知(臣/)不為
皇上盡心而請耶抑知(臣/)之盡心故不樂而為此奏耶(臣/)
　　　所在𠞰賊恢復疆土
皇上亦所洞鑒但郴州甚要(臣/)未便輕離若遣一良將
　　　來守郴州諸處俾(臣/)率兵討永興之㓂或進取
　　　耒陽必能成功
上諭將軍穆占既言郴州甚要必難輕離穆占可駐守
　郴州酌調官兵撲𠞰逆賊穆占既未撤兵還郴署副
　都統雅秦前何所據竟以撤兵啟報大將軍簡親王
　簡親王何以竟不詳察即行具疏其令簡親王明白
　回奏又
諭兵部將軍穆占大將軍簡親王總統師旅受將帥之
　任宜求濟大事彼此和衷若爾各懷嫌隙恐悞疆塲
　嗣令務相輯睦爾部即行傳諭
敕大將軍康親王傑書速援海澄
　　　海澄總兵官黄藍奏五月五日夜半海賊四路
　　　攻海澄官兵力戰衆寡不敵致城外木柵礟臺
　　　俱陷賊復從髙阜瞰城中火攻不絶(臣/)以勢迫
　　　請援於將軍總督恐援兵稍遲則海澄難保
上諭總兵官黄藍死守孤城忠貞懋著大將軍康親王
　其速檄將軍頼塔拉哈達等赴援海澄宻遺書副都
　統伯穆赫林總兵官黄藍等如有隙可乗即率滿漢
　官兵棄城突出來㑹漳州大軍
　　將軍穆占陳戰守機宜
上從之
　　　穆占奏郴州等九州縣幅􁆟遼濶設有賊出犯
　　　無兵可遣因檄駐守廣東南雄將軍舒恕分兵
　　　馳赴郴州今逆賊逼永興而軍宜調江西提督
　　　趙頼往守攸縣畀和碩額駙華善將軍印即率
　　　署前鋒統領薩克察巴圖魯滿兵總兵官趙應
　　　奎標兵由安仁進發斷耒陽賊後路毁其浮橋
　　　如不可毁則遣赴永興與副都統雅秦雅哈喇
　　　額思赫等協同固守(臣/)盡檄所部還郴州整兵
　　　前取耒陽則逆賊自潰至於都統伊里布何故
　　　戰沒俟嚴訊與戰官屬供詞成案以
聞
上諭特授穆占為將軍統率大兵由秦入楚自荆州啟
　行以來凡兵將或攜或留及調遣守禦事宜無不如
　奏允行即今破賊收疆亦皆穆占是頼此等調度俱
　如所請至都統伊里布縁何戰沒事闗重大穆占其
　明白宻奏
　　大將軍貝勒尚善奏舟師敗賊於洞庭
　　　尚善等以滿漢官兵分布戰艦令將軍鄂鼐等
　　　率之入湖是月初三日賊逼栁林嘴君山諸處
　　　我師奮擊敗之擒斬千餘并沈賊艘
　　己丑
命大將軍安親王岳樂發兵赴大將軍簡親王喇布軍
　　前援𠞰
　　　時喇布以賊逼永興而茶陵攸縣諸處防兵已
　　　經調援守禦力弱請濟師
上諭議政王等曰簡親王喇布自抵江西未能𠞰除逆
　賊克復疆土而于失機將士復不嚴責軍狀及遣守
　茶陵攸縣諸處已收復地方又不能鎮防屢以力單
　奏請益兵凡所題奏率過其實此皆喇布庸劣不能
　効力之故其俟事平旋師之日嚴加議處大將軍安
　親王兵見駐守長沙無論䕶軍甲兵每佐領選一二
　人遣赴簡親王軍前且大兵既鎮守茶陵攸縣安仁
　諸處則吉安又為内地吉安署副都統尼滿等之兵
　亦聼簡親王隨宜調用尋復
諭兵部長沙茶陵郴州地勢及逆賊情形久未知悉大
　將軍安親王將軍穆占大將軍簡親王各遣熟識情
　形具諳始末奏事𫝊㫖不致遺悞者一人馳驛赴京
　安親王仍遣䕶衛雅圖偕來
　　壬辰授將軍穆占大將軍簡親王喇布用兵機宜
　　　時逆賊以大隊侵永興犯我河外營前鋒統
　　　領碩岱䕶軍統領哈克三等禦之失利哈克三
　　　戰沒賊遂據我河外營環攻永興時簡親王告
　　　急于安親王令發毎佐領兵二三人來援安親
　　　王遣夸蘭大塔爾拜畢里克率醴陵守兵每佐
　　　領一人有半馳往應援喇布具疏以
聞
土諭兵部覽大將軍簡親王等奏逆賊以大隊犯永興
　有必死之形由我軍每佐領一二人或數百人所在
　遣防兵勢太分以致失利將軍穆占大將軍簡親王
　其速收可援之地所有防兵還之要害㑹合羣力大
　創永興賊鋒期令蕩滅凡摧㓂破賊必審己之力可
　撃則撃之如賊衆我寡即宜調集諸路合為一軍壯
　其聲勢以圖攻𠞰儻株守新復城池以一經駐鎮憚
　于旋師遲留疑畏於大事殊無所濟爾部明白移文
　速𫝊示穆占簡親王知之
　　甲午調兵援江西
上諭議政王等曰賊并力犯永興諸處江西不無可虞
　頃據報副都統雅塔里提督石調聲總督李之芳等
　部兵陸續抵福建見在兵數已不為少署副都統岳
　爾多不必赴福建即率所部兵趨江西吉安至於陜
　西滿漢官兵甚衆將軍阿宻達同大將軍公圖海自
　外藩䝉古外餘滿洲䝉古漢軍無論䕶軍甲士合每
　佐領調四人量選大臣官員阿宻達率往南昌仍佩
　將軍印其原從䕶軍四十人并聽隨往總督帥顔保
　率其標兵亦往南昌漕運事務令總河靳輔攝理
命前鋒統領薩克察巴圖魯等援郴州大將軍簡親王
　　喇布遣官兵運糧永興
　　　喇布奏前鋒統領薩克察巴圖魯於本月十三
　　　日自安仁率師前赴永興賊於是夕渡河還據
　　　故營恐狡賊疑我虚作聲勢用偏師立營而以
　　　大隊潛赴郴州又(臣/)等前得米百石已令運赴
　　　永興以道路阻塞復行撤還
上諭逆賊如果併力郴州永興前鋒統領薩克察巴圖
　魯䕶軍統領拉賽等共議酌量留兵守城統率餘卒
　間道馳援簡親王隨所得糧米撥運官兵相續轉運
　速達永興
　　乙未
勅將軍穆占等𠞰禦郴永賊㓂
　　　穆占奏前鋒統領碩岱副都統託岱宜思孝等
　　　營壘被衝河之南岸失陷於賊退至郴州而碩
　　　岱已赴永興俟嚴取䕶軍統領拉賽口供另行
　　　奏聞碩岱等即宜拘禁但臣既已深入郴州兵
　　　力甚單而碩岱復逺在永興是以未行逮繋統
　　　候
裁奪目今賊之大隊及有名偽將皆併力郴州請就近
　　　速發滿漢官兵守藍山嘉禾桂陽永寧諸處
上諭今逆賊既併力郴永將軍穆占可盡撤間地防兵
　撃敗犯郴賊㓂保固廣東江西勿致疎虞并令大將
　軍安親王速遣兵赴大將軍簡親王軍至日簡親王
　等大振軍威𠞰除郴州永興之賊更令廣東韶州總
　兵官尚之瑛遣副將一員率樂昌緑旗兵二千速赴
　郴州聽穆占隨宜調遣授和碩額駙華善將軍印馳
　至永興總統鎮守至于署副都統多諾參賛軍務碩
　岱等失利即宜逮繫嚴加處分但因穆占調大臣官
　兵所在分防致兵力單薄遂爾失機其悞事之罪穆
　占及碩岱等俱不可辭碩岱等各暫留原任立功贖
　罪復
諭穆占曰爾勿因永興兩次失利遂不計大事有禆與
　否冒昧妄動亟宜鼓舞人心振揚軍勢以圖克濟果
　能併力破宼前罪自當渙釋
勅大將軍康親王傑書等救海澄被困官兵
上諭兵部海澄官兵所闗甚重非尋常比急宜奮力救
　援其檄趣大將軍康親王將軍頼塔拉哈達等内外
　夾攻務期拔出城内官兵既而報至大兵四路攻進
　　　賊以火器拒戰我師退賊又用礟逼攻海澄
上諭傑書等曰頃聞海澄援師退朕心甚為被困官兵
　憂之此非尋常事冝奮力急救使出切勿稍有疑難
　滿漢官軍閒散人及厮役有能倡率衝敵直過潮溝
　抵于海澄救出被困官兵者凖克復上等府城例從
　優議叙給以官職將軍以下將士即從前屢有失利
　退縮之罪俱從寛宥不必顧戀城池但使被困官兵
　得出即為克奏膚功也大將軍康親王將軍頼塔拉
　哈達總督姚啓聖提督石調聲等槩行曉諭滿漢官
　兵務期慰朕憂念
　　丙甲
命圖上永興茶陵諸處及岳州用兵形勢
上諭兵部將軍穆占大將軍簡親王所得永興茶陵等
　九州縣之地我兵立營及賊壘所在令詳悉繪圖具
　奏岳州水陸駐兵形勢并賊所立營亦令詹事宜昌
　阿詳悉繪圖上之
　　丁酉
詔慰出征將士
上諭兵部朕御極以來孜孜圖治欲使天下治安庶物
　豐裕人民富庶兵民樂業共享雍熈不意逆賊吳三
　桂背恩叛逆擾亂地方數年遣發大兵所在征討𠞰
　撫兼施次第蕩平止吳逆盤踞一方尚未授首以致
　出征軍士披堅執銳衝冒鋒鏑晝夜偵探盛暑勞頓
　且興師日久滿洲蒙古漢軍兵丁器械朽壞或有馬
　斃借貸置辦者或年幼之人原得分給田畆而經營
　器械馬匹厮役致多方稱貸種種疾苦深可憫惻但
　因逆賊未滅不得已而用兵各處官軍其奮勇爭先
　𠞰除逆賊底定疆土速奏膚功還京之時其一應借
　貸俱著該部代還諸處調集之兵俱各還本汛内外
　軍士咸令得所朕之勅㫖昭如日月將示大信于天
　下斷不食言至于從征官兵効績被傷猶堪軫恤勿
　俟大兵齊到其未干軍律被傷官兵應得銀兩速察
　給其家爾部即𫝊示内外俾諭朕恤兵酬勞至意
　　　　(臣/)謹按兵書有云用兵之法必先察吾士衆
　　　　激吾勝氣乃可以撃敵焉是時因三楚秦粤
　　　　諸路將帥逡巡未進曠日持久致出征官兵
　　　　均被艱苦而滿兵猶感戴我
朝養育之恩専欲為國効力毎各自稱貸以備馬匹器
　　　　械諸物辛勤更甚我
皇上洞鑒下情恐士卒或因勞瘁志氣稍隳爰
特頒諭㫖慰勉各處官軍令其奮勇爭先速滅逆賊還
　　　　京之時一應借貸俱著該部代還諸處調集
　　　　之兵各還本汛内外軍士咸令得所于是將
　　　　士皆懽呼感激勇心奮發敵愾倍増未幾即
　　　　拔岳州下湖南而川粤黔滇以次蕩定矣此
　　　　皆由我
皇上深悉兵法鼓勵勝氣之所致也迨疆隅咸奠天下
　　　　承平令諸路官兵各還本汛量加叙賞後乃
優賜禁旅償其積負
命戸部動支帑金數百萬兩併將兵士私債悉與代還
恩綸始布之日閤城童叟莫不歡聲雷動讚頌
聖明是誠亘古未有之
大賚史册罕見之
洪恩也豈獨酬六師之成勞直以固我
　國家億萬年無疆之基業
大聖人謨謀深逺規為盛大洵迥出千古矣
　　戊戌
命總督董衛國増兵遣赴吉安
　　　大將軍簡親王喇布奏署副都統尼滿啓(臣/)云
　　　萬安泰和諸處逆賊不時出沒吉安最為要地
　　　而防兵甚少(臣/)觀吉安泰和諸處正當廣東贛
　　　州水陸之衝請調可緩之地緑旗官兵赴吉安
　　　協守
　上諭頃已調將軍阿宻達總漕帥顔保率兵前赴江西
　　今簡親王既請遣發緑旗官兵宜令總督董衛國酌
　　量撥遣馳赴吉安與署副都統尼滿等協力固守至
　　于江西緑旗官兵屢經調赴湖南見在兵力亦屬單
　　弱董衛國可募有資力精銳兵五千人以備調遣
　
　
　
　
　
　
　
　
　
　
平定三逆方畧巻三十八
　欽定四庫全書
平定三逆方畧巻三十九
　　　康熈十七年七月己亥朔調副都統馬思文率兵
　　　赴福建
　　　　時安塘筆帖式報海澄長泰陷賊
　上諭海澄長泰既陷賊必猖獗閩省大兵無幾宜就近
　　調發以資𠞰禦將軍華善所留江南京口漢軍兵四
　　百人及京口將軍王之鼎所屬漢軍兵六百人令副
　　都統馬思文率之馳赴福建聽大將軍康親王調遣
　　京口地方亦闗重要宜發京師漢軍兵一千令副都
　　統闗保率往協守至日聽將軍王之鼎統轄
　　　又
　諭康親王傑書等官兵失援海澄恐因之自沮將軍大
　　臣當時加鼓勵果能滅賊恢疆則前罪自釋仍予議
　　叙其通行曉示
　　　　尋傑書奏至言海澄糧盡六月初十日官兵委
　　　城突出海澄遂陷將軍頼塔拉哈達等所統官
　　　兵甚衆卒不能解海澄之圍致虧損將士宜即
　　　從重擬罪但見在禦賊俟軍務稍暇另行察議
　　　(臣/)既身任調遣之責罪亦難逭
上諭海澄何以不能救援其令將軍頼塔等明白具奏
　康親王俟事平日察議至於海澄突出官兵久被圍
　困勞瘁已甚該督撫其支取正賦錢糧辦馬匹鎧仗
　給之
命和碩額駙華善為將軍鎮永興
　　　大將軍簡親王喇布奏逆賊吳三桂選偽將軍
　　　著名者逼犯永興而身踞衡州窺伺間隙(臣/)所
　　　部守兵單弱不便分遣提督趙頼雖令來守攸
　　　縣尚未即至請速發緑旗兵二三千為戰守備
上諭頃以吉安逼近茶陵諸處已遣發將士往守大將
　軍安親王又分兵遣赴茶陵簡親王宜固守茶陵授
　和碩額駙華善將軍印馳赴永興統兵鎮守俟穆占
　進兵之日簡親王宜速發逰擊馬昇兵一千礮二十
　五具前往毋致有悞
　　辛丑
勅將軍莽依圖等遣兵援鬱林
　　　將軍巡撫傅宏烈奏吳逆調各路賊兵數萬渡
　　　河與我兵對壘六月十日我兵失利退守鬱林
　　　屢請援師竟無應者今(臣/)望舊標恵潮兵至合
　　　力齊舉庶可成功
上諭鬱林闗係最重將軍莽依圖額楚總督金光祖速
　遣官兵馳往應援儻賊勢盛我兵難以拒守將軍傅
　宏烈都統勒貝等應退至要害之地㑹同莽依圖等
　協力守禦都統馬九玉行已兩月逗留不進不合宜
　檄令速赴梧州平南親王尚之信總督金光祖速備
　夫船以濟傅宏烈舊標恵潮官兵無悞前進
詔責將軍穆占
　　　先是前鋒統領薩克察巴圖魯請援兵撃却永
　　　興之賊穆占謂永興軍事已付大將軍簡親王
　　　凡事宜請於王簡親王喇布以
聞
上諭防守江西全省及湖南茶陵永興諸處凡有勅㫖
　皆署穆占名於前簡親王名於後盖倚任穆占實甚
　初未分别汛守也今穆占因永興兩次失利輒思巧
　脫檄稱永興為簡親王之地於往者屢次詔㫖殊屬
　違戾穆占簡親王自今以往毋得懷嫌互分彼此所
　有閒地汛兵悉行撤回無論郴州永興遇逆賊來犯
　即大振兵力以期盪滅
　　甲辰
命署副都統岳爾多率兵仍赴福建副都統闗保率兵
　赴江西
上諭議政王等曰據福建所報海賊劉國軒等取同安
　水陸犯泉州前大將軍簡親王奏永興諸處賊勢稍
　退已勅將軍穆占撤閒地之兵鎮防險要而大將軍
　安親王所遣援師已抵攸縣岳州大兵復水陸齊舉
　賊欲深入能不懼歸路阻絶耶向以永興警急江省
　可虞因令署副都統岳爾多率師赴江西今閩中事
　迫岳爾多仍率師赴福建并移文浙江督撫將軍速
　各撥馬千匹給岳爾多兵俾兼程馳往副都統馬思
　文自京率往漢軍兵四百人亦與岳爾多同行移文
　大將軍康親王備夫船於浦城迎取大兵勿致有悞
　將軍王之鼎標兵六百人不必率往福建可仍留京
　口見今所發漢軍兵一千令副都統闗保率赴江西
　南昌俟陜西所遣兵至江西視何處當用即協力從
　事并移㑹將軍穆占大將軍簡親王知悉
勅將軍穆占等𠞰禦犯永興諸處賊兵
上諭兵部福建海逆猖獗事勢急迫因令前赴江西署
　副都統岳爾多仍率師赴福建江西闗係重大其𫝊
　示將軍穆占大將軍簡親王等今前進撃賊尚非至
　急惟撃却侵犯永興諸處逆賊俾不能進薄江西福
　建乃為最要穆占等其同心詳酌力禦賊㓂保固江
　西使萬無一虞
　　戊申
勅大將軍順承郡王勒爾錦遣兵赴岳州
　　　大將軍貝勒尚善奏我兵既水陸攻岳請
勅順承郡王量留鎮兵於彛陵荆州諸處速撥每佐領
　　　兵各五人緑旗兵五千人馳赴岳州軍前
上諭撃破逆賊規定湖南在此一舉今逆賊大勢偏注
　於廣西鬱林湖廣郴州永興諸處順承郡王等其勿
　以彼疆此界置之不肯務善為圖維期濟國事荆彛
　諸處守兵遺令裁足餘兵悉發岳州
召劉進忠等來京師
　　　大將軍康親王傑書宻奏討逆將軍劉進忠總
　　　兵官劉炎見在(臣/)軍但彼等獲罪殊重深自疑
　　　懼今值調兵前進而山海醜類蜂起彼等益懷
　　　叵測殆不可定章下議政王等議言海逆犯漳
　　　泉不可不速行撲𠞰將軍劉進忠總兵官劉炎
　　　久歴海疆其於逆賊情偽地方形勢在所熟悉
　　　應移文大將軍康親王令彼等馳驛來京(臣/)等
　　　詳詢明白再議具題
上從之
　　丙辰
詔責大將軍簡親王喇布等
　　　將軍穆占奏臣屢啓大將軍簡親王請令和碩
　　　額駙華善等援永興迄今未遣華善等既未嘗
　　　往破浮橋又不赴永興宣調來代(臣/)守郴州俾
　　　(臣/)往取耒陽或擊來犯之賊然在永興諸臣於
　　　賊來攻時竟不拒截坐令三面受圍且永興所
　　　有滿兵每佐領八名有餘緑旗兵復及三千未
　　　嘗一戰
上諭先授和碩額駙華善為將軍署副都統多諾為參
　賛勅令遣往永興何以至今不遣其於急要軍機貽
　悞非淺賊㓂情形本令不時報聞比來並無所報殊
　屬不合簡親王俱明白回奏華善可否往郴州穆占
　可否來永興簡親王與穆占詳議至於永興兵力不
　為不足拉賽等不行却賊之故簡親王嚴察以聞
詔釋幹都海等從軍効力
上諭議政王等曰原任副都統幹都海阿進泰署副都
　統碩塔參領克什布滿丕圖圖班賴色驍騎校札親
　筆帖式馬爾泰䕶軍校表哈䕶軍羅丹俱從寛免死
　軍前効力幹都海阿進泰碩塔俱委夸蘭大與碩塔
　同議處之員俱委署軍職札親馬爾泰表哈羅丹俱
　為䕶軍並發將軍阿宻達軍前効力幹都海等俟阿
　宻達至南昌釋出委用札親等四人即行釋出仍凖
　出征䕶軍例給賞啓行
　　丁巳
諭將軍莽依圖等隨宜進止
　　　時將軍巡撫傅宏烈等自容縣退駐藤縣奏言
　　　廣西事不可問梧州亦復可虞請遣大臣一員
　　　令觀(臣/)營進止並祈令都統馬九玉與(臣/)合營
　　　効力
上諭廣西軍務已委任將軍莽依圖額楚傅宏烈都統
　勒貝副都統額赫訥等自宜殫心籌畫和𠂻協謀期
　濟大事不必更遣大臣莽依圖等務相度機宜可進
　則進否則暫守要地整飭軍馬待時而動其馬九玉
　原令將軍等隨宜調遣不必合營
　　戊午
詔飭直省督撫提鎮覈實兵數
　　　總督姚啓聖疏言設兵捍守本期有禆實用鎮
　　　將各官多以食餉兵丁充伴當書記軍牢等役
　　　至臨陣十不得七臣標亦有軍牢等役俱經全
　　　革另募入伍
上諭總督姚啓聖革退伊標軍牢等役俱經全革有禆
　𠞰禦可嘉直省緑旗兵丁經制額數専為防守汛地
　征𠞰賊㓂而設該管各官自宜實足兵數以資戰守
　督撫提鎮等經制兵内如有充伴當書記軍牢以及
　馬夫水夫等役悉行裁汰務足兵額儻仍不改陋習
　因循踵行該督撫等紏効從重治罪若督撫等徇庇
　或為科道指㕘或被旁人首發除妄行官員從重治
　罪外督撫等亦按徇庇治罪决不輕貸其通行曉諭
　　復福建額兵設同安漳浦總兵官
　　　總督姚啓聖奏閩省㓂在門庭兵不給用應増
　　　兵一萬八百人漳浦同安故有總兵官後同安
　　　改設副將漳浦總兵官之兵改入海澄公標下
　　　是以防禦維艱應仍設總兵官各一員疏入下
　　　之兵部部議以大將軍康親王等曽請増閩省
　　　緑旗兵一萬八百人未經允行況見議増督標
　　　兵三千餘人而署副都統岳爾多已率滿兵馳
　　　往如更増兵一萬八百人總兵官二員必重糜
　　　糧餉應無庸議
上諭該督身在地方深悉情形是以題奏宜如所請増
　兵一萬八百人須募有資力精健者充補同安漳
　浦俱設總兵官總督姚啓聖巡撫吳興祚提督楊㨗公
　同商酌推舉謀勇素著者來奏
勅將軍拉哈達等速援泉州
　　　大將軍康親王傑書奏副都統雅塔里棄同安
　　　退入泉州賊遂直前圍泉州副都統吉勒塔布
　　　提督石調聲退至興化恵安復陷(臣/)隨檄將軍
　　　頼塔總督姚啓聖守漳州調將軍拉哈達速率
　　　兵來援泉州
上諭海逆日以猖獗同安恵安相繼失陷泉州見被賊
　圍速宜調兵救援可檄趣署副都統岳爾多疾馳以
　往平南親王尚之信所遣副都統尚之璋廣東提督
　侯襲爵等抵潮州日同總兵官馬三竒固守潮州著
　靖南王耿精忠侍郎達都等自潮州率滿漢官兵馳
　赴福建與拉哈達等協力𠞰除海逆以觧泉州之圍
　　　既而康親王傑書復奏閩省地方失陷所在道
　　　路梗塞甚屬堪虞惟望署副都統岳爾多統兵
　　　來至
上諭兵部岳爾多自出征以來初無寸効今率兵往復
　不倍道疾驅稽延時日殊屬不合其檄趣速進
詔許大將軍所分遣將軍得専奏軍機
上諭議政王等曰凡大將軍以印授參贊大臣充將軍
　分遣他所凡軍機事宜不必申報大將軍代題可直
　行陳奏若大將軍所遣二將軍㑹於一所大將軍即
　令一將軍為首取一將軍印還俾為參贊一切調度
　俱聽大將軍莭制
　　己未
詔増岳州兵
　　　先是
上諭詹事宜昌阿曰我水陸大兵並進攻岳州今或宜
　戰克或宜困取何時何日可以恢復其確探明白速
　行奏聞至是宜昌阿奏今雖水陸圍岳州而九貴山
　　　至今未獲駐兵故賊得往來此地以通樵採如
　　　岳州不下長沙無船可用而荆州大兵亦不能
　　　渡江宜固守長沙荆州調餘兵以困岳州俾内
　　　外不通斷其樵採賊勢困窮則十月内外似可
　　　克復然軍機朝夕有變今賊勢窮蹙衆心惶懼
　　　如有機可乗即旦暮克取亦不可定
上諭岳州為湖南咽喉要地必此地恢復則長沙荆州
　之兵始能前進大將軍順承郡王所部兵數不少攻
　取岳州事闗最要冝如大將軍貝勒尚善前疏所請
　速遣滿漢兵馳赴岳州其陜西往江西之兵可勿往
　江西遣赴岳州將至岳州時如永興圍解即留此兵
　於岳州同順承郡王所遣兵併力進攻岳州儻永興
　之圍未解則由岳州赴大將軍簡親王軍前河南安
　慶俱近岳州河南巡撫董國興可遣標兵一千五百
　人安徽巡撫徐國相遣標兵五百人令賢能官統領
　俱赴岳州將軍阿宻達抵南昌釋幹都海等亦率之
　赴簡親王軍原䕶軍四十人俱令同往岳州此諸路
　兵抵岳貝勒尚善量増其軍所有水陸官兵於九貴
　山設立一營但有可克之機即進兵攻取
勅將軍穆占赴永興
　　　穆占奏逆賊三面圍永興水陸道阻(臣/)因復酌
　　　遣䕶軍甲兵緑旗兵及火礟令副都統布舒庫
　　　率之往㑹署副都統尼雅漢堅壁河南岸永興
　　　内外一切軍機令與拉賽薩克察巴圖魯合謀
　　　而動但郴州諸處廣逺遼濶鎮守乏兵諸遣江
　　　西贑州總兵官哲勒肯併其標下官兵速赴(臣/)
　　　軍
上諭平定湖南𠞰除逆賊俱委任將軍穆占大將軍簡
　親王等穆占宜親赴永興撲滅賊衆頃者都統王國
　棟率兵往鎮宜章宜章與郴州相近總兵官哲勒肯
　不必遣往
　　庚申授尚之孝為宣義將軍遣赴江西
　　　先是尚之信奏(臣/)弟尚之孝向蒙授平南大將
　　　軍之職藩下鎮將曽經統領今與(臣/)共居一城
　　　體統難施每每引嫌心不自安請調之孝赴京
　　　師别用
上允其來京至日給一品頂帶食正一品俸已而之孝
　　　上言(臣/)詣
闕請罪分當誅戮過䝉寛宥(臣/)願募兵三千赴王將軍
　　　軍前𠞰賊報効
上諭尚之孝既請募兵効力以報國恩可授宣義將軍
　暫駐南昌聽募兵三千俟兵數募足軍械完備赴大
　將軍簡親王軍前征𠞰逆賊
　　大將軍貝勒尚善奏舟師敗賊於岳陽湖
　　　偽將軍杜輝等乗船犯柳林嘴我舟師迎敵君
　　　山扁山舟師亦來合擊賊敗走斬獲甚多沉其
　　　賊船方進戰時夸蘭大薩爾海鉤輝船賊擲火
　　　薩爾海之船被燬署䕶軍統領扎喇克圖以舟
　　　助戰救薩爾海及兵百餘人并奪賊船而還
上諭署䕶軍統領扎喇克圖助戰奪賊船可嘉事平議
　叙嗣後我舟進與賊戰有鄰近舟艦能助奪賊船者
　記名待敘其移知貝勒尚善俾通行𫝊諭
　　辛酉
勅尚之信遣兵守潮州
　　　之信奏鬱林滿漢官兵今已退至容縣潮州事
　　　勢可緩兼有靖南王耿精忠及滿洲大兵足以
　　　鎮守因撤原遣潮州副都統尚之璋還省城遇
　　　有警急可隨宜應援
上諭頃因海逆猖獗侵犯漳泉已調靖南王耿精忠侍
　郎達都率潮州兵往援今若撤還副都統尚之璋則
　潮州止餘總兵官馬三竒駐守宜令尚之信速趣提
　督侯襲爵前赴潮州并量發官兵以補之璋之缺同
　襲爵三竒協力固守
勅浙江總督李之芳等遣兵守福建延平
　　　巡撫吳興祚奏延建邵汀四府皆有賊伏兵我
　　　各路守兵疊經調發遣往漳泉請令浙江督撫
　　　發標兵二三千人來延平固守要害
上諭海逆犯漳泉事在迫急浙江總督李之芳巡撫陳
　秉直量留兵守浙江而於各營兵内酌便抽選二三
　千人遣往延平至浙江兵丁屢經調發福建恐致浙
　地兵力單薄該督可召募有資力壯健兵丁五千人
　分𨽻各營
　　甲子授大將軍貝勒尚善等攻取方畧
　　　時詹事宜昌阿所遣筆帖式馬爾賽還兵州瀕
　　　行
上諭之曰我船甚多湖中諸將亦衆公温齊副都統杭
　竒徳業立等似宜酌遣一員於陸路至若賊船大非
　我比賊雖各路赴援諒皆小舟少有巨艦況船艘非
　旦夕可成我沙船兵亦宜抽調陸地調時毋令賊覺
　諸路調來緑旗之兵酌令屯九貴山或貝子章泰或
　公温齊副都統杭竒以一人駐守立營之時仍宜兼
　顧三眼橋地方賊或遁走即宜進𠞰盖兵貴神速也
　貝勒等視賊得毋藐忽賊雖非我敵猶必慎為之防
　至岳州一克即宜分兵往取湘隂長沙前雖有勅㫖
　命克復岳州之後即進取常徳澧州今思深入常澧
　賊或襲吾後饋餉不易渡馬亦難總宜臨時相機而
　動至於賊船僅四十餘我船甚多宜載火器於小舟
　乗夜擾之勿使寧息近岳州安塘筆帖式報我兵奪
　賊一船復沉其船一宜昌阿身在彼地嗣後一切應
　報事宜可悉以奏聞
命兵部侍郎郭丕等按湖南軍事
遣侍郎郭丕員外郎舒恕赴湖南按問軍中事宜因
諭曰將軍穆占屢奏言大將軍簡親王援師不應機遣
　發致事不克濟簡親王何故不遣官兵其穆占前報
　逆賊全力偏注郴州果曽逼犯郴州否如未嘗來犯
　則郴州永興之間相距甚近穆占何故不𠞰滅永興
　逆賊以至若是此等事由可明白確察至地方形勢
　永興前後兩戰及逆賊侵犯情形一併察明嚴取供
　詞以奏今羣賊肆犯永興其郴州宜别委大臣量留
　官兵鎮守穆占身率兵前赴永興爾等至彼或應調
　穆占前赴永興或應仍留郴州其與穆占簡親王詳
　碓定議一面進發一面奏聞復令𫝊
諭穆占曰穆占不量地方緩急不遣重兵鎮守致賊犯
　永興及請濟師又不迅遣精銳官兵并力而往我朝
　諸將遇敵雖兵力單弱亦不退縮必奮勇攻撃是以
　都統伊里布䕶軍統領哈克三等陷沒於陣夫為將
　者當以朝廷大事為念徒為身計獨留精兵自䕶軍
　機坐失職此之由況穆占陛辭時曽面諭凡有分遣
　必厚兵力頃永興兩次失利朕心深為縈慮盖縁穆
　占不厚兵力不調發精銳之所致耳如近者大兵圍
　困長沙岳州豈不可使并力平濠拔杙肉薄而攻破
　　毁其城但朕心憫惻不忍官兵慘罹鋒鏑故令大隊
　　舟師並進其諭穆占知之
　
　
　
　
　
　
　
　
　
　
　
　
　
平定三逆方畧巻三十九
　欽定四庫全書
平定三逆方畧卷四十
　　　康熙十七年八月庚午
　詔撤海澄公黄芳泰等還京
　　　　大將軍康親王傑書等言海澄公黄芳泰年少
　　　　柔懦不勝兵事
　上諭海澄公黄芳泰功臣之嗣既年少不能軍而仍授
　　以兵茍至失律恐反為彼罪且於地方無益可令黄
　　芳泰及黄芳世之子並其家屬俱赴京師務安置得
　　所以副朕終始保全至意其標下官兵督撫等察其
　　可用者補入各營罷老不堪者量行安插得所又
　諭兵部向因靖南王耿精忠𠞰賊外出遣鎮平將軍耿
　　昭忠赴閩蹔理旗務今精忠還省城昭忠可攜其祖
　　父骸骨來京
　　　甲戌
　敕將軍覺羅舒恕仍守南雄
　　　先是尚之信奏宜章地甚要守不可不固(臣/)於
　　　七月二日遣都統王國棟署總兵官寗天祚等
　　　率兵前往請
敕將軍舒恕同赴宜章統轄官兵協同防守
上諭南雄韶州若無虞將軍舒恕即赴宜章否則速以
　狀聞至是舒恕奏南雄諸處為江西廣東湖南接壤
　　　要地不可輕離
上命舒恕仍駐南雄
　　己夘
詔授貝勒察尼為安逺靖宼大將軍
　　　大將軍貝勒尚善於是月四日以疾卒於軍固
　　　山貝子章泰以
聞
上命多羅貝勒察尼代貝勒尚善為安逺靖宼大將軍
　　　赴岳州統其軍
　　甲申
詔諭
親征
上諭議政王等曰今日之事岳州最要不可不速行攻
　取乘此民心讐賊羣相内嚮之時朕欲親統六師躬
　行伐罪若逾此機恐滿兵不耐水土因而挫鋭所遣
　諸將軍破賊無期後雖勉圖終成掣肘國家所頼在
　於僉謀此外如有早戡逆亂救民水火之策並宜預
　籌爾等其詳議之於是議政王等上言呉逆首啟亂
　　　階諸方震擾
皇上特抒神畧命將出師分路進征𠞰撫並用陜西福
　　　建江西浙江廣東諸省以次削平僅三桂困守
　　　一隅旦夕可滅縁(臣/)等才智疎淺不能仰副
宸謨議多謬誤在外諸將亦不能仰體
聖意迅掃妖氛逆首逋誅致煩
睿慮伏讀
詔諭深中機宜(臣/)等敢不遵奉但
皇上一身關天下之重今
宸馭所至雖賊不足平然京師要地萬一
車駕逺行奸宄因而竊發此亦事之未可料者(臣/)等以
　　　為
皇上不必躬臨戎陣但宜居中指麾内外臣僚相機調
　　　度請
敕大將軍貝勒察尼或見困岳州水陸兵之外更增立
　　　營於九貴山則岳州可下或雖增立營壘戰艦
　　　不可久泊湖中岳州似難克則宜掣調水軍如
　　　前固守而以餘兵益安親王岳樂軍進定湖南
　　　或益順承郡王勒爾錦軍進定常德澧州令王
　　　貝勒等詳議敷陳再為籌度
上從之
　　　　(臣/)謹按是時閩粤江浙陜右皆已底定民心
　　　　讐賊亟望王師湖南諸將正宜及時征討蕩
　　　　定滇黔而彼此觀望按兵不進雖奉
詔㫖屢趣授以方畧猶遷延如故
皇上慮進勦更復稽緩陷賊人民因之觖望他方姦宄
　　　　或將竊發爰下
親征之詔無非欲迅掃賊氛出斯民於湯火也以議政
　　　　王等懇切諫阻故暫留未發
敕令行間諸將詳議進𠞰事宜於是諸將始皆震竦惶
　　　　媿請戮力辦賊
皇上乃停六飛之駕復授策於察尼等添營要害斷賊
　　　　餉道及湖水消涸又令多益官兵圍守嚴宻
　　　　未幾岳州果下而諸路逆賊遂次第削平是
皇上雖未親行而布昭聖武振作軍威所以能使閫臣
　　　　感奮克奏膚功也
　　丙戌尚之信請罷遣都統王國棟赴宜郴
上不許
　　　之信奏自漳州海澄告變惠潮震驚又鬱林失
　　　守梧州可慮髙雷亷三府逆賊肆行兼之海賊
　　　楊二侵擾沿海之地官兵不足分遣請令都統
　　　王國棟勿赴宜郴
上諭今逆賊犯永興肆行猖獗宜章郴州地屬重要都
　統王國棟仍速率兵往援已命將軍莽依圖等暫止
　勿進廣西潮州有警尚之信隨宜策應
命設福建水師提督
　　　提督楊㨗奏福建水陸進兵勢不能兼顧
上諭提督楊㨗可專轄陸路兵水師提督别行補授當
　此海㓂鴟張之㑹統轄水師非才畧優長諳練軍事
　之人不可總督姚啟聖提督楊㨗巡撫呉興祚其遴
　選保奏
　　調山東河南江南緑旗兵赴福建
　　　提督楊㨗奏(臣/)向在山東深悉山東河南兵熟
　　　習交槍鳥槍者甚多乞各發千人江南兵有熟
　　　習弓箭火礮者亦發千人赴閩
上諭福建土著兵丁未諳行陣雖經召募無禆實用若
　得久習營伍之士隨到即可成功總河靳輔山東巡
　撫趙祥星其各發標下兵善交槍鳥槍者千人河南
　巡撫董國興發河南兵善鳥槍者亦千人前赴福建
　所遣兵缺速行募補
　　辛夘
命大將軍康親王傑書調兵援泉州
　　　總督姚啟聖奏(臣/)前啟大將軍康親王調提督
　　　石調聲等兵並省城滿兵同援泉州(臣/)願親統
　　　緑旗協力進𠞰而漳州緑旗兵止一萬攻守不
　　　足請發江西贑州總兵官哲勒肯廣東潮州總
　　　兵官馬三竒惠州提督侯襲爵各標官兵共五
　　　千名來援
上諭泉州地要大將軍康親王俟署副都統岳爾多兵
　至日酌發滿漢官兵往援頃者已調駐守潮州靖南
　王耿精忠侍郎達都等率兵救泉州提督侯襲爵往
　潮州而江西緑旗兵屢經調赴湖南哲勒肯等標兵
　不便更遣可速檄耿精忠等統率官兵馳赴漳州㑹
　同將軍拉哈達頼塔總督姚啟聖兩路夾擊務解泉
　州之圍
　　大將軍康親王傑書條奏事宜
上不允
　　　傑書奏請簡旗下老成歴練總兵官調補潮鎮
　　　以代馬三竒其潮州鎮標見在委署各偽員宜
　　　速改調至將軍劉進忠標員宜分布各標或發
　　　廣西將軍軍前効力又如續順公沈瑞降賊受
　　　其侯爵結為姻婭恐其勾連起釁宜黜其公爵
　　　所屬旗兵分𨽻督撫提鎮各標家口宜徙山西
　　　諸省
上諭康親王曾言馬三竒材力精强行間茂著勞績因
　擢潮州總兵官且潮州將士己發援泉州今無故妄
　有猜疑輙行改調使効力者且至心寒續順公沈瑞
　及標下官兵素懷忠義縁衆寡不敵為賊所脅向者
　副都統張夢吉等言伊等身在行間請發家口入京
　朕以道路遼逺不必遷徙來京令暫駐潮州已有成
　命所奏請黜沈瑞公爵分其標兵從其家口俱不准
　行
　　癸巳
敕尚之信等保髙州
　　　總督金光祖奏祖逆敗竄廣西收集餘黨勢必
　　　糾合大隊肆行侵擾况賊既陷鬱林必乘勢犯
　　　髙州所關甚鉅亟宜預籌
上諭頃命將軍莽依圖等整頓軍械暫駐以俟機㑹今
　既不急進廣西如賊犯髙州平南親王尚之信將軍
　莽依圖額楚傅宏烈總督金光祖等或增遣滿漢官
　兵赴髙州協力𠞰賊或遣兵攻北流鬱林以分賊勢
　俾不得侵髙州其公同酌議務令髙州諸處勿有疎
　虞
　　甲午
命將軍穆占帥師赴永興將軍華善帥師赴郴州副都
　　統夸岱率兵赴茶陵
　　　先是調華善自安仁赴永興與䕶軍統領拉賽
　　　等協力固守𠞰禦逆賊既而華善奏(臣/)欲移㑹
　　　永興䕶軍統領拉賽等因道阻難通復自郴州
　　　大路發檄迄今尚未得報且兵力單弱不能前
　　　進致行期稽滯
上諭授華善為將軍調赴永興為日已久即宜率兵馳
　赴乃藉口兵單道阻逗留不前殊屬不合應即治罪
　但見在行間暫緩處分俟事平旋師再行察議永興
　關係重要華善務設䇿相聞約期夾擊速退逆賊如
　未便夾攻華善可求他道前往永興合力而舉尋穆
　　　占奏(臣/)啟大將軍簡親王速遣將軍華善星夜
　　　馳赴郴州俟其到日委以地方(臣/)遵
諭率隨征遊擊馬昇標兵火礮前赴永興討賊其總兵
　　　官趙應奎標兵請速發至(臣/)軍
上諭前以永興地要曾敕穆占親往今既稱親率兵丁
　前赴永興宜如所請移文將軍華善不必前往永興
　率兵馳赴郴州并移文大將軍簡親王遣總兵官趙
　應奎攜其標兵火礮速赴穆占軍令按察使馬斯良
　催徵郴州諸處糧餉運至永興毋悞軍需簡親王喇
　　　布復奏若總兵官趙應奎兵從將軍穆占調往
　　　則茶陵攸縣安仁諸處兵力單弱請增遣兵防
　　　禦
上諭永興警急趙應奎兵可速行發往俟陜西調至副
　都統夸代所統每佐領兵二人抵彬州日大將軍貝
　勒察尼等視馬罷者易以岳州兵丁健馬速遣至簡
　親王軍聽其隨宜調遣已而喇布遵
諭圖繪永興城池我兵營壘及逆賊盤踞形勢進呈
御覽議政王等因奏省閱來圖永興殊為困迫宜再趣
　　　穆占華善等各率兵星赴所指處所
上諭前屢敕華善速赴永興竟不如期而往殊玷將軍
　　之職今若更有延滯不即至郴兵部題㕘從重治罪
　
　
　
　
　
　
　
　
　
　
　
　
　
　
平定三逆方畧卷四十
　欽定四庫全書
平定三逆方畧巻四十一
　　　康熙十七年九月己亥朔
　勅總漕帥顔保赴吉安
　上諭兵部向以江西可虞因調總漕帥顔保前徃今南
　　昌已為内地其令帥顔保赴吉安鎮守
　　　辛丑大將軍簡親王喇布等奏呉三桂死永興賊
　　　遁
　　　　簡親王喇布侍郎郭丕疏言八月二十四日據
　　　　偵報三桂初病中風噎膈有犬登其案而坐因
　　　　病甚口不能張且下痢十七日遂死賊黨匿不
　　　　發喪閉郡城門潜調偽將軍胡國柱馬寶等於
　　　　永興諸處取三桂孫於雲南越四日國柱等自
　　　　永興至衡州始啟城門通行旅將軍穆占亦奏
　　　　據䕶軍統領拉賽前鋒統領薩克察巴圖魯報
　　　　賊自八月初二以至二十日屢逼永興滿漢官
　　　兵奮勇禦敵城壞于礮隨以筐及囊盛土補之
　　　晝夜堅守屢退賊衆二十一日夜賊焚其營遁
勅諸路大兵乘機𠞰賊
上諭議政王等曰覽大將軍簡親王等奏逆賊呉三桂
　已死渠魁既殞賊必内變諸路將軍宜乘時各統大
　兵分路進𠞰克復疆圉永興賊既遁去簡親王宜由
　茶陵赴安仁進逼衡州其永興官兵勞苦已久可駐
　茶陵諸處暫息自陜西調來副都統夸岱所領每佐
　領兵二人不必遣赴茶陵即留岳州軍前大將軍貝
　勒察尼等務水陸夾擊速取岳州
　　　　(臣/)謹按軍事之要必相其機之所在而亟乘
　　　　之則畧地攻城所向靡不克捷是時賊渠呉
　　　　三桂罪積惡盈已遭天殛
皇上即料逆黨心攜必生内變乘機進師成功自易若
　　　　失此事㑹遷延引日俾賊得徐相要結復為
　　　　固守之計恐蕩定之勲未能尅期而奏爰
趣諸將分路𠞰擊於是在岳大兵仰遵
明詔指揮困賊愈急賊糧糗既盡遂棄城而竄岳州一
　　　　拔而羣寇果望風潰散疆土以次底定
皇上之審勢料敵應機決勝信乎為獨神矣
　　壬寅
命諸路將軍大臣招撫從逆人員
上諭諸路王貝勒大將軍將軍督撫提鎮等曰兹據大
　將軍簡親王等報稱逆賊呉三桂頃已身斃三桂數
　年以來搆兵倡亂荼毒生靈罪大惡極故天命殛之
　當日許其遷移本欲保全安挿始終眷寵不意其包
　藏禍心輒行反叛背累朝豢養之恩逞一旦鴟張之
　勢橫肆兇逆擾亂疆土元兇既服天誅脅從宜施寛
　典凡在賊中文武官員兵民人等皆朕赤子素受國
　家恩養必非甘心從逆或志存忠義不能自拔或勢
　被迫驅懷疑畏罪陷身逆黨朕甚憫焉其各體朕好
　生之心翻然悔悟爭先來歸朕必優加恩賚論功敘
　録爾等即宣布德意廣示招徠務使懷忠抱義之士
　順天命以圖全審事機而建績撫綏戡定早奏蕩平
　以副朕嘉與維新至意
　　癸卯黜將軍華善等令從軍効力
上諭議政王等曰將軍華善署副都統多諾自六月調
　遣永興迄今未至殊負厥職其集議以聞於是議政
　　　王等議言華善多諾俱宜革職披甲令赴大將
　　　軍簡親王軍前効力
上諭我國家將士凡遇調遣馳赴而已從未有若此遲
　延觀望者使華善等兵未事而至未必無功今已事
　畢至將安用華善多諾宜如議處分但正值討賊之
　際免其革職披甲俱委署夸蘭大付將軍穆占令軍
　前効力
　　己酉趣大將軍貝勒察尼取岳州調副都統闗保
　　率兵赴之
　　　先是
上諭
親征議政王等集議應作何進兵令大將軍安親王岳
　樂順承郡王勒爾錦貝勒察尼詳議敷陳至是
　　　勒爾錦奏言以守兵餘力併入行軍復多増槍
　　　手五路渡江齊力大舉庶可滅賊岳樂奏言(臣/)
　　　親赴岳州仍舊布置舟師調諸路大礮急攻陸
　　　營勢必克復察尼則奏言舟師入湖三月餘雖
　　　未大挫賊鋒賊亦不敢公然出戰近聞逆賊糧
　　　餉將絶將軍林興珠又獻䇿謂湖水涸後宜圍
　　　以木栰立木樁列火礮俾小船巡警可乘之機
　　　正在此時然湖水之涸為期尚遲兩三月間賊
　　　中安知無變今乘水勢未退立一營於南靖港
　　　俟水涸酌撥舟師營於君山髙家廟絶其糧道
　　　賊勢窮蹙不難撲滅又一議言九貴山雖經立
　　　營而圍猶未匝若水涸則君山髙家廟諸處俱
　　　涸賊於石首華容澧州常德陸路皆通君山髙
　　　家廟不以大隊立營則圍城難遍風浪之中船
　　　不可泊徒至壞損若於舟師分撥立營萬無餘力
上覽三疏因
諭今呉三桂已死諸逆潰變之際宜急取岳州動支如
　許錢糧營治舟艦入湖三月餘而將軍侯林興珠獻
　䇿甚明俟湖水盡涸我船及賊船俱無所施彼時多
　掣舟師無不足用我之船艦兵卒頗屬有餘豈可推
　諉使大事中沮今宜於南靖港君山髙家廟諸處俱
　立營壘斷賊糧道務須困取岳州至於君山髙家廟
　諸處既需大隊應令副都統闗保所率之兵無徃江
　西改赴岳州聽貝勒察尼調遣如舟師必難久頓湖
　中速以狀聞貝勒察凡等既困取岳州安親王順承
　郡王所奏俱不必行
　　辛亥遣刑部侍郎禪塔海造船於茶陵
　　　大將軍簡親王喇布奏茶陵攸縣水陸俱通衡
　　　州諸處宜造戰船及小沙船百艘備用議政王
　　　等議如所請令勸勉紳衿百姓輸助速行營造
上諭造船事闗𦂳要令刑部侍郎禪塔海於江南動支
　正項錢糧備藥礮及需用器物前赴茶陵諸處督理
　修造前尚書伊桑阿帶徃造船官員仍令皆徃
　　丁巳大將軍康親王傑書奏泉州圍解
　　　時傑書遣署副都統禪布等進𠞰海逆兩路夾
　　　擊遂敗賊衆恢復惠安解泉州圍是日福建巡
　　　撫呉興祚奏敗賊於白鴿嶺復永春德化等縣
　　　賊渠劉國軒等悉遁隨遣官兵擊海賊敗之於
　　　赤澳諸處沉燒賊船六十餘斬六千餘級
　　辛酉
勅將軍穆占等遣兵守永興
　　　先是穆占奏因華善等至郴州永興賊遁故(臣/)
　　　未赴永興遣副都統保住總兵官趙應奎署副
　　　都統雅秦等各以所部兵從華善往守撤(臣/)所
　　　部前鋒䕶軍甲兵及漢軍緑旗兵盡還郴州休
　　　息軍馬以候
諭㫖已而大將軍簡親王喇布奏(臣/)聞上三旗内府佐
　　　領兵三百人未發永興因檄詢華善等華善等
　　　言此兵至郴州皆願軍前効力穆占遂留之以
　　　(臣/)所遣之兵華善不啟(臣/)知竟留穆占軍前穆
　　　占亦不以留兵之事聞之於(臣/)儻遇警急有所
　　　調發亦皆如此恐悞軍事嗣後華善之兵或聽
　　　穆占調遣或聽(臣/)調遣伏候
睿裁
上諭簡親王方𠞰撫逆冦之際穆占盡撤其屬兵茶陵
　攸縣安仁諸處所存兵每佐領不足七人大將軍安
　親王毎佐領兵二人復遣還長沙致簡親王兵力單
　弱遇有調遣穆占又相去甚逺誠難應時即至今簡親
　王赴安仁相機進𠞰其所部兵當聽隨宜調遣簡親
　王所發官兵穆占並未商酌任意留之不合其内府
　佐領兵三百人仍令發回至永興地方本令穆占簡
　親王協同鎮守今若止令簡親王兵駐守儻簡親王
　相機前進或逆賊來犯恐兵力單弱闗係匪輕其令
　穆占簡親王協議各酌遣官兵共守永興今逆賊呉
　三桂已死正急宜𠞰撫之㑹穆占簡親王其凜遵諭
　㫖同心合力以圖濟事已而喇布復奏華善多諾俱
　　　已降黜永興見缺統帥因授内大臣阿密達揚
　　　威將軍印以夸蘭大碩塔阿進泰等副之遣往
　　　駐鎮
上諭簡親王既赴安仁參賛不可無人阿密達仍與簡
　親王偕徃永興去郴州不逺況穆占前奏郴州别付
　一大臣鎮守以便親赴永興宜令穆占或選彼處所
　有大臣一員往鎮永興或親往鎮守酌可而行
　　乙丑削副都統德業立等職留任圖功
　　　先是賊乘船自岳州赴湘陰取糧米火藥副都
　　　統德業立提督周卜世等駐扁山不行擒獲俾
　　　賊逸出已而賊船由扁山入岳州彼等又不邀
　　　擊縱之入城將軍鄂鼐等以
聞
上諭以如許錢糧造成船艦調集諸路官兵水陸並進
　以圍岳州乃賊船衝出既不行阻禦竟致逸出及其
　入城以如許舟師何以不行邀擊任意縱入大將軍
　貝勒察尼其嚴察明白具奏至是察尼奏言德業立
　　　周卜世等特率一百三十船截𠞰兹賊賊僅二
　　　十餘船未能獲其一艘畏縮怯懦縱賊入城議
　　　政王等議德業立周卜世等應革職充伍令軍
　　　前効力
上諭德業立周卜世等本宜如議處分但值𠞰賊之際
　可俱革職留任効力贖罪鄂鼐總統舟師身為主將
　乃用庸懦之徒致悞大事事平之日從重議處
　　丙寅尚之信請開海禁
上不許
　　　之信奏𠞰除海逆亟需船艘其如公帑方匱勢
　　　難營造請暫開海禁許商民造船由廣州至瓊
　　　州採捕自便則(臣/)得藉商船大創海冦由廣海
　　　海陵龍門一帶進取以收搗巢之功
上諭向因尚之信言粤東雖已底定鄭逆仍踞厦門宜
　申海禁以絶亂萌故凖舊界嚴行禁戢今若開海禁
　令商民採捕自便恐奸徒乘此與賊交通侵擾邊海
　人民亦未可定海禁不可輕開其鼓勵地方官員捐
　助造船備征𠞰之用
　　丁卯授尚之信為奮武大將軍
　　　初將軍莽依圖奏言進定廣西亟需厚集兵力
　　　見在緑旗之兵有名而無實臣思平南親王尚
　　　之信練習戎行器械整備請調赴梧州統轄官
　　　兵委以平粤之責與臣等協謀而行實於大事
　　　有濟
上命尚之信㑹同將軍額楚總督金光祖巡撫金儁等
　定議以聞至是之信奏(臣/)向以逆賊偏注永興恐都
　　　　統王國棟不能制敵擬於九月初旬親徃䇿應
　　　　頃聞呉三桂已死永興賊遁今湖南勢如瓦解
　　　　取之甚易臣當進定廣西
　上諭乘此逆賊驚擾之時大兵亟宜前進𠞰撫並用綏
　　定疆圉授平南親王尚之信為奮武大將軍統兵赴
　　永興郴州諸處㑹合大將軍簡親王將軍穆占等併
　　力同心以圖進取將軍莽依圖額楚傅宏烈總督金
　　光祖等各駐本汎相度機宜規定廣西應給尚之信
　　勅印凖滿洲大將軍王等例遣内閣官員齎徃
　
　
　
　
　
　
平定三逆方畧巻四十一
　欽定四庫全書
平定三逆方畧巻四十二
　　　康熙十七年十月庚午
　命福建水師提督駐海澄
　　　　總督姚啟聖奏前督臣李率泰奏設水師提督
　　　　駐海澄方今水重於陸不可無總統重臣海澄
　　　　公既召赴京師漳州宜設總兵官鎮守
　　上諭向因水師提督駐海澄是以海逆敗遁今該督既
　　行題請其令水師提督駐海澄調海澄總兵官駐漳
　　州至水師提標應設兵丁可於新增兵及所裁海澄
　　公標兵内選補
　　　丙子
　敕大将軍簡親王喇布帥師進討将軍穆占鎭守茶陵
　　　　初喇布奏(臣/)等恭接招撫逆賊
　敕諭即謄黄遍行粘示仍屢遣人招撫偽将軍胡國柱
　　　　夏國相馬寳等以(臣/)觀之攸縣較安仁尢要若
　　　前詣攸縣遣人招撫且相機而動均有禆益又
　　　於安仁可以兼顧但遣還夸蘭大塔爾拜所領
　　　每佐領兵二名(臣/)屬兵力必致單弱請增發緑
　　　旗兵
上諭簡親王身在彼地深悉情形宜如所請前往攸縣
　隨宜勦撫但兵分力薄可調永興副将周球赴彼軍
　前幷移文總督董衛國選江西緑旗兵二千速遣詣
　簡親王軍以資進勦至是穆占奏(臣/)及簡親王孰進
　　　孰守伏候
上裁
上諭逆渠已斃賊勢潰亂之際大兵亟宜前進𠞰撫並
　行機不可失大将軍簡親王同内大臣阿密逹前鋒
　綂領希福等率每佐領十人并均配緑旗兵與大将
　軍平南親王尚之信公同定議或取永州或宜取何
　地相機而舉茶陵安仁永興郴州諸處俱令将軍穆
　占鎮守如地方無虞有機可乗聴其酌量進發
　　丁亥總督姚啟聖等奏敗海賊於蜈蚣山恢復長泰
　　　海賊偽統領劉國軒等大隊由海澄犯泉州敗
　　　卻據長泰縣將軍頼塔等議留侍郎逹都守漳
　　　州而偕耿精忠及總督姚啟聖等率兵進討九
　　　月十九日與賊戰於蜈蚣山賊敗走破其七營
　　　斬偽總兵以下三千餘級生擒一千二百餘人
　　　遂復縣城
　　己丑
詔福建總督提督緑旗官兵得専調遣
　　　總督姚啟聖奏泉州見有閩浙提標緑旗兵二
　　　萬一千餘(臣/)屢調㑹𠞰海冦迄今無一至者若
　　　必俟大将軍王令不免坐失機宜請
敕提臣馳赴漳州共圖戰守之䇿
上諭據報巡撫呉興祚提督楊捷等兵及滿洲大兵俱
　於十月初旬由泉州赴漳州如總督提督調用緑旗
　官兵必俟啓大将軍王未免遷延悞事嗣後一面調
　遣一靣啟知王等至總督提督皆朕信任封疆大臣
　務彼此輯睦期于疆塲有濟
　　辛夘
命大将軍貝勒察尼議取岳州之策
　　　先是察尼令貝子彰泰攻湘隂将軍鄂鼐以舟
　　　師不可分遣止之彰泰等還駐九貴山至是鄂
　　　鼐奏九月十八日北風大作飄我君山扁山船
　　　風稍息始得收集飄散之船賊乗鳥船五十餘
　　　乗間突出前往湘陰(臣/)等未能撃卻比其還入
　　　岳州又未能邀阻因請罪
上諭克取岳州所擊甚要以數百艘之船特遣将率師
　斷賊餉道截其水路乃鄂鼐等目視賊船突出不能
　阻截比其囘歸又不能邀殺俾賊出入自如肆無畏
　忌鄂鼐等即應嚴加處分但方綂率大兵泊湖勦賊
　俟事平之日嚴察重處鄂鼐及諸将佐俱令立功贖
　罪今賊已多集糧餉火藥于岳州或仍應困取及作
　何進發貝勒察尼等速定議以聞
　　丙申巡撫張朝珍請安置降兵于内地
上不許
　　　朝珍奏各路軍前投誠官兵撥(臣/)標効力者甚
　　　衆其間臧否莫辨請以(臣/)標投誠効力各弁幷
　　　嗣後自軍前發來官兵令分佈安挿于江南河
　　　南内地
上諭今值𠞰撫並用之時若以見在武昌投降官兵安
　置江南河南恐後此來歸者将疑畏不前大将軍順
　承郡王貝勒察尼等其勿令若輩聚處隨宜分布安
　置于湖廣諸處俾各得所
　　　　(臣/)謹按投誠官兵本皆附賊之人一但勢蹙乃
　　　　始來歸雖其中傾心効順者固多而稔惡未
　　　　悛圖為不靖者亦自不少必處置得宜始可
　　　　以潜消奸狡之萌開廣招徠之路張朝珍昧
　　　　于事理請安揷降兵于内地
皇上以無故遷移已至者必将自疑欲降者或困之中
　　　　沮若令聚處一方又恐叢集生奸致煩誅戮
　　　　有乖好生之徳乃
命王貝勒等隨宜分布毋使羣居仍安置于湖廣諸處
　　　　俾各得所於是反側者咸安輸誠者益衆盖
皇上措理之方安輯之道無事不盡善如此也
　　十一月己亥
詔授侍讀學士李光地為學士
　　　将軍拉哈逹奏海賊斷江東橋等處阻截援兵
　　　有泉州守制在籍侍讀學士李光地遣人至(臣/)
　　　軍中為大兵鄉導由漳平縣朝天嶺小路入安
　　　溪縣光地復遣人沿途修通險阻接濟軍需光
　　　地身自前迎大兵文臣為國盡勞可否議叙
上諭李光地當閩地變亂之初不肯従逆具疏遣人密
　陳機宜殫竭忠貞今又遣人迎接大兵指引道路平
　險隘治浮橋餽食物餉軍率民兵備辦粮米供給兵
　衆口糧矢志㓕賊實心為國深為可嘉其従優授為
　學士
詔予投誠官貟俸
　　　大将軍順承郡王勒爾錦言先後投誠偽官及
　　　房縣來歸之偽總兵何以敬等雖授劄以示鼔
　　　舞而止食兵糧生計難給
上諭何以敬等慕化來歸宜令得所以勵來者其悉予
　半俸
　　甲辰
命侍郎禪塔海等監修岳州戰船
　　　大将軍簡親王喇布奏(臣/)今奉
命進征其船艘仍前修造或宜停罷統候
睿裁
上諭簡親王前言茶陵攸縣水陸俱逹衡州諸處亟宜
　預造船艦以備故特遣侍郎禪塔海等前往監造今
　觀所奏如此足知従前初未詳審草率具奏宜俟事
　平察議禪塔海可以所備物料運至武昌監修岳州
　損壞戰艦
　　丁未
敕總督董衛國等速平餘冦
上諭兵部總督董衛國率師赴廣信勦賊已三月餘曾
　否撲㓕迄今尚未報聞總督提督封疆大吏楊一豹
　等乃廣信一帶山谷小冦耳宜即為掃除總督董衛
　國提督許貞其速靖餘冦各還駐所
　　辛亥
命遣官招撫陷賊官貟兵民
上諭議政王等呉逆既殞賊心震動宜遣呉三桂原屬
　人貟前往招撫山東按察使何毓秀等十員内擇數
　人量加職銜給以敕書發大将軍安親王簡親王順
　承郡王貝勒察尼公圖海将軍穆占莽依圖軍前或
　徑令彼等親往招撫或聴其遣人先通音問然後身
　往招徠其公議發遣儻有濟于事仍量功大小従優
　議叙於是議政王等列毓秀等名具奏
上乃加山東按察使何毓秀太常寺卿工部郎中張光
　　　岳太僕寺卿奉天府治中佟啟聖通政使司左
　　　通政安丘縣知縣胡端通政使司左㕘議行人
　　　司行人崔啟元鴻臚寺卿武鄉縣知縣齊漳通
　　　政使司左㕘議各齎
敕諭往諸路大将軍軍前招撫陷賊官貟兵民
敕曰自逆賊呉三桂煽亂以來所在官民多被誘惑故
　陷身賊中莫能自拔朕已洞悉情形屢頒敕諭廣示
　招徠開其自新之路今逆首呉三桂已伏天誅念在
　彼脅従文武官貟兵民人等皆朕赤子素受國家恩
　養必非甘心從逆或志存忠義遲囘待時或勢被迫
　驅無由歸化朕甚憫焉兹特命爾等齎敕往陜西大
　将軍長沙大将軍岳州大将軍征南大将軍揚威大
　將軍荆州大将軍等軍前特行招撫爾等曩在滇黔
　素多親識易于開導必相信従須宣布徳音相機勸
　諭務令陷賊人員翻然悔悟争先來歸有密謀内應
　擒斬賊渠及率領兵民獻城納欵者俱赦其前罪論
　功叙録加恩安挿俾令得所煌煌諭㫖朕不食言爾
　等奉兹委任務須殫心籌畫勿失事機或親身徑前
　招撫或先遣人諭曉後乃親往俱同各将軍等㑹議
　酌量而行若招撫成功量功大小従優議叙加恩爾
　等其勉圖報効以副朕定亂安民至意
　　大将軍貝勒察尼奏舟師敗賊于陸石口
　　　十月二十二日偽将軍杜輝巴養元姜義乗船
　　　二百五十艘犯陸石口将軍卾鼐等率師分撃
　　　敗之獲其船斬賊無算至二十九日署副都統
　　　葉儲赫等復率師進撃岳州破賊衆萬餘斬首
　　　甚衆
　　甲寅
敕大将軍貝勒察尼等水陸圍岳州
　　　察尼等奏賊艘雖兩畨出城取粮據降人云取到
　　　之糧僅支十一月頃賊船悉出意在疏通餉道
　　　犯我栁林嘴鏖戰移時繼而偽將軍等率衆五
　　　千於髙家廟渡江犯我陸石口營(臣/)因增遣署
　　　前鋒統領杭竒率兵赴陸石口俾禦賊之出求
　　　粮者
上諭岳州乃湖南咽喉如岳州克復則常徳長沙之賊
　斷難屯踞蕩平之績指日可期今湖水漸涸賊船難
　出故由陸路奮死來犯茍粮無缺乏豈肯如此纍出
　衝突耶以風濤之險船艦将士雖有傷折然賊急迫
　之形已著貝勒察尼等速宜水陸圍逼務期克復
　　庚申調兵益大将軍貝勒察尼軍
　　　先是察尼奏舟師泊湖以來頻經出戰礮多壞
　　　損請發江南發貢子毋等礮一千送至岳州又
　　　以君山髙家廟陸地設營請調荆州水營總兵
　　　官張忠幷標兵赴岳
上皆従之至是又奏今湖水漸涸陸地漸出我兵營伍
　　　隔絶恐賊潛通饋餉請增發滿漢兵議政王等
　　　議不准行
上諭困取岳州闗係重要㨿報賊粮将絶宜以閒地滿
　兵量調岳州大将軍安親王遣赴永興毎佐領兵二
　人已經撤還今長沙事機稍緩可發每佐領兵或二
　人或三人赴岳州江西總督董衛國標下官兵選調
　二千五百人就近由銅鼔經武昌赴岳州營于要地
　庶有禆于軍事此兵俱聴大将軍貝勒察尼等調遣
　　壬戌
命饒州總兵官髙登科率兵赴茶陵諸處
　　　大将軍簡親王喇布奏(臣/)欽遵
上諭率内大臣阿密逹前鋒統領希福學士薩海副都
　　　統保住署副都統雅哈喇雅秦等并滿漢官兵
　　　進討而留署前鋒統領薩克察巴圖魯副都統
　　　馬席泰署副都統額思赫楊古岱等併滿漢官
　　　兵于将軍穆占所俾之鎮守但茶陵攸縣諸處
　　　接壌江西止以此兵鎮守力甚单弱而(臣/)隊進
　　　討之兵又不便再留恐大兵長驅前進之後賊
　　　以大隊來犯地方不無可虞
上諭簡親王帥每佐領兵九人進征留每佐領兵一人
　防守江西總督董衛國提督許貞進𠞰廣信諸處餘
　冦建昌又有總兵官陳平駐守饒州逼近廣信董衛
　國等既撲𠞰廣信山賊其饒州總兵官髙登科悉統
　標兵馳赴茶陵攸縣諸處恊守
　　癸亥
命提督楊捷為昭武将軍仍管福建陸路事務調京口
　　将軍伯王之鼎為福建水師提督
　　　先是總督姚啟聖奏水師提臣貟缺奉
㫖命(臣/)等保題欽遵㑹同巡撫提督面議實無練習水
　　　戰可堪保題之員
上命議政王等選舉至是議政王等列江南崇明提督
　　　劉兆麒浙江温州總兵官陳世凱名以奏
上諭楊捷自簡任福建提督𠞰禦賊冦恢復疆土勞績
　茂著授為昭武将軍仍以原品管福建陸路提督事
　務王之鼎才畧素優鎮守京口克稱厥職仍以将軍
　調補水師提督
　　丙寅
命將軍覺羅舒恕遣兵赴藤縣
　　　先是將軍額楚抵藤縣奏兵多病疫
上諭若病者未蘓可移師去藤至是額楚奏鬱林容縣
　　　潯州賊衆聲言三路來犯大兵不可動移(臣/)兵
　　　病疫相仍見存無幾念(臣/)深入廣西請增遣大
　　　兵
上諭額楚仍駐藤縣将軍舒恕于南雄韶州兩處兵内
　擇有馬者毎佐領各一人發額楚軍
　　十二月己巳
詔增荆州緑旗兵
　　　大将軍順承郡王勒爾錦奏(臣/)所部滿漢兵水
　　　陸攻取岳州竊犯荆州以圖牽制(臣/)等即竭力
　　　守禦亦難保無虞乞許(臣/)募緑旗兵萬二千人
　　　悉統槍手以濟防禦庶于疆圉有禆
上諭順承郡王既言荆州兵單宜如所請聴募緑旗兵
　萬二千人悉統槍手并㑹同該督撫擇戮力行間有
　才能者授職管轄兵丁所需交槍令工部選發如需
　用輕礮王等具疏以聞
　　丁亥
敕尚之信及将軍覺羅舒恕帥師赴梧州
　　　将軍莽依圖奏本月初三等日逆賊來犯将軍
　　　額楚傅宏烈率兵接戰失利營壘俱陷賊勢猖
　　　獗不能遏禦藤縣失守見存兵力甚薄梧州勢
　　　危
上諭今梧州可虞大将軍平南親王尚之信不必往湖
　南徑赴梧州與莽依圖等商酌調遣官兵併力勦賊
　以靖地方如王斷不可離省即速選精兵馳赴又韶
　州南雄已為内地将軍舒恕可率每佐領兵二人急
　赴梧州至将軍額楚傅宏烈等現在討賊俟事平旋
　師日察議
敕大将軍公圖海等議守肅州
　　　將軍侯張勇奏河套彛人噶爾旦雖有與黙得
　　　里䝉古結姻之信但世為仇讐恐争西海之地
　　　甘肅兵单而(臣/)且前赴秦鞏儻兩相戰攻内地
　　　難保無事肅州當兩彛往來之衝宜增兵鎮守
上諭大将軍公圖海等身在地方輕重緩急是所悉知
　應否調總兵官一貟暫往鎮守肅州與總督哈占及
　張勇公議酌行
　　庚寅以陳華等為總兵官
　　　先是偽将軍杜輝遣偽叅将林寧等奉書請降
　　　大将軍貝勒察尼等慰諭約期遣囘至是詹事
　　　宜昌阿奏本月十六日偽巴将軍下總兵陳華
　　　李超率文武官弁兵丁家口投誠詢之續降人
　　　貟㨿稱是月十五日夜事泄呉應麒即潜拘同
　　　謀諸人十六日昧爽約杜輝議事伏兵執之訊
　　　至日中絞死偽總兵等數貟及輝之弟侄親丁
　　　皆被殺
上諭陳華李超等感戴國恩與偽将軍杜輝共約歸順
　事泄杜輝被殺陳華李超等仍來投誠殊屬可嘉俱
　授為都督同知總兵官支全俸留大将軍貝勒軍俾
　招徠賊黨所屬官弁按原品支俸家口隨彼等所欲
　安挿得所復
諭兵部陳華李超外投誠官内擇語言明晰洞曉賊情
　者二人令隨詹事宜昌阿之筆帖式馬爾賽挈之馳
　驛來京
命總督董衛國率兵赴岳州
　　　先是董衛國奏遵
㫖進𠞰廣信逆賊楊一豹江機等屢擊敗之斬獲無算
　　　隨招撫偽都督陳得名等
上因命董衛國率兵往防銅鼔營至是衛國言銅皷營
　　　見今寧静無事增防逆賊盤踞岳長(臣/)願親領
　　　標兵五千更調江西各營官兵數千赴楚効力
上諭總督董衛國以銅皷營無虞願親率標兵赴楚効
　力可嘉宜如所請統所屬官兵馳赴岳州多備火器
　挨牌鹿角攜往擇賢能官留守江西酌調本省兵接
　續前進其標下官兵勿令分撥他處聴自統全部以
　行
敕大将軍貝勒察尼等固圍岳州
　　　詹事宜昌阿奏見今賊粮已絶偽屬官兵相繼
　　　歸誠捜獲逆賊往來文書俱係調諸路逆賊援
　　　岳之事今幷賊書密咨兵部
上諭逆賊食盡勢窮調取援兵大将軍貝勒等宜約㑹
　鎮守各要地将軍大臣嚴緝奸細俾賊内外音問不
　通固我營壘以禦來援之賊務期克取岳州幷􁘭趣
　江西總督董衛國速行馳往
　　乙未趣尚之信帥師馳赴梧州
　　　将軍莽依圖奏(臣/)􁘭大將軍平南親王尚之信
　　　親身率兵來援梧州之信報稱見赴湖南㑹勦
　　　正慮調取之兵不能即至更有何兵可遣(臣/)思
　　　梧州乃廣東門户逆賊近屯榕樹灘如不遣之
　　　信來援則地方深為可慮
上諭頃已有㫖命尚之信不必赴湖南今莽依圖既以
　梧州勢迫為言尚之信其親統官兵馳往梧州勦禦
　逆賊
　　許大將軍公圖海來京陳事
　　　圖海奏(臣/)年老欲密陳所見有不便具疏者今
　　　秦省諸要隘守禦已固省㑹備有援師(臣/)欲輕
　　　騎赴京一覲
天顔面奏事宜下議政王貝勒大臣集議議政王等奏
　　　軍機事宜主帥無親身來奏之例
上諭圖海攜大将軍敕印前來烏丹仍佩其将軍印暫
　　統大兵已而圖海來京密奏訖
　上面授機宜隨令馳還軍前
　
　
　
　
　
　
　
　
　
　
　
　
　
平定三逆方畧卷四十二
　欽定四庫全書
平定三逆方畧卷四十三
　　　康熙十八年正月乙巳調總漕帥顔保等標兵赴
　　　南雄
　　　　将軍覺羅舒恕奏南雄府為兩廣咽喉三省接
　　　　壤見在滿漢官兵無多南安諸處又安挿新附
　　　　之人一有不測全省皆屬可虞
　　上諭漕運總督帥顔保總兵官哲勒肯各選標兵一千
　　人令賢能官貟管轄速往南雄府到日令副都統博
　　霽總統防守地方
　　　戊申增設岳州隨征總兵官
　　　　大将軍貝勒察尼疏言調往岳州兵六千人宜
　　　　設隨征左右前後四營各以總兵官領之
　　上從其請以副将李師膺為湖廣岳州隨征左營總兵
　　　　官柯彩為隨征右營總兵官都督同知陳華為
　　　　隨征前營總兵官李超為隨征後營總兵官
　　辛亥趣尚之信等速援梧州
　　　總督金光祖奏廣西藤縣失守逆黨愈肆狂逞
　　　水陸三路逼犯梧城
上命大将軍平南親王尚之信将軍舒恕即遵奉前㫖
　親統官兵倍道速援梧州
　　壬子
命大将軍簡親王喇布選發騎兵赴長沙
　　　喇布奏永州耒陽請停進𠞰選臣等兩股兵内
　　　有馬者每佐領三人遣往岳州
上諭此兵不必發岳州令于自京發往䕶軍驍騎内簡閲有
　馬堪用者每佐領二人以大臣一貟統之速往長沙軍前
命總兵官髙登科留駐饒州
　　　先是議調登科率其標下官兵恊守茶攸諸處
　　　至是巡撫佟國禎奏逆孽攻陷徳興侵逼樂平
　　　府縣有司力請留鎮臣駐守饒郡
上命登科及部下官兵不必調遣湖南仍留饒郡與該
　巡撫提督等共商速復徳興務滅逆冦
　　丁巳增設荆州隨征總兵官
　　　大将軍順承郡王勒爾錦奏新增兵一萬二千
　　　人應設四鎮各分管兵三千
上従其請以副将葛秉貞為湖廣荆州隨征前路總兵
　　　官蘭泗為隨征左路總兵官姚珩為隨征右路
　　　總兵官胡世英為隨征後路總兵官
　　乙未大将軍貝勒察尼等奏復岳州
　　　時逆賊呉應麒等窃踞岳州堅壘死守
上命多調船兵飭令察尼等水陸圍困斷其粮道逆賊
　　　勢蹙偽總兵王度冲偽将軍陳珀等于是月十
　　　八日各以其舟師來降呉應麒等棄城逃遁我
　　　師遂復岳州察尼及詹事宜昌阿以
聞
上諭大兵既取岳州逆賊震動之際諸路大兵宜𠞰撫
　並用速行平定其令大将軍安親王簡親王順承郡
　王将軍穆占等乗賊此時震讋有悔過投誠者寛貸
　其罪叙功録用其宣布恩意兼施𠞰撫毋失機㑹酌
　量而行
　　　　(臣/)謹按善用兵者必先争要害之地若據有
　　　　要害則其他不攻而自破
皇上洞悉方隅形勢以為掃靖冦氛蕩平雲貴大勢所
　　　　繫實在岳州故于王師初出之時即
命都統覺羅珠滿等速赴岳陽控扼要地以遏繫賊冦
　　　　而珠滿等逡巡逗撓致岳城失守
皇上乃授貝勒尚善為大将軍統率勁旅恢取岳州又
　　　　屢授機宜趣令尅日進攻既因陸路之賊防
　　　　守頗堅特遣大臣亟營戰艦大集諸路官兵
　　　　據江湖之險斷賊餉道尚善等猶諉托多端
　　　　謂兵艦即鱗集湖中亦不能困賊迨入湖之
　　　　後将軍鄂鼐等又以風濤洶湧請撤水軍賴
皇上乾斷獨持不允其請復調益舟師授策于察尼增
　　　　營要地圍困加嚴于是賊粮始盡至于饑蹙
　　　　棄城遁走岳州既得遂成破竹之勢而長沙
　　　　常徳諸郡賊不能守一時奔潰貴州雲南以
　　　　次抵定矣所以削除冦亂克奏武功者誠由
　　　　我
皇上力排羣議獨運神謨專意規取岳州之所致也
　　庚申增設廣東潮州官兵
　　　提督侯襲爵奏潮州與閩接壤逼臨大海諸島
　　　逆孽窺伺汛兵力单請如舊復設潮州鎮標中
　　　營官兵五百有餘及大埔營官兵六百潮州水
　　　師總兵官一貟並左右二營官兵二千以資彈
　　　壓
上允其請以侯補總兵官劉顯芳為廣東潮州水師總
　　　兵官
　　甲子
敕大将軍貝勒察尼分兵速取湘隂
上諭兵部頃者筆帖式馬爾賽去時令其傳諭主将克
　取岳州之後應發兵一支従京口河渡江立營于華
　容石首之地以為根本若由華容石首前赴常徳澧
　州則水潦難将軍輩亦曾奏言此路水澤甚多艱于
　前進已經飭示今在岳州滿漢官兵甚多宜乘賊
　未暇固守湘陰水陸亟進乗機克取湘陰即望長沙
　進發稍一遲疑觀望則江中有一洲直對湘隂賊堅
　守縣城而立營洲上預儲火器得為嚴備我舟師欲
　度難甚故不可不乗賊未及堅守之先急下湘隂也
　岳州地最險阻偏師足守其取湘隂往長沙宜令貝
　子彰泰署前鋒統領杭竒率每佐領滿洲甲兵十人
　提督桑額總兵官萬正色躬率標兵併多發緑旂兵
　丁整備大礮鳥槍火器水陸並發可速行大将軍貝
　勒亦令安親王知之
　　乙丑
詔議政大臣等直陳𠞰賊事宜
上諭大學士索額圖等今正勦滅逆孽之時議政王大
　臣等如有確見勦滅逆冦事宜及應行應革之事各
　抒意見即于㑹議之所共議以聞庶便酌量採擇爾
　等其傳諭議政王大臣等于是議政王大臣等奏言
　　　自用兵以來凡𠞰撫逆賊之事俱厪
皇上睿慮籌畫即行間諸将進止機宜亦無不仰賴
廟謨指授遵奉而行所以疆隅次第收復羣醜望風潰
　　　遁雖餘孽竄入滇黔即日自爾銷滅是
聖明謨畧周詳悉已盡善臣等實無他見茍有一得之
　　　愚寧不陳奏耶
　　二月丙寅朔将軍莽依圖等奏敗賊于梧州逆賊
　　呉世琮等侵犯梧城于正月初六日水陸齊進将
　　軍莽依圖傅宏烈等率滿漢官兵拒戰大敗賊衆
　　多所斬戮是夜賊棄營而遁
命發馬于大将軍貝勒察尼軍前
　　　學士額庫禮奏今我兵進勦請以武昌備養馬
　　　匹撥至(臣/)等軍前
上諭大将軍貝勒察尼等恢復岳州向前進發其以武
　昌備養馬匹撥送一千酌給兵士無馬者
　　己巳大将軍安親王岳樂等奏復長沙
　　　時岳州恢復長沙逆賊震恐不能久立于正月
　　　二十九日棄城潜遁我師遂入城安撫人民
命大將軍貝勒察尼遣滿兵速赴長沙
　　　安塘筆帖式報大将軍安親王已復長沙今亟
　　　進取衡州移咨大将軍多羅貝勒令酌鳥船沙
　　　船及官兵貝勒遂遣自荆州來水師營總兵官
　　　張忠等率緑旂官兵三千八百沙船一百快船
　　　八十前赴長沙
上諭賊失岳州長沙諸要地正當驚惶騷動之時乗機
　進取衡州擊滅逆賊殊為要務宜将岳州所有大兵
　并船礮速行多撥增發大将軍安親王軍前大将軍
　貝勒察尼等除先遣總兵官張忠標兵外今更速發
　滿洲大兵多撥船礮迅赴長沙既而安親王岳樂等
　　　奏賊離衡山縣二十里許水陸立營
上復諭宜乗賊冦驚動之際速取衡州此𠞰滅衡州賊
　衆較諸處不同所調岳州舟師火器早至一日于大
　事有一日之益若緩至一日于大事貽一日之害調
　遣船礮官兵如或稍遲使賊江中置樁預為堅守阻
　我舟師致進取衡州事機有失則皆貝勒察尼悞之
　也諭到貝勒察尼即撥舟師火器速發安親王軍前
　於滅賊機宜勿致有悞其大将軍簡親王等亦已率
　兵進取衡州兩軍相合之後總用大将軍安親王印
　信協力𠞰滅逆孽恢復衡州諸路如有分兵之處仍
　各用大将軍印信施行
　　甲戌
詔責大将軍貝勒察尼等
　　　時賊渠呉應麒等従岳州遁去輔國公温齊等
　　　率兵追殺二百餘里陣斬甚多我兵因未攜爨
　　　具而還察尼等以
聞
上責之曰逆賊呉應麒等迫于饑餓徒步敗遁我騎兵
　追躡二百餘里因未攜爨具遂爾還師並未大創賊
　衆岳州雖得不過賊所棄之空城而窮冦呉應麒究
　未擒斬朕心未愜今以追殺賊衆地方里數詳度之
　虛實即立見矣
命尚之信等速定廣西
　　　之信等奏(臣/)等共議将軍莽依圖舒恕等同将
　　　軍傅宏烈守梧州(臣/)駐封川縣總督金光祖
　　　駐肇慶府将軍額楚等駐徳慶州如有機㑹一
　　　面奏聞一面舉行
上諭今長沙岳州諸處俱已恢復偽将軍總兵文武官
　員船艦兵卒來歸者甚衆又據塘報彛陵州對岸之
　鎮荆山盤踞賊冦盡行潜遁分逐諸路潰敗之賊多
　所斬戮大将軍順承郡王等已渡江平定湖南安親
　王又進取衡州諸處宜乗此各路賊冦渙解之際平
　定廣西大将軍平南親王尚之信将軍莽依圖舒恕
　額楚傅宏烈總督金光祖等勿失事機速定廣西
　　乙亥
詔總督董衛國率所部兵赴大将軍安親王軍前
　　　先是議令衛國率兵往岳州至是巡撫佟國禎
　　　疏言岳州既復請撤還督臣
上諭江西屬在内地可以無虞今董衛國不必詣岳州
　率其標下官兵速赴大将軍安親王軍前聴王調遣
　協力進取衡州諸處
　　庚辰
命發馬于大将軍順承郡王勒爾錦軍前
　　　勒爾錦奏(臣/)兵在彛陵諸處更畨來往水土不
　　　宜致馬多斃請以近地所備馬速行撥給以資
　　　進勦
上諭兹正前往征𠞰之際于武昌預備馬内撥一千匹
　委才能官員速送大将軍順承郡王軍前
　　辛巳大将軍順承郡王勒爾錦奏官兵復澧州
　　　勒爾錦聞岳州賊潰即遣署都統多謨克圖等
　　　率師前進于正月二十七日渡江太平街虎渡
　　　口諸處賊冦悉皆潰遁王率大兵于二十九日
　　　渡江次元始于是前隊官兵分路追勦松滋枝
　　　江宜都諸縣及澧州以次恢復守百里洲偽将
　　　軍洪福率舟師􁁂印劄來降
敕大将軍貝勒察尼與順承郡王勒爾錦合兵進取常
　　徳沅州鎮逺諸處
上諭議政王等曰今岳州彛陵之賊以舟來降長沙之
　賊焚舟潰遁諸處賊冦困蹙逃竄無有舟楫宜固守
　荆襄乗此機宜速滅賊黨貝勒察尼酌留官兵于岳
　州水陸齊進速㑹順承郡王軍合力亟取常徳沅州
　鎮逺諸處至恢復常徳諸郡之後順承郡王貝勒察
　尼等㑹同安親王簡親王等作何進取雲貴定議具
　奏其大兵進討雲貴宜設将軍總督巡撫提督隨大
　兵征進吏兵二部開列應補者以聞尋吏兵二部以
　　　應補官列名具奏
上諭雲南将軍不必添設可調湖廣提督桑額為雲南
　提督湖南提督趙賴為貴州提督四州總督周有徳
　為雲貴總督以原任巡撫李天浴為雲南巡撫副都
　御史楊雍建為貴州巡撫
　　壬辰大将軍順承郡王勒爾錦等奏官兵復常徳
　　　是月十四日勒爾錦抵澧州遂遣固山貝子準
　　　逹等率領官兵進取常徳未至之先賊縦火焚
　　　城中廬舍并江中船艦而遁偽按察使陳寳鑰
　　　等迎降我師于十八日入常徳府城
　　甲午大将軍簡親王喇布奏官兵復衡州
　　　喇布率大兵前進于是月初七日復衡山縣遂
　　　令前鋒統領希福等率官兵攻取衡州逆渠呉
　　　國貴夏國相等聞風棄城而遁十三日我師復
　　　　衡州府城
　命總兵官哲勒肯為廣西提督
　　　　總督金光祖奏廣西䕶設提督轄本標官兵四
　　　　千六百餘人自馬雄變後未及復設當此用兵
　　　　之際必仍設提督總統水陸之兵于戰守有頼
　　　　其提標應設官兵即于廣西見在各營抽撥補
　　　　入經制
　上従其請授哲勒肯為廣西水陸提督總兵官
　
　
　
　
　
　
　
平定三逆方畧卷四十三
　欽定四庫全書
平定三逆方畧卷四十四
　　　康熈十八年三月丁酉以王度冲等為總兵官
　　　　大将軍貝勒察尼奏偽總兵王度冲等統官兵
　　　　船艦投誠宜從優議叙又言伊等願改為陸兵
　　　　効用
　上諭偽總兵王度冲偽将軍陳珀可為總兵官俱兼右
　　都督偽總兵龍韜張宣柯喬棟等可為總兵官俱兼
　　都督僉事令彼等俱入陸路同大兵効力
　　　甲辰
　命彞陵總兵官徐治都為湖廣提督
　　　　兵部奏湖廣原設提督一員康熈十七年因江
　　　　西撫建提督趙賴調赴攸縣𠞰賊授為湖廣提
　　　　督今長沙諸府已經恢復湖南提督員缺應行
　　　　裁去湖廣仍設提督一員
　上允之因授治都為湖廣提督
　　庚戌
勅大将軍安親王岳樂帥師進取寳慶諸處簡親王喇
　　布等合兵進定廣西
上諭議政王等今湖南賊宼悉已敗遁順承郡王與貝
　勒察尼等合兵一處簡親王方在衡州穆占已至永
　州進取廣西事屬最要順承郡王等所部兵為數甚
　多可撥每佐領䕶軍二人驍騎二人令貝子彰泰率
　往安親王軍前安親王親統大兵前赴衡州進取寳
　慶諸處簡親王可與穆占等合兵自永州進定廣西
　　甲寅總督姚啟聖奏報偽總兵廖琠等來降
　　　時廖琠黄靖等率衆踞水晶坪聫絡山海賊寇
　　　以為邉害姚啟聖遣官往撫之廖琠等即率偽
　　　官三百餘員兵一萬二千餘人詣軍門降
　　丙辰将軍穆占等奏官兵復永州道州
　　　時賊渠呉國貴等遁往永州為守城計穆占遣
　　　官兵追及之於白水市諸處擊敗賊衆斬殺甚
　　　多是月初九日遂復永州於是道州永明江華
　　　東安等縣所有之賊聞風俱棄城而遁
詔統兵将軍大臣等確覈戰功
上諭兵部曰我國家開創大業軍法最為嚴明凡擊斬
　賊衆攻取城池必據實奏報復行確覈功罪昭著故
　能信賞必罰鼔勵戎行初無虚偽冒功之弊今自用
　兵以來每覽各處奏捷章疏其中固有實建功績者
　亦有虚詞妄報者如擊敗賊兵動稱斬殺甚多或云
　數千或云萬餘或云不計其數甚至賊棄空城或云
　如何攻取如何恢復妄行虚報㣲功小冦任意鋪張
　議叙之時兾幸濫邀陞賞殊非人臣事上勿欺實心
　為國之誼嗣今諸領兵大将軍督撫提鎮等務洗心
　滌慮勿蹈前轍凡報捷必確覈功績㨿實上聞如因
　循陋習冒濫軍功定以軍法従重治罪必無寛貸爾
　部即通加嚴飭并曉諭官兵一體遵行
　　丁巳大将軍簡親王喇布奏官兵復寳慶
　　　衡州諸郡既復喇布即令提督趙賴率所部官
　　　兵往取寶慶府趙賴等未至賊先於城内外縱
　　　火而遁我兵遂於是月初五日入城
　　癸亥趣大将軍順承郡王勒爾錦速統兵進𠞰
上諭兵部曰逆賊従湖南敗遁日乆我大兵隨後尾擊
　若推諉逡巡不速行追躡俾賊復得固守則勞費倍
　多乃順承郡王等至今猶未亟進殊為不合爾部速
　移文順承郡王等乘賊守備未固兼程前往
　　四月庚午
命諸将遣人招撫賊中渠帥
　　　提督趙賴奏逆賊胡國柱郭壯圖吳國貴呉應
　　　麒輩嫌隙已生互相陵轢勢不兩立宜乘渙散
　　　之㑹指名招徠
上諭諸路大将軍将軍等乘逆賊互相猜疑之際其明
　諭以投誠人員寛貰前罪従優恩擢賊中渠帥分路
　遣人指名招撫
　　辛未
勅固山貝子準逹等防守荆州彞陵諸處
　　　安塘筆帖式報偽将軍王鳯岐等三人選船艦
　　　兵卒水陸齊下截禦巴東諸處以乘不備又有
　　　劉李楊王諸賊帥率衆屯踞巫山及草毛諸處
上諭逆賊至巫潛生奸計或窺伺䕫山俟江水泛漲時
　乘虛突犯彞陵荆州殆未可定今固山貝子準逹都
　統根特等已率兵前赴荆州而彞陵又有大兵及提
　督徐治都在彼宜悉録報文移貝子準逹等及提督
　徐治都令於荆州彞陵諸處水陵宻防賊衆來犯即
　行𠞰禦
詔責都統覺羅巴爾布
　　　大将軍順承郡王勒爾錦奏都統覺羅巴爾布
　　　啟言二月初二日分兵二隊攻金頂山及灘内
　　　所立之營兵鋒一至賊皆遁走隨遣署䕶軍統
　　　領董吉等率兵由陸路追之及於南津闗口江
　　　北岸之賊列陣迎拒我兵敗之斬殺甚衆
上諭國家軍令本甚嚴明凡攻逐賊冦大臣身在顔行
　是以官兵鼓舞奮勇野戰必勝攻城必克所向無敵
　都統巴爾布統兵駐彞陵大兵既復岳州不於賊方
　震動之時偵察虚實即行𠞰㓕乃稱二月初二日分
　兵二隊攻金頂山及灘内所立營兵鋒一至賊悉遁
　走身統兵衆逼賊而營對壘之賊已遁尚爾不知又
　不自思贖罪率官兵疾追殄殱賊醜止遣董吉等前
　往巴爾布自率兵赴荆以来曾無奮力報効遲悞觀
　望其罪良多既至彞陵與賊對壘不躬親拒敵反云
　初二日撥兵前進作攻戰之形明屬欺罔且鎮荆山
　之賊遁於何處踞於何地並未察明以報順承郡王
　等一一嚴取供詞以聞
　　戊寅
命發馬於将軍穆占軍前
　　　時穆占奏自辰州啟行追賊二十日㑹大雨泥
　　　濘馬斃甚多致兵士乏騎
上諭穆占與大将軍簡親王進定廣西宜速撥武昌馬
　千匹送至穆占軍前以給乏馬兵士
　　己卯
詔責大将軍順承郡王勒爾錦等
　　　勒爾錦等奏偽将軍胡國柱在辰龍闗偽将軍
　　　呉應麒等在辰州而近以木塞隘口而營
上責之曰順承郡王勒爾錦等當逆賊驚遁之際宜亟
　遣賢能将帥追勦乘賊不備速行撲滅乃明知巴爾
　布怯懦令率官兵前取辰州巴爾布遲滯觀望延引
　時日不疾驅而進致辰龍闗復為賊守勒爾錦巴爾
　布等宜即行議處但見統大兵征𠞰俟事平凱旋之
　日再行察議
　　壬午
勅大将軍簡親王喇布等毋進廣西将軍莽依圖等分
　　路進兵
上諭議政王等曰覽學士孔國岱報廣西悉已底定宜速
　移文令簡親王及穆占等之兵不必進廣西但莽依
　圖舒恕額楚等兵力稍單簡親王及穆占等兵内選
　有馬精兵每佐領三人或四人遣前鋒統領希福帥
　赴莽依圖等軍前於通雲貴要路宜従何路恊力前
　進公議進發至於廣西見無官兵平南王或宜同大
　兵前進或宜駐廣西適中要地亦同将軍大臣等共
　議而行其彞陵兵徒爾坐守似屬無用宜整繕甲兵
　自歸州巴東作進兵狀以制之巴爾布本在彞陵即
　遣彼往歸州巴東効力并令都統噶爾漢等率兵同
　總督楊茂勲提督佟國瑶等前進宜由何路恊力撲
　滅山賊或規取興安聴其酌便而行
　　乙酉
頒勅招撫雲貴官民
勅諭雲南貴州大小文武官員軍民人等逆賊煽亂以
　來爾等被其迫脅陷身賊中莫能自拔地方百姓乆
　遭荼毒誅求苛擾困苦日深在彼情形朕已洞悉每
　一念及深為惻然故屢頒勅諭廣示招徠開以自新
　之路今湖南悉皆平定廣西亦已納欵獨爾滇黔一
　隅民生尚在水火之中朕以仁覆天下為心豈忍西
　南萬姓顛連無告莫之拯救且當時倡叛罪止三桂
　一人所屬人員均係脅從情可矜恕今特頒勅諭再
　行招撫爾等其各體朕寛大好生之心翻然悔悟争
　先來歸於各路大将軍将軍等軍前投誠皆赦其前
　罪論功叙録加恩安挿令之得所爾等勿得仍懐疑
　畏坐失事機有負朕嘉與維新至意
　　丙戌
諭諸路将帥毋受祖澤清降
上諭兵部曰逆賊呉三桂煽亂以來諸大小文武官員
　勢窮力竭迫而従賊朕乆已洞悉其悔罪來歸者槩
　行寛宥惟祖澤清父子兄弟向受國家恩養甚厚前
　澤清叛時意其必係被賊迫脅不得已而従逆及其
　既降復叛則甘心附賊可知情罪重大國法難容不
　許招撫亦不許其投誠爾部即宻諭各路大将軍将
　軍督撫提鎮等遵行
　　總督金光祖奏復潯州
　　　時逆賊呉世琮等踞潯州府聞大兵前進即焚
　　　營棄城而遁金光祖等所遣副将林大忠遂於
　　　是月十九日入城撫定人民
詔保全文武官員家口陷賊者
上諭兵部湖南廣西已經底定滇黔指日蕩平凡在京
　在外大小文武官員内有家口陷於賊中者有孑身
　投誠家口仍在彼地者有前以抗賊被害而家口尚
　有遺留者大兵到日一一清察務加保全俾之得所
　聴其家屬完聚爾部即通諭各路大将軍将軍督撫
　提鎮等遵行
　　丁亥
命刑部侍郎宜昌阿等赴湖南議撤兵事宜
上諭兵部今湖南廣西皆已底定大兵多集湖南遣侍
　郎宜昌阿學士噶爾圖赴順承郡王安親王簡親王
　軍前酌留進𠞰平定地方之兵餘兵防守荆岳及䝉
　古烏拉寧古塔兵應行調還事宜一一詳議速奏其
　招撫勅諭賫付大将軍等令其酌行招徠伊等不必
　留彼招撫軍事議畢即還
　　壬辰
命大将軍順承郡王勒爾錦等還荆州貝勒察尼帥師
　　進勦
　　　勒爾錦奏将軍鄂鼐等啟稱署副都統圖爾篤
　　　渾等偵探辰龍闗賊情形賊跨路連設五營力
　　　為堅守山險林深前鋒未得禽獲生口距辰龍
　　　闗二十里止行一馬且不能轉旋辰龍闗一帶
　　　山俱峻險林木森宻徒步亦不易至且時值盛
　　　暑淫雨雖大兵前進亦不能行不如暫留為便
上諭辰龍闗乃通雲貴孔道衆皆知之甚悉據奏辰龍
　　　闗相去二十里止行一馬且不能旋轉辰龍闗一帶
　　　山俱峻險林木森宻徒步亦不易至俟復辰龍闗時
　　　必於此路明白丈量茍與所奏不符圖爾篤渾等從
　　　重治罪今當廣西全定敗賊逃散之際宜分路前進
　　　底定疆圉前鋒屬在顔行捕獲生口乃其専責順承
　　　郡王委無能之圖爾篤渾為副都統俾之前行致前
　　　鋒不能捕一生口圖爾篤渾等乃又急行退還順承
　　　郡王勒爾錦可率其王府佐領之兵還赴荆州同巴
　　　爾布等進定歸州巴東圖爾篤渾可革去署副都統
　　　職以叅領隨順承郡王還荆貝勒察尼仍用其原大
　　　将軍印統兵平定地方
　
　
　
　
　平定三逆方畧卷四十四
　欽定四庫全書
平定三逆方畧卷四十五
　　　康熙十八年五月乙巳
　命調福建水師提督伯王之鼎為四川提督
　　　　時
　上以湖廣岳州水師總兵官萬正色諳習水性令其進
　　　　勦海冦特授為福建水師提督故以之鼎調補
　　　　四川
　　　丁未
　詔理事官麻勒吉赴廣西暫轄定南王所屬兵士
　　　　将軍穆占奏廣西省城投誠偽将軍劉彦明徐
　　　　洪貞線成仁等仍為都統副都統令其總轄藩
　　　　下及緑旂之兵頗于事有益
　上諭劉彦明等所領投誠緑旂兵内有願歸農者皆令
　　歸農願入伍者撥入廣西經制兵内其定南王下舊
　　兵有老弱者裁去不必足從前三千之額數年以來
　定南王官兵分散各處收聚甚難宜令督捕理事官
　麻勒吉前赴廣西暫行統轄定南王下藩兵有分散
　者令其察訪料理一切調度軍務㑹同将軍莽依圖
　等商議舉行其廣西文武各官弁定南王下各官職
　名麻勒吉俱察明繕册以聞劉彦明等為都綂副都
　綂之處俟冊到日再議
　　辛亥遣副将徐升耀賫
敕招撫王屏藩等
　　　時升耀言願往招撫王屏藩呉之茂譚洪張起
　　　鳳等
上命加升耀都督僉事賫
敇招撫
諭王屏藩等勅曰自呉逆煽亂以來所在官民多被誘
　惑陷身賊中莫能自拔朕已洞悉情形屢頒勅諭廣
　示招徠開以自新之路念爾素受國恩必非甘于従
　逆或心存忠義遲囘有待或勢被驅迫歸化無由朕
　甚憫焉兹湖南廣西俱經恢復各路兵馬齊進滇黔
　爾所悉知四川一隅皆朕赤子久罹兵燹不得早見
　太平每一念及殊多惻然特遣副将加都督僉事徐
　升耀前往宣布朕意爾其翻然改悟勿失機㑹率先
　來歸朕必赦其前愆論功叙録爾無懷疑畏勉圖後
　効以副朕定亂安民至意
　　癸丑
命遣官採購湖廣粮米運赴廣西
　　　時因廣西官兵乏粮議政王等議請令兩廣督
　　　撫由廣東設䇿運粮
上諭不必自廣東輓運令遣户部賢能官二貟採買湖
　廣米運至廣西軍前其湖廣武岡諸處官兵亦令料
　理備辦
　　己未
命大将軍貝勒察尼治澧州以南軍事大将軍順承郡
　　王勒爾錦治荆岳彛襄諸處軍事
　　　察尼奏(臣/)等前進荆岳彛襄諸處相隔漸逺調
　　　遣防守事宜必致有悞
上諭大将軍貝勒察尼等親統大兵往前進勦自澧州
　以南軍務聴大将軍貝勒察尼調度荆州岳州彛陵
　襄陽等處軍務聴大将軍順承郡王調度
　　辛酉調大将軍簡親王喇布等兵赴桂林
　　　将軍莽依圖奏桂林相近之兵請速調一支往
　　　駐桂林以張聲勢(臣/)俟副都統額赫訥兵至貴
　　　縣即前赴横州以絶栁州南寧之路因遣人趣
　　　馬承廕郭義等速行薙髮
上命簡親王及穆占等兵内撥每佐領三人或四人遣
　　　一副都統率赴麻勒吉所令麻勒吉等統轄鎮
　　　守桂林
　　六月戊辰
詔雲南提督桑額率湖廣官兵進雲貴
　　　桑額奏新任湖廣提督暫駐彛陵請以彛陵官
　　　兵𨽻其標下而湖廣提標官兵姑屬(臣/)綂領
上諭提督桑額隨大兵進取雲貴其湖廣提標官兵准
　入雲南提督標下俟底定之日仍囘楚中彛陵鎮標
　官兵准為湖廣提標至于隨桑額前往官兵方事勦
　賊收疆標下官員可各加銜一等兵卒可動正項錢
　粮賞賚以示鼔勵
　　壬申
詔誅叛弁趙天元
　　　尚之信奏粤東之變起自新㑹江門江門水師
　　　之叛由于天元一人請以天元賜(臣/)使得明正
　　　其罪立置典刑
上諭趙天元不思圖報國恩乗粤西逆賊侵犯粤東首
　獻江門背叛致粤東變亂及粤東歸順後又従逆賊
　數犯疆圉今度不能免脱窘困至極方始來降情罪
　重大趙天元本係平南親王所屬之人王其立誅之
　　甲戌削都統覺羅巴爾布職
　　　大将軍貝勒察尼等取巴爾布供辭以
聞
上命議政王貝勒大臣集議議政王等奏言都綂覺羅
　　　巴爾布自率大兵往湖廣以來並未前進効力
　　　因其怯懦削去㕘贊令其贖罪圖功乃身率大
　　　兵坐駐彛陵大兵既復岳州不乗賊中震駭之
　　　時探其虚實力行勦滅以贖前愆鎮荆山對壘
　　　之賊迄于逃遁竟未之知乃誑云分布官兵進
　　　攻巧為飾辨又不親身追殺逸冦止遣夸蘭大
　　　二人前往其後令巴爾布率領官兵攻取辰州
　　　又遲囘瞻顧遷延時日竟不速進致賊復踞辰
　　　龍闗得為守備巴爾布怯懦退縮一步不能前
　　　進貽悞大事失機甚多今奉
㫖取供巴爾布又不即行認罪據實供招反為巧飾殊
　　　失大臣之體宜將巴爾布都統阿逹哈哈畨佐
　　　領及所加之級盡行削去羇繫荆州彼所襲其
　　　父拜他喇布勒哈畨與應襲之人承襲
上報可
　　乙亥大将軍順承郡王勒爾錦奏請增兵
上責之
　　　勒爾錦奏前者渡江已簡兵士有馬者攜往所
　　　留守彛陵諸處兵並屬頂補多係無馬今平定
　　　疆土兵力單弱請悉以所有前鋒䕶軍調益(臣/)
　　　軍
上諭前令順承郡王等固守荆襄諸處而順承郡王遣
　貝子凖逹都統根特等率兵前守荆彛今撤還順承
　郡王至荆彛令平定歸州巴東乃復請益前鋒䕶軍
　惟于身之所在必欲厚其兵力所奏殊屬不合念見
　在進兵平定疆土除将軍噶爾漢等所綂進𠞰兵外
　其荆彛諸處所在之兵許酌量調往
　　戊寅尚之信奏偽将軍馬承廕等來降
　　　承廕于五月二十六日率偽将軍郭義偽總兵
　　　齊人龍及偽文武官􁁂勅印來降之信以
聞
　　壬午將軍噶爾漢奏暫撤還大兵
上責之
　　　噶爾漢奏(臣/)等率領官兵逼臨賊境見山髙路
　　　狹小谿甚多草木叢塞今值六月時多霪雨若
　　　山水暴下則魚貫之兵必至斷絶不能相顧矣
　　　且挽運亦難是以暫撤兵衆俟木落水涸更率
　　　官兵先滅山冦續取興安
上諭噶爾漢自任将軍以來初無勞績惟閒住襄均諸
　處今當逆賊震動之時遣噶爾漢㑹同提督等𠞰滅
　山冦或有克取興安之機酌便而行乃不率兵破賊
　以圖報効反稱草木叢塞竟以兵還若此當草木未
　盛之先亦曾効力前進否噶爾漢不行努力以贖前
　愆反規避退兵殊屬不合即行嚴察議處但見在統
　兵進勦俟大兵旋日察議又近日陜西大将軍圖海
　奏稱四川逆賊出寶鷄立營則興安之地已空噶爾
　漢其綂兵而前擊破賊冦規復興安諸處毋失機宜
　　甲申
詔大将軍簡親王喇布等罷發桂林兵仍與安親王岳
　　樂約兵𠞰賊
　　　先因馬承廕郭義等尚未投誠
上命喇布及将軍穆占等撥每佐領兵或三人或四人
　　　遣一副都統率往桂林至是喇布奏稱分兵發
　　　往桂林鎮守永州則臣等所部進𠞰之兵力殊
　　　單弱
上諭今馬承廕郭義等俱已投誠則平南親王及将軍
　莽依圖等兵皆可逹桂林簡親王等不必分兵發往
　仍與安親王約𠞰殺賊冦
　　戊子
敇大将軍公圖海等速取漢中興安平定四川
　　　先是提督趙良棟奏稱湖南已經平定應復漢
　　　中興安(臣/)願獨當一路展竭愚忠以圖自効
上命圖海等確議至是圖海等奏稱棧道驛門鎮各口
　　　逆賊率衆來犯據險為營今令提督趙良棟進
　　　臨武寨相機而行俟(臣/)等擊破驛門鎮諸處賊
　　　壘如有進取之機酌量分道而行
上諭湖南逆賊大敗困蹙遁走大将軍安親王簡親王
　等三路進發平定武岡新寧諸處𠞰殺賊冦貝勒察
　尼等進取辰州順承郡王及将軍噶爾漢等亦従鄖
　陽彛陵規定蜀賊又馬承廕郭義等並皆薙髮廣西
　已平平南親王将軍莽依圖等亦統兵進𠞰今逆賊
　震懾正當勦撫並用之時大将軍圖海與将軍總督
　提督等共議亟殱侵犯寶鷄之賊恢復漢興以平蜀
　地
　　　　(臣/)謹按蜀中山峻谷深道里阻陿地實至險
　　　　從來不逞之徒多據為窟穴不易削平是時
　　　　湖南逆賊潰遁諸路進兵
皇上料蜀冦聞風必皆震慴若不應機疾進使賊得屯
　　　　聚一隅據守要害恐蕩平之績非旦夕可致
　　　　爰
命圖海等率師迅邁收復蜀疆迨圖海等奏稱賊毁偏
　　　　橋道途有梗将軍張勇提督孫思克等又請
　　　　姑止進兵
皇上概弗之許仍下詔嚴趣于是諸将帥始部勒士馬
　　　　分路並發果奪其闗隘殱厥渠豪蜀境悉平
　　　　直抵雲貴
皇上洞察賊形深悉機勢以萬全之慮為必勝之謀
睿畧淵謨誠諸将帥所不能仰窺萬一者矣
　　己丑
詔撤福建内府佐領官兵
　　　大将軍康親王傑書等奏閩中濱海要汛及墩
　　　臺營寨俱緑旂官兵防守滿洲大兵惟駐形勢
　　　之地相為聲援滿洲兵數頗多宜酌量撤還
上諭滿兵既云宜撤當如奏撤囘但海氛未靖止先撤
　内府佐領官兵一千俟此兵到日再議發往更代
　　庚寅
詔大将軍安親王岳樂等分路進兵
　　　時侍郎宜昌阿等至湖廣傳
諭諸大将軍等酌議撤兵大将軍貝勒察尼奏言(臣/)察
　　　見在進征常徳桃源䕶軍每佐領各五人有餘
　　　驍騎兵毎佐領各七人有餘漢軍共一千二百
　　　餘人緑旂兵共二萬七千餘人其兵足以前進
　　　所有在常徳者外藩䝉古兵四百餘人在澧州
　　　者外藩䝉古兵二千三百餘人應行撤還松滋
　　　宜都驍騎兵五百人漢軍一百人緑旂兵四百
　　　餘人足以鎮守疆圉二處所有外藩䝉古兵五
　　　百人亦應撤還其在岳州滿兵每佐領各三人
　　　有餘漢軍共三百餘人俱撤還荆州并入荆州
　　　兵内共成每佐領五人之數俾之鎮守其餘滿
　　　兵每佐領各二人有餘鎮守荆州外藩䝉古兵
　　　二千餘人鎮守岳州外藩䝉古兵六百人亦俱
　　　應撤還大将軍簡親王喇布奏稱烏拉寧古塔
　　　之兵宜遵
㫖撤還但新寧諸處見有賊冦請暫留烏拉寧古塔兵
　　　一千二百餘人(臣/)等二支之兵合而為一毎佐
　　　領兵各十一人有餘于其中選毎佐領八人及
　　　緑旂官兵一萬二千餘人率之前往與安親王
　　　相期進勦新寧賊冦俟破賊之後烏拉寧古塔
　　　兵即行撤還其永州宜撥滿兵無馬者每佐領
　　　三人緑旂兵二千人鎮守令總兵官蔡元等率
　　　緑旂官兵三千五百人鎮守全州其兩支外藩
　　　䝉古兵一千七百餘人應行撤還大将軍安親
　　　王岳樂奏稱(臣/)所統䕶軍驍騎兵每佐領共十
　　　五人䝉古兵一百餘人簡親王等既進取新寧
　　　(臣/)當率每佐領兵各十一人緑旂官兵一萬人
　　　與簡親王相期進勦武岡東口之賊其衡州宜
　　　留毎佐領滿兵各一人緑旂兵一千二百人總
　　　兵官張忠標兵二千人防守寳慶宜留毎佐領
　　　滿兵各一人緑旂兵一千人防守岳州宜撥每
　　　佐領滿兵各二人前往與鎮守岳州緑旂官兵
　　　協同防守其外藩䝉古兵應行撤還簡親王等
　　　儻不進取新寧其前欲攜往進勦緑旂官兵一
　　　萬二千餘人及得勝等礮祈發(臣/)軍前以便攻
　　　勦武岡新寧東口賊冦
上諭安親王兵可兩路進取武岡東口簡親王等兵與
　安親王兵約期進取新寧破新寧賊後烏拉寧古塔
　兵聴令發還貝勒察尼等兵攻取辰州等處蕩滅冦
　賊衡永荆岳諸地俱如所奏留兵鎮守其諸處撤還
　滿州䝉古兵俱令大臣官員沿途嚴加鈐束
詔送馬至武昌
上諭兵部爾部見飼馬匹及營驛之馬可選擇二千如
　　例送至武昌令善加芻秣備用
　
　
　
　
　
　
　
　
　
　
　
　
　
　
平定三逆方畧卷四十五
　欽定四庫全書
平定三逆方畧卷四十六
　　　康熙十八年七月壬寅
　勅總兵官周邦寧還鎮河内
　　　　侍郎宜昌阿等奏大將軍貝勒察尼軍前見有
　　　　湖廣經制隨征緑旗兵共二萬七千人宜令河
　　　　南總兵官周邦寧還豫鎮守
　上諭河南境内遼濶提督既已裁缺内鄉淅川二縣各
　　口俱在深山今又值旱灾總兵官周邦寧可統標兵
　　一千五百即還豫鎮守
　　　癸夘
　勅學士孔國岱等率尚之信所部兵赴將軍莽依圖軍
　　　前
　　　　時之信奏言(臣/)先因患痔由横州還封川今病
　　　　日加有事醫療故(臣/)於六月十八日還㑹城
　上諭今正進討逆賊勦撫並施之㑹尚之信所部往定
　廣西官兵令學士孔國岱等盡率赴將軍莽依圖軍
　前到日聴莽依圖統攝調遣孔國岱等即同莽依圖
　進𠞰其奮武大將軍印勅仍留與之信
　　丙午削輔國公温齊等官爵
　　　先是温齊等賊遁不追且妄報殺賊之數
上令嚴取供詞以聞至是大將軍貝勒察尼等取供具
　　　奏
上諭我國家由来軍法嚴明曾無虛偽多報首功之事
　温齊乃有罪之人不思効力自贖岳州徒歩奔逸之
　冦不即窮追且殺賊不過三百餘人與原疏迥異彼
　時一等台吉格哷爾圖尚欲追𠞰賊冦承勝復城乃
　温齊反稱道隘馬疲不可前進選愞退却大悞軍機
　可削去温齊官爵罷其叅贊署副都統達頼削去阿
　思哈尼哈畨佐領及所加之級喀住削去副都統麻
　尼削去䕶軍叅領佐領及所加之級
　　壬子
命大將軍貝勒察尼等酌調投誠兵於内地
　　　將軍侯林興珠奏投誠偽總兵王度冲偽將軍
　　　陳珀標兵各一千人見留軍前其父母妻子俱
　　　在雲南恐乘間逸去宣洩軍情請調内地補伍
上諭投誠官兵見隨大兵進𠞰若盡撤往内地則此後
　歸誠者將瞻顧不前大將軍貝勒察尼等身在常徳
　洞悉情形其有家口在滇實屬可疑者酌量設法撤
　至内地補入營伍
　　癸丑
命撤彞陵襄陽諸處外藩䝉古兵還京
　　　大將軍順承郡王勒爾錦等奏湖南各大將軍
　　　麾下所有䝉古兵已盡遣還其在彞陵襄陽等
　　　處䝉古兵一千七百餘人亦應撤回京師
上命彞陵襄陽等諸處䝉古兵准令撤還於荆州諸處
　滿洲緑旗官兵内酌量抽撥鎮守地方又
諭兵部柯鐸等投誠官員遇便一一遣發荆州即傳諭
　大將軍王將軍等知之
勅提督徐治都速進歸州諸處𠞰賊
　　　治都奏設五板船一百艘令彞陵鎮臣胡世英
　　　統之以備水路(臣/)親調官兵偕襄陽鎮臣水陸
　　　並發前赴歸州興山巴東形勝之地𠞰撫逆賊
上諭所用戰艦督撫等委官速造毋悞軍需徐治都即
　偕彞陵襄陽總兵官赴歸州諸處討賊𠞰撫並用
　　乙夘將軍莽依圖奏大敗賊於新村西山南寧圍解
　　　初偽將軍呉世琮等圍困南寧日乆城中食盡
　　　旦夕且陷投誠偽將軍馬承廕請救總督金光
　　　祖遣總兵官譚昇楊國泰等率兵徃南寧援之
　　　已而世琮率衆渡江越嶺於新村西山之巔列
　　　鹿角逆戰莽依圖與將軍覺羅舒恕額楚都統
　　　貝勒等分路撲𠞰殺賊甚多呉世琮負重傷遁
　　　遂解南寜之圍時金光祖又䟽報太平偽知府
　　　林輔世新泰偽叅將何應魁率城内文武官薙
　　　髮投誠
　　丁巳
命江西湖廣巡撫委官送馬長沙
上諭兵部江西南昌備養之馬二千四百餘匹湖廣武
　昌備養之馬一千匹移文該撫令遣能員解赴長沙
　沿途管䕶勿致缺額付巡撫韓世琦加意飼秣毋令
　羸痩馬畢到長沙仍令世琦報部
勅大將軍公圖海速調提督孫思克等平定漢中四川
　　諸處
　　　圖海奏驛門鎮逆賊既敗即遣兵追𠞰而賊毁
　　　偏橋無路可通俟提督孫思克趙良棟到日㑹
　　　議進兵
上諭今逆賊既敗所在震動自宜努力窮追收復疆土
　前稱逆賊屯踞寳鷄圖海等欲調各路之兵進𠞰及
　賊敗之後又不乘機撲滅反藉稱賊毁偏橋無路可
　通竟爾却還如此懦怯易退何時乃得破賊圖海等
　速調提督孫思克趙良棟等平定漢中四川諸處𠞰
　殺逆賊毋失機㑹
勅將軍莽依圖等速發南寧平定雲南
　　　時莽依圖報稱南寧地方險隘輓運維艱議令
　　　將軍額楚都統馬九玉帥兵屯駐永淳
上諭今當逆賊震讋揺動之時凡為將帥者各宜不失
　機㑹努力疾行滅賊以定彊圉莽依圖等既大敗南
　寜逆賊呉世琮等自當乘勢直取雲南乃稱南寧險
　隘輓運艱難令額楚等徃駐永淳懦怯如此逆賊何
　時得滅滇南何日得平今粤西底定乗賊大創之後
　莽依圖速調都統希福等兵自南寧取路進𠞰直抵
　滇中
　　八月癸亥朔
勅將軍頼塔兼轄潮州
　　　總督姚啟聖奏將軍頼塔久鎮潮州兵民俱已
　　　心服宜仍令兼轄漳州潮州
上諭漳潮係兩省接壤之地將軍頼塔久駐潮州得士
　民心當此撲滅海賊恢復海澄之際潮州仍令頼塔
　兼轄其後頼塔奏言身在漳州與賊對壘且滿洲大
　　　兵係大將軍康親王統轄潮州地勢遥逺實難
　　　兼轄
上諭成命已頒仍令將軍頼塔兼轄潮州如須用滿洲
　大兵許一面酌量調遣一面申報大將軍康親王
　　乙丑
勅廣西提督哲勒肯率兵赴南寜
　　　哲勒肯奏(臣/)駐潯州三合嘴彈壓兩江接應大
　　　兵但慶逺太平思恩三府逼近交趾聨接雲貴
　　　為粤西藩籬今逆冦苖蠻嘯聚負固尚未克復
　　　(臣/)請率兵先徃南寜㑹同將軍相機𠞰撫
上諭哲勒肯身在地方有保守西粤之責關係甚重今
　既統兵前徃令速赴南寜偕將軍莽依圖總督金光
　祖等乗逆賊震動共議𠞰撫以靖封疆其原駐潯州
　三合嘴之地儻屬𦂳要總督提督可發兵汛守
　　丁夘
命大將軍順承郡王勒爾錦分兵固守均州鄖陽諸處
　　　將軍噶爾漢奏稱率兵偕總督楊茂勲提督佟
　　　國瑶等進𠞰興安賊
上諭今正蕩滅賊寇平定疆域之時噶爾漢等率兵前
　進均州鄖陽諸處所係甚大大將軍順承郡王等於
　荆州岳州等兵内酌量抽調固守均鄖諸處務使無
　虞
　　庚午
詔封馬承䕃伯爵授為昭義將軍
　　　時承䕃既投誠請効力自贖
上因諭議政王等曰原任廣西提督馬雄之子馬承廕
　不忘國恩誠心率衆賫􁁂偽勅印投誠可嘉應授承
　廕伯爵給與將軍勅印隨大兵進𠞰其標下應設官
　兵等處令理事官麻勒吉等與總督金光祖同馬承
　廕確議以聞其餘兵丁有願歸農者安挿得所願為
　兵者選撥入伍至同来歸附文武官員酌量給劄以
　示鼓勵
　　甲戌以郭義為左江總兵官
　　　將軍莽依圖奏當逆賊圍困南寜時郭義齊人
　　　龍悉力固守數與賊戰非他處投誠者可比今
　　　聞左江總兵官缺員以湖北總兵官傅魁調補
　　　儻念邉疆要地乞以郭義或齊人龍補授兹缺
　　　用開歸誠之路
上諭郭義原任左江總兵官率衆歸誠勤勞昭著仍復
　原任齊人龍亦有勞績如有應補之缺聴該將軍題
　補其湖北總兵官原缺尚未補人令傅魁仍回原任
　　庚辰
勅大將軍簡親王喇布等進兵武岡
　　　喇布奏(臣/)遣將軍穆占於本月初一日克復新
　　　寜縣今與大將軍安親王尅期進𠞰武岡逆賊
上諭屯聚新寜賊寇己遁走武岡簡親王等速統大兵
　即會合安親王等兵克復武岡楓木嶺諸處殱滅賊
　醜以定靖沅其由鎮逺進平雲貴應行事宜確議以
　聞儻逆賊不支屢至遁逃安親王等乘其無措隨行
　追躡以期蕩平如賊由武岡遁去烏拉寜古塔之兵
　可遣還京師
　　大將軍安親王岳樂等奏官兵復武岡州及楓林
　　　嶺賊首呉國貴盤踞武岡率偽將軍胡國柱等
　　　以二萬餘賊逆戰隘口將軍侯林興珠提督趙
　　　國祚等率兵奮擊大敗之國貴中礟死餘賊棄
　　　武岡而遁貝子彰泰等復率兵追及於木瓜橋
　　　又大敗之遂復武岡州城及楓林嶺
　　乙丑
命内閣學士佛倫等徃湖廣軍前督理糧餉
上諭議政王等曰今我大兵數路並進深入𠞰賊轉運
　糧餉殊為重要聞今嵗湖南亢旱所運糧餉一時不
　前殆未可定令學士佛倫侍郎金鋐并遴選部院賢
　能官員前徃湖廣同督撫商酌總理諸路大兵糧
　餉
　　庚寅
勅大將軍公圖海等分路進發𠞰漢中賊平定四川
　　　圖海奏進取漢中興安兵分為四路(臣/)與將軍
　　　佛尼勒等由興安進總兵官程福亮為後援駐
　　　守舊縣關諸處將軍畢力克圖提督孫思克等
　　　由畧陽進西寜總兵官朱衣客為後援駐守西
　　　河諸處將軍王進寳漢中總兵官費雅達等由
　　　棧道進延綏總官髙孟為後援駐守寳鷄寜夏
　　　提督趙良棟等由徽州之巴都山進臣等於九
　　　月初八日四路並發疏入
上諭今將軍莽依圖等大敗逆賊呉世琮平定粤西進
　取雲貴大將軍安親王恢復武岡州楓木嶺擊殺賊
　渠呉國貴大將軍貝勒察尼由常徳進取辰州將軍
　噶爾漢等自鄖陽進取興安宜乗賊處處敗衂逃
　遁震動之時分路撲滅大將軍公圖海亟統大兵乗
　機𠞰滅漢中諸處賊冦速定四川如賊敗走即亟躡
　其後直搗窮追勿使占踞險要
　　辛夘
詔責大將軍簡親王喇布
　　　喇布奏(臣/)探得安親王大兵已克武岡賊冦敗
　　　遁故(臣/)遣烏拉寜古塔兵還京(臣/)統兵一支駐
　　　劄東安縣以將軍印信給與都統穆占令其率
　　　兵一支駐新寜侯
㫖
上諭逆賊既敗簡親王等宜統兵隨後速進與大將軍
　安親王共破賊寇乃不行追勦反勒兵新寜以致軍
　機大悞理應嚴加處分但今統兵進𠞰俟回師之日
　察議簡親王其速率兵士徃㑹安親王平定靖州沅
　州諸處俟至鎮逺日平定雲貴事宜定議以聞
　
　
　
　
　
　
　
　
　
　
　
　
　
　
　
平定三逆方畧卷四十六
　欽定四庫全書
平定三逆方畧卷四十七
　　　康熙十八年九月甲午趣大將軍貝勒察尼等速
　　　取辰龍關
　　　　時察尼遣署前鋒統領蘇祜濟偵視辰龍關賊
　　　　勢蘇祜濟還言辰龍關路徑堙塞甚固賊與民
　　　　一無所見河渠畢涸大兵不可立營安塘筆帖
　　　　式報
　聞
　上諭今賊勢大敗正在摧破凡為將軍大臣者各宜盡
　　心効力乗賊無措即行追𠞰速靖地方武岡州楓木
　　嶺係辰龍關後路逆賊必自震動貝勒察尼等遣蘇
　　祜濟偵視蘇祜濟不探聴賊中確音遽報賊與民一
　　無所見復云大兵不能立營規避退縮殊為不合貝
　　勒察尼等其速取辰龍關前至鎮逺與大將軍安親
　　王等兵㑹共議進定雲貴事宜以奏又
諭議政王等以内廐馬一千匹兵部太僕寺馬一千匹
頒給進取辰州大兵
　　乙未
勅大將軍安親王岳樂等議分撒大兵之半還京師
上諭議政王等今武岡州楓木嶺俱經恢復賊不能据
　辰龍關必至自遁安親王簡親王貝勒察尼所部大
　兵皆宜速赴沅州如有破賊機㑹聴若等酌量而行
　大兵宜撒其半還京師到日别撥禁兵更代以休養
　之兵力收定餘地大兵作何分撒安親王等確議奏
　聞駐沅州候㫖
詔賚還京䝉古將士
上諭理藩院䝉古兵隨大兵征𠞰雖未有竒功顯績然
　勤勞數年宜加恩賚今將至京師其將領賜以鞍馬
　餘衆各給以羊及諸物宜迎至柏鄉縣將到日令先
　期報知遣䝉古内大臣二人前徃
　　庚子提督孫思克奏請暫緩進取漢中興安
上切責之
　　　思克以漢中興安未便進取因列欵入奏語渉
　　　矜張
上命内閣兵部大臣傳
諭議政王等孫思克奏稱賊多歩行踰嶺登山如履平
　地小路曲徑賊所稔知我兵前進恐賊由紆徑潛躡
　我後以絶餉道為害滋甚朕思秦地緑旗之兵為數
　甚多其中歩兵不少且各省緑旗兵向推秦兵精鋭
　賊能䟦渉山嶺我兵豢養有年何獨不能况漢中興
　安為秦内地滿漢大兵經行熟悉何得視同絶域見
　聞罕及輒荒誕其辭凡𠞰賊安疆用兵將帥審酌調
　遣前後籌畫其運餉後路恐致㫁絶必詳度以合機
　宜乃一定之道也儻以賊間道潛来㫁絶餉道為憂
　怯懦不前則永無破賊之日矣又疏言大將軍公圖海
　分滿漢兵為四路雖分賊勢終憂兵單緑旗兵每人
　止有一馬且未必皆强壯可用之兵惟滿洲大兵堪
　任苐為數無多雖欲另調又恐秦地三邉畨彞甚衆
　當此秋髙馬肥思逞之候實無兵可調不若俟来春
　二三月間塞外草尚未生水泉猶涸之時多調邉兵
　以資戰守各路進發朕思秦中滿兵不少緑旗兵較
　各省更多今稱兵力單弱顯屬畏縮憚於進兵且各
　省緑旗兵止一馬曽無多給而且越境征𠞰粤東粤
　西閩楚諸處今又進定滇黔較之平定境内漢興勞
　逸何如耶向者凡將軍提鎮募兵時必選精壯勿使
　濫收充數定例嚴明今若以秦兵皆非强壯難以應
　用則孫思克職任何事觀此則欺蔽之情更顯然矣
　且有大將軍公圖海在彼乃妄議大兵多寡殊屬狂
　妄又云畨彞之人馬肥思逞欲俟来春二三月間草
　枯泉涸之時進取設或二三月間進取之後四五月
　間畨彞馬肥思逞將若之何正值秋成凉爽各處賊
　冦大敗震驚之餘不速行平蕩反欲於来春青黄不
　接之時進取是又何意也又奏稱秦省大半皆山地
　瘠民貧不産粳稻所種惟麰麥菽豆之屬向有捐納
　一事稍禆用兵今例已停罷民受採買之苦且山路
　險阻必資負戴駝運其僱賃之價數倍於應輸之賦
　今各路需餉甚多山徑狹隘輓運維艱時當初冬草
　枯葉落畜牧無資欲俟来春調集官兵務期兵强糧足
　共圖進取者職此之故朕思粤東粤西諸省山嶺亦
　多何曽預備糧餉官兵豈有止食稻米不食他粟之
　理至於捐納各省俱停止留粤西事例以資平滇軍
　需之用自定秦省數年以来未曽勞民轉運且漢興
　雖多險阻乃陜西内地非隔省百姓轉輸可比今恐
　輓運累民至春又誰為轉送耶當逆賊敗遁之時急
　令進兵者正為早定地方以安百姓耳採買恐累於
　民巡撫杭愛題奏已經改定今以請開事例轉運維
　艱為辭其規避進兵明甚又疏稱八旗出征官兵今
　年七月二十八日京師地震房屋傾壞壓斃人民聞
　之皆蹙額相顧人各懐内顧之憂臣所以暫停進取
　以回天意俟人心稍定再議進兵未晚朕思八旗官
　兵世受豢養朕之加意臣僚士卒尤為渥厚不特房
　屋傾圯細故即赴湯蹈火誼亦難辭孫思克封疆大
　臣凡事不加詳察妄言人情皆動以惑軍心殊失大
　臣之體細察孫思克疏内前後情由惟躭安逸怯於進
　兵列欵巧奏且自秦省有事孫思克等係封疆大臣
　俱應按律議處念同大兵進𠞰宥過計功給以世襲
　之官加以不次之擢當捐軀報國破賊安疆自請前
　進効力乃孫思克身任提督統轄全師不思奮力前
　進反煽惑滿漢動揺民心飾辭妄奏深負朕擢用之
　恩情罪殊屬可惡其令翰林學士喇薩禮速徃嚴取
　口供来奏未幾喇薩禮具辭還奏
上曰孫思克理應嚴察治罪但今方統兵與大兵分路
　進𠞰俟事平之日再議
　　壬寅
命留湖廣總督蔡毓榮及司道官於鎮逺恊理糧餉
　　　學士佛倫等奏大兵進取辰沅不乆即至鎮逺
　　　(臣/)等先於荆州常徳澧州諸處預備進黔兵餉
　　　黔地人夫不足將湖南人夫作何分派運送宜
　　　㑹同酌議請留湖南巡撫韓世琦與(臣/)同駐鎮
　　　逺
上諭總督蔡毓榮酌量留司道各官同駐鎮逺恊理糧
　　餉學士佛倫等奏運致兵餉招徠民人事宜
上從之
　　　佛倫等奏察鎮逺至黔中不通水道非僱募人
　　　夫擔負陸運必至有悞大兵糧餉是以(臣/)等與
　　　雲貴督撫等共商作何派集人夫酌量定議由
　　　鎮逺至黔中令(臣/)等所攜官員筆帖式同司道
　　　及賢能府州縣各官酌量安塘數處預集人夫
　　　聯續起運抵黔預為之備其大兵到滇支給事
　　　宜令黔撫楊雍建同滇中督撫等公同料理但
　　　黔民稀少且值逆賊叛亂未必不多流亡如民
　　　夫難於催募請令將軍㑹同該督撫商議并請
勅將軍及黔中督撫撫綏招徠彼土人民令民互相貿
　　　易庶於糧餉有禆
上命如所請行之
　　甲辰復定南王下投誠官原職
　　　理事官麻勒吉等疏稱劉彦明等投誠官兵八
　　　千餘人悉已安挿得所偽官傅竒棟袁鳴佩等
　　　家屬俱在雲南孑身来歸請加安挿
上曰定南王藩下官員及投誠官員未變之先察係何
　官即留其原官職銜其餘愿為兵者補入本省各營
　愿為民者許令歸農務俾得所
　　丙午
詔加馬九玉太子少保授王承業等為援勦營副將叅
　　將
　　　將軍莽依圖奏靖南王下都統馬九玉等所屬
　　　官兵遣令平定廣西自至(臣/)軍以来管副將事
　　　王承業管叅將事李雲曹應鵠張朝瑞童茂等
　　　首舉逆賊呉世琮書札且撃殺賊冦救援南寧
　　　得彼之力為多進𠞰雲南時儻不攜若屬以徃
　　　則如此整練精兵得之甚難但彼等俱未給有
　　　定銜指有定缺恐或不能實心奮力請量給官
　　　職并都統馬九玉酌量鼓勵庶深入𠞰殺實為
　　　有濟
上命議政王貝勒大臣集議議政王等奏言察王承業
　　　等隨同大兵進𠞰廣西逆賊著有勞績宜將五
　　　營官兵設為援𠞰營王承業李雲曹應鵠張朝
　　　瑞俱授為副將童茂授為叅將其所屬官員俟
　　　該將軍具題到日聴兵部議覆都統馬九玉係
　　　旗下官員俟叙滿洲官員之日一併議叙
上諭馬九玉自閩中以至兩粤同大兵効力可嘉其加
　太子少保餘並如議
　　辛亥
命大將軍簡親王喇布帥師赴廣西桂林駐守
　　　將軍莽依圖奏湖南大兵見在武岡諸處禦敵
　　　(臣/)等一軍先向雲南進發則廣西恐有他虞
上諭桂林要地宜發滿兵防守議政王貝勒大臣㑹議
　具奏議政王等議定據將軍莽依圖咨文都統希福
　　　等已罷徃南寧從賓州桃屯之地還守桂林宜
　　　令希福姑駐桂林鎮守莽依圖平定廣西境内
　　　未靖之地
上諭希福所攜兵馬若駐守桂林則莽依圖所部前進
　之兵不免單弱宜令大將軍安親王簡親王等以上
　三旗及簡親王所屬王府佐領兵盡行撥發併添撥
　每佐領下甲兵或二人或三人令簡親王親率速徃
　桂林駐守令副都統布舒庫叅贊簡親王到桂林日
　希福悉率所部兵㑹莽依圖前進恢復疆土内大臣
　阿密達都統穆占㑹安親王公同商酌而行俟到沅
　之日其分兵遣還事宜定議以聞
　　甲寅
命械祖澤清来京
　　　總督金光祖奏官兵分路搜山於八月十七日
　　　擒獲祖澤清并其子良楩
上諭逆渠祖澤清背負國恩屢行反叛情罪重大命平
　南親王總督巡撫遣官械送澤清父子及家人来京
　　十月乙丑
命内大臣侍衛坤巴圖魯等還京師副都統博霽隨大
　　將軍簡親王喇布率兵前進
上諭兵部曰内大臣侍衛坤巴圖魯都統畢力克圖侍
　衛覺和托等出師日乆年已衰邁不能馳驅左都御
　史舒恕患病果真此等實繫衰病大臣官員可察明
　撤回京師至副都統博霽等兵見駐南雄今南雄已
　為内地愽霽甫徃未經効力且大將軍簡親王兵少
　愽霽可率其衆前赴廣西吉安所駐滿兵亦令前赴
　大將軍安親王軍前如有非要地而駐兵者俱察遣
　用兵所在俾之進𠞰可移文諸路大將軍將軍等各
　察所部列名以聞大臣官員稱病留止城邑者亦令
　察明具奏已而大將軍公圖海奏稱坤巴圖魯覺和
　　　托二人遵
㫖令還京師外(臣/)等於十月初二日四路並進己近賊
　　　境或仍撤彼還京或俟恢復漢中興安之日遣
　　　還伏俟
睿裁
上諭畢力克圖俟恢復漢中興安之日遣還京師
　　戊辰
命大將軍康親王傑書等速議撤還福建大兵之半
上諭議政王等福建滿兵為數甚多可否撤還其半其
　移咨大將軍康親王靖南王各將軍大臣督撫提督
　等公同酌議如克取厦門諸處及鎮守地方雖撤滿
　兵之半尚可足用宜令何人統率回京其留守之兵
　何人統率以及滿兵撤還之後俾必無他虞令還京
　及駐守之人詳議具保限四十日内具題
命將軍噶爾漢等從上津進兵與大將軍公圖海夾攻
　　　興安
　　　噶爾漢等疏稱(臣/)等帥兵至白河縣偵知前路
　　　險阻山徑狹隘馬匹難行因復商酌簡選兵馬
　　　從上津路進發
上諭將軍噶爾漢總督楊茂勲提督佟國瑶身臨賊境
　深知其地險要可從上津一路進師視陜西大兵進
　𠞰之㑹與大將軍公圖海等夾攻興安賊冦迅復疆
　土可移咨圖海知之
　　辛未遣内閣學士希福等齎
勅趣諸路統轄緑旗官兵將軍大臣等分路進勦立功
　　　學士希福郎中烏黑齎
勅赴陜西
勅諭曰
皇帝勅諭將軍張勇王進寳提督趙良棟孫思克自逆
　賊呉三桂背思反叛遣發大兵各路征𠞰平定彊圉
　撲滅賊冦湖南廣西福建諸處以次恢復餘賊逃潰
　盤踞水陸險阻冀圖抗拒若爾殘冦雖無煩速𠞰不
　乆自當殄滅但朕軫念民生急於拯救令其得所故
　欲掃除餘孽以靖土宇今賊既敗遁負險無容專恃
　馬兵若用緑旗歩兵之力於滅賊殊為有濟况我緑
　旗兵較之賊兵甚强爾等素受國家厚恩勠力行間
　樹績邉疆甚多殫矢忠貞圖報恩眷朕所悉知爾等
　當各率所屬緑旗兵作何調度始能恢復其詳議具
　奏如爾等盡力報効恢定漢中四川朕必不拘成例
　優與加恩爾等官兵前進則滿洲大兵亦即相繼進
　𠞰接運糧餉不致匱乏兹事所係甚為重大速詳加
　酌定以聞又令希福等傳
諭張勇等曰自古漢人逆亂亦惟以漢兵𠞰平彼時豈
　有滿兵助戰哉今逆賊大敗乗此逃散之際理宜速
　定四川天下緑旗兵無如陜西强壯而其數較各省
　倍衆在陜西大臣官員又皆具有才能將滅之冦何
　難𠞰除爾等不即平定四川豈縁爾等名位事權輕
　與儻謂地屬險隘自古以来險隘之地若不攻取豈
　有自定之理作何調度官兵幾路進𠞰事宜確議以
　聞又遣給事中莫洛郎中宜爾赫圖齎
勅赴湖廣詹事庫勒納郎中額爾赫圖齎
勅赴廣西其
勅諭大指畧同
　　己夘
詔將軍巡撫傅宏烈駐鎮㑹城選調標兵進𠞰
　　　宏烈奏粤西進雲貴有二道一由南寧將軍莽依
　　　圗已遵
㫖統滿漢大兵前進矣(臣/)愿由慶逺一路親率官兵直
　　　取雲貴
上諭粤西初經恢復傅宏烈仍駐㑹城同理事官麻勒
　吉等平定境土撫綏百姓供應大兵糧餉其傅宏烈
　標下官兵可選精鋭聴王與將軍進𠞰調用
　　壬午將軍侯張勇奏請暫止勿進漢中興安
上不許
　　　張勇疏言時屆寒冬堅氷載路轉餉為艱祈暫
　　　止陜西兵進征漢中興安及進取荆州常徳衡
　　　州永州廣西諸路兵馬俟明春再行齊發
上曰近閲大將軍公圖海等奏分兵四路進取漢中興
　安而諸路大將軍將軍等各領大兵相機𠞰賊平定
　疆圉將軍侯張勇所請不准行
命招撫賊黨王屏藩等
上諭議政王等曰背恩反叛之罪在呉三桂其呉應麒
　胡國柱等咸係附和之人今雖諸路賊冦敗遁破滅在
　即朕俯念黎民早欲使疆圉平定其呉應麒胡國柱
　夏國相王屏藩馬寳郭壯圖各書勅一道分發各路
　大將軍將軍總督提督巡撫等招撫
頒招撫勅諭曰
皇帝勅諭王屏藩胡國柱馬寳郭壯圖夏國相呉應麒
　爾等本係呉三桂藩下之人曾受世職當三桂反叛
　時爾等率同逆黨抗拒大兵其後力窮敗遁今復竊
　踞一隅遲迴觀望荼毒生民兹湖南廣西漢中俱經
　底定賊勢摧敗殄滅可期爾等所明知也每念滇黔
　皆朕赤子久罹兵燹不得早見太平朕心殊為憫惻
　今特降專勅詳加開諭爾等若悔罪歸誠其從前抗
　拒之罪悉為赦免仍論功叙録至爾等標下將士如
　同心歸順亦概從寛宥酌量加恩但念繫戀父母妻
　子人之常情或因父母妻子尚在滇黔心懐瞻顧爾
　等皆掌握兵柄之人非微末將弁且爾等彼此無不
　洞悉若即率所部兵徑還雲南誰能阻遏如爾等一
　路兵馬果能先退諸路亦必相率遁逃誰能自立大
　兵到日相機接應不特保全家口亦可建立功名或
　能開導呉世璠共来歸順厥功尤懋煌煌諭㫖炳如
　星日朕不食言近日歸順各員朕皆赦其前罪論功
　録用亦爾等所知爾等其盡釋疑𠂻勉圖後効以副
　朕懐逺矜全至意又
諭兵部今兹招撫與徃者不同因彼情實昭然故特頒
　勅書令各大將軍將軍等加意曉諭以革其心勿得
　視為泛常爾部即移咨各大將軍將軍等實心任事
　務達賊營通行曉諭
　　戊子
詔䘏死事都統伯伊里布等
上諭户部曰都統伯伊里布在朕左右乆知其人率兵
　出征殊多勞績原期凱旋之時仍與相見忽聞陣亡
　深軫朕懐今恐喪費不給特賜銀六百両䕶軍統領
　哈克三陣亡且勞績可嘉部䘏之外再給内帑銀五
　百両
　　將軍王進寳奏恢復鳯縣諸處
　　　是月初八日進寳等率兵進取四川與賊戰於
　　　利橋紅花鋪諸處敗之斬殺甚衆遂復鳯縣兩當
　　　　縣
　　　庚寅提督趙良棟奏復徽州
　　　　時良棟欲取徽州由密樹關一路以正兵攻險
　　　　要設逰兵於黄渚關以牽賊勢及抵宻樹關連
　　　　戰敗賊即從紅川前進别遣官兵取徽州賊不
　　　　能支遁走遂復州城
　
　
　
　
　
　
　
　
　
平定三逆方畧卷四十七
　欽定四庫全書
平定三逆方畧卷四十八
　　　康熙十八年十一月壬辰朔
　勅巡撫李天浴同廣西兵進𠞰
　　　　先是
　上特遣大臣徃廣西湖南陜西令王將軍總督提督等
　　　　詳議𠞰滅賊冦事宜具奏至是總督金光祖奏
　　　　言今方自粤西進取雲貴而雲貴督撫提督俱
　　　　見在湖南請於諸臣中酌分一二来粤以資彈
　　　　壓
　上諭雲南巡撫李天浴可前徃廣西同王將軍等進𠞰
　　并撫定新復地方
　　　甲午
　命減撤辰溪兵還京師
　　　　大將軍貝勒察尼疏稱全撤屯駐辰溪大兵量
　　　　留防守桃源常徳澧州每佐領十人其八人有
　　　竒令都統鄂鼐等率之還京師
上諭每佐領兵可撤還六人鄂鼐熟諳軍務其留之軍
　前更擇以次人員令率兵還京辰溪乃已得之地不
　可輕棄仍加意固守貝勒察尼等今方與賊對壘所
　撤之兵雖少而湖南諸處初經底定投誠官兵甚多
　恐乗此撤兵之際或有他虞察尼等宜密加防守每
　事相機詳慮而行
　　乙未
詔封䝉古郡王固禄為親王
上諭議政王等多羅郡王固禄當榆林總兵官遣使請
　兵不及候㫖即調兵應援及聞神木變叛又即遣其
　子統兵先行嗣復力疾親徃為國効力撫降神木縣
　固禄可封和碩親王
　　丙申將軍王進寳奏克武關
　　　進寳率官兵至武關距五里許賊恃險拒敵我
　　　兵奮勇前進斬殺甚多擒偽總兵羅朝興等遂
　　　奪其關
　　戊戌將軍王進寳奏復漢中
　　　進寳統兵於十月二十七日追𠞰賊衆直抵漢
　　　中賊渠王屏藩引賊兵自青石關遁廣元我兵
　　　遂復漢中府城復遣官兵追擊直抵青石關
　　庚子
勅巡撫張朝珍發兵赴提督徐治都軍前
　　　治都奏請調發撫標官兵及武昌漢陽各營官
　　　兵
上諭將軍王進寳統率官兵于棧道險峻之地屢敗賊
　㓂直前恢復漢中逆賊王屏藩所部之賊不及千人
　已經敗遁今當逆賊敗奔震動之時進定四川最為
　重要著如徐治都所請令巡撫張朝珍調標兵千人
　併武昌漢陽營兵一千二百人速行遣發如或稽延
　治巡撫以貽悞軍機之罪儻治都遲滯不進亦以貽
　悞軍機之罪罪之
　　趣大將軍公圖海等進兵
　　　提督趙良棟疏稱(臣/)率兵敗賊於打火店王家
　　　臺追抵白水江賊在在拒守于十月二十五日
　　　夜官兵始排險渡江惟是三路官兵不知逺近
　　　而(臣/)以一旅尾擊而前似已深入儻少遲延萬
　　　一蜀糧得至賊心一堅復出守險則再進甚難
上諭曩者大將軍公圖海奏言彼親率將軍佛尼勒等
　由興安路進將軍畢力克圖提督孫思克等由畧陽
　路進將軍王進寳等由棧道路進提督趙良棟由徽
　州路進今王進寳擊敗棧道之賊直前恢復漢中趙
　良棟擊敗賊衆恢復徽州直抵畧陽惟圖海畢力克
　圖等兩路之師如何擊賊已抵何所迄今尚未報一
　審問且畢力克圖等未至所指之地而趙良棟已抵
　畧陽彼等所行者何事當此逆賊揺動之時圖海畢
　力克圖孫思克等可速統兵𠞰賊進定疆圉各路之
　兵令互通音問又王進寳趙良棟等統兵深入已經
　題報而圖海畢力克圖等兩路之兵竟未奏達情形
　可速以其故明白奏聞至趙良棟兵既己深入畢力
　克圖孫思克等速統兵繼其後以進儻若遲緩不前
　致有隔絶即以遲悞軍機之罪罪之未幾良㨂奏敗
　　　賊於巴都山恢復畧陽
勅將軍尚之孝𠞰建寜賊
　　　之孝奏據大將軍康親王咨福建江西接壤之
　　　地尚有逆賊江機楊一豹擾害建寜邵武諸處
　　　令(臣/)速進兵𠞰滅(臣/)星夜至汀州整頓甲兵進
　　　𠞰
上諭尚之孝速先平建寧諸處之賊仍遵前㫖率兵赴
　江西與總督提督等共商𠞰撫江西餘㓂未幾江機
　　　楊一豹等相繼投誠
　　辛丑
嚴勅陜西總督巡撫等轉運進蜀大兵糧餉
上諭户部前者大兵進𠞰四川已破朝天關直抵保寧
　恢復在邇因周有徳張徳地席卜臣駐廣元不能竭
　力轉運糧餉達之軍前陜西總督巡撫亦不竭力輸
　運糧餉致大兵乏食難於久駐遂爾却回貽悞軍機
　關係重大此數年以来使逆賊逋誅封疆未復兵民
　苦累休養無期皆周有徳張徳地席卜臣陜西總督
　巡撫怠玩遲延之故每念及之深可痛恨今大兵分
　路進取已恢復漢中不日前抵蜀疆相繼𠞰撫底定
　可期軍前糧餉最為重要其令陜西督撫諸臣殫心
　經理設䇿輸運務使士馬飽騰捷音早奏以副朕定
　亂安民至意如督撫諸臣漫不經心泄泄從事致饋
　餉缺乏有悞軍機俱以軍法從事决不姑恕爾部速
　傳諭遵行
　　甲辰
諭諸將大臣收復四川防守陜西機宜
上諭議政王等曰將軍王進寳副朕超擢顯用之意親
　統官兵冒險前進首先恢復漢中提督趙良棟亦副
　朕優擢之意親統官兵恢復徽州隨取畧陽彼等皆
　報朕之恩實心効力今乗此破賊之勢即恢復保寧
　平定四川亦有何難進取漢中各路總兵官所部官
　兵王進寳趙良棟等作何調遣前取保寧平定四川
　可詳加定議知㑹大將軍酌量而行大將軍公圖海
　率領大兵之半屯駐鳯翔防守陜西通省以䕶軍統
　領烏丹為將軍率大兵之半為王進寳趙良棟後殿
　務俾糧餉無或㫁絶與總督哈占等㑹議而行提督
　孫思克止率其所部兵駐防原守汛地湖廣提督徐
　治都速統舟師乗兹勝勢沿江直取重慶將軍噶爾
　漢總督楊茂勲提督佟國瑶等已進興安迄今尚未
　奏捷怯懦已甚俟恢復興安之日噶爾漢等俱撤還
　原守地方前所有功績盡行削去該部嚴察議處噶
　爾漢佟國瑶令駐防鄖陽諸處楊茂勲率所部官兵
　速自鄖陽啟行由荆門當陽迅至彞陵與徐治都直
　從江上流而進奮力平定四川以贖其罪及大將軍
　公圖海等恢復興安
　　　兵部遵
㫖議將軍噶爾漢等罪以
聞
上諭噶爾漢即宜嚴加處分苐見守地方暫停議罪俟
　事平嚴加處分佟國瑶免削前守鄖陽功留其所加
　太子少保楊茂勲到後佟國瑶所建功績俱行削去
　亦削楊茂勲所加一級
詔給都統馬九玉官兵俸餉如滿洲官兵例
　　　將軍巡撫傅宏烈奏靖南王藩下都統馬九玉
　　　兵隨征逺渉支行餉九錢未足給用
上諭馬九玉率兵自福建赴廣東廣西今又同大兵進
　平雲貴令如滿洲官兵例支給俸餉
　　乙巳
勅陜西諸將大臣收集糧餉
上諭户兵二部前據大將軍等疏稱王屏藩諸賊於漢
　中興安諸處擁衆數萬堅守抗拒以此推之必廣儲
　糧餉為數年之備今我大兵驟入恢復之地賊所聚
　糧必已多得當此逆賊軍敗懐疑人心渙散之㑹削
　平地方似尚不難惟蜀路運糧最為重要宜於所復
　城池村落遍訪賊積米榖悉行察收俾進蜀官兵不
　悞支給則於國家大事禆益非細諸將軍大臣等俱
　宜殫心儲備所獲漢中諸處錢糧米榖節省支用副
　朕滅冦安民至意此後所至之地惟宜以此為急務爾
　部即遵諭速行
　　　　(臣/)謹按是時大兵分道進蜀需餉殷繁山路
　　　　險隘轉輸非易
皇上以軍糈所關至鉅度蜀㓂擁衆屯踞必蓄數年之
　　　　食與其千里輓運不若藉其所有以裕軍儲
　　　　乃
諭陜西將軍大臣于入蜀之後察訪賊所積糧徧行簿
　　　　録撙節支用因而我兵進𠞰士馬飽騰不虞
　　　　匱乏而秦蜀之民亦免供億輸輓之累兵法所
　　　　云因糧而敵者正謂此也
　　己酉
詔總督蔡毓榮修治船艦
　　　毓榮奏辰沅水路直達武陵賊踞上㳺于白溶
　　　諸處泊船最多賊既依陸路之險又從水路窺
　　　伺若我師悉由陸路進攻恐賊順流以襲我師
　　　之後
上諭賊據水路我師船艦不可不備該督其動支正項
　錢糧造八漿小船二百配撥官兵水手舵工訓練熟
　習以濟𠞰禦
　　壬子遣郎中蘇赫臣徃趣總督楊茂勲進兵
上諭議政王等曰今將軍王進寳等率領官兵直入恢
　復漢中諸處逆賊王屏藩等分道敗遁當此蜀賊震
　動之際速由重慶䕫州進兵則恢復蜀省不難今湖
　廣船艦已成前雖有㫖令提督徐治都等率舟師溯
　江而上直取重慶又令總督楊茂勲速徃㑹徐治都
　恊力進𠞰恐復觀望遲延亦未可知宜簡部院堂司
　官徃趣進兵其情形并令不時具報議政王等㑹議
　　　以
上諭最當請
簡大臣官員遣徃
上命郎中蘇赫臣赴楊茂勲軍前趣兵速赴彞陵尅期
　　　前進并令與茂勲同行不時偵探軍情以聞
　　甲寅趣將軍烏丹等速統大兵隨提督趙良棟後
　　進定四川
　　　時良棟奏(臣/)攻取畧陽隨發兵三路追𠞰數次
　　　擊敗賊衆共斬六千餘人恢復陽平關
上諭議政王等陽平關逼近寧羌係入蜀之路沔縣亦
　與漢中相近今提督趙良棟恢復徽州直取畧陽陽
　平關其意或欲進定四川儻不及與將軍王進寳等
　共議乗機徑徃定蜀則滿洲大兵不可不為後繼兹
　事最關重大其檄趣將軍烏丹偕總督哈占速統大
　兵為進定四川兵馬後應運致糧餉相繼不絶毋使
　軍機有悞
　　乙夘
詔安親王岳樂率大兵還京師以固山貝子彰泰代為
　定逺平冦大將軍
　　　岳樂奏(臣/)等欽遵
諭㫖公同酌議每佐領留兵十二人防守武岡州諸處
　　　其每佐領八人前鋒二百人䕶軍每佐領三人
　　　驍騎并漢軍每佐領五人俱行遣還此遣還之
　　　兵令固山貝子彰泰内大臣阿密達䕶軍統領
　　　桑額署䕶軍統領伯郎素輔國將軍宗室瓦山
　　　前鋒統領碩岱副都統伊巴漢署副都統穆森
　　　雅哈喇率徃其留守之兵議令實授都統品級
　　　穆占䕶軍統領拉賽署前鋒統領薩克察巴圖
　　　魯學士薩海都統夸札漢軍都統釋伽保前鋒
　　　統領沙納哈副都統託岱花塞龔圖漢軍副都
　　　統祖澤純宜思孝署副都統公沃赫達漢泰沙
　　　禮等統領議政王等議奏頃者大將軍貝勒察
　　　尼每佐領發囬兵八人奉
㫖每佐領撤還六人今安親王軍前所有滿兵亦宜每
　　　佐領撤還六人大臣官員留者與發回者俱如
　　　王奏
上諭安親王自統兵以来各處立功甚多隨徃官兵亦
　多効力如王所題令其親率每佐領兵八人還京固
　山貝子彰泰授為定逺平㓂大將軍以王勅印留與
　彰泰令彰泰穆占同心恊意商確而行但見在與賊
　對壘所撤之兵數雖不多而湖南初經底定投誠之
　兵甚衆乘此撤兵之時恐姦宄竊發亦未可定彰泰
　等宜熟計防守其間有可行之機務乘時進取母失
　事㑹已而岳樂又奏岳州今係内地岳州兵每佐領
　　　二人似宜撤還京師
　上曰岳州今不必守大將軍順承郡王于在岳州荆州
　　諸處兵内撥征行在先進𠞰勞苦者每佐領二人與
　　安親王率還大兵一同啟行又漢中諸處已經恢復
　　順承郡王所統兵内若有應發回者速行奏聞
　　　丁巳
　詔提督許貞統轄江西全省軍務
　　　　大將軍安親王岳樂奏提督趙國祚等老病不
　　　　能効力
　上諭趙國祚等固屬年老身病不能効力准以原品解
　　任江西既有提督許貞其趙國祚提督員缺停其補
　　授全省地方俱令許貞統轄速移文趙國祚等與發
　　回大兵一同来京
　
　
　
平定三逆方畧卷四十八
　欽定四庫全書
平定三逆方畧卷四十九
　　　康熙十八年十二月壬戌朔
　命總督蔡毓榮為綏逺將軍
　　　　毓榮奏言大兵進取辰龍關必由楓木嶺一路
　　　　齊進請專責一人總統之議政王等以蔡毓榮
　　　　周有徳二人請
　㫖簡用
　上命蔡毓榮為將軍
　賜勅諭曰大兵進𠞰雲貴各路緑旗官兵必需專責一
　　人總轄調遣始克允濟特授爾為綏逺將軍總轄常
　　徳武岡等處所有各省調撥官兵及湖廣全省緑旗
　　兵馬聴爾酌量調度前進底定疆圉總督董衛國周
　　有徳提督桑額趙賴周卜世俱聴爾節制酌量而行
　　一切平定雲貴及𠞰撫諸事宜惟爾專責至楚中現
　　任文武官員聴爾遴選賢能攜赴軍前調用如有能
　備芻糧克濟軍機及官兵有能首先奪關冒險直入
　擊敗賊衆者爾即開列勞績具疏奏聞論功加等議
　叙如有臨陣退縮運糧違悞者副將知府以下各官
　即以軍法從事其以上各官指名飛章叅劾從重治
　罪水陸兵將不相習者爾即具奏酌行更調爾定期
　進取恢復地方將破賊事宜密行知㑹廣西陜西等
　處王將軍督提等齊乘機㑹而行爾須嚴督兵將相
　機前進力行𠞰除毋得遲延坐失時㑹仍嚴加偵探
　毋致疎虞大兵一到抗拒不順者戮之有先被賊脅
　從即時迎降者俱免誅戮有能擒殺賊渠投誠者分
　别陞賞須嚴禁兵將申明紀律經過地方毋得騷擾
　百姓歸順良民加意撫恤爾膺兹重任宜攄忠竭力
　籌畫周詳𠞰撫兼施早奏膚功以副朕簡擢至意
　　甲子大將軍公圖海等奏官兵復興安諸處
　　　圖海等率兵至鎮安偵知賊在梁河關據險拒
　　　敵之信即分兵分路率䕶軍統領烏丹力戰破
　　　梁河關賊營大敗其衆遂進攻洵陽縣偽將韓
　　　晉卿燬營而遁次抵興安州偽總兵王永世等
　　　率衆以城迎降於是洵陽白河漢隂石泉及湖
　　　廣上津縣俱平
　　丙寅
奬諭安南國王黎維楨
　　　時黎維楨疏稱呉三桂叛後與莫元清餘黨結
　　　連同惡相濟不惟餽賊儀物且為佐辦芻糧交
　　　銃等項賊黨兵馬萬餘濳入(臣/)國為掩襲莫元
　　　清罪惡甚著(臣/)謹辦方物入貢慶賀即遣兵追
　　　擒莫元清以正其罪
上覽奏曰呉三桂背恩反叛屢邀安南國王繳印投降
　而王不忘國恩竭忠盡誠不肯從逆今又慶賀進貢
　可嘉禮部察例以聞
　　辛未
詔將軍侯林興珠等来京師
　　　給事中莫洛等奏請令大將軍安親王岳樂親
　　　率林興珠来京
陛見
上諭安親王率領林興珠来京其所部兵令賢能官暫
　理又
諭凡隨征總兵官及給劄總兵官等非屬要地者該督
　撫提等俱遣令馳驛来京朕將親閲酌量擢用
　　甲戌
詔將軍巡撫傅宏烈率兵進𠞰
　　　時宏烈先遣叅將温紹賢等從小路㫁賊楓木
　　　嶺糧道請親統官兵進𠞰
上命議政王貝勒大臣集議議政王等奏言近奉
詔將傅宏烈駐劄省㑹同理事官麻勒吉等供應料理大
　　　兵糧餉應毋庸更議
上諭傅宏烈欲乘機率兵進𠞰應如所奏命傅宏烈親
　率所屬官兵恢復滇黔諸處撲滅逆賊與大將軍平
　南親王尚之信將軍莽依圖等恊力同心酌量以行
　其粤西廵撫事務命麻勒吉姑行署理
　　己夘趣各路將軍乗機分道𠞰賊
　　　時巡撫杭愛奏稱進𠞰四川大兵俱抵漢中日
　　　需糧餉皆於西安鳯翔二府所屬取給但山路
　　　狹隘轉運艱難若止從陸路輸送勢必難繼必
　　　水陸並運庶於軍糈有濟宜選賢能道官一員
　　　急赴畧陽兼管船艦由水道運致大將軍圖海
　　　奏稱(臣/)欽遵
上諭以建威將軍印給䕶軍統領烏丹同署理西安將
　　　軍事務佛尼勒分統大兵之半以行又以漢中要地
　　　雖有陜督哈占率兵屯駐經理糧餉然滿洲大兵不
　　　可不留駐守請于見存半兵内撥發千人令署副都
　　　統鄂克濟哈領振武將軍印同副都統恰塔鎮守漢
　　　中令鄂克濟哈已赴京師姑以副都統翁愛代之俟
　　　鄂克濟哈還日調翁愛往鳳翔(臣/)率將軍王輔臣都
　　　統海爾圖副都統索訥木等亦往鳳翔防守
上皆從之又
諭議政王等曰將軍王進寳提督趙良棟等巳定漢中
　今又進平四川逆賊敗遁乗此震動之際諸路將軍
　等宜各率所屬官兵分進平定疆土如必欲㑹齊偕
　發或姑聴他路先徃似此觀望即坐失機宜速移檄
　各路將軍毋彼此瞻顧務期努力收輯疆圉
　　庚辰
詔招撫譚洪
上以譚洪之叛或由迫脅所致令其侄前副將軍譚天
　　　叙齎
勅徃撫
勅諭曰爾譚洪昔自蜀中率衆来歸優加侯爵乆受國
　家豢養當呉三桂反叛之時爾被其廹脅為賊固守
　抗拒有日兹者湖南廣西漢興諸處已經底定各路
　兵馬奮力齊進賊勢摧敗殄滅可期諒爾亦所悉知
　爾乃深達時命之人豈肯玉石俱焚朕念爾宿將舊
　勲夙沐厚恩必非甘心從逆特降專勅詳加開諭恐
　爾尚懐猶豫特遣爾侄副將譚天叙前徃宣布朕意
　爾若果能翻然悔悟棄逆效順爾之前罪俱行赦免
　仍優加叙録至爾標下將士如同心歸順亦一概寛
　宥酌量加恩若能獻地輸城厥功尤懋近日各處歸
　順人員朕皆赦其前罪論功録用亦爾所知爾其勉
　勵忠忱無懐疑懼以副朕矜宥保全至意
勅諭松潘土司畨民
勅諭曰朕撫御寰區恒期中外臣民各得其所綏人之
　懐遐邇初無異視爾等俱係世守疆土之臣尤當鼓
　勵忠義報効朝廷自呉三桂叛亂以来呉之茂盤踞
　松潘荼毒肆虐蹂躪地方困苦已極念爾等皆係國
　家赤子今被其廹脅雖素懐忠藎莫能自伸朕心深
　為憫惻兹湖南廣西漢興諸處俱經底定各路兵馬
　奮力齊進賊勢摧敗立見蕩平正爾等出離水火之
　日不宜坐失機㑹今特降專勅詳加開諭爾等果能
　感戴國恩倡義聨絡執擒呉之茂以獻建功樹績朕
　即優加叙録寵以封爵撰給勅命以酬爾勲庸大兵
　到日爾等若相機䇿應恊同𠞰㓂亦爾等之功爾等宜
　速乘時㑹早奏膚功以副朕懐逺矜全至意
　　壬午
命提督趙良棟為勇畧將軍
　　　時良棟以所屬兵勢單弱請調興安一路兵及
　　　副將楊三虎兵簡選進定四川
上諭平定四川事關重大其所請調興安進征之兵及
　楊三虎兵俱如所題調發至提督趙良棟與將軍王
　進寳分兵兩路前進趙良棟授為勇畧將軍給之勅
　印不拘陜西通省及各處官兵凡係王進寳趙良棟
　兩將軍所調大將軍公圖海以身任之速為遣發務
　至彼等所指之地勿致有悞若漫不經意調遣遲延
　恐悞進定四川重務又隨
諭兵部將軍王進寳趙良棟率兵進定四川其標下官
　員各加一級
　　　　(臣/)謹按帝王之戡亂安民也在乎馭將若馭
　　　　將克當則戰勝攻取功無不成是時湖南逆
　　　　㓂悉皆奔潰
皇上特敕諸路乗勢進師而秦中將帥尚懐猶豫惟提
　　　　督趙良棟首請進兵深契
睿算
上意嘉焉因授良棟為將軍且令諸路士馬聴王進寳
　　　　趙良棟徴調不使掣肘其部下各官悉各加
　　　　一級標兵並䝉賞賚於是二將仰戴
聖恩益思報効各率兵深入收復疆圉其他滿漢官兵
　　　　亦由諸路進𠞰因而逆賊盡滅蜀土悉平原
　　　　其所以能奏捷功者皆由畀之爵賞假之事
　　　　權䇿勵鼓舞以致之
皇上馭將之道誠夐出千古矣
　　甲申
詔責大將軍順承郡王勒爾錦
　　　勒爾錦奏(臣/)遵
㫖撤鎮守岳州兵每佐領各二人與安親王所統還師
　　　齊發外荆州諸處亦宜撤每佐領各二人但大
　　　兵鎮守要地發回二人頗屬未便今合滿洲䝉
　　　古漢軍共每佐領一人令署副都統敖哈率之
　　　還京
上諭前大將軍安親王請撤岳州兵每佐領各二人已
　令順承郡王合岳州荆州兵内察其征行在先進𠞰
　勞苦者每佐領遣還二人與安親王率回大兵齊發
　今順承郡王不以勞苦之兵分别撤回止撤鎮守岳
　州兵每佐領各二人不合理宜駁察但此兵已行可
　如所撤来京
　　丙戌
命提督孫思克暫駐莊浪
　　　總督哈占奏請西寧總兵官朱衣客調赴漢中
　　　防守朝天廣元諸處提督孫思克暫駐莊浪防
　　　守
上諭漢中有將軍鄂克濟哈駐守朱衣客或令防守朝
　天廣元或令進𠞰四川令將軍王進寳趙良棟㑹議
　酌行甘肅凉州諸處有靖逆侯張勇駐守足資彈壓
　其莊浪與凉州西寧蘭州臨洮隣近緩急皆可相顧
　即如所請令孫思克官兵暫駐莊浪防守河東河西
　諸處
詔西安甘肅巡撫催運兵餉至漢中畧陽
　　　時將軍烏丹奏總督哈占即駐漢中請
勅西安甘肅二巡撫速趣運餉至漢中畧陽
上諭官兵進𠞰四川輓運糧餉事最重大即如所請令
　西安甘肅兩巡撫速備糧餉運至漢中畧陽漢中既
　有將軍鄂克濟哈駐守哈占標下官兵酌量留用外
　其餘悉聴將軍王進寳趙良棟調用
　
　
　
　
　
　
　
　
　
　
　
　
　
　
　
平定三逆方畧卷四十九
　欽定四庫全書
平定三逆方畧卷五十
　　　康熙十九年正月甲午
　命賞賚將軍王進寳趙良棟標兵
　上諭兵部將軍王進寳趙良棟標下綠旗兵既恢復漢
　　中畧陽諸處又進定四川其酌量加恩賞賚
　　　將軍趙良棟奏復龍安
　　　　是月初一日良棟兵從白水壩浮水渡江擊賊
　　　　大敗之初三日追至青州石峽溝復敗其伏兵
　　　　龍安府偽總兵姜應熊等詣軍門降我兵遂復
　　　　龍安府
　　　丁酉
　命大將軍公圖海速調官兵赴將軍趙良棟軍
　　　　良棟奏(臣/)往者請於興安一路官兵分撥四千
　　　　今到大安驛止有靖寇將軍標兵一千總督標
　　　　兵一千(臣/)不得已選寧夏兵四千五百人畧陽
　　　營四百人平陽營二百人甘肅撫標四百人西
　　　寧鎮標三千五百人共一萬一千帥之自大安
　　　驛同將軍王進寳進取四川
上諭大將軍圖海部文到日即速遣趙良棟所調之兵
　不可有悞至興安一路官兵前奏調發四千今疏言
　僅得二千其缺悞之故令總督哈占核明以聞
　　己亥
命將軍烏丹鄂克濟哈帥師為王進寳等後繼大將軍
　　公圖海帥師赴漢中
上諭議政王等曰進取四川以滿洲大兵為後應相繼
　前發最為要策宜令將軍烏丹繼將軍王進寳軍之
　後將軍鄂克濟哈繼將軍趙良棟軍之後陜西已有
　將軍張勇提督孫思克巡撫杭愛巴錫等鎮守宜令
　大將軍公圖海帥師前赴漢中接濟進蜀諸軍糧餉
　駐鎮疆土鄂克濟哈率漢中滿兵馳往合之烏丹官
　兵均分統率以為王進寳趙良棟後繼轉餉源源不
　絶相隨而進
　　丁未趣總督楊茂勲等速取重慶䕫州
上諭議政王等曰屢命總督楊茂勲提督徐治都等泝
　江速上直取重慶䕫州今兵抵何處進止若何賊情
　形若何初未奏聞將軍趙良棟攻克白水壩青川招
　撫龍安去成都逼近恢復非逺將軍王進寳亦分兵
　三路於此月初旬進逼保寧逆賊王屏藩等困迫必
　各潰遁楊茂勲徐治都等宜乘機急取重慶䕫州𠞰
　禦逆寇其移檄嚴飭趣使進兵如遲延觀望悞此事
　機嚴治其罪
　　以黄明為援𠞰總兵官授葉秉忠總兵官職銜
　　　先是馬承廕標兵餉匱鼓譟承廕報大將軍簡
　　　親王喇布即撥餉給發其後理事官麻勒吉等
　　　上言黄明葉秉忠在賊中俱係偽將軍今同來
　　　歸誠馬承廕授為將軍伯而黄明葉秉忠未授
　　　職銜致兵衆肆行葉秉忠己年老乞休無復異
　　　志惟黄明强悍為桞州官兵所懾服若不調用
　　　他所終恐為患
上命授黄明為援𠞰總兵官率馬承廕標兵一千赴將
　軍莾依圖軍前隨大兵進𠞰雲貴葉秉忠授總兵官
　職銜許其休致
　　庚戌
命馬承廕標下設立五營
　　　先是
上命馬承廕設立五營㑹𠞰雲貴至是大將軍簡親王
　　　喇布奏五營兵少應增援𠞰二營共為七營營
　　　各一千人
上諭凡將軍標下無設七營之例馬承廕所屬官兵黄
　明率一千隨征雲貴外廣西省城甚重其更撥一千
　赴大將軍簡親王軍前馬承廕標下仍立五營兵五
　千叅將守備各官聴其選擇具奏
　　甲寅授將軍烏丹王進寳進取機宜
上諭議政王等曰將軍趙良棟等軍深入四川保寧重
　慶䕫州諸處速宜平定將軍烏丹王進寳等軍雖抵
　保寧必於蟠龍山相對立營果爾恐不能無稽時日
　今宜面蟠龍山分兵堅壘别遣一軍渡昭化江壁錦
　屏山下滿漢兵合勢以規取重慶䕫州則保寧諸處
　可以即定其趨總督楊茂勲提督徐治都等速即進
　兵提督王之鼎亦速入蜀㑹趙良棟軍
　　乙邜將軍趙良棟奏復成都
　　　良棟率官兵自龍安𠞰賊是月初四日追至舊
　　　州明月江賊斷橋守江良棟遂督兵浮水渡江
　　　擊賊令總兵官王進才等分兩路直取成都而
　　　親率大兵繼進初八日至綿竹偽勁武將軍汪
　　　文元迎降十一日至成都二十里舖偽巡撫張
　　　文徳等率文武偽官二百餘人迎降成都遂復
　　丙辰將軍王進寳奏復保寧
　　　十八年十二月進寳兵既復朝天闗廣元縣分
　　　三路趨保寧去城二十里據孔道而軍是月十
　　　三日賊二萬餘來犯進寳分遣官兵大敗之追
　　　𠞰至錦屏山破賊四壘賊退寳橋我兵又擊之
　　　奪橋斬闗遂入城賊渠王屏藩偽將軍陳君極
　　　自經死生擒偽將軍呉之茂等三人偽總兵郭
　　　天春等十七人保寧遂復
　　丁巳
命湖廣廣西諸將分路進𠞰
上諭議政王等曰覽將軍烏丹王進寳等奏我兵大敗
　逆賊恢復保寧偽將軍王屏藩縊死呉之茂張起龍
　就擒將軍趙良棟前奏大敗逆賊恢復成都今正當
　賊衆動揺之際王進寳趙良棟宜同心協力惟期有
　濟大事𠞰撫餘賊綏輯地方商酌而行作何區畫仍
　令奏聞王屏藩等俱係賊帥王屏藩首級并呉之茂
　張起龍悉解來京諸路將軍等宜乘此時分路速進
　其移􁘭湖廣廣西諸處大將軍將軍總督提督等咸
　使知之
　　己未
命勇略將軍趙良棟為雲貴總督仍兼將軍
上諭議政王等曰雲貴邊疆重地苗民雜處總督職任
　要重必得才畧㧞羣者方克勝任將軍趙良棟勇略
　茂著操守亷潔雖係武職精通文義若任為總督必
　能平定疆域撫綏軍民其改授雲貴總督仍兼將軍
　　二月辛酉朔
諭湖廣四川諸將進取機宜
上諭議政王等曰今成都保寧皆已恢復乘此事機即
　宜速定雲貴四川既平湖南已屬内地順承郡王貝
　子凖達都統范達禮等盡率所部之兵泝江而上規
　取重慶順承郡王等即於重慶駐守將軍烏丹鄂克
　濟哈與趙良棟等同進取雲貴烏丹鄂克濟哈於順
　承郡王軍中簡精兵有馬者將之前行總督楊茂勲
　提督王之鼎駐守成都將軍王進寳駐守四川徐治
　都還軍守彞陵及荆州諸處
命都統王國棟等𠞰禦海寇
　　　巡撫金􁏒奏海賊謝昌孝李積鳯等不時乘潮
　　　往來侵掠沿海之地請調平南王藩下都統王
　　　國棟等前往𠞰禦之
上諭都統王國棟等身在省㑹不宜縱賊披猖王國棟
　與副都統尚之璋總兵官寗天祚等其率藩下舟師
　速圖𠞰禦賊退之後更有侵犯内地者王國棟等與
　巡撫金􁏒㑹商撲滅
　　祖澤清父子伏誅
　　　澤清世受國恩歴官至髙州總兵官據城以叛
　　　及王師討之勢蹙乞降
上貰其罪授鑾儀衛鑾儀使澤清不思宣力贖罪復行
　　　叛逆為官軍所執械送京師
上命磔澤清并其子良楩於市諸子家口籍沒入官
命總督楊茂勲等招徠四川流民
　　　户部上言四川久為賊據苛虐横征小民相率
　　　流亡請
勅督撫急行招徠撫綏以副
皇上愛民至意
上命楊茂勲杭愛速赴任督理軍饟并招徠流民俾安
　生業毋悞農時
　　乙丑
命都督同知髙孟等為四川各路總兵官
上諭兵部四川闗係重要新經恢復宜簡任素有謀勇
　之人髙孟王用予王潮海王進才才畧優長邊疆著
　績髙孟仍以都督同知授為鎮守四川川北等處總
　兵官王用予仍以都督同知授為鎮守四川松潘等
　處總兵官王潮海以副將授為鎮守四川重慶等處
　總兵官王進才以叅將授為鎮守四川建昌等處總
　兵官
　　丙寅將軍王進寳等奏官兵復順慶
　　　進寳與將軍烏丹等既克保寧遂遣鎮守西安
　　　將軍佛尼勒總兵官王潮海等率兵取順慶我
　　　兵前進沿途招撫塩亭潼川中江南部諸州縣
　　　悉下之正月十八日抵順慶偽知府彭天夀等
　　　率衆迎降於是蓬州廣安州合州西充岳池營
　　　山渠縣鄰水儀隴遂寧蓬溪諸州縣相繼悉定
　　丁卯
命郎中蘇赫臣等運餉給大將軍順承郡王勒爾錦軍
上諭議政王等曰今四川已定楊茂勲等所乘之船俱
　無所用運饟事闗重要郎中蘇赫臣員外郎噶爾薩
　其親督粮務即以此船載楚餉泝江運致順承郡王
　軍勿令斷絶有悞軍需
命將軍莾依圖等帥師進取雲貴
上諭議政王等曰成都保寧順慶諸府今巳恢復四川
　底定湖廣大兵今正分道進定雲貴其廣西滿州綠
　旗大兵休息日乆亦當乘機速進大將軍簡親王留
　每佐領兵一人於桂林其餘官兵王盡帥之往屯柳
　州大將軍平南親王可駐守貴縣將軍莽依圖馬承
　廕都統馬九玉總督金光祖等可各率所部官兵并
　酌調平南親王藩下官兵分道進取雲貴
　　戊寅提督徐治都奏復䕫州
　　　治都兵抵巫山縣偽將軍楊來嘉等擁衆拒守
　　　我兵擊敗之乘勝長驅是月初一日至䕫州偽
　　　將軍劉之衛率偽總兵瞿洪陞等出降遂復其
　　　城
　　提督徐治都奏譚洪率所部官兵降
　　　譚洪遣子偽左將軍天秘齎辨明脅從疏及偽
　　　晉國公勅一廣威將軍印一偽文武官印十九
　　　偽劄牌八十二并偽官兵數目繕冊送治都所
　　　是月十三日洪率子姪并駐守雲陽偽總兵地
　　　晉地升等詣軍門降
　　庚辰趨將軍烏丹等速進雲貴
上諭議政王等曰今四川底定大兵宜速赴重慶進取
　滇黔否則逆賊復犯重慶亦未可料其移文烏丹鄂
　克濟哈即馳赴重慶精簡士馬進取雲貴
命安置四川投誠官兵
　　　將軍總督趙良棟奏自恢復龍安以來投誠偽
　　　將軍一人偽總兵二十四人偽副將等官三百
　　　餘人偽巡撫一人偽司道府㕔州縣等官百餘
　　　人俱應隨宜安挿庶免不虞
上諭投誠官兵内可簡總兵官六員設兵三千人即隨
　該將軍進定雲貴其餘皆散為民文官内堪用者暫
　行委署不堪任者旗下官員令其回旗呉逆所屬之
　人察明暫留成都如係各省人民悉遣還本籍
　　辛巳
命理藩院侍郎達哈塔等核䝉古軍功
　　　理藩院兵部㑹奏福建諸處凱旋外藩䝉古公
　　　台吉官兵陜西凱旋鄂爾多斯王固嚕等三旗
　　　　貝子台吉官兵功績均應議叙若令俱至京師
　　　　人數衆多恐致糜餉宜俟草青時令齊集適中
　　　　道理藩院遣官四員兩路分往察核軍功案籍
　　　　照例議叙
　上諭議叙軍功事闗重要其令理藩院侍郎達哈塔至
　　彼察核兵部員外郎杜稜偕往
　
　
　
　
　
　
　
　
　
平定三逆方畧卷五十
　欽定四庫全書
平定三逆方畧卷五十一
　　　康熙十九年三月辛邜將軍烏丹奏復重慶
　　　　烏丹等所遣署副都統覺和托等於二月十六
　　　　日至重慶偽文武官出城迎降於是達州東鄉
　　　　太平新寧南江安岳等州縣悉定偽將軍楊來
　　　　嘉彭時亨等亦各遣人詣軍門􁁂印投誠
　　　乙未遣刑部侍郎宜昌阿等赴廣東
　　　　時尚之信䕶衛張永祥張士選赴京首告之信
　　　　謀叛事
　上因命刑部侍郎宜昌阿等以巡視海疆赴廣東按其
　　　　狀并令議政王貝勒大臣集議既議政王等議
　　　　奏
　上諭令宜昌阿等攜帶張永祥張士選以往宻詢都統
　　王國棟副都統尚之璋若事有實迹國棟等自任能
　　執之信即一面奏聞一面赴潮州頃之信具疏自請
　撤還㑹城此疏其以不准行檄知之宜昌阿等抵廣
　東日詳察情形如應撤還即具疏言㑹城不可無之
　信彼時當獨調之還宜昌阿臨事之時毋多株連儻
　有意外聽酌便行事是日宜昌阿等啓行
　　戊戌
上親勞大將軍安親王岳樂於蘆溝橋
　　　先期
上諭兵部大將軍和碩安親王等兵雖有微罪然擊敗
　逆賊立有功績朕親往迎勞爾部遣人諭王振旅而
　入茍疾急馳還使步伍不齊將失勞軍大體諸應行
　禮儀悉如大將軍信郡王等儀注行及岳樂至
上親迎之蘆溝橋
　　辛丑
命都統夸扎自武崗州率兵赴廣西
　　　大將軍簡親王喇布奏(臣/)親帥兵赴栁州二月
　　　二十八日至永福縣聞馬承廕反給傅宏烈登
　　　舟遣兵襲破其營(臣/)等即欲進𠞰因滿兵力薄
　　　又念省城至重公議暫還桂林
上諭覽奏馬承廕復叛今湖廣綠旗兵已取楓木嶺武
　岡州滿漢兵甚多廣西去武岡為近宜調貝子彰泰
　軍中滿兵每佐領六人綠旗精兵二千人令都統夸
　扎帥之速赴簡親王軍前與平南親王等協力𠞰賊
　夸扎至廣西即令㕘贊軍事
命將軍噶爾漢帥師守荆州諸處
　　　大將軍順承郡王勒爾錦等言將軍噶爾漢之
　　　兵若留之荆州防禦地方誠有禆益
上允所請即命噶爾漢以兵駐守荆州諸處
　　壬寅
命都統馬竒等率兵赴廣西
上諭議政王等曰前遣往廣西大兵勞苦日乆宜酌量
　發兵畨休可撥京師每佐領䕶軍二人漢軍一千人
　令都統馬竒趙璉副都統洪世祿祖植椿等率往更
　賛
　　癸卯
命將軍頼塔帥師守廣東
上諭兵部今大敗海冦攻克厦門金門諸處閩疆悉定
　頃簡親王奏馬承廕反恐此賊自廣西侵犯廣東且
　廣東海冦方張所係匪輕將軍頼塔以文到日即率
　滿兵二千馳赴潮州防守廣東全省
　　　　(臣/)謹按是時尚之信隂蓄不軌有復叛之形
　　　　為所部張永祥等首告
皇上即遣侍郎宜昌阿往按其事復慮粤城無滿兵彈
　　　　壓倉猝變生難以驟制乃亟
命頼塔帥兵赴潮防守全境雖由馬承廕復反海冦方
　　　　張實恐廣城或有意外便於就近𠞰除也迨
　　　　宜昌阿抵粤遵奉
宻諭中夜調頼塔來赴㑹城所以之信被執後其黨與
　　　　雖爾作亂旋為我兵所擒不致蔓延以滋疆
　　　　域之害
皇上籌書幾先運用不測誠可為至神宻矣
　　甲辰尚之信請進取武宣
上許之
　　　先是將軍莽依圖移文約之信由貴縣至賔州
　　　㑹師協取栁州至是之信奏總督提督官兵合
　　　為一路兵勢始盛今(臣/)等定議(臣/)可無往賔州
　　　㑹鎮南將軍之師即從貴縣同督提二臣由潯
　　　州水陸進取武宣
上報可
　　戊申大將軍貝勒察尼奏復辰州
　　　是月十三日我兵抵辰州賊潰遁偽知府傅祖
　　　祿等以城降偽將軍楊有禄周禎楊寶䕃祖述
　　　舜等各率兵來歸未幾將軍總督蔡毓榮亦奏
　　　復銅仁府瀘溪溆浦麻陽三縣
　　逆賊呉之茂韓晉卿伏誅遣張起龍招撫雲貴
　　　時王屏藩陳君極首級及之茂晉卿起龍送至
　　　京兵部以
聞
上諭呉之茂韓晉卿即凌遲處死與王屏藩陳君極首
　級同懸示衆又
諭議政王等曰今楓木嶺辰龍闗諸險隘俱已恢復四
　川廣西悉皆底定雲貴不日可平若行招撫更可速
　定雲貴人民得早安其生張起龍本呉三桂旗下之
　人宜使招撫雲貴可貫其死俾捧勅前往
　　壬子將軍總督趙良棟奏進兵機宜
上從之
　　　良棟奏湖廣大兵若作速前驅賊自奔潰請
勅湖廣官兵限以立取貴州令廣西兵一路自泗城州
　　　渡八答河由安籠出雲南交水一路自思恩府
　　　渡八碍青羊江由廣南府出雲南維摩州四川
　　　兵一路自城都府走黎雅天全招討司過大渡
　　　河即由瀘江建昌㑹川金沙江出雲南武定府
　　　一路自保寧府下七星闗或走永寧出烟方堂
　　　堂可渡橋并請
勅各路將軍大臣嚴督滿漢官兵加意秣馬川陜督撫
　　　等迅備糧饟湖廣廣西統兵將軍速整軍旅訂
　　　期八月終諸路齊進直搗雲南
上諭趙良棟身在行間熟悉地方情形具疏入告宜悉
　如所請録其疏發湖廣廣西將軍大臣視雲南可取
　或賊内亂有機可乘毋俟定期即便宜帥師直進茍
　未有機㑹其以趙良棟所奏訂期進兵機宜詳加商
　酌於何所約㑹齊舉定議以聞
　　癸丑
命禁官軍擄掠
　　　時遣學士佛倫等赴滇黔理餉
上因諭之曰大兵進𠞰雲貴務安輯民人撫綏苖蠻若
　肆行擄掠則賊冦不息賊冦不息則大兵何日得旋
　可傳諭將軍總督巡撫總兵官俾咸知朕意若等係
　特簡大臣軍士有妄行擄掠者令立行㕘劾
　　甲寅
命馬山等赴將軍總督趙良棟軍前
上諭兵部曩者有事之時所選發人員之中馬山偏圖
　勞績屢著軍務素㛠四十六亦堪任使宜用之邊疆
　重地可發往將軍總督趙良棟軍前若四川需用即
　授為總兵官否則令趙良棟帥之隨征雲貴即於要
　地任用其標下官兵願隨者攜往準出征例給與糧
　餉此等人員爾部詳察議奏
　　己未
命將軍總督趙良棟等堅守四川要路
上諭議政王等曰四川與雲貴接壤通道頗多逆賊必
　乘間來犯頃覽將軍總督趙良棟奏我兵已抵金沙
　江其檄趙良棟烏丹鄂克濟哈等當此進取之時宜
　於各要路立營深溝髙壘堅為守禦其守兵糧餉運
　致母悞
　　四月壬申
命大將軍康親王傑書發兵赴將軍頼塔軍
　　　頼塔奏所部兵二千鎮守廣東全省設遇警他
　　　援兵力單弱請増發二千人
上命康親王更以兵一千増遣將軍頼塔軍前其餘或
　悉帥還京師或酌量留之先後還京詳議以聞
　　戊寅
命耿精忠來京
　　　精忠奏今逆賊敗遁恢復海澄閩疆悉定圖報
　　　有心効力無地伏懇准(臣/)赴
闕待罪
上命精忠來京尋以精忠所屬阿思哈尼哈畨徐鴻弼
　　　等首告精忠雖已歸降仍懐反叛遣王進功潛
　　　通海賊與劉進忠宻語結為心腹偕徐文輝等
　　　晝夜宻謀勾連海冦又不收繳軍械濳埋黒鉛
　　　於王昇家欲俟大兵旋日復行反叛隠匿奸細
　　　於投誠時殺死總督范承謨以滅口又遣王于
　　　玉許應兆往呉逆處乞援
命議政王貝勒大臣集議議政王等勘審俱有實迹分
　　　别擬罪具奏
上諭耿精忠革去王爵可即凌遲處死其子耿顯祚革
　去散秩大臣可即處斬徐文輝王世瑜白顯中江元
　勲曽養性王振邦蔣得䡌劉進忠俱即凌遲處死黄
　國瑞林芳孫廖廷雲李似桂夏季旺吕應斗武灝司
　定猷沈偉郭景汾羅萬里祖宏勲陳議陳斌吕八俱
　即處斬耿精忠劉進忠首級仍梟示田啟蛟金鏡李
　學詩陳夢雷俱從寛免死内係旗下人給與本主為
　奴係民入官給與新滿洲披甲之人為奴
　　己卯許將軍王進寶還固原治疾
　　　先是進寶子用予面陳松潘已屬内地願隨征
　　　自効至是進寶奏舊病愈深乞解軍職
上諭卿乆鎮巖疆勞績素著進𠞰四川克奏㨗功地方
　初定倚毗方殷覽奏以病乞休言甚懇切其還固原
　任所調攝卿子王用予既願隨征効力卿標官兵令
　其暫統駐保寧俟進取雲貴之日隨征協𠞰
　　壬午
命大將軍貝子彰泰等量率湖廣滿兵進雲貴餘撤還
　京師
　　　彰泰奏留守武岡州每佐領驍騎二人有竒已
　　　選其中有馬者先令赴大將軍簡親王軍又自
　　　沅州撥每佐領䕶軍二人驍騎三人亦選有馬
　　　者及總兵官趙應奎并其標兵三千餘人俱令
　　　都統夸扎率之前往馬瘦及無馬者見留(臣/)軍
　　　侯
㫖調遣
上諭今大將軍貝勒貝子大兵俱抵沅州總計兵數每
　佐領二十人有竒又總督董衛國蔡毓榮提督趙頼
　　　桑額周卜世等兵甚多皆由鎮逺一路進取貴州值
　　　此廣需糧餉之際大將軍貝勒貝子等於前發兵内
　　　視無馬不能行者遣毎佐領若干人還京師率滿兵
　　　每佐領若干綠旗兵若干進取雲貴集議速奏遇有
　　　機㑹仍進發母失
　
　
　
　
　
　
　
　
　
　
平定三逆方畧卷五十一
　欽定四庫全書
平定三逆方畧卷五十二
　　　康熙十九年五月丙申
　命將軍額楚暫守南寧
　　　　先是令額楚帥師還江寧至是額楚奏報馬承
　　　　廕叛於栁州將軍莽依圖等率大兵進𠞰今聞
　　　　賊將何繼祖王宏勲等兩路來侵
　上命額楚帥師暫守南寧俟莽依圖等平定栁州仍還
　　駐江寧
　　　庚子
　命大將軍貝勒察尼帥師暫屯沅州
　　　　察尼奏(臣/)兵向在常徳兩月未支芻菽馬皆羸
　　　　瘦後雖補給尚未充肥今自常徳進取辰沅沿
　　　　途霪雨泥濘疲乏遺棄者甚多軍士或有徒歩
　　　　僅能達沅州者且自三月二十日糧盡迄今猶
　　　　未運致
上諭貝勒察尼帥師暫屯沅州如將軍趙良棟所奏約
　齊舉行若此際有可進雲貴之機仍毋俟定期酌量
　進發其糧餉稽悞之故令巡撫韓世琦察明具奏
　　辛丑
命諸將稽察呉三桂與達賴喇嘛交通書札
上諭兵部移文各路大將軍督撫提鎮等凡有平定雲
　貴恢復城池者俱令察訪呉三桂與達頼喇嘛相通
　書札隨得隨繳兵部
　　乙巳
命大將軍貝子彰泰等遣送偽將軍呉有爵崔世禄來
　　京師
　　　彰泰等奏沅州既克偽將軍呉有爵崔世禄等
　　　率衆降
上命遣送來京
　　己酉將軍總督蔡毓榮奏官兵復思南
　　　毓榮遣隨征總兵官鄧秉志等進取思南是月
　　　十二日至太平闗擊賊敗之隨三路進𠞰賊棄
　　　城遁十四日我兵復思南府
　　贈總督范承謨太子少保兵部尚書
　　　先是范承謨為耿精忠紿至其家置刀鋸於前
　　　脅令順從承謨正色詆訶不為詘服賊因拘禁
　　　獄中又百端逼誘承謨堅貞彌厲於康熙十五
　　　年九月十六日夜遂為賊所害至是福建巡撫
　　　楊熙察明以
聞
上諭范承謨可贈太子少保兵部尚書廕一子入監讀
　書
　　甲寅遣理藩院郎中詹璧喇往邊地偵探
上諭詹璧喇曰爾往駐松潘等處凡有聞見當如拉篤
　祜不時奏報遣爾前往之故明諭厄魯特達賴巴圖
　魯台吉知之然達賴巴圖魯台吉等消息亦應宻探
　若得賊寇交通書信即以奏聞并探往來貿易者凡
　奉使邊陲潜行詗察良非細故爾無攻戰尃閫之任
　宜慎自防䕶藏形歛跡常近大軍左右偵探奏報
　　丁巳贈巡撫馬雄鎮太子少保兵部尚書
　　　當孫延齡叛時雄鎮為其所執脅令降服雄鎮
　　　罵賊不屈同妻子家口殉難至是將軍巡撫傅
　　　宏烈察明以
聞
上諭馬雄鎮可贈太子少保兵部尚書廕一子入監讀
　書
　　贈總兵官呉萬福太子少保
　　　當耿精忠叛變時福寧總兵官呉萬福嬰城固
　　　守不甘從逆為賊所殺至是巡撫楊熙察明以
聞
上諭呉萬福可贈太子少保廕子弟一人以守備録用
　　六月戊午朔
命大將軍貝勒察尼率兵還京師
　　　察尼等奏(臣/)等合計兩軍共前鋒四百有竒䕶
　　　軍驍騎每佐領二十餘人内留前鋒三百人每
　　　佐領䕶軍六人驍騎九人進取雲貴餘悉還京
　　　師
上命貝子彰泰帥師進征貝勒察尼察滿兵出征在先
　効力勞苦及無馬者帥之還京
　　癸亥以李芳述為隨征總兵官
　　　將軍總督趙良棟奏投誠總兵李芳述先曽拒
　　　絶偽命率衆來降今復能固守孤城不為賊誘
　　　請破格加恩
上諭李芳述為隨征總兵官𨽻趙良棟標下隨征効力
　　丁夘提督桑額革職總兵官周邦寧降級俱留任
　　戴罪圖功
　　　先是以桑額等自常徳澧州退還
上命大將軍察取供詞至是大將軍貝勒察尼取供具
　奏事下兵部議兵部奏言桑額職任總統調度全省
　　　官兵一聞賊警不即馳赴常徳以扼要害乃遷
　　　延日久始自荆州進發致常徳為賊所據又不
　　　入守澧州但於城外駐營六日復致澧州被陷
　　　且稱彞陵一路賊警甚急托故引還應行革職
　　　周邦寧偕桑額赴常徳時託病畱澧州迨桑額
　　　還自常徳又不入澧州防守即同桑額奔還應
　　　削去所加五級仍降一級調用
上諭桑額可革職周邦寧可削去所加五級仍降一級
　俱畱原任戴罪圖功
　　將軍總督趙良棟奏官兵敗賊於永寧
　　　四月八曰賊以勁卒犯永寧官兵鏖戰彌日賊
　　　猶不却投誠總兵官李芳述等奮勇衝擊斬偽
　　　總兵毛有貴等賊始大敗遁逃陣斬凡千餘人
　　丙子
命將軍賴塔等安撫平南王下兵
　　　時賊流言欲分調平南王所部兵往雲南安置
　　　各營於是藩兵八千人聞之盡恐五月十三日
　　　夜遂鼓譟拔營遁歸巡撫金儶以
聞
上命將軍頼塔侍郎宜昌阿總督金光祖巡撫金儶都
　統王國棟等設策安撫逃兵發赴廣西
　　壬午
命大將軍康親王傑書率兵還京師
　　　先是令傑書等議奏旋師事宜至是傑書奏今
　　　當需餉之時在閩大兵理宜全撤但福建投誠
　　　之人甚多金門厦門諸處新經恢復人心未定
　　　宜留大兵一千二百人駐守福州六百人駐守
　　　泉州一千二百人駐守漳州餘兵(臣/)與𠫭贊副
　　　都統銜禪布先率入京至於沿海綠旗官兵設
　　　防之外孰宜先撤孰宜鎮守應令尚書介山侍
　　　郎呉努春温岱等㑹同總督巡撫提督議覆
上報可
　　大將軍簡親王喇布奏復栁州馬承廕降
　　　喇布與將軍莽依圖總督金光祖等率滿漢官
　　　官兵分路進𠞰承廕五月初四日光祖兵敗賊
　　　於武宣遂復縣城初八日莽依圖兵大敗賊於
　　　陶登乘勝前進遂定象州喇布兵於是月初四
　　　日至雒容縣即進取栁州十七日承廕率衆詣
　　　喇布軍門降栁州平
　　七月辛夘
命内閣學士薩穆哈往廣西分置馬承廕標下兵
　　　安塘筆帖式報大將軍簡親王兵距栁州二十
　　　里馬承廕等迎降
上諭初馬承廕及所部官兵背叛蹂躪疆土擾掠生民
　罪惡已極後見湖南平定廣西恢復窮廹請降朕欲
　生民早獲寧息悉貰前罪封以伯爵授為將軍仍令
　管兵標員亦分營補用及大兵規取雲貴無故背恩
　復叛致悞征討大事今緣大敗兵臨勢蹙復窘急來
　歸令學士薩穆哈速往撥滿漢官兵押送馬承廕及
　標下守備以上官來京其標兵令督撫提鎮等分𨽻
　各營汰其老弱􁋄兵亦宜散置切勿令其黨聚廣東
　諸處被難人民詳察遣還故土提督哲爾肯可屯駐
　栁州
　　乙未嚴飭川陜督撫協運蜀餉
　　　時總督哈占請秦餉由略陽陽平運至保寧令
　　　四川督撫接運至叙州巡撫杭愛復言四川官
　　　員部選者俱未蒞任且民間無船實不能接運
上諭蜀撫既以官少船缺為言仍令陜西總督哈占巡
　撫鄂愷甘肅巡撫巴錫即以略陽糧艘運官竟運至
　叙州四川督撫速趨空船使回大兵進𠞰雲貴需餉
　至急既已尅期進取輓運無過今秋川陜督撫自宜
　殫心籌畫勿悞軍需乃妄分彼此互相推諉遲延至
　今殊負職任嗣今當同心商酌不拘疆界速為饋運
　無悞進取如仍推諉遲延有失軍機經管督撫以下
　各官俱以軍法從事
　　將軍王進寶請撤還所部兵
上不許
　　　進寳言(臣/)標官兵歴歲從征備嘗艱苦今蜀疆
　　　底定督撫提鎮已各設營兵請量選(臣/)標官兵
　　　付(臣/)子用予率之進𠞰被傷及從征日乆者令
　　　暫還本汛議政王等議從其請發陜西兵以補
　　　其撤還之數
上諭進取雲貴期在八月若撤還王進寶兵復以陜西
　兵補足往返商畧必誤進𠞰機宜闗係非小王進寶
　所奏不准行
　　乙巳禁官兵騷擾驛逓
　　　浙江巡撫李本晟言大將軍康親王奉
命旋師浙省河路額設驛船甚少大兵往至蘇州若不
　　　行更換仍越站逺送則後至官兵無以應給請
　　　命江寧巡撫備船更易
上允其請因
諭兵部曰聞官兵往來毎有借端船艦勒索地方所用
　人夫額外多派或折價肥已鞭撻縴夫侵漁小民擾
　累郵驛該管官不加約束地方官復科歛隠諱弊端
　種種殊屬可惡嗣今宜嚴行禁戢若仍前不悛必重
　懲不貸
　　丁酉革左都御史覺羅舒恕職
　　　先是舒恕以病還京
上諭議政王等曰左都御史覺羅舒恕當進定廣西之
　時奏稱病劇乞還肇慶調治朕以舒恕身為將軍病
　篤必真令其暫回肇慶後又以敇印私繳將軍莽依
　圖令莽依圖代為題請朕以舒恕之病危篤欲其生
　還召還京師今觀舒恕全無病狀神色如故舒恕前
　在髙州奔回肇慶復自廣州敗還不據韶州南雄諸
　要地竟還贑州江西全省因而震動及在江西又復
　擄掠大擾百姓以巡撫金儶之言盡洩於平南王又
　恐嚇將軍巡撫傅宏烈云汝若題請進兵我必殺汝
　舒恕身為將軍負如許重罪不思戮力以贖罪愆反
　詐稱患病凡為將帥者儻皆如此肆行欺㒺軍法何
　以得申舒恕應羈候宗人府俟旋師之日嚴察議奏
　　　至是議政王等議革舒恕左都御史佐領及世
　　　職籍没家産
上報可免其籍没
　　戊申
命將軍總督趙良棟等酌調緑旗官兵
　　　時四川分兩路進取雲貴將軍烏舟趙良棟等
　　　請調緑旗官兵
上諭趙良棟曽任陜西提督烏丹等在秦亦乆地勢軍
　機知之甚悉緑旗兵作何調發畱守公同詳議一面
　調遣一面奏聞已而烏丹等奏雲南乃逆賊根本彼
　　　必死守進征官兵不可單弱永寧建昌兩路各
　　　得兵二萬方克有濟除四川見兵外其不足之
　　　數已移文大將軍公圖海總督哈占速於各路
　　　調足發往
　　己酉
詔大將軍順承郡王勒爾錦還京師
　　　先是
上命勒爾錦赴重慶勒爾錦不能前進半途而返因具
　　　疏自劾請解大將軍任准發沅州軍前効力
上諭勒爾錦既託故還荆州又奏請發沅州効力不合
　其攜大將軍勅印率所屬䕶衛各官王府佐領兵同
　沅州官兵還京
　　壬子將軍侯張勇奏請率兵往鎮四川
上不許
　　　張勇言總督哈占移稱將軍趙良棟請調凉州
　　　鎮兵三千今將軍王進寶已還固原治疾請令
　　　提督孫思克還兵駐甘肅凉州鎮守河西(臣/)率
　　　本標兵三千往守四川庶不悞進𠞰
　　上諭秦省乃邊疆要地將軍侯張勇毋往四川仍防守
　　　秦中今進取雲貴期廹若調沿邉之兵恐致有悞張
　　　勇簡標兵三千令賢能官率之速赴四川
　　　　癸丑
　　命將軍賴塔等𠞰撫廣東叛兵
　　　　　總督金光祖言平南親王藩下鼓譟逃亡之兵
　　　　　烏合肆行(臣/)見與賊對壘不能兼顧
　　上諭近報將軍頼塔都統王國棟遣總兵官甯天祚等
　　　率兵𠞰撫鼓譟之兵若甯天祚等力不能𠞰將軍頼
　　　塔巡撫金儶提督侯襲爵都統王國棟公同酌議増
　　　兵速行𠞰撫以靖疆圉
　
　
　
　
平定三逆方畧巻五十二
　欽定四庫全書
平定三逆方畧巻五十三
　　　康熙十九年八月庚申
　命量撤福建大兵
　上諭兵部厦門金門諸處悉設兵防守福建大兵宜量
　　行撤還將軍拉哈達副都統馬思文率千人守福州
　　副都統吉勒塔布沃伸巴圖魯率千人守漳州兩軍
　　悉令拉哈達統轄餘兵一千令尚書介山侍郎呉努
　　春率之回京
　詔定福建經制兵
　上諭兵部福建瀕海要區總督提督標下可各設五營
　　兵五千人巡撫標下設二營兵千五百人至通省防
　　守兵依舊額畱五萬一千七百五十人餘一萬九千
　　九十五人悉行裁汰提督駐鎮海澄其銅山厦門諸
　　處分設總兵官副將鎮守見在水師畱二萬人汰其
　　餘五千
　　甲子
勅將軍烏丹等取雲南
　　　先是議令大將軍貝子彰泰等由沅州取貴州
　　　大將軍簡親王喇布等由廣西取雲南將軍烏
　　　丹趙良棟㑹兵取遵義後亦進貴州至是彰泰
　　　以貴州地方𥚹小難以得糧為言
上諭將軍烏丹等得遵義後毋經貴州即進取雲南大
　兵進𠞰之期定議奏聞後即檄湖廣廣西大將軍將
　軍等如期㑹舉
　　戊辰
詔責將軍總督蔡毓榮
　　　毓榮請特降
勅㫖招撫逆賊呉世璠兵部議從其請
上諭閣臣曰呉世璠為賊渠魁恃其險阻抗拒官兵殘
　害生民罪惡重大朕勅炳如日星豈可輕頒且賊勢
　迫自行納欵如未至窮蹙雖招徠何益況前招撫賊
　將呉應麟胡國柱勅内具有曉諭世璠歸誠其功更
　大之語蔡毓榮不圖早滅逆寇乃欲降勅招撫不揆
　事理率意妄奏兵部竟議准行均屬不合此疏可付
　兵部令該部密行嚴飭
　　　　(臣/)謹按逆賊呉世璠乃三桂孽孫負固抗順
　　　　毒害百姓罪大惡極誠神人所共憤天地所
　　　　不容故其他黨附之徒或可原情受納若世
　　　　璠者斷不可輕議撫納稍行寛貸者也蔡毓
　　　　榮闇於大義請降
勅招撫世璠
皇上念渠魁不誅無以為亂臣賊子戒況我大兵齊進
　　　　剪滅何難乃不允所請嚴飭毓榮未㡬我兵
　　　　果奪賊諸險直薄滇城世璠旋即授首羣醜
　　　　盡殱人心靡不稱快葢惟我
皇上能正天討彰國法所以聲靈赫濯薄海内外罔不
　　　　寧謐
廟謨深慮毓榮軰焉能揆測萬一也哉
　　己巳
詔諭廣東藩下兵
上諭兵部前因尚之信屬員張永祥等首之信諸不法
　事朕欲明其真妄故令之信來京非以永祥所言皆
　真必欲治之信以法也平南藩下官兵本朝豢飬四
　十餘年世受國恩最為深厚初無欲行解散之心且
　諸官兵尚屬尚之孝今之孝固儼然在京何嫌何疑
　以致逃避嗣後諸官兵宜常念國恩釋去嫌疑各保
　身家妻子以副朕恩養保全至意其令將軍頼塔侍
　郎宜昌阿等宣布朕意咸使聞知
命大將軍簡親王喇布分兵守廣州總漕帥顔保率兵
　　往鎮南雄韶州
上諭兵部廣東省會地闗重要合計廣西見有大將軍
　簡親王兵及將軍莽依圖兵與都統馬齊等率往之
　兵毎佐領共有二十八人今宜檄簡親王令簡軍中
　精騎毎佐領五人俾副都統博霽率之馳赴將軍賴
　塔軍協守廣東省城并檄馬齊速赴簡親王軍至所
　撤福建兵已就道者令其來京如未啓行仍暫留福
　建總漕帥顔保見在江西吉安令率所部速赴廣東
　視南雄韶州何地𦂳要酌量駐鎮以安輯人心
　　壬申趨大將軍簡親王喇布進兵
上諭喇布曰聞南寧距雲南邊界路僅七站向因逆賊
　尚之信馬承廕背叛或未可輕進今皆已就撫復何
　所瞻顧而遲延也見在廣西滿兵毎佐領幾三十人
　宜選精强有馬者各十人益以緑旗官兵協力進𠞰
　賊可立破矣王其速圖之進兵之時令巴爾堪哈爾
　噶齊為夸蘭大責以軍前報効
　　壬午
詔以都統勒貝為鎮南將軍
上諭兵部頃聞將軍莽依圖以疾卒於軍中統兵重任
　不可久懸其以都統勒貝代莽依圖為鎮南將軍率
　師進討
　　閏八月己丑授諸路將軍大臣進取雲貴招撫運
　　餉機宜
　　　將軍總督趙良棟奏偽將軍海潮龍納欵繳送
　　　劄印欲聨絡迤西一帶身任前驅揺動滇中在
　　　此一舉請
勅諸路將軍大臣速發官兵粮餉至所指之地
上諭今進取雲貴為期已近將軍烏丹率兵進瀘州取
　合江仍兩路進取雲南湖廣大將軍將軍總督等宜
　速取貴州大將軍公圖海等趨所調陜西兵往四川
　海潮龍感戴國恩率衆獻地先機効順可嘉授為懷
　忠將軍令統所部為前導破賊至賊帥張國柱李本
　深王㑹髙啓隆俱係舊臣或一時廹脅降賊亦未可
　定宜如招馬寶例書赦罪勅馳驛發趙良棟相機招
　撫陜西四川督撫等速趨運粮餉毋悞兩路大兵進
　𠞰機宜
　　辛邜
命都統馬九玉為將軍統福建藩下兵
　　　和碩額駙耿聚忠奏福州府舊有旗兵三千今
　　　調千人駐防杭州其親戚及未披甲巳退甲閒
　　　丁甚多彼等或移或留伏候
上裁
上諭尚書介山率兵還日即攜調杭官兵閒散人口留
　駐杭州以馬九玉為將軍統福州府靖南藩下官兵
　侍郎呉努春且勿來還於九玉未至之先暫行管理
　　乙未
申諭諸路將軍大臣
上諭兵部今四方悉就蕩平惟滇黔餘孽尚爾稽誅前
　經㑹議各路官兵俱於八月内進𠞰兹師期已屇士
　馬飽騰正宜分路並進奮勇長驅掃除殘寇以靖邊
　圉爾部其速傳諭湖南四川廣西諸大將軍將軍督
　撫提鎮等整頓兵馬速行進𠞰勿得借端推諉延緩
　時日有逗遛不前者即加重處又聞各路統領綠旗
　將帥不恤軍士令為滿州大兵葢房秣馬及私行役
　使恣意虐害以致兵卒苦累如桑額標兵逃亡千餘
　皆由於此不思為將者與士卒甘苦相同加意愛養
　方可責其用命罔惜卒伍惟便私圖貽悞軍機深為
　可惡爾部即通行嚴飭嗣後仍蹈前轍指名叅奏從
　重治罪
　　丙申
命將軍總督蔡毓榮軍中機事皆闗白大將軍
　　　大將軍貝子彰泰疏言蔡毓榮奉有調遣漢兵
　　　之
㫖今進取貴州滿漢既已合兵若各自調遣彼此不相
　　　知㑹恐於事機無濟
上諭蔡毓榮進取貴州凡屬軍機俱闗白大將軍商酌
　行之
　　癸邜尚之信等謀作亂伏誅
　　　之信性凶悖酗酒嗜殺呉三桂反之信欲其父
　　　可喜從賊迫之不已可喜憤死之信遂降賊及
　　　其歸順也仍懷兩端
上數命進兵潮州湖南之信不行永興危急亦坐視不
　　　救後雖出師輒自引退總兵官時應運水師逰
　　　擊張瑜出𠞰賊之信俱密止之令頓兵不進及
　　　之信協𠞰廣西復與之璋等謀令以計調還廣
　　　州冒兵餉擅殺無罪人甚至希邀異數毁斥
　乘輿於是藩人張永祥張士選來京告其諸不法事
　　　之信母舒氏胡氏都統王國棟總督金光祖巡
　　　撫金儁亦相繼䟽列其罪
上遣侍郎宜昌阿與國棟等謀密檄總督金光祖提督
　　　哲勒肯總兵官班際盛副都統金榜選等執之
　　　於武宣之信具䟽辨
上不忍遽寘於理
命至京對簿之信謀益急令其弟之節等隂紏黨與誘
　　　殺國棟欲為亂將軍頼塔急帥兵圍之之節等
　　　就擒頼塔等遂訊鞫悉得其狀而舒氏胡氏復
　　　飾言之信無謀叛迹前告變疏皆國棟等偽為
　　　也事聞下議政王貝勒大臣集議於是議政王
　　　等奏之信當謀反律母母弟凡同謀者俱棄市
　　　其諸弟之孝之璋之隆等雖不同謀法應禠職
　　　枷責
上諭平南親王尚可喜航海歸誠効力行間鎮守粤東
　著有勞績及呉逆叛堅守臣節不肯從逆為逆子之
　信所逼憤恨殞命朕毎念及深為憫惻其妻舒氏胡
　氏從寛免死并免籍没尚之孝尚之璋尚之隆等俱
　從寛免革職枷責尚之信不忠不孝罪大惡極法應
　立斬姑念曽授親王從寛賜死餘悉按律正法至是
諭至廣東之信等遂伏誅
　　丁未
命䕶軍統領佟佳等率兵赴四川總督哈占率兵趨永
　　寧都統范達禮率兵趨重慶諸路將軍大臣分道
　　進征
上諭議政王等曰四川漢中滿洲大兵雖為數不少今
　當進定雲貴之際宜添發大兵在京滿洲䝉古毎佐
　領下各䕶軍二人驍騎四人八旗漢軍共撥千人令
　䕶軍統領佟佳副都統得爾達莫達率赴四川既至
　將軍烏丹鄂克濟哈等酌量分為二路此兵未到之
　先四川萬一有警大將軍公圖海便宜調漢中滿漢
　兵往援酌調西安之兵赴漢中檄到總督哈占即簡
　本標及别部精鋭帥之馳赴永寧㑹烏丹軍凡綠旗
　兵俱令哈占統轄同心協力進定雲南都統范達禮
　率所部兵星赴重慶如兵少簡將軍噶爾漢兵率之
　前行大將軍貝子彰泰將軍蔡毓榮勒貝馬九玉總
　督金光祖等各路應期速進漢軍都統不必自京别
　遣其兵即令都統海爾圖率往原任總督張長庚布
　政使劉顯貴軍中著有能聲其以張長庚為副都統
　　劉顯貴為夸蘭大後凡委署夸蘭大叅領等官於滿
　　洲䝉古漢軍廢員内察精壯者以聞佟佳等啓行
　　上諭兵部曰䕶軍統領佟佳等率兵抵懷慶時若由潼
　　闗經西安出棧道其途甚逺宜自懷慶由鄧州出商
　　州直赴漢中此路險易逺近可行與否確探明白並
　　開晰道里報部
　　　甲寅
　命都統馬竒率兵趨南寧
　　　　時都統希福奏南寧僻處邊疆兵丁缺馬今専
　　　　從一路深入陸途險逺且無水路恐悞大事
　　上諭今進定雲貴期㑹已近廣西兵為數不少大將軍
　　簡親王等以栁州南寧桂林駐兵之馬通融給將軍
　　勒貝軍毋悞進𠞰機宜都統馬竒帥兵出京已久報
　　稱方至永州其趨馬竒速赴南寧送往廣西之馬并
　　移文嚴趨之
平定三逆方畧巻五十三
　欽定四庫全書
平定三逆方畧巻五十四
　　　康熈十九年九月丁巳
　勅廣西四川將軍督撫等如期進𠞰
　　　　大將軍貝子彰泰奏將軍總督蔡毓榮等率緑
　　　　旗官兵分三路於是月十二日自沅州進取貴
　　　　州(臣/)率滿漢兵於十八日由沅州啓行進取貴
　　　　州
　　上諭今大將軍貝子彰泰等既奏進兵日期其移㑹廣
　　西四川將軍總督等俱令如期速行𠞰賊
　　　癸亥
　命將軍噶爾漢等帥師𠞰滅譚洪諸逆
　　　　先是將軍總督蔡毓榮奏(臣/)已率先統兵入貴
　　　　州境恐大兵進征之後内地兵單請調提督徐
　　　　治都駐常徳防守
　　上諭總督董衛國先已攻克黄毛嶺蔡毓榮乃奏稱率
　先統兵入貴州境非是著嚴飭其提督徐治都移駐
　事宜議政王貝勒大臣集議以聞於是議政王等議
　　　言蔡毓榮以内地兵單請調徐治都移駐常徳
　　　宜如所請奏
上許之尋治都奏瀘州永寧叙州諸處俱陷譚洪等復
　　　叛夔州府民亦變
上諭今譚洪復叛夔州民變宜調荆州大兵并令將軍貝
　子凖逹帥兵兩路速行夾𠞰撲滅毋使滋蔓將軍噶
　爾漢都統范逹禮副都統色格簡荆州大兵毎佐領
　三人率之提督徐治都毋往常徳亦率緑旗兵俱速
　赴夔州諸處𠞰滅叛賊以安疆土餘兵署副都統諾
　敏率之鎮守荆州仍檄貝子凖逹率兵前來夾𠞰毋
　失機宜尋復
諭常徳要地亟宜堅守令襄陽總兵官劉成龍往鎮常
　徳河南汝南總兵官周邦寧往駐襄陽趣將軍烏丹
　速𠞰永寧賊
　　　將軍總督趙良棟奏湖廣大兵已集沅州永寧
　　　一路兵應直進雲南今將軍烏丹兵啓行將及
　　　一月猶未渡江如永寧不保賊勢愈張請
　嚴飭湖廣兵取貴陽分兵以取遵義令烏丹擊敗永寧
　　　賊即乘勝進取雲南
上諭大將軍貝子彰泰等可率兵速取貴陽分兵以取
　遵義將軍烏丹往取瀘州行及一月逗遛猶未渡江
　不合其令速取瀘州𠞰除來犯永寧諸處賊寇湖廣
　四川大兵各路分進廣西將軍大臣不得以兵士無
　馬為辭將軍勒貝體朕擢用之意速率大兵乘機由
　南寧進定雲南
　　乙丑遣户部郎中額爾赫圖等赴軍前趣諸將進
　　兵
上諭議政王等曰據將軍噶爾漢等奏逆賊譚洪率衆
　至巫山洪小醜耳我兵但奮力進擊彼自澌滅將軍
　噶爾漢提督徐治都等其溯江而上速定疆圉大將
　軍貝子彰泰等果如前疏訂期亟進克復貴陽賊勢
　何至滋蔓今宜令彰泰同將軍蔡毓榮等於文到日
　馳往速取貴陽以圖遵義四川諸將亦因觀望致事
　乃爾若能奮擊雲貴出犯之賊則譚洪無所逃匿自
　當摧陷今宜令專意進𠞰無復却顧前此曾命總督
　哈占馳赴將軍烏丹軍今宜令由保寧江直進破譚
　洪以㑹烏丹并行文大將軍公圖海酌發軍中滿漢
　兵為之聲援以分賊勢至運餉四川不由彞陵江俱
　自陜西轉運叙州兵糧度可無虞頃今䕶軍統領佟
　佳等率增發四川滿兵赴原指之地其漢軍官兵一
　千人文到日即由荆門州一月内赴彞陵鎮守户部
　郎中額爾赫圖馳赴彞陵趣將軍噶爾漢等兵速滅
　譚洪諸賊額爾赫圖凡事俱凖蘓赫臣例以行吏部
　郎中范承勲亦馳驛追及副都統張長庚趣其兼程
　而往一月内抵彞陵范承勲仍自彞陵趣官兵追及
　噶爾漢等軍與額爾赫圖同趣官兵擊賊又
宣諭四川諸將曰
皇帝勅諭將軍烏丹鄂克濟哈趙良棟總督楊荗勲巡
　撫杭愛提督王之鼎近覽都統噶爾漢提督徐治都
　奏譚洪叛逆夔州巫山亦俱變亂朕思譚洪變起倉
　猝四川兵民聞之必為震動洪雖盤踞萬縣實屬疥
　癬但破出犯之賊則洪無路可歸自必授首事所以
　至此者皆由各將軍大臣於所分撥之路逗遛不進
　以致若此今諸路調兵分途進擊爾等可速長驅勿
　以譚洪等小醜之故遂猶豫不前并以大兵雲集譚
　洪不日殱滅曉諭四川通省兵民爾等其速慰兵民
　之心以副朕委任至意
命將軍頼塔為大將軍帥師進取雲南
上諭議政王等曰頃因逆賊侵偪四川滿漢大兵已諸
　路進𠞰大將軍貝子彰泰將軍總督蔡毓榮等於是
　月十二日以次進定貴州今廣西一路亟宜速入以
　定雲南將軍頼塔在福建廣東勞績素著可授為大
　將軍赴廣西調遣廣西滿漢大兵由南寧直進速定
　雲南頼塔行日選廣州大兵内精鋭有馬者或五百
　人或千人親帥之赴南寧廣西所有一應大兵俱聼
　簡擇率往副都統慱霽統餘兵暫守廣東應給頼塔
　勅印可速送往其原在平南藩下官兵如可帯往聽
　頼塔酌量率之前行
命副都統覺羅吉哈禮等領兵赴沅州
上諭議政王等曰沅州兵出征日乆今應更代可發毎
　旗前鋒三十人毎佐領䕶軍一人驍騎三人内府兵
　六百人漢軍毎佐領二人付吉哈禮席布率之前往
　并撥内廐及兵部馬匹同發沅州軍前
　　戊辰趣將軍噶爾漢等進兵
上諭兵部覽安塘筆帖式蘇拜報九月初六日副都統
　色格毎佐領兵一人往守彞陵夫譚洪向在保寧屢
　經奔敗窮困兵仗全無今乗黔賊侵犯瀘州招集無
　頼持挺肆行刼掠將軍噶爾漢等前曾疏言士馬飽
　騰嚴装以待一聞賊警即當赴𠞰今噶爾漢范達禮
　徐治都等不親身馳入巫山䕫州𠞰除叛逆小醜乃
　遣副都統色格率毎佐領兵一人往鎮彞陵殊屬不
　合如此遲延觀望儻此寇與黔賊合勢彼時破之不
　綦難乎噶爾漢等聞命即統率官兵星夜馳赴巫山
　䕫州扼其要害俾㳺行羣醜不致滋蔓速為𠞰除若
　仍逗遛致逆賊與黔賊合勢至於猖獗將噶爾漢等
　治以失悞軍機之罪爾部速行􁘭知未幾噶爾漢疏
　　　言都統范達禮病甚不能同往
上諭范達禮令在荆州養病俟病愈仍追及噶爾漢軍
　進兵之際轉運糧餉闗係甚重地方各官儻有違悞
　即以軍法從事
　　丙子
命䕶軍統領佟佳等率兵赴彞陵荆州副都統覺羅吉
　　哈禮等率兵赴四川
上諭議政王等曰今大將軍貝子彰泰率兵進取雲貴
　彞陵荆州諸處宜發大兵䕶軍統領佟佳所率之兵
　令毋往四川撥毎佐領䕶軍驍騎各二人佟佳同副
　都統一員率之自荆門州赴彞陵餘兵付一都統率
　之俾兼程赴荆州副都統吉哈禮等率兵赴四川
　　辛巳
命將軍王進寳往鎮保寧諸處
上諭兵部進川大兵分路前取雲貴近又報四川小醜
　竊發保寧漢中一帯闗係重要其移文將軍王進寳
　馳赴保寧兼守漢中諸處
　　十月丁亥
命給事中莫洛等傳諭四川諸將學士額庫禮等趣廣
　　西兵速進雲南
上諭議政王等曰四川統兵諸將似有不睦之形遣給
　事中莫洛等往諭之併詳察地方情形學士額庫禮
　等往廣西收集滿漢官兵盡付大將軍頼塔統領趣
　令進取雲南復
諭學士額庫禮郎中阿濟力曰爾等到南寧如頼塔未
　至將軍勒貝等簡兵已畢即趣令啓行於途中候頼
　塔以進如勒貝等簡兵未畢當檄趣頼塔速來到日
　即趣令前進署巡撫事理事官麻勒吉等委賢能司
　道官運致糧餉毋使有悞至分選滿漢官兵如有争
　競爾等即為裁決俟大兵啓行而還
　　己丑趣都統馬竒等進兵
上諭議政王等曰馬竒等出師以來即躭延時日遲緩
　事機今大將軍頼塔等自南寧進取雲貴馬竒等
　宜率兵急進如仍躭延遲緩兵部嚴察議處
　　甲午解將軍烏丹任
　　　將軍總督趙良棟疏劾烏丹曰賊寇侵犯仁懷
　　　因而失守將軍烏丹擁重兵二萬不急赴援以
　　　致永寧復陷貽悞邊疆
上諭成都去永寧路不踰七八百里烏丹不急赴援遲
　至六十餘日貽悞已甚烏丹不可仍為將軍其速解
　任攜勅印還漢中同大將軍公圖海鎮守其四川官
　兵俱付將軍鄂克濟哈與趙良棟㑹商進𠞰蜀中情
　形不時奏報
命四川諸將速取永寧建昌署副都統熈符率兵馳赴
　　漢中
上諭議政王等曰前以蜀地與雲貴相接通道甚多逆
　賊必來侵犯而將軍總督趙良棟題報我兵已抵金
　沙江檄良棟及烏丹鄂克濟哈等於諸要路俱立營
　浚濠築壘堅為防守汛守官兵糧餉運給勿悞曾特
　行曉諭今逆賊攻陷永寧建昌路阻在蜀諸將軍大
　臣率如許滿漢官兵所遏禦者何事若遵前諭加意
　奉行永寧建昌何至失陷譚洪彭時亨何至變亂彼
　等殊負委任之意今宜協力𠞰却逆賊速行恢復永
　寧建昌諸處至漢中諸地所係殊要宜授㕘領熙符
　為副都統簡傅爾扈等官併前鋒及毎佐領䕶軍驍
　騎各三人兼程率往西安以巡撫布政司文武官員
　馬匹易其疲馬馳赴漢中
　　丁酉
命將軍王進寳調兵馳赴保寧
　　　進寳奏(臣/)標兵除調征湖廣其餘(臣/)子用予統
　　　領進𠞰又陜西督臣哈占調往二千餘人(臣/)今
　　　無兵可統不得不於(臣/)標攜回及留守歩兵内
　　　姑為抽選併與固鎮營中量行調撥以足千有
　　　餘人之數更請
命督臣以固鎮官兵發還付(臣/)統轄
上諭逆賊既侵犯四川譚洪彭時亨復叛保寧最屬要
　地今將軍王進寳速調固原各營官兵兼程馳赴保
　寧規定蜀疆陜督哈占兩次所調之兵仍令王進寳
　統領
命將軍噶爾漢等速赴䕫州𠞰賊
　　　貝子準達奏逆賊譚洪彭時亨等攻陷涪州
上諭将軍噶爾漢等選毎佐領兵三人提督徐治都親
　統漢兵速赴䕫州諸處𠞰滅叛寇
　　己亥
申命四川督撫協供大臣糧餉
　　　總督哈占奏(臣/)進兵保寧所需糧餉若支運自
　　　秦中見貯之米為數有限未足於用儻督餉各
　　　官不盡心料理軍需告匱貽悞匪輕
上諭兵餉闗係要𦂳四川督撫同郎中蘇赫臣速委賢
　能司道董理蜀中諸軍糧儲無悞師行
命總督哈占速赴保寧
　　　哈占奏逆賊譚洪彭時亨等合而為一去保寧
　　　不逺糧餉皆由此而過實闗要害(臣/)自漢中往
　　　保寧恐所統兵無幾戰守不足請
勅䕶軍統領佟佳等遣兵速往應援
上諭前已令副都統吉哈禮等秣馬速進四川保寧順
　慶所係殊要總督哈占速往保寧偕總兵官髙孟𠞰
　滅逆賊
勅陜西甘肅巡撫提督諸臣分兵固守畧陽陽平諸處
　　　總督哈占奏畧陽為水陸交㑹陽平為四川孔
　　　道廣元寧羌又屬全省咽喉俱轉餉必由之地
　　　逆賊譚洪等肆行猖獗此數處官兵不過百餘
　　　人難以防禦而部推陽平㕘將髙明霄尚未抵
　　　任請撥兵保䕶
上諭略陽陽平寧羌廣元諸處皆糧運所經且為大兵
　後路闗係最鉅陜西甘肅巡撫提督其酌撥官兵加
　意保䕶陽平㕘將髙明霄速趣之任如仍延緩嚴加
　議處
　　辛丑
申命將軍噶爾漢等𠞰滅譚洪諸賊
上諭噶爾漢等曰覽將軍等奏副都統色格等恢復巫
　山縣生擒偽總兵知爾等疾馳而進朕心甚慰今宜
　速進殱除逆賊安定地方譚洪彭時亨等諸逆或勢
　蹙投降或竟行𠞰滅其同族之人悉皆誅戮妻子家
　口賞給有功官兵
　　甲辰
諭大將軍公圖海防𠞰機宜
上命給事中莫洛等傳諭圖海曰爾前奏暫停諸處進
　兵其說雖是但停止進兵徒使賊寇滋蔓於事無益
　前爾面奏請停進兵惟朕力催岳州始得恢復湖廣
　逆賊悉皆潰敗後又請暫停取四川朕又力催四川
　遂爾蕩平今賊以全力逼犯四川若從廣西南寧湖
　廣沅州進取貴州則寇蜀之賊自當敗遁從此諸逆
　漸平地方悉定將領士卒可踴躍凱旋矣至投誠官
　員不可深信務留置左右時加防範朕已屢行宻諭
　今譚洪彭時亨等復叛肆行侵擾朕向謂此軰俱在
　爾軍中不意竟置之别所此等背恩反叛之軰受爾
　何恩而乃深信如是也嗣後宜宻防之
　　乙巳申飭議政王大臣
上諭内閣大學士等順承郡王勒爾錦貝勒察尼率領
　　大兵出征不思長驅効力平定疆圉惟向督撫司道
　　各官索取財物兾歸家之時安享饒裕前曾屢經申
　　飭置若罔聞悞國擾民老師失機之罪莫此為甚朕
　　嘗遥度令造船圍困岳州幸賊寇窮蹙疆土以次底
　　定否則不知若何矣況我
太祖
太宗之時軍法甚嚴今議政王大臣等豈可因事已定漠
　　不經意不按事實草率定罪乎王貝勒若自謂未歴
　　戎行係與衆商酌而行自後寧遂不用兵若俱以未
　　歴戎行為辭將令何人統帥耶王貝勒係朕宗親理
　　宜寛宥但悞國大事罪不容逭總之在他人或可原
　　宥在王貝勒等實難恕也其諭議政王大臣等知之
　　　　　(臣/)謹按賞罰者人君之大柄也惟信賞必罰
　　　　　然後有功者知勸而有罪者知懲當呉逆初
　　　　　叛勒爾錦察尼即統兵征討乃退縮不前糜
　　　　　餉勞師屢失機㑹罪誠大矣獨是勒爾錦等
　　　　均屬懿親且事已平定即稍為寛假無不可
　　　　者而我
皇上心存至公謂在他人或可原宥王貝勒等實難容
　　　　恕因
命議政王大臣等嚴覈勒爾錦等罪狀重加處分以肅
　　　　軍紀此所謂賞不遺疎逺罰不私貴近即古
　　　　聖王大公至正之道也
　　戊申
諭諸路將帥進兵機宜
　　　大將軍貝子彰泰奏報本月十二日克鎮逺府
　　　賊夜遁大兵追𠞰復偏橋等衛
上諭大兵已復鎮逺追𠞰逆賊鎮逺至貴陽道平坦料
　賊不守貴陽必據鷄公背鐵索橋諸處兹大兵進征
　係平定疆域拯救生民大將軍將軍大臣等務同心
　協力以濟大事速取貴陽即分兵取遵義諸處儻遲
　疑稽延如四川大臣彼此不睦貽悞兵機軍法顯然
　必不爾宥前恢復四川時在川大臣曽累奉固守疆
　圉堵禦賊寇之㫖因其不睦致疎防守使逆賊狂逞
　失陷地方不能如期進定雲南今大將軍貝子彰泰
　等兵已復鎮逺規取貴陽遵義遵義係賊後路寇川
　逆賊勢必退歸在川將軍及大臣等宜偵探確信乘
　勢長驅蕩平疆圉如仍前不睦遲疑稽延貽悞兵機
　定行治罪大將軍頼塔等亦應統領廣西滿漢大兵
　速進雲南毋失機宜尋復
諭兵部據報將軍噶爾漢提督徐治都等恢復䕫州但
　不知重慶消息可否相通令噶爾漢等速行奏聞至
　萬縣在萬山之中噶爾漢等防禦諸路其熟計保全
　今䕫州既復宜令總督哈占速從保寧進勦哈占速
　進則賊不日撲滅至兩路分兵恢復鎮逺䕫州事宜
　應移會在蜀大臣併􁘭知廣西大將軍頼塔等乘此
　機㑹速定雲南
　　辛亥
　勅湖廣偏沅巡撫轉餉軍前
　　　　學士佛倫奏軍前糧米僅供三月當預為接濟
　　　　令偏沅巡撫韓世𤦺應運協餉十餘萬石(臣/)等
　　　　親詣河干未見一船運到請
　勅速運以濟軍需
　上諭軍糧事闗重要韓世琦至今無一船運到殊負職
　　掌至於湖北採買之米亦尚稽延未運令湖廣偏沅
　　二巡撫星夜轉運軍前如稍稽延以貽誤軍需治罪
　　　壬子革總兵官朱衣客職
　　　　將軍總督趙良棟疏劾朱衣客身荷邊疆重任
　　　　且係旗下舊人率官兵八千往援建昌不能破
　　　　賊乃於天王廟失利棄越嶲衛要地不守渡河
　　　　却回
　上諭朱衣客懦怯却回輕棄汎守大干軍法著革職嚴
　　拘擬罪以聞
平定三逆方畧巻五十四
　欽定四庫全書
平定三逆方畧卷五十五
　　　康熙十九年十一月戊午
　詔封䝉古貝子固嚕斯希布為貝勒
　上諭議政王等曩神木縣變亂固山貝子固嚕斯希布
　　即遣都統沙丹率兵進𠞰隨語諸台吉云我曹此際
　　正宜不惜身命報効朝廷因帥兵馳往遂得恢復諸
　　路城堡可嘉其封為多羅貝勒
　　　辛酉
　命定順承郡王勒爾錦等罪
　　　　議政王等奏順承郡王勒爾錦貝勒察尼帥師
　　　　討賊不速扼要害乃退縮不前老師糜餉坐失
　　　　事機㡬致悞國應革去王貝勒併議政及宗人
　　　　府之職籍其家屬財產仍行拘禁貝勒尚善公
　　　　蘭布不速𠞰賊寇恢復疆土退縮貽悞俱宜從
　　　　重議處但既卒於軍應革其多羅貝勒鎮國公
　　　都統珠滿不速據岳州前驅破賊退縮不前㡬
　　　致悞國應革去都統拜他喇布勒哈畨佐領及
　　　所加之級立絞籍其家其妻與未分家之子竝
　　　交内務府都統鄂鼐不速據要地渡江破賊坐
　　　守彛陵聽賊渡江竊據要害退縮不前幾致悞
　　　國應革去都統一等阿達哈哈畨兼一拖沙喇
　　　哈畨佐領及所加之級鞭一百不許折贖本身
　　　及妻未分家之子没入官家產交内務府䕶軍
　　　統領伊勒都齊棄太平街不守不𠞰滅虎渡口
　　　賊寇致太平街失陷應革職正法但已物故宜
　　　革去一等阿達哈哈畨兼一拖沙喇哈畨籍沒
　　　家產其妻及未分家之子竝交内務府額司泰
　　　不渡江速據要害長驅𠞰賊又不攻取岳州退
　　　縮貽悞宜從重議處但已物故宜籍沒家產給
　　　予本主散秩大臣多謨克圖身為參贊率䝉古
　　　兵前往不即恊力渡江恢復疆圉得賊空營冒
　　　為已功復不力拒虎渡口出犯之賊致已獲之
　　　太平街復䧟於賊宜革去散秩大臣拜他喇布
　　　勒哈畨及所加之級副都統巴喀得賊空營亦
　　　冒為已功不力拒虎渡口出犯之賊致太平街
　　　復陷宜革去副都統佐領及所加之級公圖納
　　　赫不速𠞰賊躭延時日應行察議但賊已固守
　　　之後伊始至軍且屢有渡江擊賊之請應免察
　　　議署前鋒統領噶爾弼係貝勒尚善參贊坐延
　　　時日寸歩不前及奉
明諭申飭仍不思殫力破賊推諉巧飾執意退縮希冀
　　　全身不取岳州亦應察議但已物故毋庸議疏
　　　入
上諭勒爾錦不渡江𠞰賊平定疆圉遷延瞻顧貽悞國
　家大事情罪重大勒爾錦可削去郡王併議政宗人
　府之職仍令覊禁察尼宜如議處分但既克岳州且
　從前有効力之請可從寛免覊禁籍沒革去貝勒併
　議政宗人府之職為閒散宗室尚善可革去貝勒蘭
　布可革去鎮國公珠滿從寛免死可革職鞭責一百
　不許折贖仍籍沒其家鄂鼐屢戰湖中又恢復岳州
　可革職從寛免籍沒鞭責伊勒都齊多謨克圖巴喀
　俱革職餘依議行
命哈占為川陜總督解楊茂勲總督任
上諭吏部哈占改授川陜總督兩地軍民並令統轄均
　其勞逸楊茂勲可解四川總督任率所屬兵隨大兵
　進定滇黔
　　甲子
命大將軍公圖海調兵赴四川䕶軍統領佟佳等自重
　　慶赴瀘州
　　　將軍烏丹奏蜀省諸要路應分兵防守但兵數
　　　有限請速調發
上諭大將軍公圖海身任疆場署副都統熙符所帥之
　兵至漢中時宜如何鎮守地方聽其酌行移檄副都
　統覺羅吉哈禮席布等速行前往并移檄䕶軍統領
　佟佳等疾速啓行往㑹將軍噶爾漢等軍到日如重
　慶可通即由重慶迅赴瀘州𠞰賊
命將軍噶爾漢等分兵守巫山䕫州
　　　噶爾漢奏(臣/)等相繼進𠞰敗遁之賊與四川雲
　　　陽賊合浚壕築壘水陸相拒(臣/)念巫山䕫州乃
　　　大兵後路須兵固守
上諭將軍噶爾漢提督徐治都率兵恢復四川巫山䕫
　州更進取雲陽諸處俱關甚要賊方合力嬰城拒敵
　其移檄守荆州副都統諾敏發紅衣礮八礮手各二
　人星夜送至軍前備攻城之用徐治都所增標兵五
　千招募不免遲緩其以均州房縣所裁鎮標之兵及
　内地綠旗兵調往至巫山䕫州諸要地速發鎮守副
　都統得爾徳可率兵往彛陵彈壓地方
　　大將軍貝子彰泰奏官兵恢復貴陽
　　　彰泰等恢復鎮遠即分遣滿漢官兵進取貴陽
　　　十月十七日復平越府并復新添龍里二衞二
　　　十一日我兵直抵省城逆渠吳世璠偽將軍劉
　　　國炳吳應麟等率衆夜遁遂復貴陽府又招李
　　　本深降之其餘安順石阡都匀諸府以次收復
　　　貴州全定
　　乙丑
嚴飭總督哈占速赴四川夾𠞰寇賊
上諭議政王等曰將軍噶爾漢提督徐治都以師深入
　四川兩次擊敗賊宼恢復巫山䕫州今又圍困雲陽
　縣總督哈占啓行已久何以至今未達其速統兵從
　後夾𠞰如復仍前遲延觀望貽悞軍機即以軍法從
　事决不姑恕速移檄趣之
命郎中范承勲督餉給將軍噶爾漢軍
上諭兵部將軍噶爾漢等深入𠞰賊轉運糧餉最為重
　要郎中范承勲已至彛陵自湖廣進蜀一路官兵糧
　餉范承勲身自督趣毋悞轉運
命四川漢中諸將乘機𠞰賊
上諭議政王等曰四川逆賊猖獗皆由諸將畏怯瞻顧
　不竭力𠞰禦所致今大將軍貝子彰泰等擊敗賊渠
　吳世璠恢復鎮遠平越貴陽諸府四川漢中將軍大
　臣宜乘此機㑹併力進𠞰毋得仍前觀望坐失事機
　　丙寅
命總督哈占等招集逃兵
　　　大將軍公圖海奏瀘州逃散綠旗官兵不敢還
　　　營今永寧失陷建昌路阻若不速行收撫將來
　　　或投入賊營或相聚為亂其害匪細宜招撫還
　　　營仍前給糧補伍
上諭大將軍公圖海所奏甚善宜令總督哈占將軍王
　進寶速招逃兵入伍俾其贖罪圖功
　　庚午
命總督哈占暫駐保寧
　　　哈占奏(臣/)於十月二十四日已抵保寧一面酌
　　　撥官兵防守招化蒼溪諸隘一靣揀選精銳付
　　　總兵官髙孟一路由順慶蓬州進取營山一路
　　　由南部進取營山復由營山㑹取渠縣俟𠞰滅
　　　逆賊彭時亨平定川北之後再進𠞰川東逆賊
　　　譚洪
上諭保寧關係重要總督哈占暫駐鎮守俟將軍王進
　寶到日哈占即率大兵𠞰譚彭二賊未幾總兵官髙
　　　孟擊敗賊兵斬殺甚衆營山渠縣相繼恢復
　　甲戌
命佛尼勒為建威將軍
　　　將軍鄂克濟哈奏烏丹解任後兩路官兵俱付
　　　(臣/)統領但建昌永寧相去千餘里一身不能兼
　　　顧乞另設一帥進取永寧
上命署西安將軍事佛尼勒為建威將軍調遣永寧一
　路滿漢大兵與總督哈占㑹商𠞰賊
　　十二月丁亥
命大將軍貝子彰泰進定雲南總兵官王用予速取遵
　　義
上諭議政王等曰今貴州底定大兵宜速取雲南况大
　將軍賴塔兵已抵南寧大將軍貝子彰泰毋分兵向
　遵義即速行進定雲南彰泰軍中統領綠旗兵將軍
　總督提督隨征總兵官甚多兵數亦衆彰泰等進兵
　時可於諸大臣内酌留貴陽厚其兵力俾守黔中至
　固原總兵官王用予前曾請取遵義今宜令用予速
　取遵義即鎮守之
　　庚寅
命䕶軍統領佟佳等速取䕫州副都統得爾徳等鎮守
　　彛陵諸處
　　　湖廣巡撫王新命奏逆賊譚洪侵犯䕫州掠取
　　　糧艘
上諭䕫州乃運糧要地令䕶軍統領佟佳署副都統張
　長庚率兵速取䕫州并令王新命速發徐治都新添
　標兵前往更檄副都統得爾徳總兵官嚴宏加意防
　守彛陵諸要害
勅總督哈占速討譚洪諸逆
　　　哈占奏(臣/)今奉
命為川陜總督或駐兩省適中之地調兵𠞰寇或俟將
　　　軍王進寶至保寧(臣/)仍親往滅賊伏請
上裁
上諭大將軍貝子彰泰等已平貴州進取雲南大將軍
　賴塔已統率大兵進發總督哈占可速滅逆賊譚洪
　彭時亨等即遵前㫖恊同滿漢大兵進討如或違誤
　定如前㫖處分
　　壬辰
授諸將平滇後應行事宜
上諭議政王等曰今大將軍賴塔等率兵進定雲南不
　日自當恢復一應事機俱宜豫定移知大兵直抵賊
　巢若賊不能支窮蹙來降勿謂輸誠待以寛典逆賊
　吳世璠吳應麒胡國柱夏國相等諸首惡俱令駢斬
　傳首京師至盡節官員其察明以聞大將軍彰泰賴
　塔等㑹合之時宜作何留兵鎮雲南及宜發還餘兵
　並詳議具奏
　　甲午
命總兵官劉成龍赴將軍噶爾漢等軍署副都統諾敏
　　守常徳
上諭兵部覽將軍噶爾漢提督徐治都奏請調總兵官
　劉成龍赴伊軍前調荆州副都統一員鎮常徳但今
　大兵直抵雲南湖南已入内地常徳不必添發滿兵
　劉成龍可速赴噶爾漢等軍前署副都統諾敏率所
　部往鎮常徳尋諾敏奏所部之兵為副都統得爾徳
　　　分往又分兵押西洋礮赴噶爾漢軍餘兵甚少
　　　請
勅得爾徳以帶往兵五百人發還(臣/)部
上諭彛陵副都統得爾徳兵守巫山巴東諸要害兼顧
　將軍噶爾漢兵餉道不可撤還諾敏率所部兵赴常
　徳送礮兵還亦令前往
　　乙未大將軍貝子彰泰奏官兵恢復永寧州
　　　彰泰等既復貴陽即令提督桑額總兵官陳珀
　　　等率兵進取雞公背鐡索橋十一月初十日我
　　　兵敗賊克永寧并復雞公背鐡索橋諸處賊焚
　　　鐡索橋遁
　　壬寅將軍王進寶請率兵進取雲南
上不許
　　　進寶奏請撥各鎮營兵合萬五千人畀(臣/)統領
　　　進取雲南
上諭因保寧最為要地故特令將軍王進寶鎮守以綏
　輯全蜀今大兵分路進定雲南將軍鄂克濟哈趙良
　棟等已帥兵𠞰賊由成都啓行逆賊譚洪等尚未殄
　滅王進寶可仍遵㫖鎮守保寧
　　甲辰
　命副都統得爾徳等遣兵守巫山巴東諸處
　　　　將軍噶爾漢奏請自巫山巴東以至彛陵俱令
　　　　副都統得爾徳等鎮守(臣/)等庶可撤防守地方
　　　　之兵合力𠞰賊而餉道亦可無虞
　上諭副都統得爾徳巡撫王新命總兵官嚴宏酌撥滿
　　漢兵固守巫山巴東彛陵諸處保䕶糧儲勿致踈虞
　
　
　
　
　
　
　
　
　
平定三逆方畧巻五十五
　欽定四庫全書
平定三逆方畧巻五十六
　　　康熙二十年正月丁巳
　勅大將軍貝子彰泰等親帥師𠞰賊
　　　　彰泰等疏言提督桑額等報偽留守將軍及三
　　　　偽將至普安率其衆萬三千人欲據盤江(臣/)隨
　　　　遣安順府駐防署前鋒統領薩克察巴圖魯等
　　　　率每佐領兵三名有竒令固守鐡索橋諸處
　上諭廣西大兵已入滇境貝子彰泰等兵宜乘機速行
　　進𠞰今大兵秣馬貴陽已經月餘且鐡索橋盤江最
　　為要地提督桑額等既報逆賊欲據盤江貝子彰泰
　　總督蔡毓榮等不躬親馳赴扼據要害撲滅賊寇止
　　遣薩克察巴圖魯等率兵前往殊非事宜彰泰等其
　　親統大兵迅往𠞰賊平定滇中勿失機㑹
　　　　　(臣/)謹按盤江鐡索橋乃滇黔咽喉為必爭要
　　　　　地我兵據之則可以長驅無梗直薄滇城若
　　　　為賊所扼亦可以負固自守茍延喙息故賊
　　　　將數人統萬餘之衆悉力來爭是時彰泰等
　　　　宜即躬統重兵星馳拒守乃竟不親行僅遣
　　　　薩克察巴圖魯率每佐領兵三人以往
皇上聞之即慮兵力尚單脫賊先據其地則我師不能
　　　　驟渡或致相持日久亟
勅彰泰等統率士馬疾行進𠞰彰泰等奉
命遄行果能乘賊未到先渡盤江遂得進抵滇中與諸
　　　　道㑹師擊滅逆寇葢
皇上深知地利先事調度故能使賊狡計莫展勢蹙力
　　　　殫不旋踵而悉皆顚踣也
　　庚申以龍天佑為管領土司總兵官
　　　大將軍貝子彰泰等奏土司龍天佑詣(臣/)軍迎
　　　降即𠞰茂口賊仍身率土司目兵防守要隘感
　　　念
國恩特為輸力
上諭以龍天佑為都督僉事授管領土司總兵官
　　丙寅趣大將軍貝子彰泰等速進雲南
上諭議政王等曰貝子彰泰等若乘逆賊敗走雲南之
　際即行追躡則雲南早已蕩平乃先借秣馬逗遛今
　復以逆賊肆犯推諉殊屬不合目前逆賊困迫已極
　旦夕滅亡若不乘機剪除恢定滇土更需何日且大
　將軍賴塔等兵抵田州即進定雲南為日已久彰泰
　等於諭㫖到日即率滿洲綠旗大兵之半速進雲南
　至於貴州亦屬重要可選賢能大臣及總督提督等
　統留半之兵令其固守彰泰等若仍前逗遛不疾馳
　進定雲南旋師日從重治罪
命候補馬山偏圖為雲南總兵官
　　　提督桑額奏雞公背鐡索橋乃險要重地悉為
　　　我有滇省蕩平可立而待雲南舊設七鎮分汛
　　　防守今當地方初復請
勅部遴選能員星馳赴鎮彈壓
上諭候補雲貴總兵官馬山偏圖可先授為雲南總兵
　官其餘五鎮員缺俟雲南收復日遴補
　　壬申
詔送李本深至京師
　　　大將軍貝子彰泰等奏原任提督偽將軍李本
　　　深及大小文武官悉繳偽印劄相繼歸誠
上命送李本深來京餘令量行安挿俾其得所
　　將軍王進寳請赴瀘州𠞰賊
上不許
　　　進寶疏言乞以將軍佛尼勒調往官兵及隨(臣/)
　　　駐防保寧官兵付(臣/)與(臣/)子用予率之先𠞰瀘
　　　州逆賊乘勝進取遵義俟遵義克復(臣/)仍還保
　　　寧
上諭保寧諸處所關最要將軍王進寶仍遵前㫖駐鎮
　保寧綏輯蜀境
　　乙亥將軍噶爾漢等奏復忠州萬縣諸處
　　　時逆賊譚洪死噶爾漢等兵復擊敗鄖陽之賊
　　　洪子天秘震恐遂焚萬縣賊巢天賜城寨以遁
　　　於是我兵直進萬縣開縣建始忠州梁山悉定
　　丙子
命將軍噶爾漢進取遵義貝子凖達還荆州
　　　初凖達奏水陸兩路進兵
上以凖達前屢被勅進討譚洪彭時亨等乃推諉不前
　　　今見噶爾漢哈占等撃斬逆賊譚洪彭時亨殆
　　　盡始奏水陸進兵殊為不合因下
詔責之復
諭兵部今譚洪黨羽俱已就戮萬縣諸地悉經收復宜
　簡精兵健馬速取遵義將軍噶爾漢其簡選士馬疾
　行率赴重慶盡統貝子凖達軍速定遵義副都統得
　爾徳等兵亦聽調用萬縣地處狹隘難以飼馬可趨
　至重慶秣馬而進噶爾漢軍中効力有年困乏無馬
　者凖達悉行收取率還荆州至於䕫州要地令提督
　徐治都率標兵暫駐防守總督哈占可率所屬兵馳
　赴叙州府與大兵協力前驅𠞰賊
　　戊寅
命巡撫王新命運進蜀大兵糧餉
　　　郎中額爾赫圖奏請速撥湖廣額銀十萬兩解
　　　至(臣/)所又運到軍糈僅支目下初無嬴積今乘
　　　川江水退宜多運糧米於軍中
上諭大兵糧餉所闗重大巡撫王新命可先撥湖廣銀
　十萬兩星夜解交郎中額爾赫圖至於由川江運送
　兵米亦宜乘此水退之時源源不絶速運軍前如或
　遲緩貽悞軍機所司各官俱按軍法重懲不宥
　　辛巳大將軍公圖海請赴援叙州
上不許
　　　圖海奏逆賊并力來犯四川叙州諸處汛守滿
　　　漢官兵頗為單弱(臣/)請量率兵馬往援
上諭大將軍公圖海既調副都統翁愛率所部官兵自
　成都往援叙州總督哈占總兵官髙孟又各率官兵
　赴叙圖海所奏不准行其仍駐漢中防守秦蜀
　　癸未贈將軍巡撫傅宏烈太子太師
　　　時宏烈陷賊不屈不受偽職賊怒遂遇害理事
　　　官麻勒吉以
聞
上諭傅宏烈自歸誠以來効力粤西著有勞績今陷賊
　不屈捐軀殉難忠義深為可憫從優贈太子太師廕
　一子入監讀書
　　革學士孔國岱等職
　　　先是孔國岱等奏報已抵廣東㑹城
上諭議政王等曰孔國岱等當進兵時不趣尚之信速
　發凡事又不預行詳報今乃以抵㑹城奏聞不合俟
　還日審取確供議奏至是孔國岱等至京議政王等
　　　取孔國岱及侍講學士薩喇供詞議各銷一級
　　　罰俸一年
上諭初遣孔國岱薩喇前往時曾有密㫖令其以粤東
　事機滇黔賊情及尚之信狂悖之狀不時報聞乃孔
　國岱等行後從無一報情殊可惡所議尚輕其再議
　具奏於是議政王等又議各降四級調用
上諭孔國岱薩喇奉遣時諭㫖甚明乃凡事不行奏報
　其畏懼尚之信無疑議政王大臣于駁令再議之事
　仍行輕議殊為不合孔國岱薩喇俱革職
　　二月乙巳大將軍賴塔奏復安籠所
　　　時偽將軍何繼祖等據衆萬餘距安籠所三十
　　　里堅據石門坎隘口賴塔等遣都統貝勒希福
　　　馬竒䕶軍統領額赫訥等率前隊官兵先驅撲
　　　𠞰正月一日大敗賊衆奪石門坎隘口尋復安
　　　籠所城偽總兵陳義魁等率衆迎降
　　戊申
命巡撫鄂愷等遣官購買永寧一路兵糧
　　　總督哈占言永寧一路大兵糧米最要秦民輸
　　　運軍需困敝已極若於永寧瀘州諸處採買支
　　　給實兵民兩便
上諭陜西巡撫鄂愷等支西安庫銀六萬兩遴選道員
　同知等官遣往永寧瀘州諸處與永寧道官㑹同採
　買四川巡撫杭愛布政使劉顯第等督趣監理勿悞
　軍需
　　壬子
勅巡撫楊雍建招集流民
　　　雍建奏言貴陽省㑹尚有未燬民居宜令流散
　　　人民復其本業量減徭役俾得補葺室廬至貴
　　　陽南北大路民居皆新經招集亦應量減差徭
　　　其供應夫役私派並請禁止
上諭貴州巡撫楊雍建速行設䇿招集流民還業務令
　得所除供應大兵諸正役外有以私事借端多索人
　夫擾民者該巡撫即指名劾奏兼檄在黔將軍提鎮
　令嚴加禁戢
　　　　癸丑將軍穆占等奏復平遠
　　　　　時偽大將軍髙啓隆偽將軍夏國相王㑹王永
　　　　　清張足法楊應選儂朋擁衆二萬餘人屯踞平
　　　　　逺西南山上將軍穆占提督趙賴率滿漢官兵
　　　　　於正月二十二日進擊連敗之髙啓隆等俱遁
　　　　　走王㑹率其標下弁兵詣軍前降我兵遂復平
　　　　　遠府
　
　
　
　
　
　
　
　
　平定三逆方畧巻五十六
　欽定四庫全書
平定三逆方畧卷五十七
　　　康熈二十年三月甲寅朔
　命都統覺羅吉哈禮為宣威將軍
　　　　將軍鄂克濟哈等言建昌官兵棄城突出悉由
　　　　(臣/)等庸劣不能救援所致罪俱在(臣/)乞嚴加處
　　　　分
　上諭鄂克濟哈久駐成都既不能退叙州諸處來犯之
　　賊復不馳援建昌以致失陷令解將軍任還漢中同
　　大將軍公圖海守漢中諸處以都統覺羅吉哈禮為
　　宣威將軍統其所部官兵馳赴將軍總督趙良棟軍
　　前㑹商𠞰禦賊寇綏輯疆圉
　　　丁巳貝子準逹請仍帥師進取遵義
　上不許
　　　　準達奏言(臣/)兵分防各路所餘無幾縁進討力
　　　　單故以綠旗兵為請嗣以南川諸處賊警稍緩
　　　(臣/)即親統官兵鼓行而進安敢推諉不前請以
　　　(臣/)原轄之兵仍付(臣/)率之以取遵義
上諭準達自抵重慶並無寸功今若復令統兵必致貽
　誤事機其仍遵前旨率疲憊兵丁速囘荆州令將軍
　噶爾漢疾馳進取遵義
　　壬戌將軍佛尼勒奏復馬湖
　　　時偽將軍胡國柱等率衆二萬餘犯竇壩大溪
　　　口諸處佛尼勒率滿漢官兵進擊大破之乘勝
　　　遂復馬湖府
　　癸亥
命將軍噶爾漢等帥師赴叙州
　　　先是命噶爾漢同總兵官王用予進取遵義至
　　　是總督董衛國等兵已克遵義賊犯瀘州叙州
　　　諸路
上因復命噶爾漢率兵馳赴叙州速𠞰逆賊竟入雲南
　　　王用予亦率兵與噶爾漢同至叙州滅賊之後
　　　即駐鎮叙州諸處
　　甲子大將軍頼塔奏大敗賊于黄草壩
　　　時賊將何繼祖等自石門坎敗遁至新城所㑹
　　　偽將軍詹養等率衆幾二萬人據黄草壩列鹿
　　　角挨牌驅象迎敵賴塔于二月二日分布滿漢
　　　官兵躬親指示自卯戰至日晡賊大敗奪其營
　　　二十二生擒偽將軍詹養王有功及賊衆千餘
　　　人得獲象馬無筭賴塔以
聞
上諭賴塔自閩廣深入雲南獨先諸路大創逆賊調度
　有方將士奮勇殊屬可嘉在事有功人員著從優議
　叙具奏
　　將軍穆占奏復黔西大定
　　　穆占等既下平遠即公議遣土司頭目阿五等
　　　恢復黔西大定二府追擊逆賊斬殺甚多生擒
　　　偽巡撫張維堅等于軍前正法
　　丙寅
勅大將軍公圖海等遣兵𠞰慶陽賊
　　　巡撫巴錫奏報慶陽所屬地方有賊渠景飛妄
　　　自稱王偽設總兵副將等官聲言先取慶陽後
　　　定三邊(臣/)已遣兵往𠞰
上命大將軍公圖海將軍侯張勇提督孫思克等速遣
　　官兵𠞰㓕賊渠景飛等務絶根株勿使滋蔓
　　戊辰大將軍賴塔奏復曲靖
　　　賴塔等率大兵自黄草壩前進二月十一日抵
　　　曲靖府偽總兵尹士元等率衆出城迎降賴塔
　　　分遣官兵并復交水城
　　辛未大將軍貝子彰泰賴塔等奏敗賊於歸化寺
　　　彰泰等兵抵曲靖與賴塔合兵齊進距雲南省
　　　城十里營于歸化寺二月二十一日賊渠吳世
　　　璠遣發偽將軍胡國柄劉起龍黄明率馬歩賊
　　　兵萬餘攜鹿角挨牌驅象迎敵我兵大敗之追
　　　至城下陣斬胡國柄劉起龍生擒賊弁兵六百
　　　餘人
　　癸酉
命將軍佛尼勒等帥師窮追逆賊
　　　先是
上諭兵部將軍佛尼勒報瀘州江岸屯踞之賊已經敗
　走今大將軍貝子彰泰大將軍賴塔等兵已抵雲南
　省㑹大敗逆賊旦夕其城可下度叙州賊將胡國柱
　王叙黒邦俊等必且遁逃如胡國柱等遁去將軍佛
　尼勒趙良棟等即率兵速行追𠞰至是賴塔等奏言
　　　大兵已逼雲南省城掘濠圍困詢之降人言吳
　　　世璠殊無降意嬰城死守往調在蜀賊將馬寳
　　　胡國柱夏國相等應援佛尼勒等復奏叙州對
　　　壘賊將胡國柱等悉遁
上因復諭曰逆賊胡國柱等退援雲南事關重大將軍
　佛尼勒趙良棟等于文到日即各統官兵速行躡擊
　俾逆賊不得至雲南悉就𠞰除將軍噶爾漢吉哈禮
　等到日亦即與佛尼勒等協力追賊如延遲觀望有
　失事機俱以貽誤軍情重處
　　　　(臣/)謹按當大兵之初抵滇省也
皇上即料川中賊將必棄營奔還自顧巢穴若使之合
　　　　勢併力恐撲滅需時乃
命佛尼勒等於賊遁走時即率兵追𠞰至是逆渠吴世
　　　　璠調賊將馬寳等還胡國柱等亦棄叙州遁
　　　　回報至
皇上復嚴諭佛尼勒等速行躡擊俾賊不得至雲南悉
　　　　就𠞰除于是諸將奉
命分道窮追賊果披靡潰散或廹蹙歸降或束手就縛
　　　　或為我兵斬馘終無一人得至滇者盖
皇上先事預籌曽不少緩應機黙運罔有或踈所以諸
　　　　路賊黨次第殄平逆渠世璠不旋踵而授首
　　　　也
　　甲戌大將軍貝子彰泰賴塔等奏復武定
　　　大兵抵雲南偽將軍韓天福率偽官兵與和曲
　　　長官司偽總兵那天鳯等縳防守武定偽總兵
　　　王來吉何興祚以武定府城降
　　四月庚寅將軍穆占等奏偽將軍楊應選降
　　　時偽將軍髙啓隆楊應選等自平遠敗遁穆占
　　　等遣人往撫於是應選棄其黨衆惟率所部偽
　　　官兵家口及偽將軍王永清妻子繳印劄來降
　　壬辰將軍佛尼勒等奏復永寜
　　　時駐守永寜偽將軍宋國輔遣人乞降佛尼勒
　　　即令署副都統覺和托率兵往撫又親統官兵
　　　繼進於是國輔及偽將軍陸道清率衆以永寜
　　　降三月十五日我兵入城
　　丙申
勅巡撫王新命等速運進蜀兵餉
　　　提督徐治都奏言譚天秘遁入叢山深麓進兵
　　　𠞰蕩轉餉維難已留兵開縣要地相機招撫外
　　　(臣/)於三月十日自萬縣還駐䕫州
上諭巡撫王新命郎中范承勲等乘川峽未漲速運糧
　米用濟軍需茍有稽延俱以貽悞軍機治罪
　　贈總督甘文焜兵部尚書
　　　當呉三桂初反文焜聞變自貴陽還至鎮遠為
　　　叛寇要截遂自殺至是偏沅巡撫韓世琦收其
　　　骸骨奏
聞
上諭甘文焜可贈兵部尚書廕一子入監讀書未幾將
　　　軍總督蔡毓榮奏吳三桂初反時巡撫朱國治
　　　抗不從逆為其所害
上因贈國治户部右侍郎亦廕一子入監讀書
　　辛丑
勅將軍噶爾漢等同總督哈占等速進雲南
　　　將軍佛尼勒疏言(臣/)所部兵由陜入蜀諸路征
　　　𠞰歴有年所致馬匹缺乏軍械敝壞困苦已極
　　　如率此兵前進似屬無濟請以重慶䕶軍統領
　　　佟佳等所部毎佐領䕶軍各二人將軍噶爾漢
　　　等兵内撥毎佐領驍騎各三人西安副都統翁
　　　愛兵八百人付臣等統領進定雲南將軍吉哈
　　　禮所部兵盡發建昌一路漢中陜西諸處竟致
　　　空虚請以年久困乏之兵遣赴大將軍公圖海
　　　軍令防守漢中諸路
上諭今諸路逆賊俱遁還雲南或恐中外交攻將軍噶
　爾漢不必於重慶秣馬即馳會將軍佛尼勒軍毎佐
　領簡六七人以留兵之馬給之躬自統率同總督哈
　占等前進雲南佛尼勒量率留兵防守叙州諸處其
　困苦無馬之兵令署副都統覺和托率赴漢中將軍
　吉哈禮每佐領簡官兵六七人同將軍總督趙良棟
　速進雲南如有困苦無馬者令副都統恰塔率回成
　都防守
　　甲辰
命户部郎中明格禮等赴雲南採買兵糧
　　　雲南巡撫伊闢疏言兩路大兵齊集滇中請亟
　　　令貴州廣西二路協濟銀米
上諭廣西雲南相去遼遠路險山多且有苗蠻盤踞大
　兵糧餉關係良急若由廣西轉運必致有悮軍需如
　止令該撫一人料理恐亦不無貽悞其遣户部郎中
　明格禮沙木哈馳赴雲南與大將軍將軍督撫提督
　等會同酌議撫恤民人設法採買勿悞軍需不必由
　廣西貴州運致
命郎中額爾赫圖等趣將軍覺羅吉哈禮噶爾漢兩路
　　進兵
　　　議政王等奏言克取雲南省會所關至要向趣
　　　大將軍賴塔等軍曽遣學士額庫禮今趣將軍
　　　覺羅吉哈禮噶爾漢等兩路之兵應遣部院賢
　　　能官各一員前往
上諭自京遣官有需時日前遣理餉郎中額爾赫圖范
　承勲現在軍中可令額爾赫圖赴吉哈禮范承勲赴
　噶爾漢軍速趣大兵前進仍令兼理糧務大兵進止
　逆賊情形其令不時以聞
　　戊申
命將軍穆占還貴州
　　　穆占奏言平遠大定黔西遵義悉經恢復諸處
　　　向有賊將俱奔赴雲南貴州無警(臣/)已同參贊
　　　都統華色漢軍副都統宜思孝遵大將軍貝子
　　　等檄率䕶軍驍騎漢軍兵每佐領四人指雲南
　　　而進餘兵付前鋒統領薩克察巴圖魯總督董
　　　衛國等留鎮貴州
上諭賊雖奔散黔省有土司苗蠻雜處關係匪輕將軍
　穆占酌量率兵仍回貴州統攝官兵固守疆土副
　都統華色宜思孝既已前赴雲南薩克察巴圖魯不
　必赴雲南
　　己酉大將軍貝子彰泰賴塔等奏偽將軍張國柱
　　等降
　　　時彰泰等率大兵圍雲南省城宣布
皇上好生之仁遣使招撫諸路大理府偽定逺大將軍
　　　東平公張國柱臨安偽總兵徐衷明李三彬羅
　　　文獻永順鎮偽總兵郭壯興范應泰姚安府偽
　　　親軍車騎後將軍劉漢章總兵謝文明自蜀遁
　　　回偽親軍鐡騎左將軍楊洪徳及偽將軍趙玉
　　　楊開運髙啓隆劉魁白起昇儂朋邵文魁劉培
　　　吾偽總兵髙攀喜楊斌等各率所部偽官員兵
　　　丁呈繳印劄相繼詣軍門降
　　辛亥
命郎中蘇赫臣等速運大兵糧餉
　　　將軍總督趙良棟等奏言(臣/)遣人密探各營不
　　　惟前行無有褁糧即目前亦已告匱(臣/)因檄令
　　　暫還銅河就食
　上諭大兵見圍雲南省㑹自蜀前進之兵關係至急郎
　　中蘇赫臣等與該督撫㑹商務殫心竭力速䇿運餉
　　勿悞軍需如悞饋餉致失軍機以軍法從事
　
　
　
　
　
　
　
　
　
　
　
　
平定三逆方畧卷五十七
　欽定四庫全書
平定三逆方畧卷五十八
　　　康熈二十年五月丁巳
　命總兵官王用予馳赴永寜
　　　　總督哈占奏言(臣/)發前隊官兵自永寧啓行即
　　　　親統士卒相續前進由赤水畢節追𠞰逆賊馬
　　　　寳進定雲南但(臣/)所部兵為數無多力甚單弱
　　　　永寧係新復之地且接壌貴州土司雜處請
　勅固原總兵官王用予率其標下官兵來永寧為(臣/)後
　　　　繼
　上命總兵官王用予速率所部馳赴永寧固守
　勅大將軍貝子彰泰賴塔等招徠土司苗蠻
　　　　將軍海潮龍奏言兵以食為重若不急先安撫
　　　　百姓綏輯土司萬一失其所望遠避深山則軍
　　　　糈從何措置
　上命大將軍貝子彰泰賴塔將軍總督蔡毓榮等加意
　招徠奬勵土司苗蠻勿致有悞兵餉將軍總督趙良
　棟抵雲南亦須善為撫綏令軍糈無誤
　　庚午
命巡撫韓世琦等𠞰撫黄明諸逆
　　　廣西提督哲勒肯奏逆賊黄明馬承烈等於三
　　　月十八日俱入湖廣靖州八萬猺内(臣/)叠㨿偵
　　　報皆云逆賊深入古州猺峝是黄明等或由楚
　　　界投賊或入猺峝負固俱未可知疏入
上命巡撫韓世𤦺署巡撫事麻勒吉沅州總兵官和山
　永州總兵官盧崇耀就近速行𠞰撫務盡根株
　　丙子趣總督哈占等速運大兵糧餉
　　　將軍覺羅吉哈禮等奏言將軍趙良棟親統綠
　　　旗官兵進自雅州臣盡率前鋒及毎佐領䕶軍
　　　驍騎各一人於本月十一日起行相繼前進因
　　　見在米少滿洲綠旗騎兵止齎二十日糧歩卒
　　　止齎十五日糧已留參贊副都統席布統毎佐
　　　領官兵各四人有竒駐雅州令得糧即攜齎以
　　　進(臣/)等所挈糧糗無多不可無米接濟請更行
嚴勅疏入
上諭將軍吉哈禮噶爾漢等兩路征進大兵糧餉最為
　急需總督哈占巡撫杭愛郎中蘇赫臣額爾赫圖范
　承勲等以進征大兵擕帶之糧及繼運之米陸續速
　運務令無悞如少稽緩從重治罪
　　辛巳大將軍貝子彰泰賴塔等奏復鶴慶麗江
　　　時大兵抵雲南㑹城偽將軍李發美聞風震讋
　　　遂舉發逆賊吳世璠與達賴喇嘛請兵偽書率
　　　其部下偽官兵以鶴慶麗江二府降
　　六月戊子
命罷將軍穆占還黔
　　　大將軍貝子彰泰賴塔等奏言將軍穆占宜令
　　　率官兵還黔但今楚雄府有偽將軍陳光䘵等
　　　復叛從賊(臣/)等擬令都統希福等率兵往𠞰如
　　　又量撥官兵付穆占率回黔中則圍城兵力不
　　　支况諸路賊勢悉向雲南請就近令常徳滿兵
　　　進貴州遣貴州薩克察巴圖魯等兵赴雲南則
　　　攻圍調遣似有禆益疏入
上諭平定滇中最為要計將軍穆占不必遣還貴州令
　署前鋒統領薩克察巴圖魯率所部毎佐領兵三人
　速赴雲南常徳署副都統諾敏率所部兵速往貴州
　與總督董衞國提督趙賴周卜世等固守貴州荆州
　副都統莫達率所部毎佐領兵二人赴常徳駐鎮
　　壬寅贈提督伯王之鼎總兵官費雅達太子少保
　　　時四川建昌衛陷賊之鼎等被執不屈遇害
上諭吏部曰提督伯王之鼎總兵官費雅達等以單弱
　之兵堅守孤城衆寡不敵因致城陷矢志不為賊屈
　竭忠殉難深可憫惻王之鼎贈太子少保費雅達贈
　太子少保授為左都督凖副都統陣亡例其子俱授
　拜他喇布勒哈番
　　甲辰
命大將軍貝子彰泰賴塔等遣諳悉賊情人員乘傅詣
　　京師
上諭議政王等曰傳諭大將軍貝子彰泰賴塔將軍總
　督趙良棟等見在投誠人員内有原屬吳三桂下舊
　人且親近知賊情始末及吳應麒腹心信用者大將
　軍等親加詳察令馳驛來京至投誠土司偽總兵陸
　道清及海潮龍心腹同往達賴喇嘛處者并切知賊
　情始末人員令趙良棟親加詳察亦令馳驛來京以
　備詢問
　　庚戌
命副都統得爾徳率兵赴叙州
　　　將軍噶爾漢奏(臣/)兵自重慶啓行時因副都統
　　　得爾徳兵丁馬疲令於重慶秣馬十日即赴軍
　　　前及檄令率所部兵馳赴叙州乃不遵檄前往
　　　比(臣/)兵抵瀘州督趣攜帶糧糗得爾徳率兵至
　　　乃稱其兵馬疲宜遣赴叙州惟彼一身務欲隨
　　　征不從(臣/)約束
上諭副都統得爾徳兵沿途取支芻秣且荆州彛陵飼
　馬四月有餘而馬仍疲瘦及令率所部兵赴叙州復
　不遵將軍調遣欲孑身前進殊屬不合宜將得爾徳
　即嚴察議處但見在行間俟事平旋師日察議仍令
　得爾徳率所部兵赴叙州聽將軍佛尼勒調遣
　　七月甲寅
命總督哈占等速撫譚天秘
　　　提督徐治都奏(臣/)檄駐守開縣叅將塗鎧遣人
　　　接應譚洪之子天秘天秘已約六月十六日赴
　　　䕫州投誠因川陜總督復遣官招彼屬員令赴
　　　陜投誠是以未即就撫
上諭譚天秘先欲投誠已經檄送偽印今或赴哈占軍
　前投誠或赴徐治都軍前投誠俱宜速行招撫哈占
　等其更遣能員多方招致毋令遷延時日
　　辛酉大將軍貝子彰泰賴塔等奏敗賊於烏木山
　　　彰泰等趣都統希福提督桑額率兵進擊楚雄
　　　逆寇偽國公馬寳等詐敗以誘我兵希福等追
　　　至烏木山賊復㨿險以待我兵奮擊大敗之擒
　　　斬甚衆馬寳越山而遁僅以身免
　　乙丑將軍總督趙良棟奏復建昌
　　　時良棟遣總兵官李之芳等率兵進𠞰逆賊胡
　　　國柱等敗走建昌遂復
　　戊辰
命大將軍公圖海還京師
上諭兵部大將軍都統大學士公圖海年老有疾今四
　川雲南諸地俱已平定可令攜大將軍勅印同鄂克
　濟哈還京師留將軍烏丹守漢中將軍王輔臣可孑
　身同圖海來京陛見
命逮馬寳來京
　　　大將軍貝子彰泰賴塔等奏㨿都統希福等報
　　　偽國公馬寳偽將軍巴養元等繳印投降於本
　　　月五日馬寳等俱至軍前
上諭逆賊馬寳所在抗拒大兵今無地可遁力窮勢廹
　始來投誠殊屬可惡所犯情罪重大斷不可宥大將
　軍貝子彰泰等其執馬寳撥官兵嚴解來京其餘偽
　屬官兵大將軍如常發落尋彰泰等又奏大兵至滇
　　　環困城池招撫賊寇馬寳等背叛
國恩臣事吳世璠屢次招撫不即悔罪投誠反奔尋甸
　　　攜妻子赴楚雄紏集逆黨蹂躙疆圉為大兵所
　　　敗窮蹙己極方率衆不滿百人往姚安投降非
　　　首先向化歸誠者可比偽將軍巴養元趙國祚
　　　鄭旺李繼業偽總兵郎應璧等亦與馬寳同在
　　　一所若輩宜作何發落仰乞
睿裁
上命巴養元等亦同馬寳執送京師
　　趣將軍覺羅吉哈禮等進兵
　　　　安塘筆帖式報偽將軍胡國柱王叙等所部賊
　　　　衆自姚安逃散過半胡國柱等俱遁入山中
　上命以此事移知將軍吉哈禮噶爾漢趙良棟總督哈
　　占令速行進兵
　　　乙亥
　勅巡撫楊雍建速修鐡索橋
　　　　兵部奏大將軍貝子彰泰咨稱前經行文黔撫
　　　　楊雍建令其修理鐡索橋至今尚未興工請由
　　　　部具題移令作速修理凡修理橋梁乃地方官
　　　　専責宜移文該撫速行修理
　上諭鐡索橋係運餉及大兵往返要路關係重大大將
　　軍貝子彰泰行文修理該撫理宜速行葺治乃至今
　　尚未興工殊辜職任著該撫將鐡索橋速行修理以
　　便行軍轉餉
　
平定三逆方畧卷五十八
　欽定四庫全書
平定三逆方畧卷五十九
　　　康熙二十年八月辛巳朔
　命給都統王國棟䘏典
　上諭兵部原任平南王下都統王國棟矢志忠貞臨難
　　不屈捐軀為國深為可憫可給與拜他喇布勒哈畨
　　又一拖沙喇哈畨并䘏銀及祭葬銀以示優䘏
　命錄用効力行間武職官員
　上諭兵部在外武職官員内有未經從逆効力行間勤
　　勞日久枕戈藉甲身冒矢石建立功績者雖經議叙
　　紀録加銜加等但未得補授實缺仍在各標空縻歲
　　月閒㪚無依或有赴部無缺候補日久食用艱迫俱
　　屬可憫宜令赴部詳驗原劄即行補用其作何録用
　　確議以聞
　　　己丑
　命總督哈占招撫土司安泰寧
　　　將軍總督趙良棟奏建昌衛土司安泰寧猶抗
　　　不薙髮收聚賊衆逆跡顯然理宜𠞰滅以定民
　　　心
上諭建昌地關重要川陜總督哈占將軍王進寶四川
　巡撫杭愛等多方招撫土司安泰寧勿致生事若抗
　拒不服該將軍酌撥官兵速行除翦
　　甲午
命大將軍簡親王喇布兼轄南寧兵
　　　大將軍賴塔奏進𠞰滇南時曽於粤西南寧府
　　　留每佐領兵三人雲南南寧相距甚逺難以遥
　　　制乞撤此兵還京師
上諭雲南省城尚未恢復南寧之兵不便撤還雲南南
　寧相距甚逺賴塔難以遥制此兵可令大將軍簡親
　王喇布兼轄
　　己亥
命量撤四川廣西及荆州漢中諸路滿兵還京師
　　　大將軍貝子彰泰賴塔等奏今逆賊馬寳等俱
　　　降夏國相黨與觧㪚奔竄廣東境内胡國柱雖
　　　率衆往鶴慶麗江尚未撲滅現有都統希福提
　　　督桑額率兵追捕逆賊形勢與前不同(臣/)所有
　　　兵力似已足用據報將軍噶爾漢總督哈占率
　　　兵已抵貴州威寧總理糧餉學士佛倫等言此
　　　兵皆至雲南則糧餉不足供用至日以厮役補
　　　充缺額兵量行察汰則糧餉不致多糜而圍城
　　　兵亦足用
上諭雲南兵既足用總督哈占盡率彼攜往之兵還四
　川駐川屬要地兼顧川陜四川所有滿兵留一千使
　副都統得爾徳率之防守要地其餘俱令來還西安
　滿兵自四川還者令將軍佛尼勒率之鎮守漢中漢
　中所有滿兵俱令來還荆州亦係内地貝子準達及
　所統兵俱令來還粤西今已平定柳州留每佐領兵
　三人南寧留每佐領兵一人其餘俱令大將軍簡親
　王喇布率之還京副都統莫達等兵令駐守貴陽署
　副都統諾敏兵令退駐沅州
命遣醫往雲南治兵有疾者
上諭禮部聞雲南官兵疾疫者甚多彼土苦無良醫其
　令太醫院醫官胡養龍王元佐馳驛前往治之
　　　　(臣/)謹按殄滅冦氛固資兵力而使之鼓舞効
　　　　命實由於軫恤有加我
皇上撫養軍士恩澤素深及受遣四征又念其勞苦厚
　　　　之以廩糧資之以馬仗頒發帑金頻行奨賚
　　　　且屢
諭將領諸臣時時加意拊循是時大兵已薄滇南城下
　　　　因不耐水土多有疾病
皇上復加軫念以彼地苦無良醫特遣太醫院官馳往
　　　　療治
聖心至仁憫恤士卒誠為亘古所未有宜乎三軍之衆
　　　　感戴
髙厚同心協力滅冦恢疆立奏捷功也
　　九月丁卯
嚴飭大將軍公圖海
　　　兵部奏大將軍公圖海咨稱將軍王輔臣自漢
　　　中來至西安於八月二十九日病故其壻薛英
　　　等請攜骸骨家口往平涼其標下官兵作何區
　　　處乞部議奪察輔臣下官兵原係多事之時添
　　　設今四川陜西俱已平定此兵宜裁去其官弁
　　　聽該督酌量題補更移文陜撫輔臣骸骨家口
　　　俾送至京師
上允之復
諭曰王輔臣乃旗人其呈請骸骨家口發往平涼圖海
　乃為咨部請示殊不合其嚴飭行
　　己巳
勅將軍覺羅吉哈禮移兵合圍雲南省城
　　　吉哈禮奏(臣/)自雅州深入已抵金沙江官兵多
　　　病糧餉久絶勞憊已極勢難追𠞰胡國柱等
上諭將軍吉哈禮可率兵前往與大將軍貝子彰泰合
　軍圍困雲南省城如往追胡國柱都統希福提督桑
　額等兵力單弱貝子彰泰等仍酌發驍壯之兵以濟
　之尋署副都統熙符咨稱將軍吉哈禮自恵泉衛疾
　　　作行至武定府於九月一日身故兵部以
聞
上諭將軍吉哈禮既已病故此兵抵滇令大將軍貝子
　彰泰統轄其將軍勅印彰泰仍行收貯
　　辛未
勅令戴罪官員兵丁速取雲南省城
上諭議政王等曰雲南省城圍困已久若不速為克取
　未免勞敝兵民糜費糧餉今逆賊外援已絶株守孤
　城窮迫已極我軍中戴罪圖功之員不少宜令其攻
　城建績以贖前愆且投誠官兵内亦多有欲立功贖
　罪者今惟遷延引日待賊食盡恐糧餉漸至於虚糜
　兵丁亦苦於疾病其移檄大將軍貝子彰泰賴塔等
　均派戴罪官兵及投誠緑旗官兵速行攻取雲南省
　城
　　甲戌
命副都統得爾徳仍留雲南
　　　大將軍貝子彰泰賴塔等奏先奉
上諭令副都統得爾徳率兵守四川今得爾徳呈請願
　　　留雲南効力議政王等議不准
上諭得爾徳既抵雲南即留軍前其留蜀官兵令㕘領
　傅喀統之鎮守蜀地
　　馬寶伏誅
　　　時馬寶械送至京
上諭馬寶身受國恩不思報効逆賊吳三桂背叛即首
　先從逆所在抗拒大兵後大敗於楚雄欲逃無路始
　來投誠情罪殊為可惡著即凌遲處死梟示
　　乙亥
命撤雲南老弱廢疾官兵還京師
　　　大將軍貝子彰泰賴塔等報稱見在雲南大兵
　　　需餉甚多倘有不繼所關甚大公議於(臣/)等二
　　　路兵内凡厮役補充甲兵中傷殘廢老邁官兵
　　　及陣亡病故官兵骸骨俱令佐領博霽等率之
　　　於本月六日啓行前往湖廣荆州䕶軍統領佟
　　　佳率至之兵已付副都統妙齊納統領令駐守
　　　貴州安順又令將軍蔡毓榮等於圍困雲南緑
　　　旗兵内量裁六千人
上諭廢殘官兵及亡故官兵骸骨若留於荆州徒費錢
　糧可俱徑攜至京此官兵及大將軍簡親王喇布率
　還之兵何隊先至武昌可候齊到喇布一同攜歸
　　十月甲申
命大將軍貝子彰泰賴塔等遣兵防守中甸
　　　彰泰等奏中甸諸處從來皆𨽻麗江原為内地
　　　呉逆隂蓄異志康熙九年割給䝉古此地逺在
　　　金沙江外我
朝從未遣兵駐守且逆賊胡國柱等復奔鶴慶麗江而
　　　雲南省城尚未恢復不便即議遣發官兵駐守
　　　議政王等議言俟恢復雲南省城𠞰滅胡國柱
　　　之日令貝子彰泰等詳議以聞
上諭中甸最為要地前於鶴慶麗江雖設總兵官一員
　令其兼轄中甸但無専汛官兵似猶可慮其移文大
　將軍貝子彰泰賴塔將軍總督趙良棟巡撫王繼文
　提督桑額酌量遣發緑旗官兵鎮守俟達賴喇嘛使
　至理藩院以遣兵鎮守之故移文曉諭
　　壬辰
命撤閩粤藩下旗員還京師
上諭議政王等曰今逆賊殄滅疆宇悉平耿精忠尚之
　信屬下旗員俱應撤還京師量行安插除將軍馬九
　玉并隨伊出征官員外其在福建及移駐杭州耿精
　忠屬下官員廣東尚之信屬下官員悉令來京啟行
　之時該將軍大臣撥滿洲章京每翼各一員并酌撥
　緑旗官兵護行沿途勿使生事
　　癸巳降貝子準達為鎮國公
　　　議政王等奏固山貝子準達率蒙古兵前赴荆
　　　州不即與順承郡王勒爾錦詳議渡江討賊勉
　　　圖前進失誤機㑹不能擊敗來犯鎮荆山之賊
　　　俾鎮荆山為賊所據遺棄陣亡兵丁尸骸副都
　　　統蘇祜濟遣人請援不即遣兵往助致二處髙
　　　阜皆為賊有屢
命進𠞰逆賊譚洪彭時亨等乃託故逗遛不行前進準
　　　達宜解宗人府左宗正任降固山貝子為鎮國
　　　公
上從之
　　丁酉
命由蜀進滇滿兵屯駐建昌諸處
　　　大將軍貝子彭泰賴塔等處署副都統熙符率
　　　每佐領兵一人自四川來至雲南今雲南糧餉
　　　甚艱且滿漢官兵亦已足用大渡河與雲南相
　　　去甚逺恐後來勞憊之兵難以全至不可不預
　　　為籌畫
上諭雲南見在糧餉未充兵已足用其自蜀赴滇之兵
　已渡大渡河者副都統席布率之駐建昌仍聽大將
　軍貝子彭泰等調遣未渡者令席布委一人之首領
　就近還駐成都聽總督哈占統轄
　　辛丑
命嚴趣各省錢糧速致雲南
　　　大將軍貝子彰泰賴塔等奏今滇城未復值兹
　　　冬寒草枯牧畜無所兵卒養馬甚艱部撥錢糧
　　　請速趣運致
上諭户部部撥軍餉雖程限甚嚴往往不能即達者皆
　因該管及沿途官員不速行輸解督趣遷延時日之
　故爾部移文各督撫已起解者星夜速趣運致未起
　解者速令啟行更檄沿途督撫嚴督所在官員趣所
　運錢糧速達雲南勿誤若沿途官員有違誤者并該
　督撫從重治罪決不輕恕
　　甲辰
命設雲南督標官兵發將軍總督趙良棟原兵還陜西
　　　議政王等奏雲南大兵供億浩繁今羣冦盡滅
　　　疆土寧靖將軍總督趙良棟自陜西率領進𠞰
　　　官兵冝暫留五千於雲南餘俱令發還陜西俟
　　　雲南省城既復所留之兵亦即發回
上諭將軍總督趙良棟宜設督標經制官兵可取前任
　雲貴總督標下隨征之兵補入如不足更以雲南投
　誠支糧之兵補入其管兵官員聽趙良棟選擇才能
　擬補具題既設此兵其原統進征雲南緑旗官兵勞
　苦日久俱令發回陜西固守各汛陜西為邊疆重地
　關係甚要趙良棟進𠞰時曽留官兵於四川防守要
　隘總督哈占可撥四川官兵更代防守此陜西官兵
　　亦速發原汛固守疆圉
　　　丁未
　命造浮橋於盤江
　　　　巡撫楊雍建以修造鐵索橋宜用何項錢糧具
　　　　疏請示工部議動用捐助錢糧
　上諭諸凡馳遞軍機轉輸兵餉所關綦重不容頃刻緩
　　今修造鐵索橋必致稽遲時日聞盤江可造浮橋貴
　　州巡撫楊雍建可速行監造浮橋其鐵索橋俟錢糧
　　充足之日該督撫題明動支正項錢糧修造
　
　
　
　
　
　
平定三逆方畧卷五十九
　欽定四庫全書
平定三逆方畧卷六十
　　　康熙二十年十一月丙辰
　命復總督哈占蔡毓榮官
　　　　先是哈占蔡毓榮以罪革職留任効力贖罪至
　　　　是
　上諭吏兵二部總督哈占蔡毓榮率兵𠞰賊直抵雲貴
　　勞績茂著可復其原官
　　　丁巳
　命免大將軍公圖海罪
　上諭兵部圖海年老有疾雖有微愆非㫁不可宥者所
　　記之過其俱與寛釋
　　　癸亥大將軍貝子彰泰頼塔等奏克雲南省城
　　　　大兵進圍雲南數閲月不下
　上慮曠日持久兵民胥困乃
　降敇趣之於是彰泰等即於十月初八日統率滿漢官
　　　兵進薄城下并力環攻賊勢惶迫無措二十八
　　　日夜偽將軍線緎呉國柱吳世吉黄明原任都
　　　統何進忠原任巡撫林天擎等謀擒逆首呉世
　　　璠郭壯圖以獻世璠聞變自殺壯圖及其子宗
　　　汾皆自刎死二十九日緎等率衆出城降遂擒
　　　首謀獻計之偽大學士方光琛及其子學潜侄
　　　偽學士學範至軍前磔之戮世璠屍傳首京師
　　　彰泰等以
聞
上嘉之曰覽貝子等奏統領滿漢官兵遵奉成命進取
　雲南圍困省城今復遵㫖進攻逆賊危迫偽將軍線
　緎呉國柱等設計通欵欲執逆渠獻城呉世璠及郭
　壯圖父子困急俱自刎而死斬首送京師逆黨方光
　琛父子俱行伏誅偽文武官員軍民人等悉皆歸誠
　恢復雲南省城疆宇蕩平具見籌畫周詳調度有方
　𠞰撫並用克奏膚功朕心深為嘉悦其從優議叙具
　奏尋彰泰等又奏偽將軍夏國相等敗遁廣東(臣/)等
　　　檄令土官儂朋及防守臨安總兵官李國樑率
　　　兵追𠞰直抵西板橋環圍之塞其去路國相與
　　　偽將軍王永清黃福李攀龍楊公魁率偽屬官
　　　兵至軍前各繳偽印劄降(臣/)等公議斬攀龍等
　　　於軍國相為呉三桂壻乃賊渠著名者宜送京
　　　師正法又都統希福追𠞰逆賊胡國柱等至雲
　　　龍州之青里屋國柱度不能脱遂自縊王敘李
　　　匡皆自焚死偽將軍王公良等率餘衆悉降
　　　　(臣/)謹按是時諸路大兵雲集滇南已圍其城若
　　　　奮力亟攻不難立拔而諸將猶稽延時日不
　　　　急於從事
皇上念賊渠一日未除則兵民一日未得寧息因降
敕趣師令速行進取我兵乃薄城下并力環攻賊勢惶
　　　　迫世璠自殺其黨遂以城降於是羣冦盡滅
　　　　諸路悉平王師騰獻凱之歌萬姓獲解懸之
　　　　　樂誠由
　皇上心切救民嚴師趣戰故能使逆冦一旦掃除天下
　　　　　共享太平之福而長頌永清大定之烈也
　　　十二月己亥以逆冦蕩平
　詔赦天下
　詔曰朕纉承丕緒統御寰區仰惟
天地眷祐之庥
祖宗付託之重
聖祖母太皇太后慈訓之殷蚤夜孜孜勤求化理期於兵
　　革寢息海宇乂安不意逆賊呉三桂負國深恩倡為
　　變亂陰結奸黨同惡相援抗違詔令竊據疆土滇黔
　　閩浙楚蜀關隴兩粤豫章之間所在驛騷肆騁痛毒
　　三桂僣稱偽號逆焰彌滋負罪尤甚朕恭行天討分
　　命六師𠞰撫並施徳威互濟或縶頸於闕下或駢戮
　　於師中擒捕誅鋤以次收服乃三桂既膺神殛逆孫
　　世璠猶復䲭張踞六詔之一隅延殘喘以拒命朕惟
　　賊患一日不除則民生一日不靖策厲將士屢趣師
　　期於是虎旅協心進逼城下賊衆計窮勢蹙通欵軍
　　門約日獻城兇渠授首師克之日市肆不擾邊境晏
　　如捷書既至上慰
郊
廟
社稷之靈下抒中外臣民之憤神人胥恱遐邇騰歡念自
　　變亂以來軍民荼苦如在水火披堅執鋭卒嵗靡寧
　　行齎居送千里相望被兵之地既罹於鋒刃供億之
　　衆復困於徵輸朕閔恤民艱不忍輒加額賦間施權
　　宜之令用濟征繕之需意在除殘事非獲已而身處
　　宫寢之内外厪閭閻之依中夜屢興旰食不暇惄焉
　　思治八載於兹今羣逆削平疆圉底定悉剪歴年之
　　蟊賊永消異日之隠憂用是蕩滌煩苛維新庶政大
　　沛寛和之澤冀臻熈皞之風所有事宜開列於後於
　　戲體覆載好生之徳秋肅必繼以春温法帝王更化
　之模義正尤期於仁育誕告天下咸使聞知欽惟我
皇上聖徳誕敷神謨廣運削平羣逆敉定疆隅永底治
　　　　安長銷金革鴻勲駿業振古莫京(臣/)等伏覩
　　　　八年之内兵間進止悉奉
宸規凡水陸攻守之宜竒正疾徐之用諸將祇遵
成命則所向有功稍一愆稽輒多僨績應如符契瞭若
　　　　列睂今兹載筆是司惟按事直書不敢片言
　　　　文飾(臣/)等至愚且陋末由洞測
髙深故於丕烈殊猷不能備悉第就管窺所及見諸事
　　　　蹟確然有據者謹為揚㩁焉葢三逆素蓄狡
　　　　謀多行不軌背恩反叛厥罪惟均而倡亂煽
　　　　禍吳三桂實為戎首當三桂之初反也恃其
　　　　險逺僭竊一隅變雖作於滇黔毒未流於鄰
　　　　境
皇上一聞党務禮等上變即料三桂老賊多詐必覘我
　　　　未備亟争楚南窺伺巴蜀巴蜀阻隘而楚南
　　　　魚稲之鄉茍為賊有未易猝破我兵先據之
　　　　則可以搤其咽吭而使之立困故亟簡禁旅
命順承郡王勒爾錦為大將軍統之南征撲滅逆冦隨
　　　　調西安將軍瓦爾喀就近赴蜀堅守以備賊
　　　　之旁軼又令前鋒統領碩岱等兵日支芻糗
　　　　兼程先赴荆州固軍民之心即進據常徳以
　　　　遏賊之内侵都統珠滿等馳往岳州扼水陸
　　　　要害壯粤西聲勢以防賊之横截均飭其速
　　　　發無失機㑹是
皇上籌畧英明計慮深逺調遣布置誠至神速至周宻
　　　　也設是時守土諸臣盡力干掫各保四封之
　　　　内領兵將帥遵奉
詔㫖並星夜遄行乗賊鋒未至控扼其險要則三桂之
　　　　兵必不能深入川湖坐致罷敝固無難於立
　　　　滅耳乃瓦爾喀師行少緩蜀變旋生碩岱等
　　　　雖迅速抵荆未即長驅以守常徳珠滿等不
　　　　亟至岳州遛逗武昌乖誤事機以致常徳長
　　　　沙岳州相繼變作而湖南諸郡邑盡為賊有
　　　　逆勢寖張孫延齡以桂林叛耿精忠以福建
　　　　反震鄰及於江浙之區迨將軍赫業與瓦爾
　　　　喀㑹師進克朝天諸闗已抵廣元不即規取
　　　　保寧途次稽延俾賊得為固守計川陜督撫
　　　　不能接濟軍食我師遂以糧盡引退王輔臣
　　　　之兵復變於寧羌而漢興不守秦中亦多弗
　　　　靖
皇上既增發將士分討叛㓂更以諸路之中湖南最要
　　　　爰趣大將軍順承郡王勒爾錦渡江𠞰賊而
命大將軍貝勒尚善取岳州大將軍安親王岳樂取長
　　　　沙又慮呉逆犯江西斷粤路調大將軍簡親
　　　　王喇布赴江西鎮守勒爾錦顧不思前進安
　　　　坐荆州老師糜餉屢失軍機尚善亦多端諉
　　　　託宿留彌時岳樂既下萍鄉不乗勝亟拔長
　　　　沙致賊黨來援嬰城相拒喇布不保固吉安
　　　　為賊所陷復致尚之信叛於廣東當是時
皇上絫降嚴綸趣湖南諸將速行攻擊而諸將始終猶
　　　　豫瞻顧莫前以故逆燄披猖羣兇蠭起如滋
　　　　蔓然甚難圖也幸
皇上深悉地理灼見軍情謂彼時滅賊之機繫乎岳州
　　　　取岳州非㫁其餉道不可因
特遣尚書伊桑阿督造戰艦調集師徒授策於大將軍
　　　　貝勒尚善察尼令其盡據江湖㫁賊餽運於
　　　　是三桂見勢已危迫憂怖以死而岳州之賊
　　　　食盡力殫棄城竄遁長沙常德諸郡以次收
　　　　復羣冦之在川粤間者亦靡不悚讋喪氣湖
　　　　南既平
皇上遂命諸路大兵乗機赴𠞰而秦中諸帥狃於成見
　　　　交章入奏皆言未可進兵仰藉
聖明獨斷痛斥其非飭令大將軍公圖海等分路速收
　　　　漢興規定巴蜀復
特遣學士希福等齎
敕鼓勵諸路緑旗官兵及將軍王進寶趙良棟兩軍先
　　　　入恢復漢中龍安即調將軍烏丹為王進寶
　　　　後繼將軍鄂克濟哈為趙良棟後繼遣郎中
　　　　額爾赫圖等催將軍噶爾漢等進兵䕫州而
敕大將軍貝子彰泰由貴州大將軍頼塔由廣西進取
　　　　雲南更遣學士額庫禮等趣頼塔軍洎我師
　　　　克保寧成都底平岷益隨令將軍吉哈禮趙
　　　　良棟等兵赴滇㑹𠞰諸將因仰遵
指示部分前趨賊果不能抵拒望風披靡我兵遂直薄
　　　　滇池雲集霧合環攻其城郭逆孽世璠旋即
　　　　授首醜類咸俘斬無遺而狂氛盡掃六詔底
　　　　寧軍民胥得息肩矣耿精忠乗雲貴之亂竊
　　　　踞八閩侵掠鄰封肆其兇虐浙東江右咸騷
　　　　然其不寧大將軍康親王傑書奉
命薄伐宜即親抵三衢董率戎伍擊破賊衆疾走仙霞
　　　　而徒以温台伏莽未清駐節金華久淹月日
皇上逺算宏圖揆其輕重以為先破犯衢之賊進平福
　　　　建則其他小醜自當解散乃趣傑書亟赴衢
　　　　州復示以
成畫令分兵斷賊大溪灘餉道果大敗其衆逐北追犇
　　　　直壓閩境巖闗旋下所至投戈精忠束身乞
　　　　䧏而温州諸賊亦皆盪定精忠既䝉
天恩曲貸猶自取誅戮結連海㓂潛搆逆謀為部人徐
　　　　鴻弼等所發逮至京師推訊得實磔之都市
　　　　亂萌消遏斯閩土所以無虞也尚之信負恩
　　　　干紀脅父稱兵與三桂交通敢為大逆
皇上命將軍拉哈達以兵抵潮陽莽依圖以兵臨韶郡
　　　　兩路夾擊用蹙廣州之信忷懼無措始具疏
　　　　服罪夫何歸順之後怙終好亂㒺有悛心屢
　　　　奉
明綸俾其親率官兵進𠞰潮州湖南而抗
㫖不前後雖彊為出師輒自引退廣行不法復思一逞
　　　　為其屬張永祥等首告
皇上隨遣侍郎宜昌阿即訊又慮廣城或有意外因馬
　　　　承廕叛
敕將軍頼塔移師鎮潮以陰為之備迨之信既就拘縶
　　　　其黨惡果擐甲執兵猝生變亂於時頼塔之
　　　　兵已抵粤城故狡詐莫施悉為我軍所禽戮
　　　　之信亦以逆謀得實伏誅禍本既除服領以
　　　　南始按堵如故焉由是觀之平定三逆無一
　　　　不本於
皇猷即其餘叛逆之徒如王輔臣劉進忠楊來嘉譚洪
　　　　馬承廕祖澤清等次第銷滅凡恩威兼施𠞰
　　　　撫並用均仗
聖謨夫豈内外諸臣所能仰贊於萬一者至於訓將帥
　　　　以肅紀律賚士卒以示鼓勸設馬站以速奏
　　　　報練水師以資戰功捍守内地之慎固防範
　　　　邊陲之嚴宻招納賊黨之寛大綏輯百姓之
　　　　慈恵遣兵則遞相遷代而行者不勞籌餉則
　　　　就近轉輸而居者不困
睿謀淵邃勝算周詳亦非諸臣所能見及者也葢
皇上之洞賾燭微萬里畢照至明也決機發策羣議莫
　　　　撓至斷也開誠布信賞罰無私至公也鏡往
　　　　察來綜畫有素至豫也而一本於
聖心之至仁不忍生民之罹於塗炭而亟欲出諸水火
　　　　登之祍席故頻趣王師遄進而又絫頒
諭㫖令諸將帥加意撫恤閭閻不得稍有侵暴即攻克
　　　　城邑亦毋許妄戮良民
神武不殺逺邁百王
智勇天錫超越千古夫是以海㝢乂安黎庶康樂七徳
　　　　咸昭五兵不試誠哉巍巍蕩蕩永清大定之
　　　　勲億萬年無疆之祚也若夫平滇之後
　德音叠布薦上
徽稱祗謁
山陵徧行望秩告成功而不有却
　尊號而勿居典禮隆茂徳業愈光他如
　召還禁旅酌設鎮防安插投誠將弁而消隠慝分别逆
　　　　　屬人口而免株累屢蠲租賦以蘓民困頻加
　　　　　恩恤以酬軍勞自大將軍以逮兵士俱詳察
　　　　　其功罪有功者即畀之爵賞縱踈賤而不遺
　　　　　有罪者務加以處分雖至戚而㒺貰政令精
　　　　　明規模宏逺總之
　皇上乃聖乃神允文允武戡禍亂開大平經理靡弗盡
　　　　　善如上天之縡難以名言(臣/)等雖勉綴數詞
　　　　　木過綜括大凡實自媿於
　至德豐功敷揚莫罄云爾
　
平定三逆方畧卷六十
