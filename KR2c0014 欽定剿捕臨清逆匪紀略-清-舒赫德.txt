#+TITLE: 欽定剿捕臨清逆匪紀略-清-舒赫德
#+DATE: 2016-06-11 12:21:11
#+SOURCE: github.com/kanripo/KR2c0014 master 26b9fec6                
欽定四庫全書　　　　史部三
　欽定臨清紀畧　　　　　紀事本末類
　　提要
　　　　(臣/)等謹案
　　欽定臨清紀畧十六卷乾隆四十二年大學士于
　　　　敏中等恭撰
　　　奏進乾隆三十九年九月山東夀張逆冦王倫
　　　　反突掠陽穀趨臨清直𨽻山東合兵蹙之而
　　　　大學士舒赫徳奉
　　詔統八旗勁旅亦至王倫窮迫自焚死盡俘其黨
　　　　械送京師磔于市因
　　命述戡定始末為此編我
　　　朝自
　列聖以來醲化懿綱重熙累洽普天率土含識知歸
　　　　我
　　皇上念切痌瘝
　　徳符幬載求寧求瘼
　　宵旰憂勞恒恐一夫之不獲
　　深仁厚澤縷數難窮即田賦之蠲除動千百萬漕
　　　　粟之寛貸亦動千百萬水旱偶沴賑䘏頻仍
　　　　更不知其㡬千百萬數十年來述
　　聖政者亦不勝其記載四瀛之内徧沃衢尊葢莫
　　　　不食福飲和熙春泳化無論圓顱方趾具有
　　　　彛良即悍戾鷙忍之徒亦皆當革彼鴞音化
　　　　其鷹眼王倫等乃肆萌逆節敢亂天常遂煩
　　　　鄭澤之攻自取貝州之戮葢天地之大無所
　　　　不生狼貪寔出於性成虺毒自為其種類初
　　　　則事魔叱菜託以歛財繼乃聚衆焚香因而
　　　　成黨自知妖言左道
　　聖世不容遂僥倖茍延鋌而走險變生意外葢以
　　　　此也然而
　　運䇿九重
　　指揮七萃不旋踵而斧螳蜂蝟殘滅無遺奏功之
　　　　速未有過于是役者豈非人心之所共憤即
　天道之所必誅乎是編所錄詳述
　　制勝之機宜並明倡亂之緣起所以為天下後世
　　　　自外
　　生成之炯戒也至於安輯流亡撫綏囷乏兵燹之
　　　　餘所以善籌其後者謀畫無所不周恵飬無
　　　　所不至益足見
　　聖徳如天而王倫等之辜
　　㤙謀逆為罪深于梟獍矣乾隆四十六年十月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定𠞰捕臨清逆匪紀略
　　總裁提調収掌纂修諸臣職名
　　　正總裁
　　　　　　　　　　　　　　　　　(臣/)舒赫徳
　　　　　　　　　　　　　　　　　(臣/)阿　桂
　　　　　　　　　　　　　　　　　(臣/)于敏中
　　　副總裁
　　　　　　　　　　　　　　　　　(臣/)福隆安
　　　　　　　　　　　　　　　　　(臣/)豐昇額
　　　　　　　　　　　　　　　　　(臣/)和　珅
　　經　筵　講　官　戸　部　尚　書(臣/)梁國治
　　　刑部尚書今任直　𨽻　總　督　(臣/)袁守侗
　　　都察院左都御史任漕運總　督　(臣/)阿思哈
　　　理　藩　　院　　侍　　郎　(臣/)索　琳
　　　戸　部　　右　　侍　　郎　(臣/)彭元瑞
　　　　滿提調官
　　刑部　郎　中　今　陞　光　祿　寺　卿　(臣/)　保　成
　　戸部員外郎　今　任雲南永昌府知府　(臣/)　特　昇　額
　　工　　　　部　　　　郎　　　　中　(臣/)　海　寧
　　内　　　　閣　　　　侍　　　　讀　(臣/)　海　廣
　　　漢提調官
　　戸部郎中　今　陞都察院左副都御史　(臣/)　汪　承　霈
　　戸部郎中　今　任　江西按　察　使　(臣/)　馮　光　熊
　　刑部郎中　今　任　河南懐慶府知府　(臣/)　王　嵩　柱
　　戸　　部　　員　　外　　郎　(臣/)　劉　謹　之
　　　滿收掌官
　　兵部主事　今任江蘓徐州府知府　(臣/)　穆　克　登
　　戸　　部　　主　　　事　(臣/)　特　克　慎
　　理藩院郎中今陞江南道監察御史世襲輕車都尉(臣/)佛喜保
　　戸　　　部　　　員　　　外　　　郎　(臣/)　舒　濓
　　　漢収掌官
　　兵部郎中今陞浙江道監察御史　(臣/)　史　夢　琦
　　吏　　部　員　　外　　郎　(臣/)陸　瑗
　　　滿纂修官
　　吏部郎中今任直隸口北道　(臣/)　永　保
　　兵　　部　　　郎　　　中　(臣/)蘇楞泰
　　　漢纂修官
　　翰　　林　　院　編　　修　(臣/)李中簡
　　文淵閣校理内閣侍讀今任貴州布政使提調兼纂修(臣/)孫永清
　　吏部郎中今陞通政使司參議提調兼纂修　(臣/)馮應榴
　　刑部員外郎今任山東運河道(臣/)沈啟震
　　内閣中書今陞吏部主　事　(臣/)馮　培
欽定四庫全書
欽定𠞰捕臨清逆匪紀略卷一
　　乾隆三十九年秋九月乙卯
　　山東巡撫徐績奏言九月初二日午刻臣接署臨
　　清州知州秦震鈞㑹同臨清營副將稟報據堂邑
　　縣張四孤莊民劉㑹等報稱八月二十八日起更
　　時本莊王聖如即王經隆等率領多人手執兇械
　　放火傷人署州㑹同副將即親往查拏等情同日
　　又接壽張營守備王廷佐稟稱守備正在河干催
　　漕有存營馬兵崔重飛報八月二十八日四更時
　　有賊聚衆白布纏頭各帶器械爬入壽張城内圍
　　住文武衙門搶劫倉庫佔踞城池等語守備隨星
　　夜馳回飛調本營各汛弁兵并移知梁山范縣東
　　昌三營官兵星赴夀張同力協拏等情臣閲稟不
　　勝駭異隨即率同中軍㕘將海明酌帶本標官兵
　　由東昌一路進發一面飛咨兗州鎮臣惟一帶領
　　官兵由東阿一路進發初二日酉刻臣途次齊河
　　有壽張營兵丁閻逢源馳向臣前密稟夀張之事
　　係白蓮教煽惑本處愚民聚衆滋事臣查一堂邑至
　　夀張一百五十五里該州營兩處稟報或即一起
　　人犯臣晝夜遄行先赴夀張督同各營將弁擒拏
　　務盡并飭東昌府㑹同該管營汛飛赴堂邑查拏
　　臣又接秦震鈞稟報現獲王經隆等案内王經舉
　　王經介等男婦二十一名口均交堂邑縣收審撥
　　兵䕶送回縣收禁飭東昌府督同堂邑縣嚴審確
　　情究追餘犯從重辦理
　　同日河東河道總督姚立徳奏言九月初二日卯
　　刻據兗沂曹道松齡兗州府知府福森布稟報八
　　月二十八日夜間夀張縣有賊匪多人越城放火
　　殺人搶劫縣庫縣署等情臣即自濟寧起程帶領
　　本標將備酌撥兵丁分路前往密行查拏一面照
　　㑹兗州鎮實力捜捕一面飛移撫臣并直隸河南
　　二省督撫及行大名道曹州東昌二府與夀張連
　　界之處一體堵禦協拏毋使匪徒逺颺奏入
上命軍機大臣傳諭徐績姚立徳曰奸民滋事不法實
　為罪大惡極然幺䯢烏合不過自速其死計徐績惟
　一到彼㑹𠞰自可迅即就擒各犯敢於圍官署劫倉
　庫踞城池其情罪甚為重大一經擒獲當按叛逆辦
　理將為首者立時凌遲同惡相濟者亦即斬決俾衆
　共知儆戒不得有心輕縱亦不得節外株連徐績所
　奏拏獲堂邑張四孤莊各犯交堂邑縣收禁所辦未
　妥此等奸民既經拏獲即當嚴解省城聴候查審堂
　邑正當匪犯滋事之時豈宜復將其黨羽解回應令
　國泰由彼馳往嚴審明確分别辦理再夀張逆犯均
　係爬城而入其為附近奸匪可知各犯姓名居址亦
　無難蹤跡而得徐績應選派勇幹兵役將各犯家屬
　先行收捕解省監禁使逆匪聞知其家屬已獲心中
　驚懼自更易於就擒
　　丙辰
上命軍機大臣傳諭徐績嘉謨曰夀張堂邑俱係八月
　二十八日夜舉事其中必有為首之人糾合約㑹不
　可不徹底跟究其夀張知縣沈齊義當賊匪往劫時能
　否督率丁役拒擊賊衆抑或愚懦無能賊至即窘迫
　自盡又或為賊傷戕并其眷屬亦為賊害均當查明
　分别辦理至賊匪搶劫縣城必非無因而起或該縣
　平昔貪虐不堪民情怨望致釀事端又或辦理不善
　激生變故該撫若據實奏明不過失察處分設或稍
　有迴䕶彌縫之見則是心存欺罔一經敗露恐該撫
　不能當其罪愆若果係白蓮邪教滋事即當先從倡
　教之處迅速查拏辦理至夀張當水路之衝且回空
　糧艘所必經該撫須將此案迅速妥辦勿使南下漕
　艘稍有阻礙再向來糧船經行隨處僱覔水手徐績
　應飭相近夀張之沿河文武官曉諭各幫船於夀張
　一帶不得添覔水手致賊匪得以冒名逺逸現在嘉謨
　督押回空船隻尚在直隸境内恐於東省不及照應
　即著徐績遍諭押運員弁嚴行查察勿稍容賊黨匿
　跡逺颺如或視為具文一經發覺將該員弁重治其
　罪並著嘉謨即從陸路遄赴夀張水次親自查察飭
　諭毋任奸徒漏網
　　　(臣/)等謹按我
　朝仁濡義洽惠養元元百數十年來羣黎百姓仰樂
　　　利之休實曠古所未有
皇上御極以來愛民保赤之心尤厯久如一日
恩膏所播作息自安洵無一夫不得其所乃逆匪王倫
　　　竟敢藉白蓮邪教煽惑愚民勾結黨羽以圖謀
　　　不軌且破城劫庫戕官害民罪惡貫盈是其甘
　　　同梟獍忍外生成要不過自速其死而
宸衷猶欿然自惕當秋獮行廬
覽奏之初即降
旨以地方有司或有貪殘苛擾民情觖望致釀事端嚴
　　　切
飭詢大吏至再至三此
聖主如傷在抱之誠不特在廷臣工所共窺見即薄海
　　　内外凡有血氣之倫孰不當深喻而感動者乎
　　丁已
上命軍機大臣傳諭大學士舒赫徳曰夀張堂邑奸民
　滋擾不法不可不迅速𠞰捕但恐該省緑營兵庸懦
　無能且與奸民等或瞻顧鄉情不肯出力而徐績於
　軍旅素所未嫻恐不能深合機宜及早集事昨降旨
　令舒赫徳馳驛往南河督視漫工今思舒赫徳久諳
　軍務著即由天津一路前往山東舒赫徳過天津時
　即密告總兵永昌豫選該鎮緑營兵一二千聴候調
　用又滄州駐防滿兵亦可密告該城守尉酌選數百
　備調又青州駐防滿兵或可密檄該副都統豫選數
　百備調舒赫徳行次徳州時探聴夀張之事如徐績
　已經獲犯結案舒赫徳即可徑赴南河辦理隄工若
　徐績尚未辦完舒赫徳即先帶徳州駐防滿兵數百
　星馳前往出其不意自可迅速撲滅如兵力稍覺不
　敷舒赫徳即酌量情形應調何處豫備兵若干即由
　驛急郵檄調舒赫徳於調兵諸事當有印信為憑起
　程時可帶欽差大臣闗防前往備用俟𠞰賊之事辦
　畢舒赫徳即由彼前赴南河董視漫口堵築情形刻
　期督促合龍以副軫念
　　　(臣/)等謹按逆匪蟻屯烏合自不難於𠞰除然或
　　　調度未宜稍稽誅戮即足以為害閭閻我
皇上軫切民生
特命(臣/)舒赫徳於董築河防之先順道體察嗣以選發
　　　勁兵即命(臣/)舒赫徳督理𠞰賊之事(臣/)舒赫徳
　　　得以稟承
指示籌畫施行迨賊衆盡殲而河隄亦適報合龍山東
　　　淮甸小民共樂安恬益仰
聖主痌瘝隠念實一視同仁而輕重緩急之權衡又絲
　　　毫不爽也已
　　戊午
　　徐績奏言臣於初四日行至銅城驛知逆匪於初
　　二日夜間已棄夀張縣城攻擾陽穀兗州鎮臣惟
　　一尾追殺入東門衝出南門殺斃逆匪多人并拏
　　活賊十六名臣正在直趨陽榖適接東昌府稟報
　　逆匪於初三日夜間騷擾東昌府現在固守等情
　　臣立即帶兵馳救賊已於初四日竄散聞巨魁尚
　　在陽穀臣即星夜赴擒初四日四更行至七級與河
　　臣姚立徳相遇知陽穀賊已散去隨酌議分頭𠞰
　　捕適據東昌府稟報賊匪復來臣與河臣立即帶
　　兵馳赴東昌入城時即於東門外拏獲奸細二名
　　身邊搜出順刀白布訊供賊黨隨地潛伏約定入
　　城之人放火為號城外賊匪即聚集攻城為首係
　　夀張人王倫身穿黄馬褂實有謀為不軌形跡賊
　　夥約千餘人隨地脇從俱用白布纒頭手執順刀
　　木棍每入城止圖打劫銀錢到手即棄城不顧等
　　情即將該二犯凌遲處死梟示訖又據探報賊匪
　　於初四日傍晚攻破堂邑縣而逸臣與河臣細加
　　商酌賊匪竄伏無定東追則西逸若僅向一處追
　　𠞰逆匪轉得借逃竄以疲我兵力必須四面合攻
　　斷其去路方可𠞰滅臣現調徳州高唐兩路官兵
　　由西北截其去路飭臨清營拒住正北一路并令
　　兗鎮帶領河鎮兩標官兵截住東路臣親率泰安
　　及本標官兵從南路直攻四面調度䇿應剋期㑹
　　𠞰留河臣防守東昌調布政使國泰料理糧餉以
　　期剋日𠞰平至逆匪所擾夀張陽穀堂邑三城俱
　　將庫存銀兩搜劫釋放監犯收入夥内夀張縣知
　　縣沈齊義署堂邑縣知縣陳枚夀張營遊擊趕福
　　陽穀縣縣丞劉希燾典史方光祀或因持械捕擊
　　或因罵賊不屈俱被殺害又據獲犯馬忠玉等供
　　稱因夀張縣查拏邪教甚嚴堂邑縣搜查張四孤
　　莊放火殺人餘犯是以俱懷恨殺害現今夀張陽
　　穀堂邑三處賊俱棄城而逸並不屯踞官兵㑹合
　　自可剋期𠞰除浄盡至臣䝉
皇上天恩簡畀封疆重任不能先事防察以致逆匪肆
　　害至於此極實無顔仰對
君父現在賊未全獲臣勢不與並存乞將臣先行革任
　　臣當身先兵弁盡除惡逆即赴部聴候治罪臣不
　　勝悚懼戰慄之至
　　同日姚立徳奏言臣於初二日帶領將備兵丁自
　　濟寧起程分路追擒賊匪初三日已刻行至東平
　　州之戴家廟傳聞逆犯已棄夀張往劫陽穀臣即
　　刻催督各路馬歩兵丁迅速前往接應本日申刻
　　抵張秋鎮適鎮臣惟一來晤詢知逆首王倫係奉
　　白蓮邪教煽惑愚民到處迫脅入夥謀為不軌嗣
　　又據東昌府稟報現在郡城亦有賊匪來擾臣聞
　　撫臣徐績已赴彼𠞰賊臣亦帶兵星往接應旋又
　　據報初四日晚逆匪已攻擾堂邑仍由西北而逸
　　臣查逆匪侵擾之處雖過而不停而人數漸衆肆
　　行劫殺東昌地居要道為省城門户既有賊匪不
　　時來擾更宜嚴切守禦臣行抵東昌與撫臣細加
　　商酌臣在郡城駐守接應撫臣添調官兵親往督
　　捕并飛催鎮臣及臣標將備四路圍截剋期㑹𠞰
　　速除醜類奏入
上命軍機大臣傳諭姚立徳徐績曰逆賊敢於劫掠三
　縣殺害官員不法已極不可不迅速擒治以申國憲
　現在匪犯侵擾一處即棄城而遁其勢尚易𠞰洗但
　賊人無有定所一聞官兵𠞰殺即四散奔竄徐績所
　奏分兵合攻斷其去路所辦甚是至首犯王倫及同
　惡相濟之逆黨傳播邪教之巨匪其眷屬亦必有住
　落村莊著徐績等一面選派明幹將弁帶兵搜捕起
　教窩藏地方將各眷口掩擒務獲按律重懲再逆匪
　滋事甫經數日而夥黨已有千餘人或即係賊人侵
　擾所過城邑其中頑劣無知之徒為其迫脅徐績應
　廣為宣諭以逆賊敢借邪教名目煽惑鄉愚搶城劫
　庫殺害官民實為法所不宥其隨行之人如本係良
　民心知畏法即速解棄刀仗纏頭赴所在地方官首
　明准照脅從援減如或迷而不悟一經就獲玉石俱
　焚各宜深明順逆毋自貽戚如此明白曉示自當解
　散至東昌地當衝要不可不加意防範姚立徳現既
　在彼駐守自應以此事為重前曽諭令姚立徳即往
　江南㑹同何煟查勘潘家屯引河此時又不可拘泥
　前旨應俟山東辦完此案後再約何煟前往南河至
　徐績奏請革任當兵効力事後赴部聴候治罪殊可
　不必地方有此逆案巡撫等原有應得處分但應俟
　賊平後定其過之輕重即總兵惟一亦係管轄大員
　現在帶兵追賊若能始終不懈并當予以録叙徐績
　等均當努力自勉也
上又命軍機大臣傳諭直隸總督周元理總督管河南
　巡撫何煟曰匪徒烏合之衆不難即日就擒第思東
　昌一帶與河南直隸俱屬接壤恐賊衆因官兵𠞰捕
　窘迫或致竄匿豫直二境轉為滋擾著周元理何煟
　各於畀連東省地方嚴飭文武員弁妥密巡防如遇
　賊匪遁竄到彼即督同悉力邀擒昨曽諭何煟前赴
　江南潘家屯與姚立徳㑹勘引黄入湖事畢即順道
　赴老壩口協同堵禦漫口今高晉奏到近日水勢已
　緩易於辦理此時何煟不必即赴南河其漫工應需
　料物仍應備齊聴該處調取時速即撥往以濟要工
上又命軍機大臣傳諭大學士舒赫徳曰賊匪擾害一
　處即棄城而遁志在劫掠得財不能釀成大患其易
　辦在此但恐隨地奔竄潛匿逋誅其難辦亦在此徐
　績雖已調徳州高唐營兵協𠞰仍係緑營兵衆未必
　得濟舒赫徳可速往徳州酌調該處駐防及各處豫
　備之駐防及各處豫備之駐防滿洲兵迅即𠞰捕自
　更易於集事至徐績所稱起事縁由訊據被獲之犯
　供因夀張縣查挐邪教甚嚴是以懷恨其言未足盡
　信或係該知縣貪殘病民苛碎煩擾以致釀禍激變
　並著舒赫徳確查奏覆
　　已未
　　山東布政使國泰奏言撫臣徐績前委臣帶兵暫
　　在茌平駐劄接應兹於初六日申刻接到撫臣飭
　　知聞賊匪在臨清州南門外柳林屯集已前往統
　　兵擒捕令臣赴東昌聴候調委臣即帶濟南高唐
　　兵星馳前往竊思賊匪形同鬼蜮猝難得其踪跡
　　恐一時未能殲除且直隸河南亦有邪教夥黨東
　　省追捕甚急即恐竄入直豫等省仰懇
敕下兩省督撫一體派撥官兵協捕庶可截其逋竄奏
　　入
上命軍機大臣傳諭姚立徳徐績國泰曰國泰奏請敕
　直豫兩省督撫一體派撥官兵協力截捕賊匪朕早
　經籌及昨已諭令周元理何煟實力嚴防協捕其山
　東相近各州縣亦應飭令一體選派兵壯嚴防如有
　軼出之敗逃賊衆所到即設法掩捕自更無從漏網
上又命軍機大臣傳諭舒赫徳徐績曰賊衆東西竄突
　固無能為但官兵所在不過驅令奔逃尚非扼要之
　道必須邀截圍住多殲賊衆方能使賊人膽落不敢
　他騖滿兵鳥鎗弓箭較緑營倍為鋭利如果盡力𠞰
　擊無難將賊衆掃蕩無遺惟在舒赫徳妥酌為之至
　夀張等縣署豈無衙役民壯即賊衆猝至何能聴其
　傷及印官況夀張有分駐遊擊兵數不少何至將領
　亦為所害恐其時或有兵役潛與賊為内應不可不
　查明盡法懲治徐績等所帯緑營兵丁與賊人皆有鄉
　情親誼輕則意存觀望重則暗地勾連肘腋之間尤
　不可不加謹嚴防舒赫徳所帶雖係滿洲兵但與徐
　績等同在一處亦不可不存心防察
　　庚申
　　大學士舒赫徳奏言臣於初八日申刻接奉
上諭即由禮部領取欽差大臣闗防於初九日起程沿
　　途探聴信息即徐績此際辦理已竣亦擬親身到
　　彼查核安撫再行馳赴南河盡心督率河員堵築
　　漫口務期早為合龍以慰
聖懷奏入
諭曰徐績有粉飾處及地方有致變處即當密察一切
　情形速行奏聞
　　同日漕運總督嘉謨奏言臣押催回空糧船尾幫
　　於九月初八日行抵漷縣馬頭地方接奉
諭㫖臣星夜乗坐小舟趕至河西務次日辰刻即由陸
　　路馳赴山東夀張一帶親駐河干督率員弁嚴查
　　各幫船不使奸匪潛蹤有稽顯戮奏入報
聞
　　同日姚立徳徐績惟一國泰奏言臣等於初六日
　　拜摺後據報賊已往北行走臣徐績恐其脱逃隨
　　於初六日午後帶同兗沂曹道松齡領兵隨行探
　　知河標官兵在三里屯暫駐隨知㑹領兵將弁約
　　定初七日早㑹齊并知㑹臣惟一由臨清領兵攻
　　擊其背臣徐績衝殺東面河標兵丁衝殺西南是
　　日三更至梁家淺探知賊匪屯聚柳林莊臣徐績
　　即提兵趕赴初七日黎明行至小鄧家莊逺聞呐
　　喊之聲即遇賊匪臣徐績督兵𠞰戮殺賊百數十
　　人追至張四孤莊又遇賊匪復與攻戰又殺賊百
　　有餘人因探知賊已不在柳林莊恐其逃竄即令
　　鄉民引路往前追趕至樹林茂密之處賊人處處
　　放火擋我追兵臣向前擒拏賊即拒敵臣率兵打
　　退往前行走復遇大夥賊匪對面迎來約有二千
　　餘人我兵鎗礮並施傷斃多人賊匪並不畏懼從
　　臣兩腋蜂擁而來將臣徐績圍住臣惟一督兵從
　　旁策應與臣徐績四面衝殺殲戮多人臣等打仗
　　時視其所用係短柄槍及槍义順刀撲刀等械賊
　　營内有牛馬大車數十輛所載皆係婦女行裝竊
　　思賊匪聚集已衆勢甚猖獗且係邪教煽惑隨地
　　俱有黨羽接應即兵役亦有入教之人因思直隸
　　河南亦必有其羽黨仰祈
聖恩揀發京兵一千名赴東𠞰賊並飛飭天津正定河
　　北三鎮帶兵與東省定地㑹𠞰方克有益奏入
上諭内閣曰兗州鎮總兵惟一帶兵𠞰賊甚屬奮勉著
　賞戴花翎以示奬勵
上又諭内閣曰山東夀張縣奸民有聚衆滋擾之事現
　經徐績姚立徳㑹同兗州鎮總兵惟一帶兵分頭捕
　𠞰雖殲賊頗多其首犯尚未就獲恐東省緑營兵不
　能得力著福隆安即速回京挑派健鋭火器二營兵
　一千名并派帶兵侍衛章京令額駙拉旺多爾濟左
　都御史阿思哈帶領迅速前往東省㑹𠞰若賊首就
　擒不致蔓延再行回京昨經諭令大學士舒赫徳前
　赴南河勘工順道體察東省賊匪情形今既派調京
　兵往𠞰即著舒赫徳先赴山東㑹同拉旺多爾濟阿
　思哈及徐績等籌辦務將賊匪迅速擒拏掃清餘孽
　以靖地方所有京兵應得分例著每人賞銀二十兩
　官員亦著賞給一年俸銀
　　軍機大臣議言現今挑兵一千名前往山東若照
　　常分撥行走未免遲延且兵丁到彼打仗亦需各
　　給馬匹方能得力臣等酌擬於健鋭營内選馬六
　　百匹
　圓明園選馬三百匹火器營選馬四百匹巡捕三營選
　　馬三百匹八旗官拴馬内選馬二百匹給與侍衛
　　章京兵丁等乘騎前往於本月十三十四十五等
　　三日分撥起程每日以百里為率再毎五兵給帳
　　房一架計用帳房二百架即於工部給與應用并
　　令本營多帶鳥鎗弓箭所有沿途需用䭾載官員
　　兵丁行裝等項應即行文令該地方官即速籌備
　　車輛並營驛馬匹備用其兵丁等安營飯食即交
　　與該地方官迅速酌量妥協經理奏入
上從之
　　同日大學士舒赫徳奏言臣於初九日自京起程行
　　抵通州接奉
諭㫖仰見
聖訓周詳將應行籌備機宜無不備細
指示臣現已飛速劄知徳州城守尉將滿兵中精健勇鋭
　　者儘數先為挑選并將鳥鎗火藥鉛彈等項備辦
　　齊全俟臣到時如事尚未竣即親身帶往迅速妥
　　辦使奸匪早就𠞰戮不致滋蔓奏入
諭曰適接徐績等奏賊竟敢拒敵已發滿兵一千前往
　可酌量用之𠞰賊更為得力若賊就擒不致蔓延再
　令回京可也
上又命軍機大臣傳諭舒赫徳周元理何煟徐績楊景
　素曰邪教煽惑鄉愚隨地有黨羽接應即直隸河南
　與東省毗連處所其兵役亦不可信前已諭舒赫徳
　傳㫖豫備天津鎮兵一二千聴候調用今復選派健
　鋭火器二營精兵一千前往𠞰賊務期速靖么䯢
　以安良善但兵丁行程每日僅可百里不能迅速舒
　赫徳或先帶滄州及徳州兵前往或先調青州滿兵
　應用或俟拉旺多爾濟等到後分隊往𠞰聴舒赫徳
　妥酌辦理并諭周元理何煟於保定開封駐防滿兵
　内各選數百及該督標撫標兵内酌選數百帶領於
　山東連界處所堵𠞰務使賊衆無路可竄迅速就擒
　再所派京兵一千已各辦馬匹給與乗騎恐長途不
　無疲乏著楊景素於直隸各站酌備車馬更替并令
　徐績酌調營驛馬匹在徳州豫備替换以利遄行
　　同日直隸總督周元理奏言東省匪徒罔知法紀
　　膽敢如此横行一經擒捕自必四竄逃逸查直隸
　　大名一帶與該處最為鄰近即天津各屬亦與東
　　省接界誠恐官兵撲捕緊急賊匪即竄入直境臣
　　於准咨之日即飛飭大名天津二道及府州縣協
　　營嚴密稽查并委臣標後營遊擊武靈阿易州營
　　遊擊朱彭年正定鎮左營遊擊富勒渾赴接境地
　　方往來巡邏堵拏又專派清河道單功擢大名協
　　副將陳鎮國前往協同地方文武上緊截拏毋使
　　兇徒乗間漏網奏入
諭曰何不親往接境處彈壓較為有力乎
　　辛酉
上命軍機大臣傳諭福隆安拉旺多爾濟阿思哈曰健
　鋭火器兩營兵丁皆朕滿洲世僕豢養多年理應為
　國家出力報効兹僅派赴近省朕尚加恩賞賚伊等
　當倍加感激奮勉圖功至所騎馬匹各宜愛惜途中
　或半騎半行在伊等亦不至過勞而馬力可以節省
　福隆安於挑兵時即將朕意傳諭京兵如昨嵗調赴
　金川征𠞰之兵有情願步行者實無愧滿洲忠愛風
　氣朕深為嘉慰曽經傳旨奬賞伊等諒皆聞之況由
　京至山東不及千里可不各思奮勵乎至拉旺多爾
　濟阿思哈帶兵在途亦宜常以此意提撕鼓舞使共
　聞知
上又命軍機大臣傳諭舒赫徳拉旺多爾濟阿思哈徐
　績曰此次挑派健鋭火器營滿兵令拉旺多爾濟阿
　思哈帶領前往山東又有大學士舒赫徳挑帶滄州
　徳州等處之兵至彼督辦諒此么䯢烏合自可立就
　殲擒但恐賊匪聞知畏懼豫施狡譎之計散播流言
　以旗兵前來𠞰洗必至良莠不分概行屠戮致無知
　愚氓聞言驚怖或於滿兵到時望風畏避轉使賊人
　得以誘脅入夥不可不先為曉諭舒赫徳到山東時
　即㑹同徐績於進兵之前先行大張曉諭賊匪膽敢
　侵掠城池戕官害民該省奏到時朕軫念各處城村
　良善恐為賊所屠害深切矜憐又恐本地緑營兵力
　較弱不甚得力未能及早竣事使閭閻速就安堵懸
　注尤殷特選健鋭火器二營精兵千名揀派勇幹諳
　習將領分管隊伍以期迅殲賊匪保䕶居民至此次
　派來滿兵皆係官給飯食自騎營馬一絲一粟不以
　累民并嚴飭各兵皆謹慎守法不許借端滋事擾及
　閭閻違者即以軍法從事務使軍行秋毫無犯市肆
　安居百姓等均當仰體保民𠞰賊之盛心交相感慶
　急盼成功至此等幺䯢妄作不靖自外生成實為神
　人所共憤自必立就滅亡無能為患百姓當知厯來
　盜賊嘯聚或由其時有格外征斂科派累民或由汚
　吏貪官殘忍肆虐人不堪命考之前代往事大率不
　越乎此今者一遇灾祲不惜數百萬帑金多方賑䘏
　至於蠲貸展緩者更難數計正供而外並無絲粟加
　征又非若前朝縱容貪殘官吏剥民脂膏也即間或
　不肖有司稍有朘削百姓之事無不立置重典此皆
　愚賤所共知者小民惟當休養生息共安樂利實不
　解此等亂民何以喪心昧良甘蹈法網實為戾氣所
　鍾不惟法無可貸亦屬情無可原至爾等良善居民
　久臻熈皡忽遭此毒擾鮮有輯寧甚至無知愚蠢之
　徒為賊逼脅入夥今當官兵征𠞰逆賊必推此等被
　脅者在前先接鋒鏑是既為賊奪其安居復為賊陷
　之死地實為可憫城村居民人等當知官兵此來意
　在保衛善良勿稍疑畏此内如係逆賊正黨自屬罪
　在不赦若係被賊脅從者准於官兵未到之先各釋
　刀仗赴官投首則雖迷誤在先尚知悔罪歸正仍可
　從寛罔治如有能設計擒縛逆首及黨惡呈獻者當
　分别優賞將此明白告誡於賊曽擾害處所及官兵
　經過之地多張粘貼徐績等并當轉諭各學教官傳
　令文武生員各就所居城鄉遍為講解使良民咸知
　用兵本意拉旺多爾濟阿思哈等亦當留心管轄各
　兵申嚴號令有犯無赦
　　　(臣/)等謹按八旗勁旅不特摧鋒致果所向無前
　　　而軍律亦倍為嚴肅如前此平定準部回部及
　　　征𠞰金川
簡發京兵不下萬計師行所指皆民不知兵至東省以
　　　本地奸民作為不靖致煩
天兵𠞰捕茭芻糗糒無絲毫取自閭閻而我
皇上復重申訓誡約束嚴明毋俾稍有滋擾固宜所至
　　　克捷而士民亦知激發天良倡勵勇敢擒捕賊
　　　匪呈獻軍門者接踵而至也
　　同日姚立徳徐績惟一國泰奏言臣徐績惟一於
　　初七日𠞰殺賊匪後正在㸃集官兵分路迎𠞰據
　　調赴臨清州協防之徳州㕘將烏大經臨清協副
　　將葉信署臨清州知州秦震鈞稟報初七日夜間
　　賊來攻城先攻西門後攻南門於城外縱火復用
　　牛車拉秫稭焚燒城門被我兵將趕車賊人殺死
　　賊人蜂擁城下城上鎗礮並施打死賊人三百餘
　　名賊人又潛來城下刨挖地洞被撫標兵丁縋城
　　而下殺死數人拏獲穆建甫李現二名訊係堂邑
　　縣賊匪已將該二犯斬首賊人隨即分散現在追
　　𠞰其有往梁家淺一帶逃竄者又被撫標千總孟
　　大勇殺死十餘名拏獲九名河標官兵張武廣等
　　殺死賊匪四名現在四路徼巡定地㑹𠞰以防逃
　　竄奏入
上命軍機大臣傳諭徐續曰此次守禦臨清之文武官
　員及在事兵丁等均各奮勉出力甚屬可嘉副將葉
　信㕘將烏大經千總孟大勇均著各陞銜一等俟事
　竣之後該撫等量其功績奏聞請㫖陞用署知州秦
　震鈞著該撫記名俟事竣送部引見其縋城殺賊之
　兵丁尤為奮勉應即拔補外委至截殺趕車賊人之
　兵並在梁家淺殺賊之河標官兵張武廣等俱著該
　撫查明賞給一月錢糧以示鼓勵
上又命軍機大臣傳諭大學士管兩江總督高晉江蘇
　巡撫薩載曰夀張逆匪現經徐績等帶兵𠞰捕殲戮
　多人而賊首竄踞未獲恐東省追𠞰急迫逸入鄰境
　蔓延為害己諭直豫二省堵截擒拏賊或轉而向南
　由金鄉魚臺一帶與豐沛連界處所竄逸逋誅且致
　就便滋擾不可不豫為防截南河漫工現在水勢已
　定一切堵築事宜呉嗣爵尚屬熟諳薩載現亦到彼
　查辦灾務即可令其在工幫同呉嗣爵催料集夫上
　緊堵築高晉應速馳赴山東連界之徐屬豐沛等處
　密行調兵督率防𠞰毋任賊人稍有竄越滋事若東
　省𠞰捕逆案要犯全獲高晉即可仍回南河催督堵
　築漫工剋期合龍以慰厪念
　
　
　
　
　
　
　
　
　
欽定𠞰捕臨清逆匪紀略卷一
欽定四庫全書
欽定𠞰捕臨清逆匪紀略卷二
　　壬戌
　　大學士舒赫德奏言臣一路探聽連日山東俱有
　　文書知㑹直隸堵截賊匪看來事尚未竣但既未
　　據守城池止圖各處搶擄其勢㫁不能久自可迅
　　速𠞰洗除德州滿兵已飛飭豫備三四百名外臣
　　途次天津遵
㫖詢商署鎭永昌據云就近百里之内可得兵八百名
　　令其飛行檄調陸續前赴德州聽候調遣領兵員
　　弁俱擇從前西北兩路曾經出兵之滿員並揀派
　　勇往得力者分起帶領前行計天津到德州尚有
　　五百里令於八日之内齊集合以德州滿兵可得
　　一千一二百名似足敷用至青州滿兵臣已知㑹
　　該副都統令其豫備或尚須添兵再行調撥臣現
　　在星夜前赴德州相機酌辦奏入報
聞
　　同日何煟奏言壽張等處逆匪罪大惡極非尋常
　　劫掠可比既經東省率兵擒捕勢必四散逃逸豫
　　省壤地毗連亟應分頭堵禦截拏以免越境逺竄
　　臣隨星飛密飭河北河南各州縣營汛多撥幹練
　　兵役分路改裝潛於緊要隘口村莊市鎮毋分晝
　　夜徧加偵緝並照會河北鎮臣於附近晉省之太
　　行山一帶及路通潼闗之河南陜州等處各專委
　　遊擊都守一員同地方官周流巡緝其歸德陳州
　　及南陽等府屬與江南湖廣均屬連界並照㑹南
　　陽鎮臣委都守大員一體督率嚴拏黄河各渡口
　　臣派委就近文武幹員專司稽查盤詰臣仍懸立
　　賞格俾各踴躍奮勵文武官弁視其有無拏獲分
　　别懲勸一面嚴飭該管道府上緊董率不得虚應
　　故事奏入
諭曰所辦好若逆首就獲自應如此查拏逸賊若尚未
　就獲或致蔓延又當别有辦法可酌量探信行之
　　同日周元理奏言直隸大名廣平一路恐有賊匪
　　竄入臣已於初十日由保定起身巡查南路一帶
　　地方即行往接界處督同查拏相機辦理奏入報
聞
上諭内閣曰姚立德前次聽受太監囑託轉薦長隨一
　案罪由自取念其辦理河務尚為妥協從寛革職留
　任並革去翎頂以示懲儆今姚立德於壽張縣奸民
　糾衆滋擾之事一聞禀報即飛咨直豫二省拹緝並
　親身馳赴東昌一帶與徐績惟一㑹𠞰頗知實心奮
　勉且現統標兵𠞰捕賊衆一切均需調度若無翎頂
　未免呼應不靈姚立德著加恩仍准戴翎頂俟此事
　辦竣後視其如何出力再降諭㫖
　　同日姚立德徐績奏言查東昌府知府胡德琳革
　　職員缺此時甚為緊要今有同知季世法才具幹
　　練現經委署府篆辦理諸事俱能妥協仰懇
聖恩即以該員補授東昌府知府並請
㫖敇部於候補同知通判内揀選同知通判四員飭令
　　速赴東省以供差遣又有現在赴部候補同知龔
　　孫技在東年久熟諳地方情形請一并揀發來東
　　聽候委用奏入
上諭内閣曰東昌府知府員缺即令季世法補授候補
　同知龔孫枝著准其發往所請揀發人員並著留京
　辦事王大臣於候補同知通判内照例㨂選無庸引
　見令其於兩三日即行起程速赴東省
　　同日徐績奏言賊匪起事緣由實由首犯壽張縣
　　黨家莊人王倫借白蓮教名色傳授咒語運氣起
　　意聚衆謀反欲從堂邑臨清往直隸一帶擾亂壽
　　張縣知縣沈齊義聞風設計查拏洩漏消息該犯
　　等恐事發被擒隨四處糾約於八月二十八日即
　　行舉事其糾約不從者即將其家殺害放火至堂
　　邑之王聖如原屬一起該犯等攻破三縣并向民
　　間索取車馬壽張陽穀堂邑臨清一帶各處村莊
　　皆有逆黨數日内聚衆已有二千餘屯聚臨清境
　　内臣於初七日領兵交戰時見其領衆之人兩手
　　持刀疾走如飛宛如獼猴其餘亦俱愍不畏死不
　　避鎗礮臣意逆賊中必有百十精於拳棒之人首
　　先率領其連破三城俱棄置不顧意欲得一堅固
　　城池將所帶家屬安頓留其夥黨防守是以連日
　　明攻臨清暗窺東昌現今逆犯雖在臨河而回空
　　糧船尚不騷擾臣與姚立德已遵
㫖申飭沿河文武曉諭各幫不得於臨清堂邑一帶添
　　覔水手縴夫致令逆匪潛匿其前次拏獲張四孤
　　庄男犯十九名已委東昌府由堂邑提至東昌府
　　城其女犯二名尚存堂邑初四日賊至堂邑打開
　　監門將監内别案罪犯同女犯二名一併縱放臣
　　現將所獲各犯令國泰在東昌府就近審訊立即
　　正法至賊人所過之處百姓雖間有驚逃而現在
　　壽張堂邑陽穀城内並無餘賊文武官員印信俱
　　未失去已據兖州府知府福森布等率同印署各
　　官整頓衙門慰撫百姓並無失所王倫及各要犯
　　家屬俱已車載隨行臣現委官刨挖王倫等祖父
　　墳墓毁散骨殖以速惡逆之死鎭臣惟一現在臨
　　清因賊勢猖獗未便輕於一擊且青州登州及滿
　　營官兵早晚早到一俟兵齊臣約定鎮臣惟一定
　　期南北夾攻痛殲惡逆現仍率兵遙巡使賊匪不
　　敢攻取臨清兼保東昌府城俟有成功即行馳奏
　　同日姚立德奏言臣於九月初八日接奉初五日
　　所降
諭㫖令臣馳赴徐州與何煟㑹勘潘家屯引河臣即日
　　自東昌府起程一面將防守事宜交國泰料理河
　　標接仗官兵留交徐績管領調遣臣俟辦理引黃
　　助湖之事得有頭緒設東省尚須助𠞰逸賊臣仍
　　馳赴軍前協同截拏以淨根株以舒公憤奏入
上命軍機大臣傳諭姚立德徐績周元理曰壽張縣知
　縣沈齊義欲設計查拏白蓮邪教其洩漏消息之人
　不可不查明重治其罪至徐績所稱賊人内有持刀
　疾走宛如獼猴不避鎗礮等語此係徐績未嫺軍旅
　過涉驚惶故有是言賊匪間有跳躍使刀之人本不
　足異即拳勇又何能為若云不避鎗礮則初七日臨
　清城下焉得擊斃數百人徐績未免為道路謠言所
　惑該撫統兵𠞰賊惟在調度得宜又何必計賊之勇
　怯設或所帶本地之兵實不足恃莫若俟舒赫德帶
　兵到時再行籌辦轉不必輕率妄動也至監禁堂邑
　人犯前固慮其或有疎虞今女犯果為賊衆放去其
　男犯十九名提禁東昌應同節次所獲之犯即行嚴
　審明確從重辦理昨已諭國泰赴德州承辦應付京
　兵糧馬之事所有應訊賊犯即令姚立德就近嚴審
　㑹同該撫定擬毋稍姑息至姚立德奏往潘家屯查
　勘引河殊屬不知輕重昨因該總河有防守東昌之
　責業經諭令不必拘泥前㫖即往江南況何煟此時
　尚在河南姚立德獨往何為想續奉諭㫖自能遵照
　至賊衆既連棄三城㫁無復圖踞城抗拒之理或攻
　擾城池肆行搶掠則不可知該撫當嚴飭附近州縣
　實力防守若能如臨清文武之奮勉殺賊亦必一體
　奬勵再各犯既供有首逆王倫欲由堂邑臨清至直
　隸一帶擾亂之語周元理應即派兵於沿河一帶與
　臨清等處接壤州縣嚴密巡防勿使得以越境滋蔓
　　　(臣/)等謹按捕盜之法聚則易殲散則難𠞰此次
　　　賊首於連棄三城後佔據臨清意欲窺伺直隸
　　　一帶若任其肆軼則所至搶掠聚散靡定益至
　　　滋蔓難圖仰賴
明燭幾先既飭東省於附近地方實力嚴禦復
命直省督臣於山東接壤統兵防守勿使鼠輩越境滋
　　　擾不數日而油坊之㨗殲其白馬賊渠遂以膽
　　　落氣沮不克復謀渡河而軼自非
神謨逺及孰能為先事之備耶
上又命軍機大臣傳諭大學士舒赫德曰徐績所奏現
　在𠞰賊情形未免胸無把握該撫於軍務素未經歴
　已諭令不必輕率妄動舒赫德當星夜遄行至德州
　俟天津兵到齊即選合德州駐防兵㑹同徐績惟一
　迅速擊捕以期早獲渠魁盡殲逆黨至徐績為封疆
　大吏地方有此奸民作亂不能早為覺察自不得為
　無罪但此際賊勢鴟張該撫已心存惶懼倘再加以
　嚴飭恐其愈無主張轉於公事無補且因賊匪滋事
　若即將巡撫更換治罪適足以長奸民頑獷之風俟
　事定後其功過自不能掩舒赫德到東當諸事留心
　體察將徐績平日居官聲名及此案前後情節據實
　訪明密奏候朕酌量定奪
　　癸亥
　　姚立德徐績奏言九月初十日接奉
諭㫖荷䝉
聖恩宥臣徐績重罪飭令努力自勉并
命臣姚立德仍行防守東昌臣姚立德甫行數里即刻
　　馳回府城嚴行駐守至臨清城内現有葉信烏大
　　經督兵防守臣等復密商惟一令其帶兵赴臨清
　　附近處所徼巡作遊兵乗隙攻擊之狀使賊不敢
　　攻取州城亦不敢南犯東昌而該處東有運河西
　　有衛河賊自難以逃竄且賊人車輛甚多更難過
　　渡第恐其由館陶一帶侵擾直隸臣等已咨直隸
　　督臣速飭大名協帶兵過衛河屯劄於館陶冠縣
　　之間以堵其西南去路又因緑營兵單復調德州
　　滿兵二百五十名青州滿兵六百名速赴臨清策
　　應惟逆犯每至一村莊凡入教者俱招引攜眷而
　　去其本不入教而其人膂力可用或能趕車喂馬
　　亦俱迫脅隨行稍不順從即放火殺害又聞賊營
　　無論行路劄營俱以一人管十人不能逃脱惟屯
　　劄未定人馬紛亂之時方可逃走臣等初到東昌
　　即遵
㫖刋發告示逐莊曉示諭以隨賊必死投首即生凡有
　　自賊營逃回者臣等憫其無辜受累加以慰諭取
　　保管束事定再行查察(臣/)等現今同往東昌府惟
　　有虚心商酌議畫萬全以期迅速集事再查壽張
　　縣知縣沈齊義平日頗知愛民操守亦稱謹飭當
　　逆匪入署時執之使降沈齊義罵賊不屈即在二
　　堂遇害其平日實無苛擾閭閻釀端激變之事臣
　　徐績不敢稍存隱飾致增罪戾
　　同日徐績奏言訊據閻逢源供王倫年約四十嵗
　　身長四尺鬚長五寸素日為人治病家有地一項
　　五六十畝該犯時往堂邑縣學習拳棍凡入教之
　　人俱稱王倫為教主等語其他濟惡要犯不能指
　　出姓名至逆匪於初七日以後俱屯聚臨清州城
　　外初九日又來攻城被鎗礮打斃多人初十日退
　　居河西賊營並探知賊人向各村莊索人要糧間
　　有被村民打死者惟回空糧船已過臨清者六十
　　八幫計船三千四百餘隻其餘多在臨清以北因
　　初七日逆匪於臨清閘工搭橋過渡攻城是以自
　　初七日以後回空糧船不敢行走賊匪又驅逐回
　　空短縴附從攻城臣與姚立德現在密派精細弁
　　兵假裝運草民船燒其閘口所搭橋木鎮臣惟一
　　與德州城守尉格圖肯并臣中軍海明俱領兵駐
　　劄近城之處因兵單不便輕擊現今青州綠營兵
　　已晝夜兼程趕赴東昌俟稍養兵力臣即帶赴南
　　路攻殺鎮臣由北路截殺又原任文登協副將王
　　普因高雲從案内奉
㫖革職臣咨查河臣姚立德據稱高雲龍赴臨清州當
　　長隨並非王普所薦臣查王普曉暢軍務前在臣
　　標中軍頗得兵心今當用兵需人臣不揣冒昧已
　　令王普帶兵同海明前往如能効力立功事竣另
　　行請
㫖奏入
上命軍機大臣傳諭姚立德徐績曰逆匪敢於臨清閘
　上搭橋過渡致回空糧艘不能行走沿途短縴亦被
　脅隨行此事大有闗係該處閘口為水程南北要津
　豈容賊匪屯佔應即揀選得力兵衆令惟一等統領
　將閘口之賊先行𠞰清使糧艘可以按幫南下最為
　緊要徐績等既稱密派精細弁兵燒其閘口橋木所
　有賊人車輛甚多自皆載其眷口輜重何不俟夜間
　屯聚時亦用火攻之法姚立德徐績當與惟一妥酌
　行之至革職副將王普於高雲從一案情節尚未究
　明該撫既恐以無頂帶之人難以統率士卒著賞給
　㕘將銜視其出力若何事成之後再行酌量降㫖
上又命軍機大臣傳諭嘉謨曰回空糧船例限年内各
　抵水次以便冬間收兑今已過臨清各幫自可催趲
　南下其未進閘之幫船尚多雖掃清賊氛即可銜尾
　前進第前途設遇凍阻恐抵次較每年稍遲是否無
　誤冬兑著嘉謨熟籌速奏
　　甲子
　　直隸布政使楊景素奏言官兵赴山東臣於良鄉
　　新城任邱獻縣景州安設五站每站行程一百一
　　二十里應需䭾載行裝車輛馬匹臣查照厯次兵
　　行成例於各站附近地方派撥調用兵丁等安營
　　飯食亦給發銀兩委員賫交各站迅速妥協豫備
　　沿途道路橋梁亦飭各該地方官刻日修墊平整
　　臣將諸務部署略定即親赴良鄉首站照料官兵
　　起程并委保定府宋英玉河間府修禮各按所管
　　地方分頭經理以利兵行再於每站各備車二百
　　四十輛營驛馬各三百匹輪班應付似可有盈無
　　絀惟是長途馬力原不免於疲乏今欽奉
諭㫖即飛飭河間景州一帶官員臨時酌量更換不敢
　　稍有遲誤奏入報
聞
　　同日周元理奏言臣接
諭㫖命臣將保定駐防滿兵及臣標内各選數百於山
　　東連界處所堵𠞰查直隸清河故城景州與山東
　　臨清州最近臣至正定即委該鎭萬朝興在於鎭
　　標内派兵百餘名於十三日飛赴清河縣截守臣
　　即飛調臣標保定營兵八百名并保定駐防滿兵
　　三百名亦定限即日起身由河間景州前往故城
　　會集臣亦於十三日從正定取道徑赴景州故城
　　一帯俟調兵到齊即飭將備等員押兵愼守截擒
　　斷不敢以隣封岐視奏入報
聞
上命軍機大臣傳諭舒赫德姚立德徐績曰昨諭令姚
　立德徐績速將閘口之賊上緊𠞰除但或揣度本地
　緑營兵不能得用仍俟舒赫德到彼再行籌辦舒赫
　德遄程而行計期十四五等日可抵德州到時酌量
　情形或候京兵津兵到齊進𠞰或即馳赴臨清先就
　所調之青州德州兩處滿兵率同徐績惟一等會𠞰
　務期早淨賊氛以安良善又昨據徐績奏稱賊匪向
　各村莊索人要糧間有被村民打死者可見小民原
　能守禦暴非盡為賊所驅脅自應予之嘉奬以勵其
　餘其能拏獲賊黨頭目及擒獻賊首者即奏聞請㫖
　分别加恩但不可使頑黠之徒借端報復仇釁擅害
　平民姚立德徐績均當實心體察
　　乙丑
上命軍機大臣傳諭舒赫德拉旺多爾濟阿思哈徐績
　曰賊匪在臨清州境將及旬日其初屯聚栁林旋以
　攻劫州城被殱者衆移聚閘口是其進無可據退無
　可守情形窘迫可知計舒赫德日内可抵東省而徐
　績已調之青州德州駐防兵八百餘近日亦應全到
　其天津緑營及京兵各隊約計十七八九日俱可雲
　集拉旺多爾濟阿思哈督領頭撥兵起程後應先馳
　到東迅速定期分布精兵一面𠞰擒逆首黨犯一面
　掩捕賊人眷口使其内顧驚疑更可立就擒獲著舒
　赫德等即行妥酌籌辦迅速馳報
　　同日大學士管兩江總督高晉等奏言壽張縣奸
　　民聚衆一案臣高晉接准山東撫臣徐績咨會一
　　體查拏即會同撫臣薩載密飭各府州縣及營員
　　等於所轄地方實力偵緝並派委揚州營遊擊白
　　雲上蕭碭營都司丁承爵馳赴徐屬接壤山東之
　　水陸要隘巡查盤詰並不許稍涉張皇致滋擾累
　　奏入
諭曰因有山東賊匪之事不但何煟不能到工更有㫖
　令高晉帯兵至交界防範矣合龍之事專委呉嗣爵
　薩載其共勉之
　　丙寅
　　大學士舒赫德奏言臣連日星夜遄行於十三日
　　午刻行抵德州適接徐績來札初六日在鄧家莊
　　等處𠞰殺賊衆初七日晩間賊攻臨清州城又經
　　鎗斃多人其鋒稍挫但現仍盤踞八里莊一帶等
　　語臣思賊匪敢於明攻臨清必以該處為南北水
　　陸通途有心扼佔臣一到德州詢據知州李燕稱
　　德州滿兵二百五十名青州滿兵六百名并德州
　　城守營兵三百名早奉撫臣徐績檄調於九月初
　　六日業經起程赴援德州滿兵緑營兵已早到東
　　昌青州滿兵目今亦可到彼至臣前調天津鎭兵
　　八百名計於三四日内即可按起陸續到此再臣
　　經過滄州曾面告該城守尉揀派駐防兵内精壯
　　勇鋭者二百名令即起程約於一二日内亦可到
　　來計兩處兵丁巳敷一千之數如探聽賊勢猖獗
　　刻不可緩臣即星飛帶往殱𠞰一面行知拉旺多
　　爾濟阿思哈迅速前來臣留札指與應進道路再
　　臣面詢該州李燕知逆犯現在臨清舊城盤踞亦
　　未敢再攻州城將來四面受敵無處藏匿逃竄不
　　久自就滅亡惟現據徐績開送所調兵册人數未
　　免稍單今厚集滿漢官兵各路堵截接仗時必得
　　一舉殱盡醜類臣現又飛札徐績如此數日内尚
　　無急須䇿應之處計京兵於二十日前後即可到
　　德州臣候同帶往於攻𠞰尤為得利臣蒙
皇上委辦此事固不敢延緩貽誤亦不致冐昧輕率現
　　擬暫駐德州一面探聽賊勢一面候天津滄州兵
　　到時酌定起程會𠞰日期另行馳奏再京兵一千
　　在京已各辦馬匹
聖慮猶恐以長途疲之令沿途酌備替換今日臣見德
　　州道上有馬一百三四十匹詢係濟寜州差人出
　　口採買營馬因思德州至濟寜必經臨清萬一為
　　賊搶劫資其騎乗尤屬非宜莫若暫留德州接應
　　京兵兼可減調撥之數臣當即諭令將此項馬匹
　　截留應用又京兵及滄州滿兵天津鎭兵到德州
　　會集時所有應支口糧亦宜早為豫備臣面詢該
　　州李燕稱倉儲寛裕足敷各兵支放之用臨時按
　　名酌量放給可無缺乏
　　同日大學士舒赫德奏言臣於本日夘刻拜發摺
　　後午刻又據姚立德徐績差弁投札内稱所調青
　　州滿兵十四日可到東昌近日逆匪攻打臨清被
　　我兵連勝數次賊人搭起浮橋三座夾河聚守仍
　　前窺擾又探聞十二日傍晩兗鎭同德州滿兵在
　　臨清城外與賊接仗未能取勝等語臣即傳該弁
　　面詢據稱兗州鎭總兵惟一德州城守尉格圖肯
　　駐兵臨清城外於十二日傍晩見有賊匪前來攻
　　撲營盤惟一同格圖肯即帶兵迎𠞰施放鎗礮約
　　傷斃賊匪一二百人我兵受傷者亦有一百餘人
　　惟一帶領官兵已往東昌格圖肯仍在臨清劄營
　　與否不能知道至臨清城内防守甚堅等語臣思
　　賊匪竟敢直撲營盤公然與官兵對敵此其愍不
　　畏死之狀䲭張已極斷非本省緑營兵所能了事
　　即青州德州滄州等處駐防滿兵亦未盡結實可
　　靠臣意徐績此時不可輕率進𠞰總俟京兵一到臣
　　即親帶啟行先期飛咨徐績約定同時自東昌帶兵
　　前赴臨清彼時兵多勢壯分𠞰合攻自可為一舉
　　殱盡之局惟查臨清城内現在官兵雖防守緊嚴
　　而城外少兵牽綴恐賊復奔逸别處滋擾尤難堵
　　截或專力攻取臨清亦無援兵可倚現在徐績暫
　　駐東昌未能進𠞰應酌撥兵丁添給惟一同青州
　　滿兵前赴臨清城外相取形勢之地結營助勢臣
　　現已札知徐績遵照辦理再臣現今知州李燕明
　　白曉諭德州居民無稍驚惶并飭糧道汪圻將河
　　干回空漕船及民船照看稽察小心防䕶臣又截
　　留福州滿營提標前營及漳州鎭所買馬六百匹
　　連前次所留之馬共七百餘匹接濟滿兵並料理
　　滄州滿兵儘足敷用臣又接姚立德等札稱傳聞
　　逆匪有數十人北竄臣已飛速行知周元理何煟
　　留心偵探如果有賊匪竄入務宜即時擒捕無任
　　遠颺滋蔓
　　同日嘉謨奏言臣於沿途遇有幫船行走之處無
　　不密諭幫弁加意查察十一日申刻行次德州面
　　見糧道汪圻據稱壽張賊匪現在圍擾臨清以致
　　各幫水手畏縮不前當經明白開導并添委員弁
　　催儹南下等語臣即令其在德州上下一帶催儧
　　幫船防䕶盤詰臣於十二日馳往臨清以北之油
　　坊見船隻停泊該處有臨清催漕守備萬世通閘
　　官何士錫等面禀初七日辰刻備弁等正在河干
　　起閘挽船突有賊人蜂擁而至用藍白紬布包頭
　　者四五百人餘俱光頭髮辮打結手執刀斧農具
　　等物到處招人入夥至下午又將數十車輛亦俱
　　過閘屯踞南水闗内約有二三千人現在運道阻
　　隔賊勢甚衆備弁等恐水手星散船有疎失隨回
　　至幫中將船暫退在此停泊守候又據差往臨清
　　探信之弁員回禀聞賊人每日往四鄉索取米豆
　　馬草牲口各等語臣以幫船屯泊處所相拒賊匪
　　甚近恐被騷擾即諭令各幫挨幫屯泊並派頭舵
　　綱司多備棍槓晝夜防䕶遇有賊匪前來即齊心
　　擒捉毋使脱漏但恐縴夫水手借匪人名色生事
　　當經嚴諭弁兵加意約束不許一人私自下船臣
　　仍督率嚴切稽查不使稍有疎懈刻下滿漢官兵
　　漸俱會集賊匪指日可擒運河一通臣即嚴督催
　　趕飛挽南下不致有誤新漕至將來閘河一帶若
　　有必須添縴加夫之處自應益加細心盤詰使餘
　　匪無從混入奏入
上命軍機大臣傳諭舒赫德拉旺多爾濟阿思哈曰賊
　衆若往來奔竄攻𠞰稍難今既盤據一處掩捕更易
　為力至惟一既在臨清何故又往東昌此時賊匪同
　聚臨清舊城該鎭自應與格圖肯協同控守以待舒
　赫德等統兵到時合力會𠞰況賊匪不時攻城惟一
　等尤當駐兵城外以為牽綴兼與城内官兵成犄角
　之勢舒赫德所籌甚是至拉旺多爾濟阿思哈即當
　先行馳赴德州會同舒赫德酌定機宜辦理再據嘉
　謨所奏臨清各村莊皆為賊捜索供饋舒赫德等於
　攻𠞰時先當四路攔截使賊黨無從旁出取食則不
　過數日即當飢困再以重兵圍擊自必坐斃成擒
上又命軍機大臣傳諭舒赫德曰賊人佔據舊城一節
　從前徐績並未奏明不免意存粉飾現在該撫是否
　尚知奮勉自効著舒赫德查明密奏再惟一與賊接
　戰即因兵勢稍單不能痛殱賊衆亦當與格圖肯整
　頓入城同在城文武協力守禦或飛咨徐績撥兵添
　助相機𠞰擊乃竟前往東昌顯有避賊之意前因惟
　一救援徐績頗為出力曾經賞戴花翎是其有功即
　為加賞今與賊戰不勝避往東昌跡類畏怯實不能
　無罪其格圖肯是否尚在臨清或亦避往他處俱著
　舒赫德查明密奏毋稍含混至姚立德既帶領河標
　官兵與徐績同駐東昌防守其事較之挑河引水尤
　為重大乃竟拘泥前㫖前往徐州殊屬不知輕重若
　非朕續降諭㫖令其仍往東昌帶兵彈壓則姚立德
　竟赴江南矣姚立德不應糊塗若此恐其有借事脱
　身之意著舒赫德一體留心察其言辭動作能否奮
　勉圖報據實奏聞俟事竣後一併核辦至賊首王倫
　敢於如此猖獗必有代為謀畫之人罪與首惡相等
　舒赫德於拏獲生口時應詳悉訊究不可輕宥至各
　州縣舉貢生員等平日讀書明理身列膠庠不幸遇
　賊惟當以死自矢如被煽惑脅從不得與齊民一律
　寛減若竟有昧良逆理為賊畫䇿主謀不但其人萬
　磔難辭即管束生監之敎官學政其處分亦不得輕
　著舒赫德於事竣後一并查明辦理至昨選派京兵
　一千皆係滿州勁旅訓練有素自為得力其各處駐
　防天津緑營雖尚有二千餘恐不及京兵之足恃若
　各項兵丁到齊舒赫德等統領赴𠞰迅速成功固屬
　甚善若各處之兵雖多無濟而所派京兵尚不敷用
　即當再挑千名應用且當朕回鑾後馬匹亦多此事
　著舒赫德即速據實覆奏候朕定奪
　　　(臣/)等謹按用兵之道惟在賞罰嚴明迺能䇿勵
　　　將士所向功成鎭臣惟一當救援徐績時頗為
　　　出力即
恩賞花翎以示奬勵及在臨清城外戰賊不勝與格圖
　　　肯同時退避密令(臣/)舒赫德察訪屬實旋即傳
㫖正法俾軍紀肅然全營震愓奮勉集事豈非
乾斷公明信賞必罰之令行歟
　　同日何煟奏言臣於九月十一日在陳留縣途次
　　接奉
諭㫖令臣不必即往南河仍留豫省協截逃匪即於十
　　二日回省接印任事查豫省黃河口岸現在封僱
　　船隻賊衆斷不能飛渡惟彰德府之内黃縣衞輝
　　府之滑濬二縣路通東省恐致竄越滋事臣現復
　　照會河北鎮臣黃模親至内黃縣扼要之地駐劄
　　督率并委河北道朱岐駐劄衞輝府會同鎭將等
　　調度彈壓其餘隣近屬邑俱酌量添撥防守如有
　　賊黨竄入務期悉力邀截以伸
　國法而靖地方不敢少有懈忽
　　同日署天津鎭總兵永昌奏言九月初十日大學
　　士舒赫德經過天津傳
㫖令臣派撥官兵前往山東協拏夀張縣匪犯臣隨將
　　天津並附近東省各營兵丁酌調八百名派河間
　　協副將雅爾哈天津左營遊擊喜住葛沽營遊擊
　　盛伏禮帶領守備二員千把外委六員統領管押
　　限文到三日内由本境起程前赴德州内派天津
　　兵三百名分為兩起頭起於十三日起程二起於
　　十四日起程齊集德州聽候大學士調用再本月
　　十三日承督周元理札開賊匪現在東省臨清州
　　之栁林地方與故城相近該鎭即多帶將弁兵親
　　自飛赴故城景州一帶嚴行防禦等因臣隨飛調
　　附近之務關武清霸州舊州葛沽等營兵丁四百
　　名並都司常格單芳詹文炳守備陳正及千把外
　　委等弁齊集天津跟隨親往堵截擒拏勿使漏網
　　臣於十四日先行起程所有天津地方亦屬緊要
　　不可無大員彈壓稽查臣現禀明督臣調通州協
　　副將富僧額於通協所屬七營兵丁内帶兵二百
　　名前來天津率同存津官兵一體防範以昭愼重
　　奏入
上命軍機大臣傳諭周元理何煟永昌曰永昌奏派調
　天津等營兵起程赴德州後又接督臣札調帶兵親
　往故城景州一帶堵擒逸賊所辦甚是現據舒赫德
　奏聞逆賊有數十人北竄已飛速行知周元理何煟
　留心偵探是直隸與臨清交界處所防截實闗緊要
　周元理即著在交界處所擇其最扼要者自行駐劄
　實力防堵其餘則令總兵永昌萬朝興帶兵分駐俾
　專責成並派道員單功擢分駐防守如景州等要處
　尚須大員經理則留楊景素在景州董辦若鎭道已
　足分布則令楊景素於送兵事畢即回省城辦事著
　周元理妥酌辦理奏聞何煟亦著帶兵前赴豫省與
　東昌臨清交界要地駐劄巡防毋使竄逸至賊匪自
　知罪大惡極起意脱逃斷不肯稍露蹤跡必皆改裝
　客商行旅混入平人冀圖漏網周元理何煟務分飭
　文武屬員凡遇東省來往之人須留心稽察如有形
　跡可疑者即多方盤詰勿稍疎略
　
　
　
　
　
　
　
欽定𠞰捕臨清逆匪紀略卷二
欽定四庫全書
欽定𠞰捕臨清逆匪紀略卷三
　　丁卯
上命御前侍衞春寜帯領精嫻弓箭吉林索倫官兵五
　　十名於常山峪起程由京前往山東隨同大學士
　　舒赫德𠞰擊逆匪並
命軍機大臣傳諭署歩軍統領刑部尚書英亷曰兵丁
　等應得之項及馬匹帳房著英亷速行辦給其𠞰賊
　時鳥鎗及梅針箭甚為得用恐前此京兵帯往者尚
　不敷用並著英亷再選辦鉛彈火藥箭枝派員運送
　交舒赫德等分給兵丁備用
　　同日徐績奏言臣接奉
諭㫖嘉奬守禦臨清之副將葉信㕘將鳥大經千總孟
　　大勇署臨清州秦震鈞俱准事竣量其功績奏聞
　　陞用仰見我
皇上鼓勵臣工片長必録之至意臣已飛録
恩㫖諭知葉信等俾感激奮勵堅心守禦并曉諭東昌
　　城内各官使其共知鼓舞奮發至賊匪黨類在東
　　昌府西北一帯隨地竄伏其巨魁則仍屯聚臨清
　　如不能攻得新城恐即有四散逃竄之事西則侵
　　擾直隸南則侵擾河南江南是以臣留惟一在臨
　　清州東北臣在東昌左近南北徼巡現據探報惟
　　一於十一日駐臨清州城北十二日德州城守尉
　　格圖肯亦至適遇賊匪數百人交戰二次賊即退
　　却正在追𠞰之際大隊賊人俱至隨即衝散賊人
　　雖有殺戮我兵亦有損傷臣又接觀城縣知縣詹
　　其淵稟報九月初十日盤獲賊夥一名劉成供係
　　直隸開州劉家莊人臣已飛咨直隸督臣速拏該
　　犯眷屬窮究夥黨并飭將劉成解臣嚴審再臨清
　　文武官守城已經七日恐兵力疲乏臣已派撥官
　　兵協濟臣在東昌巡防則賊匪不敢南犯北路有
　　舒赫德勁兵踵至自更不敢北窺一二日内京兵
　　到齊臣遵
㫖與舒赫德定地會𠞰以期一舉成功再臣於十四日
　　據館陶縣禀稱有林潘寨武生王建基張灝首報
　　本月初九日見一夥賊匪到莊手執槍棍紅白藍
　　布裹頭強行搶奪馬騾口出逆言令生等去㡌跟
　　隨如敢不從放火殺死生等率同鄉民田孝等用
　　槍棍鋤鍁一齊擁上將逆匪一十七人盡行殺死
　　隨飛赴查驗確實等情臣已批候奏明請
㫖給予官職臣謹附摺奏
聞
　　同日徐績又奏言臣探知賊營車輛已多至三百
　　餘輛圍繞作城而賊匪攻城之時賊營管車人數
　　充實難以搶截焚燒又臨清關廂之内距河不逺
　　且俱係街巷民居賊匪以短械出鬬我兵以鎗礮
　　弓箭取勝地勢局促難以交鋒臣現在謹遵
諭㫖俟舒赫德帯兵到時會同進𠞰至臣前令兗州府
　　知府福森布將王倫曾祖祖父墳墓刨掘今據禀
　　王倫之曾祖及祖棺已腐壞王倫之父已葬五年
　　棺猶發熱屍面長有白毛容顏如生隨用兵器撲
　　碎腦漿迸流尚有鮮血已俱火燒揚灰并平毁王
　　倫所住房屋以制逆賊之命再目下回空糧船雖
　　停滯數日逆匪尚不敢作踐驛遞亦不梗阻合并
　　奏
聞奏入
上命軍機大臣傳諭舒赫德姚立德徐績曰觀城縣知
　縣詹其淵盤獲逆匪劉成尚屬能事著徐績俟事竣
　後出具考語送部引見又武生王建基張灝率衆殺
　賊甚屬可嘉著各賞給千總銜如再能出力奏明量
　加録用其隨同殺賊之鄉民並著查明酌賞銀錁傳
　㫖嘉奬徐績當出示曉諭俾百姓觀感奮勉善良者
　各自保全愚迷者及早悔悟若能如王建基等之殺
　賊報官一體奏聞録叙至鄉愚被脅其情固有可
　原但既經曉諭之後百姓等當更知大義若尚敢隨
　賊持械抗拒官兵即與賊黨無異雖其初或係迫脅
　而既已從逆即難輕宥嗣後如已破賊營獲有賊犯
　眷屬查係首犯及濟惡逆犯者即當全家處斬餘亦
　照律縁坐或賊營内有被脅拘留之老㓜男婦訊無
　從賊實跡即予釋放若臨陣拏獲抗拒之犯於所在
　地方審明正法如係首犯及濟惡要犯當并其家屬
　騈誅毋稍姑息至賊人車輛多至三百餘圍繞作城
　其夜間住宿必係卸套連結正當用火攻燒若官兵
　四面圍擊斷其去路賊必無從竄逸舒赫德等當留
　心經理
　　同日大學士舒赫德奏言據帯領天津兵之河間
　　協副將雅爾哈面禀轉據景州營守備魏三台具
　　報本月十三日戍刻差赴臨清探信之馬兵夏榮
　　回稱十二日至桑林地方距臨清二十餘里是日
　　未時有兗州鎭惟一帯兵二百五十名德州城守
　　尉格圖肯帯滿兵二百五十名與賊打仗榮隨跟
　　至打仗處探望自未時開鎗不斷打至戌刻忽見
　　跑回兵丁甚急榮亦回至夏津縣店内至三更時
　　忽有滿兵跑回八十餘名緑營兵跑回七八名又
　　格圖肯亦回至夏津縣店内十三日早前往東昌
　　等語是十二日與賊接仗官兵不能取勝惟一與
　　格圖肯先後俱回東昌似屬確實臣又於次日夘
　　刻飛劄徐績如臨清保守嚴固可無他虞莫若令
　　惟一等暫住東昌俟數日内京兵到來臣即由恩
　　縣一路直趨臨清並先期知會徐績惟一亦由東
　　昌直赴臨清為兩路夾擊之舉再據守備魏三台
　　探稱逆匪實在黨羽不過三四百人其餘俱係隨
　　地迫脅之衆每至打仗時先以附從平民來攩頭
　　陣俟官兵鎗礮將盡眞黨即捨死奔前攻撲是賊
　　人鬼蜮伎倆不過如此臣等帯領京兵進𠞰時擬
　　先分撥一二隊引出賊人餘黨俟其正匪見面時
　　然後鎗箭並施痛加殲戮則賊計自窮定可一舉
　　集事又據魏三台禀稱有聊城縣民王德前經被
　　賊逼從今已逃回臣現差員前往傳喚王德詳詢
　　賊情至滄州滿兵二百名已於十四十五兩日到
　　齊其天津鎭頭起兵二百名亦於今日來抵德州
　　理合奏
聞奏入
上命軍機大臣密諭舒赫德曰惟一格圖肯俱係領兵
　大員自應勇往殺賊即或稍為猖獗官兵不能取勝
　亦當整隊進臨清新城與在城文武協力堅守雖退
　入新城亦不能無過然向後若能奮勉猶可以功相
　抵乃惟一格圖肯一經兵挫竟爾退往東昌實出情
　理之外臨陣退避為國法所不宥惟一雖係五福之
　子格圖肯雖係宗室而既經干犯軍紀若復曲為寛
　貸則此時進𠞰何以勵衆將來命討何以用人前此
　惟一救援徐績著有微勞朕即賞戴花翎有功既賞
　有罪又豈可不誅著舒赫德俟京兵到齊拉旺多爾
　濟阿思哈徐績等會集臨清於定期進𠞰之前一日
　傳朕此㫖將惟一格圖肯革職拏問當衆訊以爾等
　與賊接戰時即有失利亦應退保新城縱兵力果單
　猝不能守甚至臨陣捐軀身先授命不但躬膺䘏典
　爾子孫亦蒙襲廕何等光榮厯來軍營陣亡恩例爾
　等寜有不知何致甘心退縮貽笑於人此時自蹈憲
　典爾等復有何辯如此傳㫖訊問録取供詞奏聞一
　面即將伊二人在彼正法示衆其兗州鎭總兵員缺
　𦂳要一時不能得人現在防守臨清之副將葉信保
　城殺賊似屬能事已降㫖陞衘一等俟事成酌量録
　用若其人能勝兗鎭之任舒赫德即行奏請補授又
　德州駐防兵内跑回者八十餘名此雖非京城勁旅
　不應不顧顏面若此著舒赫德查明首先倡逃之人
　即行正法餘發烏魯木齊充當苦差至德州駐防兵
　經格圖肯帯往者共二百五十名今跑回者僅八十
　餘此外有打仗時陣亡及傷重者當查明照例䘏賞
　倘有因交鋒挫䘐四散奔潰者即應照逃兵之例於
　拏獲處所正法其惟一所帯之兵亦當照此查明辦
　理
上又命軍機大臣傳諭舒赫德姚立德徐績曰村民既
　有自賊中逃回者可見百姓非盡昧天良徐績等當
　迎機化導遍行曉諭使其審擇禍福各知猛省復為
　良民至賊人驅迫愚民在前攩受官兵鎗礮其情尤
　為可恨舒赫德等於進𠞰打仗時當令人揚聲傳示
　使百姓即速避開聽我兵用鎗礮擊賊若復迷而不
　悟我健鋭營鳥鎗從無虛發轟擊所及玉石俱焚毋
　自貽戚如此愷切宣諭必當感激聽命
　　同日國泰奏言十三日接奉
諭㫖
命臣前往德州料理官兵過境臣即帯兵百名於十四
　　日黎明起程繞道由茌平高唐大路行走賊匪現
　　俱聚集臨清大路一帯尚屬寜静京兵到德州時
　　臣當嚴行查察不致有滋擾之事沿途並曉諭居
　　民使知
聖主隆恩軫念百姓被賊擾害特遣勁旅𠞰滅賊匪指
　　日即可殲除毋稍驚恐奏入報
聞
　　同日山東按察使孫廷槐奏言撫臣徐績檄臣在
　　省督率文武員弁愼密巡防臣恐賊黨分散逃竄
　　各州縣境内必須豫為防範業經飛飭嚴密查拏
　　現在省城添派員弁多帯兵役小心巡察并增造
　　刀箭火彈以備需用逺近民情俱各寜謐再查續
　　調青登一路官兵省城為必經之地且沿途經過
　　地方應付糧草僱備車騾䭾載軍裝器械皆須豫
　　為籌備臣已同在省道府等官逐一悉心辦理查
　　青州營㕘將文壇領兵四百名青州副都統伍什
　　布領弁兵五百員名已於初八九等日分起䟎行
　　全數過省兵丁安静奉法沿路並無滋擾奏入
諭曰省城惟以鎭静民情為要不可過事張皇更不可
　疎於防守勉之
　　同日何煟奏言臣遵
諭㫖酌派河北鎭標兵一千名令河北鎭總兵黃模帯
　　領由内黃縣前進與直東二省官兵定地會𠞰並
　　選派駐防兵四百名臣標兵三百名臣親自帯領
　　亦由内黃一帯於山東連界處所堵禦務使賊衆
　　無路可竄迅速就擒仍飛飭所屬嚴密防守堵禦
　　臣調集官兵即日渡河起程一面星飭河北鎭尅
　　期前往並照會南陽鎭總兵許時中帯兵一千四
　　百名前來分路堵禦接應其豫省各屬一應防守
　　事宜臣悉心籌畫交與署布政使榮柱等加謹料
　　理奏入報
聞
　　戊辰
上諭内閣曰此次派赴山東𠞰捕賊匪之京城滿兵一
　千名起程甚為迅速良鄉為出京首站辦理較他處
　尤急今京兵於十三至十五等日分撥起程良鄉縣
　所辦應付事宜俱能妥速俾各兵踴躍遄行楊景素
　經理甚為合宜良鄉縣承辦亦為奮勉均屬可嘉著
　交該部議叙
　　同日姚立德徐績奏言臣等屢奉
諭㫖指示機宜無微不到查沈齊義查拏邪敎洩漏風
　　聲之處現據閪逢源供稱王倫同劉煥王會全素
　　常交好劉煥本壽張縣民壯王會全亦在壽張縣
　　署前開鋪俱係入敎之人事發後攜帯家眷俱跟
　　隨王倫而去則洩漏信息即當是此等逆夥至陽
　　穀縣監被賊開放各犯内現據兗州府禀有監犯
　　郝宗文自行投到其原犯何罪未據聲明又據朝
　　城縣禀有陽穀縣監犯席二係鬭毆金刃傷人致
　　死之犯被賊開放脅迫同行席二誑言有八十老
　　母須回家看視隨逃至朝城到官自首等情臣即
　　飭令仍歸陽穀縣收管
　　同日姚立德徐績又奏言九月十六日早臣等正
　　在封摺間接臨清州禀報十四日賊匪在南城外
　　并觀嘴等處燒燬民居搶劫當鋪又於城西北隅
　　望見賊人將糧船橫排外河似作浮橋之意十五
　　日午後在於州之東北兩面離城二三里每隊或
　　七八十人不等攔截往來似欲使我軍不通音信
　　臣查臨清州北十五里與直隸廣平府清河縣連
　　界今賊匪以糧船為浮橋或係接引西北一帯黨
　　夥或係賊匪過河竄入直隸臣等已星飛知會直
　　隸督臣及正定鎭大名協廣平府一體堵禦截擒
　　臣徐績等帯兵四百餘名在梁家淺以北屯劄一
　　面知會舒赫德酌定日期會𠞰再查臨清州城之
　　外向有廢城基址所包地勢廣濶城牆坍塌已久
　　其州城係屬新基坐落廢城東北隅衙署倉庫
　　俱在新城之内初七日賊匪到臨清州屯聚運河
　　西岸於閘上搭橋過渡攻城十二日賊匪挈其大
　　隊及車輛婦女輜重移屯運河東岸廢城之内民
　　居稠密賊匪搶取民間口糧豆草佔居民房廟宇
　　藏匿賊眷將大車三百餘輛攩住街道巷口十三
　　十四日並未攻城臣徐績又差青州營㕘將文壇
　　帯兵入城協防自不致有疎虞但賊匪雖已移佔
　　河東而河西舊屯之地尚有夥黨多人閘上所搭
　　浮橋賊匪盤踞甚嚴難以燒燬容俟乗隙相機辦
　　理今舒赫德已在德州扼其要路直隸督臣帯兵
　　防守要隘北路層層關鎻正定河北兩鎭與河南
　　撫臣各於臨清附近隨地堵截臣徐績等截住賊
　　人南路是逆匪已入死地一俟大兵會集即可尅
　　期撲滅仰慰
聖懷
　　同日舒赫德奏言據知州李燕將自賊中逃回之
　　王德喚到臣詳加詢問據稱賊之真黨為數不多
　　其餘都係用強迫從隨聚隨散其存留不能脫身
　　者大約俱因家口亦為賊拘繫是以顧戀未逃至
　　其所用刀棍並非軍器此不過亡命烏合於肆行
　　劫掠之後自知罪大惡極無可逃避益復跳梁今
　　探聽逆匪於十二日出來接仗後未聞復至臨清
　　城外攻擾臣已飛劄徐績等令其設法致信城中
　　加意嚴行防守臣不日提兵即至不可稍懈且聞
　　賊眷俱載車上兼多輜重一時未能逺竄數日内
　　臣等會合官兵正可痛加𠞰洗不留餘孽再聞緑
　　營兵連次打仗有實在傷亡者有躱避不見者即
　　德州滿兵此次打仗亦有傷損現已飭令該城守
　　尉查明具報緑營兵丁臣亦會同徐績查核明確
　　請
㫖辦理
　　同日嘉謨奏言九月十五日接奉
諭㫖以未經進閘各幫船倘抵次稍遲是否無誤冬兌
　　令臣熟籌覆奏臣查乾隆三十八年江西尾後二
　　幫在黃河以北凍阻臣親督員弁人夫打凍挽洩
　　尅日渡黃受兌新漕並無貽誤今未入臨清閘之
　　浙江船十三幫渡淮後抵次本近至湖南北船六
　　幫江西船十三幫程途雖逺而出江後正值冬令
　　順風數日内即可抵次受兌且向例在正月内開
　　行現在賊匪雖屯聚臨清阻隔運道而官兵會集
　　即日𠞰除逆黨肅清河路臣即晝夜嚴催南下自
　　不致有凍阻遲誤再臣於十五日辰刻據山東前
　　幫千總辛振逺清河縣縣丞王廷曾同禀賊匪欲
　　將住泊臨清北水關之空船搭橋似欲西逸等語
　　適聞廣平府現駐清河縣城内臣就近飛飭該府
　　并大名道多集兵役防禦河干勿任搭橋西渡擾
　　害直境並飛咨直隸督臣周元理迅速防禦戍刻
　　又據縣丞王廷曾等面禀賊匪已將河内船隻聚
　　集搭橋臣一面飛劄山東糧道汪圻令其禀知大
　　學士舒赫德相機辦理奏入
上諭内閣曰監犯被賊開放逼行本不為無罪今郝宗
　文席二均於賊中脫回赴官投首罪囚能知大義守
　法歸獄情可矜原所有原犯罪名俱著加恩寛免至
　賊匪擾害夀張等三縣所放監犯自不止此二人著
　徐績出示曉諭將此二人免罪之故宣示衆知如有
　能照此投回者亦即一體免罪若逃匿他處不即投
　官事平之後必當拏獲照越獄例於本罪上加一等
　倘有愍不畏法隨賊抗拒官兵者較越獄之罪尤重
　一經拏獲俱以賊黨論不問原犯何罪即槪予駢誅
　决不輕貸該撫務行明白宣諭俾各犯審擇禍福毋
　自貽悔
　　　(臣/)等謹按逆匪肆擾臣民共憤王建基張灝以
　　　武生率衆殺賊郝宗文席二以監犯被劫逃歸
　　　自首可見
恩澤入人之深天良感發出於自然我
皇上特頒恩㫖武生即予加衘監犯貸其死罪以昭激
　　　勸而勵善良所以不出一月而賊黨聚殱人民
　　　安集也
上命軍機大臣傳諭嘉謨楊景素姚立德徐績曰河岸
　停泊空船本無所用該管員弁見有賊衆滋擾即應
　移泊西岸使賊無可資乃竟將空船留泊東岸反為
　賊用所有管理頭幫糧船之員弁等實難辭罪著嘉
　謨即行查明㕘奏至賊人渡河而西恐其竄往直隸
　不可不防周元理雖在直東交界處所督兵防截其
　臨清北關浮橋尤為𦂳要楊景素現因送兵至景州
　著即率兵數百選派勇幹將弁前往臨清船橋西岸
　扼住橋口遇有過橋之賊盡行殱戮無使一人得脱
　若能將其橋船拆斷更為妥協至臨清州新城經賊
　屢次攻劫均能堅守無虞設法殺賊在城文武均屬
　可嘉其副將葉信㕘將烏大經前已降㫖各陞銜一
　等其署知州秦震鈞即著實授臨清州知州仍該撫
　於事竣後送部引見
上又命軍機大臣傳諭舒赫德阿思哈姚立德徐績曰
　據舒赫德奏到詢問王德供詞可見賊無能為俟京
　兵到齊會𠞰即當尅日掃平惟是自北往𠞰之兵舒
　赫德等調度合宜八旗勁旅亦甚得力所到自即成
　功而自東昌南來會𠞰者均係緑旗怯懦無能即駐
　防亦未足恃徐績等措置又未必妥協恐賊人避强
　趨弱致未能一鼔成擒著舒赫德將京兵内派出三
　百名並於昨日派往之東三省健勇人内派出二十
　名天津緑營及滄州駐防内共派出三百名令阿思
　哈率同天津鎭永昌帯領繞往臨清之南與徐績等
　合兵一路則緑營得此精鋭為之表率亦可冀其效
　法再賊匪於臨清北水關將住泊糧船搭造浮橋恐
　其由此西逸潛往直隸已諭楊景素帯領精兵在橋
　口堵截遇有賊過橋即行截殺舒赫德於此事亦當
　留心應於未進兵之前斷其浮橋並將閘口所搭之
　橋屯住苟或不能即行燒燬使賊衆不能渡河𠞰捕
　更易為力
　　　(臣/)等謹按逆匪佔據臨清舊城其地本屬通塗
　　　自應分路會𠞰(臣/)舒赫德等既奉
命統率八旗勁旅由臨清之北進攻賊自聞聲膽落惟
　　　南來會𠞰之緑旗駐防等兵既不足恃而撫臣
　　　徐績又素不嫻軍旅調度必不能合宜恐措置
　　　稍乖轉為全局之累我
皇上籌畫及此
特命(臣/)阿思哈於京兵内選派精兵三百並東三省健
　　　勇二十人統率馳往南路與徐績會合俾緑營
　　　有所效法咸成勁旅實制勝之一大關鍵又先
命楊景素前往防禦酌量燬其浮橋使賊不能西逸尤
　　　為行軍要領實皆
睿謨成算炳燭幾先所由風馳霆擊賊氛迅掃也歟
　　同日舒赫德奏言臣奉
命至山東會𠞰逆匪自抵德州以後察訪賊情原不過
　　幺䯢烏合亡命跳梁縁起事之初雖經官兵屢次
　　殺戮尚未能大示創懲今各路滿漢兵丁現將全
　　到德州兵威壯盛必將一舉集事大快人心伏思
　　用兵𠞰賊全在分路得宜以防横逸是以臣於地
　　方官進見時必詳詢道里情形并令糧道汪圻繪
　　圖面講查賊匪現聚臨清舊城大寺又於閘口搭
　　有浮橋過渡其家屬車輛俱潛集河西之杏園若
　　臣與徐績等秪在河東攻𠞰將來逆匪窮竄勢必
　　盡往河西奔逸甚且竄至直隸境之油坊等處再
　　能集兵千名在河西同進使之腹脅受敵既可多
　　分賊勢亦且無虞逺竄臣正在籌畫間適直隸總
　　督周元理自景州來晤面詢賊情臣即持圖向商
　　據稱景州等處現在有兵分佈堵截正可分撥一
　　千名至臨清河西一同進𠞰等語是周元理與臣
　　意見相合臣現擬分兵三路臣與拉旺多爾濟阿
　　思哈自德州由恩縣夏津至臨清計程二百里徐
　　績等自東昌直赴臨清計程一百三十五里督臣
　　周元理所派兵一千名自景州由故城油坊至臨
　　清計程二百二十五里臣俟京兵於二十一日到
　　齊後二十二日即分隊帯兵前進二十四日可到
　　臨清先期即飛咨周元理令領兵將弁亦於二十
　　二日起程令徐績等扣筭程站之逺近以定起行
　　之先後總於二十四日同時並到臨期再各相照
　　會一齊𠞰殺三面堵截將見立可擒渠盡除黨逆
　　釡底遊魂何所容其逃匿所有臣現在酌定三路
　　進攻情形謹繪圖貼説恭呈
御覽伏祈
訓示奏入
諭曰所辦甚合機宜但恐徐績惟一不能集事故今日
　有㫖令阿思哈前去助彼攻𠞰務在酌量事機勉力
　為之
　　同日國泰奏言臣奉
命辦理應付京兵事宜於十五日抵德州即詳悉籌畫
　　除豫備馬匹一項業經大學士舒赫德奏明截留
　　福建暨山東本省新買營驛馬共七百七十三匹
　　留於德州以備更替外其官兵口糧一項滿兵每
　　月例給銀一兩七錢五分緑營例照滿兵減半給
　　發每人每日均給米八合三勺其官員口糧按照
　　品級大小分别遞加今擬俟官兵到德州日均照
　　一月之數先行發給至馬匹草料臣業令經過地
　　方官先發價備辦以便各兵經過時自行買用承
　　辦官亦可得價還項其銅鍋趕辦不及現在改用
　　鐵鍋仍俟事竣收回其餘一切應付事件臣當悉
　　心籌辦不敢稍有貽誤奏入報
聞
欽定𠞰捕臨清逆匪紀略卷三
欽定四庫全書
欽定𠞰捕臨清逆匪紀略卷四
　　己巳
　　周元理奏言(臣/)於十六日即親往徳州與舒赫徳
　　面商訂定京兵齊抵東省時舒赫徳即由徳州從
　　東路徑赴臨清其東昌一路官兵即由南路圍攻
　　至臨清之西北即直𨽻沿河之故城清河一帶臣
　　標保定官兵即日到齊臣即派委中軍副將瑪爾
　　清阿率領將備帶兵一千餘名(臣/)亦親身前往由
　　景州故城沿河一帶徑至臨清州之油坊直撲臨
　　清與舒赫徳㑹齊督同堵𠞰其餘各交界地方易
　　於竄入之處俱派官兵截擒務期併力圍𠞰速殄
　　么䯢以靖地方奏入報
聞
　　同日周元理又奏言本月十七日戌刻據差弁探
　　報臨清西北運河有賊匪搶奪囘空糧船搭成浮
　　橋意圖北竄旋又准山東撫臣來咨臨清州稟報
　　於州城西北隅望見賊人將糧船排撥外河似作
　　浮橋之意查賊匪搭橋過河希圖竄逸甚闗緊要
　　現在正定鎮萬朝興已領兵前抵臨清(臣/)即飛札
　　該鎮帶兵五百名連夜前往該處督率弁兵將橋
　　船盡行拆去竭力堵禦截殺以㫁其北竄之路(臣/)
　　亦即帶(臣/)標已到之兵星赴故城清河一帶策應
　　如賊人尚未搭橋或橋船已拆賊仍回踞臨清(臣/)
　　即駐劄該處俟京兵及各路兵到齊再行彼此闗
　　㑹三面合𠞰截擒奏入
諭曰又有㫖令汝防守直𨽻接境之處亦屬要緊不必
　前往徳州其橋口堵殺賊人即委之楊景素若兵力
　有餘商之舒赫徳聴其調用
　　同日姚立徳徐績奏言(臣/)等探知賊人搶取民船
　　桅木門扇搭作浮橋其閘口搭橋之處即貼近賊
　　匪屯劄之處現在賊衆甚多必須搗破賊巢始能
　　掣其橋木數日内官兵雲集即遵
㫖㑹合𠞰殺將閘口橋木及衛河所搭浮橋一併拆除
　　以清運道至東昌府城東南北三面俱屬堅固高
　　厚惟西南城墻垜口不全(臣/)等於十日内已督府
　　縣晝夜鳩工修竣其墻外地勢窪下西面並無居
　　民地勢寛闊可以屯賊(臣/)等慮在城兵單不敷防
　　守十五日將東門外涵洞開放引運河之水灌注
　　四面城壕現在東西南北四門水深三四五尺寛
　　四五丈至一二十丈不等使賊匪不易近城十六
　　日已將涵洞堵閉運河之水不致涓滴消洩指日
　　回空經行仍屬無礙現在臨清州城内官兵悉力
　　固守(臣/)徐績商定辦理之後適接舒赫徳來札知
　　京兵數日内即可到齊即於十六日率同鎮(臣/)道
　　府帶兵赴梁家淺迤北一帶屯劄俟舒赫徳信到
　　即進兵夾攻(臣/)姚立徳在東昌審案守城仍與徐
　　績彼此聲息相通如有緩急隨時接應奏入報
聞
上命軍機大臣傳諭舒赫徳拉旺多爾濟阿思哈周元
　理姚立徳徐績曰昨舒赫徳奏訊據王徳供稱被擄
　時賊將其辮子解開挽上肐􁨬等語即此可為真賊
　之據舒赫徳等臨陣殺賊時見有解辮挽結之人必
　當掩捕務獲誅戮無赦至所奏於二十四日各路㑹
　𠞰計京兵等正可如期到彼即阿思哈帶兵往迎徐
　績一路其程途諒亦不甚相逺自不至因此另改日
　期再閲進到圖内舊城迤西之杏園莊現在亦有賊
　營近接邱縣館陶二縣即界連直隸之威縣平鄉此
　路並無堵𠞰之兵恐賊衆見東南北三面攻𠞰嚴緊
　自料勢難拒敵或避從西路潛竄不可不防舒赫徳
　應再熟籌妥辦勿使釜底逰魂得以乗隙漏網至賊
　人敢於搭架浮橋冀圖竄逸尤為可惡昨已諭楊景
　素令其酌撥勇幹弁兵飛赴該處扼據船橋西口盡
　力堵殺今周元理聞有賊匪搭橋之信即派萬朝興
　帶兵前往深合機宜其威縣平鄉一帶皆係直𨽻地
　方周元理尤當派撥弁兵嚴密巡防堵其外竄之路
　毋使一賊得以兔脱
　　　(臣/)等謹按前奉
諭㫖令楊景素帶兵扼據閘口已喪賊人之膽今復
命周元理選派將弁於西岸嚴密巡防絶其外軼之路
　　　卒之賊衆困守舊城聚而盡殱即有獷黠者乗
　　　夜潛泅偷渡皆為直省兵士所擊悉殪諸河其
　　　直境平鄉威縣一帶接壤臨清閭閻寧謐無一
　　　村一堡或有雞犬之擾豈非先事豫防
神算無遺之明效歟
　　同日工科給事中李潄芳奏言竊查山東省夀張
　　縣奸民聚衆滋擾一案(臣/)於三四月間即聞進京
　　人傳説各路上因雨澤稀少麥收歉薄行旅車馬
　　動輒十數人圍繞不能行走所冀者秋收在邇可
　　資接濟迨五六月後雖節次得雨總未透足歳既
　　不登而地方有司又復粉飾相沿收成分數揑報
　　七分八分不等撫字無聞催科日蹙以致不法之
　　徒乗機起釁雖曰奸民其實大半皆無告之饑民
　　激而成之也方今
聖天子恩威並用簡派勁卒殱此小醜行見剋期掃除
　　聿昭寧謐(臣/)愚以為奸民之滋擾易制而饑民之
　　流聚堪虞葢饑民視奸民之指揮以為嘯應奸民
　　恃饑民之附和以為聲援如此案以烏合之衆現
　　有兖州鎮及撫臣河臣三處官兵竟聴其號召蔓
　　延一呼百諾夫無食流民所在多有飢寒之念迫
　　則盜賊之心生臣聞目下近京西南一帶扶老攜
　　幼遷徙逃亡地方官著人於盧溝攔住不令過橋
　　北上道途傳言固未足據豈盡無因此等之人既
　　乏生計輕去其鄉屬在老弱枵腹待斃情固可憫
　　若係少壯救死不暇焉能盡保其奉公守法且直
　　隸河南毗連東省萬一奸民輾轉煽誘饑民伺間
　　竊發文武員弁狃於以有事為無事化大事為小
　　事之習視同泛常共相容隠道路村莊騷然不靖
　　密邇
　畿輔腹心重地誠宜早圖伏見我
皇上覆載為心痌瘝時切偶遇偏災不惜數百萬金錢
　　出水火而袵席之即勘不成災蠲緩者亦難以數
　　計此固天下臣民所共聞知者也惟是料理於有
　　事之後不若綢繆於無事之先(臣/)請
勅下直隸河南山東督撫諸臣嚴飭各該州縣勿存迴
　　䕶之見勿蹈諱匿之愆將所有被災貧民設法勞
　　來分别安輯使之餬口有資不致流離失所再為
　　之寛其徭役給其籽種俾得豫為來春之計斯顯
　　以示其懐保之仁即隠以弭其不軌之志消兵於
　　未兆泯患於未形億萬赤子胥躋仁夀之域矣(臣/)
　　一隅之見鰓鰓過計是否有當恭候
聖主訓示施行奏入
上命軍機大臣傳諭舒赫徳周元理曰李潄芳所奏一
　摺實大不是奸民敢於聚衆叛逆劫庫殺官無論其
　並非饑民即饑民而敢於謀叛亦為國法所不宥乃
　李潄芳轉代之飾詞諉罪止圖為一已沽名而置順
　逆大義於不問是誠何心至所稱山東被災之説殊
　不足信今歳東省夏初雖有短雨之處入伏以後均
　以次霑足且係禹城平原徳州一帶與夀張等縣無
　涉況賊匪所至需索村民米豆若果歉收各村莊何
　從得有糧食以供賊搜掠又賊匪搶奪夀張陽穀堂
　邑三縣止劫庫銀不動倉穀若係饑民豈有見倉糧
　不取之理此皆足為非饑民激變之實據也至所稱
　西南近京一帶扶老攜幼遷徙逃亡地方官著人於
　盧溝橋攔住不令過橋北上等語亦屬荒唐河間天
　津所屬被有偏災之州縣周元理早經奏聞請撥通
　倉米十萬石以備賑借若地方官諱匿災傷又豈肯
　請發倉米其㫖已頒發十日餘李潄芳必係見朕前
　㫖始為此奏至歉收地方男婦出外求食乃北省之
　常如直隸山東貧民赴口外種地覓食藉以滋生者
　甚多昨差福隆安進京挑兵時往來俱見有男婦相
　攜出口者問之知係河間百姓因該處歉收聞知口
　外年豐穀賤欲往什巴里台等處覓親就食方今中
　外一家間有貧民出口謀食乃自然裒益之道地方
　官非惟不必攔亦不必諱如果著人於盧溝橋攔住
　不令過橋又安得有北往之民為福隆安遇見者乎
　著周元理查明該地方官是否果有此事即據實覆
　奏並飭有司毋許攔阻貧民出口即各州縣留養局
　原以贍無資餬口之人若係欲赴口外就親覓食者
　應各從其便不必强為勒留周元理亦即遵照妥辦
　李潄芳摺此時㫁不可行并不可宣若宣發是轉眩
　惑愚民敺之從賊也將原摺封存事定後另辦將此
　諭令舒赫徳知之
　　同日高晉奏言臣接奉
諭㫖以賊首尚竄踞未獲恐東省追𠞰迫急賊黨逸入
　　隣境蔓延為害
命(臣/)將堵築漫工事宜交與薩載幫同呉嗣爵在工催
　　辦即速馳赴山東連界之徐屬豐沛等處密調官
　　兵督率防𠞰仰見
聖主睿慮周詳無微不至臣查漫工截至十三日已進
　　埽三十個在工文武員弁咸知踴躍奮勉現在晝
　　夜趕辦若似此天氣晴明料物人夫應手計期本
　　月二十六七日間即可合龍呉嗣爵於堵築漫工
　　本所諳悉薩載在淮查辦災務近日災民業俱撫
　　恤安插得所駐工幫同督辦甚為有益(臣/)隨一面
　　將堵築漫工事宜交明呉嗣爵薩載辦理一面遵
㫖即於就近徐屬之河漕兩標營内酌調兵一千二百
　　名(臣/)隨路帶往并於夀州鎮標備調兵五百名狼
　　山鎮標備調兵三百名密飭豫為整備仍俟(臣/)到
　　徐後密探賊匪情形如需應用即飛調剋日起程
　　赴徐接應倘近境探有賊匪踪跡(臣/)即帶兵前往
　　追擒務期𠞰捕淨盡若東省業已平定逆案要犯
　　全獲(臣/)仍即回工堵築漫口不致顧此失彼奏入
　　報
聞
　　庚午
上命軍機大臣傳諭舒赫徳曰賊匪向各村莊需索米
　豆立時供給可見家有葢藏並非儉歳昨日李潄芳
　之奏實不足憑但徐績或有辦理不妥諱災匿報之
　事舒赫徳一經訪查明確即據實密奏毋稍隠飾
　　　(臣/)等謹按逆匪釀亂由地方官緝捕邪教不密
　　　致賊人覺而先發實非飢寒驅迫而成即如首
　　　逆與餘黨多有田産入官而賊人所過村莊皆
　　　有葢藏供其捜索則人非貧寠歳非荒歉可知
　　　乃李潄芳輒以饑民激變為詞凟陳
聖聰是直為亂民卸罪且幾眩惑愚民其何以懲奸靖
　　　患乎我
皇上洞燭其沽名喜事之褊心與夫捕風捉影之陋習
　　　將原奏封存不加譴責仍
諭(臣/)舒赫徳密訪諸縣有無災傷撫(臣/)有無諱飾以聞
　　　及(臣/)舒赫徳親莅體察知潄芳所言悉屬虚妄
　　　嗣復
欽差大臣㑹同府尹及該給事中親厯畿甸周巡數日
　　　並無一夫一婦如所奏遷徙逃亡者於是乎邪
　　　喙始息仰見
聖主料事之得其正愛民之出於誠固非瞽見囈語所
　　　能惑誣者也
　　同日舒赫徳奏言(臣/)查賊匪困守已閲旬餘萬一
　　别生詭計轉難集事因於十七日飛札迎催京兵
　　并令拉旺多爾濟阿思哈將前此在徳州截留馬
　　數百匹令兵丁更换趲行近又傳聞賊匪有欲離
　　臨清之説臣念賊人現據臨清城外之大寺杏園
　　一帶攜帶婦女輜重搶擄附近村莊市集以資口
　　食其意頗為得計且山東是其生長之處宗族戚
　　友同教之人多在於此尤易暗通消息若一經挪
　　動脅從者自必星散其勢轉孤固未必遽肯捨此
　　而轉入直境第或因京兵聲勢甚大賊度萬不能
　　支欲思竄逸逃命亦屬事理所有如果聞信潰散
　　東奔西逸即不能一鼓聚殱(臣/)晝夜思維若俟京
　　兵全到始行進𠞰恐致坐失事機因查滄州滿兵
　　二百名已到徳州天津兵八百名現亦到有五百
　　名業令於十七日即速起行臣即擬尾随進發正
　　在籌畫間適拉旺多爾濟阿思哈帶領頭起京兵
　　於本日到來并知第二起亦於十九日可到臣定
　　於明日即帶領現到各兵先行前進并随時探聴
　　賊信如無他竄之意即知照周元理徐績仍照原
　　定三路進攻若賊人欲離臨清屬實臣同拉旺多
　　爾濟阿思哈即迅帶現兵㑹同徐績惟一等隨後
　　尾追賊在倉皇窘迫之時正可乗機進殺兼之直
　　豫兩省俱有官兵堵截亦可夾擊集事至第三起
　　京兵續到徳州時即令布政使國泰更换疲乏馬
　　匹支領口食星速趕赴亦不致於遲誤
　　同日拉旺多爾濟阿思哈奏言(臣/)等於本月十七
　　日途次獻縣接准大學士舒赫徳札稱徳州現有
　　馬匹可敷更换即迅催京兵遄行以便剋期㑹𠞰
　　(臣/)等當即行知第二三起帶兵領隊各員加緊趕
　　行(臣/)拉旺多爾濟阿思哈並先行遄發於十八日
　　午刻已到徳州(臣/)等所領頭起官兵亦於本日晩
　　間可到其第二起十九日可到第三起十九日晩
　　間可到二十日必能齊集均可趕早一日至一路
　　兵行俱甚安靜並遵
㫖沿途酌量步行馬力尚皆可用謹此奏
聞奏入
上命軍機大臣傳諭舒赫徳拉旺多爾濟阿思哈徐績
　周元理何煟曰舒赫徳等擬於十九日即率領現兵
　起程沿途偵探賊人消息酌量辦理所籌深合機宜
　至周元理何煟均當時刻留心探聴協力防堵以成
　掎角之勢至前此諭令阿思哈永昌帶領官兵間道
　迎遇徐績等合兵㑹𠞰之㫖未知何日接到阿思哈
　等能否於進兵之前與徐績㑹合著舒赫徳迅速具
　奏以慰厪念
　　同日姚立徳徐績奏言(臣/)等探得十五十六十七
　　等日賊匪並不攻城每日仍有數十人及百餘人
　　在近城地方呐喊騷擾青州營㕘將文壇帶領官
　　兵并火繩鉛彈蠟燭等項於十七日進臨清州城
　　協同防守(臣/)等傳諭臨清城内官兵堅心固守無
　　懈現准舒赫徳密札知㑹定期二十四日㑹𠞰衛
　　河雖搭浮橋今河西清河一帶已有直隸官兵堵
　　截賊匪難以西奔(臣/)等探聞各處莊民所言賊匪
　　連日止於附近四鄉殷實之家索要糧草且青州
　　營㕘將文壇得以帶兵入臨清州城是逆匪並無
　　逺探其智短謀窮已可槩見又於九月十七日據
　　館陶縣稟稱九月十五日在李官莊巡緝有賊匪
　　四五十人明火執械飛馳而來大肆叫喊令助車
　　輛口糧不從即放火殺害隨即督令文生趙之枚
　　鄉民趙培元等二百餘人各執槍刀棍鋤上前圍
　　敵砍死逆犯一十八人皆頭裹紅白布亦有腰纏
　　紅白布者年俱二三十歳遺有槍刀桿棍等物餘
　　俱逃竄無踪等情除將該生等奬勵外謹此一併
　　奏
聞奏入
上諭内閣曰趙之枚等深明大義保村殺賊甚屬可嘉
　趙之枚著加恩賞給教諭銜如再有出力之處另行
　奏聞録用其鄉民趙培元等並令徐績即速查明賞
　給銀錁以示奬勵至兩次趕殺賊匪之事俱係館陶
　縣士民而此次并係該縣督率該知縣自屬能事著
　該撫即查明館陶縣知縣現係何人先將姓名奏聞
　仍於事竣後送部引見至該學文武生員俱能奮勉
　殺賊亦由該教職督課有方所有館陶縣教諭訓導
　並著該撫查明於事竣後咨部議叙東省雖有奸民
　煽播邪教糾衆逞逆之事而衿士細民尚能合力拒
　殱賊衆可見閭閻良善具有天良足為嘉慰著徐績
　等遍行曉諭以現今選派京兵前往𠞰賊自可即日
　掃除逆黨以靖地方倘賊勢窮蹙或有一二竄匿村
　莊冀逃顯戮者㫁不可輕宥百姓等如能出力擒殺
　賊匪赴該地方呈報騐明轉禀該撫具奏當量其殱
　獲賊犯多少輕重分别優加賞録俾鄉曲士民益知
　觀感奮勉將此通行宣諭知之
上命軍機大臣傳諭舒赫徳拉旺多爾濟阿思哈徐績
　周元理何煟曰昨閲舒赫徳奏到進兵之圖覺西面安
　邱縣館陶一路不免空虚已諭令舒赫徳妥協籌辦
　今賊人兩次至館陶村莊需索俱被村民打死可見
　杏園莊一帶與館陶相近故賊人得以常出滋擾不
　可不留心堵截想舒赫徳自必已妥為布置即直𨽻
　威縣平鄉地界周元理務宜留心防堵並派委勇幹
　將弁帶兵赴館陶等處𠞰禦勿使賊人得以竄逸至
　現在分路攻𠞰恐賊匪當窮蹙之際四散奔逃㫁不
　可容其漏網而賊首尤為緊要周元理一路固不待
　言即何煟探知舒赫徳到臨清之信亦當飭屬加緊
　追捕總期彼此合力妥辦迅速集事又賊人現佔臨
　清舊城其地居民稠密今官兵各路㑹𠞰攻打時自
　難復别莠良但以除暴安民之事或至玉石俱焚朕
　心實有所不忍著舒赫徳徐績等於進兵前再行宣
　諭舊城百姓以愚民為賊逼脅戀土難移尚可原恕
　今大兵雲集四面圍攻鎗礮所至立成虀粉殊屬可
　憫如該處百姓有能設計將賊擒獻者竟予免罪即
　或懦弱之人不能與賊相抗及早投出仍穿本身服
　色並不從賊記號者均准照脅從㒺治若宣諭之後
　仍然避匿不出即係甘心從賊雷轟電擊皆其自取
　即欲矜全亦無如之何矣如此曉諭之後再行進𠞰
　尤屬仁至義盡舒赫徳等當妥為之又賊匪現在舊
　城堵截攻圍自難得脱即或一二人竄匿亦必躡迹
　追擒至其眷屬尤難逸出著舒赫徳等𠞰平舊城賊
　衆後查㸃各賊眷口其係王倫親屬不分男婦大小
　盡行處斬其逆黨濟惡之眷口應行緣坐者亦即查
　明照例辦理
　　　(臣/)等謹按逆匪佔據臨清舊城居民被其逼脅
　　　戀土難移其情固為可原而其罪已難末減乃
　　　䝉
聖心軫念顓愚曲加矜卹命(臣/)舒赫徳及徐績先期宣
　　　諭反覆開導俾投出者概予生全迷錮者始行
　　　誅戮此實法外
鴻慈仁之至而義之盡矣
　　同日舒赫徳奏言本月十八日接奉
上諭昨選京兵一千皆係滿洲勁旅訓練有素自為得
　力如尚不敷用即著舒赫徳據實奏明以便挑選發
　往欽此伏查么䯢烏合本屬不成事體總以起事之
　　初辦理未善兼以駐防緑營兵丁無用以致蔓延
　　滋害今以臨清城内文武各員守禦堅固賊即無
　　所施其伎倆不過迫脅搶擄為事暫爾偷生日見
　　窮蹙轉慮其各處奔竄臣等現統率八旗勁旅一
　　千及調集滿漢各兵軍威已極壯盛又徐績惟一
　　等所領官兵亦已不少並河西一帶有周元理派
　　兵截殺三面合攻定可一舉集事無庸再行添派
　　京兵奏入
上諭内閣曰前因夀張奸民王倫傳習邪教糾衆滋擾
　罪大惡極不可不及早𠞰滅以靖地方因山東緑營
　兵殊不足恃特派滿洲勁旅千人前往剋期殄賊安
　良復念兵多則成事愈速因諭詢舒赫徳酌量情形
　如尚需添派京兵即速奏請再派一千續往今據舒
　赫徳覆奏現今軍聲壯盛么䯢烏合定可立即擒𠞰
　毋庸再添京兵等語所有直𨽻各站照例豫備車馬
　應付之處俱著即停撤以示體恤至事竣後京兵回
　程臨時均可緩站安行不必早為備辦也將此通諭
　知之
　　同日山東登州鎮總兵夏攀龍奏言(臣/)於本月初
　　九日已刻准撫臣徐績咨稱現在帶兵赴東昌府
　　進𠞰逆賊恐賊人四散逃匿令(臣/)酌派將弁抽調
　　馬步兵六百名親身率赴濰縣安邱縣一帶分佈
　　嚴防(臣/)正在調撥間復於本日亥刻准撫臣徐績
　　咨因兵數尚不敷用調馬步兵六百名兼程速赴
　　東昌府撥用並以省城無統兵大員令(臣/)酌量帶
　　兵親往防守(臣/)隨即差檄調撥膠州營馬步兵二
　　百名専委都司彭文林督領萊州營馬步兵二百
　　名專委㕘將馬文俊督領即墨營馬步兵二百名
　　專委署㕘將李進忠督領星夜兼程飛赴東昌府
　　聴候撫臣差捕并將濰縣安邱縣一帶派赴官兵
　　檄委膠州營副將盧光裕統領分布督緝外(臣/)隨
　　挑撥標兵四百名并選派都守千把管領於初十
　　日自登州起程親帶馳赴省城至賊匪情形(臣/)因
　　逺隔不能深悉未敢冐昧具陳奏入報
聞
　　同日何煟奏言河北鎮總兵黄模已於十五日過
　　衛輝(臣/)札令裹帶半月口糧即赴内黄邊界聽候
　　定地㑹𠞰(臣/)親身帶領駐防滿兵四百名緑營標
　　兵三百四十名率同署按察使周於智城守尉七
　　十九等於九月十六日寅刻渡河前赴東省連界
　　處所堵𠞰查滑縣濬縣封邱縣皆係豫省北路邊
　　界與臨清相距不逺應行添派官兵於各縣要路
　　堵禦(臣/)前奏調南陽鎮兵一千四百名内派兵六
　　百名分赴三縣防守其餘八百名飭令派官帶領
　　前赴内黄縣接應再歸徳府屬之考城商邱虞城
　　等縣緊接山東曹單二縣為賊人逃竄後路(臣/)飭
　　令南陽鎮許時中添派二百名親身帶往考城一
　　帶督同歸徳營官兵防守以為江南徐州府掎角
　　並札令沿河渡口嚴行堵截務使一賊不得漏網
　　以快人心奏入報
聞
　　同日徐績奏言(臣/)現在𠞰殺逆匪雖不日殱除然
　　安撫事宜尚需料理不能即回省城本年十月初
　　間例應考試武闈(臣/)難以兼顧可否委令臬司孫
　　廷槐代辦其外場監箭並委現在省城防守之登
　　州鎮臣夏攀龍協同辦理謹請
㫖遵行奏入
上諭内閣曰夏攀龍既在省城所有武闈外場自應就
　近委令監看至内場事務現在省城止有孫廷槐一
　人未便令其入場向來各省巡撫有奏令學政入武
　闈閲卷者此次山東武闈即著李中簡代辦内場事
　務該部即遵諭行
　
　
　
　
　
　
　
　
　
　
　
　
　
　
欽定𠞰捕臨清逆匪紀略卷四
欽定四庫全書
欽定𠞰捕臨清逆匪紀略卷五
　　辛未
上諭内閣曰前任臨清州知州王溥現交吏部候㫖議
　處自有應得處分今據呈聞有夀張奸民滋擾情願
　回東協同印官幫辦等語王溥准其前往山東交與
　大學士舒赫徳令伊自備資斧聴候差遣事竣後視
　其如何出力再行奏聞請㫖
　　同日楊景素奏言(臣/)於十八日同末起官兵住宿
　　任邱縣之新忠驛領兵侍衛音濟圖接准大學士
　　舒赫徳劄催當經(臣/)與之商議將馬䭾之物酌添
　　飛車立即兼行趲程二十日已出直𨽻景州界本
　　日可到徳州又(臣/)於十九日子刻在獻縣途次接
　　奉軍機處傳單内開奉
㫖挑派吉林索倫等精嫻弓箭兵丁五十名令
御前侍衛春寧帶往山東(臣/)即星飛分傳上下各站遵
　　照豫備不致有誤奏入報
聞
　　同日周元理奏言(臣/)於十八日欽奉
上諭飭(臣/)於直境與臨清交界處所擇其最扼要者自
　　行駐劄其餘則令總兵永昌萬朝興道員單功擢
　　分駐防守(臣/)查直𨽻與山東接界之處俱係平原
　　曠野在在可通現今賊匪佔踞臨清其聨界最近
　　州縣如清河威縣故城景州尤闗緊要兹探聞賊
　　人於臨清城外西北運河搭成浮橋渡河搶劫附
　　近臨清之西倉集王家淺各村莊仍即回住臨清
　　是賊人不敢逺離巢穴(臣/)思此時大兵未齊若遽
　　一面拆橋捕𠞰賊必抵死抗拒設有疎虞恐擒捕
　　轉難迅速是以(臣/)仍令正定鎮總兵萬朝興駐劄
　　清河縣之油坊一帶將所帶官兵密為劄營堵截
　　併令(臣/)標中軍副將瑪爾清阿帶領本標官兵一
　　同駐守共兵一千二百名俟京兵齊集東省舒赫
　　徳知㑹到日即由臨清西面同時併力合攻截殺
　　自可一舉掃蕩即有四散餘匪竄入(臣/)已於附近
　　州縣地方添設兵役截擒即官兵亦不難追捕現
　　在天津鎮永昌帶兵已到(臣/)即令駐劄鄭家口一
　　路臨時相機協應清河道單功擢令赴大名一帶
　　㑹同大名協副將帶兵防截南路逸賊清河威縣
　　一帶現有正定鎮萬朝興在彼防𠞰並令廣平府
　　謝洪恩協同照料(臣/)於最要之故城縣駐劄調度
　　既與山東緊接信息易通又可接應清河油坊並
　　可北衛徳州景州已知㑹舒赫徳意見相同至東
　　省來往之人恐有奸匪改裝匿跡(臣/)已劄知道府
　　并嚴飭州縣將弁密察查拏(臣/)又於經過州縣時
　　擇其中勇幹捕役帶有數十名於沿河往來跴探
　　偵緝奏入報
聞
　　同日姚立徳徐績奏言查賊踞舊城居民逃匿居
　　多其中當舖米舖多被搶劫每日復向四鄉索取
　　米麪豆草不應者即行殺害村莊亦即燒燬目前
　　賊衆口糧似漸缺乏(臣/)徐績同惟一伍什布率領
　　滿漢兵丁二千名即從梁家淺往臨清南路進兵
　　又恐其於運河西岸南竄復派撥㕘將尚維寶都
　　司洪哲燕協領伊承保都司彭文林等於(臣/)徐績
　　所帶兵二千名内撥給滿漢兵八百名由孔家集
　　栁林等處邀截遇有賊匪即行截殺如遇大衆賊
　　匪逃竄即飛報(臣/)徐績等以便進𠞰如無賊匪逃
　　竄尚維寳等亦即直往臨清進發統約於九月二
　　十四日進兵以期一舉掃平不留餘孽(臣/)姚立徳
　　督兵防守東昌府城仍與(臣/)徐績聲息相通緩急
　　策應至東省有應行知㑹直𨽻河南之事(臣/)等俱
　　遵
㫖隨時咨行劄致由驛馳遞不敢疎略奏入報
聞
　　同日舒赫徳拉旺多爾濟阿思哈奏言(臣/)舒赫徳
　　等前定三路進攻之局即恐徐績等一路於調度
　　彈壓之事未能妥協臨時稍有失挫於㑹𠞰全局
　　大有闗係(臣/)等正擬奏派(臣/)阿思哈前赴梁家淺
　　一帶㑹同徐績帶兵進𠞰適奉到
諭㫖仰見
聖明指示籌計周詳查徐績惟一處現有滿兵一千名
　　漢兵一千五百餘名除劄商於清平高唐之間派
　　撥兵三四百名防備使賊匪不能東竄外現在尚
　　餘兵二千餘名其數已不為少今(臣/)等公同商酌
　　即於現到京兵内選派三百名滄州駐防兵二百
　　名天津緑營兵一百名(臣/)阿思哈帶領於二十一
　　日由高唐州前赴梁家淺至臨清一帶與徐績㑹
　　合一處并派
　乾清門侍衛伊琳隨往其應派之東三省健勇人二
　　十名俟一到即令趕赴至(臣/)舒赫徳等現帶滿漢
　　兵除派去五百名外尚存一千七百名亦可敷用
　　(臣/)等現在探聴逆匪將車輛塞住街口似欲為固
　　守之計是傳聞欲離臨清之説未確自應仍照前
　　所定三路進攻始能盡殱賊衆(臣/)等擬暫住恩縣
　　夏津之間俟京兵陸續到來即行前進一面探聴
　　賊匪消息如有移動之信仍即䟎程追殺至賊人
　　膽敢搶佔糧船於臨清北水闗外搭葢浮橋其意
　　顯欲便於奔竄若能設法佔住將來進𠞰時既不
　　虞其北走而東岸亦便於𠞰捕前據周元理劄稱
　　已調總兵萬朝興帶兵五百名就近往彼燒燬(臣/)
　　等進兵時仍留心察看地方形勢如可分兵或燒
　　或拆務當盡心辦理奏入
上命軍機大臣傳諭舒赫徳周元理姚立徳徐績曰徐
　績等一路舒赫徳已令阿思哈前往朕心甚慰至周
　元理一路止有緑營兵衆並無滿洲可恃之兵尚不
　放心著舒赫徳酌量妥為照應其姚立徳徐績所奏
　據武生林苞稟稱王倫並非賊首尚有不知姓名一
　人同一和尚住鈔闗衙門等語賊首如非王倫即應
　留心察訪係何姓名和尚又係何人務須悉其底裏
　賊營中尚有脱出之人無難詰詢而得但恐王倫自
　知罪大惡極揑造此語令人傳播且欲嫁禍他人著
　舒赫徳姚立徳徐績詳細確查具奏毋為奸計所惑
　　　(臣/)等謹按首逆王倫自稔罪惡貫盈難逃顯戮
　　　因以並非賊首及别有朱兆龍為首之語揑詞
　　　傳播以圖嫁禍他人我
皇上於飭查確訪時即察及於此
諭令毋為所惑迨後巨魁咸獲反覆研訊則首逆之行
　　　謀奸狡一一供吐悉如
聖明料度益仰
睿照如神實無纎毫之得以遁飾也已
上又命軍機大臣傳諭舒赫徳曰姚立徳等所奏自賊
　營回出之林苞身係武生非齊民可比豈宜為賊脅
　從今武生中既有林苞恐文生内亦所不免此等身
　列青衿之人何可不明大義自不便援照愚氓槩准
　㒺治事竣後當通查賊中脱出之文武生員俱斥革
　發往伊犁以示懲儆若訊明有為賊主謀畫策者即
　從重辦理并將該管教官及學政一併㕘處
　　同日楊景素奏言(臣/)於二十日子刻接奉
上諭令(臣/)率兵數百前往臨清船橋西岸扼住橋口遇
　　有過橋之賊盡行殱戮若能將其橋船拆㫁更為
　　妥協(臣/)即刻由景州起程馳赴督臣周元理駐劄
　　之處稟請派撥勇幹將備弁兵數百名帶領前往
　　臨清橋船西岸遇賊盡行殱戮不使一人漏網若
　　相度機宜能將橋船拆㫁亦必盡心妥辦再查浮
　　橋處所尚屬臨清州地方若賊渡河向西與直𨽻
　　清河故城兩縣交界僅數十里(臣/)俟稟商督臣派
　　撥將備官兵即刻相機前進實心辦理奏入報
聞
　　壬申
　　周元理奏言(臣/)現奉
諭㫖令楊景素帶兵前往臨清西岸殱賊拆橋(臣/)查官
　　兵俱在西岸屯駐即可令楊景素就近帶往(臣/)已
　　飛劄正定鎮萬朝興(臣/)標副將瑪爾清阿率領將
　　弁協力妥辦楊景素由景州前往必經故城(臣/)當
　　與之面商如勢能拆去浮橋即行儘力拆毁或度
　　一時難拆仍在橋口協同鎮將堵截即日東省官
　　兵同時並舉直𨽻官兵即由西面撲𠞰亦可借浮
　　橋為渡河協𠞰之用仍多派奮勇將弁帶兵守橋
　　截殺或應臨時拆㫁以防賊人竄逸亦令相機辦
　　理其天津鎮永昌仍令帶兵於鄭家口油坊一帶
　　策應(臣/)親自往來稽查彈壓不致稍有疎虞奏入
　　報
聞
　　同日徐績奏言九月二十日丑刻接奉
上諭以(臣/)調度不能合宜令阿思哈領兵由間道繞至
　　南路㑹同辦理(臣/)感激悚愧無以自安謹遵
㫖候阿思哈等率兵與(臣/)㑹合並聴舒赫徳定期㑹辦
　　(臣/)惟有身先將弁奮不顧身隨同阿思哈𠞰殺以
　　為緑營官兵倡率奏入報
聞
　　同日姚立徳徐績奏言臣等奉到
恩㫖將殺死逆賊之館陶縣武生王建基等賞給千總
　　職銜隨同殺賊之鄉民酌賞銀錁並飭(臣/)等出示
　　曉諭(臣/)等現在欽遵
諭㫖辦理伏思賊營之外固當勸諭擒拏賊營之内尤
　　當潛為解散(臣/)徐績因臨清回民甚多現差回教
　　把總王萬清外委王得官尋覓數人扮作賣柴賣
　　菜令入賊營密為解散衆心令其各自逃出或於
　　打仗時倒戈相向或於紛亂中棄仗奔逃並令王
　　萬清等糾合洪家莊回衆數百人俟官兵與賊打
　　仗時回衆熟悉臨清舊城路徑直入巢穴擒其巨
　　魁但能否妥辦有無效騐容俟回日另行奏報又
　　奉
諭㫖飭查惟一至東昌之事並格圖肯帶兵退回情形
　　查惟一帶兵四百名格圖肯帶兵二百五十名十
　　二日在臨清與賊攻戰多時旋被衝散是時賊勢
　　頗盛臨清城門不便開放而兵丁又多失散昏暮
　　難以招集是以惟一與格圖肯先後俱到東昌理
　　合據實覆奏
　　同日周元理奏言本月二十日戌刻據臣標中軍
　　副將瑪爾清阿稟稱十九日四更時在油坊帶兵
　　起身先差逰擊武靈阿剛塔帶領把總李鼎一員
　　兵丁穆維等五名前赴山東境内之王家淺以上
　　察探賊匪情形行至塔灣西南距臨清城三里時
　　將天明遇有賊匪約百餘人從臨清之劉家莊放
　　火搶劫而回内有一賊頭纒青布插花散髪身披
　　藍綢女褂手執腰刀該逰擊等即上前喊殺賊衆
　　驚跑被把總李鼎兵丁穆維李文仁即將此賊砍
　　倒拏獲訊問供名王三即行捆縳帶走約三里餘
　　因其傷重隨經斬首又兵丁王春齊英劉伊鳯砍
　　死不知姓名賊匪一名亦割取首級並將二犯所
　　遺衣物銅鎖首飾錢文腰刀等項差弁稟送前來
　　(臣/)詳加驗看係男女衣褂等項確為賊匪搶掠民
　　間之物該把總李鼎兵丁穆維李文仁王春齊英
　　劉伊鳯尚屬奮勇除將腰刀充公衣物錢文分賞
　　出力兵丁外理合恭摺奏
聞奏入
上命軍機大臣傳諭舒赫徳姚立徳徐績周元理曰姚
　立徳徐績奏稱現差回教把總王萬清外委王得官
　覓人潛入賊營密為解散衆心並令王萬清等糾合
　回衆俟打仗時直入巢穴擒其巨魁等語所辦未為
　妥協山東沿河一帶回子兇惡者多此時正當盡法
　示懲若賊黨内本有回人轉令其因此邀功受賞何
　以使知儆懼著徐績將所差之把總外委撤回不必
　復行督辦至周元理所奏據中軍副將瑪爾清阿稟
　稱殺死賊匪二名雖所殺不多亦可見賊勢之漸形
　衰弱舒赫徳即當奮揚我武盡掃妖氛以慰馳念
上又命軍機大臣傳諭舒赫徳曰姚立徳徐績覆奏惟
　一格圖肯退回東昌情形一事惟一格圖肯係領隊
　大員打仗時自當董勵士卒倍加鼓勇即或偶遇羣
　賊衝散亦應約束衆兵勿令輕動若云彼時新城不
　便開門放進惟一格圖肯尤當奮不顧身與賊力戰
　設因衆寡不敵竟致臨陣捐軀國家自有優䘏之典
　不惟榮加身後并且録及子孫惟一等豈不知死於
　陣與死於法恩罪之相去較然乎且彼時若非惟一
　格圖肯立脚不定兵衆等何至四散紛逃此更無可
　置辯著舒赫徳於臨辦時將此㫖宣諭伊二人且俾
　衆共知之
　　癸酉
　　國泰奏言(臣/)查山東省應付官兵口糧等項事屬
　　創始(臣/)正在細加諮詢詳請撫臣咨請部示旋奉
　　撫臣劄開接准部咨軍營每兵一名月支鹽菜銀
　　一兩五錢毎兵二名帶跟役一名給銀五錢核之
　　(臣/)前擬每兵一名連跟役月支銀一兩七錢五分
　　之數相符至草料一項(臣/)前擬由地方官備辦聴
　　官兵自行買用今奉部文令沿途地方官豫備供
　　支在於本營馬乾銀内照數扣還(臣/)已飛飭沿途
　　州縣照依定例每䭾馬一匹日支豆三京升十斤
　　重草一束騎馬一匹日支豆三京升七斤重草一
　　束一體供支事竣報部坐扣但部文專指京兵一
　　項其外省駐防滿兵與各營綠旗兵應如何支給
　　鹽菜口糧草料之處未奉示及查大學士舒赫徳
　　帶到保定駐防滿兵二百名滄州駐防滿兵二百
　　名天津緑營兵八百名臣查駐防滿兵並無跟役
　　其鹽菜銀兩應照京兵減去銀二錢五分每兵一
　　名月支鹽菜銀一兩五錢綠營兵向照滿兵減半
　　支給每兵一名月支鹽菜銀七錢五分其駐防官
　　員擬於京營官員所得鹽菜銀兩按照品級大小
　　分别等差給與本員應得一月俸薪銀兩至綠營
　　官員酌給各員應得半月薪水銀兩亦按品級大
　　小分别等差惟口糧一項照依部開條例自大臣
　　官員兵丁以至跟役毎員名口支米八合三勺仍
　　照原奏統於各路官兵到徳州之日起總給一月
　　鹽菜口糧以省沿途按站支給之繁如回兵迅速
　　或有溢支俟報銷時在於各官兵俸薪月餉内分
　　别扣還已詳明大學士舒赫徳檄飭各營將各官
　　兵跟役數目造具印冊移交臣處核明應給銀米
　　確數照依支給仍取印領存案以備將來報銷再
　　查東省綠營並駐防係在本省調遣似與直𨽻調
　　來者不同但兵丁日在軍營勢不能自備口糧鹽
　　菜草料帶往不得不由地方官供其汲㸑芻秣臣
　　再三酌量除滿漢各營官員原有薪水馬乾銀兩
　　毋庸供支外其兵丁請暫照軍營之例毎滿兵一
　　名月給鹽菜銀一兩五錢緑營兵一名月給鹽菜
　　銀七錢五分其口糧米各給八合三勺馬匹所須
　　豆草令地方官一體供支除草料照例於本營馬
　　乾内扣還外其口糧鹽菜銀米應否准給或亦於
　　月餉内扣還併直𨽻駐防滿兵天津綠營兵應否
　　照(臣/)酌擬之數辦理統俟部覆遵行奏入得
㫖該部速議具奏
　　户部尋議言東省奸民聚衆不法奉
㫖選派健鋭火器二營官兵一千名前往𠞰捕其滄州
　　保定徳州青州各駐防兵及天津鎮緑營兵亦係
　　派往協捕賊衆與逺處出兵者不同本不應照軍
　　需事例支應即如京兵一項起程時俱䝉
恩賞給銀兩京兵所至之處地方官止須照例備辦口
　　食聴其自買至各官兵騎䭾馬匹俱係京城辦給
　　前往自出差之日起例應停止在京馬乾其在外
　　所需餵養草料令地方官先為豫備官兵到彼即
　　將應支馬乾按日支給令其自行買餵至東省緑
　　營兵丁各有應得名糧伊等仍在本省捕賊非調
　　往别省出兵者可比不應如該布政使所請辦給
　　其保定滄州青州徳州駐防兵止應照各處駐防
　　兵丁出差之例酌量借給即天津緑營兵亦可仿
　　照辦理均未便照軍需事例議給所有照料兵馬
　　之事並交該地方官妥協經理應將該藩司所請
　　酌定章程之處均毋庸議但此項鹽菜口糧業已
　　支給兵丁未便於各兵名下追繳其辦理錯誤自
　　在該撫徐績及該藩司國泰而臣部輒將西路用
　　兵條例開單發給東省亦屬不合所有支給官兵
　　銀糧等項應著落臣永貴王際華英廉金簡及徐
　　績國泰各名下賠還並令該撫徐績將支給數目
　　若干作何分股著賠之處核明奏報以便按限賠
　　補奏入得
㫖依議
　　同日國泰奏言向來咨部事件例應由撫臣具咨
　　藩司未便越職第今撫臣逺在軍營(臣/)現在徳州
　　辦理應付京兵事宜若照例詳院請咨竊恐往返
　　稽遲事闗軍務錢糧少有錯誤即干罪戾是以(臣/)
　　即專摺奏請
訓示以便遵照辦理奏入
諭曰自當如此至辦理此等事不可拘泥不可畏難不
　可沽名爾等山東有如此悖逆撫藩均有大過若稍
　誤軍行首領不保何況家計慎之
　　同日周元理奏言(臣/)於本月二十一日接奉
上諭飭於威縣平鄉一帶一併嚴密巡防(臣/)查官兵現
　　在屯劄臨清隔河西岸堵截賊匪西來之路即以
　　捍衛清河威縣該二縣俱有弁兵在城守䕶自可
　　無慮且威縣與清河毗連去官兵屯劄之處聲援
　　本自聨絡惟威縣所屬之邵固堡一村人烟稠密
　　為威縣門户去臨清止四十里(臣/)已派清河道單
　　功擢協同順徳營逰擊髙文亮多帶弁兵往來城
　　堡防禦(臣/)仍不時稽查彈壓至平鄉縣係在腹裏
　　離臨清尚逺(臣/)前將大局情形通盤籌算凡派出
　　官兵俱酌撥於沿河緊要州縣切近地方分防截
　　𠞰呼應亦速其餘稍逺州縣官兵不便分撥則飭
　　令地方官督率鄉勇民壯各役協同存城弁兵併
　　力防範再東省邱縣界連威縣而館陶冠縣又與
　　大名鄰近俱為東省西岸屏蔽現在豫省河北鎮
　　帶兵一千名赴東協𠞰日内俱可抵東當令其相
　　地堵防熟籌妥辦以副
聖懷奏入報
聞
　　同日楊景素奏言(臣/)於九月二十一日辰刻至故
　　城西見督臣周元理知賊匪所搭船橋地名花園
　　離臨清二里渡河而西尚屬臨清境内離直𨽻清
　　河縣五十五里威縣九十里先經督臣派委正定
　　鎮萬朝興及督標副將瑪爾清阿統領將弁帶兵
　　一千二百名在於橋之西岸堵截要口臣即赴該
　　處相度機宜實心堵殺不使一匪漏網奏入報
聞
　　同日舒赫徳奏言(臣/)接奉九月十九日
上諭給事中李潄芳奏夀張縣奸民聚衆滋擾大半皆
　無告饑民激成一摺代奸民飾詞諉罪而置順逆大
　義於不問所見實大不是等因(臣/)查賊民倡亂敢於
　　聚衆為奸甚至佔踞城池戕官劫庫無論若何起
　　事總屬叛民逆黨為人心所共憤國法所不容況
　　本年東省徳州等處夏初雖覺雨少後即漸次霑
　　足且亦與夀張等縣無渉今逆匪搶擄各鄉米豆
　　糧食所在多有此其明驗即如(臣/)現在統領官兵
　　從徳州至恩縣一帶所遇村莊鄉民扶老攜幼氣
　　象歡忻訪之夏津一路亦復相同夀張等縣境壤
　　毗連何至獨被災荒竟致叛逆總由無識之徒遇
　　有奸民滋事輒以為飢寒所迫又見河間等屬偶
　　被偏災請賑道路貧民間有出口遂爾以風聞之
　　語上凟
宸聰今
皇上將李潄芳原摺封存俟事定後再行另辦揆之事
　　理實為至當(臣/)現在惟有鼓勵各兵痛殱賊衆一
　　俟拏獲逆渠即嚴行審訊將奸匪等如何起事之
　　由查明據實陳
　奏不敢稍有欺飾奏入報
聞
　　同日舒赫徳拉旺多爾濟阿思哈奏言(臣/)等前定
　　路進攻時即慮及三面𠞰圍賊或從西路竄逸不
　　可不防正在籌畫間適接徐績來劄稱臨清之西
　　南一二十里地名杏園及千户營地方該匪屯聚
　　尚有千餘人河西亦須分路進攻聞河南巡撫何
　　煟現帶兵㑹𠞰已將賊衆聚集之處行知等因(臣/)
　　等當即行文何煟由館陶一路堵截杏園一帶逆
　　匪今因何煟現在内黄正可帶兵由此一路迎𠞰
　　(臣/)現將二十四日進攻之期飛行何煟至直𨽻大
　　名一帶據周元理來咨已派兵防截又恭奉
諭㫖令周元理於威縣平鄉亦撥兵堵禦布置尤為緊
　　密又據徐績抄寄摺稿内稱派㕘將尚維寶帶兵
　　由孔家集栁林等處邀截賊匪等語查栁林即在
　　杏園相近該處既有多兵繞截則西路亦可無虞
　　理合遵
㫖覆
　奏
　　同日舒赫徳拉旺多爾濟奏言查第二起京兵於
　　二十日到來第三起亦於二十一日齊集(臣/)等定
　　於二十二日即統兵由恩縣起程至夏津縣計程
　　七十里一日可到自夏津至臨清計程六十里若
　　於二十三日一站趕到即行接仗恐隊内步兵未
　　免疲乏賊人轉得以逸待勞(臣/)等擬於離臨清二
　　三十里先審擇地面屯劄營盤稍休兵力一面遣
　　輕騎前往捉生偵探至二十四日黎明即拔營挨
　　隊進發乗各兵養鋭之後敢勇直前使賊匪猝難
　　抵禦今早阿思哈起程時(臣/)等已將二十四日進
　　攻之期面為説定並即密劄徐績周元理一體遵
　　照同時並進以收夾擊之益伏思逆匪等受
　國家百餘年昇平之福膽敢肆其叛逆殺官害民罪
　　大惡極莫此為甚(臣/)等務期鼓勵士卒奮勇擒渠
　　不留餘孽以慰
聖懷奏入
上命軍機大臣傳諭舒赫徳曰舒赫徳等奏官兵定期
　㑹𠞰一摺自應如此辦理至杏園一帶之賊現行文
　何煟從館陶一路堵截威縣平鄉周元理亦撥兵堵
　禦其孔家集栁林等處又有邀截之兵如此四面布
　置賊人㫁無能潛竄自可早縛兇渠各殱逆黨現在
　南河漫口據呉嗣爵薩載奏報月内已可合龍舒赫
　徳將東省𠞰捕賊匪之事辦竣亦可無庸復往并令
　傳諭知之
　　同日周元理奏言本月二十二日寅刻據中軍副
　　將瑪爾清阿差外委周永肅兵丁張傑報稱督鎮
　　二標官兵在臨清西岸屯劄二十一日未刻有賊
　　約三千餘人内騎馬者二三十人餘悉步行各執
　　腰刀鋤棍由上下兩路來至我兵營盤擾刧我兵
　　用鎗礮轟打賊即分散内有騎馬賊目手執紅旗
　　招動賊衆復合我兵連用火礮轟擊合而復散者
　　數次賊衆被鎗礮打死者無數並鎗斃馬上賊目
　　一人賊復上前抵拒我兵又砍斃多人生擒活口
　　三人督鎮兩標官兵千餘齊心協力愈殺愈勇賊
　　勢漸退現在相持等語查賊衆在於臨清西南村
　　莊每日放火劫搶與直𨽻緊接兹復膽敢來至我
　　兵營盤滋擾抵拒情甚可惡經我兵奮勇擊殺賊
　　衆尚未即退(臣/)現令天津鎮永昌前往策應(臣/)一
　　面星飛知㑹舒赫徳即速統兵前來協同𠞰殺並
　　可乗勢多派將兵搗其舊城巢穴使之不能兼顧
　　以期速就殱除奏入
上命軍機大臣傳諭舒赫徳周元理曰周元理奏官兵
　在臨清西岸殱擊賊衆之事所有在事出力之兵弁
　甚屬可嘉自當查明優賞其奮勇董率之副將瑪爾
　清阿等均著存記册檔俟事竣交部議叙至橋西之
　兵原防賊匪過河竄逸是以前諭令其度勢相機將
　橋拆㫁今賊衆既已渡河則所爭又不在橋此時惟
　當力堵河岸勿令他竄再周元理所報三千餘賊未
　必果有如許之多或係聞八旗勁旅前往聲勢甚盛
　不敢接鋒為此悉衆而來作鋌而走險之計以冀喙
　脱偷生若果如此則此時舊城内賊衆必少或賊頭
　捨命先行突出仍留餘賊在舊城接應或其逆黨均
　來擾劫營盤止留眷屬輜重在彼均無難偵訪而得
　舒赫徳到臨清時即探明賊中實在情形若賊已全
　行過橋即統滿洲兵迅往追𠞰仍派妥幹將領帶兵
　往舊城捜其巢穴擒其眷口將賊黨盡行殱戮若舊
　城尚有為首賊衆則往𠞰之兵又當稍多著舒赫徳
　斟酌妥辦總期迅速就擒勿使一人漏網
上又命軍機大臣傳諭舒赫徳曰賊匪聚集臨清滋擾
　日久始行搶船搭橋若惟一格圖肯早於城外防截
　賊人焉敢至臨清北搶用糧船此亦惟一格圖肯之
　罪著舒赫徳一併訊明辦理再賊人搶奪空糧船該
　衛官不能無罪已諭令嘉謨查明㕘奏其實在情形
　并著舒赫徳查奏
　
欽定𠞰捕臨清逆匪紀略卷五
欽定四庫全書
欽定勦捕臨清逆匪紀略卷六
　　甲戌
　　徐績奏言臣於二十日移營梁土閘地方距臨清
　　五十餘里候阿思哈兵到㑹齊進發是日戍刻接
　　臨清州知州秦震鈞副將葉信禀稱十七十八兩
　　日賊人並未攻城十九日三更時有賊衆用大車
　　三輛裝載秫稭板片木料蜂擁而來欲燒攻南門
　　官兵於城上施放鎗礮擲擊磚石傷斃約有數十
　　人車輛不能近城又射放火箭將車燒燬二輛至
　　四更時賊衆退去尚有車一輛因其隣近城門未
　　便放箭隨挑兵丁十數名領州役民夫將車載柴
　　木搬置車下藏有賊匪七名均被殺死城得保全
　　等情臣飛飭文武各官堅心固守臣探知賊匪將
　　臨清舊城及附近鄉村人民俱逼令入夥助勢目
　　下舊城聚集人數約計三千有餘多係一時勉强
　　脅從仍各潛圖逃脱所有臣前此差往之回教把
　　總王萬青等現已回營至臣前奉
諭㫖飭查賊人鎗礮火藥從何而來臣查夀張營遊擊
　　趕福拒賊捐軀其鎗礮火藥必不能顧即官兵屢
　　次交戰兵丁不無傷損鳥鎗亦有遺失但臣親見
　　賊匪打仗止慿刀槍不用鎗礮或賊匪雖得鎗礮
　　而不能用臣已行查夀張楊榖堂邑等縣失去鎗
　　礮火藥確數另行嚴㕘治罪再臣於二十一日據
　　探兵張廷棟協同武舉張廷英在臨清州運河西
　　岸石長屯地方同鄉民拏獲逆匪劉存禮趙添富
　　二名搜出衣服銀兩臣親率道府詳訊賊中情形
　　謹錄供呈
覽至此等逆匪刻不可留臣已將該犯等在營門外立
　　時亂刀砍死其衣服銀兩分給獲賊人等以示奬
　　賞奏入報
聞
　　同日舒赫徳拉旺多爾濟奏言本月二十二日辰
　　刻臣等正自恩縣起程適接周元理劄知逆匪竟
　　敢先犯河西營盤臣等一聞此信即於未刻統兵
　　迅抵夏津一面派侍衞音濟圖先帶京兵三百名
　　飛往臨清栁林一帶使賊人知大兵已到勢必將
　　西岸之賊撤回抵禦臣等略休馬力星夜繼進倘
　　賊人尚在河西肆擾其舊城巢穴空虚正可乗機
　　襲殺再臣等於接到周元理劄後早經飛劄徐績
　　囑其挑選精兵數百先為接應其大隊亦即續進
　　計阿思哈之兵明日亦可到臨清至春寧已於本
　　日帶領東三省健力人趕至夏津所有應行派往
　　阿思哈處二十人若由髙唐繞道前去反稽時刻
　　臣等亦一併帶往於到臨清後再行酌撥奏入報
聞
　　同日阿思哈徐績奏言竊臣阿思哈於二十二日
　　申刻到梁土閘地方與臣徐績㑹合正在商議進
　　兵適接臨清州知州秦震均副將葉信等禀稱賊
　　匪於二十一日午刻後約有千人並無車輛由賊
　　所搭浮橋過河往北而行其餘賊人公然未動等
　　情同時又接舒赫徳劄稱賊人現犯臨清西岸直
　　𨽻官兵營盤令臣等派精兵數百名先往臨清大
　　隊隨後並進臣等即刻㑹撥青州滿兵三百名綠
　　旗兵七百名令副都統伍什布等先行帶領即於
　　酉刻起身前赴臨清臣阿思哈徐績復選馬步健
　　鋭兵二百名亦即帶領起行趕赴臨清相機辦理
　　奏入報
聞
　　　(臣/)等謹按三路進攻其徐績一路兵數雖多未
　　　諳調度即於全局攸闗我
皇上先期指示選派滿洲勁旅並直𨽻駐防綠營兵令
　　　(臣/)阿思哈帶領并派
　乾清門侍衞伊琳及東三省健勇人等前赴臨清與
　　　徐績㑹合聲勢壯盛即徐績所帶滿漢各兵亦
　　　得觀感奮發自此三路並進賊衆膽落不難聚
　　　殱實皆
聖謨之豫握勝算也
　　同日周元理奏言二十二日戌刻據萬朝興瑪爾
　　清阿差弁禀報昨日接仗時我兵施放鎗礮轟斃
　　賊衆甚多内有騎馬賊目腰插紅旗手執白蠟桿
　　槍直奔我營經遊擊武靈阿一箭射中左肩賊㧞
　　箭復衝經兵丁穆維放鎗打中右腿墜馬穆維即
　　上前砍其首級賊馬奔跑我兵攔住馬鬃上繫有
　　紅綢標寫楊壘字様詢之所獲賊口稱係賊號總
　　兵偽官又打死騎騾執劒一賊騎馬手執紅旗一
　　賊俱不知姓名將至酉刻賊人尚堅力抵拒副將
　　瑪爾清阿等直前衝殺賊衆始行退走經瑪爾清
　　阿率衆上前砍死十餘人衆皆由堤岸奔回賊巢
　　時天已向晚官兵回營防守竟夜並無聲息此次
　　接仗時除鎗礮轟斃賊人外陣前獲賊八名旋俱
　　傷重身死又沿途拏獲三名並獲馬一匹及槍刀
　　鐵义鋤橛等件解弁兵押䕶解送前來臣查此等
　　賊匪亡命遊魂而我兵接仗之時皆奮不顧身争
　　先出力又無一人傷損至賊見我兵鎗礮利害有
　　棄械逃跑者有紛紛潰散者大概係愚民被脅者
　　多其心不齊大兵㑹集自不難一舉掃平奏入
上諭内閣曰直𨽻官兵此次堵殺賊匪使其不能西逸
　將領弁兵俱奮勇出力甚為可嘉瑪爾清阿著遇有
　總兵缺出提奏陞用武靈阿著交部遇有㕘將缺出
　即行陞補兵丁穆維著交該督遇有千總缺出即行
　㧞補其在事出力兵丁著周元理查明酌量奬賞以
　示鼓勵該督周元理調度督率有方並著交部議叙
上命軍機大臣傳諭舒赫徳拉旺多爾濟阿思哈徐績
　周元理楊景素曰此次直𨽻官兵奮勇出力甚屬可
　嘉可見緑營兵非盡無用惟在帶兵將領董率有方
　未嘗不可得力已有㫖加恩擢叙奬賞看來賊匪悉
　衆突橋而過必因聞八旗勁旅聲勢甚盛自揣力不
　能支思欲豫為竄逸料河西綠營兵未必精鋭希圖
　由彼衝過可往他處搶劫今遇瑪爾清阿等奮勇痛
　殱賊衆并殪其賊目三人餘皆亡魂喪膽奔回臨清
　舊城其勢益復窮蹙其技更無可施今舒赫徳等合
　兵分路夾攻賊自不能走脱舒赫徳務將所有真賊
　盡數殱擒毋使一人漏網並當從重辦理勿稍姑息
　至萬朝興瑪爾清阿所統直隷兵一千二百名雖在
　河西堵截橋路原係派令從臨清西北㑹勦今賊既
　奔回舊城其橋已屬無用直𨽻官兵均當過橋聽舒
　赫徳調度所有河上船橋自應立時拆盡以斷賊人
　去路其空存糧船均應移泊逺處並令嘉謨派弁兵
　看守以防賊人偷渡楊景素現到臨清即應在河之
　東岸屯駐周元理亦應帶兵至西岸與楊景素隔河
　相望為掎角之勢又閱徐績所訊獲賊劉存禮趙添
　富供詞有賊中大頭目王姓孟姓歸姓諸人俱當迅
　速查明擒拏家屬重究又穆維所殺賊目有楊壘字
　様係賊人偽總兵之稱是賊人必有僭稱偽號及種
　種不軌情事均著逐一嚴訊明確據實具奏
　　　(臣/)等謹按賊匪久聚臨清一聞京兵南下輒敢
　　　搶佔糧船搭蓋浮橋計圖竄匿若堵禦稍遲一
　　　有走逸則搜捕又稽時日我
皇上神機先覺豫
勅周元理等督兵扼住橋口奮力堵殺賊匪不能西逸
　　　奔回舊巢勢窮力蹙而我兵乘勝㑹勦一掃餘
　　　氛領兵大臣督撫等禀承
指授迅奏成功小醜殄滅之速未有若此者也
上又命軍機大臣傳諭舒赫徳曰徐績如能奮勇勦賊
　尚可功過相抵若惟一格圖肯二人臨陣退縮雖親
　身擒獲賊首亦不能抵其罪即如賊匪此次過橋奔
　往西岸擾劫官兵營盤經瑪爾清阿等力戰抵擊殱
　其賊目三人賊始奔逃仍回舊城賊巢瑪爾清阿所
　帶獨非綠營兵衆乎且為數不過一千二百名並不
　甚多使惟一格圖肯亦能如瑪爾清阿之率衆禦賊
　所統官兵何至有潰散之事以此相較則惟一格圖
　肯之罪更無可解著舒赫徳於惟一格圖肯正法時
　將此一節亦行訊取確供具奏
　　同日軍機大臣奏言臣等遵
㫖詢問自山東賊營逃出來京之杜安邦并傳給事中
　　李潄芳看詢據杜安邦稱我係夀張縣人因報捐
　　兵馬司吏目回家起赴選文結於五月内到家八
　　月二十八夜間賊人猝然進城沿門搶殺我向其
　　抵禦背上被賊砍了一刀將我捆住拴在牛車上
　　拉至臨清我就乗空逃出至夀張縣四五月間雨
　　雖略遲後即屢得透雨實有六七分收成各村莊
　　多有糧食堆積米麫價值並不昂貴本地並未聞
　　有饑民乏食之事亦並無具呈報災之人此次聚
　　衆滋擾實係邪教奸民並非饑民衆所共知不敢
　　謊說其夀張縣官係讀書誠實之人百姓多説他
　　好並無諱災之事至賊人如何啟釁及邪教如何
　　傳播我實在不得知道等語奏入報
聞
　　同日何煟奏言臣於九月二十日接山東撫臣劄
　　知九月二十四日有進勦之信臣即飭令河北鎮
　　總兵黄模前赴東省㑹兵協勦查該鎮現已帶兵
　　八百餘名臣又於所帶駐防並本標官兵内派撥
　　三百名令該鎮㑹同城守尉七十九於二十一日
　　自内黄帶領前進並將協勦機要事宜面為詳晰
　　指示臣查豫省北境與直𨽻大名聨界大名與東
　　省聨界雖距臨清二百八十里而内黄縣一帶為
　　由東赴豫𦂳要邉界其地濵臨衞河船戸水手皆
　　係無藉之徒易於藏匪且豫省河北地方向來亦
　　有邪教曽經嚴加懲創近年頗知改悔並無不逞
　　之徒惟是東省賊匪如鬼如蜮地界毗連保無潛
　　相煽惑不可不多方查察臣現在内黄一帶嚴督
　　弁兵實力防勦一以擒捕南竄之賊匪一以杜絶
　　勾引之奸徒仍嚴飭地方文武各官留心稽查凡
　　通衢集鎮孤僻村莊漳河衛河渡口遇有由東來
　　豫者無論過客行商但有面生可疑來厯不明之
　　徒嚴宻盤查不使逆賊輾轉勾連乗機滋事奏入
　　報
聞
　　同日周元理又奏言二十三日巳刻據中軍副將
　　瑪爾清阿差把總孫魁報稱藩司楊景素到營與
　　該副將㑹商拆橋事宜瑪爾清阿即於二十三日
　　五鼓後率領督標遊擊都司備弁帶兵六百名直
　　趨橋船處所將及天明橋東以及船上約有賊數
　　百人堵禦用礮向我兵轟打官兵即在隄後避過
　　隨用大礮向賊轟擊打死賊衆多人賊復合聚用
　　礮向我兵連打但聞響聲並無鉛彈我兵又連用
　　鎗礮轟打賊衆退回該處浮橋中用大船兩頭俱
　　用小船我兵搬取秫稭放火焚燬其時兵丁穆維
　　同兵四五人乗間搶過浮橋東岸奪取賊人礮位
　　二座搶回西岸橋船盡已燒燬此路已斷是夜聞
　　臨清東面鎗聲不絶自必舒赫徳帶兵已到探得
　　確信我兵即可㑹勦掃除賊巢奏入
上諭内閣曰穆維用鎗擊斃賊目已加恩准以千總即
　補今復搶礮焚橋奮勇超衆甚屬可嘉穆維著賞給
　奮勇巴圖魯號照例賞銀一百兩仍著賞帶藍翎以
　示奬勵其隨往之兵丁四五人並著周元理查明遇
　有把總缺即行㧞補
　　　(臣/)等謹按賊匪佔踞舊城聞官兵四面合殱聲
　　　威神速因思渡河西逸冀夥衆得以捨死奔突
　　　首逆即可接跡竄逸我
皇上洞燭奸謀令周元理派勇幹將領扼要嚴防楊景
　　　素燒燬橋船斷其去路賊衆膽落魄褫伏穴待
　　　斃(臣/)舒赫徳等得以禀承
睿略迅速勦除至於録功優擢
襃奬屢加而兵丁穆維以奮勇出衆超㧞千總給號賞
　　　翎逾格
殊恩尤足以使人懐自勵矣
　　乙亥
上諭内閣曰夀張縣候選吏目杜安邦因回籍起文赴
　選正遇賊匪滋擾被賊砍傷捆縳乗間脱出赴京首
　告賊匪情形情尚可憫著加恩以吏目即用
上命軍機大臣傳諭舒赫徳曰今日復詢據杜安邦稱
　逆賊沿途搶劫村莊擄掠婦女及用牛車圍繞賊人
　居住其中等情節與該撫等節次奏到之摺大略相
　同又稱賊在杏園莊與官兵打仗時賊首仍係王倫
　其所言面貎亦與徐績訪聞無異至徐績昨奏賊首
　朱兆龍之語杜安邦在賊營時未聞此説是必係王
　倫自揣罪大惡極為神人所共憤故爾嫁禍他人託
　言明季之後藉名煽誘愚民舒赫徳等須嚴切查訊
　勿使遁飾又稱賊上村内平房拒敵時并有女賊數
　人在彼紅綢纒腰有一老年者在前執刀喊呌又有
　一和尚手執紅旗騎馬來往隨意指揮衆皆稱為梵
　元帥此外又有稱孟元帥者等語此輩俱係何人自
　係賊黨中之尤黠惡者捕獲賊犯時必當嚴訊速辦
　務須徹底根究勿使漏網至牛車所載婦女據云係
　擄掠者多舒赫徳等應將此等婦女查係逆犯眷屬
　即行分别從重辦理其實係被擄者交地方官查其
　居址釋放還家
上又命軍機大臣密諭舒赫徳曰夀張奸民以邪教煽
　惑聚衆滋擾一案徐績身為巡撫平日漫無稽查
　後又無措置本有應得之罪但奸民罪大惡極若因
　此即罷退巡撫恐更長奸民之智或徐績於東省不
　甚相宜又不便過於遷就著舒赫徳訪察徐績在官
　優劣若何該省百姓是否愛戴即道路之言亦必有
　公論可採即行核實宻奏
　　同日楊景素萬朝興奏言臣楊景素令副將瑪爾
　　清阿帶兵燬拆臨清船橋後即在西岸堵截逸匪
　　因思臨清有三岔河尚易西渡該處洪觀營回民
　　屢與賊匪抗敵素稱强壯臣等即於本日派忠順
　　營都司張世富帶領能事回兵白虎酌撥馬兵一
　　同前往堵截并令白虎以大義曉諭回民内洪印
　　洪全等皆願出力當集二百餘衆與該都司張世
　　富率兵堵殺兹該都司禀稱二十三日同奉派帶
　　領白虎等一百名赴三岔河口堵殺賊匪行至河
　　口見對岸賊約有千人河内有大船三隻小船一
　　隻都司即對岸施放鳥鎗弓箭賊乗小船俱渡上
　　大船對敵都司隨施放大礮將船打破其被弓箭
　　鳥鎗傷死者二百餘人沉水淹死者約三四百人
　　逃回者約數百人將大船三隻俱各燒燬船内燒
　　死者約百人拏獲活口二十七人殺獲首級九個
　　合行飛報等情臣謹馳摺具
　奏奏入
上諭内閣曰都司張世富帶領回兵白虎曉諭回民洪
　印洪全等勦擊燒燬賊船殺賊多人甚屬可嘉張世
　富著於事平後交部議叙回兵白虎著交該督周元
　理以把總㧞補其在事出力之弁兵及回民洪印洪
　全等并著楊景素就近查明酌量奬賞以示鼓勵
　　　臣等謹按此次殱滅賊匪實由滿洲勁旅倡率
　　　各路官兵鼓勇無前故得成功迅㨗原無藉回
　　　民之佽助況回民習尚兇悍若欲専用其力益
　　　致驕縱難馴或隨營著有㣲勞原可奬同一視
　　　是以前次徐績請令把總内之回人王萬青率
　　　回衆入賊巢誘勦即奉
諭㫖撤回而徐績已遣其行迄無所效至此次都司張
　　　世富帶領回兵白虎等殺賊燬船楊景素奏至
　　　即邀分别賞㧞仰見我
皇上時措咸宜實準酌乎情理之至當耳
　　同日何煟奏言九月二十二日臣調到陳州營兵
　　二百名汝寧營兵六十名襄城營兵三百名共五
　　百六十名即刻派令汝寧營㕘將福昌阿於二十
　　三日帶領前赴館陶一帶接應總兵黄模之兵並
　　面囑其相機前進若賊人仍踞舊城則四面攻擊
　　合力勦捕倘賊人移動他往即㑹同大兵尾隨追
　　殺臣又劄令黄模等並嚴飭各處防截弁兵如遇
　　有解辮挽結者即係真賊必期盡力掩捕擒拏勿
　　使一賊免脱至二十四日各路進兵㑹勦之信前
　　准山東撫臣徐績劄知臣即諄囑鎮臣黄模領兵
　　馳赴臨清西南館陶一帶并力勦殺尅期殱滅醜
　　類計程二十二日可到館陶無誤㑹勦之期奏入
　　報
聞
　　同日國泰奏言前經大學士舒赫徳奏請截留福
　　建山東新買馬匹在徳州餵養應用欽奉
諭㫖允行日内健鋭火器兩營及索倫兵丁陸續更換
　　騎赴臨清共用馬三百九十八匹其餘馬匹臣於
　　二十二日接奉大學士舒赫徳劄諭著將截留馬
　　匹解赴附近軍營之恩縣夏津聽候撥調臣遵照
　　來劄隨即遴委幹員多帶夫役押送恩縣夏津二
　　處交給地方官加意喂養仍聽大學士舒赫徳就
　　近撥用再臣於本月二十一日訪聞徳州州民張
　　倎形跡可疑即日派令守備孟大勇幫同該州知
　　州李燕帶領兵役宻往擒拏張倎並家屬鄰佑人
　　等訊出平日習拳誦呪傳自平原人許文明各供
　　顯係奉行邪教之犯現仍飭令嚴拏許文明到案
　　訊得確情另行奏報
　　同日國泰又奏言本月二十一日二更時䕶軍統
　　領春寧帶領索倫兵馳到徳州當經照例換給馬
　　匹支給鹽菜口糧即於二十二日五鼓起程前赴
　　恩縣再兵部員外郎瑪爾札等押解箭二萬枝工
　　部主事圖桑阿等押解火藥鉛彈共一萬一千五
　　百斤亦於二十二日同抵徳州當即酌給車輛馬
　　匹撥兵䕶送即於本日起程計期二十三日即可
　　解到軍營應用無誤至官兵騎用馬匹所需料豆
　　草束最闗𦂳要日内大兵雲集尅期攻勦恐賊匪
　　四散奔竄官兵從後尾追所到地方難以懸定似
　　應於相近軍營各處豫為設法存貯以為緩急不
　　時之需臣前經飭令平原禹城等十五州縣買備
　　料豆草束原以協濟徳州一帶供支今京兵俱有
　　贏無缺足敷官兵回程之用因飭令各該州縣迅
　　速運至相近臨清軍營之髙唐夏津兩處存貯備
　　用並令各備大車數輛以便隨時裝運其餘隣近
　　東昌州縣即令解赴東昌府城收貯庶㡬有備無
　　虞可以源源接濟奏入
上命軍機大臣傳諭國泰曰國泰所奏訪獲之張倎一
　犯平日習拳誦呪必非善類其傳伊拳呪之平原人
　許文明自係邪教一黨國泰必須將該犯速拏到案
　嚴訊確情具奏至另摺所奏備辦草料一節雖係應
　辦之事未免過涉張皇此次所辦不過勦捕賊匪並
　非出兵不應照軍需辦理並將此飭諭知之
　　同日髙晉奏言山東夀張賊匪聚衆滋擾現在勦
　　捕臣欽遵
諭㫖即自老壩口漫工起程馳赴徐屬沿途經過之宿
　　遷邳州一帶皆係接壤山東地方即順道查勘將
　　各州縣城内並水陸要隘處所添派官兵協同防
　　守臣到徐後並將銅山以及豐沛蕭碭等縣毗連
　　山東之嶧縣單縣金鄉魚臺一帶地方亦即添派
　　員弁帶兵分防並出示曉諭百姓使知集兵原以
　　衞民士民咸知感頌
皇仁各安生業不致驚惶其自江南由東大路泰安一
　　帶往北者照常安静行旅往來並無阻隔至臣原
　　調漕河各標兵一千二百名并於夀春鎮標調兵
　　五百名狼山鎮標調兵三百名今河標中營及漕
　　標之兵二百五十名現已到徐其夀春鎮標兵兩
　　三日内亦可陸續前來惟狼山鎮相隔稍逺未經
　　復調臣於本標調選精健兵二百四十名來徐核
　　計所調各兵除分派各處防守外現在徐州存兵
　　尚有一千餘名并於督提漕河各標將備内擇其
　　驍勇諳練軍旅者飛調數員來徐委用復調廬鳳
　　道棟文淮徐道巴靈阿隨營辦事各要隘俱安設
　　臺站驛遞公文復差妥幹員弁前往山東撫臣徐
　　績河臣姚立徳處探聽賊匪情形以便上下策應
　　聲息相通庶可隨時邀截擒拏伏思賊匪本係烏
　　合之衆今聞東省官兵已將賊衆圍住臨清復䝉
皇上揀派京兵及駐防滿兵
特命大學士舒赫徳等帶領前往㑹勦不難尅期殱滅
　　倘有餘黨逃竄來南及隣近探有賊匪蹤跡臣即
　　帶領官兵前往追擒務期殱捕浄盡不使稍留餘
　　孽貽害地方奏入
上命軍機大臣傳諭髙晉曰髙晉所調之兵數至二千
　餘名未免過多著髙晉酌留得用之兵千數餘俱減
　撤令回本營勿使多羈時日至該督既往山東境上
　防截賊匪竄逸自應至豐沛一帶交界處所督兵調
　度不應専在徐州府城將此諭令知之
　
　
　
　
　
　
　
欽定勦捕臨清逆匪紀畧卷六
欽定四庫全書
欽定𠞰捕臨清逆匪紀略卷七
　　丙子
　　舒赫徳拉旺多爾濟阿思哈徐績奏言竊(臣/)舒赫
　　德拉旺多爾濟於二十二日接准周元理來札知
　　賊匪侵擾河西直境營盤當即令
　乾清門侍衛音濟圖帶領京兵二百名迅往接應(臣/)
　　等隨後遄行並飛札(臣/)阿思哈徐績亦即派兵往
　　援(臣/)舒赫德拉旺多爾濟於二十二日夜半自夏
　　津統兵起身午刻將抵臨清城外遥見舊城内烟
　　火衝冐適(臣/)阿思哈差章京前來迎探據稱阿思
　　哈於二十二日申刻在魏家灣晤見徐績適接(臣/)
　　舒赫徳來札隨即商派青州滿洲兵二百名山東
　　緑營兵七百名令副都統伍什布
　乾清門侍衛伊琳帶領先行(臣/)阿思哈徐績隨後繼
　　進伍什布等所帶兵一千名於二十三日辰刻即
　　到臨清賊匪早於舊城外東南聚有五六百人排
　　列作迎拒之勢我兵即施放鎗礮賊匪退回羣上
　　廢城之土岡站立隨躱隨出正在相持間適(臣/)阿
　　思哈徐績帶兵趕到一齊掩擊當時殺死賊人數
　　十名餘俱竄入城内伊琳伍什布及委署翼長福
　　住等即帶兵衝入分進各巷口遇賊殱戮一面多
　　派緑旗弁兵分頭放火焚燒房屋並搶出大礮一
　　位將舊城内東南隅所住之賊大半趕往西北(臣/)
　　舒赫徳恐侍衛音濟圖所帶兵二百名尚不敷用
　　又派
　乾清門侍衛巴圖保帶京兵一百名接應續探得音
　　濟圖於塔灣遇賊甚多現往迎𠞰復派
御前侍衛春寧帶領善射手三十名前往協力擒𠞰(臣/)
　　等一面帶領官兵馳至阿思哈處協力進攻春寧
　　至彼見賊匪約有一二千人正與音濟圖抵拒春
　　寧即拔箭射中一賊隨有一賊用义直擊音濟圖
　　即有善射手發箭中之其餘各兵同時發箭賊匪
　　中傷者無數遂奔入村内躱避春寧音濟圖等追
　　至村外見其人衆路雜未即輕進是時(臣/)舒赫德
　　拉旺多爾濟早帶兵赴舊城東南隅與阿思哈徐
　　績等㑹合見賊守城中甚嚴已不敢出外接仗(臣/)
　　等隨將土城空缺之處多派弁兵把守遇有竄出
　　者即放鎗擊斃一面派滿漢官兵數百名並於臨
　　清新城内調出漢兵三百名令委署翼長保倫等
　　帶進舊城協同前進各官兵四處𠞰捕殺賊甚多
　　惟臨清舊城本係居民稠宻之地街巷逼窄房屋
　　鱗比寺廟甚多零星賊匪四散潛匿時届昏暮難
　　於捜獲且恐我兵不諳路逕轉有疎虞遂將各兵
　　全數撤出在土城墻上周圍宻布督令將弁等小
　　心巡警(臣/)等亦徹夜坐守嚴行防禦並令侍衛納
　　穆札帶兵二百名在北門一帶衝要之處堵截賊
　　人去路計此一日内(臣/)等攻圍臨清舊城其殱戮
　　燒斃之賊約有數百人拏獲活口百餘人並搶獲
　　騾馬及刀械等物無算其拏到活口中有實係賊
　　黨無可再訊者即經正法此外老㓜婦女將來係
　　應縁坐俱嚴行拘繫俟訊明情節分别辦理再(臣/)
　　等未到之先舊城賊衆聞有畏我兵聲勢豫行逃
　　竄者約一二千人至賊首王倫并餘賊千數及家
　　口輜重等經(臣/)等將擒獲之逆黨嚴訊據云俱在
　　舊城藏匿(臣/)等於二十四日辰刻令伊琳保倫帶
　　兵千名入城擒𠞰尋拏正犯拉旺多爾濟一面帶
　　兵前往四處村莊捜殺奔逃賊衆斷不使稍留遺
　　孽再侍衛音濟圖巴圖保二人所帶之兵於二十
　　四日始回營盤又生擒賊匪百餘人奪回礮一位
　　軍械甚多伊等於二十三日自辰至晚接仗三次
　　殺匪五六百人夜間又帶善射手三十餘人追擊
　　五六十里復射殪百數十人此刻各處莊民紛紛
　　擒賊呈獻(臣/)等俱面加奨勵復廣行各州縣出示
　　曉諭有能擒獻者定加奨賞查逆匪真黨本屬無
　　多自肆行刦掠後所在脅從又以舊城中所搶當
　　舗衣物米糧等項隨處分給遂致多人蟻聚其實
　　小醜跳梁不成事體看其聞大兵將到先已驚惶
　　及(臣/)等率兵𠞰殺時並未見其能舞刀跳躍如前
　　此傳聞者加以八旗勁旅鼔勇先登即山東綠營
　　官兵亦咸知觀感奮往出力連日痛行殱戮賊黨
　　所餘無㡬瓦解星散定能迅獲兇渠殄平醜類俾
　　東省民人同安作息以慰
聖懐至臨清河西岸賊人所搭船橋業經總兵萬朝興
　　燒斷餘賊更可無虞西逸今早接據周元理札稱
　　萬朝興等所帶之兵可以就近調用(臣/)等計此時
　　各處掃除賊衆兵力愈多愈善因即飛咨周元理
　　聴其酌撥數百名過河協助其餘仍留西岸防範
　　同日姚立德徐績奏言查堂邑所獲男犯同節次
　　所獲男婦人犯共七十四名已據國泰審明應正
　　法者二十六名應釋放者四十八名業經(臣/)等核
　　辦訖其續獲犯人周曰徳劉成等共十四名(臣/)姚
　　立德屢經嚴訊首逆底裏并邪教傳諭逺近主謀
　　畫䇿以及助逆人數多寡該犯等均不能深知確
　　實情形反復究詰加以刑鞫矢口不移查該犯等
　　或入教助逆或被脅潛逃(臣/)等悉心㑹核應正法
　　者四名應釋放者十名亦經隨時辦理
　　同日周元理奏言二十四日酉刻據正定鎮萬朝
　　興布政使楊景素禀稱二十三日派忠順營都司
　　張世富帶兵一百名内有回兵白虎令其諭知回
　　民洪印洪全等集二百餘人前往至三岔河渡口
　　堵截賊匪行至河口見對岸約有賊匪千人河内
　　有大船三隻小船一隻該都司隨令官兵施放鳥
　　鎗弓箭賊棄小船上大船抗拒張世富即放大礮
　　擊碎賊船其被弓箭鎗礮傷斃及溺水淹死者甚
　　衆餘皆逃回隨將船隻燒燬獲活口二十七人解
　　送割獻首級九顆又據中軍副將瑪爾清阿稟稱
　　二十四日午刻望見東岸官兵與賊匪打仗連勝
　　二陣賊匪敗回城内將婦女綑縛沉入河内者不
　　計其數因橋已燒斷現在設法渡河協𠞰恐賊匪
　　用船由西岸竄逸仍分兵於西岸河口上下兩路
　　堵截施架鎗礮有近河口者即行轟擊不使一人
　　漏網又二十一日接仗後拏獲活口周振樂周振
　　德陳玥三名審係臨清貿易民人因賊匪被脅出
　　城抵敵乗便伏匿堤坎内經我兵捜獲訊非遁飾
　　即遵前奉
諭㫖釋放俟事平後押回本地安業查二十一日賊人
　　率衆前來與官兵打仗沿途逃散者甚多現經地
　　方文武陸續拏獲禀解並本日營員又擒獲活口
　　二十七名一俟解到(臣/)即嚴加審訊究明實在逆
　　夥及被脅愚民分别辦理斷不稍有寛貸奏入
上命軍機大臣傳諭舒赫德拉旺多爾濟阿思哈周元
　理何煟姚立徳徐績曰賊首賊黨及其家口等既據
　現獲賊衆供稱俱在舊城内藏匿自必無從外軼不
　難竭力捜捕所有逆首王倫並濟惡之梵和尚堂邑
　村民王經隆及賊中所稱元帥孟姓尤為巨賊必須
　立擒就獲其姚立德奏到各供内有名要犯亦當盡
　數成擒舒赫德即擇其中罪惡最重之犯如王倫梵
　和尚王經隆等數人嚴行檻械派乾清門侍衛管押
　解京嚴刑碎磔以申國法而快人心其餘即於彼處
　正法示衆又姚立徳等奏審辦拏獲各犯訊明被脅
　隨行應釋放者十人周元理亦奏將拏獲之周振樂
　等三名審係鄉愚被脅業經宣諭釋放所辦俱未允
　協百姓或庸愚無能為賊人驅廹而行原不能盡責
　以大義如係一時畏死過後即赴地方官投首或遇
　見大軍即釋仗跪求者自當在脅從罔治之列若既
　隨賊抗拒官兵敢於接仗即與賊無異及賊敗被獲
　誑稱逼脅豈可復為輕宥此等甘心從賊並非良善
　其中豈無與王倫相類者若復容倖免將來藉端嘯
　聚恐其勢更盛并不能如此時之易辦是縱賊復以
　飬賊實為非計何如就現在兵力辦理肅清俾嗣後
　凛然不敢復犯乎總之臨陣被獲之犯斷不可稍為
　姑息必當盡行騈誅即係徒手隨行並無抗拒實跡
　者亦當分别發往伊犁烟瘴不宜復留内地或緑營
　兵卒無用不能於陣上拏獲真賊妄以避賊奔逃平
　民誣拏指賊一經訊明又當治以誣陷之罪不宜稍
　有摸稜尤不可輕為開脱圖積隂功也周元理所釋
　之周振樂周振德陳玥三犯著再拘回確審並著交
　舒赫徳妥協辦理至村民紛紛有擒賊呈獻者此等
　實係良民自應予以奬賞良善則賞之奸究則除之
　惟視其人之自取朕實無所容心舒赫徳等均當深
　體朕意至臨清新城衙署倉庫所在守衛理所宜然
　其舊城獨非臨清之城乎何以不為保禦守新城固
　屬有功其不守舊城豈能無過即云功過相抵亦必
　據實聲明候朕核其輕重量予從寛斷不可顢頇了
　事再舊城頗為富庶何以無文武員弁駐守並著舒
　赫徳查明具奏其舊城内居民舗户當賊至時或力
　為抵拒或潛行避逃方為正理何至與賊相混而處
　此等亦當查明分别辦理示以懲戒又昨據杜安邦
　稱夀張城内被賊擾害時死者甚多並有不肯從賊
　自盡者果爾甚可矜憫應查明量行予恤其堂邑從
　教迎賊之男婦百餘則必當查確均行正法勿稍寛
　宥至白蓮教傳諭之處猶須逐一清查照例妥辦勿
　使復貽後患
上又命軍機大臣傳諭舒赫德髙晋曰昨據髙晋奏自
　老壩口起程馳赴徐屬防𠞰已有㫖傳諭該督應至
　豐沛一帶交界處所督兵調度今據舒赫德等奏到
　九月二十三四等日於臨清舊城合兵圍𠞰追殺殱
　戮賊匪千餘惟逆首尚潛匿舊城内現在捜捕諒此
　釡底遊魂不難立就擒獲即其餘賊黨亦未必復能外
　軼更不慮其逺竄南行髙晉此時祗須飭令與東境
　連界之地方文武各官嚴宻堵截以防逸賊踪跡該
　督即仍回老壩口㑹同呉嗣爵等趂此天氣晴和上
　𦂳堵築俾及早合龍以慰厪念至臨清一帶經逆匪
　擾害民人正當妥為綏輯舒赫徳於𠞰平賊匪後即
　悉心料理善後事宜毋庸前往南河
　　同日舒赫徳又奏言臣前奉
諭㫖查詢惟一格圖肯退回東昌情形臣於二十三日
　　巳刻到臨清即統兵進𠞰未暇辦及今於二十四
　　日辰刻傳集在營滿漢各將領将惟一格圖肯革
　　職拏問並宣示所奉
諭㫖據供惟一世受
國恩身為領兵大員與賊接仗不能取勝已屬怯懦無
　　能又不能堅持効命竟爾退回東昌負
恩無耻莫此為甚唯求速正典刑並據格圖肯供身係
　　宗室恇怯不前從臨清脱回夏津以致兵散無耻
　　無能至此已極死亦不足蔽辜各等語(臣/)當令
御前侍衛春寧同刑部司員塔琦帶赴營門即行正法
　　訖所有兖州鎮總兵員缺(臣/)即遵
㫖令副將葉信署理但葉信因守城日夜勞瘁現在患
　　病卧牀查有沂州營副將福昭在營暫令署理但
　　福昭才質中平似不勝任又德州駐防滿兵(臣/)現
　　交青州副都統伍什布帶管其員缺並請
簡員補授至徳州駐防中未回各兵現令伍什布詳細
　　嚴查具報核辦其惟一所帶緑營兵亦交徐績作
　　速查明一併辦理奏入
上命軍機大臣傳諭舒赫徳曰葉信守城勞瘁以致患
　病卧牀殊為可憫但其病是否因驚懼而得如莽阿
　那之類即不足惜或實係積勞成疾調理尚可就痊
　不當因其暫病不加擢用若竟艱於行動醫治不瘳
　自難膺專閫重寄前據周元理奏中軍副将瑪爾清
　阿督兵衝擊殺賊甚多已降㫖遇有總兵缺出題奏
　陞用著傳諭舒赫徳如葉信實不能痊愈即奏明將
　瑪爾清阿補授兗州鎮總兵至徳州城守尉員缺頗
　為緊要此時簡放未免需時前周元理奏遊擊武靈
　阿射中賊目頗為奮勇已交部以㕘將陞補並著舒
　赫徳看其人如果去得即一面傳㫖將武靈阿補授
　德州城守尉一面奏聞倘不能勝任亦即據實具奏
　候朕另行簡放
上又命軍機大臣傳諭嘉謨曰臨清賊氛已靖河道即
　可速清所有未過臨清之糧船應及早催促南下著
　傳諭嘉謨即速催令過閘遄行回次毋誤今冬明春
　兌漕開幫限期並飭沿途文武官弁上緊催趲勿使
　羈緩
　　山東按察使(臣/)孫廷槐奏言本月十九日接奉
硃批諭以鎮静民情為要仰䝉
皇上訓示諄諄(臣/)當敬謹遵循辦理日内接東昌德州
　　等處文報賊衆自滋擾臨清被官兵施放鎗礮擊
　　斃數百人漸已膽落惟逆賊愍不畏死尚盤踞臨
　　清城外現在大學士舒赫徳已於十三日到徳州
　　日内即赴臨清各路官兵雲集
　禁營勁旅亦不日全抵臨清從此兵力衆盛四面合
　　攻自可一舉殄滅俾無遺孽所有軍輛馬匹撫(臣/)
　　檄調驛道宋文錦前赴東昌就近籌備俱已辦有
　　就緒其火藥鉛子刀箭帳房等物(臣/)嚴催各屬上
　　緊趕辦隨有隨解務使源源接濟足敷各路官兵
　　之用再撫(臣/)檄調登州鎮兵六百名已於十五六
　　等日陸續過省查自登州至東昌程途千有餘里
　　(臣/)恐兵丁馬匹行走疲乏豫飭沿途各州縣僱備
　　車輛騾驢馬歩各兵輪流乗坐俾兵力不疲一抵
　　軍營即可出力接仗至省城為通省要地(臣/)於四
　　門添設員弁盤查奸匪毎夜加緊巡邏小心防守
　　城闗内外民情原屬寧帖近聞京兵前來𠞰賊更
　　覺慰安近省各州縣亦俱寕静(臣/)謹凛遵
聖訓鎮静民情不敢稍渉張皇亦不敢少疎防守自省
　　城至東昌徳州各路商旅安行並無阻擾至離省
　　較逺之青登萊沂等府(臣/)恐賊信逺播易駭聽聞
　　檄飭地方官留心查察不時馳報情形日内據先
　　後禀報調兵經過之地沿途並無驚擾奏入報
聞
　　丁丑
　　舒赫徳拉旺多爾濟阿思哈徐績奏言(臣/)等連日
　　𠞰殺賊黨數已逾千放火燒燬賊居致斃者亦甚
　　衆而逆首王倫及有名頭目等尚未就擒因於現
　　獲各犯中嚴行訊究據供王倫現住城中汪姓大
　　宅(臣/)等復令
　乾清門侍衛伊琳委署翼長保倫侍衛音濟圖帶領
　　滿漢官兵一千二百名徑赴該處擒拏乃賊人跳
　　梁如故紏夥迎敵我兵鎗礮齊發賊度不能逃竄
　　復踞屋内死守墻壁堅固路徑逼窄官兵即放火
　　焚燒賊人上屋放鎗並飛擲瓦片又手執紅旗招
　　呼匪黨我兵隨用鎗仰擊四面圍繞自辰至亥房
　　屋俱燒燬倒塌並無一人竄出而王倫是否在内
　　尚不能知又將續獲各犯及投出平民逐一細訊
　　則又稱王倫住一大當舖内因復添官兵數百名
　　前往該處燒屋擒拏賊人等各出死力抵禦且有
　　婦女用刀迎敵官兵奮勵直前殺入門内賊人抵
　　拒甚力我兵更復鼔勇鋭進見有衆匪環䕶一賊
　　用鎗擊斃視賊屍衣履與尋常賊犯不同因令現
　　獲匪賊識認僉云係王倫之弟最為用事者又我
　　兵在城捜𠞰時有一賊從屋頂跳下用刀札人隨
　　經我兵用鎗擊朴傷重不能取供亦令夥犯認識
　　係陽榖縣人楊五賊中稱為朴刀元帥即行碎磔
　　示衆又有披髪騎馬手舞雙刀之婦人向官兵直
　　撲我兵用鎗擊斃復令衆匪識認有云卽係所稱
　　無生聖母為王倫倚仗之人頗有邪術(臣/)等思衆
　　説固未必盡確而以婦人能舞刀騎馬自係濟惡
　　要犯已將此婦及王倫之弟一併剉屍此時舊城
　　賊衆經官兵𠞰洗之外所存賊黨已屬有限惟踞
　　守堅壁之中死命困伏大半俱係有名賊目與賊
　　首王倫共為苟延殘喘之計今王倫之弟既於該
　　處擊斃該匪自亦在内(臣/)等仍督令官兵併力焚
　　攻所有逃竄路逕俱嚴宻堵截四面層層圍佈今
　　早周元理又令副將瑪爾清阿帶兵六百名前來
　　應用(臣/)等已令添駐舊城外正北一帶其舘陶至
　　杏園一路又有何煟令總兵黄模及城守尉七十
　　九帶兵千餘堵截不獨逆首王倫斷難喙走即助
　　惡黨羽亦可不日𠞰盡再臣等昨進臨清新城察
　　看舊城形勢見廢城地面周圍三四十里房屋稠
　　密衡宇比連除大寺馬市街等處為賊盤踞外其
　　餘平民居處其内者亦復不少兹二十四二十五
　　兩日拏獲活口及自行投出者紛紛不止數千(臣/)
　　等現擬分别辦理將實係賊黨或因傷重無可訊
　　問者即行正法有形跡服色可疑應行詳鞫者現
　　交軍機處司員㑹同地方官嚴刑訊問俟查辦明
　　白再行具奏其實係居民並未從賊之人亦交地
　　方官詳細查明即行省釋
　　　(臣/)等謹按順逆存亡之理昭彰不爽逆匪王倫
　　　以内地齊民煽誘匪徒自外
　王化至煩
　天旅翦除前於閘口河西等處已痛殱蟻衆乃猶紏
　　　夥跳梁踞屋死守思為困獸之鬭逮官兵奮勇
　　　直入逆犯之弟與平日所恃之朴刀楊五舞刀
　　　賊婦一朝俱碎磔剉屍逆黨隨即就擒伏法渠
　　　兇亦尋服㝠誅此皆孽由自作實為
覆載所不容矣
　　同日楊景素奏言臣於拆橋之後值京兵與賊接
　　仗恐匪逆敗潰仍有渡河滋擾之事因同正定鎮
　　萬朝興帶鎮標兵六百名亦即駐河西與賊匪所
　　居臨清舊城相隔一水旋奉督臣周元理飭令副
　　將瑪爾清阿挑選幹弁帶精兵六百名先渡河東
　　赴大學士舒赫徳處聴候派委㑹𠞰已令在東岸
　　臨清舊城之北堵截其時清河道單功擢亦帶兵
　　來㑹(臣/)即在西岸派令遊擊都司三員帶兵三百
　　餘名分布河西一帶河邊防堵不使一賊西渡又
　　將臨清河東所有大小船隻盡挽泊西岸以防賊
　　人潛渡至二十四五等日賊衆被京兵連次擊散
　　之後即退回舊城賊黨皆畏懼潛逃又經舒赫徳
　　等督兵四面圍困晝夜焚殺現在賊匪並無橋船
　　可以西渡情急跳河者甚多悉皆赤身空手(臣/)等
　　帶兵分列河邊逺則鎗擊箭射近則鈎搭生擒二
　　十五日舒赫德等焚燒河東舊城禮拜寺之時賊
　　衆跳水逃生者益衆臣等各帶官兵於沿河鎗箭
　　齊發死於河内者約百餘人水中及登岸被擒者
　　二十三名俱解送周元理審究(臣/)等正在分守西
　　岸要隘並將較逺之處分派弁兵沿河截殺間又
　　欽奉
諭㫖飭(臣/)帶兵屯劄河東督(臣/)帶兵至臨清西岸相為
　　掎角益仰
聖慮周詳但查此刻副將瑪爾清阿業經帶兵六百名
　　駐劄河東距(臣/)僅止五里(臣/)所帶督鎮兩標之兵
　　除分派西岸沿河巡防截殺外所餘不及二百名
　　日内賊衆一破浮水逃逸者必多尚須督令擒拏
　　截殺不使一人漏網俟周元理領兵到日(臣/)即赴
　　河東瑪爾清阿營中㑹同截𠞰
上命軍機大臣傳諭舒赫徳拉旺多爾濟阿思哈髙晋
　周元理何煟徐績楊景素曰王倫罪大惡極必當明
　正刑誅以彰國憲若斃於鎗箭之下或焚死或自戕
　得免魚鱗碎磔尚覺其倖逃重罪不足以大快人心
　然亦必確有証據毫無疑竇否則未便輕為此言因
　思舒赫德等昨奏賊人於官兵未到之前豫逃者約
　一二千人安知王倫不溷入其内故留賊黨在舊城
　抗拒官兵詭為賊首未動之形而潛已同衆竄逃亦
　事理所或有該處現獲賊犯内必有賊黨中切要之
　人及其有名賊目自應嚴刑跟究逆首實在踪跡務
　即成擒解京伏法豈可稍渉顢頇若辦理稍不切實
　萬一該犯未死竄入他處數年後又復紏聚滋擾則
　辦理必較此時更難益復不成事體此事所闗甚大
　從前班衮一案慶復李質粹成例具在此乃舒赫徳
　經手所辦之事知之最悉豈容或忘乎至鎗斃王倫
　之弟既有認識者應詳訊其實係何名其弟兄尚有
　幾人又所斃舞刀女賊係王倫何人因何同在教内
　衆逆既稱為無生聖母又言其頗有邪術亦應訊問
　識認之人究竟係何邪術黨中類此者尚有何人又
　所殪楊五一犯賊既稱為扑刀元帥自係稍有技力
　如此類者共有幾人亦須嚴究明確拏獲重處勿使
　一人漏網又與王倫同惡相濟之梵和尚王經隆及
　孟姓賊目俱稱元帥且在首逆左右不離者尤為要
　賊何以官兵圍住汪姓大宅及當舖𠞰殺時並不見
　此數賊露面是否在内潛匿未出或混入一二千人
　中豫行遁逃俱不可不詳晰確查妥辦至所稱王倫
　之弟既在大當舖擊斃該匪自亦在内等語究係揣
　度之詞不足為據必須嚴訊活口取有確供庶可憑
　以緝捕然亦須察其情偽慎重辦之不可為黠賊狡
　供所惑也至從舊城豫逃之一二千賊須有著落昨
　拉旺多爾濟帶兵往村荘捜拏逸賊是否即係此項
　曽經拏獲幾人何以昨甫出外捜賊今即回至營内
　聨銜如此匆匆往返恐未得有實濟再拉旺多爾濟
　前往捕賊何以阿思哈不與同行拉旺多爾濟騎射
　嫺習殺賊勇往固屬所長但其年紀尚輕事未閱厯
　遇有籌度賊情之處自不及阿思哈之練逹朕派阿
　思哈與拉旺多爾濟同往原因其久任封疆見事較
　有主見可以助拉旺多爾濟所不及况現在山東𠞰
　捕賊匪之事固專責之舒赫徳其次即阿思哈豈可
　於追拏賊衆要務不同拉旺多爾濟前往究竟拉旺
　多爾濟捜捕之賊曽獲若干其一二千人尚餘若干
　均不可不核其實在數目舒赫徳即查確奏覆並令
　阿思哈明白回奏若此豫逃之一二千人即春寧音
　濟圖等在塔灣所截之賊則據稱三次𠞰殺共賊五
　六百人又奏善射手追擊五六十里射賊百餘人通
　計不過六七百尚有一千三百餘人歸於何處現據
　楊景素奏官兵在西岸堵截見有浮水西逸之賊或
　用鎗打箭射鈎搭生擒所獲甚衆等語似即在此一
　千三百數内但就獲幾何諒亦不過十分之一其餘
　又皆何往斷不可不按數核明勿使一名落空亦勿
　使一名得脱並當計其去路各處分堵近而直𨽻河
　南逺而江南所有與山東接壤之處均當一體防截
　勿使竄逸髙晉周元理何煟各宜實力妥辦毋得稍
　有懈忽至楊景素處所拏浮水之賊據奏已解周元
　理審究此等匪犯浮水之賊其為賊黨無疑必無良
　民肯隨賊溷竄之理周元理應審明從重究治不可
　稍存姑息至當舖為賊人居住且其内什物俱為賊
　分給衆人而汪姓大宅并令賊踞為巢穴均不可不
　分晰查辦當舖財物若係輸内商夥供賊用度并譲
　房屋與賊居住即屬賊黨均不可不置之於死其大
　宅汪姓自即前日杜安邦所供汪鄉紳者其人為誰
　是否出仕在外抑安住在家或其先世有仕宦者相
　沿稱之舒赫德等即速查明具奏若當舖大宅俱被
　賊搶佔將在舖住屋之人戕害或行羈禁自當分别
　矜免若賊將住店之人驅出而其人從賊隠忍不能
　赴官稟首者雖無重罪亦當予以懲治其餘居民店
　户均當一律查明分别辦理舒赫徳為朕信任大臣
　因令專辦此事當以朕心為心慎之又慎不可稍自
　貽誤即拏賊事畢亦應查辦賊所經行之城邑村莊
　分别撫綏懲創之事並清查邪教來踪去跡以净根
　株方可回京復命勿急於完事稍致草率也
　　同日國泰奏言九月二十三日拏獲許文明到案
　　復究出恩縣人孔三即孔繼顔當即差幹弁拏獲
　　(臣/)隨即嚴訊僉供學拳誦咒不諱訊係恩縣人李
　　萃傳授孔傳新孔傳新傳授伊姪孔三孔三傳授
　　許文明許文明傳授張倎張倎並未授徒(臣/)復將
　　各犯隔别嚴訊是否夀張逆黨有無紏合接應之
　　處嚴加刑訊堅不承認捜察各犯家中並無叛逆
　　邪書但學拳誦咒轉相傳授又藏有鳥鎗等物即
　　屬不法日内大兵㑹𠞰逆賊不日盡殱邪教必須
　　窮究該犯等雖訊無接應逆黨情事但必俟獲有
　　正犯再加質審定擬庶可不致漏網已將張倎許
　　文明孔三等三犯飭交徳州牢固監禁俟嚴拏李
　　萃到案再行質審以憑窮究羽黨務絶根株至應
　　付京兵事宜現在大兵俱駐臨清與徳州相距窵
　　逺雖已派員沿途豫備但係(臣/)專責自應親赴臨
　　清隨營料理今由恩縣髙唐馳往就近催查趲辦
　　再(臣/)前接准軍機處清字札知奉發火箭一千枝
　　飭令飛速解營應用今於二十三二十五等日先
　　後解到均已派員星速解赴臨清不致遲誤奏入
　　報
聞
　　同日周元理奏言(臣/)於二十四日接舒赫徳來字
　　即飛飭瑪爾清阿帶兵六百名前往聽舒赫徳調
　　遣𠞰捕兹探聞該處各路官兵截殺賊衆無算並
　　有各處莊民紛紛擒賊呈獻
天兵所至立即蕩平現在臨清西岸有正定鎮萬朝興
　　布政使楊景素清河道單功擢等督率官兵在沿
　　河一帶施架鎗礮無分疆界追拏逸賊不使渡河
　　潛竄奏入報
聞
　
　
　
　
　
　
　
　
　
　
　
　
　
　
　
欽定𠞰捕臨清逆匪紀略卷七
欽定四庫全書
欽定𠞰捕臨清逆匪紀略卷八
　　戊寅
　　何煟奏言本月二十五日接奉
上諭令(臣/)等發兵與舒赫徳等定期㑹𠞰查本月二十
　　日(臣/)在滑縣途次先已准山東撫(臣/)徐績札稱定
　　於二十四日㑹𠞰(臣/)即於二十日馳抵内黄將現
　　到滿漢官兵一千一百餘名派令河北鎮總兵黄
　　模城守尉七十九帶領前往臨清查内黄距臨清
　　二百八十里(臣/)限令三日凖到現據該鎮等禀報
　　已於二十三日到杏園又二十二日續到兵五百
　　六十名(臣/)即於二十三日派令㕘將福昌阿帶領
　　前往接應是日申刻接舒赫徳札令従館陶一路
　　堵截杏園一帶之賊適有續到之兵五百四十名
　　即連夜令往館陶一路堵𠞰計三次共派發滿漢
　　官兵二千二百餘名因豫省各營路途逺近不等
　　所調之兵尚未到齊(臣/)嚴檄飛催二十五日又有
　　續到之兵(臣/)即於二十六日親自帶領滿漢官兵
　　八百名自内黄起程由大名府一路徑趨館陶杏
　　園接應堵𠞰至内黄為豫省緊要邊界(臣/)檄調南
　　陽鎮總兵許時中前来駐守彈壓合併陳明奏入
上命軍機大臣傳諭舒赫徳拉旺多爾濟阿思哈周元
　理何煟徐績曰據何煟奏調派總兵黄模等帶兵由
　内黄至館陶往堵杏園一帶之賊何煟亦帶兵前往
　該處防截所辦頗為周密但官兵攻𠞰臨清舊城賊
　匪有豫行逃出者一二千人雖經春寜音濟圖等在
　塔灣追截殺賊六七百又經楊景素在西岸堵截浮
　水之賊擊射鈎擒百餘人此外尚有千餘賊俱作何
　著落且此奔竄之賊見楊景素所守河岸不能逃出
　或循東岸南竄館陶冠莘等縣或泅而西由邱縣一
　路奔逃此皆何煟所派河南協𠞰弁兵經行之地著
　諭令設法捕戮并將楊景素摺抄寄閲看令其仿照
　妥辦再舒赫徳前摺所稱拉旺多爾濟帶兵前往四
　處村莊捜殺奔逃賊衆之語自即係捕此豫逃之賊
　但曽否拏獲幾人拉旺多爾濟因何即回至臨清其
　賊作何著落均未見舒赫徳奏及至舒赫徳初到臨
　清派春寜音濟圖帶領東三省善射手擊𠞰羣賊甚
　多尚有滿洲勇壯氣概而在臨清舊城圍捕逆賊以
　来則並未見有出色之處即使大宅堅牆賊衆聚守
　其内究非賊番石碉可比金川之碉阿桂尚能連奪
　此等釡底㳺魂一牆拒隔何竟聴其自斃雖所殺逆
　匪内如王倫之弟及扑刀楊五舞刀女賊稍有名目
　而首犯王倫及緊要賊黨如王經隆梵和尚及孟姓
　等尚皆蔵匿豈有此等兇徒肯束手就斃之理或逆
　首等自知罪大惡極為國法所不容冀免碎磔之苦
　情急自戕亦情事所有但須有屍軀足據衆耳衆目
　可以共相指信萬一草率完局逆犯等竄身潛匿數
　年後復出而聚衆滋患舒赫徳能當此重戾乎至逆
　犯等眷口是否俱在汪姓大宅及大當舖兩處均應
　就現獲活口訊明若有在别處者即當速拏到案盡
　法處治至賊匪随行之車甚多有云數百輛并有云
　千餘者今掃蕩賊氛此等車輛作何著落前奏僅云
　搶獲騾馬無算而不言車輛所在且既有賊聞我兵
　聲勢豫行逃竄者約有一二千人之語則逆犯王倫
　等安知不溷跡在内同衆逃竄又前日瑪爾清阿截
　殺過橋之賊其擊斃之楊壘即係賊總兵可見奔逃
　者非盡無名目即如党家店係王倫所居張四孤莊
　為王經隆所居二十八夜従此兩村起事自係賊首
　等窩巢或此時竄歸潛匿亦未可定何不派兵數百
　前往捜查但須令勇幹大員帶往切不可為打草驚
　蛇之事至賊人既已逃散非若羣聚搶掠時之有踪
　可指或南或北四散奔逃尤難物色現在周元理何煟
　俱在東省其選派弁兵嚴速緝捕固不待言恐其或
　沿河而南隻身竄逸則豐沛與山東接壤之地髙晉
　亦當嚴密盤詰勿視為海捕具文現在雖賊氛已熄
　而渠魁要犯未獲舒赫徳非不經事之人朕之秉公
　無私従不看人顔面當所深知能不敬懼乎至舒赫
　徳將舊城之賊辦畢即應查舊城居民店户其兵到
　時即行投出者毋罪或竟従賊始終抗拒則罪無可
　赦或脅従而未投首者亦當問遣其或官兵一到跪
　出投首及賊初至時先行逃避者自可免議此等均
　須逐一確查分别妥辦其堂邑跪迎賊衆之男婦百
　餘人實為可惡必須查明為首倡約者十數人立時
　正法餘皆發遣伊犁烏嚕木齊黒龍江等處兵丁為
　奴至臨清新城百姓同文武官員保䕶城池實屬良
　民能知大義甚屬可嘉著舒赫徳令徐績據實確查
　在城各户明春酌量蠲免正供以示嘉奬至惟一所
　帶之綠營兵及格圖肯所帶之駐防兵臨陣潰逃罪
　難輕恕今惟一格圖肯業經正法同逃之兵豈可不
　行嚴究著即查明十二日臨清城外首先倡逃之駐
　防綠營兵丁各十餘人即正法示衆其餘已潰者亦
　當查明發往伊犁等處兵丁為奴勿稍輕縦此等皆
　係善後事宜舒赫徳俟捕賊之事一完即速逐條妥
　辦至現在所獲賊犯内應擇其有名賊目先行嚴究
　王倫等因何起釁根由及同黨正賊約有若干頭目
　有名稱者若干有無僭稱偽號經過縣邑村落如何
　搶掠殺害情形及緊要正犯内殱斃若千現獲若千
　并首黨要犯之家口作何従重懲處即逐一詳晰具
　奏至王倫等所倡邪教煽惑甚衆其傳播之處諒亦
　不少直𨽻河南俱係鄰境自不能免其山東邪教源
　委著舒赫徳於𠞰賊事畢徹底妥協清查勿使再留
　遺孽其直𨽻河南交周元理何煟各令詳細稽查毋
　任萌芽復發再生事端
　　　(臣/)等謹按官兵𠞰捕逆匪其首惡要犯俱已圍
　　　截臨清舊城無異釡魚阱獸而楊景素近控西
　　　岸周元理遙扼油坊何煟等分堵杏園一帶層
　　　層佈置蟻衆更無従他軼乃
睿算周詳恐賊匪或徑循東岸遁至冠莘或泅水渡河
　　　奔往邱縣並
敕豫省協𠞰將弁嚴為之防仍虞其四散潰逸沿河而
　　　南竄入豐沛境内則
諭髙晉於徐州與山東接壤處所派兵詰捕真不啻罘
　　　野周阹徼遮􁦂詘宜賊黨悉就擒誅無能倖脱
　　　法網也
　　同日周元理奏言據萬朝興楊景素瑪爾清阿派
　　各營員拏獲賊匪並地方文武續拏逸匪共三十
　　一名先後解送到(臣/)随提犯逐一嚴加究訊内王
　　全朱國祥吳大名陳讓范玉成楊起韓魁等七犯
　　俱従賊入夥沿路搶劫殺人放火攻打城池抗拒
　　官兵當令各犯互相質証委係助逆之犯均屬罪
　　大惡極未便稍稽顯戮随將該犯等綁赴市曺凌
　　遲處死梟示訖其餘劉有徳初昌時宋金王夫
　　趙雨孟士信于文煥孫柱孫具尹士俊李萬倉李
　　萬良孫六王子亮劉天成常天生張有年劉元達
　　李大庸十九名又幼孩韓志發于二小王江王三
　　闗狗五名反復究詰實係臨清州民人賊入舊城
　　内强令剉草磨麵煑飯不従即殺防守甚嚴不使
　　外出並未随同拒敵官兵因聞大兵合集圍𠞰乗
　　勢逸出並民人潛出逃命被獲嚴訊之下委屬被
　　脅逃出鄉愚毫無遁飾(臣/)即欽遵
諭㫖釋放事平後押回臨清州安挿復業奏入
上命軍機大臣傳諭舒赫徳周元理何煟曰周元理奏
　審訊拏獲賊匪請將劉有徳等釋放復業所辦甚屬
　錯謬此等賊犯俱係随賊同行為之㔍草磨麫煑飯
　甘心執役與賊何異豈可妄行開脱此内如幼孩五
　名年未及嵗或随其父兄同走童稚無知尚可寛釋
　至劉有徳等十九犯即以尋常盜案而論亦當減等
　遣發不得僅予省釋豈有辦理逆案轉不若盜案乎
　朕非不愛百姓必欲従嚴但小民䝉國家休養生息
　一百二十餘年厚澤深仁淪肌浃髄豈宜有従賊抗
　拒之事此皆奸頑自取其罪實不能為之曲宥周元
　理何尚欲行其煦煦之私乎况周元理所辦凌遲七
　犯何故擬以重罪其釋放之十九犯又何故従輕亦
　未據詳晰聲叙著傳諭周元理即將所放各犯仍速
　拘回訊取確供另行従重辦理並傳㫖嚴行申飭令
　其明白回奏至舒赫徳現有查辦従賊各犯之事何
　煟防𠞰逸賊查辦邪教均當以周元理為戒也
　　己夘
　　舒赫徳拉旺多爾濟阿思哈徐績奏言(臣/)等於二
　　十六日帶領官兵親赴舊城督兵𠞰捕居民房屋
　　鱗次櫛比垣墉俱極髙厚葢緣臨清為南北水陸
　　衝途商賈輻輳人民蕃庶所以馬市街鈔闗大街
　　及大寺一帶所有民房皆堅壁峭牆以禦盜賊水
　　火逆匪一至臨清即與黨羽盤踞各宅南北兩街
　　週圍五六里街道偪窄門户叢雜其中間小巷多
　　至百十處縦横相錯只容單人行走不能旋馬其
　　路徑復處處可通賊等因得藉以蔵身為茍延旦
　　夕之計(臣/)等随督令官兵就賊所佔一帶房屋一
　　面放火焚燒一面仍分頭奮進賊匪情急到處直
　　前迎撲復上屋抛擲磚瓦並手執紅旗招呼黨類
　　各持大刀長槍等械抗拒經我兵礮轟鎗擊殱戮
　　千餘賊復逃入屋内不出侍衛音濟圖探得王倫
　　確實住處帶前鋒綳阿爾圖等直入屋内將王倫
　　擒住正在捆縛間兩廂突出十數賊一擁至前槍
　　戳刀砍音濟圖猝不及備身受刀傷羣賊即將王
　　倫奪去其綳阿爾圖塔堪保凖得保色楞萬挺額
　　爾登保色爾固美烏爾固爾濟等八人同時亦俱
　　受傷是時天色已晚即飛遣春寜帶兵百名前往
　　代音濟圖統率官兵堵截各口以防賊人夜逸二
　　十七日黎明挑選勇壯滿兵四十名綠營兵八十
　　名令侍衛巴圖保㕘將王普分領將火箭鳥鎗先
　　設屋上以防賊人救援徑入屋内擒捉而王倫所
　　居樓房已被火延燒並無匪酋踪跡此宅屋宇深
　　邃房間甚多逐處挨查并於近處分路捜捕所遇
　　皆零星賊匪随時殱殺共一二百人亦尚無王倫
　　下落計自二十三日進攻以来廢城内西北隅房
　　屋燒燬及半至所殺屍身填塞街巷人馬行走幾
　　無駐足之處沿河一帶浮屍滿岸其巷内賊人車
　　輛半皆焚毁牛騾倒斃甚多看此城内光景賊黨
　　實已掃浄惟賊首未獲終難蕆事酉刻據那木札
　　爾拏獲賊人楊佩係王倫乾兒據供王倫所住樓
　　上火起時我即乗空逃出王倫及伊母伊妻并兩
　　弟同梵和尚俱仍在一處王倫説就在這裏燒死
　　我是不出去的所有在王倫一處之人亦俱是離
　　不開的這幾時王倫飲食俱不能得只是哭泣王
　　倫出来打仗時手上中傷馬眼被鎗打壊手下親
　　随之人亦俱散盡等語計逆酋除困守待死之外
　　諒不過於所佔各店屋内潛伏偷生臣等定於明
　　日帶現有官兵并添派直𨽻兵五百名共計三千
　　餘人四面分路挨屋捜擒以期必獲倘被火燒死
　　亦必尋覔屍身斷不敢稍有含混謹先將兩日捜
　　捕情形奏
聞餘俟辦理明確再行馳奏
　　同日何煟奏言本月二十六日午刻在直𨽻大名
　　府途次據河北鎮總兵黄模城守尉七十九禀稱
　　職等帶滿漢官兵於二十三日至杏園二十四日
　　五鼓起身督令官兵直抵臨清飭令沿途留心查
　　拏逃出之賊行至離臨清十餘里竟有賊匪逃竄
　　西行者随率官兵立時擒拏而賊匪竟敢持械拒
　　捕被官兵殺死者二名生擒者十一名内亦有穿
　　黄色紅紬衫褲束黄紅色帶者及抵臨清西南之
　　土城随一面於運河閘口用杉木棚架督令官兵
　　扒過用鎗礮一齊攻擊賊匪有被鎗礮打死者更
　　有由河浮水而逃亦被鎗礮打死水中者現在親
　　督官兵於緊要閘口堵𠞰務盡根株不留餘孽等
　　情(臣/)飭該鎮將所獲生口解赴大學士舒赫徳處
　　查辦謹繕摺由驛馳遞奏入
上命軍機大臣傳諭舒赫徳拉旺多爾濟阿思哈周元
　理何煟曰舒赫徳等奏逆匪王倫已被音濟圖擒住
　復被羣賊搶去實為可恨可惜音濟圖此次頗屬奮
　勉著仍賞給頭等侍衛及副都統銜並與綳阿爾圖
　等八人各賞銀一百兩但音濟圖捜捕王倫時止帶
　綳阿爾圖等八人前往人數本覺太少彼時若選勇
　壯數十人同往在院内堵截則兩廂之賊何由得出
　舒赫徳何以不早為調度及此此時自以捜捕王倫
　為要務巴圖保等入屋時王倫已無踪跡或先竄匿
　别處亦未可知自當上緊擒拏毋使稽誅漏網據稱
　賊首未獲終難蕆事並不敢稍有含混等語覽之略
　為放心朕前日見舒赫徳奏到𠞰捕賊首一事恐其
　欲遷就完事甚以為慮即於舒赫徳亦大有闗係因
　舉班衮事明切申諭令其引以為戒今舒赫徳於未
　奉朕㫖之前所奏實力捜捕賊首不肯草率朦混處
　與朕意適相合是舒赫徳胸中尚有主宰可不致於
　舛誤惟當倍加努力務獲真賊據楊佩供王倫及其
　母妻兩弟梵和尚等俱在一處等語逆匪尚聚有數
　人且擕眷屬其轉移易於知覺無難躡捕而婦女逃
　竄更不若男賊之便易尤不慮其軼出重圍又供王
　倫説就在這裏燒死是不出去的之語或係逆匪狡
　計詭為此言遣楊佩外出傳説冀官兵信而不疑守
　株坐待逆匪便思潛踪狡脱亦未可知舒赫徳斷不
　可為其所愚至該處牆壁雖稱堅厚究係尋常房屋
　捜覔尚非難事況楊佩供王倫近日飲食俱不能得
　自難久為抵抗即或捨死拒守亦當設法捜擒至火
　攻一事初圍時用之原可得利今賊人困守宅舍之
　内惟宜計取力擒牆堅可以鎗礮轟摧屋多可以分
　兵掩捕若復用火攻轉致賊屍混淆難辦尤屬非宜
　舒赫徳於此不可不慎又據何煟奏總兵黄模等於
　二十四日在臨清十餘里外追殺逃竄西行逆匪之
　事所報殊未明晰黄模所遇見之賊共有若千其未
　獲者又逃往何處黄模曽否親往追擒有無弋獲均
　未詳晰聲叙何煟既派該鎮助𠞰賊匪即當授以機
　宜何竟聴其冒昧前往漫無措置乎並著何煟明白
　覆奏至二十四日舒赫徳已在臨清集兵攻𠞰並據
　奏賊敗後仍追入舊城則閘口土城等處安得有存
　留之賊為黄模擒殺此事亦著交舒赫徳查奏至賊
　匪雖屢經殱𠞰而豫行逸出未經就獲者不少况前
　此被殪之楊壘即係逆匪偽總兵恐有類此兔脱者
　尤不可不留心查緝一經捕得即訊明正法毋稍寛
　縱此等近則直𨽻逺則河南蔵名匿跡冀避刑誅亦
　事所必有此乃周元理何煟専責務須挨查密緝勿
　容稍有餘孽若根株不浄數年復有嘯聚滋擾之事
　咎有攸歸是養癰縱㓂不獨貽害地方實周元理何
　煟自貽患也凜之慎之再據稱所獲賊犯内有束紅
　黄色帶者此等自係要犯如尚未正法著何煟訊明
　最要之犯選派妥幹員弁解京候訊將此傳諭知之
上又命軍機大臣傳諭舒赫徳阿思哈徐績曰閲舒赫
　徳奏報近日𠞰捕賊匪之事係舒赫徳一人經理而
　阿思哈徐績並無所辦殊不可解朕派阿思哈同拉
　旺多爾濟帶兵前往原因拉旺多爾濟騎射嫻習殺
　賊勇往自屬可恃而籌度賊情則非拉旺多爾濟所
　長自須阿思哈同往調度前此拉旺多爾濟帶兵捜
　捕各村之賊阿思哈不與同行已屬非是因傳㫖嚴
　飭並令明白回奏朕非因拉旺多爾濟係額駙稍為
　䕶庇而因材器使實不肯責人以所不能若係福隆
　安領兵在彼則非拉旺多爾濟可比一切調度彼皆
　能之倘亦如阿思哈之安坐臨清則其獲戾較阿思
　哈更大朕又豈肯因其額駙而貸之乎况由京派往
　之人如春寜等原以備舒赫徳驅遣指揮即拉旺多
　爾濟欲其厯練成材亦應聴舒赫徳調度至阿思哈
　係軍機大臣奉差前往舒赫徳而下諸事伊當分任
　豈亦待舒赫徳督辦乎再著阿思哈明白回奏至徐
　績係山東巡撫各處地方皆其責任凡屬偏僻村落
　稍有一二賊蔵匿亦其干係今舒赫徳現在督兵擒
　捕賊首徐績即應親赴各村莊捜拏逆賊毋令竄跡
　稽誅此乃分内應辦之事無可推諉即邪教傳播之
　處徐績亦應加意訪查勿存萌孽而被賊擾害之區
　並當酌為綏輯以安善良庶不負封疆職守况徐績
　在山東不能經理地方察詰奸究致有邪教糾衆滋
　擾之事其罪已無可寛今尚不思黽勉自効實不知
　其欲自取何罪也徐績著傳㫖嚴行申飭並著明白
　回奏併諭舒赫徳知之
　　庚辰
　　國泰奏言(臣/)於九月二十六日傍晚遄抵恩縣查
　　詢許文明供出之教師李萃據該縣知縣黄栻面
　　稟日前因賊黨蔓延訪知縣民李萃并有郭景順
　　褚文俱係學習拳棒之人随即密拏到縣嚴加刑
　　訊李萃郭景順俱已監斃現有褚文及李萃之弟
　　李照李智妻董氏可訊等語當即提犯嚴訊據褚
　　文李照等供稱李萃邪教傳自臨清李浩然八月
　　二十日李浩然曽到恩縣指引李萃接應嗣因李
　　萃身死糾合無人等供復分遣員弁前赴李萃家
　　中捜出刀劍二把綾軸一副語句含混可疑軸内
　　姓内恐係羽黨亦交恩縣一併査拏奏入
上命軍機大臣傳諭舒赫徳國泰曰恩縣知縣黄栻所
　訪之邪教李萃郭景順二犯業已監斃亦係其自作
　之孽該縣以案犯重大求供過急刑訊後斃於獄中
　亦可無庸置議其查出李萃家綾軸詩句以為隠語
　亦可以為常言俚句亦可似非此案緊要闗鍵如執
　此究詰轉不能得有實據惟應將案内各犯嚴行鞫
　訊務得邪教傳播根源勿任狡飾擇其闗係緊要情
　節重大人犯派妥員管押解京訊究其餘案内實有
　千碍之人並當従重究治毋稍姑息然亦不得節外
　株連將此傳諭國泰並令舒赫徳知之
　
　
　
　
　
　
　
　
　
　
欽定𠞰捕臨清逆匪紀略卷八
欽定四庫全書
欽定𠞰捕臨清逆匪紀略卷九
　　冬十月辛巳
上命軍機大臣傳諭舒赫徳曰音濟圖前在四川軍營
　不能奮勉是以將伊頭等侍衛並副都統銜革去降
　為二等侍衛今𠞰捕山東逆賊一案音濟圖直入王
　倫樓屋縛擒猝被賊衆用刀砍傷甚屬奮勉出力音
　濟圖著加恩復為頭等侍衛並賞給副都統職銜綳
　阿爾圖塔堪保準得保色楞萬挺額爾登保色爾固
　美烏爾固爾濟等八人協同入賊住房擒捕王倫致
　各受傷亦甚可憫著加恩同音濟圖各賞銀一百兩
　即著舒赫徳傳㫖賞給其受傷陣亡之人幷著查明
　送部照例議䘏
　　同日姚立徳徐績奏言前奉
諭㫖查詢館陶縣知縣係屬何人先將姓名奏聞(臣/)等
　　查現任館陶縣知縣係陳培敬廣東舉人俟事竣
　　後(臣/)徐績遵
㫖給咨送部引
見又(臣/)徐績於二十一日接奉
諭㫖本年考試武開令學(臣/)李中簡辦理其外場監箭
　　令登州鎮(臣/)夏攀龍辦理今新任登州鎮(臣/)李奉
　　尭已於二十八日到省(臣/)徐績已遵
㫖移令李奉尭接辦又(臣/)等於二十四日接奉
諭㫖閘口之賊𠞰退即督回空各幫糧船銜尾前進(臣/)
　　姚立徳查臨清州運河即在舊城之内目下舊城
　　賊匪將浄閘口清楚回空漕艘已可遄行(臣/)等一
　　面知㑹嘉謨督押回空南下一面嚴飭沿河文武
　　員弁加緊協催俾各幫及早抵次受兑奏入報
聞
　　同日國泰奏言(臣/)於二十六日晚行抵恩縣二十
　　七日聞髙唐州拏獲逸賊王四一名供係王經隆
　　之子即拘提到案嚴訊據供年二十五歲是堂邑
　　縣人父王經隆行教已七八年小的在賊營當頭
　　目手下管有一百多人賊首是王倫長鬚年四十
　　餘歲自張四孤莊起事到夀張陽榖堂邑及在栁
　　林打仗小的皆在内的二十五日在臨清打仗見
　　官兵人多勢盛即騎馬向東逃走到髙唐州地方
　　被人拏住等語(臣/)查王四已被髙唐州割斷腿筋
　　復經疊次嚴訊氣息奄然恐逃顯戮訊明之後即
　　於徳州正法梟示奏入報
聞
　　同日舒赫徳拉旺多爾濟阿思哈徐績奏言自二
　　十三日㑹𠞰賊匪以來以逆首王倫及有名黨目
　　未就擒縛每日督率官兵自朝至暮分頭搜捕逐
　　户嚴查下極地窨水溝無不遍加尋覔竟有匪黨
　　藏匿其内連日生擒殺死者無數幷自行焚縊者
　　亦到處皆有俱無王倫蹤跡二十九日經侍衛巴
　　圖保探得王倫仍在汪宅大樓後之小樓經巴圖
　　保帶兵徑往擒住訊問之下該犯自認王倫及令
　　各獲犯識認則稱係賊營偽元帥孟燦又逰擊剛
　　塔見汪宅被焚時樓房之傍緊貼一樓有數人在
　　内中間一人正坐穿紫色袍面有長鬚疑係王倫
　　因樓房甚髙又無梯可上遂帶兵圍住喝令下樓
　　此賊總置不理自上抛擲磚瓦官兵用鎗打擊即
　　將樓門緊閉官兵見四面有燒剩頽垣可登一時
　　齊上欲跳上賊人所居之樓拆毁擒捉忽見樓内
　　火起有七八人從窻間跳出俱經拏獲中有一人
　　訊係王聖如即張四孤莊起事之王經隆據稱與
　　王倫同在一處曾勸令下樓王倫不肯等語逾刻
　　樓板被焚墮下一賊訊係王經隆之姪孫王峻愛
　　亦稱王倫尚死守樓上等語同時又有一人告説
　　和尚梵偉偽元帥吳清林二犯藏匿一處(臣/)等即
　　令青州副都統伍什布帶兵前往立皆拏獲而賊
　　營中元帥閻吉仁宣行李旺王倫之弟王樸俱經
　　官兵等搜擒解送前來(臣/)等查首犯王倫雖據王
　　經隆等供稱情急自焚然係賊黨所供殊難慿信
　　(臣/)等現在一面刨驗屍骸一面仍嚴加搜緝總期
　　必得逆首實在下落不敢稍存將就完事之見所
　　有現獲之孟燦王經隆梵偉閻吉仁吳清林李旺
　　王樸等俱係賊中有名要犯相應遵
㫖𣲖侍衛那木札爾伊林委署㕘領海齡帶滿兵五十
　　名迅速觧京備訊至所獲王倫之眷族義子及小
　　頭目等頗多現在逐一清查如有應行解京者另
　　行押解
　　同日舒赫徳又奏言(臣/)與徐績向未識面此次承
命赴東㑹𠞰逆匪屢奉
諭㫖令(臣/)察訪徐績居官若何宻行具奏(臣/)到徳州後
　　時時留心體訪細察百姓情形雖未聞其感激愛
　　戴亦並無怨恨之語嗣至臨清面晤見其人頗粗
　　直無浮薄縁飾習氣其才亦尚能辦事惟於匪類
　　滋事一案事前失於覺察事後過涉張皇實屬辦
　　理不善此次逆匪擾害如夀張陽榖堂邑三縣皆
　　遭殘破而臨清蕃庻之區竟成一片荒壤正須安
　　撫整頓若將徐績即行治罪誠如
聖訓恐易長奸民之智而東省又失一熟手巡撫(臣/)現
　　在隨時察看如徐績不知感奮自効難以復留定
　　即據實㕘奏不敢稍有徇隠
　　同日侍郎髙樸袁守侗覆奏帶同給事中李潄芳
　　御史范宜賓至盧溝橋一帶査訪並無截留灾民
　　不令過橋之事又由黄村東壩等處遍查亦無灾
　　民在彼存聚周行二百三十餘里與該科道所見
　　相同一摺奏入
上諭内閣曰山東奸民王倫等糾衆不法一案其滋擾
　壽張等處雖事起倉猝而倡興白蓮邪教煽誘多人
　已非一日徐績身為巡撫地方是其職守乃於邪教
　惑衆之犯平時置若罔聞釀成事釁及逆犯連擾三
　縣劫庫戕官又存畏怯毫無措置迨統兵捕賊被圍
　於臨清城南若非惟一引兵救援幾致為賊所害更
　復成何事體似此庸懦無能本應罷斥治罪但奸民
　敢作不靖若因此罷一巡撫恐長奸民之智是以仍
　留徐績在任冀其奮勉自効然料其事斷非徐績及
　緑營無用之兵所能辦因𣲖滿洲勁旅前往並命大
　學士舒赫徳往彼調度舒赫徳至臨清舊城督率將
　士奮勇𠞰捕賊黨其最要黨犯如王經隆孟燦和尚
　梵偉及王倫之弟王樸及有名賊目閻吉仁吳清林
　李旺等俱已就擒雖據供王倫在樓自焚而舒赫徳
　以賊供不足慿信現仍𣲖兵儘力搜緝逆賊若果尚
　未死自難潛蹤但京兵未至臨清以前即有賊一二
　千豫行逃竄雖經音濟圖截殺五六百追殺百餘又經
　楊景素在河西堵截鎗殱箭斃計二百餘生擒百人
　通計未獲之賊尚有千餘現俱逃往何處必須切實
　跟究實有下落方能完事阿思哈在彼未回拉旺多
　爾濟前往各村搜捉逸賊致賊零星竄匿阿思哈不
　能辭咎然較徐績尚輕至徐績以本省巡撫𠞰擊逆
　賊乃其専責當賊匪窮竄之時理應帶兵追捕思贖
　前愆況舊城督兵剿賊之事舒赫徳辦理已屬裕如
　徐績實無可襄助之處乃安坐臨清若視拏賊為非
　伊分内事實不稱封疆之寄朕亦不能為之再姑容
　矣又據舒赫徳奏審訊賊黨孟燦等究其起事之由
　據供因年歲歉收地方官妄行額外加徴以致激變
　等語賊供實不足據此必逆匪等自揣叛逆罪重揑
　造此言冀以能免且其説流傳四布以致無知之李
　潄芳摭拾入告妄云饑民聚衆滋事獨不思朕臨御
　三十九年遇有水旱偏灾不惜帑金蠲賑並酌予緩
　徴帶徴俾紓民力若雨暘稍或不時必多方詢問以
　通民隠何至有窮黎無告之事即或一州一縣諱飾
　灾祲原可赴該上司呈籲或上司仍置不辦並可赴
　京於部院衙門控訴何患壅不上聞今既為叛逆亂
　民即果係饑寒所迫亦難輕減況其説造自賊口本
　屬誕妄李潄芳何不察情理轉爲亂民設説尚可謂
　之人類乎所云額外加徴之語無論年歲豐歉皆不
　應有朕屢飭督撫等實心察吏若劣員果有額外加
　徴之事徐績徇匿不辦即當重治其罪尤難輕恕朕
　惟以愛民為念即其説本無稽既有所聞亦不可不
　徹底查究且歉收加𣲖均無難逐一稽考著舒赫徳
　同新任巡撫楊景素即行詳細確查據實覆奏徐績
　著解任交與舒赫徳差遣効力再降諭㫖山東巡撫
　員缺即著楊景素補授楊景素不必來京請訓即在
　彼隨舒赫徳查辦歉收加𣲖虚實並實力搜捕逆賊
　毋任一人漏網至李潄芳於夀張奸民一事外并稱
　聞近京一帶亦有饑民扶老攜幼遷徙逃亡地方官
　著人於盧溝橋攔住不令過橋北上之語彼時即曾
　查詢並無其事且此等貧民多有紛紛出口覔親就
　食者若盧溝橋有攔阻之事伊等何由得出古北口
　況日前因周元理奏辦偏灾賑借之事諭撥通倉米
　十萬石備用是直𨽻地方並未遇灾也乃范宜賓復
　踵其説謂黄村東壩盧溝橋等處窮民挈眷覔食者
　甚多皆因橋上不令放過以致散處乞食等語果爾
　殊不成事則周元理亦當有罪矣因特𣲖侍郎髙樸
　袁守侗帶同范宜賓李潄芳前往各處查看今據覆
　奏並未見有乞食流民該御史等所言全無慿據詰
　之范宜賓李潄芳惟稱本屬風聞等語科道風聞言
　事原所不禁但既聞之後亦須覆加體訪得實再行
　入奏豈可肆意妄言范宜賓屢請加厰專為沽名取悦
　之事已屬不堪而李潄芳之代奸民解説其心術尤
　不可問本應各治其罪但念其所言闗係民事朕豈
　肯以此責備言官轉令無識之徒藉為口實設各省
　遇有水旱督撫諱灾而言官又不以告則所繫者甚
　大朕不肯為也將此通諭中外知之
　　　(臣/)等謹按歲歉加徴以致激變之説出自逆匪
　　　妄行傳播冀免刑誅言官不加審察遽形奏牘
　　　實則逆黨起釁有由而轉徙流亡毫無影響向
　　　後遵
㫖訪查實無激變之事奸匪既無詞可藉而良民咸得
　　　自安所以不旬日間亂弭而民志定歟
上命軍機大臣傳諭舒赫徳阿思哈楊景素曰首犯王
　倫無實在下落雖訊據王經隆供有曾勸王倫不肯
　下樓及王峻愛供王倫尚死守樓上等語賊匪狡詐
　百出所供實不足慿舒赫徳不肯含糊將就完事深
　得大臣實心任事之道至王倫眷族義子及小頭目
　等頗多王倫母妻是否在内應行確查具奏其義子
　及小頭等情罪均屬重大當詳加嚴訊應解京者即
　委員妥速押解其餘即於地方處決至國泰所奏髙
　唐州獲賊王四供係王經隆之子二十五日在臨清
　州打仗逃走可見臨清尚有逸出之賊不可不及早
　搜捕致留餘孽楊景素已補授山東巡撫其辦事自
　勝於徐績所有善後事宜及應查辦之事即著隨同
　妥協辦理至直𨽻河南現有周元理何煟帶兵防截
　且據楊景素屢次所奏賊匪並無過河之人是羣賊
　竄匿只在山東境内楊景素務當設法盡力搜擒毋
　使逸賊一名漏網以副委任至意
　　同日舒赫徳又奏言(臣/)接奉
諭㫖隨傳葉信到來見其面色較前已好惟兩腿尚腫
　　行動起跪未能照常兼患氣喘尚須調養該員亦自
　　稱再加調理可望復元等語(臣/)查葉信漢仗人材
　　雖不能出色尚可為中等總兵惟此時兖州鎮甚
　　屬緊要葉信病尚未痊愈刻下恐未能即得其力
　　且查副將衙門向在舊城葉信於九月初三日經
　　撫(臣/)徐績調赴夀張𠞰賊嗣聞堂邑有失逼近臨
　　清即於初五日帶兵趕回而賊於初七日始擾臨
　　清葉信回時因舊城傾圮太甚竟棄之而専守新
　　城亦屬未合目下兖州鎮員缺未便久懸(臣/)已遵
㫖令瑪爾清阿補授令其統率山東弁兵至武靈阿(臣/)
　　素知向在西路出兵行走尚好人亦明白今此次
　　西岸堵禦更能射中賊目洵為得力之員(臣/)亦已
　　傳
㫖令其補授徳州城守尉帶領徳州駐防滿兵理合奏
聞奏入
上諭内閣曰山東夀張奸民聚衆滋擾一事兖州鎮惟
　一徳州城守尉格圖肯各帶本標緑營及駐防滿兵
　前往𠞰捕惟一初於鄧家莊遇賊時因徐績被圍帶
　兵救出朕即加恩賞戴花翎以示奬勵及在臨清城
　外惟一格圖肯與賊打仗經賊衆衝突既不能約束
　兵丁勿令輕動並不知馳入新城協同守禦乃竟畏
　葸不前退回東昌臨陣退避實為軍法所不宥因降
　㫖令舒赫徳將惟一格圖肯即在彼處傳㫖革職拏
　問訊明情節於營前正法示衆所有兖州鎮總兵即
　著在臨清西岸奮勇殺賊之瑪爾清阿補授徳州城
　守尉即著射中賊目之武靈阿補授朕於臣工功罪
　惟視其自取從不稍存成見況事關軍務賞罰必信
　紀律綦重尤不肯絲毫假借將此通諭中外知之
　　　(臣/)等謹按賞功誅罪貴乎不爽權衡而在師中
　　　為尤甚惟一格圖肯遇賊畏葸退避不前業經
　　　傳
㫖訊明正法不稍寛貸而兖州鎮徳州城守尉二缺即
　　　以奮勇出力之瑪爾清阿武靈阿補授悉視其
　　　人之自取
恩威並用功罪昭然使承
命者倍知感凛且仰見
聖明大公至正之心云
上又諭内閣曰臨清協副將葉信於賊匪攻擾臨清新
　城時協同徳州㕘將烏大經署知州秦震鈞守禦殺
　賊頗為出力是以降㫖加銜以示鼔勵臨清新城衙
　署倉庫所在守衛理所宜然但舊城獨非臨清之城
　乎況其地頗富庶何以不行保禦竟致逆賊得以佔
　踞擾害則葉信不但無功抑且罪有應得但念其守
　䕶新城究有微勞姑免一死葉信著革職拏問朕於
　臣下功過必期輕重分明從不肯顢頇混過如守禦
　臨清新城在調赴協防之㕘將烏大經及署知州秦
　震鈞可謂有功而副將葉信係舊城専駐大員乃棄
　而不顧其守新城之功不能抵其棄舊城之罪予奪
　權衡一秉大公至正朕實無所容心於其間也將此
　通諭知之
　　同日周元理奏言查現在臨清𠞰捕之事將竣(臣/)
　　即於九月二十九日辰刻馳回故城查審續獲各
　　犯恪遵
聖訓從重嚴辦所有
敕交(臣/)查辦邪教各案亦必嚴宻捜拏以盡根株斷不
　　敢稍存姑息再(臣/)前所請從寛各犯尚在羈禁俱
　　未釋放今(臣/)遵
㫖將周振樂等三犯觧京其劉有徳等及幼孩各犯即
　　行訊取確供另行辦理理合遵
㫖先行奏覆奏入報
聞
上諭内閣曰楊景素昨已降㫖補授山東巡撫令其不
　必來京請訓即在東省搜查逆賊餘黨並隨舒赫徳
　辦理善後諸事所有直東交界處所查拏逆賊周元
　理現在該處自應妥速緝擒勿使漏網仍俟辦畢歸
　途將直屬應行查辦之事切實經理再行回省至天
　津河間等屬有應辦灾賑事宜前經降㫖撥運通倉
　米十萬石以資賑濟必須大員實力董辦單功擢已
　陞授藩司伊在東省並無専辦之事著即回直省辦
　理地方賑務俾偏灾之地貧黎早遂安恬以副軫念
　該部即遵諭行
　　同日舒赫徳拉旺多爾濟阿思哈徐績奏言查逆
　　首王倫雖經逰擊剛塔往捕見其在汪宅小樓正
　　坐忽然樓屋火起焚燒並訊據賊目王經隆亦堅
　　稱王倫實在被焚等語但(臣/)等念王倫即使自焚
　　檢驗枯骸甚難慿信必得該犯有隨身附帶不能
　　燒化之物取為證驗其事方有可據臣等因細訊
　　王經隆二十九日在樓情事據稱二十九日同王
　　倫及伊義子李士傑等數人俱在樓上見官兵跳
　　上圍牆欲入擒拏我隨勸王倫下樓王倫説寕可
　　燒死斷不下樓隨將堆積亂紙壊木放火我因受
　　不得烟氣即由樓上小窻内鑽出當被官兵拏住
　　等語再樓上被焚時因樓板塌墜又獲有王經隆
　　之姪孫王峻愛訊知火勢炎烈時王倫鬚髪已經
　　焦灼仍坐樓不動等語(臣/)等又詰以王倫腰間有
　　何佩帶之物據王經隆稱王倫帶有無鞘劍一把
　　又梵偉供我有扁銀鐲兩個曾給王倫王倫未帶
　　手上見其裝入所帶瓶袋内各等語(臣/)等當令侍
　　衛巴圖保遊擊剛塔等即到被焚屋内查檢見一
　　屍傍果有劍一把銀鐲兩個并有大刀一口(臣/)等
　　隨令王經隆梵偉孟燦細認俱稱即係王倫之劍
　　其銀鐲據梵偉稱即係我所給王倫之物其大刀
　　一口則衆供係王倫義子李士傑所用者且云李
　　士傑甚為驍勇平時親隨王倫不離左右(臣/)等即
　　親赴汪宅樓下查驗見有死屍一具甚大秪燒去
　　下身上身尚可認識據王經隆梵偉認係李士傑
　　之屍其餘各俱已焚枯竟不能辨别(臣/)查王倫屍
　　骨既枯誠難取證惟該犯所帶之劍鐲現據伊同
　　夥各犯僉云識認確鑿並合之王經隆等所供目
　　覩火起情節又平時親隨之李士傑屍身及大刀
　　同在一處是王倫之自焚身死實屬無疑(臣/)等深
　　知此事闗係甚重不敢冒昧輕信自貽後患惟現
　　在驗之賊首身佩物件質之衆匪目擊情形既有
　　可慿謹據實繕摺具奏
　　同日舒赫徳又奏言查山東夀張奸民王倫糾衆
　　謀逆殘害臨清一州夀張堂邑陽榖三縣實屬梟
　　獍為心罪大惡極
皇上以(臣/)稍諳軍務
特命統率八旗勁旅速事殱除以安良善乃(臣/)圍𠞰賊
　　巢七日雖將逆黨中之濟惡有名頭目俱行擒獲
　　而於逆首王倫初則就擒免脱繼則焚樓自斃籠
　　鳥檻獸未能生獲寸磔彰
國法而快人心實由(臣/)調度無方庸懦無能所致上負
聖主倚任之恩日夜慚恧幾無生地伏乞
皇上重治臣罪以為辦理不善者戒奏入
上諭内閣曰明季山東徐鴻儒興白蓮教擾害城邑居
　民蔓延至二十年之久今王倫之亂經朕簡發京兵
　命舒赫徳往𠞰彌月即將羣賊盡行殄滅舒赫徳本
　當議叙但王倫罪大惡極未能生擒伏法致今焚樓
　自斃倖逃寸磔之誅不足以快人心而申國法舒赫
　徳以調度無能自陳請罪固可不必然伊辦理實有
　不能盡善者即如音濟圖訪知王倫實在住處欲往
　擒拏彼時舒赫徳自應選𣲖勇幹百餘人同往乃聴
　其輕率前往致逆犯於被擒就縳之時匪黨從兩廂
　突出向奪音濟圖猝不及備同綳阿爾圖等八人均
　各受傷逆犯復為搶去音濟圖等奮勇出力業已施
　恩擢賞而舒赫徳不能豫𣲖多人往捕實屬疎略又
　如遊擊剛塔見王倫在汪宅小樓正坐忽然樓屋火
　起被焚王倫亦斃其内雖取衆犯供詞證驗尚有可
　據而所辦究未周詳在初時緝拏賊匪或遇賊衆死
　守人力難施固非火攻不可及賊勢窘蹙匿跡偷生
　原當豫防其畏罪自焚之事舊城瀕臨運河取水甚
　便若備有汲桶麻搭撲滅亦非所難即見賊已放火
　亦可遣善縁者攀登撲救勿使逆賊得自投烈燄舒
　赫徳非不經練諸務者何竟見不及此舒赫徳於此
　等節目實不能辭咎念其已將同案逆賊王經隆及
　逆黨孟燦梵偉等要犯俱已擒獲姑從寛免其交部
　仍著傳㫖申飭所有王經隆等犯俟觧到日審明嚴
　辦再降諭㫖將此通諭中外知之
　　同日阿思哈奏言(臣/)與徐績帶兵於九月二十二
　　日黎明抵臨清城外見舊土城外有賊六七百名
　　排列勢欲迎敵即經官兵𠞰殺數十人賊既敗走
　　仍據土岡之上我兵直進又殺二三十人賊始紛
　　紛敗走由城基各缺口逃入藏匿官兵追進城内
　　一面尋賊𠞰殺一面放火并𣲖官兵將缺口把截
　　正在搜捕間舒赫徳帶兵由夏津前來至北水門
　　外塔灣地方有賊排列亦即𣲖音濟圖帶兵𠞰殺
　　而舒赫徳隨帶兵到城又𣲖官兵一齊攻殺堵截
　　并令春寕帶兵幫助音濟圖續又𣲖綳木扎爾帶
　　兵截擊迎殺約共殺賊數百人餘皆星散逃命器
　　械隨路丢棄次早有附近村民紛紛拏賊送營二
　　十四日拉旺多爾濟以塔灣附近一帶恐有𠞰殺
　　未盡處欲帶兵往搜隨酌帶官兵前往將藏匿之
　　賊搜殺數人此外並無餘賊即帶兵回營竊念(臣/)
　　阿思哈與拉旺多爾濟同係奉𣲖之人乃聽其獨
　　自前行實屬昏憒糊塗不勝惶愧交集無地自容
　　惟乞將(臣/)交部嚴加議處謹據實明白回奏奏入
　　得
㫖該部嚴察議奏
　
　
　
　
　
　
　
　
　
欽定𠞰捕臨清逆匪紀略卷九
欽定四庫全書
欽定𠞰捕臨清逆匪紀略卷十
　　癸未
　　舒赫徳奏言(臣/)前奏賊匪畏懼官兵有一二千人
　　豫行逃竄一節係(臣/)等初至臨清傳聞之説現今
　　訊問獲犯據供二十三日賊人知官兵兩路進攻
　　因于舊城外東面派人五六百抵禦經官兵殺退
　　回城又城北塔灣一帶賊豫派人千餘在彼迎拒
　　(臣/)舒赫徳所帶之兵此項派出之人並未回城等
　　語是賊匪一二千豫竄之説原屬風聞今按賊所
　　供則所謂豫逃各賊即係塔灣迎拒之衆經春寧
　　音濟圖先後殺死五六百人外楊景素在西河截
　　擒百餘人并合鄉民觧送三百餘人此時陸續擒
　　獻者尚在未止但亦難保無漏網之賊現在各處
　　鄉民執賊觧送(臣/)等已傳諭四鄉加緊查拏邀賞
　　又查舊城外塔灣一帶為賊匪佔住安營二十三
　　日經音濟圖擊殺之後尚有餘匪盤踞未浄拉旺
　　多爾濟于二十四日言欲帶兵往捕並于附近村
　　莊巡𠞰殺賊五人(臣/)舒赫徳彼時以拉旺多爾濟
　　不過于就近巡捕並非迎賊打仗且離營不過數
　　里是以未令阿思哈同往至賊匪車輛原以裝載
　　家口輜重後從杏園搬入舊城即用以堵塞各巷
　　口并有安放一處者酌計大小車輛實有數百之
　　多經官兵放火焚燒後輪轅破折悉皆殘燬不全
　　縱横滿地因非要務尚未辦及再查王倫並未充
　　當馬兵現詢之兖州府知府福森布據稱並無其
　　事即訊之現獲各犯亦未有王倫曾充馬兵之供
　　所言自屬確實至朱兆龍名目再四詰訊賊營各
　　犯亦稱實無其人且僉供逆首確係王倫其為王
　　倫自知罪重希圖揑名混脱實無疑義又惟一格
　　圖肯所帶滿漢各兵敢于臨陣奔逸自應嚴行緝
　　拏將首先倡逃者即行正法以示懲儆(臣/)等現俟
　　搜𠞰事畢即行查辦再徳州滿兵中有新城一犯
　　脱逃經故城縣具報拏獲(臣/)令解送徳州監禁事
　　竣後提訊辦理并將未知下落滿漢各兵一體嚴
　　查不敢稍有姑息再查音濟圖擒縳王倫時持械
　　出拒之賊係被前鋒藍翎長哲森保射殺又有一
　　賊挺鎗來刺復被前鋒珠爾杭阿射斃理合附摺
　　奏
聞奏入
上諭内閣曰前鋒藍翎長哲森保前鋒珠爾杭阿俱屬
　奮勉著加恩交與該處遇有應陞之缺即行陞用
上命軍機大臣傳諭舒赫徳阿思哈楊景素曰閲舒赫
　徳等奏到孟燦供單内稱二十八日子時閻吉仁同
　梵偉等帶領七八十人去攻夀張有入道之夀張衙
　役劉煥帶領二十個人爬城進内開門放進衆人等
　語劉煥身充縣役乃敢引賊爬城戕官害民甚為可
　惡斷不可令其漏網著舒赫徳查已獲衆犯内有無
　此人如尚未就獲即嚴宻查拏到案訊取確供立即
　凌遲示衆又供有王倫將呉清林李忠放為元帥領
　兵之語吳清林已在昨日獲解各犯内其李忠曾否
　同獲未據聲明亦即查明如尚未弋獲立行嚴拏解
　京審訊看來臨清從賊之人諒必不少當就已獲各
　犯追求拏究至舊城所有居民店户若官兵到時尚
　與賊同居此時賊敗經官兵拏獲者不可作脅從輕
　宥即訊無助賊抗拒情由亦當遣發新疆及烟瘴等
　處安揷不當復留内地又孟燦供稱探得官兵到來
　時衆人商量𣲖五百人在東門外迎敵又𣲖千餘人
　往北門外打仗並據舒赫徳奏豫逃各賊即塔灣迎
　拒之賊等語計賊一千五百餘經春寧音濟圖先後
　殺死六七百楊景素殱擒二三百又鄉民擒觧三百
　餘此外賊匪尚有二百餘難保無竄脱之事且前奏
　衝橋而過者即有偽總兵楊壘之名其餘尚有受賊
　偽官者俱未可定著舒赫徳同楊景素嚴切查拏凡
　係逆賊偽官尤不可任其倖免又據奏朱兆龍名目
　詰訊賊營各犯均稱實無其人必是王倫自知罪重
　希圖揑名混脱無疑等語果不出朕所料自可無庸
　再究至音濟圖往拏王倫已經擒住欲縛被兩廂突
　出十餘賊音濟圖猝不及備身受刀傷其綳阿爾圖
　等八人亦俱受傷伊等出力之處朕已加恩奬賞但
　音濟圖前往拏賊諒不止隨帶八人當賊衆搶奪逆
　犯時豈無人攩䕶竟容匪衆傷人搶犯著舒赫徳查
　明如有彼時在場並未得傷不行救䕶者即行奏聞
　究治此次逸出之賊不可不按數查拏勿使倖逃法
　網阿思哈尚應帶兵各處搜拏務獲毋任逺颺但須
　妥協詳辦不可使鄉僻小民稍有驚擾其惟一格圖
　肯原帶潰逃之滿漢兵丁尚有未知下落者應即查
　拏從重辦理
　　同日楊景素奏言(臣/)㑹同正定鎮(臣/)萬朝興天津
　　鎮(臣/)永昌清河道單功擢督率將兵分佈運河西
　　岸連日因大學士舒赫徳等搜捕河東甚嚴(臣/)等
　　惟恐賊匪浮水偷逸所闗匪細晝夜愈加防緝但
　　賊因西渡失利不敢復來連日止零星擒獲浮水
　　八人解送督(臣/)究審三十日并聞大學士舒赫徳
　　等已獲賊目梵偉王經隆孟燦等七人其首犯王
　　倫業已自焚(臣/)仍嚴宻防堵聴候行知遵照現在
　　居民紛紛挈眷還鄉運道亦清糧艘民船暢行無
　　阻奏入
上諭内閣曰此次逆賊王倫攻擾臨清其新城居民隨
　同地方文武盡力守禦得以保護無恙甚屬可嘉且
　嬰城固守半月餘作息經營不無荒廢生計未免拮
　据前諭該撫查明入告酌量加恩今逆匪現已𠞰除
　自應即敷惠澤所有臨清新城居民本年應徵錢糧
　已納若干未納若干從前有無借欠未完之項並著
　楊景素查明奏聞候朕再降諭㫖至舊城居民有甘
　心從賊抗拒官兵者自應同賊駢誅其為賊供役之
　人即未拒敵亦當分遣新疆烟瘴以示懲儆其與賊
　混處日久見官兵一到即行投歸者准照脅從罔治
　已屬寛典自未便復令邀恩惟據楊景素奏現在居
　民紛紛挈眷還鄉此等自係舊城百姓聞賊至即攜
　家逃避者皆係守分善良事平後復還故土而舊居
　闤闠或為賊匪焚燒或因攻賊殘燬生業蕭條室廬
　蕩析殊堪憫惻自應一體加恩量為蠲復又夀張堂
　邑陽穀三縣經賊擾害除現仍安居之户無庸查䘏
　外其賊匪入城或人被賊戕或屋被賊燬及家計為
　賊搶掠者亦為可憫其應如何分别撫綏之處並著
　楊景素妥速查明具奏候朕另降恩㫖以示軫恤該
　部即遵諭行
　　同曰周元理奏言(臣/)於三十日回至故城據楊景
　　素萬朝興等將續獲各犯先後押觧前來(臣/)以二
　　十三日自京兵圍𠞰焚殺至二十六七等日始行
　　奔竄被獲者必係王倫親近匪徒其中要犯必多
　　(臣/)隨親提嚴訊内有李之姚審係王倫妹夫搶劫
　　姦殺拒敵官兵趙瑶枝係陽穀監犯又江三張旺
　　唐洪禮馬徳等共六犯俱係隨同逆匪攻城打仗
　　緊要逆兇恐有應需質訊之處因派逰擊全徳帶
　　領弁兵沿途小心防護押解進京聽候審訊其餘
　　隨同搶劫抗拒官兵之犯一面審明一面正法分
　　别嚴辦另行具奏
　　同日姚立徳徐繢奏言(臣/)等因聊城博平清平茌
　　平等縣毗連臨清屢出告示曉諭各處鄉民俱自
　　行齊集守禦遇有面生之人立即擒拏解送九月
　　二十三日我兵圍𠞰之後(臣/)姚立徳恐有賊匪畏
　　死潛逃即於東昌守城兵内派撥百名放卡邀截
　　嗣據管卡目兵楊寛等并聊城博平清平茌平夏
　　津等縣及魏灣巡檢率領兵役鄉民陸續拏獲解
　　到人犯共一百二十二名(臣/)姚立徳督同東昌府
　　知府季世法暨在城委員晝夜隔别詳加推鞫并
　　令各犯互相識認均非緊要頭目内如入教從逆
　　打仗殺人或被脅隨行為賊守口探信或身充官
　　役被脅從賊或本係減流罪犯賊放隨行者共二
　　十五名均法無可貸即行正法訖又有被脅入教
　　隨賊趕車倣飯牽馬者共十九名雖訊無助逆抗
　　拒搶劫等事但既聴賊指使亦未便輕縱(臣/)等擬
　　即咨部發遣又審係臨清土著平民及在彼貿易
　　乘間逃出避難並無從賊實跡者共五十九名(臣/)
　　等面為宣諭即行釋放伊等感戴
皇上再造之恩伏地叩頭繼之以泣此外尚有賊營小
　　頭目并賊黨眷屬以及甫經解到須細加確訊者
　　共十九名現督東昌府等訊取供詞分别監禁聴
　　候大學士舒赫徳提審定擬并案辦理至現禁賊
　　犯内有陽榖縣解獲之楊林一犯訊據供稱係壽
　　張縣楊家溝人八月二十八日起事之日即攜眷
　　入夥抗拒官兵并稱夀張縣蔡家樓張北魯係逆
　　犯王倫義兒向在河南裕州一帶傳播邪教聴説
　　二十四日賊營内差人往彼糾夥上臨清幫助等
　　語(臣/)等查該犯所稱雖出自傳聞但不可不加意
　　嚴查(臣/)等已飛札河南撫臣何煟宻飭查辦據實
　　奏
聞再臨清賊匪業經殱除所有東昌一帶民情甚為安
　　帖(臣/)等現將協同防守官兵酌量陸續掣回(臣/)姚
　　立徳因本年輸值小挑伏秋淤沙甚厚仍即親赴
　　臨清料理糧船并探量水勢深淺佑計挑工合併
　　陳明奏入
上命軍機大臣傳諭舒赫徳周元理何煟姚立徳楊
　景素曰楊景素奏稱居民紛紛挈眷還鄉是即係
　臨清舊城避賊逃出者其情殊覺可憫已有明㫖
　交楊景素査明酌量賞䘏此等還鄉之人是否全
　係舊城居住抑尚有他處百姓在内亦著楊景素
　確查妥辦至姚立徳徐績奏陸續拏獲解到人
　犯共一百二十二名分别正法發遣及宣諭釋放
　所辦甚妥姚立徳現在東昌該處所獲之賊自與
　徐績無涉但逸賊既至東昌其為南竄可知恐尚
　有未盡弋獲者著楊景素留心截擒勿使一犯漏網
　或有竄入河南境者何煟並當一體偵捕至周元理
　奏到解京六犯内趙瑶枝供有先鋒解陶閻吉祥之
　名閻吉祥是否即前日已獲之閻吉仁其解陶曾否
　就獲張旺供係楊進徳徒弟楊進徳現在作何下落
　唐洪禮供係夀張林海徒弟馬徳供係劉三徒弟林
　海劉三俱曾否就獲又李之姚供王倫妻母是無生
　父母能使雙刀等語無生父母四字義不可解前日
　被鎗打死之舞雙刀女賊據獲犯内認識者稱係烏
　三娘娘烏三無生轉音相近其使雙刀又同或即其
　人並著舒赫徳查明覆奏再王倫母妻曾否就獲該
　逆犯有子幾人俱全獲否著舒赫徳即行覆奏又閲
　姚立徳奏到供單内毛榮供稱梵林孟一成歸岱都
　是元帥等語梵林是否即係和尚梵偉孟一成是否
　即係孟燦至歸岱一犯自係有名賊目現在曾否就
　獲又犯供内供有頭目髙珍之名並據髙存良供𣲖
　在李達名下據楊二供被張祥逼脅入夥據郭二疤
　眼供有郭進美騎馬領衆均應即速查捕訊究又據
　楊大供有夀張壯役王士爵説王倫是主兒並夀張
　倉房書辦冀盤佑請出本官令其降賊本官喊罵是
　馬成龍動手殺害此三犯情罪尤為可惡必須嚴緝
　務獲凌遲處死其解陶閻吉祥在堂邑綑打縣官復
　行殺害亦應處以凌遲重罪将此傳諭知之
　　甲申
上諭内閣曰此次往𠞰山東逆賊王倫等䕶軍統領春
　寧乾清門侍衛音濟圖納木扎爾巴圖保伊林俱各
　奮勇出力音濟圖已經降㫖復還頭等侍衛並副都
　統職銜納木扎爾著遇有蒙古副都統缺出即行坐
　補巴圖保伊林俱授為二等侍衛所有從前春寧罰
　俸三年之案並著寛免
　　同日嘉謨奏言查得臨清北水闗停泊山東前幫
　　回空糧船因在水次尚非受兑之時並無水手秪
　　有舵工一人在船㸔守該幫領運千總辛振逺押
　　空千總黄炳中聞有賊匪入境之信将船開放中
　　流抛錨停泊不意九月十二日賊匪搶掠民船蜂
　　擁而來竟将糧船搶去搭橋實係該千總等不能
　　防守之罪請将該千總辛振逺黄炳中革職示儆
　　至被搶搭橋船隻今已燒燬無存(臣/)現在行今山
　　東糧道逐一查明數目開造旗丁姓名成造年分
　　及将來作何著落賠造之處另行核議具詳容(臣/)
　　咨部辦理所有明春兑運新漕即暫僱民船應用
　　不致貽悮又本年浙江等省未過臨清各幫現在
　　催令銜尾前進所有嚴州幫船現于十月初一日
　　進閘遄行其後接各幫俱已挽拉進閘晝夜速䟎
　　南下至于各幫僱用短縴恐有竄脱餘匪改装匿
　　跡充夫更僱之處(臣/)欽遵
聖訓即多方説法查察已于沿途添𣲖員弁専司盤詰
　　短縴實力擒挐如有就獲之犯當必訊明具奏不
　　使稍有漏網奏入
上諭内閣曰辛振逺黄炳中俱著革職該部知道
上命軍機大臣傳諭嘉謨楊景素曰賊匪于九月十二
　日搶船搭橋彼時嘉謨已至臨清糧道汪圻亦在近
　徳州均無難照料若早調集别船水手将各空船亦
　照現在囘空船隻押放下游何至被賊搶去乃一任
　停泊河中漫無經畫嘉謨汪圻實難辭辦理不善之
　咎況船隻既經燒燬即應賠修又何必再查成造年
　分此案被燒船隻即著嘉謨汪圻賠造如銀數較多
　一時不能賠出即著楊景素于藩庫内借項墊辦著
　落嘉謨汪圻按限補解歸款
　　同日舒赫徳拉旺多爾濟阿思哈徐績奏言查臨
　　清州逆匪雖已勦除但該州地方殘破太甚所有
　　一切善後事宜甚多必須幹員方克有濟該署州
　　秦震鈞前因守城出力䝉
聖恩即以該員陞補臨清州知州(臣/)等近日察看該員
　　當此辦理繁劇之時恐不能肆應裕如查有現在
　　隨營之肥城縣知縣李濤明幹結實仰懇
聖恩即以李濤陞署臨清州牧俟辦理事竣給咨送部
　　引
見所遺肥城縣缺請將秦震鈞即以知州銜暫管縣印
　　俟東省另有知州缺出題請補授奏入得
㫖允行
　　同日徐績奏言(臣/)接奉
諭㫖舒赫徳現在督兵擒捕賊首徐績即應親身帶兵
　分赴各村莊搜拏逸賊即邪教傳播之處徐績亦應
　加意訪查勿存萌孽而被賊擾害之區並當酌為撫
　綏以安善良乃竟安坐臨清毫無所事尚得謂之稍
　有人心乎徐績著傳㫖嚴行申飭並著明白回奏(臣/)
　　跪讀戰慄無地自容伏查(臣/)於九月二十三日與
　　阿思哈領兵至臨清㑹𠞰逆匪舊城周圍三十餘
　　里地面遼濶賊匪衆多處處必須堵禦截殺且拏
　　獲活口僉稱王倫現在城内(臣/)與舒赫徳等分投
　　𠞰殺搜拏晝夜不敢稍離迨賊勢漸衰惟逆首王
　　倫惡黨王經隆頭目孟姓及和尚梵偉俱未擒獲
　　(臣/)焦急忿恨逐日同舒赫徳等分路搜查凡夾牆
　　套屋地窨地溝無不拆看挖掘每日拏獲賊匪甚
　　夥二十四日又有臨清州河西回民三百餘名各
　　執器械情願幫同殺賊臣商之舒赫徳准其過河
　　隨同殺賊回民頗為出力其原約回民洪四閻榖
　　流内應一節二十三四日進𠞰時未見照應訊據
　　回民供稱洪四閻榖流二人並未見面未知生死
　　等語(臣/)查滿漢官兵并鄉勇回民連日殺賊難以
　　數計其擒獲活口共有一千七百十六名内訊供
　　處決者三百四十三名現在審辦者一千三百七
　　十三名二十九日始得擒獲王經隆等𦂳要頭目
　　而逆首王倫未能生擒僅得燒死(臣/)忿恨恐懼日
　　夜不安至逐日領兵打仗搜殺餘賊實不敢片刻
　　懈怠此皆舒赫徳所目覩者若再安坐臨清不思
　　黽勉自効(臣/)何敢喪盡天良不畏
　國法至于如此至于逆匪竄逸(臣/)原已豫防查臨清
　　以東清平一帶最為𦂳要之路(臣/)先𣲖登州中營
　　守備張必捷帶兵二百名在呉家坊一帶埋伏據
　　報該營外委周國泰于二十三日殺賊七名奪馬
　　五匹二十四日有賊匪一百四五十名經過該守
　　備因其拒敵悉行殺戮二十五日又殺賊七名擒
　　賊五名其餘凡屬臨清可通路道(臣/)商之舒赫徳
　　飭令各州縣㑹同汛弁各帶兵役鄊勇層層碁布
　　把守截挐連日據聊城博平清平茌平夏津武城
　　館陶等縣汛禀報殺賊匪二十五名擒獲活口解
　　東昌府審辦者一百二十二名又(臣/)恐賊匪竄逃
　　先𣲖梁山營都司洪燕哲後𣲖㕘将王普分兵赴
　　運河西岸查拏如張四孤莊桞林杏園等處俱令
　　逐莊搜捕不使一賊縱逸是賊匪即有逃匿不死
　　于官兵即擒于鄉勇㫁難逺颺至于傳播邪教亟
　　宜究追王倫之前必尚有倡首之人王倫之後必
　　又有遞傳之衆二十九日拏獲王樸經舒赫徳訊
　　據王樸供稱王倫之師張既成係陽穀縣黄姑塜
　　人已死二年張既成妻弟張克印現在行道張既
　　成之師袁公溥係東阿縣馬山頭人王倫于乾隆
　　十六年從張既成學道三十六年始收徒十八人
　　内有張百祿上年往河南遂平縣傳道去了等語
　　(臣/)與舒赫徳已飛咨河南撫臣将張百祿及其夥
　　黨速行嚴密查拏并差弁赴東阿縣嚴拏袁公溥
　　到案嚴究黨夥從重辦理至招集流亡酌議撫綏
　　一切善後事宜(臣/)現與舒赫徳竭力經理事竣仍
　　候
皇上治罪所有(臣/)欽奉
諭㫖悚懼奮勵情由及連日軍營辦理事宜謹繕摺覆
　　奏奏入
上命軍機大臣傳諭舒赫徳楊景素曰徐績奏前後𠞰
　捕情形頗為詳晰何不早為陳奏直待嚴行申飭始
　奏及此逆匪王倫敢作不靖煽惑滋擾戕殺多人而
　官兵𠞰賊時節次殱戮者更復不少此皆為梟獍逆
　犯所害而賊首轉得倖逃寸磔實堪切齒該逆犯王
　倫之子共有㡬人自應即速查拏貸其重罪前已諭
　令舒赫徳查明馳奏今尚未奏到現在獲解之逆黨
　王經隆等即日可到自可訊得其詳仍著舒赫徳速
　即確查奏覆至各處所殺賊衆確數雖難盡知亦可
　約計而得著舒赫徳同楊景素即速查明核數覆奏
　此等被殱匪犯通計雖不免大多然其死皆由自取
　亦無足惜至現在審訊之一千三百七十二犯其中
　如尚有曾受賊人偽官及其頭目並隨賊拒捕傷人
　者仍當訊明正法不可姑息其曾經供賊役使及打
　仗時徒手隨行者雖無抗拒情形亦當嚴切訊明仍
　量其輕重分發伊犂及吉林黑龍江等處給兵丁為
　奴並烟瘴地方安揷若訊明此内或有被脅愚民未
　能報出事後同賊跑走及年幼無知被賊掠去者自
　可量為審釋或視其情節較重者予以責懲再就徐
　績所奏各路陸續獲犯計之數頗不少是逸出之賊
　雖不能免而亦未必多如查訊已獲賊犯内供有曾
　受賊元帥總兵等偽職之犯必須嚴緝務獲從重治
　罪不可聽其漏網至堂邑跪迎賊衆之入教男婦固
　屬可惡但事後查辦亦殊不易止可確查實在為首
　倡迎之人正法示衆其餘有可查考者分别發遣亦
　不必悉行窮究至東省白蓮邪教其傳甚乆王樸所
　供王倫之師係陽穀張既成雖已身死其塜亦應發
　掘至張既成之師東阿袁公溥必須查拏嚴究而張
　既成妻弟張克印現在行道亦應拏獲重究其餘邪
　教流傳支𣲖實有可稽及行教已乆者不可不逐一
　查明勿使復留餘孽但邪教固當查禁而入教者未
　必盡皆謀叛若被誘之人畏懼知改及未經供出者
　亦不必過于蔓延總之搜查餘賊邪教二事不可不
　期盡絶根株然亦不能太盡朕後殿自書仲尼不為
　已甚之句舒赫徳深知之惟當善體朕心母縱母濫
　又據徐績奏登州營守備張必捷外委周國泰帶兵
　在呉家坊等處埋伏擒賊逸賊情形果爾則該守備
　外委尚屬出力自應量為奨賞若殺平民以為賊則
　不但無功抑且有罪且帶兵二百竟能殺賊一百四
　十恐所言未確而殺賊如許豈無活口存留自應訊
　係何處之賊至其後擒五賊現在更無難查訊並著
　舒赫徳楊景素查明具奏至舒赫徳等另摺所奏請
　将秦震鈞以知州銜改補肥城縣知縣以李濤陞署
　臨清州所辦甚是朕辦理庶政惟期于國事民生有
　益舒赫徳能據所見直陳深得大臣之體朕亦不肯
　因已經降㫖稍有迴䕶至遊擊武靈阿舒赫徳因其
　殺賊出力昨已奏補徳州城守尉但城守尉所得官
　項較遊撃轉少是明陞其官而暗減其祿非所以示
　體恤著舒赫徳再将武靈阿才具心地與臨清守城
　之徳州營㕘将烏大經秉公比較若烏大經勝于武
　靈阿即令烏大經陞補臨清副将其所遺徳州㕘将
　員缺令武靈阿陞補俱著舒赫徳妥酌具奏
　　　(臣/)等謹按邪教為倡逆之由國典難寛
聖諭煌煌以查究固應絶根株而入教不同逆謀被誘
　　　懼罪知改者不必過事蔓延其他被賊脅掠或
　　　量為審釋或僅予責懲于除惡務盡之中仍曲
　　　寓矜全之意洵為大中至正至于末弁微勞将
　　　校祿入均為計及益仰
睿慮周詳無纎毫之不盡也
上又命軍機大臣傳諭舒赫徳拉旺多爾濟阿思哈何
　煟周元理曰豫省查拏逆匪王倫義子張北魯一事
　應令何煟不動聲色妥協密辦至徐績奏王倫有徒
　弟十八人内張百祿一名上年往河南遂平縣傳道
　等語張百祿之名與張北魯音相近裕州遂平相距
　㡬何其人是一是二均著何煟確查妥辦仍即行覆
　奏再豫省祥符陳留兩縣現有立㑹紏衆之事亦邪
　教之𣲖别均當切實確查務使不遺萌孽亦勿涉張
　皇方為萬全無弊至京兵現無可用之事舒赫徳可
　令拉旺多爾濟春寧帶領陸續緩程回京其沿途應
　付事宜並著周元理豫為𣲖辦阿思哈于歸途之便
　並即前往滄州審案至東省應行查辦之事及善後
　事宜有必須舒赫徳親辦者自不得不自往稽查如
　辦有端緒即可交與楊景素令其分晰妥辦舒赫徳
　彼時亦可即行回京周元理現在故城應與楊景素
　札商如無須復行在境截拏餘賊即沿途查辦邪教
　囘省将此傳諭舒赫徳等知之
　　同日舒赫徳拉旺多爾濟阿思哈徐績又奏言竊
　　照逆匪擾害臨清首惡業經燒斃剉屍逆黨亦已
　　解京寸磔夥賊殺戮者甚多現審正法者亦夥(臣/)
　　等現在掃除餘孽整飭地方惟因焚掠之餘良民
　　逃散招徠撫綏仰冀
聖恩謹擬善後事宜數條可否施行伏祈
鑒定
　　一查賊匪屯聚臨清舊城四出搶掠居民率多逃
　　避今聞賊已𠞰平逺近人民俱歸故土(臣/)等現在
　　廣為出示曉諭俾逃難避賊之男婦大小人口俱
　　速歸故鄉其有逺避别屬口食缺乏者地方官應
　　行酌量資送
　　一查賊匪經過之處迫脅良民入夥其有不從者
　　即殺其全家燒其房屋臨清舊城内因賊匪躱匿
　　民居房屋多被燒燬今難民回籍無屋可住轉瞬
　　寒冬露處可憫除行鋪商賈及有力之户無庸賞
　　給房價外其實貧難之户房屋被燒者應請酌給
　　修屋之費查賑䘏定例草房每間五錢瓦房每間
　　一兩今照每户草房三間酌計每户請給房費銀
　　一兩五錢其有孤身男子及孤身婦女俱令男女
　　分居以五人作一户亦給房價銀一兩五錢令各
　　謀棲止獲有寧居
　　一查難民回籍家中已無儲蓄口食難圖時届寒
　　冬難以傭工覔食仰懇
聖恩照被灾十分極貧之例賞給四個月口糧俾嚴寒
　　之際不致飢餒至二月春融令各自行覔食查賑
　　濟定例應銀榖兼放今此等貧民情形較苦應請
　　動支倉榖及薊米以普
皇仁其家有儲蓄以及經營貿易書役人等逃亡歸來
　　者照例不准撫賑
　　一查臨清新城百姓隨同文武官員保䕶城池能
　　知大義已奉
特㫖令確查在城各户奏明酌量蠲免正供以示嘉奬
　　該民無不感激
天恩懽欣忭舞惟城外附近村莊民間牛騾車輛米榖
　　柴草多被搶掠家室蕩然一空此時力難輸納糧
　　賦應請將臨清州實在被害村莊令地方官確切
　　查明將本年錢糧緩至明年秋後起徴本年漕米
　　及民借倉榖麥本等項亦緩至明歳秋後分作兩
　　年帶徴俾瘡痍甫定之民咸被
皇恩更為罔極至附近臨清各州縣採辦軍需米麵豆
　　草已多俱照時價採辦然民間蓋藏未免耗損可
　　否將本年漕米及民借倉榖麥本等項一併緩至
　　明歲秋後起徴分作兩年輸納則仰戴
寛大之仁實為無既
　　一查夀張陽榖堂邑臨清等處其首逆及有名賊
　　目本身已經正法或臨陣被戮所遺房屋地土地
　　方官應查明入官即親族律應緣坐及入教從賊
　　之人或已殺戮或已正法發遣所遺房屋地土亦
　　一併入官令地方官逐莊查明估報變價入於本
　　案動用
　　一查賊匪屯聚及經過之處搶掠民間牛馬甚多
　　臨清舊城内守拒十八日所有牲畜或被宰食或
　　被焚燒或已倒斃𠞰賊之後所存無幾且多係飢
　　疲難資畊作明春東作之時農民買牛不易應請
　　動支司庫銀兩飭發别處買牛五百隻解赴臨清
　　聽小民各量種地之多寡報官領用取具保領註
　　冊存案俟一年之後令民將牛價交官解還司庫
　　庶不致有悞春耕以上六條皆係目前即應辦理
　　之事是否有當伏候
聖裁奏入得
㫖軍機大臣㑹同該部速議具奏
　
　
欽定𠞰捕臨清逆匪紀略卷十
欽定四庫全書
欽定𠞰捕臨清逆匪紀略卷十一
　　乙酉
上御西苑豐澤園
親訊逆犯王經隆王樸孟燦梵偉閻吉仁吳清林李旺
　　等於廷
　　同日舒赫徳奏言查逆犯王倫罪大惡極今因情
　　急自焚倖逃寸磔其母妻子女自應一併擒捕騈
　　誅以彰
　國法(臣/)遇有獲到之犯即嚴加詰訊前據王倫之表
　　弟張發祥供稱王倫之母年七十二歲在臨清時
　　一同居住後因官兵於二十七日焚燒房屋逃走
　　出來見王倫乾壻李貴説你姑娘逃出來過河已
　　被官兵放鎗打死等語隨訊問李貴亦稱二十七
　　日見王倫屋内之婦女逃到河邊受鎗打死者甚
　　多想來王倫母親也在其内所以張發祥問及就
　　向他説等語至王倫正妻下落(臣/)將王倫新擄之
　　妻張氏訊問據供我是陽榖人於九月初被王倫
　　搶至臨清他有正妻盧氏兩目雙瞽年約四十來
　　歳官兵未到時我們總在一處住二十七日樓房
　　火起屋内衆人紛紛喧閙逃奔我也隨同出來至
　　盧氏瞽目不能逃出自必被火燒死等語(臣/)查王
　　倫並無子女厯據獲犯所供皆屬相符至王倫之
　　弟共有三人王真已經官兵殺死王樸前經拏獲
　　解京惟王樞一犯僉供耳上已受箭傷尚未就獲
　　現在各處查緝並出示曉諭居民人等有能將王
　　倫等各要犯親屬擒獻者重加奬賞如有隠匿者
　　一經查出與逆犯同罪並飭各州縣於四鄉盡力
　　搜捕以期必獲理合先行奏覆奏入報
聞
　　同日舒赫徳又奏言(臣/)查徳州營㕘將烏大經自
　　調赴臨清協𠞰賊匪初到之日正值逆賊攻城該
　　員登城擊斃賊衆曽奉
㫖加銜一等及(臣/)到臨清見其漢仗健壯人亦明白詢
　　係侍衛出身似尚能整頓一切現今署理臨清
　　協副將事務督飭安輯復業良民查拏存留逆匪
　　並嚴查舊城内有無火藥軍裝被賊搶掠之處諸
　　事頗能詳慎應請即將烏大經陞補臨清協副將
　　該員感激
鴻慈自當益加奮勉奏入得
㫖允行
　　同日舒赫徳拉旺多爾濟阿思哈楊景素又奏言
　　查合𠞰逆匪將次蕆事所有山東副㕘遊都等員
　　頗有應行更調另補者陞調既乏幹員部推又非
　　熟手(臣/)等近日查看直𨽻泰寧鎮中營遊擊剛塔
　　正定鎮龍固營都司黄端帶兵來東頗為勇幹出
　　力請將該二員調往山東酌量補用於飭整營伍
　　實有禆益奏入得
㫖允行
　　同日舒赫徳拉旺多爾濟阿思哈徐績又奏言(臣/)
　　等於九月二十三日進𠞰賊匪以來四面攻圍分
　　頭殱戮殺死賊衆不下一二千人其餘活拏賊犯
　　除將有名頭目孟燦等七名解京外現經官兵及
　　鄉民回民官役並直𨽻河南兩省擒捉送到者共
　　一千七百八十八名陸續交兖沂曹道松齡兖州
　　府知府福森布曹州府知府李絳嚴行審訊其實
　　係賊黨迎拒官兵及脅從後為賊打仗攻城者俱
　　法無可貸又自夀張陽榖堂邑三縣隨至臨清者
　　與賊聚處已久自非被勢迫脅亦難寛宥共計有
　　一千二百名已隨時訊明正法訖又訊出王倫王
　　經隆等親屬及頭目等四十一名俱係賊中緊要
　　人犯恐有應行解京者在内現將該犯等牢固監
　　禁候
㫖遵行如無煩解京備訊當即分别凌遲斬決並將應
　　行縁坐之犯即照例辦理又查出武舉劉陶文生
　　楊榮貴武生吳兆隆俱訊無從賊打仗情事而被
　　賊脅從之後該犯等即羈留賊營不能以死自矢
　　實屬昧良無恥(臣/)等亦將該犯等一併牢固監禁
　　候
㫖至該教官學政等平日不能教束亦有應得處分再
　　容查㕘具奏又其中有實係平民被脅並未從賊
　　打仗應行分别發遣釋放者共五百四十四名(臣/)
　　等恐有要犯在内或致輕縱現諭該道等再行詳
　　鞫分别辦理毋致漏網再兩日舊城内地溝地窨
　　竟有潛伏躱避之賊俱經首告即遣官兵捕獲鄉
　　民亦尚有擒送者(臣/)等並派文武各員於四處村
　　莊遍加擒捕不使稍留餘孽俟陸續送到即隨時
　　分别審擬具奏
　　同日舒赫徳拉旺多爾濟阿思哈徐績奏言查河
　　西一帶係直𨽻河南接壤之地大兵進攻賊匪被
　　官兵𠞰殺無路即可由河西逃竄是以(臣/)等於初
　　進兵時即議調直𨽻兵一千名由河西油坊一帶
　　協𠞰繼又以河之西南未免空虚又飛咨何煟令
　　其𣲖兵至彼堵截防賊竄逸其河南兵未到之前
　　經(臣/)徐績𣲖山東緑營兵六百名青州滿兵二百
　　名先行防堵於九月二十四日曾經截殺逃匪嗣
　　因黄模等帶兵已到即將山東之兵撤回歸入(臣/)
　　舒赫徳等隊内𣲖撥各處攻𠞰與直𨽻河南等兵
　　接連圍繞所以零星賊匪有逃竄渡河者即經直
　　𨽻河南兵擒獲至河北鎮總兵黄模處拏賊情形
　　問據該鎮及河南城守尉七十九據稱帶領緑營
　　兵九百名駐防滿兵二百名於九月二十四日辰
　　刻至臨清舊城内運河西岸即於頭道閘口起至
　　二道閘口止將官兵沿河排列見河東有賊從牆
　　屋内探望即令官兵施放鎗礟此係隔河擊打其
　　實死若干不敢妄報至午刻不見有賊探望即於
　　頭道閘上架木二根差守備一員千總一員兵丁
　　三名由架木潛過對岸將河東房屋放火焚燒守
　　備等俱仍回至河西一帶堵截自二十四日夜間
　　起至二十七日等夜陸續浮水過河之賊經防守
　　河沿官員擊斃河内者三十餘人其浮至河沿被
　　官兵拏獲者五十三名並無一人走脱等語謹據
　　實查
　奏奏入報
聞
　　同日舒赫徳拉旺多爾濟阿思哈徐績又奏言(臣/)
　　等詳查音濟圖等於九月二十九日帶領滿洲官
　　兵及山東弁兵在舊城一路𠞰賊搜至汪宅探知
　　王倫在内音濟圖率衆直入樓下見王倫持劍站
　　立堂屋門首音濟圖等隨以大兵已四面圍𠞰速
　　行自投免死之語喝令出來王倫將劍放下往前
　　略挪一歩音濟圖直前擒捉并有臨清營把總仙
　　寉林揪住辮髪沂州營外委郁廣業用手抱住即
　　將王倫拉出門外衆人一擁向前正欲綑縳隨有
　　夥賊十數人突出搶奪刀槍並舉音濟圖及善射
　　手綳阿爾圖等受傷把總仙寉林項後亦被刀傷
　　力不能支仍被衆賊搶去是當日搶捉王倫時把
　　總仙寉林外委郁廣業二人實為奮勇出力今音擠
　　圖等俱已仰沐
聖恩該弁等亦應量加陞用以示奬勵謹將仙寉林郁
　　廣業交(臣/)徐績遇有千總缺出即行陞補理合具
　奏奏入報
聞
　　同日
上命軍機大臣傳諭舒赫徳周元理何煟楊景素曰東
　省解送逆匪王經隆等七犯到京朕親加刑訊並令
　軍機大臣㑹同刑部覆加訊問據供王倫義兒共十
　八人除王經隆即王聖如已經解到李世傑一犯前
　據舒赫徳奏被火燒死其餘如已獲之閻吉祥李桐
　如尚未正法即行解京此外十四犯著舒赫徳查明
　已獲若干未獲若干其未獲者並令周元理何煟楊
　景素等一體嚴緝又林哲係王倫義弟李貴係王倫
　乾壻李貴並與王倫相隨三年代為傳話必須解京
　嚴訊又據逆犯供有臨清城内開藥舖人王倫封為
　御醫並著查明果有其人即行查拏究治再據供國
　太一犯帶領七八百人先往北門逃去其人作何著
　落並著查明覆奏又據供惟一格圖肯於十二日打
　仗賊人向前直衝官兵即已退回此等怯懦官兵實
　為可恨若惟一等彼時能整隊不動手刃數人衆兵
　自不敢輕退此固惟一等之無能速死而官兵如此
　潰逃亦豈可不查明嚴辦著舒赫徳楊景素即速訊
　出為首倡逃者十餘人正法示衆其餘隨同奔潰者
　發伊犂等處給兵丁為奴以示懲儆
　　同日何煟奏言(臣/)接據河北鎮總兵黄模禀報二
　　十四日由杏園赴臨清遇有逃竄賊匪殺死二名
　　擒獲十一名就近解赴山東軍營收審二十五日
　　大學士舒赫徳𤓰令在臨清城西南緊要閘口防
　　範堵𠞰隨將滿漢官兵分布閘口親身督率將弁
　　兵丁晝夜防堵截殺連日又殺死賊匪十四名擒
　　獲男婦四十二名口内有賊頭目一名閻吉仁搜
　　出元寳一錠腰刀槍劍六件至擒拏賊匪之時襄
　　城營外委把總崔士吉被賊刀砍殞命此賊亦官
　　兵殺死所獲賊匪俱先後觧交山東軍營其閻吉
　　仁一犯業經大學士舒赫徳訊明觧京謹將該鎮
　　等所報殺獲賊匪名數據實具
　奏奏入得
㫖崔士吉著咨部予䘏
　　丙戌
　　周元理奏言據楊景素等陸續觧到拏獲逃匪經
　　(臣/)將應行質訊要犯解京隨提餘犯逐一嚴加鞫
　　訊審得楊得旺于文徳閻端智宋宗楊夫傑宋全
　　棟張宗安何相玉梁起禄戴成一鄭良玉十一犯
　　屢次攻城打仗拒殺官兵實為罪大惡極均應凌
　　遲處死陳得榮李學孟任文成李見白趙懐亮張
　　夫有楊三石煥劉建李四田孔詹劉國祥十二犯
　　隨同逆匪攻城打仗搶劫多次亦屬助逆濟惡均
　　應斬決其楊成名許占茂孟學仁張友孫見喬連
　　閻集賢曲六八犯雖據堅供並未攻城打仗但各
　　犯為賊守口趕車辦草情實可惡亦應一律斬決
　　此外有鄭丕節石發二犯為賊拘迫供役未久實
　　未隨行抗拒官兵反復詰訊矢口不移應將該二
　　犯酌撥伊犂給與種地兵丁為奴又劉海青牛明
　　二犯訊據堅供二十五日往河西探聽官兵殺賊
　　信息因形跡可疑被拏家内現有隣佑親屬可訊
　　等語但該犯一面之詞殊難慿信應將二犯押解
　　東省傳喚隣佑家屬審明辦理查楊得旺等應行
　　正法者共三十一犯業經嚴訊明確未便稍稽顯
　　戮(臣/)即將該犯等綁赴市曹分别凌遲處斬梟示
　　訖再尚有續解到各犯臣現在逐一詳細審辦另
　　行具
　奏奏入報
聞
　　丁亥
上命大學士九卿科道㑹鞫王經隆等於刑部
　　　(臣/)等謹按逆匪以中土編氓敢作不靖惡積禍
　　　盈寸磔不足蔽辜賊首王倫雖逃顯戮而焚斃
　　　剉屍凶孽之報炯戒昭彰至如擒獲要犯王經
　　　隆等黨惡助逆罪不容誅
特命解京
親鞫盡得實情且
諭大學士九卿科道於刑部㑹鞫使其罪狀暴著明伏
　　　斧鑕以申國憲而快人心所謂
天討有罪與衆共棄者也
　　同日
上諭内閣曰此次𣲖往山東𠞰捕賊衆之京兵等均能
　奮勉出力迅速蕆事尚屬可嘉著加恩將已領之一
　月鹽菜口糧全數賞給無庸按日扣繳其應如何辦
　理之處並著該部另行具奏
　　同日舒赫徳阿思哈楊景素奏言查劉煥身充縣
　　役引賊爬城一事(臣/)等先已聞知即嚴行緝捕現
　　又特𣲖官弁盡力查拏至李忠在賊營中曽任元
　　帥帶兵李浩然招引康三入夥俱屬情罪重大法
　　無可貸之犯李忠已經直𨽻拏獲現差人查詢李
　　浩然一犯亦已専差員弁嚴行查捕此外並有王
　　樞歸太等緊要親屬夥黨未經就縛定應一併擒
　　捕以浄根株(臣/)等現與楊景素商酌𣲖㕘將尚維
　　寳洪哲燕並千總外委等於附近州縣鄉村分為
　　六路嚴拏務獲至(臣/)等自攻𠞰賊匪以來共獲犯
　　一千七百八十餘名已經正法者一千二百名除
　　將要犯監禁臨清留訊外尚有應行分别辦理者
　　五百四十四名因臨清新城地方偏窄恐拘聚一
　　處或有疎虞因即𣲖撥兵役分押附近之東昌聊
　　城徳州茌平恩縣髙唐平原等各府州縣監禁現
　　委道府州縣分頭審問詳訊該犯等確實供詞再
　　行定擬具奏並將現在未獲賊黨親屬各要犯姓
　　名開付各員令於嚴鞫時留心核對如尚有緊要
　　黨目混雜其内即應嚴行根究毋稍輕縱再查音
　　濟圖擒拏王倫之日王倫潛踞汪宅屋内滿漢官
　　兵無不人人自奮冀縛逆首以成大功故屋外牆
　　上俱有兵分佈惟該犯所住之院僅容一二十人
　　駐足所以王倫見面音濟圖等即一擁上前奮擒
　　遭賊砍傷奪去屋上之人不能即時下救實無在
　　場不行救䕶之人至大兵𠞰除逆匪之後居民無
　　不欣躍感頌思安故業現據臨清協稟報自天橋
　　以南至鍋馬市大街以及頭閘口止已經回家民
　　户共一千二百八十六户男婦大小六千二百八
　　十口鄉村亦漸歸舊宇臣等復四路差員出示安
　　輯今若復令阿思哈帶兵各處搜捕誠如
聖諭鄉僻小民轉有驚擾且現在亦無成羣之賊是以
　　(臣/)舒赫徳未令阿思哈前往惟現𣲖徐績酌帶弁
　　兵前往夀張一帶安撫居民順查餘黨併各要犯
　　親屬謹據實覆
　奏奏入報
聞
　　同日舒赫徳奏言(臣/)前奉
諭㫖將協同擒拏王倫以致負傷之音濟圖綳阿爾圖
　等九人各賞銀一百兩欽此臣驗看伊等傷痕音濟
　　圖綳阿爾圖塔堪保準徳保色楞萬挺額爾登保
　　各得有腰刀長槍烏鎗傷不等自應賞銀一百兩
　　至色爾固美烏爾固爾濟僅有衣服浮傷並未傷
　　及肌膚若與音濟圖等一體賞銀百兩稍覺過優
　　應量為酌減各賞銀五十兩是否有當伏候
訓示奏入得
㫖允行
　　同日舒赫徳奏言(臣/)前奉
諭㫖察看姚立徳是否奮勉圖報有無躱閃脱滑情形
　　(臣/)至山東時姚立徳徐績俱在東昌辦事至徐績
　　赴臨清後姚立徳留駐東昌看其經理諸事尚屬
　　詳慎黽勉理合據實覆
　奏伏祈
聖鑒奏入
上諭内閣曰姚立徳前於聴受太監髙雲從囑薦伊弟
　髙雲龍充當長隨一事本應重治其罪因其經理河
　工修防事宜尚能妥協是以僅予革職摘去翎頂仍
　加恩留任以觀後效迨東省有夀張奸民聚衆之案
　該督即帶標兵協同徐績㑹𠞰甚為黽勉且以其現
　在帶兵若無翎項恐一切呼應不靈因降㫖暫准戴
　用當姚立徳未至東昌之前曾諭以𠞰賊非其責任
　令往潘家屯㑹勘引河彼時未知姚立徳防守東昌
　也繼知其在東昌不便遽離復降㫖止其南行姚立
　徳接奉前㫖自應審度輕重奏留東昌辦理𠞰捕賊
　匪之事乃奉到諭㫖即起身前赴江南勘河幸行未
　數里接奉後降之㫖仍即趕回東昌然其初心安知
　不因徐績漫無主見調度失宜恐為所累故藉端為
　脱身之計耶第究無實據朕不肻為誅心加罪之事
　而所給翎頂則仍應革去然其過亦止於此朕於臣
　工功過惟核實以歸平允從不稍涉顢頇將此通諭
　知之
　　同日周元理奏言據楊景素永昌等續觧到拏獲
　　逃匪内有緊要人犯(臣/)即先行提訊審得徐天一
　　張雨趙行俱受偽號將軍于秀受偽號先鋒該犯
　　等俱係堂邑人隨同逆首搶劫夀張陽榖堂邑攻
　　打臨清屢次抗殺官兵實為逆匪要犯恐有應須
　　質訊之處臣即𣲖委都司李肇岐帶領勇幹弁兵
　　將該四犯嚴宻押䕶星速解京以備審訊其餘各
　　犯(臣/)現在逐一詳細訊明另行分别辦理具
　奏奏入報
聞
上命軍機大臣傳諭舒赫徳楊景素曰本日將逆犯王
　經隆等命大學士九卿科道審訊據王經隆及梵偉
　供攻打臨清時有臨清武生吳兆隆曾設計用車裝
　載秫稭火藥焚燒南門梵偉並供聞得搶船搭橋亦
　有吳兆隆在内訊之李旺據供呉兆隆年約五十餘
　歲在舊城小市居住常趕集上店賣藥其子吳士偉
　約三十歳等語吳兆隆身係武生甘心從賊且為之
　設計焚燒城門搶船搭橋實係罪不容誅著舒赫徳
　楊景素迅即嚴拏並其子一併𣲖員飛速解京毋任
　竄逸漏網仍嚴飭觧員沿途小心押解勿令自戕
上又命軍機大臣傳諭舒赫徳周元理楊景素曰據觧
　到各犯供出有季國貞一犯帶人搶佔糧船并據供
　係住臨清河西車沿子地方又國太一犯據供亦住
　河西著舒赫徳等即速查拏解京至所奏李忠係賊
　營元帥拏獲時亦應解亰審訊又據梵偉供有南臺
　寺和尚慧林亦係在教訊之王經隆云慧林已經縊
　死恐其説未確並著舒赫徳等一併訪拏覆奏再周
　元理奏到獲犯供單内有張明陳得貴皆係賊目劉
　法係賊黨羽皆不可輕宥並令周元理楊景素查拏
　解京毋任漏網
　
　
　
　
　
欽定𠞰捕臨清逆匪紀略卷十一
欽定四庫全書
欽定𠞰捕臨清逆匪紀略卷十二
　　戊子
上命大學士九卿科道覆鞫逆犯王經隆等於刑部
　　同日楊景素奏言十月十五日接奉
諭㫖查辦被賊擾累良民加恩分别撫綏仰見我
皇上念切民瘼拯困安良之至意(臣/)遵
㫖即飭臨清州知州速查新城舊城民欠各年新舊錢
　　糧銀榖各數據實開報一面稟商大學士舒赫徳
　　飭委同知龔孫枝知縣張鳴鐸等十員分赴臨清
　　舊城及被災鄉莊將屋被焚燒家被搶掠之户確
　　切查明其夀張陽榖堂邑三縣城鄉被賊擾害之
　　户亦一體查明酌議撫綏請
㫖遵行(臣/)查此時以撫恤難民搜查逸賊為要(臣/)於初
　　三日𣲖㕘將尚維寳等六員赴夀張汶上恩縣東
　　平東昌衛等處指名搜拏賊夥賊眷初四日委泰
　　安府知府朱孝純等五員赴聊城徳州茌平髙唐
　　平原等處審辦分羈餘賊今復委同知龔孫枝等
　　十員稽查難民户口豫備撫恤事宜所有審事查
　　灾各員(臣/)俱令其順路查拏賊匪餘黨以及邪教
　　蹤跡武職則明加跴捕文職則暗地訪查仍各慰
　　諭良民不致驚恐奏入報
聞
　　同日舒赫徳阿思哈楊景素奏言查訊臨清協副
　　將葉信供稱九月初三日調赴夀張𠞰捕即帶兵
　　二百名起身初四日至李海務聞賊衆將到東昌
　　復回至東昌守禦初五日聞堂邑被殘賊匪即至
　　臨清葉信刻即帶兵星馳於五更時回臨清當即
　　㸃集兵丁期𠞰賊衆但舊城兵少地寛既恐難以
　　保守又慮難以取勝若僅守舊城而新城倉庫監
　　獄轉有疎虞獲罪更大因於初六日午後進城協
　　同守䕶實無暇料理葉信家口至初七日家口見
　　賊匪往攻新城纔逃往河邊見有運糧千總趙亮
　　在船因即上船逃命並非葉信豫先安置等語查
　　舊城設有副將衙署葉信自宜於所駐地方率兵
　　防堵保䕶居民至萬不能支之日再率民衆避入
　　新城乃因新城現有倉庫監獄竟將舊城棄而不
　　顧致逆賊得以佔據擾害實屬自取重罪除行文
　　河南巡撫查訊千總趙亮是否與葉信先行商定
　　接取家眷上船務得實情辦理外相應請
㫖將葉信照例擬斬監候秋後處決奏入得
㫖三法司核擬具奏
　　同日舒赫徳奏言本月初五日有直𨽻清河縣紳
　　士里民康仲叔張果行謝眷美等呈稱仲叔等生
　　逢
盛世久沐
昇平昨以夀張縣奸匪王倫侵擾臨清運河西北逼近
　　賊巢之村落居民深虞殘掠今䝉
皇上天恩命重臣帥師逺至數日之内焚渠殱黨俾接
　　壤閭閻得安作息敬獻草五十袋料豆二十石粟
　　米二十石牛四隻猪十口羊二十隻錢五十千稍
　　盡芹私以助犒勞各兵之用伏乞鑒納不勝欣望
　　等語(臣/)即傳康仲叔等面見諭以
皇上以逆匪王倫滋事不法殘害平民
特命本閣部堂統領京兵前來𠞰捕今爾等感激
皇恩情殷愛戴叩轅饋食具見悃忱惟厯來大兵所至
　　一切軍需皆支
　帑項絲毫不累民間屢經出示曉諭諒爾等亦所深
　　知所有錢米牛羊等物無煩將獻可即領回至爾
　　等區區之誠本閣部堂俱已鑒悉爾等俱係
　國家良善百姓當兹化日光天各宜安分守已無為
　　異端所惑倘有匪人暗布邪教惟爾等知之最切
　　即應赴官告發早杜奸邪茍能如此遵諭力行即
　　較此時之備物輸誠實逾數十倍也康仲叔等均
　　感激
聖恩叩頭去訖奏入報
聞
　　同日舒赫徳阿思哈楊景素奏言(臣/)等前在徳州
　　時據直𨽻故城縣禀報盤獲徳州滿兵新城一名
　　當令徳州知州李燕提取監禁今據該州將新城
　　解至臨清嚴訊據供係徳州駐防披甲九月初六
　　日城守尉格圖肯𣲖滿兵二百五十名赴臨清𠞰
　　賊十二日下午與惟總兵㑹合其時尚未札營聞
　　賊在北門外攻城惟總兵格城守尉就分帶滿漢
　　官兵前往殺賊見有三百餘賊官兵放鎗擊打賊
　　人始猶躱避繼則一擁衝前官兵隨即奔跑我在
　　河沿行走被賊追趕腿受鎗傷我跳在河裏被回
　　民撈起十三日早到鄭家口正欲找赴營盤當被
　　故城縣衙役盤獲等語查新城於潰散之後奔往
　　河西顯係竄逃被獲其仍欲找回營之説殊難慿
　　信相應請
㫖照逃兵例即行正法以示炯戒理合奏
聞
　　同日舒赫徳阿思哈楊景素奏言查解陶為賊宣
　　行閻吉祥係閻吉仁之兄為賊義子早經官兵拏
　　獲現在監禁臨清楊進徳即楊峻徳亦係賊宣行
　　被獲監禁(臣/)等親提嚴訊並無徒弟張旺至林海
　　劉三於現獲各犯中查對並無此二犯姓名(臣/)楊
　　景素已飭屬訪拏又查據厯獲各犯供稱賊營中
　　有奉無生教之婦女即自稱為無生娘因無生與
　　烏三轉音相近遂爾悞稱前此擊斃使刀之婦即
　　其類也王倫之妻母楊氏昨據王倫之妻姪盧髙
　　供並非無生母亦未跟從王倫(臣/)等現差員赴夀
　　張確查楊氏下落再行覆奏又查樊林即係和尚
　　梵偉前經解京備訊孟一成姓名賊中實無其人
　　是否即係孟燦尚容確訊惟歸岱一犯厯據衆供
　　俱稱要賊已屢諭將弁等留心擒捕毋任逺颺至
　　李達係賊中小頭目於二十三日官兵到後投出
　　據供伊名下所管之人並無髙成良至引人入教
　　之髙珍亦係賊中小頭目現在不知下落張祥即
　　已獲之張立祥為賊中探馬至郭進美一犯查閲
　　東昌獲犯内有曹文科供係隨郭濟美之人已被
　　鎗傷身死似即郭進美但其果否被鎗擊死之處
　　俟解到曹文科時再行嚴訊又查馬成龍一犯前
　　曾拏伊父馬玉據供馬成龍已受鎗傷身死馬玉
　　亦經正法惟王士爵冀盤佑二犯情罪俱屬可惡
　　現在(臣/)楊景素飛𣲖文武幹員前往查拏理合先
　　行奏
聞奏入
上命軍機大臣傳諭舒赫徳周元理何煟楊景素曰楊
　峻徳不過尋常賊黨止須在該處斬決其解陶係賊
　元帥閻吉祥係賊義兒張立祥係賊探馬均屬案内
　要犯應仍押解進京又現據王經隆等犯供有國太
　為賊宣行且為賊上京探信山東語音讀國如歸似
　即歸岱質之李旺據供國太係夀張人年三十餘嵗
　均著舒赫徳楊景素查訪明確即速拏獲一併解京
　審究又現在訊據李旺供王經隆糾衆入夥時係蕭
　連城為之糾約張居仁為之記賬並著楊景素即速
　嚴挐從重辦理又據舒赫徳奏審擬葉信一案果如
　所供似當日専心為公並不顧家但恐其事後遁詞
　卸過朕思葉信若九月初五六日並未回署自無暇
　照料家口如曾回署内即不得謂非豫先安置著舒
　赫徳就近查詢明確並著令何煟查問千總趙亮是
　否與葉信相商抑係葉信家眷自行上船之處令其
　據實供明覆奏又據舒赫徳奏有直𨽻清河縣紳士
　里民康仲叔等備物呈獻深明大義甚屬可嘉著傳
　諭周元理查明量為奬賞其倡率之人并著賞給扁
　額以示奬勵又向聞東省回民最為悍狠不法而此
　次𠞰捕賊匪回民甚為出力如洪印洪全等率領回
　兵奮勇殺賊白虎等曾招回人効力頗能知禮奉公
　並堪嘉尚著楊景素遵㫖出分别奬賞俾其益知勸
　勉
　　己丑
　　大學士于敏中等奏言查逆賊王倫糾衆滋擾罪
　　大惡極業經大學士舒赫徳等統兵𠞰除所有臨
　　清舊城被賊佔住半月有餘居民遷避流亡室廬
　　積聚焚掠㡬空作息經營荒廢日久仰䝉我
皇上軫念民依
特頒恩㫖令大學士舒赫徳巡撫楊景素等酌定善後
　　事宜六條具奏奉
㫖命(臣/)等㑹同速議具奏(臣/)等謹逐一詳晰確核所有
　　招集流亡酌給房價加賑口糧緩徴正賦借領牛
　　具及逆匪産業入官估變以充公用等事宜均應
　　如大學士舒赫徳等所奏辦理奏入得
㫖依議速行
　　　(臣/)等謹按臨清舊城蕃庶之區經逆匪肆擾居
　　　民奔竄荼毒實深幸賴
天戈奮𠞰立見掃除良民得安故壤至善後事宜亟需
　　　布置我
皇上恩施軫恤迅不踰時使蕩析之餘旋獲寕宇招徠
　　　賑貸備極周詳元氣既復而善良有更生之慶
厚澤深仁直符於幬載也已
　　同日何煟奏言(臣/)於十月初二日准徐績咨稱逆
　　匪王樸供有王倫之徒夀張縣人張百禄在河南
　　遂平縣傳教又准姚立徳札稱賊犯楊林供有夀
　　張縣人張北魯係逆犯王倫義子向在河南裕州
　　一帶傳教等語(臣/)刻即飛札南汝道南陽汝寕兩
　　府宻為查緝兹又欽奉
諭㫖飭令迅速查拏(臣/)復委署按察使周於智星馳前
　　往囑其督同道府地方各官宻速辦理勿得稍涉
　　張皇再查裕州距遂平二百五十餘里張北魯張
　　百禄均係夀張縣之蔡家樓人音復相似是否一
　　人容(臣/)確查審明奏覆奏入報
聞
　　同日舒赫徳楊景素奏言查山東臨清一帶地方
　　經逆匪擾亂仰䝉
皇上徳威逺播未及一旬首從𠞰滅又䝉
聖恩髙厚蠲賦撫䘏無不周至(臣/)等仰體
皇仁自必盡心竭力以期辦理妥善惟是東省大局尚
　　須整頓全賴大員董率辦理現在道府中如兖沂
　　曹道松齡兖州府知府福森布東昌府知府季世
　　法曹州府知府李絳俱係中材辦事亦少奮勉之
　　概且松齡福森布季世法俱有此案失察處分(臣/)
　　楊景素因山東辦事乏人難收指臂之效面商(臣/)
　　舒赫徳(臣/)舒赫徳查有吏部郎中忠徳厯任道府
　　老成練達刑部郎中赫紳泰明幹有才俱素所熟
　　悉者又隨(臣/)查辦此案之軍機處行走兵部員外
　　章棠敏達精詳户部員外敷倫泰安詳穏妥且深
　　曉此原委仰懇
皇上天恩將此四員發東交(臣/)楊景素差遣委辦如能
　　得力即以緊要之缺酌量補用與地方實有禆益
　　奏入
上諭内閣曰舒赫徳等所奏甚是忠徳赫紳泰章棠敷
　倫泰俱著發交山東巡撫楊景素差委遇有緊要道
　府缺出酌量補用忠徳赫紳泰並著即速起程前往
　　　(臣/)等謹按平賊之後民氣漸蘇仰賴
皇上徳威蕩滌經理撫綏已無不至猶以地方瘡痍甫
　　　復解絃整頓必資幹濟之才
特命更置道府諸員澄敘官方拊循凋敝用人安民之
　　　道孰有加於此者乎
　　同日舒赫徳拉旺多爾濟阿思哈奏言此次𠞰捕
　　逆匪䝉
皇上賞給東三省善射人五十名伊等自到臨清以來
　　竭力奮勉除隨同音濟圖擒拏王倫負傷各人已
　　遵
㫖分别賞給伊等銀兩外其餘出力之人應將名單交
　　各該處記名於應陞之處陞用以示鼓勵奏入報
聞
　　同日舒赫徳阿思哈楊景素又奏言查王倫義子
　　十八人除王經隆一犯業已解京外閻吉祥李桐
　　李玉珍艾得見邵然趙大坊趙煥楊佩八名俱經
　　陸續拏獲趙玉佩一犯現經直𨽻拏獲(臣/)等提訊
　　屬實又直𨽻解到景淑一犯亦訊係王倫義兒又
　　李得深現自夀張拏到係夀張縣書吏認王倫為
　　義父該犯雖未跟至臨清但前在夀張殺官時該
　　犯幚同守門丁若錦一犯據被獲伊子丁興禮供
　　稱在河沿上受鎗身死李贊一一犯據李桐供先
　　被鎗傷後經焚死李士傑已同王倫焚樓自斃其
　　張百禄一犯訊在河南遂平傳教已屢行何煟查
　　拏此外惟温炳趙傳二犯尚無下落現飭文武各
　　員實力查拏弗使一名漏網再十八人之外厯訊
　　拏獲各犯俱稱尚有郗舉一犯亦係王倫義兒自
　　當一體嚴查務拏至李貴實係王倫乾壻為助惡
　　要犯臣等遵
㫖將閻吉祥李桐李貴𣲖健鋭營委署前鋒㕘領伯泰
　　帶京兵三十名即於本日押觧赴京備訊至監禁
　　之王倫等親屬夥黨現在分别定擬罪名辦理至
　　賊匪有封開藥舖人為御醫一節查有二閘口開
　　藥舖之外科醫生遲玉津曾為賊人看瘡因即差
　　役前往查拏先將遲玉津之子遲太來拘到據供
　　賊到臨清日曾呌我父親看傷父親不肯去賊就
　　要殺父親只得去看但並未從賊亦未受封御醫
　　後來大兵來到父親就逃往故城縣去小的長兄
　　被故城縣拏住父親現去保他去了等語(臣/)楊景
　　素現已差弁往故城緝拏遲玉津嚴訊實情再行
　　具奏又前據直𨽻開送獲犯名單内李忠一犯現
　　交李桐識認指係徐克明前為王倫看門傳事官
　　並非孟燦所供放為元帥之李忠但徐克明亦係
　　要犯現在監禁一併定擬辦理奏入報
聞
　　同日周元理奏言(臣/)連日審訊獲犯王得朋張八
　　等據王得朋供係僱與王倫家種地自搶劫夀張
　　該犯即趕送家眷車輛後又隨同一路打仗攻城
　　據張八供受偽號將軍自陽榖夥同逆匪殺人擡
　　縛縣官此二犯罪惡兇逆本應立即正法但訊該
　　犯等與王倫逆夥尚有認識自應解京聼候質審
　　(臣/)即𣲖委守備李成楷帶領勇幹弁兵將該二犯
　　嚴宻押䕶星速到京以備提訊至(臣/)訊據王得朋
　　張八供出張北魯於本年四月往河南白洋地方
　　傳教等語已飛咨何煟查拏務獲並據王得朋供
　　王倫義兒有趙忠趙宣其乾女壻有竇柱聶大成
　　張心智五犯現在飭屬嚴拏奏入報
聞
　　同日
上命軍機大臣傳諭舒赫徳周元理楊景素曰舒赫徳
　等奏獲徳州駐防兵新城一犯即行正法自應如此
　辦理至潰逃之滿漢兵丁屢諭舒赫徳查拏迄今日
　久僅獲新城一名其餘豈竟毫無蹤跡著傳諭周元
　理楊景素速於所屬境内上緊緝拏務獲勿任久匿
　漏網至河南雖距山東略逺恐或有潛逸往豫之人
　並著何煟一體嚴宻偵捕又王倫義兒十八人尚有
　趙傳温炳二犯未獲著舒赫徳楊景素迅速嚴切查
　拏解京毋使久稽顯戮又據王經隆李旺供隨同季
　國貞前往搶船搭橋者尚有郭永敖髙珍楊福余㑹
　韓福如李之貴楊樹常楊希葉李達皮之揚徐士姚
　王立松十二人亦俱係此案要犯著即拏獲重究内
　李達一犯前奏已經拏獲未知作何辦理並著查明
　覆奏又據梵偉供前所給與王倫銀鐲係夀張當夥
　王登雲給予亦入教隨往臨清其人曾否就獲並著
　楊景素即速查拏解京審訊又周元理奏據王得朋
　供出之趙忠等五犯並著楊景素一併嚴拏辦理
上又命軍機大臣傳諭舒赫徳楊景素曰軍機大臣等
　審據李旺供稱有王貴一犯曾帶兵攻犯新城著傳
　諭舒赫徳楊景素即速查拏務獲解京審辦又審據
　王樸供王倫第四子王淑於逃走時失散恐其尚在
　藏匿並著嚴拏觧京審辦又王經隆供燒樓時有王
　宗尼與夀張一人年輕者同下樓來被獲此二犯未
　知作何下落又供有子正月兒帶在臨清舊城後來
　不知逃往何處閻吉仁亦供有子憨小兒此等罪惡
　深重之人豈容稍留餘孽並著舒赫徳楊景素速飭
　查拏獲時即行正法不得僅照縁坐辦理
上又命軍機大臣傳諭舒赫徳周元理楊景素曰前經
　降㫖將徐績解任交舒赫徳差遣已屬逾格施恩所
　有一應查拏餘黨等事仍係徐績分所應辦況伊在
　山東年久文武員弁皆其舊屬今雖解任何患呼應
　不靈著將屢次傳諭舒赫徳等應行緝拏要犯彚開
　一單令舒赫徳傳㫖轉交徐績實力上緊緝拏倘果
　能捕得要犯尚可稍贖罪愆徐績益當感發天良倍
　加䇿勵以期努力自効
　
　
　
　
　
　
　
　
欽定𠞰捕臨清逆匪紀略卷十二
欽定四庫全書
欽定𠞰捕臨清逆匪紀略卷十三
　　庚寅
　　舒赫徳阿思哈楊景素奏言查已獲之王倫等親
　　族頭目及續獲各要匪自應即日分别辦理以昭
　　炯戒内解陶景淑艾得見李玉珍邵然趙大坊趙
　　煥趙玉佩李得深楊佩等十犯或係王倫義子助
　　賊為惡或係搶奪王倫殺害職官俱屬罪大惡極
　　應凌遲處死又楊峻徳楊立祥李達楊偉徐克明
　　張伸張發祥盧髙黨耀汗劉世充王宗林王宗興
　　王進忠閻吉瑞閻斐然閻宗禹等十六犯或係充
　　當探馬或係首逆親族並隨同佔住臨清亦法無
　　可貸均應斬決臣等已將該犯等分别正法並令
　　居民環視以彰
　國法而快人心至王倫等之妻女姊妹義女并不及
　　嵗之親姪等共三十三犯應照例給功臣之家為
　　奴現俱解送刑部辦理
　　同日又奏言臣等查九月十二日惟一共帶緑營
　　兵四百五十五名除陣亡九名外尚有四十名未
　　回此等臨陣退怯之兵自應遵
㫖即速查拏究出為首倡逃者十餘人正法示衆其餘
　　隨同潰散者亦當查明發伊犂等處給兵丁為奴
　　以昭炯戒再九月初七日徐績在張四孤莊栁林
　　等處打仗共帶緑營兵六百四十二名内陣亡九
　　名未回者有一百四十八名亦應一體嚴拏辦理
　　臣楊景素現已飛飭文武官員上緊跴弋如獲有
　　倡逃之兵即于所拏地方訊取確供一面奏
聞一面正法奏入
上命軍機大臣傳諭舒赫徳楊景素曰據奏審辦逆匪
　案犯所擬凌遲斬決俱屬允協至逆匪縁坐家屬内
　王正月兒係王經隆之子雖年僅二嵗但王經隆與
　王倫同日起事逆惡重犯豈可復留遺孽著交刑部
　監禁其王倫新擄之妻王張氏等均給功臣之家為
　奴又所稱賊犯中有報知王倫等住處之顔文韶鄭
　乾二犯尚無與官兵打仗之事且能逃出報信情有
　可原自可貸其一死但究係曽經從賊不便仍留本
　處應酌發雲貴川廣地方充軍又另摺所奏潰兵如
　此之多實為可恨若僅查拏倡逃之十餘人正法尚
　不足示儆自應嚴拏務獲多辦數人以肅軍紀餘亦
　當分發伊犂及烟瘴等處不可稍存姑息
　　同日
上又命軍機大臣傳諭舒赫徳楊景素曰今日令軍機
　大臣研訊各犯據王經隆等供出有陳合璧是王倫
　徒弟在恩縣招有四五十人入教内有石姓褚姓等
　語陳合璧係招人入夥之犯現在曽否拏獲褚姓是否
　即係褚文石姓又係何人著即查明奏覆再李旺供
　稱京兵消息是季國貞妹夫馬姓在油坊探知報信
　又據王經隆等供有王倫族姪王有管辦食用并從
　夀張帶來㕑子劉國安閻二小二名俱著一併嚴拏
　務獲
　　同日舒赫徳阿思哈楊景素奏言前據姚立徳稱
　東昌等處陸續獲犯一百二十二名内除審訊明
　確分别正法發遣釋放外尚有甫經解到十九犯
　　現在監禁臣等隨行文將各犯提至臨清嚴加審
　　訊除張獻都先經身故戮屍外其楊林楊富魏希
　　孟王四譚富韓副如曹文科七犯或為賊頭目攻
　　打城池或看守賊寨代為送箭均屬法無可貸即
　　應正法又王經全之胞兄王經林胞叔王曰成王
　　曰前冀盤佑之胞叔冀景玉等四名雖訊與王經
　　全冀盤佑向各分居不知逆情但究係賊匪親屬
　　應咨部發遣烟瘴其趙大哲王振山謝順禮李全
　　等四犯俱係被賊擄去于大兵未到之先乘間逃
　　出並未從賊又閻家臣閻曰公訊係閻吉祥之無
　　服族叔任玉係李士傑族兄李世榮之僱工人俱
　　無入教之事應予省釋奏入報
聞
　　同日又奏言查烏大經已補授臨清協副將所遺
　　徳州㕘將員缺亦屬緊要臣舒赫徳素知武靈阿
　　向在西路出兵行走尚好應即令其陞補徳州營
　　㕘將並暫行兼管徳州城守尉事務奏入報
聞
　　同日周元理奏言臣查直𨽻與東省交界州縣前
　聞逆匪肆擾閭閻無不切齒痛恨召集鄉勇共圖
　守禦其大名廣平一路各村莊集有鄉勇五六百
　　名清河威縣故城等處各城堡亦俱集有千餘名
　　并西岸官兵札營地方東省民人前來擔水送草
　　者不少而直𨽻清河縣士民復有呈送牛羊豆草
　　等物至大學士舒赫徳處以備犒賞者此等輸誠
　　効義急公奉
上之民實由
聖治化成漸摩日久天良感發出自性生現已札知各
　　州縣分别查明奬勵臣于初八日審辦各要犯事
　　畢即起身仍由臨清西岸稽察順赴大名廣平一
　　路巡查回省奏入報
聞
　　　(臣/)等謹按直𨽻毗連東省州縣聞奸匪滋擾憤
　　　切同仇城堡鄉莊團集守禦無慮千百餘人如
　　　館陶縣文生趙之枚武生王建基等率領居民
　　　保村殺賊而清河士民備具牛羊豆莝諸物赴
　　　軍前呈獻急公踴躍發自至誠
皇上嘉其深曉大義
諭令分别奬賞其文武生員既
特予教諭千總職銜至鄉民中之首先倡率者並給扁
　　　以示旌揚直𨽻督臣奉宣
徳意士民聞
命之下感勵益深奸慝除而良善長䝉其福有不争奮
　　　於蹈徳詠仁者乎
　　同日又奏言臣拏獲逃匪餘犯逐一研訊内王進
　　忠閻丹信張大臣張文貴黒茂王玉丁先七犯隨
　　同攻城打仗各一次王慶喬富梁見王法起孫華
　　五犯隨同搶劫村莊各一次均應斬決運吉昌李
　　明朱克叙馬陞宋添長五犯均為賊守口照料情
　　節可惡亦應一律斬决以上各犯業經綁赴市曹
　　正法其張大妮孫可茂張有本王山伊讓張同許
　　漋七犯為賊服役未久均應發遣伊犂及烟瘴地
　　方王十賈秉有二犯仍在舊城照常買賣並不及
　　早逃出又幼孩潘魁一名雖年僅十四但曽供賊
　　使令亦應一併發遣郭四王智二犯據供十八二
　　十等日賊人搶擄伊妹並將伊拘入為時未久且
　　並未為賊服役現已合家被難又徐追才何二小
　　霍八崔豹四名初因形跡可疑被拏今據供並未
　　從賊又趙羣一名年僅十三被擄亦止二日均應
　　解回東省查明省釋奏入報
聞
　　辛夘
上諭内閣曰舒赫徳所請發往山東以道府用之忠徳
　赫紳泰俱著馳驛前往
　　同日
上命軍機大臣傳諭舒赫徳楊景素曰前據徐績奏逆
　匪侵擾三縣時在夀張縣殺害知縣及署逰擊陽榖
　縣殺害縣丞典史堂邑縣殺害知縣今復訊之各賊
　犯據梵偉閻吉仁供我們到夀張縣衙門知縣從署
　内出來我們呌他順從喊罵不依是劉煥馬成龍景
　淑動手把知縣殺了李世傑説他是個好官將氊子
　包裹掩埋在衙門裏知縣並無女眷等語又據王經
　隆供堂邑縣官知我們在張四孤莊殺人放火把我
　妻子拏在監裏我們進城時縣官在城上巡查王倫
　於北門上拏住縣官和他兄弟他們不肯順從就綁
　縳擡到北闗外打了縣官一頓棍到一更多天把他
　兄弟兩個都殺了亦無家眷等語是該二縣俱被執
　罵賊而死克守臣節亦屬可憫其從前即有辦理不
　善之處尚可相抵著舒赫徳楊景素再行確查如果
　屬實即奏聞予以䘏典若能詢得該知縣掩埋之所
　并著楊景素驗明另為給棺盛斂聴其本家領回至
　陽榖縣殺官一節據王經隆供我們到陽榖縣衙門
　縣官不在家劉發郭永敖把他家口殺了别衙門的
　人都跑出來我們那日殺了許多人不知有官沒有
　等語是陽榖縣縣丞典史被害之事據賊所供並無
　確證而知縣家眷被賊戕害該縣係何人因何不在
　署内並著查奏又賊供進壽張縣城先到逰擊衙門
　有閻吉仁之兄閻吉智現在當兵送信令逰擊走避
　我們將閻吉智殺了又到守備千總衙門亦皆不見
　等語所供與徐績原奏不符是該逰擊與縣官被害
　者不同即或畏懼自戕亦非罵賊不屈可比若竟逃
　避偷生則其罪更浮於惟一斷不可姑寛著舒赫徳
　楊景素即速查獲訊明奏聞正法至徐績初奏以守
　備正在沿河催漕是否屬實其千總又復何往并著
　一併查明覆奏再夀張動手戕官之各賊犯除已傳
　諭東省查拏外尚有王槐劉發二犯並著楊景素即
　速查拏審明從重辦理
　　同日舒赫徳阿思哈楊景素奏言臣等遵奉
諭㫖查辦堂邑跪迎賊衆男婦于審訊各獲犯中隨時
　　跟究今訊得魏希成堂邑縣魏家莊人本年六月
　　間入教九月初四日王倫到城南三里莊有本縣
　　陳家莊人陳緒糾同跪接随至臨清彼時共百餘
　　人内有認識者係魏世載王貴王純蘓連望蘓連
　　城數名其魏世載王貴俱已被拏臣等因即提該
　　二犯嚴訊俱供係堂邑縣人同在三里莊跪接王
　　倫並跟到臨清又據王貴供亦係陳緒糾合是陳
　　緒一犯實為首倡跪迎之人自應嚴拏重辦但查
　　姚立徳送到正法各犯冊内已列該犯姓名并註
　　明陳家莊人至魏希成王貴俱曽為賊攻城魏世
　　載跟随入教為賊喂馬且自堂邑同至臨清俱屬
　法無可貸應請
㫖將魏希成等三犯即行正法其同時跪接之王純蘓
　　連望蘓連城自應嚴切查拏再前訊劉君愛供係
　　王聖如姊夫入教已有三年九月初五日王倫到
　　栁林時同楊二記臉郭濟美傳喚同莊人去跪接
　　查劉君愛已列逆匪夥黨項下奏明正法郭濟美
　　前據姚立徳解訊之曺文科供稱中鎗身死惟楊
　　二記臉一犯現在一體捜捕至此種入教迎賊之
　　人大槩多随至臨清現經官兵燒殺諒已不少嗣
　　後續獲各犯中有訊出此種情節者再行分别定
　　擬奏入報
聞
　　同日又奏言(臣/)等查賊中有歸岱一犯又稱歸太
　　現未就獲當嚴飭文武各員留心偵捕至季國貞
　　久經拏獲其李忠一犯雖據直𨽻總督周元理轉
　　解臨清但訊係徐克明奏明在案又查武生呉兆
　　隆一犯經臣等
　奏明與武舉劉陶文生楊榮華一併問擬正法候
㫖遵行今梵偉供出吳兆隆有設計燒城搶船搭橋等
　　事實屬罪不容誅(臣/)等復加窮詰該犯于主謀一
　　節總未吐供并稱伊子吳士偉被官兵拏獲殺死
　　(臣/)等詳查正法册内並無吳士偉姓名難以憑信
　　再當嚴捕所有季國貞呉兆隆二犯現在奉
㫖解京其劉陶楊榮華身為紳士竟敢從賊或亦有應
　　行訊究之處(臣/)等現將季國貞等四犯一併解京
　　奏入報
聞
　　同日舒赫徳奏言(臣/)前在徳州時有中書沈啓震
　　前來進見稱係丁憂回浙舟滯徳州知(臣/)赴東勦
　　賊願随行出力(臣/)此次帶出滿漢司員無多而事
　　務繁冗不敷辦理沈啓震向在軍機處行走(臣/)素
　　知其熟諳因留其同至臨清幚辦一切俟事竣後
　　仍送其回籍守制沈啓震自随辦以來頗為出力
　　理合奏
聞奏入得
㫖俟其服滿時提奏
　　壬辰
　　舒赫徳阿思哈楊景素奏言查閻吉祥一犯已解
　　京備訊其解陶張立祥二犯同楊峻徳等二十六
　　名及東昌解到七犯俱遵
㫖正法至王倫之義兒十八人經(臣/)等厯訊各獲犯所
　　供並無趙元其人嘉謨處所開之趙春李仲林直
　　王自正四名亦從未據各犯供及其李仲或即前
　　在油坊打仗未獲之李忠林直或即與王倫結拜
　　兄弟已死之林哲其字音相近嚴訊之下因而混
　　供亦未可定至李裕國即李玉珍并柱即景淑李
　　姓二人當即是李世傑李得深而所稱王姓則祗
　有王經隆一人(臣/)等細行查對如王經隆閻吉祥
　　李桐三犯已經解京李玉珍艾得見邵然趙大坊
　　趙玉佩景淑李得深八犯已經正法丁若錦李贊
　　一李世傑三犯已受傷身死張百禄一犯已行知
　　河南查拏温炳趙傳二犯現在訪緝惟單内徐足
　　一犯(臣/)等前訊據各犯俱稱王倫義兒尚有郗舉
　　現亦嚴行查捕郗舉與徐足音亦相近或即其
　　人(臣/)等既經對明則嘉謨處所訊之供似未為可
　　據又李旺所供蕭連城張居仁二犯除張居仁即
　　張善長已據東昌續獲解到訊供外其蕭連城一
　　犯(臣/)楊景素現在開明該犯住址飛速查拏俟獲
　　到一併嚴辦奏入報
聞
　　同日又奏言前據姚立徳解到東昌拏獲賊匪楊
　　富供稱臨清官兵從土城東門入有張善長歸太
　　逃出臨清北門昨據登萊青道王站住送到續獲
　　賊犯印冊查有張居仁即張善長一犯在内隨即
　　飛提嚴訊據供係臨清州人於三十八年八月内
　　有城南大水坑居住之李振前來引誘随於二十
　　九日入教王倫封為刑部官寫字管賬並不打仗
　　九月二十三日官兵到來我同冀國太郝燦等逃
　　出北水門去遇著歸太帶有七八百人在塔灣向
　　官兵打仗被官兵殺了數百他們敗走小的随著
　　望東逃去歸太説往河南去調兵我逃到高唐州
　　就被拏獲等語是張善長一犯係與歸太同逃歸
　　太并有往河南之説(臣/)等因即飛咨何煟囑其密
　　速查拏至張善長母妻子女及所供引其入教之
　　李振並同逃之冀國太郝燦(臣/)楊景素現在上緊
　　跴緝奏入
上命軍機大臣傳諭舒赫徳周元理何煟楊景素曰據
　舒赫徳等將李貴李桐閻吉祥解送到京訊據李貴
　供王倫未起事時曽於八月望後差歸太進京探聴
　動静至九月二十日歸太帶一人來見王倫説名于
　瞻海從京裏來聴得發兵一千到山東王倫就令梵
　偉吳清林李忠等帶兵七八百迎拒被京兵敗了回
　來于瞻海是栁林人王倫収他随營後來不知下落
　今據舒赫徳等奏訊據張居仁供九月二十三日逃
　出北水門遇著歸太説往河南去已飛咨何煟密速
　查拏等語歸太一犯逃往河南供証確有可據著何
　煟即速嚴緝拏毋任漏網至于瞻海係栁林人自應
　交楊景素在山東嚴緝但該犯曾經歸太引令入夥
　或随同逃往河南亦未可定並著何煟一體嚴緝又
　據李貴供張百禄是孟燦外甥常往河南収徒弟聞
　得有遂平縣中劉姓三人還有孟燦女壻亦在遂平
　居住俱不知姓名是遂平傳教之説業經賊犯供明
　必非虚妄何煟務須實力查拏勿使地方官顢頇了
　事又據李桐供搶奪王倫時林哲之弟林浩在内又
　王倫之弟王淑尚無下落又李忠亦係案内要犯直
　𨽻所拏李忠既訊係徐克明則李忠現在何往並著
　楊景素一併查拏嚴審重究恐有竄入直𨽻境内者
　周元理不可不留心協緝其有情節較重之犯即解
　京訊問所有應拏要犯並令徐績盡心跴緝以期自
　贖再臨清舊城逆賊佔踞半月有餘經官兵𠞰捕殲
　戮甚多亦有該處居民被賊殺害者前據舒赫徳奏
　舊城街巷賊屍填積塞路昨楊景素奏舊城居民歸
　還者已四千餘户自仍須聚處於此若令屍骸積久
　穢氣鬰蒸春融以後恐易染成疾疫不可不速為妥
　辦著舒赫徳楊景素擇一離河稍逺平敞地面無礙
　田廬者刨兩大坑分别男女屍身投擲其中即以燼
　餘瓦礫填擁成堆雖不必如鯨鯢京觀之封而作大
　冡以昭炯戒亦可使人見而知儆且街衖并得肅清
　如實有良民為賊所害其家屬還歸尚能識認願領
　回殯葬者查明亦聽其便
　　　(臣/)等謹按逆匪擾踞臨清自取誅滅經
大兵迅𠞰騈戮聚殱彰
　國法而攄衆憤我
皇上睿慮周詳以居民漸次復業恐舊城以内積骸過
　　　多街衢未能清肅
命擇離河稍逺無礙田廬之地分掘兩坎投擲賊屍壘
　　　成大冡法紀既申仍得免於暴露且俾凶頑者
　　　永知儆戒從此閭閻安堵自無疾癘之虞
聖天子懲惡寧民洵無微之弗至已
　　同日楊景素奏言現在逆匪𠞰除回空糧艘銜尾
　　南下經(臣/)奏蒙
聖鑒一面委官催䟎晝夜遄行兹于十月初十日回空
　　湖南三幚江西十三幚俱已全過臨清水手短縴
　　人等極為安静並無𠞰餘賊匪改裝混入(臣/)仍嚴
　　飭沿河文武員弁乘此天氣尚暖速行催䟎出境
　　奏入報
聞
　　同日又奏言前(臣/)率領直𨽻兵弁在臨清河西堵
　　截逆匪其時臨清之三汊河為賊西渡要口聞該
　　處回人洪印等素稱勇悍是以令回兵白虎等即
　　隨同都司張世富一同𠞰賊實屬奮勉出力已於
　　奏
聞後遵
㫖賞給洪印洪全銀二百兩白虎拔為把總嗣臣把守
　　臨清河西大學士舒赫徳帶兵在河東舊城𠞰殺
　　初次不過令二三十人引路餘俱未用况洪印等
　　業已仰承
天恩似可毋庸再行賞給現擬出示奬勵俾知勸勉奏
　　入報
聞
　　同日又奏言自逆匪擾害屯聚臨清仰蒙
聖恩調遣勁旅尅日𠞰平臨清城鄉内外百姓扶老攜
　　幼均各還家民情寧貼逺鄉亦無逸賊所有駐臨
　　弁兵除京兵津兵及青州徳州滿兵現經舒赫徳
　　酌量請
㫖撤回外其山東綠旗營兵久駐臨清亦已無事(臣/)與
　　舒赫徳面商酌擬撤存查撫標存營兵二百七十
　　九名除徐績赴栁林捜捕餘賊帶兵一百名外尚
　　存兵一百七十九名請俱留臨清至兖鎮存營兵
　　一千三百十九名請酌留六百名其餘九百十九
　　名應請撤回登鎮存營兵一千三百名路途較逺
　　本處海疆亦闗緊要應請全行撤回(臣/)擬俟京兵
　　撤回後即將兵弁酌量逺近分作三起按日起程
　　奏入報
聞
　　同日又奏言(臣/)接奉
諭㫖遵即查明臨清新城内共有本年地丁漕項錢糧
　　四千七百五十六兩零内已完銀一千一百一十
　　二兩零未完銀三千六百四十三兩舊城内共有
　　本年地丁漕項錢糧九千八百二十兩零内已完
　　銀二千六百六十一兩零未完銀七千一百五十
　　九兩零其從前並無借欠銀兩(臣/)查新城百姓同
　　文武官保䕶城池能知大義且守城日久未免多
　　費口糧芻秣所有未完本年錢糧三千六百四十
　　三兩零可否全行蠲免出自
聖恩至舊城居民凡從賊抗拒及為賊供役之人俱已
　　𠞰戮治罪外其實在良民或屋被焚燒或家被搶
　　掠所有本年未完錢糧七千一百五十九兩零並
　　請
聖恩蠲免十分之五至臨清城外被害鄉莊并夀張陽
　　榖堂邑三縣城鄉之處所有本年應完并帶徴錢
　　糧及臨清舊城蠲剩錢糧並懇
聖恩緩至明嵗秋收後起徴以紓民力又臨清夀張陽
　　榖堂邑城鄉被害之處民間秋收貯蓄多被搶掠
　　耗散小民辦理漕糧不易臣仰體
皇仁擬將該四州縣被害之户所有本年應徴漕糧緩
　　至明嵗秋收後起分作二年帶徴以裕嵗内民食
　　更沐
高厚聖恩于無既所有遵
㫖酌擬臨清等四處分别撫綏事宜謹繕摺奏
聞奏入
上諭内閣曰此次逆賊王倫等糾衆攻擾臨清等處經
　舒赫徳等統率八旗勁旅彌月即為𠞰平其新城
　居民能隨同地方文武盡力守禦殱賊保䕶無恙實屬
　可嘉至舊城居民賊至逺避事平挈眷還鄉者皆係
　守分良民室廬蕩析生業未免蕭條又夀張堂邑陽
　穀三縣或人被賊戕或屋被賊燬及家計為賊搶掠
　者均堪憫惻特降㫖令該撫楊景素查明具奏候朕
　降㫖加恩今據楊景素據實分别查明覆奏著加恩
　將臨清新城内本年應徴地丁漕項錢糧除已完外
　所有未完銀三千六百四十三兩零全行蠲免以奬
　善良其舊城内實在良民未從賊者所有本年未完
　錢糧七千一百五十九兩零並著加恩蠲免十分之
　五至臨清城外被賊擾害鄉莊并夀張陽穀堂邑三
　縣城鄉經賊被害之處所有本年應完正賦並帶徴
　之項及臨清舊城蠲剩錢糧槩行緩至明嵗秋収後
　起徴以蘓民困至臨清夀張陽穀堂邑城鄉等處民
　間貯蓄多被賊匪搶掠小民無力辦糧並著將該四
　州縣守城及城鄉被害之户所有本年應徴漕糧俱
　緩至明年秋收後起分作兩年帶徴俾嵗内民食得
　以寛裕該撫其董率妥為經理以副朕矜䘏安良至
　意該部遵諭速行
　　　(臣/)等謹按臨清居民守䕶新城奉公盡力而舊
　　　城及夀張等邑被賊戕毁生計亦未免蕭然仰
　　　蒙
特沛恩綸普霑渥䘏或蠲免正賦或緩帶秋徴自城邑
　　　以至鄉莊靡不徧逮用蘓困敝而就安恬小民
　　　驚竄甫定已沐浴於
聖主和甘之澤矣
　　同日楊景素又奏言逆犯王倫等邪教惑民謀為
　　不軌一案(臣/)親提現獲人犯逐一嚴訊查有臨清
　　州武生吳兆隆堂邑縣生員楊榮貴二名經解京
　　逆犯王經隆等供稱攻打臨清州時吳兆隆設法
　　燒城並搶船搭橋等語現在將吳兆隆遵
㫖解京並將楊榮貴一併起解在案伏查教職一官約
　　束士子是其專責平日不能實心訓教以致該生
　　等不明大義甘心從賊咎無可逭除堂邑縣訓導
　　吳瑮業經罵賊被殺外所有臨清學正孟毓燦訓
　　導李世璐堂邑縣教諭楊埒僑相應請
㫖交部嚴加議處以肅
　功令至山東學政李中簡亦應一併附㕘聽候部議
　奏入得
㫖該部察議具奏
　　癸巳
上諭内閣曰夀張堂邑兩縣知縣現訊解京各賊犯據
　供該二縣被賊擒縛逼其順從皆罵賊不屈為賊戕
　害等語夀張知縣沈齊義堂邑知縣陳枚俱能罵賊
　而死克全臣節深合守土之義甚屬可憫至沈齊義
　未能先事覺察及訪拏時又復機事不密致賊黨聞
　風生變雖亦不能辭咎而既以身殉亦可相原沈齊
　義陳枚俱著加恩交部照陣亡例議䘏又昨據楊景
　素奏堂邑縣訓導吳瑮亦罵賊盡節並著該撫查明
　交部一併議䘏
　　　(臣/)等謹按人臣守土之責貴乎弭盜未然使奸
　　　民無由竊發若不能先事豫防致賊匪肆行擾
　　　攘固已咎無可辭
皇上加意矜全如夀張令沈齊義於查辦邪教一事始
　　　失之優柔寡斷繼由於不密害成以致釀成事
　　　變禍實自取乃猶
念其罵賊捐軀尚稱盡節以及堂邑令陳枚訓導吳瑮
　　　於致命遂志之義均為無忝
特予一體
恩䘏以示褒揚寛其應得之諐奬其克全之節
聖人善善從長權衡至當信無錙黍之或爽云
　　同日
上諭内閣曰逆匪王倫等糾衆滋擾佔踞臨清因東省
　緑營懦怯無能持選健鋭火器二營兵千名派額駙
　拉旺多爾濟都御史阿思哈帶領𠞰捕並令大學士
　舒赫徳統率經理未浹旬而一舉蕆事逆黨要犯生
　就殱擒伏法而賊首王倫亦畏罪自焚斃命驗有實
　據若非選派京兵前往安能迅速若此所有出力各
　兵及帶兵各員等業於起程時加恩賞賚其春寧音
　濟圖巴圖保等亦節經施恩賞擢至舒赫徳調度有
　方拉旺多爾濟阿思哈均能實力董率甚屬可嘉舒
　赫徳拉旺多爾濟阿思哈俱著交部從優議叙其協
　𠞰之直𨽻總督周元理總督管河南巡撫何煟正定
　鎮總兵萬朝興河北鎮總兵黄模亦俱在事奮勉並
　著交部議叙
　　同日何煟奏言據署遂平縣知縣王斗樞稟稱在
　　縣境諸市店地方常姓飯舖中查獲張百禄供係
　　夀張縣人有兄張存良因販魚到遂平在姨親趙
　　雲風家居住我向在山東投張九傳為師學習拳
　　棒今年正月來遂平探兄住下九月内想回家探
　　母未到黄河涯劉家口官差不准過河就回太康
　　縣叔子張洪功家住了幾日來到遂平諸市店飯
　　舖就被盤獲等語(臣/)查張百禄一犯先據逆犯王
　　樸等供稱在遂平傳教其為來豫勾引匪徒入夥
　　無疑今既拏獲則随從附和之人自無難跟究現
　　已押解赴省(臣/)飛飭在省司道先行公同密訊俟
　　(臣/)回省徹底清查務使根株浄盡不留餘孽奏入
諭曰將此人速行解京毋致兔脱慎之
上又命軍機大臣傳諭何煟曰據何煟奏業經遂平縣
　盤獲張百禄訊取實洪已今派員解京審辦矣此外
　國太一犯及孟燦女壻務須即速擒獲觧京審辦如
　訊得傳教之人確有姓名住址可據必須一併捜拏
　即無從賊謀叛情由亦應照邪教例從重發遣其或
　未經供出者轉不必過于捜索以致節外株連但查
　拏邪教之事固不可稍涉張皇致良民畧有驚擾尤
　忌機事不密如夀張羣逆之先發制人何煟老成練
　達自能調度得宜毋縱毋枉
　　甲午
上命軍機大臣傳諭舒赫徳楊景素曰昨審訊逆賊夥
　犯據稱賊衆初進夀張城即至逰擊衙門因有步兵
　閻吉智豫先送信逰擊已經逃避等語逰擊係防守
　大員若賊至即逃以致城池失守其罪較惟一等之
　臨陣退避者尤重業已諭令舒赫徳查奏復以逰擊
　趕福身係滿洲若竟避賊而逃即其子亦當問罪因
　諭福隆安派員前往將其子孫拘禁随訊據趕福家
　人李福兒供稱趕福由署後牆缺跳出原想出外集
　兵𠞰賊並非逃避旋往各處調兵即遇見惟一随往
　陽穀追拏賊衆與賊打仗陣亡等語果爾則趕福之
　死亦殊可憫不但無罪并當予以䘏賞録其後人所
　有應得賞銀現已諭令照例賞給其家至所稱趕福
　從署後走出喊呌兵丁拏賊並無一人來應等語兵
　丁於各營將領理應竭力捍衞遇有賊人竊發尤當
　相随𠞰撃若營官喚令殺賊連呼不應非入教從賊
　即怯避無能較之堂邑男婦跪迎王倫者情罪更重
　不可不分别究治其係逰擊署内該班之兵應查明
　發往伊犂等處為奴其在城防守者亦應革去名糧
　重責示儆若查有從賊者即應在該處正法著舒赫
　徳即速同楊景素前赴夀張查辦勿稍姑息
　　同日舒赫徳阿思哈楊景素奏言(臣/)等訊問前跟
　　葉信同赴東昌之千總王廷佐據稱于九月初三
　　日随葉副將赴夀張𠞰賊初四日行至東昌季海
　　務地方經東昌府知府季世法都司多竒納差人
　　趕回東昌守城初五日辰時賊匪有來臨清之信
　　復随葉副將于是日三更回至臨清土城查照兵
　　丁葉副將未曽回署初六日子時進磚城防守並
　　未出城等語(臣/)等質之署臨清營都司張鋐復提
　　葉信再四詰訊俱屬相符查葉信于初五日回至
　　臨清未曽進署現據千總王廷佐等所稱似為確
　　實再查葉信家眷搬往糧船一節現在奉
㫖傳諭何煟查詢衞千總趙亮其有無于初五六日回
　　至土城面托搬眷下船之處經趙亮處証明情節
　　自無從遁匿奏入
上命軍機大臣傳諭舒赫徳楊景素曰據舒赫徳奏葉
　信于初五日回至土城並未進署初六日即進磚城
　防守是其罪尚屬可諒今聞伊已于十二日病故亦
　屬可憐應准其家屬將屍棺領回但葉信于訊供次
　日即行身死或果係積勞羸弱難以久延抑係别有
　通信伊家搬避之處恐日後敗露畏罪自戕著舒赫
　徳即速查明據實覆奏至前諭舒赫徳𠞰捕逆賊事
　畢即往夀張陽穀堂邑等處查勘被賊情形并將堂
　邑跪迎賊衆各犯查辦近日審訊賊犯據供跪迎男
　婦俱已随往臨清計官兵𠞰賊之時此等非殪於鎗
　矢即擒獲治罪未必復能倖免即有仍留本邑者此
　時豈肯自認不辭旁人亦未肯投首告訐是查辦本
　為不易且愚民無知未免轉生疑畏此事可毋庸再
　辦舒赫徳竟當回至徳州查辦駐防潰兵之事將首
　先倡逃者訊確即行正法附從同潰者發遣新疆為
　奴並將此等人犯削除旗籍至陸續自回本營者如
　訊無潰逃情形仍准留存當差但亦須逐一鞭責示
　儆此必須舒赫徳親駐徳州俟新任城守尉福保到
　日即督同查辦並將該處補缺等事妥協經理
　　同日舒赫徳阿思哈楊景素奏言臨清當賊匪殘
　　掠之餘鄉城百姓生
諭㫖加恩撫恤并准部議令(臣/)楊景素派委妥幹大員
　　確切查明辦理兹查布政使國泰料理徳州軍需
　　事竣現在臨清(臣/)等公同酌議請即委該布政使
　　暫住臨清専辦一切撫綏事宜令其親身往來各
　　屬董率州縣實心經理以藩司統領各官查辦自
　　能得力(臣/)楊景素仍隨時查察務使被難窮民均
　　沾實惠如官吏等有不能實力奏行致有侵蝕滋
　　擾情弊立即㕘劾治罪布政使國泰應俟撫恤事
　　竣即行回省奏入報
聞
　　同日又奏言查徐績前赴夀張陽穀一帶捜捕餘
　　孽拏獲王倫堂弟王桂王林并案内正犯郭延貞
　　郭林五李有典牛奉如林庚辰及郭進美之母任
　　氏妻孫氏温炳之妻董氏等二十三名口帶至臨
　　清現在審訊辦理另行具
　奏外(臣/)等復提集各州縣獲解賊黨及附近鄉民執
　　縛送官之逆匪訊據各該犯供稱逆賊心腹人等
　　都在舊城内緊随王倫逸出者頗少等語所供固
　　不足慿但思二十四五六等日捜捕賊黨正在打
　　仗之時所獲人犯將及二千俱在營盤外露地看
　　守兵丁又少恐有疎失是以將實係賊黨并受傷
　　垂斃者略問姓名住址即行正法未能細訊口供
　　而舊城中之賊經鎗礟擊斃及焚溺死者不可數
　　計昨于居民陸續搬回之後(臣/)等遣副將烏大經
　　前往清理街道又經檢出屍骸現存者尚有五百
　　餘具是從前屢次𠞰殺賊内或有現在查拏要犯
　　亦未可定至於附近臨清及夀張陽穀一帶百姓
　　被賊殘害恨入骨髄(臣/)等于初七日將審明要犯
　　三十三名押赴臨清城外分别凌遲斬决城鄉百
　　姓四面圍觀不下萬人無不歡呼稱快并聞逺近
　　郷莊拏獻賊匪者所在皆有是百姓恨賊之心甚
　　為痛切必不肯寄頓窩藏又經(臣/)楊景素分派文
　　武員弁分路嚴密查拏即有逃逸要犯亦斷斷不
　　能漏網此皆(臣/)等目擊實在情形不敢不據實上
聞現在惟有密選妥幹員弁上緊查拏總期醜類無遺
　　以慰
聖念奏入
諭曰勉力為之以靖根株
　　同日又奏言(臣/)等查惟一徐績兩處潰逃兵丁巳
　　據實奏明飛飭文武各官跴弋但無専司督捕之
　　人恐事無責成易致踈玩兹查有直𨽻現任逰擊
　　調發山東補用之剛塔及直𨽻現任部司調發山
　　東補用之黄端該二員在直𨽻時(臣/)楊景素知其
　　差委勇往辦事認真(臣/)等現差剛塔催拏撫標逃
　　兵又差黄端催拏兖鎮逃兵俱發給逃兵年貌住
　　址清册各處跟究查拏(臣/)舒赫徳亦一面嚴催直
　　𨽻總督河南巡撫一體嚴緝奏入報
聞
　　乙未
上命軍機大臣傳諭周元理曰前據周元理奏查審拏
　獲各犯將陳玥周振樂周振徳三名遽行釋放辦理
　未為妥協恐周元理意存姑息因降㫖嚴飭並令將
　各犯觧京交軍機大臣㑹同刑部審訊今據奏覆訊
　陳玥等三犯實因恐被殺害随行二日旋即相約藏
　匿伺隙投出均無随賊打仗等事其情自屬可原已
　諭令仍釋放回籍是周元理前此所擬尚未舛誤但
　彼時賊未𠞰平逆黨要犯均未就獲何妨將各犯暫
　時羈禁俟東省捕賊事竣再為分别請㫖乃周元理
　遽請釋放實屬急遽無序但究非圖積隂功輕為開
　脱其辦理不善之小過尚可諒也
上又命軍機大臣傳諭舒赫徳楊景素曰昨令軍機大
　臣研訊各犯據閻吉祥供九月二十六日夜間同王
　倫下樓泅水過河時尚有閻大成一犯随同行走又
　據馬徳供出有張四孤莊劉三是王倫夥黨招人入
　教又江三供出李旺帶著許多人到臨清野莊地方
　呌我們過劫我莊上的常老輝就帶著我順從李旺
　見王倫的本日又訊據季國貞供商量搭橋等事有
　韓裕功郝之光帶人去搶糧船五六隻各等語閻大
　成劉三常老輝韓裕功郝之光俱係應行拏究之人
　不可任其漏網并著舒赫徳楊景素等嚴行查緝務
　獲
　
　
　
　
　
欽定𠞰捕臨清逆匪紀略卷十三
欽定四庫全書
欽定𠞰捕臨清逆匪紀略卷十四
　　丙申
　　舒赫徳阿思哈楊景素奏言館陶縣文生趙之枚
　　武生王建基等率領鄉民殺賊查係林潘寨鄉民
　　二百十六名李官莊鄉民二百五十二名共計四
　　百六十八名(臣/)楊景素已飭館陶縣知縣陳培敬遵
㫖動用庫項按名給賞銀兩理合奏明奏入報
聞
　　同日又奏言查臨清城内藥鋪王倫封為御醫一
　　節(臣/)等前奉
諭㫖即查有二閘口開藥鋪之醫生遲玉津現在故城
　　經(臣/)楊景素差弁緝獲解到嚴加詰訊據供在臨
　　清土城内居住素習外科行醫賊到臨清後被縳
　　到盧家藥鋪裏要與他看傷我因將鋪内所有膏
　　藥陸續給他貼過後即乗空逃回至官兵入城殺
　　賊我同原任千總程際林并街民林玉安等八人
　　在西夾道空房内拏過賊人三名交到營内當初
　　賊人徐範原有將來封你做御醫之語實在並無
　　其事亦並未與王倫看病等語(臣/)等又傳訊千總
　　程際林及街民林玉安等并將拏獲賊犯册内查
　　對註有程際林協同鄉民遲玉津等拏賊三名字
　　様姓名數目俱屬相符查遲玉津已供稱為賊治
　　傷又曽有徐範封為御醫之言即難保實無其事
　　未便以逃回後曽經協力拏賊遽行寛宥應行解
　　京質訊至程際林及林玉安審無從賊情事且詢
　　之賊人均未識面似應省釋奏入報
聞
　　同日又奏言(臣/)等奉
㫖查拏季國貞妹夫馬姓在油坊探信一節隨訊據季
　　國貞幼妺四兒供稱有姊夫馬光徳現在投到營
　　裏(臣/)等即將馬光徳拏到研訊據供係四川人父
　　親原任臨清衛守備已經身故賊進土城後我總
　　在家裏躱避後來要想逃走季國貞帶我送出北
　　水門被賊拏住盤問我哄他們説是打探消息的
　　後來聞官兵到隨即逃出投到營裏並未從賊探
　　信等供查馬光徳一犯既詢係季國貞姊夫屬實
　　所供情節一面之詞殊難憑信相應一併解京以
　　便與李旺季國貞二犯嚴行質審奏入報
聞
　　同日又奏言據臨清州武生焦人傑等於直𨽻清
　　河縣蘇家莊地方拏獲逸賊張在立押送行營并
　　將同黨名字另單送閲(臣/)等即將張在立飭發臨
　　清州収禁并將單内有名人犯司貞等二十五人
　　陸續全數查獲訊據張在立供係臨清州人被賊
　　裹去曾跟隨賊營頭目劉四到焦人傑家裏搶過
　　物件又替劉四將家眷搬送蘇家莊住下不曽再
　　回臨清至司貞等二十五人都是平日㑹使拳棒
　　其實不曽從賊劉四已在雎家樓被官兵殺了等
　　語又訊據司貞司圖王有禮等同供學習拳棒並
　　未入教從賊查張在立隨同搶劫從逆顯然雖經
　　畏罪潛逸亦應明正典刑請
㫖即行正法至司貞等雖堅供並無入教等事但究非
　　安靜良民應請各杖一百流三千里以靖地方又
　　另獲徐海徐五十兩犯訊得徐海隨王經隆歴次
　　攻城徐五十於張四孤莊起事之日即隨賊搶奪
　　城池又跟梵偉在臨清堵禦此二犯均係法無可
　　貸應請
㫖正法奏入報
聞
　　同日又奏言欽奉
諭㫖李旺所供王貴係帶兵攻打新城要犯著即速查
　拏務獲解京審辦(臣/)等查王貴一犯前正法一千二
　　百名册内已有同名者三人前訊東昌解來楊富
　　一犯供有王貴是我姊夫昨被鎗打透大約已死
　　等語此犯似即李旺所供之王貴惟楊富先經正
　　法(臣/)等再於研訊别犯時隨時確查又奉
㫖王經隆供燒樓時還有王宗尼與夀張年輕者一人
　亦跳下樓來被獲此二犯獲後作何著落查九月二
　　十九日王倫焚樓自斃時王經隆於山墻跳出被
　　獲之後又有王經隆之姪孫王峻愛自樓掉下訊
　　供後因受火傷越日身死同時尚有一人因樓板
　　塌下墜地當即身死未能訊供似即係王經隆所
　　供王宗尼及夀張年輕之犯又奉
㫖訊出幫同季國貞搶船搭橋之犯有郭永敖髙珍楊
　福金㑹韓福如李之貴楊樹常楊希葉李達皮之揚
　徐士姚王立松十二名亦係此案要犯必須拏獲重
　究查郭永敖等十二人除李達已經正法外楊福一
　　犯前東昌解來正法之犯内有楊富一名又續解
　　到楊福係館陶人雖嚴訊並無幫搭浮橋之事且
　　稱從未與季國貞等認識但一面之詞難以憑信
　　應請質訊季國貞其同往搭橋之楊福係往臨清
　　抑係館陶即可得其確據今將楊福一併解京其
　　韓福如一犯前東昌解犯内有韓付如亦經正法
　　在案其餘各犯當嚴行查緝又奉
㫖查王倫徒弟陳合璧及石姓禇姓等犯查陳合璧前
　　經(臣/)等𣲖員往恩縣查拏尚無踪跡其禇姓石姓
　　二犯禇文供内有同在堂邑逃回之禇致逺又已
　　經正法册内有清平石元一名臨清石純一名是
　　否陳合璧所招入教之人現在遍處訪緝務得實
　　據又奉
㫖王經隆等供有王倫族姪王有慶管辦食用又從夀
　張帶來厨子劉國安閻二小二名曽否拏獲臣等前
　　於九月二十六日拏獲張立祥等八名内有劉典
　　安一犯訊係從夀張縣跟來之厨子因其並非要
　　犯即已正法劉典安是否即係劉國安當與王有
　　慶閻二小等一併嚴緝至閻吉仁之子憨小兒拏
　　獲時當即行正法其給與王倫銀鐲之當夥王登
　　雲並王得朋供出之趙忠趙宣竇柱聶大成張心
　　智等現在分𣲖員弁一體嚴拏務獲奏入
諭曰此皆餘波即免脱一二諒亦不能滋事然楊景素
　不可存此心仍以嚴拏務獲為要
　　同日又奏言(臣/)等欽奉
諭㫖查周元理所奏賊犯曲六供有劉法一犯現於各
　　處獲犯中訊出劉法供係陳緒引進從賊曽勸曲
　　六入教在馬市街打仗等語其為曲六所供劉法
　　情事相符已無疑義又據生員邢璘出首伊姪邢
　　成徳供係臨清州武生賊人逼令隨去將父母妻
　　子都搬進舊城隨賊把守浮橋兄弟邢復徳因從
　　賊被叔子邢璘活埋等語邢成徳以武生從賊情
　　罪較重現將劉法邢成徳解京備訊奏入報
聞
　　同日何煟奏言臣奉
諭㫖查問千總趙亮是否葉信相商將家眷搬上糧船
　　之處今據趙亮供稱九月初六日申刻千總糧船
　　從臨清開行往衛輝候兑初七日早飯時忽聞賊
　　匪來至土城擾害急督率舵工水手人役防禦賊
　　匪保䕶船隻是晚尾船水手來報有葉副將家眷
　　人口到船避賊因係上司家眷聴其住下初八日
　　早見葉信大兒子葉宗屾問明緣由又聴得傳説
　　賊匪已將副將衙署燒了只得將他們帶到衛輝
　　水次在臨清開船時從未與葉信見面並無相商
　　搬帶家眷之事等語又據葉宗屾供九月初三日
　　我父親帶兵𠞰賊總未回署初六日午刻有兵役
　　來取令箭説父親於半夜回磚城防守倉庫城池
　　初七日聴得外邊嚷説賊匪殺進大街來我扶著
　　母親帶領家眷從沿河一路逃避走有二里路見
　　河内糧船要想上船去躱那旗丁水手們就任我
　　們上在後面官船内那時不知運官是誰到初八
　　日這千總趙亮回到船上我向他説了原委央他
　　一路帶到衛輝等語謹將各供詞奏覆奏入報
聞
　　同日嘉謨奏言據海寧所千總謝恩在阿城盤獲
　　逸犯滕山一名供係歴城縣人因往夀張探兄遇
　　見王倫即被脅同至陽穀堂邑後到臨清押令攻
　　城乘間脱逃又據嘉興幫千總王世伸在戴家廟
　　盤獲逸犯陳湘一名俱係臨清州人住居城南倉
　　上莊有同莊之郭大郭三郭七郭浩等都是白蓮
　　教九月初七日郭浩等領人到莊拏去入夥到臨
　　清押令攻城兩次初十日逃出等情當將該二犯
　　就近發交東昌府嚴行監禁奏入
上命軍機大臣傳諭舒赫徳楊景素曰據嘉謨奏臨清
　有郭大郭三郭七郭浩都是白蓮邪教等語著舒赫
　徳楊景素即行嚴飭查拏務獲審明照例辦理又王
　倫之師張既成墳塜屍棺已經騐明剉毁其張既成
　之師袁公漙節經傳諭查拏何以尚未奏覆該犯係
　創立邪教首犯斷不可任其兔脱務須速飭跴獲解
　京審明嚴辦毋稍稽延
　　丁酉
上命軍機大臣傳諭舒赫徳曰此次辦理𠞰捕賊匪諸
　事舒赫徳實力宣勤調度妥協時值冬令天寒著賞
　給御用貂尾冠一頂黒狐馬褂一件由驛發往俾資
　禦寒以昭優眷
　　同日
上諭内閣曰據舒赫徳等奏此次帶往山東隨同辦事
　之司員内閣侍讀永保刑部員外郎蘇楞泰塔琦均
　屬奮勉出力等語永保蘇楞泰塔琦均著交部議叙
　　同日舒赫徳阿思哈楊景素奏言本月十四日有
　　莘縣監生周曰璜投至臨清出首伊子周振東跟
　　隨本莊王君弼打拳入教約定十月二十八日起
　　事并單開莘縣朝城陽穀等縣各莊同謀人姓名
　　臣等反覆詰問秖云我止此一子恐將來干連是
　　以出首竊思周振東如果係王倫一教則前者王
　　倫滋事之時自應同惡相濟約齊舉事何必待至
　　十月二十八日始行動手似非與王倫一事但以
　　親父出首親子于情理又屬可信看來周振東係
　　一游手好閒之徒平時學習拳棒呼朋引類相聚
　　作奸或欲看王倫之起事如何再行舉動故約期
　　較遲或周曰璜本係黨内之人以官兵查拏嚴𦂳
　　恐將來自干重罪并累及全家故爾先時呈告亦
　　未可定莫若將周振東及單開為首之犯先行拏
　　獲一經嚴訊即可得此案底裏(臣/)等即於本夜宻
　　𣲖文武各員帶兵分往各路約定時刻立拏首犯
　　飛送臨清審訊若軰即有隂謀而先事擒拏自能
　　一時就縛但此事若確將來辦理必須兵力而京
　　兵已撤難以再行調回查現存兵數尚有京兵二
　　百七十名青州滿兵六百名山東緑營兵二千餘
　　名西河岸之直𨽻河南兵各二百名俱尚未起身
　　暫行留駐統計尚有三千餘名如果有需用之處
　　即可調撥(臣/)一面宻咨周元理何煟令各宻備兵
　　一千選𣲖大員統領在臨清館陶暫住以備調遣
　　接應之用至此案根底一俟拏到為首各犯詳加
　　研鞫即可酌量情形辦理奏入
上命軍機大臣傳諭舒赫徳阿思哈楊景素曰據奏莘
　縣監生周曰璜首告伊子周振東與同縣王家莊之
　王君弼等及朝城陽穀冠縣等處人結黨謀反約定
　十月二十八日起事開單呈守等語王倫一案甫經
　𠞰戮懲創不為不嚴乃復有愍不畏死之徒敢作不
　靖自取誅滅實出情理之外今舒赫徳等一聞呈首
　即𣲖員四路擒拏俟要犯就獲嚴鞫自可水落石出
　迅得實情至所需帶兵大員仍𣲖伊琳那木扎爾前
　往并添𣲖鄂蘭蘇崇阿並諭知春寧將帶回東三省
　善射手仍速帶同馳驛赴東聽舒赫徳遣委此時要
　犯諒已就擒必不至復成事釁若能不動聲色確訊
　嚴懲尤為妥善至周曰璜忍於首告伊子父子天性
　茍非深明大義滅親之故者安能出此况據詰訊周
　曰璜之妻並非後娶何忍陷其子以凌遲重辟或其
　家庭之間别有曖昧情節一經拘到各犯不可不詳
　細質訊以成信讞
　　同日署天津鎮總兵永昌奏言查天津各營兵八
　　百名調赴東省進勦並臣帶兵四百名於故城景
　　州一帶堵截逆業經
　奏明在案(臣/)遵照督臣周元理調遣移駐鄭家口防
　　範堵截嗣因賊衆猝至河西衝擊官兵屯劄之處
　　經督臣周曰理奏𣲖前往油坊一帶相機接應仰
　　仗
皇上天威逆匪勦滅當敗殘之餘恐其浮水西竄(臣/)復
　　帶兵前往臨清西岸與督標正定官兵分佈河干
　　合力堵擒今奉大學士舒赫徳傳令進勦官兵次
　　第回營(臣/)仍於故城景州鄭家口直東交界地方
　　酌𣲖附近協營官兵巡緝逸匪所有原𣲖進勦並
　　䇿應各兵於十一月十一日帶領分起各回本營
　　奏入
上諭内閣署天津鎮總兵永昌帶兵在油坊一帶接應
　並往臨清西岸堵擒賊匪其所𣲖天津鎮總兵經大
　學士舒赫徳帶往得力得力是永昌此次辦事尚屬
　奮勉著照萬朝興等之例一體交部議叙
　　戊戌
　　何煟奏言查張百禄在遂平傳教一節該犯係王
　　倫義兒又係孟燦外甥實為河南倡教賊首今既
　　將該犯拏獲其在遂平所収之十五徒弟及孟燦
　　女壻皆可跟尋着落(臣/)先於拏獲張百禄時飛飭
　　陳州府知府孫栝將容留張百禄之堂叔張洪功
　　訊據乾隆三十六年七月内有張百禄之母舅孟
　　二往遂平路過太康伊曾投拜為師學習八卦拳
　　並授運氣訣又供出太康人李天木係張百禄徒
　　弟又有遂平人張成章張榮章張大章趙雲㑹俱
　　從張百禄學習拳棒經各該縣先後拏獲等情臣
　　査孟二是否即係孟燦現在飭司確查孟二曾於
　　三十六年到豫傳教近年以來張百禄又來往其
　　間招徒聚衆情偽百出(臣/)現飭南汝道道南陽汝
　　寧兩府帶領妥幹員弁會同營員各於交路交界
　　不動聲色慎密堵截其有供出逆黨及實係邪教
　　人犯即按名指拏不留餘孽以無負
聖主諄諄訓戒之至意
　　同日又奏言竊照東省賊王倫肆擾一案豫東
　　接壤恐有竄逸之賊潛藏境内先經拏獲東省逃
　　匪孫敬等禀報到(臣/)當即提犯到省嚴行查辦茲
　　據署布政榮柱訊據孫敬供敬係壽張快役𣲖在
　　南門巡查於王倫等擁衆進城時躱入城濠被逆
　　匪和尚廣標捜獲脅令當探馬巡城乘間逃出約
　　同堂弟孫羊兒又同東阿李大成至泌陽投伊兄
　　孫秀儒避匿等語又據劉甫貴供在臨清𤓰查莊
　　居住九月初八日隨賊進城賊首王倫在禮拜寺
　　㸃名將我撥給賊目楊進忠管束給了一桿槍同
　　去攻城又𣲖在頭閘把守到二十三日我合同村
　　的蕭利連夜跑走蕭利往直𨽻一路去了等語查
　　劉甫貴一犯已經供認從賊不諱併究出該犯同
　　莊順賊之李法玉趙士秀趙士英姜二小歐七趙
　　新及同守閘口之壽張賊匪王振海王振江徐何
　　王六等姓名其孫敬亦係先曾從賊後復脱逃情
　　罪已屬重大但賊匪跡同鬼蜮遂平等縣現有張
　　百禄傳教歸太又有往河南之説孫敬一犯即係
　　存泌陽地方拏獲且充賊營探馬出城安知非王
　　倫遣來勾引奸夥前往接應必須徹㡳根究(臣/)現
　　在星速回省督同該司等親加訊究辦理其已據
　　各犯供出之僧廣標等犯現在飛咨山東直𨽻督
　　撫臣一體查究奏入報
聞
上命軍機大臣傳諭舒赫徳阿思哈周元理何煟楊景
　素曰要犯張百禄業經豫省拏獲解京所有該犯供
　出案内各犯並當飭屬查拏訊究如豫省成功㑹之
　類即係邪教一流何煟現在作何辦理至河南拏獲
　壽張孫敬臨清劉甫貴二犯自應訊明照例嚴辦其
　各犯供出山東各縣人犯業經何煟飛咨山東各縣
　兩省分緝務須上𦂳緝獲毋任紀網就現在供出各
　犯而計如和尚廣標逼脅孫敬入夥又劉甫貴供出
　之頭目楊進忠並著舒赫徳等查明如尚未就擒亦
　著嚴緝到案從重審究此外尚有孫敬供出同逃之
　東阿之李大成及劉甫貴供出同村順賊之李法玉
　趙士秀趙士英姜二小歐七趙新俱臨清𤓰查莊人
　又同守閘口之王振海王振江王六俱壽張縣人以
　上各犯俱著舒赫徳楊景素等即速按名嚴拏務
　獲分别審辦又劉甫貴同莊之蕭貴係于二十三日
　同逃前往直𨽻亦著周元理上𦂳嚴緝審究
　　同日舒赫徳阿思哈楊景素奏言前據髙唐汶上
　　等州縣所獲人犯(臣/)等提赴臨清審訊内姜㨗楊
　　懐禮趙珠李璽郝之廣公振山張興陳興魏宗彦
　　等九犯訊係隨范偉孟燦王聖如等打仗殺人把
　　守口子并為賊買辦食物搶擄草束情罪俱屬
　　可惡應即行正法其姜㨗係壽張營兵仍在本營
　　梟首俾緑營兵丁知畏至周釋徐桐張五劉宣滕
　　有生李君禄等六犯雖訊據供稱為賊喂馬做飯
　　並無打仗殺人情事但為賊供役亦未便輕縱應
　　發極邊烟瘴充軍奏入報
聞
　　同日又奏言查藩司國泰等訊取賊犯殷文等七
　　名供詞録報(臣/)等復親加查訊據殷文供係臨清
　　州人遇賊人裹住給與䥥刀曾在杏園打仗又據
　　趙有供係堂邑縣人曾經入教從堂邑跟到臨清
　　杏園打仗又攻過臨清城兩次等語以上二犯情
　　罪可惡應請
㫖即行正法其趙功趙玉王大力陳洪先李成等五犯
　　均供認為賊供役應請發往黑龍江寧江塔等處
　　給披甲人為奴奏入報
聞
　　同日又奏言前奉
諭㫖將舊城街巷肅清妥辦仰見我
皇上睿慮周詳體恤民隱之至意(臣/)等連日𣲖委員弁
　　前往所有街衢巷口及焚燼所餘之墻屋内逐一
　　檢查並於城外隙地刨挖大坑將賊屍悉行投入
　　現在土城中街道俱已肅清而舊時流散之民亦
　　陸續來歸漸次復歸現據副將烏大經禀報自初
　　三日起至十五日止回來民戸共查有七千七百
　　七十九户計男女大小共四萬零七百名奏入報
聞
　　　(臣/)等謹按臨清舊城自逆匪撲滅境内敉寜良民
　　　避賊逺竄者咸得各安故宇
皇上厪念無傷時以一夫失所為慮屢
命肅清衢路撫䘏流亡勞徠輯寧之道纎悉具備是
　　　甫旬日間復業者幾及萬戸茆簷土銼生聚依
　　　然編氓感戴
深仁靡有窮極詎一時之淪肌浹髓已耶
　　同日又奏言查王倫家屬屬前就現據獲各犯
　　審明確實問擬緣坐奉
㫖允准在案惟是賊匪聚黨肆惡隨地迫人入夥故自
　　捜捕以來所獲㓜女㓜孩又有五百五十二口自
　　應區别辦理臣等公同酌議凡王倫義兒及受封
　　偽官有名頭目並殺官搶船各犯情罪重大其家
　　屬自應縁例縁坐今審得閻艾氏等三十五口或
　　係逆匪眷屬或係賊目親支俱應照例給功臣之
　　家為奴又閻吉仁之子憨小兒前經奉
㫖與王經之之子正月兒俱于拏獲時即行正法續因
　　王正月兒年僅二嵗奉
㫖交刑部監禁今憨小兒年僅七嵗似應一例交刑部
　　監禁如䝉
俞允臣等當同應行縁坐之犯一併解京辦理再此外
　　有被誘入夥聽賊主使而家口現在拘繫者又有
　　實係平民全家為賊擄去事後自行投出經官兵
　　拏獲者其婦女㓜孩五百一十六口俱審明非要
　　犯妻孥應請概行釋放奏入報
聞
　　同日又奏言前據原任撫(臣/)徐績等陸續解至各
　　犯(臣/)等覆加審核徐王柱王有徳郭延正郭延繼
　　四犯俱係𦂳要有名賊自必當解京備訊此外王
　　楷王林俱係王倫有服弟兄雖未隨同入夥而起
　　事之後並未舉發范宗孔從梵偉打仗授為校尉
　　官龎立入教從賊打仗殺人徐本道由陽榖隨至
　　臨清從賊日久劉得係開城引賊劉煥之堂弟且
　　曾隨賊打仗以上六犯俱法無可貸即行正法其
　　劉大信吕實陳宗武楊瑞吉四犯雖俱係被賊脅
　　從並未跟同打仗然已為賊使役又郭延禧係賊
　　中偽官郭延正之兄亦未可輕宥均應發極邊烟
　　瘴充軍又蘇小五一名於九月初六日被賊裹去
　　初七日即逃出並無為賊驅使情事相應釋放奏
　　入報
聞
　　同日又奏言臣等於九月二十三日圍勦逆匪以
　　來所有搜獲物件除劈山礟一位鳥機鎗二桿鳥
　　鎗四十一桿已歸營備用其長槍义斧鈎䥥鐵尺
　　棍等物二百零七件大小刀三百三十七口現交
　　署臨清州知州李濤存貯庫内又馬三十五匹騾
　　六頭衣服雜項等物一百八十一件(臣/)楊景素委
　　員確估變價歸於賑恤項下動支奏入報
聞
　　己亥
　　舒赫徳阿思哈楊景素奏言(臣/)等屢奉
聖諭查究奸匪起事緣由查有無歉収加収加徴之事
　　(臣/)舒赫徳隨時留心探問已知王倫實係邪教謀
　　為不軌續於拏獲賊營要犯研鞫俱供王倫自乾
　　隆十六起從張既成入邪邪教不敢露名後來因
　　伊父身故無人管束自三十六年間遂収起徒弟
　　至今已有三年凡入教之人轉相招引各處鄉落
　　愚民多有為其煽惑者至今八月望間王倫探知
　　遊擊趕福知縣沈齊義要差人嚴拏邪教王倫心
　　中畏懼遂倡説八月之後有四十五日大劫從我
　　都可得免於二十五日差孟燦到王經隆處傳人
　　起事并云二十八日有風雨是時正好動手至二
　　十七日王倫在党家莊已有數百人王經隆在張
　　四孤莊亦聚有五六百人二十八日黑夜梵偉閻
　　吉仁先帶六七十人與城内入教之書役等約定
　　開放入城戕害知縣即於二十九日接王倫進城
　　王經隆亦來㑹合此二日内適值風雨所以人益
　　信服所過之處脅附日多等語此係質之歴犯所
　　供無不脗合乃王倫因邪教敗露畏拏起事之緣
　　由也前孟燦所供因年嵗歉収地方官額外加徴
　　以致激變一説(臣/)等於審訊别犯時即詳悉訪問
　　從無有供及此者(臣/)楊景素飭屬嚴訪亦查無其
　　事實係孟燦一犯深恨地方官查拏嚴切欲架禍
　　以洩私忿故於拏到日遂爾混供至山東年嵗徳
　　州以北今嵗初夏雖略有少雨之處入伏後亦漸
　　霑足且與壽張等縣無涉壽張等縣實有八九
　　成収穫前此逆匪搶掠各鄉米豆糧食所在多有
　　此其明驗是饑民釀釁之説盡屬荒唐(臣/)等伏思
　國家承平百數十年休養生息無所不周即地方間
　　遇水旱偏災我
皇上發帑賑粟蠲緩兼施薄海茅簷羣知愛戴况今年
　　山左並未歉荒小民具有天良亦何敢藉詞倡亂
　　至加額一説當此紀綱肅清之候即有不肖官吏
　　亦斷不敢妄為至此尤屬毫無影響(臣/)等現奉
諭㫖查詢山東果有歉収加𣲖之事自應早為入
告嚴行辦理今訊之賊犯所供質之衆人公論無不謂
　　賊匪等因探知查拏邪教而起則其事實有確據
　　(臣/)等謹據實覆
　奏奏入
上諭内閣曰前因舒赫徳奏訊賊黨孟燦在東省供有
　今嵗歉収地方官額外加徴以致激變之語賊供本
　無足據但既有此言不可不徹底查究特降㫖令舒
　赫徳同新任巡撫楊景素即行詳晰確查如其言果
　實并重治徐績之罪今據舒赫徳等覆稱賊匪王倫
　起事之由實係邪教謀為不軌前孟燦所供嵗歉加
　徴激變之説詳悉訪問毫無影響且别犯亦從無供
　及此者實係孟燦深恨地方官查拏嚴切欲架禍以
　洩私忿故爾混供況今夏徳州以北雖略有短雨之
　處與壽張等縣之収成八九分者無涉前此逆賊搶
　掠各鄉米豆糧食所在多有是饑民釀釁之説實屬
　荒唐等語舒赫徳阿思哈俱欽差大人楊景素又係
　新任巡撫與東省荒歉横徴横徴之事初無所庸其
　迴䕶況徐績已經解任復有何情面隠狥而舒赫徳
　等曾經查訪與有責成又豈肯稍為粉飾代其受過
　乎朕臨御三十九年遇有水旱偏災不惜多費帑金
　廣為蠲賑期不使一夫失所且因海㝢久安人民繁
　庶思欲藏富於民俾益臻饒裕特普免天下錢糧者
　再普蠲各省漕糧者一幾不啻數千萬計朕愛民懐
　保之心數十年如一日此天下臣庶所共知者若地
　方雨暘稍或不時朕宵旰殷懐必多方詢問以通民
　隱若各省旱潦不齊之事督撫奏報稍遲經朕訪察
　得實輕則申飭重則議處皆有案可稽考從未有因
　督撫諱匿災傷謂其能為國家惜費特加任用之人
　此亦天下臣庶所共知者即如今夏山東得雨較遲
　屢曾傳㫖詢問經徐績將得雨州縣時日節次奏報
　至各處霑透而止且其報雨之候或騐之鄰省報章
　或證之總河奏牘悉皆脗合亦斷無能偽飾則舒赫
　徳等今日此奏謂山東並非荒歉益復可信又如豫
　省秋成豐稔而何煟以信陽光山二州縣内水田獨
　被旱災奏請確勘妥辦此真不過一隅偏災何煟尚
　不敢壅於上聞朕亦即為之温㫖批答又於秋間江
　南外河老壩口黄水漲潰堤工山陽等四縣田廬被
　水即飭該督撫迅速堵築加意撫䘏冀瀕水受災黎
　庶早就安恬曾因伊齡阿奏報被水情形硃筆批詢
　地方官辦賑䘏事宜妥協否蠧役有因而牟利者否
　目下窮黎光景又如何詳悉速奏來今日伊齡阿奏
　覆適至其摺具在不妨與衆共閲者而謂朕以民事
　為重乎不以民事為重乎朕欲督撫稍為諱飾災傷
　乎抑不許其諱飾乎乃李潄芳聞王倫叛逆之事即
　妄云饑民聚處滋事是轉予亂民以藉口之端實不
　知其是何肺腸彼時若早為宣示適足以長逆匪之
　智且恐因而誘惑良民其悮更不知伊於何底及賊
　黨要犯就獲解京命軍機大臣㑹同九卿科道在刑
　部公鞫聞有御史蔣良騏就訊賊犯是否因災起事
　並無有以災為對者朕復於紫光閣集衆親鞫命李
　潄芳自問賊匪亦無以災對者是李潄芳前日之妄
　奏衆心應共釋然至所云直省亦有饑民地方官在
　盧溝橋攔截勿令他往范宜賔尋襲其説入告今年
　天津河間等處原有偏災經周元理奏聞朕即諭撥
　通倉米十萬石備賑借之用此可謂之諱災乎若云
　盧溝橋攔截饑民朕即遣𣲖侍郎髙樸袁守侗帶同
　李潄芳范宜賔前往良鄉及黄村東壩各處查看並
　未見成羣乞食流民乃李潄芳等所目擊又有誰為
　之隱飾乎設果有其事朕亦豈肯庇周元理而不治
　其罪乎朕愛養斯民實時凛如傷之念不特饑饉災
　沴常厪於懐如近日逆賊王倫敢作不靖戕害良民
　所傷不少而被脅之人招諭未出首告者勦賊時亦
　不免玉石俱焚之事朕每為之惻然已屢飭加恩優
　䘏而閭閻具有天良如清河縣士民至舒赫徳軍營
　以牛羊等物犒師其臨清舊城百姓避賊復歸者七
　千餘戸數萬餘口聞有撫䘏之詔無不感激涕零是
　草野愚民尚知仰體誠求保愛之至意而李潄芳當
　逆賊倡亂之初造作無稽之談轉欲為賊飾諱卸過
　實不得復比於人類即治以袒賊惑衆之罪亦所應
　得但朕不肯因言民隱之事加罪科道惟是李潄芳
　識見如此心術如此若令其復居言路實足為世道
　人心之害李潄芳著以部屬改用並著將舒赫徳等
　節次奏摺朕今日之㫖及自五月以來詢問徐績諭
　　㫖及其覆奏之摺周元理何煟等查辦偏災並伊齡
　　阿覆奏各摺一倂令九卿科道閱看並將此通諭中
　　外知之
　　　　(臣/)等謹按保赤誠求之隱
　聖皇勤恤民瘼固無一時一事不上厪
　宸衷其或暘雨稍愆水旱偶告為地不過偏隅而
　周諮諄切不啻再三蠲賑頻施如恐弗及實為亘古未
　　　　有東省適遇嵗祲斷無所容其諱飾且壽張等
　　　　邑俱查有八九分収成又安得饑民釀釁之事
　　　　即如
　王師所至士民爭先犒獻一聞下
　詔撫輯感激涕零凡在血氣心知之屬靡不仰見
　宵旰殷懐直如
天地之無私覆載者而奸民卸罪之詭説與言官摭拾之
　　　　浮詞自可立辨其誣矣
　　　同日舒赫徳阿思哈楊景素奏言十七日申刻據
　　原𣲖文武各員將周曰璜原呈單開各犯全數拏
　　獲解到臣等即提周振東研訊據供周曰璜是我
　　父親向來喜歡賭錢欠債甚多將家中糧食多扺
　　帳與人近日又欠李貴等帳目約定本月十五日
　　清還又要糶家中所剰糧食我祖母不依父親即
　　於十一日晚上騎驢出門家中四處打發僱夫去
　　找尋不想竟到這裏來首告謀反我實在並無此
　　事至王君弼係本莊保正我没有跟他學過拳那
　　裏有什麽十月二十八日起事之説總是父親與
　　我母親不和祖母因父親好賭不許他糶糧還債
　　想是父親道是我在内攛掇所以將這没影響的
　　事來告我只求呌我祖母母親來一問就明白了
　　等語(臣/)等思周曰璜如果為債務挾嫌誣控亦應
　　祗及索逋之李貴等何必首告伊子以圖洩忿況
　　其所告之事實關重大人數亦多其中情節不可
　　不徹㡳追究現在將拏到各犯逐一隔别審問一
　　面委員迅即拘喚周曰璜之母妻到案以備質証
　　至委員等赴各莊拏獲單開各犯時俱各隨到隨
　　拏並無抗拒情狀并查看各犯家中亦無不法物
　　件(臣/)等看來該犯等即有滋事之處如周曰璜所
　　首者現在為首各犯俱已就獲自無虞生他變奏
　　奏入
上命軍機大臣傳諭舒赫徳阿思哈楊景素曰前據舒
　赫徳等奏莘縣周曰璜出首伊子周振東謀反一案
　彼時即以逆犯王倫之事甫經大加懲創縱有愍不
　畏死之徒亦未必敢復行蠢動或王倫詭裝焚死形
　跡潛逃煽誘愚民則不可知曾諭舒赫徳等妥協查
　辦今據舒赫等奏所有周振東及為首各犯俱經
　拏獲到案訊之周振東據供係父周曰璜以性好賭
　錢糶糧扺欠祖母不依心疑是我在内攛掇即騎驢
　外出我並無糶糧買馬及跟王君弼學拳之事至單
　開各犯俱隨到隨拏並無抗拒情狀各犯家中亦無
　不法物件等語其事實屬大竒今周曰璜之母既已
　拘提俟到案一訊自可得實看來周曰璜竟是一極
　荒唐之人此告毫無影響其前日𣲖往之那木扎爾
　等四人及春寜帶往之墨爾根等現已由驛六百里
　加𦂳行文停其前往所有舒赫徳暫留山東境之直
　𨽻河南兵丁現在並無需用之處且天氣漸寒應即
　令其各回該省原營當差舒赫徳將此案問明後即
　赴壽張趕福呌喚之應之兵俟辦畢辦畢再赴德州
　查辦格圖肯所帶潰逃之駐防兵分别嚴拏重究辦
　究徳州一案舒赫徳即起程回京
　　同日舒赫徳阿思哈楊景素奏言臣奉
諭㫖普洱鎮總兵薩靈阿家屬賃居臨清被傷過半殊
　　堪憫惻今其子廣寧及其三女尚存若係劉文學
　　設法保䕶則其家人尚屬可嘉即應查明奬賞(臣/)
　　等即傳到薩靈阿家人李正據稱我主兒原任臨
　　清協副將陞任後因路逺家眷未經隨任就住在
　　臨清土城内九月初七日賊人進城我主母説女
　　流無處逃避不久自有官兵來除害所以總没有
　　走至二十四日忽有賊多人打進門來主母就髙
　　聲罵賊被賊把主母并婢女們拏去我趕去搶奪
　　被賊砍了一刀即時昏倒並不知主母下落那劉
　　文學不是家人因在一院居住認識那時家裏没
　　有男人劉文學背了小主兒逃走遇著官兵就報
　　説是薩總兵家人帶著伊家裏女人在街上找著
　　主母屍首纔知道被賊殺害至於小主兒小姑娘
　　向來跟著小的女人賊人進來時小的女人説是
　　我兒子女兒賊人就沒有動手等語查薩靈阿之
　　妻罵賊被害頗明大義其李正之妻又能保䕶家
　　主子女實屬天良可嘉(臣/)楊景素已量加奬賞奏
　　入得
㫖劉文學亦應酌賞
欽定勦捕臨逆匪紀畧卷十四
欽定四庫全書
欽定𠞰捕臨清逆匪紀略卷十五
　　辛丑
　　舒赫徳阿思哈楊景素奏言山東撫標中軍㕘將
　　海明人雖謹慎而才識短淺不能振作有為難勝
　　外省營伍之任應請補用旗員以免貽悞其所遺
　　撫標中軍㕘將員缺查有新補徳州營㕘將武靈
　　阿由健鋭營委署前鋒㕘領厯陞直𨽻督標遊擊
　　因在臨清西岸殺賊有功遵
㫖奏補今職該員明敏勇幹訓練有方應請調補撫標
　　中軍㕘將所遺徳州營㕘將員缺查有萊州營㕘
　　將馬文俊老練曉事熟習營伍此次帶兵𠞰賊亦
　　屬奮勉以之調補徳州營㕘將實與衝途營伍有
　　益所遺萊州營㕘將員缺查有直𨽻泰寧鎮遊擊
　　剛塔因此次打仗出力奉
㫖留於東省遇有相當缺出即行酌量補用該員勤勇
　　幹練辦事實心今請以遊擊借萊州營㕘將亦屬
　　人地相宜奏入得
㫖如所請行
　　同日又奏言逆匪王倫等擾害夀張陽穀堂邑三
　　縣倉庫銀榖恐被搶劫先經前撫(臣/)徐績飭委該
　　道府等逐一清查據稟夀張縣庫銀約少八百兩
　　陽榖縣庫銀少二百兩倉榖未經搶劫堂邑縣倉
　　庫並無缺少隨經徐績等據稟具奏嗣後委署夀
　　張縣事兖州府經厯鄭飛鳴稟稱逐欵查核實少
　　庫銀三千四百九十五兩零又據陽榖縣知縣張
　　克紳稟稱當時倉猝檢㸃未及細查嗣於貯銀櫃
　　底檢出元實四錠適符二百兩之數並無虧缺(臣/)
　　等以前後禀報數目不符恐有查報不實及該縣
　　官吏乘機侵没情弊必須徹底清查當經委員試
　　用知縣曹宅安長清縣知縣髙怡分往夀張堂邑
　　陽榖三縣逐細盤量除陽穀堂邑二縣按冊確查
　　并存倉榖石逐廒丈量並無缺少外夀張縣實少
　　庫銀三千四百九十五兩八錢并少倉榖三千一
　　百一十石三斗查係該道府於逆匪甫離夀張後
　　即往查看未及逐項細核止照貯庫銀數查報共
　　少兵餉榖價税契等項八百六十八兩約略具報
　　少銀八百兩迨後鄭飛鳴於九月初七日到任逐
　　一細查庫貯之外尚有徴收在櫃本年地丁正耗
　　一千九百二十六兩零尚未拆封又應解河道項
　　下銀五百三十四兩零前任沈令正在支出傾鎔
　　收存在署又本年課程銀一百六十兩四錢徴收
　　錢文尚未易銀亦一併劫去實在共少銀三千四
　　百九十五兩八錢再夀張縣倉榖原分四廒存貯
　　逆匪在城盤踞三日扒搶倉糧以資日食並用車
　　裝運臨清等處實在被搶劫倉榖三千一百一十
　　石三斗現在盤量屬實並據布政使國泰查禀數
　　目相符(臣/)等伏思庫銀倉榖最闗緊要該道府奉
　　委清查雖在逆匪肆擾之時但不能詳悉查明率
　　行禀報前撫臣徐績亦即據稟上
聞均難辭咎所有夀張縣被劫庫銀三千四百九十五
　　兩八錢又被搶倉穀三千一百一十石三斗按照
　　定例每石八錢計算該銀二千四百八十八兩二
　　錢四分共銀五千九百八十四兩四分相應奏明
　　請
㫖著落前撫臣徐績布政使國泰兖沂曹道松齡兖州
　　府知府福森布分股攤賠以清欵項其原任知縣
　　沈齊義業經被害身故該署縣知縣鄭飛鳴到任
　　後即行查禀並未隨同率報應請免令分賠奏入
　報
聞
　　同日又奏言臨清州被賊擾害之處仰沐
聖主特沛
恩綸既蠲緩其正賦復撫恤其身家似此逾格加
恩靡不感深淪浹(臣/)等遵即督辦𣲖委各官查明房屋
　　被燒及應賑口糧之户一面給與賑票令其持票
　　領賑一面立定底冊以便道府稽查今天氣已寒
　　先將房屋修費散給即於十月十八日動支倉榖
　　先給一月口糧城鄉分厰(臣/)等親赴監視百姓擔
　　囊負槖領賑而歸均各欣欣色喜(臣/)等諭以爾等
　　俱係良民是以
皇上加恩撫恤爾等益宜感激
天恩此後更當安分守法永享太平百姓人等亦俱口
　　稱
皇恩浩蕩感戴不忘臣等核計臨清州舊城内及被害
　　鄉莊户口遵
㫖加賑四個月約計需榖二萬七千三百餘石撫恤燒
　　房之户約計需銀二千三百餘兩目下先給一月
　　口糧其餘俟十一月十二月正月按月接續散給
　　又查夀張堂邑陽榖三縣被賊擾害雖較臨清尚
　　輕䝉
聖恩緩徴本年錢糧漕米百姓已屬沾
恩但細加體訪該三邑賊匪屯聚經由之處誠如
聖諭或有人被賊戕屋被賊燒凡米榖牛騾被賊搶掠
　　之家實與臨清舊城被害居民無異(臣/)等仰體
皇仁亦令印委各官查明三邑燒房之户給與每户一
　　兩五錢修費約共需銀八百餘兩其被害户口給
　　與四個月口糧約共需榖四千七百餘石現亦動
　　支銀榖按月散給小民愈慶安全奏入
諭部知之
　　癸夘
　　舒赫徳阿思哈楊景素奏言(臣/)等查夀張賊匪王
　　倫等以邪教煽惑愚民夜聚晝散形蹤漸露該縣
　　知縣沈齊義知信查拏賊衆遂謀先發於八月二
　　十八日夜賊衆潛入城中各舉火把齊入縣署知
　　縣沈齊義出救甫至二堂賊已擁入沈齊義見其
　　執持刀械髙聲喊罵被賊執縛兩手逼其降順沈
　　齊義罵愈厲遂遭亂砍斃命署夀張營遊擊趕福
　　因賊至無兵欲出城追捕致被賊殺死南門内時
　　有莘縣把總楊兆立經兖州鎮調赴陽榖守城與
　　賊接仗被賊殺害陽榖縣丞劉希燾駐劄阿城聞
　　知賊犯縣城即帶役馳赴救援行至東門外柴家
　　莊遇賊被害典史方光祀聞賊入城即同胞姪方
　　義趨赴監獄防䕶賊匪打破監門方光祀叔姪俱
　　被殺監門初四日賊至堂邑署堂邑縣知縣陳枚
　　同伊胞弟壬申科武舉陳元樑把總楊兆相訓導
　　吳瑮分守四門賊衆突至城下城中僅有汛兵二
　　十七名不能抵禦被賊衝入南門楊兆相即於門
　　内戰死頭腦俱裂陳枚與胞弟陳元樑同守北門
　　被賊拘執逼伊兄弟順從陳枚陳元樑罵賊不屈
　　俱被賊砍斷四肢而死訓導吳瑮分守西門被賊
　　迫脅即與胞姪吳文秀家人王忠同聲罵賊主僕
　　三人均遭慘殺以上文武各員弁及家屬人等俱
　　經道府飭令地方官備棺盛殮除署遊擊趕福知
　　縣沈齊義陳枚訓導吳瑮四員已蒙
恩㫖准照陣亡例議䘏所有陽榖縣縣丞劉希燾陽榖
　　縣典史方光祀堂邑縣知縣陳枚之胞弟武舉陳
　　元樑莘縣把總楊兆立堂邑汛把總楊兆相等可
　　否仰邀
恩䘏至方光祀之姪方義吳瑮之姪吳文秀以無職之
　　人俱能隨同伊叔抗賊被害情亦可憫應請照兵
　　丁之例一併交部議䘏家人王忠量加賞給銀兩
　　奏入
上諭内閣曰據舒赫徳等查奏逆匪劫擾陽榖縣尚有
　陽榖縣縣丞劉希燾典史方光祀堂邑縣知縣陳枚
　之胞弟武舉陳元樑莘縣把總楊兆立堂邑縣把總
　楊兆相俱因保䕶城池監獄被賊殺害並有典史方
　光祀之姪方義訓導吳瑮之姪吳文秀及家人王忠
　俱隨同抗賊被害等語縣丞劉希燾典史方光祀武
　舉陳元樑把總楊兆立楊兆相或因守土被戕或因
　罵賊遇害均為克全臣節著交部照陣亡例議䘏至
　方義呉文秀以無職之人能以身殉實為明曉大義
　著交部照陣亡兵丁例一體議䘏其家人王忠隨主
　罵賊不屈亦遭慘殺情殊可憫並著該撫查其家口
　量賞銀兩以示優䘏
　　同日又奏言竊照夀張縣逆匪王倫等以邪教聚
　　衆潛謀不軌該省文武員弁既不能察緝於前又
　　不能撲滅於後以致上廑
廟算調遣勁旅隨經即日𠞰除而該地方官平日漫無
　　防閑守禦遂使賊匪蔓延焚燒攻掠自當一律嚴
　　㕘用昭懲儆(臣/)等伏查例載腹裏州縣與武職官
　　同住一城若守備不設被賊攻陷城池劫殺焚燒
　　者武職官比照守邊將帥失陷城寨律擬斬監候
　　其府州縣掌印并捕盜官俱比照守邊將帥被賊
　　人侵入境内擄掠民人律發邊逺充軍其守巡道
　　官交部分别議處提問等因今此案應㕘文職各
　　員除夀張縣知縣沈齊義陽榖縣縣丞劉希燾典
　　史方光祀署堂邑縣知縣陳枚均已被賊殺害外
　　所有陽榖縣知縣張克紳夀張縣典史朱子雲堂
　　邑縣典史楊琯均屬地方印捕専員罪無可逭至
　　管轄夀張陽榖二縣之兖沂曹道松齡兖州府知
　　府兼攝同知福森布管轄堂邑縣之濟東泰武道
　　宋文錦前任東昌府知府胡徳琳現任東昌府知
　　府季世法暨同知鍾翔鳳雖與各該縣不係同城
　　但身為掌印捕盜等官平時不能率勵屬員查察
　　奸民以致賊匪入境肆擾例應提問至藩臬兩司
　　為通省大吏不能率屬嚴加查察致逆匪擾害各
　　邑所有山東布政使國泰按察使孫廷槐亦應一
　　併開㕘其應㕘武職各官除兖州鎮總兵惟一業
　　經正法臨清協副將葉信亦經革職拏問旋即病
　　故夀張營遊擊趕福堂邑汛把總楊兆相均已禦
　　賊被害外所有夀張營把總孫雲龍陽榖汛把總
　　夏克信及兼轄夀張陽榖二汛駐劄張秋之守備
　　王廷佐兼轄堂邑汛之范縣營守備陳髙曹縣營
　　㕘將尚維寳亦應一併查㕘治罪至前任巡撫徐
　　績職任封疆兼管提督更難辭咎例應革職提問
　　但近奉
諭㫖將緝捕逸匪一事責成辦理以觀後效或仍令其
　　上緊緝捕逸匪抑或即行革職提問之處伏候
諭㫖遵行再查兖州府同知馬遇因入闈監試堂邑縣
　　知縣湯桂因委署清平縣事又入闈公出均未回
　　任堂邑縣典史楊琯因押觧人犯吳洪等赴東昌
　　府並未在城合併奏明奏入
上諭内閣曰陽榖縣知縣張克紳夀張縣典史朱子雲
　堂邑縣典史楊琯兖沂曹道松齡兖州府知府兼攝
　同知福森布濟東泰武道宋文錦前任東昌府知府
　胡徳琳現任知府季世法同知鍾翔鳯山東布政使
　國泰按察使孫廷槐壽張縣把總孫雲龍陽榖汛把
　總夏克信兼轄守備王廷佐陳髙曹縣營㕘將尚維
　寳俱著交部分别議處至前任巡撫徐績業已觧任
　令其緝捕逆匪統俟緝捕事竣視其出力與否再降
　諭㫖
　　同日舒赫徳阿思哈楊景素奏言查兖沂曹道松
　　齡濟東泰武道宋文錦東昌府知府季世法兖州
　　府知府福森布平時不能率屬察奸以致賊匪肆
　　擾現經(臣/)等另摺㕘
　奏例應離任候
㫖所遺各缺正值辦理善後事宜之際甚闗緊要伏查
　　前奉
諭㫖忠徳赫紳泰章棠敷倫泰俱發交山東巡撫楊景
　素差委遇有𦂳要道府缺出即酌量補用(臣/)等公同
　　酌議人地相宜請即以忠徳補授兖沂曹道章棠
　　補授濟東泰武道赫紳泰補授東昌府知府敷倫
　　泰補授兖州府知府令于一切善後事宜實心實
　　力率屬妥協辦理以裨地方奏入得
㫖如所請行
　　同日又奏言臣等奉
諭㫖據王樸供王倫之師張既成雖已身死至張既成
　之師袁公溥必須查拏嚴審等因隨據東平州知州
　　白雲從等查明袁公溥係東平所丁家屯八已於
　　本年六月病故其墳墓即在丁家屯袁公溥有三
　　子長子袁世法已死有妻王氏子袁懐禮次子袁
　　世則本年八月出外並無妻室三子袁世珍與姪
　　袁懐禮賣菜度日有妻李氏女令姐(臣/)等隨提袁
　　世珍到案訊問據供袁公溥是我父親平日行醫
　　原㑹推拏常出外與人治病今年八十六歲於六
　　月内患病身故平日聽得父親説有三個徒弟一
　　個國治孟一個國瑞已死一個王百臣俱陽榖縣
　　人父親傳過他們治病方子並未聴見説有徒弟
　　張既成至王百臣有徒弟王心實亦係陽榖縣人
　　父親在日看病傳方是有的並不知有邪教等語
　　袁懐禮供亦相同(臣/)等復提國治孟王百臣到案
　　訊供俱稱曾向袁公溥要過治眼方及學推拏之
　　法因他是行醫的人所以都稱他袁師傅其實並
　　未拜他為師亦不知他有邪教情事又訊據王心
　　實供我認得王百臣傳授藥方也曾見過袁公溥
　　至張既成從未認識等供查王倫邪教係張既成
　　所傳而張既成又係袁公溥遞授此語出之王樸
　　所供自為有據今袁公溥已經身死袁世珍等自
　　不肯將伊父曾収張既成為徒弟一節應認即國
　　治孟王百臣王心實亦以指証無人未能質實應
　　將袁世珍袁懐禮國治孟王百臣王心實一併解
　　京與王樸質對其袁公溥之墳墓臣楊景素已𣲖
　　員前往掘毁又據陽榖縣拏獲張既成妻弟張克
　　印到案訊據供稱係陽榖縣人年六十歲有姊姊
　　嫁與張既成為妻已死多年外甥張小柱久經逃
　　出張既成木匠為生時常替王倫蓋房子並不知
　　道是他師傅我從未跟他學道那有到别處行道
　　的事等語查張克印現在行道之語亦係王樸所
　　供(臣/)等將該犯一併解京質對奏入報
聞
　　同日又奏言據張秋守備王廷佐拏獲王維全一
　　犯又清平縣巡檢林作樞拏獲季國泰一犯各解
　　送前來(臣/)等將該犯等嚴訊據王維全供我是夀
　　張縣人有房二十四間在縣前開錢舖素日認識
　　閻吉祥閻吉仁劉煥勾引入道就拜閻吉祥為師
　　見過王倫我家有劍一口轉託閻吉祥獻于王倫
　　七月間我到了王倫家還有李士傑閻吉祥閻吉
　　瑞等數人在彼商同要到夀張殺官劫庫至八月
　　二十八日我同劉煥開南門迎接衆人入城殺過
　　兩個百姓又因與族兄王任有仇並殺了王任及
　　他兒媳王倫進城住在小的房子裏封做國公初
　　二日小的家眷跟著衆人上臨清王倫呌保䕶著
　　走並未出去打仗官兵到後于二十六日逃出到
　　張秋鎮被獲臣等復將前在王倫屍旁起出之劍
　　令其識認據供即係所獻之物又訊據季國泰供
　　我係臨清車營街人與季國貞是叔伯兄弟平日
　　與張善良認識賊到臨清逼令入夥呌把家眷搬
　　到賊營王經隆給與小紅旗管辦車輛又辦了三
　　十餘根杉木扎爬城軟梯小的是個頭目十二日
　　領了三百多兵把過北口子二十三日官兵到來
　　從北門逃走在徳平被獲等供查王維全獻劍開
　　城受賊偽官季國泰扎梯把口為賊頭目均應解
　　京備訊奏入報
聞
　　同日又奏言昨奉
諭㫖河南獲犯供出和尚廣標迫脅孫敬入夥應拏獲
　解京等因(臣/)等於現獲各犯内查出廣標一名訊據
　　供稱本姓劉十四歲在本籍曹州府荷澤縣烏靈
　　寺出家後又還俗過繼與堂伯劉名山為子十六
　　歲逃荒到夀張在南臺廟又做和尚師父已經死
　　了有梵偉和尚呌我入教到八月二十八日事起
　　先呌我們在廟等候至二十九日天明纔同慧占
　　慧泉廣仲進夀張縣城梵偉𣲖令把守南門又呌
　　看守當舖並未殺人後起身到陽榖堂邑一路梵
　　偉呌我在後面䕶送車輛到了臨清曾跟去用火
　　藥攻過南門至二十四日官兵殺散衆人我躱匿
　　被獲等語合將該犯一併解京其慧占慧泉廣仲
　　三犯據供俱經官兵焚殺已死合併奏明奏入報
聞
　　同日又奏言(臣/)等遵
㫖查夀張營守備王廷佐原係駐防張秋八月二十八
　　日實係在荆門閘催趲漕船至千總孫雲龍當賊
　　匪進城時即帶兵赴遊擊衙門接應遊擊趕福已
　　經出署該千總曾與賊打仗後見西庫軍器房火
　　起賊衆難敵即殺出西門赴范縣求救聞知趕福
　　已在張秋即行趕赴是時兖州鎮臣惟一亦領兵
　　前至張秋初三日于四座棚地方拏賊五名惟一
　　即交孫雲龍送至東昌審問是千總孫雲龍當賊
　　至之日曾赴趕福衙門接應以賊匪衆多赴范縣
　　求救後經奉差押犯前往東昌尚無畏賊逃避情
　　弊奏入報
聞
　　同日又奏言(臣/)舒赫徳於逆案辦竣後即與臣楊
　　景素帶同總兵瑪爾清阿前往夀張查辦趕福呌
　　喚不到之兵并就近于堂邑陽榖一帶察看情形
　　撫綏民衆仍由東昌回徳州查辦逃兵事畢(臣/)舒
　　赫徳起程回京(臣/)阿思哈于(臣/)舒赫徳等往夀張
　　時即由臨清前赴滄州遵
㫖辦理審案至臨清撫䘏賑務及審辦續獲人犯等事
　　留布政使國泰及忠徳敷倫泰同駐妥辦又令副
　　將烏大經福昭帶兵一百名彈壓(臣/)楊景素即
　奏明回省至存留臨清之健鋭營兵二百餘名俟(臣/)
　　舒赫徳徃夀張後令侍衛巴圖保委署翼長福住
　　帶領回京其青州兵六百名及登州鎮官兵(臣/)楊
　　景素自徳州回臨清時再行次第撤回奏入報
聞
　　同日舒赫徳奏言(臣/)前奉
諭㫖令于赴徳州時查辦潰逃之駐防兵分别嚴拏重
　究(臣/)等業經分咨直𨽻山東河南三省嚴挐並嚴飭
　　徳州知州在就近徳州一帶查訪加緊跴緝在案
　　伏查格圖肯前于九月十二日與賊打仗時共帶
　　滿兵二百五十名潰散後查㸃計少五十九名直
　　至九月二十七八九等日𠞰賊大局定後始差人
　　前往原打仗處所尋覔共獲屍骸四十三具面目
　　尚可認識及有記號可辦又在直𨽻故城縣拏獲
　　新城一犯經臣
　奏明正法此外尚有十五名不知下落(臣/)現擬由夀
　　張一帶查辦事件前赴徳州到彼時如有已經拏
　　獲者即訊明正法如未拏獲(臣/)即嚴催直𨽻河南
　　山東務期上緊嚴緝于拏獲處訊明一面正法一
　　面奏
聞庶軍法嚴肅各省駐防皆聞而知儆奏入報
聞
　　丙午
上諭内閣曰徐績在山東巡撫任内因逆匪王倫等滋
　擾一案辦理未能妥協特將伊觧任令其緝捕逸犯
　勉圖自効並據舒赫徳奏逆犯孟燦供詞有因地方
　災歉官吏額外加徴釀成事釁之語若所供果確即
　應將徐績重治其罪因諭令舒赫徳楊景素等宻訪
　嚴查嗣後舒赫徳查奏夀張年歳有收該縣亦無横
　徴加𣲖之事今日並據楊景素奏東省秋成通計八
　分有餘其非匿災可知是徐績之咎秪在失察邪教
　尚非大過念其平日辦事頗能黽勉河南巡撫何煟
　現在病故其遺缺著加恩即令徐績補授並管提督
　仍革職留任俟八年無過方准開復所有從前賞給
　孔雀翎不准戴用以示懲儆足矣河南巡撫員缺緊
　要徐績即速前往接辦其未到任之前巡撫印務著
　榮柱暫行䕶理
　　　(臣/)等謹按撫臣徐績於東省逆匪一案既未能
　　　先事稽察早杜亂萌復未能臨時妥辦致滋擾
　　　害
皇上念其平日頗克奮勉爰
命觧任緝犯以贖前愆繼復宻經訪查並無嵗歉匿灾
　　　額外横征之事核其功過尚足相當因河南巡
　　　撫缺出一時難得其人
特加恩補授俾圖報効仍令去其所戴花翎用示譴戒
聖天子棄瑕録用賞罰悉協大公益足昭激勸而勵感
　　　奮矣
　　同日
上諭内閣曰前據解任臨清州知州王溥呈請赴東効
　力曾降㫖准令該員前往山東交大學士舒赫徳令
　伊自備資斧聽候差遣事竣視其如何出力再行奏
　聞請㫖今據奏王溥于查拏匪犯尚知認真奮勉著
　加恩降補知縣仍留山東交與楊景素差委酌量補
　用
　　同日舒赫徳阿思哈楊景素奏言據各州縣陸續
　　解到獲匪經(臣/)等𣲖令司道等隨時研鞫查有李
　　成一犯係入道隨賊在堂邑助逆劫獄之犯情罪
　　重大應凌遲處死其彭得正等六十四名或攻城
　　守口或打仗殺人或下鄉搶掠或從賊日久均屬
　　黨惡法無可貸應即行斬決内有王銀一犯係夀
　　張營兵于正法後仍傳首本營俾緑旗兵丁共知
　　炯戒又王五等八十五名雖係脅從均經為賊役
　　使未便輕縱應發極邊烟瘴充軍至趙榮等四百
　　七十五名俱係被擄未久旋即逃出并老幼殘廢
　　為賊迫脅情有可原相應釋放再應行縁坐人犯
　　(臣/)等於陸續獲犯中訊得趙黙係趙大坊之父季
　　孟朗係季國貞之父孫命係孫山胞弟李雲係李
　　忠之祖閻宗泗係閻吉仁胞叔唐汝明係唐洪禮
　　之父唐洪義係唐洪禮胞兄江二係江三胞兄李
　　接如係李士傑之父以上九犯俱係有名賊目之
　　父兄子弟應照縁坐例擬斬立決又李王氏等婦
　　女幼孩二十八口俱係逆犯眷屬應照例賞給功
　　臣之家為奴奏入報
聞
　　同日又奏言前奉
諭㫖據梵偉供伊所與王倫銀鐲係夀張當夥王登雲
　給與亦入教隨往臨清其人曾否就獲並著楊景素
　即速查拏解京審訊(臣/)等現于獲犯中訊得王得潤
　　即王登雲供我是山西汾陽縣人自乾隆二十年
　　就到夀張馬周訓恒盛當舖掌櫃八月二十八日
　　賊人將夀張城佔住二十九日清早就把我當舖
　　搶了併持刀逼令順從賊帥梵偉即將當内衣服
　　散給賊衆曾搶去銀鐲一副九月初三日賊人迫
　　脅同行跟至臨清一路為賊人喂馬並未打仗乘
　　空逃出被獲所有銀鐲二個是梵偉搶去並非我
　　獻給等語查王得潤由夀張從賊至臨清且據供
　　銀鐲係梵偉搶去安知非王得潤自行獻給一經
　　梵偉質証自無從狡飾所有王得潤一犯應俟健
　　鋭營官兵起程之日交令解京奏入報
聞
　　同日又奏言查逆匪案内人犯經官兵𠞰殺擒拏
　　及陸續就獲分别辦理者醜類殆盡除嚴拏歸太
　　劉煥二犯外如冀盤佑李忠等數犯亦係情罪重
　　大應上緊跴捕至其餘零星賊匪畏罪潛逃方躱
　　匿不暇自不能别生事釁今(臣/)楊景素分𣲖十路
　　嚴查村落小民未免惶惑兼恐日久不肖胥役潛
　　啟挾嫌誣害之弊且督拏愈緊竄跡愈深真賊轉
　　未能即得(臣/)等酌量現在情形緝匪一事此時似
　　宜稍緩惟在(臣/)楊景素時刻留心不懈自能漸就
　　弋獲(臣/)等詳商莫若將所𣲖各路員弁捕役人等
　　暫行撤回庶奸匪知查禁漸寛自必潛回故里(臣/)
　　楊景素當飭屬暗中訪緝或宻諭鄉民隨時擒獻
　　似于緝拏逸匪一節轉為有益(臣/)等謹就現在情
　　形據實奏聞奏入得
㫖應如此辦理
　　同日楊景素奏言查教職一官専司訓飭士子平
　　日不能實心化導以致身列青衿之人從賊偷生
　　該教官實難辭咎先經(臣/)因臨清州武生吳兆隆
　　等審有從賊情事業將該管學正孟毓燦訓導李
　　世璐暨學臣李中簡具摺㕘
　奏在案迨後提犯嚴訊又經究出臨清州武生邢成
　　徳供認隨同賊衆在浮橋把守生員從賊情罪較
　　重除將該犯觧京備訊外所有失察之敎官亦係
　　臨清州學正孟毓㕘訓導李世璐相應據實㕘請
　　交部嚴加議處至前任山東學政李中簡亦應一
　　併附㕘奏入得
㫖該部議奏
　　丁未
　　舒赫徳阿思哈楊景素奏言(臣/)等將周曰璜控告
　　謀反之伊子周振東及單開同謀王君弼等犯並
　　周曰璜之母妻等全行拘獲到案研訊王君弼等
　　皆極口稱寃並各訴周曰璜平素好賭不安本分
　　債負纍纍其母令伊孫周振東掌管家計是以父
　　子不睦等語隨提訊周振東據供幼時曾與王君
　　弼等學拳為防身之用並無不法情事伊父所供
　　毫無影響加以刑訊矢口不移質之周曰璜之母
　　妻等供亦相同(臣/)等因思周振東係周曰璜親子
　　即有家庭不睦之事亦何忍遽置其子于極刑死
　　地若因索債急迫與開單各犯有仇藉此傾害亦
　　何必陷其子以誣衆人反覆思維總無情理嗣將
　　周曰璜之媳馬氏拘提宻問始據供稱伊翁曾因
　　其子外出調戯逼姦後被周振東撞遇從此即與
　　父不和并欲令其妻自盡等語周曰璜經質証之
　　餘不能遁飾始稱我因兒子欲令媳婦尋死所以
　　起意首告謀反至媳婦並不知我有出首之事臣
　　等查周曰璜因與媳通姦為子周振東撞見有逼
　　令馬氏自死之語心懐怨恨輙以謀反重情誣控
　　伊子牽涉多人淫惡殘忍實非人類周曰璜誣告
　　叛逆未決罪止斬候今審明調姦伊媳有闗倫紀
　　應照律擬斬立決馬氏訊無同謀出首情事而翁
　　媳通姦業已自認不諱應一併擬斬立決再查周
　　曰璜所首謀反名單審屬全虚惟周振東前經供
　　認學拳并審得王君弼王浩常富貴俱平時學習
　　拳棒遊手好閒應將周振東王君弼王浩常富貴
　　照例杖一百流三千里其餘單内所開之朱太和
　　等審屬無干概行省釋奏入得
㫖著依議行
　　　(臣/)等謹按東省奸民大經懲創自宜共知儆懼
　　　乃周曰璜復以結謀不軌控告其子實為事理
　　　所無
皇上洞燭情偽意其或有他故
諭舒赫徳等悉心嚴鞫果得實情爰書既定使敗倫者
　　　立正刑誅而拳勇者俱從竄徙不致累及無辜
　　　里巷小民從兹守分安良倍知自好而奸頑餘
　　　習豈尚虞湔祓之未盡歟
　　同日
上命軍機大臣傳諭舒赫徳楊景素曰今日訊問解到
　各犯據季國泰供稱擡杉槁扎軟梯係堂邑韓家莊
　人韓増指使又據梵偉供在臨清時尚有于瑞𣲖他
　把守天橋口該犯係夀張南門内人又在塔灣打仗
　時尚有王亮李忠一同領兵王亮係林家壩人李忠
　係夀張井家莊人等語著舒赫徳楊景素即將韓増
　于瑞王亮李忠四犯速即查獲嚴辦並將李忠是否
　即係前日查拏之賊帥李仲查明覆奏
　　戊申
　　舒赫徳阿思哈楊景素奏言前據徐績拏獲賊犯
　　任貴松等九名又據各州縣拏獲趙士秀等十三
　　名(臣/)等逐一研訊審得任貴松任貴江趙士秀趙
　　士英郭青山李順王振江七犯為賊打仗守口法
　　無可貸均應斬決韓有為孫六閻桐歐七趙光耀
　　張九傳雖係被逼入夥而為賊喂馬挑草𣲖守浮
　　橋亦難輕縱應發極邊烟瘴充軍又王倫義兒艾
　　得見之母賈氏妻郭氏子三妮二小温炳之媳馬
　　氏趙大坊之祖母張氏及從逆夀張縣書辦冀盤
　　佑之母王氏妹讓姐女香姐均係逆犯親屬應照
　　例縁坐給功臣之家為奴奏入報
聞
　　同日又奏言前據漕運總督嘉謨將拏獲逸匪趙
　　元馬存仁馬李氏滕山陳湘五犯陸續押解前來
　　内查趙元一犯前奉
諭㫖據嘉謨奏盤獲趙元一犯供稱王倫第十八義兒
　年十七嵗由趙傳引進訊之現在各犯俱稱趙傳係
　王倫乾兒並不知有趙元即詰之王樸亦稱實無其
　人等因臣等即提趙元研訊據供是夀張縣人八月
　　二十九日趙玉佩領衆來家逼令跟進夀張城一
　　路趕車喂馬後來到了臨清又與他做飯九月二
　　十三日官兵到了我潛行出來與同縣馬存仁俱
　　被衙役拏獲我並不是王倫義兒從前實係畏刑
　　妄供復提馬存仁質証據供是夀張人被趙傳裹
　　去做飯逃出時遇著趙元俱被拏住我知道趙元
　　哥子趙傳是王倫義兒所以妄供等語是趙元之
　　非王倫義兒已無疑義但該犯曾入教運氣實屬
　　賊黨應即正法其馬存仁一犯既為趙傳供役亦
　　難輕宥應發極邊烟瘴充軍至馬存仁之母李氏
　　係趙傳裹至臨清又滕山陳湘二犯雖曾為賊打
　　水拉車俱于官兵未到之前先行逃出相應釋放
　　奏入報
聞
　　己酉
　　嘉謨奏言(臣/)屢奉
諭㫖在沿河一帶嚴查各幫船内有逃匪混充短縴水手
　者即拏獲具奏(臣/)于十月十三日行至東平州途次
　　接湖南二幫千總劉邦直稟稱在安山地方盤獲
　　蔣二一犯據稱臨清州人被賊匪拏住逼令順從
　　看守車輛給藍布包頭又與丸藥吃並未打仗後
　　逃出南水闗到安山被獲(臣/)親提研訊無異又于
　　十月十七日據差委催船目兵郭露禀稱在濟寕
　　州地方盤獲沈文魁一犯據稱博平縣人到臨清
　　遇見賊匪搶去騾頭逼令跟隨代䭾麩豆乘空逃
　　出到濟寕被獲(臣/)即發交濟寕州嚴訊據供前情
　　不諱以上二犯俱轉解東昌府嚴行監禁伏查逃
　　竄賊黨雖各處潛踪近日因沿河要隘閘口等處
　　盤查嚴緊是以充僱短縴者甚少今尾幫糧船于
　　十月二十日催過濟寧已入下水凡各幫船原僱
　　水手足敷撐駕無庸添縴(臣/)晝夜催令趲行仍沿
　　路嚴查不使稍有混漏所有現獲之蔣二沈文魁
　　二犯請即交楊景素彚案辦理奏入報
聞
　　十一月壬子
上諭内閣曰大學士舒赫徳辦理山東逆匪王倫一案
　迅速𠞰除安輯良善經理諸務俱能盡竭心力動合
　機宜深可嘉尚舒赫徳著加恩授為御前大臣賞戴
　雙眼孔雀翎其從前所得雲騎尉世職仍著賞給
　　癸丑
　　舒赫徳楊景素奏言原奉
諭㫖查趕福從署後走出喊呌兵丁拏賊並無人應一
　節(臣/)等即飛飭兖州鎮總兵瑪爾清阿提取夀張營
　　各兵丁值日號簿按名嚴查旋據該鎮造冊呈報
　　本年八月二十八日夜在遊擊衙署上宿兵二
　　七名内除沖散未回四名受傷三名現存二十名
　　在城内巡街坐卡兵四十三名内除逃避五名陣
　　亡二名從賊被獲正法二名現存兵三十五名當
　　經(臣/)等扎飭夀張縣㑹同該營逐一拘齊分别嚴
　　押候訊(臣/)等于十月二十九日行抵夀張即親提
　　各兵逐加嚴鞫審得上宿兵内聶新曹大李文魁
　　葛大本曹養成岳淇六名俱係一聞賊至即向内
　　找尋趕福同出後墻隨徃陽榖又朱占魁一名係
　　尋見趕福令其復行回署取印趕赴陽榖續俱同
　　至張秋(臣/)等質之張秋守備王廷佐亦稱趕福到
　　張秋日實有此七人隨來是聶新等尚無見賊畏
　　避不顧本官之事應請免其治罪又賈申王萬珠
　　二名在趕福署前跟隨千總孫雲龍打仗隨出西
　　門同往陽榖又許士魁劉永清丁永亮王明亦在
　　署前跟隨外委韓永忠打仗隨出東門同往張秋
　　其董樂天一名找尋趕福適遇朱占魁回署取印
　　即同赴陽榖以上七名雖在署前隨千總外委打
　　仗同赴陽榖張秋等處但究未緊䕶趕福亦屬不
　　合應革去名糧枷杖示衆其餘谷相成張文彪甯
　　振魁王居忠寇顯成劉堪既未緊䕶本官又未跟
　　同千總等打仗實係一聞賊至畏避四散相應請
　　將谷相成等六犯發往伊犂分給兵丁為奴其在
　　城巡卡兵内崔重一名見賊人衆多且聞趕福已
　　走即往張秋守備處送信求救尚非逃避應免責
　　革外其趙萬清等三十四名俱應革去名糧嚴行
　　重責并令隨行將弁帶領各營兵丁四面環觀俾
　　緑營知所懲儆至夀張從賊兵丁前經審有姜捷
　　王銀二犯業經請
㫖正法傳首本營至陣亡及沖散未回各兵(臣/)楊景素
　　另行嚴辦不敢輕縱奏入報
聞
　　同日又奏言(臣/)等自臨清起程見廢城地面經劫
　　掠之餘殘毁自所不免然現在歸來户口不下數
　　萬賑糧已放一月(臣/)等經過之時夾道迎迓無不
　　感頌
聖恩其堂邑陽榖夀張等縣鄉落村民亦俱歡迎道左
　　頗有飽暖安居之樂(臣/)楊景素并宣布
皇仁諭以無惑奸邪各安良善即學習拳棒亦非本分
　　所宜有犯必懲毋貽後悔百姓咸叩頭感謝所有
　　堂邑陽榖夀張三縣應賑口糧及給領房價(臣/)楊
　　景素亦已飭屬妥辦隨地撫綏現在民情寧貼奏
　　入報
聞
　　同日又奏言(臣/)等接奉
諭㫖查挐韓增于瑞王亮李忠等四犯查已決賊犯冊
　　内有于瑞王亮二犯于瑞係夀張人隨賊到臨清
　　打仗與梵偉所供之壽張人于瑞相符王亮係從
　　陽榖跟賊搶過當舖梵偉所供王亮係林家壩人
　　林家壩查係陽榖縣地方亦屬脗合是此二犯俱
　　經拏獲正法李忠一犯曾為賊帥在油坊帶人打
　　仗經(臣/)等𣲖員拏伊祖李雲及伊母妹等照縁坐
　　例辦理其本犯尚未就獲現在嚴行查緝至韓増
　　一犯查厯次審辦賊犯内並無其人既經季國泰
　　供出伊有指使扎縛軟梯之事自屬案内要犯(臣/)
　　楊景素當即𣲖委員弁與前此嚴緝之李忠一併
　　緝拏務獲奏入
諭曰此等要犯不可作通緝觀須一月一奏其就獲與
　否
　　同日舒赫徳奏言查山東河南邪教一事雖不敢
　　顯稱白蓮教而清水教無為教等名色其實則一
　　總以避劫之語煽惑愚民故從教者動至千百人
　　州縣官拏獲過急則激變一時而庸懦無識之員
　　又以相沿既久狃于目前遂致日就滋蔓今當王
　　倫一案大加懲創之餘人心知畏所有河南邪教
　　正可乘機辦理惟在徐績榮柱等不動聲色宻訪
　　嚴禁並當飭令州縣出示開諭曉以利害訓其改
　　過自新倘仍怙惡不悛擇其為首之人嚴行懲治
　　自必漸次可除督撫藩臬等果能時刻留心辦理
　　亦屬易事(臣/)已遵
㫖令徐績速赴新任今于初一日在東昌府相晤即面
　　囑其到豫後妥宻辦理謹繕摺覆奏奏入報
聞
　　同日暫䕶河南巡撫印務按察使榮柱奏言(臣/)遵
　　奉
諭㫖將逆犯張百禄解京於十月二十六日委員押解
　　起程至張百禄前次供出之張成章等俱已拏獲
　　解省等因具奏奏入
上命軍機大臣傳諭直𨽻山東河南山西江蘇安徽湖
　北湖南各省督撫曰據榮柱奏拏獲山東逆犯張百
　禄于十月二十六日𣲖員押解赴京等語張百禄係
　逆首王倫義兒且往遂平糾衆入教實為此案要犯
　該省起解殊屬遲延至此案内有賊黨歸太即國太
　為賊宣行來京探訪信息搶劫糧船搭橋到處打仗
　殺人情罪實為重大必當上緊緝拏不可令其久稽
　顯戮又劉煥係夀張縣壯役冀盤佑係夀張縣倉書
　俱開城迎賊擡出本官脅逼降賊又温炳趙傳係王
　倫義兒均屬重罪要犯節經諭令山東等省查拏至
　今未報弋獲此等人犯自揣罪惡深重或潛匿相近
　之直𨽻河南等處均未可知著再傳諭周元理楊景
　素徐績嚴飭各屬上緊跴緝觧京嚴辦不得視為具
　文以致該犯等免脱逺颺並著毎月將各該犯曾否
　獲到之處奏報一次至江蘇安徽湖北湖南山西等
　省亦係毗連豫東兩省境地並恐該犯等改裝匿跡
　潛竄境内並著諭令各該督撫等一體留心訪拏務
　獲雖不必如山東等省之按月奏報亦當實力飭拏
　勿稍疎懈並不得視為海捕故套致要犯得稽顯戮
　　乙夘
　　楊景素奏言(臣/)于十月二十七日同大學士舒赫
　　徳自臨清起程兹于本月初四日行抵徳州所有
　　查辦徳州駐防逃兵業經大學士舒赫徳另摺具
　　奏其在逃各兵(臣/)仍飭各屬嚴拏務獲大學士舒
　　赫徳即于初五日自徳州起身回京(臣/)亦是日啟
　　行仍回臨清料理事件逐一清釐即遵
㫖赴省城辦事查臨清堂邑陽榖夀張等州縣十月分
　　應賑口糧早經按户給放尚無遺濫被難貧民均
　　沾實恵其十一月分應放賑米(臣/)又面飭各委員
　　悉心經理並令布政使國泰暫留督辦俟監放十
　　一月賑米之後亦即飭令回省料理兩月以來積
　　案仍令兖沂曹道忠徳泰安府知府朱孝純留駐
　　臨清暫行彈壓稽查至緝捕逸匪一節如歸太劉
　　煥冀盤佑李忠等要犯(臣/)已懸立重賞慎選文武
　　員弁分撥幹捕到處尋蹤宻緝即其餘各犯現雖
　　暫緩兵役分拏(臣/)仍諭令州縣官留心偵捕勿以
　　通緝具文了事大學士舒赫徳現已回京所有緝
　　匪撫綏諸務皆(臣/)専責自當實心實力以期經理
　　得宜無負
聖明委任之意奏入報
聞
　　同日舒赫徳奏言(臣/)遵
㫖查辦徳州潰逃駐防滿兵一事兹于十一月初四日
　　行抵徳州面見城守尉福保即詢明在逃各兵曾
　　否就獲據稱有委署領催塔爾布押甲和爾敦布
　　和清保于十月初七八九日在塔兒灣找著各人
　　哥子譚存英住福昌保骨殖三具各燒化帶回此
　　外尚無下落等語(臣/)即將塔爾布等當面詰詢俱
　　稱實係認准故敢將骨殖燒化帶回萬一將來譚
　　存等于别處被獲塔爾布等願受死罪(臣/)復詰問
　　有何慿據該兵丁俱將實據指出是譚存等三名
　　身死屬實除行文停緝外其餘十二名現在雖無
　　踪跡諒其竄匿不逺四路嚴緝自可就獲(臣/)現又
　　飛咨直𨽻河南山東各督撫囑令嚴飭所屬上緊
　　查拏如獲有此項逃兵即照(臣/)前奏訊明該犯確
　　供一面正法一面奏
聞並將該兵檔内削去旗籍逐出妻子(臣/)并面諭城守
　　尉福保及徳州知州李燕就近偵訪如有竄歸本
　　處者立即跟拏辦理自不致日久稽誅(臣/)于遵
㫖交查事件現俱辦竣今定于初五日自徳州起程回
　　京復
命奏入
上諭内閣曰大學士舒赫徳奏查辦徳州潰逃駐防滿
　兵一事内譚存英住福昌保三名經其家屬尋覓屍
　骸焚化帶回其餘十二名已飛咨直𨽻河南山東各
　督撫上緊查拏並將該兵削去旗籍逐出妻子等語
　朕之令如此嚴辦者以臨陣退縮已失滿洲正道而
　又逃去無踪故並斥逐其妻子以示彼自外于滿洲
　也今既有認係死于亂軍則現在未獲之十二名其
　中或亦有因傷身殁者亦未可知若因現無踪影即
　將其妻子遽行驅逐出旗未免可憫駐防兵丁住居
　外省日久于本地語音雖微覺相同而旗人體態則
　不能更改即有竄往他處者亦易于盤詰緝拏已另
　諭周元理楊景素徐績上緊嚴緝並著楊景素交城
　守尉福保將未獲十二人查明花名旗籍年貌知照
　各該省實力查拏一經就獲即于該處審明正法並
　將其妻子逐出旗籍此皆罪由自取實無可矜憐至
　未經拏獲之人存亡未定若遽令其妻子出旗朕心
　尚覺不忍因降㫖另行辦理朕如此體恤實為仁至
　義盡不但此十二人妻子應知感激即凡我八旗兵
　衆聞之亦當感發天良倍知愧奮共勉為勇鋭勁旅
　以存滿洲舊風庶不負朕諄切訓戒之至意
　　　(臣/)等謹按兵丁臨陣退怯法所必誅而潰逃之
　　　律尤重徳州駐防在逃各兵本屬罪無可逭
皇上申明軍紀
飭令迅緝嚴辦復以未經緝獲之人或有因傷身殁而
　　　訪察不能明悉者爰軫
聖慈曲加體恤不遽逐其妻孥法外施
仁不獨身受者應深感泣即聞風者亦當激發天良倍
　　　知愧奮矣
　　同日舒赫徳楊景素奏言臣等于二十七日自臨
　　清往堂邑陽榖夀張一帶于安撫民衆查辦兵丁
　　之暇復細加體訪恐尚有同時死難未經查出之
　　人不可不一例闡揚用彰風化隨經查有夀張縣
　　訓導李昂同伊妻戚氏自縊一事(臣/)等細核情節
　　縁九月初二日逆匪入學署搶劫李昂夫婦即於
　　廂房對縊戚氏當即殞命李昂因繩斷跌地暈絶
　　復蘇該訓導年餘七旬志在必死因賊衆已趨陽
　　榖經門斗郭有仁勸阻而止維時尚有夀張縣教
　　諭朱麟符被賊槍傷左臂昏暈倒地賊衆謂其已
　　死捨去隨後復甦現已調治漸痊(臣/)等查李昂之
　　妻戚氏年僅三十餘歲當賊衆入署時恐被逼辱
　　與其夫從容就義今李昂已死復蘇而戚氏竟以
　　身殉其志可嘉其情尤為可憫應請交部議予旌
　　表至李昂雖經自縊尚未至死應與受傷已愈之
　　朱麟符均毋庸議奏入
諭部知之
　
　
　
　
　
　
　
　
　
　
　
　
　
　
欽定𠞰捕臨清逆匪紀略卷十五
欽定四庫全書
欽定𠞰捕臨清逆匪紀略卷十六
　　丙辰
　　軍機大臣㑹同刑部奏言山東逆匪王倫案内所
　　有黨惡助逆及被脅同行各犯節經大學士舒赫
　　徳山東巡撫楊景素陸續解送到京分别嚴鞫均
　　已供認不諱(臣/)等伏思螻蟻小民均受
聖朝休飬深仁淪肌浹髓我
皇上愛民如子
膏澤渥恩有加無既率土羣黎實無一夫不獲其所乃
　　該犯等敢于
光天化日之下潛蓄逆謀糾黨造反核其種種惡孽實
　　屬覆載難容除逆首王倫已伏冥誅業經剉骨揚
　　灰外王經隆即王聖如為王倫倚任義子首先糾
　　合賊黨縱火殺人與王倫同日分頭起事殺官劫
　　庫率衆攻城罪大惡極實與首逆無異奸僧梵偉
　　兇狡濟惡凡王倫肆逆不法之處均由該犯指麾
　　調度且敢率衆搶奪王倫砍傷拏賊之侍衛官兵
　　孟燦妄稱元帥首預謀逆王樸係王倫親弟妄稱
　　王號與王倫終始相隨肆行劫殺其情罪均與王
　　經隆相等而呉兆隆身係武生乃敢為賊設計焚
　　燒城門實堪切齒雖寸磔不足蔽辜王經隆梵偉
　　孟燦王樸吳兆隆均合依謀反大逆律凌遲處死
　　閻吉仁吳清林李貴閻吉祥王維全季國貞或稱
　　副元帥或稱宣行或稱國公或隨侍王倫左右幫
　　同殺害官民攻城劫庫或主謀搭橋均屬同惡黨
　　逆亦應一例凌遲處死該犯等父母妻子兄弟叔
　　姪不限籍之同異均令山東巡撫詳細查拏縁坐
　　毋致一人漏網以彰
　國憲以快人心仍將凌遲各犯傳首山東于各該處
　　分懸并出示遍行曉諭使衆人咸知警戒趙瑤枝
　　本是陽榖監犯被賊放出隨同打仗江三跟隨李
　　旺入夥稱管門將軍帶人把守舊城東門張旺經
　　王倫徒弟楊峻徳引進在堂邑搬取庫銀並因私
　　仇將張徳殺害馬徳在臨清隨同入夥攻打南門
　　李之姚係王倫妹夫隨同攻城殺人徐天一幫搬
　　庫銀殺害男婦張雨經王倫義子艾得見引進打
　　仗守門趙行跟隨打仗殺人張八縛擡堂邑縣官
　　廣標為王倫押䕶車輛把守溝口稱為知事李國
　　泰搬移杉槁紥梯爬城王得朋係王倫僱工趕車
　　跟隨家屬劉法為賊人頭目隨同打仗張居仁即
　　張善長順從入夥代王經隆記帳派為知事官王
　　柱係王倫堂兄自㓜雙瞽妄稱為王王有徳係王
　　柱之子稱為將軍以上十六犯雖起事時均未共
　　謀但已隨同賊黨肆惡横行妄稱名號實屬法無
　　可寛應俱擬斬立决以示懲儆楊福被脅隨行邢
　　成徳被脅逸出復被捆去看船郭廷曾郭廷紀被
　　脅跟隨煮飯燒火于秀被脅喂飼馬牛遲玉津被
　　脅行醫均未隨賊打仗應俱發往伊犂給與兵丁
　　為奴馬光徳借探信為由乗間逃出質訊衆供僉
　　同應請
㫖釋放被脅之武舉劉陶生員楊榮貴及被脅後隨即
　　逃出之陳玥周振樂周振徳業䝉
恩㫖分别發遣釋放臣等現在遵
㫖辦理至張克印係王倫之師張既成妻舅曾學運氣
　　袁世珍袁懷禮係張既成之師袁公溥子孫國治
　　孟王百臣係袁公溥徒弟王心實係王百臣徒弟
　　各該犯雖未跟隨王倫反逆但俱係邪教子孫門
　　徒不便留于内地亦應發往烏嚕木齊給兵丁為
　　奴奏入得
㫖王經隆梵偉孟燦王樸吳兆隆閻吉仁吳清林李貴
　閻吉祥王維全季國貞著即凌遲處死趙瑤枝江三
　張旺馬徳李之姚徐天一張雨趙行張八廣標季國
　泰王得朋劉法張居仁王柱王有徳俱著即處斬餘
　依議
　　丁巳
　　國泰奏言查臨清州土城内及郷莊被賊擾害之
　　處仰䝉
聖恩賑卹四箇月口糧並給與修房銀兩務使貧民得
　　所經大學士舒赫徳撫臣楊景素奏委查辦撫卹
　　事宜臣與道府各員分赴城鄉按户稽查確實散
　　給賑票隨即動支銀兩倉穀先將十月分賑項按
　　口給發今于十月二十九日散給完竣實共用過
　　銀二千二百八十兩倉穀六千四百七十三石零
　　民間房屋亦現在修葢棲息有所并籌畫採買耕
　　牛五百隻以資來春耕作俟賑務統行辦竣之日
　　另將實用銀穀總數同户口數目由撫臣彚核奏
　　報奏入報
聞
　　己未
　　周元理奏言據正定縣解到盤獲逃匪鄭克忠楊
　　魁元馬有壯任三四犯臣逐一嚴訊審得鄭克忠
　　等俱係臨清回民賊抵臨清時脅衆從順該犯等
　　即行投入曾經隨賊攻城并搶劫村莊富户鄭克
　　忠任三又經殺人實係從賊之犯應行斬决即將
　　四犯綁赴市曹斬訖示衆又觀城縣拏獲劉成一
　　犯據東省訊明為賊看車巡營搶糧探信等事業
　　經正法兹據獲到劉成之父劉起奉嚴加訊詰據
　　劉起奉供伊子劉成素不受教訓八月間出外尋
　　工未回不知如何從賊等語查劉起奉不能管教
　　伊子任其出外為匪應杖一百發烟瘴充軍奏入
　　報
聞
　　庚申
　　楊景素奏言據各州縣獲解梵偉之胞兄郭萬冀
　　盤佑之父冀景紹吳兆隆之父吳繼宗母于氏吳
　　兆隆之次子吳士力李忠之妻李馬氏先後到案
　　臣覆加親訊均係逆犯的屬伏查梵偉冀盤佑吳
　　兆隆李忠係情罪重大之犯家屬應行縁坐所有
　　郭萬冀景紹吳繼宗吳士力四犯應請
㫖即行斬决吳于氏李馬氏應照例解京給發功臣之
　　家為奴奏入報
聞
　　同日又奏言據泰安營㕘將拏獲該營逃兵楊進
　　安柴進義韓國忠三名訊據供稱隨前任兖州鎮
　　臣惟一在臨清塔灣打仗楊進安柴進義先行逃
　　走韓國忠隨後跟逃又據夏津縣拏獲撫標左營
　　逃兵王奉祥一名據供隨前撫臣徐績在栁林打
　　仗隨衆逃走臣隨提至臨清覆訊無異查楊進安
　　柴進義二犯首先潰逃法無可貸應請即行正法
　　韓國忠王奉祥二犯隨同逃逸應發遣烏嚕木齊
　　充當苦差奏入報
聞
　　同日又奏言查前暫留臨清之青州滿兵六百名
　　山東綠營兵二千餘名經大學士舒赫徳㑹同
　奏明俟臣自徳州回至臨清時次第撤回今臣於十
　　一月初六日已回至臨清當即面囑副都統伍什
　　布令將青州滿兵六百名于初七八兩日分為二
　　起行走其本省綠營各兵亦分為三起于初七八
　　九等日按隊行走令各歸本營並面諭將備等小
　　心禁約無令沿途生事至各州縣前獲各匪早令
　　解赴臨清現已逐案訊明另行具
　奏其應行充發人犯亦已酌量人數多寡配搭起解
　　並縁坐眷口委員解部所有應在臨清籌辦事件
　　皆漸次完結臣擬于初九日起程赴省清釐一切
　　奏入報
聞
　　同日又奏言臣前奉
諭㫖賊衆攻臨清州時所有守禦文武官員兵丁等奮
　勉出力分别陞擢奬賞等因查副將葉信已于革職
　　後監斃㕘將烏大經已奉
㫖陞補臨清州副將署臨清州秦震鈞已奉
㫖陞補臨清州知州旋經大學士舒赫徳等奏明以知
　　州銜管理肥城縣印務在案至濟南城守營千總
　　孟大勇前在梁家淺殺賊甚為出力應請遇有守
　　備缺出即行題補臣等并查明縋城殺賊兵丁係
　　紀雲瑞管文平蕭得功秦鎮四名均已遵
㫖賞給外委遇有缺出即行拔補其截殺趕車賊人兵
　　丁查係楊永泰張興臣郭得滿興發四名又梁家
　　淺殺賊之河標官兵查係張武光楊寛張有年孫
　　逢清閻紹基等五名俱遵
㫖賞給一月錢糧以示鼓勵奏入報
聞
　　同日又奏言前奉
諭㫖王經隆等供出陳合璧招人入教内有石姓褚姓
　現在陳合璧曾否拏獲并查明褚姓石姓二犯等因
　　伏查陳合璧一犯前經派員往恩縣查拏尚無踪
　　跡其石姓褚姓二犯現經緝獲褚致逺石玉到案
　　訊據褚致逺供係恩縣人與臨清王家莊之陳合
　　璧認識曾從其學拳念咒八月二十八日隨至張
　　四孤莊二十九日伊等往夀張去曾代伊収拾家
　　眷後來官兵到莊就逃走了據石玉供係恩縣人
　　有本縣褚文同陳合璧呌我入道學拳又呌同到
　　張四孤莊去因害怕就回並未跟伊同去等語臣
　　查褚致逺曾到張四孤莊為陳合璧看守家眷實
　　係逆黨法無可寛應請
㫖即行斬决石玉雖未從賊同行既經學拳入教未便
　　少為寛縱應請發往極邊烟瘴充軍其未獲陳合
　　璧等現在密飭訪拏俟獲日另結奏入報
聞
　　同日又奏言據漕臣嘉謨發禁東昌之從賊沈文
　　魁及東昌武定等府續獲逆黨陳起山申天和并
　　在配從賊之徒犯劉十五等先後解到臣親提各
　　犯逐一研訊據陳起山供係濟寜州人在臨清浮
　　橋口被脅從賊曾經打仗殺人申天和係直𨽻威
　　縣人聴從李忠勾引入教曾至夀張殺人沈文魁
　　供係清平縣人在臨清地方趕驢被賊廹脅用驢
　　䭾運麩草並未打仗劉十五供係濵州人曾在青
　　城縣犯竊充徒臨清被賊裹去攻城不曾殺人後
　　來從賊營裏逃回家去就被父親劉國棟出首各
　　等供查陳起山申天和二犯俱經打仗殺人法無
　　可貸應請
㫖即行正法至劉十五一犯堅供並未殺人但係在配
　　徒犯從賊日久私自逃回雖經伊父呈首亦未便
　　遽從末減應請一併正法沈文魁一犯為賊供役
　　應請發極邊烟瘴充軍奏入報
聞
　　辛酉
上諭内閣曰前因臨清協副將葉信將臨清舊城棄而
　不守曾降㫖將伊革職拏問旋經病故今思葉信於
　賊匪滋擾臨清新城時力疾防守半月有餘尚屬出
　力其功績亦不忍没葉信著加恩給還副將職銜
　　壬戌
　　楊景素奏言竊查前撫臣徐績奏有臨清州武生
　　林苞自賊營逃出投首報知賊情一事欽奉
諭㫖林苞身係武生非齊民可比豈宜為賊脅從當於
　事竣後通查從賊中脱出之文武生員俱斥革發往
　伊犁以示懲儆等因(臣/)查王倫逆案各犯已經審辦
　　完竣除審出從賊之文生楊永貴武生吳兆隆邢
　　成徳三犯業經訊供解京在案此外並無文武生
　　員從賊中脱出之人惟武生林苞應行遵
㫖辦理(臣/)隨將該犯傳到審訊據供武生在臨清南門
　　外永清街住九月初六日聴得賊人要來我將父
　　母家口都搬到晁家莊去武生同㡬個家人看守
　　門户初七日賊人到了就闗門躱避十四日賊人
　　找到武生家裏把三個家人殺了放火燒燬并將
　　武生綁縛帶到大寺正殿裏圏了一夜次日清晨
　　隨著出入的人混出寺外走到東門口賊人盤問
　　武生説是同夥的人去搬家眷到了晁家莊因離
　　城不逺同著父母家口都搬到戴家灣地方住下
　　聞得徐巡撫在梁家淺劄營因投到營裏見了巡
　　撫就作眼拏賊至平定後纔回家等語臣查林苞
　　雖經投出自首赴巡撫營中報信但既身列青衿
　　不明大義自難照軍民概從罔治林苞一犯應請
　　革去武生發往伊犁以示懲儆奏入報
聞
　　同日又奏言(臣/)隨同大學士舒赫徳前在臨清審
　　辦逆賊將王倫王經隆各家屬俱經分别解京正
　　法并問擬緣坐為奴惟該二犯同族之人未便仍
　　令安居故處致使根株不淨應同妻子遷徙烏嚕
　　木齊等處以靖地方曾將籌辦情形具奏奉
㫖允行臣等當即選派妥員分赴王倫居住之夀張縣
　　党家店王經隆居住之堂邑縣張四孤莊細詢該
　　二犯親鄰牌甲查開支派名單毋使一名遺漏仍
　　飭令㑹同該縣按名緝捕現在陸續訪獲王倫同
　　族王梁氏等十名口王經隆同族王經常等十三
　　名口先後解送臨清查内有王柱之妻劉氏及年
　　未及嵗之伊子王對二名口王柱曾封賊王妻子
　　例應緣坐已同緣坐各犯先行管押解京其餘王
　　有恒王經常等俱經逐一查詢的係王倫王經隆
　　同族未經從賊打仗及封授偽官應請僉同妻子
　　遷徙烏嚕木齊等處地方此外尚有王倫族内王
　　張氏等二口王經隆族内王郝氏等十一名口俱
　　係婦女㓜孩未經拏獲男犯應請發回本縣暫行
　　監禁俟緝到男犯再行遷徒未獲各犯現在嚴密
　　查拏不至漏網奏入報
聞
　　乙丑
上諭内閣曰東省失察逆匪王倫等邪教聚衆謀為不
　軌之地方文武各員内藩臬兩司為通省大吏不能
　先事查察以致逆匪不法滋擾其咎固無可辭但究
　係統轄之員與該管道府等有間布政使國泰按
　察使孫廷槐著加恩從寛革職留任兖沂曹道松齡
　兖州府知府福森布濟東泰武道宋文錦東昌府知
　府季世法同知鍾翔鳳前任東昌府知府胡徳琳均
　係専管大員王倫於三四月間即有謀逆情形而皆
　漫無覺察實乖職守除胡徳琳已於另案革職外松
　齡等均照部議革職仍著該部帶領引見至陽穀縣
　知縣張克紳係守土之官非典史㣲員可比賊至不
　能保禦城池竟若置身局外當與把總等同罪乃該
　　部僅擬發邊逺充軍此係前明部臣左袒文員之弊
　　斷不可行張克紳著改照守邊將帥失陷城寨律擬
　　斬監候以昭平允朕辦理功罪賞罰一秉大公從不
　　肯稍存偏倚如遊擊趕福之殺賊陣亡知縣沈齊義
　　等之罵賊死節即加以旌揚而張克紳之失城茍免
　　亦不能曲為寛貸悉視其人之自取無絲毫成見於
　　其中也將此宣諭中外知之
　　　丁夘
　上命軍機大臣傳諭楊景素曰臨清舊城房屋經賊焚
　　燬者甚多其大寺則為逆匪王經隆梵偉等所佔自
　　亦不免殘破因憶舊城河西岸有三官廟
皇祖賜額無為觀乾隆三十年朕南巡回鑾曾至其地並
　　賜以御書匾聮又甎門上大王廟有
皇考御賜安瀾濟運額又東岸漳神廟朕於乾隆二年曽
　　賜以福佑通漕匾額以上各寺廟俱無恙否其大寺
　　又係何名寺内有無
皇祖時所賜匾額現在殿宇是否頺燬並著楊景素即行
　　查明詳晰覆奏
　　　同日軍機大臣奏言河南省押解張百祿一犯到
　　　京
　上親加鞫訊畢復
　命(臣/)等嚴行覆審據該犯供係孟燦之甥又為王倫義
　　　子雖王倫起事時該犯並未在東省而其預聞悖
　　　逆之言及往河南遂平等處収徒傳教各情均已
　　認明不諱至王倫自稱夢見得龍將來大貴之語
　　據供曾於上年秋間聽見孟燦説過此外並無所
　　聞(臣/)等復提未經正法暫留待質之李桐訊問所
　　供亦屬相符查張百祿黨逆倡教罪無可逭應請
　　交刑部即行凌遲處死李桐一犯亦係王倫義子
　　應即一併正法奏入報
　聞
　　辛未
上諭内閣曰山東夀張縣奸民糾衆滋擾一案節經審
　訊各要犯供詞俱稱逆犯王倫於本年春間即有不
　軌形跡乃徐績身為巡撫竟爾毫無覺察不能先事
　查拏致釀事端又不能即時撲滅任其擾害官民致
　煩京兵勦捕其貽悞封疆之罪本為甚大苐念其向
　來辦事尚屬認真姑准其捕犯自効俟事平再行核
　辦繼因河南巡撫缺出該省地方𦂳要一時不得近
　便熟諳之人是以將徐績用為河南巡撫仍帶革職
　留任八年無過方准開復此乃朕格外加恩徐績自
　應倍加感奮圖報以贖前愆但督撫等遇有革職留
　任之案雖例不食俸仍得支食飬亷今徐績以身獲
　重譴之人棄瑖錄用若復令坐享豐盈實未足以示
　罰但竟不支給又恐難資辦公或致藉口需索轉滋
　流弊著將徐績應得巡撫飬亷每年只准賞給五千
　兩俟八年無過開復後再行全數給予以示懲儆
　　癸酉
　　國泰奏言(臣/)在臨清審辦逆案人犯完竣經大學
　　士舒赫徳等奏明令(臣/)在臨清監放十一月分賑
　　糧事竣即回省辦事(臣/)於十一月初旬率同曹州
　　府知府李絳等將臨清州城鄉應賑户口按册㸃
　　放共給過穀六千七百十九石零即由臨清至堂
　　邑陽穀夀張俱督率印委各官將十一月分賑糧
　　散給堂邑用穀七百六十五石零陽穀用穀四百
　　七十五石夀張用穀七十八石零内有原查遺漏
　　及聞賑還鄉貧民并被賊殺傷營兵家屬(臣/)俱准
　　其入册補賑復率同委官分赴各鄉莊抽查俱無
　　遺濫之弊以上四州縣凡屬被擾之家已得過兩
　　月賑糧目下足資餬口嵗内及來嵗正月尚有兩
　　個月賑糧(臣/)體察情形不特可以過度寒冬且可
　　接至來春東作小民無不感頌
聖恩安居得所一俟明嵗春和即將購買牛隻給發耕
　　種俾復故業而飬元氣奏入報
聞
　　戊寅
　　徐績奏言竊照豫省拏獲王倫案内逃匪秦繼鋭
　　劉甫貴劉克連孫敬四犯經前撫臣何煟䕶撫臣
　　榮柱先後奏
聞在案(臣/)抵任後提取各犯研審其從賊被脅各情節
　　俱已供認不諱查秦繼鋭同謀入匪攜送賊眷復
　　把守城門實屬大逆應照謀反不分首從律凌遲
　　處死劉甫貴劉克連二犯雖稱被逼從賊但俱持
　　械攻城法無可貸均應擬斬立决以上三犯請
㫖即行正法孫敬一犯雖據供被脅暫從即行逃避但
　　身為衙役奉派巡城賊至即行從順逃出又不投
　　首未便輕縱應擬斬監候秋後處决奏入報
聞
　　十二月乙酉
　　楊景素奏言(臣/)接准直𨽻總督周元理咨稱盤獲
　　山東賊匪王照陸等犯陸續分别斬决發遣外所
　　有自行投首之監犯劉奉來軍犯巴彦特古斯委
　　員解赴山東就近審訊等因(臣/)即督同司道逐一
　　提訊據劉奉來供我是直𨽻清河縣人在夀張縣
　　做買賣乾隆二十八年因染患瘋疾殺人將我収
　　禁如今瘋病好了今年八月二十八日賊人進監
　　把我鎻鈕打開呌我到城上守垜口我不肯從賊
　　就乗空從城上滚下來沿途討乞回到清河投首
　　據巴彦特古斯供我是察哈爾人因偷羊隻於乾
　　隆三十八年發在臨清當差九月初七日賊人到
　　土城裏把我鎻鐐打開呌我從他我含糊答應俟
　　賊人走開乗間逃跑藏躱了㡬日聽得官兵已到
　　油坊就到軍營跪求投首各等語(臣/)查監犯劉奉
　　來不肯甘心從賊滚城逃走即赴原籍地方投首
　　實與
恩㫖免罪之例相符察看該犯語言狀貌瘋疾實已痊
　　愈應請免其監禁仍遞回原籍交與地保親屬管
　　束巴彦特古斯自赴軍營投首尚知大義可否推
　　廣
皇仁一體免其原罪仍解回察哈爾之處出自
聖恩奏入得
㫖如所擬行
　　丙戌
上諭内閣曰今秋山東夀張縣逆匪王倫以邪教煽誘
　愚頑滋擾不法一案奸民敢作不靖自取滅亡原屬
　不成事體然非簡派八旗勁旅并命大學土舒赫徳
　等前往統率董理豈能未逾月而蕆事其間運籌决
　勝指示機宜及斟酌勸懲之要皆非臣下所能窺及
　者此事雖不過如内地擒緝巨盜非邊徼用兵成功
　者可比固無方略之足言而自始及終辦理此案源
　委不可不詳晰宣示俾衆共曉著交軍機大臣輯成
　𠞰捕臨清逆匪紀略一編進呈閲定刋刻頒行至原
　任山東學政李中簡前在東省見聞自屬真切亦著
　派為纂修令其隨同編校
　　　(臣/)等謹按王倫以邪教倡惑糾衆陸梁其孽適以
　　　自斃而綠營恇怯未能迅即殱除仰䝉我
皇上簡發京兵並
遣重臣董率凡制勝機要以及賞功誅罪纎悉俱禀
睿謨賊既蕩平一切招綏蠲賑
宸慮周詳幽隠畢達初終鉅細無一不見
宵旰之心(臣/)等奉
命緝成紀略一編按日排次據事直書刋布天下俾曉
　　　然知所徴信云
　　同日楊景素奏言臣前准周元理咨拏逆犯張八
　　家屬當令飭屬嚴拏旋據汶上縣將張八之父張
　　倫母王氏妻馬氏㓜女存姐拏獲解送到案(臣/)督
　　同司道提犯親訊查張八一犯從賊入教受封并
　　縛擡堂邑縣官情罪重大該犯前由直𨽻解京嚴
　　訊業經軍機大臣等問擬斬决奉
㫖正法在案今張倫一犯雖堅供並未入教但係黨惡
　　重犯張八之父未便輕縱應請發往伊犁等處給
　　與種地兵丁為奴其張王氏張馬氏存姐三名口
　　均與省釋奏入報
聞
　　同日又奏言查王倫義兒張百祿之母孟氏即係
　　孟燦之姊前經夀張縣獲解經(臣/)等
　奏明在臨清監禁俟張百祿定案後再行辦理今張
　　百祿已拏獲解京訊明凌遲處死所有張孟氏一
　　口其子弟皆屬黨逆要犯較之尋常縁坐人等情
　　節尤重應依律即行解京給發功臣之家為奴又
　　據恩縣禀獲李萃之子小燈小鏡郭景順之妻郭
　　何氏等三名口查李萃郭景順前由布政使國泰
　　審擬該二犯既係邪教之首復有應賊之謀雖已
　　監斃仍應斵棺戮屍並將其妻子縁坐等因
　奏准在案今李小燈等三名口應同張孟氏一併解
　　交刑部照例辦理奏入報
聞
　　乙未
上諭内閣曰楊景素奏訊據續獲從賊之臨清民胡十
　即胡紀成供稱賊夥逼令找寛大房屋即同往伊緦
　麻族叔監生胡師抃家賊人逼胡師抃降順復經胡
　十勸從胡師抃向説祖上做官世受國恩不肯從賊
　遂同伊妻縊死除胡十即胡紀成即行斬决外請將
　胡師抃夫婦勅部議卹等語監生胡師抃被賊逼脅
　并伊姪勸從乃能念係仕宦子孫不肯失身從賊同
　妻矢志捐軀其情實可嘉憫胡師抃及伊妻劉氏均
　著交部照例議卹胡十即胡紀成著即處斬該部知道
　　　(臣/)等謹按彰善癉惡之用所以維風教而正人
　　　心監生胡師抃以先世曾經仕宦顧惜名義當
　　　賊人廹脅之時不負
　國恩夫婦從容殉節仰荷
綸言嘉憫
卹典優施其從賊之胡紀成即予顯戮襃誅皆由其自
　　　取
聖主刑賞之大公不更彰明較著乎
　　庚子
　　軍機大臣奏言(臣/)等前奉
諭㫖如歸太一犯未即弋獲著于封印前將李旺亦行
　正法今已届封印之期擬即于本日交刑部將該犯
　　押赴市曹凌遲處死奏入報
聞
　　同日楊景素奏言(臣/)於十一月二十二日欽奉
諭㫖臨清舊城内三官廟大王廟漳神廟大寺等處有
　無頺毁等因(臣/)隨飭委泰安府知府朱純孝前往敬
　　謹查看嗣據該府禀稱遵即親赴各寺廟逐一細
　　查並敬謹閲看各處
御筆匾聮查得河西岸三官廟大門一座門上石刻
聖祖仁皇帝御賜無為觀額現在完整門内原有大殿三
　　　間及後殿上下兩層共十間
　皇上欽賜福祐津途匾額並
　御書雙牐節宣資利濟三元調燮協寜居對聮向在大
　　　殿内懸挂今大殿及後殿等處均已被燬又甎閘
　　　上大王廟惟對河戲樓已燬其餘殿宇門牆均未
　　　損壞正殿内有
世宗憲皇帝御賜安瀾濟運匾額現亦完好又磚閘東岸
　　　漳神廟正殿内向有
　皇上御書福祐通漕匾額今正殿配殿及後殿三間并
　　　牌樓戲樓等處盡皆燒燬至大寺本名大寜寺係
　　　前明所建並未經
　賜有匾額其殿宇連山門查係五進前四進及配殿鐘
　　　鼓樓等處俱已燬廢惟最後五間尚存亦極殘損
　　　再查三官廟迤南
座落一所中有
御詩碑亭週圍房屋牆垣俱未損壞惟門牕槅扇無存
　　等語(臣/)伏查臨清舊城一帶濵臨運河向來衡宇
　　櫛比士商輻輳且係厯次
巡幸經由之地其各處寺廟規模整肅
宸翰輝煌運道民生永資利賴迺自賊匪等佔據以來
　　梵宇琳宫半遭殘破雖神人共憤逆匪已伏騈誅
　　而覩兹頺毁情形不即請加修理司土之官實切
　　疚心現在該處復業民人補葺舍宇皆官為給費
　　次第繕完所有三官廟等處自亦宜亟事興修用
　　昭舊制(臣/)與司道等悉心酌議擬就三官廟漳神
　　廟兩處殿宇廢基及大王廟之戲樓原址或仍前
　　修整或稍易舊規其未經被燬房屋亦量加裝飾
　　俱照前塑設神像並敬將三官廟原
賜匾聮重行鈎勒懸挂其漳神廟匾額
墨寳前已呈繳應俟工竣後奏請
發下一併鈎摹安設以昭誠謹再大寺前四進房屋共
　　計二十六間燒燬無存查非
　國朝
敕建寺宇向無
欽賜匾聮亦非逼近河岸為往來瞻仰之地原屬前明
　　居民所建地基廣濶逢集擺攤賣貨無庸即行重
　　建奏入報
聞
　　乾隆四十年春正月庚戌
　　楊景素奏言據夀張縣知縣黄鈐拏獲逆匪案内
　　軻見一犯禀解到省(臣/)嚴加審訊據軻見供我原
　　籍湖北武昌府人祖父軻百吉犯罪流在夀張縣
　　我是在夀張生長的九月初三日被賊廹脅趕車
　　同到陽穀堂邑栁林等處賊人給了一根白蠟杆
　　子一塊藍布包頭叫我跟在後邊打仗初九日賊
　　人在河裏搭橋我也扛過杉木第二日扛著秫稭
　　去燒南門二十三日官兵到了我從塔灣地方逃
　　走回到陽穀夀張交界地方被拏等語(臣/)伏查軻
　　見一犯從賊日久屢次打仗搭橋燒城實屬罪無
　　可逭應請
㫖即行斬决奏入報
聞
　　二月癸未
上諭内閣曰張成章趙雲章王世揆張驢兒四犯先從
　張百祿學拳繼知王倫謀逆情事不即首告實有應
　得之罪又張百祿之胞兄張存良即張百儉張二羣
　即張二小按律縁坐亦不為枉但張成章等究未隨
　同助逆即張百祿之罪較之濟惡之王經隆等亦稍
　有間其親屬尚可不必同科張成章趙雲章王世揆
　張驢兒張存良即張百儉張二羣即張二小均著從
　寛免死發往伊犁給種地兵丁為奴
　　甲申
　　楊景素奏言據臨清州州同王右銘拏獲姜二小
　　一名禀解到省(臣/)以姜二小係奉
㫖查拏有名之犯須親提確訊方能定其虛實因即嚴
　　加審訊據姜二小供係臨清州人上年九月初六
　　日在三合莊討乞過見賊人逼令順從并給了一
　　把刀初七日在臨清州殺過一個人又有一人被
　　賊人槍戳倒了我還砍了一刀就同賊人去攻西
　　門城上鎗砲利害就跑散了二十三日官兵到來
　　我乗著大霧逃走的等語(臣/)查姜二小一犯曾經
　　從賊殺人攻城亦屬罪無可逭應擬斬立决請
㫖即行正法奏入
諭曰彼已殺二人即正法亦不枉也
　　同日又奏言竊照逆賊王倫案内情罪重大之犯
　　所有家屬人等律應查明緣坐茲查有逆犯吳兆
　　隆之長子吳士元及吳士元之妻石氏二名口拏
　　獲解省臣親提嚴訊據吳士元供我是臨清小市
　　莊人父親吳兆隆係武生母親陳氏生我兄弟三
　　人我居長第二吳士偉第三吳士力我母親已死
　　繼母李氏生子五兒我因繼母不容時常出外做
　　活就贅在邱縣石家做女壻去年九月間聞説王
　　倫攻打臨清我不敢回家並不知父親從賊的事
　　吳石氏供亦相同(臣/)伏查吳兆隆一犯身係武生
　　為賊設計燒城情罪重大業經奉
㫖凌遲處决其家屬律應縁坐今吳士元係伊親子應
　　請
㫖即行斬决吳石氏應給發功臣之家為奴再查吳兆
　　隆之父吳繼宗母吳于氏及伊第三子吳士力㓜
　　子五兒俱經拏獲問擬縁坐分别辦理惟吳士偉
　　一犯查據已被官兵殺死合并奏明奏入報
聞
　　同日又奏言(臣/)節據河臣姚立徳咨解逆案内丁
　　寛郭三并劉存義劉存誠劉學文五犯到省(臣/)逐
　　一嚴訊據劉存義劉學文二犯供認從賊入教殺
　　人攻城屬實應即行斬決丁寛係王倫之義子丁
　　若金胞姪劉存成係劉存義胞兄均應發往伊犂
　　給種地兵丁為奴郭三一犯被脅隨行為賊供役
　　應請發極邊烟瘴充軍奏入報
聞
　　丁亥
　　楊景素奏言據夀張縣訪獲劉煥之妻王氏解省
　　(臣/)親加研訊據劉王氏供我係夀張縣壯役劉煥
　　之妻我從前因害心疼病求党家店之王倫醫治
　　後來病好丈夫劉煥就入了他的教學運氣不吃
　　飯時常在王維全家裏説話八月二十六日劉煥
　　出門去了不曾回來二十八日夜裏賊人進城天
　　未明的時節劉煥慌忙回來呌闗上門拉著我説
　　我幫著他們殺了縣官劫了庫這事做得大了官
　　兵必來𠞰殺我只好往逺處躱㡬時也顧不得你
　　了到了天明他就走了我隨被賊人裹到臨清後
　　來大兵到了我與衆女人各自逃命並没有見過
　　王倫等語查劉煥身充縣役開城擡官罪大惡極
　　伊妻劉王氏一犯應照律緣坐解京給發功臣之
　　家為奴奏入報
聞
　　癸卯
　　楊景素奏言據濟寜州拏獲王倫案内餘匪陳學
　　冉陳功二犯解省(臣/)逐加嚴訊陳學冉供同父陳
　　楷從賊復經打仗殺人陳功供被賊脅從供役各
　　等語陳學冉應即行斬决陳功應發往極邊烟瘴
　　充軍再查陳楷一犯據陳學冉供稱已被官兵殺
　　死合併奏明奏入報
聞
　　三月丁卯
　　軍機大臣奏言據山東巡撫楊景素奏𠞰除逆匪
　　案内動用各項銀兩分别核辦歸欵又據布政使
　　國泰奏此次軍需動用費至七萬餘兩在撫藩均
　　難辭咎情愿分賠銀三萬兩於每年飬亷内照例
　　扣抵清欵等因奉
㫖交(臣/)等議奏(臣/)等伏查内地奸民滋擾發兵𠞰除本
　　與擒捕盜賊無異其一切用費原非軍需可比該
　　撫藩臬為通省大員既不能早為覺察先事捕除
　　及至事起倉卒一切所需復經理無緒以致重複
　　支給用少備多種種浮費皆由徐績等辦理不善
　　所致前經(臣/)舒赫徳據呈奏請軍需費用徐績情
　　愿盡出家貲歸還帑項今據該撫楊景素將動用
　　各欵據實開報(臣/)等逐加查核内除存餘米麫豆
　　草及堪以變價之物並例應核扣各欵俱應如該
　　撫所奏准其分别變價歸欵照例扣還其多餘備
　　辦及各營遺失軍械并臨清守城拆取擊賊磚塊
　　應行著賠者共計銀七萬一兩八錢二分九釐若
　　如該撫楊景素所奏令徐績一人獨賠未免為數
　　太多轉致完繳無期若如國泰奏請分賠銀三萬
　　兩臬司獨令置身局外亦未為平允(臣/)等酌議應
　　均分兩股令徐績分賠一股銀三萬五千兩零其
　　餘一股藩司國泰係總理錢糧事務應分賠十成
　　之六銀二萬一千兩零按察使孫廷槐有稽查奸
　　匪之責亦應分賠十成之四銀一萬四千兩零各
　　令其按數照例賠繳以清欵項至借給官兵鹽菜
　　口糧一案共計支過銀一萬六百七十三兩零現
　　在亦經該撫奏明著落前任巡撫徐績藩司國泰
　　及辦理行文之户部堂官名下三股分賠至徳州
　　駐防兵丁支給過鹽菜口糧共銀四百三十七兩
　　零應於各兵丁名下分别扣追報部充公均應如
　　該撫所奏辦理奏入
上從之
　　四月辛巳
上諭内閣曰本日召見山東臨清協副將烏大經詢問
　該員上年𠞰賊情形據稱隨烏大經打仗把總仙鶴
　林陳象坤俱屬奮勇出力仙鶴林已經拔捕千總陳
　象坤尚未陞用等語此等奮勇弁員較之尋常在營
　之人加倍出力凡遇缺出日應先儘拔補以示奬勵
　著諭楊景素將陳象坤遇有千總缺出即行陞補
上又諭内閣曰山東臨清協副將烏大經著加恩賞戴
　花翎並賞給緞二疋
　　戊子
　　楊景素奏言據陽穀縣訪獲王有成訊係王倫族
　　姪向在東阿縣伊妻王氏家居住將王氏一併拏
　　解到省(臣/)以王倫五服内親屬應行遷徙人等前
　　經訪明開單具
　奏並無有成之名彼時何以獨將該犯遺漏恐係族
　　鄰等有心隠匿因即親加研訊據王有成供我是
　　党家店人父親王楷與王倫是同髙祖兄弟我從
　　十六嵗上就入贅在東阿縣丈人王居家裡丈人
　　就把我作為繼子頂他家業故此總在東阿縣居
　　住從不回党家店去宗圖上就不載我的名字我
　　平日並不知王倫做的事情等語(臣/)伏查王有成
　　久經贅居外縣亦不知王倫謀逆情事但既訊係
　　王楷親子即在應行遷徙之例應照原
　奏將王有成及妻王氏遷徙烏嚕木齊地方安置以
　　絶逆匪根株再查王有成之父王楷因知王倫謀
　　逆不首已在臨清正法其餘家屬均經照例辦理
　　奏入報
聞
　　甲辰
　　軍機大臣㑹同刑部奏言所有逆匪王倫案内奉
㫖查拏各要犯經山東巡撫楊景素先後拏獲解京之
　　常老輝等十二犯嚴加鞫訊該犯等或打仗攻城
　　或從賊役使均已審明屬實分别定擬斬决發遣
　　具奏奏入得
㫖常老輝蕭利王六李振李之貴劉三徐士姚俱著即
　處斬餘依議
　　五月甲寅
上諭内閣曰據楊景素奏東省𠞰平逆匪案内所有陣
　亡傷亡兵丁䝉恩卹賞者共六十八名除子弟現已
　成丁准其入伍食糧外尚有五十三名家屬現皆飬
　贍無資懇恩酌籌優卹等語此項兵丁究係奮勇効
　命其眷屬或老㓜無依難以自圖存活情亦可憫著
　加恩於建曠項下酌給守餉半分以示矜恤
　　己巳
上命軍機大臣傳諭楊景素曰今日召見前署臨清州
　知州秦震鈞及現任知州李濤詢以地方情形看其
　奏對光景李濤較為明白而秦震鈞僅係誠實人但
　該員於逆匪圍攻臨清時隨同烏大經等督率兵夫
　上城晝夜守禦頗為出力其勞亦不可没著傳諭楊
　景素遇有該省簡缺知州缺出即以秦震鈞題補
　　乾隆四十一年丙申春二月
上以兩金川全境蕩平大功告蕆爰諏吉啟
鑾
巡幸山東告功
　闕里禮成
御舟由水程旋蹕四月丁未
親莅臨清舊城
咨詢周覽
諭内閣曰臨清舊城當水陸要衝向來商賈駢集㕓市
　殷闐民居亦極稠密前年逆匪王倫等竄踞其地搶
　掠焚毁人多蕩析離居朕心每深軫念雖曾加恩撫
　恤冀得安全尚未能信其是否均霑實惠茲蹕路經
　行親臨周閲見商民廬舍修葺者已十之八九閭閻
　環聚貨肆列陳風氣漸可復舊甚為慰懷因念𠞰捕
　逆匪時敕發勁旅遄行始得迅速蕆事而所調駐防
　及綠營兵衆亦頗不少然係内地捕賊非征調用兵
　可比一切應需日用各有本分糧餉可以抵支乃徐
　績等過涉張皇妄照軍需之例支放實屬錯誤因責
　令分賠以示懲儆但念此項為數稍多且因地方公
　務動用尚非伊等冒銷冒領自未便全令賠還因交
　楊景素查明徐績等已未完細數開單呈覽内除徐
　績身任封疆辦理不善致地方有逆匪倡亂之事本
　應治罪業已加恩寛宥所有伊名下應賠之數自應
　罰令全賠其藩司國泰名下尚未完銀一萬三千兩
　零原任臬司孫廷槐名下尚未完銀一萬兩零並著
　加恩免其分賠准予開銷再朕今日在舊城親臨閲
　看逆賊等佔據之汪姓大宅及大寺兩處詢及官兵
　勦捕情形彼時㕘將武靈阿剛塔俱係在事出力之
　人雖已加恩擢用仍著賞戴花翎示奬又賊匪前此
　攻犯臨清新城計七八日經副將葉信㕘將烏大經
　署知州秦震鈞晝夜設法拒守殺賊保城均屬可嘉
　今烏大經已擢授總兵葉信於病故後仍給還副將
　原銜至秦震均雖以知州陞用但至今尚未得實缺
　著賞緞二疋以旌其勞並著該省缺出即用又回兵
　洪印率領回民勦殺賊匪頗為奮勉著加恩交該撫
　即以把總拔補俾衆共加鼓勵又據楊景素奏稱前
　年在臨清河西帶兵時有臨清州民王彧每日清晨
　煮粥數石送至河岸供饋衆兵朝餐旬餘不懈等語
　王彧以里巷小民能知大義深可嘉尚著加恩賞給
　七品頂帶並賞緞二疋用示奬勸朕賞罰功過惟視
　其人之自取權衡悉協於平以昭彰癉將此諭衆知
　之
　　　(臣/)等謹按臨清舊城素稱蕃富遭逆匪焚掠蕩
　　　析㡬空䝉我
皇上俯軫民艱節經降
㫖撫卹湛闓均霑復以金川大功告成
臨幸山左
翠華所至見閭閻殷盛之象已復舊觀列闠通闤懽迎
蹕路因之
綸綍頻申於守土文武官員或奬其勤勞或貰其過誤
　　　以至拔奮勇之回兵賚急公之氓庶賞勸激揚
　　　隨
車布澤非徒
入疆行慶而已
　　是日
上詣三官廟漳神廟大王廟
閲視新建殿宇
親致瓣香
賜漳神廟額曰澄波利運並
命錄
御製臨清歎臨清歌二詩勒石於臨清閘東岸以傳示
　　久逺
御製臨清歎
　臨清傍運河富庶甲齊郡一旦遭賊燹遂致不可問
　白蓮教始徐鴻儒百餘年未盡根株王倫倡亂夀張
　縣逆黨蟻聚起一呼蔓延三縣受其害戕吏劫庫敺
　無辜遂據臨清作巢穴三犯新城未遂謀(叶清賊據/臨  舊城)
　(為巢穴㡬半月餘三次犯臨清新城城/中文武守禦極嚴殱賊甚衆賊不得逞)爰發京兵速
　𠞰滅重臣經事資嘉謨(山東綠營兵懦怯無用知其/未能𠞰賊特簡健鋭火器營)
　(兵一千令額駙拉旺多爾濟等帶往又掄東三省善/射五十人馳赴之並遣大學士舒赫徳先期往董軍)
　(務京兵甫至臨清賊已有聞風奔竄者經春寜音濟/圖邀擊盡殱之八旗勁旅固勇鋭無前亦深藉舒赫)
　(徳調度/之力)四面㑹合同日進遊魂釡底奚逃誅而何逆
　賊竟抗拒無已火攻下䇿圖(舒赫徳由徳州進兵攻/其東北徐績自東昌一)
　(路進兵攻其東南慮徐績不習兵别遣阿思哈率京/兵二百往㑹之周元理遣直𨽻總兵副將領兵攻其)
　(西北何煟遣河南總兵攻其西南逆賊四面受圍伏/匿舊城不敢出而其地街巷狹隘屋宇稠密官兵難)
　(以施展舒赫徳不得/已因用火攻之䇿)既翦羽翼彼力盡翻自舉火燔
　其軀蕆事迅惟經六日(自圍攻舊城以後每日俱有/斬獲賊黨以次殱殪要犯悉)
　(就擒惟首犯王倫自揣罪重在樓縱火自焚按驗得/實葢進兵凡六日而事蕆使非京兵之力安能神速)
　(若/此)趙彥廿載何延紆(明季徐鴻儒倡白蓮教擾山東/前後凡二十年始經巡撫趙彦)
　(討平/之)賊蹂躪官軍攻富庶之地焦土空賑蠲招集勅
　大吏午夜猶痛愚民窮玉石俱焚固爾自取(舊城居/民亦有)
　(被脅從賊者先期諭令投歸即免罪乃招之不出兵/至豈能復分殺戮過多固所不忍然由若輩自取亦)
　(無可如/何耳)雖然吾惟引咎責吾躬
御製臨清歌
　御舟經臨清因作臨清歌邇曾金川擬淮蔡勦剷奚
　數(上/聲)斯么麽(兩金川以服屬土司敢於負恩抗拒削/除本非竒績是以近作告成太學碑文)
　(比之唐時討平淮蔡而已若王倫係内地奸民以邪/教惑民作亂發兵𠞰滅不過如尋常擒捕盜賊更不)
　(足比/數也)獨惜閭閻遭燹亂誠有劫數難容過(逆匪倡立/邪教以避)
　(劫數為詞煽惑愚衆良民為賊戕害及逆黨就殱伏/誅者㡬以萬計是則此一方之劫而非若逆匪所云)
　(也/)賑災無待主爵尉飢困原異潢池戈(王倫滋擾時/或有言災民)
　(因飢餓所廹而亂者給事中李潄芳至形之章奏恐/地方官果有其事因命大學士舒赫徳於督兵之便)
　(細加訪察乃據實奏聞以夀張堂邑陽穀等縣是年/収成俱稔賊所至並未搶劫倉穀其非飢民可知王)
　(倫等實因邪教糾衆不法無識喜/事之徒妄言惑聴固不足信耳)縣令失察更未
　一死稍得贖愆差(夀張令沈齊義於王倫等倡立邪/教未能早為察知擒治及聞其事)
　(乃於大堂僉差往捕而胥役入教者多遂至漏洩生/變機事不密自貽之慼使其尚在當律以不職失城)
　(之罪因己罵賊遇害特/宥其過而仍予之卹)然猶賜卹寜從厚謂烈則可
　忠則那(沈齊義僨轅失城為賊所害止可謂之烈而/不得謂之忠其女二姑於其父喪歸籍時投)
　(繯以殉亦止可謂之死義而不得謂之孝葢聖人教/民無以死傷生毁不滅性未聞教子女以殉父母為)
　(孝也昨浙撫三寳請旌章中乃謂忠孝聚於一家措/詞失實矣因降㫖宣諭勅部以全家殉難例旌之)
　突如其來據要地新城終未失嵯峨(賊匪佔據臨清/舊城復遣其黨)
　(於初七至十三連日攻犯新城之西南二門副將葉/信叅將烏大經署知州秦震鈞嬰城固守百計抵禦)
　(發鎗礮殱賊甚多賊不得逞十九日賊復以火藥實/車擁至欲焚燬闉扉城上偵知之擲石礙其車輪以)
　(火箭射其車藥燃賊反自焚斃/多人自是不敢復窺新城矣)禮不下庶避則可頗
　有明理者弗磨文武諸吏及士庶盡節弗屈原堪嘉
　莠民翦滅示國法良民旌卹恩加宜(叶/)緑旗怯懦豈
　足恃八旗選鋭無須多(因緑旗兵怯懦無能特選派/健鋭火器兩營滿洲兵一千)
　(名馳赴山東𠞰捕賊衆即就翦滅至逆匪初起侵擾/諸縣時官民為賊所害者文職除沈齊義外則有署)
　(堂邑知縣陳枚及其弟武舉陳元樑陽穀縣丞劉希/燾典史方光祀及其侄方義堂邑訓𨗳吳瑮及其姪)
　(吳文秀僕王忠武職則有署夀張遊擊趕福莘縣把/總楊兆立堂邑把總楊兆相襄城外委把總崔吉士)
　(又普洱總兵薩靈阿之妻時僦居臨清亦罵賊被殺/夀張訓導李昻妻戚氏聞賊至自經其士民則夀張)
　(生員王鳴岡武生王廷柱臨清生員王政臨清州民/黑耿光馬體恭馬體乾皆為賊害臨清生員李日孜)
　(監生胡師抃及妻劉氏州民趙金/階皆自經死並勅部如例旌卹)重臣習事命經理
　夾河佈置為周遮(巡撫徐績等皆非練習軍務之人/措置不能得要以大學士舒赫徳)
　(曾經西師之役嫻於用兵即命至山東督率調度進/𠞰並命額駙拉旺多爾濟都御史阿思哈同行舒赫)
　(徳至徳州調集各處兵馬京兵一到即令阿思哈分/領衆兵往㑹徐績等至臨清由南路進攻舒赫徳拉)
　(旺多爾濟等統領京兵由東面進攻復派侍衛春寜/率東三省善射手五十人亦至並命直𨽻總督周元)
　(理統兵由故城一路協𠞰并於威縣平鄉分兵堵禦/河南巡撫何煟在邱縣館陶一路統兵防守楊景素)
　(時為直𨽻布政使駐兵河西因以拆橋事委之廿二/日夜半楊景素瑪爾清阿率兵攻賊浮橋射殪燃礮)
　(之賊兵丁穆維踴上賊舟奪礮斷橋索勁兵數十人/繼之擲炬焚橋艦頃刻而燼殱賊數百賊遂不得西)
　(逸廿三日京兵全至臨清於舊城四面環困賊窘廹/率一二千人至塔灣復經春寜音濟圖等射殪五六)
　(百逆匪等復遁回舊城其餘䑕逸之賊追殺殆盡賊/有潛回欲渡河西者悉為楊景素一路之兵射擊無)
　(遺越數日賊即𠞰平錄其功績因擢楊景素為山東/巡撫瑪爾清阿為兖州總兵穆維賞巴圖魯號擢千)
　(總並賞藍翎其在事出力大/小員弁各錄叙陞賞有差)滋事一月平六日(王倫/自八)
　(月廿八日起事至九月廿九日渠魁自焚黨羽悉就/擒獲檻解誅磔統計僅一月而八旗兵合𠞰自九月)
　(廿四至廿九計凡六日而平以視明白蓮教徐鴻儒/等擾亂山東二十年始經巡撫趙彦討平其遲速不)
　(啻數/百倍)趙彦廿載誠延俄䇿馬厯厯情形閲萬姓安堵
　迎肩摩徒觀鋪户復如昔是因三倍商賈羅(臨清舊/城為商)
　(賈聚集之所市㕓密比賊殘/破後近已修整漸復舊觀)汪家大宅付灰燼首逆
　以此為巢窠此或居官欠良報其後有識恩早加(王/倫)
　(至臨清佔居原任湖南巡撫汪灝舊宅其曾孫汪繼/烈等豫挈家徙避官兵至賊放火自焚意汪灝為巡)
　(撫時必有歛賄自肥之事故其居不能遺之曾元世/守然使汪繼烈若明於大義當避賊外出時先焚其)
　(室令賊無所棲事後上聞必嘉憫厚賜而錄用之茲/雖無從賊之罪而室成灰燼賞亦無可施惜乎其智)
　(不及/此也)率亦置之弗深咎大義詎必常人訶舟經因作
　臨清歌奚以致此慚如何
　　　(臣/)等謹按我
　國家子愛黎元涵濡覆育浹於人者至深且久
皇上勤求民隠閭閻疾苦每厪
旰宵或未雨咨詢或臨時撫卹
深仁厚澤普被寰區凡飲和食徳之儔仰沐
恩膏方感切生成之不暇乃王倫惑衆倡亂擾害地方
　　　實非事理所應有良由賊匪等罪惡稔重自取
　　　誅鋤一經
命旅𠞰捕立時迅滅凶渠焚斃逆黨駢誅事訖於三旬
　　　而亂平於六日逮綏定之餘小民甫脱兵燹即
　　　登袵席勞來振貸
愷澤頻頒而
聖主除暴安良之盛心如雷霆雨露之並施矣伏讀
御製臨清歎臨清歌始則午夜
軫念夫困窮繼則
清蹕周循夫安堵痌瘝求瘼之誠溢於言表(臣/)等奉
㫖纂輯紀略敬以
御製詩二章錄載於此為全編鍵束俾天下萬世讀紀
　　　略而臨清之原委瞭然且恭誦
宸章而紀略之本末益曉然矣
　
　
　
　
欽定𠞰捕臨清逆匪紀略卷十六
