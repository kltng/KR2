#+TITLE: 綏寇紀略-清-吳偉業
#+DATE: 2016-06-11 12:21:11
#+SOURCE: github.com/kanripo/KR2c0018 master df893e13                
欽定四庫全書　　　　　史部三
　綏寇紀略　　　　　　　紀事本末類
　　提要
　　　　(臣/)等謹案綏寇紀略十二卷
　　　國朝呉偉業撰偉業字駿公號梅村太倉人明
　　　　崇禎辛未以第三人及第入
　　　國朝官至國子監祭酒是編專紀崇禎時流寇
　　　　迄于明亡分為十二篇曰澠池渡曰車箱困
　　　　曰真寧恨曰朱陽潰曰黒水擒曰穀城變曰
　　　　開縣敗曰汴渠墊曰通城擊曰鹽亭誅曰九
　　　　江哀曰虞淵沈每篇後加以論斷其虞淵沈
　　　　一篇皆記明末災異與篇名不相應考朱彞
　　　　尊曝書亭集有此書跋云梅村以順治壬辰
　　　　舍館嘉興之萬夀宫輯綏寇紀畧久之其鄉
　　　　人發雕是編僅十二卷而止虞淵沈中下二
　　　　卷未付棗木傳刻明史開局求天下野史盡
　　　　上史館於是先生足本出予抄入百六叢書
　　　　歸田之後為友人借失云云意者明末降闖
　　　　勸進諸臣子孫尚存故當時諱而不出歟此
　　　　本為康熈甲寅鄒式金所刻在未開史局之
　　　　前故亦無虞淵沈中下二卷而彞尊所輯百
　　　　六叢書為人借失者雖稱後十八年從呉興
　　　　書賈購得今亦不可復見此二卷遂佚之矣
　　　　彞尊又稱其書以三字標題倣蘇鶚杜陽襍
　　　　編何光逺鑑戒録之例考文章全以三字標
　　　　題始于繆襲魏鐃歌詞鶚光逺遂沿以著書
　　　　偉業叙述時事乃用此例頗不免小說纖仄
　　　　之體其回䕶楊嗣昌左良玉亦涉恩怨之私
　　　　未為公論然記事尚頗詳悉彝尊所謂聞之
　　　　於朝雖不及見者之確切而終勝草野傳聞
　　　　可資國史之采輯亦公論也乾隆四十三年
　　　　五月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　綏冦紀略卷一
　　　　　　　　　　國子監祭酒吳偉業撰
　　澠池渡
崇禎元年戊辰三月二十日昧爽前全秦天赤如血五
六七月西安有孽火入人家色青光熒熒然廣輪盈尺
者數十旋于地若鬬不濫炎民磔雞犬禳之乃去自四
月至七月不雨八月恒雨霜殺稼冬大雨雪木冰嵗大
饑秦以延綏寧夏甘肅為三邊延綏據河為塞斥衍千
二百里築三十六堡分險列戍沙磧不生五榖富民計
口仰食縣官承平忨愒算崇禎改元上距萬厯四十七
年延餉缺額者至一百三十八萬天啓中秦撫喬應甲
延撫朱童蒙皆奄黨也應甲貪婪抂易法紀潰弛四封
之内攻亭長殺長吏而莫禁(嘗有道臣袁養和被刼請/捕應甲反脅取養和千金)
(中書張賀昌被刼執巡捕典史王允徳/索賂二百金以是被盜之家莫敢控告)童蒙朘削軍廩
助三殿大工兵民側目始禍實自兩人秦地所出新餉
均輸間架三者專以備他急數日增吏因緣為奸羡餘
輒倍西安鎮兵數萬率買閒占役以空名隷尺籍(兵科/劉懋)
(疏秦兵屬邊操者賣于邊官嵗納班價屬叅都者賣于/叅都月納班錢操兵三千占于各衙門司道宗室鄉紳)
(以供/役使)民不堪復無所憚以此糾合邊人為賊　十一月
白水男子王二反(王二刼宜君縣獄拒捕逃入苜蓿溝/􁋄賊巢穴十一月内通白水衙役楊)
(發蒲城王/髙等為亂)掠蒲城之孝童韓城之淄川鎮　王左掛(原/名)
(王之爵有苗美飛山/虎大紅狼等同起)起于宜川(地名龍/耳嘴)　十二月三邊總
督武之望奏固原兵變(元年十二月二十四/日兵刼固原州庫)總兵錢中
選無軍紀得免論巡按御史吳煥糾巡撫胡廷宴瞶眊
不視事與延撫岳和聲以邊兵饑民互相推匿所奏報
俱不實致成大患兵部尚書王洽請覈其事以聞　刑
給事薛國觀奏言淳化綏徳等處流賊千百為羣由喬
應甲縱盜釀禍得㫖報聞　二年己巳正月鄖陽撫治
梁應澤奏陜西賊王大梁(一名大/梁王)三千人入略陽偪漢
中(十月二十六日漢南賊大梁王從成縣兩當逼近略/陽漢中官兵追至寧羌州逸去後復趨略陽官兵戰)
(敗鄖撫/告急)　商洛道劉應遇討白水賊王二斬之(餘黨竄/入黄龍)
(山苜/蓿溝)　固原逃兵掠涇陽富平執遊擊李英　二月總
督武之望病死胡廷宴閑住以陜西左布政劉廣生為
秦撫右副都御史楊鶴總督三邊　岳和聲罷(吳煥疏/盜自戊)
(辰七月王二作難己巳盜首韓世盤韓世/友胡之槐吳養臣皆邊兵故和聲亦罷)以河南左布
政張夢鯨為延撫吳自勉為延綏總兵　四月階州叛
兵周大旺等作亂副將賀虎臣捕得伏誅督糧道叅議
洪承疇率鄉勇圍左掛于雲陽㡬成擒暮大雷雨作遁
去(三月廿一日賊自真寧逼三水逰擊髙從龍卻之賊/入馬蘭山四月九日復犯耀州承疇令官兵鄉勇萬)
(餘人分十二營圍賊于雲陽㡬獲之乗夜雷/雨潰圍走淳化入神道嶺追斬二百餘級)　劉應遇
追漢南賊于大石川所將卒斬王大梁于陣圍其餘黨
于伏羌之五丁峽將盡殲之寧羌知州陳元瓚失防賊
遁去(劉應遇提毛兵入漢合川將吳國輔兵擊賊于略/陽十戰皆捷賊屯垣口有守備王元極陷陣馬蹶)
(被殺猶手握賊級不置賊退漢隂應遇令都司解文英/同蜀將吳國輔李標竒追至大石川斬五百級把總李)
(旺得賊首王/大梁餘解散)　十一月京師戒嚴延綏總兵吳自勉入
援侵行糧軍中道逃歸為亂延撫張夢鯨憤恚死(自勉/沿途)
(逗遛賄放精兵變賣營馬夢鯨憤鬱以/死瀕死移書楊鶴糾叅鶴不以上聞)山西巡撫耿如
杞亦率兵入衞叛逃為賊(耿所綂皆沿邊勁卒巳至都/下矣兵部調守通明日又調)
(守昌又明日又調守良鄉功令兵到日不准開糧次日/列營汛地乃給之西兵連調三日三日不得糧既餒且)
(怒遂沿山東一帶刼掠耿以不戢軍士逮問耿既/逮五千人哄然盡散潰歸山西而晉中流賊起矣)　以
洪承疇為延綏巡撫　兵部尚書王洽有罪下獄左侍
郎申用懋晉尚書　三年庚午正月申用懋自劾免以
薊督梁廷棟為兵部尚書　吳自勉罷以臨洮總兵王
承恩為延綏總兵(其改用王承恩以兵將不安剝軍士/未上聞也後李應期閱邊據所聞叅)
(劾帝怒甚提問自勉/于四年九月病故)薊督張鳳翼畱承恩春防甘肅總
兵楊嘉謨入援踐更率其兵駐東協時錢中選亦入援
行秦督撫以三邊四鎮止寧夏總兵賀虎臣一人非所
以辦冦請用故總兵杜文煥攝承恩鎮西將事兼督延
綏固原兵三千便宜勦撫報可　王子順苗美勾逃兵
掠綏徳圍韓城復犯清澗總督楊鶴巡撫劉廣生擊卻
之斬級三千降其衆三百人總兵杜文煥又敗之于安
定先是萬厯時朝廷念西軍勞苦預給三月糧以為常
崇禎己巳秦大旱粟踊貴軍餉告匱延撫楊鶴甘撫梅
之煥分道勤王是年復以稽餉而譁其潰卒畏捕誅亡
命山谷間倡饑民為亂時東事急朝議核兵餉各邊鎮
咸釐汰裁額至數十萬乗障兵咸譟而下而兵科給事
劉懋疏請裁定驛站嵗可節金錢數十萬帝喜著為令
有濫予者罪勿赦懋意謂蘇民力也而河北遊民藉食
驛糈至是遂無所得食益無賴潰兵乗之而全陜無寧
宇矣(先是懋有補足兩年缺餉與賑金十萬之請事既/不行再疏以陜西衞兵冒濫虛弱求按冊清汰操)
(練并秦有司重火耗多贖鍰宜拏問其尤以謝關中之/人亂將自定其論最剴切惟舉全秦公費存留巡方賍)
(罰驛站節裁銀兩充勦撫之用頗有近于捜括然因號/呼帑金弗應而疆事日益亟豈得已哉而京師向有劉)
(給事裁省驛遞驅民為盜之謠不知何故愚謂必出于/士大夫輶軒之口所以流傳至今夫鄜延絶塞無與流)
(傳關隴饑民寧關輿隷若早從其請不啻曲突徙薪是/不可以不辨然考之御史姜思睿疏云各遞貧民千百)
(為羣任輦輿以續命者饑餓待死散而為盜聞懋易簀/時亦深悔為此言後死京邸棺至山東莫有為輦負者)
(各處饑民甚至呼其名而詛咒之圖其形/而叢射之是又非無見云然姑兩存之)　二月杜文
煥檄諭米脂清澗諸賊王左掛以其黨二百人降　熒
惑入東井退舍復嬴居數月又入鬼宿犯積屍氣　延
安知府張輦都司艾穆蹙賊于延川賊王子順張述聖
姬三兒等俱乞降王嘉引掠延安慶陽城堡多陷楊鶴
主撫不以聞(鶴與劉廣生出示崇禎三年三四等月有/賊首黄虎小紅狼一丈青龍得水混江龍)
(掠地虎孟良等俱給免死牌安置延綏河曲其淫/掠如故民罹荼毒有司莫敢禦冦患成于此矣)　四
月賊從神木渡河入晉　五月楊鶴移鎮耀州賊攻破
金鎖關殺都司王廉調榆林道張福臻提兵討之　六
月御史李應期巡按陜西疏請招撫許之　職方郎李
繼貞兵科給事劉懋先後請以十萬金賑延綏不報
賊王嘉引破黄甫川清水木瓜三堡孤山副將李釗被
殺尋破府谷據其城又破孤山(先是釗欲圖賊而左右/皆賊黨釗出巡至清水)
(營遂遇害賊在府谷不過數百官兵大集可以盡殲/而輕用招安不渝旬日復號召成旅東陷山西河曲)
劉廣生稱病以陜西左布政王順行為陜撫　以曹文
詔為孤山副將　七月李應期奏慶陽守備李極敗績
于鄜州之雷公嶺(巡檢陳其佐被殺守備白邦/政重創失戰馬四十三匹)　王順
行請三年裁扣驛站銀三萬兩充養兵費下戸部尚書
畢自嚴酌議以聞(楊鶴疏云帝允舊撫臣王順行之請/准發裁扣站銀三萬金而布政呂遜)
(又以抵補借動司庫之數是於順/行去後從其請而終于不行也)　八月府谷賊王嘉
引以其衆奔黄甫川　王順行解任以太僕寺少卿練
國事為秦撫　九月洪承疇杜文煥攻黄甫川賊破走
之　降賊王左掛謀叛洪承疇李應期定計誅之　錢
中選罷以楊麒為固原總兵率其兵駐西協　兵部尚
書梁廷棟請勅秦督撫逮治二三貪殘有司盡補三邊
兩年缺餉而用杜文煥為大將秦晉諸將兵皆屬焉(兩/省)
(選精銳萬人屬之沿河營衞聽節制各撫按道親歴行/間監督陜西留站銀三萬兩山西留二萬兩兩省撫按)
(再各借二萬五/千兩以資軍費)　秦洊饑至是大祲山西以防河閉糶
斗米六錢米脂清澗延長綏徳之民流亡捐瘠米脂人
從賊者十之七邑幾空(吳甡疏請通晉中糴販有㫖在/西安接濟其實西安逺而晉近)
(而清澗綏徳葭州與晉之臨縣興縣永寧州皆有渡口/商民從來互相貿易今晉中設兵防盜因以遏糴榆林)
(天下雄鎮多宿將勁兵若/扼其吭絶之大可憂也)　膚施人張獻忠據十八寨
　十月賊王嘉引再陷清水木𤓰等堡已又陷府谷殺
遊擊李顯宗尋兵至走山西　十一月賊李老柴攻合
水　十二月延綏叛兵神一元陷新安陷寧塞殺叅將
陳三槐　四年辛未正月帝特發帑金十萬兩命御史
吳甡往賑延安饑民務令賑恤以實宣布朝廷殲渠散
脅徳意即用甡代李應期察行間功罪　洪承疇請撤
王承恩還鎮許之　帝召對各省監司諭陜西叅政劉
應遇曰冦亦吾赤子也宜招撫不可純勦　二月神一
元陷保安一元死弟一魁領其衆陷合水圍慶陽(御史/李應)
(期報保安捷言斬賊二百四十級内有神一元首級及/弟立賊不利棄城走二月十四日圍慶陽推官馬一荀)
(知縣李含朴設守二十九日陷合/水杜文煥張應昌來救慶陽圍解)　平凉固原􁋄囉為
亂　太白晝見熒惑再入魁宿犯積屍氣　楊鶴移鎮
寧州受神一魁降鶴責數其十罪一魁伏謝(鶴奏言三/月初三日)
(定邊副將張應昌解慶陽圍初五日賊遣劉金劉鴻儒/求撫初九日賊遣孫繼業茹成名等六十餘人投降送)
(出合水縣知縣蔣應昌及保安縣印信練國事又報榆/林道張福臻撫過拓光齡等數百人又金翅鵬過天星)
(等八十餘人關内道翟師雄撫過田近菴等六百人雒/川知縣劉三顧解散獨頭虎等數千人慶陽地方撫過)
(劉道海白栁溪等數千人而㸃燈子當大敗後降于清/澗時鶴設御座于城樓上賊跪拜呼萬嵗因宣聖諭令)
(賊設誓或歸伍或歸農自/此羣盜視總督如兒戲矣)　練國事移鎮鄜州率副將
張全昌等屢勝賊于中部于郃陽于芝川韓城斬六百
餘級(國事上疏極言當一以大勦為主必使大夥强/壯者盡誅而後别夥受撫者可服人是其言)
賊不沾泥攻圍米脂總兵王承恩張應昌率兵援之賊
敗遁尋降(不沾泥手殺雙翅虎/縛紫金龍以自贖)　賊滿天星降于楊鶴
尋叛去　洪承疇命守備賀人龍勞降人酒降人入謝
伏兵斬三百二十人　五月王承恩擊宜川賊敗之闖
王虎金翅鵬降(金翅鵬即王子/順之姪王成功)餘賊走宜君　曹變蛟
擊敗寧塞遺賊于唐毛山(四戰皆捷斬一/千四百餘級)　兵部尚書
梁廷棟革職　吳甡至延安以西安推官史可法行賑
救如詔書從事人便之　秦三年旱至是始雨　六月
孤山副將曹文詔追斬王嘉引于山西之陽城兵部議
撤西兵還秦以固原兵新至請先命楊嘉謨歸甘肅而
留楊麒俟徐遣乃報可　七月㸃燈子率六千餘衆東
渡山西　賊李老柴獨行狼陷中部時有受撫賊田近
菴者以六百人守馬攔山應之署事同知鄭師𤣥奉楊
鶴檄委任招撫賊至不成備以喪其邑練國事王承恩
率兵先後攻圍困之　賊上天龍馬老虎獨行狼復掠
鄜州楊鶴王承恩擊走之上天龍等以二千人降(給事/曹履)
(泰孟國祥各奏撫賊欺飾之弊御史吳甡亦言招安之/弊載在史冊今宜以先勦後撫為定䇿如果投戈棄甲)
(抱旗乞降則勦之中亦自寓撫之意而實以勦堅撫如/或狡詐復逞聚掠不散則撫之時亦自有勦之用而不)
(因撫廢勦/人㫖其言)　八月賀虎臣擊斬慶陽賊劉六　以曹文
詔為臨洮總兵　九月曹文詔殲㸃燈子于晉中班師
　神一魁竊寧塞以叛　賊郝臨菴掠同官耀州宜君
等處　賊上天猴掠宜雒(時合獨頭虎滿天星一丈青/等五部恣掠宜雒副將趙大)
(𦙍駐韓城去賊營二十里不救土人强之出報斬五/十級驗之則皆婦女首也給事魏呈潤劾大𦙍革職)
十月楊鶴革職逮訊練國事戴罪自贖　榆林道張福
臻同總兵曹文詔下中部馘李老柴送京師　賊上天
猴詐入宜川尋降　十一月延撫洪承疇總督三邊
張福臻為延綏廵撫　賊譚雄陷安塞(安塞知縣柴國/弼固守後以積)
(勞死遂陷○譚雄同髙自知等以十一月初七日通奸/民入安塞城次日即出執生員郭汝盤以求撫閏十一)
(月初九日/復據安塞)　閏十一月降賊夜襲甘泉河西道張允登
遇害　混天猴等反除上天猴于鄜州　督師急擊安
塞譚雄懼出降斬之(承疇方圖寧塞計若株守賊將生/心乃命曹文詔戴君恩等合圍而)
(潛師夜趨安塞于十三日暮抵城下合王承恩李卑之/兵四面急擊至二十五日早百道並登克其城共斬五)
(百三十餘級擒六十餘人俘獲衣甲器械無算安塞賊/平又有降賊黨雄王得貴拓亨髙凌志等糾賊千餘衆)
(攻綏徳州掠義合驛總兵王承恩同千總吳國偉守備/賀人龍等追勦斬二百餘級指揮鄧得威以福臻令誘)
(賊黨黨雄王得貴拓亨/髙凌志等七人斬之)　賊不沾泥陷安定　十二月
洪承疇奏撫過延安吳家山黨家坪薛家崖大賊一十
八寨賊首張獻忠羅汝才等一千九百餘名　又分遣
總兵曹文詔等同遊擊左光先崔宗引李國竒等五路
勦宜綏清米四縣之賊于懷寧川黑泉峪綿湖峪封家
溝大戰敗之追至祁家髙梁丑山掃地王授首　帝以
秦餉戸兵二部不覆奏召對切責兵部尚書熊明遇請
措餉二十萬從之　延撫同靖邊道戴君恩副將張應
昌(應昌係靖/邊副將)都司馬科等定寧塞神一魁誅死　五年
壬申正月帝用巡按御史吳甡言免延安慶陽新餉督
師請留西鳳餉銀二十萬以勦賊勸農報可　楊鶴論
戍　混天猴陷宜君(三月初三日賊偽為米商進宜君/縣知縣李迪康把總馬麟田恭魏)
(安等/俱逃)　二月陷鄜州僉事郭應響死之　故總兵杜文
煥以吳甡勘三年殺良冐功有實狀下獄　三月臨洮
總兵曹文詔甘肅總兵楊嘉謨大破賊于西濠西濠潰
賊破華亭文詔嘉謨追至落水城賊紅軍友為其黨所
殺　四月督師合秦撫延撫追賊不沾泥于西川守備
孫守法擒之　七月馬科所將卒斬混天猴于延水關
賊可天飛圍合水曹文詔楊嘉謨于銅川橋大戰越日
文詔嘉謨偕固原總兵楊騏再戰于虎兕凹大破賊
八月督師平賊鐵角城獨行狼可天飛伏誅餘賊伏大
方山小方山于蒲河肆掠諸將遮絶要害曹文詔提兵
一千五百人追殺于隴州平鳳界殲賊務盡張全昌馬
科以千人自環縣應之　時張福臻以撫賊故致王承
恩之兵譁索餉解任去以陜西右布政陳竒瑜為延撫
竒瑜亦能殺賊而右叅政葉廷桂清軍道王振竒靖邊
道戴君恩監軍道樊一蘅四人俱有功　六年癸酉六
月巡按御史范復粹上幕府軍功斬級三萬六千六百
有竒曹文詔功第一楊嘉謨次之(嘉謨西凉世職初以/隨閣部孫承宗當關)
(已推副將積功陞甘肅總兵繼因援薊駐防於甘/肅討賊賊平及歸秦僅用虚銜議叙補薊門總兵)王承
恩楊騏又次之諸將亦多可紀云
當秦冦發難延綏以北為逃兵為邊盜延綏以南為土
冦為饑民邊盜則神木之王嘉引靖邊之神一元為魁
而支蔓于綏徳之不沾泥慶陽之可天飛延安之郝臨
菴鎮原之紅軍友也土冦則西川之王左掛苗美清澗
之㸃燈子為魁而支蔓于中部之李老柴延州之混天
猴保安之獨行狼也王嘉引以三年六月四日攻陷黄
甫川清水木𤓰三堡次日陷府谷縣據其城屢戰堅守
詭約降縋而趨黄甫川圖大逞延撫洪承疇總兵杜文
煥從孤山進勦斬首四百級晉兵亦得三百級賊窮送
出縣印退保大小寬坪等寨十月二十日嘉引再陷清
水已又陷府谷兵至走之晉晉總兵王國樑師大􁋛遂
失河曲賊堞而守焉四年四月十八日裨將曹變蛟艾
萬年(艾萬年時為神木叅將又有/都司馬科杜大捷王世號)曹文耀叅謀袁廓守
等從曹文詔收河曲斬首一千六百級獲軍資鎧仗數
千計(獲王嘉引銀印一/王維岳銀印一)嘉引奪門走六月初一日得之
陽城城下晉地也皆秦將士力云神一元以三年十二
月一日破新安十三日破寧塞尋破栁樹澗二十五日
攻靖邊三日夜副將李若梓固守微救兵至幾陷四年
二月破保安副將張應昌左光先與戰大敗之神一元
死(御史李應期報保安之戰斬賊/二百四十級内有一元首級)衆推其弟一魁戰不
利棄城走二月十四日圍慶陽推官馬一荀知縣李含
樸設守二十九日陷合水杜文煥張應昌來救慶陽圍
解(二月初二日賊破饒陽堡遂長驅慶陽城外/扎三大營張應昌力戰奪炮六位圍始解)總督楊
鶴移鎮寧州致一魁之壻于營中同臥起為其部强欲
以陷諸賊一魁至數以十罪(一破寧寨二殺將官陳三/槐三破新安堡四搶栁樹)
(澗五圍靖邊六破保安七勾西人入圍/慶陽九破合水十殺戮良民淫汚婦女)已服即宣詔赦
予以官處之寧塞衆四千有竒使叅將吳𢎞器護焉憂
其屬茹成名難制從一魁謀而去之一魁隂許諾衆莫
知成名死(成名挾賞未遂拳毆中軍范禮一魁執而杖/之七月中一魁遣心腹劉金見楊鶴于三原)
(鶴授意于金許以殺成名有賞九月十二日鶴在/耀州一魁遣金同成名至鶴喜曰劉金至事濟矣)張孟
金黄友才皆猜懼九月十八日挾一魁以叛吳𢎞器他
往執其下范禮尹鴻基等延撫張福臻率張應昌馬科
之兵攻之斬一千七百一十八級友才見事急紿一魁
圖之以為功尋自疑乃竄五年正月友才就縛王左掛
同苗登雲苗登霧苗美起兵蹂躪綏徳傷人挾叅將石
在廓擁衆南下三年正月十一日犯韓城(掠韓城之龍/門渡守將失)
(利糧道洪承疇同撫院中軍李滿倉屯都/司艾穆千總黄邑宰擊破之賊走清澗)十七日犯郃
陽據青澗之華嚴寺奔懐寧河二月杜文煥悉固原官
軍陣而進左掛降(賊首張述聖姬三兒乞降于河西道/蔣士忠士忠遣故降人李光煃入營)
(招諭左/掛乃降)苗美以八百人逸文煥追至鐵葉塞單騎入其
營美叔登雲登霧降美再以百人遁遣都司王仲學跡
之曰不得美無還也及之于賀家灣賊左右斬美首以
獻(并殺飛山虎大紅狼等副將李卑屯司艾穆/等兵大集賊黨黄虎復乞降于守備白邦政)八月左
掛以賊白汝學攻綏徳州謀内應為叅將卜應第所覺
不果九月按臣李應期與承疇文煥定計命遊擊左光
先守備白邦政就綏徳誅之邦政即按臣帳下剄王左
掛苗登雲等五十七人餘黨在他境皆斃㸃燈子(即趙/四兒)
(名/勝)初起于清澗之解家溝花牙寺逞于延南奔突韓城
宜雒往來秦晉沿河州縣多苦之秦撫練國事以四年
三月二十日于中部(在中部國事率張全昌趙/大𦙍夾攻斬六百餘級)四月初
二日于郃陽初七日于韓城(賊掠韓城郃陽復窺芝川/鎮靈州叅將張全昌以五)
(百人戰三日共/斬三百餘級)十一日于栁村十二日于上峪口乘勝
累尅斬級七百有竒賊以七月二十二日夜半渡河入
晉督師延撫及曹文詔艾萬年追之八月初三日大敗
之于桑落鎮又敗之于花地窊霧露山賊退屯石樓縣
之烏龍寺康家山與綏清隔河二十里綏徳知州周士
竒守備孫守法伏兵于含峪以降丁賀思賢為導九月
十八日夜守法渡河襲之㸃燈子出不意裸身提刀欲
戰思賢識其聲直前砍之乃斃都司王世虎守備姚進
忠前于霧露山陣歿語有之涓涓不絶乃成江河當賊
初起匹夫瓦合倔强山谷間其偏袒大呼首事作難者
不過嘉引左掛輩三數人耳而皆已撲滅中外大臣以
為苟得始事者之首天下無事矣縱有餘孽州縣當就
捕豈知後起之盛蔓不可圖哉李老柴獨行狼之攻中
部也有受撫賊田近菴者以六百人守馬欄山應之署
事同知鄭師𤣥楊鶴委以招撫賊至不成備以喪其邑
練國事王承恩先後攻圍五月賊突不得出慶陽賊郝
臨菴劉道江來援㑹文詔殺㸃燈子凱以歸于秦與張
福臻合兵殄賊福臻先誘李老柴生致之(福臻遣都司/王雄誘李老)
(柴一條龍/出羈留之)一鼔而下中部傳老柴磔都市(中部逃賊見/李老柴一條)
(龍被執奔摩雲谷副將張𢎞/業游擊李明輔遇賊戰沒)不沾泥(原名張/存孟)初從魚河
川出不意襲安定城其後為王承恩所讋偕羣醜雲交
月等送款(不沾泥手刃雙翅虎/傳獻紫金龍投誠)尋相繼叛(滿天星雲交/月混天王黄)
(龍眼等數萬四年四月結三營于宜川城外五月初二/日王承恩勦之賊奔蟒頭山官軍復有斬獲賊首闖山)
(虎陳龍不沾泥等乞降餘賊又遁宜君掠同官尋草上/飛乞降五月二十七日滿天星雲交月金翅鵬金龍强)
(虎鎖天鷂等俱降散餘黨萬二千餘人原籍安插十二/月二十一日降賊復叛攻綏徳州五年二月初二日雲)
(交月叛四月不沾泥復叛搶/米脂五月初七日入西川)西川其窟穴也大山深谷
初王左掛倚為固不沾泥取之立十二哨六十四寨壁
天險為持久壬申四月攻米脂葭川延撫張福臻同道
臣樊一蘅率三千人(總兵王承恩同孤山副將侯拱極/都司艾萬年唐通中協副將卜應)
(第遊擊文鼎心和應薦都司張天禮守備賀人龍等同/撫標遊擊費邑宰左光先崔重亨丁世虎等馬步三千)
席卷逐北與承疇㑹師雙湖塔壓其巢命孫守法遮絶
河津斷其西走賊逃至含峪為馬科所躡過河纔二十
七騎守法追之河東三十里賊反鬬騎盡亡守法身得
不沾泥麇以入福臻赦詿誤者李成材罪諭降兇徒三
百人出皆其豪也(總督委守備賀人龍領/之先令脅從千人歸農)承疇復親將
張天禮唐通等幕下賊至驅出僇之(止有喬六部混入/我兵口稱殺賊脫)
(走○不沾泥劉民悅于綏徳州斬訖/民悅即甘泉縣刼餉殺官之魁也)紅軍友李都司杜
三楊老柴等乃神一魁餘孽屯萬人于鎮原之蒲河(欲/犯)
(平凉走/鳳漢)練國事檄楊嘉謨及副將王性善等扼險設防
(國事移鎮涇州聞信疾馳固原檄固原道王振竒同副/將王性善守鎮原要口檄平凉道徐如翰同副將董志)
(義守涇州馬關諸路又檄總兵楊嘉謨游擊趙光逺嚴/緝姦細殺賊塘馬斷其耳目遂不敢馳出口有囘方山)
(一路道臣王振竒復令􁋄/兵把總海喬扼險拒之)而承疇率文詔以臨洮兵三
千從鄜州間道來㑹(從鄜州間道裹糧四晝夜至慶陽/按臣吳甡久駐慶陽復檄寧夏新)
(兵疾趨/西濠)五年三月十一日于西濠大戰文詔嘉謨性善
拔其三屯斬首千級所將卒得杜三楊老柴餘衆南奔
奪武安監(三月廿四日賊入監正吳三才遁五月/初三日署監錄事周洪化殺賊陣亡)破華
亭(廿五日賊詐稱官兵襲華亭知縣徐/兆麟遁殺教官鄒邦榮賊二日去)攻莊浪(大賊玉/老虎等)
(攻莊/浪)文詔嘉謨遣都司靳桂香游擊曹變蛟馮舉劉成
功等追至張麻村大戰(張麻村賊戰敗追二十/餘里斬二百三十餘級)賊遁入
髙山(賊憑山大戰射/死千總李應春)㑹性善之兵亦至(同甘肅副將李/鴻嗣叅將莫與)
(京/等)又共追之于咸寧關(王性善斬二百九十八級咸寧/關共斬一百二十九級賊將囘)
(向寶雞曹變蛟楊光烈/等截斬三百五十級)追之于隴安司賊披靡尚有衆
數千緣趙光逺阸陿不得往漢南由長寧驛(四月廿二/日臨洮副)
(將蔣一陽值長寧逃賊于清水縣失亡數/百人把總徐承斌陣没都司李宮用見執)赴張家川而
文詔從隴州至縱反間以亂其心賊内自疑剚刃紅軍
友我師從而乘之鏖水落城西大呼摧陷(二十六日賊/敗追至靜寧)
(川/)賊走萆唐毛山以望我師我爭山不得上曹變蛟躍
馬騰凌其巔將士同奮弓矢亂發賊應絃而倒寧塞餘
賊殲盡(先後斬一千/四百餘級)上天猴(原名劉/九思)之窺宜川也刼知
縣馬自然于靈岩嶺(同混天猴曹操飛虎李仁友/等五營刼自然至營内八日)舁入
城要以求撫(賊住察院内合/三戸養一賊)楊鶴受之處其部二千人
于鄜州有降卒白栁溪者夜勾賊掠河西道張允登所
解民運十萬七千金于甘泉戕允登及知縣郭永固(允/登)
(歴知咸陽咸寧有善政在鄜延當荒盜之餘備極勞苦/士民聞變俱喪服迎哭罷市三日事聞與郭永固皆贈)
(官有/差)上天猴在鄜州伏法混天猴(名張/應金)向隷允登甘泉
之亂與焉既叛去恣甚五年正月初四日陷宜君二月
二十一日陷鄜州六月十九日襲靖邊張應昌追之真
水川又追之中湖山射賊將白廣恩顛復得他馬以逸
二十一日攻合水馬科從督師追之甘泉山中七月一
日追之延水關(東有黄河北有降丁賀得清劉應福堵/截馬科同李卑共斬賊首六百二十級)
(追至黄河畔/溺死者無數)馬科部卒楊茂春得混天猴之首以狥可
天飛郝臨菴劉道江因接應中部為王承恩所敗歸保
鐵魚城獨行狼跳入其伍别守蘆保嶺李都司亦往從
焉分地耕牧混天猴死其黨煽動可天飛劉道江于五
年七月初四日再圍合水(游擊陳光先守兵四百人/同知縣施喬旃力拒之)焚
東關左光先率衆巷戰曹文詔以千八百騎往救至花
園寺聞礟聲疾馳賊匿精銳山谷中用千人來逆且鬬
且引抵南原伏四起城上譁言曰曹將軍已沒文詔瞋
目持矛左右衝突匹馬縈迴萬衆殊死戰士望見氣百
倍表裏夾擊賊大敗僵尸蔽野(初七日總兵楊嘉謨諜/報賊自合水北分為二)
(股不犯鎮原必犯驛馬關銅/川橋與驛馬關關泉鎮不逺)初十日曹文詔率都司馮
舉游擊曹變蛟楊嘉謨率叅將方茂功都司李召楊三
才等大戰銅川橋(兩將尾賊于關泉鎮賊二萬分精騎/待戰東西兩溝伏步賊數千我兵進)
(至銅川橋大戰/追奔二十餘里)文詔身自陷陣衝其中堅賊互相轔籍
投崖塹死者無算㑹楊騏以固原之兵至(賊又議攻鎮/原以窺平固)
(關曹楊賀三鎮于七月十三日自驛馬關移兵至十四/日抵鎮原而楊騏先一日至縣于是四鎮合兵大勦)
文詔嘉謨及寧夏總兵賀虎臣(虎臣後以寧夏邊警/以六千人輕敵覆沒)于
十七日同破賊于甘泉之虎兕凹追奔五十里斬首七
百賊大困二十四日楊騏追之于安口河二十九日追
之于崇信窑八月初三日追之于白茅山功最著初八
日督師次平凉宣言降者勿殺散去數千人追至何家
老寨(賊首何崇以其寨/匿可天飛同亂)陣斬可天飛李都司二賊白廣
恩降(十五日廣恩殺其黨降齊一/勲郝惟端俱降請殺賊自効)甘泉殺官刼餉賊石
耀伏誅十月初四日官兵敗賊于髙家畔再戰于寧州
于山水官家洞皆有斬獲十一月初四日追之于耀州
錐子山吏士乗銳騰逐賊窮蹙潛伏趙和尚寺監軍道
飛書告諭二十二日始持郝臨菴獨行狼二首來扶服
丐命二十五日承疇坑其猙獰僄悍者四百口餘釋而
遣之此皆巨猾合全秦之力百戰而克之者也若夫譚
雄之于安寨薛紅旗一座城之于安定(一座城薛紅旗/一朶雲以四年)
(閏十一月十四日夜襲安定入之二十六日遁去五年/十月十九日搶掠西川胡坌延撫陳竒瑜委總兵王承)
(恩赴勦賊首喬六斬一座城以降薛紅旗與拓先/靈在骨都寺為戴君恩所殺拓先靈即一字王也)申在
庭馬丙貴之于葭州荷葉坪(西賊與奸民任可學叛據/薛州之荷葉坪延撫張福)
(臻榆道樊一蘅叅將唐通等綂兵八百攻之七晝/夜賊敗逃關溝黒水坎等處斬在庭丙貴等首級)皆旋
起旋滅何足數哉
山西自河曲保興至蒲津千五百里與秦中接壤河身
最狹秦賊自神木過河三年春大掠于襄陵吉州太平
曲沃之間　四月二十八日攻入蒲縣潞安官軍遇之
于微子嶺一軍俱歿巡撫仙克謹在清源為標軍詹永
福所刺不殊巡按御史王相說以聞克謹免(以七月十/八日革職)
(聽勘八月宋綂殷有疏救之奉㫖仙克謹托名討賊反/以被刺求卸褫革豈苛宋綂殷何得代為不平預行自)
(便/)用宋綂殷為巡撫七月十二日綂殷蒞任賊自菜園
溝渡河入寧鄉又入大寧綂殷移鎮汾州八月二十六
日以御史羅世錦為山西巡按綂殷移軍保德偕秦師
共圍府谷王嘉引大困縛其黨四人獻之綂殷乞降已
而于張家口劉家塢山神堂立三營謀渡河西入統殷
不能難也　十一月晉師大敗于河曲總兵王國樑遇
賊誤爇紅衣礟我兵自亂為所乗河曲陷王嘉引據之
　宣大總督魏雲中言兵糧缺者二十月天寒士卒凍
饑故潰宜速給布花補額餉章下所司　科臣馬思理
請辟王國樑并遇賊先逃叅將李春方以肅軍紀報聞
　兵部尚書梁廷棟以王承恩未還王國樑新敗兩軍
之帥皆失其官請用杜文煥提督山陜臨寧四鎮兵討
賊而以道臣葉廷桂白貽清為監軍文煥偕曹文詔馳
至河曲賊堅守官軍絶饟道困之㑹聞寧塞陷文煥家
破宗人殲于賊遂留文詔圍城而拜表西救兵部調保
定尤世祿為山西總兵世祿勲階在文煥右乃亦命以
提督偕文詔共圍河曲世祿麾下多將材自汪士任以
下十餘人皆敢戰又用饒勲領黔兵以佐之乃王嘉引
以三千人出掠方裕昆敗績于櫻桃鎮又白雄遇賊戰
歿虎大威尤勝龍等重傷世祿虛張首功塞帝意以此
威望大損(世祿後八年五月兵部再推為宣大總兵兵/科常自裕糾之曰世祿軍前奏女樂在山西)
(以兵威脅一鄉紳之室女淫/之帳中晉人恨之入骨髓)　四年夏四月文詔破賊
河曲平嘉引遁去　五月潞安􁋄民作亂于壺關髙平
陵川　魏雲中罷以大同巡撫張宗衡為宣大總督
是月也嘉引既出河曲以二十四日從岳陽入屯留長
子境(此賊犯澤/潞之始)二十七日從髙平之長平取山徑至沁
水坪上村(正徳間流賊亦/于是日至坪上)從榼山西南行入陽城縣之
北鄉知縣楊鎮原固守賊從李邱長灣村而入南山官
兵尾賊不能擊　㸃燈子自秦入晉犯竇莊竇莊在沁
水東北張忠烈公銓父五興築以防亂銓子道濬道澤
官京師賊至衆議棄去忠烈妻霍氏曰避賊而出家不
保出而遇賊身不保等死死于家不愈死于野乎躬率
僮僕守發矢石傷賊四日退冀北道王肇生表之曰夫
人城　六月初二日王嘉引在陽城南山夜飲醉虐其
下左右殺之以其首獻嘉引偽署右丞白玉柱降左丞
紫金樑(名王/自用)復糾衆起兵三十六營號二十萬(三十六/營八大)
(王掃地王邢紅狼黑殺神曹操亂世王撞塌天闖將滿/天星老􁋄􁋄李晉王黨家破甲錐八金剛混天王蝎子)
(塊闖王不沾泥張妙手白九兒一陣風七郎大天王九/條龍四天王㸃燈子上天猴丫頭子齊天王映山紅摧)
(山虎冲天柱油/裏滑屹烈眼等)　八月曹文詔率游擊談震同山西平
陽道郭竹徵追㸃燈子二十七日至吉州寧鄉縣三十
日至河津稷山文詔西從黄花峪進竹徵東由馬皮峪
進賊窘急文詔單騎至其營諭降賊目陳爾先白應真
等以七百人應命㸃燈子越山北逸九月乃于康家山
就擒伏誅　十月尤世祿稱病廷議以曹文詔代之帝
以秦冦未靖不許以三屯總兵孫顯祖為寧武總兵(顯/祖)
(以縱家丁為按臣吳煥所糾自上所叙功薦及文職楊/鶴論其由媚璫為大帥且薦文臣為非體故罷任後復)
(為三屯總兵領延兵三百于三年七月二十/六日往宣撫之永寧為冬防故即就近推用)顯祖奏閏
十一月訖嵗終在寧鄉石樓稷山聞喜河津等處擊賊
先後斬三千三百七十級敺畜産二千賊在聞喜稷山
者衆且强官軍力不敵(被賊最慘者寧鄉殺傷五千餘/聞喜殺傷三百六十餘雙扁峪)
(官兵損四五百叅將/周應乾被擒慘死)以督陣内官王承詔為徴乞再發
京營兵䇿應　五年春孫顯祖敗賊于萬全之解店鎮
賊走猗氏追敗之又及之于夏縣洪水鎮佯乞撫昏而
傅我營以有備不得入　宋綂殷請留裁驛銀十萬兩
從之　二月孫顯祖部將劉敏元(敏元勦靜/樂冦逃囘)兵三百呼
囂愬道臣索餉顯祖同監視内臣孫霖拊諭之乃定
三月汾營游擊劉光祚敗績于臨縣之三教村　賊犯
沁水寧武營裨校猛忠陣于端民鎮㑹張道濬以罪戍
雁門命家將張道法張瓚率蒼頭軍同擊賊忠中賊伏
于平頭山戰死瓚馳救拔出其衆賊南趨澤州阻于河
遂北掠長子　宋綂殷疏叅孫顯祖罪奪其官帝以馬
士麟為寧武總兵御史郭必昌奏孫顯祖寧武之兵一
逃于靜樂再逃于永寧三逃于寧鄉皆綂殷失調度疏
三上有㫖綂殷褫職勘以光祿寺少卿許鼎臣為巡撫
　馬士麟以病罷用張應昌為寧武總兵(應昌之命八/月初二日下)
　御史張宸極言舊鎮尤世祿孫顯祖殺良􁑤貨狀
户給事呂黄鍾請專任曹文詔以晉事以寧武兵習于
潰逃命應昌文詔各將其兵三千人以從　賊以七月
破大寧八月破隰州再破石樓夀陽有客將吳開先者
歙人竒士兵使者王肇生便宜用為將常挫賊澤州西
著勇略賊從沁水攻陽城肇生以開先之兵至開先恃
其能渡沁戰于北留墩下力鬬殺賊數百人礟盡無援
一軍皆歿賊乃移營攻澤州州人叅政張光奎者守八
日救不至城陷死之澤大州也全晉為震動閱半月賊
已南下太行山浸尋乎濟源修武而畿南豫俱中賊矣
　賊破臨縣臨縣倚黄龍山榆水出焉入于黄河其城
三面鑱絶壁而西阻水前王嘉引攻八晝夜挫而去王
之臣(一名/豹五)乃神一魁餘黨有梁明倫者縣諸生與賊通
道臣潘光祖信其語誤招安致陷王之臣得之以頓其
貲距守北河曲許鼎臣移苟伏威馬杰之軍攻之有㫖
催急擊張宗衡亦以兵來㑹賊與永寧山土賊田福田
科等為聲援久之不下　當是時兵部以晉賊之急有
三西在平陽東在澤潞西北在汾太沁遼三路並急議
督臣張宗衡駐平陽任東西二賊所將白安虎大威之
四千人加以李卑兵一千(李卑時為/孤山副將)賀人龍兵一千左
良玉兵二千五百得八千人以平陽澤潞四十一州縣
責之撫臣許鼎臣駐汾州任西北之賊所將張應昌苟
伏威之二千人加以史記頗希牧兵一千艾萬年兵一
千五百寧武兵一千岢嵐代州北接利民馬站老營兵
二千得七千人以汾太沁遼三十八州縣責之于是總
督張宗衡提陽和兵從澤州潛師尾賊後至于陵川勝
之再擊賊于潞州之西和大勝之斬首二千級十月陽
和兵破賊于陽城縣之陽泉又破之于沁水毛連溝鹿
臺寺石塔杏峪斬獲皆千人　十一月賀人龍李卑艾
萬年三將以關中之兵至鼎臣佯檄人龍令自從而隂
令潛師由介休靈石以進平陽艾萬年入黄蘆嶺李卑
入文峪口分道決鬭張宗衡以三將受撫臣節度也怒
而檄之還三將惶惑無所聽命無何賊大隊轉入磨盤
山山方廣六百里閻正虎據交文以窺太原邢滿川上
天龍據吳城以窺汾州紫金樑衆十餘萬以秦兵豫兵
毛兵盡聚澤潞東南乗虛突犯東北從沁州武鄉以陷
遼州尤世祿病閑張宗衡强起之與李卑賀人龍同援
遼州自遼州以往軼榆社剪榆次逼夀陽距省㑹五十
里鼎臣撤臨縣之圍反顧根本而專任總兵張應昌守
道潘光祖以恢臨時五年十二月也　六年正月朔官
軍復遼州賊時已去諸將多殺遼民以為功李卑獨不
可晉人稱之二十日復臨縣(成約永寧山土賊于十八/日㑹小神頭山謀刼營難)
(民縋城出報撫中軍陳國威假稱豹五來迎/手斬田福等懸之城下鑿城七八處賊始懼)叅將劉光
祚功為多光祚前坐徵至是獲宥　宋綂殷(猶在/事)擊賊
于長子賊轉入沁水復犯竇莊張道濬率鄉人設守時
官軍屢捷而秦兵將至賊乃請道濬相見紫金樑免胄
前曰我王自用也誤隨王嘉引故至此道濬詰以既降
何故縱火賊以衆為解有一人前致詞甚善問為誰曰
宜川諸生韓廷憲也既聽其約綂殷命守備薛天祿受
之陽和兵乗不備襲賊賊怒而殺天祿敗約南下　初
紫金樑之敗約也韓廷憲欲圖之不遂乃以三騎來歸
賊至郎壁廷憲偵亂世王得一民婦惑之言于軍曰是
賊與紫金樑爭一婦人其釁可以說而離也貽書間之
云紫金樑將縛以自贖賊久合聞之其衆遂分分七大
股股萬人(曰混世王曰關鎖曰八大王曰/曹操曰撞闒天曰興加哈利)或五千人圍
盂縣殘忻州窺定襄踐五臺而曹文詔奉合勦之㫖再
渡河入晉于是月十二日抵霍州遇賊萬衆過汾河即
奮擊破之二十四日破賊于盂縣殺千人賊渠多死二
十九日文詔追賊于定襄及之于夀陽縣許鼎臣命謀
士張宰先大軍嘗賊賊驚潰猛如虎别戰于黑山大克
姬關鎖一營殲焉　二月六日文詔追賊于西堰十三
日于碧霞村如虎皆力戰混世王死如虎號敢戰前以
十二月擊邢紅狼解髙平之圍矣至是與文詔合擊賊
如虎與頗希牧逐賊夀陽之東賊于固莊北遁㑹文詔
兵自北至相遇于方山之開府村斬賊四百四十九級
自混世王既死五臺盂定襄夀賊平許鼎臣以曹文詔
軍平定州備太原東張應昌軍汾州備太原西十五日
鼎臣偵賊在西山之奄峪逼祁縣遣陳國威猛如虎馬
杰往及之于來逺寨破之二十日文詔與賊戰于大谷
二十二日文詔與如虎國威逐賊于范村斬級數千二
十九日文詔再破賊于榆杜太原餘孽幾盡　三月賊
從河内上太行曹文詔禦之澤州之九仙臺大破之張
道濬遣張瓚伏兵三纏凹邀賊擒其渠首獻闕下賊遁
入潞文詔以兵四千至陽城中途遇賊過之不顧曉抵
沁水薄暮還濳師掩擊于芹池劉村寨上等村斬首千
餘級初曹聲言平陽擊賊民失望至是始服　初九日
賀人龍兵潰按臣李嵩疏論張應昌逗遛避賊(賊在寬/水峪而)
(南抵襄陵賊去黑龍關而宿劉村賊到蒲縣而方抵黒/龍關賊從仁義驛東奔一股從汾西山南下舍之不追)
(仍囘平陽府三月初七日方起行置稷河西垣絳東賊/不問南走曲沃無賊處十二日遇賊馬頭山有斬獲不)
(乗勝追襲囘兵/太平致賊逺遁)又黑龍關所斬級皆細弱驗係良民
是月也猛如虎破賊于介休之紅山嶺　四月賊駐陽
城縣之潤城初四日賊陷平順知縣徐明揚被殺初七
日文水縣降賊惠天庫叛陳國威討擒之　曹文詔以
十八日晡時抵周村周村去潤城十五里三鼓襲之出
賊不意斬一千五百級張應昌亦再有斬獲賊紫金樑
老􁋄􁋄從榆杜敗北奔武鄉過天星遁髙澤山先後為
文詔追殺(兵部奏曹文詔鼔舞李艾二將殺賊一月五/捷今赴豫與鄧玘夾擊俱有功其弟曹文燿)
(在忻州死/賊難應䘏)蝎子塊尋為應昌所敗八大王掃地王則萬
年人龍破之俱有功(許撫疏云交城山古之呂梁山也/土人據以為險靈石震山之間有)
(韓信嶺太原潞安相通之路有南關翼城沁水之界有/東烏嶺平定以東有栢井各宜設守備一員統兵六百)
(又秦中降丁安插河岸上自西河驛與青龍渡相直五/虎所轄也中自含峪村與花地窊相直黑殺神所轄也)
(郭家河與石樓之崖頭關相直番山鷂所轄也又下至/延水關與永和關相直金龍所轄也賀人龍有功宜用)
(以設防職方郎李繼貞覆奏添兵五千四百馬一千留/餉五萬必難如議河防現有兵一千但以馬五百與之)
(駐劄青龍鎮賀人龍加都司僉事銜料理防河韓信嶺/責之平陽南關責之澤潞栢井中西責之太原東烏嶺)
(責之平陽澤潞三叅將各以兵/數百委官分守兵將俱可不増)　晉撫許鼎臣奏稱流
冦三十萬流毒晉地五年仰藉皇上威靈就殲十之五
解散十之三所存西賊萬餘遁濟源山中其山為王屋
底柱析城中條今令李卑艾萬年從澤川陽沁之延巒
天井關入賀人龍李杏芳從垣絳之邵源關瞽塚村入
此西路進勦之大勢也東賊二萬遁輝林武涉山中其
山為青羊峪赤狄國王莽嶺伏牛山碗子城小西天大
王莊孫臏坡箕山遼山總兵曹文詔中軍孫茂林自
潞安之黎城入臣遣麾下猛如虎等自遼和樂平之臯
落山入此東路進勦之大勢也太汾西北有三關道臣
在焉賊王剛等不滿三千總兵張應昌叅將劉光祚任
之自可計日奏功他盜如霍州之東山趙州之休糧山
隰州之水頭鎮石樓之花地窊孝義之開府喬山二寨
蝟毛而起則皆目為土賊可折箠笞不煩天兵然鼎臣
之言亦聊以寬文法紓主憂而帝意亦苐謂此饑民不
足置冦數也　五月許鼎臣以饑民反者益衆請捐數
年逋賦帝不允　賊犯沁水陽城日急曹文詔大破之
于小河村又破之于遼城毛嶺　六月賊陷和順邑紳
昌平兵備藥濟衆被傷不屈投井死時曹文詔調援豫
李卑破賊于澤川之天井關艾萬年破賊于陽城之延
家山　七月初六日賊夜襲平樂陷之　賊以曹文詔
在豫也復返晉官軍㑹戰于岢嵐州失利游撃許國運
被創死　張應昌之卒潰于鳴謙驛　曹文詔改大同
總兵　許鼎臣罷以陜西按察司戴君恩代之　八月
賊陷沁水賊自翼城逼沁水李卑駐髙平王肇生三檄
之不應十一日賊攻沁水陷之賊渡河五犯沁水張道
濬有城守功道濬前在朝以言事得罪公論冀用軍功
湔祓㑹沁陷乃詘其勞不許　十月朔戴君恩始視事
先是孝義土賊通天柱臨縣賊王之臣皆來降而三關
賊王剛者以十月降官軍由五臺深入捷書聞君恩既
視事怵諸降賊桀黠反覆謀戮之　七年甲戌正月召
王剛詣軍中宴伏左右力士斷其首令軍中并殺通天
柱王之臣于他所(剛住交城文峪口天柱住孝義縣王/之臣住黄河張家坪托犒賞致之正)
(月初七日迎春雜壯士其中方/席地飲即生縛剛餘以次擒)其翻山動姬關鎖掌世
王三賊尋生得獻俘京師惟岢嵐盜髙加討(即顯/道神)勢甚
張嵗惡饑民附賊日益衆　帝發帑金十萬兩勅御史
陳乾陽往賑新撫吳甡前任秦素習冦知君恩委弁多
延綏人與賊通縻餉徵其尤害民者戮之察諸將惟猛
如虎虎大威沈塞可任而麾下安集掾龔能具曉阻隘
曲折能用諜以間賊賊果内自疑持其魁劉浩然(即鄉/里人)
首以降髙加討出掠我師追至忻代山中加討所用棗
梃重三十斤長九尺馬上舞之銳不可當正瞋目大呼
虎大威迎射一矢中項乃殪加討之黨曰賀宗漢(即活/地草)
聞之懼偽乞降于寧州劉光祚伏兵山隘斬之是為八
年乙亥春三月晉中三大盜俱斃　先是曹文詔之入
晉也論功僅中賞率不愜宜還之秦其改大同也以前
在洪洞與劉御史之不相能而御史適按豫遂捃拾糾
之文詔殺賊太行山中御史相見于懐慶是日蜀帥敗
賴文詔力戰大破賊甫解甲而御史語言輕重不得文
詔拂衣起面叱之廷議謂文詔怙勝而驕緣功大不能
制量移大同大同尋有兩縣失事遂致其罪當吳甡按
秦以慶陽之戰知文詔奏功于朝又薦其部將馮舉曹
變蛟等比撫晉而文詔已論戍乃上書追訟其功承疇
亦請貰文詔責後効用自助帝乃以文詔還之然賊已
滋甚不可為矣盖文詔有大將才在大同及得罪不與
討賊者兩年而賊從畿南豫以復入于秦
畿南之被冦也六年正月初四日賊騎闌入西山距順
徳百里大名道盧象昇率兵禦卻之　二月賊以左良
玉兵挫于武安也從小山澗入真定井陘道冦從化檄
守將李定王國璽李㟶救之國璽中賊伏㟶馳救士卒
傷殆盡國璽潰圍出賊分其伍為二北向者西犯平縣
東窺固關南向者剽河北慶輝諸府科臣孟國祚曰畿
南咽喉重地順徳為大平原千里直走京師非有河山
為之蔽也今晉有曹文詔張應昌豫有左良玉鄧玘賊
將何之乎昔之秦敺于晉晉敺于豫者今轉而敺之順
徳矣請通州兵二千馳救許之四月沙河臨洺告急按
臣衞景瑗請昌平兵二千援之報可　真保巡撫丁魁
楚以四月二十一日移鎮順徳(丁魁楚奏騷動畿南者/盡是遼兵由王威老耄)
(剝削其軍故全營八百人俱逃威僅/追囘一百九十人其餘皆棄而為賊)保定總兵梁甫以
八千人馳至洺邯㑹勘西山義勇糾其父子兄弟紓家
難自請殺賊二十八日自順徳至内邱由臨城抵郝莊
賊衆數萬屯小西天山中梁甫屯龍門距賊三十里大
名道象昇駐内邱西東黄寺井陘道從化駐臨城西五
月初三日接戰明日又戰賊走臨城西山初七日游擊
董維坤被圍于冷水村梁甫分兵救之别設覆于石城
南賊遇伏大北退歸小西天老營翼日大名道象昇再
邀之于青龍岡破之象昇臨陣以身為士卒先矢石滿
前不為動軍中目之曰盧公真能將也　時命太監陳
大奎閻思印謝文舉孫茂霖為内中軍分監文詔應昌
良玉玘軍發帑金四萬綵段干疋為軍前給賞　文詔
夜襲賊于偏店賊已走多墜崖谷諸將㑹兵逐之沙河
從邯鄲南逸　八月初四日賊復犯沙河縣之丹井入
邢臺西太上井(闕/)嶺盧象昇同太監楊進朝擊之有斬
獲二十四日賊屯元氏縣梁甫擊之于石家溝斬首百
餘人　九月犯平山縣賊首張有(即一/盞燈)為張應昌所將
卒楊芳所擒　十月犯行唐靈夀阜平尋犯趙州至寧
晉舉人李(闕/)　　并其姊與弟皆死之賊阻清水河不
得渡掠南宮縣甚酷梁甫兵在獲鹿不時至賊恣蹂栢
鄉西去兵科盧兆龍請致梁甫于理不行　五臺山廣
袤數百里南通畿輔東枕雲中北接雁門西連太原賊
據顯通寺以中臺為奧突其中糗糧足廬舍完賊阻其
險以游魂假息我師有真保二鎮重兵兼鄧玘之川卒
倪寵王樸之京營合諸將兵力殄逋亡延命之冦沛若
有餘顧羣帥頡頏不前猥云山深路岐邊長而賊衆雖
奉明詔夾勦實莫肯深入霆擊也　七年報功疏曰流
冦自六年正月追勦出境後再犯于四月七日自茨龍
以至濬滑地幾千里衆逾十萬及十一月十二日始奏
廓清六年正月賊入漿水川守備揚芳有白㑹村宋家
庄之捷閏四月解武安之圍而遼和之賊大盛則有侯
蘭村之捷進屯滹沱店有牛家峪之捷梁甫初㑹師有
八方冷水石城之捷小魚山之捷賊遁南沙有石盆口
支碢口之捷流氛剪艾略盡賊收餘衆而西又有桃樹
坪許兒崖之捷京營紀倪兩總兵援豫次順徳遇賊於
牛皮窩破之所將卒又有漿水川之捷宋家莊及滹沱
米花寨之捷鐵連山之捷贊西玉皇廟之捷秋後賊勢
北向動萬以數撫臣所將卒有石家溝之捷許亭沙灘
及銅冶之捷井陘道所將卒有洪洞張村之捷都司田
時升有青沙黄沙之捷梁甫有温塘塲之捷游擊李定
有北峪之捷小棗庄石頭寨之捷楊芳有南佐材成角
村之捷王國璽有黑滹河之捷趙完璧有四社之捷鄧
玘以川兵赴援甫入境則有白草關之捷賊冦平山有
紅子店馬種川之捷賊遁青石嶺有紅澗村之捷又有
醉漢口之捷賊南奔又折而犯臨城玘逆要其前有魚
柱嶺之捷賊從山後奔入邢西梁甫扼于黄寺八方之
間賊不能東㑹京營奉㫖赴畿賊悉逃入武安陽邑濟
城等處為團結鄉勇所擊皆死徧搜山谷直抵丹井畿
南之境幾于無賊或云畿南討賊有監視内臣撫鎮依
之以濫功賞奏報多不以實當賊在内邱臨城間監軍
者大名井陘二道大名道盧象昇手與賊格戰刃及于
鞍失馬以步鬭免為賊所憚不敢窺大名魏人至今言
之疏止叙井陘而不及何也然盧卒以功名顯
豫冦之劇也視秦與國難相終始不可以日月疆域為
斷獨其初受兵實始于河北三郡三郡者懐慶為上彰
徳次之衞輝又次之當郝土膏之撫豫也(三年十月二/十九日豫撫)
(郝土膏/報移鎮)豫士大夫憂賊以宗祿贏羡嵗四萬追溯鉤考
可數十萬請練鄉兵中州富實搜贖鍰出捐助事亦易
辦不果行昌平侍郎侯恂豫人初開軍府拔左良玉于
行伍用為大將良玉感激思效豫士大夫亦信之　五
年九月賊掠懐濟焚清化破修武知修武事劉鳳翔縋
城遁道被殺縣尉余守彬訓導朱家彦紳士侯來問等
七十餘人俱死賊居三日陽和兵至乃去突入清華鎮
焚殺數千家旁掠武涉輝縣遂圍懐慶叅將黄士英戰
沒于河内之大山口守道尹仲知府别如綸率紳民固
守廷議用昌兵殺賊以千二百人付左良玉而陳永福
以裨校從征其大指專在中州㑹修武清化之冦竄入
平陽因檄良玉入晉十二月初十日賊抵王屋山犯西
陽衆二萬官兵二千餘人用砲擊之賊死者三百西遁
聚于髙平之間時撫豫者樊尚燝(郝土膏後又有吳光/義光義艱去尚燝由)
(太僕少卿/辛未陞任)以左良玉為請疏曰昌鎮之兵即河南之兵
餉即河南之餉樞臣移緩就急臣不敢爭但豫非無事
賊氛漸逼請以左良玉駐澤州適中之地北可以援髙
平長子東可以救臨縣潞安西可以應陽城沁水為晉
保境兼顧濟源詔從之聽良玉受尚燝節制并諭曹文
詔以同心殺賊有急則秦兵騁而東豫兵逼而西晉兵
從中横擊勿以交境為解　六年正月初九日賊在邢
臺山三省接境名摩天嶺窄道崖直抵武安犯隰州初
十日陽邑陷叅將芮𤦺守備王繼綂死之十四日左良
玉勝之于涉縣之西坡賊望昌兵旗幟皆讋懾然謀噬
中州益甚二月左良玉兵挫于武安賊以三四萬從趙
寨而東都司蔡如薰禦之于急呼河中軍曹鳴鶚馬擢
相策應至邰原關卒遇賊鳴鶚與戰勝之天晚結兩營
相犄角平明鳴鶚提刀衝突戰至已賊益多火藥盡移
營合擢軍營開為所乘二將及裨將姚應鵾皆死鳴鶚
將種矯健善鬭擢持軍觀望不力故敗兵千餘悉沒賊
得氣愈逞走輝縣知縣事張克儉有備賊乃聚衆于輝
之百泉書院三日循楮邱而北屯據林縣之山谿元村
趙村饑民揭竿相望而起　樊尚燝罷以太常寺少卿
𤣥黙代之有㫖𤣥黙同巡按劉令譽查前撫失事　三
月賊再入河内十七日左良玉逐賊于輝縣賊從十八
盤黄端口南下奔河村入修武清化游擊越效忠登屋
避賊墮賊執而戕之陶希謙故儒將賊追急馬驚落塹
而死左良玉救武安二十日襲賊于萬善驛二十八日
大戰于栁樹口再獲其首惡賊乃西奔　四月十九日
馬鳳儀邀賊于臨洺關　二十六日左良玉破賊于武
安獲賊將囚之逸追之復得　曹文詔與黎城之賊戰
涉縣之圍解　先是豫中有毛兵有鄉兵不過七千賊
犯覃懐失數百犯武安亦如之犯濟懐失千人至是再
犯武安三犯清化(效忠希/謙之敗)額兵折亡殆盡左良玉一旅
之師勢成孤注不得已而請鄧玘川兵又以石砫土司
馬鳳儀之兵益之玘以六千人戍遵化也久客思歸再
復登州有功詔奬其成勞勉以便道殺賊許功成之日
還蜀鳳儀從遵永調防固關登州平保兵還鎮龍固守
禦有人改以赴中州之急禮給事中張鏡心有河南四
路宿兵之議遂命良玉玘鳳儀當其三豫撫整頓毛兵
當其一然毛兵屢敗不可以用也賊礟石甫發于孩兒
村鳳儀以孤軍在侯家莊被圍孫𢎞謨楊芳等(兩人保/撫中軍)
不能救石砫兵俱沒　五月鄧玘擊賊于濟源之善陽
山射紫金樑殪之或曰王自用自病死其衆散他部以
去十二日賊十餘萬逼礘川玘救之賊攻彭城鎮不得
入鄧左二將㑹師于彭城賊在湯淇去衞輝十五里十
六日二將勝之于清池栁莊賊乃退入林安山中川將
楊遇春邀賊于大峰口二十五日賊至林縣遇春先驅
毛營丁守賢繼之南陽兵錢繼功殿遇春中賊伏死賊
得其旗幟誘守賢并歿復攻繼功勿動賊始輕鄧玘為
不足憚二十九日曹文詔率五營兵夜襲賊于偏店村
賊敗走墜崖谷無算鄧玘亦于胡谷村追及偕良玉同
逐賊沙河賊自邯鄲南逸　六月初六日賊圍湯隂鄧
玘被困于土樵窩良玉救之始脫豫撫以輝縣急一日
夜二百里穿賊中馳入城揮諸將追賊當是時賊負太
行山為阻晉苦所備者多豫實單虚不能并力豫士大
夫請以洪承疇移駐潼關兼制晉豫二撫與曹文詔鄧
玘張應昌三鎮兵為便帝曰勦賊撫鎮專責别設總督
反滋諉卸不如重兩撫事權副總以上奏請叅遊以下
軍法從事俾節制三大帥而責以三月必殄賊有不及
期者罪之時潞王有疏告急言衞輝城庳土惡選䕶衞
三百人助守先後捐米七百石銀三千兩嵗祿麥銀六
千兩益餉又因故妃塚被發以鳳泗陵寢可虞并勸帝
早行揃薙毋輕視賊帝特命倪寵王樸為總兵以京營
兵六千行監以太監楊應朝盧九徳賜二帥弓矢千五
百戰馬三百皆選騎可用倪王以中官請竊爵賞職方
郎李繼貞爭之曰倪寵敭歴邊疆在京營六年陟大帥
尚未為過王樸乃王威子原無實歴副叅之任累次叙
加多從其父分功推京營僅逾半載以府銜出征其誰
輕之又求加總兵恐無以厭人望左良玉李卑皆身經
百戰位次反出其下恐聞而解體宜量加左李二將以
都督僉事署總兵庶無相臨之分有以安其心焉帝深
頷其言命從之于倪王則中官以為有成命不欲奪也
　七月河北道袁楷追賊于濟源之南窰走之鄧左二
將再破賊于官村于沁河于清化于萬善左軍武安八
徳之捷扼之于隘所斬獲尤多曹文詔又擊之懐慶之
紫陵村湯九州駐兵水冶居安林磁武四邑要路賊不
得逞　八月六日賊焚温縣之西關　九月湯左二將
及京營軍屢有斬獲　十月賊之奔晉者復返豫京兵
尾其後湯左扼其前湯兵勝之于青店石岡京兵勝之
于石坡牛尾賊大困　十一月官軍于武安之栁泉于
猛虎村再破賊賊張妙手賀雙全等三十六家詭詞乞
撫道臣常道立信之因太監楊進朝以請㑹天寒河冰
合廿四日賊從毛家寨䇿馬徑渡是為澠池縣之馬蹄
窩防河中軍袁大權遇敵死河北諸軍謬云追之半渡
因冰解不及自此三晉畿南懐慶彰徳衞輝三郡不受
賊禍者十年而遂有甲申之事
舊史氏曰予嘗觀靈寶許公邊鎮圖稱嘉靖七年延綏
嵗饑軍民㡬致禍亂深咎𢎞治成化中本色改折為非
䇿盖居延本嬴秦所開河南地漢唐用之控帶荒徼宋
設重鎮專制夏人土風粗猛邊人不知作業用之則為
我兵棄之則為我冦自昔然矣當崇禎元二年間朝廷
若豫憂秦地俾主計者盡補三邊十年之餉而出内帑
數十萬金以收召鄜延環慶之饑民三年可成勁旅即
國家獲其死力豈徒西陲無警已乎胡為棄此孑遺立
視顛仆而莫救彼皆河朔健兒長大帶劒豈能如嬰兒
之絶哺乳老羸之轉溝中故王嘉引白梃作難清水營
木𤓰園蠭午景從神一元振臂大呼新安堡栁樹澗雲
合響應其後兵拏不解乃至竭天下之財以填黒水之
壑而究無濟于事中原㡬無寧宇惜乎用之有遲速而
治亂之形異也晉人之言曰賊虐始于秦而棄疾於我
(巡按羅世錦歸咎于秦謂以隣為壑給事中裴君賜晉/人也奏曰必責成秦之撫鎮驅之囘秦而後再議勦撫)
夫孟門鎮先有盜千人(永寧州之孟門鎮有盜千人勾/陜西大同集口之盜合二千餘)
(人/)而壺關􁋄民繼起此可盡謂之秦賊乎自鳥䑕至于
勾注文弛武玩其病則一胡廷宴仙克謹以釀亂繩之
未始有輕重也士大夫沿承平餘習端拜詳視需次而
至公卿其出膺節鉞率坐不闚堂頤使鈐下虞侯示威
重莫適勤念兵事者微獨此也烏程相密勿大臣戰守
機宜思陵從之取計吳興化受命撫晉辭謁西朝房相
國揖之曰流冦癬疥之疾不足多慮是時賊已踰底柱
涉河津當國老謀猶置之度外此扁鵲視齊桓侯之疾
在于骨髓而左右為禁方者以害未中于腠理有不瀕
死者㡬希矣書曰用命賞于祖不用命戮于社曹文詔
喋血兩河﨑嶇百戰手挈全秦還之天子宜按勲格剖
符定封乃苛以小文陷之他事内隳忠臣之氣外厭讒
夫之謀賊因挺解得以養其梟雄王國樑孫顯祖喪師
失律非有桑榆可收之才跋扈難施之勢若坐而斬之
纛下即諸將軍股栗而逸罰自如功罪混淆其何以戰
天子遣龍武親軍以重三輔儼如六飛之在行而將吏
勤惰出于殿師夙沙觀軍朝恩之口左良玉湯九州之
徒所以徘徊而弗擊也嗟乎三晉地形險固畿南河北
山川犬牙相錯神京扼之于前黄河繞之于左閫外諸
君并心滅賊譬如逐鹿園中探丸囊底飛走路絶形屈
勢窮乃縱使渡河魚爛土崩不可復救當事知塞太行
之口而不斷黄河之津君子于六年十一月澠池之事
未嘗不撫卷太息以為此中原之所以潰國家之所以
亡也余故詮次流冦始事之略而以澠池終焉
　附記
　杜文煥曰文煥于庚午二月督延綏固原兵三千諭
　降王之爵等七百人而苗美潛伏小滴流山再破之
　追至安塞縣之鐵葉塞已入其軍而美復遁尋獲其
　首于賀家灣賊黨所自獻也延東黄甫川賊王嘉引
　齊三等以延撫標下副將李釗求貨于賊怒而襲破
　黄甫清水木𤓰三堡洪公以鎮西將軍印授余討之
　余先擊齊三以斷嘉引聲援陣于三神堂佯退誘之
　返鬬大破賊賊約嘉引同送款余不許勒兵誓衆陣
　斬王嘉引等露布入告時天旱民饑賊大起米脂賊
　張獻忠所據十八寨偽乞降余陽許之先討清澗保
　安安塞諸賊俘斬八百人而府谷餘孽王家用等復
　起陷山西河曲大司馬梁公廷棟請拜余為大將軍
　兼督秦晉兩巡撫親履行間運糧草紀功罪余聞命
　馳赴河曲家用阻險堅守天沍寒大雨雪梁公檄催
　戰余不可曰如此我士卒必傷絶其糧春至鼔而下
　之百全之道也㑹寧帥饑軍神一元攻陷延西新安
　寧塞栁樹澗三堡寧塞余所居宗人多死乃留曹文
　詔圍河曲而拜表西救神賊時棄寧塞陷保安已又
　據合水圍慶陽府余與戰慶陽城下斬首無算賊偽
　降總督楊公鶴信之下令曰一魁就款已題寧塞安
　插官兵妄殺一賊者用兩兵償余歎曰賊襲陷寧塞
　畏我而逃今借名城為盜資我宗人可與賊逼處此
　土乎遂以其族行尋為制府所中乃得罪以去觀此
　紀則嘉引已死于黄甫川而陷河曲者乃其黨王家
　用為兩人杜公榆中世將其論西事必核顧于督撫
　所奏報獨殊余疑之後讀李少司馬為職方所覆奏
　有云文煥身為大帥王嘉引之級真偽不辨信其已
　死懈于追擊然則杜公臨事已誤其著書示後猶䕶
　前不改邪梁大司馬為人有幹濟才嘗請補三邊缺
　餉并拏問秦中貪殘有司非前後數公可及其奏杜
　文煥為大將假事權用西人以辦西賊不為無見杜
　自謂勦撫異同受忌中傷而吳興化所勘延川殺良
　狀以杜部將李崇榮殺逃難民曹孟孝等一百九十
　九名口與李應期所糾相合杜因此下吏吳與應期
　先後以撫糾制府者也其事安所考信姑兩存之
　三年十月職方李繼貞請賑延綏疏曰皇上以數萬
　金錢而活數十萬生靈福澤莫大焉活數十萬生
　靈而農桑復業賦稅常供所獲不止數十萬金錢也
　利益莫大焉彼地斗米銀四錢發銀不如發粟之有
　濟宜先發四五萬金用董搏霄人運之法就近糴粟
　輸至軍前更勅省直援納事例及贖鍰俱輸粟入邊
　不許折銀酌量脚價低昂其值使輸者稍有饒益則
　輸必多可以撫饑可以賞功而依賊之民必散賊不
　就降即就縛耳
　四年正月二十三日再覆延撫杜鎮疏曰賊勢燎原
　延撫洪承疇秦帥杜文煥各以本地為急西馳不復
　東顧疏請撤王承恩還鎮夫入衞西將之宜撤囘臣
　部籌之久矣不獨王承恩宜還鎮延綏雖楊騏亦當
　還鎮固原也不獨二將宜還鎮其部下之兵亦宜隨
　之西還非以逸之乃所以用之順其西歸之性使之
　殺賊賊平乃許歸鎮必爭效命秦中撫鎮既得西來
　兵將之助勇氣自倍賊當消沮而後乃可勦撫並用
　撫非撫賊撫我饑民之從賊者也已從賊者雖多猶
　有限未從賊而勢必從賊者無限當此斗米四錢之
　日慈父不能有其子而能禁其束手就斃乎撫臣請
　留站銀止可權給饑軍安能及民宜如神廟四十四
　年特遣御史賑荒東省之法一以宣布徳意一以安
　輯流亡必得三十萬石之粟以往在附近州縣稍熟
　地方賢有司設法糴買運至近賊處所盡心賑濟賊
　就撫者給以耕種推誠安插如此則民之已化為賊
　者將還化為民而將化為賊者且永不為賊賊黨漸
　散賊勢自孤必有斬元惡以獻者矣此費應在户部
　户部有則宜立發無則亦宜力請若户部不請臣又
　不代為請日復一日殘破愈甚將費數百萬不能收
　拾而人民逃竄東作盡廢延西平汾之百萬錢糧歸
　烏有矣雖増兵增將何救于事哉度今日平賊之費
　與他日平賊之費孰多今日借出之費與他日有出
　無入之費孰得當有不俟臣言之畢者矣疏入帝乃
　令王承恩還鎮遣御史吳甡以十萬金往賑而藩王
　以下捐助五萬金粟麥二萬石然所救不及十之一
　四年七月因遣楊嘉謨還鎮李繼貞再疏爭之曰前
　賑臣攜十萬金往度一金一人止可活十萬人而斗
　米七錢亦止可活五十日耳皇上宜勅賑臣囘奏前
　十萬金果足乎不則當早沛恩膏雖内帑不宜惜也
　余時初登朝李談及世事輒太息曰賊初起得十萬
　金便可濟吾爭之經年始見從今賊勢已十倍于前
　非三十萬石不可主上以國用匱乏慎惜金錢雖下
　手詔命耑使所齎止此如以杯水救車薪庸有濟乎
　李清練有識其先幾料得失歴若指掌帝召見賞其
　有執撫天津有效尋倚為大司馬時冦勢已不可為
　李公亦大病臨歿猶以國事為念云
　辛未二月帝召輔臣九卿科道及各省監司于文華
　殿帝問山西按察使杜喬林曰河曲之城何以賊到
　輒破喬林曰賊未嘗攻有饑民為内應故失守帝問
　陜西叅政劉應遇以近冦所在應遇曰一在延安一
　在宜川帝曰冦亦吾赤子也不可純以勦為事王左
　掛既降何又殺之應遇曰彼降仍掠不得已而戮之
　以示警時帝方勵精出治于輯瑞時遍諮地方得失
　河曲之失守左掛之詐降皆有關安危諸臣不能奏
　方略答明問終于勦撫不定廷議混淆負天子憂憫
　元元之意焉
　按臣李應期有秦中流賊旋撫旋叛疏帝命確查新
　按臣吳甡疏曰延慶屢年缺餉又連年旱荒盜賊蜂
　起東路則王嘉引攻府谷渡河入晉西路則神一元
　破寧塞破栁樹澗破安邊破保安一元死其弟一魁
　繼之又破合水圍慶陽督臣楊鶴以本年三月移鎮
　寧州招撫一魁安插寧塞者四千有竒尚有未盡餘
　黨如郝臨菴劉六等衆不下數萬督臣五月初旬纔
　離寧州而保安餘賊已分掠環縣真定之間延安四
　載竒荒邊軍倡亂煽聚米綏清澗各鄉村被掠脅從
　甚衆㡬于無民去年秋冬之間諸盜如㸃燈子整齊
　王不沾泥之類延山蔓野莫可嚮邇榆中州縣既無
　可掠遂流刼延南延撫洪承疇方收拾東西兩路于
　延南力不能及撫臣練國事初任西安屯卒單弱不
　能制賊三月間掠宜川雒水宜君中部等縣㸃燈子
　衆號數萬自山西過河而歸據黄龍山一帶聲勢甚
　熾臣遵㫖蠲征延北士民始有更生之望惟西安北
　界韓城白水澄城蒲城郃陽宜君中部數十州縣最
　受荼毒殺典史千總都司中軍運糧委官鄉村殘破者
　數百計男婦殺死者數萬計五月總兵王承恩榆林
　道(臣/)張福臻始綂勤王兵五千餘南下勦賊屢戰捷
　賊望風濳遁乃督(臣/)楊鶴移鎮耀州下令招安諸頭
　目掠取已飽有赴耀州求撫者督(臣/)給賞花紅鼓樂
　迎導造花名冊予路費錢待之殊厚亦有臨陣抱旗
　乞降者如滿天星等榆林道(臣/)張福臻收入行伍隨
　征者亦不下數百賊黨見大兵在南遂北歸延川安
　定清澗綏德米脂吳堡葭州故地解散者一二嘯聚
　者千百鄉村打糧士民有官賊之謠㸃燈子聚衆五
　六千在清澗之解家溝花牙寺名為就撫近復有渡
　河之報慶陽郝臨菴劉六等亦受道臣周自强之撫
　餘黨披猖于環合今又攻陷中部矣
　昔之命吳甡賑濟也延長見受賊圍同知趙鶴宣布
　徳音其圍立解清澗有降賊黨雄等四百給散一如
　官軍米脂從賊者十之七聞賑還歸收入里籍凡三
　千人安見賊之不可款附乎楊鶴之于神一魁給賞
　花紅鼔樂迎導索劄副則予以官求安插則定其地
　奉之惟恐不及有潼關道胡其俊者賊獨頭虎已出
　其境追送九十萬錢名曰餽贐又因其索酒􁧌梁肉
　傳致給之當賊初起輕胡廷宴之安坐不擊謂此吾
　省城賢主人關中傳以為笑余嘗疑其太甚由今觀
　之信乎其不虚矣
　秦人曰崇禎元年清澗有一書生孟長更于本處石
　油寺日則讀書夜則㸃燈抄寫鄉人訛言長更在石
　油寺若黄巢造兵書作反長更不能自白恐官司捕
　之遂倡衆作亂因長夜㸃燈逼迫至此衆號為㸃燈
　子云
　秦人刑給事中薛國觀疏曰賊之恣也由喬應甲撫
　秦置刼盜不問實釀其禍當魏璫修郄關中諸君子
　追賍令亟應甲狂易有心疾咆哮闞怒噬若瘈狗顧
　于探丸惡少煦煦畜之何哉夫盜賊小人一氣所出
　胡廷宴本閹黨也其名在逆案中瞶眊罷愞迺與兇
　暴者同害人皆知思陵遭遇百六而不知逆閹竊柄
　七年于建牙大吏遍置私人其政事衡決法令廢弛
　足以蘊災而召禍此可為太息者也
　鄒漪曰莊烈愍帝英明勤儉不可謂非令主乃其受
　病獨在慎惜金錢大學云財聚則民散財散則民聚
　孟子曰民為貴社稷次之當賊之初起不過數輩飢
　民從之者無幾若早聽李職方言解散可待乃爭之
　經年而始行賊已瀰山漫谷此區區十萬金猶以杯
　水救車薪庸有濟乎祗緣廟堂之上以延綏視延綏
　未嘗以全秦視延綏以秦視秦未嘗以天下安危視
　秦以故忠言不用謂賊旦暮可平豈知涓涓不塞漸
　成江河後雖欲圖有圖之而不可得者矣甚矣時之
　勿可失也夫人主富有四海内帑所積除御用外何
　非長物猶記吾師李宮允明睿之言曰先時發出一
　錢可當兩錢之費急時與人萬錢不敵一錢之用㫖
　哉斯言可為鑒戒即如諸藩之陷何莫不由乎此楚
　府之亡也獻忠見其庫中金百萬笑曰有如此貲財
　而不設守朱鬍子真庸兒秦府之俘也天寒冰結不
　肯人給一綿衣福府之醢也惟謹錄鑰牡坐視軍民
　疾首蹙額而莫之救蜀府之陷也成都令吳繼善請
　發帑金散朽粟王不聽而周邸之守汴梁捐金至一
　百二十萬殺一賊者予一元寶以故人心成城攻凡
　三次圍至九月卒不得下成敗利鈍其效彰彰嗚呼
　只坐一慳遂成胥溺有國有天下莫不皆然御史姜
　思睿有疏云貪小利而成大害由今思之其言洵不
　謬矣
　綏冦紀略卷一
欽定四庫全書
　綏冦紀略卷二
　　　　　　　　　　國子監祭酒吳偉業撰
　　車箱困
癸酉冬十月山西河北賊乘冰渡河而南澠池陷伊陽
(十二月初一日賊二/日入伊陽縣焚掠)盧氏(初二日破/盧氏縣)俱不守蔓延于歸
汝南陽光固信陽之間(十五日掠南陽府之南召鎮平/内鄉唐縣二千餘屯杏花山)
(千餘屯沙阜口又别攻魯山往葉縣十九日掠汝寧府/之西平裕州二十二日掠遂平二十三日掠確山往信)
(陽/州)豫病矣禍先中于楚則何也豫之憂賊在西河之間
楚之憂賊在千里之外豫久而知警楚逺而弗戒以形
則豫敝而楚逸也以實則豫堅而楚瑕也豫撫𤣥黙率
左良玉湯九州李卑鄧玘之兵待之境上嵩雒以北名
城數十完守入保賊以故避勿攻竄入盧氏山中盧氏
崇山造天牙踞趾錯礦盜盤阻鳴吠相呼賊因其嚮導
循山間走直抵内鄉内鄉接壤鄧州淅水從淅可以犯
鄖從鄧可以犯襄而鄖襄所轄則治院也為四省分地
舊制固以徼奸人闌入承平弛玩威不足以行所部雖
名一軍僅與道將等(鄖額兵五百額餉六千有南屬馬/兵百四十八人先經楚撫調去鄖)
(襄二衞選鋒共四百人合鎮兵/不過九百不足當他鎮之十一)屬城庫薄恃險與陋不
備不虞賊于六年十一月二十四日過河遂以十二月
二十二日破鄖西二十五日破上津七年甲戌正月二
十九日破房縣破保康直走空虚無人之地捷若風雨
之至鄖撫蔣允儀束手無策上書請死而已楚撫唐暉
又以賊之别股入棗陽(唐暉以棗陽陵寢門户發辰兵/百五十名防禦初五日胡家河)
(一戰十/損八九)圍南鄣(賊圍南鄣鄧玘斬/首三百四十九級)陷當陽(惠王奏鎮筸/副將楊正芳)
(二十四日大戰殺賊數千恢復當陽/○賊入應山僉書周元儒有一捷)護獻陵惠邸為重
留許成名楊正芳之兵于荆州承天未肯援鄖鄖事且
日急(賊以正月由鄖陽金魚口過江至界山石花街近/谷城置營其均州老營次自鄧州九重院至光化)
(境又次自雙溝至新野境而棗陽之冦至襄陽蔡村渡/且逼宜城六處齊集襄兵四應難支又自淅川入鄖犯)
(南鄣宜城圍均州往荆門西/北彛陵興山巴東麗陽等處)朝議調鎮筸兵五千赴襄
陽救援鎮筸恐不及數又調施南各土司兵以足之而
賊已犯宜都彛陵松滋歸州浸淫乎入蜀矣(正月二十/六日陷逺)
(安二月初五/日陷興山)歸巴萬山稠疉箐薄密綿賊入其中首尾
排迮荆州推官劉振纓提施兵從香溪壩平陽壩斬首
頗多而楊正芳有金沙舖(二十七日楊正芳舊縣/金沙舖連戰殺賊百餘)李卑
有蓮花坪白溝坪鄧玘有胡地冲許成名有仙女山諸
捷(二月初五日鄧玘于胡地冲追/賊三十里擒斬七百一十二級)若川撫董石砫之兵
力扼蘷巫不令得入諸鎮戮力可望成功乃施兵緣援
荆東下舍之勿追蘷關天險無一夫誰之何者此賊入
蜀之始也(涂原疏賊殺蜀人之慘割手足曰瓠奴分夾/脊曰邊地鎗其背于空中曰雪鰍置大城以)
(圍數百小兒見奔走呼號以為樂曰貫戲剖孕婦/之腹抽善走之脛碎人肝以飼馬張人皮以懸市)先是
十一月甲申洮州衞地震壬子定逺堡龍洞内銅鼔有
聲甲寅又有聲賊以二月二十一日破蘷州府大寧大
昌開縣新寧相繼陷惟梁山以中書涂原集鄉勇戰箐
銑間用竹畚囊石乘髙擊之殊大松而蹷之塞隘口毒
弩矢血濡縷輒斃賊畏之退入巴州川兵敗賊于巴州
賊攻太平縣石砫土司秦良玉以其兵至蘷州蘷州新
破蜀撫劉漢儒運長慶之米順流下兵賴以濟賊知有
備不敢攻太平之圍解漢儒及按臣黨崇雅請用涂原
以蜀人治蜀兵帝不許賊攻保寧推官張一鶚設守新
按臣劉宗祥已受事與川北道夏時亨謀禦賊不能下
賊攻廣元七晝夜城上發礟石擊去之當是時延撫陳
竒瑜克延水關賊新有功延水關者負絶險下臨黄河
降丁鑽天哨開山斧者據之秦冦以六年平定二賊恃
其阨塞屢攻不能下竒瑜乃潛師急擊焚其巢延冦始
盡廷議以為知兵㑹楚豫告急以承疇三邊未可輕動
于七年正月晉竒瑜兵部侍郎總督五省而用大名道
盧象昇為鄖撫代蔣允儀允儀以無兵故薄其罪象昇
初視事有威名賊之入蜀者未踰月而返楚又二三萬
(蜀冦返楚者駐鄖陽之黄龍灘分其軍約一上均州往/河南一上鄖陽往淅川一上金漆坪過河往陜西商南)
(又從盧氏/往河南)於是總督陳竒瑜移軍自均州入(三月十九/日到均州)
(張應昌敗績于五嶺山陣/亡三百人身被箭囘均州)偕象昇踰竹山追賊及之于
烏林關(六月十二日烏林關冐雨連/戰斬首一千七百五十三級)與秦之平利相近
為大賊老營連戰十餘陣乜家溝(洵陽交界地名乜家/溝六月二十日連戰)
(追殺得一千八十/六級鄧玘功第一)石泉壩(六月二十八日楊世恩于/石泉壩得二百七十六級)康
家坪(三十日鄖撫所將卒于上津之康家坪得二百十/六級又楊世芳等于鄖陽木竹砭入秦楚界大破)
(賊巢斬首五/百十六級)蚋溪(七月初一日先設伏蚋溪遇冦斬首/三百七級墜崖入江者不計其數)
諸捷斬首五六千鄧玘楊世恩之功最焉此七年七月
事也楚中幾于無賊然而賊之竄也乃在漢南(秦寇自/六年平)
(定後延水關尚有延鎮降丁盤據不能掃蕩自晉冦從/宜州西渡與之合遂披猖南下垂延西安其他如渭北)
(之水寨關蒲城之普濟川南定之安定/埡興平有妖教數千皆秦之餘孽也)漢南之在秦也
東至於洵陽白河平利又東至於興安石泉漢隂西至
于西鄉洋縣漢中府又西至于沔縣寧羌略陽其地皆
與楚蜀為界各省大兵盡在楚蜀勢必逼入漢南秦督
承疇早鰓然憂之(承疇于正月二十五日/從子午谷抄入漢南)承疇疏曰三
月十五日賊自四川來分四五營共有數萬距寧羌州
七十里州去漢中甚近臣至沔州調兵分赴寧羌堵勦
賊遂由陽平關過河奔鞏昌臣以十二日過白水江二
十二日至秦州調兵防守賊合兵入兩當二十四日襲
破鳳縣分為二股一向漢中太守斷棧道守雞頭關賊
不敢過襃取僻路由漢王山犯城固洋縣又一股由鳳
縣徑奔寶雞汧陽求撫臣陽許納降符鎮臣以兵禦之
又曰賊在平利洵陽間者數萬自四川巴州通江入西
鄉者二三萬前自棧道犯城固洋縣者又東下石泉漢
隂之間此數股賊畢㑹于漢興而旁突于商雒秦事大
可憂也官軍主客三千不當賊之十一三邊四鎮之餉
盡出于西鳳漢興臨鞏賊情如此餉何由辦為今之計
必將陜兵之在他省者盡歸陜而後可以救重地必將
陜餉之撥他省者盡供陜而後可以濟軍興盖承疇居
兵間久決機沈審知賊不可撫亦不易勦故持論若此
㑹以甘鎮有邊警赴援啓行而竒瑜見楚賊既盡急引
兵而西輕賊不足平有驕色興安之界曰車箱峽賊李
自成等陷入其中李自成者米脂人與安塞人髙迎祥
亡命金鄉為羣盜迎祥在晉中為闖王自成與之共事
至楚豫始誘結李過李牟俞彬白廣恩李雙喜顧君恩
髙傑等以顧盼自雄李過髙傑等善戰顧君恩善謀車
箱峽四山巉立中亘四十里居民從其顛頽大石擊賊
又投以炬火飛走之路既絶春夏大雨兩月賊弓矢俱
脫馬乏芻死者過半君恩為之謀曰吾輩萬里逺掠婦
女輜重何不以之餌羣帥處窮山絶坂之中可文降而
狡焉以遁也因竒瑜左右奸弁以為請竒瑜輕心詫大
功可立就特許八月約降凡籍醜黨上軍門者三萬六
千人取其名為渠首者正法餘勞遣歸農以去侈然自
負處分神速兇徒數萬一朝解散天下自此無患矣夫
賊已弄兵潢池朝廷𢎞恩開設善路亦必縛首惡納甲
械俾角距落而後設方略羈縻之令永無反竒瑜不知
兵焉有虎狼之衆不一大創而叉手稽伏者賊一出棧
道放手殺掠連破麟游等七縣大賊數萬自略陽來與
之合尋分而為二一至長平披涇陽一至郿窺盩厔臨
鞏平凉在在旁午竒瑜猶歸罪于寶雞知縣李嘉彦之
殺安官而謂新附易搖幾幸賊之一悔禍也閏八月十
九日馳至鳳翔親見賊騎充斥悔為所誤方分兵守禦
而麾下叅將賀人龍救隴州為李自成所圍(賊先以八/月初十日)
(破隴州而去賀人龍/救之入城而被圍)大困人龍亦米脂人李自成令髙
傑貽書約人龍俱反不報使歸先見傑後過自成比圍
城兩月不拔自成心疑迺遣别部統兵往代令傑歸老
營守纛自成妻邢氏材武多智掌軍資賊日支糗糧鎧
仗傑輒過氏營分合符騐偉傑貌因與之私恒恐自成
覺之謀歸降未定也承疇尋從甘鎮還聞人龍急自平
凉遣左光先等率師出華亭救之(左光先兵以九月/二十九日抵隴州)賊
衆亦内離遂解而去其他賊以閏八月二十五日圍靜
寧州二十九日破隆徳縣固原道陸夢龍來援兵敗死
之賊北接慶陽西至鞏昌西北及邠州西南抵盩厔衆
五十餘萬靈臺崇信白水涇州後先失守竒瑜恨撫事
大壞疏糾秦撫練國事阻撓逗遛違節度以至於敗帝
震怒逮國事下之理簿問具得本末而竒瑜亦落職即
訊矣廷議推陜西左布政李喬為秦撫請撤邊兵二萬
措新餉二十五萬命豫兵從潼華入楚兵從商雒入蜀
兵從漢興入晉兵從韓蒲入盡天下之力輸之秦合勦
(承疇疏曰賊自再入秦中羣聚于臨鞏汧隴之間以臣/督兵搜勦有由徽州略陽入漢南有從秦州汧隴循省)
(城以南奔逃商雒今秦中尚有賊數千肆掠于平凉鳳/翔之間麟游雲臺山中其餘各賊俱盡入商雒奔竄南)
(陽鄖陽勢必/盡入豫楚)賊迺分其軍為三一向慶陽一趨鄖陽一
出關赴河南(𤣥黙于五月初自汝州移駐盧氏左良玉/范正斗兵駐花園關龍駒寨備商南湯九)
(州周爾敬兵駐朱陽關南河司備雒南時奔川之賊雖/返均襄其大隊尚在蜀故五六月間商雒幸無事至十)
(月終蜀冦盡返漢中于是徽階諸賊從商南而/犯内鄉從黨子口而逼鄧州河南在在告急矣)趨鄖陽
者二十萬前哨報犯鄖津而後隊未發漢南綿地八百
餘里鄖客兵盡行所留不過二千餘人(鄖兵毛兵石砫/兵合之不過二)
(千筸兵五千用以防承天駐均州/今在房竹止六百在鄖撫止千人)楚帥許成名為調援
入秦楊正芳緣救鄖陣殞(正芳陣亡用許成/名為湖廣總兵)所綂筸卒
折亡幾盡(筸將張上達亦/以衝鋒身殞)賊勢飄忽蹂均光踏隨棗漢
江水淺策馬徑渡上自荆門下及黄德賊向日所不至
者無不躪焉(襄陽自七年春被賊至冬一股從鄧州搆/林關入一股從光化黨子口入一股從新)
(野新店舖入將蔡陽舖雙/溝鎮大里碑姬家埠搶掠)其河南之賊又分為三從商
東抵澠池者為過天星闖王從商南趨河汝者為老􁋄
􁋄從雒南上津踰鄖陽徐家廟抵鄧州者為横天王九
條龍共七十二營十一月癸巳陷陳州靈寶辛亥陷盧
氏(十二月初三日左良玉兵至峽石遇賊在磁山大戰/數十陣追至蔡家坡百餘里斬六十級俘八人賀人)
(龍是月于中庄等處斬八百三十一級○十二月二十/五日賊犯汝州官兵得百三十六級○八年二月初二)
(日于禹州得/百十五級)八年正月賊自盧氏拔營攻鞏縣將克之
縣官及紳積薪於門舉火賊懼不敢入東圍汜水知縣
劉通與邑人御史禹好善嬰城守内外殺傷相當㑹日
暮賊發橛子手穴城城陷屠之好善死通變服遁免明
日分攻滎陽知縣楊守節聞汜水陷先棄城走賊斬關
入舉人張治載馬徳茂率家丁巷戰殺賊三十餘人賊
愈衆不能支為所害賊憤僇老稚無遺移兵河隂入其
郛焚之不克與汜水賊合聞左良玉提兵來援移屯梅
山溱水間自固明日賊窺鄭州知州趙世用與教官呂
涵炳邑紳魏尚賢等設守賊知有備不敢犯從郾城轉
而東攻下蔡拔之圍汝寧燒其郭守將陳治邦力卻之
别賊自襄陽北還分困唐縣泌陽中原腹心千里之地
北至大河南連楚界蔓延皆賊而官兵之在中州者南
陽陳永福新澠左良玉汝州陳治邦各止數千奉詔撫
鎮分地責成咸坐甲自保不能夾勦賊毎營數萬更番
迭進所至皆因糧宿飽我兵寡備多樵蘇後爨士有菜
色又賊甲馬俱有副去來如風一日夜踔數百里我步
多騎少走不逐飛重趼不及二三舍事勢殫屈勝賊之
期益逺矣洪承疇前加兵部侍郎總督五省軍務移駐
秦豫楚適中之地指使諸撫鎮辦賊其延綏寧夏甘肅
三邊兼官如故㑹西寧兵變殺州官逐守道戕其孥鎮
守太監跳身免其下硬弓把牌多死承疇復赴甘肅定
亂而冦事日急兵科都給事常自裕中州人以為前所
調兵如張應昌曹文詔起自戍籍今取道太原晉撫留
之共剪髙加討雖明㫖不許然未能時至而秦翼明川
卒不滿三千人不足破賊東撫朱大典新除兵部侍郎
宜及承疇未出關先令馳赴中原調關寧天津兵一萬
付之偕督臣協勦章下所司議未定賊偵知合七十二
營頭目老􁋄􁋄闖王格里眼左金王曹操改世王射塌
顛八大王横天王混十萬過天星九條龍順天王等十
三家㑹滎陽議逆拒官軍老􁋄􁋄欲渡河北入晉境張
獻忠以為怯面哂之老􁋄􁋄怒自成解之曰匹夫可奮
臂况十萬衆乎今吾兵且十倍官軍雖關寧鐵騎至無
能為也計唯有分兵各隨所向立效其利鈍舉聽之天
衆皆曰善乃列􁡂而定之革左南當楚師横混西迎秦
軍曹過分屯滎汜間探中牟鄧尉以綴開歸河汝之兵
獻闖專事東方破城下邑金帛子女惟均老􁋄􁋄九條
龍為游徼往來策應恐西軍不敵益以射塌顛改世王
為横混後繼壬子殺牛馬祭天誓師賜諸賊飲餔部署
已定有亡自賊中來告狀識者曰嗚呼賊亡命山谷間
倔强旦夕未嘗見大敵聞天子赫怒羣校徂征意其當
股栗震壞瓦解耳顧敢為桀逆厚約結以旅拒顔行中
原之禍將未艾乎往者賊走楚而豫以為功賊走秦而
楚以為功乘賊奔逸之餘從容尾擊張虛捷避文法技
止此耳自賊再猖獗于秦陸梁狂狡多方以誤我即羣
帥亦莫知所出以楚事觀之楚以鄖竹先中冦禍烏林
關既捷之後甫釋甲而賊之返自秦蜀者日滋月長若
是乎烽火肆軼援師減半比前事為尤棘然猶足以遮
捍園陵搘拄于萬一而象昇竊以其暇出一竒以擊賊
良由去年之賊由豫入楚而直達於鄖今冬之賊由鄖
入楚而所窺在豫豫雖有左良玉陳永福陳治邦喬國
柱之兵而賊之分為七十二營者合之將二三十萬蜂
屯蟻結于伊嵩宛雒之間盖七年以後之冦不復避兵
名都廣郡諸將所分駐者賊偏為之走集以肆其憑陵
之害若僻陋如鄖竹者不足乎攻嗟乎此楚豫賊情相
去浹月之間耳前之鄖陽最危而賊勢尚弱今之鄖陽
稍寬而賊勢愈强深淺之力不同而擣虚與攻堅之局
異也論者歸咎于陳竒瑜竒瑜無駕馭之才治兵不及
承疇逺甚狃于鄖津之捷以自用即不撫而勦終不足
制勝賊之在漢中江阻其南山峙其西北在地形剪撲
誠便官軍之至者十餘萬皆驕蹇不肯用命賊窺見其
情詭謀乞降竒瑜為之傳檄止兵俾諸將之養冦者有
辭以勿擊賊自喜得行其計氣且百倍饑兵叛卒蠭起
從之歴年塢壁保聚之人義勇奮迅思一自效者聞幕
府申約束禁格鬬殺賊者償死若有意縱之以䖍劉我
民同時解體甚且憤而從賊以此賊衆狂逞不可復制
書曰若顛木之有由蘖傳曰若火之燎于原不可嚮邇
賊以顛木之蘖成燎原之火縱敵患生誰階之厲竒瑜
有焉夫賊秦人也其過河以入楚豫勢必以秦為歸承
疇五載轉戰威略已著朝廷若念秦事為重早付以邊
兵新餉如七年冬所定之數而責以先期辦賊語曰韓
盧之逐狡兎環山者三騰山者五兔極于前犬廢于後
田父見而取之賊之還自楚蜀我兵雖困賊衆亦疲使
承疇厚集其陣以相待此田父之功也中樞策西陲無
警簡其實甲見糧盡以奔中原之急而置承疇于三邊
委竒瑜以五省兵柄反出承疇上故賊得出入險阻無
一矢折其西歸之氣比決閑潰防而後責承疇以收之
晚矣澠池可守而不守漢南可勦而不勦形勢機宜廟
算盡失徒聽竒瑜國事兩疏交馳互相非毀紛然于勦
撫之功罪不亦傎乎難得而易失者時一蹶而不全者
計差之毫釐謬以千里嗚呼此亦謀國者之過也
　附記
　興安之界曰車箱峽賊李自成等陷入其中居人從
　其顛頽巨石擊賊又投以炬火賊多死用石塞其大
　路不得脫賊行數萬金于諸將以詐嘗陳竒瑜而免
　賊至鳳翔西關以督撫檄求入守臣紿以門不敢啓
　縋而上三十六人皆殺之竒瑜劾治寶雞知縣李嘉
　彦并逮鄉紳孫鵬等及士民五十餘人下之獄叛兵
　楊國棟乞撫未決撫臣練國事設伏鄠縣之夾水溝
　大敗之賊黨斬國棟以降
　練國事疏曰榆林甘肅寧夏天下勁兵處大盜起于
　延綏榆林兵力不足調甘肅寧夏兵以成功自寧夏
　喪師于靈州甘肅喪師于凉州防邊不足能分以勦
　賊乎榆林兵馬止三千為陳竒瑜帶之别省今賊三
　面入秦臣所將者不過臨洮固原有限之兵且素弱
　于三鎮轉盼防秋又當西還則兵愈少矣
　又請室自理疏曰賊從晉豫入商洛漢興又從漢興
　入平凉西鳳皆招安誤之也若非臣力主勦有扶風
　之捷則西安危矣寶雞諸生被逮韓珽等曰賊在漢
　中江阻其南山峙其北西通棧道東接鄖陽官軍十
　餘萬舉數年蔓延之冦困入其中賊以詭降得遁一
　出棧道即破鳳縣殺唐三鎮鄉官辛思齊家一百八
　十口八百連雲横屍撑拄四十村區化為煨燼八月
　十四日突至益門鎮渭河南連屯蟻結烽火燭天幸
　知縣率士民固守督撫亦于閏八月十八日至縣面
　加奬譽賞以十金未嘗有殺官剋餉之一言也比過
　鳳翔見賊連破七邑撫局大壊而欲歸獄于功臣勞
　士以葢其愆此何以掩三秦百萬之口乎
　瑞王常浩奏臣自就封次年即有流賊之禍賴文武
　諸臣始臻平定不意晉賊渡河竄入漢興本年正月
　十五日知洵陽已破逼近興安隨破紫陽平利白河
　三縣矣督臣洪承疇提兵逺赴單騎布甲出入萬山
　分毫不擾民力至漢月餘因兵餉不足臣助銀三千
　兩又賞勞賑荒銀四千餘兩此時撫臣練國事移兵
　商雒按臣范復粹馳赴漢中賊始逃奔四川近境稍
　靖不謂鳳縣又報陷矣後川中之賊復入秦州湖廣
　之賊再入興安六月間遂自興安入西鄉犯郡界幸
　游擊唐通張疑設伏不敢渡江而北逼近漢城目今
　東有洋縣之賊督臣陳竒瑜見議招安北有鳳縣之
　賊盤據山谷西有沔縣寧羌略陽所在騷動臣在萬
　分孤危之中不能知其所終也
　
　
　綏冦紀略卷二
欽定四庫全書
　綏冦紀略卷三
　　　　　　　　　　國子監祭酒吳偉業撰
　　眞寧恨
制鳳陽為中都其嚴重視京兆中都留守司轄八衞一
千户所有班軍髙牆軍操軍又䕶陵新軍後所增設無
慮六千人䕶以一巡撫一太監巡撫督漕駐淮兼䕶泗
陵太監即其地為鎮守當賊之再入楚豫也楚按臣余
應桂預策賊必闌入淮陽宜及未然為之備南兵部尚
書呂維祺為奏申飭江防尤以鳳陵單外為憂天子下
其議大司馬張鳳翼無他規略惟請勅鳳撫東撫操江
嚴備要害而已淮撫者楚人楊一鵬病且眊閣臣王應
熊以主司故常優假之引疾不許巡按御史吳振纓烏
程相同里厚善此兩人未為憂公稱職太監楊澤虐而
不忌以割剥其軍民有衞指揮侯定國者怙澤勢而恣
七年十二月二十日叛兵殺定國于西關投書道上曰
將以明年上元勾賊在事慢弗省八年正月初七日汝
寧賊攻潁州其支賊以初八日由固始夜薄霍邱三日
霍邱潰(殺霍邱邑紳田既庭戴廷對舉/人王毓貞知縣公出家小俱死)初十日焚夀州
之正陽鎮十一日破潁州屠之(尹夢鰲趙士寛往府鄉/官張鶴鳴教官周逢泰)
(等于初七日獲奸細供賊定于十一日至潁夜舉火内/應初十日知州通判䇿騎方歸倉卒募兵未集賊數萬)
(騎果于詰朝/薄城下矣)知州事尹夢鰲手刃賊通判趙士寛巷戰
皆被創投水闔門死(夢鰲被創落水而死弟姪尹玉等/共死七人幼子受傷未死印亦存)
(士寛城陷猶拔金簪募死士力盡亦/死于河妻崔氏先縊二女隨自縊死)潁有衞尺籍𨽻河
南自指揮同知以下李從師王廷俊等城守死者七人
(千户孫升田三震百户羅元慶田得民王之麟俱/死教官周逢泰斧砍墮落泮池賊以為死而舍之)州人
故兵部尚書張鶴鳴年八十五賊倒垂諸樹引滿射之
鶴鳴嚼齒大罵有賊剸刃者三曰若復能坐而鞭吾背
邪人始知其邊撫時有宿憾(鶴鳴故貴/州總督)子大同伏父屍
哭被殺鶴鳴弟副使鶴騰(年八十二賊拽至/鼔樓前罵賊而死)及州紳劉
道逺田之穎李生白丁嘉遇舉人白精忠郭三傑皆遇
害進士韓獻䇿父韓光祖罵賊而死(生員死者七十七/人潁州衞生員二)
(十六人而楊于世熊叶夢檀之櫆韓定美等最烈節婦/自進士韓獻䇿母武氏妻李氏推官鹿獻陽妻王氏户)
(部主事李生白妻韓氏以下共三十七人而烈女梅/氏董氏等共八人俱具在兵給事林正亨查奏疏内)河
南巡按金光宸以聞帝疑淮撫報不至越日而一鵬以
正陽鎮初犯交境為言未切也淮撫標兵及所調遣馬
爌駱舉之兵共六千人地與中州牙錯者數百里卒皇
急不及成備十五日天大霧夀州之賊趨鳳陽留守署
正朱國相千户陳𢎞祖陳其忠以兵迎敵死于陣賊越
紫金城而入焚皇陵享殿其明樓鐘簴存焉龍興寺髙
皇帝御書第一山也亦皆燬闢髙墻放孽宗燒公私廨
舍殺太守顔容暄燔之推官萬文英之子以身予賊匿
其父以免指揮陳永齡千户盛可學等死者四十一人
班軍髙牆軍操軍新軍死者四千三十五人(給事林正/亨查鳳陽)
(失事焚燬三府公署罪宗共二百六十五名今存一百/七十四名留守公司府廳共燬五百九十四間焚鼔樓)
(龍興寺六十七間民房燬二萬二千六百五十二間殺/官六員失印二顆武官失印二十顆生員殺六十六名)
(䕶陵班軍殺死二千二百八十四名髙牆軍一百九十/六名精兵七百五十五名操軍八百餘名舉人蔣思宸)
(百户趙國俊妻/女杜氏殉難)賊大書徽志為古元真龍皇帝掠陵監
所遺響手小閹十二人縱酒奏伎先期秦賈著市籍或
一二年相見呼爾汝雜飲就其傍刳孕婦注嬰兒于槊
為嬉笑三日有賊張盻子者至揮其衆去過紅心驛焚
之再爇池河大栁淮撫所調馬爌之兵不至駱舉屯濠
梁左次避賊南兵部尚書呂維祺職方郎陳洪謐遣叅
將薛邦臣以兵壁全椒趙世臣守浦口賊走定逺焚藕
蕩去全椒十八里曰石牌橋詣神祠卜所向不吉碎其
像去李自成西行與曹過二賊合返歸徳睢州而獻忠
南趨廬州裸婦人數千詈城下少愧沮即鏦以矛盡銳
仰攻賊將梯其堞以入踞北城樓歌呼飲知府吳大樸
令壯士挾飛砲外擊賊首與樓俱碎城得全攻巢縣破
之(正月二十三日至巢縣夜/梯城而入殺知縣失印)攻舒城知縣章可試塞三
門開西門誘賊入塹其溝以待賊馬足陷巷戸出長矛
刺之殺千人抵廬江士民具幣求免陽許之丙夜襲之
陷(二十四日圍廬江二十六日夜雨大作礟盡入城/燒殺教官典史鄉宦盧謙舉人張大受畢伊周等)明
日攻無為州破之帝初聞潁州失事即虞創陵寢亡何
河道總督劉榮嗣有急奏後三日一鵬振纓之疏始至
帝遣官告天地社稷哭于二祖列宗之廟命駙馬都尉
王昺太康伯張國紀行祭慰禮兵部尚書張鳳翼戴罪
視事用兵部右侍郎朱大典為淮撫即其為東撫時標
兵命故總兵楊御蕃綂之馳赴廬鳳修復陵園改用太
監王裕民為鎮守下詔罪已諭中外刷國恥盡心殺賊
先是兵部以科臣常自裕告中州急也議調西兵二萬
五千北兵一萬八千南兵二萬一千又關寧鐵騎二千
以張外嘉及戍帥尤世威領之真定標兵五千赴臨清
等處策應天津兵三千以徐來朝領之自臨清濟寧赴
歸陳又徵白杆羅綱壩兵三千譚大孝領之自蘷門赴
豫南北濟師共七萬餉七十八萬六千外留楚新餉十
三萬蜀新餉二萬又發帑金二十萬詔諸將以六月滅
賊取軍狀不及期者罪無赦號大舉㑹聞鳳陵之變以
南北兵俱未至獨松潘副將秦翼明抵河間使速由歸
徳趨鳳陽(翼明與石砫土司秦良玉姑姪之親毎/調援輒共事然翼明流官非土司也)鄧玘
近由麻黄往安慶命劉榮嗣馳赴泗州趨狼山副將王
佐才以兵設防毋再誤陵寢劉澤清倪寵各以其地守
要害護漕帝特勅馬鳴世斂鹽艘于南岸防江呂維祺
時以臺省拾遺中考功法落職為民改用南都察院右
都御史范景文為南兵部尚書而朱大典王裕民楊御
蕃至鳳陽繕葺皇城裕民御蕃營陵左大典營陵右游
兵千人營陵後事粗定遣金吾騎逮一鵬振纓澤至下
之獄兩相以其私調㫖輒左右之借豫帥不邀擊為分
過給事中何楷等以為言帝明聖決意誅之科臣林正
亨銜帝指周視寶城察方中封處自常奏外有密聞為
圖以獻而一鵬棄市振纓在繫須冬論(一鵬以六月二/十三日誅楊澤)
(已前死仍著議罪振/纓後發口外為民)尋用言者并逮陳竒瑜覆治追禍
始也(竒瑜縱冦殃民又以隴州解圍報有斬級下傅永/淳驗問不實坐欺朦差金吾拏解熊明遇曹文衡)
(許鼎臣有㫖/作速勘議)是時賊攻桐城急桐先有民變給事中孫
晉(桐人時有疏請/増兵以衞安慶)遇樞臣鳳翼于朝房自言其鄉恐罹
冦鳳翼曰公南人何憂賊起西北不食南米賊馬不飼
江南草聞者粲然皆笑比桐急而調援用鄧玘玘暴掠
名天下給事言諸朝玘亦失期不至應天巡撫張國維
于正月十九日率吳淞總兵許自强提南兵三千人救
桐桐先有游擊潘可大將皖兵三百人偕知縣陳爾銘
設守不能克賊以潛山太湖宿松皆無城移營齮齕之
潛山令趙士彦重傷卒太湖令金應元訓導扈永寧遇
害國維至而桐圍解謀于安池道王公弼發守備朱士
𦙍等趨潛山把總張其威守備項鼎鏞總練包文達等
趨太湖賊伏奸人皖城為内應而覺捕得誅之二月十
二日南兵遇賊于宿松之五里舖殺傷相當朱士𦙍别
與賊遇戰死皖山民桀石以投賊賊多斃乃越英山霍
山而遁其西犯者游騎掠蕭碭(正月二十六日賊犯碭/山縣令宋坤守城殺賊)
窺曹單(正月十八日歸徳之賊循曹單之河而西扎營/焉漸下寧陵以去二十九日至二月朔日蕭碭)
(之賊逼曹縣/丁家道口)知有備亦遁三四兩月淮泗皖桐獲休息
焉當賊之初破潁州也分其一軍自太和以正月入豫
之鹿邑柘城寧陵杞縣通許左良玉兵在許州不能救
(賊一自杞東西奔一自許襄北犯聚于新密中正月三/十日左良玉自白沙間道抵新密遇賊于東蘆村西蘆)
(村追殺/六十里)又分其軍自亳州以二月入豫之永城盧氏封
邱以及于歸徳歸徳士民修完致死賊潰土堤入弗克
入賊由寧陵陽驛舖以犯睢州睢州新城㡬陷㑹救至
走太康豫地遍遭跆籍(又有從廬州六安西入河南/汝寧之固始光州光山者)其
豫賊之先留者馳蹂魯山伊陽退屯新密山中(周爾敬/報賊由)
(内鄉竄逸因盧氏屯有官兵由間道掠嵩伊爾敬二月/十一日有盧氏縣灤川之捷三月十八日有三川桺子)
(之捷二十八日有團魚山武家/坡之捷共得四百五十三級)西返歸睢之賊與之合
蔓延南陽汝寧(總兵鄧玘報二月新蔡被圍知縣王信/被執十八日追及羅山斬首四百二十)
(二級獲鳯陽難婦知/王知縣罵賊被殺)既而逼于諸鎮以南陽則走應隨
以汝寧則走麻黄皆入楚(六年十二月賊自興安鄖陽/入楚襄陽之棗陽宜城轉至)
(徳安之隨州應山○七年二月至黄岡麻城黄陂與安/慶接界此係别股賊○正月十七日賊至黄安二十九)
(日指揮馬如龍戰死副將雷應乾陣亡叅將馮時早失/利○八年三月賊從鳳陽轉者營雙溝鎮圖搶樊城天)
(雨唐白二河水/漲馬不得渡)楚撫唐暉先以二月初羅田(二月初四/日從英山)
(破羅田知縣/梁志仁被殺)為英山游騎所破禮給事王正志以為言
始移鎮漢陽阻水自固至是官軍敗績于岐亭(賊以三/月初三)
(日攻麻城初八日掠團風鎮/圍岐亭十二日犯陽邏鎮)有㫖切責(八年五月二十/八日部覆唐暉)
(解任囘籍/料理候代)按臣余應桂懲鳳陽前事謀于撫臣用鎮筸
茅岡兵二千施南女官冉氏兵五千先後戍承天捐贖
鍰金十餘萬募死士以身護顯陵帝優詔勞焉賊有破
楚之清溪泊由星子山間道入蜀者蜀將張令吳國輔
守備李旺等力扼之于白水陽平東鄉達州之間賊亦
非大隊不比前嵗為深入此皆破鳳陽以後由豫以入
楚蜀者也而先此秦督承疇從甘肅東馳于正月二十
八日抵雒陽(承疇于正月初八日自西安馳赴河南/十五日于靈寶斬賊三百六十五級)聞
鳳陵有變特晉兵尚書賜上方劒便宜行事自以新膺
重寄陵寢雖非專責不早殄賊致驚先皇在天之靈重
為君父憂上書請自貶願提兵與賊決死命諸路官兵
並馳赴嵩盧靈寶陜鄧淅川駐楚豫適中之地以示入
衞中都賊聞秦師之盡行也其近潼關雒南者又折而
入秦承疇三月朔次汝寧(承疇以二月十九日自河南/府由登封禹州許州郾城上)
(蔡等處/到汝寧)諸將如曹文詔張應昌來自晉中者已次近境
尚未至(曹文詔張應昌/時稱援勦總兵)而楚之鎮筸石砫兵蜀之白杆
羅綱壩兵逺隔數千里乃即麾下見兵隨賊所向分擊
命賀人龍崔重亨往鳳陽鄧玘往麻黄左良玉往南陽
而惟取尤翟文之千四百人以自隨(翟文係靖/邊副將)承疇駐
汝寧十日又遣翟文赴麻黄撲勦客有謂督師者曰公
中權無帥即緩急云何承疇笑曰吾以俟曹文詔至也
(疏曰臣以三月初一日馳至汝寧江北鳳廬之賊有由/潁霍入光固信陽轉入南陽有由桐城潛太徑奔麻黄)
(先是襄陽犯麻黄之賊又轉而肆搶孝感雲夢復透出/新野唐縣與南陽各賊相合前在南陽各賊俱由淅川)
(内鄉上津等奔入漢西商雒臣發賀人/龍鄧玘左良玉尤翟文視賊所在追擊)承疇以十七日
由確山抵信陽徐來朝次陳州令趨嵩秦翼明次蕭縣
令趨六尤世威次亳令趨汝隨軍情所宜相賊勢之疾
徐而為之備以告于帝曰臣以徵兵未集就便設防于
江淮雒汝之間補苴搘拄未有成畫俟諸帥畢㑹度地
利審機宜次第上聞于是秦報日急秦靈臺麟游間故
有賊撫臣李喬方往討不以關門為憂賊由山中間道
入南原潼關道李煜然坐堂皇治他事猝聞賊至陶家
莊去關僅五里恇擾不能禦(傅永淳查失事疏曰流賊/入秦有由閿郷馬店深入)
(南山往西南奔華渭者有由閿鄉西南王旗屯奔華隂/者有由靈寶奔轆轤門北朱陽者有由盧氏入蘭草南)
(朱陽奔雒南者有由内鄉淅川奔商南者不必由潼關/而後入秦也八年正月二十六日賊掠河南之閿鄉二)
(十七日從南山北來直至潼關南原/陶家莊潼關道李煜然以此不能禦)賊六七萬分剽咸
陽長安盩厔鄠等縣大掠涇陽而老􁋄􁋄八大王等大
營數萬再過商州又有豫楚之賊陸續從興安漢中襲
陷秦之寧羌州由沔縣略陽轉入臨鞏兩府其麻黄之
賊走棗及襄復由鄖陽故道入秦秦故有承疇所畱兵
五千人左光先艾萬年靳桂香吳𢎞器趙光逺備他郡
而王錫命王根子(根子係撫/臣標將)專駐西安承疇之在雒陽
也再命來𦙍昌以千餘人助之賊之由七盤坡入者遇
霪雨馬蹄穿爛士衆饑疲撫臣率三將可以邀之于險
乃乗夜潛歸避弗敢擊賊遂過險與豫賊合承疇再遣
張全昌以千人入秦未至而三將無功且縱掠關中大
擾按臣傅永淳以寧夏總兵祖大弼赴鎮道出髙陵固
請留之尋全昌亦至命合擊涇陽諸賊而趨承疇反顧
根本(永淳疏曰左光先靳桂香趙光逺在漢中卜應第/吳𢎞器在臨鞏艾萬年在平凉西安唯王根子來)
(𦙍昌王錫命三將而已皆不能討賊祖大弼于四月十/三日抵髙陵内丁驍勇可用○六月二十二日傅永淳)
(奏李喬極庸極懦有㫖革職議罪來𦙍昌王根子王錫/命俱革任提問○李喬報功疏曰賊在鞏昌者有安定)
(大三灣之捷清水營副將王繼勛守備崔光祖功也㑹/寧柴家嘴之捷叅將卜應豸功也秦安三陽川之捷總)
(兵孫顯祖功也在西安者有醴泉流東趙村之捷總/兵張全昌祖大弼功也前後共斬六百八十八級)承
疇抵信陽未三日而曹文詔偕張應昌各以其衆至則
大喜先令文詔於光山應隨擊賊文詔于三月二十八
日冒雨逐賊于隨州斬級三百有八十賊自隨奔泌陽
劉成功邀之斬級百有四十兩人皆親將能用命軍中
以督師為知人承疇四月十二日次汝州召其僚佐大
㑹曰羣帥咸集西安望救當先定要䇿吾意急入關秦
固形勝之國地勢險阻賊今依深山多徑道秦有兵則
出豫楚豫楚有兵則走之秦我東西奔命曠日費財是
敝道也求其盪定豈不難哉天子赫焉震怒發精兵誅
不軌謂五月足以決期平賊承疇仗節而西誓必有以
報命若秦將士疾擊而豫楚弗多分部以遮迾要害俾
賊得鳥驚獸逸則功敗垂成誰執其咎也吾出關半載
具知隘口扼塞處今日之事當與諸將定分地乃為書
曰左良玉吳村瓦屋内淅之要道也汝與湯九州以五
千人扼之(陜西商南縣往正東瓦屋裏可徑趨内鄉鎮/平以達南陽府往東南吳村可徑趨淅川以)
(達黨子口/鄖陽府)曰尤世威雒南有蘭草川朱陽關者汝與徐
來朝以五千五百人設守曰世威汝所將勁旅也靈陜
賊所出入汝勿懈(陜西雒南縣往東北轆轤關北朱陽/可徑趨靈寶陜州往正東蘭草川南)
(朱陽可徑趨盧/氏永寧嵩縣)曰陳永福盧氏永寧諸隘口汝隷豫撫截
擊其率千八百人以從曰鄧玘曰尤翟文曰張應昌曰
許成名各以所將兵防楚楚之漢江南北上津鄖西平
利竹溪有一賊勿戒者惟汝罪(從漢江以北石泉漢陽/至洵陽縣入上津鄖西)
(可徑趨鄖陽府入鎮安山陽商南可徑趨浙川内鄉南/陽府從漢江以南西鄉興安入平利竹溪可徑趨鄖襄)
(兩/府)是役也兵之分于豫者一萬四千有竒分于楚者一
萬一千有竒審地勢量兵力可以完守無恐(承疇移㑹/晉撫吳甡)
(山西總兵尤𢎞勛防河/無使一賊越渡河東)既而徐來朝不肯入山兵譁于
盧氏樊城兵變以尅餉鄧玘死鄧玘縱兵淫掠又遇其
下寡恩不死于法死于亂是佚罰也(鄧玘以四月十九/日遵秦督調度赴)
(鄖襄防秦冦二十六日標將王允成家丁鼓噪殺其二/僕玘登樓越牆誤墮火巷被焚死其步兵營不動副將)
(周繼先賈一選綂之/有㫖聽秦翼明節制)中樞羽檄徵天下兵越半載而譚
大孝不至(承疇疏曰副將張令叅將譚大孝兵九千臣/未敢逺調聽蜀撫王維章總兵侯良柱率之)
(親赴秦楚交界相機調/度是蜀兵尚不至也)督師號令甫申而徐來朝鄧玘
兩將不能為軍識者時以為憂承疇既從汝州拜表西
發以冦㑹于秦也曰賊必由鳳縣棧道兩當徽州以入
略陽改令張應昌尤翟文自鄖陽循路進討轉赴興安
漢中以㑹左光先趙光逺等承疇自率賀人龍劉成功
入秦而檄文詔自楚以兵來㑹二十七日承疇次靈寶
(承疇于靈寶再疏請以朱大典留防江北總兵秦翼明/兵二千駐鄧州光化副將張外嘉兵二千五百駐南召)
(魯山為後勁○二十九日汝南道黄日昌報游擊王允/成兵變諭以囘襄陽不從願投左良玉營三十日良玉)
(至撫之/乃定)文詔從南陽馳而至以賊屯商雒兵至恐先走
漢興官軍由潼關入反在賊後乃令文詔由閿鄉取山
徑至雒南商州直擣賊巢仍從山陽鎮安洵安馳入漢
中遏其奔逸曰此行也道路囘逺將軍甚勞苦吾㑹集
關中兵以待將軍拊其背而遣之文詔躍馬去三十日
承疇至潼關諜云賊在涇陽即赴之五月初四日次髙
陵南二十里賊知洪公來奔醴泉興平承疇折而西夜
渡渭赴西安議討商雒大賊而文詔之至商州也以初
六日追賊五十里抵金嶺川賊據險以千騎逆戰叅將
曹變蛟力鬬諸營競進卻之斬九十級俘十九人變蛟
文詔兄子也賊中聞大小曹將軍名皆怖慴(承疇以初/十日得商)
(雒道周士竒報初五日曹文詔冒雨至商州賊去城三/十里營火滿山文詔二鼓率叅將曹變蛟守備曹鼎蛟)
(侯一位等三十餘員為前鋒令都司白廣恩等督陣行/至五峪步賊伏兩山深林精騎山溝誘敵曹總兵且戰)
(且追至金嶺川我兵/奮勇決戰賊始敗走)其商雒老􁋄􁋄等以是日直薄西
安距我大營五十里我師次夏杏邨命賀人龍南入子
午谷曰賊南走擊之命劉成功王永祥屯東南曰賊北
走擊之張全昌亦從咸陽截擊遶出興平之東賊以此
不敢南渡盡奔武功扶風其夜賊從扶風之教坊塘渡
渭走郿(賊在郿縣東/南青花鎮)承疇恐其東奔又渡渭追賊初七
日我師至王渠鎮賊下掠南山賀人龍劉成功等大戰
追奔三十里至大泥峪賊舍馬登山諸將各有斬獲(賀/人)
(龍所統賀勇賀文煥五十員劉成功所統劉成威劉成/𦙍三十員王永祥所統李國政等與賊相砍四十五陣)
(賊敗走我兵乘勝追三十餘里至大泥峪天晩收兵賀/人龍斬三十二級生擒三人劉成功斬二百二十三級)
(生擒一人王永/祥斬七十級)是日我師抵盩厔明日諸軍㑹郿之秦
王嶺遇賊擊敗之十一日次藍田賊遁走綱峪川欲奔
河南以淅川内鄉重兵折囘雒南走盧氏扼于尤世威
仍入山中承疇追賊至盩厔鄠二縣境上據鞍顧盼以
鞭指謂諸將曰此地南距山北阻渭中三十餘里賊出
秦入秦之要口得專將守之賊無能為矣乃以十一日
勞饗將士命游擊王永祥駐潼關馬獻圖駐藍田都司
髙崇選李世春駐盩厔監軍道劉三顧節制之曰商雒
之賊不得過而西平鳳之賊不得過而東有庀汝而不
在者死部署甫定而前犯西安諸大賊闖王八大王等
圍鳳翔過天星蝎子塊等圍平凉報至二十七日承疇
自盩厔郿縣渡河抵岐山向平凉賊分為三道東往涇
州鎮原寧州而鳳翔之賊西趨汧陽隴州官軍分路追
擊曹文詔自漢中以其兵至賊大勢盡向靜寧秦安清
水秦州間衆且二十萬(傅永淳賊情疏曰滿天星攻平/凉累晝夜官軍固守不拔遂奔)
(鎮原慶陽督臣發艾萬年劉成功勦之整齊王闖塌天/等因為尤世祿所扼仍聚商雒山間耽耽楚豫闖王八)
(大王等最强有張全昌督副將賀人龍等往勦督臣親/率總兵曹文詔等追之必此賊蕩平餘賊可漸平也)
承疇疏曰臣所帶入秦戰兵止有二千其先在秦官軍
左光先趙光逺靳桂香兵三千四百有竒在漢中孫顯
祖兵一千五百(顯祖在晉中得罪時/復用為臨洮總兵)卜應第吳𢎞器兵
二千在臨鞏各任堵勦未便輕調平凉有艾萬年兵一
千為城守潼藍盩鄠等處王永祥以下之兵為分戍其
隨賊所向為勦援者止有曹文詔張全昌等六千人夫
以二十餘萬之强賊而用十分居一之衆扼其喉使之
不逞地濶則難周兵少則弗敵臣鞠躬盡瘁死而後已
勝負之數未可得而知也(部議額兵七萬二千實計止/四萬二千除分派豫楚外合)
(算秦中官兵僅一萬六千而漢興逺在二千里外其隨/督師者為曹文詔之二千張全昌之一千五百張外嘉)
(之二千五百賊以外堵有兵衝突難出故合力致死督/師迫五月之限諸將凜凜上方不敢不挺身決戰此曹)
(艾所/以敗)于是六月十一日官兵值賊于亂馬川前鋒中軍
劉𢎞烈兵敗被執十四日副總兵劉成功艾萬年游擊
王錫命以三千人戰寧州之襄樂頗斬獲俄賊衆伏發
被圍萬年及副將栁國鎮敗沒(萬年以六月初六日兵/部推宣府總兵不用用)
(李國/樑)失亡千餘人成功錫命俱重創二十一日總兵張
全昌副總兵賀人龍以三千人至清水之張家川斬賊
百六十餘級又明日追賊失利都司田應龍張應春死
之賊連勝益驕欲犯西安涇陽三原承疇在邠州憂之
不知所出曹文詔知艾萬年死拔刀砍地瞋目大罵曰
鼠子敢爾即詣承疇請行承疇見其憤踊喜曰非將軍
不足辦此賊顧吾兵已分無可策應者將軍行吾將由
涇陽赴淳化以為將軍後勁文詔乃以三千人自寧州
真寧往二十八日遇賊于真寧之湫頭鎮叅將曹變蛟
為前鋒直前衝賊斬級五百有餘乘勝窮追三十里文
詔自率步卒殿後賊伏數萬騎四起合圍飛矢蝟集賊
不知是文詔有帳下卒被縛呼曰將軍救我賊中叛丁
識之曰此曹總兵也賊喜圍之益急文詔力屈不能支
勇氣彌奮手擊殺賊數人轉鬬數里拔刀自刎死游擊
材官沒者二十餘人承疇為之仰天慟哭請于朝加贈
䘏焉(文詔復原官贈太子少保䕃子一外衞指揮僉事/立祠祭八壇造墳安葬陣亡官丁著該撫按查明)
(䘏賚後以文詔妻林氏/請指揮僉事准世襲)文詔艾萬年並敢鬬文詔尤為
賊所憚關外豫楚諸官軍聞之皆為奪氣(六月中陜西/鎮安縣陷七)
(月初賊逼近山陽/上津光化等處)夫賊本困于饑寒而吏不恤稔惡雖
久猶可洗滌兇穢復為良民一旦盜長陵坏土則滔天
之罪勢不能以自還矣中外文武大臣受國厚恩觀望
釀冦致使流毒上及山陵據法應死豈獨楊一鵬已哉
思陵自以得罪祖宗素服避殿三日大臨冀以發天下
同仇之氣而諸將擁婦女掠寶玉與賊交關為奸利者
日甚其盡心王室折衝厭難止一承疇耳朝廷恤其勞
苦寬其銜轡尚恐不足以立事乃使之左支右詘前顛
後踣介馬馳秦楚豫之郊而責以六月為軍期此雖四
境之内州郡討捕者尚恐不足以殄滅而欲使之夐地
數千里禽薙四五十萬之强冦誰任密勿秉國成不為
主上分别言之也授鉞專征便宜奏請付託非不甚隆
然國家將驕卒玩軍政不修于今百年即祖陵失事而
武臣無一人就戮者無以厲其餘矣督師所能斬斷者
僅自偏裨以下諸大帥盡髙班相與為等彛其受節度
亦空文羈縻耳若遽以賜劒齊之將環視而起誰復與
共事乎地云五省不過一秦衆云七萬不過一旅左良
玉陳永福之在楚豫者不能效鞭箠使也孫顯祖左光
先在秦而有分地者不得屬􁃅鞬從也其名為戲下如
賀人龍乃前督之敗將張全昌為將來之降賊不足以
受指蹤腹心牙爪曹文詔艾萬年劉成功三人而已文
詔六載鏖戰西濠大捷論功當封顧以他事得罪晉撫
吳甡從戍籍薦起感激自奮隨州之邀擊商雒之窮追
身不解甲者兩月其勤至矣承疇之功皆文詔為之也
一朝敗沒并艾萬年而失之宜督師仰天慟哭知士氣
之沮喪而天討之稽誅也已鄧玘貪將也亡吾一軍曹
文詔大將也死于百戰君子于八年討賊之事書曰樊
城兵變鄧玘為其下所殺瀆貨也王師敗績於真寧湫
頭鎮總兵曹文詔死之勤事也易曰師出以律否臧凶
傳曰擐甲執兵固即死也其兩人之謂夫
　附紀
　太康伯張國紀之祭告鳳陽祖陵也于乙亥九月初
　十日從黄河舟行路經單縣為牟文綬戲下將官吳
　尚文等二千人白晝陳兵遮阻口索過關銀一百兩
　國紀不從衆兵毀棄欽頒香帛殺死水手校尉多人
　兵垣糾之曰太康懿親鳳陵欽遣香帛法物此而可
　刼􁑤又何者不可刼􁑤乎且其所立之關為何關百
　兩之例為何例兵横至此而欲以立軍紀戢亂萌不
　可得也
　楊一鵬為成都推官登峨嵋山有狂僧踞佛坐睨楊
　而笑曰汝猶記下地時行路逺歸哭數日夜吾撫其
　頂而止邪楊追憶兒時語大驚禮拜臨别囑曰我鳳
　陽人三十年後見汝于淮上楊之為淮督也得賊信
　治文書亟而野僧薄暮擊軍門鼔稱峨嵋萬世尊致
　書於楊遲以詰朝請見僧大詫曰過今夕不及救矣
　質明索之不知所在發函得七言詩四首其一勸早
　遁二三四首則西市語也楊臨死合掌稱好師傅後
　兩詩不傳疑為國亡讖云
　鄖撫盧象昇疏曰臣當援兵未集先以毛兵新兵各
　五百名石砫兵六百名更畨偵覘練習火攻分布鄖
　津要害而躬提健卒數百往來襄宛光均之間幸冦
　復入秦鄖襄得以無恙今冦奔商州鎮安山陽有復
　犯豫楚之勢夫賊在西鳳平固可由棧道徽階以入
　漢南賊在商雒鎮山可由内淅鄖津以入襄宛臣甚
　憂之先經督臣洪承疇調度張應昌由宛鄧尤翟文
　由德黄馬步兵二千六百人從鄖西上津山路出洵
　陽以越興安又以楚鎮許成名筸兵三千六百人取
　道保康房縣抵竹溪為之後勁至光化黨子口苦無
　兵扼防而總兵秦翼明領川兵二千于五月十一日
　續奉秦督臣調到最為得力總兵鄧玘遇害其標下
　副將賈一選周繼先報現存馬步兵二千六百五十
　二人未動五月十六日調至鄖中臣為申嚴軍律發
　往豐陽關蠻川關防守夫秦督汝州定分兵之議實
　望一時文武大吏倡予和汝共襄成算以予觀之惟
　鄖撫奉指麾于千里之外若左右手且盛稱督臣深
　籌確畫洞中機宜為不可及兩人才智相侔忠猷契
　合于此一疏見之矣既而戮力中原同心推讓有古
　皇甫嵩朱雋之風惜乎其功之弗成也
　楚撫唐暉有治臣增兵之請以鄖兵衞鄖而撤楚兵
　防兵樞臣以冦在門庭非議增之時可再調筸兵二
　千施客兵二千以援之兵科給事史可鏡疏曰賊之
　入楚者兵敺之也兵雖多調無裨于楚如鄧玘曹文
　詔張全昌非自北而南者乎川將如張令之援略陽
　侯良柱之援漢中縱洪承疇舍兵變而來辦賊非自
　西北而東南者乎總之兵在後賊在前未有不以楚
　為壑者也楚驍將楊正芳殞矣楚南不屯重兵賊走
　荆襄承徳何以當之今惟調川東兵數千取道巫陽
　彛陵逕達荆南而臣鄉筸兵人咸習戰不妨多調數
　千由辰常而趨荆門楚事庶可無恐耳時按臣余應
　桂已調茅岡隘兵五百澧州練兵三百而唐暉發撫
　標兵千二百人趨郢光襄可為有備賊以十二月(闕/)
　　日犯上津初五日犯鄖三日官軍擊退西津被圍
　七晝夜方去又自嵩縣均州來者犯内鄉唐縣棗陽
　楚事可為甚棘應桂之疏曰臣觀流冦此來似不專
　為楚而為豫憂不獨在豫也豫兵勢已重賊必徑突
　廬鳳以窺江淮未踰月而其言大驗八年正月應桂
　之疏又云賊入豫中自南陽以至汝寧者十之七八
　在楚者十之二三豫之視楚尤急矣撫臣兵一萬二
　千而鄖兵不與襄樊有道員所練鄉兵可保無虞德
　之應隨賊尚蔓延亦由將吏恇怯鎮臣許成名自房
　竹移黨子口由光化移樊城步步向内並未見賊觀
　此奏似乎楚境稍寧諸將宜各用命不欲為張皇孔
　急以調兵縻餉若應桂者所謂奏報以實者也
　秦按臣傅永淳之糾秦撫李喬曰賊之歸秦也遇霪
　雨﨑嶇萬山絶谷中至藍田之七盤坡撫臣邀其􁦂
　而擊之可殲盡乃乗夜潛歸軍心大懈賊氣愈驕皆
　此一縱階之厲也有㫖落職議罪夫七盤坡古之武
　關朱陽古之函谷皆一人設守萬騎莫攻昔人所謂
　天險今賊入則由武關秦兵不能擊出則由函谷豫
　兵不能禦地利將安所恃乎可為三嘆
　鄧玘以川兵戍遵化復登州逺人久役勞敝思歸固
　知其不可留矣朝廷不得已于討賊勉以成功之日
　便道西還兩年之間自河北以達漢南不遑奔命積
　功而驕長征則怨既驕且怨能無亂乎七年七月其
　下為中軍校尉所辱一營盡甲焚栅而噪手刃三人
　給餉二千二百金乃定玘亦上書自言臣以六千人
　出夔門今所存者僅千有二百如必欲臣留者請發
　馬步兵各二千馬五百匹以成一旅信陵君之下令
　軍中曰父子俱在軍中父歸兄弟俱在軍中兄歸獨
　子無兄弟歸養遂救邯鄲存趙夫征伐大事未有不
　順人心者也今以西土之人掌北門之管𤓰期不代
　馬革無歸生者裹瘡痍死者膏原野巴人賨女望祭
　征夫于萬里之外奈何不早為之所乎玘之暴横剝
　軍樊城之變升屋騎危顛于隧炭為衆所爇傳曰不
　戢自焚宜其及已夫川兵天性難制而況所來絶逺
　采薇之詩不云乎我戍未定靡使歸聘古者加念征
　夫行役之人勤而莫恤坐令客軍内潰主帥受戕誰
　之過與誦河上翺翔之章不能不致恨于圻父也
　或曰曹文詔戰將非大將也大將居中權持重不動
　文詔百戰百勝一敗而覆此輕敵之過乎予曰不然
　古者置大帥背後有節可以殺人廡下積黄金恣其
　出入其行師有前茅有左右翼帳下設長弓勁弩為
　之衞故可坐制勝先朝承平右文武臣資地積䡖世
　胄如尤世祿杜文煥親信健兒皆祖父私財豢養而
　倪寵王樸之在京營士馬皆選又倚藉中官未嘗深
　入赴利其他拔足行伍之中致身大將無斬斷以為
　之威無金錢以為之用遇有敵則挺手鬭或不幸則
　死之耳曷足怪乎或曰左良玉與文詔俱起者也左
　累敗復振卒致封侯何與予曰良玉擁兵觀望又縱
　其下大掠以充軍資招徠降衆張形勢以成跋扈要
　朝廷濫爵賞此豈文詔所欲同者耶自其隷馬世龍
　麾下為軍鋒入秦收王嘉𦙍殲㸃燈子西濠銅川橋
　二戰手所摧破者數萬花園寺疾馳中伏瀕于死者
　㡬矣不知所為逗遛也過河數十戰功髙賞薄遭譴
　湔祓朝受命夕辦嚴追賊于隨州商州累晝夜不解
　甲不知所為怨望也生平惟定邊有譁兵之變潰去
　二百人撫之即定部將如馮舉張天祿賈呈芳趙國
　佐等推腹心共功名常稱其師行有紀所過秋毫無
　犯白廣恩之降也文詔令變蛟共逰處廣恩見制府
　不肯解所佩刀制府疑欲殺之文詔曰殺廣恩賊心
　益危且廣恩才可用願以身保之其收攬駕馭豈出
　良玉下哉朝廷不付以重兵多其賜予取平賊將軍
　印佩之顧謂起自徒中立責後效制府分兵守險挈
　瓶口而壅之醜徒致疾于我文詔憤王誅之不加痛
　同事之摧敗猛氣坌涌遂以其屬馳賊軍而死夫李
　廣北平公孫為泣賈復傷創光武大驚國家之于曹
　將軍非徒不能加之膝也又從而摧抑之迫促之身
　歿之後下詔襃忠惓惓于金嶺川之一捷雖復周處
　墳髙霽雲廟食于國事奚補之有曹變蛟收散卒復
　家仇孫策之還領父兵灌夫之直走吳壁忠勇慷慨
　有叔父之風文詔有弟曰文耀同收河曲陣殞忻州
　變蛟松山不食而死一門沒于王事君子聞鼓鼙而思
　將帥若曹氏者可弗書乎
　張大將軍曰崇禎五六年曹文詔逐賊山西所向披
　靡因小故得罪于洪洞鄉紳劉某之子劉嗾豫按劾
　之常勦賊太行山中豫帥良玉蜀帥玘皆㑹蜀兵大
　敗文詔從山而下斬級無算時豫按在懐慶相見文
　詔尚未解甲恨其功為所抑語不合面叱之由是朝
　内操文詔短長猶以功大僅調鎮大同而以勦賊付
　秦帥李卑賊得息肩勢復横自文詔真寧陣亡變蛟
　能繼其功由秦而蜀由蜀而漢中商州寶雞無處不
　戰無處不捷至潼關原之捷而賊幾盡及移辦東事
　而賊之餘燼一合而燎原豈非天哉雖時勢使然當
　國者亦闇于計矣
　
　
　
　
　
　
　綏冦紀略卷三
欽定四庫全書
　綏冦紀畧卷四
　　　　　　　　　　國子監祭酒吳偉業撰
　　朱陽潰
崇禎八年秋七月初五日告敗疾置聞時慶陽之冦乘
勝傅烽下火照西安城中臨鞏平涼諸賊又十四五萬
我師如左光先張應昌等皆逺在漢中檄徴未集曹變
蛟裒文詔散卒鳩他將見兵𨽻戲下者纔二千餘人不
復能軍承疇張疑設伏力遮涇陽三原之衝裹粮決戰
賊見督師之不可動也乃由耀州走朝邑渡渭入華謀
突潼闗承疇以十五日次華州賊復由朝邑折而北奔
澄城郃陽而全營混世王等聲向渭城承疇晝夜馳于
十七日入西安漢中諸將之兵亦至(張全昌兵自清水/汧鳯已到涇陽催)
(赴省城/合勦)議衆擊賊奄至西安東偏我兵疲未出詰朝恐
賊之東逸也先令張全昌曹變蛟儳道走渭華格其前
承疇親至紅鄉溝遇賊游擊李效祖栢永鎮力戰賊始
卻登山隂䂓越闗而下承疇従藍田取山路出其背擣
之二十二日賊覺遁商雒山中承疇又命張全昌趙光
逺提兵三千截潼闗大峪口遊奕及閿鄉靈寳界其耀
州之賊已破澄城(澄城知縣毛昻霄初任公/謁上司七月十五日城䧟)圍郃陽不
下承疇還師救之始解去趨平涼邠州承疇留勦澄城
兇醜兼顧商雒欲追擊無兵可分上書言狀朝廷加曹
變蛟副總兵示激勸厲軍鋒而令延綏總兵王承恩以
五千人受號令益甘寧兵五千鎮筸二千收回蜀兵九
千蒐卒乘補士伍以㑹督師之乏絶軍勢㡬于復振夫
襄樂湫頭雖敗于中靈陜鄖津尚堵于外豫楚完守賊
未能越軼堵勦之局猶可得而収也而尤世威徐來朝
之潰聞矣世威先守蘭草之隘徐來朝守南北朱陽闗
為犄角朱陽闗即古函谷漢武移其守于新安斥故闗
為𢎞農千百年來嶔崟既闢民人之所走集百二之險
蕩為彛庚包原陵藪澤而為守千里連營兵法所忌謀
國者莫之戒也徐來朝兵首變強令設防比賊至跳身
遁一軍盡亡(天津營楊明相領潰兵奔/入左營徐來朝不知何往)尤世威經時暴
露師大疫二十八日猝遇失利世威與㳺擊劉肇基羅
岱皆扶傷其衆左次自潰(八月二十七日賊在索峪河/係河南盧靈交界尤世威于)
(二十六日帶傷回盧頭傷一刀/面臂中箭劉肇基右臂中一刀)賊遂越盧氏奔永寧豫
撫𤣥嘿候代未謝事(八年六月初十日部/覆𤣥嘿革任候代)徴左良玉自
内鄉陳治邦馬良文等自雒陽援盧氏維時楚撫已改
盧象昇(由鄖撫/改任)而岢嵐道宋祖舜為鄖撫許成名于七
月解任用秦翼明為湖廣總兵鄖撫以翼明之兵邀于
豐陽闗隘賊不得過(監軍道苗祚土率川兵營副將賈/一選周繼先與賊在豐陽闗連戰)
(又豐陽後有小徑罩川口可通鄖西鄖撫發㳺擊周士/鳳率兵六百人守之秦翼明乗夜架梁絶壑透入賊營)
(後山連破青崖河吴家堰袁家坪/三處斬一百四十九級賊始退)又轉出朱陽分為十
三營于靈寳號數萬南光禄卿陳必謙為豫撫(必謙以/六月廿)
(六日拜/豫撫命)未至按臣金光宸累疏陳危逼帝于是不憂秦
而憂豫且憂江淮河北之為豫楚續也召諭户兵二部
以淮撫兵二千三百楊御蕃兵千五百扼南畿要害䕶
祖陵以董用文兵五千走彰懐倪寵兵三千牟文綬兵
二千赴齊豫之交相機調遣劉澤清推福山副將未行
令暫防曹濮馬爌移鎮潁亳陳洪範召募健丁三千䕶
陵又以龍固闗㕘將李重鎮兵四千遼東總兵祖寛兵
三千先後馳援河南念秦冦在商雒者入豫餘數十萬
尚在涇陽三原洪承疇勢不能舍秦入豫命楚撫盧象
昇總理直𨽻河南山東四川湖廣等處軍務用道臣于
豫則戴東旻于楚則苗胙土于江北則史可法為監軍
其承天兵三千屬巡按御史余應桂居守如秦冦盡入
豫則承疇勦西北象昇勦東南如賊復入秦則象昇入
闗合討初老􁋄􁋄久伏商雒整齊王掃地王蝎子塊後
至共出闗其留秦為闖王闖將二股于是知其中李自
成為特勁云(闖王西走武功扶風闖將東走富平固州/其衆各七萬承疇兵止九千人馳赴蒲同)
(東勦而闖王西走無兵可追官軍闗山一戰同/州再戰各有斬獲乃折而西闖王闖將合為一)八月初
五日秦賊李自成䧟咸陽殺知縣趙躋昌初七日張應
昌左光先與戰斬四百四十九級獲其軍師劉某李自
成遁歸涇陽屯醴泉之石鼓趙村别部屯七里原為淳
化耀州交境十四日官軍乘夜渡涇河于王橋頭被賊
小挫二十四日賊將髙傑不得志于自成竊其妻邢氏
以降㳺擊孫可法挾以破賊(在富平馬家村乗/夜出奇殺賊二百)取立效
為信豫撫陳必謙于二十日始受事是日豫賊攻中牟
二十三日賊抵開封入其郛俄遁去攻長葛郾城扶溝
其令皆秦人能完守再攻鄢陵鄢陵故大司馬梁廷棟
邑里也告急趨兵援之二十六日左良玉敗賊于鄢陵
之張橋偏將李雲程馮良文敗之子彭祖店賊自鄢陵
敗後趨西華商水焚沈邱豫撫所遣將陳永福従鹿邑
遮擊賊分為二道一走項城由上蔡入江北之太和一
走潁川䝉宿而太和之賊合之淮撫朱大典與巡按䘖
史張任學以楊御蕃兵専䕶陵而令㳺擊朱子鳳援太
和楊振宗援䝉副將劉良佐援懐逺九月初三日秦兵
追賊于渭南臨潼間賊退走逐之賊恃衆還戰承疇督
麾下苦鬬大敗之初六日豫賊自嵩華趨郟禹攻宻縣
知縣苗之庭敗之城下李重鎮頓不進事緩用解圍奏
捷(李重鎮者司馬張鳳翼私人豫撫陳必謙遣之援宻/以五日有半行二百三十里至宻圍解已三日推官)
(湯開逺促之追勦去賊營僅十里兩日不動第三日發/馬撥八十名殺賊五人擒二人離營二十里宻邑村落)
(為空自郾城至汝寧以六日走百八十里逗遛恇怯如/此司馬反謂必謙為吝賞為苛求云○帝以豫撫疏召)
(對閣臣文震孟等議撤尤徐病潰之兵以省餉司馬欲/留尤徐之半豫撫令全撤徐兵而尤營僅撒病兵留千)
(二百人以尤將劉肇基羅岱領之若津兵則聞賊便奔/一查便噪徐來朝劣而貪兵月縻餉八千餘金一撤而)
(中州禍/根拔矣)左良玉躡賊于郟之神垕山賊連營數十里番
休更戰良玊收其卒而止趙柱被困㡬不脱初七日江
北賊與朱子鳳所領廟灣兵五百人遇于懐逺之龍崗
集子鳳力戰死之劉良佐楊振宗能郤賊官軍亦傷不
利十一日豫賊于潁州南召集編筏渡淮陳永福追及
之我師大克賊不得濟(豫撫以潁上逼近鳳泗祖陵攸/係故别命永福出境二百餘里)
(堵/禦)是日豫賊攻信陽州官兵敗之于北闗及中山舖(斬/三)
(百/級)百户葉正芳力戰被執罵賊死二十日秦賊破扶風
殺知縣王國訓二十一日豫賊恨宻令再破之城下謀
必殘其城城庳而土惡攻圍三晝夜令乗堙殺賊三百
餘人河南府監紀推官湯開逺趣左良玉自郟援之乃
去(左將騎湯將步/其勞與武臣同)是月豫賊自光羅趨黄安麻城自麻
城趨羅田西犯蘄水楚撫盧象昇以九月初九日聞總
理命初以全楚主客兵一萬八千人分之以三千䕶陵
寢一千六百人守鄖四千四百人備㐮陽光化其援隨
應孝感則筸兵千五百人㕘將馮時早領之援麻黄蘄
州則筸兵辰兵二千人都司周元儒領之鎮臣秦翼明
川兵四千筸兵一千駐隨棗而象昇自率楊世恩雷時
聲三千人赴光山羅田迎擊十月象昇至羅山再檄李
重鎮陳永福入楚而整齊王従信陽走孝感應山其衆
特盛象昇命李重鎮雷時聲陳永福以六千人自羅信
而南楊世恩鄧祖禹以二千人自麻黄而西秦翼明周
繼先以五千人自棗隨而東夾勦或告以宜急趨宛洛
者象昇曰賊大勢在豫而前鋒皆向楚吾不能舍楚而
示賊以瑕也(楚按余應桂疏曰秦督新敗皇上調楚筸/兵入秦此謂楚豫暫寧也今賊在汝汴楚)
(疆震隣鄖之龍駒寨告急汴賊駸駸従魯召唐汝入境/撫臣屯棗隨䕶獻陵門户臣亦發郢兵出屯三里峽之)
(松林寺香花園創設闗隘扼守若遽調筸/兵五千則隨棗不能軍而臣之力孤矣)總兵張全昌
降于賊初承疇遣全昌與趙光逺截大峪口也兵大囂
殺掠(全昌亂兵入滎/澤縣刼庫殺人)豫撫請急援盧氏不應光逺擅歸
秦至是全昌值賊蝎子塊等于潁之瓦店集即潰為所
縳脅之共攻蘄黄黄梅之賊由宿松入潜太應撫張國
維檄許自強救皖操江王道直以水軍為㳺邏安池道
史可法入潜山之天堂寨窮捜捕豫賊掃地王等别自
霍山趨英山分掠潜山宿松太湖英霍舒城皆陷應撫
于皖屬邑募土著二千人為久戍是月遼東總兵祖寛
勒兵至豫豫撫陳必謙推官湯開逺引之同左良玉抵
靈寳官軍剪賊于靈寳六十里之澗口焦村焦村即朱
陽闗地也(必謙書云三年以前流冦尚畏官軍邇來勢/益强熾有伏路静聴以防襲殺有前撥倒撥)
(左翼右翼以備䇿應收一壯丁即給一良馬授以美妻/一人逃出即殺其管隊一陣退縮立置之重典故人皆)
(為盡力/死鬬)賊聮三大營待秦賊至而逞秦賊李自成在乾
州陣失其弟詭乞撫于監軍道劉三顧三顧知其譎弗
受真寧知縣王家永被紿見執豫賊陷盧氏知縣白楹
自刎死(十月二/十八日)秦賊李自成為左光先擊之子髙陵富
平間斬四百四十有奇(十月二/十九日)是月秦兵于渭河南北
三擊賊共斬千餘級秦賊闖王髙迎祥自華隂南原絶
大嶺夜出朱陽李自成亦東走左光先追之失利曹變
蛟提刀陷堅戰甚力十一月朔秦賊悉其衆薄豫之閿
鄉葢秦賊至是凡三出朱陽闗惟自成最後别股已下
淮楚而張獻忠等久盤踞靈寳迎祥自成與合左良玉
禦之靈寳東祖寛禦之靈寳西不能支(祖寛兵以十一/月朔晚刻入閿)
(鄉城而賊大衆踰閿趨靈左良玉棄大營來靈欲與祖/寛合勢七十里間被賊隔㫁以初四日早據城外髙坡)
(為營以禦之賊伏精騎溝中誘左軍左持重不動遂馳/驟東下左軍自寅至申尚未食又與祖營隔㫁故不能)
(追賊賊于是日晚従/陜城破垣突入矣)初四日陜州陷(賊以初五日/早出陜東去)賊東
下雒汝汴皆空虛金光宸檄牟文綬之兵溯歸入汴豫撫
陳必謙監軍道戴東旻分率左祖二軍兼行救雒賊已
攻雒聞兵至而去髙迎祥李自成走偃師鞏縣張獻忠
走嵩汝左良玉出雒追迎祥自成(撫臣領李雲/程等督左軍)祖寛分
擊獻忠救汝(監軍道戴東/旻督祖軍)十二日祖寛敗賊于嵩縣之
九皋山(祖鎮于十二日向汝州將至佛店探得賊營在/葛家莊時當四更督副將祖克勇銜枚疾馳黎)
(明遇賊祖鎮身先士卒躍馬砍入賊整齊王逃奔九皋/山阻險不下祖乃伏二軍于山溝偽退而誘之賊果以)
(三股従山脅而/下伏發大捷)十四日又與劉肇基羅岱大敗賊于汝
州之圪料鎮(監軍分巡河南道戴東旻報攻靈破陜盧/之賊于十一月初五日抵永寜長水張村)
(東旻親督劉羅朱李官兵與之相持數日于蘇羊斬二/十八級○劉羅二將自蘇羊敗賊後再赴汝州賊果至)
(汝為二將擊回而祖軍適至于是劉羅擊賊之後祖兵/擊賊之前圪料鎮在楊家樓地方一名姑家廂十六日)
(委官勘驗賊屍山積約長二十餘里北至楊家樓南至/樊家坪東至靈官廟西至李家樓除已經割級九百一)
(十有二未上首功/者七百四十有三)先後擊斬一千四十七級俘八十四
人中朝以汝西之捷為戰功第一獻忠憤遼兵之再勝
也糾合迎祥自成等聲攻雒陽報圪料之役以二十日
與祖寛遇于龍門白沙設為數軍以牽綴前行伏起衝
我師為二寛身自㫁後鬬士無不一當百自晨接戰至
夜半卒大克之而左營别將有宜陽黄澗口之捷左雖
不在行其指蹤力也盧象昇見楚氛小定聞汝雒急倍
道而前歴鄖襄宛葉馳千四百里以二十五日入汝命
李重鎮雷時聲于城西三十里連戰二日飛矢殪賊千
餘人斬一百七十七級(十三營大賊有精騎五六千四/山賊有五萬其日狂風大作揚)
(塵呌噪官軍植立不動用砲攻打馬丁施長弓勁弩直/前樸擊戰正酣内丁都司米文進従賊中冲殺而入賫)
(汝州知州伏見龍所運糧糒/至士飽益奮賊死不下千餘)葢秦督自亡曹艾二將張
全昌叛張外嘉為其下所殺(陜按錢守亷疏報㳺擊李/建功尅減各軍鹽菜銀兩)
(以致軍變建功逃而/外嘉以主將被殺)王承恩以十月従延綏至(十月十/四承恩)
(以兵至西/安三原縣)亦未肯效命威望稍損理臣新受事為天子
誅不服有清中原之心其在汝也馭羣帥甚有紀以楊
世恩雷時聲兵合之祖寛營羅岱趙柱兵合之左良玉
營而劉肇基朱三才兵汰不用罷周繼先舉鄧玘所遺
蜀卒𨽻之他將秦翼明用逗撓被糾責後效(象昇曰秦/翼明疏請)
(援鄖臣壯其志既而冦突豐陽有功及聞曹文詔陣亡/尤世威挫衂遂談虎色變事事觀望不前左良玉近來)
(怯戰以視翼明則彼猶然烏獲孟賁也但其性行純謹/尚可鞭䇿後效余應桂疏曰秦翼明擊蝎子塊則不前)
(援獻陵則後至十月十六日以後一戰于蔡陽舖筸將/劉九思敗之喪卒二百再戰于唐縣鎮部將孫振武周)
(繼先之兵復潰鎮臣皆不以實/聞比之舊帥許成名更為不及)軍令一變所至輒有功
十二月髙迎祥李自成従魯葉窺光固初九日陷光州
之南城十六日象昇次信陽尋敗迎祥自成于確山斬
五百六十四級(確山之捷祖寛功也余應桂疏曰理臣/盧象昇與闖王相遇既敗之于汝州又)
(敗之于確山賊距楚已逺而後來之/大賊又復自桐栢唐縣而逼于隨州)九年丙子正月先
是帝以冦未平齋居武英殿素服減膳撤樂象昇率諸
臣于元旦表稱臣等暴師經年不能摧殄兇醜貽君父
宵旰憂罪萬死總督臣朱爕元臣洪承疇臣朱大典撫
治臣張國維臣陳必謙臣李懋芳臣甘學濶臣吳甡臣
王維章臣宋祖舜請大駕還宫御常服嘗法膳臣等誓
捐軀命為效帝優詔答焉象昇又自為奏(疏畧曰賊横/而後調兵賊)
(多而後增兵無人不落後局兵至而後議餉兵集而後/請餉時時寓有危形況請未必敷致卒從賊而將為冦)
(是八年來絡繹而請之兵反樹賊/黨積累而用之餉適賫盗糧也)極言督理宜有専兵
有専餉請調咸寧甘固之兵屬督薊遼闗寜之兵屬理
(山林奔竄騎兵不善扳緣再調川筸滇黔/兵便習險阻者一二萬佐騎兵所不及)每月需餉銀
各一十三萬而聴承疇辭三邉象昇辭全楚所在撫臣
不得以一方有賊輒求調援分督理之兵餉(各省直撫/臣俱有封)
(疆重任一處有賊一處求援一處需兵一處求調不應/便成吳越分應何以支持夫粉飾太平尚可調停遷就)
(用兵勦賊豈/容委曲那移)臺諫毋従中苛求俾臣等不能専心辦賊
(不問事之難易不顧人之死生一味求全責備在識力/不堅者必致因人以自餒不肯向前即清白自矢者亦)
(且避忌而灰心従何展布又云中外勿惜浩費有司毋/憚苦難各省直毋吝餉金諸紳士勿事横議大家齊心)
(合力效順除兇待賊悔禍乞降再議散遣安挿然後/輕徭薄賦卹死弔生保固元氣此則勦蕩之大局也)臣
與督臣有勦法無堵法有戰法無守法其言切中事宜
論者韙之(因糧輸餉實自象昇之疏發之以報/國大計不得已出此故中外皆服)詔起左
通政王夢尹為楚撫如理臣指十七日李自成攻廬州
太守吴大樸知合肥縣熊文舉堅守賊不得下南樞臣
范景文遣池河提督杜𢎞域(大將文/煥子)往救二十四日圍
解李自成連陷含山和州和大州也賊以數萬騎仰攻
夜半怪風作城上火盡滅守陴者不能立賊乗以入知
州黎𢎞業州人御史馬如蛟教官康正諫運判馬如虬
生員馬如虹皆死操江臨淮侯李𢎞濟遣其將薛有年
援和以遲發賊已破和而北有年中道失勢遂敗諜者
云賊將據浦口江浦二邑以謀渡江職方郎錢位坤趣
戰都司汪之斌以七百騎與賊鬬神機營都司徐元亨
先軍滁州聞之斌急移營救之元亨戰歿之斌負重創
賊圍江浦應撫發其將蔣若來助知縣李維越繕守賊
登若來膞諸城上又縋而下與之角矢著其頰左臂傷
裹而還戰賊已退復來更與陳于王同捍蔽攻圍九晝
夜疾鬬得無陷李自成圍滁州連營百餘里盡鋭攻城
將穴西北門而上(賊之攻滁州也城頭火礟交發奪其/雲梯焚之賊死無筭賊掠村落婦女)
(數百裸而淫之已盡㫁其頭環向堞植跗倒埋露下私/以厭諸礟城上燃礟礟迸裂或喑不鳴城中遑遽太僕)
(寺卿李覺斯命取民間囬牏亦數百枚如其/數懸堞外嚮以厭勝之燃礟始發賊乃大創)盧象昇在
西沙河聞警遣祖寛羅岱祖克勇乗夜疾馳平明抵滁
賊分其騎來戰兩軍相擊日出至晡時賊始北我兵従
城東五里殺至闗山之朱龍橋横尸枕藉水為填咽不
流象昇自引楊世恩之兵従定逺至躬援枹鼓大呼直
前搏賊(時淮撫朱大典/亦引其兵至)賊披靡斬級六百七十有八奪
獲馬騾無筭(其奔蹂而死未割級者自城東至朱龍橋/闗山查驗一千二十有四其沒溺濠塹者)
(不在/數中)守滁太僕寺卿李覺斯知州劉大鞏開城門勞軍
其下讙呼曰我徒更生微救至者殆矣賊北走鳳陽礟
卻之十二日焚正陽鎮過河攻夀州不能破(邑紳御史/方震儒捍)
(禦之/力)懐寧無城殘之漕撫朱大典以劉良佐苗有升等
戰䝉城之陳搏橋所殺傷相當餘騎奔潁霍或趨蕭碭
掠靈壁虹縣窺曹單劉澤清防河不能渡賊走考城儀
封而西其大賊走亳(亳州知州葉景先同守備查/應才二十日有盧家廟之捷)復折
入歸徳永寧豫撫陳必謙檄總兵祖大樂壁于歸徳要
之先是祖寛滁州一捷大樂自恨勿如其麾下有吴竇
二將者偏師挫賊于白龍廟大樂怒其貪小獲為己功
罵曰豎子不報我待大軍至而覆取之耶我無所用汝
叱使去二將大恚走數十里道逢監軍(監軍道/王繼謨)訴曰我
何罪監軍顧左右􁁉豆秣其馬慰曰賊旦至候大軍戰
儳而助為擊帥必喜有功何慮不見禮如初二將悟揖
而去徐驅至龍山之穀熟集遇大樂與賊戰大勝(榖熟/集之)
(勝為十/九日)追來二將以其屬逢迎急擊賊號呼走曰何處
來此鐵帽子軍六家大冦漏刃破膽竟全開歸焉二十
七日賊走汴梁陳永福従歸徳秣馬馳一百四十里及
朱仙鎮過河日天大風賊不虞官軍至蹙之武穆廟中
砍一銀甲賊或云闖王非也二月初二日賊攻宻縣不
利走登封初八日王進忠周維墉敗之于登封郜城鎮
賊走石陽闗與伊嵩之賊合故總兵湯九州従軍自效
以千二百人由嵩縣深入敗歿(左良玉従宜赴嵩與九/州有夾勦之勢不意良)
(玉中道遄歸九州以孤軍殺賊大勝窮追四十餘里悮/入深崖賊數萬據險攻圍九州見勢不敵乗黒移營為)
(賊所乗/以敗)賊一走裕州一走南陽知南陽事何騰蛟設守
有方畧必謙驟兩晝夜以十六日至南陽賊在安皋山
下騰蛟具糗糧必謙中夜擊鼓起陳永福陳治邦于帳
中銜枚傅賊壘收禽挾囚還而象昇由葉向裕祖寛祖
大樂羅岱等大戰于七頂山殱李自成精銳幾盡(闖賊/精鋭)
(馬賊七八千在滁州朱龍橋渰死殺死者二千又以登/封朱仙鎮楊家橋七頂山連敗死逃畧盡以去冬攻光)
(州時氣焰比之江北折入豫/中強弱大不相侔理臣力也)十九日象昇至南陽誓衆
曰我逐賊至此諸君努力無令得逸命祖大樂趨唐縣
新野備汝寧祖寛趨光化備鄧撫臣提親軍繞出鎮平
而已建大將旗鼓由正道期至鄧州進取使人告于襄
陽曰賊疲矣東西攔截前阻漢江可一戰擒也楚撫夢
尹鄖撫祖舜慢弗應漢以南無一兵陣而待者賊于三
月従光化之羊皮灘渡矣(鄖兵三千祖舜以五百戍南/陽又有張大節田景夀川筸)
(之兵一千四百/人而不能禦)賊雖入鄖襄其在内淅山中者大小共
七營尚二三萬象昇移軍捜討騎兵利野戰不利阻隘
率之入山驕不用命祖大樂之兵強于祖寛其人稍恭
謹兩家所部皆緣邉鐵騎又養曳落河為摧鋒虓闞而
狠戾二將常倚以立功寛部五百人方過河噪而逸其
在大樂軍者一千二百飲食嗜欲不與中土同非可以
法令使也往者官軍多秦人臨陣以鄉舊相勞苦抛生
口棄軍重即縱之去邉兵不通語言交手即殺然所過
爇廬舍淫婦女恃功不戢又見賊逺竄淹旬朔未可定
自以為客將無持久心(將吏俱買香扇作親/識人事全無殺賊意)象昇諭以
朱龍橋穀熟集之勝宜勉竟大功始俛而聴令進至黨
子口仍按甲不動與素恇怯之李重鎮同跂踵思歸四
月朔王進忠一軍譁于三峽口羅岱劉肇基之兵多逃
追之則彎弓内嚮(因祖氏羅兵被汝陽上蔡官兵斬獲/㡬盡劉兵被河北道發砲打沉一舩)
(因此少定然諸軍/生心㡬成不測)象昇上言入山捜捕之難豫楚大山
綿亘宻箐深林馬不能進賊抵突榛莽出沒無端我兵
攀木踰崖日行三四十里車驢不能饋饟人負米二斗
踵兵而往十日糧盡遇賊勝負未可知以千兵入需千
人運萬兵入需萬人運過期則兵夫同歸于盡矣可出
臣章與有識㕘之(兵部議淅川通鄖襄江口恐透販濟/賊宜禁絶運船豫撫馳書總理乞檄)
(楚中通運但禁私販龍駒寨南華/不宜并禁淅川絶官兵咽喉也)帝初聞中州累捷甚
悦既知祖軍殺良抄奪諸部帝怒下璽書鐫責曰即如
是賊何由得平樞部以豫士大夫苦客兵也乞練鄉兵
代之天子下其議象昇曰賊皆百鬬邉兵驍悍僅能克
之宛雒蕭條若用土團即販區病坊傭保小兒耳毋乃
貽賊嗤靳乎茍求其便祗應充拓主兵募壯丁買馬費
百億以上従何出其説遂詘不行豫餉奏請日急屬城
殘敝旱蝗少穀以思歸之衆牢廩不給持矛相詬厲譌
言匈匈在事者外憂冦内憂兵不得已建祖寛李重鎮
入闗討賊之䇿葢資秦餉安邉兵非中州殺賊本指也
迺承疇亦以為請其六月十一日疏曰賊之在秦者闖
將可三四萬過天星滿天星可三萬混天星可二萬臣
見統馬步官軍合之川兵無慮二萬人(承疇以正月在/臨潼渭華將入)
(秦大賊老􁋄􁋄闖塌天蝎子塊等屢次勦/殺俱従峪口遁逃乃定計専勦闖將等)臣以今年二
月追闖將混天星二賊起澄城歴韓郃過宜雒循鄜延
入環慶涉寧夏固原界楊武乎海喇都西安州隃香山
一日數合鏖看透山下所捕斬鹵獲已累疏報聞其過
天星滿天星伏合水真寧山中潜出髙陵三原焚掠臣
在萬安監聞之回軍南下而于混闖則分命諸將躡之
混賊狼狽逃于萌城至延綏再與闖合過天星滿天星
(在西安以/假撫肆搶)臣追及之于中部破之四賊遂糾結西奔謀
犯蘭州河州臣檄左光先與甘肅總兵栁紹宗并力于
乾鹽池大挫其衆賊怖慴乞降撫臣甘學濶監軍道臣
劉三顧因加慰納延綏賊藪同惡膠互逋逃歸之者首
尾不絶臣固䇿其必變續被四月二十八日詔書允樞
臣奏命職方員外郎包鳳起頒告赦令賊猶不悛放兵
自如今且以叛告矣此未出闗之賊官兵得失之大畧
也若闖王闖塌天蝎子塊等自江北河南敗後經鄖襄
以趨興安漢中臣逺在西陲聲援不接(承疇時/在同官)以五月
五日選趫敢三千三百人授之栁紹宗由畧陽赴救(自/同)
(官耀州前往武功鳯翔寳鷄鳳縣徽州馳赴畧陽漢/中夾勦又發兵一千餘名飛馳徽州畧陽兵圖扼勦)此
十數萬賊亦非三千官軍所能掃滅而老􁋄􁋄整齊王
等見在永寧盧氏山中(賊在秦之商南雒南山中約一/二萬欲從商雒透出藍田西安)
(雖有川兵五千扼險/道岐多襍防勦為難)臣所備者多分額兵嵗有折耗不
能分支軍以往計理臣憂邉兵入山道險乏食而楚疆
卑濕即調遣亦違所長惟闗中平原曠野此用騎之地
闗寧兵雖疲餘勇可鼓願以祖李二將受臣節制與理
臣合力辦賊惟明詔博諮公卿以時聴許當是時賊大
勢盡歸秦闖王髙迎祥蕩拆漢南自冬徂夏道臣樊一
蘅(一蘅調/監軍)守備唐通(通調守/大同)以遷調行天雨壊城瑞藩
幾不守李自成踞南山險隘穿商雒間走延西官軍敗
績于羅家山失亡甚多自成謀于綏徳渡河入晉為定
邉副將張天禮所持不果延綏總兵俞冲霄狃于髙梁
之捷五月十四日以三千人戰安定中賊伏以殪延撫
髙斗光不能救鎮兵精鋭殱焉過天星之叛也侵綏徳
襲安定執華亭令郭養民奪其印釋之謀入山西渭河
水漲不能渡登黄鹿山乗髙呌噪聲振通谷距巖闗不
百里承疇以追賊東還于五月二十八日出闗與象昇
㑹而定議既同拜表不及俟報用便宜先遣祖寛李重
鎮二將隨秦督西行而象昇計豫楚諸將惟左良玉差
強其衆率中州人故獨得久留寔亦驕忼難用因以孔
道興代其偏將趙柱令駐靈寳防雒西左良玉與羅岱
駐宜永防雒東祖大樂未行分其軍駐雒汝就餉并遏
内淅逗出嵩盧之賊而用陳永福守吴村錢繼功守白
亭周維墉守花園闗以専備内淅部分定而襄陽告警
矣賊之由羊皮灘過也漢江春淺均州之沙陀營鄖之
舞陽河陜西之洵陽白河偷渡均州宜城穀城上津環
山皆賊竹山知縣黄應鵬竹溪知縣魏鎮安鄖西知縣
劉伯元各遁秦翼明以步卒逐賊于南漳深入山中轉
戰浹旬不能一大創均州土冦為嚮導焚武當太和宫
㑹于襄陽楚撫王夢尹不能制象昇議入楚㑹勦進軍
雒陽待發其内淅捜勦専委之豫撫陳必謙六月混十
萬等従山中直薄淅川(此時黄河吴村尖角梳洗樓黄/裏瓦屋半川巡檢司板橋一帶)
(俱賊屯聚以傳砲為號一股由花園闗犯/内鄉一股由板橋一股由黄河竟犯浙境)陳永福以初
九日蘇家溝大戰十八日襲之于閙峪(混十萬老􁋄􁋄/并新來整齊王)
(等十家逆賊自蘇家溝大戰後盡移江南依山為勢據/水作險自東西閙峪住起直至鄖陽地方亘長百里○)
(賊在閙峪髙山歇凉我兵暗渡都司錢繼功等從西山/口進㕘將江槱等従東山口進時直二更兩路齊上賊)
(奪路墜崖敗/走南山去訖)二十四日襲之于清泉山(賊因人多糧少/徙東南就食潜)
(聚白亭清泉山永福由鳥道暗遶清泉山谷左右/藏匿夜深襲之賊驚遂㧞營分三股往東南而下)明日
又破之于興化寺(賊一由江北張壑店一由西北種子/坪一由江南朱家扁來犯内淅三鼓)
(俱到興化寺前永福分其軍為四路邀之従中截㫁伏/兵齊出賊死戰自夜至二十六日午時首尾不能相顧)
(逃入東南深/山樵谷一帶)賊既不得志于内淅畏象昇駐黨子口不
敢東下天雨糧絶于淤村縛筏謀再渡漢江為永福所
覺擊之半濟遂遁入山中(賊混十萬不沾泥黒虎揺天/動張妙手老􁋄􁋄等營于淤)
(村黎明半渡我兵伏發賊一半仍奔回東南大山一半/入東北山内○窺淅之賊係老􁋄􁋄混十萬等七營衆)
(三萬陳永福以二千饑疲之卒與之爭衝四十餘日副/將王進忠㳺擊周維墉坐守内鄉縻餉數萬去淅川百)
(里而近畧/不應援)七月初六日象昇提兵入襄陽賊聞之従淅
川以犯汝雒内地八月豫撫必謙以初四日移軍唐泌
舞陽撤左良玉陳永福兵従汝裕反顧根本㑹象昇因
京師有急入援初六日由泌陽轉趨確山衝西平口而
出汝寧賴以無患(賊苗頭已􁕉舞陽去汝寧之西遂咫/尺以此遂折而并奔許郾東北汝寧)
(得無/恙)良玉永福兵尋抵汴梁大賊仍遁登宻其道舞陽
者為楊四所敗楊四者舞陽土冦也與確山之郭三海
為黨其部最強大梁道中軍尹先民招之勸以殺賊自
贖北吴渡之役殺賊至二千餘人然其心未可信也(舞/陽)
(楊四據九曲而泌陽人郭三海據平頭垜在遂平確山/交境遂平侯馭民秦至剛與之合至剛結營槎枒山頂)
(與三海賊巢相通他若舞陽間之張顯明裕州之張五/魯山之何孟魁等皆踞險為塢壁擁衆以萬計楊四狡)
(且強逐荘𣲖糧遍地勾丁圖大舉以郾城有河為之阻/乃與羣賊會謀槎枒山期先取郾城郾城知縣李振聲)
(與大梁道陳睿謨所遣中軍尹先民合兵夾勦七戰七/捷楊四乃以七月二十九日乞降侯馭民以遂平縣鄉)
(兵西平千總劉洪起等各有斬獲脱身遁泌陽知縣李/蕃長于七月二十一日至二十九日合確山西平汝陽)
(之兵圍秦至剛于槎枒山至剛降郭三海不至至剛以/為其姪郭鎔所阻乃先取鎔首以獻侯馭民逃至上蔡)
(以八月初四日自縛而郭三海亦于十一日挈其兵二/千人歸命先民説楊四以殺賊自贖八月初六日流賊)
(至舞陽之北吴渡楊四夜發兵大殺一陣遣陳百谷持/首級三百獻功口稱殺賊二千餘人是役也先民之功)
(居多云○泌陽生員樊以屏散財募鄉兵逐賊頗有功/淅川生員李宗理亦以鄉兵會同都司錢繼功在小水)
(河逐賊時長葛郾城宻縣/葉縣諸令皆有殺賊威名)左良玉以二十八日殺賊于
登封之唐荘(唐荘官兵深入自辰至申鏖戰百十餘陣/賊従大小金店西奔一越北山向鞏境奔)
(去/)九月尹先民以初三日敗賊于郟縣之神道街陳永
福以十四日由神道街之野豬峪進明日大敗之于髙
家坡掃地王授首孔道興以十七日于葉縣之獨樹單
騎提刀逐賊(賊在郟縣神道山野豬峪敗後渡河越澗/由魯寳走葉縣官軍以十五日従郟縣襄)
(城馳赴葉縣繞出賊前十六日抵葉聞賊在舊縣三更/乗月色行三十里前渡滍水往舊縣進發賊已㧞營南)
(走十七日辰時追及于離葉縣八/十里之獨樹敗之收兵暫歇裕州)唐河後坡兩戰亦先
登(唐河即唐縣河也十八日賊従泌陽之繞涼店遇唐/縣孔道興與李守業劉承訓等渡河追擊後坡為鄧)
(州地二十日賊在鄧之九重郾官軍/至已遁去乃追至後坡周家寨勝之)左良玉以十九日
敗賊于田家營斬獲頗衆(田家營在唐縣之間左軍于/二十日越嶺渡河至田家營)
(宋家營大有斬獲追至倪家岡收軍○左良玉敗賊于/大石橋羅岱車登科敗賊混十萬于羅漢山又渡河追)
(擊皆係唐河/勦敗之賊)自九月來各營斬級一千有奇而秦中新
至蛤蜊圓一股與混十萬合營謀引荆州闖塌天等北
渡大逞(賊以八月朔内犯為老􁋄􁋄混十萬整齊王張/四天王共四大營附以掃地王瓦背王興世王)
(等三小營共為七營今張四一營為楊四斬殺幾盡掃/地王死惟混十萬馬上精賊多整齊王次之老􁋄􁋄多)
(權譎羣冦奉為謀主因屢敗憤而殺其管隊四人退入/内淅謀掠鄖陽上流江船渡鄖襄大冦過北岸并力下)
(山大/戰)我兵如祖寛李重鎮入秦非其本意尋與祖大樂
皆以入衛撤回即陳永福為豫主兵其選騎半抽以勤
王(營中壯士好馬隨其子/陳徳赴總理標下勤王)奏請功次輒為部議所格(陳/永)
(福南召集之捷遏賊不過淮河保祖陵朱/仙鎮之捷保梁宋南陽安皋一捷保宛)有􁦠􁦠心舉
止自擅于撫臣不相承禀而楊四郭三海等伏莽叵測
事同養虎必謙懼且憤上書疾陳曰臣區區一身内無
同心之助外無片甲之援九年新餉不許動支内庫折
色地畝均輸盡歸督理臣提軍所過郡縣不能供頓
叩頭請士馬無淹久三軍為之氣索事勢如此臣能伸
兩臂捍賊耶(八月初四日帝念勦冦官軍離家日久地/方荒涼衣食棲止必多缺乏失所況天氣)
(漸寒深可軫念着兵部發冏金三萬兩忠勇/營差官分解督撫軍前量兵數酌行犒賞)未幾必謙
為巡按御史楊繩武所劾(老􁋄􁋄張四偽乞撫于内鄉/知縣艾毓初遣其黨曹星文)
(入見豫撫求安挿乾壕硤石澠池一帶必謙謬許之俟/兵集而後合擊初不以為信也副將王進忠者收賊武)
(成文為心腹成文姪與婿俱在賊營賊一條龍因成文/以撫誘進忠入賊營而殺之巡按楊繩武以輕撫𠫭必)
(謙而罷○必謙奉㫖解任/回籍在九年十月十二日)與鄖撫祖舜皆以不稱罷用
兵部左侍郎王家禎湖廣右𠫭政監軍道苗祚土代之
自象昇歸朝闗兵回鎮賊亦大舉入秦中原不以殄冦
為事廷臣屢以為言帝念總理難其人顧視諸大吏無
可屬惟家禎初仗鉞疵瑕未露即令豫撫攝焉
外史氏曰以余所聞洪承疇貎不踰中人苦身勤職每
軍行頓舍未嘗蓐寢中夜治文書張燈達曙温卹士卒
問所疾苦杅水乾飯與下共之得秦人之心嘗倉卒褁
糧弗及貸之于民民爭投釡鍾為滿有一老婦蹩躠不
前仆于道人問之曰我為洪軍門送乾糒來也象昇生
長江南特以氣聞負膽决便弓馬臨陣用麾幢自隨旁
睨他騎距躍輒上奪其刀便以擊賊好輕身獨將所親
信棄大營趨利自其守大名跳軀臨洺闗瀕于死者數
矣此兩人雖儒生茍獲盡其用豈出威寧新建下哉中
樞責承疇以分兵曰督師兵七萬三千以三萬人分豫
楚隘口而尤世威徐來朝以之潰逃以二萬人分三秦
各郡而曹文詔艾萬年以之敗衂固也今使承疇不分
兵不守險此七萬人皆帥以自従將中原不瓦注乎各
撫不束手乎秦地之險逺者不甌脱棄之乎即不然豫
楚諸路撤防盡以壁于朱陽闗蘭草隘而靈永以南鄖
津以北其何以禁賊之無䦨出也承疇曰豫楚堵于外
秦兵勦于内象昇曰臣與督臣有勦而無堵有戰而無
守兩人公忠一體顧其持論不同何也曰督理空名轄
五省就各撫之兵以為兵各撫之餉以為餉勢不得不
就各撫之兵餉以為堵為守此豈承疇殺賊之本指哉
襄平湫頭敗朱陽闗潰在閫外未嘗指授乖方而筦樞
者貽之誤也兵食大計榰梧奏請不思暫費永寜徒云
用少擊衆置人死地而不助以實力及其形見勢詘天
下曉然知空拳不可撩虎一掌難以堙河即當宁亦推
尋失䇿拊几恨之象昇乗其間得以嘔心肺抒憤懣猶
不敢顯言亦曰臣等止知一戰已耳語有之後起者藉
也而首事者時也在承疇可以為而不敢言象昇則可
以言而為之已無及然象昇能言之亦未能盡行之也
各撫以疆事為首鼠言路以廟筭為蜩螗此曰督理何
不援彼曰督理何不戰主豫者曰救汝雒主江北者曰
救安廬主楚者曰救徳黄隨棗史稱周亞夫下七國請
以梁委之孝王太后愛子守便宜不救今賊攻一亭陷
一堡剽掠用事者鄉里則譁然従之彼亦家在圍中憂
念妻孥耳尚復知有國事乎董用文牟文綬之防河也
馬爌倪寵楊御蕃之䕶陵也志在便文自營巧違節度
邉將如李重鎮蜀將如秦翼明選懦逗撓䇿之不前左
良玉拊循延攬諸將潰卒多歸之者有駕馭才然為人
深沉持兩端無意殱賊求其伉健有氣挺身便鬬惟有
祖家軍耳汝南歸徳二捷中原禍患少紓誰之力乎其
部卒雖為百姓所苦亦為強冦所畏朝廷若加封侯之
賞大示鼓舞而後以軍令齊之詘伸顛倒士氣自振今
賞既淹月罰又踰時人言既入譙讓相屬彼見吾血戰
之勲僅與坐甲觀望者伍怙功失意漸乖本圖無復向
時殺賊之志矣陳必謙之屢捷也以隨理臣然委任陳
永福亦其知人之力中樞以為黨人異己于必謙奏請
將吏功狀多被寢遏而又與羊皮灘縦賊南渡之鄖撫
同致其罰即疆吏將安所勸焉方事之殷獨承疇象昇
可倚承疇八載馳驅疾呼將伯始得象昇之助兾左提
右挈相與戮力成功象昇一嵗中初分全楚繼受専征
將士麤調習而又移之于雲中九原南北東西不遑奔
命是猶顔闔相東野子之御馬足已憊而鞭笞不止求
其無破轅而折軸不可得也詩曰終其永懐又窘隂雨
其車既載乃棄爾輔載輸爾載毋乃類是乎嗟乎當冦
患交切國家猶急任人哉
　附紀
　盧象昇疏曰州縣庫藏如洗折色萬難措處本色顆
　粒無資勦兵所至率多閉門堅守惟以身聴𠫭拏臣
　以功令責之則曰餉銀原無欵項従何設處凡勦冦
　用兵之地即兵荒應免之地偶有一二完邑所輸無
　㡬不足以供防兵況勦兵乎賊行甚速且無定向窮
　兵力以追之尚虞不及今支領芻即吏隨手立辦定
　稽半日之程稍遲一日再遲二日斷無及賊之理矣
　據臺省動以尾擊責臣等持論非不甚善但均一勦
　也有追之者必更有一二重兵或堵之或扼之始無
　潰決之患若前無堵者旁無扼者止賴一追即有縮
　地之法逺出其前而賊巧于避兵轉身他向仍然尾
　賊也即欲不尾不可得也嗟乎廷臣多不知兵好為
　大言以訶責在事即此尾擊一語亦既章滿公車秦
　督充耳置之盧公拄頰與辨趙充國云兵者國之大
　事當為後法老臣不惜為主上别白言之盧公意在
　與國非為身也不則滁州之捷方聞何不侈言威靈
　而反陳尾擊之非過大臣告主夫豈不以其實哉
　盧象昇薦侯𢎞文疏曰原任髙平知縣侯𢎞文以守
　制道阻僑寓襄陽見臣叱馭鄖疆遂投袂而起散私
　財以募死士介馬従征臣欲昌言其功彼輒長揖告
　去臣比叨總理𢎞文大義䂓免意氣凛然因言及中
　原步兵不能追賊臣思得滇黔之人用之𢎞文願以
　孤身奔走萬里為臣奉檄往募有臣如此敢不聞于
　主上乎帝従其請命為監紀已而盧公移任宣雲𢎞
　文率所募兵重繭至楚為後事者所陷以驛騷上聞
　有㫖即訊公不勝憤懣上書曰𢎞文破家為主捐軀
　殺賊身罹法網臣竊痛焉臣初聞𢎞文譴問即遺書
　責之其報臣初不及已事惟以滇兵莫為綏輯兼乏
　餉為虞身雖對簿義切封疆懐忠報國之氣可槩従
　而抑沒之乎今羣臣欲以誤用𢎞文罪臣推其意且
　有故激滇兵之變以甚𢎞文罪者總之臣不請𢎞文
　為監紀必不至此此臣誤𢎞文𢎞文不誤臣也盧公
　名知人幕府初開𢎞文為首且蹤跡竒引救切非茍
　然者未幾督師死王事𢎞文于十四年論戍予痛夫
　䜛夫沮抑異才不用又重督師之能得士于閫外也
　故表而出之
　
　
　
　
　
　
　
　
　
　
　
　
　
　綏冦紀畧卷四
欽定四庫全書
　綏冦紀畧卷五
　　　　　　　　　　國子監祭酒吴偉業撰
　　黒水擒
當盧象昇之移宣雲也其與洪承疇同殺賊者又得孫
傅庭云傅庭代州振武衛人長身七尺二寸魁塞沉毅
多大畧秦撫甘學濶騃不解事賊至不遣兵手記下都
虞候縛治左右紿以親往則緩服盛輿従逐之薄暮宿
一堡聞人馬聲其下將棄之去前驅傳曰督師來相見
愕眙告以賊難扼輒怖急還走甃城門以瓴甓謹錄鑰
牡不敢張目視賊秦士大夫譁于朝九年三月罷學濶
推用傅庭往傅庭涖秦嚴徴發期㑹一用軍興法秦人
愛之不如承疇然其才自足辦賊(豫撫陳必謙與人書/云秦撫孫白谷初入)
(闗即發兵𠞰冦二千之衆敗歿千餘此總理親為必謙/言之九月二十八日提兵三千入山勦冦全軍覆沒此)
(必謙差官王衍範在彼所親見此二事必有所據留以/備攷○秦撫有標兵三千向従勦餉撥𣲖傅庭在事親)
(出屯課銀十四萬兩以充其費故十年後秦標兵餉不/復闗支于大農此與楚按臣余應桂自捐贖鍰十萬兩)
(養兵以䕶獻陵皆所/謂實心任事之人也)闖王髙迎祥已陷漢中之石泉由
陳倉子午出將闚西安傅庭以七月二十日戰于盩厔
之黒水峪當陣生得迎祥及其領哨黄龍偽總管劉哲
三人檻車膠致京師膊之于市(楊嗣昌疏曰以賊攻賊/今人人言之而亦有行)
(之者文如孫傅庭武如左良玉是也良玉招降賊數十/萬而與傅庭相提並論葢秦撫推心置賊腹中能收其)
(用不比/他撫云)初兵科都給事中常自裕稱賊渠九十人闖王
為最強其下多降丁甲仗精整步伍不亂非他鼠竊比
宜合天下之力懸重購必得其首第獲闖餘賊不足平
傅庭憑國威靈俘以獻餘黨復推其弟迎恩為長後敗
入他賊中而秦人或云賊在黒水峪遇大雨野無所掠
十萬餘衆半僵餓髙迎祥病痞卧石穴中一女子指之
曰此闖王也遂擒之嗚呼秦中野如赭民饑賊亦饑其
羸困無惑耳曾謂百萬之冦左右無寸刃义手萎股以
就執者此媢功之言何足信哉(御史黨崇雅疏云臣縣/寳鷄為蜀漢咽喉遭冦)
(十餘次九年春西平縣失/利堡塞及各闗盪無餘)苗胙土之始受事也賊入其
郛者七營營萬人襄陽樵汲道絶賊將張某者獰而肥
多智數七月十二日竪五丈木于郊之江神廟繫尺書
其杪以示城中曰吾欲見軍門口畫便事胙土大喜命
兩將延迎入盛供帳以饗之従賊皆霑醉期以八月定
降乃命郡通守祝錫範一經歴一主簿􁕉其壁賊倨甚
坐而受書留不遣為謾謝曰若治浮梁于漢上俾我全
軍濟而後議之可也胙土猶幾幸其真開城門為互市
賊陽陽出入貿易守者莫敢譏宜城令撤弓刀礟石藏
諸庫曰無令賊疑我襄陽總兵秦翼明自言以二千餘
騎與闖塌天等賊十萬戰于豐陽于界山于均州于官
山于觀音闗于麗陽于七星店真武山大小數十鬬雖
未嘗敗北賊益強終不能破(翼明報賊八大王従均州/入老􁋄􁋄従新野入蝎子)
(塊従唐縣入二十餘股/之賊不下二十餘萬)理臣以楚士大夫史可鏡等言
其髙卧汴梁置全楚度外有㫖切責乃遣兵救襄陽大
戰于牌樓閣亦不能一創賊也楚按臣余應桂疏糾翼
明今水潦將涸不時進兵勢且縦賊北渡賊果于十一
月従羅漢灘填土過江矣始翼明謀于漢江淺處設防
以李同陽劉大歸之五百人守廟灘幸無事賊竟于羅
漢灘深處渡知淺有防而深無備也苗胙土罷以陜西
右布政陳良訓代之命王威為延綏總兵雷火火其城
樓鎮人大懼漢中賊破褒城(漢中霪雨田禾沒城垣圮/道臣劉宇陽且築且防工)
(未畢賊至十月十三/日二更襲破褒城)瑞藩乞師于蜀蜀帥侯良柱救之
(禮部侍郎劉宇亮乃宇陽之弟以入都道遇侯帥勉以/大義良柱乃命㳺擊侯應輔都司劉貴率兵一千四百)
(五十人宇亮督/之以救漢中)十二月二十三日總理王家禎家丁三
百人大譟燒汴梁西闗掠黒尾營殺五十餘人家禎夜
歸急登城慰諭之遍加賞賜俾往南陽勦土冦楊四始
定十年丁丑春正月辛丑朔日食免朝賀丙午賊老􁋄
􁋄等趨江北時海内羣賊混天星侵軼商雒李自成盤
踞西安過天星鴟張汧隴獨行狼螘動漢南蝎子塊雄
視河西與西羌作約而老􁋄􁋄等久占鄖襄休糧息馬
秋髙足食以其全軍合曹操闖塌天諸賊可二十萬長
驅沿流東下蘄黄六合懐寧望江江浦在在震擾烽火
及于儀揚樞臣以江淮天下要地陪京神靈宫闕之㑹
而鳳泗比豐沛有陵寢至重京口綰漕輓𤓰儀綰鹽綱
計吴兵二千新調浙兵三千蕪湖召募二千牟文綬兵
二千鳳應二撫標兵率不滿二千操江水兵南樞標兵
皆窳敝無步伍鳳陵泗陵孝陵周廬設卒合之無過數
千而總理王家禎専任折衝其兵亦不滿萬未覩制勝
之道不得已請以留都防禦責之南樞臣范景文江防
責之操江都御史王道直臨淮侯李𢎞濟孝陵責之南
和伯方一元鳳陵責之總兵楊御蕃泗陵責之潁州道
而淮撫分標兵協守史可法鄭二陽杜𢎞域許自強桂
本枝馬爌各整所部軍互䇿援江撫扼九江浙撫防獨
松應撫分其兵守京口其處分非不嚴且宻亦可謂之
急矣安池道史可法提兵營太湖城外以身當賊衝(九/年)
(十二月二十九日史可/法抵太湖扎營城外)賊従間道突至石牌鎮三十日
前鋒哨大石磯距安慶二十里巡按張煊告急安慶為
應撫張國維分地而江北之浦口六合亦其所轄賊本
分兩路來犯従楚來者由黄梅入潜山太湖以逼皖桐
従豫來者由光固入定逺滁州以闚浦六國維先發川
沙寳山劉河吴淞諸營兵令張載賡張天廣率以赴皖
至是下流警急江浦知縣李維樾六合知縣鄭同𤣥繕
守國維提新募兵二千人命永生洲副將程龍中軍守
備蔣若來陳于王統之以分戍兩邑而安慶石牌之報
亦至賊在白兔河修攻具謀必取桐城知縣陳爾銘守
禦甚力𠫭將潘可大救之賊従舒城去而復來連營百
里國維以道回逺不及請濟師權宜分六合守兵合之
蕪湖新旅(分𣲖守六合張人傑王定逺所將四百人従/監軍推官李芳華之請調蕪湖新募壯丁四)
(百/人)聊往應然無益也南樞臣范景文諜賊以正月二十
四日奄至滁州朱龍橋出岱山道藕塘直奔池河(此由/河南)
(光固南突之賊非石/牌犯桐皖之楚賊也)設醮太山寺薦亡大江山小江山
皇甫山常山所在皆賊二十八日従尾埠哨至大樹街
走易家集三十日壁全椒之西門謀東窺二月賊畧繩
絙取竹木聲言縛筏渡江陵京大震景文先期以池浦
為兵部屯儲地遣提督杜𢎞域以新營兵屯江外而金
立功閻雄邉丁佐之其都城居重大計有神威營三千
守紅墻内外屯于大教塲陸營兵一千䕶大奎門五顆
松近郊之守粗完舟師則龍江闗以水操營駐焉(江防/係操)
(臣職掌新江營則兵部所轄勛臣提/督三營水軍景文再以水操營佐之)景文下士喜奇計
坐客多譚兵顧臨事無所用髙皇帝所置五營四十八
衛僅存尺籍成祖江營戰船亦久廢景文慨然思整飭
謀于南計臣錢春春曰留儲出者四十七萬入纔二十
三萬軍士時慮呼庚癸遑復故額乎景文歎息而止臨
淮侯前以援和事與景文相失勲臣多麤疏賊急謾為
大言燈盞溝二里溝覆舟山咸有布置又自稱以舟師
逆于老州頭樅陽鎮(正月十四日賊至樅陽鎮焚/官倉漕米桐城縣所輸也)然都
未見一賊江以北淮撫朱大典以䕶陵故多宿兵亦屢
有挫衂獨其將劉良佐號驍果善戰有詔令大典與理
臣合擊而撤中州左良玉徐州馬爌之軍救皖正月二
十日爌敗賊于桐城之羅唱河三十日劉良佐戰于大
安集二月四日戰于廬州二十里舗七日戰于六安州
之茅墩(初六日監軍同知楊正苾督㳺擊楊振宗都司/張士儀陸宗美守備袁思有陶城鎮之戰初八)
(日楊正苾有/沙河之戰)左良玉勦南陽土冦楊四侯馭民郭三海
皆授首率師抵六安與賊遇部將羅岱孔道興乗勝疾
擊初五日初八日比戰皆大破賊十一日賊走霍山深
入潜山之天堂古寨(潜山知縣朱家相與/賊戰被執縋樓逃免)其滁和之賊
亦西遁(二月初三日向黄/山巢縣仍歸舊路)陪京解嚴江北之警少息是
月也秦撫孫傅庭報藍田兵變傅庭黒水峪捷後再破
賊于渭南豫賊讋不敢西向又破賊于咸陽北原秦賊
不敢闚涇三以揺西安威名幾軼于承疇矣正月十八
日夜半商雒道中其親信健兒許忠劉應杰忽擐甲大
譟據藍田縣略庫放囚連引混十萬等倒戈與大軍鬬
(邉兵許忠劉應杰等九百人𨽻撫標都司張一貴九年/十二月二十五日與千總賀汝雄合謀叛形已成事阻)
(未發新春撫臣遣勦商洛賊遂發難藍田遣其黨王/應第郭友才約賀汝雄為省城内應幸早覺不果)總
兵左光先曹變蛟西追過天星聞亂回軍抵咸陽擒勦
忠應杰乃與混十萬取道渭南遁去(曹左于二月初六/日移師初九日抵)
(咸陽初十日進勦而叛兵/與混十萬即于是日遁)傅庭上書自劾以兵逃伍缺
為憂帝為其變倉卒弗詰苐促發回入衛川兵四千令
速赴軍前而已(有㫖脅従擒獻首惡及自㧞東歸者許/赦免以别順逆藍田縣官及逃避事情)
(按臣確/查馳奏)先是秦人吏給事劉含輝為帝泣曰秦督止戰
兵八千缺餉已四十餘日臣詢之同鄉舉人計偕者曰
西安斗米值銀四錢衆兵索餉督臣無以應則好言姁
姁勸諭其請益堅輒嚬蹙曰必不能留者聴若聞多有
散而去者(含輝又云撫臣孫傅庭辦賊有餘但所將三/千人僅足守城當調邉兵一萬予之春末夏)
(初賊人馬困乏州縣守城堡川/兵守隘口督撫犄角可冀蕩平)葢闗中大祲朝議以為
賊饑可勦而不圖兵與民以饑故胥化而為賊承疇故
縻之以恩僅而無動及傅庭稍厲威即挺而迸逸三勝
之氣坐此沮索矣楚賊之羅漢灘渡也應城(九年十二/月破應)
雲夢孝感黄陂皆奔蹂巡撫王夢尹猶以細石嶺之戰
秦翼明楊世恩各殱一賊渠(翼明獲一條葱/世恩獲新來虎)白羊山之
戰賊分為四而逸冀得償前過(楚撫報老􁋄􁋄等十餘/股闖塌天等九股入楚)
(因闖冦被創商城八大王整齊王在白羊山被我兵大/創衝作四股一従羅田去一從團風去一従蘄水去一)
(従岐/亭去)亡何世恩之兵潰于棗隨隨州繼陷知州事王燾
死之賊至麻城舊甘撫梅之煥率子弟固守修其沈荘
别墅城之歛鄉人入収保命所蓄健兒出戰獲賊覘者
一人竿其首示之闔境乃免賊在黄岡故吏部晏清等
率父老搏顙于撫臣請師十三營之賊棄疾于黄殺黄
人暴骨如莽(晏清等公疏云自九年十二月初九日賊/以破應城之衆并渡襄全隊分道抵黄團)
(風新洲三店陽邏西北一/帶民之被殺者六七萬人)城守止黔兵五百人糧且盡
垂陷不急救廷議以為夢尹罪議用按臣余應桂代之
科臣羅志儒疏論總理王家禎奉詔討皖賊畏懦未常
一出中州家禎強奏辨且上方畧曰逆賊自麻城分而
為二東行者由商固蘄黄英霍六安徘徊舒城廬江桐
城安慶之間又半月東轉窟于蘄黄商城太山之中西
行者復轉入黄陂孝感而視其塵西向應山隨棗若南
可以復入應城京山若北可以犯信陽此近日賊之情
形也臣于在西楚賊則檄監軍張大經率副將龍在田
㳺擊李元都司許名臣等以鎮兵九千追之在東江北
之賊則檄左良玉由六安牟文綬由潁州劉昌祚由夀
州視賊所向急擊臣仍暫駐光州南以扼蘄黄商城東
以䇿應鳳泗西以防信陽新野従入之路兼勦撫羅息
汝南餘孽居適中之地隨時布置䇿誠便帝以皖有左
良玉馬爌所將各三千人兵力亦厚姑允其請意殊弗
善也應撫國維赴皖議築太湖城因浦下輟警命他將
守而躬提程龍蔣若來陳于王之兵西上(國維疏曰賊/既久住桐皖)
(另發一枝犯滁椒以圖狂逞知各處有備宵遁舒六將/出境為江北河南大兵所扼又従間道走潜臣疑其輾)
(轉潜山之中倚為巢穴亦未可知臣捜選新舊營兵二/千五百人定波水營兵四百六十人并沙船三十餘艘)
(星馳西上葢賊在下流臣不能舍浦六趨/皖今賊聚浦六臣自急皖而緩浦六矣)三檄左良玉
疾入山捜勦良玉不應放兵收畧婦女仰江南鹽穀徜
徉自如河南監軍力促之始従舒城北去賊入英山阻
險種田為持久㳺騎出太湖連引蘄黄諸賊四月以御
史余應桂為湖廣巡撫河南賊陷淅川亳州兵變總理
所遣劉昌祚救皖者不至皖兵敗衂于酆家店𠫭將程
龍等四十餘人死之先是帝憂北京武備積弛樞臣景
文意在振刷而未及就乃命(闕/)備太監孫象賢張雲漢
𠫭賛勲臣陳光裕方一元與景文協力清買閒核冒餉
訓勵士伍盛修船艦鎧仗如二祖之舊以豫戰守(帝諭/水陸)
(官軍向來不堪戰守因何不行飭練影占買間因何不/行清理再查戰船板薄釘稀動輒破損是何情弊以拆)
(脩冒新造以小艌冒大艌是誰侵朦一切銃砲鉛藥盔/甲弓刀懸簾火礶等項是否備足堪用逐欵查騐従頭)
(整/理)故大司馬張鳳翼數用選懦被譴讓後緣邉事卒于
軍(人謂其/仰藥死)帝四顧廷臣無知兵者惟故宣大總督丁父
憂楊嗣昌楚士或可任中㫖起復為兵部尚書嗣昌者
楊鶴子為人機警在帝前顓決兵事辨有口帝大信嚮
之時軍政不修未浹月藍田汴梁亳州沙市兵四告變
左良玉新有功刼掠自恣違調度不救淅川致陷沒山
西總兵王忠援河南稱病數月而進一軍譁而歸帝臨
朝太息曰如此朝廷何以使人嗣昌進曰尤世威張全
昌並候勘(世威全昌戍後復致/失事先奉㫖勘問)而全昌兵敗不死更従
賊非世威比宜遣金吾騎逮問斬之以令諸將帝曰善
乃用兵科都給事凌義渠言并逮王忠而良玉以六安
功落職戴罪自贖酆家店之戰也程龍將應撫新兵三
千六百人潘可大將皖兵九百人為兩營用火砲擊賊
賊多死謀夜半盜我營覺之設兩翼以待賊中伏傷四
月二十四日賊七營俱至兩將合屯拒賊賊麾數萬騎
繞之許自強乗髙舉燎使知救至兩將潰圍出不得手
自擊殺百人翼日力盡矢絶程龍引火自焚陳于王亦
死溽暑十日視其元如生潘可大屍不獲蔣若來易馬
圉服以免後自㧞還事聞贈陳于王為昭勇將軍都指
揮使詹兆鵬等十二員為懐逺將軍署指揮同知他將
皆殞(陳于王蘇州衛百户以防浦功為守備詹兆鵬武/舉首觸石死王希韓力戰本營士卒皆盡而死陸)
(王猷武舉斬殺數多賊臠分其肉王𢎞猷劉河所百戸/防六有功賊鋸齒㫁足罵不絶聲莫是驊唐世龍皆武)
(舉王定逺鎮江衛千户周嘉方一月新婚力戰受刃少/婦王氏絶粒亦死他若張全斌俞之䕫顧應宗蔣逵潘)
(象謙季靖皆/撫標同殉難)先兩人為尤烈也應撫選吳材武良家子
六千而成此軍一戰而盡聞難痛哭皖事愈不可為矣
時老􁋄􁋄已病死衆推其妻掌營又分其支賊别名揺
天動共八營二十餘萬結壘于桐城之練潭石井舗陶
冲驛連延六十里捕得諜者云賊謀于潜山太湖度夏
需秋涼英山諸賊畢㑹破桐城而犯揚州牟文綬本恊
守鳳陵緣舒城急淮撫命監軍同知楊正苾要之援舒
桐城非淮撫分地于舒城為脣齒文綬前驅至㑹皖兵
大敗按臣張煊移書文綬請救閏四月十六日文綬偕
劉良佐率馬步兵九千人抵桐城十八日與賊戰于掛
車河戰皆克賊退尋以舒警行桐人遮道乞留牟鎮分
二千人戍之乃去(操江王道直疏曰臣于閏四月發把/總閔洪舉胡長陽兵在皖城雄城嶺)
(集賢闗長安嶺防守賊為牟帥戰于掛車河也謀犯樅/陽鎮過江臣發兵守石牌江家嘴又親督標兵于長安)
(嶺設伏賊登康皮山頭瞭望知江上有備由陸路遁去/五月初十日賊過老鴉灘勢逼望江臣發兵守望江急)
(水鎮埋伏于七里岡賊/仍過老鴉灘西北遁去)秦冦之踞富平闗山也綿亘三
百里洪承疇率左光先曹變蛟副將張天福等合寧夏
榆林固原各鎮兵前後捕斬要遮凶氣連沮而小紅狼
鈔暴漢南止餘久戍川兵五千乗城賊衆力不敵餉道
中梗斗米千錢諸將以雲棧險澁莫肯往承疇因賊破
階州方提兵與戰大散闗弗及援漢中有詔譙責承疇
部勒賀人龍之兵約輕齎由兩當往救是月四川地震
者七地鳴者一初四日雅州十六日馬湖府新鎮叙州
府建武廬州越巂衛皆大震二十九日葉縣地鳴蜀人
工給事吳宇英言于朝曰臣鄉以詔書徴發救闗中者
無已丁壯死于瘡痍老弱困于騷動以此城邑空虚闗
梁不戒賊蹈瑕抵隙連陷南江通江二邑鎮臣侯良柱
猶以賊遁為功易視賊占曰地震主兵又曰地鳴者伏
尸流血灾不徒設臣切憂之五月總理王家禎令都司
吴宣猷收殘卒三千人緣道督送租調抵皖成體士特
以名救皖皖用左良玉為請家禎曰今楚賊佚而南江
北之賊轉而東光羅商固信陽之間援兵登陴矣羅岱
病金瘡卧付其兵孔道興駐内鄉車登科往伊陽捜瓦
背餘孽鄭西之賊伏京索廣武山中(即破浙/川之賊)伺隙逞豫
主客兵止良玉兵五千道興兵二千若撤良玉梁鄭宛
雒詎非朝廷之土其棄之也其願守便宜勿遣(王家禎/又奏勦)
(冦獲級叛丁歸降有㫖左/良玉劉洪起等復級授職)余應桂以䕶顯陵有功超擢
楚撫繼按楚者為御史徐之垣應桂之守獻陵也及二
載捐贖鍰十餘萬金為養兵費至是既受畀全楚以獻
陵至重復不遽諉之垣贖鍰又例歸按臣應桂費無所
出而時事孔棘湖南北皆亂視前二載愈甚之垣非戡
亂才應桂獨肩二任難于展措矣江賊吕痩子等煽動
齊安興國大冶山中亡命遏絶行旅臨藍之賊入湘鄉
以窺衡州黄州賊攻蘄水甚急知縣事龔鼎孳設守有
方畧不能陷七月以史可法為安廬巡撫(可法舉原任/上海知縣劉)
(暹為軍/前賛畫)割豫之光羅楚之黄梅廣濟𨽻之議者欲并轄
江浦六合俾應撫耑守江毋牽制帝不許當是時樞臣
楊嗣昌脩飾封事凡五次第上之請設兵十二萬措餉
二百八十萬自闗陜以西江漢以北建牙之吏凡八各
遮絶要害而河北三撫或犄或角舉數千里之地塹蹊
坂鍵闗梁俾無蚍蜉螘子之隙而後逐賊其中禽掩而
獸獮蹈藉焚刈之必盡(陜西有闖過等賊大夥盤桓未/能勦絶應使陜撫㫁商洛鄖撫)
(㫁鄖襄楚撫㫁徳黄皖撫㫁英六鳳撫㫁潁亳而應撫/之兵仍堵潜太江撫之兵仍堵梅濟而東撫之兵直詣)
(徐宿晉撫之兵横絶陜靈保撫之兵飛渡延津一帶然/後總理提邉兵監臣提禁旅楚豫撫提陳左等兵合勦)
(中原為不盡/不休之勢)其措餉之道有四曰均糧主增曰溢地主
覈曰驛地主裁曰事例主勸即家起傅淑訓為總督省
直勦冦糧餉户部左侍郎得自請所用官吏以彊力敢
行者充之分部郡邑不及額以乏興發論(湖廣提學王/永祚報開納)
(之法大州縣十名小州縣五名淑訓稱其為天下先又/奏賛理北直等處餉司官王揚基于本年十二月初六)
(日抵池州到任此/二人俱至巡撫)帝為下詔告海内緣冦患不獲已暫
累吾民一年(帝諭允廷臣所議改因糧為/均輸暫累吾民萬非得已)嗣昌即請以
十二月明年正月為師期勅疆吏無留賊重煩百姓貽
主上憂賊雖熾不可殫盡聴嗣昌言若可滅帝亦忻然
幸之曰非卿莫能辦之也嗣昌以王家禎不足任薦粤
督熊文燦為總理文燦以六月杪聞召辦嚴過嶺未旦
暮至家禎退為豫撫益厭玩専征矣左良玉耻皖人之
怨已蜚語聞而鐫責及也急而求之堅不肯行皖賊東
下襲六合川兵三百人設守無城知縣鄭同𤣥潰而走
提督杜𢎞域不能救(杜𢎞域營東葛賊従池河北趨安/東襲六合川兵嘗㳺擊與賊遇于)
(西門中流/矢遂走)賊攻天長與江南鍾山相值乗障者望北岸
有火光聞礟聲知尚不下賊逼揚州揚大賈捐私財購
竈丁及新舊官軍為四營賊分掠𤓰儀至僧道橋去揚
僅一舍知有備乃北由坌澗破盱眙戕縣官回軍大紅
山敺畜産入大營而去(七月二十日賊破六合圍天長/淮揚太監楊顯名遣把總王以)
(寧守備程宏逺設法嚴防又揚州新舊四營官軍扎營/半山堂賊由𤓰儀至僧道橋回馬横野山潘家丑而去)
八月豫士大夫劉之鳳熊奮渭等疏曰臣等以七月二
十八日得河南撫臣所奏副封秦賊自潼闗入陜州以
逼雒楚賊自鄖西圍淅川以逼宛江北之賊則自潁入
上蔡以逼汝與開歸中州天下腹心逆徒四面而至一
左帥恐不足捍蔽且醜徒萃于豫即地方急詎逾此而
令往來奔命乎帝亦知其發蹤自良玉要朝廷以狥家
禎請而豫患實棘不能有以難也洪承疇過隴設竒破
賊漢中之圍始解瑞藩神宗皇帝子帝親叔父所封絶
逺國被冦道不通賴將吏力戰得無恙大喜南鄭士民
固守者命錄其勞饑戹者廪卹之皆所以優王賊遂轉
入金牛道窺蜀㑹六合事聞帝特發禁旅勇衛營一萬
二千人以内官劉元斌盧九徳副將孫應統之往江北
與總理同討賊諭曰若等有不戢其下苦郡邑者悉論
如律勿以禁旅故覬貸十月熊文燦至安慶所隨黔兵
火攻手千人無騎上書請戰馬三千匹嗣昌用左良玉
一軍𨽻焉王家禎罷以常道立巡撫河南御史張任學
為巡按楚撫余應桂奏永州寳慶諸賊放崇陽獄入祚
陽城兵給事鄒士楷疏稱河南賊犯茶陵逼江西之袁
州鄱陽賊入都昌縣殺南昌通守甘肅零賊出沒河南
巡撫湯道衡西寧總兵柴時華不能禁闗中大冦悉踰
隴十月初三日破漢中之寧羗州寧羌者白馬氐羗境
劉宋置東益州州北九十里陽平闗鍾㑹所由下蜀也
今為驛其地有張魯城西北為七盤闗與百牢闗竝峙
而近鳥道通蜀廣元之朝天嶺廣元古葭萌秦蜀所必
爭地李自成混天星過天星等既入寧羌分其軍為三
一由黄壩攻七盤一由梨樹口麥坪入廣元一由陽平
過青岡坪土門塔向白水總兵侯良柱壁廣元死于陣
初四日入闗于廣元烏龍山下結十七營初五日賊分
兵守二郎闗初八日従淺灘過河破昭化知縣王時化
死之(湖廣乙酉解/元贈尚寳丞)初九日攻劒門州吏士塞石牛道不
得過回屯江口初十日破劒州知州徐尚卿死之(南平/舉人)
(贈𠫭/議)十二日破梓潼十四日又分其軍一往綿州一往
鹽亭一往江油江油知縣馬𢎞源被執不死(尋提/問)彰明
安縣羅江徳陽漢州皆先賊至而潰諜告新都四門火
鹽亭亦破温江縣丞簿縦繫囚而逃二十一日焚彭縣
次日掠郫縣主簿張應竒死之(贈按察/司僉事)次抄西充遂寧
等縣趨潼川金堂縣典史潘夢科死之(贈將/仕郎)其由江油
入者徑薄成都重慶以下皆戒嚴矣是嵗也蜀先後中
賊三而此舉創甚初蜀撫王維章以賊去而侯良柱撤
隘口兵也相齟齬上書言之朝廷深以為憂維章守保
寧良柱守廣元及廣元破良柱死(良柱陣亡有屍無首/後削去生前官職)
賊直逼成都而維章反在其下不及援按臣陳廷謨雖
檄副總兵羅尚文集永遵松茂之兵來救自以使事訖
新按臣梁士濟已至意可弛擔有詔維章良柱俱落職
戴罪自贖廷謨降三級葢不知良柱之已死也時樞部
専意清中原視西畧差緩當寧羗初破或傳賊以其半
入蜀餘由漢興商雒以入楚豫主兵者方憂秦賊出闗
亂勦局則以蜀事不足憂此劒外衡決始左支右詘懼
本謀之弗騐欲委咎承疇而謂傅庭也才藉以搘梧川
陜俾賊併力于西後可角中原取必勝然于時已十二
月矣未覩所謂軍期也惟鄖撫陳良訓病且眊詭稱殺
賊累萬騐問皆良民
外史氏曰予讀武陵相所上封事而竊嘆其僣而無徴
也其言曰合諸撫之力將皖桐襄漢之賊盡驅入豫大
勦之以收底定夫賊剽疾猋涌鳥舉風發若諸撫可以
驅之則所在皆足殄滅何必入豫賊豈芻狗與雉兔乎
哉而任吾轢之道上逐之阹中然後加焚爇而施網罝
也至于開採之説勢在必不可行帝英武有雄畧不幸
所任非其人前之枋國者隂盭沉鷙其精神用之异同
報復以排擠天下之賢能而已詭稱醇謹無他長惟奉
唯諾治文書舉兵食大計聽主上自為之身無所闗其
得失帝于是嘆羣臣為莫可仗最後乃得一武陵其才
辨濶達大異乎質木闒茸者流而天子以為能每奏對
輒移日所言皆聽拊几曰恨用卿晚迹其時天下已大
亂新受帝倚任欲以補綻支壊䂓措良難然就大勢揆
之曹變蛟敢戰有文詔之風左良玉雖䟦扈能用其衆
不可謂之無將傅淑訓以新法徴調檄一下有司輸者
數十萬不可謂之無糧秦督撫威名夙著有方面之勲
史可法﨑嶇危疆空弮冒刃余應桂捐金養士功在獻
陵不可謂之無才嗣昌由邉臣召見一月之間以知兵
領天下他大僚拱手充位不敢復言誠于此時開誠心
布長筭求主上寛假轡䇿相天下形勢之地設十數大
鎮招募流移訓飭士馬以圖十年之耕戰即賊何患不
平乃嗣昌計不出此持論専附㑹茍且倖成馬服君料
其子括之必敗也曰兵危事也而括易言之夫易言不
可況詐言之者乎秦穆公悔敗深戒截截善諞言又反
覆于媢嫉有技之一个臣以為子孫黎民之殆君子重
首禍毋専以此責嗣昌也
　附紀
　工科劉曰俊疏曰招安之失䇿乃回原籍三字誤之
　鄉里之人見賊非畏而不敢與居則羞而不肯與伍
　在彼亦面目難施輒悔而中敗臣在里中親見蝎子
　塊面訊諸賊情狀開口便以難回原籍為辭惟願在
　軍前立功又見鑚天鷂住居臣邑西闗極為安妥且
　屢資其力以保不虞由前規後信狡賊非戰與守所
　可辦也必叧設一法以賊攻賊以賊招賊推誠感格
　收拾解散之為便曰俊秦人其談賊情頗實後張獻
　忠住穀城羅汝才居房竹不回原籍曰俊實先發之
　終不若劉國能之立功軍前也爾朱榮之旣擒葛榮
　赦其脅従隨宜安挿百萬之衆一朝而散何嘗不回
　原籍所恃戰勝之氣有以致之耳熊文燦無専征才
　以至于敗豈招安誤之哉
　黄子威曰孝感以丁丑九月賊兵天眀突至攻甚急
　至午刻已將陷有喻勇士者従衆後奔而登城賊已
　露刄攀堞喻持一磚擊先登一賊與之俱墜而同斃
　餘賊退而城全後七年至癸未正月而後破孝感所
　以得偷安七年皆喻勇士力也
　河南府監紀推官湯開逺上言皇上于撫臣則用懲
　創一法于鎮臣則用優遇一法所少者分别之一法
　耳如撫臣竝失事也有怯縮不前有抗擅自命有兵
　食充而才力不及有才力濟而兵食艱難有在事而
　料事無聞有初任而綢繆不及有將士用命而調度
　失宜有布置已周而左右違指此可概以嚴譴置之
　乎武臣竝専閫也有紀律頗嚴有淫掠無忌有争先
　赴敵有觀望逗留有養士費財有朘削軍賜有計功
　索賞有虚級偽張此可概以寛假容之乎聖諭以諸
　臣中未始無才力乃寧甘褫革而不肯做不敢做為
　恨臣思其故其不肯做者則以做亦罪不做亦罪也
　其不敢做者則以不做之罪猶輕而做之罪更重也
　皇上宜與諸臣更始寛文法厚責成反覆于功罪之
　間必求其分别既已分别而不槩收亦分别而不槩
　棄則人心勸事功立疏聞奉嚴㫖責令回話開逺再
　奏疏云臣聞帝王磨厲天下止有賞罰然無分别之
　賞賞不足勸無分别之罰罰不足懲臣不敢漫引姑
　舉事闗辦冦者即秦晉本無賊而致有賊本可撲滅
　之賊而致成不可撲滅之賊如撫臣胡廷晏劉廣生
　仙克謹宋統殷許鼎臣數臣者何以當日處分視後
　皆極輕如練國事𤣥嘿承其極散掣肘之畫空拳之
　搏雖無救燎原其勤勞可錄何以處分較前更重臣
　歴數近日皇上為辦冦而誅督臣逮督臣者一逮撫
　臣褫撫臣者二按臣亦與竝論而并逮矣道府州縣
　則不可勝計試問前後在事諸帥臣有一誅且逮者
　乎不特帥臣即偏裨有一誅且逮者乎臣任中州再
　以中州一二事陳之按臣曾倜當舊撫艱去力障冦
　鋒捐贖八千金濟師料理防河苦心拮据值𤣥嘿蒞
　任覃懐方叱馭歸汝未嘗纎毫失事竟従逮配將來
　無肯做敢做之按臣矣道臣祝萬齡在河北經營兵
　食寢食俱廢疽發于背猶履戎行而致削籍將來無
　肯做敢做之司道矣宜陽令史𢎞謨冦従澠池突至
　偵備有素孤城得全聞今嵗之六安州之守本官之
　力獨多士民之公揭科臣入之叙疏坐令褫革將來
　無肯做敢做之州縣矣永寧鄉紳張論父子捐資募
　士夙夜登埤其子鼎延代父乞恩皇上即慎重名器
　何至并其子之官而奪之將來無肯做敢做之鄉紳
　矣臣伏讀明㫖謂失事處分俱經確核皇上所謂確
　核者以議處有銓部也議罪有法司也稽核糾舉有
　按臣也皇上試思下之銓部即議降議罰議革矣有
　執奏曰此不當以考功之法論者乎下之法司即議
　杖議配議遣矣有執奏曰此不當以司冦之法繩者
　乎至稽查糾劾在按臣不過舉失事奏聞有推原功
　中之罪與罪中之功將全局打筭及前後着數一一
　分晰為皇上告之者乎非諸臣之不肯為分别也知
　皇上一意重創言之必不聽且以甚諸臣之罪故不
　若不分别之為愈也開逺臨川人若士子有異才兩
　疏最為愷切既上帝怒錦衣逮治後釋為安滁備兵
　陳益吾與楊翠屏書云淅川為西南盡境豫鄖秦三
　省咽喉也必謙寘以兩營以其地非客兵所能久住
　兩營僅三千有奇又以宛中大疫將吏俱病賊乗虚
　以九營精騎奄至平昔所忌惟陳永福必欲取之永
　福與督陣㕘將江槱以二千之衆鏖戰八晝夜又值
　大雨兵士皆立深淖中火藥弓箭皆濕撤兵還淅少
　休伺隙夜搗其營賊狼狽入深山憤而并内鄉之賊
　數道竝進欲掩縣治永福先與錢繼功江槱入山分
　路伏隘奮鋭攻之遂報二十六日之捷其勞亦可錄
　矣必謙奬勵永福江槱二弁而優賞新降立功李虎
　李潮二賊以風示賊衆買運火藥鉛子火鎗弓箭連
　夜給發以濟淅軍之用此時理臺亦可抵淅必更有
　一番鼓舞妙用矣夫冦之入漢中也緣督臺以寧夏
　之變逺赴西陲得報遲而應着稍緩兵發而賊已入
　險遂不及禦比督臺飛書請兵必謙亟與理臺議發
　祖寛李重鎮入闗協勦葢一以應秦中之急一以省
　豫中之餉也祖兵前在鄖中歸思已自揺揺入秦非
　其志也理臺為之疏敘將領戰功而兵卒亦稍有捍
　網理臺欲有所施行且適聞三原遼兵之變聚謀洶
　洶幾致不測理行後必謙多方告誡始得成行而延
　賊闖將過天星等數萬突至朝邑逼近潼闗以渭河
　水深不得過而秦兵左右攔之遂登黄鹿山今祖李
　兵西入甚為合宜左良玉并管三營兵馬衆共七千
　有竒而驕惰玩敵理臺汰去十之三以羅岱替李三
　才孔道興替趙柱各管一營令孔道興駐靈寳以備
　雒西左羅駐宜永以備雒東而祖大樂營兵分駐雒
　汝就餉并備内淅逗出嵩廬之賊此宛雒賊情兵勢
　之大概也然豫中事有大可憂者三其一為舞陽葉
　縣裕州土冦舞賊楊四并糾西遂羣賊四出焚掠此
　時亟宜一大創之欲用客兵則驕不聽使且舞裕苦
　無供億而主兵盡堵淅川餘俱寥寥不能辦賊此可
　憂者一也因糧輸餉與内庫折色本省僅得三萬有
　竒部咨以抵透用新餉尚且不敷其省直捐輸奉㫖
　盡解督理軍前與必謙分毫無涉而九年新餉奉㫖
　不許那用違者重處大兵雲屯雒宛本折日費千金
　各屬庫橐如洗以思歸之士借缺餉之名一朝決裂
　為禍甚大此可憂者二也祖大樂祖寛兩營兵將雖
　為民間所苦亦為賊中所畏然其勢必不能久留王
　周二營已再噪矣李重鎮既非將材兵亦難馭其隨
　左兵求歸情勢必然則今冬實實留豫中堵勦之兵
　除主兵外只此左羅孔三營耳左弁積為賊所輕其
　兵亦引賊之媒也羅孔新入營尚未整頓倘秦鄖大
　冦潰決而來何以禦之此可憂者三也又與王總理
　軒籙書云豫人與某望公如望嵗矣此時宛雒俱有
　冦而雒嵩間勢輕左良玉得小捷而羅岱亦在新澠
　間可以無虞宛賊初有老􁋄􁋄整齊王混十萬張四
　賀雙泉等大小七營隴張四一股為土賊殱之幾盡
　而老􁋄􁋄等以其親督諸將東西夾勦連摧之于神
　道唐河大石橋後坡敗奔入淅川大小老􁋄􁋄整齊
　王等六營糾漢中新到西營八大王渡江合勢突走
　鄧唐入楚必謙發陳永福孔道興江槱等追襲之棗
　陽城下城將破矣救至獲全其時左羅尚在内鄉支
　抵混十萬與漢中新到蛤蜊圓黑蝎子于大山亦薄
　斬獲而雒嵩告警故亟遣歸捜勦左羅去而混十萬
　等又猝従深山逗出過馬口山下鎮平必謙亟遣陳
　永福等往鎮平以禦之永福以功不得陞内懐怏怏
　故獨樹後坡棗陽之戰不肯盡力止推孔道興當先
　其兵向來頗有紀律比來沿途甚擾有白秋搶集之
　事比従南陽發往鎮平以前二事詰之䟦扈自如一
　抵鎮平髙坐闗廂縱兵肆掠既不入山又不發撥混
　十萬馳騎攻西闗孔道興竭力堵禦陳江二營不出
　應接孔弁因此箭傷頗重初時永福與錢繼功以二
　千孤旅與老􁋄􁋄混十萬等大小七營鏖戰月餘而
　三捷者將氣鋭也今賊已去大半又增孔弁一營意
　氣稍阻不肯一矢相加遺矣左鎮以五六七月間整
　頓兵馬大有氣色故混十萬稍忌憚之羅岱亦戰將
　也而羅漢白河兩捷頗有殺良之議然其材未可輕
　棄逆冦雖有數十股其中兵精權譎者惟闖賊翁臺
　宜聚天下兵馬専勦闖王一股闖滅則羣冦喪膽自
　可次第削平耳(此時髙迎祥巳擒其/言闖賊指李自成也)汝南土冦楊四
　郭三海最横楊四所倚為心腹爪牙者劉恩恩之驍
　悍倍于楊四而楊四弟楊五楊六頗與恩為讐大梁
　巡道中軍尹先民赴郾必謙語以従中用間若搆楊
　五楊六殺劉恩以去楊四手足則兇熖滅而内離矣
　又與舊按臺金天樞書言中州主客官兵左良玉兵
　雖加整而恇怯自如每道㕔二官苦求發兵單騎先
　行良玉不得已而隨之昨賊在郟良玉在雒以九月
　初四日尚置酒髙㑹至初七日發兵十五日始移營
　賊已先一日西去矣大石橋之役夜半乗賊零般而
　襲之既追及混十萬賊挑精鋭鏖鬬良玉無能難也
　其所領官兵三千馬一千猶僅如此至必謙所領陳
　永福外孔道興一千五百係趙柱舊管與羅岱所領
　朱三才二營皆積年打敗仗者營中好馬僅數十匹
　盡被趙柱盜去必謙多方設處二百匹而令二弁汰
　弱卒選壯丁漸補每人非二十金不可欲借五千金
　與之無一應者至新勇營官兵千餘即陳治邦先年
　敗兵暫付與督陣𠫭將江槱署管馬僅三十一匹其
　何以戰
　
　綏冦紀畧卷五
欽定四庫全書
　綏冦紀畧卷六
　　　　　　　　　　國子監祭酒吳偉業撰
　　穀房變
熊文燦黔之瀘州人五溪好役屬獠丁峒户故自詡知
兵既貴僑楚之蘄水其督兩廣也以閩海招撫功即其
術用之粤冦劉香而恵州三道員受紿被執䇿不効矣
無何香死得褒賞益重嶺表稱富實而熊官南方久珠
璣荃葛孔雀犀象日餉遺權貴人冀長制交廣弗徴曰
吾為督撫幸效朱公朱公者川湖督燮元十年卧䕶西
南彛者也帝初疑劉香不死且不識文燦何如人遣某
璫名廣西採辦藥材往觀之璫至熊厚筐篚盛帳且留
飲十日璫喜語次微及中原冦亂咄嗟無人為朝廷盡
力熊時有酒擊案罵曰此行間諸臣誤國耳若文燦往
詎令賊至是乎璫起立曰某非往廣西採辦者也銜上
㫖觀公公信有當世具非公不足了此事某請復命召
且旦暮至公宜思辦冦速裝熊殊不意悔失言隨設五
難四不可規自脱璫笑曰此數事某見上立請之若主
上通行無所吝者即公亦不得謝矣熊詞窮勉而應曰
諾後特設督餉侍郎及奏事機速不闗銀臺司皆此璫
本謀也熊之僑蘄水與禮侍郎姚明恭為姻婭大司馬
楊嗣昌新得帝意懼討賊規引一人以自解姚附嗣昌
為相知帝所重者兵事兼欲倚熊以就功名言之楊曰
此有内援可薦遂奏用焉熊得詔先請左良玉所將六
千人為己軍而盛募粤人及烏蠻精習火器者一二千
以自䕶弓刀鎧仗甚整九月辧嚴過嶺道廬山謁所善
空隠和尚和尚迎謂之曰公誤矣熊愕眙屏人問狀和
尚曰公自度所將兵足以制賊死命乎曰不能也然則
諸將有可屬大事當一面不煩指揮而定者乎曰亦未
知何如也公於此二者既不能當賊而上特以名使公
厚責望且急其月日一不効恐禍及身矣熊却立良久
曰吾欲撫之何如和尚曰吾固知公䇿必出於撫撫之
誠善顧流冦非劉香比慎之熊長跽佛前曰得無恙願
以餘年入道請畱山中十日諸將不可既行鄱湖西有
流星如火甕赤光燭水風作船桅折軍資士伍多漂沒
占不利左良玉宿將専進止提空名奉節制其下與粤
兵不和詬曰制府自有親軍安所用吾輩殺賊熊不得
已托以南人不能水土遣之止留帳下兒五十餘人而
左軍實不為之用嗣昌言之帝帝以馮舉苗有才之邉
兵五千人屬之文燦氣稍振嗣昌倡四正六隅之説以
討賊也謂鄖襄綰要害請撤鄖撫以總理兼之敇書既
行而皖冦急用形勢駐總理於皖於鄖撫又議留奏請
前後牴牾兵都給事凌義渠駁之曰鄖撫在文燦必不
可兼陳良訓必不可不罷宜改總理敕書選賢能以速
鎮之可也帝允其言用戴東旻為鄖撫於是駐皖之論
定而劉元斌盧九徳以禁軍至𤾂　文燦之受事也神
志惝怳自失疏言兵事宜知彼已馮舉苗有才之五千
人力不敵再請邉兵且以清野困賊語尤鄙曰臣至蘄
黄見被賊近一嵗而野有雞鶩倉有稻粱沿江饒給盜
之招也若盡遷民與粟閉之城中俾賊無所掠當自退
中朝見者無不姍笑即嗣昌亦建議非之帝覽其奏怒
曰文燦特簡受事師期將踰不能一有所出請邉兵需
發而後往是玩冦也命戴罪嗣昌力引救予以前調真
保山西之兵各三千人示不逆所請又以順帝意弗再
動邉兵為兩善而劉盧兩中官所將禁旅數有功十年
十二月之戰斬級千有七百十一年正月二十九日舞
陽大破賊總兵黄得功敢戰鏖光固間四日三敗之得
級二千九百有竒有㫖敘賚文燦未嘗不在行欲引之
為已績帝意顧弗許時天下設三制府以討賊朱大典
熊文燦皆有中人共事善候伺當宁意便奏請大司馬
以聲勢相倚仗獨洪承疇去京師逺無援積勞久忠信
自結於帝又能得秦士大夫心廷論多歸之秦冦蹂蜀
蜀撫王維章不能禦陷三十六州縣圍成都二十日蜀
王之墳柏刋輔臣劉宇亮宗人殱於綿竹告家難帝逮
治王維章以滇中傅宗龍代之宗龍道逺而蜀帥羅尚
文新受事蜀士大夫遼濶萬里憂家交口怨承疇縦賊
詞臣馬之驊南道御史劉希伯力以為言楚蜀相比而
嗣昌方尊任文燦為可任蜀士大夫抑承疇者即所以
右熊主嗣昌也秦撫孫傅庭頗自許雄畧嫌制府愛惜
百姓為小仁未能定兵食大計於所上封事微及其端
秦士大夫終以洪為歸傅庭所爭者國事公忠一體兩
人初不知所為齟齬而嗣昌以為得傅庭以支西冦則
承疇可得而排也言於帝曰今臺諫責臣不易置朱大
典而疑熊文燦為不足任大典雖前失五縣念有䕶陵
功即欲更用視中外諸臣誰可者文燦在事甫三月洪
承疇七年不效論者繩文燦顧急而承疇縦冦宜有舉
劾莫肯一言孫傅庭近有疏摘其釁瑕且屢為臣道之
矣惟上裁察其時蜀冦復由徽階以返秦嗣昌意帝必
譴承疇即文燦以新受事可無罪軍期幸以寛帝知承
疇久勞非文燦麄疎者比又熊為嗣昌所薦逆探其情
左右之傾他人隂為之地變色曰督理二臣俱責成及
時辦賊奈何以久近藉之口乎人以此服帝明聖為不
可測矣當是時豫楚之賊有十五家其後劉國能(闖塌/天)
張獻忠降改稱十三家馬進忠(混十/萬)馬光玉(老􁋄/􁋄)李萬
慶(射塌/天)羅汝才(曹/操)恵登相(過天/星)賀一龍(革里/眼)藺養成左
金王及順天順義王九家者尤著順天死順義為劉喜
才所殺餘衆推許可變(改世/王)主之又有胡可受(安世/王)者
與萬慶可變同降羅汝才之分九營汝才與一丈青小
秦王一條龍為鄖縣四營恵登相與王國寧常國安楊
友賢王光恩為均州五營其馬士秀杜應金者不知其
所従起皆出自十三家者也文燦刋招撫之令懸之通
都曰心示諭告諸家賊待以不死十一年正月初四日
劉國能於隨州降二月十二日馬士秀杜應金夜半於
信陽城下降張獻忠者少従軍𨽻總兵王威犯法當刑
陳洪範以别將謁威獻忠等輩十八人已解衣伏斧鑕
見陳仰而乞命洪範為之請威曰是犯淫掠者三不可
赦獻忠縛最後年少脩幹魁碩洪範目而竒之曰若必
不可原者請特貰此兒威笑而頷之曰諾十七人者伏
法獻忠鞭一百免亡而歸闗中為羣盜獻忠天性兇黠
然追思舊恩每飯必祝之數語其下曰陳總兵活我洪
範不之知也洪範宿將功名在遵永登萊間中廢夤緣
中人復起始與左良玉同討賊年老矣會獻忠新敗豫
將羅岱射之中額其下大饑多散去知官軍中有陳將
軍喜曰此豈吾故人耶詗之良是乃飾名姝賫美珠文
幣以進曰獻忠向䝉公一言以免有大恩不及報公豈
遂忘之耶今遇於此天也願率所部降隨馬足自効洪
範故欲建大功聞之大喜言於文燦承制命監軍道張
大經受其降巡按御史林銘球分巡道王瑞旃謀於左
良玉謀獻忠至而執之文燦固以為不可獻忠時已入
穀城據邑以請分屯羣賊四郊文燦命簡精兵二萬給
餉餘散遣之獻忠言部曲皆壯士願舉軍従請十萬人
餉文燦逡巡不敢決　三月帝以御史張任學為河南
總兵任學蜀人粗疎寡學術好以其官為矜倨朝士多
羞之勿與交為御史按江北在兵間罕所條畫移按河
南盜燒崇王墳園方切責上書極言諸總兵不足仗文
吏中有知兵可使者其語率夸誕妄以此嘗帝意希節
鉞帝乃即用以為總兵大沮悔在祖宗朝文武兩用帝
嫌公卿不任戎馬特假之以更制易俗顧任學非其人
為御史且不稱安所得大將材徒以解武夫之體為賊
所笑楊嗣昌請用劉光祚兵屬之帝改用羅岱為任學
親軍是月也熒惑犯月安民厰火秦撫奏西安大風霾
黒氣屬於天兵刃出火焰聽之有聲羅山光山塢壁數
十民入保者累十萬馬進忠恵登相羅汝才等五家賊
摧破之無所遺盤踞息縣長陵光州磔人而投之汝水
水為赤賊馬光玉等於黄安之大霧山多張旗􁀙呼聲
震原野麻城蘄州隨州信陽間合境糜爛僵尸相屬兵
侍郎李若星初入朝為帝言之理撫暱而與中官比巧
避文法噤不以聞　四月嗣昌為剿限踰期上書言奉
職無狀益窺帝意在不次用人薦職方郎趙光忭以自
代帝慰勞中樞委以察行間諸臣功罪嗣昌分别奏曰
總督洪承疇専辦秦賊者也賊自秦入蜀數十萬出蜀
數萬左光先曹變蛟所擒斬僅五百有竒賊之損耗蜀
人功非秦將士力也承疇云賊畏秦兵聞兵至即遁而
出蜀夫賊茍畏秦當秦兵之入涪萬松雅可以東西奔
竄何遂趨江油龍安北逆秦軍而與之偕出此謂之畏乎
否耶故無功有罪者承疇是也總理熊文燦兼辦豫楚
江淮之賊者也自安慶出師一月不奏功軍書稽緩臣
因請㫖督責比舞陽光山二捷斬馘以數千劉國能張
獻忠衆最強能奉國威靈俾就戎索漸以招納其餘豫
楚事殆可就故有功無罪者文燦是也嗣昌毁譽恣意
語失持平且以常道立為首功引朱大典與承疇同過
而特寛之謂出承疇上白黒無所别即帝亦知之特以
秦蜀事應有責成不得已用其章鐫承疇尚書宫保曹
左二將各奪五官仍討賊而工給事吴宇英従而盛毁
之曰陛下用一張任學天下知勸處一洪承疇天下知
懲其傅會如此　賊在秦蜀界者李自成為強其次一
斗粟一座城一連鶯及八隊六隊諸賊洪承疇由階文
返轡逐之前驅至禮縣覘者曰賊由松潘走臨洮鞏昌
乃引而西窮馬力追之賊已出長城入西𦍑界曹變蛟
率張天禄賈呈芳大戰於羗中左右搏擊不解甲者二
十七晝夜賊還入塞變蛟再大戰於洮河方騎置入奏
而孫傅庭以賊零隊東犯慶陽突寳雞徴商雒之兵不
至有急書聞兵都給中姚思孝素知承疇者也亦言西
安根本洪以戰洮河誤之疑非䇿五月祖大弼報斬及
降者計數千秦督捷書踵至帝曰吾固知承疇往洮河
非避賊今果有桑榆收宜益自効　六月楊嗣昌晉東
閣大學士仍典中樞召吴甡為兵侍郎以御史徐一范
為河南巡按太監劉元斌盧九徳報遂平解圍斬獲三
千餘人秦冦由陽平白水再入蜀蜀撫傅宗龍以滇兵
二千人與蜀帥羅尚文謀戰守秦蜀不相責望嗣昌毁
不行　楚撫余應桂者伉直人也雅自負顯陵功不肯
絀節隨文燦委曲劉國能張獻忠之降皆在其地嗣昌
心雖不合陽交厚之既與文燦議相左恐其撓成局㑹
茶山合擊賊之佚而出者在楚部分文燦坐應桂以後
期誤軍帝雅知應桂其信之不能如承疇嗣昌又從中
騐正其罪竟下吏以南尚寳卿方孔炤代之　馬進忠
羅汝才十三家之賊聚南陽文燦與監撫集議裕州専
意招撫下令民殺一賊者償死賊不肯弭服者齎牲酒
金帛隨之其撫也名曰求賊賊蹂豫界者甚於楚勿效
姚思孝好面觸嗣昌等言於帝曰賊入楚則㕘楚撫以
卸罪賊入豫則聴豫撫以叙功可乎張獻忠與劉國能
有隙國能之降也頓首曰愚民陷不義䝉明府湔拭更
生願悉其衆上幕府軍簿身入麾下盡死力獻忠怙強
竊邑不肯放兵曰予我十萬人餉為鄖襄荆三郡扞圉
長保無警可也獻忠險而狡制府檄至捧手再拜見使
者噫嗚流涕誓捐糜文燦及林銘球皆信之為請銜開
餉得報許文燦即以六月餉給之獻忠具軍狀備調遣
既而命推官程九萬等調其兵檄之者三不應余應桂
坦中而疎先是言於文燦曰獻忠惡已有端可先未發
擒也有漏言者獻忠知之公移文鄖撫東旻肆其桀驁
曰公等疑我以余書為徴語甚悖文燦以之再糾應桂
且曰南中人譁傳獻忠反如應桂等倡流言挑搆奈國
事何帝乃下其書於刑部并按之文燦知帝將以安新
附於應桂必重論而獻忠桀黠終慮反覆此書可以歸
獄事成則已收其功不成則彼開其釁朝士浸寃應桂
而謂文燦已甚嗟乎陷人以自免適趨禍耳　七月豫
撫常道立報功不以實帝命巡按御史徐一范核其事
道立持軍不整饋遺供頓邑索千金久駐襄城陽言遮
捍睢許實貪其無賊㑹議裕州潜師唐泌間待賊入桐
柏山而後動賊有殿軍未盡候者傳曰賊至懼而顛左
右掖之始上奔避民舍兩齒相擊陳永福曰無恐命嚴
陣以待賊果不犯乃定初本依總理以持禄既憂撫局
必敗後且并坐欲先事微見異同張虚捷以誑耀於帝
自明有意殺賊於理臣所䇿不甚附大司馬惡之即令
劉盧中官案劾而臺諫因發其所報首功及月日不相
中禮給事中解學尹推舉隠情曰臣知道立之始也以
畏賊之心轉而畏罪繼也以貪財之念不免貪功又曰
理臣以一隙之疎委咎於楚撫豫撫以全局之壊歸怨
於理臣此人臣不忠之計欲以免後責逃餘咎無同心
并力為國立效之意帝以道立駑下如此何以得用命
推求舉者嗣昌前兩月特奏其功疏在御前不能有以
對也　先是帝見文燦為人多易敢大言而無實遣刺
事者詗之具得其狀下詔書譙讓之曰三軍所重惟威
與㫁熊文燦事權在握諸將多逗遛養冦郡縣之被賊
者相與隠匿不言不能嚴賞罰行刺舉在軍中徒盛氣
謾罵恣睢浮淺何以御人且進止機宜輕言寡㫁軍之
所大忌也如不懲改欲以身試法耶帝於秦督用璽書
封蜀人所上章示之并以諭曹左二帥曰廷臣言秦將
吏失亡多皆有狀朕以行間暴露良苦姑貰其罪今洪
承疇五月不能平賊展期一年一年者謂今冬耶抑何
時也詔書恩貸不可數得宜速以時進兵兩人得讓皆
悚懼八月承疇與傅庭并兵逐賊大戰於申宜者移日
尋遇賊邠寧間身自陷陣獲其渠皆俘之餘黨尚盛豫
賊馬進忠馬光玉敺宛雒之衆將其輜重箕張而西叩
闗思入闗吏傳逓曰賊來甚衆將士或失色傅庭按劒
怒曰逆徒自來送死可勿擊耶乃辭承疇東出闗嚴陣
以待賊狃於便利驟見大軍而驚恃其衆前鬬傅庭麾
士擊之賊㧞營還走傅庭意豫撫必移軍犄角而理臣
偕鄖楚二撫或營其前或絶其後則我之取混􁋄可以
百全既久期不至而秦將士亦疲乃收其卒傳諭商雒
朱陽蘭草諸隘無令得入而已科臣李清李希伉御史
羅起鳳皆以尤文燦及道立坐失事㑹而豫士劉之鳳
等力言招撫非䇿帝亦見闗中兩臣剿撫有成畫文燦
絶非其比矣　九月熊文燦次於襄陽賊分踞鄖襄諸
險諸將晨請曰數月來招撫不決今將吏憤踴致命肯
令秦人獨擅其功耶文燦謀分其兵乗便掩襲盧九徳
曰不然兵分則力薄一處失利全軍必揺莫若厚集一
路并力擊之勝則餘衆瓦解矣衆曰善乃以道臣張大
經(貴州舉人武昌同知/以盧象昇監紀陞任)監左良玉陳洪範之軍通判孔
貞㑹監滇兵副將龍在田之軍擊賊於雙溝營大破之
斬首二千餘級初盧象昇調龍在田之兵以剿賊於九
年九月内至襄而象昇以入援行鄖撫陳良訓請收之
尋奉㫖屬之文燦數有功因禁旅至襄親病懇求還里
帝不許賊羅汝才率其衆九營去之均州李萬慶率其
黨三人逸於光固自文燦出師以來雙溝之捷為第一
其後汝才萬慶降獻忠不遽叛皆此捷有以持之也
十月洪承疇謀於傅庭曰自吾與賊戰於羗中戰於洮
河比再遣馬科賀人龍追之於陽平白水李自成勢窮
蹙必奔潼闗公能於其地設為三覆以待俾吾蹙而致
之可一戰擒也傅庭乃於潼闗原依邱阜蔽林木每五
十里而立一營曹變蛟躬執長刀驅賊賊奔入伏中亂
相蹈藉我軍驍雄跳盪無不一當百飛走路絶遂無所
逃其幸免者或棄刀與騎迸逸漢南之山中村塢山民
又預奉督撫教令用白棓遮險遇輒棒殺秦賊遂盡降
者猶數十萬委仗如邱陵或分𨽻鎮將或散歸農畝李
自成妻女俱失従七人遁走是時曹兵最強各鎮兵皆
依之以為固賊聞曹將軍至即破膽不敢復進變蛟每
戰輒數日不食與下同其甘苦又能收降人為之用嘗
得李自成中軍周山厚遇之倚為親信臨陣山必以身
當賊曰我在若何敢為即錯愕散去初奉帝手敕副將
張天禄賈呈芳言於變蛟曰上督吾曹切今秦賊有八
吾輩任其三衆帥任其五庻功罪有分曷不告之督師
變蛟曰賊不出三月盡矣安用告為已潼闗原一戰遂
奏蕩平計期尚在兩月諸將以此皆服是月也總督剿
餉傅淑訓謝事即家起張伯鯨為户部侍郎代之　十
一月京師有急帝召孫傳庭洪承疇入援而羅汝才懼
於雙溝之敗率九營賊従鄖陽淺渚亂流而渡叩太和
山提督太監李繼政求撫繼政移咨總理文燦許之文
燦疏言臣於射革順􁋄四股主剿其餘九股主撫今汝
才輸誠已真請赦罪授㳺擊將軍従征備調得㫖允行
汝才猶豫不決房縣知縣郝景春單騎至其營與汝才
及其下白貴黑雲祥唼血盟明日汝才率所部詣軍門
降文燦令諸將宴之牲牢􁊪糒甚設汝才分保房竹上
保四邑文燦檄之從軍立功汝才言不願為官并無所
事餉願為百姓受山田以耕穀城張獻忠與汝才遥為
聲援獻忠部賊時出野外行掠知縣執之以告其營將
始猶少寘之法既而掠愈甚阮之鈿往告皆不聽且曰
上司不給餉借餐耳得餉自止由是村民逃徙盡遂略
及闤闠稍拒恡迎刃相向殺數十餘人一城為囂鄖撫
戴東旻奏曰羅汝才詭占屯部未嘗放兵作田此帶刀
以耘一有勾稽即挺而起耳張獻忠據邑弄兵其人豺
狼難與久處不過謀分居民東作飽食休甲以伺吾釁
若兩部俱動荆襄之禍不知所終矣以臣愚計之賊散
則難追合則易殄今猶檻羊阱獸圍聚於二三百里之
中幸命理臣率鄢郢之卒督臣掃闗隴之兵乗其不意
銜枚疾至打張燕於黑山燒曹操於赤壁豈不快哉
時孫傅庭已陞兵部添設侍郎聞其至真定即用之代
張其平駐尋加副都御史賜尚方劒提督援兵而洪承
疇率陕西總兵左光先臨洮總兵曹變蛟兼程入援劉
元斌盧九徳禁旅北歸朝廷知文燦獨力不能平冦遂
詘其謀勿用　十二月帝以陕西左布政丁啓睿為右
僉都御史巡撫陕西　豫撫常道立調左良玉於陕州
賊乗盧氏虚遁入内淅熊文燦糾之帝命御史徐一范
核實定罪是月也賊馬進忠等營於信陽之龍井店蘄
水之六廟柴家河松山馬光玉等營於蘄黄羅田之交
境曰三里坂口詭乞降以其間破滴水巖楊家寨　二
十四日河南許州兵變初馬士秀杜應金降左良玉以
其衆八千人命知許州董夢蘭處之郊許大州也左寄
孥與賄諸將財物多在焉左久征不歸士秀應金在軍
中偽請急其日傳左軍號入城夜半兵從府第出燒南
城樓刦庫殺職官數人挈其貲投李萬慶董夢蘭逃以
免三十日李萬慶營於麻城之東義河　十二年己夘
正月朔李萬慶於信陽之㳺河與官軍決鬬初六監軍
武昌道袁繼咸率辰營兵擊馬光玉等於白雲寨却之
初十日李萬慶營於應山之四望山黑山寺翼日移於
徳安之千石畋馬光玉營於黄陂之木蘭山柏木港楚
撫方孔炤率官軍分道逐賊十七日馬光玉等在信陽
州營於北欄杆店又西移平昌闗瓦營官軍與戰勝之
　十九日帝命洪承疇總督薊遼孫傅庭總督保定山
東河北俱原官　編修張縉彦改授兵科都給事中
二十五日豫撫常道立革任　二十九日以寧夏巡撫
鄭崇儉為兵部右侍郎總督陕西三邉山西參政李仙
風為河南巡撫　二月楚撫方孔炤提兵逐賊於木蘭
山大破之以陕西按察使樊一蘅為寧夏巡撫　總兵
左良玉率新附劉國能入援至真定詔賜良玉銀三十
兩還師河南討賊　以御史王倓按陕西髙名衡按河
南　保督孫傅庭初入援獨先至不得朝京師坐軍事
得公譴至是忤中官降㫖切責洪承疇在道軍多逃以
是月二十九日始抵三河有詔逆勞左光先以下三軍
人有賞而命承疇來陛見傅庭怏怏滋不悦　左良玉
援兵過壩頭吳橋大掠太監盧九徳疏其罪帝以干軍
紀大怒令戴罪務擒首惡正法　三月帝念劉國能從
征立效手詔諭兵部予以官其下有功者分别陞授張
獻忠能率衆圖功者視此　督餉侍郎張伯鯨以冦漸
平餉重請汰兵詔弗允　張任學同其中軍羅岱以下
官報八戰八克任學不知兵假小利塞咎尋以岱失事
貶秩　帝召嗣昌問曰卿以陕撫丁啓睿何如人嗣昌
曰秦督撫承疇傅庭與之共事久皆稱其才必可用帝
頷之因進曰知人實難鄖撫戴東旻前在河南監左良
玉軍為著節勞臣今撫鄖功效不進帝曰苟知其不可
宜核之因諭誰可任保督者時孫傅庭以病請忤帝意
思易之矣嗣昌曰傅庭材可惜雖有罪宜激使自贖今
易傅庭難其人洪承疇於二十九日召見亦以傅庭請
帝黙然　史可法丁父憂戴東旻解任以淮陽道鄭二
陽為皖撫監軍道王鰲永為鄖撫　户侍郎許世藎乏
興與其屬俱下吏械繫之　河南盧氏舉人牛金星以
不法事論戍邉金星通賊有跡主者鬻獄故減死是月
也滇營副將龍在田大破賊於固始獲級三千五百信
陽道宋一鶴置堇毒誘賊賊中而死者千人　總兵左
良玉破賊馬進忠於鎮平闗進忠降良玉同副將劉國
能再破賊李萬慶於張家林七里河萬慶降賊順義王
為其下所殺先是汝南道言射賊李萬慶西行熊文燦
檄左良玉移軍新野由郭灘趨南陽賊保唐縣姚梁相
拒我兵分為三金聲桓白我志傅定邦居左李佑何日
徳何大傑陳光裕居右王修政許謙亨甯崇節居中左
翼迎頭截擊賊敗突入三山追奔五十里王修政武力
絶人將中軍乗勝趨利挟雙矛躍丈五溝馬足陷於淖
羣賊攢槊刺之傷於胸墜猶手刃數十人迺殪賊狡每
乗官軍之勝徼極而擊之謂之打倒翻官軍不知墮其
計修政一軍殱焉文燦收二營卒而止再檄良玉蹙賊
至内鄉賊在赤眉城四平岡依山結壘願言率服良玉
謀之文燦恐其為誘兵乃調豫將陳永福羅岱齊將金
聲桓發鄧州歴南陽會於賈宋副將劉國能並進由張
家林七里河分擊賊賊奔遣國能二十騎往偵且諭之
李萬慶以五十騎馳而下我兵抽矢注欲發賊下馬拜
見國能而言情遣其副朱國強見左口陳欲歸命久有
于汝虎者故許州叛黨恐見誅倡異惑衆願縛之以為
信二十三日反接汝虎降而處於内鄉城下者四千人
　初諸賊自潼闗為孫傅庭所挫混賊馬進忠稍衰止
推射革順􁋄四部而射為尤勁既進忠與萬慶相繼服
馬士秀杜應金之反於許州者再自歸諸營轉相恐動
有劉喜才者乃夜取順義王之首歸於信陽道宋一鶴
餘黨推許可變主其衆文燦疏言臣兵威震慴降者接
踵十三家之賊惟革左及馬光玉三部未伏厥辜可嵗
月破也　五月帝以四川㕘政邵捷春撫蜀蜀故撫傅
宗龍召入為兵部尚書而楊嗣昌解樞務還内閣佐理
嗣昌揚揚徳色以薦文燦為知人一時公卿且謂天下
無賊無何張獻忠於穀城反獻忠之初入穀城也新野
丁舉人之妺婚於河南在塗為獻忠所得而生子獻忠
即邑紳松江守方岳貢之虚第以頓其孥方為守有清
名獻忠移書謂之曰使人人不愛錢如公獻忠何自作賊
丁舉人入與相見理撫厚遇之結獻忠心有瞽者王又
天善星學監軍道張大經客也文燦檄大經入穀城為
監䕶以又天從獻忠取已與其子干支示之又天再拜
賀屏人請曰此貴不可言獻忠輒心動穀城舉人王秉
真者恢竒士出入軍府無禁諸生徐以顯者隂譎無賴
進獻忠以孫吳兵法造三眼鎗狼牙棒埋伏連弩團營
方陣左右營諸法在穀城二年操演賊僣號用為左丞
相獻忠大歡樂之頗用其計謀穀城城下有河漢沔所
滙處獻忠立闗梁徴其税月辜校數千金陳洪範軍士
獲義武營闗防於草中請即以給獻忠兵都給事張縉
彦持不可於是獻忠益驕要挟無厭知穀城事阮之鈿
風以禍福曰公獨不見劉將軍乎此赤誠之效也之鈿
雖不肖上書以百口保公朝廷宣騰詔書待公以不死
輓車奉饟絡繹在道有何疑忌而復自蹈不義耶獻忠
積猜恨醜言詈罵之鈿憂憤成疾題壁云讀盡聖賢書
籍成此浩然心性勉哉殺身成仁無負賢良方正之鈿
起家薦舉葢自知不免云末書穀邑小臣阮之鈿拜闕
恭辭自是不出視事五月初六日獻忠毁城刦庫放囚
之鈿飲鴆未絶賊令馬元利索印之鈿揺手不與旁兩
賊揮刀刃之之鈿死家人出印賊縱火焚衙舍之鈿骸
骨為燼陳洪範所遣將馬廷寳徐起祚助防穀城者獻
忠脅之去文燦宻䟽聞張縉彦駁之曰張獻忠包藏禍
心無愚智皆知之文燦受賊紿弄日為之請頒階開賞
而於殺人越貨之跡巧辭匿飾有發覺其謀者屏弗使
聞令賊一逞其哮闞之鋒斬闗喋血竄入巢穴之中為
總理者宜自庸及濮分兵追捕比見御前所下宻奏至
謂獻忠鈔奪咨怨理臣之任事不力必如張大經請月
餼之粟以饜其貪是可從乎不可從乎乃若攻州奪郡
之雄而曰漏刃破膽奔山騰谷之勢而曰鼠竄路窮擁
強兵負異志而曰反形未露不便先圖屠名城殺官吏
而曰假命須臾無難縛取恢飾不倫欺朦已甚臣不能
為理臣解也帝乃盡削文燦所領官冠帶辦賊自贖嗣
昌疏言國家改置重臣兵餉必從新區畫方當左支右
吾萬難更始故就見局責成不意竟負委任深以不早
易總理為己罪而獻忠之出穀城也攻房縣甚急鄖屬
四城灌莽獨房縣以才令郝景春召民收保山城粗完
羅汝才依之以解甲耕屯為觀望獻忠曰吾必約汝才
同反然房不破汝才反不決也景春子諸生鳴鸞力萬
人敵聞穀城變謂其父曰吾城當賊衝羸卒二百何以
守擐甲過汝才營曰君不念香火盟乎毋從亂汝才唯
唯鳴鸞見其目動曰此不可信歸而與守備楊道選授
兵登陴先斬賊前驅上天龍於城下遣間使縋城求援
於文燦凡十四往不報五月二十五日獻忠騎大至守
者乗堙瞰見獻忠兵白幟汝才兵赤幟俄白與赤交馬
語白乃麾其衆分之一從北遶而西攻西城一從東遶
而南攻南城曹營白貴黑雲祥䇿馬呼曰但以城讓我
曹者開門相見保無他也獻忠又以張大經檄諭降景
春怒罵之勿應鳴鸞且戰且守相持五日夜發大礟下
礧石擊賊多死賊負板穴城城將崩鳴鸞積薪爇鑊油
下灌之斃又擊獻忠傷左足殺其所愛馬兵民益奮景
春用間入賊壁隂識獻忠所卧帳宻計夜襲擒之鄖陽
衛指揮張三錫者文燦向所遣以處分降衆者也宿與
汝才通三錫守北門汝才之舊屯在其外二十九日汝
才遣人揚徽而譟曰南城陷矣守者驚潰三錫開門揖
汝才入城陷張大經欲得景春分其惡使汝才説景春
降不應獻忠問曰倉庫銀米安在大叱曰死賊倉庫有
物城豈為汝陷乎賊怒殺宋典史又殺一守備欲以懼
景春不為動與其子鳴鸞俱被殺義僕陳宜亦死是時
道路傳九營俱反均州新附之衆懼見討自疑又以獻
忠強憂為所并㑹議日中不決王光恩獨奮曰丈夫自
立門户耳今獻忠反我輩亦反是下之也即公等能我
恥不為諸校皆憮然應曰善顧左右坎牲盟光恩遽嚙
將指出血曰此不堪㰱耶王國寧亦出其指血恵登相
常國安楊友賢以次從均州之通房竹者要地三王國
寧願守分水嶺常國安願屯江廟惠登相願占白菓樹
約曰獻忠至者即逆擊勿使得佚(六營中惟三營為強/故認堵地餘王光恩)
(楊友武自強/祗為其輔)光恩為牘上制府某等不反乃擊為反者
也幸禁訛言分逆順定軍士心均州太監李維政上其
事已而五營亦與於亂惟王光恩不從最後王國寧常
國安從閣部討賊而惠登相事左良玉有終始未必非
王光恩之言有以發之也癸未年自成攻光恩為所敗
鄖撫徐啓元守道髙斗樞鄖邑柴孝亷招光恩入鄖同
守自成從襄陽來攻二年有半而不下且累為所挫秦
豫楚皆破而鄖獨完(金曹材志徐啓元墓曰啓元字貞/復别號望仁遼東人壬子舉順天)
(鄉試己夘授鄖陽同知壬午李自成従白馬洞渡江攻/陷襄陽移其軍攻鄖我師殺三千餘賊乃去癸未二月)
(劉宗敏以五萬人來攻凡七十日不能下賊築麥臺四/十五座髙平城架砲内擊五月三日我師用火箭燒其)
(臺殆盡始却已而秦督師敗自成入闗秦楚皆瓦解鄖/獨堅守乃用啓元為鄖撫治而自成以甲申正月遣驍)
(賊路應標等來攻凡四十七晝夜三月又益兵萬餘人/不能破五月又令賊武寅臺二人至城下要盟啓元即)
(城下斬之賊退營揚溪舖别築土城自守十二月六日/我師進薄土城先期遣人入其營舉火内外夾擊賊窘)
(急開東門遁去賊帥路應標殱焉余按啓元/之功凡皆光恩力戰所效也因附記於此)是月也帝
以登撫楊文岳為保督李昌齡為延綏總兵　六月馬
爌馬科李國竒官撫民四人先後充總兵爌天津科山
海皆以前討冦功國竒陕西撫民寧夏國竒尋以兵亂
鐫級收成命孫傅庭戴東旻各下獄孫托疾欺罔東旻
梗撫議同金吾騎逮治　張獻忠據房縣窺襄聲走興
安漢中逼秦蜀文燦請以楚撫孔炤防荆門當陽鄖撫
鰲永防江陵安逺巡撫啓濬蜀撫捷春各嚴兵於其境
而秦督崇儉主提師合擊秦三鎮兵多隨洪承疇北行
惟柴時華中道還甘肅崇儉以變蛟請帝不可崇儉檄
延寧兵及時華皆不至李國竒駐秦川經汧隴抵咸陽
取道近崇儉以十三日於西安出師士馬單弱倚秦劉
軍如左右手國奇以一千人趨命而步卒八百殿大噪
於畧陽剽瑞王國租一萬兩國奇既以事見殱七月帝
乃用故總兵張天禮於陜西代左光先梁甫於臨洮代
曹變蛟曹左所將卒在薊思歸變蛟逃者四十三人光
先逃者六十一人馬科亦秦將逃者百人皆選將挟兩
馬而馳出境云投賊崇儉以六月二十三日至咸陽踰
月抵興安闗中惟賀人龍兵最強崇儉畏其䟦扈不用
時帝方憂秦督為失職猶冀文燦復穀城之恥故且勿
治而張獻忠以七月二十二日去房縣二十六日左良
玉偕豫將羅岱率兵追之良玉易岱為前軍而已隨其
後去房八十里為羅􁀙山軍乏食摘樹葉為糧賊伏兵
山岨中以待岱與副將劉元捷分兵進劉從左羅從右
兩山草木稠雜伏四起岱馬足挂於藤而止抽刀㫁之
蹷而復進棄馬登山賊圍急岱箙中有矢數十發之賊
多傷矢盡被獲良玉大敗奔還軍符印信盡失棄軍資
十餘萬士卒死者萬人事聞良玉以大帥輕進折衂貶
秩三等張任學失中軍益不足任姑落職文燦首為穀
城事而再辱國軍料理候代帝早有意誅之矣　八月
太監劉元賔總兵孫應元黄得功副將周遇吉等大破
賊馬光王於淅川之吴村王家寨許可變胡可受以其
衆於淅川降初馬玉於吴村詭乞撫隂窺渡漢江以應
獻忠淅川令郭守邦知其中許可變胡可受有善意遣
邑諸生王作霖挑與語可變隨霖夜至處之東闗胡可
受為光玉所持約未定應元得功従鄧州趨内鄉掩賊
背遇吉與副將張一龍刁明忠分路别擊文燦遣陳洪
範以兵來㑹二十四日至小黄河口𠫭將馬文豸偏禆
曹雄張召等力戰胡可受敗登山而呼曰始與許王約
降者我也將軍至今歸命遇吉遂駐馬受之而應元得
功以二十七日進兵王家寨南北兩山賊分壁其上石
壘木樵相聮不絶應元率㕘將馬文豸戰其南得功率
副將林報國戰其北豫兵嚴遏鎮平之華陽闗賊不得
逞大敗斬首九百五十有八光玉遁走元斌以九月四
日至淅川露檄除兩人罪予官選鋭卒四百給以糧疏
入侈其功謂大非穀城比時楊嗣昌既受詔督師矣文
燦聞發代憂於見及而喜有此捷也顧謂陳洪範曰賴
公淅川之功可以紓死洪範聊應謂然文燦之革任糾
自豫按髙名衡有監軍孔貞㑹者文燦所表用名衡再
核之重言其以撫愚理臣也嗣昌在道中儳而與之爭
且微探帝指輕重曰流冦支蔓不可勝誅熊文燦受命
以恩信納降料理楚豫江淮十得六七獨獻忠再叛八
營惶惑遂揺西附以敗垂成之功今以一眚廢置并所
用之人而訾謷之庸得為通論乎文燦則自奏辨曰臣
以十一年春舞陽大捷提兵逐賊首尾兩年斬馘二萬
散脇従十萬餘人其魁帥如劉國能馬士秀杜應金皆
受朝命為官而馬進忠李萬慶劉喜才許可變胡可受
等已傾心革面矣獻忠僄狡鄉化未醇臣固憂其難制
屬去冬京師告急邉兵盡行茍不聴其約直鼓行而前
耳臣恐中原擾動不得已而許之俾國家撤備於漢東
而後可搘梧河北今廷論之責臣者誰有知之者哉初
帝以五案失事於督撫諸臣不少假貸武臣中如祖寛
倪寵李重鎮皆楚豫宿將也寛有朱龍橋之功竟重論
文燦知帝用法嚴恐不免故先自言帝以臨敵易帥且
遲之比度嗣昌到軍而收者已出國門矣文燦之入也
道經蘄黄姚明恭初附嗣昌薦文燦者得相且歸矣文
燦與之言亦以已未必誅迺陳洪範與穀城之謀中官
為之請得移病文燦繫急某璫名廣西採辦者已前死
遂棄市而余應桂貰罪復用戴東旻竟死獄中文燦止
一子依明恭張獻忠破蘄水亦殺空隠云
外史氏曰穀房之釀亂也固矣十三家之賊半就戎索
而劉國能李萬慶等始終弗貳此非楊鶴之金鎖闗陳
竒瑜之車箱峡也且中原冦禍論大勢惟此時為少衰
觀乎張伯鯨減餉汰兵之請亦可以見矣得毋文燦尚
自有功乎曰否否昔漢武之下南越也以路博徳為伏
波將軍楊僕為樓船將軍樓船將精卒挫粤鋒以數萬
人伏波僅得罪人千餘道逺失期徐而與之俱進其至
畨禺也樓船攻敗粤人縦火燒城伏波乃為營遣使招
降者賜印綬復縦令相招日暮粤人不知伏波兵多少
樓船力攻燒敵反敺而盡入伏波軍中又因降者以知
吕嘉建徳所在跡得之以此益封其校尉皆侯而樓船
僅以陷堅得封而已請取今事比類觀之孫傅庭曹變
蛟渭南之戰咸陽北原之戰此樓船之陷尋惬破石門
而燒畨禺城也劉國能之於隨州李萬慶之於張家林
馬光玉許可變胡可受之於淅川此粤人不知伏波兵
少盡敺而入其軍中者也文燦亦何力之有焉語曰天
道十年一變賊發難以來十年矣前賊之長計在奔得
志在掠今也闗箱聚落之殆盡剽畧無所得食而部隊
之分者漸以合捆載之輕者亦以重聚謀改計欲於山
川阨塞之處規取二三大郡以資其餱糧休其士馬迺
見我之備未盡弛彼之力未能克則且前且却以睥睨
乎其間故彼之伏而思逞者謀甚狡而氣甚鷙此時事
之大可憂者詎得謂賊勢之少衰哉若夫我將吏之擁
兵翫冦因循者踰十年之久而異才忠憤如曹變蛟黄
得功輩稍稍間出賊固已不能無忌且賊秦人也自其
渡三晉過河南奔走萬里必以秦為歸今秦師大克不
敢復叩關西入彼轉鬬數載功業無成而鄉里道㫁能
無倦而生悔乎其初刦於饑寒而懼於誅戮今見朝廷
果有意招之且内料同類猜嫌勢必自相斬殺何不蚤
乘此時臣事天子而顧甘心為賊故劉國能李萬慶之
去逆效順較之榖房之徒其撫同其心不同如駕馭得
宜必轉而為我用非僅不反已也此又時事之大可為
者矣夫合天下之謀盡十年之力以圖賊今其可憂與
可為者決機於十一十二之兩年苟得其人即剿功可
成而撫局得就乃不幸付之貪庸躁怯熊文燦之手以
至於甚敗嗚呼洪承疇孫傅庭其不主撫者也然此兩
人者在闗中而榖房安去闗中而榖房叛剿撫皆因舉
足有輕重若文燦者詎足為有無耶朝廷之失在用文
燦而剿撫垂成之秦督撫又移之辦他事危亡之局實
決於此噫嘻孰非天為之哉
　
　
　
　
　
　
　
　
　
　綏冦紀畧卷六
欽定四庫全書
　綏冦紀略卷七
　　　　　　　　　　國子監祭酒吳偉業撰
　　開縣敗
楊嗣昌常徳武陵人也與父鶴先後舉進士天啟中逆
璫魏忠賢兵部尚書崔呈秀用事鶴以南贑巡撫放為
民嗣昌為户部郎移病父子皆齟齬歸楚人多稱之烈
皇帝立僇大憝大學士黄立極在内閣首條奏閹舊惡
中慚帝新即位以輔弼大臣有翊戴功優容之閻鳴泰
為兵部尚書於崔魏交至深亦得弗坐六卿皆閹黨也
天子新簡用閣員華亭錢龍錫等六人大半起謫籍未
至在直者倡執中之說以相持自劉鴻訓從長山近先
入為帝分别黑白奏之異論者稍稍詘天子思任老成
手詔召蒲州韓爌為首輔而國事始定鳴泰以人言罷
改刑部尚書王在晉代之在晉太倉人有當關舊勞鴻
訓力稱其籌邊練職為人醇謹無他略時楊鶴以左僉
都御史召用而嗣昌病良已入朝定州知州陳新甲亦由
遷官同日廷見崇禎元年五月之二十九日也鴻訓尋
以他事與在晉皆被譴而韓爌柄國大起廢籍以工部
左侍郎王洽為兵部尚書洽臨邑人由忤璫召拜舉朝
以為賢然未許以知兵也當崔魏時詞臣最著節者江
南髙攀龍姚希孟文震孟江西姜曰廣等十數人既湔祓
隠然負公輔望而史館倪元璐黄道周有重名天子夢
想賢傑再以資地推擇閣員臺諫舉攀龍居首禮侍郎
周延儒尚書溫體仁皆不得與延儒緣召對承恩眷體
仁銳身出借科塲事訐攀龍目為黨魁排去之延儒體
仁相繼晉用其間邊人不戒兵尚書洽有罪下獄死左
侍郎申用懋攝部務拜為真事定自劾免方倉卒時户
部郎梁廷棟一言當帝意驟用以督撫薊遼故總督張
鳳翼官簿逺出廷棟右尋召之俾襲其後守關門而令
廷棟入代用懋為兵部尚書時流冦已大起西北楊鶴
改左副都御史總督陜西三邊不能討賊乃主撫廷棟
鄢陵人目偏盲伉健有智謀在部與職方李繼貞論賊
事調度頗合卒不能有所戡定他隂事蜚語聞帝怒其
懐詐負恩遂落職而楊鶴撫賊不效致於理嗣昌已從
關内道巡撫永平矣席藁請身代父帝為其子故骩法
減死論鶴請室疏謝略曰朝廷未嘗講究兵食徒以重
任責二三疆吏號為知兵臣本書生力過其任故顛蹶
至此今羣臣又謬舉臣之子嗣昌鎖鑰關門臣既不効
於前子豈能効於後兵者危事非一人智力所能辦也
大司馬虚位難其人江西熊明遇在熹廟初為九卿至
是由南刑部尚書改任以秦督承疇所請剿冦餉不覆
奏召詰責明遇惶恐不能對罷之次第用張鳳翼鳳翼
選懦不學顧老吏頗熟諸將姓名善候伺人主意得為
兵部尚書最久當是時流冦已踰畿輔擾中原且上犯
山陵天下洶洶指目二三執政延儒早謝事體仁總機
務為首臣在帝前遇兵事不敢可否帝嘗有所訪逮輒
推謝曰臣夙以文墨待罪禁林帝不知其駑下擢至此
盜賊日益衆誠萬死不足塞責顧臣愚無知自審票擬
勿欺耳兵食大計獨帝神聖裁決而鳳翼既當職無可
避得楚豫急奏輒頓首省户下曰臣曉夜治文書調兵
食非不盡狗馬力如將士不用命何惟帝死生之天子
輒哀憐以為此歸誠無私且久故不忍廢然亦不甚重
也初帝之任相也虚已禮遇之甚自劉鴻訓錢龍錫相
繼得罪不能無疑而體仁伺間用朋黨中之又自以排
廷論取中旨得相日夜患詹翰諸臣之偪已其才且賢
者必害之以事抑勿使前取癃篤謹愿無能之人布腹
心引與同列苟以充位塞爭且假之形已長而固寵故
體仁用事八年他相非病免物故即以他事去職帝寖
厭薄館閣侍從謂儒緩不習事而祖宗朝内外得並相
於是外寮爭以他途進矣淄川張至發者以兵侍郎拜
為特恩木彊無所長體仁窺帝意于將謁歸進其黨薛
國觀由太常少卿入國觀狠鷙而隂沉不及體仁又不
熟掌故每調㫖瞪目不能下筆堂吏皆非笑之帝又疑
京朝官起家清要不更吏職惟封疆勞苦之臣練習機
宜間察諸督撫獨楊嗣昌在宣大可用方以艱歸即家
拜兵部尚書且倚以相非它司馬比也嗣昌為人不如
其父鶴鶴得罪由秦按臣興化吳甡劾奏甡本同年生
鶴出獄無怨言曰吾儒生不閑軍旅興化以國事劾我
何嫌乎嗣昌自緣邊臣進於朝士無纎介特以父喪奪
情憂天下姍已又帝倚之辦冦一不稱而廷臣用故事
責我且無計自全以此左却右顧積猜多忌識者竊憂
之曰此復為體仁矣當體仁之用事也忮而專臺諫有
異已攻之者内銜刺骨所罷斥甚衆獨慈谿馮元颷得
為都給事中而東陽張國維撫江南數以事觸體仁賴
帝知之故弗斥此兩人同鄉里時浙東稱為多賢諸詞
臣惟文震孟至相值體仁在告日帝出不意驟命之已
而顯為難不兩月罷(震孟初入直體仁有票擬必請正/有改必從震孟曰溫公虚懐乃爾)
(何云奸同官何吾騶曰是人伏機甚深何可信越數日/體仁知其疎凡震孟票擬徑抹去不用震孟拍案大呼)
(以諸疏擲體仁體仁亦不顧未㡬許都諫譽卿被謝冢/宰陞糾擬㫖為民震孟力爭之不得曰言官以革職為)
(榮體仁持其語入/奏并吾騶罷之)曰廣希孟元璐皆為體仁所中傷而
黄道周數廢數起官至少詹事潔廉無比於書無所不
窺天下望以為相道周性忠直好面折廷諍時相多舒
緩養望浮沈取大位道周羞之不忍為天子一日開文
華延詞臣問以用人理財策道周據古今條對甚切帝
亦名重之呼先生者三知其博洽故以見聞相折辨它
翰林楊廷麟楊士聰等多所指陳其大者論考選考選
者賢守令以材望咨訪備近臣而吏尚書田唯嘉欲從
之取賕不得則先期撮其尤者補部主事名為移陞衆
不服於帝前發之且及他奸私并相至發交關狀帝乃
命在召者得一切賜考拔張縉彦等授翰林臺諫官縉
彦為秦中清澗三原兩縣令清澗僻處賊巢環而攻之
者百萬率鄉勇死守幸不沒調三原壯邑扞禦仍有功
移陞已歴司農郎帝自識而用之嗣昌之為中樞也陳
新甲用知兵顯亦以遭喪起復為宣大總督道周儒者
念國家即無人奈何數以墨衰從政貽後世笑慨然思
論之仰視熒惑逆行太白晝見嗣昌所籌冦事滋失策
顯謂馮元颷等天象如此此人必誤國宜率同列固爭
道周前召對時補牘被譴訶㡬不免矣中夜讀書至宋
臣真德秀𫝊拊几歎曰古人立朝一月三十六封事而
吾儕黙然已乎每見詔書有不便輒屏人削牘不起草
手自書之有一字更定曰此誠不足以格主屏弗奏其
欲糾嗣昌也為數劄子論邊事冦事其一言奪情并論
新甲未上也帝傳部院舉閣員時至發行惟嘉逐吏尚
書商周祚初視事諸君子浸向用馮元颷謂枚卜無出
道周上者獨苦其好言事疏入或觸忤即推且弗用道
周重國事於已進退固弗恤元颷等遣所知日守之曰
公得政所挽囘者大奈何必以口舌爭即輕宰相獨不
為天下計乎以此久不發帝初用詞臣言去一相一冢
宰諸大寮多側目比論相帝意黙有所屬故再三駁廷
推以觀之周祚素所無執持乃盡籍坊局之資輕者名
以上其同官先達中摘瑕疵爭同異語浸尋至帝前帝
震怒切責周祚濫狥而自用嗣昌等五人入閣皆卿貳
官(五人者自嗣昌方逢年外程國祥素以清節著為司/農倡間架之說請預借民房租一年蔡國用召見時)
(嘗力言把持朋黨以中帝意然其人無才不能與體仁/比范伏粹奉佛最謹晨夕跽拜不輟此三人皆無所表)
(見/)惟方逢年係翰林亦以禮侍郎拜云帝素知道周學
行謂其性偏執非救時相故後之道周亦非以不相少
有鞅望特恨為同列所誤不早擊嗣昌竟就初藁為三
疏以進帝之相嗣昌疑非朝士意道周又衆所推而出
身强諫憚其詞直欲以理折服召諭羣臣曰嗣昌久歴
巖疆守制已踰小祥奪情原有舊例黄道周彼時不言
今因簡入内閣借名妄詆朕聞無所為而為者謂之天
理有所為而為者謂之人欲道周已不見用而出此當
與卿等共議之公卿見帝變色皆戰栗流汗嗣昌陽引
救徐出微言挑激道周頓首力爭終無撓詞既對畢叩
頭入班帝目而斥之曰佞口道周再入至帝前曰請為
上分别忠佞反覆數百言帝益怒緹校在殿下惴惴將
有所收縛帝終以儒者優容之奪三官得江西幕僚以
去已而編修劉同升趙士春都給事中何楷皆以爭奪
情謫官南九卿有公奏帝怒主藁者兵尚書范景文削
其籍南御史成勇金吾騎逮訊而嗣昌權益重它相不
敢與侔矣嗣昌既相之次年夏帝以蜀撫傅宗龍為兵
部尚書還嗣昌於内閣嗣昌幸於解機務㡬得以功名
終未浹日而張獻忠反嗣昌自念帝數貰我罪榖城事
熊文燦又其所薦再負國討賊之任將安歸帝亦漸悟
嗣昌之麄疎言過其實終不足仗顧已撓羣議而用之
庶一出行師邀萬一功有以謝天下嗣昌知之乃自表
請行十二年八月二十八日詔諭嗣昌曰間者邊陲不
靖卿雖盡瘁不免為法受罰朕比因優叙還卿前所奪
官卿引愆自貶堅請再三所執甚正難相聽許朕聞春
秋之義以功覆過方當降徒干紀西征失律以卿才識
戡定不難可馳傳往代出郊之事不復内御特賜尚方
劒以便宜誅賞卿其芟剪蝥賊早奏膚功詩不云乎無
徳不報賊平振旅朕且加殊錫焉晝漏上二刻被詔日
晡時嗣昌上書請對翼日帝乃召閣臣薛國觀等吏尚
書謝陞户尚書李待問兵尚書傅宗龍來平臺嗣昌避
與閣臣齒需再命而後入見畢上問待問曰楚軍及豫
皖二撫告缺餉卿部前已發乎方專征度何道而足待
問曰督餉臣伯鯨軍興是其專責微臣關掌文書而已
今輔臣係皇上特遣宜就臣部題留款項設處開支多
寡伏候進止帝問宗龍曰張獻忠舍豫楚而冦秦三路
見兵㡬何人宗龍曰臣至部閱實其數近十萬人矣帝
問陞曰嗣昌行以何銜陞曰臣以為宜用督師輔臣帝
召嗣昌前曰朕以冦亂煩卿遠行朕不忍卿去左右嗣
昌曰微臣實不稱職致方内多儆仰廑宵旰咎皆在臣
蒙皇帝又貰其罪而用之臣敢不竭其駑駘之力繼之
以死帝曰卿行軍以何者為先嗣昌曰兵難豫度容臣
馳至襄陽條方略上之嗣昌又請合剿與練二餉為一
用緩急為期㑹帝恐因變制滋濡滯不可嗣昌因言户
部為京運不足借剿之半以充今派練餉及補缺額餉
共五百萬經制有餘可還舊額資軍費帝從之嗣昌曰
兵事煩倚監軍以辦冦今其人多不可用帝曰卿自擇可
者嗣昌曰若張克儉宋一鶴皆其選也嗣昌曰賊勢初
散今合先後不同張伯鯨遠駐池州轉輸遼緩(户部咨/均糧溢)
(地二餉一半解京一半解剿剿餉侍郎張伯鯨奏為遵/均溢半留之㫖酌派督理治數目事内晉蜀二省應於)
(秦撫項下解還户部外實半留銀一百一十三萬二千/三百八十六兩若以崇禎十年額派二萬八千兩計之)
(僅得十分之四尚有皖鄖二撫共十八萬有竒不與焉/臣遵照舊款各以四分為率于理臣項下派三十萬兩)
(秦督派十四萬兩楚撫派十萬兩豫撫派十六萬七千/六百兩皖撫衙門創設别無支持不得不仍派一萬兩)
(鄖撫以特請奉㫖照原數仍派八萬兩沅撫二萬八千/三百八十五兩先奉部派已定不敢增減者也以上共)
(派一百二十四萬六千七十五兩内不敷銀十一萬三/千六百八十九兩臣撥事例銀補之有細數開呈御覽)
宜移之楚豫用兵地其江南用一司官催運便左良玉
雖敗其人有大將才兵亦可用當進為平賊將軍帝命
皆允行嗣昌曰臣聞君言不宿於家臣朝受命夕當上
道從丁廏馬衣装鎧仗惟所司早給便臣辦嚴帝曰卿
能如此朕復何憂大悦諸臣叩頭退駕還宮漏下二鼓
矣越日詔賜嗣昌精鏐百大紅紵絲表裏四斗牛衣一
襲賞功銀四萬銀牌一千五百紵絲緋絹各五百佩以
督師輔臣印撥剿餉五十萬予之九月六日嗣昌陛辭
先期光祿寺設饗於平臺之寢殿北面重席帝親為之
起手揚斚酌醴命左右宥以飫之者三樂作一小黄門
奉黄封立於旁發之御製七言詩一章(御製詩鹽梅今/暫作干城上將)
(威嚴細栁營一掃冦氛從/此靖還期教養遂生民)帝笑曰朕為卿贈行其詩比
之於周方叔漢亞夫嗣昌跪而誦之拜且泣宴畢尚有
造膝語中官皆屏於東廂見帝諈諉者再嗣昌頓首曰
必死既而命撤饗具以賜之曰已令有司祖於國門朕
需卿早飲至為勞旋之宴(九月初一日楊嗣昌奏臣昨/奏剿餉練餉當相乗除恐徵)
(解不前必至兩誤皇帝面諭剿餉自剿餉練餉自練餉/頭緒原各分明再有更張恐生遲滯欽此但户部前因)
(缺餉議將剿餉一半留用一半解至京中其後議派練/餉四百餘萬兩又派補缺額餉一百餘萬且欽遣科臣)
(守催則京餉有餘不宜分剿餉明矣乞/勅户科勿分剿餉為蕩冦第一急務)既行十五日於
磁州疏謝恩十九日過河抵汴檄有司諭帝意以救民
水火二十九日至襄陽入文燦軍中先是左良玉羅􁀙
山之敗獻忠謀入秦秦督鄭崇儉率副將張應元汪之
鳳賀人龍李國竒扼興安賊犯蜀興山太平等縣屯於
永寧關大巴山分水嶺秦蜀之交境又從義溪走馬家
洞沙子嶺以窺合江從鹿耳坡髙竹坪以窺大寧蜀撫
邵捷春遣其兵二千人同副將王之綸方國安分地拒
險八月官軍敗績於湯家灞王之綸力戰不支都司何
(闕/)明沒於陣裨校多傷九月方國安所部將岳宗文譚
􁀙破賊於三尖峰又破之於黑水河張獻忠羅汝才分
其軍自白水之碧魚口入秦合江之蕭家坡入楚文燦
待罪襄陽兩月自審禍及羣帥詭稱冶父聽刑不受發
召賊狂走巴山庸部文燦不知所出(張縉彦奏以為秦/督鄭崇儉兵一譁)
(再譁駐師興安茫無進取總兵陳洪範誤信五營貼兵/被創今逍遙何地左良玉署掌河南總兵關防未見成)
(功河南總兵/應否别推用)嗣昌既視事十月朔大誓三軍方孔炤左
良玉劉元斌自當陽陳洪範自鄖陽來㑹楊素有口辨
加使相威重為諸君述詔語申訓誡又自以受厚恩誓
必滅賊誅賞所必行副將以下皆失色退與文燦語頗
尤之文燦訴兩年剿餉不至者六十餘萬又新附諸人
不從逆均州五營雖亡去其中多思自拔者欲以此為
解嗣昌納其說累疏聞李萬慶願從征請得比劉國能
給以餉張伯鯨以乏興貶秩司官王揚基李為珩白衣
視事從督師請也是月也彗星見詔傳㫖修省以王紹
禹為河南總兵賊格里眼等掠葉縣圍沈邱入項城之
郛焚之犯光山副將張琮刁明忠率禁旅踰山行九十
里及其巢賊大營已移挑其銳返鬬先驅射賊殪絳袍
而馳者二人知光山吳敏師齎糗糒至士益奮追奔四
十里斬首一千七百五十級嗣昌稱詔頒賞十一月王
國寧再自歸以其衆千人馬五百匹願從良玉自効請
得比李萬慶嗣昌於襄陽受之處其妻子於樊城然而
熊文燦竟逮治矣左良玉受平賊將軍印浸驕恥以櫜
鞬禮見遣侯閹以書來謝嗣昌不能無望十二月賀人
龍以秦兵大破賊嗣昌請加職賜奬欲漸貴之以其班
抗左左窺見萌芽恨之兵部尚書傅宗龍奏事失指下
獄(傅宗龍因洪承疇請推總兵劉肇基部議不允帝/以違㫖藐抗故意掣肘阻撓戲視封疆革職提究)帝
素憤中樞失職嗣昌權譎免宗龍戅猥承其後偶不當
意輒移積怒怒之時冬月已盡大司馬考成用小故被
重譴百寮震慴嗣昌軍中聞之亦心動十三年庚辰正
月楚師敗績於麻黄嗣昌歸獄於撫臣方孔炤詔命逮
治以荆南宋一鶴代之楚制府鎮上游兵多下游稍薄
而撫臣自以護陵為重分漢南屬治臣王鰲永調容美
土司增當陽逺安戍以備荆州而已提陵兵五千標兵
一萬五千專斷徳黄兼顧陵寢其敗也無所辭咎故得
譴而嗣昌亦戴罪然以初至軍為法受過帝意不甚責
也當是時賊分為三西則獻忠負嵎蜀楚之界東則革
左四營豕突隨應麻黄南則曹過十營鷙伏漳房興逺
(曹過尋從興逺入寧/昌在是年之臘月)我師視東略為緩河南江北自撫
鎮外藉朱大興盧九徳為䇿應而麻黄千里委之郭金
邦二三裨校以設防其京兵滇兵多聚西南議以左將
軍先行獻忠之誅餘可次第剪滅閣部迺大計兵食規
形勝之地專倚襄陽為根本濬城外為三濠造機橋列
横枑以啟閉每門設一副總兵文移出入譏訶驗問立
軍府監以道臣張克儉儲備甲仗累億萬諸道餉皆輸
之申嚴號令大會師襄陽之射堂斬後期者興安路監
軍殷太白以殉所奏薦萬元吉等起自廢籍監諸道軍
元吉有識略委以軍謀進止所言無不用閏正月檄諸
道進兵左良玉於二十四日合諸軍擊賊於枸坪關獻
忠敗走乃請從漢陽西鄉入蜀追之閣部前調秦督率
賀人龍李國安之兵從西鄉入蜀於良玉則欲其駐兵
興平别遣偏師追剿良玉不從嗣昌與元吉計而疑之
移檄良玉曰觀賊形勢似不能入川仍當走死秦界將
軍今從漢陽西鄉入川西太兵多紫興兵少萬一賊從
舊路折囘疾趨平利仍入竹房將用何兵禦之不則走
寧昌以入歸巫與曹操合我以大將尾追趨賊入楚非
算也依幕府本謀秦督提兵入川秦府駐兵西紫我兵
仍駐興平此為正著量遣偏裨入蜀追剿此為竒著其
詳議以聞良玉報曰蜀地饒衍賊渡險任其奔逸後將
難制且逆獻被創入川則有糧可因囘鄖則無地堪掠
良玉料之賊非萬分窘急必不復竄楚境鄭嘉棟前報
折囘吉家莊者此捍子手乃老􁋄􁋄一斗粟之殘賊嘉
棟誤以為獻耳夫兵合則强分則弱今已留劉國能李
萬慶守鄖若再分三千入蜀即駐興平兵力已薄逆賊
折囘能遏截之邪良玉所統乃剿兵非守兵若主兵不
出戰而戰兵又代為守賊將何時盡乎今日惟當出其
不意盡銳疾攻一經大創自然瓦解縱使折囘房竹間
人跡俱斷彼且從何得食况鄖兵扼之於前秦撫在紫
興抄之於右庸能狂逞若寧昌歸巫險而且逺曹獻兩
不相下倘獻窮而歸曹其中必有内相併者可無慮也
良玉已於二月朔涉蜀界之漁渡溪矣嗣昌得其書以
示元吉元吉曰良玉初稱入蜀之路定於西鄉今倐易
而大竹進退皆主之不復稟承督府何邪嗣昌曰良玉
書詞慷慨惟敵是求將在外不中制古也宜從之於時
獻忠營太平縣之大竹河規取其邑以休士馬良玉駐
軍漁渡溪之兩日而秦督崇儉亦引其兵來㑹獻忠聞
兩道俱至乃移營九滚坪以待我兵見瑪瑙山險峻將
據之以決勝左兵秦兵以初四日追賊於九滚坪不見
賊部勒行伍指劃形勝初七日始抵瑪瑙山而賊已奔
山巔結壘乗髙鼔噪其氣甚盛左將軍下馬披荆榛相
險易周覽者久之既而謂所親信曰吾知所以破賊矣
分所進道為三左兵當其二秦兵當其一令曰聞鼓聲
而上我所部兵或衝其中或衝其右而賀李二將從左
路夾擊賊置陣堅不可動我師奮勇鏖戰賊潰墜崖澗
者亡算追奔四十餘里左兵斬首二千二百八十有七
内有掃地王曹威白馬鄧天王等十六級皆賊將而張
大經亦為官軍所殺獻忠妻妾九人被擒者七獲偽金
印一鏤金龍棒一偽令旗令箭各八卜卦金錢二馬驘
千餘頭甲仗軍貲以數千計陣降賊將三百三十八人
秦兵斬首一千三百三十有三降賊將二十五人人龍
所將卒獲帝賜熊文燦准撫獻忠勅書别將收獻忠大
刀上鏤天賜飛刀四字是役也左良玉功第一賀人龍
次之閣部主調遣而秦督在行楚巡按御史汪承詔方
差次其績以上制府先被二月十四日詔書帝以閣部
在行間鬚髮白又調度有方賞罰明信所以勞勉切至
發御前賞功銀一萬兩賜嗣昌斗牛服御廏良馬金鞍
各二使者甫出國門而瑪瑙山露布告捷帝大悅時陳
新甲由宣大總督入為兵部尚書召見賀楚捷帝先免
嗣昌良玉戴罪再發五萬金錦幣千端為軍賞令新甲
定諸將功格而急趣進軍是月也楚將張應元汪之鳳
乗勝逐北十六日及之於水右壩斬馘九百獻忠又走
岔溪千江河蜀將張令方國安十九日與戰復破之張
令者故奢崇明降將年七十餘能馬上用五石弩中必
貫革為賊所憚獻忠乃由千江河之十二灣轉入柯家
坪其地崇牙錯峙菁薄綿亘賊彌山漫谷依阻其中張
令於二十七日分其軍為五路負勇爭利賊衆我寡方
國安支軍後距取儳道得脫而令深入被圍居絶坂之
中猛氣彌厲挽强持滿屢奔賊營應弦以斃甚衆而水
逺士渴賴天雨得濟圍終不解鄖襄道張克儉犒軍入
蜀謀於秦督崇儉曰張令健將奈何棄之急呼張應元
汪之鳳從八台山進賀人龍從滿月嶆進三月八日過
箐入坪楚兵先至張令方與賊鬬呼聲動岩谷内外合
勢賊乃解去應元之鳳功居多是役也張令以五千人
當賊數萬相持十三日力戰得不沒所殺賊亦已數千
雖救自諸將人皆服其勇云當是時獻忠既遁興歸山
中尋自鹽井竄興歸界上(鹽井屬四川○賀人龍李國/竒髙杰等以三月初九日追)
(賊及之于寒溪寺翼日再及之于鹽井共斬首一千五/百有竒賊目三人先後率所部降于陣已而木瓜渡黄)
(墩兩戰秦楚蜀之師皆會木瓜溪斬首/一千二百八十有二黄墩斬首三千)四月左良玉大
軍進屯興安平利諸山連營百里諸軍憚山險圍而不
攻賊重賄山氓市鹽芻米酪其人有反為賊耳目者獻
忠收散亡養痍傷氣乃稍稍振久之自興房走白羊山
而西西即羅汝才入寧昌道也初汝才之在寧昌其地
阻江為險汝才與過天星分兵出羊頭坂窺渡(二月二/十四日)
大昌參將劉貴擊之半濟尋犯巫山(三月十/一日)石砫女將
秦良玉盛兵雒門百子溪扼渡再縛筏巴霧河(四月初/四日)
秦翼明以三千人設守大昌游擊楊茂選力戰郤之既
屢挫不得渡潛求附於獻忠獻忠之走白羊山即巫巴
深險處掩息旗鼓轉入轉西汝才之聲援漸近既至遂
與之合獻忠剽悍雖累敗不以氣下汝才汝才分士馬
以資之語次頗憂江險為難渡獻忠曰不然立馬江岸
有不前赴者斬之其下爭死鬬我師劉貴等皆退賊乃
由魚住溪渡江結營萬頃山苦桃灣其别部陣於紅茨
崖青平寨歸巫之間震焉督師在襄陽聞之曰二賊合
西郵必儆急引其軍出彛陵彛陵與巫山接壤荆楚之
門户先是宋一鶴鎮當陽以滇兵劉元斌控荆門以禁
旅地勢相為犄角督師標兵三萬餘人張伯鯨解餉至
者八十七萬幕府如袁繼咸萬元吉皆竒士有智謀故
總兵猛如虎以白衣從征自效文武將吏一志專力賊
且旦夕可滅乃嗣昌虚恢自用又煩碎無大略其上彛
陵也偕幕士飲酒賦詩流連名勝酷好形家者術遇梵
刹邱隴指興替以訪其驗否舉鞭於馬上算之萬元吉
以為不急廢務然亦未敢强諫躬親文簿過於米鹽反
滋叢脞軍行必自裁進止千里待報動失機宜偏裨駕
馭難周輒經年無所調發將吏以之解體鄖治王鰲永
因關門共事之舊乗間言之終不見聽(鰲永既罷疏曰/臣目擊督輔行)
(間盡瘁舉鳳皖秦豫楚蜀諸撫分任之而不足者嗣昌/獨任之而有餘但賊情瞬息變換檄文往返動稽時日)
(比至而情形已變又須另請調度所以有經年不戰之/兵其將所自為出竒僅得瑪瑙山一戰若遵督撫之令)
(則左良玉應守興安無此捷功矣臣以為督撫之責成/諸撫不必人人而授之機宜止核其條上機宜之當否)
(可/也)駐彛陵一月不進取華嚴第四卷謂可詛蝗已旱公
然下教郡邑且以上聞朝士聞而歎曰文若其將敗乎
擁百萬之衆戎服講經其衰已甚將何以戰五六月間
曹過再越巴霧河侵開縣(開縣/失陷)鄭嘉棟擊之于仙寺嶺
賀人龍擊之于馬溺溪各有斬獲(馬溺溪斬一千/二百七十九級)羅汝
才同小秦王等東奔而過天星特過開縣而西賀人龍
李國竒又折囘追之(過天星之突遇開/縣為閏六月廿日)當是時諸將士
馬居山谷中罹災蒸瘴毒疾疫物故者十二三京兵之
在荆門雲兵之在簡坪楚兵之在馬蝗坡久屯思歸多
中夜亡去關河旱蝗人相食土冦蠭起秦有竇阿婆賊
破名城殺長吏豫有李際遇等賊河汝之間多從之嗣
昌乞恩請罪帝為發帑金五萬軍前營療醫藥二萬賙
恤饑民于嗣昌傳旨切責而已王鰲永緣議不合解任
代以監軍道袁繼咸秦督崇儉老不任事謝病詔不許
俾率鄭嘉棟歸秦留劉賀李三將討賊秦之長武楚之
羅田蜀之新寧大竹皆告陷嗣昌不得已規以便宜招
撫為諭帖萬紙散之賊中革左全營自歸未㡬颺去王
光恩素有善意并說其八營俱降見閣部猶豫不能專
決久之八營之降者復叛七月中羅汝才小秦王混世
王等自蜀折囘興山楚兵之備興遠者副將王允成王
之綸等京營總兵孫應元等以十四日擊之豐邑坪大
有斬獲(賊之折囘也尚有滿天星一連鶯共五股賊在/興山連營舒洞口初圍香爐寨繼走白草坪豐)
(邑坪京楚官軍擊走之惟豐邑坪斬二千三/百餘級生擒五百餘人亦瑪瑙山之亞也)十六日小
秦王混世王降惟汝才佚去嗣昌見楚地不足憂決䇿
以八月二十六日出師入蜀嗣昌楚人不欲賊一騎蹂
楚其初至軍也即謀以蜀困賊勢不得不先困蜀撫恐
蜀之門户堅反而致死凡撫戲下之强者輒調之以飭
他備撫邵捷春提弱卒二萬守重慶恃秦良玉張令為
左右手張令忠勇善戰軍中號神弩將秦良玉自將兵
三萬援夔城過夔一步即其石砫司守夔亦守家也知
綿州陸遜之罷官歸撫遣之按行營壘過秦秦冠帶佩
刀出見見左右男妾十餘人然能制其下視他將加肅
為陸置酒歎曰邵公不知兵吾一婦人受國恩應死所
恨與邵同死耳陸請其故秦曰邵公移某自近去其所
駐重慶三十四里而遣張令守黄泥窪固已失地勢矣
賊在歸巫萬山之上俯瞰吾營鐵騎建瓴而下張令破
次及我我敗尚能救重慶之急乎且閣部驅賊入蜀無
愚智皆知之邵公不及此時爭山奪險令賊毋敢即我
而坐以設防此覆軍之道也(時又有降賊自言於邵公/曰某降幾日矣而公不從)
(我計有疑我心乎邵曰軍機大事汝新從賊來固不能/無疑為鄭重然且圖而用汝賊曰吾作賊久恨失身欲)
(于國家圖報効故背以自歸公若疑則速殺我否則當/早用吾計賊大衆飢疲乗之可殄滅倘有它賊以軍糧)
(接濟者雖百萬衆無能破之矣邵俯仰從其䇿賊盛言/山中賊所窖金銀處以動諸將而又道上所遇皆餓殍)
(無人色其死者剖其腹皆草樹皮謂可信/乃盡邵新軍二萬人以深入而皆為所沒)無何楚兵於
土地嶺敗績先是監軍萬元吉集川將守巫巴諸隘而
秦將賀人龍李國竒楚將張應元汪之鳳張奏凱專使
擊賊楚兵自達州入夔營於土地嶺而賀人龍逗撓不
至楚兵多新募不習鬬獻忠悉銳來攻應元等苦戰不
決賊分兵從後山下突入其營官兵譁賊乗之合圍應
元中流矢突圍出收其兵稍稍集賊度巴霧河猶力與
之爭之鳳走他道所將潘映奎沒於陣餘士卒從東平
散囘巴霧川之鳳苦戰久山行道渴飲斗水而臥血凝
臆而死賊退屯圎渡坪元吉馳赴楚軍命應元兼領其
衆楚蜀兵勢皆危嗣昌惟以受降為得䇿九月過天星
聞小秦王混世王之既降也亦請降求内徙嗣昌徙小
秦王於房縣過混於竹溪山中初嗣昌之用蜀困賊也
蜀險且曠再逺則松潘徼外諸蠻吾藉將士力蹙賊而
致之蜀蜀能守則守不能守而棄涪萬松雅之間以啗
賊秦兵斷棧道臨白水滇兵屯曲靖扼白石江我率大
兵掩擊其後驅入松潘諸蠻在豫楚取蜀為阱在蜀又
取徼外為壑策固當乃賊謀尤狡覘嗣昌喜諛詭言畏
督師天威諸部悉捧馬足督師慮降者與行營雜處非
便輒發内地安插以逺之先時兵圍賊久而大軍反為
賊所圍嗣昌不悟川東道康四海鄖襄道張克儉區畫
新附日不暇給賊得免死牌莫肯散自擇便地連營數
百里河南北大祲饑民就食襄漢者日數萬賊因之闌
入張克儉心憂之上書督府曰襄陽自古要區在本朝
筦鑰獻陵視前代尤重近者西河饑民雲集新舊降丁
逼處其間一夫呌嘑皆足致亂况秦兵以長武之變西
歸鄖房軍府初立降營碁置何啻放虎自衞紫漢西興
初無重門之備可不為之懼乎嗣昌報曰昔髙仁厚六
日降賊百萬卒擒阡能故事可法也參軍何怯邪於是
嗣昌遣親将至京師上進軍狀且曰臣嗣昌駑怯竊冀
奉神靈揚威討逆獻指日授首然後掃除餘孽拜見闕
廷帝亦以功必成出其章示羣下兵都給事張縉彦言
于帝曰督師專征以來所上章前後多不相讎瑪瑙山
獻忠單騎奔逃已而突巫山掠巴東所在見告革左全
營歸命不數日皖將又以陣亡今謂過渠束手竹房漳
保已無内顧泝歸巫而上盡敵可期在督師定有成算
迥非前事之比然臣不能不慮之也十月張獻忠陷大
昌先是萬元吉駐巫山邵捷春駐大昌相聲援捷春用
其將邵仲光之言以大昌之上中下馬渡水淺地平難
持久乃扼水寨(闕/)之觀音巖為第一隘而夜义巖三黄
嶺磨子巖魚河洞下涌諸處各分兵三四百人以守元
吉以兵分力弱為憂賊以九月先突觀音巖三黄嶺窺
上馬渡無備破之元吉急檄諸將邀之於譚家嶺七箐
坎乾溪而張奏凱以專兵屯淨壁捷春用羅洪政沈應
龍二將兵助之已而獻忠從竹􁑚坪突過淨壁進屯開
縣嗣昌聞蜀兵潰取觀音巖守將邵仲光斬以狥是時
張令秦良玉皆敗(張令性輕敵有賊䇿一騎于山呼其/壘曰誰是張將軍令易之躍馬出賊)
(曰若善弩今用相報矢中項以殪令宿將死藝川人惜/之賊大至秦石砫兵亦覆沒秦單騎見撫曰事急矣盡)
(發吾溪洞之卒可二萬我自廩其半半餼之官足破賊/土官家用一箸一帚調兵者最急箸以能飯者畢至帚)
(則掃境内出也邵見嗣昌與已不相中而蜀/無見糧峒寨之人詎可信遂謝良玉計不用)令竟以死
而捷春自收其兵扼梁山羅汝才自豐邑坪返走再與
獻忠合獻忠以梁山河水深不得渡乃與汝才謀曰達
州河淺不如自開縣西走復東向而趨達州時方國安
奔敗引殘兵保達之郊獻忠至不敢與之爭賊既渡遂
長驅深入捷春退屯綿州扼涪江賊疾走陷劒州趨廣
元將從間道入漢中趙光逺賀人龍拒之於陽平百丈
二關不能進乃踰昭化復走巴西張應元合楚蜀官兵
邀之于梓潼戰小利賊返鬬被衂蜀將曹志耀王光啟
張世福等力戰却之降將張一川張載聖俱陷陣遇害
(萬元吉命䘏一/川妻子於彛陵)捷春涪江師遂潰賊屠綿過浮橋直抵
成都嗣昌先以大昌失事糾捷春罪用監軍道廖大亨
代之邵撫蜀有惠政其逮也成都巷哭蜀王為引救不
得卒論死十一月嗣昌進軍重慶萬元吉大饗將士于
保寧以諸軍進止不一立大帥以綂之用猛如虎為正
總綂張應元副之率其軍趨綿州諸將分屯要害而元
吉自間道趨射洪扼藤溪以待賊賊方屯安岳之周里
塲諜知官軍且至宵遁抵内江猛如虎選驍騎逐賊元
吉與應元營安岳城下以遏賊歸路十二月嗣昌在重
慶下令赦汝才罪能降者授都司以下官惟獻忠不赦
有能擒斬者賞萬金爵通侯次日堂皇庖湢徧題有斬
閣部來者賞銀三錢嗣昌瞠視咄叱疑左右皆賊勒三
日進兵㑹雨雪道斷再戒期視師三檄賀人龍驕蹇不
奉約束初嗣昌憂左良玉跋扈人龍屢破賊有功私許
以人龍代左為平賊將軍賀大喜過望已而良玉有瑪
瑙山之功嗣昌禮重之如故顧謂賀將軍且需後命賀
不得意具以前語告左左深阻内恨而人龍褊中顯謂
其衆曰閣部不足為盡力當獻忠之敗瑪瑙山而走也
追急遣賊馬元利操重寶說左曰獻忠在故公見重公
獨不之思乎公聽所部多殺掠而閣部猜專無獻忠即
滅不久矣左心動實縱之去獻忠在山中得收集潰亡
左兵驕玩久不之擊督師數移文責讓於左賊窺知其
故於所過要路故署其壁曰某日候戰又不到欲挑兩
人釁而乗之左憂閣部之聞而按之也順㫖請亟戰然
其中實不用命萬元吉雅知兩將皆怨望進曰軍心不
一未可以戰盍令前軍躡賊後軍為繼中軍從間道出
梓潼扼歸路以徐俟濟師此萬全策也嗣昌有驕色曰
賊易與耳焉用分軍示弱邪是月也張獻忠陷瀘州瀘
州三隅皆形銳而面江止立石站一路可北走賊既走
絶地元吉謀以大兵自南搗其老巢伏兵旁塞玉蟾寺
蹙賊北竄永川逆而擊之可以盡殲永川令戴堯雲者
先期遁猛將軍詢嚮導無一人應者元吉輕騎按行城
中惟見丞簿一二人我師宿西關空舍不戒於火延燒
民屋已而抵立石賊營先移秦師屯小市廂隔水而陣
賊渡南溪返走秦兵隔水詭云追之不及賊遂越成都
走漢川德陽元吉單騎至籍田舖賊渡綿河入巴州閣
部先既詘監軍謀不用將以十四年辛巳正月自綂舟
師赴雲陽檄三軍陸行疾趨追賊毋令他佚諸將迺盡
從瀘州躡賊後賊折而東返歸路盡空不可復遏猛如
虎所將寧國兵止六百騎餘皆平賊鎮兵驕悍不法焚
屋于永州掠馬于仁夀皆其卒也惟叅將劉士傑深思
立功諸軍從良玉多優游不戰今從如虎馳逐山谷風
雪中軍中謠曰想殺我左鎮跑殺我猛鎮時賀人龍兵
已大譟西歸閫外所賴止此一旅人心如此元吉深用
為憂(諸將軍會于瀘州中軍陳可立擁纛牛頭山飲/酒奏倡樂以觀鬬元吉令之赴敵背道馳去)賊
之入巴州也自巴抵達逡巡及於新開正月某日我師
追賊及于開縣之黄陵城日晡雨作諸將請以詰朝戰
劉士杰奮曰吾四旬逐賊今乃及之舍而不擊縱使佚
去吾不能也擐甲持矛大丈夫獨取獻忠耳如虎激其
衆鼔而並進士杰所當摧陷賊大披靡獻忠登髙以望
我師見無秦人旗幟而左兵亦攜阻不前士杰孤軍跳
盪後無繼者迺密抽壯騎潛行箐谷中乗髙大呼馳下
左兵先潰士杰及游擊郭開如虎之子猛先捷皆戰死
前兵既覆如虎率牙兵苦戰中軍馬智挾如虎潰圍圍
開衝突以出旗纛軍符盡失嗣昌在雲陽聞敗頓足曰
吾悔不用萬叅軍之言故敗今引兵急歸楚顧根本再
破賊退囘重慶傳箭召潰兵順流東下賊已席卷出川
西燒新開驛置楚蜀消息中斷襄陽尚未審知敗問賊
大隊已至當陽鄖治袁繼咸方謀出軍獻忠令汝才與
之持自以輕騎一日夜馳三百里未抵襄陽先遣劉興
秀等二十八騎偽為官軍持軍符令箭日晡叩城門曰
督府調兵守者合符信啓關入夜半賊從中起放機橋
納大衆城陷鄖襄道張克儉推官鄺曰廣死之襄王被
執獻忠坐王堂下屬之酒曰吾欲斷楊嗣昌頭嗣昌在
蜀今當借王頭使嗣昌以陷藩伏法王其努力盡此酒
遂害之嗣昌出蜀抵荆州沙市之徐家園方圖告敗曰
帝待我厚謀再舉俄聞襄陽破遂不復食迺李自成陷
雒陽福王先以正月遇害報踵至於是撫膺大慟曰無
面目見帝以後事付元吉伏毒死焉帝聞其死也且恨
且憐之得元吉所上死狀歎曰督師功雖不成志亦堪
憫宜用輔臣禮歸葬既而詔諭羣臣嗣昌二載辛勤一
朝盡瘁雖有瑪瑙山功不能掩其闖獻鴟張兩藩罹禍
之罪下所司㑹勘以聞中外皆知帝意引傅輕典即議
功為解帝可之(中軍會議嗣昌中外纔知有二府三州/十九縣之失前此兵刑都科俱不知以)
(密本不/下部也)嗚呼當嗣昌在軍中薛國觀早得罪因召周延
儒為首臣乃先後並坐法賜死餘相雖或枋用不次其
任遇皆不及嗣昌繼起筦中樞者傅宗龍使過陣亡陳
新甲失職棄市才亦逺出其下惟張國維馮元颷相繼
受任(元颷初以侍郎署部事帝問誰可大司馬元颷以/史可法李邦華張國維三人對帝以邦華在戎政)
(為兵士所恨而南樞不可無可法故用國/維國維到未兩月而得罪即以元颷代之)國維再下獄
見釋元颷被帝知遇最深因病獨得放還(癸未年袁時/中被擒帝念)
(舊樞臣馮元颷調度功特發上/傳加太子太保病痊即與起用)而張縉彦由庶僚超拜
賊已躪秦蹂晉逡巡乎畿輔矣其爭奪情諸臣黄道周
㡬斃詔獄復原官范景文召用遂擢為相帝亦深悔前
撓廷論專任責成之非然十六年遣輔臣吳甡討賊面
諭以自楊嗣昌死後廷臣無復能督師者以此知君臣
之際其相知為深也(十一日召輔臣語曰朕昨夕夢故/輔嗣昌稽顙庭下曰臣鞠躬盡瘁)
(死而後已為諸臣不公不平連章見詆故歸訴皇上朕/語之曰如某疏猶公平否嗣昌搖首曰亦不然語畢天)
(顔慘惻久/之見筆記)張獻忠陷武陵發楊氏兩世冢破其骨有血
自二年彗星見楊鶴節制三邊受流冦降父子遂與冦
禍終始鶴有弟曰鶚辛未進士帝以嗣昌故遂用為兵
侍郎撫薊後改川湖雲貴總督而國已亡矣
外史氏曰嗣昌之敗在乎用良玉而不能得其心信元
吉而不能行其計然皆以筦樞失䇿有以致之不待督
師而後悟也嗣昌實畏討賊而引文燦以為已貳恐其
顛覆乃曲意護之初以良玉威名足仗欲文燦倚以就
功不知其短于駕馭榖城之役良玉既顯相齟齬嗣昌
終信文燦以左右其謀比受降事壊又不欲顯其是非
故薄羅􁀙山之罰而反加委任良玉有以窺見其微且
從而心輕之矣區區一平賊鎮印謂足以服豪傑而得
其死乎元吉見兩帥離心其意實主於不戰即嗣昌非
不知持重萬全顧其生平本不識用兵竭其私智專以
揣摩迎合日舉六月盪寇之言以摩切閫外明知其勢
之未可冀倖身不在行姑以之塞帝意而規自脫既不
得已受專征去左右在萬里之外自念往昔在帝前謂
智略輻輳功在反掌今出師經年糜餉百萬情見勢屈
責我者且四面而至矣故雖將驕卒惰終僥倖於一決
其戰也初非辭元吉而别有成算斯其所以敗也(嗣昌/奏臣)
(受理臣交代之兵新收王國寧之兵與續調遼兵合之/京營勇衞大同之兵一月約餉十萬餘兩又楚鄖二撫)
(派餉未足于理餉内通融支給約每月楚撫支二/萬七千鄖撫支一萬三千合之前數共為十五萬)元吉
之為人果達精警其從嗣昌也初無意於富貴特以識
事機習勞苦將乘機㑹以垂功名於竹帛其自保寧進
達州賊燒絶驛置七百里不見烟火單騎﨑嶇箐銑間
舍騎放舟始及大軍故一見督師即請分兵以為後距
開縣之敗元吉親至戰處為文以祭陣亡將士劉士杰
等哀動三軍在䕫門收召殘兵登白帝以望賊騎歴歴
在山谷間我師川湖諸將反出其後無一人禦之者不
覺拊髀流涕而痛吾謀之不用也嗣昌之縊於沙市雖
曰無面目以見天子亦緣良玉因其敗平牒倨傲不復
存節制之體故憤而自裁元吉畏禍未敢深言又逆揣
帝㫖知在元臣正終援春秋之義微之而已帝覽表歔
欷亦以監軍有勞敗非其罪後之君子追論其事者於
君臣朋友之間有三歎焉嗚呼嗣昌一生心力不專用
於辦賊跡其議論奏疏亦可謂之能臣而機變有餘忠
誠不足國事僨而身亦從之小雅節南山之詩曰不懲
其心覆怨其正此秉國成者所當引以為戒也
　附紀
　當嗣昌之討賊於楚蜀也秦中大旱土寇蠭起長武
　被陷環縣以借賑殺鄉紳白水以徵糧殺縣官皆岌
　岌為長武之續賊首竇阿婆闖子黄三鵠等為雄竇
　阿婆名竇開逺咸陽諸生也十三年六月三日賊同
　其黨渠魁百人自桃虢川赴料峪關漢羌總兵趙光
　逺率諸軍追之賊初據關山嶺繼據張家後山皆為
　我軍所奪監軍道伍右文催諸將趙大𦙍魯文彬党
　威疾擊之於西雒峪闖子懼而逃於牛圈子竇阿婆
　謀走於娘娘山西遁我師覺之先伏山之左右以待
　文彬威夾擊驅賊賊勢急奔山大𦙍迎頭截殺竇賊
　在陣被擒闖子來救不及東西奔潰凡擒斬共一千
　七百有竒運籌則伍右文力戰則趙大𦙍為上魯文
　彬党威次之秦撫丁啓睿以聞
　李長祥曰閣部之駐彛陵也下檄曰賊東走大寧大
　昌山彛陵下荆襄者我當之賊西走紫興房竹入秦
　者左良玉當之賊西入䕫關者蜀撫邵捷春當之蜀
　之險在䕫門而大寧大昌與竹溪房縣聨界有三十
　二隘口閣部以為隘多而力分不如厚集兵勢以專
　守䕫門棄大寧大昌以啗賊我師四面蹙之以決勝
　邵撫曰令甲失一城者撫坐之且有諸隘口不守而
　使賊得入是閣部殺我也欲分兵出關堅守三十二
　隘閣部乃命猛如虎以兵至䕫關助扞禦焉時張令
　死矣四川總兵為方國安隘將楊茂選覃思岱者有
　驍名而不相得思岱譖茂選于邵撫曰通賊捷春召
　令計事而戮之即以茂選之兵隷覃部茂選之兵怨
　覃相率驟委去賊遂從此一路入既入諸隘兵俱潰
　賊乘夜斬䕫關䕫將士尚臥未起遂驚亂方國安兵
　敗收殘卒數百騎過達州達州設守嚴獻忠從白馬
　渡過江壁達之西關僅三千人已而閣部亦率其兵
　至有數萬人相守旬日未交綏獻忠偽為閣部之旗
　幟穿其營遁去閣部引兵追賊已過蓬溪綿州而攻
　成都再往瀘州而閣部追及賊又掣其兵轉至達州
　開縣我師與之戰而大敗按全蜀形勢䕫門去達州
　八百里而開縣在其中間長祥達州人親拒賊設守
　其言極推重嗣昌而專以邵撫為失䇿雖議論稍偏
　未必無所見也
　内江王于蕃曰當武陵視師獻忠由大寧大昌開縣
　達州以入綿竹界遂逼内江内江有土司家將毛文
　者設守賊至文大敗之於東瓜崖殺其渠魁曰曹四
　獻忠乃偃旗鼓疾走成都成都城龜形其下皆甃石
　惟北角樓用土填築少瑕賊夜至穴城數處將穿矣
　覺之城中出董卜蠻者與之戰獻忠大敗殺其卒萬
　人乃遁走其後甲申八月之九日成都陷沒賊仍從
　北角樓以入盡殺蜀人所以報董卜蠻之怨也
　鄒漪曰世之議武陵者指摘㡬無完膚予心以為太
　過及讀其中樞奏議又未嘗不服其才亮其心也武
　陵嘗上四正六隅一疏謂下三箇月苦死之功了數
　十年不結之局及為督師建圎盤議㸃滴不漏謂滅
　獻一股以全勝之力制闖可無餘孽若果其言得行
　釜魚阱獸賊自可平無奈撫臣邵捷春未必同心鎮
　將左良玉全不効命卒致剿局無成中原糜爛殺藩
　王隳名城而督師以身殉之其亦異於後之受賄偷
　生欺君伏法者矣特以處分漳海一事為不理於衆
　口然觀獻忠初納降時遣腹將薛姓者入京朝士無
　不婪其厚利而不受獻忠錢者止武陵一人亦可見
　其清執矣迨其後兩世之棺遭賊發掘襄王之死也
　賊語之曰吾欲斷嗣昌頭而嗣昌在蜀今當借王頭
　使嗣昌以陷藩伏法則賊之致恨於武陵者極至不
　可以見武陵之心邪夫元和討賊全倚裴度建興恢
　復獨任武侯武陵受帝知遇亦欲為國宣勞獨是薦
　熊文燦為首功絀洪承疇為首罪功罪混淆人心不
　服而開縣之敗由不用萬元吉之言此則有難為武
　陵解者然予友李翰林長祥推許不啻口出而杜貢士
　濬亦言其才可用豈阿私所好乎至以加餉殃民為
　武陵罪則剿冦需兵用兵需餉前督師盧象昇早已
　建議請行矣世之君子未嘗設身處地而苛求不已
　恐未可為定論也宜乎思陵有云功雖未成志亦可
　憫武陵亦可瞑目於九原矣
　
　
　
　
　
　
　
　
　
　
　
　
　
　
　綏冦紀略卷七
欽定四庫全書
　綏冦紀略卷八
　　　　　　　　　　國子監祭酒吳偉業撰
　　汴渠墊
洪武三年大封諸子列聖相承家法建置維屏訖于季
代二百八十餘載或除或絶存者三十王太行以西曰
晉曰瀋雁門以東曰代覃懐以北曰趙曰鄭曰潞河濟
之間曰魯曰徳海岱曰衡洞庭以南曰岷曰滎曰吉曰
桂豫章以西曰益曰淮蒼梧界蠻徼曰靖江此十六王
者所封敻絶河山或僅以免即先後被兵中十餘年獲
休息焉君子于其事也始之書終之書非不一書而足
也大梁溯洛入汝惟四王周髙皇帝第五子封開封定
王橚以下十傳而端王之子恭枵紹封為周王唐髙皇
帝第二十三子封南陽定王桱以下九傳而裕王之子
聿􁀙紹封為唐王崇英宗第五子封汝寧簡王見澤以
下七傳而昭王之子由樻紹封為崇王福神宗第二子
常洵封洛陽為福王又封其次子由崧為徳昌王關中
絶隴道惟五王秦髙皇帝第二子封西安愍王樉以下
十四傳而(闕/)王之子存樞紹封為秦王肅髙皇帝第十
四子封甘州改蘭州莊王楧以下九傳而憲王之子識
鋐紹封為肅王慶髙皇帝第十六子封慶陽改寧州又
改寧夏靖王㮵以下九傳而憲王之子帥鋅紹封為慶
王韓髙皇帝第二十子封開原改平凉憲王松以下十
一傳而敬王之子亶􁁝紹封為韓王瑞神宗第五子常
浩封漢中為瑞王自鄂達郢屬之蘄春惟四王楚髙皇
帝第六子封武昌昭王楨以下八傳而恭王之子華奎
紹封為楚王襄仁宗第五子封長沙改襄陽憲王瞻墡
以下八傳而靖王之子翊銘紹封為襄王荆宣宗第七
子封建昌改蘄州憲王瞻堈以下九傳而定王之子慈
□紹封為荆王惠神宗第六子常潤封荆州為惠王梁
山跨劒閣惟一王蜀髙皇帝第十一子封成都獻王椿
以下十三傳而恭王之子至澍紹封為蜀王冦初起西
延闔鎮反慶肅國被邊地唇齒而臨洮寧夏之兵疾討
賊不與于亂韓恃固原為捍蔽秦有金城之固瑞有雲
棧之阻秦將吏既破賊則桐封以草竊為不足憂崇禎
之六七年賊渡河再入關往來豫楚而窺蜀諸侯王之
被兵者其鬼神以震擾闕其禋祀田疇以茀穢棄其耔
耘民人則辛苦墊隘罔敢寧居聘問則淹洫雍閼失于
期㑹卒至乎枝葉凋本根撥底喪亡而莫之救也跡其
形勢楚懸絶大江則緩周秦蜀通都居重則緩荆處蘄
春非上游肅洮河之陽慶賀蘭山下逺則亦緩唐與福
負秦嶺距關崇涉于淮泗韓據涇渭西控隴瑞綰梁益
出襃中襄惠通庸濮而楗之江七王不幸當天下之衝
疆場日駭大懼社稷之顛隕以恥王室故數以賊情上
聞瑞王之言曰臣賴先帝休徳獲奉西藩未朞年而冦
至比晉賊再渡河闌入漢興七年正月十五日破洵陽
紫陽平利白河繼陷督臣洪承疇來救單騎布甲披荆
棘入險阻捜捕山間冦臣助犒軍及賑饑銀七千餘兩
賊始奔遁近境以寧既而鳳縣再陷蜀賊入秦州楚賊
上興安六月自興安西鄉犯郡界游擊唐通憑漢江力
拒不能渡賊方東鈔澤北據鳳西擾沔縣寧羌南鄭孤
城在萬山絶谷中賊四面至覆亡無日臣于肺腑至親
近也于藩封至僻陋也于冦盜至危迫也惟陛下哀憐
韓王之言曰賊以七年九月初五日攻平凉東西兩門
交急賊已從東關之北攀而上都司李應孝劉添祿手
擊賊殺七人膊之擲其首城下賊乃轉而東自辰薄旰
行始盡崇信靈臺涇州相繼失又轉入平凉之郭為李
應孝所却而鎮原華亭咸被圍平凉屬城十破其五邠
乾汧隴鄰封鈔略殆遍聲言芟夷四境即平凉在掌握
無所逃國初設平凉衞屯田碁置列三百寨官二百軍
三千有竒今僅存尫羸百十老卒何以守前一年皇上
念潞王苦冦急增設一叅將兵三千人即潞州衞屯糧
充餉臣願以韓比潞邀親親之恩焉初賊纔過河入豫
楚也雒稍偏宛汝荆襄各有警而荆州當陽先陷故惠
王奔命告急南陽城庳薄唐王捐千金謀修築太守陳
振豪弗授功又與王因他事齟齬王以為言帝震怒逮
振豪下之理王請以陳永福為耑將亦援潞事以比帝
弗許八年冬賊再犯南陽王又奏曰臣有莊田數百頃
為朝廷恩賜及臣祖父之所封殖以十月十一日之交
賊燔燒聚落儲偫略盡守舍輔國將軍顧煜遇害其母
梅夫人重創死賊往來瓦屋石橋臣祖墳園咫尺繫臣
心腑旦夕靡寧南陽恃鄙而不警備臣出私財蓄火藥
布渠答賊是以避弗犯而焚我郊保今七月不雨二麥
未藝臣鄉沈家冲飢民揭竿有平林下杜之志可為寒
心又曰臣府護衞千二百人近制以其半為汴梁班軍
畨直給撫臣以下由使甚無謂也惟明詔念臣困戹以
全軍見還臣得賴國恩周廬擊柝逺斥堠無恐帝報之
曰南陽班軍畨直祖宗朝定制已久朕不敢變諸可以
為王捍禦者不愛于王當帝之從信邸入也篤宗廟厚
同姓以崇重諸侯之禮郡縣吏弗詘體于王者王得自
言即所持非是帝輒骫天下法以右王帝又數召見宗
人遴其才擢之官欲以通宗祿之窮而變其制其後上
書言事得乗置至京師日益衆或非所宜言帝亦浸厭
之不能有以禁也帝發金匱書得髙皇帝制曰宗室子
孫入為中朝官者得以其階換授有司議議者曰將軍
中尉皆一品如此即三公九卿一朝而盈廷者數百人
非所以為法帝拂然曰親親任賢古之道也何不可却
其奏再詳之有朝士顯謂儀制郎吳之屏曰君胡不以
有唐故事告上乎夫入為卿士出為牧伯此三代制唐
室諸侯王兼官借職不必以其階如曹成王者傳稱其
為叅軍刺史可攷而知也今宗人坐糜國儲奈何不講
求通變于當世可施行者而專以固陋逆上意吳愕眙
弗應宰相大僚無一人讀書識國體者以此大不慊禮
侍郎陳子壯署部事主覆奏遂欲以守官堅執為名髙
各藩皆知帝意所向懐廷論切弗敢爭而唐王獨貽書
子壯相駁難王素辨博喜文詞其書稱説典訓援據經
傳皆有本廷臣顧弗及知特以諸侯厲鋒氣持異同為
足畏而已帝尋惡子壯疏詞强諍下之獄衆口惜子壯
者輒以尤王王亦浸驕薄公卿為不足重當髙皇帝時
諸王得巡行所部革除後網漸宻京師所置吏握其事
禁私車將從輕媠出即送喪至諸墳園非詔令不許南
陽既冦衝八年後彌甚王嘗望烽火接天思海内且大
亂終日守空宮對僕隷拊髀太息曰安能鬱鬱效龎涓
死此下乎中州督撫大臣見諸藩各以輕重逼冦患周
王好行其徳福王日閉閣飲醇酒崇王奉浮屠戰守事
皆聽將吏所為而南陽日陳兵自衞得材武稱然王血
氣方剛恣自用又不能䘏其宗人過寖淫上聞非真有
淮南濟北之心伍被開章之計也帝既撓羣下重骨肉
漸聞諸王怙恩徳驕盈不自簡束南陽要害地而王建
請轉廣書辭不遜順失藩臣禮傾側擾攘之際恐有赤
睂樊崇平陵方望詿誤王以成狂狡之謀意不能無纖
介㑹都門有急王請提軍入援事不行廷臣輒文致其
罪帝乃下詔廢為庶人禁錮之自此諸藩惵息不敢復
言兵事矣帝爲討賊需餉嵗百萬民力大屈有司捐薪
俸有紀錄民入錢佐軍者假清卿秩優之下詔襃美風
示海内焉武清侯李誠銘者慈聖皇太后姪也先朝待
外戚有體太后母天下詎肯金錢私其親熹廟失御累
朝所積無訾省有傳其在李氏宮省事秘人莫知侯有
孽子其母微家衆不以為兄弟齒侯亡爭財忿鬩告其
兄藏禁物精鏐瓌寶累萬萬帝召見侯長子諭令輸助
國以自為名固對曰無有因發怒稍迫趣之亡何得病
死帝追感先后取田宅還之餘弗問(誠銘長子錦衣百/户李國瑞次子李)
(國臣孽子李國正國正奏莊房地土金銀外它珍寶數/百萬帝命遵吉解部以襄城工國瑞娶于新樂又與嘉)
(定為婚姻故新樂太夫人及嘉定伯奎皆為/之請帝弗許後以慈聖憑語于皇子而免)時有上書
者曰諸王跨土連城衣租食稅此皆縣官力也今天子
憂勞日昃苦征繕之不給王髙枕而王一郡天下有急
王獨得安耶願下明詔遣近臣諭㫖其上國帑以贍軍
用帝曰朕以方内不靖為諸王憂維王骨肉兄弟共吾
一體詩不云乎缾之罄矣維罍之恥其詔有司弗復言
久之卒莫應國初親王祿五萬石後改為一萬石秦晉
楚蜀地相埒周于後徙封皆極天下膏腴商賈百貨所
輳殖其富比京師萬厯中人傳楚王名他人子為子後
嗣王姊張郡主索貲財不能滿宗人相告言(楚恭王無/子取舅王)
(大之子子之其家亦取家人子一人以進乃後封通山/王者也恭王長女張郡主為討蘆洲不應又宗人雙橋)
(負王府貲五百金被鎖郡/主請寛不從怒而發其事)帝遣官即訊王行金累億萬
事得解楚坐此少減耗而四國俱完他王雖髙帝子不
及也文皇靖難後自言我子不得與先帝子等祿不及
十之五累聖所封後親屬漸以疎即恩賚亦浸薄惟神
宗四子帝叔父最親瑞惠桂在熹宗朝始之國開邸之
日淺土瘠而多故天下皆憐之獨福王在兄弟中莫得
以為比福王神宗之愛子也母鄭貴妃最幸王皇后無
子光宗于兄弟居長繫中外心帝意亦素定苐貴妃早
貴顧天下有出鄭氏上者即􁦠望雖至尊亦兩難之仗
廷諍力稍自强浸尋乃日為離間諸大臣調護萬端元
良既冊命而四子同日出閣恩寵惟均凡以為鄭氏也
福王大婚費三十萬營洛陽府第二十八萬帝非貴妃
不寢食妃一子雖長猶不離抱聞其將逺離日夜泣請
之國日期者數十百奏置弗省最後妃弟子鄭養性亦
言之雖非至誠顧以太子名號久正帝春秋髙久病不
乗此時早就邸為王富貴計何庸復待乎妃亦心動言
之帝不能戀戀母子情獨辦治國裝宜厚帝喟然從之
當是時海内全盛帝所遣稅使礦使數十人月有奉日
有進廣南明珠滇黔丹砂空青寶石豫章磁陜西異織
文毳蜀重錦齊楚礦金礦銀他搜括嬴羨億萬計名人
主私財入貴妃掌握擬斥十之九以資王諸宮人中使
竊言曰王本共天下此不足計也特為下詔賜莊田四
萬頃所司爭之力得減半中州腴土苦不足度山東湖
廣界以充王又奏乞江陵故相所沒産江都至太平沿
江荻洲雜稅并四川鹽井榷茶銀自益舊制王府田聽
民占而徵其賦王左右勸王多規肥饒地入府為永業
既則伴讀承奉諸官假履定步畝為名乗傳列旌旗笳
吹所至索輿皁餼廩無算田之良楛租之多寡胥懸其
口常過汝州擅殺人山東江楚之間富家憂攘奪農夫
疲供億天下騷動其請福府食鹽也于洛中設邸閣中
使至淮揚支王鹽一千三百引乾沒要求輒倍中州舊
食河東鹽有令㫖非王店所出不得鬻淮商開中既詘
晉引復滯九邊軍餉無所資帝悉其故命換給長蘆然
去洛陽遠以為不如河東便弗肯改自慈聖登遐未兩
月而愛子去膝下帝忽忽不樂瑞王年二十有四婚未
成惠桂齒相亞無選擇命羣臣交章叩閣率寢遏而福
邸信使通籍中左門一月數請朝上夕報可四方奸人
亡命之徒探風㫖走利如鶩閔不畏死張差龎保劉成
之變緣是而生然兩宮慈孝無間王亦專奉已無所睥
睨訖于三朝繼綂骨肉晏如原本祖宗家法之善而光
廟因心篤愛為卓絶已及崇禎中王失神考久貴妃亦
前歿内官宮媪為王中詗京師者多失勢老病死河南
大亂王于國家屬尊地近在宮中時㡬奪宗獨性不喜
賓客智謀奇計之士莫進乎前所好惟婦女娼樂中外
為不足忌然終用敗十三年河南大旱蝗人相食王謹
錄籥牡不憂念宗人百姓援兵之過洛者口語籍籍或
詈道中曰王府金錢百萬厭粱肉而令吾輩枵腹死賊
手南大司馬呂維祺在城中聞之惟以大計動王王不
用先是秦大破李自成于潼關原餘衆散略盡自成竄
漢南秦兵蹙其北左兵扼其南窘不知所為伏一年有
餘不復出食且盡謀自經養子李雙喜止之是年秋自
成令軍中盡殺所掠婦女以五十騎突圍走由鄖均向
伊洛河南饑民相率歸之復大振十二月李自成陷永
寧殺萬安王采􁀙熊耳以西民保聚山澤者連拔四十
八寨遂陷宜陽十四年正月壬寅黄霧四塞日眚無光
河南分守道王𦙍昌率邑紳警備總兵王紹禹偕劉羅
二副將引其兵抵洛王召三將入賜宴加禮出糒醪犒
軍十七日紹禹請以兵入城王箋阻者三不可止劉羅
二軍背東南關而舍薄暮有呌呼聲束苣燒土門詐云
逐賊抵七里河與之合十九日賊至羅用其火軍反攻
東城見乗障有固志護保者訊應實報曰城守嚴馮太
守(一/俊)守南王兵備(𦙍/昌)守西張知縣(正/學)守東王總兵暨衞
推官(靖/忠)主行檄而西北陬為衞分地賊命其下向西北
攻二十日王見事急出千金募士縋而出用矛以入賊
營昏時賊漸退夜半王紹禹親軍反從城上呼賊相笑
諾執王𦙍昌屬刃于其頸口噤齘索餉紹禹從旁解軍
以手推之曰此豈老總兵當言時邪揮刀殺守堞者燒
城樓開北門賊入王逃匿民舍中明日賊跡而執之道
遇呂維祺年已邁為賊反接奮其首視王謂曰王死生
命也名義至重無自辱王瞠不語尋遇害賊踞王宮醵
飲荐王于俎汋其血襍鹿醢嘗之曰此福祿酒也維祺
大罵賊死之有兩承奉伏王屍哭賊捽去承奉呼曰王
死某不願生就若乞一棺收王骨即齏粉不恨賊義而
許之桐棺一寸載以下車兩人即其旁自縊東關迎恩
寺僧道濟者鄭貴妃所剃度以替王入道者也乗賊間
舁其櫬止廡下祠而哭之審理李春茂典膳張守賢典
樂劉文魁縋城遁世子亦走免遇官兵疑腰有寶物裂
其裳裸露道旁得一護衞軍牽挽過河廬于孟縣訪求
福王妃尚在相見不復識抱持哭初賊之入王府也珠
玉貨賂山積裝縑囊負任以入盧氏山中發王府中金
及倉粟大賑饑民時杞縣人李巖術者宋獻策起從賊
教自成為好言紿衆曰王侯貴人剝窮民視其凍餒吾
故殺之以為若曹令饑者以遠近就食男子二十以上
願從軍者月食四十金趫敢能為將者倍之從我可富
貴無為交手死民奔走赴之者百萬燒王宮火三日不
絶用雒陽掾邵時昌為偽總理俾守城實棄之去也豫
撫李仙風于二月十日至河南府取時昌及從逆張旋
吉以下十數人梟懸之稱恢復功其道府推知等官皆
在惟白尚文死不得其尸云已為饑民所噉食矣叛將
羅泰劉見義不知何以見獲伏法王紹禹初傳死于兵
後膠致京磔于市事聞帝震悼輟朝三日泣謂羣臣曰
王皇祖愛子遭家不造遘于閔凶其以特牛一告慰定
陵特羊一告于皇貴妃之園寢河南有司改殯王具弔
襚世子在懐慶授館餽餐備凶荒之禮焉(帝發御前銀/一萬坤寧宮)
(四千承乾宮三千翊坤宮三千太子一千又慈慶宮懿/安后銀一千慈寧宮皇祖宣懿康昭妃銀五百皇考孝)
(溫定懿妃五百俱著王裕民冉興/讓葉髙標齎往以慰䘏福藩世子)嗚呼春秋之義大責
帥以上相專征之重而親王不以其道終君子謂督師
之罪無所辭矣夫洛陽周王城自漢以來都之三川天
下之中地四達善戰者所必爭嗣昌乃專力于鄖襄而
緩備于京洛賊因抵隙蹈瑕而王紹禹羅泰之軍得以
動于惡乃道路所傳有謂兩王繼陷福隕而襄隨之者
帝與羣臣弗信也嗣昌之將行言于帝曰臣請以襄陽
為根本其規度襄陽城也仞深溝方洫而三環之造飛
梁設横枑陳利兵而譏訶非符要合者不得渡嗣昌雖
移駐夔峽軍資甲仗在焉諸將左良玉以下并帑于城
中江漢間列城數十倚襄陽為天險賊之得志于洛陽
也移師汴梁百道攻城者七晝夜周王出庫金五十萬
資守陴者而特懸賞有殪一賊者予五十金士跔籍大
呼擊賊賊未退同時南陽汝寧皆午道疲敝唐新立崇
僅堞宮垣以守帝詘指念磐石諸宗曰秦蜀逺楚與豫
接壤而荆僻處江介一州當有虞心襄陽宿重兵即惠
邸在郢中可無恐况襄王乎一日御武英方進炙咄咄
顧左右問汴梁云何忽宗人丞傳襄府福清王有表帝
推案起曰果爾襄王真不免矣福清王奏曰臣常澄襄
王之次子也臣藩奉國厚恩世守赤社不意二月初四
日夜半南門火一城糜沸傳曰監軍道家丁反臣父殿
廬火亦起融風吹之延爇萬屋臣睡夢中聞人馬聲飛
鏃著臣頭目見城中兵亦與格鬬天明賊大至太守王
承曾保臣及臣弟進賢王常淦突圍出臣遣人探父動
定始知初五日被賊執至西城樓殺死放火燒城肢體
為燼拾頭髗骨數寸以歸臣一慟殞絶臣宗弟貴陽王
常法于西城門外被殺臣兄已故世子宮柩盡焚殺死
蘭陽王母夫人徐氏太和王妃郎氏宮人李氏等四十
三口臣父國寶内官張進喜投井得存臣兄襄世子常
添先于崇禎十三年十一月二十五日薨妃聶氏繼逝
臣父前經赴告道梗未奉愍綸痛念臣父托體王家沒
身賊手臣不能相從灰土慚負天地惟皇上早殄此賊
俾微臣雪父兄暴骨之恨帝覽之感動命所司喪葬一
如福邸禮(襄王追諡忠王/葬城西青安山)拊几歎曰襄洛天下形勝而
襄建瓴東南憲王以仁宗愛子徙封于襄有深意襄亡
陪京必震恐且曰朕為天下討賊浹辰之間兩王皆以
國斃是天厭我家而剪棄其子孫也不然賊何以至此
顧疑楊嗣昌獨無奏久之知張獻忠邀殺閣部解餉官
于路竊其文書傳箭以入城嗣昌所積五省餉金弓刀
火藥數十萬及守兵數千人皆歸賊洛陽國帑而襄陽
軍資兩藩陷闖獻遂不可復制嗣昌在重慶聞亂返荆
州將謁惠邸王命閽者謝曰先生願見寡人者請先朝
襄王嗣昌慚乃縊是年東宮田貴妃薨妃帝所愛幸生
兩男皇五子早殤永王年少帝感天下亂悽愴骨肉傷
懐有老宮人及見定陵問以宮中往事稱神宗晚年王
皇后稀進見福王辭之國出宮門召還數四期以三嵗
來入朝大漸時顧視貴妃用洛陽為念因言孝恪皇太
后病篤光宗請㫖得往省孝恪目已盲兩手捫太子欲
有告光宗遽曰皇父鄭娘娘待兒子厚今鄭娘娘長御
隨以來孝恪悟其意嚙指曰我所嘗備極天下苦兒知
之足矣復何言遂訣光宗即位之三日懸母畫像對之
拜且哭㑹宴駕無人言貴妃時事者果母子耑寵擅天
下邪以今觀之亦何益帝為欷歔起周皇后居坤寧宮
宮禁禮重太子定王既出閣非帝命不得朝一日帝坐
便殿太子前致請案上有急奏河南冦以某月日破某
城而上歎曰若不知得幾見而母而動關我乎今後弗
復泥常也宮中所奉宣懿康昭劉太妃者神宗妃嬪中
推謹厚撫愛諸王帝以主慈寧宮禮之如太母常朝嵗
節畢見帝就便坐俄欠申偃别榻太妃戒勿驚命尚衣
謹覆之左右植立以俟頃之帝覺乃起攝衣冠謝曰神
祖時海内少事至兒子苦枝梧多難兩夜省文書未嘗
交睫心煩懣輒廢餐自以年才踰壯為國事磨耗蚤困
劣在太妃前惛然不自持一至此太妃為之泣下帝亦
汍瀾者久之諸宮人莫能仰視(劉太妃以十五年/薨年八十有六)帝之
憂汴急也尋聞圍解乃由王故得全則大喜既下詔襃
王且加勞曰此髙皇帝神靈憫宗室子孫維城莫固啟
王心而降之福也又以其意諭秦蜀楚諸藩曰王不鑑
洛陽已事乎茍能如周王城何患不完冦何患不滅先
是肅王親廟不戒于火祏主犧象皆亡賊登臯蘭山涉
乾鹽池入慶藩國界荆王見革左詭降欲與為好召入
宴盛帷帳陳女樂具百人之饌以饗兵見者皆憂其啓
冦心(荆王嘗戴小帽過酒肆茶坊/游戲曰如此世界且圖樂耳)其它王初因逺不及
冦皆以書來省難比李青山蠢戾于濟北呂瘦子跳梁
于湖南益王(益王端王十一世/孫定王由术之子)亦稱建昌妖人密教實
繁有徒江湖海岱亡命蠭起而臨藍平凉乃云宗人通
賊(長沙城内有榖城主撥置/奸黨楊吐虹等為賊内應)帝以為此同姓深恥皆由
諸王平昔不能樹之以徳董之以教故窮竒饕餮棄親
即異生其禍心論天潢支屬惟周為睦故惓惓以周王
為宗室儀表周自定王啟土憲守其共徳而加之以文
東書堂集古法書手自臨摹勒石暇則製樂府被新聲
梁園士女弦歌之渢渢乎盛世之響焉髙皇諸子蜀獻
王好學帝呼為蜀秀才妙選名儒侍講幄繕寫購藏圖
書甚富而周有中原文物之盛比肩儷美稍欲加尚之
萬厯初周鎮國中尉睦㮮為宗正招延通儒講串經義
以教同姓諸生作五經稽疑帝系世表竭四十年之力
訪求遺書牙籤識别登萬二千五百餘卷自大内秘本
所未有者西亭竹居悉丹鉛讎勘西亭即中尉竹居者
其子也王即趙宋故宮為寢城南有繁臺遺址四方賢
士大夫曳裾來游比于相如嚴助它王小子侯雞鞠狗
馬多豪少年之戲獨汴梁宗人贍文詞被服嫻雅左右
列敦卣樽壺丹青竹素在昔髙皇剖符之日備物典䇿
申之以訓詞分之以彞器百年有道𢎞長詒謀燕翼子
孫多彬彬三代之風詩曰世之不顯厥猶翼翼其周宗
之謂乎夫國于天地命祀山川河與崧髙周之望也周
之始封即憂河圯而遷洛尋復返舊都嵗有事于河至
端王末載發秘記讀之曰王室將衰河決為害王告其
世子以為大慼曰後二十年必驗今王立冦難作河益
南徙匠人置𣙗準水形以測望地平河身髙出王殿檁
者尺有二寸每春漲嚙隄吏民刑牲沈璧走馬傳籌報
水至何所與烽燧等自汴梁受圍帝以中原為急用丁
啓睿為督師赦傅宗龍用為秦督擢巡按髙名衡代李
仙風為豫撫九月宗龍兵敗死于項城秦撫汪喬年誓
師出關于襄城被殺自成乘勝圍南陽總兵猛如虎戰
死十一月四日南陽陷唐王遇害于麒麟閣(唐王之遇/害也有湘)
(安王尚在帝令附近州縣居住又唐王裕妃張氏顛沛/居襄陽有詔撫按官護衞供膳俟修整府第迎養舊邸)
十二月自成陷禹州州徽王故封地王廢專城太康王
以下七郡王多死二十四日李自成引羅汝才之衆再
圍汴梁髙名衡偕巡按御史任濬總兵陳永福為城守
丁啟睿在許州不能戰入汴梁避賊周王盡出庫金犒
師被傷者與殺賊同賞賊衝車撞擊負户穿穴城壊二
十七處皆距躍可上坦如大逵永福率吏士力鬬賊飛
火發機洞胸達脇愛弟親將碎于背後終不為動矢射
自成中目手㸐巨礟殺其巨帥上天龍等擐甲四十晝
夜鬚眉焦灼指血滲漉生馘三十三人斬一千七百十
有八級城乃克全賊以十五年正月十四日退屯朱仙
鎮三月癸亥賊復進為攻城折傷士卒遂起長圍期以
必拔帝先起孫傅庭為秦督至是更用侯恂率援勦官
兵救汴左良玉壁于近境憚賊弗敢擊汴梁食盡人相
食九月十五日河流驟決其聲如雷水沸鬱數十丈王
露次闉闍七日督師侯恂率總兵卜從善以舟師迎王
王與二妃世子後宮貴戚三十餘人乘夜達堤口止于
河北柳圏坊太康伯張皇親之第人民枕籍死者累鉅
萬或乘髙縛筏銜繩浮渡以水湍悍非柎絓屋角即身
槁樹顛游涌而逸者十不得一城中淤泥反土信宿填
滿(水由來家集分三股一直衝破汴城至二十二日水/將與城齊西分二股圍住賊巢賊奔吹臺避水○或)
(云賊由馬家口決河灌城○河決後改從杞/縣唐邑亳州以入淮河賊竟往西南一帶)易曰地上
有水比先王以建萬國親諸侯禹導九河𤣥冥効職魚
鱉咸若玉帛來同迨乎三后之季汾洮弗宣榖洛交鬬
龍蛇起陸百川沸騰自古記之周為國之分子奄宅土
中析圭之後麟趾發祥騶虞告瑞古稱魯衞今有周京
何意䝟貐蚩尤跳宕赤縣而支祈肆虐河伯助殃頓使
士女化為沙蟲廟社淪于陷井十王之典章物采故家之
禮樂詩書無不昏墊洪流堙沈息壤可不痛哉初李自
成非能知水亡人國效王賁之灌大梁者也彼恃其累
勝下睢陳捲宛洛苟得一都㑹則􁄕然欲自王及見汴
沒于巨浸乃聚其徒謀返據襄陽或曰楊文岳以真保
之兵守汝寧崇王尚在若秦將吏出關而汝蔡復犄其
後中原之勢尚未有所分也十一月某日自成乃下汝
寧殺文岳取崇王及世子行(賊圍急有通謀崇王中貴/矯王㫖議降者文岳砍柱)
(厲聲曰誰為此言吾當手刃之王亦誓死守或勸之去/曰我去如百姓何其被執也賊令諭降州邑之未下者)
(王不從遂于泌陽遇害并世子慈焲俱死尚有/王之弟河陽王由材王之次子慈焜亦與難)而以兵
臨襄陽福清王以社稷之鎮公子兵至走免是賊再克
而襄再亡也襄不言陷言易也惠尤不辰(惠王諱/常潤)以全
郢之重鄖與沅二撫之左右我而不能一矢加賊奉王
以次于湘潭天子以上游形便有司之過裨王失守不
得已下璽書慰勞焉十六年正月(闕/)日張獻忠陷蘄州
荆王先薨賊下令圍王宮盡掠其所見妓樂蘄人初憂
王為誨盜果驗左良玉畏自成之偪過武昌以軍事謀
之楚王王又畏良玉之偪而恐其弗行也嘿不應良玉
辭而下王乃自募承天徳安之潰兵給以餉用長史徐
學顏領之謂之楚新兵獻忠破漢陽五月二十九日于
煤炭洲以二十艘輕軍潛渡楚新兵開門降賊叅將崔
文榮長史徐學顔死之故相賀逢聖正衣冠投于水王
為獻忠所得遺貲尚百萬賊縛王置所乘輦舁而沈之
江惠王之走湘潭也舟遇風于陵陽磯楚士大夫從孥
于王者多漂沒王僅以免張獻忠陷長沙吉王惠王走
衡州獻忠陷衡州吉惠桂三王走永(桂王諱常瀛皇七/子李貴妃出與惠)
(王同/母)獻忠追三王于永湖南巡按劉熙祚遣人護三王
入西粤以身當冦入永州死守城陷不屈遂殉難時湖
南諸邸岷以他事遇于亂榮先薨(榮憲王由榑之子慈/照崇禎闕年封闕年)
(薨/絶)武岡常徳望塵而奔豫楚十二王皆沒而孫傅庭以
十萬之衆折于河南李自成西入關西安宵潰秦王有
軹道之辱獨劉妃慟哭以國破家亡不如死長史章世
炯自縊自成入據秦府僭偽號榆林諸將猶苦戰力不
敵三邊覆沒慶肅同燼平凉受圍四日執韓王屠之賊
渡河陷汾州懐慶福邸徳昌王(諱由崧/即福王)再走免與太妃
相失河北山東諸王避冦南下賊攻太原取晉(晉恭王/十一世)
(孫穆王長子求桂以/萬厯四十一年紹封)入大同取代(代簡王九世孫鼐勺/以萬厯十四年進封)
自成以三月十七日至京師向彰義門坐其左右兩人
人有識之者曰此晉王代王也夫紀侯去其國春秋是
之蜀之盟蔡侯許男不書乗楚車謂之失位所以存滅
國重舊封也先朝以空名奉骨肉實奪之權故處天王
伯叔之尊勢乃制于黔首詩曰瑣兮尾兮流離之子于
諸王又何尤焉禮國君死社稷君子于襄洛也則著之
于秦晉也則微之城郭壞宗廟隳若是而王存焉者稀
矣自成既以犯京師國亡而獻忠于岳陽渡江由荆門
走蜀蜀錦綺百貨甲天下而世盛傳蜀王能作黄金自
獻王得鴻寶之書于内府子孫善黄白冶化然皆積不
用王恃其都為金城石郭蜀士大夫以蠶叢本不通中
國此遺種處弗復多憂成都令吳繼善江南人才辨濶
達有謀見賊據秦揉楚而北都之問不至痛哭于蜀王
之朝以書諫曰髙皇帝衆建藩輔碁置繡錯數年以來
踣命亡氏失其國家此數王者非真有敗道失德見絶
于天也直以擁富貴之貲狃便安之計為賊所利而不
思自全此非殿下前車之鑒乎今楚氛日惡秦關失守
曹闖徭黄陸梁左右殿下付之悠悠而不恤夫全蜀之
險在邊不在腹若設重戍于䕫關劒閣誠足自固否則
黄牛白帝亦屬彛庚黑水陽平更多岐徑乃欲坐守門
庭謂為設險不可解者一也往者藺酋撲滅獻賊逃遁
止以藺兵力有虧獻地利不習今者荆襄撤其藩籬秦
隴寒其唇齒揣量賊情益無瞻忌而欲援引前事冀倖
將來不可解者二也至于錦城之固不及秦關白水之
險寧踰湘漢此可恃以無虞彼何為而失守且城如孤
注救援先窮時及嚴冬長驅尤易累卵不足喻其危厝
火不足明其急而猶事泄泄以幸茍免不可解者三也
為殿下計宜召境内各官諮諏謀議發帑金以贍戍卒
散朽粟以慰饑氓出明禁以絶厮養蒼頭蠲積逋以免
流離溝瘠募民兵以守隘結彛目以資援政教内修聲
勢旁震則可易危為安轉禍為福苟或不然蜀事誠莫
知所終矣竊為殿下危之蜀世有共徳王亦賢見其書
太切不無動特以祖宗之法不典兵不與民事而蜀撫
陳士竒迂緩不達時務巡按御史劉之渤稍彊執失人
心皆弗能力諍繼善再三告以髙皇帝之制于諸王寄
以討賊委之保邦萬一不戒以至失守王縱不愛身獨
不恤國家不念祖宗何終弗從五月而審知國信七月
而䕫門傳賊遽至成都一日數驚(闕/)　夜呼曰闖至矣
明日又呼曰獻至矣王不知所為謀以其宮人遯于荒
富家亦從孥以出之渤持不可乃已八月四日獻忠傅
城下王始出其金懸之市購戰守者莫應賊攻圍三日
夜以巨礟穴城東北陬而震之城崩遂乘以入王遇害
劉之渤罵賊死吳繼善閤門死者三十六人同時成都
府推官劉士斗華陽知縣沈雲祚俱死嗚呼蜀竟亡矣
當獻忠初入蜀而瑞王先以漢中瓦解奔竄于重慶為
賊所執殺之天無雲而震者三(瑞王好佛從不近女色/丞監以下皆化之吳民)
(有解瑞府糧者無導行之費輒大獲早歸其死于重慶/也見一道氣直沖天王端坐其中冉冉而上人謂之兵)
(解/云)瑞王在宮中衣服禮秩降等兄弟王善地而已王醜
地日苦兵秦將吏不能救資蜀帥以援故其急也歸蜀
而卒死于蜀悲夫
　綏冦紀略卷八
欽定四庫全書
　綏冦紀略卷九
　　　　　　　　　　國子監祭酒吳偉業撰
　　通城擊
萬厯三十四年丙午五月十日丁丑卯刻有星自西北
流東北大如盂赤色有光翼日熒惑夜犯房宿六月陜
西地震七月十八日乙酉雷震朝日壇風拔樹大雨雹
涌水南京妖人劉元緒謀反詭稱闢地李王分其徒十
二天十二星十六佛將以長至日李王出世事覺誅之
八月二十一日丁巳李自成生于延安府米脂縣雙泉
堡之農家與膚施人張獻忠同嵗父李守忠也隷行太
僕為養馬户守忠之父海海之父世甫家頗饒守忠娶
金氏而無子既以姪李自立為後矣禱于華山夢神告
之曰以破軍星為若子而生自成父母異之呼為黄來
兒六嵗教之識字大能記憶踰常兒顧跳踉不可禁守
忠曰黄來兒後當富貴其如頑戾何長名鴻基改自成
從延安人羅君彥者學刀槊頗盡其技守忠金氏先後
死李過者兄子也相與為傲盪盡亡其父貲乞貸于邑
之艾氏艾著姓有為府同知者邑人呼艾老舉人以自
成負其子錢也執而抶之自成鬬狠無賴數犯法米脂
令晏子賓者械而游于市將置之死得脫自成妻韓氏
故倡也縣役葢君祿與之通自成殺淫者偕李過亡命
甘州投甘督梅之煥所部叅將王國為兵國奉調遣過
金縣兵譁自成縛縣令索餉并殺國遂反安塞人髙迎
祥故馬賊逃兵李成龍糾為亂饑民王異應之異一名
大良因自號大凉王迎祥自號闖王馬著門表馬賊且
特起也自成于髙為甥舅往從之自將七千人立一隊
號曰闖將其在山西也有闖塔天八隊闖將皆張姓不
知其名自成不甚著澠池既渡河迎祥乃獨雄諸部而
車箱峽已困復逸官軍稍稍知賊帥中有李自成矣初
自成西冦鄖陽破竹山竹谿房縣官兵追及之賊走紫
陽入漢中連雨四十日馬乏芻多斃弓矢俱脫自成大
困于車箱峽詭乞降總督陳竒瑜受之自成既過雲棧
出險入鳳翔掠隴州勢復振衆至十餘萬副將賀人龍
張天禮為所敗斂兵守隴州自成圍之四十餘日洪承
疇檄左光先赴援與人龍合擊大破之自成竄入終南
山已而糾其衆東下鳳陽之陷也張獻忠與自成皆在
焉獻忠得陵監所教響手小奄十二人每飲酒令之奏
樂自成求之勿與固以請獻忠毀樂器而後以其人歸
自成殺之兩人由此相失自成與迎祥再入秦自成從
終南出大掠富平寧州副將艾萬年與自成同里有夙
嫌賊攻益急萬年曰我早知自成無賴曾訴之官今必
不利于我出砦大戰敗而被執罵賊死無何張全昌賀
人龍皆為自成所挫衂總兵曹文詔百戰將于真寧陣
亡迎祥自成兵益强出關為祖大樂所敗迎祥自成攻
滁州盧象昇祖寛大破之朱龍橋遂走登封密縣復歸
秦九年二月自成走慶陽邠寧四月自成犯鞏昌北境
左光先曹變蛟破自成于固原之沐家營自成走慶陽
環縣五月自成圍綏徳州六月自成犯朝邑七月黑水
峪之戰秦撫孫傅庭生俘髙迎祥磔之都市賊黨以自
成梟雄也共推為闖王然自成在關中自鬬别為一軍
黒水峪敗自成不在固非迎祥死起而暴領其衆也是
月也自成犯階徽八月自成匿隴州山中九月出汧隴
犯鳳翔于渭河窺渡十年正月自成犯涇陽三原四月
據階成十月自成偕過天星由七盤關入蜀于是陷寧
羌昭化劒州梓潼江油崇寧等州縣十一年正月官兵
破賊于梓潼賊分隊還秦自成走白水六月官兵至陽
平關自成由陽平白水謀再入蜀不果當是時秦之白
水階徽官兵分汛堵扼賊既不能轉而西北曹變蛟渡
河邀賊去路賊又不得由江而東惟南繞西鄉突出漢
中越江而北秦撫傅庭偕左光先駐漢中乘賊奔江斬
千餘級賊渠祁總管等謀東奔豫楚官兵追之至升仙
口又嚴守朱陽關賊不得逸祁總管降十月自成食且
盡總督洪承疇偕傅庭共擊自成于潼關原大破之自
成盡亡其卒以十八騎潰圍走十八騎者劉宗敏田見
秀谷可成張世傑李彌昌任繼榮任繼光王虎劉文魁
等竄伏崤函山中為小盜不復出尋督師入援總理主
撫獻忠汝才約降我師無偵候獲賊諜者或云自成死
已而榖房叛自成喜出招其徒復大集秦督鄭崇儉提
兵圍之曰圍師必缺不若空武關一道俾之逸而設伏
于商雒鄖均可一鼔擒也自成乘間走遂入楚依張獻
忠獻忠欲圖之覺再遁走閣部在彛陵聞而以檄諭之
自成出謾語崛强時賀左二將再大捷獻忠破膽自成
為我師困于巴西魚復諸山其輜重在赤甲寒山不能
進困戹數草間自屏養子李雙喜止之劉宗敏者藍田
人鍛工也有勇力自成嘗離其大營偕宗敏步入道旁
叢祠中惟孩兒軍張鼐者從後偽封侯賊中所稱小張
侯也自成知宗敏亦有歸命意太息曰人言我有天下
分若盍卜之于神吉即從我不則亟殺我以降宗敏曰
諾納其刀于腰再拜三投之皆吉起而殺其兩妻曰吾
今死生從若矣軍中壯士亦有殺妻子願從者自成燒
屯攜輕騎間道而奔河南河南旱斛榖萬錢人心螘動
杞縣舉人李巖者初名信熹廟大司馬李精白子也(精/白)
(原籍穎/州衞)性倜儻非常嘗出家粟千石賑荒人德之爭稱
李公子李公子父奄黨也士大夫羞與齒信恒以為憾
因亂請之督府用扞衞鄉里權宜竊兵柄以報其所不
平(傳云授安義/襄鄉備禦)杞人士仇之緣他事文致為通賊(中州/時討)
(紅娘子賊紅娘子繩伎女也獲信强委身事之信不得/已而從後乘間竊歸為杞人所執紅娘子來救饑民開)
(門納/賊)令亦惡其市名得衆遂執而錮之獄民之徳之者
曰李公子向活我今有急迺殺令破械出之李公子之
在獄也思自成既為衆所擁嘆曰今日反決矣遂往投
自成自成聞其名禮重之改名巖偽署制將軍用事盧
氏牛金星者亦舉人也以磨勘被斥與其邑醫尚絅善
絅好挾妓遊遊晉為賊得賊得醫者輒不殺絅尤親幸
介金星以見自成自成竒其辨與謀議帳中車優及女
陬者亦盧氏人常在帳中供奉車優逃歸遇牛之叔狊
言金星通賊狀舉宗唾詈之亡何金星私歸竊妻子宗
人執首官以車優為徵坐斬後得減死論聞自成之出
河南也謁見于牙門自成得之大喜偽署𢎞文館學士
初自成無大志所至屠戮百姓保塢壁不肯從李巖教
以據中原取天下宜拊循以收人心唱為迎闖王不納
糧之謠教兒童傳歌之相鼓動而金星進所善卜者宋
獻策身長三尺餘上讖記曰十八子主神器自成大悅
過城不殺因以所掠散饑民民多歸之號為李公子仁
義兵傳聞者或即以為自成不知有李巖也自成以十
三年之十二月二十一日自南陽來破宜陽殺其令唐
啟泰二十四日移軍攻永寧永寧先有邑紳蜀撫張論
者以川將儆守論病死其子吏部郎鼎延率家僮捍禦
有功會獄徒牛可敬魏之明勾賊而守城都司馬有義
潛遁賊以二十七日四鼓登城殺知縣武大烈鼎延匿
眢井免自成殺萬安王于永寧之西關兵大振攻偃師
縣一日破之知偃師徐日泰罵賊為賊臠割至死不絶
聲河南總兵王紹禹者貪而無厭好斷軍士縑榖以自
肥賊近後載重堅請入雒陽又收福王犒士三千金入
其槖兵益恨乗夜反招自成入洛陽陷福邸縋城至迎
恩寺為所得呂尚書維祺亦被執自成見之于西關周
公廟曰呂尚書日議兵餉殺我曹今當何如耶呂曰吾
為兵部尚書恨無兵磔汝狗鼠今日之事惟有死耳死
不愧天地不愧聖賢夫何憾賊欲跪之不屈北拜闕西
拜父母伸脰就刃色不變福王趺坐于地賊逼之王閉
目搖首不語已而大罵因遇害鄒妃世子得脫走河北
世子繼妃李氏福王選侍孟氏蕭氏李氏皆自經内執
事承奉劉顯典膳錢福門正李彰雲等三十六人外執
事書堂官焦如星良醫張鳴臯杜一經等十一人皆死有
司則通判白守文訓導張道脉冗官武職共九人為賊
所戕守道王𦙍昌重傷賊退後數日死餘知府馬一俊
推官衞靖忠知縣張正學俱在邑紳自呂尚書以下知
縣劉芳奕韓金聲行人王明同知楊萃推官常克念舉
人苟良翰等多死賊從李巖牛金星策發福邸中庫金
及富人之貲以號召饑民仍以洛陽掾吏邵時昌為偽
總理生員張旋吉梅鼎盛等次第授偽官月給銀八十
兩取賑施贏金付之俾募兵守而自移其軍攻汴豫撫
李仙風慰安福世子于河北孟縣叛將羅泰劉有義亦
逃至河北獲送京師聞自成已去率其將髙謙入雒取
邵時昌梟縣之名曰恢復而汴梁之急撫軍顧不在周
王乃出帑金五萬兩犒士巡按御史髙名衡開封推官
黄澍祥符知縣王夑同設守賊攻西北陬最急祥符令
部分捍禦有功矢石不避賊穴城將入守者投之以火
賊被爇而死積屍與城平七晝夜不能下始解而去過
密縣怒而屠之登封望風瓦解帝初落仙風職以張克
儉代之會克儉徇襄難即補以按臣髙名衡而保督楊
文岳得進兵璽書先遣其將虎大威張徳昌率五千人
渡河兩將從仙風于偃師憂衆少未敢嘗賊已而文岳
親至軍為鳴臯之戰賊亦漸入山汴洛稱休息焉仙風
之在偃師聞土賊孟三據河隂率髙謙張徳昌之兵殄
滅之欲以此為解帝尋遣錦衣衞逮治懼不免一夕絶
吭死初丁啓睿之出關也聞閣部亡將由承天入楚楚
按汪承詔以荆襄幸息肩無所事秦軍斂漢津公私船
啟睿徘徊五日不得濟折向鄧州州閉門詬之過内鄉
内鄉令不與糴帝下詔重督師事權所過餉不給者乏
興論而汪承詔止於切責亦以舍楚入豫從賊所急其
言良是不足罪也于是左良玉自襄抵南陽賀人龍李
國竒之兵亦至丁啟睿畏自成而不能已于入豫也見
張獻忠在光固謀于諸將曰此亦一豫賊也其法當攻
瑕請移軍當之避自成莫敢擊詔乃于五月十九日出
故大司馬傅宗龍于獄拜兵侍郎為秦督專辦自成宗
龍年老矣向時部曲皆滇黔人于西北非所習帝特以
其宿負用之俾必盡死力識者固䇿其不效無何丁啓
睿左良玉大破張獻忠于麻城羅汝才少與自成同里
閈羅年長弟畜之後以榖城之役唇齒獻忠獻忠好凌
折等輩浸不合既敗舍之去投自成于鄧州請改事為
兄自成喜獻忠既敗鄖西前茅八哨之兵無所歸自成
又邀而取之附者日益衆袁時中者豫土冦號小袁營
據蒙隂之義門窺鳳犯泗朱大典以劉良佐之兵大挫
之于龍徳寺盧九徳率禁旅于界溝逐之時中乗風雨
渡河其衆尚二十萬往投自成自成黠譎工駕馭他冦
莫及也傅宗龍以六月入關與秦撫汪喬年謀所以平
賊喬年清正士帝初以王裕心代丁啟睿撫秦既因秦
按臣張爾忠言其不足任改用喬年喬年以四月二十
日聞命諜報自成將叩關西入喬年急跨馬傳箭率將
士趙大𦙍等馳至商雒修烽堠部署未定而宗龍適至
宗龍欲捜秦兵括秦餉掃境内以出而關中旱蝗閭左
調發殫盡未能有以應也即秦兵之在豫者李國竒賀
人龍之卒隷焉帝亦遣保督楊文岳率虎大威一軍與
之會汪撫送宗龍出關曰公破賊喬年身率所領為後
距相與涕泣行宗龍既與文岳遇以九月初四日至新
蔡命軍中起浮橋期以明日過河自成亦過河窺汝寧
我師與之值二督宿龍口夜召諸將謀邀擊遲明飛騎
報賊過且盡所留惟殿後一軍我師至孟家莊諸將解
鞍休士不為備賊匿精銳林莽間日旰出鬬賀人龍之
卒先奔李國竒初接戰不能敵亦奔偕虎大威陳監軍
同往沈邱避賊而兩督自以親軍與賊相持傅營于西
南楊營于東北二更保兵北隊走有張副將者挾文岳
馬上馳去秦督慷慨謂任監軍陳副將曰宗龍當死久
矣今日陷賊中當與諸君并志決命不能效他人走也
乃召其裨校李本實楊從義董朝宣陳尚才孔臣思所
將六千人即文岳所置壁處重穿塹結壘誓必死文岳
是夜奔項城次日奔陳州賀李于初九日晡時得宗龍
小帖取二將來救不信曰此書從賊中來庸知非偽邪
呼沈邱令開門令乘堙咤曰若不往救傅督師入城何
為者不許乃同奔文岳于陳州自成見宗龍無救于圍
外穿兩壕困之十一日我師糧盡殺馬十五日臝馬亦
盡十六日二更開營突圍遂大潰宗龍以十九日未至
項城八里被執賊詭稱為家將擁之趨城宗龍大呼曰
此賊也身是傅督師不幸落賊手城上速用礟擊毋墮
狡計賊刀斫傅右脇傷抉兩目削鼻礟聲起賊退家人
盧三負其屍入城乃絶(項人歛之于天/吉寺哭祭之)喬年聞敗仰天
嘆曰傅公死討賊為無人矣我自知以肉餧猛虎然不
可不出以持中原心誓師次陜縣聞襄城新破惶惑未
敢進也襄城諸生李永祺率父老出迎官軍時李自成
方殘葉縣殺副將劉國能而圍左良玉于偃城國能之
守葉也力戰不能支城陷賊殺其令張我翼而好謂國
能曰若我故人也何不服國能按劒罵曰我初與若同
反今則王臣也奈何從賊遂遇害左良玉偃城之圍始
于臨潁臨潁為賊守良玉兵過殺所置偽官而取其牛
馬財物自成怒盡銳與爭良玉避入偃城自成圍之急
聞喬年之出關也釋偃城之圍來戰初喬年之撫秦也
嘗被命發自成祖父塚自成破雒後聲勢日益張或獻
策疑其先塚有異者帝密下喬年圖之米脂令邊大受
者(河間府靜海縣舉人後遇執而以自成兵敗/得脫仕至廣平太守有不死餘紀紀其事)健令也
有縣役詭孫姓實自成族令詗知之執而加拷則曰吾
祖墓去此二百里在萬山中聚而葬者十六塚中一塚
始祖也相傳穴為仙人所定有鐵燈檠醮火壙中曰鐵
燈不滅李氏當興如其言跡之山徑仄險林木晦黑果
得李氏村村旁纍纍十六冢中一冢發之有螻蟻數石
火光尚熒熒然斵其棺骨青黑色毛被體而黄腦後一
穴如錢大中盤赤蛇長三四寸有角見日而飛髙丈許
以口迎日色而吞咋者六七反而仍伏喬年函顱骨并
蛇腊之以聞賊後矢著其目舉大事無成葢天使之也
自成為之嚙指恨既知喬年出厲色憤踊曰此發我祖
塚者邪聞其多馬速圖之勿失喬年背襄城而舍交綏
一軍盡覆斂殘卒數百人保襄城城壞未及修故受攻
五日而穿潰喬年自刎弗殊副將李萬慶共死之(萬慶/及射)
(塌天與劉國能俱降人忠于王事故書/其官以媿不能盡節者尋詔祀襄城)自成劓刖襄城諸
生百九十人購永祺匿以免屠其族自成凡再覆秦師
獲馬二萬匹降秦兵數萬十一月乗勝遂圍南陽用大
礟攻城守將猛如虎破以計殺賊精兵數十已而他門
陷如虎持短刀巷戰大呼殺賊手及袍袖有血數斗過
唐府國門北面叩頭謝國恩自稱力竭賊剸刃以出其
背焚麒麟閣刺唐邸于其宮張妃及湘安王﨑嶇走入
楚豫撫名衡按臣任濬以汴梁危蹙貽書督師告急丁
啓睿稱獻忠在商固山中庶幾旦夕擒今移之救汴恐
復脫掌握良以左支右吾不獲已先事自言非失策其
宛郡干陬出于不意即主上無如何下詔曲為解不欲
明其譴也是月也李自成陷鄧州知州事劉振世死之
鎮平令鍾其碩内鄉令龔新舞陽令潘𢎞通許令費令
謀先後殉節死唐縣新野稽顙迎賊十二月李自成陷
許州自許以南無完邑洧州長葛鄢陵陳留禹州相繼
陷二十六日李自成再圍開封開封者宋故都金人所
重築也厚可十丈次亦八九丈賊每攻城不用梯衝倣
古法專取瓴甓為首功責一甲士取一甎得者即歸營
解甲臥惟後退者必斬取甎已穿穴穴初僅容一人漸
至十人百人次第傳土以出過三五步留一土柱巨絙
繫之穿畢萬人負絙而絶之一呼而柱折城崩矣巡撫
髙名衡總兵陳永福于城上鑿為横道聽其下有取土
聲儲毒穢以薰灌之遇輒焦爛賊乃即城壊處環試火
攻法以藥置甖中火震甖裂名曰大小放迸當其衝者
無不糜碎十五年二月十三日汴城之圮者二十七處
將迸火而攻之自成下令曰今日必拔列精騎數千其
旁距躍鼓噪俟城摧擁以入賊之穴城也土石之積于
外者邱陵然已而火作内土堅外土浮内未及穿火反
外擊瓦土之漲者及于天數千騎殲焉迺駭而遁城之
未穿者亦尋丈耳嗚呼危矣是役也陳永福之功稱最
撫按以下有詔奬其勞雖楊文岳亦得刷陳州之恥惟
丁啓睿不能外犄角引其軍入城㡬為賊所乗城既開
而麾下散去且軍不戢汴人苦之遂獲罪焉賊不得志
于汴梁攻陳州副使關永傑力戰被執知州侯君耀罵
賊皆死邑紳崔泌之舉人王受爵等手刃賊嚼齒大罵
賊怒而屠之少長無或免者睢州太康寧陵考城西華
商水遇輒潰邑紳通政使李夢宸宣大巡撫張繼世各
于其地嬰城殞歸徳者嚮為州後因亂政獨無藩封不
置兵知商邱梁以樟者故鄖撫夢澤子也邑舉人徐作
霖吳伯裔伯𦙍相與集鄉勇為守禦賊攻圍七日夜以
二月二十七日攀堞入作霖伯裔伯𦙍死以樟被兵尋
救甦遁于淮南家四十口悉以燼儀封杞縣空城逃開
亳亦繼陷魯山令楊呈秀郟縣令李貞佐寶豐令張人
龍皆死貞佐尤烈賊入城厲聲曰驅百姓死守知縣耳
妄殺何為賊褫衣冠倒懸諸樹貞佐大呼請訴上帝賊
斷其舌磔之母喬氏及妻皆死三月李自成復圍開封
其下以前力攻而挫也懼而逃者日數千人自成乃下
令圍而勿攻持久示必克帝先期赦孫傅庭罪召見問
曰卿度㡬何人可破賊傅庭頓首曰陛下幸貰臣死臣
星馳入關得精銳五千人足矣既西行偵汴事者曰賊
碁置數十營望塵莫見其際傅庭乃圖上方略曰賊衆
且數十萬臣縱得士死力詎可一當百以時勢料之非
練兵二萬餉百萬不可帝省章大怒曰卿面奏云何而
前後不讐努力練所發兵足餉一月即捲甲出關毋得
逗撓取咎也賀人龍兵潰再逃陣失主帥且家在米脂
與自成同鄉里諸賀多在賊中傅庭在道故為疏請曰
人龍臣舊將也願貰其罪猶可用帝若不得已而後許
傅庭至西安人龍從數十騎來謝傅庭面責數叱壯士
收縛即剄之分其兵隷諸將(或曰賀數敢戰有功與左/良玉威名相軋以及于斃)
(賊中酌酒相慶曰賀風子死取關中如拾芥矣夫開縣/之潰陳州之逃誰則為之謂其㹥猘為賊憚者譌也)
帝既以僇人龍檄布告行間釋故尚書侯恂于獄(因向/為良)
(玉舊/帥)起為督發帑金十五萬犒左營將士激勸之拔中
州有司蘇京王漢王夑三人為御史京監延寧甘固兵
趣孫傅庭出關漢監平賊鎮及保督楚蜀兵助侯恂保
汴燮監陽懐東晉兵部勒諸將過河誅賞並行文武迭
用中外赫然知帝意決于必戰矣于是左良玉虎大威
楊徳政㑹師于朱仙鎮良玉以賊勢方盛宜相形勢為
緩攻大威等議不合既進軍羣帥皆潰(帝傳密㫖楊徳/政正法徳政妄)
(議練總以毒害天下又剝軍善逃罪大應死人人快之/○虎大威後在汝寧以攻寨中飛礟囘死于雨花菴)
其事在良玉傳中汴外援既絶敵圍日固劉澤清以朱
家寨去汴八里提五千人南渡依河為砦疏水環之謀
以次結八營可達大堤築甬道餽粟城中劉本逗怯壁
壘未成賊引衆來爭恇擾奔迸㡬不及濟我師多聚于
河北日夜望秦兵出關不獲以時至開封之樵採斷人
相食羅汝才衆亦饑謀他徙自成出餘糧廩之重為盟
畀以東城所掠為分地乃留不去九月十五日三更河
決開封自成前後三攻汴士馬斃者無算積憤誓必拔
長圍半載師老勢屈久懐灌城之謀顧以子女珍寶山
積不忍委之洪波迨秦師已東恐汴圍一疎陽懐東晉
之兵必躡其後將憂腹背受敵方圖改算會汴人有計
決河以灌賊者時城傍羊馬城周王募民新築者皆堅
厚為髙岸而賊營直傅大堤我兵以為河決則賊可盡
而城中無恐故嚴雲京髙名衡從之早為自成所覺援
師方鑿朱家寨口賊已移營髙阜多設巨筏艨艟驅所
掠民夫數萬反決馬家口以灌城天大雨經旬不止黄
流驟漲兩口一時並決聲聞百里丁夫荷鍤者隨堤漂
沒賊營亦沈萬人河流直衝汴城自北門入穿東南門
以出流入渦水汴人皆溺死開封初受圍官以城守閱
民得百萬戸圍後民之死于疫與饑者十之二尚得八
十萬戸水至周王從後山逃出率宮眷及寧鄉安鄉永
夀仁和諸王露棲西城貫雨中撫按以下官從之督師
侯恂遣總兵卜從善逆以舟師推官黄澍從王乘夜達
堤口髙名衡陳永福囘城防賊侯恂嚴雲京偕監軍御
史王燮擁護王及二妃世子止河北之栁圈坊士民從
而濟者不及二萬河身改徙杞縣唐邑亳州以入于淮
賊乃拔營向西南而去(先汴京有散人褚生精數術言/狂易不可曉事後輒竒中前一)
(年别所知將自沈于河力挽之不肯止笑曰明年今/月今日此中人盡如我人皆以發狂怪之已而果驗)是
役也譁云決河灌賊不意反為賊所灌帝以其孤城死
守洚水天災堤決事不覆較髙名衡慰勞養疾歸而黄
澍召見授御史錄守汴勞也十月孫傅庭兵至南陽李
自成羅汝才西行逆之傅庭以髙傑魯甘為先鋒魯甘
涼世將也與李自成遇于塚頭大戰髙魯大破賊追奔
六十餘里為髙魯後距者左勷蕭慎鼎自成之敗也羅
汝才旁來救遶出髙魯之後左勷紈絝不習敵望而怖
曰髙魯沒矣遂奔餘衆聞之皆奔遂大潰喪材官將校
七十八人髙魯所部失亡顧不多傅庭歸而執慎鼎斬
之左勷以光先子令入馬二千匹贖罪當傅庭出軍天
大雨糧車不進採青柿以為食士卒凍饑故遇賊至于
甚敗豫人所謂柿園之役也傅庭上書自劾詔令圖功
自贖是月也李自成收裕州李好為之用(汝才由魯山/走南陽李好)
(從裕走唐縣自成走息/縣舞陽連營五百餘里)自成復陷南陽屠之閏十一月
十三日圍汝寧保督楊文岳先以援汴不利有詔戴罪
防汝賊之至也監軍道孔貞會駐東關師先潰文岳督
兵戲下副將馮某戰于南湖賊砲擊南關營之我兵之
被傷者濠水盡赤馮將軍自刎死文岳收散卒嬰城守
西關叅將王某北關副將趙某猶苦戰勢不敵兩將自
焚營柵收其兵入子城殺所乘馬而自殺從死者千餘
人翼日賊從西北門入執文岳不屈自成曰先生朝廷
重臣自不當屈然時勢乃爾公欲何為耶文岳曰我恨
無兵以殺汝今日死耳復何言僉事王世琮者初授河
南推官與賊戰流矢貫耳而不動人號為王鐵耳既就
執厲聲罵賊與文岳同遇害(賊瘞文岳尸立牌書銜以/識之因感其忠也孔貞㑹)
(被執去不/知所終)知府傅汝為投河北通判朱國寶知汝陽文
師頤俱死賊拔營走確山信陽泌陽向襄陽挾崇王由
樻及世子行(崇王與其子三人暨河陽王懐安王皆被/執王後遇害于泌陽縣○時四川援勦總)
(兵溫如珍以不/能援汝被劾)左良玉自朱仙鎮南潰退屯襄陽諸降
賊附之有衆二十萬大治戰艦于樊城自成至樊人苦
左兵淫掠殺稾桔燔燒之良玉怒奪巨商峩艑重裝待
發身率諸軍營于髙阜漢東之人牛酒迎賊十二月初
四日賊趨白馬渡良玉移營扼之江水淺及馬腹賊死
數千渡如故良玉拔營南行鄖撫治王永祚棄城走襄
陽陷賊將賀一龍以十二日破徳安襄陽屬城如棗陽
令郭裕宜城令陳美榖城令周建中光化令萬敬宗皆
城破不屈死賊再破彛陵荆門州沅撫陳睿謨至荆奉
惠王走湘潭(睿謨平峝賊有功荆州非/所轄奉㫖故至護藩以行)自成以十八日入
荆州湘隂王儼􁀙全家遇害二十八日攻獻陵陵軍柵
木為城從城内射賊賊發薪燒之木城穿遂毀享殿三
十日攻承天十六年正月初二日陷之總兵錢中選被
創歿楚撫宋一鶴留守都司沈夀崇並遇害知鍾祥事
蕭漢賊以其賢戒勿殺幽之寺命寺僧謹視之漢乗間
裂裳為帛以自經欽天監博士楊永裕投賊自詡有異
術能佐自成取天下請發獻王梓宮俄大聲起山谷如
雷懼而止分兵掠潛江京山諸縣遂破雲夢蹂景陵方
國安諸將退屯漢口賊先驅逼漢陽左良玉避之南下
黄陂亦為凶威所讋置偽令焉惟鄖陽以降將王光恩
同鄖撫徐起元設守自成百道攻圍終不能下(自成初/攻鄖不)
(下于五月三日撤營退囘襄陽即往豫迎敵秦兵自成/入秦後遣兵攻鄖者凡四光恩築砦于隘口賊營于砦)
(下伐木積與砦平將攀援上光恩投火焚之礟擊砦破/光恩以泥塗版且守且築賊以大船載砲光恩設水砦)
(于漢江極汛處而以輕舟往來截殺舟載火藥焚其營/江水為赤賊二十萬水陸並進光恩以步兵伏草莽出)
(沒如神賊大潰光恩乃搗其水營盡獲其艅艎賊自是/不敢窺鄖光恩乗勢復均鄧光化榖城進圍襄陽餉匱)
(還光恩布衣疏食與士/卒同甘苦故人樂為用)賊初自稱老府奉天倡義大將
軍尋進大元帥以羅汝才為代天撫民徳威大將軍分
其衆曰標營領兵百隊曰左右營各領兵三十餘隊曰
前後營各領兵三十餘隊標營白幟黑纛自成獨白鬃
大纛銀浮屠左營幟白右緋前黑後黄纛各隨其色五
營以序直晝夜他營次第休息巡徼嚴密人不得逃逃
者謂之落草磔之且連營百里竟日不得越禁行囊勿
藏白金精兵許攜妻子戒旁漁生子棄弗育收男子十
五以上四十以下為兵一精兵容私從為之主芻掌械
司磨執爨少者十餘人駝驢少者十餘載過城市不令
處室廬寢興一單布幕製綿甲紉綻至百層輕厚矢礟
不能入一兵倅馬三四冬則掠茵褥藉其蹏曰恐惡寒
也剖人腹為之槽馬以此鋸牙思噬若虎豹軍止即出
較騎射曰站隊及晡方畢夜四鼓蓐食以聽令所過值
崇崗絶坂騰而直上毋得旁踰水惟黄河阻轡淮泗涇
渭人皆翹足踞馬背或抱鬛緣尾呼風而前馬蹏所壅
閼水為不行下流淺不盈尺步兵褰裳徑涉臨陣列馬
三萬名三堵牆前者返顧後即殺之戰久不勝馬兵佯
敗追之則歩卒之伉健者長鎗三萬擊刺若飛馬兵囘
合無孑遺矣其攻城也束手降者不殺不焚守一日殺
十之三二日殺十之七三日屠殺人束諸尸為燎謂之
打亮城將陷步兵萬人周堞下防縋城者馬兵徼于外
承其隙巡之張獻忠至殘忍所攻城一門陷則一門可
逃自成若覆舟于海無噍類由其法嚴故也諸營校所
獲馬騾者上賞弓矢鉛銃者亞賞幣帛次之珠玉為下
自成不好酒色脫粟粗糲與其下共之羅汝才妻妾數
十被服紈綺帳下有女樂數部嗜酒烹羊豚厚自奉自
成常嗤之曰此老傭多嗜好不足數也汝才有衆數十
萬倚山西孝廉吉珪為記室能用其謀自成之兵長于
攻汝才之兵强于戰兩人相須如左右手所陷河南五
十餘城鹵獲自成十之六汝才十之四其下稍為自成
部衆所侵屢以駑駘易其善馬滋不平汝才雖權時推
奉李兄恃舊故常自呼曹操呼自成老齊爾汝之自成
之下宛葉克梁宋兵强士附有專制心憂汝才不為下
間置酒讌語挑之曰吾與汝起草澤不自量至此今當
圖關中割土以分王汝才粗疎時又醉張目答曰吾等
横行天下為快耳何專土為自成意色大忤蘄黄賊帥
賀一龍馬守應者與賀錦劉希堯藺養成歸自成于開
封一龍等即所稱革左五營也(賀一龍即革裏眼馬守/應即老􁋄􁋄藺養成即)
(左金王賀錦即爭世/王劉希堯即治世王)一龍守應惡相屬請自為一軍頗
與汝才善自成疑之其下荆襄也令守應屯彛陵規取
澧州一龍走徳安規取黄州一龍至黄陂前阻水僅收
左良玉殘兵八百人以歸先過汝才營屏人耳語自成
銜之不遽發吉珪謂汝才曰某觀李帥非容人者今羣
雄皆俛首所頡頏者我與革左耳將軍何不早自計耶
汝才始𢥠然然弗為備有黄州陳生者客居襄陽遇亂
以才智為自成所識又因吉珪以交于汝才知其間私
自念曰吾以口舌令二賊相圖可并滅也說自成曰汝
才必為變自成不應過汝才曰將軍苦人以惡馬易善
馬盍以字烙之令識别自為羣邪汝才曰善生其為我
行之陳生故分前後左右烙馬字而先烙其左為一羣
報自成曰羅營東通良玉馬用左字為號矣自成偵之
而信盛為具請此二人汝才辭以疾一龍至宴笑甚歡
五鼓已就縛羅兵猶不之知侵晨以二十騎入汝才營
托言事徑造帳中汝才方櫛髮未竟即斬首持以示其
下曰汝才反元帥令誅之一營大譟自成先用賀錦劉
希堯以收一龍之心膂曰趙應元俾慰誘其衆汝才之
將曰楊承恩甥曰王龍以其兵散去先後皆入關從孫
督師李汝桂以數百騎走安廬從左帥其中軍楊山旗
鼔朱養民他將王可懐郝有法及其叔羅戴恩皆慴伏
側目思報亦未能以定自成見吉珪加勞勉後因事誅
之陳生者其謀亦為自成所覺見殺自成徐按汝才軍
簿即舊將分隷之叅之以親信于是兩軍之士皆屬牛
金星敎以分等威申職守早自異于儕偶創為官名爵
號大加署置自元帥以下次權將軍次制將軍次果毅
將軍次威武將軍都尉掌旅部總哨總各以等第降殺
自成諸子錦自成妻之弟髙必正皆居帳中號親信李
巖為中營制將軍與其弟牟頗簡束其下勿縱掠田見
秀為人寬厚以權將軍提督諸營事賊所過多所全宥
皆見秀力也劉宗敏嗜殺狡悍善戰賊倚之亦為權將
軍亞焉賀錦歸自蘄黄一見輸誠自成以為識所從又
甚得曹賀兩營之心而能弭之不動拔為制將軍在諸
將之右帥標正威武將軍張鼐自成養子也又威武將
軍黨守素副之帥標左威武將軍辛思忠又果毅將軍
谷可成副之標右威武將軍李友標前果毅將軍任繼
榮標後果毅將軍吳汝義此其中權親軍也左營制將
軍劉芳亮左營左果毅將軍馬世耀左營右威武將軍
劉汝魁(稱竈/營)右營制將軍劉希堯右營左果毅將軍白
鳴鶴右營右果毅將軍劉體純前營制將軍袁宗弟前
營左果毅將軍謝君友前營右果毅將軍田虎後營制
將軍李過亦自成諸子也左目眇年少驍敢善戰後營
左果毅將軍張能後營右果毅將軍馬重僖(又有駱應/標者亦後)
(營/)此五營二十二將者凡進戰視中權所向四營制將
軍各率其偏裨以從其次則分地以定衞帥自成在中
州所畧城輒燒彛之無意守既渡漢江長驅入荆念天
下莫予難者謀先守荆襄次守承天徳安漸以及于汝
寧而增置衞帥十有三人襄陽者賊之腹心根本地也
設襄陽衞左右威武將軍髙一功馮雄各領三千人為
久戍(又有楊彥/昌守襄陽)荆州襄之上游設通達衞用任光榮為
制將軍配以六千人守荆州彛陵楚蜀之門户分通達
衞左右威武將軍藺養成牛萬才兵千四百人佐以都
尉張禮水師六百人共為守守荆門州者都尉葉雲林
本郟縣諸生所將止六百人則以荆門有彜陵為之蔽
也馬守應于己貳改用威武將軍王文耀配以荆州兵
六千守澧州承天特置楊武衞以果毅將軍白旺守安
陸(左寧南曾遣惠登相攻德安白旺已棄城走既與惠/兵戰而惠大敗旺又再入城故旺部下兵為最强)
而獻陵我師所必爭即左營都尉馬世泰為分駐又以
威武將軍謝應龍守漢川防左帥之泝流西上也汝寧
衞威武將軍韓華美守信陽北扼孔道均平衞果毅將
軍周鳳梧守禹鄭二州西備關中諸鎮既以磐牙屯據
乃改襄陽曰襄京修故王宮殿居之楊永裕勸以即真
牛金星不可而止自成外雖寢永裕議而心善之頗采
其言以設官分職置上相左輔右弼六政府侍郎郎中
從事等官于要地設防禦使府曰府尹州曰牧縣曰令
易印為信僭改崇王(由/樻)為襄陽伯邵陵王(在/城)為棗陽伯
保寧王(其/)為宣城伯肅寧王(術/授)為順義伯禹州曰均平
府承天府曰揚武州其所授偽官自左輔牛金星右弼
來儀以下吏政府侍郎石首喻上猷户政府侍郎江陵
蕭應坤禮政府侍郎招逺楊永裕兵政府侍郎米脂李
振聲刑政府侍郎江陵鄧岩忠工政府侍郎西安姚錫
𦙍郎中從事姓名之可攷者二十餘人郎中則户政府
徐邱王家柱從事則户政府閻泰定郭附龍游啟運楊
四畏禮政府劉清夢楊輝烈兵政府傅朝升邱之陶施
鴻翽刑政府安民興工政府蔣芬之陶尋改為兵政侍
郎後死于襄城尚有宣令司張翔紀功司李定一而紹
興徐佳者知書數不受職在外則荆州防禦使洛陽孟
長庚府尹長葛張虞機襄陽防禦使郟縣李之綱府尹
盧氏牛佺佺金星子也南陽防禦使鍾祥吳大雍府尹
江陵劉蘇汝寧防禦使江陵金有章府尹江陵鄧璉又
揚武州防禦使陳藎信陽州防禦使江陵黄閣均平府
尹鍾祥劉懋先其府守有丞(荆州府丞/張士政)有理刑(南陽胡/邦彦汝)
(寧鄒士闕均天吳闕周襄陽朱/夢庚荆州王業昌安陸吳從繩)州有判縣有簿州牧自
荆州牧韓瓚以下(揚武州姚欽明信陽州王璞鄧州徐/即達祁州萬國定裕州吳騰芳光州)
(方燧卭州趙之璧尉州申毅隨州洪聖翼許州劉定鄭/州彭奕煜汝州裴叔度寶州陳可新闕陵田儲歸州武)
(張澧州俞興言固/州髙孝隨州汪鷺)縣令自襄陽令楊士科以下若干人
(南陽吳鄞鎮平夏之弼泌陽康昇湘隂張光世南召李/延大内鄉左懋延新野徐龍光葉縣王家楨真陽朱師)
(熹汝陽樊仲表上蔡熊新運西平武顯祖新蔡徐必達/遂平杜握瑜羅山張丹庭確山呂承顯光山鄭允孝商)
(城梁凝祉固始呂相圉恩縣張文彬商水郁𢎞功沈平/田維新均平稽錫太康姚通方淅川鄭際明鄢陵薄封)
(賢扶溝陳周南中牟梁肯建西華姚聘臨潁王邦醇長/葛陳濟鳴新鄭王克寬襄城武彥芳密縣冷英郾縣王)
(槐𦙍漢陽石作霜熒澤某河陽蕭象新魯山劉爾箎郟/縣周英宜城王克聖南陽金汝礪保康芮作聖榖城陳)
(智均闕良鮑一駿光化武湛京山蔡國瑞潛江趙國珍/沔陽王  佑張來當陽朱維世江陵張允恭公安朱三)
(宿石首張維寰監利田振訓松滋張勉枝江王鼎新宜/都韓令卿長陽張耀國逺安王第魁司東王一垣梁山)
(汪植華容汪一洪安陸鄧允漸孝感/田助公内城魏文彪應山陳當道)自成偽號新順王
㑹左輔以下官議出兵所向牛金星請先取河北直走
京師楊永裕謀順流下金陵斷運道則燕都自困兵政
府從事顧君恩進曰兩人所言皆非也金陵勢居下流
難濟大事其策失之緩直取京師萬一不勝退無所歸
其䇿失之急不如先定關中為元帥桑梓之邦秦都百
二山河已得天下三分之二建國立業然後旁掠三邊
資其兵力攻取山西後向京師庶㡬進有可攻退有所
守方為全䇿自成從之孫傅庭之敗於柿園也歸關中
招邊勇開屯田猶恐不足法用三家出一甲首曰壯丁
以五十金資之西人築樓櫓為守望令以一樓養兵一
人選嚴明吏為趨辦又自以前出關饋糧不至為賊騎
所乘仿古偏箱武剛之制載以神機曰火車俾得齎衣
糧彀弓弩戰則驅之以拒馬止則環之以自衞州縣工
匠皆㸐脂夜作得二萬輛即壯丁掌戎右而奏用降將
白廣恩為火車總兵於西教塲講肄之時左光先者宿
將傅庭老之勿任任廣恩又以髙杰副之廣恩在山海
常桀傲不奉詔大掠臨洺關西走帝不得已命歸隷傅
庭辦賊或以為反覆亂人傅庭弗恤也髙杰尤暴戾不
可法度使特以竊自成之妻邢氏為所切齒又前者戰
塚頭有功故專恃此兩人者為軍鋒然傅庭苦不欲速
戰常中夜呼其叅軍定襄喬元柱曰我以權宜任兩人
此豈自成敵哉且我軍初集若遲久閑習以乗賊敝庶
可用其如帝意何王龍之踵楊承恩入關也其屬三千
人皆驍卒傅庭問之以賊事龍曰賊勢重不可敵然襄
陽野如赭百萬之衆何以供五月後必大饑因其饑而
攻之可不勞而定督師厲威嚴以軍興法從事州郡皆
震慄關中荒責豪右為捐助有不樂者譁於朝曰督師
玩冦糜餉秦人日在湯火中累上書迎帝意催戰且傳
危語以哃喝之曰督師苟不出關收者至矣傅庭頓足
歎曰吾固知戰未必捷然僥倖有萬一功大丈夫豈能
復對獄吏乎乃上書出關為師期自成在襄陽有傳其
自内浙窺商雒者傅庭謀以秦撫馮師孔率甘蜀二帥
駐商設防己則兼程出關先以總兵牛成虎(秦人大族/世將家也)
副將盧光祖提興運各營之兵三千二百人由靈陜入
雒七月二十三日至澠池前驅游擊張守義與賊游兵
于下池相遇薄有斬獲傅庭以八月十九日率平治十
營與白廣恩期於新安來㑹當是時賊圍李際遇於登
封之玉寨聞秦師之出也設伏於滋澗以邀我二十日
我師至滋澗見道險命下馬捜伏賊乃遁歸龍門二十
二日質明我師追至龍門而賊營已拔留哨騎於伊河
之西我降將楊承祖單騎馳諭賊哨蘇某者以五十二
人歸命盧光祖又招賊將髙紀祥降之傅庭全軍駐龍
門催孟縣之糧别遣兵五千追賊於汝州賊已盡奔寶
豐玉寨之圍亦已解豫帥則卜從善久在河北陳永福
徘徊新灘秦所式方憂賊北渡請督師來救於進取未
能贊萬一也(自成聞秦師之出也盡發荆襄之賊㑹于/河南步騎沿河列守自汜水至滎澤伐竹)
(木結筏人佩三葫蘆將渡河先驅千餘人北渡劉洪起/逐之逡巡南岸豫撫按飛檄趨永福還兵河北擊之永)
(福稱奉督師令不敢擅離及河北無賊永福又以撫按/檄避督師此所以徘徊郭家灘也總兵牛成虎稟稱河)
(北無賊惟滎澤河口曾有百餘賊過渡已被劉洪起堵/囘陳永福借駐郭家灘傅庭請加懲處有㫖從善永福)
(實降為副將戴/罪殺賊自贖)客有説傅庭者曰公不奉駐軍雒陽之
㫖乎自賊之西也歸徳修復舊城永城繕治新城皆不
日告就今雒城故址餘二丈四門未隳公下令修築糾
各寨鄉民匠役半月可畢土功河北流離之民聞洛陽
復完不招自集公於此儲糗糧開屯田進戰退守經略
中原繫四海之望此祖逖之鎮雍邱宗澤之復東京也
公盍圖之傅庭曰吾據關不出猶為持重萬全今秦人
棄親戚墳墓以從我奈何用版築阻士氣且賊不旋踵
前送死致冦而不致於冦非計之得也九月初八日我
師進次汝州之長阜鎮偽都尉李養純迎降聞自成在
襄陽西築汝寧及其屬邑鄧襄葉唐郟豐七城者待戰
諜者云賊老營在唐縣精鋭屯襄陽撤郟縣偽將吏歸
保寶豐并兵設守以為犄角傅庭乃别遣游擊折增修
從曾山間道搗唐縣而督師自以大軍從汝州進初十
日我師次寶豐賊已改為州其守兵多且樓櫓亦甚固
傅庭曰我師前爭利而寶豐或掎其後則腹背受敵矣
諭降不下乃留攻之十一日自成來援白廣恩髙杰盧
興福分兵夾擊戰小利賊却十二日自成再以精騎來
援復為廣恩杰所却我師以是夜克寶豐擒偽州牧陳
可新州判姜渭偽郟縣令周英主簿劉溥偽將蔣山李
大存孫月等誅之十四日我師次郟縣賊萬騎迎敵我
前鋒陷陣擒其果毅將軍謝君友砍賊坐纛旗尾自成
㡬獲捕得汝才逃兵王定口稱賊唐縣老營十二日夜
半為我師所破輜重俱盡妻子細口被殺一營皆哭督
師軍聲大振㑹天大雨轉道濘數尺糧車日行三十里
士馬多饑或勸退舍就委輸者傅庭曰師已行即還亦
飢不如破郟縣就食遂攻郟縣破之郟窮邑也得馬臝
數百頭噉割之立盡雨不止傅庭頓郟縣五日不能進
十七日後軍譟於汝州降盜隂通賊賊突騎復大至(賊/以)
(輕騎出汝州白/沙抄絶餉道)我師饑且困有流言傅庭不得已分其
軍為三以白廣恩從大路已與髙杰從小路還師迎糧
而陳永福閉營休士須糧至諸營進而齊發且戒之曰
汝按甲三日以待我弗動也前屯既移後隊亦亂永福
雖斬之不能止乃亦引所部殿而賊追之及於南陽二
十一日我師返轡還戰賊置陣凡五重飢民處外步卒
次之馬兵次之驍騎之選者又次之老營家口居中我
師已破其馬兵過三重矣遇驍騎而死鬬將吏之怯者
惶怖欲走陣稍動壯士推火車者新調發未習戰陳有
思歸心見馬兵之小却也駭曰師敗矣盡脫其輓輅而
奔馬兵見之亦奔火車傾輈塞道馬絓于局及衡者不
得出賊鐵騎凌而騰之(傅庭于各州縣三丁抽一名曰/壯丁造火車約有二三萬皆上)
(載火砲中載衣糧以白廣恩為火車總兵在西安/教塲操演法非不善以壯丁為不教之民故敗)步賊
手白棓遮擊中者首與兜鍪俱碎遂大敗賊空壁躡我
一日夜踰四百里官軍死者四萬失亡兵器車重數十
萬(傅庭之退軍也使髙傑斷後白廣恩設伏道左廣恩/懼為賊所乗棄兵潛遁賊兵追躡之傑兵大敗獨廣)
(恩兵得/入關)初自成之出襄陽也以兵政府侍郎邱之陶居
守之陶相國瑜次子也宜城陷相國父仰藥死之陶為
所得署兵政從事年二十餘有姿容器略自成甚重之
擢其官委之筦留務襄陽尹牛佺雖賊相子倚任不及
也之陶欲以竒計誤賊遣人間道走武關以蠟書進曰
督師與之戰吾當詭左兵大至以搖賊心彼必返顧督
師隨其後我從中起賊可擒也傅庭大喜報以手書其
書為自成邏者所得督師與之陶不之知傅庭恃其有
内應連營稍前自成故見其羸弱以誘之深入其計反
為賊困之陶果舉火報東師之至自成驗得其詐呼而
詰之襄縣出孫書責其負已支解之之陶大罵曰我豈
從若者邪恨不能盡殲汝醜類以報吾君父言未畢於
口而絶督師取儳道過河入晉(傅庭渡垣曲走闕/鄉賊兵追至孟津)以轉
達潼關諸將亦將其卒而至火車營步兵俱殲焉兵之
脫者猶數千氣傷沮不復振髙杰曰三軍父母妻子在
西安今戰敗思歸而强之守關此危道也不如棄關專
守西安憑堅城以人自為戰傅庭叱曰若賊已進關則
西安糜沸秦人尚為我用乎十月初七日自成率大衆
攻關白廣恩猶苦戰髙杰以廣恩賣己於寶豐以致敗
擁兵不顧賊從南山遶出其背為夾攻力不敵關破杰
奔延安廣恩奔固原陳勇奔秦州髙汝利奔漢中賊遂
破華隂傅庭收散卒圖還保渭南賊追及𫝊庭與叅軍
喬元柱躍馬大呼而沒於陣知渭南楊暄偕訓導蔡其
城守渭南舉人王命誥潛通賊開東門城陷暄死之是
日賊支軍陷華州初九日屠商州商雒道黄世清不屈
死初十日陷臨潼十一日逼西安主城守者為王根子
而孫可(闕/)　　練總兵專護秦王衆寡不敵留川兵之
歸蜀者五千人助防兵無冬裝勸秦王以人給一綿衣
弗應天寒傳餐皆結為冰根子射書城下開東門納賊
城遂陷(闕/)　雜衆中逸去巡撫都御史馮師孔按察使
黄炯長安知縣吳從義指揮使崔爾達死之秦王被執
長史章世炯自經紳士則右都御史焦源溥大罵賊賊
先斷其舌殺之副使祝萬齡從容拜孔子僉事王徵七
日不食宣撫焦源清叅政田時震舉人席增光朱誼泉
皆死賊放兵大掠三日乃下令不得妄殺一人誤者將
吏償其命改西安府為長安據秦府為宮收姬妾數百
以充實之命所司一依李唐制度即秦撫故署為吏政
府都司為兵政府按察司為刑政府西安分守道為工
政府偽授秦王為權將軍世子妃劉氏慟哭曰國破家
亡不如一死自成遣歸其家分兵為三道以追捕諸將
李過出北道追髙杰於延安杰東走宜川河冰適合遂
渡河入蒲州絶蒲津以守賊追至冰解不得渡乃止田
見秀出南道追髙汝利於漢中汝利遁入蜀尋復降賀
珍劉宗敏袁宗弟党守素出西道追白廣恩進次固原
廣恩亦以城降傳檄徇下邑知蒲城朱一銃知中部朱
新鍱自盡餘從風而靡自成發民夫大修長安城挑濠
塹具樓櫓視前制倍壯麗命楊永裕閱兵於渭橋金鼔
之聲震地毀居民屋以大開馳道於城中毎三日即親
至大教塲校射身御藍布袍張小黄葢乗馬百姓望見
黄龍旗皆辟易十一月自成大㑹羣賊戎馬萬匹旌旗
百里詣米脂祭墓墓向為官軍所發焚棄其遺骴自成
乃築土封之訪求其宗人贈金封爵以去改延安為天
保府米脂為天保縣(自成又改清澗/縣為天波府)以三百騎行鳳翔
守將誘而殲之囘師疾攻殺知府唐時明居人俱盡自
成初入關自以為故鄉所過村鎮慰諭父老戒有所侵
暴未一月而軍士束丁男以為奴突入廬舍剽掠婦女
又以衣冠必不附己諸舊臣故家為鄉里所畏服者徵
而閉之空舍加榜掠以索其金死者并一坎埋之家不
知其所在責渭南南氏餉一百六十萬禮尚書南企仲
年八十三遇害企仲之子進士南居業居業從兄工尚
書南居益皆被炮烙死秦人大失望西安都司舍人邱
從周長不滿三尺醉入秦府㦸手罵曰若一小民妄踞
王府稱尊而所為若此何以得長久自成叱曰酗鬼趣
提去初不以介意也秦士大夫如惠世揚耆耉之望匐
匍受偽官然脅于凶逆非得已最甚者無如張國紳首
倡僭號覬作賊相又為誘文太僕之室鄧夫人進之鄧
江南令族知史書工詩國紳以為必見幸自成顧重太
僕名怒曰若同輩不能庇其伉儷而行媚我叱國紳斬
之禮鄧而歸之家白廣恩之降也自成挈其手與共飯
相對極歡左光先聞之亦降陳永福猶擁衆為顧望自
成遣廣恩諭意永福恐其賣己曰汴城之戰永福親集
其矢于王之目今窮而歸命懼無以全腰領自成曰此
各盡其事何害命取箭折之誓不食言諸將梁甫馬岱
輩轉相誑惑多解甲上謁者惟榆林不從榆林王氏一
門八元戎世國世臣者兄弟也尤世禄閥閱亞王而威
重過之李昌齡西凉勲胄以故總兵僑居其地賊入關
制將軍李過徇榆林兵使者都任率副戎劉惠兩將軍
推世祿為帥而與王李三公同守賊遣辨士延安舒君
睿者說之齎五萬金以犒城中自成為手書以曉譬禍
福不聽因四面環攻城上强弩持滿發巨礟擊之數開
城出戰殺賊數千人婦女小兒皆呌呼擊賊賊穿地道
放迸崩城諸公巷戰力盡都公引佩刀自裁劉將軍罵
賊賊磔之惠顯被縛過神木仰酖至二升乃絶二王尤
李為所執去西安四十里曰囘軍店四公沐浴更衣曰
將以下見祖宗也既入挺立仰視天賊欲跽之不屈自
成曰吾虚上將以屈四將軍奈何固執不相與共富貴
四公罵曰我大臣也汝草竊且滅不久毋汙我臨死歎
曰我四人不早殄此賊致今日真死有餘恨賊舉城屠
之遂以兵臨寧夏寧夏不支總兵官撫民開門降慶陽
猶為我守攻四日陷屠之執韓王副使段復興知寧州
董琬邑紳麻僖俱死三邊盡入於賊賊無所顧忌遂長
驅而東過河入晉破平陽殺西河王等三百餘人平陽
總兵陳尚智降是時秦隴皆沒惟甘肅帶河為固賊移
兵取蘭州甘撫林日瑞以副將郭天吉四千騎守峽口
而敗賊進薄城下乗夜雪坎而登日瑞及總兵馬爌中
軍哈維新姚世儒等皆死郭天吉軍敗還守與苑馬寺
監牧同知藍臺州紳羅俊傑趙宦等及于難殺居民四
萬七千人西寧衞尚不下賊將辛思忠攻破之即令為
守於是肅州山丹永昌鎮畨莊浪皆降進兵略青海党
守素以一軍守蘭州置西寧節度使(以故監軍僉事陳/之龍為節度使)
而秦地悉沒矣十七年甲申正月李自成稱王於西安
僭國號曰順更其名曰自晟改元永昌造甲申厯拜牛
金星為天佑殿大學士釐定六政府尚書益置學士宏
文館文諭院諫議直指從政統㑹尚契司驗馬寺知政
使書寫房以乾州宋企郊為吏政尚書平湖陸之祺為
户政尚書真寧鞏焴為禮政尚書歸安張璘然為兵政
尚書(有渭南舉人王命誥者/亦為自成兵政尚書)餘官從自襄陽者陞賞賊
帥給珠琲瓌寶人二升銀千兩權將軍制將軍封侯果
毅將軍以下封伯封子男如汝侯劉宗敏澤侯田見秀
蘄侯谷英亳侯李錦(李錦目亦眇軍/中稱小李瞎子)磁侯劉芳亮偀侯
張鼐一曰義侯綿侯袁宗弟岳侯某(失其/姓名)淮侯劉國昌
伯七十二人光山伯劉體純太平伯吳從義巫山伯馬
世耀桃源伯白廣恩鄢陵伯劉某(河南/人)武陽伯李佐文
水伯陳永福其可考者也伯以下封子三十人男五十
五人定軍制有一馬儳行列者斬之馬騰入田苗者斬
之兵死令妻妾縊以從無别配按冊步兵四十萬馬兵
六十萬兵政侍郎楊王休為都肄出横門以至渭橋職
志環轉不絶金鼔動地用怖三秦鑄大錢直白金一兩
次當十次當五錢平物價從之設科目試士甯紹先充
考官用定鼎長安賦拔扶風舉人張文熙為第一草偽
檄宏文學士李化麟臺諫宋衞等頌功德張形勢以指
斥乗輿脅汙州郡自平陽降後再陷河津稷山榮河山
西望風送款賊以一軍上絳州一軍上蒲州二月自成
率其前軍過河牛金星顧君恩宋獻策參預密謀宋企
郊鞏焴陸之祺張璘然以偽尚書喻上猷李振聲楊王
休黎志陞以偽侍郎皆驂乗攻汾州破之徇河曲靜樂
遂攻太原執晉王晉撫蔡懋德殉節死自成兵至忻州
攻代五臺令迎降寧武關總兵周遇吉殊死戰兵敗被
殺自成歎曰使守將盡如周將軍吾何以得至於此犯
大同巡撫衞景瑗總兵朱三樂死之自成入大同殺代
藩宗室殆盡犯宣府白廣恩官撫民書與總兵姜瓖約
降巡撫朱之馮謀守城軍士無應者拔刀自刎死自成
遂犯陽和從栁溝以入居庸真保定大名皆不守自成
以三月十三日至昌平十九日京師陷駕崩其事在國
史故不著夫自成已破太原踰太行蹂真保可以直犯
京師迺先攻寧武雁門者蓋以宣大天下勁兵處懼京
師急而為之援也是以偏師行入趙地其正兵則從兩
關出代上谷乗瓦解之勢以盡收宣大之兵然後轉攻
居庸以進先斷我勤王之師而京師坐困彼其視内外
三關之勢可從内以出又可從外以入而京師孤注遂
落其掌中嗚呼豈非天哉自成之敗於山海由固關而
逃也(自成敗于山海之一/片石或曰紅花淀)五月初二日又敗於定州(定/州)
(人殺偽州牧董一/陽恨其虐政也)斬其偽果毅將軍谷可成左光先負
創走牛金星以自成為不足輔頗有鞅鞅心而李巖者
向固勸自成以不殺者也其在京師劉宗敏居田宏遇
故第李巖居嘉定伯府宗敏日殺人而巖於士大夫無
所拷掠又嘗以大義脫懿安后於厄而俾之從容自死
軍中多稱之宋獻策極與善密說曰十八孩兒之讖得
母為公乎巖雖不敢應然殊自喜牛金星聞之因側目
定州之敗鹿邑考城柘城諸縣令為丁叅將所誘執送
之南都人言河南全境皆反正自成大驚與其下謀之
巖曰誠予臣以精卒二萬馳至中州彼郡縣必不敢動
即動亦可得而收也金星勸從其請既而自成以為疑
金星見其疑也進曰河南天下形勝地且屬李巖故鄉
若以大兵與之是假蛟龍以雲雨必不制矣異日者舉
中州之豪傑以與關中爭勝負即主上且奈之何自成
曰如是若何以勸我從之金星曰巖蓄叛已久臣始勸
從之以安其心耳且巖與主上同姓前聞宋軍師讖語
在衆中欣然有自負色今河南反彼不候軍令不薦他
將而自請兵目中已無主矣國兵新敗人心動搖遂欲
乗機竊柄以自王是豈復可信乎不如除之無貽後患
自成曰善明日金星以自成命盛為具與巖帳飲伏壯
士於幕後三爵後并其弟牟執而戮之宋獻策聞二李
之死也扼腕憤歎劉宗敏按劒切齒以罵金星曰我見
金星即手劒斬之文武不和軍士解體自成遂不能復
戰而席卷歸秦矣自成既西徙三晉鄉紳富户以入關
中(榆次太谷聞闖敗閉城拒守自成攻破屠之定襄殺/偽官為偽磁侯劉芳亮所攻屠俘壯丁膠置太原陳)
(永福皆殺之屬城無不/罹禍忻州祈州尤慘)留其將陳永福府尹韓文銓守
太原(陳永福殺晉/藩宗子殆盡)身率軍過河駐韓城為策應在道怒
吏政尚書宋企郊私其親故選補多用乾州人鎖其頸
至西安釋之使視事如故三晉士大夫皆迫刦以行得
蒲州人韓霖愛其才以為叅謀霖知名士久不第故樂
為用以故太常卿張第元為兵政尚書給事中耿始然
為刑政尚書第元之從於韓城也自成猝問之曰爾家
在河北無恙乎第元倉卒不識忌諱謾應曰人皆以其
為賊官相屠害自成大怒立誅之始然懼失自成指於
刑政所奏讞輒當之以死牛金星謂之曰君為其職奈
何無所平反始然稍敢爭執自成手其奏怒不測金星
密以告始然惶恐夫婦皆自縊鞏焴之為禮政自成命
以更定威儀服式雅不稱意指杖之㡬斃甲申八月自
成新立其祖禰廟將以已生日往祀焴仿古法為山龍
衮衣進自成被之忽寒栗索火左右熾炭於位禮卒不
成怒焴曰若移兩山於肩以壓我將加僇金星力救免
自成性好殺為衆意所矯强詐稱仁義以煽惑愚民既
兵敗見齊晉多殺偽官以背之輒復狠强自用嘗住韓
城二十五日鞭撻縣官斬斮掾吏召里甲而刑劓之發
壯夫為丁多所造作徭役繁興米荳芻茭責之民者萬
端韓人莫必其命戸政侍郎李天篤初論戍尋縊殺之
妻子財物皆賞軍延安府尹賈我祺以贓穢死於市直
指伍中愷謫為軍牧守以下如知鄜州袁某三水令李
三楚朝邑令某并其教官某等坐受納用銅稅斬胥隷
不敢下鄉民有盜人一雞者論死惴惴莫敢犯法自成
呼其下相曰平章尚書曰樞密自以不知書命其下教
之作字又令講通鑑而聽之輒用己意論臧否少時饑
困盜主人羝羊鞭之見血既得志不修布衣之怨遇其
家如故秦人又以此異之初自成即偽位天大風霾失
色心不樂入燕都抽矢射承天門意有所命不中中其
偏處既登殿而暈眩不能自持歸秦怪風作於西安麗
譙象魏俱敗乙酉正月大雨雪二月
本朝大兵至潼關攻之偽巫山伯馬世耀以六十萬衆
大敗潼關破世耀死自成欲返據延安聞唐帥從黄甫
川西渡谷英李過俱潰逃知西安不能守令田見秀開
府庫任軍士分持去倉廩則燒之自成於十三日出東
門至藍田由商州龍駒寨走武關以入襄陽婦女細弱
凍死於七盤坡者數萬田見秀之焚積聚也自成欲并
以爇宮室市里㑹其已去見秀殿曰秦人饑留此米活
百姓止燒東城一樓追及自成於商州曰已焚矣宋企
郊等皆於道亡　牛金星亦留而從其子於襄陽自成
至武昌左良玉時巳率衆南下武昌虚無人自成偕其
妻髙氏李錦李過髙必正皆肺腑戚諸將田見秀袁宗
弟劉體純劉芳亮張鼐吳從義牛萬才等猶從之其衆
尚數十萬分為四十八部居武昌五十日改江夏為瑞
符縣設偽令運銅炭鑄永昌錢謀奪舟南下取宣歙曰
西北雖不定東南詎再失之將發而隂霾四塞暴雨烈
風旗鎗盡折迺以四月二十四日改由金牛保安走延
寧蒲圻沿道恣殺掠過通城命其下四十八部先發自
成令嚴兵行無敢返顧者通城有九宮山一名羅公山
山有元帝廟山民賽㑹以盟謀捍衞閭井自成止以二
十騎殿又呵其二十騎止於山下而自以單騎登山入
廟見帝像伏謁若有物擊之者不能起村人疑以為刦
盜取所荷鍤碎其首既斃而腰下見金印且有非常衣
服大駭從山後逃去二十騎訝久不出跡而求之則已
血肉臠分矣彼其弑君后毒生靈上天震怒之日久矣
數窮氣索猶思披猖自恣山神社鬼咸思剪其凶慝卒
假手野夫以斃之云
外史氏曰賊之所以敗者有三曰詐而難久也驕而難
制也散而難收也自成天性兇殘身所屠滅者不知㡬
億萬晚乃倡言不殺詭以收天下之心吾民父子兄弟
皆死於賊手不得已姑從其令以紓一時之急賊又不
加拊循而偽官之虐政隨其後愚民失望謀起而拒之
彼自成者初勉强於一夫之說矯情易意以圖就大事
既知其無成則將恣睢哮闞大逞其兇毒是以初用李
巖既而殺之盖怒河南之叛已也使通城不死自成竄
湖湘窺吳越其惡且不下於獻忠矣安在其不殺哉所
謂詐而難久者此也自成初盜福邸之貲以號召宛雒
附從始衆逮乎京師陷其下爭走金帛財物之府以分
之此其為利同也始何以合今何以散若是其懸焉者
則以前之所招饑民而後之所御驕兵也兵貪則驕驕
則惰惰則不戰而潰矣赤眉之入長安也侯景之破臺
城也皆不旋踵而敗彼饑寒乞活之人一旦見宮室帷
帳珍怪重寶以千數志滿意得飲酒髙㑹有富貴歸故
鄉之心胠篋擔囊惟恐在後何暇同心膽共功名哉所
謂驕而難制者此也爾朱榮之料其子兆也曰彼止可
綂三千騎為將耳過此則亂矣今以獻忠用寡而自成
用衆然詎可以將百萬乎彼於羅汝才賀一龍殺其帥
而并其衆皆怨軍也諸將惟陳永福以一矢之故反為
効死白廣恩則性工反覆左光先官撫民則事急來歸
皆强服也李巖見舉動之非宜宋獻策恨吾謀之不用
劉宗敏以下見自成為帝王而已貴不益又其等彛故
人也彼非側目思報觀望鞅鞅則懐布衣兄弟之心詎
肯俛眉义手而為之下祗以狃於一勝貪財帛子女以
形勢相從茍有所挫即渙然奔離耳所謂散而難收者
此也當京師未破之前彗孛直掃黄河倒流四方訛言
人心螘動逆賊如鬼蜮之蠱惑士民如豺虎之震怖遐
邇未㡬天柱傾地維折而䝟貐饕餮之氣亦澌然其泯
滅嗟乎自成一盜羊逋逃之人耳當其盛萬金之賞莫
能購十道之師莫能征及其衰也二三蕘夫牧豎奮耰
鋤擲瓦礫而賊之血膋肢體固已藉草棘而啖烏鳶矣
昔成祖築元帝廟於嵾嶺見者彷彿帝容楚諸山各有
特廟詩曰明明在下赫赫在上此必文皇在天之靈痛
子孫而擊其賊也彼夫枕戈泣血之士未能手劒以馘
仇人之頭徒使之貫瀆鬼神而降之罰千載而下讀其
事者恫乎有餘恨焉
　附紀
　崇禎十六年有人運佛九座進武當山來京師掛號
　其佛髙六七尺下有車輪正陽門外布列三座觀者
　沸市後因事洩始知藏炮於佛腹中欲安置九門為
　賊内應下錦衣衞刑部勘問伏誅
　賊抵彰義門宋獻策初云此行觀兵城下十五年始
　可破城城樓上忽墮一天啓大錢一當五用獻策云
　此破城兆可急攻發一大炮樓角遂崩
　賊將白旺之守徳安也兵甚强且有紀律能得其下
　心當自成之敗其軍初棄婦女繼棄金寶至徳安已
　大疲惟旺一軍完且整兼各寨俱服而徳安城堅旺
　謀守之不肯去自成固强之始行追急自成掠江州
　至道士洑又登岸入興國與柯陳二姓交戰互有殺
　傷有王體中者竒士在旺軍中自成死旺軍亂體中
　乗便刺殺旺挾其衆以降與金聲桓同定江西金兵
　弱王兵强後以不肯相下金用計結其左右王得仁
　誘體中至都察院殺之此乙酉七月二十九日事也
　時王兵大譟與金兵戰於城中南昌西北民居盡燬
　次日得仁撫之乃定其後與聲桓同反者恃其强以
　得白旺之衆也
　自成之敗也李錦在榆林唐通從黄甫川過河以自
　成遇其家之酷也故别為一軍以抄其後錦頗善戰
　賊中號小李與通鬬殊有勝負其時惟榆林一隊能
　相持既而聞自成已去長安其下大潰故亦走
　自成入秦凡秦人之為賊者無不訪宗族修墳墓田
　見秀獨不然人問之見秀笑曰如今天下在那裏我
　要去認親故舊有至者密遺以金帛促之去及敗後
　劉宗敏宗族誅墳墓發見秀獨不知其為何邑人故
　免
　牛金星嘗在華州考諸生其題為所過者化所存者
　神上下與天地同流文體改八股為議中格者為縣
　令
　自成之待其下惟劉宗敏田見秀谷英張鼐袁宗弟
　劉芳亮李錦七侯者功最大禮遇為獨隆其初封也
　每侯賞珠一大斗金銀一車幣千端士卒從北都歸
　腰皆有黄金瓌寶飲村人酒擲金與之或手給珠一
　握無所吝内庫錦段如布價皆洪武時造然服之易
　毀云白廣恩家珊瑚樹髙累尺皆禁中物也自成去
　長安居民爭入其所居捜取金銀中夜失火秦府被
　燒㡬盡惟􁋄民有膽力得最多故大富者衆關中人
　遇雨後於布政司泥土中拾得珍珠至今不絶
　歸徳宋公權撫遵化之三日而自成陷京師分設偽
　將軍道府州縣官於京東而分捕諸舊官甚急公方
　出外巡徼母丁太夫人及百口猶在遵化遑遽欲歸
　僕王楷曰事急矣同死孤城無益也楷與楊俊及部
　下士孫之麒等數人擁護公一日夜走白羊峪宣府
　舊鎮唐珏者為自成執至京加拷掠脫身亡道遇公
　遂與之俱至白羊喘息未及定而太平路偽將黄定
　以五十騎跡公五十人皆舊卒心不忍公與珏及裨
　將殷壯猶等呼問之中一人語稍異珏即躍起斬之
　以其首誓衆曰急取太平路可也偽帥黄定方掠民
　間女飾衣服鼔吹講合卺禮忽聞公至殊不意忘取
　所佩刀入傳舍向上長揖公命左右縛且砍之定故
　秦人腰間尚有小刺子亟取以刺縛者盡卸其衣裸
　而走王楷持刀逐之未至中門見故吏陸魁春者帶
　刀入楷急呼曰殺賊魁春浙人力素弱刀又不利雙
　手持刀向定定奔急適與之值正揕其胸遂仆衆因
　攢矛殺之其黨箭從外射入者如雨久之乃定尚有
　喜峰松棚偽將馬應湖畢三才三屯偽將劉衷擁衆
　各數千公曰太平已定誰可分往殺賊者守備米富
　玉者鋭甚而公有死友曰姜承印請同行且曰不須
　兵吾二人足矣公壯之飲以酒兩人上馬攜一大囊
　抵喜峰語門者曰宋公有密語遣我白將軍賊見其
　人少不疑命之進賊方坐堂上富玉作拜跪狀承印
　西向侍賊欣然下扶玉玉奮力抱賊承印以刀砍之
　誤中玉左臂㡬斷玉終不釋承印遂殺賊環而呼曰
　官兵數千且至汝等不得動動即誅矣衆咸讋服遂
　以首投囊中歸報顧視玉衣袖重類有物解之血淋
　淋下而玉不知知乃昏暈絶急以藥傅之始甦而松
　棚諸處亦殺偽將以獻盖先後凡二日云自成敗於
　關門三屯賊劉衷不之知公令舊總鎮孔希貴子國
　治潛入三屯為内應而自以數騎抵其壁衷即擁衆
　去遵化城中偽道潘躍龍偽同知張耀然偽知縣李
　廷瑗亦不敢害公家公至城下密約舊將楊遇明張
　徳裕等以計誅之共得偽印七偽官十餘人而三協
　大定於是唐珏單騎往關門乞師公母丁太夫人泣
　語珏曰吾知公百口在京師然舉大事者不顧家公
　勉之萬一不測吾孫即若子也自成恨公之殺其將
　遣鐵騎數千來攻公乗城守出兵與之戰賊奔潰遵
　化以全唐公至闗得遇
王師數日
王師抵京師自成大敗歸秦公疏請歸田不許
詔撫遵化如故
　
　
　
　
　
　
　
　
　
　
　
　
　
　綏冦紀略卷九
欽定四庫全書
　綏寇紀畧卷十
　　　　　　　　　　國子監祭酒吳偉業撰
　　鹽亭誅
張獻忠不知其所自起延帥杜文煥以庚午春二月督
延綏固原兵三千便宜剿撫既定黄甫清水木𤓰三堡
而米脂賊張獻忠所據十八寨聞兵至詭乞降延撫洪
承疇亦常以辛未冬十二月撫賊張獻忠羅汝才等千
九百人於党家坪已而復叛相傳獻忠膚施人𨽻延安
衞籍固將家子少時從軍犯法得總兵陳洪範救免刻
栴檀為洪範像事之其為賊也與汝才同起河北之謡
曰鄴臺復鄴臺曹操再出來汝才偷取孟德以為軍號
跡其且降且叛本兩人起兵時故智不待榖房變而後
知其詐也獻忠之畏良玉始於南陽之役(十一年/春間事)嘗偽
為官兵駐南陽之東闗以詐取宛城門未啟而良玉適
至先驅訶問為何家兵獻忠倉皇走左同副將羅岱追
及射之矢著其額又射貫其左手中指於弓檠上兩馬
相及良玉抽刀揚削先拂獻忠之面創未深比再下而
馬已逸矣獻忠在榖城嘗指其瘢語人曰此左將軍南
陽時創我也獻忠長身而痩面微黄僄勁果俠軍中號
為黄虎所將三千人皆精卒分四營每營一將主之其
一將偏盲有計謀薛姓忘其名韓城人首輔薛國觀之
子姪行也日夜説獻忠以約降取富貴獻忠念有文燦
主於外國觀主於内吾之就撫也可以萬全其據榖城
以請也舉人王秉真諸生徐以顯為之具牒於理院以
百口保獻忠歸命無他心文燦受其牒責賂黄金蹏褭
千珠琲盈斗他瓌貨累萬萬所謂韓城人薛某者走一
騎至京師出入相公邸中且以遍見諸權貴人權貴人
惟大司馬楊嗣昌却其幣自國觀以下多私受之不復
知獻忠之為賊矣獻忠初攜新野丁氏以入既又聘榖
城敖生員之女弟為妻改其距城十里之王家河故納
降所駐兵處為太平鎮曰吾欲與榖人同之也自以未
能放兵不肯入襄陽具櫜鞬迎臺使者林銘球於交境
之舟中拜跪有禮節銘球亦敬勞之而去榖士民以為
獻忠誠降相賀於道熊文燦則以閩海撫賊得重賄襲
故事行之榖城不能用恩信威畧相駕馭而區區日責
其寶賂獻忠則笑謂其下曰此欲芝龍我也文燦既得
所欲為之請官請餉請闗防應之惟恐不滿獻忠故為
要求以逞其恣睢哮闞文燦輒依違其間既又聞朝議
異同不免二三其德獻忠則怒謂其下曰此欲劉香我
也日夜與潘獨鼇徐以顯謀為變潘獨鼇者故應城諸
生與邑紳爭田不平殺縣令以反遂投賊徐以顯素險
譎謁獻忠一見如舊軍機進止兩人實與其謀王秉真
雖以畏死從獻忠借公車北行規自脫已出城矣而追
還後卒為所脅與於亂以死惟明經敖某者以廷對請
獻忠老之縱使出既再追而敖易服他道遁後娶敖氏
其族女明經不之知也方岳宗者太守岳貢之兄而户
部岳朝之從弟也獻忠初以其家不貧拘之營中索賄
既知其無錢而方為人任俠使氣善飲酒好談論獻忠
館於其家久之頗合嘗共飲使之釂方曰無多酌我我
好酒狂獻忠笑曰此何害直當痛飲為樂耳方以此嘗
醉拳毆獻忠背持其衣毁裂之獻忠壯其氣不為忤其
反也坐城頭驅百姓彛雉堞平之方遙呼曰張敬軒將
軍救我敬軒者獻忠招安時所以自號也獻忠揮之以
手曰爾尚未出城耶命急開西門放方氏大小畢出且
曰少遲即不及矣因以免獻忠至狠戾然以居榖城久
其叛日亦不甚殘殺留書於壁以告楚人白己之叛總
理使然具條上官姓氏而列所取賕之月日多寡於其
下且曰襄陽道王瑞㫋不受獻忠錢者此一人耳聞者
愧焉當戊寅之冬榖人親見李自成以兵敗從數十騎
過榖城獻忠與之飲酒半獻忠笑而拊其背曰李兄盍
亦從我降而僕僕奔走乎時獻忠已有異志自成仰而
嘻曰不可獻忠乃資其衣馬以去榖人皆以之尤文燦
曰若果調度得宜彼且縛闖自効取小利而失大賊文
燦之肉其足食乎瑪瑙山之戰獻忠妻敖氏髙氏被獲
而髙氏手提一嬰兒諸將盛為之飾欲以居竒能得獻
忠要領閣部楊嗣昌處之襄陽獄中其潘獨鼇則又秦
將鄭嘉棟大坪溪捜林所得詭姓名黄岡劉若愚願見
督師言事既至雅步稱難生有治平天下之畧不幸陷
賊今自歸嗣昌詰之曰爾之才學為張獻忠用盡尚有
遺餘為朝廷用耶且獻忠不識字爾草飛檄以逆天罵
國死有餘罪始俛首隨行書吏尹曰鳳謂宜早殺之不
可乃并前所執敖氏之兄及養子惠二者同繫襄陽獄
襄陽太守王承曽年少多佻易每晩囚簿呼名悦敖氏
髙氏之豔托以問賊中事笑語頗洽獄吏多與賊通者
潘獨鼇等得以脱桎梏飼酒肉往來不復禁防禦頗疎
嗣昌以獻忠飄忽嘗移文為戒承曽笑曰是詎能飛至
耶獻忠之敗官軍於開縣也即東走自雲陽過淨壁至
夔州宿於乾溪一日夜行三四百里攻巫山不克出蜀
從房竹走逺安當陽鄖撫袁繼咸邀之不能止賊留汝
才於鄖而自率輕騎下宜城殺督師軍使於道取其符
驗夜叩襄陽城門襄道臣張克儉納之處其人於承天
寺夜半承天寺起火文選臺襄王府端禮門亦火潘獨
鼇毁狴户偕敖氏髙氏出獻忠至而殺襄王因全隊未
至懼良玉之議其後也張伯鯨餉銀數十萬在城中不
及問居兩日即去而破樊城返而破當陽郟縣招汝才
之兵東下三月二十一日用飛梯登光州北城明日又
入南城汝寧以南商羅息信殘破幾盡既聞楚撫及禁
旅之在蘄州也乃燒固始西闗分其軍為二一上茶山
一走應城將以躪德安窺陵寢德安守將出戰賊斃於
砲矢甚衆攻應城應山皆不下知隨州徐世淳間使三
走郢告急楚撫發偏師來援巡道趙某勒之守郢弗遣
四月二十五日賊隳北城以入世淳勒馬巷戰陷胸穴
股以死其子肇梁亦死兩妾及臧獲死者二十人五月
左良玉次南陽躡賊於西山賊敗走獻忠汝才合兵攻
南陽知府顔日愉指揮王汝章禦却之日愉力瘁卒獻
忠破信陽獲左兵旗幟命其下假之以趨泌陽初六日
夜大雨獻忠乗以入知泌陽王士昌不屈死明日左良
玉始至賊已遁良玉不戢士泌人脱於賊者遇官軍無
噍類賊圍唐縣已而再攻應山應山之民工射獵毒弓
矢傅人肉沸爛故賊再攻不克七月獻忠圍鄖陽鄖陽
有降將王光恩設守出兵禦之多殺傷獻忠遁走㑹總
兵黄得功戲下叛兵投之賊大振良玉率馬進忠吳學
禮杜應金等追之既至南陽疲敝未能進獻忠又佚而
之鄖西鄖西守將兵變陴障弛賊因以入獻忠既拔鄖
西羣盜蟻附以萬計方東掠地至信陽屢勝而驕且謂
良玉為不足畏先是瑪瑙山之戰良玉於獻忠實縱之
既諸將併帑於襄襄陷而獻忠盡戕其妻息故其下致
怨距躍思鬬八月良玉乃從南陽進兵及之於信陽大
戰斬其頭領沙某奪馬萬餘匹降其衆數萬獻忠射中
股負重傷乗夜返而東奔郢撫邀其前馬進忠躡其後
過龍岡蘇家坂兎兒溝五股泉四遇盛斬獲獻忠負創
不能馳保其婦女小子日行數十里良玉自鄖北發追
之賊已入掌握㑹轉饋在興安由興達信百二十里大
雨五日夜江水暴長谿道斷絶文武將吏首尾離置者
數十處賊已從南陽挺逸丁啟睿檄楚撫扼蘄黄豫撫
扼光固馬進忠趨隨牽賊之東猛如虎趨皖防賊之西
督師左兵分行急躡掃除殘醜羅汝才有不慊於獻忠
先在内鄉徙營走别道往詣自成獻忠前驅八哨又為
自成所邀取諜者云獻忠在上津連三坂矢貫脛諠譁
已斃既而詗之在商固山中先是革左五營竄英霍谿
峪深阻監軍道楊卓然以説降受侮賊且伏且叛依林
樾避炎歊火作而入秋髙而出歳為常山城長吏挈其
章視事於瀕江洲渚邑居聚落荒梗無行人獨桐城吏
民修完繕固皖將李自春廖應登汪正國等貳於賊托
援桐為名沿途鈔暴賊是以愈逞剟舍剪巢轔潛山而
殺其令間鼓行於羅田光山之間越險隘謀合獻忠楚
兵力遮之於刀山燈草坪茶溝不能過(刀山去英山七/十里羅田百五)
(十里我兵生擒百人繼又追之金山舖斬一千八百七/十七級又追之於燈草坪邵家墳懸中崖茶溝追殺五)
(十餘里斬一千/一百八十八級)獻忠亦以奔敗而思與之通也九月出
商城之牛市畋取道向英山我商固之師厚集其陣於
東界嶺待之已而監軍孔貞訓副將王允成大破之於
望雲寨獻忠衆道散且盡乃因汝才以奔自成當襄陽
之陷獻忠自詡威名逺出自成右及軍敗往歸所從不
過數十騎自成欲以部曲遇之不肯屈自成將殺之汝
才力止曰留之擾漢東以分官軍之勢可乎資以五百
騎麾曰亟引而東合革左此地非若所當留也獻忠乃
東奔於道糾合一斗榖瓦礶子諸賊佯以推奉自成自
成兵益强項城之潰傅宗龍殁丁啟睿左良玉以兵救
汴獻忠得以其間走英霍就革左約則大喜十五年三
月合而進圍舒城舒城缺令㕘將孔庭訓邑紳編修胡
守恒同飭備庭訓兵淫掠舒人逐之庭訓怒而降賊教
以衝棚穴城穿數處守恒督守堙者塞之賊射札約降
守恒燔諸堞四月初三日城陷賊鏦守恒腹以矛數十
創而死未幾六安州亦不戒於守州有川將覃世勛乙
邦才王憲設守獻忠約豫寇袁時中屯於板山世勛拳
毆知州朱謀赤于廷為州人所逐遂通賊城陷獻忠取
其郊保蓮花寨之民以益其軍五月獻忠陷廬州太守
鄭履祥死之獻忠屯舒城之七里河汪家灘令土人刈
麥候騎至白露寺去廬八十里廬道臣蔡如蘅黷貨而
虐衆不附賊諜者滿城中盲弗知學使者徐之垣以試
士至賊偽挾書囊筆襲儒衣冠以入漏三下卷甲而趨
之城上舉火應之垣如蘅及合肥令湯登貴縋城遁廖
應登時守陴賊已登猶勒兵巷戰殺十數人而走太守
及于兵遇害獻忠尋陷無為州六月獻忠陷廬江還屯
舒城之白馬金牛洞習水師於巢湖合老哨三十二營
小哨二十四營㑹皖口七月復陷六安獲男婦悉殊其
臂盧九德以黄得功劉良佐之兵救之營於夾山再戰
敗績江南大震初漕撫朱大典專辦五營無功落其職
改用髙斗光為鳳督半載而失事者五城為給事時敏
所糾與皖撫鄭二陽俱逮治而起馬士英於謫籍以代
之兵侍郎馮元飈言於帝曰巢湖環八百里經兩濡口
達大江孫吳所置塢屯兵爭衡曹魏今舍之以資寇盜
俾收艅艎窺天塹南都危矣九月二十四日總兵黄得
功劉良佐等大破獻忠於潛山斬首六千餘級獻忠之
在巢湖也焚樅陽奪商舟百餘艘募擢船卒謀南下聞
得功兵至走而營於古城長嶺潛山之險阨處也得功
等以夜半至縁山背譟而升賊大擾越崖澗奔我師追
之自古山天井湖老鸛頭黄泥港六十里横尸無算奪
畜産數萬救回難民數萬人賊腹心謀士婦䜿皆盡於
是散而西便道攻桐城不下遂走蘄水官軍以鳳皖急
謀東備去而擊袁時中於潁十一月獻忠乗虚出自天
堂山拔營至三祖寺以三百騎襲破太湖十二月遂攻
桐城不下當是時左良玉避李自成於襄陽從武昌東
下盡撤楚兵以從蘄黄諸城集土團之不能勝甲者以
守獻忠聞之舍潛太而攻黄梅知縣事張聯芳遁民之
逃於太白湖者僅以免獻忠彊鷙而猜往時與汝才攜
阻革左亦以此不附楚士大夫僕𨽻之盛甲天下麻城
尤甲於全楚梅劉田李强宗右姓家僮不下三四千人
雄張里閭其泰已甚寇既作思齊以尺伍為捍蔽聽其
下糾率同黨坎牲為盟曰里仁㑹諸家競飾衣甲以誇
耀之其人遂炮烙衣冠推刃其故主而投賊獻忠名曰
新營倚為導蘄黄凶黠少年多歸之故中寇禍此十數
城尤烈十六年癸未正月破廣濟尋破蘄州三月蘄再
屠且盡蘄先期有飛雀萬餘投南城濠樹杪發火火器
不爇自震鬼白晝牆上騎而揶揄人守道許文岐初設
守有楊毛二將爭言不平鎮筸兵内間應賊文岐被執
至望華山不屈死荆王先一年薨桂妃及世子遁至九
江幸弗及黄州南城門哭五日三月破蘄水黄人聞盡
逃惟女子不及行二十四日賊入擇其姣麗者驅以毁
城緩者斬指墮腕血滲漉淋壁間三日城平乃殺而投
之以填塹黄有惡子張以澤先期集亡命迎賊生員李
時榮拜馬首降四月獻忠連破麻城里仁㑹之首曰湯
志殺諸生六十人而推其中之與己合者曰周文江以
應賊賊改麻城為州以文江知州事故金吾劉僑獻二
妾數萬金於賊以免於是張以澤李時榮等獻策渡江
招星辰湖漁人具舟待濟賊犯漢陽甚急武昌賀相逢
聖因長史徐學顔入見楚王計事王命中人出髙皇帝
分封時金裹交椅一曰此可佐軍他無有逢聖哭而出
武昌㕘將崔文榮者壯烈士也歎曰事迫矣潛師渡江
襲賊斬六百級衆不敵乃還漢陽陷楚省士民宗室初
匿保通城崇陽山中者為土人所苦挈孥以歸謀撤江
上兵嬰城守文榮曰守城不如守江團風煤炭鴨蛋諸
洲淺不及馬腹縱之飛渡而嬰城坐困非策也五月五
日賊從團風渡襲武昌縣入之縣去㑹城百里邑中虚
無人賊出其軍駐樊口文榮乃營於郊扼之於洪山寺
既而斂兵入城以副將胡某守洪山是時賊大營尚在
江北㑹楚府募兵官張其在者罪被笞往投之盡以軍
情輸賊而李時榮之族居省城約内應二十三日賊全
軍從鴨蛋洲畢渡營於葛店二十五日先驅至華容鎮
踰日抵洪山時胡副將退入城而賀逢聖崔文榮壁武
勝門賊以二十九日傅于堞文榮盡力拒守賊大掠金
沙洲攻轉急道臣王揚基傳箭開門詭言有事漢陽同
推官傅上瑞棄城遁楚府新兵開保安文昌二門納賊
文榮方出鬬回兵闔城扉不及躍馬鳳凰山持矛大呼
殺三人賊攢槊刺之洞脇墮徐學顔左臂殊右手持刀
不仆被支解游擊朱士鼎賊斫其左右手棄之士鼎縳
筆於臂作書乃殪逢聖衣冠北向再拜賊揮之去曰此
賀佛也賀曰我大臣不可苟活又北拜哭自投滋陽湖
王㑹橋下屍沈百有七十日而不壊(有土地見夢於滋/陽湖濵之人曰我)
(等守賀老爺甚苦汝等收去明日浮出公左手心有黒/子一齒蟲蛀用金鑲以此為識全體不壊惟足大指半)
(蝕/云)武昌通判李毓英全家自經邑紳馮雲路熊雯罵賊
死明生員者驅妻子入井中而已從之人號為明井云
楚王被俘而沉之江妃自殺獻忠見其庫中金歎曰有
如此而不設守朱鬍子真庸兒也賊宣言宗室送降名
者弗殺楚宗多投牒願從或有平人攙其中冀以免既
而白刃交下欲自辨頭已落先是有異人呼於途曰一
羣猪屠伯至矣果驗男子十五以上二十以下録為兵
餘連項就戮賊持刀者腕為脱乃佯開漢陽門縱之去
門偪水人囂呼蹈籍鐵騎圍而蹙之江中自鸚鵡洲達
於道士洑浮骴蟻動水幾不流踰月人脂厚累寸魚鼈
不可食婦女别而纍有殊色者入婆子營亦置隊長監
以賊目而收其值給軍用獻忠據楚王第鑄西王之寶
改武昌為天授府江夏為上江縣以周文江為兵部尚
書張其在為總兵前軍都督以李時榮為巡撫謝鳳洲
為守道蕭彦為巡道陳馭六為學道給有偽敕印以周
綜文知天授府沈㑹霖知漢陽黄元凱知黄州開科試
士取七十八人補二十一州縣官并佐貳各賞銀有差
遣人招興國州柯陳二姓兵降之以湯志為偽遊擊守
麻城防鳳皖以張以澤為偽總督鎮蘄黄李時榮死用
謝鳳洲代之漢口人周五(周五即/周洪卿)者首其地富人多亡
匿出兵捜牢獲千餘舟士女赴水溺者無算是時李自
成兵至漢陽聞獻忠先期得怒貽書恫喝之而左良玉
以其軍西上遣總兵方國安副將徐懋德馬士秀破賊
於蘄州黄石港楚諸生程天一集鄉兵二萬夜擊賊於
大冶擒偽知縣奚鼎鉉殺之沈㑹霖聞風遁官兵次黄
州白雲寨長易道三執偽知府黄元凱遂復黄州初獻
忠踞武昌有大志故於屬城不甚殘殺嘗題詩黄鶴樓
令其下屬和詐收人心發金以賑武昌漢陽難民已聞
楚師漸集乃留張其在謝鳳洲等守城以養子名四虎
者駐金沙洲而已率大營為浮橋於金口悉衆西渡分
軍為三一軍白羅山一軍白石磯一軍蒿洲屯舟師於
湖中息馬山谷間將以窺岳州長沙未發於是左營諸
將毛顯文常國安郎啟貴于自成段鳳翔秦天禄等連
營而前次於陽邏堡蘄黄四十八寨民兵皆應常國安
以舟師先進賊騎百餘夾江而射國安轉戰自白雲閣
至金沙洲四虎先期遁我師奪其舟百艘賊騎反走是
夕官軍退屯漢口翌日進攻各門賊開漢陽門出戰我
師逆擊於􁀙魚套敗之遂乗以入張其在焚黄鶴樓及
宗人府第俱盡率諸賊開保安門西走斷王惠橋以防
追者謝鳳洲自殺偽知縣漢陽燕某蒲圻涂良極黄岡
王爾忠等悉被擒鳳督馬士英屯壽州遣六安諸生黄
鼎潛行入麻城諸寨謀之劉僑田生蘭周從極等説周
文江以反正斬賊將方子雄於􁀙魚套中擒湯志數其
四罪磔之傳首壽州我師别將徇興國大冶監軍道王
瓆屯武昌沔陽知州章曠(曠之初從沔入漢口也江上/無一舟一人敢行者曠獨從)
(一厨夫盪槳入賊中知已迫乃傳/檄上下流而兵始至人服其勇云)駐漢陽黄安黄陂皆
自殺其偽令上流三郡悉定獻忠已率衆西行左兵鐵
騎營追賊及之於金口擒其殿後偽總兵鄧雲程殺之
獻忠時巳陷咸寧蒲圻岳州大震沅撫李乾德總兵孔
希貴監軍道許璟率兵二萬守陳陵磯乾德思以計破
賊許其民將妻女出自匿壯士健馬詭稱父老約降賊
入盡殱其前部刖四人耳以歸之賊憤而致死於我乃
蔽林植斾為疑兵埋大砲積薪翳之賊誤舉爝則迸裂
銃卒熸五十騎再置巨艦中流計矢石可及却不進賊
連弩注射度且盡即突擊我師三戰三克賊更番迭休
驅其衆二十萬百道仰攻不能支乾德璟走希貴退屯
湘隂已而亦走獻忠既得岳謀過湖卜於洞庭神者三
不吉投笤大訽斂千艘於湘潭將渡風作覆其百艘獻
忠怒而還岳連峩艑載婦女積薪灌油投以炬延燒四
十里夜中火光如晝遂騎而逼長沙長沙故吉邸封處
也惠王之去荆州走湖南舟覆陳陵磯宫眷溺王僅以
身免其入長沙兩王相見日憂賊顧不知修備去長沙
六十里有鳥道可栅而守推官蔡道憲力請之王自堞
其宫垣撃柝徼循不能有以應也巡按御史劉熈祚檄
長沙總兵尹先民副將何一德以萬人守羅塘河孔道
貴屯三稍磯而道憲醵官錢為栅斷陸道柵不盡成賊
入之先民一德降楚撫王聚奎時在城中事急又以其
下返走江夏李乾德氣阻索偕熈祚道貴奉吉惠二王
走衡州賊傅城下呼道憲趨之降曰吾軍中知爾名毋
自苦道憲手注弩射之三日城陷嚼齒大罵賊遂遇害
健卒林國俊等九人追侍道憲不去賊初勸道憲降國
俊曰如吾主可降亦去矣不至今日賊云爾不降亦不
得生國俊曰如我輩願生亦去矣不至今日賊并殺之
内四卒奮曰願葬我主骸而後就死賊義而許之四卒
解衣裹道憲骨葬之南郭乃自剄獻忠封先民一德為
偽伯以蒲圻令李鳳起知岳州府通守任維弼為長岳
道邑紳史可鏡者降賊偽授長辰常巡撫賊去為官軍
所縛李乾德加拷訊械至南都伏法可鏡固省垣有聲
者也其末節如此獻忠尋破衡州桂王走永獻忠拆桂
邸殿材至長沙造偽殿令尹先民守衡州而追三王於
永劉熈祚親督水師禦賊遣中軍䕶三王南入西粤而
已入永州死守奸人内間城陷被執題詩永陽驛被殺
於寧鄉孔廟中是時死難者湘陽令楊開衡陽令張鵬
翼東安令陳道壽而開以闔門殉云獻忠破寶慶于常
德被兵尤酷常德故督師楊嗣昌所居地也初督師修
築新城甚整名為衞榮邸實自固比獻忠入湖南榮王
薨世子幼王弟仁和王奉王太妃姚妃走辰溪吏民多
隨之獻忠修舊郄于故相已去常德復還發其祖父塚
殊髗焚骨葬有年矣乃見血焉獻忠圖辰州自桃源以
上大山峻嶺石灘險不可上土司兵守辰龍闗乃已江
西袁州于湘隂交境賊將張其在蹂躪出入左兵已收
而復陷吉安僅能自守屬城永新安福皆破再陷建昌
撫州南豐等邑廣東南韶府屬城俱逃道臣王孫蘭請
救不應憤而自經潯桂賀全之間蔑有固志矣岳州亦
已復再失左兵駐武昌者咸震動或有獻計東下取吳
越者獻忠終忌良玉在乃決計入蜀蜀撫陳士竒者閩
之能文家性傲率無他籌畧緣劾免候代軍不放糧無
與分遮十三隘口賊至巫山梅子坡而饑以無兵故入
之甲申正月夔門陷士竒出兵扼重慶巡按御史劉之
渤守成都二月賊在萬縣湖灘水漲不得上留屯者三
閲月民皆逃避賊誘以降者不殺既出悉驅之入水賊
徒健鬬者十餘萬負載者倍之置横陣四十里兩岸步
騎夾舟進安行以入涪州涪守將曾英亦閩人向以偏
禆著功於夔門涪守道劉鱗長特器重之士竒之在重
慶也命其將趙榮貴扼梁山陸道而英與鱗長守涪以
扼江賊至榮貴望風走英與戰而敗退至五里望州闗
賊追砍其頰傷英手殺數人跳而免與鱗長遁之川南
重慶下流四十里曰銅鑼峽賊之由涪上也江路所必
經士竒宿重兵以守獻忠以六月八日入涪分舟師泝
流犯峽而已則登山疾馳一百五十里破江津縣掠其
船順流下不三日而奪佛圖闗重慶山壁立而水環之
惟南錦門佛圖闗通一綫賊既得闗則銅鑼峽反出其
下兵驚擾不能支賊發民墓凶具負之以穴城而置大
砲為火攻十二日城遂陷瑞王遇害撫臣陳士竒太守
王行儉巴縣令王錫被殺錫罵賊尤烈云王之奔自漢
中也闗南道陳羽白與之俱隴西士大夫多挈妻子從
故衣冠死者甚衆王在執天無雲而雷震賊祝曰若再
雷者釋之既而王竟不免成都之聞賊急也蜀王謀遷
於滇劉之渤持不可内江王力與之爭王既以六月十
三日成行守門卒洶洶亂輜重婦女有被掠者事遂已
是日大雨雹雷震王寢殿城中人震恐七月新撫龍文
光總兵劉佳𦙍率官軍三千從川北來謀設守諸王大
姓逸去者半十月之五日賊騎兵從資陽水兵從洪雅
新津薄城下佳𦙍出禦敵既接戰大敗賊四面縱火文
光急遣人往灌縣決堰水注錦江以益城濠初九日大
雷電雨如注守陴者不能立賊火攻一如取重慶法西
北陬錦江樓遂崩不踰時而灌縣之水始至則城已陷
矣蜀王率宫眷没於井文光佳𦙍投浣花溪中之濵被
執彊以官不屈賊縛於端禮門外攢矢射之至死罵不
絶聲推官劉士斗兩令成都吳繼善華陽沈雲祚皆先
後死士民爭門走阻於城闔不得出裸袒塗炭驅之至
中園中園者先主練兵處也獻忠愛將自平東將軍某
以下撫南曰劉文秀安西曰李定國定北軼其名尚有
張能竒能謀化龍及馬元利共十人皆養子也是役也
獻忠將盡屠蜀人平東流涕諫曰王轉戰三十年所過
屠滅無尺寸之地以守非將士相從意也今出萬死爭
斯土庶幾為王成霸業耳若又屠其衆某等何用生為
請王手中劍刎頸先百姓死矣獻忠乃止列其兵為甬
道閲民而過之壯男子少婦皆入其營中民父子夫婦
失散巷市捜括一空獻忠以十一月十六日即偽位稱
西王國號大西改元大順以成都為西京用汪兆麟為
左丞相嚴錫命為右丞相設六部尚書於殿前賜袍服
以蜀府門外屋為朝房偽相以下朝罷議事首議開科
取士以漢川樊某為狀元賊自為一文歴評古帝王以
楚霸王為最謂之御製萬言策頒布學宫自為聖諭六
言刻諸石嚴錫命作註解發明之(諭日天以萬物與人/人無一物與天鬼神)
(明明自/思自量)以兵脅蜀士大夫有不至者抵以法没入其妻
子叙州尹伸被執賊重其名欲官之伸奮罵不屈被殺
給事中吳宇英亦以不屈死他汚偽命者亦終不免云
平東有事於漢中而還也偽臣連名狀迓之於郊平東
不敢隠獻忠怒其沿故朝陋習按名棒殺二百人或有
以戮朝士太甚為言者獻忠笑曰文官兒怕没有人做
耶創為生剥人法若皮未去而先絶者刑者抵死嘗用
南充江鼎鎮為禮部尚書彭縣龔完敬為兵部尚書(鼎/鎮)
(以郊天祝版不敬杖之百闔門自經完敬以道不治用/前法刲剔實以藁衣冠以徇於市偽祭酒某以生辰受)
(諸生禮僅值十錢其誅法亦/如完敬召諸生集而觀之)聘井研陳氏為偽后封其
兄為國戚不十日陳賜死兄及兩尚書皆極刑偽官朝
㑹拜伏呼獒數十下殿獒所齅者引出斬之名曰天殺
人莫得而測也分其兵一百二十營虎威豹韜龍韜鷹
揚為宿衞設都督總督領之城外立大營十小營十二
諸門各設一兵部二都督以譏訶出入為保甲法甚嚴
民出城者先期報某甲姓名以某事出約某日歸合符
驗而人或踰數歸或失期者十家駢斬禁其下勿得觸
諱凡郡邑人物犯必改石碑亦鑱其字否者立死左右
有詗事小兒數千夜則周行街巷聽人語犯者白堊識
其門黎明而收者至俚語曰張家長李家短有犯者亦
在收中獻忠笑曰此我家勝自成之䜟也釋之禁民畜
馬嘗考武生而無馬命牽已馬之獰劣者數百匹驅之
使騎既上發巨砲又合營大喊以應之馬驚人墮蹂為
肉臡賊撫掌大笑蜀太醫院有舊製銅人賊以楮幕其
闗竅召諸醫考其針砭有一穴差者立死大慈寺僧千
人因藏一宗室闔寺盡誅初以蜀人易制惟黎雅間土
司難驟服用降人為招誘鑄金印齎之以易其章黎州
馬金者故馬岱後得印擲之地誓其衆不服(黎州有山/曰斗門三)
(面懸絶僅通一綫馬金年甫十六賊以金印誘/之不從故黎州得全馬金好酒色後一年竟卒)雅州有
髙克禮楊之鉻者兩家互仇殺楊有弟之喬乗亂弑兄
請兵攻髙氏獻忠喜聲言邊郡新附免其三年租賦(雅/州)
(知州王國臣西安人初與馬廣通繼又歸獻忠先與下/川南道胡寅不睦將執之以徇成都寅逃入土司髙克)
(禮家髙楊世仇乗亂相攻之喬又因以殺兄/降賊復執胡寅家口數十人送獻忠殺之)蠻人貪賊
財物往往弭首羈縻全川惟遵義一郡不下獻忠侈然
有帝蜀之心矣當是時曽英李占春于大海起合州王
祥起遵義楊展起犍為曹勛起黎州大學士王應熊縞
素誓師達州僉事馬乾行撫臣事傳檄討賊占春涇陽
人大海項城人曽英腹心舊將以勇聞獻忠之去重慶
本不置兵故英一鼓而巴渝復為國守王祥亦出軍綦
河相犄角展家在嘉定州以偏校與勛同守成都被執
得脱(展以武進士守成都被縳展迸斷其/縳躍入江中順流泅水而下至嘉定)既歸而賊已
改嘉定為府乃潛入犍為殺偽令以起事州人開門納
之與勛以聲勢相應和應熊還自京師即遵義開幕府
祥才用不及英而委任過之乾雲南乙科初蜀人議請
之以代士竒既朝命用龍文光而北都道斷其攝撫則
猶以初意也他若遂寧司馬吕大器西充巡撫李乾德
宜賔總督樊一蘅内江户部范文光卬州舉人劉道貞
或奉詔或承制以出師大器乾德尚未至兵部侍郎喻
思恂提學道王芝瑞奉應熊令權宜措處兵食涪州道
劉鱗長往來主游説久之喻病死芝瑞鱗長間道歸諸
蠭起之魁或稱四家或稱十三家袁韜武大定後反正
次有天生城之譚文譚詣譚𢎞巫山之劉體純酆城之
胡明道金城之姚玉麟施州衞之王光興皆甚著其王
有進呼九思景果勒張顯劉惟靈白蛟龍楊炳英李世
傑等莫可稽考總所謂夔東十三家者也我討賊官軍
惟曽英以李于左右提挈復重慶為首功兵差强(邑紳/刁化)
(神結士人助英共結陣塗/山下水陸聯進四十里)楊展取獻忠所沉於河者金
億萬又嘉陵殷實委輸足以給軍稱為富獻忠聞兵起
顧劉文秀曰楊展不足忌重慶要害地不可失文秀往
而李占春逆之多功城于大海併力夾擊文秀大敗(賊/初)
(謀順流東下東南得全/者多功城一戰力也)其别將攻嘉定者亦為兩人所
挫衂賊大沮(南門營中大營兵懼誅開門散走差豹韜/等四營追及于大儀縣三千餘人悉坑之)
賊初謀自蜀入秦平東先破馬爌於漢中自謂秦隴可
唾手得李自成迺以賀珍易馬爌而趣之進兵平東與
戰而敗獻忠自往救之疾馳至廣元過梓潼之七曲山
見文昌廟仰視其題曰此張姓吾祖也追上尊號曰始
祖髙皇帝獻忠不知書其從官進諛比於李唐之追王
混元誑耀百姓自謂文昌子孫宜霸巴蜀獻忠嘗題詩
於廟自嚴錫命以下皆有恭和御製詩刻石紀焉嘗欲
屠保寧一城有僧破山為請命持犬豕肉以進曰君噉
此者從汝破山曰老僧為百萬生靈忍惜如來一戒乎
遂嘗數臠因以免其兇殘不識道理如此賊天性特與
人殊恒醉柔而醒暴一日不流血盈前即悒悒不樂厭
苦朝㑹擲所御冠舉足蹈其中索人㡌著之迺快嘗過
綿州見嚴錫命第宅壯麗即斬之漸以出兵數敗士衆
反覆攘袂瞋目有咀嚼蜀人之心㑹朝天闗獲成都諸
生顔天漢等通表自成怒以為闔境俱反詭稱開科用
軍禮發遣諸生不至者孥戮盡殺之西門外青羊宫凡
二萬二千三百人棄筆墨如邱塚作一大橋命兵馬於
城上出入百姓十人一縛驅之至中園坑之用法移錦
江而涸其流穿數仞實以黄金瑤寶累億萬殺人夫下
土石以填之然後決隄放流名曰錮金後至者不得發
(賊得蜀府金鑄銀餅置舟中以東下㑹多/功城敗後又敗于賀珍故怒而沉之江)殿焚矣碎其
砌屋毁矣堙其井城平矣刈其人室盡矣則又捕生與
狗鼠而磔之其一念之動於惡不過曰蜀自我得之自
我滅之不留毫末貽他人爾詐其衆曰有天書夜墜庭
中上帝命剿絶蜀人違者譴不細與汪兆麟謀遣張能
竒馬元利等分劖郡邑并長吏面誅之捜巖洞發窟室
登髙處以望突煙兵所過而炊火有存者將吏必斬其
偏禆或不忍行屠乃至自經于道樹不知法嚴何以至
此也有一縣先期聞令向賣酒家索醉死酒家一日累
千金初大喜既而思之則又大慟皆义手委股以就刳
割無或免者自七月至十二月成都屬邑之人俱盡賊
非徒屠民又虐用其兵嘗以婦女財物足以累軍士心
不肯致死移營之日有金銀必棄有婦女必殺其留屯
久者或已若夫婦有子女故軍行發令輒大慟其在成
都也毁中園一浮屠穴其下置礟崩之兵之壓而死者
近萬又伐木造船數千由山路曳入水或數十里或百
里稍怠而休者立死有闔營犯法裝大艦溺之江中其
下畏威不能忍其酷雖左右親信於心終不甚附獻忠
之仇視川人也先屠儒繼屠民并欲屠川民之為兵者
在諸將中多用川民為兵無如都督劉進忠將執之而
坑其衆計未成漏言於閽者一軍聞之俱逃㑹
本朝大兵至漢中進忠因而歸命王問以獻忠所在進
忠曰在順慶之金山舖為西充鹽亭之交境去此千四
百里疾馳五晝夜可及獻忠以進忠守朝元闗殊不意
有大兵前驅至而未信進忠已入營中與善射者俱而
指示之曰此獻忠也發一矢中額訝曰果然逃伏積薪
之下執近侍詢之而得乃曳出斬之
　
　
　
　綏寇紀畧卷十
欽定四庫全書
　綏寇紀畧卷十一
　　　　　　　　　　國子監祭酒吳偉業撰
　　九江哀
左良玉字崑山臨清人少失父為其叔所養其貴也不
知其母姓年十八從軍剽掠行旅坐法當斬有邱磊者
與同犯請以身獨任罪而良玉得免死去而事昌平督
治侍郎侯恂給侍左右嘗命以行酒冬至讌上陵朝官
良玉大醉失四金巵旦日惶恐請罪侍郎曰此非若所
當給事向者吾誤若非若罪也有詔調昌平兵邊郡赴
援榆林人尤世威時為總兵以䕶陵不得行侍郎與之
謀今欲遣將誰可者世威曰獨左良玉可耳顧其人方
走卒奈諸將何侍郎曰果爾吾獨不能重良玉乎即夜
遣世威諭意且曰吾將自往請之良玉聞世威至疑其
捕已也繞牀走曰得非邱磊事發耶匿牀下世威排闥
呼曰左將軍富貴至矣速命酒飲我引出告以故良玉
失色立移時乃定跪世威前世威且跪且掖起之而侍
郎至面與期詰旦㑹轅門大集諸將以三千金送良玉
行賜之巵酒三令箭一曰三巵酒者以三軍屬將軍也
令箭如吾自行諸將士其聽左將軍命左將軍今已為
副將軍位諸將上矣良玉出而以首觸轅門誓必有以
報已而有功遂為總兵官良玉自起謫校至元戎首尾
僅歳餘年三十二長身頳面驍勇善左右射目不知書
惟通曉解文義有喻布衣者為掌記性方嚴良玉以父
事之賊至自立陣前説降曰汝等良人家子弟失計陷
叛逆至此左兵不可犯盍早降賊不聽而後兵隨之既
勝勸勿太掩殺曰其中保無威脅不得已者良玉每出
軍勝先遣人報喻知喻草屩迎三十里左下馬歡甚以
其輿輿歸喻飭中厨備飯為笑樂或敗喻南面坐見左
不為起左長揖不敢就席喻呼其名責數之曰良玉朝
廷待汝厚今折損官家士馬又日糜其餉金何以為顔
乎左封寧南時喻已前死每飯酹酒于地呼喻大兄其
待士識道理如此左初用兵山西戰疾力矢報効無他
心在懐慶與督撫議不合始圖緩追養寇收其降者以
自重所部既多餉不給軍行採掠不禁緣此屢被詰責
然終以得衆名為强同時諸將如曹文詔以忠死鄧玘
以亂死祖寛以誅死良玉老將持重勝不務深入雖敗
常以中軍自全故不為患聽其下以所得而已不私士
皆樂其寛易為之用故不致亂威名為閫外所伏隠然
若一敵國故不受誅軍行進止得失成敗之算為前後
督府所莫及以此益自專不受節制在諸公有以致之
非盡良玉過也張獻忠之在榖城良玉請擊熊文燦曰
彼雖懐貳釁未成也君雖敢鬬衆未集也驟而擊之他
寇必動脱不能勝所失實多不如徐之良玉曰不然逆
賊利野戰不利城守今以吾衆出不意彼士有駭心糧
無後繼諸部觀望必不能前賊怠我奮賊寡我衆攻之
必拔襲之必擒若失此機悔無及矣文燦苦禁之而止
獻忠既焚榖躪房竄入鄖竹山中文燦請追之良玉不
可文燦曰將軍逗撓耶賊已絶地窮竄急追毋失良玉
曰向云疾擊懼其逸也今非不擊避其鋭也箐薄深阻
前逃後伏我失其便非絶地也二叛往矣九營從之同
惡氣盛非窮竄也負米入山顛頓山谷十日糧盡馬斃
士饑果行也我師必敗已而羅􁀙喪績良玉具條前後
與理臣爭者以聞于朝大司馬楊嗣昌諱言文燦失策
而又知過不在左也故于其督師特表左為平賊將軍
俾刷孟明曹沬之恥左雅知其意不為用當嗣昌誓師
襄陽諸大帥惴惴奉指麾恐後左獨守便宜不甚受所
下方畧楊亦寛假銜轡以優容之官兵之追獻忠于蜀
也良玉受命先驅其機宜往復所不同于制府者有三
于取道也嗣昌曰興平良玉曰大竹于遣兵也嗣昌曰
偏師良玉曰全軍于料敵也嗣昌曰吾恐其折回平利
良玉曰賊不敢復瞰鄖房嗣昌曰八賊將必旁竄歸巫
良玉曰逆獻必不逺投曹過監軍道萬元吉以其不相
承稟深以為言嗣昌能降心曲從故瑪瑙山賴以取勝
夫合楚蜀之事觀之羅􁀙山左良玉以為不可戰者也
文燦違之以致敗瑪瑙山左良玉以為不可不戰者也
嗣昌從之以奏功彼其老于行間審敵制勝智畧誠有
大過人者若又能加之以恭慎將之以忠誠不伐其勞
不矜其智雖古名將何以加焉乃自以一籌之得笑文
臣為不知兵而嗣昌以使相之尊賜劍之重九調而九
不至馴至窮寇生其羽毛羣帥離其心膂兵熸于開縣
地覆于襄陽此可僅諉之賀人龍而于良玉不知責乎
及夫督師縊藩王亡賊于是乎伐蔡侵隨漢東大擾然
良玉當新敗之餘下當陽出宛葉一再戰于麻城洵陽
之間賊遂以破獻忠漏刃破膽奉頭奔竄之不遑其前
之亡羊則緩追也其後之脱兎則逸獲也江漢巴蜀之
民當肝腦塗地于此賊之手故使良玉不成其功嗚呼
此孰非天為之哉左軍之强由于破獻忠而有其士馬
者大半分所部為三十六營營一副將領之有馬數萬
餘匹計其軍食于度支者不及什之一餘皆剽掠以為
資百姓畏之甚于賊然較士伍論强弱畧與李自成相
埓自成起草竊得行已意驅其衆可赴蹈湯火良玉憑
藉威靈而不能免于觀望貪功避罪前瞻後卻弗克盡
其所長以此勢常不敵郾城被圍而莫支汪喬年覆没
而不救論者頗以此訾謷良玉幾與賀人龍同類而言
之矣帝既恨開縣項城之再逃斬人龍以肅軍政其意
未嘗不在左而恐其有疑朝廷之心也乃發帑金五萬
大司農再撥十萬錦綺綵物千端空頭告身數百道使
者齎至軍前頒賞出故尚書侯恂于獄以兵侍郎代丁
啟睿為督師拔河内知縣王漢為御史命監平鎮軍而
趣良玉救汴恂與漢未至軍而良玉已敗于朱仙鎮矣
良玉之在朱仙鎮也賊營于西官軍營于北良玉謀作
甬道屬之城通于河北以便饋餉汴人疑左之擾已也
閉門填之以石弗與通天大雨數日良玉夜召諸將計
事辨色猶未明隠隠見營南有山若雲者衆愕視不知
云何良玉舉刀擊地曰唉此必瞎賊築土山立礟臺打
我矣立遣騎覘之果然凡築土為山者三山立一臺臺
下各宿精兵一萬掘深溝官軍至賊伏其下兵去而轟
雷震裂左命軍中亦立臺應之賊更番迭休不能支乃
拔營去自成見左營之移也曰左健將此來必死戰慎
無與爭惟待其過而從背擊之蔑不濟矣左步在前騎
在後賊于步則聽之行于騎則鬬而不鏖鋒纔交即退
左兵喜于得逸疾馳八十里賊早于其前穿巨塹深二
尋廣如其深之數環而繞之者百里自成率百萬之衆
遮于後追之左陣已亂無鬬志相率下馬渡溝負輜重
攜刀槊僵仆谿谷中後人趾乗前人之顛以過自成從
而蹂之左大敗棄馬騾萬匹器械無算自此走之襄陽
初侯恂之在請室也七年矣左用兵于豫嘗三過之令
其下曰侯公家在此敢擾及草木者斬入城謁恂父太
常卿侯執蒲拜伏如家人不敢自居于客將帝知其故
特湔祓恂且用之已而聞敗恂請疾馳良玉于軍帝曰
朕所以用恂者以其致良玉而奔汴之急也今赴良玉
軍則一襄陽之客而驕鎮之故人耳于援汴之謂何乃
命拒河圖賊而令良玉以兵來㑹良玉新敗畏自成無
意行不得已于舊帥遣其將金聲桓以五千人從而詭
云身率三十萬衆㑹恂于河北恂懼餉無所出且逆探
其情好謂之曰將軍之士大半不餼於縣官今逺來就
我固善苐散其衆則不可若悉以來而自謀食咫尺畿
輔將安求之久之良玉竟不至汴遂以亡帝怒恂罷其
官尋致之罪而李自成之破汴也遽引而西謀拔襄陽
為根本時良玉壁于樊城大造戰艦驅襄陽一郡人以
實軍賊帥惠登相常國安馬進忠馬士秀杜應金吳學
禮皆附之士馬滋益衆然親軍愛將死而降人不奉約
束左亦氣漸衰多病不能復與自成戰矣自成乗勝來
攻良玉退兵南岸結水寨舉礟相擊賊臨江策馬而濟
水没其鬛與腹猶不止有一洲差淺向獻忠所渡處良
玉以萬人守之自成用十萬人來爭良玉大駭宵遁引
其舟師左步右騎而下武昌入見楚王予我二十萬人
餉為王保境固城楚可無恙也王噤不能應良玉縱兵
大掠火光照江中士民宗室奔走通山崇陽間多為土
著所害驛傳道王楊基麕其資先期奪門出舟未發盡
為左所掠子女皆入左軍中良玉以十二月二十四日
至正月十六日啟行艨艟蔽江而下五晝夜九門堅壁
居人登蛇山以望師皆呼呌幸更生曰左兵過矣自漢
陽以下降將叛兵所在蜂屯假竊左軍號以剽掠蘄州
守將王允成者實亂首良玉中軍尚未達小孤允成收
賊白貴等為先驅已破建德刼池陽去蕪湖四十里舟
師泊于三山荻港漕艘鹽舶盡奪以載兵聲言諸將寄
帑南京請以親信三千人俱入文武操江陳師江上為
守禦士民一夕數徙商旅中斷南大司馬熊明遇錯愕
不知計所出都御史江右李邦華故南樞臣也即家被
召命道出湖口聞變有勸令東行由淛江取京口入北邦
華叱曰是何言耶身為大臣忍坐視東南决裂袖手
而去乎乃倚舟草檄正告良玉曰本部院四朝老臣遭
時多難投身為國仰望貴鎮與我同仇頃傳麾下全軍
南潰所過殺掠陵京震驚何輕易舉動如此以列聖英
靈主上神武羣醜游魂稍稽膏斧不逺貴鎮不以此時
枕戈礪劍輿疾討賊乃甘自菲薄貽悞身名本部院所
不解也舊京文武足髙喙長倘不諒心跡飛章上告其
將何辭以對海内豪傑人各有心各鎮及麾下將領保
無從中觀變者舉事一不當辱身家而汚青史為千古
笑談智者所不出也貴鎮宜即日嚴戢兵丁疏通江路
捩柁回船刻期還鎮缺餉事情候本部院到𤾂設法措
處勿過安慶一步以實流言良玉得檄心折又用其客
李猶龍胡以寧輩開示禍福主上拊髀頗牧入見當力
為保全功名釋中山箱篋之疑得元侯弓矢之賜良玉
大喜過望邦華飛騎貽書皖撫發九江庫銀十五萬補
六月糧軍心大定南都始解嚴翼日具威儀入其營良
玉紅袜首韡袴握刀挿矢俯立鷁首邦華辭乃用師弟
子禮見良玉請坐樓船大閲士馬邦華慰勞諸將詢問
部曲姓名宣諭軍中矢忠義殺賊良玉令于軍斬淫殺
者四人以徇釋被掠男婦四千餘人還漕鹽船五百餘
號臨别誓以餘生效頂踵邦華退謂人曰東南有事此
一軍必能自效良玉不負我矣然邦華行後良玉息肩
于皖皖守將杜𢎞域文煥子也杜應金文煥族子也以
賊帥降左左之東下應金為前驅先以書抵𢎞域言情
故皖及𢎞域得無恙左軍士有逸入杜麾下者杜斬之
因其客以謝奉管鑰執鞭弭而後左即安之張獻忠初
襲廬陷舒治舟巢湖聞左之下皖遂去而棄疾于楚傅
國都而沉其王于江左時巳溯流九江熟視其君若民
之糜爛焉而弗救即帝亦不能詰責也邦華之見帝也
曰良玉潰兵之罪請以王允成除帝亦因以歸獄允成
而奬良玉以誅叛定變允成出入左帳中自如卒不死
(十六年八月良玉奏誅叛事屬訛傳/有㫖王允成速赴楚撫殺賊自贖)獻忠以七月二日
大焚武昌從咸寧蒲圻以上岳州良玉于十六日提其
兵出湖口湖口令謝所舉者湘潭人倜儻士居人聞左
兵至亡失魂魄或勸令亦走令笑曰無恐我去將安之
先期戒牛酒芻糗兵至拏小舟突入其圍中長跪涕泣
左怪而問之曰公有所請乎對曰無有惟就公乞一早
字耳左笑曰解人也遂去獻忠之初去武昌也有自寶
慶下者曰劉兵自沅縣下者曰張兵自夔門下者曰郭
兵借官軍恢復為名擒捕偽官捜括富人割剥良善楚
人不聊生左先驅馬進忠至而小戢良玉以八月入武
昌城中四十八公署及民居皆燼故禮侍郎郭正域第
獨存乃即之以立軍府遣其人以旗幟招百姓出軍船
所掠下江貨物賤其價以通市商賈聞之頗來郡邑太
守以下官亡城失印或竊伏塢壁或徒步還家聞兵至
自出者咸復其所巡按御史黄㴻有權畧與左議頗合
黄州守周大啟修築獻忠所毁故城知沔陽章曠率州
人倡義旅郡邑有聞而應者楚下流稍稍復完張獻忠
已盡陷湖南諸郡遣其偽都督張其在趨江西楚新撫
王揚基聞獻忠之駐長沙而餘黨入江西也以兵復岳
州江西巡撫郭都賢提兵拒境上賊已從醴陵犯萍鄉
之挿嶺官軍扼黄花橋賊從别道濟萍鄉令走賊入之
張其在自瀏陽萬載分道趨袁州袁人開門納賊良玉
先在九江命副將吳學禮援袁學禮至而賊將邱仰拒
守我師髙山先登斬仰學禮放兵大掠袁臨吉之民郊
保者洶洶仇殺都賢檄學禮歸而自募土人置戍賊聞
左兵之撤也張其在從長沙突犯吉安陷之吉水永新
安福泰和諸令同日遁賊復入袁州而我水軍方國安
之在楚也别將王世泰楊文富遇獻忠所遣賊將自長
沙返而顧岳者既合戰賊佯敗我師奪輜重舟不前賊
乗之殺溺無算岳州復陷江夏亦震恐㑹良玉遣馬進
忠以步騎進常國安杜應金等繼發圍袁州賊突門走
斬首二千而馬士秀郎啟貴率水師再合世泰文富以
敗賊于臨湘追之及于岳州城下賊大敗遂并收袁岳
而江右湖南畧定時李自成跨有荆襄承德漢黄以上
與應隨接壤者塢壁之人多與賊通而輸之糧良玉初
以許州之陷妻女為自成所得常置軍中厚奉養之賊
將王四者自成配以良玉女遣之至武昌道其家無恙
欲以致左左不應然多金帛以復使之歸竟亦不能殺
也先是詔用兵侍郎吕大器總督江楚應皖軍務以代
侯恂恂解任中道逮下獄良玉知因已故致舊督再得
罪有鞅鞅心與吕輒齟齬吕所仗惟李輔明馬科二將
馬已改調闗寧輔明不足用建議招募柯陳二姓與皖
營私鬬南昌闗廂被焚吕髙坐江省漫以恢復吉安為
解乃賊盡陷建昌撫州南豐大器不能救為左軍所揶
揄而賊將先驅艾四者屯嘉魚鋭甚馬進忠與之戰于
三十六灣而敗再戰于蒲圻又敗左軍勢亦不振㑹獻
忠從荆河入蜀良玉遣兵追之距荆州七十里偵荆襄
之為賊守者聞自成西入闗亦盡懈左乃遣副將盧光
祖上隨棗承德而惠登相自均房劉洪起自南陽犄賊
後收其空虚之地以恢復自為功十七年正月帝既封
良玉為寧南伯畀其子以平賊將軍印俾功成後世守
武昌仍下特詔責其與江督大器見駐何所作何進軍
而鳳督主合殱黔粤各督分救援楚皖江沅各撫任犄
角即科臣之前受命察核者左懋第以便道催戰良玉
乃條日月進兵狀為疏以聞曰臣以十六年八月復武
昌聞江西有警遣副將吳學禮于十月十三日復袁州
糧絶兵回賊乗閒再據臣乃定計水師徐發先遣副將
馬進忠率騎兵由陸十一月二十七日再復袁州十三
日復萍鄉十二月初二日復萬載過此即入楚境初五
日復醴陵二十六等日復長沙湘潭湘隂諸處擒偽守
道以下尹先民等官次遣副將馬士秀等率步兵由水
趨湖南十六年十一月二十四日復岳州臨湘十七年
正月十六日復監利二十二日復石首二月十一日復
公安臣先已密調副將惠登相率所部由均州東下十
七年正月二十四日登相協同副將毛顯文復惠安二
十六日復隨州計期三月復府州縣一十有四臣與監
軍職方司主事李猶龍先後馳報疏在御前可按也并
言江督吕大器不發兵及舊撫臣王聚奎狼狽回省狀
時道路梗塞騎置稽緩疏入未奉㫖而京師陷賊之信
至矣良玉審知登遐凶問三軍縞素率諸將旦夕臨翼
日諸將前請曰天下事皆當闗我公今南中立君挾天
子以坐詔我輩宜乗其未定引兵東下可也良玉拊膺
而號曰不可世守武昌此非先帝之㫖乎先帝甫棄天
下而我背之是幸國家之變以自利也封疆之大臣應
守封疆南中立君我自以西藩為効有過此一步者良
玉誓之以死盡出所藏金銀綵物凡二三萬散之諸將
曰此皆先帝賜也受國厚恩禍變至此良玉何心獨有
之乎于是良玉哭諸將噭然皆哭副將馬士秀奮曰有
不奉公令復言東下者吾擊之以巨艦置礟斷江衆乃
定當良玉出所藏其子夢庚有吝色良玉曰爾以此為
若物耶向者吾散之乃所以為若也太息曰左氏不得
世有此軍矣大學士史可法馬士英定策奉福藩世子
立于南都奏以寧南伯左良玉靖南伯黄得功並進爵
為侯䕃一子錦衣衞正千户封髙杰為興平伯劉澤清
為東平伯劉良佐為廣昌伯與得功開藩淮揚為四鎮
而上流之任專以委左詔書到楚而良玉賀表亦至時
李自成敗于闗門楚西境稍可乗良玉得以其間復荆
州德安承天承天獻皇帝弓劍地詔以收復陵園為左
功責所司速補給十六年楚餉缺額四十萬而何騰蛟
為楚撫袁繼咸為江督騰蛟共良玉收拾武昌為同心
固守繼咸係李邦華所推許邦華死北都難其客李猶
龍輩又在左幕中繼咸用忠義相勉故兩人交頗合左
兵無慮八十萬號百萬前五營為親軍後五營為降軍
每春秋肄兵結隊武昌諸山以一山職志為一色左建
大將旗鼓于射堂周麾一呼斾而立者山谷為滿其閲
軍法用兩人夾馬而馳名曰過對馬足動地殷如雷聲
聞數十餘里南中所恃者四鎮東平廣昌弱黄靖南獨
以其身敢戰髙杰士馬十倍三鎮視左軍皆逺莫及故
當時推寧南為强然朱仙鎮之戰左精鋭已盡其後歸
者多烏合厮役扈養之人居大半稍黠有力者牟什一
以自捄樓船偶泊即有質庫屠宰百商為軍市法令總
不相攝識者知其不足用左家室盡于許州在武昌諸
營娼優歌舞達旦元帥獨塊然一榻無姬人侍側者既
老而被病南中楊生者善醫栁生者善談笑左大歡樂
之奏楊為武昌同知攝守事而栁生不願官以客將出
入卧内最親信嘗月夜飲僚佐李猶龍等召某將官營
妓十餘人行酒杯斚縱横履舄交錯少焉左顧而欬命
以次引出賔客肅然左右莫敢仰視其將百萬軍正已
率衆為下所服皆此類也懐寧阮光禄大鋮者負縱横
才以閹黨故廢歸德侯方域嘗偕其友移書罵之方域
侍郎恂次子也當左兵南潰方域僑寓陪都大鋮頌言
良玉為賊而目侯以同反左具知其情恨之比大鋮附
馬士英起用舉朝力爭時四鎮㕘預國是左無一言阮
既柄用謾語因其客為修好實隂鷙而猜忌李邦華侯
恂故東林黨魁而良玉其所薦異時必有借左以難已
者隂結黄靖南為榰柱左武人初不知所為朋黨既見
板磯築城為西防歎曰西今復何所防直防我耳不免
有沿流之計矣㑹朝事日傎錯而楚餉不至御史黄澍
請入朝觀之澍面奏觸柄臣既返而金吾逮治(澍數士/英十罪)
(且言得張獻忠偽官周文江銀八千兩題授㕘/將罪可斬志孔助澍言甚力韓贊周叱之始退)左留澍
不遣隙遂開諸將日以清君側為請左自念所將皆亂
人降卒幸天子在下流假其聲號相縻繫若縱之東下
且擇利散走是屬寧復可制乎嘿勿應無何王之明事
起中外皆讙譁楚西陲之報日急左亦心動黄澍乃召
三十六營大將與之盟方登樓密畫左沉吟未有所定
中一將拂衣竟起曰疑事無成若主帥必不動者某等
請自行不能鬱鬱久居此矣左不得已從之左初畫楚
疆為各鎮自惠登相駐漢陽外諸將咸有分地楚人多
苦之王之綱者在武昌縣尤殘忍好以人為糧祼而懸
之于柢灌沸湯以蕩盡其腸腑而後烹之之綱别號摃
子百姓聞其名皆奪魂魄楚紳士之不能去者出子女
財帛所以奉鎮將者百端冀得免瀕行乃悉取而棚考
于營中或夾以兩門俾健兒行其上以索賄賄未盡入
其人已折脅拉骼祝世英樊維城諸君于其地皆死舊
江撫劉宗祥與之綱約為兄弟軍既發掠其貲十餘萬
殺之不能得其屍云左以乙酉三月二十六日傳檄討
馬士英空國行自漢口達蘄州火光接天者二百餘里
至九江袁繼咸過相見于舟中坐未定俄見岸上火起
報云城已破左右曰袁兵燒營自破其城左罵曰此是
我兵耳大悔恨椎胸浩歎曰我負臨侯臨侯者袁字也
嘔血數升病遂革召諸將謂曰吾不能報效朝廷諸君
又不甚用吾法制故憤憊以至于此自念二十年來辛
苦戮力成就此軍吾没之後出死力以捍封疆上也守
一地以自效次也若散而各走不惟負國且羞吾軍良
玉死不瞑目矣諸將皆哭請刑牲誓後營總兵惠登相
當㰱拔佩刀横膝上曰我公百年後有不服副元帥號
令者齒此劍諸將皆曰諾副元帥謂夢庚也登相固降
寇所謂過天星者感左再造力有忠實心左殁後七日
軍東下惠率其黒旗軍殿舟行不近岸有紀畧而前鋒
中軍大亂自彭澤以下皆陷夢庚不能制兵至池州東
風急黄得功遏其鋒諸將飽摽掠獨遺池州不破貽書
登相曰留此以待後軍登相得書大詬曰若此則不如
我前日為流賊其如先帥末命何撤其軍返夢庚見黒
旗船往往西上疑之問而得其故索輕舸往追之登相
相見大慟以夢庚不足事引其兵絶江而去初邱磊者
坐斬繫刑部獄十三年良玉捐萬金救之得不死侯恂
之再為督師也奏以為山東總兵與劉澤清不相得構
以罪馬阮殺之于淮南或以為良玉東下葢亦因磊死
故云
外史氏曰予觀思陵末造天下之勢在于良玉中原糜
潰朝廷之法令不可復行唯自成能號召饑民以為難
于我唯良玉能招誘降寇以致死于賊為國家計者宜
舉河南以委之而無責其速戰斂天下之兵以守河守
江漢守闗餽良玉以屯種之粟俾且畊且鬭而與之持
久彼視自成力均勢敵又竊天子之寵靈而繼之餫餉
以收李際遇劉洪起沈萬程之徒其勢宜日强自成草
竊烏合羅汝才袁時中不能相下羣心必攜不出二年
其衆將折而歸于左矣功成之後分一州為節使彼能
北向而爭天下乎今計不出此而區區于救汴之一戰
以至于敗此謀國者不知駕馭之過也若夫兵敗之後
退于襄陽潰于湖口歸于武昌向之猛氣實力澌滅殆
盡身已落于降兵叛卒之手而談者謂其專制上流憂
必為變嗟乎良玉兵非昔日之兵將非昔日之將天子
用爵賞以羈縻我而我即用以羈縻其軍彼豈不知清
君側制國柄足以得行其志勢不可耳唐末藩鎮皆父
子兄弟之兵故用以專制一方長戈指闕彼將百萬之
衆出門一步渙然崩散此豈可與作賊者哉跡其生平
識機變饒方畧可以謂之智將顧用其私意揣摩主指
翕集軍心張形勢以便身圖而逃國法主亡身病而下
亦叛之九江舟中自審不濟而後發負恩之歎晩矣曹
文詔黄得功忠而能勇苦不長于謀良玉能謀矣而無
忘身殉國之心坐長禍亂以視兩公真有餘愧然若以
劉澤清之侵權牟利者比類同觀則寧南固一時之傑
未可槩而棄之也
　附紀
　豫撫陳益吾與同年許霞城書云豫事之壊由于吏
　部為人擇地不為地擇人巧者鑽營閩粤浙直美缺
　以去一種闒茸無能之人不諳趨避者則坐名填缺
　以功令驅之到官久之列城皆然一片暮氣地方全
　無料理寇來避之山寨寇去依舊入城甚至有如鄢
　陵舞陽之開門迎賊者中原重地拱手付賊職此之
　故至于督撫身臨賊場偏禆佐貳宜聽其隨才選用
　勢成臂指年來該部攬權營私即守巡標下中軍無
　一不從部授何况督撫一切部内走差偵探久慣積
　猾乞恩進奉題授管事名曰酬勞此輩非中官厮養
　即市井遊食既乏智勇之能又熟躱閃之技見賊輒
　遁事敗彌縫恃有部王平日情面少加呵譴即布流
　言至于領兵大將官非功授氣以勢盈墻壁既牢去
　來由已如往歳左良玉移催數十次始為一行甫望
　賊而掉臂去之者弟所以有調兵如請客馭將如驕
　子之疏又如李重鎮一賊不殺而舊樞婪其重賄屢
　疏代為鋪張左良玉譌報躱賊畧加抨彈便為瞋目
　攘臂朝堂之上曰如何難為我將官弟所以有將官
　不殺賊則罪巡撫巡撫㕘將官之不肯殺賊則又罪
　巡撫之疏諸如此類未易悉數朱仙鎮之敗良玉以
　七千之衆率先倡逃致十八萬人馬一齊潰散而中
　原之事遂不可復問嗚呼誰為之哉憶弟入豫即過
　舊鎮臣劉超見其不堪棄去又物色舊鎮臣許定國
　見其尤不堪棄去而其後樞部俱用之封疆今許逮
　劉叛矣甚者舊司農本非將才而舉為保督曰能駕
　馭左良玉驅策劉超也及檄良玉而良玉付之一哂
　超且顯然為難至于保督揚兵河北秦督駐兵潼闗
　兩軍自為表裏以一為正以一為竒迺保兵未渡河
　一步而秦兵先撩虎鬚甫出函谷一敗塗地用兵之
　效竟何如哉
　南都之詔至武昌也楚撫何騰蛟以劍自隨曰社稷
　之安危在此若不開讀此身有付三尺劍耳㑹良玉
　腹心盧鼎者力勸其拜詔事乃定及良玉從黄澍之
　謀東下也以騰蛟不從謀刦取其印騰蛟急解付家
　人令速出城毋為所得良玉令四將守之逼與偕行
　騰蛟至漢陽門乗閒投江順流十里許至竹牌門遇
　一漁舟救之起登岸視之則闗帝廟而懐印出走之
　僕亦在相視大驚喜亟覔漁舟不知所之説者以為
　神救也
　
　
　綏寇紀畧卷十一
欽定四庫全書
　綏寇紀畧卷十二
　　　　　　　　　　國子監祭酒吳偉業撰
　　虞淵沉
傳曰天道不僭視人主之修德與否而降之禍福此自
然之符也今以十七年已事觀之成湯之責六事箕子
之陳五行未顯有失德或致厥罰况於三風十愆之必
戒可得而知也齊莊中正以禋祀鬼神恐懼修省以禳
塞災咎雖董仲舒劉向之徒執經義推隂陽無得而譏
焉然則彗孛凌犯何自而生水旱札瘥曷為而作豈上
帝之監觀或爽而政事感召其理不可信歟夫天道逺
人事邇以武宗之戲渝馳驅保有大業乃思陵憂勤恭
儉不免于亡者前人之餘殃處其極敝臣下之衆慝集
于厥躬豈不然歟彼曲學小儒因成敗傅㑹其說此目
睫之見何足道哉何足道哉於戲遭時亂亡靈臺太史
之所紀葢闕如也姑掇拾遺聞著於篇
　熒惑　太白　彗
崇禎三年熒惑入東井退舍復嬴居數月
　案萬厯九年二月辛酉火星順行犯井宿北第一星
　十年八月戊申月入井宿與火星相犯二十五年十
　月戊寅火星逆行入井井者秦分兵將起于秦也秦
　地在嘉靖以前西陲多警朝廷以三邊為重調兵食
　修政治故秦可無憂萬厯中專意封賞秦兵缺額餉
　每鎮以數十萬又以調援怨咨挺為亡命秦督撫虐
　用其民匿寇盜不以上聞熒惑者火也火必藴隆而
　後發萬厯九年順行犯井二十五年逆行入井火繇
　微以至著也崇禎三年退舍復嬴居數月火燎于原
　不可嚮邇矣雲中定襄雁門代郡太原皆入東井躔
　度故秦寇而晉受之從神木過河三晉名城蹂躪殆
　遍其驗也
崇禎三年庚午二月熒惑入鬼宿犯積屍氣楊鶴劉廣
生主撫
四年四月太白晝見熒惑再入鬼宿犯積屍氣楊鶴受
神一魁降
　萬厯中熒惑四十二凌犯二年二月十七年七月三
　十四年五月犯房二年五月十七年二月二十年十
　一月三十七年十一月犯氐十二年十二月十三年
　二月犯張十三年二月自張歴栁四十二年十月犯
　栁十五年二月四月四十四年十二月四十七年二
　月三月丙戌甲午庚子犯翼十七年四月歴亢入角
　三十二年二月犯角十七年九月十九年七月犯南
　斗十九年四月六月犯箕二十一年七月九月犯室
　三十六年六月八月犯女三十八年八月犯婁四十
　七年正月二月犯軫二十五年七月三十四年十一
　月犯歳十三年正月犯軒轅餘犯太微者四犯井二
　事見前其犯輿鬼在二十八年二月與崇禎三四兩
　年之變相合自東井十六度過鬼入栁為鶉首秦之
　分野輿鬼主斬殺明秦寇宜殺而不殺將反為所害
　張為周翼軫為楚先是熒惑犯張自張歴栁犯翼犯
　軫豫楚亦將有寇災　又萬厯中太白晝見者五其
　二十一年八月見井度二十四年四月犯井宿占專
　主於秦十一年六月獨書太白犯熒惑火與金並見
　與是年相類
　兵法五火止於燔爇礟則因機發石以投人者也自
　永樂中得西洋大小火礟之法而弓矢戈矛之技廢
　不講將吏狃于不復見敵一不中棄之以走反委諸
　羣盜之手故其初用之威天下而後以亡國天事恒
　象熒惑之數十見者殆為是乎三代車戰其法可勝
　而不至于大敗秦獻公十八年櫟陽雨金始盡改古
　法尚首功而楚趙之戰伏尸百萬二世時太白再經
　天勝廣起秦以瓦解使車戰法在則千乗萬乗耰鋤
　棘矜何自而勝之哉此金失其性者也自秦以下民
　之蹈白刃者不可勝算然火器未入中國尚有堅城
　可守今獻闖縱横名都隳突者皆以寇得我火器雖
　孟賁之勇墨翟之智無所復施生民之刼數彌深五
　行之害氣畢究糜爛其民比諸鋒刃千百過之故熒
　惑犯積屍而寇禍燎原暴骨如莽此火失其性者也
　况金火合曰爍其為兵喪尚忍言哉
八年乙亥九月熒惑犯太微
　占在次輔時何吾騶文震孟為相温所劾免
九年十二月熒惑如炬在太微東南
十年五月熒惑晝見
十一年四月十六日己酉夜熒惑逆行尾八度為月所
掩
五月初五日丁夘退至尾初度漸至心
十二年十月熒惑逆行太微犯上相
十六年正月熒惑逆行失其處
十七年二月熒惑怒角
次年五六月熒惑犯房心
　熒惑自犯鬼宿後其凌犯失度者凡有八莫甚于十
　一年從尾度漸至于心心太子之象郄萌曰犯太子
　太子憂犯庶子庶子憂按萬厯三十四年四月丙午
　熒惑入心其年二月皇太子第一子生是時鄭貴妃
　在帝旁太子將有動揺之議其後光廟雖立祚不長
　熹廟國綂再絶思陵十年太子加元服出閣講學其
　明年熒惑入心太子二王後以國變遇害占曰王者
　絶嗣是其應也　楊嗣昌時為兵尚書奏為占主中
　宫后妃今熹廟成妃發引所謂白衣之㑹也又歴舉
　漢光武明帝唐憲宗宋太宗時皆月食火星不為災
　其論明帝永平則云是年立皇后馬氏德冠後宫嗣
　昌主獻謏以寛帝意此語尤援引不倫科臣何楷駁
　之曰臣不知嗣昌何所指斥且心為明堂前後星皆
　太子之屬恐奸人踵邪説以危東宫宜以為戒是時
　田貴妃擅寵幸其父𢎞遇數犯法交結朝臣謀傾中
　宫漸有萌芽巫咸所占妃妾有謀后者天道信可畏
　何楷精於内學恐嗣昌險詐將結椒親以固權免禍
　故先事折之　嗣昌尋入相舉朝爭之按萬厯五年
　九月晦張居正聞父喪十月朔彗星見吳中行趙用
　賢艾穆沈思孝鄒元標以爭奪情廷杖詔獄其後黨
　錮异同糾結不可解者數十年以至亡國楊嗣昌父
　母兩喪從兵尚書入閣適㑹熒惑入心范景文黄道
　周成勇劉同升趙士春何楷亦以爭奪情免官道周
　廷杖詔獄勇遣戍黨錮之事居正起之嗣昌終之皆
　楚人入相皆以奪情遇星變天道信不誣也
十年春太白晝見
六月太白經天
十月太白晝見怒赤
　是年李自成等分五隊以踞闗中老􁋄􁋄占鄖襄合
　曹操闖塌天諸賊以直窺江淮陪京大震楊嗣昌措
　兵十二萬餉二百八十萬薦熊文燦為總理寇禍遂
　至不收太白經天此其應也
十二年十月初一日彗星見(帝于初四日/修省免刑罰)
　彗星在萬厯中十有二見二十一年七月乙夘見于
　井至乙亥逆行紫微垣犯華葢微垣者帝庭也三十
　五年八月辛酉彗見井度長二尺漸往西北壬午遂
　歴于心心者太子宫子孫危亡之象先是三十四年
　李自成張獻忠生于秦而自成以八月生彗之犯秦
　分也在其周月春秋傳曰美惡之復必周昔梁簡文
　之生其年與侯景相近僧寶誌預知之思陵以三十
　八年誕於宫中為天地神人之主豈知飛亷惡來出
　于米脂膚施間者已三四年哉彗星自萬厯五年起
　訖于四十六年中間凌犯惟此兩年最大五年見西
　南長數丈而四十六年先以九月甲寅長星見東南
　形如疋布廣尺長二丈九日而滅所謂蚩尢旗也十
　月乙丑彗再出于氐自東南轉指西北掃太陽守星
　入于亢又漸往西北掃北斗天璇天璣文昌五車逼
　紫微垣次月十九而滅天意初以譴告人主而不悟
　其末載蚩尤旗竟天斗極微垣天子之宫庭而皆掃
　滅以見禍患已成消復亦不可為也已其至崇禎十
　二年十月復見者楊嗣昌以是年八月晦受命督師
　十月朔至襄陽大誓三軍而彗星即于其時見又帝
　以十月命王紹禹為河南總兵後紹禹兵叛失陷雒
　陽嗣昌開縣喪師襄陽繼破兩藩遇害京師之禍實
　基于此天意若曰彗之掃北斗紫微今害徴至矣於
　戲可不畏哉
　紫微　帝座　軒轅　前星　太階　文昌
十七年正月司天奏帝座下移
是年十月紫㣲無光
十七年五月軒轅絶續不常大小失次至九十月間乃
復
十七年十月前星下移四五度至次年八月乃復
十三年六月太階坼
十七年文昌坼
　按帝座有五北樞紫㣲太㣲天市大角心中央皆王
　者所居之處當八年九月熒惑犯太微占者以太㣲
　天子之宫庭流寇以八年春犯鳳陽祖陵燒享殿天
　垂象以陵寢不守賊將入天子之宫庭及乎帝座下
　移則其兆已成不可為矣軒轅者后妃之舍主内政
　以弼太微萬厯四十四年十一月四十七年九月月
　再犯軒轅其時王皇后崩當至尊偕周后同殉社稷
　而軒轅絶續不常者上天亦為之慘動也太子撫軍
　監國不離其位下移者為主器已亡藩王入繼之象
　太階坼大臣多戮死者文昌主國之上將十三年後
　武陵韓城宜興三相皆不以令終寧南興平靖南三
　將先後死國家之禍君后及將相並受之天道洵可
　畏哉
　歳星　填星　觜觹　參　井　亢
九年歳星犯南斗
十一年四月歳星晝見
十五年夏歳星逆行
十二年十月填星暈
十七年二月填失光道
十二年五月觜宿下移
十三年十月參足突出玉井
乙酉四月月入井暈
是年亢宿坼
　占曰君令逆則歳星逆行郄萌曰歳星逆行社稷亡
　天下兵起民去其鄉又歳星主齊魯東吳之國故梁
　武天監四年歳星晝見其後致侯景之禍思陵時李
　青山亂山東吳大饑海寇大作是其應也填星主豫
　州梁宋失次者進則失地退則為喪又占曰歳大風
　五穀不實有火災中原糜爛天象應之梁宋實受其
　咎參伐七星為虎尾觜為首共為白虎主西方攷古
　法二十八舍觜宿列在參前但觜止半度形小而近
　參易于縮入參度崇禎中西人湯若望仰觀推測適
　㑹其時觜宿入參故以觜居參後非謬也若下移則
　又其未縮之時從參左肩以移之于右其占為虎狼
　食人又參足突出玉井其占亦曰虎狼暴害參觜既
　主西方闖獻恣睢秦蜀其為貙貐豺虎肉視斯民之
　應乎月犯井兵起人主憂又曰大臣誅有破軍殺將
　亢主宗廟其星變主王者絶嗣將致宗廟不守斯非
　其最驗者歟
　五車　河鼓　天津　揺光
十三年九月五車中隠三柱不見
十七年二月河鼓坼
次年天津坼
十七年揺光坼芒角黒青
　五車天子之兵車舍也三柱動則車騎發崇禎中朝
　士勸上修車戰之法而孫傅庭郟縣之敗竟以火車
　致潰其三柱不見之效歟巫咸曰河鼓金官也主金
　鼓河鼓坼則金鼓不震天津主河梁石氏曰天津覆
　洪水滔天自汴梁没後河再决于山東揺光者北斗
　之第七星其名為應主兵又曰應星色黒有水眚有
　徙民攷之皆驗
　狼　天弧　王良　駟房
十七年十月狼怒躍至次年四月
次年天弧引滿
是年策置王良前駟房動徙
　荆州占曰狼為盜賊巫咸曰狼星易處天下大饑兵
　滿野又曰天弧引滿天下兵石氏曰王良策馬則天
　下大亂兵大起
　營頭　天狗　枉矢　流星
十七年三月營頭晝隕聲如雷
五月天狗下尾長白竟天
乙酉正月枉矢東流衝太隂
九年六月丙子夜有星大如斗色赤芒耀數十丈自西
南流東聲如雷
十四年髙郵湖隕星大如屋
十五年夏星流如織
十七年二月星隕如雨
六月後四川日月無光赤如血人仰視北斗不復見有
大星出西方芒燄閃爍揺漾不定是時獻忠屠蜀賊滅
後其星乃隠
　營頭所墜有破軍殺將流血三千里
　天狗下則四方相射其君失地兵大起
　枉矢所觸天下所伐滅亡之象
　流星在萬厯中凡五見其三十四年五月丁丑有星
　自西北流東北大如盂赤色有光是為李自成生于
　米脂之歳自西北流東北者繇秦以入于燕齊之象
　也自九年以前賊中以髙迎祥為闖王自成特其部
　曲將盧象昇祖寛白沙朱龍橋之戰賊勢已衰㑹祖
　寛兵譁東歸象昇召入京功垂成而中廢未幾迎祥
　死餘衆推自成為主乗總理無人横行無忌彴約青
　赤者兵起此其應也
　天赤如血
崇禎元年三月二十五日五鼓全陜天赤如血巳時漸
黄日始出
　占曰此赤眚也主大旱有急兵
　是年白水賊王二反
　日變
崇禎十年丁丑春正月辛丑朔日食免朝賀
是年春白虹赤氣貫日
十一年二月朔日光摩盪竟日
是年十一月五日日中黒子黒氣或青白氣日入光摩
盪如兩日
十二年元旦日白無光
三日日光摩盪若鏡袋噴花自旦及暮
五日日旁青黒氣若㦸東南有白虹
是年二月十二日寧逺日變辰時日兩傍各一白丸俄
日上有白氣申時有黒氣掩日忽侵日中忽從日内墜
出摩盪數次巡撫方一藻以聞
十三年九月望兩日出没
十六年十二月朔日無光星晝見
　日食不為災唯正月朔為三朝之㑹漢惠帝七年正
　月辛丑朔日食哀帝元壽元年正月辛丑朔日食至
　崇禎十年正月為三辛丑朔日食矣惠帝失政禄産
　亂朝哀帝夭折王氏簒竊在明季則有樊並蘇令奮
　臂之禍昔漢臣有封事曰小民正月朔日尚畏毁器
　物而况天子日月之眚乎若白虹貫日日中黒子兩
　日竝出皆亡徴也
　天鼓鳴
崇禎十年三月陜西天鼓鳴
十二年二月四川保寧府天鼓鳴
同時二月十七日易州白石口南城天聲自北起至南
次日從東北起至西南皆晴日無雲風亦甚緩其響如
雷又似桴鼓聲
十四年二月山西偏頭闗天鼓鳴
　萬厯中天鼓鳴凡五十一見在京師者一南京者三
　鳳陽祖陵者二它郡國者四十有四畿輔則景州髙
　邑遵化易州紫荆闗遼左則松山葢州寧逺山東則
　費縣登州館陶青城山西則代州宣大陽和左雲衞
　臨汾猗氏蒲州陜西則平凉凉州固原甘肅西寧金
　州西安洮州南直則揚州泰州鎮江四川則華陽豫
　則河南府江西則袁州内西寧見者三甘肅見者三
　易州遵化館陶臨汾寧夏皆見者二京房占人主憂
　神宗多歴年所海内無事左氏曰以樂慆憂其是之
　謂乎
　崇禎十一年賊入蜀破州縣三十有八今十二年保
　寧天鼓鳴明寇將再入蜀蜀人屠滅之徴也易州畿
　輔要地偏頭闗燕晉阨塞十四年後賊由晉入于畿
　輔偏頭寧武正其所從入之處故天鼓鳴以譴告之
　也
　大雨雹　木氷
崇禎四年五月大同雨雹襄垣縣雨雹大如伏牛如丈
石小如拳殺人畜甚衆
八年四月初八日漂陽福賢等鄉雷雨氷雹竝作晝晦
飛石揚沙平地盈尺植物與屋瓦俱盡
十一年六月二十三日宣府乾石河山場驟雨怪風大
雹打死馬騾四十八匹
九月順撫陳祖苞奏境内氷雹為災
十二年五月初九日未刻撫寧縣自靈溝起東至沙河
長不老口西至榆闗大雨雹田禾盡死
八月白水同官雒南隴西大雨雹秦撫丁啟睿以聞
十四年八月宣府氷雹為災
是年六月湖廣大風雹巡按汪承詔以聞
十六年十月十五日汝寧光州雨綿如絮飛田野者殆
遍乾州氷雹大如斛毁民屋傷人
元年十一月陜西木氷壓樹枝盡折其後大河以北歳
有此異
　萬厯中京師雹災凡八見它郡國二十崇禎時雨雹
　止此乎殺人畜田禾甚者書之舉重也劉向曰雹者
　隂脅陽也君子以小人為隂外臣以内官為隂四年
　温體仁方用事正類排斥殆盡張彛憲以奄宦總三
　部晏然受朝覲諸臣之庭謁十二年楊嗣昌在内閣
　黄道周成勇被譴呵熊文燦諂事禁旅太監劉元斌
　等其下大縱掠隂脅陽者此其應也
　劉歆曰上陽施不下通下隂施不上達故雨而木為
　之氷天啟中朱童䝉喬應甲皆以貪邪撫秦元年秦
　撫為胡廷晏憒眊不治事故隂陽上下不能通達以
　兆木氷為甲兵之象也
　風霾　霧　晝晦
崇禎四年六月臨潁縣雷風大霾傾樓拔木磚瓦磁器
墜地無恙銅鐵者碎
六年癸酉春正月朔大風霾日出兩珥
九年七月二十日沔陽州長夏門外居民劉勅甫白日
黒風揭一屋去柱壁囊槖未動四隣如故
十年三月十四日真定晝晦大風霾發屋拔木巡按李
模以聞
十三年二月二十一日大名府濬縣等處東北見有黒
黄雲氣一道忽分往西南二方傾刻四塞狂風晝晦黄
埃中有青白氣及赤光隠隠時開時暗巡按韓文銓以
聞
是年冬河南府大風新安縣都御史吕孔學墓上石碣
吹入雲中去四五里方墮
十四年辛巳春正月壬寅黄霧四塞日眚無光
十二月福建巡撫蕭奕輔奏異風
十五年七月保撫楊文岳奏怪風
十六年正月二日大風晝晦五鳳樓前門拴風斷三截
又風吹建極殿廡簷榱桷俱折殿瓦皆碎
三月二十四日風霾晝晦大學士周延儒請急圖防彌
十七年甲申正月朔大雨霧有占風從乾起主暴兵破
城城未破之前十餘日風霾大作自辰至未止拔去闗
帝廟前旗杆琉璃厰大樹
　按萬厯中京師風霾二十二見最甚者四十六年三
　月庚午空中有聲如波濤黄塵蔽天日色晦㝠將昏
　東方電流如火赤光照地少頃西亦如之又雨濛濛
　如霧霰土氣襲人人主五事皆失不得其中則不能
　立萬事失在眊悖故恒風隂以應之洪範傳曰厥咎
　凶短折厥極弱時則有下人伐上光熹二廟皆短祚
　凶短折也極弱者貴而無位髙而無民有南面之尊
　而無一人之助宰相如宜興井研皆不為國盡力大
　將如左寧南跋扈不用命是極弱也下人伐上則寇
　入京師之徴也
　雷震
崇禎九年丙子春正月孝陵雷火
十二年七月天雷擊破城舖樓墻七丈有餘木砲擊破
密雲巡撫趙光抃以聞
十三年秋七月雷震襄府門樹樹有鹽數斗
三月初十日夜三更去孝陵寶城十里長(闕/)頭楓香樹
松樹各一被雷火霹燒南兵尚書汪慶百以聞
十四年閏四月初八日雷火起薊州城西北燒至趙家
谷延二十餘里
六月初二日雷震宣府西門城樓火藥冲發樓遂糜碎
十五年壬午五月雷震孝陵樹
十六年仲夏大雨沾衣如血雷霆越夕不止次日見太
廟神主或横或倒諸銅器為雷火所擊融而成灰
六月二十三夜雷震奉先殿廟脊鴟吻碎中有劍削
拔去不知落在何所廟門玲瓏雕刻處皆損壊有龍爪
痕太監蘇允寧換鴟吻比前減小帝不悦降允寧級
　萬厯中雷擊建極殿端門承天門郊壇齋宫祖陵西
　華門太廟槐樹長陵明樓圜丘朝日壇正陽門社稷
　壇門凡十三見自二十年後郊社宗廟以公侯伯代
　行禮故天數出變異以告誡之思陵親郊者再宗廟
　之禮必䖍常以孝陵地脉侵毁使成國公朱純臣禮
　尚書林欲楫行視山陵然則孝陵曷為乎震司禮監
　王體乾内殿藏主陳設一不敬大受譴罰帝自以少
　失父母大具儀仗集百官迎孝純皇太后御容入奉
　内殿事死如事生孝之至也然則奉先殿曷為乎震
　曰前此矣前此則此何以書曰天變已成雖甚盛德
　不足以除禍患故震之也
　地震
崇禎七年三月初二日黄州晝晦明日地震聲如雷
九月應天地震
九年五月江西臨江府南門城墻陷地二十餘丈
十年閏四月初四日雅州地震
十四日新鎮地震者二十六日又震者二
同時十六日馬湖四土司地震者二又叙州府震建武
所震瀘州震越巂衞震皆同日
是月二十九日榮縣黄時太家地鳴聲聞半里
十二月太監陳奏地震
十一年正月薊鎮總兵王奏地震
九月遼東地震巡撫方一藻以聞
冬雒陽地震
十二年六月宣府地震總督陳新甲以聞
九月福建地震巡撫蕭奕輔以聞
粤西地震巡按御史左永圖以聞
十三年二月初十日鉅鹿縣地震十二日又震
六月二十四日渾源地震八月初九日復震
十二月宣府地震總督張福臻以聞
是年汝寧上蔡地裂
十四年正月湖廣地震巡撫宋一鶴以聞
二月福建地震巡撫蕭奕輔以聞
四月天津地震巡撫李繼貞以聞
七月二十六日大同地震者三
八月陜西地震茶馬御史陳羽白以聞
九月四川巡按陳奏龍安府地震
是月應天巡撫黄希憲奏地震
十五年四月十五日山西巡撫蔡懋德奏地震七月復
奏地震
七月十六日萊州府地震
十五六七年鳳陽地震連歳不止其初寶頂中有聲如
雷東西動盪者數十晝夜而震乃發鳳陽巡撫田仰以
聞
泰州兩大山因地震合為一其民居兩山間者數百萬
家皆被壓掩没不見
　案萬厯四十八年中京師及郡國地震者二百五十
　有九自元年至十年四月相當之地臣道也京房曰
　臣事雖正專必震荆州居正所居地也元年荆州連
　震七日方止惡其專且戒以不終也十一年後帝召
　之京師十一震鳳陽二祖陵二舉其重則餘可推也
　是時鄭妃謀奪嫡内臣則礦使税使為厲于民思陵
　之御相也常山華亭讁戍韓城宜興賜死雖以蒲州
　之定逆案一取决于御前紅本而髙陽當闗武陵視
　師咸奉詔書進止則無所謂專也後宫無戚姬如意
　之嫌外家無博陸重合之勢近臣無𢎞恭石顯之寵
　然即位之後反者如蝟起如黔蜀土司河南北土寇
　閩廣江南海寇廣東九連山山寇山東蓮教曹南武
　城王沙諸寨江右密教之屬無慮數十反而國從之
　周之亡也山川震伯陽甫以為國必依山川山崩川
　竭亡之徴也十三四年黄河水竭國家本起于淮泗
　今祖陵震而河淮幾于涸流不亡何待
　旱蝗　人相食
崇禎元年陜西自四月不雨至于七月八月霪雨不止
歳大饑
七年河南大旱
山西自六年八月至七年四月不雨永寧民蘇倚哥食
父母
南陽郭廷玉妻霍氏以母而食女山西聞喜廣盈里楊
雷以父而食男又張河圖等十三名殺人母子而并食
史亡其地云
九年山西饑人相食
十二年北京山東河南山西大饑民掘坑塹然火以驅
蝗須㬰填滿
四月十八日㑹寧縣降旱霜自春徂夏不雨
十三年兩京山東河南山西陜浙旱蝗河南北數千里
白骨縱横民父子相食
　京房易傳曰上下皆蔽茲謂隔其旱天赤思陵有治
　天下之心相如烏程韓城壅閉阻遏俾賢材摧抑德
　澤不能下流此所謂隔也它占雨少隂之氣金也金
　為兵為刑刑不辜兵不戢金氣毁則不雨思陵持法
　太深秦豫楚山城小邑被寇失守為法受誅者其不
　辜為多易曰亢龍有悔思陵憤中外之失職盜賊未
　平嘗内結于心心者火也火勝則外彊中乾水不潤
　下故旱
　京房易傳曰臣安禄茲謂貪厥災蠱易飛候曰食禄
　不益聖化天視以蟲蟲無益于人而食萬物劉向曰
　魯哀公十二年春用田賦冬而螽虐取于民之效也
　崇禎中如楊嗣昌議増練餉者六百萬是以田賦虐
　取于民也史􁌆薛國觀吳昌時先後以賄敗謝秉謙
　按秦秦寇已急而秉謙大以賄聞是皆無益于人而
　食物故蟲災應之
　火災
崇禎八年冬至帝以寇禍再郊天費十萬金威儀視初
郊尤肅先一日駕幸齋宫而後端冕入祀乃内璫之熾
炭于地室者太甚火延及于茵蓐御座為文皇帝盤龍
椅皆焚從官有憂色曰天不享矣
十年正月太監孫奏石塊生火延燒倉場等屋
十一年四月新局火藥灾石板平起空中民家醬瓿移
至屋極醬不動乗驢過者人驢飛至半空驢腸腹潰而
人墮地無損
六月初二日安民厰災貼厰太監王甫局官張之秀俱
斃八月又災
十二年九月二十日京師草場失火
　案萬厯火災凡三十五見最大者如慈寧宫災無逸
　殿災乾清坤寧宫災三殿災孝陵災御苑龍舟災大
　光明東配殿災朝日壇房災正陽門樓災隆德殿災
　易傳曰上不儉下不節孽火燒其室東漢中平二年
　南宫靈臺災未幾黄巾亂流寇之作即三殿兩宫火
　災之應也安民厰者以天啟六年王恭厰災而改焉
　者也逆璫施炮烙以鍛鍊楊左諸君子(天啟六年五/月朔人見都)
　(城隍廟唱名後宰門火神廟紅毬滚出次前門城樓/角有數千螢火忽併合如車輪至初六日巳時王恭)
　(厰災震初作乾清宫御案皆碎建極殿飛瓦殺人御/史何廷樞潘雲翌被震死全家覆入土中自順城門)
　(大街北至刑部街盡為虀粉有女人衣飭盡而身存/有同伴頭去比肩無恙有從空墜人頭及鬚髪耳鼻)
　(大木逺落密雲石獅擲出城外衣服掛于/西山樹杪銀錢器皿飄至昌平閲武場中)若思陵則
　何為乎災曰内操之未罷也緝事衙門如董琨等則
　猶許顯純之餘燄也故火之也且安民厰所以修守
　備其後寇逼京師砲不置鉛丸賊不傷而城已陷天
　意若曰火不炎上徒以自斃也
　火異
崇禎元年五月西安有火大如碾如斗色青光燄尺許
數十磈入人家用羊豕禳之嘗留數日乃去不分晝夜
亦不為民害至七月中而止占曰秦為德水水火牡也
火出而妖火入秦鶉首先災害及鳥帑豫楚亦將有咎
九年泰山神廟中青龍神口吐火
是年丹徒田野火光燭天
十五年蘄州樹杪火發焚其木殆盡
十六年正月初五日大内諸殿脊及各門樓煙起閣臣
皆出疑有火災視之冉冉若炊煙而微淡久而乃息
　齊武帝永明十一年先是魏地謡言赤火南流喪南
　國是歳有沙門從北齎此火至火赤于常火而微以
　療疾多驗都下名曰聖火此與今之煙草相類熹廟
　時童謡曰天下兵起遍地皆煙未幾閩人有此種名
　曰煙酒云可以已寒療疾此亦火異也
　刀矟旗竿上火
崇禎十年太湖縣楓香店官兵營刀鎗上火光閃爍砲
空鳴鬼夜哭時討寇鄭潘陸諸將全軍覆没
十一年孫傅庭奏西安風霾大作黒氣冲天兵刄火燄
出現聽之有聲
十三年八月西門旗竿上出火大如斗飛落城河
十四年三月初二日天津遊撃張國安巡河至趙家場
刀鎗上火星灼灼有光黒夜列㦸如星巡撫李繼貞以
聞
　晉成都王頴與長沙王相攻隨堯君素守蒲州唐劉
　武周據并州反其兵器皆夜有火光萬厯中各邊臺
　竿有火凡十五見其墻子路有火時風雷大作綏靜
　邊堡軍執棍撲之棍亦生火孤山堡亦如之山東撫
　治令箭及刀鎗頭皆出火魏書曰輕民命好攻戰則
　金失其性而為變神宗非好戰之主而思陵用兵亦
　有所不得已也然則火何為乎作哉
　水災
十年河南汝水變味甚惡飲者多病
十三年華隂縣渭水赤
十五年四川達州城濠水變為血城中井鳴
十年蜀劍州大水先未水一日沿灘巨石數百皆反而
覆水至民登州堂以避者免餘皆漂没黄膓凶具架在
民屋檀者累累
　水災莫甚于汴梁以其詳在寇誌故不書
　鼓妖
天啟七年丁卯八月御朝即帝位南面正位將就寶座
而大聲發于殿之西若天崩地塌然仗馬皆驚百僚震
恐帝亦為之悚動識者曰西方其有事乎此鼓妖也
崇禎七年七月叙州母猪龍洞銅鼓聲聞一日夜是年
蕭縣北山鳴明年又鳴者再十一年十一月山又鳴十
二年十二月十三日夜西山復鳴如雷如風如濤連日
夜不止
九年十二月鎮江金鷄嶺土山崩聞有神言
十年鍾山鳴似虎哮吼
三月㑹稽山石言聲如鍾
十二年己夘二月初一日蘄州州署有石銃十一門自
震堂瓦崩頽署州事李色鮮將火藥傾出移出堂前空
地復于三月初一日自震煙火冲天堂柱亦自起火
十三年杭州城門夜鳴
三月十五日蘄州城隍廟古鐘不擊自鳴
十五年鐵礟自鳴
十六年冬建極殿鴟吻中有聲似鵓鳩曰苦苦其聲漸
大後作犬吠聲三日夜不止
十七年二月大學士魏藻德夜聞刀兵之聲入其寢
三月初舉家聞哭泣
　晉文公殯于曲沃柩有聲如牛劉向以為怒象也將
　有急怒之謀以生兵革之禍漢相朱博受策有聲如
　鐘揚雄以為聽失之象也李尋以為人君不聰為衆
　所惑空名得進有聲無形不知所從生思陵性彊毅
　多權謀數有亟疾之怒即位之後宰相周延儒楊嗣
　昌等以空名得進後皆不終此鼓妖之應也春秋傳
　曰怨讟勤于民則有非言之物言山鳴近石言也宋
　災先有呌于太廟者曰譆譆出出今殿檁龍尾間如
　鳥鳴苦苦帝位不安宫室將空之象京房易傳曰令
　不修本下不安金母故自動若有音天寶十年大同
　殿鐘自鳴占曰庶雄為亂思陵發號施令未循其本
　下有怨叛之心起而為亂此物自鳴之應也
　言妖
萬厯末年有道士歌于市曰委鬼當頭坐茄花遍地生
北人讀客為楷茄又轉音魏客之兆也
崇禎元年五鳳樓前獲一黄袱内襲小函一卷題云天
啟七崇禎十七還有福王一清晨内侍得之奏御帝命
巡視皇城各官推究科臣奏以此必奸人所為一加推
究必有造訛立異簧鼓聖聽者帝可其奏立命火之
十年帝過宫中一祕殿老閹以此先朝所封戒勿動帝
命啟之得古畫數幅有十人帶進賢冠者七曰官多法
亂有數十人隔河對泣曰軍民號泣妄男子得傳聞形
之章奏帝亦弗詰人乃以為信
帝好察邇言有人詣通政司投疏謂年號宜用古字作
崈葢以山壓宗故不安從古文則宗廟安于泰山也人
以為妖言
十七年正月沅州銅仁連界處掘出一古碑上有字二
行云東也流西也流流到天南有盡頭張也敗李也敗
敗出一个好世界
成都東門外沿江十里有鎖江橋橋畔有迴瀾塔萬厯
中布政余一龍所修張獻忠破蜀後登塔見成都城池
宫殿曰此不利于城命毁之修築將臺穿地取磚至四
五丈得一古碑上有篆書云修塔余一龍拆塔張獻忠
歳逢甲乙丙此地血流紅妖運終川北毒氣播川東吹
簫不用竹一箭貫當胷漢炎興元年丞相諸葛孔明記
後獻忠以一箭死迺知簫不用竹乃肅字也
明初有十八子之䜟成化中有李龍子者結一中官入
宫中謀不軌事發伏誅識者以宋太祖取淳風舊本亂
其次第李繼朱者乃李亞子繼朱梁之䜟也流言訛偽
宋獻策李巖以此鼓惑中原復倡為開城門迎闖王迎
仔闖王不納糧令軍中傳歌之故河北逐其長吏以迎
賊
河北之謡曰鄴臺復鄴臺曹操再出來賊羅汝才自號
曹操而天下大亂
武昌未破前一月有異人呼于市曰一羣猪屠伯至矣
楚宗最横遇亂亦最酷
萬厯末年民間好葉子戲圖趙宋時山東羣盜姓名于
牌而鬬之至崇禎時大盛其法以百貫滅活為勝負有
曰闖有曰獻曰大順初不知所自起後皆驗
　傳曰言之不從厥咎僭時則有詩妖訛言自陳啟新
　以淮安武生驟用口舌得官而張漢儒陸文聲希相
　温微㫖告密以起黨人之獄易曰以訟受服相温有
　焉書曰讒説震驚朕師漢儒文聲有焉詩曰如蜩如
　螗如沸如羮公卿臺諫無通經術持大體者故妖書
　起之于前閣訟繼之于後四方奸人亡命爭上書闕
　下而言之僭差夫亦甚矣此言妖所自起也
　草妖
崇禎四五年河南草生戰鬭狀有人馬形皆若被甲持
矛馳驅糾結亂乃大作
七年河南孟縣民孫光顯祖墓在河陽驛之東有葡蔔
草夏抽新條條列萬狀有美人者達官者為龍鳳為龜
麟為雀魚蛇䑕為蟬為孔雀鸚鵡道臣曹應秋取得三
美人一鳳一鸚鵡美人黄衣白裳面施粉黛鳳苞羽五
采鸚鵡栖于架架上有盞盞中有粒㸃染生動善畫不
及也其連陌王氏黨氏塋所産皆同有一草而枝蔓出
二塋外者即與凡草無異葢妖徴云
十六年有商人自山東載花荳渡淮及出賣如人首然
耳目口鼻咸具
十七年太倉邑紳知臨川張采家李生黄𤓰采歎曰古
語云李生黄𤓰民皆無家亂其至矣既而采亦幾及于
難
　占曰王德將衰下人將起則有木生為人狀草亦木
　類也漢安帝中平元年夏東郡陳留濟陽長垣濟隂
　寃句縣界有草莖纍腫如手指為䧱雀龍蛇鳥獸之
　形五色各如其狀毛羽頭目足翅皆具是歳黄巾賊
　始起夫草民象也盜賊則惡草之宜除今以去惡之
　弗盡枝蔓為妖其驗為李自成之偽署置百官猶草
　之面目衣裳如人狀也偽號改年猶草之龜麟龍鳳
　自以為祥也天意若曰彼雖靦然人面哉何草不黄
　將失其潰茂以無煩尋斧此狂花妖木之不若者也
　神祖好用商人採辦每進黄封御廂内有八寶嵌成
　蝦蟇蚱蜢等物廂開則藏機發跳躑滿地帝大笑賞
　賚不貲此蟲妖也閩師好以寶樹餉督撫按諸臣以
　金為枝幹花葉用異寶緝成五色備具視之如真一
　株以數萬計熊文燦得之以貽京師權要此木妖也
　服妖
崇禎中朝臣好以紗縠竹籜為帶取其便易詩曰匪伊
垂之帶則有餘傳曰帶其褊矣金銀貴而重紗籜賤而
輕改而從之賤將乗貴重者為輕帶其褊而將盡之象
也
帝餞李建泰于正陽門建泰頓首拜謝印綬花怒張如
斗同官謬賀此取金印如斗象也識者以為不祥百官
冬朝戴貂煖耳陳啟新詭示其貧以布作袹君子曰煖
耳中下者無甚價且禮亦可以弗著啟新近臣虧班聯
之體以羞朝望且近于詐非禮也北方小民製幘低側
其簷自掩眉目名曰不認親其後寇亂民散途遇親戚
有飲泣而不敢認有掉臂而不欲認一以畏人避罪一
以自為寡恩先見之于首服焉
京師婦女宴㑹出遊好賃蟒服于質庫乗車去茀不避
呵殿視其衣交龍燦然亂上下之序溷淆無别臺諫以
為言然終莫能禁
松江士大夫好著縑巾屋其上而廣之前後施幅武垂
于肩雜以組紃而紕其旁緣其下此武士巾也其有期
功之喪别綴白絛于其上有兵喪之象常熟婦女裳下
齊殺為襞積者百而繂之與衰服無異人皆以為凶徴
無錫一孝亷嘗衣短衣不蔽膝巾紫色而朱帶雙垂自
首以屬于要金壇一公子跛而陋好施粉黛弓其足為
婦人裝晝必寢其見客也常以夜後此兩人皆以凶終
　曹風之詩曰蜉蝣之羽衣裳楚楚百年以來世室豪
　家侈汰已甚飲酒則載號載呶歌舞則獶雜子女其
　風始于江漢宛雒而被于吳越帝屢下詔以寇盜災
　荒士大夫狃承平餘俗欲身率天下以儉而終不改
　於戲有葛屨履霜之心而不能變羔裘逍遙之習詩
　人刺共公之好奢而謂不稱其服者其咎在上也春
　秋戒子臧之身災而謂服之不衷者其咎在下也
　濫音(附見/)
兵未起時中州諸王府中樂府造絃索漸流江南其音
繁促悽𦂳聽之哀蕩士大夫雅尚之又江南人多唱掛
枝兒而大河以北所謂夸調者其言尤鄙大抵男女相
愁離别之音靡細難辨自此以後政事日蹙情態纎迫
兵滿天下夫婦仳離者不可勝計也
　物異
思陵御乾清宫空中墜一鸛頸穿一箭至地猶飛鳴俄
而鸛死
又乾清宫後廡有青霞居遊藝齋皆陳設寶玉重器于
御几物竟自移彼此互易其處或顛倒雜亂失而復得
守者懼得罪伺之見御榻重茵中有溺而旋者狐毛零
落其氣尚温迺知向者狐怪也
崇禎六年二月建昌民家生豕一首二身八蹄二尾
十五年七月聊城縣民馬中杰家生豕一首二尾七蹄
五行傳曰聽之不聰時則有豕禍萬厯中豕禍七天
啟秦楚皆豕妖有長喙人足而一目者是年悞用陳竒
瑜為總督因撫失賊聽不聰之效也
六年冬十月莎雞數萬集于襄城山西河北賊南渡河
澠池陷十五年冬團風鴨蛋洲有飛雀萬餘投蘄州南
城濠後張獻忠破武昌從鴨蛋洲渡此比之鸜鵒來巢
為羽蟲之孽近黒眚也黒色義主急有飛鳥之象焉
六年十月汝寧有鳥鳩身猴足晝飛有聲時流寇渡河
犯汝至十年此鳥復見于上蔡(按本草此鳥名曰/寇雉出主兵亂)
六七兩年鳳陽出惡鳥數萬兎頭雞身鼠足人取供饌
甚肥但犯其骨立死
七年大同牛疫號噭以數千十三年襄陽春山鄉獲牛
犢兩頭二目京房易傳曰牛生子二首一身天下將分
之象又曰牛少者榖不成萬厯中牛禍五皆二首或作
人狀天啟間沅陵牛犢二首一目三尾並亂徴也聞是
年李自成從車箱峽佚去寇禍以不解山西河南大饑
七年寧夏鼠害稼銜尾食苗者十餘萬十二年黄州鼠
食禾渡江五六日不絶傳曰鼠盜竊小蟲晝伏夜匿害
稼者貪邪小人竊禄位而寇盜以滋生也萬厯四十四
年後應天鼠渡江者三皆銜尾萬餘天啟陜西鼠怪
狀若狸長廣尺餘無足兩肉翅足在翅中剖之腹有升
黍妖在秦者秦將有鼠盜寧夏延綏鼠害稼者皆秦分
也渡江而以黄州者張獻忠破武昌之應也又聞内殿
奏章房多鼠盜食與人相觸而不畏
十七年元旦後鼠忽屏跡寇入奏章盡焚易飛候曰鼠
羣居不穴君死國亡它占曰鼠無故夜去邑有兵近黄
祥也
秦州闗山中老鼠化為鵪鶉者以數千計
九年十月朔淮安新城東門民家牝雞振羽啼躍而化
為雄
十年京師宣武門外斜街民家白雞羽毛鮮好喙距純
赤重四十觔慈谿孝亷應廷吉見之愀然曰此鷔也所
見之處國亡萬厯三十六年靖邊營軍人家雞雌化為
雄五行傳曰不鳴不將無距者事不成今鷔則鳴將有
距矣蓋是年寇患已大成故雞禍也
十年三四月錢塘江木柹化為魚漁人網獲中有首尾
未變者木如故
十三年德安府天雨魚
十四年楚府猫犬流淚有哭泣聲
十四年太倉衞指揮姜周輔家雞伏子兩頭四翼八足
揮使亦勲舊也衞將廢厥災見于其家
十五年二月羣鼠渡江晝夜不絶
十五年金縣田鼠殘食夏秋禾苗巡按李悦心奏又隴
西縣田鼠灰黄白色咬傷麥穗
十五年八月延綏定邊堡妖鼠産于蝦蟇腹中一産數
十遍二三百里食禾稼皆盡
　門牡自開
崇禎七年太康縣門牡自開者三知縣事許某集邑紳
議其事屋梁墜知縣死
　妖辭曰闗動牡飛辟為無道臣為非厥咎亂臣謀簒
　漢成帝元延元年門牡飛谷永以為郡國傷災黎庶
　窮困而有司奏請加賦城闗守國之固固將去焉故
　牡為之飛今太康古夏陽也為楚漢相距地鞏雒汝
　潁之通衢是年寇既渡河郡國日亟軍興而災害並
　至牡飛邑屋自壊明汴雒皆失其固而棟折榱崩民
　將壓焉之應
　疫
崇禎十六年春京營巡捕軍夜宿棊盤街之西更初定
一老人囑曰夜半子分有婦人縞素涕泣自西至東勿
令過過者厄不淺雞鳴則免矣吾乃土神故以告也夜
半婦果至軍如所戒不聽前五鼓偶熟睡婦折而東旋
返蹴邏者醒之曰我喪門神也上帝命我行罰此方若
何聽老人言阻我災首及汝言畢不見邏者懼奔歸告
家人言未終仆地死大疫乃作(七月二十九日從駙馬/鞏永固請發御前銀一)
(千兩合藥施病者再發/二萬兩令五城掩埋)
十六年舉場左右人鬼錯雜薄暮人屏不行一時貿易
多得紙錢乃置水投之有聲則錢無聲則紙大疫定後
乃已
江南自京口起江隂無錫止民曉起或以黒圈記其門
或釡底畫一梅一夜殆遍
先是河北傳一小兒見人白而毛逐之入廢棺中發則
白毛飛空幾滿俄而疫大作名曰羊毛瘟江南漸傳染
民相戒曰無食茄食者必病既而驗之以手折茄中分
之輒有一羊毛斷之以刀則無有此白眚也
　公羊傳曰大災者何太瘠也何休曰邪亂之氣所生
　先王設疾醫掌萬民之疾病又索鬼神而祭禜之以
　其時埋骴掩骼無弗葢藏故民得考終厥命今兩河
　暴骨弗收惡氣藴崇而為疫羊金也金氣傷故羊禍
　轉入于疾病此其徴也其時又有書□□□三字于
　門者相傳亦係釡底朱書故民爭效之是書也道藏
　中固以解疫生民短折人主不能救而天救之非其
　彰彰者乎
　人鬼之異
崇禎二年己巳松江莫翁無子有一女嫁于李氏夫婦
初相得後其夫漸不内御有隣女學刺繡于莫氏而同
寢俄有孕詰問得其情訟之太守按驗果有之乃命莫
氏歸而娶此女為妻守斷詞曰莫翁無子而有子此女
無夫而有夫郡人無不見之有欲上聞者莫固舊族恐
以妖妄及禍固請乃已
十五年冬山東婦人生一物雙猫首首有角角之顛有
目身如人手垂過膝巡撫陳以聞于朝
嘉定有一男子無家室忽腹大面黄人以為蠱其(闕/)夜
聞呼喚聲生一男將執以聞之官其人抱遯去不知所
之
十二年蘄州各街道每夜鬼哭咆哮聞之有聲逐之有
影
十五年蘄州有鬼白日成陣墻上及屋脊行走揶揄居
人城遂陷
十六年將祭太廟鹵薄已設忽見黒氣自空而墜如有
婦人衣白者疾飛入宫軍人皆見之是年人見太廟中
鬼皆嘯呼而出
　赤眚　黒眚
崇禎七年甲戌二月海豐雨血
七年黄梅縣天雨黒子如栗
八年八月宣城池中出血
十年丁丑八月黄州天雨蟲色黒大如菽蠕蠕動食苗
俱盡
是年春北地紅雨
八月山東雨血
十一年新鄉雨黒水
十二年黄州城南門流血五日又太倉岳王市地湧血
十五年青浦東門外河内一石又灘上一石又諸生楊
家柱礎皆湧血不出三月之内
蜀劍州民家有滴血汚其門城中數萬户皆同
十一年都中黒眚似飛霾民大擾
十六年京師黒眚見宫中常見如豕如犬者黒色行
作鬼聲
癸未年松江繡野橋雨血
　梓慎有言曰赤黒之祲喪氛也京房曰臨獄不解茲
　謂進非厥咎天罰故天雨血傳曰蟲從天而墜其國
　兵災並起劉向曰刑罰暴虐貪叨無厭則天雨蟲
　天雨麥　雨毛　地粉
崇禎丙子年松江繡野橋雨毛
十三年雨麥于吳郡
闗中渭南縣天雨蕎麥
十四年江南池河守備髙策銓報于廣武衞之龍山英
武衞之小横土中變成紅緑白三色米粉軍民取以充
饑取者日數千人名曰觀音糧
　榖梁傳曰著于上呈于下謂之雨夫十三四年(闕/)無
　麥苖以無雨也無雨而雨麥則何以為雨(闕/)　變而
　為粉其異也為(闕/)
　陵哭　城愁　神像流淚
鳳陵未災前有遙見陵中二人一衣朱一衣青毆擊甚
苦尋聞號泣聲乃集數十人持杖入惟二犬踉蹌走無
何寇至
崇禎十五年後鳳陽祖陵悲號震動三年不止
十七年南京孝陵夜哭
十四年嘉興城聲震如裂時稱城愁
十六年癸未黄州城南門哭五日止
九年曲阜縣孔子廟聖像兩目流淚如汗三日夜
十五年十一月黄梅孔隴鎮地藏菩薩目出淚一縷循
鼻而下拭而復出十二月二十三日城陷
　陵異止此乎曰賊將王克生偽揚武知州張聯奎謀
　發獻陵風雷大作被擊而死則不耑主于哭也城異
　止此乎田十七年十一月滎澤縣東十里平地忽現
　一城雉堞井幹皆具久之始没幾同影國則不止于
　聲也神像之異止此乎曰五皇子之薨慈聖李太后
　憑而告者數千百言自稱九蓮菩薩則天之靈不止
　像也嗚呼異矣
　
　
　
　
　
　
　
　
　綏寇紀畧卷十二
