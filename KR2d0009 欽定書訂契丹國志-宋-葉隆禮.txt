#+TITLE: 欽定書訂契丹國志-宋-葉隆禮
#+DATE: 2016-06-11 12:21:17
#+SOURCE: github.com/kanripo/KR2d0009 master 30cc59bb                
　　乾隆四十六年十月十六日奉
上諭四庫全書館進呈書内有宋葉隆禮奉勅所撰契
　丹國志其說採摘通鑑長編及諸說部書按年臚載
　抄撮成文中間體例混淆書法訛舛不一而足如書
　既名契丹國志自應以遼為主乃卷首年譜既標太
　祖太宗等帝而事實内或稱遼帝或稱國主豈非自
　亂其例又是書既奉南宋孝宗勅撰而評斷引宋臣
　胡安國語稱為胡文定公實失君臣之體甚至大書
　遼帝紀元於上而以宋祖建隆等年號分注於下尤
　為紕繆夫梁唐晉漢周僭亂之主享國日淺且或稱
　臣稱兒稱孫於遼分注紀元尚可若北宋則中原一
　統豈得以春秋分國之例槩予分注於北遼之下又
　引胡安國論斷以劫迫其父開門納晉軍之楊承勲
　謂變而不失其正時承勲同父被晉圍慮禍及身乃
　劫其父致被晉戮而已受晉爵賞夫大義滅親父可
　施之子子不可施之父父即背叛子惟有一死以答
　君親豈有蔑倫背義尚得謂之變而不失其正此乃
　胡安國華夷之見芥蔕於心右逆子而亂天經誠所
　謂胡說也其他乖謬種種難以枚舉朕詳加披覽經
　指駁者數十條館臣乃請撤出此部書朕以春秋天
　子之事是非萬世之公昨曽著正統辨論斷甚明今
　契丹國志既有成書紀載當存其舊惟體例書法訛
　謬於綱目大義有乖者不可不加釐正著總纂紀昀
　等詳加校勘依例改纂其志中之事蹟如祭用白馬
　灰牛氊中枯骨變形視事及戴野豬頭披皮之事雖
　迹涉荒誕然與詩書所載簡狄吞卵姜嫄履武復何
　以異葢神道設教以溯發祥古今胥然義正如此又
　何必信逺而疑近乎其餘遼帝過舉如母后擅權諸
　事足為後世鑑戒者仍據志直書一字不可易該總
　裁等覆閲進呈候朕親定録入四庫全書並將此㫖
　書於簡端以昭綱常名教大公至正之義特諭
欽定四庫全書　　　　　史部四
欽定重訂契丹國志目録　　别史類
　卷首
　　契丹國初興本末　　契丹九帝年譜
　第一卷
　　太祖皇帝
　第二卷
　　太宗皇帝上
　第三卷
　　太宗皇帝下
　第四卷
　　世宗皇帝
　第五卷
　　穆宗皇帝
　第六卷
　　景宗皇帝
　第七卷
　　聖宗皇帝
　第八卷
　　興宗皇帝
　第九卷
　　道宗皇帝
　第十卷
　　天祚皇帝上
　第十一卷
　　天祚皇帝中
　第十二卷
　　天祚皇帝下
　第十三卷
　　后妃傳
　　　太祖舒嚕皇后　　　太宗蕭皇后
　　　世宗甄皇后　　　　穆宗蕭皇后
　　　景宗蕭皇后　　　　聖宗蕭皇后
　　　興宗蕭皇后　　　　道宗蕭皇后
　　　天祚蕭皇后　　　　天祚文妃
　第十四卷
　　諸王傳
　　　文獻欽義皇帝　　　章肅皇帝
　　　孝文皇大弟　　　　齊國王隆祐
　　　魯王宗元　　　　　晉王宗懿
　　　燕王洪道　　　　　梁王信寧
　第十五卷
　　外戚傳　　　　　　　蕭延思
　　　舒嚕羅索　　　　　蕭守興
　　　蕭翰　　　　　　　蕭安札
　　　蕭孝穆
　第十六卷
　　列傳
　　　韓延徽　　　　　　張礪
　　　韓延壽
　第十七卷
　　列傳
　　　滿逹　　　　　　　耶律朗烏
　　　劉珂
　第十八卷
　　列傳
　　　盧文進　　　　　　耶律隆運
　　　劉六符
　第十九卷
　　列傳
　　　馬保忠　　　　　　張琳
　　　蕭奉先　　　　　　李儼
　　　耶律伊都　　　　　逹實
　　　除授蕃將職名　　　除授漢官職名
　第二十卷
　　晉表
　　　晉廷重貴降表　　　晉李太后降表
　　澶淵誓書
　　　宋真宗誓書　　　　聖宗回宋誓書
　　關南誓書
　　　興宗致宋書　　　　宋朝回書
　　　興宗致宋誓書
　　議割地界書
　　　道宗求地界書　　　宋朝回書
　第二十一卷
　　南北朝饋獻禮物
　　　累朝賀宋朝生辰正旦禮物
　　　宋朝賀生辰禮物　　宋朝勞使人物件
　　外國進貢禮物
　　　新羅國貢進物件　　横進物件
　　　回賜物件　　　　　賜奉使物件
　　　西夏國貢進物件
　　諸小國貢進禮物
　　　高昌國　　　　　　龜兹國
　　　于闐國　　　　　　大食國
　　　小食國　　　　　　甘州
　　　沙州　　　　　　　涼州
　　　回賜物件
　第二十二卷
　　州縣載記　　　　　控制諸國
　　四至地里　　　　　四京本末
　第二十三卷
　　族姓原始　　　　　國土風俗
　　併合部落　　　　　兵馬制度
　　建官制度　　　　　宫室制度
　　衣服制度　　　　　漁獵時候
　　試士科制
　第二十四卷
　　宋王曾行程録
　　宋富弼行程録
　第二十五卷
　　晉胡嶠陷北記
　　宋張舜民使北記
　第二十六卷
　　諸蕃國雜記
　　　奚國　　　　　　　古肅慎國
　　　室韋國　　　　　　新羅國
　　　高昌國　　　　　　黄頭女真
　　　翁舍展國　　　　　渤海國
　第二十七卷
　　歲時雜記
　第二十八卷
　　譯改國語解
　　　　(臣/)等謹案
　　欽定重訂契丹國志二十八卷宋葉隆禮撰隆禮
　　　　號漁林嘉興人淳祐七年進士由建康府通
　　　　判歴官秘書丞隆禮於孝宗時奉詔撰次遼
　　　　君(臣/)事蹟為此書淳熈七年奏進之凡帝紀
　　　　十二卷列傳七卷晉降表宋遼誓書議書一
　　　　卷南朝及諸國饋貢禮物數一卷雜載地理
　　　　及典章制度二卷行程録及諸雜記四卷隆
　　　　禮生南渡後距遼亡已久北方書籍江左亦
　　　　罕有流傳未嘗見遼時國史僅取宋人所修
　　　　史傳原文分條採摘排比成編故於首尾不
　　　　能完具大抵穆宗以前紀傳則本之司馬光
　　　　資治通鑑穆宗以後紀傳及諸雜紀則本之
　　　　李燾長編等書其胡嶠陷北記則本之歐史
　　　　附録諸畨記及達實伊都等傳則本之洪皓
　　　　松漠記聞皆全襲其詞無所更改間有節録
　　　　亦多刪削失當元蘇天爵三史質疑雖嘗譏
　　　　其說皆得於傳聞失實甚多而識見所限於
　　　　其紕繆之大端尚未能窺及一二昨者以著
　　　　録史部繕本進
　　御仰䝉
　　皇上親加披覽髙懸
　　軒鏡洞燭瑕疵凡其中蹖駁舛戾之處無不一一
　　　　呈露如隆禮身為宋臣而分注宋代紀年殊
　　　　乖系統之正且其行文措語於内外之詞亦
　　　　多違錯不合甚者論楊承勲以兵劫父出降
　　　　一事意存偏袒右逆子而亂天經尤為誕妄
　　　　之甚並荷
　　特頒訓諭詳晰
　　宣示令(臣/)等重加釐正改纂成編仰見我
　　皇上扶植綱常敦崇名教
　　離照所被物無遁形所謂平若權衡嚴於斧鉞彼
　　　　懷私曲筆之徒不能復置一喙洵足以超軼
　　　　前古垂示方來(臣/)等謹奉
　　綸言詳悉刋定參攷辨證去譌存是咸折衷至當
　　　　仰稟
　　睿裁推厥指歸具諸凡例俾後之讀是編者共知
　　　　大義所在昭如星日非區區俗儒瞽說所得
　　　　妄有軒輊於其間而
　　大聖人大公至正之盛心與崇正斥邪之微㫖所
　　　　以垂訓萬世者實至深且切矣乾隆四十九
　　　　年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
欽定重訂契丹國志卷首
　　契丹國初興本末
契丹本炎帝之後先世保鮮卑山以居號鮮卑氏為慕
容燕所破析其部曰宇文曰庫莫奚曰契丹契丹之名
昉見於此(案葉隆禮原書稱契丹之始簡册不載無得/而詳今考遼史世表載遼先世傳國源流頗)
(具不得云無可/考見今據改正)本其風物地有二水曰北穆爾穆稜復
名托果斯穆稜者是其一也其源出自中京西馬盂山
東北流華言所謂土河是也曰尼囉古穆稜復名孟古
穆稜者又其一也源出饒州西南平地松林直北華言
所謂潢河是也至木葉山合流為一古昔相傳有一男
子乗白馬浮土河而下復有一婦人乗小車駕灰色之
牛浮潢河而下遇於木葉之山過合流之水與為夫婦
此其始祖也是生八子各居分地號八部落一曰宗噶
爾部二曰伊斯琿部三曰舍琿部四曰諾爾威部五曰
丕勒摩部六曰訥古濟部七曰濟勒錦部八曰實袞部
立遺像(始祖及/八子)於木葉山後人祭之必刑白馬殺灰牛
用其始來之物也後有一主號曰納罕此主特一髑髏
在穹廬中覆之以氊人不得見如國有大事則殺白馬
灰牛以祭始變人形出視事也即入穹廬復為髑髏因
國人竊視之失其所在復有一主號曰沃赫戴野豬頭
披豬皮穹廬中有事則出退復隱入穹廬如故後因其
妻竊其豬皮遂失其夫莫知所在次復一主號曰珠爾
杭阿惟養羊二十口日食十九留其一焉次日復有二
十口日食之是三主者皆有治國之能名餘無足稱焉
異矣哉氊中枯骨化形治事戴豬服豕罔測所終當其
隱入穹廬之時不知其孰為之主也孰為之副貳也荒
唐怪誕訛以傳訛遂為口實其詳亦不可得而詰也自
是厥後中遂衰微八部大人後稍整兵三年一會于各
部内選雄勇有謀略者立之為主舊主退位例以為常
至太祖為衆所立後併七部而滅之契丹始大(案通鑑/及五代)
(史皆言契丹八部大人相代為王然考之遼史契丹自/太祖以前約尼氏世為君長初無别部更立之事通鑑)
(於梁開平元年載太祖自言為王九嵗考遼史是年太/祖始受國主欽徳之禪未受禪時欽徳為王自若豈容)
(一國有二主乎疑通鑑五代史所謂傳旗鼓相代者特/八部大人之主國事者異國傳聞遂以為王耳隆禮書)
(於此篇及太祖紀所載皆承通鑑及五代史之説未免/失實因其説相承已久故姑仍其舊而辨正於此云)
原其立國興自太祖至太宗乘百戰之勢席捲河朔滅
晉入汴威服諸夷奄有全燕何其强也天祚昬孱羣下
離心金兵一起土崩瓦裂何其弱也其興也勃焉其亡
也忽焉悲夫今摭舊聞裒其本末雖未能考其異而訂
其同要之大略不甚相逺後之英主忠臣志士㳺今洄
古可以鑒矣
　　契丹九帝年譜
太祖大聖大明神烈天皇帝(諱億字安巴堅○案葉隆/禮原書所記遼諸帝諡號)
(多屬舛錯如太祖諡本七字而但載大聖二字景宗諡/本四字而但載孝成二字至如太宗之嗣聖世宗之天)
(授穆宗之天順聖宗之天輔興宋之文成皆具在位時/羣臣所上尊號中二字並非廟諡隆禮乃即以當諸帝)
(之諡尤為失考又道宗尊號本曰天祐而隆禮以為天/福則遼諸帝中並無此稱更屬乖誤今並逐一考核改)
(正又案安巴堅乃太祖之字原書/以為蕃名亦非今亦據遼史改正)丁夘歲正月即皇帝
位稱元年國號大契丹丙子改元神册(案遼史哈陶津遺/可汗殂羣臣奉)
(命立太祖明年太祖即皇帝位稱元年時為梁開平元/年丁夘嵗至丙子嵗改元神册通鑑於貞明二年云契)
(丹主稱皇帝國人謂之天皇王至是改元神冊雖不言/始即帝位在何年然云至是改元神册亦可見即帝位)
(在神册之前矣隆禮原書於神册元年始書即皇帝位/殊為失實且於年譜不書神册本號反以即帝位之歲)
(系諸梁均王貞明二年/亦乖史例今並改正)壬午改元天贊丙戌改元天顯
(案太祖神册紀號凡六年而葉隆禮原書神冊至五年/而止較遼史少一年又天贊改元在壬午嵗而原書以)
(為辛巳較遼史又多一年又丙戌改元天顯而原書以/為即天贊六年不紀天顯均屬舛誤今並據遼史改正)
是年秋七月崩在位二十年(案原書云在位十一年蓋/數自神冊元年始也今核)
(實改/正)
太宗孝武恵文皇帝(諱徳光小字耀庫濟太祖第二子/○案耀庫濟乃太宗小字原書以)
(為元名者誤今/據遼史改正)丁亥歲即位仍太祖年號稱天顯二年
至戊戌改元㑹同丁未改元大同(案隆禮誤以天顯為/太宗所改年號故以)
(丁亥為天顯元年與史差較一年又沿通鑑以丁酉為/會同元年而以丁未為會同十一年不載大同年號均)
(與遼史參錯不/合今並改正)改國號曰遼(案五代史太宗改天顯十/一年為會同元年改國號)
(曰遼原書因之然據遼史改/國號實在大同元年今改正)是年夏四月崩在位二十
一年(案原書云在位二十二年蓋誤以太/宗即位在天顯元年也今核實改正)
世宗孝和莊憲皇帝(諱阮小字烏雲太祖之孫東丹王/托雲之子○案烏雲乃世宗小字)
(原書以為蕃名者/非今據遼史改正)丁未歲即位改元天禄辛亥天禄五
年(案世宗以大同元年四月即位九月即改元天禄隆/禮誤以為踰年始改元故天禄盡四年與史差較一)
(年今/改正)秋九月為燕王舍音等所弑在位五年
穆宗孝安敬正皇帝(諱璟小字舒嚕/太宗長子也)辛亥歲即位改元
應厯己巳應厯十九年春三月為庖人所弑在位十九
年(案原書云在位十八/年今據遼史改正)
景宗孝成康靖皇帝(諱賢字賢寧小字/宻結世宗第二子)己巳歲即位改
元保寧己夘改元乾亨(案隆禮誤以保寜盡六年其次/年即改乾亨故以乾亨改元繫)
(之甲戌與史/不符今改正)壬午乾亨四年秋九月崩(案九月原書誤/作十二月今據)
(遼史改正又案遼史本紀乾亨四年景宗崩聖宗即位/明年改元統和蓋遼自世宗以後皆不踰年改元踰年)
(改者惟聖宗也然閏考乾亨盡五年癸未統和始二年/甲申輿服志亦言乾亨五年聖宗冊承天太后則景宗)
(以乾亨五年崩而聖宗亦不踰年改元證以前後諸帝/即位改元之例似為符合但以本紀言景宗夀三十五)
(者計之則乾亨實盡四年紀又不誤人君始卒大事而/紀志互異未知孰是也今姑從本紀而附誌其異同於)
(此/云)在位十四年
聖宗文武大孝宣皇帝(諱隆緒景/宗長子)壬午歲即位癸未改
元統和復國號大契丹(案原書言開泰元年復國號大/契丹考聖宗復國號遼史本紀)
(不書此書聖宗紀書於統和元年與宋元通鑑/續綱目合年譜自為牴牾實為無據今改正)壬子改
元開泰辛酉改元太平(案原書統和紀號盡三十年較/史多一年又以太平紀號盡十)
(年較史少一年今/並據遼史改正)辛未太平十一年夏六月崩在位四
十九年
興宗神聖孝章皇帝(諱宗真小字珠巴克聖宗長子○/案原書云蕃名珠巴克考遼諸帝)
(皆以國語為小字此珠巴克亦必小字也但遼史云興/宗字雅布濟小字濟古爾與此不同惟通考言興宗蕃)
(名珠巴克與此書同蓋皆本之宋三朝國史契丹傳今改/為小字珠巴克以兩示訂誤傳疑之意又原書以興宗)
(為聖宗第八子考遼史聖宗惟六子/而興宗為長原書舛誤之甚今改正)辛未歲即位改元
景福壬申改元重熙乙未重熙二十四年秋八月崩(案/原)
(書以重熙改元在癸酉又以乙未為重/熙二十三年均與史參錯不合今改正)在位二十五年
道宗仁聖大孝文皇帝(諱洪基興/宗長子)乙未歲即位改元清寧
乙巳改元咸雍丙午咸雍二年復改國號大遼乙夘改
元太康乙丑改元大安乙亥改元夀昌辛巳夀昌七年
春正月崩(案原書於道宗紀年脱大康大安二號又夀/昌紀號盡六年較少一年今並改正至夀昌)
(之號遼史實作夀隆考隆字乃聖宗廟諱道宗為聖宗/嫡孫其紀年不應相犯且相傳遼代石刻皆作夀昌並)
(無夀隆之稱尤為可據此必遼史/有誤當以隆禮所載為長今從之)在位四十七年
天祚皇帝(諱延禧道宗之孫太子濬之子○案隆禮誤/以天祚為秦王元吉之子與史不合今改正)
辛巳歲即位改元乾統辛夘改元天慶辛丑改元保大
至乙巳保大五年金兵來攻帝將西奔党項至應州新
城為金羅索所獲降封海濱王遼國遂亡在位二十五
年(案原書誤以天祚被獲係諸保/大四年較遼史差一年今改正)
契丹自太祖元年丁夘至天祚帝保大五年乙巳凡九
主二百十九年(案原書稱契丹九主首末二百一十五/年實厯二百單九年蓋隆禮於太祖紀)
(年斷自神册元年為始又以天祚盡於甲辰歲保大四/年而遼自世宗以下不踰年改元者六帝故以虚數計)
(之為二百十五年以實數計之/僅為二百九年今並核實改正)
　
　
　
　
　
　
欽定重訂契丹國志卷首
欽定四庫全書
欽定重訂契丹國志卷一
　　太祖大聖大明神烈天皇帝
太祖皇帝姓耶律氏諱億字安巴堅徳祖長子也(案隆/禮原)
(書不載太祖姓氏及/徳祖之諡今並補正)徳祖為額爾竒木猶中國刺史帝
生而拓落多智與衆不羣及壯雄健勇武有膽畧好騎
射鐵厚一寸射而洞之所寢至夜常有光左右莫不驚
怪部落憚其雄勇莫不畏而服之先是契丹部落分而
為八以次相代唐咸通末有實勒者為王土宇始大其
後欽徳為王乗中原多故數與劉仁恭相攻及太祖尤
雄勇五姓奚及七姓室韋咸服屬之太祖為王不肯受
代乆之太祖擊黄頭室韋還七部共刧之于境上求如
約(案隆禮此文本襲資治通鑑而刪削失當如七部求/如約者因太祖不肯受代之故原書乃删去不肯受)
(代之文遂致情事首尾/不明今據通鑑改正)太祖不得已傳旗鼓且曰我為
王九年得漢人多請帥種落居古漢城與漢人守之自
為一部七部許之其後太祖擊滅七部復併為一又北
伐室韋女真西取突厥故地擊奚滅之復立奚王使契
丹監其兵東北諸國皆畏服之丙寅嵗哈陶津可汗殂
羣臣奉遺命請立太祖太祖三讓從之(案隆禮原書不/載太祖始立之)
(由今據遼/史補正)
(丁/卯)元年(梁太祖晃開平元年○案五代十主篡竊相尋/覆亡接踵至石晉而遂稱臣稱兒稱孫于遼)
(聖訓謂尚可分註紀元今謹依綱目列國之例仍以五/代年號夾註于下但隆禮原書俱按年詳繫今案此書)
(以遼為主與編年之史不同凢一號而數年者自毌庸/逐歳縷列今止載其改元首載以備考核餘俱従畧又)
(原書于五代諸主無廟號及諡者稱梁均王唐路王晉/出帝之類亦乖史法今凡有廟號者稱廟號其無廟號)
(及諡者稱梁主瑱唐主従珂晉主重/□以從其實庶不失綱目義例云)春正月庚寅即皇
帝位以舒嚕氏為皇后羣臣上尊號曰天皇帝后曰地
皇后　夏四月唐梁王朱全忠廢其主尋弑之自立為
帝國號梁太祖遣袍笏美楞之梁通好梁遣大府少卿
高頎來報聘　是嵗太祖入攻雲州衆共三十萬晉王
李克用與太祖連和(案原書作晉王李存朂考之通鑑/乃晉王李克用非莊宗也今改正)
面會東城約為兄弟延入帳中縱酒握手盡歡約共擊
梁留旬日而去晉王贈金繒數萬太祖留馬三千匹雜
畜萬計以酬之太祖既歸國更通好於梁
(戊/辰)二年春正月晉王李克用薨子存朂襲遣使弔慰
(己/巳)三年春二月梁遣郎公逺來聘
(庚/午)四年秋七月以后兄蕭迪里為北府宰相后族為相
自此始
(辛/未)五年(梁太祖乾/化元年)春正月丙戌朔日有食之
(壬/申)六年夏四月梁郢王友珪弑其父自立
(癸/酉)七年春二月梁均王友貞討殺其兄友珪嗣立
(甲/戌)八年冬十月建開皇殿於明王樓基
(乙/亥)九年(梁主瑱貞/明元年)冬十月釣魚鴨緑江(案原書謂太祖/即帝位在神册)
(元年自神册以前並不/編年今據遼史補正)
(丙/子)神册元年春二月羣臣及屬國上帝尊號曰大明大
聖天皇帝后曰應天大明地皇后　初唐末藩鎮驕横
互相併呑燕人軍士多亡歸太祖兵勢益強又得燕人
韓延徽有智畧頗知兵太祖與語悦之遂以為謀主舉
動訪焉延徽始教太祖建牙開府築城郭立里市以處
漢人使各有配偶墾藝萊田由是漢人各安生業逃亡
者益少太祖威服諸國延徽有力焉(案原書此下有叙/韓延徽逃歸事與)
(延徽傳兩見今于此/處删去以省繁複)
(丁/丑)神册二年春二月晉王之弟威寨軍節度使李存矩
在新州驕惰不治邊人嗟怨為小校宫彦璋謀殺其禆
將盧文進帥其衆來奔　三月盧文進以兵急攻晉新
州刺史安金全棄城走文進以其部將劉殷為刺史守
之晉王使周徳威合河東鎮定之兵攻之旬日不克太
祖帥三十萬衆救之徳威大敗奔歸太祖乗勢進圍幽
州揚言有衆百萬氊車毳幕彌漫山澤為地道晝夜攻
城四面俱進城中穴地燃膏以邀之又為土山以臨城
城中鎔鐵汁以洒之日死千計而攻城不止周徳威遣
使告急於晉王夏四月晉王命李嗣源李存審閻寳將
兵救徳威時太祖圍幽州且二百日城中危困晉李嗣
源等步騎七萬會于易州自易州北行踰大房嶺循澗
而東距幽州六十里與太祖遇太祖行山上晉兵行澗
下每至谷口太祖以萬餘騎遮其前晉兵失色嗣源以
百餘騎先進躍馬奮檛三入陣中後軍齊進太祖稍郤
晉兵始得出李存審命步兵伐木為鹿角人持一枝止
則成寨太祖騎環寨而過寨中發萬弩射之流矢蔽日
人馬死傷塞路將至幽州太祖兵列陣待之存審命步
兵陣於後先令羸兵曵柴然草而進烟塵漲天鼓譟合
戰乃趣後陣起乗之太祖大敗自北山歸委棄車帳鎧
仗羊馬滿野晉師入于幽州太祖以盧文進為盧龍節
度使居平州
　先是幽州北七百里有渝關下有渝水通海自關東
　北循海有道道狹處纔數尺旁皆亂山髙峻不可越
　北至進牛口自唐世常置八防禦軍募土兵守之田
　租皆供軍食歲致繒纊以供衣每歲早穫清野以待
　契丹至則堅壁不戰俟其去則據隘邀之契丹兵不
　能輕入及周徳威鎮盧龍恃勇不修邊備遂失渝關
　之險太祖始有并幽州之志盧文進來歸常居平州
　帥奚騎歲入南界殺掠吏民盧龍巡屬為之殘弊
(戊/寅)神册三年初太祖弟博囉鄂博號北大王謀亂事覺
太祖數之曰汝為我手足而汝興此心我若殺汝則與
汝何異乃囚之期年而釋之博囉鄂博帥其衆奔晉晉
王厚遇之養為假子任為刺史至是復自晉奔梁(案通/鑑博)
(囉鄂博由晉奔梁在是年十二月其奔晉尚在是年之/前乃追叙也原書襲通鑑舊文而刪其奔晉一節於情)
(事首尾殊不/明晰今改正)
(己/卯)神册四年秋八月帝謁孔子廟
(庚/辰)神册五年春正月始制契丹文字(案原書於此二年/失載事實今據遼)
(史/補)
(辛/巳)神册六年(梁主瑱龍/徳元年)夏六月朔日食　冬十二月晉
王圍鎮州討張文禮時義武節度使王處直在定州以
鎮定為唇齒恐鎮亡而定孤乃潛遣人語其子王郁使
以新州來附請兵以解鎮州之圍郁乃說太祖曰鎮州
美女如雲金帛如山天皇王速往則皆為已物也不然
則為晉王所有矣太祖以為然悉衆而南舒嚕后曰吾
有西樓羊馬之富其樂不可勝窮也何必勞師逺出以
乗危徼利乎吾聞晉王用兵天下莫敵設有危敗悔之
何及太祖不聽遂長驅而南圍涿州旬日拔之擒刺史
李嗣弼進攻定州王處直之子王都告急於晉王
(壬/午)天贊元年春正月晉王親率鐵騎五千來禦先進至
新城北半出桑林太祖見之稍卻晉王之軍來逐我兵
退保望都晉王至定州王都迎謁馬前請以愛女妻王
之子繼岌晉王趣望都遇我將托諾五千騎為我軍所
困力戰出入數四不解李嗣昭引三百騎横擊我軍乃
退晉王始得出因縦兵奮擊太祖兵敗退至易州會大
雪彌旬平地數尺人馬死者相屬太祖乃歸晉王引兵
來躡隨我軍行止見野宿之所布蒿於地回環方正皆
如編翦雖去無一枝亂者歎曰契丹法嚴乃能如是中
國所不及也晉王至幽州使二百騎躡我後曰如出境
即還晉騎恃勇追擊悉破擒之太祖責王郁縶之以歸
自是不聽其謀
(癸/未)天贊二年(後唐莊宗存朂同/光元年是嵗梁亡)夏四月己巳晉王李存
朂稱皇帝於魏州牙城之南國號大唐以魏州為興唐
府建東京又於太原府建西京又以鎮州為真定府建
北都時唐國所有凡十三節度五十州　冬十月朔日
食彗星出輿鬼長丈餘　是月唐兵入大梁梁主瑱自
殺(案原書但載均王自殺而不書/唐兵入梁首尾不備今改正)　太祖兵力益強遣
使就唐求幽州以處盧文進時東北諸夷皆服屬惟渤
海未服太祖謀南征恐渤海犄其後乃先舉兵擊渤海
之遼東遣托諾及盧文進據營平等州以圖燕地師攻
渤海無功而退
(甲/申)天贊三年春正月遣兵攻幽州　冬十二月攻蔚州
唐遣李嗣源來禦
(乙/酉)天贊四年夏四月朔日食
(丙/戌)天顯元年(後唐明宗亶/天成元年)春正月太祖攻渤海拔夫餘
城更命曰東丹國命長子托雲鎮之號人皇王(一曰東/丹王○)
(案遼史東丹國為渤海王所都之忽汗城扶餘城本扶/餘國渤海為扶餘城遼改黄龍府遼史太祖本紀天顯)
(元年正月庚申拔扶餘城丙寅夜圍忽汗城己巳渤海/請降二月改渤海國為東丹忽汗城為天福册太子倍)
(為人皇王以主之是東丹國不都扶餘明甚隆禮書以/扶餘城為東丹國非是胡三省注通鑑亦云契丹東丹)
(王居扶餘城疑即沿此書之/誤今姑仍舊文而辨正于此)以次子徳光守西樓自隨
號元帥太子　先是渤海國王大諲譔本與奚契丹為
脣齒國太祖初興併吞八部繼而用師併吞奚國大諲
譔深憚之陰與新羅諸國結援太祖知之集議未決後
因遊獵彌旬不止有黄龍在氊屋上連發三矢殪之龍
墜其前太祖曰吾欲伐渤海國衆計未定而龍見吾前
吾能殺之是滅渤海之勝兆也遂平其國擄其王(後太/宗於)
(其地建黄龍府○案遼史地理志通州安逺軍本扶餘/國王城渤海號扶餘城太祖改龍州聖宗更名通州金)
(史地理志隆州利涉軍古扶餘地遼太祖時有黄龍見/遂名黄龍府太宗改名隆州又遼史太祖本紀太祖平)
(渤海班師次扶餘府子城上黄龍繚繞可長一里則黄/龍府之得名以此據隆禮書則太祖遊獵而黄龍見在)
(未平渤海之前與遼金二史不合至紀異録則云射龍/于西樓而龍墜於黄龍府似欲融合二説而其説益殊)
(且黄龍名府確有可據而乃以為黒龍則其誤已不辨/而自明惟史但言龍見此書則云殪龍紀異録并言庫)
(藏龍骸似非盡屬無稽或史文畧耳大抵紀載異辭/自當以正史為主稗官之説聊存之以博異聞爾)
　紀異録曰太祖居西樓氊帳中晨起見黒龍長十
　餘丈蜿蜒其上引弓射之即騰空夭矯而逝墜於黄
　龍府之西相去已千五百里纔長數尺其後金人滅
　遼尚藏其骸於内庫金烏紳長子源嘗見之尾鬛肢
　體皆全雙角已為人所截與所畫龍絶相似蓋其背
　上鬛不作魚鬛也正史以為黄龍此以為黒龍黄黒
　雖有不同而符兆所先抑何彰彰若是歟
渤海既平乃於所居大部落置寺名曰天雄寺(今寺内有/契丹太祖)
(遺/像)又於木葉山置樓謂之南樓大部落東一千里謂
之東樓大部落西三百里置樓謂之北樓(後立/唐州)大部落
之内置樓謂之西樓(今上/京是)其城與宫殿之正門皆向東
闢之四季遊獵徃來四樓之間　夏四月朔唐莊宗如
汜水嚴辦將發從馬直指揮使郭從謙叛帥所部兵攻
興教門縁城而入近臣宿將皆釋甲潛遁莊宗為流矢
所中而殂年四十三左右皆散鷹坊人善友斂樂器覆
尸而焚之是日李嗣源自罌子谷入洛陽拾莊宗骨於
灰燼而𦵏之河南新安縣百官請李嗣源監國(嗣源乃/李克用)
(之養/子也)繼而即位是為明宗　秋七月唐遣姚坤來告哀
太祖聞之慟哭曰我朝定兒也吾方欲救之以渤海未
下不果往致吾兒及此哭不已朝定華言朋友也又曰
今天子聞洛陽有急何不救坤對曰地逺不能及曰何
故自立坤曰新天子將兵二十年所領精兵三十萬天
時人事其可得違長子托雲在側曰使者毋多言蹊田
奪牛豈不為過坤曰應天順人豈比匹夫之事太祖即
慰勞坤曰理正當如是又曰聞吾兒專好聲色遊畋不
恤軍民宜其及此我自聞之舉家不飲酒散遣伶人解
縱鷹犬若亦傚吾兒所為行自亡矣又曰我於今天子
無怨足以修好若與我大河之北吾不復南侵矣坤曰
此非使臣所得專也太祖怒囚之旬餘復召之曰河北
恐難得得鎮定幽州亦可也給紙筆趣為狀坤不可欲
殺之韓延徽固諫乃復囚之(案原書以莊宗被弑姚坤告/哀二事叙于大祖攻渤海)
(之前先後顛倒/今據遼史改正)　是月太祖崩於夫餘城舒嚕后稱制
權決軍國事(案遼史天顯元年七月太祖崩明年十一/月太宗方立自太祖崩後太宗未立以前)
(皆舒嚕后稱制行事原書/不載殊為疎畧今補正)　韓延徽為政事令聽唐告
哀使姚坤歸國復命阿蘓穆爾古訥等如唐告哀時唐
明宗初年也(案通鑑書此三事于太宗立之後故隆禮/原書亦書于太宗紀中然太宗之立實在)
(天顯二年十一月告哀之使不當至此時方遣且既/云唐明宗初年則為舒嚕后稱制時無疑今改正)
舒嚕后召諸臣妻謂曰我今寡居汝不可不傚我又集
其夫立問曰汝思先帝否對曰受先帝恩豈得不思后
曰果思之宜往見之遂殺之　八月朔日食　九月權
殯梓宫於子城西上諡昇天皇帝廟號太祖統和二十六
年加諡大聖大明天皇帝重熈二十一年再加大聖大
明神烈天皇帝(案原書書上諡于太祖葬後又云諡曰/大聖皇帝舛訛疎畧今據遼史改正又)
(案原書每帝之終皆系以論而辭旨皆淺/陋無所發明且多偏謬之語今並删去)　冬十月盧
龍節度使盧文進守平州唐遣人説之以易代之後無
復嫌怨而文進所部皆思歸乃帥其衆十萬奔唐(案原/書載)
(此事于太宗紀中考遼史天顯元年冬十月盧龍軍節/度使盧國用叛奔于唐國用即文進更名也事在舒嚕)
(后稱制時/今改正)
欽定重訂契丹國志卷一
欽定四庫全書
欽定重訂契丹國志卷二
　　太宗孝武恵文皇帝上
太宗皇帝諱徳光太祖第二子也母曰舒嚕氏帝誕于
大部落東一千里之牙帳生時黑雲覆帳火光照耀有
聲如雷及長美姿貌雄傑有大志精于騎射平奚渤海
二國太祖愛之立為元帥太子嘗從太祖至西樓有赤
光紫氣蓋其上左右異之舒嚕后尤所鍾愛太祖崩於
扶餘后欲立之至西樓命帝與托雲(太祖/長子)俱乗馬立帳
前謂諸臣曰二子吾皆愛之莫知所立汝曹擇可者執
其轡羣臣知后意爭執帝轡后曰衆之所欲吾安敢違
遂立為皇帝托雲愠欲奔于唐后乃遣歸東丹帝立尊
后為應天皇太后國事皆決焉太后復納其姪為皇后
帝性孝謹太后病不食亦不食嘗侍于太后前應對或
不稱旨太后揚眉而視之輒懼而趨避非復召不敢近
也
(丁/亥)天顯二年春正月唐主李嗣源更名亶　秋八月朔
日食　遣使如唐修好　九月𦵏太祖於木葉山置州
陵側名曰祖州今有廟其靴尚在長四五尺(案原書𦵏/太祖下有)
(舒嚕后欲殺趙思温事與舒嚕/后傳兩見今删去以省繁複)　冬十一月帝即位有
司請改元不許(案遼史天顯元年七月太祖崩舒嚕后/稱制二年九月𦵏太祖十一月太宗即)
(位蓋太祖本立托雲為太子舒嚕后廢長立少其初蓋/亦頗難之故遲久而太宗始立也原書誤書太祖之𦵏)
(于元年之八月又誤書太宗之/立于太祖𦵏之月今並改正)
(戊/子)夭顯三年春二月朔日食　夏四月唐義武節度使
王都在鎮州謀反唐主遣招討使王晏球等發諸道兵
㑹討定州晏球攻拔其北闗城王都以重賂求救于托
諾五月托諾以萬騎入定州晏球退保曲陽王都與托
諾就攻之與晏球戰不利帝益大發兵救定州王都悉
衆與我兵五千騎合萬餘人邀戰晏球集諸将校誓以
報國悉去弓矢以短兵來擊回頋者斬於是精騎先進
奮檛揮劍直衝我陣我兵大敗僵尸蔽野死者過半餘
走王都與托諾得數騎僅免我兵敗還者又為唐盧龍
節度使趙徳鈞邀擊殆無孑遺　秋七月帝復遣特哩
袞等救定州為王晏球逆戰所破追至易州死者不可
勝數趙徳鈞遣牙將武從諫邀擊特哩袞等數百人被
擒餘衆散投村落人以白梃擊之其得脱者不過數十
人帝以出師非時甚悔之厚賜戰歿将校之家　八月
遣使如唐
(己/丑)天顯四年春二月唐王晏球克定州王都托諾欲突
走被圍不能出定州都指揮使馬讓能開門納唐軍王
都舉族自焚托諾被擒死之(案托諾力戰被擒而死實/為忠於所事原書作斬之)
(乃沿通鑑原文敵國之辭不可為訓/今從遼史本紀改書死之以符史法)
(庚/寅)天顯五年(後唐明宗/長興元年)　夏六月朔日食　冬十一月
人皇王托雲失職怨望帥其部曲四千人越海奔唐唐
賜姓東丹名慕華(明年改賜姓/李名贊華)以為懐逺節度使
(辛/夘)天顯六年冬十一月朔日食
(壬/辰)天顯七年春三月遣使如唐請歸擒去庫色勒徹爾
與特哩袞唐乃遣庫色勒與我使者俱歸而留徹爾不
遣帝怒因數遣兵攻雲州及振武　冬十一月唐以石
敬瑭(敬瑭娶明宗/女永寜公主)為河東節度使蔚州刺史張彦超與
敬瑭有隙聞其為節度使遂來降
(癸/巳)天顯八年冬十一月唐明宗殂年六十七明宗性不
猜忌與物無競登極以來毎夕于宫中焚香祝天曰某
因亂為衆所推願天早生聖人為生民主在位年穀屢
豐兵革罕用較之五代粗為小康　十二月唐主從厚
立𦵏明宗于河南洛陽縣
(甲/午)天顯九年(後唐愍帝從厚應順元年四月/以後後唐主從珂清㤗元年)春正月唐
潞王從珂叛至長安唐遣康義誠為招討使将兵拒之
潞王所至唐諸将及康義誠等皆降唐愍帝憂駭不知
所為領五十騎自隨出奔至衛州東數里遇石敬瑭問
以大計敬瑭聞康義誠等叛降俛首長歎未㡬敬瑭命
牙内指揮使劉知逺引兵盡殺愍帝從兵獨置愍帝於
驛遂趣洛陽　夏四月唐潞王從珂入洛陽至蒋橋馮
道率百官班迎傳教以未拜梓宫未可相見入謁太后太
妃詣西宫伏梓宫慟哭自陳詣闕之由馮道帥百官班
見拜潞王答拜道等上牋勸進潞王曰予之此行事非
獲已俟皇帝歸闕園寝禮終當還守藩服明日太后下
令廢唐主為鄂王以潞王知軍國事又明日太后令潞
王即位于柩前遣玊宏贄遷愍帝于衛州廨内隨遣宏
贄之子王巒往酖之愍帝不飲巒縊殺之愍帝之在衛
州惟磁州刺史宋令詢遣使問起居聞其遇害慟哭半
日自經死　冬十一月唐𦵏鄂王於徽陵域内南(徽陵明/宗墓也)
封纔數尺觀者悲之
(乙/未)天顯十年夏六月帝屢遣兵攻唐之北境時石敬瑭
將大兵屯忻州潞王遣使賜軍士夏衣傳詔撫諭軍士
呼萬歲者數四敬瑭懼幕僚段希堯請誅其倡者敬瑭
命劉知逺斬三十六人以徇潞王聞益疑之
(丙/申)天顯十一年(十一月以後晉髙/祖敬瑭天福元年)夏五月唐以石敬瑭
為天平節度使敬瑭拒命謀叛唐主發兵討之　秋七
月唐殺石敬瑭子弟四人敬瑭令掌書記桑維翰草表
來稱臣且請以父禮事帝約事㨗之日割盧龍一道及
雁門闗以北諸州為獻表至帝大喜復書許俟仲秋赴
援　九月帝將兵五萬騎自揚武谷而南至晉陽陳於
汾北之虎北口先遣人謂石敬瑭曰吾欲今日即戰可
乎敬瑭遣人馳告曰南軍甚厚請俟明日使者未至我
兵已與唐騎将髙行周符彦卿合戰敬瑭遣劉知逺将
兵來助唐張敬達楊光逺安審琦以步兵陳于城西北
山下帝遣輕騎三千不被甲直犯其陳唐兵逐之至汾西
為伏兵所衝唐兵斷而為二因縱兵乗之唐兵大敗死
者近萬人敬達等収餘衆保晉安帝亦引兵歸虎北
口敬瑭得唐降兵三千餘人劉知逺勸敬瑭盡殺之是
夕敬瑭出見帝問曰皇帝逺来士馬疲倦遽與唐戰而
大勝何也帝曰始吾謂唐必斷雁門諸路伏兵險要不
可得進使人偵視皆無之是以長驅而深入我氣方鋭
乗此撃之是以勝也敬瑭歎伏引兵㑹圍晉安寨置營
于晉安之南長百餘里厚五十里多設鈴索吠犬人跬
步不能過敬達等士卒猶五萬人馬萬匹四顧無所之
遣使告敗唐潞王大懼下詔親征潞王至懷州以晉安
為憂問䇿于羣臣吏部侍郎龍敏請立李贊華為契丹
主令天雄盧龍二鎮分兵送之自幽州趣西樓朝廷露
檄言之契丹必有内顧之憂然後選募精鋭以擊之此
亦解圍之一䇿也潞王深以為然而執政恐其無成議
竟不決潞王憂沮日夕酣飲悲歌羣臣或勸其北行則
曰卿勿言石郎使我心膽墮地　冬十月唐詔大括天
下将吏及民間馬又發民為兵每七户出征夫一人自
備鎧仗謂之義軍凡得馬二千餘匹征夫五千人民大
擾　十一月帝謂石敬瑭曰吾三千里來赴難必有成
功觀汝器貌識量真中原之主吾欲立汝為天子敬瑭
辭讓數四将吏勸進乃許之帝作䇿書命敬瑭為大晉
皇帝自解衣冠授之築壇即位晉割幽薊瀛莫涿檀順
新媯儒武雲應寰朔蔚十六州以獻仍許歲輸帛三十
萬匹改長興七年為天福元年敕命法制皆遵明宗之
舊以趙瑩為翰林學士承旨桑維翰為翰林學士權知
樞宻使事劉知逺為侍衛馬軍都指揮使客将景延廣
為步軍都指揮使立晉國長公主為皇后　帝引兵圍
晉安數月糧竭馬死援兵不至唐將楊光逺安審琦勸
招討使張敬達降敬達曰吾受明宗及今上厚恩為元
帥而敗軍其罪已大況降乎今援兵早晚至且當俟之
若力盡勢窮諸君斬我出降未晚也光逺乗敬達無備
斬其首帥諸将出降(案原書作諸軍畢集光逺殺敬達/以其首降考之通鑑乃楊光逺欲)
(殺敬達髙行周等常引壯騎衛之諸将每旦集招討使/營是日適髙行周等未至光逺乃乗其無備而殺之隆)
(禮不全用通鑑之文而約之曰諸軍畢集於事/情殊為違反又以諸将為諸軍亦非今並改正)帝嘉敬
達之忠命收𦵏而祭之謂羣臣及晉諸将曰汝曹為人
臣當傚敬達也帝與晉主引兵而南晉主以齊王重貴
(重貴乃髙祖/兄敬儒之子)為北京留守帝以髙謨翰為先鋒與降卒
皆進至團栢與唐兵戰唐兵大潰死者萬計　晉主自
太原入洛陽帝親送至潞州唐盧龍節度使北平王趙
徳鈞及其子樞宻使延夀皆来降(案原書繫此條於晉/主将發潞州之後今)
(考通鑑太宗與晉主引兵向南至潞州降趙徳鈞父子/始令晉主入洛而太宗北還原書顛倒失實又趙徳鈞)
(仕唐為盧龍節度使封北平王趙延夀為樞/宻使原書作樞宻使趙徳鈞亦誤今並改正)晉主将發
潞州帝舉酒屬之曰我若南向河南之人必大驚駭汝
宜自引漢兵南下我令大詳衮将五千騎衛送汝至河
梁余且留此俟汝音問有急則下山救汝洛陽既定吾
将北返矣因執手而泣久之不能别解白貂裘以衣晉
主并贈良馬二千匹戰馬一千二百匹曰世世子孫勿
相㤀又曰劉知逺桑維翰趙瑩皆創業功臣無大故勿
相棄也先是趙徳鈞隂遣人説帝求立為中國主帝指
穹廬前巨石謂徳鈞使者曰我已許石郎矣石爛可改
也帝至潞州鎖徳鈞父子而去舒嚕太后見之問曰汝
父子自求為天子何耶徳鈞慙不能對悉以田宅之籍
為獻后問何在曰幽州后笑曰幽州屬我也何獻之為
徳鈞益慙自是鬱鬱不多食踰年而死徳鈞既卒帝釋
延夀而用之
　紀異録曰契丹太宗嘗畫寝夢一神人花冠美姿容
　輜軿甚盛忽自天而下衣白衣佩金帶執骨朶有異
　獸十二隨其後内一黑色兔入太宗懷而失之神人
　語太宗曰石郎使人喚汝汝須去覺告太后忽之不
　以為異後復夢即前神人也衣冠儀貌宛然如故曰
　石郎已使人来喚汝既覺而驚復以告太后太后曰
　可命筮之乃召巫筮言太祖從西樓来言中國将立
　天王要爾為助爾須去未浹旬唐石敬瑭反於河東
　為張敬達所敗亟遣趙瑩持表重賂許割燕雲求兵
　為援帝曰我非為石郎興師乃奉天帝敕使也率兵
　十萬直抵太原唐師遂衂立石敬瑭為晉帝後至幽
　州城中見大悲菩薩佛相驚告太后曰此即向来夢
　中神人冠冕如故但服色不同耳因立祠木葉山名
　菩薩堂
唐主從珂命河陽節度使萇從簡與趙州刺史劉在明
守河陽南城遂斷浮梁歸洛陽殺人皇王托雲於其第
晉主至河陽萇從簡迎降舟楫已具唐主議復向河陽
将校皆已飛状迎晉主晉主慮唐主西奔遣我兵千騎
扼澠池唐主與曹太后劉皇后并子雍王重美及宋審
䖍等攜傳國寳登元武樓唐主自焚年五十一劉皇后
欲燒宫室重美諫曰新天子至必不露居他日重勞民
刀死而遺怨乃止后與重美俱死是日晚晉主入洛陽
唐兵皆解甲待罪晉主命知逺部署京城知逺分漢軍
使還營館我兵於天宫寺城中肅然無敢犯令　十二
月晉追廢唐主從珂為庶人以馮道同平章事
(丁/酉)天顯十二年春正月乙夘日食(案原書但云正月日/食通鑑考異引五代)
(實録是年正月甲寅朔乙夘日食十國紀年蜀乙夘朔/日食蓋晉人避元旦日食故移朔日其實當以十國紀)
(年所載為正遼史閏考是月係甲寅朔日食在二/日蓋亦以避日食而移朔日也今増乙夘二字)　以
趙延夀為樞宻使尋兼政令事(後封/燕王)帝遣使如洛陽取
延夀妻唐燕國長公主以歸(案原書作唐國長公主今/考延夀妻乃唐明宗女燕)
(國長公主非唐/國也今改正)　二月帝班師過雲州節度使沙彦珣
出迎帝留之判官呉巒在城中其衆推巒領州事閉城
不受命攻之不克應州郭崇威亦挺身南歸翰林學士
張礪本趙徳鈞判官軍敗來歸帝見其文采擢任之(案/原)
(書但記張礪亡歸事而礪初歸遼不/載則于事之本末不具今據遼史補)礪乗間亡歸為追
騎所獲帝責之曰汝何故亡對曰臣不習北方土俗飲
食居處意常鬱鬱是以亡耳帝顧通事髙唐英曰吾常戒
汝善遇此人何故使之失所而亡若失之安可復得耶
笞唐英而謝之礪甚忠直遇事輒言無隱帝甚重之
三月晉得故唐主從珂膂及髀骨以王禮𦵏之于徽陵
南　夏四月晉遷都汴州　五月吳徐知誥欲来相結
圖取中國遣使以美女珍玩泛海修好帝亦遣使報之
　秋七月呉徐知誥稱帝國號南唐復姓李改名曰昪
　詔以幽州為南京大都為上京渤海扶餘城為東京
(案遼東京乃遼陽本渤海金徳縣地扶餘城本扶餘國/渤海為扶餘城遼改為黄龍府又改為通州雖並為渤)
(海舊地實非一所前以扶餘為東丹國此又以扶餘為/東京皆與遼史地理志不合今姑仍舊文而辨正之云)
(戊/戌)㑹同元年春正月朔日食　秋七月晉作受命寳以
受天明命惟徳允昌為文　八月遣使册晉主為英武
明義皇帝(原書稱遼帝遣使奉册寳晉稱臣於/遼其遣使授册安得稱奉今改正)九月晉
遣守司空馮道左散騎常侍韋勲來上皇太后尊號左
僕射劉煦右諫議大夫盧重来上皇帝尊號(案遼册晉/主遼史書)
(于八月通鑑書于十月晉使上遼尊號通鑑書於七月/遼史書于九月由一據遣使之月一據使至之月故也)
(此書主記遼事應據遼史原書並據通/鑑每事皆差二月有失事實今改正)　冬十一月太
后御開皇殿受晉册帝御宣政殿受册大赦改元㑹同
(案通鑑以改元㑹同為丁酉年事原書沿之以是年為/㑹同二年考遼史改元實在册禮既成之時于情事為)
(得今/改正)晉主事帝甚謹奉表稱臣謂帝為父皇帝每使至
即于别殿拜受詔敕每歲輸金帛三十萬之外吉凶慶
弔歲時贈遺相繼於道乃至太后元帥太子諸王大臣
皆有贈遺然所輸金帛不過數縣租賦其後帝屢止晉
主上表稱臣但令為書稱兒皇帝如家人禮
(己/亥)㑹同二年秋七月朔日食　八月晉以故唐明宗子
許王從益為郇國公以奉唐祀
(庚/子)㑹同三年初晉割雁門北州郡來獻由是吐谷渾皆
内屬晉成徳節度使安重榮誘之南歸春正月吐谷渾
帥其部落千餘帳奔晉帝大怒遣使譲晉主以招納叛
人晉主遣兵逐之使還故土
(辛/丑)㑹同四年夏六月晉安重榮以其主稱臣為恥見使
者至必箕踞慢罵或潛遣人殺之帝以為譲晉主為之
遜謝後重榮執遼使蘇拉遣輕騎掠幽州南境上表稱
吐谷渾兩突厥渾契苾沙陁各帥部衆歸附党項(國/名)等
亦納遼告牒言為遼所陵暴願自備十萬衆與晉擊遼
晉主不許
(壬/寅)㑹同五年夏六月帝以晉招納吐谷渾屢遣使責讓
晉主憂悒成疾一旦馮道獨對晉主命幼子重睿出拜
之又令宦者抱置道懐中蓋欲道輔立之是月晉主殂
年五十一馮道與侍衛馬步都虞候景延廣議以國家
多難宜立長君乃奉齊王重貴嗣位(案原書此下有是/日即位四字亦襲)
(通鑑舊文然通鑑上云乙丑所云是日乃䝉上而/言此上文不言乙丑則是日二字為贅今删正)　晉
髙祖既殂其大臣議奉表稱臣來告哀景延廣請致書
稱孫而不稱臣李崧曰陛下如此他日必躬擐胄甲與
遼戰於時悔無益矣延廣固爭馮道依違其間晉主卒
從延廣議帝大怒遣使如晉責讓延廣復以不遜語答
之　盧龍節度使趙延夀欲代晉帝中國屢説帝擊晉
帝頗然之
(癸/夘)㑹同六年(晉主重貴仍/稱天福八年)春二月晉主聞帝将南伐遂
還東京然問遺相往來猶無虚月　是月南唐主昪殂
齊王璟立　夏四月朔日食　秋九月先是河陽牙將
喬榮從趙延夀来歸帝以榮為回圗使往来販易于晉
置邸大梁至是景延廣説晉主囚榮於獄凡遼國販易
在晉境者皆殺之奪其貨大臣皆言遼國不可負晉主
乃釋榮慰賜而歸之榮辭延廣延廣大言歸語而主先
帝為北朝所立故稱臣奉表今上乃中國所立所以降
志於北朝者正以不敢㤀先帝盟約故耳為鄰稱孫足
矣無稱臣之理翁怒則来戰孫有十萬横磨劍足以相
待他日為孫所敗取笑天下無悔也榮乃曰公所言頗
多恐有遺㤀願記之紙墨延廣命吏書其語以授之榮
具以白帝帝大怒南伐之志始决晉使至者皆縶之桑維
翰屢請遜辭謝遼每為延廣所沮晉主以延廣有定䇿
功又總宿衛兵故大臣莫能與之爭河東節度使劉知
逺知延廣必致釁而不敢言但益募兵増置十餘軍以
備　冬十二月晉平廬節度使楊光逺遣騎宻来告以
晉境大饑乗此攻之一舉可取趙延夀亦勸之帝乃集
兵五萬使延夀将之經略中國曰若得之當立汝為帝
延夀信之為盡力晉主頗聞其謀遣使徴近道兵以備
之
(甲/辰)㑹同七年(晉主重貴/開運元年)春正月以趙延夀趙延照為前
鋒将兵伐晉圍貝州先是晉以貝州水陸要衝多聚芻
粟為大軍數年之儲軍校邵珂性兇悖節度使王令温
黜之珂怨望宻遣人来言貝州易取㑹令温入朝執政
以吳巒權知州事帝親攻貝州巒悉力拒之燒攻具殆
盡珂引兵自南門入巒赴井死遂克貝州所殺且萬人
晉以髙行周為都部署與符彦卿皇甫遇等將兵来禦
　晉主遣使齎書遺帝時帝已屯鄴都不得通而返晉
王至澶州帝屯元城别遣将攻太原晉詔劉知逺杜威
馬全節張彦澤等将兵拒於黎陽復遣譯者孟守忠致
書於帝求修舊好帝復書曰已成之勢不可改也㑹偉
王在秀容失利太原諸軍自鴉鳴谷與大軍㑹(案原書/作遼帝)
(自鴉鳴谷歸通鑑則作契丹自鴉鳴谷遁去胡三省註/云自鴉鳴谷出潞州東與契丹主大軍合蓋通鑑所指)
(乃太原諸軍遼帝並未北歸也/隆禮所紀舛錯殊甚今改正)博州刺史周儒以城降
　二月周儒引滿達自馬家口濟河營於東㟁攻鄆州
北津晉主自将兵及遣李守貞等分道來擊我師敗績
　三月帝偽棄元城去伏精騎於古頓邱城以俟晉軍
與恒定之兵合而夾擊晉軍欲進追㑹霖雨而止我兵
設伏旬日人馬饑乏趙延夀曰晉軍悉在河上畏我鋒
鋭必不敢前不如即其城下四合攻之奪其浮梁則天
下定矣帝從之親将兵十萬餘陣於澶州城北與晉髙
行周合戰自午至晡互有勝負帝以精兵當中軍而来
晉主亦出陣待之帝望見晉軍之盛謂左右曰楊光逺
言晉軍半已餒死今何其多也以精騎左右掠陣晉軍
不動萬弩齊發飛矢蔽地帝稍却兩軍死者不可勝數
昬後各引去帝自澶州北分為兩軍一出滄徳一出深
冀而歸時帝悵中有小校亡入晉云帝已傳木書収軍
北去景延廣疑有詐閉壁不敢追帝北歸留趙延照為
具州留後　夏四月晉因出兵拒守國用愈竭遣使三
十六人分道括率民財各封劍以授之使者多從吏卒
攜鎖械刀仗入民家大小驚懼求死無地州縣吏復因
縁為姦　先是晉楊先逺叛命兖州修守備節度使安
審信亦以治樓堞為名率民財以實私藏民力大困
晉遣李守貞討楊光逺于青州帝遣兵救之不克　秋
九月朔日食　帝遣兵攻晉遂城樂夀及代州刺史白
文珂戰于七里烽我師敗績　冬十月晉師圍青州經
時城中食盡餓死者大半待援兵不至楊光逺遥稽首
於帝曰皇帝皇帝誤光逺矣其子承勲勸光逺降冀州
全其族光逺不許承勲乃斬勸其父反者判官邱濤送
其首於守貞縱火大譟刼其父出居私第上表待罪開
城納官軍　閏月晉以楊光逺罪大而諸子歸命難於
顯誅命守貞便宜從事守貞遣人拉殺光逺以病死聞
起復其子承勲除汝州防禦使(原書於此條引胡安國/論詞意偏繆謹遵)
(聖諭删/  正)　是月帝復大舉攻晉趙延夀引兵先進至邢
州
　
　
　
　
　
　
　
　
　
　
欽定重訂契丹國志卷二
欽定四庫全書
欽定重訂契丹國志卷三
　　太宗孝武惠文皇帝下
(乙/巳)㑹同八年春正月帝将兵攻邢洺磁三州至於安陽
河千里之内焚殺殆盡帝見大桑木罵曰吾知紫披襖
出自汝身吾豈容汝活耶束薪於木而焚之　時晉主
病不能出軍遣張從恩馬全節安審琦皇甫遇悉兵陳
於相州安陽水之南皇甫遇與濮州刺史慕容彦超將
數千騎前覘至鄴都遇我師數萬遇等且戰且却至榆
林店我師大集二將死戰自午至未百餘合殺傷甚衆
日且暮安陽諸將怪覘兵不還安審琦即引騎兵出我
師自相驚曰晉軍悉至遂引軍退時帝在邯鄲聞之即
時北去　二月我兵自恒州還以羸兵驅牛羊過祁州
城下晉刺史沈斌出兵邀撃我以精兵奪其門州兵不
得還趙延壽引兵急攻之斌在城上延壽語之曰使君
何不早降斌曰侍中父子失計陷身北廷忍帥兵以殘
父母之邦不自愧恥更有驕色何哉沈斌弓折矢盡寧
為國家死耳終不效公所為明日城陷斌自殺(案原書/此下有)
(三月遼師還軍南下晉都排陣使符彦卿等來撃遼師/敗走一條今考通鑑此即係四月中遼太宗自虎北口)
(還師戰于陽城之事隆禮蓋/雜引諸書以致複出今刪正)　夏四月晉杜威等諸軍
㑹於定州攻陷泰州取滿城獲二千人進取遂城帝還
至虎北口聞晉取泰州復擁八萬騎南向威等聞之懼
退走陽城遼師大至晉兵來拒搏戰十餘里遼師踰白
溝而去晉兵結陣而南至白團村埋鹿角為行寨遼師
圍之數重竒兵出寨後斷糧道是夕東北風大起營中
人馬俱渇掘井輒崩至曙風甚帝坐奚車中命鐡鷂四
面下馬拔鹿角而入奮短兵以擊晉兵又順風縱大揚
塵以助其勢晉諸將憤怒皆願出一戰符彦卿等引精
騎出西門諸將繼至我師卻數百歩風勢益甚昏晦如
夜彦卿等擁萬餘騎横擊我師號呼聲動天地我師
利帝退還幽州散兵稍集帝以軍失利杖諸將戰不力
者各數百諸軍引歸晉主亦還大梁(案原書此下有六/月晉遣使如遼一)
(條今考通鑑及五代史此即下文張暉使遼之/事而上下複出並非一月兩遣使也今刪正)　時連
歲南伐晉人疲於奔命邊民塗地人畜多死國人亦厭
苦之舒嚕太后謂帝曰使漢人為我國主可乎曰不可
太后曰然則汝何故欲為漢帝曰石氏負恩不可容后
曰汝今雖得地不能居也萬一蹉跌悔所不及又謂羣
下曰漢兒何得一餉眠(案通鑑五代史並作一向眠文/義較長但書中此語兩見並作)
(餉字存之/以博異義)自古但聞漢和蕃不聞蕃和漢漢兒果能回
意我亦何惜與和晉桑維翰屢勸其自主復請和以紓
國患六月遣供奉官張暉(案原書作張徽今據/通鑑及五代史改正)奉表稱
臣卑辭謝過帝曰使景延廣桑維翰自來仍割鎮定兩
道𨽻我則可和晉主以帝語憤謂無和意乃止及帝入
大梁謂李崧等曰向使晉使再來則南北不戰矣　秋
八月朔日食
(丙/午)會同九年春二月朔日食　夏四月晉定州指揮使
孫方簡請内附　六月遣兵攻晉定州晉遣李守貞為
都部署將兵來禦　秋八月晉張彦澤敗我師於定州
北　冬十月晉遣杜威李守貞將兵來攻　十一月晉
帥杜威李守貞會兵至瀛州城門洞啓寂若無人威等
不敢進聞髙謨翰已引兵潛出威遣梁漢璋將二千騎追
之漢璋敗死威等遂引兵遁還　十二月帝詔大舉南
伐引兵趨恒州晉杜威等聞之將自冀貝而南張彦澤
時在恒州引兵會之言遼兵可破之狀威等乃復趨恒
州以彦澤為前鋒與遼兵夾滹沱而軍帝恐晉軍渡河與
恒州合勢議引兵還及聞晉軍築壘為持乆計遂不去
　晉磁州刺史李榖説杜威及李守貞曰今大軍去恒
州咫尺烟火相望若多以三股木置水中積薪布土其
上橋可立成密約城中舉火相應夜募壯士砍敵營而
入表裏合勢逃遁必矣諸將皆以為然獨杜威以為不可
遣穀出督懷孟軍糧帝自以大兵當晉軍之前潛遣蕭
翰將百騎出晉軍之後斷晉糧道及歸路遇樵採者悉
擒之有逸歸皆稱遼師之盛又獲晉民皆黥其面曰奉
敇不殺縦之南走運夫在道遇之皆棄車驚潰　李榖
密奏晉主具言遼兵危急之勢請幸滑州及發兵守澶
州河陽以備奔衝杜威亦奏請益兵晉主悉發守宫禁
者數百人赴之威又遣使告急還為我兵所獲自是晉
主與軍前聲聞兩不相通晉開封府尹桑維翰以國家危
在旦夕求見言事晉主方在苑中調鷹辭不見又詣執
政言之執政不以為然退謂所親曰晉氏不血食矣　晉
主欲自將出師李彦韜諌而止　晉奉國都指揮使王
清戰死杜威與李守貞宋彦筠等謀來降威潛遣腹心
詣軍前邀求重賞帝紿之許以中國與之為帝威喜遂
定降計召諸將出降表使署名乃命軍士出陳於外軍
士皆踴躍決為一戰及告以出降令其釋甲軍士大哭
聲振原野帝遣趙延壽衣赭袍至晉營慰撫士卒亦以
赭袍衣杜威其實戲之耳威引帝至恒州城下順國節
度使王周出降帝引兵自邢相而南(案原書作自易定/趨恒州今考易定)
(至恒乃遼帝自幽州南向之路此時已得恒州不應反/北道易定通鑑原文實作自邢相而南胡三省謂依山)
(南下以臨晉者是也隆禮妄/改通鑑紕謬尤甚今訂正)威將降兵以從遣張彦澤
將二千騎先取大梁以通事傅住兒為都監杜威之降
也皇甫遇初不預謀帝欲遣遇先入大梁遇辭退謂所親
曰吾位為將相敗不能死何面目復南行至平棘遂扼
吭而死　是月張彦澤倍道疾驅夜渡白馬津晉主召
李崧馮王李彦韜入禁計事欲詔劉知逺發兵入援明
日彦澤自封邱門斬關而入城中大擾晉主於宫中起
火自攜劍驅後宫十餘人將赴火為嬖人薛超所持俄
而彦澤自寛仁門傳帝與太后書慰撫之乃命滅火與
后妃聚泣召范質草降表自稱孫男臣重貴禍至神惑
運盡天亡今與太后及妻馮氏舉族面縳待罪遣男延
煦延寳奉國寳出迎太后亦上表稱晉室皇太后李氏
妾傅住兒入宣帝詔晉主脱黄袍衣素服再拜受宣帝
又賜晉主以手詔且遣嘉哩謂之曰孫無憂管取一喫
飯處晉主上表謝恩帝又詰以所獻傳國寳非真晉主
奏頃唐潞王從珂自焚舊傳國寳不知所在此先帝所
為羣臣備知乃止有司欲使晉王銜璧牽羊大臣輿櫬
迎於郊外帝曰吾遣竒兵直取大梁非受降也不許又
詔晉文武羣僚一切如故朝廷制度並用漢禮晉王使
人召彦澤彦澤笑而不答(案原書此下有且召桑維翰/景延廣一句今考通鑑原文)
(此語實在彦澤傳語慰撫之下蓋彦澤以遼帝命召/之非晉主召之也隆禮移改舊文殊失事實今刪去)或
勸桑維翰逃去維翰曰吾大臣逃將安之坐而俟命彦
澤以晉主命召之維翰至天街遇李崧駐馬語未畢有
軍吏於馬前揖維翰赴侍衛司維翰知不免顧謂李崧
曰侍中當國今日國亡反令維翰死之何也崧有愧色
彦澤踞坐見維翰維翰切責之曰去年㧞公於罪人之
中復領大鎮授以兵權何乃負恩至此彦澤無以應遣
兵守之彦澤縱兵大掠二日都城為之一空彦澤自謂
有功旗幟皆題赤心為主見者笑之彦澤迫遷晉主於
開封府頃刻不得留見者流涕晉主與太后皇后肩輿
宫嬪宦者十餘人皆步從以内庫金珠自隨彦澤曰此
物不可匿也晉主悉歸之彦澤悉輦以歸私第彦澤遣
控鶴指揮使李筠以兵守晉主内外不通所上表章
皆先示彦澤乃敢發晉主使取内庫帛主者不與曰此
非帝之物也求酒於李崧崧曰臣家有酒非敢惜慮陛
下憂躁飲之有不測之虞所以不敢進欲見李彦韜彦
韜亦不往晉主姑烏氏公主私賂守門者得入與晉主
訣歸第自經死　帝初渡河晉主欲郊迎張彦澤遣白
帝帝報曰天無二日豈有兩天子相見於道路耶乃止
　晉皇子延煦母楚國夫人丁氏有美色彦澤使人刧
取之彦澤殺桑維翰以帶加頸白帝云其自經帝命厚
撫其家髙行周符彦卿皆來降帝以陽城之敗責之彦
卿曰臣當時惟知為晉主竭力今日死生惟命帝笑而
釋之　帝又遣兵趨河陽捕景延廣延廣見帝於封邱
帝責之曰致兩主失歡皆汝所為也十萬横磨劍安在
召喬榮使相辨證榮出衣襟所蔵書乃以十事責延廣
毎報一事授一牙籌授至八籌帝叱鎖之命押送歸本
國宿陳橋夜分扼吭而死
(丁/未)大同元年(後漢髙祖知逺仍/稱天福十二年)春正月朔帝備法駕入
汴晉文武百官遥辭其主于都城北遂素服紗帽迎降
俯伏路側請罪帝命起改服撫諭之晉主重貴及太后
迎於封邱門外帝辭不見館于封禪寺遣崔延勲以兵
守之是時雨雪連旬外無供億上下凍餒晉太后使人
謂寺僧曰吾嘗於此飯僧數萬今日豈不相憫耶僧辭
以遼帝之意難測不敢獻食晉主陰祈守者乃稍得食
　帝初入門民皆驚走帝登城樓遣通事諭之曰我亦
人也汝曹勿懼㑹當使汝曹蘓息我無心南來漢兵引
我至此耳至明徳門下馬拜而後入晉宫中嬪妃迎謁
皆不顧日暮復出屯於赤岡執楊承勲責其刧父楊光
逺以叛臠而食之　先是張彦澤與晉閤門使髙勲有
隙乗醉入其家殺其叔父及弟而去及帝至京師聞彦
澤刧掠怒而鎖之髙勲與百姓亦爭投牒疏其惡帝命
斬之北市仍令髙勲監刑彦澤前所殺士大夫子孫皆
絰杖哭隨詬罵以杖扑之彦澤俯首無一言行至北市
斷腕出鎖然後用刑勲命割其心祭死者市人爭破其
腦取髓臠其肉而食之　帝初入宫諸門皆用兵守衛
磔犬於門以竿懸羊皮於􁎯為厭勝法謂晉羣臣曰自
今不修甲兵不市戰馬輕賦省役天下太平矣改服中國
衣冠百官起居皆如舊制以李崧為太子太師充樞密
使馮道守太傅於樞密院祗候分遣使者以詔賜晉之
藩鎮大臣爭上表稱臣惟彰義節度使史匡威據涇州
拒命而雄武節度使何重建以秦階成州降蜀　帝悉
收晉降卒鎧仗貯恒州驅馬歸北邊欲以鐵騎擁降卒
而納之河流趙延壽勸分以戍邊由是得免散遣還營
　詔降晉主重貴為光禄大夫檢校太尉封負義侯遷
於黄龍府(即慕容氏和龍城也○案黄龍府本渤海之/扶餘城在遼水之東和龍城據晉書及水經)
(注為漢唐之柳城縣在遼水之西非一地/也但隆禮此註本沿通鑑故姑仍其舊云)帝使人謂晉
太后曰吾聞爾子重貴不從母教而至於此可求自便
勿與俱行太后答曰重貴事妾甚謹所失者違先君之
志絶兩國之歡然重貴此去幸䝉大惠全生保家母不
隨子欲何所歸於是晉太后與馮后皇弟重睿子延煦
延寳舉族從重貴而北以宫女五十宦者三十東西班五
十醫官一控鶴官四御厨七茶酒司三儀鸞司三軍士
二十人從衛以騎兵三百又遣趙瑩馮玉李彦韜與之
俱所經州縣皆故晉將吏有所供饋不得通路傍父老
爭持羊酒為獻衛兵擁隔不使得見皆涕泣而去舊臣
亦無敢進謁者獨磁州刺史李榖迎謁於路傾貲以獻
重貴至中度橋見杜威寨嘆曰天乎我家何負於汝為
此賊所破慟哭而去　帝廣受四方貢獻大縱酒作樂
趙延壽請給上國兵食帝曰吾國無此法乃縱兵四出
剽掠謂之打草穀丁壯斃於鋒刃老弱委於溝壑自東
西兩畿及鄭滑曹濮數百里間財畜殆盡　晉北面行
營都統劉知逺遣客將王峻奉表稱臣帝詔褒美親加
兒字於知逺姓名之上仍賜以木拐國法以優禮大臣
如漢賜几杖之比　荆南節度使髙從誨遣使入貢唐
主遣使賀帝滅晉且請詣長安修復諸陵帝不許　二
月朔帝冠通天冠絳紗袍執大圭視朝南人皆法服北
人仍國服立於文武班中間百官朝賀帝問百官曰中
國之俗異於吾國吾欲擇一人君之何如皆曰夷夏之
心皆願推戴皇帝於是下制以晉國稱大遼大赦天下
　燕王趙延壽以帝負約心常怏怏乞為皇太子帝曰
吾於燕王無所愛惜雖我皮肉可為燕王用者吾亦割
也吾聞皇太子當以天子兒為之燕王豈得為之因令
為延壽遷官張礪奏擬為中京留守大丞相録尚書事
都督中外諸軍事帝取筆塗去録尚書事都督中外諸
軍事而行之　晉劉知逺稱帝於晉陽自言未忍改晉
又惡開運之名乃更稱天福十二年(案原書作自言未/忍改晉國開運之)
(名乃更稱天福十二年漢主既未忍改開運之名何以/轉稱天福考之通鑑實因惡開運之名而更稱天福也)
(隆禮刪去又惡二字/文義全□今改正)詔諸道為遼國括率錢帛者罷之
　劉知逺自將東迎故晉主重貴至壽陽聞已過數日
乃留兵戍承天軍而還重貴自幽州十餘日過平州沿
途無供給饑不得食遣宫女從官採木實野蔬而食又
行七八日至錦州衛兵迫拜太祖畫像重貴不勝屈辱
呼曰薛超悞我不令我死馮后求毒藥欲與重貴俱自死
不果又行五六日過海北州至東丹王墓遣延煦拜之又
行十餘日渡遼水至渤海國鐵州又行七八日過南海
府遂至黄龍府　帝聞劉知逺稱帝遣耿崇美守澤潞
髙唐英守相州崔延勲守河陽以控扼要害滏陽賊帥
梁暉夜遣壯士踰相州城啓關納衆殺守兵數百據州
自稱留後鎮寧節度使耶律朗烏性殘虐澶州人苦之
賊帥王瓊帥其徒千餘人圍朗烏於牙城帝聞之懼遣
兵救之瓊敗死帝是自無久留河南之意矣　舒嚕太
后遣使以國中酒饌脯果賜帝賀平晉國帝與羣臣宴
於永福殿每舉酒立而飲之曰太后所賜不敢坐飲
三月朔帝服赭袍坐崇元殿百官行入閣禮　帝謂晉
百官曰天時向暑吾難久留欲暫至上國省太后乃以
汴州為宣武軍以蕭翰為節度使翰舒嚕太后之兄子
其妹復為帝后始以蕭為姓自是后族皆稱蕭氏　帝
發大梁晉文武諸司諸軍吏卒從者皆數千人宫女宦
官數百人盡載府庫之實以行謂宣徽使高勲曰吾在
上國以射獵為樂至此令人悒悒今將歸死無恨矣
夏四月帝攻相州克之悉殺城中男子驅其婦人而北
留高唐英守之城中遺民僅七百人而髑髏十餘萬
帝自大梁北歸行至髙邑得疾崩於欒城䘮車至國舒
嚕太后不哭曰待諸部寧一如故則葬汝矣　九月𦵏
帝於木葉山(案遼史大同元年四月太宗崩九月葬五/代史亦言是年𦵏太宗原書謂明年八月)
(𦵏實為繆/誤今改正)帝在位凡二十一年廟號太宗統和二十六
年上尊諡孝武皇帝重熈二十一年加諡孝武惠文皇
帝(案原書云諡曰嗣聖皇帝考遼史太宗至統和方有/諡穆宗至重熙方有諡嗣聖乃尊號中二字非諡也)
(蓋遼初質樸即以生前尊號為没後之稱如商時諸王/天乙武丁之類亦生没皆稱之也隆禮傳聞誤以為諡)
(今據遼/史改正)
　紀異録曰遼太宗在欒城病時上京西八十里山有
　獵人見太宗容貌如故乘白馬追奔一白狐因射殺
　之獵人驚國主南征未回何忽至此因獲其死狐并
　箭失國主所在不浹旬而凶問至騐其日乃得疾之
　日騐其箭則國主南征所帶之箭失其一矣國人於
　其地置堂塑白狐形并箭在焉名曰白狐堂今其陵
　之側創置懷州是也(案原書於太宗紀中引胡安國/論凡十條其中立論偏駁者業)
(聖奉删正其餘亦並係論後唐及晉事與遼無與今悉/  訓)
　(行刪/去)
　
　
　
　
　
　
　
　
　
　
欽定重訂契丹國志卷三
欽定四庫全書
欽定重訂契丹國志卷四
　　世宗孝和荘憲皇帝
世宗皇帝諱阮小字烏雲太袓孫人皇王托雲之子也
人皇王歸唐為唐主從珂所害(案原書作卒于滑州今/考托雲奔唐後居洛陽)
(唐潞王以太宗助晉起兵遣人殺之于私第遼史及通/鑑並同此書卷二内亦有其事此乃以為卒于滑州前)
(後矛盾全乖/事實今改正)太宗南入大梁烏雲從駕封永康王大同
元年四月太宗北歸崩於欒城燕王趙延壽恨太宗負
許代中國之約即日引兵入恒州帝以所領兵繼入時
諸將已密議奉帝為主登鼓角樓受叔兄拜而延壽不
之知自稱受太宗遺詔權知南朝軍國事下教布告諸
道所以供饋帝與諸將同帝銜之鎮州諸門管鑰與夫
倉庫出納皆帝親掌之或説延壽曰遼諸大人諸日聚
謀此必有變今漢兵不下萬人不若先事圖之(案通鑑/云今漢)
(人不下萬人言其力足以制敵也原/書作漢兵不滿萬辭義違反今改正)延壽不決下令以
來月朔日於待賢館上事受賀大臣李崧等以事理難
測不可行此禮乃止
(丁/未)天禄元年(案是年即大同元年世宗即位後改天禄/隆禮誤以次年為天禄元年而以是年為)
(會同十一年與/史不合今改正)夏五月帝召趙延壽張礪李崧馮道於
所館飲酒帝之妃素以兄事延壽酒數行帝從容謂延
壽曰妹自上國來寧欲見之乎延壽與俱入食頃帝出
笑謂張礪等曰燕王謀反已鎖之矣諸君可無慮矣又
曰先帝在汴州與我算子一莖許我知南朝軍國事昨
日臨崩别無遺詔燕王安得擅立邪間一日帝至待賢
館受蕃漢官謁賀因笑謂張礪等曰燕王果於此即位
吾以鐵騎圍之諸公亦不免矣後數日集蕃漢諸臣於
府署宣太宗遺制曰永康王大聖皇帝之嫡孫人皇王
之長子太后鍾愛羣情允歸可於中京即皇帝位(中京/契丹)
(謂鎮/州也)于是舉哀成服既而易吉服見羣臣受賀更不復
行䘮禮歌吹之聲不絶於内(案原書此下有是年猶稱/會同句考是年太宗已改)
(大同世宗即位又改天/天禄原書誤甚今刪去)帝以太宗有子在國已以兄子
襲位又無舒嚕大后之命内不自安初太祖崩于扶餘
城舒嚕后殺諸將數百人太宗復崩于境外諸將懼死
乃謀奉帝勒兵北歸使滿逹為中京留守以前武州刺
史髙奉明為安國節度使晉文武官及士卒悉留之獨
以翰林學士徐台符李澣及後宫宦者教坊人自随
舒嚕太后聞帝立怒曰我兒南征東討有大功業其子
在我側者當立汝父棄我走投外國乃大逆人也豈得
立逆人之子為帝乎發兵拒之帝遣偉王為前鋒相遇
于石橋太后以李彦韜為排陣使彦韜迎降於偉王太
后兵由是大敗帝幽太后于太祖陵側羣臣上尊號曰
天授皇帝以髙勲為樞密使帝慕中華風俗多用晉臣
而荒於酒色侮諸宰執由是國人不附諸部數叛興兵
追討故數年不暇南征　先是舒嚕太后徙負義侯重
貴并其太后于懷密州去黄龍府西北一千五百里行
過遼陽二百里而舒嚕太后為帝所囚重貴與太后復
得還於遼陽稍有供給　蕭翰在大梁矯帝制命唐許
王從益知南朝軍國事召已赴恒州時從益及王淑妃
俱匿於徽陵下宫不得已而出翰立為帝帥諸將拜之
淑妃泣曰吾母子單弱如此而為諸公所推是禍吾家
也願諸公早迎新主自求多福勿以吾母子為意衆感
其言許王遣使奉表稱臣迎漢主劉知逺仍出居私第
　漢主入洛汴州百官奉表來迎諭以受遼補署者皆
勿疑聚其告諜而焚之命鄭州防禦使郭從義先入大
梁清宫密令殺許王及王淑妃淑妃且死曰吾兒何罪
而死何不留之每嵗寒食以一盂麥飯洒明宗陵乎聞
者泣下　漢主至大梁晉之藩鎮相繼降之復以汴州
為東京改國號曰漢仍稱天福年號曰余未忘晉也(案/原)
(書此下有明年遼國改元天禄句蓋誤以/世宗為踰年改元與遼史不合今刪去)
(戊/申)天禄二年(漢隠帝承祐/乾祐元年)春正月漢主知逺更名暠既
而有疾召蘓逢吉楊邠史宏肇郭威入受顧命曰承祐
幼弱後事託在卿輩又曰善防杜重威遂殂逢吉等秘
不發䘮下詔稱重威父子因朕小疾謗議摇衆皆斬之
磔尸于市市人爭啖其肉　二月漢主第二子周王承
祐立時年十八(是為/隱帝)　初帝北歸至定州以孫方簡為
大同節度使方簡怨恚不受命率其黨三千人保狼山
故寨攻之不克未幾遣使降漢漢主復其舊官使扞北
邊時滿逹等焚掠定州悉驅其人棄城北還方簡自狼
山帥其衆數百還據定州于是晉末州縣内附者皆復
為漢有矣滿逹既歸帝責其失守滿逹不服曰朝廷徴
漢官致亂爾帝鴆殺之(案遼史滿逹即額森天禄五年/弑世宗自立不克而死此言滿)
(逹為世宗所鴆蓋誤以/滿逹與額森為二人也)　夏四月帝至遼陽負義侯重
貴白衣紗帽與太后詣帳中上謁帝令重貴以常服見
重貴伏地而泣自陳過咎帝使人扶起之與坐飲酒奏
樂而帳下伶人從官望見故主皆泣下悲不自勝爭以
衣服藥餌為遺　五月帝上陘取重貴所從宦者十五
人東西班十五人及其子延煦而去　帝有妻兄沁諾
爾聞重貴有女未嫁求之乃辭以幼後數日帝遣騎取
之以賜沁諾爾　六月朔日食　陘北地尤髙涼北人
常以五月上陘避署八月下陘至八月帝下陘故晉太
后自馳至霸州謁帝求於漢兒城側賜地種牧以為生
許之帝以晉太后自隨行十餘日遣與延煦俱還遼陽
(己/酉)天禄三年春二月徙重貴及晉太后於建州中途安
太妃卒遺令焚骨為灰南向颺之庻幾遺魂得返中國
也自遼陽東南行千二百里至建州節度使趙延暉避
正寢以館之去建州數十里外得地五十餘頃重貴遣
從者耕以給食頃之太宗之子舒嚕王遣騎取重貴寵
姬趙氏聶氏而去　夏四月太白晝見　六月朔日食
　冬十月遣兵攻漢河北漢遣郭威督諸将來禦
(庚/戌)天禄四年秋八月故晉太后病無醫藥常仰天號泣
㦸手罵杜重威李守貞曰吾死不置汝疾亟謂重貴曰
我死焚其骨送范陽佛寺是月后卒至周顯徳中有人
南還者云故晉主及皇后諸子尚無恙其從者亡歸及
物故則過半矣　冬十一月朔日食　是月漢郭威反
漢主承祐出奔至趙村追兵已至漢主下馬入民家為
郭允明所弑郭威等率百官迎武寧節度使劉贇(髙祖/弟崇)
(之/子)為主　十二月漢遣郭威來侵至澶州将發將士數
千人忽大噪曰天子須侍中自為之將士已與劉氏為
仇不可立也或裂黄旗以被威體共扶抱之呼萬嵗推
立為帝威乃上漢太后牋請奉漢宗廟事太后為母下
書撫諭大梁士民勿有憂疑(案原書此下有遷故主贇/于外館句考郭威迎贇未)
(至即自立旋弑之宋州並無遷/於外館之事所載失實今刪去)太后誥廢贇為湘隂公
(辛/亥)天禄五年(周太祖威/廣順元年)春正月漢太后下誥授郭威監
國符寳遂稱皇帝國號曰周建元廣順　是月周主威
弑漢湘隂公贇於宋州漢髙祖之弟劉崇稱帝於晉陽
仍用乾祐年號改名旻所有者并汾忻代嵐憲隆蔚沁
遼麟石十二州之地　二月帝聞北漢主立使招討使
潘伊納克遺其子劉承鈞書漢主使承鈞復書言本朝
淪亡欲循晉室故事求援帝大喜北漢主遂遣使來乞兵
　夏四月帝遣使如北漢告以周使田敏來約嵗輸錢
十萬緡北漢主使鄭珙以厚賂來謝致書稱姪請行册
禮帝大喜命燕王舍音册命北漢主旻為大漢神武皇
帝更命旻妃為皇后北漢主尋遣其翰林學士衛融等
來稱謝且請兵　秋九月北漢主自團栢攻周帝欲引
兵會之與諸將議于九十九泉諸部皆不欲南帝強之
行至新州之火神淀(案遼史世宗遇弑于歸化州祥古/山五代史言世宗被弑于大神淀)
(不言何州通鑑云被弑于新州火神淀火神淀蓋/即大神淀而字體訛異也此書蓋沿通鑑之文)燕王
舎音及偉王之子大寧王額森等率兵作亂弑帝而舎
音自立齊王舒嚕逃於南山諸大臣奉之以攻舎音額
森殺之并其族黨立舒嚕為帝改元應厯(案遼史額森/弑帝僭號舎)
(音方醉其妻扶入其幕遂從之是額森首惡而舎音乃/従逆者也此書則謂舎音與額森弑帝而舎音自立又)
(案遼史額森即滿逹此書則謂滿達為帝所殺而額森/弑帝以滿達與額森為二人又案遼史額森封泰寧王)
(舍音封燕王此書天祚帝紀載蕭后言大寧王舎音皆/與遼史不合皆當以遼史為確但此書載額森事前後)
(舛誤非一今並仍/舊文而辨正之云)　帝在位凡五年葬醫巫閭山應厯
二年諡曰孝和皇帝廟號世宗統和二十六年加諡孝
和莊憲皇帝(案原書止書廟號不/言上諡今據遼史補)
　
欽定重訂契丹國志卷四
欽定四庫全書
欽定重訂契丹國志卷五
　　穆宗孝安敬正皇帝
穆宗皇帝諱璟小字舒嚕後更名明太宗之長子也太
宗攻石晉入大梁留帝侍舒嚕太后太宗於大同元年
四月崩於欒城諸將畏舒嚕太后殘虐遂立世宗世宗
遇弑諸將共迎帝即位改元寳厯自火神淀入幽州遣
使告於北漢北漢主遣樞宻直學士王得中賀即位復
以叔父事帝請兵以擊晉州帝年少好遊戲不親國事
每夜酣飲達旦乃寐日中方起國人謂之睡王
(辛/亥)應厯元年冬十月遣蕭伊濟將奚遼兵五萬㑹北漢
兵伐周北漢主自將兵二萬攻晉州三面置寨晝夜攻
之周巡檢使王萬敢與指揮使史彦超何徽共率兵來
拒周太祖議自將由澤州路與王峻㑹兵救之峻言陛
下新即位未可輕動乃罷(案原書言周太祖自將救晉/州考通鑑周主初議親征後)
(以王峻諫而/罷今㨿補正)　十二月周王峻至晉州我兵與北漢兵戰
不利乃還　北漢土瘠民貧内供軍國外奉嵗幣賦役
繁重民不聊生逃入周境者甚衆
(壬/子)應厯二年夏四月朔日食　六月幽州節度使蕭哈
沁(世宗之/妻弟)隂納欵于周㑹周多事不果降　秋九月我
兵攻冀州為周兵所拒　冬十月瀛莫幽州大水流民
入塞者四十萬口帝不之禁周主命所在賑給存處之
百姓被刦得歸者十五六
(癸/丑)應厯三年春正月我兵攻定州為周將楊宏昭所敗
　夏六月張藏英叛降於周　秋八月周太祖得風痺
疾術者言宜散財以禳之於是築社稷壇建太廟於大
梁太祖享太廟纔及一室不能拜而退命晉王榮終禮
(晉王本姓柴氏幼從姑/長太祖家遂以為子)是夕宿南郊㡬不救夜分小愈
(甲/寅)應厯四年(周世宗榮/顯德元年)春正月朔周太祖祀圜丘僅能
瞻仰致敬而已以晉王榮判内外兵馬事太祖疾篤晉
王榮入侍屢戒之曰昔我西征見唐十八陵無不發掘
者無他惟多藏金玉故也我死當衣以紙衣斂以瓦棺
礦中無用石以甓代之工人役徒皆和雇勿以煩民塟
畢募近陵民三十尸蠲其雜徭使之守視勿修下宫勿
置守陵宫人作石羊虎人馬惟刻石置陵前云周天子
平生好儉約遺令用紙衣瓦棺嗣天子不敢違也汝茍
或違吾不福汝是月太祖殂年五十一晉王榮立(是為/世宗)
　二月北漢主聞周太祖殂喜甚遣使來請兵帝遣武
定節度使楊衮將萬騎如晉陽北漢主自將兵三萬㑹
我師趣潞州節度使李筠領兵逆戰敗走　夏五月周
主自潞州趣晉陽至其城下旗幟環城四十里武定節
度使楊衮奔歸帝怒其無功囚之使數千騎屯忻代之
間周遣符彦卿來擊我兵退保忻口彦卿等持勇輕進
為我兵所敗死傷甚衆彦卿引兵還晉陽　冬十一月
北漢主旻殂其子承鈞遣使來告哀且求冊命於帝其
上表稱男帝賜詔謂之兒皇帝
(乙/卯)應厯五年春二月朔日食
(丙/辰)應厯六年夏六月漢遣使來議軍事(按原書於此年/失載事實今據)
(遼史/補正)
(丁/巳)應厯七年冬十一月遣侍中崔勲將兵會北漢同攻
周北漢遣李存瓌將兵㑹之攻周潞州至其城下而還
(戊/午)應厯八年夏五月朔日食
(己/未)應厯九年夏四月周主自將來攻　五月周將韓通
領兵大至取瀛莫易三州及益津瓦橋二闗以益津闗
為霸州以瓦橋闗為雄州割容城歸義二縣𨽻之周主
趣幽州有疾乃還(按原書云取瀛莫易涿雄霸六州考/通鑑周世宗攻遼取瀛莫二州及益)
(津瓦橋二闗以益津置霸州以瓦橋置雄州又義武節/度使孫行友取易州而未嘗取涿州也五代史職方考)
(於易莫瀛二州云周有霸雄二州云周有世宗置而涿/州則係之契丹原書兼言取涿州又不言以二闗置州)
(並失事實/今改正)　六月周主立其子宗訓為梁王(時年/七嵗)是月
周主殂年三十九廟號世宗子梁王立　秋九月帝遣
使於南唐周泰州團練使荆罕儒募刺客使殺之南唐
夜宴我使於清風驛酒酣起更衣乆不返視之則失其
首矣自是始與唐絶
(庚/申)應厯十年春正月我師㑹北漢兵南伐周邊吏以聞
周主宗訓遣殿前都㸃檢趙匡允領宿衛諸將來禦次
陳橋驛諸將擁匡允還自立為皇帝國號宋奉周主為
鄭王太后為周太后遷居西京(按原書載陳橋兵變事/稱宋太祖為趙太祖殊)
(非宋臣之體叙述亦詳畧失/當今俱依通鑑輯覽改正)　夏五月朔日食　是嵗
宋太祖建隆元年(按原書分注宋年最乖火例今改依/南北史例於嵗未大書某帝某號元)
(年以符史法謹/發其凡於此)
(辛/酉)應厯十一年夏四月朔日食
(壬/戊)應厯十二年夏六月祠木葉山及潢河
(癸/亥)應厯十三年春二月老人星見　夏六月詔諸路録
囚　是嵗宋太祖乾德元年
(甲/子)應厯十四年夏四月黄龍府廿露降(按原書於此上/三年並失載事)
(實今據/遼史補)
(乙/丑)應厯十五年春二月朔日當食不虧
(丙/寅)應厯十六年冬駐蹕黒山平淀
(丁/卯)應厯十七年春三月五星聚奎　夏六月朔日食(按/原)
(書於此上二年失載/事實今據遼史補)
(戊/辰)應厯十八年秋七月北漢主劉承鈞寢疾召平章事
郭無為執繼恩(承鈞/養子)手付以後事承鈞殂繼恩嗣位諡
承鈞為孝和皇帝　九月北漢主繼恩嗣位纔六十餘
日為郭無為所弑弟繼元立(亦承鈞/養子)改元廣運　是月
宋師入北漢境北漢上表來求援又遣將領軍扼團柏
谷為宋將李繼勲何繼筠等擊破之於同鍋河(按原書/作同錙)
(河考宋元通鑑續細目並作銅鍋葢此水本名同過/河後加水為洞渦又訛變為銅鍋或亦作同鍋今改)北
漢尋復攻宋大掠晉絳二州之境　是時承會同之餘
威中原多事藩鎮爭强莫不遣使來求援以自存晉陽
之北漢江南之李唐使車狎至饋遺絡繹帝以政昏兵
弱不能應之帝體氣卑弱惡見婦人居藩時舒嚕太后
欲為立妃帝辭以疾即位後嬪御滿前並不一顧朝臣
有言椒房虚位者皆拒而不納左右近侍房帷供奉率
皆閹人性好游畋窮冬盛夏不廢馳騁萬幾事繁蕃漢
諸臣共莅之帝不以屑意　是嵗宋太祖開寳元年
(己/巳)應厯十九年(按隆禮書言穆宗在位十九年而編年/乃盡於十八年葢其舛誤今據遼史補)
(正/)春三月漢主劉繼元遣使乞封册　初京東北有山
曰黒山曰赤山曰大保山山水秀絶麋鹿成羣帝四時
遊獵不離此山瀛莫之失幽州急遞以聞帝曰三闗本
漢地今以還漢何失之有其神氣怠緩不恤國事如此
逮至末年殘忍猜忌左右小有過愆至于親手刃之數
年之間重足屏息人人虞禍是日已已如懷州獵獲熊
歡飲馳還行宫㑹醉索食不得欲斬庖人掌膳者恐禍
及因捧食以進挾刀弑帝於黒山下(按原書叙穆宗被/弑事首尾不明今)
(據遼史/改正)　帝在位凡十九年廟號穆宗重熈二十一年
上諡曰孝敬安正皇帝(按原書云諡口天順皇帝此乃/穆宗尊號非諡也今據遼史改)
(正/)
　
　
　
　
欽定重訂契丹國志卷五
欽定四庫全書
欽定重訂契丹國志卷六
　　景宗孝成康靖皇帝
景宗皇帝諱賢字賢寧小字密結世宗子也穆宗既為
帳下所弑諸臣迎帝即位上尊號天贊皇帝以南院樞
宻使知政事令高勲守政事令封秦王侍中蕭守興為
尚書令封魏王每朝必命坐議國事納蕭守興女燕燕
為皇后　先是火神淀弑逆之時舍音害世宗併及於
后復求帝殺之帝時四嵗(按原書作九嵗考遼史世宗/被弑時景宗年四嵗是年穆)
(宗即位改元應厯盡十九年景宗即位改元保寧盡/十年明年改元乾亨盡四年止夀三十五今據改正)御
厨尚食劉嘉哩以氊束之藏於積薪中由是得免及即
位嬰風疾多不視朝改元保寧
(己/巳)保寧元年大赦境内刑賞政事用兵征討皆皇后决
之帝卧牀榻拱手而已
(庚/午)保寧二年春二月宋太祖命曹彬等伐北漢　夏四
月遣兵分道救北漢遇宋將何繼筠韓重贇來拒我師
敗績
(辛/未)保寧三年夏四月朔日食　冬十一月遣騎六萬攻
宋定州宋太祖命田欽祚領兵三千戰於滿城馬中流
矢而踣騎士王超授欽祚馬復振乘勝至遂城我兵圍
之數日欽祚度城中糧少整兵開南門突圍一角而出
(按此條原書叙事疎舛謹㕘考/宋史及宋元通鑑續綱目補正)
(壬/申)保寧四年冬十月朔日食
(癸/酉)保寧五年秋九月朔日食
(甲/戌)保寧六年春三月周鄭王殂於房州宋人諡之曰恭
帝(按原書作正月今據宋史/及宋元通鑑續綱目改正)
(乙/亥)保寧七年(按原書保寧盡六月次年即/改乾亨與史不符今改正)春二月朔日
食　冬十一月邊臣貽宋雄州守孫全興書議和全興
以聞於宋帝宋帝許之
(丙/子)保寧八年春三月帝遣使聘於宋　夏六月彗出栁
長三四丈晨見東方西南指厯輿鬼距室壁凡十一舍
八十三日乃滅　秋七月朔日食　宋初遣使來通聘
　冬十月宋太祖崩年五十在位十七年皇弟晉王即
帝位是為太宗(按原書誤以此年之事分/系兩嵗疎舛尤甚今改正)　是嵗十二
月以後宋太宗太平興國元年
(丁/丑)保寧九年夏四月宋葬太祖於永昌陵帝遣鴻臚少
卿耶律敞等如宋助葬宋遣起居舍人辛仲甫來報謝
右賛善大夫穆波副之時宋將用兵伐北漢仲甫遲留
境上未敢進宋詔趣行既至帝問曰聞中朝有党進者
真驍將如進之比凡幾人仲甫對曰名將甚多如進鷹
犬之材何可勝數帝頗欲留之仲甫曰信以成命義不
可留有死而已帝知其秉節不可奪厚禮遣還　冬十
一月朔日食
(戊/寅)保寧十年秋七月享太祖廟(按原書於此年失載/事實今據遼史補)
(己/卯)乾亨元年春二月宋帝親征北漢　三月帝遣兵數
萬騎援北漢及宋將郭進戰於石嶺闗之南我師敗績
　夏六月北漢主劉繼元降宋(按原書誤以北漢降宋/為四月事今據宋史改)
(正/)宋帝以兵來侵發鎮州　涿州判官劉厚德以城降
宋　秋七月宋帝至幽州攻城踰旬不下士卒疲頓轉
輸回逺又恐救兵至遂退師　先是宋師自并至幽乘
我無備帝方獵急歸牙帳議棄幽薊以兵守松亭北崖
口而已時耶律遜寧號裕悦呼為錫里郎君(北朝親近/無職事者)
(之/名)請兵十萬救幽州並西山而入夜持兩炬朝舉兩旗
選精騎三萬夜從他道自宋軍南席卷而北遼兵先守
幽州者皆脆兵弱卒見宋師之盛望風而遁又為宋師
所遏進退無計反為堅守至是裕悦救至宋遂退師或
勸裕悦襲其後裕悦曰受命救幽薊今得之矣遂不復
追初宋欲北侵遣使詔渤海王法發兵相應然竟無至
者帝聞之遣使如渤海責問　秋九月遣兵攻宋鎮州
宋將趙延進來拒我師敗績
(庚/辰)乾亨二年冬十一月帝發兵萬餘衆進攻闗南宋河
陽節度使崔彦進將兵來拒我師失利　十二月宋太
宗率師來侵至大名而還
(辛/巳)乾亨三年大赦帝性仁懦雅好音律喜醫術鍼灸之
軰授以節鉞使相者三十餘人自㓜多疾沉疴連年四
時獵遊間循故典體憊不能親跨馬令節大朝㑹鬱鬱
無歡或不視朝者有之耽於酒色暮年不少休皇后以
女主臨朝國事一決於其手大誅罰大征討蕃漢諸臣
集衆共議皇后裁決報知於帝而已易定幽燕間兩大
戰烽書旁午國内惶惶帝嬰疾不能親駕基業少衰焉
　秋九月朔日食
(壬/午)乾亨四年春三月朔日食　夏五月詔分兵三道伐
宋宋邊將來拒我師敗績　秋九月帝崩諡孝成皇帝
廟號景宗重熈加諡孝成康靖皇帝(按原書不書重熙/加諡今據遼史補)
(正又按遼史景宗紀保寧盡十年乾亨盡四年則景宗/在位凡十四年而聖宗為踰年改元閏考保寧盡十年)
(乾亨盡五年而輿服志亦有乾亨五年之文則景宗在/位凡十五年而聖宗為不踰年改元以聖宗前後諸帝)
(即位改元之例證之則似表志為長以紀言景宗夀三/十五者計之則似本紀為確隆禮原書景宗保寧盡六)
(年乾亨盡九年凡在位十五年雖乾亨改元之嵗誠為/謬誤至其於景聖二宗終始之際雖異於紀而與表志)
(未嘗不合也遼史本紀與表志之異已别無可據以質/其得失故今雖改從本紀而於原書之有合於表志者)
(仍附申其説以俟/夫讀史者參考焉)
　
　
　
　
　
　
　
　
　
　
　
　
　
　
　
欽定重訂契丹國志卷六
欽定四庫全書
欽定重訂契丹國志卷七
　　聖宗文武大孝宣皇帝
聖宗諱隆緒景宗之長子年十二即位改元統和尊母
蕭氏為承天太后臨朝稱制凡二十七年乃歸政於帝
宋楊業之陷康保裔王繼忠之敗與夫澶淵之役皆統
和二十五年前事是時三四大戰帝雖親履行陣力戰
深入而太后實未歸政也
(癸/未)統和元年(按原書統和元年下書帝即位考遼史聖/宗紀景宗崩次日奉遺詔即位柩前其明)
(年乃為統和元年葢古者人君踰年即位而稱元年後/世以柩前即位為常禮則即位固不待改元矣若謂據)
(遼史表志以景宗為不踰年改元則景宗崩以九月隆/禮書帝即位於春二月之上又為退進無據今刪去)
復國號大契丹　春二月朔日食
(甲/申)統和二年夏五日祠木葉山　是嵗宋太宗雍熙元
年
(乙/酉)統和三年冬十二月朔日食
(丙/戌)統和四年春正月宋遣曹彬等分三道來侵曹彬趣
涿州(按原書云曹彬克遂州考遼遂州屬東京道非宋/所能取宋遼史載曹彬攻遼亦初無取遂州事據)
(通考當作趣涿州與下文曹彬/取涿州之文相為首尾今改正)田重進克飛狐靈邱二
縣及蔚州潘美克雲寰朔應四州宋尋命潘美楊業遷
雲寰朔應四州之民於許汝間時冀州防禦使大鵬翼
康州刺史馬贇馬軍指揮使何萬通皆為所擒(按馬贇/原書訛)
(作馬碩又諸將官位多與/史不符今並據遼史改正)曹彬等亦連收新城固安取
涿州以糧食不繼退師我兵追之戰于岐溝闗宋人大
敗追至拒馬河溺死者不可勝紀　夏六月朔日食
秋八月太后與大臣耶律漢寧南北皮室烏紳特哩衮
領衆十餘萬復取寰州擒宋楊業
　先是宋克雲朔寰應四州命潘美楊業遷四州之民
　於許汝以所部䕶送我兵邀擊之楊業力戰自日中
　至暮手刃數百人馬重傷不能進遂擒之業太息曰
　主上遇我甚厚何面目求活乃不食三日而死其麾
　下尚百餘人業慰遣之皆感泣不肯去遂俱死無生
　還者
冬十二月遣耶律遜寧以數萬騎取瀛州宋部署劉延
讓來禦戰於君子館㑹天大寒宋師不能彀弓弩我兵
圍延讓數重宋師覆沒延讓僅以身免擒宋平州團練
使賀令圖高陽闗部署楊重進兵勢益振遂長驅入深
祁取易州復遣兵攻代州宋守臣張齊賢伏兵掩擊我
師敗績
(丁/亥)統和五年春正月取宋深祁德易四州(按宋史太宗/紀雍熙三年)
(十二月契丹陷邢深徳三州四年入深祁徳易等州此/即統和四年五年事也葢遼初入三州棄而不守故明)
(年入四州復有祁德但隆禮所/書與宋史稍有不同未知孰是)
(戍/子)統和六年冬十一月遣兵伐宋至唐河北宋守將定
州都部署李繼隆與監軍李繼忠來拒我師敗績　是
嵗宋太宗端拱元年
(己/丑)統和七年秋七月彗出東井凡三十日　帝遣兵攻
宋威虜軍宋將尹繼倫李繼隆來拒我師敗於唐徐河
間皮室戰沒大將裕悦被傷而還　九月鎮星熒惑入
南斗
(庚/寅)統和八年春正月如臺湖　是嵗宋太宗淳化元年
(按原書此年失載/事實今據遼史補)
(辛/卯)統和九年春閏二月朔日食
(壬/辰)統和十年春二月朔日食
(癸/巳)統和十一年春二月朔日食　秋八月朔日食
(甲/午)統和十二年冬十二月朔日食隂雲不見
(乙/未)統和十三年春正月遣兵攻宋自振武入宋知府州
折御卿來拒我師敗于子河汊死亡甚衆　夏四月遣
兵攻宋雄州宋守臣何承矩來拒我兵敗績　是嵗宋
太宗至道元年
(丙/申)統和十四年春正月蠲三京及諸州税賦
(丁/酉)統和十五年春三月宋太宗崩太子恒嗣位是為真
宗
(戊/戌)統和十六年春二月彗出營室北　夏五月朔日食
　冬十月朔日食　是嵗宋真宗咸平元年
(己/亥)統和十七年秋九月朔日食　冬十二月帝帥師南
伐宋帝自將來禦次于大名府我師至澶州為知冀州
張艾敗于城南(按張艾宋/史作張旻)又為知府州折惟昌敗於五
合川　是年宋定州都部署范廷召自中山來侵高陽
闗都部署彰國節度使康保裔領兵赴之至瀛州西南
裴村而廷召後陣已與我師遇廷召遣人至保裔處乞
援保裔選精鋭與廷召㑹日暮廷召潛師以遁保裔不
之覺遲明我師圍之數重保裔凡戰數十合兵盡矢窮
而死我師遂自德棣濟河掠淄齊而歸(按宋史咸平二/年十月康保裔)
(與契丹戰死遼史統和十七年擒宋將康昭裔葢即保/裔也原書誤係于十八年且叙事亦多脱畧今據宋遼)
(二史及通鑑/長編改正)
(庚/子)統和十八年春正月帝還南京(按原書作宋真宗攻/大名府攻字盖次字)
(之誤也然宋帝出次大名已見上年此為複出而遼帝/還京原書不載殊為疎畧今刪去原文據遼史補入此)
(條以適繁/簡之宜)
(辛/丑)統和十九年冬十月帝遣兵攻宋宋張斌拒於長城
口我師不利又與李繼宣戰於山谷敗績
(壬/寅)統和二十年秋七月朔日食
(癸/卯)統和二十一年春三月帝遣兵攻宋宋定州行營都
部署王超遣人約鎮州桑贊高陽闗周瑩逆戰於望都
縣翼日至縣南六里副部署王繼忠率麾下死戰繼忠
素衒儀服我兵識之圍之數十重且戰且行傍西山而
北至白城擒之　冬十一月有星孛於井鬼
(甲/辰)統和二十二年春三月帝遣兵伐宋宋將魏能來拒
我師敗績　秋閏九月帝奉皇太后大舉南伐遣順國
王達蘭引兵掠宋威虜軍前鋒復為魏能所敗又攻北
平寨宋田敏等來拒我師少却遂東趨保州攻城不克
帝與太后合兵攻定州宋守將王超按兵不出陣於唐
河我兵東駐陽城淀又分兵圍岢嵐軍宋守臣賈崇力
禦乃還　冬十月我兵進攻瀛州宋守臣李延渥來拒
我兵失利死者三萬餘傷者倍之乃遣使如宋議和宋
遣崇儀副使曹利用使軍前定約　先是望都戰時擒
宋將王繼忠後稍親用授之以官繼忠乘間言和好之
利時太后年老頗有厭兵意雖以勁兵深入亦頗納其
説復遣小校李興等四人持信箭以繼忠書詣宋莫州
部署石普普奏諸宋帝宋帝手詔諭繼忠繼忠欲宋朝
先遣使命至是始遣曹利用來我師既去瀛州將乘虚
直搗貝冀天雄天雄軍聞之闔城惶遽宋都鈐轄孫全
照設備甚固我師進攻東門良乆舍東門趨故城夜復
自故城潛師過城南設伏於狄相廟遂南攻德清軍宋
遣兵追擊伏發天雄軍不能進退得還者什三四我師
遂取德清宋知軍尚食使張旦及胡福等死者十四人
(按原書叙此事係襲用通鑑長編之文而刪節失當如/於天雄軍闈城惶遽下即云伏發而刪去設伏狄相廟)
(一節則所云伏者果誰之兵乎/於文義殊為疎舛今並改正)我師遂進抵澶州之北
直衝宋陣圍合三面宋李繼隆等整軍成列出禦統軍
順國王達蘭為牀子弩所傷中額而隕我師乃退　十
一月宋帝勞軍于澶淵是時曹利用之書已通帝乃遣
左飛龍使韓把持國書偕至澶州把跪授書函復以闗
南為請宋帝曰所言歸地事極無名若必邀求朕當決
戰耳實念河北居人重有勞擾嵗以金帛濟其不足朝
廷之體固亦無傷誓書不必具言但令曹利用與韓把
口述兹事可也利用一再徃返乃許嵗遺絹二十萬疋
銀一十萬兩和議遂定帝許以兄禮事宋宋命李繼昌
齎國書與我使右監門衛大將軍姚東之來帝復遣西
上閤門使丁振奉誓書之宋遂退師自是南北俱息兵
矣
　宋真宗車駕至澶州將止冦凖固請渡河高瓊遂麾
　衛士進輦至浮橋瓊執撾擊輦夫背令亟行既至登
　北城門樓張黄龍旗諸軍皆呼萬嵗聲震數十里初
　曹利用議和面請宋帝嵗賂金帛之數宋帝曰必不
　得已雖百萬亦可冦準召語之曰雖有勅旨汝所許
　不得過三十萬過三十萬將斬汝矣利用來議果亦
　如數成約而還兩議既定尋即退師
十二月朔日食　是嵗宋真宗景德元年
(乙/巳)統和二十三年春二月宋遣孫僅來賀太后生辰
秋八月有星孛於紫㣲
(丙/午)統和二十四年秋九月幸南京(按原書此年不載/事實今據遼史補)
(丁/未)統和二十五年夏五月朔日食
(戊/申)統和二十六年夏五月駐蹕懐州　是嵗宋真宗大
中祥符元年
(己/酉)統和二十七年夏四月駐蹕中京(按原書於此上二/午失載事實今據)
(遼史/補)
(庚/戊)統和二十八年夏六月以嵗饑遣使如宋告糴宋詔
雄州出粟二萬石賤價賑之　冬十一月帝遣兵伐高
麗高麗與女直合兵來拒我師敗績
(辛/亥)統和二十九年冬十一月幸顯州
(壬/子)開泰元年(按原書統和盡三十年次年方/改開泰與史錯互不合今改正)春二月駐
蹕瑞鹿原
(癸/丑)開泰二年以幽州為析津府　冬十二月朔日食
(甲/寅)開泰三年秋七月如平地松林
(乙/卯)開泰四年夏六月朔日食
(丙/辰)開泰五年春正月駐蹕雪林
(丁/巳)開泰六年春正月如錐子河　是嵗宋真宗天禧元
年
(戊/午)開泰七年夏六月彗星出北斗
(己/未)開泰八年春三月朔日食
(庚/申)開泰九年春二月如鴛鴦濼(按原書於統和二十九/年開泰元年三年五年)
(六年九年俱失載事/實今並據遼史補)
(辛/酉)太平元年秋七月朔日食
(壬/戌)太平二年春二月宋真宗崩太子禎嗣立是為仁宗
　是嵗宋真宗乾興元年
(癸/亥)太平三年冬十月駐蹕遼河　是嵗宋仁宗天聖元
年
(甲/子)太平四年冬十月駐蹕遼河(按原書於此上三年失/載事實今據遼史補)
(乙/丑)太平五年春正月如混同江
(丙/寅)太平六年冬十月朔日食
(丁/卯)太平七年春正月宋遣龍圖閣待制孔道輔來賀帝
燕之有優人以文宣王為戲道輔色怫然徑出主客者
邀道輔還坐且令謝道輔曰宋與北朝通好以禮文相
接今俳優之徒侮慢先聖而不之禁北朝之過也帝酌
大卮賜之曰方天寒飲此可以致和氣道輔曰不和固
無害帝及羣臣皆禮重之道輔孔子四十五代孫也
(戊/辰)太平八年春三月朔日食　夏四月有星大如斗聲
如雷自北流於西南光燭天下尾長數丈乆之散為蒼
白雲
(已/已)太平九年春三月嵗饑流民之宋境上宋仁宗曰皆
吾赤子也可不賑救之詔給以唐鄧州閒田仍令所過
州縣給食　秋八月朔日食
(庚/午)太平十年秋七月詔來嵗行貢舉法(按原書此年失/載事實今據遼)
(史/補)
(辛/未)太平十一年先是太后未歸政前帝已長立每事拱
手府庫中需一物必詰其所用賜及文武僚庶者允之
不然不與帝既不預朝政縱心弋獵左右狎邪與帝為
笑謔者太后知之重行杖責帝亦不免詰問御服御馬
皆太后檢校焉或宫嬪讒帝太后信之必庭辱帝帝每
承認畧無怨辭好讀唐貞觀政要至太宗明皇實録則
欽伏故御名連明皇諱上一字又親以契丹字譯白居
易諷諫集詔臣下讀之嘗云五百年來中國之英主逺
則唐太宗次則後唐明宗近則今宋太祖太宗也或諸
道貢進珍竒一無所取皆讓於弟親政後方一月太后
暴崩帝哀毁骨立哭必嘔血蕃漢羣臣上言山陵已畢
宜改元帝曰改元吉禮也居喪行吉乃不孝子也羣臣
曰古之帝王以日易月宜法古制帝曰吾契丹主也寧
違古制不為不孝之人終制三年丞相耶律隆運本漢
人姓韓名德讓太后賜姓耶律改名隆運尋拜大丞相
封晉王景宗崩太后臨朝隆運私事之是時太后年方
三十諸子尚㓜外無親援雄傑角立帝登大寳皆隆運
力也帝念其功父事之隆運薨帝為制服其終始眷遇
如此帝性英辨多謀神武冠絶遊獵時曾遇二虎方逸
帝策馬馳之發矢連殪二虎又曾一箭貫三鹿(時幽州/試舉人)
(以一箭貫三鹿賦題駙/馬劉三嘏獻射二虎頌)至於道釋二教皆洞其㫖律吕
音聲特所精徹承平日乆羣方無事縱酒作樂無有虛
日與蕃漢臣下飲㑹皆連晝夕復盡去巾幘促席造膝
而坐或自歌舞或命后妃已下彈琵琶送酒又喜吟詩
出題詔宰相已下賦詩詩成進御一一讀之優者賜金
帯又御製曲五百餘首幸諸臣私第為㑹時謂之迎駕
盡歡而罷刑賞信必無有僣差撫柔諸蕃咸有恩信修
睦宋朝人使饋送躬親檢校時黄河暴漲溺㑹同驛帝
親擇夷坦地復創一驛每年信使入境先取宋朝登科
記騐其等甲高低及第年月其賜賚物則宻令人體探
宋真宗上仙薛貽廓報哀入境幽州急遞先聞帝不俟
貽廓至闕集蕃漢大臣舉哀后妃以下皆為沾涕因謂
宰臣吕德懋曰吾與兄皇未結好前征伐各有勝負洎
約兄弟二十餘年兄皇昇遐兄與吾同月生年大兩嵗
吾又得㡬時也因又泣復曰吾聞姪帝年尚㓜必不知
兄皇分義恐為臣下所問與吾違約矣後貽廓至闕達
宋帝意帝喜謂后曰吾觀姪帝來意必不失兄皇之誓
復謂吕德懋曰晉高祖承嗣聖爺爺(嗣聖太宗也/爺爺翁呼也)之力
深矣少主登位便背盟約皆臣下所惑今姪帝必敦篤
悠乆矣又謂后曰汝可先貽書於南朝太后備述妯娌
之好人使徃來名傳南朝又詔燕京憫忠寺特置真宗
御靈建資福道塲百日而罷復詔沿邊州軍不得作樂
後因御宴有教坊都知格守樂名格子眼轉充色長因
取新譜宣讀帝欲更遷一官見本名正犯真宗諱因怒
曰汝充教坊首領豈不知我兄皇諱字遂以筆抹其譜
而止燕京僧録亦犯真宗諱勅更名圓融尋下令國中
應内外文武百僚僧道軍人百姓等犯真宗諱者悉令
改之又詔漢兒公事皆須體南朝法度行事不得造次
舉止其欽重宋朝百餘事皆此類也末年染消渴病多
忌諱惡稱説死亡之人雖帝之父母尊號亦不得言之
病亟乃驛召東平王蕭孝穆上京留守蕭孝先赴闕始
以輔立之事委之次以不得失宋朝之信誓屬之又屬
子宗真曰皇后事我四十年以其無子故命汝為嗣我
死汝子母切毋殺之　夏六月三日崩於上京東北三
百里大斧河之行帳年六十一在位通太后臨朝凡四
十九年葬上京西北二百里赤山上尊諡曰文武大孝
宣皇帝廟號聖宗(按原書誤以聖宗尊號/為諡今據遼史改正)
　
　
　
　
　
　
　
　
　
　
欽定重訂契丹國志卷七
欽定四庫全書
欽定重訂契丹國志卷八
　　興宗神聖孝章皇帝
興宗皇帝諱宗真聖宗長子母曰欽哀皇后蕭氏帝生
於顯州東錐子河始封梁王後立為皇太子聖宗崩帝
即位改元景福軍國事皆嫡母齊天皇后主之
(辛/未)景福元年(按隆禮誤以興宗為踰年改元故原書/所紀年號俱差一嵗今從遼史改正)是
年帝即位尊所生母順聖元妃曰法天皇后嫡母為齊
天皇后齊天后平州節度使蕭實桂之女丞相耶律隆
運之甥有容色聖宗愛幸特甚事承天太后(景宗之后/聖宗之母)
尤謹承天以隆運故深愛之承天上仙齊天預政權勢
日盛置宫闈司補官屬出教令生辰曰順天節有子皆
不育元妃生子長即帝也次曰塔塔濟又生楚國公主
嫁其弟蕭托克索為築城以居之曰睦州號長慶軍徙
户一萬實之曰從嫁户齊天喜琵琶通琵琶工燕文顯
李文福元妃屢言其事聖宗不之信又為卷書投聖宗
寢帳中聖宗得之曰此必元妃所為也命焚之聖宗遺
命以齊天為太后順聖為太妃元妃匿之自為皇太后
令人誣告齊天謀叛載以小車囚之上京帝曰齊天皇
后侍先帝四十年(按原書云與先帝四十年夫/妻其詞鄙俚今據遼史改正)先帝遺
詔立為太后今既不立何忍殺之法天后復問於諸兄
弟皆執奏曰若存之必為後患帝曰齊天皇后無子又
年老若存之宫中有何患乎法天后竟不從其言縊殺
之及其左右百餘人以庶人禮塟於祖州白馬山法天
皇后專制國事多殺功臣用蕭氏兄弟分監南北蕃漢
使蕭氏奴為團練防禦觀察節度使者至四十范陽無
賴輩多占名樂工為蕭氏奴　帝以上尊酒銀帯賜樂
工太后怒鞭樂工孟五哥帝知内品高慶郎告太后使
左右殺高慶郎太后愈怒下吏雜治語連於帝帝曰我
貴為天子而與囚同答狀耶鬱鬱不樂
(壬/申)重熙元年春正月如雪林　是嵗宋仁宗明道元年
(癸/酉)重熙二年春二月有星孛於東北光芒長二尺　夏
六月朔日食
(甲/戊)重熙三年秋八月有星孛於張翼長七尺濶五寸十
二日而没　帝與耶律喜孫謀率兵廢母法天太后登
黄布車載送慶州守聖宗塚遂誅永興軍都總管高常
格及内侍數十族命内庫都提㸃王繼恩内侍都知趙
安仁等監南北面蕃漢臣僚　自聖宗太平四年始宋
每嵗遣使賀帝生辰及元旦賀太后則别遣使至是不
復别遣至重熙八年迎回法天太后乃遣如故　是嵗
宋仁宗景祐元年
(乙/亥)重熙四年帝因獵過祖州白馬山見齊天太后墳塜
荒穢又無影堂及掃洒人只空山中一孤塚惻然而泣
曰吾早同今日后不至於此也左右皆沾涕因詔上京
留守耶律貴寧鹽鐡使郎元化等於祖州陵圍内選吉
地改葬其影堂廊庫等並同宣獻太后園陵
(丙/子)重熙五年春正月如魚兒濼
(丁/丑)重熙六年秋七月有星數百從西南而流至壁東其
光燭地黒氣長丈餘出畢宿下
(戊/寅)重熙七年春正月有衆星西北流　秋八月熒惑犯
南斗　是嵗宋仁宗寳元元年
(己/卯)重熙八年春二月駐蹕長春河(按原書於重熙三年/五年八年俱失載事)
(實今據/遼史補)
(庚/辰)重熙九年春正月朔日食　先是帝於重熙二年幽
母法天太后於慶州既改葬齊天后羣僚勸帝迎之皆
不從因命僧建佛寺帝聽誦報恩經感悟即遣使迎太
后館置中京門外筮日以見母子如初加號法天應運
仁德章聖皇太后(按遼史欽哀皇后重熙元年上尊號/法天應運仁德章聖皇太后二十三)
(年加上尊號仁慈聖善欽孝廣德安靖貞純寛厚崇覺/儀天皇太后此書誤書重熙元年所上尊號於此年但)
(欽哀尊號初為八字後為十八字必當再加此書謂/此年加尊號未必無據今姑仍舊文而加辨正云)然
出入舍止常相去十數里隂為之備　是嵗太后始遣
平慶軍節度使耶律元方州觀察使王惟吉帝遣左千
牛衛上將軍蕭迪右諫議大夫知制誥劉三嘏徃宋賀
乾元節　是嵗宋仁宗康定元年
(辛/巳)重熙十年冬十月幸中京(按原書此年失載/事實今據遼史補)　是嵗
宋仁宗慶厯元年
(壬/午)重熙十一年春二月帝遣蕭英劉六符徃宋求石晉
所割瓦橋闗十縣其書畧曰李元昊於北朝為甥舅之
親設罪合致討曷不以一介為報況營築長堤填塞要
路開決塘水添置邊軍甄稔猜疑慮隳信睦儻思乆好
共遣疑懐以晉陽舊附之區闗南元割之縣見歸敝國
共康黎元　初有涿州進士梁濟世嘗主文書於帳下
一日得罪歸宋言契丹將有割地之請又宋知雄州杜
惟序亦先得其事以聞至是宋仁宗發書示輔臣色皆
不動六符亦疑其書之先漏　夏四月宋遣知制誥富
弼為回謝使張茂實副之(按宋富弼是年再使遼據宋/史本紀及此書則其為副者)
(皆張茂實一人據通鑑長編及通考則/始為符惟忠後為張茂實未知孰是)報書畧曰元昊
急謀狂僣嚮議討除已常聞達復云築堤埭開陂澤盖
霖潦愆溢當致繕防至於備塞隘路閲集兵夫葢邊臣
常職乃鄉兵充籍之舊彼此何疑遽興請地之言殊匪
載書之約(按原書所載宋國書之文割裂太甚/殊未明晰今據第二十卷所載補正)富弼又
對曰兩朝人主繼好垂四十年一旦忽求割地何也帝
曰南朝違約塞雁門增塘水治城隍籍民兵意欲何為
羣臣競請舉兵而南寡人以為不若遣使取闗南故地
求而不獲舉兵未晚弼曰北朝忘章聖皇帝之大徳乎
澶淵之役若從諸將言北兵無得脱者且北朝與中國
通好不絶嵗幣則人主專其利而臣下無所獲若用兵
則利歸臣下而人主任其禍故北朝羣臣爭勸用兵者
皆為身謀非國計也帝曰何謂也弼曰晉高祖欺天叛
君而求助於北末帝昏亂神人棄之是時中國狹小上下離
叛故北朝全師獨克所獲金幣充仞諸臣之家而壯士
健馬物故大半此誰任其禍今中國提封萬里所在精
兵以百萬計法令修明上下一心北朝欲用兵能保其
必勝乎帝曰不能弼曰勝負既未可知就使其勝所亡
士馬羣臣當之歟人主當之歟若通好不絶嵗幣盡歸
人主臣下所得者奉使一二人而已羣臣何利焉帝大
悟首肯者乆之弼又曰塞雁門以備元昊也塘水始於
何承矩事在通好前地平水聚不得不増城隍皆修舊
民兵亦舊籍特補其闕爾非違約也晉髙祖以盧龍一
道賂契丹周世宗復伐取關南皆異代事宋興已九十
年若欲各求異代故地豈北朝之利也哉本朝皇帝之
命使臣則有辭矣曰朕為祖宗守國必不敢以其地與
人北朝所欲不過利其租賦爾朕不欲因爭地而殺兩
朝赤子故屈已増幣以代賦入若北朝必欲得地是志
在敗盟假為此事朕亦安得獨避用兵乎澶淵之役天
地鬼神實臨之今北朝首發兵端過不在朕天地鬼神
豈可欺哉帝感悟遂欲求婚弼曰婚姻易於生隙人命
脩短不可知豈若嵗幣之為堅乆本朝長公主出降齎
送不過十萬緍豈若嵗幣無窮之利帝曰卿且歸俟再
來當擇一事為報并以誓書來弼遂歸復命秋八月宋
再命富弼同張茂實齎書至書曰來書云章聖皇帝與
昭聖皇帝誓書每嵗以絹二十萬疋銀十萬兩以助軍
旅之費今以兩朝修好三紀於兹闗南縣邑本朝傳守
已乆懼難依從每年更增絹十萬疋銀十萬兩恭惟二
聖威靈在天顧兹纂承各當遵奉共循大體無介小嫌
餘依景德統和兩朝誓書帝不復求婚而意在增幣乃
曰南朝遺我書當曰獻否則曰納弼爭不可帝曰南朝
既懼我矣何惜此一事我若擁兵而南得無悔乎弼曰
本朝皇帝愛南北之民不忍使蹈鋒鏑故屈已增幣何
名為懼若不得已而至於用兵則南北敵國當以曲直
為勝負非使人之所憂也帝曰卿勿固執古亦有之弼
曰自古惟唐高祖借兵於突厥故臣事之當時所遺或
稱獻納則不可知其後頡利為太宗所擒豈復有此禮
哉弼聲色俱厲帝知不可奪曰吾當遣人議之於是留
所許增幣誓書復使耶律仁先劉六符以誓書詣宋求
為獻納宋竟許納字帝因命勒碑紀功擢劉六符為顯
官子孫貴於國中　法天太后專制不滿四年帝幽而
廢之既親政後始自恣拓落高曠放蕩不羈嘗與教坊
使王税輕等數十人約為兄弟出入其家至拜其父母
變服微行數入酒肆褻言狎語盡歡而返尤重浮屠法
僧有正拜三公三師兼政事令者凡二十人貴戚望族
化之多捨男女為僧尼如王綱姚景熙馮立輩皆道流
中人曾遇帝於微行後皆任顯官每有除授凡所親信
不依常格徑與躐升如拉克禪等數十人左右𨽻役皆
自微賤入親宫闈曾無勲力㧞居將相位至公卿爵賞
濫行除授無法樞密使馬保忠本漢人嘗從容進諫言
於帝曰罰當罪賞當功有國之令典也積薪之言汲黯
嘆之斜封之濫至唐而極國家自朔北奄有幽燕量才
授官人始稱職今臣下豢飬承平無勲可陟宜序進之
帝怫然怒曰若爾則是君不得自行其權豈社稷之福
也保忠恐懼自是欲有遷除必先厚賜貴臣以絶其言
(癸/未)重熙十二年夏五月朔日食
(甲/申)重熙十三年秋七月帝遣使如宋告伐西夏元昊宋
遣余靖來報聘
(乙/酉)重熈十四年夏四月朔日食是嵗帝以弟鄭王宗
元(按宗元遼史作重元興宗諱宗真諸弟賜名上一字/亦皆以宗宗元必重元之賜名或因其後來叛逆而)
(改其上一字以示絶屬之/意故遼史止稱重元歟)加兵馬大元帥封晉國王樂
(樂上疑/脱饒字)郡王宗徳進封豳王中山王宗正進封魯王豫
章王宗熈進封齊王節度使宗哲進封長沙王(按遼史/皇子表)
(聖宗六子長即興宗重元第二太平中封秦國王興宗/立為皇太弟布古徳第三重熈中封栁城郡王武格第)
(四封燕王狗兒第五不言封爵盖早殤也海古勒第六/封饒樂郡王又按宏簡録遼系屬傳布古徳賜名宗簡)
(武格賜名宗愿海古賜名宗偉其名與所/封郡國與此書皆不合附識之以資恭考)
(丙/戌)重熙十五年春三月朔日食　夏六月有流星出營
室南大如杯其光燭地隠然有聲
(丁/亥)重熙十六年東京留守耶律呼爾察叛入髙麗命將
軍蕭迪誅之　帝常夜宴與劉四端兄弟王綱入伶人
樂隊命后妃易衣為女道士后父蕭穆濟曰蕃漢百官
皆在后妃入戲恐非所宜帝擊穆濟敗面曰我尚為之
若女何人耶帝工畫善丹青嘗以所畫鵝雁送諸宋朝
㸃綴精妙宛乎逼真仁宗作飛白書以答之盖當是時
南北無事嵗受南宋饋遺百四十五年内府之儲珍異
固山積也
(戊/子)重熙十七年春正月如清水
(己/丑)重熙十八年春正月朔日食　二月朔彗出虚晨見
東方西南指厯紫微垣至婁凡一百二十四日而没
是嵗宋仁宗皇祐元年
(庚/寅)重熙十九年春正月如魚兒濼
(辛/卯)重熙二十年春正月駐蹕混同江
(壬/辰)重熙二十一年秋七月祀天地(按原書於重熙十七/十九二十二十一等)
(年俱失載事實/今據遼史補)
(癸/巳)重熙二十二年冬十月朔日食
(甲/午)重熙二十三年夏四月朔日食　是嵗宋仁宗至和
元年
(乙/未)重熙二十四年帝遣使以畫像如宋求易仁宗御容
以代相見篤兄弟之情　八月帝崩在位二十五年年
四十一廟號興宗諡曰神聖孝章皇帝(按原書云諡曰/文成皇帝考文)
(成乃重熙二十三年所上尊號/中二字非諡也今據遼火改正)　先是日食正陽客星
出於昴宋著作佐郎劉羲叟曰遼帝其有災乎至是果
驗
　
　
　
　
　
　
　
　
　
　
　
　
欽定重訂契丹國志卷八
欽定四庫全書
欽定重訂契丹國志卷九
　　道宗孝文皇帝
道宗皇帝諱洪基興宗長子也興宗於重熙二十四年
八月崩洪基即位改重熙二十四年為清寧元年
(乙/未)清寧元年秋九月賜内外臣僚爵賞有差(按原書於/此年失載)
(事實今據/遼史補)
(丙/申)清寧二年秋七月彗出紫㣲垣厯七星其色白長丈
餘　八月朔日食　是嵗宋仁宗嘉祐元年
(丁/酉)清寧三年祖母儀天皇太后蕭氏崩(按興宗嫡母曰/仁徳后上尊號)
(曰齊天皇太后生母曰欽哀后重熙元年尊號曰法天/皇太后二十三年重上尊號口儀天皇太后齊天重熙)
(二年已為儀天所弑此年崩者乃儀/天也原書誤作齊天今據遼史改正)帝遣懷徳節度使
蕭福延詣宋告哀宋仁宗發哀於内東門幄殿百官進
名奉慰輟视朝七日
(戊/戌)清寧四年秋八月朔日食
(己/亥)清寧五年春正月朔日食　夏四月宋以周恭帝後
為崇義公給田千頃令奉周祀
(庚/子)清寧六年春正月大星隕東南有聲如雷
(辛/丑)清寧七年六月朔日食四分
(壬/寅)清寧八年冬十二月幸西京(按原書此年失載/事實今據遼史補)
(癸/卯)清寧九年春三月宋仁宗崩以姪曙為子嗣立是為
英宗帝遣使祭宋大行於皇儀殿遂見宋嗣帝於東廂
嗣帝痛哭乆之　先是蕭后既崩魯王宗元怙寵益驕
恣與宰相共謀作亂及相某以貪暴黜宗元從帝獵於
涼淀帝讓宗元先行宗元不可帝乃先行依山而左宗
元之子楚王洪孝以百餘騎直前射帝傷臂又傷乘馬
仆太師某下馬掖帝使乘巳馬殿前㸃檢蕭福美引兵
迎帝與洪孝戰射殺之帝與宗元戰宗元不勝而遁南
趣幽州一日行五百里尋被殺(按遼史重元既敗北走/大漠自殺此云南趣幽)
(州乃據通鑑長編之文傳聞/異詞未知孰是今姑仍之)燕京留守耶律明與宗元
通謀聞其敗領奚兵入城授甲欲應之副留守某將漢
兵拒焉㑹使者以金牌至遂擒斬耶律明帝尋亦至陳
王蕭孝先等皆坐誅其先遣聘宋使者數人悉宗元之
黨也過白溝悉以檻車載至誅之獨蕭福延以兄福美
有功得免
(甲/辰)清寕十年是嵗帝遣林牙左監門衛大將軍耶律防
樞密直學士給事中陳顗詣宋求真宗仁宗御容宋遣
右諫議大夫權御史中丞張昪為回謝使(張昇二字原/闕據宋史補)
單州防禦使劉永年副之後帝以宋御容於慶州崇奉
每夕宮人理衣衾朔日月半上食食氣盡登臺而燎之
曰燒飯　是嵗宋英宗治平元年
　先是重熙中興宗以聖宗及已畫像二軸詣宋求易
　真宗神宗御容曰思見而不可得故來求御容而見
　之也宋帝許焉㑹興宗崩遂寢至是遣使再求宋命
　修撰胡宿為回謝使李緩副之且許以御容約因賀
　正旦使置衣篋中交致焉
(乙/巳)咸雍元年春正月文武百僚上尊號曰聖文神武全
功大畧廣智聰仁睿孝天祐皇帝
(丙/午)咸雍二年春三月彗見西庚申晨見於室本大如月
長七尺許辛巳昏見於昴如太白長丈有五尺壬午孛
於畢如月至五日沒　秋九月朔日食　是嵗復改國
號曰大遼
(丁/未)咸雍三年春正月宋英宗崩子頊嗣立是為神宗
(戊/申)咸雍四年春正月朔日食　是嵗宋神宗熙寕元年
(己/酉)咸雍五年秋七月朔日食
(庚/戌)咸雍六年春正月如千鵝濼
(辛/亥)咸雍七年冬十一月免南京流民租
(壬/子)咸雍八年春二月以嵗饑免武安州租税(按原書於/咸雍元年)
(六年七年八年俱失/載事寳今據遼史補)
(癸/丑)咸雍九年夏四月朔日食
(甲/寅)咸雍十年春三月帝遣蕭扈如宋議河東地界國書
大畧言河東路沿邊増修戍壘起鋪舍侵入本國蔚應
朔三州界内乞行毁撤别立界至等事宋神宗面諭以
三州地界俟差官與北朝職官就地頭檢視定奪雄州
外羅城今修已十三年即非創築又非近事北朝既不
欲如此更不令接續修白溝館驛亦俟差官檢視如有
創蓋樓宇箭窗等並令拆去屯戍兵級並令抽回國書
亦云倘事由夙昔固難徇情誠有侵踰何恡改正　秋
九月帝使蕭素再詣宋議疆事宋遣劉忱吕大忠與之
議於代州我使指蔚應朔三州分水嶺土隴為界宋劉
忱與我使行視無土隴乃但云以分水嶺為界凡山皆
有分水嶺相持乆之不決
(乙/卯)太康元年(按原書以此年為咸雍十一年至三十/年止無太康大安二元今據遼史改正)春
三月帝復遣蕭禧齎國書詣宋以劉忱等遷延為言宋
命沈括為報使來面議括尋於樞宻院閲案牘得頃嵗
始議地界書指石長城為分界今所爭乃黄嵬山相逺
三十里其議遂決　秋八月朔日食隂雲不見　冬十
月彗出軫
(丙/辰)太康二年春二月賑黄龍府饑免南京租税
(丁/巳)太康三年春正月如混同江
(戊/午)太康四年夏六月朔日食　東南有大星出如瓠𤓰
聲如雷其光燭地　是嵗宋神宗元豐元年
(乙/未)太康五年夏五月謁慶陵
(康/申)太康六年秋七月彗出太㣲垣　冬十一月朔日食
(辛/酉)太康七年夏五月駐蹕嶺西
(壬/戊)太康八年夏六月朔日食隂雲不見
(癸/亥)太康九年秋九月朔日食
(甲/子)太康十年春正月如春水(按原書於太康二年三年/五年七年十年俱失載事)
(實今據/遼史補)
(乙/丑)大安元年宋神宗崩子煦嗣立是為哲宗
(丙/寅)大安二年夏六月有星如𤓰出文昌　秋七月朔日
食隂雲不見　是嵗宋哲宗元祐元年
(丁/卯)大安三年春正月賑南京中京饑
(戊/辰)大安四年冬十月免百姓所貸官粟
(己/巳)大安五年春三月晝有流星出東北
(庚/午)大安六年春二月駐蹕雙山
(辛/未)大安七年夏五月朔日食
(壬/申)大安八年春正月如山榆淀
(癸/酉)大安九年夏四月興中府甘露降(按原書於大安三/年六年八年九年)
(俱失載事實/今據遼史補)
(甲/戊)大安十年春三月朔日當食雲霧不辨　是嵗宋哲
宗紹聖元年
(乙/亥)孝昌元年春正月如混同江(按原書於此年失載/事實今據遼史補)
(丙/子)孝昌二年是嵗大國舅帳蕭嘉里四郎君善騎射豪
俠不羈常養亡命數十人從行往來遊獵於遼東西其
飲食用度强取辨於富民一日獲罪帝命捕之甚峻即
嘯聚為盜未旬日間有衆二千餘攻陷乾顯等數州諸
道發兵捕討累戰不勝潛率衆奔生女直界就結楊格
太師謀叛諸軍追襲至境上不敢進具以聞北樞密院
尋降宣劄子付楊格一面圖之楊格遷延數月獨斬賊
魁嘉里首級遣長子阿固達獻遼餘悉不遣紿云已誅
絶矣隨行婦女鞍馬器甲財物給散有功之人充賞帝
不得已反進楊格父子官爵自是楊格父子自平蕭嘉
哩之後内恃有功隂懷異志吞并旁近部族或誣以誘
納叛亡或詐云盜藏牛馬好則結親以和取之怒則加
兵以强掠之力農積粟練兵牧馬多市金珠良馬嵗時
進奉賂遺權貴以通情好
(丁/丑)孝昌三年夏六月朔日食　秋八月彗出氐斜指天
市垣光芒三尺餘越三夕長丈餘掃巴星
(戊/寅)孝昌四年春三月幸春州(按原書於此年失載/事實今據遼史補)　是
嵗宋哲宗元符元年
(己/卯)孝昌五年春三月帝命蕭徳崇等齎國書詣宋見宋
哲宗跪言曰北朝皇帝告於南朝皇帝西夏早休得即
甚好哲宗答曰西人累年犯順理須征伐何煩遣使德
崇等唯唯而退其國書畧云粤惟夏臺實乃藩輔累承
尚主迭受封王近嵗以來連表馳奏稱南兵之大舉入
西界以深圖懇求救援之師用濟攻伐之難理當依允
事貴解和葢宋之於夏情重祖孫夏之於遼義隆甥舅
必欲兩全於保合豈宜一失於綏存而況於彼慶厯元
豐中曾有披聞皆為止退寧謂輙違先㫖仍事逺征儻
蔽議以無從慮造端而有自宋報國書云惟西夏之小
邦乃本朝之藩鎮曲加封植俾獲安全雖於北嘗與婚
姻之親而在南全居人子之分含容浸乆變詐多端爰
自累嵗以來無復事上之禮賜以金繒而不已加之封
爵而愈驕殺掠吏民圍犯城邑推原罪惡在所討除聊
飭邊防稍修武備據守要害控扼奔衝輙於去嵗之冬
復驅竭國之衆來攻近寨凡渉兩旬自取死傷數以萬
計糧盡力屈衆潰宵歸更為詭誕之辭徃求拯救之力
狡獪之甚於此可知采聽之間固應洞曉必謂深加沮
却乃煩曲為勸和示以華緘將之聘幣禮雖形於厚意
亊實異於前聞細料雅懐誠非得已顧於信誓殊不相
闗惟昔興宗致書仁祖諭協力蕩平之意深同謀外禦
之情至欲全除使無噍類謂在稽于一舉誠無益於兩
朝祖宗貽謀斯為善美子孫繼志其可弭忘今者詳味
縟辭有所未諭輒違先㫖諒不在兹又回白劄子畧云
夏國犯順罪惡如此北朝所當共怒兼慶厯皇祐間興
宗屢嘗致書仁廟至有熟料兇頑終合平蕩等語且言
北朝興宗敦篤勸和情義兼至方夏人有罪則協力討
除及西征勝㨗則持書相慶慮彼稱臣修貢則欲當朝
勿賜允從今來兩朝歡好加於前日乃以夏人窮蹙之
故詭辭干告既移文計㑹又遣使勸和恐與昔日興宗
皇帝之意稍異竊料北朝臣僚不曾檢㑹徃日書詞及
向所誓約聞達宋帝遣郭知章報聘初蕭徳崇堅乞於
國書内增休退兵馬還復土疆等語徃復議論宋帝不
從徳崇留宋凡三十七日乃歸
(庚/辰)孝昌六年春正月宋哲宗崩弟佶嗣立是為徽宗
夏四月朔日食　秋七月熒惑犯房心
(辛/巳)孝昌七年(按原書誤以道宗之崩繫之孝昌七/年較史少一年殊為疎舛今改正)春正
月帝大漸戒孫延禧曰南朝通好嵗乆汝性剛切勿生
亊又戒大臣曰嗣君若妄動卿等當力諫止之甲戌帝
崩在位四十七年廟號道宗諡曰仁聖大孝文皇帝(按/原)
(書云諡曰天福皇帝考道宗尊號曰天祐皇帝隆禮葢/誤以尊號為諡而又誤天祐為天福也今據遼史改正)
帝聰達明睿端嚴若神觀書通其大畧神領心解末年
女直節度使楊格遣子阿固達來朝以烏紳自隨遼之
貴人與為雙陸戲投瓊不勝妄行馬阿固達憤甚拔小
佩刀欲刺之烏紳從旁救止急以手握鞘阿固達止以
其柄戕其胸不死帝大怒侍臣以其强悍咸勸誅之帝
曰吾方示信以懷逺方不可殺也侍臣又諫曰王衍縱
石勒卒毒中原張守珪赦禄山終傾唐室阿固達乃敢
陵躒貴臣肆其無君之心此而不除將貽邉患帝不從
　
　
　
　
　
欽定重訂契丹國志卷九
欽定四庫全書
欽定重訂契丹國志卷十
　　天祚皇帝上
帝諱延禧道宗之孫太子濬之子也母曰穆齊氏初為
齊王後為皇太孫道宗崩太孫即位羣臣上尊號曰天
祚皇帝改元乾統
(辛/巳)乾統元年春正月有流星燭地自西南入尾抵距星
是夕有赤氣起東北方亘西方中出白氣二氣將散復
有赤氣起在旁　夏四月朔日食隂雲不見　是嵗女
直節度使楊格卒子阿固達立　是嵗宋徽宗建中靖
國元年
(壬/午)乾統二年夏閏六月䇿賢良　是嵗宋徽宗崇寧元
年
(癸/未)乾統三年冬十月如中京
(甲/申)乾統四年冬十月幸南京(按原書於此上三年失/載事實今據遼史補)
(乙/酉)乾統五年夏四月帝遣簽書樞密院蕭(良/)詣宋言宋
朝出兵侵夏國今大遼皇帝妹嫁夏國主請還所侵地
　五月宋徽宗遣龍圖閣直學士林攄報聘見帝跪上
國書仰首曰夏人數冦邊朝廷興師問罪以北朝屢遣
講和之使故務含容今踰年不進誓表不遣使賀天寜
節又築席徑嶺馬練川兩堡侵冦不已北朝若不窮詰
恐非所以踐勸和之意帝出於不意為之愕然　秋八
月帝以林攄來使而失情復遣使如宋宋遣禮部侍郎
劉正夫來報酬對敏博議皆如約
(丙/戊)乾統六年春正月彗出西方其長竟天　三月帝復
遣泛使同平章事蕭保先牛温舒詣宋為夏請元符講
和以後所侵西界地徽宗曰先帝已畫封疆今不復議
若自崇寧以來侵地可與之
(丁/亥)乾統七年冬十月朔日食　是嵗宋徽宗大觀元年
(戊/子)乾統八年夏四月射柳祈雨
(己/丑)乾統九年冬十月詔免今年租税(按原書於此上二/年失載亊實今據)
(遼史/補)
(庚/寅)乾統十年秋九月朔日食
(辛/卯)天慶元年秋九月宋遣鄭允中童貫來聘帝與羣臣
相聚指笑曰南朝人才如此然帝時方縱肆貪得宋玉
帛珍玩而貫所齎皆極珍竒至運兩浙髹漆之具火閣
書櫃牀椅等往獻帝所以遺貫者亦稱是貫使歸至盧
溝河有燕人馬植者得罪於國見貫陳滅燕之䇿貫攜
歸宋改姓李名良嗣薦於朝遂賜姓趙後帝數移檄索
取貫不與宋人圖燕之議蓋始此　是嵗宋徽宗政和
元年
(壬/辰)天慶二年春帝如混同江釣魚界外生女直在千里
内者以故事皆來㑹適遇頭魚酒筵别具宴勞酒半酣
帝臨軒使諸部長次第歌舞為樂次至阿固達端立直
視辭以不能諭之再三終不從帝密謂樞密使蕭奉先
曰阿固達意氣雄豪顧視不常當以事誅之不然恐貽
後患奉先曰阿固達麤人何知殺之傷向化心設有異
志蕞爾小國何能為阿固達冇弟姪曰烏竒邁尼雅滿
呼實輩帝嵗入秋山數人必從行善作鹿鳴呼鹿使帝
射之或刺虎或摶熊帝喜輒加官爵後至圍塲司差遣
者有之阿固達㑹釣魚而歸疑帝知其意即欲稱兵是
年秋遂併吞諸鄰近部族有趙三阿古齊大王者拒之
不從阿固達擄其家二人來訴於咸州詳衮司送北樞
密院時樞密使蕭奉先本戚里庸才懼其生事但作常
事以聞天祚指揮就送咸州取勘欲使自新阿固達竟
托病不至
(癸/巳)天慶三年春三月朔日食　阿固達一日帯五百餘
騎徑赴咸州詳衮司吏民驚駭明日擁騎赴衙引問與
告人趙三阿古齊等並問於㕔下阿固達隐諱不伏供
祈送所司取狀一夕領從騎歸去遣人訴於上謂詳衮
司意欲殺我故不敢留自是召不復至第節次申北樞
密院帝亦無如之何(按原書叙金太祖至咸州/事多舛錯今據遼史改正)
(甲/午)天慶四年秋八月女直阿固達始起兵用尼雅滿呼
實為謀主尼楚赫伊呼羅索棟摩等為將帥㑹集女直
諸部甲馬二千首攻混同江之東名寜江州(按原書誤/作寧江府)
(今據遼/史改正)時天祚射鹿慶州秋山聞之不以介意遣海州
刺史高仙夀統渤海子弟軍三千人應援寜江秋九月
遼兵遇女直於寧江州東戰數合渤海大敗或陣沒或
就擒獲免者無㡬復攻破寧江州無少長悉殺之帝賞
刑僣濫禽色俱荒女直東北與五國為鄰五國之東接
大海出名鷹自海東來者謂之海東青小而俊健能擒
鵝騖爪白者尤以為異舊例嵗嵗求之女直女直至五
國戰鬬而後得女直不勝其擾及帝嗣位責貢尤苛又
天使所至百般需索於部落稍不奉命則召部長加杖
甚者誅之諸部怨叛潛結阿固達至是遂舉兵　是月
帝出秋山赴顯州冬山射虎聞攻陷寧江州中輟不行
　冬十月差守司空殿前都檢㸃蕭嗣先(奉先/弟)充東北
路都統静江軍節度使蕭托卜嘉副之發契丹奚兵三
千騎中京路禁軍土豪二千别選諸路武勇二千餘人
以中京虞候崔公義充都押官侍衛控鶴都指揮使商
州刺史邢穎副之屯出河店臨白江與寜江女直對壘
時遼國太平日乆聞女直興師皆願從軍冀賞徃徃將
家屬團結車營隨行　是月女直潜渡混同江掩遼不
備未陣擊之嗣先軍潰其家屬金帛牛馬輜械悉為女
直所得復以兵追殺百餘里管押官崔公義邢穎等死
之甲兵三千為金所獲
　初女直之起兵也率皆騎兵旗幟之外各有字號小
　木牌繫人馬上為號五十人為一隊前二十人全裝
　重甲持鎗或棍棒後三十人輕甲操弓矢毎遇敵必
　有一二人躍馬而出先觀陣之虚實或向其左右前
　後結陣而馳擊之百步之外弓矢齊發無不中者勝
　則整陣而復追敗則復聚而不散其分合出入應變
　若神人人皆自為戰所以勝也
遼國舊例凡闗軍國大事漢人不預帝自兩敗之後意
謂蕭奉先不知兵始欲改用將師遂召宰相張琳呉庸
付以東征事張琳等碌碌儒生非經濟才統御無法遽
奏曰前日之敗失於輕舉若用漢兵二十萬分路進討
無不克者帝謂其數多且差十萬即宣降劄付上京長
春遼西諸路計人户家業錢每三百貫自備一軍限二
十日各赴期㑹時富民有出一百軍二百軍者家貲遂
竭琳等非將帥材器甲聽從自便人人就易鎗刀氊甲
充數弓弩鐡甲百無一二雜以畨軍分出四路北樞密
副使耶律鄂爾多為淶流河路都統(按淶流河原書作/東流河考遼史地)
(理志上京有淶流河通考遼禦金四/路出師鄂爾多出淶河路今據改正)衛尉卿蘇夀吉副
之耶律寜為黄龍府路都統桂州觀察使耿欽副之復
州節度使蕭聶赫為咸州都統將作監龔誼副之左祗
候郎君詳衮蕭額爾吉訥為草峪都統商州團練使張
惟協副之獨淶流河一路遂深入女直軍馬初一戰稍
却各退保寨栅是夕都統鄂爾多誤聽漢軍已遁即離
遼奚之兵棄營而奔明早漢軍尚餘三萬衆遂推將作
少監武朝彦為都統再與女直合戰遂大敗餘三路聞
之各退保本路防城數月間遂為女直攻陷丁壯斬戮
無遺嬰孺貫之槊上盤舞為戲所過赤地無餘應遼東
界女熟户女直亦為阿固達吞併分拺强壯人馬充軍
遂有鐡騎萬餘　初蕭嗣先出河店之敗也諸番漢兵
將多不赴都統行營聚合各逃走歸家或有被傷詣行
闕而告歸者蕭奉先懼弟嗣先獲罪輒奏帝云東征潰
兵懼所至刼掠若不從權肆赦將嘯聚為腹心患帝從
之降赦應係出河店潰軍並免罪歸業所有遺棄係官
器甲亦不理索嗣先遂詣闕待罪但免官而已自是出
征之兵皆謂戰則有死而無功退則有生而無罪由是
各無鬭志累年用兵每遇女直望風奔潰降赦免罪不
能成功者此也
(乙/未)天慶五年秋七月朔日食　八月帝下詔親征率畨
漢兵十餘萬出長春路命樞密使蕭奉先為御營都統
耶律章努副之以精兵二萬為先鋒餘分五部為正兵
諸大臣貴族子弟千餘人為硬軍扈從百司䕶衛軍北
出駱駝口車騎亘百里鼔角旌旂震耀原野别以漢軍
歩騎三萬命都檢㸃蕭呼圖克為都統樞密直學士柴
誼副之南出寧江州路自長春州分路而進齎數月之
粮期必滅女直一夕軍中戈㦸有光馬皆嘶鳴咸以為
不祥帝問司天官李圭圭不敢對宰相張琳前奏曰唐
莊宗攻梁矛㦸夜有光郭崇韜曰火出兵入破賊之兆
遂滅梁天祚喜而信之師至鴨渌江人心疑懼　初帝
親征女直尼雅滿烏珠偽為卑哀求生者陽以示衆實
以求戰嫚書上之帝大怒下詔有女直作過大軍翦除
之語阿固達聚諸部長曰始與汝輩起兵葢苦遼國殘
虐吾謂若卑哀請降庶㡬紓禍乃欲盡行剪除為之奈
何不若殺吾一族衆共迎降可以轉禍為福諸部長皆
羅拜曰事至此當誓死一戰　次日御營退行三十里
或言於帝曰兵已深入女直在近軍心皆願一戰何必
退也天祚亟召諸統兵官問策安在人皆觀望無敢言
不願戰者再傳令進兵　冬十一月帝與女直兵㑹時
盛寒雪深尺餘先鋒接戰雲塵亘天日色赤暗帝親督
諸軍進戰少頃軍馬左旋三轉已横屍滿野望帝御旗
向西南出衆軍隨而退潰始悟矛㦸有光為凶兆也女
直亦不急追徐收所獲輜重馬牛而已帝一日一夜走
五百里退保長春女直乘勝遂并渤海遼陽等五十四
州　耶律章努係大横帳與衆謀曰帝乆失道皇叔燕
王淳(淳乃道宗弟和囉噶之子俗呼為燕王實封秦晉/國王○按原書云淳乃道宗宏本之子考淳乃道)
(宗姪非道宗子且遒宗諱洪基不名宏本此文舛誤之/甚疑當云淳乃道宗弟宏道之子蓋宏道乃和囉噶之)
(别名而傳冩脱去弟字也又淳兼封秦晉而/原書但言封秦國王亦誤今並據遼史改正)親賢若廢
帝而迎燕王判燕京留守事女直可不戰而服也章努
與同謀人二千餘騎夜半奔上京迎立燕王是日有燕
王妃父蕭唐古德告其事帝詔遣長公主駙馬蕭昱領
精騎千餘詣廣平淀防䕶后妃諸王行宫别遣帳前親
信伊遜齎御札馳報燕王時章努先遣燕王二妃親弟
蕭迪里外甥蕭雅里説之曰前日御營兵為女直所敗
帝不知所在今天下無主諸公幼弱請王權知軍國事
失此機㑹姦雄竊發未可圖也燕王曰此非細事帝自
有諸王當立南北面大臣不來而汝等來何也密令左
右拘之少頃伊遜持帝御札至備言章努等欲行廢立
之事燕王對使者號泣斬蕭迪里首級以獻單騎由間
道避章努賊衆趣廣平淀待罪帝待之如初章努知燕
王不聽領麾下掠慶饒懷祖等州嘯聚渤海盜衆數萬
直趨廣平淀犯帝行闕索戰賴順國女直阿固齊等三
百餘騎一戰而勝擒其貴族二百餘人並斬以徇妻女
配役繡院或給散近幸為婢餘得脱者奔女直章努偽
作使人帯牌走馬奔女直近境至秦州為識者所獲以送
帝帝命腰斬于市剖其心獻祖廟分送五路號令
初章努之叛也蕭奉先以燕王索得漢人心疑章努潛
與南路漢軍同謀遂以聞帝以同知宣徽北院事韓汝
誨詣漢軍行營傳宣曰將士離家暴露日乆風霜之凍誠
可憐憫今女直逺遁不可深入並令放還諸軍皆歡呼
分散越三日復遣使督進發軍中洶洶遲疑不行及聞
大軍已敗亦自燒營逃去帝隨行衛兵僅三五百人而
已遂降詔募奚漢人䕶駕到廣平淀有官者轉一官白
身人三班奉職及至廣平再降指揮若䕶駕至起離日
依上推賞　是嵗宋遣羅選侯益等來賀生辰及正旦
入國道梗至中京阻程兩月不得見帝而回　是嵗女
直阿固達即皇帝位國號曰金建元收國元年是為金太
祖
(丙/申)天慶六年春正月朔夜渤海人高永昌率兇徒十數
乘醉恃勇持刃踰垣入府衙登㕔問留守蕭保先所在
紿云外軍變請為備保先纔出刺殺之是夜有户部使
大公鼎本渤海人登進士第頗剛明聞亂作權行留守
事與副守高清臣集諸營奚漢兵千餘人次日搜索先
作亂渤海人得數十人並斬首即撫安軍民倉卒之際
有濫被其害者小人喜亂得以藉口不可禁戢一夜燒
寨起亂　初三日軍馬抵首山門大公鼎等登門勸諭
使歸不從　初五日夜城中舉火内應開門騎兵突入
於通衢大公鼎高清臣督軍迎敵不勝領麾下殘兵百
餘人奪西門出奔行闕髙永昌自殺留守蕭保先後自
據東京稱大渤海皇帝改元應順據遼東五十餘州分
遣軍馬肆其殺掠所在州郡奚人户徃徃挈家渡遼以
避獨瀋州未下宰相張琳瀋州人也帝命討之琳先任
户部使有東京人望至是募遼東失業者并驅轉户强
壯充軍蓋遼東夙與女直渤海有讐轉户則使從良庶
㡬効命敢戰旬日之間得兵二萬餘隨官屬將領聽從
辟差　是春帝募渤海武勇馬軍二千人屯白草谷備
禦㑹蕭保先為政酷虐渤海素悍有犯法者不恕束京
乃渤海故地自太祖力戰二十餘年始得之建為東京
而蕭保先嚴酷渤海苦之故有是變(按原書無蕭保嚴/酷以下三句文義)
(不完今據通/鑑長編補入)　夏五月初自顯州進兵渤海止備遼河
三义梨樹口張琳遣羸卒千餘疑其守兵以精騎間道
渡河趨瀋州渤海始覺遣兵迎敵旬日間三十餘戰渤
海稍却退保東京張琳兵距城五里隔太子河劄寨先
遣人移文招撫不從傳令留五日糧決策破城越二日
發安德州義軍先渡河次引大軍齊渡忽上流有渤海
鐡騎突出其傍諸軍少却退保舊寨河路復為所斷三
日不得渡衆以饑告謀歸瀋州徐圖後舉初七日夜移
寨渤海騎兵尾襲强壯者得入城老㓜悉被殺掠是時
軍伍尚整方議再舉忽承女直西南路都統棟摩國王
檄凖渤海國王高永昌狀遼國張宰相統領大軍前來
討伐伏乞救援當道於義即合應援已約五月二十一
日進兵檄到瀋州衆以渤海詐作此檄不為備是日聞
探東北有軍掩至將士呼曰女直至矣張琳急整軍迎
敵將士望見女直兵氣已奪遂敗走入城女直隨入先
據城西南後縱兵殺戮㡬盡孟初劉思温等死之張琳
與諸子弟等并官屬縋城走免盡失軍資器甲隨入遼
州收集殘軍坐是謫授遼興軍節度使(乃平/州也)自張琳之
敗國人皆稱燕王賢而忠若付以東征士必樂為用兼
遼東民有渤海之敗渡遼失所者衆若招之為軍彼有
報怨此且報國必以死戰帝乃授燕王都元帥蕭德恭
副之永興軍使耶律佛德延昌宫使蕭昻並兼監軍聽
辟官屬召募遼東饑民得二萬餘謂之怨軍如郭藥師
者是也别選燕雲平路禁軍五千人并勸諭三路富民
依等第進獻武勇二千人如董龎兒者是也又科歛脚
車三千乘凖備隨軍支遣境内騷然矣　燕王既招怨
軍武勇軍共三萬人自八月進發十月到乾州箇山劄
寨至十一月二十四日夜忽管押武勇軍太常少卿武
朝彦率府屬馬僧辨潛謀作亂遣百餘騎趨中軍帳先
殺燕王燕王覺之奔他軍免餘皆閉壁不應朝彦知謀
不成擁騎二千欲南奔道為人所殺　燕王自被命東
征恥其行未出境而兵亂勉率諸軍自梨樹口渡遼水
欲下瀋州駐兵城下射書令降不應選精鋭梯城復矢
石如雨不能上或報女直援至退保遼河是行雖無所
得亦無所失既而燕王被召赴闕留北宰相蕭德恭上
京路都統耶律伊都副之大詳衮耶律特哩古濠懿州
路都統延慶宫使蕭和尚努副之都元帥府監軍耶律
佛徳顯州路都統四軍太師蕭幹副之並以屯田為備
　自帝親征敗績中外歸罪蕭奉先於是謫奉先西南
面招討擢用耶律大悲努為樞密使蕭扎拉同知樞密
院使間有軍國大事帝與南面宰相執政呉庸馬人望
柴誼等參議數人皆昬繆不能裁決當時國人諺曰五
箇翁翁四百嵗南面北面頓瞌睡自已精神管不得有
甚心情殺女直逺近傳為笑端有人聞于帝帝亦笑而
悟是嵗罷耶律大悲努再召蕭奉先代之蕭扎拉授西
京留守事其後罷呉庸馬人望柴誼以李處温左企弓
代之至於國亡　女直初援渤海已而復相攻渤海大
敗高永昌遁入海女直遣烏訥實貝勒以騎三千追及
於長松島斬之其潰散漢兒軍多相聚為盜如侯槩呉
撞天等所在蟠結以千百計自稱雲隊海隊之類紛然
並起每一飯屠數千人數路之民殆盡將師不能制
(丁/酉)天慶七年夏帝再命燕王㑹四路兵馬防秋　秋七
月初發燕山府　冬十月至隂涼河聞怨軍以時寒無
衣刼掠乾州都統蕭榦一面招安初怨軍有八營共二
萬八千餘人自宜州募者謂之前宜營再募者謂之後
宜營前錦後錦亦然有乾營顯營乾顯大營巖州營叛
者乃乾顯大營前錦營也　十一月到衛州蒺藜山遂
留大軍就糧司農縣領輕騎二千欲赴顯州處置作過
怨軍行次懿州或報女直前軍已過明王墳即召大軍
㑹徽州　有星如月徐徐南行而落光照人物與月無
異　是年蘇復州編民百餘户泛海至宋登州岸具言
女直兵來攻遼東地已過遼河西宋登州守王師中以
聞宋帝詔童貫蔡京議遣人偵其實委師中選將校七
人各借以官用平海指揮兵船載郭藥師同往至海北
見女直邏者不敢前復回青州宋安撫崔直躬奏其事
宋帝復委童貫措置應借官過海人悉寘之法别遣使
女直講賣馬舊好　是嵗金太祖天輔元年
(戊/戌)天慶八年春正月燕王淳將討怨軍而遇金兵於徽
州之東未陣而潰初怨軍入攻前後多見天象或白氣
經天或白虹貫日或天狗夜墮或彗掃西南赤氣滿空
遼兵輒敗是夕有赤氣若火光自東起徃來紛亂移時
而散軍中以為凶兆皆無鬭志燕王與麾下五百騎退
保長泊魚務於是金兵入新州節度使王從輔開門降
金人焚掠而去所經咸懿濠衛四州皆降犒勞而過金
人别遣棟摩國王攻怨軍於顯州怨軍大敗金人以馬
疲破乾顯州焚掠而歸帝在中京聞燕王兵敗金人入
新州晝夜憂懼潛令内庫三局官打包珠玉珍玩五百
餘囊駿馬二千夜入飛龍院餵飬為備嘗謂左右曰若
女直必來吾有日行三百里馬若干又與宋朝為兄弟
夏國舅甥皆可以歸亦不失一生富貴所憂者軍民受
禍耳識者聞之私相謂曰遼必亡矣自古人主豈有棄
軍民而自為謀身計者其能享國乎暨聞金人焚刦新
州以歸即以謂威德所加彼何能為復自縱肆　夏五
月壬午朔日有食之　秋金人陷東京黄龍府咸信蘇
復辰海同銀通韓烏遂春泰靖等五十餘城内並邊
二十餘州各有和糴倉依祖宗法每嵗出陳易新許民
自願假貸收息二分所有無慮三百五十萬石雖累嵗
舉兵未嘗支用至是金人悉取之據遼東長春兩路
是時有楊朴者遼東鐡州人也本渤海大族登進士第
累官校書郎先是從高永昌叛因降於金頗用事勸金
帝稱尊號又陳説金帝曰自古英雄開國受襌必先求
大國封冊八月金帝遣人來求封冊其事有十徽號大
聖大明皇帝一也國號大金二也玉輅三也衮冕四也
玉刻御前之寳五也以弟兄通問六也生辰正旦遣使
七也嵗輸銀絹二十五萬疋兩分南宋嵗幣之半八也
割遼東長春二路九也送還女直阿固齊趙三大王十
也天祚付羣臣等議蕭奉先大喜以為自此無患差静
江軍節度使蕭錫哷翰林學士楊勉充封冊使副歸州
觀察使張偉太常少卿劉湜充管押禮物官將作少監
楊立忠充讀冊使備天子衮冕玉冊金印車輅法駕之
屬冊金帝為東懐國至聖至明皇帝其冊文畧曰眷惟
肅慎之區實介扶餘之俗土濱上國材布中區雅有山
川之名承其父祖之祚碧雲袤野固須挺於渠材皓雪
飛霜疇不雄於絶駕章封屢報誠意交孚載念遥芬宜
膺多戩是用遣蕭錫哷等持節備禮冊為東懐國至聖
至明皇帝義敦友睦地裂豐腴(按原書裂作列詳文義/當作裂地裂豐腴謂割)
(遼東長春二路/與金也今改正)鳴呼戒哉欽哉式孚於休所有徽號縁
犯祖號改為至聖至明餘悉從之使人自十月發行十
二月至金國楊朴以儀物不全用天子之制又東懐國
乃小邦懷其德之義仍無冊為兄之文如遥芬多戩皆
非美意彤弓象輅亦諸侯事渠材二字意似輕侮命錫
哷歸易其文隨答云兄友弟恭出自周書言友睦則兄
之義見矣楊朴等面折以為非是金帝大怒叱出使副
欲腰斬之尼雅滿諸人為謝乃解尚人笞百餘次年三
月止遣蕭錫哷楊立忠回云冊文罵我都不曉徽號國
號玉輅御寳我都有之須稱我大金皇帝兄即已能從
我今秋可至軍前不然我提兵取上京矣帝惡聞女直
事蕭奉先揣其意皆不以聞遷延乆之聞上京已破和
議遂寢後帝復請和皆不報　是嵗宋徽宗重和元年
　
　
　
　
　
　
　
　
　
　
　
　
　
欽定重訂契丹國志卷十
欽定四庫全書
欽定重訂契丹國志卷十一
　　天祚皇帝中
(己/亥)天慶九年春有赤氣大三四圍長二三丈索索如樹
西方有火五團下行十餘丈不至地而滅　夏金人攻
陷上京路祖州則太祖之天膳堂懷州則太宗之崇元
殿慶州則望僊望聖神儀三殿并先破乾顯等州如凝
神殿安元聖母殿木葉山之世祖諸陵皇妃子弟影堂
焚燒畧盡發掘金銀珠玉所司即以聞蕭奉先皆抑而
不奏後天祚不知問及陵寢事奉先對以初雖犯元宫
刦掠諸物尚懼列聖威靈不敢毁壊靈柩已指揮有司
修葺巡䕶奉先迎合誕謾類皆如此遼國屢年困於用
兵應有諸州富民子弟自願進軍馬人獻錢三千貫特
補進士出身諸畨部富人進軍獻馬獻粟納官各有差
又因燕王言遼東失業饑民困踣道路死者十之八九
旨令中京燕雲平三路諸色人收養候次年第等推恩
官爵之濫至此而極　四月朔日食　是嵗宋徽宗宣
和元年
(庚/子)天慶十年冬十月朔日食
(辛/丑)保大元年春日有眚忽青黒無光其中洶洶而動若
鉟金而湧日旁有青黒色正如水波周回而旋轉將暮
而止　金人自破上京終嵗不出師然國兵防屯如故
有東南路怨軍將領董小醜坐討平州賊逗遛不進被
誅本部隊長羅青漢董重孫等倡率怨軍作亂攻綿州
月餘不能下賴都統耶律伊都援兵怨軍始懼郭藥師
等内變自殺賊魁羅青漢等數人就招安都統蕭幹奏
選留二千人為四營擢郭藥師張令徽劉舜臣甄五臣
各統將領餘六千人悉送燕雲平三路充禁軍或養濟
實欲分其勢也伊都謂蕭幹曰前年兩營叛刦掠乾州
已從招安今嵗全軍復叛而攻綿州茍我軍不來城破
則數萬居民被害所謂怨軍未能報怨於金人而屢怨
叛於我家今若乘其解甲遣兵揜殺淨盡則永絶後患
幹曰亦有忠義為一時脅從者豈可盡誅之二人議論
不合交章並奏卒從蕭幹之議　自金人起兵以來天
下郡縣所失幾半生靈塗炭宗廟邱墟帝尚以四時遊
畋為樂工作之費未嘗少徹遂失内外人心嘗有倦勤
萬幾之意有四子長曰趙王昭容所出次曰晉王文妃
所出次曰秦王許王(按原書誤以許王為/魯王今據遼史改正)並元妃所出
國人皆知晉王賢而屬望焉元妃兄樞密使蕭奉先慮
秦王不得立密圖之未有以發晉王母文妃姊妹三人
長適耶律達哈拉次適伊都㑹達哈拉妻嘗過伊都家
蕭奉先密遣人誣告其結伊都將立晉王尊帝為太上
皇達哈拉妻等皆伏誅文妃亦賜死獨留晉王時伊都
在軍中聞之懼即領千騎并骨肉車帳叛歸金國時方
盛夏途中為霖雨所阻天祚遣知奚王府蕭實黙宰相
蕭徳恭大詳衮耶律特哩古歸州觀察使蕭和尚努太
師蕭幹各領本部軍馬㑹合追之至閭山縣相及諸軍
議曰今帝信用奉先致晉王之禍兼奉先平日視吾曹
蔑如也伊都宗室之豪俊負氣不為人下若擒伊都則
他日吾曹皆伊都也不若縱之為利皆曰諾於是紿云
追之不及伊都既亡奉先懼諸將皆叛乃峻加蕭實黙
等爵賞以慰其心
(壬/寅)保大二年春金人陷中京(中京奚/國也)先是金帝遣使赫
嚕等如宋自海上歸得書意宋朝絶之乃命其弟固倫
國相貝勒并尼雅滿烏紳用遼降人伊都為前鋒由奚
西過平地松林駐白水别遣精兵五百騎到松亭闗邀
截本京官民奔逸車乘帝在燕京聞報甚懼即日出居
庸闗又聞伊都為前鋒導兵奄至蕭奉先奏曰伊都乃
宗枝也豈欲亡遼不過求立其甥晉王而已何惜一子
伐其奸謀遂賜晉王死晉王賢而有人望死非其罪行
闕百官諸軍聞之莫不流涕自此人心並離　三月報
伊都兵至帝率騎兵五千西奔雲中府留宰相張琳李
處温等與燕王同守燕帝去時衛士五千中途潰散僅
諸王并長公主騎馬諸子弟三百餘騎過雲中城下撫
諭留守蕭扎拉轉運劉企常等曰金兵不逺好與軍民
守城但取馬三千匹由天徳軍趨漁陽入夾山因謂蕭
奉先曰使我至此皆汝之由汝急去人不汝容奉先慟
哭辭去行二十里左右執送金軍為我兵奪回賜死(按/原)
(書以蕭奉先為左右所殺/與遼史本傳不合今改正)金兵至雲中蕭扎拉等率軍
民父老開門迎降金帝留精兵二百騎與留守自衛而
追帝幾及應行宫内庫三局珍寶祖宗二百餘年所積
及其幼女悉為俘掠一空金兵自追帝旬日未回府中
兵變推馬權韓執謙為都統逐出蕭扎拉等與衛兵閉
門拒守飛申燕王求救時燕王無兵可遣但指揮蔚州
發兵應援金兵回至城下見留守等被逐督軍民攻城
彌旬破城執馬權韓執謙等盡殺之諸軍陷朔應諸州
擄去羣牧良馬三萬匹帝奔夾山命令不通燕王守燕
深得人心李處温與族弟處能及其子奭都統蕭幹挾
怨軍謀立燕王告報在京百官諸軍僧道父老數萬人
於三月十七日詣燕王府方邀張琳告其事琳曰攝政
則可未可即真處温曰天意人心已定豈可易也百官
班立獨琳有難色既而王出李奭以赭袍被之百官軍
民拜舞山呼王驚泣辭不獲免而即位僣號天錫皇帝
改元建福改怨軍為常勝軍以李處温守太尉左企弓
守司徒曹勇義知樞密院虞仲文知參政張琳守太師
十日一朝平章軍國大事外雖以元老尊之其實不欲
其位在已上也李處能李奭等數十人以定䇿功補官
方議降赦燕中父老再告隨駕内庫都㸃撿劉彦良奸
佞之人導引天祚帝為一切失徳之事國人呼為肉拄
杖葢言其倚附而行也妻雲竒者本娼婦也日夕出入
禁中以為諧謔夫婦共為國害請先誅而後降赦是日
梟彦良夫婦之首於市人爭臠肉而食之然後肆赦
燕王廢帝為湘隂王詔曰大道既𨼆不行揖遜之風皇
天無私自有廢興之數事貴得効人難力為朕幼保青
宫長歸朱邸雖曰人情之久係誰云神器之可求欲避
周公之嫌未忘季札之節奈何一旦之無主至使四海
之求君推戴四從謳歌百和不敢墜祖宗之業勉與攬
帝王之權實懼纂圖之為難尚思復辟之可恃近得羣
臣之奏槩陳前主之非所謂愎諌矜能比頑棄徳躁動
靡常節平居無話言室家之杼柚盡空更資淫費宗廟
之衣冠見毁不輟常畋漢子之戮實無名伋妻之亂孰
可忍加以權臣壅隔政事糾紛左右離心遐邇解體訖
無悛悟以至播遷伊慼自貽大勢已去是謂辜四海之
望安得冒一人之稱宜削徽名用昭否徳方朕心之牽
愛尚不忍從奈羣議之大公正復見請勉循故事用降
新封可降封為湘隂王嗚呼命不於常事非得已豈予
小子敢専位號之尊葢徇衆心以為社稷之計凡在聴
聞體予至懷　燕王自稱尊號以燕雲平中京上京遼
西六路奄為已有帝所有者惟沙漠以北西南面西北
路招討府諸番部族帝猶稱保大二年遼國自此分矣
　夏四月燕王遣知宣徽南院事蕭托卜嘉樞密副承
旨王居元充告謝使詣宋至白溝等候宋徽宗降旨以
天祚見在夾山燕王安得擅立令雄州却之人使遂回
　是時宋命太師童貫為宣撫使以蔡攸副之勒兵十
五萬巡邊下詔復燕雲故地仍以三䇿付童貫如燕人
悦而取之因復舊疆上也燕王納欵稱藩次也燕人未
服按兵巡邊下也貫遣張寳趙忠齎書往諭燕王使舉
國内附其書畧曰吳越錢俶西蜀孟㫤等歸朝以來世
世子孫不失富貴況遼之與宋歡好百年誠能舉國内
附則恩數有加茍懷安執迷後時失機恐有彭寵之禍
起於帳中淳得書斬其二使又令趙翊(本董/龎兒)遣使臣説
諭易州土豪史成使起兵獻城為史成執送燕京斬之
　五月宋童貫再遣种師道等率兵數萬壓境先遣閤
門宣賛馬擴持宋徽宗手詔撫諭燕王使納土以歸世
世不失王爵并告燕民以示存恤之意王雖不從心亦
懷懼馬擴過白溝有漢兒劉宗吉者私出見擴許開涿
州門以獻擴以二榜付之是時宋師稍集种師道總東
路之衆屯白溝王稟將前軍楊惟忠將左軍种師中將
右軍王玶將後軍趙明楊志將選鋒軍辛興宗總西路
之衆屯范村楊可世王淵將前軍焦安節將左軍劉光
世冀景將右軍曲竒王育將後軍吳子厚劉安將選鋒
軍並聴劉延慶節制以劉韐宇文黄中為㕘謀鄧琯為
亷訪　六月宋童貫至髙陽闗駐軍用知雄州和詵計
降黄榜及旗述弔民伐罪出於不得已之意如敢殺人
並從軍法若有豪傑以燕京來獻除節度使　燕王遣
達實林牙領一千五百餘騎屯涿州新城林牙見馬擴
詰以兩國盟好何為興師既是信使安得結劉宗吉獻
城擴曰女直兵已至山後本朝乃是遣兵救燕劉宗吉
見投安得不納林牙曰本欲留宣賛縁自來通和不欲
太甚欲和則和欲戰則戰大暑熱毋令諸軍徒苦語畢
上馬馳去前軍統制楊可世信和詵言燕人久欲内附
必有簞食之迎將輕騎數千過界趨蘭溝甸乃先遣人
以旗榜渡河橋開示林牙見之曰有死而已可世為所
掩被傷而退燕王益兵二萬遣蕭幹統之將渡白溝東
諸將皆欲迎戰師道曰不可妄動尋退兵蕭幹迎戰於
范村甚力興宗遣楊可弼救之仍自督戰乃却凡駐白
溝河十有二日退保雄州其日北風大雨雹追騎大至
詬以敗盟追至雄州而還童貫歸罪和詵侯益謂探報
不實妄請興師既而宋徽宗降詔班師　當燕王僣號
之初漢軍多而畨軍少蕭幹建議籍東西奚二千餘人
及嶺外南北大王伊實王皮猛蘇拉司遼民自遭金入
起兵往往竄山谷沙漠間聞燕王立無不内向然人馬
饑甚不能逺來遂令州縣招之得萬餘户選一人為軍
支贍家錢三十貫謂之痩軍既而散處涿易間侵掠平
民甚於盜賊主兵之官縱而不問後來常勝軍叛歸宋
朝首殺涿州痩軍家口正其罪以此取悦人心　燕王
淳病聞帝自夾山傳檄至天徳雲内朔武應蔚等州已
㑹合諸畨精兵五萬騎約秋八月入燕并遣近侍實達
爾扎拉馳馬問勞燕王并索衣裘茗藥淳甚懼召南北
大臣㑹議李處温蕭幹謂莫若迎秦而拒湘(湘者天祚/降封為湘)
(隂王秦者乃天/祚次子秦王也)召百官共議有從吾議者東立獨有南
面諸營都部署耶律寧處西謂天祚果能復興何名拒
之迎子拒父亦無是理處温以寧摇衆欲誅之淳撫枕
歎曰此忠臣也天祚果來吾有死而已將何辭以見耶
帝兵出漁陽僅復朔應等州復為金所敗虜元妃及諸
王(案遼史元妃從帝西狩以疾薨/不云為金所獲與此未知孰是)帝復奔夾山是月二
十四日淳薨諡曰宣宗無嗣　李處温及其子奭舊與
宋趙良嗣善童貫使良嗣以書約為内應募諜者投之
并通書馬柔吉等令結義士開門迎降以踐往者歸朝
之言處温亦令奭以帛書相贈答及淳臥病知必死授
處温都元帥欲以身後托之病既亟蕭幹與逹實林牙
矯命召宰相侍疾獨處温不至隂聚武勇軍二千為備
紿曰奉密旨防他變是夜淳薨不發喪幹等先集遼騎
三千陳於毬場㑹百官議立淳妻蕭氏為太后權主軍
國事奉迎天祚次子秦王為帝從其議者書名押字無
敢有一異者蕭氏遂即位於柩前改元徳興蕭后者燕
王秦國妃也妃兄弟坐章努誅帝囚之上京金人破城
得出又囚於中京淳立而歸后以蕭幹有援立功封為
越王帝聞淳死下詔削其官爵并妻蕭氏亦降為庶人
仍改姓虺氏后僣位時獨李處温後至稱賀屬時多難
未欲即誅赦其罪但追毁元帥宣劄而已其弟處能懼
禍及已落髮為僧蕭后送之海島龍雲寺或告云處温
父子潜通童貫欲挾后歸宋朝后引問處温曰臣父子
於宣宗有定策功宜數世宥不當以讒獲罪太后曰向
使燕王如周公終享親賢重名於後世者豈不勝太寧
王舍音楚國王納哩耶(遼親王謀/反誅者)誤燕王者皆汝父子
併數他罪數十條處温無以對遂賜死其子奭陵遲處
斬命籍其家資得見錢七萬餘貫金銀珠玉稱是皆自
為宰相數月之間四方賄賂公行所得初處温聞帝播
遷勸燕王僣號以圖恩倖及燕王死後恐遼國將亡失
其所依北通金國南結童貫願挾蕭后以納土皆非至
誠欲為身謀而至此反為身禍及宋師入燕山追封處
温為廣陽郡王子奭為保寧軍節度使以其家為廟録
其孫一人　秋八月金帝趨中京道聞帝聚兵於旺國
崖亟往攻之大戰生擒都統蕭規帝脱身走㑹夏國引
援兵數萬襲天徳軍金帝遣偏將帥兵七千擊破之屬
秋霖水暴至夏人溺水不可勝計金帝既以屢勝兵疲
遂因秋成並邊牧馬休兵屯奉聖州之東　自燕王死
蕭后専政恐漢人應南軍將謀之管常勝軍郭藥師遣
使奉表叛降宋髙鳯亦以易州降時宋童貫回雄州在
道中而郭藥師至授以軍八千并易州義兵五千並隷
劉延慶為嚮導軍聲大振　九月蕭后遣蕭容韓昉詣
宋奉表稱藩　冬十月宋劉延慶郭藥師等自雄州趨
新城劉光世楊可世自安肅軍出易州㑹於涿州合兵
五十萬攻燕進駐盧溝河而燕軍蕭幹亦於燕城十里
外築壘相拒藥師㑹延慶選常勝軍五千騎間道襲燕
夜半渡河銜枚而進質明常勝軍五千騎雜鄉人奪迎
春門以入大軍繼至燕城遣人諭蕭后使降蕭幹知宋
師入燕亟往救人皆死鬭藥師屢敗奔門不得出盡棄
馬縋城而下死傷過半還者數百騎而已時宋師屯盧
溝河者未動蕭幹兵纔數千得漢兒兩人留帳人夜半
偽相語曰聞漢兵十萬吾師三倍當分左右翼以精兵
衝其中舉火為應殱之無遺隂逸其一人歸報宋人聞
之既夕而遁衆軍遂潰自相蹂踐幹遣騎追至涿水北
而回　十二月金尼雅滿趨南暗口達蘭駙馬趨北牛
口金帝趨居庸闗分三路入燕蕭后既敗奉表於金稱
藩請和金帝不許自媯儒二州進兵抵居庸闗守者棄
闗遁去
　
　
　
　
　
欽定重訂契丹國志卷十一
欽定四庫全書
欽定重訂契丹國志卷十二
　　天祚皇帝下
(癸/卯)保大三年春正月金帝入居庸闗晡時到燕蕭后聞
居庸闗失守夜率蕭幹及車帳出城聲言迎敵實欲出
奔國相左企弓等辭於國門后曰國難至此我親率諸
軍為社稷一戰勝則再見卿等不然死矣卿等努力保
吾民毋使濫放殺戮言訖泣下后纔行五十里金人遊
騎已及城左企弓等方修守具忽報統軍蕭伊遜啟城
門金人前軍已登城矣於是左企弓虞仲文曹勇義劉
彦宗蕭伊遜等迎降出丹鳯門毬塲内投拜金帝戎服
坐衆呼萬嵗皆伏拜待罪於下譯者曰我見城頭砲繩
蓆角都不曽解動是無拒我意也並放罪　夏四月金
人以燕京及涿易檀順景薊州歸於宋宋遣王安中知
燕山府(按原書於後六月内叙蕭幹兵起宋人謀棄燕/事而不及金人以燕山歸宋一節遂使情事首)
(尾不明舛畧殊甚今/據宋史本紀増入)　初蕭后東歸以避金人至松亭
闗議所往耶律達實林牙遼人也欲歸帝於夾山四軍
大王蕭幹奚人也欲就奚王府立國有宣宗駙馬都尉
伯特曰今日固合歸帝然而有何面目相見林牙命左
右牽出斬之傳令軍中有敢異議者斬於是遼奚軍中
列陣相拒而分矣遼軍從林牙挾蕭后以歸帝於夾山
奚渤海軍從蕭幹留奚王府幹據府自立僣號為神聖
皇帝國號大奚改元天興(按遼金二史蕭齊稱帝在是/年之正月此係追叙之詞又)
(天興遼史作天復宋元/通鑑作天嗣未知孰是)　時奚中闕食遂率兵出盧龍
嶺攻破景州殺守臣劉滋通判楊伯榮又敗常勝軍張
令徽劉慶仁軍於鴈門鎮攻陷薊州守臣髙公輔棄城
走又冦掠燕城其鋒鋭甚有渉河攻汴之意宋人情洶
洶頗有謀棄燕者童貫自京師移文王安中郭藥師切
責之㑹奚兵遇郭藥師戰於腰鋪大敗而歸藥師乘勝
追襲過盧龍嶺殺傷過半從軍老小車乘就糧於後者
悉為常勝軍所獲因而招降到奚渤海漢軍五千餘人
諸軍既失老小忿怨為蕭幹所誤為其部曲特爾格殺
之傳首於河間府(案蕭幹兵敗為部曲所殺其事在是/之秋此因上文言幹稱帝遂終言之)
(爾/)宋安撫使詹度獻於朝宋徽宗御紫宸殿受賀蕭幹
既敗於腰鋪其黨徳哩布在峯山亦敗太宗尊號寳檢
及契丹塗金印皆為宋所獲常勝軍因此横甚藥師復
佐之宋人不能制　耶律達實林牙領兵七千到夾山
(按宋元通鑑宣和五年金襲遼獲林牙耶律達實六年/遼主渡河達實自金宋歸宣和五年當遼保大三年六)
(年當遼保大四年遼史達實傳金祖入居庸闗達實自/古北口亡去為羅索所獲葢是年達實從蕭后避敵旋)
(又被獲至明年乃自金歸也又遼史本紀於保大四年/正月云先是達實林牙為遼所執數月復歸考達實被)
(執在保大三年之夏而紀云數月復歸似不待四年之/秋矣然蕭后自燕京避金即歸帝於夾山而達實被執)
(復歸則必不得與蕭后同歸帝此書言達實歸帝在三/年之夏乂云達實到夾山帝命殺燕后又似達實與蕭)
(后同時歸帝不無舛訛但諸書於達之/實事俱不甚明今姑仍舊文而辨正)帝命殺燕后并外
甥常格餘免本罪　張㲄者平州人也登進士第建福
元年授遼興軍(遼興軍乃/平州地也)節度使因鄉兵經過殺節度
使蕭迪里全族二百口刦掠家貲數十萬㲄以鄉人能
招安息亂以功權知平州亊燕王卒㲄度契丹必亡籍
管内丁壯充軍得萬人馬一千疋招豪傑潛為一方之
備蕭太后嘗遣太子少保時立愛知平州􁈄有不容之
意由是立愛常稱疾不出㲄依舊權知州事㑹金人下
燕尼雅滿首以張㲄事問參知政亊康公弼公弼曰張
㲄狂妄寡謀雖有兵數萬皆鄉民器甲不備資糧不給
彼何能為示之不疑圖之未晚也尼雅滿召時立愛赴
軍前進加㲄為修海軍節度使依舊知平州事將發燕
民由平州歸國尼雅滿謂左企弓曰我欲遣精兵二千
餘騎先下平州擒張㲄何如左企弓輩以為然獨康公
弼曰若加之以兵是趣平州叛也公弼舊為平州守臣
願往伺之遂授以金牌馳騎見㲄諭以尼雅滿之意㲄
曰契丹天下八路七路已下獨一平州敢有異志所以
未解甲者北防蕭幹侵掠故也厚賂而歸報曰彼無足
慮尼雅滿信之遂改平州為南京復加同中書門下事
判留守事而實欲圖之也　五月金太祖自燕山北追
天祚以疾崩於軍中諡為大聖武元皇帝弟烏竒邁立
是為太宗(按金史太祖以是九月崩宋史與此書皆書/於五月葢太祖以是年夏在軍中得疾必有)
(訛傳其崩者故宋人承而書之此宋史與隆/禮書之所由誤也今姑仍舊文而辨正之)左企弓等
文武百官并被擄燕民由平州歸國燕民入平州境私
訴於㲄曰左企弓不謀守燕而使吾民遷徙流離不勝
其苦今明公臨巨鎮握强兵盡忠大遼必能使我復歸
故土而人心亦有望於公也㲄召諸將議皆曰近聞帝
軍復振出沒於松亭之南金人所以全軍急趨山西者
恐遼議其後也若明公仗義迎帝以圖興復先責左企
弓等叛降之罪而戮之盡放燕人歸業宋人必無不納
則平州為藩鎮矣假如金人復來加兵内用平州之兵
外借宋朝之援又何懼焉㲄曰此大事不可草草翰林
學士李石智而多謀可邀之密議石之謀與之隂合次
日遣將官張謙領五百騎傳留守令召宰相左企弓曹
勇義樞密使虞仲文參知政事康公弼至於灤河西岸
聴候差議事官趙疏往數其十罪曰天祚播遷夾山不
即奉迎一也勸皇叔燕王僣號二也詆訐君父降封湘
隂王三也天祚嘗遣知閤王有慶前來計議而殺之四
也檄書始至而有迎秦拒湘之議五也不謀守燕而拜
降六也臣事金國而不顧大義七也根括燕中財物取
悦金人八也致燕民流徙而失業九也教金主發兵先
下平州十也衆皆無對遂縊殺之　六月㲄榜示燕人
除留守外盡許復業所有逐户抛下田宅為常勝軍占
佃者悉還之燕人方患逺徙得歸復業皆大悦宋徽宗
聞燕民之歸降詔付帥臣詹度多方存恤有官者津遣
赴闕換授差遣餘各令安業與免三年常賦㲄聞之喜
為得計遂以平營灤三州降宋其地乃後唐末太祖所
取非石晉所割灤州乃太祖建立也詹度得張㲄納土
書不敢受密奏於朝仍語㲄毋遽恐為金人所知金帝
聞之遣棟摩國王將騎三千來問罪㲄帥兵拒於營州
棟摩以兵少不交鋒而歸大書州城門曰夏熱且去今
冬再來㲄即妄以捷聞於宋邀求銀絹數萬匹并誥勅
數道犒賞　張㲄之拒金人也外則納欵於宋通好於
蕭幹而救緩急内則奉安天祚帝畫像凡舉事先白而
後行仍用遼國官秩稱保大三年遣人奉迎帝以圖興
復是時有燕人李汝弼者即翰林學士李石也髙黨者
三司使髙履也二人先嘗被擄後縁張㲄放歸往見宋
宣撫王安中勸宋朝密納之燕山路轉運趙良弼力爭
以為不可恐開金人禍端乞斬汝弼以徇宋朝不從授
㲄泰寧軍節度使世襲平州其屬張敦固等皆擢待制
㲄得宋詔喜率官屬郊迎金人知之以千騎襲破平州
㲄挺身走欲間道歸汴為郭藥師所擒由是金人乃歸
曲於宋移檄索取宋朝不得已命王安中縊殺之以水
銀漬其首函送平州(按張㲄之死宋史書於是年十一/月此亦因上文言㲄事而終言之)
(故總係於夏/五月之下爾)　秋八月朔日食隂雲蔽之不見　是嵗
金太宗天㑹元年
(甲/辰)保大四年秋七月金人陷應蔚等州　是秋帝得耶
律達實林牙兵歸(按上年達實林牙自古北口亡去為/金所獲并降其衆是年又自金歸此)
(書不書達實被獲事今附識/於此以備一事之首尾云)又得隂山室韋齊克紳兵
自謂天助中興再謀出兵收燕雲達實林牙力諌曰自
金人初陷長春遼陽兩路則駕不幸廣平淀(常嵗受/禮處)而
都中京及陷上京則都燕及陷中京則都雲中及陷雲
中則都夾山向以全師不謀戰備以至舉國漢地皆為
金人所有今國勢微弱至此而力求戰非得計也當養
兵待時而動不可輕舉帝斥而不從達實林牙托疾不
行帝遂强率諸軍出夾山下漁陽嶺取天徳軍(遼國改/豐州也)
東勝寧邊雲内等州南下武州遇金烏紳戰於雅哈下
水烏紳帥山西漢兒鄉兵為前驅以女直千餘騎伏山
間出室韋齊克紳兵後齊克紳兵顧之大驚皆潰帝奔
竄入隂山金人以力不能入恨其不出謂出必得之天
祚亦畏尼雅滿兵在雲中故不敢出久之聞尼雅滿歸
國以烏紳代戍雲中乃率韃靼諸軍五萬并攜后妃二
子秦王趙王及宗屬南來(按遼史本紀保大三年金圍/輜重於青塚硬寨秦許二王)
(及諸妃公主皆陷没又列傳秦許趙三王從上至白水/濼皆為金兵所獲白水樂之敗亦保大三年事也隆禮)
(於此年謂帝攜后妃秦趙二王南來疑屬謬誤原書此/下又云達實林牙諫之不聴考遼史達實林牙前諌天)
(祚帝不聴稱疾不行自立為王率兵北行/是為西遼之始初無再諌之事今刪去)越漁陽嶺而
尼雅滿已冋雲中帝復奔山金司(按原書此下連天祚/帝被獲並為四年事)
(考遼史帝被獲在/明年之春今改正)
(乙/巳)保大五年春正月党項(按原書無此二字則所謂請/帝臨其地者未知何地今據)
(遼史/補)小呼嚕請帝臨其地帝與之謀歸宋又恐不可仗
乃謀奔夏國計未決小呼嚕密遣人遞報尼雅滿先遣
近貴諭降未復而金使羅索馳騎而至跪於帝前曰奴
婢不佞乃以介胄犯皇帝天威死有餘罪因捧觴而進
遂俘以還削封海濱王送長白山東築室居之遼國遂
滅金皇統五年改封帝豫王五年薨(按原書云踰年乙/巳而殂葢隆禮誤)
(以天祚帝被獲在保大四年甲辰故以乙已為踰年也/然考遼史天祚帝入遼後改封豫王至皇統五年乃薨)
(今補/正)　先是宋徽宗崇寧年間(按此書天祚帝紀林攄/來使在乾統五年當宋)
(徽宗崇寜四年與宋史徽宗紀及攄/本傳皆合原本作大觀誤今改正)林攄來使命其習
儀攄惡其繁瑣以惡語詆伴使帝曰兄弟之邦臣吾臣
也今辱吾左右與辱吾同欲殺之在廷泣諌乃止及帝
在山金司技窮欲歸宋因思往事恐宋人未必加禮乃
走小博囉復不納至夜而歸欲復之雲中天未明遇諜
者言羅索軍且至天祚大驚時從騎尚千餘有精金鑄
佛長丈有六尺者他寳貨稱是皆委之而遁值天雪車
馬皆有轍迹遂為金兵所及初金人入攻時災異屢見
曽有人狂歌於市曰遼國且亡急使人追之則人首獸
身連道且亡二字迸入山中不見變異如此興亡之數
豈偶然哉
　
　
　
　
　
　
　
　
　
欽定重訂契丹國志卷十二
欽定四庫全書
欽定重訂契丹國志卷十三
　　后妃傳
　　　太祖淳欽皇后舒嚕氏(按原書后妃傳標題俱/作某帝某皇后於史例)
　　　(不合今/並改正)
太祖皇帝后舒嚕氏本國契丹人也勇決多權變太祖
行兵御衆后常預其謀太祖嘗度磧擊党項留后守其
帳黄頭臭洎二室韋乘虚合兵掠之后知之勒兵以待
其至奮擊大破之由是名震諸夷時晉王李存勗(按原/書但)
(云晉王不著其名考/通鑑係唐莊宗今増)方經營河北欲結契丹為援嘗以
叔父事太祖以叔母事后劉守光末年衰困遣參軍韓
延徽求援太祖怒其不拜留之使牧馬於野后言於太
祖曰延徽能守節不屈此今之賢者奈何辱以牧圉宜
禮用之太祖召延徽與語悦之用為謀主後為名相吳
王遣使遺太祖以猛火油曰攻城以油然火焚樓櫓敵
以水沃之火愈熾太祖大喜即選騎二萬欲攻幽州后
哂之曰豈有試油而攻一國乎因指帳前樹謂太祖曰
此樹無皮可以生乎太祖曰不可后曰幽州城亦猶是
耳吾但以三千騎伏其傍掠其四野使城中無食不過
數年城自困矣何必如此躁動輕舉萬一不勝為中國
笑吾部落亦解體矣太祖乃止其平渤海后預有謀太
祖之崩也后任智用權立中子徳光是為太宗后稱太
后左右有桀黠者后輒謂曰為我達語於先帝至墓所
即殺之前後所殺以百數最後平州人趙思温當往思
温不行太后曰汝事先帝親近何為不行對曰親近莫
如后后行臣則繼之太后曰吾非不欲從先帝於地下
顧諸子幼弱國家無主不得往耳乃斷一腕置墓中思
温亦得免朝野號為斷腕太后後上京置義節寺立斷
腕樓且為樹碑(案原書叙㫁腕事前後/複見殊不明晰今改正)太宗與晉主重
貴搆怨用兵連年中國疲弊契丹人畜亦多死國人厭
苦之太后曰漢兒何得一餉眠自古道但聞漢和蕃不
聞蕃和漢漢兒果能回意我亦何惜與和(案原書自用/兵連年以下)
(所叙與太宗紀複見/今稍節之以從簡要)其後晉果來請和卑辭謝過疑其
語忿謂無和意乃止太宗自大梁回師崩於鎮城諸將
奉東丹王托雲之子烏雲為帝太宗喪至國太后不哭
曰待諸部寧一如故則葬汝矣先是太祖崩於渤海太
后殺諸將數百人太宗崩諸將懼死乃謀奉烏雲勒兵
北歸太后聞之大怒發兵拒之烏雲以偉王為前鋒相
遇於石橋李彦韜本從晉主北遷是時隸太后麾下為
排陣使迎降於偉王太后兵由是大敗烏雲幽太后於
太祖墓側居之穆丹河
　　　太宗靖安皇后蕭氏
太宗皇后蕭氏涿州人遼興節度使蕭延思之女也契
丹所貴惟耶律與蕭二姓后一入宫正位椒房凡后族
皆以蕭為氏后之生也有異於常及長聦慧美姿容帝
甚寵敬之生二子長曰舒嚕即穆宗舍音簒弑之時衆
所擁立次曰䝉古太宗南入大梁舒嚕后專秉國事后
無所預弟蕭翰性殘忍后毎戒其多殺太宗崩於鎮城
后時在國後崩與帝合葬暨穆宗即位立陵廟建碑頌
徳
　　　世宗皇后甄氏(按遼史稱世宗妃甄氏今考甄/氏雖本宫人但世宗已立為后)
　　　(未可遽沒其實/今仍隆禮所書)
世宗皇后甄氏後唐潞王時為宫人世宗從太宗南入
大梁得之宫中時后年四十嵗世宗幸之生六子長曰
密結後即位為景宗次曰平王荆王吳王寧王河間王
(按遼史世宗惟三子甄后止生寧王此所言與/史牴牾之甚今姑仍之而附識其異同於此)世宗既
登位冊為皇后后少而端重風神閒雅暨正椒房繩治
有法自太祖太宗連年征戰驅馳戎馬曽無寧嵗至帝
嗣位為部族所推而神志昏惰(按原書此下有國人至/以睡王目之句考睡王)
(乃穆宗遼史及此書穆宗紀並/同隆禮所載前後矛盾今刪正)后性嚴明宫庭之内不
可干以毫髪私南朝喪亂劉知逺郭威代興自稱為帝
帝承强盛之餘憒憒無立志后與參帷幄密賛大謀帝
不能用奄奄嵗時既而有火神淀之弑后并及焉其後
景宗為羣臣推立葬后於毉巫閭山立陵其側建廟樹
碑(碑文翰林學/士李昞所撰)
　　　穆宗皇后蕭氏
穆宗皇后蕭氏幽州厭次人父知璠内供奉翰林承旨
后初産之日有雲氣馥郁久之幼有儀觀進趨軌則帝
居藩時納為妃暨即位后正中宫是時契丹繼代恬安
兵勢少弱南唐北漢及南朝藩鎮李守貞之類皆用蠟
丸帛書求援以為强帝不能應之后性柔婉亦不能規
正黒山之弑帝酗忍罹禍焉后無子衆共推立景宗
　　　景宗睿智皇后蕭氏
景宗皇后蕭氏諱燕燕侍中守尚書令蕭守興之女也
或以為北宰相蕭思温女景宗自幼年遭火神淀之亂
世宗與后同時遇害帝藏積薪中因此嬰疾及即位國
事皆決之蕭守興以后父超封魏王(按遼史封魏王者/即蕭思温非蕭守)
(興與此/不同)共決大政景宗崩后領國事稱太后凡四子長
名隆緒即聖宗次名隆慶小名菩薩努(按菩薩努史/作普賢努)封
秦晉王次名隆祐小名果勒齊封齊國王次正格八月
而夭女三人長曰延格適后弟北宰相瑠珠格署駙馬
都尉次曰夀努適后姪東京留守伯頁母弟克特夀努
出獵為鹿所觸死后即縊殺克特以殉塟(按遼史公主/表睿聖皇后)
(三女長觀音女下嫁蕭繼先次長夀女下嫁蕭伯頁三/延夀女下嫁蕭恒徳此書惟言二女而公主與尚主者)
(之名亦皆不同又按史蕭伯頁傳伯頁以太平三年薨/在睿聖皇后崩之後則非為后所縊蕭恒徳傳言公主)
(恚而死后賜恒德死則似后所縊死者乃尚第三女之/恒徳也史言主恚而死此書言為鹿所觸死揆之情事)
(亦史為近是大抵此書於皇子公主外戚之名字封爵/多與遼史不同遼史雖為可據亦頗疎畧不備故仍存)
(原書以資參考而/謹志其異同云)后有姊二人長適齊王王死自稱齊
妃領兵三萬屯西鄙驢駒兒河嘗閲馬見畨奴達蘭阿
巴姿貌甚美因召侍宫中后聞之縶達蘭阿巴抶以沙
囊四百而離之踰年齊妃請於后願以為夫后許之使
西征韃靼盡降之因謀帥其衆奔𤓰勒察國結兵以篡
后后知之遂奪其兵命領幽州次適趙王王死趙妃因
㑹飲毒后為婢所發后酖殺之后天性忮忍隂毒嗜殺
神機智畧善馭左右大臣多得其死力統和年間舉國
南征后親跨馬行陣與帝提兵初趣威虜軍順安軍東
趣保州又與帝及統軍順國王達蘭合勢以攻定州餘
衆直抵深祁以東又從陽城淀縁胡盧河踰闗南抵瀛
州城下兵勢甚盛后與帝親鼓衆急擊矢集城上如雨
復自瀛州抵貝冀天雄宋人惶遽真宗親幸澶淵因王
繼忠通好得宋嵗幣皆后之謀也國中所管幽州漢兵
謂之神武控鶴羽林驍武等皆后自統之其將有南北
皮室當直錫里等是時聖宗年少宋使臣曹利用張皓
之議和皆后與帝引至帳前問勞館設左飛龍使韓杞
至宋朝先授帝書再拜跪奏云太后令臣上問皇帝起
居此可以知太后専其政人不畏帝也是年帝上后尊
號曰睿徳神畧應運啓化法道洪仁聖武開統承天皇
太后(按遼史統和五年上皇太后尊號曰睿徳神畧應/運啓化承天皇太后此書言澶淵講和之年上皇)
(太后尊號多法道洪仁聖武開統八字則是/統和二十二年又加上尊號而遼史失書)自南北通
和後帝行幸多在中京武功殿聖宗居之文化殿太后
居之好華儀而性無檢束每宴集有不拜不拱手者惟
后願固盟好而年齒漸衰宰相耶律隆運専權寵榮終
始朝臣莫及焉其後歸政於帝未踰月而崩臨朝二十
七年年五十七諡曰聖神宣獻皇后重熙二十一年改
諡睿智(按原書不言重熙/改諡今據遼史補)
　　　聖宗欽哀皇后蕭氏
聖宗皇后蕭氏父托和追封陳王后性慎靜寡言聖宗
選入宫生珠巴克即興宗次曰塔塔濟又公主二人冊
為順聖元妃三兄二弟皆封王姊妺封國夫人弟托克
索又尚燕國公主兄嘉哩尚平陽公主(按遼史公主表/無平陽公主)
辰陸尚南陽公主皆拜駙馬都尉又納兄孝穆女為興
宗后(按遼史孝穆為太后弟又此書蕭孝穆傳孝穆小/字辰陸此傳言辰陸尚主又言孝穆女為帝后又)
(似二人亦/未知孰是)弟果濟女為帝弟妃(按遼史蕭果/濟亦尚主)前後恩賜
不可紀極諸連姻婭並擢顯官齊天后蕭氏本正后也
屢誕皇子不育聖宗顧待隆渥元妃妬恩媢寵讒毁百
端聖宗終不之信聖宗崩元妃為太后乃殺齊天后詳
見帝紀后殘忍隂毒居喪未及一年先朝所行法度變
更殆盡不俟聖宗服闋加尊號曰法天皇太后駙馬蕭
克特一子必塔自景宗朝承天后襁育之逮至成人聖
宗恩視比之皇子尚國公主(按此言尚國公主不言何/國考遼史公主表聖宗女)
(秦國公主興宗封宋國長公主下嫁蕭必塔又蕭必塔/傳必塔育于禁掖尚秦晉公主以功封蘭陵郡王欽哀)
(攝政殺之表云宋國長公主/傳云秦晉公主未知孰是)後平渤海勲業隆重封蘭
陵王后兄弟媢而殺之連坐如穆齊爾太師觀音太師
彌勒太師等十餘人一皆功臣駢首誅夷内外嘆憤犯
贓等人累朝切齒雖經赦宥並不叙用山陵未畢后以
洗滌用之一一擢諸清途毛克和等四十人后家奴隸
咸用勞績皆授防團節度使至於出入宮掖詆慢朝臣
賣官鬻爵殘毒蕃漢自是幽燕無行之徒願沒身為奴
者衆矣后姊秦國夫人早年嫠居艷醜私門后見長沙
王謝家努瑰偉美姿容為殺其妃而以秦國妻之后妹
晉國夫人喜户部使耿元吉貌美后從晉國之請亦為
殺其妻妻之淫虐施行刑政弛紊南北面蕃漢公事率
其弟兄掌握之凡所呈奏弟兄聚議各各弄權朝臣朋
黨每事必知太后臨朝凡四年興宗方幽而廢之國中
已困矣太后之未廢也諸舅以次權勢熏灼帝懼内難
乃與殿前都㸃檢耶律吉遜䕶衛太保耶律阿爾三等
定謀廢后召硬寨蘇拉䕶衛等三百餘人帝立馬於行
宫東之二里小山上吉遜等直入太后宫驅后登黄布
車幽於慶州諸舅以次分兵捕獲或死或徙餘黨並誅
是時乃重熙之三年也法天既廢仍詔靈州節度使内
庫都㸃撿王繼恩内侍都知監門衛大將軍趙安仁監
南北面蕃漢臣僚凡不便軍民三十餘事並立改之後
數年帝聴講報恩經感悟迎回太后
　　　興宗仁懿皇后蕭氏
興宗皇后蕭氏應州人儀天皇后弟樞密楚王蕭孝穆
之女也容貌兼美曲盡和敬生二子長曰洪基即道宗
次曰赫爾根名洪道封晉王(按遼史懿仁皇后生三子/長道宗次和囉噶初封越)
(王徙王魯進王宋魏三阿璉封許王徙王陳又徙王秦/進封秦越追封秦魏此但言二子又所封國與遼史亦)
(異今姑仍之/以備㕘考)帝酷好沙門縱情無撿后毎伺帝有所失
隨即匡諫多所宏益道宗即位尊為睿聖洪慈順天皇
太后(按遼史后妃傳清寧二年上皇太后尊號曰慈懿/仁和大惠孝敬廣愛宗天皇太后與此不同葢此)
(所載為初上尊號而史所載乃加上者也道宗紀清寧/三年五年皆行皇太后再生禮其加上尊號疑在此時)
(而史不書又以宗天之號即為/清寧二年所上蓋其訛畧耳)太康二年后崩與興宗
合葬(按原書作清寜五年崩/與遼史不合今改正)
　　　道宗宣懿皇后蕭氏
道宗皇后蕭氏欽哀皇后弟樞密使恵之女也(按原書/載后世)
(系舛誤今據/遼史改正)后生有神光之異後入宫為芳儀進位昭
儀生崆郭囉是為秦王後名元吉(按遼史宣懿皇后生/一子名濬初封梁王)
(尋立為皇太子以讒被廢薨天祚立追諡大孝順聖皇/帝廟號順宗崆郭囉疑太子濬之小字而元吉則其字)
(與史言初封梁王此言秦王/亦不同姑仍舊文以備參考)餘子皆不育道宗登位后
正位中宫性情恬淡寡欲魯王宗元之亂道宗與同射
獵内外震恐未知音耗后勒兵鎮帖中外甚有聲稱(按遼/史興)
(宗后傳云重元反后親督衛士破逆黨而道宗后無勒/兵事此云宗元之亂道宗后勒兵鎮帖中外疑鄰國傳)
(聞誤以興宗后督戰為道宗后/勒兵也今姑仍舊文而辨正之)太康元年為宫婢所誣
賜自盡乾統初追諡宣懿合塟慶陵(按遼史道宗后被/誣賜死至天祚帝)
(立乃追諡合𦵏原書但云後/崩葬祖州殊為疎舛今改正)
　　　天祚帝皇后蕭氏
天祚帝后蕭氏平州人節度使蕭噶拉之女也奉先保
先兄弟皆縁后寵柄任當朝后性閑淑有則度遭金人
起兵天祚荒淫后不能違以至禍敗焉山金司之禍后
并被擒尼雅滿納為次室其後耶律伊都雲中起兵烏
紳誅伊都并及於后烏紳回至燕山請罪於尼雅滿曰
蕭氏契丹天祚元妃也與兄實乃仇讐不得已而從彼
素忍死以待兄者將有待於今日也今既見事無成恐
或不利於兄且兄横行天下萬夫莫當而此人帷幄之
間可以寸刃害兄於不測矣事當預防以愛兄故已擅
殺之尼雅滿起而謝之既而泣下(按遼史天祚皇帝后/蕭氏傳但云從帝西)
(狩以疾崩與此不同考后以大安三年入宫至天祚帝/之亡年既五十餘矣尼雅滿何以又納為次室而寵愛)
(之耶尼雅滿所納盖天祚帝宫嬪傳聞/者誤以為后耳今姑仍舊文而辨正之)
　　　天祚帝文妃蕭氏
天祚帝文妃國舅大父房之女(按原書載文妃世系/舛誤今據遼史改正)幼
選入宫聰慧閒雅詳重寡言天祚登位冊為文妃生晉
王文妃自少時工文墨善歌詩見金兵侵迫而天祚醉
心畋遊不以為意一時忠臣多所疎斥時作歌詩以諷
諌曽有歌云莫嗟塞上暗紅塵莫傷多難畏女真不如
塞却奸邪之路兮選取好賢臣直是卧薪嘗膽兮邀壯
士之捐身便可以朝清漠北兮夕枕燕雲詞多不備載
其諷切不避權貴如此又曾作詠史詩云丞相來朝劍
佩鳴千官側目寂無聲養成外患嗟何及禍盡忠臣罰
不明親戚並連藩屏位私門潛蓄爪牙兵可憐昔代秦
天子猶向宫中望太平其詩之感烈有如此者天祚見
而銜之是時喪郡縣幾盡天祚遊畋不輟嘗有倦勤意
諸子中惟晉王最賢蕭奉先乃元后兄深忌之㑹文妃
之姊適耶律達嗒拉妹適耶律伊都奉先誣告伊都欲
立晉王尊天祚為太上皇帝於是戮達嗒拉并其妻文
妃與晉王相繼受誅(按原書於諸傳毎卷終皆系以/論而辭旨並淺陋今悉刪去)
　
欽定重訂契丹國志卷十三
欽定四庫全書
欽定重訂契丹國志卷十四
　　諸王傳
　　　文獻欽義皇帝(按原書以東丹王□傳日據下/文自在太子稱皇帝隆祐稱皇)
　　　(太弟皆其追加之號不應托雲獨異/今改稱文獻缼義皇帝以符體例)
東丹王名托雲太祖長子母曰舒嚕氏大祖攻渤海拔
其扶餘城更名曰東丹國命托雲鎮東丹號人皇王(按/扶)
(餘城非東丹國已/於太祖紀内辨正)時唐明宗初年也太祖崩於渤海舒
嚕后使少子安圖少君守東丹(按舒嚕后惟三子長為/人皇王倍次為太宗次)
(為自在太子洪古無名安圖者安圖乃徳祖之少子太/祖之弟非舒嚕后子也但隆禮此語本沿通鑑今姑仍)
(其舊而辨/正之云)與托雲奉太祖之喪發渤海先是托雲鎮東
丹時乃舊渤海國亦有宫殿被十二旒冕服皆畫龍象
建元甘露稱制行令凡渤海左右平章事内相已下百
官皆其國除授嵗貢契丹國細布五萬疋麤布十萬疋
馬一千匹至是舒嚕后愛中子徳光立為天皇王稱皇
帝(按原書此處叙舒嚕后立太宗事/與大宗紀並同今節刪以省繁複)太宗既立托雲見
疑以東平為南京命徙居之又置衛士隂伺動靜唐明
宗聞之遣人跨海持書宻召托雲托雲謂左右曰我以
天下讓主上今反見疑不如適他國以成吳太伯之名
遂帥部曲四千人越海自登州奔唐(按原書叙托雲奔/唐之由情事不備)
(又謂托雲初奔唐為邏者所獲遣還東丹其後復帥衆/奔唐考之於史亦無兩次奔唐之事今據遼史増改)
賜姓東丹名慕華以為懷化節度使瑞慎等州觀察使
其部曲及先所俘將特哩衮等皆賜姓名特哩衮姓狄
名懷惠次年明宗更賜東丹慕華姓名曰李賛華長興
三年以賛華為義成節度使選朝士為僚屬輔之贊華
但優游自奉不務政事明宗嘉之雖時有不法亦不問
以莊宗後宫夏氏妻之賛華好飲人血姬妾多刺臂以
吮之婢僕小過或抉目或刀刲火灼夏氏不忍其殘奏
離婚為尼賛華之歸唐也乘船踰海因於海岸立木為
碑惟書二十字詩云小山壓大山大山全無力羞見故
鄉人從此投外國贊華性好讀書不喜射獵初在東丹
時令人齎金寳私入幽州市書載以自隨凡數萬卷置
書堂於毉巫閭山上扁曰望海堂(以南至海二十/里有望海寺也)唐潞
王末年石晉内叛乞援太宗潞王已危乃遣宦者秦繼
旻皇城使李彦紳殺之贊華遇害於其第石晉詔贈贊
華燕王遣使送其喪歸國其後太宗破石晉入中原求
得李彦紳秦繼旻殺之以其家族財物賜東丹王子烏
雲塟王於毉巫閭山諡曰文武元皇王烏雲後即位為
世宗加號讓國皇帝統和中更諡文獻重熈增諡文獻
欽義皇帝廟號義宗(按遼史東丹王被害石敬瑭以王/禮權厝太宗改塟於毉巫閭山原)
(書謂世宗塟之又不載統和重熙増/更諡號並為踈舛今據遼史増改)
　　　章肅皇帝(按原書稱恭順皇帝考遼史洪古後/改諡章肅自應以後諡為定今改正)
自在太子名洪古(按原書曰名阮阮乃世宗諱非/自在太子名也今據遼史改正)太祖
第三子母曰舒嚕氏少豪俠有智略善彈工射太祖竒
之曰吾家鐵兒也征渤海時山坂髙峻士馬憚勞苦太
子徑於東谷縁崖而進屢戰有功後渤海平封為自在
太子尋薨(按遼史洪古至世宗時下獄死去平渤/海時逺甚此云尋薨葢亦傳聞之誤)塟於
祖州統和中追諡曰欽順皇帝一子蘇拉封趙王為景
宗所誅(按遼史蘇拉以謀亂被誅原書作/為景宗所害殊為悖理今改正)重熈二十一
年更諡洪古曰章肅
　　　孝文皇太弟
孝文皇太弟隆慶小名菩薩努母曰蕭氏景宗第二子
生而岐嶷儼若成人幼時與羣兒戲為行伍戰陣法指
揮意氣無敢違者景宗竒之曰此吾家生馬駒也長善
騎射驍捷如風定州之戰隆慶封為梁王加兵馬大元
帥從其母蕭后以行力戰深入與擒王繼忠有功拜南
京(按原書誤作西京/今據遼史改正)留守封秦晉國王又拜尚書令尋
薨塟祖州諡曰孝文皇太弟
　　　齊國王隆祐(按原書訛作隆裕/今據遼史改正)
齊國王隆祐小名果勒齊母曰蕭氏景宗第三子性沈
毅美姿容始封鄭王遥授西南面招討使拜吳國王自
少時慕道見道士則喜後為東京留守崇建宫觀備極
輝麗東西兩廊中建正殿接連數百間又别置道院延
接道流誦經宣醮用素饌薦獻中京往往化之後蕭太
后一年而薨追封齊國王
　　　魯王宗元
魯王宗元興宗同母弟也少而雄健很愎過人始封鄭
王又加兵馬大元帥封晉國王性極殘忍毎出一囚犯
死罪者命衆集射斬而臠之流血滿前飲啖自若意氣
不臣毎伺時釁道宗嗣立奉長樂之命以為皇叔後因
遊獵伺間弑帝左右遮救得免宗元併其子洪孝俱伏
誅
　　　晉王宗懿
晉王宗懿小名察克齊聖宗弟孝文皇太弟隆慶之子
也少有氣局幹畧過人聖宗推愛諸姪每誡之曰汝勿
以材能陵物勿以富貴驕人惟忠惟孝保家保身始封
中山王厯龍化州饒建宜平州節度使改封晉王薨(按/遼)
(史察克齊初封中山王進封潞又進封/魏不云封晉王今姑仍舊文以備㕘考)
　　　燕王洪道
燕王洪道小名辰徳赫(按遼史道宗母弟二人其長者/名扣囉噶此云名辰徳赫與史)
(不同姑仍之/以備參考)道宗同母弟也頗有武畧庫莫奚侵擾詔
洪道討之洪道伏兵林中佯敗而走奚掠輜重洪道與
伏兵合擊之盡殪後渤海髙顔樂反又命洪道討之終
於燕京留守封燕王(按遼史道宗母弟二人皆無封燕/者其為南京留守者為和囉噶初)
(封中山王改封晉葢時人以其守燕稱為燕王若/其子淳稱燕王之比鄰國傳聞遂誤謂封燕耳)
　
梁王信寧小名嘉哩北大王烏爾罕之子始以秖候郎
君授林身雲州奉聖州蔚州節度使同平章事與帝同
謀逐太后出宫拜南大王北大王特哩衮南宰相封梁
王加尚父致仕
　
　
　
　
　
欽定重訂契丹國志卷十四
欽定四庫全書
欽定重訂契丹國志卷十五
　　外戚傳
　　　述律羅索
舒嚕羅索太祖皇后兄也蕃部人世為酋長少壯武有
膽畧部人憚之從太祖平奚有功授統軍使盧文進自
新州來奔太祖嵗入燕雲羅索以兵從又從圍周徳威
於幽州機巧善智城幾克㑹救至退師改授奚王府監
軍東路兵馬都統軍子庫哩尚鄂格公主
　　　蕭延思
蕭延思涿州人太宗皇后父也少習武藝有材力能左
右馳射自太祖時從平諸蕃嘗單騎數十深入敵陣屢
戰有功太宗南援石晉時已死矣太宗每嘆曰斯人尚
在中原不足平也官終北面都部署遼興軍節度使
　　　蕭翰(按原書蕭翰在列傳以傳考之翰為舒嚕/太后之姪人為世宗后兄宜在外戚今移)
　　　(正又按此傳言翰為世宗后兄太宗紀言翰妹/為太宗后前後牴牾考遼史太宗后蕭氏欽淳)
　　　(太后弟之女似/當以紀為允)
蕭翰本國人舒嚕太后之兄子也其妹復為世宗后翰
始以蕭為姓自是契丹后族皆稱蕭氏翰最殘忍工騎
射太宗與張敬達交鋒翰等自東北起衝唐兵為二唐
兵大敗歩兵死者萬人太宗南入大梁以天時向暑難
久留欲留親信一人為節度使百官請迎太后太宗曰
太后族大如古柏根不可移也又欲盡以晉百官自隨
恐摇人心乃詔有職事者從行餘留大梁復以汴州為
宣武軍翰為節度使滋徳宫有宫人五十餘人翰欲取
之宦者張環不與翰破鎖奪宫人執環燒鐵灼之腹爛
而死初翰聞漢劉知逺擁兵而南欲北歸恐中國無主
必大亂已不得從容而去時唐明宗子許王從益與王
淑妃在洛陽翰遣髙謨翰迎之矯稱太宗命以從益知
南朝軍國事召已赴幽州從益淑妃匿於徽陵下宫不
得已而出至大梁翰立以為帝帥羣臣拜之立百官留
燕兵千人為從益宿衛翰乃辭行翰至恒州以兵圍張
礪之第滿達以大臣不可專殺乃止
　　　蕭守興
蕭守興小名烏爾古侍中嘉哩布長子也始為祗候郎
君林牙左宣徽使景宗居藩冊守興女為妃即位冊立
為后守興以后父為侍中共當國政是時景宗嬰疾北
漢見僣叛悉平宋人侵逼屢遣蠟丸求援而守興柱石
非材兵勢少弱石嶺闗南之敗喪萬餘人後又遷尚書
令封魏王任遇彌隆守興年既昏耄事多徇私吏呈案
有字畫㣲訛者輒抉摘示明朝廷以此患之畏后不敢
言
　　　蕭孝穆
蕭孝穆小名辰陸儀天皇后兄也初后選入宫為聖宗
夫人授大將軍后封元妃遷北府宰相燕王孝穆機悟
有才藝馳馬立射五的時人莫能及聖宗在位喜其忠
謹與參軍國大謀時渤海反於東京有衆數萬命孝穆
為行營兵馬都統討之部長蘇實珍柵於金閭山上險
峻不可攻孝穆為宣揚恩意開其自新凡所招降七萬
餘戶而還以功授束遼王聖宗疾亟急召赴闕聖宗崩
以輔立功封晉王又納女為興宗后授樞密使楚國王
(按遼史孝穆初封燕王為南京留守討大延琳凱旋封/東平郡王又進封吳又進封晉卒贈齊國王與此不同)
(然燕王乃國王東平乃郡王孝穆有功改封不應自國/王降為郡王蓋遼時守南京者俗皆謂之燕王實非封)
(燕此乃史之誤耳今仍/此書舊文以備參考)
　　　蕭安札
蕭安札小名繅古燕京統軍使達爾瑪之子達爾瑪於
統和中攻宋澶州為矢所中死城下安札以父戰功
為祗候郎君遷林牙契丹諸行宫都部署又遷彰國節
度使安札雖家門貴盛而虚已接物汲引諸名士時論
賢之宋張昪來使安札以侍中為館伴從容言兩朝盟
好誓若山河毋以小嫌遽傷大信與昪談論移日曲盡
其懽昪亦云侍中北朝儀表也深敬異之後授北府宰
相宣徽使封鄭王
欽定重訂契丹國志卷十五
欽定四庫全書
欽定重訂契丹國志卷十六
　　列傳
　　　韓延徽
韓延徽幽州人也仕劉仁恭為幽州觀察支使後又事
守光為幕府㕘軍守光與六鎮搆怨自稱燕帝延徽諌
之不從守光置斧鑕於庭曰敢諫者斬孫鶴力諌守光
殺之延徽以幕府之舊且素重之得全守光末年衰困
盧龍巡屬皆入於晉遣延徽來求援太祖怒其不拜留
之使牧馬於野延徽有智畧頗知屬文舒嚕太后言於
太祖曰延徽能守節不屈此今之賢者奈何辱以牧圉
宜禮用之太祖召延徽與語悦之以為謀王舉動訪焉
延徽始教太祖建牙開府築城郭立市里以處漢人使
各有配偶墾蓺荒田由是漢人各安生業逃亡者益少
太祖威服諸國延徽有助焉頃之延徽逃奔晉王晉王
欲置之幕府掌書記王緘疾之延徽不自安求東歸省母
過真定止於鄉人王徳明家徳明問所之延徽曰今河
北皆為晉有當復詣契丹耳徳明曰叛而復往得毋取
死乎延徽曰彼自吾歸如喪手目今往詣之彼手目復
完安肯害我既省母遂復來歸太祖聞其至大喜如自
天而下拊其背曰曏者何往延徽曰思母欲告歸恐不
聴故私歸耳太祖待之益厚及即位以延徽為相累遷
至政事令(按原書作中書令考遼史作政事令葢遼初/有政事令重熈十三年始改中書令今改正)
晉王遣使來延徽寓書於晉王叙所以北去之意且曰
非不戀英主非不思故鄉所以不留正懼王緘之讒耳
因以老母託之且曰延徽在此契丹必不南牧故終同
光之世兵不南伐延徽之力也後太宗援石晉得幽燕
以延徽兼樞密使同平章事後數年卒
　　　張礪
張礪磁州滏陽人也唐魏王繼岌伐蜀時為掌書記繼
岌死礪詣王府慟哭久之唐主從珂時為翰林學士石
敬塘叛唐主以趙徳鈞為行營招討礪以翰林學士為
招討判官援張敬達於河東及敬達敗礪隨徳鈞來降
太宗復以為翰林學士礪事太宗甚忠直遇事輒言無
所𨼆避太宗甚重之後逃歸為追騎所獲太宗責通事
髙彦英且笞之而謝礪(按原書叙張礪逃歸復獲事並/與太宗紀同今節刪以者繁複)
是年太宗㑹同改元㕘用中國人為公卿百官以礪為
翰林承旨兼吏部尚書太宗既入大梁諸將恣横肆行
殺戮如蕭翰滿達耶律朗烏之類縱兵殺掠尤甚礪言
於太宗曰今大遼已得天下中國將相宜用中國人為
之不宜用北人及左右近習茍政令乖失則人心不服
雖得之猶將失之太宗不從後改除為右僕射兼門下
侍郎同平章事大兵北歸回居恒州滿達以鐵騎圍其
第礪方卧病出見之翰數之云汝何言於先帝云北人
不宜為節度使又吾為宣武節度使且國舅也汝在中
書乃帖我又先帝留我守汴州令我處宫中汝以為不
可又譖我及嘉哩於先帝云嘉哩好掠人財我好掠人
子女我必殺汝命鎖之礪抗聲曰此皆國家大體吾實
言之欲殺即殺奚以鎖為滿達以大臣不可專殺力救
止之翰乃釋之是夕礪憤恚而卒
　　　趙延夀
趙延夀相州人也父徳鈞事唐為盧龍節度使石敬塘
叛與我兵㑹擊張敬達唐主從珂令徳鈞將幽州兵由
飛狐出我兵後徳鈞密來約降許以厚賂云若立已為
帝即請以見兵南平洛陽與契丹為兄弟國太宗以晉
安未下欲許徳鈞之請晉髙祖亟使桑維翰入説太宗
太宗從之指帳前石謂徳鈞使者曰我已許石郎此石
爛方可改也㑹太宗至潞州徳鈞父子迎謁於髙河太
宗問徳鈞曰汝在幽州所置銀鞍契丹直何在徳鈞指
示之太宗命盡殺之於西郊凡三千人遂鎖徳鈞延夀
送歸上京徳鈞見舒嚕太后悉以所齎寳貨并籍其田
宅獻之太后問曰汝近者何為往太原徳鈞曰奉唐主
之命太后指天曰汝從吾兒求為天子何妄語耶又自
指其心曰此不可欺也又曰吾兒將行吾戒之云趙大
王若引兵此向渝闗亟須引兵歸太原不可救也汝欲
為天子何不先擊退吾兒徐圖亦未晚汝為人臣既負
其主不能擊敵又欲乘亂邀利所為如此何面目欲求
生乎徳鈞俯首不能對又問器玩在此田宅何在徳鈞
曰在幽州曰今屬誰徳鈞曰屬太后太后曰然則又何
獻焉徳鈞益慙自是鬱鬱不多食踰年而死徳鈞既卒
太宗釋延夀而用之其後㑹同改元㕘用番漢以延夀
為樞密使尋兼政事令太宗遣使如洛陽取延夀妻唐
興平公主以歸(按原書作唐公主不/著封號今據通鑑補)㑹同六年以延夀
為盧龍節度使是時晉主重貴初立背盟搆釁延夀欲
代晉帝中國屢説太宗擊晉太宗頗然之乃集山後及
盧龍兵合五萬人使將之委之經畧中國曰得之當立汝
為帝又嘗指延夀謂晉人曰此汝主也延夀信之由是
毎事盡力㑹同八年延夀與其弟延照兵五萬南征逼
貝州陷之吳巒死所殺且萬人太宗逼澶州屯元城延
夀屯南樂以延夀為魏博節度使封燕王㑹同十一年
太宗南征晉軍來降太宗悉收其鎧仗數萬貯恒州驅
馬數萬歸國遣杜重威將其衆從已而南及河太宗以
晉兵之衆恐其為變欲悉以鐵騎擁而納之河流或諌
曰晉兵在他所者尚多彼聞降者盡死必皆拒命為患
不若且撫之徐思其䇿太宗乃使重威以其衆屯陳橋
㑹久雪官無供給士卒凍餒咸怨重威相聚而泣重威
每出道旁人皆罵之太宗猶欲誅晉兵延夀言於太宗
曰皇帝親冒矢石以取晉國欲自有之乎將為它人取
之乎太宗變色曰朕舉國南征五年不解甲僅能得之
豈為他人乎延夀曰晉國南有唐西有蜀常為仇敵皇
帝亦知之乎曰知之延夀曰晉國東自泝密西及秦鳯
延袤數千里邊於吳蜀常以兵戍之南方暑濕上國人
不能居也他日車駕北歸以晉國如此之大無兵守之
吳蜀必相與乘虚入寇如此豈非為他人取之乎太宗
曰朕不知也然則奈何延夀曰陳橋降卒可分以戍南
邊則吳蜀不能為患矣太宗曰朕昔在上黨失於割㫁
悉以唐兵授晉既而返為仇讐北向與吾戰辛勤累年
僅能勝之今幸入吾手不因此時除之豈可復留以為
患乎延夀曰曏留晉兵於河南不質其妻子故有此憂
今若悉徙其家於恒定雲朔之間毎嵗分番使戍南邊
何憂其為變哉此上䇿也太宗悦曰善惟大王所以處
之由是陳橋兵始得免分遣還營(按原書叙趙延夀論/陳橋兵事前後複出)
(今刪/正)太宗初許延夀代晉後負約恨之謂人曰我不復
入龍沙矣太宗崩延夀偽稱受太宗遺詔權知南朝軍
國事世宗鎖之後二年延夀乃卒
　
　
　
　
　
　
欽定重訂契丹國志卷十六
欽定四庫全書
欽定重訂契丹國志卷十七
　　列傳
　　　滿達
滿達太宗之從弟也㑹同九年遣兵攻黎陽滿達先驅
晉博州刺史周儒以城降未幾周儒引滿達自馬家口
濟河營於東岸攻鄆州北津又陷徳州擒刺史尹居璠
太宗南入大梁以滿達為安國節度使又以為中京留
守至恒州崔廷勲見滿達趨走拜起跪而獻酒滿達踞
而受之滿達貪殘猾忍民間有珍貨美女必奪取之又
捕村人誣以為盜披頰抉目㫁腕焚炙而殺之欲以威
衆常以其具自隨左右前後懸人肝膽手足飲食起居
於其間語笑自若出入或被黄衣用乘輿服御物曰兹
事漢人以為不可吾國無忌也又以宰相員不足乃牒
馮道判史館李崧判宏文館和凝判集賢劉煦判中書
其僣妄如此然所部兵或犯法無所容貸故市肆不擾
常恐漢人亡去謂門者曰漢人有窺門者即斷其首來
滿達遣使督運於洺州洺州防禦使薛懷讓聞漢主入
大梁殺其使者舉州降漢主遣兵萬人㑹懷讓攻劉鐸
於邢州不克鐸請兵於滿達遣其將楊安及前義武節
度使李殷將千騎攻懷讓於洺州懷讓嬰城自守安等
縱兵大掠於邢洺之境我兵留守者不滿一千滿達令
所司給萬四千人食收其餘以自入滿達常疑漢兵且
以為無用稍稍廢省又損其食以飼北兵衆心怨憤漢
兵謀攻滿達猶豫未決㑹楊衮楊安等軍出我兵留恒
州者僅八百人何福進等遂決計未幾世宗有詔召馮
道李崧㑹塟太宗漢兵因突入府中焚衙門與我兵戰
㑹日暮有村民數千噪於城外欲奪我兵寳貨婦女我
兵懼而北遁滿達劉晞崔廷勲皆奔定州與義成節度
使耶律忠合滿達尋歸世宗殺之(按遼史滿達弑世宗/自立不克而死此言)
(世宗殺之疑屬繆誤/已於世宗紀辨正)
　　　耶律朗烏
耶律朗烏即耶律忠遼帝族人也太宗南攻石晉朗烏
扈從累有戰功太宗入大梁以朗烏為鎮寧節度使朗
烏性殘虐澶州人苦之賊師王瓊率其徒千餘人襲據
南城北渡浮航縱兵大掠圍朗烏於牙城朗烏聞漢平
鄴誅杜重威常懼南人為變未幾朗烏與滿達等焚掠
定州悉驅其人棄城北去方廣千里剽掠殆盡
　　　劉珂(按原書劉珂在外戚傳以傳考之珂特/尚主非后妃親屬不得為外戚今移正)
劉珂平章事晞之次子也尚世宗妹燕國公主少善射
以材能稱性謹重未嘗有過為太宗所知太宗忿石晉
負恩連年南伐戰定州時深入帝馬陷泥濘中珂下馬
奉帝出身被數十瘡流血滿體太宗壯之遷林牙行宫
都部署西北路兵馬招討使從入大梁授同知京府事
尋授漢人樞密使封吳王
　
　
欽定重訂契丹國志卷十七
欽定四庫全書
欽定重訂契丹國志卷十八
　　列傳
　　　盧文進
盧文進字大用幽州范陽人也文進身長七尺偉儀容
太宗與晉王搆怨時晉王遣周徳威攻幽州文進以騎
先降拜蔚州刺史是時李存矩統山後八軍為新州團
練使晉王時在河上與劉鄩血戰召新州兵存矩募山
後勁兵數千人驍勇難制又課民出馬以十牛易一馬
民怨之入骨山後兵又憚逺行至祁溝聚謀作亂文進
有女少而艷存矩求為側室文進不敢違而心常内愧
因與亂軍殺存矩攻新州不克遂帥其衆來奔後引我
軍攻新州刺史安金全不能守棄城去周徳威援之進
攻新州我兵數萬守之徳威不勝大敗奔歸文進與我
兵進攻幽州圍城且二百日城中危困晉王親將兵救
之始解歸乃以文進為幽州節度使又以為盧龍節度
使文進在新州嵗嵗以輕騎出入塞上攻掠剽奪無有
寧嵗幽瀛涿莫間常被其患又以中國織絍之法教國
人工作無不備由此益强南兵屯涿州時饋運自瓦橋
闗至幽州嚴設界堠常苦抄奪為邊患者十餘年皆文進
所為也後奔南唐初文進進攻新州不克夜走墜塹一
躍而出明日視之乃郡之黒龍潭也絶岸數丈深不可
測又常有大蛇徑至座間引首及膝文進取食飼之而
去由是自負往來南北無挫衂焉
　　　耶律隆運
耶律隆運本漢人姓韓名徳讓祖知古加右僕射中書
令父匡嗣追封秦王隆運性忠愿謹慤智畧過人景宗
嬰疾后與決國事雅重隆運擢授東頭供奉官充樞密
院通事尋轉上京皇城使超授遼州節度使代其父匡
嗣為上京留守又遷平州節度使改樞密使兼行營都
部署隆運自在景宗朝翼決庶政景宗疾亟隆運不俟
詔密召其親屬等十餘人並赴行帳時諸王宗室二百
餘人擁兵握政盈布朝廷后當朝雖久然少援助諸皇
子幼墀内外震恐隆運請於后易置大臣勅諸王各歸
第不得私相燕㑹隨機應變奪其兵權時趙王等俱在
上京隆運奏召其妻子赴闕景宗崩事出倉卒布置已
定乃集蕃漢臣僚立梁王隆緒為皇帝時年十二後為
聖宗(按原書誤作/興宗今改正)仍尊后曰仁慈翊聖應天皇太后尋
以輔立功守司徒同政事進封楚王賜耶律氏及賜名
隆運未幾拜大丞相充契丹漢兒樞密使南北面諸行
營都部署改封齊王隆運孜孜奉國知無不為忠孝至
誠出於天性帝以隆運輔翼功前後少比乃賜鐵劵誓
文躬自親書齋戒焚香於北斗星下讀之宣示蕃漢諸
臣又以隆運一族附籍横帳列於景宗廟位契丹横帳
猶宋朝玉牒所也隆運自為相以來結懽宋朝嵗時修
睦無少間隙帖服中外靡有邪謀未幾改封晉王授尚
書令賜以几杖入朝不拜上殿不趨左右護衛特置百
人國制護衛惟皇帝有之帝以隆運勲大恩數優渥見
則盡敬至父事之秦魯二王毎日一問起居至隆運所
居帳二里外已去蓋下車徒步而進暨其面也列揖於
帳外隆運坐而受之帝或至其帳亦五十餘步下車隆
運出迎盡禮帝亦先為之揖及入内同家人禮飲膳服
飾盡一時水陸珍器諸國爭為奇怪入貢動駭耳目隆
運疾帝與太后禱告山川召蕃漢名醫診視朝夕不離
左右及薨帝與后諸王公主已下并内外臣僚制服行
喪葬禮一依承天太后故事靈柩將發帝自挽輀車哭
送羣臣泣諌百餘步乃止葬乾陵側詔影堂制度一同
乾陵又詔諸處應有景宗御容殿皆以隆運真容置之
殿内其眷遇始終無與比倫有如此者隆運兄弟九人
縁翼戴恩超授官爵皆封王諸姪三十餘人封王者五
人餘皆任節度使部署等官隆運薨無子帝特以皇姪
周王宗業紹其後(宗業本齊國/王隆祐之子)始封廣王未幾封周王
厯中京留守平州錦州節度使宗業薨葬乾陵側宗業
無子帝復以周王同母弟宗範繼隆運後厯龍化州節
度使燕京留守封韓王
　　　劉六符
劉六符平州人也年十五究通經史兼綜百家之言長
而喜功名慷慨有大志厯事聖宗朝為著作郎中允又
為詹事國子祭酒興宗時為翰林學士右諌議大夫知
制誥同修國史先是宋人伐夏兵久不決六符以宋朝
為怯又知李士彬劉平之兵屢敗宋朝旰食積苦兵間
因勸帝聚兵幽涿聲言南征而六符及蕭英先以書至
宋索闗南十縣其書皆六符所撰也書至宋朝以富弼
為回謝使弼至穆丹河六符館之謂弼曰北朝皇帝堅
欲割地如何弼曰北朝若欲割地必志在敗盟南朝決
不從有横戈相待耳六符曰南朝若堅執則事安得濟
弼曰南朝不發兵而遣使好辭更議嫁女益幣豈堅執
乎六符引弼入見往復辨議興宗大感悟乃從弼所請
是年八月宋再遣富弼齎國書誓書至清泉淀金氊館
許増以嵗幣二十萬時帝固惜盟好惟六符畫䇿揚聲
聚兵幽涿以動宋宋方困西夏之擾名臣猛將相繼敗
衂吕夷簡畏之我國遂得増嵗幣至五十萬勒碑紀功
擢六符同中書門下平章事後出為長寧軍節度使復
召為三司使子孫顯貴不絶為節度觀察使者十數人
(按原書叙六符官位多/與史不合今並改正)
　
　
　
　
　
　
　
　
　
　
欽定重訂契丹國志卷十八
欽定四庫全書
欽定重訂契丹國志卷十九
　　列傳
　　　馬保忠
馬保忠營州人也疏眉目豐下謹重寡慾斤斤自修州
人賢其行自力讀書不謁州縣節用以給親里大穰則
振其餘於鄉黨太平年間授洗馬改著作郎殿中丞興
宗朝為樞密使尚父守太師兼政事令封燕國公時朝
政不綱溺志浮屠僧至有正拜三公三師者官爵非人
妄有除授保忠嘗從容進諌帝至怫然怒之(詳見/帝紀)又嘗
上言强天下者儒道弱天下者吏道今之授官大率吏
而不儒崇儒道則鄉黨之行修修徳行則冠冕之緒崇
自今其有非聖帝明王孔孟聖賢之教者望下明詔痛
禁絶之其篤意風教如此後數年保忠卒賜諡曰剛簡
　　　張琳
張琳瀋州人也為人忠義慷慨有大志在道宗朝為秘
書中允天祚立兩為户部使負東京人望金兵既起髙
永昌繼叛於渤海時天慶六年也永昌據遼東五十餘
州盡沒獨瀋州未下琳痛念鄉枌欲自討之契丹屢敗
精兵鋭卒千無一存琳討永昌摶手無䇿始招所謂轉
户軍葢遼東渤海乃夙所讐若其轉户則使從良庶幾
捐軀奮命命下得兵二萬餘琳自顯州進兵渤海止備
遼河三义口琳遣羸卒數千陽為來攻間道以精騎渡
河直趨瀋州渤海始覺三十餘戰渤海乃走保東京其
後金人援至師自驚恐望風而潰失亡不可勝計琳遁
入遼州謫授遼興軍節度使乃平州也其後授燕京副
留守與燕國王淳守燕淳僣立改元命琳守太師十日
一朝平章軍國大事實踈之也琳竟鬱鬱而卒
　　　蕭奉先
蕭奉先天祚元妃之兄也嗣先保先皆其弟奉先在道
宗朝為内侍供奉又為承旨厯吏部尚書縁恩宫掖專
尚諂䛕朋結中人互為黨與至天祚朝毬獵聲色日蠱
其心防微不早金兵始起奉先時為政事令同平章事
又兼樞密使方混同江諸蕃大㑹之時天祚已疑阿固
達密謂奉先曰阿固達意氣雄豪顧視不常當以事誅
之不然恐貽後患奉先曰阿固達麄人何知殺之傷向
化心設有異志蕞爾小國何能為天祚乃止天慶四年
阿固達始舉兵屠寧江州次年阿固達又至弟嗣先以
殿前都㸃檢充東北路招討使蕭托卜嘉副之未陣而
潰既而出河店之戰嗣先又敗詣闕請罪但免官而已
由此士無鬭志望風奔潰保先亦奉先弟也為渤海留
守少師政令嚴酷亦為叛兵所殺渤海始亂天慶九年
金兵陷上京發掘陵寢取其金銀珠玉奉先皆抑而
不奏天祚問及陵寢事奉先對以初雖侵犯元宫不敢
毁壞陵寢其蒙蔽欺罔類皆如此又誣告耶律伊都欲
立晉王伊都叛奉先曰伊都宗枝非欲亡遼者不過求
立晉王耳天祚惑之賜王死聞者皆揮涕衆心益離奉
先柄國垂二十年以至國亡天祚奔夾山謂奉先曰誤
我至此皆汝之罪宜亟去不然恐汝及禍并累我行未
十里為左右執送金兵金兵送奉先及其次子昱於金
帝道遇我兵奪歸天祚並賜死(按原書言奉先為左右/所殺今據遼史改正)
　　　李儼
李儼本析津人天祚嬖臣也少而狡桀倜儻不羣軒然
夷倨才濟其奸與蕭奉先雅相厚善初為内侍省給事
累遷至中書供奉積官至南面宰相封漆水郡王儼資
性猾巧善䛕佞人在天祚朝秉國樞柄凡十五年金人
連年用兵儼與奉先蒙蔽為欺以至於亡天祚不悟也
儼嘗與知樞密院事牛温有隙各進所親厚朋黨紛然
恃奉先為内主温不能勝及儼死奉先又薦其姪處温
竟至亡國惜也儼不逮藁街之戮云
　　　耶律伊都
耶律伊都一名伊勒都喀遼之宗室其妻天祚文妃之
妹也文妃生晉王最賢蕭奉先忌之誣告伊都謀立晉
王伊都叛歸金金人以為西軍大監軍久不遷常鞅鞅
有異志率兵屯和勒端城失其金牌金人疑其與林牙
暗合遂質其妻子伊都有叛心天㑹十年(按原書作明/年九月上文)
(叙伊都事皆不著何年則明年/之文無所承今據金史改正)約燕軍統軍反統軍之
兵皆契丹人伊都謀誅西軍之在雲中者盡約雲中河
東河北燕京防守之契丹漢兒令誅女直之在官在軍
者天徳知軍偽許遣其妻告金時烏紳為西監軍自雲
中來燕微聞其事而未信與通事漢兒納延回行數百
里納延見二騎馳甚遽問之曰曽見監軍否以不識對
問為誰曰伊都下人納延追及烏紳曰適兩契丹云伊
都下人既在西京何故不識監軍(北人稱雲/中為西京)恐有奸謀
遂回馬追獲捜其靴中得伊都書曰事已泄宜便下手
復馳告烏紳即囘燕統軍來謁縛而誅之又二日至雲
中伊都㣲覺父子以遊獵為名遁入夏國夏人問有兵
幾何云親兵二三百遂不納投韃靼韃靼先受烏紳之
命其首領詐出迎具食帳中潜以兵圍之韃靼善射無
衣甲伊都出敵不勝父子皆死預謀者悉誅契丹之黠
及漢兒之有聲者皆不免
　　　達實
達實林牙者乃其官名猶南朝翰林學士達實則其名
也達實既降金與尼雅滿為雙陸戲爭道相忿尼雅滿
心欲殺之而口不出達實懼及既歸帳則棄其妻攜五
子宵遁詰旦尼雅滿怪達實日髙不來使召之其妻曰
昨夕以酒忤大人畏罪而竄詢其所之不以告尼雅滿
大怒以配部落之最賤者妻不肯屈强之極口嫚罵遂
射殺之達實深入沙子立天祚之子梁王為帝而相之
金遣伊都帥兵經畧屯田於和勒端城(城去上京/三千里)達實
游騎數十出入軍前伊都遣使打話遂退沙子者盖不
毛之地皆平沙廣漠風起揚塵至不能辨色或平地頃
刻髙數丈絶無水泉人多渴死達實之走凡三晝夜始
得度故金人不敢窮追遼御馬數十萬牧於磧外金人
以絶逺未之取皆為達實所得今梁王達實皆亡餘黨
猶居其地(按遼史保大三年天祚渡河奔夏耶律□里/等刦梁王雅里奔西北部共立為帝未踰年)
(卒而達實林牙自古北口亡去為金所執旋自金歸天/祚於夾山天祚欲出兵達實諌不聴自立為王率鐵騎)
(北行又西至起兒漫文武百官冊立為帝是為西遼是/達實初未與立梁王而梁王亦未嘗隨達實西行也此)
(傳所載皆無足信者今/姑存之而加辨正云)
　　　蕃將除授職名
髙唐英　　　彰徳節度使
劉晞(嘗為樞密/平章事)西京留守
崔廷勲　　　大同節度使
耿崇美　　　昭義節度使
髙謨翰　　　河陽節度使
蕭哈沁(世宗/妻弟)　幽州節度使
潘伊爾諾(世宗/姊壻)横海節度使
楊訥黙庫(契丹/通事)忻州節度使
瑠珠(世宗/弟)　　義成節度使
楊衮　　　　武定節度使
　　　漢官除授職名
韓紹芳　　　同平章事
竇振　　　　三司使
韓超昇　　　宣徽南院使
耿元吉　　　户部使
劉元　　　　兵部尚書知上京留守
劉四端　　　禮部尚書㕘知政事簽書樞密院事
張克忠　　　守司徒兼侍中知樞密院事
韓紹雍　　　行宫都部署兼侍中
　
　
　
　
　
　
　
　
欽定重訂契丹國志卷十九
欽定四庫全書
欽定重訂契丹國志卷二十
　　晉表
　　　晉主重貴降表
孫男臣重貴言頃者唐運告終中原失馭數窮否極天
缺地傾先人有田一成有衆一旅兵連禍結力屈勢孤
翁皇帝救患摧剛興利除害躬擐甲胄深入冦塲犯露
蒙霜度鴈門之險馳風擊電行中冀之誅黄鉞一麾天
下大定勢凌宇宙義感神明功成不居遂興晉祚則翁
皇帝有大造於石氏也旋屬天降鞠凶先君即世臣遵
奉遺旨纂紹前基諒闇之初荒迷失次凡有軍國重事
皆委將相大臣至於擅繼宗祧既非禀命輕發文字輒
敢抗尊自起釁端果貽赫怒禍至神惑運盡天亡十萬
師徒望風束手億兆黎庶延頸歸心臣負義包羞貪生
忍恥自貽顛覆上累祖宗偷度朝昏茍存視息翁皇帝
若恵顧疇昔稍霽雷霆未賜靈誅不絶先祀則百口荷
更生之徳一門銜無報之恩雖所願焉非敢望也臣與
太后妻馮氏於郊野面縛俟命
　　　晉太后降表
晉室皇太后新婦李氏妾言張彦澤傅住兒等至伏蒙
皇帝阿翁降書安撫者妾伏念先帝頃在并汾適遭屯
難危同累卵急若倒懸智勇俱窮朝夕不保皇帝阿翁
發自冀北親抵河東跋履山川踰越險阻立平巨孽遂
定中原救石氏之覆亡立晉朝之社稷不幸先帝厭代
嗣子承祧不能繼好息民而反虧恩辜義兵戈屢動駟
馬難追戚實自貽咎將誰執今穹旻震怒中外攜離上
將牽牛六師解甲妾舉宗負釁視景偷生惶惑之中撫
問斯至明宣恩旨曲示含容慰諭丁寧神爽飛越豈謂
已亡之命忽蒙更生之恩省罪之躬九死未報今遣孫
男延煦延寳奉表請罪陳謝以聞
　　澶淵誓書
　　　宋真宗誓書
維景徳元年嵗次甲辰十二月庚辰朔七日丙戌大宋
皇帝謹致誓書於契丹皇帝闕下共遵誠信虔守歡盟
以風土之宜助軍旅之費毎嵗以絹二十萬匹銀一十
萬兩更不差使臣專徃北朝只令三司差人搬送至雄
州交割沿邊州軍各守疆界兩地人户不得交侵或有
盜賊逋逃彼此無令停匿至於壠畆稼穡南北勿縱掻
擾所有兩地城池並可依舊存守淘濠完葺一切如常
即不得創築城隍開掘河道誓書之外各無所求必務
協同庶存悠乆自此保安黎獻謹守封陲質於天地神
祇告於宗廟社稷子孫共守傳之無窮有渝此盟不克
享國昭昭天鑒當其殛之逺具披陳專俟報復不宣
　　　聖宗回宋誓書
維統和二十二年嵗次甲辰十二月庚辰朔十二日辛
卯大契丹皇帝謹致書於大宋皇帝闕下共議戢兵復
論通好兼承恵顧特示誓書以風土之宜助軍旅之費
毎嵗以絹二十萬匹銀一十萬兩更不差使臣專徃北
朝只令三司差人搬送雄州交割沿邊州軍各守疆界
兩地人户不得交侵或有盜賊逋逃彼此無令停匿至
於壠畆稼穡南北勿縱掻擾所有兩地城池並可依舊
存守淘濠完葺一切如常即不得創築城隍開掘河道
誓書之外各無所求必務協同庶存悠久自此保安黎
獻謹守封陲質於天地神祇告於宗廟社稷子孫共守
傳之無窮有渝此盟不克享國昭昭天鑒當其殛之某
雖不才敢遵此約謹告於天地誓之子孫茍渝此盟神
明是殛專具諮述不宣
　　闗南誓書
　　　興宗致宋書
維契丹重熙十年嵗次壬午二月弟大契丹皇帝謹致
書於兄大宋皇帝闕下粤自世修歡契時遣使軺封圻
殊兩國之名方冊紀一家之美益欲洽於綿逺顧將有
以披陳切緣瓦橋闗南是石晉所割迄至柴氏以代郭
周興一時之狂謀掠十縣之故壤人神共怒廟社不延
至於貴國祖先肇創基業尋與敝境繼為善鄰暨乎太
宗紹登寳位於有征之地才定并汾以無名之師直抵
燕薊羽召精鋭禦而獲退遂致移鎮國强兵開南北王
府并内外諸軍彌年有戌境之勞繼日備渝盟之事始
終反覆前後諳詳嘗切諮審專命将臣徃平河右炎涼
屢易勝負未聞兼李元昊於北朝久矣稱臣累曽尚主
克保君臣之道為甥舅之情設罪合致討亦宜垂報適
者郭稹既至杜防又回雖具音題而但虞詐諜已舉殘
民之伐曽無忌器之嫌營築長堤填塞隘路開決塘水
添置邊軍既潜稔於猜嫌慮難敦於信睦倘或思久好
共遣疑情曷若以晉陽舊附之區闗南元割之縣俱歸
我國用康黎人如此則益深兄弟之懷長守子孫之計
緬維英晤深達悃悰適届春陽善綏冲裕
　　　宋朝回書
維慶厯二年嵗次甲午四月大宋皇帝謹致書於契丹
皇帝闕下昔我烈考章聖皇帝保有基圖恵養黎庶與
契丹昭聖皇帝弭兵講好通聘著盟肆余纂承共遵謨
訓邊民安堵垂四十年兹者專致使臣特貽緘問且以
瓦橋舊地晉陽古封援石氏之割城述周朝之復境係
於異代安及本朝粤自景徳之初始敦鄰保之信凡諸
細故咸懷寛容況太宗皇帝親駕并郊匪圖燕壤當時
貴國亟發援兵既交石嶺之鋒遂舉薊門之役義非反
覆理有因縁元昊賜姓稱藩禀朔受禄忽謀狂僭俶擾
邊陲曏議討除已嘗聞達杜防郭稹傳導備詳及此西
征豈云無報聘軺旁午屢聞嫉惡之談慶問交馳未諭
聫親之故忽窺異論良用惘然謂將軫於在原反致譏
於忌器復云營築堤埭開決陂塘昨縁霖潦之餘失為
愆溢之患既非疏導當稍善防豈藴猜嫌以虧信睦至
於備塞隘路閲習兵夫盖邊臣謹職之常乃鄉兵充籍
之舊在於貴境寧撤戍兵皆一示以坦夷何兩形於疑
阻顧惟歡契方保悠久遽興請地之言殊非載書之約
信辭至悉靈鑒孔昭兩地不得相侵縁邊各守疆界二
書之外一無所求期在久要弗違先志諒惟聰達自應
感恩甫屬清和妙臻戩穀
　　　興宗回宋誓書
維重熈十一年嵗次癸未八月壬申朔二十九日庚子
弟契丹皇帝謹致書於兄大宋皇帝闕下來書云謹按
景徳元年十二月七日章聖皇帝與昭聖皇帝誓曰共
遵誠信䖍守歡盟以風土之宜備軍旅之費毎嵗以絹
二十萬疋銀一十萬兩更不差使臣專往北朝只令三
司差人搬送至雄州交割沿邊州軍各守疆界兩地人
户不得交侵或有盜賊逋逃彼此勿令停匿至於隴畆
稼穡南北勿縱騷擾所有兩朝城池並各依舊存守修
葺濠寨一切如常即不得創築城隍開決河道誓書之
外一無所求各務協心庶同悠久自此保安黎獻謹守
封疆質於天地神祇告於宗廟社稷子孫共守傳之無
窮有渝此盟不克享祀昭昭天鑒當其殛之昭聖皇帝
復答云孤雖不才敢遵此約謹尚告於天地誓之子孫
神明具知嗚呼此盟可改後嗣何述切以兩朝修睦三
紀於此邊鄙用寧干戈載偃追懷先約炳若日月今綿
禩已深敦好如故闗南縣邑本朝傳守懼難依從别納
金帛之儀用代賦税之物毎年増絹一十萬匹銀一十
萬兩搬至雄州白溝交割兩界塘淀已前開決者並依
舊例自今已後不得添展其堤堰水口逐時決洩壅塞
量差兵夫取便修疊疏導非時霖潦别至大段漲溢並
不在闗報之限南朝河北沿邊北朝自古北口以南沿
邊軍民除見管數目依常教閲無故不得大段添進兵
馬如有事故添屯即令逐州軍移牒闗報两界所屬之
處其自來乗例更替及本路移易不在闗報之限两界
逃走作過諸色人並依先朝誓書外更不得如自前停
留容縱恭惟二聖威靈在天顧兹纂承各當遵奉共循
大體無介小嫌且夫守約為信善鄰為義二者缺一罔
以守國皇天厚地實聞此盟文藏宗廟副在有司餘並
依景徳統和兩朝誓書願此後必敦大信茍有食言必
如前誓
　　議割地界書
　　　　道宗遣泛使林牙興復軍節度使蕭禧如宋
　　　　言代北對境有界地請遣使分畫其後宋割
　　　　棄地五百里以分水嶺為界時宋神宗熈寧
　　　　七年也
　　　道宗求地界書
維咸雍十年嵗次甲寅三月大遼皇帝謹致書於大宋
皇帝闕下切以累朝而下講好以来互守成規務敦夙
契雖境分二國克保於難知而義若一家共思於悠永
事如聞於違越理須至於披陳其蔚應朔三州土田一
帶疆土祇自早嵗曽遣使人止於舊封俾安鋪舍庶南
北永標於定限徃來悉絶於姦徒洎覽舉申輒有侵擾
於全屬當朝地分或營修壁壘或存止居舍皆是守邊
之冗員不顧睦鄰之大體妄圖功賞深越封陲今屬省
巡遂令按視備究端實諒難寢停至縷細之縁由分白
之事理已具聞達盡令拆移既未見從故宜伸報據侵
入當界事理所起鋪堠之處各差官員同共檢㸃早令
毁撤却於久來元定地界再安置外其餘邊界有生創
事端委差去使臣到日一就理㑹如此則豈惟疆埸之
内不見侵踰兼於信誓之間具無違爽兹實𨼆便顓候
准依
　　　宋朝回書
維熙寧七年嵗次甲寅三月大宋皇帝謹致書於大遼
皇帝闕下辱迂使指來貺函封厯陳二國之和有若一
家之義固知鄰保深執信符獨論邊鄙之臣嘗越封陲
之守欲令移徙以復舊常切惟兩朝撫有萬宇豈重尺
土之利而輕累世之歡況經界之間形勢可指方州之
内圖籍具存當遣官司各加覆視倘事由夙昔固難徇
從或誠有侵踰何吝改正而又每戒疆吏令遵誓言所
論創生之事端亦皆境候之細故已令還使具達本因
仰料英聴洞垂昭悉
　
　
　
　
　
　
　
　
　
　
　
　
　
　
　
欽定重訂契丹國志卷二十
欽定四庫全書
欽定重訂契丹國志卷二十一
　　南北朝饋獻物
　　　累朝賀宋朝生辰正旦禮物
宋朝皇帝生日遣使致刻絲花羅御様透背御衣七襲
或五襲七件紫青貂䑕翻被或銀䑕鵝頂鴨頭納子塗
金銀裝箱金籠水晶帶銀匣副之錦縁帛皺皮鞾金玦
京皂白熟皮鞾鞵細錦透背清平内製御様合線鏤金
機綾共三百疋塗銀龍鳳鞍勒紅羅匣金綉線方韉二
具白楮皮黒銀鞍勒氊韉二具緑褐楮皮鞍勒海豹皮
韉二具白楮皮裹筋鞭一條紅羅金銀線綉雲龍紅錦
器仗一副黄樺皮纒楮皮弓一紅錦袋皂鵰翎羱角骲
頭箭十法漬法麴麫麴酒二十壺山果十束欞椀蜜漬
山果十束欞疋列山梨二束欞柿四束欞榛栗松子郁
李黒郁李子麫棗㮙梨棠梨二十箱麫秔香梨粆十碗
蕪莄白鹽十碗青鹽十箱牛牛野猪魚鹿腊二十二箱
御馬六匹散馬二百匹　正旦御衣三襲鞍勒馬二匹
散馬一百匹太后又致御衣綴珠貂裘鈿錦刻絲透背
合線御綾羅綺紗縠御様果實雜粆腊肉凡百品水晶
鞍勒新羅酒青鹽帝或致戎器賓鐵刀鷙禽白海東青
之類承天節又遣庖人持本國異味前一日就宋禁中
造食以進御云
　　　宋朝賀帝生辰正旦禮物
帝生日宋帝遺金酒食茶器三十七件衣五襲金玉帶
二條烏皮白皮鞾二量紅牙笙笛觱篥拍板鞍勒馬二
匹纓複鞭副之金花銀器三十件綿綺透背雜色紗綾
縠絹二千疋雜綵二千疋法酒三十壺的乳茶十斤岳
麓茶五斤鹽蜜果三十罐乾果三十籠其太后生日約
此數焉　正旦則遺以金花銀器各三十件雜色羅綾
紗縠絹二千疋雜綵二千疋
　　　宋朝勞人使物件
每嵗遣使入宋國境宋遣常參官内職各一人假少卿
監諸司使以上接伴内諸司供帳分為三番内臣主之
至白溝驛驛賜設至貝州賜茶藥各一銀合至大名府
又賜及畿境遣開封判官勞之又命臺省官諸司使館
伴迓於班荆館至都亭驛各賜金花銀灌器衾褥朝見
日賜大使金塗銀冠帛羅氊冠衣八件金䩞鞢帶烏皮
鞾銀器二百兩綵帛二百疋副皂紗折上巾七件金帶
象笏烏皮鞾銀器一百兩綵帛二百疋鞍勒馬各一匹
其從人上節十八人各練鵲錦襖及衣四件銀器二十
兩綵帛三十疋中節二十人各寳照錦襖及衣三件銀
器十两綵帛二十疋下節八十五人各紫綺襖衣四件
銀器十兩綵帛二十疋並加金塗銀帶上節中節又加
絲鞵就館賜生餼大使秔粟各十石麫二十石羊五十
法酒糯米酒各十壺副使秔粟各七石麫十五石羊三
十法酒糯米酒各十壺承天節各别賜衣一襲遇立春
各賜金塗銀鏤幡勝盤又命節帥就玉津園伴射賜來
使銀飾箭筒弓一箭二十其中的又賜窄袍衣五件金
束帶鞍勒馬在館遇節序則遣近臣賜設辭日長春殿
賜酒五行賜大使盤裘暈錦窄袍及衣六件銀器一百
兩綵帛一百疋並加金束帶雜色羅錦綾絹百疋從人
各加紫綾花絁錦袍及銀器綵帛將發又賜銀瓶合盆
紗羅等又令近臣餞於班荆館開封府推官餞於郊外
接伴大使副使復為送伴縁路累賜設
　　外國進貢禮物
　　　新羅國進貢禮物
金器二百兩　金抱肚一條五十兩　金䤬羅五十兩
　金鞍轡馬一匹五十兩　紫花綿紬一百疋　白綿
紬五百疋　細布一千疋　麤布五千疋　銅器一千
斤　法清酒醋共一百瓶　腦元茶十斤　藤造器物
五十事　成形人參不定數　無灰木刀擺十箇　細
紙墨不定數目　本國不論年嵗惟以八節貢獻人使
各帶正官惟稱陪臣
　　　横進物件
粳米五百石　糯米五百石　織成五彩御衣金不定
數
　　　每次回賜物件
犀玉腰帶二條　細衣二襲　金塗鞍轡馬二匹　素
鞍轡馬五匹　散馬二十匹　弓箭器仗二副　細花
綺羅綾二百疋　衣著絹一千疋　羊二百口　酒果
子不定數　並命刺史已上官充使一行六十人直送
入本國
　　　賜宋使物件
金塗銀帶二條　衣二襲　錦綺三十疋　色絹一百
疋　鞍轡馬二匹　散馬五匹　弓箭器一副　酒果
不定數
　　　上節從人
白銀帶一條　衣一襲　絹二十疋　馬一匹
　　　下節從人
衣一襲　絹十疋　紫綾大衫一領
　　　西夏國貢進物件
細馬二十疋　麤馬二百匹　駞二百頭　錦綺三百
疋　織成錦褥被五疋　蓯蓉􁀙石井鹽各一千斤
沙狐皮一千張　兔鶻五隻　犬子十隻
　　　　本國不論年嵗惟以八節貢獻回賜除羊外
　　　　餘與新羅國同惟玉帶改為金帶勞賜人使
　　　　亦同
　　　諸小國貢進物件
髙昌國　龜兹國　于闐國　大食國　小食國　甘
州　沙州　涼州
　　　　已上諸國三年一次遣使約四百餘人至契
　　　　丹貢獻
玉　珠　犀　乳香　琥珀　瑪瑙器　賓鐵兵器
碙砂　薩哈勒貝　克必斯　敏達蘇　博林　克必
斯已下皆細毛織成以二丈為疋
　　　　契丹回賜至少亦不下四十萬貫
　
　
　
　
　
　
　
　
　
　
　
　
　
　
　
欽定重訂契丹國志卷二十一
欽定四庫全書
欽定重訂契丹國志卷二十二
　　州縣載記
太祖太宗初興戰爭四十餘年吞併諸蕃割據燕雲南
北開疆五千里東西四千里共二百餘州
建京五處
　　南京三司使司　西京計司　中京度支使司
　　上京鹽鐵使司　東京戸部使司(按原書以南京/為燕京闕載東)
　　(京今據遼/史増改)
大藩六處
　　南大王府　北大王府　伊實王府　黄龍府
　　興中府　奚王府
錢帛司三處
　　長春路(按原書長春路誤作平/春路今據遼史改正)遼西路　平州路
節鎮州四十七(按此下五條原書與遼史地理志不同/者甚多今一依遼志為正然州軍廢置)
(更革厯朝容有不同遼史地理志與百官志已不盡符/原書與遼志不同之處或自别據一時之制今仍附識)
(於後以資叅考其有謬誤/重複者則逐加辨正云)
　　祖州　懷州　慶州　泰州　長春州　儀坤州
　　　龍化州　饒州　徽州　成州　懿州　渭州
　　　鎮州(以上上/京道)開州　保州　辰州　興州　海
　　州　渌州　顯州　乾州　貴徳州　瀋州　遼
　　州　通州　雙州　同州(按遼史地理志誤作尚/州今據百官志及金史)
　　(地理/志)咸州　信州　賓州　懿州　蘇州　復州
　　　祥州(以上東/京道)成州　宜州　錦州　川州　建
　　州　來州(以上中/京道)平州(以上南/京道)豐州　雲内州
　　奉聖州　蔚州　應州　朔州(以上西/京道)
　　　原書無蘇州有綿州(遼志不載天祚保大/元年怨軍攻綿州)海北
　　　州薊州(遼史並為/刺史州)
觀察防禦團練使十三處
　　永州　靜州(以上上/京道)益州　寧州　歸州　寧江
　　州　廣州　鎮海府　冀州　衍州(以上東/京道)髙州
　　　武安州　利州(以上中/京道)
　　　原書無益州寧州鎮海府冀州衍州有泰州(本/節)
　　　(鎮州又誤/入此條)
刺史州七十一
　　烏州　降聖州　維州　防州　招州(以上上/京道)穆
　　州　賀州　宣州　懷化州　盧州　鐵州　崇
　　州　耀州　嬪州　嘉州　遼西州　康州　宗
　　州　海北州　巖州　集州　祺州　遂州　韓
　　州　銀州　安逺州　威州　清州　雍州　湖
　　州　渤州　郢州　銅州　涑州　荆州　吉州
　　　麓州　勝州　順化州　連州　肅州　安州
　　(以上東/京道)恩州　恵州　榆州　澤州　北安州
　　潭州　松江州　安徳州　黔州　嚴州　隰州
　　(遼史百官/志誤為濕)遷州　潤州(以上中/京道)順州　檀州　涿
　　州　易州　薊州　景州　灤州　營州(以上南/京道)
　　宏州　徳州　寧邊州　歸化州　可汗州　儒
　　州　武州　東勝州(以上西/京道)
　　　原書惟載金肅河清曷董五花曷董五處(按五/花曷)
　　　(董二城遼志不載振武初存/鄉兵二百人防守後更為縣)
諸臣頭(原書/作投)下州十六
　　徽州　成州　懿州　渭州　壕州　原州　福
　　州　横州　鳳州　遂州　豐州　順州　閭州
　　　松山州　豫州　寧州
　　　原書無成州懿州渭州原州横州鳯州遂州豐
　　　州順州閭州松山州寧州有驩州衛州荆州問
　　　州(疑閭州/之誤)隨州和州澄州全州義州遂昌州員
　　　州營州唐州粟州黒州河州麓州宗州
　　控制諸國
西路控制沙漠之北
　　置西路都招討府阿爾威部族衛驢駒河統軍司
　　倒撻嶺統軍司(按原書無統軍司/三字今據遼史補)鎮撫蒙古特呼
　　勒諸軍
雲中路諸司控制西夏(按原書作雲中路控制度葢/文有訛脱今據遼史補正)
　　置西南面都招討司西京兵馬都部署司金肅河
　　清軍五花城南北大王府伊實王府山金司
燕山路備禦宋人
　　置燕京都總管府節制馬歩軍控鶴指揮使都統
　　軍司牛欄監軍寨石門詳衮司南北皮室司猛蘇
　　拉司並𨽻總管
中上京路控制奚境
　　置諸軍都虞候司奚王府大詳衮司大國舅司大
　　詳衮司五院司塔幹爾司
遼東路控扼髙麗
　　置東京兵馬都部署司契丹奚漢渤海四軍都指
　　揮使保州統軍司湯河詳衮司金吾營雙寛司
長春路鎮撫女真室韋
　　置黄龍府兵馬都部署咸州兵馬詳衮司東北路
　　都統軍司
　　四至鄰國地里逺近
東南至新羅國西以鴨渌江東八里黄土嶺為界至保
　州一十一里
次東南至五節度熟女真部族共一萬餘户皆雜處山
　林尤精弋獵有屋居舍門皆於山牆下闢之耕鑿與
　渤海人同不出租賦或遇征伐各量戸下差充兵馬
　兵回各各逐使歸本處所産人參白附子南星茯苓
　松子猪苓白布等物並係樞宻院所管差契丹或渤
　海人充節度管押其地南北七百餘里東西四百里
　西北至東京五百餘里
又次東至熟女真國不屬樞宻院所管其地東西八百
　餘里南北一千餘里居民皆雜處山林耕種屋宇與
　熟女真五節度同然無君長首領統押精於騎射今
　古以來無有盜賊詞訟之事任意遷徙多者百家少
　者三兩家而已不與契丹爭戰或居民等自意相率
　齎金帛布黄蠟天南星人參白附子松子蜜等諸物
　入貢或只令於邊上買賣訖却歸本國平日商賈人
　等就入其國買賣亦無所礙沿邊亦不以為防備西
　至東京二百餘里
東北至生女真國西南至熟女真國界東至新羅國東
　北不知其極居民屋宇耕養言語衣裝與熟女真國
　並同亦無君長所管精於騎射前後屢有戰爭常設
　防備南北二千餘里沿邊創築城堡搬運糧米差撥
　兵甲屯守西南至東京六百里
又東北至烏舍國阿里瑪國博和羅國等國每國各一
　萬餘户西南至生女真國界衣裝耕種屋宇言語與
　女真人異樞宻院差契丹或渤海人充逐國節度使
　管押不出征賦兵馬每年惟貢進大馬蛤珠青䑕皮
　貂䑕皮膠魚皮蜜蠟之物及任便往來買賣西至上
　京四千餘里
正東北至鐵离國南至阿里瑪等國界居民言語衣裝
　屋宇耕養稍同阿里瑪等國無君長皆雜處山林不
　來服屬統押亦無爭戰事復不進貢惟以大馬蛤珠
　鷹鶻青䑕貂䑕膠魚皮等物為交易西南至上京五
　千餘里
次東北至靺鞨國東北與鐵离國為界無君長統押惟
　有耕種春夏居屋室中秋冬則穿地為洞深可數丈
　而居之以避寒不進貢亦不爭戰惟以鷹鶻鹿細白
　布青䑕皮銀䑕皮大馬膠魚皮等為交易西南至上
　京五千里
又次北至鐵离實保禪國言語衣装屋舍與靺鞨稍同
　無君長管押不進貢亦不争戰惟以羊馬牛駞皮毛
　之衣為交易西南至上京四千餘里
正北至蒙果勒國無君長所管亦無耕種以弋獵為業
　不常其居每四季出行惟逐水草所食惟肉酪而已
　不來爭戰惟以牛羊駞馬皮毳之物為交易南至上
　京四千餘里
又次北至伊竒哩國無君長首領管押凡事並與蒙古
　國同甲寅嵗曽率衆入邊界為盜聖宗命駙馬都尉
　統兵往征討大破其國爾後更不復為盜惟以牛羊
　駞馬皮毳之物為交易東南至上京五千餘里
又次西北至布古魯特國又西北(原闕/四字)又次北近西至
　達勒達國各無君長每部族多者三二百家少者五
　七十家以部族内最富豪者為首領不常厥居逐水
　草以弋獵為業其婦人皆精於騎射常與我兵爭戰
　前後屢為所敗嘗命親近為西北路兵馬都統率畨
　部兵馬十餘萬防討亦制禦不下自太祖建國已來
　惟此二國為害常遣兵攻戰如暫安静以牛羊駞馬
　皮毳為交易不過半年又却為盜東南至上京六千
　餘里
西近北至生吐蕃國又西至党項突厥等國皆不為害
　亦不進貢往來葢以熟土渾突厥党項等部族所隔
　東南至雲州三千里
正西與西夏以黄河為界
西南至宋麟州府界又次南近西定州平山界又南至
　霸州城北界河又次南至遂城北鮑河為界又南近
　東至滄州北海又南至安肅軍澗河為界又南近東
　至登州北海又南至雄州北拒馬河為界又南至海
　(按自麟州以下皆與宋分界處原書無宋字直接/西夏一條之下殊欠明晰今増入宋字另為一條)
　　四京本末
上京　太宗建
　上京臨潢府乃大部落之地離來州數十里即北行
　海岸俯挹滄溟與天同碧窮極目力不知所際有尼都
　河其東北三十里即長泊也渉沙磧過白馬淀渡土河亦
　云撞撞水聚沙成堆少人烟多林木其河邊平處帝曾於
　此處過冬凡八十里至張司空館七十里至木葉館離中
　京皆無館但宿穹帳欲至木葉山三十里許有居人瓦
　屋及僧舍(按此條本之宋三朝國史契丹傳/而文義訛脱不接今據通考補正)
中京　聖宗建(按原書誤作承天太/后建今依遼史改正)
　中京之地奚國王牙帳所居奚本曰庫莫奚其先東
　部宇文之别種也竄居松漠之間俗甚不潔而善射
　獵好為冦抄其後種類漸多分為五部一曰頁赫二
　曰美佛赫三曰齊格四曰布庫五曰實克徳每部數
　千一人為其帥隨逐水草東京東過小河唱叫山道
　北奚王避暑莊有亭臺由古北口至中京北皆奚境
　奚本與契丹等後為契丹所併所在分奚契丹漢人
　渤海雜處之奚有六節度樞密省統領言語風俗與
　契丹不同善耕種歩射入山採獵其行如飛又契丹
　圖志云奚地居上東燕三京之中土肥人曠西臨馬
　盂山六十里其山南北一千里東西八百里連亘燕
　京西山遂以其地建城號曰中京
南京　太宗建
　南京本幽州地乃古冀州之域舜以冀州南北廣逺
　分置幽州以其地在北方隂幽也東有朝鮮遼東北
　有樓煩白檀西有雲中九原南有滹沱易水唐置范
　陽節度臨制奚契丹自晉割賂建為南京析津府户
　口三十萬大内壯麗城北有市陸海百貨聚於其中
　僧居佛寺冠於北方錦繡組綺精絶天下膏腴蔬蓏
　果實稻粱之類靡不畢出而桑柘麻麥羊豕雉兔不
　問可知水甘土厚人多技藝秀者學讀書次則習騎
　射耐勞苦石晉未割棄已前其中番漢雜鬬勝負
　不相當既築城後逺望數十里間宛然如帶回環繚
　繞形勢雄傑真用武之國也
東京　太宗建
　東京本渤海王所都之地在唐時為黒水靺鞨二種
　依附髙麗者黒水部與髙麗接勝兵數千多驍武古
　肅慎氏地也與靺鞨相鄰稱為强國所居多依山水
　地卑濕築土如堤鑿穴以居其國西北與契丹接太
　祖之興始擊之立其子東丹王鎮其地後曰東京
　
　
　
欽定重訂契丹國志卷二十二
欽定四庫全書
欽定重訂契丹國志卷二十三
　　族姓原始
契丹部族本無姓氏惟各以所居地名呼之婚嫁不拘
至太祖變家為國之後始以王族號為横帳仍以所居
之地名曰錫里著姓錫里上京東二百里地名也復賜
后族姓曰蕭氏皇族惟與后族通婚更不限以尊卑其
皇族后族二部落之家若不奉帝命皆不得與諸部族
之人通婚或諸部族彼此相婚嫁不拘此限漢人等亦
同故遼制惟耶律蕭氏二姓也
　　國土風俗
契丹舊地在庫莫奚東唐所謂黒水靺鞨者今其地也
有七十二部落不相統制父母殁以其屍置於山樹上
經三年後乃收其骨而焚之因酌酒而祝曰冬月時向
陽食夏月時向隂食我若射獵時使我多得猪鹿其風
俗與奚靺鞨頗同太祖稍并服諸小國而多用漢人漢
人教之以𨽻書之半增損之作文字以代刻木之約又
制婚嫁置官號初契丹在漢時為匈奴所破保鮮卑山
魏青龍中部長為王雄所殺衆遂微逃潢水之南黄龍
之北至元魏自號曰契丹在唐開元天寳間屢遣使朝
獻故事以范陽節度使為押奚契丹使至唐末契丹始
盛
　　併合部落
國初有八部族之大者曰達呼爾氏後分為八部部之
長號大人而常推一人為王建旗鼓以統八部每三年
則以次相代或其部有災疾而畜牧衰則八部聚議以
旗鼓立其次而代之被代者以為元約如此不敢爭及
太祖乃曰中國之主無代立者由是太師益以威制諸
國不肯代既立九年諸部共責誚之太祖不得已傳其
旗鼓而謂諸部曰我立九年所得漢人多矣吾欲别自
為一部以治漢城可乎諸部將許之漢城在炭山東南
灤河上有鹽鐵之利乃役魏滑鹽縣也其地可植五榖
太祖率漢人耕種為治城郭起㕓市如幽州制漢人安
之不復思歸太祖知衆可用用舒嚕后䇿使人告諸部
大人曰我有鹽池諸部所食然諸部知食鹽之利而不
知鹽有主人可乎當來犒我諸部以為然共以牛酒㑹
鹽池太祖伏兵其旁酒酣伏發盡殺諸部大人復併為
一國東北諸夷皆畏服之(按此條全採五代史其言契/丹八部大人相代為王疑出)
(傳聞之誤已於/太祖紀中辨正)
　　兵馬制度
太宗投下兵謂之大帳有皮室兵約三萬餘騎皆精甲
也為之爪牙太后舒嚕氏投下謂之舒新有衆二萬(按/史)
(志皮室軍三十萬騎/舒新軍二十萬騎)先是太祖時牙將兵已老矣每南
伐時量分借得三五千騎皇后常留數百兵為部族根
本其諸大首領太子偉王永康南北王裕悦滿達烏雅
等大者千餘騎次者數百人皆私甲也别族則有奚霫
勝兵亦千餘人少馬多又有渤海首領大錫里髙謨翰
兵步騎萬餘人並為契丹之飾復有近界韃靼伊竒哩
室韋女真党項亦被脅屬每部不過千餘騎其諸部落
吐渾沙陁洎幽州州管内鴈門以北十餘軍州部落漢
兵共三萬餘衆此是石晉割賂之地番漢諸族其數可
見矣每南伐其衆不啻十萬統兵入敵界之時歩騎車
帳不從阡陌東西一槩而行大帳前及東西面差大首
領三人各率萬騎支散游奕百十里外交相覘邏謂之
攔子馬帝吹角為號衆即頓舍環遶廬帳以近及逺折
木梢屈之為弓子鋪不設槍營壍柵之備每軍行聴鼓
三伐不問昏晝一布便行未逢大敵不乘戰馬俟近敵
師即競乘之所以新羈戰馬蹄有餘力其用軍之術成
列而不戰俟退而乘之多伏兵㫁糧道冒夜舉火上風
曳柴饋餉自齎散而復聚寒而益堅此其所長也
　　建官制度
賤他姓貴耶律蕭氏二姓其官有契丹樞密院及行宫
都總管司謂之北面以其在牙帳之北以主畨事又有
漢人樞密院中書省行宫都總管司謂之南面以其在
牙帳之南以主漢事其特哩衮宗正寺也伊勒希巴掌
刑獄也(按原書誤以伊勒希巴為/知政事今依遼史改正)林牙翰林學士也額
爾竒木刺史也内外官多倣中國者其下佐吏則有敞
史穆昆徳斯弩庫特納克塔納分領兵馬則有統軍侍
衛控鶴司南王北王奚王府五帳佛寧蘇赫東西都省
太師兵又有國舅鈐轄約尼詳衮諸司南北皮室二十
部族節度丕勒里九克漢人渤海女真五節度五冶太
師一百六百九百家奚凡民年十五已上五十已下皆
籍為兵將舉兵必殺灰牛白馬祠天地日及木葉山神
鑄金魚符調發兵馬其捉馬及傳命有銀牌二百軍所
舍有逺探攔子馬以夜聴人馬之聲每一帝立聚所取人
户馬牛金帛及其所獻生口或犯罪沒入者别為行宫
領之建州縣置官屬既崩則設大穹廬鑄金為像朔望
節辰忌日輒致祭築臺髙丈餘以盆焚酒食謂之焼飯
　　宮室制度
十三宮各有民戸出兵馬太祖曰宏義宮應天皇后曰
長寧宫太宗曰永興宫世宗曰積慶宫穆宗曰延昌宫
景宗曰彰愍宫承天太后曰崇徳宫聖宗曰興聖宫興
宗曰延慶宫道宗曰太和宫天祚曰永昌宫孝文皇太
弟曰敦睦宫丞相耶律隆運曰文忠王府(按原書僅言/十宫無延慶)
(太和永昌三宫又誤以延昌宫屬應天皇后以長寧宫/屬東丹王彰愍作彰敏盖本之宋三朝國史傳故不及)
(興宗以下且傳聞致/誤今據遼史補正)又有四樓凡受册柴升其上大㑹
羣臣已乃燔柴告天而漢人不得預有諢子部百人夜以
五十人番直四鼔則歌於帳前號曰聒帳每謁拜木葉山
即射栁枝唱番歌前導彈胡瑟和之已事而罷
　　衣服制度
太后與蕃官皆國服帝與漢官即漢服蕃官戴氊冠上
以金花為飾或以翠珠玉翠毛葢漢魏時遼人歩摇冠
之遺象也額後垂金花織成夾帶中貯髪一總服紫窄
袍加義襕繫䩞鞢帶以黄紅色絛裹革為之用金玉水
晶碧石綴飾又有紗冠制如烏紗帽無簷不擫雙耳額
前綴金花上結紫帶帶末綴珠或紫皂幅巾紫窄袍束
帶丈夫或緑巾緑花窄袍中單多紅緑色貴者被貂裘
貂以紫黒色為貴青色為次又有銀䑕尤潔白賤者被
貉毛羊䑕沙狐裘弓以皮為弦箭削樺為榦韀勒輕快
便於馳走以貂䑕或鵝項鴨頭為扞腰宋真宗景徳中
太常博士王曙户部員外郎李維來賀帝生辰還言帝
見漢使則服衣冠事已即幅巾雜蕃騎出射獵矣
　　漁獵時候
每嵗正月上旬出行射獵凡六十日然後至達嚕河鑿
冰釣魚冰泮即縱鷹鶻以捕鵝雁夏居炭山或上陘避
暑七月上旬復入山射鹿夜半令獵人吹角效鹿鳴既
集而射之宋真宗時晁迥來賀生辰還言始至長泊泊
多野鵝鴨帝射獵領帳下騎擊扁鼓遶泊驚鵝鴨飛起
乃縱海東青擊之或親射焉帝佩金玊錐號殺鵝殺鴨
錐每起初獲即拔毛插之以鼓為節遂縱飲最以此為
樂又好以銅及石為槌以擊兔每秋則衣褐裘呼鹿射
之夏月以布易氊帳籍草圍棊雙陸或深澗張鷹
　　試士科制
太祖龍興朔漠之區倥傯干戈未有科目數世後承平
日久始有開闢制限以三嵗有鄉府省三試之設鄉中
曰鄉薦府中曰府解省中曰及第時有秀才未願起者
州縣必根刷遣之程文分兩科曰詩賦曰經義魁各分
焉三嵗一試進士貢院以寸二紙書及第者姓名給之
號喜帖明日舉案而出樂作及門擊鼓十二面以法雷
震殿試臨期取旨又第一人特加一官授奉直大夫翰
林應奉文字第二人第三人授從事郎餘並授修職郎
聖宗時止以詞賦法律取士詞賦為正科法律為雜科
若夫任子之令不論文武並奏䕃亦有員數
　
　
　
　
欽定重訂契丹國志卷二十三
欽定四庫全書
欽定重訂契丹國志卷二十四
　　宋王曾行程録(按王曾富弼二人行程録皆其奉/使至遼所作乃宋人之辭且途中)
　　(見聞亦多未能核實未可盡據然遼史地理志已/引王曽錄為證今姑仍原本存之以資參考云)
初宋使止達幽州後至中京又至上京或西涼淀北安
州炭山長泊自雄州白溝驛渡河四十里至新城縣古
督亢亭之地又七十里至涿州北渡涿水范水劉李河
六十里至良鄉縣渡盧溝河六十里至幽州號燕京子
城就羅郭西南為之正南曰啟夏門内有元和殿洪政
殿東門曰宣和城中坊門皆有樓有憫忠寺本唐太宗
為征遼陣亡將士所造又有開泰寺魏王耶律漢寧造
邀朝使遊觀城南門内有裕悦王廨為宴集之所門外
永平館舊名碣石館通和後易之南即桑乾河出北門
過古長城延芳淀四十里至孫侯館改為望京館稍移
故處望楮谷山五龍池過温餘河大夏坡坡西北即涼
淀避暑之地五十里至順州東北過白嶼河北望銀冶
山又有黄羅螺盤牛闌山七十里至檀州自此漸入山
五十里至金溝館將至館川原平廣謂之金溝淀遼帝
嘗於此過冬自入此山詰曲登陟無復里堠但以馬行
記日景而約其里數過朝鯉河亦名七渡河九十里至
古北口兩旁峻崖中有路僅容車軌口北有鋪彀弓連
繩本范陽防扼奚契丹之所最為隘束然幽州東趨營
平州甚平坦自頃兵馬多由斯出又度徳勝嶺盤道數
層俗名思鄉嶺八十里至新館過鵰窠嶺偏槍嶺四十
里至卧如來館葢山中有卧佛像故也過烏灤河東有
灤州因河為名又過墨斗嶺亦名渡雲嶺長二十里許
又過芹菜嶺七十里至桞河館河在館傍西北有鐵冶
多渤海人所居就河漉沙石鍊得成鐵渤海俗每嵗時
聚㑹作樂先命善歌舞者數輩前行士女相隨更相唱
和回旋宛轉號曰踏鎚(按踏鎚通考作/踏追文義似長)所居皆就山牆
開門過松亭嶺甚險峻七十里至打造部落館有番户
百餘編荆為籬鍛鐵為軍器東南行五十里至牛山館
八十里至鹿兒峽館過蝦蟆嶺九十里至鐵漿館過石
子嶺自此漸出山七十里至富谷館居民多造車者(原/書)
(車上衍軍字/據通考删)云渤海人東望馬雲山山多禽獸林木遼帝
多於此打圍八十里至通天館二十里至中京大定府城
垣卑小方圓纔四里許門但重屋無築闍之制南門曰
朱夏門内夾道歩廊多坊門又有市樓四曰天方大衢
通闤望闕次至大同館其門正北曰陽徳閶闔城内西
南隅岡上有寺城南有園圃宴射之所自過古北口即
蕃境居人草菴板屋亦務耕種但無桑柘所種皆從壟
上葢虞吹沙所壅山中長松鬱然深谷中多燒炭為業
時見畜牧牛馬槖駞尤多青羊黄豕亦有挈車帳逐水
草射獵食止糜粥粆糒
　　宋富弼行程録
富弼之使北朝也自中京正北八十里至臨都館又四
十里至官窑館又七十里至松山館又七十里至崇信
館又九十里至廣寧館又五十里至姚家館又五十里
至咸寧館又三十里度黄水石橋旁有饒州葢唐朝嘗
於契丹置饒樂州也今渤海人居之又五十里至保和
館度黒河七十里至宣化館又五十里至長泰館西二
里許有佛寺民舍云即祖州亦有祖山山中有遼太祖
廟四十里至上京臨潢府自過崇信館即契丹舊境葢
其南皆奚地也入西門門曰金徳内有臨潢館子城東
門曰順陽入門北行至景福門又至承天門内有昭徳
宣政二殿皆東向有氊廬亦皆東向臨潢西北二百里
號涼淀在漫頭南山(按遼史作饅頭山此與通考/皆作漫頭山疑遼史為是)避暑
之處多豐草掘丈餘即堅冰云(按原書此後有余靖北/語詩一首刁約北語詩)
(一首俱以契丹國語編綴成詩宋人不知音譯舛謬殊/甚若再加譯改則字句長短及音韻俱不相合今並刪)
(去/)
　
　
　
欽定重訂契丹國志卷二十四
欽定四庫全書
欽定重訂契丹國志卷二十五
　　晉胡嶠陷北記(按胡嶠陷北記已見歐陽修五代/史内其所記亦多荒誕失實未可)
　　(為據今以原書所有/姑仍其舊附存之)
晉同州郃陽縣令胡嶠居契丹七年當周廣順三年亡
歸畧能道其所見云自幽州西北入居庸闗明日又西
北入石門闗闗路崖狹一夫可以當百此中國控扼契
丹之險也又三日至可汗州南望五臺山其一峯最髙
者東臺也又三日至新武州西北行五十里有雞鳴山
云唐太宗北伐聞雞鳴於此因以名山明日入永定闗
此唐故闗也又四日至歸化州又三日登天嶺嶺東西連
亘有路北下四顧㝠然黄雲白草不可窮極契丹謂
嶠曰此辭鄉嶺也可一南望而為永訣同行者皆慟哭
往往絶而復蘇又行三四日至黒榆林時七月寒如深
冬又明日入斜谷谷長五十里髙崖峻谷仰不見日而
寒尤甚已出谷得平地氣稍温又行二日渡湟水又明
日渡黒水又二日至湯城淀地氣最温契丹苦大寒則
就温於此其水泉清冷草軟如茸可藉以寢而多異花
記其二種一曰旱金大如掌金色爍人一曰青囊如中
國金燈而色類藍可愛又二日至儀坤州渡麝香河自
幽州至此無里堠其所向不知為南北又二日至赤崖
蕭翰與世宗相及遂及舒嚕后戰于沙河舒嚕后兵敗
而北世宗追至獨樹渡遂囚舒嚕后於撲馬山又行三
日遂至上京所謂西樓也西樓有邑屋市肆交易無錢
而用布有綾錦諸工作宦者翰林伎術教坊角觝秀才
僧尼道士等皆南朝人而并汾幽薊之人尤多自上京
東去四十里至真珠寨始食菜明日東行地勢漸髙西
望平地松林鬱然數十里遂入平川多草木始食西𤓰
云契丹破回紇得此種以牛糞覆棚而種大如中國冬
𤓰而味甘又東行至褭潭始有栁而水草豐美有息雞
草尤美而本大馬食不過十本而飽自褭潭入大山行
十餘日而出過一大林長二三里皆蕪荑枝葉有芒刺
如箭羽其地皆無草世宗時卓帳於此㑹諸部大人𦵏
太宗自此西南行日六十里行七日至大山門兩髙山
相去一里而長松豐草珍禽野卉有屋室碑石曰陵所
也世宗入祭諸部大人惟執祭器者得入入而門闔明
日開門曰抛盞禮畢問其禮皆祕不肯言已而翰得罪
被鏁嶠與部曲東之福州福州翰所治也嶠等東行過
一山名十三山云此西南去幽州二千里又東行數日
過衛州有居人三千餘家盖契丹所俘衛州人築城而
居之嶠至福州而契丹人多憐嶠教其逃歸嶠因得其
諸國逺近云距契丹國東至於海有鐵甸其族野居皮
帳而人剛勇其地少草木水鹹濁色如血澄之久而後
可飲又東女直善射多牛鹿野狗其人無定居行以牛
負物遇雨則張革為屋常作鹿鳴呼鹿而射之食其生
肉能釀麋為酒醉則縛之而睡醒而後解不然則殺人
又東南渤海又東遼國與契丹畧同其南海曲有魚鹽
之利又南奚與契丹畧同而人好殺戮又南至于榆闗
矣西南至儒州皆故漢地西則突厥回紇西北至伊竒
哩其人長大髦頭酋長全其髪盛以紫囊地苦寒水出
大魚契丹仰食又多黒白黄貂䑕皮北方諸國皆仰足
其人最勇鄰國不敢侵又其西轄戛又其北單于突厥
皆與伊竒哩畧同又北黒車子善作車帳其人知孝義
地貧無所産云契丹之先常役回紇後背之走黒車子
始學作車帳又北牛蹄突厥人身牛足其地尤寒水曰
瓠􁜻河夏秋冰厚三尺春冬冰徹底常燒器銷冰乃得
飲東北至韈刦子其人髦首披布為衣不鞍而騎大弓
長箭尤善射遇人輒殺而生食其肉契丹等國皆畏之
契丹五騎遇一韈刦子則皆散走其國三面皆室韋一
曰室韋二曰黄頭室韋三曰獸室韋其地多銅鐵金銀
其人工巧銅鐵諸器皆精好善織毛錦地尤寒馬溺至
地成冰堆又北狗國人身狗首長毛不衣手搏猛獸語
為犬嘷其妻皆人能漢語生男為狗女為人自相婚嫁
穴居食生而妻女人食云嘗有中國人至其國其妻憐
之使逃歸與其筯十餘隻教其每走十餘里遺一筯狗
夫追之見其家物必銜而歸則不能追矣其説如此又
曰契丹常選百里馬二十匹遣十人齎乾􁀙北行窮其
所見其人自黒車子厯牛蹄國以北行一年經四十三
城居人多以木皮為屋其語言無譯者不知其國地山
川部族名號其地氣遇平地則温和山林則寒冽至三
十三城得一人能鐵甸語其言頗可解云地名頡利烏
干邪堰云自此以北龍蛇猛獸魑魅羣行不可往矣其
人乃還此北荒之極也
　　宋張舜民便北記
　　　兜元國
契丹上京曽有人忽見二青衣駕赤犢出耳中别有天
地花木繁茂云此兜元國也
　　　割馬肝
舜民北使時耶律永興姚巴罕二人接伴舜民因問北
馬有割去肝者遂無病能行果否答云有之其法飲以
酒醉於腋間破之取去少肉然亦十喪八九
　　　雕巢生獵犬
舜民又問北地雕巢中生獵犬果否答云亦有之然極
難得今駕前有二隻其性頗異每獵所獲十倍於常犬
　　　吹葉成曲
北人吹葉成曲以番歌相和音韻甚和
　　　銀牌
銀牌形如方響刻國書宜速二字使者執牌馳馬日行
數百里牌所至如遼帝親到需索更易無敢違者
　　　佛妝
北婦以黄物塗面如金謂之佛妝
　　　以車渡河
過盧溝河伴使云恐乘橋危莫若車渡極安且可速濟
南人不曉其法
　
欽定重訂契丹國志卷二十五
欽定四庫全書
欽定重訂契丹國志卷二十六
　　諸蕃記
　　　奚國
太祖初興擊奚滅之復立奚王而使契丹監其兵後為
中京詳見前志
　　　古肅慎國
古肅慎城大五里在渤海北三十里遺堞尚在
　　　室韋國
字或為失契丹之類其南者為契丹在北者號為室韋
路出和龍北千餘里(按此和龍城亦指黄龍府而言然/黄龍府實非和龍城已於太宗紀)
(中辨/正)入契丹國俗與契丹同夏則城居冬逐水草有南
室韋北室韋其俗丈夫皆披髪婦人皆盤髪衣服與契
丹同乘牛車以籧篨為屋如氊車狀度水則束薪為栰
或有以皮為舟者馬則織草為韉結繩為轡氣候多寒
田收甚薄惟麞鹿射獵為務食肉衣皮鑿冰沒水中而
網取魚鼈地多積雪懼陷坑穽騎木而行太祖併諸蕃
三十六國室韋在其中
　　　新羅國
新羅在髙麗國東本漢時樂浪地其言語名物有似中
國人名國為邦弓為􁀦賊為冦行酒為行觴相呼皆為
徒文字甲兵同於中國人選壯健者悉入軍每月旦相
賀王設宴㑹班賚羣臣有大事則聚官詳議定之田甚
良沃水陸兼種服色尚素婦人辮髪繞頭以雜綵及珠
為飾婚嫁惟酒食而已輕重隨貧富新羅國主誦自契
丹承天皇后初臨朝入貢其後王誦為部下所殺立其
弟詢契丹以王詢不貢興兵征討十年方罷兵新羅依
舊朝貢(按遼史髙麗國王誦於承天太后時入貢其弟/詢簒立屢討未克則誦詢皆髙麗國王並非新)
(羅盖隆禮生於南宋見聞不確妄行/摭拾成文今姑仍其舊而駁正之)
　　　髙昌國
髙昌都交河城漢車師前王庭也四面多大山晉以其
地為髙昌郡地石磧氣候温暖厥土良沃麥一嵗再熟
宜蠶有草名羊刺其上生蜜而味甚佳引水溉田出赤
鹽其味甚美俗事天神兼信佛法其官有八長史有五
將軍又有侍郎校書郎主簿從事階位相次於遼一年
一次朝貢進獻玉珠乳香薩哈勒貝克必斯等亦有互
市
　　　黄頭女真
黄頭女真皆山居號哈里罕女真哈里罕河西亦有之
有八館在黄河東與金粟城五花城隔河相近其人戅
朴勇鷙不能别死生契丹每出戰皆被以重札令前驅
髭髪皆黄目睛多緑
　　　翁舍展國
翁舍展國最小不知其始所居後為太祖徙置黄龍府
南百餘里曰賓州州近混同江即古之粟末河黒水部
落雜處以其族類之長為千户統之契丹貴游子弟及
富家兒月夕被酒則相率攜樽馳馬戲飲其地婦女間
其至多聚觀之間令侍坐與之酒則飲亦有起舞歌謳
以侑觴者邂逅相契調謔往返反即載之以歸婦之父
母知之亦不為之顧留數嵗有子始具茶食酒數車歸
寧謂之拜門因執子壻之禮其俗謂男女自媒勝於納
幣而壻者飲食皆以木器好寘蠱他人欲其不驗者云
三彈指於器上則其毒自解亦間有遇毒而斃者族多
姓李
　　　渤海國
渤海國去燕京東北千五百里以石累城脚東並海其
王舊以大為姓右姓曰髙張楊竇烏李不過數種部曲
奴婢無姓者皆從其主婦人皆悍妬大氏與他姓相結
十姊妹迭幾察其夫不容側室聞則必謀寘毒死其所
愛一夫有所犯而妻不之覺者衆人則羣聚而詬之爭
以忌嫉相誇男子多智謀驍勇出他國右至有三箇渤
海當一虎之語自天祚之亂金人破城慮其難制徙他
所其人大怨富室安居踰二百年往往為園池植牡丹
多至三二百本有數十榦叢生者皆燕地所無纔以十
數千或五千賤買而去其居故地者仍屬契丹舊為東
京置留守有蘇扶復等州蘇與宋登州青州相值每大
風順𨼆𨼆聞雞犬聲
　
　
　
　
　
　
　
　
　
　
　
　
欽定重訂契丹國志卷二十六
欽定四庫全書
欽定重訂契丹國志卷二十七
　　嵗時雜記
　　　正旦
正月一日帝以糯米飯白羊髓相和為團如拳大每帳
賜四十九枚候五更三㸃帝及羣臣各於本帳内窗中
擲團於外如得雙數當夜動蕃樂飲宴如得隻數更不
作樂便令師巫十二人外邊遶帳撼鈴執箭唱叫於帳
内諸火爐内爆鹽并燒地拍䑕謂之驚鬼本帳人第七
日方出乃禳度之法國語呼此謂阿尼伊能吉
　　　立春
立春日婦人進春書刻青繒為幟象龍象銜之或為蝦
蟆書幟曰宜春
　　　人日
人日京都人食煎餅於庭中俗云薫天
　　　中和
二月一日國舅族蕭氏設宴請耶律氏嵗以為常國語
呼此節為索林必
　　　上已
三月三日國人以木雕為兔分兩朋走馬射之先中者
勝其負朋下馬跪奉勝朋人酒勝朋於馬上援盃飲之
國語呼此節為陶拉噶爾布
　　　佛誕日
四月八日京府及諸州各用木雕悉達太子一尊城上
舁行放僧尼道士庶民行城一日為樂(按隆禮書載此/事作四月八日)
(而遼史作二月八日然佛誕日本在/四月八日遼史二月盖四月之訛)
　　　端午
五月五日午時採艾葉與綿相和絮衣七事以奉天子
著之蕃漢臣僚各賜三事帝及臣僚飲宴渤海厨子進
艾糕各㸃大黄湯下國語呼此節為托卜賽音伊能吉
又以雜絲結合歡索纒於臂膊婦人進長命縷宛轉皆
為人象帶之
　　　朝節
夏至日婦人進扇及粉脂囊相贈遺
　　　三伏
六月十八日大族耶律姓并請蕭姓者亦名索林必
　　　中元
七月十三日夜帝離行宫向西三十里卓帳宿先於彼
處造酒食至十四日應隨從諸軍並隨部落動蕃樂設
宴至暮帝却歸行宫謂之迎節十五日動漢樂大宴十
六日早却往西方令隨行兵大喊三聲謂之送節此節
呼為賽音伊能吉
　　　中秋
八月八日帝殺白犬於寢帳前七歩埋其頭露其觜後
七日移寢帳於埋犬頭上國語呼此節為伊克努爾
　　　重九
九月九日帝帥羣臣部族射虎少者輸重九一筵席射
罷於地髙處卓帳與蕃漢臣登髙飲菊花酒出兔肝生
切以鹿舌醬拌食之國語呼此節為博羅哩烏楚哩又
以茱萸研酒洒門戸間辟惡亦有入鹽少許而飲之者
又云男摘二九粒女一九粒以酒咽者大能辟惡
　　　小春
十月内五京進紙造小衣甲并槍刀器械各一萬副十
五日一時堆垜帝與押蕃臣僚望木葉山(塟太/祖所)奠酒拜
用蕃字書狀一紙同焚燒奏木葉山神云寄庫國語呼
此時為達勒噶喀
　　　冬至
冬至日國人殺白羊白馬白雁各取其生血和酒帝北
望拜黒山奠祭山神言契丹死魂為黒山神所管又彼
人傳云凡死人悉屬此山神所管富民亦然契丹黒山
如中國之岱宗云凡人死魂皆歸此山毎嵗五京進人
物紙各萬餘事祭山而焚之其禮甚嚴非祭不敢近山
　　　臘月
臘月帝帶甲戎裝應蕃漢臣諸司使已上並戎裝五更
三㸃坐朝動樂飲酒罷各等第賜御甲羊馬國語呼此
節為綽哈蘭必
　　　治盜
正月十三日放國人做賊三日如盜及十貫以上依法
行遣國語呼為呼勒罕必
　　　行軍
國制行軍不擇日用艾和馬糞於白羊琵琶骨上灸灸
破便出行不破即不出
　　　午日
國制出軍每遇午日起程如不用兵亦須排辦望西大
喊七聲言午是北朝大王之日
　　　旋風
國俗人見旋風合眼用鞭望空打四十九下口道昆布
格七聲
　　　錫里
國俗富豪民要裹頭巾者納牛駞十頭馬百匹并給契
丹名因謂之錫里
　　　跪拜
男女拜皆同其一足跪一足著地以手動為節數止於
三彼言布克達者即跪也
　　　長白山
長白山在冷山東南千餘里盖白衣觀音所居其山禽
獸皆白人不敢入恐穢其間以致蛇虺之害黒水發源
於此舊云粟末河(按黒水即黒龍江其源曰敖嫩色禽/出克魯倫河源西北三百餘里之小)
(肯忒山其出長白山者為松花江即古粟末水下流合/活同几河即古混同江松花江自源行三千六百里至)
(查匪噶山之北方入黒龍江隆禮即以出長白者為/黒水其於源流尚為未晰今姑仍舊文而辨正之)聖
宗詔改為混同河(按原書以混同河為太/宗改名今據遼史改正)其俗刳木為
舟長可八尺形如梭曰梭船上施一槳止以捕魚至渡
車則方舟或三舟
　　　澤蒲
西樓有蒲瀕水叢生一榦葉如栁長不盈尋丈用以作
箭不矯揉而堅左氏所謂董澤之蒲是也
　　　回鶻豆
回鶻豆髙二尺許直榦有葉無傍枝角長二寸每角止
兩頭一根才六七角色黄味如豆
　　　螃蠏
渤海螃蠏紅色大如椀螯巨而厚其脆如中國蟹螯石
鱟鮀魚之屬皆有之
　
　
　
　
　
　
　
　
　
欽定重訂契丹國志卷二十七
欽定四庫全書
欽定重訂契丹國志卷二十八
　　譯改國語解(附/)
穆爾穆稜(地名蒙古語穆爾蹤跡也穆稜/江也原作也里沒里今改正)
托果斯穆稜(蒙古語托果斯孔雀也穆稜江/也原作陶猥思沒里今改正)
尼嚕古穆稜(蒙古語尼嚕古腰也穆稜江/也原作梟羅箇沒里今改正)
孟古穆稜(蒙古語孟古銀也穆稜江/也原作女古沒里今改正)
宗噶爾(唐古特語宗噶爾白城/也原作徂皆利今改正)
伊斯琿(滿洲語迎面也原/作乙室活今改正)
舍琿(滿洲語曠敞也原/作實活今改正)
諾爾威(唐古特語諾爾財帛也威/中也原作納尾今改正)
丕勒摩(唐古特語丕勒敷衍也摩/母也原作頻沒今改正)
訥古濟(蒙古語遷移也原/作内㑹雞今改正)
濟勒錦(滿洲語縷也原/作集解今改正)
實衮(索倫語日也原/作奚嗢今改正)
納罕(滿洲語坑也原/作廼呵今改正)
沃赫(滿洲語冰也原/作喎呵今改正)
珠爾杭阿(滿洲語有義也原作/晝里昏呵今改正)
約尼(滿洲語全也原/作遥輦今改正)
安巴堅(滿洲語大理也原/作阿保機今改正)
哈陶津(蒙古語康健也原/作痕徳堇今改正)
耀庫濟(蒙古語耀贊美詞也庫濟/香也原作耀屈之今改正)
烏雲(滿洲語九數也原/作兀欲今改正)
托雲(滿洲語凖頭也原/作突欲今改正)
舍音(滿洲語潔白也原/作述軋今改正)
舒嚕(滿洲語珊瑚也原/作述律今改正)
密結(唐古特語密人也結推/廣也原作明記今改正)
珠巴克(蒙古語溝也原作/木不孤今改正)
雅布濟(蒙古語行也原作/夷不堇今改正)
濟古爾(蒙古語翼也原/作只骨今改正)
羅索(滿洲語極濕難耕地也原/作婁室又作魯速今改正)
額爾竒木(蒙古語尊貴也原/作夷离堇今改正)
實勒(蒙古語水晶也原/作習爾今改正)
美稜(滿洲語肩甲也原/作梅老今改正)
迪里(索倫語頭也原作敵烈/又作締里今並改正)
博囉鄂博(蒙古語博囉青色也鄂博堆石以/為祭處也原作撥剌阿潑今改正)
托諾(滿洲語帳房頂也/原作秃餒今改正)
烏紳(滿洲語田地也原作悟/室又作兀室今並改正)
阿蘇(滿洲語網也原/作阿思今改正)
穆爾古訥(蒙古語叩首也原/作沒骨餒今改正)
特里衮(蒙古語頭也原/作惕𨼆今改正)
庫色勒(蒙古語慾也原作/骨舍利今改正)
徹爾(蒙古語潔淨也原/作萴剌今改正)
大詳衮(官名原作大相温/今據字面改正)
蘇拉(滿洲語閒散也原/作拽剌今改正)
滿達(滿洲語遲慢也原/作麻荅今改正)
嘉哩(滿洲語巡察也原/作解里今改正)
朗烏(人名原作郎五/今據字面改正)
沁諾爾(唐古特語大財也原/作禪奴利今改正)
伊納克(蒙古語親近也原/作聿撚今改正)
額森(蒙古語平安也原/作漚僧今改正)
伊濟(䝉古語全部之部也/原作禹厥今改正)
哈沁(滿洲語類也原/作海真今改正)
裕悦(官名原作于越/今據字面改正)
錫里(滿洲語選拔也原/作舍利今改正)
達蘭(蒙古語七十數也原作撻/覽又作達懶今並改正)
實桂(蒙古語樹林也原/作□猥今改正)
塔塔濟(蒙古語撤也原作/達妲季今改正)
托克索(滿洲語屯莊也原/作徒姑撤今改正)
髙常格(人名原作髙常哥/今據字面改正)
拉克禪(滿洲語間斷也原/作剌葛曷今改正)
布古徳(蒙古語總也原作/别古特今改正)
武格(人名原作吳哥/今據字面改正)
海古勒(蒙古語後䕶也原/作侯古今改正)
呼爾察(蒙古語急快也原/作忽扎今改正)
穆濟(滿洲語炒麫也原/作磨只今改正)
楊格(人名原作楊割/今據字面改正)
阿固達(金太祖諱原作阿骨/打今據字面改正)
穆齊(係姓氏原作木拙今/據八旗姓譜改正)
烏齊邁(金太宗諱原作吳乞/買今據字面改正)
尼雅滿(滿洲語心也原/作粘罕今改正)
呼實(滿洲語包襄也原/作胡舍今改正)
阿古齊(蒙古語寛也原作/阿鶻産今改正)
尼楚赫(滿洲語珍珠也原/作銀术害今改正)
伊哷(蒙古語來也原/作穆烈今改正)
棟摩(滿洲語茶桶也原/作闇母今改正)
托卜嘉(滿洲語膝也原作/撻勃也今改正)
鄂爾多(蒙古語宫也原作/幹离朶今改正)
聶赫(滿洲語鴨也原/作湼曷今改正)
額爾古訥(蒙古語舉起也原/作河古奴今改正)
章努(人名原作章奴/今據字面改正)
呼圖克(蒙古語福也原作/胡覩姑今改正)
烏珠(滿洲語頭也原/作兀木今改正)
和羅噶(蒙古語牆圏也原/作和魯幹今改正)
唐古徳(人名原作唐骨徳/今據字面改正)
伊遜(蒙古語九數也原/作乙信今改正)
雅里(滿洲語肉也原/作延留今改正)
佛徳(滿洲語令其上緊也/原作佛頂今改正)
伊都(滿洲語班次也原/作余覩今改正)
特哩古(蒙古語頭也原作/諦哩姑今改正)
和尚努(人名原作和尚奴/今據字面改正)
扎拉(蒙古語帽纓也原/作查剌今改正)
大悲努(人名原作大悲奴/今據字面改正)
烏訥實貝勒(滿洲語烏訥實家傳物也貝勒管理衆/人之稱原作兀寳訥波渤堇今改正)
錫哷(蒙古語牀也原/作習烈今改正)
達哈拉(滿洲語令其跟隨也/原作撻曷里今改正)
實黙(蒙古語津液也原/作遐買今改正)
赫嚕(滿洲語輻條也原/作曷魯今改正)
固倫(滿洲語國也原/作故碖今改正)
貝勒(滿洲語管理衆人之稱/原作孛極烈今改正)
達實(唐古特語吉祥也/原作大石今改正)
伊實(唐古特語智慧也/原作乙室今改正)
實達爾(蒙古語親近也原/作小底今改正)
納哩(蒙古語佃也原/作湼里今改正)
伯特(滿洲語材力不及之/謂原作勃迭今改正)
特爾格(蒙古語車也原/作得哥今改正)
徳哩布(滿洲語興起也原/作兜離不今改正)
常格(人名原作常哥/今據字面改正)
齊克紳(滿洲語年力强壯也/原作乞割石今改正)
雅哈(滿洲語火也原/作奄曷今改正)
呼嚕(滿洲語手背也原/作胡魯今改正)
博囉(蒙古語青色也原/作勃律今改正)
穆丹(滿洲語灣也原/作沒打今改正)
蒙古(元朝本號原作蒙/兀今據字面改正)
菩薩努(人名原作菩薩奴/今據字面改正)
果勒齊(蒙古語中心也原/作髙七今改正)
正格(人名原作鄭哥/今據字面改正)
延格(人名原作燕哥/今據字面改正)
瑠珠格(人名原作留住哥/今據字面改正)
夀努(人名原作夀奴/今據字面改正)
伯頁(滿洲語身也原/作博也今改正)
克特(蒙古語大鐮也原作肯/頭又作懇得今並改正)
達蘭阿巴(蒙古語達蘭七卞數也阿巴/圍也原作撻覽阿鉢今改正)
𤓰勒察(係姓氏原作骨厯扎/今從八旗姓譜改正)
托和(蒙古語釜也原/作突忽今改正)
托克索(滿洲語屯也原作/徒古撒今改正)
辰陸(人名原作陳六/今據字面改正)
果濟(滿洲語歪指人也/原作九髙今改正)
必塔(滿洲語河一邊深一邊淺處也原作/疋梯又作匹敵又作匹里今並改正)
穆齊爾(蒙古語燃丈草也原/作木拙里今改正)
謝家努(人名原作謝家奴/今據字面改正)
赫爾根(滿洲語字也原/作紇根今改正)
吉遜(滿洲語鼓槌也原/作喜孫今改正)
阿爾珊(蒙古語甘露也原/作劉三今改正)
崆郭囉(滿洲語黄色馬也原/作空古里今改正)
噶拉(滿洲語手也原/作槁剌今改正)
安圖(滿洲語山陽也原/作安端今改正)
察克齊(蒙古語司時辰人也/原作查箇只今改正)
辰徳赫(滿洲語已試驗也原/作叱地好今改正)
烏爾罕(滿洲語套桿馬也/原作烏幹今改正)
庫里(滿洲語花色也原/作屈列今改正)
鄂格(人名原作□哥/今據字而改正)
烏爾古(蒙古語滋生也原/作喂􁀾今改正)
嘉哩布(滿洲語令其巡察也/原作解里鉢今改正)
蘇實珍(人名原作宿石真/今據字面改正)
安札(滿洲語耒耜也原/作奥只今改正)
繅古(蒙古語座也原/作掃古今改正)
達爾瑪(梵語法也原作/撻里麽今改正)
伊勒都喀(滿洲語順便也原/作余都姑今改正)
和勒端(滿洲語烟墩也原/作合董也今改正)
納延(蒙古語八十數也/原作那也今改正)
訥黙庫(䝉古語加添也原/作耨姑今改正)
薩哈勒貝(蒙古語有鬚也原作/斜合里皮今改正)
克必斯(蒙古語毯也原作/褐里絲今改正)
敏達蘇(蒙古語綿也原作/門得絲今改正)
博林(滿洲語小□龍妝緞也/原作怕里阿今改正)
阿爾威(蒙古語阿爾花色也威樹/林也原作奥隗今改正)
蒙古徳哷勒(蒙古部名徳哷勒索倫語臉/也原作蒙骨迪烈今改正)
塔斡爾(蒙古語財帛也原/作沓温可今改正)
雙寛(滿洲語海青也原/作杓窊今改正)
烏舍(滿洲語皮條也原/作屋惹今改正)
阿里瑪(蒙古語梨也原作/阿里眉今改正)
博和羅(係姓氏原作破骨魯/今從八旗姓譜改正)
實保禪(係姓氏原作喜牽今/從八旗姓譜改正)
蒙果勒(即䝉古也原作/蒙古里今改正)
伊竒哩(滿洲語一連也原作於厥/里又作嫗厥律今並改正)
達勒達(滿洲語隠避處也/原作達打今改正)
尼都(蒙古語眼也原作/訥都烏今改正)
頁赫(係姓氏原作辱紇今/從八旗姓譜改正)
美佛赫(滿洲語山坡也原/作莫賀佛今改正)
齊格(䝉古語馬奶漿也/原作契箇今改正)
布庫(蒙古語全也原/作本昆今改正)
實克徳(係姓氏原作室得今/從八旗姓譜改正)
達呼爾(係姓氏原作大賀今/從八旗姓譜改正)
舒新(滿洲語鑿也原/作屬珊今改正)
烏雅(係姓氏原作五押今/從八旗姓譜改正)
伊勒希巴(滿洲語伊勒希副也巴處/也原作夷離畢今改正)
穆昆(滿洲語族也原/作木古今改正)
徳斯努庫爾(蒙古語徳斯副也努庫爾朋/友也原作思奴古今改正)
特納克(蒙古語愚人也原/作都奴古今改正)
塔納(蒙古語珍珠也原/作徒奴今改正)
佛寧蘇赫(滿洲語佛寧羣也蘇赫斧/也原作分失哥今改正)
丕勒(唐古特語敷衍也/原作頻必今改正)
達嚕(索倫語樺皮也原/作撻魯今改正)
哈里罕(滿洲語籬也原作/合蘇館今改正)
巴罕(蒙古語小也原/作跋□今改正)
翁舍展(國名原作嗢熱者今/從八旂姓譜改正)
阿尼伊能吉(滿洲語元旦也原/作妳揑離今改正)
索林必(滿洲語請也原作/轄里□今改正)
陶拉噶爾布(索倫語射兔也原/作淘里化今改正)
托卜賽音伊能吉(滿洲語托卜正也賽音好也伊/能吉日也原作討賽籬今改正)
賽音伊能吉(解見上原作賽/籬捨今改正)
伊克努爾(蒙古語大面也原/作担褐妳今改正)
博羅哩烏楚哩(滿洲語博羅哩秋也烏楚哩/際也原作必里達離今改正)
達勒噶喀(索倫語燒也原/作戴□今改正)
綽哈蘭必(滿洲語行兵也原/作粆離尀今改正)
呼勒罕必(滿洲語偷也原作/□里尀今改正)
昆布格(蒙古語昆人也布格巫/也原作坤不刻今改正)
布克達(滿洲語曲折也原/作揑骨地今改正)
　
　
　
　
　
　
　
　
欽定重訂契丹國志卷二十八
