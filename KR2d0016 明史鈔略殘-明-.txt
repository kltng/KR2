#+TITLE: 明史鈔略殘-明-
#+DATE: 2016-06-11 12:21:18
#+SOURCE: github.com/kanripo/KR2d0016 master 7d386d73                

並進應龍佯令其黨約䧏而統苗兵據関衝殺都司王之翰軍覆會繼光
罷撤兵委軍資畧盡二月禮部員外郎陳㤗來疏曰虞淳熈素擅　楊
于庭西功未叙袁黄方賛東師該部計品取自上裁劉道隆遽借拾遺熒
惑聖聼而蒙專权結黨之㫖革考功趙南星并淳熈于庭黄等職必将來
挈權以阿閣臣而後不為專權植黨以媚閣臣而後不為結黨上怒䧏㤗
來并薛敷敎于孔兼顧元成賈岩張納陛各謫外石硅土舍馬邦䀻攻女
寛撫覃氏覃上書曰臣自從征疊茂擊破大雪山斬虜一千級両䑓不以
臣女流賜之奨曰紀律嚴明衝鋒苐一今邦聘無故而䖍劉我臣請比先
年楚金洞舍謀纂事願以邦聘就吏經畧宋應昌檄劉綎陳璘水陸濟師
上益發帑金二十萬佐軍興時諜言王京倭二十萬聲言入犯如松等分
布守要害聞倭将平秀嘉據龍山倉粟𢾗十萬從間道縱火盡焚之倭乏
食江西廵按薦舉人劉光卿鄧元錫學行純修特受光卿國子監博士元
錫翰林待詔吳縣舉人王敬臣孝行修真進奉訓大夫行有司優禮原任
通判王升馮行可遙授慱士俱直隷按臣薦三月閣臣王錫爵疏論進言
受言之義不報淮甸水漂沒漕粮二万餘石李化龍廵撫遼東東師議欵
四月倭退營釡山時師老粮匱李如松與宋應昌謀圖休息始用沈惟敬
欵謀倭蒭粮既燼亦懲平壌之敗有㱕志而封貢之議起矣經畧既得請
于朝赦不窮追且得倭報惟敬書乃益㳺擊周弘謨同惟敬徃諭倭献王
京返王子如約縱㱕倭果于四月十八日棄王京遁如松及應昌以翼日
入城所餘米尚四萬餘荳蒭称是如松計乘間擊其惰㱕而倭歩歩為營
用分畨休迭法以退至釡山浦築居屯種為久戍計我乃張疑兵分遣劉
綎祖承訓等屯大丘忠州檄全羅水兵亀船分布釡山海口倭既棄王京
漢江以南千有餘里朝鮮故土奄然還定五月給事中侯慶逺謂我与倭
何讎為属囯勤𢾗道之師力爭平壌权収王京挈兩都授之存亾興㓕義
聲振海外矣全師而㱕所獲實多上乃諭朝鮮王還都王京整兵自守各
鎮兵久疲海外以次撤㱕應昌疏釡山雖瀕南海亦朝鮮境有如倭覘我
罷兵突入再犯朝鮮不支前功盡棄且関白之圖朝鮮意在中國朝鮮固
則東保薊遼並无慮京師鞏于㤗山矣今曰撥兵恊守為第一策部議量
簡精兵三千善後餘盡撤還礼科都給事中張貞觀言祀典関係甚重日
乆遣代冝非方今淮甸之水畿輔之旱湖湘之風霾兗豫之淫􁆜左在為
沴而地震天鳴甘寕殆無虚月流星火光薊遼屡有報聞瀋陽之天火千
家畱都之霆煨陵樹可以見天心之仁愛亦可以見宗宫之怨恫則竭誠
以格祖囘天正今日吃緊第一義不報御史彭應参言倭奴通貢勢必寕
波入經行紹興杭嘉等地方設備勞費邉海重地財賦奥區豈不慮其乗
機肆螫此其害之在地方者至若天下財賦所入不過四百五十餘萬北
虜𣢾貢浸淫至今歳費三百六十萬倘倭貢之套再成自淮掦蘓松両浙
閩廣間在在皆可開市皆當備禦則東南之費當亦不减西北此其害之
在國家者願皇上断断勿許乘今六師既集沿海有偹之時極力長驅務
使片帆不返下所司議閣臣王錫爵䟽臣幸得与諸臣立不諱之朝事聖
明之主以至人無擇言言無擇官豈非甚盛雖然言太輕則浮太煩則亂
太執則頗太深則刻就此甚盛中亦不無大可憂者臣之所憂上下相信
而後政事可修相重而後論説可入今言不已而漸輕輕而不已漸厭使
君父視外廷之奏論如賈𥪡之爭言因一人而疑衆人因一事而疑衆事
上下之際無復相信相重之意後雖有忠言讜論亦将格而不入此臣之
憂也古称有對則爭興争興則黨立今朝中議論已分兩岐恐水火之爭
至成左右之袒此以彼為邪彼以此為邪使天下之士智力殚于相伺名
望損于相詆即使一彼一此一勝一負朝廷亦止得一半人才之用若始
于兩持終于兩敗不但人才盡壞亦且國骵大傷此臣之憂也上有所䖏
分而下未必服下有所爭執而上未必亮下以忤上為髙上以反汗為恥
上下相激何事不有譬之水然波方起而擊之以石則其躍弥髙譬之石
然火方出而即沃之以水則其壞弥速此又臣之憂也大抵𢾗年議論始
于相矯成于相激議𢾗更而難窮法𢾗更而難守事𢾗更而難睹其效人
𢾗更而難課其成政事不修紀綱不振皆始于此今習尚已成極重難返
則莫若導之使言而摠之使一切謂題覆冝慎聼納冝公甄别冝先勘劾
冝審向者皇上嘗嚴出位之禁矣臣以為此不必禁也古所患于盈廷者
苐以莫執其咎尔如使言有㱕着事有摠萃則雖盈廷何害臣請一切章
奏統條貫而㱕六部六部題覆别黒白而定一尊嘉言用之足為益而妄
言置之不為損則在廷議論更患其少尔所謂題覆冝慎也孔子曰君子
不以言舉人不以人廢言乃臣見近來聼言之弊徃徃不問其所言之事
而先揣其所以言之心臣以為使其人不肖朝廷原自有黜陟之權而何
必于聼納之時逆意深求自今請就言論言就人論人使士絶踰涯之望
則無所為而言自公朝開翕受之途則無所激而氣自平所謂聼納冝公
也天下之人品不齊跡同心異言同行異者誠不可不辨然必先用其賢
而徐簡其不賢亟暴其長而薄責其所短然後衆心愧服物論自平乃臣
又見近來淹棄諸臣之中盖多素心馴行卓然流俗之外者而或屡推未
報或一黜不復朝廷既不得盡真才之用而天下且得借為議論之端不
若盡捐前忤以次特表用之庶幾㪯直而枉自錯忘我而人自安所謂甄
别冝先也朝廷用舍多慿舉劾任已則耳目不廣任衆則毀譽易淆比年
以來幾于朝無完人人無完行當事者但為調停量䖏若其事果虚則是
近在輦轂猶有不白之冤若事果寔則既聞于朝廷豈有不行之法近時
釋繫臣李材命釋之四川廵按王象蒙參楊應龍上以既無叛逆重情彼
䖏撫按行提酌量情法具奏不必差官徃諭六月沈惟敬㱕自釡山同倭
使小西飛驒守籐來請欵倭隨犯咸安晋州給事中張輔之謂倭聚釡山
原徉退誘我撤兵以圖漸逞無故請貢非人情今猝犯晋州情形已露冝
節制征勦遼撫趙燿亦報欵貢不可輕許下部勘議摠河尚書舒應龍以
霪雨河決請賑沿河州縣工部左侍郎沈節甫言浙直閭閻䔥條請停龍
袍之運議宗藩選舉与之入學中式将軍以下改官陞轉七月吏部尚書
孫鑨罷羣臣疏請御朝講大學士王錫爵宻疏言古帝王禳彗之法一切
以除穢布新為義若紫微垣王者之宫則必求莫大切身之事可以改觀
萬國厭不祥者天以皇上為子皇上以太子為子天子之象曰帝星太子
之象曰前星方今非亟舉冊立之大典無以解赫然之天變㫖慰答之勅
諭内外群臣頃者皇天垂戒灾異洊臻朕仰承天心仁愛且感且惧巳齋
居思過兼勅臣工痛加修省猶恐窮􁐺蔀屋之下邊方荒徼之外耳目不
周軍民失所以干天和是用申諭尔等今後但以小臣得所為有司之賢
否以有司得職為撫按之賢否其不恤民瘼無濟地方者即時議處奸貪
不法酷虐害民者參奏拿問如有眞心寔政德惠及民者即據寔特薦以
慿優異且國家養兵原自優厚只因官不恤将将不恤兵今後着督撫官
痛湔宿弊其舉劾體訪必公必慎無得輕忽恣意朕又念東征将士荷戈
異邦三伏炎蒸重以隂雨直以恤小禦暴不得不然其在朕心能無憫惻
其發去銀兩不知各兵果沾寔惠否日給粮餉不知有無足用及該大兵
所過地方民間不致騷優否榖價不至騰貴否都着寔查勘以聞倭從金
山移西生浦送回王子陪臣議留劉綎川兵吳維忠等南兵防守加綎摠
兵維忠等俱聼節制傳催紗金彩膝襴蠎衣三千匹侍郎沈節甫䟽諌上
以天変民窮減三分之一江北水灾留備倭漕粮二十萬石賑散八月萬
壽節免賀吏部題諸臣餙詐有欲借請吿之名謝速化之跡倡避嫌之路
開去國之端者請容酌議不得允放上曰人臣恬退知止原係士節但近
來毎餙虚名以退為進致使職業曠廢陞遷躐等徒長澆風于國家何頼
尔部嚴名實以一政體果有亷静寔行仍不次擢用以示風勵申嚴薦本
連坐法其論劾倒置者亦坐之河南民飢都給事王德完條賜欽賑蠲起
運行平糴三事從之楊應龍不服勘問勅該撫按官便冝擒治仍諭止罪
首惡不許貪功妄殺山東按臣周維翰言東師病困難留夷請封貢未去
冝且撤兵休息及春再圖下司議九月召南吏書陳有年為吏部尚書左
都御史李世逹罷孫丕掦代吏部選司孟孔鯉以擅推張棟諸人謫為民
十月上諭本兵倭奴許封不許貢宋應昌復遣沈惟敬入倭營趣謝表兵
部復議併撤吳惟忠等兵止留劉綎恊守摠督顧養謙亦力王撤兵許之
因疏請封貢上命九卿科道㑹議儀制郎中何喬逺忿請罷封科道趙完
璧唐一鵬等交章參摠督朋欺如松開釁請絶封本兵石星恐不能縻関
白終主封貢不已十一月慈聖皇太后萬壽上御皇極門受朝賀畢御煖
閣召輔臣王錫爵至錫爵叩頭謝累次恩眷又叩頭賀聖體康寕畢上諭
曰卿為國逺來辛苦朕心甚喜對曰臣受皇上髙厚之恩粉自碎骨不能
補報何况區區奔赱之勞上又諭卿扶母來京可謂忠孝兩全爵又叩頭
對曰臣今日正恐忠孝兩虧且如皇上召臣本付托以國家之事目今外
邉諸務雖漸有頭緒苦于朝廷之上議論日繁止因册立一事不㝎生出
無𢾗疑心所以連進宻揭力勸皇上早断上曰恐後中宫有生却怎麽䖏
錫爵又對𢾗年之前説此猶可今皇長子年十三歳矣豈有人家子弟十
三歳不讀書之理何况皇子上曰朕知道了朕子明年該長髪之期卿所
奏洞悉苦心爵又奏臣今日見了皇上不知再見何時伏望皇上三思臣
言将此事速断不必待冬至後更望皇上時出御朝頻召臣等啇量政事
天下幸甚上曰朕也要與先生每常相見不料朕體不時動火爵對動火
原是小疾望皇上清心寡慾保養聖躬以遂羣臣願見之望即如今日聖
駕一出滿朝歡呼可見勤政視朝是治安急務言畢聖駕欲𧺫又叩頭而
出錫爵復疏請豫教分别長㓜再疏請皇長子先行冠禮行人髙攀龍上
言黜楊應宿應宿亦疏黜攀龍有㫖各謫外御史呉弘濟辯髙楊邪正并
黜為民𧺫鄧以讃吏部右侍郎辭不至諭吏部皇長子册立一事乆已断
自断心但以方在壮年不妨待嫡稍緩今欲明春先行出閣講斈礼其皇
三子少待次年另行長㓜之序即此為定尔部傳諭各衙門如勅奉行調
刑部郎中張廷相外任内監馮海等盗庫銀千餘兩部擬充净軍上怒其
受賄狥私遂調外浙江廵按彭應参言該省災傷乞停减袍縀不允十二
月以東征大兵既撤宋應昌及李如松等俱取回命督撫侍郎顧養謙代
為經畧南部即譚一召言人心有偏蔽則不平輔臣王錫爵不能平心乆
矣自正月再入輔政無月不逐言官今得罪棄置者六十餘人部郎孫継
有言奸人敢于傾善閣臣果于容奸應宿量䧏攀龍重處去留失平矣南
部安􁌜范言南星化鯉之秉公天下共惜之用賢之剛正天下共惜之至
如鑨之清修世逹之練逹李禎之方介天下又共惜之行人髙攀龍一疏
湥惜諸臣之去反蒙重黜不能不㱕罪于閣臣矣以為出聖裁則閣臣乏
弼違𥙷衮之忠若出票擬則閣臣隂快私意而㱕過君父不忠之尤者㫖
革継有為民一召希范逮問南給事中葉継美等疏參王錫爵救譚一召
等言閣臣有心黜逐為妬賢不能匡救為竊位奪継美俸一年既而輔臣
申救甚切免一召希范逮問旌表湖廣孝子周勃節婦二十五人烈婦女
五人萬暦二十二年甲午正月庚辰朔洽事中趙完璧言倭奴徃者託貢
之術以覘我輕重幸頼皇上格寝其説兹又假封之名以嘗試我夫倭之
所嗜者利利不足無以誘倭使還經略惡夫以利㗖倭之名也不得不託
之為貢貢不成則倭不退經畧又見貢之不行也故不得不易之為封説
雖三義則一名在此而寔在彼也經畧出都之時行色何壮而今憊懦至
此遂虎之法轟雷之砲戰車巨艦之修費水衡内府百萬俱付之烏有而
僅僅市一封臣以為此舉是人臣之利非國家之福也下部知之諭吏部
昨歳各省災傷山東河南及徐淮近河之地為尤甚民間至有剝樹皮削
草子而食又至有割死屍殺生人而食者朕雖居㴱宫之中不遑寝䖏曽
經屡㫖蠲賑不知有司曽否奉行小民有無沾惠值此公私交詘不知谷
該地方除内帑漕粮或留或發之外别有救急便冝措䖏方畧否其各處
礦徒　盗嘨聚成群又不知果已安挿㱕農防禦有備否目今四方吏治
全不務講求荒政牧養小民止以摶擊風力為名聲交際趨承為職業費
用侈于公庭追呼徧于閭里囂訟者不能禁止流亾者不能招徕遇有盗
賊生發則或互相隐匿或故意縱舍以避地方失事之咎其各該撫按官
　　顯皇帝本紀三
萬暦三十二年甲辰正月壬子朔大計河道侍郎李化成上泇　黄河
自開㱕而下合運河入海有道有三由籣陽道考城過堅城出茶城向徐
邳為中路是名濁河由曺單經豊沛出飛雲橋從昭陽湖出秦溝為北路
是名銀河由潘家口過司家道口經符離道睢寕入宿遷出小河口為南
路名符離河較而言之中路差勝不如泇河之開其善有六盖由宿遷入
運則徐邳涸而無水難由豐沛入運則豐堤壞而有水難泇河開而運不
借河其善一以三百六十里之泇河避三百三十里之黄河二洪自險鎮
口自淤不相関善二運借河則河為政運不借河則我為政察機冝而治
之善三先年估全工以三百九十萬今直二十萬善四開河必行召募及
此時召募則春荒役興麥熟人散在冨民不苦于賠在窮民亦淂以養此
両利之術也善五粮船過河約在春盡畏河漲尔入泇河而安流送浪早
暮無妨過河之禁可弛善六請開泇河以通運泇河者在滕嶧之間受沂
洙下流南通淮海舒應龍嘗鑿韓荘中作而罷劉東星在事欲遂成之㑹病
卒未果至是化龍建議開之漕河别出一間道矣大學士王家屏卒贈少
保謚文端家屏器局慱大操履嚴正論者謂其忠誠體國抱大經濟不及
盡展以致太平有餘思焉二月大學士沈鯉辭㑹試主考首輔沈一貫題
次輔沈鯉禮部右侍郎唐文獻主考鯉辭次輔主考以祖宗朝有入京朝
賀舊臣暫留典試畧倣遺意可絶弊端乃改命朱𢋫取楊守勤等三百人
山東廵撫黄克纉奏稅監委官觧銀于路詭称被刼累地方賠償此輩習
成嚇詐局套攘奪日甚請通行申飾禮部左侍郎李廷機條陳宗藩簡便
事例時宗藩請封諸事所費不貲天潢之胄等于無吿故疏言之江西禁
山所屬七縣民包納山價二千両認買盗竊守衛将軍金牌各監稅進銀
二十餘萬兩下户部収取金珠寳玉入宫三月廷試賜進士楊守勤孫承
宗吳宗逹等及第出身有差考選庶吉士二十二人駙馬楊春元棄職私
赱囘郷詔削其父官四月辛巳朔日食改初五日享太廟司禮太監陳矩
上妖書獄𥘉株連捕冶已非一𧺫最後淂皦生光廷訊時康丕掦錢夢皐
皆欲坐郭正域而御史牛應元等指天為誓沈裕厲声折之生光從重論
恐株連多人無所㱕獄生光自誣服歎曰朝廷得我結案如移一口諸君
何䖏求生活乎李廷機趙世卿又吿輔臣朱𢋫既淂生光可具獄𢋫亦勸
一貫如廷機言事稍解遂移生光刑部論斬上欲加等以謀危社稷律論
磔定歳貢于四月十五日初試五月十五日再試著為令詔景府遺下荘
田地租悉送福府崇文門外皇店聼福府𬋩理五月兩廣總督戴耀極言
中官採珠之害初粤中香山澚九夷貿易畨舶所艤漸乃築城聚室儼然
立一畨主交搆中官流毒一方云廣東税監李敬進礦金珍珠千兩張忠
等進金銀八萬兩有竒廵按四川李時華奏勘界事難結局𥘉播州之役
安疆臣不惟假道又且助兵戦甚力有功将士分功蔽之僅以虚銜酬賞
竟負𥘉約其靖邉等地疆臣據于掦酋存日撫臣必欲反之于酋亡之後
所以怏怏卒不服六月光禄卿王守素奏寺帑屡竭光禄每年錢粮入𢾗
不過二十二萬又時有逋欠不如額者萬暦𥘉張居正作相限制用十二
萬多至十五萬止以後漸至三十萬出浮于入寺臣束手城狐社鼠莫可
問矣羽林衛等官奏稱徽寕二府稅契銀十五萬蘓松諸府稅契銀二十
萬着太監邢隆繳進山水衝諸陵䖝食陵樹葉殆盡諭内閣傳諭各衙門
修舉切要時政以昭畏天至意諭内閣朕自聞祖陵災異至今尚驚惧尗
安卿等屡奏應行時政少俟簡發其召見至誠候㫖從容行之所請詣門
起居已知道大學士沈一貫等言今日夜思四方之政如寝針氊如坐火
薪何能頃刻待臣等非不欲俟而天下危亂恐有不能俟者乗天下未變
而圖之則權在皇上但一下明詔而海宇大定待天下有變而圖之則權
在匹夫一經嘨聚便難措手不報七月大學士沈一貫沈鯉朱𢋫各素服
賫疏赴文華門叩頭投進懇賜施行實政淂俞㫖時霪雨連綿都城崩壞
主事徐鑾上言弭災實意請収囘礦使户部尚書趙世卿諫言蒼生縻爛
已極天心示警特嚴礦税貂璫掘墳墓奸子女侮官虐民成何世界皇上
嘗曰朕心仁慈自有停止之日日以継日更待何日也諭天雨連綿京城
􁩫壞房屋𢾗多壓死人民甚衆朕心惻然便着太僕寺給發銀十萬両交
與該部科及五城御史㑹同查勘每房一間欽賞銀五錢以資修理賑濟
及醫薬津送之費務先儘貧難下户仍不許官吏侵冐必令沾受實恵又
諭户部京師米價日貴着于通州倉粮暫借十萬石運付京倉支放該月
折色軍匠米粮五城房號銀両除舊例免徴外再免一月以昭朝廷權冝
救災德意大學士沈一貫等條應天實政一西山被災窑户當恤二鎮撫
司獄房雨傾各犯當矜三播州戦功乆未叙當行四江北地方疊災當賑
五教習庶吉士舘師當補六部院大臣及四省廵撫當用七牧地為水所
占當緩賦諭嘉慰之原任兵部左侍郎許孚遠卒賜祭葬如例河決蘓家
茌水渰豐沛八月都給事中田大益疏言皇上迩來亂政不减六代之季
屡疏泣陳而皇上堅塞兩耳宵人奸棍妄謂小亂易治搜括竒巧蠱惑聖
心恐積怨之民窮極計生斬木掲竿四向而起文武大小九卿科道官齊
赴文華門叩頭上疏諭内閣前有㫖修省实政静俟次第發行文武大臣
俱着安心供職共濟時艱如何又來凟激奏優恭照祖宗制度朝儀静粛
尊嚴凡有軍國大計許實封本從㑹極門投進聼候裁奪近來不知何物
設意作俑朝廷但行一事若妨已之私弊便哄然群𧺫挾廹君上要譽沽
名全不思君臣大義恣肆成風是何理體沈一貫等言上欲朝儀粛静當
収天下之心欲收天下之心當恤天下之言近年以來天下乆罹礦稅之
苦而又習聞停止之言跂望恩綸以日為歳諸臣感時多故千言萬牘總
出懇誠君臣大義正當如此伏望皇上取逆耳以悦心圖宗社之永計曠
然下明詔罷礦税于羣慮不及之時使言事之口淡而無味憂國之心化
而若忘朝儀自粛天位自尊都俞吁咈之風當不逺矣武􁑂衛百户陳𧺫
鳳請採巨木充國用上震怒曰上天示儆朕正修省舉行德政起鳯指称
採木誑惑朝廷好生欺玩姑革職為民福王因天變辭免官店不准仍令
禁戢騷優九月以畿南災䘲異常勅刷出堪動銀錢賑濟予前吏部尚書
倪岳曽孫倪翰儒補廕不為例建參隨程守訓王維忠等追問陳増參其
僣匿龍文竒珍異寳及家人供称銀四十萬為撫按㑹報客星變釋詔獄
等官何棟如華鈺等二十四名為民囘籍分水河成大學士沈鯉乞休不
允鯉念時事艱難天聼未盡囘不積誠無以報主乃列謹天戒惜民窮等
十事書之于牌每入閣則率両房官拜禱願天啟聖聰或讒鯉為詛咒上
大怒立命中貴取觀之曰此非詛咒語也讒者曰其詛咒但不出声尔上
黙然不應閏九月楚宗人藴珍等殺湖廣廵撫趙可懐楚事既寝楚王遣
人奏謝因遺書幣謝諸貴人楚宗知之率衆邀諸途副使周應治鄞人也
恐事露率驍騎盡縛之械繫于獄明日可懷出視事三司使者環列宗人
羣而訢于可懷可懷譙讓之起至溜下欲訊審珍等遂以手械擊其首因
仆立殺之餘宗起徧擊諸司踰墻赱應治亦被重傷廵按吳楷奏聞上怒
勅盡法拿治諭内閣播功平定一國拓土開疆不行封爵之賞不可以勸
後大學士一貫謂在事文武衆難以濫封特加總督李化龍少保總兵劉
綎陳璘左都督十月紅夷肆刼于福建𥘉紅夷為奸啇所誘貪漢財物而
來入閩不過二舶乆之賈人欺紿盡沒其貲夷為具吿守土大吏不辨佅
􁍜之言惟慿通事顛倒以致夷人忿而称亂自後時時見吿不可復止海
西友帖等衛㤗寕等衛夷人各進賀萬壽長至二節禮部疏覆楚宗上曰
宗室有賢有愚這釁亂的必有民間棍惡乘机夾雜其中分别擒䖏一直
榜諭善宗恪守禮法毋得黨奸取戾以後各宗俱不許聚衆䙝體擅入公
門把持囑託威制有司楚王着用心照舊整理八郡王恊心分職綏靖所
屬毋仍縱玩廣東兵備姚善掩殺黎人致敗瓊州生黎以香易土牛廵兵
奪其牛黎憤殺𢾗人去參将倖功聞于兵備姚善率衆掩之大敗督府遣
師援之又大敗後調𢾗萬人擊之黎赱入深險莫可奈何得老弱首𢾗顆
報㨗十一月以畿輔飢發通倉粮十萬石平糶朝鮮國王觧外洋所獲被
擄人民及倭衆于中國勅奨賚之十二月命部司御史領太僕寺銀兩速
行賑濟輦下飢民廵撫湖廣梁應龍奏楚宗罪状分别五等以聞㑹勘時
布政使薛三才與撫按二臣力辨諸宗不反應龍云世有不反而敢公然
殺一廵撫大臣者乎獄詞既上温純亦言今日諸宗之罪最重在毆死重
臣一語遂執以断斯獄衆議帖然萬暦三十三年乙巳春正月丙子朔給
事中胡忻言獻歳發春宸情悦豫聞山䑓二厰鳩工運材起架鰲山以備
游賞而小民為礦稅所困為中使參隨所魚肉輦轂之下物耗價騰畿輔
之間析骸易子江之南北山之東西無地不流離無人不愁苦誠于此時
急下明詔一切報罷則渙號風行歡聲雷動矣不報考察京官時主察當
屬侍郎楊時喬輔臣沈一貫憎其方嚴請以兵部尚書䔥大亨主筆上以
時喬亷直竟屬之與都御史温純力持公道執政使人語喬曰此番計事
凡舊嫌宿怨當一切破除又曰各屬賢不肖一聼其長以受成于明主不
得有所侵奪喬嘆曰此挾天子以令諸侯尔及疏上乆持不下給事中錢
夢皐以妖言誣大臣罪當外補中㫖留之喬乃請罷不許于是郎中劉元
珍御史朱吾弼主事龎時雍後先論一貫權奸誤國有㫖元珍等俱謫外
廣東廵按御史直指楚藩假王亦坐謫時有吳中布衣在一貫坐夢皐戯之
云昔之山人為山中閒人今之山人為山外逰人布衣對云昔之給事給
黄門事今之給事給相門事一坐咍然二月乙巳朔開採太監沈永壽以
廣西地多猺獞礦塲險逺請令有司包觧上命酌派河池永康等州富州
思恩等縣歳納銀一千兩有竒廵撫侍郎楊芳請賜豁免以惠遐方不報
三月乙亥朔諭吏部都察院大察各官本内科道不称職者甚繁豈皆不
肖或因忿恚以洩怨者有之因結黨以排去者有之欲𥪡權以挾人者有
之欲立威以制人者有之大察朝廷鉅典非以公濟私之案牘大臣當以
尊君體國為要以詳慎休容為美務去成心同寅恊恭共濟時艱以成平
明之治部院因㑹奏臣等恭奉聖諭不勝戦慄嘉靖以來察䖏科道其𢾗
恒多各官多缺察𢾗太減今次員𢾗視昔不逺而議䖏科臣四人道臣七
人皆參質衆論矢公矢慎不敢苛求惟是臣等不職不称任使亟冝罷黜
上曰既矢公慎各安心供職不必陳優命太監田義㑹㤗寕侯陳良弼戎
政尚書䔥大亨御史李楠閱視三大營将領等官分别賞賚及罸俸䧏黜
如例改題長陵石碑曰成祖文皇帝之陵工部言長陵碑石原刻太宗文
皇帝之陵世廟改太宗廟號為成祖陵亦因之惟碑石未敢輕動仰祈欽
定以著孝思上曰碑石鼎新理冝改題議徙寛奠新疆居民六萬餘口入
内棄新疆為甌脱摠督蹇逹廵撫趙楫布政張中鴻摠兵李成梁以招囘
華人叙功東虜酋首宰賽誘殺慶雲堡備禦熊鑰及拆毀墩䑓戕擄軍役
事聞詔停革市賞行督撫鎮道相机䖏置山東廵按奏濟寕魚䑓单縣等
州縣被河衝决其錢粮除應免者餘俱炤被災八分以上事例每石折銀
五錢俟水退地出另為徐議部覆從之庚戌刑部㑹府部九卿科道覆議
楚宗罪状得㫖藴鉁等二名䖏斬華雋等三名及二等内華　勒令自盡
英嫶等二十三人押發髙墻禁錮藴芳等二十二人及四等内華璠定熈
常净分發逺府閒宅禁住藴䥸等十五人䧏爵一等未封者俱不准封五
月甲戌朔大學士沈鯉以疾乞休上優詔勉留之兵部郎中劉元珍疏劾
大學士沈一貫曲庇私人蒙上箝下給事中錢夢皐翼賛一貫搏擊朝紳
引用匪類乞賜罷黜疏入不報一貫隨具疏剖白并乞明示獨断之意以
釋人疑上温㫖慰留之夢皐亦力詆元珍謂其謗毀君父指為左都御史
温純鷹犬又言今大臣忿純辯疏不下相約一時求去以示要挾意指大
學士沈鯉與吏部侍郎楊時喬也疏留中南京兵部條陳馬快船事冝列
為四欵一申明註選之規三年之内不淂别差則官乆而事専一裁冗設
之員庶無十羊九牧之虞一申差遣之䂓明㫖由飾酌量省併𬋩運内官
務選老成安静者則驛騷之害免一廣赦宥之恩乞分别帶徴全徴隨粮
同解下兵部議覆從之予安南禄州夷官韋逹禮贖罪自新仍令頭目鄭
松嚴加約束不得再犯先是逹礼聼叛目陸佑等誘執思陵土官韋紹勇
奪其印督撫戴燿楊芳責令鄭松擒献達礼惶惧送還官印官兵勦陸佑
達礼奉拿奸細十八名督撫以其悔罪用命請姑待以不死從之勅諭中
外大小臣工朕近年雖事静挕而一日萬幾未嘗不親自䖏断二三輔臣
雖時有献替而亦必取自上裁其于咸福予奪之柄從未有下移者也今
歳大察疏朕簡閱良乆見科道𢾗多不能無疑又思近年行取及散舘𧺫
𥙷各官諸衙門屡來市恩凟優未經簡彂恐差用乏人是以卹念将被察
科道一㮣留用仍嚴諭切責以警将來皆断自朕心誰能參預乃聼補郎
中劉元珍以補官未遂輙造言生謗排擊元輔株連蔓引揺惑人心将使
人主事事狥人漫無主宰大臣時時畏謗不敢擔當然後為快欤則何以
振紀綱成政體也治亂所関特兹諭知尔中外大小諸臣務冝捐私體國
臻于蕩平毋淂更起疑端淆亂國是劉元珍冝重治但念寛小臣所以安
大臣姑䧏一級調極邉方用再有隨声附和的併治不貸故諭虜犯戚家
堡殺擄人畜甚衆參将劉宗漢等革職提問有差六月甲辰朔大學士朱
𢋫疏請亟視事其吏部本章積而未下者一一點票以収人心以召和氣
大學士沈鯉以久病曠官乞賜罷黜以應天變并請采納首輔及九卿科
徑批云南京吏部疏催考察庻官得㫖各致化䧏黜如例改江西新城知
縣髙江為直隷東光縣敎諭湖口太監李道鷙暴大肆威福江與抗禮及
議稅江曰新城濱江瘠壌啇賈不集何稅之有道索庫金江曰新無積儲
浚民膏以為中貴人歡令实不能道大怒慢罵去復檄新城包稅江一切
拒之新民某所居山不𢾗畆下為廬以居上葬其親道欲鑿之江再為牘
白上官爭之力道黨王金吾復至新求賂語侵江江不堪忿抑獵纓𧺫曰
䑕輩豈以吾重去官耶吾㱕矣遂上牒乞㱕御史史弼欽其亷明慈愛再
三留不得以改教題請去之日民扳轅羅拜有下淚者後𥙷東光敎諭署
吳橋縣事編審徭役親為勾校大服民心大璫盧受延之賞雪体寒令吏
索衣未至璫出貂裘衣之以衣至即觧還礑曰裘值百金而少之耶江笑
曰子思不受狐白裘于子方吾貧不若子思君裘不啻子方故不受尓璫
侄從旁強衣之江拂袖而𧺫其介直盖如此江仁和人萬暦乙酉南榜魁
致仕吏部尚書陸樹聲卒華亭人恬黙嚴重寵辱不揺云壬午以黄河洶
湧運船過淮過洪照先年例量寛一月其衝决䖏所着摠河嚴督司道作
速修治郎中賀燦然䧏三級調外燦然疏主察與被察者俱冝罷吏部楊
時喬言國是難定主權下移懇辭印務上諭時喬䇿勵供職燦然等䧏極
邉大學士沈一貫沈鯉朱𢋫皆疏救不從戊子上諭閣臣當今天變頻仍
人心翕訿維新庶政恊和萬邦正在今日朕以一人焦勞于上而股肱心
膂自顧身名杜門不出如國家大事何古人任天下之重委身于利害是
非之塲者當不如此着鴻臚寺堂官宣諭朕意即日入閣辦事戊戌夷酋
五路台吉悔罪認罸仍許貢市原革舊賞准量給與仍命督撫宣諭朝廷
恩威以後但有挟賞犯邉定行誅討賞順義王忠順夫人銀幣八月壬子
蘓松常鎮稅監劉成以米粮免稅額𢾗難充請乞特賜裁减上曰前有㫖
米粮柴薪民生日用之需不許徴稅以昭朝廷德意今奏四府額税六萬
之多米粮居半還㑹按撫委令有司酌徴四萬兩觧進應用俟殿門工有
次第奏請停免不許困累啇民以南直隷礦務銀兩聼有司包納觧進其
原差百户王遇桂囘衛己巳詔今歳暫免行刑各税監梁永等進内銀十
一萬餘兩禮部侍郎馮琦奏言自礦使出而天下之苦更甚于兵稅使出
而百姓之苦更甚于礦皇上欲通啇而彼專欲困啇皇上欲愛民而彼專
欲害民皇上戒以勿信撥置而撥置愈多皇上責以不許騷優而騷優愈
甚皇上之心但欲𥙿國不欲病民群小之心必欲瘠民方能肥已運謀如
鬼蜮取財盡錙銖逺近困嗟貧冨交病疏入不報九月壬申朔浙直及陜
西撫按各䟽請停减織造不聼楊應龍餘黨楊守隆等七十九名䖏斬發
邉逺安置釋放變賣納價各有差從四川廵按李時華勘議也錄陕西河
洮等三次擒斬破虜功廵撫顧其志而下陞賞有差大學士沈一貫乞休
御史吳逹可疏陳維新庶政因劾一貫狎暱憸人私相比監一貫乃三疏
請假修墓上仍温㫖慰留之隴川叛逆士舍多罕䧏詔發永昌府拘留以
彰朝廷不殺之仁十月江西廵按吳逹可薦布衣章潢纂修經世諸書遥
授順天府訓導廵撫貴州郭子章請討叛苗得㫖苗惡既稔天討冝加一
切征勦事冝俱許便冝從事務保萬全以安逺人准思明府土知府黄承
祖幼子應䀻承襲從兩廣督撫戴燿之議也十一月辛未朔工科以至日
届期城工未畢乞勅工部酌議何工可以暫停何工可以减作嗣歳一意
城工併日修築以固保障大學士朱𢋫亦言民窮財盡殿門大工寕緩母
急得㫖覧奏具悉詳慎今河工國家咽㗋城工切近保障㝡為緊要便當
設䖏錢粮刻期奏績其鼎建殿門理不可緩但工程浩大財盡民窮之時
且内外帑藏空虚各䖏奏報災傷委應逺慮議䖏次第落成以昭朝廷寛
民固本徳意以薊遼昌保四鎮及宣大山西三鎮修舉大閲八事叙錄文
武各官各起用陞廕賞賚優恤有差甲申皇太子第一子生是為熹宗皇
帝上喜得元孫諭禮部尊皇太子生母恭妃王氏為皇貴妃命皇太子正
宫封妃餘皆才人俱照皇明典禮書載内閣揭稱閣部無此書當令搜覧
上各䧏一部為定式聖母壽届六􁐏適皇孫誕生尊上徽號曰慈聖宣文
明粛貞壽端獻恭僖皇太后詔吿天下覃恩中外旌表鄭世子載堉賢行
載堉曽祖見􁝑成化中以庶子封東垣郡王正德四年鄭王見濍誣廢以
見􁝑子祐檡進封鄭王祐檡子厚烷襲爵東垣郡封以祐檡庶子厚烱承
襲載堉乃七疏乞正倫序請令見濍曽孫載玺𬋩理府事于是禮部覆見
濍之以誣枉廢也生既蒙孝宗之矜釋死又沐世廟之冊卹見濍之爵既
復則見濍之子孫冝襲此載堉所以乆遜必欲改而㱕之載玺也載堉翊
錫仍以世子世孫終身翊錫身後其子襲封東垣王以接見􁝑之統厚烱
孫翊鎧另封一郡以接見焹之統今載堉年髙德卲慱物洽聞仍當給其
父子郡王之禄以示優賢之義賜勅褒嘉樹坊表宅從之十二月辛丑朔
罷開礦抽稅内外官回京閉各䖏礦塲稅銀有司徴解内官監太監陳永
壽進秋冬二季煤課銀兩上曰昨已有㫖停礦調稅念畿輔煤窑係小民
日用營生除官窑煤炸照舊内監開取供用其餘民窑税課盡行停免以
昭朝廷優卹根本地方至意摠督河道曺時聘條議大挑事冝一䖏錢粮
一募夫役一嚴稽核一議禁戢一酌蠲卹一明激勸一固上源勅諭朝鮮
及時淬勵振㧞自強一應戦守機冝着實修舉仍逺偵宻探不論有無警
息每兩月一報山東偵探委官并無動静徒兹煩優其令召還户部㑹計
天下錢粮出入之𢾗因極言借支截留之弊得㫖積儲空虚支吾不給各
地方即有急務自冝查照額項多方區䖏豈淂動称借留以虧國家根本
之計今後各京邉錢粮俱令隨徴隨觧不許乆停以致借抵有司私自那
觧該部參治原任參政今調茶陵知州范守已請開賈魯河及沁口以濟
㑹通河之窮下工部議覆行摠河及河南撫按勘議具奏諭内閣傳示講
官撰冩論法講章進覧仍命擬撰重刋大學衍義𥙷序文以昭示朝廷明
德新民圖治至意𥙷給故大同廵撫張文錦祭塟禮部言其不附逆濠及
創建五堡有功邉境死于悍卒為可憫也萬暦三十四年丙午春正月庚
午朔䧏原任修撰焦竑廣東都司断事𥘉元子出閣定講官六人竑與焉
因私纂養正圖說一書内璫陳矩得之以献由是物議疑駭遂以浮　察
䖏越八年始補今職鳯陽廵倉御史䔥如松條上倉儲八議一明職掌二
專責成三查積逋四核屯粮五嚴查參六議改折七議糴米每歳秋成于
豊稔地方收買粮米出陳易新八革奸役下户部尚書趙世卿集議称便
從之命清勘兩淮塩塲直隷御史喬應甲言國家設塩課以實軍需而課
辦于灶灶依于蕩蕩之関于塩灶至為喫緊法乆弊滋奸豪侵占楊州廟
湾一塲開至九萬九千二百餘𤱔一塲如此其他可知三十郡縣論地當
分等則應否納價作何分種論租當有多寡誰為徴收作何支銷海防兵
俻張鳴鶚㤗州知州李存信興化知縣楊潤接攘海濵素知灶情可令沿
坵踏勘以清弊端從之兵部侍郎魏允貞卒直隷南楽人生平亷直特立
寡與抗疏極言礦稅之害内使孫朝飛語誣之南北諸臣疏救稱為天下
清官第一部民詣闕白其冤者𢾗千人撫晋九年不調乞終養至二十餘
疏乃得請㱕途行李䔥然詔建咸陽知縣宋時際䧏咸寕知縣滿朝薦一
級火稅使梁永誣其抗刼稅銀刑禁稅役也輔臣沈鯉請収前㫖另勅撫
按勘奏不報雲南殺太監楊榮榮在雲南殘害軍民軍官賀世勛韓光大
紏衆焚其第殺之上聞大怒朱𢋫奏言陛下無以一人故變動一方𢾗日
有㫖首事者正法中使罷不遣乃拘世勛于獄福建稅監髙宷激變閩中
民大閧廵撫袁一驥輯㝎之宷肆虐于民一驥時為左轄已力阨而制之
比開府又盡捕其爪牙置之法㑹粤璫死上使宷兼筦粤稅宷故垂涎粤
既被命則造楼船艅艎治戎噐招集亡命徴集百貨将䦨出諸夷市而躬
自徃粤閩人麇集其門索市直不予民大譁宷所殺傷百十人射火箭焚
民居無筭閩大優又率其黨介而馳䦨入中丞轅門以請救為辭一驥叱
曰尔虐吾民何捄為時蚤衙初散一驥方坐銓閣治文書旁無侍者寀挽
之出至通衢則介士畢集将殺寀一驥目止之後觀察兵道聞変冐白刅
馳至以大義責寀寀得㱕署而民心少輯定督理礦稅太監張忠參夏縣
知縣韓熏才力不及竟擬量調簡僻事下部議言撫按職在察吏猶下吏
部題覆而後䖏之今中使而可以參人則朝廷設撫按何為哉得㫖韓熏
應調與否聼撫按查實具奏幽殺慎嬪魏氏嬪魏縣人太子七歳時微有
水厄嬪力䕶得無恙好直諌㑹元夕御宴嬪勸停礦稅取君民同楽面訶
鄭貴妃為妹妲忤㫖幽之七日卒後頗著靈異上嘗念之卹最厚真保薊
永開礦太監王虎奏繳開採進過金銀𢾗目自萬暦二十四年閏八月至
三十二年正月共金五百五十七兩零銀九萬二千六百四十二兩零石
青一百一十九斤然計歴年間開礦所費工值物料亦至十餘萬得不償
失也以皇孫生遣修撰朱之蕃給事中梁有年勅諭朝鮮賜王及妃紵絲
錦絹有差二月庚子朔御史史弼疏陳治河之患言大役已興而議未决
丁夫方集而技已窮驅飢疲之民于嚴寒之候枵腹墮指累累而是此不
能慎始之過濱河守令半集河上沿河赤子悉赴工所徴發太煩期㑹太
促洶洶生心憂在瓦觧此不能防微之過昔挑黄家口費金錢百餘萬今
挑朱旺口又需金錢八十萬竭澤可虞勞薪何継此不能長慮之過泇河
之役亦一時權冝但河塞而後議泇則泇成冝必可以代河今導河而河
流愈漫濬泇而泇河日枯二役並興一役莫竟此不能圖終之過為今之
計固當廣集方畧而其要務則莫急于措䖏錢粮綏懷衆庶分銀斗粟務
沾實惠則應募者必衆應募者衆則可免調郷丁褁粮而赴千里之役棄
家而失農桑之期豈若應募就食者得斗粟分銀之惠免流離饑凍
之苦㢤至于錢粮丙帑可捐外帑可借而漕粮必不可留臣聞河南山
東江北地方頗稔誠厚值以募米啇而捐其稅米啇必集米價自平轉三
省粟以供𢾗萬之衆何憂不及又臣觀今日諸臣人持一心山東諸臣利
河南流河南諸臣利河東下両議相持阻撓四出敗乃公事莫甚此曺乞
亟選賢能同心戮力以幾成平之功不報陜西開礦太監趙欽掊剋無厭
復命之日驛逓申報除牛負馬䭾外箱九十六擡用夫四百名尚顛踣不
𧺫户科給事姚文蔚奏乞逮治不報山東廵撫黄克纉言徃者民苦稅監
為其牙爪羽翼之流毒慘也今已革稅監委官復用有司之委官是百歩
五十歩之間尔臣議不用委官止用行首使司其事盖以啇賈而偵察啇
賈計甚便也又称本省稅銀十三萬有竒皆以威刼取盈乞量行减免得
㫖允行吏科給事中翁憲祥上論銓政一曰明職掌大􁉗之有㑹推盖冡
宰不獨受其權而慱謀以示公若冡宰舉手而聼則所司何事至于吏部
司屬亦待㑹舉尤屬無名二曰復選法掣籖之法乆為笑柄果無心兮天
官之職一吏可代如仍有心則官原預擬何必于大廷中支吾三曰儆曠
職臣之去就悉由君命自便身圖恣行已意撫按不即參䖏以患病具題
漫無懲究緩急奚頼焉入計復任當有限期優㳺郷井仍得照常陞轉有
官名無官實所責成謂何四曰杜趋避有司薄不善之地選而求改未經
到任旋有調煩方面官一遷逺方遂不復去待遷近地依然就列庶常舘
選㮣從多留或預度難盡留姑引疾以幾幸日後人心不正僥倖何由自
抑五曰禁保留方靣官加銜保留因為地方惜才遂有相與體面以完故
事有司沽名要譽明示意指使士民奔訴上官倡效成風安可底止隄防
末流正在此時疏入不報倭酋源家康代平秀吉為王盡誅其大臣移秀
吉子秀頼于大板三月己巳朔庚午上遣文書官盧受諭元輔沈一貫曰
朕恭上聖母徽称大典在即卿為元輔冝率百官行禮恭祝聖孝且卿眷
委年深任勞任怨朕所鑒知豈可執浮言引身求退宜即出賛㐮以副朕
惓惓佇望至意一貫終不出具奏称賀諭禮工二部朕第三子福王出府
成婚有年冝遵祖制分封預建藩府合行事冝二部㑹同擬議來看輔臣
沈一貫又上疏乞休諭留殊切給事中王元翰言臣度一貫萬無復出皇
上亦當垂念俯允勿使具瞻重地有進退維谷之嗟不報南京内官監太
監徐壽僞造関防文移指称上用取南工部杉枋三千塊事發勅令南京
守備劉朝用嚴提追䆒正法不許扶同囘䕶工科給事中孟成已乞将壽
拏觧來京䆒問仍諭内監衙門所用錢粮皆湏奏請如移文請討該部竟
寝不行永著為令不報丁丑仍以江西湖口稅務㱕稅監征時江西稅監
李道詭称㱕稅而有司固辭原不干預請照舊𬋩理遽從之給事中孫善
継江西廵按史弼疏爭不聼户科都給事中姚文蔚言先朝重科道之官
而陞轉不拘内外盖内外一體𥘉無軒䡖故才賢忠節之士列于内則耳
目明出之外則方隅重未間有年例左遷之說也自丁酉年科道推轉年
例留中不下至今十年遂成故事殊傷國體乞自今于科道外轉立賜俞
綸上伸主權下全士節不報吏部侍郎楊時喬遵新詔𧺫廢例疏萬暦十
二年至三十三年内詿誤觸犯各官范儁等一百三員發单咨訪給事中
周曰庠言詔㫖不信八事曰簡大􁉗而九卿員缺如故曰考㢘官而考選
中格如故曰通章奏而公車不報如故曰飾邉備而樞撫虚席如故曰罷
礦稅而採遣使制如故曰惠京啇而内官叢歛如故曰蒐逸才而草澤沉
淪如故曰釋冤獄而圜扉繫縲如故遂使中外翹企之心轉為􁦠望不報
丁酉以災傷命蠲賑眞定順德廣平大名等府是月儀真太監曁禄進銀
十萬餘兩蘇松稅監劉成江西稅監潘相天津税監馬堂共進銀十萬餘
兩河南稅監胡濱進礦金二十八両銀四千七百八兩遼東稅監髙淮進
人参一百五十五斤給事中姚文蔚言自採榷並行天下嗷嗷震恐幸蒙
恩㫖停礦分稅歡如更生乃未幾而梁永楊榮激變滇陕潘相李道仍行
抽採馬堂又借取魚而復用委官詭詞漸肆聖意日格章奏安得不煩人
心安得不惧則知分稅不如罷稅之為便不用參隨不如盡撤稅使之為
仁也至于山西有無地懸坐之租乃以代州等䖏民壮工食扣抵觧税夫
雁門係衝要之邉民壮乃守邉之役撤邉備以辦租銀舛錯若此豈宗社
之福哉不報夏四月己亥朔命藺州夷奢崇明承襲祖職𬋩宣撫事仍行
貴州撫按嚴諭土婦奢世續勒限㱕印毋怙終取勦並禁安疆臣不許隂
助阿利致生釁端乙巳輔臣沈一貫乞休甚力至是七十一疏上之上終
不允貴州廵撫郭子章討平貴州苗賊斬獲酋領吳老喬等十三人俘斬
苗衆三十餘名招䧏男婦一萬三千餘口諸苗盡平詔發秦府宗室敬鎓
等于髙墻禁住以私出禁城毆殺衛官也保定廵撫孫瑋疏劾天津稅監
馬堂㒺上欺君戕民怙惡悖㫖迷亂六罪伏望嚴㫖撤囘庶威福出自朝
廷而􁧻亂消于瞬息不報癸未大挑河工成自朱旺口逹小浮橋延袤一
百七十里用衆凢五十萬費金錢八十萬両自十一月至今五閱月而工
成河道摠督曺時聘報聞兼請建祠賜祭以旌河神破格蠲征以酬力役
上皆從之京師大旱五月戊辰朔江西礦稅太監潘相以礦撤􁦠望移駐
景德鎮疏請専理窑務又言描畫甆器須用土青惟浙青為上廬陵永豊
玉山縣所岀土青顏色淺淡請變價以進從之科臣䔥近髙孟成已疏劾
相先移札而後題知自擅要君宜撤囘相仍㱕窑務有司不報癸酉以平
定閩妖吳建功撫臣徐學聚以下陞賞有差套虜火落赤分犯中西二路
官兵擊赱之斬馘二百有竒仍復池河營市稅從南兵書孫鑛議以此項
係留都原額冝照舊征取以免紛更也壬午宣大摠督楊時亨奏北虜称
臣納貢三十餘年近以京賞市貨不堪虜王不肯領受上獻愆期若不及
時挽囘迨歛怨益深彊塲之患不可言矣上諭署工部侍郎沈應文京賞
衣叚係撫夷大典近皆濫惡短小以致狡虜生心即行各省直撫按及督
造内官務合先年式様逐一騐確方許印觧其有不堪具參無縦丙戌北
虜順義王撦力克等始進萬暦三十三年表文鞍馬弓矢官其貢使閃察
蒙素等二十八人俱為百户照品給賞仍䧏勅勞諭虜王丁酉四川廵按
孔貞一言蜀中開堰灌田故名沃野近為王府有者什七軍屯什二民僅
什一而已正供之外歳進金扇四萬八千四百餘柄絲絹四千四百疋兩
中使入川又歳出稅銀三萬兩委官漁獵歳且五萬両自奉㫖㱕有司後
又于稅額三萬兩沠一萬八千徴觧稅監作為公費而貼兊及差官舍類
觧剝削夫馬之累不與焉巴蜀皮毛已為稅使所盡宜亟罷撤以滇南為
前車不報加雜谷安撫司貢番口粮樞臣䔥大亨言本司北抵黄毛韃虜
東抵孟梁諸寨歴年惡番狂逞皆頼率衆救援與長寕等司不同而食粮
反居其下冝其欲請益也兹議以後計番口共一千二百七十四名每十
二人給粮一分每分八斗俱于該邉附餘銀米内支給從之奪漕運摠督
李三才俸五月三才疏言恩詔既布旋復中泥道路所傳其説有二一謂
前日新政原非上意不過一時喜心旋開旋閉一謂輔臣恐沈鯉朱𢋫通
已之位忌其有成故賄買左右百計相傾以惑聖聼或借秦指滇以激聖
怒遂使一應美政俱不得行疏奏上震怒云三才執任撫綏不思盡心本
職逞意妄言排誣上下狂肆當治念河工多事姑奪俸于是大學士沈一
貫疏辨求去上慰留之六月戊戌朔郭煖楼人家口河决北股至茶城鎮
口癸邜雲南𬗟夷阿瓦擁衆𢾗萬攻圍木邦宣慰司我兵不援失之事聞
黜鎮守副摠兵陳寅遊擊劉素錮其終身革新平參将王士弘職上因諭
邉臣凡将領不拘本屬他鎮但在百里内者遇警即併力策應功罪一體
其以士弘為戒丙辰以上聖母徽號覃恩勅存問舊輔申時行王錫爵各
賜銀幣羊酒辛酉停　浙江二十九年織造徴沠未完從工部侍郎沈應
文請也是月河南太監胡濱進稅銀三萬五千八百餘兩礦銀四千八十
一兩金十五兩廣西税監沈永壽進稅銀八千九百六十萬礦銀三百八
十兩秋七月戊辰朔以災傷蠲真定順德廣平大名四府行派諸稅大學
士沈一貫沈鯉並致仕遣官䕶送馳驛䧏南京給事中陳家訓二級調外
任奪御史孫居相俸一年先是家訓居相交章言一貫奸貪諸状一貫上
疏詳辯其言臣求去疏八十上而皇上不允以致人言愈出愈竒皇上有
意憐臣則幸放臣乃下温詔許之因以家訓居相朋謀誣衊淆亂國是各
淂䧏罰鯉以年老乞休遽淂俞㫖且御批于一貫准給假理俟痊可之日
撫按具奏召用于鯉直准致仕論者不得其故僉疑一貫使然矣通政使
沈子木薊遼摠督蹇逹各上疏乞休以孫居相劾一貫疏波及也上皆諭
留之時居相又言致仕兵部侍郎賈應元賄一貫𧺫用今應元已物故而
一貫　銀不還于是應元亦上疏力辨奉㫖言官論人生死尚不一審安
得事情之實顯然誣言可無體訪也上諭各邉鎮防秋事冝務照連年申
飾事理兼酌近日虜情倍加隄備以保萬全仍候草木枯槁之日燒荒盡
絶以断虜騎駐牧便官軍瞭望谷不許仍前怠玩自取罪愆安南都統使
國王黎維新刺死常逹禮凾首以献八月丁酉朔上命特减廣東稅課一
萬兩停觧廣西鹽稅銀一千一百五十六兩留充兵餉從撫按之議也始
令将軍鎮輔中尉得与生員一體應試進士二甲選知州三甲選推官知
縣其以郷舉出仕者亦照常除授俱不得選除京職直隷廵按陳宗契以
聖壽届期陳金鏡四事一臨朝受賀二便殿召對三重枚卜簡大􁉗下行
取四急却諸稅不報大審獄囚釋重辟七十一人俱遣戍餘减算有差而
曺學程不與焉于是刑科給事中梁有年等交章請同仁併宥不報九月
丁邜朔除順天中式第四名舉人鄭汝鑛名遣戍汝鑛大賄　役割截取
中貢生馬顯忠首二塲文獲列魁選事覺併奸黨俱擬䆒𥘉議以顯忠補
解既以五策不出顯忠不果顯忠鬰死士論惜之河道摠督曺時聘以朱
旺口既塞疏聞因條議十事一移置專道一増設河官一創築隄防以建
立舖厰一分别賞罸一乆任責成一申明職掌一嚴那借一議䖏河夫一
除豁占田工部覆如議行上諭部臣連歳公帑民力俱竭于河上役不可
再冝懷永圖既称大􁆡已成全河東注必使盡岀中路方保無虞趂此秋
涸将一應南北隄岸儘力修築屹如山峙自然水得所㱕方堪永頼所議
十事俱依擬可即行与河上諸臣知之薊遼摠督蹇逹奏東西二虜与長
昻合营共圖内犯上乃諭兵部虜謀之叵測非一大創無以遏其狂逞各
鎮督勵兵秣馬聼摠督調遣相机防勦不問所犯何地都要互為聲援母
得稽遲觀望致有疎虞釋御史曺學程于獄遣充湖廣寕逺衛軍大學士
朱𢋫因萬壽聖旦疏請釋放翌日即傳㫖釋赦云上命欽取南京户部錢
粮供御署部事侍郎葉向髙疏奏自萬暦二十年以來庫中存貯尚二百
一十餘萬其後日朘月削耗費殆盡今摠計每歳出計可四十餘萬入𢾗
止二十萬逺不相當今見在庫銀未及二十萬尚不足半年支給若欽取
之錢粮継此不已則户部之帑立空而枵腹之變可立待矣况所取之物
名為供御而實則羣小营謀視為竒貨射影鑿空巧立名色一聞詔下蟻
聚蝇趋奸啇之冐濫吏書之横索匠役之虚縻百孔千瘡展轉奸利一金
之直動費十金比入御府亦徒委之泥沙俟其朽爛而已朝廷被其虚名
羣小享其實利當事者苦無米之炊旁伺者幸不耕之獲似此奸弊陛下
不得而知之也乞額外欽取盡行停罷即歳貢物件悉心節省不報稅監
髙宷私与紅毛夷人市貢閩南路參将施德政聞之曰是延㓂也力言于
御史奏之謂若許其入貢福閩将無寕時上可其奏宷大恨㑹德政召入
禁旅或語宷云其槖中多珍異胠其篋可冨也且釋憾寀然之遣人禦之
塗發篋廩金𢾗兩而已復籍以還之山稅務奉御孫朝奏參廵撫魏允貞
倡阻朝命下部院參看允貞秉性太剛任事太執孤立獨行多讐少與
舉朝明知内臣之非然畏以蜚語相加但相和觧而已冬十月丙申朔摠
督川湖貴王象乾參論安彊臣讎害五司給事中吕邦耀因劾貴州廵撫
郭子章受疆臣賄縱奸長惡子章疏辨言播州未破則欲臣作使安氏用
之惟恐其不速播州既破又欲臣裁抑安氏逺之惟恐其不踈疆臣本一
孺子原無他膓䖏之有道自是瓜牙土司讎殺自其常態夷狄相攻中國
之利若蜀為蜀夷而讎黔黔為黔夷而讐蜀是為夷狄而罷中國也因求
去甚力上慰留之十一月丙寅朔大修都城重城自三十三年正月始事
至是報竣儀真稅監暨禄請罷天下稅使不報兵科夏子陽冊封琉球囘
獲鳯陽妖民劉天叙伏誅天叙與其黨三人擡一小佛像厯郷村募化妄
言有法術能畫地地䧟指天天開且知人生三世南京衛軍某者素黠得
其情即吿之操江等衙門時長至百官當詣孝陵上香将出城兵部忽傳
城外有反賊萬餘人次日操江捕得四十九人付應天獄為首者天叙也
事聞詔磔天叙張名二人斬應鳳等五人餘俱遣戍故事戍者必立枷時
方　兩枷大中橋不一夕已有死者沙壅其屍俟滿日方埋都御史丁賔
署刑部大理寺念其脅從皆無知愚民召錦衣与兵馬官語曰如此十日
必盡死朝廷開以生而我輩乃欲死之且以骨戍乎搭蓬与坐飲食之餘
人乃得全活都察院右副都御史詹沂等奏覲期在迩合無責成吏部等
等各嚴拒餽遺奉㫖餽遺申飾已乆有仍前違犯者小則拏送大則參奏
十二月乙未朔摠理惜薪司内監楊致中杖殺燕山右衛指揮僉事鄭光
耀給事中汪若霖疏劾致中十罪兵部尚書䔥大亨亦言衛官為天子瓜
牙無兼啇應役之制而世職皆勛臣苗裔非閹官可殺之人致中貪暴弥
天冝嚴正法紀俱不報重修南海普陀寺成命所司建碑其地御製碑文
記之互調薊鎮摠兵尤継先為延綏鎮摠兵延綏摠兵杜松為薊鎮摠兵
継先収養䧏夷至八百人倚為精鋭薊遼督臣蹇逹議以薊鎮与他鎮不
同修守為上收息蕃多恐夷情難馭致貽後患請調継先于别鎮樞臣䔥
大亨以杜松亷威素著議令更調仍令継先将所畜夷丁携到新任安挿
停妥上皆從之陜西總督李汶以将離任條議安邉五事一葺松塞一創
衝堡一明順逆一傳邉烽一停畨堡從之輔臣朱𢋫言考察之期不越二
三日而主察大臣尚未蒙批出伏望即賜乾断又請亟命考選行取諸臣
不報給事中宋一韓言定亂之主不餙銷鋒息馬之威而以鋤暴綏良為
威耀德之朝不務招携納欵之名而以閉関謝質為武窃見貴州銅仁府
紅苗不靖朝廷軫念遐方詔以議䖏撫臣曰苗依山阻箐不可䋲以漢法
已之便臣固心韙之然猶以為未盡者則勦撫之策當决主客之兵當議
而首從之罪當分也夫銅仁之苗黔剝膚之災也則冝以黔為主邑梅麻
陽之苗是助黔為虐者則冝以川湖為客調撥土漢官兵犄角並進無慮
不破刑一百二十里之小醜即不煩三省之力可也交夷不庭自黎惟譚
復國不貢者十年子維新嗣立一旦叩関請襲都統之封朝廷猶未之許
也無何而貢献至矣撫臣曰來享來王自是聖朝盛事許之便臣心亦韙
之然猶以為未盡者則印信之予太急而安挿之令太狥也夫其既臣則
爲貢其未臣則名為賂堂堂天朝而可以賂遺乎則代身之金人補過之
方物事不經見也今冝責成貴州撫臣搜捕首惡龍許保吳黒苗庶其塗
炭可拯而中國之威常震又責成廣西撫臣待維新承襲都統之後收其
貢獻其議安挿莫氏亦須悉心計慮無使暮戚朝讐一方重罹荼毒庶其
絛籠在我而中國之勢常尊上令兵部詳議以聞皇太子第二子生名由
㰒四歳薨天啓二年追封簡懷王是年旌貴州烈婦薛氏周氏屈氏李氏
雲南烈婦趙氏從廵按金忠士沈正隆請也萬暦三十五年丁未春正月
乙丑朔廵按陜西御史余𢡟衡劾稅監梁永並乞休不報時永与樂綱諸
罪状已著聞𢡟衡入境恐不自保遂謀毒之𢡟衡至靖邉旋至寕塞中毒
者再取方下之得不死搜之厨役得所受行毒金及褁中餘蠱皆屑黒蝌
蚪也于是鞫問盡得諸奸状疏陳其罪并乞休致自是言官攻永不置上
亦知永縱横䆮有撤回之意矣吏部奏言方直缺官太多吏治廢弛已極
乞賜點用兩司郡守以修實政上是之署吏部事侍郎楊時喬請辭印務
不許時當大察時喬與副都詹沂恊同行事屡疏請補正官或各部尚書
代挕不報命時喬与沂恊同行事察已兩日𥘉四日忽復有户部尚書趙
世卿代理之命時喬以印為辭上言察典舊例二日㪯行已着楊時喬与
詹沂恊同行事如何又有此奏昨誤發舊日批紅文書即已追寝今乃不
遵已䧏之㫖而請未出之令輒自躭延成何政體冝即依行以竣大典是
日時喬乃還視事時喬与沂皆勵清節署禮部左侍郎李廷機如之當除
乆上在宫中謂左右曰此際廷臣受朝覲官書帕開宴打閙惟楊李詹三
老清寂可念永平伯王棟母趙氏為孫王明輔乞襲祖爵許之吏部侍郎
楊時喬疏言皇親不襲封爵祖宗令甲甚嚴准襲一軰棟襲父偉伯爵已
屬曠典今明輔安得襲封恐此端一開漸不可長将來戚畹皆以特恩為
常典效尤者衆覦覬安窮上竟以特恩許襲後不為例南兵部以擒獲妖
黨上諸将士功攻下兵部查議以妖黨伏辜命禮部具吿謝之儀從南京
内外守備請也時南中文武争功張皇牽累不逞者因而播私帖驚優上
下南兵書孫鑛奏妖黨屡布妖言等事奉㫖留都根本重地陵廟尊臨設
有内外守備衙門及兵部參賛机務俱有專勅如何事多掣肘致使妖黨
妄肆跳梁一切善後事冝責令孫鑛悉心經理終始其事毋得疑畏罪人
既得此後只冝撫綏鎮静宣布朝廷徳意以安重地湖廣廵按御史史學
遷論聖心三好曰好貨好疑好逸又言大臣以傴僂周宻為謙恭小臣以
奔赱依托為本事傳舎其官者以連化鳴得意代庖他職者以因循為積
習黨同伐異者白日而倚氷山嗜利肥家者暮夜而伺金穴皆由此三好
之心為之也乞留神省覧不報勅諭天下朝覲官貟曰朕惟治天下無先
安民安民無先計吏迩年災異頻仍民不堪命而繆懦者媮安武徤者恣
臆藩臬或庇私人郡縣間持長上詔令之下視為虚文急不在公而在声
施務不先民而先􁂫橐甚且籍口朝廷為朕歛怨兹當三載黜陟幽明之
期申命所司罷汰不職于貪酷之懲尤加嚴焉顧㢘静之吏守斤墨而憂
緣餙或無以延譽貪殘之輩多貲而善營便文巧脱尔等自今冝赤心白
意拊循元元均賦平刑持亷奉職毋比黨而撓公論毋倚法而壅上恩毋
沾沾而愚小民毋悻悻而事操切其或剝窮閭赱津路三尺無赦二月甲
午朔停四川叙州府富順䨇流二縣儒童歳考禮部侍郎李廷机言士風
驕横陵轢有司辱及學使一年之間楚浙相継蜀復效尤不一大創復将
安極冝比常熟事例停其歳考首犯俱發口外為民並申飾各省秋試罷
大收事從之下監廣寕門内監邢朝等于獄擬辟九門之稅徴及士紳歳
值計偕孝亷縉紳垂槖而出猶有稅者正月中㤗興知縣龍鏜覲畢出城
羣璫需索継之以挺去𢾗歩遂斃于民舎時值日者趙禄而朝等共為兇
熖兵部以朝為首讞上即付法司䆒問正法于是監䜿少戢士紳亦以是
故末减廵関御史吳宗禮上邉防五事一議固陵寝一議嚴清勾一議蘇
戦馬一議葺土堡一議度山城部覆從之摠督河道曺時聘言全河既已
就軌泇功委應厚終開泇于漕梗之日固不可因泇而廢黄漕利于泇成
之後亦不可因黄而廢泇兩利俱存庶緩急可頼因條泇河善後六事議
築欷山之隄削頓荘之嘴平大泛口之溜浚猫児窩等處之淺建鉅梁吕
冲之閘増三市徐塘之􁆡以終泇河未就之工又議設河官置官夫建驛
逓立廵司嚴禁閘加裁展以成新渠善後之務自去歳冬月凡三請乃允
從之摠督宣大侍郎鄭汝璧以病吿㱕汝璧𥘉至陽和守将偵言五路台
吉萬餘騎挾賞叩邉汝璧意五路跳梁邉新易帥恐有他虞乃調諸将分
兵守險留麻董二帥帳下乆之虜騎不至稍稍來講舊賞貢馬如平時廵
撫喬允升言五路虚聲要喝督臣破膽張皇始則集兵糜餉以自防継則
委心加幣以媚虜汝璧疏言禦虜之要我弱則虜肆侵凌我強則夷知歛
畏五路老奸巨猾最爲梟獍新河得志至今猖狂向使防禦不先則虜謀
益熾脱有不測則摠帥謂何今抗虜無犯尚有媚虜糜餉之說倘蹈新河
之輙又将坐以何罪乎允升又掲言五路入犯之說皆發于守備燕賓欲
加宣府之賞借虜以喝督臣卽五路之貢馬皆守備道之于是汝璧遂謝
病去從之先是長昻之事科臣與督撫論左兵部䟽言中國之馭夷狄在
察其情形之順逆以合勦撫之机冝而已奉㫖但着撫按從長計議應勦
應撫酌定勝筭務操縦萬全毋得互持意見推諉以誤封疆吏部催請考
選諸臣點用䑓省疏留中既而下考選堪任部屬官等共十六員㑹試天
下貢士以掌詹事府礼部侍郎楊道賓恊理詹事府礼部侍郎黄汝良充
主試官取施鳯來等三百人甲寅西朝房火三月甲子朔緩浙江織造歳
運從撫按之請也大學士朱𢋫復入閣視事先是𢋫疏陳時政良乆有㫖
以廷試届期趣命入閣𢋫再疏陳謝益條時政所不可已状上心許之諭
曰枚卜閣臣朕已知之簡任大􁉗及考選諸事俟即檢點發行于是𢋫遂
入閣再請枚卜簡考選諸事上甚嘉恱署都察院副都御史詹沂疏言陵
祭故事監視御史十八員今在京御史僅二三人無可應者禋祀大典缺
焉不光吏科熊鳴夏亦疏言前㑹推宣大督臣集闕下僅三侍郎一大理
卿四人而已堂堂天朝何遽乏人至是今廷試届期讀卷官止一閣臣未
知果能趨朝否列之試録以傳天下載之史册以垂百世謂今日何如景
象乎不報延綏廵撫凃宗濬陳安邉四事一明莭制以粛軍政一簡有司
以振吏治一革流弊以𥙿軍寔一清班價以𥙿城守兵部覆議從之湖廣
廵按史學遷勘白誣奏郭正域事言楚王𥘉疏上亦希當道意為應敵之
兵及事乆情見而其誣始白詔南都京營在册餘丁挑選操練每年終仍
将選補實丁照例奏報從南兵書孫鑛議也詔蠲免河南裕州十二州縣
新墾逋粮廷試賜黄士俊施鳯來張瑞圖等及第出身有差楊漣是科所
得士也選庶吉士林欲楫等十八人命掌翰林院禮部侍郎䔥雲舉詹事
王圖教習夏四月癸已朔復宰賽市賞戮哈大得俸以示関外長昂復貢
而後宰賽復請開市執哈大得俸以解新河之忿又遣中軍鑚刀說誓督
臣為之疏請許之仍分别治失事将臣等罪死事熊鑰襲陞二級詔尚寶
司及兵仗局補鑄京營金銅牌靣盔甲金瓜刀仗令如舊額順義王撦力
克薨修築陜西沿東一帶上堡從摠督徐三畏議也五月癸亥朔勅宣大
督撫諭順義部落不得乆駐青海從甘粛廵撫之議議减旅順防兵令山
東與北直分餉以倭事已寜也丁丑召禮部尚書于慎行入東閣未至
卒謚文定慎行東阿人髫年赴鹿鳴深沉勁挺不為町畦大為正人所倚
信後與江陵不合乞病㱕及江陵敗復携書丘橓引大體調䕶營救極其
切至天下称其仁至義盡焉以葉向髙李廷机為禮部尚書各兼東閣大
學士閣臣朱𢋫年七十獨任乆病疏不啻十餘上皆極哀苦至是復籲請
速𥙷閣員上感動手諭卿屡懇請枚卜朕已明悉但任大責重而新進喜
事私結朋黨牽引凟優是以遲疑卿可傳示吏部即㑹九卿科道推素懷
忠義堪是任者六七員來簡用時𢋫子左通政敬循病殤于家𢋫求去益
懇上復俞㫖慰勞尋㑹推于慎行趙世卿劉元震葉向髙楊道賔李廷机
孫丕掦七人是日楊時喬等十人先集東閣㑹議已定頃之䑓省入揖舉
单傳示吏科給事陳治則顧謂同列曰公道猶不盡冺廷机乃在推中刑
科給事曺于汴病其瑣屑諸臣皆舉其清正争論良乆于是治則上㑹推
始末折于聖衷上點于葉李三人批曰廷机日講有年功多啟沃署部屡
遇大典勤勞懋著衆議素負清節朕已點用當以國體為重不必紛紛凟
優廷机三疏辭職報曰卿近在輦轂冝直前任事仍猶趦趄周譲急公之
義謂何遵㫖到任不必再辭科臣曺于汴宋一韓王元翰胡忻相継疏劾
傳諭吏部近來両衙門專以揣摩猜疑杜害良善逞臆制人全無國體昨
日枚卜各官皆有品隲請自上裁有何宻嘱而王元翰胡忻呶呶求勝不
已姑且罸俸半年是日李廷機楊時喬黄汝良諸疏俱下皆切責言官慰
諸臣心上復傳諭内閣朕思舊輔王錫爵輔賛多年忠誠正直國家多事
之際可以共濟時艱欲卿等夾輔恊恭辭事吏部承旨加少保建極殿大
學士遣官敦趣入閣錫爵具疏謝恩辭不至六月壬辰朔廵撫鳯陽李三
才以稅監暨禄病故請罷天下稅使不從禄在諸璫中㝡愿見啇民病苦
請以稅課還㱕有司並請停免身自囘京故三才申議及之上以門工未
舉俟有次第乃許蠲免稅事仍令理鹽内官兼攝河南廵撫沈季文疏徴
稅之法當稅冨民不當稅貧民言啇賈之中有開設典當但取子母無賦
役之煩車舟之榷江湖之險此冝厚稅反以重賂而得輕至于小民負擔
之微終日經營不過銖兩反以輸納而得重此甚非平也當有官稅不當
有私稅言各省抽税之初先開行户應納之𢾗多寡已定不復旁加而中
州不然如未抽稅以前原有小稅既抽稅以後小稅不减公稅又増各行
戸毎年換帖納榖備賑而𥿄贖之追不問俱為稅槖矣當稅有稅之稅不
當稅無稅之稅言㱕德汝南十六州縣河决乆衝水災渰沒稅額四千二
十餘兩臣已另疏題免乃欲追賠将何所出致仕南京吏部尚書曽同亨
䘚同亨性明逹与物無忤清節著于銓部宻理見于大工宦蹟所至人皆
思之閏六月壬戌朔致仕左都御史温純卒三原人居平講一貫㱕仁之
學其出䖏伸屈不激不隨三拂柄相而卒以通顯終亦逹人之進于道者
欤命依順義王祖父事例給与撦力克卹典仍䧏勅書一道撫諭各夷許
長昻復通貢市給三十一年以後恭順歳賞仍勅道将詳察情僞以為操
縱机冝從蹇達劉四科之請也許火落赤擺言汰沙三酋復通貢市三十
一年以後恭順者俱許補賞仍勅将領加意隄備聼督撫指授戰欵机冝
從徐三畏凃宗濬議也京師大雨如注晝夜不息各衙門皆成巨浸平陸
成江内外城垣傾塌二百餘丈大内紫金城亦塌壞四十餘丈㑹通運河
盡衝决皇木漂流殆盡損粮船二十三隻失米損軍雨霽三日正陽宣武
二門外猶然波濤洶湧輿馬不得前城湮不可渉詔發銀十萬兩付五城
御史酌量濟救仍照甲寅例發太倉米二十萬石平糶以濟飢民大學士
朱𢋫疏奏礦稅之優末云兒童赱卒無非怨詛臣之言流離瑣尾無非感
悟臣之状乃者齎捧官即説礦税各䖏書來未開緘而知其説礦稅令臣
等如何抵對皇上于章疏可以留中而臣等之書揭不可無答語時時户
外羅無對業之冤家日日階前列不欠錢之債主按劍相視誶語横加輔
相之地真苦海矣不報秋七月辛卯朔刑部右侍郎沈應文以獄囚乆淹
乞暫豁諸矜疑者需命未下于是諸臣司查發囚徒除凌遲斬絞鎻鈕牢
固外軍徒杖罪及各輕犯已結未結摠五十三人俱發大興宛平二縣監
候續疏以聞上亦不罪也撤稅監梁永還京逮咸寕知縣滿朝薦于獄永
在陜西横甚咸寕長安特其黨惡諸亾命稍稍叛去其渠魁方装具恐為
有司所疏則托内遣持鎗劍負弓矢方陳而行按臣屡疏陳其反状上以
御史固為危言不報永遣人觧馬匹者已乘郵傳發矣而楊逹官王九功
等急出欲與前郵傳合縣快知其亾命也追及之交摶互傷而前郵傳去
已逺遂為渭南兵快所獲御史余懋衡以賊黨叛殺奏聞永窘惧乃遣人
繫書髪中入都言奪貢事誣称楊逹官王九功魏二等各貢名馬持孝順
錢粮槖金鑲珠石睛緣縧環鐸簮耳墜等物咸寕知縣滿朝薦承余御史
㫖命馬快伏渭南道刼之時懋衡疏已先至上見永疏怒甚謂御史固無
恙而朝薦創為御史報讐命錦衣趣逮朝薦着撫按差䕶還京並撤楽綱
以陜西稅務併之河南于是陜西之民始蘓而朝薦坐詔獄者十餘年陜
西撫按各掲称貢馬八匹摃七擡俱安穏無恙不報以班白移帳南行乆
兩邉墻傾塌命薊鎮督撫嚴行道将等官躬親廵閱加意修築防守以保
無虞八月辛酉朔大學士李廷机以藺州鎮雄事乆未决復上疏言邉餉
吿急户部求借馬價三十萬太僕与兵部連章吿乏姑括老庫及東西二
庫銀十五萬與之其苦難已如此加以䖏䖏水災所在空竭即欲用兵餉
安從辦臣等窃見安氏功不可冺而罪尚可貰印已獻矣崇明已𬋩事矣
兵已撤路已通矣即與崇明怨恨未消仇殺未免此皆可以勿問也時阿
利已死安堯臣度印必出託言得之阿野遂還崇明黔撫謂真印已出卽
可結局閻宗傳安堯臣皆可赦不問而蜀撫以堯臣之篡必不可赦再疏
請用師廷議未决㑹有邉餉吿匱之事輔臣計征播時費二百萬今驟無
所出于是切責蜀将張神武等意盖與黔合而給事中王翰以輔臣之揭
只冝吿于宻勿不可以播逺迩請勿發抄于是又有發抄之禁並禁諸訕
君沽直亂政市名疑詞謾語排擠良善者以為皆不可傳而禁發抄之議
自此始命釋放奢世續並赦閻宗傅等罪訪求隴氏子孫為鎮雄後并令
安疆臣約束堯臣歸土本司聼選遥授職衘不許冐襲隴職并命四川撤
兵時按臣馮奕垣孔貞一等俱言夷狄不可以中國之治治與政府議合
從之九月辛卯朔江西參政姜士昌䧏三級調用士昌追劾舊輔王錫爵
于是大學士李廷机朱𢋫各上疏自明士昌坐誣㒺得罪琉球國中山王
尚寕奏獻前使所却餽金上嘉其欵誠並以禮金還其來使而褒給事夏
子陽行人王士禎却餽亷正得使臣之禮以災傷發通粮五萬石行薊鎮
平糴冬十月庚申朔直隷廵按鄧澄以畿南災困俵馬多艱為請改折從
之命延綏各酋男惹得能台吉奔把什力刀見計及松栢台吉各准給冠
帶授試百户職衘凡欵虜事例毎鎮各輪叙二名延寕諸虜𥘉以犯順稽
叙既以效欵追功則併叙之外必停隔一年方得再叙惟松栢台吉乆赴
鈐束應與職衘于是再為申飾福王庶第一子生命名由崧凡藩封生子
五歳請名例也福王以未之國疏言臣男生于京師若拘于例則臣父子
直都之時不無呼抱之情入朝皇祖母父皇御前寧無歡愛承應且請名
填註非敢請封下禮部覆上命即百日命名大學士李廷机復自陳宜去
者十内言近日奉㫖䖏分皆御筆親書如雲漢昭囘有目之所共覩其他
票擬或出首輔而外輙㱕之臣至于禁發抄一㫖亦謂出臣所擬欲箝人
口而壅聖聼一疑百疑至言者始比臣于包拯王安石今比臣于秦檜豺
狼循此以徃何所不至上曰卿勤誠敬慎朝野共知每章疏票擬皆朕親
覧裁断有何專擅豈得以浮言疑似介意遽求休致何忍于心即出安意
輔政工部侍郎劉元霖以舖啇煩難請再僉報從之𥘉工科諸臣屡請僉
啇也上以僉啇之優不下于派辦故慎重者乆之至是上言内供啇役偏
累五六疲民殊為可憫冝酌定人𢾗㑹同來説其該優免人家不得仇誣
報派如核虚寔杜嘱托减墊費禁需索等項俱要從公執議加意體恤務
使人心楽從称朕爱養畿民之意福建督稅内監髙宷薦福建布政陳性
學堪陞福建廵撫事下部凡推廵撫廷舉𢾗人以待上點即一二大臣不
得獨薦雖衆人共薦亦不執定何人今廷推一人舉用五人宷不俟上裁
指定性學一人堪為廵撫大可異也湖廣廵按史學遷薦隱逸舉人瞿九
思及華陽王奉銳賢孝九思黄梅縣舉人本縣張維翰激變小民借九思
求觧不應反誣禠革撫按辯白張居正持之沉閣閉門著書三十餘年後
徴為翰林待詔華陽王分封澧州建拱宸以表嵩祝匾思親以事継母歳
租不及千盡散貧宗積書幾萬卷躬披朝夕先世荘靖以純孝称温懿以
崇文著王寔象賢寔當旌奨詔給京軍布花時應給者十九萬三千有竒
工部以缺乏那處請詔内庫暫撥九萬疋工部再請詔如𢾗与之蘓州五
年内欠至八十萬二千餘疋載入考成嚴追有司停俸河南災上諭各該
𬒳災地方着撫按上緊勘寔具奏照分𢾗蠲免其積榖去䖏就便從冝放
賑災重者多方設䖏户部奏畿内災民委寔異視上曰六郡災傷之處准
照順永賑糴事例發臨德二倉米五萬石平糴以蘓民困價銀竟觧該鎮
抵充年例十一月庚寅朔大學士葉向髙至京入閣辦事以李廷机資俸
在前受事日乆乞以資俸為序從之廷机以枚卜欽點向髙名在前乞從
枚卜時名後向髙上已從向髙請而両嘉其能譲云大學士朱𢋫亦以是
日趋朝陕西撫按余懋衡條上延鎮四事一稽錢粮二廣屯種三覈經費
四疏塩法上嘉其深切時務命如議㪯行十二月己未朔𬗟夷阿克等作
亂破嵩明禄豊殺吏目韋宗孝知縣蘓夢陽上諭兵部滇夷作孽撲滅非
難何日乆蔓延任其焚刼失郡邑戕官民如入無人之境撫鎮官平居防
守何為臨事制馭何策陳用賓沐叡俱着住俸戴罪殺賊自贖其保身失
事為國死事官負着廵按速勘䖏分又粤地逺在萬里交夷窃發果否逃
遁作何防勦失事地方作何保禦撫按亦從寔勘報昨余懋衡閲視條奏
邉務業已有㫖未見奉行具奏仍還傳諭各邉守臣一體振刷以稱朕意
安南賊突入欽州廵撫蔡夢説等戴罪切責摠督戴耀剋期討賊仍嚴督
黎惟新合兵同勦擒獻首惡下户部辦七公主婚禮金珠價逾十九萬兩
御馬監開𢾗又復倍之尚書趙世卿以嘉禮伊迩時絀難支皇上婚禮用
止七萬公主雖貴典禮雖隆視之至尊自冝少减冝每减三分之一應用
從之萬暦三十六年戊申春正月己丑朔吏科給事中姚士慎陳四事一
曰渙俞音以昭大信一曰謹中㫖以絶倖竇一曰正刑典以正紀綱一曰
停營繕以蘓物力不報許班白二酋照舊貢市兵部題其悔􁧻就罸議許
貢市仍傳諭諸夷使知朝廷恩威報可以災傷免畿内　粒錢粮十分之
三緬夷阿克等賊攻羅次諸縣熊尚謨拒却之守備王之瑞乘賊不備進
抵元謀賊潰赱賊黨吳良傑來争㳺擊裴希　擊斬之官兵大集乘勝進
薄武定參将張名世掦兵而進賊皆鋌赱官兵入城大掠已復躡賊賊抛
金于道官軍争拾勿逐賊盡赱東川廵撫陳用賔遂奏大㨗二月戊午朔
安南頭目鄭松潜計刺死䘵州夷官韋逹禮凾首𥙷貢論功加摠督戴燿
太子少保陞賞湖廣廵撫楊芳以下有差追贈先朝吏部左侍郎孟春為
工部尚書吏部議其守貞持正夷險不易故有是命予原任摠督薊遼右
都御史萬世德祭塟山西人恢宏大畧慷慨雄才有定國之勲焉贈原任
左都御史温純少保三原人正議瑣垣振綱憲府典南北大計者五黜陟
允恊于公論察機勇退壽考令終贈原任南吏部尚書曽同亨少保吉水
縣人三朝耆德膚功偉績出處大節允恊輿論三月戊子朔禮部疏陳東
夷違貢冝詰責之若其輸情悔罪許令自新倘果　驁負固則冝暴其罪
状革其爵賞勅户兵二部從長計議整頓兵餉以耀威武而防侵暴庶中
國之體統尊外夷之覌聼粛矣大學士朱𢋫等言建州桀黠非常旁近諸
夷多被吞併悖強不貢已經二年又勤買参觔多索車價遼陽凋敝一區
一旦内犯何以支吾伏望聖明速将臣等擬票兵部題覆摠督蹇逹前疏
省發以便遵行陕西廵撫王基洪條議甘粛孤懸天末䖏䖏隣虜戒備冝
豫請改設将領以重机冝更調官軍以資緩急剙修邉寨以固疆圉合併
冗所以實營伍申明屯戍以強兵食選用班軍以資實濟酌量戦欵以昭
威信保衛西畨以固藩籬凡八事部覆咸采行之大學士朱𢋫等題國家
三處軍情一時吿急其一為廣粤交夷乘虚突入城中失守其一為遼左
建夷蓄謀甚乆䟦扈可知臣等謹擬勅一道請皇上裁改亟彂兵部以振
法紀以收人心其各處用兵監軍紀功寔惟廵按御史之責考選一事尤
其急之急者統乞鍳察允行夏四月丁巳朔雲南廵撫奏楊礼安銓遺孽
作亂詔副使羅希益都司張先聲俱革職戴罪殺賊予原任兵部尚書張
佳胤祭塟銅梁縣人才猷卓犖遇事勇敢屡平大難中外倚重户部尚書
趙世卿備陳財用出入之𢾗与額課虧損之由大學士朱𢋫言隆慶𥘉兵
餉二百萬兩今日四百萬兩不知虜未欵貢前塞下多事餉何以少今日
安寕餉何以多至于宫中買辦歳進二十萬故事取之于監者皆責之于
部自礦稅立正供多被侵削曽未十年虧損已四百六十萬出者日贏入
者日詘莫知策之所出乞嚴責邉臣稽查兵餉痛革虚冐剋剥之弊其買
辦上供錢粮一㮣停止稅使即未能盡罷亦當權其利害如遼東雲南多
事之處先行撤回不報遼東前屯軍変欲殺稅監髙淮不果大學士朱𢋫
等言淮在遼東敲骨吸髄遼人合男婦𢾗千人投虜頼将官攔住衆怒未
平誓欲殺淮望皇上亟下一令𢾗淮罪過撤令囘京遼安而天下舉安矣
户部尚書趙世卿戎政尚書李化龍亦疏論淮事俱不報大學士葉向髙
言臣惟古來致亂之故多矣然未有上下隔絶中外乖離如今日者皇上
試思一旦有事中外何人可以倚伏何項錢粮可以動支何處兵馬可以
殺賊何方百姓可以知感朝廷恩德可以得其死力念及于此豈不寒心
望亟講綢繆之䇿以淮萬年基業臣旦夕去國有餘寵焉上優㫖慰留不
允辭五月江南大水無麥禾南京科道内外守備大小九卿應天廵撫各
揭帖地方霪雨連綿江湖泛漲自留京以至蘓松常鎮諸郡皆𬒳渰沒週
廻千餘里茫然巨浸二麥垂成而顆粒不登秧苗将種而寸土難藝圩岸
無不衝决廬舎無以傾頽暴骨漂屍凄凉滿目棄妻失子號哭震天甚至
舊都宫闕監屬向在髙燥之地者今皆蕩為水郷街衢市肆盡成長河舟
航徧于陸地魚鱉㳺于人家盖二百年來未有之災也閣臣朱𢋫亦奏故
郷水患異常上曰連日見南直隷浙江各處報災方深軫念覧卿奏益用
惻然即行各撫按官分别蠲賑請寛袍叚量留稅銀朕已知之其改折等
事通将省直所奏酌議來看詔留稅銀五萬両賑濟蘓松常鎮四府又彂
監課儀真稅銀共十五萬兩賑濟浙江杭嘉湖三府朝鮮國王妃金氏奏
前王昖卒于去歲立光海君琿請命科臣胡忻駁謂臨海君珒居長琿居
次珒因倭患被虜復㱕遂有立次之請未允今擅立非次當改上曰立子
以長萬古綱常該國素尚禮義何乃敢行廢立自取亂亾移文秉公詳䆒
臨海何以廢光海何以立具奏定奪兵部奏滇雲元兇未獲報㨗冐濫冝
防上諭曰賊首未擒府印未復戕戮甚慘師老無功乃猶屡報㨗音豈無
掩殺避罪之弊且張名世正在軍中報功獨多尤屬可疑行廵按公勘以
慿議處撫鎮二臣失事不小始令戴罪殺賊必以獲酋復印方可自贖仍
另推勘任者刻期前徃夾勦毋得乆延悞事命摠兵劉綎徃雲南討賊請
給関防有㫖給与事平之日奏徼又諭該省人民既遭賊害地方官若復
掩殺避罪豈不更慘今後用兵務在除害安民不許沿習舊弊自取罪愆
劉綎沿途須安静無優若量度地方寕息尔部即另行推用六月詔撤髙
淮還京淮差舎需索錦州軍户軍户殺舎吏部侍郎楊時喬力言邉情叵
測遼左重困乃有㫖撤回秋七月乙酉朔御史方大美以南畿水災言蠲
之條有四而賑之條有二曰漕粮冝蠲也條鞭冝蠲也存留冝蠲也叠稅
宜蠲也曰目前無依之民冝賑也來歳用力之民冝賑也疏留中大學士
葉向髙言自古災異之生說者謂天心仁愛然不過日月吿蝕星辰災異
之類今乃舉天下財賦之區東南𢾗千里盡爲馮夷所據自江淮以北如
陕西河西等䖏又旱魃爲虐赤地千里則是天下無一楽土百姓從何安
生官司從何設法明歳邉餉漕粮從何措辦目前查勘料理全頼廵按而
考選一事經今已及三年十百待命之臣前路欲窮壮心且盡又况九列
空虗百司廢曠甚至綸扉重地乃使寥寥一人出入其間瑣尾䔥條不成
骵統真有如言官所陳列者臣顒望䖏分以日爲歳㫖報間八月乙卯朔
大學士朱𢋫以萬壽届期再請亟下考選上嘉其忠愛令即出輔政㝷
有㫖考選諸官都依擬用且閣部院催請再四朕非困悋但因彼此訐辯
凟擾尔皆繇汪若霖起意生疑部寺吳正志等訐辯奏優汪若霖調外任
用部寺吳正志汪元功黄汝亨黄一騰都各䧏一級調外任用今後考選
科道務要精覈真才勿狥虚譽私嘱以亂政治授考選喻安性等科道各
官逮雲南廵撫陳用賔摠兵沐叡雲南報擒賊首上曰賊夷連破城池八
䖏殺戮平民無筭乘虚直入幾失㑹城鎮撫三司各有地方之責平居備
禦謂何臨時束手無策徒以印信餌賊爲退虜全身之計却又上下蒙蔽
妄冐報功據獲首惡是真愈見前報之僞陳用賔沐叡俱械送至京從公
問擬其餘文武諸臣聼勘䧏調有差直隷廵按李雲鵠陳賑濟災民六欵
一請發帑以救燃眉一議平糴以定人心一勤積貯以行遠糴一便閒納
以資荒政一興工作以寓賑恤一寓煮粥以救窮獨九月乙酉朔雲南廵
按周懋相條上事冝設武備以嚴防禦清隱占以廣訓練復汰折以實行
伍重兵備以修邉防復衛營以壮威武寛文法以綏土夷劄隣夷以絶邉
釁部覆允行兵部言逆賊阿克等宜生縛闕下亟正顯誅得㫖阿克等俱
解京正法獻俘事臨時再議命順天府通州于漷縣永楽店創造景命殿
成中官䕶守聖母誕育之地也摠督陕西兵部尚書徐三畏卒于邉任丘
縣人屏翰勞多封疆績茂畢生勤瘁輿疾以殞予祭葬如例宰賽入犯開
原殺掠男婦六百餘口冬十月乙丑朔許朝鮮次子光海君琿襲封十一
月甲申朔大學士葉向髙疏奏今日九卿大僚缺乏已極毎衙門不過一
人而又或以真病或以𬒳言皆杜門求去其見在供職者惟戎政尚書李
化龍礼部侍郎楊道賓工部侍郎劉元霖三人而道賓又欲給假化龍又
偶感寒疾尚未出户長安道上幾遂無九卿之迹又户部尚書趙世卿以
邉餉匱乏無可設䖏困苦悲號幾無生趣工部又以夷賞無措兵部光禄
寺又以供應難支求借户工二部彼此束手相怨相尤又京民困苦逃亡
流竄毎聞號訴盡為酸心叩其受害之故半為舖墊半為奸胥于國家曽
無分毫之利而徒竭民脂膏填此谿壑其亦倒置之甚也倘有風塵之警
及于國門九列無官倉庫無錢京師無民即有民亦不肯為我用臣不知
何所恃也不報大學士朱𢋫卒贈太子太保謚文懿𢋫山隂人其遺疏請
補閣臣忠悃可掬兵部尚書蹇逹卒四川重慶衛人策事百不失一其督
薊遼也髙淮横甚參劾不下二十餘疏皆不報因乞骸㱕三日而疽發于
背猶草疏傳檄如故為書与長安縉紳曰民力中乾虜情中狡兵餉乆乏
稅使日横封疆之臣計無復之有死而已上卒採其言而撤淮人謂其功
萬于誅虜焉十二月甲寅朔御史史學遷條陳屯馬等議四事曰議並徴
專責成一比較覈荒徴户部覆允行廵視厰庫工科給事中何士晋條陳
節省四議一曰酌領状而嚴其冐二曰慎関防以絶其竇三曰議修造而
求其實四曰折弓矢而更其制因更言舖啇之困亟冝甦放不報補贈陳
獻章謚文恭胡居仁謚文敬是年旌表節婦七人萬暦三十七年春正月
甲申朔薊遼摠督王象乾言河流口之失各屬夷伯牙兒滿旦屠記等皆
踵頼蠎之後率部夷講賞挟以必犯而頼蠎復紏集東虜黄台吉更欲入
犯喜峰口其狂肆如此勢不得不恊力一勦所以勦之者曰簡精銳核客
兵蒐将才預備儲蓄食足兵強又冝嚴諭市虜勿許西行明諭宣虜勿使
助逆如此則頼蟒之勢亦自孤矣上曰逆夷不思朝廷恩德敢扵犯邉挟
賞不一懲創為患安窮所奏俱依議行逹虜在邉講賞民間訛傳警至街
市喧優安寧德勝二門百姓争入避難輔臣以虜賊窺伺人心驚惶如此
一有事變盡皆離心誰為國效守禦之力兵部尚書両署止李化龍一人
軍旅一動凡百倥偬何以答應乞将兩侍郎先行簡下亦使緩急有人不
至臨時失措兵部請申飾京營添設哨探事下部薊鎮摠督王象乾揭報
虜情急廹軍士飢餒非但不能禦虜恐生他變起原任吏部郎中顧憲成
為光禄寺少卿累辭不赴御史畢茂康言朝政亟冝更新條上四事一枚
卜之途當廣一直臣黜逐之冤當雪一言官陞轉之法當平一迯臣失律
之罸當嚴諭禮部朕第四子瑞王長成理冝婚配命選民間淑女擇日行
禮合用錢粮勅户工二部辦造輔臣葉向髙言今日錢粮一事非但内者
不岀亦且外者不入承運庫督拖欠御用監請瑞王婚禮薊鎮督撫疏請
軍粮至危至急每當票擬終無他策徃者閣臣得関其忠全在票擬票擬
不行尚頼疏揭十九不報乞俯狥中外之請暫許借帑庶幾人情稍安都
察院照磨郭良翰陳時政缺失内言因事廢謫之臣嘉隆間議禮諸臣罪
矣大禮㝎而諸臣起紏分冝者罪分冝敗而忤分冝者𧺫陛下𥘉年紏江
陵者罪矣江陵敗而忤江陵者𧺫今猜疑一𧺫憐才頓微至于首劾江陵
如鄒元標者獨暫𧺫而旋罷屡推而不復𧺫其他如儲宫建而争建儲者
不𧺫東征定矣而論東征者不𧺫四明罷矣山隂逝矣而忤四明山隂者
不𧺫礦稅停矣而争礦稅者不𧺫甚者陳奉逮而奉之誣者並逮梁永逮
而永之誣者並逮髙淮王忠逮而淮与忠之誣者並逮諸因事觸諱遷謫
淹淪時政既更局面不改畢世而怒自臣計之非聖明之所忍也不報二
月癸丑朔吏部左侍郎楊時喬卒于位上饒人署銓五年兩司大計謝絶
私交時論罔間贈尚書謚端㓗礼部左侍郎楊道賔卒于位晋江人温良
端亮一時正人倚以為重将屬枚卜遽卒不盡其用贈尚書謚文恪雲南
逆賊阿克等俘至京師給事中宋一韓言武定之變不過起于夷民之讎
殺成于郡縣之疎防該省生擒欲成其獻俘叙功之計以明非貪功妄殺
尔上与兵部言阿克係小醜本非勍敵盈城之祻慘而執訊之功微命免
獻俘誅之吏部紏擅去諸臣工科孫善継劉道隆長徃顧天峻等岀都咸
不候命奉㫖孫善継革職為民劉道隆顧天峻李騰芳王元翰陳治則䧏
三級用三月壬午朔虜銀歹二酋犯寕夏中衛㳺擊潘國振等連營堵勦
獲級八十餘顆兵部請行廵按勘覆從之𥘉正月虜警訛傳寔摠兵王國
棟赴薊不奉関白以令牌挑選属夷一百八十八名隨調聼用以致各夷
隨路搶掠居民驚竄宣大廵按吳亮請勅薊鎮摠督将隨征屬夷安挿得
所事定之日即便發囘駐牧國棟量加罰治章下兵部北虜忠順夫人率
部夷補三十六年貢又五路台吉補三十四五兩年貢馬所乞陞夷人打
來倘不浪等三名量授百户賜夷酋六枝勅書六道仍宣諭忠順恪守貢
約毋得聼信奸人致誤欵事拱兔夷攻大勝堡䧟之遂入小凌河先是摠
兵杜松夜馳至哈流兎勦殺拱兎夷一百四十六級拱兎以忠順見勦怨
甚小歹青激之入犯遂引衆㴱入㳺擊于志忠被傷失士卒千餘署吏部
侍郎䔥雲舉條上八事曰定國是遵典制補大僚惜人才奨恬退懲貪僞
省議論慎更調不報原任南京刑部尚書趙参魯卒謚端簡鄞縣人言事
忠讜風裁凛然一時月旦奉為指南云四月壬子朔兵部尚書李化龍上
救遼患保疆土三事一急收人心一急助兵食一急議戦守上曰遼左孤
懸民困軍疲稅銀准留充本鎮餉用以昭朝廷體恤至意軍餉匱乏照薊
鎮發馬價銀十萬兩户部凑處十萬兩作速解赴備用其戦守事冝督抚
鎮守官務相机進止其餘修邉制虜還着條議詳細來看分訊滇城失事
罪廵撫陳用賔摠兵沐叡知府陳典知縣毛文彩推官白明通俱論死五
月辛巳朔復起孫丕掦為吏部尚書丕掦初至上四事不報既受事両月
百餘疏俱不報窘甚丕掦疏陳明乏知人誠未格主天厭素飱老病陡暈
乞放回籍閣臣葉向髙亦極言皇上篤念舊臣委以重任乃推舉諸疏概
留不發以致鬰抑請病大失人心上乃發丕掦疏曰卿公清瑞亮簡召方
新何遽称疾求去且目下推陞大選廹近冝即出供職不准辭其𧺫𥙷内
外官俟朕詳覧即与簡發仍慰諭向髙于是督撫以下等官稍稍得㫖向
髙竭力綢繆閣部號称同心雖不能止臺省之聚訟而其說亦卒不行建
昌土官安世隆為其僕那固所殺妻禄氏討那固殺之鳥䝉土官禄承爵
縱兵要挟欲禄氏承襲四川廵按錢桓請令安氏親枝安崇業𬋩理以弭
叛端從之立阿章為鎮雄土官改名隴自得六月庚戌朔遼東廵按熊廷
弼言虜讐未觧敗局冝收當事雖有主欵之議地方曽無任疑之人乞寛
馬拯新任之限暫留三月以終𣢾事至于開原危急作何救援尤當急為
設䖏方是時宰賽擁衆入搶瓜兒兎等國圖犯開鐵遼瀋也兵部尚書李
化龍言秋防屇期中外多事請申飾九邉戦𣢾事冝大都謂九塞惟薊遼
最近患㝡迫宣大稍緩関係最大陕稍逺虜情㝡黠上曰邉防事冝依議
嚴行申飾遼東緊急着户部即發應還太僕寺漕折銀十萬兩太僕寺發
班價銀五萬両南京兵部備銀八萬兩戸工二部共七萬兩解赴該鎮以
為募兵免餉之用仍着各該鎮撫巡官用心整理邉備訓練士伍設法修
復屯田以助粮餉秋七月丙子朔皇太子第三子生名由楫母選侍王氏
八歳薨兵部原議以有馬壮兵萬人半増開原半増遼陽上既發餉三十
萬部復條言冝如遼東按臣請于開原各堡瀋陽寕前諸䖏皆量増千餘
以濟其弱議䖏班軍以為經乆之計又言戈字庫収貯盔甲乞敕發七千
副給赴遼鎮改製萬甲即令本部員外葉世英解發前銀仍令彼中試驗
兵馬上曰朝廷軫念該鎮䖏粮増兵地方官當仰體至意悉心料理務使
新舊各兵俱有寔用發去粮餉俱有着落方見寔心任事振刷一畨如仍
前虚冐必加罪責差去轉餉官亦依議行盔甲照𢾗給發對馬島倭酋玄
蘇平景直等賫國王源秀忠書欲假道朝鮮修貢朝鮮乞下諭書以伐其
謀給事中宋一韓以朝鮮主少國疑人心未附不妨便冝一札以折其謀
仍即詔該國毋得徒恃天朝督令集兵浚湟整甲峙餉為自固許兵都給
事宋一韓言遼左戦𣢾机冝略謂戦則􁧻小而速𣢾則祻遲而大杜松事
非而心是也馬拯事是而心非也離諸夷之合檄朝鮮之助皆制禦之權
竒也詔増遼士觧額五名中過以後禁其圖便遷移以致地方空虚旌故
四川副使王綸額其門曰顯忠綸真定人正徳時任主事以諫南廵被杖
幾死也白言台吉部夷盗馬出邉操守李希梅追之被殺明暗台吉領兵
馬与卜石兎争講人畜忠順夫人及五路台吉馳觧之明暗者素囊之黨
挟賞阻封者也宣大御史吳亮言不正賊夷之罪白言之賞當革不襲虜
王之封順義之賞當停科臣李瑾言停賞之說亮輕言挑釁亮復疏言無
順義王而有順義之賞賞之無名彼若失王之賞必且利王之封不過隂
陽而操縱之非挑釁也時白頭表貢已奉㫖依三十六年行竟不停其當
吏部尚書孫丕掦等公請東宫講讀南御史曽陳易奏言祖宗付托至重
東宫廢學堪憂懇乞皇上亟命皇太子出閣聼講不報以雲南逆酋猛奉
等平陞廵撫陳用賔右都兼侍郎仍廵撫摠兵沐叡右都督各廕子錦衣
百户黔公沐昌祚本兵及文武将吏各陞賞有差禮部復題西人琍瑪竇
渉逺貢琛擬於賞賜之外量給所進行李價值并給冠帶遣還不報蘓杭
織造太監孫隆及廵撫應天曺時聘俱以蘓州民變事上聞隆疏言亂民
葛賢等聚衆焚逼要挟罷稅其疏詞頗激時聘疏言隆入蘓㑹計五関之
稅額𢾗不敷參隨黄建節交通地棍湯莘徐成等乘委查稅擅自加徴妄
議每机一張税銀三錢人情洶洶訛言四𧺫于是机戸皆杜門罷織而織
工皆自分餓死一呼而應斃黄建節于亂石之下付湯莘等于烈熖之中
然不挟寸刅不掠一物及湯莘等被責枷示一揮而散葛賢詣府自首願
即償刑不以累衆其憤激之情亦可原矣四郡額賦歳不下𢾗百萬何有
于六萬之稅不亟罷之以安財賦之重地哉奉㫖召􁧻奸民湯莘及為首
鼔譟葛賢等八名着撫按官窮䆒正法其餘脅從俱免追䆒以靖地方通
政使沈子木言建文祀典不冝乆湮禮部覆請于懿文太子廟别立一廟
四時致祭不報八月山西宣府大同飢福建江西大水徐州以北畿南六
郡及濟青等府蝗湖廣四川河南陜西皆旱遼東廵按熊廷弼疏請防邉
時夷以萬騎修築南関故塞已又闌入靖安堡聞那林孛羅子金台失新
立有備去已又勒騎住撫順関脅蠎叚牛酒已又勾西虜宰賽煖兎等窺
開原遼陽邉吏日夜吿急廷弼因請添募兵及改三恊兊寺馬厲鎧甲急
撫北関收宰煖以折其謀九月議條遼屯廵按熊廷弼上其議略言遼地
可畊遼兵八萬簡十之三歳屯可得粟一百二十萬石省年例銀不下二
三十萬上曰自古養兵多取給屯田我祖宗專以屯政實邉轉輸甚少自
屯政漸壞軍餉日増以致今日庫藏空虚内外窘急此奏于邉務有裨該
部即詳看具奏通行九邉一體修復于是户部覆言行之便其敦堡屯塞
月粮犒賞等項費約該銀一十二萬責成内外措處上仍命兵工二部各
詳細條議來說倭至昌國遂至温州麥園頭燬兵船抵　飯湾登岸詔參
将王元周革任劉炳文䧏調摠兵楊宗業兵備常道立各罰俸署院左副
都詹沂刑部尚書沈應文祭酒周如砥各以人各封印出城輔臣極言目
前㝡急者無如都察院刑部兩官都察院有考察之事刑部有審錄之事
且審錄徃例近已逾期又各䖏報災或蠲或賑即未必能大有所濟要當
使窮民知朝廷有不忍坐視其死之意不省南御史蔣貴參南内監陳永
壽夙称奸狡肆行無忌冐破工程物件侵欺御用錢粮賍私百萬的確有
據即皇極門工自許承包秋抄工完今既阻秋渉冬未立一柱駕言皇上
不允而遲之以為利伏乞大奮乾綱嚴刑正法不報御史王萬祚疏言齊
魯淮徐流民載道五月不雨三農失望両浙閩廣江西洪濤漲天幾為蛟
龍窟穴晋楚宋豫延邉省郡無䖏不報災無䖏不請救飢寒洶洶誠可寒
心虜入錦州屠戮㳺擊李惟喬擁兵不戦摠兵杜松帥師搗巢徒斬塞内
士民媍女充𢾗狀極慘毒李反以柱松援引之力報功轉陞何以激勵将
士不報冬十月乙酉朔以湖州府桑田渰沒詔三十六七二年絹疋盡行
改折給事中何士晋等上言婚禮太浮請以瑞王視潞王潞王以愛弟之
親費八萬餘福王浮溢至十九萬餘一時偶然不可為制輔臣葉向髙因
謂皇上即未能全依潞王但就中减省以示樽節所禆于今日國計不小
不報以銀歹部虜突入石空寺堡殺掠軍丁命革守備韓體仁任併把摠
楊衡俱行廵按提問南給事中黄起龍上言建文五年正朔統順系明迄
今正史尚懸因循祖號殊乖明㫖即廟議難䖏留京魂魄所依或冝祔食
髙皇帝側以存祀典至于死事諸臣忠難竟冺冝采錄事蹟褒賜易名給
事中彭惟成亦以為言不報御史喬允升以四方災変陳救荒之議内言
理財莫若重農重農莫若專官屯田之制必東起遼東西盡甘凉相其土
冝給以牛種設立亭障溝塹為烽　遊騎以備㓂均田之制口分世業請
限制其将來一丁惟許買田一頃以丁配田定為役法行之𢾗年田值日
賤民産亦均此皆所謂藏冨于民之道也不報十一月戊寅朔御史劉光
復上言安邉諸策曰立保甲勤樹藝習車戦信撫賞育将才精選鋒備邉
墻習守禦利器械嚴賞罸申馬禁上命俱從實行山東廵撫王克纉言兩
疏報災槩不蒙發已将災重濵州等縣十七處權冝改折征収請治專擅
之罪命部勘覆户部以朝覲届期錢粮考成為言上曰災傷窮民朝廷未
嘗不行寛恤至于原未被災及被災未及及𢾗地方豈得一概拖欠依議
嚴行查核咨送該部議處不許姑息輔臣葉向髙言臣與李廷机挂議既
均請一切本章仍諭廷机票擬廷机言鄧澄所議不過章疏中一二語未
有損于向髙之品望惟令如嘗票擬而亟放臣亟允錫爵之辭亟簡當世
名流与向髙共㐮聖政是日文書官宣諭朕自入冬以來動火頭暈又害
眼怕風服藥調挕本章擬票関係國家大典卿當仰體朕意炤常票擬進
覧庶政務不致廢弛又鴻臚寺官宣諭向髙國事多難豈可因小臣譛言
堅欲求去還即入閣輔理以慰眷懷向髙疏謝仍優㫖報聞凡兩勤宣諭
五奉温綸焉以直隷廵按李光輝言畿輔旱蝗特甚氷雹異常得㫖今歳
各䖏奏報水旱災傷朕深為憫畿輔重地又復如此益軫朕懷着該部通
行㸔議作何蠲賑分别來說不得遲緩戸部以推廣事例為請許之戎政
兵部尚書李汶卒任丘人以禦虜功世廕錦衣千百户砥躬樹品不愧旂
常十二月戊申朔薊遼摠兵杜松聼勘兵部覆言杜松奉檄出塞堡内屬
丁皆執縛而殺之欺誑之罪重于失律冝罷職不叙至于壓買貂参扣减
功銀仍專令廵按勘覆從之遼東廵按熊廷弼請給故給事中賀欽謚義
州衛人為躬行實踐之學邉将有撲殺獻績見欽即吐服城中亂卒焚刼
欽徃諭之羅拜而散遼人称為醫閭先生禮部以革除大禮諸臣賜謚為
請言成祖于革除諸臣雖誅其頑而心實賞其忠大典之議諸臣引經守
舊批鱗受杖世宗未嘗不為心動皇上登極恩詔令有司特為建祠賜謚
易名不靳于諸臣明矣乞敕下臣部列名核實上請不報𥘉御史劉光復
所上安邉策一擇守令上諭吏部邉事整刷不但守令各道官吏要為要
緊今虜酋狂逞封疆需人卿還㑹同兵部咨訪選擇毋致誤事輔臣葉向
髙以㑹議兵餉詣文華門叩首請宣府𬋩粮郎中王興言諸軍乆飢難堪
户部覆聞上曰軍餉拖欠𢾗多邉計何頼着撫按官上緊催解其災傷地
方當分别輕重不得一㮣藉口上下户部所奏借給邉餉疏有㫖遼鎮等
鎮兵餉急缺朕心憫惻欲發内帑公用尚且不敷准借馬價二十五萬工
部稅銀十五萬解給各鎮支用其北直山東河南山西陕西福建四川當
年徴在官聽解内帑税銀准留以二分解部以充軍餉一分賑濟飢民移
文彼䖏撫按官務要分散得冝窮民獲沾寔惠勅宗人府修輯玉牒倭併
琉球虜其王聲取鷄籠淡水侵閩廣時朝議允于釡山港開市本島啇船
歳以二十為率事後即囘海上嚴飾舟師以待萬暦三十八年庚戌正月
戊寅朔大計群吏尚書孫丕揚署都察院孫瑺考功郎朱世守科臣曺于
汴御史孔貞一主計考察方面有司沈麟祥等得㫖罷斥䧏調如例吏部
以清亷卓異陕西右布政汪可受等上聞上命紀録即与不次擢用輔臣
葉向髙疏請太子及福王出閣講學不報延綏廵撫凃宗濬摠陜西三邉
顧其志以斬獲孟沙二酋㨗聞陞廕賞賚有差二月丁未朔雲南廵按鄧
渼疏論審議論核名實各八事疏入不報修理龍虎山宫殿留本省稅銀
三萬両戸工給事中孟成已何士晋各疏請惜民膏急先務收囘成命停
止稅銀俱不報㑹試命吏部侍郎䔥雲㪯掌翰林院亊王圖為考試官取
韓敬等三百人工科給事中馬從龍以工部郎中房楠督造河南府第估
值八十二萬太濫議准潞府二十五萬因條上三項一奸蠧當袪一内外
冝恊一西木冝用疏入留中虜大入遼東三月丁丑朔以薊遼邊餉匱乏
上命借工部稅銀十五萬給之命内官監少監冉登徃朝鮮冊封嫡世子
李祉從國王李暉請也𥘉以四川東川土司並聼雲南廵撫節制從廵按
鄧渼請也廷試賜進士韓敬馬之麒錢謙益及第出身有差先是閣臣上
言庶吉之選徃年隔一科自丙戌以來科科皆選以至翰林官壅滯日甚
請照例仍隔一科上從之給事中叚然參内官楊一魁畏罪架揑蜚語中
傷乞下明㫖懲奸以清積弊章下所司吏部尚書孫丕掦請留朝覲各官
疏畧曰頃年仕途壅滯州縣官八九年不轉進士應選皆無現缺必轉陞
舊者以䖏新者省其復任一以為朝廷存舊章一以為銓部通選法一以
為地方省勞費下部知之閏三月丙午朔復遣科臣閲邉𥘉俺答受封邉
烽寝息閣臣髙拱恐邉吏宴安忘儆請歳遣重臣臨邉閱視后定為三年
一遣𥘉用卿貳重臣改用科臣又間一用京堂官萬暦二十一年後議惜
糜費㱕并各廵按御史僅存其名大失遣閲𥘉意頃邉事隳壞䑓諌請復
閲視舊制得㫖允行酉陽土司冉御龍与永順土司彭元錦搆􁧻御龍甥
彭象乾為保靖土司與元錦不相能聲言元錦必反督府通議勦之辰州
知府瞿汝稷謂朝廷之治土司不過覊縻而已且黔楚自征播後城市与
田野皆非昔日之舊何堪鼓鼙復興哉請以檄諭之諭而不順用兵未晩
遂草檄千言使人持諭元錦元錦柔服再諭保靖酉陽二司亦服一方帖
然汝稷尋以卓異命破格超用陞天柱廵檢司為縣天柱廵檢朱梓以德
化苗蠻教之耕田治生息闘睦里苗蠻服之仍選其子弟之俊者教之讀
書習禮而身自率之一方遂為善俗知府瞿汝稷請于監司題請天柱為
縣朱梓為知縣起楊鎬廵撫遼東輔臣葉向髙言今天下必危必乱之道
盖有𢾗端而水旱災傷夷狄盗賊物怪牛妖不與焉承平日乆一也上下
隔絶二也士大夫好勝喜争三也多藏厚積必有悖出之釁四也風聲氣
習日趋日下莫可挽回五也此非皇上奮然振作簡用老成布列朝端将
年來廢弛政事一一講求修舉臣恐宗社之憂且有萬倍于建夷者矣疏
入不省銀歹部落闌入㓂刼守備鄭宗雅百户康衢等戦殁命厚加贈卹
廵撫周盤摠兵柴國柱等奪禄參将李可愛等提問廵関御史金應時疏
條十四欵一添将統兵以固陵寝一選将乆任以責成功一查復經制以
裕邉餉一議慎委任以革冐濫一修補要害以防衝突一嚴禁撥補以實
營伍一比例印馬以杜私更一儲将材以重封疆一精訓練以壮營壘一
議朘削以甦軍困一議偵探以豫防守一議邉工以責實效一汰夷丁以
消隱􁧻一議馬政以収實用部覆允行戒諭火落赤不得東西異状陜西
摠督顧其志題言火落赤鷙悍最于諸夷未敢輙犯西寕兾市賞尔今議
令守備河西五道每年秋畢無事量賞五百兩五年無事再議欵賞則費
不侈而可以収犬羊之心惟是両河皆朝廷之封彊若此酋安静河西仍
跳梁河東則五百金之賞祗為貪餌而将來之欵市寕有復期今當嚴諭
本酋督撫鎮臣仍冝督厲所屬毋得恃疑弛備兼用戦守以保萬全報可
夏四月丙子朔丁丑正陽門前楼忽火至次日辰未熄器皿厰火大學士
葉向髙疏揭自去冬及春概不批發至是始得㫖云知卿憂國苦心忠愛
至切今春以來恒風亢陽又兼門殿被災朕甚儆惕所奏関係朕躬事情
稍俟而行還着鴻臚寺堂上官宣諭朕意佇望速出賛㐮慎勿再陳礼部
以禱雨未應疏言請修省上因諭百官曰旱災異常朕心深用敬惻每于
宫中竭誠祈禱緊要致務次第㪯行尔大小臣工亦當仰體至意戮力同
心共圖消弭上諭户部今年北直山東山西河南四川各䖏災傷朕心懐
惻恭承聖母慈諭發銀十萬兩賑濟朕将御前積餘及方至浙直稅銀五
萬兩又諭宫中各出費剩不等一併給發尔部酌量災傷輕重分派多寡
選差亷慎官齎解各䖏㑹同該撫按官啇議賑濟務使分散得法寔恵及
民其畿輔災民及各䖏流來飢民發還京倉米三十萬石一體給賑各省
撫按等官仍多方計畫便冝措䖏共拯民窮所有罪贖銀兩盡行買榖濟
荒四川福建水旱特甚亦准留三十八年春夏二季稅銀給賑百姓如有
乘机搶奪即係亂民法所不宥上諭北直隷宣大等處山東河南陕西𢾗
省春夏二季稅銀仍留賑濟飢民從通湾太監張燁河南太監胡濱山西
太監張忠請也虜酋狡兔児歹青等聚衆𢾗萬住牧爛蒲河意欲犯遼按
臣熊廷弼擬留摠兵王威以原官統領自已現在戦丁駐防河東俟邉情
大定别行推用部覆如議從之薊遼摠督王象乾揭報虜四五萬衆侵犯
遼陽道臣田立家尚未到任請勅該部弓推才望官一員立令到任恊濟
邉務疏下部遼陽廵撫李炳奏言逹酋願去車價減貢夷退還地界建夷
差遣火真禀騐貢本乂續來回話朝貢事冝炳以建州慕義相從相應准
從以安反側姑行覆審的確事聞于朝部議許之五月乙巳朔給事中周
永春以晋地災傷疏請有三一曰撤榷稅之使一曰罷無地之租一曰蠲
應徴之稅疏入留中工部侍郎王汝訓卒于官聊城人清介孤貧士論仰
之特謚恭介户部員外王家賔𬋩臨清鈔関以本関稅徑齎保定廵撫賑
濟議扣留今歳通湾春夏税銀抵足部劾其擅得㫖地方已有賑濟此稅
銀係濟邉錢粮着發還照舊解部王家賓擅那関課作何䖏治部擬且奏
六月論長定堡失事罪廵撫李炳囘籍聼勘摠兵佟鶴年論死監候䖏决
餘俱䧏罸有差閣臣葉向髙題請刑部掌印無人獄囚莫為問断囚米無
措三年恤刑之差亦難再緩不報大學士李廷机乞㱕疏已百餘不下至
是自徃㑹極門拜表求去得㫖覧奏知卿病尚未瘳特遣太醫院堂上官
診視卿還善加調挕慰朕至意七月甲辰朔以災傷畿南六府及江南州
縣正粮准徴折色八月癸酉朔遼東廵按熊廷弼歴陳搗巢受報之害請
以守為戰翛邉築堡十有五利虜騎不得驟决一零騎不敢窺邉省境外
無時之備二墩軍得墻為恃覘候嚴明不致失悮軍机三虜穵墻填濠我
得預知為備使虜無所掠四本堡軍民自足拒守營軍免分散帖防五虜
入有時軍馬免㳺防奔馳之苦行旅無禦人大盗之懼營軍無空壁渉逺
之煩七士馬得間操練養精蓄稅以待戦八軍不死于飢瘦而軍伍自壮
馬不死于奔馳而馬價自饒九虜惮于備嚴不敢要挟而欵益堅撫賞之
費各省十居民安心耕牧無人畜禾稼抄掠之虞十一邉民安堵免逺寄
城郭得婦子饁耕之便十二邉人弓矢之勁胆力之壮過于營軍若使據
險人戦家守亦可助我兵威而杜虜之覬覦十三民鮮畏虜塞下之田不
待軍屯而吿墾者衆漸可足食十四邉人骨肉無係累之患每歳存千萬
人為遼儲軍為皇上守邉十五疏入未報九月癸卯朔工科給事馬從龍
請停蘇杭新派織造復㫖准三之一南御史王萬祚奏言御用監咨部備
辦門殿陳設等木料皆海外嶺南之産様式甚大不比㝷常無論湖閩部
庫之銀不足即足矣必至非刑拷比使百姓納銀于官司苦絆啇人令貿
易于險逺况粗為上用精入私囊該監享實利聖上受怨言深為可恨不
報召起趙煥為刑部尚書南太常少卿劉曰梧請復懿文太子及建文君
謚號廟祀不報直隷廵按蘓惟霖疏陳黄河泇河利害請專及于泇以濟
新運畧言黄河正月𥘉旬後洶湧自天而下又其水挟河而來河口日髙
一日七月𥘉輙淺涸十倍無一時可由者為害甚劇泇河一水安流終鮮
風波率而由之計日可逹或有稍冝拓而濬者但得寔心任事之河官嚴
其稽覈因利乘便不三五年缺畧悉𥙷可成𢾗百年之利疏入留中十月
壬申朔刑科給事中周曰庠參承天守備太監杜茂放恣專擅乞撤回給
事中杜士全亦參茂諸不法事俱不報禮部侍郎兼學正翁正春疏皇太
子及諸王出閣講學不報時皇太子弗親講筵六年矣然睿性夙成一日
聖壽同諸王入賀賜以玉帶即下堦忭舞謝上上顧謂諸王曰汝兄讀盡
知禮義汝當效之又一日賜以慈慶宫居住潜遣内侍覘其坐向皇太子
北直謝恩訖逡廵西向坐内侍回奏上亟称知礼者再故枯菀雖分而儲
位益定云大學士葉向髙以章疏不下東宫不講讀枚卜不行𧺫廢考選
邉餉皆寝屢疏求去䑓省遺書向髙責其不能率九卿勲戚伏闕死争向
髙曰伏闕事我朝兩見未嘗一聼每次杖死𢾗十人大損主德况正德嘉
靖間止争一事今将何所指乎抑将㮣言之乎毋論不聼即幸而聼一二
事其他之不聼者又将伏闕乎今冝該部連疏苦請而躬于文華門候㫖
庶幾伏闕之義冡宰以下咸以為然故衆喙稍息淮陽廵撫李三才上疏
乞休自郎中卲輔忠御史徐兆魁等劾諭三才而金士衡叚然等力保三
才前後凡一年有餘紛如聚訟于是三才自疏求退兵部郎中錢策言三
才氣魄才情儘堪揮霍然檢柙不周防閑不宻責以皭然不滓之純操不
能也宜與士衡然等俱賜罷黜不報福建廵撫陳子貞條議海防六事一
重海道事权以資弹壓一省汰除汛兵以熟操駕一覈虚冐名粮以釐夙
弊一清侵占屯田以復舊制一禁往倭大船以絶勾引一公出海利澤以
安内地得㫖允行丁亥皇太子第四子生命名由模母選妃李氏五歲薨
尚膳監太監馮進朝家人相争致死訐吿刑部部發宛平縣撿䆒知縣李
嗣善刑訊之進朝恐誣奏嗣善索錢肆虐職官命嗣善同進朝下法司問
給事中周永春疏因一近侍而䖏縣官此屈縣官執法之心長近侍驕蹇
之氣慚不可長乞将嗣善免行提問不報大學士葉向髙請𥙷户禮二部
尚書言户部事務最急者如各邉請餉無人給彂各䖏解銀無人批収如
咽㗋哽塞一切飲食出納皆不得通最為困急礼部則頒暦賀冬皆其所
典如進貢畨夷六七百人遂至停滯不能發遣留一日費光禄寺一日供
給此関係最急疏入不報吏部侍郎孫継臯卒贈禮部尚書無錫人時娄
江有女仙化去乞為之傳固謝不敏曰天子春秋鼎盛事出大臣家勢且
上聞吾恐安期羡門之説從此興矣人服其逺識十一月壬寅朔泰寕等
衛屬夷各求加賞准各加三表裏衣服一襲以為夷人効順者勸時冬雪
不䧏命順天府竭誠祈禱以聖母萬壽詔今歳暫免行刑十二月壬申朔
大學士葉向髙厯疏辭恩命上優詔答之不允閣臣葉向髙請撤回承天
守備太監杜茂茂縱參隨劉文藻藺光𥙿等肆横承天知府馮勞謙拘光
𥙿等禁之茂遂訐奏勞謙上令文書房官傳諭照碑文岀㫖向髙因言皇
祖勅諭雖有守備官校事犯重大奏請䖏治之文而光𥙿等平日所為士
民怨憤已甚廵按官經過其地遮道哭訴勢甚洶洶恐致生變令該府官
先行拘繫而後奏聞此權冝觧紛保安重地之計非得已也擬将文藻光
𥙿觧送法司從公䆒問勞謙奪俸改調杜茂必須取囘不報乙未皇太子
第五子生命名由檢是為思宗皇帝母選侍劉氏是為孝純皇后是年原
任大學士王錫爵卒贈太保謚文粛廕其子尚寳司丞太倉州人癯然若
不勝衣而强毅方正江陵奪情事起錫爵以省親乞㱕人謂相君不知有
父而君顧省父以形其短乎錫爵曰吾知有父遑惜其他後江陵敗人以
搏擊為名髙錫爵獨調護其間士論多之上雅重其品書名御屏署曰清
正眷注獨隆爵遺疏奏言近日祖宗舊章漸至于凌替國家大政多廢于
因循邉方之釁隙已萌財計之空虚已極人才之擯棄可惜民心之嗟嘆
可虞伏望首勤儲講以重元良速發章奏以振朝綱備設官員以理國事
収廢棄之才以從人望罷抽税之使以慰民心節禁廷之供應以𥙿資儲
捐帑藏之積餘以濟荒乏惟皇上採擇而断决焉臣雖無路號天亦含笑
入地矣上覧奏嘉其忠愛萬暦三十九年辛亥正月壬寅朔吏部請考察
日期兵部請考選軍政日期原擬正月二十八日聖諭以在二月𥘉二逾
𢾗日又不下大學士葉向髙題考選軍政國家所以振粛紀綱修明戎秩
者惟此六年一㪯之舊章已經両月未蒙允發外弁乘之為非人心因而
疑駭矣吏部奏國家無任情破法之官常臣子無趋易避難之職業謹條
八欵用禆銓政其一申明查補乆缺之例一申明轉發文慿之例一申明
進表囘任之例一申明䨇月查慿之例一申明患病改限之例一申明扣
缺寛限之例得㫖嚴行申飾遵守給事中宋一韓奏東厰之設所以防壅
發奸非以籍勢肆蠆成化時陳凖提督止緝大盗不問有司細事至今傳
為羙談乃太監李浚倚任群小表裏為奸冨室大啇肆行需索乞賜斥逐
别選公忠持重者安京師以安天下報聞二月原任武昌府同知今繫獄
卞孔時以父故疏請釋放奔䘮不報孔時因忤稅璫陳奉被逮大學士葉
向髙亦為之請併請釋滿朝薦王邦才不省南京刑部尚書李楨不候命
下擅自出城上切責之大學士葉向髙因言楨由真病似難過責舊制大
臣四品以下官請吿每一疏即允三品以上再疏三疏至四五疏而極並
未有十餘疏猶不聼者年來大臣得諸者百無一二至如輔臣李廷機部
臣趙世卿皆覊留𢾗載疏至百餘閣臣旅棲于荒廟部卿候命于近郊今
尚書孫丕掦李化龍又以考察軍政不下相率求去若復踵楨所為成何
紀綱故欲禁諸臣之擅去必先體諸臣之去留可留則留且行其言以安
其身不可留則聼明自裁断母事虚拘則臣子之進退得全而朝廷之體
統不失矣漕撫李三才出境有㫖准去漕事命摠河劉士忠兼挕虜犯蘭
州三月御史金忠士等疏言今日行政雖有机務多端疏壅决流摠在章
奏一發因列為七𣢾一曰儲教之疏冝下二曰枚卜之疏宜下三曰補大
􁉗之疏冝下四曰催考選之疏宜下五曰起廢官之疏冝下六曰釋纍臣
之疏冝下七曰撤稅使之疏冝下不報大計京官工科給事中㱕子顧疏
言東南賦役莫苦于北運其受累之甚一曰水脚之侵年二曰沿途之需
詐三曰交納之留難而其遲延更不堪者則漕船虐阻之也夫軍与民均
為王臣一銖一粒皆皇上所頒賜而享之者也獨奈何而公私視之何不
嚴為令甲雖五府之中裨得隨到隨行即漕艘未過閘何妨民艘之先過
也或先或後聼其自便要以不違限為主如此則五六月風波之險既不
能及而十一二月守凍之費亦可少省矣兵部尚書䔥大亨卒臨清人乆
歴邉郵延攬􁁸度凡地形險易軍儲盈縮将吏能否虜情向背皆洞若燭
然當西陲主戦東事主欵皆与石星牴牾雖嚴㫖切責而卒不奉詔其持
平秉公盖如此四月庚午准以安靖為隴川宣撫司命多思譚仍以土同
知恊理又責成南甸千崖兩司保任從兵部尚書李化龍滇南善後議也
削御史金明時籍為民明時奉命廵関吏部侍郎王圖之子為寳抵知縣
明時疏劾之其中偶犯御諱尚書孫丕掦以聞聖意甚怒即令定罪葉向
髙為觧之擬䧏級再下改票削籍聖怒始釋自明時黜論丕掦者藉藉矣
刑部主事秦聚奎閒住聚奎論劾王圖孫丕掦結黨欺君假公害正申救
金明時及与察湯賔尹等七人丕掦亦參聚奎撓亂察典上發二疏及湯
賔尹等訪单命内閣㸔議向髙言煌煌察典二百餘人無一人干犯而聚
奎獨有此疏則後來恐無人敢任怨主持至于湯賔尹等列名察典亦足
示懲若復下所司窮治則茫無了期似冝只考察䖏分惟亟下考察及年
例推陞各疏庶人心定而大典光矣上曰秦聚奎妄行奏訐褫黜閒住湯
賔尹等照察推陞疏及處分察疏即檢發怡神殿災命隴鶴書承襲鎮雄
府土知府爵從廵撫喬璧星議也五月京城大水長安門一帶皆成長河
水㴱五六尺時春夏乆旱二麥無収正喜得雨又復過當苗稼盡為損傷
山東河南兩廣皆大水大學士葉向髙請留北直隷山東山西河南稅銀
一半令地方官多方賑濟許之大學士葉向髙尚書李化龍侍郎䔥雲㪯
史継階副都御史許弘綱各疏求罷吏部尚書孫丕掦以考察為人攻擊
乞罷不允王圖辭闕岀城大計報允時王圖為吏部左侍郎北察凡非東
林者必去史継階為南京吏部侍郎南察凡非東林者必留先是史記事
于察典未行前極論内閣自時行錫爵一貫𢋫廷机衣鉢相傳将及顧天
峻并論沈思孝周孔敎等迨察典既舉御史金明時名在察中尚留中未
下遂上疏攻王圖及史記事徐縉芳又疏攻圖及李三才顧憲成丕掦怒
明時撓亂大計先以疏中字犯御諱擬明時罪明時復疏攻掌察科道湯
兆京曺于汴已而秦聚奎疏攻王圖以救明時舉朝分為二黨羣𧺫交攻
攻東林者以王圖顧憲成李三才為首攻之者金明時秦聚奎葉國縉鄭
継芳朱一桂王三善周永春徐兆魁姚宗文髙節王萬祚張鳯彩趙維成
徐紹吉㱕子顧馬從龍周逹王紹徽張延登趙興邦亓詩教孫光𥙿田生
金吳亮嗣官應震劉廷元張銓毛一鷺趙宗孟韓浚金汝諧劉光復攻非
東林者以顧天峻湯賓尹䔥雲舉為首攻之者史記事李炳恭湯兆京丁
元薦徐良彦馬孟楨胡忻呉炯張養正喬允升沈正宗洪文衡李廷華曹
于汴吉人賀烺李朴錢春周起元劉策李徴儀宋磬吳良輔魏雲中孫居
相劉宗周朝廷紛若聚訟大學士葉向髙掲以丕掦留放不敢擅擬請裁
断上曰孫丕掦公忠介直着出温㫖勉留供職䔥雲舉許弘綱都着即出
以後各官不得立黨植私紛紜攻訐貽􁧻國家違者重䆒六月兵部尚書
李化龍奏遼左無䖏不守當以欵而佐戦甘延兵勢甚勁當以戦而固欵
此其大凢也一言以蔽之曰勿恃欵勿忘戦而已合通行摠督鎮撫嚴督
文武将吏參酌近日虜情實心料理隨事整頓詔秋防事冝寔心整飾毋
得怠玩致悞軍机命侍郎李汝革署户部事七月工部侍郎劉元霖言錢
法凌替謂私鑄之禁以其與國家争利權也惟平價以市銅啇賈無惮于
官買而私買者自息八月禮部侍郎翁正春恭献萬壽八箴援金鑑錄之
意一清君心一遵祖訓一振國紀一信臣􁉗一寳賢才一謹財用一恤民
命一重邊防倉塲摠督孫瑋以漕儲遲緩奏言通德二倉去京師不逺若
河氷未結暫以貯之不妨漸致所省陸運之費不貲以舒應龍為兵部尚
書提督京營戎政林烴為南京工部尚書九月丁酉朔摠督薊遼侍郎
王象乾奏報遼東大㨗遼鎮自有髙平之㨗虜始震叠求𣢾其後狃𣢾忘
戦虜遂驕横強要市賞至于𢾗萬外庫不敷仰給中帑粆花盤踞鎮城東北
居兩河之中有九子之強加宰賽煖兎之助左可窺遼瀋右可窺錦義廣
寕歴年以來每入犯即要挟每挟即加賞既已題明革賞頃七月間紏衆
要挾我兵擊之頗有斬獲盖不知我之驟能戦也遂㧞營而遁于額力業
居焉二十九日天鳴鉋震粆花驚赱再徙過老河距邉幾四百里許而其
第三子色特笑父之弱由額力業而南移之可可母林之間圖便入犯哨
探已明撫鎮道臣豫戒以待虜前哨入邉果為伏兵斬之又出邉對敵追
之白雲山共擒斬三百四十餘名口逺近諸夷聞之皆遣使騐貢辨罪秋
市諸部如黄台吉以兒鄧等接踵叩関願伐粆花認罪求欵此関于遼鎮
安危之機甚大也下其章于兵部南京户部員外曺師建接𬋩銀庫清查
西庫該銀一十六萬零止存一十四萬六千萬少銀一萬二千兩尚有老
庫未盤事聞上命離任者聼勘待賍有㱕着後分别輕重議䖏(按東西老/庫三庫錢)
(粮不下𢾗十餘萬厯來相沿舊規未有差滿不交盤者而起自荆之琦琦/聞訃吿㱕接𬋩劉可法亦付不問後遂踵為故常師建窺知其弊鋭志釐)
(奸乃始覺察荏苒十餘年祗慿𥿄上空言百萬/錢粮竟尔委頓法紀廢弛弊孔多端一至于此)御史張邦俊請増浙閩秦
魯四省解額事下部議己酉皇貴妃王氏薨皇太子生母也薨時秘不外
傳越四日閣臣知之為請乃宣禮臣奏上合行事冝奉㫖炤世廟貴妃例
行部言歴查我朝皇貴妃薨逝俱未有誕育東宫者惟憲廟淑妃為孝宗
敬皇帝母世廟康妃為穆宗荘皇帝母然其薨逝時皆未封皇貴妃未經
冊立東宫當其禮儀俱擬從厚况今皇貴妃既膺封典皇太子冊立東宫
已乆尤天下臣民觀望所繫禮儀更當加隆謹條上請既而發引無期礼
臣疏請上命翁正春同各官詣天壽山看得東井一地覆奏報可户科給
事中韓光祚言瑞王婚禮自傳㫖下部今已三年徒以錢粮不敷遂致稽
緩今戸部辨進金寳珠石已及七萬當此九邉吿匱四方吿灾帑藏如洗
必欲如御用監原估二十萬之𢾗俟之何日請卜期㪯行不報兵部尚書
李化龍言國家用人理財原非二道納級拜爵原非典章迩來武途冗雜
奔競成習痛加裁抑尚未戢止况加納紛紜幾無虚日至于摠兵參将等
官既由阿堵納用則臣之推陞銓選更以何爲今分别應行應止列欵覆
請乞命户部一體遵行上是之朝鮮連歳送還漂海人口盡係通倭之徒
兵部覆准盡發西北極邉充戍虜犯髙家堡殺掠革㳺擊劉國鎮周一䕫
任十月朔閣臣請上視朝不允時孟冬禮冝頒暦輔臣上掲奏請謂皇上
御極頒暦已四十次而聖壽適逢五十聖母又将届七十乘此頒暦之期
御文華延見羣臣維新庶政上竟傳免給事中周永春以畿輔灾傷言自
太監王昇按𤱔加稅每𤱔原徴一分以上者俱加至三分此監銀所由始
也一地二粮民寔重困自加稅以來連年将部銀拖欠其監銀雖有完納
不過移觧部者以觧之時和年豐猶冀畏法輸納今地無寸壤粮從何徴
昔猶賣男鬻女今兄弟妻子離散而無可售昔猶典屋賣室今房屋地土
衝壞而無可質昔猶称貸富户今富者貧貧者迯而無所貸乞将本年監
銀未徴并拖欠銀兩俯賜特免至部銀除議徴一半及徴六分外其未徴
暫從停徴酌俟豐年免一分民受一分之賜緩一日民獲一日之生疏入
留中虜酋粆花東紏卜言顧伯要兒等營西紏哈喇漢乃蠻等營入犯清
河官兵截殺之潰去申飾邉方吏治事冝雲南撫按條上四欵一曰方面
勸懲兵備道臣請照九邉例保留加銜乆任其𥘉補也務得資望相應以
盤錯别利器其陞遷也間以邉腹互轉以調劑平人情一曰有司陞取請
以進士貢舉酌量道里逺近相兼選補政成之日行取推陞視腹裏務加
優異一曰斟酌䧏調言雲貴兩廣用兵之地四川山陕隣邉之所守廵郡
縣多用衰頽䧏調整刷難前凡遇缺出請選道里相近才力優長之人除
補另筭資俸隆以陞轉一曰體恤卑官言土司吏目驛丞䟦渉險阻人不
願赴請行各撫按可裁者裁可併者併或官難議革就近報轉仍于隣近
風土相冝除授上曰邉逺地方関係更重近來選授遷轉不得其平以故
人情厭薄官偷民困無以称朝廷軫念逺方至意依議實行不得因循玩
視復成寝閣工部題請皇極殿門擇日𥪡柱以便明歳接續興工時左右
二門已建皇極門以方向不利緩至于今做成木料日乆漸朽一木之費
常至𢾗千金甚為可惜故以為請户部尚書趙世卿乞㱕久候不下不待
報而去十一月丙申朔兵部尚書李化龍奏請叙賞薊鎮宣大閲視功次
故事閲視之典三年一舉以勵邉将前此一畨已經寝閣今次名為三年
實六年矣且九邉一體不可異同甘粛之㨗功叙而延綏獨否陕西之閲
視已叙而薊鎮宣大獨否此非但人情因此觖望而揆之政體亦俟不平
且所叙督撫如蹇逹馬鳴鑾劉四科連標霍鵬等相継已物故河清難俟
人壽幾何可勝嘆息十二月丙寅禮部奏採訪暦學精通之人疏入留中
侍郎䔥雲㪯以廣東按察司知事周道昌建言牽引繳印求放上曰雲舉
鴻學正儒今大􁉗乏員節旦臨近命即出供職兵部尚書李化龍卒長垣
人化龍在遼連破虜卒以破倭既又平播拓地𢾗百里至治河秉樞苦心
深計隱然稱中朝宁石焉播既平上問輔臣五等之爵輔臣執謂此典乆
曠有三中丞六七大将莫与適也事遂寝卒年五十贈少師謚㐮毅命刑
部尚書趙煥署兵部事上以遼東警急命戸部發漕折銀十萬兩太僕寺
發班價銀五萬兩南京兵部借銀八萬両戸兵二部共七萬兩赴觧以為
募兵充餉之用并命修復屯田以助兵餉廵按遼東御史熊廷弼奏請行
屯田法自陳以常平法積榖至十餘萬而繕城砌䑓修濠築墻為遼人建
𢾗十年之例上温㫖褒答
　　顯皇帝紀四
萬暦四十年壬子正月丙申朔掌翰林院侍郎王圖給假囬　目辭闕
出城已八閲月今又移郊候命上以圖直講啓沃令即供職大學士李廷
機等請准其給假勒限復職翰林院印令右庻子郭淐暫署從之二月丙
寅朔吏部尚書孫丕掦疏懇乞休不允掛冠去命孫瑋署吏部尚書事三
月乙未朔河南廵按曽用升奏睢陽衛經歴李光顯委解稅為監稅内官
參隨徐炳髙登等勒索打點無計身死請撤回稅使胡濵并将炳等提問
如律以雪死冤慰中土不報寕國府涇縣等縣童生毆辱縣官撫按以聞
上諭近來士風薄惡提學官還嚴行約束涇縣等五縣童生不准進學有
司亦當秉公正已以服人心代王請立其庻子鼎莎為世子代王元配無
子御人裴生鼎渭王以其母賤令妾張氏母之張有寵進封次妃後生鼎
莎兩人爭嗣閣臣李廷機在禮部時主立鼎莎至是人攻廷機遂有立長
之説大同撫臣汪可受言渭莎皆庶也渭母未受封而先故莎母已生子
而後封此其昭昭者四十五年乃立鼎渭為庶子御史張五典上言迩來
上下姑息百事委頓法但加于微賤强梗者即干紀壞法而莫問禮雖設
于朝廷為下者或犯分越理而不顧頃有不奉主命徑自㱕田之大臣猶
曰置而不用用而不任亦不可則止之義也摠戎無叙功之例有之自遼
鎮麻貴始則摠戎而侵冐功之典府官無弹劾之任有之自知府錢策始
則府官而擅糾弹之權宗屬稔惡之儀賔辱天子守土之郡臣則皐陶有
不執之法代籍始何以立卒有後言遂至子得抗父婢得汚主父子家庭
之間不應有此舛戾儒童有何冤抑敢于掲竿狂逞窮簷蔀屋之下不應
有此悖逆留都重地私鑄盛行一統無外之世不應有此闘志病國之利
徒且也奸衛久耐弹章悍卒目無主帥一切不公不法摠是無綱無紀不
但已也有言責者不必言而私有比附者亦言當直言者可以無言而暗
為驅除者亦言此又不綱不紀之大者也原任南兵部尚書邢玠卒贈少
保玠益都人為人易直能肩艱鉅樹功海外臨卒有遺疏請破黨用人發
帑罷税數千百言南京中和橋馬草塲攅典舖户草堆火𧺫兵部奏言草
者軍馬之性命也户部發銀舖啇領買一包領銀一分一厘每虚報堆𢾗
至放日賤買軍籌抵塞然前草未完又􁌜圖再領後價以完舊價舊未得
完而新仍掛欠年乆𢾗多溜雨積爛放未及半露出荒原不得已而鬻産
以賠之賠之不足則逃逃不能脱則死獄一人逃衆人共賠計出無聊于
是付之一炬以㓕其迹但曰天火此弊畱都人人能知之亦人人切齒請
下法司推詳鞫䆒照邉場事例以儆後來事下所司廵漕御史孫居相言
漕船缺少雇募民船脚價盡屬有司設處民間苦累至極相率逃匿請以
缺船料銀𥙷作募船工食船户必且樂從部覆僱募民船雖一時權冝之
計䆒之于國計不便不若仍復舊額議于八月興工十月駕赴水次則來
歳有船民船永不募而民間免騷優又言覈歳修之𢾗稽銀船之實防侵
冐之奸得㫖依行四月乙丑朔叙延鎮大㨗功摠督顧其志廵撫凃宗濬
摠兵王威等陞䕃賞賚有差先是雲南撫按奏鎮臣沐昌祚荘田自欽賜
外多至八千餘頃横征暴歛以致荘户刦掠公行滇民如在水火請㱕併
有司徴收下部覆行至是昌祚疏請自行徴收大學士葉向髙掲言若是
与該鎮地方必復紛紜内外必復争執且詔㫖前後相違朝更夕改亦非
國體伏望留中不必發行則本鎮与地方相安所全實多矣閣臣葉向髙
言朝政不行日復一日紀綱盡壞國體盡傷皇上即視臣進退去留可以
置之不問乃官僚可盡空乎言路可盡廢乎各省之按差可終不代乎浙
江湖廣貴州之科塲可不用監臨乎臣方深憂皇上之孤危而皇上顧閉
塞愈深務與臣下隔絶帷幄不得関其忠六曺不得舉其職至于閣臣冡
卿亦視若可有可無舉天下無一可信之人而自謂神明不測之玅用臣
恐自古聖帝明王無此法也非敢以去要君實念在位有愧願早罷黜時
廷機久處廟中復還舊寓請吿一百二十餘疏向髙復杜門閣中虚無人
者幾五閱月欽天監推筭月食不合有㫖改修暦法禮部侍郎郭正域卒
贈尚書謚文毅江夏人正直不受請託然見困阨者必救妖書事起吿㱕
舟阻氷邏卒圍之忽一卒上舟云九卿意在大人請自裁正域曰即有不
可知當一言而死何得草草自屏其處患難死生無異安常履順故不為
動事後卒解命法司審䆒罷閑大同衛所鎮撫史晋部院以晋違禁妄奏
撓亂察典奏聞上命枷號一月發口外為民直隷処税監魯保卒撫按
題請裁革上命㱕併天津馬堂俟三殿功有次第奏請停免馬堂聞命赴
任以此爲利附堂者復藉堂爲利由淮抵楊所過無不抄掠邑鎮罷市鹽
啇逃竄廵江御史恐激變地方疏請撤囘天津不報五月甲申朔叙貴州
平苗功摠督郭子章摠兵陳璘等陞廕賞賚有差土司安彊臣贈三品職
銜温粛端静純懿皇貴妃發引禮部主事髙継元言三衛女直貢夷先後
輻輳計九百人行李多至千櫃資買禁貨物宴賞程廩費以𢾗萬三夷借
貢規利且漸生心不可不思患預防請制其流者六清其源者三一戢強
横一選通伴一申舊規不許徃來街市交接閑人一核貿易一革當房當
令館夫供其買辦一復押送庻各夷不致逗遛而内地亦安夷人恃衆則
氣焰方張勢分則寡弱易挫裁其入貢之𢾗而不使咆哮于内地所謂清
其源者一也三衛入貢僅換布叚而止女直囘夷置買私貨遷延不去勅
行邉臣每起止送𢾗人入京餘俱在邉候賞所謂清其源者二也遠人輜
重太多則驛路輿馬太費議在本鎮領賞亦在本鎮開市計其所需不過
布絹磁器之類募啇與賣所謂清其源者三也六月甲子朔副都御史許
弘綱開列䑓臣缺乏各差緊急之状以聞不報給事中韓光祐疏參錦衣
衛左都督王之禎見被軍政拾遺註籍已乆三月間借名派撥忽出視事
臨朝儀仗全不成體貴妃之嬪乆沉不發而發引之儀亦復簡慢如㝠器
錢粮内監冐支鉅萬及至發引粗惡不堪墳工所費不貲盡為内官穴窟
其中冐破塞責䘮葬大禮奸帥閽人欺罔侵漁事聞上一槩不問而帥𥪡
反得庇䕶輕重不倫大為中外不平申嚴通海之禁仍勅撫道稽查海外
夷人貢使并移咨朝鮮國王嚴禁倭夷之人全羅慶尚者一如中國之禁
時日本以三千人入琉球執中山王遷其宗器叠遣貢使入懷窺伺近又
用對馬島之故智以愚朝鮮而全羅慶尚四道半雜倭奴矣于是浙江摠
兵官楊崇業奏請申飾從之七月癸巳朔虜犯寕夏塞官兵禦之于毛青
口沙山湾再㨗斬銀定頭目白奈哈擒斬甲首七百七十餘顆琉璃國夷
使栢壽陳華等執本國咨文言王已㱕國特遣修貢福建廵撫丁継嗣奏
言海外遼絕㱕与不㱕誰則知之况貢有常物何以突増日本諸物使有
常𢾗何以多至百有餘人冝留正使及夷伴𢾗名題請処分餘衆量給廩
餼遣還本國非常貢物給付帶囘始足壮天朝之威正禦夷之體且言閩
中奸民視倭為金穴赱死地如鶩絶興販以杜亂萌又今日所冝亟圖部
覆如議行夷人武永禎屡犯欽州學正李嘉諭死之軍官祝國㤗等獨攖
其鋒将卒俱沒失事知府凃巍坐營張國威聼勘八月壬戌朔虜婦忠順
夫人死撫臣言其納貢四十餘年最稱恭順宜加褒卹以勸有旨與祭綵
叚表裏布匹照例以示優卹套虜犯延綏保寕邉将敗之于白土澗斬其
頭目啞班哈等十二人斬獲首虜二百五十四級馬二百餘匹上諭輔臣
葉向髙朕自入夏以來時受暑濕頭目弗清卿為輔弼重臣豈可乆居私
寓且朕壽節在迩正冝出閣賛理其𥙷大僚考選諸事朕次苐簡發向髙
疏謝視事上以嘉恱報聞釋宛平知縣李嗣善于獄䧏一級調外任嗣善
獄具三年臺省累以為言不得請至是刑部因熱審言大小輕重之獄皆
有矜疑减等之恩嗣善猶囚冠在繫罪罸已深矜恤冝早乃報可鄕試考
官以命下遲陜西移𥘉塲於十九日應天移于二十二日江西移于二十
六日浙江湖廣移于二十九日九月壬辰朔内監趙進朝梁盈女等毆駙
馬都尉冉興譲于府中既而復毆于朝門吏科給事中曺于汴等疏劾婦
寺恣横已極懇乞大奮乾綱速正典刑不報万進朝毆之于府也公主倉
惶徃救進朝動罵無耻至令公主造室跪謝興譲八日三疏皆不得逹葢
以巨璫盧受李恩用事進朝遺𢾗十箱金寳餽之因而壅閉多方阻絶進
朝反得單詞膚愬上苐知両璫囘覆東厰奏聞而駙馬屡次被毆与教習
官賈之鳯御史耿鳴雷各疏言國體凌夷之極皆不得上逹於是駙馬掛
冠于長安門而迯東厰以聞上大怒下旨切責錦衣衛㝷訪奪其父職為
民併罸教習主事賈之鳯俸興譲原籍蠡縣至十月中訪得于完縣葛洪
山伴囘至良郷託疾不行衛使馳奏奏㫖送國子監習禮儀一年具奏禮
部侍郎翁正春再疏言今第一要務無如皇太子講斈乃一輟八年百疏
不報或以􁧬質天成宫中不廢講習臣恐貂璫未必周召諷誦必未典謨
即使􁂎御皆正終不若前凝後丞之觀摩燕居皆學終不若抽関啓鑰之
聳悟况轉盻秋老又復各𥘉乞即舉行點用閣臣所推侍班講學等官不
報三遣官諭李廷機入閣廷機陛辭出都門葉向髙為之請乃得温㫖加
太子太保馳驛囘籍以俟召用賜路費表裏遣官䕶行改趙煥為吏部尚
書以翁正春為禮部尚書召王象乾為兵部尚書四川建昌夷猓作亂行
撫按官相機撫勦十月辛酉朔考選之命始下御史楊鶴奏時事憂危者
七首言三大營軍卒半役冢私恐有人不受甲府無見兵之慮及中外公
私困竭東方群盗可虞人才摧折上無賜環之期下有龍蛇之厄又言東
宫所習見者皇上二十年以後罷朝輟講齋居無事之状其以前蚤朝晏
罷勵精圖治不得而見也皇上逸冝令東官知勞皇上安冝令東宫知危
皇上盈成履運福分非常冝令東宫知憂知懼豈有日與宦官宮妾䖏而
不一見士大夫之面者乎自皇上静攝以來說者謂權無旁落然頃者愛
女蹂躪于宫奴舘甥受撻于朝市叩閽不得入上封不得逹亦可謂蒙蔽
隔絶播弄之極矣命修萬暦二十七年以後玉牒御史田生金疏言邉患
河患孔殷邉臣河臣可議論勒楊鎬隐匿邉情劉志忠不報河决臺臣楊
州鶴亦言遼事大可寒心參鎬不冝私庇李如梅累行薦用乞賜罷黜十
一月辛卯朔考選軍政命下閑住錦衣王之禎有㫖效勞多年准馳驛歸
通政使吳逹可奏納言關係國體父前子名君前臣名古今一定乃章奏
常稱邑里如吳門歸德之類又有隐語謎字同于射覆莫可卜度者皆無
禮于其君者也而制誥之詞以君䛕臣近時益盛皆當釐正者大學士葉
向髙求罷言九列空虚見在者又皆閉門趙煥孫瑋翁正春許弘綱皆當
速下温綸督令供職而蚤放臣㱕則去留各淂時事可舒時煥以御史李
若星論山東廵撫李同芳事乞罷瑋以御史田一甲論四川摠兵楊一元
事遂以兼攝成病乞休正春弘綱亦因㑹議科塲爲科臣孫振基所駁咸
在註籍㝷俱得㫖慰留命兵部尚書王象乾帶理戎政革順天舉人童學
賢罸科舉人傳皇謨及䧏罸進士鄒之麟中書于發藻等各有差二人同
出之麟之門列魁選學賢從發藻房落卷搜出䑓省發其事上命奪發藻
及主考郭淐朱延禧俸之麟䧏選給事中孫振基疏言議郷塲而不議㑹
塲緣畏韓敬湯賓尹之故遂奉㫖併勘起原任四川摠兵劉綎仍鎮守綎
至建昌旋定山東廵按張五典以奉旨勘明功次叙原任薊遼摠督王象
乾廵撫楊鎬摠兵麻貴及文武将吏功冝錄賞与軍亡冝卹者有差御史
田生金奏吿廟宣㨗冝慎功罪賞罸冝明言粛皇帝時邉臣獲世廕者十
不二三保首領者十不六七今邉臣不以㨗聞者幾何人不獲世廕者幾
何人豈今日之邉臣皆超軼前日哉閏十一月庚申朔給事中麻僖請急
易遼撫責成鎮臣以保危疆言楊鎬謀逐新将以為李如梅地致張承胤
一籌莫展惟有拊膺流涕是誤遼者鎬誤鎬者如梅也御史崔爾進奏王
信以門璫誣奏科臣張延登而門吏致𬒳詰䆒擅奪関防変亂祖制刑科
亦抄參㑹典開載皇城九門有関防三十三顆俱撥門吏収𬋩各􁡂撥由
于吏部月糧支于兵部而查照分于各科与守門内官不相渉也葢吏役
無甚威力未必重為解官啇役之累即有奸弊可以䆒懲此祖宗立法本
意今北安門王信視関防為竒貨必欲奪之駕言祖制豈祖制有在㑹典
外者乎給事丘懋煒言倭警可虞設防冝早條列八議以上一将領一器
械一練習一城堡一船隻一間諜一屬國一財計䟽上不報命檢討錢象
坤徐光啓周炳謨丘士毅黄立極張鼐知起居注禮科給事中亓詩教條
陳考察四欵一窮是非之㱕一極虚實之辨一致去留之决一破勸懲之
格並請點用左都御史主計事吏部請申飾朝覲事冝一撫按註考冝確
一咨訪評品冝慎一斥遣輕重冝當一掲報異等冝嚴一私揭害人冝禁
一冐禁摭辯冝處一禁革餽遺冝申俱報可虜犯曺庄殺男婦二千餘人
啇店一空吏科給事中張延登恭陳無黨之論以定國是論人者不必爲
一綱打盡之謀論于人者不必爲三窟藏身之計旁觀者亦不必爲黨同
伐異之舉大學士葉向髙疏言近來諸臣之言意見未平門戸未化各執
成心彼此求勝如有人于此本平平尔或過稱其賢矯之者必以爲不肖
再爭則爲大不肖矣又有人于此亦平平尔或過者其不肖矯之者必以
爲賢再爭則爲大賢矣賢不肖之品于本人全不相似而但以供爭者之
唇吻又其甚者則居已于賢居人于不肖又而株連蔓及附之以黨乃其
本又在閣臣矣徃時閣臣常四五人辛酸甘苦相爲調劑故獨見不用而
群猜不生今臣孤身任事已五六年雖兢兢自矢不敢蹈狥私植黨之罪
而當局既乆則淺見易窺受任既專則物情難厭使得新臣三四人居此
彼其受事方新未蒙緣染空空洞洞何偏何黨下之猜疑既釋則上之疑
厭自消轉移世道之大機實在于此此尤臣之所為皇上望也且請今後
論事如黨人名色不許形之章奏以省羅織十二月庚寅朔禮科給事中
范世濟上言歳暮祫祭請皇太子代為行禮以慰祖宗光大典予遼東廵
撫楊鎬請吿仍命料理邉務候代改孫瑋為左都御史陞甘粛廵撫周盤
副都御史兼兵部侍郎恊理京營戎政萬暦四十一年癸丑正月己未朔
大計群吏趙煥孫瑋許弘綱考功郎張養正科道翁憲祥余懋衡主計推
舉孫承宗李起元石崑玉等命遼東廵按諭朝鮮招募訓練防倭仍責成
海盖道簡練軍實以壮聲援廷臣請福王之國時張家湾以南沿河一帶
行船盡皆封禁船戸𢾗萬嗷嗷行期無定故群臣力請給事中官應震論
閣輔獨相之非向髙力請推補乞休疏留中時上已有意𥙷用而仍中輟
二月己丑朔革應天廵按荆養喬職為民提學御史熊廷弼囘籍聼勘養
喬廷弼素以意見牴牾不相下及治宣城縣生員梅振祚姦獄互有輕重
養喬劾廷弼不斥振柞等而反斃發姦芮永縉于杖為殺人媚人謂永縉
與湯賔尹有㕁中之故云拜疏投劾而去廷弼再疏辯謂永縉之杖本以
行劣非以發姦故章俱下所司議左都孫瑋請革養喬任而勘廷弼上是
之給事中官應震吳亮嗣等俱攻瑋上置不問命大學士葉向髙主㑹試
起方從哲吏部左侍郎副之取周延儒等三百五十人謫給事中曽六德
為香山縣典史主事李春熈知縣程鵬舉以不職被察六德為之䟽辨語
侵趙煥孫瑋于是煥瑋各紏其挾恨外轉撓亂反噬㫖責黜之給事中官
應震言廷對関防冝宻均二甲而州部何以分均三甲而中行知推忽前
忽後漫無定衡冝准禮闈法糊名易書以一定先後為選法差别庶幾各
安其分三月廷試賜進士周延儒荘竒顯趙師尹等及第岀身有差考選
庶吉士二十三人給事中郭尚賔言粤東自萬暦二十七年至今解過稅
銀二百七十萬此他省所無而粤民空抒軸以應者財力已竭即稅使李
鳳亦曽具疏請减乞慨賜俞綸不報命修建倉厫㱕併户部禮部請速行
瑞王婚禮桂王選婚起李起元石崑玉廵撫陜西大同御史張邦俊奏惡
璫梁永虎噬于秦中髙淮狼顧于遼左咸寕知縣滿朝薦廣寜同知王邦
才憤百姓之遭荼毒剪其羽翼以示裁抑乃聼其單詞揑誣反置拘禁已
幾三年非所以為平也群臣再請福王之國内傳今春已暮伺明春行葉
向髙封還奏本附揭云俟改日期雖皇上慈愛難割而衆口呶呶非所以
自明也王國田粮悉視潞府例地租已多六千矣河南山東搜括已盡尺
寸盡屬民産豈可強為使地方優動王亦何能安享之乎四月御史吕圖
南以浙江廵按改南直隷學差科臣周永春疏論圖南不任其任給事中
丘懋煒御史陳一元与永春互相紏駁圖南竟謝病繳勅印㱕摠督薊遼
薛三才言建州日熾窺伺開原志不在小章下所司五月左都御史孫瑋
引疾求退上報曰朝廷委任甚專豈得以已私紛紛奏辭左副都御史許
弘綱陳情尤切上曰法司事務繁重大臣豈得不恤國體堅臥求去仍諭
吏部都御史曰凡遇缺官吏部必与九卿科道從公㑹推堪任者奏請點
用及到任未幾小臣以疑似之事懷私逞憤妄言攻擊使各官不安其位
皆欲求去國事何人分理再有不諳事體恣肆煩言誣詆要譽者必罪不
宥其各註籍官即出供職毋負簡任之意給事中余懋孳言伏讀聖諭責
臣下之紛爭惜老成之去國至抉其病根一則曰疑似一則曰疑畏大哉
王言固已洞物情若觀火矣然臣謂群下之相疑由詔令之不信也何以
明之皇上之于章疏也不曰朕皆省覧乎而不報如故于詔㫖也不曰出
自獨裁乎而竊弄如故于緊要大政也不曰次第舉行乎而廢閣如故夫
九閽萬里焬竈蔽明道路有口可駭可驚為言官者既不能直奏宸扆又
不得之中涓則通中外之関而效感動者舎閣臣無責矣閣臣或不能盡
得之皇上而時或得之者絡不外閣臣也則有得有不得而疑必生欲釋
群疑亦使閣臣無不得于皇上可矣皇上計不出此而欲以罪譴使臣下
塞兊乎左副都御史許弘綱以御史宋槃劾奏叩闕辭印出城上以大義
責之不允辭仍奪槃俸一年孫慎行以禮部右侍郎署部事劉元霖為工
部尚書六月錦衣衛百户王日乾訐奏孔學等詛咒聖母皇上及東宫語
多渉貴妃福王上覧疏震怒閣臣葉向髙言曰乾孔學皆京城棍徒結吿
刑部事尚未了擅入皇城放砲進本刑部以其禁地放砲欲擬死罪遂譸
張至此無所顧惜此事大類徃年妖書而妖書匿名無可䆒治故難于處
置今吿者與𬒳吿者皆見在法司一審其情立見皇上但静以處之不必
張皇一或張皇則中外紛優其禍将不可言上覧之意觧遂置不問諭閣
臣葉向髙卿忠誠清正凡事開陳朕所倚毗堅欲求去朕心何安且國家
政務朕未嘗不行止因憸邪群小不諳事體生事激凟故詳覧遲緩皇太
子與福王名分不同大義已定明春之國必不再遲諸臣何復煩聒若夫
礦稅爲三殿非爲福王養贍田土有前例可比煩言阻撓甚非國禮卿輔
弼重臣冝即岀安心賛理不得過爲疑忌封虜酋卜失兎順義王把漢比
妓忠順夫人兵部以卜酋新王諸部未恊冝勅沿邉将吏嚴加備禦上是
之吏部尚書趙煥左都御史孫瑋副都御史許弘綱各累疏求去上發各
疏擬留㫖向髙言許弘綱出城久其勢必難再入昨言官謂臣假借中㫖
困苦弘綱昨臣辯疏尚在御前今若再擬慰留又将生出議論謹請上裁
還聼其去去後再行召用則君恩臣義兩全無失摠督兩廣張鳴崗言粤
與閩浙同一防倭而浙未嘗與夷市閩市有徃無來彼瞭海上䨇鳬亂飛
皆彎弧向之無敢闖入乃粤則與諸夷互而而謝絶之難市則夾帶倭夷
雜處而辨别之難澳夷盤據内地近且匿養倭奴以爲瓜牙則驅逐之難
閩廣奸人竄入澳中搬唆教誘則隄防之難至近日白艚盛行在閩者以
販米為名拒之則病隣而不拒則交通百出在粤者以貿貨為名禁之則
阻生理而不禁則通澳通倭弊不勝䆒法不勝設然為地方弭隱憂則必
嚴禁曲防母姑息養亂為得也從之七月𥘉命韓府立宗學徴漕粮每石
永折銀五錢予許弘綱囘籍御史魏雲中劾文選郎周應秋引進匪人流
毒天下給事中吳亮嗣以銓政固所當清群才亦自可惜如近日行取諸
臣皆極一時之選不應摧折至是更列雲中所攻擊者若史継階黄克纉
等𢾗人不分黒白皆以一筆盡其生平說為匪人之說造無形之羅綱徒
以門户起見何以服天下也山東淮南大水左都御史孫瑋文華門叩辭
出城賜原任摠督兵部尚書蹇逹祭葬如例逹于三十六年七月卒于官
議者謂逹一腔忠赤三輔壮猷寓折衝于談笑作鞏固于金湯鞠躬盡瘁
云兵部尚書王象乾言自工役相因遂至班政廢弛近京營科道條陳一
應工役令工部自募民夫入衛班軍盡發營操上班之時務選壮正身㨂
汰老弱詔如議行八月釋滿朝薦王邦才卞孔時于詔獄以輔臣力陳也
禮臣孫慎行請東宫講學吏部尚書趙煥請點用各省廵撫九月建州遣
子入質還之時廵撫張濤請議所處樞臣以真僞難辨留之反為所紿不
如遣還遂不受貴州勦賊蜡菜阿袍克之以延綏寕夏甘粛三鎮大㨗祭
吿郊廟命万從哲吳道南為大學士入閣辦事吏部尚書趙煥拜疏岀城
十月廵按直隷御史薛貞請申飾出海越販之禁從之建州圍金白二酋
二酋吿急上曰北関為遼左籓籬豈容建州吞併其速令該鎮救援不得
違誤已而摠督以餉請上亟命戸部給之予孫瑋趙煥歸上諭内閣聖母
稀齡在迩朕當率皇太子及諸王恭祝大典慶賀禮成于次歳春三月内
着欽天監擇吉之國時外庭喧嚷謂上欲借聖母賀壽以留福王擬共詣
文華門伏闕力請聖諭適䧏又有疑次歳為四十三年者盖聖母七十在
四十二年聖上𥘉意不欲預慶俟至明冬後之國勢不容緩竟定于來歳
之春給事中亓詩教言今日之爭始于門戸門戸之禍始于東林語侵輔
臣葉向髙為東林所誤于是向髙言朝端所以紛優至此言官所以敢于
喧閧者固由臣之不才貽累君父亦以大僚乏人無有碩德重望以鎮壓
其囂故相持相角雖以天威臨之亦無奈何爾當孫丕掦在日力薦侍郎
吕坤郎中鄒元標皇上誠急召此二人處以要地人心必自粛然其餘如
趙南星逯中立髙攀龍何喬逺之輩吏部所屡推舉者亦陸續起用但得
𢾗十人布列朝端天下事必不如是之决裂也瀕海竈民災傷特甚廵按
御史潘之祥請捐廩賑濟并免本年灶課十一月廵撫遼東張濤拜疏徑
行下所司議騰驤千戸蘓應詔訴太監邢洪廵城御史凌漢沖為之理械
洪校役來德潤等繫之獄洪于冬至朝賀日紏衆毆漢冲于朝復群誶獄
門欲奪其校役漢沖列状以聞御史余誨等連疏請䆒擬不報署吏部事
王象乾言官寮廢缺推擬皆窮諸将節次推𧺫諸疏速賜俞允無令天下
萬世疑皇上有禁錮諸臣之心増設南直隷湖廣學臣一員十二月福王
請减荘田允之定額二萬頃葉向髙六年考滿加少傳建極殿大學士賜
宴禮部皇太后失豫上日夜恭侍薬餌䖍禱願以身代㑹勘庚戍塲弊韓
敬湯賔尹等分别議䖏敬為賔尹隔房中卷跡有可疑實亦門戸各别也
皇太子妃郭氏薨召大學士沈鯉入朝固辭不赴大學士向髙從哲等以
歳暮請發停留諸疏一䕶送福王文臣未推一吏部㑹推大􁉗俱冝點用
一候𥙷科道官一充𥙷日講官一各差御史當代不報萬暦四十二年甲
寅正月甲寅朔戸部侍郎李汝華奏屯邉一策既可足國亦能禦虜撫臣
張濤石崑玉徐鍳開田各有成績而行之深有益于度支者御史盧謙言
屯田以養戦士非以養将官今立為養贍之名或占之或鬻之則所支常
俸謂何必大修農政而清影占始為國家之利遼東廵撫疏進建州訴状
大約憤恨北関頼婚匿婿開原人不當助之詞多譏切工部尚書劉元霖
以歴官三十四年未彼父母封誥乞煥一命特榮二親上從之時霖母年
九十二也劉綎辱馬湖府知府詹淑奪綎俸半年淑改調别用二月慈聖
皇太后李氏崩頒遺詔于天下寛釋楚宗人幽禁摠督薛三才先因開原
吿急請募兵一千七百名併麻承恩曹文煥所統援兵共四千名合營備
變給事中郭尚賔廵按御史翟鳯翀皆以無兵則不能救無餉則不能兵
請㑹議長策務保萬全從之遼東廵撫張濤請築邉墻因言建州情形利
害之當審救勦之冝密兵餉之當集然後救則實救勦則寔剿或先令金
白二酋從此兵東以激建州之出闘或用大兵從清撫而入直搗其巢或
赱奇兵從横江間道星夜遄廹以出其不意或浮大衆于朝鮮絶流而渡
以防其遯去乃臣全遼之迂計惟在築墻昔郭墻大同戚墻薊鎮二武臣
竟饒為之今何視二臣為絕響也下所司議命發工部銀五十萬兩給薊
餉上火行皇太后尊謚孝定貞純欽仁端粛弼天祚聖皇太后三月𥙷賜
贈太常少卿楊継盛造墳安葬工部尚書劉元霖卒賜祭葬如例贈太子
太保䕃一子命各省額進稅課准以所徴三分量减一分以彰慈恩恤民
德意詔起廢遺建言謫戍等官分别叙用福王之國河南百官送于郊外
四月㱕子顧疏請濬吳淞以救三吳屡嵗渰沒之患開江南無窮之利留
中建夷分遣人牛臨邉住種廵按翟鳯翀請急行驅除盖建擅貂参海珠
之利蓄聚綦冨獨其地磽瘠糧苦不給欲為廣墾儲糧之計今不論新墾
舊墾但係南関之地則不當容建夷住種有五利焉一不得逼近内地偵
我虚實二不得附近北関肆其侵優三不得粮料充足卒飽馬騰而生戎
心四令其糧餉不敷如遇飢荒叩関乞哀於撫順之市暫准和糴如四十
一年故事以彰我生養之德五則市糴可多可少視其順逆緩急以操駕
馭之機權且南関三百六十三道勅書建奪而有之我置不問而以南関
之賞賞之是誨盗賞叛也損威辱國莫甚焉下部議給事中姚永濟言御
史黄士彦開荒一疏當今講求地利生財之法信無踰此司禮監太監盧
受以為侵御苑傷龍脉于國家遠大之圖所妨非細疏入留中五月御史
董定策言原任學正沔池曺端先薛文清而倡明道學冝從祀以光俎豆
原戸部主事河南龎時熈吏部郎中新安沈化鯉渊源王文成力學著書
冝專祀時熈於本郡化鯉于其邑用奨翼後學畱中給事中姜性參太監
盧受竊威播虐不報存問原任大學士申時行沈鯉潞王翊鏐薨謚曰簡
祖制親王妃薨率遣内官弔祭給與勅書若親王薨無致祭之例今上念
親親之情破格優恤敕令王妃𬋩理本府事免其奏請福建稅監髙宷播
惡無忌置辨賈倭貨物𢾗十萬金不與小民賠累怨憤激變宷揮兵殺民
燬房執廵撫袁一驥刼道府都司等官質于署中撫按疏聞大學士葉向
髙方從哲及給事中姚永濟等先後參論不報御史田生金疏稱紀綱倒
持可慮聖朝整飾冝先備陳十事工部林如楚酌議水衡事冝責成經手
慎發預支申飾外觧祀地于方澤閣臣方從哲禮臣孫慎行行分獻禮江
西廵撫韓浚疏陳江西之稅課尤當罷稅使之李道尤當撤六月葬孝定
皇太后發引日大雨傾注上跪禱雨止方行俄雨少微皇上太子送之承
天門外十五日閣臣葉向髙奉命詣山陵行題主禮禮畢奉神還京上跪
接于午門行奉安禮大學士葉向髙感觸聖孝乞休不允七月吏部王象
乾奏慈綸久滯事刑部郎中沈珫為東昌守清亷素朴食未嘗副衣未嘗
帛治民以孝弟禮義為先㝷遷兖東道值旱蝗飢變各司道咸給假去珫
併治事載印纍纍捐俸借庫銀以散飢民三年麥稔即吿致仕民慟哭挽
留家為設祀焉給事中姚宗文言各省災傷紛然見吿乞發帑大賑蠲稅
翔仁大學士申時行卒贈太師謚文定八月廵撫甘粛都御史荆州俊陳
禦火酋五欵一復土兵以資援應一修榨口以固彊圉一撫屬畨以重藩
籬一復原伍以實孤堡一申恊謀以聮聲勢詔舉行朝鮮國王李暉請追
封生母查氏賜勅齎囘致仕吏部尚書孫丕掦卒丕掦生平以名節自期
頻致人言百折不變歴終始險夷如一日云大學士葉向髙乞休得允上
表謝并效餘忠乞東宫講學瑞王速婚𥙷大僚點科道起廢罷稅發餉命
鄭継之吏部尚書九月吏部疏賜環原有恩綸屯膏似虗明㫖謹彚分諸
臣去國之因以便聖覧仰祈俞允擬上羅大統鄒德泳等七十九員留中
廵按御史翟鳯翀疏建州反側見吿中外議論沸騰竊謂救北関以固籓
籬存外籓以安内地此大開鍵也張聲勢以懾建州使不敢動姑覊縻以
繫建州使不忍離此大机权也今諭令退地則退地罷兵則罷兵以為姑
退姑罷借外寕以備内治則可認為真退真罷忘逺慮而貽近憂則不可
時樹碑定界建大書番字碑隂有建州本部盗靉陽馬即戮之碑下以示
恭順禮部右侍郎何宗彦疏請慎擇王府長史等官令撫案查有司賢者
單題陞𥙷考滿著聲得陞參議僉事等官下部議廵視京營給事中姚宗
文等言諸監侵占兵馬錢粮請按法追䆒以清宿弊而粛軍政畱中旌表
百歳節婦唐氏雷氏萬暦四十三年正月戊申朔福府中使出勘汝州地
租杖殺佃民闔境軍民奔竄又中使占住省城貢院又入兖州東昌所在
播虐撫按各疏聞不報署吏部侍郎李汝華請亟下廵漕之命上可之
令御史朱堦速行浙江疏議江㑹䔥山海塘改砌石部覆善治氷者不
與水爭利䔥山築塘逼海故十年十築竟無成功則循行相度爲始基計
者當講也史稱吳越王築塘于杭立基之法先挑去地面浮沙丈餘比見
青泥然後下樁壘石故至今錢氏隄屹然䔥山之立基得無異是乎則經
畫為永乆計者當講也興大役必先明賞罸䔥山所委者非縣佐貳則雜
職此輩苐與衙蠧為奸利尔必遴選府佐二員亷能勤慎者頌之功成優
處如十年有傾圯追論處分則以賞罰明激勸者當講也上從其議給事
中官應震一言情愛不可偏溺皇太子十二年來以講學請則不報瑞王
二十五齡以婚請則不報恵王念二齡桂王十九齡以選婚請則不報獨
福王隨請隨報屡請屡報寵盛而驕恐階之為禍二言貨利不可偏狥三
言私人不可偏任惟皇上去此三偏逺貨財斥群小以為福王先不報給
事中吳亮嗣勘奏尚書李三才盗用皇木㫖付法司長蘆廵鹽御史潘之
祥條議鹽法一防沿河夾帶一嚴營軍私販一禁啇民之影射一止奸啇
開引于邉中如議行遼東廵撫郭光復言南関既失止靠北関如綫之籓
籬故今日籌邉必以救北関為主建州反覆靡常惟當一意决絶處置得
冝乘其外寕修我内備如敵楼火器急為建置城堡墩䑓蚤為修𥙷設守
瞭之軍夫禁出邉之樵牧稽查虚冐移置将官責北関以訓練之議寛罪
弁以使過之人挑選援兵期得精壮皆内修之寔所當舉行旨曰制馭机
冝其便冝以行大學士沈一貫卒二月戊寅朔摠督兩廣張鳴岡疏叙平
黎之績御史魯之賢劾其招㓂媚璫乞勅罷斥以遏邉境邀倖之謀不報
禮部郎中洪世俊疏皇太子美質英挺而講幄塵封青宫雲鎻此于逺紹
之義何居二祖當干戈倥偬之際鋭意儲教而皇上以承平之時坐令忨
愒此于法祖之義何居皇上冲齡踐祚朝夕典學今雖深居静攝而中外
情形洞若觀火不示之以𥘉年之勵精但教以近日之暇逸此于身教之
義何居且不特皇太子也皇長孫年登十六亦古称出就外傳之時夫以
聖子神孫茫然不知學問此可為盛世景象乎疏留中准留都各衛所官
承襲聼南部勘結類奏即移咨兵部候命不必赴闕命給福府葢造從官
房屋價銀二萬両各王不許援例南直隷廵按陳玉輝修復屯政三欵一
定營費扣除新増冐濫銀兩以為修理奨賞之費一嚴行令𬋩屯指揮春
時督修不力而冲突者革任參䧏隄防無虞者薦用一恤流離四十二年
貧戍額賦難輸合無照四十一年輕災例每石折銀三錢五分以紓軍困
報可御史金汝諧言時事有軍伍虚冐一條謂邉省之兵患其聚聚則易
驕京營之兵患其散散則易弱古者慮其聚而驕故分寓之于屯田今日
憂其散而弱必練習之以行伍冝自營将而下令各習器械平時則分隊
比試團練則分𢾗嚴明此亦以守之法練之者也弘治間五軍營常撥一
千五百名戍黄花鎮神機營撥守紫荆関等䖏故營軍每撥十之一輪畨
于近邉葢習險夷則不致遇敵輒北嘗勞苦則不致驕悍難使今獨不可
倣其意乎此以戦之之法練之者也湖廣廵按錢春言天潢繁衍禄入不
給至于開之以四民之業屡輕建議未能断行臣廵長沙惟長沙王子得
列膠序王亦以此自樂夫諸宗冠進賢而垂大帶其自視至不如一青衿
然則何不令天下學臣于凡分封䖏少闢其途以誘掖之乎粛王紳堯奏
還五所屯田一千餘頃資助新邉兵食上嘉其忠義遣官齎勅建坊旌奨
三月丁未朔建州海西使人進貢諸部世受撫馭進貢許一年一次每次
貢使𢾗踰千名天順成化間量議裁減後復加至一千五百名迨建州冨
強日甚當事復議裁抑遂不貢者幾年禮部條議欲令照北虜俺答事例
免其入京俱在邉守候齎賞照例給發自退地鐫碑益謬為恭順止以大
針等一十五名進御史錢春疏論輔臣方從哲不能阜安宇内登進人材
獨於福王諸事請乞委曲聼順以悦君心從哲引罪求去上諭安心佐理
弗介浮言工部請建殿門箭樓給事中官應震等劾内官監王朝用歴盗
内庫等物贓敗應各䆒擬俱不報廵視廠庫給事中何士晋等言水衡欺
冐弊端莫甚于啇匠預支請設法以清其源定其制扼其要重其責杜弊
将來覆可浙江撫按劉一焜李邦華奏言普陀山遠眺日本俯瞰黒洋年
來法令漸弛募建繁興亡命無頼皆藉此為生涯奈何以奉佛之虗文醸
封疆之實禍乞罷建鎮海寺不報四月閣臣吳道南到任有男子張差持
赤挺突東宫傷門者内侍執之下法司問上即詣中宫王皇后迎見上遂
坐語其故后曰此事老婦亦不敢知須與哥兒面講哥兒者東宫也少頃
東宫至后問之東宫曰此事只在張差上身結局足矣上撫其背曰竒兒
是萬萬年太平天子提牢官王之宷重加詰問科臣何士晋請窮治上大
怒召皇太子及諸孫詣慈寕宮太后几筵前行吿慰禮悉詔群臣入見上
執皇太子手示群臣曰此兒極孝我極愛惜言未竟御史劉光復從後抗
誦上慈操南音聲髙上疑有他語遽怒命内侍執付法司皇太子諭諸臣
曰尔等無聼流言為不忠之臣使我為不孝之子上悦㝷誅差于市斃劉
成龎保于内庭再諭内閣張差事不必株連事遂寝于是罷王之宷官𥙷
何士晋于外工部侍郎林如楚請循祖制停織造内官以甦東南民困諭
工部修築胡良巨馬二橋督理工程内外官都給與勅書関防應差科道
擬定來奏其擇日興工照例行大學士方從哲言今日部院大臣除崔景
榮𥘉到未任尚止一人侍郎止五人而五人中進部者一杜門者三兹林
如楚又以不得其職抗疏去矣臣以為欲挽其去當安其心欲安其心在
行其志如楚之疏固以朝門未建箭樓未修邸第寝閣諸工未竣為不得
其職若何宗彦之求去非以儲講未開王婚未舉諸吉凶大禮未盡行乎
張問逹之求去非以院堂未𥙷代攝難支各處廵按御史之差未盡點乎
望皇上将諸臣請吿之疏盡賜簡發勅令即出視事後凡奏請慨然允行
明良合而庶事康端有望于今日矣五月着刑部重擬劉光復罪該司官
調外任増各直省郷試觧額命相皇太子妃墳地給東宫生母皇貴妃墳
戸原任大學士沈鯉卒祭葬有加禮予謚自正月不雨至是月上因祈禱
連日簡發吏部舊疏遼東廵按翟鳯翀請隨地方量置常平倉括省贖鍰
公費買榖儲蓄上是之行各鎮督撫等官遵行禁左道異教于天下㫖坐
劉光復直欺大不敬律論斬方從哲吳道南疏救不報致仕禮部尚書陳
經邦卒福建莆田人德器温文操持端慎寅清匪懈月旦共推焉六月以
祈禱雨澤遣張惟賢等祭吿南北郊社稷山川雷雨等神旌奨沿山恭荘
王継妃楊氏未婚守莭大小九卿各衙門官俱為劉光復乞恩求宥嚴㫖
切責䧏參政姜志禮三級福王遣人至登萊丈田志禮上言福王荘田連
跨三省迄無成規今日之始謀肇他年之籍口使籓王得與天子争土不
可不蚤慮也上怒責䧏諭吏部都察院年來科道呼朋引類横噬旁擊撓
亂朝政朕因未暇簡閱諸疏故一概優容此輩再無底止使老成不淂安
其位今後尔部遵照憲綱舊規不時指名參奏仍查推過年例外轉科道
官何士晋等照原擬地方前去任事不許推病給假廣西御史董元儒言
夷㓂日驕土司日削請増兵設備蠲稅餉兵聯屬土漢申飾各司勤修撫
輯詔如議行釋馬三道等嚴飾門禁令弗阻絶内市陞右庶子掌坊事劉
一燝為國子監祭酒掌司經局事顧起元為南京國子監祭酒叙甘鎮延
綏累年戦功顧其志周盤柴國柱徐宗濬張承亂等廕襲陞賞起吏部左
侍郎劉楚先禮部尚書諭刑部都察院錦衣衛熱審遣刑部員外郎関驥
等往江南北浙江各省恤刑以靈雨應祈令前遣朱純臣等祭謝七月丙
午孟秋享太廟命吳汝胤恭代遣梁世勛等分祀諸陵畿輔飢先發通倉
米七萬石賑之督撫諸臣請大發臨德二倉平糶以遏亂萌命出十萬石
給之黄承玄祁光宗為都察院右副都廵撫福建甘粛瑞王婚禮成大學
士方從哲等請設官開講開設武科于甘粛額定三十名山東蝗旱飢撫
臣錢士完請賑樞部署事左侍郎崔景榮題秋防事言九邉情形各冝戒
備上嚴諭飾之太常少卿史孟麟疏奏二事一曰皇長孫冊立當議一曰
直臣愚戅冝容為御史劉光復也上大怒下㫖切責䧏五級調外御史劉
廷元言頃者皇上于歴年除書一朝沛發乃于給事中梅之煥一疏責以
擅權疑以窺探夫君尊如天臣子事君如事親聼人隂使而妄肆窺探義
所不敢出也人臣此身尚不得自有况言路有議論而無事權安所容其
擅乎皇上如厭近日之煩囂請于論人論事之章無一不發閣票無一不
勅部院勘議其中事情也亟與施行其渉風聞也姑與優容其緣之以護
黨借之為㨗徑也操吏議隨其後則何至讙呶臣又謂内䧏之諭不可狃
為故常内票之㫖毋容承訛襲舛也閣臣之設固所謂備顧問而伐絲綸
者何可舉其職掌而侵軼之臣之區區敢自效于皇上者曰今之言官惟
患其不敢言弗憂其多言誠舉其言而程量之則妄言無由乘而忠說畢
集矣政府惟患其不任事弗憂其攬事誠使任舉其事而綜核之則招權
無所施而謀断相成矣詔予潞王妃歳禄减半荘租給與自収部臣以非
祖宗舊制爭之不報令今歳各省直暫免行刑淮南大雨八月命吏部左
侍郎李誌署都察院印福建興泉漳三府水災廵按李凌雲請将原題稅
銀五萬兩或全或半存留賑恤不報魯王進馬十疋金鞍一副慶賀萬壽
上優詔答之以東省旱災發臨德二倉粟米十萬石平糶賜輔臣金銀萬
壽字二副及金箓字金書紅符從哲銀五十兩紵絲四表裏吳道南銀四
十兩紵絲三表裏福府長史張士俊求罷疏承奉樊用罪惡乞諭王免行
開店原任通政司左通政今陞太僕卿吳黙引病乞休不允浙江撫按劉
一焜李和華疏言織造停止内遣已奉有明㫖㱕之有司奸民紀光先等
擅行保奏内監吕貴𬋩理織造且不由納言而徑逹是皇上深居之裁决
奸民得以窺覦内庭之差遣奸民得以保舉目中尚知有三尺乎不報駙
馬都尉王昺上疏申救劉光復曰陛下欲釋外廷之猜不得已而召對既
謂召對寕可皆嘿嘿而出必有忠諫方成盛典光復當進言時意氣激然
聲髙膝前寕暇計生前禄位死後榮名得㫖拏問遂成忠臣死諫之名人
誰無死光復死不朽矣陛下二十餘年不臨御廹而一出别無紀載惟執
諌臣坐之大辟聖子神孫𥘉侍臨御亦無所見惟見中官窘撫御史自教
者從臣危之矣上大怒以黨救譏謗革其衣冠押囘原藉為民内㫖給蘓
杭織造太監吕貴勅書并掌稅務閏八月青州盗𧺫安丘城䧟庚戍三殿
及箭樓開工以甘延二鎮斬獲宣㨗祭如河南水旱災改折兊米之半命
沐昌祚照舊鎮撫雲南沐啓元待昌祚年老撫按官奏請襲替不許再行
凟優九月套虜分㓂延綏孤山副摠兵全軍覆沒屬夷虎墩兎憨犯廣寕
錦義十月郭尚賓再糾四川廵撫吳用先縻費金錢損傷民命多殺老弱
以冐功級用先引病乞㱕㫖令供職北関白酋以老女婚暖兎子建州發
兵爭之御史王雅量疏稱向救北関恐籓籬一失建州與暖兎合而遼不
支今與暖爭婚勢不驟合北関依強援于暖兎適為中國利請設防遼陽
以東按甲不動以觀進止建若不聼宣諭我督関兵隂約暖兔從南関入
大兵從清撫分道而東兼以山東之民利其参貂順呼响應金白角之朝
鮮我兵犄之其亡可翹足待已旌孝子邢雲衢等五人節婦李氏等八十
二人萬暦四十四年丙辰正月壬申朔大計㑹舉卓異沈儆炌王在晋等
李誌為刑部尚書革任廵捕提督凌應登毆御史凌漢翀于端門上以毆
辱御史優亂朝儀責應登科道韓光祐劉廷元等言朝章國體所傷實名
不報奪給事中余懋孳御史李養志俸閣臣上言行兇之廢并未見䖏分
執法之言官先蒙譴責國體不無少傷不聼給事中熊明遇言驛傳之設
或使臣啣命而賦皇華或四夷緹譯而貢共球或京朝官賦事于外或監
司再見于京㑹典臚列弗敢奸也先臣有官九列而一介行李不以累郵
卒何近日濫觴之無等也一都通顯僕從如雲供帳賦馬百姓騷動驛官
窮于鞭撻有闔門自縊者奈何不為之釐正乎謹條十欵以上從之南右
都御史蔡應科奏近來諸臣言事皇上每不見聼納反加切責是皇上有
疑于諸臣也臣謂若多言官相継上言必其心之無可疑也亦明矣言謹
則意必忠議同則謀無私如近者皇太子之講學皇長孫之就傳税璫之罷
免内帑之給彂科道之允𥙷諸臣单疏合疏言之皇上亦何疑而終不聼
哉不報遣御史過廷訓往賑山東飢民貴州廵撫張鶴鳴奏紅苗蹂躪三
省乞勅楚蜀徴兵助餉務期撲㓕以靖封疆㫖依議行御史翟鳳仲上言
宦官三事謫外二月壬寅朔淮徐飢命發見貯溢税并正項銀一萬六千
七百八十兩煑粥賑濟青州舉人張其猷上所繪東人大飢指掌圖各為
詩咏之有母食死兒妻割死夫之語見者酸鼻御史梁州彦上言國無重
臣則主危左右太親則身蔽今大􁉗如向曙之星逐臣等辭條之葉夫有
罪不赦有缺不補祖宗朝所以裁抑貂璫者奈何賜之于朝紳乎皇上誠
能召閣部大臣直啇幾務科道輪直對仗駁弹在廷議論惟患其少尔一
事一疏可了一官一推即用雖趣之使言更于何䖏関說伏願御朝講停
内批無偏抑言官而代北司之報復無怯惜補授而甚言路之䔥條疏入
奪俸半年給事中郭尚賔言人主親裁冝審言官顯諍非私上怒曰尚賔
明為余懋孳解救實為凌漢冲窺探欲使閣臣對還内䧏謂朕為何如主
姑䧏三級調外㑹勘凌漢冲凌應登事應登姑免死發戍瀾滄漢冲例不
謹閑住大學士吳道南禮部尚書劉楚先充㑹試考官取沈同和等三百
五十名既放榜下第舉子憤憤不平或泥汙同和名或聚衆聲闕于是科
臣參其懷挾本房亦具疏檢舉上命禮部覆試曵白除名磨勘原卷内四
經稿皆第六名趙鳴陽原稿塗抹者俱遣戍京師有断么絶六之謡三月
辛未朔廷試賜進士錢士升賀逢聖林釬等及第岀身有差命兵部發銀
六萬兩解濟黔師剿苗山東廵按王雅量以登萊歳荒請海運陳言六利
下部議四月庚子朔勅旌舉人梁知德四川梁山縣人少有至行舉童孝
子應郷試考官閱其卷擲之地忽有神曳還几上如是𢾗次乃入選人謂
至德之感御史毛湛言銓屬不冝廣額舘選不冝參差謂銓部官至四十
四員輪逓視事頃突増册庫一員遂至今日每缺増三四人長此安窮且
每年外轉止一人其餘皆需次典選翹足清卿者既無言責又鮮年勞雍
容家食坐致華膴安可容此濫觴也舘選之舉与其多留于一科莫若精
擇於每科弗淂派臺省而遺部屬狥托病而啓規避庶多寡適均儲養得
體不報雷火焚稅監張煂房給隴川宣撫司多安靖印信給事亓詩教上
言時事借漢唐宋為証曰漢之賦法壞于武帝作鹽鐵算舟車造錢幣利
析秋毫矣又令民得買爵其後浸淫遂至有開西邸賣官入錢者今之營
利水陸榷関之外益以攘奪之中官粟銀事例之嬴居為戸工之竒貨璫
稅酷于平凖貲郎劣于武功大内牣于西園此殆類漢者也開元天寳間
設勸農使虚括客户八十餘萬歳増緍錢𢾗百萬鎮兵歳供衣千二百萬
疋粮百九十萬斛至元和比天寳稅户四分减三天下兵仰給縣官者三
分増一大率二户資一兵矣今之邉餉取之愈窮愈促用之愈濫愈増以
十室九空之民半養有名無實之軍半飽有去無來之虜追呼慘于簡括
物力耗于虚靡削弱成于貢市此殆類唐者也靖國改元正月朔即有流
星及赤白黒氣燭地亘天因而彗飛青著龍見茶肆狐升御榻是時宦者
開邉釁倖臣領花石荼毒生靈所在騷然河北山東盗賊四起馴及于金
人之難今天鳴地震物孽人妖水旱蝗蝻道殣相望両河東省劇盗横發
復報雷火之災倐燼寺人之宅明白易見切近可虞此殆類宋者也皇上
不朝不講不郊不廟皇太子講讀則乆輟不行矣恵桂二王則少壮不婚
矣部院大僚懸缺不𥙷臺省諸臣摧沮日加以時考之既理𢾗之並窮以
勢觀之又天人之交變臣懼今日為治之終亂之始也不報五月庚午朔
給事中熊明遇言邉功太侈稽核冝嚴請勅延鎮新差御史李養志甘粛
在差御史董廷策勘議訪核又言時事八可憂内庫太實外庫太虚一可
憂餉臣無餉邉臣開邉二可憂西虜圖王東虜圖賞三可憂黄河泛溢運
河膠沍四可憂齊苦荒天楚苦索地五可憂鼎足不備棟幹微撓六可憂
群諽盈衢遮遥滿路七可憂吳民喜亂冠履倒置八可憂八憂未已五漸
互根太阿之柄漸入中涓魁壘之舊漸為稿籜制科之法漸屬奸囮武蠭
之兵漸至銷懦啇賈之途漸至梗塞五漸已見三無蔓延奸民可熒惑天
子千戸可惠邀絲綸是朝廷無紀綱雲貴之守令皆途窮楊粤之監司皆
規避是邉逺無吏治挑搆口給于蒯武傾危禍慘于蘓張是士夫無人心
天下事可不寒心哉不報廵漕御史朱堦言漕政二事一曰清覈厰船一
曰修復泉湖從之以庶吉士葉燦姜逢元繆昌期等十一人為編修簡討
給事中姜性言福籓贍地湖廣額逺不及請丈勘欽留邸業以免籓租不
報六月清河兵私出松山採木為夷部掠殺御史王雅量參遊擊馮有功
戴罪允之謫工科給事中劉文炳經歴司都事文炳以取假元沈同和事
極詆道南道南不勝忿言二百餘年但有紏閣臣之言官無罵閣臣之言
官上怒岀之方從哲論救道南亦論救乞㱕不許給事中啇周祚言自封
建既罷車書一統裂土分茅制所不載奈何以髙皇帝金甌無缺之天下
自今日起割裂之厲階哉時福府贍田河南山東勉張結局楚地搜括難
支故周祚言之江西大水貴州撫張鶴鳴報擒斬苗狆一千四百名請俟
秋後再舉從之七月己丑朔虜索𥙷貢賞賜衣服等項逾半年不發科道臣
余懋孳䟽劾不報又疏言闢異教嚴海禁自西洋利瑪竇入貢而中國有
天主之教留都王豊粛陽瑪諾等煽惑百姓不下萬人朔望朝參動以千
計夫夜聚曉散效白蓮無為之尤則左道之誅不可貸也使其資往偵來
通濠鏡嶴夷之語則通番之戮何可從也河南蝗按臣令民捕蝗斗者給
以斗榖榖殆盡而蝗愈繁陜西旱套虜入犯東路參将王國興死之巡視
厰庫工科㱕子順疏言寳源局差官買銅五便謂年來以𢾗萬帑金輕付
啇人之手躭挨冐破茫不可詰宜委虞衡司官一員給以堂劄則事無推
諉商有綂紀便一貿銅者大率輳于蕪湖差官乘船刻期可至便二除関
津之税輸運無復留難俾一歳之買足為三歲之用而鼓鑄不致如今日
之停工便三銅既贍足鼓鑄精好私錢不得與官錢混淆則盗鑄不禁而
自息便四今經費浩繁帑銀漸竭若収銅鑄錢則在冶皆錢積錢皆銀以
錢之贏𥙷銀之詘流通貫輸公私充牣便五此經國之長計也不報八月
壬寅皇太子出閣講學南太常少卿桂有根奏増孝陵太牢牲帛祝文從
之九月己巳朔兵部奏請諏日開操以飾營務不報御史李髙疏條廵関
八議嚴防禦以衛陵園核軍餉以清虚冐查邉工以固疆圉練郷兵以備
緩急通拘綴以伸國威開使過以勵材勇重海防以備倭變禁左道以杜
亂源允行溧陽等處水災江寕廣德等處蝗蝻大𧺫廵撫山東李長庚疏
議縣囚王㴶功罪王㴶者安丘縣民也睚眦殺人繫獄擬抵劇盗張國柱
倡亂引衆五百人入安丘類以綘帛抹首時縣令無宿備逸而匿賊黨刼
庫藏破械出獄囚㴶與焉乃詐䧏賊俾廵視㴶宻誡諸囚無動動者死矣
隂結縣令為擒賊計約城外張軍聲以撼賊入而宣言于賊曰官軍至何
不走賊踉蹌出城未及半㴶闔扉堅守手刃一賊持其首號召吏民令郷
兵各去其㡌曰抹首而綘者賊也復立砍渠魁十許人于是城中人并獄
囚起逐賊盡殱之漼搜賊所刼庫物還之官事既定束身入獄撫臣言㴶
一罪囚尔而倉卒成定亂之功其佯為從賊智也戮力殱賊勇也事平就
獄口不言功忠也雖殺人者死國有常刑而㑹典亦有犯斬罪立竒功准
贖之例乞寛一面開義士自效之門上命釋之免江北抽扣節省銀兩先
是征播征倭省直抽扣冗役公費可節省者解部充餉故廬鳯等四府三
州每年共節省二萬七千餘両及倭播平而此項未蠲甚至攤派善良追
徴殊苦廵按唐世濟援恩詔請蠲從之十月戊戌朔虜犯波羅堡摠兵杜
文煥破走之銀虜犯永昌參将祁秉忠拒之諭内閣軍餉急缺朕軫念邉
彊将聖母宫銀三十萬両發出其餘令户部㑹同兵部議借銀八十萬兩
速解赴鎮弗借言請帑致悮邉事禮部尚書劉楚先吏科給事韓光祐屡
乞休不報出城候命越宿遂行大學士吳道南歴陳危悃疏十三上諭留
再三而不敢遽去御史韓浚言皇上不自愛其紀綱故朝廷之用舎與衆
庻違而臣僚之去就又與功令違法度不足以整齊人心幾同于瓦解不
省十一月戊辰朔革原任廵撫李三才職為民己巳隆德殿災距宸居不
逺上心震恐終夜不寕閣臣上疏恭慰優答之復勉以入閣視事原任摠
督兩廣侍郎陞南京刑部尚書張鳴岡卒江西萬安人為御史劾奏權璫
䧏廣德判官督兩廣遏稅使不得入粤𢾗上章為民請命至是候代卒大
學士李廷機卒晋江人文章温穆有先民風居官清苦自勵覈實用計經
久既參大政門屏粛然以忠清直諒為上所特簡遺令云身後更無遺表
不得凟奏朝廷邀求卹典子恪遵不敢違撫按代題祭葬予謚文節己丑
延禧宫災十二月丁酉朔准江西留事例銀一年給賑命押發逺夷王豐
粛等于廣東聼㱕本國廣東廵按田生金援恩詔請釋今戍亷州給事中
戴士衡戍雷州知縣樊玉衡回籍為民不報南兵部尚書王克纉上修省
言聖明御宇以來火災示警者屡矣一見于乾清宫而宸居非舊再見于
皇極殿而視朝無所今隆德殿又見吿矣宫殿之間肘腋之近夜半火起
其光燭天皇上見之震懼不寕然旬日以來未間彂號行事有以大慰人
心者豈皇上畏天之心與火俱熄耶六合爲家四海一室其所係之大非
止一殿而巳大臣不推撓棟梁也䑓諫不充缺戸牖也庶僚不備撤榱瓦
也帑蔵吿竭乏蓋藏也小民貧困削産業也邉防不固頽垣墻也有一于
此可為寒心而况兼之可危孰甚焉願皇上一更舊轍收羅人才以濟時
艱罷稅停織與民休息大渙居積以安邉彊修儲教行婚禮以燕翼子孫
下章奏採人言以宣暢下情庶幾人心恱而天意囘也不報辛丑白虹貫
日鎮筸等處紅苗叛亂自嘉靖𥘉年討平設立乾州五寨洞口靖疆清溪
長寕等大小十八營哨每哨兵或二三百名或百名委辰沅等衛指揮千
百户督兵防禦又該參守各一員綂制弹壓自萬暦十六年以來各哨将
官不簡練壮勇皆以賄収及聞苗出犯哨官無計率給苗粮乞和又地方
失事不報剋餉進賄參守彼此彌縫以致兵弱亾命者復吿以内地虚寔
潜相勾引至四十二年七月後苗賊入大章龍潭等處明年入大小五冲
等處各營官巽懦觀望來不偵探去不堵截撫臣梁見孟參失事官陶正
王可大等後雖有冲果蘓木溪之小㨗然終不能一大創苗愈熾矣萬
暦四十五年丁巳正月丁卯朔摠督周嘉謨條議海防事冝併事權以便
調度精船噐以禆實用簡将卒以壮威武定汛規以便責成酌衆議以定
機冝預綢繆以弭釁隙留中禮部遵五年議謚例疏請應謚諸臣四十四
人東朝房火延及公生門俱燼兵科趙興邦論套虜乞欵邉臣許𥙷經革
市賞謂虜戕我将士掠我人民如此大逆何論小恭恐要挾得計虜氣愈
驕傳之四夷胡可為訓且一年兩市計費八萬七年之間幾六十萬矣取
此六十萬金錢每歳以二十萬餼我軍士則士飽馬騰即長驅虜庭可也
何示弱至此貴州廵撫張鶴鳴復分道勦苗廵按楊鶴言進勦情形成功
難善後尤難請發帑金四萬以二萬為困守之需以二萬為善後之用不
報二月丙申朔禮部請皇太子講學皇長孫出閣就傅給事中趙興邦以
開原失事疏請提問将官嚴諭撫鎮道臣等留中貴州廵按楊鶴奏請申
飾用人之法言化夷先從漢始化漢人從選用良吏始州縣有司牧之寄
郡守有弹壓之權司道任方面之重皆不可不慎選以治其本長乆之計
必出于此時三冬無雪入春不兩勅群臣修省親露禱宫中二十一日雨
雪交作大學士方從哲等因上疏言精神可通於昭之表而獨不可徹于
穆清之上耶謹請先行其最要者𥙷都察院堂官以重風紀之任允考選
候𥙷散舘諸臣以濟言路之窮點按差以靖地方宥累臣以開一面其餘
諸事俟次第簡發不報三月丙寅朔始命吏部考察京官計典例于正月
舉行至是奉㫖尚書鄭継之侍郎李誌科徐紹吉道韓浚考功趙士諤主
計黜馮上知李樸丁元薦等南察沈應文於綸爲政黜章嘉禎金士衡等
拾遺則王之宷鮑應鰲孫瑋曺于汴孫慎行魏養蒙朱國禎鎮撫司監犯
日乆無人問断淹繫死亡家屬百餘人聚哭長安門外閣臣奏言今奉㫖
送問之犯日多而遵㫖打問之官烏有圜土壘壘日登鬼録幽魂怨氣上
干天和乞将部推理刑官速點一員不省兩淮鹽法道吳撝謙條陳太平
第一策意欲借墾田之名行井田之法更樹榆栁桑棗等不於經界之上
一則資之爲利一則資以爲守給朝鮮國王李暉生母金氏冠服四月乙
未朔允鄭養性襲職左都督給事中趙興邦疏諌不報貴州廵按楊鶴請
以烏撒土府改隷黔中便上命所司速議允兵部侍郎魏養蒙休致命崔
景榮署兵部五月乙丑朔虎酋獻欵督臣薛三才請復撫賞從之吏部尚
書鄭継之奏考選諸臣自題留以來候命五年矣垣省䑓班幾爲一空乞
将原擬散舘諸臣速賜允用署禮部侍郎何宗彦言熱審必不可愆期朝
審必不可廢格詔獄理刑必不可無人不報宣大摠督吳崇禮請築獨石
城外垣房修理馬營雲州二堡允行命諭禮部大祀天以子時地于卯時
大明以卯時夜明以酉時明註祀冊以便遵守併宥張惟賢之失御史紏
其代祀不敬也畿輔蝗旱甚慘㫖免順天永平二府州縣過路落地二稅
一年應天等䖏大蝗又有群䑕啣尾蔽江南渡正陽門箭樓成六月甲午
朔以大同殺胡堡為雲中第一衝要另築新堡以建啇店禁市夷不得仍
入殺胡城署兵部侍郎崔景榮言戚畹恩施不冝太濫鄭養性侯昌國襲
官實犯萬世公議乞收囘成命不報以先賢周敦頥十七代裔周汝忠襲
博士崔景榮疏邉鎮虜情欲使用欵者戒處堂之安周徹桑之備毋以度
支蒭餉為㗖虜金繒則守禦嚴而虜不敢驕用戦者惟以直前為功不以
小蹶為罪令将士退而死㳒方不難進而死敵則威武振而虜不敢縱得
㫖申飾七月癸亥朔京師怪風折社稷壇門及東中等門櫰落五鳯東華
等門樓吻獸倒午門前聖㫖牌及東河邉大樹𢾗株大學士吳道南丁憂
囘藉山西大旱山東旱蝗給事中吳亮嗣等因風變陳言欝塞諸状自端
揆九列以及百司無一人能逹其情于上自禮楽兵刑錢榖無一事不壅
滯且掖廷内侍刑戮太過内帑泉貨沉積太多幽咽之氣皆能結為愁雲
迅雷以妨和氣貴州廵撫張鶴鳴奏猱坪擺朋之㨗延綏廵按金忠士奏
邉将失守之律重邉将之權反為虜操若曰我一犯搶爾罪立至故邉将
徃徃㗖虜以重利使之或東或西而不出于所轄之地常嫁禍于隣者願
寛其文法以責成之八月癸丑朔方從哲請補閣員時從哲臥病両月章
奏皆就私寓票擬至是入閣以東宫講期上請内批無吉日停止九月癸
亥朔湖廣承天等䖏夏旱秋水蝗蝻蔽天三災叠至萬姓倒懸詔停刑時
疏奏多留中京官奉差請吿命未下部未覆者支俸如常仍作算考滿翰
林簡討丁紹軾以册封吿病後一年零四月移書掌案不領在吿之俸亦
不以在吿作考滿之期禮部等衙門題皇太子開講詣文華門叩請懇行
不報河南沈丘等五十州縣旱災准于倉兊粟米三十九萬石内改折五
分徴銀山東星隕天鳴地裂龍闘江西漳州各大水十月壬辰朔給事中
官應震言𢾗月以來自輦轂三輔留都江北至河南山東西陜西江西湖
廣福建廣東等處俱以灾傷報請蠲請賑祈皇上多出内帑大行賚予以
為國計民生疏留中駙馬都尉侯拱宸疏奏𥙷缺失修聖政以收衆用以
安宗社恭順侯吳汝胤疏奏急務當修賢才當惜請亟賜簡用以維㤗運
俱不報命鼎渭准封代籓世子先是鼎渭生于隆慶五年鼎莎生于萬暦
十三年雖係庶出而長㓜判然矣代王溺愛鼎莎謀出鼎渭揑詞以請部
寺通政宗人各疏斥其謬經年不結至是始奉㫖定奪吏部都察院俱以
䑓省缺人諸務廢弛請速下考選候補諸臣以濟急用大學士方從哲乃
言人君舉事上之當存國體下之當順人情遠之當稽祖制今六科止于
四人而五科之印皆無所屬十三道止于五人而人兼𢾗事以致内外各
差缺者無可𥙷滿者不得代寥落若此于國體何如也諸臣通籍有年今
幸與清華之選豈不欲乘時自效而徒令株守都門淹繫累歳此其于人
情何如也累朝舊例給事中五十餘員御史一百餘員濟濟盈朝用以擴
聰明而充任使今挫折若此豈人才昔盛而今衰糾䋲之職可用于國𥘉
而不可用於後世耶此其於祖制何如也不報十一月壬戍朔纂修玉牒
成虜犯喜峰等䖏廵按薛貞劾參将郭珍選李家峪守備魏允髙䧏罸有
差給事中趙興邦摘議廵青要務言中使當撤貧啇當裁城垣倉厫傾壞
當修驢頭無用當變至于内馬房當遵照㑹典與外馬房一體廵視不報
潞簡妃李氏請恩襲封其子賜名常􁩬温答有加時王婚並急工部錢粮
無措命借于馬價侍郎崔景榮陳言邉需孔亟不堪再借當慮非常上命
仍給之十二月壬辰朔大學士方從哲言奉明㫖目疾稍愈即簡詳發行
行之此其時矣謹一一臚列上請不報丙辰以輔臣所謂選官畵慿事准
将張孔教復除吏部署印時上于萬幾槩置不理中外惟以叢脞相尚𧺫
居注之職向有一翰林官專任葉向髙廢其官而自領之然向髙便于筆
札歳月微有登記至從哲而遂廢有以日後史事為言從哲云異日纂史
官自弔各部本章閱之足矣内府藏籍甚多自焦竤遇謗之後史官避嫌
不敢至内府繙閱而書皆為吏役竊去所藏漸耗萬暦四十六年戊午正
月辛酉朔貴州廵撫張鶴鳴請合勦兩江廵視京營御史梁州彦奏聼用
一途原為儲養将材今以所収聼用世職武科循環入營習射親試較閱
終歳應薦一以箭年貌聼用乆近為據庶良楉攸分不失儲養𥘉意承天
守備太監張文元以病求去祖制凡中外本章進經御覧必發閣臣看詳
擬議取自上裁遇有未當再擬以上設有事體稍碍難以奉行者封還御
札請改此相循舊規縱有中出不由内閣者必細微無関大體事年來中
㫖漸多或不時批發或中夜傳宣至于明㫖雖下必由該部抄發後行今
太監張文元吿病疏中揷入别項人犯取中㫖以一等字該之盡為釋放
内閣不得與該科不得問亦不知何項罪犯何𧺫事情大學士方從哲上
疏爭之不報尚寳司卿熊尚文奏金牌失落𢾗多㑹典錦衣衛當駕三日
輪班上直各赴尚寳司関領金牌夜廵點閘班滿繳入所以嚴関防粛禁
地也自上深居二十餘年直宿僅存故事廢弛該司查參部議𥙷造二月
辛卯朔工部侍郎林如楚言祖宗設立工科發抄一以防内廷朦朧傳送
之弊一以嚴外臣完欠考成之法其用意甚逺今皇上俯從内臣之請有
不必候科抄之㫖竊以上供夷賞及婚禮織造事干錢粮自非下科勘詳
抄部送司何慿覆請如一日未奉點用科臣之㫖即一日不敢題覆催儧
袍叚之疏即皇上以衡命罪臣臣寕甘之不報守備鳯陽太監金忠奏欲
操練兵馬該科參寝之吏部尚書鄭継之兵部侍郎崔景榮先後于大明
門叩辭出城大學士方從哲以子致殞娼女事被參註藉三月庚申朔廵
按御史田生金奏請粤東備謚六人政事則尚書張㤗陳紹儒侍郎陳璉
節義則員外張粲長史荘琠理學則郎中唐伯元辛未京師風霾晦㝠四
月張鶴鳴進兵両江敗績疏言楚撫有一旅觭角期月可以蕩平湖廣廵
按彭宗孟言鶴鳴擅開兵釁責人以難辦之役有㫖令恊心任事蠲廣東
䨇恩塲虚暗鹽課從廵按田生金奏也建州誘䧟撫順城千總王命印死
之　先一日于撫順口言明日有三千韃子來做大市至日寅時
果來叩市誘哄啇人軍民出城貿易隨乘隙突入擄殺據住沿河勾引西
虜煖宰等于遼河両岸下營討賞虎墩兎憨㑹議入犯東虜抄化紏集駐
牧於鐘静邉外因以漢字傳檄清河脅併北関廵撫李維翰趣總兵張承
胤移師應援建州兵僞敗誘我師前以萬騎廻繞夾攻承胤全軍覆沒廷
議興師起楊鎬兵部侍郎經畧命摠督薊遼侍郎汪可受先出撫順順天
撫臣移鎮山海保定撫臣移鎮易州以便控御𧺫廢将李如栢摠遼東兵
及徴杜松屯山海関劉綎柴國柱等赴京調度廵鹽御史龍遇竒奏立鹽
政綱法詔遵之仍立石垂乆建州㱕我漢人張儒紳等傳來夷文一𥿄自
稱建州國汗有七宗惱恨等語大略言朝廷無故殺其祖父䕶北関嫁老
女及三坌柴河退墾今願赴貢求我一二人為質罷兵工科給事亓詩教
疏言張儒紳等為建州送進當嚴行訊䆒况云係東厰所差如渉别故不
妨另處果係交通則當徑坐以交通之罪不報閏四月給事中官應震奏
禦建三策一在伐敵交諭虜能繫建致闕下如順義王故事世受國封賚
賞不絶此以逆虜攻建之大畧也一在張威勢建州北隣北関南隣朝鮮
借北関兵為嚮導搗建之右腋調朝鮮鳥銃手同我由鴨綠山后搗建之
左腋此以順夷攻建州之大畧也一在悉敵情撫順至建州二百餘里有
五関隘進一関須守一関若越関而進恐無㱕路凡建境深淺虚寔須得
建人與我同謀方能詳悉此以建攻建之大畧也姚若水疏薦原任摠兵
王學書毛允中孰知夷情冝起備大将之選住歳東征餘兵多聚海蓋皆
善騎射冝招徠以資衝鋒之選自登州抵旅順可竟日而至由旅順抵黃
谷島汪家口亦不逾三日移舟師于汪家口與鎮江寛奠兵合可相機而
前可扼隘而守則建州腹背受敵安能西犯南禮部等衙門奏祖宗家法
以訓儲為第一義髙皇帝建大本堂而命太子賔客梁貞王義等輔導太
子文皇帝于五年四月即命皇長孫出閣就學諭輔臣盡心開導皇上亦
當守祖宗家法允開講之期皇太子皇長孫日就月将以延國家有道之
長不報五月廵倉御史王象恒條上倉漕八要一嚴督摠旗以杜掛欠一
專選庫官以便青成一革船户幇貼以省煩苦一議革攬頭以禁侵漁一
多留通粮以省繁費一收餘米以實倉庾一嚴稽查以杜虚冒一禁改折
以重根本從之廷議請發帑金凑餉百萬以給軍上諭内帑無措括十萬
金佐之撫安白家沖三坌堡連被剋㑹夜大雨河水泛漲建州兵退岀境
經略楊鎬兼程受事抵山海関得剋堡報疏請就近徴調命楊鎬兼挕巡
撫諭摠兵杜松劉綎等出関給冏金六萬両市戦馬以候陳王廷代楊一
桂按遼六月戊午朔添設戸部郎中一員給勅書關防隨軍督餉廣東廵
按田生金條陳五欵兼統轄以裨鹽政鑄官錢以利民用恤官舍以念世
勲分薦疏以勵武弁酌邉戍以恤罪囚命依議行庶孽常洪紏黨刼父淮
王寳册銅符勒常洪自盡淮王貽謀不臧罸禄四年贈總兵張承胤少保
賜廕謚立祠李維翰革職為民南道御史趙紱言臣宰盧龍時便聞建州
浚壕増墉選将練卒二十年生聚教養而我方狃于處堂之安今冝朝夕
訓練力圖自安而又當使本鎮賢士如関東劉國縉関西白瑜父子及先
前推寜前參政劉尚朴等各畢其智力以圖安攘遼事庶有濟也京師地
震何宗彦等上修省三事不報七月丁亥朔御使張銓言建之山川險易
諸将未諳深入保無抄絶昔臚胊河之戦五将不返今冝就近調募屯集
要害以固吾圉厚撫北関以堅其敵若加賦選丁騷動天下恐憂不止遼
者又言李如栢杜松劉綎以宿将並起勢不相下必責成楊鎬使之約束
張承胤不量而進䘮師辱國死何足贖梁汝貴顧廷相突圍而出見失主
将䧟陣而死冝加優恤若李維翰當逮治以為失事之戒御史潘汝楨條
奏薊鎮事冝一曰𥙷練冝速一曰戦調冝審一曰要地冝防一曰偵探冝
明一曰南兵冝恤一曰夜廵冝議一曰夷市當防一曰資格冝破一曰軍
力冝養建州兵從鴉鶻関入䧟清河參将鄒儲賢遊擊張斾戦死南兵主
事鄒維璉言邉患孔亟冝選擇大将以任戦守八月丁巳朔賜經畧楊鎬
劍時議謂楊鎬工于媚虜掩敗張鶴鳴果于勦民餙功楊鎬北禦鶴鳴南
撫時事可知矣兵科趙興邦奏摠兵李如栢舎清河而防懿路出竒應敵
固如是乎若援遼摠兵麻承恩不聞其駐防何城應援何䖏又大不可解
朝鮮遣刑曺判書李度請敕從征并乞硝黄許之故太僕少卿吳烱捐貲
一萬兩助邉且言昔人助邉得官士林為耻臣今以休致官助邉非有他
覬望勅戸部收受戸科官應震言烱有官非求進無子非求恩冝表章
之以風勵群臣山西提學副使吕純如請以宋資政殿大學士范仲淹我
朝霍州學正曺端從祀薊遼摠督汪可受以清河失事自劾㫖令策勵恢復
開山東海運西虜定欵九月丙戌朔逮摠兵麻承恩詔獄囘郷生員孫弘
祖在建州寨聞要先後犯搶清河靉陽等䖏建都遼陽帖報經畧西虜各
聚衆謀入内犯廵按王象恒奏請増兵選将發餉備邉勅援遼諸将抵関
者嚴限赴遼建州兵從撫順入李如栢拒却之張鶴鳴奏銅兵鼓噪紅苗
乘機搶掠悮事求去詔慰留之諭戸兵二部撫順近㨗朕甚嘉焉今天氣
嚴寒邉方可憫尔両部凑發銀二十萬兩赴軍前犒賞務使人沾實惠士
有奮心戸臣請加派田𤱔每𤱔加三厘五毫有長星見于東南其星白氣
一道形如疋布濶尺餘長二丈餘東至軫西至翼凡二十九日而㓕京師
地震増設遼東廵撫周永春以李光榮為援遼摠兵移駐廣寕十月丙辰
朔給事中薛鳯翔奏從來未有五年不下之考選三次並候之言官責輔
臣不能挽囘匡救于是從哲乞罷斥不報彗星出于氐埽犯太陽守星尾
掃北斗文昌五車逼紫垣從哲言一陽𥘉始彗芒轉甚天怒未巳在皇上
轉移之閣臣居宻勿之司未有一人居𢾗年之乆者六部率多署事左都
懸缺多年三科無官四科無印抄發之規盡廢封駁之任乆虚掌道無人
侍班無人廵城無人外差者無釋負之期其于人情何如也戸部言大征
未舉而支銷幾盡各関省直節省搜括両殿中書士民援納輸助事乞早
簡發以𥙿軍需御史楊鶴請通啇恤竈以平鹽務梧州城火起廵撫潘一
桂以廣西亢旱赤地千里奏留稅銀四萬餘備賑併蠲額稅以救邉荒欽
天監請勅取在籍按察使邢雲路前來統理暦法十一月丙戌朔兩淮參
議吳撝謙奏遼左危急已甚必深溝髙壘以拒之毋輕用戦以蹈不測改
設武関于鞏昌令河東西十道合試太常少卿胡來朝請京邉兵更調以
練膽勇十二月丙辰朔禁革錢粮加收火耗套虜猛克什力率部落來䧏
兵部尚書黄嘉善疏請勅令直省諸臣各将所屬兵馬錢粮開報嚴行該
𬋩簡練勾𥙷及召募隣近軍餘閒民教習分撥防守仍載入考成而行黜
陟依議行員外郎董承詔犒軍進言遼事之難有六一将多而難調一兵
弱而難用一助寡而難恃一餉乆而難継一敵狡而難制一地險而難攻
而又有不可不議者六一関隘之當守一儲糈之當備一防禦之當周一
遼餉之當優一驛逓之當恤一優卹之當亟冝嚴飾将士恊力同心以
保無虞祖制藩府食鹽三百引每引二百觔福府准一千三百引每引六百
六十觔于河東運支廵按王逺言非典制不報給事中趙興邦言近者㑹
安有失或謂竊掠或謂大舉上下相蒙楊于渭欺隱揑報胡咸寕附和扶
同據法俱無可逭各鎮道按臣以用人方急姑從寛政後将何懲且諸将
心怯而忌氣驕而妬如杜松与賀世賢以幕賔所搆大成嫌隙開鉄一帶
民既苦虜又復苦軍乞勅經畧諸臣嚴粛軍紀以鎮危疆得㫖策勵北関
金台失以剿建州一寨來吿賜金帛風勵禮部彚奏年終災異除風霾水
赤日異妖氛彗星專疏外若甘粛猪妖遼東猴妖四月寒霜邉臺杆火大
怪示警于安慶蛟災作祟于池寕雷火焚擊于真保天鼓震響于寕逺梧
州火災官舎民居俱燼各省地震京邉山西見吿留都星隕成石祖陵地
震天鳴乃言路幾絶政本孤单九列星稀六垣印刓且郊廟儲教不親不
講榷稅内帑未罷未發将何以崇實修而答天譴計滌舊布新轉災為祥
正在此時萬暦四十七年己未正月朔命吏科給事中張延登署科主察
上三事其一詳保任之法其一嚴提問之法其一慎署印之人上嘉納之
職方員外郎王元雅言策遼六欵一嚴責成一别功罪一戒欺蔽一簡精
銳一督蒭餉一核戦具上曰條議諸欵有禆邉計其令經畧督撫等官一
體遵行所議定征剿防禦方畧即時馳奏大學士方從哲移書楊鎬趣戦
援遼逰擊　叛附建州以父　在彼也二月乙卯朔部院科道㑹
勘韓敬文自可觀既無関節的據似難錮其終身或有輕佻舉動另當問
之銓法上從之令吏部另議官以聞山東廵撫李長庚以戸部侍郎督遼
餉楊鎬誓師遼陽分四路馬林率麻嚴丁碧等趋開鐵杜松率劉遇節等
趋瀋陽李如栢率賀世賢李懷忠等趋清河劉綎率祖天定喬一琦等趋
寛奠總兵王宣趙夢麟官秉忠李光榮各駐邉堡策應吏部左侍郎史継
階禮部侍郎韓爌充㑹試考官取荘際昌等三百五十人甲戍京師風霾
畫晦從未至酉黄塵四塞㝠如深夜已復光明赤色如血命傳諭慰厲東
征将士飾諸邉備諭工部殿門工程已奉㫖開工如何擅停止速令清理
地基鼎建毋借言阻撓三月甲申朔麗江土官木増獻銀一萬兩助餉廷
試賜進士荘際昌孔貞運陳子壮等及第出身有差時際昌進呈卷有别
字有洗𥙷字科臣楊漣疏曰以状元而别字必進士皆不識字人可以状
元而洗補必進士皆曵白可一時韙其直言杜松兵越五嶺関抵渾河焚
尅二栅趋利半渡被衝車營鎗砲阻水不前松争山頭駐軍林間伏盡起
松血戦突圍自午至酉力竭師殱松及王宣趙夢麟皆死馬林改由三坌
出塞抵二道関聞松敗軍遂譁遇敵歛衆退爲追兵所擊死者枕籍僉事
潘宗顔通判董尔礪皆死劉綎出馬家寨口深入三百餘里剋十餘寨敵
詭為漢卒誘墮重圍夾攻之衆遂潰綎及軍鋒劉昭孫等並戦殁㳺擊喬
一琦斬敵壻火胡血戦四晝夜投崖碎首而死朝鮮将金景瑞從綎先登
者亦全覆惟李如栢先受周永春檄中道撤兵不見敵而還起前御史劉
國縉賛畫復起前御史熊廷弼馳渡遼宣慰軍民兵部尚書王嘉善及九
卿科道叩文華門請發内帑以募戦士允給四十萬虎墎乘機挾賞廵撫
周永春奏言廣寧一線為全遼咽㗋之地䖏䖏乏兵萬一狡謀狂逞于西
建継其後則三韓之危有不忍言因命汪可受移駐山海開申飾薊昌防
備四月甲寅朔諭經畧楊鎬戴罪視事李如栢聼勘巡撫周永春請以其
弟李如楨代将勅開原道僉事韓原善募兵萬人調各邉兵分駐近郊行
遼東酌議民兵耕守宣武門外響閘至東御河水盡赤宣鎮營兵鼓譟不
赴調詔逮治摠兵劉孔胤御史楊鶴言戦骨堪憐忠魂未慰乞恤死士以
鼓勤王頃者東征之役大将張承胤沒矣摠兵杜松劉綎與夫王宣趙夢
麟相継亡矣文臣潘宗顔董尔勵俱暴骨疆塲矣聞劉綎提兵深入已破
敵十寨堅壁列營不動彼計用杜松陣亾衣甲旗幟詭稱我兵乘勝督戦
綎始開營遂為所敗然猶大戦𢾗十合養子劉昭孫出入死闘有萬夫莫
當之勇若使清河聞警李如栢少聼賀世賢之計偏師策應殺入重圍劉
綎當不致死或夾擊成功未可知也傷哉宿将死而死矣其家酸悽痛楚
憂離困苦之状臣不忍見聞也請優恤家屬併立廟祀從之戎政兵部尚
書薛三才卒贈太子太保謚恭敏自東事發難調度兵食拮据營務條上
練火噐修戦車演京軍舉義俠諸疏皆切中時窽晝夜不交睫者五閲月
遂以勞瘁卒于京五月癸未朔科臣張延登奏劾擅去諸臣侍郎林如楚
沿途候㫖御史楊鶴掛冠徑去兵部趙興邦輿疾出城廵方崔尔進張惟
任俱不候代給事中李竒珍論李如栢先納　女為妾生第三子
攸中有女壻作鎮守遼東落誰手之謡不報建州進號後金皇帝改元天
命指中國為南朝六月壬子朔建州兵䧟開原時深入撫順以偏師躪鉄
嶺擁𢾗萬騎自靖安堡入圍開原摠兵李如楨方引衆出防城中空虚遂
䧟馬林于化龍高貞戦沒署道推官鄭之范逃出建復進圍鎮西堡瀋陽
鐵嶺軍民奔潰開原被圍時北関先期宻報及㓂至出兵二千來援至而
城已失矣擢熊廷弼僉都御史兼兵部侍郎代楊鎬經畧改差御史張銓
廵按遼東廷弼疏請決策恢復開原上賜劍令刻期從事廷弼单車就道
戸部請増李登父子職衘以鼓効義時李登父子捐貲捐軀以勤遼事僅
加廵簡職銜時論少之遣給事中姚宗文查閱援遼兵馬國子監司業張
鼐言遼事之壞願皇上速諭京營提督同廷弼至大敎塲點閱選鋒㨂三
千為經畧帳下親兵而統以參将分以把摠等官支太倉米半年或一年
以給其家而安三千人内顧之心付萬金于廷弼之手為三千人口粮之
費以壮其行色夫漢以羽林擊匈奴唐以神策征番逆此古來舊事可行
也不報七月壬午朔給事中官應震請特設武科目前兩月一舉待兵将
大集或半年或一年一舉𥘉塲試箭馬歩三技外刀鎗技擊諸法並試之
二塲則營陣火薬地雷車戦等項作何試驗三塲不用策論令自書謀畧
并熟知古今何将何項兵法知何天文熟何地理夷情得隨意暢言大抵
三塲但有一二可取即為入彀将材既集而兵即于此集而餉即于此省
今廢閑将領与四方武舉天下衛所指揮千百户及兩京勲臣錦衣衛世
職於應試時令其各遣舎人入京營練習不募之募不調之調較之募調
者勁乃遠過此所謂即将即兵也又不用安家治装但入營之後方給月
廪其餘官帑樽節實多此所謂卽兵卽餉也可以亟救目前可以持行經
乆黄嘉善題開原城乃昔黄龍府舊地東隣建州西接抄化宰煖諸虜迤
北則金白二酋在焉遼陽所恃以隔夷虜之路而聮絡北関互為聲援開
原實扼其㑹兹因殘破議者方亟圖恢復令督臣合主客之兵以城撫順
虜來則堅壁自守去則出師優之弗拘常法䖏䖏防守抄化攻克十方寺
堡後金兵䧟鉄嶺自開原既克瀋鐡逃竄一空後金間諜所在内應而我
偵備甚踈聞敵膽落故堅城應時立破熊廷弼馳至廣寕聞西虜自鎮西
堡合侵勢甚急率兵禦之熊官兒屯以㨗聞八月辛亥朔二日熊廷弼受
代翼日入遼陽斬陣逃遊擊劉遇節中軍王㨗㳺擊王文鼎設壇躬受撫
清開鉄死事軍民遣緹騎逮楊鎬御史陳王庭劾摠兵李如楨謂宰賽因
鉄嶺之䧟引兵争闘𬒳執如楨竟襲西虜殘級為首功熊廷弼言臣至各
邉相度敵之出路有四東南為靉陽南為清河西為撫順北為柴河三岔
兒間俱當設重兵而鎮江南障四衛東顧朝鮮亦不可少者此險要之大
畧也四路首尾相䕶每路設民三萬裨将十五六員分奇正以當一靣鎮
江設兵二萬裨将七八員半劄義州半劄鎮江夾鴨緑江而守此聯絡之
大略也清河撫順三岔児山多漫坡可騎歩並進當用西北兵以西北大
将統之寛靉林箐險阻可專用川土兵以西南大将統之鎮江水路之衝
當兼用南北兵将此兵将之大畧也各路領兵到邉畫地而守小警自為
堵禦大敵互相應援挑其精悍者時出而撓之此坐困而轉蹙之大畧也
善行師者行必結陣止必立營貯放糧草兼作退歩再設兵二萬駐遼陽
以壮中堅海州設兵一萬以備後勁金復設兵一萬以杜南侵此征行居
守之大略也後金兵破北関金台失自焚死白羊骨出䧏被殺北関亾擢
賛善徐光啓以少詹事兼河南道御史專練京營九月庚辰朔以李懷信
代李如禎将從經畧請也允釋罪将麻承恩劉孔胤各納馬自贖仍令援
遼立功給事中薛鳯翔言目前大政有應舉行者六謂儲講册太孫𥙷大
􁉗下考選舉遺釋累有應停止者三謂内批織造稅使有今日必不能得
而他日必不可不行者二謂御殿發帑疏留中吏部等衙門尚書等官趙
炳等詣文華門直陳遼左垂亡京師立蹙懇乞聖明臨朝用人行政報聞
經畧熊廷弼言比関䧟後人心愈潰瀋陽空城難守不如還守遼陽厚集
兵力人衆膽壮事勢萬全再圖恢復由是濬濠築垣借水為險人始有固
志焉徐光啓奏兵事百不相應非愽選天下竒才教練一二年决不可用
㝷以病乞㱕光啓𥘉練兵費二百萬樞臣計臣相顧愕眙營緒未畢一簣
中止至于招募四出坐糜千萬無一勝兵而後覈其乾沒亦無及矣戸部
主事楊嗣昌言募兵調兵逃兵之害并言各處土兵俱為遼出此苗狆得
志之秋横肆攻圍之日也又言水藺之役黔蜀相争以莫解之冤共行間
之役勢必有變十月庚戌朔山東撫按王在晋陳王庭言登萊等處兵将
空虗建州奸細謀絶運道請復昔日之兵䖏應添之餉大同㳺擊焦垣領
兵八百援遼至懷安兵夜變垣縋城遁衆兵介馬控弦大索守備張承憲
以單騎行亂兵中諭定之吏部尚書趙煥卒東師失律中外震驚率􁉗叩
宫鵠俟竟日上為憮然至是以勒瘁卒于京師性素孝友寡嗜慾歴仕五
十年自奉不踰寒素十一月庚辰朔建州遣其壻好里于斗問和于朝鮮
朝鮮震懼請援建州兵擁入龍潭口且往開鉄䭾運窖粟遼左大雪多涷
饑經畧檄摠兵柴國柱等屯虎皮驛各路聨絡以扼賊衝以粮匱撤囘遼
陽就食御史彭化鯉言救遼之策有三言一曰速充國之疏七日報可事
動經年人患其遲一曰實宣和之詔掛之墻壁而人不覩以其文也一曰
断宋雖議多功少其主亦時出獨断不報後金築城撫順邉外且堅守牛
毛寨萬遮嶺廣造攻具結連蒙古煖粆虎墩諸酋既而聲犯寛奠鎮江吿
急十二月庚戍朔司業張鼐陳太學六論一端本二清途三慎選四聲教
五遵範六除習不報員外郎馮時行奏獻竒車曰飛輪車曰旋風車曰䧏
魔杵車曰滚地産車曰轆轤車造車五百輛用兵一萬人餉三十萬一月
可復開鉄不報遼左是時調兵十八萬歳増餉三百二十四萬即陸運車
三萬七千輛用牛七萬四千頭贊畫劉國縉所募新兵一萬七千四百餘
名分彂鎮江清河防守一時迯散殆盡御史周萬鎰言夷氛叵測廟筭甚
疎敬陳十二事舉視朝之典重根本之地發内帑之財嚴海防之道保形
勝之地慎兵将之選連屬國之援安内地之民守門庭之險審議論之冝
議理財之道昭懲勸之法大學士方從哲以署吏禮都察院官及順天大
同巡撫請不報萬暦四十八年庚申正月庚辰朔釋御史劉光復為民給
事中曽汝召為宗臣充　戚臣王昺請乞釋禁還藉而以楊鎬逮而不誅
李維翰寛罷失平李如栢李如楨鄭之范失律棄城乞盡下法官正罪疏
留中増設関南海口関外羅城守備以閻輔李茂春為之熊廷弼奏言遼
陽瀋陽撫順清河靉陽寛奠鎮皆當敵一靣來路不置兵無以阻其䦨入
不多置兵無以當其聚攻如僅屯聚一䖏其去逺者三四百里近亦百里
其何能濟况海州三坌河金復等䖏尚議添設以䕶海運以防門戸作何
鋪擺又言朝鮮自義州以上咸鏡六鎮猶足自衛而我自清靉以逹岫巗
迤邐而南四衛則遼陽屏蔽在焉敵窺朝鮮取道牛毛東葛等嶺趋寛奠
徑度昌城則一江隔阻聲援不及而朝鮮危不然由寛境直入鴉鶻関途
鳯凰城蹂躪金葢以西則遼之腹背俱寒而遼陽亦危又不然由清靉両
路奔岫巖南犯遶鳯凰城而攻鎮江則遼之八站与江東城俱為孤注而
遼陽朝鮮又両危由斯以談鎮江横據水路之勢重而扼門戸以牽制其
左右之衝突則寛奠尤重添設寛鎮兵将已不煩再計矣而樞臣𥿄上有
兵出関無兵則各設添設亦𥿄上空言爾部議招集新兵㱕伍團練責成
道臣即克金復海葢岔河等一帶防守依擬行二月己酉朔癸丑日生交
暈如連環白虹彌天百官具疏候思善門叩請批發章奏不允御史李徴
儀給事中張延登皆以求去不得出城候㫖給事中曽汝召言遼民雖殘
遼土如故請令遼陽十八萬軍士捍牧圉于外而諸孱弱與逃伍之兵授
牛隻分土地而課之耕用以飽十八萬軍士當無不贍者誠為便計疏留
中給遼東湧珠鉄砲二千位連珠鉄砲五百位從經臣所請也㤗安岱廟
神像口出火熖三月己卯朔廵漕御史毛一鷺陳三事一泇河之完工當
議一水櫃之清查當議一衞河之疏濬當議從之部議加派省直田地每
畆二厘復滿旦阿暈舊賞摠督文球言其前雖助逆今已悔罪陜撫李𧺫
元奏延鎮欵虜互市竣請𥙷給各酋陞賞從之遼陽火藥局被焚闔城驚
優京師戒嚴兵科薛鳯翔劾賛畫劉國縉招兵萬餘全伍脱逃道臣閻鳴
㤗馬匹草料累月不給請治罪熊廷弼奏廣寕為遼陽後勁撫臣屡討援
請該部别行徴募糧草罄竭乞催發接濟四月戊申朔大學士方從哲言
遼陽搶犯决在旦夕皇上未肯臨朝靣啇備禦倘遼城一失則廣寕以西
䖏䖏皆危而京師隨之彼時廟社陵寝将何如安置無恙而可漫不為意
上曰弘濟時艱正望卿運籌匡賛傳示該部傳諭經畧督撫齊心併力防
勦癸丑皇后王氏崩戊午大學士方從哲詣思善門哭臨畢詣仁德門問
安召見于弘德殿御榻東向上側身卧上云朕自去年三月以來頭目眩
暈至今不時瀉痢神思恍惚又昻首向從哲云試看朕容且出手腕令看
從哲奏慰畢因奏東事緊急又值皇后大禮請點閣臣上云遼東事只是
文武不和以致如此閣臣本已批矣查出即發從哲請𥙷大􁉗科道上云
知道了從哲叩首而出永順土司彭元錦願以萬兵援遼朝廷嘉其忠義
加陞都督僉事錫飛魚服色既而部檄八千僅以三千兵使将将之赴遼
而自稱病不行戸科官應震言舊相張居正以申韓之學志冨強之功一
時能者在職朝無倖位久而論㝎懇乞昭雪五月戊寅朔御史張銓奏言
國家之亂皆起于民窮財盡履畆加賦七厘未已而九厘窮民何以堪此
大内積金如瓦䃯而發帑之請呌閽不應加派之議朝奏夕可豈財爲皇
上之財而民非皇上之民乎加石柱宣撫司綂兵女官秦氏三品服詔慰
朝鮮時邉臣傳言朝鮮私通建州者囯王李暐遣陪臣奏辯言不能焚書
斬使而相機制權心實自明廷議謂當彰天朝字小之仁以寝狡謀搆誣
之計予勅書諭之以故南関裔指揮王世忠為游擊風示四夷經畧熊廷
弼以兵力稍集請守瀋陽貴州廵撫張鶴鳴奏永寕土官奢崇明侵占白
撒所屯地勒令一一退吐如不遵奉當改上為流官蓋鶴鳴貪婪借名以
激其必反爾御史倪應春言皇上㴱居稱朕輔臣從哲忽蒙召見臣意輔
臣睠懷時事涕泣開導者無所不至而寥寥𢾗語俄出俄入以致聖心愈
厭豈不虚此良遘哉六月丁未朔建州萬騎由撫順関萬騎由東川堡深
入至渾河賀世賢柴國柱設防瀋陽却之熊廷弼以軍士勞苦真堪痛哭
之状籲乞恩賚命戸工二部發銀二十萬兩犒賞遼軍上大行皇后尊謚
曰孝端命皇太子才人王氏附塟于郭妃墳園之側七月丙子朔給事中
薛鳯翔言劉國縉兵逃失伍不聞引罪之章回衛許時輙稱單騎之赴徑
情徃還作非客非主之官一彼一此不受經臣節制當令速回聼勘從之
保靖土官彭象乾兵至涿州一夕逃散雲南巡撫沈儆炌言安疆臣再逞
悖逆眞所罕睹安效良承継烏撒原經三省㑹勘奉㫖准襲效良即淫虐
寡恩致起釁端然官印豈可擅奪兵端豈可擅興乞勅四川川南二道貴
州貴寕畢節雲南曲靖各道勒限擒拏㑹問正法下兵部遼撫周永春吿
病不允經畧熊廷弼以病吿休不許丙申上病大漸召英國公張惟賢大
學士方從哲尚書周嘉謨李汝華黄嘉善張問逹黄克纉侍郎孫如游入
見于弘德殿各致詞候安畢嘉謨以用人請上俞允之上問遼事云何嘉
善曰臣當戮力料理即日蕩平無煩聖慮上頷之諸臣叩頭而出諭内閣
朕嗣祖宗大位歴今四十八年因國事焦勞以致脾疾不起有負先帝付
托惟皇太子青宫有年實頼卿与司禮監恊心輔佐遵守祖制保固皇圖
卿等功在社稷萬世不冺是日帝崩遺詔曰朕以冲齡纉承大統君臨海
内四十八載干兹享國㝡長夫復何憾念朕嗣服之𥘉兢兢化理期無負
先帝付托比緣多病静挕有年郊廟弗躬朝講希御封章多滯􁉗宷半空
加以礦稅繁興徴調四岀民生日蹙邉釁漸開夙夜思惟不勝追悔方圖
改轍嘉與天下維新而遘疾彌留殆不可起葢愆𥙷過允頼後人皇太子
聰明仁孝􁧬德夙成冝嗣皇帝位尚其修身勤政親賢納諌以永洪圖皇
長孫冝及時册立進學瑞王惠王桂王各擇善地令早就藩封大小臣工
務恊恭和衷輔理嗣君保乂王室是皆朕惓惓之至意也内閣輔臣亟為
簡任卿貳大􁉗盡行推補兩次考選并散舘補道官俱令授職建言廢棄
及礦稅註誤諸臣酌量起用一切榷稅并新増織造燒造等項悉皆停止
各衙門見監人犯俱送法司查審應釋東師缺餉宜多發内帑以助軍需
陣亾将士速加卹錄䘮禮遵舊制以日易月二十七日釋毋禁民間音楽
嫁娶宗室親王藩屏為重弗得輙離本國各處摠督鎮廵三司官地方所
繫不許擅去職守聞䘮之日止于本䖏哭臨三日進香差官代行衛所府
州縣并土官並免進香詔吿天下咸使聞知尊謚曰範天合道哲粛敦簡
光文章武安仁止孝顯皇帝廟號神宗塟定陵
論曰天子統御天下其大政不越𢾗端用人聼言理財治兵而已而財
之盈虚兵之強弱又未有不本乎聼與用者之當與不當萬暦𥘉年輔臣
張居正擅而才天子深倚重焉以法制天下朝令夕行尤留心邉事縶維
俺答宣大以西桴鼔凝埃矣用大帥戚于薊鎮李于遼左當時九邉晏如
羣吏畏法國用饒足差方黄龍地節之間泊乎天子年日壮改絃鼓瑟而
新進喜事者據甚美之名以関有識之口其始曰清奸黨既凟矣又為之
說曰去苛政曰開言路苛政去即一切綱維檢柙隄防鈎校咸以為厲民
而莫之用言路開則酬恩怨任愛憎与身有隱過避黨弹射者恣行其胸
臆天子曰嘻彼更張者始未嘗不新耳目快心志而今浸淫至是也何㦲
朕乃知治理矣矯亢而太嚴者必激激固漓天下之和詭隨太甚則又昵
昵成懦懦成溺而天下之大義以潰今而徃其惟去𥘉政之慘礉寡恩而
仍行𥘉政之率作綜核憲典權衡兵食庻幾惇大中有修明振動之氣㢤
夫如是則衆言朋興皇志自定豈復憂驕将按劍屬夷抗命之漸柰之何
因循日甚而兵食兩詘夫胡兒狼心不可以中國之冠帶豢主邉計者疏
冠一軍制曰可後又摧折甚跳而赱險爰發大師雲集堅城之下而帑金
𢾗百萬立盡一耗也朝鮮之急偏師可援而當國者欲就宋經略之功名
輕議遠討直抵王京之東島㓂方張而帑金𢾗百萬又已立盡二耗也楊
酋應龍𥘉有功後反覆以覘上意宜撫而職事議以勦示張皇之効勦失
利又議以撫收鎮定之功後卒無成而徒役𢾗省之兵竭百萬之餉三耗
也斯時且力圖休養以濟羸虚猶恐無及而又輕聼奸人之言旁搜山澤
之利冠葢如雲徒衆如雨地脉摧殘閭閻蕩析本末相權得不償失而遐
邇之民立疲焉由是廷臣之好名者連篇累牘訐當國者之失策而朝堂
水火矣雖其持論各有所短長大抵世所謂小人者皆真小人而所謂君
子者未必皆真君子也可勝嘆㢤時天子亦厭苦間多斥逐而人心益囂
何者斥逐未有以當其罪也于是持論者益堅遂有南北沈黨之目又有
淮上黨顧黨王黨之目而朋黨之盛昉乎此嗟乎人臣結黨以相傾此國
家之大不利也斯時天子當進攻黨者而諭之曰君猶天也猶心也萬物
同出于天百體同令乎心而東西参啇肝膽楚越可乎不可又進黨者而
諭之曰子大夫之黨何爲者得毋自謂君子耶君子有黨其說肇于贊皇
弘于廬陵然朕嘗聞古聖之明訓矣不曰群而不黨乎又聞其繫易曰物
以群分群不言合而言分者苟利社稷上爲德下爲民必親而愛焉親愛
之爲群反是者即以不受親与愛而分是何適而非分㢤若夫忠佞不别
附我者植合強摧弱合衆陵獨斯爲黨尔黨一立則在黨外者縱有忠君
利國之圖而立不能相下之勢國家䆒不得一全才之用朕又奚頼今与
子大夫約各捐去黨私偕之大道子大夫不聼朕髙皇帝有三尺在朕将
從事焉無食言果若兹則傾䧟之夫畏天子之覺之也即内懷忠而外盛
氣者亦且兢兢然恐拂天子之意必俱革轍而各以其結黨攻黨之精神
移之以工國事又奈之何髙閣置之批答益寡朝鞭乆不鳴章疏留中者
十九推陞者不下被弹者不議天子之一切鄙夷也豈不曰大臣之無足
仗也言路之無可採也置之不用不答庻幾其可㢤然不用則所用者益
寡而一人操𢾗柄益得以持權矣且㫖乆不報則紏章一上不得㫖䖏分
而被紏者即去䑓省不益恣行㢤漸且輔臣不能持政而有當闕虎豹者
出放廢天下賢人殆盡凡中外之得選䑓省者皆閣不下舊䑓省益得籠
致後進必入其黨當時所喧持者惟禁道學一事而吏治邉防俱置不理
賄賂日張将駑兵驕而邉関吿急此何時乎殆安危存亾之秋也天子必
當下罪已之詔赫然与群工更始曰咨爾邉臣彼不過漢一大縣我控弦
之士見之却而走何欤汝其糓乃甲胄鍜乃戈矛峙乃糗粮其必弔必善
必宿否則汝殛朕且不汝貸又曰咨爾司馬将者國之司命經畧者又将
之司命可勿慎欤擇人而用之王用人而擇之亾汝欽擇焉其母忽苟有
陳連進之謀奏搗巢之策者天子曰噫若是易耶朕考兵法曰神靈威明
与天合勾萌動作与地俱隂陽寒暑与時至今者天意順欤地利得欤時
不可失欤三者全其尚廸果毅功多有厚賞不廸有顯罸一之不備姑且
礪戈儲糧以待彼黎庶者父母妻子所仰之身愼毋遽驅之鋒鏑下又慎
毋以𢾗十年來朕所頼西平哱賊東平倭南平楊酋諸渠帥一旦漫置之
荒漠之野俾進退失據而若等負濫首之謗于天下㢤夫然後技精而氣
充見可而進知難而退庻収萬全之效又奈之何無知人之鑑衆言揺亂
又不克折衷如樞臣以邉才薦楊鎬夫鎬者敗群之羊駕而復馳義不可
許天子曰允㦲汝諧閫以外将軍制之首輔方從哲以腐枝持大厦天下
寒心而天子以為忠命之曰進止機冝汝實代朕詔諸邉以作朕将軍之
氣由是紅旗督戦三路䘮師大将若劉杜軰一旦云殂餉竭財匱而邉難
益發賦加民貧流㓂乘之土崩瓦解禍發于天啓崇禎之代惜哉當萬暦
朝天下方全盛倘任得其人而章疏又無中閼之象寕有兹患㦲故曰欲
天下乆安而常治在乎財贍而兵強欲財贍而兵強义貴乎主之能知人
与善聼言
又論曰顯皇帝蒙襲承平享國長乆恬熈蘖釁坐蹙彊土卒貽繼世之
患豈真委轡失馭㢤帝之所患在于智術有餘觀世太熟而有厭薄其臣
下以為不足當吾輕重長短之意夫人主者天下之大身也大小臣工其
心膂股肱耳目也身之所能以不用為用者為幸其心膂股肱耳目之所
自愛而収其用人主幸其臣之自愛其道德也而収其啓沃之用幸其臣
之自愛其功名也而収其諷議之用幸其臣之自愛其冨貴也而収其勤
勞敬慎之用今吾一切土苴置之談笑麾之曰是纍纍者牘人之情僞盡
知之矣是将矯拂其君以楽居于隂陽禍福之間而重獲其名髙厚實以
自利焉吾姑勿與為喜怒可否以無令窺吾短長緩急以便其身圖而亦
使知玄黄水火之無用也而矍然其自已嗚呼使人臣盡撤其名髙厚實
之碩人主誰復與共天下者㢤且人臣委身筮仕必不能舎其道德功名
冨貴以獨立于無事之地明矣既不獲邀君之喜怒可否以効其用勢必
横溢四出以嘗試而求勝而焬灶之徒坐起而収之于是一時之短長緩
急不在人主而在人主床第醉飽之間威神隂蝕不与同盡抑巳鮮矣自
昔朋黨之盛莫如東漢及宋元祐熈豊間方其大權在上諸君子挾其道
德功名之志與營據冨貴之小人爭勝于人主之喜怒可否而力持于消
長之介人主雖不能盡别其淄澠而靈爽所及常居中而互収其用及夫
主聰既塞竊命者乘瑕鬻權節義禮學之氣散而求聚不能遂上殿之争
而從事穴中之闘畢期焦爛卒殄國祚由此觀之凡有血氣莫能忘争一
薫一蕕猶有餘臭人知熹廟委命上公不惜挈其心膂股肱耳目以投刑
餘之一燼而不知非定陵四十餘年之留中不省彼痿痺思振之氣亦何
至橫溢難禦甘蹈清流之覆人亾邦瘁無辭階厲哉蓋帝𥘉亦自任其智
術謂不為人臣之所用而孰知有從旁而用之者之禍至此烈也嗚呼古
之以不用為用者非大智孰能當此乎
又曰治天下之道譬猶弓然更張太驟則一弛而不復収神廟𥘉年中有
母后外有貴強相綱紀振粛是時也若弦方張若弓在檠天子冲齡敬恭
師保亾敢侈度恣情以貽慈聖憂及江陵相卒而朝講漸疎批答漸滯人
心風俗漸委靡百司庶􁉗承江陵操切之餘楽于寛弛而自便宰輔大臣
深懼攬權任事之名而務為委順謙光之習上不敢忤天子而下不敢讎
庶司當江陵相時天子若負芒刺若嚴師傳江陵一死而唯諾将順者共
矯江陵之所為深居九重稱朕不聞誰復正色而紏哉故貽神廟末載隳
廢之憂者實江陵當國時􁄐之太急有以致之也江陵固才相罪不掩功
使彼當柄時稍知以恭謹歛其傲而以柔道劑其剛毋以恣愎失主心毋
以束濕賈衆怨天假之年久在相位而從容調爕務為萬全善後之圖主
德以夾輔而勵精政化以乆道而不變政成請老薦賢自代使守畫一神
廟一朝之治豈不始終備美㢤而惜其不出此也交驩馮保以結宫闈假
母后以鉗㓜主凡平日握權專断徑行無阻㓜主固已悒悒不快矣特制
于母后而陽尊禮之一旦時移勢改發攄夙憤䟦扈臣死恨晚尔寕復念
其勞績而遵成盡乎盡改其法理固然也人情強其所不甘至于太甚必
有悱然欲變之情神廟天性純柔江陵事之以操切以嚴濟寛相輔有功
而無如其難合也申王軰継之瑟琴專一如水濟水大勢痿痺而不可返
矣以若臣居幃帷而奉深居拱嘿之主然猶闢土夜郎振旅寕夏用兵海
邦威行絶域雖驛騷中土勞敝士卒而文武大吏頗能敵愾天威所加㒺
不糜碎是實江陵操切之成效也豈神廟深居拱嘿二三相臣唯諾順承
之所能致㢤且非持三征也神廟𥘉年江陵用殷石汀平嶺東用曽確菴
平都蠻用凌雲翼平羅旁徴調或𢾗十萬拓地𢾗百里而所遴擢才臣名
将立功邉徼者不可勝𢾗三征特籍其餘威尔乘令行禁止之勢加以山
壓卵之兵什圍伍攻其愁不克帝始能委任江陵大綱振舉雖恩禮不終
亦足警後權姦之圖假托者末年倦勤堂陛不交政務寝閣醸数世叢脞
不振之憂然忽置繁瑣而大事能断優容士夫而􁂎御悚息𢾗十年間九
重髙拱中外憂疑太阿獨持未嘗旁落廟號稱神豈不信夫
又曰神廟于世事無所不濡緩而尤莫緩于建儲建儲之緩一阻于豔妃
之煽二激于衆議之淆三惑于宰相之無定識豔妃之煽衆議之淆猶可
言也宰相之無定識不可言也天子不能絶衽席之寵而有立愛子之疑
所頼大臣正色百執事昌言而顧乃持迎合之說以奸大統並封之掲王
太倉得辭其責耶雖勉狥公論儲位卒定而遲之𢾗年議論煩多猜沮百
出馴至三案之訟幾貽黨錮之憂邪正既分水火遂激其原皆為國本而
神廟所以遲之不决致開天下之疑者實太倉先入之言為之祟也彼慿
寵匹嫡者猶惮盈廷之議即小臣交章天子殊厭忽不理宰相一言天子
所籍以資剖畫庻司百僚所恃以囘天聼而蚤為逢悦之策天子安得不
厚自觧免而有詞于天下哉及後來悔過矢力挽囘而終不能掩並封之
誤也大臣當國欲定危疑决大事而進說于人主可不慎乎且自來朋黨
之禍未有不起于優柔不断之朝者也人主英明是非立剖刑賞不淹賢
者無所開號召之門而小人亦無所為植黨之計其次則天子寛仁相臣
明决猶能渙群和衆而不使日滋諍議之端萬暦𥘉年門戸未熾以江陵
為之相也嗣後建白繁興衆言淆亂九重拱嘿而不聞大臣叩閽而莫應
君子懷杞憂而讜論莫申相率有孚號同志之心小人蓄姦䛕而刑憲無
章亦競圖黨邪醜正之事國家一有風影之疑糾紛之事君子倡大義而
建言小人肆讒說而傾正貌君子者亦欲借事以邀譽附小人者不惜違
心以狥私百年之間朋黨之􁧻竟与國運相終始始于争國本極于論三
案而敗于攻魏璫忠臣節士肝腦塗地名甚正心甚苦而事甚難其中雖
有敗類而不足為衆正累其嫉君子者當論國本時已窃窃然倡調停省
事之說以圖定策邀冨貴刺訊君子而摠㱕其罪于好名理亦近似殊足
蠱惑天下之聼聞及逆閹横行濁亂海内所抗章犯難而振髙岡之鳴者
䆒止一二圖定策邀冨貴之君子而碌碌調停省事者方且奴顔婢態入
逆閹之門而施下石之毒也至是而猶欲以好名排議君子而快小人之
心是尚有人心也㢤嗚呼使神廟蚤定立長之計毋𧺫天下易儲之疑浮
言既息論辨自消必不遺兩朝邪正傾軋之患諸君子罹􁧻不足惜而後
之門户日以紛攘議論益多事功不講而馴至于隳敗是非神廟優柔不
断之所醸􁧻乎由今追昔不無志感焉且以警後世也
　　貞皇帝本紀
帝諱常洛神宗皇帝第一子母㳟妃王氏萬暦十年壬午八月十　生
姓孝敬寛仁動容中禮出御講筵舉止凝重儒臣進說經㫖旁通大義時
主鬯未定福㳟王母鄭貴妃㝡幸愛廷臣不無私憂屡有以批鱗得罪者
然神宗㴱念國本愛䕶周詳而上益小心謹畏父子間慈孝浹洽雅宫闈
近幸莫能窺也二十九年十月立為皇太子四十八年庚申七月二十一
日丙子神宗大漸丁酉以大行皇帝賔天告于奉先殿發喪發督金一百
萬犒九邉且諭父皇特念遼東九邉文武将士勞苦憫恤至意三軍間之
歡聲雷動罷天下礦税撤囘太監張燁馬堂胡濱潘相丘承雲等囘京其
見徴在官稅銀觧進兵部尚書黄嘉善請所解者應以本年七月前巳徵
者為定毋更以拖欠擾民從之諭内閣父皇遺言皇貴妃鄭氏待朕有年
勤勞茂著進封皇后卿可傳示禮部查例來行左侍郎孫如㳺言詳考累
朝並無此典其以配而后者乃敵體之經其以妃而后者則從子之義先
帝念皇貴妃之勞苦當不在無名之位號殿下體先帝之心亦不在非據
之尊崇夫善継善述當裁以義疏入未報戊戍頒大行皇帝遺詔于午門
改兵部尚書黄克纉于刑部督倉戸部尚書張問逹左都御史各疏辭不
允陞三邉摠督張鶴鳴兵部左侍郎補邉省各撫臣贈故兵部侍郎楊應
聘尚書賜廕已亥再發帑銀一百萬与戸部充遼餉命别部不得分用并
前犒二項共给脚價五十兩毋騷優驛逓丗留滯太倉差官卽發(按遼左/軍與芻)
(餉匱乏税畝再加物力巳竭㝷閒事例旋議摉括在<折 t="33"/>計無所出日以内/帑為請先帝不䂊米之省也而上養德青宫慮周庶政故特發帑金云)
申罪臣摭辯之禁先是候勘摠兵李如柏李如楨具疏辯罪皆擅自投進
通政司姚思仁參其踰越祖制上是其議令犯者聼該司參治命考選散
舘各官悉遵遺詔𥙷用卽日下廵按廵視省直鹽務諸差并南京廵視各
差凢五十員辛丑刑部以熱審請奉令㫖允行開釋者六百餘名𥙷給吏
剖尚書趙煥卹典煥歴官有清望以伏闕請帑見忤而卒至是部請允之
壬寅臣民三上表箋勸進令禮部擇日具儀西酋來貢摠督崔景榮報曰
西酋卜石兎雖擁王號而力不足以制素囊先是四十六年來邉因素囊
不至遂爾空㱕竟未貢市今卜酋巳到邉而素囊与其母忠順夫人尚無
啓行之期彼急此緩将素之狡詐多端恐卜之羈旅不耐欵局不能保其
無變雖闘穴止在彼中而延林恐及我地防範不可不倍為嚴謹貢之遲
逑可不論也已而素囊卒不至甲辰上以天氣炎熱邉臣暴露疆塲忠勤
可憫賚經畧侍郎熊廷弼摠督文球廵撫周永春廵按陳王廷及摠兵等
官銀幣有差仍賜諭奨勞戶部尚書李汝華開查九邉一十三鎮官兵暨
摠兵家丁并召募新兵共八十八萬合復犒銀一百萬雨乙已募南京浙
兵三千至京師(按遼邉告警募兵之使四出有司逢迎意指責里甲計户/出丁而皆僱募地方不由上著中途逃散仍責本籍勾償)
(壮丁僉點孱弱代更䆒竟邉/塞無兵而内地徒滋紛擾)召駙馬都尉王昺復職昺先年以疏救劉光
復為民至是大學士方從哲請乃復泰昌元年庚申(即萬暦四十八年也/禮未踰年不改元因)
(八月之詔既以明年為泰昌元年九月之詔又以明年為天啓元年于是/禮部侍郎孫如㳺集廷臣議曰萬曆之後即天啓繼之則泰昌之號虚而)
(無寄冝以今年七月以前仍稱萬暦之號八月以後改稱泰昌既不/虧神宗之全曆亦無妨天啓之改元庶統系分明人心允愜從之)八月
丙午朔上即皇帝位詔吿天下曰維我皇考大行皇帝奉天臨民四十八
載乾綱在握觧澤旁流渊穆端居而慮周海内化成九道而誡切日中方
埀恭已之衣忽陟上賔之馭顧命神噐卑于渺躬仰遵弥留憑几之言俯
循臣庶累牋之請宗社大計弗獲固辭兹扵八月𥘉一日祗告天地宗廟
社稷即皇帝位永惟皇考啓佑之深慈嗣服覲揚之匪易有懷兢惕若渉
渊氷尚頼文武親賢一心一德唯是邦家彛憲是訓是行屬兹蒞祚之𥘉
冝渙維新之號其以明年為泰昌元年大赦天下与民更始命吏部用人
毋拘資格凢有才能卓異卽便破格擢用其養病致仕各官年力未衰素
行表著者量材𧺫用吏部尚書周嘉謨奏言建言廢棄并礦稅詿誤諸臣
已遵遺詔量用其事関國本抗言得罪䧏黜謫戌永錮沒身者乞召用卹
録上曰此卿部事也可即酌量行之罷開納生員歳貢事例督學御史周
師旦極論教化之地先由賄進将人才國體其所决裂者甚大乞罷餉納
事例部覆從之御史馮嘉㑹疏言自古撫軍字民莫急吏亷将義近者邉
腹之吏濫訟取鍰積榖折價征糧索耗十分取二甚有以税契為利薮以
找價為竒貨闔境追呼鷄犬不寕九邉将吏剝削公行冐破取利月餉時
剋隱軍扣銀甚致軍士衣不盖骭菽不厭口願奔外夷以為楽土請勅所
司以後武臣剝軍責在督撫文吏朘民責在司道撫按与言官所摘發俱
嚴行追併押發濟邉不但懲貪兼可助餉上是其言虜犯石塘路攻白馬
関馬家堡馮家堡諸䖏禮部奏新主臨朝萬幾攸繫乞少節哀情御門聼
政詔以十二日行丁未以吏部侍郎史継階南京禮部侍郎沈㴶為大學
士入閣辨事閣臣方從哲疏言皇上維新庶政輔理之職断非一人能辦
継階與㴶先帝欽點急冝允用仍乞勅部㑹推庶群賢並進而政本不孤
得㫖先點二員允用吏部再推見任在籍素有才望者簡用停江南織造
南直巡按田生金言改造叚疋一運之供已費三年之料價則二運尚且
難完三運費将安出當今民力凋疲入孔既難出孔冝節乞賜停止以濟
國用以甦民困從之戊申諭内閣啓建皇極門殿以文華殿窄小百官朝
賀班列不便也時遼餉愈急大工起建有司莫措乃允工部請發内帑二
百萬刻日興工詔考選散舘各官俱令實授直隷廵按田生金請改折廣
德州漕糧謂其地四面阻山不通舟楫征銀于本治市米于外江運赴宣
城水陽鎮交兊騷費萬状乞勅户部議折起解官民兩便得㫖仍改折三
年已酉侍郎孫如㳺疏請册立皇太子給事中楊漣亦以為言上曰遵遺
詔于釋服後舉行擇日具儀來奏欽天監以九月𥘉九日吉請行册立大
典從之命截􁑀十五萬石豫傋遼東海運從督餉侍郎李長庚奏也𧺫陞
原任吏部侍郎朱國祚禮部尚書庚戍起陞郎中鄒元標大理寺卿御史
李宗延光禄少卿馮從吾尚寳司卿參議朱一桂太僕少卿𥙷周曰庠太
僕少卿𧺫陞御史劉光復光禄寺丞起復編修林釬原職給事中薛鳯翔
上時政二事一曰内㫖當慎願自今一切㫖意務發閣臣票擬隨覧隨頒
庶無假借之患一曰留中當防願自今一切條畫務勤乙夜觀覧隨覧隨
發庶無隔碍之患至于閣臣賛㐮枚卜尤重資格非可拘于内外巖穴亦
可豫于旁求不報命原任户部主事鹿善継復職先是善継以遼餉吿急
借發金花五萬両被黜吏部屡以為請從之吏科給事中周朝瑞䧏調朝
瑞奏言慎𥘉三要一曰信任仁賢二曰推廣行仁言遼左索賦正急冝留
金花不盡之餘省内庫無益之積務使吏卒霑恩誓㓕夷㓂三曰斥遠嬖
侒上以金花銀両原係舊制進内以傋典禮等費節用之難减者朝瑞要
譽妄言䧏一級調外任閣臣疏言皇上蒞政方新人心望治甚切銓部𧺫
廢之疏隨上隨下朝瑞一言即行譴謫殊非政體之平且主事鹿善継蒙
恩復職借金花者業及寛政議金花者獨蒙嚴譴亦非一視之仁相應免
其䧏調奉㫖惡其阻絶國用不必申救辛亥両廣官兵敗倭于烏豬外洋
福建海㓂袁進聼撫廵撫王士昌奏聞令立功海上自贖起陞原任都給
事中鍾羽正太僕寺少卿郎中饒伸光禄寺少卿主事秦聚奎光禄寺丞
都事劉文炳尚寳司丞知縣滿朝薦刑部郎中主事萬建崑南禮部主事
羽正以論儲教䧏極邉伸以論輔臣王錫爵子衡不冝中科為民聚奎以
言湯賓尹不當考察致仕文炳以沈同和塲弊論輔臣吳道南䧏謫朝薦
以税璫梁永訐奏詔獄放還建崑以憂危竑議妖書事妄牽為民者也科
臣惠世掦以朝政一新人情共鬯言君子小人之進退関係國家治亂而
小人不退則君子不進猶之蟊賊不去嘉禾不生也時論偉之御史張潑
言雷同非國家之福要在同心體國則意見自妄爭執自化是非不明則
爭明則止乘勝之過至于不能容人主張之過甚至不能自容則亦何益
之有上是其議命以後言官務皆同心體國毋彼此紛爭致傷和衷之誼
癸丑御史黄彦士疏新政十事一曰隆孝思一曰攝聖躬一曰備輔導一
曰勤政事一曰通言路一曰起廢棄一曰振吏治一曰謹閹寺一曰嚴武
傋一曰固邉防不報御史舒榮都疏奮乾綱振積習言遼事𥘉興起楊鎬
于田間而以李如栢佐之非為戦也本無戦情弥縫衆議就中之微意既
不可以告人各路之傳宣似有心于賣國鄭之范一察䖏縣令耳寅緣入
遼虐佟鶴年致養性外叛以䧟開原起劉國縉于贊畫縻餉十有餘萬一
朝逃脱冝乘此時一加大創以洗從來積玩不報勅陜西四鎮督撫嚴率
将吏分布信地加謹防秋兵科給事中魏應嘉等請粛禁門出入并放老
廢宫女不報甲寅吏部尚書周嘉謨開例昔年為國本建言得罪諸臣王
得完等三十二人科臣周朝瑞亦有疏云盡人而起之猶恐偶遺即日而
起之猶為濡滯就使疲癃尫羸均冝沛之寵異以俟其自陳又旦暮古今
并當議其贈卹以報諸身後豈可令引領賜環隱身綿上賷志長沙也㢤
有㫖議用由是廢閑皆𧺫一寺卿貳至十餘人幾于貂蝉盈座御史馮三
元陳勸成德政五事一曰永孝思一曰養頥養一曰勤講學一曰容直言
一曰蚤教諭釋罪宗充　于髙墻以疏救劉光復禁錮五年矣摠督􁑀運
王紀以為言命赦出之改兩廣摠督右都御史許弘綱為兵部尚書恊理
京營戎政陞漕運侍郎王紀戸部尚書摠督倉塲陜西巡撫李起元兵部
左侍郎摠督陜西三邉軍務兼理粮餉山東廵撫王在晋工部右侍郎摠
督河道以山東永平道兵備按察使袁應泰為右僉都御史廵撫遼東代
周永春給事中李若珪陳新政五事曰保聖躬定聖志勤視朝開經筵慎
枚卜不報乙邜上不豫召御醫陳玺診視大學士方從哲疏起居言皇上
至性哀毁又值典禮殷繁聖體過勞以致虚弱少加調攝自抵萬安且十
二日為御門視事之𥘉十三日為常朝第一日伏願加意珍攝以承天眷
上曰所請御門已知常朝暫免俟調攝稍愈擇吉行延綏兵逃時遼左用
兵取盈十八萬調發各鎮省精鋭充之應募率多市人而統伍半為老弱
紀律素寛驍悍競起袁大有督延鎮兵至昌平一夕觧者七百餘人所至
流刼招之不回捕之無策至捕官李承芳見殺叛形成矣兵部言大有領
兵階厲叛卒如陶言浪子輩首罪冝誅逐路招囘拿獲如陳順邉明等罪
有輕重應聼延綏撫臣梟首示惡仍押招囘迯兵赴遼大有提䆒以粛軍
政御史鄭宗周疏言不問李如柏之失機而問袁大有彭象乾之故縱何
以賞一人而千萬人勸罰一人而千萬人懼哉議者韙之錦衣衛掌衛事
駱思㳟請選補旗尉從之丙辰萬壽聖節詔免朝賀以大行在殯也御史
鄭宗周疏陳時政一曰充仁義祖宗金花銀萬原為濟邉陛下仁覆無疆
積者尚渙之使出輸者寧忍其復入冝省剜心敲髓之難以壮士飽馬騰
之氣一曰明賞罸人情姑息乆已将驕卒惰試問三路敗􁢬誰人借箸誰
人傳檄進則有死而無功退則有生而無罪封疆孰守乞下部金花銀両
儲太倉以備邉需應勘諸臣正典刑以震天咸疏入不報給事中韓継思
奏選賢枚卜二事言勞于求賢乃人主之盛事而慎于選擇尤延攬之深
心今起廢以次舉行矣為公家而建大節與為私見而分異同者品望難
昧㑹推以次得㫖矣守紀綱而率資性与工反覆而趋附和者才具自明
大賢大用小賢小用果不肖亟棄之則賢哲不滯下􁉗不肖不至雜進矣
不報遼瀋旱飢經畧熊廷弼請豫䖏芻餉章下部覆丁已上御文華門視
事畢傳諭閣臣曰朕今蚤御門見班行隨從有執洒金大扇者囘至省愆
居聼有散班官髙聲前訶朕臨御之初朝儀豈容褻慢可傳示各官務加
敬慎違者參治御史史永安敬陳交濟之道畧曰皇上至仁浩蕩大政流
通人臣當不諱之期奮敢言之氣曰諷曰直何所不可顧未相機冝妄希
披瀝設為未必有之事過為不必然之防欲以成聖明之善反以疏堂陛
之交是進言者之過也夫人臣當自靖者有二一曰嚴童奏之體寕簡勿
煩寕顕勿隱指陳一事逹其事而止劾一人肖其人而止明白正大俾萬
幾之暇一覽無餘斯章奏之體也一曰矢献替之忱言官因事納言非
欲言而索事言期于利社稷不必矜名節言期于明是非不必附清流使
朝廷得受言之利而人臣無進言之名斯獻替之帎也至若𢾗年鬰結一
旦邅逢體下心而茹納之所望于當宁者亦有二尊嚴之下稍有逆耳誰
不神懾温㫖而詢和顔而受乃聼言之道冝然是御下之威冝霽也人有
瑕瑜言豈無醇駁聼其所可聼以沛江河之决置其不可聼以示山澤之
虚乃衆思之集冝然是兼収之益冝弘也如是則明良喜起唐虞即在今
日矣奉㫖所奏進言納諌有俾交濟之道下所司知之庚申蘭州黄河清
凡三日給事中楊漣奏申明禮制四事一曰正朝廷嚴粛之禮言年來防
衛廢池出入無禁皇城之内摩肩掉臂午門朝見雜遝無童甚之班行拜
起未終喧闐如市豈成法紀當責成該部及廵視皇城錦衣侍御等官查
明憲典嚴加整飾一曰通君臣接見之禮言視朝而外冝復祖制午門朝
見之儀凢機冝要務與閣部大臣委曲靣啇下至庶僚分任答應庶惰窳
知儆職守無曠一曰明人臣進退之禮進退貴干自决黜陟取乎宸断自
今凢經弹劾即冝覆覈如屬風聞不妨昭雪若罪状可徵則分别議䖏即
卿貳大􁉗邉腹督撫當以國家事權為重以臣子體面為輕冝去者去冝
處者處無槩從格套曲賜勉留一曰申章疏入告之體今百官奏對盡入
御覧當申飾臣􁉗入告之文務在情辭暁暢言簡意盡庶舉措有童勸懲
不爽疏入不報辛酉議大行皇帝尊謚曰範天合道哲粛敦簡光文章武
安仁止孝顕皇帝廟號神宗先是内閣擬謚顕宗㳟皇帝廷論未愜兵科
給事中魏應嘉曰㳟乃先朝末運帝謚于先帝大德不称乃改今謚欽天
監奏擇九月𥘉四日㳟上册寳從之大學士方從哲言聖體未愈伏望清
心寡慾以葆元氣又請皇長子移住慈慶宫選老成謹厚内侍付以阿保
之任時與諸臣候宫門外俄傳㫖朕以頭目眩暈四肢軟弱不能動履待
宣御醫召卿等來見給事中王継曽疏言遼陽飢荒可憂内地冐破當議
冒破者有二一曰召募之兵毎募一人安家行粮官剋八錢强者入募弱
者候門頂買已更姓名迯㱕復煩勾攝今召募在遼者巳十八萬則自後
可無募也一曰海運之舟遼海運艘底平板薄非乘風破浪之具必剏為
尖底如閩廣啇船乃可無患今發造淮陽者既耗八萬金于無用則造舟
尤冝酌也遼地亢旱聞山東小米大収每石值銀三錢請那太倉銀十萬
給與沿海州郡收買小米其次莫如招啇盖發糴召啇上納必有逋負之
弊不如令啇自為生計能運米萬石入遼者官議重賞其次莫如屯田令
宿重兵所在聼邉海自屯永不征其入有水道可通者外深溝以防禦内
引水以溉田庶為兩便奉㫖下部命户部主事鹿善継𬋩理遼東新餉户
部題新餉一事物力竭天下而安危繫遼左舊止税餉四百餘萬今益以
新餉五百餘萬並収一庫既覺未便一司目檢而手筭之亦拮据不遑非
以專官摠理不可因舉善継可任從之壬戍御史鄭宗周言聖躬違和
不勝驚懼伏祈皇上抑情養性𧺫居有節珍重保䕶嚴擇御醫仍勑諭閣
部大臣二員科道官各一員毎日㳟詣便殿候安嘗薬将聖心日清聖躬
日固宗社靈長之運胥在此矣不報宗周又與刑部主事孫朝粛徐儀世
皆上書内閣請調䕶聖躬册立東宫諭禮部加㤙在京文武群臣軍民人
等𥙷六月大選戶部尚書李汝華疏言國家惟正之供自合輸将度支出
入之經何取朽蠧如各庫所入者其據為窟緣為市漏為巵者何可勝言
當勅廵視官親核其𢾗寛勞民于外解酌改折以濟邉此救時之急着也
奉㫖工興需用浩煩又各衙門典禮急需尔部酌量緩急遵詔折徵四十
八年以後各省直仍派解本色應用不必差官查看順義王卜石兎下畨
僧喇麻請給勅命予之以登極詔命翰林院編修劉鴻訓禮科給事中楊
道寅徃朝鮮開讀御史馮三元疏陳邉事畧曰法有積敝不可不除人以
應卒不可不傋民之剝也貲官為甚則事例為之濫觴也軍之剥也債帥
為甚則職方為之開竇也起家于貲惟賄是求将以債取寕無剋剝至若
遼東一事天下視以安危今羽檄徵兵飛芻輓粟水陸兼輸調募並用原
膏火自煎秋􁆜易盡此立罄之術也兵貴善謀豈必待十八萬𢾗足而後
有為哉經臣别有長慮非職所知㩀其告病之辭似亦強弩之末伏乞勅
簡才望可任邉事𢾗人分列六部内為賛㐮之助外為不測之需一但有
急取資左右不致張皇失措不然疆塲重寄祗此一人非萬全慮也不報
甲子定封皇弟瑞王于漢中府惠王干平陽府桂王于東昌府惠王乞改
荆州桂王乞改衡州從之命禮部左侍郎何宗彦劉一燝右侍郎韓爌俱
禮部尚書兼東閣大學士入閣辨事左府都督僉事鄭養性疏請収囘皇
貴妃封后成命久之乃允乙丑𧺫原任大學士葉向髙于家以南京禮部
尚書朱國祚為大學士入閣辦事戶部督餉主事楊嗣昌疏論餉源言臣
觀淮比之民飢搶紛然至于江南洶洶嗷嗷窃謂今日不獨有事遼東師
行粮食當思結局抑且顧瞻閭左民窮財盡當講開源物極必反閭閻有
敦本尚實之思而不能以匹夫之微丕振風氣道窮則變戶部有提綱挈
領之務而不能以一切之法徧合時冝是在省直撫按諸臣隨地講求當
身幹辦以足食者足兵𥙿民者𥙿國或庶乎其有濟也不然遼事一日未
息新餉一日難停今百姓尚知討賊尚可催科将來只恐百姓自已作賊
誰為我用今日理財二字不冝諱言君臣决當猛省而後民生可厚國耻
可雪疏入下部陞禮部左侍郎孫如㳺本部尚書丙寅諭免永順宣大山
西等䖏逋税及通湾房租戊辰上御煖閣召内閣勲爵部院大臣吏科河
南道官至御榻前諸臣親聆天語問安論薬以閣臣從哲請命皇長子出
見諸臣囘奏天資英偉社稷之福上大悦虜犯甘粛副摠兵薛永壽千户
馬永禄等拒却之庚午祭夕月壇遣㳟順矦吳汝胤代獻囘奏陪祭者寥
寥僅六人上怒嚴㫖切責議上皇妣孝端皇后及聖母皇貴妃尊謚先是
上以将届祔葬祔廟之期諭禮部擬謚至是議進孝端皇后尊謚曰孝端
貞恪荘惠仁明嫓天毓聖顕皇后聖母温粛端静純懿皇貴妃尊謚曰孝
請温懿敬譲貞慈叅天㣧聖皇太后欽天監奏擇于九月二十八日大行
皇帝同聖母梓宫發引從之給事中楊漣疏陳聖躬違和之由保攝萬安
之法畧言十二日諸臣見天顔頓减不似登極之𥘉十六日奉有不能動
履之諭各相驚駭不知其故十七日大選内官出言違豫之故因知外庭
所傳進御不節流言絶謬乃是崔文昇用薬差誤所致冝發司禮監䆒問
䖏分并祈召皇長子同諸王子承顔導喜于前以發天性之真和又擇一
二通書吏大義内臣誦說古聖帝明王通快可喜之事以清宸聼自獲勿
薬之慶又接都督僉事鄭養性懇改封后成命之疏此一事也祖宗典制
難干聖明當已有裁决得㫖朕母皇貴妃進封皇后朕遵皇考遺囑昨允
養性所奏已輟㫖不行外庭不得再行凟優其御薬房提督崔文昇已有
㫖皇長子擇有端人朕已知之給事中魏應嘉疏刑賞治天下之大法而
尤重于用兵罪弁李如柏李如楨䘮師失地詭辯倖脱此而不誅是謂無
法乞逮下法司鞫問明正典刑不然大吏驕蹇文武全軀兵擕餉匱内患
将至不報御史左光斗請賑遼東飢寒言遼左荒旱米粟踴貴不患無銀
患無用銀之處惟急截􁑀粮二十萬石乘風汛之便運至彼處此救荒苐
一着也征調各兵夏秋過都匪惟無堅甲乃更無寸縷久戍客兵轉盻隆
冬請發帑二十萬勑户部令亷幹司官速置布花觧赴給之此又救寒第
一着也不報户部請添設海運兵備駐扎淮安徃來津閘間專理運事從
之諭禮部議加㳟静端懿温惠元妃郭氏及昭粛㳟和章懿才人王氏尊
號先是上謂内閣曰朕妃郭氏才人王氏俱侍奉年乆朕念其勤敏各追
封為皇后部臣疏謂皇上登嗣大寳元妃冝進􁏭尊之名元子正位青宫
才人應酌加封之典得㫖議謚禮部請相度元妃墳園并議才人祔葬事
冝有㫖王才人祔塟從容詳議具奏辛未上疾弥留召大學士方從哲劉
一憬韓爌及英國公張惟賢尚書周嘉謨李汝華孫如㳺黄家善黄克儧
左都御史張問逹都給事中范濟世楊漣御史顧慥于乾清宫上御東煖
閣倚榻凴几皇長子侍立諸臣問安畢上命諸臣前連云朕見卿等甚喜
又云朕在東宫感寒症調理未痊值皇考妣相継大䘮典禮殷煩悲傷勞
苦所致皇長子承㫖再申前諭上又諭册封選侍李氏為皇貴妃尚書孫
如㳺言二后封謚東宫册立諸典禮當次第舉行諸臣叩頭而退戶部尚
書李汝華言遼地亢旱既極軍民倒懸可虞遼東經歳需米荳二百萬石
今時值旱荒非復截􁑀召買不可以濟旦夕上曰截􁑀及召買米荳俱依
議行内外諸臣務皆同心共濟無得争執推諉致悞軍機加大學士方從
哲少保改户部尚書武英殿仍賜銀蟒上命吏部加恩東宫講官范謙等
三十五人見任在籍者優擢起用其故者卹廕以示念講幄舊臣之意開
定陵隧道遣侍郎王永光行禮右諭德張鼐疏請調民力以裨邉計言自
遼左用兵竭天下而供一方兵無了局民無息期徵調絡繹百屋晝驚則
有援兵之苦兵符火速派戸千丁募卒在逃里排連坐則有募兵之苦荷
戈忍飢亡命山谷徬徨無㱕弯刀相聚則有逃兵之苦而又出山海関外
其䔥條風景即同鬼方塞草連天膏膄無穢民安有田土官牌夜呼使事
如織防䕶迎送酒漿供傳民安有暇日鞭驢駕牛循環徃來間関趋輓頃
刻靡停民安有剩力强軍設防弱運趕運大户供辦小户貼錢民安有藏
蓄城堡鷄犬無聲亭障村煙断絶不可不賑卹也賑恤之法莫大于墾荒
田而廣開種皇上誠捐𢾗十萬金而勸之耕俾小民牛種有本僱募有人
東作有時各肆力南畆不半年而禾黍成熟人人飽煖此遼東持乆用兵
之長計也至于屯田之事亦備矣募兵屯種苐一策也游食之人募之戦
則散募之耕則就矣建置田官而專責其事則事易成又一法也擇将而
屯使所領衛兵耕作而兼訓練又一法也揀兵而屯摘戍卒不任戦事者
俾事耕稼又一法也蠲除子粒而屯凢抛荒空地不拘軍民土客盡力開
墾永不𧺫科又一法也免罪而屯釋贜罪吏給之耒耜牛種而歳収粟以
省度支錢又一法也賜官級而屯但能多墾田幾百畆即授以官仍賞賚
之又一法也臣觀遼左之費用如大海中外之運輸如逝波亦安有了期
而得不為中國根本計哉若夫經臣熊廷弼分兵屯練選将用人和睦行
陣愛惜軍士扼吭搗虚出竒制敵亦望皇上並千璽書内責成之疏上下
所司詳議具奏甲戍上再召輔臣方從哲等十三員于乾清宫諸臣問安
異上仍諭冊立皇貴妃從哲等對以册儲原卜期冝移近蚤峻吉典以慰
聖懷上因顧皇長子諭曰卿等輔佐為尭舜又語及壽宫輔臣以皇考山
陵工有次第對上自指云是朕壽宫諸臣言聖壽無彊何遽及此上仍諭
要緊者再因問有鴻臚寺官進薬何在輔臣奏寺丞李可灼自云仙丹臣
等未敢輕信上即命中使傳宣諸臣退出可灼至同進診視上命進薬諸
臣復出令可灼与諸御醫啇確未决輔臣劉一燝言其郷兩人同用此丸
一損一益非萬全薬禮臣孫如游言此大有関係未可輕易上命趣之諸
臣復入可灼調薬進上飲畢曰朕欲少休諸臣出宫門可灼各御醫留日
晚出輔臣邀詢之可灼言上恐藥力歇欲再進一丸諸醫言不冝驟傳趣
益急因再進訖至次日五鼓宣召急諸臣趋進而上以邜刻上賓矣九月
乙亥朔上崩于乾清宫戊寅頒遺詔曰朕以眇躬嗣登大寳夙夜祗懼罔
敢寕居于凢用人行政遵奉皇考遺命力疾舉行哀勞交瘁奄至弥留定
𢾗莫移考終何憾但念朕纉承洪緒㷀疚方新志業未就所期纉述端屬
後賢皇長子茂質英資克荷神器冝蚤嗣皇帝位其守祖宗彛憲親賢勤
學立政安民朝講一遵典制㓂婚擇吉蚤行出入起居倍冝兢慎左右侍
御務近端良内外文武百執事之人同心恊贊永保基圖朕從皇考在天
之靈陟䧏鍳觀于志畢矣䘮禮依舊制以日易月二十七日釋服毋禁民
間音楽嫁娶宗室親郡王藩屏重寄不可輙離封域督撫鎮都布按三司
官員地方攸擊不許擅離職守間䘮之日止于本䖏哭臨三日進香遣官
代行衛所府州縣土官俱免進香詔諭中外咸使聞知上在位一月壽三
十九十月上尊謚曰崇天契道英睿㳟純憲文景武淵仁懿孝貞皇帝廟
號光宗明年九月葬慶陵
論曰有天之天有人之天國歩艱難賢皇短祚以歴年之延促而杜稷
繫之安危者天之所為人謀不得而與焉也長君無祿鼎湖踵泣抵巇楽
禍之徒窺伺急于呼吸幸而國靈未墜嗣命方新尔時之賢人君子喜功
者不可乘之以為功愛名者不可因之以為名苟其乘而因之為功名焉
者小人将有以抵我之巇而楽其禍之所自始何則熏鼠者滋其傷騎虎
者難為下以非常之功名而欲誅人以亂臣賊子之實以成之其重而不
反者幾希此則人謀之不藏而未可咎天之殄瘁人國也方貞皇帝潛惕
青宫閱有年歳妖書未已継以挺擊慈父孝子之心幾無解于氣節功名
之口頼神廟深幾持重貞皇委蛇遵晦天倫楽聚遂鞏苞桑假令當日嫌
疑株引先發為謀夜半之啼易工慱望之瑕可伺雖使忠義之牘歎為知
言所傷已大國家事變之至固有談笑弭之深于號泣者誰謂聖哲之聦
明不邁越倫等哉貞皇大漸選侍褰衣促封雖出兒女微情勢同刼制楊
忠烈率先排闥扶正宸極即吕端之升殿審視韓琦之當御撤簾捧日之
烈昔人何以逺過向使書笏無慚埀旒有象推宫車簮履之寵冺掖庭怙
逼之嫌㤙至義盡誰得起而媒其隙者乎夫當邦家不造洊吿閔凶閟厥
雌晨正我龍見大臣處變當然情非得已若夫䴡劍之疑追傷國本嘗藥
之討重損正終即令片言伸義二廟在天之靈猶或無辭隱恫奈何披䋲
無已聲討盈庭亂賊之追有同窮㓂一時玄黄之侣亟籍神叢甘心反獄
諸君子猶得以駢首遊魂告無罪于萬世設使焬灶無靈亨升在列允厥
執言之義引經附律将而不免不至赤驪戚之族磔崔慶之黨喋血宫府
驚震山陵其勢固有不可已者不知諸君子又将何以䖏此語曰不為不
可成不為不可復諸君子挾其忠正之氣一徃不顧以居夫不可居之功
名幾于自發殺機至與社稷同盡又自悲矣夫以貞皇之盛德天錫閱歴
艱虞賢奸之辨既清名實之塗将厲當神廟之末諸君子懷忠莫效散成
方隅標格自矜劘情鋤擊至于封疆坐蹙而泛然莫任其責幸而神明長
世衆正彚征必将厲厥威神以收其旁溢之氣覃覈厥施幹扶大命何至
猝悼號弓漫甘從穴徒矢懷于鸇逐同懲禍于雉離西曹之血肉方飛東
境之烽烟旋逼而國事抑已去而不可為矣詩云君子實維秉心無兢誰
生厲階至今為梗嗚呼此亦諸君子既定之天也而責其人定以勝之豈
不悖哉
　　挺擊論
論曰小人托言省事而刺􁋸君子為好名故為首鼠兩端爲寒蝉為仗馬
爲隟中之觀闘雖喋血剚戈之變交乎前彼方泄泄觀望圖便利自脱免
而有發難端倡大義且羣咻之以為立異傾危戕奪之謀所以屡見于
當世也嗟乎安得𢾗好名者而發憤扼腕昌言其間哉以青官嚴重地而
狂夫白掊歴階而上如升虚邑當事者詭為宫闈過慮混擬風癲欲死一
張差以㓕口王之宷首為執言遂犯群怒噫獄情雖隱始讞為定彼初鞫
張差者劉廷元也迹若風癲貌實點猾􁃽為謾詞以媚宫闈而持兩可以
逃公議公議熄則風癲已足畢其説公議沸則黠猾巳先發其端甚矣廷
元工為身謀而不知千古之大義也使差而果風癲也何難質言以吿主
坐以本律尸諸東市足省後日之紛呶縱有疑者而癲形可驗萬目共擊
况有薊州移文在當日儲宫􁧬音亦止一决孰能于决差之後以縱賊不
討罪廷元而奈何妄言黠猾以啓通國之猜阻也哉使差而果黠猾則嚴
刑訊鞫務得情實儻事由鄭氏則據實上陳以待君相之善處瞽瞍殺人
臯陶不能隱也况斤斤為一妃戚諱傾儲之大惡乎即使差實黠猾而欲
以風癲文之以息大獄省株連全骨肉亦冝確言風癲不贅他詞而囚差
以待上㫖或大廷公驗而以薊州原申暁萬衆速為䖏决可塞衆喙木有
隂持兩端首鼠自便曽不慮隱憂過計之士蠭𧺫而乘其後也是役也有
不可知者四有無可奈何者三有萬難懸断者二神廟雖無奪嫡之私而
不意有並寵之迹册立遲遲普天憂憤安知非奸人圖僥倖事成而㱕罪
成濟不成則以風癲解此不可知者一幸闖門及階僅傷内䜿萬一僵寳
瑟觸殿柱此時庸庸諸臣亦不過籍口省事塞黙而已震器坐移隱姦孰
發此不可知者二人謂弑逆之舉秘若鬼蜮胡不為反斗淬七劔俠飛行
之叵測而徒恃一狂夫寸挺白日蹈必敗之地不知鄭國泰輩庸而狡以
為徒手舊摶且假風癲覬自解免此不可知者三禍變固難料趙穿弑君
而天下以疑趙盾許伯病薨而天下以咎世子又安知非事出偶然適中
其㑹遂成大疑而不觧此不可知者四母愛子抱自古道之即令倉卒禍
中前星失耀神皇安肻䆒貫髙之主謀信江充之窮治儲位黙移百㖨何
頼此無可奈何者一况復頸血不濺副車空擊癲語滿篇事如風影欲窮
䆒主使如王之宷将必族外戚去愛妃除親籓太子多羽翼已成之勢神
皇有食寝不甘之憂虧孝傷慈申生季札之所不為也而何以為君此無
可奈何者二縱事有主名猶難徑遂今徒鍜錬一妄男子髣髴子虚亾是
啽囈號呶有所攀指人誰服之此無可柰何者三且事出意外理非習覩
以平日猜嫌之形揣摩幽隱側目鄭氏十人而九我欲排天下清議而執
風癲為是是偃然媚愛妃戴藩王仇儲宫逢君惡惡聲駢至為世僇人雖
有安全調䕶之苦衷誰其諒我此萬難懸断者一我欲發奸摘隱而斥風
癲為非又必蔓連宫闈震驚宸御人臣無雋大夫之經術張廷尉之持平
而以臆决天下事幾何其不弭禍而激禍慮患而醸患也哉此萬難懸断
者二以四不可知三無可奈何二難懸断此千古之疑獄也而當時不以
為疑横口所譚紛然聚訟一則曰翼東宫一則曰圖定策一則曰全骨肉
一則曰媚宫闈我敢一言劑之曰執法紀者不得不請窮治以折姦萌而
安國本秉國成者不得不務包荒以全大體而慰君心是時諸法司未聞
侃侃持正者僅一王之宷倡言不癲不風有心有膽大臣不言而小臣言
之衆惡其立異也共指為籠絡張差教導言語夫既可籠絡可教導是其
人誠不風癲而劉廷元所云黠猾也乃復以之宷為矯誣不已過乎首輔
方從哲噤無一言以調䕶主持幸神皇剛断立决張差兼斃兩䜿聖明舉
措自異恒常而我終疑其太弛盖神皇實有㫖嚴䆒主使恨臣下奉行不
至僅以龎劉當之使更殛𢾗人以寒奸膽而後一主休息以全國體杜禍
源三案可一案决也而惜乎其未及也彼藉口田叔治梁獄然叔必索羊
勝公孫詭乃為奏觧豈漫無指究亟凾燒梁獄詞㢤
論曰三案何昉挺擊昉乎不知非挺擊昉也咎在神廟不早立太子艷
妃煽䖏愛子並統積累醖醸以開天下之疑而貽禍遂若是烈也人心
惟無疑則已一有疑則載鬼得堡影響猜貳皆足以淆衆慮而發難端而
况宫門之挺奮擊于前寒熱之劑妄投于後封后埀簾之語溷優其間耶
此時忠臣義士不得不奮呼疾争以破姦邪之膽朝廷不得不持重調䕶
以圖鎮定之謀嘗稽古儲貳之變亦徃徃有之非上有明主下有心計臣
不能維持而断决焉漢髙愛戚妃欲易太子當日張留矦燕居深念假重
四皓太子得不易而漢髙不失為明主所謂羽翼已成者豈畏四皓哉誠
心指留矦輩也唐德宗愛舒王欲易太子當日李鄴矦委曲進説以宗族
保太子太子得不易而德宗亦不失為明主秦政廢扶蘇時任姦相李斯
扶蘓安得復漢江充譛太子時任愚相劉屈氂太子安得白神宗建儲稍
緩三王並封王太倉悔過挽回功不相掩申相乘便從㬰有勞大分已定
異變猝發是時秉鈞實屬方德清既不能造辟纳牖以啇善全之術復不
能審机冝速断决以破天下之疑徒一疏再疏以了故事幸神宗剛明宸
断逺定召群臣見太子拊摩慰諭出于至情隨磔三兇葛藤立斬宫闈絶
驚疑之患中外冺指摘之端從哲身都鼎鉉獨不能早出一語以定國是
耶即曰君臣疎隔蔑從請命彼慈慶對臨良㑹難逢天語藹然如家人父
子從哲頗蒙眷注未聞發攄胸臆苐唯唯将順𢾗語未終逡廵欲起如此
大臣人主安得不厭倦安得不疎隔安得不深居髙拱叩閽不得哉神皇
外示沉嘿内藴機明召對𢾗言琅琅神断誠令首鼠者無所賛一語故三
案終始溷亂惟挺擊一事雖乏心計臣猶得明主開誠心断衆惑差快人
意及後紅丸移宫茫無主持紛呶日滋黨論遂亟一則曰圖冨貴再則曰
圖定策舉公正發憤之士一綱盡之而位降揆宰者坐受􁋸弹若㒺聞知
嗚呼天下非有暴秦之釁而宫中不無指鹿之奸笑死戦者無保身之智
而甘戀位者享庸庸之福以視秦斯漢氂相去幾何哉夫負大臣之名莫
效維持之力而更結奥援以傾衆正昌言者為邪黨附和者為同志玉之
宷以考察黜孫慎行以病免馴至楊左之獄慘極今古未必皆出自從哲
實從哲秉國成時持不断之議以開群枉之門也吁人咸謂神廟深居簡
軌毒餅酖爵何事不可為而當廣廷稠衆指称九方上逹宸聼明言露詞
播閒遐邇圖不軌者若是乎故曰謂從哲弑逆必不受也迨夫鼎湖既泣
普天悲憤從哲不能阻妄投于前則當伸國法于後使可灼薬效則立冨
貴薬不效則膏鈇鉞令後人不敢以人主身命圖僥倖即念其愛君意本
無他庸醫殺人罪冝加等乃不誅不罸而膴賞是頒衆議譁然擬㫖温遣
遂貽紛紛之論曰從哲弑逆乃從哲言可灼進薬之𥘉曽令與勲戚大臣
議明已非專决是以弑逆之罪嫁諸大臣也賞可灼謂㫖出自帝是以弑
逆之事嫁諸嗣天子也病狂䘮心周章失措何怪一時忠憤之士感激過
當而附和之徒一倡百應從哲幾無完膚乃崔鄭諸人反若晏然事外者
非從哲䖏分失冝以自取戾而弑逆實罪卒無可措耶瑣尾之徒從而􁋻
訿祖挺擊時力主風癲故智厚為從哲解且厚為可灼解自謂省事而不
知已列于奸邪矣又何辭烏獨是明末積習大臣一被論輙杜門輙乞骸
骨角巾㱕里從哲為舉朝攻訐幾無以自容非止紅丸自挺擊聚訟彼已
儼然久秉國成矣而靦顔朝端曽不遜避請封移宫猶挂弹章徒供士大
夫唾罵謂非有奥援不可也然䆒之不過一不學無術戀祿固寵之庸人
尔位遵品猥衆惡攸㱕紅丸票㫖倉皇顛錯呶呶群起曰從哲弑逆從哲
弑逆是未足以服從哲也
論曰國家不幸有奸臣尤不幸有庸臣奸臣決裂禍速而易見庸臣
醖醸禍遲而滋蔓彼奸臣者謀必已倡權必已擅禍亦必已受庸臣謀不
能倡也而能和權不能擅也而能附身不必受􁧻也而喜嫁祻方從哲庸
之尤也可灼未召之前奏請謹醫藥矣而可灼既召之後知丸之不可進
也而任投不測之餌且姑令與多官議也何為及進薬帝崩謬賞可灼藉
曰先皇遺命奚不可力沮之嗣君也然則從哲非直庸也庸與奸參半者
也其請謹醫薬之疏非忠也若曰我苐投此疏後雖有不可知我可髙臥
勿問也曰嚮固已請謹醫藥也令与多官議非慎也若曰我既有此議後
雖有不可知我可髙臥勿問也曰嚮固已令多官議也其賞可灼非誤也
若曰此㫖傳自先帝主自嗣皇宰相不過奉行尺一也噫所貴有相臣者
定危疑决衆慮若網在綱弓在檠㒺弗振粛匡勅也烏用此首鼠兩端茫
無定畫之相臣為哉且非第红丸也挺撃之變廹于人言一疏再疏以了
故事也移宫之議廹于人言一揭再揭以謝衆責也封后之事不能效引
燭焚詔之李沆而姑查例也丁已之察不能効力救唐介之文彦慱而噤
不語也約畧平生大概多左右牽顧之情鮮獨断果行之勇有濡遲畏事
之意無昌言犯難之心蓋自張江陵任事攬權一敗塗地後之継者務以
張為戒寜為模棱為伴食不敢私自振刷以招威福自恣之疑所謂不倡
而和不擅而附操養拙守雌之術處群疑衆難之時坐使國是日淆謫責
交萃挺擊移宫不過以濡緩被議而紅丸之進可灼之賞誅心者徑𧺫攻
之以弑逆乃始嫁之㑹議諸火臣卒嫁之嗣君之令㫖而已無與故曰庸
與奸參半也然而䆒竟庸也彼奸臣也謀必已出權必已擅禍亦必已受
即為莾冀之毒成濟矦景之逆事止一身惟庸則不敢為非常之事而善
養成非常之祻且善起天下非常之疑及事起而自居無罪分責于人必
不肯首發一議獨行一断而天下已孰窺其肺腑也則從哲之謂也國家
之大不幸也
　　移宫論
論曰當光廟之在青宫也孝端皇后已賓天而鄭妃寔有奪嫡之漸熹
廟之未正位也孝元孝和皆蚤逝而李選侍寔蓄專制之心况聞選侍乃
鄭氏之私人也鄭氏以母愛子抱之勢駸駸乎有奪長之意特憚公議碍
祖制而止邀求封后志頗叵測所營不遂而不能得之于身者仍欲得之
于選侍使選侍慿寵日貴一旦有大故侈然母位之尊挾制嗣君上無両
宫尊重之勢以壓嬪嬙之寵又無長君英發之望以懾柔暗之奸外無威
重大臣侃侃正色以寝宫闈之覬覦選侍尊而鄭妃益尊両姦相濟箝㓜
主布羽翼結外庭除異已垂簾稱制勢亦冝有縱曰李氏無當年吕武之
雄黠然加以鄭氏三十年宫寝蟠踞之奸交煽為虐何所不至况大行已
崩嗣主未立而竊踞天子之宫坐待名封之及藉使踞宫不移封號蚤定
而嗣君即位将仍居慈慶宫乎是以當陽英主避先朝一嬪御也将同居乾
清乎是必母事選侍而盤踞益堅縱不能效埀簾稱制之為而自居保䕶
恩私之素連通鄭妃互相眩惑禍曷可窮且選侍移宫之日逼嗣君即位
之期此而不移更于何日乃持邪説者曰宫自當移寕俟廹而後移吁至
是而尚謂廹邪持邪説者又曰選侍不聞命不敢擅移吁謂選侍㳟順如
此耶選侍方将力阻嗣君使不得見諸大臣而肻虔候嗣君之命退處别
宫耶及廷臣交章楊左憤争始得即日搬移之㫖選侍失勢故踉蹌而徙
避尔使選侍無異志知大體大行既崩啓聞嗣主乾清尊嚴非一介官妾
所冝據乞遷别宫以終天年嗣主因而擇善處加優禮以全先皇之愛情
義交盡何至紛紛且攷神廟大婚慈聖皇太后亦必遷宫以避宸居之重
何有一未封之選侍况熹廟是時年已十六大婚期近何籍選侍之撫䕶
而戀戀不出也㢤當日倡議力爭粛清宫禁諸臣不可謂無功也而跡其
行事亦不可謂無過古大臣安國家定社稷必孤行一意而不作縁于群
小方熹廟之任慈慶也宫闈隔絶必得内臣之知事體者傳道語言参詳
批荅而王安寔其人也諸臣非王安無以知李氏之悍恣非王安無以道
意于嗣君非王安無以處分于宫寝中外應和實有其迹重以汪文言佻
輕小才奔走承悦諸公遂入其彀中王安既斥全局漸變汪文言一敗而
淪胥溺矣向使諸公不假王安為奥援如宋韓琦立英宗故事約顧命諸
大臣直宿宫門旦夕請見擇柔謹内侍從容善辭以移選侍于别殿毋致
驚惶廹遽有傷嗣天子篤念先皇之心既移之後冺然無言殷然加意不
必一諭再諭暴掦選侍之過惡以滋天下揣摹之惑即有姦人欲翻案肆
誣湼必不能以交結内侍植黨居功為諸公罪也計不出此而因緣習熟
竟貽小人口寔夫楊左諸君子烈烈孤忠豈有意攀援中貴而事㑹所邅
適然相助其迹若私而意實公也寕慮事定之後􁋻訿之口𧺫而媒孽其
短長哉彼夫功名之士當事機之㑹牢絡權奸以為我用有不必屑屑較
邪正而慎交通者諸公皆氣節之士也植立最髙建𥪡最大必不稍假借
而令後人有遺議乃以千秌氣節而效功名之士之所為使仇口誣衊正
人短氣吾不能不為諸公致憾云
論曰國家不幸而有大故内有母后尊隆之勢則庶孽不敢萌異心外
有大臣嚴重之威則宵小不敢營私竇光熹之間鼎湖再泣坤寕無母
儀之貴台閣鮮威望之臣長孫嗣統類昌邑之清狂庶子承藩多如意之
窺伺一二宰輔大僚庸庸保位小人乘間巇擇枯菀寔繫有徒非䑓省諸
公昌言扼􁂝冲齡嗣主托在宫嬪隱䘌伏姦孰可意料縱家法森嚴萬無
他慮得不啓天下忠臣義士之隱憂㢤移宫之舉楊左之功可揭日月也
而卒來居功之謗窃疑諸君子亦有可責備之道三焉外廷孚號共持大
義移宫㫖䧏選侍自無敢違者而王安汪文言可不必作緣一也選侍一
孱婦尔不逹事體亳無籠絡光廟在時慿寵恣肆則有之無能為也埀簾
稱制談何容易諸君子慞惶太甚聲號太急幾以為吕雉復生武曌再出
二也移宫之際尚宜委婉恩禮両盡乃逼期候㫖情事倉惶此不過遷一
舊宫嬪尔胡為紛紛三也有是三者遂貽宵人口實指為希圖定策借事
邀名且舉挺擊紅丸建言憤争諸臣一網盡之夫事関國本由來有日憸
壬欲入人罪何患無辭而顧持苛論盖古大臣奠安宗社從容沉静大紛
大疑片言立决不示人以張皇之態及事定而口不言功處錞養嘿不貽
人以非議之端三案諸君子誠其人也然未免感憤過當奸邪側目及事
定又不能嘿嘿屡疏自鳴且為同輩鳴挺擊為王之宷也紅丸為孫慎行
原心誅意之文大節克全忍施吹垢索瘢之論乃議論激而水火分意氣
興而朋黨立君子斥小人為邪小人亦斥君子為邪吾夷攷之挺擊之變
辨風癲者惟王之宷而主風癲者十人而九紅丸之議窮主使者十人而
九而寛可灼者惟方從哲移宫之役安嗣君者十人而九而安選侍者惟
賈継春何紅丸移宫執言盈廷而挺擊持正之少也挺擊有神皇以主持
于上勢不能去愛妃族外戚而戮藩王兼之慈慶召對群疑立剖之宷感
憤發奸不可無而蚤斬葛藤亦未爲失也至可灼以御躬而試奇薬選侍
以宫嬪而抗嗣皇隱姦窃發長此安窮中外危疑孚號共厲是時亟倡危
言以破奸膽猶慮不能弭後憂而乃有咡嚅持異議者是尚有人心也㢤
方從哲賈継春之罪不勝誅也而賈継春尤甚何也継春之入都門在移
宫之後而疏請安選侍在群奸之先自謂宫既移不可無此説以全天子
止孝之名不知欲傾衆正者得継春之説而緣附之翻移宫之局立貪功
邀利之名以眩冲主之聴聞而二三君子坐賕追賍遂莫救夫血濺獄門
之禍彼方從哲不過誤尔及大漸而惧累已因寛可灼以為自寛地其機
尚淺其流毒尚微自継春疏上而諸君子禍機遂伏且始疏猶謂酌情禮
盡私恩不無𥙷于聖德乃後來被召上言肆詈楊左且云天地不容祖宗
必殛乞定爰書以布中外勅纂修以昭史册要典之作彷彿黨碑是時楊
左諸公骨碎血舟而継春何猶忍厚誣若此継之者范濟世也濟世于移
宫時實選蠕蓄異心及継春有疏屡進𢾗揭汲汲以封選侍爲辭縷述先
帝之遺言歴𢾗王安之詬誶詞㫖委瑣肺肝若燭當日楊左未敗御史霍
鍈猶以清正目継春即左光斗亦以端謹推濟世且以賜環遺継春為憾
是豈欲牢絡異已母樹我敵抑雨人肺膓不易即識耶盖安選侍者楊左
之素心也特未早發尔使諸君子于移宫之後即請封選侍以遵先皇之
命成止孝之隆則賈范輩何所挾以肆其讒請寛選侍之侍御以見沒身
之敬則劉朝等安所激以變其局不幸而為両人先發遂使焬灶鉅奸借
題害正一則曰圖定策功也一則曰借事邀名而陷天子于不孝也一則
曰植黨納賄也一則曰與王安汪文言中外交通也一二寡識者或遂謂
諸君子意氣太激畛域太明有受禍之道夫以逆璫㴞天之㷔楊左輩獨
奮不反顧𢾗其罪而攻之殺身不悔是豈有功可圖乎名可邀乎黨可植
而賄可納乎藉曰結納王安為權利也使媚逆璫權利當百倍于安而何
為冐死不顧乎悲㢤諸君子大節凛凛而猶不免無識之疑是亦見自比
于奸䛕設淫詞而助之攻也予觀三案于紅丸一案殊邑邑竟亾善断獨
于挺擊快神皇之䖏分移宫悵楊左之竒烈不禁吁嘘而不置云
　　悊皇帝本紀上
帝諱由校光宗長子母選侍王氏萬暦三十三年十一月十四　慈
慶宫泰昌元年九月𥘉一日乙亥卯時大行皇帝崩諸臣哭臨于乾清宮
畢即同英公張惟賢閣臣劉一燝等於文華殿慰問隨行稱賀擇即日午
時登極奉令㫖有郊祀諸大典禮未行于禮未恊其令禮部即速具儀以
聞復傳㫖大行皇帝未造寝陵司禮監同内閣禮部堂上官與同欽天監
官往天壽山相擇具奏𥘉四日吏部等衙門周嘉謨等疏請李選侍移宮
㫖令擇日行御史左光斗疏言内庭之有乾清宫猶外廷之有皇極殿惟
皇上御天居之惟皇后配天得共居之李選侍旣非嫡母又非生母乃儼
然居正宫而殿下乃居慈慶断断不可者倘不早决断将借撫養之名行
專制之實武后之禍立見于今日誠有不忍言者兵科給事中楊漣疏登
極在即必無天子居東宮之理况以天地神明之共主即兩宮聖母若在
亦必加以皇帝尊稱今選侍目無㓜主稱曰我哥兒安得此大不敬話又
李進忠劉遜魏進忠等擅開寳庫盗取珍藏豈必盡取先朝之有而後出
宫乎移宫一事断在今日奉㫖命選侍移居噦鸞宫禮科李若珪疏為殿
下之正位在即先帝之年號當請㳟惟先帝登極之詔以明年為泰昌元
年今殿下登極則明年正月𥘉一卽為殿下紀元之始宜以今年七月終
止稱萬暦年號八月𥘉一𧺫以至十二月終改元泰昌禮侍孫如㳺以為
於理允恊傳示中外臣民遵行欽賞閣部大臣英國公及吏科都給事河
南道銀幣有差又賞鴻臚寺李可灼銀五十兩二表裏𥘉六日庚辰皇長
子即位以明年為天啓元年大赦天下刑科魏應嘉上疏大略謂聖明紹
基有永大臣輔理一新當以實心任事以虚心議事不得稍參意見昵用
私人俾臣等亦得効他山之石傋籠中之藥𥘉七日辛已御史王安舜疏
列李可灼進藥罪状不赦乃蒙皇上頒以賞格将酬其藥價乎抑酬其起
死回生乎可灼輕于用藥之罪固大而輕薦可灼之罪更不小宜亟賜正
法以謝先帝奉㫖可灼殊失敬慎但亦臣愛君之念姑從輕罸捧一年崔
文昇職司御藥乃朦朧擅進不忠之罪難免姑革去秉筆職衘降内官監
奉御又御史郭如椘疏欽賞諸大臣中及李可灼夫赤丸不效白雲遽升
可灼當席稿待罪乃兩朝顧命邅此殊恩么麽貲郎亦得同賞功罪不明
體統謂何壬午給事中惠世掦劾奏輔臣方從哲十罪無君當誅上責以
輕詆大臣有傷國體從哲奏乞致仕上温㫖留之癸未御史倪應春獻萬
世治安策曰保身曰定志曰講學曰勤政曰納諌曰謹微願閣臣以至精
至宻之心時通帝座以至公至虚之心總持朝綱斟酌以求至當擔荷以
鎮危疑聯大小為一心合宮府為一體然後天下事惟所幹旋而靡不如
意語曰權臣不可有重臣不可無非權而何以稱重也願皇上予之以權
絲綸無從中䧏閣臣善用其權意念絶無旁落右春坊張鼐進𥘉服十事
一曰養身二曰養性三曰勤政四曰敬天五曰法祖六曰親賢七曰納諌
八曰信令九曰恤民十曰持體上嘉納之甲申令禮部集文武羣臣議上
皇祖考大行皇帝尊謚祗吿天地宗廟社稷丙戍後金兵入撫順以袁應
泰廵撫遼東御史鄭宗周疏言慎擇侍臣以保聖躬安天下奉㫖李進忠
已有處范通孫相䧏小火者皇坟司香陳尭臣孫惟贒革去𬋩事照舊奉
御司香戸科王継曽請擇期開講㫖查舊例奏行命法司逮問李如栢李
如禎下獄如栢自縊死吏科周朝瑞復職上諭兵部遼陽孤危㴱為可慮
熊廷弼着益用心料理多方防禦圖勝萬全以舒邉患戦守機冝原不中
制母得推諉有誤事機癸巳南京太常寺少卿曹珍上言先帝春秋鼎盛
即渉哀勞何至一月之間便爾殂落道路沸傳以為姦黨隂謀醫藥雜進
伏思二十年來忠臣義士受杖受謫以爭册立者正以先帝故爾此屬乆
蓄逆志必有一逞不意倉猝之中竟售其計陛下先帝愛子亦未一問先
帝垂没之事以報地下之恨乎先是言官論崔文昇者甚衆珍始訟言隂
謀弑逆矣戊戍赤氣亘天自左光斗有収囘封妃遺命之請令㫖下禮部
再議已而上即位禮科給事中暴謙貞抄叅寝其事而諸内侍下獄者轉
相攀引以動揺貴妃鄭氏并及選侍之父從哲等請自科道所指𢾗人外
勿更收捕未允而中外流傳有言選侍自經入公主赴井者御史賈継春
遂上書閣臣大略謂自古未有新君即位之𥘉首勸主上以違忤先帝逼
逐庶毋表裏交搆羅織不休如今日之事者左光斗上言當先帝上賓之
後人心危疑臣隨公疏後有粛宫禁一疏其時但以安宗廟定社稷為念
不知其他今選侍既已移宮自當存大體捐小過若復株連蔓引使宫闈
不安則於國體不便亦大非臣等建言𥘉心也辛丑上諭内閣皇考選侍
李氏恃寵屡行氣毆聖母以致懷憤在心成疾崩逝使朕抱終天之恨前
皇考病篤大臣俱進内問安選侍威挟朕宫欲傳封皇后手推朕向大臣
靦顔口傳囘避選侍暫居慈慶復差李進忠等傳每日章奏先奏選侍看
畢方與朕覧從來有此家法否朕今奉養李氏于噦鸞宫月分年例供給
錢糧俱仰遵皇考遺愛無不體悉其李進忠等皆係盗庫首犯贓明証確
自干憲典豈謂株連卿可傳示該部院遵行從哲等具揭封還奉嚴㫖顯
是推諉從哲等上言選侍得罪聖母不惟聖心抱痛臣等亦不勝悲憤但
事渉宫闈不宜宣洩且皇上既仰體先帝遺愛奉養尊敬似不冝又暴其
過惡以掩德意而滋多議故一時未敢抄發兹蒙皇上面諭且責臣等推
諉不勝悚懼除奉㫖徧示并抄發外願皇上始終以先帝遺愛曲賜保全
上曰皇考選侍李氏已移居噦鸞宮撫養所生八妹選侍東李氏居朂勤
宫撫養皇五弟選侍傅氏居昭儉宫撫養所生六妹七妹俱有隨從宫眷
各衙門月分年例養瞻優厚各令得所昭朕仰遵皇考遺愛篤念親親之
意特諭卿等知之先是兵科給事中姚宗文閲視遼東還奏熊廷弼隱匿
敗状廷弼疏辯乞去御史馮三元劾廷弼辨言欺君庸才誤國下九卿科
道㑹議廷弼請勘御史張修德刑科魏應嘉復劾之命廷弼解在囘籍聼
勘冬十月乙已兵部尚書黄嘉善罷丙午葬神宗顯皇帝孝端顕皇后於
定陵辛亥以廵撫遼東都察院右僉都御史袁應泰爲兵部右侍郎兼右
僉都經略遼東廷弼連疏與言官相訐乞令馮三元張修德魏應嘉至遼
東行勘從之兵科楊漣御史吳應琦等奏自古無言事之人即勘所言之
事者必更紛囂有傷政體大學士方從哲等復言之改遣兵科給事中朱
童䝉往以薛國用為右僉都御史廵撫遼東添設兵部侍郎二員已未上
大行皇帝尊謚曰崇天契道英睿㳟純憲文景武渊仁懿孝貞皇帝廟號
光宗辛酉中㫖以禮部尚書孫如㳺兼東閣大學士入閣辦事御史賈継
春等吏科都給事中薛鳯翔等合疏争之不聼丁卯噦鸞宫災上諭内閣
皇五弟與諸公主居朂勤宫相隔甚逺已差人守䕶噦鸞宫雖燬選侍李
曁皇八妹俱無恙特諭卿等知之南御史傳宗臯疏論崔文昇因言先帝
長君踐祚鄭貴妃以皇祖嬪御留止宫中不聞引避疑有隂謀請收侍御
之人下獄窮治不許以兵部右侍郎崔景榮為兵部尚書十一月丙子上
皇妣元妃郭氏尊謚曰孝元昭懿哲惠荘仁合天弼聖貞皇后皇妣才人
王氏尊謚曰孝和㳟猷温穆徽慈諧天鞠聖皇太后時吏部尚書周嘉謨
戸部尚書李汝華並以人言社門上曰近日大臣紛紛求去屡㫖慰留通
不遵承成何國體朕新政之始方且倚任老成卿等侍先帝憑几言猶在
耳豈可恝然大臣愛君體國固如是乎尚書周嘉謨李汝華可即出視事
言官論人無得任意訾毀以後章奏冝明白簡易㩀事直陳無淂故為含
糊致人猜忖熒惑聼聞賜袁應泰尚方劍刑部以盗寳獄上有㫖王永福
姚進忠姜昇鄭穩三等各斬餘發充淨軍尚書黄克纘執奏不聼十二月
丙午遣司禮監太監盧受王安御用監太監王之元于京師順天府等處
司禮監太監李實内官監太監馬鑑於南京應天鳯陽府徐州河南等處
選淑女自移宫之後流言藉藉謂不容先帝一妾諭㫖既宣其中語不無
太甚人益以為疑漣乃上疏自明乞加恩李氏并傳示中外以定人心上
乃申諭避宮始末以釋羣疑九月𥘉一日皇考賔天文武大臣科道等官
進宫哭臨畢請朝見朕李選侍将朕阻于煖閣卿等再四請奏欲朝見朕
不可得當時司禮監等官設法請朕出面見大臣李選侍許而復悔及朕
出又使李進忠等請囘如此者兩三次不放出煖閣司禮監等官又奏大
臣朝見畢即囘選侍方許朕出朕至乾清宫丹陛下大臣扈從前導選侍
又使李進忠等将朕衣拉住不放若非司禮監奏請朕進前不可退又不
能出見大臣矣及至前宫門選侍又差人𢾗次要朕還宫不令朕御文華
殿卿等親見當日事勢安乎危乎當避宫乎不當避宫乎是日朕自慈慶
宫至乾清宫視皇考入歛選侍又阻朕扵煖閣不放出入司禮監王體乾
等奏大臣在前宫門㳟候扈駕請蚤囘選侍全然不聼王體乾等請三四
次方許朕出煖閣𥘉二日朕至乾清宫朝見選侍畢㳟送皇考梓宫于仁
智殿纔行禮畢選侍差人傳諭朕必欲再朝見選侍方許囘慈慶宫扈從
大臣科道各官皆所親見明明是威挟朕躬垂簾聼政之意朕蒙皇考派
在選侍照𬋩朕不在彼宫居住其飲膳衣服皆係皇祖皇考所賜與選侍
無干只每日往選侍官中行一拜三叩頭禮因不在彼宫居住選侍之恨
更深其侮慢凌虐不堪朕晝夜涕泣六七日此閤宫内臣共見而不忍言
者皇考自知派與李選侍為誤每自來勸朕見朕涕泣不止使各官勸解
朕惟毎日往朝選侍以遵皇考之命而不居其宫此於親踈自有分别選
侍所行毒惡之事朕曽宻諭閣臣不令抄發若避宫不早則選侍爪牙成
列盈虗在手朕亦不知如之何矣選侍因毆崩聖母自知有罪使宫眷王
壽花等時來探聼不許朕與聖母下原任各官交一言有舊人來問朕安
交言者即拏去重處此朕苦衷外廷不能盡知朕今奉養選侍皇八妹飲
食衣服各項錢糧俱從優厚且安享無恙各官何乃猜度過計藉為口實
如異日選侍患病而逝将用人抵命乎将㱕咎于朕乎豈不聞聖母之崩
繇選侍之毆朕不加選侍之封號以慰聖母在天之靈奉養選侍之優厚
以遵皇考之遺意大小臣工何不體察乃至私于李黨責傋朕躬朕欲出
一嚴㫖切責内臣執奏以朕在冲齡外廷疑為中㫖喧論不休且不深䆒
卿等可傳諭百官其務和衷以供乃職毋得背公植黨自取罪愆御史王
業浩上疏言今日御旨傳宣不無微有可酌伏祈更出明綸以與中外共
曉或暫收還原議召輔臣啇定而後播傳夫選侍昔為寵嬪今則子焉一
婦人爾當噦鸞之火而無虞皇上所以恤而周之者已極優厚舉朝尚有
繁言乃皇上之心亦甚覺有不安而靣諭批諭一諭再諭者何居伏願皇
上静思者一先帝青宫毓德仁孝夙聞一月當陽千古譲美何至以一女
子之微生如此枝節天下萬世不察則先帝止慈御家之盛德不無少損
伏願皇上愼重者二天祚聖母起自艱難純和懿德度越后妃篤生聖躬
正位素定何至以房闈之細横來批頰之兇在選侍即死有餘辜在聖母
則生豈妬寵伏願皇上斟酌者三且外廷臣工比肩共事一主而皇上亦
且分目之曰安社稷安選侍則水火之形既判玄黄之戦方興仇不仇安
不安之題目何時纔了伏願皇上消彌者四奏入留中方從哲以人言乞
休進中極殿大學士就第廕一子尚寳司司丞御史焦源溥上言君臣父
子夫婦謂之三綱光宗皇帝神宗皇帝之元子也爲元子者為忠則為福
藩者非忠孝端孝靖神宗皇帝之后也爲二后者為忠則為鄭貴妃者非
忠孝元孝和先帝之后也爲二后者為忠則為李選侍者非忠此今日君
臣父子夫婦之定案也當先帝御極之𥘉忽傳皇祖封后之命及不可得
而冶容進矣張差之棍不中則投以麗色之劔崔文昇之薬不速復促以
李可灼之丸先帝欲諱言進御之事遂甘蒙不白之冤近見南寺臣曹珍
升遐未明一疏無不入入痛哭流涕豈皇上獨不動念乎故臣以為鄭養
性之都督必不可不奪也崔文昇必不可不磔也人臣無将将則必誅爲
司㓂者豈不聞此大義而一疏再疏極為開釋若以放縱逆犯為持法之
平是張差當廟食龎保劉成當追贈而先帝冝有此一棍之撃一劑之鴆
矣上曰此往事不必追論然以諸臣言之不已䧏文昇凈軍自神宗朝請
册立多杖謫以去天下側目貴妃乆矣諸臣欲一旦反之屬天子㓜冲宫
中多有嫌隙将興大獄源溥疏上以三事串合為一至發掦先帝燕私而
有所不顧于是三案之形成矣兵科都給事中楊漣再疏乞㱕上許之漣
先上疏自明㫖褒嘉過當人謂其結王安以取㫖如響荅者漣遂不自安
疏㱕刑部尚書黄克纉疏辨上切責之辛未上諭百官朕自御極以來祗
遵皇考遺訓夙夜靡寜所頼内外臣工奉公守職二三大僚忠君體國表
率諸屬輔臣孫如游為朕首簡何乃以浮言求去使朕不得任用一人尚
書周嘉謨黄克纉一事小嫌何難消釋即刑部近以議獄偏執奉㫖不必
疑慮何至封印杜門連求去國夫大臣爵位已極一去何難皇考顧命諸
臣望以佐朕新政豈意兩朝覃賞之後遂為乞身自便之圖忘國厚恩藐
朕冲㓜責以無人臣禮亦復何辭歳除在即其速出視事不得更為凟陳
朕又覧科道各官章奏持心公平者固多意見偏私者不少亦因大臣身
家計重可以浮言摇動以致國是混淆人心惶惑朕奉祖宗法度不能坐
聼紛囂以亂朝政特兹再加申飾以後大臣進退取自上裁小臣去留悉
聼部議如有不奉明㫖擅自去職及挟私逞臆顕肆排擠者下廷議治罪
朕無戯言無貽後悔天啓元年辛酉正月癸酉朔上御殿羣臣朝賀大學
士劉一燝等請點開講日期詔用十二日開日講以吳宗逹黄立極李標
錢謙益知誥勅遼陽告變户部請發内帑上諭邉餉一事屡詔當講求長
策不悮軍需何至外解中断動以請帑為辭姑准發五十萬兩解濟急需
還着經略各該衙門如法給散官軍别項不得借用該部仍照屡㫖㑹議
足餉清餉畫一之策具奏穆廟竒妃于𥘉三日申時薨諭令䘮禮照淑妃
秦氏例行庚辰享太廟諭吏部朝覲大典朕方行新政察吏安民行各該
撫按官将所屬官員賢否核實註考務恊公論以慿黜陟該部臨期仍加
詢訪有不遵者指名參奏御史馬逢乞嚴勅㑹議以定國事上曰所奏事
情俱朕親歴諸臣共見有何功罪未明楊漣忠直朕所鍳知暫准病告進
退心跡自白不必㑹議奉㫖十二日舉日講孫如㳺侍講經筵御史左光
斗劾言寅夜暗行再營入閣全無去志别有深機開中㫖者自用如㳺始
則塞中㫖者必自去如㳺始命大學士韓爌詣天壽山覆視光廟吉地并
謁皇祖陵寝十八日補大選甲午上行冠禮科臣成明樞進規言昔周成
王将冠祝雍曰使王近于民遠干佞嗇于時惠干財仕賢使能敬闡其義
以獻禮科周士樸上言當體元居正之𥘉宜圖修德凝命之實曰敬天法
祖崇儉恤民聼言科臣趙時用上疏言官之發奸摘伏莫上於議論而使
賢奸不辨摘發不眞者亦莫弊于議論皇上俱以票擬㱕閣臣無令有中
出之㫖閣臣盡依公議代絲綸無致有拂衆之嫌則政本清用人當議論
安得有逞私搆　哉上嘉納之王象恒陞應天廵撫張之厚陞延綏廵撫
陵軍劉馨等挟賞羣噪責䧏陵監李受等有差賜瑞惠桂三王府荘田復
駙馬王昺膳養田租以惠世掦爲吏科給事中周應秋陞南大理卿二月
癸卯朔乙已日暈兩旁有耳若月命張惟賢劉一燝知經筵事韓爌孫如
游同知經筵事周道登等克經筵官太寕矦陳良弼照例侍班御史張慎
言條議起廢四説旁搜之道當廣採訪之道當公核實之道當眞程品之
道當正又當于起廢之中寓甄别考課之法賢者待以不次平常者待以
年勞然後人心允服而議論可省遣營繕司郎中王惟光吳之甲督造桂
惠二王府第河南道御史袁化中陳言時事漸可憂者八曰宫禁漸弛曰
言路漸輕曰法紀漸替曰賕賂漸廣曰邉疆漸壞曰職掌漸失曰宦官漸
盛曰人心漸絶禮科楊道寅陳慎始五要經筵愼養德之始召對愼親政
之始票擬慎内假之始節儉慎𥙿國之始賞罸慎操柄之始上御文華朝
見畢有狂人冐衛士服入班妄言命衛司雜治傳諭錦衣衛檢點扈從員
役不淂縱容僱替違者參䆒諭兵部遼左危急本兵居中調度責任非輕
請吿杜門堂屬空虚豈成事體尚書崔景榮侍郎張經世職方郎中仙克
謹着即出視事不得藉口人言致誤疆事其未到兵部移文守催就道太
常寺少卿李宗延請修明禮樂以光祀典内言𥙿祭建文景帝冝入祧廟
當酌献宗睿宗從祀當去十五王𥙷入歴朝文臣御史周宗建疏制勝全
無成局上曰軍國大計廟堂自能主持閫外機冝仍當參合畫一此奏裁
定兵餉同志設防及薦舉熊廷弼該部詳確議奏兵部覆經畧袁應泰招
䧏制夷上曰處置䧏夷事冝便行文經督廵撫凡事悉心料理務出萬全
閫外事權原不中制不淂困而互諉致誤機冝兵科給事中䔥基諌納䧏
夷言其可疑者四可慮者五夫受䧏如受敵以殘遼而牧叵測之夷閣臣
泄泄置之其眞輕國事為一擲哉草塲火楊鎬李如楨論死閏二月免親
藩貢馬頒天啓錢式御史董羽宸進𥙷救十説曰絲論之出當平牽制之
文當决宫府之法當一政刑之明當速保舉之法當嚴廵撫之任當乆遺
佚之材當収起廢之法當核𥙷官之期當一文卷之刷當宻御史賈継春
直陳具揭之實㫖曰継春要名滅罪今奏内只言具揭之實不明揭中之
語更見欺昧姑着照原揭囘話𥘉四日丙子風霾諭内閣傳兵部行九邉
嚴加防備命兵部凡関切邉務奏章速行議復并申飾京城譏察防範命
大學士劉一燝等纂修神宗光宗實錄荆王助餉上嘉其忠義命所司貯
之戊寅大風霾御史魏光緒奏申張差罪案請擢用王之宷吏科成明樞
請復行取之制歳一舉行封皇親郭振明慱平伯王昇新成伯王天瑞永
寧伯營慶陵御史劉大受言時政五隔其一上與下之情隔其一大臣與
小臣之情隔其一京臣與邉臣之情隔其一腹裏與塞外之情隔其一理
財與牧民之情隔起孫瑋南吏部尚書魏養蒙南户部侍郎兼僉都總儲
戸科趙時用言遼事三可憂選練之無日調度之失冝招徕之難測兵科
朱童蒙勘遼囘奏上曰遼事已明熊廷弼力保危城功不可泯因言囘藉
情有可原該部仍議及時起用以為勞臣任事者勸恤錄首請建儲舊輔
沈鯉遵例優贈吕坤刑部尚書廕一子入監河西副縂兵竇承武加總兵
照舊管事河東副縂兵賀世賢陞征夷總共張慎言髙弘圖王大牟各疏
救賈継春各罸俸仍嚴責継春囘話㝷革職為民海州賊吳金祖叛平之
三月吏科倪思輝陳修省實政一請下恤民之詔一請下求言之詔朱欽
相奏天儆日至民生日慼請申飾吏治復懲貪旌亷之舊典欽恤陣亡将
吏劉綎王宣杜松各贈少保予謚廕潘宗顏光禄卿董爾礪張文炳各僉
事餘各贈廕有差後金兵入瀋陽川浙将佐董仲揆周敦吉泰邦屏吳文
傑等戦死兵卒俱殱遼東廵按張銓吿急并奏請恤忠魂治懦師使撫臣
薛國用以河西之兵移駐海州督臣文球以山西之兵移駐廣寧令山東
水兵從海道抵葢州通州民兵速遣出関更發帑金𢾗百萬以佐軍需下
兵部議奏起劉宗周儀制主事髙攀龍光禄寺丞鮑應鰲祠祭郎中後金
兵乘勝舉遼陽經略袁應泰廵按張銓副使監軍何廷魁崔儒秀都指揮
徐國全同知冒曰乾皆死之金復海盖州衞後金悉傳檄而定大學士劉
一燝等揭報上震怒切責中外臣工諭總督文球廵撫薛國用死守危疆
以安内地加援遼綂兵鎮將王威提督勒限出關陞髙第右僉都廵撫大
同招募豪傑詔曰國家文武並用頃承平日乆武事陵夷豪傑解體志士
灰心今邉彊多故大風猛士㴱軫朕懷凡山林草澤之間有素懷忠義夙
抱韜鈐膂力過人猿臂善射可效一旅之用者赴内外官騐實朕皆不次
擢用展其豪傑之才布吿天下使知朕意發帑銀一百萬兩給付兵部等
部以佐急需務期實用不得冐破起用原任兵部侍郎熊廷弼命地方官
敦趋卽日就道并催升任尚書許弘綱侍郎張鶴鳴王在晋𥘉伯𥙿疾趋
任事添設職方主事二員范鈁耿如𣏌起王之宷刑部浙江司主事四月
以李宗延為右僉都御史恊理京營戎政諭吏部曰熊廷弼守遼一載未
有大失及換袁應泰一敗塗地當時倡議何人将祖宗百戦封疆䄂手断
送若不嚴核何以警後爾臣工猶冝各洗肺膓同佐時艱有敢薄視朝廷
淆亂國事朕不姑息命僉都御史畢自嚴天津防海王國楨通州䕶􁑀添
設薊州兵備𧺫邢慎言任之遣主事周鼎催兵山西宣大錦衣指揮張茂
中萬邦孚往通州天津宣大山西招募精兵修山海城廣寜叛臣黄衣伏
誅逮原任監軍道臣髙出自遼陽亡奔航海㱕朝揭請割廣寧以餌西虜
爲御史劉廷宣所劾也遼東廵撫薛國用吿病陞王化貞僉都代之再發
帑金一百萬罪援遼逗遛鎮将王威逹奇勲命科道尹同臯等分營簡練
贈遼陽死事諸臣張銓大理卿尤世功陳䇿少保各賜謚廕錦衣指揮僉
事崔孺秀何廷魁光禄卿廕錦衣百户童仲揆都督同知吳文傑周敦吉
戚金鄧起龍秦邦屏都督僉事命三法司熱審布衣參謀張思任奏遼左
情形命部擬用㝷授㳺擊防素酋起用謀勇将領杜光宇顧尚文張成憲
等詔加解額兩京五名大省三名中省二名小省一名以龍飛首科也兵
部尚書王象乾起𥙷提督九邉軍務凃宗濬起𥙷提督京陵軍務後金兵
窺河南廵撫張我續綂兵移鎮㫖嘉其率先甲戌發册迎皇后張氏獲交
通傳報叛人劉保磔之五月戊寅朔以册立皇后張氏詔吿天下命御史
劉蘭掌河南道印𬋩大察兵部議調四川湖廣上兵浙江民兵共六萬刻
期到京册封王氏良妃叚氏純妃陕西道李逹請嚴禁内操少詹事徐光
啓奏曰眺錯有言器械不利以卒予敵也卒不可用以将予敵也今之兵
将既不能戦即當嬰城自守柰何列營城外一聞敵至望風瓦觧列營火
砲皆為敵有反用攻城俾無守兵人知必破合城内潰自然之勢及今不
思變着雖征調招募更如前日矣廣寧一帶大城只冝堅壁清野急備大
小火器待其來攻慿城擊打一城堅守必不敢驀越長驅数城堅守自然
引退至如都城固守尤為至急依臣原疏建敵䑓以䕶銃以銃䕶城以城
䕶民萬全無害之策也再給戸部帑金二百萬諭令陸續支消務當實用
贈馬德灃大常少卿李德陽南户部尚書諭户兵二部自東事軍興以來
戸兵等部不能長驅動請内帑請則危言要挾用則任意開銷調募不求
精強防禦不合窽㑹耗費徒多績效鮮睹該部可集廷臣㑹議目前所需
在内在外孰緩孰急其募調兵馬修濬城池整備衣甲噐械傋禦三岔山
海撫賞河西欵虜賚恤存没軍士等𣢾逐一開列向來積習蠧弊一一剖
析卿等大臣務遵成憲講求軍國大計勿避怨嫌母顧人情其科道各官
忠誠體國固不乏人亦有乘機恣肆顚倒是非止快一已私心不顧國家
利害無論更置經畧破壞封疆貽禍海内即此遼餉查核一事何曽有一
人悉心調畫庶條慮改圖勉務職業兵部尚書崔景榮辭任命王象乾代
諭免經筵以後春講定以二月十二日𧺫至五月𥘉二日免秋講八月十
二日𧺫至十月𥘉二日免吏部都察院傳諭各部尚書侍郎等官杜門請
吿在衙門辦事止左都御史及新任本兵尚書二人豈成政體適遼東廵
撫王化貞奏河西情形最急一切防禦無備各官如何尚未到彼何不查
照奏請督發𥙷任大臣畏憂譏讒動思引避小臣挟私逞臆巧肆排擠忍
令朕躬焦勞坐視封疆淪棄撫時省躬能無悚慄輔臣劉一璟已着宣諭
尚書周嘉謨黄克纉李汝華王佐侍郎藏爾勸鄒元檢僉都王德完并各
衙門大小官員卽出供職不得辨是論非不淂托疾言去不得連章求勝
册封宗藩吉粛代益德魯蜀周崇等府祠劉綎諸臣于死所歳時致祭賜
劉綎潘宗顔等祠名表忠張銓崔儒秀何廷魁等祠名昭忠尤世功陳策
等祠名愍忠各加祭二壇諭吏部馮三元張修德魏應嘉扶司擠排致誤
封疆䧏級調外姚宗文隂險傾䧟實為禍始革職為民賞賚優䘏河西将
士遣御史方震儒宣諭杭城火災免春運織造六月大學士何宗彦入閣
辦事大婚加恩輔臣一燝爌加少保兼太子太保廕一子尚寳司司丞司
禮監太監王體乾王安魏進忠各廕弟姪一人錦衣千户奉聖夫人客氏
父客大年與做錦衣千戸户部尚書李汝革致仕汪應蛟廵撫寕夏敘平
苗仲功張鶴鳴晋兵部尚書廕一子錦衣正千戸世襲命熊廷弼兵部尚
書兼副都御史駐札山海関經略遼東陶朗先右僉都廵撫登萊廣兩雍
中額順天増十五名應天増五名後不為例宗生聖裔中式名𢾗准各加
于額外但不必擬定一人諭吏部以黔功加恩前任首輔今召用葉向髙
進中極殿大學士廕一子中書舎人前輔方從哲廕一子中書舎人見輔
劉一燝韓爌加少傳兼太子太傳各廕子入監南科徐憲卿條入覲事冝
免朝之数當寛多留循良以撫綏凋敝紏優之罸當重自備脚力母科民
優騷違限之法當嚴徃來水程稽查議處至于署篆之人速當議定署印
之考速當議行釋繫臣髙出䧏二級䧏原任監軍道胡嘉棟四級俱戴罪
立功七月官客氏男侯國興錦衣衛指揮御史劉蘭等公疏已之不聽時
經略尚書熊廷弼啓行有日所需兵餉器械尚推延未定廷弼疏終日講
求兵馬全無着落徒滯行期有㫖切責該部廷弼請精㨂京營選鋒併各
官廩糧優厚從之吏部疏三方布置已定題奏遼東西路監軍參政邢愼
言中路監軍副使錢士晋南路監軍副使梁之垣天津監軍僉事胡嘉棟
登萊監軍亷使楊述程䧏原任按察使髙出為山西副使𥙷添設西平堡
監軍牛象坤陞山西僉事𬋩盤山監軍命御史方震孺廵按廣寧游士任
廵按登萊以王體乾掌司禮監釋内監田詔劉朝劉忠陳應科于獄䧏前
司禮監太監王安净軍發南海子墻舖㝷殺之命禮部侍郎周如盤纂修
玉牒兵科酌議豫備援兵恊濟驛逓之法經過地方厰棚不傋水火不周
罪在州縣倘既備而故優居民罪在兵将最衝驛逓量給新餉于援遼夫
馬一窽另行造報賜經畧尚書熊廷弼尚方劍麒麟一品服仍賜晏都城
外府部院堂上掌印官陪餞以寵其行南䑓御史王允成論司㓂黄克纉
定鄭穏山盗寳一案生死不同又辨源溥正綱常一疏刺謬特甚禮部請
查遼東徙居登州之士容令額外中式一二以兵部尚書王象乾總督薊
遼獲通謀叛賊陳天爵于天津貴州苗作亂熊廷弼請申明經撫職掌𧺫
故總兵䔥如薰到京八月廕海瑞子海宴入監議祧廟禮光宗山陵将畢
升祔有期當議祧遷之制禮部照累朝典禮議祧憲宗太常寺卿洪文衡
謂􁧬宗以藩入宜祧奉玉芝宫禮部侍郎鄭以偉疏言凡祔以近而屬逺
祧從逺而超近禮也入當原其始而祧當稽其序是入一法祧一法也太
常題云睿宗非継綂之君不冝躋武帝是議改而非議祧也臣以為不在
入廟而在稱宗不在稱宗而在稱考不在稱考而在承大統既承大統矣
可不考睿宗乎既考矣可不留乎既入矣可遂祧乎疏入命仍原議行王
化貞奏鎮江奇㨗𥘉遼東破生員王一寧孑身走朝鮮效包胥之哭秦庭
詞臣劉鴻訓以使事未㱕一寧投之揭鴻訓曰後書生乃如此我輩當愧
死因厚其資給使徧詢諸島可以假途㱕朝者一寕遂淂私㳺諸将間為
説時王化貞駐廣寕問麾下将有能浮海探島中消息者杭人毛文龍好
為大言同輩紿之遂承命領二百人駕舟出海探事適後金下檄鎮江将
佟養眞令捕剿長山諸島養眞轉以責中軍陳良策良策領三百人出海
挈王一寧以行将謀㱕朝海中望見文龍旂幟遣一寧道意文龍不信良
策自入文龍舟請合軍文龍疑之一寧曰軍形既露使養眞知而襲之則
事敗矣乃請文龍給良策旗號乘夜入鎮江克其城而後迎文龍文龍訐
之良䇿詐稱軍糧盡自㱕與所善軍将葛蘓義等一時俱𧺫夜縳佟養眞
於廨舎詰朝樹文龍旗幟于城迎以為帥各島主李景先等咸㑹文龍侈
其事上功于撫臣奏之授文龍參将駐鎮江命順天廵撫移鎮昌宻給奉
聖夫人客氏墳地二十頃遣監軍兵部郎中梁之垣宣諭朝鮮常州監生
鄒德基請前驅自効以山東參議孫榖為遼東南路監軍後金兵襲金州
守将聞鎮江舉事引兵來赴中道罷㱕後金殺之遂屠金州二十七日光
宗貞皇帝孝和貞皇后梓宫發引九月御史王心一請裁抑客氏及内侍
魏忠贒恩賚謂即保䕶應酬侍衛可賞何妨優以金帛如加給土田明示
敘錄昭播聼聞殊傷聖美又况梓宫未殯先䂓客氏之香火陵工告成強
入忠賢之勤勞於禮為不順于事為失冝得㫖切責都御史李宗延劾内
使王昇李添祥後金兵復入鎮江毛文龍走朝鮮戸部侍郎王德完奏言
時近㴱秋大雪驟集請亟發帑金賜衣帛以恤征東将士遼東廵按方震
孺請特旌血戦誓死之将張神武經畧熊廷弼奏三方布置有名無實延
綏廵撫張之厚奏套虜入犯上諭兵部申餙将士隄備拒堵仍調鄰鎮兵
馬應援并諭户部催發應解錢粮以濟急用免湖廣災傷田租開東征輸
納例御史江秉謙言朝廷𧺫廷弼為經畧則三方之進戦退守皆一一當
聽廷弼指揮部署乃化貞欲進則使廷弼隨之而進化貞欲退則使廷弼
隨之而退化貞之倐進倐退則又使廷弼進不知所以進退不知所以退
是化貞操節制之權而經畧未嘗有節制三方之權也禀成則無權坐罪
則有主國家又安倚此經畧哉十月御史馬鳴𧺫言保姆出入宫廷六不
便上曰奉聖夫人客氏遵聖母孝和皇太后遺㫖保䕶朕躬于外廷政事
有何干預本内線索字様指何事件是何主意且何故不遵前諭又來凟
優姑罰俸一年先是上諭内閣朕着擇玖月二十六日午時奉聖夫人客
氏出去朕思客氏朝夕勤侍朕躬未離左右出宮去訖朕憶泣痛心飲膳
至脱勿進至暁安歇不寧頭眩恍惚以後還着時常進内奉侍寛慰朕懷
外廷不煩激聒卿傳示大小臣工知之故云吏科給事侯震晹奏曰頃奉
聖諭以保姆逺離而涕泣至忘寝食臣且駭然皇上年已出㓜外之凝承
輔弼内之琹瑟好逑何戀戀于保姆也中涓群小竈焬借叢王聖寵而煽
江京李閏之奸趙嬈寵而媾曹節王甫之禍可為寒心不報時科道倪思
輝朱欽伯王心一相継論劾䧏級調外尚書張鶴鳴奏佟卜年劉國縉胡
嘉棟皆經畧熊廷弼舉用今卜年的與佟養真同族冝官之雲貴展其所
施以報効嘉棟國縉置廣寧立功贖罪禁開礦奸徒陳有継命嚴訊之鄖
陽廵撫楊述中奏川省兵變殺傷撫臣徐可求道将府縣等官據重慶城
以叛上曰樊龍等倡亂狂逞戕官據城罪在不赦其中或有激變等情兵
部差人行該廵按同鄰省撫鎮等官相機處置亟冝剿定母致蔓延遼東
巡按方震孺奏言用兵之法總不越賞不踰時罰不踰刻以為鼓豪傑之
壮志悚庸蠢之懦腸爾自有遼事以來從不曽堂堂正正做得一事從不
曽斬斬截截殺淂一人人皆知進者之必死而逃者必生彼又何苦必欲
㝷死乎今河西兵将人人備馬思走廣寧城中冨家大户盡𢾗西奔提督
中風臥病兵馬漫無頭緒今撫臣東凑西那千難萬難惟是单弱為憂不
敢再言関西策應仰祈速下嚴敇此畨大将偏裨不拚命厮殺望風先走
各照信地職掌必殺無赦亦宜宿兵要路地方專殺逃軍逃将使三軍之
㱕路絶而生路可稍望也命朱爕元爲僉都廵撫四川着一應剿定以便
冝行事楊愈茂陞四川總兵薛來胤湖廣總兵馮從吾大理寺左少卿馮
嘉㑹石少卿諭戸兵工三部頃東土搆禍四川爲變㴱軫朕懷爾屬每将
兵餉匱乏請發内帑朕念所彂已多全無實用且兵餉分毫難省而動稱
無兵無餉是何故欤經撫各官不思核餉核兵設法征討但言苦椘推罪
缷擔甚孤朝廷委任之意自今都務用心料理戦守事務母致疏虞其道
将等官但有避縮者三尺具在必不輕恕發出帑金二百萬兩爲東西兵
餉各頃等用爾等還酌量緩急不得仍前冐破大學士葉向髙入閣奏事
上曰知卿辦事朕心嘉悦所奏倡率廷臣恊心匡濟屏絶煩囂尤見老臣
謀國忠藎至意以王三善廵撫貴州𧺫參政李乃蘭補天津道監軍禮科
給事中周朝瑞請推輔臣二人專謀遼事如宋范仲淹主西富弼主北事
之類至科臣部貳司屬皆以專司圖遼職官姓名别具簡明册籍于朝講
畢時一一指問敘延綏甘粛寧夏禦虜功陞廕黄嘉善劉敏寛馬從聘祈
伯𥙿楊應能及樞撫王象乾魏養蒙等廕賚有差十一月逮李維翰鄭之
范于理藺酋奢崇明䧟遵義廣東道董翼奏曰蜀于諸夏為斗絶北有劍
閣東有瞿塘原是割據之勢中原一優輙有僻䖏自雄挈泥丸而封之者
在往代猶可言也據蜀則去蜀爾我朝幅􁆟四擴蜀之外有黔矣黔之外
有滇矣延袤𢾗千里差當天下藩省五分之一而畫處上㳺秦椘江淮皆
其建瓴而下者也蜀一失守無論滇黔非我彊土其爲中原禍豈淺尠哉
故蜀患不减遼患而救蜀當與救遼並急時石砫土司女官秦良玉聞變
卽倡義憤檄所部精兵萬餘自裏行粮率弟明屏等捲甲疾趨倍道榆城
軍于南坪關以阨羣賊㱕路伏兵四百夜襲兩河斫焼賊船以阻賊泛舟
東下先是賊聞良玉起兵大恐厚遺秦氏求其應援良玉斬其使而留其
銀率兵水陸並進又留兵䕶忠州以為犄角移文䕫州設防瞿塘為上下
聲援上覧甄淑邉情疏諭兵戸二部曰封疆大計豈容意見参差經撫共
肩重寄恊極危疆如彼此偏執内外推諉致誤事機罪責有㱕差部科徃
諭俾悉心擔當母致敗壞并諭道将等官不得規避交搆起翁正春禮部
尚書朱國禎陞禮部右侍郎廕趙用賢一子入監贈故輔王錫爵太傅廕
子尚寳司司丞虜酋艮定等犯甘粛參将王承恩敗走之十二月䘏録遼
瀋死事張神武楊宗業贈都督同知廕一子正千戸世襲徐國全梁仲善
贈都督僉事襲陞三級俱從祠附祭郭有光劉芳聲冉見龍等俱各贈陞
有差命張我續兵部左侍郎兼右僉都御史總督川湖雲貴軍務吏部尚
書周嘉謨罷張問逹仍以太子少保改吏部尚書鄒元標為吏部左侍郎
諭兵部援遼川兵在途者領兵官押回討賊劉時俊以太僕少卿贊畫川
湖雲貴軍務御史董翼奏言蜀國半就淪亡上曰總督官節制将吏准賜
劍一口便冝行事陜西鄖陽廵撫官暫移鎮漢中撫夷防守應援薛來胤
督南還川兵入川併力討賊九卿㑹議經臣奉詔特𧺫每事俱當責成經
臣稱進兵之事人馬甲仗糧草件件打透不過不敢不遲疑自阻撫臣欲
率兵取海州蓋聞囘郷鄭明經之言而動者毛文龍殺後金兵二千未有
的據人皆以為疑撫臣絕不疑當機之勇非經臣所能彷彿也今日之議
舎責成二字道無由矣至于髙出胡嘉棟經撫共薦責令建功贖罪大學
士向髙疏言廷弼之與化貞作用旣殊而使化貞受其節制則舉朝之人
皆謂難行文龍所報擒斬即未真確功罪可勿言也乞再下部斟酌如遼
事可以耑委廷弼則申飾将吏一聼廷弼節制禮部周朝瑞奏時當向午
日輪上直中天而光不射目日上恍有一物可比日大混沌無光伏壓日
上非雲非霧如盖如吞頃怪風掦砂通天皆赤天變如此若罔聞知臣工
傾擠不恊各快其私㴱可寒心諭兵部差兵徃諭經畧廵撫同心任事贈
原任大學士髙儀少保廕一子中書舎人郭正域贈太子少保廕子中書
舎人諭吏部近年建言遷謫已故各官悉行查明應䘏的即與一起具題
贈祭不必紛行凟擾陞鄒元標都察院左都御史馮嘉㑹右僉都廵撫河
南蕭如熏以原官總兵寕夏許世臣薊永平山海總兵魯欽保定總兵天
啓二年壬戌正月乙已朔上御皇極門受朝賀大察行取推官知縣吳亮
工等一百二十四員贈舊輔徐有丁太傳廕其一孫中書舎人命廷臣集
議遼事時王化貞言臣今與皇上約願請兵六萬一舉蕩平臣不敢貪天
功即有不稱亦必殺傷相當俾勢不復振保不為河西憂也稍需時日經
臣以三路蹙之遼必復矣如臣言不行乞罷臣專任經臣庶淂一意討賊
廷弼亦上言撫臣自許六萬進戦一舉蕩平懇乞聖明急如撫臣約乘時
急進免使兵因不戦而怨并亟罷臣以正銷戦士之氣灰任事之心之罪
上以遼事重大豈得戦守異意詔多官集議及兵部遵㫖㑹議曰大小九
卿科道各有議單臣細閲之再四啇確經撫既不相容勢必專任其一夫
以卑避尊當令撫臣退歩肰撫臣一撤毛文龍必不用命廣寕土兵必潰
西虜必觧體而去合無因撫臣自請便冝行事而特賜尚方劍加卿貳銜
廣寕之事一以委之若經臣威望素著豈可遽退當斟酌别用可也吏部
等衙門尚書等官張問逹等言羽書狎至報如流水此時議換經畧卽身
生羽翼不能飛渡本部未敢輕議惟乞皇上嚴責經撫二臣恊心報國功
則同賞罪則同罰兩言而决爾四川按臣薛敷政奏藺賊攻犯成都攝軍
務朱爕元分遣指揮等官冉世淇雷安世瞿英周邦太張愷各領兵守隘
邦太至資陽遇賊迎戦不勝䧏之世淇等至龍泉賊已營山上乘髙下殺
官兵不敵世洪安世英皆死惟愷未及行賊擁衆𢾗萬已至城下懸旌僣
號四面夾攻焼城外民居寺宇威㷔不可嚮邇城中僅有營兵七百名調
到松潘茂州兵一千五百名分布防禦力單財匱賊又傍掠郷村慘殺男
婦奪取蜀府庄田米榖為持乆計南御史趙世期請速援川蜀速則大兵
一至依附之民必自逃遁亂民散而亂兵之勢益孤終㱕于散而已不肰
乆入其黨者處騎虎之勢旣尾大而莫掉卽未入其黨者受流離之苦亦
飢寒而思動禍可勝言哉廕戚継光子錦衣衛世指揮起原任總兵杜文
煥入川討賊舉卓異諸臣布政洪翼聖俞自強洪世峻按察使陸完學程
啓南王豫立郭尚友張爾基叅政詹爾逹李成名劉洪謨沈自彰魏說王
化行副使盧英田徐如珂眞憲時參議宋槃知府沈萃禎孫昌裔徐從治
王瑊方應明黄元㑹命部院科道堂官引奏面加奨賞令不次擢用改黄
克纉為兵部尚書恊理戎政兵部尚書張鶴鳴以河西瀕危自請視師詔
嘉勞賜蟒衣玉帶尚方劍加太子太保寵之行以何棟如爲太僕少卿隨
賛畫禮科惠世掦參摘塲弊應天舉人髙如麟順天舉人張惟勤查廷
浙江舉人錢千秋提問後金師渡河克西平堡守将羅一貴死之王化貞
熊廷弼棄廣寜走城遂陥監軍道髙邦佐死之𥘉西平𬒳圍一貴堅守一
晝夜放砲擊死甚衆遂解去圍振武總兵劉渠方集陣有先鋒孫得功者
化貞所任心腹驍将也推渠當先未及戦得功呼曰軍敗矣率所部走劉
渠略陣馬蹶被殺祁秉忠扶病上馬中箭死後金兵復圍西平攻之不能
下三進三却城中火藥盡一貴遂自刎死得功走入廣寧疾呼軍民冝剃
頭㱕䧏因令其黨封府庫以待一城閧然爭奪門走王化貞方𧺫視事西
将江朝棟排門入呼曰滿城人走空矣化貞股慄不知所為而所坐馬已
為左右竊去倉皇整行李以槖駝載之而自騎朝棟馬以行及門亂兵訶
止将縳之朝棟至持刀與闘乃得出得功遂據城䧏而化貞所招虜騎大
肆掠殺逃軍和之難民西奔者十不得一遺棄㓜小於途踐死者相望化
貞從𢾗騎走閭陽適熊廷弼自右屯引兵至止焉化貞向廷弼而哭廷弼
顧笑曰六萬兵蕩平遼陽竟何如化貞慚㝷向廷弼議守寕前計廷弼曰
晚矣公不受紿慕戦不撤廣寕兵于振武當無今日此時兵潰之勢誰與
為守惟有䕶百萬生靈入関勿以資敵足矣乃整衆西行化貞與寧前道
張應吾殿後總督王象乾一一驗放入關按臣方震孺在廣寕尚臥末起
聞撫臣去亦单騎走監軍牛維曜邢慎言隨之髙出胡嘉棟韓𥘉命隨經
臣走関上惟髙邦佐赴松山同事多諷以西走不聽謂其僕髙永髙厚曰
我受國恩義不偷生誓以死報之矣好收吾骨㱕以見吾母卽葬吾父墓
側使知有死事子不絶也髙永等皆慟哭勸之行不聼衣冠西向拜自縊
僕髙永亦感激縊于側二月京師戒嚴特命何宗彦朱國祚二閣臣㑹試
主考後遂為例駙馬王昺請招練京兵上嘉其忠義大學士劉一燝致仕
命孫承宗為文渊閣大學士入閣辦事詔錦衣衛逮再逃監軍髙出胡嘉
棟下獄諭熊廷弼王化貞若能出関保守右屯漸次恢復姑准贖罪如不
能立功即拿問正法道将等一體同論戸科陳錫叢捐俸預買煤炭上嘉
其急公命支太常庫積銀恊濟命宿将杜應魁為副總兵募兵訓練起李
懷信總兵大同楊茂基出鎮寕夏吳守德出鎮延綏以王紀為刑部尚書
川師克復安岳樂至二縣賊将羅象乾自㧞來㱕賊兵潰遁成都圍觧傳
諭吏兵二部曰朕自登極以來夙夜孜孜惟封彊多事民困未舒是念所
有加派錢糧俱充兵餉亦惟啚剿除兇逆乂安四方使我民得安干田間
室家相保以副朕愛養元元之意無奈東西吿變經費日煩以重累我民
朕心憫焉今以将士之戮力士卒之用命共誅西賊蕩平有期惟是東事
靡寧轉輸征調未淂息肩地方官當暁諭百姓朝廷不淂已用兵暫時加
派我民當以急公為義稍俟平定卽行蠲免其帶征錢糧先免二年北直
地方騷優苦累尤甚并免加派以示優恤有司官設法團練鄕兵令各自
衛其有智勇才力之人即行奨勸或開送擢用至河西逃難士女尤可憫
念地方官卽隨委安挿給彂倉榖多方賑濟仍撥空閒土地屯聚耕作令
毋失所有壮勇願充兵者有竒謀異能志在服事者即與録用爾部郎示
榜暁諭仍行各省撫按一體遵行朕實不逮負累我民惟祖宗德澤國家
法度朕不敢忘二百餘年金甌無缺之彊宇朕不忍棄凡我臣民其悉心
畢力共期匡濟以安享太平之福母負朕意元輔葉向髙輸俸助農以原
任大學士張位功存國本復原官廕子大朴尚寳司司丞以白兆慶為都
督同知王世欽署都督同知𬋩神機營戦兵䔥如熏𬋩神機營戦車兵刑
部主事王之宷追理張差舊案上曰事經皇祖䖏分不必追論起參議閻
鳴太小東參政兵部主事袁崇煥陞山東僉事同往山海關監軍命逮王
化貞至京訊問熊廷弼革任聽勘𥘉御史謝文錦奏經撫罪案云熊廷弼
控扼山海調度三方廣寕原非轄外而必欲驅之右屯𥘉因敵報警急移
駐閭陽分兵應援未為失策迨至軍民奔潰與撫臣並轡而西不能隻身
殉難惡得無罪王化貞專制一方而未見確有成謀𥘉意虎憨外助永芳
内應僥幸竒功不覺堕計乃復浪兵催戦守備不設竟棄廣寕馳馬而奔
罪復何辭然臣竊歎經臣責任雖重事權實輕不幸與本兵相忤繫手縛
足展布無由雖欲圖固守而不可得撫臣意氣既鋭熒感復多又不幸有
本兵為之言聼計從雖欲不言戦而不可得是二臣之䧟于大辟者實張
鶴鳴致之也御史江秉謙亦言樞堂與王化貞相比與熊廷弼相忤明知
西虜間諜俱虗而狠於瞞心明知戦守参差難合而硬為責備何䖏有機
㑹而曰機㑹可襲何日可渡河而曰過河必勝既欲驅經畧以出師又不
肯付經畧以節制既疏置廷弼于廣寕又未嘗駐化貞于何地一味糊塗
一團機械只殺廷弼便可快心縱䧟化貞亦所不顧是鶴鳴故壞封疆之
情殆有甚于失誤軍機之罪也科臣劉弘化熊德陽亦論之上以鶴鳴視
師慷慨謙等妄言亂政俱𬒳罰貴州水西土酋安邦彦叛攻䧟龍里甕安
圍逼省城廵撫李橒廵按史永安力禦固守縂兵張彦芳援兵住于新添
調兵應援湖廣御史舒都榮代聞其事于朝𥘉安堯臣冒隴姓并隴地受
朝廷招撫得襲兄疆臣世職堯臣之妻曰奢杜輝子安位堯臣死位猶孺
子其旁支安邦彦欺其孤寡導以不臣自元年以奢崇明援遼啓釁遂效
尤於是年二月𥘉九日綂領玀賊苗仲数萬攻省城沿城札營四面埋截
殺恩石道副使孫尭恕安順府推官徐朝綱廣順知府鄭鼎擄駐鎮畢烏
同知楊以成迤西守備王懋德鎭撫聞變遣李天嘗将兵四千來援戒主
招安賊首羅應魁率衆詐䧏迎之誘入伏中天嘗全軍俱没中式舉人劉
必逹等謝恩特命孫承宗兵部尚書馮從吾左僉都恊理院事王之臣僉
都廵撫宣府三月以觧經邦辭經畧不赴任削其籍改命王在晋兵部尚
書兼副都經畧遼薊津萊軍務禮科給事中惠世揚疏紏大學士沈㴶以
募兵為進身之地隂使門客晏日華濳入大内誘劉朝等練兵頓使聖明
之朝再見江彬之事外戚鄭養性厚募死士包藏禍心不知㴶引賊入室
意欲何為上温㫖慰㴶謫世揚于外贈髙邦佐光禄寺卿廕一子錦衣衛
世百户王忠羅一貴贈都督同知襲陞三級俱予謚祠祭義僕髙永優卹
收復覺華島島中有人民𢾗萬米豆二十餘萬祖天壽據而有之尚未外
屬都司張國卿與天壽有新廵関御史方震孺命徃說之暁以利害激以
忠義天壽一見即慟哭遂紏衆㱕順先載其妻子兄弟及士民千五百人
至關而天壽仍暫住島上以通判吳自科徃監之共収囘兵十餘萬人民
萬餘器甲無筭牛馬千餘匹廵視禁門御史潘雲翼言有用命之将而後
有用命之兵有着落之兵而後有着落之餉乃今内臣外吏無不招兵幕
客術士無不談兵無籍之徒東投西竄且此一等餉彼一等餉致有棄少
投多安知京營久猾之軍不望厚糈以冒名又安知一石老未之衆不因
異餉而解體是招兵實所以散兵也包藏禍心發端作俑誰實為之職不
能為恊理之克纉解吏科矦震暘以參論葉向髙調外賜進士文震孟傅
冠陳仁錫等及第出身有差賜經畧尚書王在晋蟒玉尚方劍在晋将行
上疏奏防内應外謂根基命脉寄于一丸泥隄防疏宻安危立判請陳六
畧曰防内患曰詰内奸曰飾内傋曰嚴内衛曰節内供曰急内應上納之
吏科趙時用言恩典不冝濫徼官序級轉較不容混今乘疏通之㑹爲速
化之機以致光禄太僕尚寳之三堂添註幾無坐䖏而内外南北之例轉
倐忽不啻電過久林泉者不復拘常非林泉者徃徃僥倖至扵故官䘏贈
恩廕新典優厚亦須論人今請者因緣于利卽揭者情出于私非借國本
為題目則揑邉功為勞勲以致奸汚可以盡洗代口為之㳺掦新主曠恩
豈為此設賊䧟貴州鄖撫楊述中以将及辰沅告急西虜挾賞文書房傳
諭閣臣朕覧屡次章奏東西交訌滿酋挾賞土酋僣號奸細密布潛入窺
探朕心惶懼元輔向髙輔臣宗彦國祚㴶継偕乃股肱重臣正頼匡扶濟
時豈可以人言偃寓不出况今多事之際卿等還仰體朕衷為同舟之濟
速入賛㐮佐理兵部尚書孫承宗奏年來兵務多不練兵餉多不核以将
用兵而文臣招練以武備邉而日増文官於幕以邉臣任經畧而日問戦
守於朝種種誕謾因循之象不能追救以一隅壞天下而既壞一隅兼壞
天下務在收拾人心以大振之以畢自嚴爲戸部右侍郎兼僉都督遼餉
張經世改兵部左侍郎總理兼督三部兵餉器械汪應詔署都督同知鎭
守山海經理遼東川兵復新都𥘉賊踞新都加髙城墻五尺扎營四門為
困守聲言直取潼関副使劉芳謙監軍楊述程㑹陜兵毛兵于子來舖共
六萬餘因攻新都矢石如雨人莫敢近官兵移至牛頭鎮奢營領馬歩兵
一萬三千來援官兵從後出秦良玉催兵從左出土官談大孝兵從右出
安綿建武鎮逺兵從中出賊奔入城城内脅從乘隙而逃遂進克之賊退
入蘭州調刑科給事中熊德陽于外時張鶴鳴奏獲奸細杜茂係李永芳
所使通佟卜年者傳㫖到科不細開名𢾗止云拿杜茂等德陽因詰旗官
等之一字包含㝡衆恐承行人詭揑那移波及無辜鶴鳴挾其睚眦指為
抗違故調四月㑹審熊廷弼王化貞熊廷弼自詣詔獄𧺫楊漣李若珪禮
兵都給事中命太僕卿董應舉兼御史理津海屯田安挿遼民時避難入
関者二百餘萬人在畿外者安挿屯種其流寓京城者查明分派各令安
業生儒考試發附科舉川兵復遵義府時有湄潭叛民王倫紏賊焚掠湄
潭為川貴險要都司陳一龍引兵追至水西境降之諸軍進駐遵義時惟
重慶尚為賊巢以余茂衡為僉都廵撫登莱天津延綏寧夏授毛文龍恊
理京營袁可立李邦　余自强李從各僉都廵撫登莱天津延綏寧夏授毛丈
龍總兵王一寕授登州通判賛畫禮部尚書孫慎行請正方從哲進藥弑
君之罪及引皇貴妃欲立皇后議上尊謚繆戾稱㳟急請移官謂無妨遲
𢾗日一切苟且泄㳫幾干犯天下之大名義醸成天下之大禍患從哲連
疏申辨有㫖慰之定熊廷弼王化貞獄尚書王紀都御史鄒元標大理卿
周應秋具獄詞云化貞全不知兵用虜而反為虜用用間而反為間用叛
逆如孫得功輩日侍左右而不悟聲聲要戦匹馬宵遁驚魂未定是熱心
癡心人也廷弼言兵不冝浪戦西虜不足盡信永芳䧏情叵測若持左劵
使堅守右屯死且不朽而疾走榆関平日何等威風作此舉動比鎬多一
逃比應泰欠一死矣上從之尚書張鶴鳴奏三衛虜衆近塞惟撫賞為今
日苐一緊要即将寕遠前所芝蔴湾諸䖏積聚盡𢾗聽虜人搬取易市兩
廣撫督進紅夷火炮張安世為都督僉事總兵宣府張継光總兵天津贈
王德完户部尚書廕子入監光禄少卿髙攀龍奏言釋群疑銷隐禍以固
人心當令鄭養性囘籍李如禎崔文昇速正典刑上曰禁廷安稳何自妄
生猜疑保全國戚爾每當仰體朕心何必多言李如楨已成獄崔文昇朕
自裁䖏無事牽扯壬辰大兩雹時卄七日酉時也自春夏不雨二麥焦枯
是日雨澤覃沛忽風雷怒號氷雹併作着屋瓦磧俱碎草木禾稼毀折不
可勝紀上下令修省贈張振德光禄寺卿廕一子錦衣千戸振德蘓州人
御貢選興文知縣一家相隨清操自勵藍囚變起振德甫出棘圍趋還邑
二日而賊兵奄至督戦力盡慟哭入城率其妻媳子女盡投烈㷔童僕嚴
英顧美等皆殉共二十一人長子張紀以應試先㱕幸存一息事聞褒恤
祭葬建祠立碑妻錢氏等旌表附祠義僕英美等皆給卹五月江西妖人
程鵬伏誅左都御史鄒元標疏言乾坤所以不毀者惟此綱常而綱常所
以植立者特此信史讀禮部尚書孫慎行一疏令人神骨為悚即未必有
是心當時依違其間既不申討賊之義反行賞奸之典即謂無其言無以
觧人之疑也方從哲輔政七年未聞其輔相何道但聞一日馬上三書催
戦断送百萬将帥士卒血染黄沙祖宗􁆽風沐雨一片遼東地土盡屬夷
人臣身列風憲名在㑹議君臣大義今日未明再無有明之日臣等不言
再無有言之人臣讀學士張鼐疏曰六七年間以言及東宫者為小人不
言東宫者為君子此何等景象誰實使之盡除天下之清流隂剪元良之
羽翼此真實錄真史筆也從來亂臣賊子有所懲戒全在青史一脉失今
不成何所底止惟皇上熟思前年之景象勿忘當日之艱危上曰實錄據
實開載兩朝近事中外所知豈容以意筆削從哲舊輔秉政始末自明卿
風紀重臣事関國是正頼持平據奏不勝疑慮意則甚忠朕已知之卹舊
輔張居正曰居正奪情専權招致物議但當皇祖冲年輔政十載天下乆
安任勞任怨功不可冺准復原官予祭葬文忠謚已追奪其改予應得房
屋仍給與子孫奉祠居住兵部侍郎陳邦瞻敬陳切要之議言内供錢糧
及奉聖夫人事刑部尚書王紀御史潘雲翼各疏論閣臣沈㴶之奸皆嚴
㫖切責復給事中魏應嘉郭鞏御史馮三元張修德劉廷宣等官從左都
御史鄒元標奏也趙南星晋工部右侍郎添註𬋩殿門工程馮從吾左副
都恊理院事山東妖賊徐鴻儒倡亂攻䧟鄆城遂破鄒滕撫臣趙彦發兵
捕之四川白蓮妖賊洪衆劉應選白仙台等蜂𧺫助賊廵撫朱爕元擒捕
正法川師克二関復渝城樊龍等據重慶扼險佛圖二都二関奢酋父子
據瀘汭專倚聲援形占三寨以為天險監軍副使伍志充楊述程總兵杜
文煥帥兵進攻之直抵賊營石砫宣撫官秦民屏部兵遶出其後賊驚敗
遂連復二関殺賊三千餘乘勝進逼重慶計擒賊首樊龍張彤何若海等
三十一人遂克之定髙出胡嘉棟李維翰鄭之范等獄俱論斬六月御史
周宗建疏言目擊時事之非大臣名節冝重小臣忠吿冝寛内臣窺伺冝
防外臣附和冝化其窺伺一欵畧曰近見朝廷處分一二章奏外庭嘖嘖
咸謂奥竅之中莫可測識諭旨之下有物慿焉如魏進忠者目既不解一
丁心復不諳大義揭其志慮有何逺謀耳目嚬笑之暇漸與相親宫庭禮
法之事漸若相近一切用人行政墮于其説必且東西易面而不知邪正
顚倒而不覺中外見者咋舌太監李實織造蘓杭參松江知府張宗衡蘓
州府同知楊姜抗違悮解各奪俸有差御史江日彩等疏言李可灼進藥
果由從哲引進與否朝臣自有耳目從哲豈無心胸但以大義断之庸醫
殺人律且有條不置于法而且賞之無以解人心之疑也貴妃不封后選
侍冝移宫從哲非不兩有揭進但意復悠悠可緩可速非古大臣决大疑
定大難之勇乃若以衰世之㳟號當神祖之徽稱直是不學無術至于張
差處法只合如此從古有明行之法有不可明行之法直以行之史册此
類是也以風癲處者所以全家庭骨肉之恩而定中外一時之危有何士
晋陸大受諸臣之偉議所以折奸謀之露而維萬古綱常之大有此處法
不可無此議論有此議論無妨有此處法両存之乃成偏執之亦非今獨
李可灼未置法為不了之局或辟或遣惟所用之方從哲惟是卑卑庸器
識不足决機力無能任鉅遇事眼昏當局氣靡青史自有定評萬古難逃
斧鉞必欲以春秋誅心之法啓皇上手滑之事亦臣子所不忍為時方從
哲自請褫奪不許科臣張鵬雲追理張差案刻劉廷元保奸尚書張問逹
覆奏其罪廷元䧏級調外賜方孝孺祭葬特謚命鍾羽正左僉都恊理院
事孫祖壽署都督僉事鎮守薊州永平山海備倭總兵李維新署都督僉
事鎮守陜西山東都司廖棟破武安賊巢焚之選庶吉士蔣徳璟鄭鄤李
明􁧬倪元璐楊玉珂倪嘉善黄道周張士範朱之俊張四知楊行恕黄錦
齊心孝劉必逹陳監方逢年王錫衮許士柔鄭之玄劉先春李紹芳陳維
新陳其美南居仁文安之王鐸杜三策孫之獬李若琳王鳴玉陳演梁應
材謝得傳王啓元屈可伸三十五人廵邊尚書張鶴鳴復命㝷引疾囘籍
大學士孫承宗疏請詣関門相度上嘉諭賜蟒玉隆禮寵之馮三元𥙷河
南道張修德𥙷四川道吏部請復職贈廕官九人馮應京吳寳秀李沂曽
學程盧洪春王正志華鈺王翰吳應鴻復職贈官六十六人顧憲成張棟
李獻可孟化鯉駱于仁等贈講臣唐文獻太子太保廕子中書命考選勿
拘資格即科貢一體與選廷臣集議言官以紅丸事各疏參方從哲戎政
尚書黄克纉奏言官信口詆誣欲擠人于弑逆不思臣子之于君父當保
全其令名信口汚衊誠不知忠孝為何物祈為先帝雪此詆誣以明當日
侍湯薬啓手足之真情吏部尚書張問逹戸部尚書汪應蛟公奏曰當日
進薬始末輔臣與九卿科道所共見聞輔臣視皇考之疾妻然共切弑逆
二字何可忍言但可灼妄意進薬䖏分即應重票乃先票罰俸継票飬病
去則失之太輕也輔臣已自請削奪為法受惡亦引罪之道冝爾李可灼
非醫官也以紅丸輕進而龍馭上昇罪勝誅乎應䆒問以正刑章崔文昇
身膺提督可灼輕進之時何不詳察罪又在可灼上矣并應從重䆒擬如
此則粛法紀而公憤洩輔臣之心亦可自明矣上曰李可灼素不知醫􁌜
圖僥倖委應重䖏舊輔方從哲票擬失于太輕然心跡自明何可輕議李
可灼拿送法司䆒問正罪崔文昇仍發遣南京此事紛紜多日今䖏分已
定不得牽纒凟奏再生事端七月添發廣兵以䕶運道勒賛畫少卿劉時
俊囘籍川湖總督張我續劾時俊遣賀奢寅及賞銀囘帖并為逆賊投逓
訴亂上曰時俊素受國恩此事未可輕信着暫回籍查明具奏戎政尚書
黄克纉引病囘籍太常少卿高攀龍復追理方從哲崔文昇鄭養性罪㫖
責罰俸詔册范氏為慧妃淫雨壞山海邉墻諭東西賛畫監軍兵都㱕總
兵官統攝料理命太常少卿董其昌兼侍讀學士禮部尚書顧秉謙侍郎
周如磐教習庶吉士内㫖諭部佟卜年為佟飬真報仇投陶朗先䖏監軍
讒害毛文龍今文龍所獲奸細劉一瓛杜茂明供李永芳致書通卜年刑
部尚書王紀不即理問顯是狥私賣法着革職為民賊攻曲阜却之淮徐
守備朱兆南驅斬夏鎮妖賊運道始通山東大雨連日總兵楊基乘雨破
賊于兖州城南遊擊蔣紹芳都司廖棟分兵夾攻之殺賊千餘人遁至横
河復為山水渰死無𢾗禮部尚書孫慎行乞㱕允之以錦衣衛都督許顯
純鎮撫司理刑𬋩事二十一日祭吿神宗顕皇帝神主奉安太廟大學士
葉向髙申救司宼王紀曰紀與閣臣沈㴶相攻但責以大臣爭論失體紀
自無辭今乃以佟劉之獄加以黜遂則從來所無之事何宗彦史継階亦
救之俱不允陞李若珪楊漣太常少卿川湖總督張我續參奏總兵薛來
胤逃避革職囘衛勘䆒朝鮮入貢平遼總兵毛文龍奏登鮮聯合布置之
謀大學士沈㴶罷㱕安酋復攻䧟遵義貴州總兵楊愈茂推官郭象儀與
賊戦于白杵營死之賊破烏撒衛指揮管良相死之八月削太僕少卿滿
朝薦籍朝薦疏天人交窮歴𢾗朝廷種種顛倒成于陛下者十之一二成
于當事大臣者十之八九以祖宗金輝玉烺之彝典屑越于畫蛇指鹿之
訛言以祖宗龍攀鳯附之忠賢摧朽于劔腹㦸拳之毒螫以祖宗􁆽風沐
雨之基圖破裂于暱鷹弄犬之樞策陛下何負于臣子乃臣子之忍負陛
下一至于此得㫖切責落職為民贈張銓兵部尚書謚忠烈何廷魁髙邦
佐大理寺卿勅建祠都門外歳時致祭特贈額曰三忠贈董盡倫光禄少
卿盡倫合州人原任鞏昌同知奢酋之變率衆殺賊趋入榆城遇伏兵刺
死上嘉其忠廕一子世衛正千戸仍立祠歳祀敇旌朝鮮忠節加賞陪臣
吳元謙以下有差詔給奉聖夫人墳價銀五萬兩大學士孫承宗以經畧
難遽得人願親督理関城兵務許之改王在晋南京兵部尚書以閻鳴泰
僉都廵撫遼東山海蠲免磁器等稅武邑妖賊干弘志倡亂天津南援監
軍僉事來斯行及廵撫張鳯翔勦平之魏應嘉韓継思朱童蒙陞吏戶兵
科都給事中三法司再㑹審佟卜年仍議流三千里杜茂劉一瓛劉淂功
俱斬罪以李維新為四川總兵申飾驛逓冐濫應天廵撫王象恒疏東南
賦役獨重民情疲累堪憐請盡蠲積逋漸減加派欵議改折報聞薛敷政
陞太僕少卿九月命董漢儒兵部尚書陳薦南吏部尚書改南禮書周應
嘉為禮部尚書掌詹事都御史鄒元標副都御史馮從吾乞休不允兵科
朱童蒙論元標從吾立院㑹講為務不急恐起門戸之漸欲元標等修職
業惜精神以東林為戒元標從吾各疏言講學有益于治理各求罷優詔
答之大學士孫承宗奏大兵屯于山海以選練兵将為實事以結連西虜
為活着以東向進取為正而以時乎彌串時乎廣鹿時乎覺華為竒乘風
汛之便得兵将之戒舟楫既具器械悉備一鼓而北抵乎皇城廣鹿之間
東可以聨鎮江西可以通覺華而三方之聲勢若逺相應合四衛之規畫
竟可進取下部議覆命曽欽為湖廣總兵張嘉策署都督僉事徐州總兵
西酋受欵經畧王在晋開列奏聞有㫖嘉慰册皇五弟為信王是為崇禎
皇帝吏科給事中甄淑請文武一例殿試以尊主權山東妖賊流刼金山
口徐州震動原任經略兵部尚書王在晋予吿囘籍卹遼左戦亡将士劉
渠祁秉忠贈少保左都廕子世指揮僉事張斌贈都督僉事俱祠祀演象
所火藥房燬諭禮部册封光廟選侍李氏為荘妃諭内閣中宫誕育伊邇
暫免今歳省直行刑十月官兵破滕城徐鴻儒就擒山東賊平優叙嬰城
勞臣加朱爕元兵部右侍郎仍廵撫四川李橒兵部右侍郎史永安太僕
少卿仍恊心戦守務保萬全鳳凰見于大嵬山九日至十二日去十六日
皇一女生詔加黔國公沐啓元都督僉事給敇書責令調度恊勦命魯欽
以原官總川湖貴州土漢官兵進剿四川獻樊龍何若海等俘祭告郊廟
贈義烈土司彭象都督僉事彭象周彭鯤翔彭天祐各都司僉事奉命援
遼一門戦没者左都御史鄒天標四疏乞休允之冊封代粛益晋唐韓慶
趙瀋福建德楽安各王府遣正副使趙之龍甄淑等二十四員出翰林院
修撰文震孟于外震盂疏陳勤政講學之實上以朝儀大典累朝成規輙
肆輕䙝比儗傀儡䧏級調外輔臣葉向髙請召還不聽贈副使孫好古大
理卿廕世千戸袁應泰贈兵部尚書廕千戸世襲十一月册封光廟選侍
劉氏為貞靖賢妃命趙南星左都御史蔡復一副都廵撫鄖陽耿廷栢僉
都廵撫浙江御史蔣允儀請除立枷苛政且言計期已廹當進君子退小
人母蹈丁已之羅織㫖責罸俸寧夏等衛陜西西安等縣地震諭復前䧏
劉重慶倪思輝朱欽相王心一吳應原官獻逆犯徐鴻儒等俘告廟御史
蘓琰疏理財三要一明示㑹計之𢾗以相稽一酌本折之實以省蠧一䆒
侵冐之贜以塞漏諭考察訪单必書名投送准李可灼遣戌詔賜大學士
孫承宗督師總鎮等官王象乾等各貂皮有差陞余茂衡左副都御史恊
理院事周應秋工部右侍郎恊理殿門功程楊述中兵部左侍郎兼僉都
御史總督貴州兼制湖廣雲南朱爕元兵部左侍郎兼僉都御史總督四
川命年例霍維華孫杰即轉京堂贈徐可求右都御史廕世千戸十二月
發帑金三十萬餉滇黔之師詔修復孟氏墓廟并存䘏孟氏𬒳賊子孫大
學士何宗彦奏宗室開科此係特典足光天潢上以為甚淂風勵之意命
著為令貴州廵按史永安奏臣苦守貴陽已歴四序自援兵甕城失利賊
逼營城下塘報絶迹賊據城外数䖏山崗作廂楼下伐城樹官兵設計燬
之東南隅架廂進攻益急糧米罄于六月至八月民間之米又罄父子母
女竟相食矣白骨䖏䖏成堆死亡幾盡士民尚欲固守亦古今未有之人
情也獨恨撫臣王三善者受命撫黔業經一期當水藺交叛時猶從容就
道半載而始至沆州兩月而始至平越又五月音問杳然竟未遣一兵至
亦未發一粒至求援之文疾呼而不答有謂其故意挨延希圖賄囑缷擔
者至于總督張我續奉㫖援黔亦無一兵至黔而總兵杜文煥不知尚在
何䖏此際惟有神兵旦暮間從空而下或可救援臣與張許結友于地下
矣上切責三善我續勒作速進剿黔兵擊殺安酋邦俊餘黨潰散張我續
以㨗聞以山東平賊功廵撫趙彦加陞兵部尚書兼右僉都張鳯翔馮嘉
會以弭盗安民勞績並著各陞右副都俱照舊廵撫以魯王捐貲助餉敇
奨優賜左都御史趙南星論人臣服官之義以職業操守二者程其才品
勤慎主扵集事則氷渊自􁎢早夜靡寕者為真才不則厭薄蘧廬驕語髙
曠當與委頓不前者併論矣介節矢以持躬則澹泊自甘齒頰不苟者為
真品不則徃來竿牘仗勢私撓幾與苞苴公行者無殊矣原任御史劉重
慶王心一𥙷山西江西道陞熊明遇南僉都提督操江吕兆熊戸部右侍
即僉都總漕周起元右僉都廵撫應天王三善進兵黔省圍解三善駐平
越候椘蜀兵不至大㑹諸将曰省城不能待矣外援不至吾輩死法死敵
等死爾尚何俟命道何天麟楊世賞督兵為左右部從清水都勻進自将
二萬人與道臣向日昇從中路進當賊鋒次新安賊報至營中驚優欲退
三善曰退即虀粉以死捍之按兵不動卒無賊劉超為前部三善策馬継
之超兵遇賊却超下馬斬兵二人持刀断賊一標賊首阿成驍勇善戦超
與部兵張良俊直前斬其首賊遂披靡適三善大兵至大噪齊進奪龍里
城賊衆復集大戦却之衆議曰此地去省㑹四十里賊必有重兵堵截冝
少休三善曰我兵猝至賊無備不能持乆急擊之勿失䇿馬先進賊覘者
始知新撫自将意有𢾗十萬兵至相顧駭愕安邦彦紿其衆曰吾當増兵
來助遂遁去賊相率退屯龍洞官兵奪髙寨七里冲乘勝進畢節賊歩騎
如雲孫允謨将所製木發貢七門齊發賊死無算楊明楷率鳥羅兵如牆
而進賊大奔敗所棄輜重器械山積遂乘勝直抵城下李橒史永安劉玄
錫死守者幾十月旦夕且䧟忽見賊兵奔潰如蟻喊聲雷震俄五騎衝鋒
至城下云新撫至矣軍民大悦慶更生是時三善以二萬人破賊十萬橒
等迎入城三善曰賊兵不逺軍心未定我大帥也不可即安遂營于南門
外坡上大雪移營宅溪賊遠遁廣陸河外上以言官多命暫停行取吏部
奏行文已取勢難中止又命取者復任是後三年一取何熊祥改南吏部
尚書天啓三年癸亥正月御史夏之令極言毛文龍不足牽制不必應援
不必恊助江日彩劾文龍效廵方官例列四六考語特疏舉刺東征将士
及海運委官以至朝鮮君臣經畧督餉部院司道登萊廵撫海防各道盡
入薦牘越爼駭聽俱不報以玉牒成加恩首輔向髙次輔爌宗彦國祚継
階承宗進爵廕子有差吳應琦仍𥙷大理左寺丞命朱國禎顧秉謙朱延
禧魏廣微為大學士入閣辦事南直廵按易昌進車砲製式黔師敗于陸
廣鴨池𥘉諸軍視賊過易前鋒楊明楷率兵渡河札營三十里外一軍屯
陸廣向大方奢社輝一軍屯鴨池河向安邦彦巢穴賊紏藺酋與雲南安
劾良等率衆𢾗萬并力攻陸廣楊明楷奮勇接戦蒙兵先潰衆亂溺水死
者𢾗千明楷䧟賊中賊乘勝政鴨池兵退威清王三善收兵入城苗仲復
肆掠自龍里至甕城屍横四十里二月提督操江熊明遇奏上元江寕等
縣地震應天常鎮楊州地震有聲以顧秉謙朱禧參經筵日講并實錄總
裁黄嘉善崔景榮張鶴鳴俱以紏拾致仕李長庚改戸部尚書盛以弘改
禮部尚書張輔之改南工部尚書奪御史周宗建俸南御史徐世榮劾宗
建保舉熊廷弼宗建疏辨詞連郭鞏有結交宫闈獻娼進忠之語中㫖切
責命鄭養性離脱都門擇便居住為御史陳必謙所奏已經昭雪也工部
尚書姚思仁囘籍以鍾羽正代起李三才南戸部尚書命中使頒賞邉関
将士大學士孫承宗奏曰中使関渉兵政自古有戒皇上使命不遣大臣
而遣内臣且多至四十餘人今命使既行無容再議但念兵不可玩或以
創而成例臣願皇上毖飾使臣無以此行為常優㫖褒答詔賜總兵毛文
龍尚方劍璽書関防加其弟雲龍錦衣衛職衘令賫以行三月南科臣徐
憲卿奏請揆臣參用内外不聼工部尚書王佐卒贈少傅陳大道陞户部
尚書吏部奏地方需人甚亟上曰行取定規已有屡㫖據内外離任各官
員缺旣多調𥙷難以復任姑准今次考選以後仍遵舊制非風憲急缺不
得輙請都察院以申明憲職事奏上曰御史囘道考核載在令甲邇來視
為具文廵按所屬各官舉劾失真貪酷漏網及至報滿復命不論称職与
否㮣擬囘道狥情市恩以致吏治日偷民窮思亂關係豈細所奏差滿舉
劾咨訪考察等事開載憲綱遵行以黔師失利詔楊𫐠中魯欽䇿勵勦守
何士晋督發沐昌祚赴援輔臣葉向髙朱國祚史継階屡疏乞骸上宣諭
頻留調刑部郎中周以典于外奪其三秩論倪文盗庫罪絞失魏忠賢意
也諭内閣邇來科道各官條奏章疏朝上夕下朕未嘗寝何乃在外擅發
私揭代人報復私忿排誣善類朋比鴟争非勝不已全無忠君為國謀益
封疆屡有諭㫖嚴禁不遵卿等傳示大小臣工都要殚心恪共所職如仍
前抗違無端狂逞自干覆蹈欺背之罪必不容恕起李維楨南太常卿贈
白瑜刑部尚書予廕貴州廵撫王三善剿賊于洪邉姑蕩擒賊宋萬化劉
洪祖等萬化驍勇善戦洪祖為軍師邦彦倚之至是奪氣四月京師地震
欽天監失占上怒嚴㫖責禮部尚書盛以弘疎誤司官以下䧏謫輔臣葉
向髙揭救釋之戸科郭鞏疏邪黨亂政上曰朝廷設立言官所頼矢心獻
替裨𥙷國家乃近來科道官不以國事為重封疆為急各持偏私互相攻
擊不顧國體以致上天示儆亢旱曀霾夷宼妖逆窺伺狂逞不思乖戾干
和煩言亂政反諉調爕有失帷幄疎謀本當召問所奏事情力行裁断且
着大小九卿從公㑹看奏來朕自有處大學士朱國祚予告囘籍禮部侍
郎林尭俞南吏部侍郎孟時芳改禮部充副總裁纂修實錄禮科郭興治
奏孟夏朔日㳟遇皇上親祀太廟二更時忽然地震至若蚩尤則見氐房
白虹則貫太陽天鼓則鳴塞外風霾則蔽天日自春以來種種變異層見
迭出御史吳甡請表章真儒王艮從祀孔廟戸科羅尚忠請敇編建文年
號追復位號廟祀并死事陳迪景清黄觀黄鈛王良鐵鉉練子寕陳思賢
八人贈廕祀謚其妻子節孝忠貞者并令從祀本廟鄭三俊陞左僉都御
史恊理院事停止侍郎總理三部裁京營添設練兵官川師進攻永寕盡
焼賊营復其城樊虎殺死生擒周邦泰䧏賊二萬副将秦衍祚復遵義監
軍趙邦清納䧏安鑾内官趙進忠韓文逺毆辱給事中頼良佐命司禮監
查奏良佐𬒳㫖詰責五月朝鮮王李琿為其侄李倧所篡倧乆懷逆謀與
平山節度使李貴敎練兵馬于外而内約其先王庶妃王氏宫中舉火為
號領兵入宫縛琿投火中倧遂自稱王登撫袁可立請討之督餉侍郎畢
自嚴言不必議討不可遽封安應龍合霑賊補鮓爲亂雲南廵撫閔洪學
討平之川将羅乾象破藺州焚其巢時奢賊屡敗總兵盧世卿禽僞御史
汪澤逺僞參謀文道南副将秦翼明禽僞監軍夏竒雲僞給事孔聞過并
僞印十餘獲鎧仗如山奢賊狼狽投䧏水西以羙女黄金借兵合窺遵永
官兵復敗之於芝麻塘賊遁入青山以林尭俞為禮部尚書駱從宇為禮
部右侍郎充副總裁遼撫閻鳴泰罷以張鳯翼代先是㑹推遼撫以韓策
命已下而為科臣所劾上令部加慎推舉又令明開才略何如何人薦舉
于是部以張鳯翼郝名臣翼鳯翀張策四人上係兵部尚書董漢儒吏科
程註御史李時榮所薦遂點鳯翼大學士孫承宗乞休温㫖勉留遣官宣
諭賜銀幣羊酒勞之禮部尚書盛以弘予吿囘籍南京永福永壽二宫災
六月吏科郭興言奏人情玩愒法紀陵夷如管大藩之逗留海上而寛梟
示之誅陳天叙之夾帶硝黄而緩逮問之條劉時俊潜通逆賊鬻利賣國
而竟漏吞舟之網劉國俊托名賑濟冒帑金𢾗萬而不惜並勘之差甚至
去年之募兵毀都司房屋汪應蛟每兵給黄錢四百文而去是賞亂也今
年之營軍鼔噪大肆凌爍於總督吳汝胤之門而不一問是兒戯也不報
内官張守仁等豫索冬衣銀兩群噪于工部堂尚書鍾羽正致仕御史吳
甡請舉視學大典寵進儒雅慱求海内經明行修之士如李光縉陳継儒
之流徵詣公車庶幾執經問難之風先朝岳正舒芬皆以直諌著聲詞林
如文震孟輩列在經筵必能剖忠陳讜開悟聖心上諭明年舉行虜犯密
雲崖谷邉将禦却之七月南御史李希孔再折邪議懇特敇纂修諸臣據
事直書上曰實錄傳信萬世自有公論付史館參酌諭吏部戸部司官有
奉公革弊曽經苦差著有勞績破格優叙在禮兵二部之上交夷入犯廣
西廵撫河士晋率兵敗之大學士史継階予告囘籍十六日進纂修光宗
皇帝實錄命吳汝弼至祠行禮加恩監修總裁官命太監王體乾魏進忠
等并客氏子姪俱世襲錦衣官尚書董漢儒言㑹典及軍政條例並無故
事一旦使金吾世胄盡為婦寺之胤不幾令武功人人無色哉不聽兵部
尚書董漢儒憂去工科方有度為遼事上言兵者易聚而難消也今軍必
不可罷矣財者難豊而易耗也今用必不可舒矣衆者難得而易失也今
民必不可重困矣計天下正供九邉額餉歳入太倉庫銀約三百四十餘
萬今遼餉加派乃至四百八十五萬缺餉一百六十二萬請戸兵二部總
合打算要見現在之兵作何養法現缺之餉作何𥙷法上命戸兵二部詳
議具奏八月䘏滕縣知縣姫文胤予祭建祠發内帑銀五萬兩太㒒寺馬
價十萬兩充薊遼撫賞命趙彦以兵部尚書囘部御史周宗建請查光禄
寺錢糧節省過多上曰寺積餘銀係内監減省糧鹽係祖制御食之物輙
敢任意議折紊亂成規不必輕議旌奨蜀王助餉葉向髙揭請添註京堂
太常少卿胡克儉請正郷學祀典之缺禁治四書笑劇之非以興斯文端
士本詔卽行之嚴飾外解軍需入考成參劾将行郊祀合用纓甲馬匹内
監令取之民間太僕卿栁佐爭曰御馬監二十四房原備法駕之用每歳
費銀十餘萬自萬暦以來何啻百萬而不以供一日之用何也借之民間
令有司候交納之苦設乆假成例京營将至缺馬有㫖量借一千御史劉
之鳯諫開内操言虎符重兵何可倒授巷伯之手假令劉瑾擁甲士三千
能束手就擒乎李應昇黄尊素宋師㐮交章論之尊素疏有阿保重于趙
嬈禁旅近于唐末等語忠賢尤惡之皆矯㫖切責福建海上紅夷築城于
彭湖鎮守張嘉策被㫖議䖏以王舜鼎為工部尚書貴州廵撫王三善獻
何中蔚等俘磔之九月惠世揚起禮科都給事中李宗延改戸部尚書刑
科解學龍奏為㑹議事曰蘓轍有言豊財者非求財而益之去害財者而
巳遼兵舊額九萬四千歳餉不過四十萬今開門之兵亦止十萬而月餉
乃至二十二萬二千有竒逓至寕前新兵月糧亦倍于舊此餉之當覈也
遼潰以來召募四集額兵不問矣乃薊密永昌競招新兵新兵日増而舊
額如故此額兵當清也甲仗硝黄給彂不貲一入營伍則耗不可問且闔
營而逃并闔營之器械盡去甚至汰之自官亦忘器械而不稽此軍需當
節也我之長技取勝在火砲蜀兵之克敵以歩羅将之死守以銃此馬兵
當酌也橫金者如雲如雨則有軍伴書記捍門執㸑皆實餉所養不以摧
鋒而以占役此冗将當裁也國𥘉天下文官五千四百軍職二萬八千萬
暦間文増至一萬六千軍職増至八萬一千今又不知幾倍矣裁一官則
省一官之輿皂公費歳省𢾗十萬也武職襲替舊制比試不中予半俸三
不中者䧏為軍何不遵也國以民冨民富莫如粟多京邉之米輸之民不
啻倍給之軍每斛易錢百文是民費其六兵食其一耳而况展轉作奸以
相欺也刑部主事譚謙益薦異人宋明時能役鬼破敵兵部員外鄒維璉
駁之㝷試無驗乃逐吏部尚書張問逹予吿囘籍褒賞毛文龍𥘉金州城
空有海上遺民二百潛移居之文龍覘知遣将張盤徃撫盤畏不敢進屯
麻洋島兩閲月後金兵掩至金州盡屠居民遂進兵麻洋燬其城而去文
龍報遣兵渡江有滿浦昌城之㨗時登帥沈有容又以盤大敗聞下該撫
查核撫臣袁可立奏言文龍舉火放砲使敵奔命亦當優叙以勸遂䧏敇
褒賞發帑銀三萬兩賞勞将士十月輔臣葉向髙疏請停刑奪刑部司官
余継䋲洪聲逺兵馬叚果官一級調外時㑹審李維翰楊鎬李如楨熊廷
弼王化貞等散行入長安門為該科李春燁奏劾得罪命趙南星為吏部
尚書贈舊輔吳道南少保祭葬廕謚皇苐一子生而薨追謚懷冲太子加
屯田太僕卿董應舉右副都督理順天等䖏兵屯兵科陳良訓疏修兵民
實政焚火耗清詞訟輯佐貳遴署官以阜民之植餉本又清兵清餉清馬
并責成撫按勿遣司官以去耗餉之弊已卯皇第二子生范妃出也授范
守仁錦衣指揮僉事命國公張惟賢祭告南郊伯張慶臻祭吿北郊駙馬
侯拱辰祭告社稷祭畢百官慶賀給毛文龍􁑀糧十萬石叙畿輔殄宼功
陞廕廵撫張鳯翔等閏十月諭取太倉庫銀二十萬兩太僕寺銀十五萬
兩光禄寺銀五萬兩順天府稅契銀五萬兩以佐給賞改孫瑋為吏部尚
書𬋩都察院左都御史事鄭三俊左副都御史楊漣左僉都御史俱恊理
院事先是陜西套虜要挾犯寕夏報㨗兵部覆姚祚端已經勘寔欽天監
擇十三日辰時郊廟午時宣㨗奉㫖行大學士孫承宗奏関東情形曰八
里舖兵民六百中前兩所兵一千五百居人可三千田五百頃髙嶺站兵
三千民可千餘田可百餘頃前屯将為趙率教望其田表畷若鵝鸛之群
登其陴髙厚四周屯可一千七十餘頃歳可収七萬石率教以去年率三
十八人出守漸為團結而今穡事穣穣城且巋然兵民可六萬撫夷将為
王牧民近遷興水中後所将為魯之甲地饒多貲兵民不下萬餘田可千
餘頃尚荒其半中右所将為王楹地饒于中後田可千餘頃而僅耕三百
頃曹荘民自團結五十餘家囘思春秒經過時今居然金盛矣寕逺去関
遠去敵近城大而瑕姑以祖天壽司版築汪翥司窰造後先接河東萬餘
人合兵民不下𢾗萬此城為必據必爭之地促以今歳完築其田一千五
百頃而佈種者四百頃覺革島去岸十八里龍宫寺地瀕海而肥土人附
夾山之溝而居可五十餘家地盖六百餘頃舊城遺址可屯兵二萬令龍
武兩營分哨覺華而于山巔為臺樹赤幟下泊遼船北望黄毛山南望劉
家山相對如兩門其南麓入海可為堡屯萬餘人北之孤起者曰望海圏
樹赤幟置砲于上􁑾沙唬舟于下海門天設片㠶不能飛渡矣寜逺東陸
行黄沙白草墩臺宛肰二十里至雙樹堡䕃木猶存十里至連山堡城垣
已盡十里至罩笠山可立為砲臺望大紅螺可百里東南去鎮倭堡三千
六百餘歩海環其三面東南有徑而險堡南為葫蘆套西有瓦窰衝海山
之間可為疑為竒如以寕逺為関此地可當前茅北為塔山即中左所又
東北為杏山平衍難守由椵木衝而西北為紅螺山西南抵威逺山其東
接康家山折而東南為蠟子山遂至首山其西則白塔谷歴興水以西通
于一片石臣擬從望海臺北接首山立関城中有平原河水環其下可為
堡直接康家山以戚継光修薊門法為臺垣約可六十餘丈地當險要可
以盡収形勢于内而外截東來之路盖據大勢于首山而山海関在重垣
之内矣開屯之議趙率教以修守之餘試之而效總計五城三十堡兵民
不下十餘萬而可田之地當有五千餘頃儘民力可占種者許以三年𧺫
科而因煤以鑄錢因地以煮鹽皆関門稍行之而效者令袁崇煥經營寕
逺查國寕督水兵於覺華臣與鹿善継得以備関城者傋前屯以守為戦
以貽永逸陞䔥雲舉為禮部尚書掌詹事府事進封慧妃范氏為皇貴妃
進新城伯王昇為侯貴妃弟范守仁都督加輔臣向髙上柱國廕子尚寶
司丞爌左柱國廕子中書宗彦承宗國禎秉謙各少保廣微太子太保各
廕子入監南京齊庶人􁓬爁監生陳鼎相謀逆事覺捕繫湖廣報牛豕生
妖陜西報鼠怪南道御史王允成奏累朝應謚未謚名臣自開國至嘉隆
十五臣學士陶安中丞章溢為開國謀議之臣南昌知府葉琛縉雲伯胡
㴱丹陽男孫炎為開國死事之臣内閣翼儲之臣曰左春坊解縉兵功之
臣曰都御史髙明侍郎孔鏞贈光禄卿任環都御史朱紈撫綏之臣曰都
御史黄紱徐恪直諌死事之臣曰按察使周新贈光禄寺少卿蔣欽贈御
史孟陽近世四人光禄少卿顧憲成涂杰兵部尚書王世揚都御史王象
恒事下部議十一月丁巳朔冬至上祀天于圜丘念天寒軍士守衛勞苦
禮畢卽還宫覃恩諭加講官鄭以偉錢象坤禮部尚書趙秉忠加太子賔
容成基命陞少詹姜逢元王祚遠陞左諭德正字官張邦經改光禄少卿
禮科魏大中駁故福撫陳子貞冒濫請謚乞敇該部以㑹典條例為例不
得准舊年破例之例為例戸科孫紹綂奏祖宗朝南北卿寺司正少丞各
一二人總計不過三十員今籍名起廢添註總計一百三四十員至令無
地可置部屬各有職掌厭薄此而覬覦彼引手衣鉢賄賂章行臺省耳目
近臣現缺取用今需次候缺比于倉廵下吏甚至弭盗小事而侈言軍功
腹裏善地而託言邉俸撫臣節鉞以資弹壓也近來欲疏京堂先速廵撫
專制之席未煖而推報已至藩臬司道陞轉倐忽人人熱心京堂袛知速
化不𬋩績成矣御史黄尊素奏時勢極窮之㑹綱紐漸觧之形雖皇上朝
講不廢批發如流不惜名位不吝帑藏而法尤奄奄不振也兵興以來断
送𢾗十萬生靈去百年之彊土但見官日増爵日崇而人心玩愒日甚可
謂有法乎日日募兵塞上不増金錢徒費干戈𢾗起可謂有法乎日勘日
議日逮及至都門即行若東陵或以為西山奸若操莾或以為臯䕫到底
紛紛未之有已可謂有法乎卿秩滿座督撫畏途但知内地之尊崇誰念
関山之險要而既得鷹轉又復兎營濟濟之中轉成攘攘或用挑激或用
聨合朝端之纓冕為縱横押閤之塲矣而官常有法乎起廢以収碩望而
何庸碌之不遺贈興以旌忠魂而何實奸之不辨名位及于爛羊錫廕輕
于敝袴甚至𬒳參者不踰半載而登啓事𬒳論者不踰旬日而晋清卿銓
政其有法乎不特此也帑金千萬俱委為不可知之物黄盖滿街竟不知
何䖏來之官逃亡幾空卒伍鼓噪近逼京師僇力疆塲者應從優叙而䄂
手何以濫無功之賞膏血原野者尚冝憐怛而京觀何以示日後之名則
樞政猶有法乎皆以年來狥體面無不周到而求之割情則不能掠美名
無不攘臂而求之任怨則不能擇便地無不走騖而求其任勞則不能所
以湊成不痛不癢之世界而醸爲俱汨俱没之人情也朗素臨邉索賞官
軍敗績于僊靈寺守将王楹𬒳殺命太監李鳯翔守備承天府馮玉提督
太岳分守湖廣行都司尚書趙南星奏銓政之害在干進皆由良心汨没
以為當然雖小民日在水火中而居官絕無救民之意夫救民莫過廵撫
誠得德望威稜自能使貪汚觧綏其次則知府最急賢則縣官不敢害民
皆冝乆任而優擢者近且以討缺爲常掣籖之法從所未有自萬暦間始
用之以示公遂有造籖之法討缺者無不如意宜變之以復祖宗之舊例
叙川貴搗巢解圍功朱爕元加右都兵部右侍郎仍總督楊述中陞俸一
級俟推用王三善加兵部左侍郎右僉都薛貞加右副都俱照舊廵撫以
皇子覃恩廕趙南星等子入監凡四十四人川兵入龍塲陣獲奢崇明妻
安氏及奢崇輝蔡金貴等安位母子遣漢把劉光祚赴鎮乞䧏楊述中許
之授賊黨袁紹等状令擒奢寅父子自贖而撫按㑹議亦勒安位母子縛
觧安邦彦奢寅肰後請㫖治罪大抵三善以元兇未窮當用剿為撫而述
中一意主撫議遂不合福建逐紅夷擒其酋盡焚其舟十二月諭吏部廵
撫久任及各官遷轉皆論實俸㴱切銓政着實舉行京堂壅滯以後不得
濫推其廵撫員缺着照舊例兼推方面官有司賢否撫按官嚴督司道從
實開報不得朦朧庇䕶違者事發并治録延寕邉功賞廕文武官楊應聘
祁伯裕等三百八十九人御史髙推劾奏舊本兵黄嘉善張鶴鳴當封疆
淪䘮一籌莫展而延寕叙㨗錦衣世襲清夜捫心何以自安有㫖不必追
論册封李氏爲成妃贈死事安定知縣董盡倫光禄少卿廕子世指揮僉
事濯縣知縣左重贈尚寳司卿廕子世千戸大學士孫承宗請去經畧而
移總督于関城以薊撫居密遼撫居寕前權㱕于兩撫而督臣時問焉乞
罷臣督師以省二三或令臣姑還闕下比識途之老馬如必不欲臣離関
則請去經畧督撫只以臣一人督兩撫臣如推督臣則願有請不肯居東
者勿推任撫不任勦者勿推同功不肯同過者勿推顧局面不顧安危者
勿推如止以臣任関城亦願有請終年不令一覲則不能任不時予餉用
軍需則不能任不断臣所奏請而令兵部議可否則不能任身同外吏無
以自明李泌所謂待聖意殺臣而後求去晩矣于是吏部奉㫖總督且不
必推承宗又奏登鎮不可議裁登鎮去三坌覺華島只両日風可至而東
江路迂取金州于棄去之後竟不能守乃錢糧之給發先東江而後登有
三月不餉者率枵腹之衆而責破浪之功難矣督臣王象乾以憂聞銓臣
方急議推而樞輔躊蹰鄭重将議奏撤上曰𣢾夷叩関督臣象乾還着料
理撫賞候事完離任叛逆奸細韓宗功等伏誅宗功以副總兵叛去復潜
往張家灣探聼𬒳獲并其子韓攀桂俱戮于市元輔向髙以六年考滿晋
官太傳上柱國江南地震
　　悊皇帝本紀下
天啓四年甲子正月丙辰朔以黄立極徐光啓充實錄副總裁　長興
知縣石有恒主簿徐可行隨獲盗首吳野樵徐三等寘于法王師進搗大
方大㨗時王三善同縂兵魯欽等三路進兵直入賊巢擒土司何中尉等
進營紅崖總兵張彦芳擊賊于羊耳奪其戦象大兵深入大垻洪紅島岡
賊所借烏芸等部苗望風奔潰王三善按轡入大方䧏者日以千計田景
猷劉志敏楊明楷等皆救還奢社輝安位焚大方老巢竄入火灼堡安邦
彦逃入織金御史楊建烈議清國儲疏言京通各倉百萬軍儲所係不意
有經年出納甘為碩䑕之摶志切貪饕莫厭飲河之腹如𬋩太倉主事蕭
持籌者業經察䖏頃復叙功起用何怪奔競成風法紀盡弛也大學士葉
向髙請勿停添註以廣起用允之掲請召還文震孟諸臣不允御史李應
昇上時事疏畧曰今天下有三患一曰夷狄吭背之患二曰盗賊肘腋之
患三曰小人腹心之患三患不己乃有三病邪氣王而元氣削則病内元
氣削而神氣盡則病外庸醫四岀参黄雜投補其邪而伐其元則病醫是
三病與三患相終始何以明其然也禮義亷耻國之四維今情直重者封
疆私人重者君父輕官爵重者倫義輕行同鬼蜮言似風波形存心死
故曰病在内財用立國之本今將軍夢断于三韓太倉倒囊而一洗渙羣
無計手足不仁故曰病在外標本不審緩急無劑黔急即捐椘以予黔遼
急卽敝天下以備遼添派慘于剜肉征調急于沸羮睥睨草澤輙借鷹鸇
以代驅剽掠都門轉聚虎狼以自衛乃至金繒媚虜任其殺将以吞聲甚
而竊國者王竟借保結以賞亂譬如一局而奕者数人一室而闘者𢾗挺
不以除病而反以増病故曰病在醫夫天下之有賞罸猶醫之有針砭皇
上試問罷璫遣而嫚書入者何人馬上催而三路敗者何人中樞抝而經
撫敗者何人貪殘激變而貽患黔蜀者何人断送封彊從未一申常憲乃
績奏金城之趙率教㡬蒙捕虜之誅而萬有孚何以賣𣢾議敘立爭國本
之何士晋且吝援黔之賞而袁可立何以安坐加衘言官齒及路馬毎承
詰責而邪臣引去批答𢾗行風采不揚覌望日甚安得淮南寝謀如汲黯
豺狼歛跡如張綱者乎蘓軾有言奸臣之始以臺諌持之而有餘如其既
成以于戈取之而不足養猫捕鼠畜犬防奸皆善喻也至三空四盡民心
己離獨有節省之法可捜抵加派乃十庫織造監局倉塲一切付之不問
卽㑹議碩畫如鄭三俊觧學龍二疏亦乆束髙閣新奮交征挺而走險吳
楚之間漸有嘨呼惟盡蠲宿逋斥免貪猾民心猶可收拾小人者與正人
不兩立者也今抗疏綱常者路阻黄扉敎人忠孝者身㱕緑野執汯擊好
者白衣髙臥瀝丹楓陛者青史空傳倘賜瓌之典一行正人之氣日王将
負嵎者歛瓜而捲土者灰心是則防小人之要而方今對病之藥乎獲妖
首王好賢誅之先是徐鴻儒旣敗歎曰我與王氏父子經營二十餘年按
籍而𢾗弟于逾二百萬當横行天下薊撫宻捕好賢竄至楊州為緝役所
獲卽奏䖏决餘黨不問賜先朝忠臣楊継盛全葬命李從心三邊總督馮
從吾南京右都御史二月貴州廵撫王三善被䧟自刎三善駐大方乆軍
心玩懈食亦旣師還貴州所信任降賊陳其愚目把中大猾也多與參賛
軍務纎悉輸于賊三善還其愚継行忽傳其愚山後遇賊三善勒馬囘救
其愚故縱轡衝三善墮地三善知有變将帥印付冢人持去遂自刎玀鬼
諸苗蜂擁而至全師皆覆監軍岳具仰同知方明棟梁明泰副将秦明屏
等皆死賊勢復張督師孫承宗奏敘毛文龍斬獲功請發餉濟之略謂邊
人相蒙上求以實下常應之以虚况予以虚着責以實效乎上不能以虚
為實下又何能以實應虚臣謂登萊防南岸不防北岸東江作虚應不作
實應似宻而踈似省而費肰無曰功不必核其虚餉不必問其實令孤懸
異域之臣捐身為國大聲疾呼而不一應也刑科解學龍奏自廣寕潰散
中國未嘗探彼一亳消息而田有倉赤没哈等分布偵探出入一片石等
處有如無人之境今有倉雖就擒然先有倉而颺去者不知凡幾是未嘗
一日忘中國也朗素不過虜中一部落爾殱我𢾗百人而我吞聲不敢問
夫不與我合則必與彼通小路不防之處皆彼躭躭之地鄧艾之綿竹白
馬関之雞王峪皆可慮也則冝何如綢繆拮据同心戮力從實致功以奨
王室乃現在鐡衣曽有的数否聞撫臣欲點閲而各帥不應無如之何权
買馬騾硝黄盛甲曽經驗否各道与各将交驩結契修飾情面茫然不問
也兵馬操演不過千把總領百餘遊手放砲呐喊辰集未罷爾大将稱觴
為樂事近且買美姝于南都此乾坤何等時而為此也司農吿匱束手莫
支三帥各領銀一萬二千為治第之資曽不思斮石刋山卽此宵啼露處
之征人而窮工極巧無非敲骨吸髓之物力也所貴大将者為其伸明軍
令乃佯作家丁奸宿民妻道臣具掲而鎮将不理此何軍政也大帥之營
逃亡倍于他将或岀入虜地或響馬行刦旣不可問乃取做工班軍梟首
儆衆何不仁也營房每間領價銀六兩而費五六錢築土為墻一遇風雨
露宿如故馬料豆草十扣其半以致倒死又不卽報遷延冒支國家有多
少金錢堪此浪擲也而将領且大袖髙巾晝夜聚飲流連青樓弓矢器械
十無一有惟望敵兵一到為遼陽廣寜之教塲爾天下事尚忍言哉至于
撫賞一節猶願當事啇之盖虜明明挾敵以要我敵明明借虜以困我直
待彼中氣勢完足事局停當俟我東奔西走無暇照𬋩又俟我東缺西殘
漫不理㑹然後一直討賞一直聲擊使我財匱不能支兵困不能守扵是
或合或分或奇或正欺我之疲乘我之怠不識我之債帥單兵羸車下駟
何以應之故以𣢾而紓我邊警修我傋具則可謂受𣢾而必出死力以捍
我三尺童子知其不肰也夫一意于剿而後可言守舎剿言守不得也一
意于勦而後可言欵舎剿言𣢾不得也我常示以不欲欵而後彼不得挾
欸以求多于我我常操其不必欵而後彼不得借欵以坐困乎我且以撫
金為餉金而捐升斗以寛加派則民不困更以撫貲為犒貲而散千金以
酬壮士則将自勇眺錯謂匃奴之貪不如勿賂勿賂則變疾而禑小賂之
則變遅而禍大畏其疾也不若畏其大擇其遲也不若擇其小不可不㴱
長思也大抵治天下者須有治法又須有治人有治法亦可以立人有治
人亦可以立法有治法則人之媮者奮頑者亷吏舎無不醒之酒暮夜無
故人之金故可以立人也則法之墮者飾玩者懾汾陽歛袵於平章淮南寢
謀于長孺故可以立法也若使在局外則爭梟奮當事任則競鳩藏寄封
疆者多全軀自營之人而膺圭組者乏一絲不梁之守致朝廷之德意不
鬯閭閻之生理不遂天下脊脊大亂皆由此矣四川總督朱􁏎元䖏置藺
酋故地以赤水河為界自河以東龍陽一帶屬貴州自河以西由赤水至
永寕屬四川就永寕城中設立道府與遵義相犄角加錦衣衛田爾耕太
子太保以其緝捕有功實依附魏忠賢也風霾命内外臣工各圖修省推
南京吏部尚書鄒元標中㫖以衰老罷之三月總督王象乾以母憂㱕推
吳用先任之大學士孫承宗奏弭邉釁疏曰臣見捕獲奸細紛然見告而
左袒經畧者捕皆廵撫之人左祖廵撫者捕皆經畧之人罔不招獄成詞
盖亦畨快之捶椘無求不得夫遼民脱身來者靡室靡家旣苦竒窮而相
親相傍動遭竒禍誠念䧟身扵外者未必盡是甘心則脱身于中者豈其
願為惡黨我當開一面之網借彼之殘以散其不附之心豈更密羅織之
條失我之寛以断來㱕之路吏部尚書趙南星請革乞恩空選廕魏忠賢
弟姪一人錦衣百户應天廵撫周起元劾織造太監李實擅増𫀆船御史
李應昇奏今日安天下之大機括莫如恤内地之民生民之憔悴極矣興
利而未必可興不如與之除害徭役煩重奸胥欺隠一害也長吏貪殘酷
爵重耗二害也通家砌訪株連誣䧟三害也馬戸河夫破家蕩産四害也
盗賊充斥邪敎勾連五害也抛荒虚糧賠丁啚欠六害也里甲修理糧長
鋪辦七害也俗吏妨農非時而比八害也白丁下郷乘船騎馬九害也勢
力投占私債侵奪十害也又有五反國家設預備倉以為民今僉糧里買
糓以厲民而該部至欲括取平糶之半則郡國何以傋水旱乎一反也祖
宗立保甲以弭盗今立汎地捕没以誨盗而議者尚申郷兵召募之說則
秉耜盡化斬木二反也侵欺抵獄而攀指平民以完贜預放工食而搜徵
民欠以抵解三反也懲貪無法而轉以王官進其階察吏怙终而仍予州
縣肆其毒四反也䛇書停閣而丞尉硃票如飛訟師橫行而南院十詞九
准五反也聞之飬馬者去其害馬此数者不去則民生之憔悴未有己時
若夫積乆并征日見追優虎狼四出雞豚一空公家未獲絲毫胥役之腹
已飽哀怨之氣上通于天水旱隨之盗賊継作實可寒心留中不報趙南
星條奏四司通變之冝言吏部四司惟稽􁆇司一人餘司皆二人想以稽
勲事少之故肰今日之稽勲皆儲以為文選考功之用不若就近推補不
拘資格一省不妨二人引陸光祖之調吏部吕坤黄克念同色同司之例
為言上從之南星遂調職万司郎中鄒維璉為稽勲司于是刑科傅櫆等
滋起異議矣京師地震四月川貴總督楊述中聼勘以王三善䧟敵故也
命蔡復一代為總督兼貴州廵撫仍賜尚万劍毛文龍奏報張盤敗敵于
旅順侍郎董其昌奏輯留中疏上進并薦李維楨宿學史才詔允用漕運
總督吕兆熊擒獲倡亂妖民金科馬永等於江淮間刑科傅櫆論僉都御
史左光斗吏科都給事魏大中不冝與汪文言相狎請禠其職以為比匪
之戒其言汪文言門役濫竊中書交通内外當誅特㫖下文言詔獄左光
斗疏辨曰汪文言之昭雪前司冦也其題授中書者今閣臣也臣不聞也
臣官階己崇不藉延譽何事引為腹心臣有以知櫆之意矣不利于考功
有鄒維璉不利于銓司有程國祥又不利于吏垣有魏大中而懼臣之稍
稍持清議也則併欲羅于一綱維璉十八年砥礪臣雖未薦為銓司亦嘗
極稱其才品國祥二十年清冷臣曽隨閣部諸臣後繳訪單雖未嘗期其
必用而不敢自昧其良心大中為人不可親踈臣與之落落而己凡此皆
負海内之清望者也科臣何事而必與之為仇也科臣冒認東厰理刑傳
繼敖為兄弟長安冷覷久矣比昵匪人莫科臣若名義至重鬼神難欺臣
願科臣慎思之也上曰左光斗以清望恊持風紀心迹自明安意供職魏
大中亦疏辨上曰大中新擢吏垣着即到任臺臣袁化中科臣甄淑各疏
為左魏剖白大學士向髙疏乞致仕具言臣之題汪文言事迹甚明而光
斗大中之與相善尚屬曖昧言官之訐奏釁不可開駕帖之拏人漸不可
長懇乞致仕有㫖慰留禮科劉𢡟言民間貧窘日甚貧吏沿習成風請令
司府州縣賢否冊開列本官貪亷昏明事件若撫按廵歴面詰與所開不
合則開者之昏貪亦自可知至薦劾両本不必㑹稿不妨薦者止于奮額
而劾者倍加盖今日吏洽貪者十七亷者十三卽倍加猶不能盡也四川
總官女宫秦良玊奏其弟秦明屏死于王三善之難其侄佐明祚明突圍
重傷上嘉勞之大理寺少卿范濟世請封李選侍為妃上曰朕體皇考遺
意選侍八妹禮待供膳有加累朝家法其存加封自有時制且朕未嘗冊
立何云皇太子停封其原住宫燬根因自明何疑人謀見住慈慶宫何云
一號殿范濟世誕妄要名或有受人指授情節着令囘奏嚴朝覲官科歛
餽送之禁五月魏大中到任面恩有㫖責大中傅櫆奏情事未明何得到
任福寧州軍變旋定之削北鎮撫司理刑劉僑籍以許顯純為之僑以問
汪文言事不逢璫意也顕純入而承風羅織冤慘遂不勝言矣廕田爾耕
一子世錦衣衛百戸魏忠賢原廕姪加二級大學士向髙求去疏云年來
人情分門起復互相猜防以臣持論稍平共欲留之以彌縫調劑不思欲
波浪之息者當息其風今日之風求波浪之勿作即馮夷海若亦縮手而
莫知為計矣自漢唐宋以來一有此釁便與國家為终始經多少賢人君
子費盡心力不能消彌要其病根所在只是爭官競進一意牢不可破日
甚一日歲甚一歳與天下士大夫無智愚賢不肖精神命脉皆㱕併于此
而又公肰講說無所畏避有不遂意則怨謗横生臣無托毛洗髓之術以
蕩滌更換其肺膓而能以一空言除歴代所不能除之禍釁乎使得脱然
而去天下人或以愚鈍如臣猶知止足之義萬一有所感動科道周之綱
許譽卿劉廷佐交章詣勿輕用立枷㑹議貴州撫按道互奏疏掲按臣史
永安在圍城時欲發都司黄運清出往新添平越催兵懼其不濟復欲自
徃學臣劉錫玄疑永安有去志再三攀留掲稱欲䕶撫按出城自請留城
作質待死永安疏參錫玄献城賣路䧟両院而自偷生并侵撫臣李橒合
三臣而論永安廵遠自視全城功為苐一錫玄言語小過難冺其大節李
橒抗大難萬死一生從前𬒳論可恕贈長興縣知縣石有恒滕縣知縣姫
文胤太僕寺少卿各䕃一子主薄徐可行贈通判叙土司各官黔中解圍
復城功次賞賚秦良玉等京師旱樞輔孫承宗進呈車營圖冊上以壯猷
成畫嘉之六月兵科章凢儒言救時急劑在核外地之兵餉裁内地之恩
廕左副都御史楊漣紏劾魏忠賢二十四大罪曰票擬托重内閣責無他
缷自忠賢擅權㫖意多出傳奉徑自内批壞祖宗二百年來之政體大罪
一也劉一璟周嘉謨同受顧命之大臣也忠賢交通孫杰論去急于剪己
之忌不容皇上有不改父之臣大罪二也孫慎行執春秋討賊之義鄒元
標明萬古綱常之重忠賢逼之使去而于黨䕶選侍者曲加綢繆加蟒玊
以贈行親亂賊而讎忠義大罪三也王紀鍾羽正功在國本紀執法如山
羽正清修如鶴忠賢一則使人辱而廹之去一則與沈㴶搆䧟削籍去不
容有正色立朝之直臣大罪四也國家最重無如枚卜忠賢一手握定力
阻前推之孫慎行盛以弘更為他詞以錮其出豈真欲門生宰相乎大罪
五也爵人于朝奠重廷推去歲南太宰北少宰皆點陪貳顛倒有常之銓
政掉弄不測之機權大罪六也滿朝薦文震孟等抗論稍忤忠賢盡令䧏
黜竟阻賜環長安謂皇上之怒易解忠賢之怒難饒大罪七也肰猶曰外
庭之臣子也傳聞宫中舊貴人荷上寵汪上年皇上南郊之日託言急病
立刻掩殺是皇上且不能保其貴幸大罪八也猶曰無名封也𥙿妃以有
喜得封中外聞之矣忠賢揘㫖勒令自盡是皇上且不保其妃嬪大罪九
也猶曰在妃嬪也中宫有慶已經成男乃繞電流虹之祥化為飛星墮月
之慘傳聞忠賢與奉聖夫人實有謀焉是皇上且不保其子大罪十也先
帝青宫操心慮患䕶持僅王安一人皇上倉卒受命擁衛防䕶安有微忠
忠賢矯㫖掩殺于南海子是不惟讎王安而敢于讎先帝之老奴與皇上
之老犬馬略無顧忌大罪十一也因而欲廣願奢討賞討祠額王言屡䙝
建坊築塋規制僣擬陵寝大罪十二也今日廕中書明日廕錦衣五侯七
貴何以加兹有何軍功擅䙝朝廷之名器大罪十三也因而手滑膽麄用
立枷之法以威衆扳䧟皇親欲動摇三宫椒房幾興大獄大罪十四也猶
借曰禁平人開税也良郷生員章士魁以争煤窰托言開礦而致之死趙
髙鹿可為馬忠賢煤可為礦大罪十五也伍思敬胡遵道以牧地細事付
之有司足矣而徑拿黑獄草菅士命皇上方欲幸學而使青燐赤壁之氣
先結于璧宮泮藻之間大罪十六也未也且明懸鍳謗之令于臺省矣科
臣周士朴執紏織監一事原是在工言工忠賢竟停其遷陞使吏部不得
專其銓除言官不敢司其封駁大罪十七也未也且将開羅織之途于縉
紳矣北鎮撫司劉僑不肯殺人媚人自是在刑言刑忠賢竟令削籍是明
示人以大明之律令可不守而忠賢之律令不可不遵大罪十八也未也
且示移天障日之手於絲綸矣科臣魏大中到任已奉明㫖忽傳詰責及
臺省交章又再䙝王言而煌煌天語信手任心大罪十九也最可異者東
厰原以譏察非常不以優民野子傅應星等造謀告宻日夜未幾不至興
周文之獄刋黨錮之碑不己大罪二十也尤可駭者奸細韓宗功潜入長
安徃來忠賢司房之家事露始令避去更創粛寧新城作郿塢㴱計不知
九門内外生靈安頓何地大罪二十一也祖制不蓄内兵忠賢謀同奸輔
沈㴶創立内操使親戚黨羽交互盤踞安知無大盗刺客搀入劉瑾招納
亡命曹吉祥弟姪傾結逹官忠賢盖己兼之不知意欲何為大罪二十二
也進香涿州鐡騎如雲警蹕傳呼其㱕也徑駕駟馬羽幢青盖儼肰乘輿
其間叩馬獻策者實繁有徒不知更作何轉念大罪二十三也寵極生驕
恩多成怨聞今春忠賢走馬御前皇上曽射殺其馬貸忠賢以不死忠賢
進其傲色退有怨言朝夕隄防介介不釋從來賊子亂臣只爭一念放肆
遂至収拾不住奈何養虎兕于肘腋間乎此又寸臠忠賢不足盡其辜者
大罪二十四也左右外廷俱畏不敢言卽有敗露奉聖客氏又為之彌缝
遮餙故掖庭之内知有忠賢不知有皇上都城之内知有忠賢不知有皇
上卽大小臣工又積重之所移積勢之所趋亦不覺不知有皇上而只知
有忠賢凡宫中府中大事小事悉皆忠賢專擅反覺皇上為名忠賢為實
羽翼已成騎虎難下及今不治不知宗社何所托也伏乞正法以快神人
公憤其奉聖客氏敕令居外無復令其厚毒于宫中傅應星等着法司責
問如此而天意勿囘人心勿悦不新開太平氣象者請斬臣以謝忠賢臣
知此言一出忠賢之黨断不能容臣然臣一生忠義之心事兩朝特逹之
恩知于願已畢死且不恨疏入留中二日忠賢有疏乞罷先下備極温慰
次日乃下漣疏曰一切政事皆朕親裁宫闈事情嚴密外廷何以透知毒
害等語是欲屏逐左石使朕孤立楊漣尋端沽直姑置不問先是漣疏成
意欲于午朝面奏出疾雷掩耳之計繕冩甫竟次日免朝恐機洩害成遂
循例封進忠賢得疏亦惴惴懼禍欲結輔臣韓爌挽囘爌嚴拒不得己泣
訴御前客氏從中委曲調之遂令魏廣微調㫖廣微忠賢素以同姓固結
漣疏中復有門生宰相語廣微恨之故切責不少假漣更憤激冀𥙷牘以
伺對仗忠賢聞之阻遏上不御朝三日至四日乃出御皇極門刀劍倍于
徃時侍班官僚更為嚴謹左班諸臣不許擅出奏事而諸臣公憤愈甚矣
給事陳良訓劉𢡟許譽卿御史李應昇袁化中太僕少卿朱欽相各特疏
請黜忠賢詹事翁正春各科熊奮渭朱大典陳竒瑜吳弘業楊維新孫紹
綂各道劉璞劉芳房可壮洪如鍾李喬崙郎中鄒維璉各疏暴忠賢罪惡
俱有㫖以沽直不諳責之尚書趙彦等各疏暴忠賢罪有㫖不必以此過
訃卿何世賞等合詞論忠賢有㫖不必借此沽名御史何士竒奏曰皇上
奨賞忠賢任事過直未知忠賢所任何事果朝事耶髙皇不許内官干預
政事果家事耶閽人供掃除奉奔赱小忠小謹誇自皇上恐席權怙寵為
伏莾之戎不可言也不報吏科魏大中等疏言漣疏未蒙發粟而忠賢疏
先下念其勤勞録其小心矣又明日而漣疏下沒其忠愛罪其沽直矣忠
賢罪案代其任咎忠賢逆德代為分剖自疏自票盡出忠賢之意恐漣疏
未及省覧也忠賢不戮客氏煽處恐左右盡忠賢客氏之人皇上真孤立
爾有㫖下大中于獄向髙疏救乃寝向髙上疏請忠賢自罷并乞罷内操
傳㫖楊漣非無因而發卿等或見其肺肝追惟徃事何忍忘忠賢之勞聼
其陳請乎以禮部尚書黄汝良掌詹事府事杖屯田司郎中萬璟于午門
外尋卒璟奏忠賢盗權擅利諸不法状有㫖逮杖内侍群毆于門閣臣向
髙尚書陳長祚等各有疏救而璟旋斃皇子薨京師大兩雹卹錄大方陣
亡将吏秦明屏等四十五人冊封光廟選侍傳氏為懿妃李氏為康妃逮
御史林汝翥翥廵城有火者曺進傅國興挾人命搶財闘于途翥欲參之
皆願受杖免參後𢾗日萬璟禍作忍中㫖逮汝翥廷杖翥懼亡去羣内侍
疑向髙匿之直入其寓嫚罵坐索向髙奏之撤囘内官着談衛嚴緝江南
大水七月南兵尚書陳道亨等公疏請去魏忠賢嚴㫖切責撫寧矦朱吾
弼請處分忠賢以靖䔥墻大禍㫖革其禄米三年仍詔錦衣衛逮其書冩
人役并掌家李太等刑䆒御史林汝翥自詣遵化獄撫臣鄧渼為之請詔
仍廷杖之紅夷屡優閩中焼刼西竂古雲一帶撫臣南居益請嚴販海之
禁六科廊火南科楊棟朝劾奏魏忠賢搜括南都之害御史李應昇為慘
死郎中萬憬訟冤黄尊素王振竒杜三策周洪謨萬言揚各疏継上報聞
詔錦衣衞杖汪文言革為民通州兵因糧鼓噪命督撫官申飭誅其首倡
及䆒治侵尅王使河決魁山堤潰冲塌徐州東南城垣平地水㴱文餘淹
死人民甚多詔進大學衍義𥙷四川總督朱爕元献奢崇明等俘大學士
葉向髙予吿囘籍命行人吕邦翰䕶行禮科劉懋請将内操各兵發出城
外武塲合營合隊並演辰出酉㱕使内地不受震撼之驚毛文龍進呈地
圖并陳戦守糧餉軍需事冝上日覧奏具悉情形戦守事冝聽相機行与
在内各鎮相關的不妨啇確本内保舉官員甚衆以後不係軍中緊要事
情不得輕議奪廣東布政使饒景暉以下俸廣東米涌貴歸咎白艚衆民
訴于府知府程光陽語稍激衆閧然思逞光陽趨入按院衆隨之光陽遁
因圍按院廵按陳保太又趋入布政司饒景暉等以錢糧關係閉門不納
保太劾之因而奪俸光陽䧏二級裊亂首責其餘而遣之八月以朱光祚
為工部尚書兼副都摠理河道上不豫召内閣韓爌等至乾清宮問安畢
叩頭出賜食而退諭閣部視學改明歳舉行黔師尅岩頭寨遂破平茶先
是賊據岩頭窺伺香爐山揺動四衛梗塞糧道摠理魯欽率兵至清平相
機進勦移㑹督撫發新兵策應并撥道府督催糧餉後援一戦克之有險
可據四衛安而運道無梗矣以南師仲為南京禮部尚書李維楨為南部
禮部右侍郎祭酒蔡毅中等公疏請納忠言以安宗社邇來章奏但有及
魏忠賢者留中不發如此蒙蔽其中寕可測㢤上不問陞髙攀龍為左都
御史劉策右僉都御史恊理院事都給事魏大中紏知縣鄭延祚餽儀六
十兩㫖下法司提問奨大中公嚴䧏浙江廵按張養素為行人司副以其
薦舉非人併疏揭遲漫也褒封五經愽士孟所譽母張氏貞懿加順天中
額五名以明年視學監生多人侍班後不為例右都御史孫瑋卒加吏部
尚書贈太傅薊州暴風雨迅雷氷雹晝晦凍死男婦無筭豊閏縣疾風暴
雨發屋㧞木九月詔以甲元之首陽德方亨免行刑太常寺少卿鄒德詠
上列聖講筵芳規八條以傋􁧬覧上嘉納諭發内運庫及新造軍需器甲
差太監劉應坤紀用陶文齎赴関門驗收仍諭大學士承宗行邊二載拮
据勞苦特賜蟒衣彩叚銀兩以示眷酬文武将吏戦守各官軍行間奮力
犒御前銀十萬兩聼不時賞功凡軍國大計除章奏批發外一切情行機
冝不時入吿仍照閣中奏掲封固徑送朕前朕時佇望焉毛文龍吿㨗献
俘十二名兵部傳單㑹審僅五人是真夷其餘幼童幼女老婦于是臺臣
袁化中上言海外之戦㨗未可知肰在我未嘗斬将奪城在敵不聞䘮師
失地小小俘獲何足献㨗不報大學士孫承宗請戍罪臣楊鎬熊廷弼王
化貞不允逆賊陳其愚伏誅其愚詐䧏以陷王三善輸情貴陽以速攻襲
監軍御史傅宗龍得其情即擒斬之而水西之耳目除黔中之伏莾絶矣
南科徐憲卿言蘓松常鎮之地湖水海水俱溢禾麥無収嗷嗷莫待請緩
征派以息亂改折漕米似救洶洶左都御史髙攀龍糾劾貪汚御史崔呈
秀革職聼勘大學士孫承宗疏叙関外勞臣請授副總兵趙率教滿桂為
總兵官魯之甲等酌俸量陞玉壐出臨漳漳河西畔土忽墳起耕民發之
淂玉璽一杖龍紐斗形方厚四寸文曰受命于天既壽永昌撫臣程紹以
聞命進表官齎進十月朔有事于太廟閣臣魏廣微祭畢始至吏科魏大
中劾其無禮曰皇上以是日卯時升殿頒暦四方萬國誰不頫首奉行其
矯命雄行獨奢安爾廣微執政重臣何以驁焉不拜正朔也皇上于一日
間行二大禮頒朔不至享廟則後至其無禮于皇上亦已甚矣廣微上疏
自理且乞骸温㫖留之起余懋衡為南京吏部尚書曹于汴南京右都御
史福建廵撫南居益奏㨗至紅夷乆據彭湖風濤洶湧官軍難近守備王
夢熊屡征之不克撫臣于六月誓師進攻夷守風櫃一城令夷目赴鎮海
營求開一路又捧咬𠺕巴王檄文投撫院願折城還地撫臣許之果于七
月折城運米下船開洋盡去獨存一楼為髙文律所居不去官軍薄之獲
十三人奪御史李應昇俸應昇疏論魏廣微自辨止于失儀此輩嘵嘵不
顧路馬夫言官耳目近臣言及乘輿則天子改容事関廊廟則宰相待罪
廣微父嘗為言官公正發憤得罪閣臣以去聲施至今廣微獨不念乎奈
何斥之為此輩夫不与此輩為伍者必另有一輩作縁廣微當退獨父書
保其家聲母倚三窟與言官為讎異日亦可見乃父于地下爾疏入命罰
俸一年謫吏科都給事魏大中吏部員外夏嘉遇于外吏部尚書趙南星
左都御史髙攀龍乞罷許之科臣沈惟炳疏救亦謫外時山西廵撫缺南
星以太常卿謝應祥沉静有為可稱其職言扵選即夏嘉遇嘉遇述于河
南道袁化中化中肰之遇大中告以故大中言應祥曽令嘉善某素知其
才守遂㑹推焉御史陳九疇論應祥昏耄大中有私訐辯不己有㫖㑹勘
勘後吏部坐臺臣論人失實上大怒以含糊偏庇責部院而䧏大中嘉遇
與九疇等于是南星攀龍皆引罪辭去大學士韓爌朱國楨等力救云以
一事而免兩大臣䧏處諸言官且御批徑發不復到閣而憲臣一疏票帖
又䝉御筆改移大駭聼聞有傷國體内㫖報云冡臣憲臣全無公論不必
救解惟炳疏内云恭繹聖㫖有曰朋謀結黨夫諸臣方比肩立朝同心報
國誰為此言以吿皇上從來小人禍國必指正人為黨黨之一字可空人
國發端甚微貽禍甚烈皇上玄覧古今當必看破及此湥觸所忌故㫖責
其妄言逞臆而䖏云文選郎張光前以冢臣之去自劾求罷考功郎鄒維
璉亦自劾曰臣若暗中躱閃緘黙不吐以為苟免之計賣友之人卽是欺
君之人臣豈敢蹈欺君賣友之事而令皇甫䂓笑人千載之上㢤皆允去
内出聖諭大小臣工曰朕思從前所為皆是欺瞞今元兇已放羣小未安
本當根株盡㧞念玉石猝未能辨雷霆詎可驟施諭爾徒衆姑與維新洗
滌腎腸脱胎換骨果能改圖仍當任用如有怙稔惡嫉善類将力行祖宗
之法决不襲姑息之政矣斯論盖魏廣微所草也初忠賢自結于外廷資
崔呈秀為耳目希求外援比髙攀龍發呈秀贜穢鐫秩去忠賢恨之故興
文言之獄将以警動諸臣及楊璉疏入忠賢顯然自絶廣微平日不喜東
林力非其父叔允中允貞所為遂欲倚忠賢以行其志攀龍逐而呈秀復
召為御史小人爭趋時事日甚忠賢不復有顧忌矣進王天瑞永寕矦郭
振明愽平矦改折江南漕粮慶陵工成兵科王鳴玉請停貢例御史謝文
錦吏科許譽卿等各公疏請待趙南星髙攀龍二臣以禮還沈惟炳官不
聼十一月削吏部左侍郎陳于庭右都御史楊璉左僉都御史左光斗籍
趙南星髙攀龍之去也鍂部以陳于庭代署西臺以楊漣代署俱留中及
㑹推冢宰連又以註籍不與于庭等以所推喬允升馮從吾汪應蛟上内
出聖諭曰吏部都察院濁亂已乆屡諭更改如何㑹推仍是趙南星之私
人顯是陳于庭楊漣左光斗鉗制衆正抗㫖狗私三兇旣倡率于前誰敢
不附和于後漣之註藉躱閃怙惡不悛于庭漣光斗俱恣肆欺滿大不敬
無人臣禮都革了職為民追奪誥命河南道袁化中亦以挾私扶同并責
化中引罪䧏級調外御史房可壮吏科許譽卿俱以㑹推事認罪謫調大
學士孫承宗奏稱遣将分哨已畢人人奮揚擬入朝恭賀萬壽面奏機冝
與諸臣啇確可否聖諭承宗旣膺重任一身安危所係亟還山海有宻計
封進慎忽再有托陳以崔景榮為吏部尚書李宗延以吏部尚書掌都察
院事時㑹推八人宗延居首景榮苐四欽點景榮更部宗延掌西臺户科
陳良訓奏言皇上聰明天縱直自謂駕馭一時振刷千古急取崇官無誤
計典但恐循此不改祖制蕩然今日以為槯冝他日以為故事則在皇上
防其漸爾臣竊觀古今惟典章可限人而使不逞惟名義可束人而使不
越自今以徃凡遇㑹推一遵祖宗成憲無少變易庻存舊章扵勿湮留清
議于一脉奏入䧏三級大學士韓爌以申救抵觸内㫖切責引疾㱕御史
馬鳴世請飾計吏謂貪以濟貪上下相䝉日甚一日貪吏之才不用以理
政事而用以析秋毫貪吏之慈不用以愛小民而用以縱衙蠧民生困苦
蘓息無期故貪者不可以不䖏䖏之不可以不嚴今部院諸臣一時俱易
不肖有司未免生僥倖之心恐囊金而入長安者必不少也毛文龍以私
書上奏優加文龍左都督賜蠎衣加陞其幕将陳継善等十八人為參将
逰擊守傋歳給粮二十萬石優卹陣亡将士家戸科給事陶宗道疏去疑
衷慎名目鍳下情三事䧏級調外以李啓元為戸部尚書喬應甲為右副
都御史王紹徽為左僉都御史謝申為文選司郎中十二月召還御史賈
継春徐景濓王志道朱爕元晋兵部尚書仍總督川湖等處起徐兆魁為
吏部左侍郎上御内殿受玊璽羣臣行慶賀禮復逮汪文言時御史梁夢
環條陳訃典復追論文言部院諸臣之黜逐皆由文言肆讒惑聼以致貞
邪混淆即廷杖豈盡厥辜遂奉㫖逮䆒是役也為一時羅織之張本縉紳
殺身之禍胎文言以曲謹奔走公卿間乃竟為紛紛弹射之的是以君子
貴謹于所忽也御史張訥疏紏舊冡宰趙南星奸欺十壞曰壞選法壊推
升壞㑹推壊察典壞臺規壞朝常壞官方壊典制壞吏治壞臣莭䧏㫖削
奪削南京御史王允成吏部郎中鄒維璉程國祥夏嘉遇籍毛文龍保罪
撫王化貞得遼人之心可需異日之效㫖以威福出自朝廷不得干與責
之詔寧前兵備副使袁崇煥墨縗視事不得堅求守制御史李蕃劾輔臣
朱國楨國楨疏辭乞㱕上慰留之韓爌旣去國楨尚在廣微不得為首輔
故嗾蕃論之副都御史馮從吾致仕以黄克纉代左都督李承恩乞恩乘
轎以便朝參供事上允之都督永年伯王明輔新城矦王升都督張國紀
俱比例乞恩得允禮科霍守典以其違例乞請㳟駁之科臣李茂恒奏京
堂壅滯已極勢當設法疏通平心酌議舊籍科道吏部三衙門循例乆任
不得速轉廵撫内外兼推俱係祖宗成法下部知之起李春燁為太僕寺
少卿徐大化孫杰大理寺右寺丞霍維華刑科給事中大學士朱國楨致
仕天啓五年乙丑正月敕諭毛文龍聽朝鮮李倧襲封王爵禮科劉懋疏
請嚴謚典謂爵賞榮之生前酬有功也髙名崇之身後褒有徳也予謚之
名若鄰于虚忠貞自好之士必不甘以一時之浮荣易百世之汚辱則虚
名正以佐實賞之不及又甚重典也故議而止于五年寛不過十年公論
昭彰諮訪可悉若泛及于二十年五十年以至百年之外事跡湮没聞見
無徴安所諮訪豈當日見者不知其人今日無聞無見反得其詳乎至或
以一莭槩其生平而據墓表為實證夫子孫私其祖父僞増事情粧點文
采十有九假言無一真彼不肖以華衮而濫百世之榮名豈不辱大典羞
忠義之志㢤故自二十年以後苟非大節昭于史册足信今傳後者冝槩
勿濫予子孫在要津其祖父雖在應議宜暫留停俟後則抑私情以伸公
道却小嫌以清大典名器以重名節以光矣起崔呈秀復為御史呈秀為
髙攀龍所糾在勘持賂叩忠賢結為乾子忠賢悦免其勘起用時忠賢窃
柄動曰中㫖兵科給事中李魯生阿其意上言執中者帝宅中者王㫖不
中出而誰出時論鄙之應天廵撫周起元劾蘓松道朱童䝉應調處有㫖
特留給事中李魯生遂劾周起元兇險鬼怪借題殺人左副都御史喬應
甲在道陳言李三才為黨魁張問逹趙南星髙攀龍曺于汴叚然為同黨
罷禮部侍郎何如寵右諭德繆昌期削太僕寺少卿劉宗周籍起阮大鋮
等十一人陞李養正刑部尚書董其昌南京禮部尚書兵科李魯生請改
都城書院為忠臣祠祀文武死難諸臣從之二月内出聖諭朕覧各省試
錄有湖廣山東江西福建策問内措語粗狂任情恣肆間有詆毁朝政譏
刺朕躬逞詭譎之詞是非任其顛倒縱雌黄之口誣衊罔所顧忌皆因彼
時火猾招權納賄主持于中故各省試官順㫖占風附㑹于外将正副考
官顧錫疇丁乾學郝土膏董承業章允儒熊奮渭孫必顕李継貞八人俱
䧏三級調外任以大學士顧東謙魏廣微充㑹試考官取華琪芳等三百
人宴天下卓異官員布政談自省詹尔達陸完學按察使蘓進黃景華真
憲時參政賈克忠知府馮師孔鄒嘉生周頌等左都御史鄒元標卒贈太
子太保吏部尚書謫御史劉廷佐於外奪其三級以救四省主試也廵按
陜西御史蔣允儀陳籌邊七事一酌移地鎮一易地而官一選擇有司一
積貯為本一酌𥙷馬匹一鼔舞冝先一撫賞冝議一恤核墩卒兵科陸文
献陣疆埸積弛之情略謂所可憂者不在夷氛之撗惡而在廟筭之未定
我議敵以為老而歇思而病者魑魅之談也議関以為今日堅明日固者
堂雀之恬也倐聞警而急倐而不急嬰児之喜也推官㑹議摧餉亦㑹議
築舎之謀也假張皇以示其能任假鎮静以掩其不能任盗鈴之術也借
冦來為催官之符尋題目爲脱缷之計自圖之便也輪輓不以餉士而以
肥家禦敵不以甲兵而以文墨倒行之法也并請籌樞輔三方接應之畧
以及師情之分合邉情之善敗全在張其鋭氣而杜其釁瑕不報御史楊
維垣奏奪刑部侍郎王之寀官大理寺丞徐大化疏奏楊漣左光斗黨同
伐異招權納賄命俟文言逮至審明追賍削御史周宗建李應昇黄尊素
張慎言籍宗建慎言仍着本處撫按追賍工部主事曺欽程復劾趙南星
周宗建張慎言李應昇髙攀龍黄尊素鄒維璉魏大中大約以汪文言為
之證謫順天廵撫鄧渼于外奪其三級逮監軍道何如棟下鎮撫司獄以
周應秋為刑部尚書起王永光為南京兵部尚書王在晋南京吏部尚書
畢自嚴南京右都御史三月俊金兵破旅順守将張盤被執朱國昌戦死
上幸太學釋奠先師時魏忠賢王體乾改儀注賜坐而太臣不得賜茶黔
将魯欽劉超等㴱入水西兵潰督臣蔡馥列諸将罪状自劾復疏乞專節
制以轉敗局于是兵部條上方略一曰鼔士氣進前者有殊榮退後者有
顯戮倡率先逃者尤置重典賞罰嚴明而軍感恩不逃将畏威不逃庶功
可成而賊可㓕一曰定廟謨必士有投石超距之勇而後使之戦我有萬
全必勝之策而後與之戦敵無一長可恃之隙而後與之戦不然寕堅壁
自守以待時母輕挑浪戦以貽患庻桑榆可收而底宣有日一曰明恊接
夫列國争衡尚有急鄰之義今督臣疏曰求蜀出兵渭水而蜀不應求滇
出兵德益而滇不應四省恊勦明㫖謂何伏乞嚴勅蜀滇速發援兵或搗
其穴或扼其背或擊其脇使賊首尾不能救應斯為萬全之䇿如不聼調
遣以軍法從事一曰别順逆逆酋如安邦彦奢崇明奢寅計在必擒其餘
盡皆赦免有能擒安奢二酋者卽以其官爵土地卑之予以立功自贖之
義解彼合縱褫黨之謀此以夷治夷之術也一曰嚴節制前撫之䧟也諸
将掉臂不顧竟從寛典遂有今日之逃潰督臣既賜尚万當查審一二首
倡者立斬以徇使知進而効死殺敵則必生退而求生犯法則必死庶可
轉敗為勝矣一曰慎調募如施兵不可調妄以六七萬金博其一逃又鼓
各營而俱逃也今募必附近之有名籍者母以慣逃之無頼充𢾗調必土
司之有忠義者母開騙餉之黠猾應招庶兵強而為我用祈聖明採擇施
行賜余煌華琪芳吳孔嘉等進士及第出身有差雲南廵撫閔洪學奏獲
逆酋安應龍科臣田景新參大學士朱延禧自廣微與忠賢謀興大獄延
禧入直力爭極言已甚之不可為二魏惡之因嗾景新劾之議改建徐州
新城于雲山奨諭毛文龍遣太監王敏政胡良輔冊封李倧為朝鮮王并
賜文龍御前銀四萬兩備賞䛇粛寕縣建坊賜勅旌奨魏忠賢并廕其弟
姪一人都督僉事起文球為兵部右侍郎恊理京營戎政張曉為僉都御
史廵撫宣府削少詹張鼐甘粛廵撫李若星湖廣廵撫熊明遇籍為民䛇
蔡復一囘籍聼勘以朱爕元代之起工部尚書白所知戸部尚書李長庚
俱以尚書𬋩左侍郎事詔削劉一燝韓爌孫慎行周嘉謨張問逹籍以御
史周維持參問達南星招引王之寀結黨煽惑嘉謨一燝䕶庇王安蔑㫖
罔上也刑部勘問廵撫陶朗先侵盗餉銀四十餘萬擬斬四月科臣霍維
華御史徐景濓疏翻三案是非兵科䔥基上言兵事其策黔事有三一專
𬋩轄一神鼓舞一審布局而要以坐困為擣巢之機栝策遼事亦有三一
善御将一宻偵探一定戦守而要以牽制為恢復之根底聖諭工部三殿
工程宏鉅各監局太監恭進助工銀十四萬兩俱發二厰貯收御史郭興
治劾原任監軍御史万震孺黨庇熊廷弼失䧟封疆有㫖逮問特賜璽書
褒錦衣衛都督田爾耕仍命所司賚之羊酒建坊以示眷答至意復㳺鳯
翔御史削都御史髙攀龍籍為民鳯翔以南道劣轉廣州知府探得忠賢
意誣奏攀龍夤緣起用及其弟如麟以弊中式南畿忠賢見攀龍之名卽
傳㫖復鳯翔御史而削攀龍籍以兩廣摠督何士晋黨䕶王之寀削其官
免李可灼戍五月原任刑部郎中岳駿聲以申奏挺撃起用王之宩逮訊
追贜鎮撫司許顯純等勘問汪文言以魏忠賢㫖羅織趙南星楊漣左光
斗魏大中繆期昌袁化中惠世掦毛士龍鄒維璉鄧漢盧化鰲夏之令王
之宩錢士晋徐良彦熊明遇施天德等請勅下法司研􁍺忠賢矯㫖仍命
顯純嚴訊文言備極五刑呼天不言顯純自為獄辭採揚維垣徐大化所
奏誣本謂熊廷弼之緩獄皆周朝瑞黄龍光顧大章受賄使然于是内傳
㫖遣緹騎逮漣光斗化中大中朝瑞大章其趙南星等削籍撫按提問追
贜科臣楊所修請将三案章奏大略編次成書刋行天下陞髙第為兵部
尚書趙彦既罷吏部以王在晋吳崇禮推上以邉疆多事本兵需人甚急
崇禮等路遥不便到任于在朝諸臣推來又推張鳯翔李啓元髙第欽點
髙第御史智鋌論禮部侍郎徐光啓罷之削翰林院少詹錢謙益右春坊
葉燦光禄卿錢春按察使張光緒科臣程註藉為民御史周維持奏言皇
上嚴斥邪黨不許别創書院群聚朋徒乞敕中外并将舊日所創建書院
不論省直州縣立時改毁事下所司九卿科道集議接濟虧欠餉額户科
條上十三欵一屯種責成武官一清查監生官吏班辦納銀及栽革効勞
冠帶一議裁運府州縣佐貳冗員一清查督學衙門空廪學田一議監儒
雜流不許優免一查核税契一暫改俵馬折色一増各鈔関餘銀一申飾
事例一清查兵餉銀両一查覈茶法一嚴行考成一鹽法鼓鑄兩事命着
意修舉户科給事陳序劾太常寺少卿甄淑驟列清卿光禄寺少卿張光
房投身門户命削甄淑籍光房冠帶閒住浙江撫臣王洽以獲紅夷二船
擒斬四十餘人奏㨗六月冊封衡魯慶瀋周蜀德光澤永和各王府提督
九門太監金良輔劾御史倪文煥擅責官軍嚴㫖詰問尋釋之禮科葉有
聲疏奏司牧修重應杜營缺急冲疲嚴憑限核交盤裁到任之陋規省上
司之參謁上嘉納之胡汝鍾自稱越國公胡大海七世孫勛裔應襲取結
到部自陳頋率親丁直指遼陽詔軍前候用雲南廵廵閔洪學奏報収復
霑益又報水藺烏霑三逆合兵𢾗萬以窺霑益敗走之大學士朱延禧予
吿回籍錦衣衛擬御史方震孺從重斬罪上以震孺自任監軍望風奔竄
失䧟封疆與熊廷弼同罪從之七月下楊漣周朝瑞左光斗顧大章袁化
中於北鎮撫司獄許顕純先斃汪文言竟成獄詞嚴比追賍修撰王應熊
條議平定西南五策一曰固本之要一曰行師之要一曰屯守之要一曰
進取之要一曰勦撫之要御史倪文煥誣奏李邦華周順昌杯枝橋取内
㫖削籍先是文煥為金良輔所劾求解于崔呈秀呈秀引見忠賢求為義
子自此入幕用事吏部尚書崔景榮予吿囘籍今李宗延回部代之兵部
議覆旅順事冝言當毛帥之徘徊各島也苟安焉以觀時變漸乃成聚遂
有幸心間有斬獲張而大之廟堂之上不得不過情奨訐威耀遠方是或
一道也夫文龍者以為征勦之大兵而冐險以窺老塞則誣也以為招撫
之地而䕶難民無使一朝盡則不可少矣今張継善實视旅順為畏途文
龍實置旅順于度外而反乘部題之改屬以掩其棄置亦可無問也魏忠
賢以熊廷弼所用材官蔣應陽為奸細追出廷弼疏稿掲帖并遼東圖盡
指為妖書上命重辟應陽而加廕忠賢賜之羊酒銀幣戸科給事楊文岳
請復行召對之典與閣部大小臣工啇確時政上以摭實要名嚴㫖責之
以薛三省為禮部尚書前右都御史楊漣吏科都給事中魏大中僉都御
史左光斗俱斃于獄時三君子同時絶命許顕純慮物議沸騰基異日之
禍故于楊左分其先後時魏復緩疏一日八月兵科給事中吳國華劾奏
曹欽程穢惡内傳㫖責國華顛倒任意削其籍而并削所薦知縣周所雅
熊江籍為民内㫖追奪于玉立李朴誥贈御史張訥請廢天下講壇有㫖
削鄒元標孫慎行馮從吾余懋衡籍鄭三俊畢懋良閒住一切書院盡行
拆毀變價尚書周如磐侍郎丁紹軾黄立極少詹事馮鍂俱入閣辦事戸
科楊文岳劾言毛文龍獻俘解活夷七名稱途中逃去二名行至廣鹿島
文龍另解六人将前人換去前解者不知何以處發後換者不知何處得
來一生一殺倐更倐替生既不重殺亦不威如此事情真同兒戯不報樞
輔孫承宗汰関門冗兵歳省餉七萬有竒詔斬原任經略熊廷弼于市傳
首九邊杖御史吳裕中革職為民以其疏論丁紹軾為熊廷弼報讎也𥙿
中竟斃于杖下冊封任氏為容妃前河南道御史袁化中太僕寺少卿周
朝瑞斃于獄廵江御史張継孟條江防之要有八一曰察官吏二曰清盜
源三曰稽戦船四曰嚴㑹哨五曰足兵食六曰粛鹽捕七曰嚴操練八曰
除民害九月吏科黄承昊疏言仰佐銓政四款嚴州縣之舉疏部屬之壅
預邊才之儲清吏胥之弊御史賈継春請蚤定爰書魏忠賢取㫖楊連左
光斗串通王安倡為移宫之事與魏大中周朝瑞袁化中黨䕶熊廷弼破
壊封疆貪其重賄託汪文言内探消息巧借别題以掩罪廷弼己決楊漣
己死顧大章係同惡送法司從重擬罪爰書既成班行天下傳記小説嚴
加禁止門工成加恩輔臣及百官有差大學士孫承宗奏報䧟没大将摠
兵馬世龍遣副将魯之甲㑹同參将李承先出哨柳河有耀州奸民云四
王子住錦州其兵不満三百我師渡河遼民當即殺王子殱其衆以㱕二
将欲邀功而輕信之不知其為敵計也我兵渡河至城下伏兵四起城内
又出夾攻承先中刀死之甲自投于河中軍錢應科亦落水死有㫖世龍
調度失冝姑令戴罪立功樞輔身膺重任着一力擔當督撫道将嚴加守
備無屡疏稱病賜魏忠賢金印文曰顧命元臣客氏印文曰欽賜奉聖夫
人用户科陳序奏取㫖坐孫居相賍銀二萬一千兩金九十兩下撫按追
并削梅之煥官以御史卓邁奏㫖坐楊鶴江秉謙夏之令與熊楊同惡削
其籍蘓琰余合中林一柱原官起用以御史倪文煥薦𧺫用邵輔忠劉廷
元姚宗文削奪崔景榮李孔度為民忠賢傳㫖夏之令極詆毛文龍幾誤
封疆差官扭解來京䆒問吳世科冐濫兵餉拿送鎮撫司追賍刑部尚書
李飬正周應秋左都王紹徽大理吳之皥等承魏忠賢㫖定原副使顧大
章爰書上之大章自盡于獄坐賍四萬雨行撫按追比逮恵世掦至下鎮
撫司獄十月翔皇子生容妃出陞妃父任景春錦衣千户𧺫用亓詩教趙
興邦等逮御史夏之令詔獄以兵部尚書髙第經畧遼東大學士孫承宗
致仕川湖摠督朱爕元陳㑹勦機冝言水西安酋向化日乆忽因藺酋搆
煽用兵四年查安酋地万千里内則四十八目分據外則苗仲為之羽翼
能戦玀苗不下十餘萬所倚為援者多在烏撤所恃為險者不過思囤尔
滇之正兵須出霑益遏郊良佐闘而别布尋甸以杜其走蜀之正兵冝臨
畢節扼諸夷而别出龍塲以奪其險黔之正兵冝繇普定徑趋逆巢而别
出陸廣鴨池以搗其虚粤西之兵徑岀泗城聲勢相連臣率大兵由遵義
期㑹並進顧遵義逼近酋地運餉尤艱自江津挽舟五日而至綦江綦江
起旱八站抵府臣駐綦江須餉集而治兵未有張空拳而能作事者倘籍
天威立致底定名為多費實節省也御史潘汝禎誣奏朱世守楊一鵬劉
策陸完學俱命削籍遣原任僉事康丕揚邉遠充軍中書舎人吳懷賢下
獄懷賢私評註楊漣疏稿及遺工部郎吳昌期私書有事極必反反正不
遠語對客感憤義形于色同官傳應星忠賢甥也以造逮之獄拷死籍其
家妻女悉斃御史趙胤昌參李瑾劉懋為門户渠魁削其籍刑部獄火魏
廣微失歡于魏忠賢遣囘籍削科臣解學龍詞臣侯恪藉智鋌參其薦劉
宗周王之寀結交魏大中姚希孟繆昌期也陶朗先死于獄十一月旅順
城成尚寳司少卿劉志選再疏參原禮書孫慎行株連舊輔葉向髙舊冢
臣張問逹請并前後論進藥兩疏宣付史館用南御史梁克順言削奪趙
時用陳以聞官梅之煥撫按提問追賍兵部主事袁玊佩請削趙彦世廕
并毁鄒滕京觀碑陞徐兆魁黄儒炳吏部左右侍郎𧺫許弘綱為南京兵
部尚書皇極殿竪柱加恩閣臣顧秉謙丁紹軾黄立極馮銓厰臣魏忠賢
部司臣黄克纉崔呈秀李養徳楊夢衮潘逹等𥘉呈秀倚許秉彛通忠賢
至是殿工興忠賢借督工無日不與呈秀相見屏人密語移時呈秀授黨
人姓名如天鍳同志點将等録忠賢奉為聖書一時梁夢環李魯生曺欽
程各獻䛕入吿而追賍嚴比等㫖俱自顧秉謙出之削科臣陳熈昌詞臣
陳子壮官坐試録語刺時又誣其父子依門戸列要津也錦衣衞髙守謙
毆翰林丁乾學斃之乾學典試江西策中引汪直劉瑾觸怒忠賢謫外未
赴守謙與乾學有憾擁二十餘人入寓矯稱有䛇乾學俯伏就逮諸人箠
楚皆下得賄而散乾學尋卒戍前吏部尚書趙南星于振武周如磐予告
囘籍逮楊州府知府劉鐸來京僧人福本詩扇劉鐸所書田尔耕王蒞民
邏執之以為譏訕時政忠賢出㫖逮之吏部尚書李宗延致仕以王紹徽
代之罷禮部尚書薛三省以尚寳卿吳殿邦奏參坐樊王家賍銀十萬兩
削籍提追内㫖下刑部沈有瑞賍銀一萬七千兩行原籍追比削奪胡永
順陸師贄易應昌房可壯歐騰霄官命各按撫刻宗藩限禄成書禮科張
惟一陳関門積弊六𣢾奉㫖懲革䆒追并諭文武和衷登撫或栽或該調
部從長議奏御史田景新參侍郎唐世濟王惟儉閒住通政王孟震布政
李守俊參政蔣謹各削奪十二月兵部奏國家兩大局一在関門一在海
外其犄角之勢同其所関成敗之𢾗同其兩不相下而成相逼之形又同
且以海上言牽制敵國者朝鮮也聨絡朝鮮者毛文龍也駕馭毛鎮者登
撫也傳曰師克在和今日詬誶之事𧺫以小不忍成其為大不和撫臣與
鎮臣不和鎮臣與屬國之臣又不和使敵得以伺其便而抵之此則中國
之大不利也時朝鮮臣李适叛其主韓潤渊尹義立應之國内大亂登撫
武之望檄文龍救之丈龍以守土為言不肯行故之望奏之而兵部以覆
上曰聮絡屬國牽制敵兵此係毛文龍事韓潤渊尹義立輩着朝鮮國自
行䖏分登萊撫鎮務與東江同心共濟仍嚴飾内傋譏察非常以消窺伺
以楊麒為摠兵鎮守山海関經畧遼東命楊國棟以原官充總兵鎮守山
海関南海口地方改武之望為南京兵部侍郎以李嵩為僉都御史廵撫
登萊用吏科趙興邦言削奪御史練國事李玄王祚昌霍鍈楊新期以刑
科潘士聞奏參削奪大理少卿吳之皥御史舒荣鄭宗周員外郎何顕宗
官御史盧承欽疏參曺珍鄒元標等二十五人詔削曺珍董應舉李遇知
其一切黨人不拘曽否處分俱着該部院㑹同九卿科道從公查確集議
奏請姓名罪状并節次明㫖刋刻成書榜示海内垂戒将來命修盖信王
府第御史趙胤昌疏論輔臣丁紹軾柳河之役遠邇震驚紹軾議遼東摠
兵馬世龍應否去留乃模棱两端倐忽同異反覆不忠犯人臣之大戒紹
軾上疏乞骸仍温㫖留之工部尚書黃克纉引病囘籍御史何可及疏參
粤撫董元儒太僕少卿倪應春詔削奪原職天啓六年丙寅正月御史陳
以瑞疏叅僕少劉籣郎中何維祺吕克孝童述先間住曹欽程賍穢狼藉
為刑科潘士聞所紏削籍傳諭吏部都察院王之寀周宗建張慎言熊明
遇方大任及楊漣左光斗顧大章家屬行撫按追賍勒限速解兵部傳諭
朕更置經臣以及鎮臣政期一畨振刷立奏膚功也乃今右屯報警其于
山海勢已逼廹是惟爾經臣督臣鎮臣之責爾等受命方新其務悉心料
理毋輕率躁進毋觀望不前右屯不過為搶奪粮草之計而籍之為餌政
天亡敵之日也所患文武不和望風而逃今其一德一心申嚴法令逃者
盡斬如再仍前僨事朕决不為姑息順天撫臣申川𢡟奏薊鎮邊墻連年
􁩫塌班兵約量歸薊齊力興修兵部奏後金大舉攻圍寧遠袁崇煥力禦
保全上諭曰袁崇煥血書示衆将士恊心滿桂等捍禦孤城矢心奮勇朕
心嘉悦戸兵兩部發銀十萬兩為犒賞之資以周應秋為左都御史徐兆
魁為刑部尚書命修三朝要典以紅九挺擊移官三案編緝成書皆于黜
廢殺慘諸臣留一罪案多出于崔呈秀劉志選之意水西苗老虎阿引等
殺奢寅來䧏二月陞袁崇煥僉都御史滿桂趙率教各摠兵都督同知順
天府尹沈演條制禦十𣢾允行詔誠諸臣凡條奏軍國緊要事情務明切
簡要命員外孫元化掣西洋砲削御史石三畏籍以其調議輕率薦舉非
當故也御史徐復陽疏參曽汝召魏士前郝土膏等司禮監傳㫖汝召羽
翼移宫士前倚恃熊廷弼土膏策文訕上并前䧏方逢年章允儒顧錫疇
丁乾學熊奮渭李継貞俱削籍土膏坐賍提追復陽又上言六事一黨根
冝㧞請移祀忠祠于城外隙地以冺書院舊迹一濫贈冝奪謂鮑應鰲陳
大綬爲邪臣王允成所疏請冝從削奪一勘案冝結謂凡言官所紏與嚴
譴所及冝作速㱕結一持局冝堅言謀奸日謀捲土非力為控持必有乖
而伺吾隙者一制錢一交代下劉鐸刑部獄逮歐陽暉鐸供本福扇詩為
暉所撰故逮之鹵簿大駕工完魏忠賢加恩三等劉忠加恩二等各廕弟
姪一人徐兆魁周應秋徐大化希魏忠賢㫖定惠世掦死罪戍張慎言逮
周宗建繆昌期削摠兵楊麒籍為民以應援不前致有覺華島之失也經
畧髙第上疏求去慰留之期以後效尋病免敕奨魏忠賢復廕弟侄一人
都督僉事時崔呈秀疏言忠賢觸事懷忠蠲年例免夙逋緝獲有功鼎建
多績故有是命忠賢取太監李實空印奏稿塡周𧺫元等名參奏取内㫖
周起元連年誤運且託名道學與周順昌髙攀龍李應昇黄尊素周宗建
繆昌期俱係邪黨遣官旂逮問以李思誠為禮部尚書董可威為工部尚
書畢自嚴南户部尚書來宗道南禮部尚書内㫖奨忠賢獲奸細功封姪
良卿粛寕伯中后所災安邦彦賊衆𢾗萬渡江与官軍連戦𢾗日總兵魯
欽在陣囘營賊兵迫之夜半官軍大潰欽自刎死三月以袁崇煥為右僉
都御史廵撫遼東山海諭發帑銀四萬雨并各宫及太監所助共銀十六
萬两又應用神器大小號砲一千八百位火薬二萬斤鉛子十萬斤弓二
萬箭六十萬刀二萬着太監劉應坤陶文紀用孫茂枝武俊王蒞朝等俱
隨赴山海関㑹撫鎮道臣查收給散又諭劉應坤陶文等鎮守山海関清
查糧餉器械兵馬之𢾗凡軍中戦守事務與聲息緩急進止機冝俱得預
議據寔宻封馳奏不得参啇畢自粛代袁崇煥為寕前道以王之臣為兵
部尚書兼右副都御史經畧遼東侍郎崔呈秀直指要典之原大約追理
閫範圖說憂危竑議妖書所繇來以為䕶特國本者罪又以癲人入宫為
偶然進薬為忠愛移宫為悖逆以為擁立嗣皇者罪而㱕于東林之標榜
決裂而干天誅末有湧幢小品先行語盖欲借以排陷朱國禎比忠賢命
讀小品自序以為閒話始免于難封西洋砲為大将軍御史李懋芳劾罷
亓詩教御史李九官請久任関畿督撫鎮道諸臣科臣黄承昊請散遣遼
人出関撫臣袁崇煥請籍遼人以復遼部議行之前都御史髙攀龍卒逮
騎至無錫先一日攀龍自沉池中遣表云臣雖削籍舊屬大臣義不可辱
辱大臣則辱國矣謹北面稽首以效屈平之遺君恩未報願結來生望使
者持此以復皇上蘓州民變時緹騎至吳中逮周順昌吳中沸然順昌有
德于士民且氣誼所激足以振澆立懦人心無不傾慕之聞其被禍不勝
冤憤口語籍籍皆咎中丞毛一鷺聞報之日晝晦恠風暴雨連五日夕如
注平地水㴱類尺順昌囚服入城觀者枳道皆失聲既入督府鄰署候命
百姓無少長蟻附而至皆願一識周吏部有誼有祝其詛者目中丞為奸
黨青衿之士奔走泥淖自朝至于日中昃絡繹載塗中丞聞之授意邑令
請順昌至邑旁署具飲食洗沐士民則亦從之邑署隘不能容皆淋漓庭
中不忍言退遲三日始宣詔蓋緹騎勒索不已順昌固無擔石儲又誓不
與一錢乃士民皆頋傾貲以助即素非好義者咸無所吝至有不言姓名
投金而去者貧士貸脩脯不足解敝衣質少值即以為贈緹騎故欲以遲
饜其槖也宣詔日復大雨衆聞宣詔後順昌且就懢車傾城而赴皆執香
以送烟漲蔽天號冤之聲震聞数十里旣出邑署衆遮道車不得前順昌
褰帷好謂之曰勞苦諸父兄之愛我而願我少留此國法也不可須臾緩
吾與諸父兄從此訣矣衆乃益大慟至使署衆益集香焚雨中如列炬環
署城堞皆滿上下呼應人聲愈震順昌亦出不意再拜請解散而衆不為
動時師儒耆老咸㑹稍有昌言欲走闕下上書為順昌稱冤者兵使者張
孝守冦愼及令陳文瑞皆相顧作慘然色又以民心洶洶故先告廵按御
史徐吉御史至見景色異戒無辟人比中丞至衆三呼奇冤皆迭應署門
左設兩使者位諸生将待其入坐朝守令後申伏闕上書之請而中丞猝
欲畢事甫至卽令啓門士民遂蜂擁先入時雨小止泥濘沒膝諸生皆已
不顧仰視堂上幃幙儀仗錦衣列侍鵠立指揮四顧旁若無人下置杻鐐
具爲𬒳逮者蒲伏之所諸生不勝憤有仰天長號有呼太祖髙皇帝者語
雜然不能止比兩使者入諸生楊廷樞文震亨迎而告之曰今日民情士
心如此明公獨不為青史計思所以自愛乎中丞顰慼而語曰今且奈何
生曰為今之計惟有請緩開讀明公據實上聞謂士民所以廹切號呼者
非有他意欲徼曠蕩之恩以吏部下撫按行勘如干請有據而後令就逮
卽死且不恨中丞固無意聼之而以其言直遂强應曰為吏部上疏固當
但以聖怒如此卽上疏能保其有濟乎生曰固也若以聖怒則何辭之有
今者實出忠賢矯䛇而殺天下賢士大夫以快其私憤夫忠賢流毒不止
一方受禍不止一人特吏部為諸生素所心服實見其苐以口語賈禍故
不避斧鑕爲之請命今者疏上明公稍為愷切其言幸而得請則吏部再
生之日卽明公不朽之年卽不得請而直道猶人存人心不死明公獨不可
留此一叚清議以逆折奸人之膽令稍知所顧忌乎且聞諸道路微知事
所自起故欲明公始終之今日之舉為明公非為吏部也時御史聼生言
激烈徐語之曰苐無譁當啇所以善後者而中丞曰若然且開讀生曰明
公之言直相詒爾開讀之後惟有一去去則惟有一死何且為時緹騎以
目相視耳語謂生何為者而訝中丞不以法䋲諸生生乃語中丞曰諸生
今日業以自殉矣明公棄一官諸生棄一身事将有不可知者縱此曺虎
而翼将衆怒如水火何恃而不恐正為明公故保全之爾少丞復曰卽欲
上疏當俟入臺具草生曰明公一入臺猶得令諸生望見顏色耶必此地
拜疏而後可御史乃顧中丞慨然曰龍逢比干亦人爾今日吾兩人當勉
為之而兵使者從旁慫恩亦甚力事業有緒矣時生與兩使者語相往復
衆環聼如堵墻兩使者直立泥塗中上則肩相摩而下至足不能履地不
復具威儀衆甚囂竟不審使者與生作何語日已亭午緹騎見議乆不决
手鋃鐺擲之地有聲琅然大呼囚安在衆怒忽如山崩潮湧君然而登攀
折欄楯奪繫一轉瞬間已見緹騎及千夫長皆抱頭東西鼠竄升木登屋
或匿厠中或以荊棘自蔽衆収捕之皆搏顙乞命身被重傷無一得免於
是中丞御史臺察守令不復相顧諸生見事已敗皆廢然出而當搶攘間
中丞幕府将佐綂騎士至一卒以刃恫愒衆遂欲奪刃刃中丞兵使者立
捕此平鞭之以狥衆稍定而守慎令文瑞素能得民温言解論衆乃聽中
丞出是日也微守令與兵使者中丞幾殆時衆皆一時憤激非有部署
成筭亦不審事已决裂将不知所终㑹日已旰而緹騎之至浙逮黄尊素
者舟過城下乖傳至驛道聞城中有變不信挾勢需索如故而驛卒已偃
蹇不聽其強賈于市者市中人亦執而擊之且周呼于城上曰緹騎復至
矣于是衆乘勢走胥江城下焚其舟投其槖于河而所齎駕帖遂失不知
所在日暮衆散郡邑遣人入署扶起傷痍皆奄奄氣息僅屬中丞召衛士
介而環使署以䕶之即夕上疏告變而順昌亦再徙之别署中又宻行有
司必欲得首事以報乃以疑似捕顔佩韋等十三人下獄而速具爰書謂
誰為聲梆號召者誰為傳香盟衆者誰為閭里驍雄同惡相濟者誰為張
皇狂呌聲聞遠邇者皆子虚島有之案甚至有先期出後事㱕而亦𬒳執
諸人當訊無一語自辨苐曰以周吏部之賢而受禍若此吾儕小人當為
之死又何言皆談笑入獄越𢾗日民情稍定順昌間行出境忠賢聞之大
驚緹騎遂不復遣刑科陸文獻疏請速結黔局併力遼東上曰朝廷惟威
信可以服遠安酋屡求撫乃殺其求撫之人故令畏疑不决今當曉喻各
頭目許其輸城勉以忠義有能縛獻崇明邦彦者即以二逆土地官爵優
之其餘悉從寛政安賊燒刦麻姑孫官二堡遂至貴州城下撫臣王瑊按
臣傳宗龍各疏告急四月毛文龍俘解夷二十九人稱是八㑹之㨗活擒
真夷兵科薛國光參言文龍海外𢾗載自信牽制之能朝中亦推牽制之
功今正月後金大舉屠掠内地二十餘日已而班師操演瀋陽一似不知
有牽制者文龍所報尚是去年十月事其餘大舉槩乎未聞何益于封疆
大事哉㫖曰寕遠被兵已經三月文龍竟不知覺何云牽制據所住須彌
島去敵寨二千里去寕遠亦二千里遠不相救文龍當自審䖏以圖結局
母徒以獻俘塞責都察院周應秋奏削御史劉大受王心一官下周宗建
繆昌期北鎮撫司獄贈朱之蕃禮部尚書廕一子叙寕遠功閣臣顧秉謙
丁紹軾黃立極馮銓與原任孫承宗魏廣微各廕錦衣世千戸厰臣魏忠
賢加恩三等世都指揮使劉應坤胡良輔紀用陶文尚書王永光各廕子
錦衣官袁崇煥加侍郎滿桂趙率教左輔米梅祖大受諸将各陞賞有差
以劉䛇為右僉都御史廵撫薊遼贈劉光復太常寺卿廕一子入監忠賢
傳㫖戍熊明遇黄龍光鄧渼鄒維璉徐良彦吏部以稽勲司缺郎中推員
外李白春特㫖削籍為民命清查京營兵馬盡𢾗㱕伍隱占者指名參奏
命浙江撫按觧黄尊素來京䆒問大理寺正許志吉奏削臺臣張継孟官
李應昇周順昌至京下北鎮撫司獄神廟榮嬪李氏薨命䘮禮照萬暦魏
慎嬪例行附葬於張順嬪之墓癸巳子時白露占曰臣下擅權又曰主兵
䘮五月前右諭徳繆昌期卒于獄毛一鷺勘奏毛士龍遣戍夏嘉過充徒
姜志禮為民喬應甲參奪孫瑋職并其恩廕禮科張惟一以紏許志吉奪
俸王恭厰火變傳諭今夏風霾屡作旱魃為災百姓失望乃五月𥘉六日
巳時地鳴震􁀉屋宇動搖而京城西南一方王恭厰一帶其房屋盡屬傾
頺震壓多命變異非常上驚九廟列祖下致中外駭然朕當齋戒虔省尔
中外大小臣工其務洗心辦事仰體朕心冀回天怒母視虚文浙江廵按
遵觧黄尊素至京下鎮撫司獄命改御用監外西厰房為安民厰移神器
錢糧等項貯之崔呈秀奏将在京尚書以下在外州縣正官以上俸薪一
年以佐工費從之京師祚兩朝天宫災兵部尚書王永先疏陳修省之實
言詣就諸人論之植黨背公招權納賄者已伏其辜矣今果大法小亷靖
共爾位否不則試省而修之懷忿逞臆断送封疆者已伏其辜矣今果恊
力和衷共抒敵懷否不則試省而修之蠹國剝民騙官盗餉者已㐲其辜
矣今果各滌肺膓清白自砥否不則試省而修之皇上固天之子也響答
景從感召最速今纍囚半㱕詔獄追賍即已畢命其於好生之徳無乃未
惬乎甚至秋後與不時並律囊首与絞斬同斃痛恨之事每足干和至于
軍儲告匱土木繁興搜括既窮琑屑凌雜恐焚林竭澤之後能無兼驚鳥
散之憂若夫傳宣詔㫖或以誤而成訛不如以票擬悉還政府甄别品流
或以疑而成混不如以邪正盡付公評乃諸臣條上封事自停刑罷税之
外率未聞恩免何項寛卹何人則何日俟當有悔悟之日何時是蘓息之
期㫖以危言激聒明是要君責之薊門地震大學士丁紹軾退朝暴卒或
云魏忠賢予藥督師王之臣收納粆花餘衆先是後金襲并粆化其部落
無㱕者悉來𣢾塞下令安挿之顧秉謙進三朝要典副本又㳟進神宗寳
錄副本貴州按臣傅宗龍奏報王國貞攻河沙壩俘斬玀鬼多人張雲鵬
大戦安邦彦于趙官堡賊敗奔潰貴陽復安六月兩䧏祭謝工禮二部請
給魏忠賢祖先祭葬五日京師地震天津三衛宣大同日震死傷甚衆皇
子薨謚憲懷太子發御前銀一萬兩賑王恭厰一帶災民南直陳溝新河
成自馬頰口起下至陳瑤溝計程六十七里另鑿一河運船可以遠避諸
溜河道摠督李從心用衆議成之督師王之臣奏帥臣滿桂與經略袁崇
煥不和崇煥上疏自訟以邊情暫緩袁崇煥請賛畫孫元化囘部前吏部
員外郎周順昌御史周宗建卒于獄史官進呈三朝要典送皇史宬收閏六
月以災異戒諭群臣時京師霪雨西山横水暴發城中水㴱六尺房舎頃
倒壓死甚衆蘆溝橋居人被水衝去良鄊城俱傾勢若江河尸横遍野直
至涿州而止前御史黄尊素卒于獄命錦衣衛逮冨民吳養春一家𥘉歙
縣民吳養春與弟養澤爭産搆訟以黄山事跡吿縣縣令張濤詳請按䑓
駱駸曽勘明題奏追沒黄山一半入官神廟時留中不下後養澤死其僕
吳榮吞主産烝主妾從前搆釁皆由之是以養春恨之置于辟榮倖脱入
京具告東厰言養春欺隱黄山璫視為奇貨奏發緹騎逮焉浙江廵撫潘
汝禎奏請建魏忠賢生祠于西湖允之碑文顧秉謙施鳳來撰朱爕元囘
籍守制以閔夢得代為摠督控制川雲貴湖粤五省前御史李應昇卒于
獄時敕摠兵趙率教移鎮寕遠御史袁鯨劾吏部尚書王紹徽閒住陜西
廵撫喬應甲候勘下周起元北鎮撫司獄御史李燥肰論列徐紹吉閒住
鄭履祥吳殿邦俱削籍摠督倉塲薛貞疏頌忠賢草塲㓕火功加原廕二
級太常少卿趙興邦閒住忠賢從借從哲之黨驅除衆正衆正既去諸附
日進從哲之黨漸次驅逐矣大學士馮鍂予告囘籍罷刑部尚書徐兆魁
御史温國奇復提劉鐸下鎮撫司獄七月刑科黄承昊請行棕核之法命
施鳯來張瑞圖李國􁞠俱太學士入閣辨事周應秋吏部尚書薛貞刑部
尚書馮嘉㑹李春燁兵部尚書房壮麗左都御史王之臣袁崇煥各奏各
路霪雨為災邊城官民房舎倒塌軍馬死傷糧草飄蕩削太僕寺卿倪恩
輝翰林學士錢龍錫光禄卿徐如珂南兵侍郎朱欽相籍為民以郭允厚
為户部尚書崔呈秀為工部尚書遼撫袁崇煥請于寕遠另設餉司專管
関外粮餉因舉主事孫主孝往充其任裁革海等等所一應支費充餉司
之用從之八月叛酋安效良縳其黨蘓應龍來獻曲靖道王鏌殺其來獻
之人效良復叛東厰得㫖抄没吳養春家私将黄山地畆盡入官充用立
限嚴追吳養春家私銀六十餘萬兩程夢庚家私銀十三萬六千兩山塲
木殖銀三十餘萬兩山塲地三千四百餘畆以魏忠賢能發奸剔弊廕錦
衣衛世指揮殺揚州知府劉鐸𥘉鐸下獄時李承恩方震孺俱在獄中三
人意氣相得承恩者逆璫所誣以擅用龍袍擬斬震孺則誣以按遼無状
擬戍未遣者也承恩素以申冤謀于鐸鐸未有以應㑹鐸以扇詩為歐陽
暉作事白得釋承恩之子李端傳父命申請前謀于鐸鐸為託同年温國
奇轉懇徐兆魁事覺再獄擬戍而鐸之僕劉冨進京為捕畨廵捉赴摠巡
張體乾乾知忠賢素恨鐸遂誣鐸與㑹雲龍同謀刑部尚書薛貞承順風
㫖竟擬斬决不待時方審鐸當堂質辨貞曰當今之人只𬋩自己功名那
𬋩他人性命鐸曰一時功名有限千秋清議難逃貞大恨之㫖下斬于西
市張體乾以緝捕功陞都督同知東省蝗福建地霍毛文龍報㨗于大石
門嶺鎮撫司奉㫖犯人徐自强等着送刑部擬罪張國紀身係皇親宜恪
遵禮義不得濫用匪人姑着自行改省盖忠賢欲借自強所供傾摇中宫
也前僉都御史周起元卒于獄九月陞駱從宇禮部尚書掌詹副都御史
劉廷元疏請改正皇考光宗實錄并論廣西副使曽學佺削籍學佺有野
史紀畧一書與要典相反故削爵毀板毛文龍疏首議三方布置今着止
寕遠曁東江爾論土俗民風人心地勢其所以進勦與恢復終是東江事
半而功倍綠向來廟堂議論以東江為牽制之虚局不以為進取之實事
錢粮半飢半飽軍需若有若無及至今日便言移鎮切恐東江移鎮卽失
地勢併惑人心断断乎有不可者但乏糧餉乏器械乏同心共濟之人職
所以焦勞其非畏敵也明矣刑科黄承昊請設餉司内㫖承昊係東林不
自引退反條陳塞責着削職為民皇極殿告成詔停刑内㫖厰臣魏忠賢
原廕伯爵晋封粛寕矦旅順守將李鑛棄軍逃去顧秉謙引退囘籍陞霍
維華太僕卿毛一鷺兵部侍郎曺思誠吏部左侍郎甘粛兵禦虜于牛心
山大敗之加恩輔臣黄立極施鳳來張瑞圖李國􁞠各加宫保廕子錦衣
指揮舊輔魏廣微顧秉謙各太保廕子尚寳丞遼撫袁崇煥奏報後金主
䘮蘓杭織造李實奏厰臣祠宇已建乞授杭州衛百户沈尚文等永守祠
宇祝釐崇報允之賜額曰普德當此時立祠幾遍海内其立于蘇州曰普
惠松江曰德馨者廵撫毛一鷺廵按徐吉也淮安立瞻德楊州立沾恩者
漕運郭尚友廵按宋楨模許其孝也蘆溝橋立隆恩祠者郎中曽國楨也
崇文門立廣仁宣武門立茂勲祠者通判孫如冽府尹李春茂廵撫劉䛇
廵按卓邁戸部主事張化愚也濟寕立昭德祠河東立褒勲祠者廵撫李
精白廵按李燦然黄憲卿并漕道郭尚友也河南立戴德成德者廵撫郭
増光廵按鮑竒謨守道周鏘也山西立報功祠者廵撫牟志䕫曹爾楨廵
按劉弘光也大同立嘉德祠者廵撫王點廵按張素養汪𥙿也登萊立報
德祠者廵按李嵩也湖廣立隆仁祠者廵撫姚宗文廵撫温臯謨也四川
房山立顕德祠者工部郎中加侍郎何宗聖也陜西立祝恩祠者廵撫朱
童䝉廷按荘謙王大中也徽州立崇德祠者知府頡鵬也通州立懷仁祠
者督潧内監李明道也通州昌平二鎮立崇仁彰德二祠者總督閻鳴㤗
也宻雲立崇功祠者撫按劉詔倪文煥也林衡署中立永愛祠者庶吉士
李若琳也嘉蔬署中立洽恩良牧署中立存仁祠者監丞張永祚也福建
則絶未有請江西亦最後于明年六月内廵撫楊廷憲廵按劉祖述方題
隆德祠各曲意獻媚務窮工巧攘民田墓無敢發聲其上食響祀一如王
公十月毛乞炭犯寕疆堡參将張承憲追至滴水崖戦没黔兵攻匀哈長
田一帶諸苗破其擺沙大寨賊遁入箐其中米積如山次权百里大山
攻甕岳等寨八路㑹兵入箐復攻江時等𢾗十寨斬首二千餘級掃蕩二
百餘里建魏忠賢祠于孝陵之前賜名仁溥命孝陵守備監臣享祀南御
史徐復陽削奪順天府丞劉志選劾奏皇后父張國紀怙惡不悛上下㫖
切責后賢明客氏忌之誣稱后非國紀女幾揺天聽忠賢嗾志選及御史
梁夢環論之上一日幸后宫顧見几上書一卷問何書曰趙髙傳也上黙
肰忠賢愈怒次日伏壮士数人於便殿上御殿搜得之懐刃上大驚送厰
衛忠賢乃誣后父國紀謀立信王為不軌欲興大獄謀之王體乾曰主上
凡事憒憒獨于夫婦兄弟間不薄脱有變吾輩無類矣忠賢懼乃亟殺之
以滅口事内寢内官監疏頌魏忠賢殿工有勞特㫖進其姪魏良卿爵寕
國公賜鐡劵世襲遣喇麻僧鎦南木座等偵探建州從遼撫袁崇煥請備
綾絹布匹同守備傅以昭田成等以遣弔為辭四王子遣人來迎遇遼陽
沙河壩設酒饌𣢾僧至瀋陽見各王子行平禮漢官佟養性劉愛塔等十
餘人俱在出紬綾白布作弔祭禮畢辭㱕四王子差官金明温台什二人
領小夷七人與僧同來囘撫院貂䑕舎利孫玄孤等皮人参銀鑄馬鞍
廵撫聞於朝因言可𣢾御史梁夢環疏頌魏忠賢功德并參何士晋諸臣
内㫖稱厰臣忠貞勞瘁功績茂著何士晋程註沈惟炳俱削籍為民程良
籌係程註之子除名不用諭兵部厰臣魏忠賢奇勛茂著廕其孫魏鵬翼
世錦衣指揮僉事王體乾等應廕弟姪主之良梁柱等七人亦俱廕錦衣
指揮僉事世襲劉天錫等三十七員各廕世錦衣百戸朝鮮王李倧奏辯
國内事情慰㫖覧王奏言和恊東鎮愛戴中朝忠貞之忱溢乎言表朕甚
嘉之鎮軍乆懸遼衆雜䖏乆客累主生寡食多縱㣲王言朕豈不悉雖然
敵非愛王之國而不攻也毛帥在王國亦唇齒之依也海上芻輓朕責令
該部多方區盡刻期接濟逃難遼民亦毛帥悉心節次計處俾無重為王
累并力恊心王亦重勉之傳陞徐大化孫杰各工部尚書削周用賔彭汝
楠王夢尹王業浩藉勅賜魏忠賢荘田二千頃寕國公禄米照魏國公例
支歲五千以示酬眷十一月旌表徐朝綱合門死節贈光禄寺卿廕一子
世錦衣千户削奪詞臣唐大章劉鴻訓劉鍾英御史梁夢環疏參南御史
梁克順削奪同類操戈也䧏工部員外劉麟長推官時大工錢粮出入璫
黨莫敢過問麟長以職掌力爭裁減起運子街石之費忤璫䧏之尋復削
奪逮薊州道胡士容于獄士容督師有聲崔呈秀薦其妾弟私人為守備
中軍不聼欲建祠于薊州又勿聼遂激忠賢怒矯㫖逮之遼撫袁崇煥奏
撤宣大山西三鎮客兵回伍卽募遼人充𥙷御史張汝𢡟請追冐費諸臣
贜𢾗内㫖着行撫按将㳺士任楊嘉祚房可壮多費帑金数目勘實追比
御史陸顕明陳黔事略言勦之難撫之不易運餉煩苦貴陽連年不耕斗
米二錢屯墾最急營哨官兵不可不整核土司暗助不可不嚴禁安位年
長自有愛恤爵土之念不難擒獻逆彦所當酌議南京地震十二月東厰
三年類奏㫖嘉忠賢粛法明刑加廕世錦衣指揮使楊寰孫之鶴加太子
太保諭兵部田爾耕緝訪有功于原廕正千户加陞二級福建賊楊六等
就撫傳陞邵輔忠兵部尚書郭鞏吕純如兵部左右侍郎霍維華兵部添
設右侍郎加摠督閻鳴泰太子太保兵部尚書黄運泰戸部尚書加許顕
純太子太保徽州府知府石萬程棄官囘籍痛黄山一事不勝冤枉因而
告病削髮披緇而去以陳九疇為刑部尚書范世濟南戸部尚書劉廷元
南兵部尚書張鶴鳴仍以太子太傳兵部尚書摠督川湖雲貴廣西軍務
袁應㤗疏稱厰臣與閣部諸臣一時稷契之選閻鳴㤗王之臣劉應坤陶
文紀用同心恢復敢卜必成張問達捐貲助邊有㫖問逹竭力捐貲病故
可憐完銀解進未完者勘家貲定奪戍前禮部尚書孫慎行刑部侍郎王
之寀允劉志選誣參也南京守備太監請建厰臣祠于皇城東賜名崇勳
時頌忠賢功德者共一百八十疏御史劉徽疏㳟毛士龍房可壯樊尚燝
有㫖嚴提熊廷弼家屬追賍尚燝為民士龍可壮各提問追賍督師王之
臣條奏遼事十欵一據廣寕以窺河東一定軍營以固根本一調班兵以
亟修築一分兵民以安地方一設道臣以清屯馬一合水陸以張達伐一
用西虜以蹙東力一合關寕以通脉絡一集衆思以廣忠益一絶和議以
杜釁端賑濟畿内飢民永寕伯王明輔母李氏卒命給墳價遣官加祭李
氏孝端皇后之母天啓七年丁卯春正月己巳朔上御新殿百官朝賀蘓
茂相請建厰臣祠于鳯陽皇陵之次賜名懷德命内臣涂文輔摠督太倉
節慎庫崔文昇總督河漕京通等倉李明道提督河漕各給勅諭関防黜
生顧同寅私撰祭熊廷弼文事發到厰斬于西市削禮部尚書李思誠吏
部主事于志舒懷來兵備兵志充籍命錦衣衛逮志充䆒問志舒嘗托醫
亡王家棟賄崔呈秀得吏部而志充亦令家棟載寳賂呈秀謀陞官棟道
遇厰中尉獲之棟窘徃呈秀家叩門求解時呈秀與思誠接壌而居遂誣
此所以賄恩誠者忠賢疏發其事而削之思誠實不知也削翰林陳仁錫
文震孟鄭鄤籍時刑部擬孫文豸以妖言謗政坐重辟忠腎憾仁錫不撰
寕國敕令許顯純擬文豸獄詞連仁錫等以削之二月二日信王出府成
婚辭免贍田二頃許志吉請專差亷幹官從天津淮陽兩浙查追吳養春
引鹽屋産諭吏兵二部将督臣王之臣加銜囘部以備帷幄之中不時籌
策督臣閻鳴㤗仍駐薊鎮以為關門策應撫臣袁崇煥内鎮臣紀用俱着
便冝行事并道臣畢自粛總兵趙率教俱在寕遠駐劄至関門兵馬俱聽
袁崇煥調度内鎮臣劉應坤着便冝行事并道臣玉應豸合力克復全遼
毛文龍奏請内臣鎮守海外特㫖奨勞命摠督登津鎮守海外太監胡良
輔提督副鎮守太監苗成中軍太監金㨗郭尚禮駐劄皮島等處他方川
督遣參将楊明輝入水西諭安位為安邦彦所殺削奪顧其仁周邦基吳
甡梁元柱等内㫖張㨗曽附黨人削籍為民冊封代世子鼎渭為代王贈
貴州廵撫蔡復一為兵部尚書廕一子入監寕夏廵撫史永安奏上賣火
諸酋渝盟兩犯冝搗巢以伸國威上是之瑞王惠王桂王詣陵謁辭三月
瑞王奏酌時冝節省上曰夷氛未靖水旱頻仍所在䔥條物力匱詘㴱軫
朕念覧奏膳羞廩粮夫役供應之浮費地方官員迎送問候之縟禮一切
内外隨從人等之苛求槩從裁節嚴加約戢愛人節用著溢言表東平之
賢不問可知朕心嘉悦卽行與經過地方官民知悉仰體王志以成王美
惠桂二王各疏言時艱民匱當加意約束樽節上賢之麗人導後金兵襲
毛文龍不克後金兵遂破朝鮮義州東撫李精白奏青州民家耕牛産麟
不踰時死三王念驛逓罷苦辭免欽賜馬匹上允之以成王誼三王辭朝
啓行之國修築董家口衝要不減喜峰允守臣請益班兵益以主兵發額
餉以傋行糧命毛文龍出師救朝鮮并登撫接濟倉儲勵戎士以壮軍聲
蘓松民奏稱瓜州兑運不便東南民力已竭有㫖朕與厰臣軫念東南疴
痛切身豈楽以非常之原駭懼爾輩但念囘空愆期國儲要緊暫資爾勞
本年為止不必慮其後區處脚價足以相值不必懼其累有船則募無船
則已不必有取盈之說船至之日官即為兊不必有囘遲之嗟念輩尔輩
應得之役地方各官有漕政之責者自應悉心體悉務期國便民安以稱
朕懷自後聖諭皆上與厰臣並稱而不名朝鮮吿急請援師䛇寕遠撫臣
乘虚搗巢以紓屬國之患袁崇煥水陸發兵救之澄城縣民變殺知縣張
斗耀以急征激變也削吏部員外蘓継歐官以與楊連善也継歐旋自經
死并削徐楠龔世法彭鯤化劉永祚等官逮副使王公弼泰寕矦陳良弼
恭順矦吳汝胤下鎮撫司獄時奸啇牽已故萬璟事詞運二矦悉令追賍
四月套虜犯甘粛大破之去秋二兒台吉入犯為鎮兵所斃及報讎又被
創懐恨已乆於是套酋土賣火力赤等矮木素等喇嘛等酋紏約搶犯傳
警甚急撫臣王象乾㑹同總鎮設伏夾攻大挫其鋒斬獲頗衆遂引去主
事吕下問勘賣黄山拘刷良民虐取民遂激變焚其廨下問遁免皇陵失
火延燒四十餘里東江将士私逃後金破朝鮮之雲從鐵山文龍将士聞
之洶洶不安都司毛永顯先逃參将髙萬重綂領衆軍劉璋刦掠島中軍
民財物婦女同麾下七百餘人鴐船逃去都司馬承勛亦領兵六百餘人
由陸西奔文龍遣參将毛承祿襲後金于晏延関報㨗命督撫諸臣修理
薊鎮三恊邉城務固完以障保外藩兵部奏増定大帥以杜文煥駐寕遠
尤世禄駐錦州侯世禄駐前屯左輔駐大凌河滿桂照舊駐劄関門節制
四鎮及燕建四路仍賜劍以重事權從之削奪姜曰廣胡尚賔丁進楊廷
槐陞李䕫龍左僉都御史恊理院事張暁兵部尚書兼都御史總督宣大
山西五月袁崇煥條奏東西情形奉㫖敵謀狡詐百端就來厮殺之言詐
也宜假以應之無為危言所喝喇嘛請勸之書更詐也更冝整以備之無
為遜言所愚西虜撫賞固須清查無致冐濫以生携貳至諭虜酋與粆花
立援與都令觧讐俱着多方講攝相機宣諭務令懐我威德共作藩籬封
彊事重該鎮還體厰臣綢繆石畫以保無虞諭戸兵工部雲從圍困毛帥
智勇自能聨合麗兵禦之但恐運餉接濟未敷應𥙷餉銀十萬登津本色
五萬務剋期前發再選水兵𢾗千策應毛帥以壮聲援合用火藥噐具一
併速發毛酋乞盟宣邊駐虜屡犯邊兵創之因自認罰願就戎索榆関傅
警後金渡河欲直闖山海上命関外防禦左輔尤世禄獨當其衝各以原
官加一級以示優異上命滿桂移駐前屯孫祖夀移駐山海黑雲龍移駐
一片石閻鳴㤗移鎮關門其分布兵馬関内四萬関外八萬俱如内鎮臣
議聽督撫作速布置期于脉絡相聨呼吸共應務保無虞稱朕與厰臣軫
顧彊圉之意後金攻圍錦州平遼摠兵趙率教禦之退屯五里西南次日
兵馬繞城㳺走西虜領部衆報効因遣夷使貴英索賞許之廣西奏勦潯
州鵝山賊胡扶紀等平之山海摠兵滿桂兵援錦州遇敵于笊籬山大戦
奮力夾攻大挫其鋒錦圍漸解削奪晏清倫肇修葉有聲沈棨王應熊曽
陳易杜詩錢策汪𧺫鳯職監生陸萬齡請建魏忠賢祠于國學之旁六月
後金攻寕遠摠兵滿桂等大戦勝之解圍退去其時砲傷大王子天墜大
星如斗落地如天崩之状五鼓撤兵東行于時經撫閻鳴㤗袁崇煥各奏
厰臣先事綢繆之功摠兵趙率教奏稱仰仗魏忠賢妙筭紀用及諸将左
輔朱梅等恊力兵部臣霍維華覆奏厰臣茅土尚覺其輕良卿太師尚餘
一級海上鄭芝龍犯閩中銅山中左等處興泉道鄧良知遣人徃諭芝龍
旋就撫以劉詔為薊遼摠督延綏摠兵楊肇基請建義士祠祀平夷死難
諸臣㫖褒允之來宗道疏頌厰臣功德與上並稱不名豐城矦李承祚請
封魏上公為王何可及頌疏五皆皇上上公並稱七月上疾父不視朝孟
秋廟享禮以魏良卿代行袁崇煥以疾乞㱕賜兵部尚書王之臣尚方劔
駐寕遠崔文昇劾崇仁縣知縣崔世召沐陽縣知縣何大進削其官䕶送
桂玉太監王敏功劾銅陵知縣劉涵清削其官詞臣楊汝成閃仲儼馬之
驥劉埀寳賀逢聖科臣劉先春虞廷陛䑓臣徐揚先部臣馬任遠俱削奪
傅陞李精白曺尔禎為户部尚書田吉為兵部侍郎崔呈秀為兵部尚書
兼左都御史奪情視事時周應秋三十九疏請益封忠賢子姪為公侯伯
郭允厚四十疏請給荘田禄米薛鳳翔四十七疏請給第宅鐡劵李蕃呼
忠賢為九千歲姚宗文頌上公間出名世李燦然頌上公帝簡篤生孟紹
虞稱元老篤生應運龔萃禎称上公柱囯元勲獻䛕之詞無所不至亦不
一而足可以悲士風矣詔以厰臣安攘殊勳封其弟侄一人安平伯建昌
路通禮部申明表貢大典事冝起摠臣侯世禄鎮守塔山要地加其子侯
拱極游擊職銜為本鎮先鋒八月上寝疾不視朝禮部以三殿告成請擇
吉臨御上以方在静挕少需擇期而行霍維華摠督薊遼因袁崇煥東功
不叙恩廕上疏欲以己廕移之上曰袁崇煥譚欵一節所誤不小霍維華
何得移廕市恩以不諳事體責之加寧國公魏良卿太保封魏明望安平
伯加少師魏良棟東安矦太子太保以徐時㤗孫之懈主順天試中崔鐸
以陳其慶張士範主應天誠中周錄後各覆試曵白應天策以符命革命
為問十八日上疾大漸有㫖諭吏兵部奉聖夫人容氏子侯國興擬封伯
爵又召皇弟信王入諭以當為尭舜之君再以善事中宫為托及委用忠
賢二十二日司禮監承諭傳陞黄立極王之臣少師施鳯來張瑞圖李國
􁞠崔呈秀薛鳯翔少傅孫杰楊夢衮李春燁少保周應秋郭允厚黄克纉
太子太師李養德吳淳夫蘓茂相董可威房壮麗太子太傅霍維華曺思
誠范濟世劉遵憲袁可立白所知太子太保吕純如田吉張曉張我續尚
書許宗禮吕圖南張九德張文郁單明翊岳駿聲李春茂王之采都御史
其餘侍郎卿貳幾百餘人卽日傳皇后懿㫖大行皇帝于申時崩逝合行
䘮禮禮部具儀來看九月上尊謚曰達天闡道敦孝篤友章文㐮武靖穆
荘勤悊皇帝廟號憙宗葬德陵
論曰門户之諭醸于神廟之中年而禍及於熹廟之末載流毒所曁迄
於危亡而未已逆璫屠戮衆正錦衣之獄清流是投要典之刋黨碑攸竪
諸君子名以成論以定而門戸亦以愈堅矣迹東林之始不過二三賢豪
聮盟講貫期于古道復明頽瀾以砥甚盛心也積漸延引寔繁有徒不逞
之流竄身其中藉爲功名之㨗徑諸君子端操勁節犯難嫉邪之風皆爲
此輩所倚托一倡百和議論繁多紛争日滋職務寢弛而國勢遂以不振
是皆熹廟時倡義攻姦諸君子爲之祟也自來名節之事忠義之圖小人
以非利所在每每觀望而不爲君子一當其時必爭光趨之至于履危蹈
死而不顧方神廟建儲遲緩天下洶洶以爲有漢武立貴之心此時力請
定國本者東林也國本旣定挺擊變𧺫亟辨風癲而諸䆒主使者東林也
光廟享國不延紅丸一案援訐世子趙盾罪方從哲以破宫闈之隐慝者
東林也憤議移宫使宸極粛清而天子不受制于亢悍之宫嬪者東林也
煬竈鉅奸濁亂海内抗章聲罪而駢死囹圄者亦東林也鳴呼小子欲詘
君子何患無辭定國本則曰激䀨邀名也辨風癲則曰離間起釁也諍紅
丸則曰誣大行以惡名而坐嗣君以不孝也議移宫則曰不念先王之愛
妃而肆廹逐圖定策勲也噫甚矣君子固甘罪而勿辭矣至于逆璫肆惡
毒痡臣庶動摇宗社奸嫗交通于禁闈義子布列于中外包藏禍心睥睍
神噐使諸君子而果邀名也果起釁也果誣先皇謗嗣君也果圗定䇿勲
也於此當亟搖尾媚璫得旦夕富貴而乃首發難端身甘九死而不顧此
為邀名乎躬之不保而何名之邀乎此為離間起釁乎彼且孩視少主厥
哀叵測而何釁之生乎此為誣謗乎不為誣謗将為頌德乎此為圖定策
乎不圗定策将圖勸進乎悲哉諸君子氣可成虹血應化碧使天下亦知
朝廷有抗奸死義之臣逆璫雖能殺其身而不能禁其口其魄已奪其心
已灰而不敢復萌非望之圗矣小人當此方且舌撟而不能下膽落而不
敢議也孰忍昧心違理更標一罪以誣君子哉斯我所謂名以成也論以
定也而門戸亦以愈堅也䆒之諸君子發憤忘軀為國觸邪夫豈為門户
計耶彼方形銷骨化蕩為飄風而依附名節借徑终南者已竊竊而張其
幟若曰某某東林發憤忘軀為國觸邪夫孰為我難者于是交章累牘競
意氣也羣分類聚分畍域也庶事叢脞置度外也戎馬生郊遺主慼也向
使熹廟無偏聴之奸諸公觧擊邪之事諸公被禍不若是酷致譽不若是
隆而流弊亦不若是甚乃縱逆長奸遺憂臣子遂成賢者之名卒醸黨人
之禍我于熹廟一朝君子道消紀綱混亂輙束卷不欲觀獨于諸君子受
死之慘立名之髙而貽患之大有感于衷不禁唏嘘云
又曰天之将禍人國而促其祚必使小人得以中主之隱不惜甘心以盡
海内氣節之士而不知悔夫主雖甚闇威福未有不樂自己岀者小人蔽
明之術雖工度其説未足以中主心之所甚忌則寕隱忍而不遽發而氣
節之士不幸䖏家國危疑所瞋目攘臂而爭者皆社稷之大計遂若明操
天子之威福而無罪當此之時小人且俔俔伈伈委陀窺伺一旦有以中
主之忌而激其不測之怒以肆其芟夷鋤擊之力而人主方以為効忠于
我為能挈吾幾墜之威福而還之上蓋權之所在利害倚伏我不能留人
主之威福於有餘之地至明操之以投其忌而徒咎隂窃者為術之工抑
己疎矣當慶陵倉卒凭几寵命方亟盤桓六尺正色而奪之房闈之手一
時氣節感動天地以㴱識者観之此社稷之福而人臣之大不幸也何則
天家歴序嗣服當陽情殊非種之鋤勢等北軍之袒方其呼吸倚重視踰
骨内及時過事已晏然朝寢睚眦噏訿之口姍定策之無名詆排闥為楽
禍而人主且輾然笑危疑之過計矣况乎先朝母抱燎不焬于褒驪末命
簮遺毒無階乎吕武而朝累清宫之牘暮騰討賊之文二三君子儼然自
謂再造皇圖而不為其君留有餘之地夫人主不幸以暦数之躬邀安捧
日宣掦中外雅非樂稱而嘵嘵春秋之議日相䋲切勢不至誅斥充庭無
以一日立臣民之上度其時苟令有辭以反獄其樂得而甘心久矣而蠧
伺者適𧺫而中其忌是以釀禍清流而無所悔論者乃謂龍睡方鼾狐張
易假支離天讞悉屬矯誣以為震霆所加無関黼座而不知燕溺嚬笑之
間方快然威福之始出于已而猶憾夫隂而竊者之愛我不蚤也嗚呼國
家有非常之事而人臣不幸以身與其功非甚盛德鮮以堪處昔漢博陽
侯育䕶曽孫拒詔獄邸奏記愽陸建輯宗廟兩人于漢室俱有不世之功
肰博陽雖仁恩内結絶口不伐光昭相業食報苗裔大将軍厚重不譲慱
陽而幾微顔色遂疑震主戮宗之釁竟萌驂乘観袁盎以穰矦驕倨規諷
文帝制防微漸卒保始終當明盛之世大功之難居如此况于時危主孱
群疑滿朝挾不賞為名髙昌危言于交淺将以粛清君側関預威福求免
不戢之焚鳴呼若慱陽者庶乎其近道矣
論曰國家之禍亂成于小人而嘗以之責賢人君子而無辭者何也賢人君子
之禍一日不極則國家亦未一日遽底于亂而小人之心與力亦未嘗遽
能以極賢人君子之禍小人見利而攘利不亟則心不合見害而避害不
亟則力不聚賢人君子不知乘其未合而離之未聚而散之而嘗求之過
亟以重致其䖏心積力而不知悔迨於禍機旋發潰不復收賢人君子方
委于天心之未厭禍以至斯而不知有以自極其禍也當悊皇臨御東事
方殷瀋彊潰師西河失守當日中朝之勢以封彊為重一時盈庭宜一切
姑緩以集于張皇詰戎使乘當陽捧日衆正彚征奮諸君子昌言之氣恊
謀牗户則彼誤敗兩帥之司馬豈容令使洋洋出入㢤此固當力為争者
也卽萬一不得當而去就生死亦不至操于宵人之手且夫重関蹴踏勢
等决癰而烺烺白簡迫勘宫闈旦夕操責許世子之義以劘切萬乘固已
昧于緩急之勢矣其時驕閹牝孽方呼吸伺釁以張弄威福徒以羽翼未
廣隱忍摩厲而三案所指斥諸人雖不矜名節實重溺冨貴一旦操之太
急不至被以亂賊之名絶其風雲之路勢固有未可止同舟救溺必求反
風離者安得不合散者安得不聚於是節甫王聖之幕䖏心積力以樂得
而甘心焉者彼固熟于利害之反掌亦不謂非諸君子有以驅之也迨大
獄既起小人謂不援封彊雖三案未足鍜罪嗟乎封彊之為重固賢人君
子所甚明而周于計也舍門庭之冦不争而攘臂于討賊攻其名而姑避
其實諸君子得微有無解于心者耶而反所攻而誅之以實因所避而䧟
之以名至于没齒不忍自明又自悲矣雖然尤不能無望于當日之大臣
也夫君子之待小人不欲為已甚而冀為調停以紓其禍者必恃我之常
有以制之也當其時稱三朝元老者何人哉縱不獲填譴空勅夜半引燭
焚詔亦當彈壓狐竊其勢庻可漸抑既無童牿豶牙之術而徒厪觸額之
憂至于憔悴引退以不見其禍為幸鳴呼國家自穆廟以來黄閣之權寄
倚伏于寺人已四世矣當日磨牙之毒故為戢翼亦以元臣簮笏儼然尚
懐觀望及去而綸扉拱手寕啻振落自是緹騎踵于閭户嚢木駢于西曺
人亡邦瘁再世不復彼飄然去國者求一日安魚鳥之夢又誰忍之嗚呼
小人之為禍其始未嘗不重彂者較于制人與制于人之𢾗而已諸君子
亟之以固其交而元輔復緩之以張其勢彼不發将立制于人而發之人
無一足以制我則何憚而不發大臣怯而小臣疎甚矣賢人君子之憊也
嗚呼天之所極也夫
　　伯李成梁都督戚縺光劉綎杜松䔥如薫督同張臣督僉朱先呼良朋鎮撫張進
　　　諫列傳
　　　　李成梁
李成梁字寅城遼東鉄嶺衛人其先朝鮮人也内徙至成梁父子驍勇補卒伍屢立戦功
遼人號曰鉄嶺李氏隆慶𥘉為險山參将時東夷数㓂遼東王呆阿台諸部尤桀悍叛
服不常成梁数力戦敗之以功歴遷署都指揮僉事擢遼陽副縂兵三年四月破虜於
夾河山城斬其酋張擺失等百六十餘級明年署都督僉事充縂兵官鎮遼東五年冬
虜入冦成梁拒之搗其巢斬也児太等五百八十餘級鹵獲祢是進署都督同知明年三
月虜酋速把亥歹青等復㓂長勝清河諸堡成梁拒却之斬首百六十餘級遂為真同知
萬暦𥘉張居正當國以法䋲邊吏無所縦舎獨奨㧞成梁踰於諸帥成梁亦自奮而廵
撫張學顔按行邊兀堂諸酋環跽碩質子易塩布成梁固請展寛奠等六堡聴互市以
税行賞兵部侍部汪道昆為奏許之拓地数百里自是閑原而南撫順清河靉陽所在有
市諸夷貪中國財物顧遵約束漸盗窃為邊患成梁禦之大興堡中遼河先後斬首四十餘
級二年春虜犯平虜營成梁督軍拒却之居亡何王果㓂橅順誘殺我備禦裴成祖等
居正聞之切責學顔成梁絶杲貢市十曰成梁遂搗力紅寨斬首一千一百餘級擢左都督
廕一子命兵部侍郎梁夢龍賫二萬金犒師告廟獻俘三年春呆復盗邊副縂兵曺簠諜
知之勃精騎夜馳至阿哈納寨突擊之果脱走依王台開原兵偹賀湊宣諭之遂執杲檻
車傳至磔於境上加台龍虎将軍成梁以功賫金幣加等其冬土蠻以二萬騎入平虜堡成梁
使曺簠蘓國賦等光趋滛陽傳廷勲唐朴郭夢徵等分道並進而自率選鋒馳壁榆林
舖賊見官軍大集堅壁不肯戦成梁乃令延勲等列車營瀋陽北為疑兵而自率簠等伏
兵平虜堡断賊歸路賊果遁成梁縦兵横擊賊大亂而延勲等又以火器自後薄之首尾
夾攻追奔三十餘里斬其驍酋七人得級二百有竒馬駞牛羊夷器以数萬計㨗聞加太
子太保予二廕簠亦遷署都督僉事居頃之虜復掠王台部入威遠堡犯義州之太平堡
副總兵曺簠拒之斬首五十餘級我軍死亡過當己復圍中後所沙河驛知有偹乃還五
年春復犯鎮西堡成梁率精卒出塞搗其巢斬首五十餘級躁躪死者甚衆夏虜入鎮
靜堡要封貢分攻諸城堡官軍冐雨突擊虜遁其冬虜復入犯前屯関官軍死傷者
三百餘人六年春虜擁衆駐劈山分掠開原懿路成梁率衆拒之因出塞至飬善木屯
襲擊得級四百五十有竒馬駝夷器数萬縂督楊兆上其事加太保兼太子太保賜金幣
廕一子指揮使令兵部以二萬金行賞其冬土蠻速把亥等以三萬騎入東昌堡成梁
使部将秦得倚率兵按伏海州遏其前而自率鋭士出塞自後夾擊斬首八百四十
餘馬駝器械稱是㨗聞上降詔褒賞下部議封爵遂封寕遠伯賜號奉天翊運推
誠宣力武臣特進光禄大夫柱國歲禄八百石七年冬虜五萬騎冦前屯成梁督兵馳
御之適薊鎮縂兵戚継光來援虜遂遁亡何虜屯紅土城謀入犯成梁率兵自大静堡
出塞二百餘里斬首四百七十餘級所獲牲畜器械輜重以千計八年春夷酋趙鎦羅
骨骨王兀堂等犯求奠堡成梁率衆追之出塞二百里至鴨児匱大破之斬其酋八人
得級七百五十有竒生擒一百六十人鹵獲稱是論功子世襲伯爵是年十月兀堂復
從林剛谷入副縂兵姚大節逐之出塞百四十里至萬禄寨與虜戦破之斬首六十
餘級虜遂遠　建州部益弱亡何大虜入犯錦義分攻大河所右屯衛十三山驛及義州㡬
二十萬成梁檄諸将奮擊虜不利去度賊必岀太原堡疾馳設伏賊果至邀繫之先後
斬首四十餘級鹵獲多論功賜金幣九年正月土蛮速他亥等盗邊先以八十騎犯大福
堡為遊兵継以精兵二千從大鎮堡毁墻入而自以二萬騎突錦州分掠小凌河松山杏山諸
城成梁率兵馳援所在禦却之亡何成梁諜木蠻黑石炭等屯襖郎兎謀入犯乃率
兵從義州大寕堡出塞四百餘里轉戦四日夜薄壘奮擊斬首三百四十有竒鹵
獲甚衆㨗聞廷臣稱賀其夏虜入長安堡曺簠禦之而敗失亡千餘人御史干應昌以聞
且劾成梁詔勿問而下簠等於理十年三月土蛮速把亥擁衆薄義州邊入鎮夷堡沙河
口成梁督兵拒之賊退秉勝追之中虜伏成梁力戦士卒皆一當百賊始潰遂斬速
把亥得級六十餘馬駞器械以百計我軍士馬失亡亦過當賊分犯東勝堡亦為
參將王惟貞所敗事聞告廟宣㨗賜成梁金幣加等建第京師復予世指揮
使九月王果子阿台紏察衆惊孤山成梁遣部将秦得何李平胡等分道共進
及曺子谷與賊戦大敗之賊奔還山城我軍環攻之又奔復邀擊之斬其酋虎刺海
等十六人得級一千三十有竒生擒㓜夷五十三人獲逹馬器甲以数百計㨗間復
賚金幣十一年春阿台𣸪紏虜大舉分道入至瀋陽城南臨渾河成梁引軍
馳至虎皮驛援之阿台方擁千騎掠撫順口徐引去成梁聞阿台有婿曰他失其
父曰教塲乃使教塲紿河台而潜以兵襲之從撫順出塞百餘里直搗古勒寨
寨三面壁立濠塹甚設成梁火攻之二盡夜射阿台死而秦得倚已自他道搗其黨
阿海寨誅之氏得級三十三百有竒我軍死傷亦略相當㨗聞告廟献俘加成梁歲禄
百石縂督周詠巡撫李松等廕當有差王杲子孫至是無噍類已而併殺教塲他
失於阿台城下他失子即清太祖也以㓜得不死留置帳下成梁既用力戦起子
姓得䕃為錦衣外衛官二十餘單多蓄徤児飲食子女　所美好當其窮困輙貸
予之責以先登䧟陣捉生游檄計級受賀即除前負故人皆樂為之用然不恤軍
士徃徃剥餉自用及既平阿台則益驕所得財貨輙以結權貴人事督撫大吏惟
謹督撫至輙聼成梁所為己而虜入大寕堡殺掠吏民鹵牛馬無筭縂督周詠以聞上
勿罪南給事中馮景隆因劾詠與成梁交為欺罔當治上為謫景隆而罷成梁勿問
其冬海西逞加奴仰加奴擁禹騎請敕驕甚李松宻令成梁伏兵中固城去閉原四十
里松坐南楼上分命參捋宿振武等夾城外伏而使備禦霍九臯諭之二奴益驕斫
九臯反擊一虜堕馬虜遂格殺我兵数人已而伏𧺫盡殱之得級三百成梁継至斬
首一千二百有竒㨗聞告郊廟是歲虜犯十方寺成梁部将史儒塗廣等不敢
戦虜退割漢人首三百餘級行至浦河市人皆識之有王周者發其事御史陳登
雲欲劾之成梁杖儒廣以求解乃止十二年二月長秃黄狐狸等紏衆入犯前屯
三山備禦祖承訓擊却之尋窺錦義成梁潜兵出塞深入三百餘里至太寕一
鼓破之斬首一百三十餘級井論開原功加禄五百石絶督張嘉胤及李松等皆予廕
其夏虜犯西興沙河三道溝前屯一月中四入多殺掠官軍禦之輙不利十三年二月東
虜把兎紏西虜以児鄧入㓂蒲潘揚言攻鉄嶺開原於是成梁復督兵從丁字泊出
塞棄勝逐北抵其巢斬其酋管征字來得級八百三十餘達馬器械甚衆捷聞成梁
加禄百石隹胤進太子太保松為兵部右侍郎其秋虜銀燈等六萬騎自瀋陽入
継火殺掠成梁歛兵不戦及去則使李成胡等撃之斬首百餘級以㨗聞十四年二
月土蠻以数萬騎屯廣寕謀大舉成梁諜知之使髙良弼牽降夷数人出鎮野
堡偵虜會虜酋哈屯來降悉淂虜遠近强弱状乃帥鋭卒萬人由鎮邊堡出塞使
副縂兵李乎胡李得全以降夷四十騎先驅導軍兼馳二日夜抵虜巢㑹大風
揚沙虜不虞我軍猝至驚潰成梁督軍追擊斬首九百餘級救遼人千得駝馬牛
羊千四百有竒㨗聞成梁與縂督王一諤等廕賞有差當是時南関酋歹啇弱其叔
康古陸猛骨孛羅叛而從北関開原兵偹王緘發兵擒康古陸及猛骨孛羅母温姐
己而縦温姐招猛骨孛羅不聴数侵歹啇於是撫臣頋飬謙劾緘玩㓂醸亂上怒逮緘
緘遂言開原之役貪功妄殺大學士申時行為両觧且盛稱成梁忠勇辯其屠戮邊
民之誣上意觧乃止奪緘宫而是時成梁長子如松縂宣府兵有敢戦名父子㨿両重
鎮成梁弟成材駐黄花子如柏鎮宻雲如樟如梅如楨厮飬李平胡李興等皆為大将
擁勁兵中外多疑之乃觧如松兵柄如松諸苐雖貴才不逮父兄惟恣意聲色造請朝
貴蒼頭養卒皆衣金紫婦女出逰騎若雪錦諸山人遊客假權貴人書謁李氏輙得
所欲而返於是武偹日虗徤児漸寡而功名哀焉𥘉清太祖多智事成梁甚㳟成梁
悉以所得諸部卑之遂雄東方𧖟食諸小夷遼東患之十六年成梁出威遠堡圍那林
孛羅寨不克軍士死亡大半乃發大礮擊之寨裂中者輙洞胸成梁還軍割凍死軍卒五
百餘級奏捷御史許守恩欲劾之飬謙力阻乃止而如松以他事斥為民奪廕十七年
三月虜数百騎入曺家庄指揮潘應啇中㐲死成梁欲自出逐之飬謙謂虜少不足煩
大帥乃使如柏平胡等以千餘騎分道邀撃敗之斬首四十餘級八月柬虜腦毛大数萬騎入
犯遼瀋成染督兵追之斬首百餘級我軍死傷過當十八年二月虜八萬騎自長勝堡入
大掠遼陽城下殺人民無筭凡四日乃去虜知我兵乗虗必出搗巢潜伏精兵帳下以待我軍
果出腹背受敵成梁喪家丁千餘成梁自言敗虜雕背山得級二百餘事聞受賞於是
御史朱應轂言遼東失事未覆而重賞先行夫得失相當尚不可言㨗况所失十倍
所得乎聞虜入遼東我軍袖手旁観莫敢誰何俟其淂志飽而颺去乃踵其後拾一二老
弱為功或潜取邊外属夷部落微弱者戮之名為搗巢督撫諸臣喜勝悪敗計級報功而
邊民殺掠之慘曽莫之及頻年遼東城堡残毁屯田荒蕪此危急存亡之秋也何乃餙稱
大㨗以愽厚賞欺君誤國無甚於此申時行復為上言失事者諸将爾業已論罷而成
梁功為按臣徐元所勘明甚乃責應轂輕信寝其奏十月虜十二萬騎從長勇堡直犯
遼東深入盖州成梁兵不出虜徐引退十九年春命給事中侯先春閱邊參将郭夢徵報
成梁曰虜自蓮花山至北沙泥皆逐善水草駐牧惟板城孤懸無精兵守之此雖漢人在
外即虜也可盡殺張功成梁然之廵撫郝杰不可不聴遂引兵出塞夜襲二小營掠老弱二
百餘忽數騎大呼軍十駭亂相蹈籍多堕溺死者還至邉外五十里適鎮静市夷歸又邀
追之我軍還者十一二於是詐稱腦毛大入犯以㨗廵按御史胡克儉知其状劾之申時行
作書勸克儉少寛無何郝杰亦具䟽陳成梁罪縂督蹇達沮之且納如梅賄為隠其事克儉
益不平上書極言邊事壞於邊臣欺蔽而輔臣庇之使輔臣無私庇而言官得行其言欺
蔽無所容則功罪明賞罰當其誰敢不用命乃尚書王一諤謂臣曰成梁遇虜入則堅壁
清野功在守虜未入則潜師岀搗功在戦此兵部二十年來為成梁掩覆故智臣謂誤
國者一諤也祖宗朝不增餉而兵足不報㨗而邊寕令餉日增兵日寡捷愈数邊愈疲者
何也財盡於掠克伍空於私役入犯不捷而出塞邀功之所致也夫人犯不戦輙以虜强盛
為辭豈入犯則强而㩀穴反弱耶一将卒尔豈入犯皆東乎而岀塞反能攘臂耶以臣所聞
成梁出塞後未尝敢一當虜惟竊其近塞駐牧老弱数級而已此惡足為邊利害者
然猶曰夷人也若板城之耕牧者與虜之所使偵候者䧟虜来歸䟦渉千里飢餓潜
行者皆我民也一切殺之然猶曰在外也甚或挟級以徃有戴頭殺賊之謡至并其
陣亡者割首以報譬如獵夫登山所得死鹿首則首矣何功之有故敢昧死請曰入
犯之不可不戦而出塞之不可復為也并論蹇逹并前督撫頋飬謙張學顔罪上不
聴克儉遂引疾尋坐謫十一月侯先春還論成梁怯戦殃民剥軍耗國如克儉言冝
急罷上不得已為罷成梁以楊紹勲鎮遼東二十年四月寕夏卒劉東暘作亂御史
梅國楨薦成梁父子可用給事中王德完言善用人者不狃小利忘大害觧其柄而
復授之非策上召成梁不至乃以其子提督如松率宣大山西精兵五千援之而國
楨監其軍趣兼程進六月庚戌如松與弟都司如樟率兵至寕夏賊己困聞如松先
聲惮之監守不出如樟夜半以雲梯潜登南城次日游擊龔子敬攻南関如松鋭
欲登城為矢石所却七月縂督魏學曽决䇿水攻大治堤堤成俯瞰城中如釡底八月戊子
朔劉東暘夜乗小舟决堤如松擊敗之梅國楨劾魏學曽罷之而以葉夢熊代亡何虜大
入李剛堡渡河如松迎戦於張亮堡敗之追奔至賀蘭山携虜首示賊賊益惧九月寕夏
城北関崩賊馳救之南関驛卒請為内應如松治舟筏嚮北関而潜以鋭卒製南関入
之哱承恩乞降梦熊雖報許益治攻具宻使人説哱氏殺東晹自贖壬申果殺東晹等
懸首城上如松先入撫定之然哱氏尚擁蒼頭自若梦熊乃興如松定計誅哱氏明旦
承恩欲走出至南関為浙江參將楊文所執如松圍哱氏其蒼頭悉甲而登屋如松予
之箭皆投甲哱拜獨率真夷力拒如松火攻之如樟部卒淂其首寕夏遂平論功如松第
一進左都督廕一子錦衣衞指揮同知如樟等各加級有差方寕夏兵未觧而日本破朝
鮮其王李松來告乃以侍郎宋應昌經略遼東召如松為東征提督特加太子太保示優
異時應昌先遣浙人沈惟敬使倭惟敬歸言寕長願退兵平壤以西畫大同江為界如
松至大會将吏叱惟敬憸邪當斬參将李應試請間曰藉惟敬給倭而隂襲之竒計也
如松然之行長命才將二十人来迎如松飲之酒使副将李寕撃之倭驚遁僅殺三人
以㨗聞遂帥師五萬渡鴨緑江行長詰惟敬何故殺我使惟敬曰必通事両誤尔乃令
所親小西飛守藤原如意從惟敬謁如松如松厚劳遣之約以明年正月入平壤受冊退師
有日矣二十一年正月汝松兵至平壤惟敬遣其奴報行長貭明天使行冊封禮行長候於
風月楼牡丹臺二壘諸軍合攻不能下行長夜半渡大月江江水引還如松不知也旦日下
令進攻建大将旗鼓誓師入空城命諸将上首功西兵南兵奉軍令不割級而遼兵出
所匿朝鮮人首以献至千六百餘級一軍噪聲如沸爭欲殺李大蠻宋應昌令以首功
均西兵南兵乃止倭既退所過多設虗壘以疑我如松自平壌六百餘里塗列四十寨進
攻開城自旦至午城中寂無人聲令西兵梯而入收其所設戈幟割道旁朝鮮人首再㨗
報朝鮮人恨如松紿之曰倭棄王京遁矣如松喜戒西兵南兵列營江上而自率遼兵三
千獨進經碧蹄舘舘人復以倭遁告如松益喜輕騎疾馳至大石橋馬蹶傷右額蘓而復
上橋外倭幟如林李友昇率家丁㩀橋攅射倭不得過両山麓皆稻畦如柏與其弟如
梅為左右翼夾如松出淖中李友昇中鈎堕死焉倭來益衆刃及如松重鎧㑹楊元兵
至得免復以猝過倭捷聞退保開城而應昌軍駐定州相去八百里行長㨿　山清正
自咸鏡趋鴨緑江應昌前後皆阻倭幕下士馮仲纓言於參軍袁黄請説行長許封貢
使鮮兵黄為言應昌許之清正果歸王子陪臣與王京束㱕且献米五萬石軍頼以濟
黄應繍功如松躡倭漢江可得利倭整衆徐還我兵不敢逼時武庫郎劉黄裳亦參應
昌軍心比如松而惡黄欲敗其功仲缨已入説清正金相計之曰仲纓職方所使也劉
武庫内忌之如松平壤之役職方数其絶封殺降今淂無以通倭中仲纓併孽職方乎
乃率士二千人分伏南北邀其歸師殺九十餘人生擒其将葉實仲纓歸黄裳果以
通倭為言仲纓取相所得倭級以献且分遣其幕客乃止而如松以十罪列黄匕遂中察
典仲纓與相皆罷歸倭遂城釜山為持乆計六月倭陽使小西飛來輸欵而急攻咸安晋
州逼全羅如松部將季平胡禦之頗有斬獲遼束廵撫趙燿言倭多詐封貢不可輕許下兵部
議未决而我師乆暴露思帰應昌請留戍兵萬五千人尚書石星以為勞中國轉輸筴復使惟
敬如倭營應昌如松皆罷㱕明年加如松世伯爵應昌為左都御史給事中林材駁之不報二
十五年三月如梅為遼將出塞亡將挍十八軍士以数百計封事既敗復議東征以邢玠
為縂督楊鎬為經略大集宣大川浙諸軍令如梅将左恊春芳將右恊亡何中㫖以如松
鎮遼東三十六年四月虜冦遼東如松以五千餘騎出鎮逺堡襲虜中伏風沙大作
我軍自相蹂躏遂敗績如松死之中㫖復召如梅自朝鮮還代閣不任事又汰奢
恣意聲色識者知其必敗六月賛盡主事丁應泰發楊鎬及汝梅䘮師䝉蔽併及
賞之坐得膏腴地数百里益富强輕中國明年以招徠華人功加縂督蹇達太子太
保趙楫户部侍郎成梁太子太傅時有廣寕通判徐應乾者字孔坪紹㒷山隂人也見遼
東邊備大壊條上十五事首言建州楫成梁深悪之己而廵按御史䔥淳檄應乾閲操
河東得劉應棋諌稿於遼東庫憤甚賦詩􁋸之楫等愈怒劾罷之是年建州兵遂叩
清河爭入貢車價語狂悖成梁年己八十昏耄不能制又明年拘我通事李維葵三
月而释之貢遂絶成梁黙黙無所發舒三十六年給事中宋一韓劾奏遼東東境皆
與建州接壤開拓六堡廣袤八百里三十年來不敢西牧以此新彊為之限也其後
軍民史仲義等願徃墾種以當虜衝於是剪子河鸭鶻関東西三百里凡占籍二千
餘家歲輸租税生齒漸繁地力益闢隠然為柬土保障今楫成梁惑廢弁韓宗功之言
納建之重賄㮣曰逃民遷還故土於是室廬蕩然失業者衆二人俱蒙廕賞抑且招徕
未定朝貢頓阻又厚歛靉陽撫順諸額外頒賞是夷為主人我為佃客沿邊舊彊又隂
予之其事更出割地下矣上乃命御史熊廷弼徃勘既至騐石牌為界劾楫成梁八罪
請斬之蹇達己死并請追奪官廕不報是年成梁請以縂兵王威代明年虜入大勝䧟之
事益急乃檄西兵䕶遼增餉二千餘萬宋一韓復極論棄地非是請按如律楫亦尋罷已
而建州請减車價入貢稍還佃子峽故地然皆宻箐險瘠不可耕其餘横江鴉鶻関地三百
里㩀收自如廷弼請悉貴侵地乃許貢不聽亡何成梁病卒諸子皆廢不用停伯爵世襲
而少子如楨以廕累遷都督同知掌錦衣衛四十三年加太子太保後以軍政杜門不出又
三年清太祖自称國汗降我遊擊李永芳殺縂兵張承胤中外大震以楊鎬為經略兼擬廵
撫賜尚方劍大集諸鎮討虜即家起如柏為縂兵楊鎬固庸人且老矣治兵年餘無所更
張建兵復攻清河䧟之九月從撫順入如柏至瀋陽遇数千騎却之己而復入東安堡殺
掠千計四十七年正月杜松劉綎諸大帥兵皆集上訝鎬奏報久稽恐師老財匱命兵
部懸賞格輔臣方從哲給事中趙興邦爭欲速戦為快移檄督之鎬遂倉卒誓師二
月分兵為四道以馬林趋開鉄杜松趋瀋陽劉綎趋寛奠而如柏率參将賀世賢等
出鴉鶻関趋清河時松綎皆鼓鋭進無不一當百如柏中途逗遛鎬亦虗張撻伐兾諸
将取塞小㨗塞朝議故阻如柏松綎遂深入敗没如柏軍以二月卄八與諸将挍歃血會
􁋼於鄧将軍廟明日次小孤山下望對鴉鶻関有虜騎甚衆三月朔始從大夾河出賀
世賢從清河鴉鶻関出地迴遠大夾河水驟漲行軍絙索相連魚貫而進明日先遣李
克太奪鴉鶻関建兵陽棄之誘我軍深入又明日遼軍次鳥鷄関建衆伏関後隐隱
数百騎出入如柏不敢進而鎬亦使使撤如柏如柏即引還全師入境中外喧然
謂鎬比李氏䧟劉杜二大帥如柏既罷其弟如楨又結廵撫周永春宻舉以代給事
中李竒珍謂李氏䟦扈不宜復以如楨代兄不聴遂以如禎為縂兵加太子太保以
行徴如柏即訊如柏率其族属子苐如挺如榛等一百七十餘人至京師所部悉放
遣之鉄嶺遂空五月建兵深入鉄嶺撫安堡如楨不能救七月宰賽聞建兵大有克
獲引兵邀之皆見殺遣骸滿道如楨至熊官屯拾之以首功聞且妄報宰賽合營以
掩不救鉄嶺之罪㑹廷弼至以如楨守瀋陽無何有建兵二十餘騎入三坌口如楨
倉皇與李光榮奔至榆皮舖乃止廷弼乃摘其十不堪願急徴李懷信代将從之復
為御史陳于廷所劾坐退縮欺妄下獄庾死李氏坟墓在鉄嶺者悉為東兵所發韓
宗功自建州脱㱕以天啟二年坐問諜伏誅已而懐宗即位東事益棘拊髀太悤謂
不得良将近臣有言李氏無罪而趙楫孫台亦訟其祖功求復廕上竟許之時崇禎
六年也如楨既長撃自分必死以其歲忽中夜傳詔宥之出獄家人皆驚喜過望七
年冬以大同縂兵王朴言求成梁之曾孫遵祖續封寕遠伯然李氏遂不復振
荘鑨曰當李氏之盛父子手握重兵蒼頭厮飬皆綰符繫玊中外文武多倚李氏以
成功名以故譽言日至名過其實及其衰也兄弟救死不暇而引䋲披根之徒從而媒孽其短
又已太甚要之成梁父子固良将也方其誅王果殱阿台珍速把亥而如松又平劉哱本
朝兵威之不振亦已乆英而隆萬之間又當積弱今考其武功有非仁宣以来所敢望
者成梁父子固亦人傑也哉彼俺荅小王子之属控弦数十萬陸梁西北邊終世宗之
世天子屡為旰食殺司馬督撫大将軍以下若而人魯不能得其一酋而成梁當之
擒名王破堅寨易於摧枯拉朽借曰割級侈功多獲老弱而纍纍千百計豈盡漢人
轉戦深入出竒制勝之功不可誣也獨是阿台屡犯誅之宜矣他失有功於我不𬒳賞
而𬒳戮且阿台城下之舉或疑其漸不可制爾而獨留一㓜子以為皇清開創之祖反以
所得部落全畀之甚至新彊棄而不問属國破而不援豈盡兵不利謀不善哉此固天之
所興莫能廢之者也晋之亂也劉石嚴强而主中原者在拓䟦宋之弱也完顔南逼而
一海内者在䝉古明之盛世為邊患者西北諸部而其亡也統於建州大命暗移南北
迭主天寔為之雖百成梁其何以免若是則成梁前後㨗功舉可信乎曰有可信者有不
可信者萬暦十載以前此其可信者也十載以後此其不可信者也何也十戴以前新鄭
江陵相継當國其人皆明習邊事綜覈名實有功必賞有罪必罰能鼓属文武大帥而
用之成梁固不敢不効命且又精力方壮技勇𥘉集一再試其鋒於就哀之㓂斬獲中
率固其常爾此其可信者也十載以後吳門為政煦煦掩覆功則與賞罪不蒙罰於
是献俘奏凱之事歲見而覆軍殺将匿不以聞戴頭殺賊棄地策勛那獨成梁之耄
不任事也又非成梁之前勇而後怯也政府司馬樂其勝而謀其敗成梁有以深知之
也此其不可信者也天下安注意相天下危注意将相不忌将則将不疑相不比将則将
不欺相不中制則将擇便利相不冐功則将畏賞罰偏禆之下行伍之間寕無成梁其人
者然而督撫掣其肘臺諌鼓其舌相臣制其命剥士則狼掠民則虎媚上則孤避敵則
䑕勢有固然無足怪者以劉杜之勇且賢而一方從哲足以殺之而有餘若江陵之為相寕可
多得哉懷宗在位厚卹江陵而續封寕遠大聖人舉動真有越於尋常萬萬者而三百之基
自我而墜倘亦謂天之所廢不可復支也㢤
　　　　戚継光
戚継光字元敬號南塘其先以開國功世定州衛指揮僉事父景通武宗時部戍卒踐更京
師劉瑾有逆謀知景通材遺之蓆帽約使内應景通徉許之旦日為黄冠遁去瑾敗乃
還討䝉隂山賊李琪破擒之又屡撃殺山東賊歴遷大寕都司入坐神機營歸養母
生継光榷竒多智以經術著襲官嘉靖庚戍待試武闈會虜犯京師上便宜言事山東
歲遣治兵使者部兵入戍継光以中軍從進俻倭都司尋改浙江都司僉書浙中方苦
倭甚継光以義烏人故勁慓言於督撫胡宗憲請練為兵宗憲許之使募三千試之継
光以江南菹澤多走險不利並驅乃為鴛鴦陣二十有二人隊長前次夾盾次夾枝兵
次四人夾矛次夾短兵撨蘓居後犄角互張攻距擊刺互用試既習淂𥙷浙東參将命
部台州而僉事唐堯臣部台州兵偹與継光雅相重嘉靖四十年倭大至寕海告急維
光之寕海度賊且睨台州而先發寕海以繫我軍乃留一軍海門為偹既發賊果大來
登桃渚新河圻頭諸䖏欲乗虗逼台尭臣自将海門軍趋新河破之温嶺而寕海賊聞
継光且至則皆遁継光乃急引兵還台自昧爽及午至城下兵行七十七里未食守吏謂
賊近戒門嚴母得入兵爭門而囂継光後至呵怒之曰此汝等爭門時耶賊薄城下
㓕之乃食鼓行而進過賊花街斬其首賊大潰張翼逐之殺数百人乃食又逐之
瓜陵江多自沉死継光復率舟師邀擊俘馘亡脱而圻頭復焚舟起超台継光簡
精鋭千五百人徃五月庚申朔及大田賊堅壁不出會雨甚間道遁仙居継光從
大道先之圍之数重四面舉火賊爭提槖贖命盡焚之盖二旬有九日九接戦斬
首七百鹵獲器仗三千二百四十有竒是為戚家新兵所至如破竹是歲江西告
急宗憲檄継光西行露布以聞軍聲益震明年春倭由福建長楽連江福清而
下分壘為三窟一㨿横嶼一㨿牛田其酋長壁莆東南出没焚掠於是山清
反廣叛兵固之肆起宗憲兼制八閩發兵八千属継光将之而予浙帑萬金使
副使王春澤監其軍継光引兵從間道入福建破横嶼絶島中再旬入福清大破之牛田
賊殊死走興化銜枚趋之夜四鼓抵賊營連破其十六營斬倭千餘級餘多溺死者平
明率兵還城興化人乃覺其郡中士民具旗幛行酒郊劳振旅還浙中㱕無何閩中新
倭継至圍興化士民盡夜乗障望援師兵備副使翁時器巽懦廵撫都御史游震得
遣縂兵劉顯赴援顕以兵少不進遣他将以三百人徃賊盡陀之居数日顕又遣
帳下兵八人齎文報時器賊殺之衣其衣詐為顕約書縋城而上曰令夕且息鈴析
将有所謀或疑其詐請錮之時器怒不聼罷鈴柝如約夜未半八人者斬関延賊城
中大亂賊殺人很籍時器與參将畢髙等倉皇遁去賊焚公署火民居駐城中
六十餘日乃破平海城居之事聞上震怒罷震得逮時器髙等皆謫戍乃用譚
綸為廵撫都御史而以継光為縂兵鎮守福建継光将萬人兼程入閩至則
直趋平海而俞大猷己前率兵断其㱕路賊不淂去継光部勒士卒雞鳴蓐食晨壓
賊營擣之刺真倭三千二百餘級賊他部圍仙游城己三月継光引兵馳赴大戦城
下賊敗趋同安継光追奔至王倉坪斬首数百級餘衆復奔漳浦継光窮追擒斬
数百人継光兵所至賊輙股栗受刃閩地悉平継光與大猷同為名将大猷務持重
而継光雷擊凨彂無不立碎甞以春月至崇武所城民方耕倭驟登岸継光亟出兵
迎之􁛨将請待兵稍集乃出継光曰春月農郊婦子在田令倭得殺良民即盡殱之不
可贖也必立徃竟勝之穆宗即位虜䧟石州東薄昌黎凡不守用廷臣議召綸還兵部
而令継光恊理戎政継光三上書備陳七原六失四弊大較言西北兵十倍東南而邊人見
虜望風靡者由不議練兵夫練兵之法臣嘗試之東南而騐請簡部将募三輔州縣士三千
部将將之合為四營營各五部立一禆将為之連衡簡練訓習一如東南比及三年格虜亟
北然後屯田足餉罷戍鎮兵百世之利也於是改綸縂督薊遼而継光專練兵督四主将兵
節制視督府筴者謂継光武人不冝假大柄苐可易為縂理爾乃詔継光以署都督同知縂
理薊保於時諸主将視縂理猶寓公然綸言其不使則又改継光縂兵鎮守薊州山海
永平諸䖏縂理如故而練兵之議遂寢継光乃請召向所練南兵修薊鎮邊墻楼櫓
敵臺翌然壮䴡費縣官十萬緡而考工計當百二十萬復增暮南兵二萬練編伍戍之
用車戦如大猷之法其秋虜不敢犯論功首最始邊将御士無律士驕継光所召南
兵至陣而見軍門待立於郊適雨甚自朝至於日中荷戈屹立軍容益壮邉人大駭
居五年神宗即位張居正當國遣兵部侍郎汪道昆行邊大閲薊門十六萬之師畢
至營伍旗旄火鼓約東皆奉継光令進退無敢亂行比還報悉以状聞以修薊功逓
進左都督加少保加太子太保居薊者又十餘年継光所得义鎮薊以居正善任之
及居正卒人并言継光命移鎮廣東亡何虜入黑峪開薊人願亟召還不得請継光
在廣踰年疾作得謝還登州卒継光起禆校屡遷至大都督佩両印跨制三道大小
数十百戦所殺鹵以巨萬計在薊門築墩臺軍士受役法不得左右頋匕則必斬或
勸止之曰軍多頋則惟怯起矣焉能驅之死地使䧟陣耶所著在浙有紀效新書在
薊有練兵實紀治兵者悉遵用之當是時東南名將輙首俞戚稱大猷為龍継光為
虎然大猷每以不得一當虜為恨及継光乆在薊又值虜受欵邊境無事其所經盡
猶未盡云
荘鑨曰戚南塘練兵之説不可廢也明之盛世京兵以十萬計九邊兵以百萬計而
中國踐更戍守之卒又不可得而筭也若此者豈患無兵然而一旦有事数百騎傳
呼而名城不守師徒挽敗京邑震驚内地騷動者何也兵不練也無事則竭農夫紅
女之力以飬驕悍不馴之衆有事則邊鎮所在告急請餉不加少而禦㓂者益寡不
得己而召募游手無頼子弟以實之驅市人而使之戦一聞鼓聲眩掉自失欲其不
鳥獸散也得乎終明之世中外􁄐議者有両端一曰汰兵謂多虗伍即存者皆老弱
不足當敵而虗靡見粮汰之便一曰益兵謂浙江慓悍川兵趫㨗而土司苗户嗜利
敢死皆足以衝堅捍患逾於土著故益之便吾以為両説皆非也夫汰而不練是謂
坐弱益而不練是謂募盗坐弱者啟戎募盗者長亂其䆒也不敢汰亦不敢益而天
下遂無一兵矣説者曰非不欲練也不暇練也行伍未定将卒未習而春秋汛期之
徴發中外剿禦之不時兵以戎籍為寄将以傅舎視官即欲練習而冦已在門少有
鹵略文法夷從而議其後矣何暇練曰是不然練有時主練有人用練有地當隆萬
之間俺答稱臣邊境靜謚即有小失邊吏足以禦之此正練之之時也譚二華之精
敏戚南塘之雄略文武相得行陣之事可燭炤而数計此練之之人也在南則練南
在北則練北水則練水陸則練陸平原曠野則練車深箐宻蓧則練伏随宜而用不
違其長此練之之地也有其時有其人而又得其地何患練兵之議之不可行大權
出偶假而議者蜂起縂理虗縻視同贅疣以不世出之才徒躍馬食囱老死牖下不
知内庭持議者云何也而乃致咎夫将不恤卒卒不知兵此披堅執鋭之夫所以每
言欲得文吏而甘心也今南塘之書具在徒作楮上空言亦何益於人國也哉
　　　　　劉綎
劉綎字煥吾南昌人都督顕之子也継自束髪從顯軍中屡先登跳蕩有功嘗督舟
師追倭入海過朱家尖大戦一日夜金鼓鏡砲聲不絶蛟起海波沸綎急收船島中
而賊舟皆漂蕩溺死者千餘人已從攻九絲以夜半帥死士衘枚擊都都寨殺数百
人焚皆房二千餘間器械萬計遂平都都歴官都督僉事以副縂兵代父守四川萬
暦二十一年倭䧟朝鮮上使大将軍李如松縂諸軍救之倭遁釜山檄綎将蜀兵五
千人留守全慶㩴禦倭縂兵又選髙嚴精卒萬人隷綎訓練移王子光海君出填重
地設險隘謹斥堠以禦外侮㑹尚書石星狃封貢議欲撒防綎力言不可後封冊使
奔還東事益急乃復下詔募江南水師議海運分水陸四道合官軍十萬綎居西道
相机行剿是時倭㩀朝鮮者七年沿海􁅦結為三窟蔚山為東路清正㩀之順天為
西路行長㩀之望津四川為中路石曼子㨿之三路皆伹海為固綎率所部居水源
攻順天倭寨倭築寨逼海綎不得逹乃使便紿行長為好㑹行長許之且言以五十
人至綎大喜四面為㐲以待而令徤卒詐為綎单騎候道中綎頋為卒執壷觴侍令
軍中曰視吾岀帳即發砲圔倭明日行長果率五十騎來僞綎磬折迎悵外及席行
長頋見綎状貌竒之数目之曰卒安得若是綎大驚置壺觴出軍吏驟傳砲伏兵蓋
起行長躍而騎與五十人且戦且走遂突圍去游擊王之翰率黔苗兵來援倭已遁
明日行長使使謝綎綎亦使使報之謂昨登席發砲所以敬客無他心行長唯唯復
使遺綎巾幗綎怒督諸軍奮勇攻城夜半薄城三道並進倭禦之殺傷相當及寅不
下綎乃選鋭士由西北水口以束草負土填濠進坎而登遂舉火中外夾擊倭乃棄
城走海綎督軍追之㡬獲行長石曼子來援與陳璘闘行長從旁逸去焚其舟二十
艘斬級一百六十溺死者甚衆而我軍前後失亡者千餘人倭遁歸釜山營不復岀
遂以㨗聞亡何平秀吉死國中亂三路倭将皆撤軍還論功晋都督同知而綎以播
事先趣還朝時二十七年四月也先是一年播酋楊應龍反攻䧟楚蜀黔境上諸城
堡勢甚張使都御史李化龍縂督諸道軍討之時制府草創無可恃而綎素有威名
又多家丁良馬可决勝頋奉詔不即赴蜀踰期乃至詔切責充為事官而應龍又甞
從顯征蛮與綎有舊於是人多疑綎化龍獨重之延入卧内披肝胆與語且引其父
九絲功為比綎大慟誓以死報化龍乃騰書於朝謂非綎不足制賊朝議方急賊不
得己逐命綎專制己而黔蜀楚漢土兵大集化龍分軍為八而綎縂綦江路由松坎
爬頭箐夜郎舊城進深峭懸崖多賊伏而銅鼓臺嚴邨囤楠木山羊簡臺三峒皆陡
絶賊目穆炤等㩀之綎進兵連戦三関賊以死拒峒乃運茅縦火進克三峒賊復選
虎苗兵数萬令子朝楝率之分三路來戦鋭甚綎亦宻引軍分三路應之賊突我軍
伏盡發綎身自䧟陣立斬数人部下皆洙死閗賊大驚曰劉大刀至賊大潰朝棟堕
馬㡬獲之應龍父子嘗言他䖏兵不足畏惟畏綎與水西兵爾及朝棟敗賊大惧退
駐石虎関我兵奮前斬関連奪滴泪三坡并瓦窰石火爐二寨又克悶頭箐炒米坡
頂山三壩鬼崖險寨賊遂披靡奔入娄山谷中娄山関為賊前門萬峰揷天箐林綰
結中一路纔数尺壘石架楼設木関十三所綎引軍從間道攀藤魚貫毁柵入連破
関門官軍多傷都司王芬中流矢死綎親勒騎衝堅遊擊周敦吉守備周以德左右
翼之踰青龍坎追奔至飬馬城應龍張黄盖督陣綎軍猝至驚而潰應龍僅以身免
自是不復窺娄山綎進營冠子山逼海龍固下議攻鉄柱関賊四面受敵力不能受
綎督諸将劃城垣而上先登左水関楼楼毁烟冲因上囤中皆哭聲震山谷間於是
諸鎮兵議畨休攻賊綎身先士卒火砲轟烈立破土城月城應龍父子率諸苗出城
突擊者三我軍不動復以重貲募死士拒戦苗皆散走無應者明日陳璘兵先入綎
等皆入應龍偕二妾自焚死是役也綎破三峒克九盤取石虎娄山入飬馬奪鉄柱
二関諸軍逼海龍連月不㧞綎至一日而克其二城遂破巢播州底定故征播以綦
江為首功化龍露布以聞綎擢左都督廕一子指揮使三十六年奉命征雲南蠻復
三宣六衛生禽岳鳯父子献俘告廟再平羅雄誅継荣破武定殪鳯騰霄又督陜西
兵征臨洮火落赤諸部裹創百戦未尝敗衂四十年建南猓夷為㓂復移綎督兵計
之既至都御史呉用先一以軍事聴綎五月渡瀘水冒風瘴深入粮絶至煑草以食
軍士多死所過桐嶆雪峰諸路盡闢之計費一十萬斬級三千三百事聞於朝會有
蜚語謗綎遂奪官歸建南功不得叙兵訊撒不予㱕餉将吏空腹䠥􁋧行道中盡貭
其衣甲而蜀兵多觧散去綎稱貸割貲食戦騎家丁三載乃得歸歸未一年而遼東
難作四十六年詔天下宿將入衛京師起綎故官綎既家居失勢賔客及門下壮士
多去之一旦復起從者不過七百餘人馬八十餘匹己抵京師䟽請諭蜀父老集舊
兵謂庙堂戦守之議未定将之責委未定兵之分布未定難以出関即火器鎧仗車
馬破虜諸械未偹諸省徴發者未集召募者未練亦難以出関臣所携佛郎機百子
銃俳銃鳥銃火砲釘板挨牌䄂箭藥箭飛鏢諸器由水道進俟其至乃可辨臣故所
統舊将卒聞風遠赴絡繹於途俟其集乃可行若輕發僨事張承胤即前車也况今
邊事亦難言聞警則人情洶洶若虜在目前少退則䖏堂怡怡竟置度外應事過於
張皇綢繆踈於桑土此臣之所爲大憂也䟽入不報趋綎行急已至遼立趋出関於
是分四道大舉出塞李如柏出清河杜松出撫順馬林出開鉄綎出寛奠如柏中途
逗留松戦死林敗㱕綎獨自牛毛寨深入頗有斬獲至馬家寨伏發我軍力戦破之
三戦三㨗遂克一十八寨直抵後金舊治百二十里逼軍誘戦守備馬進忠䇿馬而
馳官軍從之敵惧而却屯山箐中我軍亦困聖壁相拒會己破撫順軍假其斾先傳
呼杜将軍至且言杜将軍戦勝來合劉将軍綎大喜不及環甲開壁納軍敵二萬人
突至圍綎数重自己至酉我軍亦死戦圔開復合兵來益衆我軍不能支綎遂力戦
死其禆将劉柘孫負綎尸手挾刃與敵相格亦死之招孫身痩短黑精悍運槊如飛
尤為綎愛將云其從綎死戦者有守備劉朝元應祥李士玊千縂劉吉龍馬進忠劉
汝吉吳自文王光逵梁汝貴把縂劉尚劉思勝王光遠易廷諌劉中二百户胡清縂
旗田見龍曽朝卿郷兵千縂夏時正李志國等其為寛奠一路戦沒者有宣大副将
江萬化寛奠參将祖天定靉陽守傋徐九思南京守備遊撃姚國輔世飬官軍二千
七百餘人綎精於兵事有連環釘板木将軍倒馬鎗連珠砲紅綿索飛乂神沙諸秘
術皆得之蛮中舞百斤大乃輪旋如飛帳下卒合南北倭苗夷虜鬼面黑獠無所不
有其强者一能抗百弱者亦敵数人馬逸能止之車覆能起之頋以軍未集器械不
具倉皇出師粮盍援絶孤軍䧟没天下聞而傷之自綎死而中國無名将矣天啟𥘉
詔卹遼左死事諸臣以綎為首贈太保謚忠武予祠遼東額曰旌忠
　　曰悲哉劉将軍之死也将軍生平慓悍嗜殺不能無財物婦女之好迹其所為
亦未必出韓忠献岳忠武右也而天下望之不𬋩方叔召虎朝廷倚重之亦然所可
怪者以方叔召虎之将而乃付之庸懦昏耄之楊鎬制之命而掣其肘将軍嘵嘵以
兵不集器械不具為辭上叩九閽下號制府如充耳而莫之應遂乃倉皇出師賈勇
深入追奔逐北斬将搴旗以数千之衆使敵人破胆甚乃號哭遁逃将軍至是功雖
不成可答主知而謝天下矣天下以征播討蛮之功望将軍因以悲将軍至不待
其兵之集器械之具而趣之出以殺将軍所以益悲将軍自将軍死而天下更無有
如将軍者益不得不悲将軍善乎沈慶之之言曰耕當問奴織當問婢以萬世一時
之舉而謀之曰面書生将不集士以其卒予敵也君不擇将以其将予敵也将不知
兵以其國予敵也楊鎬一帥師而精鋭之卒盍敢戦之将死中外之力殚於是乎遼
左淪没京師震驚鉄騎歲躪於中原赤子坐疲於悉索而國且随之矣故天下之亡
不亡於懐宗之刻覈而亡於神宗之廢弛不亡於陳新甲之主欵周延儒之綎敵而
亡於方從哲之逢君楊鎬之奉檄不亡於大凌之䧟松山之敗而亡於四路出師一
軍獨脱之頃要之四路之将皆名将也四路所統之卒皆精卒也将以劉将軍為最
杜次之馬又次之世人見李之以逗撓全軍謂與敵通者非也以彼父子相継握兵
居遼有年所矣習知敵之不可輕取我軍之不可浪戦而逡廵畏縮聞命即返怯誠
有之而乃責以不救撫順寛奠䧟両捋軍於死地者不知時勢之論也夫分道出師
相去逺者数百里近者百里彼此不相謀聲息不相聞安知我軍所在而迂道以救
之乎故劉杜之死楊鎬殺之也楊鎬之敗方從哲誤之也鎬即不棄市從哲不就訊
而責如柏以賣軍辱國如柏雖死安能以服其心哉
　　　　　杜枀
杜枀字歲青世籍羽林衛矯㨗善騎射年二十九襲縂旗例加副千户浮沉里中巡
撫都御史賈仁元擢守魚河兵部尚書石星聞其謀勇移守寕塞營雖在郷曲行法
無所狥人皆惮之時酋首火落赤謀内犯枀日謹斥堠嚴譏察嘗於道上遥見一人
於衆中令左右縛之曰疾視而却歩必諜也詰之果諜者劉應隆遂以聞而磔之虜
謀亦寝萬暦二十二年火落赤紏衆将入寕塞枀聞謀先出不意制之率驍騎出窰
澗直薄虜營虜恃秋髙不為傋我兵奮擊斬虜首十九級虜復紏套虜吉能入犯定
邊塩池枀從縂兵麻貴為前鋒與虜大戦走之擢領鎮兵坐營中軍二十三年二月
復從貴出長樂塞令部将王寵等先諸軍殊死戦斬虜首八十五級功最三月出清
平東擊火落赤等枀自先力戦斬首二十五級四月虜入寇保寕堡枀将輕騎赴敵
斬其名酋走之六月進署都指揮僉事充遊擊将軍管叅将事分守清平路八月貴
檄枀将親兵出長樂塞逐虜臺甕山枀從便道出薄虜營大呼突擊虜驚散斬十六
級而歸虜不敢逼吉能恥其酋長屡敗遂紏衆大入犯寕塞長驅数百里分兵轉掠
環慶枀率所部馳援至葉家岔與虜相接為陣時虜勢衆而鎮兵道逺未齊皆惧枀
躍馬誓衆賈勇先登戦十餘合枀軍益奮無不一當百虜扶傷遁去棄所擄掠萬計
十一月論長樂功進實授參将視事如故二十四年二月吉能謀入㓂廵撫李春光
縂兵貴檄諸路出擊枀以所部出清平時虜有備斬首十五級将還謂其下曰虜今
見我獲級歸必且弛備可再一出必大獲乃令部将李義等從波羅堡繞出虜後多
持火鼓夜犯虜營虜果不偹遽驚起枀帥衆継至合撃大破之義等逐北至单樹梁
又斬虜首四十五級虜遂遁縂督李汶聞於朝尋進副縂兵二十五年六月酋首荘
秃頼明愛等七台吉大舉入犯延東永興諸堡時枀兄桐己累功至左都督再鎮延
綏率兵徃禦相持二十餘日屡出竒兵撃虜虜稍稍觧去枀聞立發兵徃援與桐合
擊枀挺身而前斬其七酋秃頼等相頋錯愕曰杜家兄弟不可當也遽引去尋以葉
家岔功賞賚有加十二月定邉恊鎮缺汶與廵撫王見賔交薦枀以原官恊守延綏
西路駐定邊節制安邊鎮靖寕塞諸路二十七年二月甘肅廵撫田樂縂兵逹雲拓
河西地築枀山為内固套虜謀發兵擾築者詔令延寕兵分道邀擊牽制之時枀方
赴西恊道由安邊適承檄遂麾軍從安邊岀與火部赤遇擁衆四起扼枀枀中二矢
氣益奮虜不能敵遂還走斬首三百六十餘級擄獲尤衆功為一鎮冠四月酋首鐵
雷等入犯寕塞枀率衆斬其前鋒走之閏四月火落赤等入犯寕夏安定堡花馬池
副縂兵李崑被圍甚急時桐方移鎮寕夏枀計寕去安定遠而定邊去安定近不救
而䧟桐且得罪乃引寕馳赴之與虜大戦殺傷相當虜亦觧安定圍去寕撫楊時寕
以竒功上七月火落赤等謀入犯枀遣輕騎岀定邊塞至明水湖與虜戦斬其驍騎
走之八月赤復紏鐡雷等東犯寕塞枀馳援追戦至関門墩走之九月套長吉能大
舉入犯延東髙家諸堡直薄葭州而雷赤等俱率衆東随吉能大掠延東勢甚張枀
乃請於汶願以所部精騎直走虜巢縻其勢汶壮而許之遂引軍夜出定邊搗雷赤
部殺傷無筭雷赤等適自東路歸以萬騎襲枀後枀還軍與戦竟日身中数矢不退
虜不敢逼遂圍之時軍中粮盡有以濁醪進者枀揮去曰衆皆渇矣吾忍獨飲乎衆
益感奮下馬為歩陣力閗虜稍却枀馳斬其三酋雜虜五十餘級虜乃燃狼𤇺大集
寕虜宰僧諸部圍復合桐聞警自興武營馳至虜遂觧圍遁去枀全軍歸二十八年
鉄雷大舉㓂磗井敗之是歲請告㱕三峽别堡居四年是為二十二年縂督汶與都
御史孫惟城鄭汝璧交荐詔以原官恊守延緌東路九月炒忽児等七酋擁衆㓂孤
山之紅崖先遣精騎禦之虜大集枀軍継之再戦斬其酋十二奪駞馬鎧㐲過當復
追搴其二旗炒忽子以爭旗中矢死虜號笑遁去先是枀屡出塞破虜匕不能支毎
入塞又輙失利去虜中畏枀異甚比之為狼又以其面赭號曰紅狼公至是相戒曰
慎母犯紅狼公由是不敢窺孤山明年七月詔進右軍暑都督僉事佩鎮西将軍印
鎮守延綏枀以火落赤𢾗為邊患徃者牽節制不得一大創虜遂發兵出安邊俘其
部虜百餘囚而問之赤惧使使請如約受罰枀不許赤益惧因酋婦切盡比妓及兄
弟六台吉等輸罪乃許之釋其俘明年四月火落赤憤俘虜之恥復謀入冦枀飛馳
迎擊於安邊塞下身先士卒援枹鼓之轉戦三十餘里至明水池虜合衆自固枀張
両翼夾攻之虜遂披靡斬其酋帥以下四十餘級殺傷尤衆赤恚甚遂得疾右臂痺
馬汶汝璧露布以聞五月中路酋首擺即太乗枀西討両犯保寕塞枀聞棄大軍輕
兵從間道赴擊之太等不虞枀至倉卒不能陣遂奔斬首五十九級七月太憤復潜
軍保寕塞下枀與廵撫涂宗濬謀逆擊之時凡子都司僉書文焕自安邊予家居令
将千騎為前鋒而自率五十騎継之出塞数十里太引軍迎戦文煥奮前敗之斬首
四十六級枀軍亦至虜倉皇走八月沙計等七台吉入冦高家堡枀曰鎮城至髙家
堡二百里而遥援軍難以驟至不若直至其巢邀其㱕路此孫䐉所以勝龎涓也遂
出長樂塞令子指揮僉事文燁以二千人為前鋒至蛇井梁而沙計果引軍歸短兵
接呼聲振山谷及暮斬其酋帥端大以下六十六級十二月薊鎮酋首煖兎白吉等
数入冦朝廷患之而鎮守都督尤継先又以收夷丁過當為縂督蹇達所劾己遂移
枀鎮薊薊當承平乆武偹大弛枀既至徧廵諸路嚴加選練将士堪戦者輙岀素中
貲犒之不則以軍法從事所至自裹粮糗不入所部一錢三十六年叙延綏建安功
予上賞五月東虜擁二萬騎窺喜峰口殺一百縂枀督朱大煒等火攻退之六月遼
帥李成梁老詔枀以原官佩征虜前将軍印鎮守遼東兼偹倭縂兵官時煖兎方盗
薊邊枀帥衆禦之至青山營聞移遼将還縂督蹇達止之且請於朝留枀仍鎮不許
煖兎聞枀且去大喜遂以精騎十人入㓂界嶺口枀乃誓師曰薊雖以匹馬不入為
功而彼驕我怯實由此始不一創之薊事殆矣今與若等哲克此虜軍法具在不以
移鎮故為若等貸也衆皆曰諾逐踴躍虜素輕薊兵且不虜枀猝至亦引而前枀督
兵急擊虜虜笑之不動驚曰此紅狼公也遂大敗追斬二十餘級八月復叙延綏安
邊大㨗功告廟行賞進枀署都督同知廕一子本衞正千户世襲仍予銀幣十二月
來暈大入冦薊鎮河流口大掠去己復諜合挿漢諸部十餘萬騎聲言復犯薊門於
是縂督王象乾謀發兵搗挿漢使無得助西虜聞於朝報可而遼鎮自李成梁以搗
巢功至封伯枀心豔之遂率兵出中左長嶺山至哈流兎不見虜遂襲他部牧夷斬
首二十餘級引還以功不及格復殺塞内拱兎属夷百二十餘以大捷聞寕前副使
馬拯知其状以告廵按御史熊廷弼露章劾之拱兎故名忠順怨枀襲殺其部小歹
青等激之使入㓂其明年遂引衆從錦州大鎮堡入至錦昌堡遊擊干守志禦之不
利枀乃自引軍出大勝堡逆擊斬首五級遂還三月拱兎復入中後所殺掠更民遊
擊郎名忠與戦而北遂克我大勝堡鹵掠千計于守志等徃援斬首七級我軍死傷
者百五十餘枀慚乃徉彺乞休自焚其冠服旗幟弓矢詔許枀㱕於是督撫臺省交
章劾枀下部當逮治以前功免枀為将以亷勇稱與開府監司相見輙自稱介胄士
不少屈挫為東西虜所惮及哈流兎之伇威名大損家居者乆之四十二年秋吉能
挾王封不得大舉入㓂延綏令東虜沙計等圍大柏油堡殺副将孫弘謩復令西虜
火落赤分犯寕塞而枀兄子文煥己為都督僉事方鎮寕夏禦却之九月赤謀令寕
虜合犯清水營遣文煥西援而赤由以所部深入大掠枀聞警自嘉嶺歸榆林将集
衆禦之赤聞而懼謂諸酋曰紅狼且至柰何諸酋遽引軍歸棄所鹵輜重人畜赤不
能止亦遁歸吉能自大柏歸益驕投謾書延綏言将大攻中路挾講大事延綏大震
縂督劉敏寛檄枀治兵吉能聞枀至遂還而令火落赤等迭撓我師十月赤等入犯
靖邊枀聞馳赴之至紅栁河虜方半渡邀擊之斬其前鋒遂大敗虜悉奪所掠而還
十一月赤等復紏衆聚棋杆山一㸃沙諸䖏火光数十里欲臨邊設㐲謗枀以報靖
邊之役枀諜知之檄西路恊守蕭㨗等四路兵自寕塞守口澗遶出虜後多持火鼓
乗夜夾擊之虜大驚不知所出遽引衆迎戦枀大呼馳之遂潰追奔至明水湖斬虜
首四十二級班師還寕塞謂諸将曰虜雖小挫計必復来冝乗其未定再擊之乃從
間道出磗井堡枣茨梁黎明與赤部遇虜既畏枀又新敗不敢戦而退赤復集数千
騎遮枀栁門大小十餘戦虜左部復先奔赤軍頋之亦奔枀揮親兵横擊之搴其皂
纛虜衆益不可止遂大破之斬首百七十級死傷無筭赤自是遠徙不敢出而枀自
磗井還移降夷成靖邊與守臣不合而敏寛頋左枀功不得叙四十六年後金䧟撫
順言官爭薦枀乃復召枀以原官起山海援遼縂兵官己復䧟鉄嶺趣召枀移駐瀋
陽縂遼東兵枀既家居乆失勢聞用兵踴躍思自見益破家募死士三千人及相從
西塞降虜子弟蒼顕合五千人疾馳岀関至潞河人聚觀如堵枀祼而示之曰杜枀
不識字武夫惟不學書生貪賄懼死爾衆見其創㾗班班無不嗟嘆十七年春天子
用輔臣方從哲等言敕經略楊鎬刻期搗建州遂以二月二十日分四路出師令枀
帥縂兵王宣趙夢麟𠫭将龔念遠柴國柱遊撃劉建節王誥張泰紀楊欽汪海龍楊
汝達一軍出南方令副使張銓監督經歴左之似賛理而以瀋陽為一路從撫順関
岀枀自負宿将輕敵携杻械揚言曰我必生致之勿令諸将分功也敵聞乃以大将
精鋭三萬騎應枀先是鎬期三月朔諸道並進而枀以先二日三鼓嚴装出撫順宣
與夢麟阻之不聼副使鍂又諷之不聼撫順距五嶺百二十里平旦抵五嶺第一関
敵以疑兵縁道誘我且戦且却枀於馬上生得数敵氣益鋭提刀大呼而前人馬辟
易行至第二関其下即渾河乃最險處所謂小遼水也河形長五十里廣不過三里
環遶五嶺草深泥水相交不可渡時三路軍未集車營兵器火藥尚末至諸校及其
昆弟子遮枀馬前請休士明日東渡枀曰義旗所指惟敵是求何期之有遣人視河
水不及馬腹而河中浮小舟数十枀大喜謂得天助又恥乗舟乃便衣躍馬而前諸
将請裹甲枀大笑曰入陣披堅豈壮夫事老夫束髮從戎不知甲重幾許今日汝曺
乃以是相苦耶叱諸軍觧衣涉遂掠河而東宣與夢麟見游騎徃來山頭惧為所要
亦倉皇引軍以次畢渡餘師不能軍敵决上流水大至馬䧟泥潦中半没溺死其半
得濟敵乃盡棄夷装偽為漢軍裝並搴裳疾走水上軍水上軍闌入之枀前與戦焚
其二寨薄第三関而後軍二千餘人為敵所截火攻具皆不得進而第三関前皆建
中要害河旁夾岸皆林叢勁兵伏焉路益阨隘擊鎧摩車而過枀待後軍不至方下
馬脱戦韡倒㵼泥水忽聞殺聲動地謂軍中格閗趋下令禁止而軍已大圍合数重
両軍雜糅莫能相離識也是時宣所将保定軍单甚望風而靡先為所殱而枀自晝
及餔衝突数十里猶思走山㩀險鼓行前登日已入黒霧障之敵萬炬忽明乗火光
下斫暗中人枀奮戦𬒳創夫盡力窮遂堕馬敵爭射死之夢麟見二将死益奮閗敵
憑高下擊木石縱横人首當之立碎梦麟亦負創死柴國楝沒於陣劉建節王㨗先
遁還得免官軍死者萬餘人枀固與李如柏不相下及誓師繆與約云吾今願以首
功譲公枀喜自負及渡河又訛傅如柏自清河進兵矣枀益奮而前遂䧟伏中而如
柏竟全師還鎬更謂枀食功輕進以致䘮師廷臣皆扼腕交章雪枀冤請誅如柏以
謝枀天啟𥘉詔贈枀及宣俱少傳左都督子文燁以遊撃将軍防薊先枀死孫弘㙔
弘坊皆㓜鞠於伯祖桐所比長襲千户從伯父文煥討平四川余酋及陜西流賊有
功索禎末歴遷右軍都督僉事屡上䟽訟祖功請謚上己許之又輙中格南都予謚
武壯弘㙔亦累官至　軍左都督加少傅
　　曰昔楊司馬之出師也以為必不可出者劉将軍也以為必當出者杜将軍也
卒之両将軍皆敗沒而世以劉将軍為智杜将軍輕敵僨軍也要之此亦事後之論
爾夫使四道大舉諸将同心并力並驅而前戦而㨗乗勝逐北戦而不捷亦犄角互
援未遽失策也且敵之地不過當我一大郡控弦之衆不過十萬隳名城殺大将若
此而猶以隠忍退縮為善謀則日蹙百里同㱕於亡而已故出師非失策也惜也以
昏耄之庸帥承唯諾之中樞計未定而督戦踵至兵未出而聲實遥聞夫戦者隂事
也危道也築舎謀之而路人知之欲其無敗得乎不䆒其所以致敗之由而徒咎出
師之失策所謂事後之論也且是時劉杜両将齊名而劉之功在南杜之功在北故
敵知畏杜而不畏劉悉精鋭以當杜杜将軍奮力致死人馬辟易其氯足以吞敵而
深入重地所遇又勁其始也殺傷相當其後我軍益寡而敵来益衆以故覆沒迄今
讀稗官所記偤令人拊髀槌胸泣数行下而當時議者頋責将軍之不當深入入又
不當戦也是何異以耕者之不獲而責農之勤蚕者之不收而責婦之優也冝其後
之更無有出死力以捍國難如杜将軍者至将軍哈流兎之役吾不能為将軍觧矣
　　　　　䔥如薫
蕭如薫字季馨延安衛人以良家子積功遷參将平虜營在寕夏鎮北賀蘭當户黄
河帶之地饒廣薦单莾水泉利虜時闌入鹵掠營兵不滿千忸􁇜貢市惰嫚不可使
如薫至蠲諸苛政絶甘分少日征繕勒習嚴塞明候農狎其野踰歲而鎮有哱拜之
亂戕殺文武重臣僇辱諸王偕名號署官属如薫奔告諸守将曰叛者哈黨爾其不
叛者十九今亟合兵討賊所謂以魯之全攻齊之半勝易圖也興武遊擊将軍梁継
祖如約而其中軍頓次不進會靈州守将有二心賊遣其黨廹脅諸戍主几四十城
悉下之如董大集部曲及士民榜赤心報國四字於中庭張帝座號泣而拜日臣與
賊不共戴天碩以死自効又泣而諭衆曰死賊死義等死爾死義未必死死賊未必
不死何惮不為義且城聖可守也吾與衆誓以死守衆皆泣曰吾曺日夕欲為将軍
死無地令得死所矣有嚙指出血者如薫又仗剱登壇而令之曰漏死者殺無赦張
賊勢以恐衆者殺無赦賊薄城逗撓者殺無赦奸旗鼓者有常刑衆皆諾益裒城濬
浬為木樵虎落渠荅挍聮不絶甫就而賊偽署百户周儉率梟卒馬江千餘騎攻城
我兵鳴鏑連弩如風雨賊不敢前如薫隂使人行間賊殺儉復令江持千金誘降立
斬江徇於軍散其金犒帥賊又使偽署副縂兵上文秀擁衆來問狀如薫登陣免胄
呼而語之若與哱拜俱胡雛急而歸我非有横草功賞延於世何負若而反若能誅
拜以降吾貸若罪且以功論不能誅而身降者吾亦貸之吾㓕賊而後朝食寕渠能
生與賊伍文秀氣奪去齎玊帛子女奉北虜期為犄角虜渠著力兎打正許之将萬
騎併賊來攻如薰身先譟而乗城衆大呼應之役藺石發火器賊興虜不能支退一
舎而壁将坐困我如薫重購死士夜縋出轉餉得一月食衆益奮賊偵得佯遁衆請
出擊如薰揺手是誘我也語未畢而還勢欲趋東南如薰曰必擊西宜西為備遂積
薪西隅幾與城等因縦火焚薪烟炎蔽天賊救火萬矢俱發射死者数十百人賊却
如薫婦楊啟曰食幸不乏恐薪不継如薫復搆死士奪賊所刈薪以備攻城者数萬
東賊覺而憤悉衆追我氣甚鋭如薰語其婦脱城䧟吾當死若冝自為計婦正色曰
此何時而以妻子為念即不幸署中有積薪是妾受命之地也如薫出以語士卒轉
相告語時婦女願同楊夫人死者数十百人人人氣奮百倍賊攻枝殚而聞援師漸
至恕腹背受敵計無所出如薫謀之泣語衆兵志有之倍則攻敵則戦少則守賊度
我能守不能戦戦趋死廹而可以免死守趋死緩而死則不可免是非戦不大創吾
将死戦衆皆泣将軍以守為戦以戦為守一也寢戈坐甲固敵是求敢不惟命於是
差次其卒為三品下者刁斗中者扞掫而分良張左右翼持滿擊賊譁釦聲動天地
賊不虞猝至大駭如薫馳而抽矢菆射其偽将哱雲堕馬死雲者拜義子最號悍鷙
嘗手刃我両将軍者也賊折北死傷無筭所獲輜重甲馬稱是諸援師聞之稍振賊
夜暮刺客潜入如薫心動執而誅之賊益窘如薫䇿曰賊所恃者虜吾不得志於虜
賊未已也簡其麾下賈龍等設竒捕虜至白沙常信諸堡皆㧞之多所斬馘虜驚走
如薫復督輕騎逐之生致其長榜失等五人而先是兵被虜者四虜以四人來易衆
言我四彼五可留其一為質如薫不可是示虜不信也成敗大数豈繫此一人盡返
之虜大喜逺徙幕賊益捐重貲㗖虜如薫徼取之以賞士而四方徴兵至者数萬卒
卒無所得餉米暴騰踊如薫盡出衣履京􁩭蠡其婦亦脱簪珥市牛酒士卒感激樂
為用而使使察虜情形白督府預為地咸中窽會當事者頼以定筴是時寕夏以蕭
𠫭将為二天陜以西以平虜營為萬里長城上嘉如薫忠擢副縂兵己即軍中拜大
将軍鎮寕夏與李将軍如松併力搗虜巢得首級千級虜見之惧啟南関迎如薫如
薫入撫之老弱婦女矯首頓足恨得蕭将軍晚遂進克大城誅賊党而宥其脅從者
經紀諸死事者䘮鎮人喜色相告吾始以蕭将軍猛烈不可近抑何慈愛婉好也諸
䑓使先後次如薫功第一謂平虜一城如斗大外無救援賊與虜環而攻之三月而
不勝賊不東㓂長安北走胡懼平虜覆其後爾虜與賊合取寕夏何有然終猶豫不
進者懼平虜扼其吭爾上爲晋都督階一品官其子世執金吾時年甫三十先後再
鎮寕夏垂二十年而河外虜無敢犯塞奉貢市如約薊門属夷方命遼㓂震鄰中外
戒嚴歲数更帥無㡬即去推用如薫簡師庀賊以信義馭諸属夷秋毫無所犯而東
虜覘我有備胡塵罕起如薫又善居功時朝議如沸螗卒無得而疪焉上下翕然推
之
　　　　　張臣
張臣號東山故榆林徤兒矯㨗精悍戦常䧟堅擢爲隊率同千夫長劉朋守黄甫川
朋遇虜䘮馬被圍单騎馳救射虜中其魁奪虜馬載明歸己代朋爲長有卒張英𬒳
虜從虜犯韓家山臣率衆禦虜虜敗獲英英泣而呼故漢人爲虜脅至此竟免之歸
臺司喜曰人以首虜功多邀賞若不妄殺異日當為大将嗣後遏虜跨馬梁李家溝
高家堡田家梁大戦西紅山功居最遷宣府膳房堡守備虜大衆入我兵寡環攻䑓
上相支以日欲生得臣臣召麾下酌水為酒飲而歌呼虜莫測所為不敢登䑓夜分
决道出從境外取㨗逕㱕當事者竒其胆略遷延綏入衛游擊防古北口虜三百騎
犯龍王谷拒之俘三人因得虜情己却虜南牧土蠻擁衆十萬㓂永平灤州部兵千
人徃援諸将就善水草頓舎自保臣獨請戦遼帥王志道曰虜衆我寡戦不利一敗
塗地将柰何臣曰虜雖衆抄鹵駢衍佖路以我易與擊其惰歸時不可失國家飬士
謂何無一矢相加遺竊恥之碩為諸君刷恥帥疾聲揖之君志大言大何藉吾等臣
忿與其部呼天為誓不與賊俱生擐甲而馳曰惟余馬首是瞻衆從之無不一當百
讙聲震天虜以数騎嘗我臣手刃之虜駭折北不收追至棒槌崖斬首百有竒盡還
所略諸将尾進斥闉要遮虜眯亂堕崖死溪谷㡬平自是五十年虜不敢大㓂薊門
會属夷誘殺墻子嶺參将以臣代之論前功晋實職三級居三年属夷盗磨関臣免
胄示之数其罪夷恐輸牛馬自贖已力排群囂修南峪寨創五䑓至今諸路用為程
式遷副縂兵領宻雲右營事尋為薊西恊守夷酋抄蠻嘗誘殺死參将臣嚴兵馳之
酋縳叛夷十八人以献已試草教法於閻家屯行營夜營雖畫地居方旋轉咸中遷
都督僉事又特鑄印賜敕兼轄四路尋佩征西将軍印鎮寕夏虜王俺答報怨瓦刺
欲假道賀蘭山臣拒之虜王毛吾不能䦨入耶臣夜决唐漢二梁水道不通復陳兵
赤木口虜懐疑怪從山後去三歳互市無敢諽者閲邊某黄門以苛禮責望論臣調
用虜小阿不户侵軼馬蘭起臣為副縂兵當之虜聞名悔過乞欵薊東長昂狂逞復
臣故官鎮薊門長昂愕然今太師昔棒搥崖悪戦那顔也亦悔過乞欵晋署都督同
知入為左府僉書歲餘出鎮固原火落赤真相台吉瓦刺倘不浪合順義王撦力㨿
青海圍奪我属畨洮河西寕道梗時命鄭司馬經略而移臣鎮甘肅套酋卜失兎從
宋家庄穴墻入臣迎戦水泉三道溝仗剱大呼𥪡髮嗔目格殺数虜虜酋中流矢奔
殪衆潰雖斬首不満百而虜挫甚其後焚仰華寺斥松山地数百里猶席臣餘威云
鎮人為標石柱曰張将軍戦勝䖏晋左􁑭一級實授一品與經略枝柱時方六十詆
其老遂引疾乞骸致仕有㫖候召用終不出臣為将與士卒絶甘分少銜恩用命可
赴湯火是以所郷有功近代諸将以功名終此其選矣子両佩将印階一品有戦功
力請㱕侍飬而臣已卒年八十有七請祭葬如令甲
　　　　　朱先
朱先字後之號師復嘉興人隷蘓州衞任俠喜結納嘉靖二十二耳武舉倭難作奉
調以所集勇士自署一隊號曰義士擒倭酋滕万於澉浦石墩間又募塩販五百破
勁倭胡侍御宗憲知其材檄所部義士隷麾下又二耳倭大逞於吴越留都震胡發
重兵予先先曰以寡擊衆擒其不意奚多為分百夫三道戦三㨗冬督撫會榜破周
浦巢秩金吾先取榜歸是日度夜必風雪利火攻與将士約約已薄暮果雪疾入布
火器而返雪止風飈火盡發諸将先已受約砲喊不絶倭疑大兵悉入烈熖中格殺
平明自殱其半追斬海洋大破之明年徐海擁倭数萬圍督撫阮於乍浦先五戦却
之妖道李福松兵號数萬先徐語胡曰叛者一松急之人人松矣需七人可擒爾七
人受計降松詐稱汰歸勇士三千近在澤可招松喜偕七人行不数里望先黄盖坐
怖而遁七人從斬松又明年王直大㓂卑三千人守五嶺先乗夜擊之請援於大帥
帥不許自揮戈入以全師返大帥反馳役梟所部一兵以退後為名台守譚綸揮役
去先感譚直擣穴斬首左胸中鎗猶扶疾戦帥令戴死殺賊先笑曰䘮師者不以失
律受誅力戦者以讒口論死倭無可平之日矣胡手書慰之冦悉平後胡𬒳逮先辭
任歸里前閩撫王侵賞獄提先證先以舊帥不忍訐坐論死在閩獄八年得白予㱕
両廣以畨夷摇夷用兵檄起之不赴後起為京圗把縂黜二黠将大治戦艦成雄鎮
陞潯梧參将尋𥙷薊鎮中路管南兵營參将虜長昻董狐狸擾邊提兵降之會設輜
重營加副縂兵徃涖渙卒暨豊玉水田兵多豪占名餘軍先曰設營分隷誰為餘者
悉還伍開種水田之令起兵大噪单車徃諭造圖冊令壮者兵老弱給道里費耕者
籍農譁止未幾南兵守臺者以减糧致变徑赴亂所擒首惡吳公泰等四人聞於朝
斬之時先名在大将右忌先以裁冗降五軍八營參将調浙江改狼山副縂兵進都
督僉事鎮東廣不二日関酋入犯首衝閩移先鎮之道潮陽戍兵閧於市有遄先行
者先毅然曰救徒及未熾楝焚原燎嗟何及矣居恒有封彊臨变無彼此驅車入城
諭而止盖神廟辛丑年也計轉戦二十載親斬六十三級部斬一千一百九十有竒
推嘉靖戦将第一乞骸予歸擢僉書晋都再鎮廣東䟽辭甚力有詔馳驛尋逝性
亷㓗嘗謂清可律己不可律人又曰清非難清而有為難當戦倭時胡中丞甞手書
五萬為酬己又易十萬拒不應己又却薊鎮之例金罷西粤之紹贄在獄却知交之
月餽辭三太守之厚遺尤人所難南營兵噪制府坐戮先馘其耳曰法如是足矣􁍺
北兵於武林胡縳百人将刑先入付鞫以七人論死已又末㓕其二所縦九十餘人
皆不去遂隷爲兵閩之役按撫調兵不和勸以先國家之急交驩如𥘉尤識大體云
　　　　　呼良朋
呼良朋字汝蘭號益齋鎮東人襲保定衛千户署衛鎮撫時倭方中閩中丞皖城阮
檄良朋廵海上斬巨酋通二囉等十二名於東梅山威名遂振以功領中軍嗣後賊
㩀莆中閩南道梗良朋以小艇渡海傅命徃返甚駛先後督兵轉餉迄於倭平論功
進指揮同知世其官復與巨㓂曽一本鏖戦海上賊鋒鋭軍㡬不支良朋親發大砲
沉其船轉戦大㨗功第一進守備汀漳劇㓂黄裳杜高山困平遠良朋督所部觧其
圍進游擊将軍兼坐營属閩南闕參将以良朋徃挕簡舟師設伏出竒大破鄰冦何
廷輝閩廣之祸少息遂真𥙷其官巨冦林鳯㩀彭湖出沒濵海患苦諸郡邑無已時
奉命會剿良朋先登深入以功賜白金文綺頃之進副縂粤東兵而閔䑓使者謂不
宜去閩具䟽請命時已晋署都督僉事縂兵鎮粤西未行乃如使請徙鎮閩倭一入
犯輙督舟師戦斬首五十餘級鎮東有戍兵與市人雜處競而譁良明創議建營城
東聚族而居之遂以肅然己復徙鎮粤西佩征蛮将軍印单騎就道抵粤亷知諸繇
戍多潜逃取空名冒廩一切勾覈戎伍稍充猺獞惕息不敢動昭州叛卒㩀三峝峰
門為亂討之或謂賊勢張輕進恐失利良朋曰此緩冦也如魚向吾民何必速誅遂
檄參将白玊間道趋荔浦自督大兵継進盡獲諸叛者斬以殉昭民大悦事聞賜白
金復奉命征府江部分諸将以二萬人為四隊絶險並進斬虜猺賊数千進擊諸支
洞盡平之綏戢良徭至千餘家當是時微良朋両粤道路几絶又念江岸紆阻林箐
蒙宻易以薮奸乃置戍建堡分田給餉賊無所憑怙於其間令戍卒刋蒙翳治橋梁
郵置亭館絡繹不絶両江之間徃來如砥㨗聞賜白金文綺尋念母乞㱕飬詔許之
萬暦庚寅卒子鶴來嗣指揮僉事
　　　　　張進諌
張進諌萊州人萬暦中麻城梅克生以御史監寕夏軍討哱賊進諫以小挍隷麾下
親隨執槊不去左右賊𬒳圍急我師决堤水灌城賊詐降請縋城見監軍皆及濠稽
首而退哱党許朝揮刃踰濠與監軍相逼在十步内進諌色動監軍眣止之朝内刃
下拜進諌曰主在此使賊好去進諌握両奉欲腫矣監軍毎夕变服為迾卒周廵城
壘昏黒中辨人影相随必進諌也夜有零賊取食他堡一軍空營逐之監軍起廵營
見帳下一人植立則進諌也問胡弗徃曰軍中昏旦多警敢遂一首一級俾主公瞿
然獨夜乎城下之日制府縱軍大掠金珠委地進諌獨持一槊從監軍就道制府疾
監軍并絀進諌功陞黒溝鎮撫監軍歎曰吾雖不爭功不能不慙於進諌也且死以
属其弟子某某時官諌垣抗䟽為進諌伸雪有詔録用進諌膂力絶人蹻㨗如飛鳥
以二食指按屋簷擲身空中騰躍数迴瓦不墜裂亦無礚撞聲拳擊牙旗石磴火迸
石裂䧟障先登多獲首虜而不得見用嘗與壮士劇飲長安市中酒酣談少年撃石
事進諌曰吾老矣貧不辦飲噉氣力差减尚當為諸君試之揮拳擊巨石石碎如粉
両眥皆裂血出如注不数日卒
列傳卷之八十八
開國以後釋教之傳
　姚廣孝懷信溥洽祖鐙梵琦本善景隆天竒傑峰紹琦慧明笑巖雪庭
　曇噩寳金來復永隆惺吉堅茂日瓦領祩宏夜臺列傳
　　姚廣孝
姚廣孝長洲人㓜名天禧至正間入里中妙智菴為僧名道衍字斯道好
讀兵書尚謀略兼為詩學書嘗遇異人席應眞受術輒為人決沐咎遍逰
江湖甞題詩京口曰譙櫓年來戦血乹烟花猶自半凋殘五州山近朝雲
亂萬歲搂空夜月寒江水無潮通鐡甕野田有路到金壇蕭梁事業今何
在北固青青眼倦看僧宗泐異之曰此豈釋子語耶洪武四年䛇取髙僧
會病免八年䛇僧通儒者授以官試礼部不得官賜僧服還山十五年宗
泐薦因淂見燕王従之北平乘問請曰大王骨相非常雄略冠世今皇圖
草昧東宫仁柔願厚自愛大王試乞臣府中當奉一白㡌與王戴蓋王上
加白乃皇也王益心動亟欲淂之會髙皇后崩上曰王与一名僧誦經修
廌齋福名適任燕籍中大喜至北平居故慶壽寺每夢与劉秉忠語高皇
帝崩建文卽位諸謀削親藩事且至燕燕王懼宻問曰能卜乎曰能且曰
大王将卜天子乎王曰咄母妄言頓首曰大王幸賜臣燕亾左右窺聽故
敢畢其誠主上猜間宗室所戮辱囚首隷士伍盖五王矣大王先帝所最
爱且又仁明英武得士衆心主上所最忌夫燕勝囯之遺而北方重鎮也
其民習弓馬他饒棗栗悉雄薊屬郡之材官良家子榖甲可三十萬粟支
十年大王䕶衛精兵又不下一二萬鼔行定山東略河南勢若建瓴而下
誰為禦者大王即不南機先彂受制欲髙臥為人臣淂耶臣竊謂大王之
心与臣卜無異王曰子休矣薦袁珙以相法叅決曰太平大王也燕市中
諸将相肩接則皆以大王故時責燕益急王時召入宻議或歎息泣下進
曰天之所興誰能廢之時王居元故宮仍黃屋其瓦適墮而碎王怪之曰
無異盖欲重建爾因問師期曰未也俟吾師至又𢾗日曰可矣即起兵克
九門出祭纛見𬒳髮而旌旗者蔽天王顧曰何神曰嚮固言之吾師北方
之将玄武也于是王即被髮仗剱相應忽值暴風両王不説曰飛龍在天
從以風雨元吉兵南行送道旁言江南有方孝孺者學行負盛名即不肯
降幸勿殺當是時世子居守廣孝与郭資等日夜防禦附輯兵民南師再
攻城設伏截其後城上呼噪伏發急開門夾擊屡㨗又夜縋死士下城刦
其營或遣数十人遠伏草莽間夜擧火鳴砲南兵罷不得休息輒出精兵
奮擊敗之盡焚九門諸栅寨王在軍中凡兵進止輒緘書飛騎來問條答
附去並中機冝東昌師衂還北平進曰前固已言之矣南行必克但費两
日昌之重文此後當全勝矣上即位為左善世復姚姓賜名廣孝監修太
祖實錄立東宫拜太子少師上令蓄髮再三終不從嘗賜兩宮人逾月不
近亦不辭上乃召還兩宫人永樂二年賑濟蘇湖三訪王賓屏騎從入委
巷中實卒不許見謁其姊姊揮之曰出家不到頭豈是好人永樂六年還
朝同觧縉等増繤永樂大典皇太孫岀閣復命輔導十六年來朝北京寓
慶夀寺病且甚車駕臨視卒年八十四贈少師榮國公謚恭靖上為文神
道碑洪熈元年侑享廟庭嘉靖九年移祀大興隆寺罷侑享
論曰古剏興之主未有不應天順人而後可以舉事者乃道衍之説文皇
也曰臣知天道何論人心則似乎專事隂陽䜟緯之言不復論救民水火
之勢将千古亂臣賊子天命在我之說皆淂而籍口矣是大不肰盖文皇
之取天下古未嘗有是舉也一家而情難與兩姓而代興其事不同當是
時生民之厭亂己極太祖之德澤方新夫欒氏之施猶及其世而况太祖
乎故此時之人心但知君我者為太祖之子孫斯晏肰矣而孰知天命之
轉移己隂有所属也且髙皇帝時亦㡬幾有易儲意會諫者以秦晋二王
為言遂寢要之殺伐未除太祖亦逆知孫之不克終而苐不能預消其数
年之兵革此殆有天意烏固與道衍之言同一窺其微者也是安得以天
命已㱕人心未附㮣為窺竊神噐者妄生其覬覦㢤歴観一王之興其時
鷹揚佐命外必生異人以寄帷幄如子房長源是也而道衍亦淂授異術
天命二字早決算於托身妙智之時所以遲之又久者将無天之所命亦
待人事之至也乎所謂人事之至則在周王之廢矣夫物必自蠧也而後
蟲生之既止燕王之入臨扵前復剪燕之手足以重疑之且既疑之矣
迨父子来朝又縱之使去縱之而旋䛇譲之至又逮其官屬嗚呼靖難之
師誰實速之㢤雖然東宫久定天下晏如而燕府之中早有奉王白帽子
者長安市上己辨真人影落江湖遂成詩䜟豈非天㢤豈非天㢤獨是道
衍自謂有功而猶無觧扵其姊之誚讓或者曰使道衍自列儒林當益無
愧然使道衍果儒者又安得選侍諸王而入燕府㢤
　　懷信
懷信字孚中俗姓姜奉化人持鉢乞食進修精勤策勵法衆視寸隂若尺
壁住龍翔吉慶寺明兵下金陵僧徒風散懷信獨結跏宴坐兵入滿前見
其目不㫄矚無不擲仗下拜太祖幸寺聽懷信鋭法稱善改龍翔為大天
界寺居之告终前一日太祖方駐兵江隂正晝寢夢懐信服褐色禪包來
見上問師胡為乎來也對曰将西㱕來告別太祖還聞遷化衣與夢中同
色䛇出内府泉幣助䘮事命形家為卜藏舉龕之夕上親致奠送岀都門外
人謂身後之榮懷信有五會語錄行世與同時分坐者有覺𥘉恩公罏鞲
宏施烹凢鍜聖機鋒所觸扶颷奔霆四衆㱕依如水赴海
　　溥洽
溥洽字南洲山隂人族姓陸氏扵郡之普濟寺礼雪庭祥公為師從具菴
玘公於普賢貫串經範旁通儒典洪武二十二年吕為僧錄司右講經三
年代夢観主天禧又三年陞左善世太宗即位吕道衍扵北平命主教事
洽遜衍居左而已居右永樂四年詔修天禧寺浮圖車駕臨幸命洽慶譛
祥光燁煜天子悦懌有任覺義者忌之乃言靖難兵起時溥洽為建文君
設藥師燈懴詛太宗金川門開又為建文君薙髮溥洽怡肰不辯太宗乃
囚之十餘年姚榮靖疾革車駕臨視問所欲言榮因扵榻上叩首曰溥洽
撃獄乆矣上即日岀之復右善世仁宗即位数被召問乞居南京報思寺
養老遣中官䕶送宣德元年示寂留偈而化年八十有二賜祭名其院額
曰鳳嶺講寺漙洽繋獄時門徒星散獨心田一人不肯一日去左右溥洽
化後建塔創寺刻其詩雨軒集八卷心田亦官右覺義
　　祖鐙
祖鐙字無盡族王氏四明人㓜時見父好謙寫華嚴經五色舎利見茟端
歎曰般若之驗一至斯耶因求出家既受法扵日溪泳公日溪升堂祖鐙
曰坐死事大無常迅速乞賜指示日溪日十二時中宻宻參䆒勿肰觸着
却來再問祖鐙抗聲曰無常迅速生死事大語未終日溪便喝祖鐙遽礼
拜日溪曰見何道理便爾作礼祖鐙曰開口即錯日溪頷之服勤数載出
黎名德既㱕隱扵其州西之上雲峰縳草為菴虎狼蛇豕交跡户外盡攝
伏之日与其徒苦行自給影不出山者踰五十歳荆棘之區變為寳坊上
雲之境扵是為勝有以土田布施則辭曰佛祖乞食吾焉用此母年九十
餘迎養山中衆以非沙門行曰世尊尚升㣼利天為母説經我何人斯敢
忘所自
　梵琦
梵琦字椘石象山人姓朱氏年十六剃染閲楞嚴經有省隨元叟端公入
京聞西楼鼔声汗如雨下因偈曰捉得紅爐一點雪却是黄河六日冰上
堂云頭頭上明物物上了如理如事亘古亘今不是湼槃心亦非正法眼
復舉盤山云向上一路千聖不傳慈明云向上一路千聖不肰妙喜云向
上一路熱盌鳴声衲僧道三大老盡力道只彂明得向下一路若是向上
一路未夢見在壽七十五有六㑹語錄行世
　本善
本善鳯陽人姓吳氏十七出家遇源明和尚受無字公案隨送入関関中
不設臥牀安一櫈誓不倒身以悟為則睡魔沉重忽靠屋柱睡着又立誓
不近墻壁遼空經行一朝聞鐘声大悟說偈云沉沉寂寂絶施為觸着無
端吼似雷動地一声消息盡髑髅粉碎夢𥘉回示衆道金屑眼中翳衣珠
法上塵巳靈猶不重佛祖是何人到這裏但有繊毫悟理未忘佛法玄㣲
去之未盡皆墮法塵見刺之圈樻可不慎字
　景隆
景隆號空谷姑蘇人姓陳氏從弁山懶雲和尚受學即出家從虎丘菴和
尚永樂七年在髙峰塔剋苦參䆒勿有省示徒叅禪須提撕話頭扵一切
處無着無依逆順境界到手便為驀直行去不起分別不見有逆順不見
有境界洞肰了悟直下承當更進一歩了却向上一着虚徹靈明如金剛
王寳劔萬物曷敢攖其鋒更說甚麼世法佛法煩惱菩提又云向上一着
每講主來叅問講甚麽經答云金剛經曽扵無所從來亦無所去䖏得箇
省處師云既無來去因甚得到這裏答去便是無來無去底師云即今在
甚麽䖏答一喝師云下喝行拳都且止四大分散時向何䖏安身立命荅
云盡大地那裏不是自已師云忽遇刦火洞肰大千俱壞時如何答云我
到這襄却不會師云六祖不㑹破柴踏碓達磨不識九年靣壁你不㑹見
箇甚麽笞云我這是不㑹師云瞎漢
　　紹琦
紹琦號楚山雷姓唐安人九歳出家得法扵東普無際和尚正統六年再
見東普問子数年住在何處曰我所住廓肰無定在普曰汝有何所得曰
本自無失何得之有普曰莫不是學得來者曰一法不有學自何來普曰
汝落空耶曰我尚非我誰落誰空普曰畢竟事若何曰水淺石出雨霽雲
收普曰莫亂道只如佛祖來也不許縦尔横吞藏教現百千神通到這裏
更是不許曰和尚罹肰把断要津其奈勞神不易至晚復召入曰還我無
字意來曰這僧問處偏多事趙老何曽渉所思信口一言都吐露翻成特
地便人疑普曰如何是汝不疑處曰青山緑水燕語鶯啼歷歴分明更疑
何事普曰未在更道曰頭頂虚空脚踏实地遂以袈裟拂子鳴鐘授
師
　慧明
慧明字性源項姓得法扵徑山元叟端公端問東嶺來西嶺來師指草鞋
曰此是三文錢買得端曰未在更道師曰某甲只如此和尚作麽生端云
念汝遠來放汝三十棒師悟其旨曰纔渉思惟皆為剰法壽六十九
　芙嚴
笑巖金臺人吴姓礼大寂能和尚為師開示諸人曰諸佛與衆生惟是一
心更無別法悟者心能轉物物物皆㱕自心即是諸佛且如釋迦雪山苦
行見明星大悟悟甚麽悟者惺也只是惺得自己本有之心不從人得本
來現成本來常住隨即普覌一切衆生箇箇具有如來常住眞心成佛種
性只因妄想執着不能證得遂運慈悲普度一切便有四十九年所說言
教非眞实也所謂應病与藥因恐衆生墮扵教網後復陞座不彂一言惟
拈起青蓮花一枝欲人人當下直明本心不意大衆依肰蹉過獨有迦葉
動容微笑會合本機便付法立為苐一祖相傳至二十八祖達磨尊者直
指人心見性成佛不立文字不用能巧惟一直心當下自契大衆即此便是
從上以来佛祖底様子
　　雪庭
雪庭仁和人姓桂成化癸己得無字公案扵四川休休翁弘治改元除夕
聞鐘声数年行履忽尔活脱偈云圓響心非聞大千同一照抹過上頭關
更不存玄妙著有幻寄集六㑹語行世
　　曇噩
曇噩字無夢慈谿人姓王開山浙之瑞龍院日惟一食終夜凝坐達旦洪
武三年徴詣京師上老之放還山年八十九矣一旦無疾戒浴易衣出噐
物分遺叢林諸友命弟子曰三界空華如風捲烟六麈幻影如湯澆雪亘
古亘今一性獨存吾将入滅聽吾偈曰吾有一物無頭無靣要得分明湼
槃後看言訖歛目坐逝
　　寳金
寳金姓石乹州人入西蜀晋雲山中師事海真禅師太領道要出參諸方
憇峨眉山誓不粒食採啖松柏脇不沾席者三年自是入定或累日不起
嘗趹坐大樹下溪水橫逸人意其弱死七日水退燕坐如平時唯衣濕尔
一日聴伐木声通身汗下如雨歎未生前事今日方知急徃證海眞海眞
印可之寳金就丘臺山建靈鷲菴既有道行兼習天文太祖起兵時過宣
州聞其名徃訪之趺坐不起露刃臨之曰汝知有殺人将軍乎輒應曰亦
知有不怖死和尚乎上異而謝之問以響導果決勝如其言天下既定吕
与無遮之會上欲用為僧官恩賜有加六月四日危坐而逝壽六十五火
化五色舎利汾肰
　　來復
來復字見心豐城人當元亂而隠祝髪入縣之葺菴堂後避池㑹稽山主
慈谿定水院以不能見母作室院之東澗取陳尊宿故事名為蒲菴以示
思親之意太祖徴之大會鍾山升座説法辭意剴至聞者警省一日召見
賜膳上詩構謝詩有金盤蘇合來殊域自慚無德誦陶唐之句太祖大怒
曰詩用殊字謂我反朱耶朕德不陶唐也無而誦之慙自心耶來復玉筯
變垂圖寂丹墀之下
　　永隆
永隆姑蘇施氏子刺指血書華嚴法華二經書時茟端出舎利燁肰有光
洪武二十五年大度僧衆四方沙弥給牒京師者三千餘人工試之經文
多不習欲悉戮之永隆請焚身為諸僧請命許之至雨華臺望闕再拜入
龕索𥿄書偈取辦香書風調雨順四字語内臣曰煩為奏上遇旱以此祈
雨東炬自焚煙焰凌空異香撲人羣鶴飛龕頂良久火餘歛舎利無算於
是上宥三千餘人辠悉度之他日大旱上召僧録司官迎永隆香至天禧
祈兩三日為期入夜大雨上曰永隆雨也為御製落魄僧詩
　　惺吉堅茂
惺吉堅茂西僧也南京鷄鳴山在六朝時為北郊之岡岡下有有坑塹凡
誅戮者皆寘之俗呼萬人坑明興築都城包坑城内矣太祖建十王功臣

　　　此石門吕無黨家抄本卷中留字缺末筆可證海寧趙萬里
　　　敬觀並記(廿一年七月)
跋
明史鈔略二册鈔莊廷鑨明史也爲本紀三列傳二本紀後附
論甚多蓋其書體例不純書中留字缺筆故或疑爲呂用晦後
人所鈔是書以大獄毀版其鈔略乃獨存民國初歸吳縣周圭
璋特人次歸潘君博山博山惜其書不傳猶幸以殘遺見世亟
出原鈔付諸石印余按是書李成梁傳稱他失與其父教場爲
成梁行間有功旣而殺之與明末諸紀載悉同至謂他失爲阿
台壻而淸人自述其事則以阿台爲教場孫壻考其事歷行輩
當以此爲正淸人所述使阿台與他失翁壻易位矣教場他失
本以間阿台有功其被殺自緣他事淸實錄必易其事謂以助
阿台見殺者以間諜之名醜於黨叛故也然太宗文吿又以祖
父忠順看邉爲言其榜文至今未毀察之自得實矣是書雖殘
齾又胡可忽之乎哉民國二十一年九月章炳麟
