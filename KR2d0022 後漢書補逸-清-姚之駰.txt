#+TITLE: 後漢書補逸-清-姚之駰
#+DATE: 2016-06-11 12:21:19
#+SOURCE: github.com/kanripo/KR2d0022 master cb98e9a0                
欽定四庫全書　　　　　史部四
　後漢書補逸　　　　　　别史類
　　提要
　　　　臣等謹案後漢書補逸二十一卷
　　　國朝姚之駰撰之駰字魯斯錢塘人康熙己丑
　　　　進士官至監察御史是編蒐輯後漢書之不
　　　　傳扵今者八家凡班固等東觀漢記八卷謝
　　　　承後漢書四卷薛瑩後漢書張璠漢記華嶠
　　　　後漢書謝沈後漢書袁崧後漢書各一卷司
　　　　馬彪續漢書四卷捃拾細瑣用力頗勤惟不
　　　　著所出之書使讀者無從考證是其所短至
　　　　司馬彪書雖佚而唐李賢甞取其十志以補
　　　　范書之遺今後漢書内劉昭所注即彪之書
　　　　而之駰不究源流謂之范志乃别采他書之
　　　　引司馬志者録之字句相同曾莫之悟其謬
　　　　實為最甚然洪邁博極羣書而所著容齋隨
　　　　筆亦以司馬志為范志則其誤有所承也至
　　　　東觀漢記通考稱存者十卷明初其書尚在
　　　　故永樂大典所載較之駰所收為多今已别
　　　　加裒輯刋行
　　　秘府珍藏非草茅之士所能睹亦未可以踈漏
　　　　咎之矣乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
後漢書補逸原序
春秋魯史也一經宣尼之筆削而魯史逸焉等於芻狗
自後司馬遷作史記憑空結撰絶無依傍而班固因之
成漢書然不聞太初以前盡逸子長之書也後漢史書
自當時人主命詞臣撰記後其踵作者為記為書凡十
餘家葢人人自擬遷固矣范蔚宗書最晩出不過集諸
家之成以傾液而潄芳耳故當時雅重東觀記與遷固
二書稱為三史而外此謝華諸書無一逸者裴松之注
三國志亦多引之不專奉宣城也自唐章懐太子招文
學之士同注范書于儀鳳初年上之有詔付秘書省自
是而諸書稍稍冺矣故五代及初唐人其類事釋書尚
多援引諸家者至六臣注文選其引范書已什之七八
迨宋淳化中吳淑進注一字賦表枚舉謝承後漢書張
璠漢記續漢書以為皆彼時所遺逸者意其時惟東觀
記僅存耳後景祐初年余靖王洙奉詔校范書序其源
委臚列東觀以下七種僅載卷帙之多寡而於章懐之
注竟不能取諸書相參對則諸書之逸而不存已如逝
水飄風矣夫范書簡而明踈而不漏史通固亟稱之然
持論之間不無倒置議竇武何進之誅宦寺為違天理
責張騫班勇之使西域為遺佛書抑謝夷吾李郃于方
術枉董宣于酷吏崇蔡琰于列女而且志缺藝丈贊為
贅語流觀逸史未必從同也蔚宗與甥姪書以為體大
而思精諸序論贊筆勢放縱實天下之竒作善乎文中
子之言曰古之史也辨道今之史也耀文范其耀文者
乎且即以文論而剏造者難工潤色者易好集衆文而
潤之范亦不得專美於後也夫百末㫖酒非不美也乃
飲醇而忘蘅杜之馨狐裘之價千金也而不知其成自
衆腋此亦失先河後海之義矣今以蔚宗所定為正史
而謝華諸書等諸芻狗是以春秋尊范書吾未之敢信
也或曰古書之逸者多矣即如史官所記東漢以來其
不傳者何限將按籍而補之恐有塞破世界之憂是又
不然夫他書可逸惟史當補近史文煩或可逸古史文
約尤當補今試以謝華諸史與范校其闕者半其同者
半其闕者可以傳一朝之文獻其同者且可以參其是
非較其優絀于史學庻乎其小補也爰是檢閲羣書鈔
蕞成帙考覈同異間以臆㫁合為八種二十一卷遂使
八百餘年已湮之籍一旦復裒然傳世日月潛曜麗天
復光江河滔滔歸自潮汐豈非撰著家一快事哉第鯫
生固陋其踈畧之過未能善補尚俟博雅君子重補其
闕云爾
康熈癸巳夏五錢唐姚之駰魯斯氏謹題于東臯之露
滌齋
後漢書補逸例言
　一是編採自羣書概依原本間有大謬辯如註言其
　　小疵纎誤統置闕如不敢妄更
　一列朝諸臣畧次前後不盡案紀年而差之以作史
　　者老韓尚可同傳而儒林循吏各歸一部原未嘗
　　沾沾序列也
　一凡一人事跡隨得隨録亦不序其先後葢條登縷
　　載固非列傳體耳
　一史體為紀為傳為志各有所屬今八書既亡不能
　　探其原帙但以帝王及諸臣標題而諸條麗其下
　　其有採自諸志無人可附者特拈數字以便尋觀
　一有同此一條兩書引用互異者仍兼採並收不敢
　　妄削
　一諸書多有從同或嫌冗複然參看有三善焉補亡
　　一辯誤二較量行文髙下三
　一末學荒蕪既非行秘而藏書寂寥并鮮獺祭之功
　　其有闕漏再竢増入
欽定四庫全書
　後漢書補逸卷一　　　監察御史姚之駰撰
　　東觀漢記第一
　　　光武皇帝
光武隆凖日角大口美鬚眉身長七尺三寸
　(案世祖龍章鳳質同符髙祖有非常之畧必有非常/之貌也相又先觀其面貌再度其短長乃有次第范)
　(紀語語倒置遜本書/逺矣袁宏記與此同)
帝髙祖九世孫出自長沙定王王生舂陵節侯舂陵本
在零陵郡節侯孫孝侯以土地下濕元帝時求封南陽
蔡陽白水鄉因故國名曰舂陵
帝生濟陽時先是有鳳凰集濟陽故宫中皆畫鳳凰聖
瑞始於此
　(案是時南頓君為濟陽/令光武生于縣舍也)
光武在舂陵時望氣者言舂陵城中有喜氣曰美哉王
氣鬱鬱葱葱
　(案范書望氣/者蘇伯阿)
初光武適新野聞隂后美心悦之後至長安見執金吾
車騎甚盛因嘆曰仕宦當作執金吾娶妻當得隂麗華
　(案此見范/隂后紀)
光武初起無馬騎牛殺新野尉乃得馬
　(案世祖雖出自髙帝實與崛起者等卒乃芟除羣豪/光復舊物較之一成一旅而中興者其難易何如也)
帝為季父故舂陵侯詣大司馬嚴尤府訟地皇元年十
二月壬寅前租二萬六千斛芻藳錢若干萬時宛人朱
福亦為舅訟租于尤尤止車獨與上語不視福上歸戲
福曰嚴公寜視卿耶
　(案嚴尤塵埃物色特具隻眼後乃與王邑軰/共攻昆陽不為從龍之彦何也朱福即朱祐)
更始害齊武王光武飲食語笑如平常獨居輒不御酒
肉枕席有涕泣處
　(案范紀有不敢為伯升服喪語史體也/不如此文以隱躍生妙雜見馮異傳)
上聞王郎兵至後驚去至南宫天大雨上引車入道旁
空舍竈中有火馮異抱薪鄧禹吹火上對竈炙衣
　(案此亦見異傳想見道旁舍中/真主名世相向燎火千載如畫)
故趙繆王子臨説光武决水灌赤眉
　(案范書臨作林臨説既不行即/詐立卜者王郎為天子愚矣)
上圍邯鄲未下彭寵遺米糒魚鹽以給軍糧由是破邯
鄲
光武至饒陽官屬皆乏食光武乃自稱邯鄲使者入傳
舍傳吏方進人良從者饑爭奪之傳吏疑其偽乃椎鼔數
十通紿言邯鄲將軍至官屬皆失色光武升車欲馳而
懼不免還坐曰請邯鄲將軍入久乃駕去
　(案時王郎購光武十萬戸於是趣駕南轅危急甚矣/欲馳還坐以暇豫得全既而傳中人語門者閉之門)
　(者不可豈非/呵䕶有神)
光武受尚書于中大夫廬江許子威資用乏與同舍生
韓子合錢買驢令從者僦以給諸公費
　(案范書帝之長安受尚書通/大義已具治天下之畧矣)
光武帝夜生時有赤光室中盡明如晝皇考異之使卜
者王長卜之長曰此善事不可言是嵗有嘉禾生一莖
九穗長大于凡禾縣界大豐熟因名上曰秀
　(案此見范紀論/中文較簡淨)
時南陽旱饑而上田獨收
　(案范書地皇三年光武避吏/新野因賣穀于宛即此時也)
更始立上為蕭王擊銅馬大破之乃受降
王莽遣大司徒王尋大司空王邑將兵來征莽欲盛威
武(闕/)　則虎豹犀象竒偉猛獸以長人巨無霸為中壘
校尉秦漢以來師出未嘗有也時漢兵八九千人二公
兵以五六十萬到遂環昆陽城作營且圍之數百重有
流星墜尋營營中正晝有雲氣如壞山直下營中不及
地尺而散吏士皆厭伏上選精兵三千人與戰大破之
殺司徒王尋赴水溺死者以萬數滍水為之不流
　(案范志晝有雲氣墮軍上名營頭星主覆軍後王尋/旋敗死王邑還長安莽敗亦誅死即其應也水經曰)
　(滍水出南陽魯/陽縣經昆陽城)
初伯升之起也諸家子弟皆亡逃自匿曰伯升殺我及
世祖至綘衣大冠將軍服乃驚以為非獨伯升如此謹
厚者亦為之
　(案范書無將/軍服三字)
帝時無印得定武侯家丞印佩之入朝
　(案范書此時立劉聖公為/天子光武為太常偏將軍)
光武初起義兵與諸季市弓弩皆著絳衣赤幘
光武破聖公與朱然書曰交鋒之日神星晝見太白清
明
　(案范書/不載)
更始以上為大司馬遣之河北安集百姓破邯鄲誅王
郎入官收文書尋得吏民謗毁上言可擊者數千章上
㑹諸將燒之曰令反側子自安也
　(案蕭王推心置人腹中故燒謗毁千章然亦有駕馭/之術焉新破城邑不如是人心不定否則必殺己降)
　(矣安反側子即/所以安天下也)
上至邯鄲趙王庶兄胡子進馬醢
上歸舊廬望見廬南有火光以為人持火呼之光遂赫
然屬天有頃不見上異之
諸將請上尊號初王莽時上與伯叔及姊聓鄧晨穰人
蔡少公坐語少公道䜟言劉秀當為天子或曰是國師
劉子駿也上戲曰何由知非僕也坐者皆大笑時傳聞
赤伏符不見文章軍中所上未信到鄗上所與長安同
舍諸生彊華自長安奉赤伏符詣鄗與上㑹羣臣復伏
固請乃命有司設壇于鄗之千秋亭六月即皇帝位
　(案光武乘時正號以慰攀鱗附翼之儔本屬至/正乃以赤伏符即位彊華腐儒適為盛徳累耳)
帝使劉終僞稱江夏吏誘殺湖陽尉
　(案范書光武起兵初屠唐子鄉又誘殺/湖陽尉雜以詐力故不能比隆三代)
帝仁智明達多權畧樂施愛人在家重慎畏事勤于稼
穡兄伯升好俠笑上事田作比之髙祖兄仲髙才好學
然亦喜遊俠鬭雞走馬具知閭里奸邪吏治得失時㑹
朝請舍長安尚冠里
光武起義兵攻南陽暮聞冡上有哭聲後有人著大冠
絳单衣
王尋王邑圍昆陽光武將歩騎千餘前去大軍四五里
而陣尋邑亦遣兵數千合戰光武奔之斬首數十級諸
部喜曰劉將軍平生見小敵怯今見大敵勇甚可怪也
　(案此乃中興第一㨗自此威名立矣劉將軍豈匹夫/勇哉見小則怯所以全身見大則勇所以安天下)
諸將勸光武立乃召馮異上曰我夢乘龍上天覺寤心
中動悸異因下席再拜賀曰此天命發于精神心中動
悸大王重慎之性也異遂與諸將定議上尊號
　(案范書見馮異傳時乗以御光復中興/飛龍在天遂𤼵明王之夢豈偶然哉)
詔曰馮異軍雁門(闕/)卒萬餘人降之
世祖時有獻名馬寳劔值百金馬以駕鼔車劔以賜騎
士
　(案此見范循吏傳序/一本作屠耆國獻)
大㑹真定王自擊筑
建武二年天下野穀旅生麻菽尤盛
　(案范書同注云旅寄也不因播種/而生今字書作穭想古字通耳)
建武三年幸舂陵祠園廟大置酒與父老故人相樂十
九年幸汝南頓丘令舍大置酒賜吏民復南頓田租一
年
　(案世祖行幸故鄉不續/唱大風歌是其識髙處)
郟縣有鳳髙八尺五采羣鳥並從行列葢地數頃停一
十七日
　(案此建武十七年事郟/屬潁川郡范云有五鳳)
五年初起太學諸生吏子弟及民以義助作上自齊歸
幸太學賜博士弟子
　(案時齊地初平上自齊歸即汲汲于幸學深得止戈/之義綱目書初起太學帝還視之易幸為視從古也)
　(陸機洛陽記曰太學/在洛陽城故開陽門)
光武封新野主子鄧汎為吳房侯伯父姊子周均
為富波侯追封外祖樊重為夀張侯重子丹為射陽侯
孫茂為平望侯囗彛鄉侯從子冲更父侯后父隂隆宣
陽侯子識原鹿侯就為信陽侯皇考女弟子來歙征羌
侯弟由宜西侯以寜平公主子李雄為新市侯后父郭
昌為陽安侯子㳘緜曼侯兄子竟新郪侯匡發干侯以
姨子馮邯為鍾離侯
上以天下既定思念欲完功臣爵土不令以吏職為過
故皆以列侯就第
　(案張南軒以為㓂鄧馮賈之徒識明而行修正宜與/共圖政光武之不任功臣殊非大公之義然其保全)
　(勲舊之意亦篤矣但不/宜以吏事責三公耳)
光武閔傷前代權臣大盛外戚與政上濁明主下危臣
子故后族隂郭之家不過九卿親屬榮位不能及許史
王氏之半
　(案世祖之于外戚貽謀最善而/子孫紊制猶有召禍如梁竇者)
詔曰刺史太守多為詐巧不務實核苟以度田為名聚
人田中并度廬屋里落聚人遮道啼呼
　(案范書十六年河南尹張伋及諸郡守十/餘人坐度田不實下獄死詔葢為此也)
光武數召諸將置酒賞賜坐席之間以要其死力當此
之時賊檄日以百數憂不可勝上猶以餘閒講經藝
　(案光武投戈講藝與髙祖溺/冠嫚罵者其優劣不辨自明)
建武二十五年烏桓獻貂豹皮詣闕朝賀
中元元年上幸長安祠長陵還洛陽宫是時醴泉出于
京師郡國飲醴泉者痼疾皆愈獨眇蹇者不瘥
　(案尚書中候日俊乂在官則醴泉出/是時中興名佐師師備朝宜有此瑞)
有赤草生于水涯郡國上甘露降羣臣上言地祇靈應
而朱草萌宜命太史撰具郡國所上上不聴是以史官
鮮紀
　(案光武情存損挹郡國上瑞輒抑而不當葢懼為諂/子嗤耳謙冲之徳千載美焉賢于史官之紀逺矣)
上以日食避正殿讀䜟多御坐廡下渉露中風發疾苦
眩甚左右有白大司馬吏病苦如此不能動揺自强從
公出乘以車行數里病差四月二日車駕宿偃師病差
數日入南陽界到葉以車騎省留數日行黎陽兵馬千
餘匹遂到章陵起居平愈
　(案世祖每日食即下詔求直言至/是復避正殿冐風露可謂敬天矣)
中元元年初起明堂靈臺辟雍及北郊兆試宣布圖䜟
于天下
　(案光武起三雍之儀復先代之典皇乎中/興盛事也乃雜以圖䜟豈非明徳之疵)
　　　明帝
建武四年皇子陽生豐下鋭上顔赤色有似堯上以赤
色名之曰陽年十三通春秋上循其頸曰吳季子
　(案明帝諱陽一名莊袁書載之范書直作莊時東海/王彊己立為太子吳季子之稱胡為來哉廢立之事)
　(萌于循頸矣范作/十嵗通春秋餘闕)
明帝以東海王立為皇太子治尚書備師法兼通四經
畧舉大義博觀羣書以助術學
　(案顯宗是時師/桓榮通尚書也)
孝明帝世祖中子也母光烈皇后初讓尊位為貴人故
帝年十二以皇子立為東海公三嵗進爵為王㓜而聰
明叡智容貌壯麗世祖異焉數問以政議應對敏逹謀
慮甚深温恭好學敬愛師傅所以承事兄弟親密九族
内外周洽世祖愈珍上徳後立為皇太子
　(案顯宗毓質青宮實以徳見重/非潛謀奪嫡者故本書詳載之)
建武時天下墾田不實詔下州郡檢其事帝見陳留吏
牘上有書曰潁川𢎞農可問河南南陽不可問帝詰吏
吏抵言于長夀街得之帝怒時明帝年十二在幄後曰
吏受郡敕當欲以墾田相方耳帝曰即如此何故言河
南南陽不可問對曰河南帝城多近臣南陽帝鄉多近
親田宅踰制不可為凖帝令詰問乃首服如顯宗言
　(案國法之行必始于貴近勲戚近臣田宅踰制至/不可詰問制何以立法何以行東海公知之矣)
明帝光武第四子隂后所生即阼長思慕至踰年正月
當謁原陵夣先帝太后如平生歡朝率百官上陵上伏
御牀視太后鏡奩中物感動悲涕令易脂澤粧具左右
皆泣莫敢仰視
明帝夜夢見先帝太后覺悲不能寐明旦上陵樹葉有
甘露上令百官採之
　(案孔子稱舜五十而慕可知慕為孝之至明帝即阼/以後思慕日深至夜卜諸夣寐其慕也其孝也文亦)
　(冩得精彩/極腴極古)
明帝幸南陽舊宅召校官子弟作雅樂奏鹿鳴上自御
塤篪和之以娛嘉賔
　(案此永平十年/南巡事范同)
元年營造明堂辟雍靈臺
　(案諸儒及舊説皆以明堂辟雍靈臺三事不同明堂/宗祀之所辟雍教導之所靈臺候望之所三輔黄圖)
　(以為明堂辟雍同管子以為明堂靈臺同蔡邕直以/明堂清廟辟雍太學為一地其説小異今此營造分)
　(列其名即明三事不同也自光武末書起三雍/至是益甚古典之復非二主後先表章之功乎)
永平十三年二月耕藉田畢賜觀者食有一諸生前言
善哉文王之遇太公也上書版曰生非太公予亦非文
王
　(案腐儒妄自夸大書版二言/偉哉人君之度也范不載)
帝至長安有三老上章云見陛下甚喜帝令上殿欲觀
上衣因舉虎頭衣以畏三老
帝幸南陽所在見吏勞賜歩行觀部署不用輦
永平六年廬江出寳鼎太守王雄獻之納于太廟詔曰
易鼎足象三公豈非公卿奉職得其理乎
　(案范書作王雒山出寳鼎廬江太守獻之注/云雒或作雄不知何以與本書舛誤若此)
顯宗西廵三老懷章大言上曰屬者所言削章不如飽
飯
　(案帝書恢而謝諸生削章以戯三老歩曽却/輦畏只觀衣想見宸逰偕樂視民如子景象)
明帝封太后弟隂興為鮦陽侯子傳隠强侯隂盛為無
錫侯楚王舅子許昌龍舒侯
帝作夀陵制令流水而已陵東北作廡長三丈五歩外
為小厨財足祠祀
　(案明帝允恭克儉省薄墳/陵漢文之後一人而已)
帝于皇子之封皆減舊制嘗案輿地圖皇后在傍言鉅
鹿樂成廣平各數縣租穀百萬帝食滿二千萬止諸小
王皆當畧與楚淮陽相比什減三四我子不當與先帝
子等者也
　(案范明徳后紀云帝將封王子悉半諸國后以為言/帝曰我子豈宜與先帝子等乎文較明淨夫諸王非)
　(后出而請益封帝不敢與先帝子/同而儉其制孝慈之徳並卓千古)
永平二年正月辛未宗祀光武于明堂祀畢升靈臺望
雲物大赦天下
永平二年十一月詔京兆右扶風以中牢祀蕭何霍光
出郡錢穀給蕭何子孫在三里内者悉令侍祠
　(案范書有帝幸園陵過式其墓二語/漢與功臣不薄此言惟東京當之)
　　　章帝
章帝明帝子也以至孝稱孜孜膝下
　(案范論稱帝奉承明徳太后盡心孝/道葢雖帝天性亦顯宗之錫類深也)
元和元年赦天下繫囚在四月丙子以前減死罪一等
勿笞詣金城而又不及亡命未發覺者郭躬上封事曰
伏惟大恩莫不蕩宥罪死以下並蒙更生而亡命捕得
獨不霑澤臣以為赦前犯死罪而繫在赦後者可皆勿
笞詣金城以全人命有益于邊上善之即下詔赦焉
　(案時因改元故下赦書也范/但記亡命者贖各有差不詳)
元和二年二月帝東巡狩泰山至于岱宗祡望秩山川
羣神大赦天下祀五帝于汶上明堂耕於定陶
　(案范/書同)
章帝賜尚書劍各一手署姓名韓稜楚龍泉郅燾蜀漢
文陳寵鍜成一室兩刄其餘皆平劍其時論者以為稜
淵深有謀故得龍泉燾明逹有文章故得文劒寵敦樸
有善于内不見于外故得鍜成劒皆因名而表意
　(案孝章以明帝苛切事從寛厚故明良交泰有三代/風賜劒而手署姓名各當其才則隨材器使之之道)
　(在是矣史稱帝素知人信哉/范載韓稜傳中鍜成作椎成)
章帝元和二年鳳凰三十九麒麟五十一白虎二十九
黄龍四青龍黄鵠鸞鳥神馬神雀九尾狐三足烏赤烏
白兎白鹿白燕白鵲甘露嘉𤓰秬秠明珠芝英華苹朱
草連理實日月不絶載于史官不可勝紀
　(案人主侈言符瑞則禎祥入告者踵接矣章帝/十三年中符應幾數百千得母為諂子笑乎)
帝至岱宗祡望畢白鶴三十從西南來經祀壇上
　(案范紀作/黄鵠三十)
　　　和帝
孝和皇帝章帝中子也上自岐嶷至于總角孝順聰明
寛和仁孝帝由是深珍之以為宜承天位年四嵗立為
太子初治尚書遂兼覽書傳好古樂道無所不照上以
五經義異書傳意殊親幸東觀覽書林閲篇籍朝無寵
族惠澤沾濡外憂庻績内勤經藝自左右近臣皆誦詩
書徳教在寛仁恕並洽是以黎元寧康萬國恊和符瑞
八十餘品帝讓而不宣故靡得而紀
　(案此係本書論賛范/但録符瑞三言而已)
九年冬十月改殯梁皇后于承光宫儀比敬園初后葬
有闕竇后崩後乃議改葬
　(案范書改葬恭懐/梁皇后于西陵)
十年五月京師大雨南山水流出至東郊壞人廬舍
　(案前三月已下修利隄防之詔而水災/仍至壞廬舍則有司奉法之不行也)
九真言嘉禾生禾百五十六本七百六十八穗
元興元年五月右扶風雍地裂
和帝召諸儒魯平與侍中賈達尚書令黄香等相難平
善對事罷朝特頒賜履襪
　(案和帝雅好書史故命諸儒論難/帝親裁焉東京文治于斯為盛)
孝和元年詔有司京師離宫園池悉以假貧人
和帝二年二月壬午日食時史官不覺涿郡言之
六月雨雹大如雁子
單于乞降賜玉具劒羽葢車一駟中郎將持節衛䕶焉
　(案時匃奴右谷蠧王於除/鞬自立為單于因款塞也)
秭歸山髙四百餘文崩填谿水壓殺百餘人
　(案秭歸縣屬南/郡古之䕫國)
　　　安帝
安帝延光三年黄龍見歴城又見諸縣
永初七年郡國蝗飛過
　(案范紀是時京師大風蝗蟲飛過雒陽安帝即位/以來災異仍興殆無虛月葢桓靈之變先兆之矣)
永初元年徼外羌龍矯等六種慕義來降二年徼外羌
薄申等八種舉衆降
　(案此皆蜀/郡徼外也)
新城山泉水大出突壊人田水深三丈
二年六月雨雹大如芋魁雞子風拔樹發屋
　(案范書時京師及郡國/四十大水又大風雨雹)
三年雁門烏桓及鮮卑叛五原郡兵敗于髙梁谷
　(案髙梁范作高渠梁/渠字傍必有一譌)
六年正月甲寅皇太后率大臣命婦謁宗廟
　(案范書作七年春正月庚戍章懐注云續漢袁/山松謝沈書古今注並同東觀則范之誤可知)
新野君薨贈以𤣥玉赤綬賻錢三千萬布三萬匹
　(案新野君隂氏和帝廢后鄧太后愍之生則湯沐/供邑殁則賻贈有加厚徳載福符于坤寜者也)
漢陽人杜琦反自稱安漢將軍漢陽故吏杜習手刺殺
之
日南地坼長八百十里廣五十六里
安定太守杜恢與司馬鈞等并威擊羌恢乗勝深入為
虜所害鈞擁兵不救收下獄
　(案時右扶風仲光虎牙都尉耿溥同杜恢擊/先零大敗並殁鈞未嘗與戰故下獄自殺)
虔人種羌大豪恬狼等詣度遼將軍降
　(案此元初四年事䕶/羌校尉任尚之功也)
　　　順帝
元年太傅馮石太尉劉熹以阿黨權貴李郃以人多疾
疫免
　(案范書皆不載䇿/免之由本書甚詳)
陽嘉二年汝南童子謝亷河南童子趙建年十二各通
一經以太學初繕應召而至皆除郎中
　(案順帝改元太學新成除郡國耆儒補郎舍人二年/復除京師耆儒年六十以上者豈童子亦隨其後耶)
　(范不/載)
四年太尉劉光司空張皓以隂陽不和久託病䇿免司
徒許敬為陵轢使官䇿罷以千石禄終身
　(案䇿罷而以千石禄終身/漢之待大臣思渥如此)
永建四年漢陽太守文襲獻大珠順帝詔曰海内頗有
災異而襲不推忠竭誠而喻明珠之瑞以求媚令封珠
却還
　(案帝可謂不貴異物矣宜/葉調䟽勒貢獻遠將也)
望都蒲隂狼殺女子九十七人為不祠北嶽所致詔曰
政失厥中狼灾為應至乃戕食孤㓜博訪其故山嶽尊
靈國所望秩而比不奉祠淫刑放濫害加孕婦也
　(案望都縣名章帝改曲逆為蒲隂俱屬中山國時/朱遂為中山相故詔責之范書不載失祠北嶽事)
六年葉調國王遣使師㑹詣闕貢獻以師㑹為漢歸義
葉調邑君賜其君紫綬及撣國王雍由亦賜金印紫綬
　(案葉調日南/徼外國也)
疏勒國王盤遣使文時詣闕獻師子封牛師子似虎正
黄有􁐠耏尾端茸毛大如斗封牛其頷上肉隆起若封
然因以名之即今之峯牛
　(案峯牛/字甚新)
四年太尉施延以選舉貪汚䇿罷
　(案延字君/子靳縣人)
詔曰朕以不徳謫見于天零陵言日食京師不覺
　(案永和元年詔稱/日變方逺指此)
漢安元年以遠近獻馬衆多園廐充滿始置承華廐令
秩六百石
九江賊馬勉敗死傳勉頭及所帶玉印鹿皮冠黄衣詣
洛陽詔懸夏城門外章示百姓
有司奏言孝順皇帝𢎞秉聖哲龍興統業稽乾則古欽
奉鴻烈寛裕晏晏宣恩以極躬自菲薄以崇𤣥黙遺詔
貽約顧念萬國衣無製新玩好不餙塋陵損狹不起寢
廟遵履前制敬勅慎終有始有卒孝經曰愛敬盡于事
親而徳教加于百姓詩云敬慎威儀惟民之則臣請上
尊號曰敬宗廟天子世世獻奉藏主祫祭進武徳之舞
如祖宗故事露布奏可
　(案此奏語似頌似賛饒有古韻范不載夫安帝凉徳/故陟方無上宗之奏後以故事因其陵號亦稱恭宗)
　(則稱宗不足據矣敬宗之宗亦猶是也/後蔡邕等始奏毁不應為宗者詳袁書)
　　　桓帝
桓帝延禧元年置鴻徳苑
　(案范書作置鴻徳苑/令葢苑成而置令也)
帝即位太后猶臨朝御卻非殿
　(案孝桓時年十五梁太后立之/猶臨朝也去和熹稱制遠矣)
桓帝好音樂善琴笙
　(案元䕫夔稱徽宗多能/惟一事不能漢桓似之)
延夀七年十月上幸雲夢至新野公主夀張敬侯主廟
詔曰存善繼絶實藉徳貞武騎都尉樊演髙祖父重以
光武皇帝元舅扶助中興追封夀張侯諡曰敬祖父茂
封冠軍平望鄉侯五國並建其二絶者祠之
　　　靈帝
㑹稽許昭聚衆自稱大將軍立父生為越王攻破郡縣
　(案此熹平元/年事范畧)
使中郎將堂谿典請雨因上言復崇髙山為嵩髙山
　(案前書武帝祠中岳/改嵩髙為崇髙也)
有白衣人入徳陽殿門言梁陌夏教我上殿與中黄門
桓賢語因忽不見
　(案此亦見/范紀甚畧)
有黒氣墮所御温明殿庭中如平葢隆起奮迅五色有
頭體長十餘丈形貎似龍
　(案此光和元年事温明范作温徳亦不詳載/靈帝弄狗駕驢荒于獸矣宜貌龍之見也)
靈帝鑄黄鐘二千斛懸于嘉徳端門内
　(案范書帝修玉堂殿鑄/銅人四黄鐘四即此)
　
　
　後漢書補逸卷一
欽定四庫全書
　後漢書補逸卷二　　　監察御史姚之駰撰
　　東觀漢記第二
　　　光烈隂后
有隂子公者生子方方生㓜公公生君孟名睦即后之
父也
　(案子方即臘日以黄羊祠竈神者/至睦子識三世而果繁昌范不載)
　　　明徳馬后
永平三年有司奏立長秋宫以率八妾上未有所言皇
太后曰馬貴人徳冠後宫遂登至尊先之數日夢有小
飛蟲萬數隨著身入皮膚中復飛去
　(案徳冠後宫后真不愧此語/女中堯舜明徳先之矣范同)
后長七尺二寸青白色方口美髪為四起大髻但以髪
成尚有餘繞髻三匝眉不施黛獨左眉角小缺補之如
粟嘗稱疾而終身得意
　(案繞髻補眉事范俱不載嘗稱疾而終身得/意句真善狀幽閒貞静之性范亦剛之陋甚)
馬后袍極麤疎諸王望見乃以為綺
　(案范紀諸王就視乃笑后日此増時宜染色故/用之嗚呼躬省約而不居其名夫是乃非矯儉)
后不喜出入遊觀希常臨御忩望
后置蠶室織室于濯龍中數徃來觀視
　(案明徳此舉深得古后妃躬桑之/意范作置織室蠶于濯龍中似誤)
太后詔曰吾萬乘之生身衣大練縑裙食不求所甘左
右傍人皆無薫香之飾
　(案此乃后辭封外戚詔語明帝封子不欲與先帝子/等后復不敢以馬氏比隂氏刑于之化千古無兩)
太后時廣平鉅鹿樂成三王入朝問起居上望車騎鞍
勒皆純黑無金銀彩飾以白太后各賜錢五百萬
　(案孝明封諸子租嵗不過二千萬故諸王/皆儉約若此章帝請賜可謂以孝成慈)
后嘗有不安時在敬法殿東廂上令太夫人及兄弟得
入見
明徳后曰吾前過濯龍門見外家問起居車如流水馬
如龍亦不譴怒但絶其歳用冀以黙止讙耳
　(案以黙止讙四字深于黄老之學/者焉如龍范作如游龍反覺減色)
上欲封諸舅馬太后輒斷絶曰吾計之熟矣勿有疑也
至孝之行安親為上今遭變異穀價數倍憂惶晝夜不
安坐卧而欲封爵違逆慈母之拳拳吾素剛急有胸中
氣不可不慎穰嵗之後惟子之志吾但當含飴弄孫不
能復知政事
　(案范紀大同但覺句/弱不如本書遒勁)
　　　和熹鄧后
和熹皇后六嵗諸兄持后髪后曰身體髪膚受之父母
不敢毁傷孝之始也奈何弄人髪乎
　(案后為太傅禹之孫范書載后年五嵗太傅夫人自/為剪髪年髙目𠖇誤傷后額忍痛不言恐傷老人意)
　(較此戒弄髪意更深/范故刋此録彼耶)
鄧后遜位手書謝表深陳徳薄不足以奉宗廟充小君
之位
　(案時隂后以巫蠱事廢后稱篤疾深自閉絶/帝以后徳冠後庭遂立之則知三讓非矯矣)
鄧后臨朝萬國貢獻悉令禁絶嵗時但貢紙墨而已
　(案范書作后即位時恐后方内助不能/専絶貢獻本書作臨朝其在稱制後耶)
和熹皇后嘗夢捫天體蕩蕩正青滑有若鍾乳后仰噏
之以訊占夢言堯舜攀天而上湯夢及天䑛之此皆聖
王之夢吉不可言
　(案䑛范/作咶)
鄧后稱制京師旱至五月朔太后幸洛陽寺省庶獄舉
寃囚杜冷不殺人自誣被掠羸困使輿見畏吏不敢自
理吏將去微疾舉頸若欲有言太后察視覺之即呼還
問狀遂信即時收令下獄抵罪尹左遷行未還宫㴻雨
大降
　(案鄧太后稱制殁身道慚復子然而在位歴年善政/不可枚舉范稱其持權引謗深于知鄧后者呂武不)
　(足論亦非後世埀簾母/后所得藉口也范同)
鄧太后嘗不安左右憂惶至令禱祠願以身代牲鄧太
后聞之甚怒即勅令禁止以為何故乃有此不祥之言
左右咸流涕嘆息曰太后臨大病不自顧而念兆民後
病遂瘳豈非天地之應與
　(案范作禱請祝詞願得/代命于不祥義為近)
鄧太后臨朝上林鷹犬悉斥放之
　(案斥放范作斥賣非和熹/聖徳豈與小民爭利乎)
太后雅性不好淫祀
　(案殤帝延平中詔罷祠官/不在祀典者太后之令也)
鄧太后賜馮貴人歩揺一具
　(案釋名曰皇后首副其上有埀珠歩則揺也太后樛/木之慈至于被服不欲以殊禮自尊雖太姒奚媿焉)
　　　順烈梁后
永建三年春三月丙申選入掖庭相工茅通見之矍然
驚駭却再拜賀曰此謂日角偃月相之極貴臣所未嘗
見也
　(案后梁商之女矍然驚駭却/再拜賀八字甚腴范不及)
　　　竇貴人
竇章女年十二能屬文以才貌選掖庭有寵與梁皇后
並為貴人早卒帝追思之詔史官樹碑頌徳帝自為之
詞
　(案順烈梁后曽為貴人竇貴人之寵/必在此時非與桓帝梁后並者也)
　　　齊武王(縯/)
縯字伯升有二子建武二年立長子章為太原王興為
魯王十一年徙章為齊王十五年追謚伯升為齊武王
章少孤光武感伯升功業不就撫育恩愛甚篤以其少
貴欲令親吏事故試守平隂令
　(案伯升初起自稱柱天都部/名甚竒後為更始所害范同)
伯升進圍宛莽素震其名大懼使畫伯升像于□旦起
射之
　(案説文□射臬也廣雅□的也續書亦同此范書稱/莾使長安官署及天下鄉亭皆畫伯升于塾旦起射)
　(之注曰塾門側堂也愚莽射/像何至徧畫署亭從□為近)
平陵後部攻新野不下宰潘臨登城言曰得司徒劉公
一言願先下及伯升軍至即開門降
　(案世祖創開功業隆起然伯升餘威亦有助/焉世祖之友于足相報也范書失載宰名)
　　　北海靖王(興/)
興遷𢎞農太守縣吏張申有伏罪興收申案論郡中震
慄時年旱分遣文學循行屬縣理寃獄宥小過應時甘
雨澍䧏
　(案興初封魯王嗣光武兄仲後以/魯國益東海故徙興為北海王)
興每朝廷有異政京師雨澤秋稼好醜輒驛馬下問興
其見親重如此
　(案秋稼好醜四/字甚古范畧)
　　　趙孝王(良/)
光武初起兵良搏手大呼曰我欲詣納言嚴將軍叱上
起去出閤令人視之還白方坐啗脯良復讙呼上言不
可讙露明旦欲去前白良曰欲竟何時詣嚴將軍所良
意下曰我為詐汝耳當復何若乎
　(案良字次伯光武之叔此關光武/初起兵事范闕載本書瑣筆如畫)
良裔孫乾嗣位私出國到魏郡鄴易陽止宿亭令奴金
盗取亭席金與亭佐孟常爭言以刃傷常部吏追逐乾
藏逃金絞殺之懸其屍道邊樹相國舉奏詔書削中丘
縣
　(案乾後以賢傅能改/悔前失遂復所削縣)
　　　城陽恭王祉
城陽恭王初名終後改名祉
　(案祉字巨伯/光武族兄)
祉祖考侯仁于時見戸四百七十六上書願減户徙南
陽留子男昌守墳墓元帝許之
　(案仁以舂陵地下/濕故求減邑内徙)
祉父敞為廬江都尉嵗餘遭旱行縣人持枯稻自言稻
皆枯吏彊責租敞應曰太守事也載枯稻至太守所酒
數行以語太守太守曰無有敞以枯稻示之太守曰都
尉事耶敞怒叱太守曰鼠何敢爾刺史舉奏莽徵到長
安免就國
　(案枯稻責租太守固食苗之碩鼠也宜迎貓食之耳/敞叱甚當讀石壕吏舂陵行等篇千古同慨矣范闕)
敞為嫡子終(即祉/也)娶翟宣子女習為妻宣使嫡子姬送
女入門二十餘日宣弟義起兵攻莽
　(案宣乃丞相方進之子祉坐是繫獄僅免刑/誅遂見沉廢不知積善有餘天將興之也)
祉以建武二年二月見光武于懐宫
　(案范書光武起兵惟/祉先至見之甚懽)
　　　東海恭王(彊/)
王兼食二郡二十九縣租入倍諸王賞賜恩寵絶于倫
比置虎賁髦頭宫殿設鐘簴之懸
王數上書譲東海又因皇太子固辭上不許以章宣示
公卿
　(案世祖以彊廢不以過去就有禮故優以大封二郡/東海及魯郡也髦范作旄是王恭謙好禮以徳自終)
　(與明帝之友于/交相美矣范同)
王孫頃王肅性謙儉永初中以西羌未平上錢二千萬
元初中上縑萬匹以助國費
　(案頃王可謂/繩其祖武也)
　　　沛獻王(輔/)
沛獻王輔善京氏易永平五年少雨上御雲臺自為卦
以周易林卜之其繇曰蟻封穴户大雨將至以問輔輔
對曰蹇艮下坎上艮為山坎為水山出雲為雨蟻穴居
知雨將至故以蟻為興居
　(案孔子言易者象也象者像也朱子謂程傳言理已/備象數却欠乃本義言卦象亦謂象失其傳不可理)
　(㑹故言易必首言象方為善易葢象之取義或以卦/情或以卦形或以卦體或以中爻或以爻變或以占)
　(中或以錯卦綜卦夫圓圖之對待者即錯象亦寓焉/如乾錯坤乾為馬坤即利牝馬之貞卦序之流行者)
　(即綜象亦寓焉如噬嗑綜賁噬嗑利用獄而賁即無/敢折獄至二四三五之合六爻之變又復錯中有錯)
　(綜中有綜無非象也/沛獻之占易得之矣)
王性好經書論集經傳圖䜟作五經通論奉蕃以至没身
遵履法度未嘗犯禁稱為賢王
　(案范稱王作五經論時號之曰/沛王通論非自詡以為通也)
　　　東平憲王(蒼/)
王少有孝友之質寛仁𢎞雅帝即位詔以為驃騎將軍位
在三公上四年蒼上疏願朝上以王觸寒渉道使中謁者
賜乘輿豹裘蒼到洛陽使鴻臚持節郊迎引入不在贊拜
之位升殿乃拜上親答拜諸王歸國上特留蒼八月飲酎
畢大鴻臚奏遣蒼發上親臨送流涕賞賜以億萬數
　(案東平千古賢王而顯宗優禮亦可謂交相得矣東/京諸王多賢朝廷亦甚得大體前漢與唐宋皆不及)
明帝詔書示諸國曰詔問東平王處家何等最樂王對
曰為善最樂其言甚大副其要腹蒼體長美鬚眉要帶
八尺二寸
　(案為善最樂四字遂成千古名言言/大副要亦俳亦雅范稱蒼要帶八圍)
明帝詔曰東平王蒼寛博有謀可以託六尺之孤臨大
節而不可奪其以蒼為驃騎將軍
　(案范書闕詔語時特置將/軍掾史位在三公上也)
蒼為將軍是時四方無虞蒼以天下化平宜修禮樂乃
與公卿共議定南北郊冠冕車服制度及祖廟登歌八
佾舞數蒼以親輔政盡心王室每有議事上未嘗不見
從名稱日重
　(案蒼以懿親議/禮上匹元公)
東平王蒼與諸王朝京師月餘還帝臨送歸宫悽然懐
思乃遣使手詔諸國曰辭别之後獨坐不樂因就車歸
伏軾而吟瞻望永懐實勞我心誦及採菽以増歎息
　(案此永平十一年王來朝/也手詔文詞古茂范同)
肅宗遣諸王歸國帝特留東平王蒼賜以秘書列圖道
術秘方至八月飲酎畢有司復奏遣蒼乃許之手詔賜
蒼曰骨肉與天性誠不以逺近親疎然數見顔色情重
昔時中心戀戀惻然不能言于是車駕祖送流涕而訣
復賜乘輿服御珍寳鞍馬錢布以億萬計
　(案范載詔語又云念王久勞思得還休欲署大鴻臚/奏不忍下筆故授小黄門數語情摯千古引本書者)
　(抹之/惜矣)
章帝詔東平王蒼惟王孝友之徳今以光烈皇后假髻
帛巾各一衣一篋遺王可時瞻視以慰凱風寒泉之思
　(案一本作建初三年上賜東平王書曰嵗月驚邁山/陵寖逺孤心慘愴今送光烈皇后假紒帛巾各一及)
　(衣一篋云云文/情更爾斐亹)
章帝幸東平祭東平王墓云思其人到其鄉其度在其
人亡
　(案范作追感念蒼謂其諸子曰思其人/云云遂幸蒼陵觀四語固非祭墓文也)
　　　琅邪孝王(京/)
琅邪孝王京就國都雅好宫室窮極技巧壁帶珠玉餙
以金銀
　(案范書作殿館壁帶皆餙以金銀注云/壁帶壁中横木也如本書則帶訓裝耳)
　　　彭城靖王(恭/)
永平九年恭未有國邑賜號靈夀王
　(案靖王明帝子賜號特美名/耳後乃封鉅鹿王徙彭城)
恭子男丁前妻物故子酺侮慢丁小妻恭怒閉酺馬廨
酺亡夜詣彭城縣欲上書恭遣從官蒼頭曉令歸數責
之乃自殺
　(案范書但言以事怒/子酺酺自殺不詳載)
元初五年封恭少子丙為都鄉侯國為安鄉侯丁為魯
陽鄉侯
本初元年封恭孫據卞亭侯光昭陽亭侯固公梁亭侯
興蒲亭侯延昌城亭侯祀梁父亭侯堅西安亭侯代林
亭侯
　　　下邳惠王(衍/)
和帝賜彭城靖王詔曰皇帝問彭城王始夏無恙葢聞
堯親九族萬國協和書典之所美也下邳王被病沉滯
之疾昏亂不明家用不寜姬妾嫡庶諸子分爭紛紛至
令前太子卭頑㓙失道陷于大辟是後諸子更相誣告
訖今嫡嗣未知所定朕甚傷之惟王與下邳王恩義至
親正此國嗣非王而誰禮重嫡庶之序春秋之義大居
正孔子曰惟仁者能好人能惡人貴所好惡得其中也
太子國之儲嗣可不慎與王其差次下邳諸子可為太
子者上名將及景風拜授印綬焉
　(案衍亦明帝子時被病荒忽諸姬爭欲立其子和帝/使彭城王恭到下邳正其嫡庶故有此詔卒立子成)
　(為太子國頼以安可謂/善處人骨肉之間者矣)
　　　北海敬王(睦/)
時法網尚疎睦性好士夙夜滋恭通賔客千里人民土
地財賄結歡由是宿徳名儒造門者陸沉
　(案睦靖王興子能屬文又善/史書范畧同陸沉字似有誤)
　　　清河王(慶/)
永元四年王移幸北宫章徳殿講白虎觀慶得入省宿
止
　(案清河乃孝章子初為太子以讒廢和帝即位特寵/異焉時帝方欲誅竇氏清河入省宿止實密賛之生)
　(子祐是/為安帝)
　　　平原王
平原王葬鄧太后悲傷命史官述其行迹為作傳誄藏
于王府
　(案平原懐王和帝子少有痼疾薨時無子鄧太后以/樂安王子得為其後得又無子又以河間王子嗣之)
　(其鍾愛/可知矣)
　　　劉聖公
更始至長安御府帑藏武庫皆安堵如故
　(案聖公名𤣥紀元更始光武之族兄也初王莽敗惟/未央宫被焚餘皆不改于舊更始一旦居之自謂平)
　(生願足矣豈能如/沛公之入咸陽哉)
徐宣樊崇等入至𢎞農枯樅山下與更始將軍蘇茂戰
崇北至蓩鄉轉至湖
　(案范書是時方望立孺子嬰為天子更始遣李松蘇/茂擊斬之三月遣李松㑹朱鮪戰于蓩鄉即此也續)
　(漢志𢎞農有蓩鄉章/懐注湖即湖城縣)
更始至長安止前殿郎吏以次侍更始愧恧俯刮席與
小常侍語
　(案聖公結客報仇詐死逃匿亦稱傑士乃一登大位/便爾羞恧固知帝王自有真也與小常侍語五字真)
　(妙絶形容/范書不及)
更始所置官多羣小長安謂之曰竈下養中郎將爛羊
胃騎都尉爛羊頭關内侯
　(案聖公狎眤小人豫章李淑切諫以為敗材傷/錦所宜至慮遂繫詔獄雖無赤眉何必不亡)
更始在長安諸將皆冠幘而服婦人衣諸于襜褕
更始所爵多羣小三輔苦之被服威儀不以衣冠或繡
䘿衣錦袴
　(案續書以/為服妖也)
更始韓夫人尤嗜酒每侍飲見常侍奏事輒怒曰帝方
對我正用此時持事來乎起抵破書案
　(案是時更始委政趙萌日夜與婦人飲讌羣臣言事/輒醉不能見小器易盈何以克濟東觀妙筆南史中)
　(徃徃脱胎于此陳后主齊東昏後明𢎞光亦接踵聖/公者也吳祭酒偉業詩云聞築新宫就君王擁麗華)
　(尚言虚内主廣欲選良家使者螭頭舫才人豹尾/車可憐青塜月已照白門花亡國之君千古一轍)
雒陽人韓鴻為謁者更始使持節降河北拜除二千石
　(案范書見呉漢傳漢/初由鴻拜安樂令)
　　　劉盆子
赤眉遇光武軍驚震不知所為乃遣劉恭乞降曰盆子
將百萬衆降陛下何以待之上曰待汝以不死耳
　(案盆子朱虛侯之後始從羣盗以探符得立真同/兒戲時世祖自將盛兵以邀其走路故乞降也)
劉盆子及丞相徐宣以下二十餘萬人肉袒降奉高皇
帝傳國璽綬詔以屬城門校尉賊皆輸鎧仗積兵甲宜
陽城西與熊耳山齊
　(案范書璽綬下有更始/七尺寳劍及玉璧各一)
　　　公賔
三輔豪傑入長安攻未央宮庚戌殺莽于漸臺東海公
賔就得其首傳詣宛封滑侯
　(案范書畧見劉聖公傳殺莽者商人杜吳也公賔時/為校尉就斬莽首風俗通曰公賔姓魯大夫公賔庾)
　(之/後)
　　　彭寵
彭寵為漁陽太守容貌絶衆
　(案范書寵父宏為漁陽守偉容貌能飲食寵于更始/時拜偏將軍但行漁陽太守事此所引當屬彭宏非)
　(寵/也)
寵妻夢臝袒冠幘踰城髠徒推之又寵堂上聞蝦蟇聲
在火爐下鑿地求之不得
　(案范書但言惡夢怪變不詳伯通以怨/望謀反自取誅滅妖由人興不足惜也)
蒼頭子密縛寵以寵命呼其妻妻入驚曰奴反奴乃捽
其妻頭擊其頰
詔討彭寵者封侯寵奴子密等三人乘寵晝卧密等遂
縛寵著牀召其妻入縫縑囊夜斷寵及妻頭盛囊中投
世祖世祖以奴殺主不義復不可不封乃封子密為不
義侯
　(案寵授首奴僕本書細載其始末以儆不能齊家者/至光武知其不義又從而侯之權徳輿以為漢爵乃)
　(不足勸良然唐末周曇咏史詩云當時/若縳還彭氏率土何憂不自歸得之矣)
　　　隗囂
彭寵與吳漢圍隗囂于西城勅彭書曰西城若下便可
將兵南擊蜀鹵人苦不知足既平隴復望蜀毎一發兵
頭鬢為白
　(案囂字季孟/天水成紀人)
隗囂故宰府掾吏善為文書每上書移檄士大夫莫不
諷誦
　(案此似指囂為國師劉歆事時則文書自出/囂手范云囂賔客掾史多文學生與此不同)
隗囂既立使聘平陵方望為軍師望至説囂曰足下欲
承天順民輔漢而起今立者乃在南陽王莽尚據長安
雖欲以漢為名其實無所受命將何以見信于衆宜急
立高廟稱臣奉祠所謂神道設教求助民神者也囂從
其言
　(案囂從望言遂立廟于邑東祀髙祖太宗世宗稱臣/奉璧薶血加書以漢後稱年可謂應天順人之舉乃)
　(其末路終持兩端遂/至滅亡殊可惜也)
囂將王元説囂曰昔更始西都四方響應天下喁喁謂
之太平一旦敗壞今南有子陽北有文伯江湖海岱王
公十數而欲牽儒生之説棄千乘之基計之不可者也
今天水完富士馬最强北取西河東收三輔案秦舊跡
表裏山河元請以一丸泥為大王東封函谷關此萬世
一時也若計不及此且蓄養士馬據隘自守曠日持久
以待四方之變圖王不成其弊猶足以霸囂然其計
　(案王惠孟之説壯矣然囬/成䘮而為議豈為智乎)
隗囂病且餓出城餐糗糒恚憤而死
　(案囂死後子純立/為王後亦被誅)
　　　公孫述
述之先武帝時以吏二千石自無鹽徙成帝末述父仁
為侍御史任為太子舍人稍増秩為郎
　(案述字子陽扶風荗陵人范云/述以父任為郎注任保任也)
初垣副以漢中亭長聚衆降成自稱輔漢將軍述攻成
大破之副殺成降
　(案范稱南陽人宗成自稱虎牙將軍大掠成都述惡/之遂詐稱漢使假述輔漢將軍擊成與此不同垣秦)
　(邑因以為姓/見風俗通)
光武與述書曰承赤者黄也姓當塗其名髙也
　(案范書載光武書云圖䜟言公孫即宣帝也代漢者/當塗髙君豈髙之身耶與此不同援神契曰五徳之)
　(運黄承赤而白繼黄公孫以/西太守為白徳故帝書破之)
功曹李熊説公孫述曰蜀地沃野千里土壤膏腴果實
所生無榖而飽戰士不下百萬見利則出兵而畧地無
利則堅守而力農東下漢水以窺秦地南順江流以震
荆揚所謂用天因地成功之資今名號未定志士狐疑
宜即大位使逺人有所依歸述遂自立為天子
　(案公孫竊帝蜀漢為井底蛙李/功曹實成之遜常少張隆遠矣)
　　　李忠
李忠字仲都發兵奉世祖為右將軍封武固侯辭時無
綬上自解所佩綬以賜之
　(案忠東萊黄/人封中水侯)
忠父為髙密中尉
　(案范書中作都章懐注云郡國志有髙密侯百官志/侯有中尉其都尉惟郡有之今髙密非郡則作都字)
　(者/誤)
上初至不脱衣帶衣服垢薄使忠解澣長襦忠更作新
袍袴解支小單衣韈而上之
　(案世祖于忠親愛特至儼若/家人父子故能得其死力)
王郎遣將攻信都大姓馬寵開城納之收李忠母妻子
而令親屬招呼忠時寵弟從忠為校尉忠即召見責數
之以背恩反城因格殺之諸將皆驚曰家屬在人手中
殺其弟何也忠曰若縱賊不誅則二心也上聞而謂忠
曰今吾兵已成矣將軍可歸救若母妻子忠曰䝉明公
大恩忠得効命誠不敢内顧宗親
　(案忠家屬在馬寵手而特殺其弟是激之使殺也妻/子可棄母亦可忍乎程伊川譏趙苞之遽戰而殺其)
　(母以為當求所以生母之方如王陵母在楚而使楚/質以招陵陵降可也徐庶得之矣然則忠之不敢内)
　(顧豈聖賢/之道乎)
上會諸將問破賊所得物惟李忠獨無所掠上即以所
乗大驪馬及繡被衣物賜之
　(案破賊而問所掠豈/得為仁義之師范同)
　　　王常
王常為横野大將軍位次與諸將絶席
　(案常字顔卿漢官儀稱御史大夫尚/書令司𨽻校尉皆専席絶輿専義同)
王常其先鄠人常父博成哀間轉客潁川舞陽因家焉
　(案常以匹夫興義兵始事聖公卒歸光/武其真知命者乎更始之封名相稱矣)
光武于大會中指王常謂羣臣曰此家率下江諸將輔
翼漢室心如金石真忠臣也是日遷常為漢中將軍
　(案漢中范/作忠為是)
　　　李通
齊武王嘗殺通同母弟申屠臣上恐其怨不欲與軼相
見軼數請上乃强見之軼深逹通意上乃許徃意不安
買半臿佩刀懐之至通舍甚歡握上手得半臿乃謂上
曰一何武也上曰倉卒時以備不虞耳
　(案通字次元宛人軼乃通從弟首創巨謀以應/劉氏復興李氏為輔之䜟可謂智矣范不載)
　　　鄧晨
晨曽祖隆揚州刺史祖父黙交趾刺史
　(案農字偉卿南陽新野人初娶光武/姊元趣兵以應光武後封房子侯)
晨與上共載出逢使者不下車使者怒頗加恥辱上稱
江夏卒晨更名侯家丞使者以其詐將至亭欲罪之新
野宰潘叔為請得免
　(案范/書闕)
　　　來歙
來歙與劉嘉俱詣洛陽世祖見歙與之大歡即解所披
襜褕以衣歙
　(案歙字君叔新野人時嘉為/漢中王君叔勸之歸世祖)
來歙葢延攻公孫述蜀人大懼使刺客刺歙歙未死馳
告葢延延見歙悲哀不能仰視歙叱曰欲屬以軍事而
反效兒女子涕泣乎
　(案君叔雄姿被刺不為身惜而屬虎牙以軍事范/書叙述凛稟千載如生此係刪節本書遂覺減色)
歙與征虜將軍祭遵襲畧陽因保其城上聞甚悦左右
怪上數破大敵今得小城何足以喜然上以畧陽囂所
依阻心腹已壊則制其支體易也
　(案范書不載上悦語/不見光武料敵之神)
帝因歙上疏宜益選兵馬儲積資糧詔于汧積穀六萬
斛驢四百頭負䭾
　　　鄧禹
鄧禹聞上安集河北即杖䇿北渡追及于鄴禹進曰三
輔假號徃徃羣聚皆庸人崛起志在財帛非有忠良明
智深慮逺圖尊主安民者也明公雖建蕃輔之功猶恐
無所成立于今之計莫如延攬英雄務悦民心立髙祖
之業救萬民之命以公而慮天下不足定也上大悦
　(案禹字仲華新野人封髙密侯運籌帷幄光武/之子房也杖䇿數語瞭若指掌非王佐不能)
馮愔反鄧禹征之為愔所敗至髙陵軍士饑餓皆食棗
葉
　(案范書馮愔反帝遣宗廣持節降之禹威稍損赤眉/復還入長安禹與戰敗走至髙陵與此異棗葉范作)
　(棗菜/是)
鄧禹破邯鄲誅王郎有智謀諸將鮮及
上至廣阿止城開樓上披輿地圖指示鄧禹曰天下郡
國如是我乃始得一處卿言天下不足定何也
　(案禹對以古之興者在徳厚薄/不以大小雖伊召何以加兹)
上率禹等擊王郎横野將軍劉奉大破之上過禹營外
進炙魚上餐啗勞勉吏士威嚴甚厲衆皆竊言劉公真
天人也
　(案范/書闕)
建武中鄧禹罷三公以列侯就第位特進
鄧禹篤于經書教學子孫
　(案禹子十三人各使/守一藝善于教矣)
赤眉入長安鄧禹乗勝獨克而師行有紀皆望風相攜
以迎降者日以千數衆號百萬
　(案鄧禹行師不/失弔伐遺意)
鄧禹攻赤眉賊不利吏士散已盡禹獨與二十四騎還
詣洛陽
鄧禹自中興後累葉貴寵凡侯者二十九人東京莫比
　　　鄧訓
訓謙恕下士無貴賤見之如舊朋友子徃來門内視之
如子有過加鞭朴之教大醫皮巡從獵上林還暮宿殿
門下寒疝病發時訓直事聞巡聲起徃問之巡曰冀得
火以熨背訓身至大官門為求火不得乃以口噓其背
復呼同廬郎共更哺至朝遂愈
　(案訓字平叔禹第六子范書但/言樂施下士而已不細載也)
訓故吏最貧羸者舉國念訓常所服藥北州少乏又知
訓好青泥封書從黎陽歩推鹿車于洛陽市藥還過趙
國易陽并載青泥一襆至上谷遺訓其得人心如是
　(案此訓將黎陽營兵屯狐奴事狐/奴屬漁陽郡市藥載泥二事甚韻)
吏士常大病瘧轉易至數十人訓身為煮湯藥咸得平
愈其無妻者為適配偶
　(案本書序訓好施下士瑣屑詳/至千載下猶欲為之執鞭也)
訓坐私與梁扈通書免歸燕人思慕為之作歌
鄧訓為䕶羌校尉發湟中秦胡𦍑兵四千人出塞掩擊
迷唐于雁谷迷唐乃去其春復欲歸故地乃發湟中六
千人令長史任尚將之縫革為船置于箄上以渡河掩
擊迷唐廬落大豪多所斬獲
　(案箄木筏也/雁范作冩)
鄧訓拜張掖太守以身率下河西改俗鄰郡則之
鄧訓為䕶羌校尉時羌俗耻病死每病臨困輒以刀
自刺訓聞有困病者輒拘持束縛不與兵刃使醫藥療
之愈者非一小大莫不感悦訓病卒吏人羌人愛惜旦
夕臨者日數千人或以刀自割又刺殺犬馬牛羊曰鄧
使君已死我曹亦且俱死耳前烏桓吏人皆奔走道路
至空城郭
　(案訓善政不知若何乃得人心如/此子輿氏所謂以徳服人者也)
　　　鄧陟
鄧陟字昭伯
　(案范書陟作/隲訓之子也)
永初元年封陟等以定䇿増三千戸讓不獲遂逃避使
者閉關上疏自陳
　(案時封陟上蔡侯陟弟悝葉侯𢎞西平侯閭西華侯/上書辭謝至于五六持盈若此宜其累葉貴盛也髙)
　(密之敎/學深矣)
鄧陟以延平九年拜為車騎將軍儀同三司
　　　耿嵩
耿嵩履清髙之節齔童介然特立不隨于俗鄉黨大夫
莫不敬異之王莽敗賊盗起宗族在兵中穀食貴人民
相食宗家數百人升合分糧時嵩年十二三宗人少長
咸共推之主廩給莫不稱平
　(案范書闕嵩之分糧與/陳戸牖均肉事絶類)
　
　
　
　
　
　
　
　
　
　後漢書補逸卷二
欽定四庫全書
　後漢書補逸卷三　　　監察御史姚之駰撰
　　東觀漢記第三
　　　馮異
王郎起兵上自薊東南馳夜至蕪蔞亭時天寒烈衆皆
飢疲馮異上豆粥明旦上謂諸將曰昨日得公孫豆粥
飢寒俱解
　(案異字公孫潁川父城人謚節侯亦稱大樹將軍此/所載與范書月蕪范作無孟子所謂天降大任必先)
　(窮餓者此/其時與)
異薦邑子銚期叔壽殷建左隆等光武皆以為掾史
　(案范書殷作段此光武經/父城異開門奉迎時事)
時更始遣舞隂王李軼廪丘王田立大司馬朱鮪白虎
公陳矯將兵號三十萬共守洛陽
　(案范書矯作僑是時光武拜異/為孟津將軍與㓂恂共拒之)
上報異曰軼多詐不信人不能得其要領令移其書
　(案時李軼報異書願内附異見其信效具以奏聞而/光武故宣露其書令朱鮪知之鮪果使人刺軼兵故)
　(不厭/詐也)
王郎追上自薊東南馳至南宫馮異進麥飯兎肩因渡
呼沲河至信都
　(案范書同南宫縣屬信都國今既云至南宫又云渡/呼沲至信都似舛帝紀云度呼沲河至下博城西見)
　(白衣老父曰信都去此八十里耳攷其地/當是自北而南傳語誤也呼沲范作虖沱)
光武遣馮異討赤眉車駕送至河南賜以乘輿七尺玉
具劒勅異曰念自修整無為郡縣所笑異頓首受命
　(案時鄧禹不能定因遣異討之范載勅云今之征伐/非必畧地屠城要在平定安集之耳大哉王言也據)
　(此則笑字范作苦字為是/又玉具劒范作七尺具劍)
光武引見馮異誦于公卿曰是我起兵時主簿為我披
荆棘定關中者也
　(案此建武六年異朝/京師時事范語小異)
異西行布威信黽池霍郎陜王長湖濁惠華隂陽沈等
稱將軍者皆降
　(案范逸/將軍名)
異與赤眉遇于華隂相距六十餘日降其將劉始王重
等
　(案范書/重作宣)
人有上章言異威權至重專制關中百姓歸心使者宋
嵩西上因以章示異
　(案范書無宋嵩名世祖欲全節侯故/以章示之比髙祖樊縶蕭曹何如也)
上賜異璽書曰聞吏士精銳水火不避購賞之賜必不
令將軍負丹青失斷金
　(案異為天水太守攻公孫述將/趙匡等故特賜之文甚古鬰)
　　　馮彰
永平五年徙封彰為平鄉侯食鬱林潭中彰子晉坐鬬
殺游徼㑹赦國除
　(案彰乃異長子後/至安帝時復紹封)
　　　冦恂
更始大司馬朱鮪在雒上欲南走河内難其守問鄧禹
禹曰冦恂文武備足有牧民禦衆之才
　(案范書恂字子翼上谷昌平/人謚威侯走范作定為是)
上拜冦恂為河内太守恂移書屬縣講兵肄射伐淇園
之竹治矢百餘萬
　(案范書有飬馬二千匹收租四百萬二語/威侯河内轉餉不愧蕭文終之鎮關中也)
恂在潁川郡中政理盗賊不入
　(案賈剛侯部將尚戮之何况餘盗/後從駕平賊百姓之借冦也宜哉)
　　　周澤
周澤少修髙節建武十六年辟大司馬府署儀曹祭酒
　(案澤北海安丘/人范列儒林傳)
周澤字穉都耿介特立好學問治嚴氏春秋門徒數百
人隱居上野不汲汲于時俗拜太常果敢直言數有據
爭朝廷嘉其清亷
周澤為澠池令奉公克己妻子自親釜竈
　(案范書無妻子自親釜竈語後澤以妻干犯齋禁/收送詔獄生世不諧作太常妻時人之語非虗也)
　　　甄宇
甄宇字長文拜太子少傅清淨少欲常稱老氏知足之
分也
　(案字與澤同縣人/范亦載儒林傳)
甄宇北海人建武中為青州從事徴拜博士每臘詔賜
博士羊人一頭羊有大小肥瘦時博士祭酒議欲殺羊
稱分其肉宇曰不可又欲投鈎宇復恥之宇因先自取
其最瘦者由是不復有爭訟後召㑹詔問瘦羊甄博士
京師因以稱之
　(案范並不載此事幾令/亷士佳話冺滅千古)
宇治嚴氏春秋持學精㣲以白衣教授常數百人
　　　劉桓
光武以劉桓為驍騎將軍攻中山
　(案范/書闕)
　　　牟融
牟融字子優遷大司農居職修治又善論議朝廷皆服
其能帝數嗟歎以為才堪宰相
　(案融字一作子晏安丘人永平/中代鮭陽鴻為大司農范同)
融為大司農性明達朝廷稱為名卿
　　　馮駿
長沙中尉馮駿將兵詣岑彭璽書拜駿為威虜將軍
　(案岑彭諭降江南其中但有長沙相意駿之詣或/爭先故不載也後彭到江州留馮駿守之見岑傳)
　　　朱鮪
上令朱鮪等遂㑹城南涓水上沙中設壇立聖公為天
子
　(案鮪更始大將淮陽人/後為少府見岑彭傳)
鮪破上大喜諸將賀之懇上尊號
　　　申屠剛
申屠剛為尚書令謇謇多直言無所屈撓
　(案剛字巨卿扶風茂陵人光武常欲出逰剛諌/不聽以頭軔乗輿輪帝遂為止其直言可見矣)
　　　朱暉
朱暉字文季再遷臨淮太守吏民畏愛為之歌曰強直
自遂南陽朱季吏畏其威民懐其徳
建武十六年四方牛大疫暉守臨淮獨不疫鄰郡人多
牽牛入界
　(案范闕蝗飛虎渡外/又成賢二千石佳話)
朱暉年十三與舅母家屬入宛城道遇賊欲奪婦女衣
暉㧞刀向賊曰錢物可得諸母衣不可得今朱暉死日
也賊義之笑曰童子納刀遂放遣
　(案范書奪婦女衣下有昆弟賔客/皆遑廹伏地莫敢動二句襯法好)
暉為郡督郵太守阮况當嫁女欲買暉婢暉不與及况
卒暉送金三斤人問其故暉曰前不與婢者恐以財汚
府君今重送欲明巳心也
　(案范書同人必自敗其名節因視他人之名節為不/足惜朱季不與守婢正從自己心中推去所謂恕也)
驃騎將軍東平王蒼辟朱暉為掾正月旦將軍當奉璧
賀故事少府給璧時隂就為少府吏甚驕慢求不可得
暉遙見就主簿持璧謂曰我素聞璧未嘗見借觀之主
簿授暉暉授令史主簿遽白就就曰朱掾義士勿求之
蒼罷朝謂暉曰掾自視孰與藺相如
　(案相如完璧朱季奪璧千/載兩人至今凛凛有生氣)
暉之先宋微子之後也以國氏姓周衰諸侯滅宋犇碭
易姓為朱後徙于宛
　(案范書/不載)
暉外祖父孔休以徳行稱于代
暉為守數年坐考長史囚死獄中州奏免官
　(案暉剛于為吏故/所在多被劾若此)
暉為臨淮太守斥逺佞惡民懐其惠
　　　岑彭
彭亡歸宛與貳師嚴尤共城守
　(案范書甄阜死彭被劍亡歸宛與前隊貳嚴說共城/守此云貳師嚴尤計嚴尤為大司馬又非貳師不知)
　(何據彭字君然南/陽棘陽人謚壯侯)
彭以將伐蜀漢而津鄉當荆揚之咽喉乃自引兵還屯
津鄉因喻告諸蠻夷諸蠻夷相率遣使貢獻于是江南
之珍竒食物始流通焉
　(案范書交阯牧鄧讓等因彭/諭皆相率貢獻悉封為列侯)
光武使吳漢收謝躬令岑彭助漢為方畧上以常所自
持節授彭
　(案前拜彭為刺姦將軍業授以/常所持節矣此似又一事范闕)
彭圍隗囂于西城以縑囊盛土為堤灌西城谷水從地
中數丈涌上故城不拔
囂尾擊諸營彭師殿東入𢎞農界百姓持酒肉迎軍曰
䝉將軍為後拒全子弟得生還也
　(案時葢延耿弇兵俱相隨/而退惟彭殿為後拒范畧)
彭發桂陽零陵長沙委輸櫂卒凡六萬人騎五千匹皆
㑹荆門
　(案櫂卒范書作棹/卒謂持棹行船者)
詔彭守益州牧所下郡輒行太守事彭若出界即以太
守號付後將軍選官屬守州中長史
　(案此彭敗公孫述將田戎時事今軍/制所得城邑例得外委亦此遺法)
　　　秦豐
豐邔縣人少學長安受律令歸為縣吏更始元年起兵
攻得邔宜城若編臨沮中沮虞襄陽鄧新野穰湖陽蔡
陽兵合萬人
　(案范書邔屬南郡豐自稱楚黎/王畧十有二縣附見岑彭傳)
　　　田戎
田戎西平人與同郡人陳義客夷陵為群盗更始元年
義戎將兵陷夷陵陳義自稱黎丘大將軍戎自稱埽地
大將軍
戎至期日灼龜卜降兆中坼遂止不降
　(案戎弄兵潢池游魂未/息龜兆之坼以為戮耳)
　　　朱浮
朱浮與彭寵書責之曰伯通自伐以為功髙天下徃時
遼東有豕生子白頭異而獻之行至河東見羣豕皆白懐
慙而還若以子之功論于朝廷則為遼東豕也
　(案浮字叔元沛國蕭人彭寵狠强其/叛也浮實偪之而此書文特儁妙)
朱浮為司空賣國恩以為威福
　(案光武二十二年/浮坐賣弄國恩免)
　　　賀文和
賀文和遷九江太守行縣持乾糧但就温而已臨去日
百姓扶車叩馬啼泣隨之
　(案范/書闕)
　　　侯霸
侯霸為尚書令深見任用
　(案霸河/南密人)
侯霸字君房有威重為太子舍人
　(案霸于成帝時以任/子為舍人此追叙也)
霸從鍾寜君受律
　(案霸又師九江太守/房𤣥治穀梁春秋)
霸為淮平大尹政理有能名更始元年遣謁者侯盛荆
州刺史費遂齎璽書徵霸
　(案霸見徴時百姓號哭遮使者車至戒乳婦勿舉子/曰侯君去必不能全其得人心如此淮平即臨淮莽)
　(所改/也)
　　　賈復
賈復為縣掾迎鹽河東㑹盗賊起等輩欺没其鹽復獨
完致縣中
　(案復字君文南陽冠軍人謚剛侯亦稱/賈君范作放散其鹽不若欺没為確)
時上置兩府官屬復與段孝共坐孝謂復曰卿將軍督
我大司馬督不得共坐復曰俱劉公吏有何尊卑官屬
以復不遜上調官屬補長吏共白欲以復為鄗尉上署
報不許
　(案賈督以後來而好陵折等輩上以其/有折衝千里之威故特寵焉范不詳)
吳漢擊蜀未破上書請復自助上不遣
　(案帝以復敢深入故/希令逺征愛之也)
復闔門飬威重授易經起大義
　(案復知帝欲偃武修文乃與鄧禹並剽/甲兵敦儒學善夫其能以功名終也)
　　　賈宗
賈宗字武孺為長水校尉宗性方正奉職愛士及在朝
廷數言便宜深見親異賞賜殊厚
　(案宗賈/復㓜子)
上美宗有武節又兼經術每宴㑹與當世文儒司徒丁
鴻論難經傳
　(案君文飬威重敦儒學/故遺澤所留文武為憲)
武孺為朔方太守匃奴常犯塞得生口問太守為誰曰
賈武孺曰寧賈將軍子耶曰是皆放遣還後更不入塞
　(案范稱武孺多智畧其守朔方匃奴畏之不敢入/塞微東觀記不知剛侯之餘威震于殊俗若此也)
　　　朱敷
朱敷上畧曰隗囂叛亂殺戮官吏惟狄道為國固守然
民飢啖弩煑履宜救倒懸之急
　(案范/書闕)
　　　承宫
承宫少孤年八歲為人牧猪鄉里徐子明以春秋授諸
生數百人宫過其廬下見諸生講好之因忘其猪而聽
經猪主怪其不還行求索見生欲笞之門下生共禁乃
止
　(案宫字少子琅邪姑幕人范不詳子明范作子盛宫/由是請留門下為諸生拾薪勤學不倦乃歸家教授)
承宫遭王莽簒位天下擾攘盗賊並起遂避世漢中建
武四年將妻子之華隂山谷耕種禾黍臨熟人就認之
宫悉推與而去由是顯名
　(案華隂范作蒙隂宫既避/地漢中則華隂為近范誤)
　　　牟長
牟長字君髙建武中拜少府詔曰少府大儒不失法度
其見優如此
　(案長樂安臨濟人范無拜少府事長著尚書章/句皆本之歐陽氏俗號為牟氏章句列儒林傳)
　　　吳漢
吳漢字子顔更始立使使者韓鴻徇河北或謂鴻曰吳
子顔竒士也可與計事鴻召見漢甚竒之
　(案漢南陽宛人亦稱吳公時鴻即拜漢/為安樂令而漢獨决意歸劉智士哉)
公孫述大司馬田戎將兵下江開至南郡據浮橋于江
上吳漢鋸絶横橋大破之
　(案范書有燒成都市橋事不載此岑彭傳云彭竒船/直衝浮橋而攅柱鈎不得去因飛炬焚之亦不言鋸)
　(絶也竒偏/將軍魯竒)
吳漢當出師朝受詔夕即引道初無辦嚴之日故能常
任職以功名終
　(案范同嚴即裝/避明帝諱也)
漢使副將武威將軍劉禹將萬餘人屯于江南
　(案時漢擊公孫述與禹分營遂為賊所/破後乃併攻克之竟斬述禹范作尚)
吳漢伐蜀戰敗墮水縁馬尾得出
　(案此漢至成都時公孫述遣竒兵/襲擊破漢遂有此事范見公孫傳)
漢平成都乃乗桴沿江下巴郡楊偉徐容等惶恐解散
　(案時蜀郡守將史歆反故/遣漢討之楊徐其黨也)
吳漢疾篤車駕親臨問所欲言對曰臣愚無所識知惟
願慎無赦而已
　(案子顔此語與/武侯治蜀同意)
吳漢爵位奉賜最尊重然但治宅不起巷第夫人先死
薄葬小墳不作祠堂㳟儉如此及薨有司奏議以武為
謚詔特賜謚曰忠侯
　(案史稱漢質厚少文然觀其恭儉如/此則大文不是過矣范省特賜謚事)
　　　曹褒
曹褒為城門校尉愍哀病徒親自省治醫藥糜粥
　(案褒魯國薛人從射聲校尉/遷是職後為河内守有殊政)
曹褒字叔通篤學常慕叔孫通為漢禮儀晝夜沉思寢
則懐鉛筆行則誦文書當其念至忽忘所之
　(案褒承父兄家學思制禮儀孝章勅褒撰定國憲成/百五十篇後和帝即位太尉張酺等劾褒漢禮遂不)
　(行夫褒紹綿蕞之儀以成禮制且决以/臆見雜以䜟記其不足救崩壊明矣)
　　　朱祐
光武微時常與朱祐共買蜜合藥後追念之乃賜祐白
蜜一石問何如長安時共買蜜乎
　(案祐本書作福避安帝諱也范書/但言以有舊恩數䝉賞賚不詳)
光武在長安時常與朱祐共車而出
朱祐字仲先初上學長安時過朱祐祐常留上講竟乃
談語及車駕幸祐家上謂祐曰主人得無去我講乎
　(案范作祐不時相勞苦而先升講舍較明白後祐為/䕶軍謂世祖曰長安政亂公有日角之相此天命也)
　(則祐豈不知世祖者/哉宜其親厚特殊爾)
祐斬張成延岑敗走收所得盗茂陵武帝廟衣印綬
　(案范書但載收/印綬九十七)
祐自陳功薄而國大願受南陽五百戸足矣上不許
　(案祐封髙侯食邑/七千三百戸故辭)
　　　　祭遵
祭遵奉公賞賜與士卒家無私財身衣布衣卧布被夫
人裳不加綵
　(案遵字弟孫潁川潁陽/人諡成侯亦稱祭征虜)
公孫述遣兵救隗囂吳漢耿弇等悉奔還遵獨留屯汧
詔書曰將軍連年拒難衆兵即却復獨按部功勞爛然
兵退無宿戒糧食不豫具今乃調度恐力不堪國家知
將軍不易亦不遺力今送縑千匹以賜吏士
　(案征虜時方有疾獨留不却其真/憂國奉公者耶世祖之褒賜當矣)
祭遵為軍市令舍中兒犯法殺之上怒命收遵主簿陳
副諌曰遵奉法不避是教令所行也上乃貰之以為刺
奸將軍
　(案范/同)
祭遵薨博士范升上疏曰遵為將軍取士皆用儒術對
酒娛樂必雅歌投壺又建為孔子立後奏置五經大夫
雖在軍旅不忘爼豆
　(案范書全載升疏稱其好禮悦樂守死/善道宜論敘衆功詳案謚法以禮成之)
遵喪至河南縣上還幸城門閲過喪車瞻望涕泣
　(案世祖愍遵殁尤甚夫鳥盡弓藏韓彭爼醢髙祖不/能保于生前而光武能恤于死後嗚呼仁矣但征虜)
　(以無子國除何不/為繼絶綿祚也)
帝遣校尉發騎士四百人被𤣥甲兠鍪兵車軍陳送遵
葬
　(案范作朱輪/客車小異)
上數嗟嘆衛尉銚期見上感慟對曰陛下至仁哀念祭
遵不已羣臣各懷慚懼也
　　　葢延
葢延字巨卿身長八尺彎弓三百斤
　(案延漁陽要/陽人范同)
延定沛楚因齋戒祠髙祖廟
　(案延以氣聞而初定數邑即能齋戒祠/髙廟有當萃渙之義是又深于學者)
延上疏辭曰臣幸得受干戈誅逆虜奉職未稱乆留天
誅常恐汚辱名號不及等倫天下平定以後曾無尺寸
可數不得預竹帛之編明詔深閔儆戒備具每事奉循
詔命必不敢為國之憂也
　(案世祖以延輕敵深入數/以書誡之故延上書如此)
延圍劉永于睢陽夜梯其城入永驚懼走出魚門延追
擊大破之斬其魯郡太守梁丘壽沛郡太守陳修
　(案范書魚門作東門則東門/名魚也二守范皆不載其名)
龎萌攻延延與戰破之詔書勞延曰龎萌一夜反畔相
去不逺營壁不堅殆令人齒欲相擊而將軍有不可動
之節吾甚美之
　(案范書萌襲敗延延走北渡泗水破舟檝壞津梁/僅而得免與此大異續書則同本書當不誤耳)
永初七年詔封延曾孫為盧亭侯
　(案范書/作蘆亭)
　　　鮑昱
昱為泚陽長邑人趙堅殺人繫獄其父母詣獄自言年
七十餘惟有一子適新娶今繫獄當死長無種類涕泣
求哀昱憐其言令將妻入獄止宿遂任身有子
　(案昱字文泉永之子有智謀能傳父/學范但稱政化仁愛而已不載此事)
時司徒例訟久者至數十年比例輕重非其事類錯雜
難知昱奏定詞訟七卷决事都目八卷以齊同法令息
遏人訟也
　(案律例以定刑國之要政而錯雜難知輕重不一汚/吏奸胥得以上下其手千古所同慨也昱奏定齊法)
　(其事甚鉅范/闕之何與)
光武二十三年太尉鮑昱兼衛尉
　(案昱以中元元年拜司𨽻校尉至肅宗建初四年始/代牟融為太尉且大司馬改為太尉事在光武二十)
　(七年其二十三年并無此/官不知何書傳誤若此)
　　　嚴光
嚴光字子陵耕于富春山後人名其釣處為嚴陵瀬
　(案光一名遵㑹稽餘姚人嚴先生高節清風足以激/頑起懦范仲淹謂非光武不能遂子陵之高非子陵)
　(不能成光武/之大得之矣)
　　　郇恁
郇恁字君大
　(案此見北堂書鈔署辟郇恁三字不知辟自何人范/劉平傳有薦名士承宫郇恁語豈平所辟耶又范髙)
　(士傳序載荀恁字君大閔/仲叔同郡人惟郇作荀耳)
　　　蓬萌
王莽居攝子宇諌莽而莽殺之蓬萌謂其友人曰三綱
絶矣不去禍將及人即解冠掛東門而去
　(案萌字子慶北海都昌人東門范作東都城/門前書音義曰長安東都城北頭第一門也)
蓬萌被徵上道迷不知東西云朝所徵我者為聰明􁧬
智有益于政方向不知安能濟政即駕而歸
　(案范書大同文較簡潔子慶隱于新宜也及光武側/席幽人正宜行義逹道而甘與草木同腐亦士各有)
　(志/乎)
　　　鄧讓
讓夫人光烈皇后姊也
　(案范書讓為交阯牧岑彭遣使者陳國威徳于是讓/同六守一相皆遣人貢獻封為列侯葢順天者存非)
　(關椒房/之戚也)
　　　陳俊
俊初調補曲陽長上曰欲與君為左右小縣何足貪乎
俊即拜解印綬上以為安集掾
　(案俊字子昭南陽西鄂人其得/進身由宗室劉嘉薦也范不詳)
建武二年俊攻匡城賊下四縣
　(案范書作攻匡賊/即匡城賊也非姓)
　　　陳浮
二十三年詔書以祝阿益濟南國故徙浮封蘄春侯
　(案浮俊/子也)
　　　耿弇
弇凡平城陽琅邪髙密膠東東萊北海齊千乘濟南平
原泰山臨淄等
　(案弇字伯昭茂陵人謚烈侯亦稱大/耿弇攻張步盡平齊地功亦偉矣)
張步直攻弇營與劉歆等㑹戰弇升正宫環臺望之
　(案范書環/臺作壞臺)
耿弇少好學習父業嘗見郡尉試騎士建旗鼓肄馳射
由是好將帥之事凡所平郡三十六屠城三百未嘗挫
折
　(案弇父况嘗為朔調連率/平郡三十六范作四十六)
耿弇曰吾攻西安臨淄不能救也所謂擊一而得二也
　(案時張步弟藍守西安與臨淄相去四十里諸將以/為宜速攻西安弇曰不然西安聞吾欲攻之日夜為)
　(備臨淄出不意而至必驚擾吾攻之一日必㧞㧞臨/淄即西安孤張藍與歩隔絶必復亡去所謂擊一而)
　(得二也後/果然此誤)
耿弇與張歩戰矢中弇眼以佩刀摧之左右無知者
　(案眼范作/股為近)
弇追張歩歩奔平夀乃肉袒附斧鑕于軍門而弇勒兵
入據其城樹十二郡旗鼓令歩兵各以郡人詣旗下衆
尚十餘萬輜重七千餘兩皆罷遣歸鄉里
　(案范同左傳有三軍耳目在于旗鼓之語盖以旗分/則將有所綂兵有所附截然不紊)
(本朝兵制旗以色分誠將兵之善制萬世不㧞之規模/  也大耿樹旗十二以分郡人先得之矣十三郡即前)
　(列城陽/琅邪等)
　　　耿國
耿國字叔憲
　(案范書憲作慮誤國/亦况子官至大司馬)
　　　耿恭
耿恭在疏勒救兵不至車師復叛與匃奴共攻恭數月
食盡窮困乃煮鎧弩食其筋革恭與士衆推誠同死生
故皆無二心也
　(案恭乃國弟廣之子鮑昱以為恭節過蘓武宜䝉爵/賞而見忤車騎終填牢戸蔚宗所為喟然流涕也)
匃奴攻金蒲城耿恭以毒藥傅矢傳語匃奴曰漢家神
箭其中創者必有異因發强弩射之鹵中矢者視創皆
沸並大驚
　(案時恭為戊巳校尉屯金蒲/城神道設教兵家尚之)
耿恭字伯宗時始置西域都䕶戊巳校尉恭至即移檄
烏孫示漢威徳昆彌以下皆歡喜遣使獻名馬願遣子
入侍
　(案范同昆彌所獻又有/宣帝時所賜公主博具)
耿恭為校尉居疏勒匃奴來攻城中穿井十五丈無水
恭曰聞貳師將軍㧞佩刀刺山而飛泉出今漢徳神靈
豈有窮乎乃正衣冠向井拜為吏請禱有頃井泉濆出
　(案恭以疏勒城傍有澗水可固故據之而匃奴于城/下擁絶澗水非恭失䇿也忠誠泣鬼地靈為格禱井)
　(之神烜/赫千古)
恭既得水親自挽籠于是令士且勿飲先和泥塗城并
揚示之
　(案本書序一時得水狂喜如/畫范但稱揚水示鹵而已)
恭擊車師大破之車師太子比特訾降
　(案范書不/載其名)
耿氏自中興以後迄建安之末大將軍二人九卿十三
人尚公主三人列侯十九人中郎將䕶羌校尉及刺史
二千石數百人
　(案范云三世為將道家所忌而耿氏功名遂與漢興/衰抑何盛也葢以殺止殺所謂義戰者耶詩不云乎)
　(勝殷/遏劉)
　　　劉茂
劉茂為郡門下掾赤眉攻太原茂負守孫福踰墻出藏
地西門下空穴中擔穀給福及妻子百餘日福表為議
郎
　(案茂字子衛太原晉陽人茂之事主可謂忠矣孫福/守也乃寄身空穴受穀活妻子而聽民蹂躙可乎范)
　(載獨/行傳)
　　　孫咸
䜟曰孫咸征狄今以平狄將軍孫咸行大司馬事咸以
武名官以應圖䜟
　(案命司馬而以䜟决之則/人主無權冢宰可不設矣)
　　　鄧奉
鄧奉拒光武𤓰里
　(案范書宛有/𤓰里津即此)
　　　伏湛
杜詩表云竊見大司徒伏惠公篤信好學秉節持重有
不可奪
　(案湛字惠公琅邪東武人建武三年代鄧禹為大司/徒後以事免故詩薦之但君前臣名無稱惠公理此)
　(本不知何據范全載/詩表稱名不譌也)
　　　耿純
耿純率宗族歸光武時郡國多降邯鄲純兄歸燒宗家
廬舍上以問純純曰恐宗人賔客卒有不同故焚燒廬
舍絶其反顧之望上大笑
　(案純鉅鹿宋子人純可謂赤心事漢/矣燒宗家廬舍胆與識俱臻絶頂)
王郎舉尊號欲收純純持節與從吏夜遁出城拄節道
中詔取行者車馬得數十持歸宋子與從兄訢宿植俱
詣上所在廬奴言王郎所反之狀
　(案世祖北至中山留純邯鄲㑹王郎反兵勢甚盛而/純獨仗義歸漢其卓然之見真不可及廬奴地名)
耿純字伯山率宗族賔客二千餘人皆衣縑襜褕絳巾
奉迎世祖世祖拜純為前將軍封耿鄉侯
　(案范/同)
　　　臧宫
臧宫以城門校尉轉左郎將征武陵蠻
　(案宫潁川郟人此建武十九年事後宫與馬武欲攻/匃奴帝詔謝之使雄心尚武者不敢復言兵范以為)
　(世祖意防/𢎞深良然)
　　　杜林
杜林代張純為大司空務于無為
　(案林茂陵人杜子夏之/子博洽多聞時稱通儒)
杜林遷大司徒司直百寮知林以明徳用甚敬憚之
　(案范羣僚知林繫之林/為侍御史時與此小異)
杜林字伯山為侍御史先與鄭興同寓隴右乃薦之上
徵興為大中大夫
光禄勲杜林與馬援鄉里親厚援南方還時林馬適死
援遣子持一匹馬遺林曰朋友有車馬之饋可且以備
乏林受之居數月林遣子奉書曰將軍内施九族外有
賔客望恩者多林父子食禄禄出常有盈今奉錢五萬
援受之謂兒曰當以此為法杜伯山所以勝我也
　(案伯山亷而不激/介而能和范不載)
杜林拘于隗囂終不屈節建武六年弟成物故囂乃聽
林持喪東歸既遣而悔追令刺客楊賢于隴坻遮殺之
賢見林身推鹿車載致弟喪乃嘆曰當今之世誰能行
義我雖小人何忍殺義士因亡去
　(案隗囂始敬侍林以為且從師友之位今又欲殺之/宜其敗則為賊也楊賢何人乃能假義士命與觸槐)
　(人爭烈矣范以為人之/所助者順不亦信乎)
林寄隗囂地終不降志辱身至簮蒿席草不食其粟
　(案范/不載)
林為東海王傅王以師故數加饋遺林不敢受常辭以
道上稟假有餘苦以車重無所置之
　(案辭饋而以車重為名即奉/錢酬馬意也伯山之學邃矣)
時議郊祀制以為漢當祀堯林上疏曰臣聞營河雒以
為民刻肌膚以為刑封疆畫界以建諸侯井田什一以
供國用三代之所同及至漢興因時宜趨世務省煩苛
取實事不茍㑹髙亢之論是以去土中之京師就關内
之逺都除肉刑之重律用髠鉗之輕法郡縣不置世禄
之家農人三十而取一政卑易行禮簡易從無有愚智
思仰漢徳樂承漢祀基業特起不因緣堯堯逺于漢民
不曉信言提其耳終不悅諭后稷近于周民戸知之世
據以興基由其祚本與漢異郊祀髙帝誠從民望得萬
國之歡心天下福應莫大于此民奉種祀且猶世主不
失先俗羣臣僉薦鯀考績不成九載乃殛宗廟至重衆
心難違不可卒改詩云不愆不忘率由舊章明當尊用
祖宗之故文章也宜如舊制以解天下之惑合于易之
所謂先天而天不違後天而奉天時義方軍師在外祭
可且如元年郊祭故事
　(案范志建武七年五月世祖詔三公曰漢當郊堯其制/與卿大夫博士議林時為侍御史上疏以為宜仍舊)
　(以髙帝配/上從之)
　　　隂睦
建武二年追尊貴人父睦為宣恩侯
　(案光烈后七歲失/父故追尊之范闕)
　　　張况
况遷涿郡太守時年八十不任兵馬上疏乞身詔許之
後詔問起居何如子歆對曰如故詔曰家人居不足贍
且以一縣自飬以况為長山關長㑹赤眉攻關城况出
戰死上甚哀之
　(案况趙國襄國人張禹之祖也族姊為皇/祖考夫人故光武呼為大舅見范張禹傳)
　
　
　
　
　
　
　
　
　
　
　
　
　
　
　後漢書補逸卷三
欽定四庫全書
　後漢書補逸卷四　　　監察御史姚之駰撰
　　東觀漢記第四
　　　銚期
銚期字次况上至薊薊中應王郎上驚去吏民遮道不
得行期瞋目道左大呼曰蹕大衆披避後上即位上笑
曰卿欲遂蹕耶
　(案期潁川郯人謚忠侯卿欲遂蹕語乃王郎初滅時/期説光武正位故光武以此戲之如即位後似不合)
　(從范/為是)
期疾病使者存問加賜醫藥甚厚其母問期當封何子
期言受國家恩深嘗慙負不知當何以報國何宜封子
也上甚憐之
　(案期以建武/十年卒范闕)
　　　王霸
王霸祖父為詔獄丞
　(案霸字元伯潁陽人封淮陵侯范/稱霸世好文法霸亦少為獄吏)
劉文及蘇茂臣永上遣王霸討之霸至遂閉門堅守勞
賜吏士作倡樂賊衆懽呼雨射營中中霸前酒樽
　(案范書光武使霸與馬武討周建蘇茂救建故有此/戰無劉文及永名矢中酒樽霸自安坐息衆後竟降)
　(其城真所謂不戰/而屈人之兵者)
上從邯鄲避王郎兵至滹沲河導吏言河澌無船不可
渡上令王霸前瞻水霸欲如實還報恐驚官屬雖不可
渡且臨水止尚可為阻即白曰氷堅可渡遂前至比氷
合可履馬欲僵各以囊盛沙布氷上乃渡渡未畢數車
而氷䧟
　(案霸欲如實還報數語范作霸恐驚衆欲/且前阻水深得減字法囊沙布氷事范闕)
王霸為上谷太守修飛狐道至平城堆石布土三百餘
里
　　伏盛
伏盛字伯明
　(案伏盛卽伏隆本書避殤帝諱也范書作/字伯文盛琅邪人伏湛子少以節操立名)
張歩遣其掾孫昱隨盛詣闕上書獻鰒魚
　(案盛持節使青徐招降羣賊故歩遣使隨/之其後歩受劉永封竟殺盛范無掾名)
　　　堅鐔
堅鐔字子皮
　(案范書作子伋/潁川襄城人)
堅鐔獨孤絶南拒鄧奉北當董訢一年間道路隔塞糧
饋不至食蔬菜與士卒共勞苦
　(案鄧奉反新野董訢反宛城鐔與右將軍萬修/狥南陽諸縣修旋病卒故云獨孤絶也范同)
　　　洼丹
洼丹字子玉世傳孟氏易作通論七篇世重之號洼君
通論
　(案丹南陽育陽/人洼音圭范同)
　　　韓稜
韓稜字伯師除為下邳令視事未周(一作/期)吏人愛慕時
鄰縣皆雹傷稼稜縣界獨無雹
　(案稜潁川舞陽人范但載稜為郡功曹/後特徴五遷至尚書未言其為令也)
韓稜遷南陽太守下車表行義㧞幽滯權豪懾伏
　(案稜以不阿竇憲顯/名故特遷南陽守)
　　　劉隆
永平二十五年左中郎將劉隆為驃騎將軍卽日行大
將軍事
　(案隆字元伯安衆侯宗室也/封長平侯代吳漢為大司馬)
　　　李珣
李珣為兖州刺史所種小麥胡蒜悉付從事無所留清
約率下席羊皮服布被
　(案珣字叔英安定臨涇人晩節徙居新安關/饋贈一無所受拾橡實以自資其清介如此)
　　　邳彤
王莽末分鉅鹿為和成郡居下曲陽以彤為卒正
　(案彤字偉君信都人後世祖狥河北至下曲陽彤即/舉城降彤功不甚烜赫然當帝欲西還長安時彤乃)
　(决䇿攻戰王業/之成實肇于兹)
　　　孫湛
孫湛為光禄勲以清亷見稱與周澤相類
　(案白帖湛/字伯雅)
　　　馬援
援逺祖以吏二千石自邯郸徙茂陵成懽里曾祖父通
生賔宣帝時以郎持節號使君生仲仲官至𤣥武司馬
仲生援
　(案援字文淵追封忠/成侯亦稱伏波將軍)
援三兄况字君平余字聖卿負字季主
援受齊詩師事潁川蒲昌
　(案范書言援不能守/章句援固非書生也)
援長七尺三寸色理髪膚眉目容貌如畫
　(案伏波狀貌當與留侯相似/乃不得與雲臺之畫何也)
援以况出為河南太守次兩兄為吏京師見家用不足
乃辭况欲就邊郡畜牧
　(案援才具奇偉惜志過大耳遨逰二帝以後鋤先零/守隴西出塞漠早交阯功亦赫矣臨沅之行竟踐馬)
　(革裹尸之志何其不知止/也于辭况時已見之矣)
援外類倜儻簡易而内重禮事寡嫂雖在閫内必幘然
後見
援與公孫述有舊援從冀入蜀述見之甚喜與俱入宗
廟冠之交讓之冠立舊交之位
公孫述為援制答布單衣交讓冠
　(案范書答作都史記有/答布千匹作答為是)
援初到勅令中黄門引入時上在宣徳南廡下但幘坐
援曰陛下何知非姦人刺客而簡易若是
　(案范書不詳子陽作俑人形援深譏之世祖幘坐見/援所謂豁逹大度同符髙祖者也援豈真諌其簡易)
　(哉特借以入詞耳時隗囂/使援奉書洛陽故云初到)
馬援勸光武伐隗囂聚米為山川地勢上曰鹵在吾目
中矣
援說囂曰前到朝廷上凡十四見
　(案援從西來初歸世祖乃一月之中十/四見帝之勤于接士其不忘西川至矣)
馬援在隴西上書曰富民之本在于食貨宜如舊鑄五
銖錢三府以為未可凡十三難援一一解之條奏其狀
　(案范書時鑄錢事巴寢及援還朝從公府求得前奏/乃隨牒解釋更具表言帝從之天下頼其便葢外臣)
　(建白其格子朝/議者徃徃如此)
武威將軍劉尚擊武陵五谿蠻夷深入軍沒馬援因復
請行時年六十二帝愍其老未許之援自請曰臣尚能
披甲上馬帝令試之援據鞍顧盼以示可用帝笑曰矍
鑠哉是翁也遂遣援
　(案伏波少時有老當益壯之言至此驗矣/胡致堂譏其昩時行時止之義有以也)
馬援為武陵太守郡連有蝗蟲穀價貴援奏罷鹽官振
貧羸薄賦稅蝗蟲飛入海化為魚蝦
馬援謂官屬曰吾在浪泊西里烏間鹵未滅之時下潦
上霧毒氣薫蒸仰視烏鳶跕跕墮水中
馬援擊交趾謂官屬曰從弟少游嘗哀吾多大志曰士
生一世但取衣食足乘下澤車御欵叚馬為郡吏守墳
墓鄉里稱善人斯可矣求益盈餘但自苦耳
　(案范書援有卧念少游平生語何可得之言然實自/喜成功故為此反言耳少游哀援固如燕雀之于鴻)
　(鵠而豈知矰繳將加于千仞哉壺頭/穿岸竟招薏苡之讒可不謂哀乎)
援嘗嘆曰凡殖貨財産貴其能施賑也否則守錢鹵耳
乃盡散以班昆弟故舊身衣羊裘皮袴
　(案守錢鹵三字千古同慨/知此則錢神論可不作矣)
援于交阯鑄銅馬奏曰臣聞行天者莫如龍行地者莫
如馬臣援師事楊子阿孝武帝時善相馬者東京門鑄
作銅馬法獻之立馬於魯班門外更名曰金馬門臣既
備數家骨法以所得駱越銅鑄以為馬髙三尺五寸圍
四尺五寸謹獻詔置馬徳陽殿下
　(案援好騎善别名馬故有/此奏徳陽殿范作宣徳殿)
援上書臣所假伏波將軍印書伏字犬外嚮成臯令印
臯字為白下羊丞印為四下羊尉印白下人人下牛一
縣長吏印文不同恐天下不正者多符印所以為信也
所宜齊同薦曉古文字者事下大司空正郡國印章奏
可
　(案范不載夫摹印雖曰繆篆但可屈曲從心至於㸃/畫宜依史書胡可任意末世但貴行狎草書至於篆)
　(籕視為不急所謂諧聲轉注茫乎不解俗工/刓印從筆増減古制冺矣安得伏波釐正之)
　　　景丹
景丹率衆至廣阿光武出城外勒馬坐鞍置氊毾㲪上
設酒肉
　(案丹字孫卿馮翊櫟陽人時丹為上谷長/史與耿况㓂恂等將兵南陽歸世祖也)
上謂丹曰今關東故王國雖數縣不過櫟陽萬戸邑夫
富貴不歸故鄉如衣繡夜行故以封卿耳
　(案帝封丹櫟陽/侯故有此語)
景丹拜𢎞農太守丹時病帝以其舊將欲令强起領郡
事乃夜召入謂曰𢎞農逼近京師知將軍病但得將軍
威重卧以鎮之足矣
　(案時陜賊攻破𢎞農生獲郡守故世/祖强召丹丹力疾拜命十餘日薨)
王莽時舉有徳行能言語通政事明文學之士丹以言
語為固徳侯相
上在廣阿聞外有大兵自來登城勒兵在西門樓上問
何等兵丹等對言上谷漁陽兵上曰為誰來乎對曰為
劉公即請丹入人人勞勉恩意甚備
　(案范書/不載)
丹從上至懐病瘧上在前瘧發寒慄上笑曰聞壯士不
病瘧今大將軍反病瘧耶使小黄門扶起賜醫藥還歸
洛陽病遂加
　(案范書但言丹時病不見光武/待功臣惓惓如家人父子之意)
　　　傅俊
俊從上迎擊王尋等于陽闋漢兵反走還汝水上上以
手飲水澡盥鬚眉塵垢謂俊曰今日罷倦甚諸卿寜憊
耶
　(案俊宇子衛潁川襄城人本書細/冩想見櫛風沐雨之勞范不載)
　　　樊准
樊准為御史中丞舉正非法百僚震慄
　(案准字幼陵宏之/族曽孫准或作凖)
樊准為尚書令明習漢家舊事周密畏慎
　(案准以河内太守徵/三轉至尚書令范同)
　　　李躬
三老常山李躬年耆學明以二千石禄養終身
　(案范/書闕)
　　　古初
長沙義士古初父喪未葬鄰人火起及初舍下棺不可
移初冐火伏棺上俄而火滅
　(案時郅惲為長沙令甄異/之以為首舉范附惲傳)
　　　宋𢎞
上嘗問宋𢎞通儒之士𢎞薦桓譚譚善鼓琴熹鄭聲上
數聴悦之間坐府𢎞遣吏召譚責問譚叩頭良久乃遣
後上令譚鼓琴譚為之失次上問之𢎞言其故其後不
復令譚給事中
　(案𢎞字仲子長安人琴以養性君子不撤但不宜繁/聲耳𢎞之薦譚以其才學洽聞幾及揚雄劉向父子)
　(故責之范/文更通暢)
宋𢎞為司空嘗受俸得鹽令諸生糶諸生以賤不糶𢎞
怒悉賤糶不與民爭利
宋𢎞嘗燕見御坐新施屏風圖畫列女世祖數顧視𢎞
曰未見好徳如色者帝撤之
　(案宋公戒淫色於圖畫其/真防㣲杜漸之意乎范同)
上姊湖陽公主新寡上與共論朝臣微觀其意主曰宋
公威容徳器羣臣莫及上曰方且圖之後𢎞見上令主
坐屏風後因謂𢎞曰諺言貴易交富易妻人情乎𢎞曰
臣聞貧賤之交不可忘糟糠之妻不下堂上顧謂主曰
事不諧矣
　(案𢎞故劍之恩固摯而帝擇禁臠絶/不强人以不欲豈非盛徳事范同)
　　　卓茂
卓茂為丞相史常出道中有人認茂馬者茂問失馬幾
日對曰月餘矣茂曰然此馬畜已數年遂解馬與之曰
即非所失幸至丞相府還我乃歩輓車去後馬主自得
馬慙愧詣茂
　(案茂字子康南陽宛人中數語范作茂有馬數年心/知其謬黙解與之挽車去顧曰若非公馬幸至丞相)
　(府歸我文之/位置較妥帖)
茂為人恬蕩樂道推實不為華貌行已在於清濁之間
自束髪至白首與人未嘗有爭競
　(案行已在清濁之間茂之實録也不則為長樂/老人一流矣范書闕此數語不如本書之細冩)
茂為密令河南郡為置守令與茂並居久之吏人不歸
徃守令
　(案范書茂有廢置吏人笑之郡置守令茂不為嫌理/政自若葢茂純任徳教故如此然外雖渾厚内自精)
　(明不然何以道不/拾遺蝗不入境乎)
光武即位先訪求茂茂時年七十餘矣詔封茂宣徳侯
　(案范書宣作褒封茂非理民之職光武禮之比于表/閭從褒是溫公以為即位之初即取忠厚之臣旌循)
　(良之吏可謂/知所先務也)
　　　馬武
建武六年馬武與衆將上隴擊隗囂身被兠鍪鎧甲持
㦸奔擊武中矢傷
　(案武字子張南陽湖陽人時與耿弇同出/師漢軍不利頼武為後拒以退囂兵范畧)
　　　第五倫
倫每見光武詔書嘗嘆息曰此聖主也
　(案倫字伯魚京兆長陵人是時倫方為主簿未嘗見/世祖而讀詔嘆息如此他日明良㑹合夫豈偶哉)
倫為司空奉公不撓言事無所依違
第五倫自度仕宦牢落變易姓名自稱王伯齊嘗與奴
販鹽北至太原販賣每所至客舍去輒為糞除道上號
曰道士開門請求不復責舍宿直
倫性節儉作㑹稽郡雖為二千石卧布被自養馬妻炊
爨受俸禄常求赤米與小吏受等財多一月俸餘皆賤
糶與民飢羸者
　(案范譏倫尊臨千里而與牧圉等庸儉乃偪下然末/世居官者動以豪侈相尚安得如第五倫者起而風)
　(之/)
光武問第五倫曰聞卿為市掾有人遺卿母一笥餅知
從外來奪之母遂探口餅出之有諸倫對曰實無此衆
人以臣愚蔽故為此言也
　(案范載帝問倫語但有篣婦公不過從兄飯二事此/闕倫雖峭覈乃甚平易自非於陵子于母何忍探口)
　(中餅世祖特/戲言試之耳)
王莽末盗賊起時米石萬錢人相食倫獨收養孤兄子
外孫分糧共食死生相守鄉里以此賢之
　(案睦婣任䘏自好者多能之至于窮餓且死/而能分糧共食自非大賢輒靡矣范不載)
京兆尹閻興召倫為主簿時長安市未有秩又鑄錢官
姦軌所集無能整齊理之者興署倫督鑄錢掾領長安
市其後小人爭訟皆云第五掾所平市無姦枉
　(案倫為三公亦/如為掾時也)
第五倫為會稽守為事徴百姓攀轅扣馬呼曰捨我何
之倫密委去百姓聞之乘船追之交錯水中其得民心
如此
　　　馮勤
魏郡太守范横上疏薦勤除為郎中
　(案勤字偉伯魏郡繁陽人勤初依銚期期/薦於光武未見被用故横又薦之范畧)
馮勤曽祖揚宣帝時為𢎞農太守生八男皆典郡趙魏
間號為馮萬石
　(案馮萬石之名不著為/前書石氏所掩耳范同)
馮勤使典諸侯封事勤差量功次輕重國土逺近地勢
豐薄不相踰越莫不厭服焉自是封爵之制非勤不定
　(案范/同)
勤遷司徒是時三公多見罪退上賢勤欲令以善自珍
乃因讌見從容誡之曰朱浮上不忠於君下凌鑠同列
竟以中傷人臣放逐遭誅雖追加賞賜不足以償不訾
之身忠臣孝子之覽照前世以為鏡誡能盡忠於國事
君無二則爵賞光乎當世功名列於不朽可不勉哉
中元元年車駕西幸長安祀園陵還勤燕見前殿盡日
歸府因病喘逆上使太醫療視賞賜錢帛遂薨
　(案范/不載)
　　　趙熹
趙熹字伯陽為平原太守于是擢舉義行誅鋤姦惡後
青州大蝗入平原界輒死歳屢有年百姓歌之
　(案熹宛人熹從懐令遷平原守/捕盗賊宥餘黨境内大治范同)
趙熹少有節操從兄為人所殺無子熹常思欲報之遂
徃復讐而讎家皆疾病熹以因疾報殺非仁者心且釋
之而去顧謂讎曰爾曹若健逺相避後病愈悉自縛詣
熹熹不與相見後竟殺之
　(案熹此舉似仁義兼至然/於執兵隨後之義謂何)
詔曰行太尉事趙熹三葉在位為國元老其以熹為太
傅
　(案此肅宗初即位/時詔也范不載)
趙熹為衛尉性周密盡心事上内典宿衛夙夜匪懈恩
寵甚厚母殁乞身行服顯宗不許遣使為釋服賞賜恩
寵甚渥
　(案熹時代虞延行/太尉事居府如真)
帝以熹守簡陽侯相勅從騎都尉儲融受兵二百人通
利道路熹白上不願受融兵单車馳徃度其形况上許
之
　(案熹单車至簡陽/竟降其帥范畧)
　　　朱勃
章帝下詔曰告平陵令丞縣人故雲陽令朱勃建武中
以伏波將軍爵土不傳上書陳狀不顧罪戾懐旌善之
志有烈士之風詩云無言不讎無徳不報其以縣見穀
二千石賜勃子若孫勿令遠詣闕謝
　(案勃字叔陽援同里人/范附援傳不載詔詞)
　　　陳遵
陳遵破匃奴詔賜駮犀劒
　(案遵字孟公杜陵人見前漢書更始時薦為大司馬/䕶軍與歸徳侯劉颯俱使匈奴單于欲脅詘遵遵陳)
　(利害為言曲直因遣還則破字/當作使字後王丹傳同范闕)
　　　宗堪
宗堪為司空十四年自乞上印綬賜千石俸
　(案范/書闕)
　　　郭况
郭况為鴻臚上數幸其宅飲酒賞金帛甚盛京師號况
家為金穴言富實也
　(案况真定藁人郭后之弟外戚藉寵富溢者多矣獨/况於廢棄之後恩賜彌豐固由况之小心飾謹而帝)
　(之存厚亦足以/葢愆乎范同)
　　　樊重
樊重世善農稼好貨殖治家産業起廬舍髙樓連閣陂
池灌注竹木成林閉門成市
　(案重字君雲南陽湖陽人范稱重三世共財子孫朝/夕禮敬常若公家非徒長于圭然之䇿也見子宏傳)
樊重年八十餘終其所假貸人間數百萬遺令焚削書
劵聞者皆慙爭徃償之諸子竟不肯受
　(案重之折契與馮煖之市義大相徑庭莊辛有言君/子之富假人不徳不責重之謂也累葉貴顯不亦宜)
　(乎范/同)
世祖即位追封重為壽張敬侯
　　　馬廖
廖少習易經清約沉靜援擊武谿無功卒于師廖不得
嗣爵
　(案廖字敬平後為衛尉建初中封順/陽侯范但載少以父任為郎而已)
　　　宣彪
宣彪官至𤣥莵太守
　(案彪宣秉子馮翊雲陽人范/書秉傳有除子彪為郎語)
　　　王丹
陳遵更始時為大司馬出使匃奴過辭于丹丹曰俱遭
反覆惟我二人為天所遺今子當之絶域無以相贈贈
子以不拜遂揖而别遵甚悦之
　(案丹字仲囬京兆下邽人孟公關西大俠/欲結交于丹丹不許其髙卓如此范不載)
丹每嵗農時載酒肴便于田頭大樹下飲食勸勉之因
留其餘酒肴而去
　(案丹隱居養志好施周急葢/處鄉里之最善者詳范書)
　　　隂識
隂識為守執金吾對賔客語不及國其慎重如此
　(案識字次伯南陽新野人託屬掖庭又備金吾散秩/故不敢干與國政若夫躋元僚託股肱則賔客接對)
　(時咨諏訪問方且不暇此周公所以吐/握也豈可與温室之樹同為慎黙哉)
　　　祭彤
信都反為王郎所置信都王捕擊祭彤父弟及妻子使
為手書呼彤曰降者封爵不降者滅族彤泣報曰事君
者不得顧家彤親所以至今得安于信都者劉公之恩
公事方爭國不得復念私也
　(案彤祭遵從弟范稱彤早孤以至孝稱遇天下亂野/無烟火而獨在冢側與此大異本書獨言父弟或早)
　(失母故然然巨孝之人肯以救父/為輕報劉為重乎此不可解也)
祭彤素清約為遼東太守三十年衣無副儲世祖嘉其
功賜錢百萬及衣冠刀劒下至杯案食物大小重叠
　(案大小重叠句范作大小/無不悉備其工拙何如)
祭彤字次孫膂力過人嘗貫三百觔弓入為太僕從至
魯帝指子路室曰此太僕室也太僕吾之禦侮
　　　鄧豹
鄧豹字伯庠遷大匠工無虚張之繕徒無飢寒之色
　(案范/書闕)
　　　郭丹
郭丹字少卿從師長安買符入函谷關乃慨然而嘆曰
丹不乘使者車不出此關既至京師常為都講更始二
年三公舉丹賢能徴為諌議大夫持節使歸南陽自去
家十三年果乘髙車出關如其志焉
　(案丹南陽穰人終童棄繻馬卿題橋有志者事竟成/少卿為三矣范同一本作從宛人陳洮買入關符既)
　(入關封/符乞人)
郭丹為更始諌議大夫持節使南陽安集受降更始敗
丹無所歸節傳以敝布纒裹節解節夜行求謁更始妻
子奉還節傳因歸鄉里
　(案丹此節與蘇子卿相將彼/王丞相取故節愧汗多矣)
郭丹為司徒在朝名清亷公正
　　　王良
王良為大司徒在位恭儉妻子不之官舍布被瓦器時
司徒史鮑恢以事到東海過候其家而良妻徒跣曵柴
從田中歸恢曰我司徒吏故來受書欲見夫人妻曰妾
是也恢乃下拜嘆息而還
　(案良字仲子東海蘭陵人良布被非詐然豈可使婦/無禪乎荆布出汲隱士妻且如是矣徒跣曳柴傳者)
　(過也范作布裙為近大/司徒下亦失司直二字)
王良以疾歸一歳復徵至滎陽疾篤不任進道乃過其
友人友人不肯見曰不有忠言竒謀而取大位何其徃
來屑屑不憚煩也遂拒之良慙自後連徵輒稱疾
　(案范同良在官清約如此而友人/重譏之甚矣求志逹道之難也)
　　　任延
任延字長孫為㑹稽西都尉時年十九迎吏見其少皆
驚及到澹泊無為惟先遣饋禮祠延陵季子時天下新
定道路未通避亂江南者皆未還中土㑹稽頗稱多士
延到乃聘請髙行如董子儀嚴子陵等敬待以師友之
禮掾吏貧者輒分俸禄以賑給之省諸卒令耕公田以
周窮急毎時行縣輒使慰勉孝子就餐飯之
　(案延宛人延先有聖童之目故年十九即/為都尉後仕至九真太守有殊政范同)
　　　歐陽歙
歐陽歙遷汝南太守推用賢俊吏民從化
　(案歙字王思樂安千乗人傳歐陽尚書授徒常數百/後以守汝時臧罪千萬發覺下獄諸生千餘人力救)
　(之至有願殺身以/代者卒死獄中)
　　　馬成
馬成善治障塞自西河至渭橋河上至安邑太原至井
陘中山至鄴皆築堡壁起烽燧十里一候
　(案成字君遷南陽棘陽人此成屯常山/中山時代驃騎杜茂所治也善范作繕)
　　　樊梵
樊梵字文髙每當直事駐車待漏冠劍不解於身為郎
二十嵗未嘗被奏三署服其慎也
　(案范/書闕)
　　　蔣疊
蔣疊字伯重為太僕久在臺閣文雅通達明故事在九
卿位數言便宜奏議可觀
　(案范/書闕)
　　　桓譚
光武議靈臺所處上謂桓譚曰吾欲䜟决之何如譚黙
然良久曰臣不讀䜟復極言䜟之非經帝大怒出為六
安郡丞意忽忽不樂道病卒
　(案譚沛國相人范于帝怒下有桓譚非聖無法之責/甚哉光武之惑也以聖尊䜟將置堯舜禹湯之書于)
　(何等/乎)
譚上書曰富商大賈多收田貨中家子為之保役受計
上疏趨走俯伏譬若臣僕坐而分利又賈人多通侈靡
之物羅紈綺繡雜綵玩好以淫人耳目而竭盡其財是
為下樹奢媒而置貧本也求人之儉約富足何可得乎
夫俗難卒變而人不可暴化宜抑其路使之稍自衰焉
　(案譚上䟽陳時政所宜其第二條在舉本業而抑/末利故所論如此范刪節過當不若本書之明暢)
譚著書言當世行事號曰新論光武讀之勅言卷大令
皆别為上下凡二十九篇惟琴道未畢但有發首一章
　(案光武之善新論優於髙祖之喜新語也/琴道篇肅宗使班固續成之見范傳中)
桓譚字君山沛人章帝元和中行巡狩至沛令使者祠
譚冡鄉里甚榮之
　　　虞延
光武東巡路過小黄髙帝毋昭靈后園陵在焉時虞延
為部督郵詔呼引見問園陵之事延進止從容瞻拜可
觀其園陵樹蘖皆諳其數爼豆犧牲頗曉其禮帝善之
勅延從駕到魯還經封丘城門下小不容羽葢上怒使
撻侍御史延因下見引咎以為罪在督郵上詔曰以陳
留督郵虞延故貸御史罪
　(案延字子大陳留東昏人漢官儀注髙帝毋/起兵時死小黄北後為作陵廟于小黄范同)
　　　樊宏
樊宏封長羅侯建武十三年從都尉封謝侯十五年徙
封夀張侯
　(案宏字靡卿樊重子范書載十三年封宏弟丹為/射陽侯水經注所引亦同無從都尉事此定有誤)
　　　張純
張純字伯仁為大中大夫在朝累世明習故事建武初
舊典多闕每有疑義輒以訪純自郊廟婚冠喪紀禮儀
多所正定一日或數四引見
　(案純杜陵人富平侯安世之後至純改封武始侯傳/國八世漢代侯王莫與為並純數上書議廟祀議禘)
　(祫議立辟雍明堂議宜封禪帝/皆從之真一代禮宗也范同)
建武二十六年詔純曰禘祫之祭不行已久矣宜㨿經
典詳為其制純奏曰禮三年一祫五年一禘春秋傳曰
夫祫者何合祭也毁廟及未毁廟之主皆登合食入太
祖廟五年而再殷漢舊制三年一祫毁廟主合食髙廟
存廟主未嘗合祭元始五年諸王公列侯廟會始為禘
祭又前十八年親幸長安亦行此禮禘之為言諦諦定
昭穆尊卑之義也禘祭以夏四月夏者陽氣在上隂氣
在下故正尊卑之義也祫祭以冬十月冬者五穀成熟
物備禮成故合聚飲食也斯典之廢于兹八年請可如
禮施行以時定議帝從之自是禘祫遂定
　(案伯仁論祫禘可謂典且核矣議禮之/家名為聚訟帝特詔純純故不辱詔也)
張純臨終謂家丞歙曰吾無功于時猥蒙爵土身死之
後勿議傳國爵子奮上詔奮嗣爵奮稱純遺㫖固不肯
受帝以奮違詔收下獄奮惶怖乃襲封
　(案國爵上承祖宗下庇子孫何謙何愧而必/固辭此皆賢智之過東京習氣之當禁者)
　　　鄭璩
鄭璩字平卿黎陽人為侍御史轉司𨽻校尉
　(案范張酺傳酺遷魏郡太守郡人鄭璩時為司𨽻校/尉奏免執金吾竇景景屬酺害其子酺正其寃則璩)
　(之剛正可知/矣璩范作據)
鄭璩為漢陽太守以嚴刻見稱
璩拜内史上疏曰臣斗筲之小吏擢在察視之官職任
過分當刺斜矯枉詔書示官府曰璩盡節剛正亦何陵
遲之有賜璩素六十匹由是顯名
　(案范/書闕)
　　　杜篤
杜篤與美陽令交遊數從請託不諧頗相恨令怒收篤
送京師㑹大司馬吳漢薨世祖詔諸儒誄之篤于獄中
為誄辭最髙帝美之賜帛免刑
　(案篤字季雅杜陵人以文免刑乃/得帝王知已大為文士吐氣范同)
　　　張𤣥
張𤣥字君夏欲專意經書方其講問乃不食終日忽然
如不饑渇
　(案𤣥河内河陽人少習春秋/顔氏兼說嚴氏宣氏也范同)
張𤣥字居真為博士其學兼通數家
　(案𤣥不應有二字居類/君真類夏傳冩誤耳)
　　　郭賀
郭賀為荆州刺史治有殊政顯宗巡狩賜以三公之服
黻冕之旒
　(案賀字喬卿雒陽人范下有勅行部去襜帷/使百姓見其容服以彰有徳數語附蔡茂傳)
　　　丁恭
上封功臣皆為列侯大國四縣餘各有差博士丁恭等
議曰古帝王封諸侯不過百里故利以建侯取法于雷
强榦弱枝所以為治也今封諸侯四縣不合法制上曰
古之亡國皆以無道未嘗聞功臣地多而滅亡者乃遣
謁者即授印綬
　(案恭字子然山陽東緡人建武/二十年拜侍中見范儒林傳)
　　　隂傅
隂傅封㶏强侯七年以㶏强屬西徙封于丹陽為期思
侯
　(案傳范作傳隂/興仲子范畧)
　　　蘇竟
蘇竟與劉歆子恭書曰前世以磨研編簡之才與國右
史公從事出入者惟硯也
　(案竟字伯况扶風平陵人此見藝文類聚隸硯事内/似非無據今范書載竟書云君執事無恙走昔以摩)
　(研編削之才與國師公從事出入校定秘書云云覽/其文義似為得之不知率更何所本而謬誤若此國)
　(師公指歆為王莽國師也國右史公殊難解又范作/竟與劉歆兄子龔書今本書作歆子恭又異但范又)
　(稱向曽孫名/龔未知孰是)
　
　
　
　
　
　
　
　
　
　
　
　
　後漢書補逸卷四
欽定四庫全書
　後漢書補逸卷五　　　監察御史姚之駰撰
　　東觀漢記第五
　　　王梁
王梁為中郎將與景丹祭遵合擊蠻中破之詔梁别北
守天中關
　(案梁字君嚴漁陽安陽人梁與呉漢等擊檀鄉而梁/生不奉勅檻車送至月餘以為中郎將范無擊蠻中)
　(事天中關/范作箕關)
　　　邠任
東平憲王蒼為驃騎開東閣延賢士薦鴻門邠任隠居
教授辟為祭酒後朝㑹明帝戲之曰先帝徴君不來驃
騎辟君而來何也任曰先帝秉德以㑹下臣可以禮進
退驃騎執法御臣臣懼法而至月餘遂去官
　(案范書無邠任名髙士傳序載荀/恁事與此同疑即一人傳冩誤耳)
　　　張酺
張酺為東郡太守下車擢賢俊擊豪强賞賜分明郡中
肅然
　(案酺字孟侯汝南細陽人别作益侯誤范稱酺治東/郡禁長吏殺盜徒以為令長受臧猶不至死饑寒傭)
　(保何足窮法乎夫充義至類之盡令長律盗固當誅/殺而因此以宥盗徒則元惡大憝罔所忌憚為善者)
　(懼矣本書稱其賞賜分/明抑别有擊豪之術與)
酺為東郡太守罰斷義勇遷魏郡太守百姓埀涕送之
酺祖父充與光武同門學光武即位求問充充已死
　(案酺曽從祖父/受尚書范闕)
酺以尚書教授令入授皇太子太子家時為奢侈物未
嘗不正諫甚見重焉
　(案范稱酺為人質直/守經義故能如此)
酺薦郡吏王青三世死節青從此除歩兵司馬酺傷青
不遂復舉其子孝亷
　(案范書青祖文翁以攻王莽見害父隆為都尉功曹/青為小史與父俱從行縣隆扞賊死青亦被矢貫咽)
　(音聲流喝故云三世死/節范不載舉青子事)
元和二年帝幸東郡使酺講尚書一篇使尚書令王鮪
與酺相難上甚欣悦
　(案時章帝先備弟子之儀使酺講尚書畢然後修君/臣之禮其重道崇儒之意至矣東漢以後罕有其匹)
酺為太尉父尚在酺每遷轉乃一到洛父來適㑹正臘
公卿罷朝俱賀歲奉酒上酺父壽極歡莫不嘉其榮
　(案孟子稱舜以天下養為孝之至太尉之養不幾亞/于舜乎范書作酺雖在公位而父常居田里酺每有)
　(遷職輙一詣京師常來候酺云/云語句有失倫處遜本書多矣)
永平元年詔為四姓小侯開置學五經師張酺以明經
授于南宫
　(案開四姓小侯學在/永平九年九譌元也)
　　　須誦
須誦為郡主簿獲罪詣獄引械自椓口口出齒獲免
　(案范/書闕)
　　　韋順
韋順轉東平相賞罰必信有柿樹生㕔屋上徙庭中遂
茂至孝行感于天地生也
　(案稚子啖柿擲核屋頭徙之則茂何關鬼神順/孝行不可考以為柿感而生則傅㑹過矣范闕)
　　　王琳
王琳年十餘䘮父母遭大亂百姓奔逃惟琳兄弟獨守
冡廬弟季出遇赤眉賊將為餔琳自縛請先季死賊矜
而放之
　(案琳汝南人/范附趙孝傳)
　　　賀𤣥
賀𤣥遷鄴令政化大行
　(案范/書闕)
　　　何熈
何熈字(闕/)溫為御史中丞羣僚憚之
　(案范/書闕)
　　　趙孝
趙孝字長平沛國蘄人兄弟怡怡鄉黨歸德王莽時天
下亂人相食弟禮為賊所得孝聞即自縛詣賊曰禮乆
餓羸瘦不如孝肥賊並放之
　(案孝以父任為郎即所稱田禾將軍子過郵亭不自/名者也孝愛弟之意發于至誠非僥倖免死者故足)
　(以感賊/范同)
建武初天下新定穀食尚少孝得榖炊將熟令弟禮夫
婦使出比還孝夫妻共蔬食茹菜禮夫妻歸告言已食
輒獨飯之
　(案明帝嘉孝篤行徴為衛尉詔禮十日一就衛尉府/大官送供具令共相對盡歡後禮卒帝令孝從官屬)
　(送䘮歸葬其寵異若此帝褒江次翁所以教孝/寵趙長平所以教弟故東京之治最為近古)
　　　楊政
楊政嘗過馬武武稱疾見政對几據牀欲令政拜牀下
政入戸前排武徑上牀坐武帳言語不擇因把臂責之
曰卿䝉恩稱藩臣不思求賢報國而驕天下英俊㑹信
陽侯至責數武令為朋友也
　(案政京兆人范作武難見政稱疾不為起政入戸徑/升床排武把臂責之數語較勁而顯餘同信陽侯隂)
　(就/也)
楊政字子行治梁丘易與京兆祁聖元同好俱名善説
經書京師號曰説經鏗鏗楊子行
　(案范書政從代郡范/升受易無祁聖元名)
　　　張湛
張湛字子孝為光禄大夫數正諫威儀不如法度者湛
常乘白馬光武每有異政輙曰白馬生且復諌矣
　(案湛扶風平/陵人范同)
湛為太中大夫病中居東門候舍故時人號為東門君
數存問賞賜
　(案時湛因郭后廢故以病乞身愧不能諫也范書作/居中東門候舍故時人號曰中東門君漢宫儀曰洛)
　(陽十二門有上東中東門則/中居二字或傳冩倒之耳)
張湛為馮翊見府寺門即下主簿進曰位尊德重不宜
自輕湛曰禮下公門何謂輕哉
　(案此本湛事/或訛堪范同)
　　　呉良
呉良字大義齊國人為郡吏歲旦與掾史入賀門下掾
王望舉觴上夀諂稱太守功德良于下坐勃然作色進
曰望佞邪之人欺諂無狀願勿受其觴太守斂容而止
讌罷轉良為功曹良恥以言受進終不肯謁
　(案范書良字作大儀臨淄人良固諤諤/而太守能改容受之其冲懐雅不可及)
東平王蒼薦吏呉良上以章示公卿曰蕭何舉韓信設
壇即拜不復考試以良為議郎
　(案范書全載東/平疏文甚排奡)
良為郡議曹掾歲旦與掾史入賀門下掾王望言曰齊
郡敗亂遭離盜賊不聞雞鳴犬吠之音明府視事五年
土地開闢盜賊滅息五榖豐熟家給人足今日歲首請
上雅夀掾史皆稱萬歲良時跪曰門下掾諂佞明府勿
受其觴盜賊未盡人庻困乏今良曹掾尚無袴望曰議
曹惰窳自無袴寧足為不家給人足耶太守曰此生言
是賜良鰒魚百枚
　(案此與前叚同節録本書前叚謹嚴有史法此則濃/至曲盡各成妙趣是知援述古書亦須手筆范書同)
　(前/叚)
呉良為司徒長史以清白方正稱
　　　任隗
建武八年始置將作大匠自任隗始
　(案隗南陽宛人任光子也將作大匠自建武以來/常謁者兼之肅宗于隗乃置真焉此抄撮之譌也)
任隗字仲和拜司空永元初外戚秉權朝臣畏悚莫敢
抗者惟隗與袁安同心畢力數犯嚴諫
　(案時秉權者竇憲也憲擊匃奴國/用勞費隗奏議徴憲還前後十上)
　　　范克
范克為桂陽郡俗不種桑無蠶織之利民惰少鹿履冬
皆以火燎克為令屬縣教民種桑柘養蠶織履數年之
間大頼其利
　(案范書闕民不知織教之/以蠶此真豈弟父母之事)
　　　桓虞
桓虞字伯春遷尚書僕射據法斷事周密平正以為能
擢為南陽太守
　(案范/書闕)
　　　尹敏
尹敏拜大司空府上以敏博通經記令校圖䜟敏對曰
䜟書非聖人所作其中多近鄙别字頗類世俗之辭恐
疑誤後生
　(案敏字㓜季南陽堵陽人後敏因䜟増之曰君無口/為漢輔帝怪而問之敏曰臣見前人増損圖書敢不)
　(自量竊幸萬一亦可謂善/于諷諫矣范列儒林傳)
尹敏與班彪親善毎相遇與談常日旰忘食夜則達旦
　(案范同一本/作屏案不食)
　　　馮衍
馮衍其先上黨潞人曽祖父奉世徙杜陵祖野王生座
襲父爵為關内侯座生衍
　(案衍字敬/通杜陵人)
衍更始時為偏將軍與鮑永相善更始既敗固守不以
時下建武初為揚化大將軍掾辟鄧禹府數奏記于禹
陳政言事
　(案范書衍始受王莽將亷丹辟為掾丹死乃往以計/説鮑永范具載其書章懐注云衍陳永一篇在東觀)
　(記皆為諌鄧禹之詞不知何據有此乖違駰案衍集/流傳鈔撮不實作史者雜以序事采綴其文故各有)
　(舛謬然相其詞義説/永為近故此不録)
　　　鮑永
鮑永遣弟升及子壻張舒等謀使永尉李匡先反涅城
開門内兵殺其縣長馮晏立故謁者祝囬為涅長
　(案永上黨屯留人鮑宣/子也涅縣名屬上黨)
更始以鮑永行大將軍事得置偏裨將五人更始殁永
與馮欽共罷兵幅巾而居後歸世祖
鮑永字君長上黨人也少有志操事後母至孝妻嘗于
母前叱狗而永即去之
　(案永之孝尤人所難者在事/後母也與曽子蒸梨事同)
永拜僕射行將軍事將兵安撫河東性好文德雖行將
軍常衣皂襜褕路稱鮑尚書兵馬
　(案范書時更始二十年事也通典稱/永常白襜路稱白衣尚書與此異)
光武遣諫議大夫儲大伯持節徴永永疑不從乃收繫
大伯封所持節于晉陽傳舍壁中遣信人馳至長安
　(案永是時方専意更始不知更始/已為赤眉所害故遣人探之長安)
永說下懐上大喜與永對食賜洛陽上商里宅
　(案時攻懐未拔遣永往説之河内太守即開城降上/商里范作商里洛陽記曰上商里在洛陽東則是范)
　(脱誤/耳)
永為司𨽻校尉時帝叔父趙王良從送中郎將來歙喪
還大夏城門中與五官將軍相逢道廹良怒召門候岑
尊叩頭馬前永劾奏良曰今月二十七日車駕臨故中
郎將來歙喪還車駕過須臾趙王良從後到與右中郎
將張邯相逢城門中道廹狹叱邯旋車又召候岑尊詰
責使前走數十歩案良諸侯藩臣䝉恩入侍宜知尊帝
城門候吏六百石而肆意加怒令叩頭都道奔走馬前
無藩臣之禮大不敬也
　(案永此䟽抑尊戚崇朝廷帝由是有貴戚斂手之言/其所稱不畏强禦者耶范書但言以事劾良大不敬)
　(而已不/詳載)
永以度田不實被徴詔書迎拜永曰君晨夜冐犯霜露
精神亦已勞矣以君帷幄近臣其以永為兖州牧
　(案時郡守坐度田事多下獄而永/獨詔書迎拜則帝之念功臣也)
　　　田邑
邑馮翊蓮芍人也其先齊諸田父豐為王莽著威將軍
邑有大節渉學藝能善屬文
　(案邑字伯玉馮翊/人范附見馮衍傳)
邑初為上黨太守鄧禹使積弩將軍馮愔將兵擊邑愔
悉得邑母弟妻子後邑聞更始敗乃歸世祖世祖遣騎
都尉弓里游諫大夫何叔武即拜邑為上黨守馮衍與
邑素誓刎頸俱受重任忿邑背前約乃遺書責邑
　(案范書世祖遣宗正劉延攻天井關與田邑戰邑/迎母弟妻子為延所獲與此異衍書具載范傳)
邑以書勸鮑永曰愚聞丈夫不釋故而改圖哲士不僥
倖而出危今君長故主敗不能死新帝立不肯降擁衆
而據壁欲襲六國之從與邑同事一朝内為刎頸之盟
興兵背畔攻取涅城破君長之國壊父母之鄉首難結
怨輕弄㓙器人心難知何意君長當為此計昔者韓信
將兵無敵天下功不世出畧不再見威執項羽名出髙
帝不知天時就烹于漢智伯分國既有三晉欲大無己
身死地分頭為飲器君長御命出征擁帶徒士上黨阨
不能救河東畔不能取朝有顛沛之憂國有分崩之禍
上無仇牧之節下無不占之志天之所壊人不能支君
長將兵不與韓信同日而論威行得衆不及智伯萬分
之半不見天時不知厭足欲明人臣之義當先知故主
之未然欲貪天下之利宜及新主之未為今故主既敗
新主既成四海為羅網天下為敵人舉足遇害動揺觸
患履深淵之薄氷不為號渉千鈞之發機不知懼何如
其智也絶鮑氏之姓廢子都之業誦堯之言服桀之行
悲夫命也張舒内行邪孽不遵孝友䟽其父族外附妻
黨已收三族將行其法能逃不自詣者舒也能夷舒宗
者予也永邑遂結怨焉
　(案邑此書乃戰國説士餘習然其能知天時/不讓班彪王命論也知幾甚㣲哲于馮鮑矣)
邑為漁陽太守未到官道病徴還為諫議大夫病卒
　　　觟陽鴻
觟陽鴻字孟孫為世名儒永平中拜少府
　(案鴻中山人以孟氏易教授范附/洼丹傳注云觟陽姓鴻名或作鮭)
　　　劉平
劉平字公予以仁孝著聞永平三年為宗正數薦逹名
士承宫郇恁等
　(案平楚郡彭城人本名曠顯宗/改為平范列孝弟諸賢之首)
　　　張堪
張堪字君游試守蜀郡遷漁陽開治稻田八千餘頃教
民種田百姓以殷富童謡歌曰桑無附枝麥穗兩岐張
君為政樂不可為視事八年匈奴不敢犯塞
　(案堪南陽宛人樂不/可為范書為作支)
堪與呉漢并力討公孫述遂破蜀漢先遣堪入成都鎮
撫吏民時述珍寳珠玉委積無數堪録簿上官秋毫無
取
　(案時呉漢以糧少將退兵堪馳見漢謂述必敗竟㧞/成都則破蜀之功當首推堪矣簿上珍寳清風卓然)
　(㣲計掾奏之亦將/為呉公所掩也)
張堪去蜀郡乘折轅車白布被囊
　(案此則計掾樊顯所奏/也近本訛作張湛事非)
堪守蜀郡公孫述遣擊之堪有同心之士三千人相謂
曰張君養我曹為今日也乃選習水軍三百人斬竹為
􁇳渡水遂免難
　(案􁇳音排一作􁁉/大筏也范不載)
　　　竇融
竇融光武時數辭爵位因上䟽曰臣融年五十三有一
子年十五質性頑鈍臣融朝夕教導以經藝不得令觀
天文見䜟記誠欲令恭肅畏事恂恂修道不顯其有才
能何况乃當傳以連城廣土享侯國哉
　(案融字周公扶風平陵人融于雌雄未决之時獨能/鋭意東向不為隴蜀所揺智士哉卒使河西五郡完)
　(富如舊功亦偉矣辭爵/一疏何其小心寅畏也)
封竇融曰融允執忠孝扶微救危率屬五郡積兵諸羌
畢至兵不血刅而鹵土崩瓦解功既大矣篤意分明斷
之不疑吾甚嘉之其以六安安豐陽泉蓼安風四縣封
融為安豐侯
　(案如本書所列則五縣矣范作安豐陽泉蓼安/安風亦誤盖廬江有蓼侯國無蓼安也俟攷)
融數辭爵位不欲傳子他日㑹見迎詔融曰欲讓職還
土今相見不宜論也
　(案此叚甚不明范書作融朝罷逡廵席後帝知欲有/讓遂使左右傳出他日㑹見迎詔融曰日者知公欲)
　(讓職還土故命公暑熱且自便今相見宜論他事勿/得復言云云一時情事如畫本書想當同之引述者)
　(刪抹過/當耳)
竇融嗣子穆尚内黄公主而融弟友嗣子固尚沮陽公
主穆長子勲尚東海公主女竇氏一公兩侯三公主四
二千石自祖至孫官府廐第相望奴婢千數雖親戚功
臣莫與為比
　(案東海公主女應作東海恭王女此誤融于干戈搶/攘之際獨能保全五郡使完富不改天道好還宜其)
　(奕葉責/顯也)
河西太守竇融遣使獻槖駝
　(案融在更始時初為張掖屬國都尉後凉州五郡官/民推融為河西五郡大將軍非太守也獻槖駝范作)
　(獻/馬)
融令弟友詣闕道絶馳還遣司馬虞封間行通書
　(案范書虞作席時因/隗囂叛故道絶也)
　　　蔡順
蔡順汝南人至孝王莽亂人相食順取桑椹赤黒異器
賊問所以云黒與母赤自食賊異之遺鹽二斗受而不
食
　(案順字君仲以至性稱抱棺廽火/聞雷泣冢皆其事也范闕採椹事)
　　　鄭均
鄭均兄中為縣游徼受禮遺均數諫止不聽即脱身出
作歲餘得數萬錢歸以與兄曰錢盡可復得為吏坐臧
終身捐棄兄感其語遂有亷潔稱
　(案均字仲虞東平任城人均之感/兄愛敬備至寓切偲于怡怡者也)
均拜侍御史月餘遷尚書
章帝東廵過任城乃幸鄭均舍勅賜尚書禄以終身故
時人號為白衣尚書
　(案范/書同)
均失兄養孤兒兄子甚篤已冠娶出令别居盡推財與
之使得一尊其母然後隨䕶視賑給之
　(案均之于兄其用心曲至若此夫贍寡嫂給孤兒原/士君子所當然而常人于此未免萌其驕心于是予)
　(奪由已多寡任意思雖有餘義實不足均推財與兄/子使得一尊其母雖聖人處此無以逾之矣范畧之)
　(何/也)
均屢辟不詣公車特徴再遷尚書肅宗敬重之後以病
告歸均遣子英奉章詣闕詔召見英問均所苦賜以冠
幘錢布
元和元年與毛義各賜羊一頭酒二斗終其身
　(案范書具/載詔詞)
　　　劉􁪓
劉􁪓字君乆永平中以中庶子入侍講
　(案范/書闕)
　　　鄧鴻
永平六年鄧鴻行車騎將軍位在九卿上絶坐
　(案范/書闕)
　　　宋均
永平七年宋均徴為尚書令忠正直言數納䇿謀每駮
議未嘗不合上意
　(案均南陽安衆人性寛和不喜文/法于明帝察察之朝大有裨益)
宋均字叔庠為九江太守有兩山名曰唐后山有神祠
衆至共為嫁娶皆取百姓男女不復要娶巫家女百姓
患之長吏莫敢改之均乃移書曰自今已去當為山娶
巫家女其後乃絶
　(案均祖述西門豹遺意以熄巫患法至良也此叚文/詞拖㳫不類本書中預透不復要娶巫家女一句真)
　(是村塾孺子之筆范作衆巫遂取百姓男女以為公/嫗歲歲改易既而不敢嫁娶前守令莫敢禁均乃下)
　(書云云其好/醜徑庭矣)
均為九江太守建武中山陽楚郡多蝗蜚南到九江輙
東西别去由是名稱
　　　馬元
馬元字叔山拜太僕視事减省諸費歲千萬以上
　(案范/書闕)
　　　戴慿
戴慿為侍中正旦朝賀帝令羣臣説經義不通者奪其
席慿遂重五十餘席
　(案慿字次仲汝南平輿人亦稱戴侍/中習京氏易所稱解經不窮者也)
　　　桓榮
榮本齊桓公後也桓公作伯支庶用其謚立族命氏焉
　(案榮字春卿/沛郡龍亢人)
歐陽尚書博士缺上欲用桓榮榮叩頭讓曰臣經術淺
薄不如同門生郎中彭宏揚州從事臯𢎞帝曰俞往汝
諧因拜榮為博士
　(案東漢用人互相薦讓猶/有唐虞稽拜之風范同)
榮遭亂與族人桓元卿相招投閒輙誦元卿曰當復何
為榮後為太常元卿來候榮諸弟子謂曰平生笑氣力
今何如元卿曰我安能知此哉
　(案元卿譏榮有但自苦氣力語故榮門人借以覆之/范書作元卿語曰我豈意學之為利若是㸃出利字)
　(甚冷雋彼今日所䝉稽古之力/二語榮之所見與元卿將無同)
帝嘗幸太常令榮坐東面設几杖時執經生避位發難
上輙謙曰太師在是
　(案顯宗尊禮師傅逈出尋常萬萬惜桓榮専事章句/徒使其主為經生問難之學于尚書修身治天下之)
　(道未之/有得也)
明帝詔曰五更沛國桓榮以尚書授朕十有餘年詩云
日就月將示我顯徳行其賜爵闗内侯食邑五百戸
桓榮嘗寢病太子朝夕遣中人問疾賜以帷帳奴婢曰
如有不諱無憂家室也後病愈入復侍講
　(案范/同)
桓榮拜議郎入侍太子每朝㑹輙令榮于公卿前敷奏
經書帝稱善
桓榮為太常上幸太常府榮東面坐設几㑹賔子郁以
明經復為太常
桓榮授皇太子經每朝㑹榮于公卿前説經上曰得卿
幾晩因除博士
　(案此與前叚同引/書者筆小異耳)
　　　魏應
魏應字君伯拜五官中郎將諸儒于白虎觀講論五經
同異使應専掌難問
　(案應任城人應初習魯詩及其掌/難問辨同異則五經紛綸矣范同)
　　　崔寔
崔寔為五原太守五原土宜麻桑而俗不知紡績民冬
月無衣積細草而卧其中見吏則衣草而出寔至官勸
種麻命工伐木作機紡車教民紡績
　(案范書闕五/原郡屬并州)
　　　馮良
馮良少作縣吏恥在厮役因壊車殺馬毁裂衣冠從杜
撫學
　(案良南陽人字君郎時奉檄迎督郵即路慨然/恥而遁去盖先陶栗里而得之范附周變傳)
　　　桓文髙
桓文髙每當直事駐車而傳漏雖居閒鏁署冠劍不解
于身為郎二十載未嘗被奏三署服其重慎
　(案范書不載此條與前所載樊梵/字文髙事同傳鈔之誤乃至于此)
　　　馬防
馬防子鉅為常從小侯六年正月齋宫中上欲冠鉅夜
拜為黄門郎御章臺下殿陳鼎爼自臨冠之
　(案防馬援/仲子范同)
防征西羌上喜防功令史官作頌頌其功伐
　(案防征羌事具詳范傳防/于伏波真能讀父書者)
馬防字公平為光禄勲宿衛宫省上數幸防府賞賜飲
食
　(案范書作/字江平)
馬防字孝孫拜金吾性矜嚴公正數言政事多見採用
　(案此豈又一馬防耶范稱防弟光自越騎校尉遷執/金吾後又言拜防光禄勲光為衛尉防數言政事多)
　(見采用則防或又字/孝孫但未拜金吾耳)
章帝建初三年馬防為車騎將軍班同三事
馬防兄弟二人各六千戸防為潁陽侯特以前參醫藥
勤勞綏定西羌以襄城羮亭一千二百戸増防防身帶
三綬寵貴至盛
　(案范/書畧)
上始欲征匈奴與竇固等議出兵調度皆以為塞外草
美馬不須榖固等將兵到燉煌當出塞上請馬榖上以
固言前後相違怒不與榖皆言按軍出塞無榖馬故事
馬防曰宣帝時五將出征其奏言匃奴候騎得漢馬矢
見其中有粟即知漢兵出乃去以是言之馬當與榖
　(案絶域出師最難轉餉荒邉逐草正堪仰秣必欲榖/馬則車牛塞途矣師何以進防之此䇿未為得也近)
　(讀冡宰張公鵬翮出使俄羅斯日記知塞外/多無水草處是在嚮導者預知而備之耳)
馬防上言聖人作樂所以宣氣致和順隂陽也臣愚以
為可因歲首發太簇之律奏雅頌之音以迎和氣時以
作樂費多遂獨行十月迎氣樂
　(案章帝五年冬始行月令迎氣樂從防/言也防此奏深得聖人變理隂陽之意)
　　　馬稜
馬稜為㑹稽太守詔詰㑹稽車牛不務堅强車皆以桃
枝細簟
　(案稜伏波之族孫也范稱其/治㑹稽有聲不詳桃枝竹名)
稜守廣陵蝗蟲入江海化為魚蝦興復陂湖増歲租十
餘萬斛
　(案范不載蝗/化事餘同)
稜從兄毅張掖屬國都尉
　(案稜少孤依毅共居/及卒稜心䘮三年)
　　　徐匡
永平中車駕出信陽侯隂就車騎干突鹵簿車府令齊
國徐匡鉤就車收御者送獄詔書譴匡匡自繫呉良上言
信陽侯驕無人臣禮匡執法守正而下獄恐政化由是
而墮詔出匡左遷昻丘長
　(案范書匡事附呉良傳上雖赦匡猶左遷良為縣長/今直作匡遷矣又昻丘郡國志無之范作即丘屬東)
　(海郡此/皆誤也)
　　　鍾離意
意在堂邑為政愛利輕刑慎罰撫循百姓如赤子初到
縣市無屋意出奉錢帥人作屋人齎茅竹或持材木爭
赴趨作决日而成功作既畢為解土祝曰興功役者令
百姓無事如有禍祟令自當之人皆大悦
　(案意字子阿㑹稽山隂人意從/瑕丘令遷堂邑范不載此事)
顯宗時鍾離意為尚書交阯太守坐臧千金徴還伏法
詔以貲物班賜羣臣意得珠璣悉以委地而不拜賜上
怪問其故對曰臣聞孔子忍渴于盜泉之水曽參廻車
于勝母之閭惡其名也此臧穢之寳誠不敢拜受帝嗟
嘆曰清乎尚書之言乃更以庫錢三十萬賜之
　(案意性雖清介而寛和愷悌遺言上書猶陳升平之/世難以急化宜少寛假其諸異乎清而刻者與范同)
明帝欲起北宫尚書僕射上書諫出為魯相後起德陽
殿殿成百官大㑹上謂公卿曰鍾離尚書若在不得成
此殿
　(案明帝義不勝欲故有德陽殿之舉然于諍/臣之言若不敢去諸懐由其性本恭儉也)
　　　閔仲叔
司徒侯霸辟仲叔留與相見勞問之下不及政事仲叔
曰被明公辟且喜且懼及奉見明公喜懼皆去所望明
公問屬以為政美俗成化令日亷得所遂以辭出自劾
　(案閔仲叔名貢以字行范髙士/士傳序所載畧同范文較勁)
閔仲叔太原人也與周黨相友黨毎過仲叔共啜菽飲
水無菜茹
　(案黨與仲叔同郡亦貞/介士也見范逸人傳)
周黨嘗遺仲叔生麻仲叔嘆曰我欲省煩耳受而不食
　(案生麻范作生蒜/皇甫謐髙士傳同)
閔仲叔居安邑家貧不能得錢買肉安邑令候之問諸
子何飯食對曰但食猪肝屠者或不肯與之令出勅市
後嘗買輙得仲叔怪問其子道狀如此乃嘆曰仲叔豈
以口腹累安邑耶遂去之
　(案仲叔却蒜省煩食肝去累清風亮節照耀千古范/書簡老過此世説則更儁矣雖文筆不同要以刪潤)
　(者易為/功也)
　　　司馬均
司馬均字少賔隠居教授誠信行乎州里鄉人有争曲
直者輙言敢祝少賔乎心不直者終不敢祝也
　(案均東萊人/位至侍中)
　　　汝郁
郁年五歲母病不能食郁常抱持啼泣亦不食母憐之
强為餐飯欺言已愈郁視母色未平輙不食宗親共異
之因字曰異
　(案郁陳國人後為魯相以德教化百姓稱之/與少賔皆賈長頭所薦士也范俱附見賈傳)
　　　劉般
劉般為太僕在朝盡節夙夜不怠
　(案般宣帝之𤣥孫父紆因莽/亂失候世祖時般復紹封)
劉般字伯興代名忠孝在朝竭忠盡節建初元年拜為
宗正憂勤國事夙夜不怠教納嘉謀
　(案般諸奏疏如弛二業寛度田皆嘉謀之當納者惟/明帝欲置常平倉般以為不便而止夫常平法創于)
　(耿夀昌増減隨時百姓利焉惟在得其人以理/之耳今恐豪右為姦而廢之是因噎而廢食也)
　　　鄭興
興從博士金子嚴為左氏春秋
　(案興字少贛河南開封人興常師劉歆講大義少/學公羊晩更善左氏也世言左氏者多祖于興)
　
　
　
　後漢書補逸卷五
欽定四庫全書
　後漢書補逸卷六　　　監察御史姚之駰撰
　　東觀漢記第六
　　　張禹
永平六年張禹為廷尉府北曹吏處事執平為京師所
稱明帝以其明逹法理有張釋之風超遷非次拜廷尉
　(案禹字伯達趙國襄國人范稱禹以永平八年舉孝/亷稍遷至建初中拜揚州刺史則明帝時禹安得驟)
　(拜廷尉然審本書所/載又似不誤俟攷)
禹父歆守臯長有報父讐賊自出歆召囚詣閤曰欲自
受其辭既入解械飲食之更發遣竟棄官亡命逢赦出
由是鄉里服其髙義後仕為淮陽相時王新歸國賔客
放縱干亂法禁歆將令尉入宫搜捕王白上左遷為汲
令卒官
　(案范書歆初以報讐逃亡/後為淮陽相與此不同)
禹好學習歐陽尚書事太常桓榮惡衣食
徐縣北界有蒲陽陂水廣二十里徑且百里在道西其
東有田可萬頃禹為開水門通引灌溉率吏民假與種
糧禹廵行守舍止大樹下食糒乾飯屑飲水而已後年
鄰國貧人來歸之者茅屋草盧千餘戸屠沽成市墾田
千餘頃得榖百萬餘斛
　(案此禹為下邳相時事修水利闢田疇/此真經濟也舍止大樹何異召伯甘棠)
功曹吏戴閏從行縣從書佐假車馬付物禹聞知令直
符責問閏具以實對禹以宰士惶恐首實令自致徐獄
　(宗閏故太尉掾也權動郡内故禹譴/之若此由是長吏以下莫不震肅)
禹留守西宫大官朝夕送食賜闟登具物除子男盛為郎
　(案和帝時南廵祠園廟禹/以太尉兼衛尉留守也)
張禹為太傅尚書鄧太后以殤帝初育欲令重臣居禁内
乃詔禹與三公絶席
　(案元老居禁内則閹䜿無所肆其奸矣而一再/傳後遂有囬天獨坐之燄何其不能法祖也)
　　　樊顯
上嘗召見諸郡計吏問其風土及前後守令能否蜀郡
計掾樊顯進曰漁陽太守張堪昔在蜀其仁以恵下威
能討姦前公孫述破時珍寳山積捲握之物足富十世
而堪去職之日乘折轅車布被囊而已上聞歎息以顯
陳堪行有效即除漁陽令
　(案范書見張堪傳漁陽令范作漁復長/魚復屬巴郡漁陽屬漁陽郡未知孰是)
　　　丁邯
丁邯髙節正直不撓舉為孝亷
　(案范/書闕)
　　　張道順
楊文薦張道順利見顯衝必能騰跳天路
　(案范書闕道/順必其字也)
　　　劉𢎞
劉𢎞字叔紀年十五治歐陽尚書布衣徒行講誦孜孜
　(案范儒林/傳無𢎞名)
𢎞天資善學師事劉述常在師門講誦不輟
　(案劉述亦不/見之范書)
　　　衛颯
衛颯為桂陽太守鑿山通路列亭置驛
　(案颯字子産/河内修武人)
颯為桂陽太守視事十年徴還颯到即引見賜食于前
從吏二人賜冠幘錢人五千
　(案范書颯徴還時帝欲以為少府㑹疾勅/歸須後詔世祖之于循吏其思渥若此)
　　　賈逵
永安十七年公卿以神雀五采翔集京師奉觴上夀帝
召賈逵勅蘭臺給筆札使作神雀頌
　(案逵扶風平陵人長沙傅之九世孫亦稱賈長頭逵/經術深厚非徒為記誦之學者然范稱其弱冠能誦)
(制左氏傳及五經本文則近登黌皆當奉長頭為鼻祖/  童子試能背誦五經者予)
　(也/)
賈逵字景伯拜侍中領騎都尉内備帷幄兼領秘書近
署甚見信用
　(案逵于經學尤通左氏其云左氏義深于君臣公羊/多任于權變真左丘功臣也惜其附㑹䜟書曲解左)
　(傳以文致之/則陋甚矣)
　　　王渙
王渙與洛陽令方畧捕賊賊乃藏大甕中悉擒獲
　(案渙字稚子廣漢郪人以侍御史拜洛陽令此似有/誤後病卒百姓相與賦斂致奠醊為立祠安陽亭西)
　(其得人/心如此)
　　　黄香
黄香字文疆父况舉孝亷為郡五官貧無奴僕香躬執
勤苦盡心供養冬無被袴而親極滋味暑即扇牀枕寒
即以身温席
　(案香江夏安陸人以至孝稱年十二太守署為門/下孝子范列文苑傳中畧其孝行不知香者也)
黄香為魏郡太守俗每太守將交代添設儲峙輙數千
萬香未入界移敕悉出所設什器及到頗有即徹去到
官之日不祭竈求福閉門絶客
　(案范書/不載)
黄香拜尚書令勤力憂公畏慎周密毎用奏議所建畫
未嘗流布然執事平法常持輕類全活非一
　(案時東平清河奏妖言卿仲遼等連/及且千人香科别據奏全活甚衆)
香知古今記羣書無不渉獵兼明圖䜟天官星氣鍾律
厯算窮極道術京師號曰天下無雙國士瞻重京師貴
香慕其聲名更饋衣物拜尚書郎
　(案范/書畧)
帝賜香淮南孟子各一通
章帝詔黄香令詣閣東觀讀所未嘗見書謂諸生曰此
目下無雙江夏黄童也
　(案諸生范作諸王時千乗王冠㑹中山邸乃詔/香殿下顧諸王而言從生誤也目下范作天下)
　　　馬嚴
馬嚴字威卿為五官中郎將邊境有事輙下嚴處便宜
上初立汲汲欲知下情引納敕嚴有所見聞輙言帝令
諸上便宜封表遣子以往都使詣省門上自勞以手書
　(案嚴伏波將軍兄子明帝察察章帝以寛大承之乃/留心民事如此則寛大之中不廢慧察吕東萊稱為)
(上東漢賢君信哉今督撫提鎮皆得自進摺子舜矣/  手批付賫摺家人帶囬盖留心民瘼上嫓堯)
嚴父余卒時嚴方七歲依姊壻父九江連率平河侯王
述明年母復終㑹述失郡居沛建武三年余外孫右扶
風曹貢為梧安侯相迎嚴歸養視之至四年叔父援從
車駕東征過梧安乃將兄弟西嚴年十三至雒陽留寄
郎朱仲孫舍大奴歩䕶視之嚴從其故門生肆都學撃
劍習騎射
　(案范/不載)
馬嚴為陳留太守建初中嚴病遣功曹史李龔奉章詣
闕上召見龔問疾病形狀以黄金十斤葛縛佩刀書帶
革帶付龔賜嚴
　(案帝之寵嚴有逾/家人若此范不載)
嚴從司徒祭酒陳元受春秋左氏
　(案范稱嚴從平原楊/太伯講學與此異)
　　　髙詡
髙詡字季囬以儒學徴拜大司農在朝清白方正
　(案詡平原般人世傳/魯詩范列儒林傳)
　　　馮模
馮模為司空坐隴西太守鄧融免官
　(案范/書闕)
　　　竇固
竇固少為黄門郎謙譲有節操
　(案固竇融弟/子也謚文侯)
竇固字孟孫為衛尉奉兩宫宿衛而見重當世恭謹下
士賑施宗族甚有名稱
羌人見客炙肉未熟人人長跪前割之血流指間進之
于固固輙為㗖不穢賤之是以愛之如父母也
　(案范不載安帝欲通西域固再出玉門破白/山降車師盖撫羌以恩信非但恃兵力也)
　　　江革
江革拜五官中郎將毎朝㑹帝常使虎賁扶侍及進拜
恒目禮焉時有疾不㑹輙敕大臣送醪膳恩寵莫與為
比于是京師貴戚衛尉馬廖侍中竇憲慕其行各奉書
致禮革無所報受帝聞而益善之
　(案革字次翁齊國臨淄人范稱革少孤奉母有江巨/孝之稱後拜諫議大夫謝病歸章帝詔齊相褒賜巨)
　(孝詳見/華書)
　　　陳寵
寵曽祖父咸哀平間以明律為侍御史王莽篡位父子
相將歸鄉里閉門不出乃收家中律令文書壁藏之以
俟聖主咸常戒子孫曰為人議法當依于輕雖有百金
之利慎毋與人重
　(案寵沛國洨人范書稱其雖傳法律而兼通經書/故身居理官務得平恕非徒佩乃祖議法依輕之)
　(訓/也)
陳寵字昭公為尚書寵性純淑周密慎重時有所表薦
輒自手書削草
陳寵為廷尉有疑獄輒手筆作議所活者甚多
　(案漢代獄吏之貴過于將軍深文刻覈人無生法寵/曽撰辭訟比七卷決事科條皆以類従由是吏不得)
　(生因縁以為輕重比于路長君/尚德緩刑之書功莫鉅焉我)
(朝律書之外又有則例千秋良法/  莫備於斯刑罰何憂不中乎)
　　　薛漢
薛漢字子公才髙名逺兼通書傳無不招覽道術尤精
教授常數百弟子自逺方至者著為録
　(案漢淮陽人世習韓詩然善説/災異遂受詔校圖䜟不足稱也)
　　　王阜
王阜補重泉令吏民向化鸞鳥集于學宫阜使官掾沙
叠為張雅樂鳥舉足埀翼應聲而舞翾翔復上縣庭屋
十餘日乃去
　(案范/書闕)
阜為重泉令政治肅清舉縣畏惲
王阜為益州太守神馬四出滇河中甘露降白鳥見連
有瑞應世謂其用法平正寛慈恵化所致
　(案阜為守令瑞應叠見/范不列之循吏傳何也)
　　　李育
李育字元春為侍中時章帝西謁園陵育陪乘問舊事
育輙對由是見重
　(案育扶風漆人育博覽書傳班固薦/之與諸儒論經虎觀范不載陪乘事)
　　　鄧閶
鄧閶字季昭閶出則陪乘入侍左右忠言善謀先納聖
善匡輔之言朝夕獻納雖得于上身在親近不敢自恃
兢兢之心彌篤固也
　(案閶髙密侯季子/封西華侯范無傳)
閶遷黄門侍郎于時國家每有災異水旱閶側身暴露
憂懼顦顇形于顔色公卿以下咸髙尚焉漢興以來為
外戚儀表
　　　竇憲
憲以特進見禮依三公並未開封
　(案憲字伯度竇融之孫以外戚怙寵幾及于難乃自/請北伐遂至燕然勒石漠北遺鼎功庸爛然亦天幸)
　(也/)
竇憲作大將軍置長史司馬掾吏官屬位次太傅
　(案漢舊制大將軍位在三/公下今憲乃出三公上矣)
　　　魏霸
魏霸字喬卿濟隂人為鉅鹿太守妻子不到官舍念兄
嫂在家勤苦而獨尊樂故常服麤糲不食魚肉婦親蠶
桑子躬耕與兄弟子同苦樂鄉里慕其行化之
　(案范傳霸事甚畧庸人甫得一官便驕其妻妾僕從/如雲以為榮觀不知囊橐蕭然皆從貸得一莅衙舍)
　(索負者塞㕔事矣欲其亷得手妻/子不到官舍乃作外吏第一著)
魏霸延平元年仕為光禄大夫妻死長兄伯為娶妻送
至官舍霸曰年老兒子備具何用空養他家老嫗為即
自入拜其妻手奉案前跪霸曰不敢相屈妻慙求去
　(案一本作即自入拜其妻句手奉案前因跪云云則/似霸奉案跪矣不應自屈若此如本文當以入拜為)
　(句前跪/為句)
魏霸為將作大匠吏皆懐恩人自竭節作案無譴過之
事
　(案范/同)
　　　淳于恭
淳于恭有盜刈恭禾者恭見之念其愧因自伏草中盜
去乃起
　(案恭字孟孫北海淳于人范稱其善説老子盖得清/浄之學者肅宗下詔褒美除為議郎訪以政事禮待)
　(甚/優)
淳于恭家井在門所隣兒飲牛恭惡不淨多置器在井
上
淳于恭以謙儉推讓為節家有山田橡樹人有盜取者
恭助為收拾載之歸乃知是恭其盜還橡恭不受
　(案范/同)
　　　梁鴻
梁鴻少孤以童㓜詣太學受業治禮詩春秋常獨坐止
不與人同食
　(案鴻字伯鸞扶風平陵人鴻父讓王/莽封為修逺伯使奉少昊後早卒)
梁鴻鄉里孟氏女容貌醜而有節操多求之不肯父母
問其所欲曰得賢壻如梁鴻者鴻聞乃求之女布襦裾
鴻曰此真梁鴻妻也
　(案范序德曜事腴而/古此刪録全無文采)
梁鴻適呉依大家臯伯通廡下為賃舂妻為具食不敢
于鴻前仰視舉案齊眉伯通異之曰彼傭賃能使其妻
敬之如此非凡人也
　(案范/同)
梁鴻家貧而尚節博覽無不通畢乃牧豕于上林苑中
曽誤遺火延及他舍乃尋訪燒者問所失財物悉推豕
償之其主猶以為少鴻曰無他財願以身居作主人許
因為執勤不懈耆老見鴻非恒人乃共責讓主人而稱
鴻長者于是始敬異悉還其豕鴻不受
　(案東漢髙賢居貧多牧豕者如呉祐孫期尹/勤輩豈皆學公孫丞相耶無詆為牧猪奴也)
鴻將之㑹稽作詩曰維季春兮華阜麥含金兮方秀
　(案此鴻避地居齊魯將適呉而作也詩一章二十六/句詞調和平不落楚騷窠臼呉郡順帝時始分故本)
　(書作/㑹稽)
　　　桓郁
桓榮卒子郁當襲爵讓于兄子顯宗不許不得已受封
而悉以租入與之
　(案郁字仲恩亦稱小太常榮長子雍先卒故郁嗣爵/也後舉傳學之人惟推兄子盖不獨租入之與矣郁)
　(之讓爵豈/其偽乎)
郁以永平十四年為議郎遷侍中
上謂郁曰卿經及先傳致復文雅其冬上親于辟雍自
講所制五行章句已復請郁説一篇上謂郁曰我為孔
子卿為子夏起予者商也又問郁曰子幾人能傳學郁
曰臣子皆未能傳學孤兄子一人學方起上曰努力教
之有起者即白之
　(案明帝以郁先師子有禮讓故親厚若此五行/章句范作五家要説章句注曰謂五行之家也)
皇太子賜郁鞍馬刀劒郁乃上䟽皇太子曰伏見太子
體性自然包含今古謙謙允恭天下共見郁父子受恩
無以明益夙夜慙懼誠思自竭愚以為太子上當合聖
心下當卓絶于衆宜思逺慮以光朝廷
　(案郁以永平十五年入授皇太子/經所上之疏當在斯時范不載)
永元二年西謁園陵桓郁兼羽林中郎將上賜馬二匹
并鞍勒防汗
　　　周行
周行為涇令下車嚴峻貴戚跼蹐京師肅清
　(案范/書闕)
　　　郅惲
惲坐前長沙太守張禁多受遺送千萬以惲不推劾故
左遷芒長芒守丞韓龔坐入鹽丁仲錢阿擁之加笞八
百不死又見惲稱仲健惲怒以所杖鐵杖捶龔龔出怨
懟遂殺仲惲故坐免
　(案惲字君章汝南西平人惲既免/歸乃隠居教授著書八篇范畧)
郅惲與董子張友子張父及叔父為鄉里盛氏一時所
害及子張病將終惲候子張視惲㱆欷不能言惲曰吾
知子不悲天命而痛讐不復也惲即將客遮讐人取其
頭以示子張子張見而氣絶
　(案孔子言交遊之讐不同國未有以代/報為義者惲欲示信死友亦輕生矣)
　　　馮魴
馮魴字孝孫其先魏之别封曰華侯華侯孫長卿食采
得城因以氏焉
　(案魴南陽/湖陽人)
帝東廵郡國留魴宿衛南宫勅車駕發後將緹騎宿𤣥
武門複道領南宫吏士保給牀席子孫得到魴所
　(案魴性矜嚴公正故/顯宗倚重如此范畧)
馮魴父子兄弟並帶青紫三代侍中
明帝詔曰馮魴以忠孝典兵出入八年數進忠言正諫
其還故爵為楊邑侯賜以玉玦
　(案魴以坐考隴西太守/鄧融事削爵至此復也)
　　　梁綂
梁與秦同祖出于伯益别封于梁綂髙祖父子都自河
東遷居北地子都子橋橋子溥溥子延以明軍謀特除
西域司馬延生綂
　(案綂字仲寧/安定烏氏人)
綂疏稱元帝初元五年輕誅死刑三十四事哀帝建平
元年輕誅死刑八十一事其四十三事手殺人者減死
一等
　(案綂陳便宜以為法令既輕下姦不勝宜重刑以遵/舊典故引此也范載疏語云元哀二帝輕誅死之刑)
　(以一百二十/三與此不同)
綂對尚書狀曰元夀二年三輔盜賊羣輩並起至燔燒
茂陵都邑烟火見未央宫前代所未嘗有其後隴西新
興北地任横任崖西河曹况越州度郡萬里交結或從
逺方四面㑹合遂攻取軍兵刼畧吏人國家開封侯之
科以軍法追捕僅能破散也
　(案綂重刑之説不用復詣尚書對狀故追述前漢事/以見滅刑罰之害夫帝曰欽恤王曰審克赦過宥罪)
　(聖人急焉從古未聞有嚴刑而致/治者綂議不行漢祚所以未衰也)
　　　丘騰
騰知罪法深大懐挾姦巧稽留道路下獄死
　(案范書騰為九江/太守有罪下獄)
　　　雍鯈
雍鯈字長魚事母至孝母嘗病癰鯈晝夜匍伏不離左
右至為吮癰
　(案范/書闕)
　　　鄧𢎞
鄧𢎞字叔紀和熹后兄也奴醉繫長夀亭𢎞見亭長賞
錢五千勵之曰直徤當然異日奴復與宫中衛士忿爭
衛士箠奴𢎞聞又與五千
　(案𢎞亦髙密子封西平侯范附見陟傳夫居要津者/豪奴之燄最虐况外戚乎博陸侯賢者不免何論秦)
　(宫花裡活也𢎞于辱奴者/賞之可謂在上不驕矣)
　　　趙勤
趙勤字益卿劉賜姊子童㓜有志操賜國租適到時勤
在旁賜指錢示勤曰拜乞汝三十萬勤曰拜而得錢非
義所取終不肯拜
　(案范書闕亷潔之操自㓜已定他日豈肯以斗米折/腰乎彼昏夜乞哀者甘名朱萬拜而不辭由其不知)
　(義/也)
勤少孤常從人貸錢或以錢示勤曰汝起拜即與汝勤
曰拜汝得錢非義終不肯拜
　(案此與前叚大小/同異疑即一事)
趙勤為南陽太守桓虞功曹委以郡事
趙勤南陽人太守桓虞下車葉令雍霸及新野令皆不
遵法乃署勤督郵到葉見霸不問縣事但髙譚清論以
激勵之霸即解印綬去勤還入新野界令聞霸已去遣
吏奏記陳罪復還印綬去虞乃嘆曰善吏如良鷹下韝
即中
　　　周榮
周榮為尚書令在納言管機密盡心奉職夙夜不怠
　(案榮字平孫廬江舒人為袁安/所辟不附竇氏和帝甚重之)
　　　劉訓
劉訓拜車府令時東州郡國相驚有賊轉至京師吏民
驚皆奔城郭訓即夜詣省欲令將近兵據門以禦之
　(案范/書闕)
　　　段熲
段熲字紀明有文武智畧時竇公孫舉等聚衆三萬人
為亂遣兵討之連年不克桓帝詔公卿選將有文武者
司徒尹訟薦熲乃拜為中郎將熲到設施方畧旬月羣
賊悉破
　(案熲武威姑臧人范同尹/訟字公孫鞏人見漢官儀)
段熲破羌兵明年春餘羌復冦張掖熲自下馬大戰力
盡鹵亦引退熲追之晝夜兼行食雪四十餘日
　(案范書食雪上有割肉二字熲在邊十餘年未嘗一/日蓐寢渉履霜雪兼行晨夜誓必掃滅餘羌真猛將)
　(也/)
段熲起于徒中為并州刺史有功後徴還京師熲乘輕
車介士鼓吹曲盖朱旗騎馬殷天蔽日錚鐸金鼓雷震
動地連騎繼跡彌數十里
段熲滅羌詔賜錢十萬七尺綘襜褕一領赤幘大冠一
具
　(案范載熲征羌凡百八十戰斬三萬八千六百餘級/我軍士死者止四百餘人恐未足信也羌不足論而)
　(我兵膏原汙野亦復何辜熲還朝烜赫/恩賜稠叠所稱一將功成萬骨枯者耶)
段熲上書又掠得羌侯君長金印四十三銅印三十一
錫印一枚及紫綬三十八黄綬二枚尉印五枚皆簿入
　　　樂恢
京兆尹張恂召恢署戸曹吏
　(案恢字伯竒京兆長陵人後京尹/伏法故人莫敢往恢獨奔喪行服)
竇憲出征匃奴恢上書諫曰春秋之義王者不理夷狄
得其地不可墾發得其人無益于政故明王之于夷狄
羇縻而已孔子曰逺人不服則修文徳以來之以漢之
盛不務修舜禹周公之術而無故興干戈動兵革以求
無用之物臣誠惑之
　(案范不載恢疏夫馬邑之戰歸罪王恢郅支之斬靳/封延夀兵㐫戰危雖克所願動亦耗病竇憲思邀邉)
　(功以貫罪宜乎/恢之切諫之也)
　　　隂興
隂興盡忠竭思不以私好害公義與同郡張宗上谷鮮
于褒不相好知其有用猶稱所長而達之友人張汜杜
禽與興厚善以為華而少實但私之以財終不為言
　(案興字君陵光烈皇后母弟范同内舉不避親往/往為細人藉口興不以私害公薦賢之第一義也)
夫人薨興㑹葬詔使五官中郎將持節至墓賜印綬追
封加謚曰鮦陽翼侯
　　　王舜
元始元年拜王舜為太保
　(案范/書闕)
　　　周繹
北地太守廖信貪汚下獄詔以信田宅奴婢錢財賜亷
吏太守周繹
　(案范書闕贓以輸官固足以懲貪黷然不若轉賜亷/吏更得激揚至意東漢此舉最當如鍾離尚書不拜)
　(賜乃更以錢賜之/則尤激揚之善者)
　　　丁綝
丁綝從上渡河及封功臣上令各言所樂謂綝曰諸將
皆欲縣子獨求鄉何也綝曰昔孫叔敖勅其子受封必
求磽确之地今綝能薄功㣲得鄉亭厚矣上從之封為
定陵新安鄉侯後徙封陵陽侯
　(案綝潁川定陵/人范載子鴻傳)
　　　耿秉
耿秉字伯初擊匃奴封美陽侯性勇壯而簡易于事軍
行常自披甲在前休止不給營部然逺斥候明要誓有
警軍陣立士卒皆樂為死
　(案秉耿弇弟子秉行軍似李廣三軍應樂/其寛故所在成功燕然之銘秉實有功焉)
耿秉薨賜朱棺玉衣
　　　桓焉
桓焉為太傅以母憂自乞聽以大夫行喪踰年詔使賜
牛酒奪服即拜光禄大夫遷太常
　(案焉字叔元榮之孫也范同柜以經學世其/家而竟從奪情之舉不知其所學果何事耶)
　　　魯平
魯平字叔陵性沈深好學孳孳不倦兼通五經以魯詩
尚書教授為當世大儒拜趙相門生就學者百餘人闗
東號曰五經復興魯叔陵
　(案五經之學自東漢立博士各以家法教授凡十四/家如施孟齊魯各不相兼無論經矣若兼通五經者)
　(井丹邊韶許慎蔡𤣥及魯平代不數人明制取士各/習一經其以五經獲雋者惟懐宗甲戍科顔茂猷一)
(朝人我特于額外中式五經數人士子攻苦多為兼經/  近科)
　(之學人文化成稱極盛矣平應/作丕魯恭之弟見范書此誤)
　　　任尚
任尚編草為船置于􁇳上以渡河掩擊羌
　(案范闕尚與鄧遵同破羌遵太后弟尚與/爭功後遵封侯尚棄市當時公論安在)
　　　髙鳯
髙鳯南陽人誦讀晝夜不絶妻嘗之田曝麥于庭以竿
授鳯令䕶雞鳯受竿誦經如故天大雷暴雨淹沒鳯留
意在經史忽不視麥麥隨水漂去
　(案鳯字文通南陽葉人帶經而鋤髙賢所尚若竟不/辨菽麥何必讀書鳯迂乃爾若臧之亡羊與榖何别)
　(焉范列/逸民傳)
　　　呉祐
呉祐年二十喪父獨居家無擔石而不受贍遺常牧豕
于長垣澤中行吟經書遇父故人謂之曰卿二千石子
而杖鞭牧豕縱子無恥柰君父何祐辭謝而已守志如
初
　(案祐父恢為南海太守祐吟經牧豖何耻之/有故人之耻耻在惡衣食真無耻之耻矣)
呉祐字季英陳留人遷膠東相政惟仁簡以身率物民
有相爭訴者輙閉閤自責或身到閭里重相和解自是
爭隙省息吏民不欺
　(案陳留耆舊傳稱祐處同僚無私書之聞上司無/牋檄之敬在膠東書不入京師可稱有守者矣)
　　　劉昆
劉昆字桓公少治施氏易篤志經學
　(案昆陳留東昏人光武舉之歴官守令即所稱/前在江陵反風滅火後守𢎞農虎北渡河者也)
　　　倪萌
倪萌字子明齊國臨淄人仁孝敦篤不好榮貴常勤身
田農遭歲倉卒兵革並起人民餒餓相啖與兄俱出城
採蔬為赤眉賊所得欲殺啖之詣賊叩頭言兄年老羸
瘠不如萌肥健願代兄賊義而不啖
　(案范書作兒/萌附趙孝傳)
　　　黄瓊
黄瓊字世英以徳行髙妙公車徴拜議郎
　(案瓊謚忠侯文彊之子瓊徴後諸䟽諤/諤可雪盜聲之言不負李固一書矣)
　　　梁高
梁髙飢年榖貴有飢餒輙遣蒼頭以車載米菜錢于四
城外給與貧民
　(案范書闕救荒固長吏事然仁人居鄉饘粥稍可自/給安忍立視餓人髙之給貧其利漙哉程伊川云凡)
　(濟飢當分兩處釋羸弱者作稀粥早晩兩給勿使至/飽俟氣稍定然後一給第一先營寛廣去處切不得)
　(令相藉如作粥飯須要親嘗云云盖散錢散糧或慮/其冐濫若粥則立刻入腹可以救死明世宗時江南)
　(大□席書上䟽云考求荒政率多有礙惟作粥一法/不須審戸不須防姦至簡至要世俗謂作粥非良法)
　(縁曽有舉于一城不知散布諸縣致主者勢力難及/死者堆積無計則賑粥宜散布州縣行之此長吏要)
　(事若仁人居鄉能仿梁髙之/意舉行粥厰徧四城亦足矣)
　
　
　
　
　
　
　
　
　
　
　
　後漢書補逸卷六
欽定四庫全書
　後漢書補逸卷七　　　監察御史姚之駰撰
　　東觀漢記第七
　　　馬光
馬光字叔山監越騎視事以為五校尉主禁兵武備
　(案光伏波第三/子封許陽侯)
時五校尉令在北軍營中光以為五校尉所以宿衛兩
宫不宜在一處表請二校尉附北宫詔許越騎射聲治
寺北宫
光為校尉帥厲吏士教習有方
光遭母喪哀痛感傷形骸骨立
竇憲誅憲奴玉當誣光與憲逆初竇氏有事玉當亡私
從光乞不與恨去懐挾欲中光官捕得玉當因告言光
與憲有惡謀光以被誣不能自明乃自殺光死後憲他
奴郭扈自出證明光憲無惡言光子朗上書迎光喪葬
舊塋詔許之
　(案光為人小心周密乃受誣于憲奴/小人陷害君子何所不至耶范畧)
　　　亷范
亷范字叔度為蜀郡太守成都邑宇偪側舊制禁民夜
作以防火而更相隠蔽燒者日日相屬范乃毁削前令
但嚴使儲水百姓為便乃歌之曰亷叔度來何暮不禁
火民安堵昔無襦今五袴
　(案范京兆杜陵人中興良吏/與杜詩張堪第五倫儕美也)
亷范奔赴敬陵時廬江郡掾嚴麟俱㑹于路麟乘小車
塗深馬死不能自進范愍之命從騎下車與之不告而
去麟事畢即牽馬造謝而歸之
亷范為雲中太守始到烽火日通故事鹵出度五千人
乃移書旁郡求助吏白今鹵兵度出五千請移警檄范
不聽遂選精兵自將出至近縣令老弱城守而追之
　(案范書時鹵軍甚衆范令軍士各交縛兩炬三頭爇/火營中星列鹵以為救兵至遂引去此與虞朝歌増)
　(竈同/意)
　　　梁福
司部災蝗臺召三府驅之司空掾梁福曰普天之下莫
非王土不審使臣驅蝗何之災蝗當以德消不聞驅逐
時號福為真掾
　(案范書闕後世有驅蝗移牒者覆牒云若是敝/邑遣去還從貴縣發來惜無真掾止之耳近)
(制責州邑捕蝗甚嚴稍有不力即白簡從事易驅為捕/  亦秉畀炎火之意且于蝻子未化時官即勤為搜鋤)
　(一待軟翅已生則州邑即/有怠玩之譴法綦詳矣)
　　　班超
班超字仲升定西域五十餘國乃封超為定逺侯
　(案超扶風/平陵人)
班超孝謹家貧嘗為官傭書以供養乆勞苦嘗輟業投
筆嘆曰大丈夫無他志畧猶當效傅介子張騫立功異
域以取封侯安能乆事筆硯間乎
　(案定逺與伏波皆多大志勛業亦畧相仿但伏波執/老當益壯之意遂至䜟成馬革定逺望生入玉門闗)
　(可謂知止/不殆者)
超行詣相者曰布衣諸生爾當封侯萬里之外超問其
狀相者曰生燕頷虎頭飛而食肉此萬里侯相也後以
漢中郡南鄭之西鄉戸千封為定逺侯
　(案范/同)
建初八年稱超為將兵長史假鼓吹黄麾
班超為都䕶以任尚代超尚謂超曰君在外國三十餘
年而小人猥承君後宜有以誨之超曰塞外吏士本非
孝子順孫皆以罪過徙補邉而蠻夷懐鳥獸之心雖禁
易敗今君性嚴急水清無大魚察政不得下和宜陽為
簡而寛小過總大綱而已
　(案超誨任尚言與子産寛難之説正相反亦以地異/耳後尚竟以嚴敗超言信矣宜陽為簡不成句范作)
　(宜蕩佚/簡易是)
超持公羊春秋多所窺覽
　(案范書稱超渉獵書傳/是不屑屑筆研人氣概)
安息遣使獻大爵師子超遣子勇隨入塞
　(案超乞歸書所稱遣子/勇隨獻物入塞是也)
　　　梁諷
梁諷征匃奴屯軍于邉以大漢威靈招之匃奴畏感奔
馳來降諷輙為信旛遣還營前後萬餘人相屬于道
　(案諷北地弋居人為竇憲軍司馬出征有功後坐失/憲意被害范見諷子慬傳信旛意如今之令箭范畧)
　　　王景
建初八年王景為廬江太守乃教民種麻桑而養蠶
　(案景字仲通樂浪􁡍邯人其守廬江修芍陂教犂耕/境内豐給不獨教蠶也景尤長于理水為千古治河)
　(之/祖)
　　　鄭衆
時北匃奴遣使求和親上遣鄭衆使匃奴衆至北庭鹵
欲令拜衆不為屈單于大怒圍守閉之不與水火衆㧞
刀自誓單于恐而止
　(案衆字仲師鄭興子衆經術/湛深故忠義凜然出使不辱)
廬江獻鼎詔召鄭衆問齊桓公之鼎在栢寢臺見何書
春秋左氏有鼎事幾衆對狀除郎中
　(案衆可謂博雅矣後/世以物疏事昉此)
永平中遣鄭衆使北匃奴衆因上書言臣前奉使不為
匃奴拜單于恚恨放兵圍臣今臣銜命必陵折臣臣恐
不忍將大漢節對氊裘拜如令匃奴遂能服臣將有損
大漢之强上不聽衆不得已既行後果為匃奴所殺
　(案范書衆辭使事同但范稱衆在路連上書固爭詔/切責追還繫廷尉㑹赦歸後復為軍司馬仕至大司)
　(農此言為匃奴所殺意引/書家妄筆本書定不誤也)
　　　鄧彪
彪為太尉在位清白以亷讓率下為百僚式視事四年
以疾乞骸骨賜䇿罷贈錢三十萬所在以二千石俸終
其身
　(案彪太傅/禹之族人)
彪與同郡宗武伯翟敬伯陳綏伯張弟伯同志好齊名
南陽號曰五伯
　(案彪字智伯/五伯事范闕)
　　　李恂
李恂餉遺無所受處新安闗下拾橡實為食
　(案恂字叔英安定臨涇人恂為武威太/守免歸非素枯寂者其清風可知矣)
李恂遭父母喪六年躬自負土樹栢常在冡下
　(案范于恂傳不載此事一/本恂作詢抑别有李詢也)
　　　馬融
馬融教養諸生常有千數善鼓瑟好吹笛居宇器服多
存侈餙常坐髙堂施絳紗帳前授生徒後列女樂
　(案融字季長扶風茂陵人融集載其居成懽里也融/奢樂恣欲黨附招譏品不足道特才髙學博為世通)
　(儒耳/范同)
　　　范叔
范叔遷博士每有大議輒見訪問
　(案范/書闕)
　　　丁鴻
永元六年司徒丁鴻兼衛尉
　(案鴻字孝公丁綝子時因日食上封事指斥竇憲遂/以鴻兼衛尉屯南北宫收憲大將軍印綬此見鴻之)
　(經明行修非徒講/誦問難以為能也)
肅宗詔鴻與太常樓望少府成封屯騎校尉桓郁衛士
令賈逵等集議五經同異于白虎觀
　(案范書又有廣平王/羡一人羡明帝子也)
上嗟歎鴻才號之曰殿中無雙丁孝公賜錢二十萬
　(案范書虎觀談經承制問難帝親臨决鴻以才髙論/難最明帝數嗟美焉無雙二語范作時人嘆羡其以)
　(君上不當/稱字耶)
元和二年車駕東巡狩鴻以少府從上奏曰臣聞古之
帝王綂治天下五載廵狩至于岱宗祡祭于天望秩山
川恊時月正日同斗斛權衡使人不爭陛下尊履蒸蒸
奉承𢎞業祀五帝于明堂配以光武二祖四宗咸有告
祀瞻望太山嘉澤降樹祡祭之日白氣上升與燎烟合
黄鵠羣翔所謂神人以和答饗之休符也上善焉
　(案丁鴻翼翼乃為此䛕詞/甚矣人之好諂也范不載)
元和三年以廬江郡為大安國徙封鴻為馬亭侯
　(案馬亭/鄉名)
鴻薨子湛嗣卒子浮嗣浮卒子䕫嗣
　(案范書/䕫作夏)
　　　張奐
張奐字然明使匃奴休屠及朔方烏桓並同反叛遂燒
度遼將軍門列屯赤地烟火相望兵衆大恐各欲亡去
奐安坐帷中與弟子誦書自若軍士稍安
　(案奐敦煌酒泉人帷中誦書特以靜鎮耳非若孔北/海為袁譚所攻談笑自若者也安石賭墅庶幾近之)
張奐為安定屬國都尉羌離湳上奐馬二十匹奐召主
簿張祁入于羌前以酒酹地曰使馬如羊不以入廐使
金如粟不得入懐盡還不受
　(案馬二十匹下闕先零酋長/又遺金鐻八枚二語范詳)
　　　班固
班固字孟堅九歲能作賦頌固數入讀書禁中毎行廵
狩輙獻賦頌
　(案固班彪子也望蹕獻文東漢名儒如馬融上東巡/頌崔駰上四廵頌比比皆然至唐杜甫亦獻三大禮)
(聖賦進身今至鴻儒儁彦競上賦頌每駐/  主巡幸所)　(輦清問下/)
　(内閣及掌院學士甄别之多有從此登清華者駰以/革莽鄙儒亦兩獻詩賦冊子一獻荒著書集皆荷)
(天恩垂問姓名收存漢南書房以備揚乙覽萬一耳/皇帝功德隆盛逺佚  唐愧鯫生頌  未及)
時人有上言班固私改作史記詔下京兆收繫固弟超
詣闕上書具陳固不敢妄作但續父所記述漢事
　(案固從此知名于顯宗命撰世祖本紀諸篇後乃復/使終成前所著書也華嶠稱固之序事贍而不穢詳)
　(而有體惜其輕仁義賤死節/盖長于文而短于識者耶)
　　　樊煜
樊煜為天水人有犯其禁者率不生出獄吏人及羌人
畏之道不拾遺行旅至夜聚衣裝道旁曰以付樊公凉
州為之歌曰寧見乳虎穴不入冀府寺大笑期必死忿
怒或見置嗟我樊府君安可再遭值
　(案煜字仲華南陽新/野人范載酷吏傳)
　　　桓鸞
鸞父良龍舒侯相
　(案鸞桓榮曽/孫范附榮傳)
鸞貞亮之性著乎幼冲學覽六經莫不綜貫推財孤寡
分賄友朋泰于待賢狹于養己常着大布褞袍糲食麤
餐
　(案范畧鸞世其經術而能操行如/此可洒族人為利一言之羞矣)
鸞除陳留已吾長旬月間遷河内汲令
　(案范書鸞為/令甚有名迹)
　　　梁竦
竦作悼騷賦其文曰彼仲尼之佐魯兮先嚴斷而後𢎞
衍雖離䜛以嗚邑兮卒暴誅于兩觀殷伊周之協德兮
暨太甲而俱寧豈齊量其幾微兮徒信已以榮名雖吞
刀以奉命兮抉目眦于門閭呉荒萌其已殖兮可信顔
于王廬圖往鏡來兮闗(闕/)在篇君名其既冺没兮後辟
亦然屈平濯德兮絜穎芬香句踐罪種兮越嗣不長重
耳忽摧兮六卿卒强趙殞鳴犢兮秦人入疆樂毅奔趙
兮燕亦是喪武安賜命兮昭以不王䝉宗不幸兮長平
顛荒范父乞身兮楚項不昌何爾生不先後兮惟洪勛
以遐邁服荔裳如朱紋兮騁鸞路于犇瀨歴蒼梧之崇
丘兮宗虞氏之俊乂臨衆瀆之神林兮東勅職于蓬碣
祖聖道而垂典兮褒忠孝以為珍既匡救而不得兮必
殞命而後仁惟賈傅其違指兮何揚生之欺員彼皇麟
之髙舉兮熈大清之悠悠臨岷川以愴恨兮指丹海以
為期
　(案竦字叔敬綂之仲子坐兄松事徙九真濟沅湘感/悼子胥屈原以非辜沈身乃作悼騷賦繫𤣥石而沈)
　(之方之莽大夫之反/騷其㫖趣何如也)
永和元年制詔三公大鴻臚曰夫孝莫大于尊尊親親
其義一也追命外祖以篤親親其追封謚皇太后父竦
為褒親愍侯好爵顯服以慰母心
　　　尹勤
尹勤治韓詩事薛漢身牧豕事親至孝無有交遊門生
荆棘
　(案勤字叔梁南陽人和帝/時代陳寵為司空見寵傳)
　　　賀𤣥
賀𤣥為九江太守行縣齎持乾糒
　(案范/書闕)
　　　魯恭
魯恭字仲康為中牟令蝗蟲不入縣界河南尹遣郡掾
肥親驗之坐樹下雉過止親側旁有小兒親曰何不捕
之兒言雉方雛可憐親嘆曰童子有仁心三異也
　(案恭扶風平陵人為令純任德化不用刑罰故有此/徴三異一為蟲不犯境一為化及鳥獸一為童子有)
　(仁/心)
　　　樊凖
樊凖字㓜陵為别駕從事監職公正不發私書世稱氷
清
　(案凖一作准/南陽湖陽人)
凖為郡功曹公正
　(案是時和帝幸南陽凖為功/曹召見帝器之因拜郎中也)
凖為御史中丞執憲御下舉正非法官寮震慄
　　　梁商
商少持韓詩兼讀衆書傳記天資聰敏昭達萬情舉措
動作直推雅性務在誠實不為華餙孝友著于閭閾明
信結于朋友其在朝廷儼恪矜嚴威而不猛退食私館
接賔待客寛和肅敬憂人之憂樂人之樂皆若在己輕
財貨不為之畜積故衣裘裁足卒歲奴婢車馬供用而
已朝廷由是敬憚委任焉
　(案商字伯夏梁雍之子范稱其能虛已進賢李固周/舉皆其所辟可謂大臣矣本書竭力揄揚其賢可知)
　(特性過慎弱以小黄門曹節等用事遣/子冀不疑與交後冀遂喪厥家聲惜哉)
商薨帝作誄曰孰云忠侯不聞其音背去國家都兹𤣥
隂幽居冥冥靡爾且窮
梁商薨賜東園轜車朱夀器銀鏤黄玉匣案商病篤勅
子冀等曰吾以不德享受多福生無以輔益朝廷死必
耗費帑藏衣衾飯唅玉匣珠裙之屬何益朽骨百僚勞
攘紛華道路祗増塵垢雖云禮制亦有權時方今邉境
不寧盜賊未息豈宜重為國損氣絶之後載至家舍即
時殯斂斂以時服皆以故衣無更裁制殯已開冢冡開
即葬祭食如前無用三牲孝子善述父志不宜違我言
也
　(案商居亢滿之地能以愿謹自終故順帝之朝聿/稱賢輔豈其教子無術乎何冀之不肖也范同)
　　　張霸
張霸字伯饒少以樊鯈刪嚴氏公羊春秋猶多繁詞乃
減為二十萬言更名張氏之學
　(案霸蜀郡成都人數歲知孝讓人號為張曽子七歲/通春秋復欲進餘經父母曰汝小未能也霸曰我饒)
　(為之故字曰/饒並佳話也)
　　　袁安
和帝始加元服太后詔袁安為賔賜束帛乘馬
　(案安字邵公汝南汝陽人時代桓虞為司徒/也臥雪韻事范書不載惟見汝南先賢傳中)
袁安為司徒每朝㑹憂念王室未嘗不流涕
　(案時天子㓜弱外戚擅權朝廷頼安為重安/之乃心王室至矣不然吕霍之變豈其免焉)
　　　祭參
鮮卑千餘騎攻肥如城殺畧吏人祭參坐沮敗下獄
　(案參征虜從子彤之子也從竇/憲擊車師有功遷遼東太守)
　　　鄧遵
鄧遵破匃奴得匕首三千枚
　(案范/書闕)
帝賜遵金剛鮮卑緄帶一具金錯五十辟把刀墨再屈
環横刀金錯屈尺八佩刀各一
　(案遵豈好劍乎既得匕首/又賜名刄此可入刀劍録)
　　　樊興
帝欲封樊興置印綬于前興固讓曰臣未有先登陷陣
之功而一家數人並䝉爵土令天下觖望上嘉興之讓
不奪其志
　(案范書樊宏傳云樊氏/侯者五國興豈其一耶)
　　　梁冀
梁冀拜歩兵校尉上書列校之職上應天工下厭羣望
實非愚臣所宜
　(案冀字伯車/商之子也)
冀僣侈作平上軿車
　(案冀變易輿服之制又有卑幘狹冠折上/巾擁身扇狐尾單衣盖儼然改玉改歩矣)
　　　劉寛
劉寛簡畧嗜酒嘗坐客使蒼頭市酒大醉而還客對罵
曰畜生寛遣人視奴疑必自殺
　(案寛字文饒𢎞農華隂人范市/酒下有迂乆二字畜生作畜産)
劉寛遷南陽太守温仁多恕吏民有過但用蒲鞭罰之
示辱而已
　(案寛典歴三郡人皆感化彼武健嚴酷者能及此蒲/鞭耶又異苑云崔景貞守昌平有恵政常懸一蒲鞭)
(制而不用則又加寛一等今捶楚之具皆有尺寸定式/  長吏酷刑與貪黷並懲凡)
　(其佐貳雜職等不得擅用嚴/刑盖解網泣罪之仁深矣)
劉寛性簡畧夫人試寛意而當朝㑹裝嚴已訖使婢奉
肉羮翻汚朝衣婢收之寛神色不異乃徐語曰羮爛汝
手
　(案范作夫人欲試寛令恚伺/當朝㑹云云文較明暢餘同)
　　　趙咨
趙咨至孝躬率子孫耕農為養盜嘗夜往刼之咨恐母
驚懼乃先至門迎盗因請為設食謝曰老母八十疾病
須養居貧乞置衣糧妻子餘物無所惜諸盗皆慚嘆跪
曰所犯無狀干暴賢者言畢奔走
　(案咨字文楚東郡燕/人仕終東海相范同)
　　　姜詩
姜詩性至孝母常飲江水兒取水溺死恐母知詐曰行
學俄而涌泉出舍側日生鯉一雙
　(案詩廣漢人妻龎亦篤孝詐兒/行學范作龎事其刑于之化耶)
賊經姜詩里不敢驚孝子致米肉詩埋之後吏譴詩詩
掘示之
　(案詩于永平中舉孝亷觀埋/米肉一節真不愧此二字)
　　　杜恢
安定太守杜恢與司馬鈞等并威擊羌恢乘勝深入至
北地靈州丁奚城為鹵所害鈞擁兵不救收下獄
　(案此見范/安帝記)
　　　朱遂
中山相朱遂到官不出奉祠北嶽詔曰灾暴縁類符驗
不虚政失厥中狼灾為應至乃殘食孩幼朝廷愍悼思
維咎徴博訪其故山嶽尊靈國所望秩而遂比不奉祠
怠慢廢典不務懇惻淫刑放濫害加孕婦毒流未生感
和致灾其詳思改救追復所失不有尊憲舉正以聞
　(案狼災事詳見後謝書時李固引京房易傳以為君/將無道害將及人去之深山全身厥灾狼食人即此)
　(也/)
　　　何敞
何修生成為漢膠東相成生果為太中大夫果生比干
為丹陽都尉比干生壽蜀郡太守夀生顯京輔都尉顯
生鄢光禄大夫鄢生寵濟南都尉寵生敞
　(案敞字文髙扶風平陵人范載敞䟽言臣累/祖䝉恩至臣八世盖自修至敞凡八葉云)
敞為汝南太守百姓化其恩禮髙譚等百八十五人推
財相讓
　(案范書敞疾文俗吏以苛刻求名譽故/在職以寛和為政而百姓化之如此)
　　　桓􁪔
􁪔到呉郡揚州刺史劉繇賑給榖食衣服所乏者悉不
受後東過㑹稽往止山隂縣故魯相鍾離意舍太守王
朗餉給糧食布帛牛羊一無所留臨去之際屋中尺寸
之物悉䟽付主人纎微不漏移居揚州從事屈豫室中
中庭橘樹一株遇實熟乃以竹籓樹四面風吹落兩實
以繩繫着樹枝每當危亡之急其志彌固賔客從者皆
肅其行也
　(案􁪔范書作曄字文林一名嚴謝承書作儼榮五世/孫也貞忮之操凜若嚴霜一餐之細不受于人後以)
　(貧瘁浮海客交阯竟死于合浦/獄惜哉到呉郡諸事范書俱闕)
　　　樊宏
宏為人謙慎常戒其子曰富貴盈溢未有能終者天道
惡滿而好謙前世貴戚皆明戒也保身全己豈不樂哉
　(案宏字靡卿/樊重子也)
　　　馮石
馮魴孫石襲母公主封獲嘉侯為侍中遷衛尉能取悦
當世為安帝所寵帝嘗幸其府留飲十許日賜駮犀具
劒佩刀紫艾綬玉玦各一
　(案范/書同)
　　　孔奮
孔奮字君魚為姑臧長時天下亂河西獨安姑臧長居
數月輙致資産奮在姑臧四年財物不増惟老母妻子
但菜食或謂奮曰置脂膏中亦不能自潤
　(案奮扶風茂陵人一本作奮惟老母/極膳妻子但食葱菜是范亦相同)
孔奮篤骨肉弟竒在雒陽為諸生分俸禄以供給其糧
用四時送衣下至脂燭每有所食甘美輙分減以遺竒
　(案奮友弟若此則老母/之極膳可知矣范畧)
　　　徐防
防上䟽曰試論語本文章句但通度勿以射䇿冀令學
者務本有所一心専精師門思核經意事得其實道得
其真于此𢎞廣經術尊重聖業有益于化雖從來久六
經衰微學問寖淺誠宜反本改矯其失
　(案防字謁卿沛國銍人夫論語為學聖之門徒以䇿/試互相是非大非務本之學防此奏深得孔子先行)
　(後言之意其為儒宗當在賈/鄭之上范不載此䟽何也)
安帝元年郡國被水災比州湮沒死者以千數災異數
降西羌反叛殺畧人吏京師淫雨蟊賊傷稼穡防比上
書自陳過咎遂䇿免
　(案范書三公以災異䇿免始自徐防夫變理隂陽固/屬公孤之責而東漢事歸臺閣不任以政則責有所)
　(在矣加以䇿讓不亦寃乎/宜乎仲長綂之昌言之也)
　　　張敏
敏以行大射禮陪位頓仆䇿曰今君所苦未瘳有司奏
君年體衰羸郊廟禮儀仍有曠廢鼎足之任不可以缺
重以職事留君其上司空印綬
　(案敏字伯達河間鄚人漢制/優待老臣若此䇿文范不載)
　　　楊震
楊震性公亷不受私謁子孫常蔬食歩行故舊長者或
欲令為開産業震不肯曰使後世稱為清白吏子孫以
此遺之不亦厚乎
　(案震字伯起𢎞農華隂人亦稱闗西孔子華書云楊/氏與袁氏累世宰相為漢名族然袁氏奢僣不及楊)
　(氏盖真清白吏子孫也/嗚呼伯起之所遺厚矣)
震為太尉性忠誠每陳諫諍中常侍樊豐等譖之收印
綬歸本郡震到洛陽都亭謂門生曰吾蒙恩居上司奸
臣狡猾而不能誅寵嬖傾亂而不能禁何面目以見日
月遂飲酖而死
　(案綱目譏震事庸主不能見幾而作宜其有/殺身之禍也洛陽都亭范作城西夕陽亭)
　　　桓典
桓典為御史是時宦者執政典無所廻避常乘驄馬京
師畏憚為之語曰行行且止避驄馬御史
　(案典字公雅桓焉之孫後與何進/謀誅宦官功雖不遂忠義著矣)
　　　楊秉
楊秉諫桓帝曰王者至尊出入則警蹕而行
　(案秉字叔節震中子也時帝/私幸梁𦙍舍故秉䟽諫焉)
　　　陳蕃
陳蕃為光禄勲上䟽切諫云鄙諺曰盗不過五女門以
女能貧家也今後宫之女數千食肉衣綺豈不貧乎
　(案蕃字仲舉汝南平輿人蕃諸䟽俱載范傳此因封/賞踰制内寵猥盛故䟽及之張南軒以為讀蕃䟽之)
　(詞未嘗不三復嘆息其詞達其義正足以/見其忠義之氣乃卒為宦者所害悲哉)
　　　陽球
陽球字方正為司𨽻校尉詣闕謝㤙表言常侍王甫罪
過奔車收送詔獄自臨考之父子皆死于杖下乃磔甫
尸署曰賊臣王甫于是權門惶怖莫不雀目鼠歩京師
肅然曹節見甫尸乃收淚入言球罪帝徙為衛尉球叩
頭曰願假臣一月必令豺狼鴟梟悉伏其辜
　(案球漁陽泉州人球雖酷吏然其誅鋤宦官使刑餘/巷職縮志屛氣真為人所不能為者此條當係節畧)
　(本書觀范書足見/此叚裁剪之妙)
　　　籍建
中常侍籍建追封為汝隂東鄉侯
　(案宦者而追封不知何功伐至/此宜其有囬天獨坐之燄也)
　　　毛義
廬江毛義少時家貧以孝行稱南陽張奉慕其義往候
之坐定而府檄適至以義守令義奉檄而入喜動顔色
　(案義廬江人事見范孝子傳序喜以為親賢/者固不可測而奉之觀人于㣲何其明也)
　　　孫程
中黄門孫程謀誅江京詐謂馬國曰天子與我棗脯使
早成之乃與國等共立順帝
　(案程字稚卿涿郡人廢置出/常侍之手千古第一變事)
程北新城人衛康叔之胄孫林父之後
　(案閹䜿何物乃作史者叙其世系曲為援餙范書刪/之是也章懐云東觀自孫程以下十九人與程同功)
　(者皆詳其所承本系是當時史官/畏程等威權故若此吁可慨也夫)
　　　苖光
孫程賦棗脯分與光曰以為信今暮其當著矣漏盡光
為尚席直事通燈解劒置外持燈入章臺門程等適入
光走出門欲取劒王康呼還光不應光得劒欲還入門
已閉光便守宜秋門㑹李閏來出光因與俱迎濟隂王
幸南宫雲臺詔書録功臣令康䟽名康詐䟽光入章臺
門光謂康曰緩急有問者當相證也詔書封光東阿侯
食邑四千戸未受符䇿光心不自安詣黄門令自告有
司奏康光欺詐主上詔書勿問遂封東阿侯邑千戸
　(案光乃十九侯之末孫程等既貪天為功/而光又竊功之甚者本書故詳載之范刪)
　
　
　後漢書補逸卷七
欽定四庫全書
　後漢書補逸卷八　　　監察御史姚之駰撰
　　東觀漢記第八
　　　朱酺
朱酺梁國寧陵人
　(案范莋都夷傳酺以永平中任益州刺史在州數宣/示漢德威懐逺夷白狼槃木唐菆等百餘國舉種奉)
　(貢并獻夷歌/酺范作輔)
　　　郭伋
郭伋為并州牧知盧芳夙賊難卒以力制常嚴烽堠明
購賞
　(案伋字細侯别見華書司馬書時/盧芳自稱天子于九原也范同)
　　　應劭
應劭字仲逺汝南南頓人父奉司𨽻校尉劭少便篤學
博覽多聞
　(案劭所著有漢官禮儀風俗通等百三十六篇又有/集解漢書傳于世則集解自劭昉也劭字惟范書同)
　(詳見/謝書)
　　　張豐
涿郡太守張豐舉兵反初豐好方術有道士言豐當為
天子以五綵囊盛石繫豐肘云有玉璽豐信之遂反既
敗當斬猶言肘有玉璽
　(案豐事見/范祭遵傳)
　　　黄琬
黄琬字子琰江夏安陸人琬少失父曾祖香祖瓊並有
髙名
　(案琬早辨慧七歲對日食狀其事也夫日為月魄所/揜故非朔不食其時刻分抄皆可按歩推求考地志)
　(魏郡距洛陽纔七百里則所食多少當不及一分范/書稱京師不見而瓊守魏郡乃以琬言日食之餘如)
　(月之初對詔則虧蝕甚矣何相懸若是益/當時厯法未精故踈漏者多耳范附瓊傳)
　　　陳球
陳球遷繁陽令清髙不動
　(案球字伯真下邳淮浦人後與/司徒劉命謀誅宦官反為所害)
　　　楊賜
楊賜以病罷居無何拜太常詔賜御府衣一襲自所服
冠幘綬玉壺革帶金錯鈎佩
　(案賜字伯獻楊秉子𢎞農固世篤忠貞而帝/之待師傅其恩禮亦備至矣如所言不聽何)
　　　周珌
周珌豫州刺史慎之子也
　(案珌漢陽人范見董卓傳珌為吏部尚書諫卓徙都/長安卓殺之英雄記作周毖字仲逺武威人魏志亦)
　(作/毖)
　　　蔡倫
黄門蔡倫字敬仲典作上方造意用樹皮及敝布魚網
作紙奏上帝善其能自是莫不用天下咸稱蔡侯紙
　(案倫桂陽人倫故宦寺之賢者蔡侯紙衣被天下可/云文苑功臣後乃監典校讐不又為儒者羞乎相州)
　(記云耒陽縣北有漢黄門蔡倫宅/宅西有一石臼云是倫舂紙臼)
　　　蔡邕
蔡邕徙朔方上書求還續成十志
　(案邕字伯喈陳留圉人亦稱中郎邕集載所上書云/漢書十志下盡王莽而止光武以來惟記紀傳無續)
　(志者臣欲制刪定者一所當接續者四前志所無臣/欲著者五分别首目并書章左謹封上律厯志第一)
　(禮志第二樂志第三郊祀志第四天文志第五車服/志第六則是求還時志並未成與此正合范書直云)
　(奏其所著/十志誤矣)
　　　宋楊
宋楊永寧元年遣大鴻臚持節至墓追封當陽侯
　(案范/書闕)
　　　樊楚
樊楚每當直事常晨駐車待漏
　(案此疑即樊梵字文髙者前已誤作桓/文髙此再誤也諸籍抄撮訛謬至此)
　　　趙溫
趙溫為京兆丞嘆曰大丈夫當雄飛何能雌伏
　(案范書温字子柔趙典兄/子與兄謙相繼為三公)
　　　茨充
充字子河宛人也初舉孝亷之京師同侣馬死充到前
亭輙舍車持馬還相迎鄉里號之曰一馬兩車茨子河
　(案范書充代衛颯守桂/陽故附颯傳後不詳載)
元和中荆州刺史上言臣行部入長沙界觀者皆徒跣
臣問御左曰人無履亦苦之否御左對曰十二月盛寒
時並多剖裂血出燃火燎之春溫或膿潰建武中桂陽
太守茨充教人種桑蠶人得其利至今江南頗知桑蠶
織履皆充之化也
　(案民不知織故教之蠶若/充者可謂民之父母矣)
　　　鮑宣妻
鮑宣之妻桓氏女也字少君宣嘗就少君父學父竒其
清苦以女妻之裝送甚盛宣不悦謂妻曰少君生富驕
不敢當禮妻曰大人以先生修徳守約故使賤妾侍執
巾櫛既奉君子惟命是從妻乃悉歸侍御服餙更着短
布裳與宣共挽鹿車歸鄉里拜姑禮畢提瓮出汲修行
婦道鄉邦稱之
　(案宣于哀帝時為司𨽻宣子永永子/昱皆有功業文章其少君之教深耶)
　　　吕母
海曲有吕母其子為縣吏犯小罪縣宰殺之吕母家素
富豐貲産乃益釀醇酒少年來沽者貰之視其乏者輙
假衣裝少年欲相與償之吕母垂泣曰縣宰枉殺吾子
欲報怨耳諸君寧肯哀之乎少年許諾遂相聚得數百
人因與吕母入海自稱將軍遂破海曲執縣宰斬之以
其首祭子冡
　(案范書載劉盆子傳/赤眉之所由起也)
　　　梁冀妻
大將軍夫人躬先率禮淑慎其身超號為開封君即大
將軍梁冀妻也
　(案啼粧折歩之人而以為淑慎徒汚誥命耳/凡誥勅率多溢美之詞要在當之者猛省也)
　　　丁明冊免
丁明代傅喜為大司馬亦任職頗害賢寵及丞相王嘉
死明甚憐之上寖重賢欲極其位而恨明如此遂冊免
明上印綬還第
　(案此見前書當/是本書引用耳)
　　　祠蕭曹墓詔
髙祖功臣蕭曹為首有傳世不絶之誼曹相國後容城
侯無嗣朕甚愍焉望長陵東門見二臣之墓生既有節
終不逺身誼臣受寵古今所同遣使者以中牢禱大鴻
臚悉求近親宜為嗣者須景風紹封以彰厥功
　(案此和帝三年事時祠髙廟因念及勲/臣也五經通義曰景風至則封有功)
　　　得莽首
三輔豪傑入長安攻未央宫庚戍殺莽于漸臺東海公
賔就得其首傳詣宛封滑侯
　(案范書注時城中少年朱弟張魚等攻莽于漸臺商/人杜呉殺莽校尉公賔就斬莾首將軍申屠建等傳)
　(莽首/詣宛)
　　　鳬茨為食
王莽末南方枯旱民多饑饉掘鳬茨而食
　　　斤金斗粟
時天下大旱連年榖不成建武元年耕作者少民饑饉
黄金一斤易米一斗盗賊人民相食
　(案范書王莽末天下連歲災蝗盖/禍亂之作天之所以開聖人也)
　　　赤眉
赤眉入安定北地至陽城士卒多凍死
　　　祭六宗
孝成時匡衡奏立北郊復祠六宗至建武都雒陽制郊
祀六宗廢不血食大臣上䟽謂宜復舊上從公議由是
遂祭六宗
　(案安帝元初六年司空李郃侍祠南郊不見六宗祠/乃奏立之即此也郃主尚書歐陽家説謂六宗者在)
　(天地四方之中為上下四方之宗遂立祠于雒陽西/北戍亥之地但六宗之説千古聚訟竟無全通亦難)
　(偏執劉昭/辨之詳矣)
　　　好彈
詔曰三輔皆好彈一大老從旁舉身曰噫唏哉
　(案此詔語殊不/可解范不載)
　　　幸章陵
建武十年幸章陵修園廟舊宅田里舍
　　　觀百戲
帝遣單于饗賜作樂百戲上幸離宫臨觀
　　　武冠
武冠俗謂之大冠
　(案范作武冠一曰武/弁大冠諸武官冠之)
　　　三獨坐
上特詔御史中丞與司𨽻校尉尚書令㑹同並専席而
坐故京兆號曰三獨坐
　(案此見范書宣秉傳建武元年拜秉御史/中丞特詔寵之遂為故事兆范作師是)
　　　囊封
制上書以青布囊素封書
　(案漢官儀曰凡章表皆啟封其/言密事則皂囊也與此不同)
　　　南北單于
十二月癸丑匃奴始分為南北單于
　(此建武二十四年十二月也南匃奴醯落尸逐鞮單/于比本不當立衆大人議立之向化獨深其左賢蒲)
　(奴之立則為北單于故范/書列傳以南匃奴冠之)
　　　單于比
單于比匃奴頭曼十八代孫
　(案章懐云頭曼即冐頓單于父自頭曼單于至/比父子相承十代以單于相傳則十八代也)
　　　鳯凰見潁川
建武十七年鳯凰出髙八尺九寸毛羽五采集潁川羣
鳥從之葢地數頃留十七日乃去
　(案范志鳯見潁川/之郟縣有五鳯)
章帝時鳯凰百三十九見
　(案鳯靈鳥也而數見/若此其附㑹可知矣)
安帝延光三年鳯凰集濟南臺丞霍穆舍樹上賜帛各
有差
　　　單于朝
單于來朝賜橙橘龍眼荔枝
　　　芝英
光和四年郡國上芝英
　　　木連理
安帝延和三年衛縣木連理又其年定陵縣木連理
　　　請封禪
建武三十年太尉趙熹上言曰自古帝王毎世之隆未
嘗不封禪陛下聖徳洋溢順天行誅撥亂中興作民父
母修復宗廟救萬姓命黎庶頼福海内清平功成治定
羣司禮官咸以為宜登封告成為民報徳百王所同當
仁不讓宜登封岱宗正三雍之禮以明靈契望秩羣臣
以承天心
　(案范志但云羣臣上言不載熹䟽世祖答詔以為百/姓怨氣滿腹誰欺欺天可謂聖矣後竟用梁松等奏)
　(封禪則讀/䜟之誤也)
建武三十二年羣臣奏言登封告成為民報徳百王所
同陛下輒拒絶不許臣下不敢頌功述徳業河雒䜟書
赤漢九世當廵封太山凡三十六事傳奏左帷陛下遂
以仲日令辰遵岱嶽之正禮奉圖雒之明文以和靈瑞
以為兆民上曰至泰山乃復議國家徳薄災異仍至圖
䜟葢如此
　(案時獻河圖㑹昌符云赤劉之九㑹命岱宗不慎克/用何益于承誠善用之姦偽不萌上齋夜讀此乃詔)
　(梁松等復案索河雒/䜟文言九世封禪事)
上至泰山有司復奏河雒圖記表章赤漢九世尤著明
者前後凡三十六事與博士充等議以為殷綂未絶黎
庶繼命髙宗乆勞猶為中興武王因父受命之列據三
代郊天因孔子甚美其功後世謂之聖王漢綂中絶王
莽盜位一民莫非其臣尺土靡不其有宗廟不祀十有
八年陛下無十室之資奮振于匹夫除殘去賊興復祖
宗集就天下海内治平夷狄慕義功徳盛于髙宗宣王
宜封禪為百姓祈福請親定刻石紀號文太常奏儀制
詔曰在昔小白欲封夷吾難之季氏欲旅仲尼非焉盖
齊諸侯季氏大夫皆無事于太山今予末小子巡祭封
禪徳薄而任重一則以喜一則以懼喜于得承鴻業帝
堯善及子孫之餘賞盖應圖籙當得是符懼于過差執
徳不𢎞信道不篤為議者所誘進後世知吾罪深矣
　(案范書不載世祖雖從梁松等議封禪而/其謙冲之徳見于詔書非秦皇漢武比也)
　　　搤虎
吕母賔客徐次子等自號搤虎
　(案搤於責反范書/作猛虎見盆子傳)
　　　三老兵
瑯邪人樊崇字細君起兵于莒同郡東莞人逄安字少
子東海臨沂人徐宣字驕穉謝禄字子竒及楊音各起
兵合數萬人
　(案樊崇輩即赤眉之魁也號為三老後奉盆子降世/祖數其三善賜楊爵闗内侯其仁深矣范見盆子傳)
　　　大雀
永元二年安息王獻條支大雀此雀卵大如甕又永和
九年永昌獻象牙熊子
　(案范書永元十三年安息國遣使獻師子及條枝大/爵疑即一事紀年訛耳郭義恭廣志云大爵頸及身)
　(膺蹄都似槖駝舉頭髙八九/尺張翅丈餘即今之駝鳥也)
　　　蕭何霍光墓
蕭何墓在長陵東司馬門道百歩霍光墓在茂陵東司
馬門道南四里
　(案明帝二年十一月遣使者/以中牢祠蕭霍墓故及之)
　　　鳯凰見肥城
鳯凰見肥城句窳亭槐樹上
　(案章帝二年九月詔鳯凰黄龍/所見亭部無出二年租賦即此)
　　　置郡
建安二十年復置漢寧郡分漢中之安陽西城又分錫
上庸為上庸郡置都尉
　　　分郡
安帝即位之年分髙顯侯城遼陽屬𤣥菟
　(案三縣故/屬遼東也)
　　　武庫火
元初中武庫火燒兵物百一十五種直十萬以上
　(案范書是時攻羌十餘年未/已天下厭苦之故有此應)
　　　大水
和帝十年京師大雨南山水流出至東郊壊人廬舍
　(案范紀五月京/師大水即此)
　　　中䕶軍
大將軍出征置中䕶軍一人
　　　麟見
章帝時麟五十一見又安帝三年潁川上言麟見
　　　白鹿
元和二年白鹿白兎九尾狐見又安帝延光三年潁川
上言白鹿見又永康元年西河言白兎見
　　　大鴻臚
大鴻臚漢舊官建武元年復置屬官大行丞一人大行
丞有治禮員三十七人主齋祠儐賛九賔之禮又有中
都官升食以下功次相補
鴻臚三十六人其陳寵左雄朱寵襲參施延並遷公
　(案此似/有脱誤)
　　　驃騎將軍
其將軍不常置比公者又有驃騎將軍建武二十年復
置驃騎將軍位次公有長史一人
　(案范書官志將軍比公者四第一大將軍次驃/騎將軍次車騎將軍次衛將軍掌征伐背叛)
　　　血汗馬
聞武帝歌天馬洽赤汗今親見其然血從前髆上小孔
中出
　(案此乃明帝賜東平王書中語時以宛馬一匹遺/王也前書天馬歌太一况天馬下霑赤汗沫流赭)
　　　九真
九真俗燒草種田
　(案此即火耕也今/人耕山多行之)
　　　祠孔子
章帝幸魯祠東海恭王及孔子七十二弟子禮畢命儒
者論難
　(案范書又有賜褒成侯及/諸孔男女帛事無論難語)
　　　増修羣祀詔
章帝元和二年詔曰經稱秩元祀咸秩無文祭法功施
于民則祀之以死勤事則祀之以勞定國則祀之能禦
大災則祀之以日月星辰民所瞻仰也山林川谷丘陵
民所取財用也非此族也不在祀典傳曰聖王先成民
而後致力于神又曰山川之神則水旱癘疫之災於是
乎禜之日月星辰之神則雪霜風雨之不時於是乎禜
之孝文十二年令曰比年五榖不登欲有以増諸神之
祀王制曰山川神祗有不舉者為不敬今恐山川百神
應典祀者尚未盡秩其議増修羣祀宜享祀者以祈豐
年以致嘉福以蕃兆民詩不云乎懐柔百神及河喬嶽
有年報功不私幸望豈嫌同辭其義一焉
　(案范書見祭祀志只節畧二語耳連引經傳/綴序成章亦文之一體也當奉此為鼻祖)
　　　議世祖廟舞
永平三年八月丁卯公卿奏議世祖廟登歌八佾舞功
名東平王蒼議以為漢制舊典宗廟各奏其樂不皆相
襲以明功徳秦為無道殘賊百姓髙皇帝受命誅暴元
元各得其所萬國咸熈作武徳之舞孝文皇帝躬行節
儉除誹謗去肉刑澤施四海孝景皇帝制昭徳之舞孝
武皇帝功德茂盛威震海外開地置郡傳之無窮孝宣
皇帝制盛徳之舞光武皇帝受命中興撥亂反正武揚
方外震服百蠻戎狄奉貢宇内治平登封告成修建三
雍肅穆典祀功徳巍巍比隆前代以兵平亂武功盛大
歌所以詠徳舞所以象功世祖廟樂名宜曰大武之舞
元命包曰縁天地之所雜樂為之文典文王之時民樂
其興師征伐而詩人稱其武功樞機鈐曰有帝漢出徳
洽作樂各與虞韶夏禹湯濩周武無異不宜以名舞洽
圖徴曰大樂必易詩傳曰頌言成也一章成篇宜列徳
故登歌清廟一章漢書曰百官頌所登御者一章十四
句依書文始五行武徳昭真修之舞節損益前後宜之
六十四節為武曲副八佾之數十月蒸祭始節用其文
如五行之舞如故勿進武徳舞歌詩曰於穆世廟肅雍
顯清俊乂翼翼秉文之成越序上帝駿奔來寧建立三
雍封禪泰山章明圖䜟放唐之文休矣惟德罔射協同
本支百世永保厥功詔書曰驃騎將軍議可進武徳之
舞如故
　(案世祖撥亂中興舞以象功一代鉅典東平此/議詳核荘雅可比班固典引范畧而不載何也)
　　　議上顯宗號
章帝初即位賜東平憲王蒼書曰朕夙夜伏思念先帝
躬履九徳對於八政勞讓克己終始之度比放三宗誠
有其美今廹遺詔誡不起寢廟臣子悲結僉以為雖於
更衣猶宜有所宗之號以克配功徳宗廟至重朕㓜無
知寤寐憂懼先帝每有著述典義之事未嘗不延問王
以定厥中願王悉明處乃敢安之公卿議駁今皆并送
及有可以持危扶顛宜勿隠思有所承公無困哉太尉
熹等奏禮祖有功宗有徳孝明皇帝功徳茂盛宜上尊
號曰顯宗四時祫食于世祖廟如孝文皇帝在髙廟之
禮奏武徳文始五行之舞蒼上言昔者孝文廟樂曰昭
徳之舞孝武廟樂曰盛徳之舞今皆祫食於髙廟昭徳
盛徳之舞不進與髙廟同樂今孝明皇帝主在世祖廟
當同樂盛徳之樂無所施如自立廟當作舞樂者不當
與世祖廟盛徳之舞同名即不改作舞樂當進武徳之
舞臣愚戇鄙陋廟堂之論誠非所當聞所當言陛下體
純德之妙奮至謙之意猥歸美於載列之臣故不敢隠
蔽愚情披露腹心誠知愚鄙之言不可以向仰四門賔
于之議伏惟陛下以至徳當成康之隆天下乂安刑措
之時也百姓盛歌元首之德股肱貞良庶事寧康臣欽
仰聖化嘉羡盛德危顛之備非所宜稱上復報曰有司
奏上尊號曰顯宗藏主更衣不敢違昭祫食世祖廟樂
皆如王議以正月十八日始祠仰見榱桷俯視几筵𦕈
𦕈小子哀懼戰慄無所奉承愛而勞之所望于王也
　(案明帝遺詔無起寢廟藏主于世祖廟更衣孝章以/更衣有小别上尊號曰顯宗廟間祠于更衣四時合)
　(祭于世祖廟故所議若此夫孝明恭儉仁智廟號顯/宗允為至當章帝此舉情文兼得至其賜東平書婉)
　(而且勁乃是絶妙尺/牘非同尋常詔令也)
　　　爵秩差等
建武元年復詔諸侯王金璽綟綬公侯金印紫綬九卿
執金吾河南尹秩皆中二千石大長秋將作大匠度遼
諸將軍郡太守國傅相皆秩二千石校尉中郎將諸郡
都尉諸國行相中尉内史中䕶軍司直秩皆二千石以
上皆銀印青綬中外官尚書令御史中丞治書侍御史
公將軍長史中二千石丞正平諸司馬中官王家僕雒
陽令秩皆千石尚書中謁者黄門宂從四僕射諸都監
中外諸都官令都侯司農部丞郡國長史丞候司馬千
人秩皆六百石家令侍僕秩皆六百石雒陽市長秩四
百石王家長秩皆四百石以上皆銅印黒綬諸署長揖
擢丞秩三百石諸秩千石者其丞尉皆秩四百石秩六
百石者丞尉秩三百石四百石者其丞尉秩二百石縣
國丞尉亦如之縣國三百石長丞尉亦二百石明堂靈
臺丞諸陵校長秩二百石丞尉校長以上皆銅印黄綬
縣國守宫令相或千石或六百石長相或四百石或三
百石長相皆以銅印黄綬而有秩者寺中中常侍光禄
大夫秩皆二千石大中大夫秩皆比二千石尚書諫議
大夫侍御史博士皆六百石議郎中謁者秩皆比六百
石小黄門黄門侍郎中黄門秩皆比四百石郎中秩皆
比三百石大子舍人秩二百石
　(案此散見范百官志其璽/綬則輿服志載之詳矣)
　　　逺夷樂徳歌
提官傀搆(大漢/是治)魏冐踰糟(與天/意合)罔驛劉脾(吏譯/平端)旁莫支
留(不從/我來)徴衣隨旅(聞風/向化)知唐桑艾(所見/竒異)邪毗堪繡(多賜/繒布)
推潭僕逺(甘美/酒食)拓拒蘇便(倡樂/肉飛)局後仍離(屈伸/悉備)僂讓龍
洞(蠻夷/貧薄)莫支度由(無所/報嗣)楊雒僧麟(願主/長夀)莫穉角存(子孫/昌熾)
　　　逺夷慕徳歌
僂讓彼尼(蠻夷/所處)且交陵悟(日入/之部)繩動隨旅(慕義/向化)路且倲
維(歸日/出主)聖徳渡諾(聖徳/深恩)魏菌度洗(與人/富厚)綜邪流籓(冬多/霜雪)
莋邪尋螺(夏多/和雨)藐潯瀘離(寒温/時適)菌補雅推(部人/多有)辟危歸
險(渉危/歴險)莫受萬柳(不逺/萬里)術叠附德(去俗/歸德)仍路孳摸(心歸/慈母)
　　　逺夷懐徳歌
荒服之儀(荒服/之外)犂藉撛憐(土地/墝埆)阻蘇邪犂(食肉/衣皮)莫碭麄
沐(不見/鹽榖)罔譯傳微(吏譯/傳風)是漢夜拒(大漢/安樂)蹤優路仁(攜負/歸仁)
雷折險龍(觸冐/險陜)倫狼藏幢(髙山/岐峻)扶路側禄(縁崖/磻石)息落伏
淫(木薄/發家)理瀝髭雒(百宿/到雒)捕􁈙菌毗(父子/同賜)懐槀匹漏(懐抱/匹帛)
傳言呼敇(傳告/種人)陵陽臣僕(長願/臣僕)
　(案益州刺史朱輔好立功名逺夷臣服白狼王唐菆/等慕化歸義作詩三章因重譯訓詁為華言上之范)
　(于莋都夷傳中但載所譯之詞惟東觀記/有夷人本語今録如前并以華言釋之)
　　　議郊祀冕服
永平二年正月公卿議舉南北郊東平王蒼議曰孔子
曰行夏之時乘殷之輅服周之冕為漢制法髙皇帝始
受命創業制長冠以入宗廟光武受命中興建明堂立
辟雍陛下以聖明奉遵以禮服龍衮祭五帝禮缺樂崩
乆無祭天地冕服之制按尊事神祗潔齋盛服敬之至
也日月星辰山龍華藻天王衮冕十有二旒以則天數
旂有龍章日月以備其文今祭明堂宗廟圓以法天方
以則地服以華文象其物宜以降神明肅雝備思傅其
類也天地之祀冕冠裳衣宜如明堂之制
　(案范志秦滅去禮樂郊祀之服皆以袀𤣥漢承秦故/未能改易至顯宗初服冕旒衣裳文章赤舄絇屨以)
　(祀天地皇乎盛哉禮樂于是乎明備矣東平/首引孔子之言可省千古説禮浮議范闕)
　
　
　
　後漢書補逸卷八
欽定四庫全書
　後漢書補逸卷九　　　監察御史姚之駰撰
　　謝承後漢書第一
　　　祭遵
祭遵為將取士皆用儒術對酒設樂必雅歌投壺
　(案遵見東觀記此所引出范升議/諡疏遵于雲臺中真不愧儒將也)
　　　陳臨
陳臨為蒼梧太守推誠而治導人以孝悌臨徵去後本
郡以五月五日祠臨東城門上令小童潔服舞之
　(案范書闕魏收五日詩云因/想蒼梧郡茲日祀陳君指此)
　　　第五倫
第五倫母老不能之官每至臘日常悲戀垂淚
　(案倫見東觀記倫至性若此而/或以探母口餅誣之不已甚乎)
　　　李淑
李淑諫更始曰夫三公上應垣宿九卿下括河海
　(案淑豫章人范/具載更始傳中)
　　　陸閎
吳郡陸閎為潁川太守致鳳凰甘露之瑞
　(案閎字子春㑹稽吳人謝作吳郡以吳郡于/順帝時始分㑹稽置也附見閎孫續傳中)
閎建武中為尚書令美姿貌喜著越布單衣上見而好
之自是常敕㑹稽郡獻越布
　(案東漢書此類已/為南史胚胎范同)
　　　王防
王防字文始為尚書令典任樞機竭忠于國數陳便益
議判時政以輔闕失言㫖切直多見納省
　(案謝書多可少否其可者往往美其大凡不復摭實/生平才行盡于數語豈即傳末之論贊耶抑引用者)
　(節録也/范闕)
　　　劉裕
劉裕字伯祖補尚書郎裕有才辨自在臺閣陳國家事
故每有奏决于口筆為羣僚所伏
　(案范書有劉祐字伯祖/疑即此人見後祐傳)
　　　陳正叔
魯國陳正叔為大官令時黄門郎宿與正叔有隙因進
食以髪貫炙中光武見髪敕斬正叔正叔曰臣有當死
罪三熾以爐炭増冶吐炎燋爐爛肉而髪不銷臣罪一
也㧞出佩刀砥礪五石虧肥截骨不能斷髪臣罪二也
臣與丞及庖人六目而視不如黄門兩目臣罪三也詔
赦之收黄門
　(案范書闕光武之智豈不如孫權之辨䑕矢特瑣瑣/者不覺耳至以髪故而戮人恐暴君亦不爾謝書過)
　(矣又韓非子載晉文公譙宰人事與此傳/大小同異豈事偶相類因脱胎舊文耶)
　　　嚴豐
豫章嚴豐字孟侯為郡王簿太守賈萌舉兵欲誅王莽
有飛蜂附萌車衡豐諫以為不祥之徴萌不從果見殺
　(案范書闕此豐在新莽時事建武以後必有事迹而/書亡矣蜂有君臣之義賈萌誅莽以殫臣職故蜂附)
　(之其身雖戮其名/不朽豐諫何為)
　　　包咸
包咸字子良為赤眉賊所得遂見拘執十餘日咸日夜
誦經自若賊聞異而遣之
　(案咸㑹稽曲阿人范載儒林傳陷賊誦經置/死生于度外非妄效終曲解圍僥倖免死也)
咸少為諸生受業長安王莽末嘗負笈追師
咸明魯詩論語注東海立精舍講授
　(案咸以建武中入授皇太子論語後仕至大鴻臚顯/宗每經傳有疑輒遣小黄門就舍即問其禮師傅渥)
　(矣/)
咸為吳郡主簿太守黄讜甚奇之
　　　鄭興
鄭興數言政事依經守義文詞溫雅
　(案興字少贛河南開封人先臣更始繼依隗囂後乃/託言歸葬終為漢室輔其真知幾者乎喪亂之餘獨)
　(能好古子衆遂世其經學豈不休哉謝/此語以興不習䜟以阿上故云范同)
　　　賈逵
賈逵弱冠能誦左氏傳及五經本文以大夏侯尚書教
授雖為古學兼通五經榖梁之説自為兒童常在太學
不通人間事身長八尺二寸諸儒為之語曰問事不休
賈長頭
　(案逵見東觀記逵經術紛綸著撰甚富而/范不列之儒林豈以其附㑹䜟文耶餘同)
逵字梁道好春秋及為牧守常自課之月讀一遍
　(案逵字景伯位至侍中今云字梁/道又為牧守或名氏相同者也)
　　　桓譚
桓譚字君山年七十憙非毁俗儒出為六安郡丞感而
作賦因思大道遂發病卒
　(案譚見東觀記范稱譚憙非毁俗儒由是多見排抵/此在哀平間譚正少年時事至東京以宋𢎞薦為議)
　(郎屢上疏言䜟記之非後㑹議靈臺復廷毁圖䜟譚/之貶葢以此謝書當無脱誤而引用者刪録無法遂)
　(至大/舛)
　　　許慶
許慶家貧為郡督郵乗牛車鄉里號曰軺車督郵
　(案范書闕一本作許處字子伯當是慶字之譌末世/仕宦者口不離貧字然輿馬炫人大非貧兒之態皆)
　(軺車督郵/之罪人也)
　　　周穆
周穆為功曹衣不覆軀
　(案范/書闕)
　　　鄧煜
煜南陽南鄉人勁悍亷直為名
　(案范書更始使執金吾鄧煜將/兵圍隗囂豈其曾事聖公耶)
　　　鄧𢎞
鄧𢎞與赤眉大戰移日赤眉佯敗棄輜重走車皆載土
以豆覆其上兵士飢爭取之赤眉引兵還擊𢎞𢎞軍潰
亂馮異與禹合兵救之赤眉小却異以士卒饑倦可休
𢎞不聽復戰大為所敗
　(案范書鄧禹與車騎將軍鄧𢎞擊赤眉遂為所敗馮/異傳載𢎞事亦同又禹孫亦名𢎞附見鄧隲傳非此)
　(𢎞/也)
　　　王阜
王阜幼好經學年十一辭父母欲出就學父母以阜少
不允竊書負篋乗跛馬車從安定受韓詩年十七經業
大就聲聞鄉里
　(案范書闕阜為令/多瑞應見東觀記)
　　　桓任
桓任母生時不食猪羊肉故終身不以猪羊肉入口
　(案任可謂純孝矣與曾子/不忍父嗜異迹同心范闕)
　　　劉崇
安衆侯劉崇長沙定王五代孫南陽宗室也與宗人討
莽有功隨光武河北破王郎朝廷髙其忠壯策文嗟歎
以厲宗室安衆諸劉皆其後
　(案范城陽恭王傳載崇與父敞俱朝京師崇見莽將/危漢室後遂起兵又李通傳云永平中顯宗幸宛詔)
　(諸李隨安衆宗室㑹見並受/賞賜則崇之澤長矣范闕)
　　　臯𢎞
臯𢎞字奉卿吳郡人家代為冠族少有英才與桓榮相
善子徽仕至司徒長史
　(案范書𢎞無傳惟見桓榮傳云歐陽博士缺帝欲用/榮榮叩頭讓曰臣經術淺薄不如同門生郎中彭閎)
　(楊州從事臯𢎞因拜榮為博士引閎𢎞為議郎夫東/漢人才猶互相引薦不由資格拜讓之風庶幾唐虞)
　(後世可/多得耶)
　　　何湯
何湯字仲弓豫章南昌人也桓榮門人常四百餘人湯
為髙第以才明知名榮年四十無子湯乃去榮妻為更
娶生二子榮甚重之後拜郎中守開陽門候上微行夜
還湯閉門不納更從中東門入明旦召詣大官賜食諸
候門皆奪俸建武十八年夏旱公卿皆暴露請雨洛陽
令著車葢出門湯將衞士鉤令車收案有詔免令官拜
湯虎賁中郎將上嘗歎曰糾糾武夫公侯干城何湯之
謂也湯以明經當授太子推薦榮榮拜五更封闗内侯
榮常言曰此皆何仲弓之力也
　(案范書湯無傳亦見桓榮傳中時太子初立選求明/經乃擢湯為中郎將以尚書授太子世祖從容問湯)
　(本師為誰湯對曰事沛國桓榮帝即召榮令説尚書/甚善之夫陳平之薦復賞魏無知况湯以弟薦師尤)
　(為佳事今人但知桓榮而不知何湯矣又案湯/乃去榮妻句去上當有一字應是傳寫所脱)
　　　張佺
張佺為山陽令御政清潔疾惡若仇
　(案范/書闕)
　　　羊茂
羊茂字叔寶為郡太守冬坐白羊皮夏坐丹板榻常食
乾飯出界買鹽豉妻子不厯官舍
　(案謝書于亷吏多細寫足以激/千載之頑夫叔寶其一也范闕)
　　　劉平
劉平舉孝亷拜濟隂郡丞太守劉育甚重之任以郡職
上書薦平
　(案平見東觀記平遭亂棄子全姪既而為母求食賊/將烹之丐以母食畢就烹竟還詣賊賊感而釋之其)
　(仁義兼/至者乎)
　　　劉琨
劉琨字桓公遷𢎞農太守先是崤黽驛道多虎災行路
不通琨為政三年化大行虎皆負子渡河而去帝聞而
異之
　(案琨見東觀記/琨作昆范同)
　　　尹敏
尹敏字功季治尚書拜郎中帝以敏博通經記令校圖
䜟
　(案敏見東觀記范作字幼季/疑刋誤也敏與功義相附耳)
　　　宋均
宋均為監軍與馬援征武陵蠻臨沅水而兵士多病均
懼衆軍多疫勒兵圍賊矯詔降之遣還本郡均未至先
自劾矯詔之罪帝甚善之
　(案均見東觀記降蠻還郡使伏波餘威不至隕墜功/亦偉矣矯詔降賊而軍士免于死亡權也范同均後)
　(為九江太守虎自渡江蝗/不入境其中孚之及耶)
　　　江革
江革字次伯轉諫議大夫賜告歸因謝病稱篤元和中
天子思革至行制誥齊相曰諫議大夫江革前以病歸
今起居何如使縣以見榖千斛賜巨孝常以八月長史
存問致羊酒以終厥身如有不幸祠以中牢由是巨孝
之稱行于天下
　(案革見東觀記肅宗孝治天下故褒寵巨孝若此風/化本原爾教民效矣後世孝弟力田科胡不一舉行)
　(之革字次伯/范作次翁)
　　　王博
王博字季習拜尚書明敏習漢家舊事在臺厯載夙夜
敬戒内外不漏
　(案范/書闕)
　　　黄向
豫章黄向晨步路中得珠琪一囊可直三百餘萬求主
還之主以半物謝向向委去不顧
　(案范/書闕)
　　　陶碩
河南陶碩鄉曲餉之無所受但食棗飲水而已
　(案碩葢得辟榖之術者/應入方術傳中范闕)
　　　杜詩
杜詩遷南陽性節儉而政治清平以誅暴立威善于計
畧省愛民役造作木排鑄為農器用力少見功多百姓
便之又修治陂池廣拓土田郡内比室殷足時人方于
邵信臣故南陽為之語曰前有邵父後有杜母
　(案范書詩字公君河内汲人所載事畧與謝同公君/愛民不諱立威不惜興役其賢母之善于愛子者乎)
　(非徒煦煦/為慈者也)
　　　韓崇
韓崇遷汝南太守詔引見賜車馬劍革帶上勅崇曰汝
南朕之腹心任次京師也
(見案范書闕今守令初銓者例由冢宰引/  有不稱者罷之葢)
(聖主留心牧民之官故不憚親為甄别至于大郡多由/特簡非徒事一郡如漢帝之勅崇而已也)
　　　隠䢰
隠䢰字公向為徐州刺史以小釡十日一炊
　(案范/書闕)
　　　戴憑
戴憑字次仲汝南郡舉明經徴博士詔公卿大㑹羣臣
皆就席憑獨立世祖問其意對曰博士説經皆不如臣
而坐居臣上是以不得就席帝令與諸儒難説甚善之
後拜侍中正旦朝賀百寮畢㑹帝令羣臣能説經者更
相難詰義有不通輒奪其席以益通者憑遂重坐五十
餘席故京師為之語曰解經不窮戴侍中
　(案憑見東觀記憑葢得其環中以應無窮者然/不知于經義何若如以口給重席何榮范同)
　　　鄧儒
鄧儒字伯祖補尚書令正身機密不撓强臣
　(案范/書闕)
　　　鍾離意
鍾離意字子阿明帝徴為尚書交阯太守坐臧伏法以
資物簿入大司農詔班賜羣臣意得珠璣悉以委地而
不拜帝怪問其故對曰臣聞孔子忍渴于盜泉之水曾
參迴車于勝母之鄉惡其名也臧穢之寶不敢拜帝笑
曰清乎尚書賜錢三十萬
　(案意見/東觀記)
　　　湛重
湛重字文叠補大司農在位厯載家至貧妻子裾榖給
之食也
　(案范書闕此/疑有脱誤)
　　　張堪
張堪字君游年十六受業長安志美行勵諸儒號曰聖
童世祖微時見堪志操常嘉焉及即位中郎將來歙薦
堪召拜郎中
　(案堪見東/觀記范同)
堪為漁陽太守勸民耕種百姓歌之曰桑無附枝麥穗
兩岐張君為政樂不可支
　(案今漁陽無桑木不/識古歌何以有此)
　　　沈景
沈景為河間太守拜為二千石妻子不厯官舍五日一
炊
　(案范書闕一炊五日視十日者侈矣然貧家久慣無/煙火不獨明朝為子推亦詞人謔談耳書將盡信吾)
　(寧取五/日者)
　　　李鴻
李鴻字奉遜體性仁孝友于兄弟弟育為人所侵辱育
後隂結客報怨為執法吏所得當伏罪時未有立嗣鴻
為太尉掾在京師傷育以義刷恥門戸斷絶自分代育
遂劾印還歸欲過家恐妻子虧移其意到縣北亭預作
記乞代育通記便飲鴆而死縣令省記怛然驚悼
　(案李奉遜之棄身較鄧伯道之棄子其難且百倍豈/得以輕生譏之范于獨行傳中不載其人遂使友于)
　(泯滅/悲夫)
　　　周敞
吳郡周敞師事京房房為石顯所譖繫獄謂敞曰吾死
後四十日客星必入天市即吾無辜之驗也房死果如
其言
　(案范書闕君明以元帝建昭二年死距光武之興尚/有六十二年豈敞暮年亦及事世祖耶抑或謝書志)
　(天文引此/為証也)
　　　陳茂
陳茂常為交阯别駕舊刺史行部不渡漲海刺史周厰
涉海遇風船欲覆没茂抜劍訶罵水神風即止息
　(案范書闕茂似有異術者不然則忠信涉波濤耳神/亦有靈豈畏訶罵乎周厰何人或即京房之弟子否)
　　　陳宣
陳宣字子興沛國蕭人也剛猛性毅博學明魯詩遭王
莽篡位隠處不仕光武即位徴拜諫議大夫建武十年
雒水出造津城門校尉欲奏塞之宣曰昔周公卜雒以
安宗廟為萬世基水不當入城門如為災異人主過而
不可辭塞之無益昔東郡金堤大决水欲没郡令吏民
散走太守王尊亡身勅以住立不動水應時自消尊人
臣尚修正弭災豈况朝廷中興聖主天所挺授水必不
入言未絶水去上善其言後乗輿出宣列引在前遲乗
輿欲驅鉤宣車葢使疾行御者隨車下宣前諫曰王者
承天綂地動有法度車則和鸞步則佩玉動靜應天昔
孝文時邊方有獻千里馬者還而不受陛下宜上稽唐
虞下以文帝為法上納其言遂徐行按轡遷為河隄謁
者以病免卒于家
　(案范書闕古今注稱建武七年六月雒水盛溢至津/城門帝自行水謝作十年未知孰是范五行志及帝)
　(紀均不載此豈/以其未入門耶)
　　　戴禮
戴禮雅有威重拜侍御史以能治劇出為丹陽東都尉
　(案范/書闕)
　　　張業
吳郡張業字仲叔為郡門下掾送太守歸鄉里至河内
遇賊業抜劍與賊交戰而死子武時幼不識父喪不還
每至節日持業遺劍至河内到業死處酹祭悲哀感動
路人
　(案業吳郡由拳人䕶持太守以身死之真義士也故/能篤生孝子范書僅列張武傳而業附見何與武持)
　(遺劍悲哀千載/覽之猶為墮淚)
　　　路仲翁
路仲翁好學家居受學者自逺方而至徴為博士
　(案仲翁似以/字行者范闕)
　　　李敬
李敬遷趙國相其奴僕嘗于舍内鼠空穴中得繫臂珠
及璫懸珥相連敬即出問主簿白言前相後夫人諸侯
女也昔亡珠璣不知處所疑子婦竊之去婦殺婢即遣
吏送珠付前相乃還去婦
　(案范書闕鼠穴倖得不復置問則去婦之寃何以/白乎故拾遺而訪其主非惟存亷亦以廣仁也)
　　　公孫煜
公孫煜字春光到太學受尚書寫書自給
　(案范/書闕)
煜為司隸校尉時京兆門晩開早閉
　　　陸續
南陽陸續仕郡戸曹吏時饑荒太守尹興使續于都亭
賦民饘粥續悉簡閲其人訊以名氏六百餘人無有差
謬興異之
　(案續字智初閎之孫也續之彊記與應奉相捋持此/讀書則四庫無堅壁持此作吏則萬民無遁情范同)
　　　虞延
陳留虞延為户牖亭長時王莽貴人魏氏以椒房之寵
威傾郡縣賓客放從延率吏卒突入其家捕之
　(案延見東觀記范云/以此見怨故位不升)
延從女弟在孩乳其母棄之溝中延哀而收之養育成
人以妻同縣人王氏
　(案今育嬰之堂凡州邑多有在/長吏與鄉里善士實心行之耳)
延遷南陽太守廣宣德化勤修政教寛刑宥罰囹圄空
虛盜賊弭息
　(案范書/不載)
延為郡督郵光武巡狩至外黄問延園林栢樹株數延
悉曉之由是見知
　(案此詳東觀記外黄作小黄范同考漢官儀注髙帝/母起兵時死小黄陳留風俗傳亦稱沛公喪皇妣于)
　(黄郷天下平乃使使者梓宫招魂因作園陵衞守/小黄則作小黄為是袁紀亦作外黄均之譌也)
永平初有新野功曹鄧衍以外戚小侯每預朝㑹容姿
趨步有出于衆顯宗賜輿馬衣服劍佩刀錢二萬南陽
計吏歸具以啟延延知衍華不副實行不配容積三年
不用于是上乃自勅衍稱南陽功曹詣闕既到拜郎中
衍在職不服父喪帝聞之由是以延為明
　(案范書無延知衍華不副實三語不見延之不/可奪也三年久矣乃自降勅顯宗豈自用者乎)
延以楚王英事詔書切讓遂自殺身殁之後家貧空子
孫同衣而出并日而食
　　　封告
封告字君達為司徒虞延所辟時隴西太守鄧融以職
被罪君達解其桎梏
　(案范書闕融以職獲罪定非/贓吏解其桎梏仁哉掾乎)
　　　䖍國
䖍國遷日南太守每行縣有雁恒飛翔隨車止國府常
在㕔事中庭國病卒雁棲于墓前樹上二年乃去時人
嘉之
　(案此與鄭巨君白鹿夾車事/相類皆太守佳話也范闕)
　　　謝夷吾
謝夷吾少為郡吏太守第五倫擢為督郵甚崇其道德
轉署主簿使子從受春秋夷吾待之如師弟子之禮時
或游戲不肯讀書便白倫行罰遂成其業
　(案范書夷吾字堯卿㑹稽山隂人持身清約聽斷明/允東漢循吏也第五倫為司徒命班固作文薦夷吾)
　(自代知人哉范書以其明風角豫知死期/乃列之方術傳中不已謬乎授經事范闕)
夷吾為壽張令縣人女子張雨早喪父母年五十不肯
嫁留養孤弟二人教其學問各得通經雨皆為聘娶皆
成善士夷吾薦于州府使各選舉表復雨門戸永平十
五年蝗發太山流徙郡國薦食五榖過壽張界飛逝不
集
　(案雨以貞女撫弟使二親雖殁/猶存千古奇媛也范刪之何居)
夷吾雅性明逺能决斷罪疑遷荆州刺史行部始到南
陽縣遇孝章皇帝巡狩駕幸魯陽有詔勅荆州刺史入
傳録見囚徒戒長吏勿廢舊儀朕將覽焉上臨西廂南
向夷吾處東廂分帷隔中央夷吾所决正一縣三百餘
事悉與上合而朝廷嘆息曰諸州刺史盡如此者朕不
憂天下常以勵羣臣是時恩化大行百姓樂政
　(案史稱章帝長者而其明于吏事若此微堯卿則三/百餘事幾嘆叢脞矣分帷讞獄何其與百姓相親也)
夷吾遷鉅鹿太守臨發陛見上賜車馬劍革帶勅曰鉅
鹿劇郡難治以君有撥煩之才故特授任當如刺史勿
毁前政
　(案范不載不見肅/宗重刺史之盛心)
夷吾守郡稱善省奢從約事從清儉
　　　方儲
丹陽方儲字聖明幼喪父事母母終自負土成墳種奇
樹千株鸞鳥棲止其上白兎遊其下
　(案范/書闕)
儲為郎中章帝使文郎居左武郎居右儲正住中曰臣
文武兼備任所施用上嘉其才以繁亂絲付儲使理儲
拔佩刀三斷之對曰反經任勢臨事宜然
　(案儲此事與前漢尹翁歸同/至于拔刀斷絲乃其驗矣)
儲聰明善天文為洛陽令章帝欲出南郊儲上言當有
疾風暴雨乗輿不可以出上疑其妄儲飲酖而死果有
大風暴雨洛陽晝暝
　(案儲才行兼至惜以術數死則聰明之/誤也然其言卒驗何竟不能須臾忍耶)
　　　范式
范式字巨卿一名汜山陽金鄉人
式少尚節義遊學京師同業有長沙陳平子與式未相
見被病將亡謂其妻曰范巨卿烈士可託死吾殁後以
尸埋巨卿戸前裂素為書以遺巨卿時式出行適還省
書愴然向墳揖哭以為死友營䕶平子妻兒身自送喪
于臨湘未至四五里委素書于柩上哭别而去其兄弟
尋求不復見
　(案平子託巨卿為死友乃以屍埋其戸前夫戸外豈/北邙哉屋下陳屍尚以為諱乃結死友而以此動之)
　(不已甚乎巨卿竟不負/其所託其意量深矣)
式與張元伯為友式仕郡為功曹後夢元伯𤣥冠垂纓
屣履而呼曰我卒當以時葬永歸黄泉子不我忘豈能
奔喪式便馳往赴之式未到而喪已發引柩不進母曰
豈有望耶巨卿既至叩喪執紼而引柩乃進
　(案張元伯名劭汝南人范書畧同筆/較古勁亦以潤色前人易為工耳)
　　　張修
張修字子慎拜尚書令有故官下卿刺史二千石為讒
謗所廢者以次徴用奏罷中官貴臣子弟在官者國教
肅清朝無秕政
　(案范書闕子慎舉用讒廢之臣可為萬世法葢未掌/銓衡時其賢否洞然較明于當局也但後世行之恐)
　(讒謗旋/及身矣)
　　　孫華
孫華字春光為司隸校尉下車減損隨車坐席不遷豪
傑貴戚賓客絶其書疏案法捕治無所迴避京師宴然
强族斂手
　(案范/書闕)
　　　孔嵩
孔嵩字巨山與范式俱在太學
　(案嵩南陽人巨山范書作仲山嵩家貧親老變姓名/為傭卒式行部到縣因把臂勞苦勅縣代嵩而嵩不)
　(肯去其狷者與後仕至/南海太守附見式傳)
　　　傅賢
傅賢字仲舒遷廷尉監清亷平直自掌法官無私間常
垂念刑法務從輕比每冬至斷獄遲迴流涕
　(案范書闕廷尉寛刑要本清亷正直來不/然或以賄縱或以私執適足為惡人恃耳)
賢遷廷尉素亷直公卿讌飲不往以家貧無以報其施
也
　(案賢以家貧不預讌飲此孔明所謂淡泊明志者/也後世作宦者彼此款洽殆無虛日何以能亷)
賢拜御史中丞執憲公平百僚敬服
　　　黄香
黄香字文彊除郎以父老求歸供養徴拜郎中帝召香
在殿下問父年幾何何故不入公府
　(案香見東觀記香以父老求歸而帝殷勤垂問至哉/孝治乎詩曰是用作歌將母來諗黄童可不歌矣抑)
　(香為巨孝而范佚求歸供養/一事其亦未知香之心也夫)
香代為冠族葉令况之子
香為魏郡太守到官不遣吏歸鄉摘發姦邪立决詞訟
　(案遣吏上不字似衍官多一吏則/百姓多一害故省事又不如省役)
　　　嚴翊
嚴翊遷潁川太守掾吏有過輒閉閤自責
　(案范書闕漢時掾吏多儒流為之故翊閉閤自/責將以德感也後世猾胥狡吏非刑何以治之)
　　　鄭𢎞
𢎞曾祖父本齊國臨淄人官至蜀郡屬國都尉武帝時
選强宗大姓不得族居將三子移居山隂因遂家焉長
子吉雲中都尉西域都䕶中子兖州刺史少子舉孝亷
理劇東郡侯也𢎞少為靈文鄉嗇夫愛人如子拜為騶
令勤行德化部人王逢得路遺寶物懸于道衢求主還
之魯國當春大旱五榖不登騶獨致雨徧熟永平十五
年蝗起太山流被郡國過騶界不集郡因以狀聞詔書
以為不然遣使案行果如言遷臨淮太守消息繇賦政
不煩苛行春大旱隨車致雨白鹿方道夾轂而行𢎞怪
問主簿黄國曰鹿為吉為凶國拜賀曰聞三公車轓畫
作鹿明府必為宰相後果為太尉
　(案𢎞字巨君㑹稽山隂人白鹿夾車千古美談而/范遺之不表謝書能無闕如之憾臨淮范作淮隂)
𢎞為太尉固讓不就西曹掾曰天子已白陵廟宜當拜
𢎞為太尉時舉第五倫為司空班次在下每正朔朝見
𢎞曲躬自卑上問知其故遂聽置雲母屏風分隔其間
由此為故事
　(案范/書同)
　　　陳囂
陳囂字子公拜大中大夫年七十每朝賀帝待以師傅
之禮賜几杖入朝不趨贊事不名以病乞骸骨以大夫
位終
　(案范/書闕)
　　　張霸
張霸為㑹稽太守甚有名稱其餘有素行者皆見擢用
郡中爭勵志節誦習者以千數道路但聞誦書聲
　(案霸見東觀記霸先為㑹稽太守表用處士顧奉公/孫松等奉後守潁川松為司𨽻校尉其餘有業行者)
　(皆見擢用今刪上奉松事而但存下語/可乎引書任筆刪録古人不免小失耳)
　　　張楷
河南張楷字公超性好道術居華隂能作五里霧時闗
西人裴優亦能作三里霧自以不如楷往從學之楷避
不肯見
　(案范書楷霸之子也通嚴氏春秋古文尚書門徒常/百人特性好道術竟以行霧為裴優所累術之不可)
　(好也/如是)
　　　王譚
王譚除尚書郎服事臺閣專習國典據法為三臺之表
　(案范/書闕)
　　　劉陵
劉陵字孟髙為侍中車駕南郊陵參乗上起早升輿伏
陵曰陛下萬乗主宜立正配天雖尊神欲寢不當上為
天地靈祗下為羣臣萬姓觀者乎上有愧色曰敬受侍
中斯言以為後戒
　(案跛倚臨祭有司不可况萬乗南郊茍能夙夜惟寅/何至惰容而伏孟髙之諫難于倉猝悟主范書闕)
陵為長沙安成長先時多虎百姓患之皆徙他縣陵之
官修德政逾月虎悉出界去民皆還之
　(案陵中孚之德致虎徙他界乃/令君家桓公獨擅其名何哉)
　　　刁曜
刁曜拜御史自在朝廷堂堂蹇諤有邊臣之節
　(案范書闕邊/臣字疑誤)
曜遷魯相修德化法教以厲風俗威恩並行
　　　周暢
周暢性仁慈為河南尹夏旱久禱無應因收葬洛陽城
旁客死骸骨萬餘應時澍雨
　(案暢字伯持汝南安成人仕至光禄􁆇周嘉從弟范/附見嘉傳客骸暴露隂氣為沴隂陽不和旱魃斯虐)
　(故澤及枯骨則上/天亦降大澤矣)
　　　百里嵩
百里嵩字景山山陽人為徐州刺史境遭旱嵩出巡處
甘雨輒澍東海祝其合鄉等二縣父老訴曰人等是公
百姓獨不遷降雨隨車而下
　(案范書闕甘雨隨車賢守/美談范不傳之循吏抑矣)
嵩為徐州刺史甘露再降㕔事前樹
嵩為濟南相甘露降于郡安帝嘉之徴拜大鴻臚
　(案嵩為守必有殊政惜不傳/耳不然何以呼吸通天也)
　　　郭丹
郭丹字少卿大守杜詩薦為功曹丹薦鄉人長者自代
而去詩嘆曰昔明王興化卿士讓位今功曹推賢可謂
至德勅以丹事徧署黄堂以為後法
　(案丹南陽人仕至司徒而家無遺産子/孫困匱其清白吏耶薦為范作請為是)
　　　王嬰
王嬰字仲豪與同郡范巨卿為友其與友交推誠據信
不負言誓
　(案范/書闕)
　　　董宣
宣格殺湖陽公主蒼頭帝使叩頭謝主宣不從彊使頓
之宣兩手據地終不肯俯主曰文叔為白衣時藏亡匿
死吏不敢至門今為天子威不能行一令乎帝笑曰天
子不與白衣同因勅令詣大官賜食宣受詔出飯盡覆
桮食机上大官以狀聞上問宣宣對曰臣食不敢遺餘
如奉職不敢遺力
　(案宣字少平陳留圉人即所謂彊項令者/世祖優容小臣乃至于此千古帝王莫及)
宣卒于官詔遣使者臨視惟有白馬一匹蘭輿一乗
　(案宣身没之後一寒至此其無欲/可知故能作彊項令也無欲則剛)
　　　禮震
震字仲威光武嘉其仁義拜震郎中後以公事左遷淮
陽王廐長
　(案震平原人年十七上書求代歐陽/歙死惜書奏而歙已亡范附見歙傳)
　　　董春
董春字紀陽㑹稽餘姚人少好學師事侍中祭酒王君
仲受古文尚書後詣京房授易究極聖指條列科義後
還歸立精舍逺方門徒從者常數百人諸生每升講堂
鳴鼓三通横經捧手請問者百人追隨上堂難問者百
餘人
　(案范/書闕)
春為廬江太守當官明亮德教多奇民吏稱之
　(案窮經將以致用茍授政不達雖日坐臯比口授諸/生亦與揮塵清言者等耳末世講學之儒多為小人)
　(所詆正坐此病如程朱大賢俱有臨民實政非空空/講道學立院聚徒以為此聖賢事也董紀陽得之矣)
　
　
　
　後漢書補逸卷九
欽定四庫全書
　後漢書補逸卷十　　　監察御史姚之駰撰
　　謝承後漢書第二
　　　陳寵
陳寵曾祖咸字子成為廷尉監議人常從輕比論報多
所全活皆稱恩也
　(案寵見東觀記咸係前漢哀平間人謝書序寵先世/獨詳范亦畧同但咸以律令為尚書未為廷尉監也)
　(案咸生欽欽生躬躬乃寵父曽為廷尉左監此其躬/事耶寵雖傳法律而務在寛厚葢過庭之餘習深矣)
王莽篡位咸還家杜門不出莽改易漢法令及臘日咸
常言我先祖何知王氏臘乎
　(案此亦序寵/先世事也)
　　　張意
張意為驃騎將軍討東甌賊意修水戰之具浮海就攻
所向無敵
(制案水戰亦足兵一要務也今艦設有鋸犁趕繒等號/  江海重鎮設有水師營其海)
　(然承平日久雖大脩小脩届期不廢而揚帆巡哨或/難入海)
(皇上安不忘危其廢弛之弊務使戰艦皆堅固如式可/命督撫大臣察)
　(以浮海而于水師營弁必選熟習/海道者為之葢人人張意矣范闕)
　　　馬融
馬融字季長年十三明經為太子舍人校書東觀
　(案融見東觀記季長以永初二年辭鄧隲召四/年復出拜校書則年已非十三也此定有誤)
融為校書郎又拜郎中
　(案范稱融為校書/郎中與此不同)
　　　巴祗
巴祗字敬祖為揚州刺史禄俸不使有餘幘毁壊不復改
易以水澡膠墨傅之夜與士對坐處暝暗之中不然官燭
　(案祗貞介之操不無谿刻自處然以儉化俗未為過/也澡幘坐暝二事甚韻謝每寫亷吏獨詳使豪華者)
　(對之無/色范闕)
祗為别駕體素清白以儉厲俗在任不迎妻子
　　　鄧道
鄧道出為馮翊守下車治豪强四海號為豪强所病
　(案范/書闕)
　　　陳龜
安帝時尚書陳龜上表曰仁恩廣被化流殊方使老者
以夀終孤幼得保年猶運河轉石易于反掌
　(案龜字叔珍上黨泫氏人永建中舉孝亷後拜京兆/尹㑹羌宼邊桓帝以龜世諳邊俗拜為度遼將軍臨)
　(行上疏數百言獨不見此表且據范傳則安帝/時龜未為尚書豈范有遺誤或姓名偶同者與)
　　　孟嘗
孟嘗遷合浦太守郡不産榖食而海出珠寶與交阯比
境常通商販貨糴糧食先時宰守並多貪穢詭人採取
不知紀極珠遂漸徙于交阯境界于是行旅不至貧者
餓死于道嘗到官革易前弊曾未踰歳去珠復還百姓
皆反其業商賈流通稱為神明
　(案嘗字伯周㑹稽上虞人老蚌何靈珠豈能不脛而/走蜑戸以貪守誅求故詭言蚌徙耳亷吏至則羣返)
　(其業矣然如史所傳/乃成千古佳話范同)
嘗為合浦被徴當還吏民攀車請之不得進乃附商人船遁去
　　　尹昆
尹昆為侍御(闕/)　　時拜尚書僕射詔曰惟君公曹時以
太守之術克奬王室其省録臺事勿令謬誤
　(案范書闕公曹/二字疑有脱誤)
　　　閔貢
閔貢字仲叔太原人
　(案仲叔見東觀記此載劉義慶世説/注中仲叔以字行微此則其名冺矣)
　　　石苞
石苞字延博為諸生篤行清苦學五經徴拜議郎
　(案范書闕五經之學近乃極盛然其流弊恐亦在兼/經科中士人墨守訓詁不知箋疏為何物甚且專求)
　(闈擬而習之稍有忌諱概不省覽無論經解矣延博/之學五經恐不若此今)
(聖天子作人意切出吉祥擬題以覘實學將來試官拈/諭鄉㑹試士不必)
　(題自必就生避熟經/學之興駸駸日上矣)
　　　張稷
張稷字衞君除尚書侍郎左丞朝賀陛見進對威儀辭
令辨達明帝深奇異之拜膠東相
　(案范/書闕)
　　　吳祐
吳祐遷膠東相有男子母俱行道遇姦辱其母長遂殺
之追捕行長祐問長有子乎曰有妻未有子召長妻至
獄解桎梏使同宿遂孕至冬行殺長囓指斷含血誓若
生男名吳生以報吳君也
　(案祐見東觀記安丘男子名母丘/長此所載不明定引用者脱誤)
　　　鄧通
鄧通字子淵遷越騎校尉為營吏士所敬畏天下嘆服
　(案范/書闕)
　　　宋度
宋度字叔平除謁者以詔書賜降俟朝(闕/)門門開度頓
首讓胡掾賜畢奏罷大鴻臚京師稱曰宋叔平一史奏
罷九卿
　(案度奏罷鴻臚不知何事但因謁者/而斥逐九卿失敬大臣之道矣范闕)
　　　宋叔平
豫章宋叔平為定陵令素杯食麥飯
　(案東漢人名兩字者尠此豈以/字行即奏罷九卿者耶范不載)
　　　髙吕
髙吕為廣漢太守朝省官事晝誦經典
　(案范書闕仕優則學昔賢所訓豈必一腰墨綬便/甘為俗吏乎况引經斷獄尤為有益吕得之矣)
　　　徐防
安帝即位太尉徐防以災異寇賊策免
　(案防見東觀記范同時防自陳過咎不敢居大/位亦異于持禄固寵者特朝廷不宜策免之耳)
　　　王充
王充字仲任家貧無書至京師往寺中省所賣書一見
便憶于宅内門墻屋柱皆施筆硯簡牘見事而作著論
衡八十五篇
　(案充㑹稽上虞人充所著論衡時多拘/滯未見雄偉而或以為秘玩何也范同)
謝夷吾薦充曰充之天才非學所加雖前世孟軻孫卿
近漢揚雄劉向司馬遷不能過也
　(案夷吾此表未/免奬充過甚)
　　　陳堪
陳堪仕郡為五官掾府君被徴廷尉堪以五毒加身體
斷舌無聲
　(案范書闕堪之事主可謂/忠矣天下孰不願以為臣)
　　　華崧
華崧為河南尹優賢養民興崇教化至其翦治强宗威
烈不虧遂見譖殺
　(案范/書闕)
　　　華松
華松為司隸校尉是時貴戚專勢松下車閉閤不通私
書不與豪右相見姦匿犯者輒奏豪羣斂手由是深見
非恨
　(案此文義與前傳絶相類疑即一人前尹/河南後任司𨽻其名或傳寫之譌也范闕)
　　　戴封
戴封字平仲遷西華令其年大旱禱請無獲乃積薪坐
其上以自焚火起而大雨逺邇嘆服遷中山相
　(案封濟北剛人積薪自焚近于愚僧所為不然直與/暴巫尫等耳抑封善于占雨知其當以時降故為此)
　(以衒名耶平/仲范作仲平)
　　　許荆
許荆字子張少喪父養母孝順家貧為吏無有船車休
假常單步荷擔上下清節稱于鄉里
　(案荆㑹稽陽羨/人范載循吏傳)
荆兄子常報讎殺人怨家㑹衆操兵至荆家欲殺之㑹
荆始從府休歸與相遇因出門解劍長跪曰前無狀相
犯咎皆在荆不能相教兄既早殁一子為嗣如全死者
傷其滅絶今願殺身代之塞咎雖死已往猶謂更生怨
家扶起荆曰許掾郡中稱為賢吾何敢相侵因遂委去
　(案荆之愛兄固足感動怨家然亦其平日賢聲先/為之奪也人或名滿海内而鄉里薄之奚取焉)
荆為桂陽太守耒陽有蔣均者兄弟爭財互相言訟荆
嘆曰教化不行罪在太守乃使吏上書陳狀乞詣廷尉
均兄弟感悔各求受罪郴人謝𢎞等不養父母兄弟分
析因此皆還供養者千有餘人
　(案荆貧而養母死以報兄惟躬行孝弟故治/民亦以孝弟為先也語云以身教者從信然)
　　　許季長
許季長為湖令州郡皆被蝗災過湖縣飛去不入
　(案范/書闕)
　　　司馬苞
司馬苞字仲成東緡人也為太尉常食麄飯著布衣妻
子不厯官舍㑹司徒楊震為樊豐等所譖連及苞苞乞
骸骨未見聽以疾薨
　(案范書苞無傳安帝紀載元初中大司農山陽司馬/苞為太尉二年六月太尉司馬苞薨范之簡畧如此)
　　　張冀
豫章張冀字仲宗為廣陵守舉孝子吳奉為孝亷奉齎
金為禮冀閉門不受而奉以囊盛金夜投冀園中而逝
冀追不及齎金至廣陵還奉
　(案范書闕一本作張載卻投園之金其難更/甚于四知也千里齎還冀豈以博名髙哉)
　　　趙煜
趙煜少嘗為縣吏奉檄送督郵煜心恥于厮役遂棄車
馬去到􁙿為資中詣杜撫受韓詩究竟其術
　(案煜字長君㑹稽山隂人游學積二十年不歸其家/至為發喪制服所著有吳越春秋詩細厯神淵可謂)
　(好學深思之士矣范書又載南陽馮良事與/長君事前後雷同不知何以一時有此二士)
　　　杜撫
杜撫字叔和犍為武陽人少有髙才受業于薛漢定韓
詩章句
　(案撫作詩題約義通學者傳/之曰杜君注范載儒林傳)
　　　許敬
許敬字鴻卿其吏有誣君者㑹于縣令坐敬拔刀斷其
席曰敬不忍與惡人同席
　(案袁紀敬汝南平輿人仕至司徒敬值竇鄧閻氏之/盛直道而進三家之敗多所染汙敬謗不及己當世)
　(以此奇/之范闕)
　　　廣漢儒
廣漢儒字叔林為東郡太守烏巢于㕔事屋梁兎産于
牀下
　(案范/書闕)
　　　玉况
玉况字文伯京兆杜陵人也代為三輔名族該總五經
志節髙亮為陳留太守性聰敏善行德教永平十五年
蝗蟲起泰山彌衍兖豫過陳留界飛逝不集五榖獨豐
章和元年詔以况為司徒
　(案范書况無傳惟見虞延班彪傳中二人皆况所辟/也東閣招賢况不愧矣又光武紀建武二十三年九)
　(月陳留太守玉况為大司徒二十七年四月司/徒玉况薨與謝書不合必有一誤玉姓音宿)
　　　班固
固年十三王充見之拊其背謂彪曰此兒必記漢事
　(案固之文詞美矣特其出入竇氏以不教學諸子卒/至身陷大戮視乃父傾側危亂之間而仕不急進貞)
　(不違人者將無愧/乎范書附彪傳後)
　　　陳嚚
㑹稽陳嚚少時于郭外水邊捕魚人有盜者嚚見避于
草中追以魚遺之盜慚不受自後無復取焉
　(案以魚遺盜是以道止盜莊子曰盜亦有道乎/則止盜豈無道乎嚚葢得老氏之學者范闕)
　　　陳翔
陳翔遷定襄太守寛猛俱濟
　(案翔字子麟汝南邵/陵人范載黨錮傳)
　　　馮魴
馮魴為侍中稍遷衞尉能取悦當時為安帝所寵帝幸
其府留飲十日賜駭犀玉具綬珮刀紫艾綬玉玦
　(案魴見東觀記此為侍中者魴孫石也東觀記及范/書皆作石事謝書當亦從同後世類事之書不探全)
　(傳本末故/混淆若此)
　　　唐羌
唐羌字伯游辟公府補臨武長縣接交州舊獻龍眼荔
枝乃生鮮獻之驛馬晝夜傳送之至有遭虎狼毒害頓
仆死亡不絶道經臨武羌乃上書諫曰臣聞上不以滋
味為德下不以貢膳為功故天子食太牢為尊不以果
實為珍伏見交趾七郡獻生龍眼等鳥驚風發南州土
地惡蟲猛獸不絶于路至于觸犯死亡之害死者不可
復生來者猶可以救也此二物升殿未必延年益壽帝
從之章報羌即棄官還家不應徴召著唐子三十餘篇
　(案范書闕惟見和帝紀云舊南海獻龍眼荔枝十里/一置五里一候奔騰阻險死者繼路時臨武長汝南)
　(唐羌上書陳狀帝從之勅大官勿復/受獻葢一騎紅塵不獨始于天寶也)
　　　張青
青字公然東都聊城人
　(案范書青事載張酺傳中青以被矢貫咽音聲流喝/前郡守不能舉酺上書言青三世死節宜䝉顯異薦)
　(賢受上賞/酺不愧矣)
　　　王黨
王黨遷汝南太守拔才禮士不敢自專故能化清于上
事緝于下
　(案范/書闕)
　　　髙慎
陳王鈞多不法行天子大射禮陳國户曹史高慎諫國
相曰諸侯射豕天子射熊八彛六樽禮數不同昔季氏
設朱干玉戚以舞大夏左傳曰惟名與器不可以假人
奢僭之漸不可聽也于是諫諍不合為王所非坐司寇
罪
　(案明帝子陳敬王羨薨子思王鈞嗣鈞立多不法國/相二千石不與相得者輒隂中之髙慎此疏典核古)
　(勁最是精/彩范闕)
　　　周燮
燮居家清處非法不言兄弟父子室家相待如賔鄉曲
不善者皆從其教
　(案燮字彦祖汝南安城人燮非身所耕漁則不食鄉/黨宗族希得見者舉孝亷賢良方正特徴皆以疾辭)
　(亦髙/士也)
　　　岑熈
岑熈遷魏郡太守人歌之曰我有荆棘岑君伐之我有
蟊賊岑君遏之狗吠不驚足下生氂含哺鼓腹焉知凶
災我喜我生獨丁斯時美哉岑君於戲在茲
　(案熈岑彭𤣥孫尚安帝妹湼陽公主少為中郎將朝/廷多稱其能故遷守魏郡在位二年無為而化洵良)
　(二千石也范書以附祖/後故不載之循吏傳)
　　　陳楚
陳楚嘗賜食于上楚稱眼無所見以肉投羮
　(案賜食之禮至煩且嚴如此則不敬孰甚葢必有/不得已而然者引史者不溯其源何啻説夢范闕)
　　　李燾
李燾為青州刺史發璽書于本縣傳舍乗法駕騑驂朱
軒就路奏免四郡相百城怖懼悉豫棄官
　(案范書闕一家哭固猶愈于一路然封疆重臣視屬/吏功名如土芥輒行劾免亦非有容之量且其中保)
　(無喜怒任情毁譽過聽者耶/燾之督案非中庸之道也)
　　　石(闕/)
石(闕/)為雁門太守廣宣恩惠懐保殊俗逺方皆服其德
　(案此見北堂書鈔/遺其名范不載)
　　　陳禪
陳禪字紀山為州治中從事時刺史為人苛刻受納臧
賄禪當傳拷乃至笞掠無算五毒畢加神意自若辭對
無變事遂釋
　(案禪巴郡/安漢人)
禪拜諫議大夫永寧元年西南夷撣國王獻樂及幻人
能吐火自支解易牛馬頭明年元㑹作之于庭安帝嘗
與羣臣共觀大奇之禪獨離席舉手諫曰昔齊魯為夾
谷之㑹齊作侏儒之樂仲尼誅之帝王之庭不宜設夷
狄之技尚書陳忠劾奏禪曰昔合歡之樂舞于堂四夷
之樂陳于門今撣國越流沙踰縣渡萬里貢獻非鄭衞
之聲佞人之比而禪廷訕朝政請劾禪下獄有詔勿收
左轉為𤣥莵候城障尉
　(案禪奉詔貶秩即行就道㑹有遼警追拜為遼東太/守禪不用兵而服之則知諌設夷樂非徒迂濶也陳)
　(忠沛國洨人字伯始陳咸之裔劾禪以阿帝所/謂教咸諂者忠真得其傳耶范書自有傳也)
　　　聞人綂
聞人綂字文公昔為督郵家貧無馬行則負擔卧則無
被連麕皮以覆不受人一餐之饋
　(案范/書闕)
　　　梁竦
和帝追封諡皇太后父梁竦為褒親愍侯改殯賜東園
畫棺玉匣衣衾
　(案竦字叔敬安定烏氏人綂次子少習孟氏易以經/籍自娛非富貴而驕者後為竇氏誣陷死漢陽獄至)
　(和帝以太后父故迎喪改殯也諸本竦皆/誤作松松竦之兄也太后則竦所出耳)
　　　梁不疑
梁不疑子為潁隂侯𦙍子為城父侯冀一門三皇后六
貴人二大將軍夫人女侯邑稱君七人尚公主三人其
餘卿將尹校五十七人
　(案范書不疑子名馬𦙍子名桃皆乳臭哇耳而遽佩/侯印冀門驕貴若此敗家亡宗豈徒然哉不疑好經)
　(書善待士冀隂嫉之及梁氏誅/滅不疑己先卒孰云天道逺耶)
　　　李壽
李壽薦異行
　(案范/書闕)
　　　孔喬
喬字子松宛人也學古文尚書春秋左氏傳常幽居脩
志鋭意典籍至乃厯年身不出門鄉里莫得瞻見公車
徴不行卒于家
　(案范/書闕)
　　　李昺
昺字子然鄭人也篤行好學不羨榮禄習魯詩京氏易
室家相待如賔州郡前後禮請不應舉茂才除召陵令
不到官公車徴不行卒
　(案范/書闕)
　　　郎宗
宗字仲綏安丘人也善京氏易風角星算推步吉凶常
負笈荷擔賣卜給食瘠服閒行人莫得知安帝詔公車
徴策文曰郎宗李昺孔喬等前比徴命未肯降意恐主
者玩弄禮意不備使難進易退之人龍潛不屈其身各
致意禮遣詣公車將以補察國政輔朕之不逮青州被
詔書遣宗詣公車對策陳災異而為諸儒之表拜議郎
除吳令到官一月時卒暴風宗占以為京師有大火定
火發時果如宗言諸公聞之表上博士徴宗恥以占事
就徴文書未到夜懸印綬置㕔上遁去終于家子頡自
有傳
　(案安帝詔語允恭克讓如諸賢名不副/實何恥以占事就徴宗之識髙矣范闕)
　　　王輔
輔字公助平陸人也學公羊傳援神契常隠居野廬以
道自娛辟公府舉有道對策拜郎中陳災異甄吉凶有
驗拜議郎以病遜安帝公車徴不行卒于家
　(案范書孔喬等四人名見樊英傳建光元年詔公車/賜策書徴南陽樊英陳留楊倫及喬等六人惟郎宗)
　(楊倫到洛陽餘皆不就徴也夫樊英最知名而張楷/譏其進退無據李固朱穆等以為處士純盜虚聲則)
　(英等之名乃以徴聘而毁四子/之終于隠逸豈非蠱上之吉乎)
　　　施延
延字君子蘄縣人少為諸生明于五經星官風角靡有
不綜家貧母老周流傭賃常避地于廬江臨湖縣種𤓰
後到吳郡海鹽取卒月直賃作半路亭又以養其母是
時吳㑹未分山隂馮敷為督郵到縣延持帚往敷知其
賢者下車輪使入亭請與飲食脱衣與之餉錢不受順
帝徴拜太尉年七十六薨
　(案范書延之見用以安帝求直言陳忠慮言事者必/多激切乃上疏豫通帝意且云有道之士對問髙者)
　(宜特遷一等以廣直言之路書奏詔拜有道髙第士/沛國施延為侍中後位至太尉則延之用忠實成之)
　　　任防
任防字文始為司隸校尉下車嘗食乾飯十日一炊閉
閤不通豪右施設禁令案法貴戚斂手致相約勅不敢
干越
　(案范書闕謝書中語句相/仿者多故當以此遜耳)
　　　王賜
王賜拜南陽太守羊皮鹿身車毁不改馬羸不易
　(案范書闕疑即/王暢之訛也)
　　　黄昌
黄昌㑹稽人為蜀郡太守初昌為州書佐其婦歸寧于
家遇賊被擄遂流轉入蜀為人妻其子犯事詣昌自訟
昌疑母不類蜀人因問所由對曰妾本㑹稽餘姚戴次
公女州書佐黄昌妻也妾嘗歸家為賊所掠遂至于此
昌驚呼前謂曰何以誌黄昌耶對曰昌左足心有黒子
自言當為二千石昌乃出足示之因相持悲泣還為夫
婦竟以禮重焉
　(案昌字聖貞㑹稽餘姚/人范書所載與此畧同)
昌為宛陵令嚴毅好發姦伏有盜車葢者昌不言密令
人至賊家掩取之悉收一家一時殺之百姓戰懼咸稱
明也
　(案車葢小盜即曰杜漸何至殱其一家昌/其蒼鷹乳虎之流與當是東漢第一酷吏)
昌為蜀郡太守未至郡時蜀有童謡曰兩日出天兵戢
　　　(闕/)紹
㑹稽(闕/)紹字文肅為范令不入内舍常卧㕔事上
　(案為令不入内舍此作縣譜也欲寡則心清而政平/夫何憂煩劇朱子論孔明人物以為得寡欲養心之)
　(助意正如/此范闕)
　　　侯瑾
侯瑾字子瑜傭作為資暮㸐柴讀書獨處一室如對嚴
賔
　(案范書闕傭身讀書東漢大儒/多有之後人便以傭為恥矣)
　　　樊英
順帝備禮徴拜英為五官中郎將
　(案時天子為英設壇席令公車令導尚書奉引賜几/杖待以師傅之禮延問得失英不敢辭因拜是職然)
　(竟以髙名召謗雖善言災異何補治道民/不失望葢其難哉英字季齊南陽魯陽人)
　　　祝皓
祝皓字子春志節抗烈篤于仁義為吏歸休先周旋鄉
里弔死問疾畢乃還家
　(案范書闕末世士大夫休官歸來多驕/其宗黨凌其父老胡不于子春是法)
　　　劉據
劉據為大司農以職事被譴召將加捶撲左雄諫曰九
卿位亞三公班在大臣行有佩玉之節動有庠序之儀
孝明皇帝始有撲罰皆非古典帝從而改之其後九卿
無復捶撲者
　(案據事范載左雄傳被譴下有召詣尚書傳呼促步/又加以捶撲數語文較通暢夫古者刑不上大夫况)
　(加笞撲夷于徒𨽻賈長沙所以痛哭也有明廷杖之/制起于宣宗後遂以為故事至有血裹朝衣預吞蚺)
(朝膽者使緹綺小卒凌辱重臣莫此為甚我以禮於戲/  一除其弊超越前代萬萬孔子云君使臣)
　(聖/矣)
　　　虞承
虞承字叔明拜諫議大夫雅性忠謇在朝堂犯顔諫諍
終不曲撓散俸禄賑給諸生言德無比
　(案范/書闕)
　　　左雄
左雄字伯豪為冀州刺史不舉煙火長食乾飯十日一
炊
　(案雄南郡湟陽人范稱其刺冀州不與豪傑交通奏/案貪猾無所回忌非清毅自處豈能若是而范不載)
　(其介節何歟至于封事屢上深中/時痼虞詡薦其有忠公節信然)
　　　戴良
戴良有失父零丁
　(案良字叔鸞汝南慎陽人范獨載其事母一節則必/幼而失父者也此未檢所出近髙宫詹士奇天禄識)
　(餘載之與齊諧記有失兒女零丁句/並列注云零丁今之尋人招子也)
　　　陳常
陳常字君淵晝則躬耕夜則賃書以養母
　(案范/書闕)
　　　薛惇
汝南薛惇為北海長史家貧坐無完席妻曰君無俸禄
給子孫復無完席耶惇以善席與妻自坐敗者妻慚不
敢復言
　(案此與王恭無長物事同世説不/列之德行函中亦闕事也范不載)
　　　雷義
豫章雷義字仲恭嘗濟人死罪罪者後以金二斤謝之
義不受金主伺義不在黙投金于承塵之上後葺治屋
得金金主已死義乃以付縣曹又義舉茂才讓于陳重
刺史不聽義遂佯狂披髪走不應命
　(案義豫章鄱陽人與同郡陳重為友即/所稱膠漆不若者也仲恭范作仲公)
　　　法真
法真隠居大澤講論術藝厯年不問(一作/窺)園圃
　(案真字髙卿一作喬卿扶風郿人太守雄之子識胡/廣于諸吏中事見廣傳真為闗西大儒前後四徴終)
　(不降屈范書載其答太守云以明府見待有禮故敢/自同賔末若欲吏之真將在北山之北南山之南矣)
　(友人郭正稱之曰名可得而聞身難得而見逃名而/名我隨避名而名我追數語皆妙天下遂開晉人風)
　(味/)
　　　徐相
吳郡徐相為長沙郡守常食乾飯不發煙爨後亡遺言
不受贈有一匹私馬賣以買棺
　(案范書闕殁則已焉猶砥/節于身後聖之清者也)
　　　崔瑗
崔瑗為濟北相光禄大夫杜喬為八使徇行郡國以臧
罪奏瑗徴詣廷尉瑗上書自訟得理出㑹病卒臨終顧
命子寔曰夫人稟天地之氣以生及其終也歸精于天
還骨于地何地不可藏形骸而歸鄉里其賵贈之物羊
豕之奠一不得受寔奉遺令遂留葬洛陽
　(案瑗字子玉涿郡安平人駰之子也專心學業顛沛/不廢令汲縣七年百姓歌之豈遷濟北而易其介者)
　(何杜喬以臧罪奏也喬清剛而不免于苛細瑗之被/劾或以此又華嶠書稱瑗自并日而食而愛士好客)
　(盛修肴膳或反譏其太奢臧之/所由寃乎自訟得理何損于名)
　　　沈輔
沈輔字伯禽㑹稽山隂人也輔少儉約約身以禮喪父
服闋推讓祖考財産田宅與親貧不足者
　(案范書闕束身以禮則必儉能儉則田宅寶/賄俱為無用之物故伯禽之讓要從知禮來)
　　　范丹
范丹字史雲陳留人也所居卑陋有時絶糧閭里歌之
曰甑中生塵范史雲
　(案范書丹作冉注云或作丹閭里之歌尚有釡中生/魚范萊蕪一句此畧也丹違時離俗過為詭激其梁)
　(伯鸞閔仲/叔之流與)
丹為郡功曹每休假上下常單步策杖同類以車牛與
之不取
丹與王奐親善奐後為漢陽太守丹于道候别之奐曰
行路倉卒非陳濶之所可共到前亭宿息以敘分隔丹
曰今子逺適千里㑹面無期如其相追將有慕貴之譏
矣便起告違拂衣而去奐瞻望弗反丹長逝不顧
　(案丹逺迹慕貴拂衣别友髙行尠儔矣後世/送人作郡非忮即諂耳安得史雲一砭之)
　　　仇覽
覽為縣陽遂亭長好行教化人陳元凶惡不孝其母詣
覽言元覽呼元誚責元以子道與一卷孝經使誦讀之
元深改悔倒母牀下謝罪曰元少孤為母所驕諺曰孤
犢觸乳驕子罵母乞今自改母子更相向泣于是元遂
修孝道後成佳士
　(案范書覽字季智一名香陳留考城人為/蒲亭長與此不同載化導陳元事亦小異)
　　　黄真
黄真字夏甫
　(案真為陳留小吏吳祐舉孝亷于祖席識之後為新/蔡長世稱清節則吳祐之知人不出郭有道下也范)
　(不載/其字)
　　　劉祐
劉祐字伯巨宗室𦙍緒代有名位少脩操行學嚴氏春
秋小戴禮古文仕郡為主簿郡將小子常出錢付之令
市買果實祐悉以買筆墨書具與之因白郡將言郎君
年可入小學而但傲狠逺近謂明府無過庭之教請出
授書郡將為使子就祐受經五日一試不滿呈限决罰
遂成學業
　(案祐字范作伯祖中山安國人仕終河南尹黨錮/事起幸不及禍其有明哲之知者耶祐一本作佑)
祐為司隸校尉時權貴子弟罷州郡還京師者每至界
首輒改易輿服隠匿財寶
　　　沈豐
沈豐為零陵太守為政慎刑重殺愛民養化罪法辭訟
初不厯獄嫌疑不决一斷于口鞭杖不舉而無刑戮僚友
有過初不暴揚有奇謀異畧輒為談述曰太守不及
也到官一年甘露降原陵佻陽五縣流被山林膏潤草
木瑞芝生于堂下
　(案豐隠惡揚善忠厚格天/宜有甘露瑞芝之應范闕)
豐為零陵守有三黄龍望府中
豐為太守吏有隂過長假還家
　(案豐洵良二千石也/不識范書何以見遺)
　　　羊續
羊續字興祖太山人為南陽太守以清率下半月一炊
惟卧一幅布綯敗糊紙補之
　(案續太山平陽人其先七世二千石續不特清風絶/人至守廬江南陽二郡削平叛賊厥功甚偉所謂淡)
　(泊明志寧靜/致逺者耶)
續為南陽守鹽豉共一壺
續好啖生魚府丞焦儉以三月望餉鯉魚一頭續不為
意受而懸之于庭少有皮骨明年三月儉復致一魚續
出昔枯魚以示儉遂終身不復食
　(案人雖介節不能無好投其所好取且不覺續之/懸魚是真能自制者范載甚畧不如本書之腴)
續妻與婢俱到官閉門不納病困謂子祕曰吾有馬一
匹賣以買棺牛車一乗載喪歸勿受郡送也
　(案范書稱續妻與子祕到官續閉門不納即遣與母/歸後卒時府丞焦儉遵續先意不受賻錢與本書不)
　(同/)
靈帝欲以羊續為太尉時拜三公者皆輸東園禮錢千
萬令中使督之名為左騶其所之往輒迎致禮敬厚加
賜賂續乃坐使人于單席舉緼袍而示之曰所資惟斯
而已故不登三公位而徴為太常卿
　(案興祖不登公位所謂不以三公易介/者較崔公冀州名士其芳臭何如范同)
　　　趙嘉
趙嘉年四十餘重疾乃為遺令勅兄子曰可立一圓石
于我墓前刻之曰漢有逸民趙姓名嘉有志無時命也
奈何投筆而卒
　(案范書嘉乃趙岐初名字臺卿後因避難改名岐字/邠卿范稱其遺令後疾愈仕至太常年九十餘卒此)
　(誤/)
　　　陳謙
陳謙字伯謙為御史中丞同郡宣豐時為衞尉司徒位
缺尚書欲案以補之咨問于謙謙正坐不答豐亦因士
大夫謂謙謙曰位不可妄假人三司位重上和隂陽下
訓五品豈可得處宣豐何人而欲居稷卨之官傳語者
愧而退
　(案伯謙不阿同郡洵乎邦/之司直德與位稱矣范闕)
　
　
　
　
　
　
　後漢書補逸卷十
欽定四庫全書
　後漢書補逸卷十一　監察御史姚之駰撰
　　謝承後漢書第三
　　　董种
董种琅邪姑幕人為不其令赤雀乳㕔前桑上民為作
歌頌
　(案范書董作童种作恢注云謝書作僮种又作董仲/今所傳本乃作董种未知孰是种又有咒虎一事與)
　(乳雀並傳當由信及豚/魚非闗仙術种字漢宗)
　　　馮緄
馮緄字鴻卿少學公羊春秋為車騎將軍南征武陵蠻
賊軍至長沙賊聞悉詣營乞降進擊斬首四千餘級受
降十餘萬人荆州平定賜錢一億固辭不受
　(案緄巴郡宕渠人學公羊春/秋范作學春秋司馬兵法)
緄南征表奏應奉賜金錯刀一具
　(案奉以緄薦為司隸及其成功又推/美于奉較大樹將軍尤多讓善一節)
緄子鸞舉孝亷除郎中
　(案范書稱緄弟允清/白有孝行不載其子)
　　　周乗
周乗為交趾刺史舉奏二郡穢濁太守屬縣解印綬棄
官者四十餘城
　(案范/書闕)
　　　宗慶
宗慶遷長沙太守人多以乏衣食産乳不舉慶切讓三
老禁民殺子比年之間民養子者三千餘人男女皆以
宗為名
　(案此與賈父所生事絶相類而/獨冺没不章有幸不幸也范闕)
　　　彭脩
彭脩字子陽海賊丁義欲向郡郡内驚惶不能捍禦太
守聞脩義勇請守吳令身與義相見宣國威德賊遂解
去民歌之曰時歲倉卒盜賊從横大㦸强弩不可當賴
遇賢令彭子陽
　(案脩㑹稽毗陵人時仕郡為功曹海賊所向即脩之/本郡也范書稱賊張子林作亂郡請脩守吳脩與太)
　(守俱出討賊飛矢雨集修障扞太守而為流矢所中/死太守得全賊素聞其恩信即殺弩中脩者餘悉皆)
　(降言曰自為彭君故降不/為太守服也與此不同)
　　　劉騊駼
劉騊駼除樅陽長以病免吏民思而歌之曰悒然不樂
思我劉君何時復來安此下民
　(案騊駼于永初中為校書郎與謁者劉珍等著作東/觀撰集漢記因定漢家禮儀是以循吏而兼文苑未)
　(易才/也)
　　　張綱
漢安元年選遣八使巡行張綱獨埋輪都亭奏大將軍
梁冀無君之心十五事皆臣子所切齒者
　(案綱字文紀犍為武陽人留侯裔孫時八使中惟綱/年少官微而埋輪獨奏京師震竦冀雖固寵亦為寒)
　(心真千古一舉也後巡使多所糾彈而冀及諸宦官/互為救請多被寢遏賴种暠復劾其罪惡國法乃伸)
　(葢狐狸者豺狼之爪牙自古無有/權奸在位而能澄清吏治者矣)
　　　劉虞
虞父舒丹陽太守
　(案虞字伯安東海郯人范載虞/祖嘉為光禄勲而佚其父名)
虞通五經東海王恭之後
　(案范稱虞守道慕名為/季漢之名宗子信然)
　　　蔣崇
蔣崇為北海相督郵闕更選功曹吏徐䝉曰無可為者
惟功曹耳崇遂署蒙遣行縣謂曰相以督郵為耳目也
　(案范書闕䝉自薦之公過于内舉不/避親者相即從而任之可謂知人)
　　　祝良
良字邵平長沙人聰明博學有才幹以亷平見稱
良為洛陽令常侍樊豐妻殺侍婢置井中良收其妻殺之
　(案良令洛陽時太尉龎參夫人殺前妻子良率吏卒/入府案實其事有司以良擅折辱宰相繫獄吏民守)
　(闕請代其罪者日數千萬詔乃原刑具見參傳則良/真不畏强禦者然亦見東京守令能行已志如此又)
　(陳龜疏云前凉州刺史祝良初到州太守令長貶黜/將半政未踰時功效卓然則良原刑後又拜刺史漢)
　(世用人若此所/以多賢長吏也)
　　　王奐
王奐字子昌河内武德人明五經負笈追業常賃灌園
恥交勢利為考城令遷漢陽太守徴拜議郎卒
　(案奐亦獨行之士也故/與范丹友善别見丹傳)
　　　高𢎞
高𢎞字伯武河内山陽人也為琅邪相自負笈單步入
界聽探風俗厚薄
　(案范/書闕)
𢎞到官悉出舍中供設付外冬坐羊皮夏坐板榻以桑
杯盛漿水妻子不厯官舍
　(案謝書載亷吏多而且詳范俱/遺之未免輕介節而重禄位矣)
　　　張陵
張陵字處仲為尚書初為梁冀弟𦙍所舉孝亷正月歲
初百官朝賀冀恃勢不恤王憲帶劍入省陵比冀入勅
羽林虎賁奪冀劍即治劾奏罪𦙍謂陵曰舉君適以自
罰也
　(案陵此舉令漢季臣子猶知有君奸臣膽落于張尚/書矣范書作梁不疑為河南尹舉陵孝亷而謝書謂)
　(𦙍舉之𦙍亦尹河南但冀子非弟也且不疑好經書/善待士故陵為所舉彼狐狗之門處仲肯受其薦耶)
　(此則謝之譌也陵為/楷子范附祖霸傳)
　　　盛吉
盛吉為廷尉每至冬節罪囚當斷妻夜執燭吉持丹筆
夫妻相對垂泣决罪
　(案吉仁心若此天下豈有寃民/范書闕㑹稽典録云吉字君達)
吉自掌憲平法常懇惻垂念之
　　　皇甫規
皇甫規字威明以先零陸梁上疏自陳乃以規為中郎
將討降之㑹軍士大疫䂓親入菴廬巡視將士三軍感
悦
　(案規安定朝那人征羌屢著奇勲卒以忤宦官獲罪/居家教授所著述皆傳世洵文為儒宗武為將表者)
　(耶後黨事起乃恥以西州豪傑不預自訟于朝其真/子輿氏所稱豪傑之士與非霍去病趙充國之儔也)
　　　王暢
王暢拜南陽太守下車振厲威風
　(案暢字叔茂王龔之子范附龔傳為守時豪黨/有釁穢者使吏發屋伐樹堙井夷竈亦近酷矣)
暢計日受俸不噉魚肉
　(案時郡中奢豪相尚暢故布衣皮褥車馬羸敗以矯/其弊南陽帝鄉治之不易必也狂狷乎劉景升諫之)
　(淺矣暢子謙謙/子粲即仲宣也)
　　　朱寵
朱寵字仲藏為太尉家貧食脱粟飯卧布被朝廷賜錦
被粱肉皆不敢當之
　(案范書寵事附見鄧隲傳中寵初辟隲府稍遷潁川/守治理有聲又桓郁傳載郁門人楊震朱寵皆至三)
　(公則寵之經明行修有自來/矣寵字范作仲威京兆人)
　　　許永
許永字永先為司隸校尉是時奄侍在内貴幸用勢永
舉法無所迴避京師號曰許游光
　(案范/書闕)
于時中官子弟為令長官者並棄官去威烈風行于是
深見怨于宰臣遂見誣譖當下廷尉永謂友人曰永年
七十庶幾以忠義致身未得殱姦人之首而先賊受害
何能復入奏對刀筆吏乎遂仰藥而死
　(案永秉法無避權倖寒心一死/亦足報國不得以明哲譏之也)
　　　賈彪
賈彪舉孝亷補新息長小民困貧多不養子彪嚴為其
制與殺人同罪養子者千數僉曰賈父所生男名賈子
女名賈女以此豐丁口也
　(案彪字偉節潁川定陵人即所/稱賈氏三虎偉節最怒者也)
　　　蘇章
蘇章字士成北海人負笈追師不逺萬里
　(案范/書闕)
　　　宗度
豫章宗度拜零陵令縣民杜伯夷清高不仕度就與髙
談伯夷感德詣縣縣署功曹
　(案范書闕杜伯夷附見子根傳中名安少/有志節號奇童位至巴郡太守甚得聲譽)
　　　郭諒
郭諒字恒直朗隂人師事杜喬李固之誅詣闕上書乞
收斂不聽因往守視其喪扇䕶蠅蟲
　(案范書作李固弟子汝南郭亮諒同亮古字通耳諒/上書時年始成童義之所在死不為懼彼胡廣趙戒)
　(輩備位三公乃畏愞不爭反受冀賞此五尺童子所/羞稱者楚國先賢傳又載南陽董班聞固死奔赴守)
　(喪天子為之感動豈其時忠義之氣在/野不在朝乎抑冀威燄之銷鑠已甚也)
　　　楊章
楊章為杜喬所辟為平原令棄官還聞固喬曝尸星行
赴洛著弊衣赤幘守其屍驅䕶蠅蟲天子嘉其忠義聽
殯斂之
　(案范書作楊匡陳留人袁書亦同范杜喬傳稱喬故/掾楊匡聞喬慘死星行到洛託為夏門亭吏守衞尸)
　(喪又帶鐵鑕上書并乞李杜二公骸骨/太后許之因送喬喪還葬行服烈士哉)
　　　徐栩
吳郡徐栩為小黄令時陳留遭蝗過小黄飛逝不集刺
史行部責栩不治栩棄官蝗應聲而至刺史謝令還寺
舍蝗即皆去
　(案范書闕蝗不入境循吏美談此更隨令/來去若巧相避然甚哉德政之感召深也)
　　　宣仲
宣仲為臨涇長吏民扳留改為宜民
　(案劉昭注郡國志云此見謝書李固傳而/范志無此固傳亦不載則范書之疎畧也)
　　　李固
固改易姓名杖策驅驢負笈追師三輔學五經積十餘
年博覽古今明于風角星算河圖䜟緯仰察俯占窮神
知變每到太學密入公府定省父母不令同業諸生知
是郃子
　(案固字子堅漢中南鄭人司徒郃之子固忠烈彪炳/史冊彰彰而密入定省不令同業知姓名一事尤為)
　(髙畸范書獨/乃遺此何也)
固五察孝亷益州再舉茂才不應王府連辟皆辭以疾
　(案范/書畧)
固所授弟子潁川杜訪汝南鄭遂河南趙承等七十二
人相與哀嘆以為眼不復瞻固形容耳不復聞固嘉訓
乃共論集德行一篇
　(案時梁冀兇虐人避其燄杜訪輩乃能表彰固行/裒集成書可謂不負其師矣范書但有趙承名)
固臨終勅子孫素棺三寸幅巾殯斂于本郡墝埆之地
不得還墓塋汚先公兆域
　(案固為梁冀所害年僅五十四范但載固與胡廣趙/戒書不録此勅又案固對策引進鋭退速二語為老)
　(子篇續漢書亦然章/懐注云謝書作孟子)
　　　趙戒
戒字志伯蜀郡成都人也博學明經講授舉孝亷累遷
荆州刺史梁商弟讓為南陽太守恃椒房之寵不奉法
戒到州劾奏之遷河間相以冀部難理整厲威嚴遷戒
南陽太守糾豪傑恤吏人奏免中官貴戚子弟為令長
貪濁者徴拜為尚書令出為河南尹轉拜太常永和六
年特拜司空
　(案范書戒附見李固傳固議立清河王引胡廣及戒/寓書勸冀冀不從戒等遂懾威遷易守正不堅惜哉)
　(子典以共誅宦官/下獄其葢愆矣)
　　　趙典
趙典太尉戒之叔子也學孔子七經河圖洛書内外萟
術靡不綜貫受業者百有餘人天子宗典道懿尊為國
師位特進七為列卿寢布被食用瓦器靈帝即位典與
竇武王暢陳蕃等謀共誅中常侍曹節侯覽趙忠等皆
下獄自殺
　(案興字仲經范稱典遷長樂少府衞尉公卿表典博/學篤聞宜備國師㑹病卒使者弔祠乃與此大異袁)
　(紀載陳竇事亦無趙典名叙王暢事蹟頗繁而/誅常侍事亦不列暢此云下獄自殺恐有舛謬)
　　　媯皓
吳郡媯皓父為南郡坐事繫獄皓懐小石至公卿門輒
出石叩頭流血覆面父遂得免
　(案竇武傳稱尚書令陳蕃胡廣等皆國之貞士朝之/良佐尚書郎張陵媯皓等文質彬彬明達國典則皓)
　(之賢可知矣懐石救/父至誠而動也范闕)
　　　尹苞
陳留尹苞與同郡范史雲善二人俱貧出入共一單衣
到人門外苞年長常先著衣入須臾出解與史雲
　(案范書稱史雲所親善者李固王/奐也尹苞事無傳此范之遺畧者)
　　　朱穆
朱穆為尚書歲初百官朝賀有虎賁當堦置弓于地謂
羣僚曰此天子弓誰敢干越百僚皆避之穆呵之曰天
子之弓當戴之于首上何敢置地大不敬即收虎賁付
獄治罪衆皆肅然服之
　(案穆字公叔南陽宛人亦稱文忠先生祖暉范書有/傳穆附焉避弓事續書作桓帝臨雍與此不同夫小)
　(人假密神器侮弄大臣往往有之/公叔臨事不惑可為士大夫吐氣)
穆為尚書讜言正直
穆因進見諫曰臣聞漢家舊典置侍中中常侍各一人
省尚書事黄門侍郎一人傳發書奏皆用姓族自和熹
太后以女主稱制不接公卿乃以閹人為常侍小黄門
通命兩宫自此以來權傾人主窮困天下宜皆罷遣博
選耆儒宿德與參政事
　(案常侍持權始于和熹後世乃承女主故事遂至肆/横故雖女中堯舜亦不宜稱制也使早從穆言豈至)
　(亡國于奄/䜿之手哉)
穆少有英才學明五經性矜嚴疾惡不交非類年二十
為郡督郵迎新太守見穆曰君年少為督郵因族勢為
有令德穆答曰郡中瞻望明府如仲尼非顔回不敢以
迎孔子更問風俗人物太守甚奇之曰僕非仲尼督郵
可謂顔回也遂厯職股肱舉孝亷
　(案穆以顔子自擬未免過當然觀其為人立節忠清/䖍恭機密亦賢者也蔡邕謂其貞而孤有羔羊之節)
　(良然穆文詞更擅絶古今邕乃至其家自/寫之特絶交一論不無褊狹耳范不載)
穆為冀州刺史有宦者趙忠喪父僭為璠璵玉匣穆下
郡案驗遂發墓剖棺陳尸出之而收其家屬帝聞大怒
徴詣廷尉穆臨當就道冀州從事欲為書像置㕔事
上穆留板書曰勿畫吾形以為重負忠義之未顯何形
像之足紀也
　(案此足見公叔之貞而孤也楊龜山譏其從梁冀/之辟不得為貞孤亦責備賢者意耳畫像事范闕)
　　　劉寵
劉寵為司徒卧麤布被
　(案寵字祖榮東萊牟平人即為㑹稽守選一大錢/受之者也位至三公清操不易乃知布被非詐)
　　　唐約
唐約字仲謙拜尚書閑習舊典質素密靜自典機樞數
有直言美策每作表疏皆手自書之不宣于外處官不
言貨利之事當法不阿所私京師謡曰治身無嫌唐仲
謙
　(案無嫌嫌字非徒以韻與謙押也禮所以别嫌疑嫌/疑之際聖人所謹故公而嫌于私國而嫌于家人欲)
　(一毫未淨皆嫌也安得/無嫌如仲謙哉范闕)
　　　荀緄
荀緄字伯條拜尚書性明亮敏于衆職以最羣僚秉機
平直公卿大夫莫不憚之
　(案范荀淑傳淑仲子名緄八龍之一當即此也又淑/兄子昱亦字伯條何命字竟相同與又緄為濟南相)
　(畏憚宦官為子彧娶唐衡女行事若此/公卿大夫安得憚之豈别有一荀緄耶)
　　　曹破石
曹節弟破石為越騎校尉越騎營五伯妻有美色破石
從求之五伯不敢違妻執意不肯行遂自殺其縱暴無
道多類此
　(案范書見宦者曹節傳中節與王甫輩誅武蕃幽殺/太后權勢炎灼殆在左回天唐獨坐之上腐身薫子)
　(之禍至此極乎破石之奪/人妻其罪之小小者爾)
　　　龔遂
龔遂字巨卿拜尚書郎性敏達彌縫舊章深識典故每
入奏事朝廷所問應時建白桓帝嘉其才臺閣有疑
事一以委遂處當平决口筆俱著轉左丞
　(案口筆俱著四字簡而潔使/拙手為之數語不了也范闕)
　　　胡騰
胡騰辟荆州部南陽從事遇桓帝南巡又為䕶駕到南
陽騰自表上言乗輿所幸便為京師臣請荆州刺史比
于司隸臣職比于都官從事也
　(案騰字子升桂陽人騰之此表以扈蹕勲戚徴求無/厭故自請比職都官得以禁戢暴横引史者刪其前)
　(後遂覺無闗係矣騰為竇武府掾武/誅獨殯斂行喪坐是禁錮義士哉)
騰為從事萬事既辦一州肅然百寮敬服其能
　　　應奉
應奉字世叔少聰明自為兒童及長凡所經履莫不暗
記讀書五行俱下終成名儒
　(案奉汝南南頓人自曾祖父順為將作大匠後七世/通顯奉文武並展卓然人傑子劭即著漢官儀風俗)
　(通者應氏故世以/文章顯也范同)
奉為上計吏許訓為計掾俱到京師訓自發鄉里在路
書頓暮宿所見長吏賔客亭長吏卒奴僕目所更見皆
密疏姓名欲試奉還郡出疏示奉奉省讀之云前食潁
川綸氏都亭亭長胡奴名禄以飲漿來何不在疏坐中
皆驚
　(案今人行程每作日記若得與世叔同遊便/是行日記矣何必手録書頓暮宿四字亦鍊)
奉年二十時嘗詣彭城相袁賀賀時出行閉門造車匠
于内開扇出半面視奉奉即委去後數十年于路見車
匠識而呼之
　(案二事范書俱不載奉之天資/絶人如此宜其文武為憲也)
奉拜武陵太守坐公事免後武陵蠻復寇亂荆州車騎
將軍馮緄請與俱征拜從事中郎時詔奉曰蠻夷叛逆
作難積惡放恣鑊中之魚火熾湯盡當悉燋爛以刷國
恥朝廷以奉昔守南土威名播越故復式序重任奉之
廢興期在于今賜奉錢十萬駮犀方具劍金錯把刀劍
革帶各一奉其勉之
　(案奉之功馮緄實/成之見前緄傳)
　　　陳蕃
陳蕃為樂安太守郡人周璆髙潔之士前後郡守招命
莫肯至惟蕃能致焉字而不名特為置一榻去則懸之
　(案蕃見東觀記此所載與范同懸榻事/人不知有周璆則以孺子高名掩之耳)
蕃為豫章太守雅正矯俗以禮導下
蕃諫桓帝曰當今之世有三空田野空朝廷空倉庫空
是謂三空加之兵戎未戢四方離散是陛下焦心毁顔
坐而待旦之時也豈宜揚旗耀武騁心輿馬之觀乎
　(案時桓帝有幸廣成校/獵之舉故蕃疏諫之)
　　　周樹
周樹達于法善能解煩釋疑八辟從事
樹為從事刺史孟觀有罪俾樹作章陳事序要得無罪
也
　(案范書闕老吏刀筆能于一二/字間出入人罪當奉樹為鼻祖)
　　　胡廣
廣有雅才學究五經古今術藝皆畢覽之年二十七舉
孝亷
　(案廣字伯始/南郡華容人)
廣在台輔三十餘年經事六帝禮任甚優每遜位辭疾
及退逸田里未嘗滿歲輒復升進凡一履司徒三登太
尉及為太傅其辟命皆天下名士與故吏陳蕃李咸並
為三司蕃等每朝㑹輒稱疾避廣時人榮之
　(案廣生榮死哀為漢興以來人臣第一但始同李杜/議立清河繼憚于梁遂爾遷易阿順卒以受封析爵)
　(所稱天下中庸者得/無以鄉原為中行乎)
靈帝思感舊德乃圖廣及太尉黄瓊于省内詔議郎蔡
邕作頌文曰巖巖山岳配天作輔降神有周生申及甫允
茲漢室誕育二后曰胡曰黄方軌齊武維道之淵維德
之藪股肱元首代作心膂天之蒸人有則有類我胡
我黄鍾厥純懿巍巍特進仍踐其位赫赫王事七佩
其紱奕奕四牡沃若六轡衮職龍章其文有蔚參曜乾
台窮寵極貴功加八荒羣生以遂超哉邈乎莫與為二
　(案邕有言吾為碑銘多矣惟郭有道無愧耳此/頌雖奉制而作然胡公當之得不愧乎范闕)
　　　韋著
韋氏為三輔冠族著少修節操持京氏易韓詩博通術
藝
　(案著京兆人韋豹之子范附見韋彪傳中少以經行/知名屢徴不就後乃為中常侍逼迫不得已拜東海)
　(相竟坐論輸左校隠者恥之/北山有靈能無逋客之謝)
　　　李曇
曇少喪父躬事繼母酷烈曇性純孝定省恪勤妻子供
奉寒苦執勞不以為怨得四時珍玩先以進母與徐孺
子等海内列名五處士焉
　(案曇字雲闕潁川人范附見徐穉傳中陳蕃胡/廣薦章稱其德行純備葢非徒以隠為髙者)
　　　姜肱
肱祖父為豫章太守父為任城相性篤孝事繼母恪勤
母既年少又嚴厲肱感凱風之孝兄弟同被而寢不入
房室以慰母心也常與季江俱乗車行適野廬為賊所
刼取其衣物欲殺其兄弟肱謂盜曰弟年幼父母所憐
愍又未聘娶願自殺身濟弟季江言兄年德在前家之
珍寶國之英傑乞自受戮以代兄命盜戢刃曰二君所
謂賢人吾等不良妄相侵犯棄物而去肱車中尚有數
千錢盜不見也使從者追以與之亦復不受肱以物經
厯盜手因以付亭吏而去
　(案肱字伯淮彭城廣戚人肱有二弟仲海季江季其/少也世但知姜被為雁行佳話而不知夭夭棘心又)
　(有慰母一片苦忱/微謝書孰表之)
靈帝手筆下詔曰肱抗凌雲之志養浩然之氣以朕德
薄未肯降志昔許由不屈王道為化夷齊不撓周德不
虧州郡以禮優順勿失其意
　(案如詔語非聖主不能乃靈帝手筆得之要/見當時風氣下以石隠為髙上以求賢為美)
　　　楊髙
楊髙字聖建拜尚書淵懿博雅治術亦辦優納王事明
習國家典故幹機密之職夙夜周慎退食自公儀表偉
麗每朝賀百寮側目
　(案范/書闕)
　　　羊陟
羊陟遷河南尹計日受俸嘗食乾飯茹菜禁斷豪右書
疏不與交通斷理寃徒進用善士節操者旌表異行
　(案陟字嗣祖太山梁父人奏黜宦姻升進清亮/後黨事起僅免官禁錮其有明哲之知者耶)
　　　郭泰
泰遭母憂歐血發病厯年乃瘳
　(案泰字林宗太原界休人家世貧賤篤生畸士東漢/人品卓然第一泰范書作太此蔚宗私諱今宜改正)
泰之所名人品乃定先言後驗衆皆服之故適陳留則
友符偉明遊太學則師仇季智之陳國則親龎德公入
汝南則交黄叔度初泰始至南州過袁奉髙不宿而去
從叔度累日不去或以問泰泰曰奉髙之器譬之汎濫
雖清而易挹叔度之器汪汪若千頃之波澄之不清撓
之不濁不可量也已而果然泰以是名聞天下
　(案范書載泰所鑒士左原茅/容輩十許人此皆范所遺也)
泰所識太原郭長信王長文長文弟子師韓文布季子
政曹子元定襄周康子西河王季然雲中丘季智名靈
舉子師位至司徒季然北地太守其餘多典州郡者
　(案此皆泰同郡人/也范不列其官位)
泰以建寧二年正月卒自𢎞農函谷闗以西河内湯隂
以北二千里負笈荷擔彌路柴車葦裝塞塗葢有萬
數來赴
　(案范書但言千餘人/㑹葬而已不詳載)
　　　劉儒
郭林宗歎儒有珪璋之質終必為令德之士
　(案儒字叔林東郡陽平人林宗/稱其為口訥心辯真儒者也)
　　　李咸
咸字元卓汝南西平人孤特自立家貧母老常躬耕稼
以奉養學魯詩春秋公羊傳三禮三府並辟司徒胡廣
舉茂才除髙密令政多奇異青州表其狀建寧三年自
大鴻臚拜太尉自在相位約身率下常食脱粟飯醬菜
而已不與州郡交通刺史二千石牋記非公事不發省
以老乞骸骨見許悉還所賜物乗敝牛車使子男御晨
發京師百僚追送盈塗不能得見家舊貧狹庇䕃草廬
　(案范書咸無傳僅見胡廣傳中云廣所辟命皆天下/名士與故吏陳蕃李咸並為三司夫以咸居台輔而)
　(清節若此范/書遺之何也)
　　　度尚
尚進善愛人坐以待旦擢門下書佐朱儁恒歎述之以
為有不凡之操儁後官至車騎將軍逺近奇尚有知人
之鑒
　(案尚字博平山陽湖陸人特善于用兵數平寇盜乃/始由宦者進繼嫁禍張磐欲諉已過其亦小有才者)
　(耳續漢書云尚事母至孝通京氏易古文尚書為吏/清潔畧與范不同使尚果以孝子通經術豈肯呈身)
　(中貴誣謗/同列耶)
　　　劉瑜
劉瑜父祥為清河太守
　(案瑜字季節廣陵人范載其父名辨與此異瑜上書/陳事切中時機詔問災咎悉心直對亦剛直之士也)
　　　孔恂
孔恂字巨卿新淦人為州别駕從事車前舊有屏星如
刺史車曲翳儀式是時刺史行部發去日晏刺史怒欲
去别駕車屏星恂諫曰明使君傳車自發晚而欲撤去
屏星毁國舊儀此不可行别駕可去屏星不可省即投
傳去刺史追辭謝請不肯還于是遂不去屏星
　(案諫既行矣何必投傳漢人尚氣/節如此屏星車當也見説文范闕)
　　　楊喬
楊喬字聖達烏悦人也前後數上書陳故事
　(案范書喬事附/見弟璇傳中)
喬為尚書侍郎轉左丞自在臺閣閑練漢家故事前後
上表陳國政便宜
喬為尚書容儀偉麗數上書言政事桓帝愛其才貌詔
妻以公主喬固讓不聽遂閉口不食七日而死
　(案喬辭婚事義又出宋𢎞之上然益見世祖不强宋/公之聖德矣又孟嘗傳載喬薦嘗疏云臣前後七表)
　(而身輕言微終不䝉察喬之薦賢其誠如此别/本作楊髙字至達髙近喬聖近至傳寫訛耳)
　　　竇武
竇武上表曰今冬大寒過節毒害鳥獸爰及池魚城傍
松竹皆為傷絶
　(案武字游平扶風平陵人范書載武封事不見此語/或其所刪也又案襄楷傳楷延禧中因災異上疏有)
　(云前七年冬大寒殺鳥獸害魚鱉城傍竹栢之葉有/傷枯者又續漢書延熹元年洛陽城傍竹栢葉有傷)
　(者二書/正指此)
　　　朱震
朱震字伯厚性剛烈初為從事奏濟隂太守單匡臧罪
并連匡兄中常侍車騎將軍超三府諺曰車如雞棲馬
如狗疾惡如風朱伯厚
　(案震陳留人范附見陳蕃傳中震為仲舉之友仲舉/被難震棄官哭之匿其遺孤事覺誓死不言亦烈矣)
　(哉/)
震仕為郡主簿時户曹史袁叔穉以微過太守郭琮怒
閉閤罰之衆皆悚懼震排闥直入乃前諫曰袁史則故
御史珍之孫何為苛罰脱有奄忽如何遂釋之
　(案范/不載)
震又為郡從事曰震宿有負薪之憂力疾就車職重人
輕必不堪久時濟隂太守單匡在官放恣辟震詣見曰
當為鷹犬
　(案此即奏匡以前事/謝必有傳故詳序之)
　　　賀純
純字仲真㑹稽山隂人少為諸生博極羣藝下辟公府
三舉賢良方正五徴博士四公車徴皆不就後徴拜議
郎數陳災異上便宜數百事多見省納遷江夏太守
　(案范書李固傳云陛下即位聘南陽樊英江夏黄/瓊廣漢楊厚㑹稽賀純則純之名與英瓊比髙也)
　　　王逸
南郡王逸素與樊英善因與其書多引古譬諭勸使就
聘英順逸議談者失望
　(案范書無逸傳謝此事亦應載樊英傳中英初被詔/命僉以為必不降志及後應對又無奇謀深策英之)
　(名髙毁甚/逸實成之)
　　　符融
融見林宗便與之交以紹介于膺以為海之明珠未耀
其光鳥之鳳凰羽儀未翔膺與林宗相見待以師友之
禮遂揚名天下融致之也
　(案融字偉明陳留浚儀人為李元禮髙足以郭介李/遂有仙舟之羨則林宗最知人而偉明又知林宗其)
　(識巨/矣)
融遭黨事禁錮妻亡貧無殯斂潁川張元祖志行士也
來存融弔其妻亡知其如此謂言足下欲尚古道非不
清妙但禮設棺槨制杖衰孔子曰吾從周便推所乗羸
牛車以給殯融受而不辭云
　(案范稱融妻死鄉人欲為具棺服融不肯受曰古之/亡者棄于中野惟妻子可以行志云云與元祖所勸)
　(正合此云貧/無殯斂似誤)
　　　馮岱
馮岱字德山辟司徒劉寵府與四府掾屬並詣臺集議
邊事
　(案范書岱為陳留太/守附見符融傳中)
岱性忼慷有文武異才既到官融往相見薦苑冉為功
曹韓車為主簿孔伷為上計吏
　　　宋果
宋果字仲文
　(案范書果事見郭泰傳果性輕悍賴林宗/訓之遂折節為善仲文范作仲乙扶風人)
　　　徐淑
淑字伯進廣陵海西人也寛裕博雅好學樂道隨父慎
在京師贊孟氏易春秋公羊禮記周官善論太公六韜
交接英雄常有壯志舉茂才除渤海修令遷琅邪都尉
　(案是時左雄設限年試才之法淑年未及舉本郡充/選雄以聞一知幾詰之乃譴却郡夫知一乃徹始徹)
　(終之明知十乃因此推彼之學如以數求便成笨伯/左雄詰問或乖本㫖然澄清選舉未為失也後淑為)
　(度遼將軍有名于/邊見子璆傳中)
　　　劉寛
寛少學歐陽尚書京氏易尤明韓詩外傳星官風隅算
厯皆究極師法稱為通儒未嘗與人爭勢利之事
　(案寛見東觀記范書絶不載寛之能/學僅以為長者而已母乃失文饒耶)
寛嘗行有人失牛者乃于路就寛車中認之寛無所言
下駕步歸有頃認者得牛而送還叩頭謝曰慚負長者
寛曰物有相類事容脱誤幸勞見歸何為謝也
　(案此與卓茂認馬事絶相類由其胸中不見人非/不見已是推一牛之細凡名利何處著爭競來)
　　　袁忠
袁忠乗船戴笠詣王朗見朗左右僮從皆著青絳綵衣
非其奢麗即辭疾發而退
　(案忠字正甫為袁閎弟官沛相以清亮稱/附見閎傳王朗字景興肅之父也范畧)
　　　吳馮
吳馮字子髙為州郡吏休假先存恤行喪孝子次瞻病
畢拜覲鄉里耆老先進然後到家名昭逺近
　(案范書闕此可為今/世告假士大夫法)
　　　郭賀
郭賀字喬卿為荆州刺史到官有殊政百姓歌曰厥德
仁明郭喬卿忠正朝廷上下平
　(案賀雒陽人范附蔡茂傳後顯宗巡狩賜以三公之/服又勅行部去襜帷帝之褒與百姓之歌何相符也)
　(又郭躬孫亦名/賀范别有傳)
　
　
　
　
　
　
　
　後漢書補逸卷十一
欽定四庫全書
　後漢書補逸卷十二　　監察御史姚之駰撰
　　謝承後漢書第四
　　　張磐
張磐字子石為廬江太守潯陽令嘗餉一奩甘其子年
七歲就取一枚磐奪付外卒因私以兩枚與兒磐鞭卒
曰何故行賂于吾子
　(案磐之鞭卒真得謹/小慎微之意范闕)
磐以操行清亷見稱守廬江時京師諺曰聞清白張子
石
　　　晉文經
文經名曜逺近聲價已定徴辟不就療病京師不通賔
客公卿將相大夫遣門生旦暮問疾郎吏公府掾屬雜
出其門不得見也
　(案文經漢中人范附見符融傳文經與梁國黄子艾/純盜虚聲使公卿問疾王臣坐門融察其非真以語)
　(李膺而二子名譽頓/減適足為處士累耳)
　　　成瑨
成瑨字幼平𢎞農人少修仁義篤學以清名見舉孝亷
拜郎中遷南陽太守南陽舊多豪强中官黄門盤互境
界瑨下車威嚴以檢攝之
　(案范書瑨無傳/見岑晊傳中)
時桓帝美人外親張子禁怙恃榮貴不畏法網瑨與功
曹岑晊捕子禁付宛獄笞殺之桓帝徴瑨詣廷尉下獄
死
　(案張子禁范作張汜意其名也瑨之誅汜晊實成之/但一時戮其宗族賔客二百餘人未免已甚耳彼𢎞)
　(農坐嘯之謡黨禍實興于/此公孝其真賢知之過耶)
　　　劉瓆
劉瓆字文理平原人也遷太原太守郡有豪强中官親
戚為百姓所患瓆深疾之到官收其魁帥殺之所藏主
人悉坐伏誅桓帝徴詣廷尉以瓆宗室不忍致之于刑
使自殺
　(案瓆平原髙唐人范載襄楷疏云太原太守劉瓆南/陽太守成瑨去除姦邪其所誅翦皆合人望而陛下)
　(受閹䜿之譖乃逺加考逮則瓆/洵忠義之士也直道不容惜矣)
　　　范滂
滂汝南細陽人父顯故龍舒侯相
　(案滂字孟博范云汝南征羌人與此異滂與母/訣稱從龍舒君歸黄泉以父常相龍舒也范闕)
太守宗資署滂功曹滂外甥西平李頌為鄉曲所棄中
常侍唐衡書屬宗資資勅功曹占署文學滂不聽曰頌
則滂之姊子豈不樂其仕進但頌洿穢小人不宜玷汚
清朝不敢以私人
滂不聽宗資署李頌文學資遷怒捶功曹佐朱零零仰
曰范滂清裁猶以利刀齒腐朽今日寧受笞死而滂不
可違
　(案孟博不肯以親故使小人濫進其貞亮不必/言朱零何人具如此氣節何功曹中多賢者也)
　　　劉淑
劉淑字仲承舉賢良方正對策十二科為天下諸儒之
表擢為議郎
　(案淑河間/樂成人)
淑為侍中朝夕建議竭忠于朝補政二百餘事悉有章
篇朝廷有勞
　(案桓帝以淑宗室之賢特加敬異每有疑事常/密諮問而卒為宦官譖死何前聰而後蔽也)
　　　延篤
延篤遷京兆尹正身率下憂官如家䘏民如子
　(案篤字叔堅南陽犨人藝文類聚載先賢行狀云延/篤少從唐溪季度受左氏傳篤欲寫無紙乃借本誦)
　(之及辭歸季度曰卿欲寫傳何故辭歸篤曰已誦之/矣季度嘆曰嗟乎延生雖復端木聞一知二未足為)
　(喻也則篤之天姿頴異又絶/尋常文學吏治胥兼之矣)
篤徙京尹其政用寛仁憂恤民黎擢用長者與㕘政事
郡中懽愛三輔咨嗟焉
篤勸民農桑遂增户口榖食豐饒鄰郡老少歸之
　(案篤治京尹有聲時人語曰前有趙張三王後/有邊延二君其得民望如此邊名鳳陳留人)
篤為侍中自在機密常見進納上殿問政事得失以經
義古典諫帷幄之言不宣外也
　(案范書作詭/辭密對不明)
　　　黄憲
黄憲同郡陳蕃為三公臨朝而嘆曰叔度若在不敢先
佩印綬矣
　(案憲字叔度汝南慎陽人憲德同顔子簞瓢可樂/桓靈之世使其若在亦不肯先陳君佩印綬也)
　　　徐穉
徐穉字孺子豫章南昌人清妙髙跱超世絶俗
穉少為諸生學嚴氏春秋京氏易歐陽尚書兼綜風角
星官算厯河圖七緯推步變易異行矯時俗閭里服其
德化有失物者懸以相還道無拾遺四察孝亷五辟宰
府三舉茂才
　(案南州髙士窮棲潔清詭時成道隠逸之第一流也/然皆從經術來遯世無悶夫豈偶爾范書不載亦淺)
　(之乎窺/孺子矣)
穉前後為諸公所徴雖不就有死喪負笈赴弔嘗于家
預炙雞一隻以一兩綿絮漬酒中暴乾以裹雞徑到所
赴冢隊外以水漬綿使有酒氣斗米飯白茅為藉以雞
置前酹酒畢留謁即去不見喪主
　(案孺子隻雞絮酒名士風流通賢佳話范/書但載赴黄瓊葬一節而獨遺此何耶)
　　　張奐
張奐字然明為使匈奴中郎將率步騎二萬廣宣方畧
大破鮮卑匈奴惶懼詣奐乞降聲勢猛烈其秋戰慄不
敢犯邊時休屠等反衆大懼奐安坐幃中與弟子講論
自若徐乃設奇破之
奐遷安定屬國都尉匈奴羌豪率感奐恩德上馬遺金
悉以還之羌性貪而吏清前有八都尉好財貨為所患
苦及奐正身潔已威化大行
　(案奐見東觀記事皆畧同奐為皇甫規所薦文武畧/不讓度遼而晩節為中官所詐親耡芝蘭雖有百善)
　(不足/贖矣)
　　　陳朔
陳朔遷揚州刺史貶黜姦慝不畏强禦
　(案范/書闕)
　　　周景
周景為豫州刺史辟陳蕃為别駕不就景題别駕輿曰
陳仲舉座也不復更辟蕃惶懼起視職
　(案景字仲饗廬江舒人范不載辟陳蕃事惟蕃傳云/景辟為别駕從事以諌諍不合投傳而去兩賢相契)
　(若此豈相厄哉景事/附載其父榮傳後)
　　　李燮
燮逺遁身于北海劇託命滕咨家以得免
　(案燮字德公范云燮父固禍作燮姊文姬豫托父門/生王成以存孤成乃將燮乗江東下入徐州界令變)
　(姓名為酒家傭而成賣卜于市隂相往來後冀誅詔/求固嗣遂出旋拜安平相侃侃有父風據此則載燮)
　(避難事與謝大異謝列/滕咨姓名定非誤也)
　　　楊璇
楊璇字璣平平零陵賊為荆州刺史趙凱横奏檻車徴
之仍奪其筆硯乃嚙臂出血以簿中白毛筆染血以書
帛上具陳破賊形勢及言為凱所誣以付子弟詣闕自
訟詔原之
　(案璇㑹稽烏傷人璇之攻賊特製馬車以排囊盛灰/順風鼓之又繫布槖于馬尾以火燒布馬驚奔突賊)
　(陣葢祖田單之法也然非先以順風鼓灰使賊人不/得張目則戎馬蹂躪我轍先亂矣功大不賞加以横)
　(誣血書自明/嗚呼慬矣)
　　　魏朗
魏朗字仲英出為河南太守以清嚴為治為三河之表
　(案朗㑹稽上虞人仲英/范作少英事載黨錮傳)
朗入為尚書再昇紫微謇諤禁省不屈豪右為百寮所
服以黨事免朗性矜嚴閉門整法長吏希見動有禮序
室家相待如賔子孫如事嚴君焉
　　　李膺
李膺出補蜀郡太守修庠序設條教明法令威恩竝行
蜀之珍玩不入于門益州紀其政化朝廷舉能理劇轉
烏桓校尉時鮮卑數犯塞膺常率步騎臨陣交戰身被
瘡痍拭血進戰遂敗寇斬首二千級
　(案膺字元禮潁川襄城人膺名節矯然如寒霜秋日/是黨錮中第一流也然御李登龍髙名成黨釀禍既)
　(烈流風未已至司馬氏而王謝以旌品自别迨六朝/蕭齊間江斆謝瀹命移牀逺客至有從天子求為士)
　(大夫而不得者此皆學元禮而甚者也唐季世士/習益尚清流遂成白馬之禍風氣之開有所自矣)
膺子珪位至東平相
　(案珪范/作瓚)
　　　王威
王威為汝南五官掾太守郭公有罪當徴怖欲自殺威
抱書自投火中而死太守得解其罪
　(案范/書闕)
　　　茅容
茅容字季偉陳留人年四十餘耕于野時與等輩避雨
樹下衆皆箕踞相對容獨危坐愈恭郭林宗見而奇之
因請宿寓旦日容殺雞為饌林宗謂為己設既而以供
其母自以草蔬與客同飯林宗起拜之曰卿賢乎哉因
勸令學卒以成德
　(案范書容事見郭泰傳中觀人于其所忽避/雨而危坐是不忽所忽也故林宗最號知人)
　　　抗徐
抗徐字伯徐丹陽人少為郡佐史有膽智策畧三府表
徐有將率之任特遷長沙太守
　(案范桓帝紀云桂陽胡蘭朱葢等復反遣中郎將度/尚長沙太守抗徐等擊破斬之又度尚傳載徐初試)
　(守宣城長境内無盜賊後遷太山都尉屢平寇盜徐/亦人傑矣哉抗姓希見風俗通云衞大夫三抗之後)
　　　申屠蟠
陳留申屠蟠恥郡無處士遂閉門養志居蓬萊之室依
桑樹以為棟
　(案蟠字子龍陳留外黄人九歲喪父哀毁過禮海内/先賢傳曰蟠在冢致甘露白雉以孝稱其于逸民殆)
　(魯之少連乎豫測黨錮之禍則膺滂遜其識屢却公/車之徴則爽𤣥讓其髙知幾其神乎非徒遐棲山林)
　(韜伏明/姿者也)
蟠前後徴辟文書悉掛于樹初不顧盼
詔書令郡以禮發遣蟠到河南萬歳亭折轅而旋
　(案掛樹折轅二事/甚韻范俱不載)
　　　皇甫嵩
皇甫嵩字義真拜車騎將軍討平凉羌人臨鹵廷掃殄
羌人靡有子遺率整二州獻捷振旅
　(案嵩安定朝那人度/遼將軍規之兄子)
嵩討羌人選將士梟騎萬隊戎車三千公卿百僚祖送
于平樂觀大㑹
　(案范載嵩討黄巾賊功葢天下繼/又平隴右梁州二賊獨遺討羌事)
嵩請冀州一年田租以贍飢民百姓歌曰天下亂兮市
為墟母不保子兮妻失夫賴得皇甫兮復安居
　(案嵩此舉非庸人所能後董卓之亂門下閻忠梁衍/及從子酈各獻計執卓嵩堅不從而使卓肆虐亦才)
　(有餘而識/不足者耶)
　　　巴肅
巴肅為河南尹正身奉職
　(案肅字恭祖渤海髙城人范載黨錮/傳肅仕至潁川太守以鈎黨死于獄)
　　　史弼
史弼年二十為郡功曹承前太守宋訢穢濁之後悉條
諸生聚斂姦吏百餘人皆白太守掃迹還縣髙名由此
而興
　(案弼字公謙陳留考城人弼活鈎黨千/餘人卒以忤侯覽幾死豈天道無知耶)
弼遷山陽太守其妻鉅野薛氏女以三互自上轉拜平
原相
　(案范書不載其蔡邕傳云朝議以州郡相黨人情比/周乃制婚姻之家及兩州人士不得對相監臨至是)
　(復有三互法選用艱難幽冀二州久缺不補邕上疏/諌之章懐注云三互謂婚姻之家及兩州人不得交)
　(互為官也東京末/年制度可笑如此)
　　　第五永
第五永為督軍御史使督幽州蔡邕等天下名才士人
皆㑹祖餞于平樂館髙彪送永在坐因援筆書牘
　(案永京兆人百官餞永邕等皆賦詩彪獨作箴邕等/甚美之范并載其箴則永乃以彪傳矣平樂館范作)
　(長樂館案皇甫嵩傳稱公卿大㑹于平樂觀又張𤣥/説張温亦有祖道平樂觀之語則此觀乃東京祖餞)
　(之地作平樂為是觀作/館亦傳寫之音似也)
　　　楊震
震為太常薦明經名士楊仲桓等五人各從家拜博士
　(案震見東觀記仲桓名倫陳留人時/選舉多不實震之所薦諸儒稱之)
震臨殁謂諸子曰以牛車薄簀載柩還歸
　(案震飲酖夕陽亭太守移良承樊豐等㫖遣吏于/陜縣停留其喪露棺道側是并不得還鄉也悲夫)
震卒未葬有大鳥五色髙丈餘兩翼長二丈三尺人莫
知其名從天飛下到震棺前舉頭悲鳴涙出霑地至葬
日冲升天上
　(案震生有冠雀之瑞死有大鳥之/哀豈皆黄衣與環之報耶范畧)
　　　楊秉
秉奏侯參故受罪臧累億牂牁男子張攸居為富室參
横加非罪云造訛言殺攸家八人没入廬宅又與同郡
諸生李元之官共飲酒醉飽之後戲故相犯誣言有滛
慝之罪應時捶殺以人臣之殺行桀紂之態傷和逆理
痛感天地宜當糺持以謝一州又京兆尹袁逢于長安
客舍中得參重車三百餘乗金銀珍玩不可稱紀
　(案秉見東觀記參常侍侯覽之弟時/為益州刺史秉劾之後又劾覽壯矣)
秉為豫荆徐兖四州刺史遷任城相自為刺史二千石
計日受俸餘禄不入私門
　(案范/書同)
秉拜侍御史多所彈糾名由此顯京城咸稱有宰相之
才
秉免歸雅素清儉家至貧寠并日而食任城故孝亷景
慮齎錢百餘萬就以餉秉閉門拒絶不受
　(案秉家貧并食峻拒餽遺真不愧/清白吏子孫非三不惑者孰能之)
　　　楊賜
楊賜字伯欽拜光禄勲位特進又嘉德殿前有青赤氣
詔特進遣中使問賜祥異禍福吉凶所在以賜博學碩
儒故密諮問宜極陳其意賜上疏陳請案春秋䜟天
投蜺海内亂今妾嬖閹尹共專國朝之所致也
　(案賜見東觀記伯/欽范作伯獻餘同)
　　　宗琳
宗琳字伯真橋𤣥表琳明法律徴拜廷尉正
　(案范書載𤣥薦陳球/為廷尉不載琳事)
　　　陳球
陳球字伯真為將作大匠桓帝崩營寢陵躬親作事為
士卒先百工畢力
　(案球見東觀記球少涉儒學令繁陽則拒郡守之求/賄守零陵則嬰木城而斬賊後廷爭竇太后事豎義)
　(甚健不獨監作陵/園省費巨萬已也)
球祖父屯有令名
　(案范/不載)
　　　陳瑀
瑀舉孝亷辟公府洛陽市長後辟太尉府未到永漢元
年就拜議郎遷吳郡太守不之官
　(案瑀乃球子/范不詳載)
　　　陳珪
球兄子珪字漢瑜舉孝亷劇令去官舉茂才齊北相珪
子登字元龍學通今古處身循禮非法不行性兼文武
有雄姿異畧一領廣陵太守
　(案范書珪乃球弟子為沛相此云兄子/為齊北相未知正誤登事詳見魏志)
　　　宗資
宗資字叔都南陽安衆人也家代為漢將相名臣祖父
均自有傳資少在京師學孟氏易歐陽尚書舉孝亷拜
議郎補御史中丞汝南太守署范滂為功曹委任政事
推功于滂任善之名聞于海内也
　(案資事范載黨錮傳即所稱汝南太守范孟博南陽/宗資主畫諾者也推功任善不免謡謗以至賈禍名)
　(之不可好/也如是)
　　　檀􁀙
􁀙與子孫同衣而行并日而食
　(案􁀙字文有山陽瑕丘人補蒙令/棄官去而貧若此其清不可及也)
　　　賈淑
淑為舅宋瑗報讎于縣中為吏所捕繫獄當死郭泰與
語懇惻流涕泰詣縣令應操陳其報怨蹈義之士被赦
縣不宥之郡上言乃得原
　(案淑字子厚林宗鄉人先以/凶德許其自新卒為善士)
　　　桓儼
沛國桓儼字文林罷􁀙縣居揚州從事屈豫室中庭有
橘樹一株遇其實熟乃以竹籓樹四面風吹動兩實墮
地以繩縛繫樹
　(案儼見東觀記儼作􁪔范作嚴未知孰是范稱儼仕/為郡功曹後徴辟皆不應未嘗為􁀙縣也東觀記亦)
　(不序其罷縣事謝書應别有據夫桓榮以明經致大/位乃不意學之為利一言出于肺腑其累世見宗豈)
　(皆醇儒哉至儼父鸞之緼袍糟食不求贏餘儼之/餉給餽遺一無所受足以洒為利一言之羞矣)
　　　承父嬰
承父嬰為尚書侍郎服事丹墀彌綸舊章策文通訓條
在宫禁秘于省閣惟承臺郎升複道取得為開覽其
餘他官莫敢闚𨵦也
　(案范書有承宫續漢書載宫子名疊無承父嬰世本/云承姓衞大夫承叔乗之後抑或承父複姓嬰其名)
　(與/)
　　　楊奇
楊奇字公綽通經才性敏暢入補侍中天子所問引經
據義靡不條對
　(案奇為伯起曾孫范附見傳後其對靈帝云陛下/之于桓帝亦猶虞舜比德唐堯其善諍不愧乃祖)
　　　張馴
張馴字子儁與蔡邕共奏定六經文字擢拜侍中典領
秘書馴儒雅敏達有智慧
　(案馴濟隂定陶人後為大司農蔡邕傳載正定經文/者凡七人五官中郎將堂谿典光禄大夫楊賜諌議)
　(大夫馬日磾議郎張馴/韓説蔡邕太史令單颺)
　　　趙咨
東郡趙咨為東海相人遺其雙枯魚噉之二歲不盡以
儉化俗
　(案咨見東觀記范傳咨不載/枯魚事遂令羊續獨擅千古)
咨在京師病困故吏蕭建經營之咨豫自買小素棺使
人取乾黄土細擣篩之聚二十石臨卒謂建曰亡後自
著所有故巾單衣先置土于棺内尸其中以擁其上
　(案咨遺書勅子薄葬范全載/之其文在前漢楊王孫之上)
　　　賈琮
賈琮字孟堅為交阯刺史時州人屯兵反即移書告示
使其安資業百姓歌之曰賈父來晚使我先反今見清
平吏不敢飯乃以琮為冀州刺史舊典傳車驂駕垂赤
帷裳迎于州界及琮之部升車言曰刺史當遠視廣聽
糾察美惡何有反垂帷裳以自掩塞乎乃命御者褰之
百城聞風自然悚震
　(案琮東郡聊城人先為京兆尹以交阯叛故/特舉刺交歲間蕩定徴拜議郎餘與謝同)
琮在任三年為十三州最
　　　公孫瓚
公孫瓚為郡主簿太守劉君坐事檻車徴官法不聽吏
下親近瓚乃改容服詐稱侍卒身執徒養御車到洛陽
太守當徙日南瓚具豚酒于北芒上泣辭母墓酹觴祝
曰昔為人子今為人臣太守遭事當送日南拜而去既
行于道得赦瓚還郡
　(案瓚字伯珪遼西令支人還郡後舉孝亷除遼東屬/國長史以功封都亭侯羌人畏之即所稱白馬義從)
　(者也天下兵起謂可垂掌而得迨後僅保易/京而卒見殺于袁紹由其才大而識淺耳)
　　　朱儁
朱儁為郡主簿太守尹端被坐討賊許昭失利為州所
奏罪應棄市儁乃羸服間行輕齎數百金到京師賂主
章吏遂得刋定州奏故端得輸作左校端喜放降免而
不知其由儁亦終無所言
　(案儁字公偉會稽上虞人後以功封/錢塘侯葢在皇甫嵩伯仲之間者)
　　　蔡邕
蔡邕字伯喈以侍書御史遷尚書三月之間周厯三臺
遷侍中
　(案邕見東觀記邕之就卓辟乃迫于元凶能族/之燄旋見敬禮遂懐恩私亦所遭之不幸爾)
靈帝建寧五年正月車駕上原陵蔡邕為司徒掾從公
行到陵見其儀愾然謂同座者曰聞古不墓祭朝廷有
上陵之禮始謂可損今見其儀察其本意乃知孝明至
孝惻隠不可易舊或曰本意云何昔在長安時其禮不
可盡得聞也光武即位始葬于此明帝嗣位踰年羣臣
朝士感先帝不復聞見此乃率公卿百僚就園陵而剏
焉尚書階西祭設神座天子事亡事存之意也以帝聖
孝之心親服三年又在園陵初興此儀仰察几筵下顧
羣臣悲切之心必不可堪邕見太傳胡廣曰國家禮有
煩而不省者昔不知先帝用心周密之至于此也廣曰
然子當載之以示學者邕退而記焉
　(案今禮有備于古者墓祭是也如生如存雖聖人復/起不能廢此明帝之孝逺接舜文范不載此亦闕畧)
　(矣/)
邕在王允坐聞董卓死有歎惜之音允責邕曰卓國之
大賊殺主殘臣天地所不祐人神所同疾君為王臣世
受漢恩國主危難曾不倒戈卓受天誅而更嗟痛乎便
使收付廷尉邕謝允曰雖以不忠猶識大義古今安危
耳所厭聞口所常玩豈當背國而向卓也狂瞽之詞謬
出患入願黥首為刑以繼漢史公卿惜邕才咸共諫允
允曰昔武帝不殺司馬遷使作謗書流于後世方今國
祚中衰戎馬在郊不可令佞臣執筆在幼主左右後令
吾徒竝受謗議遂殺邕
　(案王子師之誅邕為懼其訕毁何其隘也邕所作漢/紀及十志因亂散亡惜哉范稱邕在允坐殊不意言)
　(之而歎有動于色可謂善于形容較謝倍覺語妙且/載馬日磾救邕語甚詳裴松之以此條為謝承之妄)
　(記殆未覽/羣史耳)
　　　袁閎
閎少修志節矯俗髙厲
　(案閎字夏甫袁安𤣥孫瘁身修行累徴不應黨事/將作乃築土室潛身十八年其苦節而可貞者與)
閎父賀為彭城相往省謁變名姓徒行至府門連日吏
不為通乳母從内出見在門側面貌省瘦為其垂泣閎
厚丁寧此間不知吾慎勿宣露也
　(案范書簡畧不/如謝書之腴)
　　　袁𢎞
𢎞嘗入京師太學其從父逢為太尉呼𢎞與相見遇逢
宴㑹作樂𢎞伏稱頭痛不聽音聲而退遂不復往紹術
兄弟亦不與通
　(案𢎞字邵甫恥其門族貴勢乃變姓名徒步師/門不就徴聘其清風亮節千載尚足砭人范畧)
　　　袁祕
祕字永寧黄巾起太守趙謙擊之軍敗封觀與主簿陳
端門下督范仲禮賊曹劉偉德主記史丁子嗣記室史
張仲然議生袁祕等七人擢刀突陣與戰竝死
　(案祕乃袁忠之子忠亦閎仲弟也與觀等死于陣而/太守獲免詔旌祕等門閭號曰七賢葢成仁取義不)
　(愧曩訓矣范/不載七賢名)
　　　封觀
封觀字孝起南頓人
　(案觀雅有志節當舉孝亷以兄名位未顯恥先受之/佯為瘖疾其友于如此宜其見難不避與袁祕等以)
　(死衞主也范/附見袁閎傳)
　　　謝弼
謝弼字輔鸞東郡濮陽人
　(案范書弼字輔宣東/郡武陽人與此不同)
建寧中青蛇見前殿詔公卿以下陳得失弼上封事曰
蛇者隂氣所生龍之類也龍有鱗甲兵之符也洪範傳
曰厥極弱時則有龍蛇之孽
　(案弼奏對切直遂忤奄䜿/舍生立節時事可知矣)
　　　葢勲
勲父字思齊官至安定屬國都尉
　(案勲字元固敦煌廣至人家世二千石詳見續書勲/剛直方格面折董卓長揖爭禮雖王允蔡邕猶有愧)
　(焉/)
勲遷潁川太守民吏歎咏不容于口
　(案范稱勲為漢陽太/守或後遂遷潁也)
　　　臧旻
旻有幹才達于從政為漢良吏初從徐州從事辟司徒
府除廬奴令冀州舉尤異遷揚州刺史丹陽太守是時
邊方有警羌人出寇三府舉能遷旻匈奴中郎將討賊
有功徴拜議郎還京師見太尉袁逢逢問其西域諸國
土地風俗人物種數旻具答言西域本三十六國後分
為五十五稍散至百餘國其國大小道里近逺人數多
少風俗燥濕山川草木鳥獸異物名種不與中國同者
悉陳其狀手畫地形逢奇其才歎息言雖班固作西域
傳何以加此
　(案旻廣陵射陽人范載子洪傳中/僅稱其有榦事才而已不具載)
旻轉拜長水校尉終太原太守
　(案旻為從事時上書訟第五訪寃訪竟赦出其以公/正發憤不復知常侍之燄也子洪以烈士見殺可云)
　(世/忠)
　　　胡母班
班王匡之妹夫董卓使班奉詔到河内解釋義兵匡受
紹㫖收班繫獄欲殺之以徇軍班與匡書云自古以來
未有下土諸侯舉兵向京師者劉向傳曰投鼠忌器器
猶忌之况卓今處宫闕之内以天子為藩屏幼主在宫
如何可討僕與太傳馬公太僕趙岐少府隂修俱受詔
命闗東諸郡雖實嫉卓猶以銜奉王命不敢玷辱而足
下獨拘僕于獄欲以釁鼓此何悖暴無道之甚者也僕
與董卓何親戚義豈同惡足下張虎狼之口吐長蛇之
毒恚卓遷怒何其酷哉死者人之所難然恥為狂夫所
害若亡者有靈當訴足下于皇天夫婚姻者禍福之機
今日著矣曩為一體今為血讎亡人二女則君之甥身
殁之後慎勿令臨僕尸骸匡得是書抱班二子哭班遂
死于獄
　(案班時為執金吾董卓遣與韓融等譬解袁紹諸軍/紹使王匡殺之范不載此書章懐注及裴松之魏志)
　(注皆録之章懐畧而/裴詳其中異者數字)
　　　髙榦
榦字元才才志𢎞邈文武秀出父躬蜀郡太守祖賜司
隸校尉
　(案魏志髙柔傳稱榦為柔從兄據謝書則賜乃榦祖/而為柔之從叔祖是從父非從兄也陳留耆舊傳亦)
　(同魏志誤矣榦為袁紹甥始/附袁氏後降魏陳留圉人)
　　　隂修
南陽隂修為潁川太守以旌賢擢俊為務舉五官掾張
仲方正察功曹鍾繇主簿荀彧主記掾張禮賊曹掾杜
佑孝亷荀攸計吏郭圖為吏以光國朝
　(案修之所舉皆屬名儒/洵乎國朝之光也范闕)
　　　劉表
表受學于同郡王暢暢為南陽太守行過乎儉表時年
十七進諫曰奢不僭上儉不逼下葢中庸之道是故蘧
伯玉恥獨為君子府尹若不師孔聖之明訓而慕夷齊
之末操無乃皎然自遺于世暢答曰以約失之者鮮矣
且以矯俗也
　(案表字景升山陽髙平人諌王暢事范載王龔傳後/謝當同之表年十七而立論如此葢虎子已有食牛)
　(之氣/矣)
　　　趙昱
昱年十三母嘗病經涉三月昱慘戚消瘠至目不交睫
握粟出卜祈禱出血鄉黨稱其孝就處士東莞綦毋君
受公羊傳兼該羣業至厯年潛志不窺園圃親疎希見
其面時入定省父母須臾即還髙潔亷正抱禮而立清
英儼恪莫干其志旌善以興化殫邪以矯俗州郡請召
常稱病不應國相檀謨陳遵共召不起或興盛怒終不
回意舉孝亷除莒長宣揚五教政為國表㑹黄巾作亂
陸梁五郡郡縣發兵以為先辦徐州刺史巴祗表功第
一當受遷賞昱深以為恥委官還家徐州牧陶謙初辟
别駕從事辭疾遜遁謙重令揚州從事㑹稽吳範宣㫖
昱守意不移欲威以刑罰然後乃起舉茂才遷廣陵太
守賊笮融從臨淮見討迸入郡界昱將兵拒戰敗績見
害
　(案昱字元達琅邪人范稱昱清已疾惡太僕种拂舉/為方正後笮融敗走廣陵昱待以賔禮融利廣陵資)
　(貨乗酒酣殺昱放兵大掠非拒戰敗績/也范説為是范書及魏志俱附陶謙傳)
　　　公沙穆
穆嘗養猪猪有病使人賣之于市與之言如售當告買
者言病賤取其直不可言無病欺人取貴價也賣猪者
到市即售亦不言病其直過價穆怪之問其故齎半直
追以還買猪人告語言猪實病欲賤賣不圖賣猪人相
欺乃取貴直買者言賣買私約亦復辭錢不取穆終不
受錢而去也
　(案穆字文義北海膠東人隠居東萊學者自逺而至/後為𢎞農令百姓稱曰神明范乃載之方術傳抑矣)
　(此段文詞拖/沓不類謝筆)
穆子孚字允慈亦為善士舉孝亷尚書侍郎召陵令上
谷太守
　(案穆六子皆知/名孚其著也)
　　　駱俊
俊字孝逺烏桓人察孝亷補尚書侍郎擢拜陳國相人
有産子厚致米肉達府主意生男女者以駱為名袁術
使部曲將張闓陽私行到陳之俊所俊往從飲酒因
詐殺俊一郡吏人哀號如喪父母
　(案范書俊㑹稽人則烏桓當作烏傷也時陳國王寵/善射黄巾賊起陳得獨完鄰郡人多就之俊傾資賑)
　(贍竝得全活後袁術求糧于陳而/俊拒之因遣客詐殺俊亦忍矣哉)
　　　伍孚
孚字德瑜汝南吳房人質性剛毅勇壯好義力能兼人
孚少有大節為郡門下書佐其本邑長有罪太守使孚
出教勅曹下督郵收之孚不肯受教伏地仰諫曰君雖
不君臣不可不臣明府奈何令孚受教勅外收本邑長
乎乞更受他吏太守奇而聽之後大將軍何進辟為東
曹屬稍遷侍中河南尹越騎校尉董卓作亂百僚震慄
孚著小鎧于朝服裏挾佩刀見卓欲伺便刺殺之語闋
辭去卓送至閤中孚因出刀刺之卓多力退卻不中即
收孚卓曰卿欲反耶孚大言曰汝非吾君吾非汝臣何
反之有汝亂國篡主罪盈惡大今是吾死日故來誅姦
賊耳恨不車裂汝于市朝以謝天下遂殺孚
　(案裴松之魏志注云謝承記孚字及本郡則與瓊同/而致死事乃與孚異不知孚為瓊之别名抑别有伍)
　(孚也葢未詳之駰案范書孚事見董卓傳與此畧同/但官越騎校尉非侍中耳伍瓊則為侍中當卓欲徙)
　(都長安時瓊與周玭同諫遂受害是瓊未死時卓惡/未至貫盈何遽挾刀欲殺之自殺瓊後卓遷都掘陵)
　(罪惡山積王允士孫瑞等謀誅卓而孚亦于閤中行/刺則孚與瓊自是兩人特同郡耳其同字或誤也)
　　　鄭𤣥
𤣥所注周易尚書毛詩儀禮禮記論語尚書大傳中候
乾象厯又著天文七政論魯禮禘祫義六藝論毛詩譜
駮許慎五經異義答臨孝存周禮難凡百餘萬言
　(案范書載𤣥所著與此同惟論語下有孝經一書謝/脱誤耳自前漢經術聿興諸家竝起至康成而集其)
　(成遂令孔書大義有所歸宿辰巳/之夢即宣尼亦以為身後一人也)
　　　陸康
康字季寧少惇孝悌勤脩操行太守李肅察孝亷肅後
坐事伏法康斂尸送喪還潁川行服禮終舉茂才厯三
郡太守所在稱治後拜廬江太守
　(案范書闕吳志陸績傳載績父康/漢末為廬江太守即此吳郡吳人)
　　　禰衡
禰衡與黄祖子射尤善衡與俱讀蔡邕所作碑文射愛
其文恨不寫取衡謂射曰吾雖一過猶識其言其缺兩
字不明因書出之射寫還比校皆無所誤惟兩字缺
　(案衡字正平平原般人衡才思雲上而狂/生故態令人側目鸚鵡一賦善自况矣)
　　　趙謙
趙謙字彦信太尉戒之孫蜀郡成都人
　(案范獻帝紀初平元年二月董卓以光禄勲趙謙為/太尉三年誅董卓李郭反復以前將軍趙謙為司徒)
　(乃紀中又載卓所愛奴放縱為司𨽻校尉趙謙/所殺卓大怒召𨽻都官撾殺之豈别有趙謙耶)
　　　徐𦙍
徐𦙍少遭父母喪致哀毁瘁歐血發病服闋隠居林藪
躬耕稼穡勌則誦經貧寠困乏執志彌固不受惠于人
　(案𦙍字季登孺子之子隠居不仕漢末寇賊縱横皆/約教不犯其閭南州兩世髙風動人如此非尋常隠)
　(士/也)
　　　董襲
董襲志節慷慨武毅英烈
　(案吳志稱襲字元代㑹/稽餘姚人有傳范闕)
　　　劉翊
潁陽劉翊好賑貧乏陳國張季札弔國喪值冰寒車毁
牛病不能進翊逢之推所乗車牛强與之
　(案翊字子相潁川隂人翊能周施而不有其惠尤人/所難後為陳留太守時值喪亂士大夫流離死亡皆)
　(為救其困乏寧俱餓死其仁人/耶季札范作季禮未知就是)
　　　佛
佛以癸丑七月十五日托生于淨住國摩耶夫人腹中
至周莊王十年甲寅四月八日生
　(案此全録梵書本行/經中語范刪為是)
　　　三君
三君者一時之所貴也竇武劉淑陳蕃少有髙操海内
尊而稱之故得因以為目
　(案此亦見范/黨錮傳序中)
　　　交阯
交阯七郡貢獻皆從漲海出入
　(案此與范同今交阯國入貢從粤/西思明府陸路而來與古異矣)
　　　弩
髙帝在平城為敵所困一人俱角弩一張為備
　(案此必封事中/所述也范闕)
　　　涉皇山
餘暨有涉皇山
　(案劉昭補志餘暨屬/㑹稽郡無涉皇山名)
　　　五經碑
靈帝詔諸儒正定五經刋于石碑為古文篆隸三體立
太學門外瓦屋覆之四面欄障開門于南河南郡設吏
卒視之
　(案時蔡邕與諸儒正定後邕乃書丹刻石范書見儒/林傳序但云樹學門不細登也今陜中西安府學有)
　(九經及論語孝經爾雅碑共一百五十九巻字樣四/十巻間有搨本行世案唐文宗時鄭覃以經籍刓繆)
　(建石讎刋準漢故事太和七年敕唐言度復定石經/字體在國子監立石于開成二年告成今觀搨本皆)
　(正書且多倣歐虞法禮記首月令以尊明皇諱純字/以尊憲宗其為開成所刻無疑相傳宋元祐中始置)
　(今學明世宗時因地震倒損有王生别刻小石補之/夫唐書謂文宗朝石經遺棄師法不足觀亦以其變)
　(分𨽻為正書耳漢碑不可復/得則唐石經亦足寶貴矣)
　　　蝗
永平十五年蝗起太山彌行兖豫
　(案范/書闕)
　　　寧陽主簿
寧陽主簿訴其縣令七歲不省主簿乃上書曰臣謂陛
下為臣父章百上終不見省豈可北詣單于以告怨乎
帝乃大怒
　(案范書寧陽主簿事見虞詡傳中佚其名主簿衒訐/取戾賴詡力救笞之而已寧陽屬東平國故城在今)
　(兖/州)
　　　周平王後
燕字少卿其先出自周平王之後漢興紹嗣封為正公
食采于汝濆也
　(案范書燕汝南安城人宣帝時為郡决曹掾代太守/罪當下蠶室乃歎曰我平王之後正公𤣥孫豈可以)
　(刀鋸之餘下見先君遂不食而死𤣥孫嘉字惠文從/太守討賊以身扞之可謂繩武者矣傳嘉序其先故)
　(附見/云)
　　　諫議大夫
傅翻字君成轉諫議大夫天性諒直數讜言武帝嘉之
　(案范書不載前漢承秦舊為諫大夫至後/漢乃增為諌議大夫此是追序則誤矣)
　　　三男共娶
范延壽宣帝時為廷尉時燕趙之間有三男共娶一妻
生四子長各求離别爭財分子至聞于縣縣不能决斷
讞之于廷尉于是延壽决之以為悖逆人倫比之禽獸
生子屬其母以子竝付母尸三男于市奏免郡太守令
長等無帥化之道天子遂可其言
　(案此必封事中引叙及之范書闕風化固重乃置之/棄市且罪男貰女于義何居北堂書鈔亦載謝書此)
　(條文有/小異)
　　　腹背毛
非腹背之毛羽翼之佐者也
　(案書鈔引此二語在宰相條内/莫知誰指刪節過當遂爾闕疑)
　
　
　
　
　
　
　
　後漢書補逸巻十二
欽定四庫全書
　後漢書補逸巻十三　　監察御史姚之駰撰
　　薛瑩後漢書第一
　　　光武論
王莽之際天下雲亂英雄並發其跨州據郡僭制者多
矣人皆有冀於非望然考其聰眀仁勇自無光武儔也
加以寛博容納計慮如神是以任光竇融望風景附馬
援一見覩顔識竒故能以十數年間掃除羣凶清復海
内豈非天人之所輔贊哉古者師不内御而光武命將
皆授以方畧使奉圖而進其有違失無不折傷意豈文
史之過乎不然雖聖人其猶病諸
　(案此篇簡括精悍自是傑作末叚如神龍掉尾使人/不可捉摸更佳范論但敘光武符瑞不及其開剏大)
　(畧失史/體矣)
　　　明帝論
眀帝自在儲宫而聰允之徳著矣及臨萬機以身率禮
恭奉遺業一以貫之雖夏啓周成繼體持統無以加焉
是以海内乂安四夷賔服斷獄希少有治平之風號曰
顯宗不亦宜乎
　(案永平之政繼美建武雖察慧有餘/無傷仁政薛書揄揚竭致未為過也)
　　　章帝北巡
章帝北巡下長平御池陽宫東至髙陵造舟至於涇而
還
　(案此建初八年事前書音義曰長平坂在池陽/南去長安五十餘里則北巡范作西巡為是)
　　　靈帝獵
靈帝光和元年校獵廣成苑
　(案范書載帝以光和五年校獵上林苑厯函谷闗/遂巡狩于廣成苑夫廣成非巡狩之地從校獵是)
　　　王霸白氷
光武至薊上王郎使兵至上發薊晨夜馳騖至下曲陽
滹沱河導吏還言河流澌無船不可渡遣王霸徃視實
然霸念恐驚衆即還白氷牢可渡比至氷可乘帝遂得
渡滹沱河
　(案此見東觀記文之工拙東/觀不如范書此又遜本書矣)
　　　李膺抗志
李膺字元禮潁川襄城人抗志清妙有文武儁才遷司
𨽻校尉為黨事自殺
　(案膺見謝書抗志/清妙四字甚雋)
　　　馬防論作樂
上以太常樂丞鮑鄴等上樂事下車騎將軍馬防防奏
言建初二年七月鄴上言王者飲食必道須四時五味
故有食舉之樂所以順天地養神明求福應也移風易
俗莫善於樂樂者天地之和不可久廢今官樂但有太
簇皆不應月律可作十二月均各應其月氣乃能感天
地和氣宜應明帝始令靈臺六律候而未設其門樂經
曰十二月行之所以宣氣豐物也月開斗建之門而奏
歌其律誠宜施行願與待詔嚴崇及能作樂器者共作
治考工給所當詔下太常太常上言作樂器直錢百四
十六萬請太僕作成上奏寢今明詔下臣防臣輒問鄴
及待詔知音律者皆言聖人作樂所以宣氣致和順隂
陽也臣愚以為可順上天之明待因嵗首令正發太簇
之律奏雅頌之音以立太平以迎和氣其條貫甚備詔
書以防言下三公
　(案防見東觀記夫十二月律以宣氣導和其係至鉅/然分寸長短毫釐千里所最難定自京房作准代律)
　(後世竟無解人東京已然何論後代牛鐸玉尺縱黍/横黍之紛紛也然候氣之法似有驗于聽聲縵室葭)
　(灰密其法以試之庻乎有証防亦以律學難明只發/太簇一律而十二月之樂遂無傳焉所謂宣氣導和)
　(者安在范/志不載)
　　　虹見
靈帝光和元年虹晝見御所居崇徳後殿前庭中色青
赤
　(案此詳見/後張紀中)
　　　八俊
李膺王暢荀緄朱寓魏朗劉祐杜楷趙典為八俊
　(案此見范黨錮傳序中緄作星楷作密時杜密故太/僕荀昱為沛相皆為有司奏捕考楷别無所見緄則)
　(畏憚宦官方為子娶常侍女雖/為一龍豈得以俊目之從范是)
　　　白波賊
黄巾郭秦等起于西河白波谷時謂之白波賊
　(案是時董卓遣中郎將牛/輔撃之不能却也范畧)
　
　
　
　
　
　
　
　
　
　
　
　
　
　後漢書補逸巻十三
欽定四庫全書
　後漢書補逸巻十四　　監察御史姚之駰撰
　　張璠漢記第一
　　　明徳馬后
明帝馬皇后不喜出遊未嘗臨御窓牖
　(案此與東觀記同坤道/主静明徳之母儀深矣)
　　　張酺
張酺事太常桓榮講論不怠每朝㑹輒講于御前以論
難當意音動左右
　(案酺事詳/見東觀記)
　　　盧芳
芳安定人屬國(闕/)數千畔在參蠻芳從之詐姓劉氏自
稱西平王會匃奴向林王將兵來降參蠻(闕/)芳因隨入
匈奴留數年單于以中國未定欲輔立之追母樓且王
求入五原與假號將軍李興等結謀興北至單于庭迎
芳芳外倚匈奴内因興等故能廣畧邊郡
　(案建武初彭寵反漁陽單于與共連兵因復權立盧/芳使入居五原後芳復叛入匈奴單于貪得漢財帛)
　(乃遣芳降而芳以自歸為功漢賞竟不行/單于大恨入冦尤深芳真小人之尤也)
　　　杜詩
杜詩為南陽太守治作水排教化大行號曰杜母
　(案詩事詳/見謝書)
　　　梁冀
梁冀聚土作山十里九坂以象二崤窮極工巧積金玉
明珠充牣其中
　(案冀見/東觀記)
梁冀起兔苑于河南移檄所在調發生兔刻其毛以為
識人有犯者罪至死
　(案冀窮貪極悖遂取滅亡諸𤨏事/皆細載范傳盖當時之爰書也)
　　　左雄
左雄為尚書令限年四十先試經然後舉孝亷
　(案雄見謝書限年試才事/亦詳見謝書徐淑論中)
　　　范丹
范丹中平二年卒三府各遣令史奔弔累行論諡僉曰
宜為貞節先生會葬二千餘人
　(案丹見謝書丹狷急違時窮居單陋至于遺令以薄/為道平生苦節無與儔比乃殁身而弔葬之盛若此)
　(彼生榮而死不哀者竟何益哉累行/之舉出自大將軍何進非私諡也)
　　　宋穆之
宋穆之年二十為郡督郵迎新太守到界上太守見穆
之問曰君年少為督郵將因族世自有令徳穆之曰郡
中瞻仰明公以為孔子非顔淵不敢使迎太守大竒其
才問曰貞婦孝子隱闇未彰言于府穆之曰方今聖化
大行文武未墜于地家有貞婦户有孝子比屋連棟不
可勝記太守嘆曰吾非仲尼督郵所謂顔囘者也
　(案此即朱穆事已見謝書但稍畧耳東漢以二字/名者少雖范書穆傳不載此事然其為公叔無疑)
　　　朱穆
朱穆好學每精思至行墜坑坎亡失冠履不知馬之幾
足也
　(案穆見謝書穆行誼文章俱踔厲英發疑/其天分逈絶不知其由于躭學也范同)
梁冀第池中船無故自覆問掾朱穆曰舟所以濟渡萬
物不施游戯也而今覆者天戒將軍當濟渡萬民不可
長念樂遊而已
　(案穆屢奏記諫冀詞皆/切直不獨覆舟之對也)
朱穆卒蔡邕與門人述其體行諡為文忠先生夫諡者
上之所贈非下之所造故顔閔至徳不聞有謚朱蔡各
以衰世臧否不立故私議之
　(案前穆父卒時穆與諸儒謚為貞宣先生及穆卒蔡/邕仿而行焉張記議以微詞是也同時荀爽亦聞而)
　(非之見/袁書)
　　　李固
桓帝竇皇后崩中常侍曹節王甫欲以貴人禮葬太尉
李固自扶輿起𢷬椒自隨謂妻子曰若太后不得配桓
帝吾不生還矣
　(案固見謝書固以桓帝初年即為梁冀所􁀤其竇后/之立在延熹八年之冬至靈帝熹平中感疾而崩則)
　(此斷非固事范書/屬之李咸是也)
　　　吳祐
吳祐父恢為南海太守欲殺青簡以寫經書祐年十二
諫曰海濵舊多珍怪上為國家所疑下為權戚所望此
書若成則載之兼兩昔馬援以薏苡興謗王陽以衣囊
徼名嫌疑之間誠先賢所慎也恢乃止撫其手曰吳氏
世不乏季子矣
　(案祐見東觀記祐後家居牧豕行吟則殺青之諫/非特逺嫌亦以持介于童子時見之矣手范作首)
　　　郭純
郭純為潁川太守光武詔曰賢能太守去帝城不逺河
潤九里冀京師并䝉其福
　(案諸書無郭純名此條與華/書郭伋事同疑伋譌純也)
　　　張温
張温以司空拜加車騎將軍征韓遂丙辰引温于崇徳
殿下温以軍禮長揖不拜
　(案温後以車騎將軍拜太尉范無傳見靈/帝紀中韓遂北宫伯玉之黨挾羌同叛者)
　　　馬防
馬防兄弟貴盛大起第觀連閣彌亘
　(案防見/東觀記)
　　　楊秉
秉為太尉嘗曰我有三不惑酒色財也天下稱為名公
　(案秉見東觀記末世競尚髙名即口不言錢而醇酒/婦人且以為名士風流豈知古人所稱為名公者乃)
　(即在聖賢理學中/也憨名者其思之)
　　　宋登
宋登字叔陽出為潁川太守市無二價路不拾遺病免
卒于家汝隂人配社祀之
　(案登宋由子京兆長安人尸而祝之社/而稷之登之遺愛深矣范列儒林傳)
　　　陳球
陳球為零陵太守州兵朱盖等反球守城弦大木為弓
羽矛為矢機發之逺射千餘人斬朱盖等
　(案球見東觀記時零陵以下濕編木為城不/可守而球獨嬰城破賊盖忠且勇矣范同)
　　　周景
周景父榮章和世為尚書令初景厯位牧守好善愛士
每嵗舉孝亷延請入上後堂與家人宴會如此者數四
及贈送既備又選用其子弟常稱曰移臣作子於義何
傷先是司徒韓縯為河内太守在公無私所舉一辭而
已後亦不及其門戸曰我舉若可矣不令恩偏積一家
也當時論者或兩譏焉
　(案景見謝書薦賢為國市恩何/為過猶不及吾寧取韓矣范同)
　　　种暠
永昌太守鑄黄金為蛇獻梁冀益州刺史种暠發其事
　(案暠字景伯河南洛陽人時暠逮/捕馳傳上言冀由是銜怒乃陷暠)
　　　荀顗
荀顗上書順帝曰自入正月久隂不雨雲者雨之具也
　(案范書闕雨/具字甚新穎)
　　　孔融
孔融拜太中大夫雖居家失勢賔客日滿其門愛才樂
士常若不足每嘆曰坐上賔常滿罇中酒不空吾無憂
矣
　(案融字文舉魯國人亦稱孔北海愛/才樂士常若不足八字儁妙范不及)
融在郡八年僅以身免帝初都許融以為宜畧依舊制
定王畿正司隸為千里之封乃引公卿上書言其義是
時天下草創曹袁之權未分融所建明不識時務又天
性氣爽頗推平生之意狎侮太祖太祖制酒禁而融書
啁之曰天有酒旗之星地列酒泉之郡人有㫖酒之徳
故堯不飲千鍾無以成其聖且桀紂以色亡國今令不
禁婚姻也太祖外雖寛容而内不能平御史大夫郗慮
知㫖以法免融官
　(案文舉自當以文學顯北海賊衝之地而董卓故以/處融所云才疏意廣迄無成功不能為相諱也曹瞞)
　(呼吸生殺而文舉狎侮之卒使移鼎之/舉待之身後未必非北海相之功耳)
虎賁士有貌似蔡邕者融每酒酣輒引與同坐曰雖無
老成人尚有典刑其好士如此
　(案北海好士時露狂態/遂為千古嘉話范同)
　　　王龔
龔字伯宗有髙名于天下順帝時為太尉初山陽太守
薛勤喪妻不哭將殯臨之日幸不為夭復何恨哉及龔
妻卒龔與諸子並杖行服時人或兩譏焉
　(案龔山陽髙平人妻者齊也故制服以朞而杖與不/杖以經三年之喪與否而分我)
(朝律法與宋文公家禮皆然東漢禮制未定故多參差/  勤之所為畧祖䝉莊若龔禮以義起中行之道兩譏)
　(何為范/不載)
　　　王暢
王暢字叔茂名在八俊靈帝時為司空以水災免而李
膺亦免歸故郡二人以直道不容當時天下以暢膺為
髙士諸危言危行之徒皆推宗之願涉其流惟恐不及
會連有災異而言事者皆言三公非其人宜因其變以
暢膺代之則禎祥必至由是宦豎深怨之及膺誅死而
暢遂終廢于家
　(案暢見謝書即龔子也此/條文筆疏古范書所無)
　　　鄭泰
泰字公業少有才畧多謀計知天下將亂隂交結豪傑
家富於財有田四百頃而食常不足名聞山東舉孝亷
三府辟公車徴皆不就何進輔政徴用名士以泰為尚
書侍郎加奉車都尉進將誅黄門欲召董卓為助泰謂
進曰董卓彊忍寡義志欲無饜若借之朝政授之大事
將肆其心以危朝廷以明公之威徳據阿衡之重任秉
意獨斷誅除有罪誠不待卓以為資援也且事留變生
其鑒不逺又為陳時之要務進不能用乃棄官去謂潁
川人荀攸曰何公未易輔也進尋見􁀤卓果専權廢帝
闗東義兵起卓會議大發兵羣僚咸憚卓莫敢忤㫖泰
恐其彊益將難制乃曰夫治在徳不在兵也卓不悦曰
如此兵無益耶衆人莫不變容為泰震慄泰乃詭辭而
對曰非以無益以山東不足加兵也今山東議欲起兵
州郡相連人衆相動非不能也然中國自光武以來無
雞鳴狗吠之警百姓忘戰日久仲尼有言不教民戰是
謂棄之雖衆不能為􁀤一也明公出自西州少為國將
閑習軍事數踐戰塲名稱當世以此威民民懐懾服二
也袁本初公卿子弟生長京師體羸婦人張孟卓東平
長者坐不窺堂孔公緒能清談髙論嘘枯吹生無軍帥
之才負霜露之勤臨鋒履刃決敵雌雄皆非明公敵三
也察山東之士力能跨馬控弦勇等孟賁捷齊慶忌信
有聊城之守策有良平之謀可任以偏師責以成功未
聞有其人者四也就有其人王爵不相加婦姑位不定
各恃衆怙力將人人棊跱以觀成敗不肯同心共膽率
徒旅進五也闗西諸郡北接上黨太原馮翊扶風安定
自頃以來數與羌戰婦女載㦸挾矛弦弓負矢況其悍
夫以此當山東忘戰之民譬驅羣羊向虎狼其勢可必
六也且天下之權勇今見在者不過并涼匈奴屠各湟
中義從八種西羌皆百姓素所畏服而明公權以為爪
牙壯夫震悚況小醜乎七也又明公之將帥皆中表腹
心周旋日久自三原狹口以來恩信醇著忠誠可逺任
智謀可特使以此當山東解合之虚誕實不相若八也
夫戰有三亡以亂攻治者亡以邪攻正者亡以逆攻順
者亡今明公秉國政平討夷凶宦忠義克立以三徳待
於三亡奉辭伐罪誰人敢禦九也東州有鄭康成學該
今古儒生之所以集北海邴根矩清髙直亮羣士之楷
式彼諸將若詢其計畫案典校之彊弱燕趙齊梁非不
盛終見滅於秦吳楚七國非不衆而不敢踰滎陽況今
徳政之赫赫股肱之邦良欲造亂以徼不義者必不相
然讃成其凶謀十也若十事少有可采無事徴兵以驚
天下使患役之民相聚為非棄徳恃衆以輕威重卓乃
悦以泰為將軍統諸軍擊闗東或謂卓曰鄭泰智畧過
人而結謀山東今資之士馬使就其黨竊為明公懼之
卓収其兵馬留拜議郎後又與王允謀共誅卓泰脫身
自武闗走東歸後將軍袁術以為揚州刺史未至官道
卒時年四十一
　(案泰河南開封人司農衆之曽孫裴松之注魏志引/此傳獨詳范書皆大同時有剪裁潤色處則後來者)
　(居上要之亦先難後易耳泰范作太/傳中皆稱其字盖蔚宗避其祖諱也)
　　　蔡邕
蔡邕字伯喈陳留圉人六世祖勲與鮑宣卓茂不仕新
室父稜亦有清白行謚貞定
　(案邕見東/觀記范同)
邕上靈帝書云伏見幽州突騎冀州强弩為天下精兵
國家贍核
　(案時因三互禁忌選用艱難幽冀二州久缺不補/故邕上疏言此范作幽冀舊壤鎧馬所出與此異)
靈帝時虹晝見庭中引議郎蔡邕詣金商門問對曰虹
霓小人女子之祥也
　(案范楊賜傳云/虹墮嘉徳殿前)
初蔡邕以言事見從名聞天下義動志士及還内寵惡
之邕恐乃亡命海濵徃來依太山羊氏積十年卓為太
尉辟為掾以髙第為侍御史治書三日中遂至尚書後
遷巴東太守卓上留拜侍中至長安為左中郎將卓重
其才厚遇之每有朝廷事常令邕具草及允將殺邕時
名士多為之言允悔欲止而邕已死
　(案温侯殺中郎事謝書文過煩此則過簡乃至一無/色澤惟范書詳畧得中語亦輕雋所云刪潤者易為)
　(功/耶)
　　　王允
布兵敗駐馬青瑣門外謂允曰公可以去允曰安國家
吾之上願也若不獲則奉身以死朝廷幼主恃我而已
臨難茍免吾不為也努力謝闗東諸公以國家為念傕
汜入長安城屯南宫掖門殺太僕魯馗大鴻臚周奐城
門校尉崔烈越騎校尉王頎吏民死者不可勝數司徒
王允挾天子上宣平城門避兵傕等於城門下拜伏地叩
頭帝謂傕等曰卿無作威福而乃放兵縱横欲何為乎
傕等曰董卓忠於陛下而無故為吕布所殺臣等為
卓報仇勿敢為逆也請事竟詣廷尉受罪允窮逼出見
傕傕誅允及妻子宗族十餘人長安城中男女大小莫
不流涕允字子師太原祁人也少有大節郭泰見而竒
之曰王生一日千里王佐之才也泰雖先達遂與定交
三公並辟厯豫州刺史辟荀爽孔融為從事遷河南尹
尚書令及為司徒其所以扶持王室甚得大臣之節自
天子以下皆倚賴焉卓亦推信之委以朝廷
　(案此與范書同子師被害一節散見董卓傳/張記漢事不用列傳體故序其爵里獨後云)
　　　荀淑
淑有八子儉緄靖燾汪爽肅敷淑居西豪里縣令苑康
曰昔髙陽氏有才子八人遂署其里為髙陽里時人號
曰八龍
　(案淑字季和潁川潁隂人亦稱神君髙陽八/龍千載艷羨當由朗陵世徳耳敷范作尃)
淑博學有髙行與李固李膺同志友善㧞李昭于小吏
友黄叔度于㓜童以賢良方正徴對策譏切梁氏出補
朗陵侯相卒官
　(案時李固李膺皆師宗于淑後淑卒李膺/時為尚書自表師喪非但同志友善而已)
　　　荀爽
爽字慈明㓜好學年十二通春秋論語躭思經典不應
徴命積十數年董卓秉政復徴爽爽欲遁去吏持之急
詔下郡即拜平原相行至宛陵又追拜光祿勲視事三
日策拜司空爽起自布衣九十五日而至三公
　(案爽一名諝即所稱荀氏/八龍慈明無雙者也范同)
荀爽為三公食不過一肉脱粟飯坐皮褥
　(案范不載爽晩節應董卓之徴未十旬而取卿相或/疑出處有乖然觀其自奉若此則亦有不得已焉朱)
　(紫陽云荀淑正言于梁氏用事之日而其子爽已濡/跡于董卓専命之朝及其孫彧則遂為唐衡之壻曹)
　(操之臣而不知其非盖剛大直方之氣折于凶虐之/餘而漸圖所以全身之計則黨錮之禍有以敺之也)
　　　荀悦
悦清虚沈靜善于著述建安初為秘書監侍中被詔刪
漢書作漢紀三十篇因事以明臧否致有典要其書大
行於世
　(案悦字仲豫朗陵長儉之少子漢紀一書當世盖己/大行張璠書此有欣慕焉故續作漢紀以效之乃卒)
　(為袁宏所揜書之行/世固有幸不幸也)
　　　何顒
顒字伯求少與郭泰賈彪等遊學洛陽泰等與同風
好顒顯名太學于是中朝名臣太傅陳蕃司隸李膺等皆
深接之及黨事起顒亦名在其中乃變名姓亡匿汝南
間所至皆交結其豪傑顒既竒太祖而知荀彧袁紹慕
之與為奔走之友是時天下士大夫多遇黨難顒常嵗
再三私入洛陽從紹計議為諸窮窘之士解釋患禍而
袁術亦豪俠與紹爭名顒未嘗造術術深恨之
　(案顒南陽襄郷人顒輕袁術術後于衆坐數顒三罪/且言當殺之賴宗承解免而止見漢末名士傳術之)
　(怨毒何深也顒後以謀誅董卓事覺自殺亦人/傑哉顒援救黨人而范書以殿黨錮傳固宜)
　　　董卓
卓更鑄小錢悉取洛陽及長安銅人鐘簴飛亷銅馬之
屬以充鑄又太史靈臺及永安候銅門楯亦取之
　(案卓臨洮人卓凶暴滔天寰宇崩沸/更鑄一事其小者耳范無靈臺一叚)
　　　橋𤣥
橋𤣥字公祖厯位中外以剛斷稱謙儉下士不以王爵
私親光和中為太尉以久病策罷拜太中大夫卒家貧
乏産業柩無所殯當世以此稱為名臣
　(案公祖梁國睢陽人赤稱橋公魏祖微時公為知/己後為文祭墓有車過腹痛之言適為橋公累耳)
　　　皇甫嵩
卓抵其手謂皇甫嵩曰義真怖未乎嵩對曰明公以徳
輔朝廷大慶方至何怖之有若淫刑以逞將天下皆懼
豈獨嵩乎卓黙然遂與嵩和解
　(案嵩見謝書對卓數語詞義凛冽元兇亦為沮喪山/陽公載記稱卓為太師嵩為御史中丞拜于車下且)
　(有鴻鵠變鳳之諛卓遂以卿早服今日可不拜/凌嵩嗚呼義真人傑豈若是哉怖未范作犕未)
　　　賈琮
賈琮為荆州刺史將入界髙褰車䄡曰刺史當逺視廣
聽何為而垂帷乎
　(案琮見謝/書餘同)
　　　王立
初天子敗于曹陽欲浮河東下侍中太史令王立曰自
去春太白犯鎮星於牛斗過天津熒惑又逆行守北河
不可犯也由是天子遂不北渡河將自軹闗東出立又
謂宗正劉艾曰前太白守天闗與熒惑會金火交會革
命之象也漢祚終矣晉魏必有興者立後數言於帝曰
天命有去就五行不常盛代火者土也承漢者魏也能
安天下者曹姓也唯委任曹姓而已公聞之使人語立
曰知公忠於朝廷然天道深逺幸勿多言
　(案此獻帝當李郭相攻時事袁紀稱四年日食時未/晡八刻太史令王立奏曰晷過度無變也朝臣皆賀)
　(帝令候焉未晡一刻而食賈詡奏立司候不明請付/理官帝詔宥之則立之術數恐亦未精此殆為老瞞)
　(作説/客也)
　　　少帝出奔
帝以八月庚午為諸黄門所刼步出榖門走至河上諸
黄門既投河死時帝年十四陳留王年九嵗兄弟獨夜
步行欲還宫闇暝逐螢火而行數里得民家以露車載
送辛未公卿以下與卓共迎帝于北芒阪下
　(案少帝以嫡長當立乃為董卓所廢雖即位僅六月/然已兩改元矣范雖附見靈帝紀中宜更立少帝紀)
　(方合流離播遷宫衛把/棘閹寺之禍乃至于斯)
　　　獻帝命名
靈帝以帝似已故名曰協
　(案范書闕帝王/紀曰協字伯和)
　　　獻帝入長安
帝入長安幸未央宫將入宫日大雨晝晦翟雉飛入長
安宫
　(案時董卓逼帝遷都因焚洛/陽宫廟故災異如此范闕)
　　　劉璋論
劉璋愚弱而守善言斯亦宋襄公徐偃王之徒未為無
道之主也張松法正雖君臣之義不正然固以委名附
質進不顯陳事勢若韓嵩劉光之説劉表退不告絶奔
亡若陳平韓信之去項羽而兩端攜貳為謀不忠罪之
次也
　(案璋劉焉子蜀志云字季王夫張松以私忿勸璋絶/曹而結劉及璋遣法正將兵迎備松且勸備于會襲)
　(璋後謀敗而/被戮宜矣)
　　　于闐
莎車王殺于闐王于闐大都末出城見野豕欲搏之乃
人語曰無殺我我為汝殺莎車將軍都末異之即與兄
弟共殺莎車王
　(案此見范莎車國傳都末所/殺乃莎車將君得非王也)
　　　北郊
北郊在雒陽城北六里
　(案范書在城北四里月令章句/云北郊六里因水數也范誤)
　　　時人語
時人為之語曰不畏彊禦陳仲舉天下模楷李元禮
　(案此見范黨錮傳序夫太學生三萬餘人郭林宗賈/偉節為之冠而學中褒語不及之則二子之韜光潛)
　(徳可知後黨事起林宗竟自皭然偉節且西行以解/黨禍明哲保身盖有素矣薰以香自燒膏以明自銷)
　(彼餘子者/亦何為哉)
　
　
　
　
　
　
　
　
　
　
　後漢書補逸巻十四
欽定四庫全書
　後漢書補逸巻十五　　監察御史姚之駰撰
　　華嶠後漢書第一
　　　明帝
館陶公主為子求郎不許賜錢千萬明帝謂羣臣曰郎
官上應列宿出居百里非其人則民受其殃
　(案此見范明帝紀史記曰太/微宫後二十五星郎位也)
　　　陳愍王寵
陳愍王寵善弩射其秘法以天覆地載參連為竒又三
微三小三微為經三小為緯經緯相將萬勝之方然要
在機牙十發十中中皆同處
　(案寵陳敬王之後以善射之故遭亂能全後為袁術/所殺惜哉此數語絶似子書句陗而鍊范但云善弩)
　(射而已/不詳載)
　　　鄧禹
鄧禹字仲華拜大司徒年二十四内文明徳行純備
　(案禹見東/觀記范同)
禹為司徒天下既定常欲逺名勢有子十三人各使守
一藝
　(案髙宻善教子孫/故後嗣能延其澤)
　　　李通
李通字文元以䜟記説光武為大司空
　(案通見東觀記時有劉氏/復興李氏為輔之䜟故云)
　　　臧宫
宫攻延岑悉降其衆上璽書勞宫賜吏士絳縑六千匹
　(案宫見東觀記時宫衆多食少乃為疑兵以進卒能/破敵自是乗勝定蜀壯矣哉延岑公孫述將也范不)
　(載璽/書事)
宫與祭遵擊更始將左房韓顔
　(案范書/韓作韋)
宫屢下郡邑帝使太中大夫張明持節拜宫為輔威將
軍
　(案范書逸/張明名)
　　　祭遵
祭遵字弟孫建武二年為征鹵將軍南擊𢎞農賊弩中
遵口洞出流血衆見遵傷稍引退遵呼出止之士卒戰
皆百倍遂大破之為人亷潔奉公及卒光武嘆曰安得
憂國奉公如祭征鹵者乎
　(案遵見東觀記𢎞農/賊名厭新柏華范同)
　　　岑彭
岑彭説降朱鮪遷征南將軍治軍整齊秋毫無犯
　(案彭見東觀記彭嘗為鮪校尉令故/帝命徃説之彭以誠動非徒恃舌也)
　　　陳俊
俊從擊銅馬賊進至滿陽拜為强弩偏將軍賜絳衣九
百領以衣中堅同心士
　(案俊見/東觀記)
張步畔俊追討斬之帝賜璽書曰將軍元勲大著威震
青徐兩州有警得専征之
　(案范不/載璽書)
　　　馮異
異為征西大將軍時三輔大亂異討之與赤眉賊會大
破于崤㡳追擊之又大破行巡上書言狀不敢自伐諸
將或欲分其功詔云征西功若丘山也
　(案異見東觀記行巡隗囂將也大樹將軍本謙退而/詔書歸美若此女惟不伐天下莫與女爭功古帝豈)
　(欺我哉詔語/具載范傳)
　　　吳漢
漢在朝廷惟公
　(案漢見東觀記此/出白帖甚不成語)
　　　鄭興
鄭興更始立拜為諫大夫使安集闗西
　(案興見東觀記興初事更始繼依隗囂因囂不從諌/乃詭詞歸漢鳥能擇木已繞樹三匝矣知其所止盖)
　(其難/乎)
　　　馮衍
衍祖父立生滿年十七喪父早卒滿生衍
　(案東觀稱衍祖即野王生痤/痤生衍范書亦同此恐有誤)
衍說亷丹背莽丹不從而戰死衍西歸後吏以亡軍下
司命乘傳逐捕故亡命河東
　(案衍固戰國説客之餘習既亡命後乃以/計説鮑永後卒歸漢室其文具載范傳)
　　　朱暉
暉年五十失妻昆弟欲為繼室暉嘆曰時俗希不以後
妻敗家者遂不娶
　(案暉見東觀記是時暉拜尚書遷太守/矣貴易妻人情乎失且不續賢哉朱季)
　　　樊宏
樊宏字靡卿為光禄大夫位特進宏為人謙卑畏慎不
求茍進
　(案宏見東觀記樊氏世徳宏復紹之/天道好謙母怪其福祚之綿延也)
　　　馬援
馬援為隴西太守遇長吏如兄弟委以任之
　(案援見/東觀記)
　　　桓榮
桓榮字春卿為太子太傅以太子經學成畢上疏謝歸
道太子以書謝
　(案榮見/東觀記)
榮以少傅遷太常明帝即位尊以師禮甚見親重拜之
乗輿每幸太常府令榮東面坐設几杖會百官
榮弟子丁鴻學最髙
　(案榮卒時除都講生八人補二百石其餘門徒多至/公卿則丁鴻翼翼此外尤多孔門阨窮于斯為盛)
榮長子雍卒小子郁嗣
　(案范書不/載雍卒)
　　　桓郁
桓郁字仲恩為議郎敦厚篤學傳父業以尚書教授門
徒常數百人選侍中帝以郁先師子有禮讓甚見親厚
常居中論經書問以政事不離左右帝自制五經章句
令郁校定于宣明殿中
　(案郁見東觀記五經章句應作/五行章句東觀及范皆同此誤)
郁上書乞身天子憂之有詔公卿議議者皆以郁身為
名儒學者之宗可許之于是詔郁以侍中行服
　(案歸田行服尋常之理朝廷雖甚乏才豈必倚一棘/人以治乎公卿此議甚正明張居正當國奪情從政)
　(孝既虧矣忠於何有至有身居外吏或貪戀善地或/虧帑待補因之偽飾輿情使督撫入告以希在任守)
　(制者皆小太/常之罪人也)
郁六子普延焉俊鄷良普嗣矦傳國至曽孫絶鄷良子
孫皆博學有才能
　　　樂松
樂松家貧為郎嘗獨直宿臺上無被食糟糠明帝每入
臺輒見松問其故而喜之
　(案松河内人其為郎時明帝曽以怒撞之矣乃復喜/之且有大官之賜遂為直郎故事賢哉帝也范書見)
　(鍾離意傳/松作崧)
　　　吳雄
河間吳雄字季髙以明法律桓帝時以廷尉致位司徒
雄少時家貧母死葬人所不封之地喪事趨辦不卜時
日巫皆言其族滅而雄子訢孫恭三世為廷尉以法為
名家
　(案范書闕近世日者及青烏家多拘泥牽制致人世/窀穸不能以時皆當以吳雄為法也紂以甲子日亡)
　(武以甲子日興西家之東即東家/之西斯二言極超卓可以解惑)
　　　伏恭
伏恭為太僕帝臨辟雍于行禮中拜㳟為司空儒者以
為榮
　(案㳟字叔齊琅邪東武人伏氏通經世胄明帝臨雍/而拜為三公乃以昭帝崇儒之徳儒者何榮焉范同)
　　　應慎
應慎為將作大匠發衆奸皆極其刑豪猾吏累迹視事
五年省費以億萬
　(案此疑即應/順之誤見後)
　　　陳寵
陳寵為司空府故事督屬籍不通賔客以防交闗寵去
籍通客以明無所不受論者大之寵奏議温粹有智號
為明相
　(案寵見/東觀記)
寵字昭公以徳行明敏入為尚書寵性周宻常稱人臣
之義苦不畏慎自在樞宻謝門人不復教拒知友時賜
寵劍得鍜成劍以其敦樸
　(案寵既去籍通客矣而謝門人拒知友復周宻如此/盖通客所以集衆思謝友所以戒請託二者固竝行)
　(不悖也矯節之士多不接賔客惟一/二暱友暮夜徃來徒為識者鄙耳)
　　　江革
革性至孝臨淄令楊音髙之設特席顯異巨孝于稠人
廣衆中親奉錢以助供養
　(案革見東觀記俗吏以錢榖簿書便謂了却官事敬/敷五教全不知之楊音褒賜巨孝可稱凱以强教矣)
帝於革恩寵有殊京師貴戚各奉書致禮革終不報書
一無所受
　　　第五倫
盖延代鮮于褒為馮翊多非法第五倫數切諫延恨之
故滯不得舉
　(案倫見/東觀記)
上謂倫曰聞卿為市掾人有遺母一笥餅者卿從外來
見之奪母笥探口中餅信乎倫對曰實無此衆人以臣
愚蔽故為生是語也
　(案東觀文大/同此較妥適)
　　　韋彪
韋彪上疏曰欲急民所務當先除其患其原在尚書典
樞機天下事一皆决之不可不察
　(案范/書闕)
　　　鄭衆
鄭衆字仲師為大司農在位以清正稱其後受詔作春
秋刪十九篇
　(案衆見東觀記衆世其經學少時曽作/春秋難記條例矣今又受詔作此也)
衆為左馮翊政有名迹建初六年代鄧彪為大司農是
時朝議欲改弊農田鹽鐵事衆諫以為不可詔數切責
至被奏劾衆執之不移
　(案范書作時議為鹽鐵官云云盖欲復前漢賣鹽鐵/置官以興利之舉當時必有桑孔之徒倡為此議司)
　(農争之得春秋書/丘甲田賦之意矣)
　　　宋均
宋均字叔庠為郎中時年十五好經書每休沐日輒受
業博士通詩禮善論難至二十餘調補辰陽長
　(案均見東/觀記范同)
均為九江太守五日一聽事冬以日中夏以平旦蝗飛
南到九江界輒東西分時多暴虎先是設檻捕之猶多
傷害均下記曰夫虎豹在山黿鼉在淵物性所託故江
淮之間有猛獸猶江北之雞豚也數為民害咎在貪殘
令退貪殘進忠良去檻穽虎遂東渡江去
　(案均為守必政簡易行故可五日一聽事否則案山/積矣居二千石者必有蝗分虎渡之化然後可以五)
　(日為期范闕/聽事三語)
　　　郅惲
郅惲拜長沙太守崇教化表異行
　(案惲見/東觀記)
　　　馬防
馬防字孝孫行車騎將軍事位列九卿班同三府與長
水校尉耿恭同征盧水羌還帝親駕幸其府
　(案防見東觀記防字范作江平東觀作公平而/東觀又有一條作字孝孫者華書故同此也)
　　　張英
張英遷武威太守遇長吏如兄弟委以任之
　(案范書闕張奐曽守武/威英奐字仿當是誤耳)
　　　任延
任延拜九真太守民俗不好田作常告糴交阯每致困
乏延乃令鑄作田器教民以牛耕置吏巡行
　(案延見東觀記地力轉移全資人力而佃漁火食/剏造必自聖賢延之教民其九真之庖犧神農乎)
　　　馮豹
馮豹字仲文為尚書郎勤力不懈每奏事不報常伏省
閣下每從昏至明帝聞而嘉之乃加賞賜
　(案豹馮衍子范書帝聞而嘉之下有使黄/門持被覆豹勅令勿驚二語亦佳話也)
　　　何敞
　敞為汝南太守修治鮦陽舊陂溉田萬頃墾田三萬
餘咸賴其利吏民立石頌敞功徳
　(案敞見東觀記鮦陽縣屬汝南郡/故城水經注云葛陂東出為鮦水)
　　　亷范
亷范為武原太守下車申明賞罰誅鋤姦猾表用良吏
　(案范見/東觀記)
范遷蜀郡太守生子皆以亷為名
　(案范書不載以姓名子與賈彪任延/宗慶而四矣何東漢循吏之多也)
　　　衛羽
衛羽為州從事時常侍單超兄子匡為濟隂太守負其
勢大為貪放刺史第五種欲收之聞羽素抗厲乃召羽
謂曰聞公不畏彊禦今欲相委以重事若何對曰願庻
幾於一割羽出遂馳至定陶閉城門收匡賔客親吏四
十餘人七日中起發其臧五六十萬種即舉奏一州震
慄
　(案此見范第五/種傳州兖州也)
　　　耿康
耿康字伯初為征西將軍出西域康壯勇與士簡易鎮
撫單于匈奴與國懐其恩信
　(案范/書闕)
　　　陳元
陳元字襄孫時議欲立左氏傳博士范升奏以為左氏
淺末不宜立元聞之乃詣闕上疏争之更相辨對凡十
餘上帝卒立左氏學太常選博士四人元為第一
　(案元字范作長孫與下條同元父欽習左氏元少傳/父業鋭精覃思遂為左丘功臣范具載元疏文甚閎)
　(辨/)
陳元字長孫以才髙著名辟司空掾宋𢎞受罪上書訟
之言甚切直又敷陳當世便宜事
　(案范不載/訟宋𢎞事)
　　　郭伋
伋為潁川太守召見辭謁帝勞之曰郡得賢能太守去
帝城不逺河潤九里兾京師并蒙其福也
　(案伋見東觀記河潤九里四字/採自南華移用于此更覺語妙)
　　　衛颯
衛颯遷桂陽太守下車修庠序之教設婚姻之禮期年
邦俗從化
　(案颯見/東觀記)
　　　徐防
安帝即位太尉徐防以災異冦賊策免就國凡三公以
災免始自防也
　(案防見/東觀記)
　　　張奮
張奮為大司馬在位名為清白
　(案奮字雅通張純子永元中代劉方為司空未為司/馬也又世祖時已改大司馬為太尉其司空司徒皆)
　(去大名此/定誤耳)
　　　桓焉
桓焉明經篤行有名稱以尚書授安帝拜太傅録尚書
復入授順帝于禁中因宴見奏宜引三公尚書入省事
天子從之
　(案焉見東觀記焉遭母憂踰年即/依詔奪服所稱經明行篤者安在)
　　　孔奮
奮為武都太守美行愛之如骨肉無義憎之如仇讐
　(案奮見/東觀記)
　　　班固
固拜為郎中使終成前所著書學者莫不諷誦自為郎
中遂見親近讀書禁中或繼日連夜每行巡狩輒獻上
賦頌朝廷有大議使難問公卿辯論於前賞賜恩寵甚
渥然二世位不過郎中
　(案固見東觀記文章憎命達理有固然其位不顯/其文則耀孟堅兩世如此覺文人九命可以不作)
　　　樂恢
恢薦潁川杜安安擢為宛令以病去章帝行過潁川安
上書召拜御史遷至巴郡太守而恢在家安與恢書通
問恢告吏口謝且讓之曰為宛令不合志病去可也干
人主以闚覦非也違平生操故不報安亦節士也年十
三入太學號竒童洛陽令周紆自徃候安安謝不見京
師貴戚慕其行或遺之書安不發悉壁藏之及後捕案
貴戚賔客安開壁出書印封如故
　(案恢見東觀記安固志士但不無宦情耳而/恢絶之如此則恢又加安一等矣范不載)
　　　任浦
任浦拜武都太守路不拾遺
　(案范/書闕)
　　　倪寛
倪寛為南陽太守平心舉善每自刻責吏民愛敬不敢
欺負
　(案范/書闕)
　　　郭躬
郭躬字仲孫為廷尉正遷廷尉家世掌法律鎮自廷尉
左監為廷尉凡郭氏為廷尉者七人
　(案躬潁川陽翟人父𢎞習小杜律斷/獄平恕躬能世其學亦遂世其官也)
　　　劉愷
劉愷為太常論議常引正大義諸儒為之語曰難經伉
伉劉太常
　(案愷字伯豫劉般子愷議牧守宜行三年喪議除臧/吏禁錮子孫皆醇正典核從經術湛深來諸儒語范)
　(闕/)
　　　岑熈
岑熈為東郡太守招聘隱逸與參政事無為而化視事
二年輿人歌之曰我有枳棘岑君伐之我有蟊賊岑君
遏之狗吠不驚足下生氂含哺鼓腹焉知凶災我喜我
生獨于斯時美哉岑君於戯神慈
　(案熈見謝書於戯神/慈謝作於戱在兹)
　　　袁良
袁良明經為太子舍人
　(案范/書闕)
　　　黄瓊
黄瓊遷尚書令習見故事號為補職
　(案瓊見/東觀記)
黄瓊字世英為僕射順帝久廢藉田瓊曰上古聖帝莫
不敬恭神明躬郊廟之禮親藉田之勤書奏上從之次
日還遷令也
　(案范書全載瓊/疏詞甚愷切)
　　　魯恭
魯恭拜司徒數有忠言陳正得失恭在位選辟髙第至
列卿郡守數十人
　(案恭見東觀記君闢門相開閣薦賢自是宰臣事唐/杜悰厯事三朝未嘗薦士時號秃角犀夫犀乃禿角)
　(竟何物耶魯/恭可法矣)
　　　劉寛
劉寛為南陽太守好為諸生講論經義不嚴而治
　(案寛見/東觀記)
寛遇民如子未嘗疾言遽色為南陽太守教民種柘養
蠶織履生民之利
　(案守令與民最親召父杜母豈必尊如天帝惟遇民/如子則威嚴自無所用合觀二條文饒之于百姓何)
　(教養兼/備也)
　　　陽球
陽球補尚書郎閑達故事其所奏議常為臺閣所崇信
　(案球見/東觀記)
　　　趙孝
趙孝字長平拜長樂衛尉復徴弟禮為御史中丞禮亦
恭謙行已類乎孝帝嘉其兄弟篤行欲寵異之詔禮十
日一就衛尉府大官送供具令共相對盡歡數年禮終
帝令孝從官屬送喪歸葬天下榮之
　(案孝見東觀記明帝之褒孝兄弟所以教天下之/為人子為人弟者至矣覺憲老乞言猶為具文也)
　　　劉平
劉平為全椒長獄無繫囚
　(案平見/東觀記)
　　　應順
應順字華仲少給事郡縣為吏清公不發私書舉孝亷
尚書郎轉右丞遷兾州刺史亷直無私遷東平相賞罰
必信吏不敢犯有梓樹生于㕔事室上事後母至孝衆
以為孝感之應時竇憲出屯河西刺史二千石皆遣子
弟奉賂遺憲憲敗後咸被繩黜順獨不在其中由是顯
名為將作大匠視事五年省費億萬
　(案順為應奉曽祖見/范應奉傳中不詳載)
　　　韓演
梁皇后崩韓貴人大幸將立大將軍冀欲分其寵謀冒
姓為貴人父演隂許諾及冀誅事發演坐抵罪
　(案范書演稜孫也注云字伯南桓帝時/為司徒坐黨梁兾遣歸後徴拜司𨽻)
　　　鮑徳
鮑徳為南陽太守時多荒災惟南陽豐穰吏人愛悦號
為神父
　(案范書闕今人但知有/神君不知有神父也)
　　　周燮
周燮専精理易不讀非聖之書不修賀問之好有先人
草廬結于岡畔下有陂田常肆勤以自給非身所耕漁
不食
　(案燮見謝/書范同)
　　　桓典
焉長子衡早卒中子順順子典典十二喪父母事叔母
如事親立亷操不取于人門生故吏問遺一無所受
　(案典見東/觀記范畧)
典在御史十年不調後遷平津都尉鈎盾令羽林中郎
　(案十年范作七年行行避驄宦/豎切齒雖曽破賊未許調也)
　　　崔琦
崔琦作白鶴賦以諷梁冀冀幽殺之
　(案琦字子瑋涿郡安平人范作兾遣/琦歸後令刺客隂求殺之與此異)
　　　劉寵
劉寵字祖榮拜會稽太守政不煩苛徴為將作大匠山
隂有五六老叟人賫百錢送寵曰鄙生未嘗識郡朝自
明府以來狗不夜吠人不見吏今聞當見棄去故自扶
送寵為人選一大錢受之
　(案寵見謝/書范同)
　　　宋登
宋登為汝隂令為政明能號稱神父出為潁川太守市
無二價道不拾遺
　(案登見/張記)
　　　袁逢
嘉平中袁逢為三老錫玉杖
　(案逢袁安之孫字周陽范載其常為三/老無錫杖事嘉平應作中平此訛也)
　　　班超
班超投筆嘆曰大丈夫當立功異域以取封侯安能久
事筆耕乎
　(案超見東觀記末語范作安能久事筆研間此作/筆耕較雋是六朝人藻語研田心織皆權輿于此)
超使西域至鄯善有匈奴使來超夜奔鹵營斬得匈奴
節使屋賴帶副使比離支首及節
　(案時超以吏士三十六人斬敵三十餘級餘/衆百許人悉燒死功亦偉矣范佚匈奴使名)
　　　張濟
張酺子蕃蕃生磐磐生濟濟字元江靈帝初楊賜薦濟
明習典訓為侍講
　(案濟見范張酺/傳位至司空)
　　　趙壹
趙壹字元叔漢陽西縣人體貌魁梧身長九尺美鬚眉
望之甚偉恃才倨傲為郷里所擯後屢抵罪幾至死友
人救得免乃作刺世疾邪賦以舒其怨憤
　(案范書同壹又有解擯及窮鳥賦/諸篇多骯髒不平之筆固狂生也)
　　　楊震
楊震為太尉中常侍樊豐驕恣震常切諫由是共譖震
罷遣歸本郡遂仰鴆薨葬日有大鳥來止停樹上須臾
下地行徐步到柩前止立低頭淚出更共抱持終不驚
駭
　(案震見東觀記大鳥事華/書所記獨詳文甚腴澤)
　　　李膺
膺字元禮遷僕射與太傳陳蕃戮力悉心彌縫遺闕
　(案膺見/謝書)
　　　張堪
張堪為漁陽太守帝常召見諸郡計吏問其風土及前
後守令能否蜀郡計吏樊顯進曰漁陽太守張堪昔在
蜀其仁以惠下威能討姦清亷無以為比上曰何以為徴
顯曰昔公孫述破時珍寳山積捲掘之物足富十世
而堪去職之日乘折轅車布被囊而已帝聞嘆息
　(案堪見/東觀記)
　　　應劭
劭弟珣字季瑜司空掾珣生瑒
　(案劭著述百三十六篇皆傳世魏志載瑒字徳/璉弟璩字休璉咸以文章顯也范不載珣名)
　　　袁安
安字邵公好學有威重明帝時為楚郡太守治楚王獄
所申理者四百餘家皆蒙全濟安遂為名臣章帝時
至司徒生蜀郡太守京京弟敞為司空京子陽太尉陽四
子長子平平弟成左中郎將竝早卒成弟逢逢弟隗皆
為公
　(案安見東觀記安理楚獄時顯宗方震怒吏案急迫/掾史叩争以為阿附反鹵法與同罪而安毅然以身)
　(全之此尤人臣所難者陽范作湯闕平/名風俗通云湯有子十二人亦與此異)
論曰陳平多隂謀而知其後必廢邴吉有隂徳夏侯勝
識其當封及子孫終陳掌不侯而邴昌紹國雖有不類
未可致詰其大致(闕/)然矣袁公竇氏之間乃心帝室引
義雅正可謂王臣之烈及其理楚獄未嘗鞫人于臧罪
其仁心足以覃乎後昆子孫之盛不亦宜乎
　(案此論文甚跌宕有馬遷筆意范書/論袁公竝同章懐以為皆華詞也)
　　　陳寔
陳寔在郷閭平心率物有盜夜入其家止于梁上寔隂
見之乃自整拂命子孫訓之曰夫人不可不自勉不善
之人未必本惡習與性成耳如梁上君子者是矣盜大
驚自投于地寔徐譬之曰視君狀貌不似惡人然當由
貧困今遺絹二疋自是縣無復盜竊
　(案寔字仲弓潁川許人謚文範先生亦稱陳太丘其/送張讓父喪人以為善類賴以全活者甚衆黄勉齋)
　(譏其屈辱全身不可為/法洵然此條范書皆同)
　　　來豔
豔好學下士開館養徒少厯顯位靈帝時位至司空
　(案豔見范靈帝紀又蜀志來敏傳稱父/豔為司空即此來歙之後義陽新野人)
　　　何熈
熈字孟孫少有大志不拘小節身長八尺五寸體貌魁
梧善為容儀舉孝亷為謁者賛拜殿中音動左右和帝
佳之厯位司𨽻校尉大司農永初二年南單于與烏丸
俱反以熈行車騎將軍征之累有功烏丸請降單于復
稱臣如舊會熈暴疾卒
　(案魏志何䕫傳䕫曽祖名熈在安帝時官車/騎陳郡陽夏人東觀記有何熈似又一人也)
　　　范滂
范滂以黨事下黄門北寺滂以同囚多嬰病乃請先就
格遂與同郡袁忠等争受楚毒
　(案滂見謝/書范同)
　　　蔡邕
初蔡邕在陳留鄰人有以酒召邕者比徃而酒已酣客
有彈琴于屏邕至門潛聽之曰以樂召我而有殺心何
也遂反將命者告主人以蔡邕至門而去邕素為邦鄉
所宗主人遂自追問其故邕具以告莫不憮然彈琴者
曰我向見螳螂方向鳴蟬蟬將去而未飛螳螂為之一
前一却吾心聳然惟恐螳螂之失蟬也此豈為殺心而
形於聲者乎邕笑曰此足以當之矣
　(案邕見東觀記范全襲華/書畧増數字更覺生色)
　　　皇甫嵩
皇甫嵩拜車騎將軍領冀州牧嵩温䘏士卒甚得衆情
每軍行頓止須營幔修立然後就舍帳軍士皆食爾乃
嘗飯嵩既破黄巾威震天下
　(案嵩見/謝書)
　　　崔駰
駰擬揚雄解嘲因作達㫖譏雄以為范蔡鄒衍之徒乘
釁相顧誑曜諸侯者也而云彼我異時又曰竊貲卓氏
割炙細君斯盖士之遺行而云不能與此數公者同以
為失類而改之也
　(案駰字亭伯涿郡安平人范但稱駰擬揚雄解嘲作/達㫖以答之焉竟以長岑長比之莽大夫非其倫矣)
　(華書序達㫖之原/深於知亭伯者也)
　　　楊彪
彪與馬日磾盧植蔡邕等著作東觀
　(案彪字文先楊賜子彪于熹平中徴/拜議郎應于此時預著作也范不載)
王甫使門生王翹辜𣙜于郡界彪發其奸
　(案中常侍乃有門生范佚其名華原載之以遺臭爾/然昏濁之世天子亦門生矣何有于羣小乎明季大)
　(僚有拜閹人為假父/者是又出門生下矣)
　　　王允
夫士以正立以謀濟以義成若王允之推董卓而分其
權伺其間而弊其罪當此之時天下之難解矣本之皆
主於忠義也故推卓不為失正分權不為不義伺間不
為狙詐是以謀濟義成而歸于正也
　(案允見張記此論文筆如并州快剪爽人心目范書/全襲此段但小増損之惟難解易作懸解用莊子中)
　(語殊費詮釋文人/狡獪固如是耶)
　　　應瑒
瑒祖奉字世叔才敏善諷誦故世稱應世叔讀書五行
俱下著後序十餘篇為世儒者延熹中至司𨽻校尉子
劭字仲逺亦博學多識尤好事諸所撰述風俗通等凡
百餘篇辭雖不典世服其博聞
　(案瑒字徳璉應劭從子自應順至瑒竝/有才名七世通顯奉及劭事俱别見)
　　　崔瑗
瑗愛士好賔客盛修肴膳或言其太奢瑗聞之怒敇妻
子曰吾并日而食以供賔客而反以獲譏士大夫不足
養如此後勿過菜具無為諸子所蚩也終不能改奉禄
盡於賔饗也
　(案瑗見謝書范/無怒敕妻子語)
　　　華歆
歆少以髙行顯名避西京之亂與同志鄭泰等六七人
間步出武闗道遇一丈夫獨行願得俱皆哀欲許之歆
獨曰不可今已在危險之中禍福患害義猶一也無故
受人不知其義既以受之若有進退可中棄乎衆不忍
卒與俱行此丈夫中道墮井皆欲棄之歆曰已與俱矣
棄之不義相率共還出之而後别去衆乃大義之
　(案歆字子魚平原髙唐人為魏尚書/令非漢臣也華書作序傳故詳載之)
孫策畧有揚州盛兵狥豫章一郡大恐官屬請出郊迎
教曰無然策稍進復白發兵又不聽及策至一府皆造
閤請出避之乃笑曰今將自來何遽避之有頃門下白
曰孫將軍至請見乃前與歆共坐談議良久夜乃别去
義士聞之皆長嘆息而心自服也策遂親執弟子之禮
禮為上賔是時四方賢士大夫避地江南者甚衆皆出
其下人人望風每策大會坐上莫敢先發言歆時起更
衣則論議讙譁歆能劇飲至石餘不亂衆人微察嘗以
其整衣冠為異江南號之曰華獨坐
　(案歆子孫貴盛故魏志亦多褒詞至于華傳猶今人/為祖父作行述臚列髙行連篇累簡不足供閲者一)
　(哂而/已)
文帝受禪朝臣三公已下竝受爵位歆以形色忤時徙
為司徒而不進爵魏文帝久不懌以問尚書令陳羣曰
我應天受禪百辟羣后莫不人人悦喜形于聲色而相
國及公獨有不怡者何也羣起離席長跪曰臣與相國
曽臣漢朝心雖悦喜義形其色亦懼陛下實應且憎帝
大悦遂重異之
　(案歆副郗慮勒兵收伏后歆就牽后出千載下猶令/人髮指豈于魏文受禪反爾不怡此附會之詞不足)
　(信/也)
歆淡于財欲前後寵賜諸公莫及然終不殖産業陳羣
常嘆曰若華公可謂通而不泰清而不介者矣
　(案歆與管幼安鋤菜見金管揮鋤不異瓦/石歆捉而擲之其于財欲豈能淡然者)
　　　華表
嶠父表字偉容歆之子也年二十餘為散騎常侍後終
光禄大夫每言吾祖稱時人説皇甫嵩之不伐汝豫之戰
歸功朱儁張角之捷本之於盧植收名歛策而已不有
焉盖功名者世之所甚重也誠能不爭天下之所甚重
則怨禍不深矣
　(案表乃歆子仕晉為尚書非東漢人因華書譜叙連/類及之又所論列乃漢名臣故不敢妄削嶠表中子)
　(也/)
　　　董卓
王允與吕布及士孫瑞謀誅董卓有人書吕字于布上
負而于市歌曰布乎布乎有告卓不悟三年四月帝
疾愈卓入朝布持矛刺卓兵士趣斬之
　(案卓見/張記)
卓欲遷都長安召公卿以下大議司徒楊彪曰昔盤庚
五遷殷民胥怨故作三篇以曉天下之民而海内安穏
無故移都恐百姓驚動麋沸蟻聚為亂卓曰闗中肥饒
故秦得并吞六國今徙西京設令闗東豪彊敢有動者
以我彊兵踧之可使詣滄海彪曰海内動之甚易安之
甚難又長安宫室壊敗不可卒復卓曰武帝時居杜陵
南山下有成瓦窑數千處引涼州材木東下以作宫室
為功不難卓意不得便作色曰公欲沮我計邪邊章韓
約有書來欲令朝廷必徙都若大兵來下我不能復相
救公便可與袁氏西行彪曰西方自彪道徑也顧未知
天下何如耳議罷卓勑司𨽻校尉宣璠以災異劾奏因
策免彪
　(案此見范楊彪/傳范語更簡雋)
　　　郭汜
汜饗公卿議欲攻傕楊彪曰羣臣共鬭一人刼天子一
人質公卿此可行乎汜怒欲手刃之中郎將楊密及左
右多諫汜乃歸之
　(案劉艾獻帝記云汜張掖人范云汜一名多董卓以/為校尉後與李傕共攻長安為卓報仇中原版蕩無)
　(寧日/矣)
　　　梁冀妻
梁冀妻孫夀色美善為妖態作愁眉啼妝墮馬髻折腰
步齲齒笑以為媚惑
　(案兾妻媚態以孽為禎/妖由人興不亡何待)
冀愛監奴秦宫官至太倉令得入妻夀所夀見宫屏御
者以言事因通焉宫威權大震二千石皆拜謁之
　(案秦宫一生花裏活冀實活之身不/行道不行於妻子非獨夀之罪也)
　　　南單于
南單于遣使詣闕奉蕃稱臣入居於雲中遣使上書獻
駱駝二頭文馬十匹
　(案此建武二/十六年事)
　　　靈帝治南宫
靈帝時遂使鈎盾令宋典繕治南宫又使掖庭令畢嵐
鑄銅人四列於蒼龍𤣥武闕外又鑄四鐘皆受二千斛
懸於堂及雲臺殿殿前又鑄天禄蝦蟇吐水渴烏施於
橋西灑南北郊路以省百姓灑南道之費
　(案靈帝委體宦孽南宫災後税天下田錢以修宫室/漢終四百不待山陽公也諸事特其細者范不載)
　　　世宰相
東京楊氏袁氏累世宰相為漢名族然袁氏車馬衣服
極為奢僭能守家風為世所貴不及楊氏也
　(案楊氏清白吏子孫雖雞肋遭難止及一身袁氏/於董卓之時罹禍最酷故奢僭乃造物之所忌也)
　　　東觀
學者稱東觀為老氏藏室道家蓬萊山謹案史記老子
周守藏室之史也索隱曰藏室史乃周藏書室之史也
又張湯傳老子為柱下史即藏室之柱下因以為官名
　(案東觀二語見范書竇章傳太僕鄧康重章是時學/者稱東觀云云遂薦章入東觀為校書郎華書疑即)
　(同之謹案以下係注/或非華書本文俟攷)
　　　明章二帝
魏文帝稱明帝察察章帝長者
　(案范書論章帝/亦用此二語)
　　　執金吾
執金吾掌從領宿衛
　(案此乃官/志一條)
　　　二十八將
中興二十八將前世以為上應二十八宿未之詳也然
咸能感會風雲奮其智勇稱為佐命亦各志能之士也
　(案范書統論雲臺諸將文多排語不甚竒/崛論首數言筆意不倫注以為華詞也)
　　　論鮑永馮衍
夫貴者負勢而驕人才士負能而遺行其大畧然也二
子不其然乎(指鮑永/馮衍)馮衍之引託妻之譬得矣夫納妻
皆知取詈已者而取士則不能豈非反妒情易而恕義
情難光武雖得之于鮑永猶失之于馮衍也
　(案范論全襲此後畧増二語耳/此論文甚峻峭有國策從横意)
　
　
　
　
　
　
　
　
　
　
　
　
　
　
　
　後漢書補逸巻十五
欽定四庫全書
　後漢書補逸巻十六　　監察御史姚之駰撰
　　謝沈後漢書第一
　　　鄭敬隱居
敬閒居不修人倫新遷都尉逼為功曹㕔事前樹時有
清汁以為甘露敬曰明府政未能致甘露此青木汁耳
辭病去隱處精學蛾陂中隂就虞延竝辟不行同郡鄧
敬因折茇為坐以荷薦肉瓠瓢盈酒言談彌日蓬廬蓽
門琴書自娛光武公車徴不行
　(案范書敬字次都與郅惲同為汝南門下掾相厚甚/後惲舉孝亷敬終不就茇坐荷盤千載韻事宜入世)
　(説棲逸巻中范/附載郅惲傳)
　　　胡廣定漢制
太傅胡廣博綜舊儀立漢制度蔡邕因以為志譙周後
改定以為禮儀志
　(案范書禮儀志應係節録舊文謝書獨窮其源似不/欲竟揜為己有者其厚薄何如近世著述家林立然)
　(徃徃有借昔人不傳之書掠美自衒甚則前賢成書/無力鋟板從其子孫售之以為己作又否則抄蕞諸)
　(書類為一編不足當識者一哂矣竊人之/財猶謂之盜況竊人之書以成己名乎)
　　　蔡邕撰志
蔡邕引中興以來所修者為祭祀志
蔡邕撰建武以後星驗著明以續前志譙周接繼其下
　(案邕徙朔方上書求還續成十志其後/書旋告成譙周繼之亦邕之功臣也)
　　　閔貢
閔貢字仲叔
　(案貢/己見)
　　　皇后配享
上以公卿所奏明徳皇后在世祖廟坐位駁議示東平
王蒼蒼上言文武宣元祖祫食髙廟皆以配先帝所制
典法設張大雅曰昭哉來御慎其祖武又曰不愆不忘
率由舊章明徳皇后宜配孝明皇帝於世祖廟同席而
供饌
　(案東平以遵祖制為典禮不事更張允為/至當大雅詩今本作昭兹來許繩其祖武)
　　　大水
安帝永初元年郡國大水漂沒民人死者以千數
　(案范書是時郡/國四十一大水)
　　　蝗
延熹九年揚州六郡連水旱蝗害
　(案范書/不載)
　　　雍郷
燕有雍郷赤眉所改
　　　牛蘭山
魯陽有牛蘭山
　(案范志南陽郡魯陽/有牛蘭累亭不言山)
　　　參䜌
參䜌有青山屬國降羌衆數千人居山田畜
　(案參䜌在北地郡/故屬安定見范志)
　
　
　後漢書補逸巻十六
欽定四庫全書
　後漢書補逸巻十七　　監察御史姚之駰撰
　　袁崧後漢書第一
　　　光武皇帝
光武封泰山雲氣成宫闕
　(案世祖封禪事詳見東觀記雲氣語甚藻麗與/嵩呼萬嵗同而詞人罕用之當由未見袁書耳)
前漢自成哀以下天地縱横巨猾竊命劉氏舊澤猶存
而瞻烏之望殆絶世祖以渺渺之𦙍起白水之濵身屈
無妄之力位舉羣賢竝列於時懐璽者十餘建旗者數
百髙才者居南面疾足者為王公茫茫九州𤓰分臠切
湣湣蒼生塵消鼎沸我扇之以仁風驅之以大威雪霜
被而茨棘枯横網振而逆鱗掃羣材畢凑人鬼與能數
年之間廓清四海雖曰中興與夫始剏業者庸有異乎
誠哉馬生之言固已寥廓大度同符髙祖又等太宗之
仁兼孝宣之明一人之體其殆於周故能享有神器據
乎萬乘之上矣
　(案斯論詞乃勝意竟入六朝體矣唐太宗/作司馬書論贊乃全用駢句益不足觀)
　　　明帝
明帝諱陽一名莊字子麗
　(案范書直作諱/莊亦不載帝字)
　　　靈帝
光和四年帝於西園弄狗以配人
　(案靈帝曽以帶綬冠狗矣今復以配人何寵狗乃/爾也蔚宗以為在位者皆如狗噫狗茍固如是耶)
　　　賈復
賈復從擊鄧奉追至夕陽聚
　(案復己見范志宛/有夕陽聚即此)
　　　耿弇
弇少學詩禮明鋭有權謀
　(案弇己見范稱弇父況以明經/起家弇少習父業可稱肖子)
帝使光禄大夫樊宏詔況曰惟況功大不宜監察從事
邊郡寒苦不足久居其詣行在所
　(案況據上谷本與彭寵同功恐上疑之子弇/因求徴還故上遂遣使持節迎況亦防之也)
張步至臨淄大城東將攻弇弇上書曰臣據臨淄深塹
髙壘張步從劇縣來攻疲勞饑渴欲進誘而攻之欲去
隨而擊之臣依營而戰精鋭百倍以逸待勞以實擊虚
旬日之間步首可獲上是其計
　(案弇後果大破步兵光武稱其有志者事竟成宜哉/此疏精悍簡老直是名作當與其用兵同范不載)
　　　宋𢎞
宋𢎞為司空秉政恭約輕財重義有公儀之風不與民
争利
　(案𢎞/己見)
　　　伏湛
伏湛建武二年拜尚書典定舊制
　(案湛己見光武知湛名儒/舊臣欲令幹任内職故然)
　　　隗相
隗相養母至孝母好飲江流相常隆冬取水後一朝横
石浮江無有難涉由是顯名
　(案范書闕此當入/孝弟諸賢傳中)
　　　侯霸
侯霸拜大司徒矜嚴有威容奉公無私
　(案霸/己見)
　　　韓卓
韓卓字子助陳留人臘日奴竊食祭其先人卓義其心
即日免之
　(案范書闕觀過知仁子助有焉陶靖節云奴婢亦人/子也同為人子自同有祭先之義陶應從此看出)
　　　羅威
羅威母年七十天寒常以身温席而後授其處
　(案范書闕禮記云八十非人不煖注云/人謂子孫也此語詮解最妙威固得之)
　　　楊終
時蜀郡有雷震決曹楊終上白記以為斷獄煩苛所致
太守乃令終賦雷電之意而竒之
　(案終字子山蜀郡成都人范稱其年十三為郡小/吏太守竒其才不詳載則白記時終年纔舞勺耳)
侍中賈逵薦終博達忠直徴拜郎中及卒賜錢二十萬
　(案終前拜校書郎與諸儒于白虎觀論五經/同異屢遭擯斥永元中復以逵薦拜郎中也)
　　　徐璆
璆少履清髙立朝正色稱揚後進惟恐不及
　(案璆字伯玉廣陵/海西人徐淑子)
　　　王充
王充字仲任會稽上虞人充幼聰明詣太學觀天子臨
辟雍作大儒論
　(案充/己見)
充所作論衡中土未有傳者蔡邕入吳始得之恒秘玩
以為談助其後王朗為會稽太守又得其書及還許下
時人稱其才進或曰不見異人當得異書問之果以論
衡之益由是遂見傳焉
　(案論衡好為辯駮時多沾滯不知當時何以推重若/此抱朴子云人搜求蔡邕帳中隱處得論衡數巻抱)
　(持去邕丁寧日惟我與爾共之勿廣也/噫何其雄視仲任而于中郎蔑如也)
　　　朱穆
穆著論甚美蔡邕嘗至其家自寫之穆感時澆薄慕
尚敦篤乃作崇厚論
　(案穆己見蔡中郎既秘王充論衡又寳公/叔之論其好學如此非獨天分超絶也)
穆卒蔡邕與門人議曰魯季文子君子以為忠而諡曰
文子又傳曰忠文之實也忠以為實文以彰之遂共謚
曰文忠先生荀爽聞而非之
　(案文忠議/詳見張記)
　　　吳祐
吳祐舉孝亷將行郡中為祖道祐越壇共小吏雍丘黄
真歡語移時與結友而别後真亦舉孝亷
　(案祐/己見)
　　　楊震
楊震好學講書有鸛雀銜三鱣魚飛集講堂前都講進
曰蛇鱣者大夫之象也數三者法三台也先生自此升
矣
　(案震己見鸛范作冠注云即鸛雀也又章懐注云續/漢及謝承書鱣字皆作鱓然則鱣鱓古字通耳韓子)
　(云鱣似蛇郭璞云鱓魚長二三丈此明云蛇鱣而鸛/雀又無勝巨魚之力其為鱣明矣大夫之象范作即)
　(大夫服之象盖以鱣黄/地黑文故云此有脱字)
　　　岑晊
岑晊有髙才郭林宗朱公叔等皆為友李膺王暢稱其
有榦國器雖在閭里慨然有董正天下之志太守𢎞農
成瑨下車欲振威嚴聞晊名請為功曹
　(案晊字公考南陽棘陽人時謡云南陽太守岑公孝/𢎞農成瑨但坐嘯因此流言轉入太學黨禍實始於)
　(此/)
　　　任隗
任隗為司空以𤣥黙守真不求名譽義行内修人以此
服之
　(案范/書闕)
　　　劉虞
太尉劉虞讓位於羊續續不能輸禮錢遂不代虞
　(案虞己見范稱虞儉素為操冠敝不改/乃就補其穿其清風亞於羊興祖也)
　　　羊續
靈帝欲以羊續為太尉時拜三公者輸東園禮錢千萬
令中使督之續乃坐使者于單席舉緼袍以示之曰臣
之所資惟此而已故不登公位
　(案續己見此所/記與謝書同)
　　　賈彪
賈彪字偉節遊京師與郭林宗李元禮等為談論之首
一言一行天下以為準的黨事起彪謂同志曰吾不西
行大難不解即入闗設方畧天子為之大赦
　(案彪己見偉節之功大矣李膺有言吾得免此賈生/之謀也何況餘子耶一人逃死禍及萬家同歸于盡)
　(究之何益明熹宗時東林黨禍畧同漢季使其時有/如偉節者為之救援則諸賢之被難不至如是之酷)
　(也/)
　　　竇憲
憲日益横盡樹其私人於名都大郡河南尹王調漢陽
太守朱厰南陽太守滿殷髙丹等皆其賔客
　(案憲/己見)
　　　楊匡
匡一名章字叔康
　(案匡陳留人杜喬故掾喬被禍匡徃守衛尸喪/詳見謝書范作楊匡謝作楊章俱不載其字)
　　　應奉
奉又刪史記漢書及漢紀三百六十餘年自漢興至其
時凡十七巻名曰漢事
　(案奉己見范稱奉著漢書後序多所述載豈即此書/耶後世大事記及記事本末諸書皆祖述世叔者也)
　　　劉洪
劉洪字元卓泰山蒙隂人魯王之宗室也延熹中以校
尉應太史徴拜郎中遷常山長史以父憂去官後為上
計掾拜郎中檢東觀著作律厯記遷謁者榖城門候會
稽東部都尉徴還未至領山陽太守卒官洪善筭當世
無偶作七曜術及在東觀與蔡邕共述律厯記考驗天
官及造乾象術十餘年考驗日月與象相應皆傳於世
　(案范律厯志熹平中常山長史劉洪上作七曜術甲/辰詔屬太史光和二年尚書召榖城門候劉洪勅曰)
　(前郎中馮光司徒掾陳晃各訟厯故議郎蔡邕共補/續其志今洪其詣修與漢相參云云即此也後世自)
　(元郭守敬輩以善筭驗天文其儀器極為巧宻至西/人利瑪竇入中國而推筭之巧益過前人)
(今上聖明天縦凡三角句股之法推筭精宻逺出尋常/  萬萬雖有天文生日習筭法無能仰窺竒秘者治厯)
　(明時超前/代逺矣)
　　　范冉
冉去官嘗使兒捃拾麥得五斛鄰人尹臺遺之一斛囑
兒莫道冉後知即令并送六斛言麥已雜矣遂擔不肻
受
　(案冉謝書作丹時遭黨禁故推鹿車載妻子/捃拾自資而清介仍若此非恒人也范不載)
　　　沮儁
儁為李傕所殺時年二十五其督戰訾寳負其屍而瘞
之
　(案儁時為射聲校尉衛乗輿東還傕汜兵來追因罵/賊而死後贈𢎞農太守以旌之見袁宏紀范亦畧見)
　(董卓/傳中)
　　　盧植
尚書盧植將終勅其子彄以禈葬以土穴其子從之
　(案植字子榦涿郡涿人馬融髙弟子范稱植葬不用/棺椁附體單帛而已此云彄以禈考説文彄弓弩耑)
　(弦所居也又西京雜記戚姬以百錬金為彄環無闗/附身之義豈植但以禈纒束假此為解耶植子毓甚)
　(知/名)
　　　劉陶
劉陶字子竒拜諫議大夫是時天下日危冦賊方熾陶
憂致崩亂疏陳八事大較言天下大亂皆由宦官詔收
陶繫黄門北寺獄陶對使者曰恨不與伊吕同儔而以
三仁為輩遂閉氣而死
　(案陶一名偉潁川潁隂人善著述有中文尚書/七曜論匡老子反韓非復孟軻諸書行世范同)
　　　王允
王允字子師世仕州郡為冠盖同郡郭林宗見而竒之
曰王生一目千里王佐才也遂與之友善允仕至司徒
　(案允己見/目或作日)
李傕等兵入城王允奉天子保宣平樓允謂傕等曰臣
無作威作福將軍乃放縦欲何為乎傕等不應自拜署
傕為揚武將軍汜為揚烈將軍樊稠等皆為中郎將
　(案此見范董卓傳李郭之變實允不善撫輯所/致然元凶之誅天下快心功大罪小君子諒之)
　　　蔡邕
邕等以和帝以下功徳無殊而有過差不應為宗及餘
非宗者追尊三后皆宜毁之因奏議曰漢承亡秦滅學
之後宗廟之制不用周禮每帝即位世輒立一廟不止
於七不列昭穆不定迭毁元皇帝時丞相匡衡御史大
夫貢禹始建大議請依典禮孝文孝武孝宣皆以功徳
茂盛為宗不毁孝宣尊崇孝武厯稱世宗中正大臣夏
侯勝等猶執異議不應為宗至孝成皇帝議猶不定太
僕王舜中壘校尉劉歆據不可毁上從其議古人據正
重順不敢私其君若此其至也後遭王莽之亂光武皇
帝受命中興廟稱世祖孝明皇帝聖徳聰明政參文宣
廟稱顯宗孝章皇帝至孝烝烝仁恩博大廟稱肅宗皆
方前世得禮之宜自此以下政事多釁權移臣下嗣帝
殷勤各欲褒崇至親而已臣下懦弱莫能執夏侯之直
今聖朝尊古復禮以求厥中誠合禮議元帝世在第八
光武世在第九故以元帝為考廟尊而奉之考明遵述
亦不敢毁孝和以下穆宗威宗之號皆省去五年而再
殷合食於太祖以遵先典議遂施行
　(案邕己見范祭祀志載獻帝初平中相國董卓左中/郎將蔡邕等奏毁廟議不載此疏盖是時卓枋國政)
　(其實邕主此議也夫禮祖有功而宗有徳自殷世三/宗剏始遂相沿習至於東漢蔑不稱宗唐宋無論已)
　(明武熹二主亦皆稱宗其無足憑據盖與諡號等耳/子議父臣議君祖龍之言千載乃不敢易青史具在)
　(仁暴昭然文武聖神/遂為故事毁廟何為)
　　　袁紹
袁紹字本初汝南汝陽人司空逢之孽子出後伯父成
　(案范書紹父成五官中郎將紹豪俠得衆専霸諸州/天下英雄盖亦使君與操之亞晩年以内寵竝嫡旋)
　(至滅亡/惜矣)
　　　置郡
建安二十年置漢寧郡
　(案范書曹操破張魯定漢中時魯以五斗米教作亂/朝廷不能討遂就拜魯鎮夷中郎將領漢寧太守當)
　(即以此/時置也)
　　　分郡
興平元年分安定之鶉觚右扶風之漆置新平郡
　　　虎見
光和三年正月虎見平樂觀又見憲陵上囓衛士
　　　火災
延熹八年連月火災諸宫寺或一日再一發又夜有訛
言擊鼓相驚陳蕃劉智茂上疏諫曰古之火皆君弱臣
强極隂之變也前始春而獄刑慘故火不炎上前入春
節連寒木冰暴風折樹又八九月州郡竝言隕霜殺菽
春秋晉執季孫行父木為之冰夫氣𢎞則景星見化錯
則五星開日月蝕為己然災異為方來恐卒有變必於
三朝惟善政可以已之願察臣前言不棄愚忠則元元
幸甚書奏不省
　(案五行傳曰棄法律逐功臣殺太子以妾為妻則火/不炎上謂火失其性而為災也時變盖應此范不載)
　(陳劉/疏)
　　　河清
建寧四年二月河水清禱於寵漯
　(案黄河清聖人生靈帝以後其/解安在此偶然耳無所禱也)
　　　七大水
中平五年山陽梁沛彭城下邳東海琅邪大水
　(案范書郡國六水大/出袁載七郡疑范誤)
　　　如斗雹
初平四年六月右扶風雹如斗殺人前後雨雹此最為
大時天下潰亂
　(案春秋考異郵曰隂氣之専精凝合生雹以妾為妻/房袵之内施而不博隂精凝而見成此如斗之雹皆)
　(桓靈亂政所致至是/見咎徴而漢随亡矣)
　　　六月寒
初平四年六月寒風如冬時時帝流遷失政養奮對策
曰當温而寒刑罰慘也
　　　大水
延平中六州河濟渭洛洧水盛長泛溢傷秋稼
　　　虹
光和元年七月虹晝見御坐玉堂後殿前庭中色青赤
　(案此己見薛書張記蔡邕以為此所謂天投蜺引潛/潭巴云虹出后妃隂脅王者又云五色迭至照于宫)
　(殿有兵革之事范以為/其應在何皇后良然)
　　　水暴出
五月河東水暴出漂壊五百餘家
　(案范但言/山水不詳)
　　　日重
初平三年十月丁夘日有重兩倍
　(案吳志載韓馥與袁術書/云日重之徴凶出於代郡)
　　　月重暈
興平二年十二月月在太微端門中重暈二珥兩白氣
廣八九寸貫月東西南北
　(案范志載永夀延熹中皆有/月蝕非其月文疑即同此)
　　　火光
延熹九年京都夜有火光民相驚譟是時宦豎専朝鈎
黨事起上尋無嗣陳蕃竇武為曹節等所􁀤天下無復
紀綱
　(案范不載鈎黨之/應不見咎徴所由)
　　　大寒
光和六年冬大寒北海琅邪井中冰厚尺餘是時羣賊
起天下始亂䜟曰寒者小人暴虐専權居位無道有位
適罰無法又殺無罪其寒必暴殺
　(案五行傳曰聽之不聰是謂不謀厥咎急厥罰恒寒/鄭康成曰聽曰水水主冬冬氣藏藏氣失故常寒)
　　　木連理
建和二年河東木連理
　　　營頭
恠星晝行名曰營頭行振大誅
　(案五行志營頭所墮其下覆軍王尋王邑兵/圍昆陽晝有雲氣如壊山墮軍上即此也)
　　　龍死
延熹七年六月河内野王山有龍死長可百餘尺
　(案范襄楷傳楷上/疏言龍死事指此)
　　　水溢
曹操専政十七年七月大水有水溢二十四年漢水溢
流害民人明年禪位于魏
　(案范書以為此/庻徴之恒寒也)
　
　後漢書補逸巻十七
欽定四庫全書
　後漢書補逸巻十八　　監察御史姚之駰撰
　　司馬彪續後漢書第一
　　　光武
光武渡呼沱河時冰滑馬僵乃各以囊盛沙布冰上渡
　(案此見東觀/記王霸傳)
更始使侍御史黄黨封上為蕭王
　(案世祖時誅王郎故/有此封范軼黄黨名)
上已乘王豐小馬先到矣營門不覺
　(案此光武擊尤來/等賊于元氏時也)
伯升賓客刼人上避吏于新野鄧晨家
　(案晨光武姊/婿也范不載)
上平河北過邯鄲故趙繆王子林進見言赤眉可破上
問其故對曰河水從列人北流如决河水灌之皆可令
為魚上不然之
　(案林說即可勝亦虐甚矣故世祖之/得天下也以仁林東觀記作臨范畧)
建武二年詔曰其與中二千石諸大夫博士議郎省刑
罰
詔曰其赦天下惟殘疾用刑戮深刻獄多寃人朕甚愍
之自今以後有犯者將正厥辜
　(案世祖即位頻年肆赦葢以大兵之後用培元氣也/而吳漢遺奏猶以慎無赦為言夫亦寛難之意乎管)
　(子有云赦者奔馬之委轡也不赦者癰疽之砭石也/諺曰一歲再赦婦兒喑啞則赦其可數乎)
建武三十年羣臣上言即位三十年宜封禪㤗山詔書
曰百姓怨氣滿腹吾誰欺欺天乎曽謂㤗山不如林放
乎
　(案時太尉趙熹請封禪/故詔答之見東觀記)
昔羿寒浞簒夏數十年少康生為牧人能修德復夏厥
勲大矣然尚有虞思及靡有鬲内外之助至于光武承
王莽之簒起自匹庶一民尺土靡有憑焉發迹于昆陽
以數千屠百萬非膽智之至孰能堪之討賊平亂克復
漢業號稱中興雖初興者無以加矣中國既定柔逺以
德愛慎人命下及至賤武功既抗文德聿修勲績𢎞矣
　(案彪此論文氣平實未甚排宕比之薛瑩殊有遜焉/然品格應在袁山松之上以古茂蒼鬱不墮靡靡也)
　(范書論後有贊頗為贅旒故光武/一論大夫史體于薛書評之矣)
　　　明帝
永平二年上始率羣臣躬養三老五更于辟雍行大射
之禮又帥郡國縣道行鄉飲酒禮于學校
　(案范書載帝詔有尊事三老兄事五更安車輭輪供/綏執授侯王設醬公卿饌珍朕親袒割執爵而酭其)
　(隆禮如此非/後世所及)
　　　章帝
明帝崩司徒鮑昱典喪事葬日三公入安梓宫還至羡
道半逢上欲下昱前叩頭言禮天子鴻洞以贈所以重
郊廟也陛下奈何冐危險不以義割哀上即還
　(案禮儀志鴻洞贈玉與幣也葬時帝就贈位司徒跪/曰請進贈侍中奉持鴻洞玉珪𤣥纁帝進跪臨羡道)
　(下贈授鴻洞匠奉封入藏房中乃拜哭太常贊/贈事畢帝促就位也葢以義割哀其制如此)
　　　和帝
和帝永元四年蝗八年五月河内陳留蝗九月京師蝗
九年蝗從夏至秋先是西羌數反遣將軍將北軍五校
征之
　(案范/志同)
永元六年七月京師旱幸洛陽寺錄囚徒舉寃獄未還
宫而澍雨
　(案范書時收洛陽令下獄抵罪司隸校尉河/南令皆左降葢必有竒寃得釋者惜不傳耳)
　　　安帝
安帝三年詔以鴻池假貧民池在雒陽東二十里
　(案時京雒大/饑故有此詔)
永初四年夏蝗是時西羌冦亂軍衆征拒連十餘年五
年夏九州蝗六年三月去年蝗處復蝗子生七年二月
郡國蝗
　(案古今注云六年時郡國/四十八蝗災已甚矣范同)
　　　順帝
永建五年郡國十二蝗是時鮮卑冦朔方用衆征之永
和七年偃師蝗去年冬烏桓冦沙南用衆征之
　(案京房占云國多邪佞則蟲與民爭食/居位食祿如蟲矣不救致兵起范同)
　　　冲帝
冲帝建康元年九月京師及太原雁門二郡地震沙涌
　(案范不載太原/雁門二郡事)
　　　桓帝
桓帝時童謡曰小麥青青大麥枯誰當穫者婦與姑丈
夫何在西擊胡
　(案范志尚有吏買馬君具車請為諸君鼓嚨/胡三句此應元嘉諸羌深入戰鬬積苦也)
桓帝永興元年七月郡國三十二蝗是時梁冀執政無
謀慮茍貪作虐二年六月京都蝗永夀三年六月京都
蝗延熹元年五月又蝗
　(案春秋考異郵曰貪/擾生蝗此其應也)
桓帝時童謡曰城上烏尾畢逋一年生九雛公為吏兒
為徒一徒死百乘車
　(案范志無一年生九雛句百乘車下有車班班入河/間河間姹女工數錢以錢為室金為堂石上慊慊舂)
　(黄粱梁下有懸鼓我欲擊之丞卿怒數語諸謡中此/最古雋乃是樂府之祖范志依句釋之皆應靈帝始)
　(末諸/事)
　　　靈帝
二年尊慎園董貴人為孝仁皇后置永樂宫儀如桓帝
尊匽貴人之禮
　(案董貴人解瀆亭侯/萇之妃實生靈帝)
靈帝時講武平樂觀建十重五彩華葢高十丈建九重
華葢高九丈
　(案時帝自稱無上將軍耀兵為樂/越千餘年而明武宗乃祖述之)
靈帝數遊戲于西園中令後宫彩女為客舎主身為商
賈服行至舎彩女下酒食因共飲食以為戲樂
　(案詞人艷稱南朝風流漢靈此舉實為金/蓮玉樹之先聲西崑諸公咏古何未齒及)
靈帝好胡服胡飯京師貴戚皆競為之又作胡箜篌
　(案靈帝所好直為戲耳非/若趙武靈王之能自强也)
　　　明德馬后
明德皇后馬氏者伏波將軍馬援女也后年七歲榦治
家事敇制僮御出入計校一以貫之年十三以選入太
子宫接待同列靣承至尊先人後已發於至誠由是見
寵是時後宫未有任育者常言繼嗣當以時立薦逹左
右惟恐不及身衣大帛御者秃帛不縁諸王親家朝請
望見后裙極麤疎以為綺就視乃笑后曰此繒染色好
故用之耳老人知者無不嘆息性不喜出入遊觀又不
好音樂上時幸苑囿離宫以故希從誦易經習詩論春
秋畧記大義后志在克己輔上不以私家干朝廷兄為
虎賁中郎將兩弟黄門郎訖永平世不遷
　(案明德事見東觀記諸書此所載刪節甚簡雖始末/具體而筆不暢意大似宋人新唐書也范紀則腴而)
　(雋/矣)
　　　和熹鄧后
宫省宴㑹諸貴人競自修飾極靡麗之服而后獨澹然
衣不擇采裝不務飾
　(案和熹事/見東觀記)
后性謙愼兄弟中外皆先帝所寵自攝政之後内檢左
右外抑宗族
　(案后之謙慎眞能/嗣徽明德者矣)
　　　順烈梁后
梁后立順帝崩冲帝在襁褓太后攝政初章德竇后嫉
害恭懐皇后獨生聖嗣陷以非辜家屬坐徙九眞章德
后之從父昆弟章女為貴人與太后竝寵章至犬位大
鴻臚及上晏駕后登至尊章惶怖太后内無忌刻之心
遂不以舊惡介意
　(案順烈事見東觀/記此條范不載)
　　　曹皇后
曹皇后諱節魏受禪遣使求璽綬后怒以璽綬投軒下
　(案曹后操之中女范同東漢母后不狥外家后之/此舉猶是馬鄧遺教亦異于立武氏七廟者矣)
　　　虞美人
美人父詩為郎中詩父衡屯騎校尉
　(案虞大家實生冲帝梁冀秉政疾惡他族故虞氏抑/而不登熹平中帝感小黄門之言乃拜為憲陵貴人)
　　　沛獻王(輔/)
王性務嚴矜有威好經書善說京氏易
　(案輔見/東觀記)
　　　北海敬王(睦/)
睦性孝友篤于骨肉敦尚經術少好學博通經傳光武
愛之
　(案睦見/東觀記)
　　　琅邪孝王(京/)
王性恭孝好學數上詩賦頌德帝嘉美之
　(案東觀記稱京好治/宫室未聞好學也)
　　　北海靜王(興/)
興遷𢎞農太守縣吏張申有伏罪興收申案論郡中震慄時
年旱分遣文學循行屬縣理寃獄宥小過應時甘雨降澍
　(案興事同/東觀記)
　　　趙孝王(良/)
阜賜移書于良曰老子不率宗族單絝騎牛哭且行何
足頼哉
　(案良見東觀記良本不欲從世祖起兵後從軍至小/長安妻子皆被害故甄阜梁丘賜書譏之二人莽大)
　(夫/也)
　　　安成孝侯(賜/)
王莽時諸劉抑廢為郡縣所侵蔡陽國釡亭侯長醉詢
更始父子張子張怒刺殺亭長後十餘歳亭長子報殺
更始弟騫賜兄顯欲為報怨賓客轉刼人發覺州郡殺
顯獄中賜與顯子信結客陳政等九人燔燒殺亭長妻
子四人
　(案賜字子琴光武族兄也迭相仇殺/時事可知然適為從龍地耳范畧)
　　　成武孝侯(順/)
順叔父𢎞字儒孫先起義兵卒𢎞弟梁字李少更始元
年起兵豫章病筋牽卒
　(案順亦光武族兄初為更始虎牙將/軍後附光武𢎞梁事范俱附順傳)
　　　東平憲王(蒼/)
東平王蒼到國病詔遣大醫丞將高手醫視病
　(案蒼見/東觀記)
　　　河間孝王(開/)
開忠貞謹恭聰敏畏慎上以開小弟特親友愛
　(案開章帝子范稱開就國後遵/奉法度吏人敬之固賢王也)
　　　劉聖公
聖公弟為人所殺結客欲報之時聖公聚客家有酒請
游徼飲賔客醉歌言朝亨兩㳺徼後來用調羮味游徼
後怒縛捶數百
　(案聖公見東觀記范書言客/犯法聖公因避吏平林指此)
更始自洛陽初發馬驚奔觸北宫門三馬皆死此馬禍
也時更始失道將亡之徵
更始所授官爵皆羣小賈䜿多着繡靣衣錦袴襜褕諸
于時智者見之以為服之不衷身之災也乃奔入邊郡
避之是服妖也其後為赤眉所殺
　(案馬禍服妖雖曰凶兆然使更始鑒此修德安/知不轉𤯝為祥然則禍與妖皆更始自為之耳)
　　　隗囂
囂以杜陵人王元為大將軍
　(案囂見東觀記囂素謙恭愛士傾身接/引故所用皆一時豪俊不獨王元也)
囂負其險阨欲專方靣游士長者知囂不可恃杜林先
去餘稍稍相隨東詣京師
　(案囂雖能下士而士多引去/者天命有在人不能違矣)
王莽末天水童謠曰出呉門望緹羣見一蹇人言欲上
天令天可上地上安得人時囂初起兵于天水後意稍
廣欲為天子遂至破滅
　(案囂不克順天終至恚死童謠兆之矣宜屢詔諭/而不從也囂少病蹇呉門冀都門名有緹羣山)
　　　李通
李通字次元為光祿勲帝每征討四方常令通居守京
師鎮撫百姓修宫室起學官
　(案通見/東觀記)
通父守居家與子孫尤謹閨門之内如官廷也
　(案李守門内嚴肅乃在華子魚之先也守為王莽宗/卿師好星厯䜟記曾說䜟云劉氏復興李氏為輔子)
　(通遂迎光武圖大事光/武好圖䜟通實導之)
通遣從弟軼往迎光武先是通母弟申徒臣能為醫難
使伯升殺之上恐其怨不欲與軼相見軼數請上乃彊
見之軼深逹通意上乃許往意不安買半臿佩刀懐之
至通舎通甚恱握上手得半臿刀謂上曰一何武也上
曰倉卒時以備不虞耳
　(案此與東/觀記同)
　　　王常
王常字顔卿拜横野大將軍位次九卿諸將絶席引兵
擊髙峻
　(案常見東觀記髙/峻乃隗囂將也)
　　　鄧晨
鄧晨為常山太守會王郎反光武自薊走信都晨亦間
行會于鉅鹿下自請從擊邯鄲光武曰偉卿以一身從
我不如以一郡為我北道主人乃遣晨歸郡
　(案晨見東觀/記此與范同)
晨為汝南太守興鴻郄陂益地數千頃汝土以殷魚稻
之饒流衍他郡
　(案鴻郄陂在汝陽縣東成帝時關東水陂/溢為害丞相翟方進奏罷之至是復興)
晨拜中山太守吏民稱之常為冀州髙第
　(案晨世吏二千石故/晨亦好樂郡職范同)
　　　朱浮
朱浮為執金吾六年有日蝕之異浮上疏切諫
　(案浮見/東觀記)
　　　耿純
耿純字伯山以威信著於衛地遣使拜太中大夫使
與大兵㑹東郡東郡聞純入界盜賊九千餘人皆詣純請
降大兵不戰而還
　(案純見東觀記此建武八年事純/前守東郡郡故衛地故云范同)
純為東郡太守在郡四年抑强扶弱令行禁止後免官
會上撃董憲道過東郡百姓老小數千隨車駕涕泣云
願復得耿君
　(案詞人艷稱借宼乞侯而不及復耿傳固有幸不幸/也守令親民之官輿論似屬可採然末俗多詐往往)
　(有罷職後賄使胥役號召游民聚衆籲呼偽為保留/者甚至候)
(鑾輿行幸時遮道叩鑒閽以圖僥倖宼重懲之間有一/聖天子明及萬里曾  其偽者命司)
　(二如耿君者量予原職詐風今漸/熄矣封疆大吏亦宜體此意察之)
六年上令諸侯就國純上書自陳前在東郡案誅涿郡
太守朱英親屬今國屬涿誠不自安制書報曰侯前奉
公行法朱英久吏曉知義理何至更以公事相是非然
受堯舜之罰者不能愛己也已更擇國土令侯無介然
之憂乃更封純為東光侯
　(案光武待功臣眞如家人父子制/書惓惓何情義兼盡也范不載)
　　　公孫述
公孫述補清水長太守以其能使兼治五縣政事修理
姦盜不發郡中謂有神明
　(案述見東觀記此/子陽最少年時事)
　　　鄧禹
明帝以鄧禹先帝名臣拜太子太傳進見東宫甚有優寵
　(案禹見/東觀記)
　　　李忠
李忠字仲都為丹陽太守越俗不好學嫁娶禮儀衰於
中國乃為起學校習禮容春秋鄉飲選用明經郡中向
慕之墾田增多三歲間流民占著者五萬餘口十四年
三公奏最為天下第一
　(案忠見東觀記今越俗理學文章乃甲海内雖風㑹/日闢然亦不可忘李仲都之功也近日仕宦滇黔及)
　(在粤西諸郡者/皆當以忠為法)
忠東萊黄人父為高密中尉
　(案范書作都尉章懐注云郡國志有高宻侯百官志/皇子封每國傅相各一人中尉一人職如郡都尉高)
　(宻非郡為/都字者誤)
　　　彊華
彊華潁川人也
　(案華即奉赤伏符者世祖/在長安時華為同舎生)
　　　呉漢
漢攻薊誅王良大將趙閎等
　(案漢見東觀記時漢尚為彭寵/所遣與上谷諸軍合者范畧)
上使漢等將突騎揚兵戲馬士騎馳環邯鄲城乃圍之
　(案漢此時初屬/光武拜偏將軍)
漢為大將軍持節北發十郡突騎更始幽州牧苖曾不
肯應調漢斬曾威震州郡將其兵詣上
　(案時鄧禹薦漢勇騺/有謀故拜大將軍)
謝躬擊賊山陽光武使漢襲其城躬入城漢兵收之時
岑彭已在城中將躬詣傳舎出白漢漢至躬在彭前伏
漢曰何故與鬼語遂殺之
　(案謝躬為尚書令與光武不相能光武以/詐力制之遂及于難躬字子張南陽人)
漢擊周建被甲㧞㦸令諸部將曰聞靁鼓聲皆大呼俱
大進後至者斬遂鼓而進之
　(案漢時墮馬傷滕襄創而/起遂殺諸賊奴亦雄矣哉)
漢北撃清河長垣及平原五里賊皆平之
　(案長垣范書作長直長直非縣名而長垣/在河南與北擊不合或是賊號長直否)
呉漢嘗出征妻子在後買田業漢還讓之曰軍師在外
吏士不足何多買田宅乎遂盡分以與昆弟外家
　(案呉公行事先得諸葛武侯/之意豪俊中聖賢也范同)
上即位漢為大司馬海内無事乃得安然其性忠厚篤
于事上
　(案漢拜大司馬後歲/有征伐豈得安然)
呉漢為洛陽令病卒百姓哀痛老小隨車晝夜號泣
　(案子顔時官大司馬安得為令/此豈又一呉漢耶見北堂書鈔)
　　　王梁
梁擊五校賊降其渠帥大將軍杜猛持節光祿大夫董敦等
　(案梁見/東觀記)
梁字君嚴為野王令赤伏符曰王梁主衛作𤣥武上以
野王本衛地徙𤣥武水神大司空水土之官也于是拜
梁為大司空
　(案世祖以赤伏符即位及拜三公皆以符䜟大/為千古笑柄史記曰衛元君自濮陽徙于野王)
　　　陰識
陰識拜執金吾位特進入則極言正諫至與賓客語不
及國事常慕仲山甫夙夜匪懈
　(案識見/東觀記)
　　　冦恂
光武欲定河内謂鄧禹曰朕有河内猶高祖有關中非
蕭何誰能鎮之為吾舉如蕭何者禹曰冦恂文武兼備
有御衆之才非此莫可使也乃拜為河内太守
　(案恂見東觀記引髙祖蕭何范書/作髙宻對語不若續書之匀稱)
恂拜河内太守移書屬縣講兵肄射伐淇園之竹為矢
百餘萬馬二千匹收租四百萬斛轉以給軍
恂為潁川太守誅討賊盗政教施行郡中無事修禮樂
教授時有豆生于郡界收得十餘萬斛以給諸營
　(案范書稱恂素好學乃修學校/教生徒眞不愧文武兼備一語)
恂為潁川盗賊不敢入界
恂為潁川太守代朱浮為執金吾潁川盗賊羣起上謂
恂曰惟念獨卿能平之耳恂對曰臣願執銳前驅即日
車駕南征恂從至潁川盗賊悉降而竟不拜郡百姓遮
道曰願從陛下復借寇君一年上乃留拜之
　(案恂初守潁川在建武二年後又為汝南太守進秩/金吾至八年乃從征潁川有借寇事此刪録甚不明)
　　　張隆
張隆遣子􁁉將兵詣岑彭助征伐上以􁁉為率義侯
　(案隆時守桂陽岑彭遣使詔諭遂從/鄧讓等歸順范見岑彭傳不詳載)
　　　馬武
光武歴問功臣諸君不遭際㑹自度能何為乎各以次
對至馬武曰臣以勇武可守尉督盗賊上笑曰且勿為
盗賊自致亭長斯可矣
　(案武見東/觀記范同)
　　　卓茂
卓茂遷密令口不出惡言勞心憂念吏民知其有緩急
以恩信待吏吏畏而愛之不忍欺也元始中天下蝗河
南二十縣蝗獨不入密界督郵書言太守大怒自出案
行密界中實然乃驚
　(案茂見東觀記茂為/密令在前漢平帝時)
茂為密令數年教化大行道不拾遺
　(案茂理百姓眞得道德齊/禮意非後世循吏可及)
　　　馮異
異勅吏士非交戰受敵常行諸營之後相逢引車避之
由是無爭道變鬭者也
　(案異見東觀記大樹將軍謙/退不伐故其將士皆如此)
　　　葢延
延與吳漢謀歸光武并與狐奴令王梁同勸寵
　(案延見東觀記延時/為彭寵䕶軍故然)
劉永别將許德攻襄邑延攻而㧞之遂圍永于睢陽夜
梯其城入永驚懼走出魚門
　(案范書魚作東魚/門或是門名也)
延為左馮翊視事四年人敬其威信
　(案范/不載)
　　　岑彭
彭鎮河内馮異先攻洛陽朱鮪大出軍欲撃彭時天霧
鮪以為彭已去令其兵皆穫黍彭乃進撃大破之
　(案彭見東觀記彭嘗為鮪校尉鮪守洛陽不肯/下後帝令彭往說之遂降范但載圍城事此闕)
時更始尚書令謝躬將六將軍屯鄴兵横暴為百姓所
苦上先遣呉漢往收之故拜彭為刺姦將軍使督察諸
營
　(案范書彭之拜刺姦將軍/以說降更始大將吕植也)
彭南撃荆州至城安昆陽犨葉舞陽堵陽平氏棘陽胡
陽處處皆破其屯聚
帝自將擊鄧奉至葉車騎不得前彭奔擊破之至堵陽
奉令候伏道旁見車騎一日不絶歸語奉奉遂夜遁
　(案二條范/書不詳載)
彭募攻浮橋先登者偏將軍魯竒應募而前時天東風
其櫕柱有反把鈎竒船不得去
　(案此彭與呉漢等攻公孫述時事後竒等乘勢死戰/飛炬燒橋遂大勝之葢征南公習水戰故然今)
(制設有水師營兵將/  皆當以彭為師也)
　　　張印
地皇三年王匡王鳯馬武及其黨朱鮪張印等入南陽
號新市兵
　(案新市及平林諸賊不過如陳勝呉/廣軰為帝王驅除難耳印范書作卭)
　　　來歙
來歙擊隗囂徑至畧陽斬囂守將金梁因保其城囂大
驚曰何其神也乃悉兵數萬人圍畧陽塹山築堤决水
灌城歙與將士固死堅守矢盡乃發屋斷木以為箭
　(案歙見/東觀記)
　　　王遵
遵降封上雒侯
　(案遵字子春霸陵人為隗囂/將帝令來歙以書招遵故降)
　　　祭遵
上幸廣陽城門設祖道閱過諸將以遵新破漁陽令最
在前
　(案遵見東觀記范書六年春詔遵與/耿弇等從天水伐公孫述故有此閱)
　　　朱祐
祐至南䜌為賊所傷上親候視之
　(案祐見東觀記祐從/征河北常力戰䧟陣)
　　　景丹
南䜌賊迎撃上營得上鼓車輜重數乘丹縱突騎擊大
破之
　(案丹見東觀記時王即/將兒宏等據南䜌也)
　　　耿弇
弇還檄與况陳上功德自嫌年少恐不見信宜自來况
得檄立發至昌平見上
　(案弇見東觀記弇時年二十一遂有大志求發兵以/定邯鄲卒為光武北道主人見亦卓矣况弇父也時)
　(為朔調/連率)
弇從光武北至薊歸食未巳薊中擾亂上駕出南城門
頗遮絶輜重城中相掠弇既與上相失以馬與城門亭
長乃得出
　(案范書只㑹薊中/亂四字不詳載)
光武居邯鄲晝卧温明殿弇請間進說願歸幽州益發
精兵以集大計上見弇言起坐曰卿失言我斬卿弇曰
大王哀厚弇如父子故披赤心為大王陳事上曰我戲
卿耳
　(案范書但有光武大恱/句不若續書情事如畵)
　　　侯霸
侯霸為臨淮太守王莽之敗霸保固自守卒全一郡更
始徴霸百姓老弱相擕號哭遮使者車或當道而卧皆
曰願乞侯君復留期年
　(案霸見東觀記臨淮太守范作淮/平大尹地名官名皆新莽所改也)
　　　隂興
隂興為衛尉每將逺征身行勞問無所愛惜
　(案興見/東觀記)
陰興字君陵為黄門侍郎筋力過人每從出入常操葢
障翳風雨險隘躬自履渉率先期門凡上所幸止先入
清辟
　(案興以椒房之戚宿衛至尊不憚/勞瘁善夫其能以功名終也哉)
　　　陳俊
陳俊為琅邪太守撫恤貧弱表有行義百姓歌之
　(案俊見東觀記時琅邪未平故徙俊守其郡領將軍/如故俊既追斬張歩悉平諸賊而又能拊循百姓若)
　(此何才/之兼也)
　　　杜林
杜林字伯山為光禄勲内奉宿衛外總三署周宻敬慎
選舉稱平數薦名士
　(案林見東觀記林承内外家學博/物洽聞古文尚書之行自林始之)
林為光禄勲郎有好學者輙見誘進朝夕滿堂士以是
高而慕附之
　(案郎即三署之郎謂左右中郎將及五官中郎將也/居官何必廢學其屬吏皆吾之弟子孔子仕魯原思)
　(仲由皆使為宰故學即所以為治治即所以為學理/學事功未嘗分而為二事也豈同後世髙談性命徒)
　(召迂濶之譏哉杜/伯山其庶幾乎)
　　　第五倫
第五倫遷㑹稽太守為政修理清淨不煩妻子自為炊
爨俸禄常取赤米後坐法徴還百姓老小攀車叩馬啼
呼
　(案倫見東觀記俸祿取赤米句范作受俸裁留一月/糧餘皆賤貿與民之貧羸者較此殊得大體今)
(制官俸白糧兵役老米若必舎白取老是直沽名耳/  餘糧賤貿利物而物不知乃是聖賢所行之事)
　　　董宣
董宣為洛陽令寧平公主乳母奴白晝殺人主出行以
奴驂乘宣叱奴下車格殺之主即馳車入宫上大怒召
宣曰令欲死乎宣叩頭曰臣奉法之吏不敢縱法不欲
死也上曰捶之宣曰願一言死無恨上曰何言宣曰陛
下聖德中興而縱奴殺良民以奴殺臣臣死之後陛下
何以治天下捶殺臣不如臣自殺即以頭觸楹血流被
靣上令小黄門持之曰癡令叩頭謝主宣不從上勅頓
癡令頭宣兩手據地不肯低頭因勅彊項令出詣大官
賜食
　(案宣見謝書今人但知彊項令不知有癡令二字當/從續書拈出以供詞人之用寧平謝范俱作湖陽)
　　鮑永
鮑永字君長為司𨽻校尉上叔父趙王良送來歙喪還
入夏城門右中郎將相逢道廹良怒召門候詰責永走
馬前奏良大不敬由是威權挫折百寮肅然數舉奏非
法朝廷善之永辟右扶風平陵鮑恢以為都官從事恢
亦抗直不避彊禦詔敇曰貴戚且歛手以避二鮑其見
重如此
　(案永見東觀記劾趙王事東觀煩而范/簡此為得中詔勅曰范作帝常曰為是)
永為東郡太守孔子闕里荆棘自除從講堂至里門永
異之謂府丞及魯令曰方今危急而闕里自開斯豈夫
子欲令太守行禮助吾誅無道耶
　(案闕里樹則模楷草則靈蓍豈有荆棘惡木將以天/下無道同于嗟鳯泣麟故不乆而自除耶范同)
　　　馬援
援過北地任氏畜牧自援祖賓本客天水父仲又嘗為
牧帥令是時員為䕶苑使者故人賔客皆依援
　(案援見東觀記/員乃援季兄也)
　　　曹褒
明帝永平十三年曹褒奏尚書璇璣鈐曰有帝漢出德
洽作樂名太序帝善之下詔曰今且改太樂官曰太序
丞以應圖䜟
　(案褒見東觀記改樂繋褒父充事此誤充世為儒宗/而援据䜟書奏定漢樂豈能紹咸莖遺響耶太序丞)
　(范作太/予樂)
褒遷將作大匠時有疾疫褒廵行病徒為致醫藥經理
饘粥多䝉濟活七年遷為河南太守
　(案褒居官多仁政而掩/骼恤病其澤尤深范同)
曹褒字叔通遷圉令正身率下舉動遵禮以徳化俗五穀
豐熟盗賊咸感化之
褒遷陳留圉令愛民救死為太守馬嚴疾惡免官百姓
涕泣
　(案范書時有他郡盗五人來圉界太守風縣殺之褒/不肻從故奏褒耎弱免官夫元惡大憝往往逋逃幸)
　(免桹莠不除嘉禾日槁/叔通此舉徒煦煦耳)
　　　鮑昱
鮑昱為泚陽盗賊省減
　(案昱事詳/見東觀記)
鮑昱字守文拜司𨽻校尉昱在職奉法守正有父風坐
救火遲免官
　(案昱為鮑永子/故云有父風)
　　　周澤
周澤為太常清潔循行盡敬宗廟嘗卧疾齋宫其妻哀
澤老病闞問所苦澤大怒以妻干犯齋禁遂收送詔獄
謝罪當世疑其詭激時人為之語曰生世不諧作太常
妻一歲三百六十日三百五十九日齋一日不齋醉如
泥
　(案澤見東觀記泥東海蟲/名得水則活失水則如泥)
　　　彭閎
閎字作明
　(案明帝以桓榮為歐陽博士榮/讓之彭閎詳見謝書桓榮傳)
　　　溫序
溫序為䕶羌校尉行部至隴西為隗囂别將荀宇等所
刼宇謂序曰子若與我併威同力天下可圖欲生降序
宇止之曰義士欲死節賜劍令自裁序受劍銜鬚着口
中嘆曰無令鬚汚土遂伏劍
　(案序字次房太原祁人宇止之曰之/上刪錄過當遂不成語范載獨行傳)
　後漢書補逸巻十八
欽定四庫全書
　後漢書補逸巻十九　　監察御史姚之駰撰
　　司馬彪續後漢書第二
　　　鍾離意
鍾離意為棠邑令治有政化百姓懐附
　(案意見/東觀記)
鍾離意仕郡為督郵縣亭長有受雞酒者府下記案考
之意以春秋先内後外詩云刑于寡妻以御于家邦明
政化之本由近及逺今宜先清府内且濶逺縣細㣲之
愆太守甚賢之遂任以縣事
　(案俗吏苛察務刺聽細事以為能而于眞/貪大黷反置不問安得鍾離尚書一正之)
　　　馬嚴
馬嚴字威卿拜御史中丞賜冠幘衣服車馬嚴舉劾案
章申明舊典奉法察舉無所廻避百僚憚之
　(案嚴見/東觀記)
　　　桓榮
榮字子春少學長安習歐陽尚書上召榮令説尚書甚善
之拜為議郎賜錢十萬使入授太子甚見尊重毎朝㑹上
輒令榮于公卿前説經因問長安時舊事上曰得卿幾晚
　(案榮見東/觀記范同)
榮為博士之官車駕親幸儒者髙之
榮本齊人遷于龍亢至榮六葉
　(案龍亢/屬沛郡)
　　　王良
王良字仲子拜大司徒司直在位恭儉妻子不入官舍布
被瓦器無兼膳節儉過度
　(案良見/東觀記)
王良遷沛郡太守稱疾不之府官屬皆隨就之良遂上疾
篤乞骸骨
　(案良以疾留而屬吏乃隨就之是率一/郡而路也非乞骸一奏能無養髙之譏)
　　　鄭興
鄭興為太中大夫數上便宜多見用朝廷毎有大議輒訪
焉其論説依經守正衆莫能屈
　(案興見/東觀記)
　　　耿國
耿國字叔慮為大司農曉邊事能論議數上便宜事天子器之
　(案國見東觀記世祖立南單于而烏桓鮮卑保塞自守顯宗/置度遼將軍左右校尉而逃亡絶皆國之策也慮東觀作憲)
耿國為黄門郎疏敏有識于時見問常多合意上以為能
　(案此乃國初/入侍時事)
　　　祭彤
祭彤為太僕卿朝廷聞彤素清有道而衣無兼副有功
效拜之日賜錢百萬馬三匹衣被刀劍下之杯案食物
無不悉備上常歎之以為可屬大任
　(案彤見東觀記彤守遼東幾三十年/乃徵為太僕而清約若此非矯儉也)
祭彤除偃師長視事五年縣無盗賊州課第一遷襄賁
令時盗賊抄掠彤到官誅姦猾縣界清淨詔書增秩一
等賜縑百疋策書勉勵
　(案范/同)
　　　魯恭
魯恭為中牟令有亭長借牛不還主訟之恭勅令還牛
亭長仍不還恭歎曰化不行也欲解印綬去掾吏共留
亭長慙還牛不敢欺也
　(案恭見東觀記此條文/筆㳫挹不如范書勁悍)
有嘉禾生恭便坐庭中恭謙不矜功封以言府府即奏
上尹以檄勞曰君以名德久屈中牟物産之化流行天
降休瑞應行而生尹甚嘉之
　(案庭中何以産嘉/禾其事甚異范同)
魯恭遷光祿勲選舉清平京師貴戚莫能枉其正
魯恭疏曰夏至之日施命令止四方行者所以助㣲陰
也行者尚止之况于逮召考掠奪其時耶
　(案漢法冬至前斷獄自和帝末下令麥秋得案騐薄/刑而州郡或遂盛夏斷獄故恭上疏諫之今)
(制決罪以冬至前而情罪重大依律立斬者則決不待/  時至于薄刑亦有熱審減等之例葢仁義兼至也)
魯恭為中牟令導民以孝推誠而治建中初郡國螟傷
稼犬牙縁界不入中牟河南尹袁安疑其不實遣仁恕
掾肥親往察騐之恭隨行阡陌俱坐桑下有雉止其旁
有童兒親曰何不擊之兒曰雉方將雛親瞿然而起與
恭訣曰所以來者欲察治之善惡耳今蟲不犯境此一
異也化及鳥獸此二異也豎子有仁心此三異也久留
徒擾賢者可還府以狀白安美其治以勵屬縣
　(案察騐似公移字范作廉字佳察治之善惡亦不若/范作察君之政迹為無痕也又官司文移察字竟作)
　(查字不知起于何時于字義毫無渉邇年來因/題定皆改用察字查行曰察行查收曰察收)
恭坐族弟𢎞農都尉炳事免官
　(案時恭方代吕/葢為司徒也)
　　張湛
張湛字子孝拜光祿勲光武臨朝或有惰容湛輒陳諫
其失常乘白馬帝每見湛輒言曰白馬生且復諫矣
　(案湛見東觀記此條/句斟字酌乃逺過之)
　　樊儵
樊儵為長水校尉與公卿雜定郊祀禮儀以讖記正五
經異説
　(案儵字伯魚/樊宏子范同)
　　　張純
張純字伯仁遷五官中郎將純在朝厯世明習故事建
武舊章多闕每有疑議輒以訪純自郊廟昏冠䘮紀禮
儀多所正定帝甚重之
　(案純見/東觀記)
張純兼虎賁中郎將一日至數見持重慎宻時上封事
輒削去草清㢘自守
　(案善則歸君過則歸已人臣之義周書誥君陳以告/内順外為良顯彼翹君過以沽直名者非忠也避人)
　(焚諫草純/固純臣哉)
　　　耿秉
耿秉字伯初拜謁者僕射每公卿㑹議常引秉上殿訪
以邊事多簡帝心
　(案秉見東觀記秉好兵法常言以戰去戰盛王之道/其副二竇北征功伐為多至㑹孫紀以誅曹而族雖)
　(云世忠將無天/道之好還乎)
永平中召秉詣省闥問前後所上便宜方畧
　　　牟融
牟融字子優拜司𨽻校尉典司京師執直持平多所舉
正百僚莫不敬憚
　(案融見/東觀記)
牟融舉茂才為豐令視事三年政化流行縣無獄訟吏
畏而愛之治有異績為州郡最
　(案融後位至司空舉動方正甚得/大臣節葢宰天下亦如為令時也)
　　　封觀
封觀當舉孝廉以兄名不顯恥受之稱疾不赴後數年
兄得舉觀乃就錄上郡
　(案觀見謝書觀後隨太守以/身殉難固悌弟而忠臣者與)
　　　王元
王元仕郡為主簿在朝正色舉善不避仇怨退惡不避
親戚
　(案此似又一王元非先仕/隗囂後為漢將者范闕)
　　　魯充
魯充為博士受詔議立七部三雍大射養老
　(案范書闕七部不知何解范張純傳有七經䜟註/云七經詩書禮樂易春秋及論語也疑即指此)
　　　陳謙
陳謙字伯讓拜御史中丞執憲奉法多所糾正為百寮
所敬
　(案謙見謝書/伯讓作伯謙)
　　　劉昆
劉昆少學施氏易明帝為太子以易入授
　(案昆見/東觀記)
劉昆除江陵令時縣連火災昆輙向火叩頭多能降雨
止風
　(案桓公以誠動天故能反風滅/火非如欒巴噀酒以術禁也)
　　　趙喜
光武徵趙喜引見賜鞍馬待詔公車
　(案喜宜作熹引見/事載范傳此誤)
　　　楊仁
楊仁字文義明帝時待詔補北宫衛士及帝崩時諸馬
貴盛各爭欲入宫仁被甲持㦸嚴勒門衛莫敢輕進
　(案范書闕仁不過一衛士耳而身/戢貴戚是臨大節而不可奪者)
　　　梁松
梁松為太僕永平二年為松請託郡縣事覺免
　(案松字伯/孫梁統子)
　　　徐昉
徐昉為尚書郎性惟周宻畏慎在臺閣典職十年奏事
三世未嘗有過
　(案范/書闕)
　　淳于恭
恭字益孫遷侍中數侍清晏禮待甚優其所薦名賢無
不徵用進對陳政皆本道德上未嘗不稱善
　(案恭見東觀記其所本道徳皆五千言/緒餘耳然擾攘初定正當以清淨救之)
　　　虞詡
虞詡從弟遜客長沙詡迎與俱江水漲墮船詡投水中
救之一浮一没遇沙得皆不死
　(案詡字升卿陳國武平人詡少孝/養祖母縣舉順孫故能友愛若此)
虞詡以左雄有忠節上疏薦之曰伏見議郎左雄數上
封事實有王臣蹇蹇之節宜擢在喉舌之官必有匡弼
之益由是拜雄尚書
　(案此見范/左雄傳)
虞詡為武都太守始到郡穀石千鹽石八千見户萬三
千視事三載米石八十鹽石四百流人還歸户數萬人
足家給一郡無事
　(案詡在武都既弭羌患又通水運故/郡賴其利如此乃竟以坐法免何也)
下辯東三十餘里許有狹中當水泉生大石障塞水流
每至春夏輒溢没秋稼壊敗營郭詡乃使人燒石以水
灌之石皆坼裂因鐫去石遂無泛溺之患
　(案此詡守武/都時事范畧)
　　　梁統
梁統字仲寧拜太中大夫在朝廷數陳便宜以為法令
既輕下姦不勝宜重刑罰以遵舊典
　(案統見東觀記統性剛毅而好法律/重刑一疏已為裔孫冀滅亡之基矣)
　　趙典
趙典篤學博聞宜備國師
　(案典見謝書初學記/注曰國師即太師也)
趙典字仲經為大司農閉門却掃非德不交
　　　魯平
魯平字叔陵遷中散大夫賈逵薦平道藝深明時見用
復與黄散大夫數事上善平罷朝時賜冠幘衣履
　(案平見東觀記平即魯恭弟丕丕事見/後此列名又合東觀豈丕亦名平耶)
　　　趙熹
趙熹為太尉受遺詔典喪禮時承王莾之亂國無舊典
皇太子與諸王等離止同席熹乃正色横劒殿堦扶下
諸王以明尊卑
　(案熹見東觀記離/止范作雜止似誤)
　　　張禹
張禹字伯達拜太傅錄尚書事劉蒼以殤帝初育欲令
重臣居禁内乃詔禹舎宫中給帷帳牀褥大官朝夕進
食五日一歸府每朝見特贊與三公絶席
　(案禹見東觀記禹居禁内係鄧太后之詔此作劉蒼/乃以三字誤成二字永興博雅而書鈔訛筆未能校)
　(正致千載鋟版皆/譌校書之難若此)
張禹拜揚州刺史當濟江行部土人皆以江有子胥之
神難于濟渉禹厲聲云子胥若其有靈知吾志在理察
枉訟豈危我哉令鼓楫而進歴行郡邑吏民希見者人
懐喜悅
　(案范/書同)
　　　周舉
周舉字宣光梁商表為從事中郎商疾甚帝問遺言對
曰臣從事中郎周舉清慎高亮可諫議大夫
　(案舉汝南汝陽人清慎高亮/范作清高忠正語乃小遜)
周舉字貞先為并州刺史太原舊俗以介子推焚骸有
龍忌之禁輒一月寒食莫敢炊爨老小不堪歲歲多死
者舉既到州乃作弔書以置子推之廟言盛冬去火殘
損人命非賢者之意以宣示愚民使還溫食
　(案周禮司烜氏修火禁于國中注云為李春將出火/也葢龍星木位春見東方心為大火懼火之盛故為)
　(之禁俗傳云子推以此曰被焚而禁火考左傳及史/記並無介子被焚之事不知何據遂以成俗周舉移)
　(書亦神道設教耳後魏武帝復明罰令不得寒食亦/可知俗之難革也舉字范書亦作宣光且與五經縱)
　(横叶此作貞先以/字相類故傳譌耳)
　　　虞延
虞延除細陽令每至歲時伏臘休遣徒繫各使還家並
感其恩應期而歸有一囚于家被病自載詣獄既至城
而死
　(案延見/東觀記)
　　　張奮
奮為司空時歲災旱祈雨不應乃上表即時引見復口
陳時政之宜帝召太尉司徒幸洛陽獄錄囚徒天雨三
日
　(案奮字雅通張純子奮葢知有寃獄當/雪因口陳之故錄囚而㴻雨立至也)
張奮拜太常上疏言漢當改作禮樂圖書著明王者治
定制禮功成作樂謹條禮樂異議三事願下有司以時
考定
　(案禮樂異議三事必/有可觀惜不傳矣)
　　　王丹
王丹為太子少傅謇謇正直名德重于當時
　(案丹見/東觀記)
　　　郭伋
郭伋字細侯拜并州刺史行部至西河美稷百小兒各
騎竹馬迎伋拜伋問曰兒何自逺來對曰聞使君到喜
故來迎伋曰苦諸兒復送到郭外問使君何日當還伋
謂從事計日告之行部還入美稷先期一日伋念負諸
兒即止野須期乃往
　(案伋見東觀記此條叅/看范書殊得减字法)
伋拜并州刺史前在并素結恩德及後入界所到縣邑
老小相擕邀迎道路所過問民疾苦聘求州中耆德雄
俊設几杖之禮朝夕與叅政事分祿以養之
　(案范無分禄以養之句不見刺史/盛心無此則聘賢問疾徒虚文耳)
　　　傅宣
傅宣字巨公拜御史中丞與司𨽻校尉尚書㑹同並專
席而坐
　(案范書關此即/所稱三獨坐也)
　　　度尚
度尚為上虞長政治嚴峻明于疑理縣中謂之神明
　(案尚見/謝書)
尚少喪父事母至孝通京氏易古文尚書為吏清潔有
文武才
　(案范書尚素家貧不修學行不為鄉里所推舉與此/不同續書于尚極為奬飾不無阿好于謝書辨之矣)
　　　李恂
李恂遷侍御史持節使幽州宣布恩澤慰撫北狄所過
皆寫圖山川屯田聚落百餘巻悉封奏上肅宗嘉之
　(案恂見東/觀記范同)
　　　袁安
安奏司𨽻鄭據河南尹蔡嵩阿附貴戚無盡節之義請
免官案罪不報
　(案安見東觀記此安為司徒時事/貴戚指竇憲也范逸鄭蔡二人名)
袁安為河南尹十餘年吏民人人自勵小大從化
　(案袁公尹河南政號嚴明然未嘗鞫人/以臧罪葢寛猛相濟故吏民感化若此)
安字卲公質性清嚴不交異類為功曹奉檄謁從事從
事因安致書于令安曰公事自有郵驛私請則非功曹
所持拒而不受
安于桓帝時遷太師四葉五公
　(案范稱安累世貴盛以為書生指葬地之故不知安/之仁心善政足庇後嗣于華論見之范亦不能易也)
　　　劉陶
劉陶為溳陽長政化大行道不拾遺以病去官童謡歌
曰悒然不樂思我劉君何時復來安此下民
　(案陶見袁書陶明經學推三家尚書及古文是正文/字七百餘事名曰中文尚書葢于今文古文之外别)
　(立此名惜其書不傳耳溳陽范作順陽餘同又案謝/書以此作劉騊駼事惟溳陽作樅陽其中定有一誤)
　　　梁商
大將軍梁商三月上巳日㑹洛水倡樂畢極終于薤露
之歌坐中流淚
　(案商見東觀記哀樂失時/殃將及焉周宣光知之矣)
　　　何紹
何紹為河内懐令三日一視事十日一請倉俸米于閣
外作乾飯食之不設釜竈得一强盗問其黨與得數百
人皆誅之政教清平為三河表
　(案范書闕唐韋應物詩云身當疾病思田里邑有流/亡愧俸錢此眞為民父母之語如紹之食俸自應無)
　(愧/)
　　　陳翔
陳翔字子麟遷侍御史元日朝賀梁冀威儀不整請收
理罪時人竒之
　(案翔見/謝書)
　　　种暠
种暠字景伯順帝時為侍御史監䕶太子承光宫中常
侍高梵受勅迎太子不賫詔書以衣車載太子欲出太
子太傅高襄不知所以力不能止開門臨去暠至横劒
當車曰御史受詔監䕶太子太子國之儲副天命所係
常侍來無一尺詔書安知非挾奸耶今日之事有死而
已梵馳奏之詔報太子乃得去杜喬退而歎息愧暠臨
事不惑帝亦嘉其持重稱善良久
　(案暠見張記此比范傳特詳頗饒色/澤時太傅乃杜喬作高襄者誤也)
种暠為益州刺史在職三年恩宣逺夷開曉殊俗岷山
雜落皆懐服漢德其白狼槃木諸國竝貢前刺史卒後
遂絶暠至乃復向化永昌太守鑄黄金為文蛇以獻梁
冀暠糾發追捕馳傳上言冀由是銜怒于暠
　(案暠後為度遼將軍龜兹及莎車諸國皆來貢獻葢/暠以誠心懐撫不假兵力故逺人來服若此非如衛)
　(青竇憲之開邊也近日梁益諸州皆為樂土若蜀之/打箭爐楚之生紅苖都登版籍此皆洪荒以來所未)
　(臣順者又况西羌諸部落如烏朱穆秦科爾沁等萬/里咸奉正朔南荒則臺灣列郡定海列縣葢我)
(朝幅􁆟之廣振古為盛矣/)
暠為梁州刺史甚得百姓歡心被徵當還吏人詣闕請
留之太后歎曰未聞刺史得人民心如此乃許之暠復
留一年後遷漢陽太守吏民五夷男女號哭
　(案范/書同)
　　　鄧彪
彪其先楚人鄧况始居新野以農桑為業
　(案彪見/東觀記)
　　　魯丕
丕數薦達幽隱名士王龔等皆備帷幄近臣
　(案丕魯恭之弟見/東觀記誤作平也)
　　　黄香
黄香字文彊拜尚書左丞功滿當遷和帝詔留增秩後
拜尚書遷僕射
　(案香見/東觀記)
　　　張霸
張霸為㑹稽郡越賊歸附童謡曰棄子㦸捐我矛盗賊
盡吏皆休
　(案霸見東觀記霸以經術顯故守㑹稽時道路但/聞誦書聲而又能不戰而降賊眞文武為憲者)
　　　汝郁
汝郁字叔異年五歲母患病不能飯食郁常抱持啼不
肻飲食母憐之强為餐飯欺言已愈郁察母顔色不平
輒復不食宗親共異之因字曰叔異
　(案郁見/東觀記)
　　　鄭𢎞
鄭𢎞為縣令政化大行民王逢得路遺寶物懸于衢道
求主還之
　(案𢎞見謝書此/令騶時事也)
　　　申屠剛
申屠剛拜侍御史遷尚書令在尚書數犯顔正色百􁉗
憚之常慕史鰌汲黯之為人
　(案剛見/東觀記)
光武常欲出遊尚書令申屠剛諫以頭軔乘輿車輪帝
遂為止
　(案時剛以隴蜀未平/不宜逸豫故有此諌)
　　　劉平
劉平為全椒長先是縣多虎為害平到政術治民虎皆
南渡江去
　(案平見東觀記/虎徙事范不載)
　　　班固
班固除蘭臺令史與陳宗尹敏共作世祖本紀
　(案固見東觀記此後漢書之權輿/也然則光武本紀亦可稱班書)
固年九歲能屬文誦詩賦及長遂博覽載籍九流百家
之言無不窮究所學無常師不為章句舉大義而已
　(案蔚宗論固傷馬遷博物洽聞不能以智免極刑然/亦身䧟大戮此智及之而不能守之也然蔚宗亦良)
　(史才乃又以逆誅文人無/終豈于作史者特甚耶)
固字孟堅右扶風人幼有儁才學無常師善屬文經傳
無不究覽
　(案此即前段文引/用者刪筆小異耳)
　　　張衡
張衡作地動儀精銅以鑄其器圓徑八尺形似酒樽樽中
有都柱旁行八道施闗發機外有八龍首銜銅丸蟾蜍承
之地或動則隨其方面龍吐丸其機闗巧制皆在樽中
　(案衡字平子南陽西鄂人衡所作渾天儀及靈憲算罔論無/不精宻范不載其作地動儀此制今不傳矣夫地震之災史)
　(冊載之今儀器所驗乃有一定此亦如日月薄蝕司厯皆能/預推而朝廷不廢救䕶者明君賢輔正欲借此以修省也)
　　　劉寵
劉寵字祖榮自㑹稽太守徵將作大匠山陰民去治數十
里有若耶水在山谷間五六老翁年七八十聞寵遷相率
共送寵人齎百錢寵謝之為選受一大錢故寵在㑹稽號
為取一錢其清如是
　(案寵見謝書中數語范作山陰縣有五六老叟龎眉皓髮/自若耶山谷間出人齎百錢以送寵雖覺緊鍊頗減色澤)
劉寵除東平陵令是時民俗奢泰寵到官恭儉訓民以
禮上下有序都鄙有章視事數年以母病棄官歸百姓
士女攀車距輪充塞道路車不得前乃輕服遁歸
　(案范書同注云東平陵縣名屬濟南郡夫邑以三/字名故所希有然考范郡國志濟南亦無東平陵)
　　　楊琳
楊琳為茂陵令蝗不入茂陵界
　(案范/書闕)
　　　宣秉
宣秉字巨公拜大司徒司直清白篤義得祿收養内外
宗族
　(案秉馮翊雲陽人分禄贍宗即孔子教/原思之旨宋范文正義田意亦如此)
宣康字巨公遷司𨽻校尉奉法遵典督察奸邪務舉宏
綱正大體濶畧細㣲其政嚴而不苛百官肅然京師清
靜
　(案康字形類秉/故傳訛也范畧)
　　　馮魴
馮魴為魏郡太守以高第入代趙熹為太僕
　(案魴見/東觀記)
　　　王苑
王苑字孫仲安貧茅屋蓬户藜藿不饜
　(案范/書闕)
　　　梁冀
扶風人王孫奮居富而性吝梁冀自以馬乘具遺之從
貸錢五千萬奮以五百萬與之冀大怒乃告郡縣劾奮
母為其守藏婢云盗白珠十斛紫金千斤以叛遂收考
奮兄弟死于獄中悉没貲財億七千餘萬
　(案冀見東觀記王孫范作士孫是三輔決錄注曰士/孫奮字景卿少為五官掾起家得錢貲至一億七千)
　(萬/)
冀改輿服制卑幘狹冠又作擁身扇
　(案卑范作埤注云/埤下也音頻爾反)
　　　尹敏
尹敏為長陵令以縣倉漏三所自免
　(案敏見東觀記范書載敏以不/捕友人周慮故免官與此不同)
　　　李固
陽嘉二年詔公卿舉敦樸之士衛尉賈建舉固
　(案固見謝書時以災異/洊至故有此舉范不載)
順帝時所除官多不次李固奏免百餘人既怨共作飛
章誣固曰大行在殯路人掩涕固獨傅粉飾貎搔頭弄姿
盤旋偃仰曾無慘怛之意
　(案時群小希梁冀㫖共作飛章誣奏范書全載其文/及讀吳祐傳則此章乃馬融筆也祐責融曰李公即)
　(誅卿何靣目見天下之人/乎然則融眞小人儒也)
李固為大司農時牧守多(關/)　宗親有詔特拜不由選
試固乃上表具陳盗賊所由興良由牧守多非其人焉
　(案范書此條所闕/當是宦者二字)
固遷將作大匠常推賢進士
　　　杜喬
喬累祖吏二千石喬少好學治韓詩京氏易歐陽尚書
以孝稱雖二千石子常歩擔求師
　(案喬字叔榮河内林慮人/范書絶不載其好學何也)
喬諸生耿伯嘗與鮪同止冀諷吏執鮪為喬門生
　(案范書冀諷有司劾喬及李固與/劉鮪等交通請逮案罪遂被害)
　　　亷范
亷范為雲中太守㑹匈奴大入塞范自率士卒拒之鹵
衆盛而范兵不敵㑹日暮令軍士各交縳兩炬三頭爇
火營中星列鹵遥望火多謂漢兵救至大驚待旦將退
范乃令軍中蓐食晨往赴之斬首數百級鹵自相轔藉
死者千餘人由此不敢復入雲中
　(案范見/東觀記)
　　　姜肱
姜肱字伯淮彭城廣威人家世名族與弟仲海季江皆
以孝行著與弟同被卧甚相親友及長相愛不能相離
　(案今人但知姜被為友于而不/知其為純孝于謝書見之矣)
　　　耿恭
耿恭字伯宗遷長水校尉其秋金城隴西羌反恭上疏
陳方畧詔召入問狀乃遣恭將五校士三千人
　(案恭見東觀記恭前在疏勒被圍鑿山為井煮弩為/糧萬死一生節過蘇武今兹甫入洛陽亦可小休而)
　(討羌一舉老當益壯卒至大/忤貴戚終填牢户殊可惜也)
匈奴破離後王安得攻金蒲城耿恭以毒藥傅矢傳語
匈奴漢家箭神中其瘡者必有異因發弩射之鹵中矢
者視創皆沸並大驚相謂曰漢兵神眞可畏也遂解去
　(案神道設教尤/兵家所尚范同)
　　　祝良
祝良字邵卿長沙臨湘人
　(案良見謝書邵/卿謝作邵平)
　　　班超
超至疏勒求得故王兄子榆勒立之更名曰忠
　(案超見東觀記超前攻破疏勒立龜茲人兠/題為王旋以疏勒不用兠題命故立其兄子)
　　　左雄
左雄奏徵海内名儒為博士使公卿子弟為諸生有志
操者加其俸祿及汝南謝廉河南趙建章年始十二各
能通經雄並奏拜童子郎于是負書來學雲集京師
　(案雄見謝書雄曾定制郡國孝廉年不滿四十不得/察舉今又以童子拜郎葢彼即强仕此方窮經地位)
　(逈殊固不可/以年齒例也)
　　　劉寛
劉寛性仁恕不妄喜怒嘗朝服將朝婢翻羮汚其衣寛
曰得無爛汝手乎更衣而入曾不變色
　(案寛見/東觀記)
　　　陳弇
弇以尚書教授躬自耕種常有黄雀飛來隨弇翺翔
　(案范書弇陳留人字叔/明受書于司徒丁鴻)
　
　
　
　
　
　
　
　
　
　
　後漢書補逸巻十九
欽定四庫全書
　後漢書補逸巻二十　　監察御史姚之駰撰
　　司馬彪續後漢書第三
　　　任延
任延字長孫治京易為九真太守教民牛耕鑄作田器
民以利之
　(案延見/東觀記)
任延拜㑹稽南部都尉時年十九迎吏見其少皆驚㑹
稽多名士延到官皆聘請高行俊乂敬以待師友之禮
及掾吏貧乏輙分俸祿以賑給之
　(案南部都尉東觀作西都尉東/觀此條特腴而澤此乃不及)
　　　楊震
楊震為東萊太守道經昌邑初震為荆州舉茂才王密
密時為昌邑令謁見至夜懐金十斤以遺震震曰故人
知君君不知故人何也宻曰暮夜無知者震曰天知神
知子知我知何謂無知密愧而出
　(案震見東觀記四知千古名言今萊州郡堂皇上/額曰四知居斯堂者皆當以關西孔子為師也)
楊震種植藍以供食母諸生嘗有助種藍者輙拔更種
以拒其後鄉里稱孝
　(案范書/不載)
震教授二十餘年州請召數稱疾不就
　(案此乃伯起客居于湖時/事後年五十乃始仕州郡)
楊震數切諫為樊豐等所譖遣歸本郡震行至城西夕
陽亭乃慷慨謂其諸子門人曰身死之日以雜木為棺
布衣單被裁足葢形而歸冢次
　(案范書同夕陽亭/下缺飲酖而死句)
震後改葬時有大鳥來止亭樹下地安行到柩前正立
低頭淚出衆人更共摩撫抱持終不驚駭
　(案此詳見華書/亭作停正作止)
　　　樂恢
樂恢除守陽令在職剛直
　(案恢見東觀記范/書無恢為令事)
　　　陽球
陽球為司𨽻校尉奏王甫曹節等權勢因收送洛陽獄
　(案球見東觀記球所奏收者王甫及諸閹黨未及殱/曹節後節乃為甫復仇球遂見害東觀及范書皆同)
　(此/誤)
　　　胡廣
廣舉孝㢘試為天下第一旬日拜尚書郎恪勤職事所
掌辦䕶兼理兩曹轉左丞
　(案廣見/謝書)
廣六世祖剛大司農馬宫辟為掾值王莽居攝剛即解
其衣冠縣府門而去
　(案宫乃平帝時/司農也范同)
廣為太守法雄所舉故事孝廉高第三公尚書輙優之
特勞來其舉者于是公府下詔書勞來雄焉
　(案廣時為散吏法雄之子真自牗/間見廣遂白雄舉之眞固知人哉)
　　　陳蕃
陳蕃諌桓帝云宫女數千脂粉之耗不可勝數
　(案蕃見/東觀記)
陳蕃出為豫章太守性方峻不接賔客徵為尚書令送
者不出郭門
　(案蕃喪妻鄉人畢至惟許子將不往曰仲子性峻峻/則少通故不造也然則仲舉風裁固自嶽嶽但以之)
　(居官則/得耳)
　　　王渙
王渙為河南溫縣令土俗豪强渙到縣舉賢誅猾道不
拾遺卧不閉門皆放牛于野
　(案渙見東觀記渙以侍御史拜洛陽令故能治理若/此後世作縣者舉動掣肘方救過不暇何以為治)
渙為洛陽令治民履正
　(案此似/有誤字)
　　　邊韶
邊韶字孝先以文學知名敎授數百人韶口辯會晝假
卧弟子嘲之曰邊孝先腹便便懶讀書但欲眠韶潛聞
之應時對曰邊為姓先為字腹便便五經笥但欲眠思
經事寐與周公通夢坐與孔子同意師而可嘲出何典
記
　(案韶陳留浚儀人晝寢何誅韶特口辯耳/不足取也范列文苑傳坐范作靜為是)
　　　張堪
張堪讓先人餘財數百萬與兄子
　(案堪見/東觀記)
　　范丹
范丹桓帝時以丹為萊蕪長不到官遭黨人禁錮結草
而居有時絶糧閭里歌之曰甑中生塵范史雲釜中生魚
范萊蕪
　(案丹見謝書丹之不任/萊蕪以遭母憂故也)
桓帝時辟丹為太尉自以狷急不能從俗弊服賣卜于
市
　(案范書時丹辟太尉府非為/太尉也一字之訛何翅千里)
　　　霍融
霍融上言漏刻率九日增減一等不與天相應不如夏
厯合晷景刻漏四十八箭晷景為刻少所違失
　(案融時官待詔太史所言漏刻事即詔史官與融以/儀校天課度逺近卒如融言施行葢官漏率九日移)
　(一刻不隨日進退夏厯漏隨日南北/為長短宻近于官漏也見范律厯志)
　　　延篤
李文德素善延篤謂公卿曰延篤有王佐之才欲令引
進之篤聞為書止文德曰吾嘗昧爽櫛梳坐于客堂朝
則誦虞夏之書厯公旦之典禮覽仲尼春秋當此之時
不知天之為葢地之為輿慎勿迷其本棄其生也
　(案篤見謝書叔堅與文德書具載范傳其/文雄偉奔放自是傑作此刪錄乃不足觀)
　　　黄琬
黄琬方毅亷貞為侍中尚書
　(案琬見/東觀記)
　　　張綱
綱字文紀少以三公子經明行修舉孝亷不就司徒辟
以高第為侍御史漢安元年拜光祿大夫與侍中杜喬
等八人同日受詔持節分出案行天下貪亷墨綬有罪
便收刺史二千石以驛表聞威惠清忠名振郡國號曰
八雋是時大將軍梁冀侵擾百姓喬等七人皆奉命四
出唯綱獨埋車輪於洛陽都亭不去曰豺狼當路安問
狐狸遂上書曰大將軍梁冀河南尹不疑䝉外戚之援
荷國厚恩以芻蕘之資安居阿保不能敷揚五教翼贊
日月而專為封豕長蛇肆其貪饕甘心好貨縱恣無厭
多樹謟䛕以害忠良誠天威所不赦大辟所宜加也謹
條其無君之心十五事於左皆忠臣之所切齒也書奏御
京師震悚時冀妹為皇后内寵方盛冀兄弟權重於
人主順帝雖知綱言不誣然無心治冀冀深恨綱㑹廣
陵賊張嬰等衆數萬人殺刺史二千石冀欲䧟綱乃諷
尚書以綱為廣陵太守若不為嬰所殺則欲以法中之
前太守往輙多請兵及綱受拜詔問當得兵馬幾何綱
對曰無用兵馬遂單車之官徑詣嬰壘門示以禍福嬰
大驚懼走欲閉門綱又於門外罷遣吏兵留所親者十
餘人以書語其長老素為嬰所信者請與相見問以本
變因示以詔恩使還請嬰嬰見綱意誠即出見綱綱延
置上坐問其疾苦禮畢乃謂之曰前後二千石多非其
人杜塞國恩肆其私求卿郡逺天子不能朝夕聞也故
民人相聚以避害二千石信有罪矣為之者乃非義也
忠臣不欺君以自榮孝子不損父以求福天子聖人欲
文德以來之故使太守來思以爵祿相榮不願以刑也
今誠轉禍為福之時也若聞義不服天子赫然發怒大
兵雲合豈不危乎宜深計其利害嬰聞泣曰荒裔愚人
數為二千石所侵枉不堪其困故遂相聚偷生明府仁
及草木乃嬰等更生之澤但恐投兵之日不免孥戮耳
綱曰豈其然乎要之以天地誓之以日月方當相顯以
爵位何禍之有乎嬰曰茍赦其罪得全首領以就農畝
則抱戴没齒爵祿非所望也嬰雖為大賊起於狂暴自
以為必死及得綱言曠然開明乃辭還營明日遂將所
部萬餘人與妻子靣縳詣綱降綱悉釋縳慰納謂嬰曰
卿諸人一旦解散方垂盪然當條名上之必受封賞嬰
曰乞歸故業不願以穢名汙明時也綱以其至誠乃各
從其意親為安處居宅子弟欲為吏者隨才任職欲為
民者勸以農桑田業並豐南州晏然論功綱當封為冀
所遏絶故不得侯天子美其功徵欲用之嬰等上書乞
留在郡二歳建康元年病卒官時年三十六嬰等三百
餘人皆衰杖送綱喪至洛陽葬訖為起冢立祠四時奉
祭思慕如喪考妣天子追念不已下詔褒揚除一子為
郎
　(案綱見謝書此續書全傳本文大畧與范同范多諫/委縱宦寺一疏文但平順故續書刋去耳又范傳與)
　(此篇句語時有異處如范云嬰等衆數萬人殺刺史/二千石冦亂揚徐間積十餘年朝廷不能討冀乃諷)
　(尚書以綱為廣陵太守因欲以事中之云云先極鋪/賊人㓙熖方見太守平寇之難下三句尤以隱躍生)
　(妙績書冀欲䧟綱及若不為嬰所殺諸語皆冀胸臆/間事徑露反覺減味耳請兵一叚范云前遣郡守率)
　(多求兵馬綱獨請單車之職則簡潔勝矣後叚范作/綱約之以天地誓之以日月嬰深感悟乃辭還營數)
　(語更約而該續書作綱言仿左氏至嬰答乃㳫拖不/休自可刪却總之司馬撰書多以文勝范集衆美而)
　(刪潤之自能詳畧得宜其/行文亦往往入勝地也)
　　　呉佑
佑年四十餘乃為郡吏
　(案佑見東觀記佑諸本皆作祐李英以二千石子/而身自牧豕及為郡掾年已四十其貞不可及也)
　　　郭泰
郭泰字林宗太原介休人泰少孤年二十行學至曲阜
屈伯彦精廬乏食衣不蓋形而處約味道不改其樂李
元禮一見稱之曰吾見士多矣無如林宗者也及卒蔡
伯喈為作碑曰吾為人作銘未嘗不有慙容惟為郭有
道碑頌無愧耳初以有道君子徵泰曰吾觀乾象人事
天之所廢不可支也遂辭以疾
　(案泰見謝書碑銘一事中郎尚不免有愧何况後人/朱子因人求墓銘曰吁嗟身後名于我如浮烟人既)
　(死了又要這物事做甚又信州一士人為其先人求/墓銘朱子不許請之不已又却之臨别舉指云贈公)
　(務實二字世之操文章之柄/而貪䛕墓金者得不愧乎)
　　　楊賜
楊賜以病罷居無何拜為太常詔賜御府衣一襲
　(案賜見/東觀記)
　　　承宫
承宫琅邪人也嘗在䝉陰山中耕種禾黍人就認之宫
便推與而去由是發名位至左中郎將侍中
　(案宫見/東觀記)
宫少孤為人牧豕鄉里徐子盛者以春秋經授諸生宫
過好之因棄其豬而留聽經豬主怪其不還求索得宫
欲笞之門下生禁止因留之
　(案范書甚畧不/如續書之細寫)
宫嘗出行得虎所殺鹿持歸肉分門下取皮上師師不
受宫因棄之人問其故宫曰既已與人義不可復取
　(案宮時方為諸生執苦而其取/與若此眞不負聽經者范不載)
單于遣使求得見宫宫曰夷狄聞臣虚稱故欲見臣臣
醜陋形寢不如選長大有威容者示之也
　(案范無形寢及長大字則似宫竟/一無威儀人矣則刪節之不當也)
宫子壘官至濟陰太守
　(案范/不載)
　　　應志
志字仲節汝南南頓人也曾祖父順
　(案范書有九江賊蔡伯流等率衆詣徐州刺/史應志降即此推其世次固應奉之雁行也)
　　　桓典
桓典字公雅為侍御史是時宦官亂政典執法無所廻
避常乘驄馬京都畏之為語曰行行且止避驄馬御史
　(案典見/東觀記)
　　陳寔
陳寔舉灼然為司徒屬遷太丘長
　(案寔見華書范稱寔以司空黄瓊辟選理劇補聞喜/長繼以期喪去官復再遷太丘長與此不同灼然應)
　(是當時選/舉名目)
　　　孔奮
孔奮守姑臧長治有異道時天下擾亂河西獨安而姑
臧市日四合為河西富縣每前長居官數日輙致貲産
奮在姑臧四歲財産不增奮素孝自來為長時供養至
謹在姑臧惟母極膳妻子飲食但葱韮
　(案奮見東/觀記餘同)
奮守姑臧太守梁統深相敬待不以官屬禮之常迎于
大門敬以師友
　(案白帖作太守梁竦未知孰是官屬之禮自有一定/前代外吏凡屬員謁見上官過為諂屈匍匐曲跽比)
　(于奴隸一人作俑百不敢違不知爵有崇卑均為朝/廷臣子何苦自辱乃爾而大吏竟受之不疑其于臣)
(大無有作威作福之義何居也今注遵奉而行毫不紊/  清㑹典一書具載文武相見儀)
　(越曠古以來制/之最善者矣)
奮以仁義為治抑强扶弱
　　　徐孺子
陳蕃胡廣上疏薦徐孺子等曰伏見處士豫章徐孺子
彭城姜肱德行純備著于人聽若使擢登三事協亮天
工必能翼宣盛美增輝日月矣
　(案孺子名穉見謝書君前臣名薦疏不應稱字葢當/時作史者以南州高名不敢斥之今相沿已久故竟)
　(標以徐/孺子)
　　　范滂
范滂字孟博舉孝亷光祿四行時冀州饑荒盗賊羣起
乃以滂為清詔使按察之登車攬轡慨然有澄清天下
之志
　(案滂見謝書漢官儀曰光祿舉敦/厚質樸遜謙節儉為四行范同)
滂少勵清節為州里所知為清詔使至州境守令自知
臧汚望風解印綬去其所舉奏莫不壓塞衆議
　(案此即後世廵按御史之職今此官裁汰已久權盡/歸督撫矣茍督撫皆能如范孟博何必多代廵一官)
　(也/)
滂坐繫黄門北寺獄吏謂曰凡坐繋皆祭臯陶滂曰臯
陶賢者古之直臣知滂無罪將理之帝如其有罪祭之
何益衆人由此止也
　(案范/書同)
　　　宋則
宋則子年十歲與蒼頭共弩射蒼頭弦斷矢激誤中之
即死奴叩頭就誅則察而恕之穎川荀爽深以為美時
人亦服焉
　(案范/不載)
　　　楊璇
靈帝時楊璇為零陵太守是時蒼梧桂陽猾賊相聚璇
乃特製馬車數千乘以排囊盛石灰于車繋布索于馬
尾又為兵車專彀良弩尅期㑹戰乃令馬車居前順風
鼓灰賊不得視因以火燒布布然馬驚奔突賊陣因使
後車弓弩亂發鉦鼓鳴震群盗波駭破散追逐傷斬無
數
　(案璇見謝/書范同)
　　　皇甫規
皇甫規以西羌之叛為中郎將討納叛羌
　(案規見謝書威明畸人葢搶㦸與/毛錐並用者非但善將兵而已)
　　　張奐
張奐拜太常卿設職官科限素有清節當可否之間强
禦不可奪也
　(案奐見東觀記奐才品與皇甫規相埒而為/中官所賣助誅蕃武雖辭封塞咎不能贖也)
張奐字雅通以大司農轉太常病不任行免職
　(案奐雖曽以司農轉太常然未嘗以病免/且奐字然明亦與此異豈又一張奐耶)
張奐遷安定屬國都尉羌豪感奐恩德上馬二十匹先
零酋長上金鐻八枚奐受之而召主簿于諸羌前以酒
酹地曰使馬如羊不以入廐使金如粟不以入懐悉以
還之
　(案此與東/觀記同)
　　　竇武
桓帝時京師童謠曰游平賣印自有評不避賢豪及大
姓案武字游平與陳蕃合策戮力惟德是建咸得其人
豪右大姓皆絶望矣
　(案武見謝書此/載范五行志)
　　　朱穆
穆舉髙第拜侍御史桓帝臨辟雍行禮畢公卿出虎賁
置弓階上公卿下階皆避之穆過呵虎賁曰執天子器
何故投于地虎賁怖即攝弓穆劾奏虎賁抵罪公卿皆
慙曰朱御史可謂臨事不惑者也
　(案穆見謝書此叚較/謝更寫得曲至如畵)
　　　龎參
龎參字仲逺河南緱氏人官至太尉
　(案參前守漢陽時解郡人任棠之言果/能抑强助弱以惠政得民亦賢者也)
　　　李燮
李燮拜京兆詔發西園錢燮上封事遂止不發吏民愛
敬乃謡曰我府君道教舉恩如春威如虎剛不吐柔不茹
愛如母訓如父
　(案燮見謝書德公剛直可云世忠/民謡絶不類東京人筆范不載)
　　　傅燮
燮軍斬賊三帥卜已張伯梁中寧等功高為封首
　(案范書燮字南容北地靈州人燮所破張角之黨功/多當封以疏劾中官趙忠等因訴譖之僅不加罪而)
　(已後為漢陽/郡守節而死)
　　　葢勲
勲曾祖父進漢陽太守祖父彪大司農
　(案勲見/謝書)
中平元年黄巾賊起故武威太守酒泉黄雋被徵失期
梁鵠欲奏誅雋勲為言得免雋以黄金二十斤謝勲勲
謂雋曰吾以子罪在八議故為子言吾豈賣恩哉終辭
不受
　(案范書稱勲不以私怨殺蘇正和及正和詣謝而/勲又怨之如初葢勲之公正類如此此條范不載)
隴右刺史左昌坐斷盗徵以扶風宋泉代之勲屢諫泉
泉不從
　(案泉范作梟古人命名即不論何至以梟惡/稱從泉為是斷盗謂割截也至數千萬故徵)
是時漢陽叛人王國衆十餘萬攻陳倉三輔震動勲領
郡兵五千人自請滿萬人因表用處士扶風孫瑞為鷹
鷂都尉桂陽魏傑為破敵都尉京兆杜楷為威鹵都尉
𢎞農楊儒為鳥擊都尉長陵第五雋為清冦都尉凡
五都尉皆素有名悉領屬勲每有宻事靈帝以手詔問
之
　(案此條范不載勲後遭董卓之暴公卿/莫不卑屈惟勲長揖爭禮其傑士與)
　　　荀淑
淑對策刺梁氏故出補朗陵侯相
　(案淑見張記范書但言譏刺貴/倖為梁冀所忌正以隠躍生妙)
淑有高才王暢李膺皆以為師為朗陵侯相號稱神君
　(案范書稱師事朗陵者/又有李固無王暢名)
　　　韓卓
卓字子助臘日奴竊食祭其先卓義其心即日免之
　(案卓見袁/書餘同)
　　　應劭
劭字仲援
　(案劭見東觀記劭字范作仲逺章懐云應/氏譜同惟漢官儀又作仲瑗未知孰是)
劭又著中漢輯敘漢官儀及禮儀故事凡十一種百三
十六巻朝廷制度百官儀式所以不亡者由劭記之官
至泰山太守劭弟珣字季瑜司空掾即瑒之父
　(案劭自是東京第一著作手漢人文集行世以碑銘/賦頌為先劭之所輯皆所以嘉惠來學者不徒以詞)
　(章重/也)
　　　趙岐
趙岐字臺卿獻帝以為太僕持節安慰天下
　(案岐見謝書即趙嘉也岐時副馬日磾撫慰/天下袁紹劉表等皆拱聽岐言王室小安)
　　鄭𤣥
鄭𤣥公車徵為大司農給安車一乘所過長吏迎送
　(案鄭公/見謝書)
鄭𤣥少為鄉嗇夫得休不歸嘗詣學宫不樂為吏父數
怒之不能禁嘗造太學受業師事京兆第五元先通京
氏易公羊春秋三統厯九章算術
　(案康成千載大儒而其學業淵源/皆有所自世固無生而知之者也)
大將軍何進辟鄭𤣥𤣥以進權戚不敢辭意不得已而
詣之進為設几杖待之甚優𤣥不受朝服而以幅巾見
一宿逃去
　(案康成此時已知何將軍之必敗故不受辟也范書/作州郡以進權戚遂廹脅𤣥不得已而詣之較妥)
𤣥夢孔子造之曰起起今年歳在辰明年歲在已既寤
以䜟言合之知命當終有頃寢疾而卒
　(案歲至龍蛇賢才嗟此䜟語/也見北齊劉晝髙才不遇傳)
　
蔣詡字元卿父喪弔者盈門後母疾之不得止舊廬自
作小菴于側往如舊
　(案范/書闕)
　　　蔡邕
邕通逹有儁才博學善屬文伎藝術數無不精綜仕至
左中郎將為王允所誅
　(案邕見謝書葉向高云王允之誅邕五不韙廢紀一/也滅典二也行已私三也失人望四也乖刑罰之中)
　(五也允其險乎/允乎惡乎免)
　　　史弼
弼父敞為京兆尹化有能名尤善條教見稱于三輔
　(案弼見謝書范稱敞以佞辯至尚書夫公謙公直/當由庭誨佞辯何指乃削其賢尹之聲范過矣)
　　　孔融
融孔子二十世孫也高祖父尚鉅鹿太守父宙太山都
尉融㓜有異才時河南尹李膺有重名勅門下簡通賔
客非當世英賢及通家子孫弗見也融年十餘歲欲觀
其為人遂造膺門語門者曰我李君通家子孫也膺見
融問曰高明父祖嘗與僕周旋乎融曰然先君孔子與
君先人李老君同德比義而相師友則融與君累世通
家也衆坐竒之僉曰異童子也大中大夫陳煒後至同
坐以告煒煒曰人小時了了者大亦未必竒也融答曰
即如所言君之幼時豈實慧乎膺大笑顧謂曰高明長
大必為偉器山陽張儉以中正為中常侍侯覽所忿疾
覽為刋章下州郡捕儉儉與融兄襃有舊亡投襃遇襃
出時融年十六儉以其少不告也融知儉長者有窘廹
色謂曰吾獨不能為君主耶因留舎藏之後事泄國相
以下宻就掩捕儉得脫走登時收融及襃送獄融曰保
納藏舎者融也融當坐之襃曰彼來求我罪我之由非
弟之過我當坐之兄弟爭死郡縣疑不能决乃上讞詔
令襃坐焉融由是名震逺近與平原陶丘洪陳留邊讓
並以俊秀為後進冠葢融持論經理不及讓等而逸才
宏博過之司徒大將軍辟舉高第累遷北軍中候虎賁
中即將北海相時年三十八承黄巾殘破之後修復城
邑崇學校設庠序舉賢才顯儒士以彭璆為方正邴原
為有道王修為孝亷告髙宻縣為鄭𤣥特立一鄉名為
鄭公鄉又國人無後及四方賢士有死亡者皆為棺木
而殯葬之郡人甄子然孝行知名早卒融恨不及見乃
令配食縣社其禮賢如此在郡六年劉備表融知青州
刺史建安元年徵還為將作大匠遷少府每朝㑹訪對
輙為議主諸卿大夫寄名而已
　(案融見張記融志大名髙為操所憚操故害之綱目/特書操殺而不去其官有以也子瞻有言文舉以英)
　(偉冠世之姿師表海内意所予奪天下從之此人中/龍也與曹操鬼蜮之雄勢不兩立如天未欲亡漢公)
　(誅操如殺狐兎耳良然此條乃續書本文與范書大/同但少省耳筆力工拙亦近惟答陳煒云觀君所言)
　(將不早慧乎/語較簡峭)
太尉楊彪與袁術婚姻術僭號大祖與彪有隙因是執
彪將殺焉融聞之不及朝服往見太祖曰楊公累世清
德四葉重光周書父子兄弟罪不相及况以袁氏之罪
乎易稱積善餘慶但欺人耳太祖曰國家之意也融曰
假使成王欲殺召公則周公可得言不知耶今天下纓
緌縉紳之士所以瞻仰明公者以明公聰明仁智輔相
漢朝舉直措枉致之雍熈耳今横殺無辜則海内觀聽
誰不解體孔融魯國男子明日便當褰衣而去不復朝
矣太祖意解遂理出彪
　(案此見范楊彪傳後北海被害時乃無一人援救/者彼小兒楊德祖亦岌岌矣老瞞之罪可勝誅乎)
　　　橋𤣥
𤣥字公祖嚴明有才畧長于人物
　(案公祖/見張記)
橋𤣥為司空轉司徒素與南陽太守陳球有隙及在公
位而薦球為廷尉
　(案陳廷尉素剛正即竇太后配祔一事操議甚/健乃知橋公之薦非徒博舉不避仇之名也)
　　　司馬朗
朗祖父儁字元異博學好古倜儻有大度長八尺三寸
腰帶十圍儀狀魁岸與衆有異鄉黨宗族咸景附焉位
至潁川太守父防字建公性質直公方雖閒居宴處威
儀不忒雅好漢書名臣列傳所諷誦者數十萬言少仕
州郡厯官洛陽令京兆尹以年老轉拜騎都尉養志閭
巷闔門自守諸子雖冠成人不命曰進不敢進不命曰
坐不敢坐不指有所問不敢言父子之間肅如也年七
十一建安二十四年終有子八人朗最長次即晉宣皇
帝也
　(案此乃續書序傳故其文特詳/朗字伯達河内温人魏志有傳)
　　　鄭渾
渾高祖父衆字子師大司農衆父興字少贛諫議大夫
　(案渾字文公河南/開封人魏志有傳)
　　　皇甫嵩
皇甫蒿領冀州牧請一年租賑饑民民歌之曰天下亂
兮市為墟母不保子兮妻失夫賴得皇甫兮復安居
　(案嵩見/謝書)
嵩舉孝廉為郎中遷覇陵臨汾令以父喪遂去官
　(案范書/不載)
皇甫嵩為左中郎將持節與右中郎將朱儁共發五校
三河騎士及募精勇四萬餘人嵩儁各統一半共討潁
川黄巾賊有大功
　(案嵩討黄巾使張角傳首京/師餘黨悉殄厥功甚偉范詳)
董卓既誅嵩拜太尉以日有重珥免
　(案董卓之亂雖非嵩釀之然在陳倉卓可收而不收/校尉之徵嵩可以不赴而竟赴卒使東京板蕩中原)
　(陸況雖曰天運亦人謀之/不臧耳日珥范作流星)
　　　申屠蟠
申屠蟠九歲喪父孝毁過禮服除不進肉十餘年每忌
日輙三日不食
　(案蟠見謝/書范同)
蟠同縣大女緱玉為從父報仇殺夫之從母兄李士姑
執玉以告吏令欲論殺玉蟠時年十五極諫之得減死
論
　(案玉之報讐范作為父是父一而已不共戴天則理/在必報若為從父而報則論殺未為不當蟠何諌焉)
　(今命案例分故殺誤傷守令監司議其獄撫軍覈之/撫軍擬以入告大司冦又覈之其有彼此格鬬廹于)
(旨救父母而誤殺人者多奉奏乃得以減死論葢慎重/  着九卿詹事科道㑹擬具)
　(若此則生者不枉死/者亦不至含寃也)
董卓廢立徵荀爽為司空韓融為尚書陳紀為侍中惟
蟠不到
　(案爽等後為賊卓所廹或僅以/身免蟠之明哲已早知之矣)
　　　陳羣
陳羣父子並著高名世號三君每宰府辟召常同時旌
命羔雁成羣當時靡不榮之
　(案羣字長文為魏司空父紀祖父寔世所稱公慙/卿卿慙長者也此三君又非顧㕑俊及之三君)
　　　袁逢
袁逢為三老賜玉杖
　(案逢見/華書)
　　　盧植
植字子榦少事馬融與鄭𤣥同門相友植剛毅有大節
嘗喟然有濟世之志不茍合取容不應州郡命召建寧
中徵為博士出補九江太守以病去官作尚書章句禮
記解詁稍遷侍中尚書張角起以植為北中郎將征角
失利抵罪頃之復以為尚書張讓刼少帝奔小平津植
手劍責數讓等讓等皆放兵垂泣謝罪遂自殺董卓議
欲廢帝衆莫敢對植獨正言語在卓傳植以老病去位
隱居上谷軍都山初平三年卒太祖北征栁城過涿郡
令告太守曰故北中郎將盧植名著海内學為儒宗士
之楷模乃國之楨榦也昔武王入殷封商容之閭鄭喪
子産而仲尼隕涕孤到此州嘉其餘風春秋之義賢者
之後有異于人敬遣丞掾修墳墓并致薄醊以彰厥德
植有四子毓最小
　(案植見袁書植攻黄巾以小黄門之譖故檻車就徵/後皇甫嵩平賊盛稱植行師方畧因復拜尚書此所)
　(載簡畧不明太祖北征字于史/體不合范作曹操北討為是)
盧植能飲一石不醉
　　　郗慮
慮字鴻豫山陽高平人也少受學于鄭𤣥建安初為侍
中
　(案獻帝時以光祿勲郗慮為御史大夫後同華歆勒/兵弑伏后不知其所學何在適足玷鄭公之門耳孔)
　(融稱其僅可與/立立固如是哉)
　　唐珍
珍中常侍唐衡弟
　　　張顥
顥中常侍張奉弟
　(案珍顥二人皆以貨取位/故續書及之亦見魏志)
　　　楊彪
彪見漢祚將終自以累世為三公恥為魏臣遂稱足攣
不復行積十餘年帝即王位欲以為太尉令近臣宣旨
彪辭曰嘗以漢朝為三公值世衰亂不能立尺寸之益若
復為魏臣于國之選亦不為榮也帝不奪其意黄初四
年詔拜光祿大夫秩中二千石朝見位次三公如孔光
故事彪上章固讓帝不聽又為門施行馬吏卒以優崇
之年八十四以六年薨
　(案彪見華書楊公四世清德魏武誣以大逆後又殺/其子修怨毒甚矣今乃欲以腐䑕嚇鵷何其悖也又)
　(續書乃漢統不當稱魏為帝葢當時以司馬承魏比/義唐虞彪固懿親遵而不改惟習鑿齒作陽秋獨以)
　(司馬氏應繼漢且作論云魏自君之道不正則三祖/臣魏之義未盡又云以晉承漢功實顯然此眞卓然)
　(有史識者司馬涑水作資治通鑑猶以魏為正統至/朱子綱目出而其義乃大明矣帝即王位句宜作魏)
　(文受禪觀/范書可知)
彪代董卓為司空又代黄琬為司徒時袁術僭亂操託
彪與術婚姻誣以欲圖廢置奏收下獄劾以大逆
　(案此詳見/孔融傳)
魏文帝詔曰先王制几杖之賜所以賓禮黄耉太尉彪
乃祖以來世著名績其賜公延年杖延請之日便以杖
入也
　(案范書但言賜几/杖而已不詳載)
楊彪博議多文著作東觀
　　　孟郁
郁中常侍孟賁之弟
　(案郁洛陽人蜀志有孟光為漢/太尉孟郁之族郁事别無他見)
　　　孫程
程徙封宜城侯既到國怨恨恚懟刻瓦為印封還印綬
　(案程見/東觀記)
　
　
　
　
　
　
　
　
　
　
　
　
　
　
　
　後漢書補逸巻二十
欽定四庫全書
　後漢書補逸巻二十一　監察御史姚之駰撰
　　司馬彪續後漢書第四
　　　朱儁
儁字公偉㑹稽人少好學為郡功曹察孝廉舉進士以
討黄巾功拜車騎將軍累遷河南尹董卓見儁外甚親
納而心忌之儁亦陰備焉關東兵起卓議移都儁輙止
卓卓雖憚儁然貪其名重乃表拜太僕以自副儁被召
不肯受拜因進曰國不宜遷必孤天下望成山東之結
臣不見其可也有司詰曰召君受拜而君拒之不問徙
事而君陳之何也儁曰副相國非臣所堪也遷都非計
臣之所急也辭所不堪進臣所急臣之所宜也有司曰
遷都之事初無此計也就有未露何所受聞儁曰相國
董卓為臣説之臣聞之于相國有司不能屈朝廷稱服
焉後為太尉李傕郭汜相攻刼質天下公卿儁性剛即
發病而卒
　(案儁見謝書儁辭副相後尋移書州郡請師討卓及/卓既誅傕汜作亂陶謙與諸豪傑共推儁為太師同)
　(討傕等奉迎天子而儁反就傕徵復為太僕尹起莘/譏其屈身從逆忠智俱失良不誣也辭副相一叚范)
　(書語稍詳此/深得減字法)
　　　劉繇
繇父輿一名方山陽太守
　(案劉繇字正禮東/萊牟平人見呉志)
繇祖父本師受經傳博學群書號為通儒舉賢良方正
為般長卒官
　　　何進
進字遂高南陽人太后異母兄也進本屠家子父曰眞
眞死後進以妹倚黄門得入掖庭有寵光和三年立為
皇后進由是貴幸中平元年黄巾起進拜大將軍
　(案進南/陽宛人)
何進欲誅中常侍趙忠等乃詐令武猛都尉丁原放兵
數千人為賊于河内稱黑山伯以誅忠等為辭燒平陰
河津幕府人舎以怖太后
　(案進為勲戚元輔不能以誠動太后乃招賊/焚刼毒民脅主卒使漢室崩壊誰之咎與)
袁紹使客張津説進曰黄門常侍秉權日久永樂太后
與諸常侍專通財利將軍宜整頓天下為海内除患進
以為然遂與紹結謀
　(案進謀誅宦寺紹實贊之而進以猶豫不决/卒至身喪國危是不能盡聽紹言之故也)
　　　劉虞
是時用劉虞為幽州劉焉為益州劉表為荆州賈琮為
冀州虞等皆海内清名之士或從列卿尚書以選為牧
伯各以本秩居任舊典傳車叅駕施赤為帷裳
　(案虞見/謝書)
　　　周羣
建安七年越嶲有男子化為女人時羣言哀帝時亦有
此將易代之祥也至二十五年獻帝果封于山陽十二
年十月有星孛于鶉尾荆州分野羣以為荆州牧將死
而失士明年秋劉表卒曹公平荆州十七年十二月星
孛于五諸侯羣以為西方專據土地者皆將失土是時
劉璋據益州張魯據漢中韓遂據凉州宋建據抱罕明
年曹公遣偏將擊凉州十九年獲宋建韓遂逃于羌中
被殺其年秋璋失益州二十年秋曹公攻漢中張魯降
　(案羣字仲直巴西閬中人少受學于/父舒專心候業言多竒中蜀志有傳)
　　　董卓
太尉黄琬司徒楊彪司空荀爽俱詣卓卓言昔高祖都
關中十一世後中興更都洛陽從光武至今復十一世
案石苞室䜟宜復還都長安坐中皆驚愕無敢應者彪
曰遷都改制天下大事皆當因民之心隨時之宜昔盤
庚五遷殷民胥怨作三篇以曉之往者王莽簒逆變亂
五常更始赤眉之時焚燒長安殘害百姓民人流亡百無
一在光武受命更都洛邑此其宜者也今方建立聖主
光隆漢祚而無故捐宫廟棄園陵恐百姓驚愕不解此
意必麋沸蟻聚以致擾亂石苞室䜟妖邪之書豈可信
用卓作色曰楊彪公欲沮國家計邪關東方亂所在賊
起崤函險固國之重防又隴右取材功夫不難杜陵南
山下有孝武故陶處作磚瓦一朝可辦宫室官府葢何
足言百姓小民何足與議若有前郤我以大兵驅之豈
得自在百寮皆恐怖失色琬謂卓曰此大事楊公之語
得無重思卓罷坐即日令司𨽻奏彪及琬皆免官大駕
即西卓部燒洛陽城内埽地殄盡又收諸富室以罪惡
没入其財物無辜而死者不可勝計
　(案此條見華書其范書入楊彪傳中華與范俱作兩/問兩答後入卓作色語如見當日情事似更勝也合)
　(觀三書之筆華排奡司馬漭瀁范/簡雋今之史也耀文則范優矣)
　　　劉備
劉備字𤣥德涿郡人漢景帝子中山靖王勝之後
　(案昭烈正位蜀漢親承大統名正言順本無可疑陳/夀志三國僅以列國待漢已不知正統所在今續書)
　(乃儕之列傳直署姓名/是不知春秋之義者也)
　　　曹騰
騰父節字元偉素以仁厚稱鄰人有亡豕者與節豕相
類詣門認之節不與爭後所亡豕自還其家豕主人大
慙送所認豕并辭謝節節笑而受之由是鄉黨貴歎焉
長子伯興次子仲興次子叔興騰字季興少除黄門從
官永寧元年鄧太后詔黄門令選中黄門從官年少温
謹者侍皇太子書騰應其選太子特親愛騰飲食賞賜
與衆有異順帝即位為小黄門遷至中常侍大長秋騰
在省闥三十餘年歴事四帝未嘗有過好進達賢能終
無所毁傷其所稱薦若陳留虞放邊韶南陽延固張温
𢎞農張奐潁川堂谿典等皆致位公卿而不伐其善蜀
郡太守因計吏修敬於騰益州刺史种暠於函谷關搜
得其牋上太守并奏騰内臣外交所不當為請免官治
罪帝曰牋自外來騰書不出非其罪也乃寢暠奏騰不
以介意常稱歎暠以為得事上之節暠後為司徒語人
曰今日為公乃曹常侍恩也騰之行事皆此類也桓帝
即位以騰先帝舊臣忠孝彰著封費亭侯加位特進太
和三年追尊騰曰高皇帝
　(案騰沛國譙人范列宦者傳此乃曹魏/受禪後増餙誇美司馬因之殊不足據)
　　　曹嵩
嵩字巨高質性敦慎所在忠孝為司𨽻校尉靈帝擢拜
大司農大鴻臚代崔烈為太尉黄初元年追尊嵩曰太
皇帝
　(案嵩亦見范書曹騰傳袁紹檄文稱操父嵩乞匄擕/養魏志亦云嵩為騰養子莫能審其生出本未曹瞞)
　(傳云嵩夏侯氏之子其淵源可哂如此章懐注引續/漢志云靈帝時賣官嵩以貨得拜大司農而此又稱)
　(其代崔烈為太尉則亦銅臭之續耳此條出裴/松之魏志注不知何所徵據以為敦愌忠孝也)
　　　封禪刻玉
建武二十二年上許梁松等奏乃求元封時故事議封
禪所施用有司奏當刻玉璽一枚方三寸玉版方五寸
　(案封禪事見東觀記世祖屢降明詔謙讓不遑而諸/臣固請之且以䜟文迎合豈以元封故事為聖祖舊)
　(章/耶)
　　　封石
上以用石功難又欲及二月封故詔梁松欲因故封石
空檢更加封而已松上疏爭之以為承天之敬尤宜章
明奉圖書之瑞尤宜明著今因舊封竄寄玉牒故石下
恐非重受命之義
　(案范書同今岱頂無字碑世傳為秦始皇立辨之者/曰秦碑在玉女池上李斯篆書不當又有此碑且史)
　(記云始皇上泰山立石封記其下云刻所立石是秦/石有文字之證封禪書則云武帝東上泰山泰山之)
　(草木葉未生乃令人上石立之泰山顚此言立石而/不言刻石是漢石無文字之證其說近似然風俗通)
　(載孝武時立石泰山顛石高二丈一尺刻之云云合/十一句四十五字據此則漢碑亦未嘗無字也駰意)
　(無字碑非碑也即范志所稱用方石再累置壇中其/中藏石牒玉檢者不則即長一丈厚一尺之距石也)
　(相傳一廵方惡其疑天下命撤之甫動其蓋雷/風驟作説雖近怪然其中有物焉則斷斷無疑)
　　　趾石
封禪太山又有趾石皆再累枚長一丈厚一尺廣二尺
皆在圓壇上
　(案趾石范/作距石)
　　　祠泰山
三十二年二月二十二日辛卯晨燎祭天于泰山下或
曰泰山雖已從食于祡祭今親升告功宜有禮祭于是
使謁者以一牲特于常祠泰山處告祠泰山如親耕貙
劉先祠先農先虞故事
　(案常祠泰山處意即岱廟也今廟在山麓壯麗特甚/中有斯篆邕𨽻漢柏唐槐其餘名蹟甚多而山巔祠)
　(宇以祀碧霞元君世人以為泰山府君之女考張華/博物志有泰山神女避灌壇令事干寶搜神記云後)
　(漢胡母班為泰山府君致書于女壻河伯則泰山有/女不誣正不必曲引黄帝遣玉女之事以傅㑹之耳)
　(嘗見元泰定帝碑有云毎年燒香的上頭得來香錢/物件只教先生毎收掌者詞雖鄙俚亦可知元君廟)
　(香火自來/甚盛云)
　　　改元
以建武三十二年為中元元年復博奉高嬴勿出元年
租芻藁以吉日刻玉牒書函藏金匱璽印封
(今案自古帝王多改元以應符瑞雖光武亦且不免厯/  上以康熈紀元厯五十餘年未嘗一改將來春秋)
　(數傳之無窮豈/非千古盛德事)
　　　刻石
正月詔梁松等復案索河洛䜟文言九世封禪事者松
等列奏乃許焉使太山郡及魯刻石又直取完青石不
必五色刻方石中命容玉牒二月上至奉高遣侍御史
與蘭臺令史將工先上山刻石
　(案范志全載刻石文中/多摭引緯書殊不足採)
　　　金泥玉璽
檢用金縷五周以水銀和金以為泥玉璽一方寸二分
一枚方五寸
　(案范志同袁宏云神道貞一其用不煩故藉用白茅/器用陶匏然則封禪之禮簡易可也白函玉牒非天)
　(地之性也/斯言良然)
　　　親封
時御輦升山日中後到上即位于壇南北靣尚書令奉
玉牒檢皇帝以寸二分璽親封之藏玉牒已以石覆訖
尚書令以五寸印封石檢畢皇帝再拜禪祭地于梁陰
以高后配山川羣神從祀焉
　(案此詳見馬第伯封禪儀記驪山火焚茂陵圯/金函玉檢安在哉故後世人主以不封禪為高)
　　　三老五更
養三老五更先吉日司徒上太傅若講師故三公人名
用其德行年耆高者三公一人為三老次卿一人為五
更皆服絺綌大袍單衣皁緣領袖中衣冠進賢扶玉杖
五更亦如之
　(案此見范禮儀志三老五更之解世多聚訟康成注/禮記曰皆年老更事致仕者也名三五者取象三辰)
　(五星又一注曰皆老人更知三德五事者也應劭漢/官儀曰三者道成于天地人老者久也舊也五者訓)
　(于五品更者五世長子更更相代言其能以善道改/更已也宋均注孝經援神契曰三老老人知天地之)
　(事者五更老人知五行更代事者蔡邕明堂論曰更/應作叟書者以相似誤耳數說未能决是蔡論近之)
　　　祠南郊
正月上丁祠南郊
　(案上丁取後甲三日之義/與上辛先甲一也范同)
　　　高禖
仲春之月立高禖壇祀以特牲
　(案范志/壇作祠)
　　　養老
仲秋之月縣道皆案戸比民年始七十者授之以玉杖
餔之以糜粥八十九十禮有加玉杖長九尺端以鳩鳥
為飾鳩者不噎之鳥也欲老人不噎
　(案古者最重養老之禮自膠庠闕制惟東漢稍為近/古此禮不行已數千載近世鄉飲一制稍存具文今)
(天子加意耆耉于康熈五十二年癸巳恩禮特至皇乎/萬壽時  賜宴  賜銀命  天潢執爵)
　(盛乎養老之與葢與/虞燕夏饗同其隆矣)
　　　凖代管
截管為律吹以考聲列以物氣道之本也術家以聲微
而難知其分數不明故作凖以代之
　(案凖亦作准其形如瑟十三弦隱間九尺取其分數/調校樂器則宫商易辨若尺寸小長則六十宫商相)
　(與微濁若分數加短則六十微/羽類皆小清其制出自京房也)
　　　天竺國
天竺國一名身毒在大月氏東南修浮圖佛道以成俗
不殺伐其國有諸香石蜜胡椒薑黑鹽和帝時每遣使
貢獻後西域反叛乃絶
　(案此見范西域傳世傳明帝夢見金人遣使/問佛道法遂于中國圖畵形像即此國也)
　　　人死復生
獻帝初平中長沙人姓桓死月餘其母聞棺中有聲發
之遂生占曰至陰為陽下人為王其後曹公由匹庶起
　(案此見范/五行志)
　　　萬金堂
中平二年造萬金堂于西園
　(案堂名萬金與臺惜/百金者相去何如)
　　　濯龍園
濯龍園在洛陽西北角
　　　助蠶
貴人助蠶瑇瑁釵加簮珥
　(案丁孚漢儀皇后親蠶之/禮最盛故助蠶之飾亦然)
　　　靈臺
靈臺者乃周家之所造臺也圖書術籍珍玩寶怪皆所
藏也
　(案靈臺/見前)
　　　玉鈎玦
桓帝時光祿吏舎壁下夜有青氣視之得玉鈎玦鈎長
七寸二分玦五寸四分各一枚身中皆雕鏤
　(案寳器入土久必自出今秦漢/玉鈎玦多有藏玩何足紀也)
　　　孔雀
西南夷曰滇池出孔雀西域條支國出孔雀
　(案今滇池在雲南府/城南非復夷地矣)
　　　大寒
光和六年冬大寒北海東萊琅邪井中冰厚尺餘
　(案冬日地氣下騰故井水恒温雖燕山直北見/寒時汲井其氣如蒸也氷厚尺餘毋乃過實)
　　　日行
日行南陸謂之夏日行北陸謂之冬
　(案二語見/范厯法志)
　　　至日
至日御前殿合八能之士陳八音聽樂均度晷影候鐘
律權土灰傚陰陽也夏至止鼓鑄
　(案范志載八能士禮/儀甚煩夏至亦然)
　　　送故
季冬星回歲終勞農享臘以送故也又十二月立土牛
六頭于國都羣縣城外丑地送大寒
　(案月令章句曰是月之㑹建丑丑為牛寒將/極故出其物類以示送達之且以升陽也)
　　　作厯
昔者聖人之作厯也觀璿璣之運三光之作道之發斂
景之長短斗綱所建青龍所躔參伍以變錯綜其數而
制術焉
　(案范厯法志/首叚與此同)
　　　四分厯
黄帝徴能術者為四分之厯
詔張盛京房鮑業等以四分厯請與待詔楊岑等共課
歲餘盛等所中多四分之厯始頗施行
　(案太初厯冬至日在牽牛古黄帝夏殷周魯冬至日/在建星太初厯施行百餘年失天益逺邊韶疏引洪)
　(範五紀論曰民間亦有黄帝諸厯不如史官之明即/四分厯之法也此詔在永平五年時猶未能遽改至)
　(章帝元和中始下詔改行四分復古制矣/京房前漢人考范志作景防是業作鄴)
　　　晷景長短
立夏之日晷長四尺二寸八分
日道斂北去極彌近其景彌短近短乃極夏乃至焉
　(案此亦見/范志前條)
　　　六宗
平帝元始中謂六宗為易卦六子之氣水火雷風山澤
也光武中興遵而不改至安帝即位初改六宗為天地
四方之宗祠于雒陽之北戌亥之地
　(案六宗見/東觀記)
　　　日食
建武二年春正月甲子朔日有食之在危八度虚危齊
地賊張歩擁兵據齊至五年乃破三年五月乙卯晦日
有食之在栁十四度栁河南也時樊崇謀作亂其七月
伏誅六年九月丙寅晦日有食之史官不覺郡以聞
　(案日食之故自漢末劉洪作乾象厯稍發明之然交/食之法猶未詳著至陳張賓始分内外限隋張胄元)
　(始得其當食不食之由宋沈括以為黄道與月道如/兩環相叠而􁇊差凡日月同在一度相遇則日為之)
　(食正一度相對則月為之食其說甚明葢同在一度/則日在上月魄在下掩之故非朔不食正一度相對)
　(則地影蔽月謂之闇虚故非望不食然而交食必䕶/者亦敬天之怒之意耳)
(國朝設欽天監先期推筭時刻分抄内外諸司皆臨時/  救䕶正此意也建武時厯學未精其日食占驗尤不)
　(足/據)
　　　社稷壇
光武立社稷于雒陽在宗廟之右皆方壇四面及中各
依方色無屋有墻門而已
　(案范志無四面句馬融周禮注曰王者五社太社在/中門之外惟松東社八里惟柏西社九里惟栗南社)
　(七里惟梓北社六里惟槐此葢又/以五色土依其方面而立之耳)
　　　大魚
東萊北海海水溢時出大魚二枚長八九丈高二丈餘
　(案今海濵居民有以魚骨架屋者/又以骨節作臼舂米不足異也)
　　　葦方笥
建寧中京都長者皆以葦方笥為裝具時有識者竊言
葦笥郡國讞篋也後黨人禁錮㑹赦有疑者皆讞廷尉
人名悉入方笥中
　(案此條文筆簡/淨大勝范志語)
　　　女子復生
武陵女子李娥年六十餘死瘞于域中有行人聞冡中
有聲告家人出之
　(案范志女子死十四日/復活詳見于寳搜神記)
　　　呂母子
呂母子名育為游徼犯罪
　(案呂母事/見東觀記)
　　　荆州牧
牧某攻新市兵大敗欲北歸隨武等復遮撃之鈎牧車
屏泥刺殺其驂乘然不敢殺牧
　(案荆牧史闕其名范畧見/更始傳中續書當同之)
　　　考城
考城故菑
　(案陳留風俗傳章帝/惡菑名改為考城)
　　　漁涪津
犍為郡南安縣有漁涪津在縣北臨大江南
　(案范載呉漢與公孫述將/戰于漁涪津即此地志闕)
　　　太白入斗
永初二年正月己亥太白入北斗中以為貴相凶也又
京師及郡國四十一雨水鄧太后專政也
　(案范書楊厚傳鄧太后問厚災異厚以為諸王子多/在京師容有非常宜各還本國太后從之星尋滅不)
　(見又尅水退日/期皆如所言)
　　　客星
閏十月十七日夜客星氣白廣二尺長五丈起天苑西
南
　(案郎顗對尚書七事之五即此顗言變見西方亦應/三輔凡金氣為變發在秋節恐立秋以後趙魏關西)
　(有羌寇之/患後果然)
　　　駕驢
帝駕四驢躬自操轡京師轉相放效夫驢者乃服重致
逺上下山谷野人之所用耳何有帝王君子而驂駕之
乎天意若曰國且大亂賢愚倒植凡執政者皆如驢也
　(案時驢價乃與馬齊執政如/驢無怪驊騮之困于鹽車也)
　　　兩頭兒
上西門外女子生兒兩頭異肩共胸以為不祥墮地棄
之其後政在私門上下無别兩頭之象
　(案范/志同)
　　　異草
郡國生異草其狀龍蛇鳥獸頭目毛羽足翅皆具是歲
黄巾賊起漢遂㣲弱
　(案范志以為此草妖也風俗通曰/草亦作人狀操持兵弩萬象偹具)
　　　雀
懷陵上有雀萬數悲鳴鬬殺天戒若曰諸懐爵祿而尊
厚者還自相害也
　(案范志此為何進及/諸大臣滅亡之徵)
　　　侯非侯
時京師童謡曰侯非侯王非王千乘萬騎上北邙案獻
帝未有爵號為叚珪等所執公卿百僚皆隨其後到河
上乃得還
　(案邙范/志作芒)
　　　后服
皇太后皇后入太廟服紺上皁下蠶青上縹下簪珥珥
耳璫垂珠也又皇后太后簪以玳瑁長一尺端為花勝
左右各一横簮之
太后入廟為花勝上為鳯以翡翠為毛羽
　(案此乃太皇太后皇太后/入廟服制連皇后者誤)
　　　太子車
皇太子安車朱輪青葢畵轓文輈五彩
　(案此見輿服/志皇子同)
　　　拜諸侯王
拜諸侯王之儀百官㑹位定御史授璽綬
　　　儺
先臘一日儺逐疫鬼冗從僕射將之逐惡鬼于禁中
　(案儺禮詳見/范禮儀志)
　　詔獄
武帝置中都官獄二十六所先皆省惟廷尉及洛陽有
詔獄
　　　龍鱗
龍鱗御刀也
　(案范志載佩刀/刀有魚鱗名)
　　　印璽
印璽王玉押銀鏤文貴人長公主銅鏤
　　　救日
日有變割羊以禮社用救日變執事者冠長冠衣皁單
衣絳領袖緑中衣絳袴絑以行禮如故事
　(案白虎通曰日食必救之陰侵陽也公羊傳曰日/有食之鼓用牲于社漢世近古故有割羊之制)
　　　宗祀
永平二年正月宗祀光武于明堂以配五帝時羣􁉗藩
輔宗室子孫衆郡奉計百蠻貢職烏桓濊貊咸來助祭
　　　祠老人星
仲秋祠老人星于國南郊
　(案是月行養老之禮故/有是祠范志祠作祀)
　　　嘉𤓰芝草
安帝元初三年平陸有瓜異本同蔕共生一瓜時以為
嘉瓜章帝建初五年零陵獻芝草
　　　冠
安帝立皇太子令謁高祖廟大夫從冠兩梁進賢洗馬
冠高山
　(案進賢冠古緇布冠也中二千石以/下至博士兩梁高山冠一曰側注)
法冠一曰柱後高五寸以纚為展筩銕柱巻執法者服
之或謂之獬豸冠
　(案胡廣說曰左傳有南冠而縶者則楚冠也秦滅楚/以其君服賜執法近臣御史服之荀綽晉百官表注)
　(曰鐡柱言至/厲直不曲撓)
虎賁武騎皆鶡冠以其鬬死乃止故趙武靈王以表武
士
(制案荀綽百官表注曰冠挿兩鶡今/  羽林冠戴孔雀翎次者藍翎)
　　　歩揺
歩揺以黄金為山題貫白珠桂枝相糺八爵九華熊虎
赤羆天鹿辟邪
　　　諧不諧
更始時南方有童謡云諧不諧在赤眉得不得在河北
後更始為赤眉所殺是不諧也光武由河北而興是得
之也
　(案范志同南/方作南陽)
　　　野蠶
建武二年野蠶成繭野民收其絮
　(案此見范/光武紀)
　　　星主
牽牛主關梁織女主𤓰果
　　　迎氣
立秋迎氣西郊樂奏黄鐘之宫歌西顥舞雲翹育命所
以養時訓也
立秋之日夜漏未盡五刻京師百官皆衣白絁皁領綠
中衣迎氣西郊立冬之日衣皁衣迎氣北郊亦如之
　(案范志迎氣奏樂惟先立秋十八日迎氣黄郊有之/黄鐘之宫乃中央土之律西郊迎氣安得用此至于)
　(西顥之歌乃屬秋令/續書屬之立秋誤也)
　　　膢
武帝令天下膢五日蔡邕曰貙獸嘗以立秋日還食母
猛蟲搏摯王者亦以此日出獵還以祭宗廟
　(案此應是續書注范志有貙/劉之禮即此也亦作貙膢)
　　　冬至
冬至前後君子安身靜體百官絶事不聽政擇吉辰而
後省事
　　　正朝
正朝受朝賀二千石以上稱萬歲
　(案玉燭寶典曰正月一日為元日亦云/上日亦云正朝亦云三元亦云三朔)
　　　朱索連葷
仲夏之月陰氣萌作恐物不楙其禮以朱索連葷菜彌
牟僕蠱鍾以桃印書文以施門户代以所尚為飾
　(案范志夏后氏金行作葦茭言氣交也殷人水德以/螺首慎其閉塞使如螺也周人木德以桃為更言氣)
　(相更也漢/兼用之)
　　　孛
張為周地星孛于張東南行即翼軫之分翼軫楚地是
楚地將有兵亂後一年正月光武起兵舂陵攻南陽斬
阜賜等殺其士衆數萬人光武都洛陽居周地除穢布
新之象
　(案范書地皇三年十一月有星孛于/張即此甄阜梁丘賜皆王莽大將)
　　　掫
新豐有鴻門亭掫城
　(案范書更始使李松軍/掫以拒赤眉即此城)
　　　小長安
濟陽縣有小長安故城在今鄧州南陽縣南
　　　射犬聚
野王縣有射犬聚故城
　　　蓩鄉
𢎞農有蓩鄉
　(案范書更始遣李松等/與赤眉戰蓩鄉即此)
　　　水溢
元年水溢壊城寺室屋殺人時梁太后攝政兄冀枉殺
李固杜喬
　　　大鳥
濟陰有五色大鳥見于已氏時以為鳳凰政既衰缺梁
冀専權皆羽孽也
　(案樂叶圖徵曰似鳳有四並為妖一曰鷫鸘二曰/發明三曰焦明四曰幽昌東漢所見鳳大概如此)
　　　直如弦
桓帝之末京都童謡曰直如弦死道邊曲如鈎反封侯
曲如鈎謂梁冀胡廣等直如弦謂李固等
　(案桓帝應作順帝此誤時封侯/者又有趙戒袁湯皆附冀者也)
　　　行禘禮
十八年上幸長安詔太常行禘禮于高廟序昭穆父為
昭南向子為穆北向
　(案禘者追始祖自出之祖祭于始祖之廟而以始祖/配之不兼羣廟之主也陳祥道禮書言禘祭遷主其)
　(坐位與祫祭同此説非是又祝允明野記洪武七年/御史答祿與權請舉禘祭下禮部太常集議奏以古)
　(者世系易尋故有禘自漢唐宋皆不明言始祖所自/出已不可行今國家既追尊四廟所自出者未有所)
　(考恐難遽奉事乃寢然則世祖此舉但可云合祭髙/廟而已其于禘禮未有當也張純所議五年夏禘禮)
　(合毁廟存廟之主而殷祭但免/聚訟之譏而已豈真知禘禮乎)
　　　天子葬
天子葬太僕駕四輪輈為賔車大練為屋幙中黄門虎
賁各二十人執紼司空擇土造穿太史卜日將作作黄
腸題凑便房如禮大駕太僕御方相氏黄金四目䝉熊
皮𤣥衣朱裳執戈揚楯立乘四馬先驅旂長三仭十有
二旒曵地畵日月升龍書旐曰天子之柩謁者二人立
乘馬為次太常跪曰哭日十五舉音止哭晝漏上請發
司徒河南尹先引車轉太常曰請拜送車著白絲三糾
紼長二十丈圍七寸六行行五十人公卿以下子弟凡
三百人皆素幘委貌冠衣素裳挽校尉一百人皆赤幘
不冠持幡幢皆銜枚羽林孤兒巴俞嬥歌者六十人為
六列司馬八人執鐸至陵南羡門司徒跪請就于房都
導東園武士奉入房執事下明器太祝進醴獻司空將
校復上
　(案此所載儀制甚備間/有與范志不同者俟考)
　　　竹柏葉傷
延熹元年洛陽城傍竹柏葉有傷者
　　　火光
九年三月京師有火轉行人相驚譟
　(案范書襄楷傳楷上疏言柏傷竹枯/不出三年漢帝當之火光之占亦同)
　　　符拔
符拔形似麟而無角
　(案符亦作扶章和/中月氏曾進獻)
　　　茅田一頃
桓帝末京師童謡曰茅田一頃中有井四方纎纎不可
整嚼復嚼今年尚可後年磽案易曰拔茅連茹茅喻羣
賢也井者法也時中常侍管覇等憎疾海内英賢並見
廢錮茅田一頃言羣賢衆多也中有井者言雖厄窮不
廢法度也四方纎纎言奸慝不可理也嚼飲酒相强之
辭也言不恤王政徒躭宴而已今年尚可者言但禁錮
也後年磽者陳蕃竇武等誅天下大壊也
　(案范志同苐釋語㳫/拖不如續書簡淨)
　　　蔡邕對災異
光和元年詔問曰連年蝗蟲其咎焉在邕對曰易傳云
大作不時天降災厥咎蝗蟲來河圖秘微篇曰帝貪則
政暴吏酷則誅慘生蝗蟲貪苛之所致也又南宫侍中
寺雌雞欲化為雄一身毛皆似雄但頭冠尚未變詔以
問邕對曰貌之不恭則有雞禍宣帝黄龍元年未央宫
雌雞化為雄不鳴無距是歲元帝初即位將立王皇后
至初元元年丞相史家雌雞化為雄距而鳴將是后父
禁為平陽侯女立為后至哀帝晏駕后攝政王莾以后
兄子為大司馬由是亂臣竊推之頭為元首人君之象
今雞一身已變未至於頭而止是將有其事而不遂成
之象也若應之不精政無所及頭冠或成為患滋大也
　(案時以災異詔召邑與楊賜馬日磾張華單颺詣金/商門引入崇德殿使中常侍就問災異及消改變故)
　(所宜施行邕悉心以對范書邕/傳云事在五行天文志今闕)
　　　婦人封君
婦人封君儀比公主白犍軿車帶綬以采組為緄帶各
如其綬色黄金辟邪加其首為帶
　　　雨肉
三年亷縣雨肉似羊肺或大如手五行傳云棄法律逐
功臣時則有羊禍時則有赤𤯝赤祥是時梁太后攝政
兄冀專權枉誅李固杜喬天下寃之
　(案肺范志作肋/此建和三年事)
　　　不衛宫
司徒韓演司空孫朗以不衛宮下獄止長夀亭減死一
等以爵贖之
　(案時方誅梁/冀故有此罰)
　　　雨雹
四年京師雨雹誅殺過差寵小人也
　(案此延熹/四年也)
　　　長沙賊
五年長沙賊起攻没蒼梧取銅虎符太守甘定刺史侯
輔各奔出城
　　　艾縣賊
艾縣賊乘刺史車屯據臨湘居太守舎賊萬人以上屯
益陽殺長吏
　(案此亦延熹時/事艾縣屬豫章)
　　　減俸
以京師水旱疫病帑藏空虛虎賁羽林不任事者住寺
減半俸
　(案減俸但及不任事/者深得養廉之意)
　　　渤海賊
渤海妖賊蓋登等稱太上皇帝有玉印五皆如白石文
曰皇帝信寫皇帝行璽其三無文字璧二十二珪五鐵
劵十一開王廟帶玉綬衣絳衣相署置也
　(案賊事何必細/載范刪為是)
　　　沱水龍
時人欲就沱浴見沱水濁因相戱恐此中有黄龍語遂
行人間郡欲以為美故上言之
　(案沱水在巴郡人言生龍乃龍孽也/桓帝昏濁之世多言祥應坐此類耳)
　　　春旛
立春之日竪春旛施土牛耕人於門外
　(案今芒神春/牛即此制也)
　　　上巳
三月上巳日官人並褉飲于東流水
　(案褉范志作絜注云絜謂之褉也三日曲水摯虞小/生固謬引世忌而束晢援成王秦帝事亦屬附㑹蔡)
　(邕以為夲之論語浴沂韓詩云鄭國之俗三月/上巳之水上祓除不祥其于褉飲之義為近)
　　　改水火
夏至浚井改水冬至鑽燧改火可去温病
　(案夏至一陰始生井底極寒不可下不識古何以有/此令宋蘇軾詩云寒食清明都過了石泉槐火一時)
　(新雖詞人之語然俗以/清明淘井固不謬也)
　　　尚書省
光武帝分增三公曹為二公其一曹主歲盡諸州郡事
常侍曹主選舉祠祀民曹主繕功作監池苑囿客曹主
䕶駕羌人朝賀二千石曹主詞訟中都官主水火盗賊
與三公為六曹并一令一僕二人謂之八座
　　　騑
卿以下有騑者緹扇汗青翅尾
　　　符訾
王莾末南方饑饉人掘符訾而食
　(案符訾范作/鳬茈為是)
　　　大將軍
順帝以皇后父梁商為大將軍如三公府置長史司馬
中郎掾二十九人
　(案順帝隆禮外戚大失馬鄧遺/教故再傳而梁氏乃底滅亡)
　　　虎文服
虎賁服虎文章服襄邑歲獻織成虎文
　　　角端
鮮卑禽獸異于中國者有野馬羱羊角端牛以角為弓
俗謂之角端弓
　(案端亦作􁙎元世祖駐師西印度見大獸作人語曰/此非帝世界宜速還耶律楚材曰此名角端旄星之)
　(精能日馳萬八千里靈異如鬼神不可犯也則安得/以角為弓乎一云出邪休多國角善為弓李陵常以)
　(此弓十張遺蘇/武尤為無據)
　　　車
小使車者蘭輿皆朱赤轂白葢赤帷從騶騎四十人皆
追捕考案有所敇取者之所乘也
乘輿金薄繆龍為輿倚較文虎伏軾皇太子諸侯王倚
虎較伏鹿軾三公列侯安車朱斑輪倚鹿較伏熊軾
　(案徐廣曰繆/交錯之形也)
大行載車其餙如金根加施組連璧交結四角金龍首
銜璧垂五采析羽流蘇
輕車古之戰車也不巾不蓋
漢承秦制為乘輿左右吉陽筩鸞雀立衡􁏡文畵輈
　(案秦閲三代之禮或曰殷瑞山車金根之色於/是始皇作金根之車殷曰乘根秦改曰金根)
上古聖人見轉蓬始知為輪
奚仲為車正具物以時六材皆良
　(案奚仲夏人世本/云奚仲始作車)
　　　童謡
桓帝末京都有童謡曰白葢小車何延延
　(案五行志下有河間來合/諧二句此應靈帝初立事)
　　　百官奉
大將軍三公奉月三百五十斛秩中二千石奉月百八
十斛二千石月百二十斛比二千石月百斛千石月八
十斛六百石月七十斛比六百石月五十五斛四百石
月五十斛比四百石月四十五斛三百石月四十斛比
三百石月三十七斛二百石月三十斛比二百石月二
十七斛百石月十六斛斗食月十二斛佐史月八斛凡
諸受奉錢穀各半
　(案此建武三十六年増吏奉後之額其千石以上減/于西京舊制六百石以下比舊秩為増世祖之為臣)
　(下養廉討法至良也/故東漢每多亷吏云)
　
　後漢書補逸巻二十一
