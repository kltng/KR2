#+TITLE: 東觀奏記-唐-斐庭裕
#+DATE: 2016-06-11 12:21:21
#+SOURCE: github.com/kanripo/KR2e0008 master 3aaf7359                
欽定四庫全書　　　　　史部五
　東觀奏記　　　　　　　雜史𩔖
　　提要
　　　　(臣/)等謹案東觀奏記三卷唐右補闕裴庭裕
　　　　撰庭裕字膺餘聞喜人出東眷房後見新書
　　　　宰相世系表其書専記宣宗一朝之事前有
　　　　自序稱上自壽邸即位二年監修國史丞相
　　　　晉國公杜讓能奏選碩學之士十五人分修
　　　　三聖實録以吏部侍郎桞玭右補闕裴庭裕
　　　　左拾遺孫泰駕部員外郎李允太常博士鄭
　　　　光庭専修宣宗實録自宣宗至今垂四十載
　　　　中原大亂日厯起居注不存一字謹采耳目
　　　　聞覩撰成三卷奏記于晉公藏之于閣以備
　　　　討論葢其在史局時所上監修稿本也序末
　　　　不署成書年月攷杜讓能以龍紀元年三月
　　　　兼門下侍郎十二月為司徒景福元年守太
　　　　尉元年貶死昭宗之二年即大順元年此序
　　　　云奏記於監國史晉國公則當在大順景福
　　　　之間其云自宣宗至是垂四十年葢由大中
　　　　以來約紀之詞若以宣宗末年計至光化初
　　　　年始為四十載則讓能之死已久無從奏記
　　　　矣書中紀事頗具首尾司馬光作通鑑多採
　　　　其説而亦不盡信之葢以當代之人紀所目
　　　　擊之亊容不無愛憎之詞然其叙次詳贍有
　　　　禆於史闕者亦不少也乾隆四十二年六月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
東觀奏記原序
聖文睿徳光武𢎞孝皇帝自夀邸即位二年監修國史
丞相晉國公杜讓能以宣宗懿宗三朝實録未修嵗月
漸遠慮聖績湮墜乃奏上選中朝鴻儒碩學之士十五
人分修三聖實録以吏部侍郎柳玭右補闕裴庭裕左
拾遺孫泰駕部員外郎李𦙍太常博士鄭光庭專修宣
宗實録庭裕奉詔之日惕不敢易思摭實無𨼆以成一
朝之書踰嵗修例竟未立國朝故事以左右史修起居
注逐季送史館史館别設修撰官起居注外又置日厯
至修實録之日取信於日厯起居注叅而成之伏自宣
宗皇帝宫車晏駕垂四十載中原大亂日厯與起居注
不存一字致儒學之士閣筆未就非曠職官無憑起凢
例也庭裕自爲兒時已多記憶謹采宣宗朝耳目聞覩
撰成三卷非編年之史未敢聞於縣官且奏記於監國
史晉國公藏之於閣以備討論
欽定四庫全書
　東觀奏記卷上　　　　　唐　裴庭裕　撰
孝明鄭太后閏州人也本姓爾朱氏李錡據浙西反相
者言於錡曰朱氏有竒相當生天子錡取致於家錡誅
死后入掖庭爲郭太后侍兒憲宗皇帝愛而幸之生宣
宗皇帝爲母天下十四年懿宗即位尊爲太皇太后又
七年崩以郭太后配享岀祭别廟
上性至孝奉鄭太后供養不居别宫只於大明宫朝夕
侍奉親舅鄭光即位之初連任平盧河中兩鎮節度使
大中七年自河中來朝上因與光商較政理光素不曉
文字對上語時有質俚即命宰臣别選河中節度使留
光奉朝謁后或以光生計爲憂即厚賜金帛不復更委
方靣
憲宗皇帝晏駕之夕上雖㓜頗記其事追恨光陵商臣
之酷即位後誅鋤惡黨無漏網者時郭太后無恙以上
英察孝果且懷慚懼時居興慶宫一日與二侍兒同升
勤政樓倚衡而望便欲殞於樓下欲成上過左右急持
之即聞於上上大怒其夕后暴崩上志也
懿安郭太后既崩喪服許如故事禮院檢討官王皥抗
䟽請后合𦵏景陵配享憲宗廟室䟽既入上大怒宰臣
白敏中召皥詰其事皥曰郭太后是憲宗春宫時元妃
汾陽王孫迨事順宗爲新婦憲宗厭代之夜事出暗昧
母天下五朝不可以暗昧之事黜合配之禮敏中怒甚
皥聲益厲宰臣將會食周墀駐敏中㕔門以俟同食敏
中傳語墀正爲一書生惱亂但乞先之墀就敏中㕔問
其事皥益不撓墀以手加額於皥賞其孤直翌日皥貶
潤州句容令墀亦免相大中十三年秋八月上崩宰臣
令狐綯爲山陵禮儀使奏皥爲判官又皥拜章論懿安
合配享憲宗始升祔焉
上延英聼政問宰臣白敏中曰憲宗遷座景陵龍輴行
次忽值風雨六宫百官盡避去惟有一山陵使胡而長
攀靈駕不動其人姓氏爲誰爲我言之敏中奏景陵山
陵使令狐楚上曰有兒否敏中奏長子緒見任隨州刺
史上曰可任宰相否敏中曰緒小患風痺不任大用次
子綯見任湖州刺史有台輔之器上曰追來翌日授考
功郎中知制誥到闕召充翰林學士間歲遂立爲相時
人感歎敏中亮直無𨼆不掩人於上
上因讀元和實録見故江西觀察使韋丹政事卓異問
宰臣孰爲丹後宰臣周墀奏臣近任江西觀察使見丹
行事餘風遺愛至今在人其子宙見任河陽觀察判官
上曰速與好官持憲者聞之奏爲侍御史
加贈故楚州刺史尚書工部侍郎李徳修禮部尚書徳
修憲宗朝宰相李吉甫長子也吉甫薨太常謚曰簡度
支郎中張仲方以徳宗好用兵吉甫居輔弼之任不得
謂之簡仲方貶開州司馬寳厯中仲方徵諫議大夫徳
修不欲同立朝連牧舒湖楚三州時吉甫少子徳裕任
荆南節度使檢校司徒平章事上即位普恩徳裕當追
贈祖父乞廻贈其兄故有是命
白敏中守司空兼門下侍郎充邠寧行營都統討山南
平夏党項發日以禁軍三百人從敏中上論請依裴度
討淮西故事開幕擇廷臣不阻大吏上允之乃以左諫
議大夫孫商爲右庶子行軍司馬駕部郎中知制誥蔣
(名庭裕與/私諱同)爲右庶子節度副使駕部員外李荀爲節度
判官戸部員外李法爲都統掌記將軍冉昈暕羣從爲
都虞候
上親妹安平公主下嫁駙馬都尉劉異上命宰臣與一
方靣中書擬平盧節度使上謂曰朕只有一妹時欲(闕/)
　　　　青去京夐遠卿别思之宰臣乃奏邠寧節制
(闕/)　　　　平盧仍許安平公主歲時乘傳入京(闕/)
劉異將赴鎮安平入辭以異姬人從安平左右皆宫人
上盡記之忽見别姬問安平曰此誰也安平曰劉郎音
聲人(俗呼/如此)上悅安平不妬喜形於色顧左右曰便與作
主人不令與宫娃同處上之甄别防閑纎微不遺如此
萬夀公主上愛女鍾愛獨異將下嫁命擇郎婿鄭顥相
門子首科及第聲名藉甚時昏盧氏宰臣白敏中奏選
尚顥銜之上未嘗言大中五年敏中免相爲邠寧都統
行有日奏上曰頃者陛下愛女下嫁擇臣郎婿鄭顥赴
婚楚(闕/)　　會有日行次鄭州臣堂帖追廻上副聖念
顥不樂國姻銜臣入骨臣且在中書顥無如臣何一去
玉階必媒孽臣短死無種矣上曰朕知此事久卿何言
之晚耶因命左右便殿中取一檉木小函子來扄鏁甚
固謂敏中曰此盡鄭郎說卿文字便以賜卿若聼顥言
不任卿如此矣敏中歸啟益感上聰察宏恕常置凾子
於佛前焚香感謝大中十二年敏中任荆南節度使暇
日與前進士陳鍇銷憂閣静話感上恩泣話此事盡以
示鍇
杜悰通貴日久門下有術士李失名悰待之厚悰任西
川節度使馬植罷黔中赴闕至西川術士一見謂悰曰
受相公恩久思有効答今有所報矣黔中馬中丞非常
人也相公當厚遇之悰未之信術士一日宻於悰曰相
公將有禍非馬中丞不能救悰始驚信發日厚幣贈之
仍令吏爲植於都下買宅死生之計無缺焉植至闕方
知感悰不知其㫖尋除光禄卿報狀至蜀悰謂術士曰
貴人至闕作光禄卿矣術士曰姑待之稍進大理卿又
遷刑部侍郎充諸道鹽鐵使悰始驚憂俄而作相懿安
皇太后崩後悰懿安子婿也忽一日内牓子檢責宰相
元載故事植諭㫖翌日延英上前萬端營救植素辯博
能囘上意事遂中寢
武宗朝任宰臣李徳裕雖丞相子文學過人性孤峭疾
朋黨如仇讎擠牛僧孺李宗閔崔洪於嶺南楊嗣復貞
穆李公珏(庭裕親/外叔祖)以會昌初册立事亦七年嶺外上即
位之後嶺表五相同日遷北以吏部尚書李珏爲檢校
尚書右僕射充淮南節度使珏字待價趙郡賛皇人早
孤居淮隂事母以孝聞弱冠從師舉明經李絳爲華州
刺史一見謂人曰日角珠廷非常人也當掇進士科明
經碌碌非子發跡之路一舉不第應進士許孟容爲宗
伯擢居上第釋褐署烏重𦙍三城推官調進書判髙等
授渭南縣尉遷右拾遺左遷下邽令丁母憂廬居三年
不入室免喪諸侯羔鴈四府齊至門皆不就牛僧孺爲
武昌節度使奏章先逹銀臺授殿中侍御史内供奉武
昌掌書記徵歸御史府韋處厚秉政一見笑曰清廟器
豈擊搏才乎擢拜禮部員外改吏部員外李宗閔爲相
以品流程式爲已任擢掌書命改司勲員外庫部郎中
文宗召充翰林學士珏風格端肅屬辭敏贍恩傾一時
累遷戸部侍郎承㫖許立相者屢矣鄭注以藥術爲侍
講學士李訓自流人召入内廷珏未嘗私焉訓注交譛
貶江州刺史未幾訓爲相造假甘露謀上左右與王涯
等十一人赤族伏誅人方伏珏守正之祐徵爲戸部侍
郎與楊嗣復同日命上雖求理心切終優㳺不斷同秉
政者陳夷行鄭覃請經術孤單者進用珏與嗣復論地
胄詞彩者居先每延英議政率相矛楯竟無成政但寄
頰舌而已文宗將晏駕以猶子陳王成美當璧爲記建
桓立順事由兩軍潁王即位貶昭州刺史上即位累遷
河陽三城節度使吏部尚書至是崔鄲薨於淮南輟之
撫理凢三載薨諡貞穆
上臨御天下得君人法每宰臣延英奏事喚上階後左
右前後無一人立纔處分坐宸威不可仰視奏事下三
四刻龍顔忽怡然謂宰臣曰可以閒話矣自是詢閭里
閒事話宫中燕樂無所不至矣一刻已來宸威復整肅
是將入宫也必有戒勵之言每謂宰臣長憂卿負朕撓
法後度不得相見度量如此趙國公令狐綯每謂人曰
十年持政柄每延英奏對雖嚴冬甚寒而汗流洽背
李廓爲武寧節度使不理右補缺鄭魯上䟽曰臣恐新
麥未登徐師必亂乞速命良將救此一方上未之省也
麥熟而徐師亂上感魯言即擢爲起居舍人吏部侍郎
孔温業白執政求外任丞相白敏中曰我軰亦須自㸃
檢孔吏部不肯居朝矣至理之世丞相畏人也如此上
微行至徳觀女道士有盛服濃粧者赫怒急歸宫立宣
左街功徳使宋叔康令盡逐去别選男道士七人住持
以清其觀
上將命令狐綯爲相夜半幸含春亭召對盡蠟燭一炬
方許歸學士院乃賜金蓮花燭(一作/炬)送之院吏忽見驚
報院中曰駕來俄而趙公至吏謂趙公曰金蓮花乃引
駕燭學士用之莫折事否頃刻而聞傅說之命
侍御史馮緘與三院退朝入臺路遇集賢校理楊收不
爲之却緘爲朝長(臺中故事三院退朝/入臺一人謂之朝長)拉收僕臺中笞
之集賢大學士馬植奏論𤣥宗開元中幸麗正殿賜酒
大學士張說學士副知院事徐堅已下十八人不知先
舉酒者說言學士以徳行相先非具員吏遂十八爵齊
舉今馮緘笞收僕者是笞植僕𨽻一般乞黜之御史中
丞令狐綯又引故事論收之罪上兩釋之始著令三館
學士不避行臺李丕以邊城從事奏事上召至案前問
系緒丕奏系屬皇枝上曰師臣已有一李丕朕不欲九
廟子孫與之同名良久以手畫案曰丕字出平平字也
卿宜改名平舞蹈而謝平後終於邠寧節度使武宗好
長生久視之術大明宫築望仙臺勢侵天漢上始即位
道士趙歸真杖殺之罷望仙臺院大中八年復命緝之
右補闕陳嘏已下抗䟽論其事立罷修造以其院爲文
思院上英睿好理尤長於納諫從之如轉丸李璲除嶺
南節度使間一日已命中使頒旄節給事中蕭倣封上
詔書上正聼樂不暇别召中使謂優人曰汝可就李璲
宅却喚使來旄節及璲門而反劉潼自鄭州刺史除桂
州觀察使右諫議大夫鄭裔綽䟽言不可中使至鄭頒
告已數日却命追制納諫從善皆此𩔖也
馬植爲相與左軍中尉馬元贄有亢宗之分上初即位
元贄恩澤傾内臣曾賜寳帶内庫第一者元贄輟以遺
植一日便殿對上覩植帶認是賜元贄者詰之植色變
不敢𨼆翌日罷爲天平軍節度使行次華州取植宻吏
董侔下御史獄盡聞植交通之狀再貶常州刺史
汪濛授左拾遺庭裕先父任左補缺以濛家行不至薄
妻孥爲衆所聞不可處諫臣之列丞相魏謩盛怒須濛
上事先君見魏於政事堂曰必要任濛乞先移他官丞
相重違即改授濛太常博士
上追感元和舊事但聞是憲宗朝卿相子孫必加擢用
杜勝任刑部員外閤内次對上詢其祖父勝以先父黄
裳永貞之際首排奸邪請憲宗監國上徳之靣授給事
中裴諗爲學士一日加承㫖上幸翰林諗寓直便中謝
上曰加官之喜不與妻子相靣得否便放卿歸諗踏謝
却召上以御盤果實賜之諗即以衫袖張而跪受上顧
一宫嬪領下(闕/)　　　　　　　諗父度元和中君臣
魚水之分遂於諗恩禮亦異焉
上雅尚文學聼政之暇常賦詩尤重科名大中十年鄭
顥知舉後宣宗索科名記顥表曰自武徳已後便有進
士諸科出鶯谷而飛鳴聲華雖茂經鳳池而閱視史策
不書所傳前代姓名皆是私家記録䖍承聖㫖敢不討
論臣尋委當行祠部員外趙璘採訪諸家科目記撰成
十三卷自武徳元年至朝謹專上進士方俟無疆勑宜
付翰林自今放牓後並寫及第人姓名及所試詩賦題
目進入内仍仰所司逐年編次
術士柴嶽明洞隂陽術數於公卿間聲名藉甚上一日
召於便殿對上曰朕欲爲諸子孫(闕/)　　　　　　院
卿宜相其地嶽明奏曰人臣遷移不常有陽宅隂宅入
隂宅入陽宅者禍福刑尅師有傳授今陛下居深宫有萬
靈護衛隂陽二宅不言帝王家臣不敢奉詔上然之賜
束帛遣歸
司封員外郎充史館修撰權審於衢路突尚書左僕射
平章事崔鉉判曰宰相之統庶寮僕射之臨郎吏豈有
導騎已過按轡横衝權審久在班行合諳典故便知素
履且舉舊條送都省罰七直審以素履之言難於就列
尋左遷宿州刺史自爾不復立朝矣
貶前鄉貢進士楊仁贍爲康州㕘軍馳驛發遣仁贍女
弟出嫁前進士于瓌納函之朝有朞周恤仁贍不易其
日憲司糾論遂坐貶
　
　
　
　
　
　
　
　
　
　
　
　
　
　
　東觀奏記卷上
欽定四庫全書
　東觀奏記卷中　　　　　唐　裴庭裕　撰
上每命相盡出睿㫖人無知者一日制詔樞宻院兵部
侍郎判度支蕭鄴可同中書門下平章事仰指揮學士
院降麻處分樞宻使王歸長馬公儒以鄴先判度支再
審聖㫖未審落下爲復仍舊上意貴迎祐蕭也乃宸翰
付學士院戸部侍郎判户部事崔慎由可工部尚書平
章事落下判户部事宸斷如此
河東節度使劉瑑在内署日上深器異大中十一年上手
詔追之令乘逓赴闕初無知者瑑奏發太原人方信之
既至拜户部侍郎判度攴十二月十七日次對上以御
按歴日付瑑令於下旬擇一吉日瑑不諭㫖上曰但擇
一拜官日即得瑑跪奏二十五日甚佳上笑曰此日命
卿爲相祕無知者高湜自集賢校理爲蔣係鳳從事湜
即瑑舊寮也二十四日辭瑑於宣平里私第湜曰竊度
旬日必副具瞻之望瑑笑曰來日具瞻何旬日也湜驚
不敢發詰旦果爰立矣始以此事洩於湜既入相深有昇
平之望與慎由議政於上前慎由曰唯當甄别品流上
酬萬一瑑曰王夷甫當衰晉之末崇尚浮虛祖述流品
終致中原版蕩晉室淪夷今當盛明之朝不能循名責
實使百吏各稱其職而上酬陛下臣未知致理之日慎
由不能對因此恩澤浸衰罷爲東川節度
魏國公崔鉉秉政鄭魯楊紹復叚瓌薛䝉一時俊造鉉
所取信凢有補吏議事或與之㕘酌時人語曰炙手可
熱楊鄭叚薛欲得命通魯紹瓌䝉時魯爲刑部侍郎鉉
欲引以爲相聖㫖授河南尹不測其事赴後上問曰鄭
魯發後除改卿還自由否鉉驚恐宻以此事訪於左右
云御扆上題此四句鉉益畏
上聼政之暇多賦詩多令翰林學士屬和一日賦詩賜
寓直學士蕭寘曹確令繼和寘手狀謝曰陛下此詩雖
桂水日千里因之平生懐亦無以加也明日召學士韋
澳問此兩句澳奏曰宋太子家令沈約詩寘以睿藻清
新取方沈約爾上不悅曰將人臣比我得否恩遇漸薄
執政乗之(闕/)　　　　　　　　出爲浙西觀察使
崔罕爲京兆尹内園廵官不避馬杖之五十四方死上
赫怒令與遠郡宰臣論救上曰罕爲京兆尹抑强撫弱
是其職任但不避馬便杖之可矣不合問知是内園廵
官方決一錯也又人臣之刑止行二十過此是朕刑也
五十四杖頗駭聞聼宰臣又論救上曰與一廉察奮挺
者宜抵罪根本輕致罕過制耳宰臣益賀上無幽不察
罕止貶湖南觀察使
故事京兆尹在私第但竒日入府偶日入逓院崔郢爲
京兆尹囚徒逸獄而走上始命造京尹𪠘宅京兆尹不
得離府上以崔罕郢併敗官靣召翰林學士韋澳授京
兆尹便令赴上賜度支錢二萬貫令造府宅澳公正方
嚴吏不敢欺委長安縣尉李信主其事造成𪠘字極一
時壯麗尚有羡緡却進澳連書信兩上下考焉
韋澳爲京兆尹豪右歛手國舅鄭光莊不納租澳繫其
主者期以五日不足必抵法太后爲言之上延英問澳
澳具奏本末上曰今日納租足放否曰尚在限内來日
即不得矣澳既出半廷上連召之曰國舅莊租今日納
足放主者否澳曰必放上入告太后曰韋澳不可犯且
與送錢納却頃刻而租足先是京兆府進士明經觧送
設殊次平等三級以甄别行實近年公道益衰止於奔
競至觧送之日威勢撓敗如市道焉至是澳牓曰朝廷
將禆教化廣設科塲當開元天寳之間始專重明經進
士及貞元元和之際又益以薦送相高當時務尚切磋
不分黨甲絶僥倖請託之路有推賢讓能之風等列標
名僅同科第既爲盛事固可公行近日已來前規頓改
互爭强弱多務奔馳定高卑於下第之初決可否於差
官之日曾非考覈盡繫經營奧學雄文例拾於真方寒
素增年矯白盡取於黨比羣强中選者曽不足云而争
名者益熾其事澳叨司畿甸合貢英髦非無藻鑒之心
懼有愛憎之謗且李膺以不察孝廉去任胡廣以輕舉
茂才免官况其管窺實難裁處况禮部格文本無等第
府廷觧送不合區分今年合送省進士明經等並以納
策試前後爲定不在更分等第之限詞科之盛本以京
兆府等第爲梯級建中二年崔元翰崔敖崔備三人府
元府副府第三人于邵知貢舉敖及第並依府列盖推
崇藝實不能易也自文學道䘮朋黨道興紛競既多澳
不勝憤遂此釐革盖救一時之弊人多惜之
上至孝動遵元和故事以憲宗曾幸青龍寺命複道開
便門至青龍佛宫涕泣禮拜追感元和聖跡悵望久之
上敦睦九族於諸侯王尤盡友愛即位後於十六宅起
雍和殿每月三兩幸與諸侯王擊鞠合樂錫賚有差進
士司馬樞爲雍和殿賦詞雖不典亦志一時之事實
牛藂任拾遺補闕五年頻上封章上盡記之後藂自司
勲員外爲睦州刺史中謝上命至軒砌問曰卿頃任諫
官頗能舉職今忽爲遠郡得非宰臣以前事爲懲否藂
曰陛下新有徳音未任刺史縣令不得任近侍官宰臣
以是奬擢非嫌忌也上曰賜卿紫藂退謝畢前曰臣所
衣緋衣是刺史借服不審陛下便賜紫爲復别有進上
連曰且賜緋且賜緋上慎重名器未嘗容易服色之賜
一無所濫李藩自司勲郎中遷駕部郎中知制誥衣緑
如故鄭裔綽自給事中以論駁楊漢公忤㫖出商州刺
史始賜緋衣銀魚沈詢自禮部侍郎爲浙東觀察使方
賜金綬苖恪自司勲員外除洛陽令藍衫赴任裴處權
自司封郎中出河南少尹到任本府奏薦賜緋給事中
崔罕駁還上手詔褒奬曰有事不當卿能駁還職業既
修朕何所患
上每孜孜求理焦勞不倦一日宻召學士韋澳盡屏左
右謂澳曰朕每便殿與節度觀察使刺史語要知所委
州郡風俗物産卿宜宻採訪撰次一文書進來雖家臣
與老不得漏洩奉宣㫖即以十道四蕃志更博採訪撰
成一策題曰處分語自寫靣進雖子弟不得聞也後數
日薛宏宗除鄧州刺史澳有别業在南陽召𢎞宗餞之
𢎞宗曰昨日中謝聖上處分當州事驚人澳訪之即處
分語中事也君上親摠萬幾自古未有
上校獵城西漸及渭水見父老一二十人於村佛祠設
齋上問之父老曰臣醴泉縣百姓本縣令李君奭有異
政考秩已滿百姓惜留詣府乞未替兼此祈佛力也上
黙然還宫後於御扆上大書君奭名中書兩擬醴泉令
上皆硃去之踰嵗宰執以懷州刺史闕請用人御筆曰
醴泉縣令李君奭可懐州刺史莫測也君奭中謝宸㫖
奬勵始聞其可
大理寺丞王景初與刑部郎中唐技議讞不平景初坐
貶潭州司戸叅軍制下景初撾登聞鼓稱寃再貶昭州
司户制曰不遵嚴譴輙冒登聞以懲不恭也
京兆府叅軍盧諶昇進士第入官甚孤貧有文學京兆
尹遣廵舘驛左補闕崔瑄婚姻廻與諶長亭相遇争㕔
諶以官雖卑乃公行略不讓瑄瑄憤其不遜遂相詆訶
諶來下御史臺按問吏云當服白衫諶曰非國恤不素
服上聞之以諶言渉大不敬除籍爲民投之嶺表行至
洛陽驛賜死瑄左遷河南府陽翟縣令
大理卿馬曙任代北水陸運使代北出犀甲曙罷職以一
二十領自隨故事人臣家不得蓄兵器曙既在朝乃瘞
而藏之一日奴有犯罪者曙笞之即告于御史臺稱曙
蓄兵器有異謀命吏發曙私第得甲不虛坐貶邵州刺
史諫官上論以奴訴即主在法不治上命杖殺曙奴於
青泥驛曙再貶嶺外上奏人臣無不感悅
司農卿韋塵夜令術士爲厭勝之術御史臺劾奏貶永
州司馬優人祝漢貞詞辨敏給恩傾一時嗣朝王乾祐
以金帛結之求刺史盡納賂矣而未敢言御史臺劾奏
漢貞杖二十流天徳軍乾祐竄嶺外
上雅重詞學之臣於翰林學士恩禮特具宴遊宻召無
所間隔惟於遷轉皆守彛章皇甫珪自吏部貟外召入
内廷改司勲員外計吏員二十五箇月限轉司封郎中
知制誥孔温裕自禮部員外改司封員外入内廷二十
五箇月改司勲郎中知制誥動循官制不以爵禄私近
臣也
廣州節度使紇于臯以貪猥聞貶慶王府長史分司東
都制曰鍾陵問俗澄清之化靡聞南海撫封貪黷之聲
何甚而又交通詭遇溝壑無厭跡固異於澹臺道殊乖
於吳𨼆舍人韓琮之詞也盡上一朝不進用矣工部尚
書楊漢公前任荆南節度使以不廉聞公議益喧左遷
祕書監制曰考三載之績爾最無聞致多士之朝人言
未息既起風波之論難安喉舌之司舍人沈詢詞也至
大中十三年漢公除同州刺史給事中鄭公輿裔綽三
駁還制書上自即位但聞諫官論執左曹駁正無不立
從其奏至是惑於左右三下漢公同州之命不允所論
時屬寒食内宴百寮上因擊毬通班慰勞至給事中班
謂公輿裔綽曰卿凢有駁議朕無不允從唯論漢公事
渉朋黨裔綽前曰同州是太宗皇帝興王之地陛下爲
子孫尤湏慎擇牧守漢公在荆南日貪殘已經朝責陛
下豈可以祖宗種地私於此人上色變而迴馬翌日裔
綽貶啇州刺史
武昌軍節度副使苗(名與庭裕/家諱同)責同子嚴不避馬擒至
幕笞其背嚴母詣闕稱寃苖貶江州司馬制曰避馬雖
乖於嚴敬鞭人合顧於簮纓舍人楊紹復之詞也苖自
此爲清議所薄
高品吳居中承恩澤甚厚賂術者欲固其寵術者令書
上尊號於襪有告者上召至視之信然居中棄市
藍田尉直𢎞文舘柳珪擢爲右拾遺𢎞文舘直學士給
事中蕭倣鄭裔綽駁還曰陛下髙懸爵位本待賢良既
命澆浮恐非懲勸珪居家不禀於義方奉國豈盡於忠
節刑部尚書柳仲郢詣東上閤門進表稱子珪才器庸
劣不合塵玷諫垣若誣以不孝即寃屈爲甚太子少師
柳公權又訟侵毁之枉上令免珪官且在家修省貞元
元和以來士林家禮法嚴整以韓臯柳公綽柳仲郢爲
稱首一旦子稱不孝簮紳歎之
太尉衛國公李徳裕上即位後坐貶崖州司户叅軍終
于貶所一日丞相令狐綯夢徳裕曰某已謝明時幸相
公哀之許歸葬故里綯具爲其子滈言滈曰李衛公犯
衆怒又崔魏二丞相(崔鉉/魏謩)皆敵人也見持政必將上前
異同未可言之也後數日上將坐延英綯又夢徳裕某
委骨海上思還故里與相公有舊幸憫而許之既寤召
其子滈曰向來見李衛公精爽尚可畏吾不言必掇禍
明日入中書具爲同列言之既於上前論奏許其子䝉
州立山縣尉(名與今上/御名同)護䘮歸葬
翰林學士駕部郎中知制誥庾道蔚勅曰以藝文擢居
近宻乖檢慎難處禁林宜守本官續連州刺史鄭朗爲
御史大夫道蔚以事干之乞庇罪人者朗銜之朗既大
用積前事盡聞于上故及此罪
監修國史門下侍郎兼禮部尚書平章事鄭明奏當館
修撰直史共四員准故事已通籍者為脩撰未昇朝者
爲直舘伏以脩史重事合選廷臣秩序或卑筆削不稱
其直舘伏請停廢更添置修撰兩員勅㫖宜依直舘萬
年縣尉張範涇陽縣尉李節勤守本官以戸部郎中孟
穆駕部員外郎李澳並充史舘修撰通籍爲四員分修
四季之事
以左拾遺鄭言爲太常博士鄭朗自御史大夫命相朗
先爲浙西觀察使言實居幕中朗建議以諫官論時政
得失動關宰輔鄭言必括囊形迹請移為博士至大中
十一年崔慎由自户部侍郎秉政復以左拾遺杜蔚為
太常博士蔚亦慎由舊僚也踵爲故事至理之代動循
至公後(闕/)代方之難矣以楚州刺史裴坦爲知制誥坦
罷刺史赴闕宰臣令狐綯擢用宰臣裴休以坦非才不
稱是選建議拒之力不勝坦命既行政事堂謁謝丞相
故事謝畢便於本院上事四輔送之施一榻壓角而坐
坦廵謁執政至休聼多輸感謝休曰此乃首台繆選非
休力也立命肩舁便出不與之坐兩閤老吏云自有中
書未有此事也人多爲坦羞之至坦知貢舉擢休之子
𢎞上第時人云欲盖而彰此之謂也
　
　
　
　
　
　
　
　
　
　
　
　
　
　
　東觀奏記卷中
欽定四庫全書
　東觀奏記卷下　　　　　唐　裴庭裕　撰
大中九年正月十九日制曰朝議郎守尚書刑部郎中
柱國賜緋魚袋唐技將仕郎守尚書職方員外郎裴
(庭裕/先父)早以科名荐由臺閣聲猷素履亦有可嘉昨者
吏部以爾秉心精專請委考覈而臨事或乖於公當物
議遂至於沸騰豈可尚列綸扉是宜並分符竹善緩凋
瘵以補悔尤技可䖍州刺史散官勲封如故裴可申州
刺史散官如故舍人杜徳公之詞也吏部侍郎兼判尚
書銓事裴諗左授國子祭酒吏部侍郎周敬復罸一月
俸監察御史馮顓左授祕書省著作佐郎考院所送博
學宏詞科趙樞等十人並宜覆落不在施行之限初裴
諗兼上銓主試宏技兩科其年争名者衆應宏詞選前
進士苖台符楊巖薛訢李詢古敬翃已下一十五人就
試諗寛豫仁厚有賦題不宻之說前進士栁翰京兆尹
栁惠之子也故事宏詞科只三人翰在選中不中選者
言翰於諗處先得賦題託詞人温庭筠爲之翰既中選
其聲聒不止事徹宸聼杜徳公時爲中書舍人言於執
政曰某兩爲考官本試宏詞先鏁考(闕/)　　　　　文
書自先得賦題者必佳糊名考文書得佳者考官乃公
當罪上銓爲宜考官不合坐宏詞趙樞丞相令狐綯故
人子也同列將以此事嫁患於令狐丞相丞相(闕/)　遂
之盡覆去初日官(闕/)星毫奏於(闕/)星暗科塲當有事沈
詢爲禮部侍郎聞而憂焉至是三科盡覆日官之言方
驗
上自党項叛擾推其由乃邊將貪暴利其羊馬多欺取
之始用右諫議大夫李福爲夏州節度使刑部侍郎畢
誠爲邠寧節度使大理卿裴識爲涇原節度使發日臨
軒戒勵禀奉宸威絶侵奪之貪邊方帖息烽燧不復告
警矣
浙東觀察使兼御史中丞李訥爲軍士噪逐坐貶朗州
刺史馳驛赴任訥性褊狷遇軍士不以禮人皆怨之遂
及於難監軍使王景宗責撫循無狀杖四十流㳟陵自
此戌臣失律監軍皆從坐
宰臣鄭朗自中書歸宣平私第内園使李敬實衢路衝
之朗列奏上召敬實靣語敬實奏供奉官例不避上曰
衡天子之命横絶而過可矣安有私出不避輔相乎剥
紫綬配南衙
劉臯為鹽州刺史甚有威名監軍使楊𤣥价誣奏臯謀
叛函首以進闔朝公卿靣折庭争上重違百辟之言始
坐𤣥价専殺不辜之罪
上晚嵗酷好仙道廣州監軍使吳徳勵離闕日病脚已
蹣跚矣三載監廣師歸闕足疾却平上詰之遂具爲上
說羅浮山人軒轅集醫整上聞之甘心焉驛詔軒轅集
赴京師既至舘于南亭院外廷莫之靣也諫官恐害政
屢以為言上曰軒轅道人口不干世事卿勿以為憂留
嵗餘放歸授朝奉大夫廣州司馬集堅不受臨與上别
上問理天下當得幾年集曰五十年上聞之慰說及遏
宻之嵗春秋五十
李景讓夏侯孜偘偘立朝俱勵風操景讓為御史大夫
視事之日以侍御史孫玉汝監察御史盧涓王覿不稱
職請移他官孜為右丞相以職方郎中裴諴虞部郎中
韓瞻俱聲績不立詼諧取容諴改太子中允瞻改鳳州
刺史
于延陵授建州刺史中謝上問之曰建去京師近遠延
陵曰八千里上曰朕左右前後皆建人也郡極不惡卿
若爲我廉潔奉公綏緝凋瘵長在我靣前無異或撓法
度逺人無聊即朕三尺階前便是萬里卿知之否延陵
悸懾失序上撫而遣之
太常卿封敖於私第上事御史臺彈奏左遷國子祭酒
故事太常卿上曰庭設九部樂盡一時之盛敖拜太常
卿欲便於親閲遂就私第視事法司舉奏遂薄責焉
上勵精理天下一紀之内欲臻昇平自大中十二年後
藩鎮繼有叛亂軍州都將康全泰逐出觀察使鄭勲湖
南都將石再順逐出觀察使韓琮廉州部將王令寰逐
出節度使楊發江西都將巴鶴逐出觀察使鄭憲上赫
怒命淮南節度使檢校左僕射平章事崔鏡兼領宣池
歙三州觀察使以宋州刺史温漳爲宣州刺史以右金
吾將軍蔡襲爲湖南觀察使以涇原節度使李承勛爲
廣州節度使以光禄卿韋宙爲江西觀察使知取鄰道
兵送赴任兇渠如期授首皆不勞師斬定誅鋤盡副聖
㫖
李景讓爲吏部尚書抗䟽言穆宗至敬宗文宗武宗四
廟當遷出以穆宗是上兄弟文宗以下是上猶子陛下
拜兄尚可拜姪可乎使陛下得親事七廟宜重昇代宗
以下入廟以正三昭三穆之序事下百官集議不定而
止時人以上方銜穆宗深謂景讓希㫖多不直其事
越人仇甫聚衆爲亂攻䧟剡縣諸暨等縣浙左騷然上
用王式爲浙東觀察使以武寧軍健卒二千人送式之
任式生擒仇甫以獻斬於東市
始選前進士于琮爲婿連拜秘書省校書郎右拾遺賜
緋左補闕賜紫尚永福公主事忽中寢丞相上審聖㫖
上曰朕此女子近因與之會食對朕輒折匕筯性情如
此恐不可爲士大夫妻許琮别尚廣徳公主亦上次女
也
上委信宰輔言發即從就中於元輔恩禮稍異白敏中
赴邠寧行營幸興福樓送之自樓上投下朱書御札一
副與敏中言君臣注倚之分崔鉉赴鎮淮南幸通化樓
送之并賜詩四韻以寵行邁鉉刻其詩於宣化驛
僧從晦住安國寺道行高潔兼攻詩以文章應制上每
擇劇韵令賦亦多稱㫖晦積年供奉望紫方袍之賜以
耀法門上兩召至殿上謂之曰朕不惜一對紫袈裟與
師但師頭耳稍薄恐不勝耳竟不之賜晦悒悒而終
憲宗鼎成之夜左軍中尉吐突承璀實遭其禍上即位
追感承璀死於忠義連擢其子士儼至顯貴為右軍中
尉開府儀同三司恩禮始終無替焉
畢誠本賈客之子連昇甲乙科杜琮爲淮南節度使置
幕中始落鹽籍文學優贍遇事無滯在翰林上恩顧特
異許用爲相深爲丞相令狐綯所忌自邠寧連移鳳翔
昭義北門三鎮皆綯緩其入相之謀也諴思有以結綯
在北門求得絶色非人世所易有盛飾珠翠専使獻綯
綯一見之心動謂其子曰尤物必害人畢大厚於吾無
分今以是餌吾將傾吾家族也一見返之専人不敢將
廻驛候諴意諴又瀝血輸啟事于綯綯終不納乃命專
吏貨之東頭醫官李𤣥伯上所狎昵者以錢七十萬致
於家乃舍之正堂𤣥伯夫妻執賤役以事焉踰月盡得
其歡心矣乃進於上上一見惑之寵冠六宫𤣥伯燒伏
火丹砂進之以市恩澤致上瘡疾皆𤣥伯之罪也懿宗
即位𤣥伯與山人王岳道士盧紫芝俱棄市
大中十二年始用左諫議大夫鄭湋兵馬郎中李鄴為
鄆王已下侍讀時郢王居十六宅䕫昭已下五王居大
明宫内院數日追制改充䕫王已下侍讀五日一入乾
符門講讀鄆王即位後其事遂停
武寧軍節度使康季榮不恤軍士部下噪而逐之投於
嶺外上以左金吾大將軍田年曾任徐州有政聲特開
延英殿召對再命建節往鎮一方於是安帖
韋澳在翰林極承恩遇自京兆尹出爲河陽三城節度
使當軸者擠之也大中十三年三月魏博節度使何𢎞
敬就加中書令上命宣徽南院使王居方往魏博賜麻
制假道河陽上以縛紙手詔澳曰宻飾裝秋當與卿相
見戒居方曰過河陽以此賜澳無令人知居方既至宻
以宸翰授澳上七月寝疾八月晏駕遂中寢
命監察御史楊戴往浙西道勘覆軍額大中十二年宣
州叛将康全泰噪逐觀察使鄭薫劉廷用宋州刺史
温璋問罪時蕭寘爲浙西觀察使地與宣州接連遂擢
用武臣李瑑代寘特建鎮海軍節鎮撫之以張犄角之
勢兵罷後謗者言瑑虛署官健名廣占衣粮没入私家
上遂命戴往按復軍籍無一卒虛額者戴還條奏謗者
之言始不勝
度支奏狀言漬汚叚疋誤書清汚上一覽異之樞宻使
承㫖孫𨼆中謂上未省也添成漬字及中書復入上赫
怒勘添改表奏者罰責有差
大中十一年正月一日上御含元殿受朝太子太師盧
鈞年八十矣自樂懸之南歩而及殿墀稱賀上前聲容
朗緩舉朝服之至十二年元日含元受賀太子少師栁
公權年亦八十矣時為百官首含元殿廷夐逺自樂懸
南歩至殿下力已綿憊稱賀之後上尊號聖敬文思(闕/)
　　　　　　　　孝皇帝公權誤曰光武和孝御史
彈出之罰一季俸料七十致事舊典也公權不能克遵
典禮老而受辱人多惜之
太常卿髙銖决罰禮院禮生博士李慤引故事見執政
以禮院雖係太常寺從博士自専事無闗白者所以太
常三卿初蒞事博士無叅集之禮今銖重罰禮生有違
典故丞相以銖夙徳唯唯而已銖曰吾老不能退一旦
爲後生所辱遂乞罷
勅鄉貢進士温庭筠早隨計吏夙著雄名徒負不覊之
才罕有適時之用放騷人於湘浦移賈誼於長沙尚有
前席之期未爽抽毫之思可隋州隋縣尉舍人裴坦之
詞也廷筠字飛卿彦博之裔孫也詞賦詩篇冠絶一時
與李啇𨼆齊名時號温李連舉進士竟不中第至是謫
爲九品吏進士紀唐天歎廷筠之寃贈之詩曰鳳凰詔
下雖求命鸚鵡才高却累身人多諷誦上明主也而廷
筠反以才廢制中自引騷人長沙之事君子譏之前一
年啇𨼆以鹽鐡推官死啇𨼆字義山詩學宏博牋表尤
著於人間自開成二年昇進士第至上十二年竟不升
於三庭而廷筠亦恓恓不渉第(闕/)　　者以文學爲極
致已霸於此遂於禄位有所愛耶不可得而問矣
山南西道觀察使奏渠州犀牛見差官押赴闕廷既至
上於便殿閲之置月華門外宣示百寮上慮傷物性命
中使押選本道復於渠州之野
上命左軍中尉王宗實治道將幸華清宫兩省供奉官
拜䟽極諫上謂宰臣曰華清宫是祖宗舊宫又朝元閣
聖祖現真容地朕一紀在位未嘗瞻拜深覺缺儀今排
比皆是軍司不勞州縣卿宜勉諭諫官勿更論列宰臣
奉㫖而退召兩省官宣諭俄而諫表再入上謂宰臣曰
諫官䟽極懇切且言自穆宗廵幸之後列聖未嘗出宫
居安慮危乞留聖慮朕聞此語决為遊華清之行矣宜
召兩省官說我此意
十二年七月十四日三更三㸃追朝難宰臣夏侯孜獨
到衙以御史大夫李景讓爲檢校吏部尚書充劍南西
川節度使時仲元休假通事舍人無在館者麻案既出
孜受麻畢乃召當直中書舍人馮圖宣之捧麻皆兩省
胥吏自此始令通事舍人休澣亦在舘俟命
上自不豫宰輔侍臣無對見者瘡甚令中使往東都太
僕卿裴詡宣索藥中使往返五日復命召醫瘡方士院
生對於寢殿院言可療既出不復召矣大漸顧命内樞
宻使王歸長馬公儒宣徽上院使王居方以䕫王當璧
爲託三内臣皆上素所恩者泣而受命時右軍中尉王
茂𤣥心亦感上左軍中尉王宗貴素不同歸長公儒居
方患之乃矯詔出宗實爲淮南監軍使宣化門受命將
由右銀臺出焉左軍副使丌元實謂宗實曰聖人不豫
踰月中尉止隔門起居今日除改未可辨也請一靣聖
人而出宗實始悟復入即詣門已踵故事添人守捉矣
丌元實翼導宗實直至寢殿上已晏駕東頭環立宗實
叱居方下責以矯宣皆捧足乞命遣宣徽北院使齊
元簡迎鄆王于藩邸即位是爲懿宗歸長公儒居方皆
誅死籍没其家
晁美人薨上震悼久之美人在上藩邸時承恩遇實生
鄆王萬夀公主焉薨後詔翰林學士蕭寘爲志文皆刻
其事及夔昭已下五王居内院而鄆王獨還藩邸大中
未位之先人間竊有擬議者寘以此事言於公卿方辨
立長之順鄆王嗣位後美人追崇爲皇太后太常杜宣
猷獻諡曰元昭配享宣宗廟室
　
　
　
　
　
　
　
　
　
　
　
　
　
　
　東觀奏記卷下
