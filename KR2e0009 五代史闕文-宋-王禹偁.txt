#+TITLE: 五代史闕文-宋-王禹偁
#+DATE: 2016-06-11 12:21:21
#+SOURCE: github.com/kanripo/KR2e0009 master e7522409                
欽定四庫全書　　　　　史部五
　五代史闕文　　　　　　雜史𩔖
　　提要
　　　　(臣/)等謹案五代史闕文一卷宋王禹偁撰禹
　　　　偁字元之鉅野人太平興國八年進士官至
　　　　知黄州事蹟具宋史本傳是書前有自序不
　　　　著年月考書中周世宗遣使諭王峻一條自
　　　　注云使即故商州團練使羅守數也嘗與臣
　　　　言以下事迹是在由左司諫謫商州團練副
　　　　使以後其結銜稱翰林學士則作於真宗之
　　　　初是時薛居正等五代史已成疑作此以補
　　　　其缺然居正等書凡一百五十卷而序稱臣
　　　　讀五代史總三百六十卷則似非指居正等
　　　　所修也晁公武讀書志曰凡十七事此本梁
　　　　史三事後唐史七事晉史一事漢史二事周
　　　　史四事典晁氏所記合盖猶舊本王士禎香
　　　　祖筆記曰王元之五代史闕文僅一卷而辨
　　　　正精嚴足正史官之謬如辨司空圖清直大
　　　　節一段尤萬古公論所繫非眇小也如叙莊
　　　　宗三矢告廟一段文字淋漓慷慨足為武皇
　　　　父子寫生歐陽五代史伶官𫝊全用之遂成
　　　　絶調惟以張全義為亂世賊臣深合春秋之
　　　　義而歐陽不取於全義𫝊畧無貶詞葢即舊
　　　　史以成文耳終常以元之為定論也云云其
　　　　推挹頗深今考五代史於朱全昱張承業王
　　　　淑妃許王從益周世宗符皇后諸條亦多採
　　　　此書而新唐書司空圖𫝊即全據禹偁之說
　　　　則雖篇帙寥寥當時固以信史視之矣乾隆
　　　　四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
五代史闕文序
嗚呼五代何時也天地晦㝠之時也綱常頽替風俗陵
夷孟子所謂上無道揆下無法守此時為特近之故朝
為君臣暮為仇敵帝統之嗣如𫝊舍然無逸所謂或四
三年或五六年亦其實也以故當時史無定官官無定
守兼之兵革迭興文字亦畧其間故典或諱於勢或闕
于疑或淪于幽不知其凡幾矣識者不能無遺憾焉有
宋王元之氏乃能網羅放失顯微闡幽作為闕文一書
為史凡十七篇於六一深為有助余常得之故篋深嘉
歎賞慨其刻之乆湮也敬梓之以𫝊若夫闗氣運之盛
衰論人事之得失則自有全史在此特其羽翼云叅南
京後府諸軍事錫山後學秦汴序
五代史闕文原序
臣讀五代史總三百六十卷記五十三年行事其書固
亦多矣然自梁至周君臣事迹傳扵人口而不載史筆
者往往有之或史氏避嫌或簡牘漏略不有紀述漸成
泯滅善惡鑒誡豈不廢乎因補一十七篇集為一卷皆
聞於耆老者也孔子曰吾述而不作又曰我猶及史之
闕文此其義也宋翰林學士王禹偁撰進
欽定四庫全書
　五代史闕文
　　　　　　　　　　　　宋　王禹偁　撰
　梁史三篇
　　梁太祖
世傳梁太祖迎昭宗于鳯翔素服待辠昭宗佯為鞵系
脱呼梁祖曰全忠為吾繋鞵梁祖不得已跪而結之流
汗浹背時天子扈蹕尚有衛兵昭宗意謂左右擒梁祖
以殺之其如無敢動者自是梁祖被召多不至盡去昭
宗禁衛皆用汴人矣臣謹按梁祖以天復三年迎唐昭
宗于岐下嵗在甲子其年改天祐至國初建隆庚申嵗
纔厯六十年矣然則乾徳七十嵗人皆目覩其事葢唐
室自懿宗失政天下亂離故武宗已下實録不傳于世
昭宗一朝全無記注梁祖在位止及六年均王朝詔史
臣修梁祖實録岐下繋鞵之事恥而不書晉天福中史
臣張昭重修唐史始有昭宗本紀但云即位之始有㑹
昌之風岐陽事迹不能追補此亦明唐昭宗有英睿之
氣而衰運不振又明左右無忠義奮發之臣致梁祖得
行其志有所警誡不可不書
　　廣王全昱
全昱梁祖之兄也既受禪宫中閒燕惟親王得與因為
博戲全昱酒酣忽起取骰子撃盆迸散大呼梁祖曰朱
三汝碭山一民因天下饑荒入黄巢作賊天子用汝為
四鎮節度使富貴足矣何故滅他李家三百年社稷稱
王稱朕我不忍見汝血吾族矣安用博為梁祖不悦而
罷臣謹按梁史叙廣王全昱𫝊曰昱朴野常呼帝為三
宫中博戲之事諱之夫梁祖弑二君(昭宗濟/隂王)弑一皇后
(何皇/后)名臣被害者不可勝紀及莊宗入汴盡誅朱氏惟
全昱先令終至道初知單州有稱廣王之後與尼訟田
宅者豈以一言之善獨存其嗣耶
　　司空圗
圖字表聖自言泗州人少有俊才咸通中一舉登進士
第雅好為文躁于進取頗自矜伐端士鄙之初從事使
府洎登朝驟厯清要巢賊之亂車駕播遷圖有先人舊
業在中條山極林泉之美圖自禮部員外郎因避地焉
日以詩酒自娱屬天下版蕩士人多往依之互相推奬
由是聲名藉甚昭宗反正以戸部侍郎徴至京師圖既
負才慢世謂已當為宰輔時要惡之稍抑其鋭圖憤憤
謝病復歸中條與人書䟽不名官位但稱知非子又稱
不辱居士其所居曰禎貽谿谿上結茅屋命曰休休亭
常自為亭記云(已上梁/史舊文)臣謹按圖河中虞鄉人少有文
彩未為鄉里所稱㑹王凝自尚書郎出為絳州刺史圖
以文謁之大為凝所賞歎由是知名未幾凝入知制誥
遷中書舍人知貢舉擢圖上第頃之凝出為宣州觀察
使辟圖為從事既渡江御史府奏圖監察下詔追之圖
感凝知己之恩不忍輕離幕府滿百日不赴闕為臺司
所劾遂以本官分司乆之徴拜禮部員外郎俄知制誥
故集中有文曰戀恩稽命㸃繋洛師于今十年方叅綸
閣此豈躁于進取者耶舊史不詳一至于是圖見唐政
多僻中官用事知天下必亂即棄官歸中條山尋以中
書舍人徴又拜禮部户部侍郎皆不起及昭宗播遷華
下圖以宻邇乘輿即時奔問復辭還山故詩曰多病形
容五十三誰憐借笏趨朝參此豈有意乎相位耶河中
節度使王重榮請圖撰碑得絹數千匹圗致于虞鄉市
心恣鄉人所取一日而盡是時盗賊充斥獨不入王官
谷河中士人依圖避難獲全者甚衆昭宗東遷又以兵
部侍郎召至洛下為栁璨所阻一謝而退梁祖受禪以
禮部尚書徴辭以老病卒時年八十餘臣又按梁室大
臣如恭(本字犯/廟諱)翔李振杜曉楊涉等皆唐朝舊族本
以忠義立身重侯累將三百餘年一旦委質朱梁其甚
者贊成弑逆惟圖以清直避世終身不仕梁祖故梁史
指圗小瑕以泯大節者良有以也
　後唐史七篇
　　武皇
世𫝊武皇臨薨(終于晉王不登/尊位故不言崩)以三矢付莊宗曰一矢
討劉仁恭汝不先下幽州河南未可圖也一矢撃契丹
且曰安巴堅與我把臂而盟結為兄弟誓復唐家社稷
今背約附賊汝必伐之一矢滅朱温汝能成吾志死無
恨矣莊宗蔵三矢于武皇廟庭及討劉仁恭命幕吏以
少牢告廟請一矢盛以錦囊使親將負之以為前驅凱
還之日隨俘馘納矢于太廟伐契丹滅朱氏亦如之又
武皇眇一目世謂之獨眼龍性喜殺左右小有過失必
寘于死初諱眇人無敢犯者嘗令冩真畵工即為撚箭
之狀微瞑一目圗成而進武皇大悦賜與甚厚
　　莊宗
莊宗嘗因博戲覩骰子采有暗相輪者心悦之乃自製
暗箭格凡博戲並認采之在下者及同光末鄴都兵亂
從謙以兵犯興教門莊宗禦之中流矢而崩識者以為
暗箭之應
　　張承業
莊宗將即位于魏州承業自太原至謂莊宗曰吾王世
奉唐家最為忠孝自貞觀以來王室有難未嘗不從所
以老奴三十餘年為我王攟拾財賦召補軍馬者誓滅
逆賊朱温復本朝宗社耳今河朔甫定朱氏尚存吾王
遽即大位可乎云云(其下事具/莊宗實録)莊宗曰奈諸將意何承
業知不可諌止乃慟哭曰諸侯血戰者本為李家今吾
王自取之誤老奴矣即歸太原不食而死臣謹按莊宗
實録叙承業諌即位事甚詳惟我王自取之言不書史
官諱之也
　　張全義(唐昭宗賜梁祖名全忠賜張/言名全義入梁改名宋奭)
梁乾化元年七月辛丑梁祖幸全義私第甲辰歸大内
梁史稱上不豫厭秋暑幸宋奭私第數日宰臣視事于
仁岐亭崇政使(梁改樞宻/為崇政)諸司並止于河南令廨署世
𫝊梁祖亂全義家婦女悉皆進御其子繼祚不勝憤憤
欲剚刄于梁祖全義止之曰吾頃在河陽遭李罕之之
難引太原軍圍閉經年㗖木屑以度朝夕死在頃刻得
他(他謂/梁祖)救援以至今日此恩不可負也其子乃止梁史
云云者諱國惡也臣謹按春秋莊二年經曰十有二月
夫人姜氏㑹齊侯于禚𫝊曰書姦也夫經言㑹者諱惡
禮也𫝊曰姦者暴其罪以垂誡也又莊二十二年𫝊書
齊陳完飲桓公酒公曰以火繼之辭曰臣卜其晝未卜
其夜豈有天子幸人臣之家留止數曰姦亂明矣况全
義本出巢賊敗依河陽節度使諸葛爽爽用為澤州刺
史及爽死全義事爽子仲方即與李罕之同逐仲方罕
之帥河陽全義為河南尹未幾又逐罕之自據河陽其
翻覆也如此自是託迹朱梁斲喪唐室惟勤勸課其實
歛民附賊以固恩寵梁時月進鎧馬以補軍實及梁祖
為友珪所弑首進錢一百萬以助山陵莊宗平中原全
義令與恭翔李振等族誅又通賂與劉皇后仍請莊宗
幸洛言臣已有郊天費用夫全義匹夫也豈能自殖財
賦其剥下奉上也又如此晩年保證明宗欲為子孫之
福師方渡河鄴都兵亂全義憂恨不食終以餓死未死
前其子繼業訟弟汝州防禦使繼孫莊宗貶房州司户
賜自盡其制畧曰侵奪父權惑亂家事縱鳥獸之行畜
梟獍之心其御家無法也又如此河南令羅貫方正文
章之士事全義稍慢全義怒告劉皇后斃貫于枯木之
下朝野寃之洛陽監軍使常收得李太尉平泉醒酒石
全義求之監軍不與全義立殺之其附勢作威也又如
此斯葢亂世之賊臣耳得保首領為幸則多晉天福中
其子繼祚謀反伏誅識者知餘殃在其子孫也臣讀莊
宗實録見史官叙全義𫝊虚美尤甚至今負俗無識之
士尚以全義為名臣故因補闕文粗論事迹云
　　明宗
明宗出自沙陀老于戰陳即位之嵗年已六旬純厚仁
慈本乎天性每夕宫中焚香仰天禱祝云某蕃人也遇
世亂為衆推戴事不獲已願上天早生聖人與百姓為
主故天成長興間比嵗豐登中原無事言于五代粗為
小康
　　安重誨
明宗令瞿光鄴李從璋誅重誨于河中私弟從璋奮檛
撃重誨于地重誨曰某死無恨但不與官家誅得潞王
他日必為朝廷之患言終而絶臣謹按明宗實録是清
泰帝朝修撰潞王即清泰帝也史臣諱避不敢直書嗚
呼重誨之志節泯矣
　　清泰帝
晉髙祖引契丹圍晉安寨降楊光逺清泰帝至自懐覃
京師父老迎帝于上東門外帝垂泣不止父老奏曰臣
等伏聞前唐時中國有難帝王多幸蜀以圖進取陛下
何不且入西川帝曰本朝兩川節度使皆用文臣所以
𤣥宗僖宗避冦幸蜀今孟氏已稱尊矣我何歸乎因慟
哭入内舉族自焚
　晉史一篇
　　晉髙祖
梁開平初潞州行營使李思安奏壺闗縣壤鄉民伐樹
樹仆自分為二中有六字如左書云天十四載石進梁
帝蔵于武庫時莫詳其義至晉帝即位識者曰天字取
四字兩畫加之于傍即丙字也四字去中之兩畫加十
即申字也帝即位之年乃丙申也進者晉也石者姓也
(已上晉/史舊云)臣謹按天祐二十年嵗在癸未其年莊宗建號
改同光元年至清泰三年嵗在丙申其年晉祖即位改
元天福元年自未至申凡十四載矣故䜟書云天十四
載石進者言自天祐滅後十四載石氏興于晉也豈不
明乎而拆字解䜟以就丙申非也
　漢史二篇
　　王淑妃許王從益(王淑妃明宗妃也從益明宗㓜/子也而見于漢史者為漢祖所)
　　(殺故/也)
漢髙祖自太原起軍建號至洛陽命郭從義先入京師
受宻㫖殺王淑妃與許王從益淑妃臨刑號泣曰吾家
子母何罪吾兒為契丹所立非敢與人争國何不且留
我兒每年寒食使持一盂飯灑明宗陵寢聞者無不泣
下臣謹按𨼆帝朝詔史臣修漢祖實録叙淑妃從益𫝊
但云臨刑之日焚香俟命葢諱之耳
　　劉洙
漢𨼆帝朝洙為開封尹周祖自鄴起兵洙盡誅周祖之
家(今皇建院/即周祖家)子孫婦女十數人極其惨毒及𨼆帝遇害
周祖以漢太后令收洙下獄使人責之(語在/漢史)洙對曰某
為漢家戮叛族耳不知其他周祖怒遂殺之臣謹按周
世宗朝史官修漢𨼆帝實録洙之忠言諱而不載(洙今/有子)
(季和擢/進士第)
　周史四篇
　　周太祖馮道(事迹相因故/君臣同序)
周太祖在漢𨼆帝朝為樞宻使將兵伐河中李守貞時
馮道守太師不與朝政以疾請告周祖謁道于私第問
伐蒲䇿道辭以不在其位不敢議國事周祖固問之道
不得已謂周祖曰相公頗知博乎(時周祖始/兼平章事)周祖微時
好蒱博屢以此抵罪疑道譏已勃然變色道曰是行亦
猶博也夫博財多者氣豪而勝財寡者心怯而輸守貞
在晉累典禁兵自為軍情附已遂謀反耳今相公誠能
不惜官錢廣施恩愛明其賞罰使軍心許國則守貞不
足慮也周祖曰恭聞命矣故伐蒲之役周祖以便宜從
事率成大功然亦軍旅歸心終移漢祚又周祖自鄴起
兵赴闕漢𨼆帝兵敗遇害于劉子陂周祖入京師百官
謁周祖見道猶設拜意道便行推戴道受拜如平時徐
曰侍中此行不易(時周祖/兼侍中)周祖氣沮故禪代之謀稍緩
及請道詣徐州冊湘隂公為漢嗣道曰侍中由衷乎周
祖設誓道曰莫教老夫為繆語令為繆語人臣謹按周
世宗朝詔史臣修周祖實録故道之事所宜諱矣
　　王峻
廣順初河東劉崇引契丹攻晉州遣峻率師赴援峻頓
兵于陜周祖欲親征遣使諭之(使即故商州團練使羅/守素也嘗與臣言已下)
(事/迹)峻見使受宣訖(時惟𫝊口/宣無詔書)謂使曰與某馳還附奏陛
下(謂周/祖也)言晉州城堅未易可㧞劉崇兵鋒方鋭不可與
力爭所以駐兵者待其氣衰耳非臣怯也陛下新即位
不宜輕舉今朝中受聖知者惟李榖范質而已陛下若
車駕出汜水則慕容彦超以賊軍入汴大事去矣(時彦/超據)
(兖州/叛)使還具奏周祖自以手提耳目使者曰幾敗吾事
　　世宗符皇后
符后先適河中節度使李守貞之子崇訓守貞嘗得術
士善聽聲知人貴賤守貞舉族悉令術士聽之獨言后
大貴當母儀天下守貞信之因曰吾婦尚為皇后我可
知也遂謀叛及城陷后獨免周祖為世宗娶之顯徳中
冊為后臣以為術士之言葢亦有時而中人君之位安
可無妄而求公侯其誡之
　　王朴
周顯徳中朴與魏仁浦俱為樞宻使時太祖皇帝已掌
禁兵一日有殿直乘馬誤衝太祖道從太祖自詣宻地
訴其無禮仁浦令宣徽院勘詰朴謂太祖曰太尉(時太/祖撿)
(校太/尉)名位雖髙未加使相殿直廷臣也與太尉比肩事
主太尉况帶軍職不宜如此太祖唯唯而出臣謹按朴
之行事𫝊于人口者甚衆而史氏闕書臣昨重修太祖
實録已于李榖傳中見朴遺事今復補其大者况太祖
太宗在位每稱朴有公輔之器朝列具聞
　
　
　
　
　
　
　
　
　
　
　
　五代史闕文
