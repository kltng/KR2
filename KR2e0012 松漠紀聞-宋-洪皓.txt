#+TITLE: 松漠紀聞-宋-洪皓
#+DATE: 2016-06-11 12:21:21
#+SOURCE: github.com/kanripo/KR2e0012 master 4dd504b5                
欽定四庫全書
　松漠紀聞卷一
　　　　　　　　　　　　　宋　洪皓　撰
女真即古肅慎國也東漢謂之挹婁元魏謂之勿吉隋
唐謂之韎􁨍唐開皇中遣使貢獻文帝因宴勞之使者
及其徒起舞於前曲折皆為戰鬬之狀其屬分六部有
黒水部即今之女真其水掬之則色㣲黒契丹目為混
同江其江甚深狹處可六七十歩濶處至百歩唐太宗
征髙麗韎鞨部佐之戰甚力駐驆之敗髙延夀髙恵真以
衆及韎鞨部兵十餘萬來降開元中其酋來朝拜為勃利
州刺史遂置黒水府以部長為都督刺史朝廷為置長吏
監之賜府都督姓李氏訖唐世朝獻不絶五代時始稱
女真後唐明宗時嘗冦登州渤海擊走之其後避契丹
諱更為女直(契丹之諱/曰宗真)俗訛為女質居混同江之南者
謂之熟女真以其服屬契丹也江之北為生女真亦臣
于契丹後有酋豪受其宣命為首領者號太師契丹自
賓州混同江北八十餘里建寨以守予嘗自賓涉江過
其寨守禦已廢所存者數十家耳
女真之主乃新羅人號完顔氏完顔猶漢言王也女真
以其練事後隨以首領讓之兄弟三人一為熟女真之
長號萬户其一適他國完顔年六十餘女真妻之以女
亦六十餘生二子其長子即呼蘭也自此𫝊三人至英
格太師無子以其姪阿固達之弟謚曰文烈者為子其
後英格生子達蘭乃令文烈歸宗
金主九代祖名函普追謚景元皇帝號始祖配曰明懿
皇后八代祖名烏嚕追謚徳皇帝配曰思皇后七代祖
名巴哈追謚安皇帝配曰節皇后六代祖名綏赫追謚
定昭皇帝號獻祖配曰恭靖皇后五代祖貝勒名舒魯
追謚成襄皇帝號昭祖配曰威順皇后髙祖太師名呼
蘭追謚恵桓皇帝號景祖配曰昭肅皇后曽祖太師名
和哩布追謚聖肅皇帝號世祖配曰翼簡皇后曽叔祖
太師名頗拉淑追謚穆憲皇帝號肅宗配曰静宣皇后
曾季祖太師名英格追謚孝平皇帝號穆宗配曰貞恵
皇后伯祖太師名呼喇蘓追謚恭簡皇帝號康宗配曰
敬僖皇后太祖名旻世祖第二子咸雍四年嵗在戊申
生即阿固達也滅契丹謚大聖武元皇帝號太祖同母
弟二人長曰烏竒邁次曰舍音阿固達卒烏竒邁立更
名晟謚文烈皇帝號太宗配曰明徳皇后今主名亶阿
固達之孫勝果之子勝果追謚景宣皇帝亶之配曰圗
克坦氏
金太祖八子正室生勝果於次為第五又生第七子乃
燕京留守易王之父正室卒其繼室立亦生二子長曰
二太子為東元帥封許王南歸至燕而卒次生第六子
曰額爾衮甞封兖王大𫝊領尚書省事長子固倫側室
所生為太師凉國王領尚書省事第三曰三太子為左
元帥與四太子同母四太子即烏珠也為越王行臺尚
書令第八子曰邢王為燕京留守打毬墜馬死勝果死
今主養於固倫家及烏竒邁卒其子宋國王與固倫尼
瑪哈争立以今主為嫡遂立之
太宗乙夘年卒長子曰宗磐為宋王太𫝊領尚書省事
與滕王虞王皆為烏舍所誅次曰賢為沂王燕京留守
次曰滕王虞王袁王舍音稱安班貝勒烏竒邁時為儲
君嘗謀盡誅南人
達蘭封魯王為都元帥後被誅其子台哈伊瑪亦被囚
因赦得出庶子烏頁後名朂字勉道今為平章
尼瑪哈者烏竒邁三從兄弟名宗幹小名烏嘉努其父
即阿羅里伊拉齊貝勒為西元帥後雖貴亦襲父官稱
曰阿羅里伊拉貝勒都元帥貝勒彼云大官人也其庶
弟名宗憲字吉甫好讀書甚賢
烏舍者女真人名希尹封陳王為左相誅宋兖滕虞
凡七十二王後為烏珠族誅
回鶻自唐末浸㣲本朝盛時有入居秦川為熟户者女
真破陜悉徙之燕山甘凉𤓰沙舊皆有族帳後悉羈縻
于西夏唯居四郡外地者頗自為國有君長其人卷髮
深目眉脩而濃自眼睫而下多虬髯土多瑟瑟珠玉帛
有兜羅緜毛㲲狨錦注絲熟綾斜褐藥有腽肭臍碙
砂香有乳香安息篤耨善造賓鐵刀劒烏金銀器多為
商賈於燕載以橐它過夏地夏人率十而指一必得其
最上品者賈人苦之後以物美惡雜貯毛連中(毛連以/羊毛緝)
(之單其中以頭為袋以毛繩或線封之/有甚麄者有間以離色毛者則輕細)然所征亦不貲
其來浸熟始厚賂税吏密識其中下品者俾指之尤能
别珍寳蕃漢為市者非其人為儈則不能售價奉釋氏
最甚共為一堂塑佛像其中每齋必刲羊或酒酣以指
染血塗佛口或捧其足而鳴之謂為親敬誦經則衣袈
裟作西竺語燕人或俾之祈禱多驗婦人類男子白晢
著青衣如中國道服然以薄青紗羃首而見其面其在
燕者皆久居業成能以金相瑟瑟為首飾如釵頭形而
曲一二寸如古之笄形又善結金線相瑟瑟為珥及巾
環織熟錦熟綾注絲線羅等物又以五色線織成𫀆名
曰尅絲甚華麗又善撚金線别作一等背織花樹用粉
繳經嵗則不佳辛酉嵗金國肆眚皆許西歸多留不反
烏舍者國最小不知其始所居後為契丹徙置黄龍府
南百餘里曰賓州州近混同江即古之粟末河黒水也
部落雜處以其族類之長為千户統之契丹女真貴游
子弟及富家兒月夕被酒則相率攜尊馳馬戲飲其地
婦女聞其至多聚觀之間令侍坐與之酒則飲亦有起
舞歌謳以侑觴者邂追相契調謔往反即載以歸不為
所顧者至追逐馬足不逺數里其攜去者父母皆不問
留數嵗有子始具茶食酒數車歸寧謂之拜門因執子
壻之禮昬者飲食皆以木器好寘蠱他人欲其不驗者
云三彈指於器上則其毒自解亦間有遇毒而斃者族多
李姓予頃與其千户李靖相知靖二子亦習進士舉其
姪女嫁為烏舍子婦靖之妹曰金哥為金主之伯固倫
側室其嫡無子而金哥所生今年約二十餘頗好延接
儒士亦讀儒書以光禄大夫為吏部尚書其父死託宇
文虚中髙士談趙伯璘為誌髙宇文以趙貧命趙為之
而二人書篆其文額所濡甚厚曽在燕識之亦學奕象
戲㸃茶靖以光禄知同州冒墨有素今亡矣其論議亦
可聴
渤海國去燕京女真所都皆千五百里以石累城足東
並海其王舊以大為姓右姓曰髙張楊竇烏李不過數
種部曲奴婢無姓者皆從其主婦人皆悍妬大氏與他
姓相結為十姊妹迭幾察其夫不容側室及他游聞則
必謀寘毒死其所愛一夫有所犯而妻不之覺者九人
則羣聚而詬之爭以忌嫉相夸故契丹女真諸國皆有
女倡而其良人皆有小婦侍婢唯渤海無之男子多智
謀驍勇出他國右至有三人渤海當一虎之語契丹按
巴堅滅其王大諲譔徙其名帳千餘户于燕給以田疇
捐其賦入往來貿易關市皆不征有戰則用為前驅天
祚之亂其聚族立姓大者於舊國為王金人討之軍未
至其貴族髙氏弃家來降言其虚實城後陷契丹所遷
民益蕃至五千餘户勝兵可三萬金人慮其難制頻年
轉戍山東每徙不過數百家至辛酉嵗盡驅以行其人
大怨富室安居踰二百年往往為園池植牡丹多至三
二百本有數十幹叢生者皆燕地所無纔以十數千或
五千賤貿而去其居故地者令歸契丹舊為東京置留
守有蘇扶等州蘇與中國登州青州相直每大風順隱
隱聞鷄犬聲
托雲不得立鞅鞅嘗賦詩曰小山壓大山大山全無力
羞見當鄉人從此投外國遂自蘇乘筏浮海歸唐明宗
善畫馬好經籍猶以筏載行其國初倣唐置官司國少
浮圗氏有趙崇徳者為燕都運未六十餘休致為僧自
為大院請燕竹林寺慧日師住持約供衆僧三年費竹
林乃四明人趙與予相識頗久
古肅慎城四面約五里餘遺堞尚在在渤海國都外三
十里亦以石累城脚
黄頭女真者皆山居號哈斯罕女真(哈斯罕河西亦有/之有八館在黄河)
(東今皆屬金人與金粟城五花城隔河相近二城八館/舊屬契丹今屬夏人金人約以兵取關中以三城八館)
(報之後背約再取八館而三城在/河西屢爭不得其一城忘其名)其人戇朴勇鷙不能
别死生金人每出戰皆被以重札令前驅謂之硬軍後
役之益苛廩給既少遇鹵掠所得復奪之不勝忿天㑹
十一年遂叛興師討之但守遏山下不敢登其巢穴經
二年出鬭而敗復降疑即黄頭室韋也金國謂之黄頭
生女真髭髮皆黄目精多緑亦黄而白多因避契丹諱
遂稱黄頭女直
道宗末年阿固達來朝以烏舍從與遼貴人雙陸貴人
投瓊不勝妄行馬阿固達憤甚拔小佩刀欲剚之烏舍
急以手握鞘阿固達止得其柄􁄡其胷不死道宗怒侍
臣以其强悍咸勸誅之道宗曰吾方示信以待逺人不
可殺或以王衍縱石勒張守珪赦安禄山終致後害為
言亦不聼卒歸之至叛遼用烏舍為謀主阿固達且死
囑其子固倫善待之
初女真有戎器而無甲遼之近親有以衆叛間入其境
上為女真一酋説而擒之得甲首五百女真賞其酋為
阿羅里伊拉齊(彼云第三個官/人亦呼為相公)既起師才有千騎用其五
百甲攻破寧江州遼衆五萬禦之不勝復倍遣之亦折
北遂益至二十萬女真以衆寡不敵謀降大酋尼瑪哈烏
舍羅索等曰我殺遼人已多降必見勦不若以死拒之
時勝兵至三千既連敗遼師器甲益備與戰復克天祚
乃發蕃漢五十萬親征大將伊都隂謀廢之立其庶長
子趙王謀泄以前軍十萬降遼軍大震天祚怒國人叛
已命漢兒遇契丹則殺之初遼制契丹人殺漢兒者皆
不加刑至是攄其宿憤見者必死國中駭亂皆莫為用
女真乘勝入黄龍府五十餘州浸逼中京(中京古/白霫城)天祚
懼遣使立阿固達為國王阿固達留之遣使邀請十事
欲册帝為兄弟國及尚主使數往反天祚不得已欲帝
之而他請益堅天祚怒曰小夷乃欲偶吾女邪囚其使
不報已而中京被圍跳至上京過燕遂投西夏夏人雖
舅甥國畏女真之强不果納初大觀中本朝遣林攄使遼
遼人命習儀攄惡其屑屑以蕃狗詆伴使天祚曰大宋
兄弟之邦臣吾臣也今辱吾左右與辱我同欲致之死
在廷恐兆釁皆泣諌止杖半百而釋之時天祚窮將來
歸以是故恐不加禮乃走小博囉復不納乃夜回欲之
雲中未明遇牒者言羅索軍且至天祚大驚時從騎尚
千餘有精金鑄佛長丈有六尺者他寳貨稱是皆委之
而遁值天㣲雪車馬皆有轍跡為敵所及先遣近貴論
降未復羅索下馬跽于天祚前曰奴婢不佞乃以介胄
犯皇帝天威死有餘罪因捧觴而進遂俘以還封海濱
王處之東海上其初走河西也國人立其季父於燕俄
死以其妻代後與郭藥師來降所謂蕭太后者
寧江州去冷山百七十里地苦寒多草木如桃李之類
皆成園至八月則倒置地中封土數尺覆其枝榦季春
出之厚培其根否則凍死每春冰始泮遼主必至其地
鑿冰釣魚放弋為樂女真率來獻方物若貂鼠之屬各
以所産量輕重而博易之後多强取女真始怨暨阿固
達起兵首破此州馴致亡國
遼亡達實林牙亦降(達實小名林牙猶翰林學士/遼俗人槩以小名居官工)後與
尼瑪哈雙陸争道尼瑪哈心欲殺之而口不言達實懼
及既歸帳即棄其妻擕五子宵遁詰旦尼瑪哈怪其日髙
而不来使召之其妻曰昨夕以酒忤大人畏罪而竄詢
其所之不以告尼瑪哈大怒以配部落之最賤者妻不肯
屈强之極口嫚罵遂射殺之達實深入沙子立天祚之
子梁王為帝而相之女真遣故遼將伊都帥兵經略屯
田和勒端城(城去上京/三千里)達實游騎數十出入軍前伊都
遣使打話遂退沙子者盖不毛之地平沙廣漠風起
揚塵至不能辨色或平地頃刻髙數丈絶無水泉人多
渴死達實之走凡三晝夜始得度故女真不敢窮追
遼御馬數十萬牧于磧外女真以絶逺未之取皆
為達實所得今梁王達實皆亡餘黨猶居其地和
勒端之役令山西河北運糧給軍予過河隂縣令以病
假獨簿出迎以線繫槐枝垂緑袍上命之坐懇辭叩其
故以實言曰縣饋餉失期令被撻栁條百慙不敢出某
亦罹此罰痛楚特甚故不可坐創未愈懼為腋氣所侵
故帶槐以辟之
伊都之降也金人以為西軍大監軍久不遷常鞅鞅其
軍和勒端失其金牌金人疑其與林牙暗合遂質其妻
子伊都遂有叛心明年九月約燕京統軍反統軍之兵
皆契丹人伊都宻謀誅西軍之在雲中者盡約雲中河
東河北燕京郡守之契丹漢兒令誅女真之在官在軍
者天徳知軍偽許之遣其妻來告時烏舍為西監軍自
雲中來燕㣲聞其事而未信與通事諾音回行數百里
諾音見二騎馳甚遽問之曰曾見監軍否以不識對問為
誰白伊都部下人也諾音追及烏舍曰適兩契丹云伊
都部下人既在西京何故不識監軍(北人稱雲/中為西京)恐有姦
謀遂囬馬追獲之搜其靴中得伊都私書曰事已洩宜便
下手復馳告烏舍即回燕統軍來謁縳而誅之又二日至
雲中伊都已㣲覺父子以遊獵為名遁入夏國夏人問
有兵幾何云親兵二三百遂不納投達靼達靼先受烏
舍之命其首領詐出迎具食帳中潜以兵圍之達靼善
射無衣甲伊都自出敵不勝父子皆死凡預謀者悉誅
契丹之黠及漢兒之有聲者皆不免
金國舊俗多指腹為婚姻既長雖貴賤殊隔亦不可渝
壻納幣皆先期拜門戚屬偕行以酒饌往少者十餘車
多至十倍飲客佳酒則以金銀器貯之其次以瓦器列
於前以百數賓退則分餉焉男女異行而坐先以烏金
銀盃酌飲(貧者/以木)酒三行進大軟脂小軟脂(如中國/寒具)蜜糕
(以松實胡桃肉漬蜜和糯粉為之形或方/或圓或為柿蔕花大畧類浙中實楷糕)人一盤曰茶
食宴罷富者瀹建茗留上客數人啜之或以麤者煎乳
酪婦家無大小皆坐炕上壻黨羅拜其下謂之男下女
禮畢壻牽馬百匹少者十匹陳其前婦翁選子姓之别
馬者視之賽音則留(好/也)拉拉則退(不好/也)留者不過什二
三或皆不中選壻所乘亦以充數大抵以留馬少為恥
女家亦視其數而厚薄之一馬則報衣一襲壻皆親迎
既成昏留婦氏執僕𨽻役雖行酒進食皆躬親之三年
然後以婦歸婦氏用奴婢數十户牛馬數十羣每羣九
牸一牡以資遣之契丹男女拜皆同其一足跪一足着
地以手動為節數止於三
金主生於七月七日以國忌用次日今朝廷遣賀使以
正月至彼蓋循契丹故事不欲使人兩至也
金國治盗甚嚴每捕獲論罪外皆七倍責償唯正月十
六日則縱偷一日以為戲寳貨車馬為人所竊皆不加
刑是日人皆嚴傋遇偷至則笑遣之既無所獲雖圗钁
㣲物亦攜去婦人至顯入人家伺主者出接客則縱其
婢妾盗飲器他日知其主名或偷者自言大則具茶食
以贖(謂羊酒肴/饌之類)次則攜壺小亦打餻取之
女真舊不知燈夕己酉嵗有僧被掠至其闕遇上元以
長竿引燈毬表而出之以為戲金主見之大駭問左右
曰得非星邪左右以實對時有南人謀變事泄而誅故
金主疑之曰是人欲嘯聚為亂剋日時立此以為信耳
命殺之後數年至燕頗識之至今遂盛
金俗奉佛尤謹公卿詣寺則僧坐上坐燕京蘭若相望
大者三十有六然皆律院自南僧至始立四禪曰太平
招提竹林瑞像貴游之家多為僧衣盂(衣鉢/也)甚厚延夀
院主有質坊二十八所僧職有正副判緑或呼司空(遼/代)
(僧有兼官至檢校司/空者故名稱尚存)出則乘馬佩印街司五伯各二人
前導凡僧事無所不統有罪者得撻之其徒以為榮出
家者無買牒之費金主以生子肆赦令燕雲汴三臺普
度凡有師者皆落髮奴婢欲脱𨽻役者纔以數千囑請
即得之得度者亡慮三十萬舊俗姦者不禁近法益嚴
立賞三百千它人得以告捕嘗有家室則許之歸俗通
平民者杖背流遞僧尼自相通及犯品官家者皆死
富勒呼性愛民所居官必復租薄征得蕃漢間心但時
有酒過後除東京留守(治渤/海城)勅令止飲行未抵治所有
一僧以􁝂柃癭盂遮道而獻(㮦柃木多有文縷/可愛多用為椀)曰可以
酌酒富勒呼曰皇帝臨遣時宣戒我勿得飲爾何人乃
欲以此器導我耶顧左右令斡布哈(國語云令/殺之也)即引去
行刑者哀其亡辜擊其腦不力欲令宵遁而以死告未
畢復呼使前僧被血淋漓富勒呼曰所以獻我意者安
在對曰大王仁慈正直百姓喜幸故敢奉此為夀無他
志也富勒呼意解欲釋之詢其鄉以渤海對富勒呼笑
曰汝聞我來用此相鶻突耳豈可赦也卒殺之又於道
遇僧尼五輩共輦而載召而責之曰汝曹羣遊已冒法
而乃敢顯行吾前邪皆射殺之
金國之法國人官漢地者皆置通事(即譯語官也或/以有官人為之)上
下重輕皆出其手得以舞文招賄三二年皆致富民俗
苦之有尼楚赫大王者(宗室子封/金源郡王)以戰多貴顯而不熟
民事嘗留守燕京有民數十家負富僧金六七萬緡不
肯償僧誦言欲申訴逋者大恐相率賂通事祈緩之通
事曰汝輩所負不貲今雖稍遷延終不能免茍能厚謝
我為汝致其死皆欣然許諾僧既陳牒跪聴命通事潛
易它紙譯言曰久旱不雨僧欲焚身動天以蘇百姓尼
楚赫笑即書牒尾稱賽音者再庭下已有牽擺官二十輩
驅之出僧莫測所以扣之則曰賽音好也狀行矣須㬰
出郭則逋者已先期積薪擁僧於上四面舉火號呼稱
寃不能脱竟以焚死
金國新制大抵依倣中朝法律至皇統三年頒行其法
有創立者率皆自便如毆妻至死非用刃者不加刑以
其側室多恐正室妬忌也
北人重赦無郊霈予銜命十五年才兩見赦一為平伊
都叛一為皇子生
䝉果勒其人長七八尺捕生麋鹿食之金人甞獲數輩
至燕其目能視數十里秋毫皆見蓋不食煙火故眼明
與金人隔一江常度江之南為㓂禦之則返無如之何
金國天㑹十四年四月中京小雨大雷震羣犬數十爭
赴土河而死所可救者纔二三爾
　
　
　松漠紀聞卷一
欽定四庫全書
　松漠紀聞卷二
　　　　　　　　　　　　　宋　洪皓　撰
冷山去燕山三千里去金國所都二百餘里皆不毛之
地乙卯嵗有二龍不辨名色身髙丈餘相去數步而死
冷氣腥焰襲人不可近一已無角如截去一額有竅大
若當三錢如斧鑿痕烏舍欲遣人截其角或以為不祥
乃止
戊午夏熙州野外濼水有龍見三日初於水面見蒼龍
一條良久即没次日見金龍以爪托一嬰兒兒雖為龍
所戲弄畧無懼色三日金龍如故見一帝者乘白馬紅
衫玉帶如少年中官狀馬前有六蟾蜍凡三時方没郡
人競徃觀之相去甚近而無風濤之害熙州嘗以圗示
劉豫劉不悦趙伯璘曽見之
是年五月汴都太康縣一夕大雷雨下冰龜亘數十里
龜大小不等首足卦文皆具
安巴堅居西樓宿氊帳中晨起見黒龍長十餘丈蜿蜒
其上引弓射之即騰空夭矯而逝墜于黄龍府之西相
去已千五百里纔長數尺其骸尚在金國内庫烏舍長
子源嘗見之尾鬛支體皆全雙角已為人所截與予所
蔵董羽畫出水龍絶相似蓋其背上鬛不作魚鬛也
烏舍第三子逹勒逹勁勇有智力兼百人烏舍常與之謀
國富勒呼之死逹勒逹承詔召入自後執其手而殺之為
明威將軍正月十六挾奴僕十輩入寡嬸家烝焉烏舍
在闕下(金都/也)其長子以告命械繫于家烏舍至問其故
曰放偷敢爾烏舍命縳杖其背百餘釋之體無傷金法
縳者必死逹勒逹始謂必杖聞縛而驚遂失心歸室不
能坐呼曰我將去人問之曰適富勒呼来後旬日死
烏舍哭之慟曰折我手足是年九月烏舍亦坐誅
己未年五月客星守魯烏舍占之太史曰不在我分
野外方小災無傷至七月魯兖宋滕虞諸五同日誅庚
申年星守陳太史以告宇文宇文語烏舍(烏舍時/為陳王)烏舍不
以為怪至九月而誅
金人科舉先於諸州分縣赴試詩賦者兼論作一日經
義者兼論䇿作三日號為鄉試悉以本縣令為試官預
試之士唯雜犯者黜牓首曰鄉元亦曰解元次年春分
三路類試自河以北至女真皆就燕關西及河東就雲
中河以南就汴謂之府試試詩賦論時務䇿經義則試
五道三䇿一論一律義凡二人取一牓首曰府元至秋
盡集諸路舉人于燕名曰㑹試凡六人取一牓首曰勑
頭亦曰狀元分三甲曰上甲中甲下甲勑頭補承徳郎
視中朝之承議上甲皆賜緋七年即至奉直大夫謂之
正郎第二第三人八年或九年中甲十二年下甲十三
年不以所居官髙卑皆遷大夫中下甲服緑例賜銀帶
府試差官取㫖尚書省降劄知舉一人同知二人又有
彌封謄録監門之類試闈用四柱揭綵其上目曰至公
樓主文登之以觀試或有私者停官不叙仍決沙袋親
戚不回避尤重書法凡作字有㸃畫偏旁㣲誤者皆曰
雜犯先是考校畢知舉即唱名近嵗上中下甲雜取十
名納之國中下翰林院重考實欲私取權貴也考校時
不合格者日牓其名試院欲開餘人方知中選(後又置/御試已)
(㑹試中選者皆當至其國都不復試文只以㑹試牓殿/廷唱第而已士人頗以為苦多不願徃則就燕徑官之)
(御試之/制遂絶)又有明經明法童子科然不擢用止於簿尉明
經至於為直省官事宰執持筆研童子科止有趙憲甫
位至三品
省部有令史以進士及第者為之又有譯史或以練事
或以關節凡遞勑或除州太守告令史譯史送之大州
三數百千帥府千緍若烏珠諸貴人除授則令宰執子
弟送之獲數萬緍
北方苦寒故多衣皮雖得一鼠亦禠皮蔵去婦人以羔
皮㡌為飾至直十數千敵三大羊之價不貴貂鼠以其
見日及火則剥落無色也
初漢兒至曲阜方發宣聖陵尼瑪哈聞之問髙慶緒(渤海/人)
曰孔子何人對曰古之大聖人曰大聖人墓豈可發皆
殺之故闕里得全
燕京茶肆設雙陸局或五或六多至十博者蹴局如南
人茶肆中置棊具也
女真多白芍藥花皆野生絶無紅者好事之家采其芽
為菜以麵煎之凡待賓齋素則用其味脆美可以久留
無生薑至燕方有之每兩價至千二百金人珍甚不肯
妄設遇大賓至縷切數絲寘楪中以為異品不以雜之
飲食中也
西瓜形如扁蒲而圓色極青翠經嵗則變黄其瓞類甜
瓜味甘脆中有汁尤冷五代史四夷附録云以牛糞覆
棚種之予攜以歸今禁圃鄉囿皆有亦可留數月但不
能經嵗仍不變黄色鄱陽有久苦目疾者曝乾服之而
愈葢其性冷故也
關西羊出同州沙苑大角虬上盤至耳最佳者為卧沙
細肋北羊皆長面多髯有角者百無二三大僅如指長
不過四寸皆目為白羊其實亦多渾黒亦有肋細如箸
者味極珍性畏怯不觝觸不越溝塹善牧者每羣必置
羖䍽羊數頭(羖䍽音古力北/人訛呼羖為骨)仗其勇狠行必居前遇水
則先涉羣羊皆隨其後以羖䍽發風故不食生達靼者
大如驢尾巨而厚類扇自脊至尾或重五斤皆膋脂以
為假熊白食餅餌諸國人以它物易之羊順風而行每
大風起至舉羣萬計皆失亡牧者馳馬尋逐有至數百
里外方得者三月八月兩剪毛當剪時如欲落絮不剪
則為草絆落可撚為線春毛不直錢為氊則蠧唯秋毛
最佳皮皆用為裘凡宰羊但食其肉貴人享重客間兼
皮以進必指而夸曰此全羊也
自上京至燕二千七百五十里上京即西樓也三十里
至㑹寧頭鋪四十五里至第二鋪三十五里至阿薩爾鋪
四十里至來流河四十里至布逹貝勒鋪七十里至賓
州渡混同江七十里至北易州五十里至濟州東鋪二
十里至濟州四十里至勝州鋪五十里至小寺鋪五十
里至威州四十里至信州北五十里至莽哈鋪五十里
主穆斡鋪五十里至奚營西四十五里至楊相店四十
五里至夾道店五十里至安州南鋪四十里至宿州北
鋪四十里至咸州南鋪四十里至銅州南鋪四十里至
銀州南鋪五十里至興州四十里至蒲河四十里至瀋
州六十里至廣州七十里至大口六十里至梁漁務三
十五里至兔兒堝五十里至沙河五十里至顯州五十
里至軍官寨四十里至特哩衮塞四十里至茂州四十里
至新城四十里至瑪竒部落四十里至胡家務四十里
至童家莊四十里至桃花島四十里至楊家館五十里
至隰州四十里至石家店四十里至來州四十里至南
新寨四十里至千州四十里至潤州三十里至舊榆關
三十里至新安四十里至雙望店四十里至平州四十
里至赤峯口四十里至七箇嶺四十里至榛子店四十
里至永濟務四十里至沙流河四十里至玉田縣四十
里至羅山鋪三十里至薊州三十里至邦軍店三十五
里至下店四十里至三河縣三十里至潞縣三十里至
交亭三十里至燕自燕至東京一千三百十五里自東
京至泗州一千三十四里自雲中至燕山數百里皆下
坡其地形極髙去天甚近
金之待中朝使者使副日給細酒二十量罐羊肉八斤
果子錢五百雜使錢五百白麵三斤油半斤醋二升鹽
半斤粉一斤細白米三升麵醬半斤大柴三束上節細
酒六量罐羊肉五斤麵三斤雜使錢二百白米二升中
節常供酒五量罐羊肉三斤麵三斤雜使錢一百白米
一升半下節常供酒三量罐羊肉二斤麵一斤雜使錢
一百白米一升半
天眷二年奏請定官制劄子竊以設官分職創制立法
者乃帝王之能事而不可闕者也在昔致治之主靡不
皆然及世之衰也侵冒放紛官無常守事與言戾實由
名喪至於不可復振逮聖人之作也剗弊救失乘時變
通致治之具然後煥然一新九變復貫知言之選其此
之謂矣太祖皇帝聖武經啟文物度數曽不遑暇太宗
皇帝嗣位之十二載也威徳暢洽萬里同風聰明自天
不凝於物始下明詔建官正名欲垂範於將來以為民
極聖謨𢎞逺可舉而行克成厥終正在今日伏惟皇帝
陛下上性孝徳欽奉先猷爰命有司用精詳訂臣等謹
按當唐之治朝品位爵秩考覈選舉其法號為精密尚
慮拘牽故逺自開元所記降及遼宋之傳參用講求有
便於今者不必泥古取正於法者亦無狥習今先定到
官號品次職守上進御府以塵乙覽恭俟聖斷曲加是
正言順事成名賓實舉興化阜民於是乎在凡新書未
載並乞姑仍舊貫徐用討論繼此奏請臣等顧惟虛薄
講究不能及逺以塞明命是懼倘涓埃有取伏乞先次
頒降施行荅詔曰朕聞可則循否則革事不憚於改為
言之易成之難政或譏於欲速審以後舉示將不刋爰
自先皇已頒明命順攷古道作新斯民欲端本於朝廷
首建官於臺省豈止百司之職守必也正名是將一代
之典章無乎不在能事未畢𦕈躬嗣承懼墜先猷惕増
夕厲勉圗繼述申命講求雖曰法唐宜後先之一揆至
於因夏固損益之殊途務折衷以適時肆於古而累嵗
庶同乃繹僅至有成掇所先行用敷衆聴作室肯搆第
遵底法之良若網在綱庶弭有條之紊自餘欵備繼此
施陳已革乃孚行取四時之信所由適治揭為萬世之
常凡在見聞共思遵守翰林學士韓昉撰詔書曰皇祖
有訓非繼體者所敢忘聖人無心每立事於不得已朕
丕承洪緒一紀於兹祗遹先猷百為不越故在朝廷之
上其猶草昧之初比以大臣力陳懇奏謂綱紀以未舉
在國家之何觀且名可言而言可行所由集事蓋變則
通而通則久故用裕民宜法古官以聞政府正號以責
實效著儀而辨等威天有雷風辭命安得不作人皆顔
閔印符然後可捐凡此數條皆今急務禮樂之備源流
在兹祈以必行斷宜有定節惟先帝亦鑒㣲衷神豈可
誣方在天而對越時由偶異若易地則皆然是用載維
殆非相反何必改作蓋嘗三復於斯言皆曰可行庶將
一變而至道乃從所議用創新規維兹故土之風頗尚
先民之質性成於習遽易為難政有所因姑宜仍舊漸
祈胥效翕致大同凡在邇遐當體朕意其所改創事件
宜令尚書省就便從宜施行
宋兖諸王之誅韓昉作詔曰周行管叔之誅漢致燕王
之辟兹惟無赦古不為非豈親親之道有所未敦以惡
惡之心是不可忍朕自惟冲昧猥嗣統臨蓋由文烈之
公欲大武元之後徳雖為否義亦當然不圗骨肉之間
有懷蠭䘍之毒皇伯太師宋國王宗磐族聨諸父位冠
三師始朕承祧乃繄協力肆登極品兼綰劇權何為失
圗以底不類謂為先帝之元子常蓄無君之禍心昵信
宵人煽為姦黨坐圗問鼎行將弄兵皇叔太傅領三省
事兖國王宗雋為國至親與朕同體内懷悖徳外縱虚
驕肆已之怒専殺以取威擅公之財市恩而惑衆力擯
勲舊欲孤朝廷即其所疎濟以同惡皇叔虞王宗英滕
王宗偉殿前左副㸃檢琿都㑹寧少尹呼實喇郎君石
嘉努千户斡爾古楚等競為禍始舉好亂從逞躁欲以
無厭助逆謀之妄作意所非冀獲其必成先將賊其大
臣次欲危其宗廟造端累嵗舉事有期早露端倪每存
含覆第嚴禁衛載肅禮文庶見君親之威少安臣子之
分蔑然不顧狂甚自如尚賴神明之靈克開社稷之福
日者叛人呉十稔心稱亂授首底亡爰致克奔之徒乃
窮相與之黨得厥情狀孚於見聞皆由左騐以質成莫
敢詭辭而抵讕欲申三宥公議豈容不頓一兵羣兇悉
殄於今月三日已各伏辜并令有司除屬籍訖自餘詿
誤更不躡尋庶示寛容用安反側民畫衣而有犯古猶
欽哉予素服以如喪情可知也
陳王烏舍加恩制詞曰貴貴尊賢式重儀刑之望親親
尚齒亦優宗族之恩朕俯迫羣情祗膺顯號爰第景風
之賞孰居台曜之先凡爾在廷聴予作命具官屬為諸
父身相累朝蹈五常九徳之規為四輔三公之冠當艱
難創業之際藉左右宅師之勤如獻兆之信蓍龜如濟
川之待舟楫迪我髙后格于皇天屬正統之有歸賴嘉
謀之先定緝熙百度董正六官雍容以折肘腋之姦指
顧以定朔南之地徳業並茂古今罕倫迨兹慶賜之頒
詢及僉諧之論謂上公之加命有九而天下之達尊者
三既已兼全無可増益乃敷求於載籍仍自斷於朕心
杖以造朝前已加於異數坐而論道今復舉於舊章蕭
相國賜詔不名安平王肩輿升殿併兹優渥以奬耆英
於戲建無窮之基則必享無窮之福錫非常之禮所以
報非常之功欽承體貌之隆共對邦家之祉
皇后費摩氏謝上表曰龍衮珠旒端臨雲陛玉書金璽
榮畀椒房恭受以還凌兢罔措恭惟道兼天覆明並日
升誠意正心基周王之風化制禮作樂煥堯帝之文章
俯矜奉事之勞飭遣光華之使温言奬飾美貌重仍顧
拜命之甚優慙省躬而莫稱謹當恪遵睿訓益勵肅心
庶幾婦道之修仰助人文之化
渤海賀正表曰三陽應律載肇於歳華萬夀稱觴欣逢
於元會恭惟受天之祜如日之升布治惟新順夏時而
謹始卜年方永邁周厯以垂休臣幸際明昌良深抃頌
逺馳信幣用申祝聖之誠仰冀清躬茂集履端之慶
夏國賀正表曰斗柄建寅當帝厯更新之旦葭灰飛管
屬皇圗正始之辰四序推先一人履慶恭惟化流中外
徳視邇遐方熙律之載陽應令候而布惠克凝神於窔
奥務行政於要荒四表無虞羣黎至治爰鳳闕届春之
早協龍廷展賀之初百辟稱觴用盡輸誠之意萬邦薦
祉克堅獻嵗之心臣無任云云大使武功穆蘓好德副使
宣徳郎季膺等齎表詣闕以聞
高麗賀正表曰帝出乎震方當遂三陽之生王次於春所以
大一統之始覆幬之内歡慶皆均恭惟中孚應天大有得位所
過者化閱衆甫以常新不怒而威觀庶邦之率服茂對佳辰
之復備膺諸福之休臣幸遘昌期逺居外服上千萬嵗
夀㑹莫預於臚傳同億兆人心但竊深於善祝云云使
朝散大夫衛尉少卿輕車都尉賜紫金魚袋李仲衍奉
表稱賀以聞
　右松漠記聞正續二卷先君銜使十五年深院窮漠
　耳目所接隨筆纂録聞孟公庾發篋汴都危變歸計
　創艾而火其書秃節來歸因語言得罪柄臣諸子佩
　三緘之戒循陔侍䣛不敢以北方事置齒牙間及南
　徙炎荒視膳餘日稍亦談及逺事凡不涉今日强弱
　利害者因操牘記其一二未幾復有私史之禁先君
　亦枕末疾遂廢不録及柄臣蓋棺弛語言之律而先
　君已齎恨泉下鳩拾殘藁厪得數十事反𬒮拭面著
　為一篇紹興丙子夏男适謹書
　　松漠記聞補遺
嘗有一武弁經西元帥投牒誤斥其諱杖背流遞武元
初只諱旻後有申請云旻閔也遂併閔諱之
金國中丞唯掌訟牒若斷獄㑹法或春山秋水(謂去國/數百里)
(逐水草/而居處)從駕在外衛兵物故則掌其骸骼正國則歸其
家諫官並以他官兼之與臺官皆備員不彈擊外道雖
有漕使亦不刺舉故官吏贓穢略無所憚
金法文武官不以髙下凡丁家艱未滿百日皆差監關
税州商税院鹽鐵塲一年為任謂之優饒其税課倍増
者謂之得籌每一籌轉一官有嵗中八九遷者近有止
法不得過三官富者擇課額少處受之或以家財貼納
只圗遷轉其不欲遷者於課利多處除嵗額外公然分
之
金人有負犯者不責降只差監鹽塲課額雖登出賣甚
遲雖任滿去官非賣盡不得仕至有十年不調者無磨
勘之法每一任轉一官以二十五月為任將滿即改除
並不待闕
北地張獻甫作太原都軍(都監/也)其姊夫劉思與侍郎髙
慶裔為十友之數張有一犀帶國初錢王所獻者號鎮
國寳帶是正透中間龍形
契丹重骨咄犀犀不大萬株犀無一不曽作帶紋如象
牙帶黄色止是作刀把已為無價天祚以此作陶罕(中/國)
(謂之腰/條皮)插垂頭者
鹿頂合燕以北者方可車須是未解角之前才解角血
脈通冬至方解頂之上為合正須亦作合好者有人字
不好者成八字有髓眼不實北人謂角為鹿角合頂為
鹿頂合(南中止有/鹿角合)南鹿不實定有髓眼不可車北地角
未老不至秋時不中
麋角與鹿角不同麋角如駞骨通身可車却無紋生枝
不比鹿皆小鹿頂骨有紋上下無之亦可熏成紋
犀有三種重透外黒有一暈白中又黒世艱得之正透
又曰通犀倒透亦曰花犀或斑犀有遊魚形諸犀中水
犀最貴(秀州周通直家有正透犀帶其中一㸃白/以紙燈近之即時滅有濕氣疑是水犀)
耀叚褐色涇叚白色生絲為經羊毛為緯好而不耐豐
叚有白有褐最佳駞毛叚出河西有褐有白
秋毛最佳不蛀冬間毛落去毛上之麄者取其茸毛皆
關西羊為之蕃語謂之□劷北羊止作麄毛
　先忠宣松漠記聞伯兄鏤板歙越遵來守建業又刻
　之暇日廋閲故牘得北方十有一事皆曩嵗侍親傍
　聞之者目曰補遺附載於此乾道九年六月二日第
　二男資政殿大學士左中大夫知建康府江南東路
　安撫使兼行宫留守遵謹書
　
　
　
　
　
　
　
　
　
　
　
　松漠紀聞卷二
