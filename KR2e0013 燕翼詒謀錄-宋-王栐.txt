#+TITLE: 燕翼詒謀錄-宋-王栐
#+DATE: 2016-06-11 12:21:21
#+SOURCE: github.com/kanripo/KR2e0013 master 6551dfa3                
欽定四庫全書　　　　　史部五
　燕翼詒謀録　　　　　　雜史類
　　提要
　　　　(臣/)等謹案燕翼詒謀録五卷宋王栐撰栐字
　　　　叔永自署稱晉陽人寓居山隂號求志老叟
　　　　其名氏不概見於他書今考書中有紀紹興
　　　　庚戍仲父軒山公以知樞宻院兼㕘知政事
　　　　一條庚戌為紹興元年核之宋史是年五月
　　　　甲午王藺知樞宻院是栐當為藺之猶子藺
　　　　宋史無𫝊據徐自明宰輔編年録載藺無為
　　　　軍人是書第三卷中所述無為軍建置特詳
　　　　可以為證其稱晉陽者葢舉祖貫而言書中
　　　　又有余曩仕山陽語知其嘗官淮北而所居
　　　　何職則已不可考矣其書大㫖以宋至南渡
　　　　而後典章放失祖宗之良法美政俱廢格不
　　　　行而變為一切茍且之治故採成憲之可為
　　　　世守者上起建隆下迄嘉祐凡一百六十二
　　　　條并詳及其興革得失之由以著為鑑戒葢
　　　　亦魚藻之義自序謂悉考之國史實録寳訓
　　　　聖政等書凡稗官小説悉棄不取今觀其臚
　　　　陳故實如絲聯繩貫本末粲然誠襍史中之
　　　　最有典據者也乾隆四十六年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
燕翼詒謀録序
仰惟藝祖皇帝肇造區夏宏規逺略傳之萬世太宗皇
帝真宗皇帝仁宗皇帝嗣守丕基善繼善述凡所更張
設施無非忠厚故深仁龎澤固結人心牢不可解雖中
更新法多所更易其後封豕長蛇薦食上國而民以身
徇國有死無貳至有城破比肩拱手就戮無一降者其
培植涵養深根固帶豈一朝一夕之故哉昔漢祖入闗
之初約法三章唐宗甫得天下定租庸調而漢四百年
唐三百年基業實本於此然漢祖殁而吕氏用事唐宗
亡而武氏革命孝文繼立能紹先志景帝刻薄則又反
是𤣥宗討亂復以肇亂其眂皇朝列聖相繼卒代而廣
聲者萬萬不侔矣人皆知罪熙豐以來用事之臣而不
原祖宗立國之本㫖苟非規摹宏逺徳澤深厚則其效
驗尚不能如漢唐之季世何以再肇中興之基夷攷建
隆迄於嘉祐良法美意燦然具陳治平以後此意泯矣
今備述於後與識者商確之以稽世變云寶慶丁亥孟
冬既望求志老叟晉陽王栐叔永書於山隂寓居求志
堂中
　稗官小説所載國朝典故多相矛盾故李公伯和質
　以國史為典故辨疑一書凡諸家所載無一非妄幾
　於可以盡廢今余所述無非考之國史實録寶訓聖
　政等書凡稗官小説悉棄不取蓋以前人為戒也凡
　我同志譏其妄論則可以為繆誤則不可矣苟有以
　警教之則又幸也中澣日再書
欽定四庫全書
　燕翼詒謀録卷一
　　　　　　　　　　　　　宋　王栐　撰
唐末進士不第如王仙芝輩唱亂而敬翔李振之徒皆
進士之不得志者也盖四海九州之廣而嵗上第者僅
一二十人苟非才學超岀倫輩必自絶意於功名之塗
無復顧藉故聖朝廣開科舉之門俾人人皆有覬覦之
心不忍自棄於盗賊奸宄開寶二年三月壬寅朔詔禮
部閲貢士十五舉以上曽經終場者具名以聞庚戌詔
曰貢士司馬浦等一百六人困頓風塵潦倒場屋學固
不講業亦難専非有特恩終成遐棄宜各賜本科出身
此特奏所由始也自是士之潦倒不第者皆覬覦一官
老死不止至景徳二年三月丁已因賜李迪等進士第
賜特奏名五舉以上本科六十四人三傳十八人同學
究二十二人三禮四十四人年老授將作監主簿三十
一人此特奏之名所由立也至景祐元年正月癸未詔
進士諸科十取其二進士三經殿試諸科五經殿試或
進士五舉年五十諸科六舉年六十雖不合格特奏名
此特奏名所以漸多也至大中祥符八年二月丙子則
命進士六舉諸科九舉特奏名並赴殿試則又以人多
而裁抑之也况進士入官十倍舊數多至二十倍而特
奏之多自是亦如之英雄豪傑皆汨没消靡其中而不
自覺故亂不起於中國而起於異域豈非得御天下之
要術歟蘇子云縱百萬虎狼於山林而饑渇之不知其
將噬人藝祖皇帝深知此理者也豈漢唐所可仰望哉
自唐以來進士皆為知舉門生恩出私門不復知有人
主開寶六年下第人徐士廉撾登聞鼓言乆囷場屋乃
詔入䇿進士終場經學並試殿庭三月庚午御講武殿
覆試新進士宋準以下一百二十七人是嵗禮部所放
進士十一人而已五經止二十二人藝祖皇帝以初御
試特優與取放以示異恩而御試進士不許稱門生於
私門一洗故習大哉宏模可謂知所先務矣
國初承五季之亂吏銓書判拔萃科乆廢建隆三年八
月因左拾遺髙錫上言請問法書十條以代試判詔今
後應求仕及選人並試判三道仍復書判拔萃科先是
諸道州府參選者每年冬集於吏銓乾徳二年正月甲
申詔選人四時參選待之者甚厚責之者甚至真得馭
臣之柄矣後因銓部姑應故事不分臧否雖文紕繆書
不成字者亦令注官故真宗景徳元年八月令銓司引
對齎所試書判以備奏御仁宗即位之初以諸路闕官
凡守選者並與放選以示特恩至景祐元年正月遂廢
書判為銓試議者以為奏補人多令人假手故更新制
曽不思書判猶如今之簾引雖有假手不可代書若銓
試之弊則又甚矣雖他人代書可也省試猶可况銓試
乎承平時假手者用薄紙書所為文揉成團名曰紙毬
公然貨賣亦由朝廷施刑寖寛故也
五代時尉職以軍校為之大為民患建隆三年十二月
癸已詔諸縣置尉一員在主簿之下俸與主簿同始令
初賜第人為之從趙普之請也
國初選人有服緋紫或加階至大夫故人以為榮雖老
於選調不悔乾徳二年六月庚寅中書詳定陶穀等議
防禦團練軍事推官軍事判官(今從/事郎)三考加將仕郎試
祕書省校書郎留守兩府節度推官(今文/林郎)三考加承奉
郎試大理評事掌書記防禦團練判官(今儒/林郎)二考加宣
徳郎依前試大理評事兼監察御史留守兩府節度觀
察判官(今承/直郎)一考加朝散大夫試大理司直依前監察
御史又轉而為諸府少尹申奏加檢校官或加憲銜觀
察判官以上服緋又十五年服紫但不佩魚謂之階緋
階紫非有勞績而厯任無過失者並不改官故改官之
法亦優
舊制借緋借紫皆不佩魚王詔為刑部侍郎上奏云與
胥吏無别非所以示觀瞻乞與賜服人同佩魚從之然
既許其佩魚袋則當改其銜為借紫金魚袋借緋魚袋
今尚仍舊銜此有司失於申明也詔化基之孫舉元之
子終工部尚書享年七十九
舊制縣尉捕盗無改官者乾徳六年三月庚寅詔尉逐
賊被傷全火賜緋三分之二者減三選加三階五分之
二者減二選加二階三分之一者減一選加一階縣令
獲全火陞朝人改服色餘如尉賞身死者録用的親子
弟又詔捕寇立定日限已罹限外之責而終能獲賊者
與除其罰不得書為勞績賞罰非不重也若遽令改官
親民則過矣
今之司理參軍五代之馬步軍都虞候判官也以牙校
為之州鎮專殺而司獄事者輕視人命太祖皇帝開寶
六年七月壬子詔州府並置司寇參軍以新及第九經
五經及選人資序相當者充其後改為司理參軍
國初進士尚仍唐舊制每嵗多不過二三十人太平興
國二年太宗皇帝以郡縣闕官頗多放進士㡬五百人
比舊二十倍正月己巳宴新進士吕䝉正等於開寶寺
賜御製詩二首故事唱第之後醵錢於曲江為聞喜之
飲近代於名園佛廟至是官為供帳嵗以為常先是進
士參選方解褐衣緑是嵗錫宴後五日癸酉詔賜新進
士并諸科人緑袍靴笏自後以唱第日賜之惟賜袍笏
不復賜靴
世傳堂吏舊用士人吕夷簡改用吏人非也太祖皇帝
以堂吏擅中書事權多為奸贓開寶六年四月癸巳詔
流内銓於前任令録判司簿尉選諳練公事一十五人
補堂後官三年一替令録除陞朝官餘上縣五月庚辰
以姜寅亮任能夏徳崇孔崇煦為之此太祖開基立國
之宏規也不特此爾寇準為宰相刑部大理寺三司法
直副法直官舊例以令史遷補準悉用士人景徳二年
三月詔銓司選流内官一任三考無遺闕者引對試㫁
案授之盖仰體太祖謹重堂後官之意而推廣之也然
改制之初不能一掃而清之新舊雜用士大夫恥與為
伍又三年為任人无固志舊吏長子孫為世業一齊不
勝衆楚之咻太祖皇帝美意數傳之後寂然無聞是可
恨也
逺方寒士預鄉薦欲試禮部假丐不可得則寜寄舉不
試良為可念謹按開寶二年十月丁亥詔西川山南荆
湖等道所薦舉人並給來往公劵令樞宻院定例施行
盖自初起程以至還鄉費皆給於公家如是而挾商旅
干闗節繩之以法彼亦何辭今不復聞舉此法矣
前代郵置皆役民為之自兵農既分軍制大異於古而
郵亭役兵如故太祖即位之始即革此弊建隆二年五
月詔諸道州府以軍卒代百姓為遞夫其後特置遞卒
優其廩給遂為定制
五季武夫悍卒以軍功進秩為節度使者不可數計而
班在卿監之下太祖皇帝以節度使受禪遂重其選陞
其班於六曹侍郎之上此建隆三年三月壬午詔書也
故恩數同執政官而除拜鎖院宣麻尤異焉非宗室近
屬外戚國壻年勞乆次不得為此官此外則殿帥而已
前宰執亦時有除拜者崇寜以來始有濫恩其後宦者
皆得為之殊失太祖改制之本㫖矣
前代賜時服惟將相翰林學士至諸軍大校而止建隆
三年太祖皇帝謂宰相曰時服不賜百官甚無謂也宜
並賜之乃以冬十月乙酉朔賜文武常參官時服自後
遂為定制
唐制為刺史者並借緋太平興國二年二月戊戌詔常
參官知節鎮並借紫防禦團練刺史州借緋候回日依
舊服色其服緋人任諸州亦借紫惟軍壘則否
國初假試官乃以恩澤補授不理選限太宗皇帝即位
牧伯皆遣子弟奉方物為賀悉以試七選吏部南曹赴
調引對始授以官自後假試方得齒仕版矣
太祖皇帝以趙普専權欲置副貳以防察之問陶穀以
下丞相一等有何官榖以參知政事參知機務對乾徳
二年四月乙丑乃以薛居正吕餘慶為參知政事不押
班不知印不升政事堂曽不思唐朝宰相名色最多若
僕射若内史若納言若參預朝政若同二同三品其為
相則均也而為同平章事乃資厯之最淺者自天寶之
亂多以資淺者為之而此名一定不易矣穀以儒學見
重於太祖而不考前代典故如此此官之設㡬於宰相
之屬其後至道元年四月戊子更制令升政事堂知印
押班一同宰相仍合班為一其後為相者漸多而參政
之權漸輕不得有所可否矣官制未改之前凡宰執官
自為一班獨出百官之上雖前宰相以宫師致仕者皆
不得與宰執官齒乾徳元年太祖因朝㑹見太子師侯
益等班次在下乃以閏十二月丙子降詔凡一品致仕
曽帶平章事者朝㑹綴中書門下班自後禮絶百僚矣
先是選人不給印紙遇任滿給公憑到選以攷功過往
往於已給之後時有更易不足取信太平興國二年正
月壬申詔曰今後州府録曹縣令簿尉吏部南曹並給
印紙厯子外給公憑者罷之自此奔競巧求者不得以
公憑營私更易改給矣
唐末藩鎮諸州聴命帥府如臣之事君雖或因朝命除
授而事無巨細皆取決於帥與朝廷㡬於相忘太平興
國二年三月右拾遺李翰極言其弊太宗皇帝始詔藩
鎮諸州直𨽻京師長吏自得奏事而後天下大權盡歸
人主潛消藩鎮跋扈之心今長吏初除替滿奏事自此
始也
舊制品官服緋紫皆以品格故選人乆次多服緋紫京
朝遷轉之速者反多服緑太平興國六年十一月冬至
郊祀赦文令常參官衣緋緑二十年於吏部投狀具履
厯以聞始以實厯後以應格者少改用蒞事日為始遂
為定制
舊制中書舎人諫議大夫權侍郎並服黒帶佩金魚霍
端友為中書舎人奏事徽宗皇帝顧其帶問云何以無
别於庶官端友奏非金玊無用紅鞓者乃詔四品從官
改服紅鞓黒犀帶佩金魚今武臣大使臣以上紅鞓不
知何所從始也
國初士庶所服革帶未有定制大抵貴者以金賤者以
銀冨者尚侈貧者尚儉太平興國七年正月壬寅詔三
品以上銙以玉四品以金五品六品銀銙金塗七品以
上并未嘗參官并内職武官以銀上所特賜不拘此令
八品九品以黒銀今世所謂藥㸃烏銀是也流外官工
商士人庶人以鐵角二色其金荔枝銙非三品以上不
許服太宗特新此銙其品式無傳焉其後毬文笏頭御
仙又出於太宗特製以别貴賤而荔枝反為御仙之次
雖非從官特賜皆許服初品京官特賜帶者即服紫矣
鞍轡之别亦始於太宗時太平興國七年正月詔常參
官銀裝鞍絲絛六品以下不得鬧裝仍不得用刺繡金
皮飾韉未仕者烏漆素鞍則是一命以上皆可以銀裝
鞍也近嵗惟郡太守猶存銀裝絲絛之制此外無敢用
者若烏漆則庶人通用而鞍皮之巧無所不至其用素
鞍者鮮矣
國初仍唐舊制有官者服皂袍無官者白袍庶人布袍
而紫帷施於朝服非朝服而用紫者有禁然所謂紫者
乃赤紫今所服紫謂之黒紫以為妖其禁尤嚴故太平
興國七年詔曰中外官并貢舉人或於緋緑白袍者私
自以紫於衣服者禁之止許白袍或皂袍至端拱二年
忽詔士庶皆許服紫所在不得禁止而黒紫之禁則申
嚴於仁宗之時今北人之服乃是國初申嚴之制此理
所不可曉也
太祖皇帝收藩鎮之權雖大藩府不敢臣屬其下使之
拜伏於庭而為小官者亦漸有陵慢其上之意咸平五
年五月壬戌知開封府寇準極陳其不可乃詔開封府
左右軍巡使京官知司録諸曹參軍知畿縣見知府並
庭參設拜自後諸州選人並拜於庭故老泉上書亦嘗
言之不知此禮廢於何時
進士舊無免解之條咸平二年六月丙戌詔貢舉應三
舉人並免取解若三舉連中則是九年三舉不連中則
有二三十年者不若限以十八年之為均平也若四舉
連中則亦罕有不為濫矣
國初士大夫往往乆任亦罕送迎小官到罷多芒履䇿
杖以行婦女乗驢已為過矣不幸丁憂解官多流落不
能歸咸平二年三月甲戌詔川峽廣南福建路官丁憂
不得離任聖主端居九重而思慮至此則從宦逺方者
不至於畏憚而不敢往祖宗仁厚之澤大抵如此其後
以川峽距京師不甚逺至景徳二年三月復聽川峽官
丁憂惟長吏奏裁
尉職警盗村鄉爭鬭憚經州縣者多投尉司尉司因此
置獄拷掠之苦往往非法咸平元年十月己丑有詔申
警悉毁撤之詞訴悉歸之縣盖後生初任未厯民事輕
於用刑縣令權輕不能制伏民受其殃此令一行至今
無敢犯者
銓曹吏人奸弊最甚掌銓者雖聰明過人皆不能出真
宗朝有以為言者咸平三年十二月丁未詔選判司簿
尉充吏部流内銓南曹主事所以重士大夫之選其視
待流外者霄壤不侔矣
　
　
　
　
　
　
　
　
　
　
　
　
　
　
　
　燕翼詒謀録卷一
欽定四庫全書
　燕翼詒謀録卷二
　　　　　　　　　　　　　宋　王栐　撰
國初三嵗郊祀士大夫皆遷秩真宗即位孫何力陳其
濫乞罷遷秩之例仍命有司考其殿最臨軒黜陟咸平
四年四月方頒行自後士大夫循轉頗艱
國初進士科場尚寛禮闈與州郡不異景徳二年七月
甲戌禮部貢院言舉人除書案外不許將茶厨蠟燭等
入除官韻外不得懷挾書䇿犯者扶出殿一舉其申嚴
誠是也而元豐貢院之火死者甚衆則是法不行也又
試場所問本經義疏不過記出處而已如吕申公試卷
問子謂子産有君子之道四焉所謂四者何也荅曰對
其行已也恭其事上也敬其養民也恵其使民也義謹
對試卷不謄録而考官批於界行之上能記則曰通不
記則曰不十問之中四通則合格矣其誤記者亦只書
曰不而全不能記答曰對未審謹對雖已封彌而兼采
譽望猶在觀其字畫可以占其為人而士之應舉者知
勉於小學亦所以誘人為善也自謄録之法行而字畫
之繆或假手於人者肆行不忌人才日益卑下矣行卷
之禮人自激昻以求當路之知其無文無行鄉閭所不
齒亦不敢妄意於科舉使古意尚存則如章子厚者豈
容其應進士舉乎
舊制進士首選同唱第人皆自備錢為鞍馬費而京師
遊手之民亦自以鞍馬候於禁門外雖號廷魁與衆無
以異也大中祥符八年二月戊申詔進士第一人金吾
司差七人導從兩節前引始與同列特異矣
進士考試差官屬之轉運使惟許本路差官大中祥符
八年二月乙夘詔本路闕人即報鄰路差
納粟補官國初無天禧元年四月登州年平縣學究鄭
巽出粟五千六百石賑饑乞補第巽不從晁迥李維上
言乞特從之以勸來者豐稔即止詔補三班借職(今承/信郎)
自後援巽例以請者皆從之然州縣官不許接坐止令
庭參熈寜元年八月詔給將作監主簿齋郎助教牒募
民實粟於邊此古人募民實粟塞下遺意也因記淳熈
間詔以旱故募出粟拯民二干石補初品官而龍舒一
郡應格者數人郡以姓名來上孝宗皇帝疑而不與仲
父軒山先生力諫以為失信於人恐自後歉嵗無應募
者孝宗亟從之已而應募者衆
舊制朝臣監司因事謫官多為監當雖在貶所猶以前
任舉官言者以為無以示貶抑之意天禧元年五月壬
戌始制因罪監當不得舉官充知縣朝臣不得舉本州
幕職官前朝貶謫雖重叙用亦驟未聞其黜免而置之
閒地也王安石一時私意貽害無窮罪不勝誅國猶為
其所誤而况士大夫乎
國初士大夫俸入甚微薄尉月給三貫五百七十而已
縣令不滿十千而三之二又復折支茶鹽酒等所入能
㡬何所幸物價甚廉粗給妻孥未至凍餒然艱窘甚矣
景徳三年五月丙辰詔赤畿知縣已令擇人俸給宜優
自今兩赤縣月支見錢二十五千米麥共七斛畿縣七
千户以上朝官二十千六斛京官二十千五斛五千户
以上朝官二十千五斛京官十八千四斛三千户以上
朝官十八千京官十五千米麥四斛三千户以下京官
錢十二千米麥三斛是時已為特異之恩至四年九月
壬申詔曰並建庶官以釐庶務宜少豐於請給以各勵
於廉隅自今文武官月請折支並給見錢六分外任給
四分而恵均覃四海矣
舊制士人與編氓等大中祥符五年二月詔貢舉人曽
預省試公罪聽收贖而所贖止於公罪徒其後私罪杖
亦許贖論
唐朝職掌因五季之亂遂至錯亂或廢不舉給事中掌
封駮不可一日無皇朝淳化四年太宗皇帝推考廢職
始於唐末乃命魏庠柴成務同知給事中未㡬𨽻銀臺
通進司為封駮司真宗咸平四年七月吏部侍郎知封
駮司陳恕乞鑄印命取門下印用之因改其名為門下
封駮司
國初五品以上任子有陳乞攝太祝者雖班初品選人
下然不一二年經營巧求即同正員是與侍從奏補無
以異也至道二年四月乙未太宗皇帝深懲其弊乃詔
五品以上任子悉同學究出身不許攝太祝自後京選
判然巧求者無所容其奸
應伎術官不得與士大夫齒賤之也至道二年正月申
嚴其禁雖見任京朝遇慶澤只加勲階不得擬常參官
此與書學畫學筭學律學並列於文武兩學者異矣
王師初下廣南北人畏瘴厲無敢往者雖武臣亦憚之
後有武臣自廣南替回陳乞免短使者銓部以聞大中
祥符八年七月辛亥始詔三班使臣任廣南差遣替回
並免短使遂以為制
祖宗立國之初崇尚儉素金銀為服用者鮮士大夫罕
以侈靡相勝故公卿以清節為髙而金銀之價甚賤至
東封西祀天書降天神現而侈費寖廣公卿士大夫是
則是傚而金銀之價亦從而増故大中祥符八年十一
月乙已真宗皇帝覽三司奏乏銀支用問輔臣曰咸平
中銀兩八百金兩五千今何増踊如此然不知是時其
價若干也盖上以為重則下競趨之求之者多則價不
得不踊咸平距祥符十數年間世變已如此况承平日
乆侈費益甚沿襲至於宣政之間乎是宜價日増而未
已也
國初沿江置務收茶名曰榷貨務給賣客旅如鹽貨然
人不以為便淳化四年二月癸亥詔廢沿江八處應茶
商並許於出茶處市之未㡬有司恐課額有虧復請於
上六月戊戌詔復舊制六飛南渡後官不能運致茶貨
而榷貨務只賣茶引矣
皇朝吏銓不曰尚書吏部而曰考課院其上著京朝官
幕職州縣官以别之淳化四年二月丙戌詔改考課京
朝官院為審官院考課幕職州縣官院為考課院而總
謂之流内銓云
唐有理匭使五代以來無聞太宗皇帝淳化三年五月
辛亥詔置理檢司以錢若水領之其後改曰登聞院又
置鼓於禁門外以達下情名曰鼓司真宗景徳四年五
月戊申詔改鼓司為登聞鼓院登聞院為檢院應上書人
並詣鼓院如本院不行則詣檢院以朝官判之判院之名始於此
大理寺奏案刑部審覆奏而行之太宗皇帝慮刑部大
理寺吏舞文巧詆特置審刑院於禁中以李昌齡為之
中覆下丞相必又以聞始論決淳化二年八月已夘詔
行之謹重人命如此自官制改并歸刑部不復有中覆
矣
唐百官入閤有待制次對官徳宗興元中日令常參官
三兩人奏事後唐天成中廢待制次對官五日一次内
殿百官轉對長興二年停晉天福七年復漢乾祐二年
陶穀奏罷之淳化二年十一月丙申太宗皇帝再復舊
制詔百官次對每日兩次
諸州貢士國初未有限制來者日増淳化三年正月丙
午太宗命諸道貢舉人悉入對崇政殿凡萬七千三百
人時承平未乆也不知其後極盛之時其數又㡬倍也
世有惡少無賴之人肆凶不逞小則賭博大則屠牛馬
銷銅錢公行不忌其輸錢無以償則為穿窬若黨類頗
多則為刼盗縱火行奸殺人不防其微必為大患淳化
二年閏二月己丑詔相聚蒲博開櫃坊屠牛馬驢狗以
食私銷銅錢為器用並令開封府嚴戒坊市捕之犯者
定行處斬引匿不以聞與同罪所以塞禍亂之源驅斯
民納之善也其後刑名寖輕而法不足以懲姦犯之者
衆嘗怪近世士大夫莅官視此三者為不急之務知而
不問者十常七八因訴到官有不為受理者是開盗賊
之門也毋乃不思之甚乎
皇朝以孝治天下篤厚人倫子之出繼他位者得封贈
其本生父母此前所未聞也李昉為宰相上言臣叔父
超故任工部郎中集賢殿學士叔母謝氏故陳留郡君
是臣本生父母臣不報罔極之恩為名教罪人今郊祀
覃恩望與追榮太宗皇帝嘉之淳化四年二月乙丑詔
贈超為太子太師謝氏鄭國太夫人然此猶因昉有請
而從之也至真宗天禧元年八月辛未詔文武陞朝官
父不在無嫡母繼母者許叙封本生父母則四海之内
均沾寵恵雖於古禮違悖亦忠厚之至也
士大夫之家不幸出妻為之子者非其親生猶可不服
苟其所親生而視之恝然則非人類矣張永徳父穎先
娶馬氏生永徳為穎所出永徳知鄧州於州廨作二堂
左繼母劉氏居之右馬氏居之不敢以出母加於繼母
永徳事二母如一人無間言時大臣母妻皆得入謁劉
氏存日馬不敢同入禁中劉氏卒馬始得入謁太宗勞
問嘉歎封莒國太夫人此可為人子事出母之法仁宗
景祐三年九月集賢校理郭稹乞為嫁母服詔兩制御
史太常寺禮院議詔自今並許解官申心䘮
前代名賢之後累聖褒表最顯著有四人一曰狄梁公仁傑二曰
張曲江公九齡三曰段太尉秀實四曰郭汾陽王子儀
真宗景徳三年正月丙戌張公九世孫元吉詣闕獻明
皇墨跡井張公寫真告身詔以為韶州文學大中祥符
四年八月丙辰以段公孫亮為三班借職仁宗天聖六
年七月張公九世孫錫又以公告身并明皇批答來獻
補試國子四門助教慶厯三年三月壬辰詔以狄公孫
華州明法狄國賓為本州助教四年正月丙戌以郭公
裔孫元亨為永興軍助教元豐五年四月復以段公八
世孫文酉為隴州助教復其家國家非靳一命於先賢
也謹惜名器雖賢者猶爾况䙝用之乎
咸平景徳以後粉飾太平服用寖侈不惟士大夫之家
崇尚不已市井閭里以華靡相勝議者病之大中祥符
元年二月詔金箔金銀線貼金鎖金間金蹙金線裝貼
什器土木玩之物並行禁㫁非命婦不得以金為首飾
許人糾告並以違制論寺觀飾塑像者齎金銀并工價
就文思院換易四年六月又詔宫院苑囿等止用丹白
裝飾不得用五綵皇親士庶之家亦不得用春旛勝除
宣賜外許用綾絹不得用羅諸般花用通草不得用縑
帛八年三月庚子又詔自中宫以下衣服並不得以金
為飾應銷金貼金縷金間金戭金圈金解金剔金撚金
陷金明金泥金榜金背金影金闌金盤金織金金線皆
不許造然上之所好終不可得而絶也仁宗繼統以儉
樸躬行於慶厯二年五月戊辰申嚴其禁上自宫掖悉
皆屏絶臣庶之家犯者必置於法然議者猶有憾以為
有未至焉自是而後此意泯矣
真宗皇帝東封西祀思顯先烈大中祥符七年正月乙
夘詔陞應天府為南京建行宫正殿以歸徳為名以聖
祖殿為鴻慶宫奉太祖太宗像侍立於聖祖之旁其後
遂開髙宗皇帝中興之祥殆非偶然者
僧徒奸狡雖人主之前敢為欺罔江東有僧詣闕乞脩
天臺國清寺且言如寺成願焚身以報太宗從之命中
使衛紹欽督役戒之曰了事了來紹欽即與俱往不日
告成紹欽積薪如山驅使入火僧哀鳴乞回闕下靣謝
皇帝而後自焚紹欽怒以义义入烈焰僧宛轉悲號而
絶歸奏太宗曰臣已了事太宗頷之苟非就焚太宗必
以欺罔戮之於市矣
黄冠之教始於漢張陵故皆有妻孥雖居宫觀而嫁娶
生子與俗人不異奉其教而誦經則曰道士不奉其教
不誦經惟假其冠服則曰寄褐皆游惰無所業者亦有
凶嵗無所給食假寄褐之名挈家以入者大抵主首之
親故也太祖皇帝深疾之開寶五年閏二月戊午詔曰
末俗竊服冠裳號為寄褐雜居宫觀者一切禁㫁道士
不得畜養妻孥已有家者退出外居止今後不許私度
須本師知觀同詣長吏陳牒給公憑違者捕繋抵罪自
是宫觀不許停著婦女亦無寄食者矣而黄冠之兄弟
父子孫姪猶依憑以居不肯去也名曰親屬大中祥符
二年二月庚子真宗皇帝詔道士不得以親屬住宫觀
犯者嚴懲之自後始與僧同其禁約矣
國忌行香本非舊制真宗皇帝大中祥符二年九月丁
亥詔曰宣祖昭武皇帝昭憲皇后自今忌前一日不坐
羣臣進名奉慰寺觀行香禁屠廢務著於令自後太祖
太宗忌亦援此例累朝因之今惟存行香而已進名奉
慰乆已不有亦不禁屠雙忌則休務單忌亦不廢務矣
太祖征李重進還以御營建寺所御之榻存焉後僧徒
共建一殿申嚴崇奉名彰武殿且請降御容使民庶瞻
仰真宗皇帝命翰林畫工圗寫嚴衛而往仍賜供具景
徳二年八月癸已命中使前往奉安遇朔望州郡率官
僚朝禮六飛南度蕩為煨燼後雖建殿不復奏請御容
姑存遺跡而已
太宗皇帝命内侍裴愈與山隂縣令李易直訪王羲之
蘭亭舊跡其流杯脩禊處在越州僧子謙因請建寺於
舊跡以蔵御札至道二年二月壬辰詔從子謙之請賜
寺名天章仍以御書賜之
東京相國寺乃瓦市也僧房散處而中庭兩廡可容萬
人凡商旅交易皆萃其中四方趨京師以貨物求售轉
售他物者必由於此太宗皇帝至道二年命重建三門
為樓其上甚雄宸墨親填書金字額曰大相國寺五月
壬寅賜之
僧寺戒壇尼受戒混淆其中因以為姦太祖皇帝尤惡
之開寶五年二月丁丑詔曰僧尼無間實紊教法應尼
合度者只許於本寺起壇受戒令尼大徳主之如違重
置其罪許人告則是尼受戒不須入戒壇各就其本寺
也近世僧戒壇中公然招誘新尼受戒其不至者反誣
以違法尼亦不知法令本以禁僧也亦信以為然官司
宜申明禁止之
萬夀觀本玉清昭應宫也宫為火所焚惟長生崇夀殿
存殿有三像聖祖真宗各用金五千兩餘昊天玉皇上
帝用銀五千餘兩仁宗天聖七年詔玉清昭應宫更不
復脩以殿為萬夀觀盖明肅太后尚有脩營之意宰臣
猶帶使領至是始去之示不復脩營也
真宗皇帝朝盛禮縟儀婁舉費金最多金價因此頓長
人以為病仁宗明道二年正月癸未詔冊寶法物凡用
金者並改用銀而以金塗之自此十省其九至今惟寶
用金餘皆金塗也
　
　
　
　
　
　
　
　
　
　
　
　
　燕翼詒謀録卷二
欽定四庫全書
　燕翼詒謀録卷三
　　　　　　　　　　　　　宋　王栐　撰
太宗皇帝以海内混一四方無虞乃於江南置太平軍
江北置無為軍取太平無為之義太平後改為州無為
之建在淳化四年十二月戊戌至大中祥符二年建軍
方十有六年災異變怪忽發八月中有青蛇長數丈出
郡治十六日風雨林木城門營壘盡壞壓死千餘人夜
三鼓方止九月乙亥奏至真宗皇帝亟命中使張景宣
馳驛恤視民壞屋者無出來年夏租壓死者家賜米一
斛無主及貧乏者官收瘞之令長吏就宫觀精䖍設醮
為民祈福是時方尚祥瑞宰相甚怒加譴郡守真宗不
從其後守臣懲艾於五年三月壬午奏甘露降桐樹七
年七月庚寅奏聖祖殿叢竹内獲毛屨二以為聖祖降
九年四月奏瑞氣覆巢湖畫圗來上皆奉承上意也洎
至皇祐三年仁宗皇帝在位三十年矣六月丁亥守臣
茹孝標奏城内小山生芝三百五十本悉以上進改名
其山曰紫芝山蕞爾一培塿不應一時所産若是之多
也上怒曰朕以豐年為瑞賢臣為寶草木蟲魚之異烏
足尚哉茹孝標與免罪戒州縣自今無得以聞大哉王
言足以警臣子之進諛者矣
虞書載簫韶九成鳯凰來儀三代以後無傳焉惟漢宣
帝時嘗見史不載其形狀如何真宗景徳元年五月七
日午時白州有鳯凰三自南入城衆禽周遶至萬嵗寺
前樓髙木上身如龍長九尺髙五尺其文五色冠如金
盞至申時飛向北去遂不復見州畫圗來上是時天下
承平日乆可謂治世宜其覽徳輝而下也若麟惟先聖
識之漢武獲一角獸當時以為麟太史公不以為然也
太平興國九年十月癸已嵐州獻獸一角似鹿無斑角
端有肉性馴善詔羣臣參驗徐鉉滕中正王佑等上奏
曰麟也宰相宋琪等賀
官𣙜酒酤其來乆矣太宗皇帝深恐病民淳化五年三
月戊申詔曰天下酒𣙜先遣使者監筦宜募民掌之減
常課之十二使其易辦吏勿復預盖民自鬻則取利輕
吉凶聚集人易得酒則有為生之樂官無譏察警捕之
勞而課額一定無敢違欠公私兩便然所入無贏餘官
吏所不便也新法既行悉歸於公上散青苗錢於設㕔
而置酒肆於譙門民持錢而出者誘之使飲十費其二
三矣又恐其不顧也則命娼女坐肆作樂以蠱惑之小
民無知爭競鬭毆官不能禁則又差兵官列枷杖以彈
壓之名曰設法賣酒此設法之名所由始也太宗之愛
民寜損上以益下新法惟剥下奉上而且誘民為惡陷
民於罪豈為民父母之意乎今官賣酒用妓樂如故無
復彈壓之制而設法之名不改州縣間無一肯釐正之
者何耶
江南李主佞佛度人為僧不可數計太祖既下江南重
行沙汰其數尚多太宗乃為之禁至道元年六月己丑
詔江南兩浙福建等處諸州僧三百人嵗度一人尼百
人嵗度一人自昔嵗度僧道惟試經且因寺之大小立
額如進士應舉然雖奸猾多竄身其中而庸蠢之甚者
無所容自朝廷立價鬻度牒而僕厮下流皆得為之不
勝其濫矣
州長吏不親監決中唐以來為然遇引㫁皆牙校監決
於門外太宗恤刑慮有寃濫至道元年六月己亥詔諸
州長吏凡決徒罪並須親臨因太常博士王杕有請也
今州郡杖罪悉委職幕官而徒罪必自監決帥府則以
徒罪委通判聖朝謹嚴於用刑盖以人命為重也
䘮家命僧道誦經設齋作醮作佛事曰資㝠福也出𦵏
用以導引此何義耶至於鐃鈸乃樂器也北俗燕樂則
撃之而可用於䘮柩乎世俗無知至用鼓吹作樂又何
忍也開寶三年十月甲午詔開封府禁止士庶之家䘮
𦵏不得用僧道威儀前引太平興國六年又禁送𦵏不
得用樂庶人不得用方相魌頭今犯此禁者所在皆是
也祖宗於移風易俗留意如此惜乎州縣間不能舉行
之也
江南李唐舊用鐵錢盖因韓熈載建議以鐵錢六權銅
錢四然銅鐵之價相去甚逺不可强也江南末年鐵錢
十僅直銅錢一江南平民間不肯行用轉運使樊若水
請廢之太平興國二年二月詔官收民間鐵錢鑄為農
器以給江北流民之歸附者於是江南鐵錢盡矣然川
蜀陜西用之如故川蜀每鐵錢一貫重二十五斤銅錢
一當十三小民鎔為器用賣錢二千於是官錢皆為小
民盗銷不可禁止大中祥符七年知益州凌䇿請改鑄
每貫重十二斤銅錢一當十民間無鉟銷之利不復為
矣慶厯初知商州皮仲容議采洛南紅崖虢州青水銅
置阜民朱陽二監鑄大錢一可當小錢三以之當十民
間趨利盗鑄不已至八年張方平宋祁議以為當更乃
詔改銅錢當十先是慶厯元年十一月詔江饒池三州
鑄鐵錢一百萬貫助陜西經費所積尤多錢重民苦之
至是併罷鑄鐵錢其患方息
舊制命官鎖㕔應舉先於所屬選官考試所業方聽取
解至禮部程文紕繆勒停不合格者贖銅永不得應舉
中格庭對唱第日仍降甲盖期待任子者甚厚非比寒
士也雖欲假手其可得乎故當時由此塗出者皆為文
人仁宗欲開誘進之路天聖四年六月辛未詔免舉所
業下第人免責罰仍許再應舉景祐元年復詔鎖㕔人
不合格除其罪以試者尚少而申明之也然自是任子
心無所憚雖實無才能者亦求試矣
國朝故事三元張燈太祖乾徳五年正月甲辰詔曰上
元張燈舊止三夜今朝廷無事區宇乂安方當年穀之
豐登宜縱士民之行樂其令開封府更放十七十八兩
夜燈後遂為例太宗淳化元年六月丙午詔罷中元下
元張燈官雖廢之而私家猶有私自張燈者余曩仕山
陽中元下元酒務張燈賣酒豈北方遺俗猶有存者耶
北俗遇月三七日不食酒肉盖重道教之故而七夕改
用六日太平興國三年七月乙酉詔曰七夕佳辰近代
多用六日宜以七日為七夕頒行天下盖方其改用六
日之時始於朝廷故釐正之自朝廷始
月令開氷獻羔在仲春之月五季之亂訛舛至用四月
淳化三年三月己未詔改正之
祖宗留意民事丁寜戒飭雖州縣小官未嘗少怠太平
興國八年三月丁未詔應京朝官受任於外并州縣幕
職官朝辭并於閤門宣㫖戒朂以其詞著之坐右不知
此制廢於何時苟州縣小官亦䝉皇恩寵綏決知自重
思所以稱上意不敢自暴自棄矣惜無能舉行之者也
承平時闕多員少士大夫注擬必求須次者以自便盖
王事鞅掌乆勞於外乍還鄉里展掃墳墓聚㑹親族料
理生産作業勢使之然甚而違年繩以三尺不能禁也
淳化二年正月己丑詔京朝官釐務於外者受詔後給
假一月澣濯所在州府以赴上日聞違者有罪其後進
士既多任子亦衆故東坡進䇿有一官三人共之之説
以為居者一人去者一人而伺之者又一人莅官之日
少閒居之日長而士大夫至於冒法况今一官而五六
人共之耶
雍熈三年九月癸未詔知州通判幕職州縣官秩滿至
京師於法書内試問如全不知者量加殿罰所以闗防
檢察癃老昏繆疾病之人也今知州到闕必須奏事通
判而下不復舉行殊失祖宗謹重州縣勤恤民瘼之意
豈非不才者多惡其害已而不欲舉行之乎
漢天子印符曰璽後世因其名不改國初御前之印書
詔之印天子合同之印其名不正雍熈三年十月丙午
並改為寶别鑄用之皇祐五年仁宗以奉宸庫有美玉
廣尺厚半之命製為鎮國神寶宰臣龐籍篆文劉沆書
牌哲宗元符元年咸陽民段義獻玉璽云紹聖三年河
南鄉脩造家舎掘得之色緑如藍文曰受命于天既夀
永昌其背螭紐五盤詔蔡京等議之咸以為真秦璽也
詔仍舊為傳國璽徽宗大觀元年詔求美玉製八寶以
易六璽十一月壬戌詔曰永惟受命之符宜有一代之
制而尚循秦舊六璽之用自天申命地不愛寶獲全玊
於異域得妙工於編氓八寶既成夐無前比可以來年
正月朔日御大慶殿恭受八寶是舉恩數特厚政和七
年九月辛已又製定命寶範圍天地幽贊神明保合太
和萬夀無疆為文廣九寸號九寶二聖北狩寶淪異域
髙宗皇帝復掣八寶循大觀舊規也
大中祥符八年二月丁酉值仁宗皇帝誕生之日真宗
皇帝喜甚宰臣以下稱賀宫中出包子以賜臣下其中
皆金珠也是年仁宗方就學天生聖人得於夢兆方五
嵗聖質已異常人故均福臣下者特異
真宗時開封府洎京畿縣受納綿多取出剰訖事悉掊
其餘均賜官吏而官吏無厭愈更多取嵗増不已景徳
三年六月壬辰詔悉蠲之官吏所賜以官錢給其直
國初吏人皆士大夫子弟不能自立者忍恥為之犯罪
許用䕃贖吏有所恃敢於為奸天聖七年三月乙丑三
司吏母士安犯罪用祖令孫䕃詔特決之仍詔今後吏
人犯罪並不用䕃又詔吏人投募責狀在身無䕃贖方
聴入役苟吏可用䕃則是仕宦不如為吏也誘不肖子
弟為惡莫此為甚禁之誠急務不可緩也
舊制京朝官實厯知縣三任入同判同判實厯三任入
知州天聖六年七月己亥詔自今任内有五人同罪奏
舉減一任同判後改為通判至今因之各以兩任四考
闗陞
審官院定差知州軍並以資厯不容超越資厯當得不
容不與天聖七年九月辛巳詔審官院定差並申中書
引上審視若懦庸老疾不任事者罷之今都堂審察其
遺意也
國初奏薦之制甚寛不拘服屬逺近天聖四年始詔臣
僚奏薦子弟須言服紀不許奏無服之親冒奏者不以
赦原其後又以服屬之親疎為奏官之髙下可謂良法
乾興元年仁宗皇帝登寶位八月令學士院試諸州進
奉賀登位人曽舉進士試大理評事曽舉諸科試祕書
省正字餘試校書郎不願試人太廟齋郎凡四等試大
理評事元豐為假承事郎今為通仕郎出官從事郎試
祕書省正字元豐為假承奉郎今為登仕郎出官迪功
郎太廟齋郎元豐未改今為將仕郎出官亦迪功郎其
後例補將仕郎惟宰執得登仕郎
大中祥符八年仁宗封夀春郡王以張士遜崔遵度為
友講學之所為資善堂此資善之名所由始也自後元
良就學所皆曰資善
五代諸侯跋扈枉法殺人主家得自殺其奴僕太祖建
國首禁臣下不得専殺至建隆三年三月己巳降詔郡
國㫁大辟録案朱書格律㫁詞收禁月日官典姓名以
聞取㫖行之自後生殺之權出於上矣然主家猶擅黥
奴僕之面以快其忿毒真宗咸平六年五月復詔士庶
之家奴僕有犯不得黥面盖重於戕人肌膚也祖宗謹
重用刑苟可以施忠厚者無所不用其至如詔太嵗三
元聖節不決死罪則淳化二年三月也令衆人自五月
一日至八月一日免則天聖四年四月辛未詔也列聖
相承莫敢不遵此所以祈天永命歟
祖宗舊制州郡公使庫錢酒専饋士大夫入京往來與
之官罷任旅費所饋之厚薄隨其官品之髙下妻孥之
多寡此損有餘補不足周急不繼冨之意也其講睦鄰
之好不過以酒相遺彼此交易復還公帑苟私用之則
有刑矣治平元年知鳯翔府陳希亮自首曽以鄰州公
使酒私用貶太常少卿分司西京乃申嚴其禁公使酒
相遺不得私用並入公帑其後祖無擇坐以公使酒三
百小瓶遺親故自直學士謫授散官安置况他物乎故
先世所厯州郡得鄰郡酒皆歸之公帑換易答之一瓶
不敢自飲也
師傅保輔佐人主其名甚重非道尊徳重不可以居也
師導之教訓傅傅其徳義保保其身體如周召畢公之
於成王可以當是名矣漢之張禹孔光辱莫甚焉鄧禹
其庶㡬乎後世以為階官而序進之失其本㫖矣若皇
子加官而冠以師傅保之稱此何義也子雖賢而可為
父之師傅保乎况有年方孩幼即加是官者尤悖理矣
故英宗治平二年御史中丞賈黯力陳其非四月丙午
詔止加三公太尉司徒司空是也自此名正言順人無
得而議宣政以後至以師傅保加之宦豎其悖理尤甚
矣
選人改京朝官憚於作縣多厯閒慢比折知縣資序熈
寜十年二月戊子詔選人磨勘改京朝官須入知縣雖
不拘常制不得舉辟近世此禁寖弛凡改官人有出身
任教授無出身任簽判二考滿則赴部注破格通判矣
孝宗皇帝申嚴舊制仍以三年為任考第未足或有過
犯不得注通判至今遵行之
禮經女子出適以父母三年之䘮折而為二舅姑父母
皆為朞䘮太宗孝明皇后居昭憲太后之䘮齊衰三年
故乾徳二年判大理寺尹拙少卿薛允中等奏三年之
内几筵尚存夫居苫塊之中婦被綺羅之飾夫婦齊體
哀樂不同乞令舅姑之䘮婦從其夫齊斬三年於義為
稱十二月丁酉朔詔從之遂為定制
　
　
　
　
　
　
　
　
　
　
　
　
　
　燕翼詒謀録卷三
欽定四庫全書
　燕翼詒謀録卷四
　　　　　　　　　　　　　宋　王栐　撰
江南初下李後主朝京師其羣臣隨才任使公卿將相
多為小官惟任州縣官者仍舊至於服色例令服緑不
問官品髙下以示别於中國也太宗淳化元年正月戊
寅赦文應諸路偽授官先賜緋人止令服緑今並許仍
舊其先衣紫人任常參官亦許仍舊遂得與王朝官齒
矣
楊萬頃殺張審素審素二子瑝琇為父復仇殺萬頃張
九齡欲活之李林甫必欲殺之而二子竟伏大刑盖九
齡君子喜人為善林甫小人嫉人為善好惡不同故也
苟其父罪當死子不當報仇父死不以罪或非出上命
而為人所擠陷以死可不報乎審素之仇所當報也太
宗雍熈三年七月癸未京兆府鄠縣民甄婆兒報母仇
殺人詔決杖遣之惜乎瑝琇之不遇聖時明主也
歐陽脩少孤其叔父教之學既貴乞以一官回贈以報
其徳詔從之乃自員外郎贈郎中後世以為美談不知
又有先於脩者王曽為參知政事改葬叔太子中舎宗
元叔母嚴氏自言幼孤叔父母育之詔贈宗元工部員
外郎嚴氏懷仁縣太君
李遵朂本名朂崇矩之孫繼昌之子真宗朝尚長公主
御筆増為遵朂升為崇矩之子繼昌之弟自此為例實
亂人倫治平四年二月神宗皇帝手詔述英宗治命應
公主出降其夫不得升同父行盖英宗乆欲釐正以病
未果出命故神宗以遺命行可謂善述人之事矣
士大夫治小民之譽者縱小民妄訴雖虚妄灼然亦不
及坐甚而聽其驀越㡬於樓攬生事矣曽不思善良之
民畏官府如虎狼甘受屈抑不敢理雪而奸猾之民以
恐脇把持為生與吏囊橐視官府如私家肆行不忌士
大夫墮其計中為其所困殊不自覺良可歎也太祖皇
帝乾徳二年正月乙巳詔應論訴人不得驀越陳狀違
者科罪開基創業之初首念及此慮為善良害也真宗
咸平元年七月詔所訴虚妄好持人短長為鄉里害者
再犯徒三犯杖訖械送軍頭引見司苟能舉而行之庶
㡬妄訴者息矣
舊制朞䘮百日内妨試尊卑長幼同士人病之多入京
冒哀就同文試洎中選被人論訴不免坐罪天禧四年
二月壬申翰林學士承㫖晁迥上言諸州士人以朞制
妨試奔湊京轂請自今卑幼朞服不妨取解詔從之自
後冒哀求試者寡矣大凡人家尊長朞䘮多年髙者卑
幼朞䘮多年幼者免避卑幼則妨試亦鮮
國初宗室尚少𨽻宗正寺仁宗景祐三年以宗室衆多
特置大宗正司以皇兄寜江軍節度使允讓知大宗正
事仍詔自今於祖宗後各擇一人為之尚賢而不以齒
糾正違失凡宗室奏陳先委詳酌而後聞不得專達其
後又以宗室出居外州於西京置西外宗正司南京置
南外宗正司矣
今州縣義倉米始於仁宗時始集賢校理王琪嘗於景
祐中陳請乞每正稅二斗别輸一升領於轉運使遇水
旱振給有司㑹議不同而止慶厯元年九月琪申前議
上特詔行之至新法行又増作每一斗收一升然水旱
振給所賴為多行之日乆官吏視為公家之物遇振給
靳惜特甚殊失元立法之意
仁宗重臺諫之選景祐元年四月癸丑詔御史臺置殿
中侍御史監察御史裏行又詔舉三丞以上嘗厯知縣
人除御史裏行二年除御史又二年除三司開封判官
自清要而厯繁劇選任既重一時號稱得人明道元年
七月辛夘又以諫官無治所乃以門下省充諫院而别
創門下省於右掖門之西盖朝臣皆有入局之所獨諫
院無之故也
真宗欲以太宗配天於南郊而太祖之配不可改乃奉
太宗並配仁宗郊天又益以真宗則是以三帝配一上
帝矣嘉祐七年因楊畋力諫乃定以太宗配今南郊又
以祖宗並配矣
祖宗重堂後官更用士人其叙遷至員外郎者與外任
其後多不願出惟求子孫恩澤遂以為例英宗嘉祐八
年中書奏今後願留人雖許供職其諸房提㸃並須擇
才候職事脩舉方補如不職與堂除知州盖猶以士流
之故優之也新法既行増置宰屬而士流不復為堂後
官因是朘削舊制堂後官外任止於通判不得為知州
先是皇祐三年四月詔堂後官無得佩魚若士人選用
而至提㸃五房方許佩魚以示别也今雖非士人選用
皆佩之矣
先聖後嗣自先聖封文宣王而襲爵者稱文宣公文宣
諡號也諡號非子孫所可襲仁宗至和二年三月用太
常博士祖無擇議改為衍聖公盖取襲封之義
舊制婦人冠以漆紗為之而加以飾金銀珠翠采色裝
花初無定制仁宗時宫中以白角改造冠并梳冠之長
至三尺有等肩者梳至一尺議者以為妖仁宗亦惡其
侈皇祐元年十月詔禁中外不得以角為冠梳冠廣不
得過一尺長不得過四寸梳長不得過四寸終仁宗之
世無敢犯者其後侈靡之風盛行冠不特白角又易以
魚魫梳不特白角又易以象牙玳瑁矣
國朝武臣正任十年一遷官熈寜八年特詔駙馬都尉
七年一遷官仍著於令非獨示優亦所以杜其非理干
請也元豐六年二月癸未詔吏部七年磨勘更不取㫖
仁宗景祐元年四月癸酉詔以河南府學為西京國子
監置分司官其後南京北京皆援為之崇寜四年秋七
月丙午朔詔罷三京國子監官各置司業一員其眂京
具體而微矣
皇朝追襃先賢皆有所因仁宗景祐元年九月詔封扁
鵲為神應侯以上疾愈醫者許希有請也徽宗崇寜元
年二月封孔鯉泗水侯孔伋沂水侯崇先聖之嗣也六
月封伯夷為清恵侯叔齊為仁恵侯重節義之風也宣
和元年五月甲申封列禦寇沖虚觀妙真君莊周微妙
𤣥通真君尚虚無之教也然仁宗因醫者之請姑勉從
之伯魚子思之封以配享從例封也伯夷叔齊遜干乗
之國豈求身後虚名莊列物外人何羡真君之號不必
封可也
京師試於禮部者皆禱於二相廟二相者子游子夏也
子游為武城宰子夏聘列國不知何以得相之名也今
行都試禮部者皆禱於皮場廟皮場即皮剥所也建中
靖國元年六月傳聞皮場土地主瘍疾之不治者詔封
為靈貺侯今廟在萬夀觀之晨華館館與貢院為鄰不
知士人之禱始於何時館因何而置廟也
王安石創宫觀以處新法之異議者非泛施之士大夫
也其後朝臣以罪出者多差宫觀其初出令也則曰優
老元豐元年二月辛亥詔年六十者聴注差宫觀以三
十月為任無得過兩任其後不拘此令矣
元豐初詔檢正官檢詳官各以四員為額亦同都事録
事承㫖分房掌管其品秩尚卑政和更制品秩甚髙各置
一員通掌諸房權任甚重而所以擢用者不同或出於
人主親擢則宰執反憚之所請不敢不從出於宰臣進
擬則人主反疑之因是品位不進近世目宰屬樞屬官
為旋窩人不以為樂其人主親擢則又有跳出旋窩之
號頗恃以自矜矣
樞宻使拜罷與宰臣恩數等皇祐五年髙若訥為樞宻
使罷政仁宗惡其奸邪特令舎人草詞罷以示貶黜其
後皆以前宰臣為之皆帶平章事罷政宣麻如故而自
執政拜使者罷政不復宣麻踵若訥故事也
淮南轉運使舊有二員皆在楚州明道元年七月甲戌
詔徙一員於廬州南渡以後廢江淮發運使而治楚州
者移治真州治廬州者移治舒州其後又自舒州移治
無為軍矣
太廟齋郎後改為假將仕郎政和六年十一月詔假版
官行於衰亂之世不可循用改假承事郎為通仕郎假
承奉承務郎為登仕郎改舊通仕郎為從政郎舊登仕
郎為脩職郎假將仕郎去假字見任合改人并帶假人
但改正稱呼更不給告勑
舊貼職止於直祕閣直龍圗閣右文殿脩撰三等政和
六年九月手詔天下人才冨盛趨事赴功者衆不足以
待多士可増置直徽猷閣直顯謨閣直寶文閣直天章
閣祕閣脩撰集英殿脩撰凡九等中興以後又増敷文
煥章華文寶謨寶章五等矣等級既多遷轉亦易非舊
比也
今判部判寺判監判院之稱乃官制未改以前實稱今
加於實稱之上可謂重疊昔有判刑部判禮部判兵部
判工部惟户吏二部無之盖以流内銓三司使易其名
矣官名既正又加以判甚無謂也其他寺監亦然至於
登聞檢鼓院進奏院舊稱判政和五年言者謂官制之
改稱判者悉除去惟大宗正司以官尊者稱判其次為
知若六院不可復言判也遂詔悉改為監
今之右文殿脩撰舊為集賢殿脩撰政和六年四月奉
御筆集賢殿舊無此名祕書省殿以右文殿為名可改
為右文殿脩撰
今之宣教郎即昔之宣徳郎政和四年九月詔宣徳郎
與宣徳門名相犯可改為宣教郎見任人不别給告但
改稱呼
政和四年八月詔改端明殿學士為延康殿學士改樞
宻直學士為述古殿學士恩數品秩並依舊中興以後
端明復舊而述古與樞宻直皆廢矣
大夫之稱亞於卿而即官上應列宿文臣以為階官宜
也况其來自古初非創意立名故神宗正官名逺考古
制以大夫郎易職事舊稱為寄禄官若武臣横行正副
使之稱與承制崇班供奉侍禁奉職借職差使借差非
名之不正也政和乃悉易以大夫郎之稱此豈被堅執
銳馳驟弓馬者之所宜稱乎横行以十二階易十二階
猶之可也正副使各十九階並以八階易之無乃䡖䙝
名器之甚乎昔之超轉猶作九資則是副使四十五年
可轉不過四資是減四十五年為十六年矣祖宗多為
武臣等級責其邊功非有竒功殊勲無因超越故文臣
正郎員郎各止於三轉而武臣正使副使必各九轉聖
君宏模一旦壞於建議之臣使良法美意掃地無遺最
甚者稱謂不顧義理所在若文武官名一依元豐之制
則人無得而議矣
紹聖二年三月監察御史常安民言乞考祖宗用人之
制脩立權侍郎遷進法詔三省議之章惇因奏乞自起
居郎舎人侍御史帶脩撰除者滿三年取㫖自七寺卿
國子祭酒太常少卿祕書少監直龍圗閣除者滿二年
取㫖除脩撰與外任職事脩舉者再留二年取㫖除正
與外任除待制即才能為衆所推績效顯著朝廷特拔
擢者不拘此令詔從之且天子侍從之臣非有才能績
效而可冒居之乎信如其言殆如銓部注擬常調計資
厯嵗月者之為也是時雖出此令卒莫能行章惇之意
盖欲假此令以扼異已之人而不次超越者則曰人主
特拔擢也豈不愚哉
慶厯二年冨弼乞罷殿試止令尚書禮部奏名次第唱
名盖以廷試惟用詩賦士子多僥倖故也王堯臣梁適
皆狀元及第以為譏已正月辛巳方從弼之請癸未遽
從堯臣適之請復舊制
慶厯元年十一月郊祀赦文功臣不限品數賜私門立
㦸文武臣僚許立家廟已賜門㦸給官地修建此循唐
制也故有兄弟同居而各置門以列㦸者想是時必有
立㦸之人特近代此制不舉無能舉舊事以言者若家
廟則終不能行至皇祐二年十二月甲申朔復頒三品
以上家廟之制從宋庠之請也然一時議者欲令立廟
之子孫襲其封爵世降一等自國公而至封男凡五世
而封爵之卑者僅一二世或又疑襲封公爵惟三恪先
聖之後有之此制一行數世之後必多又子孫或初命
卑官不應襲公侯之爵議終不決竟尼不行是不詳考
前代之制也君子惜之
國朝自真宗時法令寖寛臣僚或以恩澤及所轉官為
子孫乞賜科名則召試而授之或乞親屬陞陟注超越
差遣自小官即為通判知州其降官降差遣亦援此陳
乞叙復大抵皆公卿大臣牽於人情而不可拒者積日
累月不可數計慶厯四年正月丙戌詔並禁止不得陳
乞
今縣邑門樓皆曰勑書樓淳化二年六月癸未詔曰近
降制勑決遣頗多或有釐革刑名申明制度多所散失
無以講求論報踰期有傷和氣自今州府監縣應所受
詔勑並蔵勑書樓咸著於籍受代批書印紙厯子違者
論罪則是勑書樓州縣皆有之也今州郡不聞有勑書
樓矣
唐有王㑹圗皇朝亦有四夷述職圗大中祥符八年九
月直史館張復上言乞纂朝貢諸國衣冠畫其形狀録
其風俗以備史官廣記從之是時外夷來朝者惟有髙
麗西夏注輦占城三佛齊而已不若唐之盛也
國初進奏官循五季舊例假官至御史大夫諸國既平
天下一統諸州各置進奏官専達京師多至百數混於
皂𨽻不復齒於衣冠之列真宗大中祥符二年三月戊
辰詔諸州進奏官十年以上補三班奉職每遇郊祀叙
補五人迄今為例
种放有别墅在終南山聚徒講學性嗜酒種秫自釀林
泉之景頗為幽勝真宗聞之欲幸其家而不果咸平六
年遣使畫圗以進六月已未召輔臣觀於龍圗閣再三
襃美放父翊嘗為吏部令史出官為長安簿放幼好學
長以古道自任奉母隠居於終南山之豹林谷自稱退
士作退士説數千字又號雲溪醉叟太宗朝屢召不起
張齊賢薦其節行可厲風俗真宗復遣中使召之起為
左司諫諫議大夫給事中力請還山從祀東封拜工部
侍郎終身不娶既卒朝廷録其姪世雍為同學究出身
唐人重於避諱國初此風尚在劉温叟以父名岳終身
不聴樂部曲避監臨家諱尤甚太宗雍熈二年六月辛
丑詔内外臣僚三代名諱止可行於已州縣長吏不得
出家諱新授官職有家諱者除三省御史臺五品文班
四品武班三品以上許準勑上言餘不在改請之限然
法令明載官稱犯髙曽祖父諱冒居者有罪則是與此
詔相反也豈非此詔既行之後人無廉恥習以成風故
又從而禁之耶
民間訴水旱舊無限制或秋而訴夏旱或冬而訴秋旱
往往於收割之後欺罔官吏無從覈實拒之則不可聽
之則難信故太宗淳化二年正月丁酉詔荆湖江淮二
浙四川嶺南管内州縣訴水旱夏以四月三十日秋以
八月三十日為限自此遂為定制
國初州郡官屬皆長吏自行奏辟姓名未聞於朝已先
莅職洎至命下則已莅月日皆為考任大抵皆其宗族
親戚也太宗雍熈四年八月乙未詔曰諸處奏薦多是
親黨既傷公道徒啓倖門今後如有員闕處當以狀聞
自後奏辟不敢私於親戚或犯此令者人得而指擿之
稍知所畏忌矣
唐制乗驛者給銀牌五代庶事草剏但樞宻院給牒太
平興國三年李飛雄偽作牒乗驛謀反禽捕伏誅六月
戊午詔復舊制應乗驛者並給銀牌中興以後此制不
復講矣
　
　
　
　
　
　
　
　
　
　
　燕翼詒謀録卷四
欽定四庫全書
　燕翼詒謀録卷五
　　　　　　　　　　　　　宋　王栐　撰
仁宗時有染工自南方來以山礬葉燒灰染紫以為黝
獻之宦者洎諸王無不愛之乃用為朝袍乍見者皆駭
觀士大夫雖慕之不敢為也而婦女有以為衫褑者言
者亟論之以為竒衺之服寖不可長至和七年十月己
丑詔嚴為之禁犯者罪之中興以後駐蹕南方貴賤皆
衣黝紫反以赤紫為御愛紫亦無敢以為衫袍者獨婦
人以為衫褑爾(服紫始末/巳見前卷)
真宗時試進士初用糊名法以革容私之弊張士遜以
監察御史為巡捕官因白主司有親戚在進士明日當
引試願出以避嫌主司不聴士遜乃自言引去真宗是
之遂詔自今舉人與試官有親嫌者移試别頭别試所
自此始且以御史為巡捕決無容私矣易以宦官不知
始於何年也
唐設武舉以選將帥五代以來皆以軍卒為將此制乆
廢天聖七年以西邊用兵將帥乏人復置武舉至皇祐
元年邊事寖息遂廢此科治平元年九月丁夘復置迄
於今不廢淳熈甲辰距治平百二十載矣仲父軒山公
知貢舉武舉林㟽陶天麟等來拜謝仲父問之曰朝廷
設此科以擇將帥而公等不從軍何也答以不堪笞箠
之辱仲父因奏孝宗皇帝乞更舊制申飭三衙沿江軍
帥待以士禮至淳熈十四年事始施行進士皆願從軍
至紹熈庚戌仲父以知樞宻院兼參知政事唱進士第
復奏光宗皇帝命武舉進士從軍不許軍帥笞辱大罪
按奏小罪罰俸此令一出皆願從軍而軍中無所容之
乃自三衙立同正員之額以至江上諸軍每舉以二十
四員為額七年為任第一名同正將第二名第三名同
副將第四名以下同準備將而第二十五名以下只注
巡尉自後軍帥亦仰承朝廷優䘏之意待遇之禮與統
領官等或令其兼同統領職事遇出戰多守令寨必自
願親行陣者始聴之並軍中自統制以下多是假攝或
以準備將而權統制者每於文移公牘書劄榜子削其
本職為寫權職而正遇東班便自居通判之上唯知凶
暴陵駕士大夫一聞鉦鼓之聲則惴惴戰栗士大夫信
其偽衘不復與較故以守闕進勇副尉為統制者往往
而是若於武舉中選願親行陣者使乆於其任而序進
之必趨事赴功矣
部吏賣闕之弊自昔有之皇祐中趙及判流内銓始置
闕亭凡有州郡申到闕即時榜出以防賣闕立法非不
善也然部吏每遇申到匿而不告今州郡寄居有丁憂
事故數年不申到者亦有申部數年而部中不曽改正
榜示者吏人公然評價長貳郎官為小官時皆嘗由之
亦不暇問太宗皇帝曰倖門如䑕穴不可塞也豈不信
哉
國初宦者不過數十人真宗時漸衆盖以遇郊恩任子
皆十數嵗小兒積累至多故也皇祐五年閏七月戊戌
言者以為乆弊當革乃詔自供奉官至黄門以百八十
員為額遇闕額方許奏補至元祐二年二月又詔自供
奉官至黄門以百人為額然流弊之乆終不能革至宣
政間動以千數矣
仁宗朝言者以士大夫不安職守惟務奔競乞申嚴戒
勵慶厯八年五月丁夘詔中外官滿二年方許差替其
三年三十月為任者仍舊此誠良法也中興以來職事
官猶計資考故有須次一兩政者至於三丞以上至於
郎官卿監有三四年不遷者故人無苟且之心近年滿
年不遷則為人指目居其位亦恐懼求去是不諳祖宗
典故爾
舊制御試詩賦論士人未免上請於殿陛之下出題官
臨軒答之往復紛紜殊失尊嚴之體景祐元年三月丙
子詔進士題具書史所出御藥院印給士人不許上請
自後進士各伏其位不敢復至殿庭
國朝待遇士大夫甚厚皆前代所無天聖五年詔臣僚
薨卒當賜諡而本家不陳乞者令有司舉行又兄弟同
在朝者令連狀封贈此推恩泉壤澤及幽㝠也九年十
二月癸丑詔流内銓選人父母年八十以上權聴注近
官此教人以孝且厚風俗也康定元年六月壬子詔臣
僚之官罷任所過山險去處差軍士防送無過送迎人
之半此閔其道路羇旅恐不得其所也仁宗施恩於臣
下者如此可謂仁矣先是咸平六年真宗詔命官遷謫
嶺南亡殁者並許歸𦵏官給緡錢如親屬年幼差牙校
部送至其家盖其人雖犯罪而其死則可閔威以懲其
罪恩以恤其死施於死者猶爾况生者乎施於有罪者
猶爾况無罪者乎仁宗可謂能𢎞家法矣
宗室年五嵗則官為廩給此祖宗舊法也皇祐二年判
大宗正事允讓請自三嵗廩給仁宗以太過三月甲辰
詔宗室三嵗以上官為給食今又復以五嵗為限矣
西京學校舊為河南府學景祐元年詔改為西京國子
監以為優賢之所
商稅之任今付之初官小使臣或流外校尉副尉州郡
縣令亦鄙賤之曽不思客旅往來鄉民入市動遭竭澤
又復營私掩為已有害民有甚焉者真宗景徳二年三
月癸未詔商稅三萬貫以上選親民官監給通判添支
所以重譏征之寄近時理親民資序為監當者未之聞
也往往以為浼已不肯䙝就矣然朝廷以場務之寄責
之長貳縣令知監當之難於其人也故康定元年六月
壬子詔天下州縣課利場務十分虧五釐以下知通縣
令罰俸一月一分以下兩月二分降差遣増二分陞陟
差遣賞罰不及於監當有深㫖矣
大中祥符四年十二月已未越州言㑹稽縣民裘承詢
同居十九世家無異爨詔旌表其門閭屈指今二百三
十六年矣其號義門如故也余嘗至其村故聽事猶在
族人雖異居同在一村中世推一人為長有事取決則
坐於聽事有竹簟亦世相授矣族長欲撻有罪者則用
之嵗時㑹拜同飲咸在至今免役不知十九世而下今
又㡬世也余嘗思之裘氏力農無為士大夫者所以能
乆聚而不散苟有驟貴超顯之人則有非族長所能令
者况貴賤殊塗炎涼異趣父兄雖守之子孫亦將變之
義者將為不義矣裘氏雖無顯者子孫世守其業猶為
大族勝於乍盛乍衰者多矣天之祐裘氏者豈不甚厚
乎
國初進士詞賦押韻不拘平仄次序太平興國三年九
月始詔進士律賦平仄次第用韻而考官所出官韻必
用四平四仄詞賦自此整齊讀之鏗鏘可聴矣
司天監官自挈壺正轉保章正靈臺郎直長局丞至冬
官正僅五遷爾舊制五年一轉或謂較之武臣洎醫官
則太優欲増其等級慶厯五年六月乙夘朔詔自保章
正至五官正十年一遷官雖循轉甚遲然比承信郎轉
至武翼郎猶為優矣
承平時温州鼎州廣州皆貢柑子尚方多不過千少或
百數其後州郡苞苴權要負擔者絡繹又以易腐多其
數以備揀擇重為人害天聖六年四月庚戌詔三州不
得以貢餘為名餉遺近臣犯者有罰然終不能禁也今
惟温有嵗貢嵗饋鼎廣不復有之矣
五季日尋干戈其於軍卒尤先激勵凡軍頭非有戰功
皆號伴飯指揮使皇朝一統邊境無虞伴飯者衆乃詔
以處有罪者凡為此職人皆望而知其犯罪也大中祥
符二年二月詔改軍頭伴飯指揮使為散指揮使然自
此人不復以為恥而激勵之權微矣
皇朝初下江南置水路陸路發運二使運江南之粟以
贍京師其後以陸路不便悉從水路雍熈四年四月已
亥詔令水路陸路發運為一路以王繼昇掌之董儼為
同掌自此迄於宣和不改
國初進士期集以甲次髙下率錢刋小録事遊燕或冨
而名次卑所出無㡬或貧而名次髙至於假丐熈寜六
年三月庚申詔賜進士及第錢三千緡諸科七百緡為
期集費一時歆豔以為盛事次舉熈寜九年三月戊寅
練亨甫奏罷期集錢止賜錢造小録及第五百千諸科
二百千而遊燕之費復率錢為之至元祐三年三月甲
戌詔復増進士錢百萬酒五百壺為期集費相仍至今
定為千七百緡而局中凡所率錢皆以小録為名而同
年得與燕集者無㡬又為職事者日叨飲食所得小録
題名紙札裝潢皆精緻不費一金其不與職事者出錢
而所得絶不佳不沾盃勺無乃太不均乎
元豐四年二月乙夘詔東南團練諸軍為十三將盖太
祖皇帝初下江南慮人心未一分禁旅以戍之嵗月寖
乆與州郡之兵無别故也淮東第一淮西第二浙西第
三浙東第四江東第五江西第六湖北第七湖南第八
全邵永第九準備廣州應援福建第十廣東第十一桂
州(今静/江府)第十二邕州第十三廩給特厚與禁衛比若江
上諸軍乃諸郡兵額因勤王入援失其土地故以駐劄
名之其廩給與將兵不同况州郡之兵乎
僧道度牒每嵗試補刋印板用紙摹印新法既行獻議
者立價出賣每牒一紙為價百三十千然猶嵗立為定
額不得過數熈寜元年七月始出賣於民間初嵗不過
三四千人至元豐六年限以萬數而䕫州轉運司増價
至三百千以次減為百九十千建中靖國元年増至二
百二十千大觀四年嵗賣三萬餘紙新舊積壓民間折
價至九十千朝廷病其濫住賣三年仍追在京民間者
毁抹諸路民間聞之一時争折價急售至二十千一紙
而冨家停榻漸増至百餘貫有司以聞遂詔已降度牒
量増價直别給公據以俟書填六年又詔改用綾紙依
將仕郎校尉例宣和七年以天下僧道踰百萬數遂詔
住給五年繼更兵火廢格不行南渡以後再立新法度
牒自六十千増至百千淳熈初増至三百千又増為五
百千又増為七百千然朝廷謹重愛惜不輕出賣往往
持錢入行都多方經營而後得之後又著為停榻之令
許客人増百千興販又増作八百千近嵗給降轉多州
郡至減價以求售也
至和元年二月乙未因大雨雪詔天下長吏詳酌公私
房錢與放三日非遇大雨雪不許蠲放仍每嵗不得過
三次是時天下承平百餘年矣仁宗皇帝凝神穆清而
念慮及於細微真聖主也
國初凡事草創學校教養未甚加意皇祐三年七月壬
子詔太學生舊制二百人如不足止百人為限其簡如
此元豐二年十二月乙巳神宗始命畢仲衍蔡京范鏜
張璪詳定於太學剏八十齋三十人為額通計二千四
百人内上舎生百人内舎生三百人外舎生二千人崇
寜元年徽宗剏立辟廱増生徒共三千八百人内上舎
生二百人内舎生六百人教養於太學外舎生三千人
教養於辟廱廢太學自訟齋太學之不率教者移之辟
廱以祭酒總治兩學辟廱别置司業丞各一人博士十
人正録各五人分為百齋講堂凡四所其後王黼反蔡
京之政奏廢之而辟廱之士太學無所容矣
自江南既平兩浙福建納土之後諸州直𨽻京師無復
藩府惟河北河東陜西以捍禦西北二邊帥臣之權特
重其他諸路責任監司按察而已嘉祐四年五月丁已
始詔揚廬江寜洪潭越福七路兼本路軍馬鈐轄各置
禁軍駐泊三指揮越福二指揮以威果為額每指揮四
百人各路兵馬都等一員越福一員其後二廣經略京
東西路安撫江東西路安撫皆因事令守臣兼領而加
以鈐轄之名以至兩浙四川皆以調發之故後又改鈐
轄為總管而四川至今仍舊名開端於嘉祐之時而定
制於中興之後然帥臣大抵權輕當緩急之時罕能成
功承平無事惟事教閲而已矧自勤王諸將分為駐劄
州郡之額闕不復補名存實亡然人存政舉苟擇人而
用之仍委以乆任庶㡬緩急有所恃也
舊制殿試皆有黜落臨時取㫖或三人取一或二人取
一或三人取二故有累經省試取中屢擯棄於殿試者
故張元以積忿降元昊大為中國之患朝廷始囚其家
屬未㡬復縱之於是羣臣建議歸咎於殿試黜落嘉祐
二年三月辛巳詔進士與殿試者皆不黜落迄今不改
是一叛逆之賊子為天下後世士子無窮之利也
通判舉人改官與太守同自提舉常平使者列於監司
諸路頓増員數熈寜元年十二月始詔通判不得舉人
改京官元豐初詔改官人五日引一甲一甲三人嵗以
百四十人為額至元祐元年四月罷諸路提舉常平再
命通判嵗終舉改官一人或縣令一人間舉十二月以
改官員多吏部侍郎孫覺請嵗以百人為額從之紹聖
三年吏部乞以每甲五人引見不拘數則是嵗有三百
餘員也中興以來改官人數絶少嵗不過數十人雖令
選人舉官逐員放散數亦不増至紹熈初號為頓増亦
僅三十餘員慶元以後嵗有溢額盖孤寒路絶得舉官
五員俱足而不得者多不破白勢使然也
納粟補官始以拯饑後以募民實粟於邊自王安石開
邊國用不足而致粟於邊頗艱應募者寡元祐二年八
月詔進納人許其改官厯四任十考増舉主二員職司
二常員五自此人樂於應募此法雖明未聞有改秩者
或謂中興以後有一人官至太守忘其姓名
舊制監司太守舉京官有定數縣令初不限員數皇祐
二年五月庚午京西提㸃刑獄張易舉十六人縣令乃
詔河北陜西漕舉十二員憲六員河東京東西淮南漕
十員憲五員兩浙江東西福建湖南北廣東西益利梓
路漕憲各四員䕫路漕四員憲二員六路制置發運使
副六員開封府諸州軍各一員然立法之初舉縣令有
出身三考無出身四考有舉主二人移注近縣令任滿
無贓私升募職再任知縣再任滿引對改京官則是受
舉之後厯知縣兩任六考改官此天聖七年閏二月甲
辰詔書也至熈寜四年詔再任知縣縣令人須有安撫
轉運提刑知州通判奏舉五員方許再任内有職司二
人者亦聴此乃就任改官也政和間又以州縣増官員
復増舉員中興以來一循前例然亦時有増損舊制特
遷官者其理磨勘並自受告日為始故有垂當磨勘忽
拜特恩前功俱廢熈寜六年八月丙申詔文武臣僚特
遷官者不隔磨勘施恩甚均人䝉實恵至今仍之
景祐三年五月詔中外臣僚許以家書附遞明告中外
下進奏院依應施行盖臣子逺宦孰無墳墓宗族親戚
之念其能専人馳書必達官貴人而後可此制一頒則
小官下位受賜者多今所在士大夫私書多入遞者循
舊制也
國初因唐制取士只用詞賦其解釋諸經者名曰明經
不得與進士齒王安石罷去詞賦惟以經義取士元祐
元年十一月立經義詞賦兩科用侍御史劉摯之言也
國初致仕以旌表士大夫之恬退者非如後世已死偽
為之也真宗時主客郎中謝泌言致仕官如清名為衆
所推粗有勞效方可聴其納禄咸平五年五月丙戌詔
年七十退者許致仕如因疾或厯任有贓犯者不在此
限大中祥符九年正月詔乞致仕者審官院具厯任有
無贓犯檢勘吏部申上取㫖仁宗天聖四年始詔郎中
以上致仕與一子官明道元年二月甲子又詔員外郎
以上致仕者録其子為祕書省校書郎三丞以上為太
廟齋郎二年正月庚寅又詔三丞以上致仕無子聴官
嫡孫若弟姪一人降一等凡此者皆以利誘之也景祐
三年六月甲戌侍御史司馬池上言文武官年七十令
自陳致仕依舊勑與一子官如分司給全俸違者御史
臺糾察特令致仕更不與子官及全俸詔榜朝堂皇祐
三年二月戊子又詔文武官年老無子孫奏朞親一人
至和元年十二月庚子又詔文武官年七十以上未致
仕更不考課遷官有功於國有恵於民勿拘嘉祐三年
十二月辛未又詔年七十居官犯事未致仕更不推恩
子孫凡此者皆以法繩之也慶厯二年六月壬申朔御
史中丞賈昌朝上言臣僚年七十筋力衰者優與改官
致仕詔從之此以賞勸之也况法初行須受命之後陳
乞恩澤病者尚不許豈容已死偽為其後又限以受命
後身故者方許陳乞恩澤後又但以陳乞後身故者放
行而詐偽者公行不忌矣今士大夫解官持服批書丁
憂月日或與其父致仕月日自相抵牾有司未嘗詰也
至徽宗朝始放行員外致仕恩澤政和二年張克公乞
依武官副使非降黜中身亡者聴䕃補從之詳考前後
詔令肇端於真宗之朝而詳宻於仁宗之朝待之甚厚
防之甚嚴責之甚備然上勞聖訓丁寜至於六七而不
已亦可見風俗之日趨於薄而士大夫能守知足之戒
者鮮矣
真宗以朝官注擬於堂貧者留滯逆旅無以為資乃置
朝集院於朱雀門外此咸平四年四月癸丑詔也院既
成詔陞朝官以上到闕並館於院中官給公劵出入則
乗馬開封府差兵士隨直惟可至廟堂省部銓曹官㕔
而已雖欲出入市廛不可得也故陞朝官以上造朝則
先匿於親戚故舊之家俟所幹置悉備方敢報閤門放
見盖閤門即日闗報朝集院開封有人馬即至迎入院
中雖不可出入而同院中士大夫日夕遊從情如兄弟
或商確文字或彼此詢問風土或因而結交互相推薦
其况味與栖栖逆旅者大不侔矣景祐二年十月辛亥
詔復増置以士大夫之來者日多故也
國初擢用人才不問資序有初補京官便除知州或差
通判既不知仕塗之艱苦小官往往遭其慢視又且未
厯民事不諳民間疾苦淳化四年十月庚午蘇易簡上
言初任京官未厯州縣不得擬知州通判詔從之然惟
施之常調爾若人主特除則又不在此例吕公弼年十
九以水部員外郎即知廬州正如易簡所論不以改制
而止也
　
　
　
　
　
　燕翼詒謀録卷五
