#+TITLE: 太平治迹統類-宋-彭百川
#+DATE: 2016-06-11 12:21:21
#+SOURCE: github.com/kanripo/KR2e0014 master 081ef902                
欽定四庫全書　　　　　史部五
　太平治迹統𩔖　　　　　雜史𩔖
　　提要
　　　　(臣/)等謹案太平治迹統𩔖三十卷宋彭百川
　　　　撰百川字叔融眉山人是書凡八十八門皆
　　　　宋代典故文獻通考載前集四十卷又後集
　　　　三十三卷載中興以後事此本乃朱彞尊從
　　　　焦竑家藏本抄𫝊但有前集不分卷數又中
　　　　間訛不勝乙彞尊甞謂焦氏本卷帙次第為
　　　　裝訂者所亂傭書人不知勘正别用格紙以
　　　　致接處文理不屬是也初紹興中江少虞作
　　　　皇朝事實𩔖苑李攸又作皇朝事實與百川
　　　　此書皆分門𨽻事少虞書採摭雖富而俳諧
　　　　瑣事一一兼載體例頗近小説攸書於典制
　　　　特詳記事頗略惟此書於朝廷大政及諸臣
　　　　事迹叙述頗為賅備多可與史𫝊相㕘雖𫝊
　　　　寫乆訛而規模終具闕其斷爛之處而取其
　　　　可以考見端委者固與李心𫝊建炎以來朝
　　　　野雜記均一代記載之林矣乾隆四十六年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　太平治迹統𩔖卷一
　　　　　　　　　　　　　宋　彭百川　撰
　　聖宋仙源積慶符瑞
趙氏之先自造父為周穆王御封趙城因氏焉其後與
韓魏分晉列為諸侯至漢趙廣漢居涿郡中遂為郡人
皇髙祖諱脁以儒學為業歴永清文安幽都三縣令皇
曽祖諱珽亦儒學世其業厯藩鎮從事累官至兼御史
中丞皇祖諱敬慷慨有大志事劉仁恭父子歴營薊涿
三州刺史周顯徳中贈左驍衛上将軍皇考諱𢎞殷事
唐莊宗掌飛捷禁軍踰二十年歴漢周累以功遷至檢校
司徒贈太尉(此條通畧/例云云)先是唐貞元壬午嵗有五色雲
見長安太史張璇曰以日宿推之在宋分後一百六十
年有聖人興其地至後唐天成丁亥嵗上生於洛陽夾
馬營有神光滿室異香經宿不散上諱匡𦙍晉天福中
兩浙兒童聚戱多以趙字為語助開運末宋州有異人
指其地曰不二十年有帝王由此建號上雄偉沉厚而
多大畧嘗客逰至漢東而刺史范陽董宗本之子遵誨
毎見城上有紫雲如葢及上去紫雲漸散周祖西征得
上以置左右世宗嗣位命上掌禁軍劉崇㓂澤潞世宗
親帥師與崇遇於髙平大将樊愛能等未戰而遁世宗躬
自督戰上即大呼躍馬徑犯其鋒萬衆披靡周師復振
崇衆大潰還授殿前都虞侯世宗征淮南命上領親騎
翼從敗淮人萬餘扵渦口偽将皇甫暉及姚鳳率衆號
十五萬塞清流闗上擊走之暉将保滁州上追至城下
擒之獲鳳遂下滁州時侍衛馬軍帥武安韓令坤平揚州
吳将陸孟俊據蜀岡以逼其城令坤懼欲退師世宗命
上領兵趨六合據之敗李景之弟達於六合東殺萬餘
衆禁兵有不用命者必陽為之趣戰奮劍破其皮笠以
明日索斬之自是人皆死戰皇考崩踰月起復授殿前
都指揮使世宗復征淮南命上率殿前諸軍以下夀州
還領義成軍節度世宗征濠泗上率精騎為前鋒破吳
人於十八里灘乘勝攻泗州范再遇以城降及征楚州
上親冒矢石麾兵登城㧞之改忠武軍節度世宗北征
上先至瓦橋闗降其将盧龍姚内斌又敗北騎數萬遂
平闗南世宗一日於文書囊中得木長三尺餘題曰㸃
檢作天子世宗異之時曲陽張永徳為殿前都㸃檢命
上代之累遷歸徳軍節度一日上夢從世宗逰池上世
宗取印視之廻顧梁王弗與而授於上上嘗從布衣辛
文悦肄業辛文悦亦夢邀駕既拜乃上也又有青衣童
子據床而坐曰宋州官家教我來忽不見其幽顯符應
如此時周帝㓜冲故内外密有推戴之意
　　太祖受禪
建隆元年春正月辛丑北漢兵自上門東下與契丹入
㓂命諸将禦之太祖自殿前都虞侯輔政凡六年士卒
服其恩威數從世宗征伐人望固已歸之壬子鎭寜節
度慕容延釗先發時都下讙言将以出兵之日策㸃檢
為天子萬民恐怖争為逃匿之計惟内庭晏然不知癸
夘大軍出愛景門紀律嚴甚衆心稍安軍校河中苗訓
者號知天文見日黒光久相磨蕩指謂太祖親吏宋城
楚昭輔曰此天命也是夕次陳橋驛将士相與聚謀曰
主上㓜弱未能親征我輩出死力為國家破賊誰則知
之不如先立㸃檢為天子然後北征未晚也都押衙上
黨李處耘具以其事白皇帝弟及節度掌書記薊人趙
普語未竟諸将突入稱説紛紜普及匡義各以事理逆
順曉譬之曰太尉忠赤必不見從諸将相顧亦有稍稍
引去者已而復集露刃大言曰軍中偶語則族今已定
議太尉若不從則我輩亦安肯退而受禍普察其勢不
可遏與匡義同聲叱之曰筞立大事固宜審圗爾等何
得便肆狂悖乃各就坐聽命普復謂曰外㓂壓境将莫
誰何盍先攘却歸始議此諸将不可曰方今政出多門
若俟㓂退師還則事變不可知也但當急入京城筞立
太尉徐引而北破賊不難太尉茍不受筞六軍决亦難
使向前矣普謂匡義曰事既無可奈何政須早以約束
因語諸将曰興王易姓雖云天命實係人心前軍昨已
過河節度使各據方面京師若亂不惟外㓂愈深四方
必轉生變若能嚴勅軍士勿令剽刼都城人心不摇則
四方自然寜謐諸将亦可長保富貴矣皆許諾乃共部
分夜遣衙隊軍使郭延贇馳告殿前指揮使浚儀石守
信殿前都虞侯洛陽王審琦守信審𤦺皆素歸心太祖
者也将士環列待旦太祖醉卧初不省甲辰黎明四面
呌呼而起聲震原野普與匡義入白太祖諸将已擐甲
執兵直扣寢門曰諸将無主願䇿大尉為天子太祖驚
起披衣未及酬應則相與扶出聽事或以黄袍加太祖
身且羅拜下稱萬嵗太祖固拒之衆不可遂相與扶太
祖上馬擁逼南行匡義立於馬前請以剽刼為戒太祖
度不得免乃攬轡誓諸将曰汝等自貪富貴立我為天
子能從我命則可不然我不能為若主也衆皆下馬曰
唯命太祖曰少帝及太后我皆北面事之公卿比肩之
人也汝等無得輙加凌暴入城不得侵掠擅刼府庫汝
等用命有厚賞不然當族誅諸校皆稟命時上母南陽
郡夫人杜氏在城中上憂之遣楚昭輔先入問起居時
石守信嚴兵守左掖門昭輔至納之昭輔見上母具陳
士衆擁戴之狀瑯琊夫人王氏侍側有懼色上母言笑
自若曰吾兒生時神異吾知其必享天命上整軍自仁
和門入秋毫無所犯先遣客省使大名潘美見執政諭
意時宰相早朝未退聞變范質(見開運/元年)下殿執王溥手
(溥見乾/祐二年)曰倉卒遣将我輩之罪也爪入溥手則出血溥
噤不能對太平節度使同平章事侍衛馬步軍副都指
揮使在京巡檢太原韓通(通見顯/徳二年)自内庭皇遽奔歸将
率衆備禦散員都指揮使蜀人王彦昇遇扵路躍馬逐
之至其第第門不及掩遂殺之并其妻子諸将翼太祖
登明徳門太祖令軍士解甲還營太祖亦歸公署釋黄
袍俄而将士擁質等俱至太祖嗚咽曰吾受世宗厚恩
為六軍所逼一旦至此慚負天地将若之何質不肯拜
列校太原羅彦環挺劍而前曰我輩無主今日必得天
子太祖叱之不退質等不知所為乃言古有受禪之禮
今可行也因具陳之且曰太尉既以禮受禪事太后當
如母飬少主當如子勿負先帝舊恩上許諾質等降堦
列拜(質言受禪禮通略載長編以為/未入城時議已定今並録出)呼萬嵗奉上詣崇
元殿行禪代禮召文武百官就列至晡班定周帝下制
禪位宣徽使引太祖就龍墀北面拜受宰相扶太祖升
殿易服東序還即位羣臣拜賀奉周帝為鄭王太后為
周太后遷居西京乙巳詔因所領節度使州名定國號
曰宋改元大赦常赦所不原者咸赦除之内外馬步軍
士等第優給命官分告天地社稷遣中使乗傳賫詔諭
天下節度使又别以詔賜焉辛亥石守信髙懐徳張令
鐸王審琦張光翰趙彦徽官爵階勛並從超等酬翼戴
之勛也乙未遣使往諸州賑貸丁巳天雄節度使守太
尉兼中書令魏王宛丘符彦卿上表乞呼名詔不允彦
卿宿将且前朝近親皇弟匡義汝南郡夫人又彦卿女
也上毎優其禮遇云先是鎮安節度使侍衛馬歩軍都
虞侯武安韓令坤領兵巡北邊慕容延釗復帥前軍至
真定上既受禪遣使諭延釗與令坤各以便宜從事兩
人皆聴命己未加延釗殿前㸃檢昭化節度使同平章
事壬戌歸徳節度判官寜陵劉熈古為左諫議大夫樞
密直學士宋亳為觀察判官安次吕餘慶為給事中端
明殿學士攝觀察推官太康沈義倫為户部郎中甲子
以皇弟殿前都虞侯匡義領睦州防禦使賜名光義
尊帝母南陽郡夫人杜氏為皇太后同平章事范質加
侍中右僕射王溥加司空樞密使太原吳廷祚同中書門
下二品三月乙巳改天下郡縣之犯御名廟諱者壬戌
追尊祖考為帝髙祖脁諡曰文獻廟號僖祖陵曰(闕/)陵
髙祖妣崔氏諡曰文懿曽祖兼御史中丞珽諡曰惠元
廟號順祖陵曰(闕/)陵曽祖妣桑氏諡曰恵明皇祖涿州
刺史敬諡曰簡恭廟號翼祖陵曰定陵祖妣劉氏諡曰
簡穆皇考右廂都指揮使岳州防禦使𢎞殷諡曰昭武
廟號宣祖陵曰安陵陵名號諡皆翰林學士禮部侍郎
兼太常寺事漁陽竇儼所撰定儼儀弟也有司言國家
受周木徳木生火當以火徳王色尚赤臘用戌從之上
既即位欲陰察羣情嚮背頗為微行或諫曰陛下新得
天下人心未安今數輕出萬一有不虞之變其可悔乎
上笑曰帝王之興自有天命求之亦不可得拒之亦不
能止周世宗見諸将方面大耳者皆殺之然我亦終日
侍側不能害我若應為天下主誰能圗之不應為天下
主雖閉門深居何益既而微行愈數曰有天命者任自
為之我不汝禁也由是中外懾服
　　太祖平澤潞(李/筠)
李筠并州太原人也善騎射後唐秦王從榮判六軍諸
衛募勇士為爪牙筠操弓矢求見弓力及百斤府中無
能挽者從榮令筠射引滿有餘力再發皆中遂𨽻麾下
周祖朝為昭義軍節度加檢校太傅世宗即位加侍中
恭帝即位加檢校太尉建隆元年四月兼中書令筠在
鎮逾八年恃勇專恣招集亡命陰為跋扈之計周世宗
毎優容之及上即位遣使諭以受禪筠即欲拒命左右
為陳厯數乃僶俛下拜既延使者陞階置酒張樂遽索
周祖畫像置㕔壁涕泣不已賔佐惶駭告使者曰令公
被酒失其常性幸毋怪時北漢主知筠有異志潛以蠟
書誘筠筠雖具奏而反謀已决筠長子守節涕泣切諫
筠不聽上手詔書慰撫因除守節為皇城使筠遣守節
入朝且伺朝廷動静上即曰太子却何故來守節矍然
以頭擊地曰陛下何言此必有䜛人間臣父子也上曰
吾亦聞汝數諫老賊不汝聽不復顧藉故遣爾來欲吾
殺汝可盍歸語而父我未為天子時任汝自為之我既
為天子汝獨不能小讓我耶守節馳歸且以告筠反謀
愈急癸未執監軍亳州防禦使周光遜閑廐使李廷玉
遣其教練使劉繼冲判官孫孚送扵北漢納欵求援光
遜徳威子廷玉嗣昭之孫皆有舊北漢主俱釋之厚賜
遣還第筠又遣衆殺澤州刺史張福據其城從事閭丘
仲卿説筠曰公以孤軍舉事其勢甚危雖倚河東之援
恐亦不得其力大梁兵甲精鋭難與争鋒不如西下太
行直抵懷孟塞虎牢據洛邑東向而争天下計之上也
筠曰吾周朝宿将與世宗義同昆弟禁衞皆吾舊人必
将倒戈歸我况有儋珪槍撥汗馬何憂天下哉儋珪筠
愛将有勇力善用槍撥汗馬筠駿馬也丙戌昭義反書
至樞密吳廷祚言扵上曰潞城嵒險且阻太行彼若固
守未可以嵗月破然李筠素驕易無謀宜速兵擊之彼
必恃勇出闘但離窠穴即成擒矣上納其言戊子遣侍
衛副都指揮使石守信殿前副都㸃檢髙懐徳帥前軍
進討上敕守信等曰勿縱筠下太行急引兵扼其隘破
之必矣丙申上召三司使清河張美調兵食美言懐州
刺史馬令琮度李筠必反日夜儲峙以待王師上亟令
授令琮團練使宰相范質曰大軍北伐方藉令琮供億
不可移他郡戊戌陞懐州為團練使以令琮先充使五
月庚子命宣徽南院使髙唐昝居潤赴澶州巡檢殿前
都㸃檢鎮寜節度使慕容延釗彰徳軍留後太原王全
斌率兵由東路與石守信髙懷徳㑹北漢主遣内園使
李弼以詔書金帛善馬賜李筠筠復遣劉繼冲詣晉陽
請北漢主舉軍南下已為前導北漢主将謀扵契丹繼
冲道筠意請無用契丹兵北漢主從之即日大閱傾國
自将出團柏谷羣臣餞之汾水左僕射趙華曰李筠舉
事輕易事必無成陛下掃境内而赴之臣未見其可也
北漢主瞋目謂華曰朕志已决卿安能知其必無成耶
卿有長䇿固當何如華未及對北漢主拂衣上馬行至
太平驛筠身率官屬耆老迎謁北漢主命筠贊拜不名
坐於宰相衛融之上封西平王賜馬三百疋及服玩珍
異甚衆筠所獻亦畧與所賜等及文武大臣皆有賂筠
見北漢主儀衛寡弱不似王者内甚悔之北漢主數召
筠筠自言受周氏恩不忍負之而北漢主與周世仇也
聞筠言亦不悦筠将還别賜馬及甲鎧具裝遣宣徽使
盧贊監其軍筠心益不平筠有馬三千匹日夕教閱欲
直趨大梁贊嘗見筠計事不應顧左右曰大梁兵皆我
昔時部曲也見我則降耳贊怒拂衣而起北漢主聞贊
與筠有隙遣衛融軍中和解之筠留其長子守節守上
黨自率衆三萬南出癸夘石守信破李筠衆扵長平斬
首三千餘級又以兵攻拔其大㑹寨甲辰詔削奪李筠
官爵丁巳詔親征以樞密使吳廷祚為東京留守端明
殿學士知開封府吕餘慶副之皇弟殿前都虞侯光義
為大内都㸃檢侍衛馬步軍都指揮韓令坤率兵屯河
陽己未帝發大梁壬戌次滎陽召西京留守河内向拱
與語拱勸上濟河踰太行乗賊未集而擊之稽留浹旬
則其鋒益熾矣樞密直學士趙普亦言賊意國家新造
未能出征若倍道兼行掩其不備可一戰而克上納其
言甲子次河陽丙寅次懷州丁夘前軍都部署石守信
副都部署髙懷徳破賊軍三萬餘衆扵澤州南獲北漢
河陽節度使范守圗殺盧贊筠遁入澤州嬰城自固六
月己巳朔上至澤州督諸軍攻城初吐渾府都留後汾
州團練使王全徳帥所部從李筠戰澤州南既敗走入
潞與筠子守節為拒守計及上圍澤州全徳大懼與親
信數十人犯闗来奔龍㨗指揮王廷魯亦自潞州相繼
出降賊勢轉蹙矣澤州城踰月不下召控鶴左廂都指
揮使馬全義賜食御坐問以計筞全義請併力急攻且
曰緩之恐復生變上即命諸軍奮撃全義率敢死士先
登飛矢貫臂流血被體全義拔鏃進戰士氣益奮上親
帥衛兵繼之辛巳克其城李筠赴火死獲北漢宰相衛
融命掩尸骼禁剽掠放澤州民今年田租乙酉進攻潞
州丁酉筠子守節以城降上赦其罪陞單州為團練用
守節為使是日車駕入潞州宴從臣於行宫辛夘徳音
降死罪囚流以下原之潞州城近三十里内勿取今年
田租北漢主聞筠敗自太平驛遁還晉陽謂趙華曰李
筠無狀卒如卿言吾幸全師以歸但恨失衛融盧贊爾
由是重文學之士久之華請老使食其賦終身丁酉上
發潞州秋七月戊申至京師戊子宴韓令坤扵禮儀講
武殿賜襲衣器幣勒馬有差賞平澤潞之功也
　　太祖親征淮南(李重/進)
建隆元年九月上已平澤潞淮南節度使兼中書令滄
州人李重進周太祖之甥也始與上俱事世宗分掌内
外兵權而重進以上英武出已右嘗心憚之恭帝嗣位
重進出鎮揚州領宿衛如故上即位以韓令坤代重進
為馬軍都指揮使上欲與相見謂翰林學士李(闕/)草詔
云君為元首臣作股肱君臣之分方契永圗修好詔下愈
不自安乃招集亡命㑹李筠舉兵澤潞重進遣其親吏
翟守珣往潞陰結李筠守珣素識上往還京師潛詣樞
密承㫖李處耘求見上召問曰我欲賜重進鐵劵彼信
我乎守珣曰重進終無歸志矣上厚賜守珣許以爵位
且令説重進稍緩其謀無令二兇並作分我兵勢守珣
歸勸重進養威持重重進信之上将經畧淮南戊申徙
重進為平盧節度使重進心増疑懼庚戌又遣六宅使
陳思誨齎鐵券往賜以慰安之思誨至淮南重進即欲
治裝隨思誨入朝左右沮之重進猶豫不决又自以前
朝近臣恐不得全乃拘留思誨益治反具遣使求援於
唐唐主不敢納揚州都監左屯衛将軍安友規知重進
必反踰城來奔重進諸将皆不附已乃囚軍校數十人
軍校曰吾輩為周室屯戍公茍奉周室何不使吾輩效
命重進不聽悉殺之己未重進反書聞上命馬步軍副
都指揮使歸徳節度使石守信為揚州行營都部署兼
知揚州行府事殿前都指揮使義成節度使王審琦為
副都宣徽北院使李處耘為都監保信節度使宋延渥
為都排陳使帥禁兵討之上謂左右曰朕於周室近臣
無所猜間重進不體朕心自懷反側今六師在野朕當
自撫慰之癸夘詔削奪李重進官爵冬十月乙酉上問
樞密副使趙普以揚州事宜普曰李重進守薛公之下
䇿昧武侯之逺圖憑恃長淮繕修孤壘無諸葛誕之恩
信士卒離心有袁本初之强梁計謀不用外絶救援内
乏貲糧急攻亦取緩攻亦取兵法尚速不如速取之上
納其言丁亥下詔親征十一月戊戌次宿州甲辰次泗
州上命諸将鼓行而前丁未至大義驛石守信遣使馳
奏揚州即破請上亟臨視是夕次其城下即時攻拔之
李重進盡室赴火死陳思誨亦為其黨所害上購得翟
守珣補殿直俄遷供奉官而重進性鄙吝未嘗有觴酒
豆肉及其士卒下多怨者己酉賑給揚州城中民(上與/趙普)
(見太祖/聖政門)庚戌詔重進家屬聴自首
　　太祖征荆南(髙繼/冲)
建隆元年八月荆南節度使貞懿王髙保融寢疾以弟
行軍司馬保朂總判内外融迂緩御軍治民皆無法度
母弟保朂體瘠而口吃文獻王甚愛之雖盛怒見之必
釋然而笑荆南人謂之萬事休郎君　二年九月甲子以
荆南行軍司馬寜江節度使保朂為荆南節度使上初
聞保融之喪遣兵部尚書李濤往弔及還上問保朂堪
其事否對以為可任而保朂貢奉亦數至及受節鉞保
朂性淫恣日召市娼集府署擇士卒之壯健者使相媟
狎朂與姬妾帷簾共觀笑之又好營造䑓榭極土木之
功軍民咸怨記室孫光憲諫曰宋有天下四方諸侯莫
不屈服凡下詔書皆合仁義此湯武之君也公宜克勤
克儉勿替勿僭上以奉朝廷中以嗣祖宗下以安百姓
若縱佚樂非福也保朂不從　三年十一月保朂寢疾
召内牙都指揮使長安梁延嗣謂曰我疾遂不起兄弟
孰可付之後事者延嗣曰公不念貞懿王乎先王舎其
子繼冲以軍府付公今繼冲長矣保朂曰子言是也即
以繼冲權判内外軍馬事甲戌保朂卒　乾徳元年正
月庚申以山東道節度使兼侍中慕容延釗為都部署
樞密李處耘為都監發諸郡兵㑹襄陽討張文表先是
盧懷忠使荆南上謂曰江陵人情去就山川向背我盡
欲知之懷忠使還報曰髙繼冲甲兵雖整而控弦不過
三萬年榖雖登而民困於暴斂南通長沙東距建康西
迫巴蜀北奉朝廷觀其形勢葢日不暇給取之易耳扵
是上召宰相范質等謂曰江陵四分五裂之國今假道
出師因而下之蔑不濟矣壬戌李處耘辭上遂以成筭
授之庚辰以荆南節度副使權知軍府事髙繼冲為荆
南節度使二月上聞髙繼冲託以供億王師貸民錢帛
下詔止之繼冲自以年幼未知民事政刑賦役委節度
使判官孫光憲軍旅調度委衙内指揮使梁延嗣曰事
事得中人無間言吾何憂也李處耘至襄州時慕容延
釗被酒詔令肩輿即戎事先遣閤門使丁徳裕喻繼冲
以假道之意請具給薪水繼冲與其僚佐謀以民庶恐
懼為辭願供芻餼百里外處耘又遣徳裕往光憲及延
嗣請許之兵馬副使李景威説繼冲曰今王師雖假道
以收湖湘然觀其事勢恐因而襲我景威願効犬馬之
力假兵三千扵荆門中道險隘處設伏候其夜行發伏
攻其上将王師必自退却回軍取張文表以獻扵朝廷
則公之功業大矣不然且有揺尾求食之禍繼冲曰吾
家累嵗奉朝廷命此事爾無過慮况爾又非慕容延釗
(闕/)曰舊傳江陵諸處有九十九州(闕/)自武信王之初江
心深浪之(闕/)昨此州已自不存並可憂汝峽江一民爾
安能識成敗混一天下之志聖宋受命伐文表如以山
壓卵爾湖湘何能為惟早以疆土歸朝廷去荆楚可免
禍而公亦不失富貴繼冲不能行出而歎曰大事去矣
何用生為繼冲遣延嗣與其叔父掌書記保寅奉牛酒
來犒師且覘師之所為壬戌師次荆門處耘見延嗣等
待之有加禮諭令翌日先還延嗣喜馳使報繼冲以無
虞荆門距江陵百餘里是夕延釗召延嗣等宴飲扵其
帳處耘将輕騎數千倍道前進繼冲初但俟保寅延嗣
之還遽聞大軍奄至即皇恐出迎遇處耘扵江陵北十
五里處耘揖繼冲令延釗率親兵先入登北門比繼冲
與延釗俱還則王師已分據衝要布列街巷矣繼冲大
懼即詣延釗納牌印遣客将王昭濟等奉表以三州十
七縣十四萬二千三百户来歸庚子荆南表至上復命
繼冲為節度使遣樞密承旨王仁贍赴荆南巡檢辛亥
以梁延嗣為復州防禦使孫光憲為黄州刺史王昭濟
為左領軍衛将上聞李景威之謀曰忠臣也命王仁贍
厚恤其家十二月甲子赦荆南進羣臣階勛爵有差己
未以荆南節度使髙繼冲為武寜節度使先是繼冲上
表乞陪祀許之因舉族歸朝乃命易鎮繼冲鎮彭門幾
十年委政僚佐部内亦治年三十一卒髙氏據有荆南
歸峽之地傳襲三世五帥凡四十年
　　太祖平湖南(周保/權)
周保權汝南郡王行逢之子盡心為治凡辟官属必取
㢘潔教民親賢館禮名士然性多猜忌左右少有忤意
者必置扵法有學士徐仲雅者性滑稽時行逄多補蠻
酋為司空太保一日謂仲雅曰吾奄有湖湘兵强俗阜
四鄰其懼我乎仲雅曰公部内司空滿天太保徧地孰
敢不懼行逢不悦斥之　建隆元年上登極加行逢兼
中書令三年病革召其将吏以子保權属之曰吾起隴
畆為團兵同時十人皆誅張文表(郎州/人)獨存常怏怏不
得行軍司馬吾死文表必叛當以楊師璠討之如不能
則嬰城勿戰自歸朝廷可也師璠與行逢郷里姻戚事
行逢為親軍指揮使數有功行逢委信之行逢卒保權
領留務冬十月張文表聞周保權立怒曰我與行逢俱
起微賤立功名今日安能北面事小兒乎㑹保權遣兵
更戍永州路出衡陽文表遂驅以叛偽縞素若将奔喪
武陵者過潭州時行軍司馬廖簡知留後素輕文表不
為之備方宴飲外白文表兵至簡殊不介意謂四坐曰
文表至則成擒何足慮也俄而文表率衆徑入府中簡
醉不能執弓矢但箕踞大罵與坐客十餘人皆遇害文
表取其印綬自稱權留後事具表以聞保權即命楊師
璠悉衆禦文表告以先人之言感激涕泣師璠亦泣顧
謂其衆曰汝見郎君乎年未成人而賢若此軍士奮然
皆思自効保權又遣使求援扵荆南文表以上疏自理
二月丁亥以武平節度副使權知郎州周保權為武平
節度使甲辰遣中使趙璲等齎詔宣諭潭郎聽張文表
歸闕且命荆南發兵助周保權(㑹兵討文表/見平荆南門)　乾徳元
年癸亥命太常卿邊光範權知襄州户部判官滕白為
南面軍前水陸轉運使丙寅以張勛為南面行營馬軍
都監盧懷忠為馬步軍都監丙子詔荆南發水兵三千
人赴潭州楊師璠之討張文表也兵稍失利相持既久
文表出戰師璠大敗之遂取潭州執文表初文表聞王
師来伐潛送欵於趙璲且言奔喪朗州為廖簡所薄因
即私鬬實無反心璲自以奉詔諭文表得其歸順甚喜
即遣使慰撫之師璠既入城縱火大掠而璲亦繼至明
日享将吏扵延昭門指揮髙超語其衆曰觀中使之意
必活文表若文表至闕圗害郎州我輩無遺𩔖矣乃斬
文表扵市盡腐其肉及宴罷璲召文表超曰文表復謀
為亂已斬之矣璲太息久之二月王師既收荆南即日
趨郎州周保權懼召觀察判官曰凡所以請援扵朝者
誅文表耳王師不還必将盡取湖湘之地李觀象謂保
權曰我所恃者北有荆渚以為唇齒今髙氏束手若幅
巾歸朝幸不失富貴從富等不可乃與為拒守先路安
撫徳裕至郎州從富等拒而不納盡撤部内橋梁沉舩
舫伐木塞路徳裕不敢與戰延釗以聞上遣使諭周保
權及将校曰爾請大軍以拯爾難今妖孽既殄是有大
造扵爾也何為反拒王師自取塗炭重擾生聚保權為
左右牽制執迷不復遂進討之慕容延釗遣戰棹都監
武懷節分兵趨岳州大破賊軍扵三江口獲船七百餘
艘斬首四千餘級遂取岳州三月張從富等出軍扵澧
州南與王師遇未及交鋒賊軍望風而潰李處耘遂北
至敖山寨賊棄寨走俘獲甚衆處耘擇所俘體肥者數
十人令左右分食之少健者悉黥其面令先入朗州㑹
宿扵寨中迨次日黎明延釗繼至所黥之俘得入城悉
言被擒者為王師所㗖食賊衆大懼縱火焚州城驅掠
居民奔竄山谷壬戌王師入朗州擒張從富扵西山下
梟其首賊将汪端刼保權并家属亡匿江南㟁僧舎李
處耘遣麾下将田守竒往捕之端棄保權走守竒獲保
權以歸扵是盡復湖南舊地凡得州十四監一縣六十
六户九萬七千三百八十八戊寅湖南㨗書至羣臣稱
賀夏四月甲申徳音减荆南潭朗州地死罪囚流以下
釋之蠲三年以前逋税及場院課利管内文武官吏並
依舊仍加恩立功者優其秩壬辰遣中使賜湖南行營
将士茶藥及立功将士錢帛有差七月甲戌保權詣闕
待罪詔釋之以為右千牛衛上将軍
　　太祖平蜀(孟/昶)
孟昶初名仁贊及僭位改焉是時石晋之後漢祖起并
州中原旱蝗昶益自大君臣奢僭　建隆三年冬蜀主
命官磨勘州縣逋税别行追督龍逰令成都田淳上疏
諫其畧曰今甲子欲交隂陽變動天運人事合有變更
如采厚歛之末議必亂經國之大倫此犯天意者一也
四海財貨盡属至尊散在民間積為貲産或有科索誰
敢抵非陛下何不捨小蓄以成大有乎蜀主不能用聞
者皆為之恐淳議論自若或謂淳曰如君之才固堪重
寄宜稍低回便至金鑾玉堂淳曰吾安能附狗䑕哉盖
指樞密使王昭逺也　乾徳元年四月庚子以華州團
練使張暉為鳳州團練使兼西面行營巡檢壕寨使暉
前在華州治有善狀上既誅李筠将有事河東召暉入
覲問以計䇿暉曰澤潞瘡痍未瘳軍旅洊興恐不堪命
不若戢兵育民俟富庶而後圗之上慰勞遣還扵是始
謀伐蜀徙暉鳳州暉盡得其山川險易因密疏進取之
䇿上覽之大悦五月丁丑明徳門(闕/)蜀相李昊言扵蜀
主曰臣觀宋氏啟運不𩔖漢周一統海内其在此乎若
通職貢亦保安三蜀乏長筞也主将發使樞密使(闕/)塘
等率兵屯峡江馬軍都指揮使張廷翰等引兵與守謙
戰猪頭鋪守謙敗走廷翰等乗勝登其城廷讓率大軍
繼至彦儔以所部将出拒戰而廷翰等已入其城中矣
彦儔倉皇失次左右皆散去彦儔奔歸府第判官羅濟
勸令單騎歸成都彦儔曰我昔已失秦川今復不能守
䕫州縱不忍殺我亦何面目可見蜀人乎濟又勸其降
彦儔曰老幼百口俱在成都以一身偷生舉族何負今
日止有死耳即解符印授濟曰君自為計乃反拒其户
整衣冠望西北再拜登樓縱火自焚後數日光義等得
骨扵煨燼中以禮塟之王全斌以蜀人斷棧大軍不得
進議取羅川路入蜀康延澤潛謂崔彦進曰羅川路險
衆難並濟不如分兵修棧約㑹大軍於深渡可也彦進
遣白全斌全斌許之不數日閣道成遂進撃金山寨又
破小漫天寨而全斌亦以大軍由羅川至深渡與彦進
㑹蜀人依江而陣彦進遣步軍都指揮使張萬友等撃
之奪其橋㑹暮夜蜀人退保大漫天寨明日彦進延澤
萬友分兵三道擊之蜀人悉其精銳來拒又大破之乗
勝拔其寨擒寨主義州刺史王審超監軍趙崇渥及三
泉監軍劉延祚都統王昭逺都監趙崇韜引兵来戰三
敗退奔至利州北昭逺等遁去渡桔柏津焚橋梁退保
劍門壬申晦全斌等入利州獲軍糧八十萬斛詔西軍
行營所克復州縣偽署将士有竄匿皆限一月扵所在
陳首釋其罪是月京師大雪上設氊帷扵講武殿衣紫
貂裘帽以視事忽謂左右曰我被服若此體尚覺寒念
西征將士衝犯霜雪何以堪處即解裘帽遣中黄門馳賜
全斌仍諭諸将以不徧及也全斌拜賜感徳初上詔令
孫遇等指畫江山曲折之狀及兵寨戍守之處道里逺
近俾畫工圗之以授全斌等因謂曰西川可取否全斌
等對曰臣等仗天威遵廟算尅日可定也龍㨗右廂都
指揮使史延徳前進奏曰西川若在天上固不可到在
地上到即平矣上嘉其果敢慰勉之又謂全斌等曰凡
克城寨止籍其器甲芻糧悉以錢帛分給将士吾所欲
得者其土地耳蜀主聞有北師以王昭逺為北面行營
都統左右衛聖馬步軍都指揮使趙崇韜為都監山南
節度使韓保正為招討使洋州節度使李進為副招討
使帥兵拒戰蜀主謂昭逺曰今日之師卿所召也勉為
朕立功昭逺好讀兵書頗以方畧自任始發成都蜀主
命宰相李昊等餞之城外昭逺手執鐵如意指揮軍事
自比諸葛亮酒酣攘臂謂昊曰吾此行非止克敵當領
此二三萬雕面惡少兒取中原如反掌耳冬十二月劉
光儀入峽路連破松木三㑹巫山等寨殺其将南光海
等死者五千餘人生擒戰棹都指揮使袁徳宏等千二
百人奪戰艦二百餘艘又斬獲水軍千餘衆初蜀於䕫
州鏁江為浮梁上設敵棚三重夾江列礟具光儀等将
行上出池圗指其處謂曰泝江至此切勿以舟師争勝
當先遣步騎潛撃之俟其稍却乃以戰棹夾攻必取也
光儀等未至鏁江三十里舎舟步進先奪其橋復引舟
而上遂破州城悉如上計時大将劉廷讓頓兵白帝廟
西及師至彦儔謂副使趙崇濟監軍武守謙曰東軍逺
涉而來利在速戰宜堅壁以待之守謙曰何待也獨領
麾下以出(闕/)　　崇韜敗乃免胄棄甲投東川匿倉舎
下悲嗟流涕目盡腫惟誦羅隠詩云運去英雄不自由
俄亦為追騎所獲蜀主大懼出金帛募兵令其子𤣥喆
統之李廷珪張恵安為其副以守劍門𤣥喆素不習武
廷珪惠安皆庸懦無識𤣥喆離成都但攜姬妾樂器及
伶人數十輩晨夜嬉逰不恤軍政至綿州聞劍門已破
即日棄軍西還所過盡焚其廬舎倉廩而去太子𤣥喆
亦奔還昶益惶駭不知計将安出有老将石奉頵者對
曰東兵逺來勢不能久請聚兵堅守以疲之蜀主嘆曰
吾父子以豐衣美食養士四十年一旦遇敵不能為吾
東向放一箭今雖欲閉壁誰肯效死者司空兼武信節
度平章事李昊勸蜀主封府庫以請降蜀主聞之命昊
草表己夘遣通奏使宣徽北院使太原伊審徴奉降表
詣軍前初前蜀之亡也降表亦昊所為蜀人夜書其門
曰世修降表李家當時𫝊以為笑庚辰詔行營所經州
府長吏以牛酒犒師乙酉王全斌等次魏城伊審徴以
蜀主降表至全斌受之遣先鋒都監通事舎人田欽祚
乗馹入奏又遣康延澤領百騎趨成都見蜀主諭以恩
信慰撫軍民留三日乃還初劉光儀等發䕫萬施開忠
等州刺史皆迎降及遂州知州事少府少監陳愈亦降
光儀入城盡以府庫錢帛給軍士諸將所過咸屠戮以
逞曺彬禁之乃止故峡路兵始終秋毫不犯上聞之喜
曰吾任得其人矣賜彬詔褒之辛夘王全斌等至升仙
橋蜀主備亡國之禮見扵軍門全斌承制釋之蜀主復
遣其弟保寜節度使雅王仁贄奉表求哀丙申田欽祚
至自西川孟昶降表以其先人墳廟及老母為請上優
詔答之并諭西川将吏百姓等皆安堵如故丁酉赦蜀
管内蠲乾徳二年逋租賜今年夏稅之半凡無名科役
及増益賦調令諸州條析以聞當除之偽文武官将校
奉昶來降者並委全斌奏其名亡命羣盗一月内許陳
首有懷才挺操恥事偽庭者所在搜訪先賢丘隴並禁
樵採前代祠廟咸加營葺自全斌等發京師至昶降才
六十六日凡得州四十五縣一百九十八户五十三萬
四千三十有九全斌等既入成都後數日劉光儀始至
昶饋遺光儀等及犒師之禮並如初已而詔書頒賞諸
軍亦無差降兩路将士争功始相疾矣先是全斌受詔毎
制置必與諸将僉議因是各為異同雖小事不能即决全
斌及崔彦進王仁贍等日夜宴飲不恤軍士下掠子女
奪財貨蜀人苦之曹彬屢請旋師全斌等不聽全斌遣
右神武大将軍王繼濤與供奉官王守訥部送孟㫤歸
京師繼守訥以白全斌言繼濤問昶求宫伎金帛乃留
繼濤不遣以吕餘慶權知都府樞密直(闕/)丙午詔以西
師所過民有調發遣戍皆襄荆南均房等州今年夏租
免光化漢陽軍十之二居坊郭者勿輸偽蜀官並遣赴
闕賜裝錢有差治行清白為衆推者所在州府以名聞
庚申孟仁贄至自成都孟昶亦上表有自量過咎尚竊
憂疑等語詔答之其畧曰既自求扵多福當盡滌扵前
非朕不食言爾無過慮所答詔仍不名又呼昶母為國
母詔自嘉眉忠萬至荆南㳂江分置驛船以濟行李三
月孟昶與其官属皆挈族歸朝由峡江而下夏四月上
遣使以御府供帳迓孟昶扵江陵且命有司為昶官属
治第又遣使至江陵分給軍馬鞍乗乙酉昶至進郊皇
弟開封尹光義勞之玉津園丙戌大陳諸軍扵闕前昶
與弟仁贄子𤣥喆𤣥班宰相李昊等三十三人素服待
罪明徳門外詔釋罪賜昶等襲衣冠帶上御崇元殿備
禮見之禮畢御明徳門觀諸軍按部還營遂宴昶等扵
大明殿賜物有差六月甲辰以孟昶為開府儀同三司
檢校太師兼中書令秦國公庚戌孟昶卒上為輟五日
朝贈尚書令追封楚王諡恭孝初昶母李氏隨昶至京
師上數命肩輿入宫謂之曰國母善自愛無戚戚懷鄉
土異日當送母歸李氏曰使妾安往上曰歸蜀耳李氏
曰妾家太原儻獲歸老并州妾之願也時上已有北征
意聞其言喜曰俟平劉鈞即如母所願因厚加賜賚及
昶卒李氏不哭舉酒酹地曰汝不能死社稷貪生至今
日吾所以忍死為汝在耳今汝既死吾安用生因不食
數日亦卒始周世宗克闗南議討而未果至太祖平之
昶父子據有全蜀三十一年至是國除
　　太祖平廣南(劉/鋹)
劉鋹其先蔡州上蔡人晟之長子也性昏愚委政宦官
龔澄樞及才人盧瓊仙毎詳决可否皆瓊仙指之鋹日
與宦人波斯女等游戱内宫晟時寵任中官已至千人至鋹
時為三師三公者數十人女官已有師傅令僕之號目百官
為門外人淫刑暴歛　建隆元年内侍邵廷琄言於鋹曰漢
乗唐亂居此五十年幸中國有故干戈不及而漢益驕於無
事今兵不識旗鼓人主不知存亡夫天下亂久矣亂久而治
自然之勢也今聞真主已出其勢非一天下不能已勸鋹修
兵為備不然遣使通好鋹懵然莫以為慮乾德初王師既克
郴州獲其内侍十餘人有余延業者人質么麽上問曰爾在
嶺南為何官對曰為䕶駕弓箭手官授以弓矢延業極力控
弦不開上因笑問漢南政事延業具言累世奢侈殘酷之狀
上驚駭曰吾當救此一方之民扵是道州刺史王繼勛言劉
鋹為政昏暴民被其毒又數出㓂邊請王師南伐上猶未欲
亟加以兵乃命唐主諭意令南漢主先以湖南舊地來獻唐
主遣使致書南漢主不從　三年八月唐主復令知制誥潘
祐作書數千言諭南漢主以歸欵扵中國遣給事中龔慎儀
往使南漢主得書大怒遂囚龔慎儀驛書答唐主言甚不遜
唐主以其書來上上始决意伐之九月己亥朔以潭州
防禦使潘美為賀州道行營兵馬都部署朗州團練使
尹崇珂副之道州刺史王繼勛為行營馬軍都監仍遣
使發諸州兵赴賀州城下先是南漢舊将多以䜛死宗
室剪滅殆盡掌兵者惟宦人數輩城壁壕隍但飾為宫
館池沼樓艦器甲輙腐敗不治及王師次扵白霞劉鋹
賀州刺史陳守忠遣使告急内外震恐南漢主遣龔澄
樞馳驛往賀州宣慰時士卒久在邊多貧乏聞澄樞至
以為必大加賞賚皆喜而澄樞出空詔撫諭衆皆解體
王師拔馮乗前鋒至芳林澄樞惶懼乗輕舸遁歸是月
癸丑王師遂圍賀州南漢主召大臣議皆請以潘崇徹
将兵拒王師崇徹自罷兵柄常怏怏扵是辭以目疾漢
主怒曰何須崇徹伍彦柔獨無方略耶遂使彦柔将兵
来援戊午王師聞彦柔至退二十里潛以竒兵伏南鄉
岸彦柔夜泊南鄉艤舟岸側遲明挟彈登岸踞胡床指
揮伏兵超彦柔衆大亂死者十七人擒彦柔斬之梟其
首以示城中城中人猶堅守弗下隨軍轉運使王明言
扵潘美曰當急撃之恐援兵再至則為所乗我師老矣
衆頗猶豫明乃躬擐甲胄率所部䕶送輜重卒百餘人
丁夫數千畚鍤皆作堙其塹直抵城門城中人大懼遂
開門以納王師王師督戰艦聲言順流趨廣州南漢主
憂迫計無所出乃加潘崇徹為内太師馬步軍都統領
衆三萬屯賀江㑹王師徑趨韶州崇徹但擁衆自保而
已冬十月辛巳曲赦賀州管内囚王師破南漢開建寨
殺數千人擒其将靳暉昭州刺史田行稠棄城遁桂州
刺史李承進亦奔還遂取昭州桂州十一月王師克連
州南漢招討使盧收率其衆退保清逺南漢主聞之謂
左右曰昭桂連賀本属湖南今北師取之足矣其不復
南也十二月美等長驅至韶州都統李承渥領兵數萬
陣蓮葉山下南漢人教象為陣毎象載十數人皆執兵
仗凡戰必置陣前以壯軍威至是與美遇美盡索軍中
勁旅布前以射之象奔踶乗象者皆墜反踐承渥軍遂
大敗承渥僅以身免陷韶州擒其刺史辛延渥渥遣使
勸南漢主降國中震恐漢主顧諸將無可使者宫倡梁鸞
真薦其招討使與大将植廷曉統衆禦王師距番禺纔
百餘里　四年正月王師克英雄二州南漢都統潘崇
徹来降是月王師次隴頭南漢主遣使請和且求緩師
隴頭山水險惡潘美等疑有伏兵乃挾其使而速度諸
險甲子至柵口乙丑至馬逕屯雙女山直瞰郭崇岳營
逰騎數十挑戰崇岳不出但堅壁自守晝夜禱祠鬼神
而已南漢主取船十餘艘載金寳妃嬪欲入海未及發
宦官樂範與衛兵千餘盗其船以走南漢主懼乃遣右
僕射蕭漼等中書舎人卓惟休奉表詣軍門乞降潘美
即令部送赴闕漼等俱入不反漢主益懼復令崇岳戒
嚴二月又遣其弟保興率兵来拒植廷曉謂崇岳曰北
師乗席卷之勢鋒不可當吾士旅雖衆然傷殘之餘不
驅筞而前坐受其弊矣庚子廷曉乃領前鋒據水而陣
令崇岳殿後禦其奔衝既而王師濟水廷曉力戰不勝
遂死之崇岳奔還其柵潘美謂明曰彼編竹為柵若篝
火焚之必擾亂因其擾亂夾擊之此萬全筞也遂分遣
丁夫人持二炬間道造其柵㑹暮夜萬炬俱發天大風
煙埃坌起南漢軍大敗崇岳死於亂兵保興逃歸龔澄
樞李托與内侍中薛崇譽等謀曰北軍之来利吾國中
珍寳今盡焚之使得空城必不能久駐當自還也乃縱
火焚府庫宫殿一夕皆盡辛未王師至白田漢主素服
出降潘美承制釋之遂入廣州俘其宗室官属九十七
人與南漢主皆縻扵龍徳宫保興初匿民間後乃獲之
有閹工五百餘輩請見美曰是㧻人多矣吾奉詔伐罪
正為此等命悉斬之美以露布告㨗乙丑至京師庚寅
羣臣稱賀遂賜宴凡得州六十縣二百四十户十七萬
二百六十三辛夘赦廣南管内州縣常赦所不原者偽
置官並仍舊無名科斂咸蠲除之三月詔嶺南諸州長
吏察偽政有害扵民者以聞當悉除之四月壬申以南
面行營都部署潘美副部署尹崇珂同知廣州潘美遣
使部送劉鋹及其宗黨官属獻扵京師鋹至公安邸吏
龎師進迎謁學士黄徳昭侍鋹因問師進何人徳昭曰
本國人也鋹曰何為在此徳昭曰髙皇帝居藩日嵗貢
大朝輜重皆歴荆州乃令師進置邸扵此造車乘以給
饋運耳鋹嘆曰我在位十四年未嘗聞此言今日始知
祖宗山河乃大朝境土也因泣下久之既至舎扵玉津
園上遣㕘知政事劾問翻覆及焚府庫之罪鋹歸罪扵
龔澄樞李托薛崇譽上復遣使問為誰之謀皆俛首不
對諫議王珪謂托曰昔在廣州機務並爾輩所専火又
自内中起今天子遣使案問爾復欲推過何人遂唾而
批其頰澄樞等乃引服翊日有司以帛繫鋹及其官属
先獻太廟太社上御明徳門遣攝刑部尚書盧多遜宣
詔責鋹鋹對曰臣年十六僭偽號澄樞等先臣舊人毎
事臣不得専在國時臣却是臣下澄樞等却是國主遂
伏地待罪上命攝大理卿髙繼申引澄樞托崇譽斬扵
千秋門外釋鋹罪並其官属禎王保興等各賜鞍馬有
差尋以保興為左監門衛率府率以左僕射蕭漼為太
子中允中書舎人卓惟休為大僕寺丞餘並署諸州上
佐縣令主簿擢授王明為秘書少監領韶州刺史廣南諸
州轉運使王師南征明知轉運事數萬衆仰給無闕毎
下郡邑頗亦參預軍畫上嘉其功故擢用焉辛丑宴鋹
扵崇徳殿六月壬午以鋹為右千牛衛大将軍貟外封
恩赦侯俸外别給錢伍萬米麥五十斛鋹體質豐碩眉
目俱疎有口辨性絶巧在國時多置酖以毒臣下一日
上乗肩輿從十數騎幸講武池從官未集鋹先至詔賜
巵酒鋹欵之奉盃泣曰臣承父祖基業拒違朝廷勞王
師致討罪固當死陛下不殺臣今見太平為大梁布衣足
矣願延旦夕之命以全陛下生成之恩臣未敢飲此酒
上笑曰朕推心置人腹安有此事命取鋹酒自飲之别
酌以賜鋹鋹大慙頓首謝十月丙戌詔嶺南諸州劉鋹
日前煩苛賦歛並除之民為兵者釋其籍流亡者招誘
復業　五年四月上按嶺南圖籍州縣多而户口少命
知廣州潘美轉運王明度其地里并省以便民五月丙
寅詔廢嶺南道媚川都選其少壯者為静江軍老幼者
聽自便仍禁民不得以採珠為業先是鋹扵海門鎮募
兵能採珠者二千人號媚川都凡採珠者必以石縋索
繫扵足而沒焉深或五百丈溺死者甚衆鋹所居棟宇
皆飾以玳瑁珠翠窮極奢靡及王師至并府庫悉皆焚
之扵是潘美等扵煨燼中得所餘玳瑁珍珠來獻且言
採珠危苦之狀上降詔罷之　八年十二月己未以鋹
為左監門衛上将軍封彭城郡公去恩赦侯之號　九年
十一月封銀為衛國公太宗即位常俸外加以他給㑹
将討晉陽召近臣宴劉鋹預㑹自言朝廷威靈及逺四
方僭偽之主今日盡在坐中旦夕平太原劉繼元又至
臣率先來朝願得執挺為諸國降王長太宗大笑賞賜
甚厚其詼諧皆此𩔖也鋹子守節守正皆至崇儀使幼
守平守素咸平中為侍禁甚貧乏真宗聞之賜白金千
兩因語宰相曰諸偽主子孫率多窘迫僭侈之後不知
稼穡艱難之所致也鋹卒上聞其家貧其妻陳氏詔日
以(闕/)
　　太祖平江南(李/景)
李景父昇為楊行密将徐温養子冒姓徐氏及昇僭號
自云唐室後復姓李國號唐世宗征淮南屢破其衆景
懼稱臣　建隆元年上受命遣使諭之十一月上親征
景遣僕射嚴續來犒師復遣其子從鎰尚書馮延魯來
貢金買宴上厲色謂延魯曰汝國王何故與叛臣交通
延魯曰陛下知交通不知預其反謀時使者至國主令
臣諭曰男兒不得志固有反但有不可爾上曰雖然諸
将皆勸吾乘勝濟江如何延魯曰陛下御六師以臨小
國蕞爾江南安敢抗天威然國主侍衛數萬皆先帝親
兵誓同生死陛下若能棄數萬之衆與之血戰則可矣
且大江風濤茍進未克城退乏糧道亦大國之憂也上
笑曰聊試卿爾豈聽卿逰説耶上使諸軍習戰艦扵迎
鑾唐主懼甚其小臣杜著頗有辭辯偽作商人由建安
渡來歸而彭澤令薛良坐事責授池州文學亦挺身來奔
且獻平南筞唐主聞之益懼上命斬著扵下蜀市良配
𨽻廬州牙校唐主乃少安終以國境蹙弱遂决遷都之
計　二年二月丁丑唐主景遣使來賀長春節己夘遣
通事舎人王守正使江南勞唐主之遷都也是月唐主
始遷扵南都立吳王從嘉為太子監國留左僕射嚴續
知樞密院事湯悦佐之悦即殷崇義池州人也始犯宣
祖韓改焉三月唐主至南都城邑迫隘官府公廨十不
容一二力役雖繁無所施巧羣臣日夜思歸唐主悔怒
欲誅始謀者樞密使給事中唐鎬發病卒閏三月壬申
唐主遣使貢金器二千兩銀器萬兩羅綺二千段謝生
辰之賜也六月唐主景殂扵南都秋七月以喪歸金陵
有司議梓宫不宜復大内太子從嘉不可乃殯扵正寢
從嘉即位改名煜尊母鍾氏為太后立妃周氏為國后
封弟鄧王從善為韓王莒公從鎰為鄧王從度為昭平
郡公從信為文陽郡公右僕射嚴續為司空平章亊吏
部尚書門下侍郎知樞密院湯悦為右僕射樞密使大
赦境内文武進位有差七月復句容尉張泌上書陳十
事其一舉簡要二畧繁小三明賞罰四重名器五擇賢
良六均賦役七納諫諍八究毁譽九節用十屈己唐主
嘉納擢為監察御史八月甲辰唐桂陽郡公徐邈奉其
主景遺表來上九月壬戌唐主煜遣中書侍郎馮謐來
貢謐即延魯也唐主手表自陳本志冲淡不得已而紹
襲事大國不敢有二鄰扵吴越恐為所䜛上優詔以答
焉初周世宗既取江北貽書江南如唐與回鶻可汗之
式但呼國主而已上因之扵是始改書稱詔戊子遣鞍
轡庫使梁義弔祭王召見靣賜約束因謂左右曰朕今
諭以謹飭葢聞鮮克由禮逺人無所觀型又曰齊之以刑
豈若令其自飭冬十月癸巳唐主以皇太后葬遣户部侍
郎韓熙載太府卿田霖來助葬江南以康王新立往申
慶賜(闕/)善為司徒兼侍中諸道兵馬(闕/)南都留守令諸
司無職事者日二員待制扵内殿仍各上封事三兩條
時皆喜其言得達多所開陳而迄莫施衆始告病唐主
煜追諡其父景為明道崇徳文宣孝皇帝廟號元宗陵
號順陵盖因馮謐以請扵上而為之　二年四月乙未
詔奉使江南者毋得将其國所用錢過江北唐主雖通
職貢然亦増修戰備　開寳四年十一月癸巳朔江南
國主煜遣其弟鄭王從善來朝貢扵是始去唐號改印
文為江南國印賜詔乞呼名從之先是國主以銀五百
兩遺宰相趙普普告扵上上曰此不可以不受但以書
答謝少賂其使者可也普叩頭辭讓上曰大國之體不
可自為削弱當使之勿測及從善入覲常賜外密賚白
金如遺趙普之數江南君臣聞之皆震駭服上偉度
五年二月上既平廣南漸欲經理江南因鄭王從善入
貢遂留之國主大懼是月始損制度下令稱教改中書
門下為左右府内史尚書省為司㑹府御史䑓為司憲
府翰林為修文館樞密院為光政院從善為南楚國公
從鎰為江國公從謙為鄂國公宫殿悉除去鴟吻閏三
月癸未以江南進奉使李從善為泰寜節度使賜第京
師國主雖外示畏服修蕃臣之禮而内實繕甲募兵陰
為戰守計上使從善致書風國主入朝國主不從但増
嵗貢而已南都留守兼侍中林仁肇有威名朝廷忌之
賂其侍者竊取仁肇畫像懸之别室引江南使者觀之
問何人使者曰林仁肇也曰仁肇将來降先持此為信
又指空館曰将以此賜仁肇國主不知其間鴆殺仁肇
　六年四月辛丑遣翰林學士盧多遜為江南國主生
辰信使多遜至江南得其臣主懽心及還艤舟宣化口
使人白國主曰朝廷重修天下圖經史館獨闕江東諸
州願各求一本以歸國主亟令繕冩命中書舎人徐錯
等通夕讐對送與之多遜乃發扵是江南十九州之形
勢屯戍逺近户口多寡多遜盡得之矣歸即言江南衰
弱可取狀上嘉其謀始有意大用　七年秋七月盧多
遜既還江南國主知上有南伐意遣使願受封䇿上不
許扵是復遣閤門使梁逈使焉逈從容問國主曰朝廷
今冬有柴燎之禮國主盍來助祭國主唯唯不答逈歸
上决意伐之初江南人樊若水舉進士不中第上書言
事不報遂謀北歸先釣魚采石江上小舫載絲繩其中
維南岸而疾棹抵北岸以度江之廣狹凡數十往返而
得其丈尺之數遂詣闕言江南可取上令學士試賜及
第授舒州軍事推官告上以母及親属皆在江南恐為
所害上即召國主䕶送國主聽命於是遣使詣荆湖如
若水之言造千艘将浮江以濟師也大元帥錢俶遣府
判官黄夷簡入貢上謂之曰汝歸語元帥常訓練兵甲
江南倔强不朝我将發師討之元帥當助我無惑人言
云皮之不存毛将安傅也特命有司造大第扵薫風門
外連亘數坊楝宇宏麗儲偫什物無不悉具因召進奉
使錢文贄謂之曰朕數年前令學士承旨陶榖草詔比
於城南建離宫今賜名禮賢院以待李煜及汝主先来朝
者以賜之且以詔草示文贄遂遣文贄賜俶羊馬諭旨
扵俶戊寅俶遣其行軍司馬孫丞佑入貢丁亥辭歸上
厚賜俶器幣且密告以師期九月癸亥命頴州團練使
曺翰領兵先赴荆南丙寅復命宣徽南院使曺彬侍衛
馬軍都虞侯李漢瓊判四方館事田欽祚同領兵繼之
上已部分諸将而未有出師之名欲先遣使召李煜入
朝擇羣臣可遣者先是左拾遺知制誥開封李穆與㕘
知政事盧多遜同門生上嘗謂多遜曰穆性仁善文辭
之外無所據多遜曰穆操行端直臨事不以生死易節
仁而有勇者也上曰誠如是吾當試之丁夘遂遣穆使
江南穆至諭㫖國主将從之光政使門下侍郎陳喬曰
臣與陛下皆受元宗顧命今往必見留其若社稷何臣
雖死無以見元宗扵地下矣清輝殿學士右内史舎人
張洎亦謂不宜入朝時喬與洎俱掌機密國主委信之
遂稱疾固辭且言謹事大國者盖望全濟之恩今若此
有死而已穆曰朝與否國主自處之然朝廷兵甲精鋭
物力雄富恐不易當其鋒也宜熟計慮無自貽後悔使
還具言其狀上以為所諭要切江南亦謂穆言不欺已
是日又命山南東道節度使潘美侍衛步軍都虞侯劉
遇東上閤門使梁逈等同領兵赴荆南冬十月江南國
主復遣其弟江國公從鎰水部郎中龔慎修重幣入貢
且買宴上皆留之不報曺彬與諸将入辭上謂彬曰南
方之事一以委卿切勿暴生民務廣威信使自歸順不
須急撃也且以匣劍授彬曰副将而下不用命者斬之
潘美等皆失色不敢仰視自王全斌平蜀多殺人上毎
恨之彬性仁厚故專任焉丁酉以吳越王俶為昇州東
南面行營招撫制置使仍賜戰馬二百匹遣客省使丁
徳裕以禁兵步騎千人為俶前鋒且監其軍甲辰以曺
彬為州西南面行營馬步軍戰櫂都部署潘美為都監
曺翰為先鋒都指揮使初王師直趨池州緣江屯戍皆
謂毎嵗朝廷所遣巡兵但聞堅壁自守遣使奉牛酒來
犒師尋覺異扵他日池州守将戈彦遂棄城走閏十月
己酉曺彬等入池州先是上遣八作使郝守濬率丁匠
自荆南以大艦載巨竹絙并下郎州所造黄黑龍船扵
采石磯跨江為浮梁或謂江濶水深古未有浮梁而濟
者乃先試扵石牌口既成命前汝州防禦使陸萬友往
守之遇江南兵戰扵銅陵敗之獲戰艦二百餘艘丁
夘曺彬等敗江南二萬餘衆獲千餘人及馬步軍副步
署楊収等獲戰馬三百餘匹初江南無戰馬朝廷嵗賜
之至是驅為前鋒以拒王師觀所獲馬印文皆嵗賜者
也十一月詔移浮梁置采石三日而成不差尺寸王師
過之若履平地唐主初聞朝廷作浮梁以語張洎洎對
曰載籍以來長江無為梁之事唐主曰吾亦謂此兒戱
爾於是遣鄭彦華督水軍萬人杜真領步軍萬人同逆
王師將行國主誡之曰兩軍水陸相濟無不捷矣戊子
吳越王俶遣修貢謝招撫制置之命也國主遺書扵俶
其畧曰今日無我明日豈有君明天子一旦易地酧勛
王亦大梁一布衣爾鄭彦華杜真與王師遇真以所部
先戰彦華擁兵不救真衆敗十二月金陵始戒嚴下令
去開寳之號公私記籍但稱甲戌嵗益募民為兵民以
財及粟獻者官爵之　八年正月庚寅曺彬等進攻金
陵行營馬步軍都指揮使李漢瓊率所部渡淮南取巨
艦實以葭葦順風縱火攻其水寨拔之斬首數千級初
次秦淮江南兵水陸十餘萬背城而陣時舟楫未具潘
美下令曰美提驍果數萬人戰必勝攻必取豈限此一
衣帶水而不徑渡乎遂率所部先濟全師隨之江南兵
大敗江南復出兵将泝流奪采石浮梁美旋撃破之擒
其神衛都軍頭鄭賔等七人五月初陳喬張洎為江南
國主謀請所在堅壁以老王師師入其境國主弗憂也
日於後苑引僧及道士誦經講易髙談不恤政事軍書
告急非徐元瑀等皆莫得通師𫝊城下累月國主猶不
知時宿将皆前死神衛統軍都指揮使皇甫繼勛年少
國主委以兵柄繼勛素貴而驕初無効死意但欲國主
速降而口不敢發毎與衆言輙云北軍强勁誰能敵之
聞兵敗則喜見顏色曰吾固知其不勝也繼勛從子紹
傑以繼勛故亦為巡檢使親近繼勛嘗令紹傑密陳歸
命之計國主不從偏禆有募敢死士欲夜出營邀擊王
師者繼勛必鞭其背拘囚之由是衆情憤怒又託以軍
中多務罕入朝謁國主召之亦不時至是月國主自出
巡城見王師列柵城外旗旌滿野知為左右所蔽始驚
懼乃收繼勛付獄責以流言惑衆及不用命之狀并紹
傑殺之軍士争腐割其肉頃刻都盡繼勛既誅凡兵機
處分皆自澄心堂出實洎等専之也扵是遣使召神衛
軍都虞侯朱令贇以上江兵入援擁十萬衆屯湖口諸
将請乗漲江速下令贇曰我今進前敵人必反據我後
戰而㨗可也不㨗糧道且絶其為害益深矣乃以書召
南都留守柴克貞使代鎮湖口克貞先是已病遷延不
行令贇亦不敢進國主累促之秋七月初江南捷書累
至邸吏督李從鎰入賀龔慎修以為國且亡當待罪何
賀也由是羣臣稱慶從鎰即奉表請罪上嘉其得禮遣
中使慰撫供帳牢餼悉從優給壬午復命李穆送從鎰
還其國手詔促表降且令諸将緩攻以待之九月(闕/)京
口要害當得良将侍衛都虞侯尤親任之乃擢潤州留
後(闕/)孤亦難與卿别但此非卿(闕/)家盡輦金玉以往謂
人曰(闕/)當散此以圗勛業國主(闕/)成左右請出兵掩之
時澄(闕/)勝立為虜矣救至而後圖戰(闕/)盧絳自金陵引
所部舟師八千(闕/)舎舟登岸與吳越兵戰吳越兵少却
因固守踰月自相猜忌澄以通降欵慮為絳所謀乃曰
間者言都城受圍日急若都城不守守此亦何為絳亦
知城終陷乃曰君為守将不可棄城而去宜赴難去者
惟絳可爾澄偽為難色久之曰君言是也絳遂潰圍而
出初絳怒一禆将議殺之未决澄私謂曰盧公怒爾爾
不生矣禆将泣涕請命澄因曰吾有一言告爾非徒免
死且得富貴因諭以降事令先出導意禆将曰某家在
都城将奈何澄曰事急矣當為謀我家百口亦不暇顧
矣於是禆将踰城而出絳猶未知明日澄與絳同食主
兵者来告澄作色曰吾謂公已斬之矣何得令逃也絳
已去澄徧召諸将卒告曰澄守城數旬志不負國家事
勢如此須為生計諸君以為何如将卒皆發聲大哭澄
懼有變亦泣曰澄受恩固深於諸君且有父母在都城
寜不知忠孝乎但力不能抗爾諸君不聞楚州耶初周
世宗圍楚州久不下既克盡屠之故澄以此脅衆戊寅
澄帥将吏開門請降潤州金陵危甚乃趨宣州旦夕酣
飲為樂或勸赴難皆不答初李從鎰至江南諭上㫖國
主欲出降陳喬張洎廣陳符命以為金湯之固未易取
也北軍旦夕當自退矣國主乃止李穆既還上復命諸
将進兵及潤州平外圍愈急始謀遣使入貢求緩兵道
士周惟簡者鄱陽人隠居洪州西山國主召之館扵紫
極宫嘗以冠褐侍講周易累官至虞部郎中致仕扵是
張洎薦惟簡有逺略可以談笑弭兵復召為給事中與
修文館學士丞旨徐鉉同使京師時國主屢督朱令贇
舉湖口兵來援謂鉉曰汝既行即當止上江援兵勿令
東下鉉曰臣此行未必能排難解紛城中所恃者援兵
爾奈何止之國主曰方求和好而復召兵自相矛盾扵
汝豈不危乎鉉曰要以社稷為計置臣於度外爾國主
泣即日拜左僕射㕘知左右内史事鉉固辭國主又以
惟簡雅素髙尚不近榮利親冩十數紙題冩奏目令惟
簡乗間求哀欲謝養病冬十月己亥朔曺彬等遣使送
鉉及惟簡赴闕鉉居江南以名臣自負其來也欲以口
舌馳説存其國其日夜計謀思慮言語應對之際詳矣
扵是大臣亦先白上言鉉博學有才辯宜有以待之上
笑曰第去非爾所知也既而鉉朝扵廷仰而言曰李煜
無罪陛下師出無名上徐召之升殿使畢其説鉉曰煜
以小事大如子事父未有過失奈何見伐其説累數百
言上曰爾謂父子者為兩家可乎鉉不能對惟簡㝷以
奏目進上覽之謂朕不曉也上雖不為緩兵然所以(闕/)
壬寅鉉等辭歸江南朱令贇領衆十五萬縳木為筏長
百餘丈沿流而下将焚采石浮梁王明率所部舟師屯
獨樹口遣其子馳奏且請増造戰船三百艘以襲令贇
上曰非應急筞也令贇朝夕至金陵圍解矣乃密遣人
諭明令扵洲浦間多立長木若帆檣之狀令贇望見之
果疑大軍襲其後逗撓不敢進時江水淺涸不利行舟
令贇獨乗建大将旗旙至皖口行營步軍都指揮使破
之令贇威蹙因縱火距鬬㑹北風甚火反及之軍潰己
未生擒令贇及戰棹都虞侯王暉等獲兵仗數萬金陵
獨待此援由是孤城愈危蹙矣徐鉉及周惟簡還江南
未幾國主復遣入奉表辛未對扵便殿鉉言李煜事大
之禮甚恭徒以被病未往朝謁非敢拒詔也乞緩兵以
全一邦之命其言甚切至上與反覆數四鉉聲氣愈厲
上怒因按劍謂鉉曰不須多言江東亦有何罪但天下
一家卧榻之側豈容他人鼾睡乎鉉皇恐而退上復詰
責惟簡惟簡益懼乃言臣本居山野非有仕進意李煜
强遣臣來爾臣素聞終南山有靈藥他日願得棲隠上
憐而許之仍各厚賜遣還先是曺彬等列三寨攻城潘
美居其北以圖來上上視之指北寨謂使者曰此宜深
溝自固江南人必夜出兵來冦爾亟去語曺彬等併力
速成之不然将為所乗矣賜使者食且召樞密使楚昭
輔草詔令徙置戰棹以防他變使者食已即行彬等承
命自督兵夫掘塹三成丙戌江南人果夜出兵五千襲
北寨人持一炬皷譟而進彬等縱其至乃徐撃之皆殱
焉獲其將帥佩符印者十數人王師圍金陵自春徂冬居
民樵採路絶兵又數敗城中奪氣曺彬終欲降之故毎
緩攻累遣人告國主曰此月二十七日城必破矣宜早
為之所國主不得已約先令其子清源郡公仲寓入朝
既而久不出前數日彬日遣人督之且告曰郎君不須
逺適若到寨即四面罷攻矣國主終惑左右之言以為
城堅如此豈可克日而破但報云仲寓趣装未辦宫中
宴餞未畢二十七乃可出也彬又遣人告曰若二十六
日出已無及矣國主不聽先是上數因使者諭彬以勿
傷城中人若困獸猶鬬李煜一門切無加害扵是彬忽
稱疾不視事諸将皆来問疾彬曰余之疾非藥石所愈
須諸公共為誓破城日不殺一人則彬病愈矣諸将許
諾乃相與焚香約言既畢彬即稱愈乙未城陷初陳喬
張洎同建不降之議事急又相要以同死社稷然洎實
無死志扵是攜妻子及槖裝入止宫中引喬同見國主
喬曰臣負陛下願加顯戮若中朝有所詰責以臣為辭
國主曰厯數已盡卿死無益也喬曰陛下縱不殺臣臣
亦何面目以見國人乎遂縊洎乃告國主曰臣與喬同
掌樞密今國亡當俱死又念陛下入朝誰與陛下辨明
此事所以不死者将有待也彬整兵入至其宫城國主
乃奉表出降與其羣臣迎拜於門彬令有欲入者一切
拒之始國主令積(闕/)稷失守則盡室赴火死及見彬(闕/)
俸賜有限費用至廣當厚(闕/)不可復得矣因復遣煜(闕/)
棹都監梁逈及田欽祚(闕/)但笑而不答逈等忿争不能
自引决可亡慮也又憤歎國亡無意蓄財所操持(闕/)獨
右内史學士張佖不受詣彬自(闕/)邀名不許但取金翰
之官彬既入金陵士大夫頼彬保全各得其所親属為
軍士所掠悉遣還之因大蒐於軍毋得匿人妻子倉廩
府庫委轉運使許仲宣按藉檢視彬一不問師旋舟中
惟圖藉衣衾而已十二月己亥江南㨗書至凡得州十
九軍三縣一百有八十户六十五萬五千六十有五羣
臣皆稱賀上泣謂左右曰宇縣分割民受其禍思布聲
教以撫養之攻城之際必有横罹鋒刃者此實可哀也
即詔出米十萬石賑城中饑民辛丑赦江南管内州縣
常赦所不原者偽署文武官吏並仍其舊令太子洗馬
吕龜祥詣金陵籍李煜所藏圖書送闕下　九年正月
戊辰朔御崇元殿受朝辛未曺彬遣翰林副使郭守文
奉露布以江南國主李煜及其子弟官属等四十五人
来獻上御明徳門受獻煜等素服待罪詔並釋之賜冠
帶器幣鞍馬有差時有司議獻俘之禮如劉鋹上曰煜
嘗奉正朔非鋹比也寢露布不宣煜初以拒命頗懷憂
恚不欲生見上宇文察知之因謂煜曰國家止務恢復
疆土以致太平豈復有後至之責耶煜心始安徐鉉從
煜至京師上召見責以不早勸煜歸朝聲色甚厲鉉對
曰臣為江南大臣而國滅亡罪固當死不當問其他上
曰忠臣也事我如事李氏賜坐慰撫之責張洎曰汝教
李煜不降使至今日因出帛書示之乃王師圍城洎所
草召江上救兵蠟彈内書也洎頓首請死曰書實臣所
為也犬吠非其主也此其一爾他尚多今得死臣之分
也辭色不變上初欲殺洎及是竒之謂曰卿大有膽朕
不罪卿今事我無替昔之忠也乙亥以煜為右千牛衛
上将軍封違命侯其子弟皆授諸衛大将軍宗属皆授
諸衛将軍丙子以徐鉉為太子率更令張洎為太子中
允鉉性質直無矯飾故人子弟及親族之孤貧者來依
鉉鉉必分俸開館以納之十一月封煜為隴西郡公去
違命侯之號賞曺彬平江南功見官制門太宗太平興
國一年二月右千牛衛上大将軍李煜自言其貧乙未
詔賜錢三百萬　三年秋七月壬辰李煜卒年四十二
贈太師追封吳王
　太平治迹統𩔖卷一
欽定四庫全書
　太平治迹統𩔖卷二
　　　　　　　　　　　　宋　彭百川　撰
　　太祖經略幽燕
契丹本匈奴之種也世居潢水之南距幽州千七百里
本鮮卑之地君長姓大賀氏有八部唐光啓後其主德
欽乘中原多故侵掠諸部達靼奚室等後族帳寖盛德
欽政衰别部酋長耶律當唐天成元年卒偽謚大聖皇
帝德光嗣位二年始私置年號天(闕/)并州籍其兵勢遂
幽薊(闕/)應寰朔蔚十六州以報(闕/)河偽稱大遼死偽謚
聖號天授皇帝改元天禄立(闕/)衆不附共推德光子齊
王述(闕/)年額森舒嚕好睡國中目為睡王(闕/)氣遂衰國
初天寶賢遣邊冦鎮定(闕/)驚曰中國今有英武聖主吾
豈敢以螳螂而(闕/)是遁去先是五代時募民盗戎人馬
官給其直籍數以補戰騎之闕太祖受命務保境息民
不欲生事北境盡令還前所盗馬仍申明條禁無得出
寨為盗未㡬狄衆入邉為棣州刺史何繼筠撃敗
乾德二年昭義軍節度使李繼勛攻遼州州將杜延韜
以城來降并又引其衆步騎六萬復來援繼勛與彰德
軍節度羅彦瓌洛州防禦使郭進内客省使武懷節度
使曹彬率馬步軍六萬人撃其衆於遼州城下敗之遼
又攻平晉軍上遣郭進與内客省使曹彬等領步騎萬
餘赴之未至而遁
三年冬來攻易州略居民上令監軍李謙昇率兵入其
境俘生口如所略之數俟契丹放還易州之民然後從
之
四年正月又冦易州監軍任德義擊走之上令關南監
軍及雄霸瀛等四州州刺史勒所部兵校獵於幽州之
境以耀威武大德軍節度使于延超與其子來降上以
延超為左千牛衛大將軍六月偽横海軍節度使桑興
來降
開寶二年太祖親征河東遼兩道率衆來援一道攻石
嶺關為何繼筠所破一道攻定州為韓重贇擊敗之(二/事)
(見平太/原門)是秋涿州刺史許周瓊來降上以周瓊為涿州
刺史於是豐州刺史王仲晏上言契丹日哩儒哩等共
九十六族歸欵上以其大頭領羅密四人為懷化將軍
羅伊特八人為懷化郎將餘八十五人為歸德司戈是歳
舒嚕為將下所殺國人立烏雲之子明記為帝
三月十日遼以六萬騎攻定州上遣判四方館事田欽
祚領兵三千人赴之上戒欽祚曰彼衆我寡但背城列
陣以待之遼至即戰勿以追逐欽祚於是與遼衆戰於
滿城遼騎少却乘勝逐北至遂城殺獲甚衆值夜入保
遂城遼圍欽祚數日欽祚度城中糧盡是夜整衆突圍
而出至保寨軍中不㤀一矢北邊傳言三千打六萬太
祖自是益修邊備嘗謂左右曰若遼敢復犯邊我每以
三十疋絹購一胡人之首其精兵不過萬人止費我三
百萬疋絹此賊盡矣太祖一日内出取幽州圗以示宰
相趙普謂曰卿意此圗孰能為者詳觀歎曰他人不能
為惟曹翰能為之帝問何以知之對曰羣臣材謀無出
於翰者陛下若使翰徃必克但不知陛下遣何人代翰
帝黙然良乆曰卿可謂熟慮矣十一月羣臣上尊號曰
應天廣運大聖神武明道至德仁孝皇帝曰令(闕/)可乎
却而不受帝痛恨(闕/)自初即位專務節儉乘(闕/)貯供御
美餘之物謂左右(闕/)北狄用贖晉朝陷沒百姓然(闕/)者
其意在我不在彼也
七年十一月琮以書遺知雄州孫全興曰琮受君臣(闕/)
交於境外言則非宜事有利於國家專之亦可南北兩
地古今所同曷嘗不世載歡盟時通䞇幣徃者晉氏後
主政出多門惑彼彊臣㤀我大義干戈以之日用生靈於
是罹災今兹兩朝本無纎隙若或交馳一介之使顯布
二君之心用息疲民重脩舊好長為興國不亦休哉琮
以甚微敢於斯義逺希通悟洞垂鑒詳太祖命全興以
書答焉
八年閏三月遣欵附使克實克謹思奉書來聘稱契丹
國上命閤門副使郝崇信至境上迓之及至館於都亭
驛太祖召見賜以襲衣金帶銷金烏羅帽烏皮靴器幣
二百銀鞍勒馬其僕從衣物器幣有差宴於内殿仍召
至便殿觀諸斑騎射令其一使者與衛士馳射毛毬截
栁枝乃辭歸國召見賜器幣衣服帝因謂宰相曰自五
代以來北戎强盛盖由中原衰弱以至晉帝䝉塵亦否
之極也今慕化而至乃氣運使然非凉德能致左右皆
稱萬歲自是契丹始於中國交聘八月遣使獻御衣玉
帶名馬太祖皆厚賜之因令其使人從獵近郊太祖親
射走獸矢無虛發使者俯伏呼萬歲私譯者曰皇帝神
武無敵射必命中所未嘗見也及平江南獻弓矢名馬
九年長春節遣使貢御衣玉帶銀鞍勒馬太祖升遐遣
脩賻禮
　　太祖聖政
建隆元年正月甲申上即位遣使徃諸州賑貸二月遣
使分詣城門賜饑民粥八月詔有司作新權衡以頒天
下
二年正月丁巳分遣常叅官詣諸州度民田二月壬申
先是藩鎮率遣親吏視民租入槩量増益公取餘羨符
彦卿在天雄軍取名尤悉上聞之即遣常叅官分主其
事民始不困於重斂於是出公粟賜彦卿以愧其心三
月上步自明德門幸作坊宴射酒酣顧前鳯翔節度使
兼中書令王彦超曰卿曩在復州朕徃依卿卿何不納
我彦超降堦頓首曰當時臣一刺史耳勺水豈可容神
龍乎使臣納陛下陛下安有今日上大笑而罷閏三月
丁丑詔金商房三州民饑遣使賑之是春詔申明周顯
德三年之令課民種植每縣定民籍為五等第一等種
雜禾百每等減二十為差桑枣半之男女十五以上人
種韭一畦濶一步長十步乏之井者(闕/)令佐以春秋處
視其數秩滿赴召有(闕/)殿最七月初上既誅李筠及李
重進等謂趙普曰天下自唐季以來數十年間帝王凡
易八姓僭竊相踵鬬戰不息生民塗地其故何也吾欲
息天下之兵建國家久長之計其道如何普曰陛下之
言及此天地神人之福也此無他故方鎮太重君弱臣
強而已今欲治之惟稍奪其權治其錢穀収其精兵則
天下自安矣語未畢上曰卿勿復言吾已諭矣上故人
各典禁衛普數言於上請乘間即言之上曰彼等必不
叛普曰臣亦不憂其叛然熟觀數人者皆非統御才恐不
能制下則軍伍間萬一有作孽者彼臨時亦不得自由
耳上悟於是召守信等飲酒酣屛左右謂曰我非爾曹
之力不得致此念爾曹之德無有窮盡然天子亦大艱
難殊不若為節度使之樂吾終夕未嘗敢安枕而卧也
守信等皆曰何故上曰是不難知矣居此位者誰不欲
為之守信等皆頓首曰陛下何為出此言今天下已定
誰敢復有異心上曰不然汝曹雖無異心如麾下之人
欲富貴何一旦以黄袍加汝之身汝雖欲不為其可得
乎皆頓首泣涕曰臣等愚不及此惟陛下哀矜指示可
生之途上曰人生如白駒之過隙所以好富貴者不過
欲多積金錢厚自娯樂使子孫無貧乏耳爾曹何不釋
去兵權出守大藩擇便好田宅市之為子孫立永逺不
可動之業多置歌兒舞女日夕飲酒相歡以終其天年
我且與爾為婚姻君臣之間兩無猜疑上下相安不亦
善乎皆拜謝曰陛下念臣等至此所謂生死而骨肉也
明日皆稱疾乞罷上喜所以撫慰賜賚之甚厚庚午以
石守信高懷徳王審琦張令鐸為諸鎮節度皆罷軍職
獨守信兼侍衛都指揮使如故其實兵權不在也殿前
副都㸃檢自是亦不除授壬午以皇弟光義行開封尹
同平章事
建隆二年春正月己巳命淮南道官吏發倉廪以賑飢
民初户部郎中沈義倫使吳越歸言揚泗飢民多死郡
中軍儲尚百餘萬可貸至秋乃収新粟有司沮義倫曰
若歲薦饑將無所取償孰當執其咎者上以詰義倫義
倫曰國家方行仁政自宜感召和氣立致豐稔豈復有
水旱耶上悦故有是命甲戌詔諸郡自後或因歲首荒
必下此詔二月上謂侍臣曰朕欲武臣盡令讀書以知
為治之道於是臣庶始貴文學李沆等曰昔光武中興
時數引公卿郎將講論經史次第今太祖欲令武臣讀
書不能引以為對識者非之(闕/)十人按行河北諸州旱田
詔民間利害以聞八月石守信表解
乾德元年上幸武成王廟厯觀兩廊所祀指白起曰起
殺已降不武之甚胡為受饗於此命去之(闕/)月戊午頒
量衡於澧朗諸州懲割㨿厚斂之弊也　四年四月詔
禁羨餘(見用/度門)五月上遣右拾遺孫逄吉至成都収偽蜀
圗書法物己亥逄吉還所上法物皆不中度悉命焚毁
圗書付史館孟昶服用奢僭至於溺器亦裝以七寶上
遂命碎之曰自奉如此欲無亾得乎上躬履儉約嘗衣
澣濯之衣乘輿服用皆尚質素寢殿設青布緣帷簾宫
圍帟幕無文采之飾嘗出麻履布裳賜左右曰此我舊
所服用也開封尹光義因侍宴禁中從容言陛下服用
太草草上正色曰爾不記居夾馬營中時耶上初命宰
相撰前世所無年號以改今號既平蜀蜀宫人有入掖
廷者上因閲其奩具得舊鑑鑑背上有乾德四年鑄上
大驚出鑑以示宰相曰安得已有四年所鑄乎皆不能
答乃召學士陶榖竇儀問之儀曰此必蜀物昔偽蜀王
衍有此號當是其歲所鑄也上乃寤因歎曰宰相須用
讀書人由是益重儒臣也趙普初以吏道聞寡學術上
每勸以讀書普遂手不釋卷上性嚴寡言獨喜觀書雖
在軍中手不釋卷人間有奇書不吝千金購之顯德中
從世宗平淮甸或譖上於世宗曰趙某下夀州私所載
凡數車皆重貨也世宗遣使驗之盡發籠篋唯書數千
卷無他物世宗亟召上諭曰卿方為朕作將帥闢封疆
當務堅甲利兵何用書為上頓首曰臣無奇謀上贊聖
德濫膺寄任常恐不迨所以聚書欲廣見聞増智慮也
世宗曰善八月辛丑召宰相樞宻使開封尹翰林學士
竇儀知制誥王祐等宴紫雲樓下因論及民事上謂宰
相趙普等曰下愚之民雖不分菽麥如藩侯不為撫養
務行苛虐朕斷不容之普對曰陛下愛民如此乃堯舜
之用心閏八月詔求遺書凡吏民有以書籍來獻者令
史館視其篇自館中所無則収之獻書人送學士院試
問吏理見任職官者具以名聞是歲三禮涉弼三傳彭
幹學究朱載皆應詔獻書縂千二百二十八卷命分置
書府賜弼等科名十一月上以翰林學士禮部尚書竇
儀在滁州時弗與吏絹(事在周顯徳/三年三月)每嘉其有執守屢
對大臣言欲用為相趙普忌儀剛直遽引薛居正及吕
餘慶參知政事陶榖等又相黨附共排儀上意中輟癸
丑儀卒上惻然謂左右曰朕薄佑天何奪我竇儀之速
也優詔贈右僕射上嘗納凉後苑召儀草制至苑門儀
見上岸幘跣足而坐因却立不敢進閤門使以奏上遽
索冠帶而後召入未及宣詔意儀遂言曰陛下創業垂
統宜以禮示天下臣雖不才恐豪傑聞而解體也上改容
謝之
五年正月丁巳以内客省使曹彬為宣徽南院使義成
節度侍衛馬軍都指揮使初劍南之役王全斌等貪財
軍政廢弛上知之每使蜀來者令陳全斌等所入賄賂
子女及發官庫分取珠金等事盡得其状及全斌等歸
上詰王仁贍仁贍厯詆諸將過失兾以自解也獨曰清
㢘畏謹不負陛下者曹彬一人耳上固己知彬善於其
職於是特加擢用彬入見辭曰征西將士俱獲罪臣獨
受賞何以自安上曰卿有功無過又不自矜伐茍負纎
芥之累仁贍等豈惜言哉懲勸國之常典可無辭也乙
丑以西川轉運使沈義倫為户部侍郎充樞宻副使初
義倫隨軍入成都獨居佛寺蔬食偽蜀羣臣有珍異奇
巧之物為獻者皆却之東歸篋中所有纔圗書數卷而
已上嘗從容問曹彬以官吏善否彬曰臣止監軍旅至
采察官吏非所職也固問之惟薦義倫可任上亦聞義
倫清節過人因擢用之
開寶元年正月己巳大内營繕皆畢賜諸門名上坐寢
殿令洞開諸門端直軒豁無有壅蔽因謂左右曰此如
我心少有邪曲人皆見之矣三月丙子以戸部員外郎知
制誥盧多遜充史館脩撰判館事多遜喜任術數善為
巧發多奇中上好讀書每遣使取書史館多遜預戒吏
令遽白已知所取書必通夕閲覽上果引問書中事多
遜應答無滯同列皆服上益寵異之七月殿前散員都
虞侯董遵誨為通逺軍使遵誨涿州人父宗本仕漢為
隨州刺史上微時嘗徃依焉遵誨憑籍父勢多所陵忽
嘗謂上曰每見城上有紫雲如盖又夢登高臺遇黑蛇
約長百餘丈俄化為龍飛騰東北去雷電隨之是何祥
也上皆不對他日與論兵戰事遵誨理屈即拂衣起上
乃辭宗本去自是遵誨亦不復見紫雲矣及上即位遵
誨累遷至驍武指揮使一日便殿召見遵誨伏地請死
令左右扶起因諭之曰卿尚記徃日紫雲及龍化之夢
乎遵誨再拜呼萬歲俄而部下有擊豋聞皷訴其不法
十餘事上釋不問遵誨惶恐待罪上諭之曰朕方赦過
賞功豈念舊惡耶汝可勿復慮吾將録用汝遵誨再拜
感泣又問遵誨母安在遵誨曰母氏在幽州患難暌隔
上因令人重賂邊民竊迎其母送於遵誨仍加優賜於
是上以通逺軍西戎近邊命遵誨守焉遵誨旣至召諸
族酋長諭以朝廷威德刲羊釃酒厚加宴犒衆皆悦服
後數月復入冦遵誨率兵深入擊走之俘斬甚衆獲羊
馬數萬夷落己定上喜其功就拜羅州刺史如故遵誨
遣外弟劉綜來貢馬及還上解所服真珠盤龍衣命齎
賜之綜曰遵誨人臣豈敢當此上曰吾方委之方面不
以此為嫌也上自即位數微行過功臣家人不可測趙
普每退朝不敢便衣冠一日大雪向夜普意上不出矣
乆之聞叩門聲普亟出上立風雪中普惶懼迎拜上曰
已約吾弟矣已而晉王至設重䄄地坐熾炭燒肉普妻
行酒上以嫂呼之夜久寒甚(闕/)陛下何以(闕/)上曰吾睡
他人家故來見卿普曰陛下小天下(闕/)其時也願聞成
筭所向上曰吾欲収太原普良久曰非臣所知也上問
其故普曰太原當西北二邊使一舉而下則邊患我獨
當之何不姑留以俟削平諸國彼彈丸黒子之地將何
所逃上曰吾意正爾姑以試卿於是用師荆湖繼取西
川
十月甲戌屯田員外郎雷德驤責授商州司户參軍德
驤判大理寺其官屬與堂吏附㑹宰相趙普意擅増減
刑名德驤憤惋求見欲面白其事未及引對即直詣講
武殿奏之辭氣俱厲并言趙普强市人第宅聚歛財賄
上怒叱之曰鼎鐺尚有耳汝不聞趙普吾之社稷臣乎
引柱斧撃折其上齶齒命左右曵出宰相處以極刑既
而怒解止用闌入之罪黜焉
十一月先是上入太廟見其所陳籩豆簠簋問曰此何
等物也左右以禮器對上曰吾祖宗寧識此亟命撤去
進常膳如平生既而曰古禮亦不可廢也命復設之於
是判太常寺和峴言按唐天寶中享太廟禮科外每室
加常食一牙盤五代以來遂廢其禮今請如唐故事詔
自今親享太廟别設牙盤食禘祫時饗皆同之
三年四月己夘詔三司諸路兩稅折科物非土地所宜
者勿得抑配又詔諸州凡絲綿紬絹麻布香藥毛翎箭
笴皮革筋角等所在約之納支二年之用勿得廣有科
市以致煩民上常命有司為洛州防禦使郭進治第凡
㕔堂悉用㼿瓦有司言惟親王公主可得用此怒曰郭
進控扼西山逾十年使我無北顧憂我視進豈減兒女
耶亟徃督役無妄言上寵異將帥𩔖此也(進以建隆元/年初為西山)
(巡檢雖記在此未/必正在此年也)十一月上顧謂宰相曰山澤之利雖
多頃已詔減舊額三分之一以(闕/)
五年辛未(闕/)使曹翰徃寨之翰(闕/)決朕信宿以來焚香
上(闕/)勿施於民翰頓首拜曰昔宋(闕/)星為之退舍陛下
憂及兆民懇(闕/)心此必不能為灾也癸酉上又謂宰相
曰霖雨不止朕日夜焦勞㒺知所措得非時政有闕使
之然耶對曰陛下臨御以來憂勤庶務有弊必去聞善
必行至苦雨為灾乃是臣等失職上曰朕又思之恐掖
庭幽閉者衆徧籍後宫凡三百八十餘人因告諭願歸
其家者具以情言得百餘名悉厚賜遣之矣普等皆稱
萬歲秋七月皇第三女封永慶公主嘗衣貼綉鋪翠襦
入宫上見之謂主曰汝自今勿復為此飾主笑曰此所
用翠羽㡬何上曰不然主家服此宫闈戚里必相效京
城翠羽價髙小民逐利展轉販易傷生浸廣實汝之由
汝生長富貴當念惜福豈可造此惡業之端主慙謝主
因侍坐與皇后同言曰官家作天子日乆豈不能用黄
金裝肩輿乘以出入上笑曰我以四海之富宫殿悉以
金銀為飾力亦可辦但念我為天下守財耳豈可妄用
古稱以一人治天下不以天下奉一人茍以自奉養為
意使天下之人何仰哉當勿復言
先是大理正李符知歸州轉運司制置有不合理者符
即上言上嘉之秩滿歸闕上以京西諸州錢幣不登八
月癸巳命符知京西南面轉運事書李符到處如朕親
行八字賜之令揭竿大旗常以自隨符前後條奏便宜
凡百餘條其四十八事皆施行著為令十二月初上問
宰相趙普曰儒臣有武幹者何人普以知彭州左補闕
辛仲甫對乃徙仲甫為西川兵馬都監於是召見面試
射且問能擐甲否仲甫曰臣在郭崇幕屢從征討固嘗
被介胄矣上曰汝見王明乎朕已用為刺史汝頗忠淳
若公勤不懈不日亦當為牧伯也仲甫頓首謝上因謂
普曰五代方鎮殘虐民受其禍朕今選儒臣幹事者百
餘人分治大藩縱皆貪濁亦未及武臣一人也
六年春運京師米賑曹州饑民五月以御史馮炳為侍
御史判御史臺事謂曰張釋之于定國治獄天下無寃
民此所望於汝也賜金紫寵之趙普之為政也專廷臣
多疾之上初聽趙玭之訴欲逐普既止盧多遜在翰林
因召對數毁短普且言普嘗以隙地私易尚食蔬園廣
第宅營邸店奪民利上訪諸李昉昉曰臣職司書詔普
所為不得而知也㑹雷有隣撃登聞皷訟普親信堂吏
胡贊李可度受賕骫法及王洞嘗納賂可度趙孚授西
川官稱疾不上皆普庇之上怒下御史府按問及趙李
等抵罪普恩益替上詔參知政事吕餘慶與普更知印
押班奏事以分其權未㡬出為河陽三城節度檢校太
傅同平章事普獨相十年上倚信之故普得成其志普
嘗薦某人為某官上不用明日普復奏之又不用明日
普又以其人奏上怒裂牘擲諸地顔色自若徐拾遺歸
他日補綴舊紙復奏如初上乃可其奏後果以稱職聞
又有臣當遷官上素惡其人不與普力請與之上曰朕
欲不與卿若之何普曰刑以懲惡賞以酧功古今之通
道也且刑賞天下之刑賞非陛下之刑賞也豈得以喜
怒專之上弗聽起普隨之上入宫普立於宫門良乆不
去上卒從其請一日大宴雨驟至上不悦雨良乆不止
上怒形於辭色左右皆震恐普因進言外間百姓正望
雨於大宴何損不過沾濕供帳樂衣耳乞令樂官就雨
中奏技上大悦終宴普臨機制變能囘上意𩔖此嘗設
大瓦壺於視事閣中中外表疏普意不欲行者必投之
壺中束緼焚之其多得謗咎殆由此也
十一月丁酉除名人雷德驤為秘書丞分判御史臺三
院書少府監致仕盧億有高識惡其子參知政事多遜
所為嘗曰趙普元勛也而小子毁之禍必及我我得早
死不得見其敗幸也十二月庚子億以憂卒丙子多遜
起復是歲命參知政事盧多遜知制誥
八年二月甲子上謂宰相曰年榖豐登人物滋盛若非
上天垂祐何以及此所宜共思濟急振舉闕政庶㡬開
泰平之基也夏四月教坊使衛德仁以老求領郡上曰
用伶人為刺史此莊宗失政豈可效之耶宰相擬上州
司馬上曰上佐乃士人所處資望亦優亦不可輕授但
當於樂部遷轉爾乃命為太常寺大樂署令
九年正月庚辰詔幸西京將以四月有事於南郊二月
己亥羣臣再奉表請加尊號一統太平上曰燕晉未復
遽可謂一統太平乎不許羣臣請易以立極居尊上不
得已許之三月丙子車駕發京師辛未上至西京見洛
陽宫室壯麗甚悦四月庚子合祭天地於南郊初雨彌
月不止上遣中使賫三木與兵神約齊宿日雨不止當
施桎梏又使禱祀三畏藏塔不如約則毁之及期始晴
霽以説如禮都民垂白者相謂曰我輩少經亂離不圗
今日復覩太平天子儀衛有泣下者上生於洛陽樂其
風土嘗有遷都之意李符上書陳八難上不從既畢欲
留都洛陽羣臣莫敢諫鐡騎左右廂都指揮使李懷忠
乘間進曰東京有汴渠之漕歳致江淮米數百萬斛禁
衛數十萬人咸仰給焉根本安固已久一旦遽欲遷徙
實未見其利上亦弗從晉王又從容言其非便上曰遷
河南未巳終當遷長安耳晉王叩頭切諫上曰吾將西
遷者欲据山河之勝而去冗兵循漢周故事以安天下
也晉王又諫曰在德不在險上不答王出上顧左右曰
晉王之言固善今姑從之不出百年天下民力殫矣遂
還東京冬十月上不豫癸丑上崩於萬歲殿傳位太宗
　　太祖太宗授受之懿
建隆二年六月甲午皇太后崩后毎與上决大政呼趙
普為書記曰且為盡心吾兒未更事也尤愛皇弟光義
然不假顔色毎出輒戒之曰必與趙書記偕行方可仍刻
景以待其歸光義不敢違寢疾上侍藥餌不離左右疾
革召普入受遺命后問上曰汝自知所以得天下乎上
嗚咽不能對后曰吾自老死哭無益也吾方語汝以大
事而但哭耶問之如初上曰此皆祖考及太后餘慶也
后曰不然正由柴氏使幼兒主天下羣心不附故爾若
周有君長汝安得至此汝與光義皆我所生汝後當傳
位汝弟四海至廣能立長君社稷之福也上頓首泣曰
敢不如太后教因謂普曰汝同記吾言不可違也普即
就榻前為誓書於紙尾署曰臣普記上藏其書金匱命
謹宻宫人掌之
開寶六年趙普既罷相出為河陽三城節度使上書自
愬云外人謂臣輕議皇弟開封尹皇弟忠孝全德豈有
間然矧昭憲皇太后大漸之際臣實預聞顧命知臣者
君願賜昭鑒上手封其書藏之金匱
開寶九年六月上以晉王光義所居地勢髙仰水不能
及庚子步自左掖門至其第遣工為機輪激水注第中
且數臨視促成其役王性仁孝上雅鍾愛尹京十五年
庻務脩舉上數幸其府恩禮甚厚嘗疾病殆不知人上
亟徃視問為灸艾王覺痛上亦取艾自炙自辰至酉王
汗洽蘓息上乃還疾良愈復徃視之賜以龍鳯氊褥又
嘗宴宫中王醉不能乘馬上起送至殿階親掖之王帳
下士髙瓊左手執鎧以出上顧見因賜瓊等控鶴官衣
帶及器帛勉令盡心間謂近臣曰晉王龍行虎步且生
時有異必為太平天子福徳非吾所及也冬十月初有
神降於盩厔縣民張守真家自言我天神之尊號黒煞
將軍玉帝之輔也守真每齋戒祈請風肅然聲若嬰兒
獨守真能曉其所言遂為道士上不豫驛召守真至闕
下謝恩就建隆觀設黄籙醮令守真降神神言晉王有
仁心言訖夜召晉王屬以後事左右皆不得聞但遙見
燭影下晉王時或離席若有所遜避之状既而上引柱
斧戮地大聲謂晉王曰好為之癸丑上崩宋后使王繼
恩出召貴州防禦使時立晉王之志素定乃不詣德芳
徑趨府衙程德𤣥先坐於府門德𤣥者善為醫對曰我
宿於信陵坊一夜有當關疾呼視則無人如是者三吾
恐晉王有疾故來繼恩異之告以故叩門與俱入見上
且召之王大驚猶豫不行曰吾當與家人議之入乆不
出繼恩促之曰事乆將為他人有矣時大雪遂與王於
雪中步至宫繼恩使王止其直廬曰王且待於此繼恩
當先入言之德𤣥曰便應直前何待之有乃與王俱進
至寢殿后聞繼恩至問曰德芳來耶繼恩曰晉王至矣
后見王愕然遽呼官家曰吾母子之命皆託於官家王
泣曰共保富貴勿憂也
甲寅太宗即位羣臣謁見帝於萬歲殿之東楹帝號慟
殞絶乙夘大赦天下常赦所不原者咸除之其赦文略
曰先皇帝勤勞啓國宵旰臨朝萬機靡倦於躬親四海
方成於開泰念農民之疾苦知戰士之辛勤氛祲盡平
生靈永逸而寒暄或厲寢疾彌留方臻偃革之期遽抱
遺弓之歎猥以大寶付與冲人宜覃在宥之恩俾洽維
新之澤可大赦天下常赦所不原者咸赦除之令緣邊
禁戢戍卒毋得侵撓外境羣臣有所論列並許實封表
疏以聞必須面奏者閤門使即時引對風化之本孝弟
為先或不順父兄異居别籍者御史臺及所在糾察之
先皇帝創業垂二十年事為之防曲為之制紀律己定
物有其常謹當遵承不敢逾越咨爾臣庶宜體朕心以
開封府判官著作郎陸澤程羽為給事中權知開封推
官右贊善大夫賈琰為左正諌大夫樞宻直學士門下
襄邑郭䞇為著作佐郎正諫即諫議也避上名改之庚
申以皇弟永興軍節度使兼侍中廷美為開封府尹兼
中書令封齊王皇子山南西道節度使同平章事徳昭
為永興軍節度使兼侍中封武功郡王貴州防禦使德
芳為山南西道節度使同平章事帝友愛尤篤不欲德
芳異其稱呼并詔王后魏氏三公主皆依舊為皇子皇
女焉宰相薛居正加左僕射沈倫加右僕射倫即義倫
也盧多遜為中書侍即平章事樞宻使曹彬加同平章
事副使楚昭輔為樞宻使十一月甲子追册故尹氏為
淑德皇后越國夫人符氏為懿德皇后尹氏崇珂之女
兄上微時娶焉
　　太祖太宗收復漳泉二州
陳洪進泉州仙遊人㓜有壯節頗讀詩書習兵法及長
以材勇聞因𨽻兵籍從攻汀州先登補副兵馬使江南
李煜以洪進累功擢為清源軍節度泉南等州觀察使
乾德元年四月清源留後張漢思年老醇謹不能治軍
務事皆決於副使陳洪進漢思諸子並為牙將頗不平
欲圗害洪進漢思亦患其專明年夏四月漢思大享將
吏伏甲於内將害洪進酒數行地忽大震棟宇將傾同
謀者懼以告洪進洪進亟出衆驚悸而散漢思事不成
慮洪進先發常嚴兵為備洪進子文顯文顥皆為指揮
使勒所部欲撃漢思洪進不許一日洪進袖置大鎻從
二子常服安步入府中直兵數百人皆叱去之漢思方
處内閭洪進即自外鏁其門謂漢思曰郡中諸吏請洪
進知留務衆情不可違當以印見授漢思惶懼不知所
為乃自門扇間投印與之洪進遽召將校吏士告之曰
漢思不能為政授吾印矣將吏皆賀即日遷漢思外舍
以兵衛送遣使請命於李煜又遣牙將魏仁濟間道奉
表來告漢思退居數年以夀終八月泉州陳洪進遣使
朝十月魏仁濟以陳洪進自稱清源節度副使權知泉
南等州聽命於朝上先遣通事舍人王班齎詔撫諭十
一月丁巳賜唐主詔具言所以納洪進之意且將授旌
節也己亥陳洪進遣使來朝貢癸夘唐主以表言陳洪
進首䑕兩端不聽乞寢其旌鉞上復以詔諭之唐主乃
聽命
太宗太平興國二年閏七月庚寅朔以陳洪進將入朝
遣翰林使程德𤣥徃宿州迎勞之八月丙寅陳洪進入
見於崇德殿禮遇優渥賜錢千萬白金萬兩絹萬疋
三年四月己夘平海節度使陳洪進用其幕僚劉昌言
之計上表獻所管漳泉二州得縣十四户十五萬一千
九百七十八兵一萬八千七百二十七癸未以陳洪進
為武寧節度使同平章事洪進子前漳州刺史文顥為
房州刺史前順州刺史文顯為登州刺史㝷復以平海
節度使文顥為通州團練使仍知泉州泉州衙指揮使
文顗為滁州刺史仍知漳州五月乙酉朔御乾元殿受
朝德音赦漳泉管内給復一年明年從平太原封杞國
公
雍熈元年進封岐國公洪進年老冨貴且極上言乞致
仕優詔免其朝見二年以疾終年七十二廢朝二日賜
中書令謚忠順
　　太祖太宗收復吳越
錢俶字文明杭州臨安人祖鏐因唐末黄巢之亂據有
吳越之地為吳越國王俶即鏐之孫也晉開運中為台
州刺史累官至東南面兵馬都元帥仍領鎮海鎮東節
度使
建隆元年授俶天下兵馬都元帥三月遣使賀登極
乾德元年十月丁未俶遣其子惟濬入貢助南郊
開寶四年十一月上因出忽幸普第時俶方遣使遺普
書及海物十瓶列廡下車駕卒至普亟出迎弗及屏也
上顧見問何物普以實對上曰此海物必佳即命啟之
皆滿貯𤓰子金也普皇恐頓首謝曰臣未發書實不
知此若知此當奏聞而却之上笑曰受之無妨彼謂國
家事皆由汝書生耳固命普謝受之是冬俶遣其子鎮
海鎮東節度使惟濬來朝貢
七年十月丁酉以俶為昇州東面招撫制置使詳見平
江南
八年十二月先是上嘗召進奏使任知果令諭㫖于其
王俶曰元帥克毗陵有大功俟平江南可暫來與朕相
見以慰延想之意即當遣還不乆留也朕三執圭幣以
見上帝豈食言乎崔(闕/)向無敵今天下事勢已可知保
(闕/)然之丁夘俶請赴長春節朝覲
九年二月己未俶及其子鎮海鎮東節度使惟濬平江
軍節度使孫承祐來朝見於崇德殿宴長春殿先是車
駕幸禮賢宅按視供帳之具及至即詔俶居之寵賚甚
厚俶所貢奉亦増倍於前也三月庚子命俶劔履上殿
詔書不名辛未以俶妻賢德順穆夫人孫氏為吳越國
王妃宰相謂異姓諸侯王妻無封妃之典上曰行自我
朝表異恩也即令其子惟濬持詔賜之先是止數召俶
與惟濬宴射苑中惟諸王預坐俶拜輒令内侍掖起俶
感泣又嘗令俶與晉王光義京兆尹廷美叙兄弟之禮
俶伏地叩頭得止上將西幸俶懇請扈從不許乃留惟
濬侍祠遣俶歸國是日宴講武殿謂俶曰南北風土異
宜漸及炎暑卿可早發俶泣涕言願三歲一朝上曰川
途迂逺竢有詔方來也先是羣臣皆有章疏乞留俶而
取其土上不從於是命取一黄袱以賜俶封識甚固戒
俶曰途中宜宻觀及啟之則皆羣臣留俶章疏也俶益
感懼既歸每視事功臣堂一日命徙坐於東偏謂左右
曰西北者神京在焉天威不違顔咫尺俶豈敢寧居乎
益以乘輿服御來獻製作精巧每脩貢必列於庭焚香
而後遣之
太宗太平興國二年九月吳越王俶將入朝先遣其子
鎮海鎮東節度使惟濬來貢壬辰詔户部郎中侯陟至
泗州迎勞之及惟濬至賜賚無等
三年二月以俶将至命四方館使梁逈徃淮西迎勞之
三月己丑以吳越王俶將至遣其子鎮海鎮東節度使
惟濬至宋州迎省俶又先遣平江節度使孫承祐入奏
事上優禮之己巳即命承祐䕶諸司供帳勞俶於近郊
又命齊王廷美宴俶於迎春苑己酉俶見於崇德殿寵
賚甚厚即日賜宴於長春殿俶僚佐崔仁冀黄夷簡等
皆預坐五月初俶將入朝盡輦其府實而分行為十五
進犀象錦綵金銀珠屯茶錦及服御器用之物逾距萬
計俶意求反國故厚其貢奉以悦朝廷宰相盧多遜勸
上遂留俶不遣凡三十餘進不獲命㑹陳洪進納土俶
恐懼乃籍其國甲兵獻之是日復上表乞罷所封吳越
國王及解天下兵馬都元帥之職寢書詔不名之制且求
歸本道上不許俶不知所為崔仁冀曰朝廷意可知矣
大王不速納土禍且至俶左右争言不可仁冀厲色曰
今已在人掌握中矣去國千里惟有羽翼乃能飛去耳
俶獨與仁冀決䇿是日遂上表獻所管州軍上御乾元
殿受朝如冬至儀俶朝退將佐始知之千餘人皆慟哭
曰吾王不歸矣凡得州十三軍一縣八十六户十五萬
六百八十兵十一萬五千三十六以范旻權知兩浙諸州
事旻(闕/)學士盧多遜言杭州(闕/)且為朕行即當召(闕/)獻
内事奢僭地狹民瘠十升之逋罪至鞭背每笞一人則
諸案吏各持其簿列於庭先唱一簿以所負多少量為
笞數已則以次唱而笞之盡諸簿乃止少者猶積數十
多者至笞百餘訖於國除民苦其政旻既至悉條奏上
請丁亥徙封錢俶為淮海國王以其子鎮海鎮東節度
使惟濬為淮南節度使奉國節度使惟治為鎮國節度
使平江節度使孫承祐為泰寧節度使威武節度使沈
承禮為安化節度使浙江西道鹽鐵副使崔仁冀為淮
南節度使戊子德音赦兩浙管内諸州仍給復一年
端拱元年八月戊寅武勝節度使太師尚書令兼中書
令鄧王錢俶卒上為輟視朝七日追封秦國王謚忠懿
命中使䕶䘮洛陽俶任太師尚書令兼中書令四十年
為元帥三十五年窮極富貴福履之盛近代無比景德
中有司請以禮賢宅為司天監真宗以先朝所賜不許
大中祥符八年子惟演復表上之詔賜錢五萬貫仍各
賜第一區子惟濬惟治惟渲惟灝惟溍惟演惟濟俶歸
朝廷從千餘口後多貧悴㑹車駕出宗族數百人訴于
上上令以米二萬石付惟治分給之初俶祖父鏐有子
十三人更養他姓為己子以壯其宗族故其世裔繁多
熈寧十年知杭州趙抃有請云錢氏子孫之墳在錢塘
臨安者蕪廢不治願以龍山廢佛寺為觀使錢氏之孫
道士自然居之詔從之改寺名為表忠觀歲度一人以
修其祠宇墳廟
　　太祖太宗親征北漢
建隆元年五月辛酉以洛州團練使郭進為本州防禦
使兼西山巡檢偹北漢也時上親征澤潞北漢遣使以
詔書賜李筠筠遂請北漢主舉兵南下已為前導北漢
主從之及筠敗北漢主自太平驛遁還晉陽謂華曰李
筠無状卒如卿言吾幸全師以歸但恨失衛融盧贊爾
(詳見平/澤潞)初衛融之被執也上詰融曰汝教劉鈞舉兵助
李筠反何也融從容對曰犬各吠非其主臣四十口衣
食劉氏誠不忍負之陛下宜速殺臣臣必不為陛下用
縱不殺終當間道走河東爾上怒命左右以鐵撾撃其
首流血被面融呼曰臣得死所矣上顧左右曰此忠臣
也釋之命以良藥𫝊其瘡因使融致書北漢主求周光
遜等是年四月李筠執監軍周光遜閑廏使李廷玉送
於北漢納欵求援其詳見平澤潞約亦歸融太平北漢
主不報
八月忠武節度使張永德徙武勝節度使上將有事於
北漢因宻訪䇿略永德曰太原兵少而悍加以契丹為
援未可倉卒取也臣愚以為每歳多設遊兵擾其田事
仍發間使諜狄先絶其援然後可圗上曰善九月壬寅
李繼勛帥師入北漢界燒平遙縣虜掠甚衆十月乙酉
晉州言兵馬鈐轄鄭州防禦使荆罕儒戰沒罕儒恃勇
輕敵常懸軍深入北漢人多閉壁不出前後虜獲甚衆
於是領千餘騎抵汾州城下焚其草市而還夕次京上
原北漢遣大將郝貴超領萬衆來襲黎明及之罕儒遣
都監氊毬副使閻彦進分兵以禦貴超罕儒錦袍裏甲
據胡床饗士方割羊臂臑以食聞彦進小却即上馬麾
兵徑犯其鋒北漢人攅戈舂之罕儒墜馬為北漢人所
獲罕儒猶格鬬手殺十餘人乃遇害北漢主欲生致罕
儒及聞其死求殺罕儒者戮之上痛悼不已擢其子守
勛為西京武德副使因索京上原之將士不効命者黜
之
二年二月北漢冦麟州防禦使(闕/)重訓也十一月晉州
言敗(闕/)數千計十二月乙未昭(闕/)軍千餘人斬首百餘
級
三年二月北漢冦晉潞二州守將撃走之三月上詔徙
北漢降民於邢洛州計口給粟四月太原民四百七十
人來降北漢都指揮使蔚進郝貴超與契丹悉兵入冦
又撃走之
乾德元年四月上既誅李筠將有事河東詔張暉入覲
問以計䇿暉曰澤潞瘡痍未復軍旅一興恐民不堪命
不若戢兵育民俟冨庶而後圗之上慰勞遣還七月鎮
州兵馬鈐轄登州刺史高行本客省使曺彬等率兵入
北漢界獲生口數千人來獻詔釋之仍各賜錢米彬靈
夀人其從母為周太祖貴妃上典宿衛尤器重彬彬非
公事未嘗入見平居燕㑹亦罕與上即位自晉州都監
召彬入見謂曰我疇昔欲親汝汝何故踈我彬頓首謝
曰臣周室近親列職禁庭安敢交結尊貴上益嘉奬焉
八月丁亥王全斌復與郭進曹彬等帥師攻北漢樂平
縣降其拱衛指揮使王超等及所部兵一千八百人北
漢侍衛都指揮使蔚進馬軍都指揮使郝貴超等悉畨
漢兵來救三戰皆敗之遂下樂平即建為平晉軍丙申
北漢静陽等十八寨領守相率來降九月北漢主誘契
丹兵攻平晉軍命洺州防禦使郭進濮州防禦使張彦
進客省使曹彬趙州刺史陳萬通令步騎萬餘徃救之
未至一舍北漢引兵去郭進御軍嚴而好殺部下整肅
每入北漢境無不克捷上時遣戍卒必諭之曰汝軰當
謹奉法我猶赦汝郭進殺汝矣嘗有軍校詣闕訴進不
法事上謂近臣曰所訴事多非實盖進御下嚴甚此人
有過畏懼而誣㒺之耳既命執以與進令自誅之進方
奉表謝㑹北漢入冦進謂其人曰汝敢論我信有膽氣
今捨汝罪汝能掩殺北冦則薦汝於朝如敗便可徃降
勿復來也軍校踴躍聽命果立功而還進奏乞遷其職
上悦而從之十一月上將有事於南郊命沿邊諸將分
道略北漢境磁州刺史晉隰等州都巡檢使孟人李謙
溥與鄭州防禦使孫延進絳州防禦使沈繼深通事舍
人王濬等帥師出陰地以謙溥為先鋒㑹霍邑謙溥又
曰敵必乘我後當整衆備之延進等又弗聽謙溥獨令
所部擐甲俄頃追騎至延進等狼狽入谷中謙溥麾兵
拒戰北漢人乃退謙溥㝷遷隰州刺史都巡檢使如故
十二月乙巳遣内客省使曺彬通事舍人王繼筠分詣
晉潞州與節度趙彦徽李繼勛㑹兵入北漢境收其邊
邑及遼石州初北漢主嗣位所以事契丹者略不如世
祖時每事必禀之劉旻廟號世祖於是契丹遣使持書
來責其略曰爾先父窮來歸我我先兄天授皇帝待以
骨肉洎余繼統益脩前好爾父即世我用命爾即位柩
前丹青之約我無所負爾父據有汾國七年止稱乾裕
爾不遵先志輒肆改更李筠包藏禍心捨大就小無所
顧慮始為覬覦軒(闕/)告段常爾父故吏本無大惡一日
(闕/)是聽非爾而誰我務敦大義(闕/)忍渝爾宜率德改行
無自貽使幣徃謝契丹執其役(闕/)丹故國用日削乃(闕/)
王劉守光之子守光死居五臺山為人多智能好講華
嚴經四方供施多積蓄故繼顒常得其馬以獻又於栢
谷置銀冶募民鑿山取礦烹銀每嵗輸千斤因即其冶
建寶興軍
開寶元年七月嘗因北漢界上諜者謂北漢主曰君家
與周氏世仇宜不屈今我與爾無所間何為困此一方
之人也若有志中國宜下太行以決勝負北漢主遣諜
者復命曰河東土地兵甲不足當中國之十一區區守
此盖懼漢氏之不血食也上哀其言笑謂諜者曰為我
語劉鈞開爾一路以為生故終孝和之世不以大軍北
伐初北漢世祖女為晉䕶聖營卒薛釗妻生子繼恩漢
高祖典禁衛以世祖故釋釗軍籍館於門下釗無材能
髙祖衣食之而無所用其妻常居中釗罕得見怏怏因
醉㧞佩刀刺之傷而不死釗即自裁其妻改適何氏復
生子繼元而何與妻皆卒世祖以孝和帝無子使養繼
恩及繼元皆冒姓劉氏繼恩皤腹多髯長上短下乘馬
即魁梧徒步即侏儒事孝和帝盡恭昏定晨省禮無遺
者及為太原尹選軟不治孝和帝憂之嘗謂宰相郭無
為曰繼恩純孝然非濟世才恐不能了我家事奈何無
為不對是月孝和帝卧疾勤政閣召無為執其手以後
事付之繼恩始監國無為與侍衛親軍使蔚進不叶因
出進守代州又建議漸斥去公族命繼恩弟繼忠守忻
州繼忠亦孝和帝養子也自稱嘗使契丹得冷痼病定
襄地寒願留養晉陽繼恩責其觀望趨令就道繼忠頗
出怨語或以白繼恩㝷縊殺之孝和帝殂繼恩遣使告
終稱嗣於契丹契丹許之然後即位八月丙寅命客省
使盧懷忠等二十二人領兵屯潞州將有事於北漢也
戊辰以昭義節度同平章事李繼勛為行營前軍都
部署侍衛步軍都指揮使黨進副之宣徽南院使曹彬
為都監繼筠為先鋒康延昭為都監建雄節度使趙贊
為汾州路都部署絳州防禦使司超副之濕州刺史李
謙溥為都監九月北漢主繼恩怨郭無為初與其父言
不助已且惡其專政欲逐之而未果是月加無為守司
空外示優禮内實踈逺之也繼恩服縗裳視事寢處皆
居勤政閣其左右親信悉留太原府廨或請召入令翊
衛繼恩勿聽於是文武百官皆進秩繼恩置酒宴諸大
臣及其宗子飲罷卧閣中供奉官侯霸榮率十餘人挺
刄入閣反扃其户繼恩驚起繞於堂屛風環走霸榮以
刄椹其胸殺之無為遣兵以梯入屋殺霸榮并其黨迎
立繼恩弟太原尹繼元繼恩立纔六十餘日霸榮邢州
人多力善射走及奔馬嘗為盗并汾間北漢主用為散
指揮使戍樂平王全斌攻并汾榮率所部來歸補内殿
直未㡬復奔北漢為供奉官至是弑繼恩謀持其首歸
朝旋為無為所殺(闕/)亟誅霸榮以滅口放人(闕/)境乃急
遣使上表(闕/)劉繼業馮進珂領軍(闕/)監其軍峯太原人
繼元妻(闕/)氏重勛兄㓜事北漢世祖遂(闕/)河朔記作銅
鍋河與李繼勛(闕/)之斬首二千餘級獲馬五百匹(闕/)汾
河橋傅太原城下焚延夏門繼元遣將郭守斌領内直
兵出戰又敗守斌中流矢退入城中是月三十日庚子
繼勛奏到丁未北漢左勝軍使李瓊來降十月上遣使
齎詔至太原諭北漢主繼元令降約以平盧節度使授
之又别賜郭無為馬峰等詔四十餘道許授無為安國
節度使馬峰而下並與藩鎮無為得詔色動但出繼元
一詔餘皆匿之自是始有二志勸繼元納欵繼元不從
十一月契丹以兵來援北漢李繼勛等皆引歸北漢因
入冦大掠晉絳二州之境　三年二月乙夘命宣徽南
院使曺彬馬步軍都指揮使黨進等各領兵先赴太原
戊午詔親征己未以皇弟開封尹光義為東京留守樞
宻副使沈義倫為大内都部署昭義節度使李繼勛為
河東行營前軍都部署建雄節度使趙贊為馬步軍都
虞侯先赴太原甲子車駕發京師丁夘次平橋頓彰徳
節度使韓重斌來朝上謂之曰冦知我是行必率衆來
援彼意鎮定無備將由此路入卿可為朕領兵倍道兼
行出其不意破之必矣乃以重斌為北面都部署義武
節度使洛陽祈廷儀副之己巳次相州庚午次磁州乙
亥次潞州以霖雨駐蹕時諸州饋餉畢集城中車乘塞
路上聞之以為輦運稽留將罪轉運使宰相趙普曰六
師方至而轉運使獲罪敵人聞之必謂儲峙不充非所
以威逺之道但當擇治劇者蒞此州耳丙子命户部員
外郎知制誥王祐權知潞州祐即發遣車乘行路無阻
以樞宻直學士趙逢為隨駕轉運使仍鑄印賜之北漢
(闕/)侯劉繼業馮進珂屯於團栢谷遣衙將領數百騎未
偵邏㑹李繼勛等促降繼業進珂知衆寡不敵亦領衆
罷其兵柄繼勛等遂圍城時北漢主為帝北漢主夜開
宴羣臣及契丹使皆預宰相郭無為慟哭於庭曰今日
以空城抗大軍計將安出引佩刀欲自刺繼元遽降階
持其手引之升坐盖無為欲以此摇衆心也旬有八日
獲北漢諜者問之對以望車駕恨其遲耳上笑給衣酒
戊戍次太原庚子觀兵於城南築長連城辛丑幸汾河
作新橋以兵部員外郎中知制誥太原府事乙巳幸城
東南始命築長隄壅汾水先是議欲増兵攻城者左神
武統軍陳承昭進曰陛下自有數千萬兵在左右何不
用也上未悟承昭以馬䇿指汾水上大笑因使承昭董
其役丙午決晉祠水灌城丁未命李繼勛軍於城南趙
贊軍於西曺彬軍於北黨進軍於東為四寨以副之北
漢又乘晦突門潛犯西寨趙贊率衆與戰弩矢貫贊足
未退時黨進遣東寨都監李謙溥伐木西山以給軍用
謙溥聞鼔聲即引所部兵赴之北漢人乃退上遽至觀
戰怪所赴援者非精甲問之則謙溥也甚悦劉繼業復
以突騎數百犯東寨黨進挺身逐之麾下數人隨之繼
業走匿壕中北漢兵出援之繼業隨縋入城獲免夏四
月戊申朔幸城東觀築隄辛亥遣海州刺史孫方進領
軍數千人圍汾州以判四方館事任城翟守素監其軍
壬子復幸城東賜羣臣及諸軍時服宴從臣甲申幸城
北引汾水入新隄灌其城戊子幸城東南命水軍乘小
舟載強努進攻其城内外馬步軍都軍頭横州團練使
王廷義親皷之免胄先登流矢中其腦而顛庚寅廷義
卒辛夘殿前指揮使都虞侯袁州刺史石漢卿亦中流
矢溺死癸巳贈廷義建武節度使漢卿袁州防禦使太
原圍急郭無為謀出奔因請自將兵夜撃王師北漢主
信之選精甲千人命劉繼業郭守斌為之副北漢主登
延夏門自送之且伺其反是夕初甚晴霽已而風雨晦
冥無為行至北橋因駐馬召諸將而劉繼業以馬傷足
先收所部兵入城矣守斌迷失道呼之不獲無為不能
獨前乃興麾下數十人亦還閏月戊申水自延夏門甕
城入穿外城兩重注城中城中大驚擾上幸長堤觀焉
水口甚濶北漢緣設障為王師所射障不得施俄有積
草自城中飄出直抵水口自塞郭無為復勸北漢主出
降北漢主不聽閹人衛徳貴極言無為反状明白不可
赦北漢主殺之以徇城中稍定北漢人俄自西長連城
潛出將焚我攻戰之具我師撃走之斬首萬餘級夜半
忽傳呼壁外云北漢主降上令衛士擐甲開壁門八作
使趙璲曰受降如受敵詎可半夜輕諾乎上使伺之果
諜者詐偽也太原城久不下東西班都指揮使范暘李
懷忠率衆攻之戰不利中流矢㡬死殿前指揮都虞侯
趙廷翰率諸班衛士叩頭願先登撃之以盡死力上曰
汝曹皆我所訓練無不一當百所以備肘腋同休戚也
我寧不得太原豈忍駈汝曺冒鋒刄而蹈必死之地乎
衆皆感泣再拜呼萬歳時大軍多病而契丹亦復遣兵來
援太常博士李光贊上言曰陛下應天順人體元御極
戰無不勝謀無不臧四方恃險之邦僭竊帝王之號者
昔日與中國為隣今日與陛下為臣矣蕞爾晉陽豈須
親討重勞飛輓久駐師徒且太原得之未足為多失之
未足為辱向來恃險之邦聞是役也竭心踴躍各有窺
覦傳曰隣之厚君之薄也豈若囘鑾復都屯兵馬上黨
使夏取其麥秋取其禾既寛力役之征便是蕩平之䇿
惟陛下裁之况時屬炎蒸候當暑雨河津泛溢道路阻
難輦運稽遲恐勞宸慮上覽奏甚喜復問宰相趙普亦
以為然因使普召光贊慰撫之癸丑移幸城東罕山之
南始議班師也己未徙太原民萬餘家於山東河南給
粟庚申分命使者十七人發禁軍䕶送之因屯於鎮潞
等州用絳人薛化光之䇿化光言伐木先去枝葉後取
根柢今河東外有契丹之助内有人户賦輸竊恐歳月
間未能下宜於太原北石嶺山及河東北界西山東静
陽村樂平鎮黄澤關白井社各建城寨扼契丹援兵起
其部内人户於西京襄鄭唐汝等州給閒田使自耕種
絶其供饋如此不數年自可平定上嘉納之壬戌車駕
發太原我師陷敵百人上遣驍雄副指揮使浚儀孔守
正領騎軍徃救守正奮撃盡奪以還北漢藉我所棄軍
儲得衆粟三十萬茶絹各數萬䘮敗罄竭賴此以濟戊
辰次鎮州六月庚辰詔車駕所過民無出今年秋租癸
巳車駕至自太原曲赦京城繋囚是月北漢主決城下
水注之臺駘澤水已落而城多摧圮契丹使者韓知璠
猶在太原歎曰王師之引水浸城也知其一而不知其
二若知先浸而後涸則并人無遺𩔖矣時契丹遣其將
南大王來援屯於太原城下劉繼業言於北漢主曰狄
貪地棄信他日必破吾國今救兵驕而無備願襲取之
因籍河東之地以歸中國使晉人免於塗炭陛下長享
貴寵不亦可乎北漢主不從南大王數日辭還贈遺甚
厚是歳契丹主明記為將下所殺九年八月丁未命伐
北漢以侍衛馬軍都指揮使黨進為河東道行營馬步
軍都部署宣徽北院使潘美為都監虎捷右廂都指揮
使楊光美為行營馬軍都虞侯
太宗太平興國二年五月庚午命起居舍人辛仲甫使
於契丹右贊善大夫穆被副之仲甫至境上聞朝廷議
伐北漢而北漢實倚契丹為援遲留未能進飛奏俟報
有詔遣行既至契丹主問曰聞中朝有黨進者真驍將
如進之比凡㡬人仲甫對曰名將甚多如進鷹犬之材
何可勝數契丹主頗欲留之仲甫曰信以成義義不可
留有死而已契丹主知其秉節不可奪厚禮遣還上嘗
謂左右曰仲甫逺使絶域練達時宜可謂不辱君命若
更得仲甫數人朕何患也
三年八月庚寅以隰州刺史李謙溥為濟州團練使謙
溥在隰州十年敵人不敢犯其境有招收將劉進者勇
力絶過人謙溥撫之甚厚得其死力徃來境上以少撃
衆北漢人患之為蠟彈書以間進佯遺書道中節度使
趙贊得之以聞上令械進送闕下謙溥詰其事進伏於
庭請死謙溥曰我以合家四十口保汝矣即上言進為
北漢人所惡此乃反間也上悟遽令釋之賜以禁軍都
校戎帳服具進感激願撃敵自効(闕/)祚破契丹事見遷
防門(闕/)指揮黨進出為忠武節度(闕/)晉潞邢洛鎮冀等
州治皆戎器(闕/)粟北漢主甚恐十二月乙丑幸講武臺
觀發機石射連弩上將伐北漢先習武事也
四年正月上初即位謂齊王廷美曰太原我必取之及
議致討召樞宻使曺彬問曰周世宗及我太祖皆親征
太原以當時人力而不能克何也豈城壁堅完不可近
乎彬對曰世宗時史彦超敗於石嶺關人情震恐故師
還太祖頓兵甘草地軍中人多被腹疾因是中止非城
壘不可近也上曰我今舉兵卿以為何如彬曰國家兵
甲精鋭人心忻戴若行弔伐如摧枯拉朽耳何有不可
哉上意遂決宰相薛居正等曰昔世宗舉兵太原倚北
狄之援堅壁不戰以至師老而歸及太祖破狄於雁門
關南盡駈其人民分布河洛之間雖巢穴尚存而危困
已甚得之不足以闢土捨之不足以為患願陛下熟慮
之上曰今者事同而勢異彼弱而我強昔先帝破此冦
徙其人而空其地正為今日事也朕意決矣卿勿復言
乃先遣常下參官督諸州軍儲赴太原庚寅以宣徽南
院使潘美為北路都招討制置使河陽節度使崔彦進
攻其城東面彰德節度使李漢瓊城南面柱州觀察使
曺翰城西面彰信節度使劉遇城北面翰以次當攻其
西面而西面直逼漢主宫城尤險惡翰欲與遇易地自
言我觀察使班宜在節度使下遇弗可翰必欲易之議
久不決上慮將帥不叶乃諭翰曰卿智勇無雙城西北
面非卿不能當也翰始奉詔八作使郝守濬守西面壕
寨都監馬軍都虞侯米信步軍都虞侯田重進充行營
馬步軍都指揮使西上閤門使郭守文判四方館事順
州團練使梁逈監其軍辛夘命雲州觀察使郭進為太
原石嶺關都部署西上閤門祗候供奉官劉緒按行太
原城西面壕寨閱視攻城梯衝器用
己酉命左右屯衛上將軍張鐸為京城内外都巡檢車
駕將北征二月辛亥詔以此月内暫幸玉津園宴射丙
辰命宰相沈倫為東京留守兼判開封府事宣徽北院
使王仁贍為大内都部署樞宻承㫖陳崇信副之甲子
車駕發京師戊辰次澶州有邀車駕者前驅叱之不退
取視乃臨河主簿宋捷上見其姓名喜以為師必有捷
之兆三月庚辰朔駐蹕於鎮州(闕/)非古州北漢人依險
阻郭進言契丹數萬騎入冦(闕/)援絶北漢主復遣使間
道賫蠟丸書求救進又得之徇於城下城中氣始奪矣
上幸太原甲子鮮暉等攻隆州西驍騎軍校許均先登
陷之均中八創殺三百餘人獲其招討使李珣等六人
以獻繼忠前䕶隰州白壁關屯兵前後入北漢境破三
寨擒偽將校二人得鎧甲鞍馬牛羊生口數萬計近戍
聞之懼無功受譴乃以誠告繼忠悉分虜獲使列奏焉
丙寅次側石嶺作聞㨗奏平隆州詩庚午上至太原駐
蹕於汾水之東辛未幸城四面按視城壘攻具慰勞諸
將以手詔諭北漢主繼元傳詔至城下守陴者不敢受
壬申夜漏未盡上幸城西督諸將攻城天武軍校荆嗣
率衆先登手刄數賊足貫雙箭手中礮碎齒上見之亟
召下賜以錦袍銀帶嗣罕儒兄孫也先是上選諸軍勇
士數百人以劍舞皆能擲劍於空中躍其身左右承之
見者無不恐懼㑹契丹遣使修貢賜宴便殿因出劍士
示之數百人袒裼舞揮刀而入跳擲承接曲盡其妙契
丹使者不敢正視及是巡城必令舞劔士前𨗳各呈其
技北漢人乘城望之破膽上每躬擐甲胄冒犯矢石指
揮戎旅左右有諫者上曰將士争效命於鋒鏑之下朕
豈敢坐觀諸軍聞之人百其勇皆冒犯先登凡控弦之
士數十萬列陣於乘輿前蹲甲交射矢集太原城上如
蝟毛焉每詔給諸軍箭數百萬又頃刻而盡城中人云
北漢主城中市所射之箭以十錢易一隻凡得十餘萬
隻聚而貯之上笑曰此箭為我蓄也及城降盡得之甲
戌幸諸寨乙亥幸連城視攻城諸洞時李漢瓊率衆先
登矢集其腦又中指傷甚猶力疾上促召至幄殿視其
創傅以良藥上欲親幸洞屋中勞士卒漢瓊泣曰晉陽
孤壘危若纍卵諸將用命戰士賈勇矢石注洞屋如雨
陛下奈何以萬乘之尊親徃臨之若不聽臣請先死上
乃止丁巳幸西連城樓五月己夘朔幸城西南隅夜督
諸將急攻遲明陷羊馬城北漢宣徽使范超來降攻城
者疑超出戰擒之以獻斬於纛下旣而北漢主盡殺超
妻子梟其首投於城外辛巳幸城西北隅北漢馬步軍
都指揮郭萬超來降壬午幸城南上謂諸將曰翌日重
午當食於城中遂自草詔賜北漢主夜漏上有一刻城
上有蒼白雲如人状癸未幸城南督諸將急攻士奮怒
争乘城不可遏上恐屠其城因麾衆少退城中猶欲固
守左僕射致仕馬峰以病卧家舁入見北漢主流涕以
興亡諭之北漢主乃夜漏上十刻遣客省使李勲上表
納欵上喜即命通事舍人薛文寶齎詔答之夜漏未盡
幸城北宴從臣於城臺繼元降遲明劉繼元率其官屬
素服紗帽請罪臺下詔釋之賜襲衣玉帶金鞍勒馬文
武官各賜器幣鞍馬有差召升臺勞問繼元叩頭曰臣
自聞車駕親征即願束身歸罪乃致陛下鑾輿暴露尚
敢以孤城死守盖亡命者懼死逼臣不得降耳上令籍
亡命投繼元者選其巨室者以從軍法餘賜服分𨽻諸
將因顧錢俶曰卿能保一方以歸於我不致血刄深可
嘉也俶頓首謝北漢平凡得州十軍一縣四十户三萬
五千二百二十命劉保勲知太原府乙酉赦河東常赦
所不原者並釋之諸州縣偽署如故特與給復二年王
師所不及(闕/)舊城改為平晉縣以榆次縣為新并州詔
授繼元為右衛上將軍彭城郡公辛夘宴劉繼元及其
官屬繼元獻其宫人百餘人上以分賜立功將校丙申
幸太原城北御沙河門樓遣使分部徙軍民於新并州
盡焚其廬舍民老弱趨城門不及焚死者甚衆九月乙
亥齊王廷美進封秦王宰相薛居正加司空沈倫加僕
射盧多遜兼兵部尚書樞宻使曹彬兼侍中文武官預
平太原者皆遷秩有差初行賞功之典也
　　太祖太宗經制西夏
李彛興夏州人父仁福本姓拓䟦氏唐末拓䟦思恭鎮
夏州統銀夏綏宥静五州地討黄巢有功賜姓李思恭
卒弟思諫代為定難節度使思諫卒思恭孫彛昌嗣梁
開平中彛昌遇害將士立其族子蕃部指揮仁福亦統
銀夏綏宥静五州之地仁福卒子彛興嗣周初加中書
令顯德初封西平王世宗即位加太保恭帝初加太傅
宋初加太尉北漢劉鈞結代北諸部來冦麟州彞興遣
部將李彛玉㑹諸鎮兵禦之鈞衆遂引去建隆初獻馬
三十匹太祖方事征討大喜攻玉為帶親臨視之召其
使問曰汝帥腹圍㡬何使言彛興腰腹甚大如合抱之
木太祖曰汝帥真福人也乾德五年九月卒追封夏王
子克睿嗣彛興之卒自權知州事授檢校太傅定難軍
節度使
太平興國三年五月卒子繼筠嗣　四年上征北漢繼
筠遣銀州刺史李光逺綏州刺史李光憲率蕃漢兵列
陣渡河畧太原境以張軍勢　五年卒弟繼捧嗣七年
五月綏州刺史李克文表言繼捧不應承襲請遣使與
偕至夏州諭令入朝克文繼捧從父也繼捧來朝自稱
諸父昆弟多相怨懟願留京師盡獻其地上遣使詣夏
州䕶繼捧緦麻以上親赴闕十一月己酉以繼捧為彰
德節度使其弟繼遷時年十七勇悍有智謀不樂内徙
偽稱葬乳母以兵甲寘柩中與其黨數十人奔入蕃族
地斥澤出其祖彛興像戎人皆拜泣繼遷自言我李氏
子孫當復興宗諸族帳稍稍歸附奉表詣麟州貢馬及
槖駞等敕書詔諭繼遷不出
雍熈元年九月知夏州尹憲與巡檢使曺光實選精騎
夜發兵掩襲地斥澤斬首五百級焚四百餘帳獲遷母
妻及羊馬器械萬計繼遷復結婚於帳族之酋豪凡數
妻漸以强盛
二年二月帥衆攻麟州使人紿都巡檢使曺光實曰我
數奔北不能自存矣公許服降請期日於葭蘆川光實
勇而無謀信之及期繼遷設伏兵於隱蔽止領數十人
迎光實從百騎赴之繼遷前導而行忽舉手麾鞭伏兵
盡起光實遂被害上聞之驚悼遣判四方館事田仁朗
閤門使王侁副使董愿宫苑使李繼隆發邊兵撃之有
言繼遷悉知朝廷亊葢由李繼捧漏洩乃出繼捧為崇
信節度使李克憲為道州防禦使與博州防禦使李克
文並歸治所命著作郎韋亶殿中侍御史李式武元頴
為通判專領州事繼遷遂圍三族寨寨將折遇乜殺監
軍使者與繼遷合田仁朗行次綏州請益兵上聞三族
陷大怒亟遣軍器庫使劉文裕自三交疾馳代仁朗文
裕未至繼遷乘勝亟攻撫寧寨仁朗喜曰戎人隨逐水
草散保岩穴常烏合蝟聚勝則進敗則走不可窮其巢
穴今乃嘯聚數萬盡鋭以攻孤城撫寧小而固戍卒少
而精非旬浹所能破我俟其困以大兵臨之分遣強努
三百邀其歸路北敵成擒矣規畫已定日縱酒樗蒱以示
閒暇王侁等媒孽之上遣使者召仁朗下御史獄劾問
請益兵及陷三族状仁朗對曰所召銀綏夏三州兵本
州皆以守備不遣有兵千餘乃曺光實舊卒器甲不整
故請益兵轉運芻粟復未備三族寨去綏州道逺非元
詔所救也昨臣已定擒繼遷䇿㑹詔至不果因言繼遷
得羌戎情冝且降優詔懷柔之或掲厚賞㗖部落酋長
令斬其首不爾恐漸且難制大為邊患益兵深入其地
無益也御史以其状聞上大怒切責史府官吏御史遂
劾之大理奏仁朗坐死上特貸之責授商州團練副使
王侁等出銀州(闕/)千六百餘級生擒八十人器甲百八
十六梟(闕/)牛羊畜三萬計(闕/)等保香族追(闕/)十七人生
擒四十(闕/)餘級又破保洗兩族(闕/)千計麟州三族寨蕃
部二千餘(闕/)六十四人納馬贖罪願助討李繼遷入濁
輪川斬賊首五千級酋豪二十其將折遇乜皆遁去命
内客省使郭守文自三交乘置徃與侁等同領邊事侁
等又破銀州杏子平東北山谷内設邵浪悉訛等族及
濁輪川東兎頭川西諸族生擒七十八人梟五十九人
俘三百三十六人招降千四百五十二户六月守文與
尹憲等引兵至鹽城吳移越移四族皆奔有岌伽羅二
十四族怙衆不率憲等襲撃之斬首數千級生擒百人
焚千餘帳獲牛畜萬計於是銀麟夏三州諸蕃悉歸附
凡百二十五族合萬六千一百八十九户折遇乜窮蹙
來降獨咩嵬族酋豪招懷不至擒斬以徇并滅其族七
月癸未詔昨為河西三族蕃部都監折遇乜并夏州李
繼遷嘯聚冦邊因發兵防遏撫綏近觀奏報並已分屯
其兵令下并州潘美及夏銀綏等州常具蕃部動静飛
奏以聞朝廷數以書招喻繼遷及同惡蕃部繼遷亦嘗
遣孔目官張浦詣知環州陳德元自陳歸順之意然繼
遷終不肯降益侵盗邊境
端拱元年五月宰相趙普建議欲復委繼捧以夏臺故
地俾圗之繼捧時為感德節度使即召赴闕上親書五
色金花牋賜繼捧國姓改名保忠授定難節度使賜以
所管五州錢帛芻粟田園等命右衛第二軍都虞侯王
果領兵千人䕶送之十二月保忠言繼遷悔過歸順以
為銀州刺史洛苑使加保忠同平章事然繼遷實不降
已而保忠又言繼遷誘蕃戎入冦乞師守禦
淳化二年正月命商州團練使翟守素率兵屯夏州繼
遷聞守素將兵來討恐懼七月奉表歸順授銀州觀察
使賜以國姓名曰保吉外示歸順而陰與保忠相結誘
荒盗戎蠻冦邊不已陜西轉運使鄭文寶建議以為銀
夏之北千里不毛但以販青白鹽與邊民愽糴粟麥充
食願禁之許商人販安邑解兩池售於陜西官獲其利
且困羌戎則保吉可不戰而屈上從之詔自陜以西有
私市青白鹽者皆坐死募告者差定其罪行之數月犯
法者益衆羌戎乏食四十二族首領盟於楊家族引萬
餘騎冦環州石昌鎮知州程德元與殿頭髙品李神福
等率三百騎撃走之後七日復來冦屠小康堡内屬萬
餘帳亦叛稍稍歸保吉而商人販兩池鹽者多取他徑
出唐鄧襄汝間吏不能禁
四年八月上命翰林學士錢若水馳傳視之弛新禁復
舊制内屬羌戎漸復歸順
五年正月靈州及通逺軍皆言趙保吉復圍保賽掠居
民焚積聚上怒曰保吉(闕/)廷姑務含容賜以國姓(闕/)厚
仍通其關市(闕/)矣乃敢如是(闕/)李繼隆為何(闕/)誅保吉
保吉之(闕/)保吉納欵授銀州觀察使(闕/)及保忠與保吉
陰為唇齒之依置平夏留其將佐李貴等綏州文岯上
言保吉㤀主上養育之恩復兹猖獗今保(闕/)之計若綏
州摇動則平城不可守矣保吉果遣其(闕/)三畔率衆暴
至將驅其吏民㑹平夏文岯出兵撃三畔敗走斬首五
百級獲馬一百匹以文岯知州事左正言直昭文館王
禹偁言伏覩國家出偏師討李繼遷臣淳化二年任商
州團練副使翟守素兩曽任夏州駐泊因與臣同看報
状見李繼遷進奉事守素言此賊未是由衷必恐中懷
反側又言繼遷曽被左右暗箭横貫於鼻偶然不死今
面上瘡痕尚存臣竊謂此賊不必勞力而誅自可用計
而取况討伐之義權變為先漢光武彭寵据有漁陽攻
伐未下家奴子宻竊發肘腋斬首而來唐元和中李師
道父子盜據全齊四五十年倔彊難制其禆將劉悟倒
戈攻城遂至族滅近代劉知俊兄弟以同州叛入李茂
貞梁祖下詔有得知俊者賞緡錢一萬與節度使得其
弟者賞緡錢五千與刺史一月之間生擒其弟諺曰重
賞之下必有勇夫兵法使貪使愚言貪者利其財愚者
不計其死也今繼遷本是匹夫偷生假息本無財利以
結人心若數其罪惡曉諭畨戎多立賞賜高與官資使
左右生心畨戎併力繼遷身首不梟即擒何必苦煩睿
畧多舉王師且自陜以西歳非大稔加之餽餉轉恐凋
殘河北雖是豐登預修邊備况此賊通連北狄朝廷具
知撃東南而備西北正在此時三月保忠聞繼隆將兵
來誅保吉乃先攜其母及妻子卒吏壁野外上言已與
保吉解仇貢馬五十匹乞罷兵上怒即遣中使命繼隆
移兵撃之繼隆兵壓境保吉欲圗保忠而并其衆夜襲
保忠保忠方寢聞難作單衣被髪騎駿馬走還城中資
財器用保吉悉奪之保忠嘗遣指揮使趙光嗣入貢光
嗣頗輸誠欵詔補禮賔副使保忠動静光嗣必以聞及
保忠陰結保吉光嗣出家財散士卒誓以効順保忠還
城光嗣報之開門納王師繼隆入夏州擒保忠繋以銀
鐺鎻之檻車送闕下保吉引衆遁去四月詔以趙光嗣
為夏州團練使削趙保吉所賜姓名上以夏州深在沙
漠本奸雄竊據之地詔隳其城遷其民於銀綏等州五
月丁夘以保忠為右千牛衛上將軍封宥罪侯詔畧曰
不討繼遷開狡兎之三穴潛疑光嗣持首䑕之兩端七
月繼遷遣牙校以良馬來獻且謝過猶稱所賜名八月
又遣其將佐趙光祚張(闕/)綏州納欵遣其弟廷信奉表
請罪十一月遣内侍張崇貴持詔諭繼遷賜以茶藥器
幣衣物等(闕/)親已失輔車之勢
至道元年正月繼遷遣張浦來獻蕃戎所産槖駞葢浦
在西夏多年繼遷實奉為謀主三月上令衛士翹闕超
乘引彊奪槊於後園召浦觀之上意欲威示戎狄使不
敢輕大宋浦大駭上笑問浦戎人敢敵否浦曰羌部弓
弱矢短但見此長大人固已逃遁况敢敵乎皆貧寠飲
食被服粗惡無可戀者豈能永保富貴繼遷上言自去年
遣人入朝勑禁抄掠今境上戎人不禀詔㫖頻肆攻刼
本部不敢禁禦恐邊吏誣奏無以自明詔答曰先敕邊
臣各謹封畧無輒相侵内屬戎人所盜羊馬錢物今并
以還卿且恕其罪自今敢犯卿者當誅之也上因謂侍
臣曰繼遷遊魂孤孽貪利㤀義朕欲開其迷復之路漸
加控制近聞倉皇失據不自寧處傳信邊將各守封疆
無相侵軼亦畏我之兵鋒耳六月遣閤門副使馮訥中
使賈繼隆齎詔諭繼遷欲授鄜州節度使繼遷不奉詔
上謂宰相等曰繼遷負固不庭嘯聚邊境朕君臨四海
須與含容昨者賜以詔書俾移鎮守而狂不奉詔尚恣
陸梁朕哀此孽重死亾之非久也宰相等對曰繼遷器
識凡下自叛渙以來引親校張浦為謀主軍中動静一
以諮之遂能倔强窮廬茍延歲月者浦之力也今陛下
走一介致之繼遷内失腹心之用矣沿邊蕃部族帳居
多繼遷威以淫刑脅而用之近聞各懷怨望漸致擕離
則繼遷外失夷落之助矣内外乖絶形勢可見而乃偷
安巢穴靡顧存亡茍不為蕃部所擒則必有刺客起於
帳下今丹延環慶之地田川重復非但冦不能窺伺惟
靈武一道是其凑進之路國家已嚴堡障練兵聚粟繼
遷率烏合之衆徃來沙磧猶困獸處於檻穽但自跳躍
豈能為人患乎乃以張浦為鄭州團練使留京師轉運
副使鄭文寶先建議於靈州南界積石嶺築城號清逺
軍在瀚海中距靈環皆三四百里地不毛無泉水文寶
大發民版築益負糧水於數百里外關右之民始皆恣
怨城壘既就戍兵數千人轉餉共餽益為勞擾自同華
抵環慶運粟一斗為錢七百芻一圍為銀一兩陜西民
冨者鬻田園貧者賣妻子以供力役自初築城募邠涇
寕慶等州民以榆槐雜木及猫狗鵶鳥至者厚賞之地
舄鹵種植皆立枯數百里無草木禽鳥皆死未㡬山水
大出壤釣橋陷羊馬城數處前後費官錢數十萬計李
繼遷酋長有嵬囉嵬悉者文寶以金帛誘之令陰圗繼
遷嵬囉等盡以其事告繼遷因上表謝罪九月知清逺
軍張延州言李繼遷帥千餘騎來冦出兵撃討之詔復
奪其所賜姓名
二年三月環慶縂管皇甫繼明受詔䕶送輜重赴靈州
繼明先約靈州田紹斌率軍迎援㑹繼明被病白守榮
馬紹忠等請率兵先徃繼明慮守榮等輕佻與戎人接
戰失利因謂之曰我疾少間遂矍鑠被甲上馬强行至
清逺軍卒紹斌過鹹井賊踰三千餘來破陣且行且鬬
至耀德凡殺千人明日㓂復尾後紹斌為方陣使被傷
者居中自將騎三百步努三百與敵兵确於浦洛河大
敗之初紹斌與守榮等為期既而繼明卒故後一日遂
為賊所圍守榮等欲撃之紹斌曰蕃戎猛勇不可追也
勿棄輜重與戰當按轡結陣徐行守榮等忿曰我不受
若節制但率兵來迎勿預吾事紹斌因别率所部去輜
重四五里而舍繼遷初見紹斌旌旗不敢撃守榮等自
欲邀功與戰賊先伏兵以羸騎致師伏發守榮等皆敗
丁夫駭遁蹂踐至死者無數芻粟四十萬悉為李繼遷
所獲紹斌率所部徐還入保清逺軍四月甲戌以侍衛
馬軍都指揮使李繼隆為環慶靈等州都縂管殿前都
虞侯范庭召副之率師討繼遷詔紹斌為本州都縂管
兼内外都巡檢使初詔調發靈州軍儲分道䕶送冦至
易為備禦而民力不匱轉運使盧之翰違詔擅併為一
及敗上怒命國子博士王用和乘傳捕之翰及轉運使
竇玭繋獄騐問五月繼遷率萬餘衆冦靈州四方館使
曺璨自河西入奏上召宰相等於北苑門語其故曰繼
遷剽刼輜衆之後頗猖獗自恣輙窺靈武驅烏合之衆
頗堅城之下固無持久之理却緣城中人賫表告急為
賊所獲賊以為危窘因頓兵未即引去卿等宜熟慮之
朕固有成筭矣吕端曰靈武軍儲乏少賊黨又據瀚海
津要環慶路不通臣思以為朝廷宜於麟府丹延環慶
三道各發勁卒約輕賫徑走平夏攻取繼遷帳幕繼遷
必顧惜巢穴望風引退如此則靈武之圍解饟道得通
矣上曰不然三道起兵深入所發甲卒凡㡬萬人何人
為將領何人將輜衆况塞垣表裏砂磧三道兵馬於何
處㑹合須更熟籌不可輕舉向者芻粟朕令分三軰䕶
送丁夫悉持弓矢自衛兵級拒馬勁弩令為方陣而行
㓂至則分布拒馬發勁弩士卒成列以待之誠能遵守
紀律豈致敗衂而將校皆自率胸臆不用條教當冦之
暴集戰未暇施設而丁夫已潰亂相蹂踐而死盖謀之
不臧違朕節制所致也參知政事張洎曰盛暑之月水
泉乏絶芻粟未集而議者欲以三道舉兵深入以分賊
勢陛下以為未見其利誠如聖㫖時賊圍靈州歲餘地
震二百餘日城中糗糧皆竭潛遣人市糴河外宵運以
入間出兵撃賊司天言熒惑犯輿鬼中積尸秦雍之分
當有兵上語宰相等曰天文謫見如此秦地民罹其灾
五星凌犯朕常候之未嘗無其應朕旦夕念之不遑寧
處李繼隆等兵馬已到環慶賊聞王師之至固已破膽
其如靈州救援未及萬一不守城中皆漢民盡為此賊
所屠戮自壁閉已來居人乏食餓死必衆因嗟嘆久之
辛亥降手詔曰靈州孤絶救援不及賊酋猖獗未就誅
夷居廟堂侍帷幄者正合運奇兵而伸碩畫宜令宰相
吕端知樞宻院事趙鎔等各述所見利害再䕶送軍儲
至靈武合發軍民多少舉兵深入賊境以速勦滅用兵
㡬何何人將領何人監䕶直抵靈武今日實封來上吕
端等相率詣長春殿見上言曰臣等若各陳所見恐乖
詢謀僉同之義望許共為一状陳其利害張洎越次奏
曰吕端等備位輔弼上有所詢問反緘黙而不言深失
謀謨之體端曰洎欲有言不過揣摩陛下意耳必無逆
鱗之理在河上饋運艱難黨項率先順命靈武地(闕/)度
塞門經鹽州抵囘樂(闕/)靈武可以控守者緣路在黨項
繼遷以黨項餘孽據平夏全壤振軍車大出則鳥驚魚
散莫見蹤由若般(闕/)屯使行刼奪其事一也軍須所急
莫若井泉自環慶至瀚海七百里斥鹵枯澤無溪澗川
谷荷戈甲而受渴乏雖勇如賁育亦將投身死地又安
能與羣賊争鋒哉其事二也自逆賊滔天靈州閉壘継
遷之衆踐蹂四郊田疇日荒樵蘇路絶負尸而汲易子
而食備禦理盡飛走望斷豈能復為國家堅守者乎其
事三也假使靈州圍解瀚海塵清朝廷須當召發甲兵
褁送糧草未逾終歳輦運復興乃是以日繫時而轉輸
無已驅秦雍之百姓供靈武之一方使無辜之民膏塗
原野朝廷大計豈若是乎其事四也况繼遷或成或敗
未足致邦國之安危靈武或存或亾豈能係邊隅之輕
重得失大較理甚昭然以臣愚見所謂靈武封壤必不
可以即時保守靈武士伍必不可深入應接牽拽兵馬
必不可令起離本處若除此道縱使良平復生亦不能
為謀矣聖人以天下為度者不以細故為嫌棄地戢兵
從權之上治也上初有意棄靈州既而悔之及覽洎奏
不悦却以付洎謂之曰卿所陳朕不曉一句洎皇恐流
汗而出上乃召同知樞宻院事向敏中等謂之曰張洎
上言果為吕端所料朕以其疏還之矣上初以田紹斌
為李繼隆之副繼隆遣䕶軍馮訥入奏言洛浦之敗紹
斌握精卒登壠上顧望不救自言靈武非我不能守欲
圗方面有異志上大怒曰是嘗背太原來降今日復首
䑕兩端真賊臣也立遣使捕繋詔獄鞫問貶為右監門
衛率府副率虢州安置以慕容德知靈州殿前都指揮
使王超為夏麟府州都縂管兼都排陣使上以李繼隆
言紹斌逗遛境上乃部分諸將繼隆自環州范廷召自
延州王超自夏州步軍都虞侯丁罕自慶州西京作坊
使張守恩自麟州五路率兵抵烏白池皆授以方畧師
已有期銀夏鈐轄盧斌求對懇言曰蕃夷之族馬驕兵
悍徃來無定敗則走境疾戰沙漠非大兵所利不若堅
保靈州於内地多積芻粟以師援送茍其至也㑹兵首
尾撃之庶㡬無枉費且不失固國之上䇿上不從改授
斌環慶鈐轄領兵二萬為繼隆前鋒斌謂繼隆由靈州
趨烏白池月餘方至若自環州槖駝路纔十日程耳繼
隆因遣其弟繼和馳驛上言赤檉路囘逺乏水請自清
岡峽直抵繼遷巢穴不及援靈州上怒召繼和於便殿
詰之曰汝兄如此必敗吾事矣因手書數幅切責繼隆
命引進使周瑩賫詣軍前瑩至兵已發矣
九月繼隆與丁罕守恩見賊不撃率兵歸范廷召遇賊大
小數十戰斬首五十級生擒指揮使等二十七人馬二
千匹上初以(闕/)兵崇政殿列陣為攻撃之状刺射之節
且令多(闕/)及遇賊布陣萬弩齊發賊無所施其技矢纔
一發賊皆敗走凡十六戰而抵其巢穴悉焚蕩之賊中
老幼不能走者繼遷悉埋於沙中但露其首部落降者
皆曰人馬死者大半不能化矣夷語謂活為化言不能
自活也上因顧馬步軍都虞侯𫝊潛等曰此行合戰與
師還之期悉如所料但諸將不能盡依方略致此賊遁
逸朕自即位未嘗如此殺戮盖事不可容耳師興以來
夏秋之際躬自謀度炎熱尤甚未嘗寧息大抵行軍布
陣當負持重雖(闕/)勇者率數千人以先犯賊亦無能損
益適足撓亂行伍朕每深誡之違令者必斬果無敢輕
率者布陣乃兵家大法非常情所究小人有輕議者甚
非所宜朕自為陣圗與王超令勿妄示人超囘日汝可
取圗觀之潛等再拜謝而退初命五將出師衛州團練
使李重貴實為麟府路濁輪寨都將得對便殿因言賊
居沙蹟中逐水草牧畜便於戰鬬利則進不利則走今
五路齊入彼畏我兵勢太盛或不接戰且謀逺遁欲追
則人馬乏食將守則地無堅壘賊既未平臣軰何顔以
見陛下上善之賜以御劔又累遣使撫勞及諸將果無
大功上思其言命重貴為并代副縂管
三年二月李繼遷以蕃部歸順者衆遣兵屯駞槖口西
北雙堆以遏絶之李繼隆遣都虞侯田敏與内殿崇班
劉承藴等討之破其衆萬餘斬首二千級獲戰馬鎧甲
萬計繼遷單騎遁去三月傅潛等言䕶送二十五州軍
芻粟已入靈州㑹上不豫因止其出師
　
　
　
　
　太平治迹統𩔖卷二
欽定四庫全書
　太平治迹統𩔖卷三
　　　　　　　　　　　　宋　彭百川　撰
　　太宗聖政
太平興國二年(闕/)衆思廣振淹滯以資其(闕/)又於科塲
中非敢望拔十得五之具矣建隆初三館所藏書僅(闕/)
諸國盡焚其圗籍惟蜀江南最多得蜀書一萬江南書
一萬餘卷又下詔開獻書之路於是天下書復集三館篇
帙稍備自梁氏都汴正明中始以今右長慶門東北小
屋數十間為三館湫隘纔蔽風雨周廬檄道出於其側衞
士騶卒朝夕喧雜每諸儒受詔有所論撰即移于他所
始能成之皇上初即位因臨幸周覽顧左右曰若此之
陋豈可蓄天下圖藉延四方賢俊也即詔有司度左升
龍門東北舊章輅院别建三館命中使督工徒晨夜兼
作其棟宇之制皆親規畫自經始至畢功臨幸者再輪
奐壯麗甲于内庭　二月丙辰朔詔賜名為崇文院西
序啟便門以備臨幸盡遷舊館之書以實之院之東廊
為昭文書南廊為集賢書西廊有四庫分經史子集四
部為史館書六庫書籍正副本凡八萬卷䇿府之文煥
乎一變矣　丙申合祭天地于南郊大赦國初以來南
郊四祭及感生帝皇地祗神州凡七祭並以四祖迭配
上即位但以宣祖及太祖更配於是合祭天地始奉我
太祖升侑焉　六年三月詔中外文武百官等自今或
知民間利病及時政得失上書直言無有所隱　冬十
月癸酉羣臣奉表加上尊號曰應運統天睿文英武大
聖至明廣孝凡三上乃許之　十一月甲辰改政武徳
司為城隍司上嘗遣武徳卒潜察逺方事有至汀州者
知州王嗣宗執而杖之縳送闕下因奏曰陛下不委任
天下賢俊而猥信此輩為耳目切為陛下不取上遂大
怒遣使械嗣宗下吏削秩既怒解嘉嗣宗直節令遷其
官　庚戌上親享太廟辛亥合祭天地于圜丘大赦御
乾元殿受册尊號先是有秦再思者上書願勿再赦且
引諸葛亮佐蜀數十年不赦事上頗疑之以問趙普
普曰國家開創以來具存彜制三嵗一赦所謂其仁如
天堯舜之道也劉備區區一方無足師法上然其對赦
宥之文遂定　七年四月以樞密直學士竇偁中書舍
人郭䞇並㕘知政事五月上謂趙普曰朕每讀書見古
帝多自尊大深嚴宜誰敢犯顔言事葢不降情接納是
自蔽聰明或喜賞怒刑豈能服天下之心哉普曰帝王
若賞罰無私内外無間上求其理下竭其誠馴致太平
亦不為難事上又問治民之道復有何術普曰陛下恤
念生民每聞利病無不即日施行古聖王愛民之心止於
此矣六月(闕/)刪正之或薦王薄成都王著有(闕/)充翰林
侍讀　冬十月(闕/)兵者不祥之器聖規戒每退(闕/)正道
以齊(闕/)矣更俟五七年普曰陛下愛民之意發(闕/)
是月改講武殿為崇政殿(闕/)朕親選多士殆忘飢渴召
見臨問以(闕/)度使巖野無遺逸而朝廷多君子爾朕每
見(闕/)間有端雅為衆所推譽者朕代其父母喜或召拜
近臣必為擇良日欲其保終吉也朕於士大夫無所負
矣一日又謂宰相曰唐置採訪使葢欲察官吏善惡民
間疾苦然所命者官髙則權勢太重官卑則威令不行
又所過州縣承迎不暇豈能審知利害但虛有其名耳
曷若謹選羣才各分任使有功無過但國家選才最為
切務人君深居九重何由徧識必須採訪茍稱善者多
即是操履無玷若擇得一好人為益無限古人言得千
良馬不如得一伯樂十利劔不如得一歐冶此言殊有
理朕孜孜訪問正要求人庶得良才以充任使也趙普
曰帝王進用良善實佐太平之理然於採擇要在得所葢君
子小人各有黨𩔖先賢謂觀過各於其黨不可不謹也
上然之　七月㕘政郭䞇坐事黜之荆南中書惟趙普
宋琪等普恩禮稍替將復命相廷臣獨李昉宿舊上以
琪先入庚辰以琪為刑部尚書昉守本官㕘政　八月詔
軍國政要委李昉撰録(官制門/)九月乙丑上謂宰相曰
朕視萬民如赤子念其耕稼之勤春秋賦租軍國用度
所出恨未能去之比令兩稅三限外特加一月而官吏
不體朝㫖自求課最恣行捶撻督令辦集此一事猶傷
和氣宜下詔申儆之乃詔諸州長吏察訪縣屬有以催
科用刑殘忍者論其罪又謂宰相曰民訴水旱即使檢覆
立遣上道猶恐後時頗聞使者或逗遛州縣慮賦􁆀違
期日行鞭箠民亦俟檢覆改鍾若此稽緩豈朕勤恤之
意乎自今遣使檢覆其地之逺近事之大小立限以遣
之　十月上又謂宰相曰近日内外政事漸成條貫逺
近官吏無不畏謹朕思之不覺自喜日行好事利益於
人便是修行之道假如飯一僧誦一經不知何功徳朕
夙夜孜孜固不為己每焚香惟願民庶安輯不近理之
事斷不為也大凡為君為臣常宜兢畏不可放逸後唐
莊宗夾河相持千征萬戰備嘗艱苦天下甫定便恣溺惑
不及三年果致傾覆若此可為鑒戒宋琪曰陛下勤儉
于已厲精政務以百姓心為心所謂其身正不令而行
也是月司徒兼侍中趙普罷為武勝節度使兼侍中
十一月壬子以㕘政宋琪李昉並本官同平章事上嘗
謂曰世之治亂在賞與罰當其功罪無不治琪曰賞罰
二柄(闕/)賞罰至公未有不致太平也昉初(闕/)疑多遜屢
諸昉人或告昉(闕/)上語及多遜事昉(闕/)直一錢昉始(闕/)
　　　　朕布素時(闕/)碑之卧治因詩導之對曰普昨
至中書謂無階上答庶來世得効犬馬之力臣既諭君
臣始終之分可謂盡善矣　壬申李穆吕䝉正李至並
為左諫議大夫參知政事樞密學士張齊賢王沔並為
右諫議大夫同簽事樞密事上因謂之曰朕為官擇人
惟恐不當今兩制之臣十餘皆文學通優操履方潔穆
居京府尤好嚴肅故兹奬推公也上又曰朕覽前書備
見歴代治亂太抵君臣之際先要情通則道合故事皆
無隱言必可用朕厲精求治卿等為朕股肱耳目設有
闕政宜悉心言之㫁在必行采訪外事條白於朕雖浮
泛之説亦以聞也凡人在下位見當世之務不合理者
則怏怏于心得列髙位得以獻可替否盡展素所藴蓄
矣或所言不中程度亦當共議而更之俾協于道朕每
行之事偶有未當久之尋繹唯自咎責耳固不以居尊
自恃使人不敢言也宋琪曰前代羣臣上章論事或比
之觸龍鱗今陛下喻臣等以事無長短並許敷奏彼思
賢若渴從諫如流者要未能比方我聖徳也敢不竭誠
上副明詔
雍熙元年三月選秘書丞楊延慶等十餘人分知諸州
上謂宰相曰刺史之任最為親民茍非其人則民受其
禍(闕/)　乙丑召宰相近臣賞花于後苑上因曰春氣暄
和萬物暢茂四方無事朕以天下之樂為樂宜令侍從
詞臣各賦詩賞花賦詩自此始是日羣臣奏事退上謂
之曰卿等所奏簿書乃是常事唯時務不便尤須極言
其失無有所隱朕當裁酌從長而行茍言不當亦不責
也宋琪曰陛下英明臨照無所不周而尤虛懐聴納所
恨愚短不能上副聖心　五月丁亥幸城南觀麥還幸
玉津園觀魚宴射謂近臣曰朕觀五代以來帝王始則
勤儉終則乃忘其艱難恣為逸豫不恤士衆妄生猜忌
覆亡之速皆自貽也在人上者當以為戒　丁丑乾元
文明二殿災　丁亥詔求直言其略曰既延灾于正殿
葢示譴于𦕈躬豈非刑賞有愆措置乖當或近習屏蔽
致物情壅塞賦調未得均一賢良多所淪滯有一於此
足斁政經中外羣臣各期無隱因謂宰相曰朕訪求讜
直以規已失昔禹拜昌言世稱其明今之諫者茍能切
中時病朕豈惜夏禹之拜乎且為君之道要在廣聞外
事分别善惡朕御天下兢兢業業行將十年每念封疆
萬里身居九重人情未能盡達若全不采聴則官吏可
否生民利病何從而知古者凝旒黈纊于今世則未盡
理國之理宋琪曰(闕/)所以髙視廣聴𨗳達物情陛下(闕/)
伸理之官吏惰慢者(闕/)不倦遂致和(闕/)或知民(闕/)壅塞
故(闕/)辝狂悖上不之罪(闕/)帝王多以尊極自居朕每與
卿等欵曲商㩁時事葢欲使卿等直道而行杜絶請託
勿以衆口(闕/)上謂宰相曰聞䑓中鞠獄御史多不躬親
委之胥吏民不寃法不濫豈可得也乃詔御史(革/)獄必須躬
親不得専任胥吏　八月癸巳有布衣以皂囊封書獻
上者上覽之皆常事也且辭多狂妄上弗加責　九月
上謂宰相曰今嵗西成四方大稔人民亦無疾疫皆上
天垂佑所致當與卿等力行數事以答天意　癸巳嵐
州獻牝獸一角似鹿以為祥麟宰相宋琪等拜表稱賀
上曰珍禽奇獸奚益于事方内大寧風俗淳厚此乃為
上瑞也　二年秋七月上謂宰相曰國家以百姓為本百姓
以食為命故知儲蓄為急務昨江南災旱甚急遣使賑
貸果無流亡盜賊之患若非積聚何以救之　庚申詔
諸路轉運使及諸州長吏専切督察知倉官吏等依時
省視倉粟勿使毁敗其有計度支用外設法變易或出
糶借貸與民及轉輸京師如不省視而致損官粟者雖
去官猶論如律　九月己亥坊州獻一角獸上且謂宰
相曰時和年豐兆民安泰斯為上瑞鳥獸草木夫何足
云十二月上謂李昉等曰中書樞密朝廷政令所出治
亂根本繫焉且天下廣大卿等與朕共理當各竭公忠
以副任用人誰無婣故之情茍才不足稱不若遺之財
帛耳朕亦有舊人若果無取未嘗假以名器也卿等其
戒之　三年七月左諫議大夫簽書樞宻院事張齊賢
言事頗忤於上意于是上問近臣以禦戎計䇿齊賢因
請自出守邊　戊子授齊賢給事中知代州與都部潘
美同領沿邉兵馬　十月丙申朔上出飛白賜宰相李
昉等因謂曰朕退朝未嘗虚度光隂讀書外常留意于
真草近又學飛白此雖非帝王事業不猶愈于聲色畋
㳺乎昉等頓首謝　左拾遺真定王化基常樂范滂有
攬轡澄清之志獻澄清五畧書奏上嘉納其言有意大
用謂宰相曰化基自結人主誠可賞也又曰李沆宋湜
皆嘉士即令中書并化基召試庚子并除右補闕知制
誥各賜錢百萬沆湜時皆為著作郎直史館上(闕/)
　　人息錢别賜錢三十萬償之(闕/)任每命一詞臣必
宻加諮訪察其器識然後授之嘗謂左右曰(闕/)聞人言
朝廷命(闕/)容易哉
端拱元年正月丙子上作東郊籍田詔曰國之上瑞惟
豐年爾自累嵗豐稔人無疾疫第今茲德化未洽天貺
若是能無懼乎　二月先是有翟馬周者擊登聞鼓訟
李昉身任元宰属北戎入㓂不憂邉思職但賦詩飲酒
並置女樂等事皇上于是召翰林賈黄中草制授昉右
僕射罷政黃中言僕射師長百僚舊宰相之任今自工
部尚書拜乃殊遷非黜責之義也若以文昌務簡均逸
為辭庶㡬得體　庚子昉罷為右僕射　山南東道節
度使兼侍中趙普為太保兼侍中給事中參知政事吕
䝉正為中書侍郎兼户部尚書平章事上諭普曰卿勿
以位髙自縱勿以權勢自驕但能謹賞罰舉賢能弭愛
憎何憂軍國之不治朕若有過卿勿面從古人恥其君
不堯舜卿其念哉蒙正質厚寛簡有重望不結黨與遇
事敢言每論政有未允者必固稱不可上嘉其無隱故
與普舊德為之表率也䝉正晚輩驟進與普同位普甚
推許之　陳王元僖進封許王韓王元侃為襄王元份
為趙王益王元傑為劍南東西兩川節度使　上手詔
戒元僖等曰汝等長自深宫夫帝子親王先須克己厲
精聴卑納諫每著一衣必憫蠶婦餐一食則念耕夫至
於聽㫁之間勿先恣其喜怒朕每親决庶政豈敢憚于
焦勞禮接羣臣無非求于啟沃汝等勿鄙人短勿恃己
長乃可永守富貴而保終吉先賢有言曰逆吾者是吾
師順吾者是吾賊不可以不察也　樞密副使王沔為
户部侍郎㕘知政事御史中丞張宏為工部侍郎樞密
副使　丙午詔諸道民有艱食者所在發廩賑之　上
謂宰相曰累年以來百物豐阜自京師達于四方並無
災沴五穀順成若非上穹降福何以及此今郡縣至廣
生齒甚衆每一方小有凶歉即命賑給雖不能遍亦表
朕勤恤之意也趙普對曰文王塟枯骨天下稱仁夫民
猶草也草上之風必偃若帝王用心行道上合天意民
自悦服臣等每聞陛下發言必思為蒼生建長乆利寧
憂和氣不降也　己酉以屯田員外郎楊礪為庫部員
外郎充襄王府記室㕘軍礪鄠人周廣順時初遊澶州
持所為文謁世宗常獨處僧舎夢一人衣冠甚古目礪
曰汝能從我遊乎礪即隨往頃之覩宫衛嚴邃若非人
間見大殿上真人王者衣冠秉圭南向揔三千餘衆礪
升謁案置籍録人姓名礪見已名冠首王曰我非汝師指
一人曰此來和天尊也天尊笑曰此去四(闕/)寤而志之
礪後受命謁藩府知(闕/)里又請對曰全卿勿以為慮官考
課仍奉朝請特賜(闕/)精求理欲文讜論以致太平患(闕/)
上　三月甲子下詔申警之曰四聰百職交修用熙于
庶政而有位之士頗尚於宴(闕/)之任率多于拱黙期格
于道不亦難乎應兩省諫官等職在規箴任司獻替至
于政教之堙鬰典章之闕漏國蠧民瘼悉當上言無有
所隱其後上封事者頗衆　上謂李惟清曰朕讀漢書
賈誼𫝊夜分不倦誼當漢文帝天下平治指論時事尤
為剴切至云長太息堪痛哭者葢欲感動人主不避觸
鱗真忠臣明國體者也今廷臣有似此人者否惟清曰
陛下登位以來親選貢士所謂俊彦盈庭者矣若言事
中理少賜奬拔苟不嫺忌諱亦望含容即賈誼之流復
出矣上曰朕聰明雖不逮漢文然每上章言事未嘗不
再三省覽求其理道或益國便民即付宰相行之識淺
事乖寢而不採未嘗加罪葢欲開言路廣視聽若有言
大事知大體者朕當擢以不次之位也御史中丞常劾
奏開封尹許王元僖不法訴于上曰臣天子兒以犯中
丞故被鞫願賜寛宥上因曰此朝廷議制孰敢違之朕
若有過臣下尚加糾讁汝為開封尹可不奉法耶論罰
如式　十月癸未上謂侍臣曰朕每念古人禽荒之戒
自今除有司順時行禮之外不于近甸遊獵五坊鷹犬
悉解放之庶表好生之意遂詔天下勿復以鷹犬來獻
　十二月上嘗謂宰相曰國之興衰視其威柄五代承
唐季喪亂之後權在方鎮征伐不由朝廷怙勢内侮故
王室微弱享國不久太祖光宅天下深救兹弊暨朕纂
位亦徐圖其事思與卿等謹守法制務振綱紀以致太
平　上又曰至公之道無黨無偏有國者能行之太平
固不難致趙普曰天發生于春夏肅殺于秋冬不私一
物此所以能長久王者所宜法也　二年正月癸巳詔
文武臣僚各陳備邊禦戎之䇿右正言直史館江南温
仲舒章獨先上上大悦乙未賜仲舒金紫　初左正言
直史館下邽冦準承詔極言北邊利害上器之謂宰相
曰朕欲擢用準當授何官宰相請用為開封府推官上
曰此官豈所以待準者耶宰相請用為樞宻直學士
上沉思良乆曰且使為此官可也秋七月己夘拜虞部
郎中樞密直學士準嘗知巴東成安二縣其治一以恩
信每期㑹賦役未常出符移惟具鄉里姓名揭縣門而
百姓争赴之無抗者先是詔諸王府僚各獻所著文上
閲視曰其才則見矣其行孰優哉以冀府記室參軍畢
士安對上曰正合吾意(闕/)先是宰相趙普奏疏言(闕/)參切
疑大限非遙深恩(闕/)山河至廣郡縣尤多(闕/)息防微慮
患必資(闕/)此時機務須藉(闕/)焦勞之慮千官先翊(闕/)同
僚共事非無謹畏禮稍存緘黙寧濟急須宜(闕/)臣切見
工部侍郎張齊賢數年(闕/)公私識者盡為當才在朝嵗
月未久日雖聞消息未測縁由向來微有𫝊聞(闕/)當凡
言大事須有悔尤其如義士忠臣不顧身之(闕/)奸邪正
直乆逺方知齊賢素藴機謀兼全德義從來差遣未盡
器能慮淹經國之才堪副濟時之用如當重委必立殊
功臣此疏特乞留中所貴全係君恩無貽衆議復以劄子
言齊賢德義素為鄉里所推而又深知福業謹擇交遊中
外卿士舉無出其右者伏念臣全族叨榮半身入土未
諧答報常恐參差慙無致主之能但有薦賢之志觀茲
方正方敢舉明若朝廷委任忠良則社稷增添柱石朝
行夕死是所甘心亦聊遂微臣報德酬恩萬分之一也
　甲申以齊賢為刑部侍郎樞密副使甲子上謂宰相
曰自古未常不欲進君子退小人然君子常少小人常
多吕䝉正曰此係時運盛衰國家興隆則君子道長其晦
迹丘園葢畏小人用事耳有國家者尤宜早辨上深然
之　九月上以嵗旱减膳徧走羣望皆弗應是夕手詔
賜宰相趙普等曰萬方有罪罪在朕躬自星文變見以
來乆愆雨雪朕為人父母心不遑寧直以身為犧牲焚
于烈火不足以答謝天譴當與卿等審刑政之闕失念
稼穡之艱難恤物安民庶祈眷祐時普被病請告即以授
吕䝉正等于是䝉正等詣長春殿謝曰陛下臨御以來
躬親萬機勤恤民隱未常有纎微之失葢臣等調燮無
狀致此愆尤漢制水旱䇿免三公臣等實任其責願上
印綬避賢者路上慰免之　十二月庚申詔自後四方
所上表宜只稱皇帝　辛酉吕䝉正等奏曰陛下功德
茂盛但可增益尊名今忽省去羣情無不震駭上曰皇
帝二字亦不可兼稱朕比欲止稱王属以諸子封王為
不便耳　甲子趙普率百官上表請覆尊號不許戊辰
又上法天崇道文武六字詔去文武二字許之
淳化元年正月太保趙普自去秋以病免朝謁止日赴
中書視事有大政則召對及冬病益甚乃請告車駕屢
幸其第省問賜予加等普遂稱病篤三上表致政上不
得己戊子以普為西京留守兼中書令　冬十月乙巳賜
知白州蔣元振絹米振江東人清苦厲節親属多貧不
能贍飬聞嶺南物賤因求其官寄家潭州　又賜知鄆
州項城縣姚益恭絹粟益恭居官以清幹聞召赴闕老
㓜遮道不絶益恭逮夜開城門遁去其在項城(闕/)數十人
三遮轉運使乞留(闕/)益恭未代採訪使言(闕/)書監李至
進新校(闕/)人君當淡泊(闕/)焉朕年長宅旡(闕/)之不善者
改之斯可(闕/)嵗旱蝗手詔吕䝉正等(闕/)德之所致也卿
等當於文德(闕/)上三日不雨卿等共焚朕以答天譴匿
詔書翌日而雨蝗盡死　四月辛巳以張齊賢陳恕並
參知政事張遜兼樞宻副使温仲舒冦凖並為樞宻
副使初王沔怙恩招權齊賢陳恕薄其所為二人在中
書沔不安慮百官以中書舊事告齊賢己丑左司諫王
禹偁上言請自今羣官詣宰相樞密並於都堂請見不
得於本㕔揖延賓客以防請託沔喜即白上施行之仍令御
史䑓宣布中外左右正言直史館謝泌上言以為如此是疑
大臣以私也書曰任賢勿貳去邪勿疑設若杜公堂請謁之
禮豈無私室乎塞相府請求之門豈無他徑乎此皆非推赤
心以待大臣大臣展四體以報陛下之道也王禹偁識量容
淺昧於大體妄率胸臆以蔽聰明狂躁之言不可行用上覽
奏嘉歎即命追還前詔仍以泌所上表送史館五月左正言
謝泌數上章奏論時政得失上嘉其忠藎丙辰擢左司諌賜金
紫并錢三十萬泌一日得對便殿上復面加賞激泌謝曰陛
下從諌如流故臣得以竭誠昔唐末有孟昭圖者朝上諫
疏暮不知所在前代如此安得不亂上動容乆之　七月
己亥上謂三司使李惟清等曰夫貨財所以致用度或取
之不以其道違朕惠養庶民之意豈能召和氣乎當共務
均節無致厚歛于下豈非四方刑獄有寃濫郡縣吏不稱
職朝廷政治有所闕乎因遣常㕘官十七人分詣諸路决按
刑獄是夕雨庚戌宰相率百官稱賀上曰朕孜孜求理視民如
傷内省於心無所負矣而久愆時雨葢隂陽之數非朕
之罪所憂者獄吏舞文巧詆計臣聚斂掊克牧守不能宣
布詔條公卿莫肯修舉職業耳李昉齊賢及賈黄中李
沆慙懼拜伏退上表待罪上曰朕之中心茍有所懐即
欲與卿等言之既言之即無事矣然中書庶務卿等尤
宜盡心也昉等復上表稱謝　六月甲申有蝗自東北
來蔽天經西南而去上謂宰相曰朕素不識此物今見
其勢甚盛必恐害其田稼朕將詣所集處視之卿等何
䇿可去(闕/)頓雨則不能飛為灾與否庶故當感通天地
臣等(闕/)蝗盡殪一時京師(闕/)城臣門置常平以參官(闕/)
九月壬戌詔以(闕/)奉表加上尊號曰法天時和歳豐萬
姓阜康朕之願也上表終不許　己未上幸秘閣百官
飲既罷又命皇城使王繼恩召(闕/)殿前都指揮使戴興
等宴飲縱觀羣書上意(闕/)知文儒之盛也　十月戊寅
詔諸道知州通判釐(闕/)朝官令録判司簿尉等有治行
尤異吏民畏服及居官廉恪蒞事明敏鬭訟衰息倉廩
餘羨冦盜剪㓕部内肅清詔令本道轉運使以名聞並
驛赴闕親問其狀各加旌賞(云云/)　二年八月上因謂
近臣曰國家若無外憂必有内患可懼也帝王用心常
須謹此　丁丑户部侍郎參知政事王沔給事中參知
政事陳恕並罷守本官初給事樊知古出任轉運使甚
得時譽及為户部頗以職事不治詔書切責名益减雅
與恕親善上每念及計司事有乖違者恕具以告之欲
令知古盡力知古後因奏對遂自解上問知古何從得
此知古曰陳恕告臣上怒泄漏禁中語疾知古輕脫皆
罷之上嘗謂近臣曰近有人言儲貳事朕觀前代治亂
豈不在心葢諸子幼冲未有成人之性僚屬悉擇良善
之士䑓隸輩朕亦自擇揀不令奸險巧佞在其左右讀
書聽書咸有課程待其成長自有裁制何言事者未諒
此心耶　己亥命左僕射李昉參知政事張齊賢並平
章事翰林學士賈黄中李沆並為給事中參知政事沆
初判吏部銓因侍曲宴上曰李沆風度端凝貴人也未
㡬遂與黄中俱䝉大用焉上嘗召見黄中母王氏命坐
謂曰教子如是真所謂孟母矣作詩賜之班賜甚厚庚
子右諫議大夫權御史中丞王化基為御史中丞　十
月左諫議大夫韓丕起寒素以冲澹自處不奔競於名
宦上甚嘉之　己丑命丕守本官知制誥翰林學士
三年正月戊午詔諸道轉運使自今釐革務平議獄訟
漕轉金穀成績居最及有建置之事果利于民者所在
州府軍監每歳終件析以聞非殊異者不得條奏　上
謂宰相曰天下至廣賴羣才共治之今嵗登第者又千
餘人皆朕所選擢此等但能自檢美替而歸則馴致亨
衢未易測也時詔刻禮記儒行篇賜近臣及京官受任
于外者并以賜何等令為坐右規誡初内殿䇿士例賜
御詩以寵之至陳堯叟始易以箴用崇勉勵暨孫何則
詩箴並賜時論榮之　十一月許王元僖薨按禮諸祀不
廢尚書宋琪等上奏請以來年正月上辛合祭天地從
之四年辛夘合祭天地于圜丘以宣祖太祖配二月上
以江淮兩浙(闕/)恐攘奪抵冒禁法乙卯考功員外郎直
秘閣(闕/)處宣達朝㫖詢求物議使得上聞案决庶獄(闕/)
宜官吏有罷軟不(闕/)未便亦許條奏凡朝用悉出于三
司故費(闕/)以愛民惜費為本(闕/)多闕食請格殘税(闕/)惜
若實惠及民雖每年(闕/)削貧民安得良吏為朕規制使
(闕/)意乎　三月辛亥詔諸道知州通判限一月具(闕/)平
税賦招集流亡惠恤孤窮窒塞奸倖及民間未便等事
共為一狀附疾置以聞它有所見聽别上疏論列委中
書舍人詳定可否若可悉取當議旌酬茍務因循必申
懲責四月壬寅上謂宰相李昉等曰朕孜孜聽政所望
日致和平而在位之臣未進用時皆以管樂自許既得
位乃競為循黙曾不為朕言事朕日夕焦勞略無寧日
事主之道當如是耶昉等惶懼拜伏上曰事有未至與卿
等言之亦上下無隱爾　六月壬申知樞密院事張遜
同知院事冦準並罷二人不協上怒故貶遜而罷準以
涪州觀察使柴禹錫為宣徽北院使知樞密院事樞密
直學士劉昌言為右諫議大夫同知院事右諌議大夫
樞密直學士吕端守本官參知政事昌言驟膺大用不
為時望所歸或短之于上前且言其詞語難曉上曰唯
朕能曉之　秋七月先是上急召廣南轉運使向敏中
歸闕擢工部郎中一日御筆飛白書敏中及虞部郎中
鄄城張詠姓名付宰相曰此二人名臣也朕將用之左
右因稱其才己酉並命為樞密直學士　八月丙辰朔
上草書宋玉大言賦賜翰林學士承㫖蘇易簡因擬作
大言賦以獻上覽賦嘉賞手詔褒之易簡直禁中以水試
欹器屬小黄門宣事宻奏而不識其名及晚朝上曰卿
所玩得非欹器耶易簡曰然乃江南徐邈所作即取至
便坐上親較試再三嗟賞易簡進曰臣聞日中則昃月
盈則虧器盈則覆物盛則衰願陛下持盈守成謹終如
始固萬世基業則天下幸甚九月是秋自七月初雨至
是不止壁壘廬舍多為之壞物價踴貴近甸秋稼多敗
流移甚衆陳穎宋亳間盜賊羣起商旅不行上以隂陽
愆伏罪由公輔切責宰相李昉及參知政事賈黄中李
沆曰卿等盈車受俸豈知野有餓殍乎昉等惶懼拜伏
黄中出語人曰當時但覺宇宙小一身大恨不能入地耳
冬十月辛未右僕射平章事李昉給事中參知政事賈
黄中李沆左諫議大夫同知樞密院事温仲舒並罷守
本官先是上召翰林學士張洎草制授昉左僕射罷平
章事洎上疏曰昉因循保位霖霪百餘日陛下焦勞惕
厲憂形于色昉居相位任在燮調隂陽乖戾如此而昉
晏然無引退之意矧中䑓僕射之重百(闕/)重不侔因而授
之(闕/)易簡外坦率在翰林八年特召見李沆在易簡下
先㕘政事上稔其名望而易簡以親老急於進用因
賈李等罷即命易簡代之易簡母薛氏入禁中上問曰
何以教子遂成令器對曰幼則束以禮遜長則教以詩
書上顧左右曰今之孟母也非此母不生此子矣　壬申
以左諫議大夫冦準出知青州上顧準厚既行念常不
置語左右曰冦準在青州樂否對曰準得善籓宜以為
樂也累數日輙復問左右如初其後有以揣帝且復召
準用者因對曰陛下思準不少忘聞準日置酒痛飲未
知亦念陛下否上嘿然翰林學士張洎知吏部選事嘗
引對選人上顧之謂近臣曰張洎富有詞藻至今尚苦
心讀書江東士人中首出也然縉紳當以德行為先茍
空持文學亦無所取吕䝉正曰裴行儉不取王楊盧駱
政為無徳行耳徳行為先誠如聖諭京畿民牟暉擊登
聞鼓訴家奴失猳豚一詔令賜千錢償其直因語宰相
曰似此細事悉訴于朕亦為聽决大可笑也然推此心
以臨天下可以無怨民矣閏十月丙午上曰清浄致治
黄老之深旨也夫萬物自有為以至無為無為之道朕
當力行之至於汲黯卧治淮陽宓子賤彈琴治單父此
皆行黄老之道也　宰臣吕䝉正曰老子稱治大國若
烹小鮮夫魚撓之則潰民撓之則亂今之上封事議制
置者甚多陛下漸行清浄之治以鎮之　十二月南至
御朝元殿受朝上孜孜為治謂左右曰寸隂可惜茍終
日為善亦無㡬耳可不勉乎　上曰朕每議興兵皆不
得已古所謂王師如時雨葢其義也今亭障無事但當
修徳以懐逺此則清淨致治之道也䝉正曰古者以簡
易治國者享祚長乆陛下崇尚清淨實宗社無疆之休
也　丁夘宴近臣于長春殿以武寧節度使曹彬來朝
勞之也詔翰林學士錢若水樞密直學士張詠並赴宴
舊制每命將帥出征勞還宴于便殿當直翰林學士文
明樞密直學士皆預坐開寳中梁逈為閣門使白太祖
曰陛下宴犒將帥安用此輩遂罷之至是始復從參知
政事蘇易簡之請也　五年正月上語䝉正曰夫否極
則泰物之常理晉漢兵亂生靈凋喪殆盡周祖自鄴南
歸京城士庶皆罹掠奪下則火光上則慧星觀者恐慄
當時謂無復太平之日矣朕躬覽庶政萬事粗理毎念
上天之貺致此繁盛乃知治亂在人上欲遣人使朔方
諭中書選才而可責以事者䝉正退以名上不許他日又
問復以前所選對問益急䝉正終不易上曰卿何執耶
必為我易之䝉正因固稱其人(闕/)以害國(闕/)徐(闕/)用
(闕/)嘉其有(闕/)善好直詠王嘗(闕/)觀之衆皆褒嘆坦曰但
見血山安得假山王驚坦曰州縣督税上下相急剥里胥
臨門送縣鞭笞血流滿身愁苦不聊生此假山皆民租非
血山而何上亦為假山未㡬有以坦言告扵上上曰傷民
如此何用山為命急毁之王每有過失坦未嘗不盡言
䂓正宫中自王以下皆不喜左右乃教王稱疾不朝上
日使醫視之踰月不瘳上甚憂之召王乳母入宫問王疾
增損乳母曰王本無疾徒以翊善姚坦檢束王起居曾
不得自便王不樂故成疾耳上怒曰吾選端士為王僚
属者固欲輔王為善耳今王不能用規諫而又詐疾欲
使朕逐去正人以自便何可得也且王年少未知出此
必爾輩為之謀爾因命捽至後園笞之數十召坦慰諭
之曰卿居王宫為羣小所嫉大為不易卿但能如此無
患讒言朕必不聴　上曰倖門如䑕穴何可塞之但去
其甚斯可矣近來綱運之上舟人水工有少販鬻但不
妨公一切不問却得官物至京無侵損耳吕䝉正對曰
水至清則無魚人至察則無徒小人情偽君子豈不知
葢以大度容之則庶事俱濟昔曹參以獄市為寄正恐
姦人無所容也陛下如此宣諭深合黄老之道　五月
上語近臣曰朕雖徳媿前王然于政事靡敢怠惰天下
事急若奔駟日日聽斷尚恐有照燭不至者而况唐末
帝主深處九重民間疾苦何由得知每一思之誠可深
痛吕䝉正曰中書樞密院自來難處之地唐世帝王専
委臣下致多闕失兼家族罕有保全今陛下躬决萬機
臣下止于奉行聖㫖臣常欲與同列等言實深榮幸因
再拜三呼萬嵗又曰唐末帝王臣下少得見面縱開延
英亦被中人在側何曾令臣言得一事趙昌言當時日開
延英茍踰數刻史臣書之以為美談今天下苟非陛
下聽斷不倦則封疆萬里豈致肅清斯所謂一人有慶
兆民賴之也　上又謂近臣曰朕每日後殿自選循吏
候選及三二百人天下郡縣何愁不治迂儒因循之人
並與諸州副使分司兩京或且給俸禄不與差遣然後
輩又如何消國家之食禄也以户部員外郎魏廷式自
陜西至益州同勾當轉運事廷式後當入朝奏事上曰
有事當白中書廷式曰臣三千餘里外乗驛而至以機
事上聞願取宸斷非為宰相而來也即不時召對問方
略稱㫖賜錢五十萬令還任　八月以劍南招(闕/)招宣
使王繼恩為宣政使順州防禦使先是(闕/)賊功中書建
議欽以為宣徽使上(闕/)矣不欲宦官干預政事宣(闕/)它
官宰相懇言繼恩(闕/)相等因命翰林學士(闕/)立在昭(闕/)
薦(闕/)亂後(闕/)元侃為開封尹　元年八月日上謂(闕/)不
擾之耳得人心莫若先以清靜推是而行則虎兕亦當
撫我則后虐我則讐信哉斯言也爾宜誡之　乙亥以諌
議大夫冦準參知政事上因謂宰相吕䝉正曰冦準臨
事明敏今再擢用想益盡心朕常諭之以同德者事皆
從長而行則上下鮮不濟矣　冬十月丙戌以鎮安行
軍馬楊徽之為左諫議大夫畢士安並為開封府判官
兵部郎中喬維嶽夀王府記室參軍水部郎中揚礪諮
議司封員外郎夏侯嶠並為推官徽之等入謝上召升
殿賜坐諭以輔道之㫖　十一月張洎性險詖尤善事
宦官常引唐故事奏内供奉官藍敏正為學士使内侍
裴愈為副使上覽奏謂曰此唐敝政朕安可踵其覆轍
卿言過矣洎慙而退然以文采清麗巧于逢迎上卒喜
之　丁邜日大雨近臣稱賀上因言多士滿朝朕試令
索班簿閱之周行之人魚貫櫛比不勝其衆比於其中
求一材中轉運使三司判官者了不可得雖多亦奚以
為乎朕常謂求賢之道莫若責舉主遂詔䝉正以下至
知制誥各舉有器業可任以事者一人䝉正奏曰臣位
宰相可以進退百官令獨舉一二人是天(闕/)至道元年
正月度支判官陳堯叟梁鼎上言唐季以來農政多廢
民率棄本不務力田是以家鮮餘糧地有餘利臣等每
于農畆之業精求利害之理必在乎修墾田之制建用
水之法討論典籍備窮本末自漢魏晉唐以來於陳許
鄧穎暨蔡宿亳至于夀春用水利墾田陳迹俱在望選
稽古通今之士分為諸州長史兼管農事大開公田以
通水利上覽奏嘉之即遣大理寺丞皇甫選光禄寺丞
何亮傳往諸州按視經度其事因詔以官倉放數十萬
石代京畿及内郡民為種有司言請量留以供國上曰
時雨既降土膏初起民無種則不能盡地利但竭廩以
給之至秋有百倍之獲國馬食以芻藁可矣
夏四月己未吏部尚書平章政事吕䝉正罷為右僕射
參知政事吕端為户部侍郎平章事上謂䝉正曰僕射
師長百僚朕以中書多務與卿均勞逸耳又謂端曰廟
堂之上官無虛授但能進賢退不肖便為稱職耳卿宜
勉之先是上作釣魚詩㫁章云欲餌金鈎深未達磻溪
須問釣魚人意以属端也後數日遂罷䝉正而相端端歴官
僅十四年至是驟被奬遇端為相持重識大體以清浄
簡易為務(闕/)端罕所建明一日出内手(闕/)端詳酌乃得
聞奏端謹(闕/)為禮部侍郎翰林學士(闕/)月翰林學士(闕/)
疋補濡徒步來謁(闕/)虧價者上曰(闕/)己夘詔重造州縣
二(闕/)夀王元侃為皇太子改(闕/)為父後見任官賜勲一
轉詔皇(闕/)天祐以來中國多故不遑立儲二(闕/)上始舉
而行中外胥悦初參知政事冦準自青州入見上曰朕諸
子孰可以付神器者準曰唯陛下擇所以付天下之望
者上遂以元侃為開封尹至是立為太子京師之人見
太子喜曰真社稷之主也上聞之趨宫中語后嬪九宫
皆前賀　冦準常奏事切直上怒而起準攀上衣請復
坐事决乃退上喜歎曰此真宰相也又語左右曰朕得
冦準猶唐太宗之得魏徵也　癸巳以尚書左丞李至
禮部侍郎李沆並兼太子賓客見太子如師傅之禮太
子見必拜動皆諮詢至等上表懇讓不許至等入謝上
謂至等曰朕以太子仁孝賢明尤所鍾愛今立為儲貳
以固國本當賴正人輔之以道卿等可盡心調䕶若動
皆由禮則宜賛成或有未當必須力言勿因循而順從
也至於禮與讀書之道可以禆益太子者皆卿等素習
不假朕多訓耳至等頓首拜
十二月上以時和年豐羣冦剪滅顧謂宰相曰國家自近
嵗以來鍾兹艱運水旱作沴連年不稔河西蜀川相繼
叛亂飛芻輓粟千里騷然朕為其父母中心憂念無須
臾之安由是内修政經外勤戎畧以至有司常職米鹽
細事並躬親裁㫁普天之下九穀咸登塞北江南經粟
流衍朕豈望纔經災歉之後便覩兹開泰深自慶慰也
吕端等相率稱賀　丙申上顧侍臣曰自晉漢以來紀
綱大壞朕承喪亂之後居臨大寳即位之始覽前王令
典覩五代弊政以其習俗既久乃革故鼎新别作朝廷
法度于時逺近滕口咸以為非至于二三大臣皆舊德
耆年亦不能無異朕執心堅固靡與動搖晝夜孜孜勤
行不怠于今二十載矣卿等以朕今日視始如何也雖
未能上比三皇至于寰宇晏清法令明著四海遵朝化
百司絶姦幸固亦無慚于前代矣　二年春正月辛亥
合祭天地于圜丘大赦天下　二月李昉卒諡文正閏
七月上謂宰相曰夫君子小人趣向不同君子畏謹務
在不欺闇室執持名節造次靡渝小人則不然(闕/)外剛
雖談忠信而履行頗辟所以真偽(闕/)敗其在官黜于貨
賄罔畏刑辟蒒(闕/)州政以賄成士俗多以羅帛(闕/)州民
謂之羅端公即可(闕/)為給事中先是(闕/)重其(闕/)準(闕/)怒
以中書劄(闕/)忿曰上日閱萬機寧察(闕/)疏言并及嶺南
官吏除拜不(闕/)準力爭不已又論曲直于上前上(闕/)州
極初責知端州言事不已上欲召還準(闕/)徙知朗州道
改通判廣州準既罷極以母喪請内徙(闕/)命知洲(闕/)
九(闕/)右僕射宋琪卒禮部侍郎蘇易簡性嗜酒初入翰
林告謝日飲已半酣其後沉湎不已上嘗因接見誡約
深切易簡垂淚再拜翌日復具表稱謝上乃親批答以
申奬勵　又草書戒酒二詩賜易簡其母讀之自是每
入直不敢飲或休假在第賓客候之則已醉矣十二月
己巳易簡卒上曰易簡竟以酒敗深可惜也　三年正
月丙子以户部侍郎温仲舒禮部侍郎王化基並參知
政事上不豫化基因入對備言頥生服餌之要翌日上語
左右曰化基愛君無隱至於修養之道亦為朕言之
二月辛丑上不豫始决事于便殿三月壬辰不視朝癸
巳崩于萬嵗殿温仲舒宣遺制真宗即位于柩前
　　太宗經制契丹
上自即位與契丹繼好(闕/)
太平興國四年二月太宗親征太原次邢州契丹遣使
奉書問起居已而數萬騎入冦以援太原至石嶺闗南
郭進大破之太原平上將遂伐契丹諸將皆願行然無
敢言者殿前都虞侯崔翰獨奏曰此事不容再舉乗此
破竹之勢取之甚易上悦即命樞密使曹彬議調發屯
兵六月庚申車駕北往發鎮州丙寅次金䑓頓契丹據
有之地也募其民為鄉𨗳遣浚儀孔守正等先趨岐溝
闗丁夘上躬擐甲胄率兵次岐溝闗易州刺史劉禹以
州降(東易州即/岐溝闗)東西班指揮使傅潛孔守正先至涿州
擊狄破之生擒五百餘人戊辰上次涿州判官劉原德
以城降己巳次鹽溝頓民有得契丹之馬來獻庚午至
幽州城南駐蹕寶光寺契丹萬餘衆屯城北上親率兵
乗之斬首千餘級餘黨遁去壬申部分諸將攻城命宣
徽南院使潘美知幽州行府事癸未幸城西隅督諸將
攻城桂州觀察使曹翰與洮州觀察使米信率兵屯東
南隅以備非常軍士掘得蟹以獻翰謂諸將曰水物而
陸居失其所也且多足狄救將至之象又蟹者解也其
班師乎甲申上以幽州城踰旬不下士卒疲頓輸轉四
達復恐契丹來救遂詔班師車駕夕發命諸將整師徐
還乙酉次涿州丙戌次金䑓驛内供奉官嚴承翰將衛
兵千餘人止之翰請車騎徑往至則諭以方略衆遂定
反命不戮一人上甚嘉之庚寅命崔翰孟𤣥喆等留屯
定州李漢瓊屯鎮州崔彦逺等屯闗南得以便冝從事
九月癸巳契丹大入冦鎮州都鈐轄雲州觀察使浚儀
劉廷翰帥衆禦之先陣于除河崔進潜師出黒蘆堤北
縁長城口銜枚攝狄後李漢瓊及崔翰亦領兵至上以
陣圖授諸將俾分為八陣大軍(闕/)右龍武將軍趙延進
乗髙望之(闕/)等方按圖佈陣相去百步(闕/)謂翰等曰主上
委吾(闕/)若此而吾師星布合而擊之可以(闕/)等曰萬一
不捷則(闕/)其責翰等猶以擅改(闕/)隆曰兵貴適變何以
預料(闕/)之翰等意始决于是分為二(闕/)戰大破之狄衆
崩潰悉走西山投(闕/)計追奔至遂城斬首萬餘級獲馬
千餘匹(闕/)人俘老㓜三萬口及兵器軍帳羊畜甚衆(闕/)
午捷聞手詔褒之
五年冬十一月癸丑闗南言破契丹兵萬餘衆斬首三
千餘級即以河南節度使崔彦進為闗南兵馬都部署
十二月丁丑上因契丹遁去遂欲進攻幽州欽祚為都
監威塞節度使曹翰充幽州東路行營壕寨兵馬都部
署登州防禦使趙延溥為都監復命宰相問翰林學士
李昉扈䝉等事之可否昉上奏曰北狄居邊自古為患
乗秋入塞往往有之一旦輙率師徒來擾疆埸陛下櫛
風沐雨衝冒嚴凝親御戎衣以攘民患維兹部族畏威
而逃因而剪之易於拉朽况幽薊之壤久陷外邦慕化
之心倒懸斯切今若擁百萬横行之衆弔一方徯后之
民合勢而攻指期可定其如大兵所聚轉餉是資且河
朔之區連嵗飛輓近經蹂踐尤極蕭然雖薦遇於豐穰
恐不堪其調發属兹寒冽益復罷勞况今敵騎宵奔邊
陲寧肅若親巡塞下震燿威容固足懼彼軍心亦恐勞
於大駕伏望申戒羽衛旅斾京都善養驍雄精加訓練
嚴勅邊郡廣積軍儲嫺習武經繕修攻具竢府藏之充溢
洎閭里之富饒朞嵗之間用師未晚上深納其説即下
詔南歸上既還於京師議者皆言宜速取幽薊左拾遺
直史館張齊賢上疏略云擇卒莫如擇將任力不及任
人如是則邊鄙寧邊鄙寧則輦運减則河北之民獲休
息矣民獲休息則田業増而蠶織廣務農積穀以實
邊用且北人之心固亦擇利避害安肯投死地而為冦
哉伏望審擇通儒分路採訪兩浙江南荆湖西川河東
有受偽命其賦斂苛重者改而正之因而利之使賦税
課利通濟可經乆而行為聖朝定法除去舊弊天下諸
州有不便於民事者委長吏奏聞如敢徇蔽不以聞自當
嚴加典憲使天下耳目皆知陛下之仁戴陛下之惠此以
德懷逺以惠利民則幽薊據地之儔沙漠羣聚之衆擒
之則屈膝在術内爾
六年春正月丁夘三交(闕/)絶(闕/)之所保多由(闕/)使安慶
以其族(闕/)軼邊民以安和(闕/)王詔書令發兵以應
七年冬十二月契丹主明扆子三人曰隆緒隆裕隆慶隆
緒立尊母蕭氏為太后改遼為契丹年十二嵗母蕭氏
専其國政八年髙陽闗捕得契丹生口送至闕下戊(闕/)
契丹種族攜貳慮王師致討頗於近寨城為備上謂宰
相曰戎人剽掠為務乃修築城壘為自全之計耳曩者
繼元盜據汾晉周世宗及太祖皆親征不利朕取之為
世宗太祖刷恥親擒繼元今日視之猶机上之肉也當
其保堅城結北狄為援豈易制乎宋琪對曰臣少陷狄
庭備知戎馬之數自晉末始强盛然種族蕃多其心不
一自石嶺闗之敗平繼元縁邊諸郡頻有克捷以臣度
之其部下攜貳必矣國家不須致討可坐待其亡乆之
上復謂宰相曰數有人自北邊來偵知狄中事自朝廷増
修邊備狄人甚懼威我軍主財吏盜官錢盡室奔入狄
中至涿州州將不敢受悉遣還晉漢微弱邊陲無盡節
之臣率張皇事勢以邀恩寵為自利之計今之邊將皆
朕所推擇咸能盡心無復襲舊態也幽州四面平川無
險固可恃難於控扼異時收獲燕薊當於古北口以(闕/)
據其要害不過三五處屯兵設堡寨自絶南牧矣琪對
曰范陽是前代屯兵建節之地古北口及松亭闗野狐
門三路並立堡障至今石壘基堞尚存將來平定幽朔
止於處數置戍可也况奚族是契丹世仇儻以恩信招
懐俾為外禦自可不煩朝廷出師矣
雍熈二年二月丙戌上謂宰相曰朕覽史書見晉髙祖
求援於契丹遂行父事之禮仍割地而奉之使數百萬
黎庶之衆陷于戎狄馮道趙瑩位居宰相皆遣令持禮
屈辱之甚也戎狄貪婪啗之以利可耳割地甚非良策
朕每思之不覺憤惋三年春正月戊寅先是知䧺州賀
令圖與其父并州刺史懷浦及文思使薛維昭軍器副
使劉文裕崇義副使侯莫陳利用等相繼上言自國家
伐太原而北狄渝盟發兵以援非天威兵力决而取之
河東之師㡬為遷延之役且狄主年幼國事决于其母
其大將韓徳讓寵幸用事國人疾之請乗其釁以取幽
薊上遂以令圖等言為然始有意北伐上初議親征給
事中㕘知政事李至上言略曰陛下不離輦轂恭守宗廟
示敵人以閒暇慰億兆之瞻仰者策之上也大名河朔
之咽喉或暫駐鑾輅揚言自將以張兵勢壯軍威者策
之中也若乃逺提師旅親抵邊陲北有戎援可虞南有
中原(闕/)之懇切斷鞅之狂愚臣之不肖恥在(闕/)尚書宋
琪上疏略曰臣有平燕(闕/)奏願加省覽疏奏頗采用(闕/)
陘入與狄戰勝之斬首千級平城薛超體被(闕/)庚辰制
史趙彦(闕/)曹彬進壁于涿州(闕/)流矢督戰愈急狄遂敗
(闕/)涿州潘美進圍涿州刺史(闕/)降詔以希賛為本州觀
察使(闕/)面招安使大鵬翼等帥衆來援行營(闕/)忠謂重
進曰狄多騎兵利於平地不如乗險(闕/)州刺史朝城譚
延美曰狄恃衆易我若出其不意可克也於是重進陣
壓東偏數交鋒勝敗未决命部將荆嗣出西偏暮薄山
崖以短兵接戰狄投崖而下手斬餘級狄勢䘐散卒千
餘人在野嗣呵止降之狄退屯土嶺禆將黄明與戰不
利嗣謂明曰汝第頓兵於此為我救援當奪此嶺遂力
戰克之追奔五十餘里抵倉頭而還拔小沼直谷二寨
嗣因留屯直谷居數日狄遣騎挑戰勢頗張重進召嗣
合兵擊却之狄乗夜復圍直谷石門二寨重進遣嗣往
救嗣曰今所部纔五百人狄衆二萬力不敵矣重進憂
之問嗣譚策安出嗣曰譚延美方屯小沼有兵二千願
間道往邀其策應遂馳見延美延美曰狄勢如此何可
當也嗣曰但願以全軍就平州列隊樹旗别遣二三百
人執白幟於道側嗣乃以五百人疾駈往鬬彼見旗幟
綿亘逺甚疑大軍繼至狄雖衆可破也延美許焉癸未
嗣還力戰一日五七合狄不勝將遁去重進遂以大軍
乗之狄騎崩潰生擒大鵬翼及監軍馬都副將何萬通
并契丹渤海千餘人斬首數千級俘老幼七百人獲馬
畜鎧胄萬計大鵬翼貌壯偉而勇健名聞邊塞既擒之
狄氣奪曹彬入涿州遣步將浚儀李繼宣等領輕騎渡
涿河覘狄勢乙酉狄帥衆來攻繼宣擊破之于城南斬
首千級獲馬五百匹殺奚幸相賀斯丁亥潘美轉攻應
州其節度使艾正觀察判官宋雄舉城降即受正本州
觀察使雄為鴻臚少卿同知應州雄幽州人也田重進
圍飛狐令大鵬翼至城下諭其守將定武軍馬步軍都
指揮使郢州防禦使吕行徳尚欲堅守重進急攻之辛
夘行德乃與其副都指揮使張繼從馬軍都指揮使劉
知進等舉城䧏詔升其縣為飛狐軍以行徳為左驍衛
將軍順州防禦使繼從為右屯衛將軍檀州刺史知進
為左監門衛將軍重進又圍靈丘丙申其守將步軍都
指揮使穆超舉城䧏以超為右監門衛將軍夏四月辛
丑潘美克雲州斬首千級田重進破狄援軍於飛狐北
斬首千級俘四百人壬寅米信破狄於新城斬首三百
級狄衆復集信兵稍却信獨以麾下龍衛卒二百人禦
之被圍數重矢下如雨信自射殺數人麾下多死信揮刀
率從騎百餘大呼突圍殺數十人(闕/)等援之遂大破狄
於新城東　乙巳田重進遣牙校部(闕/)宥之以鵬翼為
為右千(闕/)駕部員外郎梁裔(闕/)賛善大夫馬務(闕/)於飛
狐北殺首(闕/)命左拾遺張舒同知(闕/)右千牛衛將軍領
儒州(闕/)官宋𤣥並為殿中丞掌書(闕/)仍舊職乙夘田重
進至蔚州許彦欽等殺狄首蕭廸哩及其守卒千人節度
使耿紹忠舉城降以崇儀使魏震知蔚州(闕/)州團練使
彦欽平州團練使同知蔚州初王師入狄境所向皆下
廸哩紹忠等懼不自安謀欲殺城中將吏盡率其豪傑
歸狄中存璋等知其謀乃先事而發紹忠父美為狄奉
聖節度使弟紹雍為三司使紹忠領同州州在西樓南
數百里方從狄主至遙樂河聞王師至遣為蔚州監城
使於是被執存璋等初請䧏重進疑之先命荆嗣率猛
士數十人縋而入得實乃納其欵重進軍乏食嗣部䧏
卒為輦州廪給之存璋等既殺狄黨狄孤城難守乃盡
率其民吏奔重進軍重進既撫之狄援兵大至副都指
揮江謙妄言惑衆嗣即斬之悉收城中輜重還集重進
軍與狄轉戰時軍校五輩其四悉以戰死至大嶺嗣力
鬬狄始却遂空蔚州是役也邊民之驍勇者競團結以
襲狄或夜入城壘斬取首級來歸上聞而嘉之曰此等
生長邊陲閑習戰鬭若明立賞格必大有應募者乃下
詔募民有能糾合應援王師者資以糧食假以兵甲擒
狄中酋豪者隨職名髙下補署獲生口者人賞錢五千
得首級三千馬上等十千中七千下五千平幽州後願
軍者優與存録願歸農者給復三年自是應募者益衆
初曹彬與諸將入辭上謂彬曰但令諸將先趨雲應卿
以十餘萬衆聲言取幽州且持重緩行毋得貪利以要
遮狄狄聞之必萃勁兵於幽州兵既聚則不暇為援山
後矣既而潘美果下寰朔雲應等州田重進又取飛狐
靈州兵勢大振每捷奏至上頗疑彬進軍之速且憂狄
斷糧道彬至涿州留十餘日食盡乃退師至雄州以援
供饋上聞之大駭曰豈有敵人在前而却軍以援芻粟
乎何失策之甚也亟遣使止之勿令復前引師縁白溝
河與米信軍接養兵蓄鋭以張西師之勢待美盡略山
後之地㑹重進東下趨幽州與彬信合以全師制狄必
勝之道也而彬所部諸將聞美及重進累戰獲利自以
握重兵不能有所攻取謀畫蜂起更相矛盾彬不能制
乃褁五升糧再往攻涿州狄當其前且行且戰去城纔
百里歴二十日始至有狄首領萬騎與米信戰相持不
解俄遣使(闕/)言乞䧏下蔡令大名栁開督饋餉隨軍謂
曰此兵法所謂無約而請和也彼將有謀急攻之必勝
信遲疑(闕/)狄復兵排戰後偵知果以矢盡俟取(闕/)得涿
州時方炎暑軍士疲乏(闕/)還師境土彬初欲令所部(闕/)
州斌懇言涿州深入狄必不利不若以此萬(闕/)彬從其
言令彬擁(闕/)退無復行伍為狄(闕/)及之我師大敗彬等
(闕/)南李繼宣力戰巨馬河巨馬河人畜相蹂踐而死者
(闕/)大夫劉保勲陷淖中其子隨軍常從其後盡力掀之
不能出遂俱死(闕/)隨軍督芻粟溺於巨馬河詔録保勲
孫巨川(闕/)正字宜子延世同學究出身癸酉潘美遣使
部送應州朔州將吏耆老等赴闗上召見慰撫之老人
皆云乆陷戎狄有粟不得食有子不得存養不意餘年
重覩月日並賜以衣服冠帶丙子宫苑使王繼恩自易
州馳騎至上始聞曹彬等軍敗乃詔諸將領兵屯于邊
召彬文及崔彦進米信入朝田重進率全軍馳定州潘
美還代州曹彬等未還武勝節度使兼侍中趙普手疏
諫曰伏覩三月中忽䧏使臣差搬糧草及詳勅命知取
幽州邇後雖有捷音未聞成事稍稽克復俄及炎蒸師
老民疲實生疑慮伏念陛下聖略神功舉無遺算平取
浙右力取河東十年之間遂臻康濟維兹部衆誠非我
敵葢遷徙靡常難得而制自古帝王包之大度任其隨
逐水草益以信義結之耳伏料聖明何足介意此必邪諂
附㑹䝉蔽睿聽致興不急之兵頗涉無名之議臣切見
漢武時主父偃徐樂嚴安所上書及唐相姚元崇獻明
皇十事據其年代雖則不同量彼是非必然無異専具
錄奏願賜覽觀伏自大發驍雄重煩方畧百萬家之生聚飛
輓是供數十州之土田耕桑失半兹所謂以明珠而暗
投又忌器之是慮所失者多所得者少得少之中猶難入手
况是失多之外别有闗心臣又聞聖人不凝滯于物事
無固必理貴變通前書謂兵久而變生此不可不深慮
也茍或更圖淹緩轉失機宜旬朔之間便涉秋序内地
先困邊庭早凉狄則弓勁馬肥我則人疲師老恐當此
際或誤指呼臣今獨興沮衆之言深負彌天之過願明
頒詔連議抽軍聊為一縱之謀敢獻萬全之䇿伏望陛
下安和寢膳恵養疲羸長令外户不扄永使邊鋒罷警
自然殊方慕化率土歸仁料彼契丹獨將焉往又何必
勞民動衆賣犢買刀有道之事易行無為之功最大如
斯弔伐是謂萬全臣又思陛下非次興兵必因偏聽小
人傾側但解欺君事成則獲利于身不成則貽憂于國
昨來議取幽薊未審孰為主謀虛説誑言總應彰露願
推首惡早正刑章所貴詐偽革心忠良盡慮共畏三千
之法同堅八百之基臣欲露肺肝先寒毛髪遲疑數日
未敢措辭又念往哲臨終尚能尸諌况臣未死寧忍面
䛕固知逆耳之言不是安(闕/)恩由卵翼命直鴻毛將酬
國士之知(闕/)荒棄市甘從此日之誅切禄(闕/)明聖特賜
察量又以劄子(闕/)居民二皆客户昨來差(闕/)糧至莫州
典桑賣(闕/)加善誘偶赴嚴(闕/)役决定廣致逃移(闕/)姦人
但説契丹時逢(闕/)㫖殊不知蕃戎上下幽(闕/)可狂討若
彼能同意縱幼(闕/)而亦敗誠宜守道事貴無和如(闕/)不
武此葢兩省少昌言之士靈䑓無(闕/)闕拾遺合専思于
規諫天文厯家須預定(闕/)誤失之由各員疎遺之罪若
無懲罰寜戒後來又言勾抽不同舉發一則我無鬭志
一則彼有仇心須作過防免輸姦便但令周施捍禦小
作程途縱遇交鋒何憂乏力只應信宿便達城池又言
臣猥䝉二聖之深知當兩朝之大用不惟此世應係前
生禮雖限于君臣情實同于骨肉是以凡闗啓沃罔避
危亡實思陛下本是天人暫來塵世是以生知福業性
秉仁慈潜聞内裏看經盤中戒肉今者願忍一朝之忿
常隆萬世之因如或未止干戈必恐漸多殺害即此民
愁未定戰勢方揺仍於夢幻之中大作煩勞之事是何
微𩔖誤我至尊乞明騐于姦人願不容于首惡興言及
此涕泪交流
上手詔賜普曰朕昨者興師選將止令曹彬等于雄霸
裹糧坐甲以張軍威竢一兩月間山後平定潘美田重
進等㑹兵以進直抵幽州共力駈攘俾蕃部之黨逺遁
沙漠然後控扼險固恢復舊疆此朕之志也奈何將帥
等不遵成算各騁所見領十萬甲士出塞逺鬭既妄取
其郡縣更還以援輜重往復勞弊為戎人所襲此責在
主將也况朕踵百王之末粗致承平葢念彼燕民陷于
北狄將救焚而拯溺非黷武以佳兵卿當悉之也邊防
之事已大為之備將來敢肆侵撓必當盡殱醜𩔖卿勿
以為憂卿社稷元臣忠言苦口三復來奏嘉愧實深普
復上表謝曰昨者臣未測事宜輒陳狂背陛下親抒宸
翰密諭宸謀臣竊審思信為上策將帥若克遵成算固
可平戎但不副天心致兹敗事今既邊防有備更復何
虞况陛下登極十年坐隆大業無一物之失所見萬物
之咸康所宜端拱穆清嗇神和志以無事為福他年自
可逺繼九皇俯觀五帝豈必與戎狄較其勝負臣素虧
壯志矧在衰齡固忠純上答觀者咸嘆其忠(闕/)上將軍
張永徳知滄州(闕/)衛上將劉延讓(闕/)讓等皆宿將乆罷
(闕/)並命八月初徙(闕/)所部兵䕶送之時(闕/)南北皮室及
五神(闕/)等曰令冦鋒益盛不(闕/)令兵出大石路先入(闕/)
日令雲州之衆先出我師次應州(闕/)即令朔州吏民出
城直入石碣谷遣强將與之戰以騎士援於中路則三
州之衆保萬全矣(闕/)閤門使蔚州刺史王侁沮其議曰
領數萬精兵而畏懦如此但趨鴈門北川中鼔行而往
馬邑軍器庫使順州團練使劉文裕亦賛成之業曰不
可必敗之勢也侁曰君素號無敵今見敵逗撓不戰得
非有他志乎業曰業非避死葢時有未利徒殺傷士卒
而功不立今君責業以不死當為諸君先死矣乃引兵
自跌路趨朔州將行泣謂美曰此行必不利業太原降
將分當死上不殺寵以連帥授之兵柄非縱狄不擊葢
伺其便將立尺寸功以報國恩今諸君責業以避敵業
當先死于狄因指陳家谷口曰諸君於此張步兵強弩為
左右翼以援竢業轉戰至此即以步兵夾擊救之不然
則無遺矣美即與侁領麾下兵陣于谷口自寅至已侁
使人登託邏臺望之以為狄敗走侁欲争功即領兵離
谷口美不能制乃沿交河西南行二十里俄聞業敗即
麾兵却走業力戰自日中至暮果至谷口望見無人即
撫膺大慟再率帳下士力戰身被數十創士卒殆盡業
猶手刃數十百人馬重傷不能進遂為狄所擒其子延
玉與岳州刺史王貴俱死焉業初為狄所圍貴親射殺
數十人矢盡張空弮又擊殺數十人乃遇害業既被擒
因太息曰上遇我厚期捍邊破賊以報而反為姦臣所嫉
逼令赴死致王師敗績何面目求活於狄中乃不食三
日而死業不知書忠烈武勇有智謀練習攻戰與士卒
同甘苦代北苦寒人多服氊罽業但挾纊露坐治軍事
傍不設火侍者殆僵仆而業怡然無寒色為政簡易吏
民愛之御下有恩故士卒樂為之用其敗也麾下尚百
餘人業謂汝等各有父母妻子與我俱死亡益也儻
鳥獸散尚可亡還報天子其衆皆感泣不肯去遂俱死
無一人生還上聞業死甚痛惜辛亥詔削美三任侁除
名配金州文裕登州贈業大同節度使賜其布帛千疋
粟千碩録其子供奉官延朗等五人及貴子二人十二
月契丹將耶律遜寧號裕悅者以數萬騎入冦瀛州都
部署劉延讓與戰于君子館㑹天大寒我師不能彀弓
弩狄圍延讓數重延讓先以麾下精卒與滄州都部署
李繼隆令後殿緩急期相救及延讓被圍繼隆退屯樂
壽御前忠佐神勇指揮使鉅野乗賛以部所(闕/)　至甲
而狄援兵復至賛引衆先遁延(闕/)數萬人延讓得麾下
他馬(闕/)平州圍練使知雄州(闕/)楊重進俱陷于狄(闕/)素
知令圖嘗使諜(闕/)路自拔幸君少留(闕/)功私遺于越重
錦(闕/)州賀使君令圖先出逆之至其帳前數(闕/)邊事今
乃送死來耶(闕/)去重進力戰死之初令圖(闕/)父子皆敗
天下笑之重進太原人也
丙午瀛州以敗聞延讓詣闕請罪上知為繼隆所誤不責
追繼隆令中書問狀尋亦釋之東頭供奉官馬知節監
博州軍聞延讓敗恐狄乗勝復入冦因繕完城壘治器
械料丁壯集芻糧十有五日而具始興役官吏居民皆
不悦其生事既而狄果至見有備乃引去衆始嘆服初
契丹復自胡谷入冦薄代州城下神衛都指揮使馬正
以所部列州南門外衆寡不敵副都署盧漢贇畏懦保
壁自固知州給事中張齊賢選廂軍二千出正之右誓
衆感慨一以當百狄遂却走循夷狄河南而西先是齊
賢約潘美以并師來㑹戰居無何聞使為狄所得齊賢
以師期既漏且慮美衆為狄所乗俄而美有使至云師
出并師行四十里至栢井忽奉密詔東路王師䘐于君
子館令并之全師無得出戰已還州矣于時狄兵塞川
齊賢慮知美之退乃閉其使密室中夜發兵二百人人
持一幟負束蒭距州城西南三十里列幟燃蒭狄遙見
火光中有旗幟意謂并師至矣駭而走齊賢先伏步卒
二千于土鐙寨掩擊大敗之擒其北大王之子一人帳前
錫里一人斬首二千餘級俘五百餘人獲馬千餘匹車
帳牛羊器甲甚衆齊賢悉歸功於漢贇己未漢贇以捷
音來上優詔褒答後知漢贇未嘗接戰與鈐轄劉宇皆
罷為右監門衛大將軍
雍熈四年春正月初曹彬及劉延讓等相繼敗覆軍亡
死者前後數萬人縁邊瘡痍之卒不滿萬計皆無復鬭
志河朔震恐悉料鄉民為兵以守城皆白徒未嘗習戰
陣但堅壁自固不敢禦敵狄勢益振長駈入深祈陷易
州殺官吏虜士民所過郡邑攻不能下者則俘村墅子
女縱火大掠輦金帛而去魏博之北咸被其禍上深哀
痛焉丙戌降德音上以契丹頻嵗入冦將大發兵討之
遣使往河南北諸州募丁壯為義軍京東轉運使主客
郎中李繼清曰若是天下不耕矣三上疏争之宰相李昉
等相率上奏曰近者分遣使往河東河南四十餘郡凡
八丁取一以備獯戎事非獲已臣等頗聞夫被邊之民
世習農桑罔知顧慮人情扇揺因而逃避河北閭閻既
困于戎馬(闕/)之興更妨農作之(闕/)嚴勅續遣使臣等所
(闕/)即行法密奏取裁于是(闕/)覩仲春以來分遣使臣於
諸州(闕/)氣方盛農事正勤况属乆安豈可(闕/)是丁夫畎
畆之氓本難拘率行伍之内(闕/)習之有方終駈使之無
効若鳩集益廣即經費(闕/)此思之止為勞弊今冦戎出
塞邊境已寧至于防秋須預經畫望於將相之内選材
謀之人付之兵權委以閫政精擇鋭旅分戎連城優恤
其妻孥激發其勇力至于保障城寨州郡官寮遴㨂賢
才責成倚辦此外深溝髙壘炳燧鳴刁來則禦之去則
勿逐有備無患古之道也若集鄉兵雖衆何用况又河
南為内地人户非能便習武藝不可盡置戎行河北累
經戎狄頗有閑習騎射或可選置軍中望且於河朔縁
邊諸州㸃集止令本處守捍城池河南諸州一切停罷
上納其言詔詢文武禦戎之策殿中侍御史趙孚奏議
曰臣愚以為不用干戈不勞飛輓為萬世之利者敢獻
其説惟明主擇之五月乙丑以侍御史鄭宣司門員外郎劉墀
户部員外郎趙載並為如京使殿中侍御史栁開為崇儀使左
拾遺劉慶為西京作坊使初開以殿中侍御史知貝州坐
與監軍忿争貶上蔡令及自涿州還詣闕上書願効死
北邊上憐之復授以故官開又上書言臣受非常之恩
未有微報年纔四十膽力方壮今匈奴未㓕願陛下賜
臣步騎數十以任河朔用兵之地必能出生入死為陛下
復取幽薊雖身沒戰塲無所恨于是上亦並用文武戡
定冦亂乃詔文臣中有武略知兵者許換秩故開與宣
等俱被此命是月雄霸等州皆相告以狄將犯邊急設
備寧邊軍數日間連受八十餘牒知軍栁開獨不信貽
書郭守文陳五事言狄必不至既而果牒者之妄時上
亦將議親征河北東路轉運副使王嗣宗上疏言狄必
不至之狀上乃止有白萬徳者真定人為契丹貴將統
治邊兵七百餘帳寜邊有豪傑即萬徳婣族往往出外
境見之栁開因使説萬徳為内應挈幽州納王師許以
裂地封侯之賞萬徳許諾來請師期使未及還㑹詔徙
開知全州事遂寢全之西溪洞粟氏聚族五百餘人常
抄掠民口粮畜牧朝命設峽口查烟羊狀等七寨禦之不
能制開始至為作衣帶巾帽選牙吏勇辨者有三輩使
入諭之曰爾能歸我即有厚賞給田為屋處之不然發
兵深入㓕而𩔖矣粟氏懼留二吏為質率其酋四人與
一吏俱來開厚其犒賜吏民爭以鼓吹飲之居數日遣
還與為期并族而出不月餘悉攜老幼至開即(闕/)居業
作時鑑一篇刻石戒之遣其酋(闕/)詔賜開錢三十萬(闕/)
端拱元年秋八月乙夘甲子(闕/)充鎮州路都部署上(闕/)
强弱明於動静賞(闕/)廷以鎮定髙陽(闕/)而來則出奇(闕/)
驍勇者間以弓矢(闕/)制也又選廷臣押隊(闕/)　勢騎置
其士朕即以駕前精(闕/)俟有必勝之策分布隊伍縱兵
撃(闕/)寨皆百戰百勝之謀也自能隨機設(闕/)繋此十一
月(闕/)騎大至唐河北將入冦諸將欲(闕/)書從事堅壁清
野勿與戰定州監軍判四方館事袁繼忠曰北兵在近
今城中屯重兵而不能剪㓕令長駈深入侵掠它郡謀
自安之計可也豈折衝禦侮之用乎我將身先士卒死
于狄矣辭氣慷慨衆皆嘆服中黄門林延夀等五人猶執
詔書止之都部署李繼隆曰閫外之事將帥得専焉往
年河間不即死者固將有以報國家爾乃與繼忠出兵
拒戰先是易州静塞騎兵尤驍果繼隆取以隸麾下留
妻子城中繼忠言于繼隆曰此精卒止可令守城萬一
冦至城中誰與捍敵繼隆不從既而狄果入冦易州遂
䧟士卒妻子皆為狄所掠繼隆欲以卒分隸諸軍繼忠曰不
可但奏陞其軍額優以廪給使之盡節可也繼隆從其
言衆皆感悦繼忠因乞以隸麾下于是推鋒先入狄騎
大潰追擊踰曹河斬首萬五千級獲馬萬匹己丑捷奏
聞羣臣稱賀上䧏璽書褒答賜予甚厚至道元年春正
月契丹大將韓德威率數萬騎誘黨項勒浪等族十六
府大首領馬尾等自振武入冦永安節度使折御卿率
騎邀擊之大敗其衆於子河汊勒浪等族乗狄之亂詐
為府州兵躡其後敵大驚擾死者十六七悉取其輜重
涉河而遁狄將號突厥人尉司徒錫里死者二十餘人
生擒吐渾首領一人徳威僅以身免甲子御卿遣使奏
捷上召見便殿問破狄之狀笑謂左右曰契丹之兵輕
進易退朕常戒邊將勿與争鋒待其深入則分兵以㫁
其歸路從而擊之必無遺𩔖也今果如吾言左右皆呼
萬嵗初并代都部署張永徳聞狄入冦以太白萬勝訣
占之語其僚佐曰敵雖以年月便利乗金而未及值嵗
星對逆兵家大忌彼當自敗不足慮也坐客皆憮然及
是嘆服
　　太宗平交州
太平興國五年夏四月遣供奉官盧襲使交州時丁璉
弟璿尚幼嗣稱節度行軍司馬權領軍府事大將黎亘
擅權刼遷濬於别第舉族禁錮之代總其衆六月知邕
州侯仁寳上疏言交州亂偏師可取願乘傳詣闕囘奏上
大喜驛召未發盧多遜奏曰交趾内擾此天亡之秋也
朝廷出其不意用兵襲擊所謂迅雷不及掩耳今若先
召仁寳其謀必泄蠻冦知之阻山海為備則未易取也
不若授仁寶以飛輓之任因令經度選將發荆湖士卒
一二萬人長駈而往勢必萬全上以為然也七月以仁
寶為交州路水陸轉運使蘭州團練使孫全興八作使
郝守濬鞍轡庫使陳欽祚左監門衛將軍崔亮為邕州
路都總管寧州刺史劉澄軍器庫副使賈湜供奉官王
僎為㢘州路兵馬總管水陸進討十一月黎亘遣牙校
來貢仍為丁璿上表自言狥將吏軍民之請已攝節度
行軍司馬權領軍府事乞朝廷賜以真命時孫全興等
出師踰時上察其止欲緩兵不報十二月全興等破賊
萬餘衆斬首一千三百四十五級六年三月又破賊軍
萬五千衆于白藤江口斬首千餘級獲戰艦二百隻甲
鎧以萬計於是侯仁寳率前軍先進孫全興等屯兵花
步七十日以俟劉澄仁寳屢促之不行及澄至并軍由
水路抵多羅村不遇賊復擅還花步賊詐䧏以誘仁寳
仁寳信之遂為所害時諸軍冒炎瘴多死轉運使許仲
宣馳奏仁寳戰沒且乞班師不待報即分屯諸州開庫
賞賜給其醫藥謂人曰若待報則此數萬人皆積屍于
曠野矣乃自劾有詔嘉納遣使就劾澄等㑹王僎病死
澄與賈湜孫全興皆伏誅陳欽祚郝守濬崔亮責授團
練副使贈仁寳工部侍郎官其二子田錫上表曰今交
州未下戰士無功春秋謂老師費財兵書曰鈍兵挫鋭
臣聞聖人不務廣疆土惟務廣徳業聲教逺被自當來
賓願陛下念征戍之勞思用人之廣愛人惜力母屯兵
以費財修徳服荒母畧内以勤逺承詔執事寛其靈
誅又何必蕞爾蠻陬勞于震怒上賜詔褒奬仲宣既分
遣南伐之師乃草檄諭交州明國威信期必再舉亘懼
數遣使入貢雍熙三年以亘為静海節度使命左補闕李
若拙不時留盻又却其私覿惟取陷蠻使臣鄧君卞以
歸亘又謂覺等曰此土山川遙逺中朝人乍厯之不勞
乎覺對曰國家提封萬里列郡四百地有平易亦有險
固此一方何足云亘黙然色沮
淳化元年正月命左正言宋鎬右正言王世則以加恩
制書賜亘鎬等及境俄而擁從亘至展郊迎之禮亘斂
馬側身問皇帝起居畢按轡偕行亘質陋而目眇自言
近世與蠻冦接戰墜馬傷足受詔不拜信宿之後乃張
筵飲宴有木塔其制樸陋亘一日同登顧曰中朝有此
塔否地無寒氣十一月猶衣夾衣揮扇四年二月乙丑
封亘為交趾郡王亘性凶狠負阻山海久之屢為冦害
漸失藩臣之禮上以其荒服不欲問罪
至道二年五月冦如洪鎮廵檢使董全斌擊走之欽州
如洪咄步如昔三鎮皆瀕海交州潮陽鎮民卜文勇等
殺人焚家属亡命至如昔鎮鎮將匿之黎亘令潮陽鎮
移牒來捕固不遣因兹海賊連嵗剽竊丁巳以太常博
士直史館陳堯叟為廣南西路轉運使且賜亘詔書堯
叟至遣李建中齎詔勞問亘堯叟又詰藏文勇之由乃
令盡擒獲召潮陽鎮吏付之亘遂上章感恩并捕海賊
送堯叟七月朝廷遣李若拙以詔書國信玉帶賜亘若
拙至亘謂曰向者刼如洪鎮乃外境蠻賊皇帝知否若
使交州果叛則當首攻畨禺次擊閩越豈止如洪鎮若
拙從容謂亘曰上初聞冦如洪鎮雖未知其所以然以
足下拔自交州牙校授之旄鉞固當盡忠以報豈有他
慮及見執送海賊事果明白然而大臣僉議為朝廷建
節帥以寧馭海表今海賊敢為冦乃是交州力不能獨
制請發勁卒數萬㑹交州兵剪㓕使無後患上曰未可
輕舉慮交州不測朝旨或致驚駭不若且委黎亘討擊
之亦當漸至清謐故不復㑹兵也亘愕然避席曰海賊
犯邊守臣之罪也聖君容貸未加誅責恩過父母自今
謹守職約永靖瘴海因北望稱謝
　　太宗平李順
淳化四年二月青神縣民王小波作亂蜀土富饒絲綿
綺號官天下孟氏割據府庫充溢及王師平蜀其重貨
銅布載自三峽輕貨絞縠即設𫝊置發卒負擔每四十
卒為一綱號為日進不數十年孟氏所儲悉歸内府而
言事者競起功利成都除常賦之外又置博易務諸郡
課民織作禁商旅不得私市日進上供又倍常數司計
之吏皆析秋毫蜀地狹民稠耕稼不足給由是小民貧
困兼並者益奪其利小波聚衆曰吾疾貧富不均今為
汝均之貧民多附者遂攻刼卭蜀諸縣殺彭山縣令齊
元振貪暴民尤苦之秘書丞張樞嘗使蜀奏黜官吏之
不法獨稱元振㢘能朝廷賜璽書奬喻元振得詔益恣横
與民為仇受賕得金帛多寄民家小波既殺元振剖其
腹實以錢刀　十二月西川都巡檢張玘與小波鬭于
江源縣俱死衆遂推小波之妻弟李順為帥玘麾下兵
四百餘人奔歸西川轉運使樊知古不受縱使亡去賊
勢由是日盛衆至數萬攻陷卭州又陷永康軍及雙流
新律郫縣縱火大掠留其黨守之進攻成都　五年正
月甲寅初右諫議大夫許知成都府及還言于上曰蜀
士乆安其民流窳易授願謹擇忠厚者為長吏使鎮撫
之時東上閣門使吳元載(闕/)驤為成都元載頗尚苛察
民有犯法者又禁民㳺宴行樂人用胥怨王(闕/)捕㓕于
是東上閣門使郭載(闕/)日者潜告載曰成都(闕/)可免載
曰(闕/)行先是(闕/)城陷載與(闕/)入據成都(闕/)抵劍闗南距
(闕/)刼劒南諸州命昭宣(闕/)安使率兵討之軍事委繼恩
(闕/)繋囚非十惡正賊悉得以便宜(闕/)始聞成都陷召宰
相謂曰豈料賊勢猖(闕/)罪罪在朕躬忍令隴蜀之民陷
于塗炭去年以來(闕/)數月此亦兵氣之應朕當部分軍
馬旦夕討平之遂命少府少監雷有終監察御史裴莊
並為峽路隨軍轉運使(闕/)馬步軍都軍頭勤州刺史王
杲率兵趨劍門崇儀使帶御器械尹元帥兵由峽路以
進並受昭宣使王繼恩節度或言莊本蜀人不宜復遣
入蜀上益倚信之(闕/)李順分兵數千衆北攻劍門劍門
疲兵纔數百都監西京作坊副使開封上官正奮勵士
卒出禦之㑹成都監軍供奉官宿翰領麾下投劍門道
與正兵合遂迎擊賊大破之斬首虜㡬盡餘二百人奔
還成都順怒其驚衆悉命斬于城都門外初朝廷深以
棧路為憂正等力戰破賊自是閣道無壅王師得以長
驅而入奏至上嘉甲辰以正為六宅使劒州刺史充劍
門兵馬部署翰為崇儀使昭州刺史　三月甲寅詔王
繼恩戒前軍所至處其賊黨敢抗王師即當誅殺本非
同惡偶被脅從而能歸順者並釋之倍加安撫　壬寅
王繼恩言王師由小劒門路入研石寨破賊斬首五百
級逐北過青强嶺遂平劒州　五月癸丑王繼恩言王
師入綿州境賊衆望風奔潰殺戮及溺水死者不可勝
計　甲寅繼恩言克綿州　又言先遣内殿崇班曹習
分兵自葭萌趍老溪賊萬餘衆依險為寨習擊破之斬
首三千級擁入江溺死者甚衆遂克閬州又言巡檢使
胡正通率兵破賊五千衆克巴州　五月丁巳繼恩攻
成都拔之破賊十萬餘斬首三萬擒李順及其黨許詞
吳文賞等并甲鎧僣偽服用甚衆知梓州張雍初聞順
亂即謀為城守計訓練城中兵得三千餘令官属分主
之輦綿州金帛以實帑藏銷銅鐘為箭鏑伐木為竿紐
布為索器械悉備遣觀察推官盛梁請兵于朝既而都
巡檢使盧斌以十州之衆援成都弗克而還雍即委以
監䕶之任順等遣其黨帥衆二十萬來攻雍與戰破之
賊圍城八十餘日㑹王繼恩分數千兵來救賊始潰去
斌出兵追繫降者一萬餘又破賊數萬衆解閬州圍斬
三千人平遂州雍馳奏詔褒美斌在川陜六年以孤軍
禦冦屢立戰功表請赴闕廷上遣使諭曰俟妖孽殄盡
當召汝既而(闕/)集梓綿漢三州境上斌促往平之以(闕/)
為諫議大夫知成都府有終由(闕/)畫戎軍皆有節制師
行至(闕/)天雨軍人以兠牟(闕/)壘瀕江三面(闕/)恐懼有終
為益州(闕/)坊使馬知節(闕/)恩挾勢驕恣惡(闕/)節守彭州
配以羸兵(闕/)累乞師繼恩弗聽賊十萬衆(闕/)至申衆寡
不敵士多死者逮暮退(闕/)賊徒非壯夫也即横槊潰圍
而出休(闕/)至遂鼓譟以入賊衆乃敗去上聞而嘉之曰
賊盛兵(闕/)知節不易當也授益州鈐轄初尹元等入峽
路首破賊三千餘衆於新寧遂深入梁山廣安渠果之
間捕斬收集乆未得進王繼恩雖徑拔成都而郭門十
里外尤為賊黨所㩀偽帥張餘謂王師孤絶無援復嘯
聚萬餘衆攻陷嘉戎瀘渝涪忠萬開八州開州監軍秦
𫝊序死之初賊衆奄至𫝊序督士卒守城既乆危蹙日
甚長史皆奔竄投賊𫝊序謂士卒曰吾為監軍盡死節
以守郡城吾之職也安可茍免乎城中乏食𫝊序盡出囊
槖服玩市酒肉犒士卒而慰勉之衆皆感泣力戰既而
賊衆日盛𫝊序度力屈終不能拒賊乃為䗶丸帛書遣
人間道上言曰盡死力戰津口矢石如雨先是峽上復
遣如京使白繼贇為北路都大巡檢統精兵數千人晨
夜兼行助討邊冦是月庚午繼贇入䕫州出賊不意與
巡檢使解守顒腹背夾擊之賊衆大敗斬首二萬餘級
流骸塞川而下水為之赤奪得舟千餘艘甲鎧數萬計
賊圍施州指揮使黄希遜兵馬使黄延霸開門擊走擒
百餘人峽路行營亦破賊于廣安軍又破賊于嘉陵江
口又破賊於合州雷有終大軍抵合州境㑹尹元裴襄
等領兵至遂克合州餘黨之保渠州廣州梁山皆討平
之陵州破賊五萬睂州破賊十餘萬峽路行營破張餘
衆二萬復雲安軍中書以王繼恩有平賊功欲以為宣
徽使上乃曰朕不欲令䆠官干預政事宣徽使執政之
漸也　八月命學士張洎錢若水議别立宣政使名序
立宣徽使上以授之王小波李順之初作亂羣臣慰撫給
事中參知政事趙昌(闕/)滋蔓議乆不决賊連陷(闕/)進討
繼恩握重兵(闕/)後奏音樂又令(闕/)輩用事恣横(闕/)不給
軍士亦(闕/)上屢遣使督(闕/)因召對資福(闕/)之訖今三十
年(闕/)所嚮無不克顧此(闕/)攻取之策上喜甚(闕/)
自繼恩以下並受節度昌(闕/)别賜手札數幅親授方畧
焉　丁丑上下詔罪已初命翰林錢若水草詔既成進
御上笑謂若水曰朕為卿潤色可乎若水頓首謝因命
筆親竄數字皆引咎深切尤極爲精當其畧曰朕委任
非當燭理不明致彼親民之官不以惠和為政筦榷之
吏唯用刻削為功撓我烝民起為狂冦又曰念兹失徳
是務責躬改而更張永鑒前弊而今而後庶或警余初
昌言行旬餘或言有反相不宜委以蜀事上亟召宰相
謂曰蜀賊小醜昌言大臣不可輕動時已至鳯翔詔遣
及之因留候館以樞密直學士張詠知益州先是蘇易
簡言詠可属西川事上乃面諭之曰西川亂後民不聊
生卿當以便宜行事是日詠始至益州陜西課民運糧
以給蜀師者相属于路城中無半月之食詠訪知民間
舊苦鹽貴而私廪尚有餘積乃下鹽價聽民得以米易
鹽民争趨之未踰月得米數十萬斛軍士譁言前所給
皆雜糠土不可食今一一精好此翁真善幹國事者詠
聞而喜曰吾令可行矣時四郊尚多賊壘城門晝閉王
繼恩日日務飲宴不復窮討㑹衛紹欽亦以詔書來督
捕餘冦繼恩始令兵四出詠計軍食尚可支二嵗乃奏
罷陜西運糧上大喜曰鄉者益州日以乏糧為請詠至
未乆遂有二嵗備此人何事不能了朕無慮矣
十二月戊寅王繼恩御軍無政其下恃功暴横張詠恐
軍還日或有意外之變乃密奏請遣腹心近臣可以彈
壓王師者亟來分屯師旅　辛巳命樞密直學士張鑑
西京作坊使馮守規偕往召對後苑門面授方略鑑曰
益都新復卒乗不知若聞使者驟至易其戎伍慮猜懼
變生不測請假臣以安撫之名上稱善鑑至成都繼恩
猶偃蹇不意朝廷已聞其縱肆之行上付以空名宣頭
及廷臣數人鑑與詠即遣部戍兵出竟繼恩麾下兵亦
多遣東還督繼恩等討捕殘賊而西川民始奠枕矣
　
　
　
　
　
　
　
　
　
　
　
　
　
　太平治迹統𩔖卷三
欽定四庫全書
　太平治迹統𩔖卷四
　　　　　　　　　　　　宋　彭百川　撰
　　　真宗祥符
景徳四年十一月庚辰中書以事聞上拱揖不答王欽若
曰非聖朝承平豈能振舉王欽若旣以城下之盟毁冦凖
上謂欽若曰今將奈何欽若度上厭兵即謬曰用兵幽薊
乃可刷此恥也上曰河朔生靈始得休息吾忍復驅之
死地卿盍思其㳄欽若曰陛下苟不用兵則當為大功
業可以鎮服四海誇示戎狄也上曰何謂大功業欽若
曰封禪是矣然封禪當得天瑞稀世絶倫之事乃可爾
既而又曰天瑞安可必得前代葢有人力為之若人主
深信而崇奉焉以明示天下則與天瑞無異矣陛下謂
河圖洛書果有此乎聖人以神道設教耳上久之乃可
獨憚王旦曰王旦得無不可乎欽若曰臣請以聖意諭
旦宜無不可乘間為旦言之旦黽勉而從然上意猶未
決莫適與籌之者它日晩幸秘閣惟杜鎬方直宿上驟
問之曰卿博逹墳典謂河出圖洛出書果何事耶鎬老
儒不測上意漫應曰此聖人以神道設教耳其言偶與
欽若同上由此意決遂召王旦飲於内中歡甚賜以樽
酒曰此酒極佳歸與妻孥共之歸發視乃珠子也旦自
是不復持異天書封禪等事始作大中祥符元年正月
乙丑上召宰臣王旦知樞宻院事王欽若等對於崇政
殿之西序上曰朕寢殿中帟幕皆青絹為之旦暮間非
張燭莫能辨色去年十一月二十七日夜將半朕方就
寢忽一室明朗驚視之次俄見神人星冠絳袍告朕曰
宜於正殿建黄籙道場一月當降天書大中祥符三篇
勿泄天機朕悚然起對忽已不見遽命筆誌之十二月
朔即蔬食齋戒於朝元殿建道場結綵壇九級又雕木
為輿餙以金寳恭佇神貺未敢罷去適皇城司奏左承
天門帛曵于鴟吻之上朕濳令中使視之長二丈許緘一物
如書卷纒以青縷朕細思盖神人所謂天降事天地孝奉祖
宗睦獷俗(闕/)和干戈謹一日之所致神告先期靈文(闕/)
嵗又言啓封之際宜與卿等祇長改(闕/)隱之而使衆不
知也上侍周懷敏皇甫繼明升屋對(闕/)受置書輿上復
弊旦等步導却繖知樞宻院陳堯叟啓封帛上有文曰
趙(闕/)于諱居其器守於正世七百九九定既去帛啟(闕/)
叟讀之其書黄字三幅詞𩔖尚書洪範老子道徳經始
言上能以至孝至道紹世㳄諭以清浄簡儉終述世祚
延永之意讀訖藏以金匱旦等稱賀於殿之北廡是夕
命旦宿齋中書晩詣道場旦趨往而上已先至丙寅羣
臣入賀於崇政殿賜宴戊辰大赦改元文武官並加恩
改左承天門為左承天祥符門擢䕶門親從官徐榮為
大將賜衣服銀帶緡錢榮先覩天書故也己夘詔以天
書降申儆在位俾各揚其職以荅天意太僕少卿直秘
閣錢惟演獻祥符頌天書降翌日宗諤上皇奉迎酌獻
樂章優詔荅之甲戌兖州父老吕良等詣闕請封禪上
令引進使曹利用宣勞面諭之曰封禪大禮歴代罕行
難徇所請良等進而言曰國家受命五十年已致太平
今天降祥符昭顯盛徳固宜告成岱嶽以報天地上復
曰此大事不可輕議夏四月辛卯朔天書又降於大内
之功徳閣先是宰相王旦等文武百官諸軍將校州縣
官吏蕃夷僧道耆夀二萬四千三百七十人同詣東上
閣門凡五上表請封禪甲午詔於今年十二月有事於
泰山甲午以知樞宻院事王欽若參知政事趙安仁並
為封禪經度制置使初議封禪未決上以經費問權三
司使丁謂曰大計固有餘矣議乃決戊戌命皇城使劉
成珪龍圖閣待制戚綸崇儀副使謝徳權計度封禪發
運事綸上䟽畧云伏望端守𤣥苻凝神正道參内景修
行之要資五千致治之言建皇極以御烝人寳大位而
延聖筭仰荅天貺俯恵羣黎上嘉納之有司言巡狩有
燔柴告至之禮皇帝親行事又封祀至泰山下柴告昊
天上帝於圓壇如巡狩告至之禮有司攝事之儀車駕
至泰山合至望令太尉以酒脯幣帛於山下壇告至奏
可遣使馳詣岳州采三脊茅三十束備藉神縮酒之用
有老人董皓識之授皓岳州助教賜束帛河北轉運使
李士衡奏罷内帑所助錢八萬緡於是又請輦本路金
帛芻粟四十九萬赴京東以助祀事上曰士衡臨事有
心力可奬也遂賜褒詔丁謂因請留士衡於澶州管勾
東(闕/)從之有司詳定儀注詔皆從之丙(闕/)安等分撰玉
冊文上諭之曰(闕/)符端沓來㳄述為民祈福之(闕/)萬兩
從之丁巳封王(闕/)之六月壬辰詳定(闕/)廢非典禮具備
上告以將有(闕/)人言來月上旬復(闕/)於是欽若奏六月
甲(闕/)曳草上有字不能識言有御名馳告欽若欽若等
就職(闕/)授中使捧詣闕奏至上亟召王旦來迎即命旦
為導衞使己亥旦與扶(闕/)奉迎天書入含芳園之西門
庚子羣臣詣園(闕/)殿辛丑上致齋壬寅備鑾駕以出面
拜殿下導衞扶侍自殿上奉天書至上前上再拜授陳
堯叟堯叟跪讀其文曰汝崇孝奉吾育民廣福錫爾嘉
瑞黎庶咸知秘守斯言善解吾意國祚延永夀厯遐嵗
讀訖召百官示之復奉以升殿酌獻畢上先還旦等導
衞扶侍至朝元殿上迎拜入内時久雨頓晴景色澄廓
苑中有雲五色讀天書㳄黄氣如鳳駐殿上賜文武百
官泰山醴泉秋七月封禪用玉牒冊凡七文思玊工言
用玉追琢難成宰相請代以珉石及陛州采進上曰此
碔砆之𩔖目之為玉以奉天於禮可乎即遣中使徧詢
玉工有趙榮者言太平興國中曽與衆工治玉為牒冊
嵗餘方就寘崇政殿庫亟取用之己酉王欽若來朝獻
芝草八千一百三十九本皇城使劉承珪詣崇政殿上
新製天書法物有鶴十四來翔天書扶侍使丁謂奏雙
鶴度天書輦飛舞良久翌日上顧謂左右曰昨所覩鶴
但於輦上飛度若云飛舞良久文則文矣恐不為實卿
當易此奏也癸亥奉天書於朝元殿上齋令殿之後閣
上親習封禪儀於崇徳殿辛夘有司宿設天書仗衞於
乾元門自宫中奉天書出乾元門升王輅黄麾仗前後
部鼓吹道門威儀扶持使等導聳而行從臣望拜於殿
下有頃上服通天冠絳紗袍御輦發京師次含芳園之
行宫上即詣昊天玉冊前焚香再拜以樓召近臣觀衞
士甲馬還营賜百官休暇三日中書樞宻院一日上之
巡祭也往還四十七日未常遇雨雪嚴冬之候景氣恬
和祥應紛委咸以為誠感昭格天地助順之致也詔以
正月三日天書降日為感昭天慶節休假五日京師於
上清宫建道場七日宰相迭宿罷日文武官内職皆集
賜㑹錫慶院是夕京師張燈五日内無得刑用仍禁屠
宰諸州建道場三日羣臣亦賜㑹丁謂請以天書降祥
瑞編㳄撰賛繪畫於昭應宫詔謂與龍圖閣待制戚綸
陳彭年同編㳄其賛令中書門下樞宻院兩制尚書丞
郎給諫待制館閣官分撰先是詔有司參詳百官拜表
進名儀式且言慶成喬嶽歸美祖宗雖繋孝思實為吉
禮比之初上廟號理有不同按唐朝修八陵及遷懿獻
二祖禮畢並皆稱賀欲望其日許百官詣闕門拜表賀
從之乙酉大宴于含光殿十二月命丁謂等編修封
禪禮癸卯羣臣並以次覃恩詔提㸃刑獄朝臣使臣不
限品秩及諸班諸軍都虞侯並與一子恩上自東封還
羣臣獻賀功徳者相繼惟進士孫籍獻書言封禪帝王
之盛事然願陛下謹於盈成不可遂自滿上善其言即
召試中書丙午賜同進士出身時知制誥周起亦上言
天下之勢常悉恬於逸安而忽於兢思願毋以告成為
恃上深納之昭應宫日役工數萬上以道里稍逺憫其
負勞令謂等規畫有言載以槖駝驢車有言舟運謂等
請用車載為便壬戌詔三司以空船給昭應宫運夫仍
浚泊渠道一年秋七月辛未以昭應宫為玉清昭應宫
詔諸州軍監闗縣擇官地建道觀並以天慶(闕/)備材剏
蓋者亦聽先是道教之(闕/)南人素崇重及是天下始(闕/)
士遜上言今營造兢(闕/)之詔從其請(闕/)禪朝覲瑞祥(闕/)
二月右僕射判(闕/)有損謙徳及違(闕/)辛丑齊賢出判孟
州(闕/)臣皆以陛下在堯舜之上(闕/)命出六月辛丑文武
官將校詣闕請祀汾隂后土不(闕/)表既三上來年春有
事於汾隂戊申以知樞宻院(闕/)祀汾隂經度置制使翰
林李宗諤副之鹽鐵副使李士衡又獻錢帛三十萬以
佐用度詔褒之己酉發陜西河東兵五千人赴汾隂給
役置急脚逓鋪出廐馬増驛𫝊逓鋪卒増置八千四百
五十人庚戍命翰林學士與大常禮院詳定祀汾隂儀
注有司定封玉冊玉匱度朝廷擇地為之悉如社首封
䃭之制從之戊寅詔西路行宫宜令儀鑾司止用油幙
為屋以備宿衞不須覆以蘆竹陳堯叟至汾隂數奏雲
物之祥癸未杖殺入内髙品江守恩守恩雖近侍上不貸
以法論者以謂朝廷至治行法不私中外莫不悚慶冬
十月河中府民巨詔詣陳堯叟言五世祖誠在徳宗時
夜夢人謂曰中條山蒼陵谷有爵寳真文以金札之明
當往取竢天書赤篆出可用參㑹如其言入谷三四里
夜覩黄光下有塊石碎之得黄金一斤及書帛取藏於
家誠手筆為識後二百餘年屢經大兵飢荒家獨無苦
其帛長二丈廣九寸通判曹谷驗之云篆文非常體詞
𩔖道經庚戌堯叟附中使趙敦信入獻以詔為本府助教
賜衣服銀帯器帛庚申丁謂等上大中祥符封禪記五十
卷乙夘告太廟奉天書如東封之制詔天書儀衛副使王
欽若趙安仁扶侍使丁謂龍圖閣學士陳彭年與太常禮
院詳定奉事天書儀制以聞既而欽若等著為五卷上之
龍圖閣待制孫奭由經術進守道自處即有所言未謝神
光之貺上又至穆清殿王欽若等獻泰山芝草三萬八千
二百五十本己酉五色雲起嶽頂庚戌書漏未五刻上服
通天冠絳紗袍乗金輅備法駕至山門改服鞾𫀆乗步輦
以登前一夕山下大風裂帟幕逮明未巳及上之至天氣
温和纎塵不動奉祀官㸃檢習儀於圜臺祥氣瑞雲交相
輝映是夕山下罷警場辛亥享昊天上帝於圜臺命郡臣
享五方帝神於封祀壇儀衛使奉天書於上帝之左攝中
書侍郎周起讀玉冊玉牒文上飲福攝中書令王旦跪稱
曰天賜皇帝太一神䇿周而復始永綏兆人三獻畢封金
匱攝太尉王旦奉玉匱置於石䃭攝太尉馮拯奉金匱
以降將作監領徒封䃭上復登臺閲視訖還御幄司天
監奏(闕/)遶壇月有輝氣宰臣率從官稱賀(闕/)振動山谷
上即日還奉髙宫百(闕/)戴黄氣紛郁壬子禪祭皇(闕/)儀
上至山下服鞾𫀆(闕/)步輦上曰接神在(闕/)前久隂晦風
勢(闕/)霽燭熖凝然(闕/)四方所獻(闕/)輪五色雲見鼓(闕/)奉
髙宫為㑹真宫加號保生天尊青帝(闕/)使致告癸丑有
司設仗衞(闕/)髙宫之南方九丈六尺髙九尺(闕/)衮冕御
壇上之夀昌殿受朝賀中書(闕/)親諸軍校四方朝賀使
貢舉人蕃戎父老僧道大赦天下常赦所不原者咸除之
賜天下酺三日改乾封縣為奉符縣泰山下七里内禁
樵採大宴穆清殿又宴近臣及泰山父老於殿門賜父
老時服茶帛始議肆赦上謂宰相曰此赦與常時不同
但常赦所不能行者卿等並録出條目共議之務令實
恵及民也丙子發陳橋次含芳園時近輔淮甸京東河
朔之民自泰山迎候車駕奔走以望天顔者道路不絶
丁丑車駕至自泰山扶持使丁謂奉天書歸大内上御
乾元(闕/)阿附取悦上常問以天書奭對曰臣愚所聞天
何言哉豈有書也上知奭朴忠毎優容之是嵗時命向
敏中諭奭令陳朝廷得失奭上納諫恕罪薄斂輕徭四事
頗施用其言及將有汾隂之役㑹嵗旱京師近郡榖價
翔貴奭遂奏疏言不可十事上遣内侍皇甫繼明諭以
若復有陳其具條上於是奭又上疏曰陛下將幸汾隂
而京師民心不寧江淮之衆困於調發理須鎮安而矜
存之且土木之功未息而奪攘之盜必行北狄治兵不
逺邊境雖馳單使寧保其心昔黄巢出自凶飢陳勝起
於徭戍隋煬帝縁勤逺畧唐髙祖由是開基晉少主智
昧邊防耶律光因之猾夏今陛下俯納邪佞逺棄京師
罔念民疲不虞人患涉仍嵗薦飢之(闕/)久廢之祠又安
知飢民之中無黄巢(闕/)内無陳勝之患乎肘腋之下无
間天驕之觀釁乎陛下(闕/)猖狂忽及澶淵陛下(闕/)中山
能推鋒縣侵軼郊(闕/)臣欲借(闕/)以先常(闕/)為繼成先(闕/)
用付陛下則未常志而乃卑辭重幣求(闕/)謂主辱臣死
為空言以誣下(闕/)託鬼神纔畢東封便說西幸冀其无
事往還便謂成大勛績是陛下以(闕/)　侫邪僥倖之資
臣所以長嘆痛哭也時羣臣數奏奭又上疏言五載一
巡狩虞書常典觀民設教羲易明文何須紫氣黄雲始
能封嶽嘉禾異草然後省方今乃野鵰山鹿並形奏簡
秋旱冬雷率皆稱賀將以欺上天則上天不可欺將以
愚下民則下民不可愚將以惑後世則後世必不信腹
非竊笑有識盡然上玷皇明不為細也疏入不報四年
正月乙酉親習祀后土儀於崇徳殿初有司詳定止習
壇上儀上崇重大祀乃并廟廷及封石匱儀徧習焉上
以靈文叠降盡志欽承且欲垂訓子孫俾奉事之意為
誓文乙未命刻石置玉清殿(闕/)宫寳待閣下丁酉車駕
奉天書發京師壬申車駕至西京戊午致齋辛酉具法
駕詣於雕壇夾路燎火其光如晝甬道盤屈周以黄麾
仗至壇次服衮冕登壇祀后土地祇備三獻奉天書於
神坐之左以太祖太宗並配悉如封禪之禮即日還奉
祇宫鼓吹振作紫氣四塞觀者溢路民有扶老㓜不逺
千里而至者或感泣言曰五代以來此地為戰場今日
乃獲覩天子巡祭實千載一遇之幸也詔以奉祗宫為
大寧宫増葺殿室設后土聖母像又遣官祭告河瀆壬
戍御朝覲壇受羣臣朝賀大赦天下恩賜如東封例河
中府特給復一年半建寳鼎縣為慶成軍給復二年賜
天下酺三日大宴穆清殿賜父老酒食衣幣上作汾隂
禮成詩就宴所賜之又作西嶽賛仙掌詩己夘車駕入
西京時途中屢有甘澍之應皆夕降晨止從官衞士無
霑服之患又農務方興耕民瞻望輿駕所至歡忭相屬上作
喜雨述懷歌羣臣畢和陳堯叟李宗諤自河中府來朝
言初經度事至禮畢凡土木工三百九十萬餘止役軍士
輦送粮草供應頓逓亦未常差擾邊民己未詔恭上汾
隂后土廟額曰太寧以河中府進士薛南為試將作監
主簿首詣闕請祀汾隂者也六月己酉詔諸路州府遣
親屬奉方物詣汾隂者送學士院量試本業授試秋齋
郎不就試者補三班借職如東封例乙丑刻御製大中
祥符頌於左承天祥符門五年六月壬子玉清昭應宫使
丁謂言天書閣望柱起黄白雲相間又吐白光若銀絲上
(闕/)色上作瑞應詩賜近臣(闕/)吏辦賜輔臣人(闕/)祥瑞躬
親細務(闕/)於國學許(闕/)先令汝(闕/)帝翌日(闕/)於延恩殿
(闕/)自東南至掩蔽(闕/)天尊至冠服如元始(闕/)人通天冠
絳紗𫀆上再拜於(闕/)散天尊與六人皆就坐侍從在(闕/)
欲拜六人天尊令揖不拜命設榻(闕/)甘白如乳天尊曰
吾人皇中九人一人也是趙之始祖再降乃軒轅皇帝凡
世所知少典之子非也母感電夢天人生於夀丘後唐
時七月一日降下總治下方王趙氏之族今已百年皇
帝善為撫育蒼生無怠前志即離坐乗雲而去及曙以
語輔臣即召外殿厯觀臨降之所己未禮示中外大赦
天下常赦所不原者咸除之兩京來年下税放十之二
諸路十之一賜致仕官全俸一年幕職州縣官先經省
者權増五百員任滿即停命詳定崇奉天尊儀制以聞
己巳上天尊號曰聖祖上靈髙道九天司命保生天尊
大帝有司請以玉清昭應宫玉皇後殿為聖祖正殿東
位司命殿為治事之所辛未躬謝太廟六室詔聖祖名
上曰𤣥下曰朗不得斥犯以七月一日為先天節十月
二十四日為降聖節癸酉詔天下州府軍監天慶觀並
増置聖祖殿乙亥詔上聖祖母懿號元天大聖后戊寅
改兖州曲阜縣為仙源縣建景靈宫太極觀於夀丘以
奉聖祖及聖祖母遣内供奉官周懷政與本州長史規
度興作俟宫觀成日備禮舉冊凡宫觀之制皆南開三
門二重東西兩廊中建正殿連接寢殿又置道院齋坊
其觀宇之數差減於宫是月初置玊清昭應宫使命宰
臣王旦為之六年正月乙夘建安軍鑄玉皇聖祖太祖
太宗尊像成三月辛丑國子監新修御書閣有赤光上
燭長尺許判監孫奭以聞甲辰聖像至上齋於長春殿
百官宿齋於朝堂上乃具鑾駕由宫城西出天波門就
宫門望拜權設幄奉安擇日各升本殿升建安軍為真
州鎔範聖像之地特建為儀真觀以御製大中祥符頌
真逰頌聖祖臨降記賜天下道藏從中書門下所請也
七月劉承規卒諡忠肅承規性沈毅徇公上深所倚信
尤好伺察人多畏之上崇瑞命修祠祀飾宫觀承規悉
預焉作玉清昭應宫尤為精麗屋有小不中程雖金碧
已具必毁而更造有司不敢計其費及宫成追贈侍中
以權三司使林特為修玉清昭應宫副使特勤於吏職
善承上接下每見修宫使丁謂必拜一日三見亦三拜
之與吏卒語喣喣惟恐(闕/)人皆盡力事无不集丁巳文
(闕/)亳州謁大清宫詔從之辛酉(闕/)祀經度制置使翰林
學士(闕/)命五使及遣計度(闕/)亳州官屬如分(闕/)隂記丙
戊(闕/)閣待制(闕/)又將祠(闕/)豈以明皇為(闕/)足為深戒者
非獨陛下也明皇之无道亦(闕/)誅楊國忠請矯詔之罪
乃詔(闕/)當時雖有罪已之言覺悟已(闕/)　　自覺悟抑
損虚華斥逺邪佞罷興(闕/)无為明皇不及之悔此天下
之幸社稷之福也(闕/)丁謂自亳州來朝獻芝草三萬七
千餘本七年正月壬寅車駕奉天書發京師丙午至奉
元宫齋於迎禧殿次亳州丁謂獻白鹿一靈芝九萬五
千本己酉三鼓具法駕赴宫時宻雪驟霽自奉元至太
清十餘里夾道設燈籠燎左右執炬間之焜煌如晝上
奉玉幣酌獻讀冊文命太尉封石匱上又詣先天觀洞
霄廣靈宫行香復至太清宫真源觀周覽還奉元君肆
赦亳州乙夘次應天府天書升輦有雲五色如花木又
黄雲如人連袂翊輅而行占云春雲如花木者旺與徳
相生如人連袂色黄者子孫分土延祚之兆也扶持使
趙安仁請播為樂章以備獻從之丙辰升應天府為南
京辛酉車駕至自亳州乙丑詔自今天書在朝元殿車
駕由右昇龍門入自東上閣門就東階赴殿焚香(闕/)
廣廷以盡嚴恭之意所司著為定式上宿齋於玊清昭
應宫之集禧殿庚午行薦獻之禮遂赴太廟辛未享六
室五月壬辰命左僕射平章事王旦為兖州景靈宫朝
修使乙未詔模刻天書奉安於玉清昭應宫命王旦為
天書刻玉使王欽若為同刻玉使丁謂為副使兵部侍
郎趙安仁翰林學士陳彭年為同刻玉副使入内押班
周懷政為都監修玉清昭應宫使丁謂表諸御製本
宫碑頌及御書額從之壬戍遣使齎御藥賜景靈宫朝
修使王旦癸亥旦入辭又賜襲衣金帶鞍勒馬仍賦詩
以寵其行詔自京至兖州察吏治民隱聽以便宜從事
丙寅詔天書刻玉使副等詣内殿覩待詔盛亮摹冩本
三函上皆跪受署案向敏中陳堯叟丁謂趙安仁捧持
王旦與王欽若對讀陳彭年詳字體初有司具儀上監
之増跪受親啟封又加上香者三再拜者八八月丁丑
命内侍都知閻承翰奉安太祖太宗聖像於南京鴻
慶宫辛夘内出御札與天下臣庶尊上玊皇大帝聖號
曰太上開天執符御厯含具體道玉皇大帝以來年正
月一日躬申薦告仍定議式頒下冬十月甲子以玉清
昭應宫成詔賜酺左京五日兩京三日諸州一日宫宇
總二千(闕/)一十區初料功須十五年修宫使(闕/)繪一璧
給二燭遂七年而成(闕/)雲如葢覆太初殿三鶴集殿(闕/)
夘翰林學士晁逈上玉(闕/)宗操繼上景靈宫慶(闕/)善訓
弟子亦搢紳(闕/)奉祀記三卷(闕/)金水后作土祠(闕/)道以
屬玉清昭應宫(闕/)為三神山起閣道㡬(闕/)竦抗䟽皆以
為不可其寳符閣奉神果實旦起視之(闕/)食之八年正
月壬午朔備鑾(闕/)殿奉表奏告尊上玉皇大天帝聖(闕/)
天書於寳符閣塑御像冠服立侍上升閣備登(闕/)獻還
御崇德殿受賀大赦天下八月癸未陳州知州樞密
直學士禮部尚書張詠卒贈左僕射諡忠定上嘗稱詠
才任將帥以疾不盡其用詠臨終奏䟽言不當造宫觀
竭天下之財傷生民之命此皆賊臣丁謂誑惑陛下乞
斬謂頭置國門以謝天下然後斬詠頭置丁氏之門以
謝謂上亦不為忤云壬辰盛度上聖祖天源録五卷因
上言所編事迹慮有未備願别命儒臣就館閣羣書更
廣編撰以繼先烈詔從之仍命王曽及集賢校理晏殊
與度同纂集九年二月壬辰命修景靈宫副使同玊清
昭應宫副使戸部侍郎林特詣兖州景靈宫太極觀設
醮以营建畢故也宫觀總一千三百二十二區詔奬監
修内臣賜工卒緡錢五月甲辰朔詔以來年正月一日
詣玉清昭應宫與天下臣庶上玉皇大天帝聖號寳冊
又以十一日有事於南郊行恭謝之禮諸軍賞賜並以
内藏物充三司勿催促諸路錢帛諸州軍監无得以修
貢助祭為名輒有卒飲丙辰以景靈宫㑹靈觀及兖州
景靈宫太極觀成羣臣稱賀庚申景靈宫使向敏中修
宫使丁謂並加兵部尚書副使以下進秩各賜衣帶幣
宫宇總七百二十六區冬十月壬申朔詔以來年正月
二日詣景靈宫奉上聖祖徽號禮儀院言正月天書降
用上元日朝拜玉清昭應宫十月聖祖降請以下元日
朝拜景靈宫著為定式乙夘詔改來年為天禧元年王欽
若嘗自言過圃田夜起視天中赤文成紫微字後使蜀
至褒城道中遇異人告以他日位至宰相既去視其刺字
則唐司徒裴度也及貴遂好神仙之事常用道家科儀
壇場以禮神朱書紫微二字陳於壇上戊辰欽若言度
墳在鄭州祠宇毁壞欲自以家財完葺詔可仍録度孫
坦為鄭州助教欽若又請以新廟編入祀典從之仍為
文著其事凡天書及諸祠祭皆欽若發之雖以濟其邪
佞亦其素所蓄積者然也十二月壬申天中節羣臣上壽
賜㑹用疏食有司備位衞道門威儀鈞容樂導聖製玉
清昭應宫頌赴宫辛巳召輔臣至崇徳殿觀所製真聖
親作天書金輅上服鞾袍命輔(闕/)司奉玉皇寳冊衮服
聖祖(闕/)長春殿中書樞宻院修奉(闕/)儀禁衞援䕶安於
崇徳殿(闕/)寳冊衮服二聖絳紗(闕/)己亥上酌獻訖(闕/)宫
聖祖寳冊(闕/)宫(闕/)
天禧元年春正月(闕/)禮是日上齋於景靈宫(闕/)宣讀天
書之禮丙辰(闕/)以樞宻使王欽若為靈觀(闕/)事兼領於
是王曽次當為之(闕/)欲得此曽因懇(闕/)焉上頗不懌(闕/)
事何遽自異耶曽頓首謝曰君從諌謂明臣盡忠謂義陛
下不知臣駑病使待罪政府臣知義而已不知異也乙
亥出聖祖神化金寳牌分給京城寺觀及天下名山牌
長二寸許廣寸餘面文曰玉清昭應宫天尊萬夀金寳
背文曰永鎮福地其周郭皆隱起蛇龍華葩之狀封以
絳囊漆匣上親題署之十月辛亥翰林學士李維等上
新修大中祥符降聖記五十卷詔褒之賜器帛有差二
年九月祥源觀成觀宇凡六百一十三區冬十月乙未
雪三年三月戊午凖奏天書降乾佑山中葢朱能所為
也中外咸識其詐上獨不疑夏四月辛夘備儀仗至瓊
林苑迎導天書入内太子右諭徳魯宗道上疏畧曰
天道福善禍滛不言示化人君政得其理則作福以報
之失其道則出異以戒之又何有書哉臣恐奸臣肆其
誕妄以惑聖徳也知河陽孫奭上疏言朱能者奸險小
人偶塵驅使驟為牧伯皆由妄言祥瑞而陛下崇信之
屈至尊以迎拜歸秘殿以奉安上自朝廷下及閭巷靡
不痛心疾首反唇腹非无敢言者漢文成將軍以帛書
飯牛揚言牛腹中有竒書殺視得書天子識其手迹又有
五利將軍妄言方多不讎二人皆坐誅先帝時有侯莫
陳利用以方術暴得寵用一旦發其奸誅於鄭州漢武
可謂雄材先帝可謂英斷唐明皇得靈寳符上清䕶國
經寳劵皆王鉷田同秀所為明皇不能顯戮怵於邪説
自謂徳實動天神必福我夫老君聖人也倘實降語固
宜不妄而唐自安史亂離乗輿播越兩都蕩覆四海沸
騰豈天下太平乎明皇雖僅得歸闕復為李輔國刼遷卒以
憂終豈聖夀無疆長生久視乎夫以明皇之英睿而禍
患猥至曽不知者良由在位既久驕亢性成謂人莫已若
謂諫不足聽心玩居常之安耳熟導諛之說内惑寵嬖
外任奸回曲奉鬼神過崇妖妄今日見老君於閣上明
日見老君於山中大臣尸祿以將迎端坐畏威而緘黙
既惑左道即紊政經民心用離變起倉卒當是之時老
君寧肯禦兵寳符安能排難也今朱能所為或𩔖於此
願陛下思漢時之雄材法先帝之英斷鑒明皇之召亂庶
㡬災害不生禍亂不作天本無言安得有書天下皆朱能
(闕/)爾乞斬朱能以謝天下佑縣大赦天下自瓊林(闕/)月
戊申祥源觀成(闕/)乾興元年九月(闕/)後所降天書(闕/)有
日其刻玉副使(闕/)於内中供養則先(闕/)可留於人間當
從葬(闕/)之議也
　　　真宗經制契丹
上嗣位遣何承矩知雄州賜詔(闕/)永圖思與華夷共臻
富夀而契丹(闕/)帝繼統之初和好以來禮幣不絶其後
尅後汾晉(闕/)貪地為國生事信好不通今者聖考上仙
禮當訃告汝任居邉要洞曉詩書凡有事機必能詳䆒
輕重之際務在得中承矩即貽書契丹諭以懷徠之㫖
然未能得其要領也時契丹多有降者上頗優待承矩
咸平二年三月京西轉運副使朱台符上言曰陛下承
天受命與物更始授繼遷以節鉞加黎亘以王爵咸使
使者鎮撫其邦惟彼契丹未䝉渥澤非所以柔逺能邇
昭王道之無偏也今已訖諒隂將終禫祥中外延頸觀
聽徳音臣愚以為宜以此時赦契丹之罪擇有文武才
畧習知邊徼辯説之士為一介之使以嗣位服除禮當修
好往告諭之彼十年來不復犯寨以臣料之力非不足
志欲歸向而未得其間也今若垂天覆之仁假來王之
使必驩悦慕義遣使朝貢因與之盡棄前惡復尋舊盟
利以貨財訐以闗市如太祖故事結之以恩彼必畏服
兩國既和則无北顧之憂可以専力西鄙繼遷當自革
心而束手是一舉而兩獲也西北無事然後備邊之兵
可省邊兵省然後費用節費用節然後黎庶可安黎庶
安然後政化可致陛下若欲訓兵練將與之力争臣不
敢復有所云也若欲繼好息民以安社稷不以此際乗
便而行之慮他日噬臍無名發端昔漢髙后時尉佗自
號南越武帝黄屋稱制與中國侔及孝文即位先遣陸
賈馳𫝊使之佗乃頓首稱為藩臣夫漢文天子之尊也
尉佗小國之君也所以然者為中國勞苦且以息戰伐
也今契丹之勁過於南越陛下之聖出於漢文跡而行
之事豈相逺哉台符又自請使狄時論稱之何承矩奏
狄冦邊上以問曹彬對曰太祖神武猶委孫全興經營和
好陛下初登極時承矩嘗發書導意臣料北鄙終當復
和上曰朕當屈節為天下蒼生然須執綱紀存大體即
久逺之利也七月甲申以傅潛為鎮定髙陽闗行營都
總管張昭允為都鈐轄秦翰為排陣都監田紹斌為押
先鋒石普同押先鋒楊瓊為策先鋒樞宻都承㫖王繼
英請車駕北巡上嘉納之九月丙戍命繼英馳𫝊詣鎮
定髙陽闗宣慰將士傅潛遣紹斌石普等戍保州遇狄
入冦普(闕/)之及夜普嗣未還紹斌疑其為賊所困渡良
亷河(闕/)千餘級獲馬五(闕/)使楊延昭領兵趍焉狄至潛
每抑之不令逺襲(闕/)知代州今年移知忻州每見狄入
冦㳄第甚大臣初未信自入(闕/)　屯結甚衆又恐侵犯
鴈門洺邢寧化軍度其(闕/)不輕退深恐大寒之際轉肆
衝突臣愚乞陛下郊禋既畢慶賞才行五七日間遂起
聖駕徑至鎮州躬御六師奮揚威武勿生遲疑之慮勿
聽猶預之謀周世宗及我太祖太宗近事可法也況陛
下諒隂三年禮無違者復此順動其誰敢當聖駕若過
河北契丹當自引退四蠻八夷无思不服正在此舉矣
十一月乙未詔以邊境繹騷取來日暫奉河北命周塋
為隨駕官營都總管劉知信副之楊永遵為排陣都監
石保吉為北面行營先鋒都總管康廷翰副之上官正
為鈐轄十二月甲寅車駕發京師戊午駐蹕澶州辛酉
以殿前都指揮使王超權都虞侯張進為先鋒大陣往
來都提㸃馬步軍都軍頭呼延賛馬軍都頭為先鋒濵
州防禦使王榮馬步軍都軍頭王斷忠為策先鋒内出
陣圖示超等令識其部分甲子(闕/)　　　　　　　中
軍樞宻使王顯副使宋湜分押後陣横亘數十里威武
軍言契丹來冦出兵撃之殺其酋帥河北民多驚擾丙
寅遣屯田郎中李蟠等八人分往邢洺雄趙祁霸貝冀
諸州遍詣閭里諭以車駕已至大名速令歸業仍詔州
縣倍加恤之府州駐泊孫思恭與知州折惟昌鈐轄劉
文質等引兵入契丹五合川破拔黄大尉寨盡殺狄衆
焚其帳千五百餘所獲戰馬牛羊萬計鎧甲弓劒千事
初河北轉運使裴莊屢奏𫝊潛无將畧恐失機㑹樞宻
使王顯與潛俱起攀附頗庇之莊奏至輒不報潜屯定
州縁邊城堡悉飛書報告急潛麾下步騎凡八萬餘咸
自置鐵撾鐵捶争欲撃狄濳畏懦不進守將校請戰者輒
醜言詈之(闕/)　　兩晝夜不勝遂引兵掠寧(闕/)騎出邢
洺間百姓驚擾(闕/)者踰月朝廷屢(闕/)范廷(闕/)赴鎮(闕/)丞
魏庠諭百官(闕/)若水言陛下躬擐甲胄(闕/)今所切者御
戎之策與將來(闕/)書以伐謀為上漢髙祖將以用法(闕/)
能料敵制勝也用法者以朝廷能賞罰不私也濳領數
萬雄師閉門不出坐視邊冦俘掠生民上則辜委注之
恩下則挫鋭師之氣葢潛輩不能制勝朝廷不能用法
使然也軍法曰臨陣不用命者斬今若申明軍法斬潛
以徇然後擢取如楊延昭楊嗣者五七人増其爵秩分
授兵柄分路除討孰敢不用命如此則不出半月可以
全清邊塞然後鑾輅還京天威攝於四海矣此所謂即
今御戎之策也其將來安邊之策臣不敢廣引前事太
祖朝制最得其宜伏望遵太祖故事遴擇名臣分理邊
郡罷總管之號使不相統攝置巡檢之名俾逓相救應
如此則出必撃冦入則守城不數年間邊烽罷警矣起
居舍人李宗諤言臣以為臨軍易帥拔卒為將固在此
時有功者賞於朝不用命者戮於市亦在此時也右司
諫直史館孫何言陛下嗣位以來訓師擇將可謂至多
分閫授鉞者當以身先士卒為心賊遺君父為恥而列
城相望堅壁自全手握强兵坐違成筭遂使邊烽相望
敵騎憑陵焚刼我縣城係累我黎庶陛下攄人神之忿
怒憫河北之生靈爰御六師親幸澶魏天聲一振狄騎
四逃雖鎮定道路已通而徳棣戰征未戢此殆將帥未甚
得人邊奏或有壅遏鄰不相救援糗須俟輦輸之所致
也此四者當今急務也揀將帥則莫若文武之内參用
謀臣防壅閼則莫若凡奏邊防陛見庭問合救援則莫
若督以軍令聽其便宜運糗粮則莫若輕賫疾驅角彼
趫㨗今大駕既駐鄴下匈奴終不敢萌心南牧亦望量
屯勁兵扼其要害則單于係頸不日可俟矣右司諫梁
顥言自古用兵之道在乎明賞罰二柄而已昨者命將
出師乗時備塞而傅潛奉明詔握重兵逗遛无謀遷延翫
冦守陴閉塞選懦以自全鋭卒精兵拘束而不用以至
敵兵南牧邊塵晝驚河朔之民流移未息魏博以北蹂
踐一空遂致鑾輅省巡聖君櫛沐遐方未殄餘冦尚存
此所謂以賊遺君父者也人怨神怒罪不容誅或赦而
不問則何以謝横死之民或黜而不戮則何以恢用兵
之畧以軍法論之固合斬潛以徇軍中降詔以示天下
如此則協前古之典章戒後來之(闕/)然後擇邊臣之可
用也就委用(闕/)潛於房州張昭允於通州皆(闕/)廷召自
中山分兵撃狄求(闕/)保裔領赴之至瀛(闕/)遇使來趨兵
保裔及夕廷召潛師以(闕/)左右請救傷(闕/)青而去范(闕/)
里大破之斬首萬餘級(闕/)可勝紀餘衆遁逃出禁王榮
(闕/)將才但能走馬馳財汪恇怯數(闕/)後發狄剽溜青者
數十騎屯泥(闕/)所部畧界河南岸而還晝夜急馳馬不
秣而道(闕/)有四五上閔之遣使收瘞置榮不問庚子車
駕至自大名府三月手詔問備禦剪滅之策於知開封
府錢若水若水上言備邊之要有五一曰擇郡守二曰募
鄉兵三曰積芻粟四曰革將帥五曰明賞罰臣今舉此
五事皆是畧存大綱如可施行則當詳具條奏臣嘗見
嚴尤論自古禦戎无得上策臣切笑之以為王者守在
四夷常獲静勝此上策也曷謂无哉知雄州何承矩亦
上言曰臣聞兵家有三陣日月風雲天陣也山林水泉
地陣也兵車士卒人陣也今用地陣而設險以水泉而
設固建為陂塘亘連滄海縱有狄騎何由奔衝昨者戎
狄犯邊髙陽一路東負海西抵順安士庶安居即屯田之
利也今順安西至西山地雖數軍路纔百里縱有丘陵
岡阜亦多川瀆泉源儻因而廣之制為塘埭則可戢狄
騎息邊患矣今縁邊守將多非其才心不知書耳不聞
善不守疆界動蟊國家雖有貔虎之師莫逼貪汚之衆伏
望遴擇疆吏出牧邊民厚之以俸祿使充其心借之以
威權使嚴其令然後深溝髙壘秣馬厲兵為戰守之備
修仁立徳布政行惠廣安輯之道訓士卒開田疇勸農
耕畜芻牧以備㐫年厲長㦸修勁弩謹烽燧繕堡戍以
防外患來則禦之去則備之如此則邊城安堵矣且邊
鄙之人多負壯勇議羌戎之情偽察山林之形勢望於
邊郡置營召募不須等其人才止求少壯武力令及萬
人俟契丹有警任智勇將統而用之乃中國之長筭也
上以大兵之後議遣重臣巡慰二河六月命參知政事
向敏中為河北東安撫大使樞宻直學士馮拯陳堯叟
為副大使發禁軍萬人翼從所至訪民疾苦宴犒官吏
十二月詔㳂邊吏民斬賊首一級賞錢五千擒生者倍
之獲馬者給帛二十疋不堪帶甲者還之又詔河北民家
凡二三丁籍一四丁五丁籍二六丁七丁籍三八丁巳
上籍四以彊壯者五百人為指揮使置指揮使百人為
都置正副都頭二人節級四人所在置籍擇善射者第
補校長聽自置馬勝甲者蠲其戸役尋募(闕/)勇敢團給
附大軍為柵官給鎧甲四年六月(闕/)圖示宰相北戎冦
邊常遣精(闕/)即有侵軼之患今盛選驍將(闕/)既能挫鋭
則其餘望風不敢(闕/)斷糧道可選將(闕/)地南北(闕/)深可
(闕/)使(闕/)鈐轄(闕/)是轉運使(闕/)風裁且不能多飲固拒之
(闕/)飲耳望都契丹兵衛也轉運(闕/)帥之命往往得罪故
顯語及之(闕/)上黙然良久曰卿苐去勿憂朕自有處分
於是(闕/)都轉運使人遂不能委罪於望雲十月北面前
陣鈐轄張斌與契丹遇於長城口時積雨狄弓用皮弦
皆緩濕斌撃敗之殺獲甚衆斬其戎首伏騎大起三路
統帥未及進前陣兵少退保威武軍己未詔髙陽闗三
路兵増騎二萬為先鋒又命將五人各領騎三千陣於
先鋒之前别命步軍副指揮使莫州駐泊使管桑賛領
萬人居莫州順安軍為竒兵以備邀撃馬步軍都虞侯
北平寨駐泊都總管荆嗣領萬人以斷西山之路仍列
繪為圖遣内侍副都知閻承翰齎示王顯等且戒之曰
設有未便當極言以聞无有所隱初議大兵陣於威武
軍㑹諜者言契丹猶未動故命悉徙於中山已而狄遽
入漁陽逼威武斌雖以前鋒獨克大兵訖不進討上得
㨗奏甚嘆息焉詔桑賛分部下兵萬人屯於寧邊軍令
北面前陣兵居其後以前陣經力戰故休息之何承矩
請於乾興軍選鋭兵乗刁魚之自界河攻平州以分狄
勁從之十一月王顯與契丹戰大破之戮二萬餘人獲
其偽大王統軍成林相公等十五人首級并甲馬甚衆
餘皆奔北號慟滿野十二月丁夘以狄退罷三路都總
管兼河北之運已而狄數揚言入冦北邊將帥多請益
兵増築城壘朝廷為之選强壯選保毅又浚河渠以省
運置方田疏海道以限戎馬扼要害募鋭勇募强梁納
降附畧無寧嵗六年四月入冦望都定州行營都總管
王超召鎮州桑賛髙陽闗周塋各以所部軍來援超先
發部兵五百人逆戰殺戮甚衆總管王繼忠與敵戰康
村自日昳至半夜狄勢小却遲明復戰狄悉衆攻東偏
出陣後焚絶糧道繼忠率麾下躍馬馳赴服飾稍異狄
識之圍數十重士皆重創殊死戰且戰且行旁西山而
北至白城陷狄超等即引兵還定州狄遂剽掠郡縣時
李繼宣壁徐河狄衆數十隊薄威武魏能與戰斬之久
而繼宣始至又冦静戎副使王(闕/)清分兵白將襲賊繼
宣不許雖日出逰騎覘賊勢屢徙寨而未嘗出戰上召
繼宣令樞宻院問狀以楊延昭代之(闕/)都失利上日訪
禦戎之策或言楊延昭(闕/)武事詢以謀畧而所上不適
機宜狀聞或請令三路分兵扞禦(闕/)定州之北又(闕/)髙
陽闗(闕/)安軍控扼(闕/)　　分兵出三路(闕/)之五千騎屯
保州楊延昭(闕/)張屯北平寨田敏張凝石延福領(闕/)披
城誘戰使其奔命不服若(闕/)　令威虜之師與延昭㑹
使其腹背受敵乗便掩(闕/)不攻定州縱南(闕/)則復㑹北
平田敏合勢入北界邀其輜重令雄霸破狄以來互為
應援又命孫全照王徳鈞裴自榮領八千屯寧邊軍李
重寳趙守倫張繼旻領兵五千屯邢州扼東西路狄將
遁則令定州大軍與三路騎兵㑹撃之又令石普統兵
萬人於莫州盧文夀王守後監之俟狄北去則西趨順
安軍襲撃斷其西山之路如河氷已合賊由東路則命
劉用劉漢凝田思明領兵五千㑹石普孫全照掎角攻
之自餘重兵悉屯天雄命石保吉守之以張軍勢朕雖
畫此成謀以授將帥尚恐有所未便卿等審觀可否更
共商確李沆等曰戰陣之事古今所難今所裁制盡合
機宜上曰任人擇材頗亦難事朕必就其所長而用之
魏能性剛張鋭善熟故使佐能威武地最要害白守素
久習邊防共司戎政庶其寛猛相濟也孫全照好陵人
取其嘗所保薦者與同事三路都鈐轄韓守英无執守
當使閻承翰代之承翰雖無武幹然亦勤於奉公也其
他選用悉皆𩔖此沆等曰陛下所任並中外素推許者
況捨短取長必能協心成績矣上曰已令將帥别上方
畧候其奏至或無可采即當依此施行壬戍遣使詣河
東河北陜西近郡取器甲羡數徙置沿邊發順安軍役
卒浚北平濠寨又以蒲隂縣當髙陽闗會兵路宜葺其城
令供奉官謝徳權兼掌其事徳權一日乗傳詣闕求對且
言㳂邊民庶多挈族入城屈指前嵗敵人犯境傅潛閉
壘自固康保裔被擒王師未有勝㨗臣以為今嵗戎人
必冦内地今邊民聚屯一處尤非便利願速分戍鎮定
髙陽三郡天雄城壁濶逺請急詔蹙之仍葺澶州北城
浚清徳軍城塹以為備豫上變色曰此事非爾所當言
徳權曰臣又慮蒲隂工作未息冦必暴至矣既而狄果
圍蒲隂丁夘以工部員外郎兼侍御史知雜事劉宗為
河東轉運使丙子徙知天雄軍事孫全照為寧邊軍總管
徙并代鈐轄一員率兵屯岢嵐軍徙永興副總管石晉
為英州總管(闕/)癸亥徙北面都總管兵屯天雄軍及邢
洺州威虜(闕/)屯順安(闕/)軍莫州北平寨兵屯定州寧邊
軍屯兵深州鎮定兩路兵屯邢洺磁相(闕/)進上將親征
故也鎮安節度使(闕/)求詣闕面陳邊事曰伏覩(闕/)制置
邊備(闕/)有(闕/)顯(闕/)道陛下(闕/)　　未犯塞鳴鑾輕舉直
(闕/)又意或者獻説請復幽燕此(闕/)鄙不寧儻北狄與之
結援競來(闕/)矣凡建議大事上下叶心舉必成功今公
卿士大夫以及庶人尚多異同之説安可行之耶臣謂
止可命將帥以待之訓士卒以禦之堅壘以挫之按甲
以待之必欲復燕薊舊地則宜修文徳養勇鋭伺時利
然後奉行天罰何往不克也
　　　真宗澶淵通好
景徳元年正月威武軍莫州並言契丹奚王及南宰相
皇太妃令公各率兵四萬餘騎自鑒城川抵涿州聲言
修平寨事及故城上曰狄騎利戰野繕治城堡或非其
意詔邊臣謹斥堠狄若有事於三城則併力城望都以
大兵夾唐河令威武静戎順安軍北平寨保州嚴兵應
使仍廣門方由以拒戎騎若由未也則以修新寨為名
儲瓦木於定州二月辛酉以王顯之天雄軍府兼駐泊
總管顯上疏請於文武羣臣擇曉邊事者擢為宣徽使
委之方面武臣先以罪戾降黜者宜匿瑕再用監軍龎
臣不須多任十羊九牧古人所譏每嵗防秋精旅分屯
三路合戰多違期㑹望申約束如逐狄並令掎角相應
自然軍威倍壯人心増勇矣如威武軍魏能破契丹於
長城口(闕/)追北過陽山斬級獲戎器甚衆四月詔能率
此部兵次順安軍詔髙陽闗都總管周塋等㑹兵境上
又詔北邊諸路巡檢魏愿等赴髙陽闗東路季政忠等
赴乾能寧軍荆嗣等㑹劉漢凝田思明等率兵至莫州
順安軍七月又發河東廣鋭騎兵赴鎮州八月己未以
參政吏部侍郎畢士安三司使兵部侍郎冦凖並依前
官平章事時契丹多縱逰騎剽掠深祁間小不利即引
去倘徉无鬬意凖曰是狃我也願朝廷練帥領簡驍鋭
分據要害以備之九月丁酉上謂輔臣曰累得邊奏契
丹已謀南侵國家重兵在河北敵不可狃朕當親征決
勝卿等共議何時可以進發畢士安曰陛下以命將出
師委任責成可也必若戎輅親行宜且駐驛澶淵然澶
淵郛郭非廣久聚大衆深恐不易況冬候猶逺更望徐
圖冦凖曰大兵在外須勞大駕暫幸澶河北所宜順動
以壯兵威仍督路進軍臨事(闕/)制然更不越澶州庶合
機宜不(闕/)緩圖若遂至澶淵必不可久駐(闕/)都總管知
軍府事命王顯(闕/)大軍(闕/)　　代州副總管雷有終至
(闕/)軍合寨於平定軍詔河北吏(闕/)所在緩之仍頒賞格
庚申令(闕/)邢州路劉用各率所部赴滄州邢州屯守戎
人(闕/)邀撃之北面副總管王超等引大兵屯唐河契丹
主同其母舉國入冦其統軍順結蘭引兵掠威虜順安
軍魏能石普等率兵禦之能敗其前鋒斬偏將獲印及
旗鼓輜重又攻北平寨田敏等撃走之又東趣保州振
武小校孫宻領十卒覘事中路遇狄前鋒宻等射殺十
人又殺其軍校獲所佩右羽林軍使印狄進攻定州城
不利而北是日達蘭與契丹主(闕/)　　　　及其母合
勢以攻定州王超陣於唐河執詔書按兵不出戰狄勢
益熾冦凖言邊事奏狄騎已至深祁以東縁三路大兵
在定州魏能張凝楊延昭田敏等又在威武軍等處東
路别無屯兵乞先發大雄軍步騎萬人駐貝州令周塋
杜彦鈞孫全照部分或不足或止發五千人専委孫全
照如(闕/)在近求便掩撃仍令間道約石普閻承翰相應
討殺及募强壯入狄境焚毁族帳討蕩生聚多遣探伺
動静以聞兼報軍一安人心二張軍勢以疑敵謀三以
振石普閻承翰軍威與邢洺相望足為掎角之用又曰
扈從軍士不當與敵人争鋒原野決勝負萬一狄騎已
營貝州以南即自定州發三萬餘人俾桑賛等結陣南
趣鎮州及河東雷有終所部兵由土門㑹定州審量事
勢即至邢洺間鑾輿方可順動更勅王超等速徃定州
地界翼城而陣以應魏能等作㑹合之勢候抽移定州
河東兵附近始幸大名又曰萬一狄騎柵於鎮定之郊
定州兵不可来邢洺之北漸被侵掠須分三路精兵就
差將帥㑹合及令魏能等迤邐東下傍城牽制狄必懷
後顧之憂未敢深入若車駕不行益恐蕃賊殘害生靈
或是車駕親舉亦須度大河且幸澶淵就近今易為置
制㑹合控扼冦凖已決親征之議參政王欽若以狄冦
深入宻言於上請幸金陵陳堯叟請幸成都上復以問
凖二人在旁凖陽不知曰誰為陛下畫此策者罪可斬
也天子神武而將帥協和若車駕親征狄自當遁去不
然則出竒以撓其謀堅守以老其衆勞逸之計我得勝
筭矣奈何欲委棄宗廟逺之楚蜀耶二人由是怨凖欽
若多知凖懼其妄有闗説疑沮大事圖所以去之㑹上
欲擇大臣鎮大名凖因言欽若可任乙未(闕/)都總管提
舉河北轉運司與(闕/)為狄所獲狄即授以官(闕/)利時狄
母老(闕/)小校李(闕/)望都(闕/)不(闕/)非唯(闕/)　常荷邊(闕/)奉
徳音唯以(闕/)好必冀睿慈俯從愚瞽上(闕/)際亦以和戎
為利朕初即位(闕/)仙命使訃告次則何承矩請因以為
誠未交通不可强致又念自古邊部為中原患非懷之
以至徳威之以大兵則獷悍之性豈能柔服此奏雖至
要未可信也畢士安等曰近嵗契丹歸欵者言國中畏
陛下神武本朝雄富常懼一旦舉兵復幽州故深入為
冦今既兵鋒屢挫又恥於自退故因繼忠以請諒亦非
妄上曰卿等言知其一未知其二彼以无成請盟固其
宜也然得請之後必有邀求若屈已安民時遣使命遺
之貨財斯可也所慮者闗南之地曽屬彼方以是為辭
必須絶議朕當治兵誓衆躬行討撃耳遂以手詔示繼
忠曰朕丕承大寳撫育羣民常思息戰以安人豈欲窮
兵而黷武今覽封疏深嘉懇誠朕富有寰區為人父母
倘諧偃革亦叶素懷詔到日卿可宻逹兹意共議事宜
果有宻實之言即付邊臣聞奏繼忠欲遣使命先逹上
未許也丙子以周塋為駕東西貝冀路都總管杜彦鈞
副之綦政敏為鈐轄葛霸為駕前西面邢洺路總管王
隱副之孫全照為鈐轄上召全照與語命兼天雄軍及貝冀
等州鈐轄仍令察視北面事機全照言若狄南逼魏城
但得騎兵千百必能設竒取勝上賞其忠果足張兵威
乃詔周塋若全照欲撃狄即分兵撃之狄騎數萬入冦
草城川岢嵐軍使賈綜率兵敗撃之翌日復至又敗之
逐北出境時并代鈐轄髙繼勲等率兵來援登髙望草
城川謂琮曰狄衆布陣不整將不才也我兵雖少可以
竒取勝先設伏山下戰合狄必南去爾起乘之大潰與
戰至寒光嶺伏發果敗自相蹂躪者萬餘人獲馬牛槖
駝甚衆十月知府州折惟昌率所部兵自火山軍入契
丹率州界前鋒大狼水寨殺戮甚衆生擒四百餘人獲
馬牛羊鎧甲數萬計契丹方圍岢嵐軍聞敗即遁去以
何承矩知澶州詔雷有終等率兵赴鎮州契丹遣衆㳂
胡盧河而東詔諸將整兵為備仍令岢嵐威武軍保州
北平寨總管等深入賊境腹背縱撃以分其勢令石□
路都監王汀率所部兵屯憲州如戎人自西谷入冦即
㑹代州總管折州駐泊兵拒之如岢嵐寧化軍入冦即
令麟府鈐轄韓守英率兵赴之庚寅命兵部尚書知青
州張齊賢令知青淄安撫使知制誥知鄆州丁謂兼鄆
齊濮安撫使(闕/)轉運及兵司各令具管内諸州(闕/)圖以
聞既而狄騎稍南民大驚(闕/)時濟謂急取死罪囚斬河
(闕/)分使並河執旗(闕/)引去丙(闕/)魏能保(闕/)詔(闕/)深兵撓
(闕/)受超節度(闕/)都知秦翰乘使(闕/)事乙巳保莫州岢嵐
威(闕/)是役也張凝田敏皆以偏師(闕/)凡數萬計獨魏能
逗遛无功契丹已領攻圍瀛州葢闗南乃其舊疆恐難
固(闕/)早遣使議和上謂輔臣曰瀛州素有備非所憂也
欲先遣使固亦无損乃令樞宻院擇可使狄者王繼英
言殿直曹利用自陳倘得奉君命死無所避上曰契丹
先露懇誠永結和好使於兵間用亦無他然小臣聞命
請行斯可嘉也乃授利用閣門祗候假崇儀副使奉契
丹主書以往又賜繼忠手詔丙戌狄果冦瀛州勢甚盛
晝夜攻城撃鼔伐木之聲聞於四面大設攻具駈奚人
負板秉燭乘墉而上知延州李延渥率州兵强壯又集
貝冀巡檢使晉所部拒守逾十數日多所殺傷狄主及
其母又親鼔衆急撃矢集城下如雨死者三萬餘人傷
倍之竟弗能克乃遁去其衆猶二十萬謀欲乗虚抵貝
冀天雄軍十一月詔督諸路軍及澶州戍卒㑹天雄軍
自狄入冦河朔皆城守右賛善大夫王嶼知冀州常有
破狄之志日閲戍卒又集强壯練習之開門樵採如平日
常上言冦若至必可邀撃願勿以一郡為憂於是狄騎
逼城嶼撃走之發忻代州兵赴諸路㑹合召徳清軍如
戎冦南侵不須固守率城中軍民並越澶州仍令駕前
排陣使分兵應接以其介澶衞之間素不修治屯兵寡
少也辛酉令隨駕兵自來日以㳄發澶州戊辰以李繼
隆為駕前東面排陳使葛霸副之孫全照為都鈐轄張
旻為鈐轄石保吉為駕前西面排陣使王隱副之秦翰
為鈐轄王繼忠之戰於望都也張旻為定州行營鈐轄
率諸將間道往援比至城已䧟旻與狄戰身被數瘡殺
一驍將遲明復戰而繼忠為狄所執旻還言天道方利
客先起者勝宜大舉伐狄并上興師出境之日上以問
輔臣皆言不可乃止車駕將親征旻方戍并代復奏邊
事召還上曰契丹入冦與卿所進北伐之日同悔不用
卿策今須守澶州扼橋而未得人如之何旻請行上喜
命為東面鈐轄先令至澶州候狄逺近秦翰旣受命督諸
將環城浚溝洫以拒戎馬功畢狄果至翰不解甲冑凡
七十餘日庚午車駕北巡司天言日抱珥黄氣亢塞宜
不戰而却有和解之象天雄軍聞狄將至闔城惶懼王
欽若與諸將議探符分守諸門孫全照曰全照將家子
請不探符諸將自擇便利(闕/)當有全照請當之既而莫
肯若亦自分守門全照曰不(闕/)決南北相距二十里請
(闕/)府第保固心(闕/)大門北門(闕/)乃環(闕/)　　　　是亡
(闕/)門力戰殺(闕/)四(闕/)遂陷徳清(闕/)都虞候胡福等十四
人並(闕/)在踰(月/)不至(闕/)益南侵上(闕/)陵之謀告上宜且
避其鋭者上(闕/)入内問(闕/)　　上曰羣臣輩欲將官家
何之乎(闕/)速還京師凖入問曰南巡何如凖曰羣臣怯
懦无知不異於向者婦人之言今狄冦迫近四方危心
陛下惟可進尺不可退寸河北諸軍日夜望鑾輿至士
氣常百倍若囘輦數步則萬衆瓦解狄乘其勢金陵亦
不可得而至也上意未決凖出召殿前都指揮使髙瓊
謂曰太尉受國厚恩今日有以報乎對曰瓊武人誠願
効死凖復入對瓊隨入立庭下凖曰陛下不以臣言為
然盍試問瓊等遂申前議詞氣慷慨瓊即奏曰冦凖言
是且曰隨駕軍士父母妻子盡在京師必不肯奔而南
行中道即亡去耳願陛下急幸澶淵臣等致死狄不難
破凖又言機㑹不可失宜趣駕時王應昌帶御器械侍
于側上顧之應昌曰陛下奉將天討所向必克若逗遛
不進恐狄勢益張或且駐蹕河南發詔督王超等進軍
狄當自退矣上意乃決
甲(闕/)露寒(闕/)復且奏(闕/)念固許之矣然(闕/)馬可渡亦宜
過為之防朕貪惏不顧徳義若盟約之際(闕/)　　上天
景靈諒必助順可再(闕/)以便宜從事(闕/)既陷徳清是日
率衆抵澶州(闕/)陣圍合三面輕騎由西北隅突進李繼
隆等整軍成列以禦又面戒利用以地必不可得若邀
求貨財則宜許之利用對曰臣嚮使曉敵語又宻伺韓
把聞其乘間謂左右曰爾見澶州北寨兵否勁卒利器
與前聞不同吁可畏也臣此行得熟察之妄有邀求必
請㑹師平蕩至狄寨狄以闗南故地為言利用輒沮之
且謂曰(闕/)若嵗希南朝金帛之資以助(闕/)髙正始遽曰
今兹引衆而來(闕/)圖則本國之人負魏(闕/)已若北朝(闕/)
息也(闕/)遺(闕/)意因(闕/)衞大將軍(闕/)猶言曹利用所(闕/)悉
具繼忠宻奏中矣丙(闕/)持誓書報聘金帛之數如秋奏
上謂輔臣曰韓把與東之來(闕/)而不述其主此葢毋専
其政人不畏其主宜(闕/)母遂并致兩書又各送衣服茶
藥金器等東之又言衆北歸恐其縁邊邀撃有詔諸路
總管及諸州軍勿輒出兵馬以襲契丹歸師利用之再
使狄也面請嵗賂金帛之數上曰必不得已雖百萬亦
可利用辭去冦凖召至幄次語之曰雖有勅㫖汝往所
許不得過三十萬過三十萬勿來見凖凖將斬汝利用
果以三十萬成約而還入見行宫上方進食未即對使
内侍問所賂利用曰此㡬事當面奏上復使問之利用
終不肯言而以三指加頰内侍入白三指加頰豈非三
百萬乎上失聲曰太多既而曰姑了事亦可耳及對上
亟問之利用再三稱罪曰臣許之銀絹過多上曰㡬何
曰三十萬上不覺喜甚戊子上作回鑾詩命近臣和幸
北寨勞軍召排陣使李繼隆石保吉宴射行宫亭咸賜
襲衣金帶鞍馬仍舉酒屬之繼隆等皆引滿因言曰契
丹无名犯寨此葢將帥非才致勞陛下親駕戎輅冐犯
雪霜當戎冦之深入也羣議常務城守若非決於宸斷
盡出禁衞驍(闕/)　可保百年无事之分狀勁弩控扼要
害達蘭所將皆精鋭方為先鋒異其旗幟躬出督戰威
虎軍頭張環守林子弩弩才發達蘭中額是夜死狄之
入冦皆其首謀遂大挫衂退却不敢動但時遣輕騎來
覘王師丙子車駕發李繼隆使人告㨗又言澶州北城
門巷湫隘望且於南城駐驆是日㳄南城以驛為行營
將止焉冦凖固請幸北城曰陛下不過河則人心危懼
狄氣未懾非所以取威決勝也四方征鎮赴援日至又
何疑而不往髙瓊亦固以請且曰陛下若不幸北城百
姓如喪考妣簽書樞宻院馮極在旁呵之瓊怒曰君以
文章致位兩府今狄騎充斥如此猶責瓊無禮君何不
賦一詩詠退狄騎耶即麾衞士進輦叩陛上遂幸北城
至浮橋猶駐驆未進瓊乃執撾撃輦夫背曰何不亟行
今至此尚何疑焉上乃命進輦既至登北城門樓張黄
龍旗諸軍皆呼萬嵗聲聞數十里氣勢百倍狄相視益
怖駭馳騎𫝊報撃鼓讙譟漸次遁去民被驅掠甚衆无
守視之者上覽覲營壁召見李繼隆以下諸將撫慰者
久之賜諸軍酒食緍錢戊寅移御北城之行營曹利用
赴狄寨見其國主羣臣共議和好事議未決乃遣在飛
龍使韓把持國主書與利用俱還十二月庚辰把入對
其書復以闗南地為請上謂輔臣曰吾固慮此今果然
奈何輔臣等荅其書言闗南久屬不可擬議或嵗給金
帛助其軍費以固懽盟惟陛下裁度上曰朕守祖基業
不敢失墜所言歸地亊極无名必若邀求朕當決戰耳
實念河北居人重有勞擾儻嵗以金帛資其不足朝廷之
體固亦無傷荅其書不必具言但令曹利用與韓把口
述可也賜把襲衣金帶鞍馬器幣與利用同往(闕/)不然
數十嵗後戎且生心矣上曰數十嵗後當有能扞禦之
者吾不忍生靈重困姑聽其和可也凖處分軍事或違
詔㫖及是謝曰使臣盡用詔今兹事豈得速成上笑而
勞焉辛丑録契丹誓書頒河北河東諸路始通和所致
書皆以南北朝冠國號上乙亥知雍州何承矩言將來
契丹使入界欲令暫駐新城俟接伴使至迎於界首從
之承矩又言使命始通待遇之禮宜得折中庶可久行
乃悉條上手詔嘉納仍聽事有未盡者便宜裁處初命
内侍右班副都知閻承翰排辨禮儀議者欲以漢衣冠
賜契丹使者承翰曰西北異宜各從其主俗可也上從
承翰議二年十月遣度支判官太常博士周漸為契丹
國主生辰使侍禁閤門祇候郭盛副之職方郎中直昭
文館韓國華為契丹國母正旦使衣庫副使兼通使舍
人焦守節副之鹽運判官秘書丞張若谷為國主正旦
使内侍崇班閣門祗候郭允恭副之自是嵗以為常甲
午使臣自北歸奏言𣙜場商旅貿易於北境契丹國主
凢受其饋獻必還其直又設酒饌相結好事同一家道
路永无虞(闕/)兹亦可見然更宜謹擇(闕/)國母遣使左金
吾衞經國母使(闕/)左金吾丞(闕/)諤引(闕/)之(闕/)使留(闕/)信
遐邇(闕/)乾興元年夏六月臣舉號慟因謂其(闕/)垂二十
年忽報登遐吾雖(闕/)慟又曰聞嗣皇(闕/)少恐未(闕/)聞奈
何及薜貽廓至具道朝廷(闕/)蕭氏曰汝可致書大宋皇
太后使汝名𫝊(闕/)真宗靈御於范陽憫忠寺建道場百
日下令國中諸犯真宗諱易之遣殿前都檢崇儀節度
耶律王隱翰林學士工部侍郎知制誥馬貽謀來祭奠
右金吾衞上將軍耶律留寧引進使姚居信來弔慰左
金吾衞將軍蕭日新利州觀察使延休弔慰皇太后丁
巳使者入奠大行神御於滋福殿既而進慰書復于東
承明殿進蕭氏書及其還也又辭大行於滋福殿退詣
崇徳殿閤門使宣大行遺㫖曰兩朝歡好務以息民繼
及子孫永存誓約
　
　
　
　
　
　
　
　
　
　
　
　
　
　
　太平治迹統𩔖卷四
欽定四庫全書
　太平治迹統𩔖卷五
　　　　　　　　　　　　　宋　彭百川　撰
　　　真宗聖政
大宋至道三年三月癸巳奉遺制即位四月戊戍始見
羣臣於崇政殿西序癸卯宰相吕端加左僕射甲辰太
子賓客李至為工部尚書李沆為户部侍郎參知政事工部
侍郎郭贄翌日求對懇辭上曰全魏之地所寄尤重卿
宜亟去上召輔臣問曰郭贄願留如何對曰近例亦有
之上曰朕初嗣勢治大藩而不行則何以使人卒遣之
上謂宰相曰朝堂中頗有淹滯之人如梁周翰夙負詞
名三十年躋於衆僚甚可念也朕在府宫多令楊億草
奏文理精當世罕偕者宜即加奬擢辛亥工部郎中史
館修撰梁周翰為駕部郎中知制誥著作郎直集賢院
楊億為佐正言館職並如故事入西閣皆中書召試制
誥三篇各二百字一篇百字惟周翰不朝試而命焉乙
夘羣臣三上表請御正殿從之五月丙寅始御正殿視
朝御後殿閲事如常儀丁夘詔御史臺告諭凢人君有過
政事或虧軍事臧否(闕/)極建抗䟽以聞庚午詔(闕/)兆至
蕃未聞九年之蓄又詔三司及兹嵗稔(闕/)准發運使諸
路轉(闕/)闕上初聽政(闕/)嬪御頗多(闕/)等曰陛下(闕/)月上
謂宰相曰(闕/)甚無益在朕薄徳(闕/)乃為瑞也辛丑詔天
(闕/)　　　　工部侍郎同知樞宻院事錢若水罷為集
賢院學士判院事先是上即位若水以母老請解機務
章再上乃得請入謝便殿命坐慰勞入對苑中從容數
刻上問近臣誰可大用者若水言中書舍人王旦有徳
望宜任大事上曰此固朕心之所向也若水好汲引後
進推重賢士襟度豁如也其在樞宻同年生有為縣佐者
毎謁見若水必序齒而拜之上居憂日對輔臣於禁中
毎見吕端等必肅然拱揖不以名呼端等再拜而請上曰
公等顧命元老朕安敢上比先帝又以端膚體洪大宫
庭階戺頗峻命梓人為端納陛秋七月乙丑御崇政殿
召端等訪以軍國大事經久之制端陳當世急務有條理
上甚嘉納丙寅令諸路轉運使更互赴闕詢以民間利
病八月己亥以曹彬為樞宻使兼侍中罷旌鉞户部侍
郎同知樞宻院事向敏中給事中夏侯嶠並為樞宻副
使上謂之曰近宻之司典領尤重必素有名望才德兼
厚者處之乃可鎮静而責成彬以耆舊冠樞衡之首敏
中及嶠佽助之兵機邊要有所望矣敏中明辨有識才畧
英敏先是西北用兵敏中専主謀議至於二邊道路斥
堠走集之所莫不周知嶠仕藩府最舊故首加擢焉乙
巳令曹彬赴中書省彬請就樞宻院上以彬位兼左
相特寵異之九月先是夀州獻緑毛龜金文粲然界道
上以為介蟲而毛天意或有所誓戒令宰相詳考以聞
於是吕端等言臣等寡聞安知天意然嘗聞於師曰聖
人之意與天符合苟睿思徘徊屬於一物必神靈肹蠁
有所啓焉今神龜所得之地地名夀春陛下頃升皇儲
實自夀邸由是言之則是龜也特為陛下而生將使陛
下後天而老既夀且昌又龜為水族義主乎隂介者剛
物也(闕/)秋之𩔖皆禀隂氣天戒若曰將(闕/)來庭乎望陛
下欽若天意彌(闕/)日則靈物之出豈徒然上(闕/)　　龜
有毛者文理(闕/)毛文理之華者豈(闕/)朕意為比部員外
(闕/)惟新所宜(闕/)譽道唐虞之(闕/)施於君子任賢勿口愛
而知其惡憎(闕/)逰无以血方(闕/)剛而(闕/)大行之惠兹荅
天地敷錫(闕/)成漢文三宗之美不可同年(闕/)建議請増
損舊政者上曰先帝(闕/)名此欲我兒有常徳久於其道
也罔極之(闕/)因涕泣沾衣左右無不嗚咽丙寅復初分
三司勾院(闕/)三命官各判之以太常丞王欽若判三司
都理欠凴由司欽若新喻人初為亳州判官監倉天久
雨倉司以糓濕不收憂民自逺來輸租食糓且不得輸
欽若悉命輸之倉且奏不拘年㳄先支濕糓即不致朽
敗太宗大喜手詔褒荅因識其姓名及開封府以嵗旱
蠲七十縣民租特有飛語聞上言按田官欲收民情所
蠲放皆不實太宗不悦御史臺探帝意遣使復實乃詔
東西諸州選官閲視亳州當按視太康咸平二縣州遣
欽若覆按甚詳控疏言田實旱開封止放七分乞全放
既而他州所遣官並言諸縣放税過多悉追收所放
税物人皆為欽若危之踰年而上即位於是擢用欽若
因以其事語輔臣曰當此時朕以自懼欽若小官獨敢
為百姓伸理此大臣節也欽若既為三司屬虞部員外
郎母賔古謂欽若曰天下宿逋自五代訖今理督未巳
民病不能勝僕將啓蠲之欽若則夕命吏治其數翌日
上之上大驚曰先帝顧不知也欽若徐曰先帝固知之
殆留與陛下收天下心爾上感卒從其言十二月戊午
秘書丞勾當事京兆府三白渠孫勉上書言九事一擇
賢材二詢讜議三逺邪佞四務節儉五明賞罰六謹號
令七重使介八審薦舉九推恩信賜詔奬之尋召試授
直史館國初罷節鎮統支郡以轉運使領諸路事其合
别未有定制京西或為兩路又為陜府西北路淮南分
為西路江南分為東西路荆湖兩路或通置一使兩浙
或為東北路其西南路其西路實兼福建劒南初曰西
川後分陜路西川又分東西路尋并之是嵗始定為十
五路一曰京東路二曰京西路三曰河北路四曰河東
路五曰陜西路六曰淮南路七曰江南路八曰荆湖南
路九曰荆湖北路十曰兩浙路十一曰福建路十二曰
西川路十三曰陜路十四曰廣南東路十五曰廣南西
路咸平二年三月戊辰荆湖南北路始置西使
咸平元年正月辛酉朔改元夏四月(闕/)路逋欠先朝毎
有赦宥皆令蠲(闕/)更理納頗聞細民愁嘆甚亡(闕/)路轉
運使州軍吏按百(闕/)欽若之言也(闕/)逋欠(闕/)由是眷欽
若益厚(闕/)察官吏事權甚(闕/)聽察逺方(闕/)亷平之吏寛
(闕/)端久被病詔免朝(闕/)為太子太保户部(闕/)郎參知政
事李沆並平(闕/)至罷為武勝節度使仲舒罷為禮部尚
書樞宻副使(闕/)部侍郎宻(闕/)副使戸部侍郎(闕/)知政事
翰林學士楊礪為工部侍郎宋湜為樞宻副使庚寅上
謂輔臣曰羣臣中有謗言逹於朕聽者詢之於衆似得
其實然人誰无過但能循省遷革則為善矣朕固不以
一眚廢終身之用也時戚里有争分財不均者更相訴
訟又宫官自理於上前更十餘斷不服齊賢曰是非其
府所能決也臣請自治之上許焉齊賢坐相府召訟者
問曰汝非以彼所分財多汝所分財少乎皆曰然乃命
各署狀結案即遣兩吏送甲入乙家乙入甲家貲財皆
安堵如故分書則交易之訟者遂止明日以聞上大悦
曰朕固知非卿莫能定者上自即位毎旦御前殿中書
樞宻院三司開封府審刑院及請對官以次奏事至辰
後還宫進食少時復出御後殿視諸司事或閲軍士校
試武藝日中而罷夜則召儒臣詢問得失或至夜分還
宫其後率以為常十一月戊午上謂輔臣曰國家所重
儉約為先節用愛人民俗自化張齊賢曰書稱大禹克
儉於家老氏三寳儉居其一上之所好下必從之好儉
則國有餘財下從則家有餘粟自然㢘遜興行盗賊鮮
少蚩蚩之衆登於富夀也二年二月辛丑太常丞判三
司理欠司王欽若表述上登位以來放天下逋欠錢物
千餘萬釋繋囚二千餘人請付史館上謂輔臣曰兹事
先帝方欲行之朕奉承先志耳因命學士院召試欽若
及覽所試文謂輔臣曰欽若非獨敏於史事兼富於文
詞今西掖闕官可特任之即拜右正言知制誥己酉上
謂宰相曰聞朝臣中有交結朋黨互扇虛譽速求進用
者人之善否朝廷具悉但患行義不至耳浮薄之風誠
不可長乃命降詔申警御史臺糾察之閏三月庚寅詔
有司力役之无名營繕之不急者悉罷之上以亢旱詔
中外臣庶並直言極諫詔書畧曰朕累降詔書大開言
路頗多叢脞罔副詢求思得讜言以荅天休善者必加
甄賞否者亦為優容勿尚靡辟復談鄙事時有上封事
指中書過失請以罷免者上覽之不悦謂宰相曰此輩
皆非良善止欲自進當譴責以警之李沆進曰朝廷比
開言路(闕/)言之當理宜加旌賞否則留中可也(闕/)台輔
如䝉罷免乃是言事之(闕/)者矣四月丙子上謂輔臣(闕/)
詢徳行則罕見其人夫徳(闕/)忠臣孝子豈无徳行(闕/)姊
訟家財婿言妻(闕/)旦有遣書令異(闕/)酒酹地曰(闕/)財十
之七(闕/)三給婿皆服詠明(闕/)轉運使申淳徳化惠(闕/)減
直而入之十一月上御朝元殿受冊尊號(闕/)加門下侍
郎户部侍郎李沆(闕/)邊境驛騷取來月暫幸河北(闕/)師
甲子次大名府上御鎧甲於中軍樞宻(闕/)使王湜分押
後陣横亘數十里三年户部判官有司諫直史館孫何
出為京東轉運副使上疏曰國家共治之任牧守為本
親民之官令長為急前代刺史入為三公郎官出宰百
里其遴選可知也今則兼隋唐取士之法參周漢考績
之制然而資䕃登朝居千騎之長胥徒祗役開百里之
封或目不知書或心惟黷貨屬當盛世尤宜釐革望令
審官院吏部銓凡京朝官籍入仕者非灼然績狀勿與
知州州縣官流外出身者非有履行殊常不擬縣令庶
分流品用勸士民十一月門下侍郎兼兵部尚書平章
事張齊賢與李沆並相情好不叶自負有致君之術毎
敷奏多不直致議者以為踈濶辛夘日南至羣臣朝㑹
齊賢被酒冠弁欹側㡬顛仆殿上御史中丞劾齊賢失
儀齊賢自陳因寒飲酒禦之遂至醉頓首謝罪上曰卿
為大臣何以率下朝廷自有典憲朕不敢私甲午齊賢
罷守本官四年六月壬子上觀稼北郊宴射於含芳園
都人望見乗輿忭躍稱萬嵗吕䝉正曰車駕逰幸百姓
歡呼如此物情不可强致葢陛下臨御五年務行仁恤
所以中外咸悦上曰但不擾之自然快樂䝉正又曰今
秋大稔太平有象時和年豐即為上瑞上曰朕以邊事
未寧勞民供饋葢不獲已也苟能選將録兵駈攘戎冦
使不敢侵掠則近邊之民亦獲安泰矣冬十一月丁亥
幸龍圖閣召近臣觀太宗御書及古今名畫御崇政殿
閲張去華所著元元論及田園圖謂近臣曰經國之道
必以養民務穡為先朕常冀邊鄙稍寧兵革粗定則可
以力行其事使吾民富庶也十二月乙夘工部侍郎致
仕朱昂獻所著資理論論時政賞罰得失且言天下至
廣宜急擇賢才以張治具儻限以常格則英俊无由自
逹矣上曰昂已退居復貢直言可嘉也命以其書付史
館乃録一本留中六年九月上又謂近臣曰比來備邊
専意西北至於逺方殊俗要不可忽如川廣荆湖常須
訓諫軍伍以為邊備也十二月癸亥上親問逋負名籍
(闕/)囚四千一百六人蠲物八萬三千(闕/)謂蠲放逋債減
除率歛其數(闕/)虧損國計為言上曰非理(闕/)於出納固
有司職也
景徳元年六月丙辰私或非素願因而(闕/)得輒詣闕庭
(闕/)使到州(闕/)其為首者(闕/)郎中邊肅殿中(闕/)郎郝太冲
李𤣥太(闕/)國子博士陳昭度太(闕/)若谷姜與殿中丞皇
甫(闕/)允崔遵度中舍(闕/)度將作(闕/)其姓名今閣門祗候
崇政殿(闕/)闕毎對必往復紬繹其詞氣或註文(闕/)為省
府判官或升其差使焉仲謀髙宻人協帛第(闕/)州若谷
南劒州涉虞城遵度淄川人也好事者因號越等為二
十四氣以比唐修文館學士四時八節十二月之數元
秋七月先是上召翰林學士梁顥夜對詢及當世臺閣
人物顥曰晁逈篤於詞學盛𤣥敏於吏事上不荅徐問
曰文行兼著如趙安仁者有㡬顥曰安仁材識兼茂體
裁凝逺求之具美未見其比也頃顥卒乙酉以知制誥
趙安仁為翰林學士𤣥餘杭人也後改名度沆死中書
無宰相上意欲擢任三司使冦凖乃先置宿徳以鎮之
庚寅遷翰林侍讀學士兵部侍郎畢士安為吏部侍郎
參知政事士安入謝上曰未也行且相卿誰可與卿同
進者士安言凖天資忠義能斷大事臣所不如上曰聞
凖好剛使氣士安曰凖忘身徇國秉道疾邪故不為流
俗所喜今天下之民雖䝉休徳涵養安佚而北狄跳梁
未復若凖者正宜用也不越月遂與凖俱相九月詔諸
轉運使副辨察所部官吏能否為三等公勤㢘幹惠及
民者為上幹事而無㢘譽清白而無治聲者為次畏懦
貪猥者為下並列狀以聞從右司諫髙伸之請也三年
三月己未太常丞有集賢院任隨上言上覽而嘉之乃
降詔曰國家設諫諍之官廣求言之路葢欲彌縫闕漏
啟迪聰明而處職者姑務因循罕聞蹇諤兹為尸祿曷
副虛懷自今宜竭節箴規悉心獻替賞罰之典斷在必行
八月丁丑上謂王旦等曰凡裁度機務當知本末朕毎
與羣臣議事當務從長雖言不盡理亦優容之所冀盡
其情也若果決行事未足為難周世宗固英主然用刑
峻急誅殺過當享祚不永豈不由此乎癸未詔以來年
春朝謁諸陵司天言嵗在酉戍乃可行上謂輔臣曰今
封疆寧謐氣序均調所謂人情平天道順也王旦等曰
陛下虛心求治屈已為民夷狄懷徠嵗豐人樂此太平
之應也咸再拜稱賀上曰亦卿等之功也朕觀古今事
若君臣道合上下同心何憂不治今四方無虞卿等宜
謹守經制審於出令耳四年二月壬申前代内臣恃恩
恣横蠧政害物(闕/)秩賜與不使過分者罪未嘗(闕/)等曰
前代事迹昭然足(闕/)也内侍史崇貴嘗使渴有佐官名
昭度(闕/)命能採善惡固(闕/)人未為厭(闕/)若等曰近(闕/)宸
殿有頓踣者(闕/)諭乃退恭宗為動(闕/)而史臣以逢吉之
黨(闕/)事迹尤宜區别善惡有(闕/)理論之以資世敎五月
(闕/)奏薦者王旦曰人之情偽固(闕/)薦揚或稱其能而情
排抑唐(闕/)已將以計去之乃稱其有將帥材而敬𤣥卒
敗軍此皆不以國家為慮者也上曰若然則險偽之輩
世所不能絶也六月上又謂拯曰齊賢仲舒毎言朝廷
當選任英俊勿使沉滯下位及令舉官不即應詔洎迫
之亦後於衆人豈不畏言行之戻耶秋七月上謂輔臣
曰比詔庶官上殿不得以無名劄子奏事葢慮邪説因
縁交鬬而近日以來殊無獻言者卿宜勤接士大夫察
問四方事以聞詔翰林遣畫工分詣諸路圖上山川形勢
地理逺近付樞宻院發兵屯戍移徙租賦以備檢閲八
月壬戍是月諸路皆言大稔淮蔡間麥斗十錢粳米斛
錢二百詔三院御史命大臺采聽聲譽不稱職者具以
名聞上封者言愚民無知信佛過當謂捨財可以邀福
修供可以減罪蠧害斯民宜行禁止上曰習俗既久安
可遽絶然佛之為敎本於修心若能悟理為益滋大又
其敎尚忍則國君含垢亦其義也國君苟能憂勤政治
惠養兆民不必像設自為功徳耳十一月丁丑上謂王
欽若等曰近有西北使還者言順安軍西至定州曠土
盡墾闢苗稼豐茂民無差擾物價甚賤惟當慎擇守臣
使不生邊隙也馬知節曰西北二方久為外患今契丹
求盟夏臺請吏皆陛下威徳所致且如唐室貞觀開元
稱為治世措置兵甲樹立屛翰皆不得其宜終成尾大
之患當今兵柄盡皆陛下掌握至於一命之士皆由指
授上曰前代求治之君不尚多知徳宗思欲威加天下
知書自任羣臣雖復上言多所不愜以是人頗循黙此
亦可深戒陳堯叟曰唐太宗與臣僚論事有不出太宗
意太宗退有憂色葢以天下至廣深居九重不能周悉
而羣臣之見亦未及逺此太宗所以憂也今陛下聽斷
如流尚以為戒兹實天下幸甚
大中祥符元年三月上語輔臣曰京師逺近邇來漸事
奢侈衣服器玩多鎔金為飾雖累加條約終未禁止計
所費嵗不下十萬兩屢詔三司使丁謂申明舊制募告
者賞之自今乘輿服御塗金銷金之𩔖亦不須用
五月甲申上出(闕/)非多然幽(闕/)節用之一(闕/)焉
二年四月(闕/)詔雖減價可更斗(闕/)京市物價以故稍平
(闕/)無事累嵗豐稔若所在(闕/)孜求賢猶慮在下位者思
(闕/)知旦峻用之既久不為朝庭(闕/)當即啟曰苟得其人
則國之利也八月(闕/)甚還自東封社氏乃服以迎車駕
上見之怒遂令出俗為道士由是天下無敢犯禁者
十一月丙辰上作文武七條賜文臣任轉運使以下至
知縣者武臣任部署以下至巡檢者賜幕職州縣場務
官戒勵敕又思先朝以儒行篇賜近臣今可以并賜一
軸三年三月丁酉上謂王旦等曰自北鄙修好疆場不
聳朕居安慮危㒺敢暇逸嘗著文自誓置之座右乃出
貴廩食珍田夫吟念農歌自戒箴以示旦等上作念邊
詩賜近臣和上謂輔臣曰將帥才難今文武中固亦有
人葢不經陣無由知之雖天下無事然兵不可去戰不
可㤀古之道也四年五月兩浙福建荆湖廣南諸州循
偽制戍丁身錢嵗凡四十五萬四百貫民有子者或棄
不養或賣為僮僕或度為釋老秋七月壬申朔詔悉除
之五年七月戊辰龍圗閣待制張知白上言竊覽方冊
見唐虞之制立四嶽十二牧於是百工允釐百揆時叙
又言三載考績三考黜陟幽明漢史載宣帝為明盛之
主美其任人責成為王道之根本常曰與我共治天下
者其惟良二千石乎斯言也𫝊示不朽後之人孰不稱
頌哉昔唐李嶠嘗云安人之方須擇守令竊見朝廷重内
輕外毎除牧伯皆避命致訴比遣外任多是貶累之人
風俗不澄實由於此望於臺閣妙選賢良分典大州共
康庶績臣請輟近侍率先具寮鳳閣侍郎常嗣立因而
請行遂令以本官出領州郡伏見浙江大郡方切擇人
苟有闕員俾之承乏臣雖不肖願繼前修矧方冊非遥
事故仍在倘以為允乞舉而行上曰知白援引故事請
重親民之官良可嘉也然以累更外任方在要職不許
八月知昇州張詠頭瘍其(闕/)求分務壬寅命薛映代之
映至昇州(闕/)租牛死租不得蠲上覽奏(闕/)遂詔諸州條
上悉蠲之(闕/)綏萬國不媿邊絲之(闕/)務發揮聖道刑于
天(闕/)之意六年七月(闕/)器之税上曰(闕/)夘詔諸路(闕/)逹
淮(闕/)餘之則俾均諸倉監官等並(闕/)理為勞績但一界
乾(闕/)庚子放宫人一百八十(闕/)察推官朱昌符等四百
六(闕/)其中才不才未可盡知王旦(闕/)亦為多矣然遭逢
盛時登此糾(闕/)何逺因言昌符即台符之弟閏六月庚
辰王欽若奉上詔編修后妃事迹七十卷賜名彤管懿
範上謂輔臣藩長吏尤難其人要在洞逹物情遵守條
詔愛民抑暴而已吏㢘而肆虐或察而滋章或急掊歛
以為公或曠職務以為恕如此則何由致治耶十二月
以御製陳書詩并注賜輔臣曰隋煬帝初平陳斬五佞
人以謝三吳當時天下稱賢及其無道乃過後主深可
嘆也王旦等曰陛下博觀載籍非惟多聞廣記皆取其
規鍳談經典必稽其道語史籍必窮其事論為君必䆒
其治亂言為臣必志其邪正加以秉筆立言皆化人垂
世之作今之文章爾雅搢紳稽古皆聖訓所及也九年
二月乙酉上與宰相語唐開元天寳政治優劣因曰姚
崇宋璟真明相也明皇委之不疑誠為至當而過信國
忠林甫深可惜也王旦曰奸邪之人誣陷良善其言似
忠人主難辨而外人罕敢極言以取禍故國忠林甫得
以専陷人人君若能察陷人以自進者上可見其七八
唐室顛危數矣而人歸唐徳者賴祖宗仁恩浸厚也秋
七月辛亥飛蝗過京城上出死蝗以示大臣曰朕遣人
徧於郊裡視蝗多死者翌日執政有袖死蝗以進者曰蝗
實死矣請示於朝率百官賀王旦曰蝗出為災災弭幸
也又何賀焉皆力請之旦固稱以為不可於是二府方
奏事飛蝗蔽天有墮於殿庭間者上顧謂旦曰使百官
可賀而蝗若此豈不為天下笑耶執政皆頓首曰王旦
逺識非臣等所及也九年七月甲子詔自今天下郡官
職田並須遵守先制無侵擾客戸遇災沴即蠲省之先
是殿中侍御史王竒請籍納職田以助賑貸上曰朕以
此田均濟官吏(闕/)人各足用責以言謹耳竒未曉(闕/)留
上供來五十萬以備飢年龜山僧智悟請就開寳寺(闕/)
不雨上憂形於色減膳折慶分遣官致謝(闕/)和九月上
謂(闕/)姓復役軍士(闕/)中以愛民(闕/)此實蠧政(闕/)天禧元
年春(闕/)上曰省災異二(闕/)曰察黨與六曰謹(闕/)發常平
倉粟置楊十四(闕/)五月戊申詔以仍嵗蝗(闕/)量安撫所
至不得宴樂㳺從(闕/)得迎送殿中御史張廓言(闕/)粮斛
欲誘令舉放以濟貧民俟秋成依鄉例償之如有欠負
官為受理從之八月上欲相王欽若王旦言旦今在樞
宻院兩府任用亦均臣見祖宗朝未嘗使南方之人當
國雖古稱立賢无方然必賢士乃可臣位居元宰不敢
沮抑人此亦公議也上遂止及旦罷上卒相欽若欽若
嘗語人曰為王子明故使我作相晩却十年二年正月
詔諸路災傷州軍並議減價糶官粟以惠貧民三月丙
辰上謂宰相曰雨足麥茂豐稔可期貧乏之民事須拯濟
州縣先貸粮種或恐吏即收催宜亟止之八月乙未判
三司都催欠憑由司左正言集賢校理宋緩言本司屢
經恩赦除放欠負差官詳定内有事節未圓者凡六十
八州軍兵六百七十三萬貫石斤兩計三千二百餘人
至今報應未備望令轉運司選官與長吏催欠官詳酌
如合蠲免限半月開奏從之於是皆獲蠲免焉三年四
月己亥召山南東道節度使同平章事判永興軍府冦
凖赴闕六月甲午左僕射平章事王欽若罷為太子太
保十一月庚辰屯田員外郎鍾離謹言切見諸州長吏
於境内雨足苗長即奏豐稔其後霜旱螟蝗災沴皆隱
而不言上㒺朝廷下抑民俗請自今諸州有災傷處即
時謄奏命官檢視如所部豐登亦須俟夏秋成日乃奏
如奏後災傷聽别上言隱而不言則論其罪從之四年
九月己酉以㑹靈觀判官兵部員外郎知制誥吕夷簡
為刑部郎中龍圖閣學士權知開封府夷簡治開封府
嚴辨有聲上識其姓名於屏風意將大用之也十二月
丁酉上不豫久事多遺忘欽若先以太子太保在東宫
位三少上丁謂不悦因改授司空欽若宴見上問曰卿
何故不之中書對曰臣不為宰相安敢之中書上顧都
知送欽若詣中書視事謂令設饌以待之曰上命中書
設饌耳欽若飢出使都知入奏以無白麻不敢奉詔因
歸私第有詔學士院降(闕/)謂(闕/)上但聞宣制亦不知悟
也乾興元年春上崩於延慶殿廟號真宗陵曰永定陵
冬十月葬聖元孝皇帝於永定陵
　　　真宗經制西夏
至道三年上即位(闕/)去王師俘馘(闕/)嚴卒(闕/)乘來即(闕/)
宜庶闗(闕/)應詔上疏(闕/)芻粟利害有取舍靈武康(闕/)兵
不興而輓運(闕/)矣今闗西二十五郡(闕/)雨稍愆秋田失
種府庫(闕/)秋犯塞則朝廷何備之臣(闕/)慶州延州清逺
軍隰州同時(闕/)此非小變也闗輔若有冦盗弄兵葦蒲
聚嘯則臣(闕/)吳蜀閩越淮南湖南將有幸災而乗便者
又言聞朝廷遣使往諭遷賊繼遷聞朝廷告哀亦能舉
部族大臨縞素受命貢奉謝恩即未聞乞守塞垣又未
聞乞歸朝闕大臣必有擬議必有藏謀謀之允臧計必
先定翼日又奏今靈州閉壁以待饋粮不敢禦冦昨聞
百官饋送糧草死者十餘萬人糧草二十五萬到者七
八萬非戎人刼掠之又非戎人殺戮之也自相蹈藉或
因被刼奪饑餓既衆死亡遂多雖援之以甲兵迎而
害之者士卒今闗西人父哭子弟哭兄妻哭夫悲哀之
聲感動行路寃枉之苦軫惻聖心非三十年生之聚之
敎之化之未可以致太平也冬十月通進銀臺司田錫
又上疏曰昨楊允恭請置糧草車三千輛須推車兵士
一千人(允恭事見/九月内)盧之翰乞自京支撥錢四十五萬貫
度支奏五月下旬靈州米㪷十貫文須車子運粮是邊
上素無儲備矣請自京支錢是帑庫素無積畜矣米毎
斗十貫是靈州今已餓殍矣未審朝廷惜靈州有何所
得棄靈州有何所失陛下宜精於所慮斷在不疑十二
月辛丑上訪宰臣以靈武事宜參知政事李至上疏畧
曰夷狄狡詐古聖人置之度外何必竭膏血較勝負靈
州自鄭文寳為國生事致朝廷旰食懷西顧之憂闗輔
生靈困轉戍之役積骸蔽野十室九空餓殍滿城邊畎
盡殁巋然空壁老我師徒而張頤待飼者不下五千送
糧四十萬而止獲六萬此則求欲固守不可得也臣料
繼遷若急攻不已則城危可知今緩而來者欲竭我財用
困我民力墮彼之計也當此之時若不改絃易張則前
日之患未艾也或言靈州者咽喉之地西北要衝安可
棄之反為敵有臣應之曰凡謂咽喉者必金城湯池屯
兵積粟四出以邀之多方以扼之今則閉壁而已自固
不暇何咽喉之有哉且螫手斷腕事非得已葢所保者
大況繼遷之衆行逐水草居無定所豈有如漢兵守磾
必不然矣李繼遷遣使修貢求備藩任上察其變詐時
方在諒隂姑務寧静(闕/)官爵甲辰以銀州觀察使(闕/)内
侍右班都知張崇貴鄭州防禦使遣還(闕/)湜知上意必
欲(闕/)深西顧將議(闕/)遺命實(闕/)上甚(闕/)
咸平四年十二月(闕/)遏黨項朝臣互執利(闕/)而吕䝉正
王旦王欽若以為(闕/)恐勞民向敏中周瑩王繼英(闕/)上
以境土遐邈難可遥度其所事(闕/)館洪湛侍禁閣門祗
候程順竒同往按視焉時(闕/)孤危詔羣臣議棄守之宜
知制誥楊億即日奏疏畧曰臣切見太祖朝命姚内斌
領慶州董遵誨領環州二人所統之兵才五六千而已
閫外事一以付之軍市之租不從中覆用能士卒致命
羌戎畏威朝廷無旰食之憂疆場無羽書之警臣欲望
於武臣中選有將帥之才知邊鄙之事者三數人各部
諸郡量其所將兵多少除廪禄之外賜一大縣税恣其
犒設令開募府召髦俊為僚佐咨以策畧勇力之士禀
其指縱之用軍旅之政許以便宜而行倘賊遷侵邊為
軍城擾内屬蕃部並唇齒相援腹背夾攻或戰馬正肥
戎士思奮即召發内屬討賊生羌俘獲之餘盡分麾下
且戎人利於降附明立賞格厚啓戰功即遷賊腹心稍
稍奔潰親離衆叛事去運乖㷀㞐獨行誰與為伍但塞
外一賊人耳安能與大邦為讎哉若欲謀成廟堂功在
刻漏臣以為北邊方盛其財猶豐不逞之羣如臂使指
未可以嵗月破也須廢棄靈州退保環慶然後以計困
之爾如臣之策祗得兩三驍將付三萬精卒以數縣租
賦給其用度分守邊郡賊遷便可計日成擒朝廷可以
髙枕無事矣上訪於左右輔臣咸以為靈武必争之地
苟失之則縁邊諸州亦不可保上頗然之宰臣李沆奏
曰若遷賊不死靈州必非朝廷所有上愕然曰卿何獨
與衆異也沆曰臣謂莫若發單車之使召諸將部分戍
卒居民委其空壘而歸如此則闗右之民息肩矣
閏十二月(闕/)丙戍(闕/)西面行營(闕/)秦翰為鈐轄領(闕/)上
二圖其一置資(闕/)一遇賊即變而為(闕/)至則易聚而可
棄力圖(闕/)五年正月甲辰以右僕射(闕/)渭鎮戎軍經畧
判邠州令(闕/)駐泊兵並受齊賢節度初慶州發兵　中
丞鄭文寳素知西邊山川險易上言必為繼遷所敗已
而轉運使陳緯果没於賊賊進陷清逺軍文寳時居母
喪服未除即命驛召文寳詢其策畧文寳因獻河西隴
右圖且言靈州不可棄於是遣王超西討乃詔復文寳
工部員外郎同勾當陜西隨運轉運使事孫全照至綏
州乃言築城非便朝論亦多異同丁丑詔知天雄軍工
部侍郎錢若水與并代鈐轄陳興乗𫝊詳度之倘有所
利亟令施功如其不然即可罷役三月李繼遷大集蕃
部攻陷靈州知州内客省使順州團練使裴濟死之濟
在靈州凡二年謀緝八鎮興屯田之利民甚賴焉及被
圍餉道斷絶孤城危急濟刺指血染奏求救大軍訖不
至城遂陷四月錢若水上言綏州頃為内地民賦登集
尚須旁郡轉餉自賜趙保忠以來戸口凋殘今欲復城
之用工計百餘萬又須廣屯戍兵倍於曩日且芻粮之
給全仰河東其地隔黄河及大小鉄碣二山又城下有
無定河緩急用師輸送艱阻且其地甚險卒陣於此郊
授以成筭則前日狄衆侵奪必能戮彼渠魁遏其壯勢
又戎冦之退走也若㑹諸將襲逐必立竒功陛下復念
其請盟許其修好安民息戰示以好生不令邀撃開其
歸路臣等無以展尺寸之功上曰北狄自古為患倘思
平日憤恚盡議殲夷則須日尋干戈嵗有勞費今得其
畏威服義息戰安民甚慰朕懷亦卿等之力也保吉進曰
臣受命禦冦雖上稟宸畧至於戎人侵突之際分布行
陣指揮方畧皆出於繼隆繼隆曰契丹之敗並出聖謀
然宣力用心躬率將士臣不及保吉上曰將帥如此協
和共圖勲績軍旅之事朕復何憂契丹雖北去未即出
塞頗縱㳺騎搔擾貝州天雄軍居民驚移入郭詔髙陽
闗副總管曹璨帥所部取貝冀路赴瀛州以張凝為㳂
邊巡檢安撫使李繼和副之選天雄騎兵三萬為璨後
繼以躡戎冦敢肆刼掠則所在合勢剪戮仍遣使諭契
丹以朝廷為民庶恐有驚擾出兵巡撫之意又賜王繼
忠手詔令告契丹悉放所掠老幼(闕/)衞指揮使劉晉領
兵奪戎人車牛(闕/)超等分三路兵营在河南者(闕/)隆石
保吉領之天雄軍始(闕/)照欲閉城拒之王欽若曰(闕/)刑
是成其叛(闕/)勞飲宴(闕/)矣親王(闕/)以雄(闕/)師是日(闕/)曰
不如此則(闕/)事王旦權東京留守(闕/)　　　者旦上言
國家掣(闕/)萬願出錢帛數十萬贖其人(闕/)車駕發澶州
張凝等奏率兵至(闕/)北去不敢侵掠覘得戎首與其母
已過定逺軍王(闕/)具奏北朝以嚴禁樵採仍乞詔張凝
等無使傷殺北朝人上謂輔臣曰昨倘徇羣議發大軍
㑹石普楊延昭所部屯布㳂河諸州邀其歸路以精税
追躡腹背夾攻則賊必顛沛矣朕念矢石之下殺傷者
多雖有成功未能盡敵自兹北塞常須益兵河朔人民
無日休息況求歡盟已議俞允若彼自渝盟約復舉干
戈因而誓衆中外同憤使其覆亡諒亦未晩今張凝等
出兵襲逐但欲絶其擾攘耳左右皆稱萬嵗延昭嘗言
狄頓澶淵去北境千里許人馬罷乏雖衆易敗凡所摽
掠悉在馬上願飭諸軍扼要路掩殺狄兵殲即幽易數
州可襲取也奏入不報延昭獨帥所部兵抵狄界破古
城俘馘甚衆李繼昌至狄帳羣情大感悦館設之禮益
厚即遣其西上閣門使丁振奉誓書來上戊戌車駕至
澶州在澶州時冦準每夕與知制誥楊億痛飲諠譁
逹旦上知之喜曰得渠如此吾復何憂乎時人比之謝
安既而曹利用與韓把至行在議和凖初欲勿許且畫
策以進曰如若修葺未備蕃冦奔衝則難於固守況此
州城邑焚毁無尺椽片瓦所過山林無巨木不堪採用
徒為煩擾絶無所得宜罷其役若水復詣闕面陳其事
上甚喜納初若水率衆過河分布軍伍咸有節制深為
戍將所服上知之謂左右曰若水儒臣中知兵者也尋
復遣若水巡檢陜西㳂邊諸州聽便宜制置邊事及還
拜鄧州觀察使李繼遷復以二萬騎進圍麟州金明巡
檢使李繼周撃之未解麟州濁輪部署曹璨請濟師上
曰麟州據險三面孤絶州將戮力足以禦賊但憂城中
乏水既而賊果據水寨詔發并代石隰州兵援之李繼
遷率衆攻麟州四面負板薄城者五日知州閣門祗候
衞居實屢出竒兵突戰及募勇士縋城潜往撃賊賊皆
披靡自相蹂踐殺傷萬餘人丁丑繼遷拔寨遁去壬辰
上始聞麟州㨗奏謂左右曰遷賊猖狂以來未嘗如此
喪敗又加以威虐脅從其衆若頻有奔衂人心必離易
為圖也詔以衞居實為供備庫使通判以下並遷(闕/)各
賜錦袍金帶仍令藉立功將(闕/)而被圍之際暴雨沾(闕/)
人皆(闕/)有泉水列寨為防而垣墻(闕/)河東部井匠至州
開鑿(闕/)部署以下詔書諭所(闕/)景徳元年正月丁未李
繼遷之陷西涼也都首領羅支偽降繼遷受之不疑未
㡬羅支遽集六谷蕃部及耆龍族合撃之繼遷大敗中
流矢創甚奔還至靈州界三十井死其子阿􁝦嗣位名
徳明遣中使齎手詔諭西面縁邊部署鈐轄等宜承賊
遷既死速圖報攻取之策飛驛以聞張崇貴屢請遣大
臣至邊議趙徳明事五月甲申朔以兵部侍郎知永興
軍府向敏中為鄜延路縁邊安撫使崇貴築臺於保安
北十里許召戎人所親信者與定盟約經置大小皆崇
貴所為敏中實總其議焉二年六月辛夘鄜延路鈐轄張
崇貴言趙徳明已奉表歸欵今河西蕃族各守疆界詔
諸部如徳明無所侵擾則勿縱兵出境甲午張崇貴自
延州入奏詔諭以繼遷昔時變詐之狀今當令徳明自
為誓約納靈州疆土止居平夏遣子弟入宿衞送畧去
官吏盡納蕃漢兵及質口封境之上有侵掠者禀朝㫖
凡七事則授徳明以定難節度使西平王賜金帛緍錢
四萬貫疋兩茶二萬斤給内地節度俸聽回圖往來放
青鹽之禁凡五事仍遣閣門通事舍人焦守節偕往呼
徳明親信示之如能順命即降恩制既而徳明使張浦
詣崇貴等面議及致書疏但多邀求不肯自誓約也趙
徳明遣其兵馬使賀守文來貢先是向敏中及張崇貴
與德明議立誓約久未決徳明雖數遣使修貢然於七
事訖莫承順累表但云乞先賜恩命徐議之時已有詔
許徳明毋納靈州既又賜敏中等詔諭徳明止遣子弟
入宿衞及毋得攻刼西路進奉蕃部綴有争競並取朝
廷和斷它約悉除之然亦不聽回圗往來及放行青鹽
之禁乙巳敏中等言二事苟不如約恐乖前議請皆與
之上以徳明變詐難信儻務姑息必貽後患復賜敏中
等詔令熟計復奏
景徳三年五月丙午涇原儀渭鈐轄秦翰知鎮戎軍曹
瑋等各請出兵討賊上以徳明累遣使修貢慮失誠信
不許徳明初請命於朝瑋言繼遷澶河南地二(闕/)邊不
解甲使中國西顧而憂(闕/)減後更盛强難制願假臣(闕/)
復以河南為郡縣時不(闕/)其書不報向敏中等(闕/)約但
令遣長子親(闕/)得攻刼内屬蕃(闕/)事頗為要切(闕/)願與
之(闕/)空接取進奉(闕/)復賜敏中等詔令(闕/)脅攻刼事狀
付敏中亦當重作要約絶其(闕/)貴入奏趙徳明遣牙校
言保吉臨終謂之曰爾當(闕/)納但連表上祈得請而已
(闕/)禁雖宣命未許然誓立功効冀為異日嘗典上嘉奬
焉冬十月庚午朔以趙徳明為定難節度使西平王
給俸如内地又録徳明誓表令渭州遣人賫至西凉府
曉論諸蕃轉告甘沙首領辛未以六宅使奬州刺史内侍
省右班都知張崇貴為皇城使誠州團練使内侍省左
押班都知賞其功也丁丑以内侍右班都知張崇貴為趙
徳明旌節官告使太常博士趙湘副之賜徳明襲金帶
金鞍勒馬銀萬兩絹萬疋錢二萬貫茶二萬斤大中祥
符元年正月戊辰趙徳明嘗以饑上表乞粮數百萬上
出其奏示輔臣衆皆怒曰徳明方納欵而敢渝誓約妄
有干請乞降詔責之王旦獨不言上曰卿意如何旦曰
臣欲降詔與徳明言爾土災饉朝廷撫御荒逺固當賑
救然極塞芻粟屯戍者多不可輟易已敕三司在京積
粟百萬令徳明自遣衆來取上喜從既而德明受詔望闕
再拜曰朝廷有人臣不合如此
　　　丁冦南遷之禍
天禧三年夏五月戊戍以山南東道節度使同平章事
冦凖為中書侍郎兼吏部尚書平章事保信軍節度使
丁謂為吏部侍郎參知政事故事節度使除拜當降麻
翰林學士盛度以為參政改屬外制遂命知制誥宋綬
草誥辭謂甚恨焉謂在中書事凖甚謹嘗㑹食羮汚凖
鬚謂起徐拂之凖笑曰參政國之大臣乃為官長拂鬚
耶謂甚媿之由是傾誣始萌矣四年六月丙申以僕射
兼中書侍郎平章事冦凖為太子太傅萊國公先是凖
為樞使(闕/)利用議事有不合者輒曰(闕/)即利用由是啣
恨丁謂遂合謀欲排凖翰林(闕/)講姻好而惟演女(闕/)豫
難於語言政事(闕/)固劉氏宗人(闕/)凖必請(闕/)曰皇太子
(闕/)固萬世基本丁(闕/)臣為翼上然之(闕/)且欲援億以代
謂(闕/)剪燭跋中外無知者(闕/)凖請罷政事上不許與凖
(闕/)知制誥晏殊入禁中示以(闕/)臣職也乃召錢惟演須
臾惟演(闕/)上曰當與何官惟演請用王欽若例授凖太
子太保(闕/)曰與太傅又曰更與加優禮惟演請封國公
出袖中具貟策以進上于小國中指萊字惟演曰如此
則中書但有李迪恐須别命相上曰姑徐之殊既誤召
因言恐泄機亊臣不敢復出遂宿於學士院及宣制則
非殊疇昔所見者不知殊所見除目又何等也殊不以
告人故亦莫得其詳云秋七月冦凖罷是日惟演又力
排冦凖於上前曰凖自罷政轉更交結中外求任用曉
天文卜筮者皆過召以至管軍臣僚陛丁親信内侍無
不着意恐小人朋儻誑惑聖聽不如早令出外上曰有
何名目惟演曰聞凖已具表乞河中府見中書未除宰
相兼亦聞有許以再用遂不進此表上曰與河中如何
惟演乞召李迪諭㫖上曰李迪何如惟演言迪才短不
能制凖惟演又言冦凖宜令早出外凖朋友盛王曙又
其婿作東宫賔客誰不畏懼今朝廷三分二分皆附凖
矣迪既除相凖為太子太傅萊國公如故七月庚午以
丁謂(闕/)馬制辭云(闕/)過零陵踰大披(闕/)長問而責之曰
奈何(闕/)其在道州晨具朝服如常時賔至笑語自若初
凖之絀皆非上本意嵗餘上忽思凖左右亦莫敢對
上崩九月丙辰以樞宻副使周起知青州簽署樞宻院
亊曹瑋環慶路都部署管勾秦州兵馬起素善凖而瑋
亦不附丁謂謂惡之并指為凖黨故俱罷自冦凖貶斥
丁謂侵權至除吏不以聞迪憤懣嘗慨然語同列曰迪
起布衣十餘年位宰相有以報國死且不恨安能附權
臣為自安計乎及議兼職上欲令太子以政令大臣各
兼東宫職時迪已帶少傅欲得中書侍郎謂執不可遂
草制加謂為門下侍郎兼少師迪加中書侍郎兼丞故
亊兩省侍郎無兼左右丞者迪舊人當廷中書謂専意
抑迪迪不堪變色而起丙寅晨朝迪以謂改遷林特因
詬謂引手版欲擊謂謂走得免同列極意和解不聽遂
入對於長春殿内臣自禁中奉書置榻前上曰此卿等
兼東宫官制書也迪進曰臣請不受此命因斥謂奸邪
弄權中外無不畏權臣願與謂同下憲司置對且言冦
凖無罪罷黜朱能事不當顯戮東宫官不當増置又錢
惟演亦謂之姻家臣願與謂惟演俱罷政柄望陛下别
擇賢才為輔弼又曰曹利用馮拯亦相朋黨上顧謂曰
中書有不當事耶謂曰願以詢臣同列乃問任中正王
曽皆曰中書供職外亦無曠闕事頃之謂迪等先退獨
樞宻副使議之上怒甚乃命學士劉筠草制各降秩一
級罷相謂知河南迪知鄆州制書猶未出丁夘迪請對
於承明殿又請見太子於内東門其所言不𫝊謂隂圖
後入惟演恐謂出則已失援白上欲留迪戊辰謂以戸
部尚書迪以户部侍郎歸事頗迫遽其制詞舍人院所
草也筠所草訖不行己巳謂入對於承明殿上詰所争
狀謂曰非臣敢争乃迪忿詈臣爾臣不當與之俱罷願
復留遂賜坐左右欲設墪謂顧曰有㫖復平章事乃更
以杌子進於是入内都知張景宗(闕/)知鄧守恩𫝊詔送
謂赴中書(闕/)鄆州放朝辭即時赴任時(闕/)相謂既復相
其制亦卒(闕/)制筠不奉詔乃更召(闕/)敢揖葢有所愧也
(闕/)臣曰昨夜皇后矣(闕/)敢應迪進曰迪不得(闕/)　　乾
興元年(闕/)初從易以送(闕/)吉州從易因對時貶道州謂
又(闕/)曰當以故事相之謂(闕/)州司馬冦凖為雷州司户
(闕/)使凖坐與懷政交通迪坐責太重丁謂熟視曽曰居
停主人勿復言曾踧然懼遂不復爭知制誥宋綬草制謂
嫌其不切顧曰舍人都不解作文字耶綬遜謝乞加筆
削謂即用己意改定詔所稱當醜徒干紀之際屬先皇
違豫之初罹此震驚遂至沉劇皆謂語也謂惡凖迪必
欲致之死地遣中使齎敇就賜二人中使承謂㫖以錦
囊貯劒揭於馬前示將有所誅戮狀至道州凖方與客
宴客多州吏也起迎中使使避不見問其所以來使故
不荅衆惶恐不知所為凖神色自若使人謂之曰朝廷
若賜凖死願見敕書使不得已乃授以敇書即就録事
參軍借緑衫着之短纔至膝拜敇於庭升堦復宴至暮
乃罷及赴貶所州縣以竹輿迎之道險不能進凖謝曰
吾罪人得乘馬幸矣冐炎瘴日行百里左右為之泣下
既至吏獻以圖經首戴州南門至海岸十里凖恍然曰
吾少時嘗為詩云去海只十里過山應萬重今日思之人
生得喪豈偶然哉中使至鄆州迪聞其異於他日即自
裁不死其子東之救之乃免人往見迪者中使輒藉其
名或饋之食留至臭腐棄捐不與迪客鄧餘怒曰竪子
欲殺我翁以媚丁謂耶余不畏死汝殺我翁我必殺汝
從迪至衡州不離左右迪由是得全或語謂曰迪若貶
死公如士論何謂曰異日好事書生弄墨筆記事為輕
重不過曰天下惜之而已始中使迫迪上道通判鄆州
范諷輒留數日為具装祖饑諷正辭子也初丁謂與雷允
恭叶比専恣内挾太后同列無如之何太后嘗以上卧
起俛令内侍𫝊㫖中書欲獨受羣臣朝謂適在告馮拯
等不敢決請謂出謀之及謂出同列陳其不可且詰拯
等不即言由是稍失太后意又嘗議月進錢充宫掖之
用太后滋不悦允恭既下獄王曽欲因山陵事并去謂
而未得間一日語同列曰曽無子將以弟之子為後明
日退朝當留白此謂不疑曽有異志也曽獨對且言謂
包藏禍心故令允恭擅移皇塋於絶地太后始大驚謂
徐聞之力自辨於簾前未退内侍捲簾曰相公誰與駕
起久矣謂皇恐不知所為以(闕/)出癸亥輔臣㑹食資善
堂(闕/)頗哀請錢惟演遽曰當致(闕/)惟演踧踖及對承明
殿(闕/)與允恭交通因出請(闕/)示之又出允恭嘗(闕/)因謂
曰前附允恭(闕/)奏進方其(闕/)遷易㡬(闕/)恭同議稱(闕/)此
宗社之(闕/)　帝新即位(闕/)　　失奏山陵事耳太(闕/)
　中正言謂被先帝(闕/)謂以不忠得罪宗廟尚何(闕/)司
西京故事宰相罷免皆降(闕/)草詞仍牓朝堂曉諭天下
謂恃權妄作未必真有禍心然天姿險狡多隂謀立意
要不可測雖曽以計傾之而公論不以為過也任中正
弟兄俱降黜坐營救丁謂故也秋辛夘再貶謂崖州司
户參軍諸子並勒停始謂命宋綬草冦凖責詞綬請其
故謂曰春秋無將漢法不道皆證事也綬雖從謂指然
卒改易謂本語不純用及謂貶綬猶當制即草詞曰無
將之戒舊典甚明不道之辜常刑㒺赦朝論快焉謂初
逐冦凖京師為之語曰欲得天下平當拔眼中釘欲得
天下好莫如召冦老不半嵗謂亦貶人皆謂報復之速
天道安可誣也謂竄崖州道出雷州凖遣人以一蒸羊
迎之境上謂欲見凖凖拒絶之聞家僮謀欲報仇乃杜
門使縱博毋得出伺謂行逺乃罷十一月錢惟演罷為
保大節度知河陽謂逐冦凖惟演有力焉序樞宻直
學士題名刋去凖名曰逆凖謂得罪惟演慮并得罪遂
擠謂以自解拯惡之因請出之
天聖元年九月癸夘始命凖為衡州司馬凖戊戍已卒
於雷州弗及知也其妻宋氏乞歸塟西京許之道出荆
南公安縣人皆設祭於路折竹植地掛紙錢焚之踰月
枯竹盡出笋衆因為立廟號竹林冦公祠五年冬南郊
肆赦中外以為丁謂將復還侍御史陳掞上疏曰亂常
肆逆雖小必誅左道懷姦有殺無赦丁謂因縁險佞竊
據公臺賄賂苞苴盈於私室威權請謁行彼公朝引巫
師夭術厭魅宫門易神寢龍崗冀消王氣今禋柴展禮
渙汗推恩必慮潜輸琛貨私結要權假息要衝冀移善
地李徳裕止因朋黨不獲生還盧多遜曲事王藩卒無
牽復請更不原赦上然之八年冬壬辰以丁謂為道州
司戸參軍始南郊肆赦中外謂必將内徙刑部員外郎
侍御史知雜劉隨言彼擅移于陵域將不利於君親只
合取彼頭顱薦之郊廟殿中侍御史張錫言謂姦邪弄
國罪當萬死實無可憐由是止徙道州
景祐四年庚辰光州言秘書監致仕丁謂卒王曽聞之
語人曰斯人智數不可測在海外猶得用詐還京數年
未必不復用天下(闕/)非(闕/)其死也天聖三年十二月(闕/)
家寓洛陽當為書名克(闕/)人致於西京留守付(闕/)　得
書不敢私即(闕/)
　
　
　
　
　
　
　
　
　　　真宗平王均
西川李順平後人心未寧益州鈐轄符昭夀彦卿之子
也驕恣不親戎務有所裁決但令僕使𫝊道多集錦工
織作纖毫所須輒配市人踰半年不給其直又縱部曲
掠取之廣糴稻麥敗即勒僧道偹償僕使乘勢凌忽軍
校其下皆怨知州右諫議大夫牛冕寛弛無政時神衞
軍戍成都者兩指揮都虞侯王均及董福分主之福御
衆整肅故所部優贍均好飲博軍装悉以給費
咸平二年十二月甲子冕與昭夀大閲於東郊蜀人喜
逰觀兩軍衣服鮮弊不等均所部皆慙憤出不遜言戊
寅晦冕具酒殽犒其牙隊而昭夀無所設軍士益忿故
趙延順等八人謀作亂三年正月己夘有中使自峩眉
山還京師昭夀戒馭吏具鞍馬將出送之延順等乃悉
解廐中馬韁使跳躍庭下陽逐而縶之呼喧之際延順
率其徒徑登聽事撃殺昭夀并其二僕據甲仗軍取兵
器冕聞變皆逃竄使張適同縋城出彭漢州惟都巡檢
劉紹榮冐刃格鬬或欲奉為主紹榮罵曰我燕人也北
棄狄歸朝肯與汝同逆耶亟殺我我寧死義也延順等
初未敢加害都監王澤聞變召王均謂曰汝所部兵亂
盍自往招安延順執昭夀首未知所適忽見均至即率
衆踴躍奉均為主指揮使孫進不從命殺之餘兵及驍
猛威武軍悉合而亂紹榮縊死均僣號大蜀改元化順
置官稱帝設乘輿以神衞小校張鍇為謀主陷漢州牛
冕等奔東川均攻綿州不能克直趨劒閣知劒州秘書
丞李士衡初聞冦作亂以州城難守焚倉庫運金帛東
保劒門均至士衡與劒門都監裴臻逆撃敗之斬首十
數級民之脅從者率多奔潰士衡揭榜召降得數千人
悉置麾下示以不疑均衆乏食瘦弊不敢由故道經隂
平還成都時上北伐聞均反即以雷有終知益州李恵
石普李守倫並為川陜招安使帥步騎八千討之初知
蜀州楊懷忠聞成都亂時調鄉丁㑹兵進攻成都戰不
數合懷忠兵勢不敵均致敗績王均復入成都二月懷
忠檄諸州調軍民再攻之賊稍却賊黨三道來攻出官
軍後懷忠分兵抗之斬首三百餘級雷有終等自漢川
與張思均帥大衆進討王均開城偽為遁狀有終等率
兵逕入賊閉門發伏李恵死之有終等縁堞而墜獲免
四月王均自昇仙橋來襲官軍有終大敗之殺千餘人
初張詠聞冕代己曰非撫衆材既而果然八月乙夘王
均自昇仙橋之敗徹橋塞門雷有終等以官軍至清逺
江浮梁而過渡直抵橋下於北門之西奪舊草場因築
壘焉依壕為土山分設鹿角造梯衝洞攻車攻具石普
専主之髙繼勲張照孫正辭攻城東上官正李繼昌王
伉攻城西楊懷忠與巡檢馬貴攻城南賊衆趙延順盡
驅兇黨以拒官軍既而延順中流矢死神衞軍使丁萬
重代延順據東城門接官軍又射殺之然毎攻城則雨
甚其城滑不能上官軍及丁夫為洞屋攻城者賊又鑿
地道出掩之多溺壕中死者千餘軍勢小衂賊大宴其
兇黨歌吹之聲逹於城外時方暑濕攻城之人多被疾
有終市藥他州自和合療之復遣洛苑使入内副都知
秦翰為兩路討賊招安使翰既至與有終計議於城北
魚橋别築土山是月克城北羊馬城遂設鴈翅敵棚復
洞車以進逼羅城賊亦設敵棚號喜相逢樓九月戊寅
官軍焚其敵樓賊氣始奪乃築月城自固均起農夫戅
懦無謀其偽宰相張鍇者性狡猾素習隂陽以營惑同
惡先是均毎日言大軍若至我當先路出迎自陳被脅
之狀鍇聞之即擇軍中子弟署寄班以防守均不令與
人接於是詔遣均子姪親族至城下招降官軍射箭開
諭鍇得箭即令焚之均皆不知也王均多為藥箭射官
軍中者必死雷有終募敢勇士穴城間道䝉氊舉燧而
入悉焚其守具于東西北寨鼓譟攻城有終與石普分
主二洞屋以進普已穴城暗開城門賊鑚㦸擁路衆未
敢進有二卒出請行許以厚賞乃麾戈直衝賊鋒稍靡
遂克其城有終登樓下瞰賊猶以餘衆寨于天長觀前
宻設樂於文翁坊髙繼勲曰轉運使馬亮願得稭秆油
籸乃合衆執長㦸巨斧乗炬以進悉焚之楊懷忠又焚
其天長觀前寨追至太安門復敗焉前後殺賊三千餘
人是夕二皷均領餘衆出萬里橋門突圍而遁有終尚
疑兇黨潜伏遣人於街郭縱火詰朝與翰登樓門牙吏
有受賊署為三司使者捕得立樓下乃積薪於傍厝火
其上盡索男子魁壯者令辨之曰某常受偽署某職不
復推䆒即命左右捽投火中自辰至酉焚數百人頗為
寃酷李繼昌嚴戒部下無擾民凡獲婦女㓜童置空寺
中分兵守衞事平遣還其家冬十月王均自成都突圍
走渡合水尾由廣都畧陵榮趣富順監所過脅軍民斷
橋塞路焚倉而去雷有終先命楊懷忠領虎翼追之後
二日石普繼往以全軍為援先是朝廷毎嵗孟冬朔詔
富順監具酒殽犒内屬蠻酋是日裁設具而均黨適至
皆就食焉結筏渡江趨戎瀘蠻境聞懷忠追騎至甚易
之均謂其黨曰速降懷忠之衆令負袒以行懷忠距富
順六七里地名楊家市少憇焉賊衆在後者邀戰市側
有髙原懐忠遣親信五騎登原覘賊懷忠語左右曰縱賊
渡江後悔無及石侯將至當以竒兵取之乃臨江列陣
撃賊賊衆散走有撃舟將渡江而遁懷忠令彊弩射之
溺者數艘懷忠張旌鳴皷入城均方在監署其黨多醉
均窮蹵縊死虎翼軍校魯斌斬首以詣懷忠又獲僣偽
法物旌旗甲馬甚衆擒其黨六千餘人逆徒殲焉懷忠
旋軍出北門石普始至奪均首馳歸成都梟於北市辛
亥雷有終遣寄班供奉官楊崇勲馳奏益州平賜以錦
袍銀帶器帛崇勲薊人也乙丑雷有終言王均伏誅徳
音赦川峽路死罪囚以有終為保留後秦翰等九人並
遷秩上官正與石普不叶翰恐生變為曉譬和解之正
尋移疾歸東川故賞弗及是役也楊懷忠之功居最為
普所掩上微聞之遣使按視戰所盡得其狀既而懷忠
秩滿受代歸闕復自供備庫副使擢崇儀使領恩州刺
史
　
　
　
　
　
　
　
　
　太平治迹統𩔖卷五
欽定四庫全書
　太平治迹統𩔖卷六
　　　　　　　　　　　　　宋　彭百川　撰
　　　莊獻
大中祥符三年夏(闕/)上謂起曰知朕有(闕/)即入禁中懷
金錢出(闕/)劉脩儀莊重寡言(闕/)　　　　玉釵墜心惡之
上私卜釵(闕/)進殊不毁上喜甚已而果生子焉(李氏所/生子後)
(為仁/宗)七年三月丁未以皇子受益為(闕/)將軍封慶國公
初宰相屢言皇子未議封建中外係望今朝脩禮成願
特降制命上雖從之而謙讓未加王爵舊國公食邑三千
户令止千户有司之誤也皇子即後宫李氏所生於是
五年劉皇后以為己子使楊婉儀保視之故仁宗常呼
后為大孃婉儀為小孃孃
天禧二年二月丁夘命壽春郡王為節度使加太保封
昇王先是宰臣因對屢言王性聰悟好學樂善孝謹敦
篤逈然老成而未正封爵人情中外咸所属望願早議
崇建上謙讓久之許焉丁酉羣臣上表請立皇太子表
三上許之先是寺丞陳執中上復古要道三篇上召之
上時已属疾春秋髙大臣莫敢言建儲者至執中進演
要三篇以蚤定天下根本為説召對便殿勞問久之尋
擢為右正言執中恕之子也甲辰立昇王受益為皇太
子改名􁧣大赦天下以參知政事李迪兼太子賔客詔
皇太子禮之如師傅癸丑上作元良箴賜皇太子又作
詩分賜賔客而下九月辛巳太子賔客李廸言昨日東
宫賜宴臣獲陪侍皇太子舉動由禮不輕放伶官雜劇
未嘗接目瞻仰無不恭肅上曰嘗居内庭(闕/)　太子天
賦仁德嚴重温裕宗廟社稷之慶也(闕/)四年以宰相(闕/)
凖素輕曹利用丁謂見上不豫難於語言政(闕/)謂等媒
蘖之凖(闕/)思宗廟之重(闕/)可以輔之(闕/)林揚億(闕/)所謀
謂(闕/)惧(闕/)諾其請七月(闕/)利用加平章事然(闕/)等遂告
變用懷政矣(闕/)凖乃貶懷政誅且欲并責及太子李迪
從容奏曰陛下有幾子乃為此論太子之不動搖迪之
力居多十一月乙丑上諭朕邇來寢膳頗康復然軍國之
事未免勞心儲德漸成皇后素賢明臨事平允深可付
託欲令太子蒞政於外皇后居中詳據卿可議之閏十
二月乙亥上力疾御承明殿召輔臣語其狀因諭以盡
心輔導儲貳之意出手書一幅付之時太子雖聽事資
善堂然事皆决於后中外以為憂王曽説惟演曰太子
幼非中宫不能立中宫非倚皇儲之重則人心不附后
厚於太子則太子安太子安乃所以安劉氏惟演以為
然因白后兩宫由是益親人遂無間
乾興元年二月上不豫浸劇自上不豫以來太子出則
監蒞軍國入則省視醫藥皇后悉傾宫中財用遣使詣
天下寺觀為上祈福不可勝紀上毎言皇后造次不違
規矩朕無憂也太子動息后必躬親調䕶至於乳保小
臣皆擇勤愿嵗久者旦夕教其恭恪而太子純孝之德
亦由天賦非常情所及焉戊午上崩於延慶殿仁宗皇
帝即位軍國事權同太后處分丁謂欲去權字王曽不
可乃止時中外洶洶曽正色獨立朝廷賴以為重秋王
曽加中書侍郎平章事吕夷簡為給事中魯宗道為右
諫議並叅知政事八月乙巳上與皇太后御承眀殿垂
簾決事始用王曽議也(王曽建此議闕/請五日一御)　　　　宰相
率百官表賀太后哀慟令内侍宣諭曰候上春秋長即
當還政十月己未附真宗神主於太廟初太后欲具平
生服玩如宫中以銀罩覆神主参知政事吕夷簡言此
未足以報先帝今天下之政在兩宫惟太后逺姦邪奬
忠直輔導皇帝成就聖德所以報先帝者宜莫若此辛
巳始御崇政殿西閣召侍講孫奭學士兼侍講馮元講
論語李維晏殊與焉初詔雙日自是隻日亦召焉王曽
以上新即位宜近師儒故令奭等入侍上在經筵或左
右瞻矚或足􁨠踏床奭拱立不講毎講禮貌必莊上亦
為竦然改聽十二月京師榖價翔貴戊申出常平倉米
分十四塲賤糴以濟貧民
天聖元年癸未命御史劉筠議裁減冗費從(闕/)裕之言
也夏四月辛丑中書(闕/)河東陜西部署并奉使契丹(闕/)
從之判吏部南曹丁度(闕/)事一増勸講官二増(闕/)河東
河北役兵補(闕/)坐私罪杖者聽(闕/)戒外戚云(闕/)上封者
(闕/)而御史(闕/)御史以下各(闕/)缺不補故言及(闕/)日行法
令審故事
丙午命御史姜同放天下(闕/)安殿乙夘詔詳臣就觀御
史鞠詠言陛下(闕/)决屯塞霖雨害稼宜思所以應災(闕/)
臣願陛下援進忠良退斥邪佞為國寳以訓勸農兵豐
積倉廪為天瑞草水之恠何足尚哉天聖二年春癸未
皇太后手書賜輔臣諭以臨朝願治之意三月皇太后
諭宰相曰比擇儒臣侍上講讀深有開益秋七月以權
知開封薛奎為諫議大夫權御史中丞上疏論擇人才崇
節儉屛聲色凡十數事賜玉泉山景徳院白金三千兩
皇太后㣲時常過玉泉有老僧言後當極貴既如其言
遣使召之不至就問所須曰道人無所須也玉泉寺無
僧堂長蘆無三門后念之故有是賜寺門起承中成輒
為蛟所壞后必欲成用生鐡數萬疊成小門乃成言蛟畏
鐵也天聖三年春江東主簿王堪上疏陳十事復制科
置營田立義倉復閲武之法興郡學減度僧等事上以
堪學通世務命試學士院甲子皇太后命擇前代文字可
資孝養補政治者以備帝覽七月辛未詔西川所造綾令
改織絹以供邊費先是上封事者以為言上謂輔臣曰
朕政欲如此宜亟行之王曽等曰臣約一錦之費可為
絹數疋陛下崇節儉以惠逺人臣等敢不奉詔十二月
詔京城物價翔貴其令三司出廪米之下者貸畿内民
期以三年償鹿巴之半又散置糶場數十第取半價民
爭赴之訖春無飢者先是太倉粟有陳腐不可充軍食者
程林權三司事建此議從之凡出米六十萬斛天聖六
年夏四月癸未命燕肅等議蠲減三司嵗所科上供物
五月詔罷温鼎廣等州貢柑罷咸陽民元守毫貢梨七
月壬戌知制誥徐奭等言詳定三司欠負凡放天下二
百三十六萬十二月以范仲淹為按閣校理初仲淹遭
母喪上書執政請擇郡守縣令斥游惰去冗僭令選學
敦教育養將才實邊備保直臣斥佞人朝廷無過生靈
無怨以杜奸雄凡萬餘言王曽見而偉之亦知仲淹晏
殊客也殊薦人充館職曽謂殊曰捨仲淹而薦此人乎
已為公置不行宜更仲淹殊從之辛巳上封者積税(闕/)之
利欲流天下通何無何(闕/)月参政魯宗道卒太后(闕/)石
何如主對曰唐之(闕/)参知政事吕夷簡(闕/)久不用士遜
授(闕/)張耆上爾(闕/)行用
明道元年仁宗皇帝即位妃黙處先朝妃(闕/)后帝不自
知疾革(闕/)苑中攅塗於嘉慶院(闕/)宰相吕夷簡奏事因
曰(闕/)相以預宫中事耶引帝偕(闕/)子也夷簡曰太后他
日不欲(闕/)簡請發哀成服備宫伏葬之時有詔欲鑿宫
(闕/)喪夷簡遽求對曰鑿垣非喪禮臣備位宰相朝廷大
事理當廷爭太后不許臣終不退崇勲三反夷簡正色
謂崇勲曰宸妃誕育聖躬而喪不成禮異日必有受其
罪者莫謂夷簡今日不言也崇勲懼馳吿太后乃許之
初宸妃入宫其弟用和才七嵗妃既生子太后使劉美
等訪妃親属得用和於民間補三班奉職癸巳遷用和
禮賔副使八月壬戌太内火延及八殿百官晨朝宫門
不開輔臣請對帝御拱宸門百官拜樓下夷簡獨不拜帝使
問其故曰宫廷有變臣願一望清光帝舉簾見之夷簡
乃拜丁夘大赦時宦者置獄治火事得縫人火斗已誣
伏下開封獄知府程琳以為不然御史蔣堂亦言火起
無迹安知非天意陛下宜脩德應變今乃歸咎宫人宫
人付獄何求不可而賜之死是重天譴也帝寛其獄竟
無坐死者殿中丞滕祖諒奉詔對事言國家以火德王
天下火失其性由政失其本因請太后還政秘書丞劉
鉞請太后還政言尤鯁切皆不報
明道二年三月庚寅以皇太后不豫大赦甲午皇太后
崩四月丙申朔下詔求助刪去遣誥皇帝與太后裁處
軍國大事之語皇太后既崩左右始有以宸妃事聞者
上號慟累日不絶壬寅進尊為皇太后甲辰改葬永定
陵或言太后死非正命喪不成禮上亦疑焉因易梓宫上
遣李用和視之則容貌如生服餙嚴具用和入吿上歎
曰人言可信哉乃於大行神御前焚香泣曰自今大娘
娘平生分明矣
　　　仁宗聖政
明道二年三月皇太后崩夏四月庚戌以流人林獻可
為三班奉職初獻可抗言太后還政太后怒竄於嶺南至
是錄之壬子詔内外毋得進獻以祈恩澤及因緣親戚
通表章若傳宣有司實封覆奏内降除官輔臣審處分
罷創脩寺觀毋獻乾元節香及山儀帝始親覽庶政裁
抑僥倖中外大悦召知應天府宋綬(闕/)范仲淹赴闕丙
辰黜江德(闕/)輔臣而德明等交通請謁斥遂恐偕以為
亂上不(闕/)親政夷簡首疏陳八(闕/)絶女謁踈近習罷(闕/)
耆夏竦等皆大(闕/)獨不附太后蕳方押(闕/)后臨朝(闕/)此
以干軍政(闕/)閣中得德用前(闕/)密李迪王隨李諮(闕/)蔡
齊權三司使范諷(闕/)右司諫戊午減天下(闕/)餘餉遺近
臣侍史知雜事(闕/)陳范仲淹以江淮京東灾傷請間曰
宫掖中半月不食當如何今數路艱食而上不恤甲申命
仲淹安撫江淮所至開倉廪賑乏絶禁淫祀奏蠲廬舒
折役茶江東丁口鹽錢飢民有食烏昧草者擷草進御
請示六宫貴戚以戒侈心又陳八事上嘉納之七月戊
子詔以旱蝗去尊號令中外直言得失八月丙申贈修
古為右諫議大夫修古鯁直有風節當莊獻時權倖用
事人人顧望畏忌修古遇事輒言無所間撓初貶通判
杭州未行改知興化卒於官貧不能歸賔佐賻錢五十
萬季女泣白其母曰奈何以是累吾先人也卒拒不内
帝思修古故優贈之癸夘詔凡除轉運使及藩鎮邊郡
守臣自今並許上殿奏事甲辰詔以兩川綾錦易為細
絹供軍須時上富於春秋後苑珠玉之工頗盛於前時
御史龎籍言今冬螟為灾民憂轉死北有耶律西有柘
拔陛下安得不以儉約為師奢靡為戒重惜國費以先
民之急上深納之十一月召孔道輔為右諫議大夫戊
寅大理評事川渙為右也一塔不能自衞為火所毁又
何福可庇於民時盛暑靖對上極言靖修餙上入内云
被一汗臭漢薰殺噴唾在吾面上上優容臺諫如此此
中有云陛下若恤民之病取後宫無用之物内帑有餘
之幣出助邊費勿収中民一年田租明降詔書布吿中
外此則陛下結天下之民感召和氣雖造百塔無以及
之若從無用浮費民益怨矣甲寅上謂輔臣曰嵗旱而
飛蝗滋甚百姓何罪而罹此黙禱上帝願歸咎於𦕈躬
章得象對曰臣等不能輔理宣化致灾斯民且貽陛下憂
今聖言及此必有以黙感天心矣富弼主北事條上河
北守禦十二䇿(見廟/筭門)是日諫官余靖等言灾異屢見飛
蝗為孽陛下責躬引過祈於天地宗廟社稷不令殃及
萬民於是厯言朝廷君臣上下有如是之失大臣有如
是之過臣等負罪至深伏乞逺加竄逐又言天下之勢
日可憂懼天人灾異相仍而至豈非臣等不能輔助之
至或朝廷尚(闕/)庶朝廷(闕/)七月(闕/)平從富(闕/)使副提(闕/)
擢之或不(闕/)從仲淹之(闕/)按察使(闕/)諫官(闕/)聞不(闕/)謂
輔(闕/)過務為(闕/)史劉湜(闕/)言歐(闕/)之人(闕/)只賴(闕/)言便
(闕/)可以利民委任之(闕/)按察使未有大郊而老病昏昧
之人望風而懽近日(闕/)任者漸多州縣方欲澄清而朝
廷自沮其事其近降劄子乞抽還不使自沮按察之權
為貪贓老繆之吏所快九月甲申杜衍依前官平章事
兼樞密使衍裁抑僥倖毎内降恩率寢格不行積詔㫖
至數十張輒内帝前諫官歐陽脩對見上曰外人知杜
衍封還内降耶凡有求於朕每以衍不可吿之而止者
多於所封還也参政賈昌朝為樞密使青州陳執中為
参知政事諫官蔡襄孫甫等言執中不學剛愎若任以
政天下不幸上不聽諫官爭不已乃命中使賫勅告即青
州賜之且諭意曰朕用卿舉朝皆以為不可朕不惑人言力
用卿爾明日諫官上殿上作色迎謂之曰豈非言陳執
中耶朕已召之諫官乃不敢言冬己酉知諫院蔡襄知
(闕/)州以老乞鄉郡與孫甫俱論執中不從於是兩人俱
求出襄先得請甫使契丹未囘蘇舜欽等坐事擯斥王
拱辰自喜曰吾一舉網盡矣(事見朋/黨門)知潞州尹洙上疏
畧云臣聞知賢而不能任任之而不能終於治國之道其
失一也去年朝擢歐陽修余靖蔡襄孫甫等相次為諫
官臣知數子之賢且久一旦樂其見用又慶陛下得賢
而任之所慮者任之而不能終爾以陛下知臣之明修
等被遇之深豈有任之不能終者哉唐魏元成既薨文
皇親撰碑文以賜之後有言其阿黨遂覆其碑近世君
臣相得未有如文皇元成而間言隨之則存沒之恩不終
臣未嘗不感憤歎息而不能已也以是而論則知之為
易終之實難又云公論之與朋黨嘗係於上意不係於
忠邪君臣大義也臣既為陛下建忠謀豈復顧朋黨之
責但懼名以朋黨則所陳之言不䝉見采此臣之深慮
也詔如天禧政事置諫官六員(見聖/政門)慶厯五年春乙酉
参知政事范仲淹知邠州樞密副使富弼知鄆州二人
既出使讒者益甚凡在朝(闕/)為亦稍沮止獨杜衍(闕/)奏
疏(闕/)一請(闕/)若即有(闕/)表謝上(闕/)明逸表得挾朋黨(闕/)
詔罷仲(闕/)執中(闕/)百二十(闕/)膽頗彰(闕/)勞之敢私(闕/)直
學士知(闕/)上言畧(闕/)可未(闕/)申餘(闕/)萌也(闕/)而仲淹安
撫河東秦(闕/)固執行之田況奏欲汰冗兵(見逺/畧門)歐陽修
言朝廷施行變更富范舉官之議又言富弼盡忠被黜
不報韓琦論富弼責補閒郡何負朝廷疏入不報韓琦
不自安求補外邇英閣讀漢書高祖封信齊王事上曰
高祖之從諫善用人不疑如此丁度對曰高祖聰明大
度故臣下盡其忠不然何以基帝業也章得象罷政陳
州御史裏行孫沆數以為言(見遺/拾門)知制誥余靖知言州
御史劉元瑜等劾靖失使者禮對契丹為畨語也冬十
月詔罷按察使之名時執政沮改范仲淹富弼所行事
因肆赦遂有是命初議覃恩百官優賜軍士參知政事
吳育曰無事而事僥倖誰為陛下建此者請治之已而
帝語輔臣曰外人恐執政宜防諠譁育曰此必建議者
欲以動摇上聽願毋慮臣既以身許國何憚此耶乙未
邇英閣讀經武聖畧至真宗朝李繼和上言國初李漢
超在闗南私錢貿易佐公用人或繩奏之太祖反令盡
除所逋税上曰任人如此孰不盡力哉慶厯六年春二
月癸丑司天監言日當食三月朔上謂輔臣曰日食之
咎葢天所以譴吿人君願歸罪朕躬而無及臣庶也凡
民之疾苦益思詢究而安利之壬寅上謂臣曰前日除
用和子璋為閣門副使今次子珣為通事舍人朕已諭
之曰朝廷爵賞所與天下共也儻戚里之家兄弟遷補
如此朕何以待舊勲乎昌朝對曰母后之家自昔固多
䝉恩澤今陛下能重惜爵賞不肯輕授非為示天下以
至公抑亦得全外戚之福也王拱辰為三司使建議復
𣙜河北鹽漕臣魚周詢别議増筭云嵗可得緡錢七十
餘萬三司奏用其策上曰使人頓食貴鹽豈朕意哉於
是三司更立㩁法而未下也張方平見上謂曰河北再
㩁鹽何也上曰始議立法非再也方平曰周世宗㩁河
北鹽犯輒處死世宗北伐父老遮道泣訴願以鹽課均
之兩税(闕/)某禁世宗許之今陃(闕/)卿語(闕/)以手詔(闕/)
詔下之(闕/)報上恩且(闕/)涕(餘見/財)畜狐兎鳬(闕/)事非專故
事乞(闕/)之陰陽(闕/)之議再畋(闕/)言編修唐(闕/)夘上封(闕/)
已是(闕/)一石(闕/)十萬米此但引一路之弊(闕/)古稱聚斂
之臣過於盜賊今如此掊斂與朕結怨於民亟下詔止
絶之(張唐英/政要)八年宫中衞士之變勾當皇城司王從善
等五人皆外遷楊懷敏夏竦庇之領職如故御史何郯
等數上疏言上諭郯曰古之諫臣嘗有碎首者卿能行
此否郯對曰古者君不從諫故臣有碎首今陛下無諫
不從何用如此若必碎首則美歸臣下過在君上上欣
納之甲寅幸龍圖天章閣召近臣宗室觀太宗游藝集
真宗幸澶淵詩又出手詔賜輔臣又詔翰林學士三司
使知開封府御史中丞曰朕欲聞闕失左右朋邪中外
陰詐州縣暴虐法令非便民者及朝廷幾事其悉以陳
皆給筆札令即坐上對宰相執中固辭上諭至三四乃
聽西府歸而上之時夏竦知執中不學實為帝謀欲困
執中也執中方辭未許参政宋庠曰兩漢對䇿本延草
萊之士今備位政府自比諸生非所以尊朝廷請至中
書合議上許之論者以為知體(方平魚周詢所對見逺/畧門葉清臣永興亦條)
(對/)夏四月御史何郯言臣聞治天下者欲保邦於常安
無他道焉其要在核名實别邪正而任之爾極論夏竦
奸邪㑹京師無雲而雹者五上方坐便坐趣召翰林學士
俄頃張方平至上謂曰夏竦奸邪以致天變如此亟草
制出之辛酉竦罷樞密使知河陽壬辰帝語輔臣曰春
夏久雨朕日疏食夙夜禱於上帝儻霖淫未止當去食啜
水兾移灾朕躬然不欲使外聞之嫌其近名爾宰臣文
彦博荅曰今景氣澄晏實聖德感通也
皇祐元年春三月丙午幸後苑寶岐殿觀刈麥顧謂輔
臣曰朕新作此殿不欲植花卉而嵗以種麥庶知穡事之
不易也秋翰林侍讀學士張錫講書禁中上歎其博學
飛白書博學二字賜之因問治道錫對曰節嗜慾者治
身之本審刑罰者治國之本時貴妃方寵幸錫故以此
諷上改容曰卿言甚嘉朕恨用卿晩也皇祐二年六月
講書邇英(闕/)　　但有(闕/)大宗徒(闕/)儉今人(闕/)重遷若
(闕/)下户田三(闕/)溝壑誠(闕/)如律曉吿(闕/)揮百司(闕/)肆赦
帝謂(闕/)寛大以(闕/)託以圖(闕/)嚴切(闕/)祀以(闕/)　　四月
庚子邇英講(闕/)如楊安國曰鼎為烹飪成器之象其猶
任得其人雖重而可勝非其人則必有顛之患上曰任
人不可不謹重也丁未御邇英閣謂講讀官曰易㫖精
㣲朕毎以疑難問卿得無煩乎曽公亮對曰臣等幸承
聖問懼不能對豈敢言煩上曰卿等宿儒博學多所發
明朕雖盛暑亦未嘗倦但恐卿等勞爾丁度復進曰自
古帝王臨御日久非内惑聲色則外窮兵黷武陛下即
位三十年孜孜聖學雖堯舜之聰明不過因頓首謝五
月眉州彭山縣上瑞麥圖一莖五穗者數本上曰朕嘗
禁四方獻瑞今麥秀如此可謂真瑞矣其賜田夫束帛
勸之六月無為軍獻芝三百五十本上曰朕以豐年為
瑞賢臣為寳草木昆蟲之異烏足尚哉知軍茹孝標免
罪仍戒天下自今毋得以聞戊子汝州都部署楊景宗求
為郡上謂輔臣曰景宗章惠太后之弟朕豈不念之然
性貪暴老而益甚今與郡則一方之民受禍矣不許乙
丑上諭輔臣曰近日職司以長吏不理聞者甚多中書
未嘗施行且長吏者民之性命可不重乎宜擇甚者罷
之小者易之彦博等慙謝而退於是自鄂州王開台州
吕士宗等或以衰老或以弛慢而罷斥對移者凡十六
人甲子信州民有刼米而傷主者法當死上謂輔臣曰
飢而刼米則可哀恣而傷主則難恕小民無知終緣
飢爾又曰刑不可太寛太猛為政者嘗得寛猛之中使上
下無怨則水旱不能災卿等宜戒之十月上謂龎籍曰
諫官御史必用忠厚淳直通世務明治體者以革浮薄
之弊籍既承聖諭自是中書奉詔舉臺官必以上語載
勅中乙亥上謂輔臣曰江淮連年荒歉頃聞發運轉司
惟務誅剝以敷額為能雖名和糴實抑配爾其減今年
上供米百萬石皇祐四年二月戊寅上謂輔臣曰東南
比嵗不登民力匱乏常詔捐嵗百萬石今發運使施昌
言許元乃欲分往兩江南調發軍儲是(闕/)束(闕/)一欹(闕/)
之法試(闕/)則覆虛(闕/)列侍觀(闕/)下當與(闕/)陛下(闕/)臺上
(闕/)五年夏四月丁酉邇英閣講書冏命侍御僕從罔匪
正人帝曰君臣之際必誠意相通而後治道成楊安國
對曰陛下聰明文思從諫弗咈如流水之趍下視羣臣若
僚友自古盛王未之有也帝曰臣下能進忠言朕何惜
夏禹之拜學士孫抃為諫議權御史中丞抃性篤厚寡
言質畧無威儀久處顯要罕所建明及制下諫官韓綘
論奏抃非糾繩才不可任風憲抃即手疏曰臣觀方今
士人趍進者多㢘退者少以善求事為精神以能訐人
為風采捷給若嗇夫者謂之有議論刻深若酷吏者謂
之有政事諫官所謂才者無乃謂是乎若然臣誠不能
也上察其言輒令視事秋庚戌上謂輔臣曰如聞諸州
軍常於夏秋之際先奏時雨霑足田稼登茂後或灾傷
遂不能奏致使民税不得蠲除甚非官吏愛民之意宜
申飭之
至和元年春正月京師太醫進方内犀牛角(闕/)其一通
天犀也内侍(闕/)物(闕/)午殿(闕/)事者多(闕/)久矣朕以(闕/)癸
丑御(闕/)日馬遵(闕/)也中復(闕/)及李林(闕/)人主然(闕/)天下
公議(闕/)少卿周湛(闕/)辭上諭曰(闕/)恐封曰臣(闕/)月乙丑
(闕/)之興(闕/)知審(闕/)不實之罪上曰州郡(闕/)聞今守臣自
陳墊壞官私廬舍意亦在民當恕罪也五月先是少不
雨帝問翰林吕公綽何以致雨公綽曰獄久繫則旱帝
親攄獄已而大雨時公綽受命知河陽數月乙丑詔留
侍經筵六月戊戌知永興軍文彦博為吏部尚書平章
事判并州富弼為户部侍郎同平章事劉沆加兵部郎監
修國史彦博與弼並命是日宣制帝遣小黄門數莗覘
於庭士大夫相慶得人後數日翰林學士歐陽修奏事殿
上帝具以語修且曰古之求相者或得於夢卜今朕用
二相人情如此豈不賢於夢卜哉修頓首稱賀癸夘學
士張昇為右諫議權御史中丞上嘗語執政昇情直可
任風憲使代孫抃富弼初入相歐陽修為翰林咸謂三
得人也甲辰知鄆州龎籍知并州(知永興/後改并)籍過京師入
對上新相文彦博富弼意甚自得謂籍曰二相何如籍
曰二臣皆朝廷高選陛下拔之甚副天下望上曰誠如
卿言彦博猶多私至於富弼萬口一辭皆曰賢相也籍
曰陛下既知二臣之賢用之則當信之堅任之久然後
可以責成功若以一人言用之未幾又以一言毁之臣
恐太平之功未易卒致也上曰卿言是也秋戊辰資政
殿大學士吳育為宣徽南院使判延州育侍讀禁中帝
因語及臣下毁譽多出愛憎育曰聖言簡要切實四海之
幸知而形之於言不若察而行之事自古人君因信讒
邪而致亂照姦險而致治安危萬端不出愛憎二字達
之則羣書可不觀不達則博覽無益也帝益重之數欲大
用諫官誣奏育河南貸民錢事遂命出帥十月丁夘邇
英閣讀史記龜策傳上問古人動作必由此乎孫抃對
曰古有大疑既决於已又詢乎衆猶謂不有天命乎於
是命龜以斷吉凶所謂謀及乃心謀及卿士謀及庶人
謀及卜筮葢聖人貴誠黙與神契然後為得也上善其
對壬子邇英閣讀左鄭人鑄刑書王沬曰子産以鄭國
之法鑄之于鼎(闕/)民(闕/)太史(闕/)免于(闕/)矣(闕/)　嘉祐(闕/)
雪壓(闕/)二月壬(闕/)今日(闕/)書四(闕/)三嵗大(闕/)執政請(闕/)
戒知制(闕/)加大(闕/)可謂(闕/)名而(闕/)六(闕/)三等翰林學士
范鎮(闕/)司㑹之言吾媿之而不敢怨惟胡宿以為䇿不
對所(闕/)引唐穆宗恭宗以死盛世非所宜言力請黜之
先是於三人中獨有愛君憂國之心不可不收執政亦
以為當黜上不許曰求直言而以直棄之天下其謂我
何乃收入第四等及除官知制誥王安石疑其右宰相
而攻人主比之谷永不肯為詞韓琦笑曰彼䇿謂宰相
不足用欲得婁師德郝處俊而用之尚以谷永疑之乎
改命沈遘考官也乃為之詞已而諫官楊政見上曰蘇轍
臣所薦也陛下赦其狂直而收之此盛德事乞先付史
館上悦從之七年冬丙申幸龍圗天章閣召輔臣近侍
三司副使臺諫官皇子宗室駙馬都尉主兵官觀祖宗
御書又幸寳文閣為飛白分賜從臣下逮館閣作觀書
詩韓琦等属和遂宴羣玉殿傳詔學士王珪撰詩序刋
石于閣庚子再㑹於天章閣觀瑞物復宴羣玊殿帝曰
天下久無事今日之樂與卿等共之宜盡醉勿辭賜禁
中花金盤香藥又召韓琦至御榻前賜酒一巵從臣俱
至暮而罷八年春二月癸未上不豫甲申德音降天下
囚罪一等徒以下釋之丙戌中書樞密院奏事于景福
殿之西閣見上所御幄幕裀褥皆質素暗弊久而不易
上顧韓𤦺等曰朕居宫中自奉常如此此亦生民之膏
血也可輕費之哉
　　　景祐君臣議樂
景祐元年十月壬午龍圖閣待制燕肅集賢校理李照
直史館宋祁同按試王朴律肅時判太常寺建言舊太
常鐘磬皆設色毎三嵗親祠則重飾之嵗既久所塗積
厚聲益不叶故有是命帝親閲視律題其背以属太常
肅等即取鍾磬剗除考擊用律凖按試其聲皆合二年
二月燕肅等上考成樂器并見工人戊午御延福宫臨
閲奏郊廟五十一曲因問李照樂何如照對樂音高命
詳陳之照乃建言王朴律凖視古樂高五律視禁坊樂
高二律擊黄鍾則為大吕擊夾鍾則為夷則是冬興夏
令春召秋氣葢五代之亂雅樂廢壞朴創意造律凖不
合古法用之本朝卒無福應又編鐘鎛磬無大小輕重厚
薄長短之差銅錫不精聲韻失美大者凌小者抑非中度之
器相傳以為唐舊鍾亦有朴所製者軒轅氏命伶倫截
竹為律復令神瞽叶其中聲然後聲應鳯鳴而管之參
差亦如鳯翅其樂傳之夐古不刋之典也願聽臣依神
瞽律法試鑄編鍾一虡可使度量權衡叶和詔許之仍就
錫慶院鑄庚申太常博士宋祁上文樂圖義二卷夏丁
巳李照言奉詔製玉律以候和氣請於潞州求上黨縣
羊頭山秬黍及下懷州河内縣取葭莩從之戊辰命宰
相吕夷簡王曽都太管勾鑄造大樂編鍾參政宋綬蔡
齊盛度同都大管勾集賢校理李照勾當御樂院鄧保
信專監鑄造仍以内入都知閻文應提舉始照既鑄編鍾
一􁎛以奏御遂建請改制大樂取京縣秬黍累尺成律
鑄鍾審之其聲猶高更用太府布帛尺為法乃下太常
制律照因為律管之法以九十黍之量為四百二十星
率一星占九抄一黍之量得四星六抄九十黍得四百
二十星以為十二管定法庚午詔中外臣僚洎草澤之
士知雅樂音律者許所在薦聞或自言侍御史劉繫言
樂之大本與政化通不當輕易其器願擇博學之士以
補卿丞帝善其言不能從也五月李照上九乳編鐘圖
鐘舊飾以旋蟲改為龍并自創八音新器又請别纔不
為編鐘辛夘命工往淮陽軍治磬石照又言既改制金
石則絲竹匏土革木亦當更制以備獻享六月左司諫
姚仲孫言伏聞改制雅樂俾叶絶音謂舊律太高裁之
就下以高形下人固知之然制之或未甚精損之必差
其度臣葢不知其得於何道而輒敢變更聞其所為率
多詭異至如煉白石以為磬範中金以作鐘又欲以三
辰五靈二十四孝為樂器之飾臣雖愚昧竊有所疑自
祖宗以來考正大樂薦之郊廟垂八十年洪惟先朝備
行盛禮燔柴岱岳瘞玉汾睢振前王久墜之風舉厯代
難行之典嵗事之際雅樂具陳用以格神明服景貺先
儒審議曽靡間言若一旦輕用新規全出舊制臣切以為
不可望特詔罷之止用舊樂時帝既許照製器業已為
之且欲究其術之是非故仲孫之章卒不下有司先是
太常鐘磬毎十六枚為一虡而四清聲相承不擊乙丑
照言十二律聲已備餘四清聲乃鄭衞之樂請於編縣
止留十二中聲去四清鐘則哀思邪僻之聲無由而起
也馮元等駁之云鐘磬二器非可輕改今照欲損為十
二不得其法等以為不可其鐘磬十六本周漢諸儒之
説及唐家典法所載欲損為十二惟照獨見臣以為如
舊制便帝令權用十二枚為一格且詔曰俟有知音者
能考四鐘叫調清濁有司别議以聞辛未御崇政殿召
輔臣觀新樂景祐二年秋庚子侍御史曹脩睦言李照
所改厯代樂頗為迂誕而其費甚廣請付司按劾之帝
以照所作鐘磬頗與衆音相諧但罷其増造仍詔諭脩
睦和知杭州鄭向言推官阮逸曉知音律正其所撰樂
論十二篇并律管十二詔令逸赴闕先是所撰樂書所
上言縣設建鼓初不考擊又無三鼗且舊用諸鼓率多
陋敝於是敕馮元等詳典故甲辰元等言建鼓四今皆
具而不擊别設四散鼓於縣間擊之以代建鼓乾德四
年祕書監尹拙上言㪚鼓不詳所置之由且於古無文
去之便時雖奏可而㪚鼔於今仍在又雷鼓靈鼓路鼓
雖擊之皆不成聲故常賴㪚鼔以為樂節而雷鼗靈鼗
闕而未制今既脩正雅樂宜申敕大匠改作諸鼓使考
擊有聲及創為三鼗如古之制使先播之以通三鼓罷
四散鼓如乾德詔書奏可康成當八面靈鼔六面路鼓
四鼓之數不具於經然神有尊卑其數有多寡隆殺理
或然也後元等復奏以殿庭備奏四隅建鼔既隨月叶
均顧無以節樂而周官鼓人以晉鼓鼓金奏應以施用
詔依周官舊法制焉於是縣内始有晉鼓矣古者鎛鐘
擊為節檢而無合曲之議大射有二鎛皆亂擊焉後周
以十二鎛相生擊之景德中李宗諤領太常總考十二
鎛鐘而樂工相承殿庭習用三調六曲三調者黄鐘大簇㽔
賓也六曲者調别有隆安正安二曲郊廟之縣則環而擊
之宗諤言金部之中鎛鐘為難和一聲不及則宫商失
序使十二鎛工皆精習則遲速有倫隨月用律諸曲無
不通矣真宗因詔黄鍾大簇二宫更増文舞武舞福酒
三曲至是詔馮元等詢考擊之法元等奏言後周常以
相生之法擊之音韻克諧國朝亦用隨均合曲然但施
殿庭未及郊廟謂宜使十二鍾依辰列位隨均為節便
於合樂仍得并施郊廟軒縣以下則不用此制所以重備
樂尊王制也詔從之辛酉上作警嚴曲付太常𨽻習名
曰振容歌從李照之請也尋以名無取改奉禋作景安
四祐安五興安四曲在元年大安曲在元年獨元率安
當考云己巳崇政殿召輔臣觀所作樂上出雙鳯管下太
常𨽻習之其制合二管以足律聲管端刻飾雙鳯施兩簧
焉時又出兩儀琴及十二絃琴二種以備雅樂兩儀琴者
施兩絃十二絃琴如常琴之制而増其絃以象律吕之
數又敕更造十絃九絃琴皆令圓其首以祀天方其首以
祀地命李照同修樂書丁丑内出景祐樂髓新經六篇
賜羣臣其一釋十二均二明所主事三辨音聲四圗律吕
相生并祭天地宗廟所用律及陰陽數配五十二管之
長短六厯代度量權衡皆本之於陰陽配之於四時建
之於日辰通之於鞮笁演之於壬式遁甲之法九月李照
言太常所用祝四面盡時卉未合古制請易以青龍朱
雀倮蟲白虎元龜以配五方從之又與鄧保信作銅方
響五架樂工以為不可施用罷之隨制内宫縣二十簴
以大磬代鎛鐘而去建鼔武后稱制改用鎛因而莫革
及是詔訪馮元等曰大磬應何法考擊何禮應用癸未
元等具言古者特磬以代鎛鐘本施内宫遂及祭祀考
擊之法緣詔㫖不俾循環互擊而立依均合曲之制
則特磬固應不出本均與編鐘相應為樂之節也詔可
丁酉李照為刑部員外郎賜三品服其餘遷補有差以
造新樂成也初照謂舊樂磬高乃以太府尺為法實比
古一尺二寸有竒獨任所有更造新器所定黄鍾律又
聲極下樂工歌其韻中無射倍磬又鑱破舊鐘磬欲一
用新器上時博求知音者聽照所言音官樂工知不可
不敢非之閻文應推言其功故特改官照自造謂今蓽
篥乃邠詩葦管詩觱發且今蓽篥首伶人謂之葦子其
名出此於是製大管蓽篥為雅樂議者嗤之翰林學士
承㫖章得象等言宋祁所上大樂圖儀其論武舞所執
九器經禮舉其凡而不著言其用後先故旅進莗作而
無終始之别且鼓鼗者所謂導舞也鐸者所謂通鼓也
錞者所謂和鼓也鐃者所謂止鼓也相者所謂輔樂也
雅者所謂陔步也寧有導舞方始而参以止鼓止鼓既搖而
亂以通鐸臣謂當舞入之時左執干右執戚離為八列
别使工人執旌最前鼗繹以發之錞以和之左執雅以
節之及舞之將成也則鳴鐃以退行列築雅以陔步舞
鼗鐸錞相皆罷而不作如此庶叶舞儀請如祁所論奏
其冬禮官言魯隠公五年考仲子之宫初獻六羽何休
范寗等咸謂不言佾者明佾則干舞在其中婦人無武
事獨奏文樂也江左宋建平王宏皆據以為説故章太后
廟獨用文舞至唐垂拱以來中宫之縣既用鎛鐘其後
相承故儀坤等廟獻武舞備金石之樂尤為失禮前詔
議奉慈之樂有司援舊典已用特磬代鎛鐘取陰教尚
柔以靜為體今樂去大鐘舞進干盾頗戾經㫖請止用
文德之舞奏可景祐三年丙辰詔翰林學士馮元禮賔
副使鄧保吉與鎮江節度推官阮逸湖州鄉貢進士胡
瑗較定舊鐘律瑗海陵人以經術教授吳中范仲淹前
知蘇州薦瑗白衣召對崇政殿與逸俱命乙未馮元上
秬黍新尺别為鐘磬各一架六月丙寅禮賔副使鄧保
信上所製樂尺并龠且言其法本漢志可用合律度權
衡詔馮元聶冠卿同校定以聞秋馮元聶冠卿宋祁上
景祐廣樂記(並/官)八月右司諫韓琦言樂音之起生於人
心臣初計之不若窮作樂之源為致治之本使政令平
簡純熙浹洽海内擊壤鼓腹以歌太平斯乃治古之樂
可但以氣象求乎就達其原又當究今之所急且西北
二邊久弛備宜緩兹求樂之議移訪安邊之䇿急其所
急在理為長請下有司且記二家音律法所造管尺鐘
磬度量存而未行再訪天下曉音律者俾之詳正而後
施用二年迄無至者則將王朴逸瑗保信三法别詔稽
古之臣取其中合典志者以備雅奏固亦未晩詔丁度
等速詳定以聞九月丁度言鄧保信所製尺推以筭法
𩔖皆差舛不同周漢量法阮逸胡瑗所製用上黨秬黍
中者累廣求尺制黄鐘之律今用再累成尺比逸瑗所製
又復不同差黍有圓長犬小保信所用者圓黍又首尾
相啣逸等止用大者故再考者即不同尺既有差故難
以定鐘磬今欲數器之制參伍無失則班志積分之法
為近逸等以大黍累尺小黍實龠自戾本法保信黍尺
以長為分垂合後魏公孫崇所説然當時已不施用况
保信今尺以圓黍累之及首尾啣又與實龠之黍再累
成尺不同其量器分寸既不合方即權衡之法不可獨
用詔悉罷之又詔度等詳定大府寺并保信逸瑗所制
四尺度等言尺度之興上矣周官璧羡以起度廣徑八
尺袤一寸禮記布手為尺淮南子十二粟為寸孫子十
厘為分十分為寸雖存異説莫可適從漢志元始中召
天下通知音律者百餘人使劉歆典領之是時周滅二
百餘年古之律度當有存者以歆之博貫藝文曉達厯
律筭有所製作宜不凡近攷其審度之法云一黍之廣
為分十分為寸十寸為尺先儒訓解經籍引以為義厯
世祖襲著之定令然而嵗有豐儉地有磽肥就今一嵗
之中一境之内取黍校驗亦復不齊是葢尺之為物果
難均一古之立法存其大槩故前代制尺非特累黍必
求古雅之器以黍校焉晋㤗始十年荀公曾等校定
尺度以調鐘律是為晉之前尺公曽以古物七品勘之
一曰姑洗玉律二曰小吕玉律三曰兩京銅望臬四曰
金錯望臬五曰銅斛六曰古錢七曰建武銅尺當時公
曽尺揆校古器焉本名尺寸無差前史稱其用意精密
隋志所載諸代尺度十有五等然以晉之前尺為本以
其與姬周之尺劉歆銅斛尺建武銅尺相合竊惟周漢
二代享年永久聖賢制作可取則焉而隋氏鑄毁金石
典正之物罕復存者夫古物之有分寸明著史籍可以
酧驗者惟有漢錢而已周云圜法厯載壙逺莫得而詳
察之半兩實重八銖漢初四銖其文亦曰半兩孝武之
世行五銖下洎隋朝多以五銖為號既厯代尺度屢改
故小大輕重鮮有同者惟劉歆制銅斛之法及所鑄錯
刀并大泉五十王莽天鳯元年改鑄貨布貨泉之𩔖不
聞後世復有鑄者臣等檢詳漢志通典唐六典云大泉
五十重十二銖徑一寸二分刀環如大泉身形如刀長
二寸貨布重二十五銖長二尺五寸廣一寸首長八分
有竒廣八分足技長八分間廣二分肉好徑二分半貨
泉五銖徑一寸今以大泉錯刀貨布貨泉四物相參校
分寸正同或有小大輕重與本志㣲差者葢當時盜鑄
既多不必皆中法度但當校其手足肉好廣分寸皆合
正史者用之則銅斛之尺從而可知矣閲經籍制度皆
起周世知劉歆術業之傳祖冲之筭數之妙荀公曽之
詳密既合周尺則最為可法兼詳隋牛里仁等議稱後
周太祖敕蘇綽造鐵尺與宋尺同以銅鐘律以均田度
地唐祖孝孫云隋平陳之後廢周玉尺用此鐵尺律然
比晉前尺長六分四厘今司天監景表尺和峴所謂西
京銅望臬者葢西漢之物和峴謂洛陽西京乃唐都爾
今以貨布錯刀貨泉大泉等校之則景表長六分有竒畧
合宋周隋之尺自此論之銅斛與貨泉布等尺寸昭然
可驗有唐享國三百年其制作法度雖未及周漢亦可
謂治安之世矣今朝廷必求尺度之中當依漢錢分寸
若以為太祖膺圖受禪創制垂法嘗詔和峴等用景表
尺典修金石七十年間薦之郊廟稽合唐制以示貽謀
則可且依景表舊尺俟有妙於鍾律之學者俾考正之
以從周漢之制王林律凖尺比漢錢尺寸長二分有竒
比景表尺短四分既前代未常施用復經太祖朝更易
其逸瑗保信照所用太府寺尺其制彌長去古彌逺又
逸進周禮度量法議欲先鑄嘉量然後取尺量權衡其
説疎舛不可依用謹考唐文再造景表尺一校漢鐵尺
二并大泉錯刀貨布貨泉摠十七校上進詔度等以鐵
尺景表各造律管比騐逸瑗升太常新舊鍾考定音之
高下以聞度等奏非素所習乞别詔曉者摠領校定詔
乃罷之而高若訥卒用漢貨泉度一寸依隋書定尺十
五種上之藏於太常寺厯代尺度長短未錄壬辰以鎮
江節度推官阮逸為掌書記知城父縣胡瑗試校書郎
初詔逸瑗作鐘磬律度按之雖與古多不合猶推恩而
遣之
寳元元年七月右司諫韓琦言前奉詔詳定鐘律常覽
景祐廣樂記覩李照所造樂不合古法皆率用己意别
為律度朝廷因而施用識者久以為非今將親祀南郊
不可重以違古之樂上薦天地宗廟竊聞太常舊樂見
有存者郊祀大禮請復用之詔資政殿大學士宋綬御史
中丞晏殊同兩制詳定以聞綬等言李照新樂比舊樂
下三律衆論以為無所考據願如琦請郊廟復用和峴
所定舊鐘磬不經照鐫磨者猶存三縣竒七虡郊廟殿
庭可以更用乃詔太常舊樂悉仍舊制李照所造勿復
施用
　
　
　
　
　
　
　太平治迹統𩔖卷六
欽定四庫全書
　太平治迹統𩔖卷七
　　　　　　　　　　　　　宋　彭百川撰
　　　皇祐論樂同異
皇祐二年三月詔罷今嵗親祠南郊以九月擇日有
事於明堂六月丙寅翰林學士承㫖王堯臣等言
奉詔與太常參議阮逸所上編鐘四清聲譜法請
用之於明堂者堯臣等言自唐末多故樂文缺墜
考擊之法久而不傳今若使匏土絲竹諸器盡求清聲
即未見其法又據大樂諸工所陳自磬蕭琴和巢笙五
器本有清聲塤箎竽筑瑟五器本無清聲五絃九絃琴
則有太宗皇帝聖製譜法至歌工引音極唱止及黄鐘
清聲臣等參議其清正二聲既有典據理當施用自今
大樂奏夷則以下四均正律為宫之時商角依次並用
清聲自餘八均盡如常法至如絲竹等諸器舊有清聲
者令隨鐘石教習本無清聲者未可創意求法且當如
舊惟歌者本用中聲故夏禹以聲為律明人皆可及若
强所不至足累至和請止以正聲作歌應合諸器亦自
是一音别無差戾其阮逸所上聲譜以清濁相應先後
互擊取音靡曼近於鄭聲不可用詔可丁夘以御撰黄
鍾五音五曲凡五十七字下太常𨽻習之九月丁亥帝
御崇政殿召近臣宗室館閣臺諫官閲雅樂自宫架登
歌舞佾之奏凡九十一曲徧作之因出太宗皇帝琴阮
譜及御撰明堂樂曲音譜并按習大樂新錄賜羣臣又
出新制頌塤匏笙洞簫仍令登歌以八音諸器各奏一
曲遂召鼓吹局按場大樂鼓吹令丞至樂工徒吏緡錢
有差十一月召太子中舍人致仕胡瑗赴大樂所同定
鐘磬制度先是親閲大樂而言者以為鎛鐘特磬大小
與古制度未合詔令改作而太常言瑗素曉音律故召
之閏十一月丁巳内出手詔朕聞古者作樂本以薦上
帝配祖考三王之盛不相沿襲然必太平始克明備周
武受命至成王時始大合樂漢初亦沿舊樂至武帝時
始定太一后土樂詩光武中興至明帝時始改太子之
名唐高祖造邦至太宗時孝孫文收始定鐘律明皇方成
唐樂是知經啓善術禮樂重事須三四世聲文乃定國
初亦循用王朴竇儼所定周樂太祖患其聲高遂令和
峴减下一律真宗始議隨月轉律之法屢加按覈然樂經
久墜學士罕傳厯古妍覃亦未究緒頃加訪求終未有
知聲知經可信之人嘗為改更未適兹意宜委中書門
下集賢院及太常禮樂官將天地五方神州日月宗廟
社蜡祭饗所用登歌宫縣審定聲律是非按古合今調諧
中和使徑久可用以發揚祖宗之功德朕何憚改為但審
聲驗書二學鮮並互詆胷臆無所援據慨然希古靡忘
於懷於是中書門下集兩制太常官置局於祕閣詳定
大樂王堯臣等言待制趙師民博通古今願令預詳定
仍乞借參政高若訥所校十五等古尺並從之三年春
詔采磬石訪民間有藏古尺律者上之甲午詔兩制禮
官議定國朝大樂名初胡瑗請太祖廟舞用干戚太宗
兼用干羽真宗用羽籥以象三聖功德然而議者謂國
朝宗廟之舞名雖不同干羽並用又廟制與古異及瑗
建言止降詔定樂名而已秋丁巳翰林學士承㫖王堯
臣等言按太常天地宗廟四時之祀樂章凡八十九曲
自景安而下十三章率以安名曲豈特本道德政教安
靖之義亦緣神靈祖考安樂之故臣等謹上議國朝樂
宜名大安詔以太祖之勘暴亂也安天下之未安其功大二
宗之致太平也安天下之旣安其徳盛而朕之承聖烈也安
祖宗之安其仁厚十二月庚子以益州鄉貢進士房庶為
試校書郎庶成都人宋祁嘗上所著樂書補亡二卷田
况自蜀還亦言其知音既召赴闕庶自言嘗得古本漢
志云度起於黄鍾之長以子谷秬黍中者一黍之起積
一千二百黍之廣度之九十分黄鍾之長一為一分今
文脱之起積一千二百黍八字故自前世以來累黍為
尺以制律是律生於尺尺非起於黄鍾也且漢志一為
一分者葢九十分之一後儒誤以一黍為一分其法非
是當以秬黍中者一千二百實管中黍盡得九十分為
黄鍾之長九寸加一以為尺則律定矣直秘閣范鎮是之
乃言曰李照以縱黍累尺管空徑三分容黍千七百三
十胡瑗以横黍累尺管容黍一千二百而空徑三分四
厘六毫是皆以尺生律不合古法今庶所言實千二百
黍于管以為黄鍾之長就取三分以為空徑則無容受
不合之差校前三説為是葢累黍為尺始失之於隋書
當時議者以其容受不合弃而不用及隋平陳得古樂
器高祖聞而嘆曰華夏舊聲也遂傳用之唐祖孝孫
張文收號稱知音亦不能更造尺律止沿隋之古樂制
定聲器今房庶所言以律生尺誠衆論所不及請如其
法試造尺律更以古器參考當得其真乃詔王洙與鎮同
於脩制所如庶説造律尺籥律徑三分圍九分長九十分
籥徑九分深一寸尺起黄鍾之長加十分而律容千二
百黍初庶言太常樂高五樂五律比律成才下三律以
為今所用黍非古謂一粰三米黍也赤比横黍所累者
長一寸四庶又言古有五音而今無正徴音國家以火
德王徴属火不宜闕今以五行旋相生法得徵音又
言尚書同律度量衡所以齊一風俗今太常教坊鈞容
及天下州縣各自為律非書同律之義且古者帝王巡
狩方岳以考禮樂同異以行誅賞宜頒格律自京師及
州縣無容輒異有擅高下輒論之帝召輔臣觀庶所進
律尺籥又令庶自陳其法因問律吕旋相為宫事令撰
圖以進其説以五正二變配五音迭相為生衍之成八
十四調舊以宫徵商羽角次第配七聲然後加變宫變
徵二聲以足之庶推以旋相生之法謂五行相戾非是是
當改變徴為變羽易變為閏隨音加之則十二月各以
其律為宫而五行相生終始無窘詔以其圖送詳定所
庶又論吹律以聽軍聲者謂以五行逆順可以知吉㐫
先儒之説畧矣是時胡瑗等制樂以有定議特推恩而
遣之鎮為論於執政曰今律之與尺所不得其真由累
黍為之也累黍為之者史之脱文也古人豈以難曉不
合之法書之於史以為後世惑乎殆不然也易曉而必
合也房庶之法是矣今庶自言其法依古以律而起尺
其長與空徑與容受與一千二百黍之數無不合之差
誠如庶言此至真之法也且黄鍾之實一千二百黍積
實分八百一十於筭法圓積之則空徑三分圍九分長
九十分積實八百一十分此古律也律體本圓圓積之
是也今律方積之則空徑三分四厘六毛比古大矣故
圍十分三厘八毛而其長止七十六分二厘積實亦八
百一十分律體本不方積之非也其空徑三分圍九分
長九十分積千八百一十分非外來皆起於律以一黍
而起於九十尺與一千二百黍之起於律皆取於黍今
議者獨於律則謂之索虛而求分亦非也其空徑三分
圍九分長九十分之起於律與空徑三分四厘六毛圍十
分三厘八毛長七十六分二厘之起於尺古今之法疏密
之異其不同可見若謂工作既久而復改為則淹引嵗
月計費益廣非朝廷制作之意其淹久而計費廣者為
之不敏也今庶言太常無姑洗夾鍾大簇等數律就令
其律與其説相應鍾磬毎編纔易數枚因舊而圖新敏
而為之旬月之效也又何淹久而廣費哉執政不聽
四年六月祠部員外郎直秘閣判吏部南曹范鎮上書
陛下制樂以事天地宗廟以揚祖宗之休烈兹盛德之事
也然自下詔以來及今三年有司之論紛然未决葢由
不議其本而爭其末均惟樂者和氣也發和者聲音也
聲音之生生於無形故古人以有形之物傳其法俾後
人參考之然後無形之聲音得而和氣可導也有形者秬
黍也律也尺也籥也鬴也斛也筭數也權衡也鐘也磬
也是十者必相合而不相戾然後為得今皆相戾而不
合則為非是矣有形之物非是而欲求無形之聲音和
又安可得哉於是條十者非是之驗惟裁擇焉按詩誕
降嘉種稱誕降者天降之也許叔重云秬一稃二米
又云一秬二米後漢任城縣産秬黍三斛八斗實皆二米
史官載之以為嘉瑞又古人以秬黍為酒者謂之秬鬯
宗廟降神惟用一尊諸侯有功惟賜一卣以明天降之
物世不常有為可貴也今秬黍取之民間者動至數斛
秠皆壹米河東之人謂之黑黍設有真黍以為取數至
多不敢送官此秬黍為非是一也又按先儒皆言律空
徑三分圍九分長九十分容一千二百黍積實八百一
十分今律空徑三分四厘六毫圍十分三厘八毫是圍
九分外大其一分三厘八毫而後容千二百黍除其圍
廣則其長止七十六分二厘矣説者謂四厘六毫為方
分古者以竹為律竹形六圓而今以方分置筭此律之
為非是二也又按漢書分寸尺丈引本起黄鍾之長
又云九十分黄鍾之長者據千二百黍而言也千二百
黍施於量則曰黄鍾之􁈺施於權衡則曰黄鍾之重施
於尺則曰黄鍾之長今遺千二百之數而以百黍為尺
又不起於黄鍾此尺之非是三也又按漢書言龠其狀
似爵爵謂爵琖其體正圓故龠當圓徑九分深十分容
千二百黍積實八百一十分與律分正同今龠乃方一
寸深八分一厘容千二百黍是亦以方分置筭也此龠
之非是四也又按周禮鬴法方尺圓其外深尺容六斗
四升方七者八寸之尺也何以知尺有八寸十寸之别
按周禮璧羡度赤好三寸以為赤璧羡之制長十寸廣
八寸同謂之度赤既以為赤則八寸十寸俱為赤矣又
王制云古者以周尺八尺為步今以周尺六尺四寸為步
八尺者八寸之尺也六尺四寸者十寸之尺也同謂之周
尺者是周用八寸十寸尺明矣故知以八寸尺為鬴之
方十寸尺為鬴之深而容六斗四升千二百八十龠也
積實一百三方六千八百分今鬴萬尺積十寸此鬴之
非是五也又按漢書斛法方尺圓其外容十斗旁有□
焉當隋時漢斛尚在故隋書載其銘曰審律嘉量斛方尺
圓其外□旁九厘五毫幕百六十二寸深尺容一斛今
斛方一尺深一尺六寸二分此斛之非是六也又按筭
法圓分謂之徑圍方分謂之方斜所謂徑三圍九方五
斜七是也今圓分而以法筭之此筭數非是七也又按
權衡起千二百黍而立法也周之鬴其重一均聲中黄
鍾漢之斛其重二均聲中黄鍾斛之制有容受有尺寸
又取其輕重者欲見薄厚之法以考其聲也今黍之輕
重未真此權衡為非是八也又按鳬氏為鐘大鐘十分
其鼓間之以其一為之厚小鐘十分其鉦間之以其一
為之厚今無大小薄厚而一以黄鍾為率此鐘之非是
九也又按磬氏為磬倨句一矩有半其博為一股為二
鼓為三葢各以其律之長短為也今亦以黄鍾為率而
無長短薄厚之别此磬之非是十也前此者皆有形之
物也易見者也使其一不合則未可以為法况十者之
皆相戾乎臣固知其無形之聲音不可得而和也請以
臣章下有司門黍之二米與一米孰是律之空徑三分
與三分四厘六毛孰是律之起尺與尺之起律孰是龠
之圓制與方制孰是鬴之方尺圓其外深尺與方尺孰
是斛之方尺圓其外庣旁九厘五毛與方尺深尺六十
二分孰是筭數之以圓分與方分孰是權衡之重以二
米秬黍與一米孰是鍾磬依古法有大小輕重長短薄
厚而中律不依古法而中律孰是孰不是律定然後制龠
合升斗鬴斛以校其容受容受合然後求其真黍真黍
至然後可以為量為鐘磬量與鐘磬合於律然後可以
為樂也今尺律本末未定而詳定脩制二局工作之費
無慮千萬計矣此議者所以云云也然而議者不言有
司論議依違不决而顧謂作樂為過舉又言當今宜先
政令而禮樂非所患此臣之所尤惑也倘使有司合禮
樂之論是其所是非其所非陛下親臨决之顧政令不
亦大乎昔漢儒議鹽鐵後世傳鹽鐵論今方定雅樂以
求廢墮之法而有司論議不著盛德之事後世將何考
焉願令有司人人各以經史論議條上合為一書則孰
敢不自竭盡以副陛下之意如以臣議為然伏請權罷
詳定脩制二局竢真黍至然後為樂則必得至當而無
事於浮費也詔送詳定所鎮説自謂得古法然集賢校
理司馬光數與之論辨以為弗合世鮮鍾律之學卒莫
辨其是非焉十二月兩府及侍臣觀新樂於紫宸殿凡
博鐘十二黄鐘高二尺二寸半廣一尺二寸鼔六鉟
四舞六甬衡并旋蟲共高八寸四分遂徑二分深一寸
二厘篆帶毎面縱者四横者四枚景挾鼓舉舞毎處各
有九毎面共三十六兩欒間一尺四寸容九斗九升五
合重一百六斤大吕以下十一鍾並與黄鍾同制而兩
欒間逓減半分至應鍾容九斗三升五合而其重加至
應鍾重一百四十八斤並中新制本律特磬十二黄鍾
大吕股長二尺博一尺鼓三尺博六寸九分寸之六弦三
尺七寸五分大簇以下股長尺八寸愽九寸鼓二尺七
寸愽六寸弦三尺三寸七分半其聲各中本律黄鍾厚
二寸一分大吕以下逓加其厚至應鍾厚三寸五分詔
以其圖送中書議者以為周禮大鐘十分其鼓間以其
一為之厚小鐘十分其鉦間以其一為之厚則是大鐘
宜厚小鐘宜薄今大鐘重一百六斤小鐘乃重一百四
十八斤則小鐘厚非也又磬氏為磬倨句一矩有半博為
一股為二鼓為三参分其股博去其一以為股博三分
其股博以其一為之厚今磬無博厚無長短亦非也五
年詳定大樂知制誥王洙奏黄鍾為宫最尊者但
聲有尊卑耳不必在其形體也言鐘磬依律數為大小
之制者經典無正文惟鄭康成立意言之亦自云假設
之法孔頴達作疏因而述之據厯代史籍亦無鐘磬依
數大小之説其康成頴達等即非身曽制作樂器至如
言磬前長三律二尺七寸後長二律一尺八寸是磬有
大小之制者據此黄鍾為律臣曽依此法造黄鍾特磬
者止得依林鍾律聲若隨律長短為鍾磬大小之制則
黄鍾長二尺二寸半减至應鍾則形制大小比黄鍾才
四分之一又以無射應鍾為宫即黄鍾大吕反為商聲
宫小而商大是君弱而臣强之象今參酌其鎛鐘特磬
則制度欲各依律數算定長短大小容受數仍以皇祐
中黍尺為法鑄大吕應鍾鍾磬各一即見形制聲韻所
歸奏可夏翰林學士承㫖王拱辰言奉詔詳定大樂比
臣至局鐘磬已成竊緣律有短長磬有大小黄鍾九寸
最長其氣陽其象土其正聲為宫為諸律之首盖君德
之象不可並也今十二鐘磬一以黄鍾為率與古為異
臣亦嘗詢阮逸胡瑗皆言依律大小則聲不諧故臣竊
有疑請下詳定大樂所更稽古義詳定之是月知諌院
李兊言曩者紫宸殿閲太常新樂議者以鐘之形制未
中律度遂斥不用復詔近侍詳定竊聞崇文院聚議王
拱辰欲更前史文義王洙不從語言往復殆至喧嘩夫
樂之道廣大㣲妙非知音入神豈可輕議西漢去聖尚近有
制氏世典大樂但能紀其鏗鏘而不能言其義况今又
千餘年而欲求三代之音不亦難乎阮逸罪廢之人安
能通明述作之事務為異説欲規恩賞朝廷制樂數年
當用賦匱乏之時煩費甚廣器既成矣又欲改為雖命兩
府大臣監議然未能裁定其當請以新成鐘磬與祖宗
舊樂參校其聲但取諧和近雅者合用之洙既與瑗逸
更造鐘磬而無形制容受之别又數勸上用新樂於南
郊議者多以為非後亦不復用六月乙亥御紫宸殿奏太
常寺新定大安之樂召輔臣至省府館閣預觀焉賜詳
定官器帛有差八月甲寅詔南郊且用舊樂新定大安
之樂常祀及朝㑹用之胡宿言自古無並用二樂之禮
今舊樂高新樂下相去一律難并用且新樂未施郊廟
先用之朝㑹非薦上帝配祖考之意帝以為然(宿為/翰林)九
月乙酉崇政殿召近臣等觀新樂先是鍾磬之音未合
古法詔中書門下集兩制及太常禮官與和鐘律者考
定其當議者各安所習久而不决乃命諸家各作鐘律
以獻親臨視之然古者黄鍾為萬事根本故尺量權衡
皆起於黄鍾至隋用累黍為尺而制律容受卒不能合
及平陳得古樂遂用之唐興因其聲猶不失於古五代
之亂大樂淪散王朴始用尺定律而聲與器皆失之故
太祖患其聲高減一律至是又減半然太常樂比唐聲
猶高五律比今燕樂高三律上雖勤勞制作未能得其
當者有司失之於以尺主律也史官蒲宗孟李清臣曰
世號太常為雅樂而未嘗施於燕享豈以正聲為不美
聽哉夫樂者樂也其道雖㣲妙難知至於奏之而使人
悦懌和平此不待知音而後能也嘗竊觀於太常其樂
鐘磬塤箎搏拊之器與夫舞綴羽籥干戚之制葢皆倣
諸古矣逮制作之後聽者雖知為樂而觀者厭焉豈所
謂古樂其聲真若此哉孔子惡鄭聲之亂雅樂亂之云
者似是而非也孟子亦曰今樂猶古樂然今太常獨與
教坊樂音殊絶何哉昔者李照胡瑗阮逸改鑄鐘磬處
士徐復笑之曰聖人寓器以聲不先求其聲而更其器
其可用乎照瑗阮制作久之卒無成蜀人房庶亦深議
其非是因著書論古樂與今樂本末不逺其大畧以謂
上古世質器與聲朴後世乃變為金石鐘磬也後世易
之為方二分竹琴簫也後世變而為箏笛匏笙也攅之
以科塤土也變而為甌革麻料也擊而為鼓木祝敔也貫
之為叛此八音者於世甚便而不達者指廟樂鎛鍾鎛
磬宫軒為聲而槩用殊方别部為淫聲殊不知大輅起
於椎輪龍艘生於落葉其變則然也古者以俎豆食後
世易之以桮盂古者簟席以為安後世更之榻按雖使
聖人復生不能捨桮盂榻按而復爼豆簟席之質也然
則八音之器夫豈異於此哉孔子曰放鄭聲鄭聲淫者
豈以其器不若古哉亦疾其聲之變爾試使知樂者由
今之器寄古之聲去其沾滯靡曼而歸之中和雅正則
感人心導和氣不曰治世之音乎然是所謂雅樂者未必
如古而教坊所奏豈盡為淫聲哉數子紛紛改制鍾律
而復庶之論指意獨如此故緝其語以俟知音者嘉祐
元年八月初李照斥王朴樂音高乃作新樂下其聲太
常歌工病其大濁歌不成聲私賂鑄工使減銅齊而聲
稍清歌乃叶然照卒莫之辨又朴所制編鐘皆側垂照
及胡瑗皆非之及照將鑄鐘給銅於鑄瀉務得古編
鐘一工不敢毁乃藏於太常鐘不知何代所作其銘云
粤朕皇祖實鑄龢鐘粤斯萬年子子孫孫永寳永叩其
聲與朴鐘夷則清聲合而其形側垂瑗後改鑄正其鈕
使下垂叩之弇鬱而不揚無射鐘又長角而震掉不和
著作劉羲叟謂人曰此與周景王無射鐘無異上將有
眩惑之疾已而果然於是范鎮言自臣伏見自棄祖宗
舊樂用新樂以來及今四五年日食星變冬雷秋電大
雨不時寒暑不節不和之氣莫甚於此使樂無感動則
已樂而有所感動則衆異之至未必不由是也去年十
二月晦大雨雪大風宫架折壞元日大朝㑹樂作而陛
下疾作臣恐天意以為陛下不應變祖宗輒用新樂也
不然何以方樂作之初而陛下疾作此天意警陛下之
深也自初議樂時臣屢言創樂非是其間書一通最為
詳悉今再具進呈乞下執政大臣參詳臣書有如可采
伏乞且用祖宗舊樂以俟異時别加制作丁丑詔用舊
樂
　　　皇祐明堂之議
皇祐二年春先是宋庠建議以今年當郊而日至在晦
用建隆故事宜有所避因請季秋大享明堂乙亥帝謂
輔臣曰明堂之禮由漢以來諸儒議論不同將安適從
文彦博曰此禮之廢久矣俟退而講求其當自聖朝行
之三月戊子朔詔罷今年冬至親祠南郊之禮以九月
擇日有事於明堂帝謂輔臣曰明堂者布政之宫朝諸
侯之位天子路寢乃大慶殿是也况明道初合祀天地
於此今之親祠不當因循尚於郊壇寓祭己丑詔以大
慶殿為明堂
癸丑詔以季秋辛丑大享明堂先是禮官上王者郊用
辛葢取齋戒自新之義又通禮祠明堂亦用辛遂下司
天擇日將用辛亥葢九月二十七日也丙辰宋祁上明堂
通議二篇自序畧曰上薄三代旁捜漢唐禮之過者折
之説之謬者正之以合開寳一年之典輔佐一夜觀書
之勤其書内降出尋復有詔進入乙丑内出詳詔明堂
之禮前代並用鄭康成王肅兩家義統兼祭昊天上帝
已為變禮祖宗以來三嵗一親郊即徧祭天地太祖雩
祀太宗真宗祈榖二祀本無地祗位當時正合祭天地
祖宗並配而百神從祀今祀明堂正當親郊之期而禮
官所定止祭昊天上帝不及地祇配坐不盡祖宗未合
三朝之制况比年水旱地震稼穡不登移郊為大享葢
亦為民祈福宜合祭皇地祇奉太祖太宗真宗並配而
五帝神州亦親獻日月河海諸神悉如圜丘祀因謂文
彦博曰禮非天降地出緣人情爾禮官習拘儒之舊𫝊
捨三朝之成法非朕所以昭孝息民也彦博曰惟上聖
至明為能達禮之情適禮之變非臣等所及翌日彦博奏
詔書所定親獻之禮周於五天帝神州比圜丘之位陟
降而勞請命官分獻帝曰朕於文祀豈敢憚勞也禮官
議從祀神位未决復諭曰郊壇第一龕者在堂第二第
三龕者設於左右夾廡及龍墀上在壝内外者列於堂
東西廂及後廡以象壇壝之制仍先繪圖以聞壬申詔
輔臣與禮官設神位於大慶殿上五室内太室中北昊
天上帝位皇地祇在左皆南面一祖二宗在東西面黄
帝在太皇帝西南北面人帝在左少退青赤白黒帝各
從本室人帝在左少退神州地祇日月北極天皇大帝
並設於五室之間其位少退五帝神州日月北極天皇
于郊壇為第一龕位五官勾芒以下設於明堂庭中少
東南别為露幄五帷十二次紫㣲垣内官五方嶽鎮海
瀆嵗星真枵鈎星以七十二位於東西夾廡上版設於
郊壇為第二龕位二十八舍黄道内天宫角宿攝提五
方山林川澤以下二百七十九位於丹墀龍墀道東西
版設於郊壇為第三龕位黄道外天官及衆星五方墳
衍原隄以下四百九十六位並東西□周環殿後版設
以北為上於郊壇為内壝之内外位倣古明堂之制又
稍與壇壝位敘相𩔖云初禮官言按通禮昊天配帝用
蒼牲二五帝五人帝各依方色用牲十緣國朝南郊雖
神位至多亦止用犢四羊豕十六今明堂請用七犢以
薦上帝配帝五方帝羊豕各五薦五人帝既報可尋詔
合祭並侑及親獻五帝神州禮官請更増四犢凡用犢
十一羊豕悉依郊例各用十六薦日月以下從祀神位
從之五月丁亥朔禮院上新作明堂神玉及璠玉初上
謂輔臣曰前代禮神有祭玉璠玉今獨有璠玉無乃於
祀典闕乎沙州適貢玉乃擇其良製為琮玉等九器其
黝璜尤粹温祭玉之備始於此唐太常卿王起以當時
祀事用璠玉下有司作禮神玉於是造琮璧止用璠玊
等九器祭畢藏之唐以來玉已不偹甲午禮院上明堂
五寳制度圖丁酉明堂禮儀使言將來行禮請皇帝初
詣昊天上帝位次皇地祇青赤黄白黒神州地祇位奠
玉幣次詣太祖太宗真宗位奠幣酌獻之序如之又言
明堂所用之樂皆當隨日用律從之九月庚戌詔樂曲
名常祀同者更之六月己未内出御撰明堂樂八曲以
君臣民事物配属五音凡二十音為一曲用宫變徵變
者天地人四時為七音凡三十聲為一曲以子毋相生
凡二十八聲為一曲皆黄鍾為均又明堂月律五十七
聲為二曲皆無射為均又以二十聲二十八聲二十聲為
三曲亦無射為均皆自黄鍾宫入無射如合用四十八
五十七聲即依前譜次第成曲其徵聲自同本律及撰
鼓吹警嚴曲合宫歌並𨽻於太常(周明堂樂/見樂門)秋丁未上
封者言明堂酌獻五帝清安之曲並用黄鍾一均聲此
乃國朝帝祀五時迎氣所用舊法若於親行大饗即所
未安且明堂之位木室在寅火室在已金室在申水室
在亥葢木火金水之始也土室在西南葢土王之次也
既皆用五行本所王之次則獻神之樂亦當用五行本
始律各從其音以為曲其清安五曲宜以無射為均大
簇為角獻青帝大吕為徵獻赤帝林鍾為宫獻黄帝夷則
為商獻白帝應鍾為羽獻黒帝詔兩制官同太常議上堯
臣等言大享日迫事難猝更詔俟過大禮詳定以聞八
月子孫奏薦恩澤以大享為罷自知杭州范仲淹奏建
昌軍草澤李覯撰明堂圖義覯能研精經訓㑹同大義
按而視之可以興制今朝廷行此盛禮千載一辰何斯
人之學上契聖作謹具錄以進庶討論之際有所補助
詔送兩省看詳稱其學業優博授試大學助教丙寅草
澤鄭叔豹上宗祀書三卷述明堂制度及配享冕服之
義丁丑詔立冬罷祭神州地祇初禮院以黒帝及神州
地祇皆當合祭於明堂請罷立冬之祭上以四時近氣
不可輒止罷祭神州地祇時積雨彌旬帝請禱禁中甲
辰齋於文德殿天日澄霽人情胥説(己酉朝饗景靈宫/庚戌享大廟辛亥)
(大享於明堂以太祖太宗真宗配從祀如圜丘大赦文/武職官及分司致仕官並特與轉官内臣入仕十年亦)
(遷改即不為永例冬十月丙寅大宴集英殿以明堂禮/成飲福也辛未詔宰臣文彦博宋庠參政高若訥檢討)
(王洙編修大享明堂記皇祐三年春丙戌文彦博等上/明堂記三十卷紀要二卷上為之序鏤板以賜近臣)
編修官王洙加史館修撰仍俟知制誥有闕除之
　　　康定元昊擾邊
仁宗皇帝明道元年冬十一月定難節度使守太傅尚
書令兼中書令西平王趙德明封夏王徳明凡娶三姓
衛慕氏生元昊性凶鷙殘忍面圓高凖長五尺餘少時
衣長袖緋衣冠黒冠佩弓矢從衞步卒張青葢出乗馬
以二旗引百餘騎自從曉浮屠學道蕃漢文字桉上置
法律書常擕野戰歌太一金鑑訣忽引兵襲夜落隔可汗王
破之奪甘州數諫德明毋臣中國德明輒戒之曰吾久
用兵終無益徒自疲耳吾族三十年衣錦衣綺衣此聖
宋天子恩不可負也元昊曰衣皮毛事畜牧畨姓所便
英雄之生當王霸耳何錦綺為既陷甘州復舉兵攻拔
西涼府未踰時德明死元昊繼立延州以詔輟視朝三
日贈大師尚書令兼中書令命開封府判官度支員外
郎朱昌符為祭奠使六宅副使内侍押班馮仁俊副之
賜賻絹七百疋布三百疋副以羊麫上尊酒將葬賜物
稱是皇太后所賜亦如之帝與皇太后為德明成服於
苑中百官奉慰
癸亥制授元昊特進檢校太師兼侍中定難節度夏銀
綏宥靜等州觀察處置押蕃落使西平王以司封員外
郎判開拆司楊吉為旌節官告使禮賔副使朱允中副
之元昊既襲封即陰為叛計時改元明道而元昊避父
名輒稱顯道於國中雖奉貢然僭已萌矣初對使者設
度自尊大而吿徙坐即賔位不為屈又聞屋後有數百
人鍛聲知其必叛獨畏懦不敢言吿允恭子也丙申詔
蘇州所没丁謂庄田還給其家仍以其子前内殿承制
珝為供奉官
景祐元年趙元昊始冦府州閏六月乙丑府州言昊自
正月後數入冦詔并代部署司嚴兵備之秋七月先慶
州柔逺蕃部巡檢嵬通領兵入夏州界攻破後橋新修
諸堡是月趙元昊率萬餘衆來冦稱報仇沿邊都廵檢楊
遵柔逺寨監押盧訓以騎七百戰於龍馬嶺敗績環慶
路都監齊宗矩走馬承受趙德宣寧州都監王文援之
次節義峰通事蕃官言虜多伏兵不可過壕宗矩不聽
伏兵發宗矩被執久之以宗矩還詔永興軍劾宗矩等
敗軍狀以聞八月徙劉平為環慶路副都部署上初擢
平為四廂謂左右曰平所謂詩書之將也平在定州常
建言臣前在陜西見元昊車服僭竊勢且叛矣宜嚴備
之不聽及是又戒平曰知卿有將畧所委以邊寄卿其
勉之加賜錢百萬十月趙元昊自襲封始為反計多招
納亡命峻誅殺以兵法部勒諸羗始衣白窄衫毡冠紅
裹頂冠後垂紅結綬自號嵬名吾祖凡六日九日則見
官属其偽官分文武或靴笏幞頭或冠金帖鏤冠緋衣金
塗銀黒束帶佩蹀躞穿靴或金帖紙冠間起雲銀帖紙
冠餘皆秃髪耳重環紫旋襕六垂束帶佩解結錐短刀
矢弓韣乗鯢皮鞍打跨鈸拂民庶衣青綠用此以别貴
賤元昊初制禿髮令先自禿髮及令國人皆秃髪三日
不從令許衆殺之毎欲舉兵必率酋豪與獵有獲則下
馬環坐飲割鮮而食各問所見擇取其長是嵗春始冦
西邊殺掠居人下詔約束之私改元曰開運既逾月乃
更廣運其母氏族人山喜謀殺元昊事覺元昊酖其母殺
之沉山喜之族於河遣使來吿哀詔起復鎮軍大將軍
左金吾衞上將軍員外置同正員以内殿崇班閣門祗
候王中庸為致祭使兵部員外郎兼起居舍人郭勸為
弔贈兼起復官吿使元昊賂遺勸等百萬勸悉拒不受
屯田員外郎張亢者奎弟也豪邁有竒節常通判鎮戒
軍上言趙德明死其子元昊喜誅殺勢必難制宜亟防
邊論西北攻守之計章數十上上欲用之㑹丁母憂景
祐二年十二月趙元昊遣蘇諾爾將兵二萬五千人攻
嘉勒斯賚敗死畧盡蘇諾爾被執元昊又自率衆攻氂牛
城一月不下既而詐約和城開乃大縱殺戮又攻青唐
安爾宗噶爾帶星嶺諸城嘉勒斯賚部將安子羅以兵十萬
絶歸路元昊畫夜戰二百餘日子羅敗然兵溺宗噶爾河
及飢死過半元昊又嘗侵嘉勒斯賚并兵臨河湟斯賚知
衆寡不敵壁鄯州不出陰間元昊頗得其虛實元昊已
渡河挿旗幟志其淺斯賚潛使人移植深處以誤元昊
及大戰元昊潰而歸士視幟渡溺死十八九所鹵獲甚
衆嘉勒斯賚來獻朝廷議加斯賚節度使同知樞密院韓
億以謂二冦皆藩臣今不能諭令解仇乃因㨗加賞非
所以御四夷也議遂寢
景祐三年冬趙元昊自制蕃書十二卷字畫繁冗曲屈
𩔖符篆教國人紀事悉用蕃書私改廣慶元年再舉兵
攻囘紇陷𤓰沙蘭三州盡有河西故地將謀入冦恐嘉
勒斯賚擬其後復舉兵攻蘭州諸羗南侵至馬啣山築城
瓦川㑹留兵鎮守絶吐蕃與中國相通路
寳元元年春正月癸夘元昊請遣人供佛五臺山乞令
使臣引䕶并給館券從之元昊實欲窺河東道路故也
己酉鄜延路鈐轄司言趙山遇遣人至金明縣與都監
李士彬約降已令却之詔鈐轄司及環慶涇原麟府等
路各謹斥候如山遇復遣人至但令士彬以已意約囘
務令邊防安靜初趙元昊悉㑹諸部酋豪刺背血和酒
置髑髏中共飲之約先冦鄜延欲自德靖塞門赤城路
三道並入酋豪有諫者輒殺之山遇者元昊從父也數正元
昊不聽山遇畏誅先遣人持偽吿詣士彬絶黄河南渡
發部落内属而挈其妾入野利羅子呵遇及親属二十
二人以珍寳石馬來降是月庚子至保安軍知保安軍
未吿以吿之延州郭勸勸與鈐轄李謂狐疑不敢受先
是山遇等豫寄珍寳於士彬以萬數勸詰士彬士彬利
其物荅云無有言未嘗招誘之勸謂亦以自為德明納
貢四十年有内附者未嘗留并議遣還仍約束緣邊勿
受降者於是奏入因降此詔勸謂尋遣山遇還山遇不
可即命監押韓周執山遇等送元昊至鑷移坡元昊集
騎射而殺之山遇名惟亮弟惟永分掌左右廂兵元昊
惡其不從常語惟序曰汝吿山遇反吾以山遇官爵與
汝不然俱族滅矣惟序不忍更以吿山遇山遇欲來降
弟惟序曰南朝無人不知兀卒所為將不信兄兄必受
害山遇曰事已至此無可奈何若南朝有福則納我矣
遂吿其母母曰汝自為計我年八十餘不能從汝去為
汝累當置我空中縱火焚之山遇等如母言及為韓周
所執號泣稱寃周見元昊於宥州元昊衣錦袍黄綿胡冐
不肯受山遇等曰延州誘我叛䧏我當引兵往延州於
知州㕔前受之周説諭良久乃肯受時元昊自稱兀卒
已數年兀卒者華言青天子也謂中國為黄天子元昊
既殺山遇遂謀僭號十二月丙寅鄜延路都鈐轄司言
趙元昊反辛未徙環慶路副署殿前都虞侯邕州觀察
使劉平為鄜延路副部署范雍為振武節度使知延州
詔陜西河東沿邊舊與元昊界互市處皆禁絶之寳元
元年冬甲戌趙元昊築壇受册僭號大夏始文英武興
法建孔仁孝皇帝改元大慶二年天授祀法延神元年
遣潘七布昌里馬乞㸃兵集􁨁子山自詣西凉府祠神
仍遣使以僭號來告二年正月初元昊遣使稱偽官抵
延州郭勸李謂留其使具奏元昊雖僭中國名號然閲
其表函尚稱臣可漸以禮屈願與大臣熟議詔許使者赴
京師勸等令韓周與使者及東華門始中國服朝廷發
亟讀其表曰臣宗祖本後魏帝赫連之舊國拓拔之遺
業也逺祖思恭當唐季率兵拯難受封賜姓名祖繼遷
大舉義旗悉降諸部收臨河五鎮下沿邊七州父德明
嗣奉世基勉從朝命臣偶以狂斐制小蕃文字改大
漢衣冠革樂之八章為五音裁禮之九拜為三拜衣冠
既就文字既行禮樂既張器用既備吐蕃達靼張掖交
河莫不從服軍民屢請願建邦家是以受冊皇帝位伏
望陛下許以西郊之地冊為南面之君謹遣弩涉俄疾
你厮悶卧普令濟嵬伽崖妳奉表詣闕以聞趙元昊為
書及錦袍銀帶投鄜延境上以遺金明李士彬且約以
叛候人得之諸將皆疑士彬副都部署夏元亨獨曰北
行間爾士彬與羗世仇若有私約通贈遺豈使衆知耶
乃召士彬與飲厚撫之士彬感泣不數日果擊賊取首
馘羊馬自効寳元二年六月詔削趙元昊官爵除籍属
揭榜於邊募人擒元昊若斬首獻即以為定難節度畨
漢職員能帥族歸順者等地推恩是月西賊冦保安軍
鄜延鈐轄盧守勤等擊走之賊又三萬騎圍承平寨鄜
延副都署許懷德時在城中率勁兵千餘人突圍破賊
已而賊復成陣有出陣前據鞍嫚罵者懷德引弓一發
而踣賊乃解去懷德均子也十二月乙丑賞保安軍守
御之功鄜延鈐轄六宅使榮州防禦使盧守懃為左騏
驥使都巡檢司指使散直狄青為右班殿直青功最多
故超四資授官西河人也是日元昊復遣賀永年齎嫚
書納旌節及以所授敕吿并所得敕榜置神明匣留歸
娘族而去書畧曰既先違誓約又别降詔命誘道邊情
潛謀害主諒非聖意皆公卿異議心膂妄圖有失宏規
全忘大體又云國土逈殊幸非僭逆妬嫉何為
康定元年春鄜延環慶經畧司言元昊遣使至境議和
詔所上表如不虧臣禮受之如初西賊自承平寨退聲
言將攻延州范雍聞之懼甚即奏疏言延州最當賊衝
地濶而寨柵疎土兵寡弱又無宿將為用請濟師疏入
未報而元昊詐遣人乞和雍信之不為備元昊乃盛兵
攻保安軍自土門路入壬申聲言取金明寨李士彬嚴
兵以待之夜分不至士彬釋甲而寢翌日奄至士彬父
子被擒遂乗勢抵延州城下副都部署劉平領兵與石
元孫合軍救延州夜至三川口十里止營鄜延都監黄
德和將二千餘人屯保安北巡檢万俟政郭遵各將所
部分屯雍皆召之為外援戊寅五將令歩騎萬餘東行
五里平令諸軍齊至三川口遇賊官軍爭奮殺日暮賊
以輕兵薄戰官軍却二十餘歩黄德和居陣後見軍却
後遂率麾下走保西南山衆軍隨皆潰平遣其子馳追
之并力拒賊德和不從遂驟馬遁平率餘衆退保西南
山下立七寨自固明旦賊四出合擊官軍平與元孫皆
被執圍延州凡七日及失二將城中憂沮不知所為㑹
大雪解去城不陷鄜延走馬承受薛文仲入奏金明縣
都監李士彬與其子殿直懷寳並戰没詔黄德和石元
孫領兵防邊劉平援之士彬所部仍令延州招集時朝
廷未知延州被圍平等已敗故也士彬世居金明有兵
近十萬人延州專使控扼中路衆號鐵面相公夏人畏
之元昊反乃使其民詐降士彬士彬白范雍請徙置南
方雍曰討而擒之孰若招而致之乃賞以金帛使𨽻士
彬於是降者日至分隷諸寨甚衆元昊使其諸將毎與
士彬遇輒不戰而走士彬由是益驕又以嚴酷御下下
多怨憤者元昊乃陰以金爵誘其所部渠帥往往受之
而士彬不知是春元昊遣衙校賀真來見范雍自言改
過歸命朝廷雍喜厚禮而遣之真既出境夏騎大入諸
降人皆為内應士彬時在黄堆寨聞敵至索馬左右以
弱馬進遂鞚以詣元昊與其子懷寳俱陷没雍初聞夏
大舉令士彬分兵守三十六寨勿令敵得入懷寳諫曰
令當聚兵禦冦分則勢弱不能支也士彬不從懷寳遂
力戰或曰元昊得士彬割其耳不殺十餘年乃卒於夏
中癸未朝廷始知劉平石元孫等兵敗被執延州奏到
故也延州之役左侍禁閤門祗候郭遵以西路都巡檢
使属劉平麾下既與賊遇馳馬入陣殺傷數十人賊出
驍將楊言當遵遵揮鐵杵破其腦兩軍皆大呼復持鐵
鎗挺進所向披靡㑹黄德和引兵先潰去賊戰益急遵
奮擊期必死出行間軍稍却即覆馬以殿又持大矟横
突之賊知不可敵使人持弮索立高處迎遵馬輒為遵
所斷因縱使深入攅兵注射之中馬馬即仆地被殺知
樞密院事王鬷知河南府陳執中知青州同知樞密院
事張觀知相州天聖中鬷常使河北過真定曹瑋瑋曰
君異日當柄用願留意邊防鬷曰何以教之瑋曰吾聞
趙德明少子元昊頗桀悍德明常使人㩁易漢物不如
意欲殺之元昊諫曰我戎人本從事鞍馬間而與漢㩁
易之物己非䇿又從而斬之失衆心不可德明為貰不
殺吾使人覘元昊狀貌異常他日必為邊患鬷時莫究
所謂比再入樞密院元昊果反帝數問邊計不能對及
劉平石元孫等敗議刺鄉兵久不决帝不悦宰臣張士
遜言軍旅之事樞密院當任其咎於是鬷及執中觀三
人同日罷黄德和誣奏劉平降賊命御史文彦博就河
中府置獄時朝廷信德和奏已發禁兵圍平等家收其
族天章侍講賈昌朝言平事未可知先收其族使果存
亦不得還矣子仕任布亦言平非降賊者知諫院富弼
力奏平引兵赴援行不淹日以奸臣不救故敗竟罵賊
不食而死宜恤其家而延州吏民復詣闕訴平戰沒狀
上即命罷圍各賜平及元孫家絹五十疋錢五百貫布
五百端時河中獄猶未决也延州之圍既解鈐轄盧守
懃與通判臨卭許用章更訟於朝廷亦命文彦博等即
河中府劾之時内侍用事者多為守懃遊説知諫院富
弼言盧守懃黄德和中官怙勢誣人冀以自免宜竟其
獄樞密院奏方用兵獄不可遽弼又言大臣附下罔上
獄不可不竟始延州民請詣闕告急上召問具得諸將
敗亡之狀執政惡之命邊郡禁民擅赴闕者富弼言此
非陛下意宰相惡上知四方有敗爾民有急不得訴之
朝則北走丹契西走元昊矣文彦博等劾河中府獄既
得實韓琦亦言平以疲兵數千敵賊十餘萬衆畫夜力
戰而為德和所累既被執猶罵賊不已忠勇不愧於古
人今坐誣言所惑恤孤憫忠之典未下邊臣豈不解體
乎丙午腰斬東染院副使充鄜延路都監黄徳和于
河中府仍梟首延州城下甲子元昊陷塞門寨執寨主
内殿承制高延德監押左侍禁王繼元死之延州都監
周美言於范仲淹曰賊新得志其勢必復來金明當邊
衝我之蔽也今不亟完將遂失之仲淹因属美復城如
故數日賊果來其衆數萬薄金明陣於延州城北三十
里美領衆二千力戰㑹暮援兵不至乃徙軍山北多設
疑兵賊望見以為救至即引去既而賊出文蒿寨遂至
郭北平夜聞不解美悉衆使人持一炬從間上山益張
旗幟四面大譟賊懼走獲其牛羊槖駝鎧甲數千計遂
募禁兵築萬安城而還賊復冦金明美引兵由虞家堡
並北山而下賊即引去康定元年九月丙寅西賊冦三
川寨鎮戎軍西路都巡檢楊保吉死之明日涇原路都
監劉繼宗李緯王秉等分兵出戰皆失利繼宗為流矢
所中時涇州駐泊都監王珪將三千騎來援自瓦亭寨
至師子堡賊圍之數重珪奮擊賊披靡獲首級為多叩
鎮戎城請益兵不得城縋糗粮與之師既飽語其下曰
兵法以寡敵衆必在暮我兵少乗其暮氣之衰可得志
也復馳入有賊將持皂幟植槍以詈曰誰敢與吾敵者
槍直珪胷而傷右臂珪右手以杵碎其腦繼又一將復
以槍進珪挾其槍以鐵鞭擊殺之一軍大驚將引去㑹
珪以馬中箭而還賊遂留軍縱掠凡三日聞涇原鈐轄
知渭州郭志高率大兵趨三川乃退三班借職郭綸固
守定州堡得不陷劉璠堡本軍指使散直王遇弓箭手
都虞侯劉用以事急出降并陷乾溝乾河趙福三堡是
役也官軍戰没者凡五千餘人壬申環慶副都部署任
福等攻西賊白豹城克之凡燒廬舍酒務倉草倉偽大
尉衙及破蕩骨咩等四十一族兼燒死土椌中所藏蕃
賊不知人數賊時盛兵冦保安及鎮戎軍福等自慶州
東路華池鳯川鎮聲言巡邊召都巡檢任政華池寨王
胡求錫鳯川監押劉世卿淮安鎮都監劉政監押張立
同議入界以牽制賊兵庚午行至柔逺寨明日犒熟户
蕃官且或以不得離席遂部分諸將又遣别將駈所犒
蕃官行前柔逺至白豹七十里夜漏未盡抵城下四面
各擊平明城破縱蕃部軍人等掠焚巢穴委聚方四十
里是日晩還軍諸軍既還賊遣百騎襲其後范全設伏
崖險賊半度邀擊之斬首四百級生獲七十餘人全開
封人後改名恪甲午賜涇原駐泊都監禮賔副使王珪
名馬二疋黄金三十兩裹瘡絹二百疋仍遣使撫諭之復
下詔暴其功寨下以勵諸將尋命為舉路駐泊都監復
兼行營勒金字處置牌賜之使得專殺丙申環慶部署
沂州團練使兼知慶州任福為龍神衞四廂都指揮使
賀州防禦使賞白豹之功也尋命福知鄜延路副都部
署十一月丁夘鄜延路部署司指使右班殿直狄青為
右侍禁閤門祗候涇州都監青毎臨敵被髪面銅其出
入賊中皆披靡無敢當者尹洙為經畧判官青以指使
見洙與談兵善之薦於副使韓琦范仲淹曰此良將才
也二人一見竒之待遇甚厚仲淹以春秋授之曰將不
知古今匹夫勇爾青折節讀書悉通秦漢以來將師兵
術由是益知名
慶厯元年春先是朝廷欲發涇原鄜延兩路兵討賊議
未决詔環慶副都部署任福乗驛詣涇原議事㑹經畧
安撫使韓琦行邊趨涇州而諜者言元昊閲兵折韁㑹
諜冦渭州己丑韓琦亟趨鎮戎軍盡出其兵又募敢勇
凡萬八千人使福將以擊賊涇原駐泊都監桑懌為先
鋒鈐轄朱觀涇州都監武英繼之行營都監王珪參軍
事耿傅皆從琦面受福方畧出敵之後諸寨相距僅四十里
道近且易芻粮足供度勢未可戰則據險設伏待其歸
然後邀擊之福等就道琦亦至城外重戒之翌日福自
新壕外分輕騎數千趨懷逺城捺龍川遇鎮戎軍西路
都巡檢常鼎同巡檢内侍劉肅與賊兵一滔戰於張家
堡南斬數百賊棄馬羊槖駝佯北懌引騎趨之福亦分
兵自將踵其後薄之福懌合軍屯好水川宋觀武英為
一軍屯籠落川隔山相距五里約明日㑹兵不使賊得逸
去邏者傳賊兵少故福等輕之路益逺芻粮不繼人馬
已乏食三日福等不知賊之誘也悉力奔逐癸巳至籠
竿城北遇賊大軍循川行出六盤山下距羊牧隆城五
里結障以抗官軍諸將乃知墮賊計勢不可留因前接
戰懌馳犯其鋒福陣未成列賊縱鐵騎衝突自辰至午
陣動衆傅山欲據勝地賊發伏自山背下擊士卒多墮
崖塹相覆壓懌肅戰死賊分兵八千斷官軍後福力戰
身被十餘槍有小校劉進者勸福自免福曰吾為大將
兵敗以死報國耳揮四刃鉄簡挺身决鬬槍中左頰絶
其喉而死福子懷亮亦死之先是琦命渭州都監趙律將
瓦亭騎兵二千二百為軍後繼是日與觀英㑹兵於姚
家川福既死賊并兵攻觀英等戰既合珪自羊牧隆城
以屯兵四千五百來陣於觀軍西屢出畧陣陣堅不可破
英重傷不能出軍賊兵益至東偏步兵先潰衆遂大奔
英律珪傅皆死之監羊牧隆城酒税訾斌陜西部押兵
士李簡柔逺寨主王慶鎮戎軍監押李禹亨三川寨監
押劉筠俱沒於陣指使及軍校死者數十人軍士死者六
千餘人唯觀以餘衆千餘人保民垣四向縱射㑹暮夜
賊引去涇原部署王仲室亦以兵來援與觀俱還民垣
距福敗處纔五里然不相聞王珪望見福麾幟尚在圍
中欲援出之軍校有觀望不進者珪斬以狥乃東望再
拜曰臣非負國力不能也獨有死耳乃復進戰擊殺數
百人鐵鞭至撓曲手掌破裂猶奮自若馬三中箭三易
馬最後得其下馬左右馳擊殺賊數千人飛矢中其目
遂死英知必敗勸傅避去不荅歎曰英當死君文吏無
軍責奈何與英俱死觀亦戒傅少避賊鋒而傅愈前不
顧身被數槍乃强射一夕傅在觀營夜作書遺福以其
日小勝前與賊大軍遇深以持重戒之自寫題觀名以
致福軍中傅死後或言福之敗由傅督戰太急福等既
違節度雖死不足與既而福隨軍孔目吏彭忠得傅戒
福書具白琦琦即奏之尹洙為作憫忠辨説二篇方元
昊傾國入冦而福所統皆非素撫循之師臨敵受命法
制不立既又分出趨利故致甚敗奏至上深悼焉夏六
月詔陜西諸路部署司自今西賊犯塞方且出兵掩擊
諸族以牽其勢自餘毋得擅行侵掠始用田况之言也
秋七月元昊冦麟府州八月戊寅詔鄜延部署許懷德
駐泊都監任守信劉極巡檢黄世寧以兵萬人援麟府
州又徙圍豐州麟府二州皆在河外因山為城最為險
固既久士卒渴乏或勸知州苖繼宣取汚溝之泥以飾
牒元昊仰視曰諜謂我無庸戰不二日當渴死今尚有
餘以汚牒紿我也斬之城下解圍去乙未元昊陷豐州
庚戌鄜延鈐轄兼知鄜州西上閤門使忠州刺史張亢
為并代鈐轄專管勾麟府庫馬公事代康德輿也時元
昊已陷豐州引兵屯琉璃堡縱騎抄麟府間二州閉壁
不出民乏水飲黄金一兩易水一杯朝廷議棄河外守
保德軍以河為界未果因徙亢使經度之亢单騎扣府
州城門闗不啓亢曰我新軍帥也出所授敕示城上既
入即開門縱民采薪芻汲澗谷然㓂騎尤時出抄掠漢
田亢以州東焦山有石灰穴為築東勝堡下城旁有蔬
畦為築金城堡州北沙坑有水泉為築安定堡置兵守
之募人穫於外腰鎌與持兵衞送者均其得其時禁兵
敗北無鬬志乃募役兵夜潛隘道邀擊㓂游騎比明或
持首級來獻亢犒勞之衣以錦袍禁兵始慙奮曰我顧
不若彼乎又縱使飲博士窘乏幸利皆願一戰亢知可
用始謀撃琉璃堡諜伏賊塞旁草中見老羌方炙羊胛
占吉㐫驚曰明日當有急兵且趨避之皆笑曰漢兒方
藏頭䣛間何敢至此亢知無備乃夜引兵襲撃大破之
斬首二百餘級㓂棄堡遁去乃築宣城寨於步馳溝以
捍冦路鄜延都監西京作坊使貴州刺史王信為本路
鈐轄兼兩路都巡檢使信初為鄜延都監始至之夕㓂
衆號數萬傅城軍吏氣懾不知所為信領勁兵二千夜
出南門與賊戰不利失其前鋒因按軍不動遲明潛上
東山整束乗勢而下撃走之追襲大獲而還葛懷敏敗
信又出兵拒賊俘斬甚衆先是屯田員外郎張㫖通判
府州州依山無外城㫖將築之州將曰吾州據險敵兵
必不來㫖不聽城垂就冦大至乃聯巨木補其鏬守以
强弩時中外不相聞者累日民心震恐庫有買馬綵數
千㫖矯詔賜守卒卒皆東望呼萬嵗賊以為救至州無
井民取河水以飲賊斷其路㫖夜開門率兵居民乗城
力戰賊死傷者衆遂解去以功遷都官員外郎㫖河内
人也鄜州都監王凱者全斌曽孫常出䨇烽橋染枝谷
遇㓂破之又破厖青黄羅部再戰於伺候烽前斬首三
百八十七級焚蕩驅獲馬牛槖駝器械以數千計㓂圍
麟川乗城拒鬬晝夜三十一日始解去特遷西頭供奉
官代還㓂尤抄掠道不通以為内殿崇班麟路㳂邊都
巡檢使與同巡檢張岊䕶粮道於青眉浪㓂大至與岊
相失乃分兵出其後夾擊之復與岊合斬首六十五級
又入兎毛川賊衆三萬凱以兵六千陷圍流矢中面鬭
不解至暮㓂潰又斬首八百十六級自蹂踐死者以數
千遷南作坊副使張岊者府谷人以貲為牙將有瞻畧
善騎射天聖中西夏偽觀察使阿遇有子來歸阿遇㓂
麟州夏邊户約還子然後歸所獲麟州還其子而阿遇
輒背約安撫使遣岊詰問岊造帳中以逆順諭阿遇阿
遇語屈留岊共食阿遇抽佩刀貫大臠㗖岊岊引吻就
刀食肉無所憚阿遇弦弓張鏃指岊腹而彀岊食不輟
神色自若阿遇撫岊背曰真男兒也翌日又與岊縱獵
雙兎起馬前岊發兩矢連斃二兎阿遇驚服岊馬槖駞
悉歸所獲如故約州將補為來逺寨主手殺偽首領俄
易兒奪其甲馬時年十八名動一軍元昊犯鄜延麟府
時岊為教練使從忻繼閔破浪黄黨兒兩族射殺數千
人斬偽軍王敖保以功補下班殿侍三班差使賊騎方
熾中人促賜軍衣至麟州㓂騎充斥不得前康德輿管
勾軍馬司事遣岊馳騎五十往䕶之至青眉浪遇賊接
戰矢中雙頰岊拔矢鬬愈力奪馬十二匹而還賊圍府
州攻甚急城西南角陴下賊將登衆囂曰城破矣岊乗
陴大呼令兩人持一人來賊為稍却衆心乃安飛矢中
右目而身被三槍晝夜督守又帥死士開闗䕶州人及
於河北圍解城中不乏水以勞遷右班殿直然賊游兵
常往來境中邀奪餽運以岊為鄜府州道路巡檢至深
栢塢遇賊數千分兵追擊斬首百餘級奪兵械馬數百
近郊民由比秋成未穫岊以計干張亢得步卒九百人
䕶之大敗賊於龍門川從諸將通麟州粮道破賊於栢
子寨改左班殿直内侍宋永誠傳詔寨下岊䕶永誠遇
賊三松嶺賊以精騎挑戰矢中岊臂猶躍馬左右馳射諸
將乗勝而進賊皆奔潰特改西頭供奉官以為賞薄又
遷内殿崇班賊破豐州將據有其地岊與諸將一日數
戰破偽容州刺史耶布移守貴三寨俘獲萬計又有王
吉為麟州通判官被圍急苖繼宣募吏民通信求援吉
應募繼宣問須幾人從行吉曰今㓂騎百里無所用衆
請髠髪衣彼服挾弓矢賫糗粮詐為夏人夜縋出遇㓂
問之則為夷語荅之兩晝夜然後出敵寨之外走詣府
州吿急府州遣將兵救之吉復問道入城城中皆呼萬
嵗及圍解除吉奉職本州措使吉常從王凱及中貴人
將兵數十人卒遇㓂數萬騎中貴人惶恐以手帛自經
吉曰官何患不得死何不且令吉戰若吉不勝死未晩
也因使其左右數人守中貴人曰貴人不虞當盡斬若
属因將所部先登射殺㓂大將㓂衆大奔衆軍乗之㓂
墜崖死者萬餘人又常與㓂戰其子文宣年十八從之
戰罷不見文宣其麾下請入㓂中求之吉止之曰此兒
為王吉子而為㓂所獲尚何以求為頃之文宣挈二首
級以至乃喜曰如此真我子也吉毎與㓂戰不過一矢
即捨弓矢袒而出手殺數人然後反曰我當張弓挾矢
之時一往鋭氣彼若倉卒無備則成擒矣吾前後數十
戰未嘗發兩矢也吉與張岊齊名卒不至顯官壬寅知
諫院張方平又上疏言自元昊叛命以來王師數出無
功濟其㐫謀氣燄益盛今自陜西四路河東麟府逺近
輸輓供給天下為之勞弊而解嚴息甲未可以日月期
也臣常就自邊來者詢賊中事多云賊為冦三年雖常
得逞然重於舉衆故必嵗年乃罷一入連陷城寨未能
有我尺寸之地而絶其俸賜禁諸闗市今賊中尺布可
值錢數百以此揣賊情安得不困夫夷狄得志則驕逆
稍困則卑順然其業已於大國為仇儻有悔心勢未能
自通誠朝廷雖欲招徠而非特無名事亦難舉今因南
郊大禮宜特推曠因以示綏懷之意或時降一詔或著
之赦文或擇邊臣之有名望者单使以諭上意足彰朝
廷德義之厚而無損威重之體使天下知陛下深誠逺
慮為生靈計至於天地鬼神亦當助仁而祐順上喜曰
是吾心也命方平以疏付中書吕夷簡讀之拱手曰公
言及此社稷之福也
丙辰詔延州若元昊專遣人投進表章即且拘留之先
具事宜以聞若令偽官持私書至州須候朝廷處分然
後報之始用張方平議也慶厯三年正月范仲淹巡邊
至環州州属羌陰連㓂為邊患仲淹謂种世衡素得属
羌心而清澗城已堅固乃奏世衡知環州以鎮撫之龎
籍請留世衡詔仲淹更擇人仲淹言非世衡則属羌不
可懷詔從仲淹所請有牛家族奴訛者屈强未嘗出聞
世衡至遽郊迎世衡與約詰朝往勞其族是夕大雪深
三尺左右曰地險不可徃世衡曰吾方結諸羌以信不
可失期遂緣險而進奴訛方卧帳中謂世衡必不能至
世衡蹵而起奴訛大驚率其族羅拜聽命又有兀二族
受㓂偽補世衡招之不至命蕃官慕思出兵討之其後
百餘帳皆自歸莫敢貳因令諸族置烽火有急則舉燧
介馬以待又課吏民射有過失射中則釋其罪有辭某
事請某事輒因中否而與奪之由是人人自勵雖屠販娼優皆
精於射㓂不敢復近環州初世衡在青澗為属吏所訟以
不法事按驗皆有狀龎籍言世衡披荆(闕/)立青澗城若
拘以法則邊將無所措手詔勿問及步(闕/)州詣籍拜且
泣曰世衡心腸鉄石也今日為公淚(闕/)戊子降詔奬諭
知延州龎籍等以籍興修橋子谷塞城也元昊之據承
平塞諸將㑹兵議攻討洛苑副使种世衡請齎三日粮
直擣巢穴文思使周美曰彼知吾來必設覆待我不如
間道掩其不意世衡不聽美獨以兵西出芙蓉谷大破
賊而世衡等獨無功未幾賊復掠土塠寨美逆撃於野
家店追比至托拔谷敗其衆以功遷右騏驥使還軍屯
永平寨又築柵於葱梅官道谷以扼賊路令士卒益種
營田嵗收榖六千斛復率衆由㕔子部西濟大里河屠
劄萬多移二百帳焚其積聚以歸龎籍與范仲淹交薦
之際鄜延都監遷賀州刺史二年五月癸夘西上閤門
使忠州刺史并代鈐轄管勾鄜府軍馬張亢領果州團
練使為高陽闗鈐轄初麟州猶未通饋路閉隔敕亢自
䕶南郊賞物送麟州賊既不得鈔隨以兵數萬趨栢子
寨邀我歸亢所將纔三十人亢激怒之曰若等已陷死
地前鬬則生不然為賊所屠無餘也士皆感勵㑹天大
風順風撃之斬首六百餘級相蹂躪崖谷死者不可勝
計奪馬千餘匹乃修建寧寨賊數出爭逐戰於兎毛川
亢自以大陣抗賊而使驍將張岊以短兵强弩數千伏
山後亢以萬勝軍皆京師新募市井無賴子弟疲愞不
能戰遇賊必走賊目曰東軍素易之而虎翼卒勇悍陰
易其旗以誤賊賊果趨東軍而值虎翼卒搏戰良久伏發
賊大潰斬首二千級不踰月築清寨百勝中候建寧鎮
川五堡麟川路始通亢復奏今所通特往來之徑爾旁
皆虛空無所阻若増築並邊諸柵以相維持則可以廣
田牧河外勢益强議未下而朝廷慮契丹將渝盟乃徙
亢髙陽慶之西北馬鋪寨當後橋川口深在賊腹中范
仲淹欲城之度賊必爭密遣子純祐與蕃將趙明先據
其地引兵隨其後諸將初不知所向行至柔逺始號令
之版築畢具旬日城成是嵗三月也尋賜名大順賊覺
以騎三萬來戰佯北仲淹戒弗追已而果有伏大順既
成白豹金湯皆截然不敢動環慶自是冦益少癸亥新
知邠州觀察使范仲淹為龍圖閣直學士左司郎中鄜
州觀察使龎籍復為龍圖閣直學士吏部郎中並從所
請也初仲淹上表言觀察使班待制下臣守邊數年羌
人頗親愛臣呼臣為龍圖老子今改觀察使則與諸族
首領名號相亂恐為賊所輕且無功不應更増厚祿辭
甚切至表二上乃從之閏九月涇原副都部署葛懷敏
與元昊戰沒于定川先是元昊聲言入冦是月辛未
朔王㳂命懷敏將兵救之己夘至瓦亭寨遣本寨都監
許思純新環慶都監劉賞以蕃兵五千餘人為左翼天
聖寨主張貴為殿後戊子進屯五谷口知鎮戎軍曹英
涇原路都監趙珣西路都巡檢李良臣孟淵皆自山外
來㑹㳂邊(闕/)使向進劉湛為先鋒趙瑜總竒兵為援及
大軍(闕/)寨給芻秣未絶懷敏即離軍夜至安逺堡比一
(闕/)庚寅領大軍自鎮戎軍西南又先引從騎百餘以前
走馬承受趙政以為距賊逺不可輕進懷敏乃少止(闕/)
養馬城曹英及涇原都監李知和王保王文鎮戍(闕/)李
岳西路都監璘等分兵屯鎮戎城六里夜則入城自守
凡三日至是亦趨養馬城見懷敏聞元昊徙軍新壕外
乃議質明掩襲趙珣謂懷敏曰賊逺來利速戰其衆數
倍鋭其為今之計且以竒制之宜依馬柵城市柵扼賊
歸路固守鎮戎以便餉道竢其衰擊之可必勝不然必
為賊所屠懷敏不聽命諸將分四路趨定川寨劉湛向
進出西水口趙珣出蓮華堡曹英李知和出劉璠堡懷
敏出定西堡既而知和與英督軍夜發辛夘劉湛向進
行次趙福新堡遇賊戰不勝保向家峽而趙珣曹英李
良臣孟淵等將趨定川懷敏且令援趙福堡未行諜言
賊已屯邊壕上復召珣等入定州會李知和麾下蕃落
將報賊五千人留定川寨北頃之王文李知和定川寨
主郭綸又報已拔柵踰壕懷敏命趙珣與其子宗晟先
行日幾午懷敏入保定川寨賊毁版橋斷其歸路别為
橋十四道以過軍環圍之又絶定川水泉上流以飢渴
其衆劉賀帥蕃兵鬭於河而不勝餘衆漬去懷敏為中
軍屯寨門東偏曹英等陣東北隅賊自偏江川業燮㑹
出四面俱至先以鋭兵衝中軍不動囘擊曹英黒風自
東北起部伍相失陣遂擾士卒攀城堞爭入城面被流
矢仆濠中懷敏所部兵見之亦奔駭懷敏為衆所擁蹂
躪幾死輿至甕城久之乃蘇懷敏選士據門橋(闕/)敗於
鎮戎葛懷敏敗於渭州賊聲益震然所以復守巢穴者
葢鄜延路屯兵六萬八千環慶路五萬(闕/)萬秦鳯路二
萬七千有以牽制其勢故也冬十(闕/)西鄜延鈐轄西京
作坊使貴州刺史王信為保州刺史本路部置鄜延都
監西上閤門使狄青為秦州刺史涇原部署涇原都監
兼知原州左藏庫副使景泰為西上閤門使本路鈐轄
兼知鎮戎軍皆賞其破賊功也後三日信及青各本路
經畧安撫使招討副使始賊以兵十萬分二道一出劉
璠堡一出彭陽城入攻渭州葛懷敏援劉璠戰崆峒北
敗没賊踰平凉至潘原泰率兵五千從間道赴援而先
鋒左班殿直張逈逗遛不進泰斬以狥遇賊彭陽西禆
將夏侯觀以為衆寡不敵欲退守彭陽泰不許乃依山
而陣未成列賊騎来犯短兵相接泰陰遣三百騎分左右翼
張旗幟為欵兵賊徘徊不進欲遁去將校請進擊泰止
之遣士捜山果得伏兵與戰遂斬首十餘級先是以西
邊將有戰功特召見之環慶都監宫苑副使范全入奏
近制知天都左右廂㸃兵然未知冦出何路上曰適有
邊奏已犯高平軍劉璠堡可乗驛亟往遂遷禮賔使榮
州刺史環慶鈐轄手詔趣范仲淹麾下起兵赴援令晝
夜兼行比至平涼賊已解去狄青時亦被召㑹賊冦渭
州急乃命圖形以進辛亥以瓌慶路都部署經畧安撫
㳂邊招討使龍圖閣直學士左司郎中兼知慶州范仲
淹秦鳯路部署經畧安撫使㳂邊招討使秦州觀察使
知秦州韓琦並為樞密直學士右諫議大夫鄜延路都
部署經畧安撫招討使龍圖閣直學士吏部郎中兼知
延州龎籍為左諫議大夫葛懷敏敗賊大掠至潘原闗
中震恐居民多竄山谷間仲淹率衆六千由邠涇援之
知賊已出塞乃旋帝始聞定川事按圖謂左右曰若仲
淹出援吾無慮矣奏至帝大喜曰吾固知仲淹可用亟
加職進官仲淹以西師久無功密疏乞賜貶降以謝邊
陲辭不受命不聽琦初拜觀察使獨不辭曰吾君方憂
邊豈臣子擇官之時乎而仲淹等累辭未聽琦奏乞并
罷所受且言恐不知臣者謂他路辭之為得宜臣則壯
年貪祿而已㑹有詔令琦為樞密直學士兼侍御史琦
又言朝廷定著不可以思亂皆不聽至是乃還舊職又
遷其官琦辭所遷官曰臣得還舊職固榮矣賊犯隣境
臣雖督遣援兵實無毫髮之助官不當復遷不聽癸丑
贈懷敏等官有差懷敏通時事善候人情故多以材薦
之及用為將而輕率昧於應變遂至覆軍丁夘涇州觀
察使知渭州王㳂復為龍圖閣直學士刑部郎中降知
號州坐懷敏之敗也㳂始教懷敏駐軍瓦亭及懷敏趨
鎮戎㳂馳書戒勿入第背城為寨以嬴師誘㓂至發伏
擊之可有功懷敏弗聽進至定川果敗冦乗勝直犯渭
州㳂率州人乗城多張旗幟為疑兵先是㳂子豫謂懷
敏非將才請㳂奏易之不聽故及此三年正月癸巳延
州言元昊遣偽六宅使伊州刺史賀從朂來納欵(議元昊/納欵事)
(見經制西/夏要畧門)庚戌右正言知制誥梁適假龍圖閣學士左
諫議大夫使延州與龎籍議所以招懷元昊之禮也於
是許賀從朂赴闕癸夘著作佐郎簽書保安軍判官事
邵良佐假著作郎使夏州先是良佐與賀從朂詣闕館
於都亭西馹承受使臣取元昊書中書樞密院諭從朂
以所齎來文字名體未正名上一字又犯聖祖諱不敢
進却令齎囘其稱男情意雖見恭順然父子亦無不稱
臣之禮自今上表只稱舊名朝廷當行封冊為夏主賜
詔不名許自置官属其燕使人坐朶殿之上或遣使往
彼一如接見契丹使人禮如欲差人於界上承領所賜
亦聽之置𣙜場於保安軍嵗賜絹十萬疋茶三萬斤生
日與十月一日賜齎之許進奉乾元節及賀正其㳂邊
興復寨柵並如舊仍命袁佐與從朂等同往議定以聞
乙酉元昊復遣吕你為定幸拾寮黎罔聿□與邵良佐
俱來所要請凡十一事其欲稱男而不為臣猶執前議
也丙戌元昊始稱臣自號夏國主復遣尹與則楊守素來
議事鄜延經畧司言西賊㓂青澗城宣武副都頭劉岳
等與戰敗之詔功第一遷兩資次遷一資四年冬十月
初元昊以誓表來上其詞曰兩失和好遂厯七年立誓
自今願藏盟府其前日所掠將校民户各不復還自此
有邊人迯亡亦無得襲逐即以歸朝廷嵗賜乞如常數
無致改更臣更不以多事干朝廷今本國自獨進誓文
而輒乞俯頒誓詔葢欲世世遵承永以為好倘君親之
義不存或臣子之心渝變使宗祀不永子孫罹殃庚戌
賜誓詔曰朕臨制四海廓地萬里西夏之土世以為胙
今乃納忠悔咎表於信誓質之日月要之鬼神及諸子
孫無有渝變申復懇至朕甚嘉之俯閲來誓一皆如約
所宜明諭國人藏書祖廟乙未冊命元昊為夏國主更
名曩霄其文曰咨爾曩霄撫爰有衆保於右壤惟爾考
服勤王事光啓乃邦洎爾承嗣率循舊物向以稱謂非
正彊侯有言鄙民未孚師兵勞戍而能追念前𤯝自歸
本朝勝章累請遣使係道忠悃内奮誓言外昭要質天
地暴情日月朕嘉爾自新故遣尚書祠部員外郎張子
奭充冊禮使東頭供奉官閣門祗候張士元充副使持
節冊命爾為夏主永為宋藩輔光膺寵命可不謹歟賜
對衣黄金帶銀鞍勒馬銀絹茶等物改所賜敕書為詔
而不名許自置官属置㩁場於保安軍及高平寨第不
通青鹽然朝廷毎遣使往館於宥州闗律則來賀正旦
自是嵗以為常時律則以留延州議事故後時也甲申
詔曰朕以元元之故已赦曩霄罪復許為藩臣約誓寢
兵與之更始朕念興師以來陜西士暴露良苦民疲轉
餉其降擊囚罪一等杖笞釋之邊民賜緡錢民去年逋
負舉皆勿責蠲其租税之半麟府州常為羌所冦掠除
逋負視此進士一舉諸科兩舉並與免今年取解五月
夏國主曩霄遣使來謝册命八月詔陜西河東嚴戒邉吏
毋得輙有生事辛未詔班厯于夏
　
　
　
　
　
　太平治迹統𩔖卷七
欽定四庫全書
　太平治迹統𩔖卷八
　　　　　　　　　　　　宋　彭百川　撰
　　仁宗經制西夏要畧
景祐元年十二月屯田員外郎張亢者奎弟也豪邁有
竒節常通判鎮戎軍上言趙徳明死其子元昊喜誅殺
勢必難制宜亟防邊論西北攻守之計章疏十上上欲
用之㑹丁母憂寳元二年甲寅知延州郭勸落職知齊
州鄜州李渭降尚食知汝州坐不察㓂情也朝廷雖知
元昊猶善遇其使初議誅元昊使者叅政程琳以兵交
使在其間宜善遣之王徳陳執中皆欲執其使盛度等
不可卒遣之三月壬寅右正言吳育言畧曰伏望陛下
從容延對左右大臣討論闕政博訪羣議修節用愛人
之道求訓兵練將之䇿則一方小警不足慮也上嘉納
之丙午吴育又言聖人統御之䇿夷夏不同雖有戎虜
之君向化賓服終待以外臣之禮覊縻勿絶而已一有
背叛來則禦之去則勿追盖異俗殊方非𨽻版籍不足
責也今元昊若止是欵邉當置不問若已見叛狀必須
先行文告以詰其由不比中國叛臣即加兵討大凡兵
家之勢征討者貴在神速守禦者利在持重况夷狄之
性惟事剽掠因而偽遁多誤王師武夫氣銳輕進貪功
或䧟誘詐之機今宜明烽候堅壁清野以挫剽急之鋒
徐觀其勢此廟堂逺筭也初元昊反書聞朝廷即議出
兵羣臣争言小醜可即誅滅育獨建議元昊雖名藩臣
其尺賦斗租不入縣官窘漢之外服叛不常宜外置之
示以不足責且彼已僣輿服夸示酋豪勢必不能自削
宜援國初江南故事稍易其名可以順撫而收奏入宰
相張士遜笑曰人言吳正言心風果然於是育復奏俱
不報癸夘賈昌朝上書畧曰今西夏僣狂出師命將以
遺朝廷之憂臣謂此不足慮而國家用度素廣儲蓄不
厚民力頗困是則可憂自天聖以來屢詔有司節省用
度至今未聞有所施行又云宋受命八十載可謂治平
矣然節愛之術有所未至邉郵雖寧兵備不省徭役雖
簡農務不篤外厚幣聘内豐廪假自餘虚用冗費難以
悉數願陛下鑒已往之失察當今之務取景徳以來迄
於景祐凡百用度靡有巨細校其出入之數約以祖宗
舊制其不急皆省罷之詔樞密學士張若谷右諫議任
師中右司諫韓琦與三司詳所奏定奪省減以聞真定
都部署夏守贇上召用之入見帝問西事守贇曰平時
所屯兵馬不及千餘第可禦草冦耳賊兵猝至固守不
暇安能出鬬耶冝并兵扼衝要伺便邀擊可以成功帝
然之韓琦言減省浮費當自禁宫始詔從之六月丙寅
遣魯絶持詔論嘉勒斯賚使擊元昊卒不能也先是詔陜
西安撫龎藉諭㫖如永興夏竦議西鄙事丙子竦言畧
曰臣以為不較主客之利不計攻守之便議追討者是
為無䇿若繕治地壘修利器械約束將佐控扼險要但
遷延於歲月不預計於勝負是今之常制也謹上十䇿
一教習強弩以為竒兵二覊縻屬羌以為藩籬三詔嘉
勒斯賚父子用力破賊四度地形險易逺近寨栅多少軍
士勇怯而増減其兵五詔諸路互相應援六募土人為
兵號神虎保捷州各一二千人以代東兵七増置弓手
壯丁獵户以備城守八並邉小寨毋積芻粮賊攻急則
棄小寨入保大寨以完兵力九闗中民坐罪若入過誤
者許入粟贖罪銅一斤為粟五斗以贍邉計十損並邉
冗兵冗官及減騎軍以舒饋運當時頗採用之秋九月
甲寅直集賢院冨弼上疏言趙元昊反狀有紊者六事
云是六者嵗月已乆中外共聞天子不得知朝廷不為
備養成深患遂此大騷此兩府大臣之罪也臣今畧舉
八條止為戎事不論其他伏惟聖明詳擇一不斬其使
以破其謀二今始用武不遽練軍以驚衆三不當惜内
府而取於民四不當限官而舉士五馬遵之賞薄不足
以激勸六購募元昊科格無益七宜罷免夏守贇之職
而别選才能八不接見武臣非所以廣接納十一月修
起居注宋祁上疏論三冗三費冗兵冗官僧道齋醮薫
修之費寺觀卒徒官司之費使相接度之費時陜西用
兵調費日促又言人不率則不從身不先則不信陛下
若能躬服至儉風示四方衣服醪膳無溢舊規請自乗
輿始錦綵珠玉不得妄費必自宫掖始天下嚮應民業
日豐人心不摇師復可舉雖使風行電照飲馬西河蠢
爾戎首可玩之掌股中矣閏十二月直史館蘓紳陳八事
一重爵禄二遴選擇三明薦舉四異服章五適才宜六擇
將帥七辨忠邪八修預備欲預備之道莫若安民而厚利
富國而足食欲民之安則為之擇守宰明教化欲民之
利則去兼并禁游末恤其疾苦寛其徭役則民安而利
乆欲國之富則崇節儉尚質素蠲浮費欲食之足則省
官吏之冗去兵食之蠧絶奢靡之弊書奏帝嘉納之紳
又請詔西邉為入討之計云以十年防守之費為一嵗
攻取之資其論利害甚多知延州范雍言西邉守禦利
害知制誥葉清臣論西邉兵備虚弱鄜延環慶副都統
劉平上攻守之䇿云請召夏竦范雍與兩府大臣議定
攻守之䇿令邉臣遵守初夏竦請置土兵易戍兵東歸
令既下知河中府楊偕言不可朝廷下竦議竦奏土兵
其利六慮有小人不忠以謀非出已曲要破壊果有楊
偕上書熒惑聖聴但偕所言以少擊衆乃虚語若偕能
之乞命以代臣盡減邉兵千人留百官留十果以此平
兇蕩寇即乞不次旌賞如其不能亦乞嚴譴以戒讒慝
詔以竦章示偕偕奏云臣之所陳盖謂増兵習既不精
徙費國用虜未平而中國先困竦乃以臣為不忠此其
用意非獨欲中傷臣亦欲傾朝廷大臣也古人以少撃
衆不可勝數今竦在涇原守其城壘不聞出師何用兵
衆盖竦意戰或敗衂則欲以兵少為辭又云兵不條土
地係將帥訓習撫養激勵之如何爾竦議遂屈
康定元年二月宋庠請嚴守備潼闗從之諫官冨弼言
天子守在四夷今自潼闗以西棄之耶己丑富弼言自
古以來以内臣監軍取敗非一今入内副都知王守忠
為陜西都鈐轄與之何異願罷守忠勿遣不聴宰臣張
士遜請遣使安撫陜西於是起居舍人韓琦自蜀歸論
西兵形勢甚悉即命琦為陜西安撫使上謂琦曰夏人
猖獗官軍不習戰數出無功今因小警乃開後福乙巳
詔京畿京東西淮南陜西路括市戰馬韓琦言陜西科
擾頻仍民不勝其困請免此一路以安衆庶從之丁酉
詔樞密院自今邉事並與宰相叅議冨弼言邉事係國
安危不當專委樞密院乞如國初令宰相兼樞密上取
其言降是詔丙午改元悉許中外臣庶上封事朝政得
失自仲淹貶禁越職言事冨弼因論日食謂應天變莫
若通下情願下詔求直言除越職之禁上嘉納焉丁未
詔韓𤦺與運司量民力蠲所科芻粮調民修築城池具
數以聞當加優恤將佐懦怯並令罷去停諸州上供之
物數十萬時慶州陳叔度陳邉防䇿補官東南琦奏曰
士忠義憤懣為國獻計置之僻左何得自効非所以來
人才也詔皆從邉任己酉知延州范雍言胙朝廷詢臣
深討之計臣未知深入之利又言借援契丹令舉兵為
犄角庶此賊可滅如得銀夏綏宥等州每嵗増契丹賜
千萬可以破借助之謀也范雍降知安州坐失劉平石
元孫也時賊圍塞門安逺寨琦奏乞留雍以安衆心若
謂雍節制無狀宜召越州范仲淹委任之丙辰内出手
詔俾大臣條陜西攻守之䇿庚申再降郭勸李渭言者
以二人不當拒絶山遇使故也同知樞密院事陳執中
言畧云李士彬族破而㳂邉籬落壊宜選閣門祗候為
寨主以補其闕撫存熟羌云邉兵小屈皮膚之憂民力
之窘腹心之患也臣請首修緣邉城池其次邉如延州
之鄜同環慶之邠寧不過五七處量為營葺則科率既
減民力稍蘓仍須増土兵減騎卒土兵増則守禦有偹
騎卒減則轉餉可蠲優秩之科以誘兼并寛茶鹽之利
以足編氓静守以驕其志蓄銳以挫其鋒更須主張將
臣使横議不入則忠臣得以盡節虎士得以忘生時手
詔諮訪執中既合議上對退復奏此上嘉納之起居注
吴育言比常建乞通回紇以破昊賊宜募機辨有膽畧
者使多方招誘散離其黨此伐謀之要也壬申以達州
刺史髙志寧為河北安撫使元昊初反志寧時知隰州
上言請乗賊未發選驍將銳兵分道急趣覆其巢穴所
謂迅雷不及掩耳章疏十上不報徙知貝州劉平石元
孫䧟賊志寧歎曰前䇿不可復用矣朝廷始思其言即
日召至闕問今宜為何䇿志寧曰今將不達權兵不識
法制故敗請以古陣法教之諸帥以今所習異不肯用
志寧又言元昊與契丹通宜為備故命之俾經畧云三
司使晏殊在三司請罷内臣監兵不以陣圖受諸將乃
募弓箭手教之以備戰鬬又請出宫中長物助邉費凡
他司之領財利者殊奏悉罷還度支事多施行宋綬在
河南畫十䇿以獻帝初詔詢攻守之䇿至是召之同管
樞密知永興杜衍權知開封府西邉用兵民苦調發吏
或促辨因以侵漁衍為之區處條畫量物有無貴賤道
理逺近寛其朝㑹使得次第輸送永興比他州民費省
半范仲淹知永興軍始用韓琦之言也詔舉才任將帥
以名聞從冨弼之言也己夘詔昊遵路籍河東鄉丁為
邊備又不其法於諸路以遵路常建議復兵民也癸未
殿中侍御史文彦博言西鄙用兵將權不可不專軍法
不可不峻故對敵而伍中不進者伍長斬之伍長不進什
長斬之什伍之長尚得專殺統帥之重不能誅一小較
軍中之令可謂隳矣國朝著令禁軍將校之有過冝從
中覆施之于平居無事之時今邉防用兵逾十數萬將
不專權軍不峻法何以禦人哉上嘉納之陜西安撫使
韓琦上疏言禦捍之備宜以鄜延為先鄜延若有重兵
必無深入之患次以環州最逼賊境為今計者莫若分
河中同州銳兵三五千進屯鄜州選才望大臣履本路
經畧之任兼知鄜州處置邉事令張亢充本路鈐轄鄜
州駐劄用朱觀知環州差葛懷敏充環慶部署其㳂邊
城寨自來係廣屯兵馬之處外其餘小寨栅併兵入城
只留人員兵士三二十人以為斥候量事更差弓箭手
防䕶沿邊都監路分等之闕即令選差㳂邊州軍招置
蕃落保捷等指揮不必拘定等秩但以人才壯勇堪任
披帯者充上嘉納之康定元年夏四月大理寺丞秘閣
校勘石延年往年往河東路同計置催促粮草明道中
延年常建言天下不識戰三十餘年請選將練兵為二
邊之備不報及西邊數警始召見命昊遵路使河東時
方用延年之說藉鄉丁為兵也己亥陜西安撫使韓琦
等言慶涇鄜三州調民修城有妨農種請聽冨民自僱
人大修築量工與官(三萬工齊即五萬工監薄七萬工/薄尉八萬偽備職十五萬工奉職)
乙巳詔運使河北姚仲孫㳂邊安撫髙志寧密下諸州
軍招募土兵從王拱辰之言也(拱辰奉使還言㓂不畏/官兵畏土兵故降是詔)
范仲淹未至永興癸丑改為陜西都運使御史知雜髙
若訥知永興軍諫官梁適言仲淹前責若訥為諫官詆
仲淹謀事疎濶宜易以近任上曰朕方任仲淹若訥彊
事固當體朕委寄之意詔諭之若訥尋留判流内詮壬
戌吕夷簡自天雄復入相即使李迪代之士遜罷政甲
戍陜西都轉運使范仲淹言於邊城寨有五七分之備
闗中之備無二三為今之計莫若嚴邊城使持乆可守
實闗内使無虚可乗西則邠鳳為環慶儀渭之聲援北
則同州河中控扼鄜延之要害東則陜蘭華州㨿黄河
潼闗之險中則永興為都㑹之府各須屯兵三二萬人
若冦至則使邊城清野不與戰闗中少實豈敢深入復
命五路修攻取之偹張其軍聲分彼賊勢使弓馬之勁
無所施牛羊之貴無所售二三年間彼自困弱待其衆
心離叛有間隙則行天討此上䇿也戊寅夏竦為經畧
安撫招討永興軍己夘韓琦為陜西都轉運使范仲淹
並為陜西經畧安撫副使初仲淹與夷簡有隙及議加
職夷簡請超遷之上恱以夷簡為長者既而仲淹入謝
帝諭仲淹使釋前憾仲淹䪺首曰臣向所論盖國事夷
簡何憾也知同州龎藉為陜西都轉運使藉常上言冝
裁酌三官之賜以勵戰功則㓂不足平(醫官内/官末官)丁亥以
任福為環慶副都部署知慶州聽便冝從事龎藉言今
已廢並邊小寨自今緩急有言並令互為應援從之帝
常問丁度禦戎之䇿度奏曰今士氣傷沮若窘追巢穴
饋粮千里輕用人命非計之得也為今之計莫若謹亭
陸逺斥候控扼要害為制禦之全䇿因條上其䇿名曰
偹邊要覽癸亥鄜延鈐轄張亢手疏言禦賊之䇿其後
遂多施行者八月乙酉田况為陜西經畧安撫司判官
胡瑗為經畧安撫司勾當公事况從夏竦瑗從仲淹辟
也庚戌仲淹兼知延州先是有詔分邊兵部署領萬人
鈐轄領五千人都監二千人有冦則官卑者先出仲淹
曰不量衆寡出戰而以官為先後取敗之道也分州兵
為六將將六千人分部教之量賊衆寡使更出禦賊賊
不敢犯既而諸路皆法焉賊相戒曰無以延州為意今
小范老子腹中自有數萬兵甲不比大范老子可欺也
大范指雍云九月都官員外郎景泰為左藏庫使泰普
州人元昊未發言今主將率任軍伍無長䇿器械鈍缺
士卒惰窳城池不修資粮無備一旦有警何以應敵不
報已而元昊果反泰復上邊城要畧二十卷平戎䇿十
五篇於是有荐泰知兵者稱㫖換秩知寧州庚午种世
衡知延州青澗城安逺寨門既䧟賊東路無藩籬賊益
内侵世衡言于仲淹請營救宥州州西南直延安二百
里當賊衝右捍延安左可致河東粟北可圖銀夏仲淹
為請于朝詔世衡即廢壘具築城成賜名青澗開營田
二十頃募商賈貸以本錢使通貨得利城遂富實間出
行部族慰勞酋長或觧與所服帯常客飲有得㓂事情
者即予飲器由是屬羌皆樂為用無定河蕃部鈔邊率
屬羌討擊斬首數百壬午韓琦以三川寨諸將敗書聞
且言劉繼宗王珪等宜量貸其罪以責後効從之冬十
月甲午賜涇原都監王珪名馬二匹黄金三十兩裹瘡
絹百疋仍遣使撫諭之下詔暴其功塞下以勵諸將勸
金字處置牌賜之使得專殺初晁宗慤等至永興議邊
事夏竦等合奏今兵與將尚未習練但當持重自保安俟
其侵軼則乗便掩殺大軍盖未可輕舉及劉承宗敗上
復以手詔問師期竦等乃畫攻守二䇿遣副使判官尹
洙至京師求决于上乙巳詔鄜延涇原兩路取正月上
旬進兵入討西賊上與兩府大臣共議始用韓琦所畫
攻䇿也樞宻院杜衍以為僥倖出師非萬全計不聽館閣
校勘歐陽修上書言便宜三事通漕運畫地利昔之畫
地利者易為攻今之言財地者難為術昔之民賦稅而
已故其不足而鑄山煮海㩁酒與茶征闗市而筭舟車
尚有可為之法以茍一時之用自漢迄今其法日増其
取益細今取民之法益盡矣昔日賦外之征以備有事
之用今盡取民之法於無事之時悉以冗費而縻之矣
至卒然有事則無法可増三曰權商賈(見財/用門)丁未詔括
驢以備征討從陜西經畧司所上攻䇿也(時陳執中亦/不欲出兵)
慶厯元年正月朝廷既用韓琦所畫攻䇿先戒師期知
延州范仲淹言攻守利害云臣所乞存此一路者一則
懼春初氣寒士寒愈怯二則恐隔絶情意偃兵無期若
施臣之鄙計恐是平定之一端茍嵗月無效遂舉重兵
取綏宥二州擇要害而據之屯田營兵為持乆之計如
此茶山横山可以招降戊午詔從仲淹所請仲淹又言
鄜延路入界比諸路最逺若能修復城寨却是逺圖前
後凡六奏卒成承平等十二寨蕃漢之民相踵復業壬
戌遣使安撫諸路王堯臣將行請曰闗中之民彫疲為
甚請稱詔勞來乃諭以賊平蠲租二年從之是月元昊
使人于涇原乞和又遣寨主髙延徳詣延州與仲淹約
言己夘至保安軍仲淹見延徳察元昊未肯順事且無
章表不敢聞于朝乃自為書諭以順逆遣監押韓周同
延徳還抵元昊二月夏竦言出兵利害詔以竦奏示仲
淹龎藉言畧曰臣藉度朝議以大兵屯聚已久上費國力
下困民生欲决于攻取之計其如將佐士卒未能如意
或且為嵗月持守之備汰去冗兵只留精銳者在邉數
少則費用日寛兵精則足以禦捍舉凡賊地所産之物
嚴法以絶之使不得與邊人市易既刼掠無所通則其
勢必日蹶如益更練將卒俟其釁隙可乗然後大舉庶
幾有萬全之䇿陜西簽書判官田况言不可出兵者七
事韓琦言今入夏將半月漸有暑氣必難進兵且令諸
路置辦軍需訓敕兵馬俟秋初三月任福既敗朝議悉
欲罷諸路行營之號明示招納使賊驕怠仍密收兵深
入討擊詔仲淹體量士氣勇怯如可驅䇿前去乗機立
功仲淹言以臣所見延州路乞依前奏且修南安等處
三州廢寨安存熟户并弓箭手以固藩籬又云今乞且
未可進兵必恐虚有勞弊守猶慮患豈可深入臣非不
知不從衆議得罪必速然而成敗安危之機國之大事
臣豈避罪于其間哉臣非不能督主兵員外須令討擊
不管疎虞敗事之後謀之何濟惟聖慈念之行營號卒
不罷兵亦不復出元昊始將兵未動朝廷即欲討之
通判睦州張方平上言國家自景徳以來既與契丹盟
天下無備将不知兵士不知戰民不知勞殆三十年矣若
驟用之必有喪師蹶將之憂兵連民困必有賊盜意外
之患當含垢匿瑕順適其意使未有發得嵗月之須選
將勵士堅城備器為不可勝以待之雖元昊終于必叛
而兵出無名吏士不直其上難以决勝小國用兵三年
不見勝負不折則破我以全制其後必勝之道也方平
所議盖與吳育同議者皆不謂然既交兵天下騷動方平
又獻平戎十䇿大畧以兵地千里我分而賊專雖屯兵
數十萬然賊當至以一擊十必敗之道也既敗而圖之
則老師費財不得為己宜及民力之完屯重兵河東示
以形勢賊入冦必自延渭而興州巢穴之守虛我師自
麟府渡河不十日可至此真所謂攻其所必救形格勢
禁之道也宰相吕夷簡見之謂叅知政事宋綬曰大科
得人矣然不果用其䇿夏四月韓琦降知秦州任福敗
軍琦上章自劾㑹夏竦奏福違琦節度取敗罪不在琦
上知之手詔慰琦范仲淹降知耀州職如故大臣言仲
淹不當輒與元昊通書又不當輒焚其奏宋庠言于上
曰仲淹可斬也杜衍曰仲淹之志盖忠于朝廷欲招内叛
羌爾何可深罪夷簡徐助衍言孫沔亦上言辨上悟乃
薄其責詔陜西經畧安撫招討知永興夏竦屯鄜州同
知永興軍陳執中屯涇州時兩人議邊事不合分任之
壬申范仲淹知慶州兼管勾環慶部署司事初元昊反
隂誘屬羌為助環慶酋長六百人約與賊為鄉道後呈
首露猶環去就仲淹至部即奏行邊以詔書犒賞諸羌
閱其人馬立條約諸羌受命恱服自是始為漢用簽書
判官田况上兵䇿十四事一罷行族以嚴守備二募民
兵以増屯戍三擇大將以明部分四募死士以去賊手
足五寛鹽禁以招撫屬户益步卒以減騎軍嚴軍法毋
輕易主將給米造酒犒士卒精器甲治器用以為守城
之備上嘉納之己亥陜西體量安撫使王堯臣言四路
㳂邊所守地界約二千餘里屯兵二十萬凡賊三至而
三勝由衆寡之勢不侔彼常以十戰一我常以一戰十
其為勝負甚明今須較四路之勢因其地形益屯兵馬
以待其來四路之中涇原為急須益兵三萬屯渭州以
備出戰為鎮戎山外之援以萬人屯涇州控扼要㑹為
涇渭聲勢如此則可以杜深入之患益兵二萬于環慶
二州屯近邊城寨來則合力以戰居則分頭以守亦足
以制賊之衝突也其次蘭州合秦州所管兵馬共二萬七
千分屯諸城寨外土兵不及萬雖然騐其事形若有所
恃倘用禦捍亦未為全勝之師必須益兵萬人分屯安
逺諸寨清水縣以扼東西之來路冦至則據險守隘以
塞其前出山外之兵以要其後必未能為邊患也堯臣
又言范仲淹韓𤦺皆天下才其忠義智勇名動夷狄不
宜以小故置散地任福坐違節度不可徑責主帥由足
忤宰相意他議皆沮不行又言招撫蕃部熟户從之秋
七月鄜延都鈐轄張亢言太平日乆人不知兵自元昊
叛逆以來民力彫疲邊機軍政措置未得其宜陳所冝
十事不報命蔣偕與環慶都監王懐端同招撫蕃落用
田况之言也辛夘范諷知陜州入見上言元昊不可撃
獨以兵守要害捍侵掠乆當自服倘内修百度躬節儉
如祖宗故事則疆事不足為陛下憂知諫院張方平言
伏見宣差朝臣分路往陜西河東京東西路到前來㸃
差弓箭手強壯分募願充軍分配宣毅保捷指揮者臣
竊思此舉事係安危謹列不便者六事疏入不報寳元
初青州人趙宇上書言元昊必反宰相以為狂妄置福
州及元昊反所部弗拘遂逃至京師復上書言劉平勇
而無謀必敗宰相益怒下開封令府司以在官無故亡
法劾宇司録陳希亮奏乞取所上書付所司治使其言
驗不當加責宇由此得釋劉平既敗乃授宇青州司馬
宇復上大衍陣圖及系說七篇己未以為環州軍事推
官辛酉韓琦復官知慶州范仲淹復為户部郎中上疏
畧云西賊叛命以来言邊事者盖以萬計皆人持所見
獻忠於上而朝廷益務聽納纎悉必行其間大抵欲保
疆守境愛民省用者多矣入保城寨則邊民重遷苦其
屠掠盡徙内地則諸族屬户皆為賊合沿邊城寨數百
里外田野一空惟存孤壘則歲計粮草從何而出賊既
知無後患席捲深入闗輔根本能不摇乎愛民省用則
賊勢未弭邊害滋大日朘月削所傷益多斯皆利於近
而局於逺頋其小而遺其大若為國家長乆之䇿則不
然夫以祖宗之徳業陛下之仁聖天下之事力而使小
冦常遂併兵之一䇿不敢與較但謂彼衆我寡為蹵境
棄民之䇿豈不惜哉臣所以盡忠憂國豈忍隠而不言
今鄜延涇原環慶三路防駐劄防守兵馬之外可以各
那一萬人聚于鄜慶渭三州臣今為陛下計者莫若于
三州各更益兵三萬人拔用有勇畧將帥三員統領訓
練預先分定部曲逺設斥候于春秋西城舉動之時先
㨿要害賊來則㑹駐劄之兵觀利整陣併力擊之又于
西賊未甚㸃集之際出三州已整之兵淺入大畧或破
其和市或招其種落或更築壘拓地廣招強人别立經
制以助西軍屬户有助賊者即會兵密行破蕩諸族見
此地勢自然無去就之意漸可驅使既不能為亂則可
以嚴青鹽粟帛之禁勿使與賊交通朝廷節儉省費傾
内帑三分之一分助邊用以金帛賜逐路帥臣使行間
覘賊則動静先知遇盛暑則那次邊就食粮草如此則
二三年間賊力漸屈平定有期誠暫勞永逸之筭也冬
十月丁亥知并州楊偕請建新麟州謂遷則有五利不
遷則有三害云麟夏二州唐漢古郡一旦棄之一麟州
何足惜哉上謂輔臣曰麟州古郡也咸平中常經冦兵
攻圍非不可守今遽欲棄之是將退而以黄河為界其
諭偕速修復寧逺寨以接麟州夏竦陳執中俱罷竦判
河中執中知陜州始分陜西為四路秦州韓琦渭州王
㳂慶州范仲淹延州龎藉並兼本路馬步軍都部署經
畧安撫㳂邊招討使十一月丁未髙繼宣知并州河東
路經畧安撫㳂邊招討使代楊偕也偕列六事一罷中
人預軍事二徙麟州三以便宜從事四黜冗帥五募武
士六專補授且曰能用臣言則受命不然則已朝廷難
之奏不上罷知邢州田况欲于鎮戎原渭之地大興營
田以紓邊計是月梁適自陜而還仲淹附攻守二議攻
則欲進築城寨以據其地守則欲興屯田以息轉輸之
患云國家用攻則宜取其近而兵勢不危用守則必圖
其乆而民力不匱然後有文帝和樂之徳無孝武哀痛
之悔天下幸甚(律書載漢文/且無議兵事)十二月韓琦自前日山外
之戰諸將多亡沒所部兵衆今不立法制則各務生全
若人數不多則軍法可必行請陜西河東諸路部署許
置親兵百五十人鈐轄百人招討都監等七十人月各
給錢二百其出師臨敵主將亡敗者并斬仲淹奏朝廷
差除中使督促諸路輕易入界之失二年春正月仲淹
奏請給樞密院官及宣徽院空名頭子者各百道緩急
書填以勸賞戰功及招降蕃部從之布衣雷蕳夫隠居
不仕樞密杜衍薦之召見論邊事甚辨上恱令中書檢
真宗用种放故事吕夷簡言士大夫有口才者未必能
成事也姑試之乃以為校書郎知慶州范仲淹奏攻守
二議詔荅以將帥累經挫衂未甚勇果若幸於或勝恐
非良籌假令克獲又煩守備若且勤于訓練嚴加捍禦
逺設探候制其奔衝見利以進觀釁而動庶可以養銳
持乆卿冝深體此意與鄰路互相應援叶心畢力有便
冝密具以聞仲淹復奏畧曰今臣領慶州日夜思之攻
有利害守有安危攻其逺者則害必至攻其近者則利
必隨淺近進築守以土兵則安守以東兵則危攻冝取
於近而兵勢不危守宜圖其乆而民力不匱招納之䇿
可行其間詔陜西諸路參議以聞知秦州韓琦請降樞
密空名宣頭五十道以賞屬羌有功者從之是春范仲
淹巡邊至環州州屬羌隂連冦為邊患仲淹謂世衡素
得屬羌心而青澗城已堅固乃奏世衡鎮撫之龎藉請
留世衡詔仲淹更擇人仲淹言屬羌非世衡不可懐詔
從仲淹所請世衡令諸族置烽火有急則舉燧介馬以
待又課吏民財有過失射中則釋其罪由是人人皆精
于射㓂不敢復近環州世衡在青澗為屬吏所訟以不
法事按騐皆有狀龎藉言世衡披荆棘立青澗城若一
拘以法則邊將無所措手足詔勿問及徙環州詣藉拜
且泣曰世衡心腸似石也今日為公淚下矣己亥以韓
琦為秦州觀察使王㳂為涇州龎藉為鄜州仲淹為汾
州並觀察使(夏四/月)五月甲寅詔三館臣寮上封事及聽
請對歐陽修上疏言三敝一不謹號令二不明賞罰三
不貴功實五事一曰兵二曰將三曰財用四曰禦戎之
䇿五曰可任之臣冬戊辰中丞賈昌朝上疏言太祖初
有天下監唐末五代藩鎮武臣土兵牙校之盛盡取其
權當時以為萬世之利今羌西之叛亦選擇將領鳩集
士農士不素練固難指縱將未得人豈免屢易以屢易
之將馭不練之兵故戰必致敗此削方鎮過甚之弊也
又言方今備邊之尤切者六事一馭將帥二復土兵三
訓營卒四制戎狄五綏蕃部六明探候始昌朝館伴契
丹使者建言和親辱國内地尺不可許朝議欲以金帛
㗖契丹使攻元昊朝昌曰契丹許我而有功則責報無
窮且以我市于元昊昔唐結質欲助唐討朱泚而陸䞇
以為不可後乃知吐蕃隂與泚合今安知契丹計不出
此耶於是命昌朝報使契丹昌朝力辭因奏此疏上嘉
納之原州屬羌明珠滅藏二族兵數户與元昊首尾隔
絶隣道范仲淹聞涇原欲襲討之乙巳奏言二族道險
不可攻前日髙繼嵩常以喪師平時猶虞反側今討之
必與賊為表裏南入原州西擾鎮戎東侵環州邊患未
艾也宜因昊賊别路大入之際即并兵北取細腰盧泉
為保障以斷賊路則二族自安而環州鎮戎經道通徹
可以無憂矣後二嵗遂築細腰胡蘆諸寨帝以涇原傷
夷欲令范仲淹與文彦博對易遣内侍王懐徳喻㫖仲
淹謝曰涇原地重臣恐不足以獨當願與韓琦同經畧
涇原並駐涇明琦兼秦鳳臣兼環慶一則夷夏稍安事
不亟易二則涇原有警臣與韓琦可合秦鳳環慶之兵
掎角而進若秦鳯環慶有警亦可率涇原之師以相應
援三則通修環州鎮戎諸寨藉此兩路事力必能速有
成功四則臣共韓𤦺日夜計議選練兵將漸復横山以
斷賊臂不數年間可期平定願詔龎藉兼領環慶以成
首尾之勢秦州委文彦博慶州用滕宗諒總之孫沔亦
可辦集渭州一武臣足矣於是復置陜西四路都部署
經畧安撫兼㳂邊招討使命韓琦范仲淹龎藉分領之
仲淹與𤦺開府涇州而徙彦博帥秦宗諒帥慶皆從仲
淹之請也初葛懐敏軍敗于定川諸郡震恐宗諒顧城
中兵少乃募農民數千戎服乗城又募敢勇諜知賊逺
近形勢報旁郡使為備㑹仲淹引環慶兵來援時天隂
晦者十日人情憂沮宗諒乃大設牛酒迎犒士卒又藉
定川戰沒者哭于佛祠祭酹之因厚撫其孥使各得其
所欲於是士感發増氣邊民稍安故仲淹薦以自代校
理余靖言秦州非韓琦不可守彦博新進懐徳无聞不
報辛夘詔新知永興鄭戬兼管勾陜西轉運司計度粮
草公事戬建言軍行所須願下有司相折為三等非急
切罷去十二月庚午涇原安撫使王堯臣言今體量定
川之敗其失有四望勅邊臣深鑒前敗不可更駈士旅
以䧟敗機世衡用間元昊欲和不録三年春王堯臣至
陜西言見鄜延環慶路地有險固而易以守惟涇原則
不然自漢唐以來為戎狄之衝臣畧論一路五州軍城
寨控扼要害及賊徑交通之處備禦之䇿凡五事望下
韓琦范仲淹相度施行之詔韓琦范仲淹龎藉凡軍期
不覆者皆便宜從事用安撫王堯臣之言也乙夘韓琦
仲淹等言元昊遣人赴闕將議納和臣等謂元昊如大
言過望為不改僣號之請則有不可許者三如卑詞厚
禮從兀卒之稱亦有大可防者三伏望聖慈于納和禦
侮之間審其處置為聖朝長乆之慮校理余靖言昊賊
私差署官入境欲與朝廷通和臣愚料之以謂挫北人
之氣屈西羌之銳不如不和最為得䇿或欲速成和好
而屈名分則天下共恥之雖強兵在境有血戰而已矣
若他年賊自有釁來求和者權在于我則不必拒之也
惟陛下裁之夏四月己亥資政殿學士兼翰林侍讀學
士富弼言今元昊遣其偽官持書欲議通好而外皆傳
言元昊未肯稱臣昨聞宣傳下西人所過州郡加迎候
之禮又逐州通判就驛燕待之太過深恐其後難為處
置失中國制御夷狄之術兼聞西使之來盖因契丹所
喻元昊既禀畏契丹則朝廷可且持重縱使其議未合
亦有後圗大凡制事在于初初若失宜後難救正今日
又聞西使入見賜與甚厚既許其偽補之珍則元昊自
為得志臣去年使契丹與館伴劉六符語將來若使元
昊復稱臣則本朝歲増金帛之饋初既不避此名今又
未即如約受前恥而不獲効甚可惜也今朝廷過有
許可受憂有二事若契丹謂中國既不能臣元昊則豈
肯受制于我必將以此遣使來未知以何辭答之也若
契丹謂元昊本稱臣于兩朝今既南朝不稱臣漸為敵
國則以為獨尊矣異日緣邊隙復有所求未知以何術
拒之臣曉夕思之二者必有一焉不可不早慮也余靖
言臣竊見朝廷每遇契丹遣使到闕元昊差人來朝大
臣商量惟欲秘密兩制兩省御史中丞已下雖名侍從
供奉之官當時並不聞知及處置既了縱或不便無由
論列伏思國家建置侍從之官以救闕失盖欲舉無過
事謀無遺䇿書不云乎謀及卿士謀及庶人謀及卜筮
是事有大疑謀欲其廣也漢武帝征伐四夷開置邊郡
侍從之臣數屈丞相漢始稱之以為美談今柄臣密議
外不得聞一慮或失救之不及勢之可憂者也凡北狄
西戎之事係于安危者侍從諫諍之官悉令聞之凡有
利害不為漏洩傳云謀之欲多斷之欲獨此御國之要
也惟陛下善為裁擇先是歐陽修言臣料國家今若不
能曲從其言不如優寵其來人厚加禮遇元昊不免出
兵攻冦逞彼忿心若是不受彼必自虧事體不若急修
備以圖勝筭修雖有此議然朝廷更未之從也且元昊
既未肯臣如定等來又多所要請兩府司諌皆欲從之
獨韓琦以為不可屢合謝于上前晏殊曰衆議已同惟
琦獨異上頋問琦琦歴陳其不便上曰更審議之及至
廷議琦稱不可益堅殊變色而起復上章曰今西界遣
人講和其患有三望且令中書樞密院再三論難使朝
廷得大體契丹無争端此議和庶為得䇿諫官蔡襄余
靖言修又言臣謂方今不羞屈志急欲就和者其人有
五一曰不忠于陛下者欲急和二曰無識之人欲急和
三曰姦邪之人欲急和四曰疲兵懦將欲急和五曰陜
西之民急欲和甲午樞密韓琦上疏曰臣聞漢文帝襲
髙惠承平之後躬行修儉國治民安刑措不用時賈誼
上書言事尚以為可慟哭太息豈其過哉盖憂思深逺
長乆之計欲大漢之業垂于萬世而無窘者今陛下紹
三聖之休烈仁徳逺被天下大定民樂其生者八十餘
年矣而臣切睹時事可謂晝夜泣血非直慟哭太息者
何哉盖以西羌北狄禍釁已成而上下泰然不知朝廷
之將危社稷之未安也臣輒盡當今所宜先行者七事
條列以獻其大畧一曰清政本樞密院本兵之地今所
主多竒碎渺末之務中書公事雖不預聞恐亦類此謂
宜詔中書樞密院事有例者著為法可擬進者無面奏
其餘㣲瑣可悉歸有司得從容謀議賜對之際惟專務
大事二曰念邊事今政府循故事纔午即欲出稍留則
恐疑衆退朝食罷忽遽僉書而去何暇議及疆事哉謂宜
須未正方出延此一時以專邊論三曰擢賢才自承平
以來用人以叙遷之法故遺才甚多近中書樞密院求
一武臣代郭承裕聚議累日不能得謂宜倣祖宗舊制
于武臣中不次超擢以試其能四曰備河北自北狄通
好三十餘年武備悉廢近嫚書之至騷然莫知所為宜
選轉運使二員密授經畧責以歲月使營守禦之情則
我待之有素也五曰固河東前歲昊賊䧟豐州掠河外
屬户殆盡麟府勢孤絶宜責本道帥度險要建城堡省
轉餉為持乆之計六曰收民心祖宗置内藏庫盖備水
旱兵革之用非私蓄財而充欲也自用兵以來財用匱
竭宜稍出金帛以佐邊用民力可寛而衆心安矣七曰
營洛邑(見遷都/逺畧事)陳八事大畧謂當今救弊之術不過選
將帥明按察豐財利抑僥倖進有能之吏退不才之官
去冗食之人謹入官之路然數事之舉謗必隨之願委
信輔臣聽其措置雖有怨謗斷在不疑則紀綱漸振而
太平可期二慮豈足為國之患哉上嘉納之歐陽修言
風聞韓琦以范仲淹已作參政欲自請行不知是否以
臣愚見不若且遣仲淹速去琦與仲淹皆是國家委任之
臣材職俱堪信用然仲淹以陜西軍民恩信尤為衆所
推服若仲淹外捍冦兵而琦居中應付必能共濟大事
庶免後難諫官孫甫言切觀西人議和其利一而其害
有四利害之機安危之計願陛下熟圖之乙酉陜西宣
撫使田况言自冬初諸路得諜者皆聲言西界迤邐遇
乞剛娘嵬等諸腹心謀叛賊事覺被誅國中大亂臣竊
疑朝廷方遣使議和賊所希甚大若心實欲和則當誇
示兇勢幸我曲從以厭其私豈肯詐揚此聲自見危弱
此其勢實衰而亟求倚附也若其國人果叛猶且倔強
妄有干求不宜過有許予示四夷以弱如謀者所得皆
詐則觸謀懐毒志未可量雖盡副所求只是納侮朝廷
既恃和懈備賊嬴形伺隙禍發所忽昔人所戒望與二
府大臣熟思計其事其嵗給不可優増也歐陽修言伏
見張子奭奉使之賊中近已到闕風聞賊意雖肯稱臣
受冊而尚有數事邀求朝廷未知如何處置今若只為
臣下茍安之計則何必愛惜盡可曲從若為社稷乆逺
之謀則不止目前須思後患臣願陛下詢于議事之臣
五事不錄萬一能有說焉非臣所及若其無說則天下
之憂從此始矣又云西城雖和所利極鮮北戎若動其
患無涯比臣前後非不切言今無及矣伏望陛下留意
而思之戊申諫官孫甫言漢以金繒遣匈奴賈誼謂中
國卑辱之甚遂致流涕今與一小蕃議和歲給之物近
又増至二十五萬彼猶偃蹇未滿其意卑辱又甚于漢
矣今日之事又在預擇將帥擇將之術必有責于大臣
昔周世宗以鳳秦之亂命宰相王溥擇將而得向拱既
成功而世宗詔王溥曰平秦鳳卿之力也盖自古良將
多由輔臣薦用慶秦二州惟朝廷選擇將帥而深計之
四年罷修水洛城從宣撫使韓琦奏請也辛未降刑部
員外郎天章閣待制權知鳳翔府滕宗諒為祠部員外
郎知虢州職如故并代部署張亢為本路鈐轄宗諒及
亢皆置獄并州獄未具而有是命從叅知政事范仲淹
言也諫官孫甫言自昔之有天下者未常一日去兵雖
然兵無良將與去兵同祖宗朝養兵不多而取勝于夷
者有良將也今日養兵多而未常勝者非無將也不知
其才而任之也韓琦田况近皆逺自陜西邊將之才無
容不知請詔琦等條四路將臣能否其最下者黜之庶
幾將帥得人而勝可取也夏五月樞密副使韓琦叅知
政事范仲淹並對于崇政殿上䇿畧曰臣等思和與不
和俱為大患然則為今之謀者莫若擇帥練兵計用武
之䇿以和好為權宜以戰守為實務彼知我有謀有備
不敢輕舉而盟約可固如不我知輕負盟約我則乗彼
之驕可因而撃未必能為中國之患試畫一言之其一
曰臣等觀西戎畜禍積有嵗年元昊外倚北戎屢乗戰
勝而乃輒求通順實圖休息所獲者大利所屈者虚稱
陛下當如唐髙祖太宗隆禮敦信以盟好為權宜選練
兵卒則攻守有具此和䇿之得者也其二曰乆守之計
莫若畜土兵其衆多識山川習戰鬬比之練兵其功相
倍然㳂邊次邊土兵數少而分守不足更當于要便城
寨益招置之遷其家于邊任營更免出軍父母妻子保
其完聚戰則相救守則相安此可恃之兵也陜西新刺
保捷孱弱不堪戰者宜首汰之使歸于四畆既省軍費
復増農力三萬東兵以一屯邊以助土兵之勢以一徙次
邊或屯闗輔以息饋餉之勞以一歸京師以嚴禁衛之
備沿邊所招弓箭手使之聚居險要與城寨相應彼或
小至則屬户番兵弓箭手諸寨土兵共力禦之彼欲大
舉則必先聞集舉之期我之沿邊兵車盡可駐于堅城
以待敵之進退欲長驅而來則使諸將出兵以躡其後
欲保師以歸我則使諸城併力以乗其弊進無所利退
而有禍不能兩三其舉勢必敗亡此守䇿之得也其三
曰西夏之衆動號十萬以坐守之兵拒彼專舉之勢衆
寡不敵遂及于敗我若復用此等計使彼勞我逸則取
勝必矣臣請于麟府鄜延環慶涇原路各選將佐三五
人使臣一二十人步卒一萬騎三千以為三軍訓以新
定陣法候其精勇然後觀賊之隙使三軍互掠于横山
横山一帶蕃部元昊入冦必為先鋒降者厚賞納質各
令安土拒者併力急撃必敗其族使賊奔命不暇部落
攜怨我則兵勢自振此春秋時吳用三軍破楚之䇿也
元昊若失横山之勢可謂斷其右臂此攻䇿之得也(又/陳)
(北狄七事/見契丹門)是日二人指陳上前數刻乃罷叅知政事范
仲淹安撫陜西先是仲淹聞契丹與元昊相攻料其可
疑者六可憂者三云今乞聖慈顧問大臣如契丹可以
保信必不入冦亦不與元昊連衡則乞今日同具一奏
納于御前使中外安静不更憂疑他日或誤大事責有
所歸如大臣不能保信則便畫河東備禦之䇿戊午冨
弼奏契丹必不冦河東杜衍言契丹必不來仲淹争議
帝前詆衍不以為恨韓琦請行云不須一人一騎仲淹
求再對奏琦語兵竟不行仲淹不以為忤也先是仲淹
受命主西事弼主北事弼條上河北守禦十二䇿凡此
守禦冨弼言近見元昊所上誓書及奏表辭理恭順一
遵朝廷所約只是𣙜場上微有商量候楊守素到闕臣
乞與婉順商議示以和之意使之深信不可謂其恭順
却于元約事外别詰難邀勒所宜多方容納令無備我
之意則必盡力與契丹相持若二冦相殺伐朝廷之福
天之所假也又范仲淹言前代帝王與戎結好通和禮
意甚重非志不髙而力不足也盖懼邊事不息困乏生
民用兵乆之必生他變而為社稷之憂如漢髙祖唐太
宗身經百戰既定天下不敢黷武而屈事戎狄者正為
此也及其國力強盛將帥得人則長驅破敵以雪天下
之恥今西兵數年未能平定近方遣使以議通好今衆
議欲復得寨門以全疆土且西戎驕怯不足與争但名
體已順餘可假借以成和好然後重議邊事退移兵馬
減省粮草蘓我生民勤我稼穡選將練兵使民富土強
以待西夷之變此帝王有道之術社稷無窘之福也諫
官蔡襄言元昊陳奏數目如聞誓書大體頗如朝廷約
束兼余靖請使北已有回奏别無齟齬之意臣竊謂速
行封冊詔如靖言仍令延州先移文夏人仲淹因奏張
亢得所増廣堡寨冝使就總其役詔既下而明鎬持不
可屢牒止亢亢曰受詔置堡寨豈可得經畧牒而止耶
坐違節度固所甘心堡寨必為也毎得牒置案上督使
役愈急小堡或一日而成卒事乃發封自劾朝廷不問
蕃漢歸者數千户嵗減戍兵萬人河外遂安十一月初
環原之間屬羌有明珠減藏康奴三族最大素號強獷
撫之則驕不可制伐之則險不可入其北有二州交通
西界宣撫使范仲淹設築古細腰城斷其路于是檄知
環州种世衡與知原州蔣階共幹其事世衡時卧病即
日起兵㑹階于細腰使甲士晝夜築城先遣人以計欵
冦果不争又召三族酋長犒之諭以官築此城為汝禦
冦三族既出不意又忘冦援因遂服從城成而世衡卒
冬十月范仲淹復檄蔣階築堡大蟲纔堡未完而為明
珠減臧伺間邀撃階輒從間道遁歸伏經畧使庭下請
死王素將赦其罪令復往畢功以贖罪狄青曰階輕而
無謀往必更敗素曰階死則部署行矣青乃不敢言階
卒完所築堡致其酋長而還始明珠䇿族數為冦階潜
兵伺之斬首四百餘酋豪二十九焚帳落八十獲牛馬
三千所俘皆刳割磔裂于庭下坐客為廢飲食而階笑
自若五年春樞密使韓𤦺言朝廷已封册夏國又契丹
矣西征回來告當此之時便謂太平無事則後有大憂
者三若以前日之患而慮及經逺則後必有大利者(一/禾)
(盡/録)臣願陛下深思去大憂取大利則為天下之福又陳
陜西合措置事件乆任主帥徙兵就粮去冗兵以蠲經
費上悉施用其言六年詔陜西安撫及運使朝廷開納
夏國本欲寛財恤民自進誓以來至今已及一年而調
度尤急不敢用兵其議裁節諸費及所増置官員指使
使臣今無用者悉條奏之從樞密副使龎藉之言也辛
酉詔河東經畧使鄭戬裁減本道邊費以聞
　　仁宗朝契丹議闗南地界
天聖二年契丹大閱聲言獵幽州朝廷患之以問二府
皆請備粟練師以待不虞樞密副使張知白獨言契丹
修好未逺今其舉兵者以上初改觀試朝廷耳豈可自
釁耶若終以為疑莫若因北河決以防河為名萬一有
變亦足應用未幾冦果敗盟
景祐元年十二月或傳契丹聚兵幽涿間河北皆驚癸
酉命張克為北京使知安肅軍因入對曰狄嵗享金帛
甚厚今其主孱而嵗歉欲興兵而來特張言耳非其實
也萬一有背約臣請環甲為諸軍先朝廷欲大發軍為
備輔臣迭議上前参知政事蔡齊畫三䇿料契丹必不
渝盟已有契丹祭天幽州以兵屯境上耳二年契丹主
加號文武仁聖昭孝皇帝
慶厯三年春二月契丹謀聚兵幽薊前遣使致書求闗
南北知保州衣庫使王果先購得其書槀以聞且言契
丹潜與昊賊相結將必渝盟請自廣信軍以西緣山口
賊馬出入之路預為按守劄付河北安撫使密修邊備
乙未詔真定府天雄軍澶州各備兵馬十萬人芻粮二
千車器甲五百副又詔河北路提㸃刑獄視所部州軍
城隍應修者修之又詔河北諸州強壯自三月後並赴
州閱習委知州擇其強勁者刺手背為義勇軍不䭭者
釋之而存其籍以備守葺城池自是強壯寢廢矣詔始
下人情訩訩河北轉運使李昭述乗疾置日行數舍開
諭父老人情始安辛丑以新知河州保静軍留後王徳
用為保静軍節度使契丹將渝盟上起徳用于曹州復
留後知青州不數日改澶州入見上流涕言臣前被大
罪陛下幸赦而不誅今不足辱命上慰勞曰河北方警
藉卿威名鎮撫耳又賜手詔以遣之即拜節度使三月
己巳契丹遣宣徽南院使歸義節度使蕭英翰林學士
右諫議大夫知制誥同修國史劉六符來致書曰弟大
契丹皇帝謹致書於大宋皇帝粤自世修歡契時遣使
詔封圻殊兩國之名方册紀一家之美盖欲洽于綿逺
固將有以披陳竊緣馬橋闗南是石晉所割迄至柴氏
以代郭周興一時之狂謀掠十縣之故壤人神共憤廟
社不延至于貴國祖先肇創基業尋與敝境繼為善鄰
暨乎太宗紹登寳位於有征之北纔定并汾以無名之
師直抵燕薊羽召精鎤禦而獲退遂致移鎮國強兵富
南北王府並内外諸軍彌年有戎境之勞繼日備渝盟
之事始終反覆前後諳詳嘗竊審專命將臣往平河右炙
涼屢易勝負未聞兼李元昊於北朝乆已稱藩累増尚
主克保君臣之道實為甥舅之親設罪合加誅亦宜垂
報邇者郭稹時至杜防又回雖具音題而但虞詐諜已
舉殘民之伐曽無忌器之嫌營築長堤填塞隘路開决
塘水添置邊軍既潜稔于猜嫌慮難敦于信睦倘或思
乆好共遣疑懐曷若以晉陽舊附之區闗西元割之縣
俱歸當國用康黎民如此則益深兄弟之懐長守子孫
之計緬惟英晤深達悃悰適届春陽善綏冲裕先是西
兵乆不决六符以中國為怯且厭兵困因教其主聚兵
幽涿聲言入冦而六符及英去以書來求闗南十縣正
月己巳邊吏言契丹泛使且至朝廷為之旰食歴選可
使狄者羣臣皆憚行宰相吕夷簡舉右正言知制誥冨
弼入對便殿叩頭曰主憂臣辱臣不敢愛其死上為之
動色壬申命弼為接伴弼以二月丙子發京師至雄州
乆之英等始入境遣中使慰勞英稱足疾不拜弼謂曰
吾常使北病卧車中聞命輒拜今中使至而君不起此
何禮也英矍然起遂使人掖而拜弼詧英等自以狄先
違盟約及其從者皆有懼色可動故每與之開懐盡言
冀以鈞得其情英等以故亦推誠無隠乃密以其主所
欲者告弼且曰可從從之不從便以一事塞之王者愛養
生民舊好不可失也弼具以聞及英等至命御史中丞
賈昌朝館伴朝廷議所欲與不許割地而許以信安僖
蕳王允寧女與其子梁王洪基結婚或増歲賂獨弼以
結婚為不可初北主之弟宗元者號太弟挾太后勢用
事横于國中常自通書幣上欲因今使答之令昌朝問
六符六符辭曰此于太后則善然本朝則不便也昌朝曰
即如此而欲以梁王求和親皇帝豈安心乎六符不能
對既而狄卒罷結婚之議辛未授弼禮部員外郎樞密
直學士將使弼報聘故也弼曰國家有急惟命是從不
敢憚勞臣之職也奈何逆以官爵賂之固辭不受庚辰
詔以右正言知制誥富弼為回謝契丹國信使西上閣門
使符惟忠副之復書曰昔我烈考章聖皇帝保有基國
惠養黎庶與大契丹昭聖皇帝弭兵講好通聘著盟肆
余纉承共遵謨訓邊民安堵垂四十年兹者專致使臣
特貽緘問且以瓦橋舊地晉陽故封援石門之割城還
周朝之復境係於異代安及本朝粤自景徳之初始敦
鄰堡之信凡諸細故咸不寘懐况太宗皇帝親留并郊
匪圖燕壤當時貴國亟發援兵既交石嶺之鋒遂舉薊
門之役義非反覆理有因縁元昊賜姓稱藩禀朔受禄
忽謀狂僣俶擾邊陲鄉議討除己嘗聞達杜防郭稹
傳道備詳及此西征豈云無報聘軺旁午屢聞嫉惡之
談諜間交馳未諭聨親之故忽窺異論良用惘然謂將
軫(闕/)　原反致譏於忌苦復云築營堤埭開决陂塘昨
緑霖潦(闕/)餘大為衍溢之患既非疎導當稍善防豈藴
猜嫌以虧雍睦至於備塞隘路閱習兵夫盖邊臣謹職
之常乃鄉兵充籍之舊在於貴境寧撒戍兵一皆示以
坦夷兩何形於疑阻故惟歡契方保悠長遽興請地之
言殊匪載書之約信辭至悉虚鑒孔昭兩地不得相侵
緣邊各守疆界二書之外一無所求期在乆要弗違先
志諒為聰達應切感思再屬清和妙臻戬糓其餘令弼
口陳書詞翰林學士王拱辰所撰也甲午徙知澶州王
徳用為真定府定州路都部署仍降詔諭以選任之意
初劉六符見徳用于澶州喜曰聞公名乆乃幸見於此
今嵗大熟非公仁政所及耶徳用謝之曰明天子在上
固常多豊年因已衰老中國多賢士大夫指坐客歴陳
其家世六符竦聽五月丁夘徙知成徳軍龍圖閣直學
士兵部郎中張存為河北轉運使先是存上言契丹與
元昊為婚恐隂相首尾河北城乆不治宜詔意毋忽於
是悉城河北諸州俾存督察之二年秋七月初冨弼張
茂實以結婚及増嵗弊二事往報契丹惟所擇弼至滿
達河劉六符館之謂弼曰北朝皇帝堅欲割地如何弼
曰北朝若欲割地此必志在敗盟假此為名朝廷必不
從有横戈相待耳六符曰若南朝堅執則事安得濟弼
曰北朝無故求割地南朝不即發兵拒却而遣使好辭
更議嫁女益嵗幣猶不從此豈南朝堅執乎及見北主
弼曰兩朝人主父子繼好垂四十年一旦忽求割地何
也北主曰南朝違約塞鴈門増水塘治城隍藉民兵此
何意羣臣競欲舉兵而寡人以謂不若遣使求闗南地
求而不得舉兵未晚也弼曰北朝忘章皇帝之大徳乎
澶淵之役若從諸將之言北兵無得脫者且北朝與中
國通好則人主專其利而臣下無所獲若用兵則利歸
臣下而人主任其禍故北朝諸臣争勸用兵者皆為其
身謀非為國計也北主驚曰何為也弼曰晉髙祖欺天
叛君而求助于北末帝昏亂神人棄之是時中國狹小
上下離叛故契丹全師獨克然擄獲金帛充牣諸臣之
家而壯士健馬物故太半誰任其禍者今中國提封萬
里所在精兵以萬計法令修明上下一心北朝欲用兵
能保其必勝乎曰不能弼曰勝負未可知就使其勝所
亡士馬羣臣當之歟抑人主當之歟若通好不絶歲幣
盡歸人主臣下所得正奉使者嵗三人耳於羣臣何利
焉北主大悟首肯者乆之弼又曰塞鴈門者以備元昊
塘水始於何承矩事在通好前地卑水聚勢不得不増
城隍皆修舊民兵亦舊籍特補其闕耳非違約也北主曰
微卿言不知其詳然寡人所欲得之者但以其地耳弼
曰晉髙祖以盧龍一道賂契丹周世宗復伐取闗南皆
異代事宋興已九十年若欲求異代故地豈北朝之利
乎北主無言徐曰元昊稱蕃尚主南朝伐之不先吿我
何也弼曰北朝向伐髙麗黑水豈常報南朝乎天子令
臣致意于陛下曰向不知元昊與弟通姻以其負恩擾
邊故討之而弟有煩言今撃之則傷兄弟之情不撃則
不忍坐視吏民之死不知弟何以處之北主顧其臣與語
良乆乃曰元昊為冦豈可使南朝不擊乎既退六符謂弼
曰昔太宗初平河東遂襲幽燕今雖云用兵西伐無乃
續欲謀燕薊乎弼曰太宗時北朝先遣伊喇摩哩來聘
既而出兵石嶺以助河東太宗怒其反覆遂伐燕薊盖
北朝自取之也六符又曰吾主恥受金帛堅欲十縣如
何弼曰南朝皇帝常言朕為人子孫豈敢妄以祖宗故
地與人昔澶淵白刄相向章聖尚不與昭聖闗南豈今
日而可割地乎且北朝欲得十縣不過利其租賦耳今
以金帛代之亦可以坐資國用朕念兩國生靈不欲使
之肝腦塗地不愛金帛以徇北朝之欲北朝既欲得地
是志在背盟棄好朕獨能避用兵乎且澶淵之盟天地
神祗實共臨之今北朝先發兵端朕不愧于心亦不愧
于天地神祗矣六符謂其介曰南朝皇帝存心如此大
善當共奏使兩主意通翌日北主招弼同獵引弼馬自近
問所欲言弼曰南朝惟欲歡好之乆耳北主曰我得地
則歡好可乆弼曰南朝皇帝遣臣問於陛下曰北朝欲
得吾祖宗故地南朝亦肯失祖宗故地耶且北朝既以
得地為榮則南朝以失地為辱矣兄弟之國豈可使一
榮一辱哉朕非忘燕薊舊封亦安敢復理此事正應彼
此自論耳退而六符謂弼曰皇帝聞公榮辱之言意甚
感悟然金帛必不欲取惟結婚姻可議耳弼曰結婚姻
易以生釁况夫婦之情好難必人命修短或異則所托
不堅不若増金帛之便也六符曰南朝皇帝必自有女
弼曰帝女纔四嵗成婚亦須在十餘年後雖允寧女成婚
亦在四五年後今欲釋目前之疑豈可待哉弼揣彼意
在多得金帛因曰南朝嫁公主故事資送不過十萬緡
耳由是狄結婚姻之意緩且諭弼還弼曰二論未决安
敢徒還願留畢議北主曰竢卿再至當擇一事受之冝
遂以誓書來也弼還奏復授弼吏部郎中樞密直學士
又辭不受癸亥弼與茂實再以二事往使于北吕夷簡
傳帝㫖令弼答契丹書并誓書凡為國書二誓書三議
婚則無金帛若契丹能令夏國納欵方歲増金帛二十
萬否則十萬弼奏於誓書内創増三事一兩界塘淀毋
得展開二答不得無故添屯兵馬三不得停留還亡諸
色人弼因請録副以行中使夜賫誓書五并所録副本
(闕/)　　　　　　及弼於武強授弼行至樂夀自念所
増三事皆非契丹前約萬一書詞異同則狄必疑乃密
啟副封觀之果如弼所料即奏疏待報又遣其屬前陵
州團練推官宋誠蔡挺詣中書白執政上欲知狄事亟
召挺問挺時有父喪聽以服帽對便殿乃詔弼三事但
可口陳弼知此謀必執政欲變已所與北朝初議者乃
以禮物屬茂實疾馳至京師日欲晡叩閤門求對閤門
吏以舊制當先進名對仍翌日弼責之遂急奏得入見
曰執政故為此欲致臣于死臣死不足惜奈國事何上
急召吕夷簡等問之夷簡從容曰此誤耳當改正弼語
益慢夷簡晏殊言夷簡决不肯為真恐誤耳弼怒曰殊奸
邪黨夷簡以欺陛下遂詔王拱辰易書其夜弼宿學士
院明日乃行冨弼張茂實以八月乙未至契丹清泉淀
金氊館持國書二誓書三以語館伴耶律仁先劉六符問
所以然者弼曰姻事合則以姻事誓能令夏國復歸欵
則嵗入金帛増二十萬否則十萬國書所以有二誓書
所以有三也翌日引弼等見北主大弟宗元子梁王洪
基侍蕭孝思孝穆馬保忠杜防分立帳外北主曰姻事
使南朝骨肉暌離或公主與梁王不相和恱則將奈何
固不若嵗増金帛但患無名耳須於誓書中加一獻字
富弼曰此乃下奉上之辭非可施於敵國况南朝為兄
豈可兄獻於弟乎北主曰南朝以厚幣遺我是懼我也
獻字何惜弼曰南朝皇帝守祖宗之土宇繼先皇之盟
好故致幣帛以代干戈盖惜生靈也豈懼北朝哉今陛
下欲發此言正欲棄絶舊好以必不可冀相要耳則南
朝亦何暇頋生靈哉北主曰改為納字如何弼曰亦不
可北主曰誓書何在取二十萬者來弼既與之北主曰
必寡人加納字卿無固執恐敗乃主事我若擁兵南下
豈不禍乃國乎弼曰陛下用兵能保其必勝否北主曰
不能弼曰勝未可必安知其不敗耶北主曰南朝既以
厚幣與我納字何惜况古有之弼曰自古惟唐髙祖借
兵於突厥故臣使之當時所遺或稱獻納不可知其後
頡利為太宗所擒豈復更有此理北主黙然見弼詞色
俱厲度不可奪曰我自遣使與南朝皇帝議之若南朝
許我卿將何如弼曰若南朝許陛下請陛下與南朝書
具言臣等于此妄有争執請加之罪臣等不敢辭北主
曰此乃卿等忠義為國之事豈可罪乎弼退而與劉
六符言指帳前髙山曰此尚可踰若云獻納二字則如
天不可得而升也使臣頭可斷此議斷不敢諾於是乃
留所許二十萬誓書復遣耶律仁先劉六符賫其國
誓書以來仍求納字二十萬誓書盖明著夏國納欵
事北主不恱欲令弼改之弼不可彼亦卒不肯報其
事於誓書但于國書中叙述耳是月乙巳弼等還至
雄州詔即以弼為接伴使有朝廷合先知者急置以
聞弼奏曰彼求獻納二字既以死拒之敵氣折六不可
復然朝廷意欲從晏殊議許稱納字弼不預知也乙丑
契丹樞密副使保大節度耶律仁先樞密使禮部侍郎
同修劉六符入見其誓書曰惟重熈十一年歲次壬午
八月壬申朔二十九日庚子弟大契丹皇帝致書于兄
大宋皇帝闕下來書云謹按景徳元年十二月七日章
聖皇帝與昭聖皇帝誓曰共遵成紀䖍守歡盟以風土
之儀物備軍旅之費用每歲以絹三十萬疋銀一十萬
兩更不差使臣專往北朝只今三司差人搬送至雄州
交割㳂邊州軍各守疆界兩地人户不得交侵或有賊
盜逃逋彼此勿令停匿至于隴畆稼穡南北勿縱騷擾
所有兩朝城池並合依舊存守修壕葺藁一切如常即
不得創築城隍開決河道誓書之外一無所求各務
協心庶同悠乆此保安黎庶謹守封疆質于天地神
祗告于宗廟社稷子孫共守傳之無窮有渝此盟不
克享祀昭昭天鑒其當殛之昭聖皇帝復以書答云
孤雖不才敢遵此約謹當先于天地誓之子孫神明
俱知嗚呼此盟可改後嗣何述竊以兩朝修睦三紀于
此邊鄙用軍干戈載偃追懐先約炳若日星今綿逺已
深敦好如故闗南縣邑本朝傳守懼難依從别納金幣
之儀用代賦稅之物每年増絹壹十萬疋銀一十萬兩
前來銀絹搬至雄州白溝交割兩界塘淀已前開田畆者
並依舊外自今已後不得添展其湜堰水口逐時決洩
壅塞量差兵夫取便修壘疏導非時霖潦别至大段漲
溢並不在闗報之限南朝河北㳂邊北朝自古北口以
南㳂邊軍民除見管數目當依散闗無故不得大段添
屯兵馬如有事故添屯即令逐州軍移牒闗報兩界所
屬之處其自來乗除更替及本路移易不在闗報之限
兩界逃走作過諸色人口並依先朝誓書外更不得以
日前停留容縱恭惟二聖威靈在天顧兹纂承各當遵
奉共修大體無介小嫌且夫守約為信鄯鄰為義二者
缺一罔以守國皇天厚地實聞此盟文藏于宗廟副在
有司餘並依景徳統和兩朝誓書顧惟大徳必敦大信
茍有食言必如前誓時契丹固惜盟好特為虚聲以動
中國中國方困西兵宰相吕夷簡等持之不堅許與過
厚遂為無窮之害敵毎歲得金帛五十萬因勒碑紀其
事劉六符極漢官之貴子孫重于國中庚辰復命右正
言知制誥館修撰富弼為吏部郎中樞密直學士弼上
章固辭先是吕夷簡當國人莫敢抗弼既數論事侵之
及堂吏以偽署度僧牒誅夷簡益恨因薦弼使契丹變
易書欲因事罪之館閣校勘歐陽修上書引顔真卿使
李希烈事罪之不報而弼受命不少辭自初奉使聞一
女卒再奉使聞一男生皆不顧而行得家信不發而焚
之曰徒亂人意耳十月丙午以右正言知制誥史館修
撰富弼為翰林學士弼言于上曰増金幣與敵和非臣
本志也特以朝廷方討元昊未暇與敵角故不敢以死
争耳于功何有而遽受賞乎伏願陛下益修武備無忘
國恥卒辭不拜敵既修和好有忌弼功髙妄指他事譛
弼奉使不了乞斬于都市上雖不聽而弼深畏恐故毎
遷官輒力辭云三年三月甲午樞密副使右諫議大夫
富弼改為資政殿直學士兼翰林侍讀學士弼時再上
章辭所除官曰臣昨奉使契丹彼執政之官漢使所未
嘗見者臣皆見之兩朝使臣昔所諱言者臣皆言之以
故得詳其情狀彼惟不來來則未易禦也願朝廷勿以
既和而遂忽之臣今受賞彼一旦渝盟臣不惟蒙朝廷
斧鉞之誅天下公論其謂臣何臣畏公論甚于斧鉞願
收新受則中外之人必曰使臣不受賞是事未可知于
守備決不敢懈弛非臣務飾小亷誠恐誤國事上察其
意堅定特為改命焉七月以富弼為樞密副使弼直執
制誥命納于帝前陳所以牢避之意且曰願陛下坐薪
嘗膽不忘修徳上許之焉
　　仁宗經制契丹要畧
慶厯四年初邊奏契丹修天徳城及多建堡寨知制誥
田况意敵畜奸謀乃上疏曰朝廷予契丹金帛嵗五十
萬朘削生民輸將道路疲弊之勢漸不可乆而近西羌
通欵嵗又予二十萬設或復肆貪瀆再有規求朝廷尚
可從乎臣至愚不當大責每念及此則惋歎不已矧兩
府大臣皆宗廟社稷天下生民所望而係安危者豈不
為陛下思之哉每旦拱垂之對不過目前政事數條而
已非陛下所以待輔臣非輔臣所以憂朝廷之意也有
唐故事肅宗以天下未乂除正衙奏事外别開延英以
詢訪宰相盖旁無侍衛獻可替否曲盡討論今北敵桀
慢而河朔將佐之良愚甲兵之善窳道路之夷險城壘
之堅弊軍政之是否粮財之多少在兩府輔臣實未有
知之者萬一變發所忽制由中出少有差跌則士不測
矣如前歲蕭英劉六符始來和議既定又復恬然若無
事者豈得為安哉願因燕閒召執政大臣於便殿從容
賜坐訪及時政專以敵患為急則人人惟恐不知以誤
應對事事惟恐不集以孤聖懐日夕憂思不敢少懈同
心叶力以有所為今不以此為急務而日以委𤨏之事
更相便對議者羞之臣叨備近列契同朝廷休戚惟陛
下不以人廢言也五月壬戌朔樞密副使韓琦参知府
事范仲淹並對于崇政殿上四䇿其四曰臣等既以三
䇿陳之乆以北戎為憂且戎乆強在後唐日以兵四十
萬送石髙祖至洛陽立為天子遂與石晉為父子之邦
邀求無厭晉不能支一旦釁起直抵京師擄石少主暨
當時公卿盡室而去為中原千古之恥國家始與結和
將休兵養民自有待也及天下無事人人懐安不復有
征戰之議前年北敵驟起說謀稱兵有割地之請今來
元昊欲議和又因而要功其謀愈重茍不大為之備禍
未可量請朝廷欲行七事以防大患一密為經畧二再
議屯兵三專于選將四急於教戰五訓練義勇六修京
師外城七密定討伐之謀一密為經畧者自河朔罷兵
以來幾四十年州郡困循武事廢弛凡謀興葺則罪其
引惹昨朝廷選差轉運使盖欲革去舊弊預為之防然
既有本職則日為冗事所嬰未暇周慮請選有材識近
臣假以都轉運使之名暫往經畧使親視邊壘精究利
害凡邊計未備者皆條上而更置之不出半年歸奏闕
下更令中書樞密院仔細詢訪熟議經乆之計若敵情
驟變則我有以待之矣二再議屯兵者自有真定府三
州髙陽闗分為五路其所轄兵馬未甚整齊乃有一州
兵馬却屬西路之處又未曉本路將來於何處控扼合
用重兵若干又甚處只宜守固合屯兵若干及三路互
相應援次第須差近臣往彼密為經畧方可預為法制
臨時不致蹉跌或事冝未動亦當相度兵馬合那減于
何處駐泊就使芻粮以省邊費庶免先自匱乏至用兵
之日重困生民三專于選將者委樞密院於閤門祗候
使臣以上選人三班院于使臣中選人殿前馬步軍司
于軍旅中選人或有智畧或有材武堪邊上試用者逐
漸進呈據選到人數以藉記之候本路有闕則從而差
授如此則三二年間得人多矣四急于教戰者于陜西
四路北取曽押戰隊使臣十數人更授以新議八陣之
法遣往河北閱習諸軍使各知竒正循環之術應敵無
窮五訓練義勇者今河北所藉義勇雖約唐之府兵法
制三時務農一時教戰然未見府衛之官而法制不行
號令不一須别選知州知縣縣令可治兵者並増置將
校使人人各知軍中之法應敵可用斯強兵制勝之本
矣六修京師外城者後唐無備契丹䧟洛陽石晉無備
契丹䧟京師故契丹犯京師坦然無備一朝稱兵必謀
深入我以京師無備必促河朔重兵與之力戰彼戰或
勝則更無所頋直趨澶淵張犯闕之勢至時遣使邀我
以大河為界將何以禦之是京師不可以無備也若京
城堅完則戒河朔之兵勿與之戰彼不得戰則無乗勝
之氣欲謀深入前有堅城後有重兵必將阻而自退退
而不整則邀之擊之皆可也故修京城者非徒禦冦誠
以伐深入之謀也漢惠帝時起六百里男女城長安二
年而就唐明皇時城長安九十日而就今約二年城之
則民不勞而利大不可不蚤計也是日琦與仲淹陳于
上前數刻乃罷慶厯四年六月韓𤦺范仲淹奏河北五
事一邊材臣領河北轉運使密令經畫邊事二再議河
北三路合屯田去處三委樞密院于閤門祗候以上選
人三班院于使臣中選人逐十日或一月具選人數進
呈四於陜西押戰隊使臣十數人授以新議八陣之法
教習諸軍五河北州縣專選知州知縣令可以治民者
教習義勇并増置將校参知政事范仲淹言契丹發兵
馬可疑六事可憂三事見廣筭門戊午樞密副使冨弼
條上河北守禦十二䇿曰國朝以兵得天下震耀武威
太祖皇帝待北狄僅若一族每與之戰未嘗不克太宗
皇帝因親征之衂敵志遂驕頻年冦邊勝敗相半真宗
皇帝嗣位之始專用仁徳于時舊兵宿將往往淪没敵
騎深入直抵澶淵河朔大騷乗輿北幸於是講金㗖之
之術以結歡好自此河湟百姓幾四十年不識干戈嵗
遺差擾然不足以當用兵之費百一二焉則知澶淵之
盟未失䇿而所可痛者當國大臣論和之後武備皆廢
以邊臣用心者謂之引惹生事以縉紳慮患者謂之迂
濶違時大率忌人談兵幸時無事謂敵不敢背約謂邊
不必預防謂世常安謂兵永息恬然自處都不為憂西
北二冦稔知朝廷作事如此之失也于是妄欲希賞未
常聽也蕃使毎到朝廷悖慢則尚曰夷狄之人無禮是其
常事故不之恤也但只自謾嚇佯為包容其實偷安不
為國家任責畫長乆之計所以縱其姦謀養成深患是
致寳元元年元昊竊發數載用兵西人困窮未可勝筭
又至慶厯二年契丹觀釁而動嫚書上聞中外倉皇莫
知為計上恬下嬉以茍一時之安二邊所以致然者乃
曰國家向來輕敵妄戰不為預偹之所致也臣深見二
敵為患卒未寧息西伐則北助北静則西動必欲舉事
不難求釁通和則坐享重弊交戰則必破官軍叛而復
和孰敢不許禽縱自在去往無梗兩不牽制困我中國
有何大害而不為邊患有何後悔而長守歡盟渝盟擾
邊則我遂困不幸凶荒相繼賊盜中起二敵所圖又甚
大矣自契丹侵取燕薊以北柘拔自取靈夏以西其間
所生英豪皆為其用得中國土地役中國人力稱中國
位號方中國官屬任中國賢才讀中國書籍用中國車
服行中國法令是二敵所為皆與中國等而又勁兵驍
將長于中國中國所有彼盡知之彼之所長中國不及
當以中國勍敵待之庶幾可禦豈可以上古之夷狄待
二敵也前既輕敵妄戰不為預備致二敵連禍朝廷深
憂今又欲以茍安之勢遂為無事二敵各獲厚利退而
養勇不數年相應而起則無復以金帛可㗖而盟詛可
約也謹具守禦䇿如左其守䇿一曰河北三十六州軍
内㳂邊次邊北京雄覇冀祈保瀛莫滄鎮定十一州廣
信安肅順安信安保寧乾寧永寧七軍北平一寨總十
九城皆要害之地可以控扼賊冦而不使得深入定為
右臂滄為左臂瀛為腹心北京為頭角此四城乃河朔
之望也餘十五城為指爪支節乃四城之所使也定瀛
滄各置一帥北京置一大帥餘十五城分屬定瀛滄三
路擇善將守之十九城都用兵三十萬定五萬瀛滄各
三萬雄覇冀保廣信安肅各一萬祁莫順安信安保寧
永寧北平各五千北京五萬為諸路救援餘二萬分于
諸道巡檢遊擊兵此三十萬兵非如景徳年中閉門自
守皆使出而接戰者也今若使良將帥守十九城分領
三十萬衆左右出入縱横救應閃誤闘誘衝䧟掩襲臣
雖至愚未信敵騎敢長驅而南也二曰河朔長貳最冝
得人以備匈奴之變自來都不選擇又移替不定經乆
利害自知不及其身率皆不為前後相承積弊已甚若
不選人乆任以矯前失則異日敵有所變故邊城不守
為患不細乞差選長吏並使乆任績効著聞優與就遷
厚加寵賜使樂于邊計悉心營職自能乆處其三曰除
上件十九城乆任外其餘十七州軍大小文武官並乞
詔本路轉運提刑安撫部署鈐轄路分擘舉充所貴上
下得人四曰屯兵備邊古無常制所患者民賦有限軍
食多缺必須廣為經度始給用度其間歲有凶歉謀之
不獲冦至益戍常數不足則暴歛横取何所不至民由
是困盜由是起此歴代所患也敵雖與之和終非悠乆
之計臣嘗深慮得養民二條其一條據守邊兵合留外
駐泊駐屯就以地分屯于河南鄆齊濮等州以教以養
况其地富實不營而足率二年一代遇有𦂳急發符召
之不旬日可到豈有後期不反者耶所以畧省河朔科
歛以寛疲民使之安益蘇息坐待冦至而用庶幾師有
餘力可以禦敵其二緣大河州軍𧺫敖倉運河南民稅
及漕江淮粟實也近邊兵馬毎歲三年一代亦足以寛
河朔困乏之民五曰河北最號勁兵處若盡精銳則無
敵於天下况夷狄乎今屯南兵尚多徒能張為聲勢而
實不足用臣願河北純募土人為禁兵教之精勇則匈
奴自當畏服既得土兵勿戍他鄉粮若不足則願用臣
前養兵二條六曰北邊風俗大率以近親為盟主將相
以治國事以掌兵柄而信任焉所視中國用人亦如其
國臣亦常念國家將帥既未聞于夷狄而親王素有畏
望為匈奴所畏者今不復聞敵必謂王室孤危無所扶
助本根不固易以摇動此誠宜為夷狄之窺測臣願陛
下親擇宗室中年長知書者試之以政臣知不數年當
有賢宗室如漢河間東平二王矣内以藩屏王室外以
威示四夷此有國者之急務長乆之䇿也故三代以後
興王者今日得天下明日封宗室至于襁褓之子亦皆
為侯為王分割地土自成邦國於以分布枝葉庇廕本
根張大王室壯觀天下此前代帝王制御天下布在簡
牘驗之可信今則埋沒抑壓僅同豢養縱其癡騃殊不
教習雖有說書官乆實虛設是盡欲愚之不令知善道
為人甚非養宗室之大義也至於臣庶之家有子孫弟
姪者無不孜孜教誘使之成器國家富有天下基業全
盛實祖宗艱難所致所宜子子孫孫相承不絶為歴世
之計豈可宗室滿宫而陛下未知教導任為過惡俾外
夷哂笑是陛下損枝葉而取孤根易揺之患矣且陛
下任李用和為殿前都副指揮使任曹琮為馬軍副都
指揮使者是任親也用和與琮誠親矣然皆異姓者尚
有親信則宗室同姓與陛下為骨肉之親反不信哉陛
下不過為宗室無人臣謂今則誠未見其人教之試之
當自有人矣今為朝㑹時羣行旅進者盖滿道士大夫
見者方知其有宗室但出都城四門之外不知宗室之
有無况天下乎又况四夷乎自上古以至今日其間所
歴何啻萬代至宗室不教不試不用而微弱之甚未有
如本朝者也冝乎為識者之所憂而北狄之所輕也且
如北敵有南大王蕭孝穆北大王蕭孝惠魯王特哩衮楚
王伊勒希巴是其親近甚衆臣前嵗奉使盡與之接又徇
其國人未必實有才武而中原聞之莫不疑其人人皆
良將也其故何哉盖聞其名而疑其實耳今朝廷若能
崇樹宗室使聲名漸著聞北敵北敵亦必謂南朝有人
根本牢矣欲謀則息欲動則北古者有以實效濟者亦
有以虚聲攝者兵尤重先聲而後實况臣之所說必使
聲實相副願陛下行之無疑其禦䇿一曰景徳以前㳂
邉土兵無事時留戍本州軍冦至則盡為逐路部署司
抽起緣邊闕食又却以南兵屯守甚無謂也夫土兵居
邊知其山川道路熟其彼中人情復諳狄兵次第亦藉
其營護骨肉之心且又服習州將命令所禦必堅戰必
勝也若遷入内地山川道路人情不熟狄兵不諳骨肉
不在州縣命令不習又為怯弱所累則禦必不堅戰必
不勝也北敵惟懼邊兵凡聞有南兵潜入内地敵人大
喜故來則决勝而回前年河朔有警復尋景徳一事盡
抽邊兵守定州河朔之民大恐為官軍必敗幸而敵騎
中止不見失律不然喪師必矣臣願自今北敵若入冦
㳂邊土兵只在本處不復令部署司抽起若逐處土兵
而少即以南兵益之有餘則方許部署司抽起况部署
司自有近裏州軍土兵可以聚而為大陣矣(臣上篇議/十九城分)
(領三十萬出戰餘十七城係近裏州軍只用郷兵守之/更不出戰其逐路部署可于十七城聚而為大陣矣)
邊兵勇悍有材武不畏堅敵敵騎初入使當堂堂之鋒
必能取勝則近裏州軍人心自壯雖南兵之怯亦頗増
氣局以南兵在邊遇冦一敗敵騎乗而南則表裏震恐
雖精銳盡在部署司亦已阻喪安能保其全勝哉二曰
景徳以前匈奴冦邊多由飛狐易州界道東西只過陽
山子度滿城入自廣信之西後又多出廣信安肅之間
大抵敵騎率由西山下入㓂大畧州郡然後東出雄覇
之間景徳前二州塘水不相接因名東塘西塘三塘之
交蕩然可以為敵騎歸路遂置保定軍界于二州以當
賊衝决後開導不已二塘相連雖不甚浩𣺌而賊路亦
稍梗矣然窮冬氷堅旱嵗水竭亦可以濟未為必安之
地雖然但少以兵控扼之則敵騎無以過矣自餘東從
姑海西至保州一帯數百里被塘水瀰漫若用以為險
可以作限只自保州以西至山下數十里無塘水之阻
敵可以平入敵且守盟不動則無以先發但用臣上篇
屯兵之法足以固守萬一渝盟入冦用臣之䇿可以轉
禍為福而逞志洩憤矣何以陳之今敵若冦邊必由廣
信西而來敵騎初入塘緣邊州軍堅壁示弱不得出兵
敵必不願而進將及鎮定亦堅壁敵必易我而懈于是
令廣信安肅保州三邊開壁㑹兵張撃之之聲而不與
戰敵必分兵復禦已而令鎮定亦閉壁不與戰敵既前
後受敵亦未敢長驅而南於是我急從滄州取海上路
以數千艘出輕兵三萬趨平州入符家寨口則只咫燕
薊矣(滄州至北界平州水路五百里不/數日登岸地肥水草美不必重舉)雄覇之間即景
徳敵騎東歸之路也又出精兵二萬直抵燕京㑹滄州
兵𢷬其腹心破其積聚敵見兩下兵入莫知為計矣燕
地既入冦者必有歸心又為王師所擊而不能遂去于
是乗其向背之傑使㳂邊三城及鎮定合兵擊之必大
破追奔及燕盡逐敵過山後(敵兵入界則整敗而出塞/則紛然散走無復行陣易)
(為驅除/之矣)以兵守居庸闗右北口松亭闗符家寨此四闗
口皆險隘各以三千兵守之固矣則敵騎無復南者因
其妄動可以一舉而復全燕之地拔隣郡䧟蕃之族平
累朝切骨之恨臣自謂必無遺䇿矣既以兵守四闗口
外西山有後來新開父牛鉄脚猪窠二口敵人以通山
後又州之道路皆險峻不通車馬雖不加防守尚無所
害或于口側少伏車馬縱敵入冦發伏可以盡撃之假
陛下謹重未欲舉燕之䇿即請冦入之後屯重兵于西
山下敵雖有所掠而東出無路進退不遂我于是以十
九城之兵分出掩撃必使退敗保無深入之患敵既屈
與和則乆亦治匈奴之一䇿也三結邊豪四結髙麗五
經制山後新路六廣祁深二城七防河東凡此守禦十
二䇿總十三條是臣庚辰壬午年奉使契丹日于河北
往回十餘次詢於法邊土豪并内地故老博採叅校得
之甚詳及於敵庭議事又頗見其情狀以至稽求載籍
質以時務用是裒聚撰述以副陛下委任之意即非臣
任胷臆罔聖聰伏望陛下令兩府㑹議可者速行之其
不可者更相致詰而是正之臣必不敢恃己徇私旁拒
衆論兩府亦不得徒事成言而無所發明如此則庻幾
謀行而患可弭矣知制誥張方平言臣聞外敵不守封
界築城鄙上邊吏諜知科閱兵馬且復遣使來事故未
審虚實然國家與敵通已四十年事窮必變利盡則交
疎亦理之常者臣願陛下思患預防考謀事先秋氣漸
清宫殿涼爽時因燕閒延對大臣俾各盡其謀猷以定
其帷幄一日有邊境之患庶幾無倉猝之憂今而疆埸
初寧縱不保其乆求無旦夕之虞也其將校可任者稍
徙河北使得與士卒相服習漸諳土俗至于選官吏峙
糗粮繕器械葺廐牧皆當今切務而可以素備者也備
而未用為政之常臨事紛紜何以鎮静癸未参政范仲
淹言臣竊見契丹來書志在邊功勢將搆難還答之際
尤宜慎重先且大議備邊之䇿然後遣使往來使敵知
我有備無必勝之理則亦可以遏其邀功求報之初心
縱背盟好亦有以待之少減生靈之禍(餘見經制西/夏要畧門)
四年八月甲午樞密副使富弼為河北宣撫使先是撫
臣奏事垂拱殿前面諭之曰北主受禮雲州遂襲我河
東兩府宜設備弼謂契丹必不冦河東其事有九無名
一也易出難入二也動稱王師不肯竊發三也不冦河
東四也不先冦河北五也必不肯先報雲州受禮六也
必不與元昊合入冦七也不聞偹無以防我八也不由
河東入冦九也臣騐此九事故知契丹不㓂河東必矣
今臣但論目下不為河東之患過此以往非臣所知臣
前使契丹理當無所増賂盖以朝廷方難盡力西鄙未
遑北事於是忍羞歳益所入聊以疑兵紓禍而望雪恥
於後也臣今所乞必願俞允不惟訓兵備敵以安元元
至於身羞國恥庶幾可雪于是命弼宣撫河北實亦不
自安于朝欲出避讒謗也乙未翰林學士承㫖王度學
士王堯臣吳育宋祁知制誥孫抃張方平歐陽修權御
史中丞王拱辰侍御史知雜沈邈等言中書樞密院聚
召臣等宣示契丹來書與朝廷答書臣等竊謂契丹元
昊相攻虚實未可知莫若以大義而兩存之如此則于
西人無革絶之由於北鄙無結怨之端從容得中不失
大義先是吳育奏凱言為今之䇿冝使人諭元昊曰契
丹汝世姻一旦自絶力屈歸我我所疑也若無他者當
順契丹如故然後許汝歸欵告契丹曰已詔元昊如能
委謝轅門即聽内附若猶固拒當為加伐如此則二敵
自然歸屬朝廷及聚議方平當事言不能易所議焉戊
戌右正言余靖為回謝契丹使先是靖言臣復料北人
之意不出四䇿一曰借兵于我同力剪除二曰見乏資
粮欲假邊粟三曰軍興費廣先借數歲之資四曰元昊
與賊連謀不宜更通和好其他校計不可詳知皆目前
所宜預備者也必若假借財物拒之有辭惟與元昊絶
和最難處置臣竊計之遜詞以謝北敵緩詞以欵西戎
茍紓嵗月之禍誠當今可施之䇿也若徇北敵而絶西
戎順西戎而違北狄俱有兵禍二敵連謀共為矛盾之勢北人
纔去西人必來拒納之間動輒違礙擇禍就輕守之以信
使曲不在我即其要矣朝廷以靖言為然于是遣靖回
謝其復書畧曰若以元昊于北朝失事禮之大則自冝
問罪或謂元昊于本朝稽効順之故則不煩出師矧延州
昨奏元昊已遣楊素如將誓文入界倘不依初納則猶
可阻還如盡遵承亦難却也冬十二月冨弼言河北一
路盖天下之根本臣奉詔宣撫自渡河而北遍詢狄人
熟知祖宗以來邊防事機今來事體不及祖宗其事有
七一號令不及先朝之嚴明二威令不及先朝之震赫
三北狄茍動事係安危誰敢為朝廷主張行事此執政
者不及先朝大臣主斷四民心不及先朝固結五財用
不及先朝豐足六將帥不及先朝有謀勇而經戰陣七
士卒不及先朝整肅上七件事盡臣目覩耳聞不敢緘
黙恐誤邊防之計伏望陛下特留聖念以先朝已試之
效革今日因循之弊為長乆之䇿不勝大幸寳厯五年
春韓𤦺言二邊事(見要/畧門)五月歐陽修言邊事(見逺/畧門)
　
　
　
　
　太平治迹統𩔖卷八
欽定四庫全書
　　太平治迹統𩔖卷九
　　　　　　　　　　　　　　　宋　　彭百川　　撰
　　　仁宗諸臣謀國逺略
天聖元年秋八月先是錢惟演自河陽赴亳州朝京師
圖入相張詠奏惟演險人今若遂以為相必大失天下
望太后遣内侍持奏示之惟演猶望顧不前御史鞠詠
語左正言劉隨曰若相惟演當取白麻毁之惟演聞乃
亟去王欽若知江寜徙潤州王隨代之在江寧㑹嵗大
饑轉運使移府發常平倉米計口日給一升隨置不聽
曰民所以饑者由兼并閉糴以要髙價爾乃大出官粟
私價遂平他郡計口以糴者不能自足輒多流亡天聖
三年春中丞薛奎罷知秦州州宿重兵費常不足奎務
為儉約教民水種謹商算嵗終廩粟積者三百萬征衍
者三十萬覈民𨼆田數千頃復得芻糧十餘萬三月徙
知河南陳堯佐知并州每汾水漲人憂溺堯佐為築堤
種柳數萬本作柳溪亭民賴其利矣天聖四年八月詔
修泰州捍海堰久廢不治嵗嵗患海濤西溪監税范仲
淹言于運使張綸請復之綸奏以仲淹知興化縣總其
役役既興㑹大雨雪衆言不可復詔遣使按視將罷之
又詔運使淮南胡令儀同度其可否令儀力主仲淹議
仲淹尋以憂去以書抵綸言復堰之利表三請願身執
其役乃命綸權知秦州堰自小海塞至耿莊凡一百八
十里於運河置閘納潮水通漕水踰年堰成流民歸者
一千六百餘户民為綸立生祠天聖六年八月員外郎
陳貫知涇州督察盜賊禁戢不肖子弟簿書賦租出入
皆自檢覈常謂僚屬日視縣官物如已物容有姦乎州
人憚其嚴徙為利路轉運使嵗饑自以職田粟賑饑率
富民令計口占粟發其餘活㡬萬人詔書褒諭發運使
綸知泰州綸天禧未為發運副使時鹽貨積虧者十年
綸力奏除通楚秦三州鹽户宿負官助其器用鹽入優
與之直由是嵗增課數十萬復置鹽場于杭秀海三州
嵗入課又三百五十萬居三嵗增上供米八十萬在江
淮踰十年為民興利除害甚衆十一月冬至上率百官
上皇太后夀於㑹慶殿秘閣校理范仲淹奏言天子有
事親之道無為臣之禮有南面之儀無北面之儀若奉
親于内行家人禮可也今與百官同例虧君禮損主威
不可以為後世法不報晏殊初薦仲淹聞之大懼召仲
淹詰以狂率邀名且將累薦者仲淹正色抗言曰縁辱
公舉每懼不稱為知已羞不意今日反以忠直獲罪殊
不能答又作書遣殊申理前奏不少屈殊媿謝又奏請
太后還政不報乞補外為河中府通判
明道元年春以新知江陵杜衍為河北都運使命衍守
荆南御史郭勸言衍清直當留本朝不聽㑹河北乏軍
費加衍一官往經度之不增賦于民而用足薛奎為泰
州益州皆辟明鎬自隨還朝上問輔臣以鎬所用奎曰
鎬文妙學博而沉摯有謀能斷大事願陛下用之二年
十月秘閣校理吳遵路為開封推官太后稱制遵路條
奏十餘事語切直忤太后出知崇州遵路至州即令轉
市吳中米以備嵗歉已而果大乏饑民以濟自他州流
者十全八九仲淹安撫淮南薦遵路為郡得古人風乞
以其救災事迹頒州郡為法并付史館
景祐元年八月甲子㕘政宋綬以帝富於春秋天下無
事慮燕樂有漸乃上言自古守成之君皆兢兢抑畏不
忘顧畏者何也人心逸於久安害生於所忽故立防於事
之始銷變於未萌之前若事至而應不亦殆歟願飭羣
臣勿以承平自怠九月丁酉帝康復許布以鍼進上疾
愈范仲淹知達州未㡬徙蘇州州北大水民田不得耕
仲淹疏五河導太湖注之海未就徙明州運使言仲淹
治水有緒願留以畢其役庚子詔復任十一月御史楊
沔言同安尉李安世以上書狂悖下吏傷納諫之仁責
降監永州酒税以唐天后覆車為戒二年正月徙江東
運使蔣堂為淮南轉運使堂在淮南嵗薦吏工百員曰
十得二三亦足報國矣三月己丑以中丞杜衍權判吏
部流内銓先是選補科格繁主判不能悉閲吏多受賄
衍視事即敕吏取銓法問曰盡乎曰盡矣乃閲視具得
本末曲折明日曉諸吏無得升堂各坐曹聽行文書銓
事悉自予奪由是吏不能為奸利居月餘聲動京師後
改官知審官院裁制如判銓法度支判官段少連為兩
浙轉運副使舊使者至郡縣索簿書不暇殫閲往往委
之吏胥持以為貨少連命郡縣上簿書悉織識遇事問
取一二日自閲摘其非是者按之餘不及閲者全織識
以還由是吏不能為姦州縣簿書莫敢不治石介不召
(歐陽與杜衍書云可謂中書舉動/也御史臺初辭以言事不召耳)
康定元年十一月丙子河東運使楊偕為樞宻直學士
知并州有中官預軍事素横前帥優遇之偕至一繩以
法命率所部從副部署赴河外戒曰遇賊將戰一禀副
部署中人不服捧檄訴偕叱曰汝知違主帥命即斬首乎
監軍怖汗不覺墮笏翌日告疾未㡬告卒于是軍政肅
然五月乙丑王徳用為定州都部署至官日教士卒習
戰頃之皆可用契丹使人來覘或請捕殺之徳用曰彼
得其實以告是服人之兵以不戰也明日大閲于郊提
桴鼔誓師進退坐作終日不戮一人乃下令具糗糧聽
吾鼓聲視吾旗所向覘者歸告狄中謂兵將大入既而
復議和兵乃解時朝廷發兵屯川㡬六萬寓居逆旅及
民間闐塞城市未嘗有一人敢喧呼暴横將校相戒曰
吾輩各務斂士卒勿令擾我菩薩一日倉中給軍糧軍
士以米黑諠譁紛擾監官懼逃匿有四卒以米來見徳
用徳用曰從我入倉視之乃往召専副曰昨者我不令
汝給二分黒米八分白米乎曰然然則汝何以先給黑米
後給白米此輩見所得米黑以盡如是故諠譁爾専知
對曰然某之罪也徳用叱從者杖専副二人又呼四卒
謂曰黑米亦公家不給與汝曹當棄之乎汝何敢乃爾
諠譁四卒相顧曰向者有八分白米故爾某等死罪徳
用又叱從者亦各杖二十召指揮使罵曰衙官汝何敢如
此欲求配决乎指揮使再拜流汗乃捨之軍中肅然僚
佐皆服其能處事張亢權知瀛州兼部署亢去髙陽每
遣謀者厚與金帛無所吝亢閒處便坐弟子行首入曰
願屏人白事亢罵久之曰我非閤使劇我外生女予自
小教歌舞甚妙麗為敵騎掠去今幸于敵王日夜居帳
中將卒皆事之今遣人有所市閤使善結之敵中情偽
如指掌也亢曰所市何物曰某大王納聘須紫竹鞭閤
使所執可與也凡所市物皆從之自是敵中動静必告
時邊臣多警每一掛答費甚惟髙陽獨否(龍川/别志)
慶厯三年韓琦既至陜西居嵗大饑羣盜嘯聚張海郭
邈等率衆相合于商號之郊宣毅保健邵興等又招誘
鑄錢監商號藍田丞馳報于延雍帥臣未有所處琦尋
遣屬官往商號料簡錢監役兵其舊素沿邊禁兵即令
却歸元配州軍壯徤役兵並押歸陜府填龍猛龍騎壯
徤闕額郡興榜致之謀遂不得行又遣内侍黄琮范廷
齎宣撫司榜收其散軍諭以免罪歸所屬仍召謝雲行
等將沿邊土兵入山捕張海等擒捕餘黨殆盡闗輔遂
安堵矣是冬大厚河中同華十餘州軍物價翔貴居民
相率東徙琦即選官分詣州縣發省倉以賑之奏差提
刑許崇夀尊切往來提舉蒲華同三州所活凡二百五
十四萬二千五百三十七人他州人稱是時民力久困
琦乃蠲賦役察官吏能否者陞黜之又以兵數雖多雜
以疲老耗用度選禁軍不堪征戰者停放一萬二千餘
人後田况乞選諸路軍不堪戰者為廂軍云或謂兵驕
久一旦澄汰恐致亂則去年韓𤦺汰邊兵萬餘豈聞有
亂者哉慶厯五年春先是田况用事言比來災咎頻仍
蝗旱繼作陛下責躬引慝不遑寧處以至躬祈道佛並
走羣望薰祓之意可謂至矣然常詳觀當世之弊驗災
失之由其實斂役重而民愁和氣傷而沴作役斂之重
由國計之日窘國計日窘由冗兵之日蕃今天下兵已
踰百萬比先朝兵㡬三倍矣宜分遣幹臣揀選諸路宣
毅保健等軍不堪戰者並降為平常廂軍不堪役者並
放停議者必曰兵驕久一旦遽加澄汰恐立以致亂此
慮事之疎也孱弱之兵既不堪戰勇强者亦恥為伍去
年韓琦汰邊兵萬餘人豈聞有為亂者今天下財用不
足以贍冗食之兵倘或顧恤細故而不思救弊之原臣
竊憂之三月右諫議韓琦言杜衍為相一百二十日而
罷范仲淹自乞保邊朝廷任之固亦有名富弼以河朔
邊備未完又自請行事畢還朝甫及都閒未得一陳於
陛下之前責補閒郡中外不知弼得罪之因臣亦痛弼
何負朝廷而黜辱至此臣恐自此忠臣義士指弼為戒
孰肯為國家之用所損非細兼云近日臣僚多務攻撃
忠良取决私忿非國家之福疏入不報琦請補外罷知
揚州是月歐陽修上疏言杜衍韓琦范仲淹富弼等相
繼而罷必有朋黨専權之説上惑聖聰略云杜衍為人
清謹而確守規矩仲淹則恢廓自信而不疑韓琦則純
正質直富弼則明敏而果統四人為性各有不同雖皆
歸于盡忠而其所見各異故于議事多不相從杜衍欲
深罪滕宗諒仲淹力争而寛之仲淹謂契丹必攻河東
請亟修邊備富弼料九事言契丹必不來如尹洙亦仲
淹之黨争水洛城事琦是尹洙而非劉滬仲淹是劉滬
而非尹洙此數事尤為至明陛下素已知者此四人可
謂公正之賢也平日閒居則相稱美之不暇為國議事
則公言廷争而無私以此而言臣見杜衍等直得漢史
所謂忠臣有不和之節而小人讒為朋黨可為誣矣疏
入不報指修為朋黨者益惡焉戊申章得象罷為鎮安
節度判陳州得象在中書八年逺名勢宗黨親戚一切
抑而不進方陜西用兵上鋭意天下事進周韓范富使
同得象經畫當世急務得象無所建明琦等去得象居
位自若御史裏行孫抗言之得象十二章求罷上不得
已乃許之癸巳河北都運按察使歐陽修論北敵地界
略云臣見朝廷常有懼敵之色而無憂敵之心夫憂之
與懼名近而意殊憂者深思極慮而不敢暫忘懼者臨
事惶惑而莫知所措今邊防之事措置多失其機者懼
敵之意過深也若能察其强弱之形得其情偽之實則
目今之事誠不足懼而將來之患深有可憂奈何不憂
其深可憂而反懼其不足懼又曰朝廷不以此事為憂
又怯懼如此既曰懼矣則于用人之際又若忽其不憂
此臣之所未喻也甲戌修降知滁州權知開封楊日嚴
使獄吏附致其罪錢明逸言之也始詔蘇世安王昭明
雜治安世獨辨修之誣雖忤執政意二人俱得罪然君
子多之九月甲辰徙江南按察使杜紘知衡州紘常自
言不法之人不可貸如使肆貪殘于一郡一邑害于良
民千萬家不若去之不利一家耳聞者望風解去或及
期不敢之官然竟苛刻下遷富弼薦為按察使是年詔
改范富所行事冬帝常遣中使察視山東盜賊還奏盜
不足慮而言兖州杜衍鄆州富弼山東尤尊愛之此為
可憂帝欲徙二人淮南育曰盜賊無足慮然小人乗時
以傾大臣非國家之福議遂格壬寅劉湜兼御史知雜
議者謂湜探宰相意深致尹洙罪故得優擢御史包拯
還自契丹言河北沿邊將帥未甚得人乞加精選慶厯
六年秋九月户部副使夏安期為陜西都轉運使安期
與諸路安撫使議邊費凡奏省員及汰邊防之不任役
者五萬人八年三月翰林學士張方平既退朝㑹鎖院
草制方平即條對所問夜半與制書俱上(時夏竦困執/中令坐門制)
(詔言/事)曰康定慶厯之間朝廷議刺民兵備廂軍充禁旅
匝任臺諫屢上章疏極言其害至于今日事勢果然臣
昨在三司計㑹天下財用出入之際及建隆以來兵數
乞朝廷速加圖議太祖兵不及十五萬人真宗增至四
十二萬餘人通三朝舊兵且八九十萬人其鄉軍義勇
廂軍等不在此數凡此冗兵非惟困天下財用且成天
下之大患若不早汰後無及矣然兹事體大非君臣同
心上下協濟則事必難成又云臣曾任勾當三班院在
院使臣景祐中約計四千餘員今六千五百餘員臣勘
合學士及兩省以上官景祐中四千餘員今六千餘員
臣任御史中丞將本臺班簿㸃算景祐中京朝官不及
二千八百員臣判流内銓取責在銓選人畢竟不知數
目大約三員守一闕略計萬餘人十年之間所增官品
如此若更五六年其將奈何願陛下鑒祖宗故事重爵
賞以待功勞責久任以觀能効亦馭將帥之一節也帝
覽奏驚異詰旦更賜手札問詔所不及者方平復上對
曰凡臣所陳實時要務然皆事之一節耳至于天下大
勢臣請為陛下言之臣觀古今治亂之變不在其他只
在天下之勢合事無大不成天下之勢離事無小不敗
願陛下深為留神務在通上下之情欲上下之情合在
審于聽受而已上覽奏益異之書文儒二字以賜方平
御史中丞魚周詢答手詔所問今元昊幼子新立迺朝
廷寛財用惜民力之時也速宜經制以紓匱乏願委安
撫使與本路守邊掌計臣僚同議裁减冗兵節省浮費
禁止横斂廪假貧民去武臣之庸懦及守宰之貪殘仍冀
特發宸斷出内帑錢助闗陜經費使通鹽商之利改錢
幣之法宣布徳澤與民休息然後勸勉農桑隠括税藉
收遺利抑兼并則公有羨財私有餘力矣翰林侍讀學
士葉清臣在永興條對甲寅詔書所問其言多劘切權
貴云中書政令不平賞罰不當則箝口結舌未常敢言
人主纎微過差或宫闈小事即極言過當用為訐直供職
未踰嵗遷擢已加倫等宋禧為御史勸陛下宫中蓄犬
設棘以為守御削弱朝體取笑夷狄不加訶譴擢為諫
官以此術略獻納左右王逵兩為湖南轉運使所至苛
虐誅剥百姓徒配無辜特以宰相故舊不次拔擢遂有
河北之行如此是長奔競也其他所列利害甚衆
皇祐元年户部副使包拯言教民兵增禁兵略云邊任
武將未甚得人將者人之司而邦國安危所係可不審
擇之道不當限以名位髙下但辨其能之可否茍得實
材則擢而用之専而委之必有成功若不素為之具緩
急旋求之必無所及矣契丹與夏人相攻聚兵近塞遣
使來告邊候稍警帝御使殿訪近臣以備禦之䇿權三司
使葉清臣對曰陛下臨馭天下二十八年未嘗一日自
暇逸而叛羗㸃冦頻嵗為患顧上無失徳朝無闕政而
敢爾者豈非將相大臣不得其人不能為陛下張威徳
而攘邉鄙乎明詔問輔翼之能方面之才與夫帥領偏
禆當今孰可以任此者臣以為不患無人患有人而不
能用耳今輔翼之臣抱忠義之深者莫如富弼為社稷
之固者莫如范仲淹諳古今故事者莫如夏竦議論之
敏者莫如鄭戩方面之才嚴重有紀律者莫如韓琦臨
大事能斷者莫如田况剛果無顧避者莫如劉渙宏達
有方略者莫如孫沔至于將領偏禆貴能坐運籌䇿不
必親當矢石王徳用素有威名范仲淹深練軍政龎藉
久經邊任皆其選也狄青范全頗能馭衆楊偕沉毅有
術略張亢倜儻有膽勇劉貽孫材武剛斷王徳基純慤
勁勇此可補偏禆者也至若威馭綏寧即竦戩尤其所
長明詔問朔方災傷軍儲缺乏此則三司失計置轉運
使不舉職蓋非一日既往固已不咎來者又不復追臣未
見可也且如施昌言乗久弊之政方欲竭思慮辨職事
一與賈昌朝違戾遂被移徙軍儲何由不乏自去年秋
八月計度市糴而昌朝執異議今仲春而尚未予奪財
賦何縁得豐先朝置内帑本備非常今為主者所吝自
分彼我緩急不以為備則臣不知其所為也詔問戰馬
之絶何䇿可使足用臣前在三司常陳監牧之弊占良
田九萬餘頃須費錢百緡天閑之數纔三四萬急有征
調一不可用今欲不費而馬立辦莫若賦馬於河北河
東陜西京東西五路上户一馬中户二户一馬養馬者
復其一丁如此則坐致戰馬二十萬不為難矣三月户
部副使包拯答詔所問禦邊之䇿拯言備㐫荒入榖贖
罪汰老弱之兵以寛民力臣云所陳皆國家之常務而
言者多反之臣謂今切務在擇政府大臣敢當天下之
責獨立不懼以安危為已任者委以經制四方庶㡬可
弭向者之患而紓陛下之憂(詔所問在/新政門)又言分兵就糧
諸軍一遇有警即時可以發之若謂敵好方堅趨過目
前以為成算憚于更張措置臣恐日脧月剥中外益以
殫勞一旦用兵則重加暴斂民必怨叛肘腋之下皆為
仇讐豈敢禦冦哉此乃國家根本之患若不鋭意而速
圗之臨事無及矣癸丑詔徙河北闕糧處土兵於近南
州軍候措置邊儲有備復令還屯從包拯之言也夏四
月丁亥右司諫錢彦逺上勸農疏曰農國家急務所以
順天養才禦水旱制蠻夷之本原也唐開元戸八百九
十餘萬而定墾田一千四百三十餘萬頃今國家户七
百三十餘萬而定墾田二百一十五萬餘頃其間逃廢
之田不下三十餘萬頃是田疇不闢遊手多也勸農其
可不興乎上嘉納之侍御史知雜事何郯言今財力大
屈所患在於兵冗竭天下所出之物僅能以供億陛下
幸聽臣言特行處置一路之内可三數萬人亦省費之
一端(十一月/壬戌詔)定與施行之(詔見聖/政門)郯又言方今天下之
患莫甚于冗食未去冗食未去不可以節財用財用未
節不可以除横斂横斂未除不可以寛民力民力未寛
不可以求治求治宜以去冗食為先包拯又言略云臣
謂冗兵耗於上冗使耗於下欲救其弊當治其原治其
原者在乎减冗雜而節用度若冗雜不减用度不節雖
善為計亦不能救也今夫山澤之利竭矣征賦之入盡
矣幸而西北無事乃是可為之時若不鋭意而改圖俱
務因循必恐貽患將來有不可救之患矣願陛下上體
祖宗之成憲下恤生靈之重困因謂設官太多則宜艱
難選舉澄汰冗雜謂養兵太衆則宜罷招募揀老幼
土木之功不急者罷之費出無名者並除之懲禁中奢
侈之端節上下浮枉之費當成平之代建長久之䇿願
陛下留神省察申命宰執而力行之天下幸甚天祐二
年二月左正言賈黯自以年少遭遇備位諫官果於言
事首論富弼韓琦范仲淹可大用及杜衍貶黯言衍無
罪且㫖從中出不因臣下彈奏恐自此貴幸近習言一
得入則將肆讒毁害及忠良不可不察秋甲午諫院吳
奎言陛下十數年以來每降詔令及所行事或為横議
所移或為姦謀所破中外不甚為信皆謂陛下言之雖
切而不能行行之雖鋭而不能久自明堂降詔杜絶内
降忠賢莫不增氣羣小莫不革面願陛下謹守前書堅
于金石如是則太平之風有望于兹矣四年知諫院包
拯為河北都轉運使在諫院二年數論斥大臣權倖請
罷一切内除曲恩又列上魏公三疏以為龜鑑又列條
七事奏疏多見采納一曰險偽之臣誣陷良善當研竅
其實二毋以朋黨疑臣下三納公議以别白臧否四毋
主先入之説五革猜忌之近制而法景祐之初六罷妬
賢嫉能之臣毋俾久塞要路七躬閲謫藉之臣而加寵
擢彰化節度知延州狄青為樞宻副使御史王舉正言
青出兵伍為執政有不可者五御史郭贄亦以為言不
聽青時面湼猶存常敕青𫝊粉除字青指其面曰陛下
擢臣於功不問門第閥閲臣有今日以湼耳願留此以
勸軍中不敢奉詔皇祐五年壬戌知定州韓琦知并州
琦至并州首罷前守李昭亮所興不急之務奏逐走馬
承受廖浩然奏略云既誣逐一大帥又望風誣逐一同
職官朝廷略不辨證皆從其請官吏皆憂歎不安且浩
然性貪恣不法狀甚多願召還使保全不然臣將行法
矣上俾浩然馳歸敕本省鞭之秋庒宅副使趙滋為并
代部署初滋為定州路駐泊都監常給事食同列言粟
不善滋叱之曰爾欲以是怒衆耶使衆有一言當先斬
爾以徇韓琦聞而壯之以為真將帥才滋有是命從琦
請也三月殿中侍御吕景初言救災之術乞罷招補而
汰冗濫又言為陛下計惟急于擇士篤于任賢無以朋
黨疑臣下若賢者𩔖進則可以為朝廷選將帥明紀律
嵗月磨之使變(陳熊/兵最)備嚴常若敵至則夷狄不敢動而
有所捍禦矣
至和元年馬遵等以言梁適罷官職中丞孫抃言臣昨
論梁適事今風聞吕景初等並議譴謫必是姦人以巧
言移人主意遂使邪正曲直潰然倒置又累奏乞還遵
等不報丙申知諫院范鎮言陛下每遇水旱之災必露
立仰天痛自刻責盡心竭慮無所不至蓋下吏不稱職
使陛下憂勤于上人民苦愁于下也夫以國家用調責
之三司三司責之運使運使責之州州責之縣縣責之
民民竭其力以佐公上而自用不給則嗟怨之氣干戾
天地此水旱所以作也願詔中書樞宻大臣考求祖宗
朝廷建隆天聖中官吏與所蓄兵及天下人賦之數而
斟酌裁節之庶國用有常民力有餘陛下雖髙拱無所
事而天地之和應矣至和元年秋九月權三司使楊察
為户部侍郎時提舉集禧觀事内侍楊永徳請察建抃
河置水遞舖察條其不便罷之永徳毁察於上前察乞
置帝從其請知諫院范鎮言陛下宜以察所争四事下
中書樞宻大臣詳正是非付有司依公施行殿中侍御
史趙抃亦言察若有罪不當遽轉官資若本無罪不當
遽罷不報抃西安人也為御史彈劾不避權倖時號鐵
面御史冬十月范鎮又言臣常建議方今官冗兵多民
力不堪請詔中書樞宻大臣裁節損益累月不報退自
念中書之務莫急于此朝廷恬然不以為怪此臣區區
不得隠黙也云景徳時兵不滿五十萬今兵倍之矣敵
纔遣一介之使增益者又數萬及其去也中外相慶謂
無事殊不知新兵之費嵗損一百萬緡矣其費非出于
建議者之家一出于民也方愁苦之時又重賦之以為
滿計者吾未見其可也又云臣以為備契丹莫若寛河
北河東之民備靈夏莫若寛闗陜之民備雲南寛兩川
湖領之民備天下寛天下之民民力寛則知自愛雖有外虞人
人可以為兵用人人自愛之兵以禦外虞何往而不克
何征而不服哉又言官所以養民者也兵所以衞民者
也今養民衞民者反以殘民而大臣不知救臣恐朝廷
之憂不在四夷而在冗兵與窮兵也
至和二年初命張方平知益州未行而程戩已先入為
三政運使髙良夫攝守事西南夷有卭部川首領妄言
蠻賊智髙在南詔欲冦蜀良夫聞大驚屯兵邊郡發民
築城民大驚擾朝廷發陜西步騎戍蜀兵仗絡繹于道
路促方平行許以便宜從事方平言南詔去蜀二千餘
里安得舉大兵為智髙冦我哉必妄也臣當以静制之
道遇蜀卒兵仗輒遣還入境下令卭部川曰冦來吾自
當之妄言者斬悉歸邊兵罷築城之役散遣弓手㑹上
元觀燈城門皆通夕不閉蜀人遂安已而得卭部川之
始為此謀者斬之梟首境上西南夷大震庚子御史趙
抃言臣近奏執中不學無術措置顛倒引用邪佞招延
卜祝私讐嫌隙排斥忠良很愎任情家聲狼藉入奏多
日未賜省納趙抃又言陳執中之罪臣近累奏未蒙施
行風聞同知諫院范鎮妄行營救小人朋邪不識恩出
陛下但知率由執中伏望取内外之公議立朝廷之大
法鎮言陛下進退大臣不以職事而以私事故言事官
大率急人私事而緩其職事執中身為平章變祖宗大
樂隳朝廷典故縁葬事除宰相除翰林學士除觀察使
其餘僭賞不可勝紀陛下罷内降近日内臣無名超資
改轉月須數人又天下民困正為兵多今益不已天變
之發實為此事陛下釋此不問御史又専治其私捨大
責細臣恐退執中未當天變乞以臣章宣示執中御史
後付學士草詔使天下知陛下退大臣不以家事而以
職事後來執政不恤家事而盡心于職事初翰林吕溱
上疏論執中内實姦邪外詐强項厯數其過惡十餘事
上還其疏溱曰以口舌論人是隂中大臣也請付執中令
自辨溱于是以侍讀改滁州辭日特賜燕資善堂遣使
諭曰此㑹為卿設可盡醉也仍詔自今經筵出者亦如
例宰臣劉沆陳杜請託僥倖之路三弊既施行衆頗不
悦未㡬復故知諫院范鎮言伏見今嵗無麥苗朝廷放
免賑貸存恤之恩不為不至然人民流離至父母妻子
不能相保者平居無事時不少寛其力役輕其租賦嵗
雖大熟使民不得終嵗之飽及少歉雖加重施已不濟
事矣此無他重歛之政在前也今特一榖不熟爾流民
如此就死九榖不熟朝廷將如之何臣以為水旱之作
由民之不足而怨民之不足而怨由有司之重斂有司
之重斂由官冗兵多與土木之費廣而經制不立古今
之言太平者正于使民之足食也今誠能立經制省官
與兵節土木之費使民足食陛下髙拱深居而太平可
以坐致顧陛下信任大臣如何爾鎮又言周制冢宰制
國用唐宰相兼鹽鐵轉運或判户部或判度支是宰相
制國用自古然也今中書主民樞宻主兵三司主財各
不相知或財已匱而樞宻益兵不已民已困而三司取
財不已中書視民之困而不知使樞宻减兵三司寛財
以救民困者制國家之職不在中書也而欲隂陽和風
雨時家給人足天下安治不可得也乞使中書樞宻通
知兵民財利大計與三司量其出入制為國用則天下
民力庶㡬少寛以副陛下憂勞之心真宗時内外兵九
十一萬二千宗室吏員受禄者九千七百八十五寶元
以後募兵益廣宗室蕃衍吏員益增至是兵百二十五
萬九千宗室吏員受禄者萬三千四百四十三禄廪俸
禄從而增廣又景徳中祀南郊内外賞賚緡錢金帛總
六百一萬及享明堂增置一千二百餘萬故用度不得
不屈自天聖以來帝每以經費為慮命官裁節者數矣
臣下亦屢以為言有司不能承上之意牽於習俗卒無
所建明議者以為恨焉丙辰侍御史趙抃言臣累上章
乞正宰相陳執中之罪伏蒙陛下省納開悟宣付政府
施行執中退處於私第不赴朝請前後數月此月二十
二日執中遽此趨朝再入中書供職如故中外驚駭不
測聖情臣不知陛下以執中之罪為有耶以臣之言為
是耶非耶陛下若以臣言為是以執中為有罪乞即陛
下早正朝廷之法而罷免相位以從天下之公議陛下
若以臣言為非而執中無罪亦乞陛下正朝廷之法而
竄臣逺方宣布中外以誡後來五月范鎮又言河北招
兵略云與其離民之心以備契丹契丹未至而民力以
先困國用以先匱孰若固民之心以備契丹契丹雖至
而民力有餘國用有備其利害若視白黑而大臣以為
難者臣所以深惑也又言陛下誠罷今招兵敕大臣使
具太祖時賦若干兵若干官若干太祖真宗天聖中賦
若干兵若干官若干約今賦入之數十分為率七分給
郊廟宫省諸費三分留補水旱及緩急非常為之十年
僅可以言治歐陽修賈黯補外知制誥劉敞言二人復
留陳執中竟罷為鎮海節度判亳州趙抃攻鎮尤力鎮
由是與抃有隙范鎮乞罷黜倚權姦猾使良善得以立
嘉祐元年春御史張昇奏臺諫官乞許依例上殿奏事
以開言路尋有詔許中書上殿甲子趙抃言臣去年奏
陳執中乞下其事而罷免之是時范鎮不顧公議隂為
論列營救臣尋與御史范師道抨鎮阿黨今鎮除知雜
臣見居臺憲之地趣向各異難為同處伏望除臣江浙
一州軍合入差遣范鎮言臣前後五奏留中趙抃不知
本未至今交結毁臣不已伏乞檢㑹前奏并今狀付中
書明辨施行上之得疾也賈昌朝隂結右班副都知武
繼隆令司天官二人於大慶殿廷兩府聚處執狀抗言
國家不當穿河於北方致上體不安文彦博知其意顧
未有以制數日二人又上言請皇后同聽政亦繼隆所
教也史忘聰等以其狀白執政彦博視而懐之有喜色
同列問不以告既而召二人詰之曰汝今日有所言乎
對曰然彦博曰天文變異汝職所當言也何得輒預國
家大事乎汝罪當族二人色懼變彦博曰觀汝真狂愚
爾未欲治汝罪自今無得復爾二人退彦博乃以狀示
同列同列皆憤怒曰奴敢爾妄言何不斬之彦博曰斬
之則事彰灼于宫中不安衆皆曰善及議遣司天定六
塔于京師方位彦博復遣二人往繼隆曰請留之彦博
曰彼何敢輒妄言有人教之耳繼隆黙不敢對二人至
六塔恐治前罪乃更言六塔在東北非正北無害也壬
子兵部侍郎平章事劉沆罷為工部尚書觀文殿大學
士知應天府范師道趙抃既出御史中丞張昇言天子
耳目之官進退用捨必由陛下奈何以宰相怒斥之願
明曲直以正名分凡十七上沆知不勝乃自請以本官
兼一學士守南京故有是命昇為中丞彈劾無所避上
謂昇曰卿孤立乃能如是昇曰臣朴學愚忠仰托睿聖
是為不孤今陛下之臣持禄養髙者多而赤心謀國者
少陛下似孤立也上為之感動嘉祐六年七月壬寅同
知諫院司馬光以二劄子上殿其一論君徳曰臣切惟
人君大徳有三曰仁曰明曰武其二論御臣曰臣聞致
治之道無他在三而已一曰任官二曰信賞三曰必罰
丁卯司馬光進五規一曰保業二曰惜時三曰逺謀四
曰重微五曰務實七年五月知諫院司馬光上疏言財
利曰為今之術在隨材用人而乆任之在養其本源而
徐取之在减省浮費而省用之夫農天下之首務也古
人之所重今人之所輕豈獨輕之又困苦莫先焉何以
言之農者食人勞力衣粗食糲官之百賦出焉嵗豊賤
貿其榖以應官私之求嵗㐫則流離凍餒先衆人填溝
壑如此而望浮食之民轉而之南畝難矣
　　仁宗平桂陽監賊
慶厯三年九月乙丑湖南轉運司言桂陽監蠻猺内冦
自衡州常寧縣屬于桂陽郴連賀韶四州環紆千餘里
蠻居其中不事賦役謂之猺人有吉州巫黄捉鬼與其
兄弟數人皆習蠻法往來常寧出入溪洞誘蠻衆數百
盜販鹽殺官軍逃匿峒中既招出而殺之又徙山下民
他處其黨遂合五千人出桂陽監藍山縣華隂峒害巡
檢李延祚潭州都監張克明詔發兵捕擊以劉沆為龍
圗閣直學士知潭州殿中丞楊畋提㸃荆湖南路刑獄
督之畋至湖南募才勇深入峒討擊然南方久不識兵
士卒多畏懼及戰孤漿峒前軍却大兵悉潰畋踣巖下
藉淺草得不死十一月詔轉運使郭輔之等如未能以
兵剪除即就便招撫四年五月以金部員外郎周陵為
司勲員外郎荆湖南路轉運按察使二月遣入内供奉
官王昭明往宜州召募勇敢入峒捕擊三月又以殿中
侍御史王絲為荆南路體量安撫提舉捉賊遣内侍齎
手詔體量捉殺次第以聞諌官歐陽修言臣風聞湖南
蠻賊近日漸熾殺戮官吏鋒不可當新差楊畋鋭于擊
討與郭之輔異議不肯招降又王絲去時朝廷亦無别
處分慮絲到彼與畋同謀蓋蠻賊只可招攜卒難剪撲
而畋等急于展効恐失事機以臣思之莫若罷兵曲赦
示信推恩可使聽命今若擊之不已為害愈深臣欲乞
速令兩府大臣共思長䇿决定妙謀若遷移後時致彼
昌熾兵久不已害之無涯修又言楊畋與蠻賊鬭敵殺
得七八十人首級仍聞入彼巢穴奪其儲糧挫賊之鋒
增我士氣畋之勇略固亦可嘉然朝廷謀慮事機冝思
久逺切恐上下之心急于平賊聞比小捷便謂兵勝不
能鎮静而外示輕脱其聞二事允合深思一曰不待成
功便可厚賞二曰謂其可殺更不肯招茍如此則計之
大失而事之深害也今湖南捕賊者殺一人頭賞錢十
千官軍利賞見平人即殺平人驚懼盡起為盜今若因
畋小勝示以恩威正是天與招降之時機不可失伏乞
即降敕書奬諭授以事宜俟彼招安便行厚賞仍乞明
説此意諭與楊畋其賞典仍少遲留庶合事體余靖言
聞荆湖南路州軍以羣盜之故禁民不得耕種即不知
出自何人指揮此仍驅民為盜耳乞特降指揮切責監
司帥臣諸州長吏疾速出榜告諭人户並令依舊任使便
耕種靖又言湖南以錢絹募斬蠻賊首級軍人利于厚
賞逢人即殺今又領兵九疑以盡殺為期則一方之民
永陷塗炭矣伏乞朝廷抽囬九疑之軍其蠻人首領許
以官封平民各令歸業以示陛下含忍之徳余靖又言
風聞湖南蠻夷大燒城郭為害不止者切以賊本山獠
居在嵓險嘯聚亡命出行抄掠數年以來未甚為害去
冬今春氣焰漸盛其故何也蓋緣官軍枉殺良民以貪
厚賞近山百姓皆入賊中楊畋等攻賊巢穴意在蕩除
由是賊出攻城以争死命雖聞朝廷屢令招撫而楊畋
鷙勇欲盡賊徒臣愚以為慿朝廷之力取數千之賊勝
之未足為武不勝適足為羞今來民皆逃亡城無蓄積
必須急戰乃見勝負若能盡賊但恐百姓已盡臣切料
賊勢已窮欲降久矣但緣楊畋固執前議賊亦恨之畋
不罷去賊必疑我臣謂宜因楊畋待罪之際别與差遣
假為此説招諭蠻人但畋不曉朝廷素求招納之意多
行殺戮今専委良將恵懐吾民百姓因此可以復歸山
獠因此可以撫綏事定之後用畋不遲不可重惜楊畋
而輕湖南一路百姓靖又言中外措置湖南蠻事乖錯
六月降敕榜下知潭州劉沆招諭九月以徐的為荆湖
南路安撫使諫官歐陽修言朝廷慮事不早及其臨事
倉皇常多失誤昨湖南蠻賊初動差劉沆知潭州令専
了蠻事沆未到又差楊畋作提刑専了蠻事畋未到差
周陵為轉運使又令了蠻事周陵差敕未到又自朝廷遣
王絲安撫専令了蠻事王絲方在路又自淮南遣徐的
往彼令専了蠻事不惟任人不一難責成功兼彼數人
一時到彼不相統制凡於事體見各不同使彼一方從
誰則可奏入不報的尋卒絲徙廣東十月知潭州劉沆
大發兵以敕榜至桂陽監招降叛蠻二千餘人使散居
所部十一月余靖言臣今欲于南郊赦書中特示存撫
舊荆湖南北路人户先脇從及刼入賊中者限赦書到
後百日内經官首身並令州縣支與舊來田業並與赦
罪靖又言乞朝廷抽回楊畋并九疑山下兵革昭示朝
廷不尚殺伐之意五年三月詔荆湖南路安撫轉運提
刑蠻事聽便宜從事八月以禮賔副使宋吉為荆湖南
路提殺蠻人九月湖南安撫使劉沆言與提㸃刑獄楊畋
等八路入討蠻猺破蕩桃由平能家等處巢穴十月詔
始聞湖南猺賊餘黨欲降其令本路罷出兵攻守及告
諭逃匿者復歸舊處仍令州縣存撫之時唐和等復入
冦與禮賔副使胡元右侍禁郭正趙鼎三班差使殿侍
王孝先戰于藍山縣華隂峒隘口元等敗之十二月新
知渾州劉䕫言唐和等比經胡元敗後益聚衆生疑恐
轉為邊患乞降空頭宣命十道欲行招安與捕逐處溪
洞守領從之開封府判官祠部員外郎周沆為荆湖南
路轉運使代周陵經畫蠻人沆以蠻驟勝方驕未易懐
服宜須秋冬進兵蠻地險氣毒其人驕悍善用鋌盾北
軍不能與之角請選邕宜融三州澄海忠敢知其山川
習其技藝者三千𢷬巢穴餘兵絡山足出則獵取之使
其勢窮力屈然後招撫也六年三月以洛苑使蔣偕充
荆湖南路鈐轄四月以湖南都監宋守信兼知桂陽監
劉䕫遣人諭蠻首使降不從五月䕫舉兵敗唐和于銀
江源遂進破其巢穴蠻兵遁去前將以帛募蠻首至是
有持首取賞者按問乃輒殺平民䕫誅之而罷募九月
户部判官祠部郎中崔嶧為荆湖南路體量安撫往議
討除招安之䇿宋守信言唐和嘯聚千餘人衆為盜五
六年卒不能克者朝廷不許攻討故也今衡州監酒黄
士元頗知溪峒事願得敢戰士千人土丁二百優給金
帛使之捕逐必得然後已彼既勢窮必將欵附朝廷用
其䇿大發兵討賊賊遁入郴州黄莽山由趙峒轉運入
英韶州界依山自保時出抄掠嶧又言太常博士楊畋
常戰孤漿洞下人樂為用今欲殄賊非畋不可乃換東
染院使荆湖南路鈐轄七年五月置桂陽監華陽寨以
禁軍五百人守之唐和令其子執要領詣官自言願貸
粮米居堡峒中朝廷乃補唐和盤知諒房承映承泰文
運等并為銀青光禄大夫檢校國子祭酒兼察御史武
騎尉充峒主知諒等和黨也楊畋曰賊剽攻湖廣七年
所殺不可勝計今耗資糧据峒穴其勢必不久復亂欲
招賊出峒而賊終以不聽明年賊果出陽山畋即領衆
趨嶺外涉夏秋凡十五戰乃潰
　　仁宗平歐希範
廣西環州𨽻宜州覊縻領思恩都亳二縣蠻歐希範者
思恩人也狡黠頗知書常舉進士試禮部景祐末與其
族正辭應募從官軍討安化州叛蠻既而希範擊登聞
皷求録用事下宜州而知州馮伸已言其妄編管全州
正辭亦常自言功不報二人皆觖望希範遁歸與正辭
率其族人及白崖山酋蒙□荔波峒蠻謀為亂將殺伸
已且曰若得廣西一方當建為大唐國㑹有日者石太
清至因使之筮太清曰君貴不過封侯乃令太清擇日
殺牛建壇場祭天神推蒙□為帝正辭為奉天開基建
國貴王希範為神武定國令桂州牧皆北向再拜以為受
天命又以歐丕績為宰相餘皆偽立名號補授四十餘
人
慶厯四年正月丙子率衆五百破環州焚積聚以為武
城軍又破帶溪寨下鎮寧州及普義寨有衆一千五百
事聞詔轉運鈐轄司亟發兵擊捕之遣入内供奉官王
昭明往宜州召募勇敢人入峒捕擊四月丁酉以京西
轉運按察使杜杞為廣南西路轉運按察使兼安撫使
寶元初朝廷出兵討安化叛蠻杞時知横州言嶺南諸
郡無城郭兵甲之備牧守非易横為邕欽㢘三州咽喉
險阻可以屯兵應援三郡賊或奔衡是為控扼邕管内
制廣源外控交趾願擇文臣達權變練嶺外事者以為
牧守使經制邊事於是執政請用杞平歐希範乃自京
園召見遷秩而遺詔廣州發澄海軍一千人屯宜州捉
賊李徳用出韓婆嶺擊希範斬獲甚衆俘偽將崔盈譚
䕶二人希範自是入保荔波峒間出拒官軍諫官余靖
言歐正辭曾入蠻洞殺賊詣闕自陳將帥貪功不録其
績朝廷吝賞不與其恩因此怨恨歸而作賊今賊首未
獲而賣卦巡官隨行人力坐族誅何益於事七月丁卯
詔廣西轉運安撫司出榜宜州有獲希範正辭蒙趕者
人賜袍帶錢三萬鹽千斤杜杞至宜州先遣急遞以檄
諭蠻聽其自新比至宜州蠻無至者把得州校吳香及
獄囚區出宏脱其械與衣帶使入洞説諭不聽五年三
月把勒兵攻破白崖黄泥九居山寨及五洞焚毁積聚
斬首百餘級復環州希範與蒙趕散走使香招趕出降
把謂將佐曰蠻依險阻威不足制則恩不能懐所以數
叛今特以窮蹵來降後必復動莫如盡殺之乃擊牛馬
為曼陁羅酒大㑹環州坐中伏兵擒誅數千餘人晝五
藏為國釋尫病被脅與非因敗而降者百餘人後三日
又得希範醢以遺諸溪洞
　　仁宗築古渭塞
古渭州距秦州三百經啞兒峽邊臣屢欲城之而朝廷
艱于餽餉不許陜西轉運使范祥既議解鹽商驟加狃
于功利知秦州張昇未至祥權領州軍不謀于衆遽請
修築未得其報輒自具役納藺氊世居渭州宻邇夏人
境夏人牧牛羊於境上藺氊掠取之夏人恐欲攻之藺
氊懼力不敵因獻其地兾得戍兵以敵夏人藺氊先自
跨有九谷後浸衰僅保三谷餘悉為他族所據青唐族
最强據其鹽井日獲利可市馬八疋藺氊白祥比本我
地亦乞漢家取之祥又多奪諸族地以招弓箭手故青
唐及諸族皆懼舉兵遂叛
皇祐五年三月攻破廣吳嶺堡圍啞兒峽寨殺官軍千
餘人詔秦鳳路都總管劉渙招撫毋得深入輕戰降范
祥為屯田員外郎議者謂責之太輕命陜西轉運使李
參代范祥専制置解鹽張昇既至秦州諸棄古渭勿城
命户部副使傅求兼秦鳳路置糧草頃之以昇知青州
徙文彦博知秦州御史中丞孫抃言昨者築城境外衆
蕃之心已皆不安今又特命舊相臨邊事異常例必轉
增疑懼或生他變知永興軍晏殊秩將滿朝廷必藉彦
博才望不若遣鎮闗中兼制秦鳳事宜庶蕃部不致驚
擾傅求言今棄其城夏人必據其地更為秦患且已得
而復棄之非所以强國威也按藺氊父祖皆授漢官其
地非夏人所有明甚但當更名古渭寨不為州以應榜
招青唐等族酋諭以朝廷今築城寨實為汝諸族守衞
而汝叛何也皆言官奪我鹽井及地無以為生求曰今不
取汝鹽井及地則如何皆喜聽命遂罷兵求乃割其地
四分之三以畀青唐等族卒城古渭命藺氊為本地分
巡檢候一年能彈壓蕃部即與除順州刺史求又言古
渭寨方發兵戍守不宜更易主帥乃命昇復知秦州昇
命總管劉渙討叛羗渙逗遛不進昇命他將郭恩代之
多所斬馘渙疾恩出已上遂紿奏恩所殺皆老穉朝廷
疑焉十二月以端明殿學士張方平守秦方平辭曰渙
與昇有階級今互言而兩罷帥不可為也昇以故得不
罷尋以舉郭恩發兵賊部遷右司郎中
至和元年八月丙午禮部侍郎知鄭州梁適為觀文殿
大學士知秦州御史中丞孫抃再疏言舊相不當臨邊
不報初建古渭寨間為蕃部所抄乃益兵拒守而他族
多驚疑適具牛酒召其大酋膳樂雞羅等撫定之罷所
益兵終適之去蕃部不為冦十一月古渭寨畢工初築
城費一百萬緡其後留兵戍守每嵗費十萬緡
　　仁宗平保州亂軍
慶厯四年八月甲午保州軍亂保州廣信安肅軍自五
代以來别領兵萬人號沿邊都巡檢司亦曰䇿先鋒以
知州軍為使署副二人析所領卒為三部使援鄰道太
祖常用之有功詔再出巡部卒偏得廪賜軍中以為不
均通判保州秘書丞石待舉獻計於都轉運使張昷之
仍請合三部兵更出入季一出即别給錢糧餘悉罷仍請
以武臣代内侍時楊懐敏方任邊事尤不悦巡檢司雲
翼卒楊言為亂知州劉繼宗心不安逸乃悉令納私所
置教閲器杖㑹都監韋貴與待舉射弓賭酒而衆辱之
貴慿酒曼罵曰徒能以减削兵糧為已功因激其衆是
日給軍衣衆遂刼待舉兵入牙門待舉挈家上城出東
門入無敵營㑹繼宗亦挈家至與待舉列無敵兵守闗城
率神衞招收兵却入東門以拒亂兵既而轉鬭不敵繼
宗待舉復上城避之繼宗渡城壕溺水死待舉藏鹿角
中為亂卒所害衆怨待舉甚揭其首衆射之又疑走
馬承受劉宗吿與待舉同議亦害之始迫沿邊巡檢都
監王守一為首守一不從而死乃擁韋貴据城以叛知
廣信軍劉貽孫與走馬承受宋有言臨城諭叛兵有欲
降者計未决而諸路各進軍來討遂復固守拒命遣入
内供奉官劉保信馳往視之命知制誥田况知成徳軍
充真定府定州路安撫使住保州城下相度處置仍聽
便宜從事賜保州投來人員兵士特支錢降敕榜招安
况言保州緣邊人户多扇言軍城作亂將引契丹兵馬
入界以臣所料必有姦人因欲揺動邊民乞下沿邊安
撫司宻令捕緝法外施行從之直史館修起居注蔡襄
言保州軍士閉城作亂殺黨中懦弱者十餘人指為首
惡以要朝廷招安臣與臣修臣甫已有論列欲令知定
州王果引兵隨榜入城盡行誅戮不聞施行切以天下
内外之兵百有餘萬茍緩誅殺决行之令將開驕慢叛
亂之源今州兵殺官吏開城門從而招之使𫝊于四方
明朝廷有畏衆不殺之恩官吏有觸事可持之勢何憚
而不為也議者若謂今日北戎妄生釁端不可便於極
邊之地張皇其事為敵人所窺是不知制兵之權而昧
威戎之略也夫中國為戎狄所輕者本由朝廷威令不
行今以勁兵入城誅三千叛卒以絶天下禍亂之萌敵
人咫尺必將竦動安慮其窺乎况事機不可失惟陛下
特發睿斷而行之而朝議以諸道兵集保州城下未有
統領因詔宣撫使富弼促行往節制之再降敕榜招安
仍令田况等且退兵選人齎敕入城若遂開門即入招
撫存之如尚拒命則益進攻其在營同居骨肉無老幼
皆戮之先是知定州王果率兵趨保州攻城甚急㑹有
詔招安賊不肯降乗埤呼曰得李步軍來我降矣李步
軍謂昭亮是日昭亮至與田况同諭賊賊終未信石侍
禁郭達徑踰壕詣城下謂賊曰我班行也改下索我就
汝語賊乃下索授之登城謂賊曰我班行也豈不自愛
茍非誠信肯至此乎朝廷知汝非樂為亂由官吏遇汝
致此今赦汝罪又以禄秩賞汝使兩制大臣奉詔書來
語汝汝尚疑之豈有詔書而不信耶兩制大臣而為妄
誕耶氣詞雄辨賊皆相顧色動曰果如此更使一二人
登城即復下索召其所知數人登城賊信之争投兵下
城降者二千餘人遂開城門納官軍其造迎者四百九
十二人况具得其姓名令楊懐敏率兵入城悉坑殺之
降卒悉分𨽻諸州宣撫使富弼恐後生變與轉運使歐
陽修相遇於内黄夜半屏人欲謀使諸州同日誅之修
曰禍莫大於殺已降况脅為乎既非朝命諸州有一不
從為變不細弼悟乃止以劉渙為吉州刺史知保州渙
至踰月虎翼軍士又謀反居人驚惶渙以单騎至械其
首惡誅之一軍帖然
　
　
　
　
　
　
　
　
　
　
　
　
　
　
　
　太平治迹統𩔖卷九
欽定四庫全書
　太平治迹統𩔖巻十
　　　　　　　　　　　　宋　彭百川　撰
　　仁宗平儂智髙
皇祐元年秋九月乙巳廣南西路轉運使言廣源州蠻
冦邕州詔江南福建等路發兵備之廣源州在邕州西
南鬱江之地峭絶深阻産黄金丹砂頗有邑居聚落俗
椎髻左袵喜戰鬪輕死好亂其先韋氏黄氏周氏儂氏
為首領互相刼掠唐邕管經畧使徐申厚撫之黄氏納
質而十三部二十九州之蠻皆定自交趾蠻據有安南而
廣源雖號邕管西覊縻州其實服役於交趾初有儂全
福者及其子智聰以歸其妻阿儂本左江武勒族也轉至
倘猶州全福納之全福見虜阿儂遂嫁商人生子名智
髙年十二殺其父商人曰天下豈有二父耶冐姓儂與
其母奔雷火洞其母又嫁特磨道儂夏卿久之智髙復
與其母出據倘猶州建國曰大厯交趾攻㧞倘猶執智
髙釋其罪使知廣源州又以雷火頻婆四洞及思浪州
附益之然内怨交趾居四年遂襲據安德州僭稱南天
國改年景瑞求内附未即得於是始入冦皇祐二年五
月戊申廣南西路轉運司言交趾發兵捕廣源州賊儂
智髙其衆皆遁伏山林詔本路嚴備之三年三月癸酉
廣南西路轉運司言儂智髙奉表獻馴象及生熟金銀
詔轉運鈐轄司止作本司意答以南原州本𨽻交趾若
與其國同進奉即許之四年四月儂智髙貢方物求内
屬朝廷拒之後復金函書以請知邕州陳珙上聞亦不
報智髙既不得請又以交趾為讐且擅廣源山澤之利
遂招納亾命數出敝衣易穀紿言洞中飢部落離散邕
州信其微弱不設備也乃與廣州進士黄瑋黄師宓及
其黨儂建侯儂志忠等日夜謀入冦一夕焚其巢穴紿
其衆曰平生積聚今為天火所焚無以為生計窮矣當
拔邕州據廣州以自王否則兵死是日率衆五千沿鬱
江東下攻破横山寨寨主右待禁張日新邕州都巡檢
左班直髙士安欽横州同巡檢右班殿直吴香死之五
月乙巳朔儂智髙破邕州執知州北作坊使陳珙通判
殿中丞王乾祐廣西都監六宅使張立初賊圍城珙令
乾祐守來逺門權都監三班奉職李肅守太安門指使
武吉守朝天門張立自賔州來援既入珙犒軍城上酒
行而城破珙立乾祐及節度推官陳輔堯觀察推官唐
鑑司户叅政孔宗旦皆被執兵死者千餘人智髙閲軍
資庫得所上金函怒謂珙曰我請内屬求一官以統攝
諸部汝不以聞何也珙對常奏不報索奏草不獲遂扶珙出
琪病目不能視惶恐呼萬歳求自劾不聽并立乾祐輔
堯鑑宗旦害之立臨刑大罵不為屈逾月得其尸如生
而李肅武吉武緣令梅微之支使蘇與賊黄師宓有舊
獲免當智髙未反時邕州有白(闕/)出庭中江水溢宗旦
以為兵象度智髙必反以書告珙珙不聽宗旦言不已
珙怒詆之曰司户狂耶及智髙破横山寨即載其親桂
州曰吾有官守不得去無為懼死也既而賊執宗旦欲
任以事宗旦叱賊且大罵遂被害宗旦魯人始官京東
與李道徐尚同四人為監司耳目號為四□人多惡之
然其立節乃爾智髙既得邕州即偽建大南國僭號仁
惠皇帝改年啓厯赦境内師宓以下皆稱中國官名癸
丑智髙入横州殿中丞張仲囘監押東頭供奉官王日
用棄城丙辰入貴州知州秘書丞李琚棄城庚申入龔
州知州殿中丞張仲囘棄城辛酉入藤州又入梧州入
封州知藤州太子中舍李校知梧州秘書丞江滋並棄
城知封州太子中舍曹覲死之封州人未嘗知兵士卒
纔百人不任鬪又無城隍以守或勸覲避賊覲正色叱
之曰吾守臣也有死而已敢言避賊者斬都監陳曄引
兵迎擊賊封州令率鄉兵弓手繼進賊衆數百倍曄兵
敗走鄉丁亦潰覲率從卒決戰不勝被執賊戒勿殺捽
使拜且誘之曰從我得美官付汝兵柄以女妻汝覲不
肯從且詈曰人臣惟北面拜天子我豈從爾茍生耶幸
速殺我賊猶惜其忠憤不忍殺徙置舟中覲不食者兩
日探懷中印章授其從卒曰我且死若求間道以此上
官賊知其無降意害之至死罵賊聲不絶投其尸於江
時年三十五壬戌智髙入㢘州太子右贊善大夫趙師
旦監押右班殿直馬貴死之師旦稹從子也賊既破邕
州順流東下師旦使人覘賊還報曰諸州守皆棄城走
矣師旦叱之曰汝亦欲吾走之耶乃大索得諜者三人
斬以徇而賊已薄城下師旦止有兵三百開門迎戰殺
數十人㑹暮賊稍却師旦語其妻取州印佩之使負其
子以匿曰明日賊必大至吾知不然然不可以去爾死
無益也遂與貴士卒固守城池當食貴不能食師旦獨
飽如平時至夜貴卧不安席師旦卧内大鼾明日盗攻城
愈急左右請少避對曰戰死與戮死何如衆皆曰願為
國家死至城破無一人逃者矢死與貴俱還據堂而坐
智高揮兵鼔譟争入脅師旦大罵曰獠朝廷負爾何事
乃敢反耶天子發一兵校前來汝無遺𩔖矣智高怒并
貴害之癸亥智髙入端州知州太常博士丁室臣葉寶
臣晉陵人也丙寅儂智髙圍廣州前二日有告急者知
州仲簡以為妄囚之下令曰有言賊至者斬以故民不
為備及賊始至令民入城民争以金貝遺閽者求先入
踐死者甚衆餘皆附賊賊勢益張乃命崇儀使知韶州
陳曙領兵討儂智髙朝廷初聞智髙反詔進奏院不得
輙報知制誥吕溱言邊防有警急一方有盜賊宜令諸
路聞之共得為備今欲人不知非計也六月乙亥起復
前衛尉卿余靖為秘書監知潭州前屯田員外直史館
楊畋為廣南西路體量安撫提舉經制賊盜靖及畋各
居父䘮先是靖與知韶州者結輯農兵完葺堡障共為
守禦計朝廷聞而嘉之又以畋素習蠻事故有是命既
即䘮受命靖後七月改廣南西路安撫使知桂州後十
日畋召至都門外辭以䘮服不敢見上賜以服飾御巾
入對便殿即日加起居舍人同知諫院而遣之甲申徙
廣州兵部郎中天章閣侍直仲簡知荆南朝廷但以簡
能守城故有是命不知廣人怨之深也丙午命知桂州
余靖經制廣南東西路盜賊時諫官賈黯言靖及楊畋
皆許便宜從事若兩人指縱不一則下將無所適從矣
靖專制西路若賊東嚮則非靖所統無以使衆不若併
付靖經制兩路而靖亦言賊在東而使臣西非臣志上
從其言故有是命樞宻言蠻賊徒黨無慮二萬人日食
米五百石非有資其糧食者則勢不可留須法外禁之
幸酉詔犯者其首處斬從者配嶺南牢城舟車沒官初
魏瓘築廣州城鑿井蓄水作大弩為守備及儂智髙攻
城甚急且斷流水而城堅井飲不竭努發輒中中輒洞
潰賊稍屈知英州普江蘇緘始聞廣州被圍謂其衆曰
廣與吾州宻邇今城危在旦夕而恬不徃救非義也乃
募壯勇合數千人委州印於提㸃刑獄鮑軻夜行赴難
去廣二十里駐兵黄師宓者廣人也陷賊中為謀主緘
使縛其父斬以徇賊聞之䘮氣時羣不逞皆旁緣為盜
緘捕得六十餘人斬之詔懷其駈脅詿誤使復故業者
凡六千八百餘人城圍日久數戰不勝賊方舟數百急
攻城南畨禺縣令蕭駐者新喻人也先自圍中出募得
海上強壮二千餘人以海船集上流水發㑹颺風夜起
縱火焚賊舟煙欿屬天大破之積尸甲如山即日發縣
門諸援兵及民户牛酒芻糧相繼入城城中人乃有生
意每戰必勝而轉運使王罕赤自外募民兵遂入城益
修守備賊知不可討圍五十七日壬戌解去由靖逺縣
濟江擁婦女作樂而行攻賀州不克遇廣東都監張忠
於白田忠戰敗被殺䖍州巡檢董玉康州巡檢王懿連
州巡檢張宿賀州巡檢趙允明監押張全司理參軍鄧
冕皆沒先是緘與洪州都監蔡保恭以兵八千人據邊
渡村扼賊歸路㑹忠自京師至奪而將之臨戰謂其下
曰我十年前一徤兒以戰功為團練使爾曹勉之於是
不介馬而前先鋒遇賊奔手拉賊帥二人馬陷濘不能
奮遂中標鎗死甲子廣東鈐轄蔣偕擊賊於路兵敗南
恩州巡檢楊達南安州巡檢邵餘慶權宜融州巡檢馮
岳西路提刑王興楊用和皆沒八月丁亥楊畋既趨廣
南又奏請删康定行軍約束及賞罰格頒下并置檢法
官乙邜詔諭畋曰智髙乘飈鋭竊發二廣之民日俟官
軍至故委卿節制之殄賊為期臨機赴變安用中覆今
甲兵大集不能度形勢一舉撲滅乃奏請頒格令置檢
法官此豈應速計耶或順風下掠瓊管及海瓀諸州厚
戍則兵不足無備則冦乗之如能斷海道則不以日月
掩速也詔廣南有捕獲儂智高者授正刺史賞錢三千
緡絹二千疋獲智髙母授諸司副使錢三千緡絹二千
疋獲黄師宓黄瑋授東頭供奉官錢一千緡辛夘改新
知秦州孫沔為荆湖南路江南西路安撫使内園使陵
州團練使入内押班石全彬副之沔初入見帝以秦州
事勉之對曰臣雖老然秦州不足煩聖慮陛下當以嶺
南為憂也臣覩賊勢方張官軍朝夕當有敗奏既而聞
張忠死蔣偕敗帝謂執政曰南事誠如沔料宰相龎藉
因奏遣沔行故有是命仍許沔便宜從事沔以南方兵
連為賊所破氣懾不可用請發騎兵以益之且增選偏
禆二十人永武庫精甲五千參知政事梁適折沔曰毋
張皇沔曰前日惟亡備故至此今指期滅賊非可以僥
倖乃欲示鎮静耶夫實備不至而貌為鎮静危亾之道
也居二日促行與兵七百沔憂賊渡嶺而北乃檄湖南
江西曰大兵且至其善治營壘多其燕犒賊疑不敢北
侵沔行至鼎州復有詔加廣南東西路安撫使知英州
秘書丞蘇緘為供備庫使初廣州以賊遽至下及清野
故賊得肆掠後緘知賊將走分兵邊村渡扼其歸路布
槎木巨石㡬四十里賊至果不得前遂環繞数舍入沙
頭渡江由清逺縣道連賀州西歸摧傷者極多緘盡得
賊所掠去物戊申智高殺鈐轄蔣偕何遵古張達唐峴
皆沒丙辰楊畋降知鄂州命蔣偕棄州禁儲徃韶州故
也丁巳命余靖經制盜賊
己未贈嶺南諸州死事官有差庚申儂智高破韶州知
州栁應辰棄城走洛苑使廣西鈐轄王正倫與賊戰於
館門馹死之東頭供奉官閤門祗候王從政三班奉職
徐守一借職文海皆被害州之山有數穴可容數百人
民聞賊至走匿其中悉為賊所焚賊始至從政罵賊不
絶口至以湯沃之終不屈而死楊畋曹修經蠻事既無
功改命楊沔及余靖等上尤以為憂或言智髙欲得邕
桂二州節度使即降樞宻副使梁適曰若爾二廣非朝
廷有矣上問宰相龎藉誰可將者藉薦樞宻副使狄青
青亦請行上表翌日入對自言臣起行伍非戰伐無以
報國願得蕃落騎數百益以禁兵羈賊首致闕下上壯
其言庚午改宣徽南院使荆湖南北路宣撫使提舉廣
南東西路經制盜賊事初欲用入内都知人守忠為青
副諫官李光言唐失其政以官者觀軍容致主將掣肘
是不足法遂罷守忠丙子詔鄜延環慶涇原洛掃蕃落
廣鋭軍曽經戰鬬者各五千人仍逐路遣使臣一員押
赴廣南行營從狄青之請也青言賊便於乘髙履險步
兵力不能抗故每戰必敗願得西邊蕃落兵相從或謂
南方非騎兵所宜樞宻使髙若訥言蕃落善射耐艱苦
上下山如平地當瘴未發時疾馳破之必勝之道也青
卒用騎兵破賊丁丑儂智高入賔州知州國子博士程
東美棄城乙夘降空名宣頭榜子各一百道錦襖子金銀
帶三百付狄青以備賞功庚辰狄青辭置酒垂拱殿青
既行上謂輔曰青有威名賊必畏其來左右使令非親
信不可雖飲食卧起皆宜防竊發因馳使以戒之辛巳
内降守詔付狄青應避賊在山林者速招之復業其乘
賊勢為賊盜但非殺人及賊所脅從能逃歸者並釋其
罪已常刺面令取字給公慿自便若為人所殺而冐稱
賊首級令識驗給錢米賙之其被焚刼權免户下差徭
見役仍寛與假使營葺室居凡城壁常經焚毁若初無
城及雖有城而不固並加完築器甲朽弊不可用者繕
治之右正言韓絳言狄青武人不可獨任帝以問龎藉
藉曰青起行伍若用文臣副之必為所制而號令不專
不如不遣乃詔廣南將佐皆禀青節制若孫沔余靖分
路討擊亦各聽沔指揮甲申儂智髙復入邕州知州禮
賔使宋克隆棄城克隆承賊踐蹂之後不能營葺守備
頗縱士卒下諸山寨殺逃民詐為獲賊一級賞錢十千
又詐給親兵帖以為賞有功及智高再至克隆無以禦
賊遂遁去壬辰樞宻副使王堯臣言請析廣西宜容邕
等州為三路以融桞象𨽻宜州白高竇雷化鬱林儀藤
梧襲瓊𨽻容州欽賔㢘横潯貴𨽻邕州並選武臣為安
撫都監兼知州事以統支郡運全永道三州米以饋軍
食有能完城壁廨宇營舍倉庫及拓復户口者計其功
遷一官詔狄青詳酌青以為便遂施行十二月壬申朔
廣西鈐轄陳曙擊儂智髙兵敗於金城驛東頭供奉官王
承吉白州長吏噩死之曙無威令既與賊遇士卒猶聚
博營中使承吉將冝州忠率五百為先鋒倉卒被甲以
前遂致覆軍戊子余靖言交趾今歳當入貢屬儂智高
道阻不通累移文乞㑹兵討賊宜從其請朝廷許之而
狄青以為不可蠻夷貪得忘義因而起亂何以禦之且
檄靖毋通交趾後朝廷卒用青計䇿人亦服青有逺略
云皇祐五年春正月丁未詔廣南西路轉運司移文於
交趾助兵從狄青之請也狄青合孫沔余靖二將之兵
自桂州次賔州青以張忠蔣偕皆輕敵取死軍聲大阻
前戎諸將無得妄與賊鬬聽吾所為陳曙恐青獨有功
乘青未至以步卒八千犯賊潰於崑侖關其下殿直袁
用等皆遁青曰令之不齊兵所以敗己酉晨㑹諸將上
堂揖曙起并召用等三十二人按所以敗亾状驅出軍
門斬之沔靖相顧愕然靖常迫曙出戰因離席而拜曰
曙失律亦靖節制之罪青曰舍人書生軍旅之責非所
任也諸將皆股栗狄青既戮陳曙乃按軍不動更令調
十日糧衆莫測賊覘者還以為軍未即進也翌日遂進
軍青將前陳沔將次陣靖將後陣夕次崑崙關黎明整
大將旗鼓諸將環立帳前待令乃發而青已微服與先
鋒度關趣諸將㑹食關外即歸仁舖為陣戊午賊悉其
衆列三銃陣以拒官軍執大盾標槍衣絳衣望之如火及戰
軍稍却右將開封孫節死之賊氣銳甚沔等懼失色青
起自執白旗麾蕃落騎兵張左右翼出賊後交擊左者
右右者左已而右者復左左者復右賊衆不知所為大
敗走儂智高復趨邕州王師追捕五十里捕賊斬首二
千二百級其黨王師宓儂建中儂智忠并偽官屬死者
五十七人生擒賊首五百餘人智高夜縱火燒城遁由
合江入大理國黎明青按兵入城獲金帛鉅萬雜畜數
千招復老壯七千二百嘗為賊所俘脅者慰遣使歸梟
師宓等首於邕州城下得户五千三百四十一築京觀
於城北隅時有賊尸衣金龍衣衆以為智高已死欲具
奏青曰安知非詐耶寧失智高不敢誣朝廷以貪功也
青始至邕州㑹瘴霧四塞或謂毒水上流士卒飲者多
死青甚憂之一夕有泉湧寨下汲之甘衆遂以濟智高
自起至平㡬一年暴殘一方如行無人之境吏民不勝
其毒先是謠言農家種糴家收已而智高為青所破皆如
其謠戰於歸仁也右班殿直張玉為先鋒北京副使賈
逵將左西京左藏庫副使孫節將右既陣青誓曰不待
而舉者斬及節搏及死山下逵私念所部忠敢澄海皆土兵
數困而心懾易衂茍待令必為賊所薄且兵法先據髙者勝
乃引軍疾趨山立始定而賊至逵擁衆而下揮劒大呼斷賊
陣為二玉以先鋒突出陣前而青麾蕃落騎兵出賊後賊遂
大潰逵乃詣青帳下請罪青拊逵背曰違令而勝權也何罪
之有玉保定人逵藁人也二月丙子上謂輔臣曰狄青已破
賊立功將士宜速議賞緩則不足以勸癸未以宣徽南院使
彰化節度使狄青為䕶國節度使樞宻副使依前宣徽南院
使初廣南捷書至上大喜謂宰相龎藉曰青破賊卿執議之
力遂欲擢青樞宻使平章事藉以為不可力争之罷
乙酉廣南東西湖南江西路安撫使樞宻直學士右諫
議大夫孫沔知桂州秘書監余靖並為給事中仍詔請
留屯邕州經制餘黨候處置畢乃還桂州狄青嘗問沔
何以破賊沔曰使賊出上計收其寳聚退守巢穴則當
徐圗之據邕州以拒我師猶為中計若恃勝求戰此計
最下然賊有輕我心必出下計將成擒爾已而果然沔
與青夜謀帳中晝則推青自行之青治附賊者多誅殺
沔靖與青分治所免釋數百人青既先還沔留治後事
沔始受命數請騎兵又令軍中製張刀巨斧人謂南方
地形不使騎而刀斧所用青竟用騎兵破賊賊皆翳大
盾翼兩標置陣甚堅矢石不可動竟賴刀斧雜短兵愽
戰陣乃破人皆謂不及也賜狄青敦教坊第一區貸知
邕州禮賔使宋克隆死除名春秋刺配沙門島溪洞都
巡檢東頭供奏官同修城劉莊除名杖脊刺配福建牢
城賔州推官權通判王方靈川縣主簿權推官楊德言
並除名免杖刺配湖南牢城永不録用坐儂賊再至棄
城也斷敕既下其日大雨雹上急遣中使追敕已不及
人亦頗閔之四月壬申狄青還朝置酒垂拱殿庚寅御
崇政殿令蕃落騎兵布陣如歸仁破賊之勢觀其馳逐
擊刺等第推賞仍以拱聖馬三百補其闕部大提舉敎
閲陣法右班殿直張玉遷内殿承制樞宻直學士給事
中孫沔還自嶺南帝問勞解所服御帶賜之壬午命知
杭州沔自請也青既平嶺南上欲用為樞宻同平章事
宰臣龎藉曰不若且與移鎮加撿校官多賜金帛亦足
以酬青功矣上乃從之上既從藉言後數日兩府奏事
上顧藉笑曰卿前日商量除青官深合事宜為慮深逺
矣丁未樞宻直學士給事中知杭州孫沔為樞宻副使
余靖為工部侍郎侍御史梁蒨言賞薄沔青踐二府靖
亦加秩十二月丁酉廣西安撫司言捕獲智高母阿儂
及智高弟智光子繼宗繼封詔䕶送京師阿儂有智謀
智高攻陷城邑多用其䇿僭號皇太后天資慘毒嗜小
兒肉每食必殺小兒智高敗走阿儂入保特磨依其夫儂
夏卿収殘衆約三千餘人習騎戰復欲入冦余靖督部
吏黄汾黄獻珪石鑑進士吳舜舉發洞兵入特磨恣掩
襲皆獲之神宗熈寧元年夏四月客省副使狄諮召對
青子也上念青之功曰征南得無遺事乎狄諮乃上平
蠻記及歸仁鋪戰陣圗至是上親為文遣使祭青而子
諮亦稍擢用焉
　　　仁宗平王則
慶歴七年十一月戊戌貝州宣毅卒王則據城反則本
涿州人嵗飢流至貝州自賣為人牧羊後𨽻宣毅軍
為小校貝冀俗尚妖幻相與習五龍滴淚經及圖䜟諸
書釋迦衰謝彌勒佛持世初則去涿母與之訣别刺福
字於背以為記妖人因妄傳福字隱起争信事之而州
吏張巒卜吉主其謀黨與連德齊諸州約以明年正旦斷澶
州浮梁亂河北㑹黨人潘方静潘静兩以書謁北京留
守賈昌朝事覺被執不待期亟叛時知州張得一方與
官屬謁天慶觀則率其徒刼庫兵得一走保驍健營賊
焚門執得一囚之兵馬都監田斌以從卒巷戰不勝而
出城扉閤提刑田京任黄裳持印棄其家縋出保南關
賊從通判董元亨取軍資庫鑰元亨推之殺元亨又出
獄囚囚有憾司理王奬者遂殺奬既而節度判官李浩
清河令齊開主簿王湙皆被害僭號東平郡王以張巒
為宰相卜吉為樞宻使建國曰安陽榜所居門曰中京
居室廐庫皆立名號改年曰得聖以十二月為正月百
姓年十二以上七十以下皆湼其面曰宜軍破趙得聖
旗幟號令率以佛為稱城以一樓為一州書州名補其
徒為知州每面置以縂管然縋城下者日衆於是令民
守者伍伍為保一人縋餘悉斬初變起倉卒衆莫知所
為元亨自天慶觀促馬馳還㕔事賊黨十餘人環甲露
刄排撻而入左右皆奔潰賊脅元亨曰大王遣我來索
庫鑰元亨據案叱之曰大王誰也妖賊敢弄兵乎我有
死爾鑰不可得也賊將郝用繼來索愈急曰庫帑今日
大王所有也可不上鑰乎元亨厲聲張目用遂殺之賊
争擕鑰去及城破獲郝用斬以祭元亨之首昌朝遣大
名鈐轄郝質將兵趨貝州十二月辛丑以貝州反書聞
出劄子下中書樞宻院亟擇將領兵徃撲滅之仍令孟
州定州真定府預設守備毋至奔逸壬寅遣宫苑使麥
允言作坊使王凱徃貝州捕殺賊兵仍詔昌朝發精兵
衛之髙陽關都部署王信聞貝州亂亟領本部兵傳城
下甲辰即以信為貝州城下招捉都部署丙午夜有星
如缶墜賊城庚戌權知開封明鎬為河北體量安撫使
甲寅知倉州高繼隆知貝州遣内侍何誠用齎勑招安
貝州軍賊
慶歴八年春乙亥明鎬言貝州距闉用工二萬人期三
十日可與城齊賊亦城上設戰栅與官軍相當名曰喜
相逢距闉將成又為賊所焚三日不滅既斬興乃用軍
校劉遵計即南城鑿地道而入攻其城以牽制貝州民
有汪文慶郭斌趙宗本汪順者自城上繫書射明鎬帳
約内應夜垂絙以引官軍既納數百人焚樓櫓賊覺率
衆拒戰初官軍既登欲專其功斷其絙以絶後來者及
與賊戰兵寡不敵與文慶等復縋而下是夜城㡬克丁
丑參政文彦博為河北宣撫使本路體量安撫使明鎬
副之鎬督諸州攻貝州城久不下帝憂之問輔臣䇿安
出彦博乞身徃破賊故遣彦博宣撫使明鎬副之上大
喜既而左右贊曰官家無憂貝州王則敗矣上益喜先
是樞宻夏竦惡明鎬恐其成功鎬所奏請從中沮之彦
博既受命言軍事中覆不及願得專行戊寅詔許文彦
博便宜行事彦博請用將作監主簿鞠得卿三人掌機
宜文字許之明鎬所奏殿中丞王起等四人仍隨軍貝
州賊謀竊出要刼契丹使明鎬遣殿侍安素伏兵西門
壬午賊果以三百人夜出伏發皆就獲之乙酉降空名
告勅空頭劄子三百道下河北宣撫使以備賞戰功是
日彦博至貝州城下
乙未官軍攻貝州城北甚急賊盡鋭禦之而南城所穴
地道潛達城中賊初不覺也閏正月庚子朔文彦博夜
選壯士二百衘枚由地道入右班殿直曹竭等𨗳之出
登城殺守陴者垂絙引官軍賊縱火牛大軍稍却軍校楊遂
援槍中牛鼻牛還走賊衆驚潰王則開東門遁閤門祗
候張綱緣壕與賊戰死之王信捕得賊餘黨保村舍皆
焚死則自反至敗凡六十五日遂開封人也辛丑彦博
遣李繼和來告貝州平賜繼和錦袍金帶彦博請斬王
則於大名府夏竦言所獲恐非真當覆視之乃詔以檻
車送則京師王則之以貝州反深交龎旦與其徒謀以
元日殺軍校刼軍兵應之前一日有告者知州王鼎夜
出檄遣軍校攝事外邑而陰為之備翌日㑹寮吏飲酒
如常黨愕不敢動鼎刺則背徐捕首謀十八人送獄獄
具俟運使至審決未至軍中洶洶謀刼囚鼎謂僚吏曰
吾不以累諸軍獨命取囚桀鷔者數人斬於市一郡帖
然運使至囚未決者尚半訊之皆伏誅壬寅改貝州為
安武軍甲辰曲赦江北賜平貝州將士緡錢戰沒者官
為葬祭之兵所踐民田除夏秋稅改貝州為恩州戊申
以文彦博為同平章事明鎬端明殿學士給事中王信
為成德軍留後自餘兵官各以次遷餘賜緡錢有差贈
馬遂為宫苑使遂初聞王則叛中夜叱咤晨起詣昌朝
請撃賊昌朝因使將榜入城招降諭以禍福不答遂將
殺賊而無助賊攅刀聚譟斷其臂遂罵賊曰恨不斬汝
萬段賊殺遂而走解之事聞追贈其妻官其五子
　　　劉滬城水洛
慶歴三年冬十月甲子陜西四路經畧安撫招討使鄭
戩言順德軍生户大王家族元寧等以水洛城來獻其
地西占隴抵通奉州徃來道路隴之二水環城西流繞
帶河渭田肥沃廣數百里雜氐十餘落無所從屬㝷遣
静邊寨主劉滬招集其酋長皆願納質子求補漢官今
若就其地築城可得畨兵三五萬及弓箭手共討西賊
實為封疆之利從之劉滬先以右侍禁瓦亭塞監押權
静邊寨主撃破党留等族斬一驍將獲牛馬槖駝萬計
時任福販邊城晝閉居民畜産多為賊所掠滬獨開門
納之邊人謂滬為劉開門遷左侍禁韓琦范仲淹薦授
閤門祗候又破穆寧生氐西南去洛陽二百里中有城
曰水洛川平土沃又有水輪銀銅之利環城數萬帳漢
民之逋逃者歸之其百工商賈自成全國曹瑋在秦州
常經營不能得滬進城章川收善田數百頃以益屯兵
宻使人説城主鐸厮那令内附㑹鄭戩行邊滬遂召鐸
厮那及其酋屬來獻結公水洛露羅甘地願為屬户戩
即令滬將兵徃受地既至而氐情中變聚兵數萬合圍
夜縱火呼嘯期盡殺官軍滬兵才千人前後數百里無
援獨堅臥慮因令晨炊緩食坐胡床指麾進退一戰氐
潰追奔至石門酋皆稽顙請服因盡驅其衆𨽻麾下以
通秦渭之路又敗臨洮氐於城下遷内殿崇班四年春
正月戊辰詔陜西都部署司涇原經畧司罷修水洛城
從宣撫使韓琦奏請也然劉滬時已興役鄭戩又遣著
作郎董士㢘將兵助之矣
甲戌命鹽鐵副使祠部員外郎魚周詢宫苑使周惟德
徃陜西同都轉運使程戡相度鑄錢及修水洛城利害
以聞先是韓琦以水洛為不便奏罷之鄭戩固請終役
琦還自陜西即罷戩四路都部署戩既改知永興又極
言城水洛之便役不可罷㑹劉滬董士㢘督役如故知
渭州尹洙及涇原副都部署狄青相繼論列以為修城
有害無利議者紛紛不決故遣周詢等行視戩初命涇
原都監許遷將兵為修城之援及戩罷統四路洙亟召
遷還之又檄滬士㢘罷役且召滬士㢘蕃部皆遮止滬
士㢘等請自備財力修城滬士㢘亦以屬羌既集官物
無所付又恐違蕃部意别生變日増版趣役洙再召之
不從洙亟命瓦亭寨都監張忠徃代滬又不受洙怒令
青領兵巡邊追滬士㢘欲以為節度斬之青械二人送
德順軍獄時周詢等猶未至也蕃部遂驚擾争収聚積
殺民吏為亂又詣周詢等訴周詢等具奏詔釋滬士㢘
令卒城之參政事范仲淹言涇原路走馬承受趙正奏
内政崇班劉滬著作佐郎董士㢘被狄青械送司理院
次切緣此二人元禀四路都部署節制徃修水洛城即
非是二人擅興及四路罷後本路部署司押下軍馬其
人即合依禀罷修不合堅執抗拒臣料其情盖本人在
彼相殺得功降下周囘蕃部又已下手修築城寨懼見
中輟之後本路責見其經畫不當故以死拒抗一面興
修意望成功亦求免罪始末可見非有他意况劉滬是
沿邊有名將佐最有戰功國家且須愛惜不可輕棄恐
狄青因怒輒用軍法則邊上將佐必皆啣怨謂國家負
此有勞之臣人人解體誰肯竭力邊事其董士㢘是朝
廷京官即非將佐亦將一例枷勘盖狄青粗人未知朝廷
事理萬一二人被戮逐家骨肉必來訴於闕下亦更多
有臣僚上言紊煩聖聽雖知將帥行得軍法即非用兵
進退之際有違節制自是因事利害致犯帥威昔陳湯
矯詔命以破敵王濬違節制以下吳皆釋罪封侯以勸
將列伏望聖慈特遣中使乘馹徃彼委魚周詢周惟德
取勘劉滬范士㢘所犯因依情罪奏聞仍送邠州拘管
聽候朝㫖一則惜得二人不致因公被戮二則惜得狄
青尹洙免彼二家骨肉稱寃致訟儻允臣所奏事可兩
全彰陛下保庇邊將之恩使文武臣效死以報聖德夏
四月乙未諫官孫逋言切聞劉滬等修水洛城而涇原
副使部署狄青以滬等不聽令並枷送德順軍此獄係
一方利害但未知朝廷處置何如爾昔曹瑋常欲修其
城以通渭秦救援之師㑹邊防多事其志未克自西事
以來邊臣亦要有營度者盖其城在生蕃中未能通之
昨鄭戩為四路部署與劉滬等具上修建之利而滬等
入生蕃界服其衆漸立城堡朝廷已賞其功矣近聞韓
琦等宣撫囘以修城雖有利慮生蕃難制而功莫能就
乞且罷其役戩固請城之且言滬等招得生蕃皆願借
耕牛以助布種又城中有㩁酤之利可以贍軍事茍不
行滬等雖誅無悔緣狄青之意原與鄭戩不同戩既罷
四路青以韓琦等所奏使抽還水洛城援兵滬等自謂
已見功緒正乞留兵以畢其役若便坐以違主帥之令
則滬本以一方利害初禀朝廷之命領千餘衆在數萬生
蕃中亦嘗戰鬬殺獲而終使之服屬亦其勇略之可尚
也今以主帥之言而罪之不惟勞臣不勸其招來蕃部
得不驚懼乎雖然青為一道帥下有不從令而朝廷釋
之青宜不快心况今之將臣如青之材勇者不可多得
此固難以處置惟朝廷兩全之余靖言凡不受大將節
度者謂師行之際當進而退可行而止動臨機㑹必有
勝負如此之𩔖或違之者皆用軍法以一其衆今劉滬
因脩城堡自有利害與夫臨陣逗遛不可同論又况水
洛城在隴山其利可以通渭之援昔曹瑋在秦州固已
經營及李紘韓琦相繼亦欲開拓而生户羌人或降或
否故不克就今劉滬一戰而服數百千户因其勢而滅
之雖留援兵不足為罪狄青所執但以築孤城於生羌
之中恐賊昊來攻有難守之勢故與滬等異同因其忿
而執之耳朝廷欲伸大將之令而罪滬等則滬以威信
招納戎人方來歸而謀者獲罪令後立功者怠而又失
信於戎必不可也若以狄青倚公法肆私忿而責之則
恐今後偏禆輕於違犯此又非朝廷之意也二者之間
均是害焉臣愚以為生羌利我交易因滬招撫故獻其
地非滬不可守也滬若失職戎將生心古者矯制及違
其節度者因其立功則可贖罪今為朝廷計當切責滬
罪而推恩恕之使其城守責其後効仍詔青等共體此
意滬等所築之城堞已就將軍既困之矣恕之令其自
守此邊鄙安危之計非私於滬等倘有緩急通其䇿應
勿以謀之異同幸其有急而不救也仍乞不候奏到滬
等公按特於踈放無使羌戎因此疑貳歐陽修言邊將
不和用兵大患况狄青劉滬等皆是可惜之人事體須
要兩全利害最難處置且水洛城自曹瑋以來心知其
利患於難得未暇經營今滬能得之則於滬之功不小
於秦州之利極多韓琦自陜西來非以水洛為不便但
恐難得其城今滬能得之又有以城之正宜責其必成
而狄青所見不同遂成釁隙其間利害臣請詳之國家
邇年邊兵屢敗常患大將無權今若沮狄青而釋劉滬
則不惟於青之意不足兼沿邊諸將皆挫其威此其不
便一也劉滬經營水洛之初先以奮力身戰然後誘而
服從乃是諸蕃族畏滬之威信今忽見滬先得罪枷入
獄則新降生户豈不驚疑若使翻然復叛則自今邊將
欲以威信招諸族誰肯聽從不惟水洛更無可成之期
兼㳂邊生户永無可召之理此其不便二也自陜西用
兵諸將立事者少此城不惟自曹瑋以來未能得之亦
聞韓琦在秦州當經營而未暇今滬奮然立取其功垂
就而中道獲罪後誰肯於邊防立事者此其不便三也
又聞水洛之戍雖能援秦州而須渭州芻糧之助今劉
滬既與狄青異議縱使城即得成他時狄青怒滬之異
已又欲遂其偏見緩急不為之力則必須復此其不便
四也若遂移狄青於别路則是因一小將而易一部署
此其不便五也此臣所謂利害最難處置者也近遣魚
周詢定奪利害臣謂宜命一中使令周詢宻諭狄青曰
滬城水洛非擅重役盖初有所禀且築城不比行師之
際滬見利堅執意在成功不可以違節制加罪今不欲
直釋滬以挫卿之威宜自釋之後若出師臨陣而違節
制者自當以軍法從事然後又諭滬曰汝違大將命自
合有罪今以汝城水洛有功故使青赦爾罪爾卒事以
自贖俟城成則又戒青不可幸其失城以遂偏見如此
則水洛之利可固蕃户之恩信可不失邊將立事者不
懈大將之威不挫茍不如此未見其可也始狄青械劉
滬董士㢘送德順軍獄㝷有詔移邠州既而釋二人令
任水洛城訖役須勘到罪状别聽㫖丙辰諫官歐陽修
言近差魚周詢等相度修水洛城始聞蕃族見狄青械
繋劉滬等因致驚騷今周詢却將滬徃以此可見滬能
恩信服彼蕃衆朝廷必知水洛之為利而不欲棄之非
滬守之不可然滬與狄青尹洙難共了此事臣謂不得
已寧移尹洙不可移滬尚慮議者謂不可因滬而動大
將今且移尹洙而不動狄青若洙更以恩從他路即不
是因滬而屈大將矣如此則於洙無損於滬得全其功
於邊防事體無不便三者皆獲其利不得有害大凡武
臣常疑朝廷偏厚文臣假有二人相争實為武人理曲
然終亦不服但謂報復盡是文臣逓相黨助輕沮武人
况滬與洙争而滬實有功又其理不曲罪滬則㳂邊武
臣盡鼓怨其害一也自西事以來擢用邊將固多能立
功効者殊少惟范仲淹築大順城种世衡築青澗城滬
築水洛城尤為艱勤而功不在二人下今若曲加輕沮
則武臣無復為朝廷作事其害二也滬若不在水洛則
其生聚恐他人不能綏撫茍别致生事則自今蕃部更
難以招輯其害三也今三利三害其理甚明但得大臣
公心不於尹洙曲有頋慮則不與邊防生患此係國家
利害甚大伏望聖慈斷而行之余靖又言水洛非劉滬
不可守寧移青等不可移劉滬以失新附之心先是鄭
戩奏修水洛城乞令韓琦不與商量琦言臣任西邊首
尾五年於水洛城事比他人知之甚詳因上利害十三
條詔劄與魚周詢程戡戡已先具奏修城之利且言今
欲畢工惟女墻未全棄之誠可惜宜遂令訖役乃詔戡
等卒城之丁夘遣陳惟信徃涇原路催修水洛城己巳
徙知慶州孫沔知渭州知渭州尹洙知慶州用歐陽修
之議也
慶厯四年六月癸夘改新知渭州孫沔復知慶州新知
慶州尹洙知晉州始朝廷欲卒城水洛故令洙與沔易
任沔以病辭乃别徙洙於是渭州關守詔除狄青諫官
余靖言涇原在陜西最為重地自范仲淹不敢獨當豈
青粗暴所能專任章凡四上
　　慶厯朋黨
　　　范仲淹出處大節附
大聖六年冬十二月甲子以大理評事范仲淹為秘閣
校理初仲淹遭母喪上言執政請擇郡守舉縣令斥游
惰去冗僭慎選舉敦教育養將才實邊備保直臣斥佞
人使朝廷無過生民無怨以杜奸雄凡萬餘言王曽見
而偉之亦知仲淹乃晏殊客也於是殊薦人充館職曽
謂殊曰公實知仲淹捨而薦此人乎已為公置不行宜
更薦仲淹殊從之
七年十一月癸亥冬至上率百官上皇太后夀於㑹慶
殿乃御天安殿受朝秘閣校理范仲淹奏疏言天子有
事親之道無為臣之禮有南面之位無北面之儀若奉
親於内行家人禮可也今顧與百官同列虧君體損主
威不可為後世法疏入不報晏殊初薦仲淹為館職聞
之大懼召仲淹詰以狂率邀名且將累薦者仲淹正色
抗言曰仲淹緣辱舉公每懼不稱為知已羞不意今日
反以忠直獲罪門下殊不能答仲淹退又作書遺殊申
理前奏不少屈殊卒愧謝焉又奏疏請皇太后還政亦
不報遂乞補外八年春仲淹言下陜西市木事(見拾/遺門)明
道二年春召仲淹赴闕與宋綬同召太常博士秘閣校
理范仲淹為右司諫初聞遺諮以太妃為皇太后參決
軍國事亟上疏言范仲淹安撫江淮(見明道/聖政門)諫仁宗勿
追斥垂簾時事(見聖/政門)二年冬初郭皇后之立非上意寖
見疎而后挾莊獻勢頗騷後為莊獻所禁遏希得進及
莊獻崩上稍自縱吕夷簡以前罷相故怨后而范諷與
夷簡相結諷乘間言后當廢夷簡贊其言上意未決右
司諫范仲淹因極對陳其不可且曰宜早息此議不可
聞於外也居乆之乃定議廢后夷簡先命有司無得受
臺諫章疏夷簡罷政事因郭皇后故夷簡成仁宗所舉
(見聖/政事)乙邜詔稱皇后以無子願入道特封净妃玉京沖
妙仙師名清悟别居長寧宫臺諫章疏果不得入仲淹
既與御史中丞孔道輔率知諫院孫祖德侍御史蔣堂
郭勸楊偕馬絳殿中侍御史段少連左正言宋祁右正
言劉渙詣垂拱殿門伏奏皇后不當廢願賜對以盡其
言守殿門者闔扉不為通道輔撫銅環大呼曰皇后被
廢柰何不聴台諫入言尋有詔宰相召台諫諭以皇后
當廢狀道輔等悉詣中書語夷簡曰人臣于帝后猶子
事父母也父母不和固宜諫止柰何順父出母乎衆譁然
争致其説夷簡曰廢后自有故事道輔及仲淹曰公不
過引漢光勸上耳乃是光武失德何足法也自餘廢后
皆前世昏君所為主上有堯舜之資而公顧勸之效昏
君所為可乎夷簡不能答拱立曰諸君更自見上力陳之
道輔仲淹等退將以明日留百官揖宰臣廷争而夷簡
即奏台諫伏閤請對非太平美事乃議逐道輔等
丙辰旦道輔等始至待漏院詔道輔出知泰州仲淹知
睦州祖德等各罰金二十斤故事罷中丞必有告詞至是
直以勅除道輔比還家勅隨至又遣使押道輔及仲淹
亟出城仍詔諫官御史自今並須宻具章疏毋得相率
請對駭動中外絳平陰人也偕奏乞與道輔仲淹俱貶
勸及少連再上疏皆不報少連疏曰臣初聞非時召兩
府大臣議皇后入道一日之内天下喧然以為母儀天
下固無入道之理翌日又聞兩府列狀乞降后為净妃
臣與孔道輔范仲淹等恐詔命一行難於追復是以羣
詣殿閣上疏而執政進説使臣等不獲面對令就中書
商量宰相雖知其誤然猶責臣等翻覆率易故道輔仲
淹斥守外郡臣等例皆䝉罰陛下意盖執政大臣假天
威以出道輔仲淹而斷來者之説也切覩戒諭自今有
章宜如故事宻上毋得羣詣殿門請對且伏閣上疏豈
非故事今遽絶之則國家復有大事誰敢旅進而言者
昔唐陽城王仲舒伏閤雪陸贄崔元亮叩殿陛理宋申
錫前史以為美今陛下未忍棄出皇后而兩府列状議
降為妃諫官御史安敢黙然陛下深思道輔等所言為
阿黨乎為忠乎又上疏言中宫動揺有大不可者二願
詔復中宫位號不報將作監丞冨弼上疏諫畧云今陛
下舉一事而獲二過於天下今廢后已行未能悔過願
陛下亟還仲淹復其諫職减二過之一庶乎諫疏不絶
朝綱復振疏入不報
景祐元年秋壬申詔净妃郭氏出居於外美人尚氏為
道士洞真宫楊氏别宅安置曩者母后臨朝臣僚戚屬
多進女口入内悉令遣還其家長秘之位不可乆虛當
求德門以正内治丁酉范仲淹由睦州徙蘓州州比大
水民田不得耕仲淹䟽五河導太湖注之海募游可興
作未就又徙明州轉運使言仲淹治水有緒願留以畢
其役庚子復詔仲淹知蘓州二年三月己酉知萊州左
司諫秘閣校理范仲淹為禮部員外郎天章閣侍直太
常禮院言侍御史劉䕫請去莊獻明肅太后莊懿太后
所加太字盖入廟稱后繋於夫在廟稱太係於子然二
太后奉安别廟凖禮未應去太字上以䕫不習故曲詔
本台諭之䕫崇安人也十二月昭宣使恩州團練使入
内都知閻文應領嘉州防禦使都知為秦州鈐轄尋改
鄆州鈐轄其子入内供奉官勾當御藥院士良為内院
崇班罷御藥院時諫官姚仲孫高若訥劾文應方命宿
齋太廟中文應叱毉官聲聞行在郭皇后暴薨中外莫
不疑文應置毒者請并士良出之故有是命文應又稱
疾願留仲孫復論奏文應乃亟去文應專恣事多矯㫖
付外執政不敢違天章閣待制范仲淹將劾奏其罪即
不食悉以家事屬其長子曰吾不勝必死之上卒聽仲
淹言竄文應嶺南尋死於道禮部員外郎天章閣待制
范仲淹為吏部員外即知開封府仲淹自還朝言事愈
極宰相隂使人諷之曰待制侍臣非口舌任也仲淹曰
論思正侍臣職余敢不勉宰相知其不可誘乃命知開
封欲撓以劇煩使不暇他議亦幸其有失亟罷去仲淹
處彌月京邑肅然稱治三年春仲淹言孔道輔遷都事
(見都/邑門)五月丙戌天章閣待制權知開封府范仲淹落職
知饒州府仲淹言事無所避大臣權倖多忌惡之時吕
夷簡執政進者徃徃出其門仲淹言官人之法人主當
知其進退升降之序其進退近臣不宜全委宰相又上
百官圗指其次第曰如此為序遷如此為不次如此則
公如此則私不可不察也夷簡滋不悦帝常以遷都事
訪諸夷簡曰仲淹迂濶務名無實仲淹聞之為四論以
獻一曰帝王好尚二曰選賢任能三曰近臣四曰推委
大抵譏指時政又言漢成帝信張禹不疑舅家故有王
莽之亂臣恐今日朝廷亦有張禹壞陛下家法以大為
小以易為難且以未成為已功以急務為閒務者不可
不早辨也夷簡大怒以仲淹語辨於帝前且訴仲淹越
職言事薦引朋黨離間君臣仲淹亦交章對其辭愈切
自是降黜侍御史韓瀆希夷簡意請以仲淹朋黨榜朝
堂戒百官越職言事從之時治朋黨方急士大夫畏宰
相少肯送仲淹者天章閣待制李紘集賢校理王質皆
載酒徃餞質又獨留數語或以誚質質曰希文賢者得
為朋黨幸矣
戊子同知樞宻院事韓億言昨䝉宣諭范仲淹常宻薦
臣臣自厯固行惟勵忠樸宸聪過聽擢贊樞宻未常涉
朋比之迹結左右之容况臣與仲淹既非婚􁇢又非故
舊緣何契義輙有薦論舉臣以公則臣素無交托伏望
曲照孤衷免嬰浮議必若以臣備位無補進退之際惟
陛下裁賜優詔答之仲淹既貶諫官御史莫敢言秘書
丞集賢校理余靖言仲淹前所言事在陛下母子夫婦
之間猶以其合典禮故加優奬今坐刺譏大臣重加譴
謫儻其言未恊聖慮在陛下聽與不聽耳安可以為罪
乎汲黯在庭以平津為多詐張昭論將以魯肅為麤疎
漢皇吳主熟聞訾毁兩用無猜豈損聖德陛下自專政
以來三逐言事者恐非太平之政也請速改前命壬辰
靖落職監均州酒稅乙未貶太子中允館閣校勘尹洙
為崇信軍節度掌書記監郢州酒稅先是洙上言臣常
以范仲淹直諒不囘義兼師友自其被罪朝中多云臣
亦被薦仲淹既以朋黨得罪臣固當從坐雖國恩寛貸
無所指名臣内愧於心有靦面目况余靖素與仲淹分
疎猶以朋黨得罪臣不可幸而茍免乞從黜降以明憲
典宰相遂逐之戊戌貶鎮南節度掌書記館閣校勘歐
陽修為夷陵縣令初右司諫高若訥言范仲淹貶職之
後臣諸處察訪端由參驗所聞與勅榜中意頗同固不
敢妄有營救今歐陽修移書詆臣言仲淹平生剛正通
古今班行中無與比者責臣不能辨仲淹非辜猶能以
面目見士大夫出入朝中稱諫官言及謂臣不復知人
間有羞恥事仍言今日天子與宰臣以忤意逐賢人責
臣不得盡言臣謂賢人者國家恃以為治也若陛下以
忤意逐之臣合争臣愚以為范仲淹須以論事切直亟
加進用今兹狂言自取譴辱豈得謂之非辜恐中外聞
之謂天子以意忤逐賢人所損不細請令有司召修戒
諭免惑衆聽因繳進修書修坐是貶西京留守推官仙
遊蔡襄作四賢一不肖詩傳於時四賢指仲淹靖洙修
不肖斥若訥也不肖詩曰人禀天地中和生氣之正者
為誠明誠明所鍾皆間傑從容中道無欹傾嘉謨讜論
范京兆擊㚥糾繆揚王庭積羽沈舟毁銷骨正人無徒
奸者明主知漆固未遐棄兩轓五馬猶專城歐陽秘閣
官職卑欲虐忠良無縱岐六幅長書披憂憤一責司諫
必無夷人謂高君如撻市出見縉紳無面皮高君攜書
奏天子游言媮急尚容怡返言希文謀疎濶貶彼南方
誠為宜永叔忤意竄西蜀不免一中讒人譏司諫不能
自引咎復將已過揚當時四公稱賢作不肖讒言入易
天難欺朝家若有觀風使此語當預古人詩四賢詩不
具錄泗州通判陳恢㝷上章乞根究作詩者罪左司諫
韓琦劾恢越職希恩冝重行貶黜庶絶㚥諛不報而襄
事已寢光禄寺主簿蘓舜欽上䟽言厯觀前代神聖之
君好聞讜議盖以四海至逺民有隱匿不可以遍照故
無問愚賤之言擇而用之然後朝無遺政物無遁情雖
有佞臣邪謀莫得而進也臣覩乙亥詔書越職言事播
告四方無不驚惑徃徃切議恐非出於陛下之意盖陛
下即位以來屢詔羣下勤求直言使百僚轉對置匭函
設直言極諫科今詔書頓異前事豈非大臣壅蔽陛下
聰明杜塞忠良之口不惟虧損朝廷亦自取覆亡之道
夫納善進賢宰相之道蔽君自任未或不亡今諫官御
史悉出其門但希㫖意即獲美官多士盈庭噤不得語
陛下拱黙何由盡聞天下之事乎前孔道輔范仲淹剛
直不撓致位台諫後雖改他官不忘獻納二臣者非不
知緘口數年坐得卿輔葢不敢負陛下委注之意而皆
罹中傷竄謫而去使正臣奪氣鯁士咋舌目覩時弊口
不敢論昔晉侯問叔向曰國家之患孰為大對曰大臣
持祿而不急諫小臣畏罪而不敢言下情不得上通此
患之大者故漢文感女子之説而肉刑是除武帝聽三
老之議而江充以族肉刑古法江充近臣女子老人愚
耄踈隔之至也葢以議之所在賤不可忽二君從之後
世稱聖况國家班設爵位列陳英豪故當責其公忠安
可敎之循黙賞之使諫尚恐不言罪其敢言孰肯献納
物情閉塞上位孤危軫念於兹可為驚怛覬望陛下發
德音寢前詔勤於求獻下及蒭蕘可以常守隆平保全
近輔若詔榜未削欺㒺成風則惟堂下逺於千里切恐
指鹿為馬事復見於朝矣(舜欽二年丁憂三年上此疏/居喪論事元祐元年及第)
四年十二月壬辰徙知饒州仲淹知潤州監筠州稅余
靖監秦州稅夷陵縣令歐陽修為光化縣令上喻執政
令移近地故也(尹洙不徙/當考)先是京師地震直史館葉清
臣上疏畧曰陛下憂勤庻政方夏泰寧而一歲之中災
變仍見下失民望上戾天意故垂戒以啓迪清衷而陛
下泰然不以為異徒使内侍走四方治佛事治道科非
所謂消復之實也頃范仲淹余靖以言事被黜天下之
人齚舌不敢議朝政者行將二年願陛下深自責咎詳
延忠直敢言之士庶㡬明威降鑒而善應來集也嘗奏
數日仲淹等得皆近徙范仲淹既徙潤州讒者恐其復
用遂誣以事語入上怒亟命置之嶺南參知政事程琳
辨其不然仲淹訖得免自仲淹貶而朋黨之論起朝士
牽連出語及苑仲淹者皆指為黨人琳獨為上開説上
意解乃已
康定元年三月吏部員外郎知越州范仲淹復天章閣
待制知永興軍始用韓琦之言也上諭夷簡仲淹釋憾
(見經制西/夏要畧門)先是夷簡當國同列不敢預事宋庠數與争
論吕不悦上顧庠厚吕忌之巧求所以傾庠未得及仲
淹通書元昊又焚其報夷簡從容謂庠曰人臣無外交
希文何敢如此庠以夷簡深罪仲淹之甚也他日上前
議事庠請斬仲淹樞宻副杜衍力言不可庠謂夷簡助
已而夷簡終無一言上問夷簡夷簡曰杜衍之言是也
止可薄責而已上從之庠遂失措論者喧然皆咎庠不
知實為夷簡所賣也於是因朋黨事葉清臣吳遵路宋
庠鄭戩以同年進士皆出知州冨弼言晏殊黨附夷簡
(見大科門/)
慶厯三年春夷簡數求罷陜西運使孫沔上書言畧云
自夷簡當國黜忠言廢直道薦不若己者為自固之計
王隨陳堯叟以忿争罷欲使陛下知輔相之位非己不可
冀思已而復用也又云若薦賢才令公議雖失之於始
而得之於終猶可寛天下萬世之責茍遂容身不救前
過以諂佞為君子以庸懦為長者使之在廊廟布臺閣
上惑聖明下害生靈為社稷計則必危為子孫計亦未
可保終吉是張禹不獨生於漢李林甫復見於今也在
陛下察之而已書聞帝不之罪議者喜蹇切夷簡謂人
曰元規藥石之言恨聞此遲十年耳人亦服其量也三
月上擢韓琦范仲淹等一時賢臣布在朝廷天下大悦
士大夫相慶國子監直講石介作慶厯聖德詩以美之
其詩曰
　於維慶厯三年三月皇帝龍興徐出闈闥晨坐太極
　畫開閶闔躬覽英才手鉏㚥孽大聲渢渢震揺六合
　如乾之動如雷之發昆蟲蹢躅怪妖藏滅同明道初
　天地嘉吉切聞皇帝蹙然言曰予祖予父付予大業
　予恐失墜實賴輔弼汝得殊象重慎微宻君相予乆
　予加乃績君乃相予笙鏞斯叶昌朝儒者學問該洽
　與予論政傅以經術汝貳二相庻績咸秩惟汝仲淹
　汝誠予察太后垂簾湯沸火熱汝時小臣危言嶻嶪
　為汝司諫正予門闑為予京兆予言乃悦賊叛予夏
　汝徃邊遏六月酷日大冬積雪汝寒汝暑同予士卒
　予聞辛酸汝不告之予晩得弼予心慰悦弼每見予
　無有私謁以道輔予弼言深切予不堯舜弼自笞撻
　諫官一年奏疏滿篋侍從週歳忠力勤竭契丹㤀義
　檮杌饕餮敢侮大國其詞慢悖弼將予命不畏不怯
　幸復舊好民得食褐沙磧萬里死生一節視弼之勇
　霜剝風裂觀弼之心煉金鍛鐡寵名大官實以醻渴
　弼辭莫受其志莫奪惟仲淹弼一䕫一契天實賚予
　予其敢忽並來相予民無瘥札曰衍汝來予之黄髮
　事予二紀毛秃齒豁心如一兮率履不越遂長樞府
　兵政無蹶予早識琦琦有奇相其器魁櫑豈視扂楔
　其人謹朴不施剞劂可屬大事敦厚如勃琦汝副衍
　知人予哲惟修惟省立朝□□言論□呵忠誠特達
　禄微身賤其志不怯常詆大臣亟遭貶出萬里歸來
　剛氣不折屢進直言以補予闕素相之后含忠履潔
　昔為御史㡬扣予榻至今諫疏在予箱篋襄雖小官
　名聞予徹亦常獻言箴予之失剛守惟聖尚修儔匹
　並為諫官正色在列予過汝言汝無箝舌皇帝明聖
　忠邪辨别舉擢賢良掃除妖孽衆賢之進如茅斯㧞
　大奸之去如距斯脫上倚輔弼司予調爕下賴諫争
　維予紀法左右正人無有邪孽予望太平日不逾浹
　皇帝在位二十二年神武不殺其黙如地進退不測
　其動如天賞罰在手不失其權恭已南面遏㚥進賢
　知賢勿易非明勿得去邪惟艱惟斷乃克明則不惑
　聰則不滅既明且哲惟正惟直無作側僻皇帝汝殛
　皇帝一舉羣臣攝焉諸侯畏焉四夷服焉臣願皇帝
　夀享萬年
九月歐陽修言吕夷簡罪惡滿盈事已彰著然而不敢
言者盖專主奪權脇制中外人皆畏之不敢發謫又上
言吕夷簡用僕人袁宗等二人為奉職身為大臣壞亂
朝典又上言夷簡近於御藥院暗入文字李淑除翰林
院學士歐陽修在延和殿西論淑㚥邪請罷之又上言
淑朋附夷簡在三尸五鬼之數若用之則小人轉得為
計冨范論異同(見君臣論治門/)四年四月上謂輔臣自
昔小人多為朋黨亦有君子之黨乎范仲淹言邪正之
黨唯聖心所察茍用而為善於國家何害也歐陽修作
朋黨論(見謀國逺畧門/)韓范論契丹入冦異同(見經制/契丹門)
夏六月先是石介奏記於富弼責以行伊周之事夏竦
怨介斥已乃使女奴習介書改伊周作伊霍字又撰廢
立詔上雖聞之不信而仲淹弼始懼不自安于朝二人
皆請出按西北邊仲淹陜西宣撫富弼河北宣撫冬甲
子殿直劉巽校理蘓舜欽並除勒停王洙落侍講知濠
州校理刁約通判海州殿丞江休復監稅蔡州王益柔
監稅復州周延雋降為秘書丞校理章岷通判監州起
居吕溱知楚州殿坐周延讓宿州稅敏監徐綬等並出
先是杜衍范仲淹冨弼等同執政引用一時聞人欲更
張庻事中丞王拱辰等不便其所為舜欽仲淹循前例
用鬻故紙公錢召妓女閒多㑹賔客拱辰㢘得之諷其
屬魚周詢劉元瑜劾奏因欲搖動衍事下開封府治其
事於是舜欽及巽俱坐自盜洙與妓雜坐而休復約延
雋延讓又服惨未除益柔并以謗訕周孔坐之同時斥
逐多知名士世以為過薄拱辰方自喜曰吾一舉網盡
矣獄事起樞宻副韓琦言於上曰昨聞宦者操文符捕
館職甚急衆聽紛駭舜欽一醉飽之過止可付有司治
之何至陛下聖德素仁獨自為是何也上悔見於色自
仲淹出讒者益深拱辰既劾奏宋祁張方平又助之為
言益柔作傲歌罪當誅欲因一益柔以累仲淹也章得
象無所可否乃召賈昌朝王拱辰等共議其事韓琦獨
言益柔少年語狂何足深治天下大事固不少近臣同
國休戚置此不言而攻一王益柔此其意有所在不特
為傲歌可見也上悟稍寛之時兩府合班奏事琦必盡
言事雖屬中書琦亦對上陳其實同列尤不悦上獨識
之曰韓琦性直己巳詔曰朕聞至治之世元凱共朝不
為朋黨君明臣哲垂榮亡極何其德之盛也朕宵旰勵
志庶㡬治古而承平之後澆競相䝉人務交游家為激
訐更相附麗以沽聲譽至陰招賄賂佯託薦賢又按察
將命者習為苛刻搆織罪端奏鞫縱横以重多辟至於
屬文之人類無體要詆斥前聖妄肆異言以訕上為能
以行怪為美自今委中書門下御史台採察以聞
　　　唐介論張堯佐
康定元年冬十月癸未朔以御史河南郡君朱氏清河
郡君張氏並為才人張氏河南人父堯封天聖(闕/)
容南郡依大姓曹氏以女妻之後以進士第補石門軍
事推官未行卒京師從兄張堯佐將赴官於蜀而曹氏
請以諸孤從行堯佐以道逺弗許曹益困堯封母錢氏
女也張氏時八歲與姊三人由錢氏入宫浸長得幸於
上性聦敏使巧挾智數能探測人主意先後將迎上以
其良家子待遇異諸嬪使累封清河郡君於是與朱氏
並為才人朱氏開封府人也
慶厯四年三月己巳判登聞鼓院堯佐提㸃開封府諸
縣鎮公事諫官余靖言外議皆云堯佐識見淺近依託
后宫嬪嬙之勢已得内降指揮改賜章服又從内批與
宫府差遣大臣依違不能堅執遂與府界提㸃伏惟陛
下近歲以來絶斜封之官無私謁之寵以至公之心行至
美之事安得外議如此臣深為陛下惜之又言堯佐修
媛之世父進用不宜太遽頃者郭后之禍起於楊尚不
可不鑒上曰朕豈以女謁進人盖因臣僚論薦后用之
爾如物議不允更當授一郡耳堯佐竟不出明年閠月
除通判慶厯六年九月御史知雜梅摯言權陜西轉運
使張堯佐非才由宫掖以進恐上累於聖德也七年七月
壬午除户部副使張堯佐為天章待制河東都轉運使
皇祐元年九月乙未權三司使端明殿學士給事中張
堯佐為禮部侍郎三司使御史陳旭言堯佐以后宫世
父之親不冝使制國用不聽二年夏丙子諫官包拯陳
旭吳奎等言三司使張堯佐任用以來百怪漸露上違
天意萬口交譏下違人情陛下何庇一堯佐違天咈人
而稔歳危(闕/)者乎包拯又言堯佐乆居是職失天下之
望誤天下之事臣為陛下痛惜之八月己未御史知雜
何郯知漢州將行上䟽言張堯佐充三司使已踰年若
大享訖事衆謂陛下必以酬勞為名進用堯佐在兩府
果如衆議則命下之日必以死争陛下罷堯佐則傷恩
黜言者則累德莫若富貴堯佐而如李用和處之正得
宜也先是屯田員外郎彭思永入為侍御史極言内降
之弊及祀明堂日有傳百官皆遷官時堯佐以宫掖驟
進王守忠以出入禁闥被寵參政闕員堯佐朝暮侍命
王守忠亦求為節度使思永獨奏入上震怒吳舍郭勸
言思永納忠不宜深罪上悟不復語㝷罷侍御史為司
封員外知宣州堯佐守忠之議遂格閏十一月己未堯
佐為宣徽南院淮康節度使景靈宫使庚申又加堯佐
同郡牧制置使癸亥知諫院包拯言陛下即位僅三十
年未有失道敗德之事乃五六年超擢堯佐羣臣加切
議於下黙而迹其過不在陛下在女謁近習及執政大
臣也初執政希上㫖一日除堯佐四使又以王舉正重
厚寡言同日授御史中丞朝議意舉正儒懦迤邐退避
動經旬浹則堯佐之命必遂行甲子舉正告謝上殿力
言擢用堯佐不當疏入不報戊辰退朝舉正留班廷争
復率殿中侍御史張擇行唐介包拯吳奎陳旭於上前
極言且於殿廡切責宰相上聞之遣中使諭㫖百官乃
退己巳詔近臺官累乞罷張堯佐三司使及言親連宫
掖不可用為執政之臣若優與官爵其體差使遂除宣
徽使㢘已指揮自今妃之家毋得除兩府職任今臺諫
官盖有言責其言雖過惟陛下矜察然寵堯佐太厚恐
非所以全之是日堯佐亦奏辭宣徽景靈使乃詔學士
院貼麻處分而成例卒不行
皇祐三年八月辛夘淮康節度使同郡牧使張堯佐為
宣徽南院使判河陽御史中丞王舉正言堯佐自罷宣
徽半年端坐京師今復受之益増鄙誚此乃執事之臣
不能執奏制命既行有損聖德若陛下不納臣盡忠愛
君之請必行堯佐濫賞竊位之典即乞黜臣以戒不識
忌諱之臣不報知諫院吳奎陳旭包拯相繼言之庚子
詔自今張堯佐别有改遷檢㑹此劄子進呈執奏仍詔
除宣徽使自今不得過二員十月丁丑殿中侍御史裏
行唐介責授春州别駕初堯佐除四使介與包拯力争
又請王舉正留百官班卒奪堯佐景靈宫宣徽二使頃
之復除宣徽使判河陽或云補外不足争介以為宣徽
次二府不計内外獨争之上諭介除擬初出中書介言
當責執政請全臺上殿不許自請貶亦不許於是劾宰
相文彦博專權任私挾邪為黨知益州日作間金竒錦
因中人入獻宫掖緣此擢為執政恩州平賊幸㑹明鎬
成功遂叨宰相昨除堯佐累論奏面奉徳音謂是中書
進擬以此知非陛下本意盖彦博謀姦迎合顯用堯佐
陰結貴妃外陷陛下有私於后宫之名内實為自謀之
計乞斥罷彦博以富弼代之臣與富弼亦昧平生不敢
私也上怒甚却其奏不視且言將加貶竄介徐讀畢曰
臣忠義憤激雖鼎鑊不避敢辭貶竄上於坐急召二府
示以奏曰介言他事乃可至謂彦博因貴妃得執政此
何言也介面質彦博曰彦博宜自省即有之不可隱於
上前彦博拜謝不已樞宻副使梁適叱介下殿介辭益
堅立殿上不去上令送御史臺劾介既下殿彦博再拜
言臺官言事職也願不加罪不許乃詔當制舍人即殿
盧草制而責介春州别駕時上怒不可測羣臣莫敢諫
左正言蔡襄乃進言介誠狂直容受直言帝王盛德也
必望矜貸之翌日中丞王舉正上疏言責介太重上亦
中悔恐内外驚疑乃勑朝堂告諭百官改介英州别駕
復取其奏以入遣中使䕶送介至英州且戒必全之無
令道死而介之直聲自是聞於天下介江陵人也知制
誥胡宿言唐介坐言事得罪不可著為後法殿中侍御
史梁舊亦言陛下愛介故遣中使䕶送之即不幸介以
疾死天下後世能無以殺疑乎上曰誠不思此急追還
中使亦言禮部尚書平章文彦博罪罷為禮部尚書觀
文殿知許州或言張堯封文彦博父客也彦博知益州
貴妃有力焉因諷彦博織燈籠錦以進貴妃服之上驚
問曰從何得此妃正色曰文彦博所織彦博與妾父有
舊不然妾焉使之特以進於上耶上悦自是屬意彦博
及為參政明鎬討王則未克上甚憂之語妃曰大臣無
一人為國了事日日上殿何益於國妃宻令人語於彦
博翌日彦博入奏乞身徃破賊上大喜彦博坐恩州十
數日賊果平即軍中拜相議者謂彦博因明鎬以成功
其得相由妃力也介既用是深詆彦博雖坐貶彦博亦
出事之有無卒莫辨之或云燈籠錦乃彦博夫人遺妃
而彦博初不知介章乃梅堯臣書竄之過矣四年春正
月徙英州别駕唐介為全州團練副使監郴州酒稅三
月郴州監稅唐介為秘書丞六月壬辰秘書丞唐介為
主客司員外郎通判潭州五年丁未通判潭州唐介為
殿中侍御史知復州戊午新知復州主客員外郎殿中
侍御史裏行唐介為殿中侍御史充言事御史遣内侍
賫告勅賜之介貶斥之二歳復召諫者謂太子優容言
事之臣自古未有也冬十月丁巳殿中侍御史唐介為
工部員外郎直集賢院介始入見無一言及遷謫上曰
聞卿遷謫以來未嘗有私書至京師可謂不易所守矣
介頓首謝後數日論得失因言於上曰臣繼今言不行
必或固争之或更坐黜是臣重累陛下願解官職許之
至和中二年六月戊申文彦博為吏部尚書平章事(冨/)
(弼同相/)
嘉祐元年八月癸丑江東轉運使工部員外郎直集賢
院唐介為户部員外郎時殿中侍御史吳中復乞召介
還朝宰臣文彦博因言介頃為御史言事多中臣病其
間雖有風聞之誤然當時責之太深請如中復所奏召
用之故有是命五年秋七月户部員外郎天章閣待制
知諫院唐介知洪州從介請也勑過門下知封駮事
何郯封還之言介為諫官有補朝廷不當外出召介復
知諫院如故
　
　
　
　
　
　
　
　
　太平治迹統類卷十
欽定四庫全書
　太平治迹統類卷十一
　　　　　　　　　　　　　宋　彭百川　撰
　　嘉佑建儲之議
皇祐三年十一月乙亥朔戊寅保慶皇后崩始上起居
飲食后必與之俱所以擁衞扶持恩意勤備性慈仁謙
冲寡過帝嘗召其妷永莭永德見禁中欲受諸司副使
后辭曰小兒豈勝太㤙儻小官可也乃並命為左右侍
禁又歳奉緡錢二萬助湯沐后復辭曰此皆出民力願
留以贍軍上不從上未有嗣后從容勸上選宗子飬宫
中由是英宗自宫邸未齠齡為后所飬四年六月甲子
皇太子宗實特遷右内率府率宗實允讓第十三子也
生四嵗飬於宫中至和元年十二月上春秋髙未有繼嗣
皇祐末太常博士張述上書曰臣聞漆室之女有憂國
之心倚楹而嘆臣位於朝二十五年矣而區區之慮不
敢早為陛下建長世之䇿是漆室之女不若也臣實恥之夫
生民之命係於宗廟社稷之重而以繼嗣為之本匹夫
匹婦有百金之産猶能定謀託後事出於素况於有天
下者哉建隆乾徳之臣子孰不願太祖皇帝享年億萬
者端拱天禧之臣子其心莫不若此而天地有運行日
月有盈昃隂陽之數有閏有章氣至而回物極而變理
之必然者也藝祖以神噐付太宗太宗以傳真宗真宗
以傳陛下承三聖之業傳之於十萬年斯為孝矣而春
秋四十四宗廟社稷之計未有託焉此臣所以夙夜徬
徨而憂也陛下知此矣而以嫌疑不决非孝也群臣知
此矣而以諱避不言非忠也陛下享天下之貴而不自
怠有天下之富而不自侈過成康文景逺矣謂宜黙祈
天地岳瀆分寵六宫用均愛施或未之獲則遴擇宗親
才而賢者異其禮秩試以職務俾内外知聖心有所属
則天下大幸是嵗復上䟽曰臣聞明兩作離大人以繼
明照四方時京師自五月大雨冒城郭壊廬舍諸路亦
奏水旱詔群臣言闕失知諫院范鎮言天變之發本於
儲貳之位虛乞以臣前一章降付執政大臣速為裁定
以塞天變文彦博富弼等共議建儲未嘗與兩府議也
樞宻使王德用聞之合掌加額曰置此一尊菩薩何地
或以告翰林歐陽修修曰老衙官何所知修又言水灾
至變五行傳言簡社廟則水為灾陛下嚴奉禮可謂至
矣惟未立儲貳易曰王噐莫若長子殆此之警戒乎水
者隂也天之譴告必不虛發惟陛下深思而早决庶㡬
可以消弭灾患轉為福應也䟽凡再上皆留中不出知
制誥吳奎言王者以社稷為本宗廟為重社稷未有奉
宗廟未有主陛下在位三十五年而嗣續未立今之災
沴乃天地祖宗開發聖意不然何以陛下無大過朝廷
無甚失輙降如此之灾異乎殿中侍御史李景初亦言
此隂盛陽㣲之戒也盖以皇子未立致有此大憂惟
陛下早為之計八月司馬光上䟽言當今之務大而急
者在於根本未建癸丑范鎮又言陛下即位三十五年
以納諌為德以畏天為心至於小小議論未嘗不虛懐
開納今乃宗廟社稷之計又拒諌而不用違天而不戒
乎臣職當言不敢愛死黙以負陛下陛下乞以臣前所
上章與大臣速定大議甲寅鎮復遺執政書言鎮前後
六奏宗廟社稷大計而兩次至中書歴月踰旬寂然不
見有所施為伏願諸公携鎮之書言於上前速定大計
如其不然即賜鎮之死放鎮歸田皆諸公之賜也乙邜
鎮又言臣前六奏宗廟大計奉聖㫖送中書陛下不以臣
章㽞中而令送中書是欲使中書大臣奉行也臣兩至
中書而中書逓相設詞離為日君象也二明相繼故能
乆照東昇西沒一晝一夜數之常也陛下御天下將三
紀是日之正中也而未聞以繼照為慮臣誠疑之夫嗣
不早定則是一旦之憂而貽萬世之患歴觀前世事出
倉猝則或宫闈出令或宦官主謀或奸臣首議貪孩孺
以乆其政兾闇昧以竊其權安危之機發於頃刻而朝
議恬不為計豈不危哉述前後七疏最後語尤激切文
多故不具載上終不以為罪述小溪人也審刑院吴及
上䟽推言閹寺以及繼嗣云胎卯而傷鳯凰不至宦官
多而繼嗣未育書奏帝異其言
嘉祐元年春上御大慶殿受朝暴感風眩冠冕欹側促
行禮而罷己未上疾作文彦博與兩府召入内副都知
史志聪鄧保吉等問上至禁中起居狀志聪等以禁中
事嚴宻不敢泄彦博怒叱之曰主上暴得疾係宗社安
危范惟房軰出入禁闥乃竟不令宰相知天子起居欲
為何耶自今疾勢増損必一一見白仍命引至中書取
軍令狀志聪等素謹愿皆聴命及夕皇城諸門白當下
鎖志聪曰汝白宰相我不任受其軍令由是禁中事宰
相無不知其詳左千牛衛大將軍㓜飬於宫中上及皇
后鞠視如已子既出還第問勞賞賜不絶宗室莫與為
比上始得疾不能視朝中外憂恐文彦博富弼劉沆勸
早立嗣上可之参政王堯臣之弟純臣數與堯臣言宗
實之賢時為王府官堯臣以告彦博等彦愽等亦知宗
實上意所属乃定議乞立宗實為嗣既具藁未及進上
疾瘳其事中輟是日知諌院范鎮上䟽曰陛下置諌官
者為宗廟社稷計也今陛下不以臣愚任之諌官臣敢
不以社稷計事陛下乎又云真宗取宗室子飬之宫中
此天下之大慮也太祖皇帝捨其子而立太宗皇帝天
下之大公也宗廟社稷之至計也䟽奏文彦博使提㸃
開封公事蔡挺問鎮何所言鎭以對明日挺謂鎭曰言
如是何不與執政謀鎮曰自分必死乃敢言若謀之執
政或以為不可豈得中輟也六月御史趙抃上䟽曰伏
覩陛下聖體偶一違豫中外人心莫不動揺賴宗廟社
稷之降靈天地神明之垂祐四海䝉福宸躬浸康然猶
上有謫見之文迨無虛月下有妖言之俗至於冄三天
其或者以陛下皇嗣未立人心未有所係垂厥祥異欲
陛下深思遠慮亟有所為而然也願陛下思所以荅謫
見妖言之警戒思所以固三聖百載之基業思所以安
中外臣庶之憂惑思所以破奸雄隂賊之窺覦斷宸衷
發誠意擇用宗室賢善子弟或教育宫闈或封建任
使左右以良士輔導以正人磐石維宗根本深固有是
二者惟陛下示天下以至公而擇焉庚午殿中丞集賢
校理通判并州司馬光上䟽畧云禮太宗無子則同室
為之後為之後者為之子也故為人之後者事其所後
皆如父所以尊尊而親親也伏惟祖宗受天明命功德
在人夲支百世子孫千億而陛下未有皇嗣人心憂危
伏望深念祖宗艱難之業斷自聖志昭然勿疑遴選宗
室之中聰明剛正孝友仁慈者使攝居儲貳之地以俟
皇嗣之生退居藩服儻未欲然且使之輔政或典宿衞
使尹京邑亦足以鎮安天下之心時上在位乆國嗣未
立及不豫天下寒心而莫敢言惟諌官范鎭首發其議
光聞而繼之又貽鎮書言此大事不言則已言一出豈
可復反顧願公死争之於是鎮言之益力(闕/)　　是陛
下欲為宗廟大計而大臣不欲也丁巳又上疏庚申以知
諌院范鎮為户部員外郎兼御史知雜事鎮辭不受曰
陛下以臣言為非即當加臣以萬死之罪以臣言為是
豈可不先宗廟社稷計而遽為臣轉官遷職也范鎮又
以慧星謫見上言星既㓕又上言辭言責九月司馬光
又上䟽言自古諌諍無官自公卿大夫至於庶人百工
商旅矇瞍芻蕘無有不得言者所以逹下情而察國政
也若置官而守之非其官者不得言則下情壅而不通
如是則國家雖有廹切之憂行道之人皆知之而在上
者不得聞也此其為害豈不深乎卿以水災常下明詔
延訪中外而勤求得失臣安敢捨此大節隠而不言時
范鎮亦累辭所除官且乞因恭謝大禮次定大議丙午
鎮又遺執政書云諸公視今日之事與前日為孰難必
曰今日難於前日安知他日不難於今日難而不可為
則他日不為易也此所以謂難易有機不可忽也先是
執政諭鎮以上不豫諸大臣亦嘗建此䇿今間言已入
為甚難故鎮言及之十一月范鎮入對言臣前後上章
凡十九次切慮㽞中大臣不得盡見今録進呈乞付中
書樞宻大臣同共参議有異議者乞令與臣廷辨謂臣
不然即祈明加臣罪臣之至情盡在於此鎮待罪㡬百日
鬚為白至泣以請上亦泣曰朕知卿言是也當俟二三
年鎮由是卒辭言職朝廷不能奪也二年八月翰林學
士歐陽修以兖國公主出降因言臣愚以為宜因此時出
自聖意於宗室之中選材賢可喜者録以為皇子其出
入左右問安視膳亦足以慰恱聖情三年春太常博士
吴及除喪擢校理乙巳改右正言諌院供職上䟽言陛
下以海宇之廣宗廟之重而根本未立四方無所係心
上下之憂無大於此宜發自聖斷擢宗室以備儲副又
言内侍飬子之禁㢮天理絶人欲隂累聖嗣願詔大臣
明示開寳之訓勅内侍三十無飬父者聼飬一子上順
天意上嘉納之三月乙邜范鎮知制誥鎮自罷言職每
因事未嘗不以儲嗣為言及知制誥上謝又面論之曰
陛下許臣復三年矣願早定大計六月庚戌權知開封
包拯權御史中丞言東宫虛位日乆天下以為憂太子
者天下根本也根本不立祸孰大焉帝曰卿欲誰立拯
曰臣非才備位乞預建太子者為宗廟萬世計陛下問
臣欲誰立是疑臣也臣年七十且無子非邀後福者惟
陛下裁察帝喜曰徐當議之十二月韓宗彦以上春秋
髙未有繼嗣上書請修胎飬令四年夏詔有司取柴氏
譜系於諸房中取最長一人令嵗時親奉周祀以著作
郎何鬲以皇嗣未立上䟽請訪周唐苖裔備二王後也
六年知制誥宋祁卒祁弟兄皆以儒學顯而祁尤能為
文章善議論清約荘重不逮其兄論者以祁不至公輔
以此祁自為遺奏曰陛下享國四十年東宫虛位天下
人心岌嶪為社稷計莫若擇宗室賢才進爵親王為匕
鬯之主若六宫有就館之慶聖嗣蕃衍則宗子降封郡
王以避正嫡此定人心防祸患之大計也謚景文六月
甲戌張述奏䟽言擇太祖太宗賢子孫立皇嗣係天下
之望閏八月丁未司馬光奏臣昔通判并州曽三上章
乞陛下早定繼嗣以遏亂原是時臣踈逺在外猶不敢
隠忠愛死特陳社稷計况今日侍陛下左右官以諌諍
為名竊惟國家至大至急之務莫大於此若舍而不言
専以冗細之一事煩凂聖聪是臣懐姦以事陛下罪不
容於葅醢伏望陛下取臣所上三章少加省察或有可
取斷自聖意早賜施行如此則天地神祇宗廟社稷羣
臣百姓並受其福惟在陛下一言而已光既奏復面請
之上時簡黙不言雖執政奏事首肯而已聞光言沉思
良乆曰得非欲選宗室為繼嗣者乎此忠臣之言但人
不敢及爾光曰臣言此自謂必死不意陛下開納上曰
此何害古今皆有因令光以所言付中書光曰不可願
陛下自以意喻宰相是日光詣中書白事韓琦問光今
日何言光黙計大事不可不使宰相知思所以廣上意
者即曰所言宗廟社稷之計也琦喻意不復言九月司
馬光復奏繼嗣事天下安危之本願陛下果斷而速行
之初韓琦既喻光意後十日有詔令與御史裏行陳洙
同詳定行户利害洙與光屏人語曰日者大享明堂韓
公攝太尉洙為監察公從容謂洙曰聞君與君實善近
建言立嗣事恨不以所言付中書欲發此議無自發之行
户利害非所以煩公也欲洙見公逹此意於是光復具
奏且靣言臣向者進説陛下忻然無難謂即行矣今寂
無所聞此必有小人言陛下春秋鼎盛子孫當千億何
遽為此不祥之事小人無逺慮特欲倉卒之際援立所
厚善者唐自文宗以後立嗣皆出左右之意至有稱定
䇿國老門生天子者此祸豈可勝言哉上大感悟曰送
中書光至中書謂琦曰諸公不及今語異日夜半禁中
出寸紙以某人為嗣則天下莫敢違琦等皆唯唯曰敢
不盡力洙尋具奏乞擇宗室之賢立以為後既發奏狀
謂家人曰我今日入一文字言社稷大計若得罪大者
死小者貶竄汝軰當備之下奏狀者未反洙得疾暴卒
時知江州吕誨亦上言伏望陛下念根本之重宗廟之
計思宗祖肇宋之艱難鑒成帝衍漢之基祚杜姦臣附㑹
之源絶後世窺覦之漸早為定斷慰安人心冬十月壬辰
起復前左衞大將軍岳州團練使宗實知宗正寺初司
馬光既以所上章送中書内復出知江州吕誨章宰相
韓𤦺等與同列奏事讀光誨二章未及有所啟上遽曰
朕有此意多時但未得其人因左右顧曰宗室中誰可
者𤦺曰此事非臣下所言當出自聖擇上曰宫中嘗飬
子二人小者甚純不慧大者可也琦請其名上曰名某
者今三十許嵗矣議定將退琦復奏曰此事至大臣等
未敢施行陛下今日更思之來日取㫖明日奏事又啟
之上曰决無疑也琦曰事有漸容臣等商量所除官時
猶居父喪乃議起復㤗州防禦使知宗正寺上喜曰如
此甚好琦曰此事若行不可中止陛下斷以不疑乞從
内批上曰此豈可使婦人知之只中書行可也遂降詔
至和末上得疾文彦博等勸上早立嗣上許之㑹疾愈
寢其䟽既而言者相繼上未許如是五六年言者亦稍
怠𤦺請建學内中欲以此感悟上意乘間言立嗣上曰
後宫一二將就館卿且待之後皆生皇女一日琦取漢
書孔光傳以進曰成帝即位二十五年無嗣立弟之子
定陶王為太子成帝中材之主猶能之以陛下之聖何
難哉太祖為天下長慮福流至今况宗子入繼則陛下
真有子矣盛徳大慶傳流萬古孰有逾陛下者願以太
祖之心為心則無不可者於是因光等言卒囬上意初
然猶故辭也癸巳諸王宫侍講王獵為宗正等伴讀獵
為宫僚凡十三年有輔導功故擢用之吴奎薦可任經
筵文學之選韓琦言其不通私謁是為有守十一月知宗
正寺宗實上表請終喪帝問韓琦𤦺曰陛下既知其賢
而選之今不敢遽當者盖氣識宏大兹所以為賢也願
固起之上四表乃從其請嘉祐七年春宗實乞還知宗
正寺告勅不許秋七月又辭不許是月王陶上䟽言又
請對言宫嬪宦官有以上惑聖聪使宗實退避不敢前
上問陶欲别與一名目如何陶曰此止是一差遣名目
乞與執政大臣議之上曰當與别一名目于是韓琦等始
有立為皇子之議丙午宗實又辭許之初宗實辭宗正
寺告勅上謂韓𤦺曰彼既如此盍姑已乎琦曰此事安
可中輟願陛下賜以手札使知出自聖意必不敢辭比
遣使稱疾不一𤦺與歐陽修私議曰宗正之命既出外
人皆知必為皇子不若遂正其名修曰知宗正寺告勅
付閤門得以不受今立為皇子止用詔書事足以定遂入
對乞聼宗實辭上曰勿便為他名便立為皇子𤦺曰請
樞宻院及張昇至帝面諭之昇曰陛下不疑否帝曰朕
欲民心先有所係属但姓趙者斯可矣昇即再拜稱賀
琦等乞帝書手札至中書丁丑琦語翰林王珪令草詔
珪疑焉戊寅請對言此大事也後不可悔外議皆云執
政大臣强陛下為此若不出自陛下則祸亂之萌未可
知上指心曰此出自朕懐非由大臣之言也不如此衆
心不安卿何疑焉乃再拜殿上曰陛下能獨斷宗廟社
稷此天下之福退而草詔以進己邜詔人道親親王者
之所先務也盖二帝之隆治由兹出朕甚慕之在衞大
將軍岳州團練使宗實皇兄濮安懿王之子猶朕之子
也少鞠於宫中而聪知仁賢見於夙成日者選於宗子
近籍命以治宗正之事使者數至其第乃崇執謙退乆
不受命朕甚慕焉朕䝉先帝遺德奉承聖業㒺敢失墜
夫立愛之道自親者始固可以厚天下之風而上以慰
宗廟也其以為皇子癸未賜皇子名曙上既下
己邜詔書皇子猶堅卧稱疾不入司馬光王陶等言凡
人争絲毫之利至相争奪今皇子辭不貲之富已三百
餘日不受命其賢於人逺矣有識聞之足以知陛下之
聖能為天下得人然臣聞父召無諾君命召不俟駕而
行使者受命不受詞皇子不當辭遜使者不當徒返凡
詔皇子内外皆具責降且以臣子大義責皇子宜必入
上與輔臣謀之韓琦曰今既為陛下子何所問哉願令
族属敦勸彼内臣必不敢違辛丑皇子以肩輿赴曰恐
遂失君父之命爾皇子初譲宗正與記室孟陽謀之所
上表皆孟陽之文也每一表餉十金孟陽辭皇子曰此
不足為謝俟得請於朝方當厚賞爾凡十八表孟陽獲
千餘緡及立為皇子猶固稱疾孟陽入見於卧内曰主
上察知太尉之賢参以天人之助乃發德音太尉獨稱
疾堅卧其義安在皇子曰非敢徼福以避祸也孟陽曰
太尉事兩宫以父母中外所聞主上為萬世計而立為子
矣今固辭不拜假如得請而歸藩遂得宴安無患乎皇
子撫榻而起曰吾意亦及此遂與宗諤等同入内良賤
不滿三十口行李蕭然無異寒士有書數厨而已中外
聞知相賀九月己巳以皇子為齊州防禦使封鉅鹿郡
公
八年二月上不豫三月乙丑上暴崩於崇福殿夏四月
壬辰朔輔臣入至寢殿后定議召皇子入告以上晏駕
使嗣立皇子驚曰某不敢為因走輔臣共執之召學士
王珪草遺制至日昃百官皆集猶吉服但服金帶及魚
自垂拱殿門外哭而入班寕福殿前哭上韓琦宣遺制
英宗即皇帝位嘉祐八年夏四月壬申英宗即皇帝位
輔臣奏事必面詳問本末然後裁决莫不當理中外翕
然皆稱明主是日晚忽得疾語言失序己邜大歛仁宗
崩八日上疾增劇大呼狂走不能成禮韓琦亟投杖捲簾
抱持上呼内人属令加意擁䕶上自不豫以來喪皆禮
官執事羣臣奏慰則垂簾不坐乙未大祥上始親行禮
又捲簾坐受慰人心稍安戊戌司馬光上䟽畧曰今者
聖體痊平初臨大政四海之人拭目而視傾耳而聼舉
措云為不可不審易曰君子以作事謀始召誥曰王乃
初復嗚呼若生子㒺不在厥初生自貽哲命夫為政之
要在於用人賞善罸惡而已三者之得則逺近翕然向
風從化可以不勞而成無為而治三者之失則流聞四
方莫不觧體紀綱不立萬事堕頺治亂之源安危之機
盡在於是願陛下安之重之精心審慮如射之有的必
萬全取中而後發可也陛下思念先朝欲報之德奉事
皇太后孝謹撫諸公子慈愛此誠仁孝之至過人逺甚
臣願陛下雖天性得之復加聖心夙夜匪懈謹終如始以
結億兆之心刑四方之化則福祚流於子孫令聞垂於
無窮矣六月癸酉上復以疾不出是時惟兩府得以入
對戊寅侍御史吕誨上䟽曰陛下踐阼於今累月哀慕
日深摧毁過禮聖躬違豫乆而未平萬幾滯㽞皆期英
斷法宫嚴閟不覩清光臣子之心若為啓處傳聞大醫
所上陽劑觧用服餌臣居外㒺知其然陛下必以方術
無狀當更選上醫精加調䕶若謂勿藥有喜計日可待
則臣恐節宣失宜五行二氣浸滛汨戾邪得干正非所
以保聖躬為宗社計也且居喪之禮致於滅性聖經深
戒士人承家猶曰不可况萬乘之重耶髙宗居亮隂中
謂傅説曰啓乃心沃朕心若藥弗瞑眩厥疾弗瘳平居
尚及於此陛下實攖災疹其可不念臣敢析明斷莭損
哀泣申勅二府責成大醫講求藥餌無俾玩疾切湏瞑
眩期於必瘳使天下傾聳知禮樂刑政行於朝夕皇太
后惟疾之憂歡然慰懌豈不休哉帝自感疾即厭服餌
韓琦常親執藥杯以進帝不盡飲而却之藥汚琦衣太
后亟出服賜琦琦不敢當太后曰相公殊不易癸巳司
馬光上太后及帝䟽畧曰皇帝非皇太后無以君天下
皇太后非皇帝無以安天下兩宫相恃猶頭目之與心
腹也皇帝聖體平寕之時奉事皇太后承順顏色宜無
不如禮若藥石未効定省温清有不能周備者亦皇太
后所宜容也孔子曰孝哉閔子騫人不間於其父母昆
弟之言盖言誠信純至表裏著明而他人不能間也孟
子曰父子責善賊恩之大者盖言骨肉至親止當以恩
禮相厚不當較錙銖之是非臣愚伏望皇帝思孔子之
言皇太后無忘孟子之戒萬一奸人欲有闗説渉於離
間者當立行誅戮以明示天下使咸知讒妄之徒不能
欺惑聖明也帝初以憂疑成疾舉措或改常度其遇宦
官尤少恩左右多不悦者乃共為讒間兩宫成隙太后
對輔臣常及之韓琦因出危言感動太后曰臣等只在
外見得官家内中保䕶全在太后若官家失照管太后
亦未得安穏太后驚曰相公是何言自家更切用心琦
曰太后照管則衆人自然照管矣同列為縮頸流汗或
謂琦曰不太過不琦曰不如此不得間有傳帝在禁中
過失事衆頗感之𤦺曰豈有殿上不曽錯了一語而入
宫門即得許多錯琦固不信也傳者亦稍息秋八月壬
子帝御紫宸殿帝自六月癸酉不御殿至是始見十一
月司馬光奏䟽皇太后畧云方今仁宗新棄四海皇帝
乆疾未平天下之勢危於累卵惟恃兩宫和睦以自安
如天覆而地載豈可效常人之家争語言細故有絲毫
之隙以為宗廟社稷之憂哉又奏䟽諌帝曰臣曽兩上
䟽以陛下受仁宗之天下欲報之德當奉事皇太后孝
謹撫諸公主慈愛勿使奸邪之人有所離間致兩宫有
隙以上貽宗廟之憂下為羣生之祸叩心瀝膽極其􁃶
惻未審臣言已逹聖聼或萬幾之繁未嘗奏御也此乃
安危之本成敗之端不可不察又云周書曰小民怨汝詈
汝則皇自敬德古人有言禦寒莫若裏裘止謗莫若自
修陛下疾疹未平固無如之何若既愈之後臣愚伏望
陛下親御皇太后閣克已以自責謝前失温恭朝夕侍
飬左右先意承志動無違擅使大孝之羙絶粹光顯過
於初登大位之時如此則上下感悦宗社永安今日道
路妄傳何能為損也古之至孝雖有不慈之母猶能使
之感悟驩悦囬心易慮况皇太后聖善之德著聞四方
自陛下有疾以來日夜泣涕禱於神祗憂勞困瘁以兾
陛下之安寕如耕者之望収渉者之求濟陛下豈不思
有以慰安之也吕誨上皇太后書勸太后調治聖躬以
弭間言并以書勸帝盡孝道親藥物開陳切至多人所
難言又乞早建東宫為廟社長乆之計方帝疾甚時云
為多乖錯徃徃觸忤太后太后不能堪左右讒間者或
隂有廢立之意昭陵既復土韓琦歸自陵上太后遣中
使持一封文書付琦啓之則帝所冩歌詞并宫中過失
事琦即對使者焚毁令復奏曰太后每説官家心神未
安則語言舉動不中節何足怪也及進對簾前太后嗚咽
流涕具言之且曰老身殆無所容須相公作主琦曰此
病故爾病已必不然子病母可不容之乎太后不懌歐
陽修繼言曰太后事仁宗數十年仁聖之德著於天下
昔温成之寵以妬忌而浸成驕恣太后處之裕如無所
不容今母子之間而反不能容耶太后曰得諸君知此
善矣修曰此事何獨臣等知之中外莫不知也太后意
稍和修又言曰仁宗在位嵗乆德澤在人人所信服故
一日晏駕天下禀承遺命奉戴嗣君無一人敢異同者
今太后深居房闥臣等五六措大爾舉動若非仁宗遺
意天下誰肯聼從太后黙然他日琦等見帝帝曰太后
待我無禮對曰自古聖帝明王不為少矣然獨稱舜為
大孝豈其餘不孝也父母慈愛而子孝此常事不道惟
父母不慈愛而子不失孝乃可稱爾政恐陛下事太后
未至父母豈有不慈愛者帝大悟自是亦不復言先是
十月輔臣請如乾興故事召侍臣講讀尋有詔直湏來
春司馬光以為學者帝王首務不宜以因寒暑廢上納
其言十二月己巳始御邇英召侍講侍讀講論語史記
吕公著講學而時習之曰説命云人求多聞時惟建事
學於古訓乃有獲然則人君之學當觀自古聖賢之君
如舜禹湯之所用心以求治天下國家之要道非若博
士諸生治章句觧詁訓而已又講有朋自遠方來不亦
樂乎公著曰自天子至於庶人皆頼朋友講習然士之
學者以得朋為難故有朋自遠方來則以為樂至於王
人之學則力可以治當世之賢者使之日燕見講勸左
右又以左右之賢為未足於是訪之巖穴求諸滯淹則
懐道抱徳之老皆不遠千里而至此天子之友自遠方
來也其樂亦大矣又講人不知而不愠不亦君子乎公
著言在下而不見知於上者多矣然在上者亦有未見
知於下也故古之人君令有未孚人心有未服則反身
修德而不以愠怒加之如舜之誕敷文德文王之皇自
敬德也劉敞讀史記至堯授舜以天下因陳説曰舜至
側㣲也堯越四嶽禅之以位天地享之百姓戴之非有
他道惟其孝友之德光於上下何謂孝友善父母為孝
善兄弟為友詞氣明暢上竦體改容知其以諷諌也左
右属聼者皆動色即日傳其語於外既退王珪謂敞曰
公直言至此乎太后聞之亦大喜治平元年三月司馬
光言臣聞君子受人一飯之恩猶不忍負之况皇太后
有莫大之德三陛下豈斯須忘之先帝立陛下為嗣皇
太后有居中之助一也及先帝晏駕之夜太后决定大
䇿迎立聖明二也陛下踐阼數日而得疾不省人事中
外衆心惶惑失措皇太后為陛下攝理萬幾鎮安中外
以俟痊復三也有此一徳陛下子子孫孫報之不盡况
兼三徳而有之陛下所以奉飬之禮若有絲毫不備四
海之人其謂陛下為何如天地鬼神其謂陛下為何如
此不可以不㽞聖心也今陛下已能奉飬如禮臣復區
區進言誠願陛下戒之謹之始終無倦外盡其恭内盡
其愛使孝徳日新令聞四逹以恊天下之望保萬世之
禄而己若萬一有小人以細末之事離間陛下子母不
復顧國家傾覆之憂祗自營一身之利者願陛下付之
有司明正其罪使天下曉然皆知陛下聖明仁孝不負
大恩而讒佞不能間也光又言袓宗之時閒居無事甞
召侍進臣與之從容講論萬事至於文武朝士使臣選
人凡得進見徃徃召之使前親加訪問委曲詳悉無所
不至所以然者一則欲使下情上通無壅蔽二則欲知
其人能否才噐所任是以黜陟取舍皆得其宜太平之
業由此而致恭惟陛下潜徳藩邸踰三十五年一旦龍
飛菴有四海雖聖賢英睿得於天縱然與當世士大夫
未甞相接民間情偽未其盡知臣謂宜詔侍從近臣日
輪一員直資善堂夜則宿於崇文以備非時宣召若有
事故請假則以次官互换直宿其餘羣臣進見及奏事
者亦望聖慈稍觧嚴重細加訪問以廣聪明禆益大政
他日光進又言陛下事皇太后當一如事濮王而有所
加光尋以言不用求外補帝令宰臣宣諭曰卿所言事
畧皆施行且供諌職未湏求出光復奏陛下雖事皇太
后加於徃日猶未及事濮王之時承顔順色曲盡敬心
雖省覧庶政猶未甞訪問羣臣講治亂之切務也陛下
若以二者為止當如此則兩宫之意無由和合萬幾之
務何由治辨祸亂之原尚在則太平之期尚遠臣雖日
侍丹扆有何所益陛下若奉飬之禮日増月益訪求治
道勤勞不倦使慈母歡忻於上百姓安樂於下則臣雖在
遠亦猶在陛下之側也吕誨又再言先帝㧞陛下於公
侯之中以賢且長付託之意正謂今日也當陛下違豫
之時非皇太后内輔則政無所倚大臣建䇿於國忠也
然而陛下臨朝御前殿百官朝罷兩府大臣方至内東
門是綱領權柄皆在於手陛下自未專决何所恃也臣
伏願宸衷感悟無以此為念惟内勤率孝飬率宫中盡
禮則婦姑盡情相接母子之愛益親躬修政務操守威
福日與近臣講求治道事無過舉體斯為順自然皇太
后慰安恩意無間燕適深宫優㳺清净含飴弄孫不復
闗政豈非皇太后之心耶誨遂言於皇太后曰恭以殿
下保祐聖子積三十年輔翼又踰期嵗寰宇帖㤗廟社
安固慈恩至矣聖功大矣然而成乃全徳是惟艱哉保
敬克終亦惟艱哉以萬幾浩繁殿下焦心勞思曽未少
休非所以燕貽福夀之本也况皇帝躬親治事勤勵如
此在於聖慮應已慰安臣以謂東殿簾帷冝五七日一
御咨詢大臣無俾曠事庶少均逸暇於翊政之道亦無
所損當在沉機奮於獨斷豫宣教命誕告朝廷外形謙
譲之宜中遂優游之樂上順天道下厭羣情享是全羙
豈不休哉夏四月權御史中丞王疇欲車駕行幸以安
人心丁丑上䟽於是諌官及執政相繼亦請上曰當與
太后議之韓琦白太后太后曰疾新愈恐未出𤦺曰上
意亦自謂可出矣詔有司擇日以聞癸未放宫女三百
五十五人司馬光有言欲遂物情重人世省浮費遠嫌
疑也光又言請約古禮定立後宫人數制度選擇良家
子入宫甲申御延英閣上自即位感疾至是猶未全安
多不喜進藥公著講論語子之所慎齊戰疾因言有天
下者天地宗廟社稷之主其於齊戒祭祀必致誠盡恭
不可不謹古之人君一怒則伏尸流血故於興師動衆
不可不謹至於人之疾病常在起居飲食之間衆人所
謹况於人君任大守重固當節嗜欲聲色近醫藥為宗
社自愛不可不謹上納其言為之俛首動容復因輔臣
奏事語及公著歐陽修曰公著為人恬静有文上曰比
於經筵講觧甚善司馬光請車駕早出為民祈雨以副
中外之望甲午祈雨於相國寺醴泉觀帝乆不豫至是
士庶驩呼相慶戊申皇太后出手書付中書還政是日
遂不復處分軍國事先是上疾稍愈自去年秋即間日
御前後殿視朝聴政兩府每退朝入内東宫小殿覆奏
太后如初太后再出還政手書大臣以白上輙㽞之不
出上既康復無他太后復降詔書還政韓琦亦欲罷東
殿垂簾甞一日取十餘事并以禀上上裁决如流悉皆
允當琦退與同列相賀因謂曽公亮等曰昭陵復土琦
即合求退顧上體未平遷延至今上聴斷不倦如此誠
天下之大慶琦於簾前先白太后請一鄉郡須公等賛
成之公亮等皆曰朝廷安可無公公勿庸請也於是詣
東殿復奏上所裁决十餘事太后每事稱善同列既退
𤦺獨㽞遂白太后如向與公亮等言太后曰相公安可
求退老身合居深宫却每日在此甚非得已且容老身
先退琦即稱前代如馬鄧之賢不免貪戀權勢今太后
便能復辟誠馬鄧所不及因再拜稱賀且言䑓諌亦有
章䟽乞太后還政未審决取何日撤簾太后遽起琦即
勵聲命儀鑾司撤簾簾既落猶在御屏後微見太后衣
也
吕誨上言恭聞皇太后罷同聴政謙尊之徳輝光益著
在於聖世誠為慶事臣切以陛下方隆孝治義切安親
尊奉之宜當全恭順昔先帝㧞陛下於公族三十年中
孰不知皇太后經營保佑之助口宣遺制力扶天下不
幸五日之外陛下違豫大臣叶謀乃建是䇿比翊輔踰
年政令平允於陛下之恩為至矣於廟社之計為深矣
今遽宣誥命㒺知其由在皇太后則為得之在陛下宜
何如哉伏望宸衷特降詔㫖曲形遜譲至於再三感動
羣情庻幾中禮追思先帝之顧託不失聖母之懽心
克全孝恭斯為盡善中外明知無俾竊議盛德於始終
之際也誨尋又言帝堯受命不以位為樂而以天下為
憂及其成功率由仁孝爾先帝在位四十餘年天下晏
然非有他術仁孝而已矣一旦舉萬乘之業属於陛下
繼承安得不以仁孝為先且皇太后事先帝日乆稔詳
治道方罷共政雖陛下至明凡百官白事示不敢自專之
意則上慰慈顔所得大矣元元知陛下奉親盡禮孰不
翕然從化帝堯之道無難致也庚戍御史中丞王疇上
䟽言太后於陛下有保飬扶持之力古之賢后不能加
也願詔大臣講求所以尊崇之禮是　詔中書樞宻院
参議尊崇皇太后儀範以聞知諌院司馬光言治身莫
先於孝治國莫先於公仁宗皇帝以四海之大授之陛
下恩德之大天地不足以為比今登遐之後骨肉至親
獨有皇太后與公主數人陛下所當竭力盡心供承撫
飬以副仁宗皇帝之意又云大學曰古之欲明明德於
天下者必先正其心有所忿懥則不得其正有所好樂
則不得其正陛下奮發宫邸入纂皇極爰自潜躍至於
天飛舊恩宿怨豈能盡無然今日即政之初皆不可稍
置於聖慮以害至正人君之要道在進賢退不肖賞善
罰惡而已爵禄天下之爵禄非以厚人君之所喜也刑
罰者天下之刑罰非以快人君之所怒也是故爵人於
朝與士共之刑人於市與衆棄之明不敢以己私葢天
下之公議也令四海之賢雜遝並進願陛下少㽞聪明
其間茍有才德髙茂合於人望者進之雖夙昔怨讎勿
棄也有噐識庸下無補於時者退之雖親昵姻婭勿取
也有勵行立功為世所推者賞之雖意之所憎勿廢也
有懐奸犯禁為衆所嫉者罰之雖意之所愛勿赦也如
此則野無遺賢社稷永安矣司馬光又上䟽於皇太后
曰臣切以治國家之道貴賤雖殊人情一也甞觀天下
士民之家其長㓜羣居長者或恩意不備衣食不豊㓜
者或容貌不恭言語不遜若㓜者孝恭而不怨長者慈
惠而不責上下雍睦家道以興若㓜者以為怨長者以
為責上下乖離家道以衰其始相失也甚小而終為祸
也甚大又加以讒言間之於是乎有父子相疑兄弟相
嫉亂虐並興無所不至者矣凡閨門之内子婦有孝恭
之心至者則驩然以慈愛之心接之若其過當則當以
忠孝之心教之教之備矣而猶不聴雖責之可也罪之
可也及其既改則又當以歡心接之不可以一忤顔色
而終身惡之遂不觧謝故骨肉之間有威怒而無憎疾
有詰責而無猜忌此自古聖人所以御其親之道也臣
切惟皇帝皇后於殿下兼内外之親㓜䝉保育今日為
萬民父母享天下之富貴孰云非殿下之力臣謂殿下
固宜撫存愛念情同所生周旋保䕶以終大德不可偶
以纎介之失遂蓄長乆之怒棄生成之厚恩取踈遠之
深怨愚智所同知也皇帝去歳得疾之時容貌言辭誠
或可疑得罪於殿下者臣固已甞言於殿下云不可責
有疾之人無疾之禮也且醉而有過醒猶可赦况有疾
之人不自省知本非其意之所欲為豈可追數以為罪
咎耶皇后自童孺朝暮游戯於殿下之懐分甘哺果拊
循煦嫗有恩無威今既正位中宫得復奉膳羞盥帨以
事殿下其意恃昔日之愛不自踈外猶以童孺之心望
於殿下故或有所求須不時滿意則愠懟怨望不能盡
如家人婦姑之禮殿下雖怒之責之固其宜也誰曰不
可但事過之後殿下若遂棄之不復収䘏憎嫉如仇讐
則臣以為過矣臣在闕門之外無由知禁廷之事竊聞道
路之言未詳虛實皆言近日皇帝與皇后奉事殿下恭
勤之禮甚加於徃時而殿下遇之太嚴接之太簡或時
進見殿下雖賜之坐如待疎客言語相接不過數句須
臾之間已復遣去如此則母子之恩何時得逹婦姑之
禮如何得施所以使之疑惑恐懼不敢自親者盖以此
也臣切惟殿下母儀天下踰三十年柔明之譽洽於中
外皇帝龍潜藩邸進德修業仁孝之事光於遠邇先帝
以至公大義選賢繼嗣海内之人皆謂繼綂之日慈孝
之風必自家刑國誠不意閭巷之民忽有異論推其本
原葢由皇帝遇疾之際宫省之内必有讒佞之人造餙
言語互相間搆一則欲詐效小忠以結殿下之知僥求
利禄二則自知過失素多畏嗣君之嚴有所不容三則欲
竊弄權柄惡君長聪明使已不得自恣是以日夜闚覘
拾掇絲毫之失無不納於殿下之耳殿下雖至聪哲不
能無疑雖至仁慈不能無怒皇帝以剛健之性屈於衆
口無以自伸能不憤悒遂使兩宫之間介然相失乆而
不觧流聞於外朝野之士有敢竊議其是非者深可惜
也今天誘其衷殿下濬發慈㫖卓然遠覧舉天下之政
歸之皇帝此乃宗廟之靈生民之福然臣竊料讒邪之
人心如沸湯愈不自安力謀離間彼皆自營一身之私
非為國家與殿下之計也臣望殿下深察其情勿復聴
納斥遠其人勿置左右召諭皇帝以向來紛紛皆此属
所為自今以後母子之間當坦然無疑皇帝必涕泣拜伏
感激推謝然後兩宫之歡一皆如舊皇帝進見之際殿
下宜賜以温顏㽞之從容來徃無時勿加限絶或置酒
笑語與之欣欣相待如一家人之禮則殿下坐享孝飬
何樂如之心平氣和眉夀無疆國家乂安内外無患名
譽光羙垂於無窮與其信任讒邪猜防百端終日戚戚
憂憤生疾國家不寕禍亂横生譏謗之言流於後世二
者得失相去逺矣且殿下既能以祖宗之業付皇帝又
以大政授之獨於恩禮之際終不能豁然囬心息怒其
故何哉方今宫闈之中殿下骨肉至親止皇帝皇后長
公主及皇子公主數人而已其餘皆行路之人於殿下
何有若親者尚不能結以恩信猜而遠之則踈者獨肯
受殿下顧遇盡其死力始終無二乎夫貴莫貴於為天
子之母富莫富於受四海之飬今殿下有此富貴而不
能自樂親其所可踈踈其所可親使受恩之子婦徬徨
而不自安踧踖而不敢進雖内懐反哺之心而無施臣
竊為殿下惜之臣不避死亡以進忠直庶㡬殿下母子
和悦國家安寕是臣所以為報效也辛未富弼辭所遷
官畧云陛下録臣先帝時微勞曷若報皇太后今日之
大恩皇太后垂簾日甞謂臣與胡宿吴奎曰無夫孤孀婦
人無所告訴臣等共聞此語實為傷心必料中書亦聞其
説又向竊聞先帝諸公主陛下易其所居以安已女如此
者尤甚動心亦未甞聞陛下畧皆思念恭惟先帝臨御天
下四十二年仁恩德澤入人骨髓以至徧及蟲魚草木臣
事先帝亦三十餘年自布衣擢至首相恩徳可謂大今日
不忍見其孀后㓜女失所如此臣反坐享陛下遷寵還得
安乎仁宗與皇太后於陛下有天地之恩而尚未聞所以
為報臣於陛下不過有先時議論絲髮之勞何賞之可加
陛下忘天地之大恩録絲粟之小勞可謂顚倒不思之甚
也天下事所急而宜先者惟是仁宗一后五女所謂孤遺
而百官萬方力不能急其休戚只係於陛下一人之手切
在陛下照恤之恩思憐之則天道助人情歸子子孫孫享
福無窮也奏入不報弼又奏曰願陛下奉仁宗祀祭盡恭
謹之道事皇太后顔色極誠實之禮若勤勤不已則孝德
自然彰聞於外京師翕然歌詠傳逹天下遂成風教陛下
可不勞而治至時推恩教倍今日臣自不辭讓君臣之際
兩得其宜豈不羙哉豈不盛哉奏至六七上乃優詔荅焉
聖詔云恭惟仁宗皇帝欲報之德昊天㒺極皇太后子育
朕躬方以天下之飬承顔於朝夕矧曰孝之至乎又曰今
既朂朕以事親之道而拒君命不受豈其言之戾耶弼又
兩奏卒不聴弼乃受之八月丙子司馬光奏乞延訪羣臣
八月丙辰宣政使入内都知安靜軍㽞後任守忠安置蘄
州初上為皇子命守忠宣召守忠避不肯行及上即位不
豫遂交闘兩宫及擅取奉宸庫金珠數萬兩獻皇后受賞
賜司馬光吕誨交章劾之光數其十罪乞斬之市都帝納
其言翌日遂黜守忠焉九月初有詔開邇英閣重陽當罷
侍講吕公著司馬光言先帝時無事常開講筵近因聖體
不安遂於盛暑盛寒之月權罷數月今陛下始初清明且
親近儒雅講求治道願不息頃刻之間日御講筵從之
治平二年八月以灾異詔中外臣僚並許上直言時政得
失學士草詔曰執政大臣其愓思天變帝書其後曰滛雨
為灾戒朕不德更曰執政大臣朕之股肱其恊德交修以
輔不逮司馬光上䟽畧云竊惟皇太后仁明之德爰自先
朝保育聖躬在於襁褓陛下入承大統不可謂全非太后
之力當陛下得病之初外間傳言皇太后於梓宫之前為
陛下叩頭祈請額為之傷如此豈可謂無慈愛之心於陛
下哉不幸讒賊之人交相離間遂使兩宫之情介然有隙
就使皇太后有不慈於陛下陛下為人之子安可校量曲
直遂生忿恨而於愛恭之心有所不備乎傳曰忘大德㓕
小怨先帝擢陛下於衆人之中自防禦使升為天子唯以
一后數公主属於陛下梓宫在殯已失太后之歡心長公
主數人皆屏居閒宫臣請以小喻之匹夫為此猶貶於鄉里
况以天子之尊為四海所瞻仰哉臣願陛下上稽天意下順
人心奉事皇太后愈加孝謹務得歡心諸長公主時加存
貺無令失所總攬大柄勿以假人選用英俊修名責實賞
功罰罪捨小取大剗塞弊倖一新大政延納讜言虛心從
善皆行之以至誠夫至誠可動金石况人乎陛下果能盡
誠於此則至德日新令名四逹人心悦天道和百榖蕃嘉
瑞至蠻夷率服福流子孫矣吕誨言蔽遏有德厥灾水
葢有德之人壅遏而不用也陛下當翼翼修思追捄其
失庶㡬消復之理吕大防言雨水為患此隂勝陽之沴
也陳八事曰主恩不立臣權太盛邪議干正私恩害公
西北連謀盗賊恣行羣情失職刑罰失平知制誥鄭獬
時知荆南上䟽曰陛下發詔書求忠言羣臣章䟽宜選
官署属令專掌之如其宏謀偉論可施於當世者則召
見與共議如此則下詔有實言陛下得言有實用史冊
書之以為某年大水詔書求直言用某人言行某事以
黜夫前世之為空言者則無令陛下詔書藏於有司為
數幅空紙而已十月司馬光言臣以駑朽得侍勸講竊
見陛下天性好學孜孜不倦然於經席之中未甞發言
有所詢問臣愚意陛下欲䕶羣臣之短恐於應對之際
倉卒失據不能開陳稠人之中受其愧耻此誠聖心仁
恕之極羣臣捐軀無以報塞然臣聞易曰君子學以聚
之問以辨之論語曰疑思問中庸曰有弗問問之弗得
弗措也有弗辨辨之弗明弗措也以此言之學非問辨
無由發明今陛下黙而識之不加詢訪雖為臣等踈淺
之幸竊恐無以宣暢經㫖禆助聖性伏望自今講筵或
有臣等講觧未盡之處乞賜詰問或慮一時記憶不能
備者許令退歸討尋次日别具剳子敷奏庶㡬可以輔
稽古之志成日新之益
　　治平西夏擾邉
治平元年夏庚午賜諒祚詔戒以自今宜精擇使臣母
俾生事先是夏國賀登極進奏人吴宗等至順天門欲
佩魚及以儀物自從引伴髙宜禁之不可㽞止廐置一
夕絶供饋宗出不遜語宜折之如故事良乆乃聴入及
賜食殿門愬於押判張覲詔令還付延州與宜辨宜者
延州所遣也程戡受詔通判詰之宗曰引伴謂當用一
百萬兵遂入賀蘭穴此何等語也通判曰聞使人目國
主為少主故引伴有此對是失在使人不在引伴宗沮
服遂不復辨司馬光吕誨乞加宜罪不報是秋夏國主
諒祚數出兵㓂秦鳯涇原抄熟户擾邉寨弓箭手殺掠
人畜以萬計詔遣文思副使王無忌齎詔詰問司馬光
言去嵗先帝遐逝諒祚使來致祭延州差指使髙宜押
伴入京宜言語輕肆傲其使者侮其國主使者臨辭自
訴於朝臣當時與吕誨上言乞加宜罪朝廷忽畧不以
為意使其怨懟歸國外人皆以為耻今歳以來諒祚招
亡命㸃集兵馬窺伺邉境攻圍堡寨驅脅熟户八千餘族
殺掠弓箭手數千人悖逆如此而朝廷更使臣齎詔撫
諭彼順從則撫之傲狠則畏之若使臣至彼諒祚稽首
伏罪禁止侵掠猶或可赦若復拒違王命辭理驕慢侵
掠不己未知朝廷將何以待之傷威損重孰甚於此方
今公私困竭士卒驕惰將帥乏人西夏犯邉事之可憂
孰大於此而朝廷上下晏然若無事其故何哉豈朝廷
自有其備而踈外之臣不得預知乎臣竊惑之所謂備
者非但添屯兵馬積貯糧草而已也在於選將帥修軍
政二者皆闕何謂有備臣不勝憤懣伏望陛下博延羣
臣訪以備邉之䇿擇其善者而力行之十一月己亥命
屯田郎中徐億職方員外郎李師鍚屯田員外郎錢公
紀刺陜西義勇初宰相韓𤦺奏三代漢唐以來皆藉民為
兵故數雖多而贍飬至溥所以䧺制萬宇威服四夷又
非近世所蓄冗兵可及也唐置府兵最為近古天寳已
後廢不能復因循至於五代廣募長征之兵故困天下
而不能給今之義勇河北㡬五萬餘河東㡬八萬勇悍
純實生於天性而有物力資産父母妻子之所係若稍
加簡練亦唐之府兵也陜西當西事之初亦甞三丁選
一丁為弓手其役刺為㨗正軍及夏國納欵朝廷所㨂
今所存無㡬河北河東陜西三路當西邉控禦之地事
當一體今若於陜西諸州亦㸃義勇止刺手背則又知
不復刺面可無駭驚或令永興河中鳯翔三府先刺觀
聴既安然後及諸郡一時不無小擾而終成長利詔從
之樞副胡宿請且刺㳂邉州軍上曰不若即行之韓琦
意亦欲如此乃命億等徃除商虢二州餘悉籍為義勇
凡主户三丁選一丁六選二九選三年二十至五十材
勇者充止刺手背以五百人為指揮使并副二人正都
頭三人十將虞侯承局押官各五人歳以十月畨上閲
教一月而罷又詔㤗州成紀等六縣有買保毅田承名
額者每三丁刺一六丁刺二九丁刺三悉為義勇人賜
錢二千縂得十五萬六千八百七十三人其後復詔秦
隴儀渭涇原邠寕環慶鄜延十三州義勇遇召集防日
給米二升月給醬菜錢三百知諌院司馬光奏凡五乞
罷刺陜西義勇云於民有世世之害於國無分毫之利終
弗聼又六奏及申中書自劾求去亦終弗許甞至中書
與韓琦辨𤦺謂光曰兵貴先聲後實今諒祚方桀傲使
聞陜西驟益二十萬兵豈不震懼光曰兵之用先聲為
無其實也獨可用之於一日之間爾少緩則敵知其情
不可復用矣今吾益兵二十萬然實不可用過十日西
人知其詳寕復懼乎琦不能荅復曰君但見慶厯間陜
西鄉兵初刺手背後皆刺面充正軍憂令復然爾今已
降勅榜與民約永不充軍戍邉矣光曰雖光亦未免疑
也𤦺曰吾在此君無憂此語之不信光曰光終不敢奉
信非獨不敢但恐相公不能自信爾怒曰君何相輕甚
也光曰相公長在此可也萬一均逸偃藩他人在此因
相公見成之兵遣使運糧戍邉反掌間爾琦黙然竟不
為止其後十年義勇運糧戍邉以為常
十二月内侍王昭明為環慶路鈐轄兼𬋩鄜延蕃部公
事李若愚為涇原鈐轄兼權𬋩句當秦鳯蕃部公事令
預為經畫後數日又以左藏副使梁寔領秦鳯内殿承
制韓則順領鄜延而令昭明等專令本路前世以宦人
預邉事將帥不得盡其用及有是命人不以為便也諌
官吕誨言中官監軍之害乞罷四人御史傅謀俞趙瞻
皆有論列瞻又因入對力請追還昭明等否則願顯逐
訖不從知延州程戡言蕃部所以亡去苦邉吏苛暴為
西人誘畧耳今昭明等徒能呼召首領慰恤以言犒賜
以酒食茶帛終未足以結其心也而甚動邉聴宜改用
昭明等為路分鈐轄都監各部一將軍馬兼沿邉巡檢
使勿復專蕃部事亦不從二年春詔夏主諒祚自涇原
秦鳯路熟户及弓箭手地分不可更行侵擾始朝廷遣
王元忌齎詔責諒祚諒祚遷延弗受詔而因其賀使附
表自言𧺫兵之由歸罪我邉吏辭多非實復以詔戒諭
終弗聽癸酉參政歐陽修言諒祚猖獗備禦之計全不
擇人宜用舊守環慶孫沔以備一方之寄詔以沔為資
政殿大學士知河中府修甞奏西邉事宜云兵分備寡
兵家之大害也害常在我以逸待勞兵家之大利也利
甞在彼是以徃來賊常得志今能反其事移我之害於
敵奪敵之利在我則我當先為出攻之計使彼疲於守
禦則我亦得志此臣所謂方今可用之謀也願陛下遣
一重臣出而廵撫遍見諸將與熟圖之以定大計凡山
川道里蕃漢歩騎出入所宜可先知者悉圖上方畧其
餘不可先言付之將帥使其見形應變因敵制勝至於
諒祚之所為宜少含容既以驕其心亦以緩其事以待
吾之為備而且嚴戒五路訓兵選將利噐用蓄資粮常
具行軍之計待其反書朝奏則王師暮出以駭其心而
奪其噐使其枝梧不暇則勝勢在我也徃年議者亦欲
招緝横山蕃部謀取山界之地然臣謂必欲招之亦須
先藉勝㨗之勢使其知中國之强則方肯來附也由是
言之亦出攻為利矣司馬光言羣臣既不能為陛下忠
謀陛下又不能自以為憂則誰當憂之臣恐邉臣之請
兵無窮則朝廷之募兵無已倉庫之束帛有限百姓之
膏血有涯不知國家長此沉疴何時當瘳乎願陛下罷
招禁軍選將帥訓練舊有之兵以備禦四夷不患不足
五月權知開封馮京為陜西安撫使代陳旭也先是韓𤦺
言慶厯中臣甞與仲淹同上禦戎四䇿未及施用而元
昊請和今諒祚狂童非元昊之比敢爾輕動勢將渝盟
願以臣當時所上四䇿令二府共議擇可行者付邉帥
及命京使陜西𤦺又言何亮劉平各言西事亮謂靈武
不可棄棄則西人必吞諸戎為後大患當時不能用今
悉騐焉劉平所陳四䇿稍異然大抵以得西人山界土
地部族為甚利願并二人奏付京使與四路使臣参議
之然京所議方畧卒無聞也六月己酉司馬光言臣聞
明王謀事於始而慮患於微是以用力不勞収功甚大
切見國家所以禦外夷之道似未盡其宜當安静附順
之時則好與之計校末節争競細故及其桀傲横暴之
後則又從而姑息不能誅討是使外夷益有輕中國之
心皆怨於柔服而樂為背叛近者西人之禍生於髙宜
北方之隙起於趙滋而朝廷至今尚未省悟猶以二人
所為為是而以循理守分者為非是以邉鄙武臣皆鋭
意生事或以開展荒弃之地十數里為功勞或以殺掠
老弱之民三五人為勇敢朝廷輙稱其才能驟加擢用
既而敵心忿恨遂來報復屠剪熟户鈔刼邉民所喪失
者動以千計而朝廷但知驚駭増兵聚糧其致㓂之人
既不追䆒而守邉之人亦無譴責如此而望四夷賔服
疆埸無虞是猶添薪扇火而求湯之不沸也臣愚切惟
真宗皇帝與契丹約為兄弟仁宗皇帝赦趙元昊背叛
之罪册為國主歳捐百萬之財分遺二敵豈樂此而為
之哉誠以屈己之媿小愛民之仁大故也今陛下嗣已
成之業守既安之基而執事之臣數以争桑之小忿不
思灌𤓰之大計使邉鄙之患紛紛不息臣竊惟陛下惜
之近者聞契丹之民有於界河捕魚及於白溝之南剪
伐栁栽者此乃邉鄙小事何足介意而朝廷以前知雄
州李中祐不能禁禦為不材别選州將以代之臣恐新
將之至必以中祐為戒而以趙滋為法妄殺敵民則戰
鬭之端徃來無窮矣况今民力凋弊倉庫虛竭將帥乏
人士卒不練夏國既有憤怨屢來侵㓂禍胎已成若又
加以契丹失歡臣恐國力未易支也伏望陛下嚴戒北
邉鄙將吏若契丹不循常例小小相侵如魚船桞栽之
類止可以文牒整會道理曉諭使其官司自行禁約不
可以矢刄相加若再三曉諭不聴則聞於朝廷雖專遣
使臣至其庭與之辨論曲直亦無傷也若又不聴則莫
若博求賢才増修政事待公私富足士馬精强然後奉
辭以討之可驅窮廬於漠北復漢唐之土宇與其争漁
桞之勝負不亦遠哉十二月甲辰夏國主諒祚使人來
賀正旦丁未使人來賀夀聖節司馬光言諒祚之所以
依舊遣使稱臣奉貢者一則利於每歳所賜金帛二十
餘萬二則利於入京販易三則欲朝廷不為之備三年
九月夏國主諒祚舉兵㓂大順城又㓂柔遠寨燒屈乞
等三村栅叚木嶺初環慶經畧安撫使蔡挺斥􁧕明知
諒祚入㓂即遣諸將分屯要害以大順城堅雖被攻不
可破不益兵柔遠城惡命都副縂𬋩張玉將重兵守之
勅近邉熟户入保青野戒諸寨無得逆戰諒祚將歩騎
數萬攻圍大順三日蕃官趙明與官兵合撃之諒祚裹
銀甲毡帽以督戰挺先選强弩分列於濠外注矢下射
重甲洞貫諒祚中流矢遁去徙㓂柔遠張玉募膽勇三
千人夜出擾賊營賊遂驚潰上遣中使賜挺手詔慰勞
諒祚退屯金湯聲言益發歩騎且出慢辭須已得歳賜
復攻圍大順城鄜延經畧安撫陸詵言朝廷積習如此
故虜敢狂悖不稍加詰責則國威不立即止其歳賜銀
帛牒宥州問故上喜曰固知此人可倚也詔詵得宥州
報具聞而諒祚果大沮盤旋寨下取糧四反卒不敢入
㓂又顧嵗儉貪得賜物乃報言邉吏擅興兵行且誅之
初夏人㓂大順上問兩府䇿將安出宰相韓琦請㽞歳
賜遣使齎詔責問樞宻使文彦博等曰如此則邉釁大
矣至引寳元康定喪師以動上意琦曰兵家須料彼此
今日禦戎之備大過昔時且諒祚狂童豈可比元昊也
詰之必報上竟從韓𤦺議遣何次公徃使朝退二府以
所論不同各私相語彦博謂其黨曰渠自言料敵且觀
渠所料逾月次公還以諒祚表上時上卧疾輔臣因入問
𧺫居畢琦叩御榻曰諒祚服罪否上力疾顧謂𤦺曰一
如所料諒祚所上表雖言受賜景朝敢渝先哲然尚多
　辭歸罪於邉吏乃復賜詔詰之令專遣使别貢誓表
直言今後嚴戒邉吏及酋長各守封疆不得㸃集兵馬
輙相侵犯其鄜延環慶涇原秦鳯等路一帶乆係漢界
熟户并順漢西蕃不得更行刼掠及逼脅歸投所有漢
界不逞叛亡之人亦不得更有招納苟渝此盟是為絶
好餘則遵依先降警詔朝廷恩禮自當一切如舊四年
閏三月甲申夏主諒祚遣使來獻方物謝罪請戒飭酋
長封疆如去冬所賜詔㫖復以詔荅之曰茍封奏如彼
忠信勿渝則恩禮所加歳時如舊仍賜銀及絹各五百
疋兩
　　議濮安懿王同異
治平元年夏戊申皇太后出手書付中書還政是日遂
不復處分軍國大事(詳見輔導門/)癸亥宰相韓琦言濮
安懿王德盛位降所宜尊禮陛下受命先朝躬承聖統
顧以大義後其私親欽之重之事不輕發臣等忝備宰
弼實聞國論謂當考古約禮因宜稱情使有以隆恩而
廣愛庶㡬上有以彰孝治下以厚民俗臣伏請下有司
議濮安懿王及譙國太夫人王氏襄國太夫人韓氏仙
游縣君任氏合行典禮詳處其當以時施行詔湏大祥
後議二年夏四月戊戌詔議崇奉濮王典禮以聞宰臣
韓琦等以元年奏進呈也六月初議崇奉濮安懿王典
禮翰林學士王珪等相顧不敢先天章閣待制司馬光
獨奮茟立儀議成珪即勅吏以光手稿為案其議曰臣
等謹按儀禮喪服為人後者傳曰何以三年也受重者
必尊服服之為所後者之祖父母妻妻之父母昆弟弟
之子若子子者皆如親子也又為人後者為其父母傳
曰何以期也不二斬也特重於大宗者降其小宗也又
為人後者為其昆弟傳曰何以大功也為人後者辟其
昆弟也以此觀之為人後者為之子不敢復顧私親聖
人制禮尊無二上若恭愛之心分施於彼則不專一於
此故也是以秦漢以來帝王有自旁支入繼大統或推
尊父母以為帝后皆見非當時取譏後世臣等不敢引
以為聖朝法前代之入繼者多宫車晏駕之後援立之
䇿或出母后或出近臣非如仁宗皇帝年齡未衰
深惟宗廟之重祇承天地之意於宗室衆多之中
簡抜聖明授以大業陛下親為先帝之子然後繼
體承祧光有天下濮安懿王雖於陛下有天性之
親顧復之恩然陛下所以負扆端冕富有四海子
子孫孫萬世相承者皆先帝之德也臣等愚淺不逹
古今切謂今日所以崇奉濮安懿王典禮宜凖先朝封
贈期尊親屬故事髙官大國極其尊榮襄國太夫人仙
㳺縣君亦改封大國太夫人考之古今實為宜稱議上
中書奏王珪等議未見詳定濮王當稱何親名與不名
珪等議濮王於仁宗為兄於皇帝宜稱皇伯而不名如
楚王涇王故事議者或欲稱皇伯考天章待制吕公著
曰真宗以太祖為皇伯考非可加於濮王也是月己酉
中書又奏按儀禮為人後者為其父母服及按令文典
五服年月勅並云為人後者為其所後父斬衰三年為
人後者為其父母齊衰期即出繼之子於所繼所生父
母皆稱父母又漢宣帝光武皆稱其父為皇考今王珪
等議稱皇伯於典禮未見明據請下尚書省集議從之
執政意朝廷必有迎合者而䑓諌皆是王珪議論洶洶
未及上太后聞之辛亥内出手書切責韓琦等以不當
議稱皇考而琦等奏太后以珪等議稱皇伯為無稽且
欲緩其事須太后意觧
甲寅降詔曰如聞集議議論不一宜權罷議當令有司
博求典故務合禮經以聞范鎮時判太常即率禮官上
言漢宣帝於昭帝為孫光武於平帝為祖則其父容可
稱皇考然議者猶或非之謂其以小宗而合大宗之統
也今陛下既考仁宗又考濮王則其失又非漢宣光武
比也凡稱帝稱皇若皇考立寢廟論昭穆皆非是因具
列儀禮及漢儒論議魏明帝詔為五篇奏之執政得奏
怒遂責鎮曰詔書云當令檢詳奈何遽列上耶鎮曰有
司得詔書不敢稽㽞即以聞乃其職也奈何更以為罪
耶於是䑓官自中丞賈黯以下各有奏乞早從王珪等
議侍御史知雜事吕誨言朝廷既知議論不一當辨正
是非三合衆意明所適從豈可事有未定遽罷集議付
有司詔命反覆非所以示至公於天下也臣輙詢愚見
敢以聞上臣謹按儀禮為人後者為其父母服盖為大
宗斬還為小宗周不二斬明於彼而判於此矣又按令
文典五服年月敕出繼之子於所生皆稱父母者所以别
其本生於後也在属籍當行除附斯令之意可明也如
漢宣光武皆稱父為皇考者二帝上承本宗皆非旁繼
子今事體畧不相䫫王珪等議濮安懿王於仁宗皇帝
其属為兄於皇帝合稱皇伯而不名於禮得矣及引元
佐元儼稱皇兄叔之䫫皆本朝典禮安得謂之無據臣
切原勅意直欲加濮安懿王為皇考與仁廟同稱如是
則尊有二上昭有二斬禮律之大皆相戻矣臣恭以陛
下龍躍藩邸入繼大統南面尊臨皆先帝之德也甫終
禫尚未遑詣謁遽有斯議搢紳之士皆末為然陛下躬
勤孝飬上奉慈闈承顔猶懼其不足矧復顧私恩别親
踈而忘大義哉就如有司循情酌禮以安懿為考仙㳺
為妣示於中外得為安乎一切惟兹事非出清衷必佞
臣建白苟悦聖情二三輔臣不能為陛下開陳正論又
將啓其間隙違背禮義惑亂人情忽先帝之眷倚䧟陛下
於非正得為忠乎臣伏望陛下開廣聖慮動遵孝治不作無
益以害至公既罷三省集議當别降詔㫖以王珪等議
為定以前後所獻不一論盡降出外辨正是非明其有
罪寘之於法可以渙釋羣疑杜絶邪論不然何以明陛
下之無私判中外之深惑傳之永乆所損不細又言皆
天下英睿學通古今經義粲然不應有惑禮所謂大
宗者収合於宗族也陛下繼大宗而有天下義之重恩
不得掩豈可復顧於小宗哉人臣非不欲陛下尊顯所
生褒崇封爵極其羙稱惟不過於典禮矧至孝之道不
能循於己私於親惟其誠而已矣在宸衷豈不是思第
為邪佞進説惑亂人情陛下何惜一幅之詔推示信誠
以皇伯之稱為定追正封爵以稱典禮則中外之心渙
然釋疑不如是則紛紛議論有損聖明不獨貽譏於萬
世將恐取輕於四夷又言陛下踐阼以來克勤政理繼
述所存孝誠已至惟濮安懿王一事不合典禮未副人
情良為陛下惜之然事由中書起議兩禁及禮官集議
䑓諌官章䟽俱未䝉施行雖有權罷指揮終未了絶議
論紛紛中外愈惑宰相前請如是必難為復有開陳人
言不已誠有累於聖躬觧天下之疑者莫若發睿斷特
以手詔自中而下追封濮安懿王大國與夫大禮典稱
是仍於郊祀前了畢慰厭人心於體為順奏皆留中不
行司馬光又言聖人舉事與衆同欲故能下恊人心上
順天意洪範曰三人占從二人言盖國有大疑則决之
於衆自上世而然矣伏見向者詔羣臣議濮安懿王合
行典禮翰林學士王珪等二十餘人皆以為宜凖先朝
封贈期親尊属故事凡兩次會議無一人異辭所以言
者葢欲奉濮王以禮輔陛下以義也而政府之意獨欲
尊濮王為皇考巧飾詞説誤惑聖德不顧先王之大典
蔑棄天下之公議使宗室踈属皆已受奉贈而崇奉濮
王之禮未能有加二議是非臣更請為陛下别白言之政
府言儀禮令文五服年月敕皆云為人後者為其父母
即出繼之子於所生皆稱父母臣按禮法必湏指事立
文使人曉觧令欲言為人後者為其父母之服若不謂
之父母不知如何立文此乃政府欺㒺天下之人謂其
皆不識文理也又言漢宣帝光武皆稱其父為皇考臣
按宣帝承昭帝之後以孫繼祖故尊其父為皇考而不
敢尊其祖為皇考以其昭穆同故也光武𧺫布衣誅王
莾親冒矢石以得天下名為中興其實創業雖自立七
廟猶非大過况但稱皇考其謙損甚矣今陛下親為仁
宗之子傳曰國無二君家無二尊若復尊濮王為皇
考則置仁宗於何地乎政府前以二帝不加尊號於其
父祖引以為法則可矣若謂皇考之名亦可施於今日
則事恐不侔設使仁宗尚御天下濮王亦萬福當是之
時命陛下為皇子則必不謂濮王為父而為伯若先帝
在則稱伯没則稱父臣計陛下必不為此行也以此言
之濮皇當稱皇伯又何疑矣今舉朝之臣自非挾奸佞
之心欲附會政府誤惑陛下者皆知濮王稱皇考為不
可則衆志所欲亦可知矣陛下何不試察羣臣之情羣
臣非不知濮王於陛下為天性至親若希㫖迎合不顧
禮義過有尊崇豈不於身有利而無患乎所以區區
執此義者但不欲陛下失四海之心受萬世之譏耳以
此觀之羣臣之忠佞邪正甚易見矣願陛下上稽古典
下順衆志以禮崇奉濮安懿王如珪等所議亦和天人
之一事也二年十二月郊祀既畢侍御史知雜事吕誨
復申前議乞早正安濮王崇奉之禮尋進延和殿開陳
懇切上諭誨曰羣臣慮本宫兄弟衆多將過有封爵故
為此言誨即辨其不然退又言臣切思仁宗於堂兄弟
軰尚隆封爵况陛下濮宫之親其誰敢間近日中宫與
皇太后受䇿内外安慶必若恩及天倫乃為盛羙雖甚
愚者不應獻此言者乞宣示姓名與衆共罰不宜寛容
以啟讒慝誨前後既七奏不從因乞免䑓職補外又四
奏亦不從遂劾韓𤦺曰切以求治之本必廣於聪明馭
臣之威當嚴乎法制聪明不廣則下情無以上通法制
不嚴則大臣得以專政如乾之德以剛而健坤之體以
柔為順反是則君臣之義失强弱之勢分履霜之疑良
有其漸自古强臣滋盛直以辨之不早故也臣不敢博
引强臣之事輙以漢唐二臣之迹而明之如霍光於孝
宣李德裕於武宗朝皆得謂之有功也然而專有柄權
盗用威福終以威震人主而不能保身庇族書云臣有
作福作威害于而家凶于而國二人者是也且刑賞人
主之操柄可一日倒持而授之於人乎今琦自恃勲勞
日益專恣廣布朋黨墮紊法度朝廷進一官皆曰𤦺之
親舊黜一官皆曰琦之怨敵人言若是未必皆然盖持
守不公氣勢浸盛衆所指目不能逃也以至小人乘時
迎望風㫖趨走門下唯恐其後只知琦之恩讎而不知
陛下之威福也如嘉祐中議立皇嗣雖先時臣僚上章
懇請者衆然亦先帝與皇太后属意日乆保育宫中
事已素定至是琦賛成之不為無功也暨踐阼數月𤦺
請下有司議濮王典禮比再下兩制用漢宣光二帝故
事欲稱皇考切原詔㫖本非陛下之意琦導䛕之過也
永昭陵上土尚未乾遺音猶在乃心已革謂天可欺致
兩宫之嫌猜鼓天下之怨怒謗歸於上人所不忍言者
辨論半年不决琦猶遂非不為改正得謂之忠乎計當
時賛成之意本徼福於今日明矣陛下視政之初當引勲
舊佐佑明聖賛襄宻勿琦殊無進賢之意惟求附己之
人陳旭在先朝始以奸進終以此退黜力排衆議復登
大用如旭之軰不可勝數皆授羙官布要路相與表裏
以成朋黨報國之心孰知其所存也方天下多事之際
䑓諌章䟽朝奏夕罷壅塞言路意在專政䝉蔽宸聪下
情不得而上通皇明何由而遠燭使忠臣抱吞聲之恨
聖君有拒諌之名中外不平獨清衷未悟耳况陛下即
位以來進秩䟽封賞功報德不為不至而琦略無謙損
益肆剛愎半歳之内兩次求罷無疾堅辭卧要寵命猶
自謂孤忠之可立豈知直道之難行果知人臣進退之
分天道盈虛之理不應形斯言於章奏也借如乾興中
丁謂曹利用輔㓜君母后曾無今日陛下報琦之厚猶
以横恣不公相繼敗逐臣觀琦之才之功未如霍光李
德裕丁謂曹利用其驕君之色過之當琦引退之時莫
不願陛下遂其所請収還相印不意恩禮益加强之以
事仰惟聖眷俯念前功愛有所忘乆而不厭其如公議
何臣所慮者朝廷居安之乆是陛下大有為之時不宜
持循當務更化琦之才用恐未足以䆒天下之安危方
今士論沸騰人心憤欝得不攬威福之在手戒履霜之
積徴罷琦柄任黜居外藩非止為國之福亦以保府族
於始終也唯祈聖慮斷之勿疑以臣言是望賜必行以
臣言為非敢逃常憲區區之懇罄於是矣三年春正月吕
誨前後十一奏乞依王珪等議定濮王追崇典禮不報
乞免䑓職又不報是月即與侍御史范純仁御史裏行
吕大防合奏曰豺狼當道撃逐宜先奸邪在朝弹劾敢
後㐲見参政歐陽修首開議妄别經據以枉道説人主
以近利負先帝欲加濮王以不正之號䧟陛下於過舉
之譏朝命駭聞天下失望政典之所不赦人臣之所共
棄哀帝威之失既難施於聖朝念臣下之奸固難逃於公
論當屡更議以安衆意又極言韓琦公亮趙槩等茍且
依違未甞辨正乞下修於理及正琦等之罪以謝中外戊
辰又奏云今不正濮王之禮則無以慰衆心不罪首惡
之人則無以清朝政癸酉又奏乞將前後章䟽付外施
行庶分邪正以服天下誨等論列不已中書亦以剳子
自辨於上曰伏見朝廷議濮王典禮兩制禮官請稱皇
伯中書之議以為事依至大理宜審重必合典故方可
施行皇伯之稱考於經史皆無所據方欲下三省百官
博訪羣議以求其當陛下屈意手詔中罷衆議紛然至
今不止臣以為衆論雖多其説不過三其一宜稱皇伯
是無稽之臆説二曰簡宗廟致水灾是厚誣天人之言
也三曰不當用漢宣哀為法以干亂統紀者是不原本
末之論也臣請為陛下條列而辨之三事不備録願陛
下沛然下明詔播告中外以皇伯無稽决不可稱而今
所欲定者正名號耳至於立廟京師干亂統紀之事皆
非朝廷本議庶㡬疑可釋若此而猶必稱皇伯則雖孔
孟復生不能為之辨矣上意不能不向中書然未即下
詔也執政乃相與宻議欲令皇太后下手書尊濮安懿
王為皇夫人為后皇帝稱親又令上下詔謙讓不受尊
號但稱親即園立廟以示非上意且以為異日推崇之
漸丙子中書奏事垂拱殿韓琦以祠祭致齋上特遣中
使齎實封文書至中書執政相視而笑誨等聞之即
奏臣等近日三次彈劾歐陽修首啓邪議及韓𤦺曽公
亮趙槩等依違附會未䝉付外施行因繳納御史誥勅
居家待罪乞早賜黜責上以御實封誥勅遣内侍陳守
清趣誨等令赴䑓供職誨等以所言不用雖受告勅猶
居家待罪丁丑中書奏事上又遣中使召韓同議即勅
稱准皇太后手書吾聞羣臣議請皇帝封濮王至今未
見施行吾再閲前史乃知自有故事濮安懿王令皇帝
稱親譙國襄國仙㳺並稱后又降勅稱上手詔朕面奉
皇太后慈㫖已降手書如前先是學士司馬光上言臣
聞政府之謀欲託以皇太后手書及不稱考而稱親雖
復巧飾百端要之負先帝之恩虧陛下之義違聖人之禮
失四海之心政府之臣秖能自欺安能欺皇天上帝與
天下之人乎及是詔下判大常寺吕公著上言稱親之
説乞寢罷不報詔百官議追崇典禮諸王府侍講孫固
曰禮可變天性不可變王宜稱親議未集有詔罷議戊
寅吕誨等又奏若不歸罪首議之人天下疑惑莫之能
觧御史范純仁又奏乞追寢前議韓琦見純仁奏謂同
列曰𤦺與希文恩如兄弟視純仁如子姪乃忍如此相
攻乎是日閤門兩以詔諭誨等赴䑓供職誨等又奏今
濮王典禮雖去殊號而首啟邪議之臣未䝉顯責中外
猶以為惑己邜又奏今日事體與漢宣不同其園廟指
揮特行追罷庚辰又奏臣等乞以臣此章下百官共議
歐陽修首惡韓琦令髙居簡等眩惑母后之罪不然天
下之疑不能釋君父之義無以明辛巳又奏上令中書
降劄子趣使赴䑓供職而誨等繳還劄子并前後所奏
九狀申中書堅辭䑓職是日諱避濮安懿王名下一字
置濮王園令一人以大使臣為之募兵二百人以奉園
為額命王世寜張徴等度濮王園廣上皆從中書所請
也吕公著言謹按禮文七廟之諱雖不及王天下乞降
詔㫖濮王名下一字唯上書奏事並聴回改餘公私文
字不復諱避庶與祖宗七廟名諱小有差别在於天下
臣子亦安敢犯者不從壬午詔罷尚書省築議濮安懿
王典禮中書進至吕誨等所申奏次問執政當如何韓
𤦺等曰臣等忠邪陛下所知歐陽修曰御史以為理莫
並立若以臣等為有罪即當留御史若以臣等為無罪
則取聖㫖上猶豫乆之乃令出御史既而曰不宜責之
太重也誨罷侍御史知雜事以工部員外郎知蘄州純
仁以侍御史通判安州大防落監察御史裏行以太常
博士知休寕縣故事知雜御史觧官皆有詔詞時知制
誥韓維當直又兼領通進銀䑓司門下封駮事執政恐
維繳詞頭不肯草詔及封駮勅命遂徑以勅送吕誨等
家仍以累不遵禀聖㫖赴䑓供職為誨等罪維言罷黜
御史事闗政體而不使有司預聞紀綱之失無甚於此
宜追還誨等勅命由銀䑓司使臣得申議論以正官法
司馬光言乞㽞吕誨范純仁監察御史吕大防及吕公
著亦言願陛下以天地之量包荒含垢特追誨等勅命
令歸供職則天下幸甚三月辛酉𫝊堯俞趙鼎趙瞻使
契丹回以甞與吕誨等言濮王事誨罷而不敢就職堯
俞乃知和州鼎通判汾州司馬光奏臣與堯俞等七人
同為諌官共論典禮今堯俞等六人盡已補外獨臣一
人尚㽞闕下天下之人皆謂臣始則倡率衆人共為正
論終則顧惜禄位茍免刑章臣雖至愚粗識名莭受此
指目何以為人伏望依臣前奏早賜降黜凡四奏卒不
從御史彭思永上䟽請正典禮召還言事官因自求罷
不許辛未手詔曰朕近奉皇太后慈㫖濮王令朕稱親
仍有追崇之命朕推漢史宣帝本生父稱曰親又諡曰
悼裁置奉邑皆應經義既有典故遂遵慈訓而不敢當
追崇之典朕又以上承仁考廟社之重義不得兼奉私
親故但即園立廟俾王子孫世襲濮王自主祭祀逺嫌
有别葢欲為萬世計豈皆權宜之舉哉而䑓官吕誨等始
者專執合稱皇伯追封大國之議朕以本生之親改稱
皇伯歴考前世並無典據追封大國則又禮無加爵之
道向日罷議之後而誨等職奏不已忿其未行乃引漢
室哀恭皇定陶之號立廟京師干亂正紀之事皆朝廷
未常議及者歴加誣詆自比師丹意欲摇動人情眩惑
衆聴以至封還詔勅擅不赴䑓明繳㽞中之奏於中書
録傳訓上之文於都下暨手詔之出誨等以稱親立廟
皆為不當朕覧誨等前䟽亦云生育之恩禮宜追厚矣
祥禫既畢然後講求典禮褒崇本親今乃反以親為非
前後之言自相扺捂堯俞等不顧義理更相唱和既撓
權而示衆復歸過以取名朕姑務含容屈於明憲止命
各以本官補外尚慮縉紳之間士民之衆不詳本末但
惑傳聞欲釋羣疑理當申諭宜令中書門下俾御史䑓
出榜朝堂遍牒告示庶知朕意夏四月丙戌禮院言濮
王建廟當行祭告其祝文令教授為之初命翰林馮京
京言未有體式乞下禮院議禮院議稱皇帝某謹遣官
恭告於親濮王既而以前詔俾王子孫奉祠事乃更定
此議帝常以稱親之議質於天章閣待制兼侍講王獵
以為不可帝曰王相待素厚亦當爾耶對曰臣被王厚
恩故不敢以非禮名號加於王所以為報也
　
　
　
　
　太平治迹統類卷十一
欽定四庫全書
　太平治迹統類卷十二
　　　　　　　　　　　　宋　彭百川　撰
　　神宗聖政
治平四年夏四月殿中丞唐淑問為監察御史裏行上
諭曰朕以家世用卿卿當謹家法人臣病外交隂附卿
當自結主知比言者尚抉剔細故以為能濁亂人聰明
無益也論事必務大體乃為稱職淑問介子也先是詔
同簽書樞宻院事陜西四路㳂邊宣撫使郭逵赴闕御
史中丞王陶諫官邵亢等皆言逵出於㣲賤不可筦樞
要上以手批諭陶等曰先朝用逵雖士論紛紜然在位
只逾數月今遽罷之是先帝有任人之失也朕於逵固
非親舊當為人子必不可彰父之過寧負暗於知人之
責其初陶等屢言韓琦自嘉祐末連執國柄君弱臣强
乞行罷退是日陶遂極口詆琦意謂必能遂去既而上
不許陶始失望己酉詔内外官所上封事委翰林學士
承㫖張方平學士司馬光詳定利害以聞先是御史臺
以狀申中書中書不報中丞王陶因以狀白宰相云天
子新即位大臣不當隳廢朝儀又不報陶遂劾奏韓琦
及曽公亮不臣至引霍光梁冀専恣等事為喻斥韓琦
驕主之色過於霍光且言欲保全琦族故劾奏之其畧
曰琦等久居重任新輔嗣君忽千官瞻視之庭蔑如房
闥難再拜表儀之禮重若丘山沮格臺文傲忽風憲宜
加明憲用肅具僚上命翰林學士司馬光為御史中丞
與王陶兩易其職丁夘光入對上諭曰已除卿中丞光
曰言職人所憚臣不敢辭但王陶言宰相不押班竟不
赴而陶遽罷言職不押班細故也陶言之過然愛禮存
羊固不可廢自頃宰相權重今陶復以言宰相罷則中
丞不可復為臣請俟宰相押班然後受詔上許之時光
中丞詔已進入而陶學士之命中書獨持之不下戊辰
㕘知政事吳奎趙槩面對堅請絀陶於外上不許請宻
授樞宻直學士領羣牧使許之既而上直批付中書以
陶為翰林學士時宰相未入奎即具奏曰陶天資險薄
惟勢利是持巧詐飜覆情態萬狀索其素藴真市井小
人之不若也陛下念其東宫之舊首加任使擢為中丞
陶乃挾持舊恩専為險惡輕肆狷薄纎羅交捽摧辱大
臣排抑端良至如韓琦曽公亮不押班事葢已久歴來相
承浸成廢禮非是弛於二臣陶以臺制彈劾舉動便可
何至引背負芒刺自為跋扈肆意深詆以此見陶處心
積慮在於排䧟大臣竊弄國權者也己巳奎稱疾乞罷
政事陶劾奎附宰相欺天子六罪侍御史吳紳奏御史
中丞因言事求罷居家待罪朝廷降㫖不允乞留陶依
舊供職并上疏劾奎有無君之心數其五罪上由是遂
知奎意司馬光入奏上亦以奎疏示光光請止還陶舊
職上許之即又欲與陶侍讀學士光退翌日復奏上不
懌光中丞詔時在閣門上復收入後三日乃付中書先
是上封陶疏以示琦琦奏曰臣非跋扈者陛下遣一小
黄門至則可縳臣以去矣上為之動問知制誥知諫院
滕甫甫曰宰相不押班誠有罪若以為跋扈則為欺天
䧟人矣王陶為人雋利眉目疎秀美書翰性忭急色厲
而内荏初事韓琦甚謹故琦深器之驟加擢用隂知上
不悦執政之専既為中丞謀易置大臣虛次相以自擬
初建東宫英宗命以蔡杭為詹事𤦺固薦陶文彦博私
謂琦盍止用杭琦遂並用二人及琦為陶所攻彦博謂
琦曰頗記為詹事時否琦大愧曰見事之晚真宜受撻
癸酉司馬光始受御史中丞誥奏疏曰臣䝉陛下援於
衆臣之中委以風憲天下細故之事皆未足為陛下言
之敢先以人君修心治國之要為言誠太平之原本也
臣聞修心之要有三一曰仁二曰明三曰武治國之要
有三一曰官人二曰信賞三曰必罰昔仁宗時臣初為
諫官上殿首曽敷奏此語先皇帝時臣曾奏歴年圖又以
此語載之後序今幸遇陛下臣復以此語為先者臣誠
以平生力學所得至精至要盡在於是願陛下勿以為
迂濶試加省察　五月乙酉新河北體量安撫使陳薦
言皇祐初河北薦饑朝廷輟汴綱米七十餘萬石漕黄河
以濟一方之民欲乞依例輟米三十萬石轉漕至澶衞州
通利軍北京賑濟從之戊子龍圖閣直學士韓維知潁
州初王陶罷御史中丞為翰林學士維言宰相跋扈法所
當治也御史中丞言是則宰相安得無罪若其非中丞
安得止罷臺職而已今為翰林學士是遷也陛下既不能
辨明大臣使負惡名有不自安之意又使言者旡名罷去
疑惑逺方願廷對羣臣使是非兩判及吳奎御批罷參知
政事遷一官知青州維以為奎素有學問敦篤持重可
任以事擢參大政衆謂得人今纔數月止因論事之際少
失宛順便加斥逐進退大臣不當如此與王陶罷中丞
而加翰林學士何以異陶既出維亦表求外補上從之
未行改汝州司馬光言韓維沈靖方雅亦陛下疇昔宫
僚之中最有美譽今者無故稱病求出外人皆不知其
故伏望聖慈更賜詳度或且留之左右使拾遺補闕誠
有所禆益丙申詔諸路監司河北河東陕西安撫轉運
使提㸃刑獄體量管内三班使臣至殿侍散直就糧將
校有膽勇謀畧或武藝精絶諳練邊事可隨才任使者
以名聞詔許舉中行員外郎為侍御史裏行從司馬光
之言也甲辰屯田員外郎張唐英為殿中侍御史裏行
唐英雙流人從翰林王珪范鎮之薦也英宗初立唐英
上謹始書言為人後者為之子恐他日有引定陶故事
眩惑聖徳者願杜其漸既而臺諫官相次斥逐珪鎮謂
唐英有先見之明故薦之王陶赴諫州上表謝到任數
千言皆詆毁執政執政怒將請其罪司馬光言今若以表
詆毁大臣重加降責興衰之機於此乎在是宜察也陶
遂得免召公著恐上復召之奏疏云臣恐奸邪小人因
奏對之際希合上意蔽陶之罪謂其忠直望陛下割一
人之私恩采天下公議登用中立之士杜絶阿黨之原
毋為偏見私説所惑則天下幸甚己未遣官於四門賑
濟司馬光言如此處置有損無益莫若擇監司使察災
傷州縣守宰不勝任者易之監察御史裏行唐淑問亦
以為言乃詔四門給米六月止又令約束州縣倍加存
恤右司諫劉庠言近手詔減天下貢獻出宫女數百人
省後苑作工匠應乗章服凡所更改乞付史館不從龍
圖閣直學士户部郎中趙抃知諫院兼提舉萬夀觀既
見上謂曰卿匹馬入川以一鶴一琴自隨為政簡易如
是耶人言甞獨處室中有一龜效其服氣故也前此自
蜀逺者多歴省府官大臣以為言上曰用抃為諫官賴
其言耳倘欲大用何必兩府乎抃獻疏言任道徳委輔
弼别邪正去侈心信號令平賞罰謹機宻備不虞勿數
赦容諍諫十事又言呂誨傅堯俞范純仁呂大防趙鼎
馬黙皆骨鯁敢言久譴不復無以慰縉紳之望復論五
費謂宫掖宗廟宫監丘壠土木之費多見納用賜知潭
州司少卿王罕奬諭勅書仍賜絹三百疋以監司言考
課二年入優等故也己巳京師地震上謂輔臣曰是震
何祥也吳奎曰但為小人黨盛耳上不懌是月判河陽
富乃上疏曰陛下自始臨御好博採兼聴務廣聰明此
古聖王之所尚而君道之至美也四方鼓舞歌頌以謂
臣下情偽時政得失必不能逃聖鍳而太平可立致也
然其間君子常寡小人常衆人君采聴之際故得人常
少不得人常多得人少故好事常不足不得人多故惡
事常有餘臣以謂帝王都無職事惟别君子小人乃帝
王之職事然千官百職豈盡煩帝王辨之乎但用求任
天下之事所謂大臣者不越十數人不使一小人參用
於其間則千官百職委諸大臣參而選之因而下及州
縣之吏莫不得人矣顧雖欲亂不可得也九月己丑韓
琦數因入對懇求罷相上察琦不可復留賜手札曰朕
以大臣進退國家所重矧卿勲力光於三朝朕之眷懷
未有涯也令許卿暫臨藩服朕將虛上宰之位以待卿
還琦亟奏宰輔之任朝有定制老臣無狀不當虛位待
之願亟進良弼以光新政辛丑琦守司徒兼侍中判相
州吕公弼為樞宻使張方平為參知政事方平在翰林
上所草詔上手札褒之曰卿文章典雅煥然有三代之
意而又善以多為少意愽詞寡雖書之訓誥無以加也
趙抃為右諫議參知政事抃甞宻奏臣僚有被謗於外
始疑而中釋者有詭説於前初惑而卒明者願陛下察
其言觀其行敢有挾情論奏懷奸罔上屏之逺方手詔
曰卿政事之餘能時以經義啟沃茍非博達治理誠莭内
固何以臻此指意沉逺罔究所謂藥非瞑眩厥疾不瘳
宜不憚煩悉陳覼縷抃復具奏上嘉納之司馬光召對
言張方平奸邪上作色曰朝廷每有除拜衆言輒紛紜
非朝廷好事光曰此乃朝廷好事也知人帝堯難之况
陛下初即位萬一用一奸邪若臺諫循黙不言陛下從
何知之此乃非好事也上曰吳奎附宰相否光曰不知
也上曰奎有罪否光曰吳奎言王陶過實安得無罪但
士論與奎而不與陶上曰結宰相與結人主孰賢光曰
結宰相為奸邪然希意迎合觀人主趨向而順之者亦
奸邪也上曰兩府孰可留孰可用光曰此乃陛下威權
所當采擇小臣豈敢與聞然居易以俟命者君子也由
徑求進者小人也陛下用人當用君子不當用小人也
癸夘權御史中丞司馬光為翰林學士兼侍讀學士滕
甫為右諫議大夫權御史中丞司馬光論張方平命司
馬光進讀通鑑並見聖學門司馬光又奏臣愚暗不達
聖㫖又恐累公著上言公著方正朕使之掌銀臺固慮
詔令有失欲其封駁耳奈何奏之公著亦具奏臣近為
降司馬光等誥勅以為不便遂具封駁竊知己直降付
閣門朝廷既以臣言不當當顯行絀責其所降勅告亦
湏經由本司蓋臣雖有罪而此職終不廢若因臣一言
不當遂令今後封駁之司不能舉正職事則是祖宗法
度由臣而壞上手批公著奏可以兩日求對當諭朕意
以釋卿憾他日登對上獨留公著謂曰朕以司馬光道
徳學問欲在帝左右非以其言事也又嘗謂公著曰光
方直如迂濶何公著曰孔子上聖子路猶謂之迂孟軻
大賢時君亦謂之迂况光豈免此名大抵慮事深逺則
近于迂矣願陛下更察之中書宻院議邊事多不合趙
明與西人戰中書賞功而宻院降約束郭逵修堡柵宻
院方詰之而中書已下褒詔甫言戰守大事安危所寄
今中書欲戰宻院欲守何以令天下願勅大臣凡戰守
大事湏是除帥議同而後下上深然其言冬十一月丁
丑上謂文彦博等曰諸路帥臣轉運使職任至重一道
慘舒繋焉所宜審擇其人久于其任漢宣循名責實須
用此道彦博等曰為治之要無以易此上曰卿等欲成
此事非難要在勿事空言而已丙戌詔自今二府舉官
宜各言其人才業所長堪任何事以副朕為官擇人之
意奏上令中書取㫖量才試任曾公亮文彦博趙槩亦
依此舉官丁亥詔曰考課之法所以練羣臣而覈名實
也今諸路監司典羣守之政既以科别其條具為令矣
至于縣令之職與民尤近而未甞立法恐非所以愛養
元元之道宜令天下州軍各上所轄縣令治狀優劣科
條約令考課院詳定以聞乙未詔曰方今中外羣才輻
湊並進不為不多尚慮藏器抱道之士沉于下僚鬱而
未伸宜令内外官各舉所知上人見任兩府三人或恥
于自媒久淹下位或偶因微累遂及同行者咸以名聞
上曰朕觀三代以至于唐未有百年之間無患難者國
家承祖宗之業昇平如此朕嗣守大器日夜恐懼以思
為治之道無如擇人
熙寧元年春正月甲戌朔日有食之詔改元丙申龍圖
閣直學士給事中權三司使唐介參知政事庚午上謂
文彦博曰天下弊事至多不可不革彦博曰譬如琴瑟
不調必改而更張之韓絳曰為政立事當有大小先後
之序三月乙未詔河北轉運司預計置拯濟飢民夏四
月壬寅富弼入見且免拜坐語從容上曰冀聞以治道
弼以上鋭于有為對曰人君好惡不可令人窺測則姦
人得以附會其意陛下當如天之鍳人隨其善惡若自
取然後以誅賞從之則功罪得其實矣上稱善又問北
邊事條目甚悉弼曰陛下臨御以來當先布徳澤且二
十年未可言用兵亦不宜重賞邊功恐致生事干戈一
起所係禍福不細願陛下勿先留意于此上黙然良久
又問所先弼曰阜安宇内為先上善之癸亥孫覺為右
正言赴諫院供職上與覺言欲革積弊覺對弊不可革
革而當其悔乃亡他日上語左右曰孫覺頗知理覺髙郵
人也秋七月壬戌詔以十一月十八日有事于南郊己
邜羣臣上尊號司馬光言非先王令典詔賜光曰朕方
以地震滛雨日虞傾禍被此洪名有慙和恵誠如卿言
終不許八月壬寅京師地又震太子中允直集賢院同
知諫院孫覺通判越州覺既降官累章求出不許覺以
為去嵗有罰金御史今兹有貶秩諫官御史懷奸挾邪
或論事越職或喑嘿不勝任皆朝廷所宜放黜然未有
罰金貶秩猶居位者也邵亢亦累章求出不許覺遂移
牒閣門御史臺及所領諸局云論邵亢滕甫奸邪方侍
罪更不入朝及釐務閣門以聞上批出曰覺牒與所言
事不同宜與外任差遣便邵亢復入視事如故京師地
又震乙巳詔鄜延路轉運使計糴米三年軍儲外寨湏
及一年以上具數以聞辛亥邇英進講上因論治道言
州縣長吏多不得人政府不能精擇司馬光曰人不易
知天下三百餘州責其精擇誠難但能擇諸路監司使
擇所部知州知州擇所部知縣得人多矣今之監司古
方伯州牧之任係一路休戚當審擇賢才上又問諫官
欲得人誰可者對曰臣倉猝不得記容臣退而宻奏尋
具奏曰凡擇言事官當以三事為先一不愛富貴次則
重惜名器次則曉知治體具此三者誠亦難才臣愚何
足以識别賢能竊謂已試之人差為可信伏見鐵鹽副
使吕誨累居言職不畏彊禦再經謫降執節不囘侍御
史吕景外貌和厚内守堅正見得知恥臨義不疑於臣
所知中此兩人似堪其選丙午上問富民之術司馬光
言凡富民之本在得人縣令最為親民欲知縣令能否
莫若轉運使陛下但能擇轉運使轉運使按知州知州
按縣令何憂民不富也乙夘詔出奉宸庫珠二千三百
四十萬付河北四路𣙜場鬻之别封樁以備買馬十一
月甲午司馬光入辭因請河陽晉絳上曰汲黯在朝淮
南寢謀卿未可出也先是屯田郎中陳習坐因轉對指
人過惡以逞私怨責監新孫鎮酒稅知諫院吳充對上
問貶習事充言陛下既降詔書令百官轉對其畧本斥
有位之阿私紏在庭之過失張夀榮禋霍交等即是有
位而習次當轉對是應詔指陳非越職言事以此罪之
恐示天下以詔書不信御史孫昌齡龍圖直學士韓絳
與翰林學士王安石亦皆以為言安石所言尤切曰人
主之聴天下不可偏偏則有弊偏於惡言人罪則其弊
至於奸不上聞真宗但惡人潜行交懽隂有中傷故詔
言事者不得留中此是大失也然其後之弊乃至大臣
奸邪佞巧而真宗終不得聞上乃批陳習今已經思可
特召還與依舊差遣安石劄子乃朝廷所共見竟敢斥
真宗終不得聞大臣之奸邪佞巧其言豈尤切哉即此
已見安石謂祖宗不足法之兆端矣十二月乙丑以琦
判大名府先是上遣内侍劉有方賫手詔賜琦曰地震
河朔涉秋冬未止朕甚惕然常虛上宰之位竚卿之還
大名為天下喉襟欲除卿茍勉而祇命則朝廷豈有北
顧之憂哉琦奏曰君之使臣當即降命而先馳使指委
曲為諭此乃陛下仁恤老臣過示優禮然承此大異之
後正在朝廷加意凡有措置須假應副於是復降手詔
聴便宜從事茍朝廷有可應副朕當力為主張二年春
正月知同州趙尚寛知唐州髙賦知齊州王廣淵奏置
義倉事上批近詔齊唐等郡講求修復社倉且圖經久
之法知陳留縣蘇消亦言臣所領邑最為近畿以為天
下郡縣倡率勸諭百姓置義倉以備水旱條上措置事
户第一等出粟二石第二等一石第三等五斗第四等
二斗五升第五等一斗麥如之村有社有倉倉置守者
耆為輸納縣為籍記嵗豐則量其數以出停藏久則為
借貸之法使新陳相登多寡不一則又為通融之法使
之相輔上曰陳留輔邑耳目不逺可且聴其施行徐訪
利害消又言義倉事并論臣僚所言未便者十二可行
者五詔除一事每值荒飢借貸與被災户種粮未便除
放仍責以二三年限還納可中書更詳度外餘并依所
奏施行又詔曾公亮曰近王廣淵於齊州創置義倉已
勸率十餘萬石若漸可就令廣淵罷去當得人繼守其
事可特詔廣淵舉知州一人二月司馬光登對乞一州
上不許曰君子小人皆知卿方正吕公著使契丹亦問
公著有司馬光者其人甚方今為何官名為敵國所知
奈何出外光曰此虛名未足信也固求外補不許光初
罷御史中丞契丹問公著以光何不為中丞公著歸告
上故上乃知三月壬辰分遣輔臣禱雨于郊廟社稷上
憂旱甚言當避正殿又恐妨同天節宴未便富弼曰此
但係陛下至誠亦不須避殿上曰避殿止亦是文飾弼
曰隂陽不和皆臣等燮理無狀所致然臣等微眇不足
以動天陛下以至誠應天則天必應也上又問措置宗
室事弼曰此事出於陛下外人謀之則為疎間親公亮
曰此亦當自外裁定弼曰為之當以漸恐致紛紜安石
曰此事但欲於恩義間無傷使彼可安而已上又問裁
定親疎之宜亮以為當從上身為親疎上曰當以祖宗
為限斷安石曰以陛下身即是以祖宗為限斷也四月
同天節罷上夀是日雨富弼言陛下避殿減膳徹樂此
三大事誠合典禮誕日特罷稱觴最為深切所以遽動
天地當日得雨幽靈大効如在目前伏願陛下無以今
日雨澤為喜當以長年灾變為懼蓋修徳致雨其應如
此萬一於徳有損其災應豈有緩耶上親書答曰義忠
言親理正文直茍非意在愛君志存王室何以臻此敢
不置之枕席銘諸肺腑終老是戒更願公不替今日之
志則天災不難弭太平可立俟也癸丑先是同知諫院
范純仁言今兩府之下則有侍從官實九卿之職也是
宜朝夕論思同國休戚今則只將主判司存便使為己
之職事寵亞四輔報周庶僚願降詔督責朝廷闕失並
須論列其所上章疏付政府銓定量行賞罰上與執政
議之王安石亦以為當然丙辰詔曰今在此位者視朕
過失與朝廷政事之闕黙而不言乃或私議竊嘆若以
其責不在己宜令侍從官自今視朕過失與朝廷政事
之闕無有巨細各具章極言無隠噫言善而不用朕有
厥咎遺之而勿言爾為不恭將用此考察在位所以事
君之實而明黜陟之典王安石之詞也五月丙子吕誨
言罷十閣之制七月癸未上謂執政曰天下久安庶事
廢弛况災變不細正當孜孜營致幾微之際所宜圗慮
若事急難則無及也唐明皇處安之時治兵甚嚴驪山
講武極有法也文彦博曰明皇晚年失䇿分兵二統遂至
生變韓絳曰以明皇英睿求治若非末年荒惑忽于政事
豈至此耶上曰人君豈可怠于政理朕非樂于勞苦益思
少時精神可惜欲乗時有為以安生靈至于兵乃是聖人
之大權所以安天下也但不輕用非獨殺人心所不忍誠
恐天道不祐己丑上嘗以西夏累世桀傲背恵㓂邊朝廷
每遇罷兵處置無法以致侮慢乃詔文彦博等各言邊防
久逺備至之䇿乃降手詔付陜西河東帥臣條上便宜至
是來合羣䇿凡十六門奉㫖裁處又增十事仍令擇使持
所著事宜與逐路帥臣再議論審覈可否擬定取㫖上御
資政殿召彦博等賜茶畢上曰便坐欲從容論事也上因
語及選任知州未得善否曰朕每思祖宗百戰得天下今
以一州生靈付一庸人嘗痛心疾首卿等為何如則可彦
博奏以責在監司宜得至公之人委任按察公弼曰朝廷
當擇諸路長官十八路監司無不濟矣韓琦等上表進新
修英宗實錄三十卷目三卷八月丙午司馬光上疏曰陛
下已出視朝繼以經筵將及日中乃還禁中入宫之後切
聞亦不自安省閲天下奏事羣臣章疏迨至昏夜又御燈
火研味經史博覽羣書雖中宗髙宗之不敢荒寧文王之日
昃不食臣以為不能及也然孜孜求治于今三年而功業
未著者殆未得其體要故也冬十月丙申門下侍郎平章
事富弼罷為武寧軍節度使判亳州弼前後五章乞還
政柄又數面懇上深惜其去以弼欲以西京養疾乃命
判河南既入謝又辭河南乞亳州許之令學士院貼麻
改正于是詔下六日矣弼初入相即除司空兼侍中弼
固辭得免及罷不復加異恩葢上意不樂其去故也弼
將去復言于上曰比見親舊乃知人情大不安進用多
小人諸處地動災變宜稍安静上既許富弼辭位問弼
曰卿即去誰當代卿者弼薦文彦博上黙然良久曰王
安石何如弼黙然上曰人材豈不自知朕自度不能逺
畧不過能保祖宗舊業而已安石曰陛下不宜過自推
託以陛下聖質如此何所不可企及是日上問節財如
何王安石對以減兵最亟上曰比慶厯數已甚減矣惟
别有措乃可耳安石曰精訓練募兵而鼓舞三路百姓
習兵可省己亥翰林學士司馬光對延和殿上問近相
陳升之外議云何光對曰今已降麻誕告中外臣雖言
何益上曰試言之光曰閩人狡險楚人輕易今二相皆
閩人二參政皆楚人必將援引鄉黨之士充塞朝廷天
下風俗何以得更淳厚上曰升之有才智曉民政邊事
他人莫及光曰升之才智誠如聖㫖但恐不能臨大
節而不可奪爾昔漢髙祖論相以為王陵少戅陳平可
以輔之平智有餘然難獨任真宗用丁謂王欽若亦以
馬知節參之凡才智之人必得忠直之人從旁置之此
明主用人之法也光曰冨弼老成有人望其去可惜上
曰朕之所以留之至矣彼堅欲去光曰彼所以欲去者
盖以所言不用與同列不合也上曰王安石何如光曰
人言安石奸邪則毁太過但不曉事又執抝耳上曰韓
琦敢當事賢於冨弼但未强耳光曰𤦺實有忠於國家
之心但好遂非此其所短也上因歴問羣臣至于吕恵
卿光曰惠卿險巧非佳士使王安石負謗於中外
者皆惠卿所為也近日不次進用但不合衆心上
曰恵卿應對明敏亦似羙才光曰江充李訓若無才何
以動人主因論臺諌天子耳目當自擇其人上曰諌官
難得卿更為擇其人光退而舉學士陳薦史館蘇軾集
賢校理趙彦若職方員外郎王元規甲辰内批宋守約
可本官簽書樞密院事時守約以威武軍留後為步軍
都指揮使王安石見之謂曽公亮曰此豈可奉詔公亮
黙然又顧陳升之曰此於理何如物議果允否升之曰
亦恐不允安石曰亦須為上論此后兩日遂罷守約簽
書之命守約管軍凡十餘年専以嚴明所居肅然無人
聲蝉上庭木亦擊去之人或譏其過監察御史裏行張
戩程顥言每有本職公事欲上殿敷奏必先候朝㫖既
許上殿伺候班次動經旬日倘遇朝政或闕及外事有
闗係於幾速不容後時者耳目之司雖不應急陳聞不
可得也伏覩天禧詔書或詔令不允官曽涉私掯置失
冝刑賞渝制誅求無節寃濫未伸並委諫官奏論憲臣
彈舉是盖臺諫之職言責既均則進見之期理無殊别
何獨憲臣隔絶殊異欲乞朝廷使依諫官例牒閣門即
許登對詔三院御史及裏行有公事並許直申閣上殿
御史中丞吕公著言昨令兩制議擇牧守臺省官及取
士養人之法其餘所以為治之具盖欲一一修具此皆
國家之先務而不可一日緩也當時人立異論皆以為
不可變易而特以因循為便陛下聖資超邁洞然逺照
以浮議為非意者必將有為也而自爾以來所施行者
惟財用一二事而已如向之所議可以出治道化風俗
者乆未聞擇其可者而行之惟陛下推篤好力行之意
奉之以終使三王之治遂復見於今日司馬光讀通鑑
至蕭曹事(見聖/學門)十一月庚午邇英講畢上留司馬光問
以變更宗室法光對曰此誠當變更但冝以漸不可異
耳甲戍詔中書樞密院言今所降裁減宗族新制内合
具條件者令所司議定聞奏於是乃依中書所奏詔曰
自我祖宗惇叙邦族大則疏封於爵土次則通籍於閨
臺並留京師參奉朝請然而世緒寖逺皇枝益繁属有
親疎則恩有隆殺才有賢否則禄有重輕今而一貫於
周行是亦受分於流品雖敦睦之道誠廣而徳施之義
未周故廷臣數言宰司繼請謂冝定限以等彛朕惟親
戚之間經史有訓漢唐之世典故具存或以九族辦尊
卑或以九宗紀逺邇或聽推恩而分子弟或許自試而
効才能或宗子之賢得從科舉或諸王之女自主婚姻
盡前日之所行顧當今之未備况我朝制作動法先王豈
宗室等差乃無定著因俾羣公之合議將為一代之通
規載覽奏封具陳條目以謂宗祖昭穆是冝世世之封
王公子孫抑有親疎之殺若乃服屬之既竭暨于才藝
之並優在隨器以甄楊使當官而勉懋至於任子之令
通婚之儀凡百有司之常一用外官之法僉言既乆朕
意何疑告於將來用頒明命冝依中書所奏施行吕夷
簡在仁宗時改宗室補還獨官驟増廩給其後廢大而
不可止至韓琦為相嘗議更之而不果及上即位遂欲
改法於是王安石為上具道措置之方上曰善閏十一
月壬寅張載為崇文院校書先是吕公著荐載召對問
以治道載曰為政不以三代為法者終茍道也上謂載
才勝邢恕王安石亦以為然遂命之十二月中㫖下開
封府減價買浙燈四千餘枝權推官蘇軾言陛下游心
經術動法堯舜窮天下之嗜慾不足以易其樂盡天下
之玩好不足以觧其憂而豈以燈為悦哉此不過奉三
宫之權耳且賣燈皆細民安可賤酬其直願亟罷之將
來放燈與凡游觀之類務從儉約頃者裁減皇族恩例
此實陛下至明至斷深計逺慮割愛為民然其間不能
無少望於陛下惟當稍自刻損以身先之上納其言因
奏書獻三言曰願陛下結人心厚風俗存綱紀書凡七
十餘言軾素不為安石所喜使權開封府推官欲以多
事困之軾決斷精敏聲聞益逺論事益不休三年五月
同修起居注陳襄兼直舍人院兼天章閣侍講先是上
患無知制誥執政以祖宗故事有直舍人院欲令襄為
之王安石曰如此除人則不可輕與人資序而官易得
人故襄有是命襄辭直院及侍講手詔諭襄曰近除卿
知制誥以言事未遂懇不受命且求外補朕素慕卿經
術行已深惜逺去特還舊職庶幾左右經術漸摩道義
以釋所願聞襄終辭許之先是丙戌赦書令諸路搜訪士
有行義者以名聞癸丑前陜縣令范育為崇文院校書
育祥子嘗得召對進復田役書上以轉對章疏三十付
育看詳育條奏稱㫖故也八月上批近令司農寺専主
天下常平廣恵倉農田水利差役事看詳編修中書條
例所言看許合歸有司二十二事先是上怪中書事多
稽滯王安石言臣屢奏中書事多宜裁省歸有司欲諭
修條例官先具合減省多名件逐旋進呈上許之九月
涇原路安撫司言本路熟户蕃部闕食乞降度僧牒百
上批賜五百道付陜西宣撫司易見錢糴榖賑接之四
年春正月詔鬻天下廣恵倉田為三路及京東青苗本
錢詔從之即以廣恵常平寺倉所貯粟麥給之戊申詔
宣徽南院使郭逵歸院供職館閣校勘顧臨為太子中
允荆湖南路轉運判官提舉常平等事臨談兵嘗召對
問以兵學臨曰兵以仁義為本仁者愛人義者循理動
静之機安危所係也因條上十事及使湖南議論與執
政違戾因乞觧官侍養詔歸館閣供職踰年乃起二月
編修條例所言舍人院除官皆有定格除官之人無日
不有而外制臣僚皆兼領他事乞自今内外凡除授責
降並撰定檢用從之三月上召二府對資政殿出陜西
運司奏慶州軍亂示之上深以用兵為憂文彦博曰朝
廷施為務合人心以静重為先陛下即位以來厲精求
治而人情未安蓋更張之過也祖宗以來法制未必皆
不可行但有廢墜不舉之處耳庚寅詔諸路置學宫州
給田十頃為學粮乙未上論慶厯中財用困乏而事不
振王安石曰財用足然後可以用兵然財用特用兵一
事方今之事且搜舉人才理財用務富安百姓則四夷
不足論上論財用屈竭以為皆縁置官多王安石曰以
臣所見似不由官多上曰置禁軍五十餘萬皆以當直
迎送官人占使吕公弼言先朝待制止破兩人剰員安
石曰當患待制非其人有不能勝陛下任使壊朝廷事
不患制當直人多夏四月詔罷陜西見行交子法五月
乙丑司農寺言河北提㸃刑獄王廣亷請廣恵倉錢斛
併入常平從之秋九月癸夘中書言天下選人俸既薄
而又多寡不一恐不足以勸㢘吏三司勘會開畫當増
俸以聞從之先是選人廪給不足至請錢七千麥兩石
而巳貧不足自養則徃徃䧟於苟賤不亷之地上聞之
故更此法其後三班使臣卒不及増癸夘侍御史知雜
事鄧綰上言欲乞賜錫慶院以為太學仍修五城廟古
學詔將作監丞宋靖國權發遣户部判官吕嘉問相度
以聞十一月壬午朔詔應朝廷擢用才能賞功罸罪事
可懲勸者中書樞密院冬専令檢正檢詳官一員月以
事狀進奏院編下諸路甲申詔蠲天下見欠貸粮共計
米一百六十六萬八千五百石有竒錢十一萬七千四
百緡有竒上以諸路民欠貸粮積日已乆嵗催索無巳
時故盡蠲之百姓聞詔莫不稱慶己酉司農寺言諸路
賣户絶田産錢乞從本司移助常平糴本從之五年三
月上謂王安石曰楚建中言昨陜西用兵凡費錢七百
餘萬有是否安石曰臣亦疑之然建中稽考沈起簿書
數果如是錢銀紬絹共千二百萬貫疋一路半年有竒
所費已如是之多何由供憶因為上言西事稍弭邊計
正當措置天下困弊唯兵為患若措置得宜即中國可
以富强餘皆不足議也己亥詔勲臣後雖有致仕官依
無人食禄推恩先是明堂赦文曽任兩府及節度使之
家凡有一徳而後嗣無人食禄者其子孫量才録用既
而有司以致仕為食禄故有是詔五月癸未詔凡中書
審官東西三班院吏部流内銓南曹開封府吏掾其受
財者以贓法論六月丙寅詔西作坊鑄京師諸門銅符
契三十四上以京城門禁不嚴素無符契命樞密院約
舊史更造銅契中刻魚形以門名識之分左右給納以
戒不虞而啟閉之法密於舊矣乙亥樞密院言仁宗時
嘗建武學既而中輟慶厯三年五月丁亥置武學八月
戊午罷之乞復之詔於武成王廟置武學選文武官知
兵者為教授閏七月丙辰知潁州翰林學士吕公著判
太常寺先是侍御史劉孝孫劾公著在潁州多飲宴子
弟以公庫器皿於豪民家質錢由是部吏無所畏憚詔
轉運副使陳知檢按覆皆不實上謂王安石曰致知公著
必無是事今果然安石曰公著實病郡或不治置與依新
法置通判公著安肯聴安石曰公著但寛弛而非强愎也
上不欲令公著治郡安石曰令入京主判閒局亦無害改
以太常寺處之御史張商英言判刑部王庭筠立法應蝗
蝻為害須捕盡乃得奏今大名府祈保郭莫州順安保定
軍所奏凡四十九狀而三十九狀除捕未盡進奏院以應
法不敢通奏且蝗蝻幾遍河朔而邸吏拘文封進奏牘姑
俟其撲除盡浄方許聞則陛下欲上答天戒而下恤民隠
亦晚矣惟陛下裁省御批令進奏院遍指揮諸路後應有
灾傷並仰所在即時聞奏以稱朝廷寅畏天威遇灾恐懼
之意乙丑遣起居舍人樞宻都承㫖曾孝寛趙子㡬往河
東路察訪義勇利害及體量官吏措置常平寺不如法八
月賜太學生葉適進士及第為試校書郎衢州推官鄆州
學教授適處州人管勾國子監張墟言適累試優等也是
月詔司農以方田均税條約并式頒之天下九月辛丑同
知諌院張墟言朝廷自推行新法以來迨今數嵗州縣之
吏多不能悉公惟藉監司督責近者監司所至方稍知利
害又已移領他路乞自今諸路監司並令久任顯有勞効
就加爵秩上因曰今官吏數易何以成治漢宣帝責任有
勞者增秩賜金正得其要諸任監司但委任責成如其不
才即與廢退則自當奮厲十二月詔差官檢視陜西武備
從知華州呂大防請也大防因山崩陳私憂者三過計者
一以為三路京東人情剽悍最宜先慮沿邊則有城池兵
械可恃之具而内郡武備素墮將帥多未選揀乞精揀
三路京東守臣庻使姦猾將亂之人無所窺伺萬一有
虞則吾亦有以待之詔諸路學官並委中書選京朝官
選人或舉充又詔諸路擇舉人最多州軍依五路法各
置教授一貟委國子監詢考通經史及新及第出身進士
可為諸路學官即其所著詞藝以聞乙亥詔諸路察訪
官河東兩浙路許奏舉選人充京官職官縣令十二人
餘路十人升陟不限貟數戊申詔創水磑碾碓有妨灌
溉民田者以違制論不以去官赦原減官司容縱亦如
之六年六月中書以勸課農桑之法奏御上曰農桑衣
食之本宜以勸民然民不敢自力者為州縣約此以為
貲升其户等耳目有條約可申明之己亥置軍器監縂
内外軍器之政其所統攝並依將作仍以吕恵卿曽孝
寛為判監軍器舊領於三司胄案至是始按唐令置監
而始廢胄案焉先是上語輔臣河北兵械皆不可用王
安石曰兵械非可一朝一夕且須預具上乃議置監設
官提舉翌日遂有是命八月己亥樞宻使王充言朝廷
廣開言路微至於庻人皂𨽻茍有可言皆得上聞此至
公之議也而比日士大夫輒以書唘或家信投有位其
間排詆營劾増飾事情嫌愛在心言無忌憚雖朝廷必
加審核至䝉原察則被誣之人亦已困辱含沙射人來
緼還婦懐隂害以中良善託公議以售私恩此風浸成
實玷聖政乞有司申嚴法禁庻懲薄俗詔中書樞宻院
自今並遵守條制九月戊申淮南東路轉運司言今揚
州民逐熟於泗州見須振救及兩浙提㸃刑獄司言潤州
旱甚乞發倉廪或量給僧度牒及紫衣師號敕募人
入粟以備賑濟詔各撥常平司粮三萬石募饑民興修
農田水利丙辰引進使眉州防禦使李端慤言朔望御
文徳殿祁寒盛暑數煩清蹕紫宸之朝嵗中罕御欲乞
朔日御文徳望日御紫宸所貴正衙内殿之朝儀並舉
從之十一月冬至奉安中太一神像詔天下係囚死罪
以下並釋之應諸路災傷民户本名税物失計致違省
限不該減放者監司體量減放先是上以久旱欲因冬
至發徳音順承太一之貺手詔令輔臣相度王安石等
請如詔㫖擬合施行事目進呈上於禁中増入減放一
節蓋其察政事恤民如此乙丑上怪陜西兵少財用不
足又以為轉運使非其人曰使此輩理財舉事未得安
石曰恐未可歸咎監司葢既用兵即所費必如此至於
些小失計亦或有之未必便能致財用闕乏也七年二
月上因擇帥之難歎曰薄言采芑于彼新田宣王能新
養育人末遂可征伐玁狁而蠻荆來威今朝廷可謂所
用非所養所養非所用卿等宜為朕養育人才以當緩
急之用上又歎要一奉使如富弼之辨者亦不可得安
石曰恐不至如此乃陛下察人才未盡七年三月癸亥
上批聞都下米價踊貴可令司農寺發寄倉常平米不
計元糴價比在市見價之直量減錢出糶斗錢百五十
已詔司農寺以常平三十二萬斛三司米百九十萬斛
其價直斗百錢至人減十錢益置官塲出糶民甚便之
乙丑詔曰朕涉道日淺晻於致治事失厥中上干陰陽之
和乃冬迄今旱暵為虐間詔有司損常膳避正殿冀以
塞責消變歴月滋久未䝉體應中夜以興震悸靡寧意
者朕之聽納不得於理歟獄訟非其情歟賦斂失其節
歟忠謀讜言鬱於上聞而阿䛕壅蔽以成其私者衆歟
何嘉氣之久不効也應中外文武臣僚並許實封言朝
政闕失翰林學士承㫖韓維之詞也先是維對延和殿
上曰久不雨朕夙夜焦勞奈何維曰陛下憂閔旱灾損
膳避殿此乃舉行故事恐不足以應天變願陛下痛自
責已下詔廣求直言以開壅塞上感悟即命維草詔詔
出人悦四月己巳上以久旱憂見容色每輔臣進見未
嘗不嗟嘆懇惻欲盡罷保甲方田等事王安石曰水旱
為災堯湯所不免陛下即位以來累年豐稔今旱暵雖
逺但當益修人事以應天灾不足貽聖慮耳壬申上批
應灾傷路分方田保甲除已編排方量及造五等薄處
可速指揮並權罷是日雨上論及免役利害且曰今日
之法但當使萬姓出錢輕如徃日便是良法至如減定
公使錢人尤以為言者此實除去衙前陪費深弊馮京
曰朝廷立法本意出於愛民然措置間或有未善陛下
但當廣開言路凡天下之議便者行之有不便者不吝改
作則天下受賜矣五月戊戍朔天章閣待制李師中言臣
聞應天以實者見於行亊動民以行者不以空言天生
愚臣蓋為聖世伏望陛下詔方正有道之士召詣公車
對策如司馬光蘇轍輩復置左右以輔聖徳有臣如此
陛下其舍諸吕恵卿因捕其語遂貶和州安置詔熈河
嵗計用錢令鳳秦路轉運司熈河路經畧司用具無事
時一年收支數申中書自開建熈河嵗費四百萬緡癸
丑學士承㫖韓維知河陽自以言不用數求去會兄絳
入相又援故事乞補外遂出絳入相維實草其制時人
榮之六月癸酉河東都轉運張景憲為右諌議大夫再
任先是諸路官吏行新法或違失監司多所奏劾人情
㥥恐景憲不劾一人議者欲分河東為兩路事下景憲
言河東地肥磽相雜州縣貧富亦異正宜有無相通以
備邊買其議遂罷兩浙路提刑盧乗為太常博士升一
任兼提舉監事嵗課増羡也是時蓋已徙江南東路矣
上謂輔臣曰知州轉運使令久任吕恵卿曰衆議皆以
舉縣令為急不知列官分職何處不擇人上曰刺史縣
令治民為最近故以擇人為急縣令中能有功績者朝
廷擢用三兩人以礪庻官不亦善乎秋七月戊戍詔以
十一月有事於南郊戊申賜僧度牒二千五百試監主
簿齋郎州助教勅告補□五十振貸涇源環慶路漢蕃
饑民及為永興路常平糴本八月庚午詔監司每半年
一具有無措置改正事及保舉發所屬官申中書考察
如有可以施行即下所司令遍闗所屬從河北轉運判
官吕温卿請也丙戌命知制誥沈括為河北西路察訪
使代章惇也先是遣内侍籍民車以備邊人未喻朝廷
之意上下騷動又市易為患西蜀井鹽不可禁欲盡實
私井而運解以足之舉朝臣子訖無定論括時修起居
注因與上言車戰私井利害明日二事俱寢執政喜謂
括曰公有何術立談而罷此二事上其多太平車之説
括曰聖王可以理奪不可以言争若車可用互市可禁
括不敢以非為非也九月是時諸路災旱有司未能賑
濟壬子上諭輔臣曰天下常平倉若以一半散錢取息
一半減價糴便二者如權衡之相依不可輕重如此民
必受賜今有司務行新法惟欲散錢至於常平舊規無
人督責者大凢前世法度有可行者宜謹守之壬戌詔
河北被傷州軍罷糴仍令轉運司具見管及所賜錢糧
有無闕少以聞辛巳詔河南發運使嵗買西浙紬絹自
今於所産處置塲收買或預給錢毋得抑民先是既詔
民輸免其行錢而知開封府孫永它日因對復論非民
所願於是言者論其不便義在沮令而御史張琥又言
之河陽端明殿學士韓維先與永同議皆不當十一月
庚子永罷府事維落職己未冬至合祭天地于南郊以
太祖配赦天下十二月上封事者言河北西路灾傷乞
逐州委官禱名山大川靈祠河北西路縣州自今禱祠
祭祀並儀以省錢買禮科八年正月丁酉彗出東方己
亥宰臣王安石率在位之臣直言遂詔中外各言朝政
得失中丞鄧綰又言三司使章惇與吕恵卿叶濟為奸
庚子惇罷知湖州於是知制誥沈括權三司使壬寅大
赦天下彗滅初吕恵卿既為手實法司農寺下之諸路
不時施行者以違制論知宻州蘇軾謂援舉常平官曰
違制之坐若自朝廷誰敢不從今出於司農是干造律
使者上曰姑徐之是時縣或災傷則留以俟豐嵗於是
荆湖察訪蒲宗孟言民自拱手實無所擾也何待於農
穰哉願詔有司不以豐㐫弛張其法辛丑詔從之二月
己丑㸔詳編修中書條例李承之等上禮房條例十三
卷并目録十九冊詔行之夏四月上與安石論理財安
石曰但審計無為小人所撓令才士肻為陛下盡力則
極有可理之道曽孝寛語以為兩共事不如専任一人
先是上批聞河北河東上等户至今流移不絶或縁與
下户同保請常平錢榖保内人近因乏食多已逃外懼
將來獨於户下催理故一例遷避宜令所在體量以聞
七年十一月丁酉也是日王安石以諸路體量奏狀以
聞稱或為分房減口豈得謂之逃移不知當時誰為陛
下言此上曰忘記是誰安石曰彼既言之必有事實即
是州縣監司合根究蔽欺若無事實即如此誣罔之人
存之何利陛下欲明目逹聰聰則容長此輩適足自蔽
耳閏四月上論宣王時無不自盡以奉其上吕恵卿曰
宣王時如此而已未及文武也安石曰宣王盛時乃能如
此及其衰也則我友敬矣䜛言其興善人君子乃念亂不
暇豈復有自盡以事其上之人上曰宣王猶能奏凱旋於
郊牧亦豈易及安石曰宣王用吉甫征伐無張仲在内
吉甫無以成其功韓琦奏倚閣預買紬絹縣買借貸斛
斗王安石謂韓絳曰此不可行絳曰民細不得須著寛
恤及進呈安石曰近嵗方鎮監司唯以媚民為事上曰
韓𤦺用心可知天時荐饑乃其所願也前問以北事乃
云須盡改前所為契丹自然無事安石曰琦再經大變
於朝廷可謂有功陛下以禮遇之可也若與之計國事
此所謂啓寵納侮五月丙寅命近臣禱雨天地宗廟社稷
己丑詔永興軍等路轉運判官葉康直徃鄜延環慶路
賑濟饑民冬十月壬辰宣徽北院使中太一宫使張方
平為宣徽使判應天府方平在朝雖不任職然多所建
明乃對請便郡上曰卿在朝豈有所交惡者歟何欲去
之速也方平曰臣平生未嘗與人交惡但欲歸老耳上
知不可留乃有是命謂方平曰朕初欲卿與韓絳同事
而卿論政不同又欲除卿樞宻使而卿論兵復異受先
帝末命卒無以副朕意乎因泫然泣下中書請出錢二
百萬緡散在江淮等七路遇榖賤糴充計外遇價貴亦
許量減價糶從之許借留内藏庫上供錢物及發運司
蕃息錢搃二百緡分三年撥還十一月癸未右諌議大
夫集賢學士宋敏求為龍圗閣直學士右司郎中知制
誥陳襄為樞宻直學士先是知制誥鄧潤甫言近者羣
臣専尚告訐此非國家之美宜登用敦厚之人以變風
俗上嘉納之居數日敏求及襄有是命自熈寧三年始
制天下吏禄而行重法以絶請託之弊其年京師諸司
支吏禄錢凡三千八百三十四貫有竒及括為三司使
當熈寧八年其年支吏禄凡三十萬一千五百三十三
貫有竒京師舊有吏禄者及天下吏禄皆不預此數云
九年三月庚申上論人財以臣下登對多窺測人主意
為迎合之説其不中理者朕因加詰難欲使知上意所
向往然亦慮縁此有不敢言事者輔臣對曰唐太宗之
威嚴魏徵之切直終優容之其後不悦徵者蓋不當以
諌草示人也上曰魏徵以諌草示人非揚主之惡特好
名耳六月壬子富弼言天子無職事唯于大臣邪正而
進退之此其職也切乞重之又重也此劄子只恐陛下
畧知外事一二而已乞右降出庻免後悔也八月宣徽
南院使判應天府張方平言司農寺近降勅制應祠廟
並依坊場河渡募人承買收取净利實損大體乞朝廷
不賣閼伯微子廵逺三廟以稱國家嚴恭典禮追尚前
烈之意上批司農寺鬻天下祠廟辱國黷神此為甚者
可速令更不施行其司農寺官吏令開封府劾之冬十
月上批體問得前日小雨於農夫亦小有濟宜擇日賽
謝戊子上批翰林學士權御史中丞鄧綰操心頗僻賦
性奸回論士薦人不循分守可落御史中丞以兵部郎
中知虢州十一月御史彭汝礪言臣觀朝廷近嵗用言
之道同之則衆舉之以為竒才為知治體而果用之異
之則衆愚之以為同俗為不知變而果廢之而是非在
己不在同異使同之而有所附焉則雖同乃所以為欺
也異之而有所取焉則雖異乃所以為忠也夫上之所
好惡民表也上惟同之為好則民亦以同為貴惟異之
為惡則人亦以異為賤十年二月侍郎御史周尹言昨
彈李稷任法不公及不𦵏父事乞早降手詔李稷改軍
器監丞御史彭汝礪言切聞河東京北盜賊不禁至白
晝殺人於市攻城畧邑廵檢縣尉職在追胥指蹤有待
臣觀漢京兆多盗起王尊於久廢渤海驚擾任龔遂於
垂老乞選通明智畧之士更領州事稍寛諸科率欠負
以安下户甲辰詔己差徐禧具可以寛恤振補事以聞
後禧上賑恤事一曰蠲賦税減役錢二曰除欠負養孤
遺三曰罷抑變禁科置事四曰放銿夫生役人五曰省地
理省科撥並從之五月庚申詔以歐陽修五代史藏祕
閣癸亥知越州資政殿大學士趙抃知越州時兩浙旱
蝗米價踊貴餓死者什五六諸州皆榜衢路立告賞禁
増米價抃獨衢路令有米者任増價糶之於是諸州米
商輻輳詣越米價更賤民無餓死者是嵗盧秉奏計上
問曰昨聞滁和民食蝗以濟有之乎秉對有之民饑甚
死者相枕藉上慘然曰獨抃為朕言與卿合前此發運
司入奏多獻羡餘以希恩秉獨以錢七十萬緡償三司
舊負因言發運司但督六路財賦以時上之本無羡餘
以進者率正數也乞遂禁絶上嘉納之秋七月辛亥詔
以十一月有事於南郊辛未太常丞集賢校理知湖州
鞠真卿為太常博士直秘閣以宣徽北院使王拱辰鄧
潤甫言真卿自改官至登朝三十年未常陳請磨勘故
也丙子詔太常禮院續修禮閣新儀八月戊戍詔監御
史裏行黄㢘為京東路體量宣撫㢘既受命舉條百餘
事郡守縣令能救灾養民者勞来勸誘使即其郡發倉
廪府庫以賑不給水占民居未能復業著擇其髙地聚
居之皆使有屋避水回逺未能歸者遣使移給之皆使
有粟所灌郡縣蠲賦棄債流民所棄男女於道者收養
之年壯而饑者募役之初水占州縣三十四壊民田三
十萬頃壊廬舍三十八萬家卒事所活饑民二十五萬
三千户壯者就功而食又二萬七千人得七十三萬二
千工給常年牛備權錢八萬六千三百緡歸而論薦一
夫後多朝廷所収用云甲辰詔内外待制以上及臺諌
官發運轉運使提㸃刑獄轉運判官各舉文臣才行堪
升擢官一貟令中書審察随才試用毋得舉館職及兩
府已之親從監察御史黄㢘奏請也初㢘既奏請上用
其言故有是詔應詔者百餘人㢘又言勢孤地寒跡逺
下僚者既得以名聞於上願詔中書審察其能而用之
則急下明詔使不虛行於天下冬十月乙未知河陽吕公
著提舉中太一宫公著至京師對延和殿勞問至上曰
不見卿七八年殊覺卿老也公著面對曰臣伏讀近詔
舉才行堪升擢官然數年以來天下之士陛下素知其
能嘗試以事而終就閒散者尚多未必盡出於迂闊繆
戾而難用也自熈寧初論新法不附執政者皆譴逐不
復收用故公著見上首言之十二月丁丑朔壬午詔自
明年正月朔旦改元為元豐元年正月戊午判太常寺
陳襄集賢校理經履李清臣王存詳定郊廟奉祀禮文
壬申光禄卿知潞州史炤再任炤考課為河東第一故
也閏正月戊子權監察御史裏行彭汝礪為江南路轉
運判官辭日復上疏論時事且言不患無將順之臣患
無諫諍之臣不患無敢為之臣患無敢言之臣上察其
忠慰諭久之六月癸夘朔日有食之秋七月庚子初澶
淵決水復塞吕公著奏疏其畧曰近日數起詔獄建僧
煩衆有司極於鍜鍊羣下無不震恐比至臨決多從末
減昔于公不過一獄吏耳猶以隂徳有報充大子孫今
萬乗之尊六合之廣布徳施恵固宜受福無疆施於萬
世吕公著入對上迎謂曰覽卿所奏深得近臣盡規之
義時獄犴浸繁而上繼嗣未廣公著詞順而意切故上
納焉公著因面奏宜増館閣之選又論宜寛縣令之制
八月丁夘知宻院馮京疾甚上中夕詔左右適夢京造
朝甚慰乃賜詔曰渴想形儀不忘夢寢及疾愈造朝上
首以所夢語之九月乙酉吕公著薛向並同知樞宻院
事公著既就職與同列奏事畢獨留謝固言臣老於閒
外䝉陛下収之桑榆唯知拳拳納忠以報恩遇自熈寧
以來因朝廷議論不同端人良士例為小人排格指為
沮壊法度之人不可復用此非國家之利也願陛下加
省察上曰然當以次収用之冬十月己未權發遣州羅
觀乞頒義倉法於川陜西路從之詔端明殿直學士兼
翰林侍讀學士提舉崇福宫司馬光子康充編修資治
通鑑聴檢文字從之十二月崔台符為大理卿作大理
寺凡十有七日而成二年五月羣臣奏事垂拱殿御衣
有䖝善入人耳上亟曰此飛䖝也三年二月辛丑命輔
臣祈雨三月乙酉宰相平章事吳充罷為吏部尚書觀
文殿大學士西太一宫使充為相務安静不妄役使不
恃己長所言於上人無知者己丑上以慈聖光憲故大
推恩於曹氏凡被賞者百餘人上又曰褒寵外戚誠非
國家美事顧以慈聖光憲有功於宗社宜優䘏其家耳
公著因言自古亡國亂家不過親任小人宦官通女謁
寵外戚等數事而已上深以為然時王中正宋用臣等
任事故公著假此以諷上既退薛向歎曰公乃敢言如
此事何向汗流浹背夏四月乙夘御史中丞季定言奉
行朝廷法令以致之民者諸路監司耳而鈎考之法令
御史臺分察官司違慢若推此法以察諸路監司宜無
不可者茍如此則朝廷法令不至隳廢從之丙戌詔羣
臣求直言時占者講京城有兵變詔修京城儲軍器嚴
保甲養保馬知制誥王安禮上疏曰和氣致祥乖氣致
沴意者羣臣是非好惡有不遵諸道乗權射利者不察
主上恵養元元之意用力殫於溝瘠取利究於園夫殆
有以召星變臣願陛下省不急之改作紓弗勝之工力
至於祈禳小數貶損舊章恐非應天以實者上覽奏嘉
歎他日進對上曰王珪欲使卿條具所以朕常謂左右
大臣宜遵下情以逹于上不應沮格人言以壅塞人主
今以一指蔽目雖泰華在前不之見也近習之蔽君何
以異此朕今信卿卿苐言之閏九月壬子詔於都城門
外賜文彦博錢送御筵令中書樞宻院臣僚同赴上自
為詩賜之詔命參知政事章惇為之序詔彦博曰卿在
仁宗朝蚤冠三事懐忠奮策迄有成勲來觀外廷相成
宗禮崇進公品徃莅洛師錫宴賜詩昭示殊禮仍勅近
輔序而識之庶𫝊無窮著見賢業其承朕志悉體睿思今
賜卿詩序至可領也乙夘潞國公文彦博為河東永興
節度使韓國公富弼為守司徒劉沆追諡文安王堯臣
改賜諡文忠堯臣子水部貟外郎同老為秘閣校理冬
十月辛酉詳定官制所檢討文字光禄寺丞李徳芻表
上元豐郡縣志凡三十卷十二月乙未朔詔各路監司
具到部下知州通判治狀最優有未經朝廷任使者令
中書籍其姓名
元豐四年三月甲辰翰林學士承議郎張璪為大中大
夫參政事先是王珪嘗三薦璪不用珪曰璪果賢陛下
未嘗用以為不賢讒也臣恐士弗得進矣臣為宰相三
薦賢三不用臣失職請罷上喜曰宰相當如是姑試卿
卿徳不回朕復何慮知制誥王安禮為翰林學士安禮
於訓詞初不經意而典贍豐潤上數稱之御史豐稷言
安禮性行滛僻師言鄙之擢在詞禁地親職重將何以
訓多士儀四方御史朱服又言學士職不専以翰墨為
事今安禮行義如此而朝廷擢之不已豈是陛下昭示
好惡使人知所修行者臣等伏望追寢安禮新命不聽
戊申詔河東河北路轉運司尋訪程嬰公孫杵臼墳墓
所在以承議郎吳處厚言二人保全趙孤乞加封爵故
也詔封嬰成信侯杵臼封忠智侯立廟載在祀典六月
甲子有上書乞審擇守令者上謂輔臣曰天下守令之
衆至千餘人其才性難以徧知惟立法於此使象之於
彼從之則為是背之則為非以此進退方有凖的所謂
朝廷有政也夫家自為政人自為俗先王所以必誅朝
廷惟一好惡定國是守令雖衆行之數年自當得人也
元豐五年二月上曰刺史縣令治民為最近漢刺史有
入為三公者蓋重其任耳今藩郡不過數十徃徃多不
得人則縣令可知也自今更宜謹擇辛亥分命輔臣祈
雨四月壬子知開封府王安禮言三院獄空安禮事至
輒斷庭無留訟久繫待辨者一切論決於是以獄空謁
諸府門遼使過見歎息稱以為異事上曰昔由余聘秦
觀政内史廖輩從容俎豆以奪其謀者秦有人也安禮
留意吏事能駭動外夷於古無媿矣壬戌崇文院校書
楊完編類元豐以來詳定郊廟奉祀禮文成三十卷以
進蔡確既為右僕射且兼中書侍郎欲以自大乃議尚
書省闗移中書當加上字以重之王安禮問上曰陛下
用確為相豈以材術卓異抑亦遷徙適在此位耶上曰
然安禮顧曰陛下謂適在此位何得自大上每燕見大
臣多及前代興亡事上臨御久羣臣俯伏聴命無能有
所論説時因奏事有被詰責者安禮進説曰陛下固聖
矣而左右輔弼宜擇自好之士有㢘隅者居之則朝廷
尊上善其言七月乙未上謂輔臣曰唐明皇晩年逸豫
以致禍亂如本朝無前世離宫别館遊豫奢侈之事非
特不為亦無餘力可為也蓋北有强敵西有黠羌朝廷
汲汲支梧不暇然二敵之勢所以難制者有城國有行
國自古荒服能行而已今兼中國之所有比之漢唐尤
强盛也六年八月詔尚書左丞蒲宗孟守本官知汝州
宗孟坐違法繕治西府先是宰執同對上有無人才之
嘆宗孟對曰人才半為司馬光邪説所壊上不語正視
宗孟久之宗孟懼甚無以為容上復曰蒲宗孟乃不
取司馬光邪未論别事只辭樞宻副使一節朕自即位
以來唯見此一人他人則雖迫之使去亦不肻矣冬十
月詔封孟軻為鄒國公以吏部尚書曽孝寛言孟軻有
廟在鄒屬兖州未加爵命故特封七年五月范純仁權
知河中府官制初行上欲召純仁弟純粹由陜西轉運
副使入對上問純仁無恙純粹對以實故上悟尋有是
命純仁至河中時督教保甲甚嚴非老幼不許在家農
事皆廢純仁上疏曰欲乞權任教閲不報六月禮部言
歐陽修等編太常因革禮始自建隆迄于嘉祐惟百官
嘉祐之後缺而不録熈寧以來禮文制作以垂法萬世
乞下太常委博士接續編募以備討閲從之十二月端
明殿學士司馬光為資政殿學士降詔奬諭賜銀絹衣
帶馬奉議郎范祖禹為秘書省正字並以修資治通鑑
書成也上感疾始有建儲意又謂輔臣曰來春建儲其
以司馬光及吕公著為師保蔡確知光必復用欲自託
於光乃謂職方員外郎邢恕曰上以君實為資政殿學
士異禮也君實好辭官確晩進為和叔門下士宜以書
言不可辭之故恕但與光之子康書致確語康以白光
光笑而不荅亦再辭而後受八年二月癸巳上疾甚遷
御福寧殿東閣之西間三省樞宻院入問聖體見於上
榻前三月戊戌上崩於福寧殿宰臣王珪讀遺制哲宗
皇帝即位史臣曰上聰明英睿天性孝友事西宫竭誠
盡力天下稱孝慈聖光憲太后之喪哀毁過甚既除喪
思慕不已嵗時獻酌每至繼仁殿必慟哭踰時禮遇皇
后宫庭肅正親愛二弟無纖芥之間終上世乃居外第
聖學髙逺言必據經深造道徳之藴而精通象數每論
經史多出人意表間一日御邇英講讀雖風雨不易禁
中觀書或至夜分在東宫素聞王安石有衆名熈寧初
擢輔政虛已以聴之安石更法令中外争言不便上亦
疑之安石不自得求引退八年不復召然恩顧不衰司
馬光吕公著雖議論終不合而極口稱其賢勵精求治如
恐不及摠攬萬㡬小大必親遇休假獨御便殿決事或
日昃不暇食至兩宫遣人趣之侍臣有以為言者上曰
朕享天下之奉乃喜勞惡逸誠欲以此勤報之也將定
官制猶處閣中考求㳂革一年乃成人皆不知雖治尚
嚴整智勇果斷而造次必仁恕羣臣進見顧問或不能
對上恐其失次輒顧而言他有忤意者雖甚不樂終保
全之每當用兵或終夜不寐邊奏絡繹以禮處畫號令
諸將必丁寧詳宻授以成筭雖千里之外上自節制機
神鑒察無所逋情恩威相濟人不敢不盡力如李憲張
誠一輩雖甚親用然未嘗弛其御䇿無不畏上之威明
而莫之敢肆欲先取靈夏滅西羌乃圗北伐積粟塞上
數千萬石多儲兵器以待及永樂䧟沒知用兵之難於
是亦息意西伐共在位十有九載規模宏逺取法三代
由漢以下陋而不取而謙冲退託去華務實終身不受
尊號此誠帝王之盛徳也
　
　
　
　
　
　
　
　
　太平治迹統類卷十二
欽定四庫全書
　太平治迹統類卷十三
　　　　　　　　　　　　宋　彭百川　撰
　　神宗任用安石
嘉祐六年六月成寅度支判官刑部員外郎直集賢院
同修起居注王安石辭修起居注既得請又申命之安
石復辭至七八乃受於是徑遷知制誥安石自此不復
辭官矣嘗有詔今後過舎人院不得申請除改文字安
石遂上疏争舎人院職分其言頗侵執政安石於是與
執政忤
治平二年冬十月復以安石為工部郎中知制誥母喪
除故也安石既除喪詔安石赴闕安石屢引疾乞分司
上語輔臣曰安石歴先帝朝累召不起或為不恭今召
又不起果病耶曾公亮對曰安石文字器業時之全徳
宜膺大用累召不起必以疾病不敢欺罔吳奎曰安石
向任糾察刑獄爭刑名不當有旨釋罪不肯入謝毎以
為韓琦沮抑已故不肯入朝公亮曰安石真輔相之才
奎所言熒惑聖聽奎曰臣嘗與安石同領羣牧備見其
臨事迂濶且䕶前非萬一用之必紊亂綱紀公亮熒惑
聖聽非臣熒惑聖聽也上未審奎重言之上納奎言於
是安石不再召　癸卯安石知江寧府衆謂安石必辭
及詔到即詣府視事或曰公亮力薦安石盖欲以傾韓
𤦺也　四年春神宗即位八月戊戌知制誥知江寧府
王安石為翰林學士召用上謂吳奎曰安石真翰林學
也奎曰安石文行實髙出于人上曰當事如何奎曰恐迂
濶上弗信於是即召用之制曰王安石學為世師行為
人表㢘於自進優處於東籓兹有僉言宜還中禁俾夫
左右先後以道義輔予豈特専文墨視草而已哉可特
授翰林學士
熙寧元年四月壬寅詔新除翰林學士王安石越次入
對上謂安石曰朕久聞卿道徳仁義有忠言嘉謀當不
惜告朕方今治當何先對曰以擇術為始上問唐太宗
何如主對曰陛下毎事以堯舜為法唐太宗所知不逺
所為不盡合法度但乗隋極亂之後子孫又皆昏惡所
以獨見稱於後世道有升降處今之世每事須以堯舜
為法至簡而不煩至要而不迂至易而不難但末世學
士大夫不能通知聖人之道故常以堯舜為難法而豈
知聖人經世立法常以中人為制也上曰卿可謂責難
於君然朕自視眇然恐無以副卿此意卿可悉意輔朕
庶幾同濟此道又嘗問安石祖宗守天下能百年無大
變粗致太平以何道也安石退而奏曰本朝乗累世因
循末俗之弊而無親友羣臣之議人君朝夕與處不過
宦官女子出而視事又不過有司之細故未嘗如古大
有為之君與學士大夫討論先王之法以措之天下也
一切因任自然之理勢而精神之運有所不加名實之
間有所不察君子非不見任然小人亦得厠其間正論
非不見容然邪説亦有時而用以詩賦記誦求天下之
士而無學校養成之法以科名資叙立朝廷之位而無
官司課試之方監司無檢察之人守將非選擇之吏轉
徙之亟既難於考績而游談之衆因得以亂真交私養
望者多顯官獨立營職者或見排阻故上下偷惰取容
而已雖有能者在職亦無異於庸人農民壊於徭役而
嘗特見救恤又不為之設官以修其水土之利兵士雜
於疲老而未嘗申飭訓練又不為之擇將而久其疆埸之權
宿衛則聚伍卒無賴之人而未有以變五代姑息之俗宗室
則無教訓選舉之實而未有以合先王隆殺之宜其於
理財大抵無法故雖儉約而民不富雖憂勤而國不强
頼非冦盜昌熾之時又無堯湯水旱之變故天下無事
過於百年雖曰人事亦天助也盖累聖相繼仰畏天俯
畏人寛仁恭儉忠恕誠慤此其所以獲天助也伏惟陛
下躬上聖之質承無窮之緒知天助之不可常恃知人事
之不可怠終則大有為之時正在今日臣不敢輒廢將
明之義而茍逃諱忌之誅伏惟陛下幸赦而留神則天
下之福也明日上謂安石曰昨閲卿所奏書至數遍言
本朝事可謂精盡討論治道無以出此上曰卿今所言
多朕恐有遺忘試録今日所對以進安石唯而退訖不
復録　丁丑賜布衣王安國進士及第注初等職官安
國安石弟也於書無所不讀數舉進士試禮部輒不中
又舉茂材異等有司考其策第一召試密閣母喪罷上
即位翰林承旨王珪首薦之樞密副使韓絳邵亢又同
以安國所著序言十卷進上於是出手詔稱美令召試
舎人院七月詔司馬光王安石同定登州謀殺刑光與
安石異議安石不曉法好議法論者不以為是時知諫
院吳申上疏論事輔臣以申疏進呈祖宗成憲不違朝
廷衆論上笑曰衆論何可不違刑名末事尚不違况逺
大者乎學士王安石曰先王但稽於衆非一一從也又
曰且如謹奉成憲不知申意欲何如謹奉若事事因循
弊法不敢一有所改謂之謹奉成憲恐非是上由是不
聽申言罷申諫職八月宰臣曾公亮等言伏見故事南
郊禮畢陪祀官並䝉賜賚實非臣等所安欲望特從誠
請大禮畢兩府臣僚罷賜銀絹詔送學士院取旨司馬
光奏曰臣知此物未能富國家因此漸思减其餘浮費
自今日為始耳安石曰國用未足猶未得善理財之人
故也光曰天地所生貨財百物止有此數不在民間則在公
家桑𢎞羊能致國用之饒不取於民將焉用之安石曰
太祖時趙普為相賞賚或以萬數今郊賚豈獨為多光
曰普等運籌帷幄平定諸國賞以萬數不亦宜乎今兩
府助祭不過奉申嚴外辨沃盥奏帨巾何功勤而得比
普等乎爭論久之王珪曰司馬光言省費自貴近始光
言是也王安石言所費不多恐傷國體安石言亦是也
惟陛下裁上曰朕亦與司馬光同今且以不允答之可
也是日適會安石當制遂以上所言意草批劄所乞宜
不允公亮等於是不敢復辭上欲用王安石參知政事
以問輔臣曾公亮因薦之唐介曰恐難大任上曰卿謂
文學不可任也介曰泥古而議論迂濶後使為政恐多
所變更必擾天下介退至中書謂公亮等曰異日安石
果用天下必困擾諸公自知之時執政進除目上久之
不决既數日乃曰朕問安石以為然可即施行介曰陛
下如此使大臣何以自安且陛下以安石為可大用宜
即用之豈可使中書政事決可否於翰林學士必以臣
為不才當先罷免此語𫝊之天下恐非示信之體也介
雖言然上意益向安石矣曰唐太宗必得魏鄭公劉備
必得諸葛亮然後可以有為對曰魏鄭公諸葛亮皆有
道者所羞何足道哉以天下百年承平學者之多然常
患無人可以助治者以陛下擇術未精雖有臯䕫稷契
傅説之賢亦必為小人所蔽因卷懷而去爾二年二月
王安石為大夫參知政事先是安石見上論天下事上
曰此非卿不能為朕推行料卿學問如此亦欲施設安
石對曰臣未事陛下固願助陛下有為天下風俗法度
一切頹壞在廷少善人君子則安常習故而無所知奸
人則惡直醜正而有所忌有忌者倡之於前無知者和
之於後雖然昭然獨見恐未及效功而為異論所勝陛
下誠欲用臣宜先講學使於臣所學本末不疑庶幾能
粗有成上曰朕知卿久非適今日也上曰朕仰慕卿道
徳不知卿所施以何為先安石曰變風俗立法度最方
今所急也上以為然自此安石取祖宗法度變更之天
下騷然矣詔立制置司條例司甲子命知樞密院事陳
升之及王安石領其事安石曰今財用分於開闔歛散
不能相通故多費失天下之財使利出於一孔自秦漢
以來學者不能推明先王法意更以為人主不當與民
争利今欲理財則當修泉府之法以收利權然此法既
修必大違流俗而異論者衆在陛下先有以斷之然後
可為此須藉人才上曰誠如此今但知有此理者已少
况欲推行安石曰人才難得亦難知今使能者理財則
十人之中有一二人敗事况所擇而使者非一人豈能
無此失上曰自來一人敗事則遂廢所圗此所以事少
成故置司以講求理財之術安石因請以吕恵卿為制
置司檢詳文字從之　冬十月甲午朔著作佐郎編校
集賢書籍吕恵卿太子中允崇正殿說書後九月又加
集賢校理初欲置恵卿經筵曾公亮以為京官無例須
換朝冠公亮又曰經筵官不可復兼修條例王安石以
謂無害乃已十一月乙丑命樞密副使韓絳同制置三
司條例初陳升之既拜相遂言條例司難以簽書欲令
孫覺吕恵卿領局而升之與王安石提舉安石曰臣熟
推此事但可如故者升之曰臣待罪宰相無所不統所
領職事豈可稱司安石曰今天下財用困急尤當先理
財特置一司於時事以為併之無傷安石曰今分為一
司則事易商議若歸中書則待四人無議然後草具文
字恐成須遍歴四人看詳然後出於白事之人亦須待
四人皆許則事積而難集陛下既使升之與臣執政必
不疑升之與臣専事而為奸况制置司所奏請皆關中
書審覆然後施行自不須併入争於上前日髙不決乃
皆退他日又對升之固以為不可置司上欲使安石獨
領安石以為非便曰陛下非置此司令中書密院各差
一人今若韓絳用事甚便上曰善故有是命升之深狡
多欲善𫝊會以取富貴為小官時與安石相遇淮南安
石深器之安石時為揚州簽判有送升之序及安石用
事務變更舊制患同執政者間不從設制置條例司引
升之共事凡所欲為自條例直奏行之無復齟齬升之
心知其不可而竭力贊助或時為小異陽若不與安石
皆同者安石不覺詐深徳之故安石推升之曰兹事盍
歸之三司何必攬取為己任也安石大恐二人於是乎
始判己已司封員外郎直史館蔡延慶右正言集賢院
孫覺並同修起居注上初欲用蘇軾及覺王安石曰軾
豈是可奬之人上曰軾有文學朕見似為人平静司馬
光韓維王存俱稱之安石曰險邪之人臣非茍言之皆
有事狀作賈誼論優游浸漬深交絳灌以取天下之權
附䴡歐陽修因作正統論章望之非之乃作論排章望
之其論都無理非但如此遭父喪韓琦等送金帛不受
却販數船蘇木入川此人所共知司馬光言吕惠卿受錢
反言蘇軾平静斯為厚誣陛下欲變風俗息邪説驟用
此人則事何由知陛下所好在此人非無才智以人望
誠不可廢若省府推判官有闕亦宜用但方是通判資
序豈可便令修注上乃罷軾不用閏十一月條例司奏
差官提舉諸路常平廣恵倉兼管勾農田水利差役事
上問王安石以真宗時邊事安石曰臣按實録當時君臣
議論未嘗説到底上下相與皆滅裂而已則何以安邊
境　癸未上謂王安石韓維曰吕公著言條例司近轉
疎脱所舉官皆是奴事吕恵卿得之並非韓絳王安石
曰自外舉者誠或非臣等所識然取於衆議若謂奴事
吕恵卿則恵卿在條例司已來幾日在外人如何奴事
得三年春正月條例司言提舉常平廣恵倉者本職外
毋得侵預外事以擾民右正言李常言臣近聞京東轉
運使王廣淵以陳汝義所進羡餘錢五十萬貫隨和買
絹錢俵散今却毎貫納見錢一貫五百于常税折科和
買之外又取二十五貫又詔諸路常平廣恵倉給散青
苗錢本為恵恤貧乏並取民情願今慮官吏不體此意
追呼均配翻成騷擾其令諸路提㸃刑獄官體量覺察
違者禁止立以名聞敢阻遏願請者罸餘見青苗門
王安石既稱疾家居翰林學士司馬光再為批答曰朕
以才髙古人名重當世召自巖穴推心委誠言聽計行
人莫能間衆所共知今士夫沸騰黎民搔動乃欲委還
事任退取便安卿之私謀固無憾朕之所望將以諉誰
安石得之怒即抗章自辯上封還其章手批諭安石曰
詔中二語乃為文督迫之過而朕失於詳閲今覧之甚
愧又明日安石乃入見固請罷先是文彦博屢乞罷樞
密使上諭以須朞年聽去韓絳與安石協力排彦博每
議事絳多面沮之彦博内不平遂引朞年之詔堅求補
外上面諭復視事安石之在告也上諭執政罷青苗法
曽公亮陳升之欲即奉詔趙抃獨俟安石出令自罷之
連日不決安石入對上勞問曰青苗法一無所害極不
過失䧟少錢物安石既視事持之益堅人言不能入矣
安石之求分司也御史王子韶程顥諫官李常皆稱有
急奏乞登殿言不當聽安石去位意甚懼及安石復視
事子韶等乃私相賀安石復視事志氣愈悍而責公亮
等曰為宰相當有執守何得妄降劄子今體畢抑配青
苗又輟刪去當日詔語公亮等不敢抗安石既得毎贊
上以獨斷上専信任之軾發策云晉武平吳以獨斷而
克苻堅伐晉以獨斷而亡齊桓等任管仲而覇燕噲等
任子之而滅事同功異何也安石見之不悦上數欲用
軾安石必阻毁之軾又上疏曰陛下自歲以來所行新
政皆不與治世同道又作擬進士對御試䇿上即以軾
所對策示安石安石曰軾才亦髙但所學不正今又以
不得逞之故其言遂跌蕩至此請黜之曽公亮曰軾但
異論耳無可罪者他日安石又白上曰陛下何以不黜
軾豈為其材可惜乎譬如調惡馬須减芻秣加箠朴斯
乃可用如軾者不困之使自悔而絀其不逞之心安肯
為陛下用且如軾輩其才為用甚少為患甚大陛下不
可不察也上諭安石聞有三不足之説否安石不聞上
曰陳薦言外人云今朝廷以為天變不足懼人言不足
惜祖宗之法不足守昨學士院進試館職策其問意専
指此三事是何理朝廷亦何嘗有此已别昨問矣　吏
部侍郎樞密副使韓絳參知政事絳間與王安石同奏
條例司事嘗贊上曰臣見王安石所陳非一皆至當之
言可用陛下宜深省察故安石尤徳之李定為御史淮
南轉運使屯田郎中謝景温為工部郎中兼侍御史知
雜事景温雅善安石吕公著之為中丞也人謂景温先
必降御史及公著罷乃有此除四月上謂司馬光曰王安
石不好好官職及自奉養可謂賢者光曰安石誠賢但
性不曉事而愎此其短也又不當信任吕恵卿奸邪而
為安石謀主安石為之力行故天下并指安石為奸邪
也上曰今天下洶洶孫叔敖所謂國之有是衆之所惡
也光曰然陛下當察其是非然後守之今條例司所為
獨安石韓絳吕恵卿以為是天下皆以為非也陛下豈
能獨與此三人共為天下也遂退　五月甲辰詔近設
制置三司條例司本以均通天下財利今大端已舉惟
在悉力應接以趣成效其罷歸中書先是文彦博等皆
請罷制置條例司上謂彦博曰俟羣言稍息當罷之
不欲急罷恐傷王安石故也三年六月降屯田員外郎
知山隂縣陳舜俞監南康軍鹽酒税坐違詔旨不散常
平錢自劾也其後乃上書稱青苗法實便初自迷不知
爾時參知政事馮京欲縁此復用之宰相王安石曰為
人反復如此何可用也方是時畿内初置保甲且觀其
端而知宿州元積中遂乞布之四方故京師咸云數百
年誤用刑名今乃得止安石喜其附已故有此授丙戍
貶秘書丞集賢校理知諫院胡宗愈通判真州仍落館
職宗愈為諫官遇事必言然不肯出姓名辭多微婉故
御批有潛伏中傷等語或曰御批乃吕恵卿筆也初欲
與知縣曽公亮不可始除通判七月樞密使吕公弼罷
知太原弼將去位上議所以代之曾公亮韓絳極稱司
馬光上遲疑未決始欲用蔡挺既而欲併用京及光安
石曰司馬光固佳今風俗未定異論尚紛紛用光即異
論有宗主今但欲興農事而諸路官司觀望莫肯向前
若更使異論有宗主即事無可為者上遂不用光公亮
曰真宗用冦準人或問真宗曰且要異論相攪即治道
何由成若終令君子與小人相攪則君子但有卷懐而
已上以為然癸巳賜大理寺丞王欽臣進士及第秘書
省正字唐坰出身初坰為北京監當官上書言青苗不
行宜斬大臣異議者一二人王安石薦坰宜在館閣故
得召對坰有才辯韓琦甚愛之既去乃聞其言七月龍
圗閣學士大夫祖無擇授忠正軍節度副使嘉祐中無
擇與王安石同知制誥時詞臣許授潤筆物安石因辭
一人之饋不獲意不受以其物置舎人院梁上安石以
母憂去無擇取為本院公用安石聞而惡之以為不㢘
安石既當國無擇遂得罪秋八月乙丑司馬光對垂拱
殿乞知許州或西京留司御史臺上曰卿何得出外朕
欲申卿前命卿且受之光曰臣舊職且不能供况當進
用上曰何故光曰臣不敢留上沈吟久之曰安石素與
卿善何自疑曰凡素與安石善如蘇軾輩皆毁其素履
中以危法臣雖不敢避削黜但恐彼一人之身或前是
而後非上曰安石與公著如膠漆及其有罪不隠乃安
石之忠也又曰青苗已顯效光曰天下知其非獨安石
黨以為是癸巳上曰蘇軾非佳士光曰豈不佳於李定
不孝安石喜之用為台官安石常欲置其黨一二人於
經筵以防察奏對者吕恵卿以遭父喪安石未知腹心
所托而曽布巧黠善迎合安石悦之故以布代恵卿入
侍經筵布資序甚淺人尤不服而布固辭卒罷之庚子
門下侍郎平章事曽公亮兼三城節度向安石隂助之
安石以其助已深徳之故推尊公亮而沮抑韓琦御史
至中書爭論青苗事公亮俯首不答安石厲聲與之往
返由是言者亦以安石為専而公亮不預也蘇軾嘗責
公亮公亮曰上與安石如一人此乃天也安石猶以公亮不
盡同已數加毁訾公亮雖屢乞致仕上輒留之於是乃
聽公亮罷相司馬光登對乞許州及留台上曰必得許
州乎光曰臣安敢必但稍便鄉里即臣之幸也司馬光
知永興光辭上謂光曰今委卿長安邉鄙動静及本落
民間利病當以聞光曰謹奉詔光言青苗助役為陜西
之患上曰助役惟行京東兩浙耳冬十月職方員外郎
鄧綰為集方校理校正中書孔目房公事綰故名維清
雙流人舉進士髙第累遷寧州通判上書言陛下得伊
吕之佐作青苗免税錢法等百姓無不歌聖澤臣以所
見寧州而知一路觀之將見天下皆然此誠不世之良法
願陛下堅守行之勿移於浮議也又與王安石書及頌
安石大喜白於上使乗驛詣闕時慶州方有夏㓂綰進
呈邉事上問識王安石否曰不識上曰今之古人也又
問識吕恵卿否曰不識上曰今之賢人也綰見安石欣
然如舊交綰自至京師鄉人皆笑罵綰曰笑罵從汝笑
罵好官我須為之尋之命綰兼編修中書戸房條例
十二月辛酉右諫議大夫知鄧州吕誨提舉嵩山崇福
宫先是九月上欲移誨知河南命未下而寢誨雖在外
遇朝廷有大得失猶言之不置於是以疾求賢故有是
命㑹詔兩制舉諫官衆俱以為當今宜為諫官者無若
蘇軾於是鎮以軾應詔御史知雜事謝景温安石弟安
國姻家也景温意軾為諫官以攻安石短遂以謗語力
排之范鎮舉軾為諫官軾前丁母憂多占人船私販蘇
木安石下淮南江南東西京湖北䕫州成都六路體量
其狀事不實士論薄之鎮又舉台州司户參軍孔文仲
賢良對策極陳新法之害初宋敏求第為異等上覆考
王珪書以第四等詳定韓維從初考安石見而大惡之
密啟於上以御批黜文仲令再進呈乃下詔罷歸故官
孫固屢封還制書不許鎮於是曰吾前舉蘇軾為諫官
後舉孔文仲賢良方正可謂無負朝廷矣即日上章乞
致仕馮京解之曰參政何必爾遂落鎮翰林學士以本
官户部侍郎致仕命舎人蔡延慶為告詞有詆欺要君
之語安石猶不為快自加改定極其醜詆明日延慶賀
鎮且以制詞出於安石為解鎮誦之笑曰才無任職之
能鎮披襟當之内有懷利之實則夫子自道也即上表
稱謝云望陛下集羣議為耳目以除壅蔽之奸任老成
為腹心以養和平之福天下聞而壯之初至和中趙抃
為侍郎御史與鎮爭劾宰臣陳執中家決婢子事與鎮
有隙至是安石恨鎮數訐之於上且曰陛下問趙抃即
知其為人他日上以問抃抃對曰忠臣上曰卿何以即
知其忠對曰嘉祐初仁宗違豫鎮首請立皇嗣以安社
稷豈非忠乎既退安石悵然謂抃曰公不與景仁有隙
乎抃曰不敢以私害公也丁卯石諫議大夫參知政事
王安石為禮部侍郎平章事王珪守本官參知政事丁
酉曽布知制誥上初欲用張琥為之王安石使琥為文
堅辭不為布自請為之琥由是忤安石意琥不得知制
誥冬十二月章惇經制邊事官吏多為所狎侮獨商英
與抗論不少屈惇竒之乃薦商英於王安石於是召對
擢用五年正月辛丑司天監靈臺郎亢瑛言天久隂星
失度宜罷免王安石遂謁告馮京等進呈送英州編管
上批令刺配英州牢城安石翌日乃出安石曰臣竊觀
陛下所以未能調一天下兼制敵國正為不明於帝王
大略非謂如此小事不察也陛下修身齊家雖堯舜文
武亦無以過至於精簿書刀筆之事羣臣雖或未能承
望清光然帝王大畧似不必討論今在位之人有事韓
琦富弼如僕妾者然陛下不能使之革而况敵國乎二
月上又言三司判官當督察安石曰且刑名法制非治
之本當更論講帝王之道術而已若不務此而但欲多
立法制以馭羣臣恐不濟事是日王安石留身乞東南
一郡上甚怪安石如此曰卿所以為朕用者非為爵禄
但以懐道術可澤民不當自埋沒使人不被其澤而已
朕頑鄙初未有知自卿在翰林始得聞道徳之説心稍
開悟卿朕師臣也斷不許卿出外夏六月丁卯王安石
惡李評必欲去之既辦上夀新儀詞誕慢若推鞫即明
見欺罔之狀令送宣徽院取勘已而上批令評更不管
勾閤門事已王安石謁告上令馮宗道撫問安石因附
表劄請解機務上怪安石求去安石曰疲疾不任勞劇
兼任事久積中外怨惡多又人情容有壅塞上曰卿無
乃謂朕有疑心自制誥知卿屬以天下事如吕誨比卿
少正卯盧祀朕固知卿不為吕誨所惑吕公著與卿交
游至相善然韓琦必以兵討君側惡人朕亦不為公著
所惑朕與卿相知近世以來所未得安有不為朕少屈
安石曰大臣久擅事未有無釁者及其有釁然後求去
則害陛下知人之明又傷臣私義上固留之比三四上
上又固留約令入中書安石復具奏而閣門等處皆有
㫖不許收接安石文字甲戍王安石見上曰陛下不許
臣去臣不敢固違聖㫖然實病若更黽勉半年不可强
即須再煩聖聽秋七月前處州縉雲尉條例刪定官郭
逢源上疏曰臣竊觀自周文武以還盛徳有為之主固
無如陛下而懐道之士由孔孟而後如王安石者未之
有也又上疏曰廢去樞府併歸中書除補武臣悉出宰
相軍旅之事各責其帥合文武於一道歸將相於一職
復兵農於一致此堯舜之舉也疏奏上甚不悦他日謂
安石曰逢源必輕俊安石曰陛下何以知之上曰見所
上書欲併樞密院廢募兵安石曰人才難得如逢源亦
宜曉事可試用也貶太子中允同知諫院權同判吏部
流内銓唐坰為潮州别駕初以王安石薦得召見驟用
為諫官數論不得遂因百官起居越班扣陛請對上諭
止之坰堅請上殿讀疏論王安石用人變法非是上怒
其詭激故貶坰疏留中其畧云安石用曽布為腹心張
琥李定為爪牙劉孝孫張商英為鷹犬元絳陳繹為厮
役逆意久不召還附同者雖不肖為賢又作奸令章惇
變李定獄事又擅議宗廟事有輕神之心保甲以農為
兵凶年必致怨叛免役損下補上人人怨咨而令堅司
壓塞州縣事不上聞又保甲事曽布蔽塞人情欺誣人
主以為情願又置布易司都人有致餓死者以安石比
李林甫盧杞翌日執政進呈安石坰素狂不足責乃改
授大理評事監廣州軍資庫六年二月先是王安石以
病謁告彌旬乃求解機務且入對上面還其章安石固
求罷上不許上曰卿如此必是以朕終不能有成功久
留無補所以決去安石曰陛下聖徳日躋非臣所能仰
望後來賢俊自有足用者臣久妨賢路又病所以求罷
非有他上曰朕置卿為相事事頼卿以濟後來可使者
何人孰可以為相者卿所見也安石曰豈可謂無其人
但陛下未試用耳上再三曉諭安石乃告乞將理既而
上又召安石子雱再三問勞又令馮京王珪諭㫖於是
安石復入視事　夏四月上令沈起密經制交趾事諸
公皆不與聞凡奏請皆聽報九月賜屯田員外郎侯叔
獻大常丞楊汲府界游田各十頃叔獻等引河水淤田
決清水於畿縣澶州間壞民田廬塜墓歲被其患他州
縣游田𩔖如此而朝廷不知也龍圗學士孫固知成都
府先是上以固東宫舊僚嘗問固安石可相否固曰安
石文行甚髙侍從獻納其選也宰相自有度而安石少
從容凡四問事以此對及安石當國數議事不安故也
丙戍王安石罷為吏部尚書觀文殿學士韓絳依前官
平章事監修國史遣勾當御藥院劉有方齎詔韓絳赴闕
翰林學士右正言兼侍講吕恵卿為右諫議大夫參知
政事安石為執政凡六年㑹久旱百姓流離上憂見顔
色毎輔臣進對嗟歎懇惻益疑新法不便欲罷之安石
不悦屢求上不許而吕恵卿又使其黨日詣匭函假名
役書乞留王安石堅守新法上乃遣恵卿以手詔諭安
石欲處之以師傅之官留京師而安石堅求去又賜手
詔曰繼得卿奏以義所難處欲得便郡休息意更不欲
再三邀卿之留已降制命除卿知江寧庶安心休息以
安所欲朕體卿之誠至矣卿宜有以報之手劄具存無
或食言從此浩然長往也又賜手詔曰韓絳欲得一見
卿意者有所諮議卿可為朕詳奏以方今人情政事之
所宜急者安石薦絳代已仍以恵卿佐之於安石所為
遵守不變也時號絳為𫝊法沙門恵卿為䕶法善神已
五詔先是恵卿慮中外因王安石罷相言新法不便以
書徧遺諸路監司郡守使陳利害至是又曰上降此詔
申明之王雱為右正言天章閣侍講以疾不能朝又詔
給俸免朝謝許從王安石之江寧仍修撰評議又詔王
安石依舊提舉詳定國子監修撰經議參知政事吕恵
卿同提舉　乙亥詔監安上門光州司法參軍鄭侠編
管汀州始侠監門為大旱上書言事併畵百姓藍縷之
狀為圗以獻書奏上歎息終夕不寢遂下詔求直言有
㫖放俠擅發馬遞罪㑹安石請罷相上不許俠言安石
所致罷安石天必雨安石既罷果雨俠自以所言中未
幾又上疏五千餘言既言時政得失且言安石作新法
為民害恵卿黨奸邪擁蔽聪明獨馮京立異敢與安石
校請黜恵卿用京為相恵卿大怒遂白上奪俠官汀州
編管　八年春正月甲午朔不視事諫議大夫馮京守
本官知亳州俠既竄汀州人多憐之或資其行吕恵卿
憾俠不置且惡馮京異議欲藉俠以排去京并及王安
國乗間白上曰俠書言青苗免役流民等事此衆所共
知也若言禁中有人被甲登殿詬罵此禁中事侠安從
知此盖俠前後所言皆言王安國導之上亦疑然他日
問京曰卿識鄭俠乎對曰臣素不識俠侍御知雜事張
琥即劾奏京大臣與俠交通有迹乞追俠付獄窘治詔
送御史臺京俠素重王雱而議論常與王安國同非新
法安國親厚之俠詣登聞鼓院上書丁諷判檢院延與啜
茶其所言稱奬之諷又嘗見京語及俠京稱俠之辭甚
佳小臣不易敢爾獄既具遂罷京政事俠逺徙諷等皆
得罪恵卿事安石如父子安國負氣惡其憸巧數面折
之恵卿切齒及安石罷相引恵卿輔政恵卿遂欲代安
石恐其復來乃因俠獄䧟安國亦以沮安石也辛丑察
訪荆湖常平等事蒲宗孟言近制民以手實上其家之
物産而官為注籍以正百年無用不明之版而均齊其
力役此天下之良法也然州縣災傷五分以上則不與
焉且留以俟豐歲以臣觀之使民自供手實無所擾也
何待於豐穰哉願詔有司不以豐㐫弛其法從之吕恵
卿為手實法奉使者至析秋毫天下病之而宗孟乃有
此奏張方平言中户以下鮮有蓋藏田蠶所收歲有厚
薄户有耗登何常之有不惟扇惑人情更有紛亂新法
今兹一事專用撓人徒騷拏於天下實無濟於國家是
歲十月卒罷手實法甲寅詔罷諸將參謀初置三十將
許武舉學生充參謀諫官范百禄言邉事未有機警何
用布衣參謀徒長奔競耳罷之丁卯前曲陽縣尉吕和
卿為奉禮郎知軍器監丞先是吕恵卿令和卿建議行
手實法至是判軍監章惇情以為丞仍特改官癸酉知
江寧府王安石依前官知平章事始安石薦韓絳及恵
卿代己恵卿既得勢恐安石復入遂欲逆閉其途凡可
以害安石者無所不用其智又數與絳忤絳乗間白上
請復相安石上從之恵卿聞命愕然翌日上遣勾當御藥
院有方詔往江寧召安石安石不辭遂倍道赴闕三月
戊午上謂王安石曰小人漸定卿且可以有為又曰自
卿去後小人極紛紜獨頼恵卿主張而已因稱吕恵卿
不可得安石曰諸兄弟皆不可得和卿者臣初不知其
人昨送臣到陳留道中與語極曉事安石曰臣父子䝉
陛下知遇誠欲助成陛下盛徳大業而已小人紛紛不
敢安職今陛下復詔用臣誠欲粗有所効以報陛下察
臣用心上曰固所望於卿君臣之間初勿形迹形迹最
害事閏四月上欲用宣徽使張方平為樞密使既批出
王安石將行文書吕恵卿留之曰當晚集更議之因私
於王安石曰安道若入必為吾属不利翌日再進呈其
事遂寢乃詔司農司條例司具應言廢罷耆户長壯丁
利害編寫成册納禁中御史臨川蔡承禧言崇政殿説
書吕升卿招權慢上併及參知政事吕恵卿且言恵卿
辟劉谷為經義所檢討與官俸令教小兒丁亥宰臣王
安石與恵卿同對上獨顧安石屢稱其無私殆以曉恵
卿也於是恵卿求去不許秋七月崇政殿説書同管勾
國子監從其請而有是命蔡承禧劾升卿既自辨析且
乞劄付承禧王安石白上恐不宜如此若承禧紛紛則
煩陛下處置上乃已初宰執同進呈承禧劾升卿事恵
卿乃謁告上表求補外者三上曰卿為參政責不在卿
卿何必爾恵卿曰頃安石之去一時乏人所以受命不
辭安石復來理當決去上曰卿以承禧故耶承禧言卿
弟無與於卿恵卿曰縱使承禧言臣臣為參知政事茍自
度無過豈至為之求去况臣弟分析事又如此乎上曰
豈以安石議用人不合耶安石必忘卿恵卿曰安石於
臣何忌憚陛下初用安石以其勢孤助之毎事易今日
陛下以謂安石之助多節之故每事難就則臣之在朝
廷所補者少而所害者多不若遂臣之去陛下一聽安
石天下之治可成也上曰終不令卿去恵卿曰陛下數
宣諭臣以參貳安石不識何也參知政事莫參知陛下
政事否上曰安石政事即朕之政事也恵卿因言承禧
所以言臣弟者意乃在臣上曰已曉無過慮恵卿不得
已乃復就職九月吕恵卿緣升卿事乞罷政既復就職
與安石益不協於是留身白上曰臣意安石在江寧時
心有所疑故速來如此既至必是陛下聖諭及嘗借臣
奏對日録觀之後頗開解忽兩日前余中葉唐懿來為
臣言安石怒臣改其詩義上曰安石無他意冬十月己
丑上既決意罷恵卿政事故先出升卿先是御史蔡承
禧奏臣累言參知政事吕恵卿奸邪干威福賞刑天下
共憤是日手詔給事中參知政事吕恵卿朕不次拔擢
俾預政而乃不能以公滅私為國司直阿蔽所與屈撓
典刑羣言交攻深駭朕聽可守本官知陳州庚子石正
言知制誥直學士院權三司使章惇知湖州先是御史
中丞鄧綰言臣伏見近日陛下斷然罷黜吕恵卿令按
治其罪恵卿執政逾年所立朋黨不一然與恵卿相濟
無如章惇雖已黜逐而尚留惇在朝廷亦猶療病四體
而止治其一邉糞除一堂而尚存穢之半也於是罷惇
三司使以本官守十一月丙戌先是王安石以疾居家
上遣中使勞問又命輔臣即其家議事時有不附新法
者安石欲深罪之上不可安石爭之日不然法不行上
曰聞民間亦頗苦新法安石曰祁寒暑雨民猶怨咨此
豈足恤也上曰豈若併祁寒暑雨之怨亦無耶安石不
悦十二月己丑王安禮知潤州先是吕恵卿言安禮任
館職狎遊無度於是安禮乞出即從之安石猶以恵卿
昔居憂在潤州欲使安禮求其過失故也九年六月乙
酉朔給事中知陳州吕恵卿奏往者鄧綰言臣丁憂日
託張若濟貸部内錢聞推究首尾七月乃畢今朝廷復
差寋周輔乃綰鄉人嘗為御首推直官不惟有嫌於法
亦礙乞别選官置院詔屯田郎新權發遣秦鳳路提㸃
刑獄李竦與寋周輔日推鞫安石既與恵卿交惡令徐
禧王右等按華亭獄不得恵卿罪更使周輔按之安石
子雱猶恐不得切責練亨甫吕嘉問共議取鄧綰等所
條恵卿事雜他書下制獄安石初不知也恵卿所結堂
吏遇告自訴且訟綰及安石前後凡數十紙其畧曰安
石盡棄素學而隆尚縱横之末數以為竒術以至讚愬
脅持蔽賢黨奸移怒行狠方命矯令罔上要君凡此數
惡力於卒歲之間莫不偹具雖世之失志倒行而逆施
者迨不如此平日聞望一旦掃地不知安石何苦而為
此也謀身如此以之謀國必無逺圗而陛下既以不可
少而安之臣固未易言也又曰陛下平日以何如人遇安石
安石平日以何等人自任不意窘急乃至於此又曰臣
之所論皆中於肺腑之隠上既以恵卿所訴事示安石
安石謝無有歸而問雱雱乃言其情安石始咎雱雱先
病疽而嘉問等相繼得罪安石由是媿且數求去上待
安石自是意亦稍衰矣雱性刻深喜殺常稱商君為豪
傑之士毎勸安石誅不用命大臣而安石不從也安石
輔政時罷逐中外老成人幾盡多用門下儇慧少年諸
生一切以王氏繼為師講官䇿試諸生論及時政皆罵
逐及恵卿交惡佞人告發吕氏奸私事皆自雱發之七
月壬戍詔宰臣王安石及王雱終七供職九月是秋宣
徽南院使判應天府張方平上表乞致仕詔答不允方
平因奏疏論率錢募役之害其畧云蓋愚而不可欺弱
而不可勝者民也是以聖人甚畏之甚重之欲保國家
必先得民是謂藏身之固置器於安之道也十月丙午
王安石罷為鎮南軍節度同平章事判江寧府安石之
再入也多稱病求去及子雱死猶悲傷不堪力請解機
務上亦滋厭安石之所為故有是命樞密使工部侍郎
吳充為同平章事充性謹密在兩府數乗間言安石政
事不便上以其中立無私故相之知成都府馮京知樞
密院事先是吕恵卿悉出安石前後私書手筆奏之其
一云勿令齊年者謂京也與安石同時在中書多異議
故云又其一云勿令上知由是上以安石為欺故復用
京　十二月判江寧府王安石奏乞施田與蔣山太平
興國等充常住為其父母及子雱營辦功徳從之司馬
光與書吳充云今若法弊而不易民疲而不恤萬一䑕
竊益多蜂蠆有毒則恐廟堂之位亦未易安居雖復委
逺機柄均逸外藩固非息肩之處乃至投簪解紱嘯傲
東山亦非髙枕之地然則相公今日救天下之急保國
家之安更無所與讓矣茍不罷青苗免役保甲市易之
法息征伐之謀而欲求其成效是猶惡湯沸而益薪適
鄢郢而北轅也充代王安石為相知天下不便新法欲
有所變更嘗乞召還光及吕公著韓維蘇頌及薦孫覺
李常程顥等十數人皆王安石所斥逐者故光遺以此
書而充不能用光亦卒不起十年五月詔中書舎人下
給假一月令往江寧府省視王安石疾病六月集禧觀
使王安石請所居江寧府上元縣園屋為僧寺乞賜名
額從之以報寧禪院為額或云安石愛其子雱雱性險
惡安石在政府凡所為不近人情者雱實使之既死安
石哀悼久而不忘嘗恍惚見雱荷鉄枷如重囚狀遂請
以園屋為僧寺蓋為雱求救於佛也元豐元年夏四月
守司空集禧觀使荆國公王安石卒司馬光手書與吕
公著曰介甫文章節義過人處甚多但性不曉事而喜
遂非致忠直疎逺讒佞輻凑敗壞法度以至今日方矯
正其失革其弊不幸介甫謝世反覆之徒必詆毁百端
光意以為朝廷宜優加厚禮以振起浮薄之風茍有所
得輒以上聞不識晦叔以為何如更不煩答以筆扎扆
前力主張則仗晦叔也詔再輟視朝贈大柱遺表恩七
人命所在應制塟事
　
　
　
　
　
　
　
　
　
　太平治迹統𩔖卷十三
欽定四庫全書
　太平治迹統𩔖卷十四
　　　　　　　　　　　　宋　彭百川　撰
　　神宗朝臣議論新法
神宗即位勵精求治以王安石學行負時望召為翰林
未幾引㕘大政一日紫宸早朝二府奏事頗久日刻既
晏例隔登對於崇政殿上更衣復坐以次贊引中丞吕
誨待對於崇政殿侍讀邇英亦將趨資善堂以俟宣召
相遇於朝路先宻謂誨曰今日請對何言誨與袖中彈
文乃新㕘也光愕然曰以介甫之文學行義命下之日
衆皆喜於得人奈何論之誨正色曰君實亦為此言耶
安石雖有時名上意所向好執偏見不通物情輕信奸
囘喜人佞已聽其言則美施於用則疎若在侍從則可
或容置於宰輔天下必受其弊光又諭之曰與公為心
交茍有所懐不敢不盡今日之論未見有不善之迹似
傷怱遽或别有章疏願先進呈姑留是事更加籌慮誨
曰上新即位富於春秋所與朝夕謀議二三執政茍非
其人將敗國事此乃心腹之疾治之惟恐不及顧可緩
耶語未竟各趨以出誨疏奏曰臣竊見大奸似忠大詐
似信雖有用舎係時之休戚也至如少正卯言偽而辨
行僻而堅順非而澤强記而博非宣父聖眀孰能去之
盧把奸邪徳宗不知終成大患所以言知人之難堯舜
病諸陛下即位之初起王安石為學士縉紳皆謂陛下
之明擢有文之人得以適其用也乃進二台席僉論未
允衡石之下果不能欺其輕重也謹按安石外示朴野
中藏巧詐驕蹇慢上隂賊害物衆所共知今略疏十事
皆目覩之迹一言近誣萬死無避慢上無禮好否欲進
見利忘義要君取名用情㒺公以私報怨怙勢招權專
政害國商榷財利以動揺天下臣䆒安石之迹固無遠
略惟務立異於人徒文言而飾非將㒺上而欺下臣竊
憂之誤天下蒼生者必斯人矣陛下圖治之宜當稽於
衆方天災屢見人情未知惟在澄清不宜撓濁如安石
久居廟堂必無安静之理臣所以瀝懇而言不虞横禍期
感動於聰明庻判别於真偽然詆奸大臣之罪不敢茍
逭孤危若寄職分非安當復露章請避怨適取進止是
日司馬光退歸玉堂以誨遽論安石者終日思之不得
其說既而縉紳間復有傳誨疏者往往亦偶語切疑其
太過熙寧二年二月前大名府推官蘇轍為制置三司
條例檢詳文字先是轍上書言事即日召對延和殿疏
奏上批付中書曰詳觀疏意如轍潛心當今之務頗得
其要鬱於下僚不得伸誠亦可惜因有是命時安石新
得幸急於財利置條例檢詳文字官命吕惠卿蘇轍同
為之安石多於惠卿謀轍議事多牾一日介甫出一卷
書曰此青苗法也諸君熟議之不便以告轍曰以錢貨
民使出二分息本以救民之困非為利也然出納之際
吏緣為奸錢入民手雖良民不免妄用及其納錢雖富
民不免違限如此則鞭捶必用州縣不勝煩矣介甫曰
君言有理徐議行之時上既用富弼為相猶以足疾在
告上遣勾當院御藥院劉有方諭旨令先赴中書供職
弼固辭曰豈有召自外郡未見天子而遽坐廟堂預聞
天下之政乎是日弼始入見上諭弼曰君臣須是上下
相盡忠盡節不得有隠弼拜於御座之前曰臣之拜不
獨賀陛下堯舜之明亦為宗廟社稷天下生靈為賀似
此宣諭不為當今之論亦可為萬世子孫之法盡忠無
隠只臣一員亦無益於事須是在庭臣僚天下官守人
人盡忠方能成天下之務上曰卿論至詳甚善弼又曰
臣自沿路到京聞士大夫説大抵守道者心多不安希
進者往往得志願陛下精别流品無使忠邪混淆小人
漸進兹係治亂之大者陛下若不以臣說為妄略加聽
納則異日必有所補弼又曰臣聞中外之事漸有更張
此必有小人獻說於陛下也大抵小人惟喜動作其間
有所希冀緣朝政守靜事有常法小人無可望也願陛
下深賜審察無致後悔弼又曰臣聞天下財用不充執
事必須多為經畫其有當數日乃祭祀百官六軍西北
賜與人往來等費是也其所不知者内中取索及兩宅
請俸以致土木興作等費不一並宜置局會計漸節不
給之用則百姓無暴歛之苦國用無不足之慮上改容
聽納曰今日得卿至論乃沃朕心可謂金石之言朕不
忘也富弼言大臣須和以濟務上即問安石所置條例
如何安石曰已檢詳文字略見倫緒亦有待人而後可
舉者然今欲理財則須使能天下但見朝廷以使能為
先而不以任賢為急但見朝廷以理財為務而於禮樂
教化之際有所未急但見朝廷深念國體有先後緩急上
頷之置條例司二年夏四月滕甫知鄆州性疎達在上
前論事如家人父子言無文飾洞見肝膈上待甫甚厚
時遣小黄門持短封御札問事甫往往誇示於人因見
御札有用字悞者因讒甫以為揚上之短上由是疎焉
安石惡甫故極力排去之甫入辭言於上曰臣知事陛
下而已不能事黨人為無益矣上為改容知制誥錢公
輔罷知諫院時上委任政府責以太平一日執政召臺
諫官至都堂諭之上求治如飢渇正賴同心以濟所願
公輔對曰所為是耶天下誰敢不同非耶公輔雖同之
不得已公輔素與王安石之入翰林為學士也首薦公
輔忠信篤實富於文學(闕/)之禁林必有補助而安石盛
主薛向欲進用而公輔方請黜向安石素惡甫將廢逐
而公輔反營解之安石以是怨公輔言於上曰臣昨以
公輔在先朝言事似非希世顧望者故舉以自代誠不
意今挾邪乃爾至是上聞安石有公輔挾邪之語乃問
安石以前冊事罷之何如安石曰比日安日亦宜罷葢
其理合罷則非以一事罷之人自以為宜陛下以進退
羣臣當如天道生殺自然可也乃罷公輔諫院丁未給
事中㕘知政事唐介卒介數與安石論登州謀首事
於上前介曰新法天下皆以為不可安石曰以為不可
者皆朋黨爾安石强辨上主其語介不勝憤悶居頃之
疽發背而卒五月鄭獬知杭州王拱辰判應天府錢公
輔知江寧府獬與滕甫相善王安石素惡之目為滕屠
鄭沽嘗言於上曰獬極險不宜使之在内故事而制差
除必宰相當筆時富弼在告曾出使西京王安石遽自
當筆議者皆疑安石行其私意御史中丞吕誨即奏曰
臣所惜者不惜四人去之所惜者朝廷之體無俾權臣
盜弄其柄上出誨奏於執政安石曰此三人者出臣但
媿不能盡理論情暴其罪狀使小人知有所憚不意言
者更乃如此是日王安石以吕誨劾章乞辭位上即封
還其奏令視事如故蘇軾議科舉事六月御史中丞吕
誨出知鄧州誨初論安石上使諭解誨誨執愈堅又奏
曰臣受國恩家有忠範惟知死節以圖報效竊以我國
朝開基一百餘年四方無事前古未聞然太平之久事
固有係於聖慮者以是思之尤當謹於措置謀謨在得
人安危在委任圖任舊徳推廣恩信以至萬務講求利
病在乎沈機黙運不露形迹因事制宜去弊補廢上應
天災務以安靜乃今日之事也王安石者本以文章進
用竟遽為輔弼逢迎陛下之意張皇一時之事祖宗法
度首議變更天下利源皆欲揺動斥逐近侍盜弄權柄
傾危老成欲速相位人情甚鬱公議不容獨陛下未悟
倚任安石與之講求治道之要進退天下之事臣恐無
益於盛時徒有累於知人於是安石求去上還其奏安
石乃具謝起安事安石既視事益自信日以經綸天下
為已任盡變祖宗法專務聚斂造出條目頒於四方州
縣吏奉行㣲忤其意則責追之所用俱憸薄少年天下
騷然於是昔之疑誨為太過者愧仰歎伏以誨為不及
而誨亦由此力求補外遂得罪八月侍御史劉琦監處
州税監察御史錢顗監衢州税初御史劉述及琦等奏
劾王安石專肆胸臆輕改法度疏奏即卧家待罪述坐
繳敇劄被劾未復故二人充貶顗將出臺坐罵孫昌齡
曰平日未嘗知君止以王安石居憂金陵君為幕官媚
事安石故安石薦君於彭思永得與為御史今日亦當
少念報國奈何專附安石求美官顗今得罪分當逺竄
君為美官自謂得策我視君犬彘之不若也遂拂衣上
馬至是詔𤦺言多失實事輒近名抯去官曹規喧朝聽
可落御史充監當於是翰林司馬光奏琦等不當貶不
報八月詔同修起居注范純仁罷同知諫院初純仁以
言薛向不可為發運使或致民心别生事變上曰今令
發運使兼制置六路財賦務在均適有無何由乃致百
姓人情怨駭純仁曰人主不當言利但當務農桑節用
而已純仁露奏顯訟顗琦指切安石又中書曰今日忽
聞詔命以臺官劉琦等事近多名落御史充監當者聞
命之際中外震驚葢人臣以率職為忠人君以納諫為
美是以仁宗開言路優容諫臣執政不敢任情小人不
敢害政以致太平日久億兆歸心先帝容納直言未嘗
變色是時吕誨與純仁並為御史亦嘗擅納告身皆䝉
慰主上思紹光烈而因二三執政不能以道致君教化
或失其後先刑賞或乖於輕重書藏其本末但致外議
喧騰凡居言責之臣無不即時論奏既許風聞言事即
是過失得知而柄臣遂摭拾其罪主上將何所賴且叅
政以文學自負議論得君專任已能不曉時事而又性
𩔖率易輕信奸囘舉意發言自謂中理欲求近功忘其舊
學捨堯舜知人安民之道講五伯富國强兵之術尚法
令則稱商鞅言財利則背孟軻鄙老成為因循之人棄
公論為流俗之語異已者指為不肖合意者即為能賢
主上無從諫之美時政有揠苗之憂曽相公平髙不退
廉節已虧且欲見容惟務雷同茍相舊好拘文守法令
則一切規隨趙㕘政心知其非而辭辨不及凡事不能
力救徒聞退有後言此皆朝廷大臣所為安得政令無
失公亮等以純仁狀進又落起居舎人同修起居注條
例可檢詳文字蘇轍言每於本司商量公事動皆不合
臣已有伏申本司具述所議不同事乞除一合入差遣
詔依所乞為河南府推官轍初為檢詳文字朝廷數召
劉彞等八人遣之四方轍因求見宰相陳升之問君來
見何也對曰有疑欲問爾近日詔八使欲遣往諸路不
審公知利害所在而使案實之耶未知而謾遣出外羅
諸事也升之曰君意謂何轍對曰昔嘉祐遣使寛恤既
還奏例多難行不免為天下笑今何以異升之曰吾惜
奉詔看詳寛恤事如范堯夫所言多中理轍曰今所遣
如堯夫有幾升之曰所遣賢將不肯行轍曰公知不便
而特遣使者之不行若之何卒遣之他日又言均輸青
苖非良法以狀詆升之安石怒甚欲加之罪升之止之
上閱轍狀問轍與軾如何觀其學問頗相讓王安石曰
臣已嘗論奏軾兄弟大抵以飛箝押闔為事上曰如此
宜合時事以為異論安石曰大抵小人押闔非必盡如
人主意然後為利九月上謂陳升之王安石曰今賦非
不多只是用度無節如何節用升之安石皆言兵及宗
室之費置交子務
先是御史張戬言吕惠卿奸邪不可在左右後數日安
石又獨對力陳惠卿所以被譛者之情并諸奸利事上
然之三年正月知河南府張方平提舉集禧觀先是方
平被詔舉堪任諫官者二員即以李大臨蘇軾應詔方
平既入見上欲除方平宣徽使留京師王安石曰此大
除拜四方觀望方平奸邪人孰不知恐如此除拜無補
聖政也而安石又言陛下留方平甚不便方平為御史
中丞附賈昌朝之徒誤仁宗賞罰甚衆今留在内於陛
下何所補但令羣邪更有宗主爾方平亦堅乞南京留
召遂命知陳州方平言民戎事國之大本願陛下廣聰
明於聴覽之外採公論於得失之前深察軍民之情厚為社
稷之慮朝廷尊而國體平順氣應而嘉禾生遂退就誅
殛亦所甘心上謂方平曰能復少留乎方平曰退即行
矣二月韓琦論青苗事二月傅堯俞直昭文館同判流
内銓堯俞始除喪至京師王安石素善堯俞未即見也
安石數召之既見語及新治安石謂堯俞曰方今紛紛
遲君來久矣將以寶文閣待制同知諫院處君堯俞謝
曰新法世以為不便誠然當力論之平生未嘗欺敢以
實告安石不悦遂有此命辛巳司馬光言臣䝉聖恩除
樞密副使所以屢違詔命不敢祇受者臣先曾上疏言
不當設制置三司條例司又嘗因經筵侍坐言散青苗
錢不便自後朝廷更遣使者四十餘人專使之散青苗
錢又疑因臣之言激怒建畫之臣使行之更力由是閉
口不敢復言今行之纔數日中外鼎沸彼言青苗不便
者止論今日之害耳臣所憂者乃十年之後非今日也
臣聞先帝嘗出内藏庫一百萬緡助天下常平倉錢穀
共及一千餘萬貫石今無故盡散之他日思常平之法
復欲收聚向時錢米得及此數乎臣以謂散青苗錢之
害猶小而壊常平法之害猶大也陛下誠能昭然覺悟
聽納臣言罷制置三司及追還使者臣雖盡納官爵但
得為天下之民以終餘年其幸多矣茍不足采陛下雖
引而置諸二府徒使天下指臣為貪榮冒寵之人未審
陛下將何所用之
趙抃悔不罷青苗法先是上欲置光西府王安石曰光
雖好為異論然其才豈能害政但則是為異論之人立
赤幟也光朝夕所與切磋琢磨者乃劉攽劉恕蘇轍之
徒而已方光之力辭也韓琦在魏急走書文彦博請勉
之云主上倚重厚之庻幾行道道不行然後去之可也
彦博以𤦺書示光光正色曰古今為此名利所誘虧喪
名節者不少矣於是彦博復𤦺書曰君實作事今人所
不可及直當求之古人中也乙未條例司奏尊疏駮韓
𤦺所言皆王安石自為之既而琦又言䝉制置司以臣
所言皆為不當臣詳觀疏駮事件多刪去臣元奏切直
之語曲為沮難欲望親覽後付中書密院看詳及送御
史臺集百官議如臣言不當甘從竄殛若制置司處置
乖方天下必受其弊即乞依臣奏施行上閱𤦺奏請周
禮喪記無過三月等語安石駮此乃賒貸官物非稱貸
也范鎮言自古以來未有天子開貨塲者王安石曰鎮所
言陛下若非略見周禮有此則豈得不為愧恥丙申右
正言孫覺言切見制置三司條例司畫一文字頒行天
下曉諭官吏凡有七至於論歛散出入之弊將來陷失
人所能知者皆置不論於援引經義以附會先王之法
與防㣲杜漸將以召怨賈禍者臣得極陳之其條有三
右正言李常言王安石以文學名世行義得君乃不本
仁以出號令考義以理財賦而乃佐陛下為此病民斂
怨之術陳升之曽公亮趙抃皆位冠百僚身專大政鼠
首厥議曽無執守臣於安石雖有舊故之義茍懐私而
不言誰復為朝廷言者中丞吕公著今檢會臣累奏早
賜施行張戬言天下之論難掩在公在於聖明動必循
理無適無莫義之與比昔建議謂使而試行之今已知
有害而反罷之是順天下之心成天下之務也昔非今
是何憚改為監察御史裏行程顥言明者見於未形智
者防於未亂況今日事理顯白易知若不因幾亟決持
之愈堅必貽後悔悔而後改為害己多近日條例司疏
駮大臣之奏舉劾不奉行之官益沮公議先失衆心議
其重輕未見其可於是進呈孫覺疏王安石謂覺所言
無理讀不及終而止上曰人言何至如此安石曰自大
臣至臺諌皆有異則人言紛紛如此何足怪上曰均輸
事何以無人言安石曰豈少常平事大臣固不悦但陛
下初即位以為善政不敢異論陳升之曰豈可使上下
訪問羣臣此皆提舉官所在張大妄作故致人言耳上
又語及程顥疏安石曰顥至中書臣之略諭以方鎮沮
毁朝廷法令朝廷申明使知法意不得謂之疏駮大臣
章奏顥乃言大臣論列事當包含此為害理若不申明
法意更不明於天下如此則異議何由恬息上因論及
臺諫官言不可失人心安石曰所謂得人心者以有義
理義理者乃人心之所悦上又論安石令稍修改常平
法以合衆心安石曰陛下方以道勝流俗與權無異今
稍自却即坐為流俗所勝矣三月上遣劉有方諭旨依
舊供職是日光又對於崇政殿因再拜謝上曰卿何為
抗命不受光曰臣自知無力於朝廷故不敢受抗命之
罪猶小尸禄之罪尤大故也上曰今士大夫洶洶皆是
為此言卿為侍從聞之不亭不言於朕耳上曰卿見元
𠡠否光曰不見上曰元𠡠不令抑勒光曰𠡠雖不令抑
勒而所遣使者皆風令抑勒如開封府界十七縣惟陳
留姜潛張勅榜縣門及四門聽民自來請則給之率無
一人來請以此觀之十六縣恐皆不免於抑勒也國子
監直講王汝翼辭條例司檢詳文字范鎮罷知通進銀
臺司初鎮言韓琦奏中書自當施行不須下條例司及
不當令李常分析封還詔書聖旨諭鎮行下數四猶不
肯會司馬光辭樞密副使上許之鎮又封還詔書(闕/)下
令再送鎮行下鎮又封還曰陛下自除光為樞密副使
士大夫交口相賀稱為得人今一旦追還誥勑非惟詔
命反復實恐沮光讜論忠計上不許以詔書直付光不
復由銀臺司行下鎮言由臣不才一二小臣實與大計
用賤凌貴以邪妨正者乎興利之風日進尚徳之風䆮
衰尤非朝廷之福臣奉職不肖論議無補望允前奏早
賜降責故罷右正言秘閣校理李常落職為大常博士
通判滑州常言散常平錢流毒四海州縣有錢未償而
徒使民入息者上令具州縣官吏姓名至五六終不肯
具而求罷職故絀上批監察御史裏行張戩侵侮柄臣
誣罔事實王子韶外要守正之名内懐朋奸之實所入
章奏與面奏事前後反覆不一並落職知縣戬屢言青
苗不便最後上疏曰近乞罷制置司及諸路使者並言
散青苗取利為害及王安石處事乘謬專為聚歛好勝
遂非很愎日甚吕惠卿險薄奸㐫尚留君側而曽公亮
陳升之趙抃等心知其非優柔不斷觀望有避顛危莫
扶戬既上疏又詣中書力爭詞氣甚厲公亮俛首不答
安石以扇掩面而笑戬怒曰㕘政笑戬戬笑㕘政之所
為豈但戬笑天下誰不笑者陳升之解曰察院不須如
此戬顧曰只相公得為無過耶退即家居待罪故遂與
子韶同絀侍御史知雜事陳襄同修起居注罷知雜事
襄累奏乞罷青苗法既而有旨召襄試制誥於中書襄
以言辭不就試乞補外王安石請用為集賢殿修撰陜
西轉運使命下上批别進呈而改是命
程顥僉書鎮寧軍節度判官顥既罷御史懇辭京西故
也顥與王安石厚善條例司奏遣入使顥在遣中一日
與王安石語安石之子雩言曰梟韓𤦺富弼之頭於市
則新法行矣顥正色曰方與叅政論國事子弟何與顥自此
與安石不合及詔舉中丞吕公著以顥應詔安石尚喜顥助
已而天下益苦新法乞罷青苗錢去提舉官安石大失
望顥亦以言不聽請罷上曰人言何以紛紛如此安石
曰此輩小人若附吕公著行其志則天下之利皆歸之
故紛紛不止也五月新除宣徽使判大名府歐陽修復
觀文學士知蔡州先是修自歴官至兩府凡有建明詞
旨堅確故安石言其可任大事及安石輔政多所更張
同列無合者修時判青州安石日上進之使判太原意
在引之執政以同新天下之法修固辭方上章論青苗
非是濟闕直放債取利中書言修擅上散詔特不問罪
修即表謝語益侵安石言有曰特多喜於新竒則獨思
守拙衆方興於功利則茍欲循常至於軍旅之間機宜
之務則又非所學素不經心葢以病悴之衰軀持昏耄
乖違之見任素非所學之事一有敗闕雖戮臣身不足
塞責又言所宜必辭者三所難安者一安石見之不悦
奏從其請遂有是命司馬光言修表中戒小人之遂非
效君子之改過二語手書知之其意有在矣范鎮乞致
仕胡宗愈通判真州二月知永興軍司馬光知許州光在
永興宣撫司請增修城壁雖内郡不被邊亦増修如邊
郡光奏罷之又請添軍馬於長安河中汾州光言嵗㐫
民艱食懼無以供億乞罷添屯不許光之言不用遂乞
判西京留守司御史臺不報又上章曰臣之不才最出
羣臣之下先見不如吕誨公直不如范純仁程顥敢言
不如蘇軾孔文仲勇決不如范鎮伏望陛下聖恩裁處
其罪若臣罪與范鎮同即乞依范鎮例致仕若罪重於
鎮或竄或誅所不敢逃詔光移知許州令過闕上殿或
曰陛下不能用光言必不來上曰未論用其言與否如光
者常在左右人主自可無過矣光乞辭許固請留臺久
之乃從其請光自是遂絶口不復論新法
先是富弼判亳州方行青苗息錢法弼以為此法行則
財聚於上民散於下且富民不願請者俱貧民後不復
得故持之不行而提舉常平倉趙濟劾弼以大臣格新
法法術當自貴近始若置不問無以令天下章下本州
詔獄鄧綰又劾之連逮甚衆未決會除劉摯監察御史
裏行摯語家人曰趣裝無為安居計即上疏論亳州獄
起不正疏奏上欣然開納至是獄具通判唐諲簽判蕭
傅及徐公衮石夷庚永成等七縣令佐合十六人各衝
替而弼亦責四年五月提舉崇福宫吕誨致仕誨言臣
本無宿疾偶值醫者用術乖方殊不知脉候有虛實隂
陽有逆順訟察有標本治療有先後妄投湯劑率情任
意差之指下禍延四支䆮成風痺遂艱行步非祇憚􁀰
盭之苦又將虞心腹之變勢已及此為之奈何雖然一
身之危固未足恤其如九族之託良以為憂是思逃祿
以偷生不俟引年而還政葢以身疾諭朝廷也誨病亟
手書屬司馬光為墓銘光往省之則目且瞑光呼曰更
有以見属乎誨張目强視曰天下事尚可為君實勉之遂
卒六月劉摯言臣切以為今天下有二人之論有安常
習故樂於無事之論有變古更法喜於敢為之論二論
各立一彼一此時以此為進退則人以此為去就臣嘗
求二者之意葢皆有所是亦皆有所非樂無事者以為
守祖宗成法獨可以因其所据舊而補其偏以至於治
此其所得也至昧則茍簡怠惰便思膠習而不知變通
之權此其所失也喜有為者以為法之道窘不大變化
則不足以通物而成務此其所以是也至鑿者則作為
聰明棄理任智輕肆獨用强民以從事此其所非也二
勢如此事無歸趨臣謂此風不可浸長東漢黨錮有唐
朋黨之事葢始於此後摯嘗面對上問識王安石耶安
石稱卿器識摯曰臣東北人少孤力學不識安石
甲戌富弼判汝州弼先許給假就西京養疾於是弼辭
汝州乞依先奏上不許弼自赴汝州仍以老病昏塞凡
新法文字乞免簽書止令通判以下施行夏四月端明
殿學士兼翰林侍讀學士判西京留守司御史臺司馬
光疏曰臣伏讀詔書喜極以泣昔成湯六事自責今陛
下以四事求諫聖人所為異世同符皆詔書所言即日
之深患陛下既已知之羣臣夫復何云方今朝廷闕政
其大者有六而已一曰廣散青苗錢使民負債日重而
縣官無所得二曰免上户之役斂下户之錢以養浮浪
之人三曰置市易司與細民爭利而實耗散官物四曰
中國未知而侵擾邊隅得少失多五曰團結保甲教習
㐫器以疲困農民六曰信狂狡之人妄興功利勞民費
財若其他瑣瑣米鹽之事皆不足以為陛下道也捨其
大而言其細捨其急而言其緩外有獻替之迹内懐附
會之心是奸邪之尤者臣不敢為也知青州滕甫上疏
言新法害民者陛下既已知之矣但一下手詔應熙寧
二年以來新法有不便者悉罷則民氣和而天意解矣
上嘗與二王擊毬戲賭玊帶頵曰若臣勝不用玊帶只
乞罷青苗市易上不悦八年十月富弼言臣近日忽聞
時宣大赦出於非常又聞别降手詔許中外臣僚直言
朝廷之闕失滿城氓庻歡呼鼓舞喧於道路聲徹幽逺推
是而往則天下之人無不慰悦矣臣再詳手詔乃陛下
親筆非學士所作至累年災異如山摧地震旱荒之𩔖
前後包括一一歸咎於己詞旨哀痛深切明白忠義之
士讀之莫不感泣故星變不旋踵而滅去臣願陛下盡
取臣奏不遺孤賤萬幾之暇一一親閲擇其衆説所合
者斷在不惑立賜施行踐虚心以改之詞應天文尤大
之變使澤及普率急若置郵則人心悦服天道助順天
人相應立致太平豈復有災眚出見而上駭聖慮哉張
方平新法行已六年事之利害非一二可數為天地心
天地之變人心實為之故和氣不應災異薦作故其事
必有未叶於民者矣法既未叶事雖必改若又憚改人
將不堪此臣所以為陛下痛心疾首一夕而九興也況
今習俗奔競偷敝成風交黨相傾利害相軋攻訐起於
廟堂辨訟興於臺閣非所以昭聖化也毁譽私於好惡
賞罰偏於愛憎非所以正王度也士大夫習尚如此有
為國家伏節死義臨艱虞而不易其操者歟人各有心
激之則發吉人之辭寡君子訥於言外若不足其中誠
也利口㨗給外若有餘其中偽也惟賢鑒精察之故能
廣視聽於扶同之外䆒得失於幾㣲之先攬其權綱執
其柄罇夫事有失於前者不可不悔患有在於後者不
可不懼如救焚溺勢不可緩緩則無及於救矣上皆優
容之吕公著言陛下自即位以來早朝晏罷勵精庻務
其規模葢宏遠矣然臨朝願治為日已久在廷之士益
乖剌而不和中立敢言者罹讒而放逐阿諛附勢者引𩔖
而升進郡縣煩擾民不安生上下相䝉左右前後莫敢
正言夫事之邪正賢不肖葢素定也今則不然前日舉
之以為天下之至賢後日逐之以為天下之極惡前後
紛紛玩黷聖徳者葢不一矣其於人才既反復而不常
則於政事亦乖戾而不審斷可知也陛下獨不察乎況
於一二人者方其未進用之前天下固已知其奸邪小
人也但取其一時附會故極力推進此所以累陛下則哲
之明也臣今所言亦非謂今日法令皆不可行也陛下
誠能開廣聰明延納正直公聽並觀盡天下之議事之
善者固當存其未善者則鐫損之茍為非便不為已行
而憚改言有可取不以異議而見廢如此則不勞陛下
神明不驚衆人耳目而庻政自理百姓安然後可以足
兵食禦外侮矣
　
　
　
　
　
　
　
　
　太平治迹統𩔖卷十四
欽定四庫全書
　太平治迹統𩔖卷十五
　　　　　　　　　　　　宋　彭百川　撰
　　神宗經制西夏
趙元昊死諒祚立十九年其年秋率衆三萬來酬熟户
趙明圍大順城官兵與趙明擊之諒祚中流矢敗走朝
廷命西京左藏庫副使何次公賫詔問以入寇之故且
用鄜延經略使陸詵言令塞下止冬衣服銀絹使者諒
祚聞絶其賜予氣大沮會上即位諒祚即馳表謝罪上
赦其罪答以優詔且遣供備庫使髙遵裕押大行皇帝
遺留物賜之諒祚亦遣使進助山陵於是上批去嵗降
詔問罪夏國而界首作祻量使臣往來折難最為辛勤
事既寧息以其名聞於是延州西路都巡檢楊定進一
官仍擢為閣門通事舎人權知保安軍樞密察乃言夏
國既進表謝罪詞理恭順乞詔沿邊城寨守疆塲無得
生事詔從之居兩月种諤復掩納威明山取綏州四方
兵釁復始於此名山本熟户九嵗為元昊所據長為銀
夏綏三州監軍其帳在綏州之側領小使二十餘人牙
頭吏史屈子者狡猾為衆貸諒祚息錢累嵗不能償時
大饑諒祚數㸃兵民疲敝苦之屈子乃説諸小帥宻諜
内附又名山之弟夷山前已先降為熟戸諤因夷山以
誘名山之弟前已先降以來名山俱不知也諤即奏言
諒祚累月用兵人情離貳嘗欲登横山族帳盡過興州
人有懐土重遷之意矣故首領威明山者結綏銀州人
數萬共謀歸順乞因天時人心許令化上詔轉運使薛
向詣闕詢之詔陸詵召諤赴司審議并使向還會議於
延州詵曰數萬之衆捨地來降情偽未可知且欲安所
置之召諤問狀遂與薛向同議奏曰威明山兵力誠能
據横山而効順於我因以刺史世封之使自為保障則
中國之利若名山不能出此棄其地而徙之衆來無實
利加我而使我輕絶夏人以啟邊隙非計也上復召本
路掌機宜張穆之問甚詳穆之言事可必成可移詵知
秦州詔令以觀未行而諤所遣熟户韓輕持蠟書往與
屈子期者已歸報諤即夜發兵馳赴綏州折斷世來會
直抵名山帳名山大驚援鎗欲鬭夷山呼之曰兄已約
降何為如是其姊識其聲曰汝為誰曰夷山也姊曰何
以為驗夷山示之手無一指姊曰是也名山曰我何嘗
納降夷山曰兄已受种使金盂名山曰金盂何在文喜
方以金盂進屈子且脅之曰宋兵十萬至矣名山投鎗
大笑不得已乃降諤遂據綏州詵大駭劾諤擅興詵等
代去至鄜州復有詔止詵同計邊事詵馳入見面陳利
害請以璽書慰諭夏國棄還綏州正种諤之罪當是時
文彦博為樞密使亦以為諒祚稱臣奉貢今襲取其地
無名請歸之會韓琦初罷相判相州上乃勅琦永興軍
陜西四路經略使度其可受可却以聞琦至陜言可受
彦博以朝旨詰之曰若受之則當饋之以糧戍之以兵
有急當救之此二者俱有備乎琦對不必饋戍及救彼
自以當諒祚即移書鄜延令無給粮追還戍兵若諒祚
攻威明山勿救也知延州郭逵以為不可琦使經略使
幹官劉航往督之逵固執不從曰如此則降户無以自
存俱潰去矣乃奏詣綏州築城置兵戍之轉運使所費
凡六百萬緡楊定者左右賣國嘗受諒祚金銀甚厚為
沿邊都巡檢私出塞見諒祚表其子仲通嘗往來諒祚
所朝廷初未知也及諤據綏州諒祚已定費已故因議
推楊誘殺之并執仲通以去上謂彦博曰楊定為夏人
所殺於朝廷之體如何彦博對曰此諒祚犯順曲在
彼置令延州移牒詰問如朝貢不入即嚴設邊備絶和
市以困之然未可深討也邵亢以天下才殫力屈未可
用兵宜諭以邊臣無生事因撫存其人民若不從命然
後兵出益有名條其事上手詔報亢曰比覽來奏允符
朕意葢中國民力乃是大事兵興之後不無科率人心
一揺安危所繫朕以𣺌㣲承五聖大器日懼不克永惟
受託寄之重故前者咨詢公欲求良畫且赫然大國制臨
天下邊境負恩皆為常事今則自我輕動先違信又引
兵深入奪其城邑若為契丹計者則曰夏國未失藩臣
之禮而南朝遽收復其地則我燕幽之境孰謂大朝無
意取之哉以此言之二冦之心不期自合也朕又所繫
憂者也其時諤既以擅興被劾者率多罪諤惟是張穆
之諤為有竒功朝廷察穆之言過實意穆之與薛向表
裏成諤之事以誤邊計乃罷穆之令永興聽旨又罷向
責知絳州而慶州懐安鎮都監任懐正環州定邊寨巡
檢李容初不禀經略司節度止慿薛向牒即會兵納降
法當斬以該徳音薄責之奪懐正一官容兩官並免勒
停种釋罪贈楊定宫苑使禄其三子仲容仲爽仲襄既
而諒祚以中國嵗饑戰又數敗乃復以鉄琅璫錮殺楊
定者偽六宅使李崇貴右侍禁韓道喜將以獻而諒祚
死秉常嗣立議遣告哀使以楊定之死莫肯為使者薛
宗道有罪强之來宗道甚懼及境朝廷遣劉航問其所
以為使之意宗道曰告哀爾無他也京師至乃命新陜
西使韓縝就都亭西驛告宗道賊楊定等事宗道李崇
貴韓道喜三人已禁錮俟朝旨至即拘送及陳秉常與
其母悔過惟命是聽之意於是議定復欲乘此獲塞門
安遠之地邵亢以為幸人之喪不可請以綏州易之亢
之請與彦博之請合詔縝與宗道議縝與宗道朝廷欲
以綏州還夏國宗道喜曰如此則感朝廷之大恩因令
縝語宗道還我安遠塞門二寨宗道曰茍能綏請獻安
遠塞門寨基縝曰其田上何如宗道曰安有遺人之衣
而留領袂乎縝信之入奏上令復喻立恐嗣主幼未能
戢蕃部他日或來犯邊今為夏國畫長策度彼親實保
事酋領亦必三五人欲盡自朝廷除官仍割嵗賜五萬
數充俸給所貴助國同心効順彈制蕃部仍候李崇貴
等至方可行弔慰之禮乃賜秉常詔曰惟爾先父保有
西陲忽覽訃音良深軫念眷言荼毒情何可任勉勵孝
忠用副存撫迨諸親信之列亦同慰諭之懷令薛宗道
等宣諭未幾宗道奉表入貢且縶送李崇貴韓道喜與
仲通俱至答前所宣諭則云不知於是獨留崇貴等而
却囘宗道表并其物崇貴至京師乃發楊定私見諒祚
受金等事推問仲通與崇貴所言俱符詔奪楊定私見
諒祚受金等事推問仲通與崇貴所言仲雍仲爽仲襄
並勒停淮南編管崇貴免決止刺面配洪州道喜編管
廬州而已既而宗道復來縝因責宗道曰君在西驛時
嘗以二塞諾我今更易言何也宗道由是獲罪不復來
御史中丞吕誨上奏曰臣竊以收復綏州將及一年始
聞朝廷議還其城歸罪种諤講尋舊好用安邊患中外
之人皆以為是今又聞留綏州以固横山之地及東與
西人商量以綏易安遠塞門等處彼既不納和解無成
是必主議者不一有所反覆重失逺人之心為時生事
必矣臣聞昔劉平曽獻取洪宥之䇿种世衡有復横山
之意而後保安軍宋迪言招横山之民知延州程戡欲
納輕賦之地當時執政深言其說迪因得職司任使勘
時昏老安能為之所以言者知不可行而有所安也果
中奸謀尋以節鉞寵之勘因保薦揚傳此䇿皆出於傳
也以至薛向獻攻取二䇿曰先舉曰淺攻先舉者乘諒祚
黑闇意在掩其不備淺攻者止遣上丁入賊界平盪河
南近种諤在青間城乃招誘威明山等衆因其荒歉乘
彼虛乏攘取綏州及是先舉淺攻之策也獻言者但喜
功名而邀祿利不思困邊疆而成後患朝廷一時信納
亦未思真皇李至葉靈夏之議當時豈不能堅守葢重
惜生民之命借如曰衆人謀盡復山外壤土因降人以
居其地立酋豪以領其族不免増大軍馬以為外托飛
輓芻粟以供軍餉輦致金帛歳備賞賚必無一毫一杪
入於公上損不資之費而事不給之用誠可惜也如鄰
府困乏一路利害可知矣今傳聞薛宗道不復至劉航
亦不遣前議既罷邊患已成數路時有賊馬邊奏甚急
調食寖廣羽書交至使車旁午人心怖駭㒺知涯涘臣
所痛惜者諒祚前有缺禮聖君䝉覆未嘗問罪及其無
事种諤幸彼有災因之伐喪不仁之甚曲皆在我典型
未正何以示天下今乘綏州去留望朝廷早為定斷謀
臣料敵必無遺算然所識有遠近持説有異同揣摩迎
合之論不可不察也毋俾玩㓂以失機會迺臣區區之
見也又奏曰臣竊聞以綏州易安逺塞門謀之未就獻議
者謂綏城勢不可棄棄之則示弱無以壯國威果如是
臣計料之邊人獻議遂臣种諤之事且以孤城之内全
籍官軍戍守新附之民寧免餱糧供給經路安衝當更
增添堡寨轉餉之費力役之勞自是無復窘是見其害
而未見其利也自起無名得此空疊彼國之民怨深骨
髓方值凶歉未能舉事人壯馬肥必思報怨我兵百戰
百勝未足掩前舉之失兵勢小衂人心若何臣恐綏城
未及而他城已有可虞也臣嘗觀邊民談説日尋干戈
乃其幸也所以知獻此議者必邊人矣為天下謀者不
專事一面與小戎開一朝廷之間隙絶三紀之信誓他
有强敵勸我舉動疑心一啟何以支吾必不惜生靈之
命竭天下之力收復靈夏何施不可顧事體輕重宜審
措置惟析聖慮與大臣熟議其當否無貽後悔已而夏
王復遣都囉重進言來曰主上以孝治天下而更教夏國
以臣叛君何哉朝廷乃命更不分賜物但還二寨重進
凡三返議不合更遣旺明鄂特以誓書來言謹奉詔以二
易綏州乃詔秉常俟誓表來上乃以誓詔賜之又詔邊
臣毋輒生事繼遂冊之為夏國王秉常既受冊郭逵乃
遣其掌機宜文字趙卨交二寨定地界羌言朝廷原所
欲者二寨爾地界非本約也上曰若不得地但得此二
牆墟安用之詔卨赴闕既到因言綏州與之亦用兵邊
備未可弛也前此王安石亦為上言佞可知邊事者以
為綏州城據險可惜至是不復以綏州易二寨遂改綏
州為綏徳城其後秉常又遣使來請如舊約許不許明
年秋秉常乃舉兵三十萬大冦環慶
　　韓絳宣撫陜西
熙寧二年工部郎中李復主知慶州專殺喜功閙訛之
役賊兵十萬復圭合蕃漢兵才三千遣李信劉甫种詠
分將之按以陣圖約日接戰信等如教未至賊營賊兵
大至與戰多所妄失退守荔原堡復圭急收所付陣圖
劾信等違節制种詠瘐獄死李信劉甫俱劒斬之人以
為寃而朝廷未之知也王安石言於上復圭斬信等甚
當上曰文彦博馮京俱以為不然已而復圭益出兵夜
趨和市俘擄其老弱數百論功告㨗又發兵夜襲金湯
殺其老弱亦數百人西人大仇憤三年八月戊午上批
涇原等路諜報西人㸃集國人七十以下十五以上將
入冦安石曰人豈無鄰敵如何十五以上七十以下盡
來而不憂鄰敵竊其國乎若果爾則是西人無謀亦不
足畏苻堅舉國南戍為東晉所敗東晉非能敗苻堅驅
率舉國之人既不樂行則自潰而敗也以臣料之或西
人張虛聲使我邊塞聚兵費糧草則陜西困則無以待
西賊而使我受其實弊也是月辛巳夏人果傾國大入
攻圍大順城柔遠寨荔原堡淮安鎮東谷寨樂業鎮兵
多者號二十萬少者二萬圍或六七日一二日與官軍
日夜接戰髙敏戰榆林郭慶魏慶宗等戰樂業俱死之
於是朝廷議遣重臣為宣撫使韓絳時為叅知政事請
行安石曰絳於邊事未嘗更歴臣宜往絳曰不可朝廷
方賴安石安石曰乃韓絳爾安石又言西戰不足憚以
順討逆以衆攻寡以小敵大以陛下明聖當十嵗孤兒
勝負之形已決矣上曰絳與安石宜無適莫其為朝廷
所賴一也卒不許安石而遣絳於是知雜御史謝景温
奏曰西羌擾邊環塵城堡皆被其害緣復圭邀功生事
致一路之人空受塗炭竊聞復圭自統兵以來數行摽掠
偏師二十餘出遂使夏人怨憤舉國内侵士卒死傷邊
民流離皆復圭所致昨詔鞫於河中府既又聞貸其罪
如此即朝廷之法不行邊臣得以自恣為生民害非細
事也夫王者之師信義為本向使復圭雖有克㨗之功
而不信義猶不足取況輕敵損威傷財害民如此之甚
乎乞下宣撫使韓絳體量致㓂之因考覈傷夷之數重
行黜責以驚邊藩乃謫復圭為保靜軍節度副使十二
月丁卯拜韓絳為特換金紫光祿大夫依前行尚書吏
部侍郎同中書門下平章事昭文館大學士初絳之行
也文彦博恐絳無功並任其責奏請為畫一以附絳而
略無發兵約束安石亦請不預邊事而討西方略一以
委絳
絳至則選蕃兵為七軍以种古任懷政周永清种諤向
寶景思立种誼分領之絳駐延州命种諤盡節制諸將
將兵城羅元燕達城撫寧吕公弼城荒堆於是賊衆十
萬圍撫寧三匝折繼世擁重兵駐浮圗莫敢縱兵种
諤將召燕達戰悸不能下筆顧運判李南公流涕不己
遂追繼世兵還方議戰守而撫寧城已陷將士千人俱
殁人閲秦憫然曰近遣至囉兀以來見所築殊不堅但
一土牆圍爾固已憂之今果亡千人邊城舉動後宜深
戒荒惟尋亦罷棄賊又急攻囉兀絳命諸路出師制衆
州兵再出遂作亂上深以用兵為憂文彦博曰朝廷施
為務合人心以靜衆為先凡事當兼衆論不宜有所偏
聽陛下即位以來勵精求治而人情未安葢更張之過
也上曰三代聖王之法固已有弊國家承平百年安得
不小有更張王安石曰朝廷但求害民者去之有何不
可若百事隳頺如西晉之風兹益亂也呉充曰朝廷舉
事每欲便民而州縣奉行之吏多不能體陛下之意或
成勞擾至於救弊亦以漸上頷之彦博又曰行交子不
便上曰行交子誠非得已若素有財用則自不須如此
彦博又言祖宗法制具在但有廢墜不舉之處不須更
張以失人心上曰更張法制於士大夫誠自不悦然於
百姓何所不便彦博曰與士大夫治天下非與百姓治
天下也上曰士大夫豈盡以更張為非亦自有以為當
更張者安石曰法制具在財用宜不乏中國宜强今皆
不然即未可謂之法制具在也彦博曰此行要人推行
爾安石曰如趙子凡在府界案一王愷近臣乃以為刻
薄小人不當奬用上下相扇為茍且不欲奉公𩔖多如
此則誰肯推行法制者已而上問執政以囉兀存棄安
石曰不須築堡則存而守之無害上曰如欲守固當築
堡則致冦今撫寧新陷士氣阻却乃於邊界中作堡又
必致冦以沮怯之衆當力爭之冦則其生變必矣上曰
如此當不復計惜已費財用棄之而已然見兵三千人
在彼為可慮積糧草多為可惜遂詔棄囉兀又出内徳
音曰朕徳不明聽任失當外勤師旅内耗黎元秦晉之
郊並罹困擾使人至此咎在朕躬其推䘏隠之恩以昭
悔過之義應陜西河東路罪人除却謀改鬭已殺人至
十惡不赦外餘死罪下减一等徒已下釋之兩路禁軍
並與持支民間因軍事科從者其議量重輕蠲減將來
租税亡殁軍士義勇强壯蕃部等委經略安撫司速具
奏聞當行優䘏命官及諸軍校將蕃官弓箭手人員當優
與追贈子孫無骨肉在本處者給官斂送歸其家其不
可辨識者塟祭之兩路文武官應副軍期有勞者保奏
以聞兩路進士禮部下三舉御試兩舉並與免解於乎
勞民致怨非朝廷之本謀克已施仁冀方隅之少息更
賴黎獻共圖雋功安石等上表待罪上釋之絳亦上章
略云臣近乞面奏邊事欲稟議攻守大計伏覩徳音責
躬悔過己謂聽任失當則臣雖復言必不見用臣見於
緣路待罪望早賜黜責臣一身去就了不足惜所惜邊
防大事陛下如此主張臣竭赤誠而為報國浮議所搖
猝然撓罷不得畢其始謀自今孰敢奮身當責以抗敵
其偷安竊食之人坐視臣輩被謗䝉恥進退無路自必
以為得計也奏至已貶罷坐依前吏部侍郎知鄧州兼
西南路安撫使上議責种諤與復圭同罪安石曰復圭
罪薄西事之興自綏徳始亦諤之罪也況誤韓絳而敗
壊兩路諤為罪首乃責諤授汝州團練副使潭州安置月餘
再責賀州别駕其後李復圭稍進用乃求賞向時麾下
偏裨御史盛陶劾復圭臨邊輕敵敗事其大略曰賊兵
已圍大順諸壘方追集邠寧等兵處置乖方故陷郭慶
魏慶宗於樂業陷髙敏於榆林慶州屬羌蕩滅無幾正
兵義勇死傷不可勝數寘之典法萬死猶輕朝廷全其首
領止令安置議者至今惜之陛下寛赦聽還近職使復
圭稍知㢘恥當俯伏引咎以謝覃恩乃敢具奏乞賞打
刼蕃復向時麾下偏禆文過飾非僥倖萬一豈典刑獨行
於李信劉甫而廢於復圭乎乞置之於散地以叶公議
上語陶曰卿知李信劉甫所受劒否復圭當受陶曰陛
下前日不誅復圭今日思之不能無悔復圭在朝又將
謀帥臣恐陛下後日之悔有甚於今上曰向者止是不
知今朕已盡知之自有處分乃詔永興軍路提㸃刑獄
周良孺根䆒以聞復圭遂罷判流内院銓仍令良孺興
知慶州楚建中同根究後良孺建中以復圭節制陳圖
來上上乃黜復圭知曹州復圭將行對上有怨懟語曰
二十年前已之曹州今日羞見其妻子乃羞見曹州吏
民乎復圭無以對復圭既到任以謝表上復盛言已無
罪放斥復盛陶所劾罸銅千觔云
　　种諤建議大舉
元豐四年四月權鄜延路馬步軍副都總管第一將諤
奏近課報西夏國母屢勸秉常不行漢禮秉常不從有
梁相公者與其叔父亦相繼勸之既而秉常為李將軍
所激怒欲謀殺叔母與梁相公其言頗露二人共謀作
燕令召秉常飲常醉起於後園被害妻子及從者近百
人即繼遭屠戮臣竊謂西夏賊殺君長此上下叛亡之
變誠天亡之時也正宜來此之時大興王師以問其罪
仍願陛下假臣鄜延九將漢蕃人馬之外量益正兵選
陛下親信中貴人為監兵同行文武將佐許臣自辟置
之裹數十日之糧甲以趨乘其君長未定倉卒之間大
兵直擣興靈覆其巢穴則河南河北可以傳檄而定諤
又上言臣非於今月庚申奏夏國秉常為賊臣所殺乞
朝廷興師問罪今既知秉常兵馬見聚於所居木寨國
母及梁相公於國母巢穴自木寨至國母巢穴約五里
今已絶河梁南北人馬不通梁相公者已出銀牌㸃集
未知從與不從臣奏乞乘其君長未定國人離亂之際
興王師招討且兵尚神達機不可後況西人叛亂鄰國
孰不動心契丹自數年來嵗常三四以拜禮佛塔為名
欲假道興州而意在吞併其國西人平時已嘗患之況
今國内有亂若聞中國棄而不顧或備而遲留萬一契
丹乘此舉兵吞併易於反掌矣若西夏果為契丹所併
則異日必為大患於中國故今此事係朝廷為與不為
決與不決爾所謂楚勝漢得之則勝漢今西夏疆塲若
歸中國則契丹孤絶彼勢既孤則為我所圗矣兵法曰
先發者制人後發者制於人願陛下留神早運聖算此
千載一時之會陛下成萬世大勲祇在今日矣五月環
慶路經略使俞允上言西戎跳梁已久自仁宗朝欲平
蕩之未得其䇿近者或曰李靖有言兵貴神速機不可
失惟疾雷不及掩耳乃可成功臣料今之議者不斷欲
先招納羌人此䇿若行其機必露使賊得為備賊若先
動為害不細康定覆車今日可戒昔李靖破突厥止用
鋭兵三千葢謀當行之果所以勝也臣平時守邊惟慕
羊祜及其伐國志為李靖而已經營於此已三年矣元
豐初蔡確既排吳充罷相王珪為充黨欲并逐之珪畏
確引為執政時王珪獨相久上厭之珪不悟確機警覺
上意有異一日宻謂珪曰上於公厚薄何如珪曰無他
確曰上乆欲劾靈州患無任責者公能任責則相位可保
也珪喜謝之適江東運判何琬有違法事上語珪欲遣
官按治珪以告檢正俞光光以告琬琬上章自辨上曰
何琬事惟語卿琬何由知之珪以漏語退朝甚憂召俞
光問之光對以實珪曰與君俱得罪矣即上表賀曰臣
遣昌祚進攻已得其城有詔先得靈州以節度使賞之
遵裕怒昌祚先至即遣李臨安鼎持檄檄昌祚曰已遣
王永昌入城招降可勿殺昌祚歎曰城不足下脫朝廷
謂我爭功奈何遂按甲翌日還慶軍次南州平距城三
十里遇賊接戰斬首千餘級昌祚提選鋒數千騎赴之
未至而賊已退遂見遵裕坐昌祚帳外移時既見問城
下如何昌祚曰比欲攻城以幕府在後前日摩多之戰
餘衆退東闗若乘我師之鋭先攻破之城必下遵裕曰
吾夜以萬人負槖積壘下遲明城可得怒未解檄昌祚
以涇原師付姚闢鄜不敢當遵裕禁昌裕毋得擅攻自
以環慶兵攻之時軍中悉無攻具亦無知其法者遵裕
旋令採木造之俱細小朴拙不可用又欲以軍法斬昌
祚共解救之昌祚憂恚成疾涇原軍師咸憤怒轉運判
官范純粹謂遵裕兩軍不協恐生他變力勸遵裕詣昌
祚營問疾以和解之遵裕又使諭城上人曰何不急降
城上人曰我未曽戰何謂降也圍至十八日不能下夏
人決七級渠以灌我師水至斬炮為梁以濟追騎至轉
戰累日至韋州為賊所乘一軍俱潰靈州失利朝廷不
聞問上憂之詔王中正曰環慶涇原之師見攻靈夏未
破賊兵遶出大軍之背扼絶糧道本路絶無援兵即今
道路隔絶不可不慮令王中正將所部兵馬除已過河
更不追還於延州簡不隨种諤出界兵及河東兵共三
萬人以上速自環州洪徳寨入至韋州以北如道路通
快賊兵敗走靈州已有可破之勢即換在彼久役兵員
囘接轉餉或糧饋闕即應援兩路之師迤邐退歸務在
審量仍速報軍前且詔遵裕曰環慶涇原大兵久頓靈
州城下糧道艱阻如已收復靈州即分遣將兵開道路
或猝未可破即同涇原兵從環州兵迤邐移寨並邊别
議措置囘師之際務在部分嚴整其左右賊馬須痛殺
戮已令王中正部領大軍接更在審度機便施行又詔
沈括曰聞賊會十二監軍司兵卒於靈武内外拒捍官
軍緣慶渭之師暴露日久士飢力疲須得外來王兵為
助逐救掇賊馬通活糧道未論攻城利害且全兩路之
師整陣南歸已為上計今种諤以囘軍並寨分諸路於
保安軍及菅下城寨歇泊朝廷已事遣使人厚賜犒賚
必可鼓奮士氣旋便思用宜速諭种諤來徳靖駐劄潜
移諸將並付西路休息飽給飯食候使人至犒賜訖接續
舉軍西去環州洪徳路應援兩道大軍并力殺逐見屯
賊馬兵未會而轉運司奏曰涇原環度兩路進兵攻靈
州不下兩值大風夜寒凍死及殺傷士卒不少靈州繞
城舊有黄河分水大渠三重及溝澮縱横貫注所水溉
田約二千里前大軍經過渠皆乾涸自庚子賊決河水
渠漸盈溢寨地卑下勢將弇浸髙遵裕已於辛丑領大
軍離城下即有賊馬出没邀截至午過一渠人馬涉水
至酉再過大渠雖有小橋人馬壅併亦須涉水其後涇
原兵遇夜止在渠北與中軍隔渠下寨壬寅賊追及後
軍接戰兩渠間水浸及寒凍人馬頗有死者申時至南
州下營遵裕以涇原搬運糧草金帛至南州為賊兵抄
掠幾盡環慶再遣夫糧及境亦以道路艱難餽運不接
見領軍全通道應接糧草遵裕亦奏曰臣領大軍徑趨
靈會合兩路兵自丁亥併力攻擊緣靈州城廣濶守禦
備具近城賊兵數萬不少日乆與諸將分頭竭力且攻
且戰雖屢獲首領然堅城未下庚子賊決黄河水浸營
難以駐留兩路轉運司無計置一月糧草令大兵出界
一月以上羌人於清遠軍韋州嗚砂川烽火平以來出
兵邀擊粮草驛遞不通彭遜兵䕶涇原摺運糧草為賊
抄掠諸軍乏食士有飢色今若不統領大兵先討除抄
掠之冦使道通通快然後攻取即恐官軍坐致疲敝加
以冬寒日甚别致生事臣與兩路總𬋩將副等議定兵
通路迎接糧草已而遵裕請入朝别議攻討詔不許將
將漕者亦力言遵諭不可復任邊寄其奏曰伏聞朝廷
詔遵裕領環慶涇原兩路兵退歸並邊别議措置今見
遵裕志慮昏淺動失事機喜怒輕肆賞罰謬濫有功將
佐多遭摧沮士心不服昨深入賊境全不肯痛行討蕩
仍節制將士遇賊接戰限定步數不許追擊有過所限
遂遭廷奪欲行軍法緣西賊戰鬭兵勢稍力必即退遁
既不肯乘勢追擊於理無復大㨗以致賊勢猖獗了無
成功今若再委遵裕别議措置恐終未能上副朝廷責
望之意又奏大兵攻靈州半月頓經寒凍自離靈州日
有賊兵追襲為賊殺傷十過二三士卒乃敢攘奪公私
之物至剝取軍員衣服生埋掩之自去巾櫛辮髪詐為
蕃兵追奪財物軍儲什物棄毁滿野多燒兜鍪以造飯槍
桿弩椿箭笴排衙之𩔖皆以充薪所持兵刃則以採柴
木無不鈍缺凡此皆屬軍政本司不當侵預不敢施行
若密奏則緘黙之罪恐難逃逭詔奪遵裕岷州團練使
為西上閤門使知坊州涇原路兵初出界正兵及番漢
弓箭手共萬一千六十人馬五千七百八十三疋及入
寨止萬三千四十八人馬三千一百九十五疋而已李
憲領熙河兼秦鳳建大將旗鼓節制諸軍至西市新城
遇賊破之駐女遮道襲逐斬獲降龕博結嘉等二十二
族收復蘭州城之請建為帥府以李浩安撫知兼州事
遣歸順首領巴凌格攻薩布宗城駐軍未發詔憲諸路
兵朝夕直趨興靈蕩平夏賊棟戬亦稱欲往靈州破青
乘此機會協力深入撲滅巢穴若興靈道阻即過河取
涼州毋得止遣偏禆以往又詔憲蘭州駐軍踰十日矣
雖興版築委官可辦不須留連大軍今總兩路番漢兵
夫十餘萬入賊境百餘里即止正犯畫一約束宜部諸
將乘時奮功勿蹈遲疑自貽悔咎繼以粮運不辦詔擊
漕臣馬由等更命趙濟胡宗哲供億憲留浩守蘭州總
兵東上破賊於髙州石硤進至屈呉山復破之下營打
囉川城招納酋豪郢城四降注家等族首領趨天都山
焚南佐府庫至滿丁川擊破統軍威明山虜獲甚衆次
葫蘆河而南王中正將河東兵六萬民夫荷糧者亦六
萬餘人九月甲午發鄜州纔數里一日白草平即謄奏
乞入邊境晉屯九日不進遣士卒往來取芻糧於麟州
十月乙卯始白草平引兵西行三十里至鵶州谷止丙
辰西至四鵠峰以隂霧復留一日是日行不過四十餘
里丙寅度無定河而行地多濕人畜往往陷不得出晚
至横山下神堆澤始遇諤兩軍相距數里諤先上言乞
授王中正節制會諤出寨攻米脂斬首八千獲馬及牛
羊槖駝器甲萬萬計令介訛遇以米脂降得番部萬四
千二十一人天子多其功許之明日詔書至諤不復見
中正引兵先趨夏州時河東夫見鄜延夫言此去綏徳
城甚近兩日中亡者二十餘人河轉運使又奏提舉常
平倉趙成主隨軍糧餉凡所須索不行文書但遣人口
傳指揮而已公岳等以口語無所憑從容白中正云太
尉所指揮事多恐將命者有所㤀誤乞記之紙筆自後
以片紙書之公岳等問中正軍境應備幾日糧中正以
為鄜延受我節制前與鄜延軍彼糧皆我有也乃書片
紙云止可備半月糧公岳等恐中道乏絶隂更備一月
糧及諤既得詔不受中正節制鄜延糧不可復得人馬
漸乏食乃遣官屬引民夫千餘人發番人所窖藏僅得
千餘石庚午夏至州番將索九思前已遇种諤而棄城
遁去諤斬首捕擄千七十人降附六百五十至是中正
駐軍於城東士卒無所得俱憤悒思戰諸將俱言於中
正曰鄜延軍先行所獲甚多我軍出境近二旬且食盡
矣何以復命於天子請襲夏州聊可藉口中正從之癸
酉至宥州城中有民五百餘家遂屠之斬首百餘級者
十餘人獲馬牛百六十羊二千九百軍於城東二日殺
所得馬牛羊以充食甲戌凡内將官張真知府折克行
引兵二千餘人發窖穀遇敵騎千餘以戰敗之斬首九
百餘終丙子至牛心亭食盡丁丑至奈王井遇鄜延掌
機宜景思義得其糧遂引兵趨保安軍順寧寨兵夫凍
餒僵卧於道來衆以刀剔其肉食之諤起夏州而石州
監軍司亦遁去收其兵籍案牘得窖粟餉軍還次李家
平三軍食盡亦俱號泣潰去沈括以聞上路緣理出不
得已須當急且招安卿可速具朝旨出榜云聞戰士止
是不禁飢寒逃歸其可隨所在城寨權送納器甲請給
糧卿仍一面令城寨安撫司依榜受納給十日糧聽歸
所屬節次具招撫數以聞十一月丙午詔曰據种諤奏
已移軍並塞兵馬暴露日久宜令种諤部領還本路全
養士氣繕治器甲葺補衣裝俟稍近春暖再出討其本
路士兵各歸元劄駐州軍城寨蕃兵并漢蕃弓箭手等
各歸元住處開封府界京東西將兵分擘於近重有糧
草軍州屯泊其運粮夫皆散於种諤下將佐各隨軍宿
泊又詔沈括曰本路行營之師自出境以來逢賊大小
戰鬭未賞傷沮迄今保全南歸並寨其士卒適當凝寒
之際加之常抱飢餒其於勤勞忠藎可嘉甚矣若不稍
遂休息以待將來之用則氣力必須衰墮傷其壯勇之
心況今邊事未有期程緣邊要地芻粟深宜乘時預有
愛惜卿等疾速將諸將軍馬節次分屯其元係沿邊者
即量留防守其餘移置求平已下州寨非緊切擬用去
就食仍俟使人到犒設撫諭賚賜卿可責轉運司官編
排紬絹各六七萬貫疋已上准備喝賜兵乃罷歸延州
上令中正諤俱趨靈州興州中正不習軍事入邊境望
空而行无卿遵斥堠性畏怯所至逗遛恐慮知其營柵
之處夜二更即令軍中滅火後軍飯且熟即行士卒食
乏多病又禁軍中有鴻臚三千食之無還者及食盡士
卒憤然流言當先殺王昭宣及趙莊二運使乃潰歸中
正頗聞之乃於軍中揚言必竭力前進死而後已而隂
令走馬承受奏轉運使糧運不繼故不能進軍今且於
正節制故粮乏上怒令械公岳等於隰州獄治其罪公
岳等乃奏臣等在麟府本具四十日糧王中正令臣上
備半月糧片紙為驗臣等隂備八日糗糧今出塞二十
餘日不得不乏上乃命械之出外合疑中正恐公岳復
有所言甚懼乃還朝過隰州謂公岳等曰二君勿憂保
無他已而公岳等各降一官職事皆如故李稷主鄜延
粮饟民夫亦苦於摺運多散走稷不能禁遣吏斬三百
餘人又自新斬九十餘人雖多殺戮卒以糧運乏絶諤
兵遂潰殺當以乏軍興上論批鄜延路轉運使李稷應
副軍粮乏闕乖方及累奏誕妄致行營士卒乏食逃潰
若不差人代領其職付吏正治其罪則有誤國事不細
遂降兩官為轉運判官而御史王祖道論其罪惡曰稷
督夫粮出界令依陣法務崇虛文不恤事實民夫固不
知有伍行部令之法所轄官吏又非所部分亂離擾即
肆殺戮不能禁止況夫隊常去大軍十餘里間即遇賊
兵不知何以捍禦方大兵未行以十萬坐食之夫頓於
五龍川者十比及出界粮食已乏逃亡者半乃妄言寒
苦所致以覬免乏軍之罪頃出界往囘未嘗有大雨雪
稷之欺㒺明甚始稷具圖來上部伍行列指掌可觀及
其推行紊亂一一不如所言議者以稷惟事作威不知
䘏衆自安定堡摺運至無定河一日斬數十人故衆潰
棄粮而去今稷雖奪官得全首領已幸豈可復領將戍
任以按察詔下沈括體量以聞其後上語執政曰昨陜
西相有帥期李稷奏運糧夫已備及帥行夫數甚不足
葢稷所奏文具耳無其實也稷所言多欺罔幾誤朝廷
大事稷吕惠卿所薦文物甚似惠卿可誅好大言無誠
實外以剛直實極汚邪稷之隨諤軍也威勢甚盛一日
早入軍營軍士鳴鼓聲諾諤尚卧帳中未興諤怪之出
對稷呼鼓角將問曰軍中幾帥曰太尉耳曰帥未陞帳
輙為轉運粮草官鳴鼓聲諾何也借汝之頭以代運使
者叱出斬之稷倉皇引去怖甚不能上馬自此不敢入
諤軍及永樂城陷或言穆以虐酷乘亂為官軍所殺云
初河東發民夫十一萬中正計粮數止六萬餘皆待命
於保徳既而朝旨令餘夫運粮自鄜州出踵中正軍凡
四萬餘人遣晉州將軍訾虎將兵八千䕶送之虎等奏
兵少夫多不足䕶送乞益兵出塞及又不知中正所在
會趙卨領河東轉運亦言中正不更事為諤所輕信妄
舉師出逾月略無功緒訾虎一軍夫粮足備委之鄜州
度其本謀必非持久既不敢直趨巢穴而乃旁請鄜州
度其本謀乃以糧盡為解今李稷上奏窺測朝廷況隨
軍役徒可使摺運路昌衡在鄜延餽餉足以給之今徒
役已散復集必難如期乃罷之至是天子詔曰昨朝廷
大舉本意直擣興靈覆賊巢穴不為淺攻但取横山而
已以地形觀之自西路保安軍順寧寨趨興靈至近昨
种諤等出界自東路綏徳城二十二日方至白鹽池而
歸師八日已入塞門不委王中正种諤所議進兵何因
捨直就迂會兵夏州虛占日月勞頓士馬横費軍糧不
能成功仰具析以聞於是种諤降受文州刺史王中
正降授嘉州團練使沈括責授均州團練副使隨州安
置時大舉伐西夏种諤帥師入銀夏等州而不能有李
憲僅得蘭州逗撓不進髙遵裕又自靈敗還上知師老
民困即下詔曰据前軍走馬承受言經略司差定溪蕃
兵馬前去銀州防守事勘會本州雖名為州而城守之
具百無一有既非可制賊死命之所又非為進攻巢穴
之漸徒縻軍馬守之安用顯是全不較計向去得失確
的利害止欲成就聞托虛名況士卒又罹凍餒人心厭
怠之際尤宜乘時休息以待將來成計大用可急移文
种諤仰除有守具去處差人把守外餘一切放歸諸城
寨就糧草去處渴泊且下詔諭民更不調夫
　　李憲再舉取靈武
初李憲將師淺攻得蘭州築為帥府以鎮洮為列郡詔
憲據軍前事力修治為騎兵之所併力修治騎兵以糧
餉不繼船筏未備為言及涇原環慶師老於靈州趨憲
赴授又不能往既而諸路師潰而歸兵罷上以憲蘭州
猶有功同知樞密院孫固奏曰兵法期而後至者斬況
諸將皆赴而憲獨不行雖得蘭會罪不可赦不聽但問
擅還之由憲以餽餉不接為詞上釋不誅使圖末効憲
乃上奏曰昨諸路之師各以一道出界兵勢既分賊已
熟見虚實將來再舉須合諸道兵攻其必救使之莫測
若併兵一道則有數者之利如仍舊分路則利悉為害
臣今之䇿須於涇原會合併攻自熙寧寨進置堡障直
抵鳴沙城以為駐兵之地如此則靈州不攻自抜河外
賊巢必可撲滅遂陳進五利云審度事機須圖再舉遂
以目覩利害畫為此䇿墨不能自陳乞許臣赴闕面受
成算上得奏大喜由是決意再舉時元豐四年也詔河
東轉運司自涇原環慶擇便路取靈州西旁築城堡約
十五處置守具積粮草明年以李憲權涇原路經略使
兼經制熙河節制秦鳳路陜西諸路經略使兼經制熙
河節制京東六千人京西三千人河北八千人河東五
十人淮南六千人并令都水監刷黄汴河清及客軍共
萬三千人隸之又招納棟戬阿里庫果莊及禹藏花麻
等憲奏進兵出塞築立堡障及制賊方略乞從中裁詔
不許憲又言五路軍馬會合之地逺近不齊不可一一
擇日雖擬七月辛丑中軍起發為准乞下司天監詳定
憲又奏將來隨軍粮食轉運司經制膠柱須索浩大雖
傾闗中事力佐以北路金穀亦未易應辦已自計置米
五十萬石乾粮二千萬斤自從本司運至出塞於是鄜
延路總管曲珍出界至金湯遇賊焚蕩族帳七百斬首
千級珍又令遣將城葭蘆寨至羅兀城相直背㒺川全
軍夜驚而豐州屯駐神鋭兵千餘人修葭蘆寨至府州
百勝寨王安等百餘人鼓衆擅還時諜者言夏國母自
三月初㸃集河内西梁府羅歴界甘肅瓜沙十人發九
人欲諸路入冦三萬餘騎侵犯淮南鎮而神木堡兵首
領皆穿頭選募血戰之士上戒勅諸將且促進兵時已
支司農新錢又鹽鈔各二百萬緡内藏庫銀三十萬兩
中書奏陜西邊束未息欲廣調軍需上曰秦居闗中止
以一方士力尚能并一九州今天下之什倍於秦遠取
東南財賦以贍闗中更得名將練兵則何為而不可顧
未有其人耳因謂執政曰康定中西鄙用兵契丹乘間
有要請
　　徐禧等築永樂城
元豐五年夏五月鄜延路經略安撫沈括經略副使种
諤等上言准朝旨條具制賊方略仍令畫一具所乞城
山界本路正當可為之時今具大意臣等歴觀前世本
路邊徼與中國隔限者利害全在沙漠若彼率衆度漠
入冦則彼先困我度漠往攻則我先困然而西戎常能
為邊患者以漠南有山界之粟可食山界之民可使有
山界之水草險固可守我師度漠以北則潰贏粮載野
野次突漠力疲糧窘利於速戰不幸堅城未抜大河未
渡食盡而退必為所乘此勢之必然也所以興靈之民
晏然髙枕而我緣邊城寨未嘗解嚴者地利使然也至
若能使漠南無粟可食無民可使無水草險固可守彼
若羸粮疲師絶漠而南頓兵砂磧仰攻山界之堅城此
自可以開闗延敵以逸待勞去則追擊惜力治約之勢
在我而委敵以空野堅城之大利又山界既歸於我則
所出之粟可以養精兵數萬得邊之牧地可以蕃息戰
馬鹽地可以來西方之商旅鉄冶可以益兵器置錢監
以省山南之漕運彼之所亡者如此我之所得者如此
而又絶利市罷嵗賜驅河南之民聚食於河外彼將何
以自贍更使之賂契丹結棟戬乃所以坐困之也山界
既城則下瞰靈武不過數程縱使堅守必有時而懈緣
邊修戰備積軍食明斥堠待其弛備發洮河之舟以塞
大河下横山之卒擣其不意此一舉可覆也兼梁氏與
萌訛首為悖亂使一國之民肝腦塗地彼寧不猜怨獨
以兵威刼束勢不得動耳急之則併力緩之則自相圗
此曹操所以破袁尚也其當措置事候得朝旨别具條
奏又言昨條具制賊方略非謂展托邊面而已葢欲窮
因賊勢窺其腹心須當盡据山界若占据山界則漠南
更無㸃集之地彼若入冦須自漠北成軍自來非大軍
不可如此當先擇險要之地立堅城宿重兵以為家計
今案視寨北古烏延正據山界北垠舊依山作壘可屯
士馬東望夏州且八十里西望宥州不過四十里下瞰
平夏當要衝土地膏腴依山為城形勢險固欲乞移宥
州地平難守兼在沙磧土無所出先於華池油平築堡
以接兵勢川路稍寛以通車運聚積糧草器具事事有備
併力烏延先補山城全力築平城此地膏美去鹽地
不逺其北即是牧地他日當為一都會鎮壓山界屏蔽
鄜延其銀夏州亦可置鹽監鉄冶錢監馬收困險控扼
候烏延工畢漸次計置仍乞將塞門寨以北石堡背水
油平羅韋鹽地一帶為中路隸宥州米脂浮圖葭蘆义
合呉銀州一帶為東路隸綏徳以金湯長城嶺徳靖順
寧寨一帶為西路隸安軍除本路九將外更増置四將
以新招土兵分隸緣邊八將駐劄邊面次邊三軍置於
金明青澗城鹽州近裏兩將在鄜州河中府其緣邊八
州搉鹽自賣交鈔本為禁止青白鹽立法將來青白鹽
池既歸我入州軍自不可食解鹽乞以鹽汔隸本路及
轉運司可以那移外乞朝廷應副錢萬緡廂軍五千人
工匠千人遞為百匹乞於近裏州軍應副生熟鉄五萬
斤馬皮萬張車二千乘本司及轉運司備義勇保甲萬
人應副以代禁軍有事役者又言朝廷若定錢城守山
界既乞起涇原兵馬牽制及本路屢㨗之後乘勢興修
若遲留月日即恐西賊有謀費力平蕩於是詔給事中
徐禧内侍省押班李舜舉往鄜延路同沈括計議先是
豫章有進士黄雍者著書千家禧得之因切語為書褒
美新法以獻王安石安石大賞之時吕惠卿領修撰經
義遂牒禧以布衣充檢討已而欲官之安石乃白上曰
中書檢正官如章惇輩朝廷即當有差除後更用人如
不稱艱於退絀今欲置人為習學上可其請於是除禧
鎮南軍節度推官中書户房習學公事及安石罷相吕
惠卿復薦禧召對垂拱殿除太子中允館閤校勘權監
察御史裏行禧口辯揚眉奮髯足以移人意安石再相
鄧綰為御史中丞劾禧黨惠卿因縱華亭之獄禧出為
荆湖北路轉運使禧拜中丞首論綰人材闒茸不可知
永興又薦孔武仲邢恕可以為御史王安禮對上曰武
仲與恕豈可為御史張璪曰此兩人俱異論者上曰徐
禧論事其意漸可見大率懐吕惠卿恩尤欲進異論之
人安禮曰事君者不可以貳茍貳焉無所不至禧尚是
知縣資序陛下抜擢過分宜何以報而懐奸若此上曰
禧俱嘗有資序自布衣即擢至此禧事惠卿如父禧今
日殺身可也豈上論報詔知青州劉庠與綰易而未罷
禧中丞其後上復謂安禮等曰君臣之義報施而已古
人待我國士故國士報之至於豺狼亦有報施如徐禧
者可謂不知報矣安禮曰禧志行如此已為陛下所察
莫若明示貶斥使天下之人知陛下好惡所在蒲宗孟
曰若只今為給事中恐亦足以懲勸上曰待不悛當有
顯絀至是與沈括等計議乃言銀州故城雖據明堂川
無定河之㑹而城東南已為河水所吞其西北又阻天
塹實不如永樂之形勢險要已定議自永樂堞聲塔平
移而右堡烏延至長城嶺至六寨自背圍川良(闕/)孟(闕/)
羅韋囉泊川至布娘置六堡(闕/)寨之大者城圍九百步
小者五百步一寨用工略萬三千其非九百步之寨一
百步之堡所能包盡地勢則隨處宜増展朝廷是其議
即日報可七月詔李察差官團結廂軍三萬人令團結
官押付鄜延路聽轉運使李稷賦功又詔涇原環慶熈
河蘭會路都大經制司涇原路經略制置司鄜延路見
路進城山界須諸路兵為聲援令涇原於鎮戎定川熈
寧髙平各置一軍委劉昌祚盡䕶之須兵馬三萬以上
環慶於順城荔原堡柔遠安强寨各駐一將令經略司
委近上將領盡䕶之須兵馬二萬以上以鄜延路副總
管曲珍為副使八月禧舜舉括稷將步騎四萬及諸路
役兵城永樂凡十四日城成承永樂與綏徳俱在無定
川中永樂北倚山南臨無定河三面俱絶崖地誠險要
冦騎數來爭之俱敗去先是冦發國人十丁取九以為
兵近三十萬人齎百日糧屯於涇原之北俟官軍出寨
而擊之既聞城永樂即引兵趨鄜延邊人來告者前後
數十禧等俱不之信且曰彼若即來是吾立功遷官之
秋上賜禧等黄旗曰將士立功受賞當倍於米脂禧等
恐括分其功乃曰城略已就矣與存中歸延安九月乙
酉留李稷與曲珍以步兵三萬餘人䕶永樂禧括舜舉
以八千餘人還米脂是日永樂遣人告邊騎且至丙戌
括留屯米脂禧舜舉復如永樂丁亥邊騎大至曲珍率
城中兵陳於崖下水際禧舜舉率城中兵陳於崖下水
際禧舜舉稷植黄旗坐於城上臨視之賊自未明引騎
過陣前食時未絶前將軍髙永能曰吾衆寡不敵宜及
其未陣撃之庻幾可破禧曰爾何知王師不鼓不成列
及已陣而賊衆前後無際將士有阻色曲珍白禧曰今衆
心已搖不可復戰戰必敗請收入城禧曰君為大將奈
何遇賊不戰先自退邪俄而賊鳴笳於陣賊騎爭渡水
犯官軍先是選軍中勇士良馬謂之選鋒使居陣前未
幾選鋒先敗退走蹂踐後陣賊騎乘之官軍大潰偏將
死者數人士卒死及棄甲南走者幾半曲珍與殘兵萬
餘人入城崖峻逕狹騎兵棄馬緣崖而上喪馬八千餘
匹賊遂圍之城堞俱未備水寨為賊所據城中掘井三
丈不及水士卒於是渴死者及過半賊遊兵近米脂括
退保綏徳城永樂孤絶賊攻益急曲珍度城必不可守
白徐禧請率衆突圍而出南走猶勝於坐而待死禧怒
曰君已敗軍又欲棄城耶戊戌夜值大雨城遂陷珍率
衆數十人踰城走免禧舜舉稷闔城俱後初括奏賊兵
來逼城見官軍整故還上覽奏已憂曰括料敵疎矣彼
來未戰豈有逃退邪必有大將在後已而果然及括以
圍城事聞上急詔李憲率所步兵赴援又詔括曰永樂為
至危急若不斟酌便宜措置則恐誤朝廷事愈重今雖
發諸路赴救度可齊集須臾十數日卿可相度遣閒人
與賊約抽退軍馬當追囘永樂人民結黨還地界如委
可行即依今指揮若恐益増賊勢即勿施行今永樂諸
將已失利事出無可奈何卿宜勿惶撓整頓精神措置
邊事安撫在城人情招集散亡士卒使臣惟是上下一
心堅守城池收拾民戸焚境委積勿以滋賊凶燄消沮
士氣所有今日已前累降處分軍前可多方募人傳達
令求便潰圍棄城比李憲至延州永樂已陷於是括坐
始議城永樂既又應敵乖方責授均州團練副使員外
置隨州安置徐禧者狂疎喜談兵常言用此精兵破羸
㓂左縈右拂直前刺之一步可取三級諸將有獻策者
輙大笑曰妄語可斬終以此敗李舜舉知城必陷裂衣
襟奏曰臣死無所恨願朝廷勿輕此賊及城説陷報夜
至上早朝當子慟哭宰執不敢仰視上歎息曰永樂之
舉無一人言其不可者右丞蒲宗孟進曰臣嘗言之上
正色曰卿何嘗有言在内惟吕公著在外惟趙卨曽言
用兵不是好事既又謂宰執曰自今更不用兵與卿等
共享太平也先是惠卿在延州首以邊事迎合朝廷而
已去官沈括繼之遂謂討伐种諤以鄜延之師深入無
功髙遵裕以環慶之師至軍州城下狼狽而還陜西河
東騷然困弊天下共望朝廷安息而沈括种諤陳進取
之䇿復講築城禧素以邊事自任故上遣往經畫之既
入賊境略不為備寡謀輕敵猝通强冦故敗自是後上
始知邊臣不可信亦厭兵事無意西伐矣
　
　
　
　
　
　
　
　
　
　
　
　太平治迹統𩔖卷十五
欽定四庫全書
　太平治迹統𩔖卷十六
　　　　　　　　　　　　　宋　彭百川　撰
　　神宗開熙河
河州大首領轄穆珍者邈川大首領嘉勒斯賚之孫也嘉
勒斯賚本西域胡僧李立遵携來吐蕃立文法言是佛種
由是吐蕃咸皆信服之吐蕃之俗俱辮髪謂佛為嘉勒
謂兒子為斯賚故稱嘉勒斯賚初據宗噶爾城以立遵為輔祥
符中用立遵䇿將衆十萬穿古渭州入冦時曹偉以引
進使知秦州領騎卒六千守伏差城聞已過畢利城偉
率諸將渡渭逆之遂合戰三都谷賊軍雖衆然器甲殊
少在後有所持俱白棓毛連以備刼虜而已偉知其勢
弱不足畏欲以氣凌之自引百騎穿賊陣出其後外髙
指揮軍中鼓譟夾擊賊大潰斬首三千級明日視林薄
間中傷及投崖死者萬計偉威名大振嘉勒氏自此衰弱
視中國如神明惕息不敢動立遵歸又病死乃徙居邈
川更以邈川温布格為輔遣使秦川求内屬詔授斯賚
寧遠大將軍愛州刺史以布格為歸化將軍後布格謀
亂斯賚殺之以改莅青唐景祐中授兩使留後異時與
回鶻嵗遣使自蘭州入鎮戎軍以修朝貢朝廷亦命陜
西州縣特置驛謂之嘉勒氏位及元昊將叛慮嘉勒氏制其
後舉兵攻蘭州諸羌南侵至馬銜山築瓦山會斷蘭州
舊路留兵鎮守自此嘉勒氏不能入貢而囘鶻亦退保西
州元昊遂叛命久為邊害朝廷患之議者謂嘉勒氏尚在
河湟間又與元昊世仇儻遣使通諭朝廷之意使西戎
有後顧之憂則邊患少息矣仁宗然之寶元中遂遣屯
田員外郎劉渙奉使自古渭州抵青唐城因少邈川都
統爵命受之俾持角以攻元昊斯賚謝恩大喜請舉兵
助中國討賊自此元昊始病於牽制而嘉勒氏復與中國
通矣既而元昊大舉襲嘉勒氏而斯賚堅壁鄯州不與戰
元昊渡水嘗植幟以誌深淺斯賚潛使人移所植及元
昊衆潰於誌處溺死過半自是數以計敗元昊取西凉府
而斯賚得斯多淑之衆十餘萬回鶻亦以數萬人歸之
其勢遂强於諸羌朝廷命為保順河西節度使洮涼兩
州刺史斯賚初娶立遵妹生二子一曰轄正一曰瑪爾
珍朝廷俱命為團練使自母失寵為尼即俱遁去轄正居
河州龕谷生穆珍瑪爾珍居宗噶爾城元昊妻以女遂附
元昊瑪爾珍懦不能制所部温氏亦叛歸元昊斯賚再娶
喬氏有才色生棟戬年長桀黠遂殺二兄并其衆斯賚老
國事一以委之秦鳯經略使張方平使人誘棟戬入誘棟
戬所併乃勵力結部落將雪恥又值其婦翁瑪爾斯多沁
以罪責於秦州乃歸明住坐秦州之境且屢乞河州刺史
秦州為奏得敕告然以其居逼邊恐後為患乃諭以爾
歸河州即給付於是穆珍遷於武勝謂巡檢程從簡曰武
勝亦河州界可以給付真命矣從簡以候申師司為報
偶牙校送斯賚加恩告穆珍乃執牙校語以得刺史告
身即放爾歸秦州枷從簡劾以妄許之罪既而出從簡
令親諭之及歸穆珍又縶留從簡穆珍自知與漢有隙
日夜練兵其祖不能禁部族往往歸附用其妻弟霞裕勒
為謀主與夏人解仇朝廷務懐來卒授以河州刺史治
平間斯多死起復棟戬為冠軍大將軍員外置同正員
充保順軍節度使洮州營内觀察處置押蕃落等使上
即位加檢校太保前此闗中士人數言其利害雖張載
之年少時亦欲結客取之范仲淹帥延安招置府第但
修制科至登進士第其志乃已王安石之子雩年十三
得秦州卒言洮河事歡曰此可撫而有也使夏人得之
則吾敵强而邊受患博矣其後王韶上熈河之䇿葢取
此王韶者始為建昌軍帥理㕘軍時蔡挺提㸃江西刑
獄受知於挺後數嵗知慶州詔游西邊謂挺且言將應
制科欲知西州本末挺遂以前後士大夫之言邊事者
悉示之其間有向室議洮河一説韶恱之乃為平戎䇿
以獻其䇿曰古者禦戎無上䇿謂戎狄荒忽在要服之
外也今河西李氏據兩路皆漢唐舊郡在邦域之中所
謂癰疽伏疹留滯脅下心腹之患也觀其蓄威養鋭竊
號稱制朝夕東向盱雎以窺中國之利此其志非止於
來去荒忽利剽刼而已也國家奈何以戎狄待之曽不
念子孫百世之後將有慼國内侮之憂也方承平無事
四方萬里無雞鳴犬吠之警然賊人猶窺我邊邑犯我
城郭萬一腹心之内有方二三千里水旱四方盜賊者
相繼當是時賊人之情其可以恩信保耶議者但欲備
邊固守為不可攻之計殊不知腹心一擾則邊守自闕
此唐吐番所以陷涇隴也昔拓抜民始居雲中宋頁允
新初居振武當時議者亦不謂其能深入中國為腹心
之患也今自綏銀宥至於沙肅十四州軍之地東西二
千餘里其又豈特雲中振武一城之地耶夫勞中國以
事戎狄誠非為國之長䇿然勢有不得已者又安可端
坐俟其侵逼哉今欲徑舉重兵擣其巢穴則國家重生
邊事納其誠欵則不可先違誓約輕動士衆使曲在我
也愚以為國家必欲討平西賊莫若先復河湟則李氏
背腹皆受敵表裡交擊之患不攻而自覆矣今自武威
之南古渭州之西皆漢隴西安定金城三郡地所謂隍
中大小榆土地肥饒宜五谷者皆在今洮河蘭鄯之間
漢氏所以開屯田建城邑而臣諸羌者也自唐開元以
以後吐蕃侵入盡陷河北即今為羌人所據者已三四
百年矣今戬雖在河湟間而沿邊諸侯自為種落如穆
珍霞裕勒溪巴烏之徒皆與漢界相近在洮河間其種
落大者不過一二萬小者二三千人皆分離散處不相
統一此正可以并合而兼撫之誠能厚以恩信結其宗
黨使其傾心向慕欣然有歸服之意但得大族首領五
七人其餘小種皆可驅迫而用之矣諸種既服嘉勒氏
雖盛其敢傲睨而不歸我嘉勒氏既歸於我則西河李
氏在吾掌股中矣急之可以蕩覆其巢穴緩之可以脅
制其心腹此所謂見形於彼而收功在此也愚故以謂
欲驟親之則不為吾用急撫之則其心愈離此無異驅
虎豹於山林而使之轅阨也令之猶不從召之安可致
乎愚以謂此由國家未嘗得撫戎狄之術故也夫虎豹
之在山林其貪忍殘暴惟肉是嗜驟親之則傷人此固
不可以恩信待也然後有善畜養者得而馴擾之至可
以駕馭而驅使之無不如意羌戎之人貪愛慕義樂為
人用其暴戾又豈甚於虎豹哉觀其種性所習雖生梗
頑硬難以道御而純固誠慤易以恩誘患國家未嘗得
人親撫之也為今之計莫若擇通材明敏之士志慮軒
豁能通知其意者朝夕出入於其間往來巡行察其疾
苦有生梗頑硬者即稍以恩信綏之使其人皆知上位
有愛我之意欣然相勸襁負而歸於我矣此撫屬羌之
䇿也韶又獻和戎六事上命樞密院召問方略以為秦
鳳路經略安撫司機宜文字時青唐俞龍珂大族難制
議請討且城之韶乃因按邊上從數騎直抵其帳招誘
之且留宿以示不疑龍珂遂率其屬十二萬口來附於
是青唐渭源諸族俱納地周環二千里上嘉龍珂首善
拜為西頭供奉官龍珂謂押判使曰平生聞包中丞拯
朝廷忠臣今既歸漢乞賜姓包上如其請遂賜之姓包
名順又詔髙遵裕即鹽井川建第賜之賞韶為右正言
直集賢院建古渭寨為通逺軍使詔知軍事以圖武勝
是嵗熈寧五年也秋七月詔築乞神平堡而番酋穆爾
居瑪爾邦山與水巴族相結時入冦詔平兵度行一嶺逼
之斬首百餘級焚其帳洮西震動會穆珍渡河來冦而
穆爾復依其聲勢保集瑪爾邦山閏月知徳順軍景思立
以涇原第六將兵并第一等弓箭手五千騎出南路且
分遣諸將一擊穆爾一擊穆珍韶將大軍從東征趨武
勝未至則迎擊韶賊兵敗還走追至其城酋領霞裕勒棄
城夜遁唯曲散王阿南阿出降乃城武勝八月以為鎮
洮軍以髙遵裕知軍事以結呉延珍為禮賓副使鎮洮
軍洮西一帶番部鈐轄賜以器備甚寵延珍者穆珍諸
弟也王師討穆珍於鞏令城穆珍敗走延珍舉其族并
大首領李凌戬等出降故命之且詔沿邊安撫司曉諭
木征限一月降優與官爵不從即多設方略擒討仍以
内殿崇班告一道錢五千緡募人輔送冬以乞神平堡
為慶平堡隸鎮洮軍又以鎮洮軍為熈州陞鎮洮軍為
節度額以熈河洮岷山逺通軍為一路置馬步軍都總
管經略安撫使所應制置事令經略安撫司詳具以聞
進王韶為龍圖閣待制知熈州兼馬步軍都總管經略安
撫使移髙遵裕知通逺軍兼總管已而霞裕勒歸熈州聽
命以凌戬為右侍禁充結河一帶蕃部巡檢凌戬此穆
珍母黨也其明年春景思立引兵由香子城進討河州
力戰數合斬不用命者數人軍聲大振王韶引精兵從
之捕斬賊首千餘級穆珍遁走生擒其妻子以屬吏韶
入河州諸羌反襲香子城大掠輜重侍禁田瓊戰牛精
各失利及其子永吉俱死詔急遣苗授救香子敗之斬
首四千餘級守香子鈐轄奚起城中兵與苗授合遂進
討牛精諸谷助賊蕃部焚其帳斬千餘級過塞不通景
思立復引兵通道又斬三千餘級盡得所掠獲牛羊芻
粟不可勝計詔囘軍復擊諸羌而穆珍復入河州韶乃
城香子反復遣將渡洮河破康樂城之及城劉家川
堡又自領兵破丹諾爾而城之俱戍以兵穆珍弟霞烏察
急攻䧟止不能下去圍臨江兵不敵熈河番漢部巡檢
劉惟吉率所部兵赴之力戰霞烏察敗遂走於是第功
行賞以王韶為禮部郎中樞密直學士景思立為東上
閣門使河州刺史遷奚起為皇城使劉惟吉為左藏庫
副使餘減年推恩有差遂以思立知河州改苗授知徳
順軍專管轄涇原正兵弓箭手䇿應熈河又詔丹諾爾城
為定羌城香子城為寧河寨康樂城為康樂寨劉家川
堡為當川堡並隸河州思立以河州未城寓行州事於
寧河寨夏詔永興秦鳳轉運司發壯兵二千付思立
城河州又韶躬將士卒往視河州脩城羌人謀伏兵南
山斷官軍韶遣王君萬等抜之遂川露骨山南入洮河
界破穆珍弟布珍覺盡逐山南諸羌時穆珍留結彪守
河州而自將鋭卒出王師後韶又分為兩道遣别將攻
河州而自逆穆珍所在大破之穆珍走遂圍河州結羌
以城降霞烏察布珍覺本令征欽令征等各以城降於
是收復宕宜岷洮又城拶南通道川班師韶入覲安石
請率百官稱賀上曰此廟堂之謀將帥之功於朕何有
安石再三陳請以熈河之功時少比陛下神算前定舉
無不克祖宗以來每下州郡例俱稱賀上猶不許安石
曰河州事中外所仍多端稱賀則人情釋然請俟城畢
入慶從之既而畢工於上御紫宸殿王安石率郡臣上
表賀上解所服玉帶賜安石辭不許方受賜以王韶為
端明殿學士兼龍圖閣學士右諫議大夫初王韶之圍
河州也番部開門請降既入景思立夜殺降者二千餘
人上聞之曰禍莫大於殺已降故思立克河州之功不
賞乃以髙遵裕為岷州霞烏察布珍覺董谷俱率朝引
見延和殿上謂董谷雖非首領然能於鼐羅城先同其
母詣景思立前鋒請降乃盡以為崇儀副使悉充蕃部
鈐轄吴叱岷州巴珍覺洮州董谷河州厚遣之當時穆
珍雖屢破屢敗而棟戬别將青伊結果莊者復數擾河
州屢誘脅部族舉西山襲取河州採木軍士害使臣張
普十輩以書抵景思立不能忍包約勸之毋出兵思立
不聽明年春思立率蕃漢兵六千攻果莊於塔布城思
立將中軍韓存寶魏竒為前鋒王寧䇿之王存為左助
李粲為後殿趙亶䇿之果莊衆二萬餘分為三以抗官
軍自辰及未血戰十合賊從山下沿溝出圍中軍王寧
戰死韓存寶王存亦被圍走馬承受李元凱死之思立
與存寶潰圍而出與殿後合思立已三中箭存寶竒及
他將亦各重傷於是衆議曰日晩兵疲矣宜移陣東坡
為營以自固而思立以前鋒重傷乃獨移屯嶺上而戒
諸將無得輙動復以百騎血戰走蕃兵數千人方追之
而殿後兵動不能止前陣欲戰者見之俱潰思立且戰
且退至東嶺上與趙亶合官軍尚五千餘人思立曰我
敵以百騎走千餘人諸軍無助我者軍敗矣合自剄以
謝天子衆止之少頃再戰數合不能解遂死包約亦戰
死上聞思立死深以用兵為憂批諭執政曰熈河邊事
未有安靖之日且湖南廣南可詔章惇沈起早務了畢
追還兵馬併力一方庶不至别貽大患時王韶赴闕還
在道聞思立敗疾馳而西會兵於熈州以三月丙午度
洮翼日破拉戬族於結河川口斬千餘級釋河州圍走
果莊等三萬餘人穆珍竄入(原闕/)
　　神宗朝議契丹地界
熈寧七年春契丹遣泛使林牙興復軍節度使蕭禧來
言代北對境有侵地請遣使分畫其書曰切以累朝而
下講好以來互守城規務敦夙契雖境分二國克保於
難知而義若一家共思於悠永事如關於違越理須至
於敷陳其蔚應朔三州土田一帶强二祇自早嵗曽遣
使人止於舊封俾安鋪舎庶南北永標於定限往來悉
絶於奸徒洎覽舉甲輙有侵擾於全屬當朝地分或營
脩伐壘存止或舎居皆是守邊之冗員不顧睦鄰之大
體妄圖功寔深越封陲今屬省巡遂令按視備究端寔
諒難寢停至於縷細之縁由分白之事理已具聞達盡
令拆移既未見從故宜申報據侵入當界事理所起鋪
候之處各差官員同共檢㸃早令毁撤却於久來元定
地界再安置外其餘邊境吏有創生事端委差去使
臣到日一就理會如此則豈惟疆場之内不見侵踰兼
於信誓之間且無違爽兹寔穏便顓俟准依上許之而
難其人執政白遣太常少卿判三司開拆司留忱秘書丞
檢簽書樞宻院兵房文字吕大忠即河東理辨之及蕭
禧曰蔚應朔三州地界俟羌職官就地頭檢視定奪雄
州外羅城乃嘉祐七年因舊繕葺元計六千餘萬工至
今已三十年纔脩五萬餘工即非創築城隍有此誓書
又非近年事北朝既不欲如此今示和好孰更不令接
續增修白溝餘亦俟差人檢示如有創葢樓子箭忩等
並令拆去如有創屯兵級並令抽囘朝廷自來約束邊
臣不令生事如昨來趙用擅入全屬北朝地分雄州職
官十餘人並已停降今來郭業侵入全屬南界地分兼
先放箭射傷巡人理須應敵况北朝近差巡馬一是創
生事端其郭庠事并其餘細故並循常例别無違越無
可施行禧奉詔而退授以誓書書曰辱遷使指來貺丞
封厯陳二國之和有若一家之義固知鄰保執信符獨
論邊鄙之臣賞越封郵之守欲令移徙以復舊常切惟
兩朝撫有方宇豈重尺土之利而輕累世之歡况經界
之間勢形可指方州之内國籍具陳當遣官司各加覆
視倘事由夙昔固難徇從或誠有侵踰何吝改正而又
每戒强吏令遵誓言所諭創生之事端亦皆境候之細
故已令還使具達本因細料英聰洞垂照悉韓縝時為
兵部侍郎天章閣待制乃假龍圖閣直學士給事中為
回謝使忱等入辭對便殿忱曰臣受命以來在樞府考
校文據未見本朝有尺寸侵邊地且雁門者古名限塞
且跬步不可棄業何由委五百里之疆以資敵乎臣既
辱使指當以死報之惟陛下主臣之言幸甚上韙之忱
已行上手勅曰邊理危則忿卿姑如所欲與之忱不奉
詔大忠又以父憂去獨忱至河東而契丹亦令樞密副
使同中書門下平章事蕭素樞密直學士梁穎會於境
上素穎頗倔强自言當廟坐謂北朝使相有此儀忱不
從移文結難一日蕃首引兵萬衆入代州意焚鋪候與
官軍交射已而素穎徑入横都各施帳幔邀忱相見忱
不往又欲設次於西陘東谷忱以侵地愈深不許會得
國信所言至和中國信使蕭徳常亦帶平章事與館接
使行馬坐次悉分賔主乃以此報之於是會於大黄平
以賔主見尋詔大忠奪喪與素穎會議凡三四見議不
決而指對蔚應朔三州分水嶺土壟為界忱大忠即邀
素穎行視無土壟乃但云以分水嶺為界葢山所至有
分水嶺概言分水嶺為界則異時可以㒺取此黠冦之
㣲意也相持既久忱等歸報上聞蕭禧且復來乃遣中
使賜韓琦富弼文彦博曾公亮手詔曰朝廷通好北邊
凡八十年近嵗以來生事彌甚代北之地素有定封而
輙造釁端妄來理辨此敕官吏同加按行雖圖籍甚眀
而詭辭不報今横使復至意在必得朕以祖宗盟好之
重固將優容冦情無厭勢恐未已萬一不聽何以待之
古之大政必詢故老卿夙懐忠義厯相三朝雖爾身在
外乃心㒺不在王室其所以待遏之方密具以陳朕將
親覽𤦺上疏曰臣觀近年以來朝廷舉事則似不以大
敵為䘏彼人見形生疑必以我有圗復燕南之意雖
聞彼生孱而侫物豈無强梁宗屬與夫謀臣䇿士引先
發制人之説造此釁端故屢遣使以爭地理界為名觀
我應之之術爾今日致彼疑有七通髙麗取熈河教義
勇修軍器沿邊植柳榆置三十七將軍今彼因疑生事
但不得不然好進之人不顧國家利害但謂邊事將作
富貴可圖必曰敵勢已衰持外示驕慢爾以陛下聖神
文武若擇將臣領大兵深入敵境則幽薊之地一舉可
復此又未之思也今河朔累嵗灾傷民力大乏沿邊次
邊州軍芻糧不充新選將官皆麄勇寡謀之人義勇保
甲新㸃未經訓練若驅重兵頓於堅城之下糧道不給
腹心受敵雖曹彬梁信名徳宿將猶以此致岐溝之敗
也臣愚今為陛下計謂遣使報聘優致禮幣且言朝廷
向來興作乃修備之常與北朝道好之久自古所無豈
有他意恐為謀者所誤爾弼上疏言今楊使再至朝廷
違之則兵起而速患順之則河東斥堠漸蹙臣謂不若
一委邊臣堅持舊來圖籍疆界為據使之盡力交相結
難然北冦非不自知理曲葢欲生事遂興干戈豈是
無故自興寔有以致其來也惟陛下深省熟慮不可獨
謂敵人造釁背盟也彼若萬一入冦事不得已我但嚴
兵以待之來則禦之去則備守此自古中國邊防之要
也若朝廷來忿便欲深入討撃實慮萬有一跌其害非
細若便與西夏為掎角之勢則朝廷宵旰矣文彦博曽
公亮則但持不與之論乞選將厲兵以待之彦博之疏
曰中國禦戎守信為上必以誓書為證彼雖危辭難奪
正論公亮言邊人之情畏强弱在控制得術耳今者中
國所以恃邊人者既極包含若其生事不已不使知懼
臣恐未易馴服控制之柄無使倒持邊人知中國不可
窺奸謀亦自息矣是時蕭禧至白溝又堅欲交馬䭾於
城北亭非故事朝廷曲從之上批曰蕭禧於白溝往凡
十日至今未聞起離向宗儒等雖再三報以舊例禧殊
未有從順之義若更遷延深恐冦愈肆强忿或出不遜
之言或以巡馬擁送南來愈難處置雄州使人約欄又
致喧爭萬一擾攘或傷官吏恐不可收於去嵗蔡確接
伴已許馬䭾依常使車例於雄州交割今必難却其請
可詳度止作朝廷據接伴奏特許依年例作兩接交換
庶幾稍通其情於疆事易為商量又批曰北使久留白
溝已經累月自通和好以來無此事朝廷處置實不可
緩葢所爭者小而所繫者重議者若謂恐敵人因此得
以占據兩屬之士是甚不然且北人前後執作証據以
為屬彼者豈獨一事如夏秋二税借他葢館雄州門側
劄立標竿及巡馬不住往來之𩔖不待更増交割馬䭾
一節乃可占據況人夫一半已於白溝代還在理委無
深害可速議指揮禧至故因書其大指而去且以忱
等遷延為言其書曰昨馳一介之輶傳議復三州之舊
封事已具陳理應深悉期遵誓約各守邊陲至如創生
事端侵越境土在彼則繼有於此則曾㣲乃者蕭禧纔
囘韓縝繼至薦承函翰備認誠悰言有侵逾理須改正
斯正見和成之意且無違拒之辭尋命官僚同行檢㸃
於文騐則甚為顯白其鋪候則盡合拆移近覽所司之
奏陳載詳兹事之縷細謂劉忱等雖曾會議未見唯依
自是及冬以月建日或假他故或飾虚言殊無了絶之
言止有遷延之意若匪載憑緘幅遣使人寔虞詭曲以
相䝉㒺罄端倪而具達更希精覽遐亮至懐早遣邊各
加審視别安戍壘俾返舊常一則庶靡爽於隣馭一則
表求敦於世契倘末從擗割仍示稽遲在往復以難停
係悠長而豈可㣲陽戒候善嗇為宜時王安石再入相
召執政與忱大忠同對資政殿論難久之上曰凡事俯
從尚不肯已今兩遣使豈有中輟之理卿等為朝廷惜
疆境誠是也然何以弭患大忠進曰遣使相來即與代
北之地若有一使曰魏王英弼者來求闗南之地則如
何上曰卿何言也大忠曰陛下既以臣言為不然今代
北豈可啟其漸忱曰大忠之言社稷大計願陛下熟思之
執政之臣大忠不可奪罷悦三司鹽鐵判官前此大忠
乞終喪制奏曰臣與劉忱再會北人於大黄平蕭素梁
穎詞理俱屈雖議論反覆執迷不囘切原其情技亦止
此為今之計莫若因而困之伏望就除劉忱一本路差
遣置地界於代州以蕭士元為副來則與之言去則勿
問在我則逸在彼則勞嵗月之間庶可決議久寓絶塞
人情皆非所堪速希成功實恐有害軍機事理而臣方在
衰疚棄几筵以將使事今者素穎亦必顧惜歡好決無
倉卒起釁之端臣之去留似無所繫乞聽臣罷歸以終
喪制至是上許之大忠雖得請去然終論奏以地為不
許奏曰切以北人窺伺邊疆為日久矣始則聖佛谷次
則今泉村以至牧羊峰瓦窑塢共侵築二十九鋪今則
西起雪山東接雙泉求地五百餘里蔚應朔三州侵地
已經理辨更無可疑惟瓦窑塢共侵築見與北界商量
蕭禧未過界時臣先奏論乞朝廷主此定禧議又皆許
之今西陘以東皆有眀據此地不能固爭他處亦以難
保切料敵情有可動者一有不可動者五狃於包容侵
侮中國今若必校或激怒心此可動者一也嵗得金帛
與地孰利萬一絶好所失則多此不可動者一也敵兵
雖衆脆弱驕惰應敵者鮮非咸平景徳間可比此不可
動者二也城池不固器械不精以守必危以戰必敗此
不可動者三也山後之民久苦虐政皆非思中國之心
邊釁一開必防内變此不可動者四也北人最畏西夏
復有達靼之隙果欲長驅豈無牽制之虞此不可動者
五也彼主弱而少斷母老子孱縱有謀臣恐未得用今
者邊使再入必未嘗先輸屈伏之言俟其情意稍開且
以胡谷義興冶大石茹越麻谷五寨治平二年侵築十
五鋪度山勢立界或更増以瓦窰塢如王僅靳宗臣之
議則我無屑就之愧彼有可取之名蕭禧使還不遂其
意萬一張大兵勢測我淺深乞指揮諸路帥臣但為禦
計一切勿校遂放命縝乗傳詣境上會遼人結絶以聞
詔諭蕭禧以此歸報禧不受命又遣内侍李崇貴詔許
以長連城六番鎮者治平二年契丹嘗置鋪其間邊人
以其見侵毁之後不復來至此計其即舊阯置鋪而禧
猶不從執議如初上不得已議先遣沈括報聘括請可
上謂括曰敵情難測設危使人卿何以處之括曰臣
以身任之上曰卿忠義固當如此行學一時之安危卿
安則邊計安禮義自中國出較虚氣無補於國切勿為
也上又畫七事以問中書樞密院曰今遣沈括等行而
事當預慮者蕭禧未還止之不令過界一也接伴久不
至二也過界三五程止之令俟蕭禧到三也到敵帳先
問來意直俟以分水嶺為界方得朝見四也雖得朝見
延之穹廬中須令用分水嶺為界方得五也使人未許
以分水嶺為界即領兵拆移鋪舎屋徐遣括等持慢書
來報云既商量不從已令兵馬往彼拆移訖使朝廷知
既未是絶好如何為處六也使人至輙苦辱之或授以惡
馬使顛仆於山谷中或詐為賊潛來傷害既不顯中國
之意如何為處七也中書樞密院其議應之所宜中書
樞密院即條其奏曰切以分水嶺既不可蕭禧又未肯
辭欲通兩國之情則泛使不可不遣彼以禧未還而不
納或納至接伴至不容或有之然且遷延境上以示我
無絶好之意於義無傷則彼亦難怪禧之稽留無由發
怒若必遣使人以分水嶺為界則許與不許且使人之
敢專就令屈從豈足為信若不候使還强移鋪屋前已
計議屈伸在我且為後圖本朝與之通好多厯嵗年使
人之來禮遇甚厚今雖未允所求固無激怒之事若辱
使人恐無此理上然之於是以使指授沈括曰本朝邊
臣見用照証長連城六番嶺為界公牒十六道多是北
界聲說闗口把鋪等處捉賊或交趾並在長連城六番
嶺之北内順義軍重熈二年三月十八日牒稱南界送
到於山後長連城兩界分水嶺上收捕賊人張奉還等
不合界過准法斷訖又順義軍清寧九年十月牒捉到
截奪南界代州崞縣赤泥交主白户支牛賊人事既指
長連城六蕃嶺南依舊趾修葢已是曲敦和好今禧更
指分水嶺為界縁所在山嶺水勢分流皆謂之分水嶺
昨蕭素等所執証照文字三道除大石義興治兩寨已
為此界侵越不經治平年發遣見不以連城為界外其
西陘寨執張慶文字據言分水嶺上有土壟所據指處
即無土壟兼張慶文字指雁門塞地比至界遮敵軍十
一里今鴈門塞至長連城地界為兼忱等曽牒素等曽
牒素等今指定是何山名為分水素等回牒但稱沿邊
山名地里界至南界足可自知豈可移文會問顯見元
無指定去處今禧所執與素等同全無証據文字欲令
沈括等到北朝日將見用照証文字一一聞達北朝又
詔曰國家與契丹通好年深終不欲以疆埸細故有傷
歡好大體既許以治平年葢鋪處依舊法葢修務從和
會即更不論有無照証若不指定分水處即恐檢視之
時難為擗撥一李福蠻地許於見聞壕塹處分水嶺為
界一水峪内义兒馬鋪并三小鋪即移近兩以見安新
鋪山頭分水嶺為界一則西陘寨地分以第一第二第
三第四第五遠探白草鋪山頭分水嶺向西接右長城
為界一黄嵬山地已經仁宗朝差官與北界官吏於聶
再友等已侵耕地外標地立四至訖及大池廟順義軍
牒稱地里係屬寧化軍并無可商議二瓦窰塢地前來
兩界官私商量未了今已指揮韓縝等一就檢視擗撥
處以分水嶺為界且遣使者持報書示禧報書曰兩朝
犯好六紀於兹事師故常誼存悠比久承使指諭及邊
陲已約官司皆從卞正當申封圻之舊以需事實之分
而介信未通師屯先集侵禁堠戍傷射巡兵舉示力爭
殊非和議至欲當中獨坐位特改於臣工設次横都席
尤難於賔主數從理屈纔就晤言且地接三川勢非一
槩輙舉西陘之偏説要該諸寨之提封屢考文憑既無
據騐欲同按視又不准從職用乖違滋成濡滯切意有
司之失指曾非與國之本謀兹枉招車再垂函問重加
聘幣彌見歡悰然論强事之侵盡置公移之顯証述廷
臣之議獨尤病苦之愆期深認事端多非聞達重念合
天地神鬼之聽共立誓言守祖宗疆土之傳各全生聚
不嗇金繒之巨萬肯貪壤地之尺尋特欲辨論使無侵
越而行人留館必於分水以要求樞府授辭期以興師
而移拆豈其厯年之信約遂以細故而變渝已按輿圗
遥為申畫仍令職守共改溝封遐冀英聰洞加照悉禧
見報書乃肯辭至是繪圖上山分畫利害安石言將欲
取之必姑與之以筆畫其地啚請與之詔如安石議詔
曰雙井水峪瓦窰塢分畫地開壕立堠増置鋪屋控扼
處並依奏石門子鋪如在三小鋪外更不拆移見安新
鋪以東接胡谷寨地元非分畫處若北人言及即以此
拒之如固爭執奏取朝㫖其白草舖西接石長城先從
北與之議毋得過黄河畫地介其石長城以北弓箭手
地聽割移於是東西棄地五百餘里云
　太平治迹統𩔖卷十六
欽定四庫全書
　太平治迹統𩔖卷十七
　　　　　　　　　　　　宋　彭百川　撰
　　神宗開南江
熈寧五年閏七月庚戍遣檢正中書戸部戸房公事章
惇察訪荆湖北路經制荆南事先是辰州布衣張翹與
流人李資詣闕獻書言辰州之南江古銀州地接施黔
牂牁世為蠻人向氏舒氏田氏所據也産朱砂水銀金
布黄䗶良田數萬入路無山川之扼若朝廷出偏師壓境
上臣二人説之可使納土為郡縣書奏朝廷以委廣西
鈐轄劉䇿既而上語王安石曰劉策所規畫甚善策不
欲令安石轉運司預此上曰誠然安石曰須朝廷精擇
數人與同此事未幾䇿死因改命惇仍以東作坊使石
鑑知辰州使助之及有僧願成者能為符籙禁呪王雱
幼子夜啼用成咒而止雱徳之或言蠻人多行南法畏
符籙雱即薦之於惇惇至辰州遂遣李資張竑及願成
等入南江諭以朝廷之意資等褊宕無謀䙝於蠻婦其
酋田元猛者不勝其憤盡縳資等釗斮於柱次至願成
博頰來哀元猛素事佛乃不殺而遣之願成不以為耻
乃更乗大馬擁撾以自從稱㢘訪大師猶以入峒之勞
得紫衣師號惇知羣蠻終不可以説下也即三路進兵
誅蕩平之遂置沅州以懿州新城為治所縣以盧陽為
名又以潭州梅山建安化縣得主客萬四千八百九户
土丁萬九千八十九人田二十六萬四百三十六畆起
税租於是繕築武陽闗硤城寨以控制之又令李詰將
取光潛師至飛山振險不能度而還當是時張頡居憂
於鼎州目覩其事遂以書抵朝貴言南江殺戮過甚無
辜者十有八九以至浮屍塞江下流之人不敢食魚者
數月惇病其説且欲分功以陷之乃上言向者張頡知
潭州之益陽縣賞建取梅山之議今臣成功乃用頡之
議也朝廷賜頡銀絹二百而執政獨患其異議會頡服
闋乃就除為江淮發運使便道之官於是不敢食魚之
説息矣
　　神宗置南平軍
熈寧八年十月丙戌詔以渝州南川縣銅佛垻為南平
軍先是南川熟戸李光吉王衮梁承秀三族據其地各
千家間以威脅誘漢户不從輙屠之沒入其田土往往
投充客户謂之納身其税賦里胥代輸無敢誰何者招
納亡命數以其徒偽為生獠刼邊民官軍追捕即入獠人
已遁去習以為常厚賂州縣民使候伺守令動息乃築
城堡以自固繕修甲兵逺近患之於是夔州路轉運判
官張詵等相與密議召兵馬使馮儀牟簡杜安行授以
方略使圗之光吉等且於沿邊仍軍須以待事聞上可之
儀等乃以禍福開諭不聴於是進兵窮討乆未得巡檢
李宗閔頓軍穆蘭獨逢光吉兵與戰多所失亡死之居
無何遂為儀等所破以三族之地賦民嵗得租三萬五
千石絲綿萬六千兩有竒遂置榮懿扶歡兩砦是嵗熈寧
四年也然其地西南接烏蠻昆明哥蠻其間種族且
數十時為邊患於是朝廷補其土人王才進充巡檢控
扼之其後才進死種族無所統一八年木攀木鬬軰二
十餘族復數出盗邊詔下察訪熊本於是董督兵破駱
益王本二木鬬輩凡七寨等四國斬首六十六級俘男
女百三十三人木鬬翁已下四十八人來降遂盡遣乗
𫝊赴闕上引見以上鬬翁為奉職安稳二為借職木鬬
七安李四而下給俸授田有差於是即銅佛垻置軍以
南平為名盖其地南平獠之故地故也并領榮懿扶歡
二寨増置開邊通徳凡三寨而併廢南川縣云
　　神宗城茂州
茂州領覊縻九州俱蠻自推一人為州將治其衆州將
常在茂州受處分茂州居羣蠻之中地不過數十里舊
無城惟植鹿角蠻人屢以昏夜入茂州剽掠民家六畜
及人茂州輙取貨於民家遣州將徃贖之與之講和為
誓習以為常茂州民甚苦之熈寧八年也田部員外郎李
琪知茂州民投牒請築城墈為奏之乞如民所請築城
繞民居凡八百餘步朝廷下成都府路鈐轄司度其利
害時龍圗閣直學士蔡延慶領都鈐轄李琪已罷去而太
子中允范百常為之代延慶下百常言其利害朝廷遂
令築之既而蠻酋羣訴於百常稱城侵其地乞罷之百
常不許訴者不已百常以挺驅去九年三月己卯始興
築文静等州羣蠻數百奄至茂州兵纔二百人百常帥
之拒擊殺數人蠻乃退百常帥民入牙城明日蠻數千
人四面大至悉焚鹿角及民廬舍引梯衝攻牙城矢石
兩下百常帥衆乗城拒守至甲申其酋長二人為櫑木
所殺蠻兵乃退百常帥民城中人不敢出茂州南有箕
宗闗路通永康軍北有隴東路綿州俱為羣蠻所據百
常募人間道詣成都又書木牌數百投江中急告求援
於是蜀州駐泊都監孫青將數千人自箕宗闗入蠻伏
兵擊之青死而士卒死傷不多又有王供備等將數千
人自壠東道入時州蠻請降從者殺其二子蠻怒密告
静州等蠻使遮其前自後驅之壅溪上流官軍既涉而
决之殺溺殆盡於是延慶乞發陜西兵五千求援候兵
集自將已徃詔延慶為持重毋得輕去成都遂遣内侍
押班王中正經制蠻事上親染條約付之曰可出榜曉
諭地接蠻夷州軍城寨茂州管下圖戬等番部作過已
剪滅其脅從番族如能悔過歸順倍加存䘏應有合
措置事逐路選監司一員按視度其逐處城圍大小髙
低厚薄壕塹深淺濶狹幾處受敵緩急側近人户可與
不可容其入保井泉足與不足汲用城壕峽淺之處合
與不合増展開浚如合興修畵圖計工料當如何規度
計置功大者幾年可畢樓櫓守禦之備如合増置其材
具於何處取用入於何處差發保甲土木丁未經教閲
緩急必難使如作番次於廵檢縣尉下廵防因以勸習
武藝有無不便仍節畧開封府界及立路見行保甲上
番條約令看詳器甲如不精利及有少數於近便州軍
差官簡選以備移用或本處難得即於逐路都作院漸
次制造令特行選委其送官毋得以為常事鹵莽供報
須親按視及體訪利害條析以聞令中書樞密院㸔詳
取㫖施行既而鈐轄司已命百常與諸蠻和誓而中正
自以為得㫖掩襲五月乃將軍數千自箕宗闗入恭宕
州境乗其無備掩擊之斬首數百級鹵掠畜産焚其廬
殆盡乃復與之和誓七月又襲擊之又隨而與之和誓
乃還故事與蠻和誓蠻先輸貨謂之抵兵又輸求和物
官私乃籍所掠人畜財物使歸人不在者増其價然輸
誓牛羊豕棘耒耜各一乃縳劍門於誓場酋豪皆集人
人引於劍門下過刺牛羊豕血歃之掘地為坎反縳羗
婢置坎違誓者當如此婢及中正和誓初不令輸抵兵
求和等物亦不索其所掠自備誓具買羗婢以毡䝉之
終宿失去百常坐築城致㓂時追一官勒停然朝廷亦
卒城茂州云
　　神宗平下溪州
熈寜九年正月乙卯以下溪刺史彭師晏為禮賔副使
師晏盖槃瓠之種所居即漢黔中唐彭水之地其俗阻
五溪歴代荒獝不常唐末諸酋分據之地自署刺史而
彭氏素有溪州晉天福五年有彭士愁者率羣蠻㓂辰
錦進圍澧州湖南節度使馬希範劉勍以歩卒五千討
之不能下遂與士愁約和而五州酋豪既來盟乃立五
銅柱為之界授士愁静邊指揮使金紫光禄大夫檢校
大保使持節溪州諸軍事溪州刺史兼御史大夫上柱
國隴西縣開國男食邑三百户其後世子孫世襲士愁
官爵國初來詣辰州願比内郡輸租賦詔本道按山川
地勢以圖來獻卒不許之惟賜以印綬覊縻不絶而已
至景徳中有彭文慶者來貢方物真宗面賞戒之後有
彭儒猛彭文綰彭士漠等繼以修貢唯彭士羲者名驁
黠父祖五世襲下溪州刺史諸州將襲承為率蠻酋子
孫若嫡姪親黨之當立者具州名闗移辰州州吏保證
申鈐轄司然後奏朝廷而賜以敇告即望拜闕庭而受
恩其州曰上中下溪三州曰龍賜天賜忠順保静感化
永順六州曰懿安逺新給富来寧南順高十一州每州有
押案副使及校吏俱自補置至和二年士義納其子知
上溪州師寳之妻師寳乃與其子師黨投辰州告其父
之惡且言將有叛謀於是轉運司李肅之等共議領兵
丁數千人入峒討伐以師寳為鄉𨗳兵既至而仕義遁
入它峒不可得官軍戰死者十六七後蠻獠數侵地不
可復制問遣三司副使李參文思副使竇舜卿侍御史
朱處約轉運使王綽經制招伐領兵問罪仕義乃陳本
非有侵軼不順之狀因其子悖逆而有司擅伐無辜願
以二十州舊地復奉貢求以嚮化既又遣殿中丞雷簡
夫往議納欵遂以所掠兵丁共五十一人械甲千八百
九事并蠻衆七百人赴誓埸飲血就降而遣師黨知龍
賜州戒勿殺而荆湖之間遂以無事其後仕義為其子
師綵所弑父自稱權發遣下溪州事知衆不附專為暴
虐賊殺不辜旁奪諸州貢物其兄師晏結同廵檢彭仕
選都指揮周允榮攻圍師綵殺之并誅其黨田忠財以
下三十餘人乃納誓表上其父仕義平生鞍馬鎧械仍
歸喏溪地因辰州以聞於是朝廷命師晏襲知下溪州
事其所賜予之甚厚詔以所歸地為鎮溪寨是嵗熈寧
三年也五年春師晏願納馬皮白峒来獻乞陞刺史從之
六年冬師晏遂舉州内附於是知辰州陶弼部兵夫人
下溪州繕修城堡遂置㑹溪城黔安寨詔晏師而下十
有八人赴闕既至乃有是命餘補班行有差
　　神宗平交趾
仁宗朝以蕭注知邕州居郡數年隂以利啗廣源諸蠻
密繕甲兵乃露奏曰交趾外奉朝貢中包禍心常思蠶
食王土臣今得其腹心知其要害乗此時不取他日為
害大哉願得馳至闕下而陳方畧論者以注且為國生
事不省上即位王安石秉政首用王韶取熈河以斷西
夏右臂又欲取靈武以繼大遼右臂又用章惇為察訪
使以取湖北䕫峽之蠻於是獻言者謂交趾已為占城
所取衆不滿萬亦可計日取乃以注知桂州上問注攻
取之策注辭曰臣昔者意嘗在此溪洞之兵一可當十
器甲犀利其親信之人俱可指呼今溪洞非昔日之兵
器甲無當時之備腹心之人死亡太半交人生聚教訓
又十五年矣衆不滿萬恐傳者之誤也注至桂州自特
磨至田陳州酋長逺近偕至問其山川曲折老㓜存亡
甚得其歡心故乾徳動息必知之然有獻平交州者輙
火其書沈起獨言交州小醜無可取之理安石喜乃罷
注歸以起知桂州起至則遣官入溪峒㸃集土兵為保
伍授以陣圖使嵗時𨽻習諸洞騷然又於融州强置城
寨誅殺人以千數又遣邊吏薛舉誘納恩情州儂善美
於省地交人以為言上患之御批付中書曰熈河方用
兵未息而沈起又於南方千賞妄作引惹蠻事若不早
為平治則必滋長為中國巨患實不可忽宜速議罷起
治其擅招納之罪以安中外於是以劉彛代起彛至復
令指使因督鹽運之海濵集舟師寓教水戰交人與州
縣貿易一切禁止之交人愈怨望大集兵丁欲謀知邕
州蘇緘同知之以書抵彛請止保甲罷水運容互易無
使交人興師有名彛不聽反移文劾緘沮議又責令不
得輒言邊事熈寧八年交人果大舉衆虎八萬十一月
甲申抵海岸未旬日攻陷欽㢘二州破邑之太平永平
遷陸古萬四寨蘇緘聞賊至閲郡兵從廂禁軍合二千
八百人分布城堞又號召郡人之才勇者授以方畧勒
部隊使分地自守又悉出官帑及私財示之曰吾兵械素
具蓄聚又豐今賊衆已薄城下惟堅壁固守以待外援
可以坐取全勝若一人舉足則羣心動摇大事去矣若
輩聽吾言當䝉厚賞不聽或遁去則并其孥盡劍斬之
時大校翟績隂謀出奔緘使人伏門外梟其首以狥由
是上下脅息聽命緘復募死士得數百人拏舟邕江與
賊逆戰斬首三百餘級十二月丁酉賊薄城下賊為攻
具四百闞城緘為火箭焚其梯衝前後殺傷萬五千餘
城中心益固緘謂救至在刻漏圍即解是時遣使請救
於彛彛遣都監張守節領三千兵以赴援守節聞賊衆
十倍逗遛不即行復迂途貴州駐兵康和驛隂觀勝負
緘又遣䗶丸告急於提㸃刑獄宋球球得書驚泣以便
宜督守節惶怖移軍大夾嶺囬保崑崙闗猝遇賊不及
陣一軍俱覆為賊擒者數百人賊知北軍雅善攻城因
啗以利使為雲梯梯成為緘所焚又為攻壕洞蒙以華
布緘伺其既度於穴中縱火焚之賊計盡欲去㑹有教
賊囊土數萬傅城山積頃刻髙數丈賊衆登城城已陷
緘猶扶傷卒馳騎苦戰力不敵乃曰吾義不死賊手遂
歸闔門聚家屬三十有六人殺之藏於坎縱火自焚賊
至求尸俱莫得殺吏卒土丁居民五萬餘人以百首為
積凡三百八十餘積并欽亷所殺無慮數萬餘人並毁
其城以填江邕被圍凡四十有二日緘憤彛起生事致
㓂且坐視城覆弗救欲畫疏聞上屬道梗不通乃榜其
罪於市冀聞逹朝廷卒無一人之救以至於沒緘之沒
以九年正月庚寅而朝廷未之知也上自聞交人入冦
即深咎彛起以石鑑代彛且詔鑑體量彛起以聞已而
手詔中書曰沈起昨在廣西妄傳密受朝廷㫖意經畧
討交州又不待詔禮擅委邊詔接恩情州儂善羙及於
融宜溪洞强置城寨虛奏言蠻衆内附既興築果致叛
擾殺土丁兵官校以數千今交賊犯順宜獠内侵使
一道生靈横遭屠戮職其致冦罪悉在起了無疑者朕
為人父母視此逺方無辜之民横遭災患深所哀悼沈
起可貸死削奪在身官爵送惡州軍編管命未行而中
書樞密院言劉彛亦相繼生事罪不獨起乃並命安南
招討司更訪其實至是御史蔡承禧以謂欽亷已破邕
管既危數郡之民横遭屠害乞行沈起前詔劉彛亦更
伸國典十月庚寅詔刑部郎中天章閣待御制集賢院
修撰沈起責授檢校水部員外郎郢州團練副使隨州
安置後數日蘇緘死事上嗟悼為之不食詔贈緘奉國
軍節度使諡忠勇賜京城甲第五區鄉里上田十頃官
其親族七人初緘子子元為珪州司户參軍擕家省父
將還而賊適至緘私念郡守家屢出城見者以為避賊
則人有走心獨遣子元還桂而留其孥至是俱死惟子
元在詔以子元為西頭供奉官閣門祗候奪服充募舟
師副將召對便殿上撫諭甚至且曰邕州若非卿父子
如欽亷二州賊至而城破乗勝奔突則賓象桂州皆不
得保矣昔唐張廵許逺以睢陽蔽遮江淮較之卿父未
為逺過也改授子元殿中丞通判邕州緘既沒交謀入
冦桂州前鋒行數舍或見大兵自北来呼曰蘇皇城領
兵來報交趾之怨師懼遂引歸其後御史中丞鄧綰言
沈起劉彛雖已䧏責尚未盡乞治劉彛雖已降責尚未
交趾之圍廵州也安石言於上曰邕州城堅必不可破
上以為然既而城陷上欲召天府㑹議於天章閣安石
曰如此則事愈彰不若只就東府上從之安石憂阻形
於言色王韶曰公居此尚爾况居邊徼者乎願少安重
以鎮物情安石曰使公徃能辦之乎韶曰若朝廷應副
何為不能辦安石由是與韶有隙交趾乃為露布榜之
衢路自言所部之民亡入中國官吏容受庇匿不遣我
訴於管桂不報又遣使泛海訴於廣州亦不報我故帥
兵追捕亡者而鈐轄張守節等輙相邀遮士衆奮擊應
時授首又言桂管㸃閲洞丁明言欲見討伐又言中國
作青苗助役之法窮生民我今出師欲相拯濟安石見
之大怒自作勅榜以報復之方是時趙卨知延州命為
安南道行營馬歩軍都總管經畧招討使科秦晉鋭兵
十萬人發軍騎總九將軍水陸進討入内押班李憲副
之卨乃上言朝廷置招討副使其餘軍士並須共聽節
制號令則當歸一憲銜之憲語卨曰今邊事共奏稟御
前指揮更不經中書樞密院卨對以朝廷興舉大事若
不經二府恐𩔖墨勅於事未便憲曰將來若至軍中不
聞天子之詔當從便宜卨與憲由是屢於上前紛辨上
問孰可以代憲者卨言郭逵著於邊事上曰鄉鋭帥令
副之如何卨曰為國集事安問正副臣願為裨贊於是
上更用逵為招討宣撫使卨為副兼都大提舉糧草卨
入辭上諭卨曰用峒丁之法先須得實利然後可以使
人不可以甘言虛詞責其郊令如延鄜㸃教蕃兵若非
卿有以制之使輕罪可决重罪可誅違西夏則其禍逺
合於兵法畏敵之義則其効命也難矣今卿可選募精
勁工人一二千擇梟將領之以脅峒丁諭以大兵將至
從我者賞不從我者殺若果不從即誅三兩族兵威既
立先脅右江此等既歸順則攻劉紀巢穴不難也郭逵
性吝嗇卿宜諭朝廷不惜賞恐逵好作崖岸不通下情
將佐莫敢言卿至彼為言之毋得輕敵卨頓首拜詔既
行與逵諭論頻不合上復馳御戒飭之卨初受命以為
遥合不若親見即欲馳至桂林乗兵形未動先撫輯兩
江峒丁擇豪勇者啗以利招徠擕貳隳其腹心然後以
大兵臨之逵不聽留思陵州慿祥峒踰七旬卨如伺知
交則始怵於李尚書悸繼元之謀乾徳與其毋怨之而
以國聽阮洙洙每有懐服意而廣源州劉紀甲峒申景
徳俱擁强兵横山寨監押成卓故與洙景徳相好卨欲
使卓賫勅榜入賊中招納逵又不聽卨竟遣間諭紀紀
將其族屬請降已而大兵發思陵遂令燕逵先破廣源
復還永平興兵會卨又以唐源間道距交州十二驛趣利掩
擊出其不意川塗並進三路致討勢必分潰固争不能
得賊遂據富良江列戰艦數百艘官軍不能濟已而糧
餉阻絶瘴毒日甚十萬之衆死亡十九卨急分遣將吏
伐木治工具機石如雨艨艟被擊俱廢徐以罷卒致賊
設伏擊之殪斬數千級没溺死者甚衆馘其渠帥交人
乃進降表遂班師而逵大慙于玩賊乙亥逵貶為左衛
將軍西京安置卨為右正言直龍圖閣知桂州其所得
廣源州者詔為順州順州地巖險嵐障特甚自置州而
官吏戍兵去者輙死明年秋乾徳遣使入貢且以順州
為請卨請弗與嵗戍以三千人十損五六不可守上曰乾
徳犯順故興師討罪逵等不能討滅垂成而還今順州
荒忽瘴癘之地朝廷得之未為利豈可自驅戍兵投之
瘴土一夫不還朕尚憫之況使十損五六耶乃詔罷歸
所略邕欽㢘三州人口當還其地其後交人歸所畧二
百三十一人遂詔㢘州與之是嵗元豐七年也自沈起
劉彛不能綏禦逺人致䧟三郡是役也僅得順州又不
可守竟棄之生口十得一而朝廷命徐禧計其費凡費
錢帛金銀糧草五百一十九萬貫疋兩石于二廣之民
自此大困
　　神宗平歸来州蠻竒塔特
瀘州之南三十里有納溪寨寨西南五里有羅茍夷八
姓五十餘村夷族千户元豐元年納溪寨居民與羅苟
夷競誤歐殺之夷訴于官官為騐其寔夷恚僨謂漢殺
我人官不償我骨價又暴露我夷人由是冦邊詔西
閣上門使涇原路總管韓存寶都大經制夷賊公
夷知歸徠州竒塔特遣其親信至納溪寨率兵助王師
存寶報以無用重兵納能撫遏諸夷擒捕羅茍餘
黨當厚賞竒塔特如約羅茍平存寶卒不與賞竒塔特怒
遂率晏州夷六千餘突至江安城下責存寶如約
江安城守不可得數日乃引去知瀘州喬叙使介
邀之打誓誓已竒塔特率衆復圍羅個牟責税不入
羅個牟者熊本所團結熟夷也以急來請兵時梓䕫路
都監王宣守江安即出兵與竒塔特戰一軍俱没天子聞
之詔存寶將兵萬五千人討竒塔特以皇城使姚兒為第
十將庄宅使吕真為第二將落苑使咸寧為弟三將西
京左藏庫副使郭振為四將是嵗元豐二年也歸來州
距瀘州東南七百里存寳兵既出寨會久雨留屯不進
遣人招諭竒塔特有文書服罪請降存寳以聞上悦御批
詰之曰竒塔特昨既傷官兵又以害王宣等朝廷遣兵必
誅首惡存寳自進兵以來未嘗大有斬獲今所竒塔特乞
降文字未知存寶且欲以計欵賊乘便進討或果欲受
降如計欵賊乃用兵所宜若果欲受降深非朝廷出師
之意如乞第尚能蟻聚委存寳多方擇利掩殺如賊黨
迯潰亦選名將搜捕招募若逗遛不能成事必正軍法
既而軍食盡存寶引還天子大怒命知雜御史何正已
就按斬存寶亟命吏林廣詣軍代之廣至則合兵三萬
為前後軍日享軍士士俱欲為用廣先遣間入賊諭以
逆順且索王宣敗時失亡士卒于是竒塔特歸卒七人送
降書而身不至廣乃陳師徒于瀘水率將吏東向再拜
誓以滅賊遂以四年十二月再出擊之始軍行有二道
自納溪至江門近而險自寧逺至樂共囘逺而平賊意
官軍必出江門盛兵距險而大軍寔趍樂共賊兵不能
支遁去廣分兵繞行席帽溪掩江門大破之師次落
個網山西南蕃部族䧏者相繼而斗蒲者不至廣又遣
兵討之斬首五百級落茹兠山阿徐地部相率守三隘
廣又分兵腹背攻之斬二千餘級得王宣王謹言陷賊
時即是月丙午次羅布雲竒塔特遣其叔父阿汝詣軍門
獻馬請降廣從十餘卒出軍壘以待之竒塔特伏弩士氊
裘猶豫不前廣即發伏擊之賊大奔潰斬阿汝及酋豪
二十八人効三百級獲馬鎧仗及竒塔特父子所授勅告
歸徠州揚鼐溪有二橋竒塔特弟阿字乘竒塔特馬度上橋
追兵迫墜水斬之以為竒塔特爭其尸以故竒塔特得徑下
橋跳去竒塔特既失去數將士數萬相顧無人色復縱兵
追襲㑹連雨雪甚刁斗無聲次老人山山形俱刀劒立
次黑崖然桂為薪上鵶飛不到山明年正月始入歸徠
州州唯茅屋數十分兵搜捕俱無所獲所賫食盡得蠻
所儲粟千餘斛餽運不繼走馬承受麥文炳問廣軍事
當如何廣曰已如朝㫖蕩賊巢穴雖未獲元惡亦當班
師待罪文炳乃出去年去月所授密詔題云至歸徠州
乃開至是開之詔云將來大兵深入討賊期梟獲元惡
如已能破其巢穴及城守要害雖未能得乞弟萬一糧
運不繼亦聽班師軍中俱呼萬嵗曰天子居九重明見
萬里外遂班師于昱築樂共城江門寨席帽溪堡降附生
夷三萬餘人其旁近諸蠻後番羅氏鬼主鋪永西南石
門君長等願輸貢職㨗書聞遷廣軍馬都虞候衛州防
禦使
　
　
　太平治迹統𩔖卷十七
欽定四庫全書
　太平治迹統𩔖卷十八
　　　　　　　　　　　　宋　彭百川　撰
　　宣仁垂殿聖政
元豐八年二月癸巳上疾甚遷御福寜殿東閣之西間
三省樞密院入問聖體見上於榻前王珪言去冬甞奉
聖旨皇子延安郡王來春出閣願早建東宫凡三奏上
顧微肯首而已又乞皇太后權同聽政候康復日依舊
上亦顧視肯首既退移班東閣皇子及皇后太皇太后朱
徳妃皆在簾下珪等奏請皇太后權同聽政皇太后辭
避入内都知張茂則言太后且為國家社稷事大不宜
固辭珪等請至于再三皇太后泣許珪進言自去歳上
令皇子侍宴羣臣皆甞見之今必更長立乞再曕覩是
月三省樞密院親王自朔旦至今日由内東門入問候
於福寜殿惟是日未復再入先是蔡確謂上復用吕公
著及司馬則必奪已相乃隂與邢恕謀因與皇太后姪兄
州團練使公繪寜州團練使公紀逰上初寢疾恕密聞
公繪公紀二人辭不往明日又遣人招至東府確曰宜
往見職方邢恕曰家有桃著白花可愈人主疾其説出
道藏幸留一觀入中庭紅桃花也驚曰白華何在恕執
二人手曰右相令布腹心上疾未損延安郡王冲㓜宜
早定議雍曹皆賢王也公繪等懼曰君欲禍我家竟去
已而恕反謂雍王顥有覬覦心皇太后將舍延安郡王
而立之王珪實主其事與内殿承制致仕王棫共造誣
謗棫開封人甞從髙遵裕掌機宜于涇原傾巧士也故
恕因之人知確與珪異素不相能欲借此以陷珪他日
亟問確曰上起居比如何確曰疾向安將擇日御殿恕
微哂曰上疾再作失音直視聞内别有處分首相外為
之主公為次相獨不知耶一日片紙下以某為嗣則公
不知死矣公自度有功徳在朝廷乎天下士大夫素歸
心乎確竦然曰然則計將安在恕曰延安郡王今春出
閣上去冬固有成命羣臣莫不知公盍以問疾率同列
具入亟於上前白發其端若東宫由公言而早建千秋
萬嵗後公安如泰山矣確深然之恕又曰此事當略設
兵備今與平時不同庶可以自表其曲折苐告子厚同
列勿使知子厚章惇字也確媿謝謂恕曰和叔見子厚
具言之惇固凶險即許諾遂與確定議仍約之開封府
蔡京以其日領壯兵待變于朝廷謂曰大臣共議建儲
若有異議者當以壯士斬之是日三省樞密院俱入問
疾初亦未敢及建儲事既退乃於樞密院南㕔共議之
確惇屢以語廹珪乗其應對或有差誤即以珪為首誅
珪口吃連稱是字數聲徐曰上自有子復何議盖珪實
無他志但蓄縮不能先事納説所以致疑及是出語確
惇顧無如珪何尋復入奏得請俱出逢雍王顥及曹王
頵于殿門外惇更厲聲曰已得旨立延安郡王為皇太
子矣奈何顥曰天下幸甚已而禁中安堵如故輔臣等
各罷歸翼日遂立皇太子確惇京恕邪謀雖不得縱其
踪迹詭秘亦莫辨詰各自謂有定策功事乆語聞卒為
朝廷大禍其寔本恕發之(元豐末建儲事諸家異説紹/興史官既别加考定專倣元)
(祐舊文固得本寔矣第恨弗詳今采取諸書稍増益之/推原後來致禍如彼慘毒夷狄遂入國者盖由王珪任)
(首相不早建白立太子致蔡確章惇蔡京等得乗隙進/謗而萌芽則自邢恕發之其令蔡京領劊子入内廷確)
(惇當時變色必有他説餂珪故珪不以為疑然開封之府/何與朝廷事屯政坐珪愚闇耳若珪能即拒絶既無疑)
(似之迹則横禍亦何從而来盖疑似之迹當時不過如此/耳其後浸淫轉加增飾遂自謂有定策功黄履疏髙士京)
(書至蔡懋宣和間剳子用誣訕文字誕名御製極矣誠/可為痛哭也非建炎初聖主早悟果斷明辨則朝廷之)
(事豈有/息乎)三月甲午朔執政詣内東門問候皇太后垂簾
皇太子立簾外皇太后諭珪等皇太子精俊好學日誦
論語七卷略不好弄止是學書自皇帝服藥手寫佛經
三卷祈福因出所寫經示珪等書字極端謹珪等拜賀
遂宣制立為太子改名煦仍令有司擇日備禮冊命又
詔應軍國事並皇太子權同處分候康復日依舊本刻
執政再入問聖體進呈立皇太子例降赦皇太后諭珪
等皇太子立大事已定天下事更在卿等用心珪等言
朝廷法度紀綱完具臣等敢不悉心奉行自此執政日
再入(舊紀書甲午立延安郡王傭皇太子改賜名集詔/國軍事皇太后權同處分新紀同哲宗立為皇子)
(舊錄誣謗紹興史臣已具下明文字甚多曾布手記亦/曰神宗與子宣仁立孫本無間隙事已素定而奸邪誣)
(罔盡以為蔡確章惇建策之功史官已刪去從政江端/友上書皇帝陛下臣伏覩宣仁聖烈皇后當元豐末垂)
(簾聽政保佑哲宗皇帝起司馬光為宰相天下歸心焉/九年之間朝廷清明海内乂安人到于今稱之為大公)
(直正之道仁民愛物之心可以近配仁宗至于力行祖/宗正事抑絶外家私恩當是時耆老盛徳之士田野至)
(愚之人皆有復見女中堯舜之語其功徳巍巍如此天/下歌誦如彼而一邢恕稱造無根之語以為誣議使後)
(世疑焉如日月之明而/浮靈蔽之臣不勝痛恨)丁酉皇太后遣勾當御藥院梁
從政問王珪等欲以温州僧道親前年所進龍夀丹進
皇帝卿等議其可否珪等言今疾勢如此醫工束手無
如之何尚冀此藥靈異萬一有效因以進御然亦無及
也初元豐五年秋上不豫道親詣尚書自陳前年在㕍
蕩上岩間有一老人自上而下與道親語付藥一丸其
大如彈曰爾速入京以進皇帝此藥以萬歳勝膏熬成
可以金盂玉鉢研之日三服三日九服服此可保九九
之數藥名龍夀丹道親得之數月未行再於山林遇之
仍趣其行比至都已聞上不豫依老人語不敢隠蔽尚
書省異之不敢受其狀後因奏事言及之上命從政取
其狀并藥及問所欲道親言老人但戒進藥勿言乞拯
濟孤窮禁天下勿捕龜又乞太嵗本命四立日慎酒藥
此外無所須也上遣從政至㕍蕩山以燒香為名訪之
無所見至是皇太后遣人于睿思殿求得之藥與道親
二狀皆上手自封題其言九九上即位至十八年又云
四立日慎酒藥上以立春日得疾云戊戍上崩于福寜
殿宰相王珪讀遺制哲宗即位尊太后為太皇太后皇
后為皇太后徳妃朱氏為皇太妃應軍國事並太皇太
后權同處分依章獻明肅皇后故事如向來典禮有所
闕失命有司更加討論庚子以宰臣王珪為山陵使尊
皇太后為太皇太后徳妃朱氏為太妃辛丑元豐八年
三月八日羣臣詣闕門上表請皇帝聽政又詣内東門
請太皇太后聽政皆批答不從自是表三上從之己酉以
皇帝即位分遣三省官奏告天地社稷宗廟内臣分詣
諸神祠己夘禮部御史臺閣門奏討論故事詳定御殿
及垂簾儀每朔望六叅呈帝御前殿百官起居三省樞
密院奏事應見謝辭班退各令諸内東門進榜子皇帝
雙日御延和殿垂簾日叅官起居太皇太后移班少西
起居皇帝並再拜三省樞密院奏詣事三日已上四拜
不舞蹈候祔廟畢起居如常儀簾前通事以内侍陛下
以閣門軍頭司引呈公事可以權付有司者續具條奏
吏部磨勘奏舉人垂簾日引見應謝朝臣僚遇朔望叅
日不坐並先詣殿門次東門應招賜者并門賜從之丙
辰上御迎陽門幄殿同太皇太后垂簾宰臣親王以下
合班起居常劄分一十六班是合班以閣門奏請故也
己未大中大夫知樞密院事韓縝門下侍郎章惇中書
侍郎張璪同知樞密院事安燾並為通議大夫尚書左
丞李清臣為大中大夫庚申銀青光祿大夫守尚書左
僕射兼門下侍郎郇國公王珪為金紫光祿大夫進封
岐國公大中大夫守尚書右僕射兼中書侍郎蔡確為
通議大夫詔以登位賜致仕前宰相守太師潞國公文
彦博前執政宣徽南院使太子少師張方平觀文殿學
士知河陽馮京觀文殿學士提舉西京嵩山崇福宫孫
固資政殿大學士知揚州吕公著資政殿學士知太原
府吕惠卿資政殿學士知濠州蒲宗孟端明殿學士知
江寧府王安禮寛衣銀帶銀帛有差初司馬光四任提
舉崇福宫既滿不敢赴闕再乞西京留司御史臺表上
國子監未報會神宗崩光欲入臨又避嫌不敢已而得
聞觀文殿學士孫固資政殿學士韓維皆集闕下時程
顥在洛亦勸光行光乃從之衛士見光皆以手加額曰
此司馬相公也民皆擁光馬呼曰公無歸洛留相天子
活百姓所在數千人聚觀之光懼會放辭遂徑歸太皇
太后聞之詰問主曰遣内侍梁惟簡勞光問所當先者
光乃上疏曰臣聞周易天地交則為泰不交則為否君
父天也臣民地也是故君降心以訪問臣竭誠以獻替
則庶政修治邦家乂安君惡逆耳之言臣營便身之計
則下情壅蔽衆心離叛自生民以來未有不由斯道者
也夫道由岐路近差跬步逺失千里今皇帝陛下新臨
大寳徳性髙明太皇太后同斷萬幾聖謨允大初發號
令不可不慎斯乃治亂之岐途安危之所分也當以要
切為先以𤨏細為後臣竊見近年以來風俗頽弊士大
夫以偷安為智以範言正論為狂是致下情蔽而不上
通上恩壅而不下達閭閻愁苦痛心疾首而上不得知
明主憂勤宵衣旰食而下無所頌公私兩困盗賊已煩
尤頼上帝垂休歳不大饑祖宗貽謀人無異志不然則
天下之勢可不為之寒心乎此皆罪在羣臣愚民無知
往往歸罪先帝此臣所以日夜感憤痛心泣血不頋死亡
思有開發于朝廷者也臣以為今日所宜先者莫若明
下詔書廣開言路不以有官無官之人應有知朝廷闕
失及民間苦者并許進寔封狀盡情極言仍頒下州縣
諸路州軍于所在要閙處出榜曉諭在京則于鼓院檢
院投下委主判官畫時進入在外則于州軍投下委長
史即日附遞奏聞皆不得取責副本强有抑退其百姓
無産業人慮有奸詐即責保知在奏取旨揮放令逐使
然後望陛下以聽政之暇略賜省覽其義理精當者即
施下其言而顯擢其人其次取其所長舎其所短其狂
愚鄙陋無可採者報聞罷去亦不加罪如此則人言日
進羣臣無𨼆陛下雖居九重而四海之事如指諸掌舉
措施為惟陛下所欲斯乃治安之源太平之本也陛下
若以臣言為可取伏乞決自聖意下學士院草詔施行
四月又詔元豐六年已前積欠夏秋税租及縁納錢物
並依三月六日赦書指揮特與除放詔曰恭以先皇帝
臨御四海十有九年夙夜勵精建立政事所以惠澤天
下傳之後世比聞有司奉行法令往往失當或過為煩
擾違戾元降詔旨或茍且文具不能布宣寔惠或妄意
窺測怠於舉職將恐朝廷成法因以隳弛其申諭中外
自今以來協心循理奉承詔令以稱先帝更易法度惠
安元元之心敢有弗欽必底厥罪仍仰御史臺察訪彈
劾以聞資政殿學士大中大夫司馬光知潮州承奉郎
秘書少監孫覺兼侍講奉議郎宗正等丞劉次莊為殿
中侍御史奉議郎真定府路安撫司勾當公事孫升為
監察御史朝奉郎劉摰宣徳郎張汝賢為吏部郎中朝
奉郎集賢校理梁燾為工部郎中奉議黄庭堅為校書
郎詔守太師開府儀同三司潞國公致仕文彦博不許
辭免兩鎮節度詔許樞密院依舊制開便門與中書省
相通赴部堂議事辛巳奉議郎職方員外郎邢恕為左
司員外郎蔡確初未知恕文彦博之歸洛陽恕有詩送
行神宗甞對確稱為且謂恕又在館下當遷確曰熈寜
變法之初恕有異議不可用神宗不答確退朝即召恕
告之恕尋遷著作郎不半歳又遷職方員外郎恕雅善
司馬光吕公著確愛光及公著必復用遂深交恕意欲
因恕以結二人也然恕輕險為確有定策功于是驟遷
都司中書省言登極赦書并今月八日朝旨民戶欠去
年夏秋税租元豐六年已前税租積欠并縁納錢物倚
閤税等乞並特除放之詔諸民戶欠元豐七年以前常
平免役息錢各特免放五分買撲場務佃賃田宅空地
出限當罰錢調奉天河防急夫開脩京城濠及興永利
夫罰錢役人誤給工食錢亦並除放司馬光言疏新法
病民此皆羣臣躁于進取誤惑先帝使利歸于身怨歸
于上非先帝之本意也又言如保甲免役錢將官三事
皆當今之急務釐革所當先者為今之計莫若擇其便
民益國者存之痛民傷國者悉去之使天下曉然知朝
廷有愛民之志吏之苛刻者必變而為忠厚民之離怨
者必變而為親譽徳業光榮福祚無窮豈不盛哉况今
軍國之事太皇太后陛下權同處分是乃母改子之政
非子改父之道也何憚而不為哉惟聖明裁察陳所急
于二月三十日上言以近歳風俗頺弊士大夫以偷安
茍且為智以危言正論為狂致閭閻愁苦而上不得知
明主憂勤而下無所訴公私兩困盗賊已煩冝下詔書
不以有官無官之人有知朝廷闕失及民間疾苦者並
許進實封狀鼓院檢院州軍長吏不得抑退其義精當
者行其言而顯其人狂愚鄙陋者報聞罷去亦不加罪
今皇帝陛下新即位太皇太后初垂簾天下之人莫不
屬目傾耳臣自到西京以來朝夕伏聽惟新之政以為
必務明四目達四聰以發天下積年憤鬰之志今開言
路之詔不聞頒于四方而太府少卿宋彭年言在京不
可不並置三衙管軍臣僚水部員外郎王諤乞依保馬
元立條約限均定逐年合買之數又乞令大學增置春
秋博士使諸生肄業朝廷以非其本職而言各罸錢三
千斤臣忽然聞之悵然失圗憤抑無已臣非私於二人
直為朝廷惜治體耳夫阿意箝口容身竊祿此小人之
利也威福在已人莫敢言此大臣之利也然民怨于下
而不聞國家阽危而不知于陛下有何利哉彼宋彭年
王諤臣素不識不知其人為賢為不肖但惜陛下臨政
之初而二臣首以言事獲罪臣恐中外聞之忠臣解體
直士挫氣欲仕者斂冠藏之欲諫者咋舌相戒則上之
聰明猶有所不照下之情偽猶有所不達太平之功尚
未可期也今二臣之罰既不可追伏望陛下如臣前奏
下詔不以有官無官當職之人皆得進言擇其可取者
微加旌賞則天下之人聞知朝廷樂聞善言不怠論事
無可取者寢而勿問庶幾納忠之人猶肯源源而來也
臣禀賦愚戇文學政事皆出人下惟不識忌諱不阿權
貴遇事妄言無所顧避以此荷知于累朝見稱于衆人
若亦不得言則無所復用於聖人也上辜太皇太后陛
下下問之意下負微臣平生願忠之心内自痛悼死難
瞑目臣乆忝便安今朝廷授以名藩義不敢辭見牒本
州縣逓接公文起發赴任及到官之日但勉極疲駑恪
勤本職茍力所不逮伏須罪戾不已于是令先過闕入
見己亥詔資政殿大學士銀青光祿大夫兼侍讀吕公
著乘傳赴闕庚戍金紫光祿大夫守尚書左僕射兼門
下侍郎岐國公王珪卒輟視朝五日初贈太尉再贈太
師諡曰文恭禮部言當舉哀成服詔以大行在殯罷之
珪自輔政至宰相凡十六年無所建明守成而已時號
為三旨宰相以其上殿進呈云取聖旨上可否訖又云
領聖旨退諭禀事者云以得聖旨故也資政殿學士通
議大夫司馬光為門下侍郎初光知陳州過闕未入對
上疏畧曰臣乞下詔廣開言路凡有官無官之人並許
進實封狀乃顧下諸路州軍于要閙處榜曉諭鼓院檢
院州軍長吏不得抑退昨奉聖旨令入見及到京蒙降
中使以五月五日詔書賜臣看閲臣狂瞽妄言曲荷採
納豈獨微臣之幸抑亦天下之幸此乃聖王之先務太
平之本原也然臣伏讀詔書始末之言固盡善矣中間
有云若乃隂有頭懐犯非其分或扇惑機事之重或迎
合已行之令上則觀望朝廷之意以徼幸希㫖下則衒
惑流俗以干取虛譽實出于此茍不懲艾必能亂俗害
治然則黜罰之行是亦不得已也臣聞明主推心以待
其下而無所疑忌忠臣竭誠以事其上而無所畏避故
情無不通言無不盡今詔書求諫而逆以六事防之臣
以為人臣惟不上言上言則以六事罪之矣伏望聖明
于詔書中刪去中間一節如臣三月三十日所奏頒布
天下使天下之人曉然知陛下務在求諫無拒諫之心
各盡所懐不憂黜罰如此則中外之事逺近之情如指
諸掌既除門下侍郎光又以劄子辭免乞對訖赴陳州
并請更張新法于是太皇太后遣中使梁維簡賜手詔
諭令供職曰嗣君年徳未尚吾當同處萬務所頼方正
之士賛佐邦國切要與君商量政事卿又何辭再降詔
開言路須卿供職施行光乃受命六月詔河東州軍人
戶見欠和糴粮草自三月六日赦書到日元豐七年以
前所欠並與除放丙子資政殿學士提舉崇福宫韓維
知陳州維初赴臨闕廷太皇太后降手詔勞問維奏治
天下之道不必求髙逺止在審人情而已識人心不難
以己之心推人之情可見矣凡人之情貧則思富苦則
思樂勞困則思息鬱塞則思通陛下誠能常以利民
為本則民富矣常以愛人為心則民樂矣役事之有妨
農務者去之則勞困息矣法禁之無益治道者蠲之則
鬱塞通矣推此廣之盡誠心而行之則神孫觀陛下之
法不待教而自成聖徳賢士聞陛下之風不煩諭而事
先忠力矣何憂軍民不欣戴社稷不安固乎又奏臣近
者伏覩傳録到朝堂所出榜文開示大信招來羣言皆
前代帝王之髙致而方今朝廷之急務天下幸甚然臣
尚有疑者乃隂有所懐至不得已也七十五字幸非元
諭聖旨之本意以增飾而為之者又云若不改正臣恐
自今聖聰漸成壅蔽伏望陛下深察此弊而痛絶其端
特作聖意批降旨揮令刋去此七十五字只以榜前所
云别撰詔文徧頒天下使萬方之人豁然知聖人好諫
之心披霧而覩青天白日豈不快哉于是起知陳州未
行召赴闕遂留經筵是日司馬光言臣伏見皇帝陛下
初臨大寳太皇太后同斷萬幾側身虛已渴于求諫于
五月三日特下詔書大開言路此誠明主之先務太平
之本原也竊見中間一節天下見者未達聖心咸以為
朝廷雖名求諫實惡人言豫設刑禁有上言者皆可以
六事罪之臣愚欲望聖慈下學士院别草詔書除去中
間一節務在勤求讜言使之盡忠竭誠無有所諱仍乞
徧頒天下在京于尚書省前及馬行街出榜在外諸州
府軍監各于要閙處曉示不以有官無官之内應有知
朝廷闕失及民疾苦者許並進實封狀言事在京則于
登聞鼓院檢院投下委主判官畫時進入在外于州府
軍監投下委長史即日付遞聞奏不得取責副本强有
抑退其百姓無家業人慮有奸詐即令本州責保知在
奏取旨揮放令遂便有上件實封狀其所聞至當者用
其言而顯其身其是非相半者舎短取長其言無可採
事不可行者亦不加罪如此則下情無不通嘉言罔伏
聰明周四逺海内如指掌矣或慮奏狀繁多難以親覽
即先條付委三省官看詳擇其可取者用黄紙簽出再
進入留置左右以備規戒或乞降付有司施行從之丁
亥詔曰朕紹承燕謀獲奉宗廟初攬庶政鬱于大道夙
夜祗畏不敢皇寜懼無以彰先帝之休烈而安輯天下
之民永惟古之王者即政之始必明目達聰以防壅蔽
敷求讜言以輔不逮然後物情徧以上聞利澤得以下
究詩不云乎訪予落止此成王所以求助而羣臣所以
進戒上下交儆以遂文武之功朕甚慕焉應中外臣寮
及民庶並許實封直言朝政闕失民問疾苦在京于登
聞鼓撿院投在外于所屬州驛置以聞朕將親覽以求
其中而施行之司馬光凡三奏乞改前詔于是始用其
言也吕公著既上十事(十事見輔/道哲宗門)太皇太后遣中使梁
惟簡諭公著曰覽卿所奏深有開益備見忠諒良切嘉
稱當此拯民疾苦更張何者為先更無滅裂具悉以聞
復上奏云陛下必欲更脩庶政使不驚物聽而實利及
民莫若任人為急乞廣開言路選置臺諫登用正人此
最為當今急務遂薦(孫覺范純仁李常/劉摯王岩叟蘓轍)太皇太后封公
著劄子付司馬光詳所陳有無兼濟之才直書當與未
當以聞司馬光薦(劉摯趙彦若傅堯俞唐淑問范祖禹/等六人范純仁吕大防王巖叟王存)
(孫覺又薦趙君錫李常晏知止范純禮/胡宗愈韓宗道梁燾蘓軾朱光庭蘓轍)知慶州范純仁
應詔言得失(六月二十二日求言范純仁/在慶州此月未能上疏更詳)秋七月朝奉
大夫范純禮為戶部郎中(六月末司馬/光之所薦也)吕公著為尚書
左丞上言應三省事合進呈取旨者以正前失詔應三
省合取旨事及臺諫章奏並同進施行庚戍三省樞密
院言同差除及進呈文字理須會議者先於都堂會議
或遇假及已歸東西府㕔便門往來聚議從之司馬光
以近年諸州勘到刦賊但不曾殺人情理可愍者並從
寛貸(明難州長者曰元祐初温公當國天/下之刑减往時少半非盛徳孰能之)司馬光言臣
伏見陛下詔開言路至今已涉旬月臣僚臣庶上言朝
廷闕失民間疾苦仍降出令臣與執政看詳其第一次
降出三十卷臣謹與諸執政選擇其中除無所取及冗
長之詞外其可取者己用黄紙簽出進入訖伏乞陛下
取簽出更賜詳覽或留置左右以備規戒或降付有司
商議施行如此則忠言日進聰明日廣誠生民之厚幸
社稷之盛福也其間亦有一事而衆人共言者臣亦重
復簽出盖欲陛下知天下所共患衆情所同欲也又言
青苗免役保甲保馬困民九月辛丑詔吕大防曰卿鎮
蜀日乆西南生民疾苦利害新法有困于民未便者想
多聞見卿未到闕宜先以所見條析急遞奏来于入
内侍省投進無有所隠朝奉郎秘書少監劉摯為侍御
史摯言切惟陛下即祚臨政之始其所先者宜莫若廣
言路故臣今就職之日首獻其説祖宗以來諫官御史
張設員品罕不備足凡在職者皆稱諫諍之臣欲望聖
慈于諫院增置諫官員數本臺六察御史並許言事其
所領按察自不廢如故所貴共盡忠力交輔聖政朝奉
郎蘓軾為禮部郎中監察御史王岩叟上疏言青苗役
法保甲之法十分之六七猶在此遂非飾過以欺聖
聽非至誠為國家去大害復大利者以便百姓為太平
長乆之策也臣願陛下奮然獨斷如聽政之初行此數
事則天下大乿無事而陛下髙枕而卧矣(保甲/役法)十月癸
酉詔倣六典置諫官其具所置員以聞從劉摯之言也
丁丑詔尚書侍郎給舍諫議中丞待制以上各舉堪充
諫官二員除范純仁為諫議大夫唐淑問為左司諫朱
光庭為右正言蘓轍為司諫范祖禹為正言令三司樞
密院同進呈太皇太后問此五人何如執政對呌外望
章惇曰故事諫官令兩制已上奏舉執政進擬今除自
從中出臣不知陛下何以知之得非左右所為此門不
可浸啟太皇太后曰此皆大臣所薦非左右也後以親
嫌范純仁改為天章閣待制祖禹為著作佐郎尋復以
純仁兼侍讀詔監察御史兼言事殿中御史兼侍事始
用吕公著及劉摯之言也詔比者詔令屢下兼以均寛
民力便安公私如聞官吏狃習故態不即奉行或致廢
格使逺近之人未盡被惠自今仰悉心奉行監司撿察
上有違戾即御史臺彈奏侍御史劉摯言臣竊謂州縣
之政廢舉得失其責宜在監司夫監司之任亦重矣人
有一賢不肖則環地數千里休戚係之比蒙聖旨哀念
元元取監司罪惡巳甚者既去之矣然其餘人才頗上駁
雜情之未一各懐所私盖其隂有觀望者則必習常而
慢令以致惠之壅其淺中覬利者則又特矯枉而過正
或以其所宜治之事二者不可不察惟得其人庶懲此
患臣欲望聖辭詳酌河北河東陜西素號劇部向來所
用使者出於暴進多非更歴民事人微望輕惟自過威
刻而下終不服今宜稍復祖宗故事于三路各置轉運
使用兩制臣僚充職以重其任自餘諸路亦望推擇資
任稍髙練達民政識治體近中道之人分補監司之任
明授之以政令使忠厚安民而不失寛弛肅給應務而
不失之淺薄部使者誠如此州縣之政隨之則先帝之
政陛下之恩徳庶幾下究而與民休息無難矣考察見
今之無狀者一切澄汰罷之被罷之人茍非有顯過宣
還其資考别為任使要令不至于失職無聊而已方今
先務恐實在兹伏望詳酌施行十一月朝議大夫鮮于
侁為京東轉運使于是司馬光語人曰今復以子駿為
轉運使誠非所宜朝廷欲求東土之弊非子駿不可此
一路福星也可以為諸路轉運使模範矣又曰安得百
子駿布在天下乎侁既至奏罷莱蕪利國兩鹽鐵冶又
乞海鹽依河北通商民大悦又乞止絶髙麗朝貢只許
就兩浙互市不必煩擾朝廷事雖不行然朝廷所以待
髙麗禮數亦殺于前云司馬光言臣切惟陛下富于春秋
太皇太后親臨萬幾事無大小皆委于執政垂拱仰成
萬一羣臣有所見不同勢均力敵莫能相一伏望陛下
特留神察審是非若甲是而乙非當捨乙而從甲乙是
而甲非當捨甲而從乙如此則羣臣莫敢不服善政日
新矣不然陛下雖有求治之心事功無時而成也奉議
郎太常丞王覿為右正言覿首上疏論知人安民司馬
光言臣觀今日公私耗竭逺近疲弊其原大槩出于用
兵先帝深悼其然厭截截諞言思番番良士乃下哀痛
之詔息兵富民奄有天下肇承基緒太皇太后同聽庶
政首戒邊吏毋得妄出侵掠俾華夷兩安今契丹繼好
秉常納貢乾徳拜章征戎開拓之義皆已息矣則此置
提舉散青苗免役錢㸃教保甲置都作院養馬置將官
市易司封狀買坊場茶鹽額措置河北糴使司皆為虛
設陛下幸詔臣民各言疾苦其已至者千有餘章未有
不言此數事者知其為天下公患衆人所共知非臣一
人之私言也利害著明皎如日月各言疾苦而羣臣猶
習常安故憚言更張雖皆裁損而監司按堵將官具存
保甲猶教閲保馬猶養飼邊州屯戍不減軍噐造作不
休茶鹽新額上在差役舊法未復是用兵雖息而公私
勞費猶未息也如此因循不知改轍數年之後萬一遇
水旱大饑盗賊羣起其為國憂患豈敢不盡心哉㐲願
陛下㫁自聖心凡王安石等所立新法果能勝于舊者
則存之其餘臣民以為不如舊之事欲乞陛下宣諭執
政今因臣民上封事熟議利害進呈以聖鑒裁決而行
昔夏遵禹訓商用湯法周循文武之典盖創業垂統之
主貽厥孫謀後世所宜謹守不可失也若凡百措置率
由舊章但使政悉如熈寕之初則民物熈然海内太平
更無餘事矣議者必曰革弊不可倉卒當徐有如此何
異使醫治疾而曰勿使遽愈且勿除其根源使盡也其
為醫者謀則善矣其為疾者謀奚利哉御史劉摰言伏
見昨日皇帝陛下太皇太后陛下聽治之初惠綏天下
去民之所不安至於振淹滯絀貪刻發政施仁無有虛
日故近至畿甸逺至海隅莫不鼓舞承風傾心以聽太
平而近者一兩月以來政事號令之見于施行者曠然
稀濶中外喁喁無所見聞深求其故皆以為執政大臣
議論不一之所由致也有隂拱而坐觀者有陽合而内
暌者有强横以肆制者有忍恥以懐舊者滯事積前相
顧而不發故仁澤施於上而不下庶政壅於朝而不行
以致文書稽留人情隔塞伏望聖慈詳察事變防微杜
漸特詔輔臣當務同協恭相倚以信去其貳心以濟國
事應今來政事之稽遲未決者趣令條上旨則望聖慈
發自睿斷别白施行以幸天下又言天時乖戾之變欲
乞先次許臺諫上殿奏事所貴公議人情不至隔塞元
祐元年正月壬辰詔曰乆愆時雪慮囚係淹留在京委
刑部郎中御史開封府界今提㸃司諸路州軍今監司
催促結絶先是上封者言切惟時雪未應隂陽不和意
者刑獄未至欽恤法令未至寛民宜下詔恤天下刑獄
故也右正言朱光庭奏疏言章惇蔡確韓縝等居位恐
累聖政甲辰御史王岩叟言今天下之人害莫如青苗
免役之法隂困生民莫如茶鹽之法流害數路陛下固
知之矣且優柔而未斷以絶其源此民心之所以猶鬱
而天意之所以未開也朝中之大奸莫如蔡確之隂邪
險刻章惇之讒賊狠戾相為朋比以蔽天聰虐下罔上
不忠之迹著於兩朝天下之人皆願逐而去之以致清
平而陛下反容而留之此民心之所以猶鬱而天意之
所以未開也伏望陛下上體天心下觀民意奮勵勇剛
一革大害一去大奸以為宗社無窮之休以為生民莫
大之福臣不勝拳拳忠告之至己酉司馬光以疾謁告
司馬光吕公著既遷官光尋以疾謁告是日復有詔放
正謝及恭謝光惶恐不敢奉詔乞竢疾間入謝依減拜
旨揮光自是凡十有三旬不能出然奏疏相屬五月十
三日光乃入對延和殿又移書三省其略曰當今法度所宜
最先更張者莫如免役錢不惟刻剥貧民使不聊生又
顧得四方無頼浮民使供曰役官不得力為之計莫若
盡罷免役錢依舊差役民間息肩者十已七八又曰朝
廷今欲整治天下蘓息貧民先須十八路得好監司一
兩人忠厚曉事愛民忘私使之進賢退不肖興利除害
前日所草監司資格及委官薦舉文字不知諸公曾徧
見未若如此可行則早告進呈施行又云旱勢可懼冝
將常平米賑濟直至成熟日還納更不取利息如此始
是實惠范景仁當仁宗不豫未有繼嗣天下寒心莫敢
啟口之時獨能首建大議以安宗廟社稷章十九除官
不拜乞優與推恩又移書樞密院略曰吕大忠言憂冦
乍恭乍驁由私市公行故也其延慶侵疆有害無利終
當與之然今日未可與也俟大忠到官審察事勢先奏
乞嚴禁私市不必年歳問彼必曲服遣人來祈請然後
朝廷下詔曠然歸以侵疆赦其罪戾貢賜往來一切如
故此策大善請明日更召見詢訪其詳河東經略司總
領二十餘州軍邊面千餘里地接二敵帥府之重孰過
于此而以吉甫處之果能稱職否渠自乞揚州諸公何
不早許之别擇老成重厚有胆畧者代之御史所言保
甲罷按閲甚當冝從之又手書與公著曰晦叔自結髮
志學仕而行之端方忠厚天下仰服垂老乃得秉國政
平生所藴不於今日將何俟乎比日以來物論頗議晦
叔慎黙太過若此際復不廷争事有蹉跌則入彼相矣
願慎旃光誠不敢以憂國為己任然昨日富家之喻已
上聞矣光自病已來悉以身付醫家惟國家未有所付
今日屬于晦叔矣二月丁夘詔曰朕紹承聖緒總攬庶
政永惟四方萬里之逺其能使吏稱其職而民蒙其澤
者以司監得其人故也然非左右侍從之臣各舉所知
安能盡得天下之才而用哉孔子曰如有所譽者其有
所試矣朕將考核能否而進退誅賞為應内外待制大
中大夫以上限詔到一月各舉曾歴一任知州已上聰
明公正所至有名堪充監司者二人委中書籍記遇轉
運副使提㸃刑獄有聞選差若到官之後才識昏愚職
事墮廢薦不按罪喜怒任情即各依本罪大小并舉者
加懲責正議大夫守門下侍郎司馬光依前官守尚書
左僕射兼門下侍郎光方以疾再乞宫觀未報而有是
命光固辭不許閏二月司馬光欲露章舉文彦博自代
不聽詔戶部勘會應係諸色欠負窠名數目若干係官
本若千係息或罰及逐戶以納過息罰錢數并抛下免
役及坊場净利等錢仍以欠戶以納過見今有無當抵
物力速具保明以聞從蘓轍甲戍所奏也孫覺言竊見
已降制除司馬光左僕射中外交慶以為得人然臣見
光論役法頗或疎略尋有旨更差韓維等四人等切詳
定立法推行可以永乆矣光之學集行義羣臣莫與比
者如更得忠亮篤實才識明敏之人相與左右揆度則
萬務無不舉矣今韓縝人品汚下才薄望輕伏望聖慈
罷縝相位别賜推選有徳有言堪其任者擢以代之詔
諸路轉運使除河北陜西河東外餘路只置一員副
使或判官一員其諸路提舉官罷從司馬光之言也王
岩叟又奏兩宫垂簾杜絶内外如此甚善盖斜封墨敇
不宜于今日有自古事盖出于外人交結宦官女謁遂
賣官鬻獄無所不至不可不防微太皇太后曰極是壬
寅右司諫蘓轍曰臣聞薄賦斂散蓄聚若以救貧而民
安其生乆而不勝其富也故臣願于元豐庫或内藏軍
乞錢二十萬貫為招軍例物選文武官僚有才幹者往
河北逐路于保甲中招其强壯精悍者為禁軍隨其人
才以定軍分合河北㓂賊成羣皆是保甲餘黨若因之
饑饉則變故之作不可復知臣訪聞淮南乆旱二麥並
已枯死官吏未見賑濟臣欲乞指揮淮南官司先將所
管義倉米數隨處賑濟兼將常平米減價出賣及取問
監司州縣因何並不曾申請擘劃兼乞體訪諸如有似
此闕食去處一例施行又奉蠲積欠丙辰右司諫王岩
叟右正言朱光庭進對太皇太后曰知卿等公正不由
執政用卿朝廷有闕失一一言來太皇太后垂簾官家
又年紀小不比神宗時若非臺諫公正忠孝及執事得
人一人耳目何得盡知天下事謂之執政若不執奏事
却要何用臺諫官若畏避何以立事卿駁安燾極當極
知卿公正非不知安燾不才無公望但以顧託不欲盡
去卿等所言多已施行餘事休避仇怨安心言事三月
右司諫蘓轍論除安燾誥不令給事中書讀是時工部
尚書孫永為吏部侍郎李常為戶部尚書常文士少吏
幹或疑其不勝任以問司馬光曰使此人掌邦計則天
下知朝廷非急于征利貪使望風掊刻之患庶少息也
常言諸路吏不達朝廷愛民之意以調凡所以供給縣
官皆可廢弛孟子曰無政事則財用不足賦税課人國
政之大者茍或不振何以上佐國用伏望聖慈特下詔
令申飭官吏無謂寛民䘏物之徳方行于上而于賦租
課人廢弛不治以誤大計先是太皇太后遣勾當内東
門司梁惟簡賜文彦博手詔曰予宫中閲故書得卿神
宗時所上親書章奏見卿議論切于治要至誠憂國忠
義可見深用嘉歎卿平時所藴如此况當兹國難之際
想多憂勤予佐助機政斯逾年矣如近者黜陟臣僚因
革庶政公議可乎夏國未附禦以何術卿之所知賢人
堪大任者亟當論薦用副東求所訪事可條具聞奏切
待至言以補闕失(㨿元祐密疏彦博此奏以三/月十五日上今附本月也)是日文
彦博奏堪大任者三人(劉庠蘇頌/劉奉世)又言困西羗之策考
功員外郎林旦為殿中侍御史承議郎韓川權發遣推
官上官均並為監察御史中丞劉摯之舉也中書舍人
蘓軾不行叙復沈起詞頭命入内押班梁從吉齎詔賜
守太師致仕文彦博曰卿踐更二府弼亮三朝名聞四
海功在天下注想元老渴見儀型宜疾馳驅副我虛懐
詔書到日卿可肩輿赴闕并男昭慶居中隨侍令河南
津置行李先是司馬光除左僕射固辭以疾乞召用彦
博而已佐之不聽及將韓縝太皇太后以御劄付光欲
如卿所奏除光奏彦博勛徳爵齒逺在臣前若以彦博
行尚書左僕射臣守右僕射則事體具正太皇太后又
批付光曰卿憂國逺慮不為身謀其亦可知今若一旦
使彦博名卿之上于予所以待卿之意深未允當卿更
思之光又奏曰竊惟彦博光輔四朝勛德著明為太師
年八十一臣為京官彦博己為宰相所奏益國體惟陛
下幸聽太皇太后卒不聽及韓縝罷即遣中使召彦博
盖用光奏詔諸路災傷賑濟及盗賊公事及轉運司兼
管其賊盗賞錢許于青苗息錢内支候役法了日奏取
指揮左司諫王岩叟言訪聞淮南旱甚物價踴貴本路
監司殊不留意伏望選官措置詔發運司截留上供米
一十萬石比市價量減出糶與闕食人戶不得過三石
其糶到錢起發上京司馬光言臣伏覩近降朝旨令戶
部指揮府界諸路提㸃刑獄司體量州縣人戶如委是
缺食據現在義倉及常平米榖速行賑濟仍叮嚀指揮
州縣多方存恤無致流移失所此誠得安民之要道然
所以使流民不移者全在本縣令佐得人欲更令提㸃
刑獄司常切體量逐縣令佐有能用心存恤缺食人戶
雖係災傷並不流移者聞明公優與奬擢其全不用心
賑濟致令人戶多有流移者取勘奏聞乞行停替庶使
官吏有所勸沮百姓寔沾聖澤三省進呈依奏右諫議
孫覺言淮浙災傷米榖踴貴慮盗賊因縁而起乞差官
體量廣行賑濟遍下諸路災傷各以實言如不實者坐
之時災傷轉運等司並無奏報及宿亳至甚詔令發轉
運司體量災傷州縣缺食處仍令宿亳州分析並不申
奏災傷次第及且見今斛斗例冬疾置以聞詔内外待
制以上舉堪充轉運判各二員辛丑詔曰朕惟蘭臺延
閣皆圗書秘記之所藏而校讐論譔位序多闕永惟祖
宗樂育賢俊常詔二府薦士置之秘府養其徳噐以待
試用朕甚慕焉執政大臣吾之所重也宜各舉文學政
事行誼之臣可以充館閣之選者三人各以名聞朕將
考其才噐而甄作之乙夘右司諫蘓轍言伏見淮南旱
災民食踴貴朝廷特令截留上供米三十萬石以濟其
急䘏民之深意時所未甞有然臣訪聞本路自正月以
來義倉常平倉糧斛逐旋賑濟約至夏中麥熟稍得給
足不意今來旱潦益深夏麥無望而秋成之期逺在百
日之後雖有前件截留上供米分在一路恐未能徧及
饑民訪聞發運司約定今年合留代上供外其餘糧令
只依乞買價盡數支撥于都郡出賣不得收買錢仍先
是具若干留代上供若干可以出賣及元買價例申奏
所貴米數稍多救接饑饉可支持至秋先是太皇太后
遣中使程衍齎御札就賜司馬光范純仁奏乞以文彦
博為師臣備顧問可以尊朝廷服四夷朱光庭劄子乞
尊禮為帝師勿勞以宰相執事所有朱光庭劄子三道
付卿看詳可親書條具聞奏者光言臣蒙恩推為首相
自知智力淺孱歴亊未多故乞陛下以文彦博為侍中
行左僕射而臣佐之庶無罪悔今范純仁朱光庭以為
彦博元老師臣不可煩以吏事此在陛下裁度若止太
師平章軍國重事令五日或六日一入朝因至門下中
書都堂與諸政商量事合執政就宅諮謀其餘常程文
書只委僕射已下簽書發遣如此亦足以尊大臣優老
臣從之司馬光辭許乘轎子三日一至都堂聚議恩命
中書舎人蘓軾不行張誠一詞頭范百祿不行李定詞
頭甲寅詔曰朕惟先帝臨御以來講求法度務在寛厚
愛物仁民而縉紳之間有不能推原朝廷本意希功掊
尅或妄生邊事或連起犴獄積其源流乆乃知弊此羣
言所以未息朝廷所以懲革也整飭風俗修明紀綱兹
出大恭盖不得已况罪顯者已正惡鉅者已斥則宜蕩
滌隠庇濶畧細故豈復究治以累天和夫疾之已甚仲
尼不為御衆以寛有虞所尚為國之道務全大體應今
日已前有涉此事狀者一切不問言者勿復彈劾有司
毋得施行各俾自新同歸美俗布告中外體朕意焉八
月左司諫蘓轍言乞擇監司庶郡縣稍得良吏九月司
馬光卒(見拾/遺門)中丞劉摯言下詔以安反側非是乞寢詔
書以免四方疑惑翰林學士蘓軾薦王鞏充節操方正
可備獻納科十二月詔依元豐三年詔書更不上尊號
除葉康直為直龍圗閣權知秦州曾肇蘓轍再繳還詞
頭曲為皇朝捐軀征進敢辭勞願掃蕩邊塵静扶紅日
上青霄頓不料權奸阻火速遣亟牌召班師旅脱戰袍
空教父老望旌旄傅堯俞王岩叟同對延和堯俞前對
太皇太后曰以卿有才望用卿堯俞拜訖未奏事先問
曰今天下政事如何堯俞稱善且曰但恐陛下臨御日
乆稍有怠墮如能兢兢業業日謹一日常以大公之徳
自守則天下無不治左司諫朱光庭言學士院試館載
策題考試官不識大體不忠莫大策題蘓軾文也詔特
放罪王岩叟言應州縣災傷人戶缺乏糧食許結保借
貸並令免息常平榖殺之二年二月詔左司監朱光庭
詣河北路與監司一員徧視災荒按累降指揮措置賑
濟有未盡未便並得從宜事體稍重即奏禀仍訪本路
從來如何賑濟今流俗多如官吏奉法不處即按劾以
聞詔蘓軾撰富弼神道碑以顯忠尚徳為額其子紹庭
請也三月學士蘓軾草太皇太后受冊詔詔内外舉堪
知州者從御史吕陶之言也詔曰朕承祖宗之休獲受
大統涉道日淺昧于致治每事失中以干隂陽之和乃
自冬迄夏旱暵為虐四方之内被災者廣生民嗷嗷無
所告勞永惟災變之來盖不虛發意者朕之聽納不得
于理歟賞罰失當而税賦無節歟民力屈竭而土木營
歟抑忠言壅于上聞而德澤不流歟何災異以之滋
至也非克己思過洗心修徳其何以答塞天變叶致太
和可自今月十一日後避正殿減常膳公卿大夫其勉
修厥職共圗消復四月詔旱暵為虐苗稼將稿民則何
罪究實在予雖側躬損膳尚慮無以消變而有司乃于
此時屢奏受冊是欲以隆名盛禮加我是重予之不德
也所有將來受冊禮宜權停罷仍詔諸路監司分督郡
縣刑獄以乆愆時雨司諫王覿有請也臺司諌蘓轍上
疏欲乞明降詔書許百官面奏公事以盡羣臣之異同
閲人才之賢否庶乎災患可息五月詔令學士院降勅
書奬諭知楚州程之元以淮南賑濟數言之元疚心存
撫請褒擢故也癸酉吏部侍郎胡宗愈為御史中丞因
奏對便殿上問朋黨之弊宗愈曰君子義之與比謂小
人為奸邪小人指君子為朋黨陛下擇中立不倚者用
之則朋黨自清因進君子無黨論八月詔賜文彦博吕
公著今後入朝凡有拜禮宜並特免卿宜專有為之振
畧無益之儀翰林蘓軾奏彦博公著免拜指揮自是朝
廷優賢貴老度越古人無可議者但有司合守典禮兼
恐彦博公著不敢當不若允其所請若聖恩優其所憫
老臣眷養不已遇其朝見問或傳宣不拜足以為非常
之恩所有不允批答臣未敢撰從之是日太皇太后遣
中使賜宰相執政酒果并黄金犀帶諭旨云知卿等于
邊事極勞心故有是賜吕公著告彦博等曰密賚可辭
果莊得罪先帝獲之誠可慶若便指廟堂之功則將帥
聞之過有希望啟向去貪功生事之弊不可不熟慮彦博
等遂各辭免不許乃受之臣僚言赦令減放民間秋夏
二税積欠及坊場敗闕課利之類州縣不肯依赦令直
行放免欲乞御史臺體訪民間欠負未經行遣及雖以
行遣而未盡者乞付吏部重行黜責詔令諸路監司限
一月即速依勅結絶開具奏聞十月朱光庭為太常少
卿詔運淮南二州所糴榖四十萬斛賑濟京路丁夘詔
賜御筵于吕公著私第遣中使賜酒及禁中果寳綏金
花環竒珍異十倍常人以御飲噐勸在席飲甚苦惟于
公著頗寛皆異恩也壬申詔吕公著等于文臣中擇有
才行風力㢘智邊事堪大用者公著奏薦孫固蘓頌李
常孫覺趙瞻顧臨胡宗愈等七人蘓轍為戶部侍郎顧
臨為給事中十一月孔文仲為中書舎人豐稷為右司
諫楊康國為監察御史知樞密院安燾言大雪異常乆
隂未解細民失職上貽憂念願令貶黜以塞天戒劉安
世為右正言詔罷變賣市易司元豐物從三省請也甲
戍蘓軾言臣近面奏聖旨何故屢入文字羅織臣具以
疾病之狀又蒙宣諭豈以臺諌有言故耶兄弟孤立自
來進用皆是皇帝與太皇太后主張不因他人今來但
安心勿恤人言不用更入文字求去臣退伏思念頃自
登州召還至備員中書舎人以前初無人言只道叅議
役法及蒙擢為學士後便為朱光度王岩叟賈易韓川
趙挺之等攻擊不已以至乞郡語言巧加醖釀謂之誹
謗未及試院先言任意取文雖聖主知臣無罪然臣竊
自惟盖縁賦性剛拙議論不隨而寵祿過分地勢親迫
故致紛紜亦理之當然也臣只欲堅乞一郡則是辜負
聖知上違恩旨欲黜而不乞則是與臺諫為敵不避其
鋒勢必不安今既未許請郡臣亦不敢逺去左右只乞
解罷學士除臣京師閑慢差遣如秘書監國子監祭酒
之類或乞只經筵供職庶免衆人側目可以少安三月
吕公著為司空同平章軍國事仍一日三赴經筵二日
一朝因至都堂議事吕大防純仁制蘓軾草也是夕軾
對于内東門小殿既承旨太皇太后曰有一事要問内
翰前年任何官職軾曰汝州團練副使曰今為何官曰
臣備員翰林學士曰何以至此曰遭遇陛下曰不闗老
身事軾曰必是出自官家曰亦不闗官家事軾曰豈大
臣薦論耶曰亦不闗老臣事軾驚曰臣雖無狀必不别
有闗請曰乆待學士如此是神宗皇帝之意當有飲食
而停箸看文字則内人必曰此蘓軾文字也皇帝忽時
稱曰竒才竒才但未及用學士而上仙耳軾哭失聲太
皇太后與上左右皆泣已而命坐賜茶曰内翰直須盡
心事官家以報先帝知遇軾拜而出撤金蓮炬送歸院
尚書劉摯守中書侍郎王存守尚書左丞胡宗愈為尚
書右丞孫覺為御史中丞右司諫劉安世進對太皇太
后問近日差除如河安世等曰朝廷用人皆叶輿望惟
胡宗愈公議以為未允太后曰且徐觀其所為退言宗
愈不可居本轄之任乞寢新命授以外官彭汝礪為中
書舍人范祖禹為起居舎人五月辭免從傅堯俞為吏
部侍郎王覿為右諫議大夫(四/月)五月翰林蘓軾侍郎蘓
轍同廷對歐陽棐為著作郎實録院檢討尋罷黄庭堅
依舊著作郎御史趙挺之言其奸回有是命王覿論胡
宗愈不當落職與外任太皇太后手詔皇帝嗣位于兹
四年華夷來同天地並應而皇太妃以恭儉之徳鞠育
之恩雖冊以時奉行而情又疑有未稱皇帝有祖宗之
奉尊無二上而吾推春秋之義母以子貴其推天下之
養以慰人子之心當下禮部太常寺討論如于典故有
褒崇未盡令開具以聞七月丙寅翟思為殿中侍御史
從蘓軾等舉也詔遇災傷放税六分已下其帶納欠負
即隨放税分數催納若放税七分已上并行倚閣八月
王彭年為監察御史從孫覺盛陶舉也知齊州王岩叟
為起居舎人三年九月侍讀蘓軾録邇英閣進讀寳訓
之文以進第(轍作軾墓誌云嘗讀寶訓因及時事厯言北流/今賞罰不明善惡無所勸沮又黄河勢方)
(而强之使東夏人冦鎮戎殺死幾萬人帥臣掩蔽不聞/朝廷亦不問事事如此恐成衰亂之漸當輔者恨之)
李常為御史中丞御史中丞孫覺引疾求罷(九/月)十月李
常充龍圗閣直學士司馬康為著作郎兼侍講康初免
喪即召用之十二月劉攽守中書舍人閏十二月鄆州
州學教授周橦罷歸吏部用劉安世蘓軾言也致仕范
鎮卒蘓軾上章言太宗殿庭畜馬云天下之衆非如養
馬可置之殿庭當廣任忠賢以為耳目若忠賢疎逺諂
佞在傍則民之疾苦無由上達因陳二世勝廣後主隋
兵渡江事云近來邊將奏報不實此風漸不可長御史
李常言蘓軾進讀寳訓奏邊將欺弊事乞根究以正典
刑詔戶部裁省浮費甲寅太皇太后宣諭輔臣曰今來
官冗自宰執以下恩澤皆有減損本家亦須裁定要自
上始則均一矣公著曰此盛徳之事當究本末以聞己
而詔曰官冗之患從來尚矣流弊之極是萃于今以闕
計員至相倍蓰茍非裁損入流之數無以澄清取士之
源吾今自以𣺌身卒先天下永惟臨御之始常敇有司
䕃補私親舊無定限自惟徳薄敢配前人已詔家庭之
恩止從母后之比今當又損以示必行忠義之士當識
此誠各罔内顧之心共成節約之制今後毎遇聖節大
禮生辰合得親屬恩澤並裁減皇太后皇太妃准此韓
忠彦蘓轍奏節用裕民請自宫禁始詔諸路監司勿薦
侍從官以上及帥臣從左司諫韓川請也四年劉安世
言謝景温差除不當二月景温除知鄆州二月知潞州
梁燾為左諫議大夫王子韶為太常少卿劉安世言子
韶資性憸佞熈寜士大夫十鑚之稱目子韶為衙内鑽
以其造請公卿之門不憚寒暑也交權要子弟巧于自
媒如錐之利乞放還誤恩三月劉攽卒右丞胡宗愈知
陳州丁亥詔罷春宴劉安世李常以旱災請從其言也
給事中趙君錫奏蘓軾乞外任除知杭州聖恩優渥待
之不替而中外之望缺然解體何者軾之文追攀六經
蹈藉班馬自成一家之言國朝以來惟楊億歐陽修及
軾數人而已今軾飄然去國則憸人邪黨必謂朝廷稍
厭直臣奸人且將乘隙浸尋復進實係消長之機軾領
逺藩承流牧民亦足發其所存但所施有限所利未廣
豈若使之在朝用其善言天下蒙福聽其讜論則聖心
開益行其詔令則四方風動奸邪寢謀善𩔖益進伏望
收還所除新命復留禁林仍侍經幄以成太平之基四
月梁燾對延和殿春夏屢隂不雨皆人主猶豫不斷之
象願面詔大臣協忠決疑無留政事方皇帝富于春秋
太后保祐聖躬制政簾幄易以䝉蔽願正紀綱明法度
採用忠言講求仁術坐使明恩實惠徧及四方望皇帝
陛下時親政事將來臨御獨斷練熟機務太皇太后年
來中外進呈文字常同商量官家出意裁决皆有聖斷燾
對曰聖德日新天下幸甚此太后保佑之功也願官家
更進聖學日課經史熟記寳訓故事用之集賢校理李
徳芻為都官員外郎司諫吴安詩言其往在宗正寺憑
藉安石氣焰御史翟思言詔徳芻依舊校書郎范祖禹
上言正君心(見輔/導門)四月李常等俱罷補外坐不言蔡確
或不草蔡確責詞故出之孫升賈易為殿中侍御史徐
州教授程師道候太學正缺日差從左諫議梁燾薦也
秋范純仁罷相坐營救蔡確言之也吴處厚論蔡確事
(見第二/十八卷)王岩叟為樞密都承旨黄庭堅為集賢校理詔
河中鳳翔邠經自今並選差守臣從彦博請也詔郡縣
考課優等人令三省考察任使從梁燾請也詔郡縣蘓
轍等為賀遼國生辰使九月辛巳詔大享明堂范純仁
知頴昌府詔依大禮令賜物外加賜噐幣二百五十疋
兩十月朱光庭為右諫議大夫梁燾為御史中丞劉安
世為左諫議大夫韓川為侍御史司馬康為左正言兼
侍講川康皆辭免從之十一月孫固知樞密院事劉摯
守門下侍郎傅堯俞守中書侍郎己丑太后手詔曰三
朝盛禮會見王公羣臣造庭奉觴上夀皇帝臨御五載
恭以端莊慶集惟新受朝饗吾總機務協助政綱克享
治安而每懐抑畏今有司乃欲以天聖故事御會慶殿
稱賀之頋惟菲凉豈敢比隆于先后其在典法亦當稽
合於常觀是日皇帝致賀于禁中羣臣奉表于東廡足
以顯邦家之慶而形孝謹之風何必朝外乃為禮來年
正月一日更不御殿受賀上夀候皇帝御殿禮畢百官
並内東門拜表前此尚書禮部乃檢書天聖章獻明肅
皇太后元日御會慶殿受皇帝奏賀上夀及宰相百官
契丹使以下起居稱賀之儀為請故有是詔劉安世范
祖禹論禁中求乳母事蘓軾言浙江災傷十二月諫議
大夫劉安世上章言禁中求乳母事云或者之論乃謂
陛下稍疎先王之經典浸近后庭之女寵此聲流播實
損聖德五年春録石介子師中為郊社齋郎從劉摯韓
忠彦孫固之請也二月豐稷為起居舍人孫升為侍御
史三月楊畏為監察御史安世光庭力攻之翰林蘓轍
言去冬無雪今歳春夏時雨絶少願陛下舉行祖宗故
事詔有司罷朝會避正殿損常膳令百官吏民皆得上
封事指時政闕失丁巳詔曰朕奉承統業于今五年臨
御崇髙未達庶政夙夜祗承惕厲若涉淵氷常恐德之弗
𩔖無以下慰民望上當天心今者冬雪不効春雨弗若
逮此孟夏旱災如焚麥不充食禾未出土歳事凛凛民
且狼顧雖禱祝備至神莫之答惟省循自克則災或可
消意者政令寛弛吏或為害而莫之懲歟役賦失當民
病于事而莫之察歟忠言有壅而未逹賢才有抑而未
用歟念之雖動行則未至昭明恐懼之誠意庶幾隂陽
之不違可自今月二十三日後減常膳不御前殿及將
來五月一日罷文徳殿視朝上奉東朝深愧帝珍之日
闕下臨庶尹尤冀嘉言之上聞茍利于人其無不可蘓軾
之詞也四月范純仁知延安趙卨知太原尋易之韓川
為中書舍人五月王岩叟為龍圗閣待制樞密都承旨
張舜民為殿中侍御使楊康國為監察御史楊畏罷為
工部員外劉安世為中書舎人蘓軾為御史中丞朱光
庭為給事中劉唐老為右正言司馬康為左司諫楊康
國為殿中侍御史張舜民辭免賈易為國子司業充殿
中侍御史尋又改淮南提㸃刑獄八月劉摯大防等争
吏額事(見黨/事門)朱光庭改亳州劉安世提舉崇福宫皆為
鄧伯温也次年正月仍為給事中梁燾亦出知鄭州范
純仁為給事中王岩叟權知開封府楊康國為左司諫
孔仲武兼侍讀岑象求為殿中侍御史黄㢘為樞密都
丞旨殿中侍御史言不當使之居要近蘓轍言太皇太
后陛下深處帷幄耳目至少惟有臺諫官數人若聽執
政得自選擇不公選正人而用之恐天下安危莫達于
前而朝廷之勢殆矣惟陛下留神省察徐君平虞策並
為監察御史蘓轍鄧温伯薦尚書右丞許將知定州以
中丞蘓軾言也上官均罷知廣徳軍以均營救許將中
丞蘓轍御史岑象求奏也六年春御史孫升為起居舎
人蘓軾為吏部尚書杭州召也劉安世為中書舍人尋
改樞密丞旨正月劉摯為右僕射兼中書侍郎王岩叟
充樞密直學士簽書樞密院事蘓轍為中大夫守尚書
右丞蘓軾為翰林學士丞旨趙君錫為御史中丞丁未
右司諫楊康國奏臣僚彈奏尚書右丞蘓轍不可為執
政者其事有六陛下不以為過此恐陛下以轍兄弟並
有文學所以眷奬之厚而用轍之堅也陛下豈不知王
安石章惇吕惠卿蔡確亦有文學乎而所為如此若謂
蘓轍兄弟無文學則非也蹈道則未也其學乃學為儀
秦者也其文章務馳騁好作為縱横排闔無安静理致
亦類其為人也比王安石則不及當與章惇蔡確吕惠
卿相上下其為美麗浮歌侈艷小詞則並過之雖轍亦
不逮其兄矣兄弟由此故多得名于戚里中貴人之家
其學如此安足為陛下謀主體斷國論與共熈緝天下
之事哉辛亥簽書樞密院事王岩叟奏事罷留身曲謝
太皇太后諭曰知卿才望故不次用卿便宜盡心以報
朝廷岩叟曰臣乆去言路不得欵對清光今欲少陳區
區幸垂聽問何事岩叟曰陛下聽政以來納諫從善凡
所更改悉合人心朝廷清明天下安静百姓無怨歎之
聲此成效也願信之不疑守而毋失則宗社千萬世之
福也但願每于用人之際更加審察盖邪正難辨用之
一差治亂所繫固有外與衆同而中懐異趨不以今日
之事為然者惟伺問隙以幸反覆此等不可一日容于
朝太后曰此事裏面常説與官家因少進曰陛下今日
進聖學者正謂要理會邪正二字正人在朝則朝廷安
人君無過舉則下有平治之理一邪人進朝廷便有不
安之象非為一人遂致此也盖其類應之者衆蒙蔽人
主無由得知不覺養成禍患耳太皇太后甚然之又曰
或聞曾有以君子小人參用之説告陛下者果然如此
乃誤陛下之言不可聽君子小人無參用之理聖人惟
説君子在内小人在外則成泰小人在内君子在外則
成否小人既進君子不與之争進惟自引去君子既去
小人競進則危亂之機也不可不慎願陛下常用心於
此太后曰會得岩叟乃退前知杭州蘓軾言浙西二年
水災蘓湖為甚雖訪聞已詳而百聞不如一見自下塘
路由湖入蘓目覩積水未退伏望聖慈察臣微誠垂愍
一方特賜旨揮發運司依元降旨揮除己截撥二十萬
石外更乞兌撥三十萬石與浙西諸州充出糴借貸如
發運司去年元不收糴即乞一面截留上供米五十萬
石却令發運司將樁錢一百萬貫候今年秋熟日收糴
填還若朝廷不以臣言為然待饑饉疾疫大作方行賑
濟亦恐不及于事鄭雍為右諫議大夫右丞蘓軾押入
視事賈易為侍御史葉伸為殿中侍御史伸請補外詔
别有差遣安鼎為監察御史姚勔為右正言庚戌邇英
進讀寳訓至除彭乘為起居舎人事龍圗閣直學士前
知杭州蘓軾言臣近奉詔書及聖旨不許辭免學士承
旨恩命及乞郡事臣已于第三次奉乞除臣楊越陳蔡
一郡去訖竊慮區區之誠未能遽囘天意須至盡露本
心重干天聽陛下即位起臣于貶所不及一年備位禁
林遭際之異古今無比臣每自惟昆蟲草木之微無以
報天地生成之徳惟有獨立不倚知無不言可以少報
萬一始縁衙前差顧利害與孫永傅堯俞韓維争議因
與司馬光異論光不以斯怒臣而臺諫諸人逆探光意
遂與臣為仇臣又素疾程頥之奸未甞假以色詞故頥
之黨人無不側目自頥等廢黜大奸數人而餘黨尤在
要近隂為之地特未發耳小臣周橦乃敢上疏乞用王
安石配享以常試朝科橦草芥之微敢建此議必有隂
主其事者是以上書逆折其奸鋒乞重賜行遣以破小
人之謀自此黨人尤加忿疾其后又于經筵極論黄河
不可囘奪利害比上疏争之遂大失執政意積此數事
恐别致患禍又縁臂痛目昏所以累求補外俯伏思念
自忝禁近三年之間臺諫官臣者數四只因發策草麻
羅織言語以為謗訕本無疑似自加誣執其間曖昧譛
愬陛下不察其無實而不降去者又不知其幾何矣若
非二聖仁照洞見肝膈則為黨人所傾首領不保豈敢
望如先帝之赦臣早自出知杭州二年粗免人言中間
法外刺配顔章顔益二人盖公私積弊事不獲己陛下
亦已赦臣而言者不赦論奏不已其意豈謂顔章等哉
以此知黨人之意未甞一日不在傾臣洗垢求瑕止得
此事今者忽蒙聖恩召還擢用又除臣弟轍為執政此
二事皆非大臣命意竊計黨人必大猜忌磨厲以須勢
必如此聞命悸恐以福為災即日上章辭免乞郡行至
中路果弟轍為臺諫所攻殿出廨宇待罪又蒙陛下委
曲照見情狀方獲保全臣之剛愎衆所共知黨人猜忌
甚于弟轍豈敢以衰病之軀復犯其鋒雖自知無罪可
言而今之言者豈問是非曲直竊謂人主之待臣子不
過公道以相知黨人之報怨嫌必為巧發而隂中臣豈
敢恃二聖公道之知而傲黨人隂中之禍所以不避繁
瀆自陳入仕以來進退本末欲陛下以臣危言危行獨
立不囘以犯衆怒者所來逺矣伏望聖慈察臣至誠特
賜旨揮執政檢會屢奏只作親嫌囘避早除一郡若朝
廷不以臣不才猶欲驅使或除一重難邊郡臣不敢辭
避報國之心死而後已惟不願居禁近使黨人猜疑别
加隂中也六月梁燾知鄭州因日食奏言臣聞日者衆
陽之長人君之象以清明漙照為徳而不容侵蔽欺掩
今又食五月之朔為變亦甚矣願陛下思所以消變之
理而消變之速莫如修徳修徳之要莫如進學伏望屏
逺聲色披繹經史宫中清燕熟復前代治亂之要退朝
之餘經筵之外閒召講讀侍臣咨訪論議又奏太后曰
日災之應主弱臣强下凌上替隂侵陽之謂也宜舉三
務以消之早正宫中之位以為内助願陛下外飾政事
以申主道勸上進學以強君徳丙辰吕大防言昨得御
前劄子以蘓軾撰上清儲祥宫碑頌示修宫費用以出
自禁中此事近臣知之而外庭鮮有知者因此令中外
其知甚便太后宣諭曰上清儲祥宫本先帝所建意為
皇嗣今來正欲成其願凡百費用皆本殿收入錢物應
制無分毫侵損國用比來有一二言者皆不知也八月
范百祿轉對言三事云盡祖宗典故效先王陳迹幸太
學可以美文明之化採衆言可以知天下之事嚴大祀
可以臻上神之祐而致四時之和惟芻蕘不以賤廢庶
幾塵路或有補云趙君錫言蘓軾題詩事太后曰輒將
此事誣軾先帝三月上仙軾五月題詩猥云軾别有意
似此何可當顯是捃拾初賈易言君錫想被易使之韓
忠彦曰君錫素無執持王岩叟曰君錫雖無執持亦非
助惡之人今罷去士論亦惜其風望進退人太速陛下
尤所當慎曰極當慎也須求老成忠彦曰宜擇忠厚岩
叟曰須得中道者用之乃善閏八月左朝請郎梓州路
轉運判官董敦逸左朝請郎黄慶基並為監察御史敦逸
永豐人辛亥詔曰朕承至尊休徳托于王公之上蒙成
慈訓海内晏安恭惟太皇太后有聖徳之徽懿居天下
之崇髙保祐朕躬功及宗社人神俱歸天地並貺稽歳
甲還相之次當慶符本始之辰仰賛夀祺用致誠祝昔
在神考有奉光獻之禮甞以此懇請再三興言傷財面
誡悉罷永惟大徳之報方求尊安之祿此茍不圗將何
以示孝敬于萬方而達至感于神明乎其以元祐七年
太皇太后本年歳旦齋在令及天下州軍在城僧尼道
士女冠一日内在京于中太上清儲祥集禧建炎醴泉
萬夀等六處宫觀大相國寺十禪院自正旦日各用僧
道開建道塲七晝夜宫觀罷散(闕/)被露肝胆冒聞聖慈
致陛下每有宣諭必以不喜管事為言常欲安静此聖
意之本也臣未甞一日不思切惟淵衷逺慮深識用臣
前言自識時矣乞檢會前奏早賜詔㫖歸斷人主以全
大功不及言先帝大臣多以材進可稍復用委以别都
名藩以全終始壬申起居舍人吕陶言伏覩邇英閣講
讀罷臣僚退有頋臨吕希哲再留奏事臣不復豫聞竊
謂起居之職記人主言動凡講讀官有所奏陳或陛下
宣答訪聞皆須載録修為信史今乃不得預聞臨等所
奏深恐于分守未安伏望特降睿㫖今後講讀罷有臣
僚再留奏請並許記注官侍立所貴操筆不致闕畧從
之是月左僕射吕大防以疾懇求罷政太后宣諭曰主
上富于春秋相公未可去位更少俟歳月吾亦就東朝
矣大防乃不敢復起視事八年二月兵部員外郎崇政
殿説書吕希哲為右司諫希哲固辭之蘓軾在邇英見
希哲除命戲謂希哲曰法筵龍象當觀第一義希哲退
而不應謂范祖禹曰若辭不獲命當以楊畏為首時畏
方在言路以險詐示任故希哲云耳七月丙子朔觀文
殿學士大中大夫范純仁為通議大夫尚書右僕射兼
中書侍郎純仁自至頴昌即入對延和尋有是命純仁
辭至七不允又遣中使促純仁就位及入謝太后宣諭
曰相公且與吕大防等同心協力又曰人言相公必先
進王覿彭汝礪如何純仁曰此人望陛下早用之他日
又謂純仁曰卿父仲淹可謂忠臣在章獻明肅垂簾時
惟勸章肅盡母道及仁宗親政又勸仁宗盡子道可謂
忠臣公名望衆人所歸必能繼紹前人純仁頓首謝曰
臣不肖何足當陛下奬勸委任之意然不敢不勉八月
丙午辛酉太后有疾上不視事壬戍吕大防范純仁蘓
轍鄭雍韓彦忠劉奉世入崇慶殿問聖體大防等言元
豐五年神宗皇帝服藥常除在京及畿内罪人太皇太
后曰莫不消如此大防曰元豐中神宗皇帝自以聖躬
服藥降此指揮今上為太后于體尤順上曰依故事前
此凡奏事上未嘗處分至是上以太皇太后意在謙抑
故有此宣諭
　太平治迹統𩔖卷十八
欽定四庫全書
　太平治迹統𩔖卷十九
　　　　　　　　　　　　宋　彭百川　撰
　　宣仁保祐哲宗
元豐八年三月哲宗即位夏四月丁丑資政大學士銀
青光祿大夫吕公著兼侍讀公著時知揚州召用之遵
先帝意也(先是神宗諭輔臣曰皇子明年出閣/當以公著為師傅至是公著侍經筵)癸未司
馬光上疏言人君之徳三曰仁曰明曰武致治之道三
曰任官曰信賞曰必罰其言畧云臣歴觀古今之行事
竭盡平生思慮質諸聖賢之格言治亂安危存亡之道
舉在于是不可私易是以區區首為累朝言之不知臣
者以為臣進迂濶陳熟之語知臣者以臣為識天下之
本原也六月丙子起知陳州韓維赴闕遂留經筵癸未
吕公著入見上奏切思人君即位之始宜講求修徳為治
之要以正其始然後日就月將學有緝熙于光明新而
又新以至于大治用是竭愚誠論聖道槩舉十事仰賛
聰明一曰畏天二曰愛民三曰修身四曰講學五曰任
賢六曰納諫七曰薄斂八曰省刑九曰去奢十曰無逸
伏望陛下留神垂察如言有可採乞置御座朝夕顧省
庶聖徳少助萬一癸未龍圗閣待制趙彦若兼侍讀秘
書監傅堯俞兼侍講先是御史劉摯言陛下紹膺天命
傳序統業夫以異稟之質夙成之善又上有太皇太后
之至仁厚徳保䕶開祐所以成就者備矣然方春秋鼎
盛之時在所資養左右前後冝正人與居語黙見聞宜
正士是接則觀講進讀輔道之官可不審擇也哉伏見
兼侍講給事中陸佃蔡卞皆新進少年越次暴起論徳
則未試語望則素輕使在此官衆謂非冝請罷兼職以
允公議仍望於内外兩制以上官内别選經術有行義
忠信孝弟淳茂老成之人以充其任于是佃卞皆罷因
彦若堯俞有是命詔今月十三日開講筵進讀寶訓講
讀官日赴資善堂以雙日講讀仍留一員宿直初講及
更旬宰相執政並赴乙亥初御邇英閣詔三省樞宻院
侍讀修注官講讀錫宴于資善堂賚銀帛有差元祐元
年正月甲戍上御邇英閣侍讀韓維進讀至天禧有二
宫人犯罪法當死真宗皇帝惻然憐之曰此等安知法
殺之則不忍捨之無以勵衆仍使人持去答而遣之又
幸汾隂日見一羊自擲于道左右曰今日尚食殺其羔
真宗慘然不樂自是不殺羊羔因奏言此雖小善然推
是心以及天下則仁不可勝用也真宗自澶淵却敵之
後十有九年不言兵而天下富其源盖出于此外人皆
言陛下仁孝發於天性每行見昆虫螻蟻輒違而過之且
敕左右勿踐履此亦仁術也臣願陛下推此心以及百
姓則天下幸甚二月甲寅龍圗閣待制兼侍讀趙彦若
為兵部侍郎兼侍讀宰相司馬光言今討論經史上自
伏羲下至周威烈王略舉大要合為二十卷名曰稽古
録伏望看詳送秘書省正字范祖禹等令繕寫上進候
讀祖宗寶訓了日乞取此書進讀從之庚午吕公著言
伏覩今月十五日以筵講畢論語賜執政及講官御講
筵是日上出皇帝御書唐賢律詩分賜臣等各一篇臣
次日於延和殿簾前謝䝉太后宣諭皇帝好學在宫中
别無行為惟留心典籍天下幸甚伏思陛下睿哲之性
出於天縱而内稟慈訓日新典學誠以堯舜三代為法
則四海不勞而治今來論語終帙進講尚書二書皆聖
人格言為君要道願陛下念兹在兹以廣理徳臣職在
輔導無能裨補輒於尚書論語及孝經中節取要語共
一百段進呈惟取明白切治道者庶便省覽或游意筆
墨之間以備揮染亦日就月將之一助也他日三省奏
事畢太后宣諭公著所進尚書論語要義百篇今日皇
帝己依所奏每日書寫看覽甚有益於學問與寫不同
也公著以同列者言此聖人經訓有補于治日冝親閲
壬申詔講讀官遇不開講日輪具漢唐故事有益政體
者二條進入仍旬一録申三省先是侍讀蘇頌言國朝
典章大抵依唐史史官所記善惡咸備乞詔史官學士
采新唐書中臣主所行日進數則以備聖覽故有是詔
三年二月己丑司諫豐稷為國子司業楊王顥荆王頵
甞令成都走馬承受官者造錦地衣稷白御史胡宗愈
言之愈狐疑未决稷即獨劾御史趙㞦與稷同進對退
謂稷曰聞君言使㞦汗流給事趙君鍚曰諫官如是天
下必太平不數日稷徙他官五月侍講范祖禹言陛下
即位四年幸賴太后至仁盛徳母臨天下垂拱無為治
内晏然當今之務學問為急陛下今日學與不學係天
下他日之治亂又云凡人進學莫不貴於年少之時陛
下聖質日長龍徳日進數年之後雖欲勤於學問恐不
得如今日専也臣切惜此日月願以學為急天下幸甚
四年十二月左諫議劉安世上章言禁中求乳母事云
或者之論乃謂陛下稍疎先王之經典親近後庭之女
寵此聲流播實損聖徳先是范祖禹上疏皇帝曰臣侍
經筵于今累年陛下天縱先知聖徳純茂對臣下日日
如一未甞稍有差失此天眷皇家保生民社稷宗廟無
疆之休也太祖皇帝肇造區夏櫛風沐雨削平僣亂為
子孫萬世之基𫝊太宗至真宗遂致太平仁宗年十三
即大位章獻明肅太后安定邦家調䕶聖性四十三年
之間徳澤深結於民天下至今思慕不忘英宗自藩邸
入繼大統四海之内同心愛戴先帝勵精求治甞宵衣
旰食躬勤萬事十有九年不幸早棄天下陛下始十年
登寳位當此時人心凛凛憂危萬端陛下幸賴太后保
佑扶濟艱難斥逐凶邪登進忠良詔令所至百姓懽呼
年來中外晏然北幕西陲無不順從皆太皇太后之徳
也臣不知陛下將何以報之臣切惟陛下所以報之惟
在進徳愛身而已進徳則為萬世太平之主愛身則無
疾疚不貽太皇太后之憂今羣臣萬民之心情正望朝
廷如天聖已來惟望法則仁宗而已祖宗天下百三十
年如寳器之無缺陛下行純徳備如美玉之無瑕臣切
謂陛下保之惜之愛之重之陛下可不愛惜聖體哉陛
下好徳則賢人動心欲助陛下之徳如好色則小人皆
動心欲奉陛下之欲而圗一身富貴賢人進則治小人
進則亂人君所好一身損益實係天下治亂不可不慎
陛下於此將何擇焉伏望察臣之心精専一意勉强學
問日新徳業事親則思孝居處則思敬動思禮聽思誠
服用思儉養民思仁使人思恕心則思道視則思正當
食則思天下之飢當衣則思天下之寒陛下思此而强
學不已以道徳為麗仁義為羙豈聲色可移哉惟抑情
欲愛聖體為先則動植之𩔖無不䝉福又上太皇太后
曰陛下憂勤必憂天下之本愛養四方之民必先愛一
人之身一人之心天下之本也天下安危係于一人之
身安則天下俱安天下治亂出於人君一心心正而天
下正欲治天下必先安心正天下必先正心此二者當
今急務久逺之計也嘗觀司馬光言章獻明肅太后保
䕶仁宗食必與俱最為有法伏望陛下與皇太后太妃
詳論此事損聖徳無益聖軆冝戒飭保傅令一以章獻
為法深思逺慮察臣狂瞽之言疏皆留中他日吕大防
奏事將退太皇太后留大防謂曰劉安世有文字言禁
中求乳母事意則甚善但渠不知此非官家所要乃先
帝一二小公主尚須飲乳也官家常在老身榻前閣内
寢處老身又常究治果無可説與安世言令休入文字大
防對曰諫官例不與宰相見太后曰然則將如何止安
世文字勿令再入大防曰范祖禹現修實録臣間日過
實録院必見祖禹劉安世與之同省臣當以聖㫖令祖
禹告安世太皇太后因言祖禹亦有疏論列后宫進御
事并令大防諭㫖及祖禹得大防所諭聖㫖即過安世
此係徳之汚隆安世以諫名官安敢緘黙大防侍經筵
上所親信又豈得不言祖禹曰固嘗言之安世曰宰相
所𫝊聖㫖盍具奏知萬一有為紿悔其可追乎安世遂
奏云若陛下實未甞為臣之所言猶不廢職陛下萬一
有之則臣進説已是後時雖不敢迯曠官之誅顧亦可
補於事惟冀陛下愛身進徳清心御欲臣不勝惓惓愛
君之至范祖禹奏縁臣二十五日以前未見大防不知
己有聖㫖更入後來文字今日大防諭乃知臣等所聞
外議盡是虛𫝊陛下恕臣狂愚不賜誅責然臣言進徳
愛身宜常為戒太皇太后保䕶皇帝安身正心逺慮亦
願勿忘外議雖虛亦足為先事之戒也其後章惇為相
上謂惇曰元祐太皇太后道宫嬪在朕左右者二十人
皆年長一日覺十人者非素使令頃之十人至十人還
復易去十人其去而還者皆色慘沮若方涕泣者朕甚
駭不敢問後乃知因劉安世等上疏太皇太后詰之惇
與蔡京謀誣元祐大臣嘗有廢立議指安世祖禹言為
根二人遂得罪幾死五年春范百祿兼侍講詔講讀官
今後每過經筵退留講官各一員於邇英奏對正月燾
甞奏疏曰大學之道在明明徳謂人君有清明之徳必
由學以發之然後光被四表格於上下以此知天子之
尊而能成聖徳必由明徳乎陛下受天明命早有萬國
日就月將學以成性此正其時願擇吉日詔開經筵優
接進讀勸講之臣使從容復治亂之事究先王之藴辨
歴代之蹟無惜聖問詢考聖心曉然日新一日可底大
成願加意勿忘又奏太皇太后曰今皇帝聖年已十五
齒亦長矣孔子曰吾十有五而志於學皇帝天稟英異
以聖人志學之時稽焉不可不學也願陛下當三春布
徳之前正先王授政之始面勉皇帝開經筵召見儒臣談
經讀火從容賜對熟復古今宫中選茂俊之人誘掖誦
説擇謹厚之人輔視興寢服勤道義為聰明睿智之助
疎逺紛華為康寧夀考之資習久乃成自然至于誠意
喜書正心樂道終副海内聖神之望不貽宸衷逸豫之
憂養成静治為太平之賢主焉二月壬寅邇英閣講畢
無逸篇詔詳録所講義以進今後具講義次日别進是
月范祖禹對邇英閣劄子言伏見仁宗皇帝慶厯初七
月出御製觀文鑒二圗記以示輔臣皇祐元年十一月
御崇政召近臣三館臺諫官及宗室觀三朝訓鑒圗二
圗皆常賜臣僚禁中必有本陛下永日觀書之暇閒覽
此圗可以見前代帝王之迹知祖宗創業之難有所勸
戒易於記省亦好學不倦之一端也給事中兼侍講范
祖禹上帝學八篇且言三皇之時至質略矣伏羲始開
人文神農以下皆有師賢人之徳莫大於學在易乾之
六爻龍徳變化皆聖人九二曰見龍在田孔子曰龍徳
而正中者也由學以聚之問以辨之故天下文明九三曰
君子終日乾乾孔子曰進徳修業欲及時也至九五飛
龍在天與天地合徳日月合明四時合序鬼神合其吉
凶先天而天不違後天而奉天時聖人之徳莫盛于此
由學以致之九二九三皆曰利見大人盖非學不能為
大人故堯舜垂衣裳而天下治聖學之效也揚雄曰學
之為王者事其已久矣堯舜禹湯文武汲汲仲尼皇皇
其已久矣學始於伏羲至於成王易詩所常稱者自
古治日常少亂日常多推原其本由人君不學也恭惟
本朝累聖相承百三十有二年四方無虞中外底寧徳
澤深厚逺過前世由以道徳仁義之治天下人主好學
故也陛下廣覽載籍歴觀前世創業守成之君有如祖
宗之皆好學者乎由三王至五代治安長久有如本朝
百年太平者乎今人愛惜寳器尤恐其傷缺况祖宗百
三十餘年全盛天下可不務學以守之乎臣聞學則必
問問然後為學中庸曰尊徳性而道問學致廣大而盡
精微極髙明而道中庸皆所為天下法也堯有衢室之
問舜有總章之訪動必咨於四岳孔子稱舜之大知曰
好問仲虺戒湯曰好問則裕學者聖人之先務也問者
學之大方也文王詢于八虞諮於二虢度于閎夭謀于
南宫諏于蔡原而訪于辛尹重之以周召畢榮所以能
成其聖也武王訪於箕子成王問於尹佚四聖維之衆
賢翼之是以為天下之聖君子能守成無失豈有他哉
强于學而已今所録八篇上起伏羲下訖神宗惟陛下憲
道三皇稽徳五帝軌儀三代法象祖宗集羣賢之所行
軆乾道之不息則四海格于泰和萬年其永昌矣元祐
六年八月簽書樞密院事王巖叟言秋氣己涼陛下閒
燕之中足以留意經史雞鳴而起大禹惜寸隂願以舜
禹為法上曰朕在禁中嘗觀書不廢也上問王巖叟從
誰學對曰從河東甯智先生學其人經明行修後隨仕
四方無常師有一善則師之上云如此則得師多上問
因甚識韓琦對曰因隨侍開居北門始識之遂薦辟學
官文辟幕府又隨之居相三年具𦵏乃去臣知琦為詳
琦亦知臣頗厚教臣事君之道前不希寵後不畏殆左
右無所避中間惟誠意而已臣佩以終身上稱歎久之
七年三月甲寅王巖叟奏曰陛下宫中何以消日上曰
並無所好惟是觀書巖叟曰大抵聖學要在専勤屏去
他事則専久而不倦則勤如此天下幸甚四月已夘禮
部侍郎兼侍講范祖禹曰臣伏見王存端立厚重素有人
望前已執政若使進讀足以重經筵之選蘇軾文章天
下第一其名亞于司馬光但忌嫉者多此在陛下主張
用之耳趙彦若父師民以經行純懿久侍仁宗書筵彦
若徳性𩔖其先人博學多聞諳練故事去年為其子得
罪其事可諒非有大過不可久棄鄭雍自為中書舎人
臣嘗言其可備講讀自居言職風望愈髙今讀官有闕
之四人者實允衆論程頥本末别具論列孔武仲學問
該洽講説明白仁宗時賈昌朝魯公亮皆知制誥兼講
制今武仲若以中書舍人兼職自如故事吕希哲乃吕
公著之子公著嘗言此子不欺闇室其人經術履行識者
皆謂可備勸講今已五十四嵗希哲是臣妻兄久不敢
薦今將去朝廷竊謂言之可以無嫌乞陛下詢大臣叅
攷其人吕大臨是大防之弟修身好學行如古人臣雖
不識熟知之甚久宰相之弟故不敢言陛下素知臣不
附執政臣又乞外任故不自疑望陛下記其姓名以備
選用呉師仁自布衣以仁義稱於士大夫元祐初朝廷
特召為學官衆論皆謂師仁冝入侍經筵臣前後三薦
師仁乞采衆論又言臣讀國史伏覩仁宗皇帝在位四
十二年豐功盛徳固不可名言所可見者其事有五畏
天愛民奉宗廟好學聼諫仁宗行五者天下所以為仁
也臣願陛下留意法象祖宗日新輝光昭示所好以慰
答羣生之望讀劄子畢又言臣觀仁宗行事每示人好
惡皇祐中楊安國講直哉史魚邦有道如矢邦無道如
矢君子哉蘧伯玉邦有道則仕邦無道則可卷而懷之
仁宗曰蘧伯玉君子矣然不若史魚之直據孔子之言
則史魚不若蘧伯玉之君子仁宗之言仁君之言也人
君惟欲臣下切直故言伯玉不若史魚以開臣下切直
之路由是天下知仁宗好直不好佞此聖人大徳也如
此之𩔖願陛下以仁宗為法上然之此(此係/三月)辛亥六月
辛酉梁燾辭尚書左丞願于舊臣耆徳疎逺之地圗任
老成揀拔雋良庶使輔任得人朝廷増重章累入上遣
中使趣拜燾曲謝太皇太后曰官家聖徳日成正要卿
等輔佐燾曰臣不才謬當寵任敢不盡忠如范純仁韓
維輩在外賢徳尚多願陛下留意壬申御邇英閣侍讀
顧臨讀寳訓癸酉兵部尚書龍圗閣學士蘇軾侍讀八
年正月丁亥上御邇英閣召宰臣執政暨講讀官講禮
畢讀寳訓顧臨讀至漢武帝藉提封為上林苑仁宗曰
山澤之利當與衆共之何用此也丁度對曰臣事陛下
二十年每奉徳音未始不本於憂勤此盖祖宗家法爾
講畢吕大防等進曰祖宗家法甚多自三代後惟本朝
百三十年中外無事葢由所立家法最善臣請舉其略
事親之法事長之法治内之法待外戚之法尚儉之法
勤身之法尚徳之法寛仁之法至于虛已納諫不好畋
獵不尚玩好不用玉器飲食不貴異味御厨止用羊肉
此皆祖宗家法致太平者陛下但盡行家法足以為天
下矣上甚然之學士范祖禹言陛下近者郊見天地都
城之人瞻望玉色懽呼洋溢皆云陛下克𩔖仁宗臣觀
天意人心如此實宗社無疆福也恭惟一祖五宗畏天
愛民子孫皆當取法惟仁宗在位最久徳澤深結天下
陛下上順天意下順民心専法仁宗則成康之隆不難
治也遂悉集仁宗聖政百七十事編録成書名仁宗訓典
凡六卷上之學士趙彦直為翰林侍讀學士(已下係七/年十一月)
(癸/巳)三月癸夘翰林學士范祖禹為翰林正學士祖禹力
辭不許又力辭兼侍講學士曰臣伏見仁宗之初孫奭
為侍講學士凡七年乃兼龍圗閣學士馮京避親除侍
讀學士後為翰林學士不兼侍讀神宗初司馬光吕公
著以翰林學士兼侍讀初不兼學士之職臣叔祖鎮每
入翰林治平中以侍讀學士知陳州神宗召還復為翰
林學士亦止兼侍讀不帶學士臣去歲䝉除禁職聖恩
許避親嫌改授侍讀學士今復䝉申前命遂兼舊職是
臣因避嫌不朞年得兩學士在臣之分夫豈敢安朝廷
如不許臣辭免新又以臣久在經筵仍兼職即先依舊
例止兼侍講不帶學士則於職事無改而不違典故乃
詔以翰林學士兼侍讀五月癸未蘇軾同吕希哲吳安
詩豐稷趙彦若范祖禹顧臨上言唐宰相陸贄才本王
佐學為帝師臣等欲取奏議稍加校正繕寫進呈八月
庚午以太皇太后服藥放朝叅吕大防等入問太皇太
后聖軆前此大防等奏每日進呈文字頗煩乞自今細
事毋煩省覽宣諭太后今日脈息平和延福宫奏章已
得吉兆九月癸夘學士兼侍講范祖禹上言臣伏以天
下不幸太皇太后登遐陛下號慕哀毁孝性天成在廷
聞者莫不摧隕今將總覽庶政延見羣臣四方之民仰
耳而聽拭目而視乃宋室隆替之本社稷安危之基天
命人心去就離合之時嗚呼可不慎哉臣等久備講讀
職在論思首獻言以助萬一陛下冝先誠意正心推廣
聖孝發為徳音行為仁政以慰天下生民之望在陛下
加意非難致也願循其本而行之則其末無難然陛下
所先者莫如報太皇太后之徳仁宗以來三后臨朝皆
有大功章獻明肅之於仁宗慈聖光獻之於英宗鞠養
扶持勤勞艱難亦未如太皇太后之于陛下也元豐之
末神宗寢病不能出號今陛下年始十嵗太皇太后内
定大䇿擁立陛下儲位遂定陛下天下乃得之於太皇
太后也聽政之初詔令所下百姓歡欣鼓舞自古母后
多私外家惟太皇太后未嘗毫髪假借族人不惟族人
而已徐王魏王皆親子也以朝廷之故疎逺隔絶魏王
病既殁然後一往太皇太后疾已革然後徐王得入進
退羣臣必隨天下之望不以意為喜怒賞罰故至公無
私之徳雖匹夫匹婦之口亦能道之臨朝九年未嘗少
自娯樂焦勞刻苦以念生民所以如此者豈有他哉凡
為趙氏社稷宋室宗廟専心一意保佑陛下也故當其
勞苦使陛下享其安逸昔章獻明肅時親黨多僥倖濫
進仁宗旣親萬㡬不免釐革故小人不能無怨今太皇
太后臨朝以來左右請求一切拒絶内外肅然盖以朝
廷不可無紀綱故身當其怨而使陛下坐收肅清之功
陛下如報太皇太后之徳莫若循其法度而守之祖宗
以來惟以徳澤結百姓之心欲四海安静無事仁宗行
之四十二年天下至今思之恭惟太皇太后之政事乃
仁宗之政事也然仁宗皇帝聖性寛裕不忍拒人内降
濫恩其後比比而有惟太皇太后嚴正至静不可干犯
故能斥逐奸邪裁抑僥倖九年如一故雖徳澤深厚結
於百姓而小人怨者不少矣今必有小人進言曰太皇
太后不當改先帝之政逐先帝之臣此離間之言不可
不察也當陛下嗣位太皇太后輔政之際臣民上書者
萬數皆言政令不便太后因天下人心欲改故欲陛下
同改之旣改其法則作法之人及主法者有罪當逐陛
下欲太后亦以衆言而逐之所逐者皆上負先帝下負
萬民天下所讐疾衆庶同欲去者也太皇太后豈有憎
愛於其間哉顧不如此天下不安耳惟陛下心察是非
斥逺佞人深拒邪説敢有邪惑聖聽者宜明正其罪付
之典刑痛懲一人以儆羣慝則帖然無事矣陛下若入
其語不正其罪恐奸言邪説繼進不己萬一追報之禮
小有不至則於太皇太后聖徳無損於陛下有虧必大
失天下人心夫小人非為朝廷亦非為先帝皆為其身
計也日夜伺候欲逞其憾者久矣今太皇太后新棄天
下陛下初攬政事乃小人乗間伺隙之地故當預防之
但此等旣悮先帝今又悞陛下天下事豈堪小人再破
壞耶如臣等所言雖萬萬無之然不敢不慮於未然或
有纎芥流于外則臣等上負陛下不先言之罪矣初蘇
軾與祖禹約日上章論列軾章己成見祖禹章觀畢曰
軾願附名止於臣字下加等字久備勸講又云久備講
讀其餘無所増損又曰公之文經世之文也軾於朝廷
文字失於過當不若公之言皆可行也後數日祖禹又
言陛下承六聖之遺烈守百三十四年之大業天下者
祖宗之天下不可一日而怠人民者祖宗之人民不可湏
臾而忘百官者祖宗之百官不可私非其人府庫者祖
宗之府庫不可用非其道抑畏儆飭一言一動如祖宗
臨之在上質之在旁則可以長享天下之奉而不失矣
自元豐之末時運艱危先帝早棄天下陛上嗣位幸先
太皇太后以大公至正為心罷王安石吕恵卿等所造
新法行祖宗舊政故天下危而復安人心離而復合乃至契
丹主亦與其宰相議曰南朝専行仁宗皇帝事可敕燕
薊留守使邉吏約束無生事陛下觀外國之情如此則
中國人心可知也先太皇太后日夜勞苦以為陛下立
太平之基九年已有成效陛下但由此持循成康之隆
不難致也願陛下静守毫髪無所改為詔左右大臣勤
心循守祖宗法度陛下躬攬于朝諮諏善道察納讜言
邪正是非萬事皆了於聖心矣今陛下親萬幾小人必
欲有所搖動而懷利者亦皆觀望願陛下上念祖宗之
艱難太皇太后之勤勞痛心疾首以聽用小人為刻骨
之戒守元祐之政堅如金石重如山岳山岳可移聖政
不可移也金石可變聖心不可變也使讒佞者不得進
説觀望者亦皆革心則自今以往朝廷清明日勝一日
嵗勝一歲矣
　　宣仁議立哲宗皇后
元祐五年五月皇太后宣諭宰臣皇帝春秋甚髙將来
納后儀式可講尋討論以聞六年四月辛亥三省樞密
院同奏事太皇太后宣諭曰為選皇后已百十家極難
得可者今得狄諮家似可大防曰好門户太后曰有二
事女庶出嫡出嫡悍如須評薄此事不容錯也王巖叟
謂劉摯曰禮須夫婦所生大防曰不得已無可奈何巖
叟曰國家之盛舉豈冝作不得已事後二日大防等進
通禮問名篇巖叟曰陛下疑之極是摯曰禮須别外祖
巖叟曰今禮經旣先言夫婦所生方字三代旣序外祖
陛下試觀此是何義意太皇太后曰如此未免别選巖
叟又曰此事重要令天下人無可指議乃善大防又曰
不知更選定幾家乞宣示太皇太后曰只為勸婚難道
必早十全及明年太皇太后問狄諮家事大防猶欲成
巖叟力言不可乃止十一月給事中兼侍講范祖禹上
疏太皇太后曰臣伏奉詔㫖皇帝納后六禮令翰林學
士御史中丞兩省給舎與禮部太常寺等官同共詳議
臣思此國家大事萬世之始福祚所繋風化所先自古
聖王重之今陛下冝知者四不可不謹臣謹稽上古叅
後世為悉數而詔言之一曰族姓二曰女徳三曰隆禮
四曰博議臣幸備勸講其職所在以帝王之事禆益聖
徳故敢獻所聞臣之愚誠惟中宫正位之后四海之内
室家相慶則宗社之福也七月乙丑吕大防等言納后
儀注昨兩制禮官集議各具所見皆有典據今日恐難
盡行臣等尋以叅酌進定進入太皇太后曰前議已曽
省覽其間有可行不可行者盖取其可不必拘泥古昔
大防曰臣以聖諭欲望明示可否然長秋久未建立中
外極不遑安不審的中已有定議否外間謂在京臣僚
皆取索家狀惟髙向二族未取大防曰為國家計自當
付之公議况自古選后多出勲戚之間漢之隂鄧是也
而當時不以為嫌望降聖㫖下二家依例供進太皇太
后曰若是神宗無所不可今若自詔誠亦非便大防等
曰今禮物悉備惟太皇太后脱畧小嫌特留聖㫖使大
婚早定下慰四海之望八月己丑三省進呈納后六禮
儀制太皇太后曰卿等所從已是得中可行大防曰國
家大體俗禮難可盡依小有拘忌似可除去太皇太后
曰此非小事今若滅裂異時致議論即悔不及昨卿等
言取索家狀自家未有相當者髙家女少合得相又云
選后當以賢徳為先不在資質固知如此亦似不思大
凡人間女子養於閨閤賢與不賢人安得知選擇之際
惟見門閥與人物耳此事亦係人之福力仁宗皇帝選
妃光獻且入宫中便是當時亦不預知其賢徳後來母
儀婦道輔佐功烈起絶古今雖聖賢異禀亦由仁宗福
徳招之豈人力也英宗幼為頴王納妃揀選迨八十餘
家最後是太后入見英宗一見便許以今日事勢言之
豈不由皇太后福徳所致大防等曰惟聖意選擇早有
定議太皇太后曰固夙夜在懷三省樞密院言議到納
后六禮詔從之初議以都亭驛為皇后行第給事中范
祖禹言都亭遼使舘舍今納母后而先居譯使之舘非
所以觀示四方正始之道也乞以内尚書省為行第從
之祖禹又言請皇后臨軒發册命使奉迎及皇后入内
並服衣冕以重大婚之禮不從執政奉事延和語及立
后事太皇太后曰又選十餘家皆不可召大防曰若門
閥不可雖有容色亦難取王巖叟曰須勲徳之家乃可
服天下心太皇太后家有其家有其人正協天下望不
須小以嫌為辭太后曰只為不堪髙家亦安有此福大
防請召都知押班由閣子中問當許之少頃見馮宗道
梁惟簡於内東門令奏髙公紀女年命乞除付是日執
政會崇政殿門宗道惟簡來𫝊聖意云本朝未有一家
二后嫌於大盛又恐人物不當上意却難成對大防具
言之太皇太后因云不堪又密勘得所系甚重于是髙
氏之門遂塞大防又言諸王家或有人聞蜀國長主之
女前疾今已無他太皇太后曰未也又曰王詵不佳大
防曰詵固不佳要是長主發出耳(十二/月)七年三月禮部
言據太常寺修撰到納后儀詔依夏四月己未内出制
書立故馬軍虞候眉州防禦使贈太尉孟元孫之女為
皇后仍令所司擇日備冊命學士梁燾言臣今月六日
當制參承太皇太后手詔立皇后朝廷慶事天下幸觀臣敢
為兩宫之賀因得以獻所當言者四事朝廷下㫖講求
迎后典禮甚備誠一代盛事所當次簡施行不宜少損
使天下明知國家敬重大婚之禮垂法萬世一也陛下
為皇帝得賢助當多進正人輔聖於外正人多則政事
純一朝廷安静奸邪自消可終無憂者二也合有推恩
之人宜出聖意恩徳上歸三也今大慶事人心所共忻
冝有恩需以慰羣情四也四者皆今日急務可濟中外
歡心簡而易行望留宸念四月王巖叟進中宫懿範戊
戍上御文徳殿發冊及命使奉迎皇后己亥百官表賀
於東上閣門壬子翰林學士梁燾言太皇太后陛下擁
䕶聖躬夙夜不倦保佑之功永福宗社今選正宫中已
得賢淑冬至大禮自當郊見天地上下協應雖政機之
煩久勞同聽同斷人主不可遇時此今日甚盛之舉也
願賜處分以彰至聖如臣言為然望面出手詔付大臣
施行紹聖三年八月上以孟后失徳賜號玉清妙静仙
師法名沖真居瑤華宫章惇初成是獄獄成上諭輔臣
曰今日之事誠出于不得已惻怛見於顔色惇等奏曰
廢大后事也不敢復有開陳願少寛聖心其後上悔悟
甞曰章惇壞我名節元符末皇太后復位號推上遺志
而行之也
　
　
　
　
　
　
　
　
　
　
　
　
　
　
　太平治迹統𩔖卷十九
欽定四庫全書
　太平治迹統𩔖卷二十
　　　　　　　　　　　　宋　彭百川　撰
　　哲宗委任臺諫
元豐八年冬十月監察御史王巖叟言風聞章惇於簾
前問陛下御批除諫官事曲折再三語渉輕侮外庭傳
聞衆所共憤謹按差除諫官自屬三省無預密院而惇
不循所守越職肆言乃敢如此况陛下所除數人皆是
天下公議從來願得以為御史諫官之人惇為大臣旣
不能薦賢助國見陛下用賢又從而忌嫉之沮抑之臣
不知惇何心以事陛下乞行顯黜以嚴臣職以重主威
左正言朱光庭言蔡確先帝簡㧞位至宰相送終之際
殊不盡恭又言章惇欺罔肆辨韓縝扶邪冒寵章數上
其言甚切初蔡確與章惇邢恕共謀誣㒺太后自謂有
定策功韓縝懷不平及確為山陵使縝乃于簾前具陳
確等姦狀由是東朝與外朝備知之(確先罷縝少留意/緣發確等姦狀故)
(東朝以為忠爾/據伯温辨誣)十一月丙午歩軍都虞侯劉昌祚知渭
州御史劉摯言臣切聞宗祖之法不以武人為大帥專
制一道必以文臣為經畧以總制之武人為總管領兵
馬號將官受制出入戰守惟所指揮國家承平百二十
餘年内外無事以其制御邊臣得其道也臣切謂祖宗
之法不任武人為大帥用意深逺非可淺測如昌祚未
為難得誠使卓然過人可以囑付而祖宗之法由此廢
矣伏願選内外文武從官嘗守邊者使為大帥則祖宗
之法常存不廢尋詔管軍嘗多闕額員劉昌祚已差知
渭州宜令别取㫖差官如已降告即行繳納御史王巖
叟言保甲之害民(見保/甲門)劉摯言蹇輔及其子序辰以監
事奉使創增賣額江西湖南之民䧟罪破産宜各令補
外侍御史王巖叟再言章惇過惡請以大不恭論乞付
有司治惇罪十二月丙寅侍御史劉摯言宰臣蔡確驕
慢臣曾具彈奏自後不聞施行伏望聖慈以天下為意
毋或容飬奸惡早發睿斷罷確政事以明國憲以安中
外壬申侍御史劉摯等言臣近見蔡確旣為山陵使囬
合依故事堅請去位不當貪權固寵不恤公議傲然安
處無亷恥之節敗陛下風俗壞陛下典章在臣職分或
為朝廷爭之陛下亦湏體究孤臣孜孜不已攻擊權臣
亦有何益凡人之情莫不樂安惡危好榮惡辱然臣不
避患害者誠為君也誠為國家也伏望陛下出臣前後
章疏付三省施行早罷確政柄使天下知朝廷不抑忠
言以沮公議不容奸臣敗風俗壞典章扶持天下名節
以勵亊君則臣等雖死無恨除中書舍人王震為給事
中監察御史王巖叟言震特以阿諛附會驟至清近前
歲持命西邊所至貪猥出使無廉介之譽立朝無端亮
之稱封駁之任非震所當處尋命震出守侍御史劉摯
言近在具狀論蔡確違勅廢禮驕慢不恭無大臣進退
之節乞賜聖斷罷其職位未䝉施行確回自山陵即使
門下人揚言于衆曰確有定策功嗣皇之所倚賴不可
一日去上左右恭惟皇帝陛下乃先帝正嗣祖宗之所
傳次太皇太后陛下之所眷命而四海所以歸戴也確
等奉承詔命而已何䇿之定哉昨覃恩受官學士草制
于確詞中立獨高定策之功命下之日識者皆知其過
而確遂當之乃誇衆以自名貪冒欺㒺謂今天下必待
已而後安輕視朝廷無辭遜去國之意罪莫大焉伏望
罷確職任以安中外貼黄畧確與惇素相親善今因結
朋黨欲消磨善人之氣沮抑聖政中外謂確與惇不罷
善良難存天下終不被仁厚之澤十二月丙午左正言
朱光庭奏左僕射蔡確樞密院章惇右僕射韓縝宜去
門下侍郎司馬光侍御史范純仁侍讀韓維皆公忠正
直並宜置左右臣願聖慈深察臣言特出宸斷退三奸
于外以清百辟進三賢于内以賛萬幾則朝綱不紊聖
化得行太平之風自兹始矣戊寅侍御史劉摯又言欺
㒺先帝無所不至今猶在府堂親近陛下莫不共以為
憂又引仁宗聽韓𤦺一言而去王隨陳堯佐石中立韓
億四執政為法云今日罷三人不難在陛下一言而已
乞臣前後章疏付外施行二月辛未左正言朱光庭奏
略云司馬光之賢已為陛下信任范純仁韓維今進在
經筵是三臣之賢有志于臯䕫周召事業願陛下進三
人以代蔡確章惇韓縝之任甲戍侍御史劉摯言臣累
具狀彈奏宰相蔡確樞密院章惇乞行罷免至今未聞
可否指揮其畧云天下懷私為利者託此三人為魁主
天下抱守忠義者皆畏三人不敢自効今陛下能發剛
斷罷確惇則善人安小人化凡天下奉承詔令更張政
事者莫不專志盡力無復疑畏朝廷萬世之福利在此
一舉左正言朱光庭奏乞施行所言蔡確等三人奸邪
章疏監察御史王巖叟二請乞早賜指揮降臣前後論
奏三奸臣章疏付外施行甲申蔡確言已再具表辭位
准㫖令臣管勾門下省臣見候辭罷欲望差權官管勾
詔差尚書左丞吕公著御史中丞劉摯言蔡確辭位求
退其所上表無引咎意有論功之言貪天功欺天下望
重行竄逐以正典憲左諫議大夫孫覺言蔡確韓縝非
以德進確以治獄士大夫咸以為寃縝以分畫邊界無
故割地遺冦邊人怨之切骨伏乞陛下以災異之故罷
免三人别選有德有言衆所畏服者使稱其大位又奏
蔡確已遷出東位宜早賜罷免如確縝二人别擇大臣
負天下重望有過人之才忠于社稷有死無二者代之
以肅正羣臣異同之論乞罷一蔡確上以安朝廷下以安
生民而慰忠臣義士之望臣不勝憤懣憂國愛君之至
元祐元年正月侍御史劉摯言職役免役利害王巖叟
左正言朱光庭奏疏臣伏見自冬渉春時雪未降倘歳
一不稔則民將何賴當睿明在御務青任于輔臣若不
别白忠邪何以召迎和氣切以確之不恭惇之不忠縝
之不恥行事已著明豈可尚容居位以累聖政臣雖曾
兩具論奏至今未見施行伏望陛下上觀天意下察人
情任賢勿貳去邪勿疑自然天人叶應善祥來格豐年
之應固未為晩王巖叟言新法害民(見宣/仁門)庚戍劉摯又
四上章言蔡確十罪當罷其職使之外補以答天變以
召和氣慰公議以新改元之政辛亥朱光庭言方今聖
政日新自當風雨時若所未然者葢由忠邪未分此天
意有以悟陛下也倘照見奸邪早行睿斷則和氣致祥
固未為晩若蔡確不忠而私章惇不忠而邪韓縝不恥
而冒寵是皆不足當大任臣以異常論之願陛下留神
省察以幸天下王巖叟又言蔡確章惇奸邪願早依前
疏所乞施行上答天意下慰人心劉摯又言乞罷確與
惇别選德望以司馬光范純仁守正之言置之左右成
就陛下善政戊午孫覺言臣切見兩漢大災異罷免宰
相者以其責在爕理之地乞依兩漢故事罷免蔡確韓
縝以警百官二月左正言朱光庭奏略云臣嘗論奸邪
則蔡確章惇韓縝為之先論忠賢則司馬光范純仁為
之先去奸邪任忠賢唯先者為急願陛下早賜睿斷去
奸任賢以助天意以召和氣丙寅御史劉摯又云確惇
矜功肆惡而陛下恐傷前日受遺之小恩而容之便為
他日國家之大患伏望聖慈降臣前後疏章付三省早
奮剛斷罷三人以幸天下丁夘王巖叟又奏確惇佞人
之傑天下之人見其論下以彈壓四海奸雄之心然後
陛下髙枕而卧天下無事矣惟裁酌早賜施行閏二月
己丑朔右司諫蘇轍言臣頃論蔡確韓縝才不足用及
多過惡乞賜罷免至今未䝉施行其畧云確等皆碌碌
常才無過人之實朝廷將取其德未聞孝弟可稱將取
其才未聞功業可紀將取其學未聞經術可師徒以媚
悦上下堅固寵位陛下何不正確縝之罪上為先帝分
謗下慰天下之望朱光庭又上言臣累具章疏退三奸
進三賢今日蔡確請去是天下欲去一奸臣矣願陛下
因其自請去之勿疑外有奸臣章惇尚安厥位亦願陛
下早行屛去王巖叟入對極言蔡確隂邪巧佞又論確
弟碩奸贓庚寅尚書左僕射兼門下侍郎蔡確依前官
充觀文殿大學士知陳州從所請也臺諫累有章疏論
確朝政執不肯正其罪世以為恨右諫議大夫孫覺兼
侍講為給事中覺言切聞有㫖除臣給事中覃恩深厚
所不敢當然如臣愚賤前後言事不合聖意者不可勝
數宜在今日逐之久矣今䝉恩除給事于臣之私極為
榮幸然臣前後論縝未䝉施行一日去職使縝得挾怨
中傷臣實未知死何日今在可言之地尚可布露本末
為陛下言之它日去職怨嫌已成恐如翟思黄降雖欲
自辨不可得也伏望收還給事新命使臣且供諫職他
日縝去位後别有差遣且不敢辭後十二日詔覺復為
諫議大夫覺又言司馬光韓縝同相所謂氷炭同噐伏
望罷縝相位選有德有言堪其任者代之丙申王巖叟
上疏欲黜降章惇以滿人心以答天意以完陛下清明
之政甲辰御史中丞劉摯言户部尚書曾布奸欲乞罷
之别移一職以允公議蘇轍又上章乞罷韓縝早正典
刑以謝天下朱光庭王覿又上章言韓縝章惇張璪去
之不可不速庚戌曾布為龍圗閣學士知太原府從劉
摯言也御史中丞劉摯言臣昨屢具奏彈知樞密院章
惇乞行罷黜未䝉施行謹按惇佻薄險悍無士人之行
其不遜無禮非獨施之同列至簾陛之前強愎慢肆舉
止偃蹇專以沮壞善政更無臣子事君之節此士論人
情所憤嫉疑惑而不服也又言陛下裁保甲之法惇常
議不為是近者改正差役惇又肆横議賴陛下深燭利
害主張法意不為邪異所動然議說紛紛阻害黷于聰
明者亦已多矣伏望出臣章付外速賜睿斷罷惇使外
補以全聖政龍圖閣待制知開封府蔡京知成德軍先
是司馬光主差役而京用五日限盡改畿縣免役之法
又私煆斷獄為右司諫蘓轍監察御史孫升所論不報
又論之其後斷隆獄具特罰銅三十斤(此據丁/未録)閏二月
辛丑詔正議大夫知樞密院事章惇有臣僚言輕薄無
行好為俳諧偈語近者再于簾前同輔臣議政動多輕
悖全無恭上之禮宜觧機務守本官知汝州先是上即
位宣仁太后臨朝用司馬光吕公著更改弊事惇與蔡
確俱在位窺伺得失惇猶以為謔侮困光御史中丞劉
摯左司諫王巖叟司諫蘓轍左正言朱光庭右正言王
覿累章疏其罪惡請黜之未報已而惇復與光于簾前
爭辯役法至曰一日難以奉陪喫劍太后怒于是摯等
益交疏論之遂有是貶(此係丁/未録出)乙夘同知樞密院事安
燾知樞密院吏部尚書兼侍講范純仁為中大夫同知
樞密院先是上以安燾舊人乃自同知遷知院而以純
仁補同知之闕命旣下而給事中王巖叟封還之以燾
不當遷御史劉摯諫議大夫孫覺司諫蘓轍亦言之俱
不聽命再下而給舍又封還遂不送門下書讀由是合
臺連章爭之益苦西省亦抗章同上又不聽劉摯極言
之純仁亦累章固辭于是安燾告更不降出純仁告乃
送門下省書讀(丁未/録)壬申詔安燾堅辭樞密院事特依
所請依舊同知院事仍令班左丞李清臣上純仁告未
經給事書讀見在閣門可勾取别出録黄告身遍經門
下省官施行夏四月戊子朔己丑正議大夫守尚書右
僕射兼中書侍郎韓縝為光禄大夫觀文殿大學士知
潁昌府臺諫前後論縝過惡甚衆皆留中不出内批縝
自以為不材恐妨賢路故乞出視矜功要名而去者縝
得進退之體故有遷官之異宜于制詞中說此意矜功
要名指確惇也初縝與蔡確並相而孫覺蘓轍劉摯朱
光庭王覿累章請罷之確既罷去上以司馬光為左僕
射覺等以為賢不肖不當存國體縝雖不叶人望要湏
因其求去而後出之覺等奏曰陛下恩禮大臣雖盛德
之事臣等身有言責言茍不效義不可止但恐自此章
疏紛紜煩凟聖聽于縝愈為不便爾已而縝亦揚言于
人以為過寒食當求罷政尋又曰當日神宗小祥既而
劉摯等交章攻之益急遂有是命(此據丁/未錄)乙未詔李憲
特降節度觀察留後一官提舉明道宫王中正特降遥
郡團練刺史兩官提舉太極觀並本處居住石得一降
為藏庫使管勾崇福宫宋用臣降為皇城使差遣如故
(係名臣/奏議)先是中丞劉摯言竊以陛下臨御以來運動政
機以時弛張述成先帝制治立法之意使光照天下利
興害除四方鼓舞至于清明朝廷分别邪正斥逺奸佞
鋤去強梗妙慮神斷優游閒暇不出于喜怒不見于言
色而天下善惡以辨是非以正何其盛歟然此時切怪
天地之和氣尚或未應忠臣義士之論尚或未平此其
故何也嘗為究之葢天下之元惡猶有稽誅天下之大
惡猶有漏網而國法猶有未正此中外所以猶未厭也
國之失政莫大于使奸惡幸而免今論其大者前日之
三四宦官是也臣待罪風憲雖知觸權倖言出而患入
然臣有言責貪報恩遇何恤乎身之危哉謹為陛下言
之王中正元豐四年將王師二十萬由河東出界徘徊
境上殆半月而後出翺翔疆外頓沙漠而不進公違詔
書不赴興靈會師之約天寒大雪士卒飢凍坐使物故
十之九八古之將帥固有無功而還猶當保全師旅歸
報于國今精兵勁騎一無所施自取狼狽死亾殆盡按
之軍法宜即顯誅中正畧不自責請罪而先帝以天下
之量無所譴訶又使賜存予問勞然後中正徐徐求閒
局厚俸自佚而去此國法未正者一也李憲之于熈河
貪功生事一出欺㒺朝廷威福柄令持于其手官吏廢
置用捨出于其口監司帥臣而下事憲如父兄而憲之
頥指氣使如奴𨽻縣官財用聽其取與内之府庫金帛
轉輸萬里之外生靈膏血漁歛百端傾之于憲如委諸
壑出没吞吐鬼神莫見而一切不會于有司興靈之役
憲首違戒約避會師之期乃頓兵以城蘭州遺患今日
及永樂之圍憲又逗留不急赴援使數十萬衆肝腦塗
地罪惡盈貫不失于總兵一路此國法不正者二也宋
用臣奮其私智以事誅求權奪小民衣食之路瑣細毫
末無所不取使盛朝之政幾甚于弊唐阡陌間架榻地
之事傷害國體不恤謗讟其出入將命捷若風火務以
巧中取恱事無不諧動畫宻㫖故擅作威福侵陵官司
冒昧貨財更無案籍都城之憔悴商旅所以不行瘡痍
毒害至今棼然莫理然亦不失享祿于善地此國法不
正者三也石得一領皇城司夫有司之有探邏也本欲知
軍機之宻與夫人奸惡之隠匿者而得一以殘刻之資
為羅織之事縱遣伺察者所在碁布張穽而設網家至
而戸到以無為有虛為實上之朝士大夫下之富家小人
飛語朝上而暮入狴犴矣有司無古人持正之心以為
是詔獄成之則有功反則有罪故箠訊慘毒備至無求
不得無問不承被其隂害不可勝數于是上下人情惴
揣朝夕不敢自保而相顧以目者殆十年俱得一發之
今不失厚俸安坐此國法不正者四也是四人者權勢
震灼中外毒流于民怨歸于國宰相執政知不以告于
上諫官御史懼不敢論其非幸而聖人在上之時以先
帝神武英氣鎮壓其奸不然其禍患豈止若唐之宦官
哉以堯之聖不免四凶之在朝至舜起而投之四裔孔
子為魯政七日而誅少正夘然先帝未及誅而以遺陛
下陛下以舜之事自任今聞歲刑尚不聞以典刑詔有
司未諭也伏乞陛下以臣章附外議正四罪暴之天下
而竄殛之以明國憲以服天下謹劾以聞王巖叟言伏
觀察使知潞州張誠一前為樞宻院都承㫖有盜發父
墓誠一以脩墓為名謁告自徃因于壙中取其父所繫
黑犀排方帶以歸易襯而自腰之與同刼父墓何異族
人無不欲朝廷正其罪者方畏誠一怙寵弄權威福在
口不敢發耳又生母死歲月已深無故不塟尚委之城
北寺中非時未可舉貪嗜榮利不肯輟數日之暇耳及
六月朱光庭又言誠一邪險詔責誠一授左武衞將軍
分司南京許于本處居住龍圖閣學士新知江寧府李
定旣仕宦之久避其持服明知其母仇氏乃不認及人
言乃歸過其父左右反復巧為疑詞欺心背親遂若平
生無母者熈寧中知制誥與陳官御史交章論奏有司
考覈迹狀甚明天下無不憎惡而宰相王安石曲法枉
道獨為主張令按誠一與定大逆不孝天理之所不容
人倫之所共棄而各以崇階貴秩曲領大藩為千里之
長其何以順天理明人倫正朝廷之治厚四方之風伏
乞睿明並行放棄勿齒于朝以為天下萬世不孝之戒巖
叟論誠一及定前後凡三奏殿中侍御史吕陶中丞劉
摯等相繼皆有章乞明正二人典刑乃詔開封府及京
西提刑司限十日根究誠一詣實事狀及淮南提刑根
究定不持服端的因由仍就便移文問定結罪保明以
聞五月己亥右司諫蘓轍言伏見前叅知政事吕惠卿
懐張湯之辨詐兼盧杞之奸凶見利㤀義黷貨無厭王
安石初任執政用為心腹安石山野之人強愎傲誕其
于吏事宜無所知惠卿指示教導以濟其惡青苗助役
皆出其手其後又建手實簿法尺椽寸土檢括無遺雞
豚狗彘抄札殆遍專用告訴推析毫毛鞭笞天下紙筆
翔貴小民煩苦甚于苗役既而惠卿自以賍罪被黜于
是力陳邊事以中上心在延安變軍制雜用畨漢上與
馮京異論下與蔡延慶力爭惟黨人徐禧助之遂信其
讒背情亂政至今為患永樂之敗大將徐禧本惠卿自
布衣保薦擢任始終交議遂付邊政敗聲始聞震動宸
極馴致不豫實由釁隙一生至今為梗安石之于惠卿
有卵翼之恩父師之義方其求進膠固為一更相汲引
以欺朝廷及權位旣均勢力相軋反眼相噬化為仇敵
始安石罷相以執政薦惠卿旣得位恐安石復用遂起
安石李士寧之獄以扼其歸安石齊年被召即起迭相
攻擊惠卿言安石相與為奸發其私書其一曰無使齊
年知齊年者馮京也安石京皆生于辛酉故謂齊年先
帝猶薄其罪復發其一曰無使上知安石由是得罪夫
惠卿與安石出肺肝託妻子平居相結惟恐不深故雖
欺君之言見于尺牘不復疑問惠卿方無事已一一收
錄以備緩急之用一旦爭利遂相攻讁不遺餘力必致
之死此犬彘不為而惠卿為之曾不愧恥况去歲以來
朝廷廢吳君厚吕嘉聞蹇周輔宋用臣李憲王中正等
或以謀利或以黷兵一事害民皆不得逃譴今惠卿身
兼衆惡自知罪大而欲以閒地自免天下公議未肯赦
之然近日言事者之論奏奸邪至于鄧綰李定之徒細
㣲畢舉而不及惠卿者葢其凶悍猜忌如蝮蠍萬一復
用睚眦必報是以言者未肯輕發臣不憚死亾獻此愚
直伏乞陛下斷自聖意略正典刑縱未以汙鉄鑽猶當
追削官職投畀四裔以禦魍魅六月癸巳劉摯言吕惠
卿五罪畧云惠卿知其為奸人也方命擅兵天下之大
惡也臣恐防㣲杜漸朝廷不當涵飬而不慮也臣位執
法職在糾奸伏請以臣章付外議下惠卿罪考古之義
依律處分以伸大公之法為奸雄之戒甲午左司諫王
巖叟言吕惠卿立心悖逆輕易朝廷故違詔書兩次擅
興兵入西界致西人五月以千五百騎犯邊供奉官王
英戰死惠卿為國生事搆怨速禍陛下今釋不治他日
邊臣有引惠卿為辭擅興兵以逞志陛下何以責之此
不可不思也伏望陛下奮獨斷之威正大奸之罪以令
四方右司諫蘓轍言吕惠卿賦性凶邪奸惡山積自熈
寧以來所為青苖助役市易保甲簿法皆出于惠卿之
手至于輕用甲兵興造大獄凡害民蠧國之事皆發其
端至今多日未見施行臣恐國之政刑從此大廢伏望
檢臣前奏付外施行右正言王覿言惠卿妄興師旅違
聖孝之情廢格赦敇無人臣之禮墮祖宗謹始之意開
異日邊鄙之患僥倖功賞内致疑于兵民外失信于西
北虧損國體蠧傷聖政乞早行誅竄以為天下後世不
忠之戒六月蘓轍言吕和卿惠卿之弟章惇薦之首為
簿法害民之多手實之法過于蹇周輔吳君厚𣙜塩鉄
等事獨安然不問竊據郎曹實失邦憲伏乞朝廷重行
黜責詔和卿權知台州劉摯言中書侍郎張璪天姿傾
邪不知忠義立朝行已阿諛柔佞朋附憸人無自立之
節其始進以邪說奉王安石其稍退以奸謀附吕惠卿
其後随王珪謟蔡確黨章惇數人性雖不同而璪能探
情變節在左右隨合各得其歡心臣曾兩次上殿論奏
伏望速賜睿斷以清仕路以副公論殿中侍御史林旦
言崔台符附會安石過失詔知潞州資正殿大學士正
議大夫提舉崇福宫吕惠卿落職降為中散大夫光祿
卿分司南京蘓州居住以諫官蘓轍等言其奸惡及太
原府日違登寳位赦出兵西界丙午左司諫王岩叟右
正言朱光庭右司諫蘓轍左正言王覿等奏言吕惠卿
罪惡奏乞投之四裔辛亥吕惠卿爯責授建武軍節度
副使本州安置從諫官四人之所奏也内批付三省吕
惠卿罪惡貫盈雖已施行而臺諫彈劾不已難居善地
可竄逐一逺小處以允公議始惠卿責授光祿卿分司
南京蘓州居住中書范百祿草制詞有云朕承先帝大
烈懼弗克勝而法弊不可以不更張民勞不可以不振
德稽其所自法為厲階右僕射吕公著手簡諭百祿云
恐彰先帝之失宜删去之百祿如公著論但以人言孔
多為說及中書蘓軾草制詞曰凶人在位民不奠居司
冦失刑士有異論稍正滔天之罪永為垂世之規吕惠
卿以斗筲之才挟穿窬之智謟事宰輔同升廟堂樂禍
而貪功好兵而喜殺以聚歛為仁義以法律為詩書首
建青苗次行助役均輸之政自同商賈手實之禍下及
雞豚茍可蠧國以害民率皆攘臂而稱首先帝求賢若
不及從善若轉圜始以帝堯之心姑試伯鯀終然孔子
之聖不信宰予發其宿奸謫之輔郡尚疑改過稍畀重
權復陳㒺上之言繼有碭山之貶反復教戒惡心不悛
躁輕矯誣德音猶在始與知己共為欺君喜則摩足以
相歡怒則反目以相噬連起大獄發其私書黨與交攻
幾半天下奸賍狼籍横被江東至其復用之年始倡西
戎之隙妄出新意變亂舊章力引狂生之謀馴致永樂
之禍興言及此流涕何追迨予踐阼之初首發安邊之
詔假我號令成汝詐謀不圖渙汗之文止為疑賊之具
迷國不道從古罕聞尚稽兩觀之誅薄示三危之竄國
有常典朕不敢私六月甲寅下寛黨與之詔先是元豐
中鄧綰黨附安石神宗覺之謂綰賦性奸回自御史中
丞斥去上即位復知鄧州又徙揚州御史林旦論綰奸
邪請廢之時范純仁知樞宻院謂既經于先朝今又罪
之錄人之過太深無以安反側羣臣咸為宜御史以為
不可即日劉摯王覿俱上疏諫上獨聽純仁語出内手
詔頒下監察御史上官均言下詔寛黨與非是是日揚
汲落寳文閣待制知黄州崔台符降一官知相州王孝
先降一官知濮州先是汲等相維為大理卿持法刻深
獄成其意至是為御史論均奏略云邪虐不斥無以戒
暴吏侍從不清無以正紀綱刑獄非其人無以安善良
願陛下特行罷黜以合公論于是三人同貶司諫王岩
叟又言張璪奸邪又四奏張頡邪佞右正言王覿言臣
切見今日差除監司多不叶公議又言中書侍郎張璪
面柔而心狠言甘而行險乞罷其執政癸酉新除中書
舍人林希為集賢殿脩撰知蘓州先是有旨以希為中
書舍人御史劉摯王岩叟劾希黨附張璪不可使為中
書屬官具奏劉摯明日又言之孫升復連章論之遂有
是命九月己夘中書侍郎張璪以資政學士知鄭州先
是諫官御史如王覿孫升王岩叟蘓轍劉摯累章疏璪
邪佞請出之上欲退之以禮章不肯下覿等論之不肯
已初簾中宣諭岩叟等曰明堂大禮後璪必退至是明
堂禮成璪亦引疾請外遂有是命十一月戊寅起居郎
蘓軾為起居舍人曾肇並為中書舍人王岩叟凡八上
章言曾肇皆不聽因乞罷言責亦不聽亦以肇非才進
也御史吕陶亦言肇之邪險十二月王岩叟入對再論
曾肇事曰肇乃奸臣曾布之弟妄言鄭州可廢為縣朝
廷遣肇復按可否肇心知非鄭之所樂歸而實兄之言
誑上之聽輒以為可廢遂廢之由肇一言使一州受弊
幾二十年肇真小人不可用乞落中書舍人令與外任
(此係岩叟/入對辭)
元祐二年四月壬申朔戊申尚左僕射李清臣以資政
殿學士知河陽初御史中丞傅堯俞侍御史王岩叟屢
請罷黜清臣清臣亦累表乞補外遂有是命五月壬子
詔御史中丞傅堯俞侍御史王岩叟同舉監察二人二
人等奏臣先准勅舉御史遂薦承議郎張舜民居官有
補被黜無名乞陛下特賜優容許歸言路己未傅堯俞
諫議大夫梁燾御史王岩叟司諫朱光庭王覿御史孫
升韓川論張舜民不當罷御史累奏不報庚申詔三省
樞宻院召臺諫官等至都堂聽詔梁燾同御史與宰相
下論久之明日面諭即退居待罪而孫升再劾給事中
張問不封駁張舜民罷職事燾責詰之問引咎而已于
是批㫖付三省曰岩叟等久在言路宜稍選擢燾于禁
中詬同列引朋附黨宜罷于是用公著言岩叟等皆優
遷升燾有是命左僕射吕公著先慮言者將激上意致
朝廷有罪直言之失乃奏乞稍與優遷令觧言職王岩
叟為起居舍人不拜乃除知齊州尚書左丞劉摯言十
五日吕公著送示内降批㫖罷諫官梁燾等十數人臣
切料陛下必以舜民輕言以及元老一失也議者欲慰
大臣而罷御史又一失也言者不體聖明優禮故老又
一失也今又倐罷諫臺恐不止三失七月朝奉郎沈季
長為少府少監諫議大夫孔文仲言季長本無學問技
能止是王安石門楣鼓唱王氏經義聾昏衆學今一旦
召從外路副貳等監季長之黨布散如蟻一季長進則
百季長相繼而來不可拒矣左司諫吕陶亦以為言詔
罷季長少府少監知秀州御史中丞胡宗愈言杜純頗
辟刻深無學術進不由科第用法狥私乞罷其侍御史
執政力為純辨而中㫖令與覿更任宗愈又言純謟附
絳乃出知相州臣寮上言切聞近有指揮建寧軍節度
副使建州居住吕惠卿許于泰州居住切聽朝論人心
􁁦􁁦不安惠卿操心貪險為性凶邪言論足以鼓扇羣小
險横足以脅持上下其執政之時凶人布列中外殘黨
尚未消息聞引置惠卿于江淮之間羣小莫不相慶兼
惠卿凶殘忍詬貪冒無厭既得近地必須日夜呼召黨
與力肆營求造作訛言謀害朝政凶人漸長其勢可憂
欲望朝廷依舊且令建州居住指揮更不施行言者中
丞胡宗愈左諫議孔文仲御史王珪司諫韓川也十一
月監察御史趙挺之言朱光庭奉使河北而空累年之
積又監察御史方䝉言朱光庭奉使一出而空河北措
置之財且措置司物料其經營之勞多矣倘給散有方
雖水旱凶荒可為累年之備一飢而散之殆盡乞行黜
降以允輿論詔朱光庭具悉以聞三年二月宣德郎正
字劉安世為右正言司馬光既没太皇太后問吕公著
光門下士素所厚善可任臺諫者孰當先用吕公著以
安世對遂擢(闕/)
　
　
　　哲宗棄四寨
元豐八年三月哲宗即位夏人復遣使詣闕陳慰繼又
進助山陵其十二月乙丑其母薨復來告哀以馬駝進
詔答之復進奉以謝當是時朝廷追原先帝本意息兵
飬民而外廷之議謂夏人衰弱不須過為姑息獨范純
仁不然上書曰夏國差人詣闕多日未見放回近日探
得賊中事宜漸却添屯兵馬必是敵情疑沮却欲别生
邊患伏望以陕西生靈之故地稍從其欲使復常貢庶
可罷兵俾西夏復見太平陛下好生之德洽于生靈祖
宗社稷享萬世之安在陛下一言賜爾嘗讀漢光武報
臧宫馬武書良有深誡臣恐陛下欲聞謹錄繳進惟聖
心採擇(詔書曰黄石曰柔能制剛弱能制強柔者德也/剛者賊也弱者仁之助也強者怨之手也故曰)
(有德之君以所樂樂人無德之君以所樂樂身樂人者/長樂身者亾舍近謀逺者勞無功舍逺謀近者逸有終)
(逸政多忠臣勞政多亂人故曰務廣地者荒務廣德者/強有其有者安貪人有者殘殘滅之政雖成必敗今國)
(無善政災變不息百姓皇皇人不自保而逺事邊外得/乎孔子曰吾恐季孫之憂不在顓臾且北庭強而屯田)
(警備傳聞常多失實誠能舉天下之半以/滅大冦豈非大願茍非其時不如息兵)時純仁以侍講
召而侍讀韓維門下侍郎司馬光亦俱勸上以棄地和
戎為利維上奏曰先帝時大興甲兵西討夏賊以問罪
為名收其土地致夏人違失恭順外國之俗以不報仇
怨為恥今國力漸復必來又取若奪去則先帝累師所
得一旦失之為可恥若興師拒戰則邊隙復開兵連禍
結未有已時切思兵不可不息者有三地當棄者有五
皇帝春秋尚富太皇太后深居九重豈嘗習聞軍旅萬
一冦兵犯邊者數至發兵調食應接不暇或以震上心
勞聖慮此兵之可息一也自靈川之役永樂之敗闗陕
凋耗士氣未復今若興大役必有違命而散為盜賊者
外虞方作内患又起恐朝廷之憂不在夏國此兵之可
息二也綿地千里屯兵數十萬必藉沉謀重望之臣為
統御忠義拳勇之將當戰鬪幹事宣力之臣促辦粮餽
在朝恐未足充此又兵械皆捐棄之餘帑庾乏絶此兵
之可息三也先帝以秉常受朝廷爵命而國母擅行囚
廢故發兵問罪今梁氏死秉常復位恭順有禮若此時
復其故地則神宗問罪之名不虛此地可棄之一也朝
廷自得熈河歲費緡錢五六百萬得蘭州又費百萬以
上得多費廣拓地之利亦明矣此地可棄之二也議者
以為蘭州近夏人巢穴最為形勝亦有要害可以增置
城堡棄之非便若欲興師收復靈夏存文可也若無此
意勞人廢財奉空虛之地則又添一熈河矣此地可棄
之三也遼夏二國婚姻唇齒萬一遼國貽書援先帝興
師之意請所失地與之則恩歸于彼不與則彰先帝之
過邊患復興此地可棄之四也人之所貴者禮義恩信
也而其所賤者珠玉錦繡也今厚所貴以薄所賤則吾
道尊與其所欲以成吾所不欲則四夷服此地之不可
不棄五也七年蘓軾知揚州六月癸丑朔訪聞淮浙積
欠最多累嵗災荒人民流移相屬今淮南始得一麥浙
西未保收成應淮南東西兩浙諸路盤查逋負不問舊新
有無官本並特與權停一年内已有寛限者即依元降
指揮軾之言也辛酉吕大防尚書左丞蘓頌守尚書右
僕射兼門下侍郎蘓轍守門下侍郎韓忠彦知樞宻院
范百祿守中書侍郎梁燾守尚書左丞鄭雍為尚書右
丞劉奉世樞宻直學士簽書院事梁燾辭新除太皇太
后曰比來朝廷有何缺政燾對今聖德日新天下安靜
如邊防河患内外講究須博詢通習事者校河害為之
如邊事須問西人河事問河北人參酌又上言劉安世
范祖禹宜置諸左右使斷國事又言今邊事為急范淯
治邊有功宜先用之又言安燾一日議兩制差除執政
異同不决吕大防顧燾謂誰可燾曰相公久居朝廷收
飬人才固多宜自有人惟不以愛憎牽于偏聽為朝廷
得人為己任此所望于公也大防曰苦乏才燾曰天下
何嘗乏才但好人不肯求進須在識别分明燾曰公生
明則識别自然明矣三省言檢會赦文應官吏軍民諸
色人諸般欠負官身在元豐八年三月六日大赦以前
五百貫以下並與除放五百貫以上奏裁差侍從官與
戸部同㸃檢催督限三年畢詔翰林學士顧臨御史中
丞李之純與户部長貳依赦施行仍就本部置司詔環
州及諸鎮寨守禦居民人入保漢畨人戸等第所借口
食内有曾經賊馬至處令經畧司並特蠲放具數以聞
梁燾言臣昨在翰苑日嘗宻具劄子設醮一座在京外
州軍自正旦日辦食設獄三日并支係省錢嘉與臣民
共增吉禱庶幾中外均被餘禧
元祐元年二月壬戍光奏曰神宗皇帝以秉常為臣下
所囚興兵致討冦命河外諸將收其邊功建米脂義合
浮圖葭蘆吳堡安疆等寨用為己功非國計也此數寨
者孤僻單外難以應援田不足耕墾地不足守禦中國
得之徒分屯兵馬坐費芻粮此衆人所共知也中國得
之無利而敵中失之為害何則深入其境近其腹心常
慮中國討襲是以不肯棄捨一年前敵嘗專遣使者詣
闕請臣其志止欲求其舊境而已朝廷乃降指揮前云
所以興舉甲兵本欲執取罪人救扶幽辱非有意侵取
疆地後云止將已得些子邊土聊爾示罰豈可更有陳
乞還復之理此朝旨首尾已自相違彼既失望憤怒怨
懟移文保安軍辭理不遜云今來賀正旦人使難議發
遣陛下斷明皆不遣使人入賀其不臣大矣然而歲四
遣使者詣闕臣料敵意有三一者猶冀朝廷赦其罪戾
返其侵疆二者陽為恭順使中國休怠伺隙入冦三者
其國貧乏使者徃來得賜賚之物因為商販昔衞貳于
晉取戚田及衞人既服郤缺曰昔衞不睦故取其地今
已睦矣可以歸之叛而不討何以示威服而不柔何以
示懐非威非懐何以示德遂歸戚田于衞今西人所為
如此朝廷既不得拒絶其使又不能開納與之更始彼
此則迎送館糓去則一無所問日復一日將踰二年臣
切意朝廷謂西人勢已衰弱故置之度外殊不思數年
前王師大舉深入將士所過烈于猛火割其疆埸屢請
不還彼怨毒覬覦之心日夜不忘譬如虎狼垂頭熟寢
人見其不動狎而侮之以臣慮有二策一者返其侵疆
二者禁其私市何謂返其侵疆凡天子即位天下一新
滌瑕蕩穢小大無遺李繼遷俶擾西陲十有餘年闗中
困弊真宗即位赦其大罪割靈夏等數州除其子德明
為定難軍節度使邊鄙安寧者四十年此乃祖宗成法
今秉常罪不大于繼遷米脂等寨不多于寧夏陛下誠
于踰年改元之際特詔推恩盡赦前罪今後貢獻賜予
悉如舊章廢米脂義合浮圗葭蘆吳堡等寨令延慶二
州悉加毁撤除省地外原係夏國舊境並以還之其定
西城蘭州議者或謂本花麻所居趙元昊以女妻之羈
縻役屬非其本土欲且留為後圗猶似有名至會州尚
在化外而經畧司遂稱熈河蘭會敵嘗疑中國更有闢
境之心不若改為熈河岷蘭經畧司如此則西人忽被
意外德音雖禽獸木石亦將感動况其人𩔖豈得不臣
議者或曰先帝興師動衆所費千萬僅得數寨今無故
棄之中國之恥也昔漢元帝棄朱崖議曰朕日夜維思
議者之言羞威不行則欲誅之通于時變則憂萬民夫
萬民之飢餓與逺蠻之不討厄孰大焉遂棄之此帝王
大度何恥之有萬一西人積怨逞凶投閒伺隙兵連禍
結如向日繼遷元昊雖有米脂千餘寨何益乎何謂禁
其私市西夏所産不過羊馬毡毯其國中用之不盡三
面背夷羗鬻之不售惟中國茶綵百貨之所自來故其
民如嬰兒望中國之哺之矣寳慶元年間元昊負恩僭
亂中國未嘗蹈境破軍擒賊屠城有其社稷也首尾六
年元昊遣使因緣邊吏卑辭納欵頓首稱臣原其私心
未必不貪中國之財思私市之利故舊制官給客人公
據方聽與西人交易近法禁疎濶邊民西人私交易者
日夕公行又頻遣使商販中國雖不獲歲賜之物而公
私無乏得以偃蹇自肆陛下誠能却其使者明敇邊吏
嚴禁私市年歲之間公私困弊自謀將來禮必益恭然
後責而赦之許通私市然邊民與西人交易日久習玩
為常一旦禁之其事為難不若前䇿道大體正萬全無
失也又奏曰臣于十二日上言乞下詔赦西人之罪還
其侵地以安邊境至今執政議尚未决若行臣前策可
以萬全後策有得有失豈可棄上策用下策舍萬全而
就有失也今民困力窮府庫窘乏又新遭大䘮山陵纔
畢自去年十月以來不雨若萬一激怒西人一語不遜
并臣前策亦不可行矣執政方謂西人㣲弱不以為虞
固執先禁私市之議臣雖畫二策固以還其侵地責之
赦之為上策嚴其私市待其貧困來服赦之為下策所
絶私市非立法至嚴帥臣智勇未可易行不如前䇿萬
無一失非前後反復靜言庸違也伏望陛下早察二議
從其長者既而純仁到京入對已即詔赴都堂議邊事
退而奏疏曰臣昨日見罷便䝉三省樞宻院召赴都堂
訪問邊事臣外任乍來不暇深慮隨問陳對問欲降詔
即以觧仇釋怨罷兵息民為對問欲審察敵情措置事
機則以專委使臣為對問棄地可否則以不可便與可
換易蕃軍民生口為對緣臣不見先朝舉兵征討因依
及夏人後來乞和請地并答詔阻絶本末加以臣志慮
短淺茫無决論以副所問臣思國家安危所係并二三
執政若所見不同陛下深居九重不易裁决今有愚見
當宻具啟陳難形于文字伏望聖慈只作中旨特詔臣
上殿賜以燕閒俾得敷陳一二少禆聖明上于是宣問
李清臣清臣奏曰臣伏以夏國雖通問使未就職貢顧
其深意實為欵兵之策觀我強弱謂朝廷有厭兵之諭
則自棄新疆坐取全勝若依舊固守今秋物力稍全必
左右攻劫使接應倉惶縱不襲破營寨使我上下恐動
自謀退保臣料外方計必出此昨䝉宣問執政奏議未
及切惟邊境大事乃輔政之責而上貽聖憂愚臣深負
愧惕切見吕大防范純仁皆在西寨今並在京師其人
明審詳練衆所共稱欲望特降聖問付以筆札條具邊
計及新立城寨可守可棄果决之策若夏國未服當如
何措置向者如何守禦以所奏付三省樞宻院與司馬
光所言叅决利害或選遣一人行視邊寨親與逐路守
帥定議聞奏庶不悞事如賜俞允乞先宻降御批各付
吕大防純仁候有所奏即賜覧詳酌施行其選遣一人
行視就議别乞旨揮貴得邊計審量丙子李清臣奏入
上即降中使出手詔問純仁大防曰夏國自神宗皇帝
升遐後來遣使弔慰祭奠繼以告國母喪進遺物今又
遣使入貢謝恩使人北來外示恭順稍可見也然西人
狡猾未測其誠心何如爾如向所得邊地雖立建城寨
亦慮孤僻不易應援棄之則弱國威守之則終恐戎人
在念卿久任西寨深曉邊情宜罄嘉謨輔予憂勞可脩
具邊計合如何措置向去如何守禦親書實封聞奏無
拘以文純仁奏曰切見夏國自朝廷用兵以來其近漢
之民頗失生業並寨二百餘里不敢耕種上下皆欲講
和又自陛下臨御聖政鼎新有不便民皆為蠲除詔令
一下民間歡呼鼓舞以至印賣傳播謂之快活條貫此
事即時聞于四夷邊上臣僚亦體朝廷之意不縱侵擾
夏國以朝廷待之異于昔時所遣使人慰問以探朝廷之
意朝廷待其初來之使禮意既厚是以接續肯來至于
累次不失恭順而終未敢復言請地者意為前來朝廷
拒之太峻却慮啟口之後更失朝廷之意則和好愈難
今聞夏人又將到闕若選擇押伴臣便與推誠論語因
時談美政及陛下好生惡殺舍已從人之德彼必有
對答則西夏之情可見若願和則可令作押伴臣意度
說與自用兵以來甚有䧟畨官吏軍民見在兩界若夏
國盡納朝廷却將彼到生口賜還夏國如有邊上未便
之事亦可因而陳請朝廷必量度應付彼若云前來請地
乞貢只是梁氏之意宜在朝廷不允則可答云前來請
地乞貢梁氏之意宜朝廷不允今梁氏已死朝廷于國
主必無所難彼若别無對答則乞委延州趙卨宣布此
諭俟其肯還生靈及來請地則可降詔許之亦不須疑
其狡猾侯彼將䧟番官吏軍民押在界上却將向得邊
地及地寨内外有漢居人屬戸先次漸令移入近裡并
勾聚前後彼到夏國生口在界上立定誓表預約日數
兩相交還如此措置則取舍有名于國勢無虧其向得
邊地雖建立山寨其間實有孤僻不易應援供餉之處
留之則戎人必須在念恐致邊事難息若却換得䧟畨
生靈不惟無損國體兼和氣充塞天地聖德超越古今
中國無窮利矣若趙卨論不肯換易及換後生詐計别
有邀索則朝廷自可絶之嚴禁邊臣堅壁靜守任其所
為則我直彼曲我逸彼勞彼曲則神人共怒彼勞則雖
久不來庭于王道無損交地之際及宣布之時其間或
有意度節次更委趙卨脩上不得落賊奸計臣倉卒畧
具大槩仰答聖問如䝉召對尚有口奏事件在陛下擇
而行之大防奏曰臣識暗才短無補治朝䝉訪機事敢
傾愚陋詔書所訪謹條陳于下詔問夏人狡猾未測其
誠心何如臣以為外國自古無信西夏自繼遷以來專
事譎詐惟御得其道則詐無所施或失其方則驕肆益
甚待遇之不可不審臣觀今夏之情畧見矣羗人重于
醻賚先帝舉大兵徑入靈武幾入其國而不能以數萬
之衆入塞為報永樂諸將僨謀敗事使此冦藉口然自
是王師深入不虞之咎非其本國舉兵之成功葢未為
美冦之無能為一也自來開邊進築之始冦必力爭昨
蘭州之城攘斥甚廣冦雖再至爭不能得去歲氷合不
來城既益全敵望亦絶冦之無能為二也比聞秉常孱
弱梁氏能用其衆今梁死而秉常存亾未可知也若秉
常在則内難未已何暇外圖雖秉常在亦不足畏今數
遣使入朝者葢欲觀望遷延不敢先發示弱臣聞冦使
旦夕入朝可使押伴臣僚且以私意問來使今主上嗣
位自大遼諸國皆遣使入賀夏國是朝廷蕃臣何故獨
不至以觀其意足採情偽臣向在永興軍日得米脂降
羗具道秉常所為使其言可信必不能用其衆臣近館
伴北使曾語及夏國遣使入貢北使却問作何人遣使
以此觀之秉常存亾臣未可知也詔問向者得邊雖建
立城寨亦慮孤僻不易應援棄之則弱國威守之則終
恐戎人在念臣謂新收疆土議者多言可棄葢思之未
熟也詔旨以為弱國威真廟算之逺慮然臣猶謂不止
弱國威而已又有取侮于四夷之端焉况蘭州定西之
地本非夏國封境又其君長嘗受朝廷祿秩元昊以來
方盜據其延慶城寨則接近漢界一旦既得而棄之未
見其可今日措置之宜只可降詔下本路將會州一處
更不收取改熈和蘭會路為熈州蘭州路其蘭州及延
慶兩路新建城寨只據見得地界守禦亦可稍安敵情
定議和之計矣議者謂城寨兵少則不足出戰多則無
力供饋臣謂綏蘭之地皆并寨每日增招民兵墾闢以
足食則饋之費省專事守計少存戰兵則騎兵可大减
矣其增招民兵闢曠土分守戰之策减供饋之費如以
為可即乞下臣條斷利害且元昊既得甘凉遂窺隴蜀
後緣唃氏洮蘭中強無以進取今青唐乖亂其勢漸分
若又失洮蘭則他日隴蜀之患不可不為預防詔問邊
合如何措置向去如何守禦臣謂今日邊計惟擇將帥
為先轉運為次其他設施皆可取辦問國初西患多在
環慶太祖皇帝擇姚内斌董遵誨以守二州租賦之入
兵械之費一切聽其自為西人不敢入冦今以四海之
民力奉邊而不足太祖以二州之租費禦戎而有餘以此言守
禦在于得人而已臣謂陕西五路宜擇威名忠厚之臣
為之統帥其次為將佐又擇公正強明之臣為轉運使
俾各擇才能以充佐使之屬官邊臣專事守計而戰救
之兵畜于内部平居則散而耕冦至則聚而守且為内
郡之兵以援之視冦多寡淺深而必報之無使得志亦
不妄動生事守兵雖見利不許戰戰兵雖見利不得久
在邊地如此則費省易供守堅而不墮其計純仁大防
議既不同朝廷愈惑惟司馬光力持和議奏曰臣先于
二月中上言乞因新天子繼統下詔赦西人之罪與之
更始雖未還侵疆且給歲賜此道大體正萬全無失既
而執政所見各異沮難遷延屏棄不用臣聞今來西人
已有闗報遣使詣闕賀登寳位國家若又不下詔開納
萬一蓄積怨憤肆其悖心或一騎犯邊一語不遜是時
雖欲招納乃是畏其陸梁傷威毁重何恥如之即前策
亦不可行矣伏望令三省樞宻院將臣所上文字進呈
斷自聖心勿復有疑又具以進李清臣亦請頒其給賜
與司馬光論合頃之西人果遣使以土疆為請至日有
司馬光王岩叟蘓轍俱奏論以為不可不許既而敵使
在邸而議猶未决范純仁書再上劉摯蘓轍亦奏請許
之純仁奏曰臣見前日簾前文彦博等諸執政論疆界
事宜時諸臣奏對已多臣有管見不敢久煩聖聽欲自
别日奏陳臣又病假在家未能如志切慮夏人在庭議
論日多謹條列聞奏若以所得土地換易陷蕃生口如
此便可罷兵息民此上策也蘭州定西城元是西蕃境
土後來屬夏國已有景德中誓表更不虜掠西蕃彼雖
堅意欲之我亦留之有名餘遣邊帥宛順商量我雖未
可罷兵彼應未便猖獗此中策也若留寨門吳堡義合
而止棄逺之可守二三城寨則朝廷與之不足示恩彼
得之不足副欲如此兵必不觧夷夏未安陛下仁政何
由復勝負安危之機邈未可料所得之地不及秦漢萬
一乃妨陛下堯舜之政且有後憂此下策也惟採擇以
為萬世無疆之福又奏曰臣前議以夏地換陷蕃人口
猶慮狡情量遣三五十人以受賜地臣欲乞别許夏國
每遣到漢人一名賜地之外更持絹十疋則彼人貪利
必肯盡數交換不過捐中國縑帛而換數十人則陛下
之德超絶古今感動華夷可為萬世之法摯奏曰議者
之說臣嘗詢本末得其為棄地之議者曰徃年興師本
以弔民伐罪既取地自利其勢必爭傷財害民以爭非
其地勢不得不棄因而後棄不如捐空城與之以示恩
惠此言是也然難者謂予地息爭若虎狼無厭之求得
地據險易擾近郡其能保不為患乎為守之議者曰預
儲設備増募土兵逺斥近援何地不守且先帝所得而
以與人非此言亦是也然難者謂㓂不得地兵不得觧
日引月長邊釁益大其能終保守此地乎故議者非不
曲盡亊理至弭未然之患如難者所憂雖好謀之人莫
敢任責切料朝廷深計逺慮未欲遽决亦必以此臣獨
謂用兵以終守其誠難保他棄地而使不為患臣雖老
矣願保没齒不見邊患願陛下赦其愚使畢其說臣聞
向得地在熈河為蘭州在鄜延為五寨蘭州本西蕃故
地五寨本夏有也其地道里迂直産利厚薄所須守兵
多寡轉餉勞逸皆朝廷所熟究臣不復道而自夏人視
為必爭之地彼將以誓約為請固請而固不與彼將獸
困而闘借兵戎以逞忿朝廷且有西顧之憂使我師勝
臣猶以為非國之利况又殺傷相當成敗未可知陛下
諒隂之際太皇太后垂簾稱制正思與民休息而血戰
以爭尺寸無用之地是以隋侯之珠彈千仞之雀終守
其地臣所不敢保也自祖宗以來歲捐金帛數十萬遣
使脩約而二冦稽首順命者數十百年矣外國好戰無
厭固天性也然且如此恩利足以羈縻其心故也今乗
先帝討擊之威因其屈服曠然推恩歸侵地復歲賜丁
寧戒敇分棄前患復謹舊約彼雖桀黠睚眦之意既塞
其欲當無所發亦將感激退聽復如前日何苦動衆犯
順自魚肉其民伐彼之國寧獨利乎古之飬虎也時其
飢飽達其怒心虎或可飬况外國乎由此言之棄地息
兵非獨臣以死保之自祖宗御二邊者用此道也願採
議者之言觀前日之勢而斷以此意大計既决其餘施
行次第在朝廷裁之而已然臣拳拳之愚不敢不盡今
請地在彼予地在我是主待客逸待勞也為彼計則急
我計則宜從容鎮以無事臣切議者皇皇視此地如金
湯惟恐不守不然如附贅懸疣惟速去是决異議紛起
何其遽廹無大體也今使雖在邸且無遽許以地答以
善辭遣之或先歲賜而微示以不愛地之意度其効順
堅决再三然後歲月予之所謂許外國不一而足夫豈
晩乎轍曰陛下登極以來夏國雖數遣使而疆埸之亊
不言度其狡心葢知朝廷厭兵故確然不請欲使此議
發自朝廷深覺其意而不與情得勢窮始來請命若又
不允來使徒歸一失此機必為後悔彼若㸃集兵馬屯
聚境上許之則不為恩不許則釁開無已臣又聞昔取
蘭州十五寨地本非先帝堅意先帝始議取靈武内臣
李憲畏不敢去遂取蘭州先帝始議横山帥臣沈括种
諤之徒不遵聖畧遂兵取五寨二者由將不識上意邀
功免罪先帝意則不然後元豐六年夏國遣使請罪先
帝嘉其恭順禁敇邉吏禁止侵掠既又遣使謝恩請復
疆土先帝仍為㫖揮保安軍與宥州議立疆界因循未
定先帝奄棄萬國遂至于今由此言之蘭州五寨取之
非先帝本心棄之則出先帝㣲意今不深究本末妄立
守議茍不度民力不為國計私已自便非社稷之利也
又聞議者或謂棄守皆不免用兵棄則用兵遲守則用
兵速遲速之間利害不逺若遂與地恐非得策臣聞聖
人應變之機正在遲速之際但使稍緩則吾得算已多
昔漢文景之世吳王不朝謀亂天下文帝專務含養加
賜几杖恩禮日隆濞雖藏禍心終不能發及景帝用晁
錯之謀削其郡縣以為削之反不削亦反削則禍疾而
小不削則禍反遲而大削書一下七國盡反至使發
天下兵遣三十六將僅破之議者若不究利害之淺深
較禍福之輕重則文帝近于仁柔景帝近于彊毅然而
如文帝計禍發既遲可徐為備禦稍經歲月變故自生
以漸制之勢雖有十濞亦何能為如景帝之計禍發未
及旋踵已至兵刃既接社稷之命决于一日雖食晁錯
之肉何益于事今欲棄之策與文帝同守之策與景帝
𩔖臣乞宣諭執政欲棄者理直而禍緩欲守者理曲而
禍速曲直遲速孰為利害况皇上妙年母后聽斷將帥
吏兵恩情未接兵交之日誰使効命若羽書沓至勝負
紛然臨機决斷誰任其責惟乞反覆深慮早賜裁斷無
使西戎别致猖狂棄守皆得其便當時執政𩔖俱持議
二三久無從一之論獨司馬光文彦博趙瞻持棄之議
甚堅衆莫能奪遂定議盡歸永樂陷沒之人即計口賞
帛仍以葭蘆米脂等四寨給賜之邊使既去御史林旦
尚爭棄地有十不可奏曰熈寧中种諤取綏德城議者
為不可舉朝上下不欲棄之獨韓琦在陕西堅持不可
棄之說先帝從琦言城卒不棄至今士論嘉琦有守而
服先帝善斷羗夷貪黠僥倖干請要須以議折之使語
塞心沮然後有所畏不敢肆狂豈宜先自示弱而茍欲
厭其心乎夫以天下之富而惴惴恐三二城寨臣切謂
議者之私憂過計也古者敵國爭尺寸之地至竭帑鏖
戰而不悔此固不足為法然古今理亦可見且積年經
營之功因一請而與之似亦大率易也今俗論徃徃以
賈捐之棄朱厓為口實夫朱厓隔絶大海屢煩逺擊為不
便今西人所請乃在吳地非隔海也非勞攻取也謬以
為比不亦異乎第邊臣姑息茍安趣了目前之亊幸無
近憂不恤逺患又疎逺之人妄意朝廷都弛邊備以棄
地為說言入上悞聖聽反使黠羗得計邊民失所可不
慮耶况守以困敵與以資敵損益利害明甚不可不察
也今西使既還許地與否臣未與知但既待罪言路事
無大小皆得論列今事闗國體安敢隠黙伏望聖慈與
决之際更賜審察但遴求邊帥精擇監司罷不急之官
省無名之費選將練兵安熟户闢田野嚴生事之戒懲
倖功之賞何患二三城寨不能贍給庶觀望咸絶覬覦
奏入上不納是歲元祐二年也明年春夏人以秉常遺
物來貢詔其子乾順為夏國主如明道二年元昊除節
度使西平王例册曰皇帝若曰堯建萬邦黎民時雍周
立五等重譯來貢此帝王所同國家成法也咨爾乾順
惟我列聖眷乃西陲錫壤建邦衞于王室保姓受氏同
于宗盟恩禮甚渥今爾承胄緒紹兹藩屏而能事上欽
肅飭躬靖䖍申遣使人來陳方物達于朕聽實惟汝嘉
是用稽酌典故表顯寵名錫以茅土之封加以服乗之
數誕頒丕册以綏一方今遣朝奉大夫起居郎直集賢
院上騎輕車都尉賜紫金魚袋劉奉世崇儀副使上騎
都尉安喜縣開國男食邑三百户崔象先持節册命爾
為夏國主永為宋藩輔夫篤于好德自克顯光忠于戴
君永膺福祉徃祇明命無忝予一人之猷訓乾順受册
其臣梁乙逋者擅權逆命方以蘭州寨門藉口不遣謝
使不賀坤成其秋遂冦鎮戎軍蘇轍上疏曰臣見西戎
自秉常之禍人心離貳梁氏與人多一族分據東西廂
兵馬勢力相敵疑沮日深入冦之謀自此衰息朝廷招
納即服使介相尋臣禮甚至今年夏初始有桀心出兵
數萬掩襲涇原殺掠弓箭手數千人歸復巢穴朝廷方
事安衆接以君臣之禮加以策命之恩遣使厚賜金幣
戎狄獸心輒以地界為詞不復入謝坤成賀使亦遂不
至聞者不憤臣切惟當今之務必先知致冦之端由審行
事之得失然後料敵情所在定制敵之長算則羗戎小
醜勢亦無能為也棟戬世効忠力非諸蕃可比乃者老
病其相阿里庫擅國事大將果莊及温希新等皆懐不
服阿里庫欺㒺朝廷自稱棟戬嗣子朝廷即以節鉞付
之謀之不臧禍自此起阿里庫知失衆心虐用威刑而
果莊自謂與之比肩一體顧居其下心常不恱夏人乗
間折節下士先與阿里庫觧仇結懽令轉說果莊舉兵
入冦復誘脅人多保忠令冦涇原竊發黨與既立羽翼
既成是敢狂言以動朝廷向若阿里庫來告嗣朝廷遍
問星多保忠等以誰實當立若衆許阿里庫則既立
後衆必無詞若以為不可則分棟戬舊秩以三使額授
此三人阿里庫僥倖之命果莊無怨望之意則夏人無
與為援安能動摇且數年來朝廷厭兵羗中察意亦以
自安頃者忽命熈和㸃集人馬大城四闗仍去來年當
築龕谷聲勢既暴冦心不寧舉兵自強釁亦由此此致
冦之端由也先帝因梁氏篡逆舉兵誅討侵攘地界為
怨至深計其思報未一日㤀也陛下意切懷納是以連
年入貢休民息兵亦非本意矣假令犯順固必有辭今
賜之册命捐金錢二十餘萬緡以為之禮彼既與我有
君臣之分然後可責以忠義之節朝廷此舉于義甚長
而羗冦無謀遂肆傲桀内則國中士民自知不直必不
為用外則中國兵將皆有鬬志易以立功雖棄捐金帛封
殖冦仇小人謂之失䇿而分别曲直以激勵將士智者
謂之得計此行事之得失也元昊本懷大志長于用兵
諒祚天賦兇狂輕用其衆然國力小㣲終以困斃今梁
氏又非元昊諒祚之比意謂之聖恭黙守成無意用武
可肆無厭蘭會諸邊備益兵練將則羗人心乖本計不
過秋冬小小跳梁嘗試朝廷而已若朝廷守邊無失則
欵寨請盟本無愧恥若惟務求和則求請百端漸不可
忍此敵情之所在也臣恐夏人未知朝廷不憚用兵之
意無以折其奸心願明降詔書榜沿邊諸郡大意畧曰
夏國自諒祚喪亾先帝舉兵弔伐既絶歲賜復禁和市
羗人窮守沙漠老少窮餓不能自存朕統御四海聞此
一方遂勅諸道禁止侵掠近寨之田始復耕墾既通和
市復入貢使者一至賜予不貲販易而歸獲利無算朕
念孤童幼弱部族携貳若非本朝賜之䇿命假以寵靈
何以威服羗豪保有疆土朝士大夫咸謂其心反覆必
未可知使者將行言猶未巳朕有存亡繼絶之志斷而
不疑故遣使出疆授以禮命金錢幣帛相屬于道而狼
子野心餉而背德不遣謝使不賀坤成朕以君道撫之
而不以臣禮報朕將天地所疾將相咸怒朕惟狂謀逆
節止其一二奸臣國人何辜當被弑戮是以弭兵安衆
未議攻討然逆順之理不可不明其令沿江諸將飭勵
兵馬廣為儲峙敢有犯塞即致無赦臣料此命一出羗
人愧喪雖未即欵服而奸計沮屈無以號令其下諸路
兵民知彼曲我直人思致死勇氣一發邊聲百倍求和
之請其至必速此倒敵之長算也臣聞朝廷近已添屯
兵將增廣通儲議絶和市使熈河帥臣招來阿里庫果
莊温希新星多保忠等此兵法所謂上兵伐謀不戰而
屈人兵然一事似非臣得言者但䝉國恩不敢不盡昔
熈寧元祐間行政雖不便民然先帝濟之以威事無不
舉今朝廷行政善矣然刑政不明中外弛堕臣謂宜因
事正法以明示天下臣前所言去歲大臣承用阿里庫
欺㒺之奏授以節制此則當時宰相樞宻副使茍簡無
謀之罪也近涇原賊馬至者數萬殺掠數千斥堠不明
備禦不及熈河賊退屢月而殺傷焚蕩之奏未止此則
將帥弛慢不忠朝廷之罪也陛下何不取去歲與議大
臣在位去位皆奪一官至于兩路將帥隨罪行罰以此
號令四方庶知畏憚今陛下未能正臣而望西羗畏威
不可得矣三省樞宻院即請發兵奏曰夏自秉常告喪
既予恤其國又封册其子賜與甚厚國中部落老幼懽
躍不謂彼強國弱猶有異意風聞乾順不治國事有凌
伊特布者擅權立威凡故主近親及舊任事人多為所害
以為居邊塞無事則奸謀不成故輙犯邊以請地為名
不遣賀坤成節謝封册使反覆邀乞别懷二三若不加
誅無以示威邊徼上獨以天下為度開其自新遂下詔
曰夏國國亂主幼所以犯邊及不遣使賀謝皆由強臣
凌伊特布等擅權逆命隂有異圖即非其主與國人之罪
豈可遽興討伐使向北之人例遭誅戮宜令諸路帥臣
無得先起事端其所發兵馬屯次邊界如特布等能翻
然改圖忠事其國効順朝廷本國王章通貢特許收接
與之自新若終犯順即令諸路乗便深入務在外鋤首
惡不得濫及無辜内首領素不附乙逋欲自㧞來歸及
乙逋同黨有能附順者聽所在以聞其後夏人雖時㓂
邊類不得志始遣使謝封册請以所給四寨易蘭州塞
門宻院進擬回答詔意以為不可許上從其議先以歲
賜賜之詔曰夏國主省所奏昨差人赴延州許會將永
樂等人口及所還四處寨交換寨門蘭州兩處地實在
朝廷酌中裁决事其悉爾嗣守世封䖍脩貢職須屬罷
兵之後繼陳復地之言累降詔旨備諭朕志豈謂歴時
之久尚稽聞命之行忽覧奏封深亮誠欵顧改圖之議
猶有陳欵然爭事大之恭實聽裁决再惟忠順殊用嘆
嘉雖易地之求當一遵于前詔而酌中之請宜别示以
優恩除漢蕃土地指揮已明難從換易外所有歲賜據
前詔會合候地界了日依舊令推特恩已敇有司更不
候地界了當檢會依例施行爾其體朝廷恩信之隆謹
封疆嚴守之戒永思綏靖用保悠長至是遂以那逄原
而下一百四十九人歸于朝廷
　
　
　
　
　
　
　
　
　
　
　
　
　
　
　太平治迹統類卷二十
欽定四庫全書
　太平治迹統類卷二十一
　　　　　　　　　　　　宋　彭百川　撰
　　哲宗擒果莊
元祐二年八月以俘獲西番果莊青伊結羣臣表賀果
莊棟戬之别將也桀黠有智謀所部兵銳數為邊患熈
寧中誘陷景思立神宗屢詔欲生致之為熈河患二十
餘年至是朝廷罷兵減隴右戍遂與夏觧仇為援夏聚
兵天都召十二監軍大舉果莊遂逐巴珍覺注常家十
城洮州收聚老弱輜重秣馬厲兵或謂羗輕無備宜命
帥臣便宜從事則可繫而擄也于是遣監丞游師雄為
熙州諭旨劉舜卿即召將議方畧姚兕种誼請分兵兩
路急装輕齎並洮水而進姚兕洮西領武勝正兵合河
州熟户擣講珠城脅取六通宗族遣人出間道焚河橋
絶西援种誼洮東以岷畨包順為前鋒由竒龍谷會通
逺畨兵夜濟邦金州黎明至洮州城版築未收一鼓破
之獲首領九人俘馘數千遂生擒果莊奏聞僉議翼朝
稱賀知制誥蘓轍奏曰臣聞熈河經畧奏擒果莊宰相
欲明日稱賀臣愚以為偏師獨克固可慶然明日臣謂
太速如聞本路出兵准一將方指青唐此乃阿里庫巢
穴若待三五日必續有奏報賀亦未晩今俘獲小醜功
成不細賞功勸後固不應輕然朝廷方緝邊防整飭驕
慢若㨗奏朝至舉朝夕賀邊臣聞之自謂不世竒功或
恩禮太過則將驕卒惰後無以使臣願朝廷鎮之以靜
示以莫測昔謝𤣥破苻堅書至與客圍碁曰兒輩亦遂
破賊安亦非矯情葢萬國觀望事體應爾所有明日稱
賀乞詳酌指揮不聽宰臣遂率百官表賀于延和殿詔
答之又奏告于永裕陵又宣諭宰執以邊事勞賜知樞
宻范純仁犀帶及黄金三百兩辭不受奏曰今西夏猖
獗尚聞㸃兵動衆行師主憂臣辱臣當待罪自効豈宜
復受異恩伏望聖慈察誠追賜若將來西事平寧臣受
賜未晩于是蘓轍獻議請詔邊臣與果莊約能誅阿里
庫則許以生還奏曰善用兵者先服其心次屈其力則
兵易觧而功成若惟力是恃則戰勝而冦愈深况不勝
乎功成而兵不觧况不成乎頃西方用兵累年先帝意
在弔伐而貪功生事之臣惟務殺人爭地得尺寸地先
築城堡置州縣使四夷憎畏謂朝廷專欲得地非欲滅
我族類是以併力致死莫有服者今雖朝廷好生而此
心未信憎畏未衰心既不服惟有鬪力力屈則勝負未
可知也今新獲果莊威震遐方邊臣爭欲立功以為洮
西之地可得正使得之不免築城堡置屯兵置吏積粟
而守之則中國何時息肩乎王韶取熈河全師獨克使
韶有逺慮誅其叛者乃以忠順即用羌豪而已則今復
何所事所以兵連禍結罷弊中國者以郡縣其地故也
徃者不悔而來者又不為戒今又欲取講珠城曰此要
害地不可不取方唐盛時安西都䕶去長安萬里若論
要害自西無不可取者使諸羗知中國有進取不已之
意則冦深而兵莫觧其禍豈可量哉願陛下深詔邊使
叛則討之服則安之自今以徃無取尺地無焚廬舍無
役老弱如此朞年諸羗可傳檄而定然朝廷至意雖喻
將帥未必從也雖日行文書終恐無益宜驛召陕西轉
運使一員赴闕面戒使歸諭將帥而察其不如諭者又
聞朝論謂果莊犯順當誅然譬之鳥獸不足深責子孫
部族猶足陸梁于邊全其首以繫其心為重質庶獲其
用此實今之良䇿切料果莊凶豪老病垂死必不甘困
辱為久生計自知不得生歸徒使臣子首䑕顧忌不敢
復仇必將求死以發衆怒即使不然老病怨怒自非久
生之道果莊死則其子復仇必欲阿里庫合而比交夏
人此秦越同舟遇風之勢其交必堅而温希新界于阿
里庫夏人之間地狭勢危并亦見并而吾不能救使二
盜合三面以窺熈河其患未可一二數也如臣計詔邊
臣與果莊約若能使部族討阿里庫而納趙純忠當放
汝生還質之天地示信果莊從則少富貴之使信臣喻
至意焉果莊有生還之望不求死計其衆必從以彼之
衆與温希新合討阿里庫必克既克而納純忠雖還果
莊可無患此必然之勢也西羗本夏人世仇而果莊本
與阿里庫不叶若許生還衆必相攻縱未能誅阿里庫
亦足使二盜相疑不合也昔太史慈與孫䇿戰幾殺策
䇿後得慈得不誅放還豫章卒得竒功李愬得吳元濟
將李祐觧縳用之與同卧起卒擒元濟非豪傑名將不
能此受外事也或謂果莊之獲無用近界羗豪力戰而
得仇怨已深若放還此等必無全理臣謂不然若果莊
死中國其衆仇必深若生還仇之亦淺此等依中國為
援足以自全自古西羗之患惟恐觧仇結盟若所在為
仇正中國之利無可疑者朝廷亦議留果莊于邊以招
其子結鄂特促獨純仁請誅之奏朝廷獲罪人畏其子弟
防其仇嫌而不誅則典刑廢矣今存以招其子子必曰
吾父之存由我輩我若皆徃則父子俱死若復統部族
効力伸報則告陵之典乃虛行果莊年七十餘囚處異
鄉死在旦夕既死其子必歸怨朝廷雖諭以善終必不
信兼觧紛問罪人之子深損威重若任疑怪則怨叛有
名且果莊自先朝來殺中國蕃漢兵民以千萬數日望
藁街之戮以决存亾若存飬過于有功之人徒使激憤
幽明有傷和氣又果莊之獲本由熈河蕃將怨其害已
故使游師雄憤怨請行今冒死而獲不得甘心亦恐墮
其鬪志况阿里庫來求果莊以俟得請然後納貢若存
之近邊不惟阿里庫未肯納貢兼其嗣已曰果莊在漢
在羗一般今留邊厚加奉飬恤其羸瘠則正行阿里庫
之言彼將賣恩于果莊之子何暇復感朝廷哉誅果荘
則上伸先帝之怒下正朝廷之法重遐方之畏雪南川
之讐增戰士之勇且阿里庫知朝廷果于誅惡不敢侮
慢邀求早肯納貢此一舉數利也有詔果莊易檻車䕶
送大理寺劾治以聞已而到京敇不誅果莊之就擒也
阿里庫狼狽大恐上章請命平章軍國事文彦博欲以
果莊見其來使純仁奏曰昨文彦博與樞宻堅欲令阿
里庫來使與果莊見欲結鄂特促得知父在審實可以繫
心臣謂不然果莊是西蕃騎將身繫其國輕重未擒之
前敢與中國相抗擒後邊更狼狽欵則要藉果莊灼見
然其謝罪之始既以推過本人雖與舜卿蕃字中曾乞
放還未敢陳請今若與使相見其心必猜朝廷有意謂
歸國却湏生心或請放果莊歸國如夏國乞還城寨之
内至時必湏堅拒嫌怨復生若更于不與間病死則必
謂朝廷因其請而殺之尤可為阿里庫舉兵之名則是
今日使見未利適足為他日憂也大國舉動使逺人難
測存足以示恩亾不能生怨今欲恱其子悉使見我之
情恐生輕慢之心有虧大體若以大臣之言須至依從
乞候將來常貢之使因事漸通消息亦足示陛下容貸
之恩果莊擒久彼國絶望故于納欵畨字之内一切歸
罪果莊若却使之相見恐復生覬覦之心結鄂特促等既
知朝廷顯示其父必以得見為期後若不遂其心而死
却恐嫌隙再生更乞聖意詳察朝廷又欲官果莊純仁
固爭曰果莊作過䧟殁將帥甚多近日南川之圍殺害
邊人亦衆百里地為之一空邊人重仇發憤逺報偶得
被擒獲告裕陵阿里庫失其強既釋先朝之忿又快天
下之心陛下曲示至慈特貸其死使族類懐感已是國
家權宜今更命之以官事恐過當陛下視民如子賞罰
至公今殺匹夫者必就大刑殺衆人者乃獲爵位不惟
刑賞倒置兼恐被害之家寃憤難訴天道人心兩皆有
違又奏曰切果莊曾授團練使及賜金帶尚不顧恩義
今一校尉何足以收其心若朝廷要與一官湏俟他日
不必太速果莊俘獻之日親授聖㫖令招換其子歸漢
或納質之時與貸生命果莊不肯冩蕃字招換口稱我
惟一死如此悖命朝廷尚貸其死已是優恩今與官恐
傷信令不聽卒授以陪戎校尉月支食粮錢三十緡春
冬衣絹十疋冬綿三十兩馬一疋給芻菽令開封推判
官一員提舉其後遂遣秦州居住初夏人入冦行半道
聞果莊被擒遽還剽掠鎮戎無所得數日即遁去蘓軾
意其必請和脩貢上疏請難之畧曰臣見熈河路奏生
擒果莊中外同慶臣愚無知切謂安危之機在于今日
若應有道處有術安邊息民必自是始故欲先陳前後
致冦之由次論當今待敵之要昔先帝用兵累年中國
靡弊然夏人困折亦幾于亾横山之地沿邊七八百里
不敢耕者二百餘里歲賜既罷和市亦絶彼中匹帛至
五十餘千老弱轉徙牛羊墮壞不可勝數飢羸之餘乃
始欵塞當時執政謀之不深中國厭兵納使每使賜予
貿易無慮得絹五萬餘疋歸鬻其民匹五六千一使所
獲率不下二十萬緡使民飽而思奮又使窺我厭兵欲
和以為和戰權皆在我以故輕邊陲利則進否則復求
和無不可者若當時因彼請受不納其使且詔邊臣徃
返商議所獲新疆取捨在我俟其詞意屈服然後納之
則彼雖背恩反覆亦不至今日之速也彼即有易我意
然不得西蕃觧仇結好亦未敢動夫阿里庫棟戬之賊
臣挾契丹公主以殺其君之二妻棟戬死匿䘮不發逾
年乃詐稱嗣子書果莊温希新等名以請于朝當時若
且令邊臣審問果莊等阿里庫當立不當立若朝廷從
汝請遂受節鉞阿里庫真汝主矣汝能如臣棟戬乎若
此等無詞則是諸羗心服既立之後又能統一都部吾
又何求若其不服則釁自彼作爵命未下曲不在吾彼
既一國三公則吾分其恩禮各以一近上使額命之果
莊等各得所欲宜必無患當時執政不慮及此省事為
安因請便授節鉞阿里庫自知不當立而憂果莊之討
故欲借力西夏以自重始有觧仇結好之謀果莊亦不
平朝廷之以賊臣君我也故怒而盜邊夏人知諸羗之
叛也故起而和之此臣所謂前後致冦之由明主不可
不知也元昊本懷大志長于用兵諒祚天賦兇狂輕用
其衆故為邊患歴年後定今梁氏專國素與人不恊方
内自相圖其能以呻吟之餘又與中國敵乎料其奸謀
葢非元昊諒祚比矣意謂二聖仁恕著于逺邇必無用
武之意可肆無厭之求蘭會諸城鄜延五寨勢脅必從
猖狂之後求無不獲計不過止此耳今朝廷降詔諸路
勅勵戰守深明逆順曲直之理此固今之急務而詔中
亦許夏人自新臣謂聞之太易納之太速曾未一戰而
厭兵欲和意見乎外此復蹈前日之失矣自今聞果莊
之誅或漸為欵塞之謀必將為恭很相半之辭而繼以
無厭之求若朝廷復納其使是戰和權皆在敵有求必
獲不獲必叛故臣願明主斷之于中深詔大臣宻議諸
將若夏人欵塞則受詞却使然後明勅邊臣以夏人受
恩不感無故犯順今雖欵塞反覆難保若實心改向化
當與邊臣商議茍詞意未甚屈服約束尤甚堅明則且
却之以示吾亦不汲汲求和也若心服而來吾雖未納
其使必不至徃返啇議之間遽復盜邊若非心服吾雖
蕩然開懐待之如舊能必不反覆乎今歲涇原之人豈吾
待之不至耶是吾兵練士飽斥堠精明敵無大獲不過
數年必自折困今雖小勞後必堅定此臣所謂當今待
敵之要亦明主不可不知也今朝廷息民屈已而臣進
言欲難其請不急于和似與聖意異者然古聖賢欲行
其意必曲成之未嘗徑情直行也將欲翕之必姑張之
將欲取之必姑予之若權其利害究其所至臣計于邊
民必久安而固聖意初無少異然朝廷之間似欲以畏
事為無事臣切以為過矣夫為國不可生事亦不可畏
事其弊相均譬如無病服藥與有病不服藥皆可殺人
夫生事者無病而藥也畏事者有病而不藥也乃者阿里
庫之請人知不當與朝廷與之以求無事然事之起乃
至于此不幾于有病而不藥乎今欲遽納夏使則是病
未除而藥先止其與能幾何臣于侍從之中受恩至深
故敢先事而言未幾夏人遣使求和
　　哲宗朝議棄西夏地界
朝廷議割城寨賜夏人易䧟蕃生口命鄜延經畧趙卨
領分畫之議于是歸永樂䧟沒一百四十九人卨乞依
夏請用綏州例二十里為界十里量築堡舖十里外並
為荒閒近黄河者仍河為界朝廷悉從之蘭州勝如質
孤兩堡舊自元豐五年廢罷熈河蘭岷路經畧范育既
脩又欲于蘭州北過河二十里為界夏人猜阻議不决
捨去范純仁帥太原馳奏曰陛下臨御懐柔西方恩德
備至册封賜地皆出宸斷遂使累年戎馬不能犯塞蕃
漢生靈全活無數近聞熈河邊臣分畫北界吝惜久廢
塞地為要害未欲給賜致其偃蹇不從切恐蕃疑敗謀
至久事變萬一復至猖狂容則虧損國威討則前車不
逺兵連不觧勞費無期伏望陛下檢會元約朝㫖特賜
允從遵孟子樂天之言稽虞舜舞干之德天下幸甚又
言司馬光陳棄寨之䇿及後來換易生口降賜封册臣
實與議昧者多為不然朝廷力行浮議方息今與西夏
思臣定體惟分畫地界所較不多若去城寨二十里番
人無厭亦可理諭又肯依從臣恐邊將貪功生事將城
寨二十里外聖恩許給或向來用兵時不曾保據之地
指為要害却將築城占守虧朝廷大信敗國家前謀不
可不察或謂番人無厭必更邀求以祖宗兵勢國力尚
因德明歸順賜以數州加國主之號安民息戰不以小
利玩兵后彼國服從何嘗更犯而况今所指利害絶小
昔樊噲欲以十萬横行匃奴中季布以為面謾武夫邊
將之言多若此類今可為鍳已而西夏遣使入賀坤成
邊議復講御史中丞蘓轍奏曰西夏輕狡屢叛為患莫
測詐言商量地界遷延不决捨歸本國招之不至邊議
始謂地界不可復議而賀坤成使當不至矣今日天誘
其衷使已及境地界復議如故方其未遽造絶招懐計
可復施此中國之利也臣恐朝廷不于今日窮究必俟
邊患既起而後圖之則無及矣聞熈河近脩質狐勝如
二堡侵奪夏人御莊良田又蘭州北過河二十里議築
堡寨夏人因此猜二不受約束其怨毒邊臣不信朝廷
之言可見矣徒以歲賜厚和市至優勉脩臣節其實非
德我也使稍有便利豈有帖然不作過哉惟朝廷之于
西夏捐金帛裂疆土一無所愛累年于兹矣熈河帥將
不原朝廷之心儌求尺寸功賞以害國事深可疾也頃
年熈河築西闗城聲言次第龕谷果莊疑懼遂舉大兵
攻擾一路至今未復今既城質孤勝如勢必及龕谷夏
人驚疑與果莊事同如此則曲在熈河非夏人之罪也
夫蘭州為患從來逺矣先帝分遣諸將入界李憲取靈
武怯不敢入以此塞責自是築城積兵治械積粟勞費
天下千萬為計好事之臣因不惜遺力以為金城本漢
屯田舊地田極膏腴不患無食不患不耕患無堡障凡
西闗龕谷質孤勝如過河築城皆所為保障也從來熈
河遣兵侵耕此地皆為夏人所殺况築堡致冦無疑而
朝廷恬不為怪坐啟兵端深可惜也夫蘭州不耕信遺
利矣若夏人背叛其患比不耕何啻百倍故朝廷宜辨
利害之輕重有所取捨况蘭州邊患稍息物價少平比
用兵時何止三分之一若忍此勞費磨以歲月俟其夏
人㣲弱决不敢爭乃議脩築似為得策不知邊臣何苦
如此忽忽也若不用臣言臣料夏人久而必叛用兵之
後不敢招來勞耻必甚今敵人強則畏之弱則凌之恐
非大國之體也時西人雖遣使然且聚兵謀犯塞純仁
復上奏曰臣近入劄子為夏國分畫地界未定恐邊將
失信復致用兵所陳利害頗明近伏覩樞宻㫖揮及諸
路闗報西人頻侵漢境或聞邊將乗此希功恐秋凉再
患臣夙夜過憂不能緘黙伏見陛下與司馬光等謀定
大患今為邊將鄙論沮害逺圖前捨已成四寨換易生
口以示輕地愛人之德今傳聞復留兩堡不可守之地
再起事端葢今日靳地邊臣多于昔年生事黨類若不
早悟恐蹈前車夏人進貢在庭若所請不至乖悖望賜
寛納或令押伴宣諭所有地界早令分畫若邊臣未達
朝廷詔㫖有所不盡特許奏陳朝廷相度㫖揮然後嚴
戒邊臣分畫地界不得虧失大信别起事端雖番性貪
婪必亦難生怨叛息民偃革指日可期居無何夏人果
引騎五千攻毁質孤勝如二堡而去朝廷以直龍圖閣
葉康直為寳文閣待制知熈州召還育為侍郎蘓轍謂
育措置乖方召還賞罰倒置乞與种誼种朴俱貶又謂
亦不可帥熈河奏曰先帝始開熈河本無蘭州及李憲
違命創築質孤勝如以侵夏國良田言無質勝蘭州亦
不可保展轉生事盡以邊防無事將吏安閒若不創端
無以邀求爵賞此邊臣常態自古通患若試詰問理則
自窮何者二寨廣狭幾何新屯兵甲多少夏人若重兵
掩襲勢必難保既克二城乗勝擊蘭州則蘭州之危何
異昔日今不究其實輕用其言以隳大信夏若因此不
順外脩朝貢收賜予之利内實作過逞邊寨之攻恐二
寨地利未足償此所謂質孤勝如决不可城者此故也
先帝綏御西蕃棟戬老而無子趙酧忠其族子也常遣
黄履多持金幣以純忠見之是時聖意葢有在矣事既
不遂而棟戬遂為阿里庫殺阿里庫棟戬家奴棟戬之
臣如果莊温希新等皆有不服之志實一時機會也是
時朝廷若因機投隙遣將出兵權納純忠則不世之功
庶幾可立大臣計不出此遽以旄鉞寵綏其篡奪之臣
使假中國爵命以役屬蕃部臣主之勢由此不堅自是
外脩臣節未顯叛迹而育等欲于此時復舉前䇿葢亦
疎矣諤昔在先朝以輕詐多敗少成先帝所薄今誼朴
與諤無異誼于頃歲偶以勁兵掩襲果莊以此自負西
蕃久作隄防亦無可乗之勢况育自到任屢陳此計咫
尺蕃界誰則不知臣謂兵果出境必有憂矣兼聞近日
擅招青唐蕃部數以千計納之本無朝㫖未有住處却
則于彼為叛必被屠戮若據專擅罪名不輕臣不曉朝
廷曲庇其意安在若不並行責降恐朝廷之憂未艾也
借使阿里庫結連夏人同病相恤更出盜邊勝負未决
此時大臣不敢任責使聖君聖母憂勞帷幄之中雖食
議者之肉復何益乎所謂阿里庫决不可取者此故也
二事皆國安危邊臣性命所係禍機之發間不旋踵願
陛下黜此三人外使異域知此狂謀本非聖意易以招
懐内使邊臣知賞罰尚存不敢妄作此宜速行者也然
熈河遭此破壊彼此相疑欲招納平帖非得良帥未易
可也康直須緣權貴節制秦鳯邊面至狹號為無事
康直前冬無故脩城致夏兵壓境兵役已集康直懼不
興工妄以地凍請于朝廷役既不成夏兵乃去既無靖
重之畧當熈河揺動之秋臣恐陛下西顧之憂未弭也
要須徙置佗路更命熟事老將領西河仍賜成勅使知
朝廷懐柔逺人不求小利則邊患庶㡬少息矣詔育仍
知熈州康直為陕西路都轉運使蘓轍愈為不可三上
疏爭之太皇太后雖以為是大臣每固執轍事中止至
是秦鳯路提典游師雄具言西人入冦勝如堡雖有三
人中傷緣廵檢紀守義執西賊四人及有横控地道由
此保全勝如質孤堡廵檢王享不能預為守備詔享降
一官展一期收紀守信特免責罰育誼並特放罪後夏
人數犯勝如質孤穿城縱火竟敗邊議云
　　熈寧元祐議役法變更(淮海文附/)
余靖初罷中丞復歸翰林成都進士李戒投書于靖獻
役法大要謂民苦重役不苦重稅請増天下田稅錢榖
各十之一募人充役羨餘猶可助經費明公讜言于朝
幸而施行公私俱富靖辭以去職時韓絳知成都戒獻
之大以為然入為三司使欲奏行之未幾上即位絳乃
言害農之弊無過差役餘未易遽數望以臣奏下哀痛
詔令中外臣庶悉具差役利害以聞辛未詔曰農天下
之本也祖宗以来務加恩飬下寛恤之令賜蠲復之恩
然數年于兹間因水旱頗致流離推其故殆州縣差役
仍重勞逸不均喜為不急之務以奪時害財故也愁痛
之聲上干和氣深可傷憫令逐路轉運司遍牒轄下州
軍如官吏知差役利害可以寛减者實封條析以聞委
任從臺省官集議考騐古制裁定使力役無偏重之害
則農者知為生之利有樂業之心矣役法之議實始平
治四年也秋七月詔中外臣庶限一月條陳差役利害
實封以聞乙丑龍圗閣學士趙抃天章閣待制陳薦同
詳定中外臣庶所陳差役利害
熈寧元年五月庚辰同知諫院吳充言陛下今念本務
未舉農政不脩令臣條奏臣謂鄉役之中衙前為重上
等民戸被差曰官吏籍記杯噐七筯皆計貲産定數以
應需求勢同漏巵至有家貲已竭逋負未除子孫既没
鄰保猶代是以民間規隠重役土地不敢多耕避户等
骨肉不敢義聚而憚人丁甚者嫁母離親兄弟異籍風
俗日壊望敕中書擇臣庶所言利害以時施行及詔令
中書及韓絳同王安石制置三司條例與言安石以為
善僱法遂决四年五月楊繪言非不知助役之法闗差
役不均欲平一之然聞幹其任者唯務歛多而行峻至
天下不盡曉朝廷之意將以為率其剰者官取之不可
不言也戊戌東明縣民以縣科助役錢不當相率遮宰
相自言凡數百䇿王安石既說諭令退遂白上曰知東
明縣賈藩范仲淹壻好附流俗非上所建立不可用上
然之因令究東明亊庚子司農等及開封府界提舉常
平司奏有畿内百姓未知新法遂見卿大戸言等第出
助役錢多願依舊充役詔司農寺令諸縣曉諭如不願
納錢之人除從来不當役年月令條認本等役後年月
至則赴官充役更不令納錢上初疑官戸助役錢少安
石曰官戸坊郭取役錢誠不多然度時止可如此故紛
紛言不然在官者作意壊法進為異論坊郭等户糾衆
打鼓截駕遮執政恐陛下不動心楊繪言助役不便陛
下沛發㫖揮令取問民間之願否而兩行之又指陳繪
言為不然上諾之丙午王安石言役錢文字上以為民
稅已重坊郭官戸等不湏减稅戸升等第更與少裁無
害安石曰今稅斂不為重但兼并侵年多耳上曰此兼
并所以宜權安石曰兼并惟古大聖君能之所謂兼并
者皆豪傑有力之人議論足動士大夫者也今制法但
因人所便未足操制兼并也六月楊繪又言助法難行
其說有五民難得錢一也近邊州軍姦細難防二也逐
處因稅多少不同三也耆長非人盜賊難止四也專典
僱人則失䧟官物五也乞議防五害然後著為定制又
具録前後論助役法四奏以自辨且曰臣情狀已具四
奏劉摯又言臣近言論助役之害有十今奉聖㫖批送
曾布劄子條件詰難令分析者陛下以臣言為是耶則
事盡于前奏可以覆視如以臣言為非耶則貶黜之而
已臣言亦不過十害者是不復條陳也然至臣等以職
事為言則使分析中外皆知非陛下意乃司農挟寵以
䕶改作大臣誤法以蔽聰明耳今陛下謂天下之勢安
耶未安耶治耶未治耶茍未安治則陛下之睿智言動
起居躬蹈德禮夙夜精勵而天下未安治也誰致之耶
陛下即位以来注意責成以望太平自以為己任得君
專政者是也二三年間開閤動揺天下無一民一物得
所者葢青苗之議起天下始有聚歛之疑青苗之議未
充而均輸法行法方擾而邊鄙之謀動邊鄙之禍未艾
而章河之役作章役未平而助役之事興其又求水利
也則勞民而無功度田也費大而不效又省并州縣也
諸路皆強民以應令又起東西府也則大困其財禁門
之側斧斤將一年而未已其議財也則商賈市井屠販
之人皆召登政事堂其征利也下至歴日而官自行之
推此以徃不可究言古之賢臣事君之道必馴致有漸
待人後成設施皆有次序今數百事交舉並作欲歲月
變化天下使者旁午牽合于州縣小人挟附佐佑于中
外至于忠厚老成者擯之為無能狭小獧辯者取之為
可用守道憂國謂之流俗敗常擾民謂之變通能附已
者不次而進之曰擢才不可招者為名而斥之曰行法
凡政府謀議措置經畫除用進退獨一屬掾曾布與之
論定同列預聞乃在布後奔走乞丐者布門如市孰有
係國體而大于此者祖宗舊臣則鐫刻鄙棄去者殆盡
百年成法則剗除廢革存者無幾豈不怪賢士大夫比
歳引去者凡幾人矣陛下亦嘗察此乎去舊臣則勢位
無軋己者權可保也去異己者皆可以用門下之人也
去舊法則曰今日執御天下者是己所為而陛下又將
任以聽其伸縮也奏至王安石曰所奏前後今並不分
析于是詔繪落翰林學士御史為侍讀學士摯落館閣
校勘監察御史裏行監衡州監倉後兩日以繪知鄭州
十二月劉䝉知湖陽縣初行免役法使者召諸令會議
䝉獨為不便退而條上利害即投劾去五年十二月給
事中李中師前知河南府時朝廷初令民出錢免役中
師率先諸州推行富弼告老家居市中師籍其戸等令
與富民均出錢希司農意㫖多取寛剰比他處獨重洛
人怨之中師厚結中貴庚寅詔入為牧郡使七年詔定
州民有賣屋未納免役錢者令安撫轉運司體量其實
以聞安石曰百姓賣屋納役錢臣不能保其如此緣官
吏行法必多不均之處然論事有權須問從前差役賣
屋賠填者與今孰多孰少即于役法利害灼見六月初
免役之法行也民以貲産出錢時曲陽縣尉吕和卿首
較縣戸之髙下役之輕重第為數等令定師李肅之深
善之未及行和卿以憂去至是參知政吕惠卿領司農寺
乃取和卿議為手實法和卿惠卿弟也乙夘司農言曰
五等簿書手所供多隱漏不實熈寧勅但删舊條不立
新制即于造簿反無文可守承前建議唯民自供手實
許人糾告其法最宻貧富無隱誠造簿良法也詔送編
脩司農列司惠卿又曰免役出錢或未均出于簿法不
善按戸令手實者人戸具丁口田宅之實也嘉祐勅造
簿五等用野居民若戸長豈能詳知其貧富不令自供
手實則無隠匿之責安肯自陳又無賞典孰肯糾决此
不可用宜倣手實之意使人戸自占家業如引落即隠
産賞告之法庶得其益既而手實法歳以簿式示民令
供而第價為五等隠者許告三分充賞中丞鄧綰駁其
議諫官范百祿亦論曰造簿手實告匿有賞且令手實
之文而未行葢使人自占必不實告明許訐人為仇怨
則禮義亷恥之風哀矣不報既而法行害及鷄豚民不
勝病也冬十二月司農寺乞廢户長坊正其州縣坊郭
稅賦苗役錢以鄰近主户三二十家排成甲次輪置甲
頭催納一稅一替逐甲置牌籍姓名于替日自相交割
縣不勾追衙集役使從之
元豐三年二月判司農寺李定等乞開府界諸縣鄉村
第四五等户敷出役錢不聽四年六月判司農寺舒亶
嘗言役法不均責在提舉上曰提舉未可責也近臣有
自陕来者欲盡蠲中下之民朕謂不然夫衆擎易舉上
戸民少若中下盡免而取足上戸則不均甚矣古謂均
無貧朝廷立法但欲均耳更可講以聞八年八月户部
言見准朝㫖脩完諸路役書諸色役人多寡或行添减
并支酬雇直重輕未均並據逐路相度到事理脩入今
欲乞將諸路敷出役錢元額于役書内立定合用錢數
外所留寛剰不得過二分餘所貴稍寛民力從之十月
知安福縣上官公立獻書言免役取民之例從之詔府
界諸路耆長壯丁之役並募充(耆長計第三等户長/第四等戸上應募)等
第給錢其舊以保正代耆長催稅甲頭代户長承帖人
代壯丁並罷
元祐元年正月劉摯言助免役之弊以定州安喜一邑
為證户部准勅府界諸路耆長壯丁之役並募充等第
給雇錢其舊以保正代耆長催稅甲頭代户長承帖人
代壯丁并罷看詳所募耆戸長若雇募即慮所數支少
應募不行兼壯丁舊既係第四等已下舊不出役錢只
輪充更不支雇錢亦慮難以雇募兼慮諸路提舉所司
州縣為見今降朝㫖並創雇兼慮募却于人上更敷役
錢欲乞應府界諸路自有輪差及雇人去處並乞依元
法如有增損事件亦依役法增損施行又言並廢州縣
雖省役錢以為封樁利然酒稅額虛失者不可勝計詔
並廢州縣今諸路轉運提㸃刑獄等司同度合與不合
併廢以聞先是司馬光言陛下詔羣臣民各上封事無
有不言免役錢之害者足知公患無疑也臣今愚計莫
若直降勅免天下免役錢一切並罷其諸色役人依熈
寧元年前舊法人數委縣令佐親掲五等丁産簿定差
仍令刑部檢會熈寧見行差役條貫刋印頒下諸州尚
慮天下役人利害各有不同乞勅外更指揮行開封府
界及諸路轉運謄下諸州縣委縣官看詳務在役法曲
盡其宜司諫蘓轍言司馬光乞罷免役錢復差役法請
㫖依奏施行切觀司馬光劄子條陳差役大事已得允
當然其間不免疎畧及小有差悞執政豈有不知若公
心共濟即合光所請行大意脩小節然後行下但畧錄
劄子前坐光名後坐聖㫖依奏自今以徃必有人借中
外異同之論動摇大議願陛下但觀祖宗以来差役法
行民有何害近歲既行免役民間之弊耳目厭聞即可
行可罷不待思慮而决矣監察御史孫升言陛下即位
以来因舊臣正論復行差役舊法其間不無窒碍理當
委曲斟酌惟以便安公私為務伏望早降㫖揮諸路轉
運使戒勅諸部咸體朝廷因民所欲惠飬元元之意庶
祖宗成法早獲就緒初章惇言司馬光欲罷免役行差
役事雖已奉㫖依奏臣反覆看詳其間甚多疎畧大抵
光所論事亦多過當惟稱下戸無不充役今一例納錢
又錢非民間所鑄皆出于官上農之家多有不過庄田
榖帛牛具桑柘而糓已愈賤此二亊最為免役納錢利
害要言然初朝廷自議行免役之時為時所遣使者不
體先帝愛民之意成就法意之良今日道是更張脩完
之時理當審詳臣謂不若先具此意申勅轉運提舉諸
州縣各令盡心講求預具利害擘畫次第俟朝廷遣使
逐路措置則逺不過一二年間天下役法措置已周及
曲盡其宜生民䝉澤上成先帝美利下興無窮大利與
今日草草變革一切茍欲速行之弊利害相逺萬萬又
與同列爭曰保甲保馬法一日不罷一日有害如役法
熈寧初以雇代差行之太速故有今弊今復差代雇當
詳議熟講而止限五日其弊將益甚矣御史劉摯言今
改免役為差役仍是大體已正大害已革譬病患之人病
根已去其他當徐調治之而已臣恐上下觀望之人指
小小事件張皇鼓扇伏望陛下及太皇太后堅持此意
力行無疑勿為異論所動蘓轍言應天下免役錢一切
並罷大綱已得允當其節目疎畧未可一一具言全在
有司節次脩完乃詳若不窮究首尾恐既行之後别生
諸弊乞朝廷將見在役錢且依舊雇役盡今年而止于
今年内催促諸處審議差役確可無弊然後今冬迤邐
差撥起自来年使鄉户一則差役條貫得詳既行之後
無復人言二則已納稅錢一年雇役民力舒緩進退皆
便始司馬光奏復差役法既得㫖依奏開封府蔡京即
用五日限令兩縣如舊役人數差一千餘人充役亟詣
東府白光光喜曰使人人如待制何患法不行乎議者
謂京但希風㫖茍欲媚光非實事也故蘓轍首言(轍疏/在前)
尚書吕公著劄子勘會司馬光近建明役法文字其間
不無疎畧若博採衆議更加公心申明行下必成令章
惇上文字雖亦可取然大率出于不平之氣專欲求勝
早来部堂三省樞宻會議章惇安燾大段不通况役法
元不屬宻院若論議不一必是難得平允望陛下詳酌
或選近臣三數人專切詳定奏聞乙亥詔差吕大防孫
永范純仁專一以聞初范純仁自慶州詔入純仁素與
光親厚聞光奏復差役法純仁曰法固不便然亦有不
可暴革葢治道惟去太甚者耳乃言于光欲且議緩行
先于一州候見其利害可否漸而推之一路庶民不騷
擾法可久行光不聽純仁嘆曰是又一王介甫矣復拆
柬示之曰䝉示奏稿足見公之存心然此法但緩行而
熟道則不擾亟行疎畧則擾民公既知純仁不欲速而
示以益堅之利葢欲使知罪而黙耳黙黙何難不止難
黙亦可賛公使公喜而自容于門下何用犯公怒而喋
喋也若果如此純仁不若少年合介甫求早富貴也何
用白首強顔于此媚公求合哉光亦勿聽始范百祿言
于司馬光曰熈寧初百祿為咸平縣役法之行罷開封
衞前數百人民甚恱後有司求羨餘務刻剝為法之害
今第减出錢之數以寛民可也光不從又議州縣吏因
差役求賂從重法加等配流百祿押刑房固執不可且
謂鄉民被徭役今日執事受賕明日罷役復以財遺人
既以重法繩之將見黥面赭衣充塞道路矣光曰微公
幾為民害遂已之王安石在金陵聞變法不為意及聞
罷役法失色曰亦罷至此乎此法終不可罷安石與先
帝議之二年乃行無不曲盡後果如其言閏二月詔仍
令逐州縣出榜許舊来係納免役錢令呂大防孫永
韓維范純仁進對太皇太后曰役法大事自来出役錢
下户不易卿等各宜仔細仍辟屬官六員曾歴知縣差
遣者又令差役法論求見成者許諸色人中陳逐路看
詳更改閏二月朝㫖勿行從劉摯王岩叟朱光庭王覿
之言也蘓轍言近奏罷免役錢行差役事大綱已得允
當其疎畧差悞有五其一衙前之害熈寧前破敗人家
甚如兵火天下苦之先帝知之敕剏免役法勾收坊場
官自出賣以免役錢雇役人以坊場錢為患難酬奬其
二坊郭人户熈寧前有科配之勞新法始與鄉人户並
出役錢免刺配其法甚便但所出役錢太重未為經久
之法乞指揮據見今役錢裁减酌中數目與前項賣坊
場錢除支雇衙前及召募非泛綱運外常切樁留准備
下項支用其三新法以来减定諸色人皆確合數行之
十餘年無闕即熈寧前舊法人數冗長虛煩民力其四
熈寧散從弓手等役常苦接送極為勞弊其五州縣胥
吏募雇充役不請雇錢如願即量支雇仍罷重法亦依
前坊郭坊場等錢内支如不足即差鄉戸詔送看詳役
法所劉摯言臣見章惇向以附會安石遂塵政路近陛
下改免役復差役人情上下莫不為是而惇欲為非敢
建異論沮詆聖政葢寧負朝廷不忍負安石故惇不去
不足以安廟朝成善政伏望正惇不忠之罪罷黜之蘓
轍言臣近奏蔡京施行差役法故意擾民以敗成法又
言臣近論列蔡京施行差役中不依聖㫖申請防碍事
件挟邪壊法章惇與司馬光爭論役法事(見委任/臺諫門)三月
詳定役法所言乞下諸路除衙前外諸色役人只依見
用數定差今夏科錢住罷更不起催官戸僧道寺觀單
丁女戸出錢助役指揮勿行從之夏四月中書舍人蘓
軾詳定役法軾言臣見先帝初行役法取寛剰錢不得
過三分以備灾傷有司奉行為當通計天下乃十四五
然行之十六七年常積而不用至三十餘萬先帝聖意
固自有在愚民因謂以免役為名實欲重斂今太皇太
后皇帝陛下所宜追探其意還于役法中散之以塞愚
民無知之詞興長世無窮之利今欲盡罷寛剰錢將来
無計而係官地數目不多見在錢雖有三十萬貫石而
兵興借支幾半臣今乞于内帑錢帛中支還兵興所借
錢斛復完三千萬貫石止于河北河東陕西備邊三路
行給由募役法使五七年役减大半農民完富此無窮
之利也五月蘓轍言臣四上章言蔡京知開封府推行
役法知舊法人數冗長近降㫖許州縣相度妨碍掲簿
定差亦無限日而京違㫖差人監勒開祥兩縣依舊法
人數于數日内差撥了當欲擾民以沮成法又言朝廷
近罷免役復行差役小民初免役錢鼓舞相慶士大夫
因民喜而以為差役一行民無事矣臣愚以為免役害
去而差役之弊亦不可不知也今除見議衙前差募未
有成法外其餘户長弓手散從等役一切定差貪官暴
吏私切相賀何者市井之人應役家非富厚生長習見
官司雖欲侵那無所措手今耕稼之民性如麋鹿一
入州縣已自懾怖况家有田業求無不應自非廉吏誰
不生心妄意復行差役百擾復加聞諸路此弊已行恐
稍經歲月役人困苦必反思免役之便其損聖政不細
乞明降詔書戒敇監司長史庶政知朝廷愛惜鄉役與
神宗朝愛惜雇役無異日前約束官吏侵擾役人條貫
使刑部錄出出榜州縣使民知之仍常督察有犯不赦
庶民被差役之利而無害天下䝉澤矣七月蘓軾言臣
奏乞罷免詳定役法聖㫖不許軾意差役法必當改不
當于雇役實費外多取民錢若無多取民錢亦足利民
嘗白司馬光不然之軾曰昔韓魏公刺陕西義勇公為
諫官爭之甚力公亦不顧昔聞公道其詳豈今日不許
軾盡言耶光不恱而罷劉摯言朝廷㤀免役之弊下詔
改復差役法天下知久矣造法始施倉卒故改而立雇
募之議為招募之法而不能成也朝廷患常平之弊並
用舊制施行未曾屢月變為青苗法後又詔責首議之
臣而斂散之事今行如初此二大事也四方拭目以觀
盛舉而反復二三何以使天下信之臣望熟計出令度可
必行而後行則至其終也可及矣伏望降㫖揮截自某
月日應役人除衙前許招并使院職級弓手截級存留
曹司庫子之𩔖充役人名外其餘如敢尚支雇錢者並
以故違條制論罪庶役法早得完就無使小人幸其不
成八月蘓轍言御史陳次升奏以役法未定人情熒惑
乞勅詳定役法所議速定或雇色額及官户寺觀單丁
女户等敷出役錢則例先次序施行其州縣事體不同
者候諸州申到定奪䝉敇批送詳定議法所臣看詳所
奏勒令早定役人合差合雇色額及坊郭官户寺觀等
合出役錢則例申奏行下令民知定法不敢惶惑又王
覿言聞諸路州縣有役人數多而鄉村等第人户數少
役差不足者自今雖次第人户相兼將来年滿難得人
户承替及雖有人户可作三處畨更休充役人處亦是
經隔年歲不多中户應役既頻則力必困議者患之臣
謂不然葢助役免役法推行之初天下州郡先會一年
雇役及寛剰錢數然後賦于民也賦民者不可無法而
且欲均又必會民家業多少為緡錢而筭之其槩曰一
州雇役及寛剰歳月錢若干州民家業若干即家錢每
貫歲出免役錢若干而錢計足矣法雖如此而民財足
不可得實州縣又有先集等第人户使各認逐戸合納
免役錢數則足歲計矣然後令供通家業而告之曰家
業錢毎貫當納免役若干令某歲納若干即當家業錢
若干貫矣彼人户乃具狀析家若以合納免役錢之數
則家業得其三者又加少也既定錢之多少所謂等第
無用而等第之行又不可廢茍州縣徒用前日不用等
第而差役人則人户可應役者至少何足怪耶愚謂欲
天下鄉村應役人户稍多得以更休不困湏告諭天下
郡縣使重定等第令頗得實則力均而不足患矣伏惟
㕘酌施行侍御史吕陶言人户貧富髙下不均若不頻
差上戸則無以寛中下之家湏相度立法戸多處以十
二年少處以九年為率分二㳄總計合役之數均勻定
差如有一貫稅錢于九年或十二年合差役一次則二
貫以上差兩次逐次各一人其錢多則又增新差之役
然于九年或十二年内三次差役不過五六人謂逐次
各差一人即非併差五六人仍令私自雇人祇應乞得
此奏付詳定奪法所癸未吕陶言昔嘉祐之差役從寛
而條禁大畧貪吏滑胥幸農夫之在官銳意侵漁人甚
苦之熈寧免役止令出錢官為僱募凢侵漁農夫者一切
有禁然有司赦文過重民間錢貨遂至乏絶陛下深䘏
元元復行差役臣謂法不相湏則惠有未至既以嘉祐
制差之而不以熈寧令禁之雖無近年役錢之勞復有
昔日應役之害伏請申命有司嚴責期年不候諸路役
帳齊足疾速裁定以完差役之法王岩叟言役法不便
者六條二年十一月尚書李常言熈寧以来變差役之
法俾稅戸悉輸貲募民間而役之既久而民力敝故復
議差法少通古今以成書付戸部使推行矣夫四海之
廣萬世之移風俗好惡既殊而上戸富安下户匱乏富
則以差為病難復均齊匱則以力為宜利久休息不可
一法治也輒求差助二法隨時上下所宜條叙梗槩若
使民而可久也伏望聖慈付之有司加議或上裨聖政
之萬一三年二月學士兼侍讀蘓軾言差役之法天下
以為未便獨臺官數人主其議必為不可改磨礪四顧
以待言(闕/)者故人畏不發耳近聞疎逺小臣張行者力
言其弊諫官韓川深詆之至欲重行編竄(張行者述之/從孫也言神)
(宗議納役葢嘗謂之助役矣以為若止于助則未能盡/免將使後世役亦差亦納于是便為免役其慮深矣今)
(廢而復差上違先帝貽謀下咈元元安志豈曰述事乎/易言差役下户一年所廢有用數年役者有用數十年)
(復有者其等漸降害愈深殆非聖人裒多益寡天道弛/張之義又言臣恐行者以為有心于改法無心便民昨)
(日改之為天下之民無容心于其間可/也章疏十上詔監司取戒勵以聞乃止)詔差役法内有
未便事令王岩叟韓𤦺與劉安世同看詳具利害以聞
先安世言今差役深詔執政固守初議毋狥浮言妄有
變易六月蘓轍上疏曰昔嘉祐以前鄉差衙前民間常
有破産之患熈寧後出賣坊場以雇衙門民間不復知
衙前之苦元祐初務于復舊一例復差官收坊場錢民
出衙前之費四方驚顧尋知不可施又復雇雇法有所
未盡但當隨事脩完而去年之脩復行差役雖存雇法
先許得差州縣官吏利在起動人户以差役而便差法
一行即時差足雇法雖在誰復肯行又熈寧僱役法三
年人户並出役錢上戸以家業高強出錢無藝下戸昔
不充役亦遣出故此二等人戸不免咨怨中等既自差
役今又出錢不多雇法之行最便及元祐罷行雇法上
下二等欣躍可知中等則反為害故天下思雇役而厭
差役今五年矣此二事宜因弊脩法為安民靖國之術
者也六年九月鄭雍言元祐復差法一經六七年乞朝
廷擇監司知州召詣三省令親受朝㫖先從一二州召
諸縣令長採民間役法利害與監司長史㕘議名為一
州一縣法七年九月三省言今檢諸路助役不敷每年
支止及半致狭鄉縣分差役頻併當職官吏不體朝廷
法意務為占吝不切雇募以寛民力今令諸監司州縣
依下項畫一㫖揮行一差役人戸三等以上戸空閒四
年等第四等以下戸空閒六年如不及逐年限即據所
缺役人雇募如本路役錢支不及二分空閒年限不雇
外並許役人止三等戸貼雇令空閒及四年下三等户
並貼雇令空閒及六年本縣計逐等合役人戸除空閒
年各合差若干户充役不足合用若干人定二額差者
役滿却差人承替雇者有闕募人填闕後来户口升降
差雇不齊且依舊額仍限今㫖到日令佐據合雇人額
行募仍州縣先從重役替放先入役之人如無令雇州
役便雇縣役其州縣役若本不足即依近㫖差次一等
此本等内下户物力及七分以上不以籍為定如次等
無及十分只以本等空閒一年一應鄉縣役人除已雇
衙前守分外其輪差已依舊除雇到州縣役即未得開
落别項聲說一官雇者弓手先雇曾充弓手人不足有
武勇行止人充役雇者准此一壯丁于本村合差人户
依版簿名次實輪充役半年一替除已本等應付他役
外如村有四十戸差壯丁之人本村丁二人處毎年四
户輪應十年遍週復始一州路有狭鄉役頻縣分募錢
不足申提刑司依條那移助役寛剰錢不足申本司乞
支坊場河渡剰錢謂支衙前雇食支酧綱運接送人等
錢外剰數據毎年合用支酧等用錢數十分為率毎年
留二分准備衙前等支用錢千貫將剰錢五年留千貫
更不樁留又不足申户部依此那移别路逐免剰錢助
役錢依舊每年存留一分如見今已有寛剰及自来積
錢數自便作五分樁留有支遣即填補一應差軍接送
係代雇錢役人者以用過軍人身分請受歳終令提刑
撥還轉運司餘依舊條一應重役人口合行替放應募
依舊在役請雇錢者聽一應後募到役湏有産稅不得
募瘡贖曾犯刑人及諸工藝人並召有産二人委保人
不過舊募錢數一衙前如人户願依陕西鎮戎德順軍
熈州衙前法以官田充募者聽其官田合出租課即以
坊塲河渡錢撥還所屬詔並依先次施行(元祐于役法/留意如此不)
(久復為紹聖所/壊甚可惜也)秦少游進議有曰役法之議不决久矣
有司閱四方之牘牽制優柔相視而不斷者二年雖稍
復筆削著為一切之令取濟朞月卒未確定可服人情
傳萬世不弊也所以然者無他士大夫偏獨各有係吝
不能至公為心耳夫役法者科條品目雖曲折不同不
過差免二法而已差役之法雖曰迭任府吏胥徒之士
數年一更然捕盗者奔命不遑主藏者備賞無等囷倉
竭于飛輓資産破于厨傳執事患其敝變為免役之法
雖曰歲使中外之民悉輪僦直以免身然平括至于室
廬檢括及于車馬裒多以為寛剰厚積以為封樁弊又
甚于差役矣葢差役之法不弊免役不作免役之法不
弊則今議不興士大夫用于嘉祐前則以差為是免為
非用于熈寜後則以免為得差為失私意摇于中公議
遂移于外嗚呼豈特二年無定論哉雖十年而不足怪
願詔有司毋牽于故新之論毋徇於差免之名悉取二法
可用于今者别為一書謂之元祐役法則嘉祐熈寧之
臣皆黙然心服矣丁未朱勃言免役之法利害詔送戸
部看詳役法所丁夘中書省言勘會推行差役迄今十
年民苦差擾議者前後改移不一終未成一定法詔府
界諸路復免役法仍自㫖揮到日為始閏四月權荆湖
提刑安惇言差役法行九年終未就緒望復熈寧舊法
令民均納役錢詔送户部看詳役法所五月張商英言
梓州路有職官張行者元祐中上七十疏乞復免役法
省符再下轉運司取責誡勵臣不曉户長部貳輒敢塗
塞中外耳目請究其人原情議法罪樞宻院言戸部看
詳役所申諸路復免役法未審合否依舊行免役法詔
並依熈寧舊勅施行
紹聖三年五月孫諤言免役者一代之法今在官之數
與其直果不過民出錢者果無不均之弊耶在官之數
元豐多元祐雖省未嘗廢事也則多不若省散役之人
直元豐重元祐雖輕未嘗廢役也則重不若輕然則元
豐不及元祐法歟曰大綱立而不能無損益者衆目也
數省直輕民出泉者易故法可久也伏望博採羣言無
以元豐元祐為間要便于元元無不均之患裁為成書
以貽後世則先帝之烈如日月光明矣惟陛下詔二府
之臣議焉翰林學士詳定重脩敇令蔡京言孫諤所言
役法臣詳諤言以為元豐多而重元祐省而輕多不若
省重不若輕則諤謂元豐之法不若元祐明矣而又文
其奸言以為隨時損益者妄也先帝勞思因時制宜其
輕重省多講之甚熟行之如何而不如元祐乎元祐之
人詆訛誣罔忠臣義士所當共嫉而諤于陛下追紹之
日故為此言臣切駭之伏望留神加察詔孫諤罷左正
言差知廣德軍
　
　
　
　
　
　太平治迹統𩔖卷二十一
欽定四庫全書
　太平治迹統𩔖卷二十二
　　　　　　　　　　　　宋　彭百川　撰
　　熈寧元祐議論青苖
皇祐五年三月命陕西轉運使李㕘專制置觧塩代范
祥也時叅轉運五年矣自軍興戍兵苦食不足㕘視民
缺時令隠度糓麥之入預貸官錢麥熟則償謂苗錢數
年兵食有餘後青苗法始諸此
熈寧二年王安石事變更法度九月三司條例司議行
青苗法河北轉運判官王廣亷督漕陕西奏乞度牒僧數
千為本司行青苗法春散秋歛與安石議合至是請先
行河北丁夘三司條例司言欲以諸路常廣二倉粟貴
發賤歛如陕西青苗法仍取民願庶農不至闕食赴時
趨事使兼并無以乗其急從之十一月司馬光進讀畢
上曰朝廷每更一事士大夫􁁦􁁦皆為不可光曰朝廷
散青苗兹事不便吕惠卿曰光不知此事富室則害民
縣官為之乃所為利民也光曰昔太宗和糴河東粮草
以給戍兵至今為膏肓之疾朝廷雖知害民用度不足
不能救也臣恐青苗之害亦如河東和糴也吕申曰司
馬光之言可謂至論三月春詔諸散青苗錢無得抑配
違者置之法學士范鎮言常平倉始于漢之盛時視榖
貴賤發斂以便農末最為近古雖唐虞之政無以異也青
苗乃唐之衰不足法也且陛下疾富民多取而少取之
猶五十歩笑百歩耳惟乞觀天地之便罷青苖之舉右
正言李常孫覺亦言王廣亷近至京師倡言取三分之
法又聞制置司欲行于天下乞明詔有司勿以強行仍
且試之河北陕西數路廣廉初在河北行之民喧然謂不
便而廣亷入奏稱民間歡呼歌頌聖德言者既交攻之
朝廷不得已乃降是詔庚申提典開封府界縣事吕景
言人户見倚閤貸粮五十餘萬石今又散青苗錢十五
萬貫恐民力不堪詔送條例司召提舉官戒諭之先侯
叔獻屢督景散青苖錢景以畿甸課利無有贏餘例司
又别以買陕西塩鈔錢五千萬為青苗錢而景復是奏
三年二月朔韓琦言淮南轉運及提舉常平廣惠倉司
牒給青苗事臣以國家頒號令立法制必信其言使
民受實惠則四方孰不欣服詳熈寧二年詔在優民不
使兼并乗急以邀倍息皆以為民公家無所利其入謂
先王散惠興利益民之意也今自第一等而下三等以
上坊郭户有物業抵留者依青苗例支借是官放息錢
與初抑兼并濟困乏之意相違欲民信服不可得也且
上戸見官中戸散錢誰不願從本戸夏秋各有稅賦又
有預買又轉運司和買等色納捐積年倚閤借貸麥種
錢之𩔖名目甚多今更增納此一青苗錢自制下一路
官吏上下惶惑皆謂若不抑配則上户必不願請近下
户等雖請必難催納將来必行刑督率及勒干保人等
均賠之患大凡兼并放息錢雖取利稍厚緣有逋欠官
中不許受事况舊債未償及半早已續得貸錢兼并者
既有本故能相因歲月漸而取之今官貸青苗錢不然
湏夏秋隨稅送納災傷及五分以上許科次催還連兩
科灾傷則必官無本錢接續支給官本因而失䧟其害
如此更望聖明博訪如臣不妄乞盡罷諸路提舉官委
提典刑獄依常平舊法施行癸亥上親袖出琦奏示執
政曰琦真忠臣在外不㤀王室朕初謂可利民不意乃
害民如此王安石勃然進因難琦奏曰陛下脩常平法
所以助民至于收息亦周公遺法也曾公亮言坊郭不
當俵錢陳升之曰但恐州縣避難索之故抑配上戸耳
安石曰抑配恐有之然俟此嚴行絀責則弊自絶先程
顥言成都不可置常平安石極以為不可曰臣論此事
已數十萬陛下尚疑如此事事為異議所惑天下事何
可為之曰要湏盡人言翼日安石稱疾不出安石視事
主青苖議(見安/石門)司馬光論青苗(見新/法門)趙抃悔不罷青苗
(見安/石門)甲申以韓琦論青苗奏付條例司李常言其尢甚
者至使善良備給納之費虛認貫以轉二分之息上閱
常奏問如何處置安石曰令分析是何州縣如此公亮
升之皆曰諫官風聞言事豈可令分析公亮曰安石但
欲令已議論勝耳上卒令常分析己酉韓𤦺言臣已老
病願罷臣河北使為大名府路安撫使從之實安石怒
琦沮之也時陳留亦不敢散錢知縣姜潜稱疾去官上
復趣司馬光入見光言宜早收樞宻告敇從之三月光
移書安石請罷條例司及常平使者四月李定權
監察御史裡行定素與安石善孫覺歸自淮南薦定極
口因召至京言青苗之便安石喜遂薦于上乞召對謂
曰君上殿當具為上道此及見上果問新法定對如安
石所教上批付中書欲用定知諫院曾公亮陳升之以
為無此例固争之乃改命不撰李定詞頭(見官/制門)三年十
二月開封府判趙瞻知鄧州瞻因出使得奏事上問曰
卿久為監司乃知青苖法便也對曰青苗唐行之于季
世擾攘中掊民財誠便今欲為長久計愛百姓誠不便
安石隂使其黨俞充誘曰當以御史知雜奉待瞻不應
由是不留京師瞻時出使未還也
元祐元年三月朱光庭言臣計天下青苖錢數昨來支
俵外見在錢數尚多欲乞將一州見數監司斟酌諸縣
戸口多寡並用收糴存留斛㪷凡豐年添價以糴小飢
减價以糶詔戸部指揮諸路提刑相度收糴數目以聞
夏四月王岩叟言覩聖㫖提舉官累年積蓄錢糓財物
盡樁作常平倉錢物委提刑交割主管依常平倉法搢紳
議謂朝廷復此法遂免出息二分矣今見四月二十六
日勅㫖再立常平錢糓給歛出息之法中外莫不復疑
朝廷以利為事豈以青苖之法皆主助息以助用耶主于
惠飬百姓耶主于助用則無可言者主于惠百姓則十
六年于今但見百姓日䧟困窮而不自知伏望詔有司
罷之天下幸甚五月御史上官均言臣願行閏二月八
日詔書罷去青苗復常平平糴之法為萬世之通利六
月蘓轍言青苗害民朝廷所患罷而不盡廢而復講使
天下疑朝廷求利此臣之深惜也伏乞追寢近降青苗
指揮詔天下青苗自後不復支散王覿言神宗臨御之
初柄臣建議廢常平法散青苗錢縉紳公論咸以為非
而主議者持之甚堅先帝聖明乃奮獨斷令取常平錢
斛存留一半此見先帝常平法不可廢也伏願罷青苗
依今年二月九日勅行常平法以成先帝之意劉摯言
今覩惠卿責降則制詞有首建青苗之語夫以建議者
為罪則是朝廷知青苗不可行也伏望復行常平以幸
天下秋七月蘓轍入言臣近奏乞罷青苗錢乞盡將臣
僚前後章疏酌行八月司馬光劄子乞分等糴糶其後
王岩叟言臣覩昨降朝㫖文雖詳而未通四方來者更
疑未便乞依舊法不分立三等更不申取本州及上司
指揮外餘勅新降朝㫖别行頒降庚寅劉摯言臣近以
惠卿責降告詞首建青苗之語而青苗法未罷曾具論
列不䝉采納望依今年二月勅文依常平舊法施行王
岩叟蘓轍朱光庭王覿言臣等屢奏乞罷青苗皆不䝉
付外施行如衆論必以罷為是乞早賜斷以慰民心如
為非乞顯行黜責以懲臣等妄狂六月司馬光言青苗
錢害民極多臣僚上言前後非一今欲遍指揮下諸路
提刑司常平錢榖只令州縣依舊法趂時糴糶青苗錢
更不支俵舊欠二分息盡皆除放詔從之初純仁以國
用不足建議復青苗錢四月二十六日㫖揮葢純仁意
時光在告不預也己而召諫共言不報光尋具劄子乞
約束州縣抑配者蘓轍又繳奏乞罷之光始大悟力疾
入朝對曰近日不知是何奸邪勸陛下復行此事純仁
失色却立不敢言青苗錢遂罷散岩叟等所稱大臣實
指純仁也録黄中書蘓軾奏曰臣見免役之法已盡革
去青苗乃獨因舊稍加損益欲行月攘一雞之道熈寧
之法本不許抑配今雖復禁其害猶在又官吏無狀于
給散之際必會酒務設樂賣酒民至有徒手歸者每散
青苗酒課暴增此臣親見而為之流涕者也二十年間
因欠青苗至賣田宅男女溺水自縊不可勝數朝廷忍
復行之歟使斯民快一時之用而不慮日後催納誠非
良法今已行常平糴糶之法惠民之外官亦少利何用
二分之息以賈無窮之怨臣深惜之欲乞㫖揮今後更
不給散所請過錢戸候豐熟日分作五年十科隨二稅
送納庶農民息肩以免後世譏議所有上件録黄臣未
敢行下十二月臣僚上言朝廷罷俵青苗錢令諸路提
刑司委豐熟州縣廣行收糴糶意欲常有蓄儲而戸部
請不收糴年計失朝廷飬民之意乞諸路運司合糴年
計並無先次令常平收糴從之
　　熈寧元祐議論市易
熈寧五年三月丙午詔曰天下商族物貨至京多為兼
并之家所困宜出藏庫錢帛選官于京師置市易務先
是有魏繼宗者自稱草澤上言京師百貨所居市無常
價貴賤相傾富能奪貧乃可以為天下于是中書奏在
京市易務監官二舉提一勾當公事官一許召在京諸
行舖牙人充本務行人牙人遇客貨不願賣入官者許
務中投賣勾行人與客平價據行人所要物數先支官
錢買之並不抑勒若非行人要物價實可收蓄變轉亦
委官變轉收買投時估出賣不過取利故降是詔戸部
判官呂嘉問提舉在京市易務仍賜庫錢百萬緡為市
易本其餘用交鈔及折博物令三司應副初三司請市
易十三條其一云兼并之計較取利有害新法令市易
務寛察申三司隨置以法御批减去此條餘悉可之御
史劉孝孫言此則見陛下寛仁愛民之至安石曰孝孫
稱此為聖政臣謂此乃聖政之闕上曰若但設法傾之
即兼并自不為害安石曰若不明立法令但設法相傾
即是紙舖孫家所為五月吕嘉問言泥内酒坊等處連
三竈歲省柴四十餘萬推之一縣省三十三萬斤約諸
州歲省柴錢十六萬緡先獻連三竈法王靖變更三竈
法常震並乞充賞詔王靖遷大將滅磨勘五年常震不
理選限試國子四門助教仍賜曹州酒坊錢三千緡七
月詔在京商稅院雜買場雜賣務并𨽻提舉市易務閏
七月先是上批付安石聞市易極苛細市人怨謗以為
官司浸淫盡收天下之貨自作經營可令指揮只依舊繼
宗元擘畫施行安石白上曰陛下所聞有事實乞宣示
上曰聞立賞捉人不来買賣安石曰此事尢可知其妄
嘉問曰至臣處不知果有此事是臣以聚斂悞陛下當
知臣素行若臣不如此即無緣有此事容臣根究勘會
别具聞奏冬十一月上謂安石曰市易賣果實有之即
大煩細今罷之如何安石曰市易司以民上為官司科
買所困下為兼并取息所苦投狀乞借官錢出息行倉
法供納官果自立法来販者比舊皆即得見錢行人比
舊官司兼并所費十减七八宫中又得好果實供應比
皆逐人所供收及累騐事元如此陛下謂傷國體臣謂
不然上笑且曰買得果實比舊極佳行人極便行人皆
貧宜除放息錢安石曰比舊已各蘓息何湏除放息錢
六年春樞宻文彦博言臣近言市易司遣官監賣果實
損國體斂民怨乞寢罷今渉旬未行凡衣冠家罔利于
市縉紳清議尚所不容豈堂堂大國皇皇求利不為物
議所非乎安石曰陛下近放百姓貸粮至二百萬支十
斗全粮給軍一歲增費亦數十萬緡天下孰不知陛下
不殖貨利豈所費如此而乃于果實收緡息以規利者
乎博所言遂寢不報六月提舉在京市易務奏三班借
職張吉甫為本界勾當公事辭以見為李清臣指揮使
方在降謫一旦舍去義所不安上嘆曰十室之邑必有
忠信吉甫陳義甚髙賢于李清臣逺矣可遂其志安石
曰始聞吉甫極有幹才今所陳乃其私義朝廷取人正
當如此初韓絳宣撫清臣從辟會絳無成功被貶清臣
自全多毁絳故上薄之七年正月遣李把相度成都府
置市易務利害上問安石納免役錢如何或云提湯瓶
亦令出錢有之乎安石曰且言提湯瓶令出錢必有人
陛下何不宣示付所司考實如市易司非吕嘉問孰能守
法不避左右近習非為嘉問辨以忤近習且此事臣親
一一經理亦頗勞神正不欲背負所學為天下立法故
也上曰士大夫言不便者甚衆安石曰士大夫或不快
朝政或與近習相表裡自古未有令近習如此能興治
功者初嘉問提舉市易務挟安石陵慢三司使薛向且
數言市易事及曾布向代為三司使素知嘉問驕恣懐
不能平及聞上數以市易苛細詰責中書意欲更張未
得間也是月丁巳上夜降手詔賜布曰聞市易務日近
收買貨物有違朝廷立法本意可詳具奏布對于崇政
殿具奏所聞上覧之矍然喜見于色謂安石曰曾布言
市易不便知否安石曰知之上曰布言如何安石曰布
今上殿必自言遂留身曰市易事布與嘉問不相足布
所言既送中書是夜上批問安石恐嘉問實欺罔非布
私忿安石具奏明其不然于是詔令與惠卿同根究市
易司不便事安石意主嘉問不以布所言為是故使惠
卿居其間也布既受詔同惠卿究市易事四月上批可
令布惠卿一處取問上復以手札賜布令来對布即具
陳行人所訴并疏惠卿奸欺以聞及布對上慰諭久之
因曰惠卿誠不可更共事時上意必欲按治安石卒不
肯舍惠卿用他官惠卿奏請畨覆葢謀變此事也上疑
焉故仍付兩人五月中書戸房比對市易司事及曾布
根究市易違法事詔章惇曾孝寛就軍噐監置司根究
以聞後八日布對延和殿言户房不同之故上以為然
布因言市易已置獄朝夕竄絀自爾必不復望清光上
曰卿三司使案所部違法有何罪布曰陛下以為無罪
不知中書意若何况臣與惇有隙今以惇治獄其意可
見上曰有曾孝寛在事既付獄未必不直上慰勞曰卿
不湏如此自爾不復請對後八十餘日乃貶六月上批
提舉市司奏二年收息錢九十六萬餘緡累年朝㫖已
支九十五萬緡可契勘何日月指揮支徃何處(新本亦/削去此)
(復存之此/可為欺)八年吕嘉問兼提舉市易司安石言葢自秦
以来未有𣙜制兼并之術臣以為司能𣙜制兼并理財
則令頒與不頒不患無財提舉市易司本劉佐韓絳固爭
以為佐未合與差遣安石曰市司自来舉司不湏條制
且七八萬貫場務湏付能者絳固爭為如此則廢法再
拜辭位曰宰相不可為上愕然曰兹小事何必爾絳曰
小事尚弗爭况大事乎卒罷劉佐絳就位元豐二年正
月詔市易舊法所人賖錢田宅或金錢抵當者三人保
則給之皆出息十分之二過期不納月罰錢百之二貧
人無賴子弟取官貨不償積息罰愈滋囚係督責徒存
虛數都提舉市易王居卿建議以田帛抵當者减息無
抵當徒相保者不復給自元豐二年正月以前本息外
所負罰錢悉免之凡數十萬緡負本息者延朞年半衆
議頗以為惬八年四月又詔在京并西及泗州置貨等
場並罷中書省今年正月九日赦書内外人戸見欠市
易錢物並抑所屬勘會元賖請本息等錢并已納見欠
數目條具聞奏其息錢當議減放在京至今未見有司
依赦以聞詔劉拯等赴御史臺置局磨勘欠錢大戸放
七分小户放全六月詔户部提轄拘催市易錢物准勅
除放錢外合納本錢特與展限三年八月户部狀勘諸
路自去年推行市易抵當兼勘鎮寨市易抵當已准㫖
更不興置今相度除諸路州軍抵當收息簿可存留外
其州縣市易及餘處一切皆可省罷詔從之(抵當原不/罷但罷市)
(易/耳)十一月兵部員外葉祖洽奏市易之逋雖有寛期之
惠然民力已敝必無從出願勅有司檢察委無可出特
放蠲之
元祐元年正月辛丑朝散大夫吕嘉問知淮陽軍以孫
升言市易法初行嘉問實領其事罔上壊法故有是命
閏二月錄故左侍禁李公度男适以公度監熈州市易
收息緡錢十八萬有竒故也詔戸部應諸路人戸見欠
市易錢並與除放蘓轍言蜀中𣙜茶市易等見委郭槩
體量事實而槩並不指言實弊如市易比較收息始因
韓玠以靈泉為比務令多取息錢槩以伊叔祖韓縝任僕
射不敢體量實狀妄言玠不曾以戸口比較息錢又代
玠巧說附下罔上情理難恕臣乞降㫖先罷絀郭槩所
有前件事别委官體量施行詔遣郭槩與差遣其賣鹽
市易事令黄亷先次體量以聞己酉詔市易務見計置
下准備外國人使收買之物五萬餘貫令據見數供賣
候行計置令行人依舊供應其元豐四年西驛買賣令
市易管認出賣朝㫖更不施行又詔應内外監理市官
錢在京委太僕寺開封界令提㸃諸路令轉運限一月
各索逐户原請官本許以納過息罰錢充折及官本即
便免放并坊場凈利錢依比以納過罰錢折填凈利外
尚欠官本并凈利而業盡及無抵保或正身保人孤貧
者權住催理及以前積欠免役錢减一半餘分限三年
隨夏稅帶納其今月四日㫖揮不施行者從蘓軾奏也
七月蘓轍言乞將市易欠數人戸通計所納息罰錢數
放已納及所請官本數目即與除放䝉恩依此施行德
澤廣及然聞京師下戸貧家初從多作詭名請新還舊
以此無緣通計息罰故除放之恩多止上戸臣近行體
問據通直郎監在京市易務宋肇為臣言若截欠二百
貫以下户一例除放所放至多事亦均一臣究其說以
人所欠皆出利息若將見欠二百貫以下除放錢數不
多望乞特與除放或因將来赦書明堂行下或更轉行
諸路則細民戴德社稷之利不可勝計(闕/)内吕嘉問係
脩創市易害民最深雖已責降尚有民社更乞重竄以
謝天下所有宋肇劄子三道備録進呈如左八月李常
言今常平坊場免役積剰錢共五十餘萬貫散在各州
縣貫朽不用初緣泉貨流通乃濟臣欲乞命有司議于
州縣各宜平糴一司選人領之倣古平糴糶法就直如
數公而斂之及其價騰裁數分而出之但無虧原價唯
利農桑之民為先庶泉貨流通四海䝉福二年三月梁
燾奏言風聞朝㫖拘收見欠官錢户産切謂不然命令
一下民情驚擾甚負陛下安靜四方之意也乞降聖㫖
恩寵此行展限理索以安百姓之心四月李常言朝廷
自元祐来聖政所先慈仁為本愛育為務宜其和氣格
天嘉應下浃而渉春以来時雨愆候上動聖懐祈禳脩
省無所不至然小雨雖降終未沾足臣思今日人情尤
鬱貧弱尚困唯市易一事自恩放除二百貫以来消减
亦不多矣昔稱三萬緡今存四百餘緡矣昔稱百餘萬
緡今纔二十九餘貫矣蠲除者既見不少理索者獨為
不幸窮困之情未舒臣慮和氣因未浃也臣待罪户部
凡一錢之金一尺之帛莫不為朝廷愛惜今冀以蠲放
為事者誠以上累聖政下擾至和伏望决之不疑奮于
獨斷五月詔應官貟緣市易增羨酬奬惟身亾致仕及
得减一年以下磨勘人並免吕嘉問追三官展四年磨
勘吳安詩追兩官賈昌衞追一官三年三月詔罷賣市
易司元豐庫物從三省之請也十月劉安世言新利路
轉運判官韓玠元豐中奉使蜀道推行市易法過為苛
急至使縣官躬使升斗未免凌辱陛下踐阼之初尚寛
玠為言慘刻朝廷尚以為疑遂委别司體量時玠叔祖
縝方為相而提典刑獄郭槩畏避權勢不上是奏陛下
責其觀望先行降黜後維執政玠所犯遂不窮治今遽
復所司何所懲戒伏望收新命以允公議八年二月尚
書省檢會市易欠負已降今年正月朝㫖毎保五百貫
已下依赦除放大姓仍不過三保其該除放人户更不
奏裁外其餘諸般係官欠錢物有一名少欠敷科名者
總計名下逐窠名次數五百貫已下除放奉聖㫖每名
各隨逐次依名數放除不得過三窠名其已該除放人
戸更不奏裁(闕/)
　
　
　　熈寧元祐議保甲保馬變更
熈寧三年十二月乙丑中書言司農寺定九縣保甲條
制充選官于開封祥符兩縣團成保甲候成次序以漸
及他縣從之先是同勾管開封府界常平等事趙子几
言近歲冦盜充斥公為民害今欲依舊保甲各立首領
使相部轄及捕賊賞格乃下司農寺詳定至是增損行
之他日上謂王安石曰用募兵與民兵亦無異安石曰
役之過苦則變成然募兵多浮浪非良農之比上曰民
兵雖善止是妨農事如何安石曰先王以農為兵因鄉
遂寓軍旅今邊陲農人則無什伍不知戰守之法上曰
止是民兵未可待以戰守奈何安石曰募兵與民兵無
異顧將帥如何耳四年三月上召臺府對資政殿文彦
博曰保甲用五家為保猶之可也今乃五百家為一大
保則其勞擾可知彦博又言祖宗法制具在不湏更張
以失人心上曰更張法制于士大夫誠多不恱然于百
姓何所不便安石曰法制具在財用宜足中國宜強今
皆不然未可謂之法制具在也甲午上批樞宻院命教
閱而詞訴並下提㸃司按察八月壬寅廣南東路駐泊
都監楊從先言本路槍手萬四千今排保甲若兩丁取
一得丁二十五萬八千若三丁取一得丁十三萬四千
自少計之猶十倍于槍手願委路分都監二員分舉
教閱詔司農寺詳定條約以聞其後戸自第四等以上
有三丁者以一為之每百人為一都五都為一指揮自
十一月至次年二月每月輪一畨閱習每三日一比試
事藝髙者先次歸放李宜之請廢保定軍(闕/)遣官相視
而衆入軍衞乞留額甚譁宜之以為遣官故縱其如此
王安石白上曰陛下欲什伍河北民為用若如此不治
後不可用世京坐不能禁約故責及之保定軍卒不廢
翰林學士曾布等言近司農寺兵部檢正立法臣等今
脩成義勇保甲及飬馬條三卷詔兵部行之七年詔開
封府保甲免本身夫役三月詔諸軍止令都總管司施
行先是詔五路自安撫以下提舉諸軍義勇保甲歲取
㫖升黜而知大名府韓絳言諸軍責總管司外義勇等
事即依今處分有是詔察訪使曾孝寛言慶歴八年嘗
詔河北州郭第三等鄉村第二等毎戸飬被馬一疋以
備官買乞檢會施行戸馬法始于此八年司農寺言保
甲之法客戸五家相近者為小保五小保為大保十大
保為都保諸路皆准此行之
元豐二年提舉廣東常平林顔言今天下家為之保保
為之長長為之正豈不容姦而已葢兵食于農藏武士
于耕所謂教而後使之道也乃詔廣東保甲𨽻以武士
八年夏四月樞宻院言保甲兩丁之家見教人小弱或
久病及除當教人外并第五等以下田不及二十畝者
聽提舉司審騐與放免尋五月詔府界三路弓兵保甲
未行已前復置六月韓維奏保甲保馬之弊伏望詳酌
施行六月樞宻院言訪聞近日府界三路團教保甲多
因正長騷擾或廵教官指揮苛虐致小人凶暴陵抵犯
法逐處提舉官多務姑息不喜州縣公行致官吏畏避
不敢舉發監司觀望不為按劾欲令府界三路提舉保
甲司及州縣等覺察按劾施行又詔京東西河北陕西
河東所飬戸馬近已支價錢馬軍分目今府界并京東
等路飬馬指揮並罷又詔京東西路保馬法無定年限
民間易以應辦而有司不務循守妄有陳請期限廹急
遂至騷擾先帝已嘗降手詔詰責約束至今猶不能奉
行其兩路保馬元降年限收買其剰買過數月並先以
决年分之數又詔提舉京東路保馬兼保甲楊景提舉
京西路保馬兼保甲張脩並令乗傳赴京于三省禀議
改廢其役詔京東西路保馬等級分配諸餘數發赴太
僕寺其格不應支配即還民户變易納所給價錢秋七
月門下侍郎司馬光言保甲使人逐捕盜賊已有指揮
縣尉及弓兵手級人數並令依保甲以前數優置其保
甲不令管捕若使之攻討四夷則畎畝白徙教閱雖熟
未嘗見𢾗與外國戰鬪詔書勅邊吏不得侵擾外界務
在安靜保甲的實有何所用農民不堪愁苦如遇明道
之蝗康定之旱至和之水則為國大患近者羣盜王冲
承保行刼又獲鹿縣保甲射傷提幹孫文以下凌上伏
乞斷自聖心盡罷諸路保甲保正長使歸農廵捕盜賊
户長催督賦稅其所飬保馬揀擇勾收太僕寺量給價
錢如此則開封府界五路之民孰不歡呼鼓舞若以保
甲中武藝有成之人可惜使之歸即乞逐縣依沿邊弓
箭手法許廕本戸田三頃與免二稅疏奏蔡確等執奏
不行詔保甲樞宻院今月六日指揮保馬别議立法范
純仁奏初緣保甲子弟䝉指揮併教兩日或三日比之
自来目數全少然未免徃来聚集有妨農務或期約同
保私閱為名不肯專一生業官私及父兄終難覺察臣
今欲乞應三路教閱保甲計一歲合教日數併就農閑
之月分並歸農業則官司與父老易為勾管八月詔府
界三路保甲自来年正月一日依義勇法太皇太后諭
輔臣曰民間保馬宜早罷去法有不便于民
　　元祐議合祭分祭同異
元祐五年五月尚書左丞許將建議當講祭皇地祗事
詔禮部太常寺同共詳議當以聞六月禮部太常言奉
詔議皇地祗祠典緣郊祭之禮國之大典乞與尚書侍
郎兩省及侍從官以上同議從之七年三月禮部言詔
同議皇地祗祀典准禮中崔公度狀切見累次集議未
合將来南郊或别行大禮乞用資政殿學士陳薦議依
舊合祭天地并從祀百神所自令决集議公度嘗言謹
按周頌昊天有成命之序曰昊天有成命郊祀天地也
又周禮冬至祀昊天上帝于圜丘夏至祭皇地祗于方
丘漢武帝郊祀歌曰上天布施后土成穰穰豐年四時
榮皆合祭天地于南郊之辭周頌合祭禮之情也周禮
時祭禮之文也今時難行即當依舊合祭並依祖宗舊
儀為萬世不刋之典禮部又言禮部郎中葉祖洽議願
朝廷復明堂五帝之常祀太常少卿盛陶太常博士張
獻宋景年議若祀昊天上帝兼祀五帝如舊儀得禮之
變與祖宗大享之禮前後相成祀典無闕太常博士朱
彦請季秋宗祀明堂以配上帝取合諸經于義為允本
部看詳若宗祀明堂昊天上帝五方上帝以五方人帝
王官從祀得禮之變本部緣未奉明㫖未敢集議詔並
令侍從官及禮官集議以聞九月先是吏部彭汝礪言
准勅同議南郊合祭事是非葢未有定先帝欽若承順
天心罷黜邪說是正太常行之歴年中外禔福聖作明
述神明欣惬今何疑而欲更之也改命實非可願惟朝
廷慎之重之反之復之務求至當以稱先帝所以尊奉
神靈之意于是翰林學士顧臨翰林侍講范祖禹等八
人議曰王者父事天母事地皆不可以不親今三年一
郊已非古制而北郊未有親祠之日若不親見地祗則
尊天而不親地事父而未事母也伏請合祭天地如祖
宗故事范祖禹又言初以天地特祭經有明文然自漢
以来不能行之千有餘年矣宋興以来太祖郊四太宗
郊五真宗郊九英宗郊二神宗郊三皆合祭不合祭者
惟元豐一年郊耳陛下他日果能行北郊之禮然後罷
合祭未為失也伏乞圜丘合祭依熈寧十年典禮吏部
侍郎范純禮等二十二人議曰南郊合祭天地不見於
經王者親祠天而地則闕焉亦非典禮神宗皇帝攷按
古議詔罷合祭元豐六年上祀昊天上帝于圜丘配以
太宗又詔親祠北郊如南郊儀仍命有司脩定儀注則
于承事神祗禮無違者伏請並依先朝已得詔㫖施行
孔武仲等又請以孟冬純隂之月詣北郊親祠如神州
地祗之祭權兵部侍郎杜純請于苑中設望祠位置爟
火于壇所俟躬祠南郊之歲則夏至北郊上公攝事每
獻舉爟火詔拜工部侍郎王欽臣議宜如祖宗故事並
祭天地一次申謝丕貺曾肇又言伏以天地合祭非先
王之禮學士大夫所共知之論者以罷合祭則天子未
有親見地祗之時夏至親祀北郊則以五月行禮為難
欲因南郊并舉地祗之祭此于人事以求自便則可矣
以此為親見地祗之實則未也臣愚切謂合祭不可復
親祠不可廢但當斟酌時宜省去繁文末節如親祠之
禮無不可為矣壬辰太皇太后垂簾三省進翰林學士
顧臨等郊祀議太皇太后曰宜依仁宗先帝故事時吕
大防言曰天地之祭自漢以来合分不一唐天寳後惟
天子親祀乃合祭于南郊國朝以来大率三歲一親郊
並祭天地宗廟因行赦宥于天下及賜諸軍賞給遂以
為常亦不可廢雖欲歲歲親行于本壇反不可得今令
諸儒獻議欲用禮官前說南郊不設皇地祗位惟祭昊
天上帝不為無據但于祖宗權宜之制未見其可蘓頌
曰今正南郊乞准故事蘓轍曰議者持合祭别祭二說
各有所據神宗合祭天地今十五年矣皇帝即位今已
八年未嘗親見地祗乃朝廷闕典不可不正范百禄言
祖宗皆遵故事每遇南郊並合祭天地神宗以為圜丘
無祭天地之理遂詔禮官考求典禮元豐南郊止祀昊
天上帝配以太祖先帝所廢稽古據今未可輕改也甲
午爯進呈大防言今日宜為國事勉行權制候將来議
定北郊制度及太廟享禮行之未晩百禄言祖宗圜丘
合祭皆是循用後代權時之制神宗皇帝元豐六年南
郊不合祭地示乃是復行先王典禮太皇太后曰非不
知此葢為國是蘓頌蘓轍鄭雍皆言合祭天地自漢唐
以来常行自古帝王受命之初未嘗不郊見天地翌日
三省條具所議奏聞詔依令學士降詔戊戌詔國家郊
廟時祀祖宗以来命官攝事惟三歲一親郊則先享清
廟冬至合祭天地于圜丘元豐間有司援周制以合祭
不應古儀先帝乃詔定親祠北郊之儀未之及行是歲
郊不設皇地祗位而宗廟之享率如權制朕以凉昧嗣
承六聖休德鴻緒今兹禋禮奠幣上帝祼鬯廟室而地
祗天神久未親祀矧朕方脩郊見天地之始其冬至日
南郊宜依熈寧十年故事設皇地祗位以嚴並貺之報
俟郊禮畢依前降㫖揮集官詳議親祀北郊事及郊祀
之歲廟享典禮以聞八年三月翰林侍讀學士蘓軾上
圜丘合祭六議畧曰臣恭覩陛下近者至日親祀郊廟
神祗享答實䝉休應然則圜丘合祭允當天地之心不
宜復有改更臣竊惟議者欲變祖宗之舊冬至祀天夏
至祀地葢以為用周禮也請言周禮以今禮之别古者
祀天者三明堂饗帝者一四時迎氣者五祭地祗者三
饗宗廟者四皆天子親祭而又朝日夕月四望山川社
稷五祀及羣小祀之𩔖亦皆親祭此周禮也太祖皇帝
受天眷命肇造宋室建隆初郊先享宗廟並祀天地自
真宗以来三歲一郊必先有事景靈徧享太廟乃祀天
地此國朝之禮也夫周之禮親祭如彼其多歲行之不
以為難今之禮親祭如此其少而三歳一行不以為易
其故何也古者天子出入儀物不多其衞甚簡自秦漢
以来天子儀物日以滋多非復如古之簡易也今所行
皆非周禮三年一郊非周禮也先郊二日而祭原廟一
日而祭太廟非周禮也郊而肆赦非周禮也自后妃以
下至文武官皆得䕃補親屬非周禮也自宰相宗室以
下至百官皆有賜賚非周禮也此皆不改而獨於地祗
則曰周室不當祭于圜丘此何義也議者必曰今之寒
暑與古無異而宣王奮武至以六月出師則夏至之日
何為不可祭乎臣將應之曰舜一歲而廵四岳五月方
暑而南至衡山十一月方寒而北至恒山亦今之寒暑
也後世人主能行之乎所以十二歲一廵者唯不能如
舜也夫周已不能行舜之禮而謂今可以行周之禮乎
天之寒暑雖同而禮之繁簡則異是以有虞氏之禮夏
商有所不能行夏商之禮周有所不能用時不同故也
宣王以六月出師克纉武功葢非得已且吉父為將王
不親行也今欲定一代之禮為三歲常行之法豈可以
六月出師為比乎議者必又曰夏至不能行禮則遣官
攝祭祀亦有故事此非臣之所知也周禮大宗伯若王
不與則攝位鄭氏注曰王有故則代行其祭事賈公彦
疏曰有故謂王有疾及哀慘皆是也然則攝事非安吉之
禮也後世人主不能歲歲親祭故命有司行事其所從
来久矣若親郊之歳遣官攝事是無故而用有故之禮
也議者必又曰省去繁文末節則一歲可以再郊將應
之曰古者以親郊為常禮故無繁文今世以親郊為大
禮則繁文有不能省者若帷城幔屋盛夏則有風雨之
虞陛下自宫入廟出郊冠通天乗大輅日中百舍百衞
兵暴露于道鎧甲具裝人馬喘汗皆非夏至所能堪也
王者父事天母事地不可偏也事天則備事地則簡是
於父母有隆殺也豈得以為繁文末節而一切欲省去
乎國家飬兵異于前世自唐之時未有軍賞猶不能歳
歳親祠天子出郊兵衞不可簡省大輅一動必有賞給
今三歲一郊傾竭帑藏猶恐不足郊賚之外豈可復加
若一年再賞國力將何以給分而與之人情豈不失望
議者必又曰三年一祀天又三年一祭地此又非臣所
知也三年一祀以疎為濶若獨祭地而不祭天是因事
地而愈疎于天自古未有六年一祀天者如此則典禮
愈壊欲復古而背古益逺神祗必不顧饗非所以為禮
也議者必又曰當郊之歲以十月神州之祭易夏至方
澤之祭則可以免方暑舉事之患此又非臣之所知也
夫所以議此者為欲舉從周禮也今以十月易夏至以
神州代方澤不知此周禮之經耶抑變禮之權耶若變
禮從權而可則合祭圜丘何獨不可十月親祭地十一
月親祭天先地後天古無是禮而一歳再郊軍國勞費
之患尚未免也議者必又曰當郊之歳夏至祀地祗於
方澤上不親郊而通爟火天子於禁中望祀此又非臣
之所知也書之望秩周禮之四望春秋之三望皆謂山
川在境内而不在四郊者故逺望而祭也今所在之處
俛則見地而云望祭是為京師不見地乎此六議者合
祭可否之决也夫分祭天地决非今世之所能行議者
不過欲于當郊之歲祀天地宗廟分而為三耳分而為
三有三不可夏至之日不可以動大衆舉大祀一也軍
賞不可復加二也自有國以来天地宗廟嘉饗此祭累
聖相承唯用此禮此乃神祗所歆祖宗所安不可輕動
動之則有吉凶禍福不可不慮三也凡此三者臣熟計
之無一可行之理伏請從舊為便伏望陛下詳覧臣此
章則知合祭天地乃是古今正禮本非權宜不獨初郊
之歳所當施行實為無窮之制不刋之典願陛下謹守
太祖建隆神宗熈寧之禮無更改易郊祀廟享以億寧
上下神祗仍乞下臣此章付有司集議如有異論即湏
畫一觧破臣所陳六議使皆服上合周禮下不為當今
軍國之患不可袒執更不論當合可與不可施行所貴
嚴祀大典以時定又言臣近奏論圜丘合祭天地非獨
適時宜亦自然上合三代六經為萬世不刋之典然臣
不敢必以為是故六議以開異同之端欲望聖㫖行下
令議者與臣反覆詰難盡此六議之是非而取其通者
則其論可得而定今奉聖㫖但令集議官集議聞奏切
慮議者各伸其意不相詰難則是非可否終莫之决臣
今欲乞集議之日若所見不同即湏畫一難臣六議明
著可否之狀不得但持一說不相詰難非臣敢自是而
求勝也葢亦從長而取通也(范祖禹傳云朝廷從蘇軾/之請令議者相詰難禹遽)
(白呂大防曰當白朝廷酌其可否行之若使其相詰難/必致紛爭失體于事何補也大防以為然但令禮官集)
(議而已二先已送集軾又言乞湏相/詰難㝷又罷集議豈用祖禹之言也)夏四月丁巳詔曰
朕聞五帝不相沿樂三王不相襲禮世有損益因時制
宜惟我祖宗嚴奉郊廟當遣官攝事皆考合于前文唯
奠王親祠自裁成于大禮每以三歲對越二儀咸秩百
神大賚四海迄先帝元豐之末講方丘特祭之儀葢乃
補一代之闕文振百王之隆典朕惟菲德嗣守丕基列
聖已行謹當遵奉先朝未舉懼不克堪是以昔歲仲冬
竭誠大禮神祗享答祖考熈寧前詔有司再加集議猶
欲咨度諸儒之論稽㕘六藝之文然理既不疑事無可
議㫁自朕志恊于僉言祗率舊章永為成式令後南郊
祭天地依元祐七年例施行仍罷禮官詳議詔詞范祖
禹所草
　
　太平治迹統𩔖卷二十二
欽定四庫全書
　太平治迹統𩔖卷二十三
　　　　　　　　　　　　宋　彭百川　撰
　　元祐黨事始末上
哲宗即位司馬温國公光當國悉改熙寧元豐舊事或
謂之曰舊臣如章惇吕惠卿等輩皆小人也他日有以
父子之義間上則朋黨之禍作矣光正色曰天若祚宋
必無此事遂改之不疑君子謂光之勇孟軻不如若曰
光㕘用熙寧舊臣共變其法以絶異時之禍實光所不
取也十月同知樞密使安燾乞補外郡不許御史中丞
劉摰言臣昨於八月九日曽言神宗皇帝顧命大臣不
可盡去宜於張璪等二人而罷璪以安天下留安燾清
臣以全國體後䝉聖恩因璪有請進其官職使之外補
今聞燾亦復上章臣深慮人情不察以謂先帝棄天下
方逾年而受遺之臣一旦盡去轉相議論無所不及其
於盛德之治不為無損伏望聖明再思顧慮無聽燾之
去十一月范鎮提舉崇福宫以鎮力辭新命也先是鎮
會𦵏永裕陵下蔡京謂鎮曰朝廷將起公矣鎮變色曰
鎮以論新法不合得罪先帝一旦棄天下其可因而為
利乎及降詔令赴闕鎮辭又降詔曰西伯善養二老來
歸漢室卑辭四臣入侍為我强起無或憚勞鎮卒辭之
朝廷起鎮葢欲授以門下侍郎鎮固不欲起又作書問
其從孫祖禹亦勸止之鎮大喜曰是吾心也凡吾所欲
為者司馬君實已為之何用復出十二月左司諌朱光
庭言學士院試館職䇿題有渉諷議朝廷願正考官之
罪又言蘇軾嘗罵司馬光及程頤軾聞而自辨曰臣切
聞諌官言近所撰試館職人䇿問有渉諷議先朝之語
臣退伏思臣之所謂媮與刻者専指今之百官有司及
監司守令不能奉行恐致此病於二帝何與焉至於前
論周公太公後論文帝宣帝皆是為文引證之常亦無
比擬二帝之意况此䇿問第一第二首鄧伯温之詞末
篇乃臣所撰三首皆臣親書進入䝉御筆㸃用第三首
臣愚意豈逃聖鑒若有毫髪諷議先朝則臣死有餘罪
伏願少囘天日之照使臣孤忠不為衆口所鑠詔追回
放罪指揮或言朝廷謂光庭言非是將逐去御史中丞
傅堯俞侍御史王嵓叟遂恐逐光庭則所損益大乃各
上疏論軾不當置祖宗於議論之間猶未顯言其有譏
諷意也疏入不報侍御史吕陶言蘇軾所撰䇿題葢設
此問以觀其合非謂仁宗不如漢文帝神宗不如漢宣
帝也朱光庭指以為非亦太甚矣今士大夫皆曰程頤
朱光庭有親而蘇軾常戲薄程頤所以光庭為程頤報
寃而屢攻蘇軾審如所聞則光庭固已失之而蘇軾未
為得也且軾謂王鞏為不知人戲程頤為不慎言舉此
二者而罪之則當也指其䇿問為譏議二聖欲深中以
報親友之私怨誠亦過矣况御史上官均近嘗論奏為
政之道有寛猛兩端大概與蘇軾䇿題同意陛下謂其
言可取著為法令頒示天下上官均之奏蘇軾之䇿題
二人之言皆是講明治道一則順以為成法一則指以
為罪何輕重取舍之異哉此士大夫之意不能無惑也
臣與蘇軾皆蜀人而不避鄉曲之嫌極論本末既備位
臺職而輒糾諫官之失當二罪皆不勝誅然喋喋不敢
自黙者非獨為一蘇軾葢為朝廷救朋黨之弊也又言
明堂降赦臣僚稱賀訖兩省官欲往奠司馬光是時程
頤言曰子於是日哭則不歌豈可賀赦纔了却往弔䘮
坐客有難之曰孔子言哭則不歌即不言歌則不哭今
已賀赦了卻當往弔喪於禮無害蘇軾遂戲程曰此乃
狂死市叔孫通所制禮也衆皆大笑結寃之端葢自此
始軾非無過也
元祐二年正月傅堯俞王嵓叟相繼上疏論蘇軾不當
置祖宗於議論間其意欲以救朱光庭也既皆不報是
日二人又上疏論之甲子傅堯俞王嵓叟朱光庭以蘇
軾撰試館職䇿題不當累日章疏今看詳得是非譏諷
祖宗只是論百官有司奉行有過令執政召逐人面諭
更不須彈奏庚午翰林學士蘇軾言臣近以試館職䇿
問為臺諫所言臣所不敢深辨葢以自辨而求去是不
欲去也今者竊聞聖明已察其實而臣四上章四不允
獨非朝廷知臣無罪可放臣自知無罪可謝也今言
臣者不止三人交章累上不啻數十而聖斷確然深明
其無罪德音一出天下誦之史册書之臣自聞命以來
一食三嘆一夕九興身口相謀未知所死然臣撰䇿問
似實有罪若不實言是欺陛下也臣昔於仁宗朝舉制
科所進䇿論及所答聖問大抵皆勸仁宗精明庶政督
察百官果斷而力行也及事神宗䝉召對訪問退而
上書數萬言大抵皆勸神宗忠恕仁厚含垢納汙屈己
以裕人也臣區區不自度量常欲希慕古賢可否相濟葢
如此也伏覩二聖臨御以來聖政日新一出忠厚大率
多行仁宗故事天下翕然銜戴恩德固無可議者臣私
憂過計常恐百官有司矯枉過直或至於媮而神宗勵
精核實之政漸致墮壞深慮數年之後致馭吏之法漸
寛理財之政漸疎備邊之計漸弛則意外之憂有不可
勝言者臣竊憂之故輒用意撰上䇿問實以譏諷今之
朝廷及宰相臺諫之流陛下覽之有以感動聖意庶幾
兼行二帝忠厚勵精之政也臺諫若以此言朝廷若以
此罪臣則斧鉞之誅其甘如薺今乃以為譏諷先朝則
亦疎而不近矣願因臣此言儆䇿在位天下幸甚若以
其狂妄不識忌諱雖賜誅戮死且不朽辛未傅堯俞王
嵓叟入對論蘇軾䇿題不當堯俞既讀劄子竟太皇太
后曰此小事不消得如此王嵓叟因於袖取軾所撰䇿
題就簾前指陳未終簾中忽厲聲曰更不須看文字也
傅堯俞曰愛而知其惡憎而知其善今待軾如此軾驕
將何以使之曰使總由臺諫官嵓叟曰若臺諫所言陛
下能盡聽納自足以成陛下之美也臺諫何與焉堯俞
與嵓叟家居待罪伏俟譴斥甲戌三省進呈傅堯俞王
嵓叟論蘇軾劄子執政有欲降㫖明言軾非者太皇太
后不聽因曰軾與堯俞嵓叟光庭皆逐執事者争以為
不可丙子詔蘇軾所撰䇿題即無譏諷祖宗之意又緣
自來官司試人亦無將祖宗治體評議者葢學士院失
於檢㑹劄與學士院令知蘇軾王嵓叟朱光庭各疾速
依舊供職葢從右僕射吕公著之議也同知樞密院范
純仁亦言蘇軾止是臨文偶失恩慮本非有罪而言者
未巳葢此事或聞因小有言致交相攻訐流弊漸大望
聖慈深察向來宣諭之意只乞以朝廷本置諌官葢為
輔朝廷闕失及奸臣害政令人臣小過本無邪心諫官
不須深論若其引咎求去則云朝廷不欲以小事去言
官爾等當共成朝廷之美則必不敢更有他説是日御
史孫升奏言中丞傅堯俞侍御史王嵓叟因奏論放罪
指揮而陛下疑以為黨附諫官而蘇軾為無過堯俞嵓
叟居家待罪而元老大臣曽無骨鯁之論以别是非而
立降劄子令供職二人去就是係國體茍放罪指揮留
而未下則二人者何顔以出而朝廷之體何從而正臣
於此時豈可黙黙坐視以負陛下耳目紀綱之寄乎伏
望聖慈詳漢文漢宣彼此輕重之詞察堯舜成湯宥過
改過之德早出先降放罪指揮以全君臣之美以正朝
廷之體則天下幸甚六月甲申承議郎彭汝礪為起居
舍人執政有問新舊之政者汝礪曰政無彼此之辨歸
於是而已朝奉郎權開封府推官張商英為河東提刑
商英先上書言三年無改於父之道今先帝陵寢土未
乾奈何輕議變更又移書蘇軾欲作言官或得之以告
吕公著公著不悦故出之先是御史杜純賈易在司諌
緣張舜民事劾吕陶上官均陶亦請外補上疏論朋黨
曰嘗觀古之聖君賢臣相與圗治能闢衆正之路杜羣
枉之門功業隆而名聲著者其術無他在乎絶朋黨之
患而已人君不患不能知朋黨而患在於不能去朋黨
臣起自疎逺無左右之助陛下擢於衆人之中付以言
責之任感慨自任恨無以報萬一然臣以謂諌官御史
當尊朝廷肅臣下謹名分正紀綱逺比周然後為稱職
故遇事必言不暇䘏已牴牾同列亦既多矣違戾權貴
亦已甚矣頃因程頤不嚴君臣之分故就别殿説書臣
以為禮貴防微事宜戒漸名分一僣毎生厲階乃封章
論其不可奏方上而陛下已悟其失有㫖改正則是頤
之妄請不待臣言而陛下已辨也臣於頤素無嫌怨所
論奏者乃執事耳非欲沮頤以伸已也同舍緣此反目
相視不啻仇讐隂懷睚眦伺隙求報未幾張舜民罷臺
職諫官紛然共議營求亦欲率臣同入文字臣既思慮
短暗始欲救之遂諾長貳以為可言既而再思理有不
可其後全臺具疏力來强臣臣乃謀論舜民之言不可
從舜民之罷不當救面從其請不敢雷同及至召起三
省宣諭其人各以為恥懷怨愈深意欲使臣不可獨逸
遂形惡奏上凂聖聡仰賴陛下睿明天縱照見邪隠朋
黨不攻自破孤臣獲全今韓維之客程頤之黨猶指舜
民之事以攻臣是朋黨之勢復作而朝廷可欺乃天下
之深憂也臣安可隠而不辨而去哉今政令之得失生
民之利害必有大於舜民之事者而不先言之乃汲汲
言臣者意非他也其一則賈易為程頤報怨也其一則
杜純以此悦韓維也韓縝誤神宗之政事韓宗師忝秘
閣之除命韓宗儒穢惡之迹郭茂恂贜貪之罪臣累
嘗彈劾則維之恨臣亦深也彼杜純者與韓氏為婚姻則
純之言臣以為悦韓維迹狀亦明矣至於賈易為程頤
之黨則士大夫無不知之今二人者不知何辭以罪臣
也謂臣已嘗出言欲救舜民既而不救有反覆之罪乎
是不許臣深思而欲臣茍合也謂臣見同官罷職不出
力救之為薄於道義乎則事固有輕重理因有取舍不
可執一而言也臣之罪止於此而言者源源未絶必欲
臣廢逐而後止臣深痛朋黨之弊至於斯也伏望陛下
哀憐矜照罷臣言職免使紛紜之議煩惑天聽臣不勝
幸甚又言杜純至臺以來朝廷送刑名公事付臺定奪
純獨持深議意務在殺與胡宗愈等各論奏近臣阿附
之事是也此亦可見其附韓維也賈易既與臣欲牽孔
文仲上殿論奏文仲拒之程頤不與文仲往還忽謁文
仲盛陳賈易所言之事因以言誘文仲令欲言之文仲
深不平其説此朋黨可見矣又言新除臺官趙挺之乃
邢恕妻兄從事程頤因純薦為御史以純與頤之故亦
必言臣惟陛下幸察易凡五狀言吕陶及是陶與均罷
言職陶補外而均内徙文仲吕陶言程頤事(見伊/川門)六月
右司諫賈易知德州自蘇軾以䇿題事為諫官所言而
言者多與程頤善頤既交惡其黨迭相攻易建言曰云
云又言吕陶黨助軾兄弟文彦博實主之語侵彦博及
范純仁太皇太后怒欲峻責易吕公著言易所言頗切
直惟詆大臣太甚不可處諫列太皇太后曰不責易此
亦難作公等自與皇帝議之公著曰不先逐臣則易命
不行争久之止罷諫職退公著謂同列曰諫官所論得
失未足言顧主上富於春秋異時將有進導諛之説以
惑上心此時正賴左右力争不可預使人主輕厭言者
於是吕大防王存劉摰私相顧嘆曰吕公仁者之勇乃
至於此二年九月庚寅侍御史王覿奏言蘇軾程頤向
緣小忿侵結仇怨於是頤軾素相親善之人亦為之更
相詆訐以求勝勢若决不兩立及至臺諫官一年之内
章疏紛紛多緣頤軾之故也前日頤敗而言者及軾故
軾乞補外既降詔不允尋復進經筵而又適當執政大
臣有闕士大夫豈得不憂雖臣亦為朝廷憂也軾自立
朝以來咎愆不少然軾之文采後進少及陛下若保全
軾則且勿大用之庶幾使軾不遽及於大悔吝又言飛
語有十鬼十物八奸之説大概不過取一二公議所共
惡者以實其説餘皆端良之士伏望出中詔榜朝堂示
大夫不聽讒言之意以安士大夫之心十月知懷州賈
易責知廣德軍易罷諫職翰林學士蘇軾中書舍人蘇
轍皆乞外補不許於是轍言易謝表自謂以忠直獲罪
指言羣臣讒邪㒺極朋黨滔天上下不交忠良䘮沮至
引周易履霜堅氷不早辨之言以為戒欲使朝廷原心
定罪使行誅戮其間有云蘇轍持密命以告人志在朋
黨而害正臣非臺諫凡易所言不敢條析論奏惟有言
臣一節理當辨明易雖頃諫官今出守郡不當風聞言
事其言臣以密告人伏乞朝廷取問狀實如所言有實
臣甘伏條典於是御史交章論易人才庸下猥蒙朝廷
不次拔擢以為諫官而易謟事程頤黙受教戒頤指氣
使若駈家奴頤於人物少有愛憎易所抗章為毁譽附
下㒺上背公死黨伏望早賜指揮降黜以懲朋黨之風
詔賈易已罷言職不合於謝上表内指名論事故有是
責左丞劉摰言知陳州𫝊堯俞知齊州王嵓叟知潞州
梁燾通判虢州張舜民知廣德軍賈易皆早蒙陛下識
擢分任言責志業未伸妖謗横作罷職補外各已數月
云云臣願聖慈特賜睿斷召此數十忠正之臣入備任
使以慰公議以消奸黨幸甚左司員外郎朱光庭為太
常少卿光庭舊𫝊云遷太常少卿左正言丁隲論光庭
昔為小官曲奉權要推行法令今又劇殘苛虐黨附程
頤傾敗善類奉使河北要求名譽並邊州郡儲蓄一空
言雖不行士論快之十一月右僕射吕公著中書侍郎
吕大防尚書右丞劉摯右丞王存言孔文仲論朱光庭
不當竟寢文仲奏光庭仍就職監察御史趙挺之奏蘇
軾専務引納輕薄虛誕無知市井俳優之人以在門下
取其浮淺之甚者加力論薦前日十科乃薦王鞏其舉
自代乃薦黄庭堅二人輕薄無行少有人比王鞏雖已
斥逐補外庭堅罪惡尤大尚列史局按軾學術全出戰
國䇿蘇秦張儀縱横揣摩之説近試學士院廖正一館
職乃以王莽袁紹董卓曹操篡漢之術為問此數人者
忠臣烈士之所諱忌而未嘗道今二聖在上軾代王言
専引莽卓袁曹之事及求所以篡國遲速之術此何義
也考其設心罪不可赦使軾得志將無所不至矣三年
正月侍御史王覿奏蘇軾去冬學士院館職䇿題自謂
借漢以喻今也其借而喻今者乃是王莽曹操等篡國
之難易縉紳見之莫不驚駭為輕薄貪好利權不通先
王性命道德之意専務戰國縱横捭闔之術非偶然過
失也若使久在朝廷則必立異妄作以為進取之資巧
謀害物以快喜怒之氣或未欲深罪軾即宜與一郡稍
為輕浮躁競之戒歐陽棐除著作佐郎實録檢討院官
言争論不當以棐為集賢校理權判登聞鼓院右正言
劉安世言棐與程頤畢仲游孫抃楊國寳輩交結執政
子弟參預密謀號為死黨伏望因其辭免追還新命非
惟少抑奔競之風庶亦漸消朋黨之禍安世又言乞罷
棐館職以慰正人之望詔著作郎黄庭堅依舊著作佐
郎以御史趙挺之論其操行邪穢故有是命右正言劉
安世言黄庭堅如趙挺之所言則虧損名教豈可尚居
華貫若或無有不加考實則庭堅虚蒙惡聲將遂沈廢
伏望聖慈以諫官所言庭堅事狀委監司依公體量以
聞庶使枉直昭晰初胡宗愈除尚書右丞右諫議王覿
(闕/)胡宗愈自為御史中丞論事建言多出私意與蘇轍
孔仲文各以親舊相為比周力排不附已者深結同於
己者操心頗僻豈可以為執政内批王覿論列不當落
諫議大夫與外任差遣吕大防范純仁等商量云内降
指揮未敢行下吕公著吕大防等再論列太皇太后厲
聲曰若有以門下侍郎為奸甘受之否純仁等又退而
止疏所訐有王覿先降貶責文字臣未敢簽書更乞聖
心熟慮因錄進歐陽修朋黨論中書舍人曽肇亦言覿
之一身出入内外不足為輕重陛下言路之通塞人情
之屈伸在此一舉所有王覿三省同奉聖㫖差知潤州
制詞未敢修撰庚午承議郎右諫議大夫王覿直龍圗
閣知潤州尚書右丞胡宗愈乞罷政改除門慢差遣詔
答曰朕開奬言路通下情雖許風聞尤當核實豈以無
根之語輕搖輔政之臣朕方御衆以寛退人以禮加之
美職付以大邦朕既無負於卿言卿亦何嫌而辭位祇
服乃事毋自為疑蘇軾之詞也御史趙挺之奏願追改
責覿之命楊康國言去年逐張舜民今又罷王覿皆緣
論及執政而歲逐諫官望追寢罷覿之命八月劉安世
又言宜罷歐陽棐職方員外郎之命黜之外郡使天下
知公道之存十月劉安世又論胡宗愈不當進用十二
事翰林學士兼侍讀蘇軾上疏乞郡畧云諫官於意外
巧搆曲成以積臣罪使臣撓折於十夫之手使陛下投
杼於三至之言外廷之人俱曉此意臣不早去必至傾
危伏望聖慈念為臣之不易哀臣處此之至難始終保全
措之不争之地劉安世又再上章論胡宗愈云匿宰
相之姻嫌盜中司之要任蒙蔽人主之聽隳廢祖宗之
法隂結惇確之奸儌幸異日顯主軾轍之黨公肆詆欺
未嘗振舉紀綱但聞多所朋附又言臣何獨自苦力詆
大奸上瀆聖聽下犯邪黨葢臣内顧朽薄了無他長報
國之心惟知直道鄆州州學教授周穜上書乞用王安
石配享劉安世論列翰林蘇軾自劾按舉穜竟罷歸軾
又言臣觀明聖嗣位以求斥逐小人如吕惠卿蔡確張
誠呉居厚崔合符楊汲王孝先何正臣盧秉寒周輔王
子京陸師閔趙濟中官李憲宋用臣之流或首開邊隙
兵連禍結或漁利搉財為國斂怨或倡起大獄以傾䧟
善良其為奸惡未易悉數而王安石實為之首今其人
死亡之外雖已退處閒散而其腹心羽翼布在中外懷
其私恩冀其得用朝廷近日稍寛此等如李憲乞於近
地居住王安禮抗拒蔡確乞放還其地皆即聽許崔舍
符王孝先之流旋踵進用楊汲亦漸牽復吕惠卿窺見
此意故敢乞居蘇州此等皆民之大賊國之巨蠧得全
首領以為至幸豈可以尋常一眚之臣計日累月洗雪
復用哉今既稍寛之後必漸用之如此不已則惠卿蔡
確之流必有時而復青苗市易諸法必有時為復今周
穜草芥之微敢建此議葢有以啟之矣臣數月以來竊
聞執政之議多欲薄臣之責而寛穜之罪若果如此則
是使今後近臣輕引小人而惠卿之流有以卜朝廷之
輕重事闗消長憂及治亂伏望特出宸斷深詔有司議
臣與穜之罪不可輕恕縱朝廷念臣本無邪心止是暗謬
亦乞借臣以立法則臣上荷知遇雖云得罪實同被賞
閏十二月右正言劉安世論章惇强市民産致朱迎等
經户部赴訴伏望選差臺臣致獄推劾四年三月戊寅
劉安世言自去年四月左司諫韓川同奏胡宗愈奸邪
朋黨不可大任自後凡十九次上疏條陳未蒙施行次
日胡宗愈為資政殿學士知陳州甲申中書侍郎劉摯上
書曰恭惟先皇帝以聰明睿智承累世丕平之業思欲
力致天下復見三代之盛以漢唐為不足道當時之議
以謂非國富則無以為也是王者論治之偉論也當時
輔臣如王安石吕惠卿輩不能副先帝委任之意乃奮
其私意施為乖謬大失先帝之本㫖其富國也則助役
青苗變而為聚斂之法其强兵也則保甲保馬流而為
殘擾之政其用人也則進便給輕捷之子以為適時退
老成崇厚之人以為無用於是四海興議先帝頗知其
事故罷退安石等不用繼而王珪蔡確之徒尤不能將
順主意踵事増惡而先帝知政事之未便於民者方將
改作遽棄天下忠臣義士至今長為先帝惜之者此也
及皇帝陛下紹膺大歴太皇太后陛下同覽萬幾臨統
以來法度之久難行者終罷之大臣之害政者更易之
正所以述成先帝之盛德美意𫝊之無窮可謂備矣然
前者二三大臣之朋黨皆失意怏怏自相納結睥睨正人
腹誹新政令布列内外縉紳之間在職之吏不與王安
石吕惠卿則與蔡確章惇者率十有五六此臣之所以
寢食寒心獨為朝廷憂也臣嘗深計其術矣不免日夜
窺伺間隙異日可以進説則造眩惑之謀又飾奸言以
感激聖意搖動政事而已所進之説臣竊料之其大者
必為離間之詐此最易入易聽禍亦最大不可不防其
漸而深察之其次又有二説一曰先朝造法為治皇帝
陛下以子繼父一旦聽臣民之言有所更改其二曰先
朝之臣多不任用如蔡確等受顧命有定䇿之功亦棄
於外此二説者人情言之則淺近而易聽自義理考之
則無所取也是讒間之説伏望皇帝深鑒古事體漢昭
之明以辨忠邪使他日奸言異論不可得而入常思太
皇太后陛下之言無疑於心無怠於聽庶以永承祖宗
之業天下幸甚蘇軾以龍圗閣學士知杭州從軾也右
正言劉安世四具狀論王子韶差除不當安世又言御
史李常盛陶七事云風憲之地乃有常等王安石蔡確
之黨人隂持兩端寢害正論使漸引其類並居要津則
陛下累年憂勤所立之政事必將復壞於羣小之手可
不痛哉李常罷斥知鄧州坐不言蔡確也舍人彭汝礪
依前朝奉郎知滁州坐營蔡確并不草盛陶責辭(此兩/端在)
(蔡確/門)四年六月諫議大夫范祖禹言梁燾確惇之黨三
不可相左諫議大夫梁燾言范純仁主張蔡確為黨惡
不可復㽜相位五年三月知亳州鄧温伯為翰林學士
承㫖中書舍人王嵓叟封還詞頭言温伯傅㑹元豐草
王珪蔡確制詞也蓄奸意伏乞收還新命别擇賢才夏
四月鄧温伯兼侍讀提舉醴泉觀温伯告命既出言者
論駁不已故有是詔王嵓叟又封還詞頭奏温伯奸邪
事迹猥多不能徧舉舉陛下所親見者一事以為明騐
垂簾之初詔求直言欲以知天下之事温伯草詔隂合
奸臣之意陽合陛下之㫖名為求言之詔實乃禁言之
書使天下無一人敢應詔者迨司馬光具以此意陳於
陛下别作詔文天下之情使得上達奸邪如此豈可令
侍言帝幄預親近之列乎詔以温伯知南京既而復初
命御史梁燾再上章言吕大防又言朋黨起而國政傾
蒙蔽作而主聽壅强悍容而君道失此三者有天下之
大患乞留宸慮蘇轍為御史中丞言臣聞有官守者不
得其官則去有言責者不得其言則去故祖宗朝凡任
臺諫官而言聽則居職不然則黜罷理所必致前後悉
然去年臺諫論囘河不當言既不從而言者皆獲美遷
今年復論鄧温伯不可任翰林言既不究而言者亦並
進職不辨是非一皆進擢朝廷負諱言便私之毁臣下
被茍簡懷利之非風俗漸成士節陵替臣今待罪執法
若所言中理望陛下力賜主張行之無吝一有不當亦
乞明加黜責以懲妄言侍御史賈易言昔在諫垣論列
吕陶因及蘇軾今轍為御史中丞臣為屬官理合迴避
詔易為禮部員外郎侍御史孫升言易公忠直諒正色
敢言論列鄧温伯事朱光庭等皆遷美職易獨何罪下
遷公議莫不惜直臣之去歎宰執髙下其手也御史中
丞蘇轍言臣竊觀元祐以來朝廷更改弊事屏逐羣枉
上有忠厚之政下無聚斂之怨天下雖未大治而經今
五年中外帖然莫以為非者惟邪奸失職居外日夜窺
伺便利求復進職不免百端遊説動搖貴近臣愚竊深
憂之若陛下不察其實大臣惑其邪説雜進於朝以示
廣大無所不容之意則氷炭同處必致交争薫蕕共器
必當遺臭朝廷之患自此始矣臣願陛下謹守元祐之
初政久而彌堅慎用左右之近臣無雜邪正至於在外
臣子以恩意待之使嫌隙無自而生愛戴以忘其死則
垂拱無為安意為善愈久而愈無患矣時吕大防劉摯
言欲引用元豐黨人以平舊怨謂之調停太皇太后頗
惑之故轍言退復上疏曰臣自延和殿進呈劄子論君
子小人不可並處朝廷因復口陳其詳以凟天聽悉不
以臣言為非然天威咫尺言辭遽迫有所未盡退伏思
念若使邪正並進皆得與聞國事此治亂之幾朝廷所
以安危也今者政令已孚事勢大定議者惑於浮説乃
欲招而納之與之共事欲以此調停其黨臣謂此人若
進豈徒然而已哉必將殘害正人漸復舊事以快私忿
人臣被禍葢不足言臣所惜者宗廟朝廷也先帝以來
小人執柄二十年矣建立黨與布滿中外一旦失勢希
覬者多創造語言動搖貴近脅之以福誘之以利何所
不至臣雖不聞其言槩可料矣聞者若又不加審察遽
以為然豈不過甚矣哉詩云無競維人四方其訓之陛
下誠以反覆異同為憂惟當久任才性忠良識慮明審
之士但得四五人常在要地雖未及皋陶伊尹不仁之
人知自逺矣願陛下斷自聖心不為流言所惑毋使小
人一進後有噬臍之悔則天下幸甚疏奏太皇太后命
宰執於簾前讀之仍宣諭曰蘇轍疑吾君臣兼用邪正
言極中理宰相從而和之自此兼用邪正之言始衰轍
復上疏曰伏見太皇太后陛下皇帝陛下隨時主張改
革弊事因民所惡屏去小人天下本無異心羣黨自作
浮議近者德音一發衆心渙然正直有依人知所向惟
二聖勿移此意則天下誰敢不然臣竊見方今天下雖
未大治而祖宗紀綱具在州郡民物粗安若朝廷大臣
正已平心無生事邀功之意因弊修法為安民靖國之
術則人心自定雖有異黨誰不歸心向者異同反覆之
憂益不足慮矣又云如臣等輩猶知其非况於心懷異
同志在反覆幸政之失有以藉口者乎伏乞宣諭執事
政有失當改之勿疑法或未完修之無倦民心既得則
異議自消八月劉摯為中書侍郎初以吏額房事與僕
射吕大防議不合己而摯門下侍郎及臺諫共攻大防
大防稱疾不出摯毎於上前開陳吏額本末此皆被減
者鼓怨言路風聞過實不足深譴大防他日語人曰使
上意曉然不疑劉門下之力居多然而士大夫趨利者
交構其間謂大防與摯因是有隙於是造為朋黨之論
摰語大防曰吾曹心知無他然外論如此非朝廷所宜
有願引避大防曰行有請矣是日奏事畢摯少留奏曰
臣久處近列器滿必覆願賜骸骨避賢者路既退連上
章出在外第期必得請上遣中使召入對太皇太后曰
侍郎未得去須官家親政然後可去使者數輩趣入視
事摯不得已受命未幾大防辭位不許及摯遷右僕射
與大防同列未滿歲言者争詆之摯尋罷朋黨之論遂
不可破其本葢自吏額始秋給事中朱光庭御史楊康
國言王鞏新除不當詔别與差遣中丞蘇轍論王鞏熙
寧初拒安石而不從其用司馬光當國而喜其賢而薦
為宗正寺丞愛憎之言未可偏信初除劉安世中書舍
人不受再上章乞宫觀詔從新所請與梁燾朱光庭同
皆以鄧温伯乞外任也中丞蘇轍侍御史孫升三上章
殿中侍御史岑象求三上章監察御史徐君平一上章
皆論列右丞許將因進擬管軍臣僚議論反覆意在傾
奪前後章疏乞付外施行十二月蘇轍又言奏殿中侍
御史上官均反覆乞罷臺職以肅奸宄許將既以言官
罷上官均又言轍等合為朋黨動搖聖意以疑似不明
事逐執政自此人不得安位矣因乞罷言職於是責知
廣德軍蘇轍言杜常曽注解吕惠卿千實不字意求媚
悦不學無術邪諂好利太常之職乞賜追奪又再上章
言王子韶之佞不可用六年春杭州蘇軾為吏部尚書
二月除承㫖弟轍為右丞朱光庭為給事中中丞蘇轍
言光庭誣楊畏秦觀乞追寢成命劉安世為中書舍人
後七日改樞密都承㫖豐稷權起居舍人將以次補中
丞蘇轍言稷撰詞乖剌乞降受閒慢差遣從之右正言
劉唐老左司諫楊康國言王安禮贓汚詔落安禮殿學
仍知舒州左司諫楊康國言蘇轍不可為執政者六事
封還尚書右丞畫黄後三月初二日押入視事尚書鄧
温伯臥疾五辭新命也乞補外詔不允王嵓叟勸劉摰
可因其請黜之又移書督大防傅堯俞等摯答曰敢不
以身任之不果(吕大防/鄧温伯)給事中朱光庭言劉定奸惡不
可預監司之選黄庭堅為中書舍人韓川言庭堅素無
士行詔庭堅仍著作郎癸丑宰相求助臺官(楊畏見/官制門)六
月賈易六狀攻吕陶秋翰林學士承㫖兼侍讀蘇軾上
疏言臣聞朝廷以安静為福人臣以和睦為忠若喜怒
愛憎互相攻擊則其初為朋黨之説其末乃治亂之機
甚可懼也又論賈易黨程頤而與之報怨不久必須言
臣并及轍朝廷無由安静伏乞因臣親嫌之請便與一
郡以全二聖終始之恩八月賈易言蘇轍大謬不應
格仁宗顧直極諫之名容其濫進任司諫時妄言浚治
壕城發掘骸骨事任中書日與吕陶謀為排陷正直之
計用巧得為御史中丞助蜀黨與趙卨與陜西地界逐
許將而竊其位軾則幸先帝厭代有歸來聞好語之詩
䇿題譏毁言者吕大防之制有民亦勞止之辭比治世
於周厲妄以免役為便民而欲行决配税户顔章兄弟
之無罪張大浙西災傷建言興修水利皆為虚妄浚治
西湖築長堤於湖以事遊觀伏望特行斥免辛夘執政
於簾前進呈具言易疏前後異同之語并簽貼原疏進
入退復具奏乃詔與易外任後二日知青州趙君錫為
賈易刼持言蘇軾題詩欣幸先帝上仙軾因上疏下題
詩日月云君錫公然欺㒺伏乞付外施行稍正國法所
貴今後臣子不為仇人無故加以惡逆之罪後君錫亦以
此罷中丞先是右正言姚勔言君錫取舍反覆鄭雍亦
言君錫在臺中惟持兩可太皇太后亦言君錫全無執
守乃詔復為吏部侍郎尋乞外郡詔為天章閣待詔制
知鄭州秦觀罷秘書正字以賈易言觀過失觀自請也
閏八月甲子執政㑹議都堂吕大防劉摰欲以李清臣
為吏部尚書王嵓叟以非密院所預然必有議論摰曰
執政為尚書有何議論曰執政為尚書固不過但恐公
取不肯放入耳既而奏可嵓叟謂同列曰必致人言大
防亦自以為然録黄過門下省給事中范祖禹封還進
呈凡九祖禹執奏如初及大防奏諸部久闕尚書見在
人皆資淺未可用須至用前執政上有器勉從之之意轍
遂言除李清臣給諫紛然未巳今又用宗孟恐不便太
皇太后曰奈闕官何轍曰用此二人與用鄧温伯無異
三人非有大德俱與珪確並進與今日聖政不合今尚
書共闕四人若並用此四人使互進黨類氣勢一合非
獨臣等奈何不得亦恐朝廷難奈何矣朝廷貴安静如
此用人臺諫安得不言臣恐自此閙矣太皇太后曰不
如且静遂卷除自持下范祖禹言清臣應制科目對䇿
依阿大臣不言時政之失韓琦沒先帝褒文彦博建儲
之議同附彦博而抑韓琦韓絳以慶州兵叛貶鄧州清
臣為屬官齎宣撫文字赴闕規自全而毁絳三短以明
已不與李璋指使張吉夫辭市易司之奏葢以李璋方
在責降一旦捨去義所不安先帝嘆曰十室之邑必有
忠信小人陳義甚髙賢於清臣逺矣先帝薄之如此元
豐中奉使北邊以物帛百千遺中書承受内降吏人吕
隨為翰林以賄賂隂結堂吏召而用之則天下必曰佞
人入朝矣兩奏封還除命右正言姚勔亦言清臣阿附
時相無大臣節命卒罷十月中丞鄭雍御史楊畏對甚
久論僕射劉摰及右丞蘇轍也雍言摯善牢籠士人不
問善惡(闕/)　　　　　　又具摯黨人名姓(三十/人)王嵓
叟劉安世韓川朱光庭趙君錫梁燾孫升王覿賈易楊
康國安鼎張舜民田子諒葉伸趙挺之盛陶龔原劉概
楊國寳杜純唐適孫諤朱京馬輔傅逺慶錢世雄孫路
王子韶呉立禮右正言姚勔入奏曰摯朋黨不公虞䇿
言摯親戚趙仁恕王鞏犯法施行不當甲戍摯轍以王
鞏坐罪皆自劾是日二人伏宣和入對對已押赴都堂
戊寅簽書樞密院王嵓叟奏劉摰蘇轍不當罷逐况言
者别有所懷未易可測臣不知披肝瀝膽事陛下之日
久者為信耶足一踐言路未得其腹心為信耶安知其
間朋邪挾私而隂與羣奸為地者陛下何不稍緩其事
誠加考察將必有所見知臣言之不妄奏入不報太皇
太后獨遣中使賜蘇轍詔諭令早入省供職轍再奏乞
外任劉摯言臣再具劄子陳乞外任伏望聖慈復降中
使賜詔不允者恩遇未替豈勝犬馬感報之情重念臣
居位歲久畧無勞能心實自知果招彈劾雖在㫖陳罪
狀仰蒙聖明洞賜察照大防既致人言已為累國有又
安然不去臣實何施面目所以不敢上希睿寵遲遲於
進退之際取輕於天下也伏望皇帝陛下太皇太后陛
下察臣孤危早賜開允除臣一外任差遣上以明朝廷
之大公下以全臣子之名節等已上論吕大防曰論劉
摯已十八章初不因王鞏事乃邢恕過京師摰與通柬
延接章惇子為他日計此何也特與少禮令去太皇太
后曰蘇轍止薦王鞏無他事初邢恕赴貶過京摯答恕
柬末云為國自愛以俟休復持柬者明監東排岸官茹
東濟恕舟安在東濟傾險人也有求於摰弗得取摰簡
錄本送鄭雍楊畏二人方劾摰得柬大喜乃解釋柬語
以休復為復子明辟之復謂摰勸恕俟太皇太后他日
復辟也又言摰館章惇之子故太皇太后怒面責摰曰
公當一心朝廷若章惇之以一僕射與之未必喜也摰
皇恐不能對壬午摰上奏乞外任奏入不報癸未樞密
院奏事己丑嵓叟言昨有短奏具陳不知曽經聖覽否
臣區區不為一劉摰蘇轍為陛下惜腹心之人難得去
了一箇無一箇也宣諭曰垂簾之初劉摯排斥奸邪殊
有功朕極重之乃聞與邢恕柬延接章惇子弟面詰之
果如此朝廷責人却潛通消息嵓叟曰章惇使劉摯分
付宰相亦牢籠不得又宣諭曰朕亦不深罪為垂簾初
有功但此事不當作爾嵒叟曰言事官未必皆忠直聞
楊畏乃惠卿面上人知彼用意安在但欲去除陛下腹
心之人便是與奸邪開道路耳甲申嵓叟又言劉摯真
陛下腹心之人也今大奸未死人心危疑朝廷之上與
之為敵摰為首焉一旦以小愆遂將疎棄天下之心不
知妄意陛下之口有所變易謂反與大奸邪報仇前日
陛下用摯作宰相奸黨自然消伏今得罪累日羣邪相
顧已復増氣蘇轍之進與摯大約相類皆衆人之所係
望而奸黨日所忌嫉者顧其去就豈不重哉夫奸謀難
防自古公患莫不因人主意有所動急為傾擠陛下於
此不可不察竊聞御史楊畏乃惠卿門人又受張璪知
遇最深舒亶作中丞舉為臺官再除御史公議沸騰交
章排斥命遂不行自此憤疾正人常有報復之意後又
因趙君錫無所執持為人所使便再三薦除此職諫官
虞䇿亦是張璪面上相知之人常受璪之力為論薦陛
下誠將此本末考究還可保其無他意否時已有詔鎻
學士院草麻制罷摯而嵓叟未知也十一月戊子劉摯
罷相麻制過門下給事中朱光庭封還言摯有功大臣
不當無名而去言者指臣為朋黨并被逐不辭故光庭
與摯俱罷(闕/)　御史安鼎知絳州從其請也劾蘇轍不
當故出十二月翰林學士梁燾言今日為政之要在於
辨邪正之實略云李德裕嘗為武宗言曰陛下辨邪正
専委任守之以定則朝廷必理此真宰相之言也葢意
不定則奸邪得以乗隙而進惑亂聰明也一移其意則
憂患從而起尚何致治之望乎聖心從來知其為正人
者固不多也願記其盡心宣力終始保全勿使小動搖
也如有離間毁謗搆䧟之言此是動搖之計願陛下自
信素知之心守之以定保辨奸邪之説斷之以不疑斥
其邪人以安正人正人知所歸恃以無恐得以奮忠竭
節畢身圗報則朝廷之理不難致也貼黄又云欲舉羣
臣之二三莫若言路用純一之臣願陛下用素所知之
正人常在言職風采凜凜為中外所敬憚者處以言官
之長其心一忠於兩宫其言大公於朝廷使四方仰之
國勢増重奸邪小人望風自然消退大臣小臣肅然守
正莫不純一無煩聖慮矣惟陛下早定聖斷意在必行
可救今日之弊七年春丁未劉摯改知大名府中丞鄭
雍御史楊畏殿中侍御史呉立禮俱有言除知鄭州諫
官論程頤(見伊/川門)王嵓叟為端明殿學士知鄭州以侍御
史楊畏言嵓叟天資至險强愎狥情父子預政貨賂公
行監察御史黄慶基言嵓叟廢法狥私强狠自用父荀
龍子横交通貨賄竊㺯威福而嵓叟遂稱疾章再上故
有是命八年二月己巳天章閣待制林希除禮部侍郎
御史來之卲言希行誼浮薄不可處之侍從三月蘇頌
罷相以臺章論頌稽留制書黄慶基又言范百禄與頌
同係中書商議除授不當自合均任其責因言百禄四
罪百祿亦乞罷免詔不允己巳黄慶基言近論奏中書
侍郎范百祿朋比欺㒺狠愎自任援引黨與皆其顯然
事迹昨罷劉摯王嵒叟朱光庭孫升韓川王鞏而後其
黨始衰然而洛黨雖衰川黨復盛百祿之親戚朋友近
逺皆在權要陛下可察而知也今因罪狀明白早賜罷
免以離其黨與庶使當路有所憚辛夘中書侍郎范百祿
奏蒙賜詔書依舊供職國法有常人言可畏雖惡之明
不惑而愚臣之分難安伏望聖慈亟加必罰以杜小人
之禍以警在位之臣詔以百祿為太中大夫充資政殿
學士知河中府門下侍郎蘇轍奏近以御史董敦逸言
川人大盛遂具劄子及面陳本末蒙德音宣諭深察敦
逸之妄以臣言為信臣德望淺薄言者輕相誣罔若非
聖明在上心知邪正所在則孤危之蹤難以自安竊詳
敦逸所言謂馮如晦事乃其前狀所言之一則其餘事
不可不辨遂乞一一付外施行復蒙再三宣諭謂其他
别無實事惟聖恩深厚知臣愚拙曲加庇䕶仰涵恩造
死生不忘然臣忝備執政知人言臣過失而黙然不辨
實難安職陛下愛臣之深而不令臣得知敦逸所言臣
竊有所未喻也若敦逸所言果中臣病何惜使臣引失
以謝朝廷若敦逸所言不實亦使臣畧加别白然後出
入左右粗免愧恥如不蒙開允非所以為愛臣也所有
敦逸言臣章疏伏乞早賜付外施行敦逸又言川人太
盛蘇轍范百祿各有奏舉主張差除之人惟蘇軾為多
髙麗罪書得㫖而後蘇軾見拒而罷黄河牐堰之事陛
下已降之命蘇軾拒而罷竊惟蘇頌范百祿以稽留制
書朝廷亦已施行若軾與轍豈惟斂恩作福朋黨不公
又拒違君命語其情犯非頌百禄之比釋而不治命令
輕矣乙亥蘇轍又言董敦逸誣㒺伏望早賜施行辛夘
敦逸與黄慶基皆罷坐言蘇軾轍不當也五月壬辰董
敦逸四狀言蘇轍慶基三狀言軾吕大防奏敦逸所言
三省皆以為非轍之罪慶基言軾曰軾昨知潁州日違
法令都監置簿拘收賞錢不依條例妄行賞罰及失入
丁真配罪見係京西路提刑州司按法取勘子繫官吏
軾已移揚州又入為兵部尚書矣乃敢越驀申陳致朝
廷狥其所請將監月按法公事指揮不得助勘致令遷
延該赦考軾之意特欲姑息小人葢庇舊吏以沮壞法
令而已軾前知杭州日有百姓顔益受納官不肯領絹
率衆人論訴非有大過也軾不遵法令判令刺配雖常
自劾蒙朝廷赦軾罪而人臣乃欲恣喜怒而出入人罪
原其不遵法令之意葢有輕蔑朝廷之心其不忠之罪
大矣軾自進用以來援引黨與分布權要附麗者力以
薦揚違忤者公行排斥昨薦王鞏既除宗正寺丞近薦
林豫自東排岸不問資序遂差知通判軍前者除張耒
為著作郎近者除晁補之為著作佐郎軾力為援引遂
至於此至如秦觀亦軾之門人也素號猥薄昨除秘書
正字既用言者罷矣猶不失為校對黄本書籍是以為
奔競之士趨走其門者如市惟知軾而不知有朝廷也
近者髙麗人使乞賜書籍此乃祖宗故事且屢嘗賜書
與之矣軾乃拒違詔㫖極言不可及都省批進禮部全
吏人上簿固非重責也軾乃盖庇吏人力陳强辨期必
勝而後止軾在先朝至為歌詩謗訕朝政有司推治實
跡具存衆皆以為罪在必死獨先帝憐之止上從輕典
送黄州安置軾不能感戴厚恩而乃内懷怨望二聖陛
下臨御之初以軾為中書舍人越因制誥公然指斥先
帝時事畧無忌憚將欲刺譏先帝以攄平昔之憤爾軾
行李之純除河北都轉運使誥有勞來安集之語是
以厲王之亂議先帝也軾行蘇頌除刑部尚書誥有盜
賊多有是以武帝之㬥議先帝也軾行劉誼知韶州誥
云爾昔為使者親見民病盡言而不諱阨窮而不閔安
知有今日之報乎夫劉誼得罪於先帝自以職在奉行
法度有所不至當公論之而乃張皇上書用此罷江西
提舉安得冇盡言乎至於安知有今日之報此語尤不
忍聞陛下奉承宗廟當有以顯揚先帝之鴻業休德豈
欲報先帝得罪之人乎軾行唐義除河北運使誥云朕
修賦役之法黜聚斂之臣去薄從忠務以養民夫先帝
立法豈不欲養民是指先帝之不能養民也今以為黜
聚斂之吏是指先帝用聚歛之吏也軾行貶吕惠卿誥
云茍有蠧國以害民率皆攘臂而稱首夫先帝立法乃
欲與天下同利豈有先帝之聖神英睿冠絶百王如此
而乃肯從蠧國害民之謀乎軾所行制誥皆在舍人院
陛下試取而觀之葢有聲説述不盡者臣請以常人論
之對人之子罵人之父猶且義不勝誅况軾代王言而
實詆先帝按之以法當如何哉至如結託常州宜興縣
李去盈强買姓曹人抵當田産致其人上下論訴望賜
英斷上以釋先帝之謗議次以正今日之典刑又言曰
治天下必先於正朝廷正朝廷必先於破朋黨自非明
足以察微公足以兼聽睿足以獨斷者未有不為奸邪
所蔽也臣近言禮部尚書蘇軾已歴疏其所為矣竊見
門下侍郎蘇轍懷邪狥私援引黨與怙勢曲法務與其
兄相為肘腋以紊亂朝政軾則外許人差遣而公薦之
轍則内為之應而引用之按軾與吕陶交結至厚昨者
薦陶自代遂除為起居舍人近日中書舍人陳軒緣館
伴髙麗人使請賜書籍事軾惡軒之不附已也遂公奏
於朝力加排詆意欲軒補外乃遷陶為中書舍人軾知
穎州日趙令時為本州僉判軾與之往還甚密軾乃公
薦於朝稱其才美訪聞蘇轍見議除令時差遣肆其欺
㒺之罪大國子司業趙挺之為御史日屢言軾不公事
迹軾居禮部統藉國子監日務捃摭太學中意欲沮抑
挺之使之補外訪聞蘇軾見議除挺之為轉運副使以
同列商議未敢進呈太府寺丞文勣以篆字游於軾之
門初不以公正史才稱也軾既援引轍遂除為福建路
轉運判官馮如晦為䕫州路轉運使日按發公事不當
見係御史臺推治未結絶間轍以川人遂除館職差知
梓州近斷勅方下如晦雖以法奪官而差遣與職竟不
動也趙卨帥鄜延日欲棄熙河而不敢獻議乃以書抵
大臣是時轍為中丞得其書即為論列賴諫官劉唐老
疏其交通誣㒺之迹謀遂不行前日臣嘗言執政不務
叶和凡欲行一事除一差遣商量日多不能合甚者幾
於紛更極傷國體葢轍欲進其黨與故衆論不肯相從
爾軾嘗自言陛下稱其兄弟孤立以為必不疑也是以
敢交結黨與而無忌憚又其黨言陛下許軾大用以為
必見信也是以士大夫莫不争趨其門以圖進取上下
倡和合為一黨牢不可破且人臣事君惟有忠信耳一
涉於欺㒺則終身不可以誠信委之按轍薦王鞏累數
百言陛下真以為可用也既而淮南提㸃刑獄司根究
王鞏在任日穢惡狼籍實迹具存遂謫為監當而轍亦
恬然自若絶不引咎程之邵轍之表弟也昨任䕫州路
轉運判官按知雲安軍孫拱與之邵互論見係推治未
見曲直乃除之邵為都大提舉茶事至如軾之罪惡因
行制誥公肆刺譏以法論之指斥乗輿罪在不赦而况
指斥宗廟乎陛下試觀軾轍所為一失控御何所不至
於是大防轍奏曰慶基言軾所撰李之純等六人誥文
涉譏毁先帝其間陸師閔誥係范百祿詞非軾所撰臣
竊觀先帝聖意本欲富國强兵鞭撻四夷而一時羣臣
將順太過故事成失當及太皇太后與皇帝臨御因民
所欲隨事救改葢事理當然爾昔漢武帝好用兵重斂
傷民昭帝嗣位博采衆議多行寢罷明帝尚察屢興慘
獄章帝改之以寛厚故當時天下多悦服未有以為毁
謗先帝者也如本朝真宗皇帝即位弛逋欠以厚民財
仁宗即位罷修宫觀以息民力凡此皆因時施宜以補
助先朝闕政亦未聞當時士大夫有以為毁謗先朝者
也近日元祐以來言事官有所排擊多以毁謗先朝為
辭非惟中傷士人兼欲搖動朝廷意極不善若不禁止
久逺不便轍又奏兄軾吕惠卿誥非譏毁先帝臣聞先
帝末年亦自深悔已行之事但未暇改爾元祐初改正
追述先帝美意而已太皇太后曰先帝追悔往事至於
泣下當時大臣數人其間極有不善不肯諫止吕大防
曰聞永樂敗後先帝嘗曰兩府大臣畧無一人能相勸
諫然則一時過舉非是先帝本意明矣太皇太后曰此
事皇帝宜深知大防曰皇帝聖明必能察照此事於是
得㫖敦逸慶基並為知軍差遣二人既責蘇軾以劄子
自辨曰臣自小年從事以來以剛偏疾惡盡言孤立為
累朝人主所知然亦以此見疾於羣小其來久矣自熙
寧元豐間為李定舒亶輩所讒及元祐以來光庭挺之
賈易皆以誹謗之罪誣臣前後相𫝊専用此術其間有
闗臣子之大節不可不辨臣先任中書舍人日適值朝
廷竄大奸數人所行誥詞皆是元降詞頭所述罪狀非
臣私意所敢増損内吕惠卿自前執政責受散官安置
誅罰至重當時蒙朝㫖節錄臺諫所言惠卿罪降下既
是詞頭所有則臣安敢減落然臣子之意以為事涉先
朝不無所忌故特於誥詞内分别解説令天下曉然知
是惠卿之奸而先朝盛德之累至於竄逐之意則已見
於先朝其畧曰先帝求賢如不及徙善如轉圜始以帝
堯之仁姑試伯鯀終焉孔子之聖不信宰予發其宿奸
謫之輔郡尚疑改過稍畀重權慶陳㒺上之言既有碭
山之貶反覆教戒惡心不悛躁輕矯誣德音猶在臣之
愚意以謂古今如鯀為堯之大臣而不害堯之仁宰予
為孔子髙弟而不害孔子之聖况再加貶黜深惡其
仁皆先朝本意則臣區區之忠言自謂無負矣今慶基
乃指以為誹謗指斥不亦矯誣之甚乎其餘誥詞皆是
慶基文致附㑹以成臣罪如其間有勞來安集之四字
乃便云是厲王之亂若一一似此羅織人言則天下之
人便不敢開口動筆矣孔子作孝經曰如臨深淵如履
薄冰此幽王之詩也不知孔子誹謗指斥何人乎此風
開於朱光庭盛於趙挺之極於賈易慶基復宗師之臣
恐陰中其害漸不可長非獨為臣而言也又慶基言臣行
陸師閔告詞云侵漁百端怨讟而作亦謂之謗訕指斥
此詞元不是臣行中書案底必有主名可以覆騐所謂
侵漁怨讟者意亦指言師閔而已何名為謗訕乎又慶
基所言臣妄用潁州官錢此事蒙尚書省勘㑹然所用
皆是法外支賞令人告强惡賊人及逐急將還前知州
任内公使庫所少貧下行人錢物情理如此皆可覆騐
又慶基所言臣强買常州宜興縣姓曹人田地八年州
縣方與斷還此事元係臣團練副使日罪廢之中託親
戚投狀依條買得姓曹人一契田土後來姓曹人却來
臣處昏賴争奪臣即時牒本路轉運司令依公盡理根
勘乃使具狀申尚書省後來轉運司差官勘得姓曹人
招服非理昏賴依法决配其依舊合是臣為主牒照㑹
臣愍見小人無知意在得財臣既備侍從不欲與之計
較曲直故於招報斷遣之後却許姓曹人將元價抽贖
仍亦申尚書省及牒本路施行今慶基乃言是本路斷
還本人顯是誣㒺今來公案見在户部可以取索案騐
又慶基所言臣在頴州失入丁真死罪此事已經刑部
定奪不是失入却提刑蔣之竒妄有按舉公案具在刑
部臣竊料慶基所誣臣者非一臣既不能盡知又今來
朝廷已知其奸妄黜罷其人臣不當一一辨論但人臣
之義以名節為重須至上煩天聽也太皇太后令轍諭
曰緣近來衆人正相招拾且須省事軾乃具劄子稱謝
曰天慈深厚如訓子孫委曲保全如愛支體感恩之涕
不覺自零伏念臣智短數竒性疎少慮半生犯患垂老
困讒非二聖之深知雖百死而何贖伏見東漢孔融才
疎意廣負氣不屈是以遭路粹之寃西晉嵇康才多識
寡好善愛人是以遇鍾㑹之禍當時為之扼腕千古為
之流涕臣本無二子之長而兼有古人之短若非陛下
至公而行之以恕至仁而照之以明察消長之往來辨
利害於疑似則臣已下從二子游久矣豈復有今日哉
謹當奉以周旋不敢失墜便須刻骨豈特書紳庶全螻
蟻之軀以報丘山之德六月己未遣勾御藥院李倬齎
詔賜觀文殿大學士太中大夫知頴昌府范純仁令乗
驛赴闕先是侍御史楊畏言外議以蘇頌初罷恐必用
尚書右丞同知樞密院事二人而已一則天資褊狹非
有疎通濟務之才且狥已强愎未必無懷恩報怨之意
一則品業節操材望之類一切未見可取只緣聨姻戚
而處本兵中外已籍籍不平况宰相任乎右丞鄭雍同
知樞密韓忠彦於是聞將以純仁為右僕射畏又言治天
下者賞罰號令而宰相佐人君出賞罰號令以示至公
也純仁去歲帥太原府令邊無狀上下失備而賊乗之
犯麟州蹂踐萬里死者數萬人方罷帥降官名在謫籍
而陛下遽命以為相是賞罰不正而功罪未判以為功
則罪籍未除以為罪則未應除召况為相哉陛下命相
而賞罰未明何以昭示天下哉自是七疏不報監察御
史來之卲言純仁師事程頤闇狠不才於國無補及純
仁至畏又言純仁自頴昌被召未入見而張葢過内門
為不恭太后皆不聽或曰畏與軾俱蜀人前擊劉摰蘇
頌皆隂為轍地太皇太后覺畏之意故復自外召用純
仁畏尋又言轍不可大用蘇軾乞越州除知定州上言
天下治亂係於下情通塞聽政之始當以通下情除壅
蔽為急務吕陶論元豐小人(見宣/仁門)范祖禹奏章惇不可
用(見輔導/哲宗門)
　
　
　
　
　
　
　
　
　
　
　
　
　太平治迹統類卷二十三
欽定四庫全書
　太平治迹統𩔖卷二十四
　　　　　　　　　　　　宋　彭百川　撰
　　元祐黨事本末下
元祐八年十一月先是吕大防欲用侍御史楊畏為諫
議大夫要范純仁同書名進擬純仁曰上新聽政諫官
當用正人畏傾邪不可用大防素稱畏敢言且先密約
畏助已謂純仁曰豈以畏常言公邪蘇軾時在旁因誦
畏彈文純仁曰純仁初不知也然除目不敢預聞遂固
求避位大防竟超遷畏為禮部侍郎純仁恐傷大防竟
不復争畏尋上疏言神宗皇帝更法立制以垂萬世乞
賜講求以成繼述之道上即召畏登對詢畏以先朝故
臣孰可召用者朕皆不能盡知其詳具姓名密以聞畏
即疏章惇安燾吕惠卿鄧温伯李清臣等行義各加品
題且密奏書萬言具言神宗所以建立法度之意乞召
章惇為宰相上皆嘉納焉十二月己未權給事中呉安
詩言章惇除資政殿學士差遣依舊所有錄黄未敢書
讀行下詔依前降指揮
紹聖元年二月丁未户部尚書李清臣守尚書侍郎兵
部尚書鄧温伯守尚書左丞清臣首倡紹述伯温和之
乙亥吕大防知穎昌府后二日改知永興軍大防位宰
相踰六年羣怨交歸及宣仁聖烈姑祔廟御史來之卲
乞先逐大防以破大朋黨因疏神宗所簡之人章惇安
燾吕惠卿等以備進用大防亦求去位上亟從之三月
蘇轍依前官知汝州先是轍言臣伏見御試䇿題歴詆
近歲行事有欲復熙寧元豐故事之意臣備位執政不
敢不言然臣竊料陛下今無此心其必有人妄意陛下
牽於父子之恩不復深究是非逺慮安危故勸陛下復
行此事所謂小人之愛君取快一時非忠臣之愛君以
安社稷為悦者也臣竊惟神宗皇帝以天縱之才大有為
之志其所設施度越前古葢有百世而不可改者矣臣
請為陛下指陳其畧奏入不報轍言臣近以御試䇿題
有欲復熙寧元豐政事之意尋具劄子論先帝所立政
事見今遵行已自非一其間事有過差元祐以來隨宜
修政以安天下者正是子孫孝敬之人未審陛下以臣
言為然否議者謂元豐之事有可復行而元祐之政有
所未便臣願陛下明詔臣等共商議見其可行而后行
審其失而后罷深以生民社稷為意勿為此忽則天下
之幸也轍既再具劄子上固不悦李清臣鄧伯温又先
媒孽之及面論上益怒遂責轍曰人臣言事何所害但
卿昨奏謂機事不可宣於外宜秘而不出今乃對衆開
陳但以漢武帝事上比先帝引諭甚失當轍曰漢武帝
明主也上曰卿所奏稱漢武帝外事四夷内興宫室立
鹽鐡榷酤均輸之法其意但謂武帝窮兵黷武末年下
哀痛之詔此豈明主乎轍恐動趨下殿待罪上聲甚厲
范純仁獨進曰史稱武帝雄才大畧為漢七制之主轍
果以比先帝非謗也陛下親政之初進退大臣當以禮
不宜如此急㬥上怒稍霽轍舉笏謝純仁曰公佛地位
人也歸家亟具奏曰今者偶因政事懷有所見輒欲傾
盡以報知遇而天資闇㝠不達機務論事失當冐犯天
威不敢自安伏乞聖慈憐臣不識忌諱出於至愚少寛
刑誅特賜屏逐以允公議詔蘇轍除端明殿學士知汝
州呉安詩以行蘇轍制詞不當罷起居郎夏四月左朝
散郎張商英為正言商英前自開封府推官出為河北
西路提㸃刑獄元祐四年五月改江南西路轉運副使
又徙淮南踰五年不復召於是始擢諫官故商英攻元
祐大臣不遺餘力商英常奏疏論風俗曰我神考發明
道德之意以作成人材同一風俗大志未集神靈在天
宣仁聖烈太后保祐陛下託心腹於輔弼寓視聽於臺
諫而勢利之下是非蠭起阿䛕附㑹一旦烏合或上叛
君親之恩或下背師友之訓或小合𫝊緘白晝告急或
手扇障面交半造門或包苴結私第之歡或伏地修門
生之敬於是浮言競作鄙詐交興川洛異黨秦汶分朋
撥而后動謂之平字大而無見謂之青大雖交通相紐
謂之八闗隂私架造謂之五鬼誰何門户謂之納閙抱
待具足謂之小鬼捨所親而去謂之過房失所合而還
謂之歸宗伺察報探謂之滅門臣愚欲願陛下以臣此
章降手詔戒勵掲之朝堂風示四方庶幾薄惡之風浸
息醇醲之化日孚易曰君子以居賢德善俗其在兹時
乎庚戌曽布為翰林學士蔡京權户部尚書黄履為龍
圗閣直學士壬子御史虞䇿言吕惠卿等指陳蘇軾作
誥詞語涉譏訕望劾實施行殿中侍御史來之邵言軾
臣先朝久以罪廢至元祐擢為中書舍人翰林學士軾
凡所作文字譏斥先朝援古况今多引衰世之事以快
忿怨之私行吕惠卿制詞則曰忿建青苗次行助役均
輸之政自因商賈手實之禍下及雞豚茍有蠧國而害
民率皆攘臂而稱首行吕大防制詔則曰民亦勞止願
聞休息之期撰司馬神道碑則曰其退如洛如屈之陂
澤凡此之類播在人口者非一當原其所犯明正典刑
制誥落端明殿學士兼翰林侍讀學士依前左朝奉郎
知英州制詞中書舍人蔡卞所草也范純仁言臣方在
病假仍乞罷免朝廷之事不合與聞然有未盡之誠上
覬少禆聖聽竊見全臺言蘇軾行吕惠卿誥詞言渉詛
謗伏緣熙寧法度出於諫議之臣又州縣奉行之際多
有過當軾因行辭之際遂至過詆惠卿令臺章覽歸先
朝於事體不便况今來言者多是垂簾時擢居言路之
臣當時畏避不即納忠今日觀望始有彈奏若便施行
其説亦恐玷垂簾之明聖妨陛下純孝之至德髙士敦
昔在成都曽有犯罪來之邵曽任本路監司畧無舉發
及至太皇上仙髙士敦特肯改官來之邵方以前事彈
奏又蘇軾方執政時曽為人所彈擊言者尋皆黜謫當
時臺諫畧不辨明及蘇轍得罪便云所謫太近吐剛茹
柔率多此類使朝廷賞罰過中莫不由此又言吕惠卿
上謫時李清臣方為左丞若言渉訕謗清臣豈肯書誥
行出今舊臣惟有清臣在此更乞詢訪不聽范祖禹為
龍圗閣直學士知陜州先是祖禹屢請補外上曰不須
入文字執正官有闕明蘇轍責改州祖禹再上章請郡
不許葢上欲以祖禹代轍也既而沮之者甚衆祖禹固
求出乃有是命虞䇿言蘇軾罪罰未當詔軾降充左丞
議郎閏四月戊寅新差提舉荆南湖路常平茹東濟仍
舊通判滄州言者論東濟常露劉摯私簡以示楊畏險
薄無行人所不齒故也甲申安燾轉一官為門下侍郎
乙酉吕惠卿知蘇州劉拯言宣仁常謂宰相曰編修實
錄官毋任先朝曽責降者葢慮謗書一成不可改追也
是時權臣擅政雖差鄧温伯陸佃林希曽肇以應宣諭
已而遂去以吕公著之壻司馬光之門人范祖禹蘇軾
之門人張來秦觀代之至於吕公著常平法失天下心
若韓琦因人心如趙鞅舉甲以除君側惡人不知陛下
何以待之先帝恐其誣忠以脅君也令詞臣明言其故
黜知潁州聞公著提舉實録日謂無此語令史官改之
請重審閲其間書不以實輒移易増減情渉誣詆以聞
乞重行黜責以正國典從之又言蘇軾敢以私忿形於
詔誥中厚誣醜詆軾於先帝不臣甚矣王德謙憤其誣
詆之甚上書言之旋被遣斥以死秦觀浮薄小人影附
於軾前請軾之罪褫觀職任以示天下後世詔蘇軾合
叙復日不得與叙復秦觀落館閣校勘添差監處州茶
鹽酒務左正言上官均言臣竊見宰相吕大防天姿强
很懷邪逆國常與御史中丞蘇轍隂相依附同惡相濟
伏願陛下察究本末出自睿斷特加施行以明示朝廷
好惡判别忠邪以正綱紀然後朝廷尊而天下安此國
家先務惟陛下㽜神採擇五月章惇請責棄地議臣司
馬光文彦博而下凡十一人張商英請責降合祭議臣
章惇擅政惡聞上官均異論罷其言職己未侍郎楊畏
為吏部侍郎吕大防既超遷畏禮部侍郎畏知大防當
去章惇必復用時惇居蘇州有張横者惇妻之姪也惇
方喪其妻横往弔畏先託横致意云畏度事勢輕重因
吕大防蘇轍以逐劉摰梁燾輩又欲并逐大防及轍二
人覺知遽罷畏言職畏迹在元祐心在熙寧元豐首為
公濶路者及惇赴召百官郊迎畏獨請間畏自陳述語
多質大防有直省官聞之嘆曰楊侍郎前日謟事吕相
公亦如今日見章相公也惇信其言故有還遷畏吏部
六月御史黄履言吕大防劉摯梁燾當垂簾日俱為柄
臣燾先鼓唱邪言呉居厚繼陳詩注劉安世等遂共攻
之執政既主於中仍役蔡確嶺外累遇恩沛不令生還
家有慈親終不可得見死非其罪中外憤嘆自陛下躬
臨機務洞炤奸誣浸復擢官於泉壤竊謂遭横逆者既
伸忠憤力排䧟者未正典刑宜加顯黜以允公議左司
諫翟思言吕大防等擅作威福相與誣竄吕惠卿蔡確
乞各正罪犯至今未聞施行竊以治道莫要於辨忠邪
莫先於明賞罰忠雖見賞而邪不加罰則無以消伏奸
慝望出睿斷以慰公議左正言上官均言近具劄子論
奏前宰相吕大防蘇轍擅操國柄不畏公議引用柔邪
之臣如李之純擢為御史中丞楊畏虞䇿來之邵等皆
任為諫官御史是四人者傾險柔邪嗜利無恥其所彈
擊者皆受吕大防蘇轍密諭或附㑹風㫖以濟其欲竊
覩陛下自親機務收還權柄其大防轍黨人十去其七
八然楊畏等六人尚居清要未快士論伏望陛下察考
吕大防蘇轍擅權欺君之罪推究楊畏等朋邪害正趨
時傾覆之惡譴責黜免正典刑以示天下右正言張商
英言先皇帝盛德大業超絶今古而厭代之後司馬光
吕大防吕公著劉摯又援引朋黨以行機議至如罷免
役法則曰有掲簿定差四字下詔求直言則專賞訕謗
之人置訴理雪罪犯則盡自熙寧元年以后棄渠陽州
縣則甘言猥語無所不至凡詳定局之所建明中書省
之所勘㑹户部之所行遣言官之所論列詞臣之所告
命指摘扶剔鄙薄嗤笑當垂簾之際内臣之得志者剪
除陛下羽翼於内執政之用事者擊逐陛下股肱於外
天下之勢殆哉岌岌乎望陛下三省禁中檢㑹前後章
疏付臣看詳簽貼奏上陛下與大臣勘酌而可否焉張
商英吕恵卿訟蔡確之寃劉極請復蔡確官從之又言吕
大防八罪詔吕大防降知隨州侍御史來之邵言先皇
帝熙寧初屬任宰相王安石造立法度以惠澤天下後
世司馬光入持政柄擢劉摯為侍御史王嵓叟朱光庭
引在言路結成黨羽宰相自確而下盡力排逐先帝顧
命大臣去之畧盡而陛下孤立於上矣先朝法度次第
廢革先帝二十年積功累行為之一空矣以先朝賞罰
為不中理則悉聽訴理劉摯罪無輕重率從原減由是
先帝擢用之人往往閒廢而光之黨分布中外矣以先
帝財用為得之非義則凡市易貸緡不以本息一切損
放如何比積米九百萬斛一日散之幾盡凡此者出於
司馬光之意而假以劉摯王嵓叟朱光庭之言方是時先
帝陵土未乾而光等更唱迭和剗革掃除忠臣義士熟視
而吞聲無敢誰何光與嵓叟光庭相繼死亡獨劉摰未
殞滅者此實天所以遺陛下今劉摰尚以觀文殿學士
外領藩鎮久稽天誅士論斯鬱望㬥摯之罪明正典刑
上以伸先帝之志下以塞縉紳之望劉摯落學士知黄
州御史周秩言摯責怒故也蘇轍降知袁州軾惠州安
置御史來之邵言軾譏斥先朝故也乙酉中書舍人林
希言吏部送到吏部侍郎王欽臣可授寳文閣侍御知
制廬州詞頭按欽臣資性險邪本緣傅㑹宰相吕大防
以致進用大防皆抑而不行大奸方斥餘黨改竄遂肅
清仕路欽臣豈可加以侍從職又付之方面之寄所有
制詞臣未敢撰進詔王欽臣除集賢殿修撰知和州監
察御史劉拯言吕希哲學術無聞出於奏補豈能為陛
下發明道德之藴伏望為官擇人别與差遣林希言吕
希哲出知懷州左司諫翟思言吕大防劉摰蘇軾蘇轍
以訕謗先朝變亂法度擅作威福禠職奪官謫守方州
安置嶺表中外聞命舉皆欣快然司馬光吕公著首事
發端雖已終牖下贈官美諡自可追奪王嵓叟與摰同
惡相濟若假以年當竄遠域則贈官與子孫恩澤亦當
追奪其合志同事有若文彦博范純仁其背公死黨有
若安燾劉安世呉安詩韓川孫升等乞各正典刑右
正言張商英言宣仁聖烈皇后奉承顧命保祐陛下惟
仁舊居深宫惟親帷慈政事惟公惟惠何常預知吕惠
卿擅興兵甲蔡確貪天之功作詩訕謗等事言臣本以
惠卿與司馬光争經義有隙構其事以媚光人慮蔡確
異時再用必欲殺之以滅口出危語激怒簾箔表裏相
濟行其㚥言殛確於新州竄惠卿於建州夫以太皇太
后之公平慈惠而羣臣乃導為淫刑濫罰貶死宰相使
此曹易地而立於吕武之朝則何所不至哉乞檢㑹禁
中臣僚草疏吕惠卿蔡確本家進狀集臺省官雜議如
事出讒構則誣告反坐邦有常刑夫元惡有臣無君亦
已甚矣擢其髪而數之不可勝誅陛下雖欲置而不行
如宗廟法令何如天下後世何商英又言梁燾范祖禹
呉安詩劉安世劉唐老孫升韓川等當元祐初中傷無
罪合行竄責燾知鄂州安世知南安軍安詩監兖州酒
税川知坊州升知房州三省言昨提舉修實録吕大防
奏仁宗皇帝實錄今已成書欲望依例除定本外將見
在草㳫各一本與提舉實錄官以備照證外餘依前降
指揮焚毁元祐六年十月十一日朝㫖依詔令吕大防
范祖禹將所得草㳫封角差得力人管押遞舖送赴修
國史院送納如有傳寫到别本亦同封角送納或轉寫
與他人即令自陳如輒隠留當行重貶責周秩言恐實
錄誣罔諸書𫝊後故也三省以周秩所上三章進呈其
一曰臣自待罪言職聞奸人邪説久矣其害於政事者
有五陛下親政以來天下之人莫不鼓舞而懷不自安
惟元祐死黨三十餘人而已劉摰惡黨已為大防軾轍
之黨排斥出外今在朝廷者絶微矣惟大防惡黨半已
出外半猶在京其禁中者近日稍稍逐去其在朝廷者
方且日夜經營造謗害事今陛下欲修先帝大業若不
盡去惡黨則必作奸謀起事端中傷陛下信任之人去
草必盡其根勿使滋蔓進讀秩章上曰此是何言也宫
官有何不可為執政所言親王私於權臣此尤非也使
徐王聞之且不自安如秩趣操甚狂言不中理若置之
言職朝廷無安靜之理其罷黜之執政初欲換省官
上曰與外任遂以守廣德軍諫官張商英言吕希純於
元祐中常繳駮詞頭不當及附㑹吕大防蘇軾事上曰
去冬以宫中闕人使令因召舊人數輩此可擊外廷
利害而范祖禹豐稷文及甫並有章疏陳古今禍福以
動朕聽希純等又繳奏争之何乃爾已安燾對曰聞文
及甫輩上書亦為人所使上曰必蘇轍也㑹中書舍人
林希言吕希純常草宣仁聖烈皇后族人近官誥有曰
昔我祖妣正位宸極其言失當及變亂祭祀禮文薦牙
盤食等數事乃奪希純寳文閣待制知亳州如故三省
言范純仁韓維朋附司馬光長縱羣凶毁訕先帝變亂
法度以肆不逞之心内范純仁仍首建棄地之議滋養
邊患詔純仁特降一官為通議大夫差遣如故韓維已
致仕特置不問臺御史中丞黄履言前宰相司馬光垂簾
初朝廷如光執政當時士論翕然稱之以謂光真能弼
成聖德上報先帝不謂光深藏很戾追忿先朝凡事所
行皆為是非夫令法因革固緣時宜豈有一代憲章俱
無可取歸過於昔刼譽於身此而可容孰為赴者昔唐
太宗以封倫稔惡身後始彰美諡贈官尚加追奪伏望
以今倣古詳酌施行商英又言乞重行劉摰等罪又言
王存吕大防為公著誌神道碑誣謗宗廟乞並行法御
史周秩言司馬光視先帝如讎諡曰文正非所以勸後
世當正諡號之美惡以懲后世秩又言吕公著不能救
正司馬光但為子孫急於富貴不避嫌疑而居之及大
防劉摯蘇軾蘇轍皆公著所引為國大奸陛下若不照
其奸罪以明天下則公著所處皆為國朝故事以引後
世大臣僣竊之禍又言吕大防劉摰蘇軾皆落職為知
州緣臣奏論大防等所為皆大奸惡今朝廷但薄責而
已臣愚以為陛下必欲薄責之則不當以其所論亊為
罪名若錄其私營不法則其罪不可勝數且摰與轍譏
斥不減於軾大防又用軾之所謀所言而得罪輕於蘇
軾天下必以為非詔司馬光吕公著各追所贈官並諡
及追所賜神道碑額王嵓叟所贈官亦同追奪知隨州
吕大防降知黄州劉摯知兖州蘇轍知筠州梁燾鄂州
居住劉安世南安軍居住初章惇用蔡卞議光及公著
皆當發塚斵棺三省同進呈許將獨不言惇等退上留
將問曰卿不言何也將曰發塚斵棺恐非盛事上曰朕
以為無益公家遂寢其奏苐令斥去碑文秩又言秦觀
罪重責輕人言未允處州監當右正言張商英言伏聞
吕大防降官知隨州内臣陳衍降官監當按衍乃陛下
家奴敢與宰臣學士交通干預大政詔陳衍傲很不恭
威行宫省遇事専肆多不聞奏同類畏之莫敢指目據
其罪惡當伏重誅姑示寛仁未欲寘之極典可追毁出
身以來文字除名勒停送白州編管仍抑所在官司差
得力人轉押前去戊午詔曰送往事居是必全責於臣
子藏怒宿怨豈宜上及於君親朕繼體之初宣仁聖烈
皇后以大母之尊權同聽覽仁心誠意専在保祐朕躬
自以簾帷之間聞見不能周及故不次以用大臣推心
以委政事非獨倚任耆艾所冀恢昭聖功司馬光吕公
著忘累朝之大恩懷平時之􁦠望幸國家之變故逞朋
黨之奸邪引吕大防劉摯等或並自要塗擢司宰事或
迭居言路代掌訓詞或封駁東臺或勸請經幄於左右
前後皆爾所親於時賞罰恩威惟其所出周旋欺蔽表
裏同符宗廟神靈恣行訕謗朝廷號令輒肆紛更有首
信偏詞輕改役法開訴理之局使有罪者僥倖下疾苦
之詔誘羣小之言誣横斂則濫蠲茍免之逋誣厚藏
則妄耗常平之積崇聲律而薄經術任穿鑿而紊官儀
棄境土則謬謂和戎弛兵備則歸過黷武城隍保民而
罷増濬器械資用而綴繕完凡屬經綸一皆廢黜人才
漓混莫辨於品流黨與縱横迭分於勝負務快乗時之
憤都忘托國之謀方利亮闇之不言殊非慈闈之本意
十年同惡四海吞聲敵計得行邊方受害昔周王受命
召公維辟國之師江右雖微興宗有易代之嘆天下後
世其謂朕何朕臨朝弗莊視古有愧况復疎逺賤士昧
死而獻言忠義舊臣交章而抗論迹甚著明法安可私
其司馬光吕公著吕大防劉摯等各已等第行遣責降
訖噫優禮近司朕欲曲全於體貌自奸明憲爾今復逭
於誅夷至於射利之徒脅肩成市益從申儆俾革囘邪
推予不忍之仁開示自新之路除已行遣責降人數外
其餘一切不問議者亦勿復言有所見行取㑹實錄修
撰官已下及棄廢渠陽寨人自依别勅處分咨爾羣工
明聽朕命時司馬光等既貶上謂刑惟厥中故降是詔
右正言張商英言文彦博皆負國恩伏請檢詳本末推
考是非詔臺諫之職義當論列然博年及耄期四朝舊
相先皇待遇恩禮至厚宜加闊畧以優老臣可特置不
問户部尚書蔡京言神宗皇帝熙寧之初將欲有為於
天下得王安石而任之於是置條例司選天下英才設
官分職參講其事興利補弊功烈昭著元祐以來天下
用度浸以匱竭美意良法盡遭詆誣在於今日正當參
酌舊例考合得宜以稱陛下追述先帝之意以成足國
裕民之效然事之可興者方且毛舉豈臣單力所能勝
任伏望聖慈檢㑹熙寧中置條例司故事上自朝廷大
臣下選通達世務之賢共同考究庶幾成一代之業以
詔萬世其後用是置局修整命張康國鄧洵武看詳利
害事八月詔丁憂人范純粹降一官知延安府以御史
郭知章論其在元祐間嘗獻議棄安彊葭蘆呉堡米脂
等寨故有是命九月翰林學士蔡卞林希言先帝日歴
自熙寧三年三月已後至三年終係元祐中秘書省官
孔武仲黄庭堅司馬康修纂自熙寧四年已後至
七年終范祖禹修纂而黄庭堅司馬康范祖禹又
皆係修先帝實錄官聞所書止與昨修先帝實錄
相爲表裏用意増損多失事實緣修國史院已得
㫖重修先帝實錄所有昨來范祖禹等所進日厯臣
等伏乞一就看詳改正務盡事實使後世考官無所疑
惑從之冬十月張商英言願陛下無忘大臣擅權時章
惇無忘汝州時安燾無忘頴昌時李清臣曽布無忘河
陽時曽布云臣所不曉或陛下常有緒言上云無之但
商英言事多如此過爾十一月御史郭知章黄慶基奏
乞貶修神宗實錄官甲午三省同進呈臺諫官前后章
疏言國史院所修先帝實錄類多附㑹奸言詆斥熙寜以
來政事乞賜重行竄黜詔祖禹責授武安軍節度副使
永州安置趙彦若責授安逺軍節度副使澧州安置黄
庭堅責授涪州别駕黔州安置中丞黄履御史翟思左
司諫張商英論具修神宗實錄官誣毁先帝為臣不忠
二年春正月戊戌左司諫張商英言伏見吏部侍郎楊
畏反覆迹狀前後明白不為公論所與遑遑求為自安
之計凡立朝之士稍與已情不通者即指為劉摯黨人
隂行離間如彭汝礪黄裳葉濤之徒是也議者言來之
邵所入章疏稍成文理者皆畏代為方今補壞修廢
肇開端緒而畏不盡革適足為害欲望聖明考言詢行
進退施行詔吕大防追奪兩官趙彦若范祖禹陸佃曽
肇林希並追奪一官除林希在職日淺外曽肇與小郡
知州陸佃候服闋與小郡知州黄庭堅特追一官常安
民言陸佃亦與修書罪同罰異願考正其罪曽布具劄
子言毁廢先朝法度之人既已黜逐則前日之良法善
政當次第講求増損施行而國論未常及又言政事非
得人不能舉若但以私愛憎喜怒為意則人才必難進
今既不能公選人才則政事何從而舉若不稍復可行
之法度則是先朝政事不可行若不可行則毁廢之人
何以得罪上矍然布因言令使役法已行然成書方上
而議論無所折𠂻蔡京王右忠侍從之選然兩人所見
多不同執政又未通曉其下官屬日相紛争衆議施恐
未易了昨初降役法但云依元豐八年見行條約行則
已曲盡及章惇欲立異本去年秋科納錢遂展至今
年五月役人多已替放又却令候今年放罷只失此兩
科役錢僅八百餘萬今臣書既上議論不一將來施行
必有不便於人情者元祐所行止謂於人情不便今若
不便於人情又何以異二月三省具陸佃元修蘇利渉
等𫝊進呈乃詔曰陸佃鄉田諸生致身禁從擢御史事
多歴歲時俯仰順從媕阿冺黙曲狥羣奸之意茍幸一
身之安爾謂有所建明固未嘗争論而去謂爾同為譏
訕則於今藳不存進退之間風節無取雖言章㳫至衆
弗與容然罪疑惟輕古有成訓姑褫延閣用厭師言勉
自省循以稱矜貸可落龍圗閣待制依前左朝請郎吕
大防再降一官從御史劉拯之言也乙亥給事中黄裳
言史院一事乃吕大防倡為之罪不當在祖禹庭堅之
下豈可輕恕降授大中大夫分司南京安州居住劉拯
又論曽肇陸佃等罪責知滁州三月范純仁知陳州邢
恕知青州八月詔吕大防不得引用期數赦恩叙復九
月壬寅范純仁在陳州聞之憂憤累日齋戒上奏畧曰
竊見吕大防等竄謫江湖已更年祀未蒙恩㫖久困拘
囚其人或年齒衰殘或素縈疾病不諳水土血氣枯
衰骨月分離舉目無告將恐溘先朝露客死異鄉不惟
上軫聖懷亦恐有傷和氣仰惟陛下聖心仁厚天縱髙
明法大舜之用中建皇極而在宥毎頒赦令不問罪辜
至於絞斬重囚髠黥徒𨽻咸蒙赦宥亦許放移豈有股
肱近臣簪履舊物肯忘軫惻常俾流離但慮一二執政
之臣責其往事嫉之太甚啟迪之際不為詳陳若非宸
𠂻獨斷聖慮詳思灼見本根絶其萌漸盡屏猜嫌之迹
特垂曠蕩之恩皆因大禮赦文遂令逐便居住使得自
新改過免為覊旅之塋魂奏疏三上批范純仁立異邀
名落職知隨州壬戌詔御史常安民立心凶險處性頗
邪置之要路誠非所宜可罷職與監當差遣安民又上言
今大臣為紹述之説者其皆實借此名以報復私怨一
時朋附之流從而和之遂令已甚張商英元祐時上吕
公著詩求進其言諛佞無恥士大夫皆𫝊笑之及為諫
官則上疏乞毁司馬光吕公著神道碑周秩在元祐間
為太常博士親定司馬光謚為文正及近為言則上疏
論司馬光吕公著乞斵棺鞭尸陛下察此輩之言果出
於公論乎故凡勸陛下紹述先帝者皆欲託先帝以行
奸謀謂他事難以惑陛下若聞先帝則易感動故欲快
私仇䧟良善者須假此以移陛下之意不可不察今權
臣恣横朋黨滿朝言官未嘗一言及之惟知論元祐舊
事力攻已去臣僚臣荷陛下提拔不敢負恩摧枯拉朽
之事臣實恥為之舉朝嫉臣誣䧟非一臣賦性愚直恐
終不能勝朋黨之論願乞外任以避之上開慰而已御
史董敦逸奏安民常稱二蘇文章之士負天下重望不
當彈擊此乃二蘇之黨詔罷御史與知軍章惇批詔語
送吏部與監當冬十月章惇之貶斥元祐舊臣皆以白
帖子行遣安燾李清臣與惇争論不已上亦疑惇惇甚
恐雍私語惇曰用白帖子有王安石故事惇大喜取其
案牘白上惇遂安議謂雍欲以此結惇也然雍竟罷黜
十二月知青州邢恕試禮部侍郎孫諤言楊畏反覆落
職仍知河中府二年正月御史陳次昇言紹聖元年七
月十九日責降吕大防等勅牒榜節次云至於射利之徒
脅肩成市盍從之士俾革回邪除已行責降人其餘一
切不問議論亦勿復言近者切見汪浹李重等送吏部
與合入差追以元祐所獻文字得罪則前件勅牓殆成
虚文將何以取信於天下今又聞差官編排元祐臣僚
章疏命令如此何以示信於人乎所有編排章疏指揮
合行寢罷五月孫諤論役法有妨紹述(見紹/述門)六月曽布
言常立諂王安石而毁先帝情更可誅陳瓘所以忤卞
只陛下但以安石為凖繩羅織士類此最為害政况安
石之所是勿與先帝不同者非一豈有但以安石為據
卞以此得怒而士類莫不以瓘之言為是六月吕大防
進職知秦州以元祐中間持邊議故也八月丙子詔王
嵓叟吕大防等所得恩例及舉官并罷梁燾依舊鄂州
居住劉世安依舊南安軍居住范祖禹責授昭州别駕
賀州安置劉世安英州安置因四年上疏論哲宗求乳
母事也詔姚勔求不磨勘給事中蹇序辰言其附㑹詆
訾先帝也十二月蔡京辨不附司馬光改役之罪(見役/法門)
四年春詔應紹聖二年十二月十五日類姓名責降人
宫觀居住及勒停安置分司散官子孫弟姪各不得任
本州鄰州内子孫仍並與次遷逺路分合入差遣已授
未赴并見在任人并罷庚戍李清臣出知河中府王存
致仕恩例只與一名言者指存元祐初論事附㑹故也
三省言司馬光吕公著倡為奸謀詆毁先帝變更法度
罪惡至深及凶黨同惡相濟首尾附㑹之人偶緣今已
身死不及明正典刑亡歿之后尚且優以恩數罪罰未
稱輕重不倫若謂其已死不問使後世亂臣賊子何以
創艾至於告老謝事亦宜少示懲沮制畧曰司空吕公
著盜竊虚名躐持宰柄謗毁前烈變亂舊章雖竄殛不
及其生而懲創可垂於後可特追貶建武軍節度副使
僕射司馬光隂結中人驟竊宰柄變更良法詆毁先朝潛
懷睥睨之邪計欲快傾搖之二心使子孫謬荷國家之厚
恩何以為臣子之大戒雖逃顯戮當置散司可特貶清
海軍節度副使故王嵓叟厚誣先帝愚弄朕躬力贊邪
謀隂懷異志罪惡㬥著神鬼得而誅之雖示小懲未協
公議可追貶雷州别駕詔趙瞻傅堯俞奪所贈官韓維
孫固范百祿胡宗愈遺表恩例各與兩人餘悉除奪詔
張兢辰罷官以蔡京言其謟事吕大防蘇轍故也又詔趙瞻
傅堯俞諡誥並追奪三省言近降指揮以司馬光等詆
先帝變更法度各加追貶謹按吕大防劉摰梁燾蘇轍
為臣不忠罪與光等朝廷雖常懲責罰不稱愆范純仁
又自因别過落職於本罪未甞畧正典刑生死異法無
以垂示萬世吕大防制畧曰朋奸擅國責有餘辜造訕
欺天理不可赦其加顯黜以正明刑可責授舒州團練
副使循州安置劉摯制畧曰向由邪路力附黨魁倡和
奸謀毁黷先烈不踰數載竊緣宰司公論未平責輕罪
重可責授鼎州團練副使新州安置蘇轍制畧曰操傾
側孽臣之心挾縱横策士之計始與兄軾肆為詆巇晚
同相光協濟險惡朕顧瞻岩廟企望裕陵義不敢私恩
難以貸可責授化州别駕雷州安置梁燾制畧曰向附
凶渠擢在諫職排䧟舊弼詆誣先朝薦引羣凶毁棄成法
雖從薄責未稱明刑可責授雷州别駕化州安置范純
仁制畧曰立異以邀名匿情而趨利議稱親則構誣於宗
祖言變法則歸過於先朝欺君以助邪謀棄地以開邊
隙隂連羣枉協濟凶渠迄用攀援遂尸宰輔僅從薄譴
久逭嚴誅茍其究免於終身何以示懲於後世可責授
武安軍節度副使永州安置已上令所在差官伴送前
去經過軍州交替劉奉世制畧曰曩以小官附㑹奸黨
凶險狡獪莫與汝齊有司失刑衆論未允可落職分司
南京郴州居住韓維制畧曰爰自初政實登近司首贊
邪謀厚誣先烈以抑兼并為繁禁以振貧厄為利心恣引
親私助成奸慝比從薄責實拂公言可落職特授左朝
議大夫致仕王覿制畧曰資賦僉回善於原借附㑹奸
黨毁訾先朝擠䧟良善變亂法度可落職依前分司東
京通州居住韓川孫升吕陶制略曰頃大奸舊惡相濟
擅朝而爾挾忿悁為之死黨巧詆法度以遂更變之謀
歴排忠良以虛顧託之罪積心至此議罪謂何可各依
前官分司南京川隨州居住升陜州居住范純禮趙君
錫馬黙制畧曰頃在初政常躋近班懷藉勢乗權之心
起背公死黨之計傅㑹邪説専為悦諛無以照奸公論
甚鬱可各落職依前官純禮蔡州居住君錫本處居住
黙單州居住顧臨制畧曰附㑹凶黨力被薦論頃緣洞
察於奸謀不使超躋於近列迨司留鑰復結罪閹雖因
人言常從貶秩責輕罪重衆不謂宜可落職依前官管
勾洪州玉隆觀饒州居住范純粹制畧曰傾邪險詖出
於天資反覆導諛忘其父志弟兄唱和協助凶奸變先朝
拓土之功成一時蹙國之議失刑既久公論未平可落
職依前官管勾江州太平觀均州居住孔武仲制畧曰
附㑹奸黨躐處要班逮於親政之初敢為怙終之計失
刑既久公論未平可落職依前官管勾洪州玉隆觀池
州居住王汾制畧曰早以凡才濫居儒館元祐之際附
㑹詆欺衆論喧闐罪狀明白可落職依前官致仕王欽
臣張來制畧曰爾因緣奸險躐起要班挾持説謀鼓扇
凶熖王欽臣可落職管勾江州大平觀信州居住來可
落職添差監黄州酒務吕希哲吕希純吕希績等制曰
方其父在則假國威靈為已閥閲及大防用事則密援
凶黨賈鬻利權並以庸才因致美職宜悉從於貶秩或
仍禆於分司庶無輕重失當之刑及夫幸免失刑之士
希哲分司和州居住希純分司金州居住希績光州居
住姚勔制畧曰向附凶邪為出死力沮害良善助成奸
謀可依前官分司衢州居住呉安詩制畧曰頃者羣凶
聚慝繼踵擅朝爾以朋邪竊處諫列鼓扇凶熖附㑹邪
謀逞宿憾以擠勞舊之臣搆險語以吐傾搖之議雖常
加於薄責尤未正於嚴刑可責授濮州團練副使連州
安置晁補之落職添監處州鹽酒知齊州賈易海州鹽
税程頤放歸田里錢勰楊畏并逐人永不叙復郴州編
管秦觀移送横州朱光庭追貶郴州别駕孫覺趙卨李
之繩杜純并追職及遺表恩例李周追貶已上責詞皆
葉濤所草也初吕大忠既以所得於上大防可復相見
之語告惇及還至渭州因為通判潘适具言适嘆曰公
失言矣必為深悔大忠尋加職請納職名量移大防不
許於是大防再責循州或曰循州再責上語實激之蓋
章惇等疑上意欲復進用元祐人故也三年甲申文彦
博制畧曰色厲而荏行偽而堅備公師於三朝更將相
者四紀忘我大德肆其忿心初迷國以懷諼終朋奸而
背善以理財裕民之政為㬥刻聚斂之利以經天緯地
之勲為㓂攘草竊之計有臣若此於義可乎於戲明罰
正刑永為垂世之戒彰善癉惡上慰在天之靈可特授
太子太保依前潞國公致仕張茂先梁惟簡譚扆趙約
内人樊氏并責降閏三月丙戌詔文彦博諸子并解官
侍養司馬康追奪贈官丁亥詔再責降韓川道州安置
孫升汀州安置詔韓忠彦降授充資政殿學士知定州
蹇序辰言其元祐初附㑹奸惡也詔蘇軾撰上清儲祥
宫碑令趙京撰并書壬辰詔責王隠王覿孔文仲鮮于
侁呉處厚等鄭雍坐謗先朝落職知定州二月又改鄭
州安燾落觀文殿大學士依前官坐蔡京蹇序辰言其
奸葉濤坐論安燾不當落職知光州甲辰詔惠州安置
蘇軾責授瓊州别駕昌化軍安置范祖禹移送賓州
安世移送髙州安置詔毁抺吕惠卿責官詔詞以惠
卿請也三月壬辰中書舍人同修國史院蹇序辰言朝
廷前日追正司馬光等前惡明其罪罰以告中外考言
觀事踪跡詭秘不可備究至其章疏文字散在有司不
乗時取索編類歲久淪失或邪黨交搆有藏毁棄之弊
欲望選官將貶責奸臣言行士狀編類以示天下後世
之大戒從之差給事中徐鐸及序辰四月己亥循州安
置吕大防卒於䖍州辛丑故吕公著追貶昌平軍司户
參軍故司馬光追貶朱崖軍司户參軍壬寅詔范純仁
王嵓叟司馬光吕公著趙卨等恩例並追奪並給還因
吏部刑部有請也中丞黄履奏乞究王珪罪詔王珪遺表
恩例並行追奪珪追貶萬安軍司户參軍五月陳衍男
慥梁維簡並藉沒物業親戚厚善之人并行責降辛未
舍人蹇序辰不草呉居厚告詞因言居厚元祐被責本
無賍私至紹聖親政始復收用議者尚以前事為言臣
若茍隨流俗則示懷利朋奸無以塞區區之忠所深慮
者累先帝知人之明違今日紹述之志也望降臣此章
與居厚除命行下示好惡以風四方則非獨與臣幸甚
詔榜示朝堂朕以眇躬獲承先構永維休烈盛美欲以
昭示萬世而頃遭羣奸同逞宿憾興訛造訕力肆詆排
政事人材廢毁殆盡夙夜悼懼靡敢或遑思與卿士大
夫共承厥志庶幾德業𫝊布無窮念今在廷之臣鮮知
事君之義從鄉原以為善士造虛譽以進無能以容私
合黨相先以奉法守公為幹才智勝任則闒茸共嫉趨
向既正則叵測深仇端亮勁挺有特立之操者不見容
於衆人媕阿回遹持兩可之説者必得名於流俗沈溺
忘返者險薄可羞乃隂懷私恩顯廢公議以奸臣所斥
逐為當罪所變更為得宜以先帝所造立為不然所褒
擢為非當借喻餘黨幸復甄收務令舊章未能淳一扇
為是非不定之論欲開善否更用之端漫託小人之道於
難知之中以疑天下之聽於未孚之際幸時事之中變庶
人心之翕從毎懷及兹良用慨嘆朕察言觀事灼見邪
心欲正典刑當伸儆戒繼自今日爾其新之式懲厥愆
畢趨於正示以好惡非曰茍然其或怙終必罰無赦咨
爾在位尚克敬承秋七月詔許舒州團練副使循州安
置吕大防歸葬始大防卒於處州上聞大防何以至處
州及其家請歸𦵏即許之議者由是知痛貶元祐黨人
皆非上本意也辛未蔡謂奏臣見文及甫常與邢恕書
大逆不道詔蔡京章惇即同文館究問九月壬子詔曰
中外臣僚等並許直言朝政缺失朕親覽虛心以改庶幾
以消天下之變焉乙夘詔曰朕以眇躬獲保宗廟恭典
神天翼翼小心㒺敢預怠惟恐不德以上干乾象今彗
出西方災譴為大天垂變異朕實懼焉用是損膳避朝
求言輟燕其敷恩霈蕩宥囚辜庶消復於妖祥以導迎
於善氣可大赦天下於戲遇灾而懼勅命惟幾尚賴公卿
悉心輔政交修不逮同底于平諮爾多方咸體朕意庚
申彗犯天市垣帝座十一月劉奉世兄弟責降中丞邢
恕言其傾害顧命大臣故也丁丑詔程頤涪州編管坐
與司馬光同惡相濟也化州安置安燾卒十二月新州
安置劉摯卒詔責授黔州别駕涪州安置黄庭堅移戎
州安置以避使者親嫌也
元符元年二月蔡京等究治同文館獄卒不得其要領
乃更遣升卿及必嶺外謀盡殺元祐黨人時劉摯梁燾已
前死朝廷尤未知也時董必詔差為河北東西路察訪使
吕升卿為河北漕三月詔陳衍特處死初章惇蔡卞恐元
祐舊臣一旦復起日夜與邢恕思所以排䧟之計既再追貶
吕公著司馬光又責吕大防劉摯梁燾范祖禹劉安世等
過嶺意猶未慊仍用黄履疏髙英追貶王珪皆誣以圗危
上窮其言浸及宣仁聖烈皇后上頗亦惑之最後起同文
館獄將悉誅元祐舊臣内結宦者郝隨為助専媒孽垂簾
時事建言欲追廢宣仁聖烈張士良者前竄雷州惇卞逮
迎詔欲使證宣仁聖烈果有廢立意及士良至既以舊
御藥告并列鼎鑊刀鋸置前謂之曰言有即還舊官無
則死士良仰天嘆曰太后不可誣天地神明不可欺也
乞就戮京惇無如之何得以陳衍罪狀塞詔宣仁聖烈
廢立之議由是得息而惇卞終不肯釋元祐舊臣京惇
進呈摯等事上曰元祐人果如此乎京惇曰誠有是心
然反形未具上曰摯等已責遐方朕遵祖宗遺意未嘗
戮大臣其釋勿治癸酉三省提舉荆湖南路常平等事
董必奏體量到知雷州朝請郎張逢同本州官吏至門
首接見蘇轍次日為㑹召轍在監司行衙安泊又令僦
進納太廟齋郎呉國鑑宅逢毎月率一兩次移厨管待
差白直七人借事本州海康縣令陳諤差雜直追呼工
匠等應付呉國鑑修宅又勒居民折退籬脚濶開小巷
通行人馬以避轍門巷及借手力等事詔蘇轍移循州
安置張逢特勒停陳諤特衝替本路提㸃刑獄梁子美
既與蘇轍係親姻之家不申明回避并其餘監司失覺
察各罰金三十斤夏四月詔化州安置梁燾卒不許歸
葬家屬令昭州居住林希出知亳州邢恕出知汝州以
希私積怨憤志在中傷恕隂懷怨憎妄意進用故並黜
之五月詔劉摰梁燾諸子并勒停永不收叙以文及甫
等所供逐人已亡不及考騐明正典刑故也六月中丞
安惇言乞朝廷委官將元祐中理訴所一宗公案看詳
如故改正即乞申請得罪之意復依元斷施行詔蹇序
辰安惇看詳語言於先朝不順者職位姓名别具以聞
序辰先有是命上難之於是惇復進白蔡卞勸章惇使
必行令序辰與惇徐鐸同主其事自後緣訴理被禍者
凡七八百人序辰及惇實啟之七月三省言蔡京第三
奏文及甫所發劉摰有司馬昭之心及其黨附之人廢
其子孫伏聞劉摯梁燾已有處分其餘顯官之人未有
指揮章惇安燾鄭雍並特放罷三省言劉摯等黨人王
嵓叟前後論事包藏禍心最為凶悖范祖禹劉安世朱
光庭仍累疏誣㒺聖德隂畜邪謀雖各行遣累據臣僚
上言乞賜施行詔范祖禹移化州安置安世移梅州安
置王嵓叟范祖禹劉安世朱光庭諸子並勒停永不收
叙九月庚戍追官停勒横州編管秦觀特除名永不收
叙移送雷州編管以附㑹司馬光等同惡相濟也吕大
防諸子並勒停御史鄧裴乞依范祖禹等例也看詳訴
理所言光州司法參軍監安上門鄭俠上書訕謗朝廷
并王安國非毁兄安石等罪名元祐元年除雪不當詔
元祐指揮更不施行并令改正鄭俠勒停英州編管永
不量移十月看詳訴理所元祐臣僚上言乞為訴理所
日限所有衘寃之人皆得洗雪可推廣聖恩收召和氣
按所言於先朝不順詔王覿特責授鼎州團練豐州安
置甲午范祖禹卒化州張敦禮責降坐元祐間言退蔡
確相司馬光有五得也歐陽裴落職與合入差遣朋附
元祐大臣也十一月三省言元豐末元祐中王鞏累上
書議論朝政表裏奸臣張保源累上書議論朝政附㑹
奸臣詔鞏追毁出身告勅全州編管保源勒停峽州居
住三年正月庚申知大名府韓忠彦致事王存各降一
官中丞安惇官二人奏雪謝景初語言不順故有是命
二月乙未曽布言章惇蔡卞施行元祐人衆論皆為過
當然豈為詆訾先朝大抵多怨報耳丙午孫諤詔與合
入遣與元祐訴理有衘寃飲恨之語御史左膚言其追
恨先帝萬死有餘三月己未中丞安惇言元祐案牘凡
千餘人元斷輕重一一當罪所有元看詳官劉摯等管
勾文字葉伸蘇加朱裔等罪跡顯著義不容宥詔有司
具逐人所到月日審理察情犯施行詔葉伸降三官蘇
加等勒停辛酉蕭世宗為吏部員外郎張行為户部員
外郎世宗在元祐中上書論青苗免役便民復行免凡
四十章故也四月顧臨卒知桂州程節員外郎譚掞荆
湖提刑梁子美各降官坐昌化軍使張中役兵修馹以
舍蘇軾察訪董必劾節不覺察有是命唐領坐借舟船
載新州安置劉摯骨月詔領先衝替下淮南仍取劾
以聞(領時知/楚州)黄隠責南安軍安置作元祐時附奸黨
也五月新知韶州孔文仲責惠州别駕英州安置坐元
祐上書謗訕先朝政事知瀘州王獻可降一官罷任坐
元祐上書議論朝政故有是命梁和林大節王祐陳嘉
言係梁惟簡等親戚並與逺小監當差遣戊辰詔陳次
升坐元祐中任御史日所上章奏詆毁先政朕常含容
其過庶使自新畀以練職復敢狃習故態觀望言事可
罷職令監全州酒税七月韶六曹諸司應元豐人耳四
月以來廢毁先帝法度申請並著所任官名姓編類成
冊内三省如有毁匿罪賞並依編章疏已得朝㫖用尚
書蹇序辰宣德郎李積中之言也九月丁未詔立賢妃
劉氏為皇后先是將立皇后内出皇太后手詔曰非此
人其誰可當翰林學士蔣之奇載其語於白蔴故有亮
非斯人誰可為后之語其后皇太后臨朝以瑤華無辜
被廢追治元符立后之因語之奇進所奉手詔騐其字
畫乃劉友端所書他日曽布問惇作元祐手詔是劉友
端書皇太后未嘗見聞何也惇遽曰是惇進入内是時
章惇專制誥内侍郝隨以固權寵劉友端助之三人凶
狡相濟故長樂手札惇撰定進入友端矯制書云宫禁
事秘人莫得而辨也通判畢漸言元祐中諸路所立碑
記刻紀述等並令毁碎從之甲子右正言鄒浩上疏諫
立皇后之失疏奏詔浩言多狂妄除名勒停新州編管
閏九月賈易邵州安置以易在元祐中常任諫臺羽翼
權臣誣謗先猷有是命十月文及甫落職知均州十一
月乙亥翰林學士蔣之奇知開封吕嘉問權吏部葉祖
洽並落職出守王囘除名勒停坐與諫官鄒浩語言交
通田衍王琳岑域呉禮李友諒並特追一官勒停
白時中岑穰張廷堅畢漸蔡蹈張琳范致虛各衝
替陳舉朱絞傅楫胡安逺范致君各特追一官勒
停蔣球特衝替葉丞王溥勒停坐以銀錢遺浩且
致簡叙别也吕希績降授朝請郎分司南京隨州居
住三年徽宗即位遣使勞問范純仁於永州召韓忠
彦為吏部尚書李清臣為禮部時紹聖黨人在朝用事
人懷異意上一日謂徐勣曰卿鯁直朕所倚頼勣因論擇
相之難上曰已詔范純仁韓忠彦勣頓首賀曰得其人
矣二月辛酉詔復鄒浩為宣德郎監袁州酒棁癸亥詔
永州安置范純仁為左中散大夫分司南京鄧州居住
吕希純唐州居住王覿和州居住韓川隨州居住劉奉
世光州居住唐義口安州居住呉安詩澧州居住吕希
哲隨州居住吕希績衡州居住吕陶任便居住蘇軾移
永州安置劉安世移衡州秦觀移英州程頤移峽州楊
畏知襄州王古知潤州王欽臣知襄州范純仁知亳州
范純粹知相州張來通判黄州晁補之簽書武寧軍判
官勾當公事王隠監江州酒税黄庭堅鄂州監税賈易監
舒州茶鹽酒三月甲午以龔史為殿中侍御史鄒浩為
右正言陳瓘為左正言叙英州安置孔文仲編管昭州
汪衍編管封州余爽編管金州王鞏峽州居住張保源
並復官乙未以上官均為秘書少監孫諤為右司諫癸
巳以鄭雍逸為左班殿直以韓忠彦為右僕射李清臣
為門下侍郎蔣之奇同知樞密院事時中外拭目新政
上意用中道合異論以忠彦重厚和平首命為相乙夘
叙復元祐大臣詔曰朕即位以來哀士大夫失職者衆
雖稍收復未厭朕心兹者天祐予家挺生上國奄有六
慶資及多方解網辜恤何事曰終范純仁提舉嵩山崇
福宫許歸頴昌劉奉世明道宫許歸陳州王覿崇福宫
韓川太平宫吕希純鴻慶宫呉安詩崇福宫唐又閒鴻
慶宫並任便居住王欽臣知穎昌吕陶張耒劉當時並
與知州吕希哲希績賈易與小郡劉唐老黄隠堂除知
軍晁補之與通判黄庭堅僉判蘇軾移永州轍移衡州
鄭俠放逐便初御史中丞安惇言鄒浩不可用恐形跡
先朝上曰先朝大事中丞不言浩敢言用之何傷至於
陳瓘言浩盡忠惇居風憲黙而坐視其愧已多况論其
非乎詔罷惇知潭州五月先是臺官龔史陳瓘任伯雨
皆言尚書左丞蔡卞過惡史曰卞為安石之壻妄謂盡
得其學以欺朝廷而一時嗜利者助成其説今乃參預
政機清議沸騰重黜之以慰天下瓘曰章惇前日所為
皆卞教之卞以繼述神考為名以纂紹安石為主立私
門之所存以為國是奪祖宗之大美以歸私史又曰惇
跡易明卞心難見春秋責意則難見之罪安所逃乎伯
雨曰卞之惡有過於惇如誣罔宣仁聖烈保佑之功傅
致元祐皇后疑似之罪安惇作理訴所而士大夫得罪
者八百三十家蹇序辰編排章疏而語已被罪者數千
人先帝親政六年未嘗有失獨此數事皆卞為之一日
上曰臺諫攻卞已十餘章卞乃請辭遂知江寧府戊子
陳瓘言紹聖再修神宗實錄史官奪宗廟之美以歸故
臣建掌書之官以尊私史所有紹聖神宗實錄願詔史
臣别行刪修詔令三省參對進呈左僕射韓忠彦白上
以元祐生者已被恩而死者殊未甄復此當出自上意
而曽肇亦言陛下即位廢逐皆還生者蒙恩惠已厚惟
是游魂枯骨尚未被凙乞出自宸衷明詔叙復乃詔元
臣故老尚在貶中愍澤之頒豈容獨后太子少保文彦
博司馬光等三十三人並還其官六月左正言陳瓘言
邢恕頃誣司馬光劉摯梁燾王嵓叟等皆有奸謀家族
幾致覆滅公議不容久矣宜定其罪於是韓忠彦請改
撰司馬光等告命上曰但於貶恕告詞中載此意則天
下皆知之矣制曰忠讒辨則内外肅是非公則勸沮行
爾操心傾危雅意附㑹造為非語上累宣仁既匪親聞
又無証佐究其所自皆出不根使光公著被凶悖之名
䝉殛竄之罪欺天誤國職爾之由矧彼於此二人實門
下士借譽引重恩義非輕一旦翻然遽為讐敵擠穽下
石數為虚言可落職罷知荆南責授少府監分司西京
均州居住九月侍御史陳次升言左僕射章惇自登揆
路任私言公奉使山陵錯置乖繆中丞豐稷御史陳師
錫言惇當國七年竊持威福天下勇於害賢敢於殺人
大事包藏隂謀發為異議陳瓘言章惇獨相八年迷國
誤朝罪不可掩奉使失職事干泰陵又云助尊私史則
至於薄神考矜伐已功則至於誣宣仁樂於用兵大開
邊隙陜西之民怨矣而進築不已内府之財竭矣而輦
運不休殺張悦以箝衆口廣鄒浩之獄以絶言路於是
惇乞罷政辛未知越州初中丞豐稷入對學士承㫖蔡
京於殿陛間揖稷曰天子自外服詔公為中司今日必
有髙論稷正色答曰行自知之至是與侍御史陳師錫
共言京卞兄弟同惡迷國誤朝乞正典刑不報甲申蔡
卞提舉杭州洞霄宫太平州居住張商英落職知隨州
范鏜落職知滁州坐附權要乙丑先是陳祐論張瓘門
下李清臣言哲宗天姿仁孝毎對臣下有愛人之言任
章惇為相不置次輔惇為性殘刻開導上意者莫非殘
忍殺伐之事有傷和氣水旱連年自古大臣少惇比者
宜行殛誅以慰民望乃詔責惇為散官潭州安置然議
者以清臣為反覆迎合云丙申蔡京永興軍御史言其
外結后族内事閹人交締東朝憂刑天顔貽社稷患為
天下禍林希出知福州葉祖洽徐鐸並落職御史言其
助惇為惡也己未詔曰永惟神考新一代之典型以遺
後人間者任事之臣用意或過朕所不取為政用人朕
無彼此之間斟酌損益惟義所在嘉與有位共圗康功
以成繼述之美自今有曲學偏見妄意改作規營國事
當與衆棄之辛酉左僕射韓忠彦性柔懦天下事多决
於右僕射曽布乃議元祐紹聖均為有失欲以大公至
正消釋朋黨十一月詔以來年改元建中靖國以新除
賈易為諫議大夫左司諫鄒浩為起居舍人蔡京知江
寧郭知章為永興軍蘇軾成都玉局觀蘇轍提舉太平
宫任便居住黄庭堅知叙州劉安世知鄆州侍御史陳
次升龔夬再言蔡京奸惡詔京落端明殿學士提舉洞
霄宫辛巳御史陳次升言哲宗皇帝責任宰執是時蔡
卞備位政府肆行奸謀巧計施行凶熖益熾巧弄賞罰
専暴恩讐編類章疏中傷士人或投之逺或䧟之深羣
毒流於天下實不忍聞時人目為笑面夜义衆所共知
也又右正言張廷堅亦言卞之奸惡詔卞他所居住
建中靖國元年左正言任伯雨言章惇久擅朝柄迷國
㒺上毒流縉紳向簾前異議賴太皇后睿知先定故奸
謀不行思之可為寒心詔惇責雷州司户六月尚書左
丞范純禮初奏近見朝廷是元豐而非元祐元豐之政
盡出先帝規模宜無不善然官吏奉行未一一皆如法
意故民雖受賜亦或被害元祐之治其初執政者雖小
有潤色亦多先帝法度今議論之官有不得志於元祐
者以此藉口動陛下之心爾未必皆為國事葢乗時以
邀利者也又言自古天下治亂顧用人何如爾今畧陳
祖宗用人之要秋七月初朝廷稍變熙豐政事而范致
虛上言言不當變且言臣讀陛下泰陵詩其卒章曰
周紹裕陵尊陛下孝悌之本心也臣願陛下守此而已
上亟召見曰朕行不次用卿除左正言㑹有詔修史官
取元祐紹聖實錄依公參詳務不失實甲子范致虚言
神宗一代信史缺然未立元祐之書先朝以其詆誣遂
廢弗用紹聖之書今朝以其掩蔽復别論撰夫為史而
至於紛更何以𫝊信臣謂非紹聖無以察正元祐詆毁
非今日無以察正紹聖之掩蔽臣願陛下詔飭史官書
成而筆削不公皆以輕重坐之元祐詆誣已係先朝考
正行遣外紹聖掩蔽理合條具昭示天下後世以陛下
孝思之意詔送國史院七月陳瓘奏臣常乞别修神宗
實錄以成一代之典而不聞施行葢紹聖史臣今為宰
相故也不報時瓘權給事中右僕射曽布將薦之即日
或以告瓘瓘曰吾與布議事不合是以官爵相餌也若
受其薦進而復與異同則公義私恩兩有愧矣至是瓘
詣政事堂以書見布極論之畧曰尊私史而壓宗廟緣
邊費而壊先政此二者閤下之過也瓘所撰日録辨一
篇所謂尊私史而壓宗廟可見矣臣近守無為軍知天
下根本之財皆運於西邊因述國用須知所為緣邊費
而壞先政者可見矣遂以副本納布布謂瓘所論為元
祐寡見淺聞之説又曰雖有卜書布亦不動瓘遂申三
省乞劾妄言之罪早行竄黜宰相曽布云瓘責臣等尊
私史壓宗廟緣邊費壞先政其罪是上令責瓘左僕射
韓忠彦右丞陸佃曰瓘之言誠過若責之則更以此得
名曽布尚能容瓘八月乙夘以瓘知秦州冬十月門下
侍郎李清臣與僕射曽布有隙毎於上前互相訾毁諫
官論布過失上以陳祐與清臣交結欲黜布而援清臣
將罷祐諫官江公望遽言陛下臨御以來易三言官逐
七諫臣非天下期望今祐言宰相過失自其職也豈可
便謂有他意哉上甚善之至是布使諷公望若能言清
臣以諫議大夫相處公望弗應白其言於上並言朋黨
同異之弊而御史彭汝霖遂承布風㫖累論清臣之奸
又初議建景靈西宫清臣常諫止之及宫成清臣漸見
疎斥求有以自固清臣奏西宫之成都人歡喜之不答至
是清臣不自安且再為汝霖所劾乙未罷知大名府壬
午三省奏事訖右僕射曽布獨留進呈内降起居郎鄧
洵武愛莫助之圗其説以為陛下方紹述先志羣臣無
助之者其圗如史書年表列為旁通分為左右自宰相
執政侍從臺諫郎官館閣分為七隔左曰紹述右曰元
祐左序助紹述者宰相執政官温益一人而已其餘毎
隔三四人如趙挺之范致虚王能用之徒是也右序舉
朝輔相公卿百執事皆在其間至百餘人又於左序班
立一項用小貼子掲去布密稟掲子臣僚姓名上曰洵
武言非相蔡京不可與卿同故掲去布云洵武所陳既
與臣所見不同自當不與議乞納不明日遂改付温益
益欣然奉行乞籍記異論之人於是上决意用京矣崇
寧元年朱肱上書言事又進所上宰相書曰比年日蝕
者三地震者一此雖治世不免然四月正陽之月而河
東上郡地震僅旬其異為甚不知公何以弭之劉夀公
門人也而已為御史公有過舉爵可言乎如上官均
豐稷賈易鄒浩皆相繼外補彼數公者其出入用舍足
以為治亂公為太宰而正人相繼以去此所以日蝕地
震也紹聖間章惇蔡卞奸諛相濟其惡不可殫數而最
大者四公在樞府坐視黙然不為無過若以西府不當
與議則侍從臣皆與論思况執政乎再貶元祐大臣范
純仁能言之公未嘗救也廢元祐皇后龔史能言之公
未嘗救也䇿元符皇后鄒浩能言之公未嘗救也置諫
官於死地黄履能言之公未嘗救也此惇惡之最大而
公無半助之功今公又當主意之重而必當遇災而懼
然后可以弭天變聞善而遷然後可以求直言肱所望
於公者如此詔付三省肱服從弟也江津人趙諗者少
敏給紹聖初擢甲科教授成都因章惇逐元祐大臣不
合人心欲起兵據蜀與所親何奬王師直賈時成及日
者羅京等同謀㑹上登極赦到諗謂奬等曰章惇必敗
天下既安人心難動前議願勿出口遂入京除太學博
士而黨中有鈎郡者發其謀獄且當族戊戌詔皆誅死
夏五月曽布毎於上前韓忠彦且植黨以傾之布弟肇
以書戒之曰吾兄方得君正當引用正人扶助王道以
杜絶惇卞復起之萌而數月以來所謂善人者相繼去
朝其在内者置之閒地而所進用以為輔臣從官臺諫
往往皆前日事惇卞者一旦兄勢稍不如今日之盛必
首引惇卞果至未暇䘏其他曽氏之禍其可逃哉王古
王覿豐稷賈易皆可與謀願兄虚心克已與之議論但
使正人聚於本朝自然小人道消矣布不從至是諫官
呉材王能用助布之説黨論復起善類皆竄斥呉材之
力為多己巳呉材王能用輩上章排元祐黨人未止獨
諌議大夫彭汝霖與御史鄒餘郭熙其論以為元祐人
罪狀有紹聖貶籍具在昨元符末叙復太優如自朝廷
檢舉裁減則數日可畢不須候彈章人大指名然后行
之徒使人言紛紛不已顧諭執政大臣原輕重之情定
大小之罪上稟聖裁於是右僕射曽布用其説悉具姓
名以進詔復責降元祐黨人司馬光吕公著文彦博吕
大防梁燾范純仁劉摯王嵓叟王存傅堯俞鄭雍以下
各以差奪其官惟韓維孫固以神考潛邸人特免丙子
詔元祐黨人各已削秩自今無所復敢言者亦勿復言
秋八月曽布罷相去位戊子超拜蔡京為右僕射中外
大駭八月己亥籍元祐及元符末宰相司馬光侍從蘇
軾餘官秦觀以下凡百有二十人二年正月知樞密院
蔡卞追讐元符之末言者疏已惡罪而任伯雨論其欲
追廢宣仁一事尤為切至乃上疏自辯以伯雨為首於
是三省檢伯雨等所奏乙酉分貶鄒浩陳瓘龔史等十
人於諸州獨伯雨逺謫昌化軍四月時有詔毁蘇軾所
刋東坡集而言者又以謂程頤入山著書恐及朝政乃
詔頤除名令監司察所著書九月詔天下監司長史右
各立元祐奸黨碑(詳見黨/碑内)四年五月除黨人父子兄弟
之禁五年春甲辰以呉居厚為門下侍郎劉逵為中書
侍郎於是逵首勸上碎元祐黨碑寛上書係籍人禁及
罷蔡京所造乙巳詔中外直言闕政時禁中夜半遣黄
門至朝堂毁石刻翌日京見之厲聲曰石可毁名不可
滅上謂詹丕逺曰聞中外言劉逵不可用法度不可變
蔡京不可罷朕得之怵惕不寐丕逺曰京誤國陛下可
知逵何不可用上曰如碎黨人石刻寛上書係籍人禁
皆逵為朕當論時政之失
宣和七年六月時元祐黨人既盡惟直秘閣劉安世巋
然獨存名譽益重戊午安世卒先是蘇軾評元祐人物
曰器之真鐵漢
　
　
　
　
　
　
　
　
　
　
　
　
　太平治迹統類卷二十四
欽定四庫全書
　太平治迹統類卷二十五
　　　　　　　　　　　　宋　彭百川　撰
　　程頤岀處本末
元祐元年閏二月丁巳以鄉貢進士程頤為通直郎汝
州團練推官充西京國子監教授以門下侍郎司馬光
尚書左丞吕公著及西京留守韓維薦其學術故有是
命團練推官西京國子監教授程頤為承奉郎秘書省
校書郎先是王嵓叟奏曰臣聞孔子曰舉逸民天下之
民歸心焉臣以謂舉之易也而禄之難祿之易也而盡
其用難非待之有禮處之有方則不可得而禄矣不可
得而祿不可得而盡其用矣伏見西京國子監教授程
頤學極聖人之精微行全君子之純粹早與其兄顥俱以
德稱名顯於時陛下方欲用而顥卒賢士大夫無不相
與咨嗟以為朝廷之恨今者幸陛下復起頤而用之臣
願陛下加所以待之之禮擇所以處之之方而使髙賢
得為陛下盡其用則所得不獨頤一人而已四海潛光
隠德之士皆將相招而為朝廷出矣愚臣區區欲廣陛
下之美者其誠心如此惟聖主留意幸甚丙辰左司諫
王嵓叟右正言朱光庭進對太皇太后曰卿累薦程頤
今已除宣德郎來日待行出文字召對又曰差除若是
它有人望不惜它合得人望自然無信語掩人口不得
門下侍郎司馬光言今月二十一日中使陳衍奉宣聖
㫖問臣來日程頤上殿若奏對有取陞以何職不可入
經筵當以何名目臣竊惟程頤本以布衣守道不仕昨
朝廷除幕職官西京教授頤曽辭及朝廷詔赴闕除宣
德郎秘書郎頤又辭卑官在經筵者惟有崇政殿説書
若以新再除官充崇德殿説書足以超擢但頤堅辭不
敢受耳更乞聖意裁度辛巳宣德郎秘書郎程頤為通
直郎崇政殿説書頤既上殿即以經筵命之頤面辭不
許而具奏曰臣以知人則哲堯帝所難雖陛下聖覽之
明然臣分獲進對於頃刻間陛下見其何者遽加擢任
臣未敢以辭只乞臣再上殿進劄子三道言經筵事所
言或是則陛下用臣為不誤臣之受命為無愧所言或
非是其才不足用也因可聽其辭避劄子其一曰臣伏以
皇帝陛下春秋之富雖睿聖之資得於天稟而輔養之
道不可不至所謂輔養之道非謂誥詔以言過而後諫
也在涵養薰陶而已大率一日之中接賢士大夫之時多
親寺人宫女之時少自然氣質變化德器成就乞朝廷
慎選賢德之士以待勸講講既罷常留二人直日一人
直宿以備訪問竊聞間日一開經筵講讀數行羣官列
侍儼然而退情意畧不相接如此則責輔養之功難矣
今主上幼冲太皇太后慈愛亦未便乞頻出但時見講
官久則自然習熟大抵與近習處久熟則生䙝易與賢
士大夫處久熟則生愛敬此所以養成聖德為宗社生
靈之福天下之事無急於此其二曰伏惟太皇太后陛
下聡明睿知超越前古皇帝陛下春秋之富輔養之道
當法先王臣以為傅德義者在乎防見聞之非節嗜好
之過保身體者在乎適起居之宜存畏慎之心臣欲乞
皇帝陛下左右扶持祇應宫人内臣並選年四十五以
上厚重小心之人服用器玩皆須質樸一應華巧奢麗之
物不得至於上前要在奢麗之物不接於目淺近之言
不入於耳及乞擇内臣十人充經筵祇應以伺候皇帝
起居凡動息必使經筵官知有剪桐之戲則隨事箴規
違持輔養之方則應諫正調䕶聖躬莫過於此其三曰
竊見經筵臣僚侍者坐而講者獨立於禮為悖欲乞今
後特令坐講不惟義理為順以表主上尊儒重道之意
竊聞經講官在御傍以手指書所以不坐别欲令一
人指書講官稍逺御案坐講意朝廷循沿舊體只以經
筵為一美事臣以為天下重任惟宰相與經筵天下治亂
繫宰相君徳成就責經筵由此言之安得不以為重御
史中丞劉摯言臣伏覩制命以布衣程頤為通直郎崇
政殿説書者恭以尊儒重道振舉遺逸使天下歸心固
聖朝之所宜為也以汝州推官西京教授起之頤既力
辭不從而赴召陛下又以宣德秘書郎待之程頤既至
未即受命而陛下賜之延對又官之以通籍置之以經
筵葢頤之遜不已而陛下恩命毎有加焉臣恐頤於出
處辭受之際義有難安者也伏望陛下審真偽重名器
聞頤方辭恩制乞降指揮依頤所乞成就其節止授以
初命之官既使得以禄養其親又使受之有義免於似
是之謗而後日見其可用進擢葢未晚頤卒留經筵摯
所言不用頤毎以師道自居其侍講色甚莊言多諷諫
頤聞帝嘗在宫中盥而避蟻因講畢請曰有是乎帝曰甚
恐傷之耳頤曰推此心以及四海帝王之要道也帝稱
善八月癸卯通直郎充崇政殿説書程頤兼權判登聞
鼓院頤再辭之詔不帶職官充侍讀侍講崇政殿説書
其請奉依職官事例支見錢頤在講筵嘗質錢使或疑
未得祿問之乃自供職後不曽請俸尋許户部户部索
前任厯子頤言頤食萆菜無前任厯子其意以朝廷得
士當廩人繼粟庖人繼肉也即今户部自為出厯子户
部初欲折支執政謂館閣官皆請見錢豈有經筵反折
支又檢例緣久無崇政殿説書故户部只欲與折支之
始給見錢添職錢見四月壬午二年三月崇政殿説書
程頤上疏曰伏念臣草萊賤士蒙陛下擢置勸講之列
夙夜畢精竭思所以補報萬一昨去年六月中嘗有奏
言輔主之事已踰年不蒙施行一事臣不敢一一再
言止此事最切者復為陛下陳之臣前之言於延和殿
講讀太皇太后曰毎遇事政稀簡聖體康和時至簾下
親講官進説不惟省察人主進業於陛下聖德未必無
補兼講官輔導之間事意不少有當奏稟便得上聞臣
今思之太皇太后雙日垂簾前問當主上進待次第講
説所至如何開益使天下知陛下於輔養人主之道用
意如此也願陛下聖明不以臣之微賤而忽其言察臣
區區之心又上疏曰臣近言邇英熱乞移就寛處如無
别穏便處只乞就崇政殿延和殿竊聞給事中顧臨有
言以延和講讀為不可臣本為邇英漸熱恐於聖體非
宜今聞修展邇英茍得寛涼則臣志願遂矣臣料臨之
意不過謂講官不可坐於殿上以尊君為説爾夫殿上
講説義理之正慕古者所當行也臣不暇逺引只以本
朝政事言之太祖皇帝召王昭素講易真宗令崔頤正
講尚書邢昺講春秋皆在殿上當時仍是坐講立講之
儀只始於明肅太后之意此乃祖宗尊儒重道之甚美
豈獨子孫所當為法萬世帝王所當法也而臨以為非
臨謂講官不可坐殿上則昭素布衣之士其不可更甚
矣邇英講讀只有仁宗時亦從便爾非是避正殿若避
殿上則不應置崇政説書之職雖以殿名設職不必須
在本殿説書然亦必不肯於不可講説之處置説書官
也若主上信以為然所損豈不甚大二年八月辛巳朝
奉郎右司諫賈易知懷州自蘇軾以䇿題事為臺諫官
所言而言者多與程頤善頤既交惡其黨迭相攻易建
言請併逐二人又言吕陶黨助軾兄弟而文彦博實主
之語侵彦博及范純仁太皇太后怒欲峻責易吕公著
言易所言頗切直惟詆大臣為太甚苐不可復處諫列
爾太皇太后曰不責賈易此亦難作公等自與皇帝
議之公著曰不先逐臣則易命不行争久之乃止罷
諫職既退公著謂同列曰諫官所論得失未足言顧主
上方富於春秋異時將有進道諛之説以惑上心者當
此之時正賴左右力争不可預使人主輕厭言者也於
是吕大防劉摰王存私相顧而歎曰吕公著仁者之勇
乃至於此通直郎崇政殿説書程頤罷經筵權同管勾
西京國子監左諫議大夫孔文仲言頤人品纎污天資
險巧貪黷請求原無鄉曲之譽奔走交結常在公卿之
門不獨交口褒美又至連章論奏一見而除朝籍再見
而升經筵臣頃任起居舍人屢侍講席觀頤陳説全無
發明上德未有嗜好而常啓以無近酒色上意未有信嚮
而常開以勿用小人豈惟勸導以所不為實亦矯欺以
所無有如陛下因咳嗽罷及御邇英學士以下侍講讀
者六七人頤官最小乃越次獨候問聖體横僣過甚並
無職分臣居京師近二年頤未嘗過臣門臣比除臺諫
官即來訪臣先談賈易之賢又賀與易同官遂語及吕
陶事曰吕陶曾補司諫命已久閣今聞復下何也如此
則賈明叔必不安職矣明叔者指賈易字也臣答曰何
以言之頤曰明叔近有文字攻陶之罪已數日矣今陶
設為司諫明叔畏義知恥者也言既不行其辭去决矣
公能坐視明叔之去乎臣曰將如之何頤曰此事在公
也公之責重也推頤之言必是與陶有隙久欲諷臣攻
陶助易也伏望論頤罪倘未誅戮且當放還田里以示
典刑御史中丞胡宗愈亦言先帝聚士以學教人以經
三舍科條固已精密且一切舊因深斥頤短謂不宜使
在朝廷先是赴講㑹上瘡疹不坐已累日退詣宰相問
曰上不御殿知否曰不知曰二聖臨朝上不御殿太皇
太后不當獨坐且上疾而宰相弗知可為寒心翌日吕
公著等以頤言奏遂詣問疾上不悦放黜之頤因五上
章乞納官歸田里不報又乞致仕亦不報新西京轉運
副使吕陶改梓州路陶初有西京之命即引嫌辭避復
上疏曰朝廷以太平無事尊賢重道用程頤於山林之
下而任以勸講之職侍太子之側而訪以道義則非禮
勿動非禮勿言可也今乃講讀之際往往内侍密語非
其體也向者皇帝陛下偶因發嗽未御講筵頤乃申請
乞今後須得闗報亦駭中外之聽不知義也詳定學制
疎繆無取禮部逐一駁正三省至今依違未决議者疵
之此願陛下知之者三也(頤軾忿争事/見紹述門)五年正月太師
平章軍國重事文彦博言大中大夫致仕程珦身亡一
子頤素藴學行嘗為邇英講官今其父亡窘於䘮事伏
望特賜矜閔優其賜恤知河南府韓縝翰林學士承㫖
蘇頌等相繼有請詔賜絹三百疋下所屬𦵏日量行應
副七年三月丁亥三省進呈程頤服闋欲除館職判登
聞鼓院太皇太后不許入以為直秘閣判西京國子監
初頤在經筵歸其門者甚衆而蘇軾在翰林亦多附之
者遂有洛黨蜀黨之論二黨道不同互相非毁頤竟罷
去及進呈除目蘇轍遽曰頤入朝恐不肯静太皇太后
納其言故頤不復得召乙巳殿中侍御史呉立禮言臣
竊見丁憂服闋人通直郎程頤除授直秘閣判西京國
子監進職無名頌駭士論按頤當元祐初用大臣論薦
如除幕職官充西京教授意卑小官初乃固辭及朝廷
再以通直郎崇政殿説書召之即欣然受命蓋其志在
躁進故辭卑居尊速冀顯達方其起自布衣勸講帷幄
揀拔進用可謂不次矣不能安循命理圗報厚恩而怙
勢要權日走執政諫官御史之門以游説為事業肆其
喜怒妄以進退人物為己任蓋其言偽而辯學非而博
足以鼓動搢紳欺惑當世備位經筵輒敢以師臣自處
欲求坐講是時諫官孔文仲上章斥其狂妄果不能逃
陛下知人之明即行顯黜前謫之西京欲致之退思自
省今既免喪除服還其舊任足矣一旦寵擢無名優進
儒館之職將何以懲戒妄人聳動多士况更直秘閣先
朝故事必宿儒舊德處之使頤冒居此職衆論所以不
平也伏望少垂天聽察其狂妄無補聖世罷去職名以
厭公議夏四月丙寅殿中侍御史呉立禮言臣程頤進
職無名曾具狀論列未蒙施行今竊見頤上表辭免觀
其辭語畧不引咎自訟乃敢要君乞歸田里人臣狼戾
公無忌憚未見有如此者按頤素履非正狂妄躁進言
其内行則娶甥以為妻論其沽名則素隠而行怪以遊
説為事業以捭闔為功能邪説詭羣足以亂政兼頤昨
以罪譴謫曾未滿秩即丁父憂朝廷因其除服免喪躐
進儒館之職可謂異恩即上章求避不以寵渥逾分懇
辭優命而乃望望不足自欲歸就田里夫人臣進退固
有大義茍無意禄仕自當求致王事以禮而去未聞去
就輕易率爾要君茍不明正典刑何以懲誡在位侍講
范祖禹奏臣伏見元祐之初陛下召程頤對便殿自布
衣除通直郎充崇政殿説書天下之士皆謂得人雖真
宗之時种放亦不過如此也孔子曰舉一人天下莫不
歸心者何也為善於幽隠者知其必不廢也陛下用頤
實為希濶之美事纔及歲餘即以人言罷之頤之經術
行誼天下共知司馬光吕公著與相知二十餘年然後
舉之此二人者非為欺㒺以誤聖聽也頤在經筵初望
皇帝陛下進學語實繁多顧草茅之人一旦入朝與人
相接不為關防未習朝廷事體迂濶則固有之又謂頤
欲以故舊傾大臣臺諫官王岩叟朱光庭賈易皆素推
服頤之經術故不知者指為頤黨頤匹夫也有何權勢
動人而傾大臣役臺諫自古處士入朝必有過人之能致
太平之術故其責實常重至於不賢者則直以處士為
矯訐為沽激為釣名又處士多不次得美官故其憎疾
常多夫以賢者責望之事而慎擇經筵之官如頤之賢
乃足以輔導聖學至如臣輩叨備講職實非敢望頤也
臣久欲為一言懷之累年猶豫不果使頤受誣㒺之謗
於公正之朝臣毎思之不無恨也今臣已乞去職若復
召頤勸講必有補聖明臣雖終老在外無所憾矣五月
癸未監察御史董敦逸言見左通直郎直秘閣程頤辭
免職名表謝云不用則已獲罪明時不能取信於上又有
道大難容名髙毁甚之語怨躁輕狂不敢縷數臣按頤起
自草澤勸講經筵狂淺迂疎妄自尊大當時有所建議
人皆以為笑而又奔走公卿之門動搖言路陛下聖明
察其疎繆止令罷職亦朝廷之寛恩也頤近因喪服除
朝廷以職名加之輿議沸騰皆云虛授今頤猶不自揆
肆為狂名至引孟子伊尹以為比又自謂得儒者進退
之義惑衆慢上無甚於此伏望朝廷追寢新命以叶公
論丙戌詔程頤許辭直秘閣權判西京國子監差管勾
崇福宫頤初表言昨臣被責命出為外官夙夜靡皇惟
是内省始蒙招致之禮旋為黜逐之人將何顔以立朝
當自劾而引去至於五請而後聽豈可力辨以求申遂
且從容以須替罷未至任滿遽丁家艱思無忝於所生
惟堅持於素節未終喪制已降除書上體眷恩内深愧
懼伏念臣志存守道識昧隨時俗所忌憎動招謗毁昨
蒙擢任既以人言而被黜為朝廷羞矣今復授以職任
適足重為朝廷羞無所益於明時徒取笑於後世伏望
聖慈矜察愚誠追寢恩命臣昨因丁憂既已去官今來
所降告命不敢祇受已於河南府寄納伏望朝廷檢㑹
前來五次奏陳特降㫖揮許歸田里詔不許頤又言伏
念臣力學有年以身任道惟知耕食以求志不希利達
以干時陛下詔起臣於草野之中面授臣以講説之職
臣竊思之以講學侍人主茍得致人主以堯舜禹湯之
道則天下享唐虞夏商之治儒者逢時孰過於此於是
幡然有許國之心在職歲餘凡夙夜畢精竭慮蓋非徒
為虛辭解釋文義惟欲積其誠意感通聖心度交發志
之孚方進沃心之論實覬不傳之學復明於今日作聖
之效逺繼於先王自二年春秋來臣毎進説陛下嘗肯
首應臣臣知陛下聖資樂誠自以為千載之遇也不思
道大則難容節孤者易躓入朝見嫉世俗之常態名髙毁
甚史册之明言如臣至愚豈免衆口不能取信於上而
欲為繼古之事成希世之功人皆知其難也臣何狂簡
敢爾覬幸宜其獲罪明時見嗟公論志既求於事道義
當敢於為臣屢懇請而未從俄遭憂而罷去銜恤既終
於䘮制退休當遂於初心豈舍王哉忠戀之誠維至不得
已也去就之義當然自惟衰邁之體軀得就安閒之散地
信今𫝊後更有望於殘年行道致君甘息心於聖世豈
期矜貸尚俾甄升恩雖甚隆義則難處前日朝廷不知
其不肖使之勸學人主不用則亦已矣若復無恥以茍
祿位孟子所謂是為壟斷儒者進退當如是乎臣非茍
自重實懼上累聖明使天下後世謂朝廷特起之士乃
貪利茍得之人甚可羞也況朝廷平臣無可受之理敢
冒萬死上還恩命伏乞檢㑹臣前後之奏特賜指揮既
有崇福之命頤即承領敇牒但稱疾不拜假之百日亟
尋醫訖不就職(餘見黨/事門)
　　蘇軾立朝大槩
蘇軾字子瞻老蘇先生洵之長子也嘉祐二年中進士
第時歐陽修考試禮部疾時文之詭異思有以救之梅
聖俞與其事得公論刑賞以示文忠文忠驚喜以為異
人欲以冠多士疑門下曽子固所為置之第二以書謝
諸公文忠見書以書語聖俞曰老夫當避此人放出一
頭地士聞之始譁不厭久乃信服六年試中制科初父
洵來遊京師翰林歐陽修一見大稱歎以其所獻文著
於朝由是名動京師士争誦其文時王安石名始盛黨
與傾一時修亦善之勸洵與安石遊安石亦願交於洵
洵曰吾知其人矣是不近人情鮮不為天下患作辨姦
論以刺之文既出安石始銜洵至是軾中制科安石問
吕公著見蘇軾制䇿否公著稱之安石曰全類戰國文
章若安石為考官必黜之故安石修英宗實錄亦言洵
有戰國縱横之學(丁未/錄)英宗在藩聞公名位即欲以故
唐事召入翰林授知制誥韓琦曰蘇軾逺大之器也他
日自當為天下用在朝廷培養之今驟用之適足以累
之也上曰知制誥未可與修注可乎琦曰近例當召試
上曰未知其能否故試如蘇軾有不能邪琦言不可乃
試而命之及試二論入三等得直史館他日歐陽修具
以告軾軾曰韓公所以相待乃古所謂君子愛人以德
也(師友/談記)三年洵以脩禮書成方奏未報而卒賜其家銀
百兩絹百疋軾辭所賜求贈官從之賜光祿寺丞軾丁
憂服除時熙寧三年也(長/編)王安石用事多所建立公與
安石議論素異既還朝置之官誥院時朝廷議更科舉
上疑為軾議既上(軾議詳見/科舉門)上覽之曰得軾議朕意釋
然矣即日召見問何以助朕軾曰臣竊意陛下求治太
急聽言太廣進人太鋭陛下安静以待物之來上竦然
曰卿三言朕當熟思之安石之黨滋不悦命攝開封推
官欲多以事困之公決斷精敏聲聞益逺㑹上元買浙
燈軾密疏奏即有㫖罷(論舉子舉合事/詳見科舉門)自是論事愈力
發䇿上書安石愈恨(事見安/石門)軾有外弟與之不叶安石
召之問軾過失其人言向丁憂販私鹽蘇木等事安石
大喜未有以發也㑹舉諫官范鎮以軾應詔謝景温恐
軾為諫官攻介甫之短故力排之(景温言軾事/見安石門)公未嘗
一言自辨乞外任避之通判杭州時行新法軾於其間
嘗曰法以便民民賴以安徙知密州(論手實法事/見紛更門)知徐州
是歲河決曹村泛於梁山泊溢於南清河城南兩上環
繞吕梁自步抱之滙於城下城將敗軾廬於城上過家
不入卒全城以聞又請築堤以虞水再至徐州人至今
思之徙知湖州以謝表上有陛下知其愚不適時難以
追陪新進察其老不生事或能牧養小民表聞而御史
何正言舒亶以為語涉謗譏又售於市得軾所為詩文
悉疏上之時有朱夀昌者少不知母所在棄官求之既
得朝士以詩美之軾詩有云感君離合我酸辛此事今
無古或聞之語李定深以為恨定不服母喪軾以為不
孝後定為御史繼言軾作詩訕上有詔下李定推治聞
奏至遣官逮赴御史獄必欲寘之死張文定范文忠上
疏救上不報天下知不免矣煅鍊久之不決弟轍上疏
祈哀乞納在身官以贖其罪又不報時宰臣呉充見上
曰魏武帝何如人上曰何足道充曰陛下以堯舜為法
薄魏武固宜魏武猜忌如此而能容禰衡陛下法堯舜
而不容蘇軾何也上曰朕無他意止令對獄覈是非爾
行釋之矣直舍人院王安禮亦乗間進曰自古大度之
主不以語言罪人軾文士本以才自奮謂爵位可立取
顧碌碌如此然其中不能無􁦠望今日一旦寘於法恐後
世謂不能容臣願陛下無庸竟其獄上亦自憐之深然
其説曰朕固不深譴特欲申言者路爾即為卿貰之安
禮安石弟也已而軾自獄中作詩寄轍詩曰聖主如天
萬物春小臣愚闇自忘身百年未老先償債十口無歸
要累人是處清山可藏骨他年雨夜恐傷神與君世世
為兄弟更結來生未有因詩聞上覽之促其獄庚申軾
坐貶黄州安置駙馬王詵停職蘇轍王鞏並責外州監
税受軾詩文黜罰者自太子少師張方平以下二十三
人公至黄州幅巾芒履與田父野老相從溪谷之間築室
東坡自號東坡居士七年春責授黄州團練軾移汝州
軾言汝州無田産徙居常州從之元豐中軾繫獄御史
上本無意深罪之宰相王珪進呈忽言軾於陛下有不
臣意上改容曰不至是也卿何以知之珪因舉軾檜詩
根到九泉無曲處世間惟有蟄龍知之句對曰陛下飛
龍在天軾以為不知己而求之於地下蟄龍非不臣而
何上曰詩人之詞安可如此彼自詠檜何預朕事珪語
口塞章惇從旁解之曰龍者非獨人君人臣俱可言上
曰荀氏八龍孔明臥龍豈但皆人君也耶遂薄其罪
黄州安置然上毎憐之日語執政曰國史大事朕意欲
俾蘇軾成之執政有難色上曰非軾則用鞏後鞏亦不
副上意上復有㫖起軾以本官知江州明日改承議郎
江州太平觀又明日命格不下於是出手札徙軾汝州
有蘇軾黜居思咎閲歲滋深人才實難不忍終棄之語
軾即上表謝前北京師盛𫝊軾已白日仙去上對左丞
蒲宗孟歎惜久之故軾表有疾病連年人皆相𫝊為已
死飢寒并日臣亦自厭其餘生之句士大夫知上卒喜
之也㑹晏駕不果用八年哲宗即位復朝奉郎知登州
至登五日召為禮部郎中時朝廷緣先帝意即欲用為
起居舍人公力辭見宰相蔡持正自言持正曰公佪翔
久矣朝中無出公右者公固辭元祐元年入侍延和三
年遷中書舍人温公議改免役為差法(見役/法門)公見之政
事堂條陳其不可温公忿然軾曰昔韓魏公刺陜西義勇
公為諫官争之甚力魏公不樂公亦不顧昔聞公道其
詳豈今日作相不許軾盡言耶君實笑而止公知言不
用乞補外君實始怒有逐公意㑹君實病卒臺諫希
合其意求公瑕疵不得則因緣熙寧謗訕之説以病公
自是不安於朝尋除翰林學士二年復除侍讀毎進
讀至治亂盛衰未嘗不反復開導三年宣仁言神宗停
筯看蘇軾文字(事見宣/仁門)蘇軾讀寶訓雍熙淳化間(見宣/仁門)
十月蘇軾上疏乞郡畧云近以右臂不仁兩目昏暗堅
乞一郡伏䝉聖慈降詔不允臣與故相司馬光雖賢愚
不同交契最厚光既太用臣亦驟遷在於人情豈肯異
論但以光所建差役一事臣實以為未便不免力争而
臺諫諸人皆希合光意以求進用及光既沒妄意陛下
主光之言結黨横身以排異議其後范百禄與韓維争
議刑名諫官吕陶又論維専權臣與此兩人是實知舊
因此韓氏之黨一例疾指為川黨臣二年之中四遭口
語發䇿草麻謂之誹謗臣不早去必至傾危乞檢㑹前
奏施行常侍上讀祖宗訓因及時事公言及賞罰不明
夏人冦鎮戎殺掠幾萬人帥臣掩蔽不以聞恐浸成衰
亂之兆當局者恨之公知不容乞外任四年知杭州時
諫官言宰相蔡持正生安州作詩事公言朝廷欲薄其
罪則於皇帝孝治為不足若深罪則於太皇太后仁政
為少累宜皇帝降勅置獄逮治而太皇太后内出手詔
赦之則仁孝兩得宣仁后心善公言而不能用杭州適值
歲旱公請於朝免上供米三之一米不翔貴復得賜度
僧牒易米以救飢明年即減價糶常平米民遂免大旱
之厄又為湯劑治病活者甚衆修李泌六井以便民開
湖築堤通南北以便行者植芙蓉楊栁於上杭人名之
曰蘇公堤六年召入為翰林承㫖公為常州日常人為
公買田公有山寺歸來聞好語之句會神考晏駕言者
謂公聞諱而喜乞加深譴然詩刻有日朝廷知言者之
妄尋逐公懼乞外補得潁州郡有宿賊尹遇殺捕盜吏
兵非一公召汝隂尉李直方謂曰能擒此賊當力言於
朝廷以行優賞直方退分命弓手訪捕直方有母九十
泣别而行手㦸刺而獲之然小不應格推賞不及公請
以年勞朝請郎為直方賞卒不從七年徙揚州未閲歲
以召還尋遷禮部兼端明殿翰林侍讀兩學士(髙麗來朝/見紹述門)公
臨事必以正乞守郡自効八年二月上疏言近歲法令
始有五榖力勝税錢使商賈不行農末皆病百世之下
書之青紀臣竊為聖世病之數日又再言云此事中於
天聖附令乃仁宗一代盛德之事陛下欲祖述成廟須
行其實方可動民五月同范祖禹并上言唐宰相陸䞇
才本王佐學為帝師臣等欲取奏議稍加校正繕冩進
呈董敦逸黄慶基言軾兄弟不當罷(見紹/述門)六月乞知越
州不允除知定州兵久不治軍政太弛將吏不識上下
之分公命舉舊典元帥常服坐帳中將吏戎服奔走事
訖無敢慢者定人言自韓魏公去不見此禮至今矣時
方例廢舊人公坐草責降官制詞言者誣以謗訕紹聖
元年遂以本官知英州未至安置惠州公謫惠州以少
子過自隨瘴癘所侵蠻蜒所侮胷中泊然無所芥蔕人
無賢愚皆得歡心又率衆為橋以濟病涉惠人愛敬之
三年言者以流竄為未足四年安置昌化軍昌化非人
所居公食芋飲水看書以為樂時從父老游亦無間也
公平生篤於孝友見善稱之如不及見不善斥之如恐
不盡見義勇於敢為而不顧其害用此數困於世元符
三年大赦得還復朝請郎提舉成都玉局觀居從其便
歸毘陵病暑著小冠被半臂坐船中夾㟁千萬人隨觀
之其為人愛慕如此
靖國元年秋告老以本官致仕遂以不起未終旬日獨
以諸子侍側曰吾生無惡無哭泣以怛化問以後事湛
然而逝訃聞呉越之民相與哭於市君子相弔於家四
方無賢愚皆咨嗟出涕太學之士數百人相率飯僧惠
林佛舍以哭李象為之疏文曰德尊一代名滿五朝道
大不容才髙為累惟功能之葢世致忌媢之如仇久蹭蹬
於禁林不遇故去遂飄零於瘴海卒老於行方幸賜環
忽聞亡鑑識所未識罔不䀌傷聞所未聞吾將安放皇天后土
知一生忠義之心名山大川還千古英靈之氣係斯文
之興廢與吾道之盛衰兹乃公議之共憂非獨門人之
私議建炎初有㫖贈資政殿學士録其後乾道六年知
眉州何耆仲請於朝齎㫖特賜諡文忠未幾又特贈公
太師
　　蔡確新州之行
哲宗皇帝元祐二年二月詔觀文殿學士知陳州蔡確
落職守本官知亳州以御史中丞傅堯俞等劾奏確位
居宰相竊弄威福故縱其弟養成奸贓故也王岩叟等
言確(見元祐臺/官論事門)二年二月新知亳州蔡確知安州臺官
有言故也知蔡確復觀學士知鄧州四年二月知鄧州
蔡確為觀學士知鄧州確落職冄及一期故有是命
確在鄧州嘗上章陳乞穎昌府以便私計左正言劉
安世言確所陳雖未知可否之報而縉紳之議率皆
不平敢具僉言上達天聽按確奸邪隂險盜據宰席
不能正身率下宣示教化而縱其弟碩招權納賂贜
汚狼藉有司論罪當以大辟陛下特加寛貸止送韶
州編管確本同居衆謂預聞其事朝廷既不窮治惟
以失教責之削其職名出臨偏郡僅能周歲易守南
陽當時議者以為牽復太速出至貶所未及逾年確
遽上言乞令内徙陛下屈天下之法移置黄州自請
邊鎮臣竊謂確所以敢萌意外之望益肆無厭之求
者葢見近臣(闕/)　是以先用其弟量移之請嘗試朝
廷既不能沮可其奏確遂敢凌蔑公議輕侮朝廷雖
屢蒙非常之恩復託親老願移大藩葢有以啟之也
伏望聖慈明勅三省確奏以正國體夏四月先是朝
散郎(闕/)　伏見朝廷牽復知鄧州蔡確觀文殿學士此
則朝廷念舊推恩無復於確矣然確謫安州不自循省
包蓄怨怒實有負於朝廷而朝廷不知也故在安州時
作夏中登車葢亭絶句十篇内五篇皆涉譏訕而二篇
譏訕尤甚上及君親非所宜言臣謹一一箋釋使義理
明白知臣之不妄其詩云風搖熟果時聞落雨折幽花
亦自香葉底出巢黄口閙波間逐畔小魚忙此一篇只
是譏刺昨來言事者及朝廷近日擢用臣僚亦不曽謗
及君親矯矯名臣郝甑山忠言直節上元間釣臺羌沒
知何處歎息思公俯碧灣右此一篇譏謗朝廷情理切
害臣今箋釋按唐郝處俊仕髙宗時髙宗欲遜位武后
處俊諫不宜持國與人由是事沮臣觀太皇太后聽政
盡用章獻明肅故事而主上奉事太母莫非盡極孝道
太母保祐慈愛而蔡確責守安州便懷怨恨公肆譏謗
今之處世而思處俊其意何也又最後一篇云喧豗六
月浩無津行見沙洲東兩濱如帶溪流何足道沈沈滄
海會揚塵海有揚塵人夀幾何非佳語車葢亭詩公事
無多客亦稀朱衣小吏不便隨溪潭直上虛庭裏臥展
柴桑處士詩一川佳景疎簾外四面風涼曲檻頭綠野
平流來逺棹青天自雨起靈湫静中自足勝炎蒸入眼
兼無俗物憎何處機心驚白鳥誰人怒劍逐青蠅處厚
又奏非為蔡確安州詩譏訕朝廷上及君親遂有狀繳
奏竊慮確有分析稱所思郝處俊不為此事臣今以舊
唐書考之處俊所進見者數事惟此事在上元三年即
上元間也故確詩云忠言直節上元間正思此也呉安
詩為右司諫上疏論確訓后二日進呈呉安詩疏太皇
太后宣諭安詩論確譏訕却不見確文字勘會得呉處
厚繳奏乃是通封只作常程便降付尚書省令再進入
要看遂同後疏進入尋復䧏出時左諫議大夫梁燾右正言劉
安世各已兩上疏壬子進呈安世等疏詔令蔡確仍令
知安州錢景陽繳奏確元題詩大夫梁燾又疏論蔡確
譏訕罪狀明白令確分析詔安州限三日趣其報朝廷
既用呉處厚言今中丞李常侍御史盛陶亦各上疏意
乃佑確實欲罪處厚而不敢正言之先是左諫議大夫
梁燾右司諫呉安詩右正言劉安世共奏早來臣燾臣
安詩延和殿奏對具陳蔡確怨謗君親情理切害因曽
稟言路更有何人論列伏蒙宣諭惟卿等及劉安世外
他人别無章疏臣等不謂御史當可言之地並不糾劾
又慮奸黨變亂公議别有奏陳恐開告訐之路臣等尚
慮御史臺知臣等已有論奏備禮一言以塞外議若果
如此則其包藏奸狀益更明白陛下留臣等此奏候蔡
確事畢明正其罪五月觀文殿學士知鄧州蔡確言臣
僚上言臣在安州作詩涉譏訕詔臣開具因依奏聞一
言謫降安州包蓄怨心形於篇什此是臣僚横加誣㒺
激怒朝廷而實不知往年弟碩坐事由臣愚昧失於教
察上表待罪乞行誅責上荷聖恩委曲保全止落職
移知安州天地之德至大至厚臣日夜感謝未知何以
圗報且喜且愠不以義者小人之事也臣雖愚陋亦粗
聞事君行已之大方况又當感而怨豈人情哉臣前年在
歩州其所居西北隅有一舊亭名為車葢瞰隕溪對曰
北山公事罷後休息其上耳目所接偶有小詩數首並
無一句一字輒及時事其辭淺近讀便可曉臣僚却於
詩外方箋釋横見誣㒺謂有微意如此則是凡人開口
不及某事而皆可以某事罪之曰有微意也臣舊郝處
俊釣臺因歎其忠直見於詩句臣僚謂臣譏謗君親此
一節中傷臣最為深切又指臣使東海揚塵故事按神
仙𫝊言大海中揚塵此是神仙麻姑王方平之語也又
言古今詩句用此事者稍多只如近年蘇軾作坤成節
大宴數語亦云採得蟠桃歸獻壽蓬萊清淺半桑田葢
祝壽之辭猶用之何得謂臣用此故事為非佳句先是
安燾嘗與同列曰海變桑田事蘇軾亦嘗用作聖節樂
語於是確果以軾為言衆皆疑燾實密風之也長編有
言辛巳詔蔡確責授左中散大夫守光祿卿分司南京
起居舍人權中書舍人王嵓叟行蔡確責辭曰人臣之
義莫重於愛君天下之誅無先於訕上確奸回無憚險
詖不疑以舞文巧詆為身謀以附下㒺上為相業先帝
與子何云定䇿之功太母立孫乃敢貪天之力隂結朋
邪之助顯為衆正之仇日者寵榮充滿於冢司贓賄貫
盈於季弟坐觀奢靡之無度不問貪饕之所從陽若不
知潛與為地朕既屈邦憲以貸卿萬死又抑人言而置
卿兩全曾不反思尚兹歸怨形於指斥播在歌詩託深
意以厚誣包禍心而莫測味思人之作見切憤於權宜
覽觀水之章知樂逢於變故夫豈沾沾之多易葢皆怏
怏之餘言尚以列卿俾分留務聊著為臣之戒用嚴垂
世之規往服寛恩㒺貽尤悔呉處厚常從蔡確為山陵
司掌牋奏官處厚欲確以館職薦已而確不薦用由此
怨確故繳進確詩士大夫固多嫉確然亦不直處厚云
蔡確既責左諫議大夫梁燾左司諫呉安詩右正言劉
安世以為責輕御史中丞傅堯俞侍御史朱光庭相繼
論列安世言臣竊聞朝廷以蔡確為光祿卿分司南京
者臣按確嘗位宰相輔政無狀弟碩贓汚罪惡貫盈確
本同居謂預其事陛下既不窮治又貸碩死仍免决配
惟令編管確以失教為名止從薄責朝廷之恩亦已極
矣而確不知圗報猶怨望作詩什輒敢謗訕罪狀顯著
法所不赦而今來責命太輕未厭輿議非惟失祖宗之
意亦恐傷陛下孝治之風伏望聖明更加詳慮早加竄
殛以慰人望右諫議大夫范祖禹言確之罪惡天下不
容莫逃公議伏乞處以典刑更賜重竄初輔臣以簾前
共議再責蔡確獨純仁與王存以為不可純仁曰方今
聖明宜務寛厚不可以語言文字之間曖昧不明之過
誅竄大臣今日舉動宜與將來為法式此事甚不可開
端也又引尚書所言小人怨汝詈汝則皇自敬德厥愆曰
朕之愆允若時不啻不敢含怒之説丁亥詔蔡確責授
英州别駕新州安置給遞馬發遣㳂路州軍差丞務郎
已上官及量差人伴送出去逐州交割如無丞務已上
即差本路職官吕大防及劉摰等初以確母老不欲令
過嶺太皇太后曰山可移此州不可移大防等遂不敢
言既於簾前畫可而退范純仁復留身揖王存進説以
為不宜置確死地太皇太后不聽純仁退謂大防曰此
路荆棘七八十年矣奈何開之吾儕正恐亦不免耳權
中書舍人王嵓叟行確責詞云聖人察言以觀行要在
去凶春秋原議而定誅貴乎當罪義之所在朕不敢私
蔡確象恭淊天懷諼迷國同林甫之深阻固不易窺甚
盧把之奸邪信其難辨忠義痛心於四海善良側目於
兩朝家積之殃昧而不知已求之禍大而莫測隂遣腹
心之黨自稱社稷之臣期惑衆人邀圗後福幸賴神奪
之鑒天誘其衷使以不道之言發於緣情之作險意潛驚於
衆聴醜詞明播於公庭雖朕德之所招顧母慈之何負昨
奉聖訓稍從寛科而公議沸騰予心惻怛末䘮朋邪之
氣只傷慈孝之風優施笑君猶行夾谷之戮驩兠黨惡
尚有崇山之誅宜正典刑以威奸慝假再生於東市保
餘息於南荒不獨成朝廷今日之安葢將為國家無窮
之計且非體遂行已而范純仁亦不言劉摰曰明日當
於簾前論之然彦臣等乞無改命他日太皇太后御延
和殿宣諭三省曰前日責降蔡確外議如何宰臣吕大
防等曰確積惡久矣今來罪狀不堪須合如此施行
惟是確之朋黨必有不樂者又宣諭曰確罪前後不一
昨終以先朝舊相因其自請備朝廷禮數令其外任輒
懷怨望自謂有定䇿大功意欲他日復來妄説事端眩
惑皇帝以為身謀皇帝是神宗長子子繼父業其分當
然昨神宗服藥既久曽因宰執等對時吾嘗以皇帝所
冩佛經宣示其時衆中止是首相王珪因奏延安郡王
當為皇太子餘人無語安燾其時見確有何䇿立功
勞若是確他日復來欺㒺上下豈不為朝廷之害恐皇
帝制御此人不得所以不避奸邪之怨因其自取如此
行遣葢為社稷也五月大夫梁燾言今月二十四日有
本取公事同右正言劉安世延和殿進呈䝉太皇太后
宣諭近日行遣蔡確只為官家及社稷不為自家卿等
言事盡忠太皇太后與官家總知今後常如此者又曰
臣僚初時甚好纔到富貴便須改節燾遂復奏曰小人
但務奸邪以保富貴朝廷亦可保其富貴太皇太后曰
如能以正道始終所得富貴更是長久御史中丞傅堯
俞侍御史朱光庭言邢恕乃蔡確死交其奸狀衆所共
知確既貶竄其徒不無反側若重責恕其他一切置之
則天下服而衆心安矣是日詔丁憂人前朝奉郎直龍
圗閣邢恕服闋日落職在城鹽食兼酒税務中書舍人
鄭雍行責詞曰言行堅偽王者之所必誅聖人之所不
赦邢恕誦古訓典服儒衣冠不師孔孟之言専鼓儀秦
之舌假善類如市凶人既竄餘焰未消盍正典刑以清
醜孽汝之自貽伊戚其又何辭焉吾於屈法申恩可謂
無負矣往服寛典尚葢爾愆先是恕自襄州移汝州専
抵鄧州見蔡確相與謀所造定䇿事後移河陽司馬康
始除䘮赴闕恕特招康道河陽因言確有大功不可掩
勸康作書稱確為他日全身保家之計康與恕同年登
科又以恕出其父光門下信之不疑作書如恕言留恕
本意必得康書者葢以謂司馬光之子云爾則確定䇿
事可取信於世不疑既而梁燾自潞州以大夫召燾已
道温縣入朝恕使人要燾出河陽燾與恕有舊既至恕
連日夜定䇿論確且康與確書為証燾不悦及當言路
會呉處厚奏確詩燾遂與劉安世等共請誅確既貶竄
恕亦坐責康初欲從恕邵雍之子伯温謂康曰公休除
䘮未見君不宜枉道先見朋友康純直不意恕欺已且
曰已諾之矣伯温曰恕傾巧或以事要公休公休若從
之則必為異日之悔矣及燾等論確恕罪亦指康書詔
令康分析康乃悔之初蔡確之貶新州也邵伯温曰公
卿大夫當知蔡確奸邪投之死地何惜然嘗為宰相當
以宰相待之范忠宣有文正餘風欲薄其罪確死南荒
豈獨有傷國體哉劉摰等疾惡已甚貽後日縉紳之利
忠直雖有餘不無過也呉處厚以前宰相詩為譏謗非
所以厚風俗罪之可也蔡確故大臣不問以愧其心朝
廷當罪治確及其貪妄定䇿之功使誣㒺之迹曉然以
詔天下後世罪其造謀者可也嗚呼聖初亦賢者有
為之時也而用章惇之凶㬥蔡卞之奸邪一時輕躁
險薄之徒皆進使宣仁被謗哲宗致疑離間骨月悲
夫六年夏五月先是蔡確母胡氏進狀及訴於尚書
省乞量移確三省至宣州年月進呈太皇太后不許確
獨許遷惠卿吕大防劉摰本與確為地方乃不知本謀
傅堯俞竊語王嵓叟曰吉甫得胡氏力八月兩宫幸李
端愿宅臨奠既還蔡確母胡氏呼太皇萬歲臣妾有表
衛士取而去是日丁酉也翌日三省進呈胡氏馬前狀
太皇太后宣諭曰確不為渠吟詩謗讟只為此人於社
稷不利若社稷時之福確當便死此事公輩亦須與掛
意摰曰只為見吕惠卿一年量移便來攀例蘇轍曰惠
卿量移時未有刑部三年之法太皇太后曰更説甚法
大防曰乞令開封府發遣從之既而摰語大防作小貼
附錄黄奏初云早來簾前議欲開封府發遣恐致喧凟
且令告示詔可給事中朱光庭還錄黄言確罪惡比於
四凶四凶既竄豈有復還之理乃以刑部常法預先告
示理極不可遂寢前詔也而執政又聚都堂議欲用光
庭論駁告示摰曰告示何者再三遲疑傅堯俞曰告示
不行大防又曰適以奏知摰曰難為坐聖㫖告示只本
房告示遂令刑房批帖子告示更不復坐聖㫖既而復
降黄錄過門給事中雖欲再論列不可得矣
紹聖三年九月中書舍人葉祖洽言臣嘗論前日受遺
之臣朝廷所當崇報今故相確雖䝉朝廷牽復官職然
其所得恩數與平時輔相無異近時司馬光吕公著等
皆以安逸歿於府第恩禮隆厚賻贈優渥而確以常與
受遺之列為元祐人所嫉流離貶斥卒死嶺南諸子居
憂婚嫁未了服除之後私用尤窘伏望聖慈加隆寵數
使忠義之士聞之感動詔特賜確本家宅一區
　　契丹女真用兵始末
女真國本肅慎氏東漢謂之挹婁元魏謂之勿吉隋唐
謂之靺鞨五代始號女真太祖時屢修貢太宗時上言
契丹怒其朝貢置兵絶其路請兵伐之上降詔(闕/)　不
為出師大中祥符後絶不與中國通元豐中常降詔髙
麗令來市馬無至者女真有數種江之南為熟女真北
為生女真生女真之族尤繁而安班者長也孫曰英格
子曰阿固達為人沈毅有大志初契丹國舊為盜捕之
獲潛奔女真國命英格圗之遷延數月漫云已誅絶契
丹進其父子官自是隂懷異志力農積粟練兵牧馬多
金珠賂契丹權貴十餘年未以發也是年英格死阿固
達立政和四年契丹虐女真捕海東青求珠女真不
勝求而叛時政和二年春遼主延禧如混同江釣魚故
事女真國主千里内皆會酒酣延禧使諸部歌舞為樂
阿固達不從禧欲誅之樞密蕭奉先曰小人何知殺之
傷向化心阿固達既歸疑契丹知意後呼之不至矣夏
初命童貫為遼國生辰蔡京曰遣以宦官是無人矣貫
使遼燕人馬植密邀於路為言取燕之䇿貫挾以歸奏
賜姓名趙良嗣後遼數移檄索之貫諱不與平燕議自
此始十二月女真阿固達率諸部叛遼弟烏竒邁尼瑪哈
烏舍為謀主尼楚赫伊喇羅索棟摩等為將遼主不以
介意遣髙壽仟統渤海軍討之大敗復以蕭似先帥軍
五千餘屯出河女真掩其未陣襲之似先兵潰追殺百
里延禧自兩敗召宰相張琳呉庸付兵十萬使討之奉
先不知兵琳庸御衆無法數月盡為女真所陷遂有輕
契丹心矣五年春遼攻契丹黄龍府陷之遼主親征車
騎亘百里分路進發期必滅女真女眞大懼阿固達哭
謂衆曰始與汝曹起兵苦契丹之㬥欲自立國爾今天
祚親至非人人效死莫敢當也不若殺我以降諸酋皆
拜曰事至此當誓死一戰遼軍深入女真乗契丹未陣
二面急攻延禧大敗女真乗勝遂併渤海遼陽所管州
五十里六年夏初知雄州和詵奏契丹為女真所敗燕
亦叛董才斬監軍首來獻上意欲興師樞密鄧洵武曰
南北通好久矣今信叛邊言而敗百年之盟不可上大
悟八月契丹女真相持上欲復燕雲御扎委洪中孚經畧
中孚上言契丹通好百餘年女真踈逺不可深知七年夏
朝廷方謀復燕以韓粹彦知中山府粹彦陛辭曰國家奄有
四海安用是一彈丸土上亦不之罪建隆以來女真常至
登州買馬故道猶存有漢兒髙藥師者常𨽻怨軍見契丹
亂由間道來奔八年遼燕王淳將討怨而女真至淳與遇
陣未合而潰延禧在京聞報震懼私謂左右曰女真必來
吾與宋為兄弟夏為舅甥何懼哉八月女真趨遼中京
延禧恐其襲已遷雲中遼東人楊樸勸女真稱皇帝以
王姓以文名以國産金故稱大金改元天輔皆從之
重和二年春女真使李善慶入國門詔蔡京童貫諭以
夾攻取燕之意
宣和元年六月髙麗國忽上奏以其王病求醫上命擇
二良醫往歲餘方遣歸奏館二醫甚勤謂曰髙麗小國
世荷國恩不敢忘聞天子用兵遼人實兄弟國茍存之
尤足為中國捍邊女真深沈不可測也願告之天子早
為備之二年九月女真使至議與中國分地及歲賜十
月馬政等達金主阿固達帳前議久不决彼以南朝無
兵備若我滅契丹據燕與宋為隣徐議未遲惟尼瑪哈云
南朝四面被邊無兵何以正國未可輕之於是持書來
略云前書所約夾攻而許燕京今更欲西京請就便計
度阿固達初不認已許西京或云趙良嗣向云已許葢
誑朝廷實為禍本云遼將余覩叛歸女真四年三月金
攻陷遼中京延禧率兵五千奔雲中留燕王淳守國遂
入夾山怨軍謀立淳淳不得已即位將下詔復幽燕故
地遣童貫勒兵巡邊四月貫至雄州分西兵兩路种師
道總東路兵屯范村敵亟來攻凡駐十二日敵戰甚力
二人以賊勢尚熾議還軍六月退保雄州是日敵兵大
至城下敵使王介儒至曰女真背初約亦南朝所知者
也舍此不圗結宻迩之鄰基他日之禍可乎貫遣叅議
官劉韐與介儒議再修和好上聞之詔班師八月金人
取雲中未報師期忽聞童貫舉兵趨燕地南朝徑取燕
守闗則歲賂不可得遂遣臣持書來上待之甚厚時常
勝軍管押郭藥師有意歸朝召所部曰天祚失國女政
不綱宋天子重兵壓境此男子取金印之時於是萬國
響應遣奉表以涿易二州降受之軍大振偽太后蕭氏
懼遣臣蕭容表稱藩乞捐舊幣復舊好宋昭上書亟言
遼不可攻金不可鄰異日金人決先敗盟為中國患乞
斬首謀趙良嗣等學士任諒貽時相書諭耶律氏不當
滅絶因陛對郭藥師必放人初為狂冬十月改燕山府
九州為郡宣撫司劉延慶統大軍與郭藥師自雄州新
城又遣劉光祖楊可世出安肅軍趨易州遂會涿州時
兵衆五十萬駐蘆溝河藥師入燕城契丹兵尚衆藥師
屢敗燒營而退衆軍潰自熙寧所積軍實掃地盡矣初
童貫蔡京再舉取燕不下懼獲罪密遣客王環由飛狐
路擣阿固達令圍之遂分三道進軍契丹聞阿固逹至
棄闗而遁趙良嗣等至金國軍前諭燕租賦五年上許
銀絹代賦二月良嗣再使金書畧曰本朝與貴國通好
每曲從所欲今代税之物悉如來諭阿固達大喜遂議
歸雲中三月遣使楊璞以誓書及燕京六州來歸四月
丙申至雄州庚子貫攸帥師入燕先曰交割後曰撫定
燕之金帛子女職官民户為金人席捲而東朝廷捐歲
幣數萬得空地而已庚戌曲赦河東北燕雲路初尼瑪哈
止欲割涿易阿固達曰海上盟勿忘也我死汝則為之
金書初不及西京朝廷信良嗣等誑謂金人誠歸雲中
故曲赦河北東及燕雲山後兵端之始也五月阿固達
卒弟烏竒邁立燕人張瑴任遼為節度使知平州事知
國必亡籍丁壯練兵為備金既下燕瑴以平州來附八
月河北轉運吕頤浩奏燕山之勢難守雖窮天下之力
竭天下之財必無人善其後十一月張瑴遣弟通欵朝
廷授秦寧軍節度使世襲平州時外廷莫知其端良嗣
力争不可恐必招女真之兵不從金人知之千騎襲破
平州得所賜瑴詔瑴挺身走燕弟懷御筆又為金得自
是歸曲朝廷六年六月詔曰自燕雲之復兩河京東累
經調發民力已弊不假諸路其何以濟其措置調夫徧
率天下得二十萬而怨結四海矣七年春遼主竄入隂
山時聞尼瑪哈歸國率衆南來為金所敗又畏中國乃謀
奔西夏未至金人擒之時邊隙已開北人馮忠信知夏
人與女真有入冦之約竊書以馳告邊臣以聞雖賞以
官不敕武備時河東奏尼瑪哈至雲中經營南冦初金既
得遼主即謀南侵連遣三使且覘道路使不疑會義
勝軍叛甚言中虛實由是劉彦宗等勸尼瑪哈言南朝可
圗因糧就兵可也尼瑪哈決意入冦十一月童貫至太原
九月詔令宣撫遣馬擴使尼瑪哈至境嚴軍以待首議立
后事曰今當力辨是非吾遣人如宣司矣使至太原倨
甚曰速割東河河北大河為界貫聞束手無䇿亟遁還
斡里雅布軍已壓境郭藥師率官軍迎降張令徽遁還金
知蔡靖吕頤浩等置軍中以行尼瑪哈軍犯朔武義勝軍
開門獻城金人至武州漢兒内應遂失朔武長驅至代
遂陷代州安撫使史抗迎戰死之至忻州忻守賀權開
門張樂迎之時上恭謝畢始出敵犯界密報宰執又與匿
之癸丑童貫太原遽囘中外泮然如此邊事作矣初祖
宗以梁門遂城為安肅保信軍自童貫等即得燕山謂
二縣在内也廢之移軍營毁樓至詔復為軍敵已大入
尼瑪哈引矣圍太原干張孝純副總管王亶嬰城固守提
舉鄭䛌自城中出傳諸郡始築城㸃丁為守禦計金人
圍中山府己未下詔畧曰望四海勤王之師宣二邊禦
敵之畧其草澤異才有能出竒計或使疆外任以不次
尤異者以將相待之應中外並許直言李彌大諫上毋
親征且召四輔及諸道兵入衛又擇精兵良將假道髙
麗以𢷬女真之虚不報詔師道為河東北制置使何
權副之上將謀内禪先召宰執書𫝊位東宫字庚申擢
敏章詔𫝊位皇太子自稱道君退居舊宫
　
　
　太平治迹統類卷二十五
欽定四庫全書
　太平治迹統類卷二十六
　　　　　　　　　　　　宋　彭百川　撰
　　祖宗聖學(范祖禹帝學附/)
建隆元年正月幸國子監二月又幸詔加飾祠宇及塑
繪先聖先賢先儒之像帝親製文宣王兖國公二賛
三年六月以右諌議大夫崔頌判國子監始聚生徒講
學或遣中使以酒果賜之因謂侍臣曰今武臣欲盡令
讀書習於為治之道帝召宗正丞趙孚對後殿令講周
易謂左右曰孚講說精博亦可賞也四年四月丁亥幸
國子監
開寶元年知制誥李穆薦王昭素召見便殿賜坐令講
易乾卦因訪以民間事昭素所言誠實無隱帝嘉之帝
自開寶以後好讀書嘗歎曰宰相須用讀書人趙普為
相帝嘗勸以讀書帝讀尚書因歎四凶之罪止從投竄
何近代法網之密耶
太平興國八年以聽政之暇日閱經史求人以備顧問
始用著作佐郎吕文仲為侍讀每出經史即召文仲讀
之帝語宰相曰史館所修太平總類自今日進三卷朕
當親覽宋琪曰陛下好古不倦觀書為樂然日閱三卷
恐至罷倦帝曰朕性喜讀書開卷有益毎見前代興廢
以為鑒戒雖未能盡記然未聞未見之事固己多矣此
書千卷朕欲一年讀徧因思好學之士讀萬卷書亦不
為難
端拱元年八月幸國子監即召李覺令對御講說嘗講
易之泰卦從臣皆列坐覺因述天地感通君臣相應之
旨帝甚恱賜帛百疋明日謂宰相曰昨聽說泰卦文理
深奥足為君臣鑒戒朕與卿等當遵守勿怠
淳化五年十一月幸國子監召直講孫奭講尚書判監
李正執經講堯典一篇未畢遽令講說命三篇帝曰尚
書王言治世之道說命居最文王得太公髙宗得傅說
皆賢相也復講至事不師古匪說攸聞之句曰誠哉是
言何髙宗之時而有賢相如此嘉歎乆之
　　真宗皇帝
真宗崇尚文雅自出閣後專以講學属詞為樂禁中遊
息之所皆貯圗籍置筆硯及即位每召諸王府侍講邢
昺及國子監直講孫奭等更侍講說質問經義久而方
罷
咸平元年正月命擇官詳正經籍因訪明達經義者參
知政事李至曰國學講書崔頤正博通諸經尤善誦說
帝曰朕心中無事甚樂聽書常求其人尤不易得翌日
召頤正講尚書于景福殿又于苑中講大禹謨自是日
令赴御書院侍對
三年七月以兵部侍郎楊徽之户部侍郎夏嶠並為翰
林侍讀學士國子祭酒邢昺為翰林侍講學士翰林侍
讀吕文仲為翰林侍讀學士初唐開元中置侍讀其後
有翰林侍講學士五代以来四方多事時君右武不暇
嚮學故此職久廢太宗崇尚儒術聽政之暇觀書為樂
殆至宵分手不釋卷由是命文仲為翰林侍讀寓直禁
中以備顧問然名秩未崇帝聰明稽古奉承先志首置
此職擇耆儒舊德以充其選班秩次翰林學士祿賜如
之設直廬于秘閣侍讀更直侍講長上日給尚食珍膳
夜則迭宿帝嘗謂侍臣曰朕聽政未嘗虛度時日擇頤編
簡素所耽玩但古聖奥㫖有未曉處不免廢㤀昨置侍
講侍讀學士自今令監館閣書籍中使日具當宿官名
進入朕欲召見訪問自是多召對詢訪或至中夜焉
帝御便殿命翰林侍講學士邢昺講左氏春秋侍讀預
焉五日講春秋畢邢昺曰春秋一經少有人聽多或中
輟帝曰勤學有益最勝他事且深資政理無如經言朕
聽政之餘唯文是樂講論經藝以日係時寧有倦耶
景德四年三月召近臣觀書玉宸殿即帝偃息之所茵
幃皆黄絹為之無文綵之飾聚書八千餘卷帝曰此惟
正經正史累校定者小說他書不置于此蓋俯近禁中
最便觀覽國家捜訪圗書其數漸廣臣僚家有聚書者
朕先借其目參校所少并令抄補所得甚多信非時平
不能備帝宴餞侍講學士邢昺于龍圗閣上持禮記中
庸篇圗昺指為天下國家有九經之語因講述大學序
修身尊賢之理皆有倫貫坐者聳聽帝甚嘉納
大中祥符元年十一月幸曲阜謁文宣王廟帝曰唐明
皇褒先聖為王朕欲追諡為帝可乎或言宣父周之陪
臣周止稱王不當加以帝號遂止増美名帝命王旦選
儒學之士旦薦崇文院檢討馮元帝召見命講易泰卦
元進說曰地天為泰者以天地之氣交也君道至尊臣
道至卑惟上下相與則可以輔相天地財成萬物帝甚
恱賜元緋章服稱旦善擇才
天禧元年二月詔太子中允直龍圗閣馮元講易于宣
和門之北閣侍制預焉自是聴政之暇遂以為常太宗
時邢昺常纂札選以獻其後帝閲書禁中得其本作
賛以示近臣曰朕在東宫昺為侍講嘗徧講九經書亦
有三五過或十餘過者唯尚書凡十四講蓋先帝慈旨
勉勵每旦聴書食訖習射使與兄弟朝夕同處所習文
武二事爾帝雖政務煩劇亦中夕披閱條其舛互纎悉
窮究諸儒疲于應對為文務求不雜製述尤多中外書
奏歌頌無不重複省覽暑月或衣單絺流汗浃體而詳
覽不輟文史政事之外無他玩好帝讀經史擇其可以
為後世法者著正說五十篇其後仁宗御經筵命侍臣
日讀一篇
　　仁宗皇帝
大中祥符八年十二月封夀春郡王九年正月命尚書
户部郎中直昭文館張士遜户部貟外郎直史館崔遵
度並為王友二月詔以郡王學堂為資善堂真宗賜王
歌凡七軸曰勸學曰修身曰懐儉約曰慎所好曰卹黎
民曰勿矜伐曰守文八月立為皇太子參知政事李迪
樞密直學士王昕並兼太子賔客真宗作元良箴以賜
太子有殿侍張迪者給事左右太子曰是可與賔客同
名耶方覽尚書至協于克一遂令更名克一真宗知之
甚恱
乾興元年二月即皇帝位三月賜輔臣飛白書各一軸
帝未嘗為飛白書一日試書體遒勁有如夙習因以分
賜焉戊寅詔曰朕仰承先訓肇纘慶基思與忠賢日勤
聽覽至于宵旰非敢怠遑雖每属于清閒亦靡圗于暇
逸當延侍從講習藝文勉徇嘉謀用依来請雙日不視
事亦當宣召侍臣便殿以閱經史冀不廢學也隻日亦
召侍臣講讀(見莊獻垂簾問/)
天聖二年六月乙未賜尚書工部郎中直龍圗閣馮宗
元三品服以講孝經徹章也時帝方嚮學召宗元入講
故賜之
四年五月召輔臣觀宋綬等讀唐書帝因曰朕覽舊史
每見功臣罕能保其始終王曾曰寂等及禍良以功成
而不退也翰林侍讀宋綬請解三班以專講勸皇太后
命擇前後文字可以資孝養補政治者以備帝覽遂錄
孝經論語要言及唐太宗所撰帝範明皇朝臣僚所獻
聖典君臣政理論上之
五年四月辛卯賜新及第人聞喜燕于瓊林苑遣中使
賜御詩及中庸篇各一軸初帝欲賜中庸篇命中書錄
本既上乃令張知白進讀至修身治人之道必使反覆
陳之十月乙酉兼修國史王曽言唐史官吴競于正史
實錄外錄太宗與羣臣對問之語為貞觀政要今欲採
太祖太宗真宗實錄日歴時政記起居注其間事迹不
入正史者别為一書從之
明道元年二月吕夷簡上三朝寶訓三十卷即王曾所
請也崇政殿置說書(見官/制門)置邇英延儀二閣(官制/門)置天
章閣置侍講(官制/門)讀正說謹罰論深文峻法非善政(論/治)
(門/)讀正說養民論户口豐耗(户口/門)御邇英讀正說春秋
(論治/門)八月詔兩制檢閱唐書君臣事迹近于治道者日
錄一兩條上之以翰林學士蘇紳言唐憲宗嘗令近臣
具前代得失之迹繪圗以備觀覽也
二年二月召御史中丞賈昌朝侍講邇英閣故事臺丞
無在經筵者常以昌朝長于講說特召之趙師民上疏
論延講誦事(論治/門)賜楊安國趙師民品服(見論/治門)邇英閣
出御書十三軸凡三十五事(論治/門)丁度上邇英閣聖問
(論治/門)講諸國風以為鑒戒(論治/門)三月講詩匪風誰能烹
魚溉之釡􁃺帝曰治大國若烹小鮮義與此同丁度曰
烹魚煩則碎治民煩則散非聖學髙逺何以見古人求
治之意乎讀漢書論髙祖從諌(論治/門)
十一月甲午講詩角弓篇帝曰幽王不親九族以至于
亾又曰書云九族既睦平章百姓此帝堯之盛德也朕
甚慕之丁度在經筵帝每呼學士而不名嘗問度蓍龜
事度對曰不若以古之治亂為蓍龜也讀三朝經武聖
畧(論治/門)
慶歴七年丙申御邇英閣講孝經勅賜曾公亮三品服
帝謂宋祁曰此賜異于他臣僚又曰自古帝王皆有師
今賜師儒之臣講筵之榮事也己亥講論語序至安昌
侯張禹帝曰禹師臣不忠讀書何為四月己巳讀賈誼
傳論三公三少皆天下之端士與太子居處出入少成
若天性習慣如自然帝曰朕昔在東宫崔遵度張士遜
馮元為師友此三人者皆老成人至于遵度尤良師傅
也辛未讀貞觀政要唐太宗曰今所任人必以德行學
識為本王珪曰人臣若無學業豈堪大用帝曰人臣須
是知書宰相尤須有學也楊安國對曰漢儒多引經決
大事宰相必通一經常謂宋祁曰近代士人多不務通
經但用一時之藝茍取富貴蓋進用髙科者不十年便
居顯位士品所以不勸也
皇祐元年四月邇英閣講論語直哉史魚帝曰蘧伯玉
信君子矣而不若史魚之直不以邦有道則仕邦無道
則卷而懐之也安國對曰聖意以蘧伯玉不若史魚欲
戒不亮節之臣也丁未講惡居下流而訕上者帝曰何
謂訕上楊安國對曰人君若有闕失臣下當力正之若
不能面諌而退有後言是居下流而訕上也賜講書張
錫飛白二字(論治/門)十一月庚寅朔御崇政殿召近臣三
館臺諫官及宗室觀三朝訓鑒圗十二月詔盧士宗講
周易令舊講筵學士上殿聽乙丑再御延和殿侍讀侍
講並赴命盧士宗講泰卦面除天章閣侍講賜紫章服
士宗楊安國所薦也是日詔右僕射賈昌朝赴講筵備
顧問不講書帝以昌朝前宰相又舊講臣特命之四月
讀前漢書東方朔傳至武帝微行數出帝曰當安存之
時常思危亾之戒安有後悔又讀至籍提封為上林苑
帝曰山澤之利當與民共之度對曰臣事陛下二十年
每奉德音未嘗不憂勤天下此陛下(闕/)
　　　　　　　　　　祖宗以来家法爾甲寅張揆
讀後漢明德馬皇后紀至服大練抑止外家因言今妃
族太盛不可不裁損使保其家帝嘉納之
三年三月壬辰御邇英殿講易至山下有澤損君子以
懲忿窒慾帝曰人之情欲皆生于隂陽而節之在人講
易鼎卦(論治/門)丁度論仁宗好學(同/上)講讀官賜坐(官制/門)丁
丑帝飛白書師法二字賜講讀官各一軸時趙師民謁
告歸青州命就賜之皇祐後每嵗重午必賜飛白書扇
四年陳欹器(論治/門)六月御延和殿侍講學士上五經精
義九月詔召賈昌朝赴講筵置無逸圗于左方(論治/門)
五年夏四月講書冏命(論治/門)壬辰再御延和殿侍讀學
士上前史精要後漢書三十卷十月甲寅再御延和殿
侍講學士上五經義春秋通解八十卷
至和元年八月壬子召觀文殿大學士晏殊赴經筵賜
坐待如宰相儀起居注于立讀講官之末(官制/門)九月己
巳講周禮到薄征緩刑楊安國曰所謂緩刑者乃為詿
誤之民當嵗歉則貰之閔其勞也今衆持兵仗劍粮廩
一切寛之恐不足以禁奸帝曰不然天下皆吾赤子也
一遇飢饉州縣不能存卹餓殍所迫遂至為盜又捕而
殺之不亦甚乎
二年二月詔龍圗閣直學士兼侍讀張昇年髙免進讀
上令侍經筵以備顧問周禮眡䘲(論治/門)讀太史公傳(論/治)
(門/)龍圗閣直學士兼侍講錢象先善講說語約而義明
帝間有顧問必依經以對因諷諭政事遂及時務有啟
迪勸納之益前後留侍十五年特被恩禮每乞外官輒
不許既去必見思而復召故事講官分日迭進象先已
得請知蔡州帝以象先行有日令獨徹所講秩于是同
列罷進者十日帝嘗詔講官凡經傳所載逆亂之事直
言無諱
治平元年帝謂韓琦曰凡事之行患于漸久而怠廢况
為學之道尤戒中止宗室之㓜者仍須本位尊長常加
率勵庶不懈惰可召舎人諭此意作詔戒勉之帝既命
增置宗室學官因謂宗室數倍于前而宗正司事亦滋
多乃増置同知大宗正事一貟以宗惠為之而降是詔
(餘並見輔導英宗門/)
嘉祐二年五月始聽講讀于東宫天資好學尋繹請問
有至日昃内侍言恐飢當食上曰聽讀方樂豈覺飢耶
英宗以上讀書太多常遣内寺正止之
治平四年正月上即位九月壬寅御史中丞司馬光為
翰林學士兼侍讀學士先是光言張方平不當參知政
事至是又言臣言果是則方平當罷若其非是則臣當
逺貶上手詔光得卿奏反謂因前日論方平不當故有
是命此乃卿思之誤非朕本意也朕以卿經術行義為
世所推今將開延英之集比得卿朝夕討論敷陳治道
以箴遺闕故命進讀資治通鑑此朕之意皎然易見也
况命卿之㫖在二十六日登對前茍朕以言事罪卿豈
復遷卿美職必諒朕誠更勿横俟對日朕亦當諭旨十
月己酉初御邇英閣召侍臣講讀經史退上獨留吕公
著謂曰朕以司馬光道德學問欲常勸講左右非謂其
言事也甲寅司馬光初讀資治通鑑上親製序面賜光
令候書成日寫入又賜潁邸舊書二千四百一卷
熙寧元年四月庚申翰林學士兼侍講吕公著王安石
等言切尋故事侍講者皆賜坐自乾興以後講者始立
而侍者皆坐聽臣等竊以為侍者可使立而講者當賜
坐乞付禮官考議詔太常禮院詳定以聞後韓維力約
胡宗愈等言臣侍君側古今之常或賜之坐蓋出優禮
祖宗以来多賜坐者以其敷暢經義所以明先王之道
道之所在禮則加異太祖開寶中李穆薦王昭素于朝召
對便殿賜坐令講易乾卦太宗端拱中幸國子監外輦
將出顧見講坐因召學官李覺講說覺曰陛下六飛在
御臣何敢輒升髙坐太宗為之降輦令有司張帟幕設
别坐李覺講易之泰卦令列侍之臣回還列坐執經而
講者顧使獨立于前則事體輕重誠為未安臣等以為
宜如天禧舊制以彰陛下稽古重道之意判太常寺龔
鼎臣蘇頌周孟陽同知太常禮院王汾劉攽韓忠彦言
臣等竊謂侍從之官見于天子若賜之坐有所顧問猶
當避席立語况執經人主之前本欲便于指陳則立講
為宜若謂傳道近于為師則今侍講解說舊儒章句之
學耳非有師之實豈可專席安坐以自取重也今朝廷
班制以侍講居侍讀之下祖宗命官之本意重輕可知
矣今若使侍講輒坐其侍讀當從之若亦許之坐則侍
從之臣每有進說皆當坐矣且乾興以来侍臣立講厯
仁宗英宗兩朝行之且十五年豈可以一旦為有司之
失而輕議變更今人主之待侍臣繇始見以及畢講皆
賜之坐其尊德重道固已厚于三公矣尚何加焉其講
官侍立伏請仍舊初孫奭坐講仁宗尚幼跂案以聽之
奭因請立講論者不以為是王安石兼侍講請復乾興
以前故事使預聽者亦立坐之日少而侍立之日多于
是公著等遂同建明已而衆議同上以問曾公亮公亮
但稱臣侍仁宗書筵亦立後安石因講賜留上面諭曰
卿當講日可坐安石不敢坐遂已
二年十一月司馬光讀資治通鑑漢紀至曹參代蕭何
為相國一遵何故規因言參以無事鎮撫海内得守成
之道故孝惠髙后時天下晏然衣食滋殖上曰使漢常
守蕭何之法久而不變可乎光曰何獨漢也夫道者萬
世無弊夏商周之子孫可以常守禹湯文武之法雖至
今存可也武王克商曰乃反商政政由舊雖周亦用商
政也書曰毋作聪明亂舊章然則祖宗舊法何可變也
漢武帝用張湯之言取髙帝法紛更之盜賊半天下宣
帝用髙帝舊法但擇良二千石使治民而天下大治元
帝初立頗改宣帝之政丞相衡上疏言臣竊恨國家釋
樂成之業虚為此紛紛也陛下視宣帝元帝之為政誰
則為優荀卿曰有治人無治法故為治在得人不可變
也上曰人與法亦相表裏耳光曰茍得其人則無患法
之不善不得其人雖有善法失先後之施矣故當急于
求人而緩于立法也壬午吕惠卿講咸有一德因言法
不可不變先王之法有一嵗一變者正月始和置于象
魏是也有五嵗一變者五載一巡守考制度于諸侯是
也有一世一變者刑罰世輕世重是也有百世不變者
父慈子孝兄友弟恭是也前日司馬光言能守蕭何之
法則治變之則亂臣竊以為不然惠帝除三族罪妖言
令挟書律文帝除殺孥令安得謂之不變哉武帝以窮
兵黷武貪滛厚斂而盜賊起宣帝以綜覈名實而天下
治元帝以任用恭顯殺蕭望之而漢道衰皆非由變法
與不變法也夫法弊則必變安得坐視其弊而不變耶
書所謂無作聪明亂舊章者謂實非聪明而强作之非
謂舊章不可變也光之措意盖不徒然必以國家近日
多更張舊政因此規諷又以臣制置三司條例及㸔詳
中書條例故發此論也臣願陛下深察光言茍光言為
是則當從之若光言為非陛下亦當播告之修不逆厥
指召光詰問令議論歸一上召光前謂曰卿聞吕惠卿
之言乎惠卿之言如何光對曰惠卿之言有是有非惠
卿言漢惠文武宣元治亂之體是也其言先王之法有
一嵗一變五嵗一變一世一變則非也正月始和置于
象魏者乃舊章也非一嵗一變也亦猶州長黨正族師
于四孟月朔属民而讀邦法也豈得為時變月變耶天
子恐諸侯變禮易樂故五載一巡守有變亂舊章者則
削黜之非五載一變法也刑罰世輕世重者盖新國亂
國平國隨時而用非一世一變也且治天下譬如居室
弊則修之非大壊不更造必得良匠又得美材今二者
皆無有臣恐風雨之不庇也講筵之官皆在此乞陛下
問之三司使掌天下財不材而黜可也不可使兩府侵
其事今為制置三司條例司何也宰相以道佐人主安
用例茍用例而已則胥史足矣今為㸔詳中書條例司
何也惠卿曰司馬光備位侍從見朝廷事有未便即當
論列有官守者不得其言則去豈可但已光曰前者詔
書責侍從之臣言事臣嘗上疏指陳得失如制置條例
司之類盡在其中未審得進達聖聽否上曰見之光曰
然則臣不為不言也至于言不用不去此則臣之罪也
惠卿責臣實當其罪也臣不敢逃上曰相與共講是非
耳何至乃爾司馬光與吕惠卿論青苗害民(見青/苗門)上曰
朝廷每更一事舉朝士大夫詾詾皆以為不可又不能
指名其不便者果何事也
三年四月癸未司馬光讀資治通鑑漢賈山上疏言秦
始皇居滅絶之中不自知因言從諫之美拒諫之禍又
讀張釋之論嗇夫利口光曰孔子稱惡利口之覆邦家
夫利口何至覆邦家盖其人能以是為非以非為是而
君從其言是則邦家之覆誠不難矣時惠卿在坐光專
以此斥之
十年十月講周禮
元豐元年三月辛巳御邇英殿沈季長講周禮八法上
曰或言邦治或言官治何也季長對畢上曰然壬午侍
講學士吕公著極論治體至三皇無為之道釋老虚寂
之理公著問上曰此道髙逺堯舜能知之乎上曰堯舜
豈不知公著曰堯舜雖知之然常以知人安民為難此
所以為堯舜也上又論唐太宗公著曰太宗所以能成
王業者以其能屈己從諫耳上臨御日久羣臣畏上威
嚴莫敢進規至是聞公著論竦然敬納之
七年十二月戊辰端明殿學士司馬光上資治通鑑五
代紀三十餘卷資治通鑑自治平三年置局編終五代
史畢至是書成計二百九十四卷目錄考異各三十卷
上諭輔臣曰前代未嘗有此書過荀恱漢紀逺矣輔臣
請觀之遂命付三省仍令速進入以光為資政殿學士
降詔奬諭
　　哲宗皇帝
元豐八年十二月詔講讀官赴資善堂(保祐哲/宗門)
元祐元年二月進讀寶訓(保祐哲/宗門)三月詔講讀官更不
輪資善堂直宿(直宿不見/起何年)講臣直宿講臣賜坐立講坐
講延和殿講讀(已上並見伊/川出冦門)夏四月先是中書省景祐
二年置邇英延英二閣以設講筵延英閣在崇政殿之
西南吕欲令管勾講筵所經度如得寛凉以備夏講詔
修内司畫圗進入九月甲子賜宰臣執政經筵官宴于
東宫上親書唐人詩分賜之以講論語終篇也乙丑吕
公著以下謝賜宴御書太皇太后曰皇帝天資聰敏宫
中惟好學而聖性易成昨日所賜欲卿等知爾吕公著進
論語孝經中要語百篇(宣仁/門)范祖禹勸哲宗以學為急
(保祐哲/宗門)蘇軾侍讀言今日邇英進讀寶訓及雍熙淳化
事太宗每見雨雪應時輒喜今日水旱荐至雨雪非時
竊謂陛下身修而政未修其弊在監司守令不得其人
四年三月吏部尚書兼侍講蘇頌等奏臣等撰漢唐故
事得旨分門編修成册進呈詔邇英要覽為名梁燾勸
哲宗讀寶訓(見宣/仁門)十月癸丑上御邇英閣召講讀官講
三朝寶訓終侍講蘇頌等奏曰陛下勤求治道仰法祖
宗臣等毎愧荒疎不能發明上資聖覽上遣内侍宣答
曰祖宗治道兹有本原逮此終命篇悉資開發頌等稽
首稱謝十二月劉安世言伏自前月末聞傳聖旨權罷
講筵是時興龍節意謂將有宴享所以暫輟邇英之幸
用成慶禮今復半月别無政事亦非有前嵗大雪苦寒
之故而勸講之臣久不得望見清光臣固疑之矣近者民
間喧傳禁中見求乳母攷之頗有實狀伏望聖慈為宗
廟社稷之大計清閒之燕頻御經筵仍引近臣與之論議
前古治亂之要當今政事之宜俾悉開陳以助聖學范
祖禹勸勤學以逺聲色梁燾請開經筵詔錄講義(己上/並保)
(祐哲/宗門)
五年四月詔講讀官今後每遇經筵退留講讀官各一
員于邇英奏對仁宗鑒古觀文二圗(保祐哲/宗門)八月劉唐
老言大學一篇論入德之序詔經筵之臣訓釋此書上
進以備觀覽從之
六年二月講筵所言奉旨進漢唐故事及史記事其間
可觀事迹多記少録請稽古錄節次進呈以代漢唐故事
三月吕大防奏仁宗所書三十六事請令圗寫置坐隅
以備觀覽從之八月吕大防乞寫仁宗時閣記注一本
進入以備聖覽從之其後詔國史院修寫進入十二月
開封府火翌日執政于講筵奏曰火通夕傳報必驚動
上曰廹近原廟極可懼執政退相與歡嘆曰言詞雅馴
殊有裕陵之風
七年三月王岩叟奏曰陛下宫中何以消日上曰惟是
讀書岩叟又曰聖人之學要在專勤屏去他事謂之專
久而不倦謂之勤如此天下幸甚讀寶訓(哲宗/門)五月范
祖禹按講筵故事講官講經讀官讀史右令同進讀漢
唐書即是講官兼讀官乞專令讀官進史從之
紹聖元年六月罷講禮記七月詔令後進讀用新唐書
曽布請也
四年十月邇英讀寶訓上謂蔡京曰寶訓内事多係實
錄不須進京曰王安石有日錄乞行進上曰宫中自有
本
　　徽宗皇帝
崇寧五年三月詔蔡卞深得王安之學宜在邇英留為
侍讀
　　祖宗制科取人
建隆二年九月癸未復置書判抜萃科(國史書八月今九/月蓋八月始條其)
(可施行實/九月也)
乾德元年復試應拔萃科田可封等(見科/舉門)二年正月詔
舉賢良方正等三科(見科/舉門)四月試賢良穎贄(見科/舉門)四年
六月庚寅上親試制科舉人姜渉等於紫雲樓下從容
謂翰林學士承旨陶穀等曰則天一女主耳雖刑罰枉
濫而終不殺狄仁傑所以能享國者良此由也因論前
代帝王得失日晡乃罷涉等所試文理疎畧不應策問
並賜酒食遣之應百篇舉趙昌言(見科舉門太/平興國五年)
至道三年秋七月吏部郎中直集賢院田錫應詔上疏
其二云制舉科目不可具陳畧舉可設者有賢良方正
能直言極諫科才識兼茂明于體用科道侔伊吕科才
比管樂科傳道經典達于教化科詳明正術可以理人
科文堪經邦科武足安邊科臣伏覩太祖朝曽設制科
示時𠡠限三千字以上成字數既多書寫不易賜食之
後就試以来既對天顔豈無兢懼又值日晚固不遑寧
雖有經邦之謀豈能周悉設有安邊之策靡暇敷陳今
若設此科條但以漢時公孫𢎞董仲舒所試則往復問
答既盡見其才謀品藻甄升信無違其器業此設制科
其利二也
太宗至道三年九月右正言直史館孫何獻五議其四
言復制科曰唐室參古今之制取天下英俊其試禮部
則進士明經解詁句讀聲病偶對者也制舉則賢良體
用等科財成制度寅亮經綸者也國家廓土闢宇立太
平之基然制科未復清途美宦惟進士明經遞遷以升
豈不念林壑非常之士有違弃乎臺諫所進之人有僭
濫乎奬應制科林陶(見科/舉門)
真宗咸平四年四月辛未上御殿試制舉人命翰林宋
白等充考官得秘書丞查道進士陳鉞入第四等推官
王曙入次等八月己酉復試制舉人得成安簿丁遜舒
州推官孫僅秘書丞何亮推官孫暨入第四等亮為太
常博士暨為寺丞
景德二年甲子詔復置賢良方正能直言極諫科博通
文典達于敎化才識兼茂明于體用武足安邊洞識韜畧
運籌決勝軍謀宏逺才任邊寄等科令尚書吏部傳告
諸路許文武羣臣草澤隱逸之士来應委中書門下先
加考試以器業可觀具名聞奏時上謂冦凖曰方今文
武多士豈無才識優異未升進者耶至于將帥之任尤
難其人前代試以制策觀其能否用求材實亦為國之
逺圗也因出唐朝制科之目采其六用之一年策試錢
易石待問四月試賢良方正著作佐郎陳綘溧水縣令
史良丹縣簿夏竦先是上謂宰相曰比設此科欲才識
兼優若但考文義則積學者方能中選茍有濟時之用安知
策問經義時務命兩制上策問擇而用焉六月右正言
陳彭年請條制貢部復宏辭科来經術士十月以前鄠
縣簿髙志寧者為理評事志寧明經中科請應試洞韜
畧科且求日試三千字既而不能成上察其厯官無過
特命遷秩
祥符元年夏中書試賢良方正能直言極諫草澤劉若
冲周啓明才識兼茂明于體用大理寺丞吕夷簡草澤
許申等詔以申等雖敏贍可賞而理道未精不副召對
若冲啓明申並許應舉仍免取解夷簡優與親民差使
時上封者言兩漢舉賢良多因兵荒灾異所以詢訪闕
失令東封西祀受瑞建封不當復設此科于是悉罷吏
部科同
仁宗天聖七年閏二月詔曰朕開數路以詳延天下之
士而制舉獨久置不設意吾豪傑或以故見遺也其復
置此科于此稍增損舊名曰賢良方正能直言極諫科
博通文典明于教化科才識兼茂明于體用科詳明吏
理可使從政科識洞韜畧運籌決勝科軍謀宏逺材堪
邊寄科凡以待京朝官之被舉及應選者又置書判拔
萃科以待選人之應者又置髙蹈邱園科沈淪草澤科
茂材異等科以待布衣之被舉應舉者又置武舉以待
方畧武勇之士其法皆先上藝業于有司較之然後試
秘閣中格然後天子親策之若武舉則閱其衡射焉初
盛度建言于真宗請設四科以取士曰經術之上若典
刑備舉則政教流行請設博通墳典達于教化科堯試
臣以事不置以言語筆札求人審官期于適用請設才
識兼茂明于體用科今戎警未除調邊勞戍必資良帥
以集事功請設軍謀宏逺堪任將帥科獄訟之繁民命
所係若推按失實則枉情傷生請設明曉法律能按章
覆問科
景德二年遂置六科蓋緣度之議也時度方責洪州密
詔度撰策目馳驛以進及議封禪吏部科目皆廢夏竦
既執政建議復制舉廣置科目以收遺才上從之更采
度前議降是詔十二月以知制誥李仲容判禮部故事
茂材異等髙蹈邱園沈淪草澤三科所上策論先委禮
部考覆以聞乃得試時值史館康孝基判禮部定富弼
等十人詞理皆優上意其品藻未精改命仲容而以孝
基為同判仍取弼策論覆校之弼河南人
天聖八年春正月詔應制科自今聽隨禮部貢舉施行
六月御崇政殿試書判拔萃及武舉人戊申以宣州司
理余靖為將作監丞知海陽推官尹洙為武勝節度掌
書記知河陽縣武舉人張建侯等十二人乙亥命學士
宋綬馮元為初考制策官翰林張得象御史中丞王隨
覆考知制誥右中丞鹽鐵副使鞠詠編排自是御試制
科人率如此例丙午策試賢良方正能直言極諫太常
博士成都何詠茂材異等富弼二人所對策並及第四
等丁丑以詠為祠部員外郎同判永興軍賜五品服弼
為將作監丞知長水縣
景祐元年正月罷書判拔萃科更不御試自今幕職州
縣官經三品以上非緣邊及川廣福建者並許應賢良
方正直言極諫六科其陞朝官至太常博士以及進士
諸科取解而被黜者毋得應茂材等三科及武舉用制
誥李叔之言也試書判拔萃四人(毛詢吴盛張/考孫李淳)
八年六月己酉策試賢良方正直言極諫太常博士蘇
紳才識兼茂明于體用大理丞吴育茂材異等張方平
育通判湖州紳通判洪州方平知崑山縣六月詔寓制
科人自今張幕次于殿廡仍令大官給食武舉人以别
日試時知制誥宋郊言賢良與武舉人雜試非所以待
天下特起之士詔從其請書判拔萃四人(邱升張龎諳/孫伯王林意)
言者謂此科乃有司銓品之式今御軒親試非稱其年
春遂罷(登科/記)
四年夏丁未詔學士院自今制策登科人並試策論各
一道時將作監丞富弼獻所為文命試館職弼以不能
為試賦辭上特令試策論因有是詔弼尋授太子中允
直集賢院六月乙丑詔詳明吏理可使從政洞識韜畧
運籌決勝軍謀宏逺才任邊寄三科各為策題賢良方
正等四科同策題七月壬戌策試賢良方正能直言極
諫科二人(田况又/張方平)茂材異等邵亢亢以與張士遜連姻
報罷實錄云亢策字數少不合格今從亢本傳亢墓銘
亦云范仲淹薦應賢良方正科除建康軍節度推官㑹
有欲中傷宰相密言亢與連姻命遂中格人莫知其然
蓋宰相士遜之子娶邵氏偶與亢同姓士遜既不能辨
亢亦無言而出
慶厯二年八月策試才識兼茂明于體用科殿中丞錢
明逸對策入四等以為太常博士通判廬州易之子
也
六年六月叅知政事吴育與宰相賈昌朝不相能監察御
史唐詢既怨育遂希昌朝意上奏曰賢良方正直言極
諫茂材異等科由漢涉唐皆不常置若天見灾異政有
闕失則詔在位薦之本朝稽用舊文訖真宗世三建此
科陛下即位增科為六令兩省若少卿監以上奏舉後
又止用賢良茂材三科隨進士科設之邇年率不任保
用之官皆自名科目且賢良方正茂材異等名號至美
使舉而為之猶曰近古即自顓其美顧所未聞又有經
親試前集有司而所出論目全用經史名數及對詔策
不過條别義例稽合注解至于强記博聞虚辭泛說而
已若輔國本陳治道則未見其有補也初應詔纔數人後
乃至十餘人今殆至三十餘人一中此科曾未累嵗悉
至顯官雖非其人例不可抑疏上帝刋其名付中書育
奏疏駁之曰三代以来取士之盛莫若漢唐漢文帝上元
五年詔舉賢良文學之士上親策之則有若晁錯者出
焉是非有灾異而舉也武帝建元元年詔舉賢良方正
直言極諫之士元光元年詔賢良對策則有若董仲舒
公孫𢎞者出焉所舉者非因灾異但策中語或及者亦
陳事之一端爾唐開元二年六月甲子制其有茂材異
等咸令自舉是年設直言極諫科逮憲宗元和間制科
尤盛有若元稹白居易皆特出之才觀當日策目所訪
者皇王之要道邦家之大務可以覆視固不可專于灾
異也陛下自復制科于兹累年隨貢舉而開疎數適中
若必俟灾譴然後詔舉非惟失設科本意且尤不可者
有三一則使夫賢舊滯淹之士待灾異而進非所以養
亷恥也二則平居不詢造形乃問非所以懼譴灾也三
則輕改信令示天下無渇士之心非所以廣賢路也且
漢唐所立孝亷及進士等科皆每嵗常選故制舉隨時
而開今禮部進士數年一舉因以制舉隨之則事適其
宜何害于時須此紛易况灾異之出不常厥期或彌年
所無則制舉奚設或比嵗而有則于事不煩既不因乎
天灾又不隨乎貢部而曰非時詔舉浩無端倪乃是遂
廢此科芻蕘稍詢則言路有寄彌年不舉則禮意都㤀
今無故而更張使遺材絶望其傷國體多矣乞陛下下
臣奏兩制詳定上是其言不復下兩制即詔禮部自今制
科隨進士貢舉其著為令仍須邇臣論薦毋得自舉上
因諭輔臣曰彼上言者乞從内批以行今乃知欺㒺也
育又奏曰隂邪沮事正當明辨人臣言涉機密欲歸德
于君或入告謀猷成國之美此類可以刋名付外制策
天下公共廢置可以明述豈宜隂為沮革欲自上行此
正奸㒺所為非睿聽昭察則挟邪蠧國何所不為願出
姓名按劾以明國法育本由制策進上數稱賢以為得
人故詢力排詆意在育不在制科也
皇祐元年秋甲申策試賢良方正能直言極諌殿中丞
吴奎奎所對入四等以為太常博士通判陳州
五年八月辛酉試賢良方正能直言極諫太常寺太祝
趙彦若試武舉人彦若所對疎濶下有司考不中等而
罷之先是制舉就秘閣試者十八人有司獨取彦若於
是被黜去議者謂宰相陳執中不由科第以進故隂
諷有司獨專抑儒士非彦若實不能也
嘉祐二年六月趙彦若制策不入等閱四月遂無應科
者上曰豈朕待之不至耶丁巳詔朝廷設制科以取天
下美異之士嘗以推恩過厚而難其選故所取不過三
二人甚非所以廣詳延之路也其令兩制以上同議之
既而抃等言太常博士以下至選人草澤人應制科者
並聽侍制以上奏舉無得自陳内草澤人亦許本路轉
運使奏舉其試文淺陋及履行不如所學並坐舉者其
進用差次不得引舊例超擢從之八月癸亥試賢良方
正能直言極諫秘書丞王彰材識兼茂明于體用明州
推官夏噩彰對不入等噩入第四等授光祿寺丞噩磨
勘當遷著作佐郎宰臣富弼嫌而裁之
嘉祐十年十二月先是朝議以科舉既數則髙第之人
倍衆其擢任恩典宜損于故詔中書門下裁定丁丑詔
曰朕惟國之取才士之待舉不可曠而冗也故立間嵗
之期以勵其勤約貢舉之數以精其選著為定式申勅
有司而髙第之人日常不次而用若循舊比終至濫官
甚無謂也自今制科入第三等與進士第一除大理評
事簽書兩使幕職官事代還陞通判再任滿試館職制
科入第四等與進士第二第三除内使幕職官代還改
次等京官制科入第四等與進士入第四第五除試御
知縣代還遷兩使職官鏁斤人視此若夫髙材異行施
於有政而功狀較然者當以茂恩擢焉自是驟顯者鮮
而所得人才及其風迹比舊亦寢衰乙未御崇政殿策
試才識兼茂明于體用科明州觀察使推官陳舜俞賢
良方正直言極諫旌德縣尉錢藻汪輔之舜俞藻所對
策並入第四等授舜俞著作佐郎簽書忠正軍印度使
判官事藻試校書郎無為軍判官輔之亦入等監察御
史裏行沈起言其無行罷之輔之躁忿因以書誚讓富
弼曰公為宰相但奉行臺諫風旨而已天下何賴焉弼
不能答
六年八月乙亥御崇政殿策試賢良方正直言極諫著
作佐郎王介福昌簿蘇軾澠池主簿蘇轍軾入第三等
介第四等轍第四等次以軾為大理評事簽書鳯翔判
官介為秘書丞知静海縣轍為商州軍事推官(餘見論/治門云)
(二蘇才識兼茂明于體用得轍第四等司馬/光與鎮同議鎮難之者先初為第一等也)
八年六月詔令嵗制科人著作佐郎趙卨等十七人權
罷將来科塲赴秘閣就試卨安仁人也
英宗治平二年秋甲戌以制科入等范百祿為秘書丞
升上一任前和州縣令李清臣為著作佐郎百祿所對
策言濮王宜詔有司勿議推尊之事百祿鎮從子清臣
安陽人韓琦妻以其兄之子歐陽修竒其文以為似蘇
軾及試秘閣試文至中書未發也修迎語曰考官不置
清臣第一則繆矣發視果第一時同發策者四人或謂
清臣當以五行傳對所謂灾異當得清臣曰此漢儒說
以某異應某事清臣不能知民間得無疾痛不樂可上
者乎因言天地之大譬之于人腹心肺腑有所攻塞則
五官不寧民人生聚天地之腹心肺腑也日月辰宿天
地之五官也善人天地之異者不止其異上民之疾痛
不樂者而已清臣竟不入等
四年二月御史蔣之竒奏弹錢明逸奸邪在仁宗朝附
賈昌朝等䧟杜衍范仲淹尹洙石介之徒朝廷一空天
下同疾况文辭紕繆貪賦有聞豈可與昌朝同居禁苑同知諌
院傅卞亦言執政召明逸示以章疏使自引疾上他日
謂吴奎曰錢明逸不解作文字何因中大科奎言應舉
亦係僥倖一日之間未見其善其人可知也
熙寧三年九月御崇政殿策賢良方正又策試武舉人
詔策賢良方正等科太常博士通判蜀州吕陶陞一任
與堂除太廟齋郎張繪堂除判司主簿或尉前台州司
户參軍孔文仲令流内銓告示發赴華州團練推官本
任陶等皆中選而文仲策初在第三等手詔制科誦字
號卷詳觀其條對大抵意尚流俗而後是非又毁薄時
政援正先王之經而輒失義理可再進呈而誦字號乃
文仲試卷也于是上讀文仲試卷至專任德上曰德刑
不可偏然救世亦有時而偏用乂用三德是也安石又
論文仲以為如范百祿以非濮王事合考官取髙等爾
于是馮京意助文仲上不聽故有是命十二月戊辰三
班院言殿直雷珣乞試六韜孫吴兵書十道仍試騎射
中選詔免袒使權邊塞監押巡檢代還依武舉人例王
珪班使臣乞試兵書自珣始秘閣考試所言應科陳彦
古所試六論不識題及字數皆不足凖式不考自試制
科以来空疎未有如彦古者由是制科亦罷
七年五月辛亥中書門下言策試制舉並以經術時務
今進士以罷辭賦所試事業即與制舉無異其賢良方
正等科目欲乞並行停罷從之先是中書條例所乞罷
制舉馮京曰漢唐以来豪傑多自此出行之已久不須
停廢上曰天下事可罷而不可急如此者甚衆此恐未
遑改革吕惠卿曰制科止于記誦非義理之學也哲宗
孫覺蘇轍彭汝礪張續考試應賢良方正能直言極諫
科舉人丁卯上御集英殿試賢良方正直言極諫科謝
悰己巳賜悰進士出身除初筭職官左正言劉世安言
臣伏自朝廷近復制科秘閣所試之人皆不應格陛下
方務進人材不欲並行黜落曲收謝悰以為天下學士
之勸而悰廷試之策往往不能奉承請問率意妄言固
多疎略有司考覈即不入等陛下特賜進士出身擢為
輔郡幕職聖恩優異極踰涯分臣亦上體朝廷之意不
敢别有論列而近見悰申尚書省辭免新命狀乃云所
有勅告未敢抵授以抵為祇以受為授虚薄寡聞一至
于此昔唐之省中有伏獵侍郎為嚴推之所譏而罷今
陛下方當右文之代初復制舉豈容有抵授賢良乎伏
望陛下懲其淺陋稍正誤恩追寢悰進士出身以塞公
議
七年五月癸已詔秘閣試制科論題于九經兼正史孟
子揚子荀子國語并注内出其義注内毋得出題
六年九月丁酉三省言御試應賢良方正能直言極諫
科制策知瀘州合江縣王普河中司理司馬槱眉山布
衣王當
紹聖元年八月三省進呈秘書省考試致應賢良方正
直言極諫科陳暘第四人趙天啟考中第二上謂章惇
曰趙天啟嘗上書極太妄朕始欲令羈管恐阻塞言路
至是在選中特㫖落下九月御集英試科舉人庚戌三
省同進呈考試制科張咸吴儔陳暘三人中第三等推
恩上曰前日觀所試策何異進士先朝嘗罷此科何時
復置郭知章等對曰先朝初御試進士策即罷制科元
祐二年復置誠無所補初舉得謝悰次舉得王當司馬
槱等聞極疎謬上曰極不成義理李清臣對曰在漢亦
不設科遇選獲異材或因災異策問大事即臨時召上
曰今已復進士殿試策此科既無異進士策其文理有
過于此者鄭雍對曰顧其人何如爾然自古多言時政
闕失上曰今進士亦可言時政闕失因詔罷制科(南渡/已来)
(見後/集)
　　累朝任用逸民
太祖開寶三年三月以處士王昭素為國子博士致仕
昭素少篤學有志行市物隨索即償或辭則曰亟受之
不然將為妄語人矣由是人不敢欺方治室積木墻壁
間有盗為木所碍不得入昭素覺之盡室所有擲于外
謂盜曰急来竊去恐捕者至盜慙而遁由是邑中無盜
著易論三十餘篇上聞其名召見便殿已七十餘上問
曰何以不仕致相見晚訪以民事所言無隱上益嘉之
又問治世養身之術對曰莫若愛民寡欲上愛其語書
之屏几求去故有是命
太宗雍熙元年冬十月上之即位也召華山隱士陳摶
入見于是復至上益加禮重謂宰相宋琪曰摶獨言其
身不干世利所謂方外之士也在華山已四十餘年自
言經五代亂離幸天下承平故来朝覲與之語甚可聴因
遣使送至中書琪等從容問摶曰先王得𤣥黙修養之
道可以化乎對曰摶山野之人于時無用亦不知神仙
黄白之事吐納之理無術可傳于人假令白日上升亦
何益于世主上龍顔彦異有天人之表博達今古深䆒
治亂真有道之主也正是君臣叶心同德興化致治之
秋勤行修鍊無出于此琪等表上其言上益喜賜號希
夷先生有司增葺所居臺觀上屢與属和詩什數月乃
遣還
淳化元年秋八月朔詔徵終南山隱士种放辭以疾不
至放七嵗能属文沈黙髙潔與其母偕隱豹林谷中講
習為業學者多從之得束脩一以奉母母亦樂道薄滋
味善辟穀㑹陕西轉運使宋維翰言放才行詔使徵之
其母恚曰常勸汝勿聚徒講學身既隱矣何用文為果
為人知不得安處我將弃汝深入窮山矣放遂稱疾不
起其母取筆硯焚之與放轉居窮僻人迹罕至上喜其
髙尚詔不能屈嵗時存問以錢三萬賜之不奪其志
咸平二年春二月己酉秘書監楊徽之薦著作佐郎通
判泰州戚綸文學純謹可在儒館三月甲寅以綸為秘
閣校理綸父同文隱居教授學者不逺千里而至登科
者凡五十六人徽之與門人追號同文曰堅志先生
四年三月兵部尚書張齊賢條上种放操行孝謹願以
備賢良方正之舉
淳化五年上謂韓丕曰卿早在嵩陽當時流輩頗有遺
逸否丕以田朴對上召朴對于便殿不願仕進上賜束
帛官其子
五年秋遣使賷賞詔書就終南山召放赴闕賜絹十萬
先是判永興軍府張齊賢復條上放操行請加旌賞臣
前在中書親奉先帝德音欲行不次之澤臣緣未知本
末不敢奏陳今為太守始熟其為人故也戊申种放以
幅巾入見于崇政殿上與語詢以民政邊事放曰明王
之治愛民而已惟徐而化之餘皆謙遜上即日授左司
諫直昭文館賜冠帶袍笏館于都亭驛大官供膳上謂
宰相曰放亦有就祿仕意且言跡孤朕論以俟升班列
必見朝廷清肅排擯之事無敢為者賞一人可勸天下
矣己酉种放表辭恩命不許讓居數月復召見賜緋衣
象笏等物及御制五言詩又賜昭慶坊第一區加帳什
物銀器五十兩錢三十萬种謝日賜酒食于學士院光
寵之盛近所未有也
六年三月左司諫直昭文館种放再表乞暫歸故山詔
許之丙午特詔授起居舎人將行宴餞于龍圗閣又詔
三館秘閣官宴餞于瓊林苑上賜七言詩三章在坐皆
賦
景德二年夏四月以起居舎人昭文館种放為右諫議
大夫放謝病乞游嵩山詔許之仍命南河守臣常加存
撫召對賜宴餞賦詩餞行恩禮甚厚
四年冬十月种放復自終南山来朝召之也上謂輔臣
曰放比髙尚其事詢訪多有可采朝廷雖加爵秩而未
能大用即物議未厭遣内侍賷詔賜放畧曰抑宜體兹
眷遇罄乃誠明叙經國之大猷述致君之逺略盡致茂
績以沃朕心副凉德之倚毗塞外朝之聴觀乃司樞務
庶幾或至公放上表固讓
大中祥符二年夏四月种放得告歸鄉里是日召見宴
餞于龍圗閣上作詩賜放命羣臣皆賦日製辟杜鎬辭
以素不屬文詔令引名臣歸山故事鎬因誦北山移文
其意蓋譏放也
三年春正月种放歸終南山有使来自秦雍者得放答
陳堯叟詩五章以聞上嘉納之謂宰相言放隱居力學
嘗言古今殊時不當背時效古此最近于理乃詔放赴
闕放表乞賜告上許之詔答云倘再召勿復辭也放為
弟汝求官即秘書省正字同判太常禮院
五月辛酉賜泰山隱士秦卞號貞素先生放還山卞自
言百三十嵗上召至京與語多言五代事亦無他術但
能服食致長年爾
四年二月上作西嶽賛仙掌詩召見華山隱士鄭隱敷
水隱士李寧賜號曰貞晦先生隱自言始以經術為業
遇道士傳辟榖錬氣之法修習頗驗遂居華山之王力
岩二十餘年冬夏常衣裘十分于藥術老而不衰每以
藥施人人與金帛多拒之上賜御詩並藥茶束帛隱辭
所賚不受
七年邢惇隱居不出王曾薦召問治道惇不答止除許
州助教惇歸家鄉人不知有官及卒勅與廢紙同束之
梁間
八年河南府言工部侍郎种放卒上甚嗟悼親製文遣
内侍致祭䕶䘮歸終南山贈工部尚書錄其後世雍學
䆒出身先是譏放循黙者上聞之謂輔臣曰放為朕言
事甚衆但外庭不知耳因出所上時議十三篇其目曰
議道議德議用議器議文議武議制議度議教化議賞
罰議官司議軍國議獄訟議征賦議邪正放將卒急取
前後章疏藁焚之服道士衣召諸生㑹飲與訣酒數行
而卒李瀆隱中條山不仕魏野居陕終日吟詠皆有道
之士上以禮聘之皆不起
仁宗天聖二年五月己亥賜杭州隱士林逋粟帛兩浙
運使言逋有節行居西湖二十年未嘗入城故也六年
冬丁卯賜故杭州處士林逋諡曰和靖先生仍賜其家
米五十萬帛五十疋逋臨終賦詩有茂陵他日求遺稿
尤喜曾無封禪書之句既卒州以聞上嗟惜之故有是
賜初逋客臨江李諮方舉進士未有知者逋謂人曰此
公輔器也及逋卒諮適為州守為素服與其門人臨七
日𦵏之刻遺句納壙中
康定元年春庚子賜永興軍草澤髙懌號安業處士懌
季興四世孫㓜能屬文通經史百家之說從种放隱終
南山與張堯許勃號南山三友㑹詔舉沈淪草澤知長
安寇凖聞其名薦之辭不起景祐初錄國初侯王後懌
推其弟及范雍建京兆府學召懌講授諸生席間常數
十百人至是杜衍乞賜以處士號從之詔州縣常時禮
遇給良田百畆後文彦博言懌經術該通有髙世之行
可勵風俗賜第一區
慶厯元年丙午陳州布衣郭京為大理評事陜西都部
署司參謀軍事京少任侠不事家業平居好言兵范仲
淹漆宗諒薦之上召見特命官建州布衣徐復賜號江
海處士初復遊京師舉進士不中退而學易通流衍卦
氣法自筮知無祿遂㤀進取意游淮揚間以學易為事
數年益通隂陽天文地理遁甲占射諸家之說他日聽
其鄉人林洪範說詩且言詩之所用于樂者忽若有得
因以聲氣求之遂悟大畧于七音十二律清濁次序及
鐘磬侈奪匏竹髙下制度皆洞達上方留意于樂詔天
下求知樂者大臣薦胡瑗瑗作鐘磬大變古法復笑曰
聖人寓器以聲今不先求其聲而更其器其可用乎後
瑗制作皆不效范仲淹過潤州見復問曰今以衍卦占
之四夷無變異乎復言西方當用兵推其日月後無少
差于是與郭京俱召見帝問天時人事復對曰以京房
易卦推之今年所配年月日當小過也剛失位而不中
其在强其德乎帝又問變故與前世何若復對曰如唐
德宗居奉天時帝怒曰何至此復曰君德有不同陛下
無深慮也帝問何故復曰德宗性忌刻好功利欲以兵
伏天下其德與凶運㑹俱奔走失國僅乃能免陛下恭
儉仁恕不難屈已容納西羌之變起自元昊陛下不得
已應之雖兵連不解而神人知非陛下本心時與德宗
同德與之異卦氣雖不得無他也不久定矣帝稱善又
問明年主何卦復曰乾卦用事說至九五畫而止帝又
問京師前年黒風何所應復曰其兆在内預王喪其應
命為大理寺評事因以疾辭乃賜號處士補其子發試
校書郎復性髙潔處世未嘗自異後居杭州十數年卒
二年冬甲子以泰山處士孫復為試校書郎國子監直
講復平陽人舉進士不中退居泰山學春秋著尊王發
微十二篇大約本于陸淳而增新意石介有名山東自
介而下皆以先生事復年四十不娶李迪知其賢以其
弟之子妻之復初猶豫石介與諸弟謂公卿不下士久
矣今丞相不以先生貧賤欲托以子宜因以成丞相之
賢名復乃聽孔道輔聞復之賢就見之介執杖屨立侍
復左右升降拜則扶之其往謝亦然介既為學官語人
曰孫先生非隱者也于是范仲淹富弼皆言復有經術
宜在朝廷故召用之
五年春賜潤州草澤邵鍊號冲素處士知州王琪薦鍊
守道邱園素有節行故也鍊上表固辭許之
皇祐三年秋甲寅賜陕州草澤魏閒清逸處士閒野子
世有隱德知州李昭遘上其行義故有是賜
四年五月丙午太常丞致仕代淵為祠部員外郎淵導
江人性簡潔事親以孝聞嘗舉進士甲科得清水簿歎
曰祿不及親何所為即還家教授坐席常滿王拱辰安
撫兩川遺書欲起之託疾不往見楊日岩知益州又薦
之遂致仕謝絶諸生著周易㫖要佛老雜說十篇于是
翰林學士田况上其書詔優加兩官淵晚年日菜食巾
褐山水間自號虚一子長吏嵗時致問澹然與對畧不
及私
嘉祐二年夏六月以汝州龍山孔收為校書郎致仕絳
州稷山韓退為安逸處士翰林學士承㫖孫抃薦收退
有行義也
三年春正月以福州進士陳烈為安州司户參軍烈性
介僻篤于孝友慶厯初預鄉薦黜于禮部遂不復踐塲
屋從學者常數百人天章閣待制曹穎叔知福州薦之
授試校書郎本州州學教授于是翰林學士歐陽修又薦
之故有是命烈皆辭不受
四年十一月以河南處士邵雍為將作監主簿本府以
遺逸薦故有是命後再命為潁州團練推官皆辭疾不
起是月賜東州草澤何羣安逸處士益州草澤章詧冲
退處士轉運使言其有行義也羣西充人嗜古學激揚
論議雖業進士非其好慶厯中石介在太學四方諸生
来學者數千人羣亦自蜀至方講官㑹諸生講介曰生
等知何羣乎羣曰思為仁義而已不知飢寒之切已也
衆皆往仰之介因館羣于其家使弟子推以為學長羣
愈自刻勵著書數十篇與人言今之士語言脫易舉止
惰肆者其衣冠不如古之嚴因請復古衣冠又上書言
三代取士皆本于鄉里而先行義後世專以文辭中害
甚者莫甚于賦請罷去介贊美之㑹諫官御史亦言以
賦取士無益治道下兩制議皆以為進士科始隋厯唐
數百年將相多出此不為不得人且祖宗行之已久不
可廢也羣聞其說不行乃竭其平生所為賦八百篇焚
之講官視羣賦既多且工以不自惜黜太學羣徑歸遂
不復舉進士
五年夏己亥潁州進士常秩為試將作監主簿本州州
學教授翰林學士胡宿言其文行聞于鄉里也秩臨汝
人常舉進士不中退居陋巷二十餘年為學有心得尤
長于春秋學者常以孫復所學問秩秩曰此商君法爾
步過六尺與弃灰于道有誅不近人情甚矣(皇祐二年/賜束帛)
秋甲子睂山進士蘇洵為試校書郎年二十七始發憤
為學嵗餘舉進士又舉茂材異等皆不中悉焚其常所
為文閉户益讀書遂通六經百家之說下筆頃刻數千
言嘉祐初與其二子軾轍至京師翰林學士歐陽修上
其所著權書衡論機策二十二篇宰相韓琦善之召試
舎人院再以疾辭本路運使趙抃等白薦其行義推于
鄉里而修又言洵既不肯就試乞除一官故有是命
六年六月庚申賜草澤章友直銀百兩絹百疋以篆國
子監石經成除將作監主簿不理選限辭不就故有是
賜友直建安人得象之族也得象為相常欲官之友直
謝去終身不仕
神宗治平四年秋七月太學助敎劉易賜號安退處士
仍賜粟帛易州人性剛介博學好古韓琦知定州書
上所著春秋論授試太學助教并州學說書不能屈志
仕進寓居虢州盧氏晚習辟穀至是賜處士號
熙寧四年夏將作監主簿常秩初不肯仕世以為必退
者也至是宰臣王安石更令秩在閭閻見所下詔獨以
為是被召遂起
十年九月己酉贈潁州團練推官邵雍秘書省著作郎
賜帛以知河南府賈昌衡言雍行義聞于鄉里乞加卹
也宰相吳充請于上賜謚曰康節雍初與常秩同召雍
竟辭不起士大夫髙之
　
　
　
　
　
　
　
　
　
　
　
　太平治迹統類卷二十六
欽定四庫全書
　太平治迹統類卷二十七
　　　　　　　　　　　　宋　彭百川　撰
　　祖宗科舉取人
建隆元年安次扈䝉權知貢舉庚寅奏進士合格十九
人(楊礪同/立舜)二年權知貢舉竇儀奏進士合格十一人(張/去)
(華/等)三年知貢舉王著奏合格進士七十五人(馬適/等)九月
復置書判拔萃科四年知貢舉儀薛居正奏合格進士
八人(蘇徳/祥等)
乾徳元年九月丙子詔禮部貢舉人自今朝臣不得更
發公薦違者重寘其罪故事每嵗知舉官將赴貢院臺
閣近臣得保薦文藝者號曰公薦然去取不能無私至
是禁止聞十二月丁夘召翰林學士中書舍人於内殿
覆試吏部試中應拔萃科(田可封孫邁/宋白曹利用)上臨軒觀之試
畢稱㫖以利用為右拾遺田為著作郎各賜襲衣犀帶
利用加錫鞍勒馬
二年正月詔曰先以所置賢能方正能直言極諫經學
優深可為師法詳嫺吏治達於教化等三科並委州府
解送吏部試論三道限三千字以上自曩及今未有應
者得非抱倜儻者恥肩於常調懐讜言者難動於有司
必欲興自朕躬乎繼今不限内外職官前資見任布衣
黄衣並許詣閣門投牒自薦朕當親試焉三月知貢舉
陶穀奏合格進士八人(李景/陽等)四月賢良科一人博州判
官頴贄策試稱㫖故也
三年知貢舉盧多遜奏合格進士六人(劉察/等)
四年王祐知貢舉言進士合格者六人諸科幾人上恐
其有遺才復令於不中選人内取優長者策而升之(李/肅)
(畢士/安等)
開寶元年王祐知貢舉奏進士合格者十人陶穀子邴
名在第六翌日入謝上謂左右曰聞穀不能訓子安能
登第因下詔曰造士之選匪樹私恩世祿之家宜敦素
業如開黨與頗苦切吹文衡公器豈有私濫自今舉人
凡闗食祿之家具析以聞當令覆試(陶邴覆試/復登第)二年知
貢舉趙逢奏進士合格七人(是月親征逢隨軍轉運使/取士或在行宮當考安德)
(裕柴成務王猷可董循張/紳陶邴係元年所得士)三年三月壬寅詔禮部貢院
閲貢士諸科十五舉以上曽終塲者以名聞甲辰得司
馬浦等六十三人庚戌復取未經塲人四十三人並賜
出身詔自今勿以為例知貢舉扈䝉擢進士合格者八
人(張拱王詵/張茂直等)四年盧多遜知貢舉奏進士合格者十人
(劉寅衛價/劉瓊等)五年扈䝉知貢舉奏合格進士安守亮等十
一人諸科二十人詣講武殿上以進士武濟川材質最
陋絀之濟川乃學士李昉鄉人昉知貢舉上不悦㑹徐
士廉訴昉用情取舍非當上以問學士盧多遜曰頗亦
聞之上令貢院籍下第人姓名三百六十人癸酉召見
擇一百九十五人宋凖以下及士廉各賜紙札引試命
御史李瑩等為考官乙亥上親閲得進士二十六人士
廉與焉皆賜及第又賜凖錢二十萬以張宴㑹責昉為
太常少卿考官楊可法等皆坐責自兹殿試為常式宋
準賈源范翔郭成範張素左貞索箱李巨源武濟川裴
詢黄相是年重試宋準賈源范翔郭成範張素左貞裴
詢李巨源董箱劉總田寶之栁毗劉洗任載宋𤣥慶徐
士廉安肅趙白貞梁誼呂鎊王住王文範趙世南王利
用王渭五經四人開元禮七人三禮三十八人三傳二
十六人三史三人學究十八人夏四月詔諸州考試官
令長吏僚屬有才學公正者充知貢舉與考試同看詳
議卷定其通否即駁放不得優假虚名至終塲中禁私
薦屬科人募告者其賞有差舉人勒還本貫重役永不
得入科塲八月丁夘王祐知貢舉知制誥扈䝉左補闕
梁周翰秘書丞雷徳驤並權同知貢舉權同貢舉始此
戊辰上御講武殿覆試王祐等所奏合格舉人王式等
因語之曰向登科名給多為勢家所取塞孤貧之路甚
無謂也今朕躬親臨試盡革疇昔之弊式等皆頓首謝
于是内出賦題得進士王嗣宗以下三十人諸科三十四
人江南進士林松雷説試不中格以其間道來歸並賜
三傳出身王侶宗王式劉克荷拔萃科乾徳二年四人
建隆三年復置選人限格未至者各取本州解至吏部
試判二條分五等放選利用等吏部試中詔翰林學士
于内殿復試帝臨觀之賜襲衣金帶
乾興元年宋若谷以下六十五人
天聖三年林異以下四人六年常禹錫以下八十三人
九年蕭□以下三十人
　　太宗
太平興國二年正月上初即位以封疆至逺吏員益衆
思廣振淹滯以資其間闕顧謂侍臣曰朕欲博求俊乂
于科塲中非敢望拔十得五止得一二亦可為致治之
具爾禮部上所試合格人名上御講武殿出賦題覆試
依次用韻命翰林學士李昉扈䝉定其優劣得河南
呂䝉正王相李至張宏張齊賢王化基王沔溫仲舒一
百九十人並賜及第餘並賜出身凡五百人皆先賜緑
袍靴笏賜宴開寶寺上自為詩一章賜之唐時禮部放
榜之後醵飲今曲江號聞喜宴五代于名園佛舍中周
顯徳中官主之上命中使典領供帳甚盛第一第二等
進士并九經授將作監丞大理寺評事通判諸州同出
身及諸科並送吏部免選優等注擬初資職事則同簿
尉寵章殊異厯代所未有也薛居正等言取人太多用
人太驟上欲興文教抑武事弗聴及䝉正等辭乃召令
升殿諭之曰吏治所有不便于民者疾置以聞仍賜錢
二十萬或曰太祖之幸西京也洛陽張齊賢獻下并汾
富民封建敦孝舉賢太學籍田選良吏懲奸謹刑十䇿
太祖召見便坐問之齊賢以手畫地條陳太祖善其四
齊賢堅執其餘皆善太祖怒令衛士曳出及還語上曰
我幸西京惟得一張齊賢我不欲遂官爵之汝異時可
收以自輔也于是齊賢舉進士上決欲置之高等有司
第其名適在數十人後上不悦乃詔進士盡第二等及
九經凡一百三十人悉與超除蓋為賢故也
三年八月上先詔權罷貢舉恐塲屋間有留滯者乃詔
諸州去年已得解者除三禮三傳學究外餘並以秋集
禮部九月上御講武殿覆試合格禮部人進入加論一
道餘人得無濫進者乎己巳詔自今諸科並令量定人
數相叅引試分科隔坐命官巡察監門謹視出入有以
文字往復與吏為奸者寘之于法私以經義相教者斥出
科塲互保與知亦連坐進士倍加研覆貢舉人勿以曾
經御試不考而薦始令試官親戚别試者凡九十八人
又罷進士試帖經上御崇政殿覆試禮部貢舉人得進
士須城梁顥百七十九人庚申得諸科三百一十八人
並唱名及第唱名自此始據登科記宰相李昉之子宗
諤叅知政事呂䝉正之從弟䝉亨監贜使王明明之子
扶度支使許仲宣子問舉進士試皆入等上曰此並勢
家與孤寒競進縱以藝升人亦謂朕為有私也皆罷之
青州人王從善應五經舉始踰冠自言通誦五經通注
上厯舉本經試之其誦如流特賜九經及第面賜緑袍
銀帶錢二萬時左右獻言尚有遺材壬戌復試又得進
士上元洪湛等七十六人癸亥得諸經科三百二人並
賜及第夏四月丙子復置明法科分周易尚書各為一
科以論語孝經爾雅三小經毛詩専為一科明法亦附
三小經進士九經以下更不習法書又以鏁㕔求試者
率多繆濫令諸道州府自今擇材學優等而厯官無過
者乃舉之仍先奏俟報(甲科梁顥年八十二作狀元張/惟明裴湛錢若水陳允省元熙)
(乙科呂防李昉任中正閭丘陵令丙科趙安/仁陳彭年淩策宋惟善陳昭慶四等崔度)
端拱元年夏四月丙申先是翰林學士禮部侍郎宋白
知貢舉放進士程宿以下二十八人諸科一百人榜既
出謗議蜂起或擊登聞皷求别試上意其遺材壬寅詔
下第人覆試于崇政殿得進士馬國祥以下及諸科凡
七百人令樞密院用白紙為牒賜之以試中為目令權
知諸縣簿尉謂樞密副使張宏曰朕自即位以來親選
貢士大者為棟梁小者為榱桷今封疆萬里人無棄材
日思孜孜庶臻理學卿與䝉正曩者頗為大臣所沮非
朕獨斷則不及此宏頓首謝曰凡三掌貢士所取如蘇
易簡王禹偁輩皆知名而罷黜者衆因致謗議時知制
誥李沆亦同知貢舉謗議獨不及(程宿省王元扶陳堯/佐石成之諸科盧范)
(以下八/十餘人)上既擢馬國祥等猶恐遺材復命左右正言王
世則等召下第進士及諸科于武成王廟重試得合格
進士數百人丁丑上覆試詩賦又拔進士葉齊以下三
十一人諸科八十九人並賜及第(葉齊江拯/趙凖等)
雍熙二年三月先是翰林學士知貢舉蘇易簡等用親
試壬寅上御崇政殿試合格舉人得進士閬中(陳堯叟/知白曾)
(㑹姚揆蘇奂趙/楨張智盛度等)一百八十六人賜宴令兩制三舘文臣
皆預賜堯叟等箴一首勉以修身謹行稽古服官之意
十二月上謂宰相曰國家取士厯級而升下位韜晦才
行多矣當勿以此為限庶朕急賢之志因言為人臣者
治平之代功效難見若亂世則止用其才不顧其行如
陳平韓信頃刻能立功業當治平則無所施其謀畧故
孔子四科以徳行為長又言下位卑秩不可謂無良士
大凡孔子含章守道難進易退不求聞達故常患其不
能知也呂䝉正曰迭試事任則能否洞分上曰性之善
惡何由知之䝉正曰人之為善終不能掩久則彌著至
于為惡亦然茍暫聞善惡或涉愛憎恐誤任使必久而
察之則賞罰無濫上善其言
淳化三年三月上御崇政殿覆試合格進士先是胡旦
蘇易簡王世則梁顥陳堯叟皆以試先成擢上第由是士
争習浮華尚敏速或一刻數詩或一日十賦將作監丞
莆田陳靖上疏請糊名考校以革其弊上嘉納之于是
召三舘文學之士始令糊名考校定其優劣以分第綴
内出巵言日出賦題試者駭異不能措詞相率叩殿檻
上請㑹稽錢易時年十七日未中所試三題皆就言者
指其輕俊特黜之得(孫何省元宋台符路振王欽/若丁度張士遜王曙薛奎等)以下
凡三百二人並賜及第上諭之曰爾等各負志業中我
廷選効官之外更勵精文翰勿墜前功也何等旅拜稱
謝辛丑覆試諸科就宴錫御製詩三首進士孫何而下
四人皆授將作監丞大理評事通判諸州餘及諸科授職
事州縣官入謝于長春殿上謂宰相曰天下至廣藉羣
材共治之今嵗登科第又千餘人皆朕所選擇此等但
能自檢情美替而歸則馴政亨衢未可測也時詔刻禮
記儒行篇賜大臣及百官受任于外者幷賜何等令為
坐右之誡初内殿策士賜詩至堯叟易以箴至何則詩
箴並賜時論榮之
咸平元年翰林楊礪等受詔知貢舉請對上召坐詔之
曰貢舉重任當務選推寒俊精求藝實以副朕心礪建
隆初榜首及第二月壬辰詔禮部貢院考試畢日録合
格人姓名以聞當議降敕放榜賜及第如覆試有濫謬
知舉官重行朝典戊戌詔以久停貢舉頗滯時材令禮
部取合格人内進士放孫僅等五十人諸科百五十人
來嵗不得為例舊制國子監開封舉人有與發解官親
戚者止兩司更互考試不應涉私是秋特選官别試錢
若水等覆考進士試卷故事京府解十人已上謂之等
甲非文業優贍有名稱者不處時以髙輔堯為首錢易
次之易頗為流輩所推許輒不平遂上書指陳發解官
所試官朽索馭六馬賦又論詩策題意涉譏訕又進士
百十人詣府訟薦送不公輔堯亦投牒遜避請以易為
首開封府以聞故有是命仍令兩制議所訟題時翰林
學士承㫖宋白深祐易考官度支員外郎馮拯力言易士行
不可冠天府多士上以士流紛競不可啓其端且欲鎮
壓浮俗乃詔止拯罷兩制議及覆考止令若水等有文
行兼著者一人為首乃以孫暨等為第一輔堯第二易
第三餘並如初易初以輕俊被黜既而太宗與蘇易簡論
當時文人且歎不與李白同時易簡言易能為歌詩殆
不下李白太宗大喜曰果如是吾當以白衣召至禁林
㑹盜起嶺南事乃止
二年正月乙丑命禮部尚書温仲舒知貢舉御史中丞
張詠知制誥張頡同知貢舉刑部員外郎董龜正王步
同考試及封印卷首仍當日入院禮部貢院封印試卷
自此始癸亥詔今嵗舉人至衆仍依例恐有遺落可增
及七十人諸科增一百八十人禮部尋以孫暨等一百
五十人名聞内諸科一舉六人特黜去之餘並賜及第
五月詔天下貢舉人應三舉者今嵗並免取解其餘依
例舉送必求才藝不使遺賢當俟奏名朕親臨試
三年二月學士王旦等三人同知貢舉三月甲午上御
崇政殿親試命翰林學士承旨宋白等於殿後西閣考
覆國子監博士雷悦著作佐郎梅詢封印卷首親覽入
等賜(陳堯復周企李社二甲呂夷簡三甲任/布四甲羌遵五甲石待問何宗朝等)四百九人
及第賜宴日以御詩褒美之上凡三日臨軒初無倦怠
之色所擢凡千八百五人其中有自晉天福中随計較
藝之詳推恩之大近代所未有也四月賜應制舉人林
陶同進士出身陶就試學士院不及格上方欲采俊茂
故特奬之
五年三月上親試禮部舉人得進士益都王曾以下三
十八人九經諸科百八十人並賜及第(王曾省元王隨/韓億章得象等)
先是貢舉人集都下者萬四千五百六十二命吏部陳
恕知貢舉恕所取士甚多以王曾為首及是糊名考授
曾復中甲科時議稱之十一月河陽判官張之白上疏
其一言科舉之弊畧云聖人居守文之運將致清化源
在乎正儒術古之學者簡而有限今之學者其書無涯
其道非一是故學彌多性彌亂今進士之科大為時所
進用其選也殊其待也厚進士之學者經史子集也有
司之取者詩賦策論也是故五常六藝之意不遑探討
其所習泛濫而無著非徒不得專一又使害主其中何
謂其然且羣書之中真偽相半亂聖人之微言者多背
大道之宗㫖者非一若使習而成功得不揉淳粹之性蕩
中正之氣其為吏也安能分挈治柄使教令黜陟哉况
夫儒者之術不以廣記隠奥為博學不以善攻奇巧為
能文若使明行制令大立程式每至命題考試不必使
出于典章之外參以正史至于諸子之意必須輔于經
合于道者取之過此並斥而不用然後先策論後詩賦
責治道之大體捨聲病之小疵如是則使夫進士之流
知其所習之書簡而有限知其所學之文正而有要不
施禁防而非聖之書自委棄于世矣不加賞典而化成
之文自興行于世矣上覽而嘉之召試舍人院除右正
言
景徳二年三月甲寅上親試禮部奏名舉人得進士李
迪以下二百四十六人第為五等(李迪李諮/劉滋王矩)上謂宰相
曰昨親閲考官所定試卷意其入下等太多即别加詳
考往往合格比縁入試多士糊名校覆在于公當而考
官不知朕意過抑等第欲自明絶私甚無謂也迪所試
最優李諮亦有可觀聞其幼年母為父所棄在舅氏諮
日夕號泣求還其母乃致絶葷茹禱祈又能刻苦為學
自取名級亦可嘉也以迪為將作監丞諮及夏侯鱗為
大理評事通判諸州進士第一等為試校書郎先是迪
與賈邊皆有名塲屋及禮部奏名而二人皆不與考官
取其文觀之迪賦落韻邉論當仁不讓于師文義與注
疏異特奏令就御試叅政王旦議落韻者失于詳審捨
注疏而立異論輒不可許恐士子從今放蕩無所凖的
遂取迪而捨邉當時朝論大率如此夏四月樞密直學
士劉師道責授忠武行軍司馬知制誥陳堯叟單州團
練副使先是師道弟正道舉進士禮部奏名將廷試近
制糊名考校堯叟為考官教正道于卷中密為私號正
道既上第或告其事詔落名永不預奏庚申上親試士
百人得進士范昭等五十一人餘賜出身特奏名進士
李正辭論文武先後以為文者本乎静武者本乎動動以
止亂而至乎静則先後可知上嘉其近理將擢上第㑹
有言嘗犯杖遂補三班奉職撫州進士晏殊年十四大
名府進士姜益年十二皆以俊秀聞乃召試殊試詩賦
各一首益試詩六首殊行文敏甚上乃歎賞宰相冦準
以殊江左人欲抑之而進益上曰朝廷取士惟才是求
四海一家豈限遐邇如張九齡何嘗以僻陋棄乃賜殊
進士出身益同學究出身後一日復召殊試詩賦殊言
賦嘗所私習上益愛其淳直改試他題既成上曰善擢
秘書省正字秘閣讀書翰林學士晁迥等上考進士新
格詔頒行之初陳彭年以進士輕俊喜謗主司宋白知
貢舉惡其為人黜落之彭年憾然于是更定條制多意
白舊事而設闗防所取不復揀擇文行止校一日之藝
雖杜絶請託然寘甲等者或非人望自彭年始也
大中祥符元年夏上親試進士命李宗諤等八人為考
官諭宗諤等務在精詳勿遺賢俊賜進士姚曄等及第
先是謝恩方令釋褐是日特賜緑袍靴笏以曄等三人
為將作監丞大理寺評事過判諸州四五為兩使推官
六人以下為試衘知縣餘為簿尉(姚曄祖士衡/鄭向杜衍)先是監察
御史張士遜為貢院監門官時貢舉初用糊名之法士
遜白主司有親戚在進士中明日當引試願出以避嫌
主司不答士遜乃自言引去上是之記名於御屏乃詔
自今舉人典試官有親嫌者皆移試别項
二年六月上御崇政殿服勤詞學經明行修人第為五
等賜進士梁固等及第固灝之子也以灝遺䕃賜進士
出身服除詣登聞讓前命願赴郷舉從之
四年十二月先是汾隂赦書舉服勤詞學經明行修之
士如東封例惟不重考丙子上御殿親試進士叩殿檻
請示詩賦論題所出上令録示之方令試賦論中不得
用小臣儒有字又以冬日景短罷常務不决即令引試
内新定條制舉人内試卷内臣收之先付編排官去其
郷貫狀以字號第之付彌封繕録校勘用御書印方付
考官定等訖又封彌送覆考官再定編排官閲其同異
未同者再考之如復不同即以相近為定始取郷貫狀
字號合之乃第其姓名差次并試卷以聞遂臨軒唱第
賜進士(張師徳丁/度程琳等)三十一人及第汾隂路多上文章庚
辰詔以約州叅軍許洞推官解旦等九人姓名附中書
言旦及進士范本陳矩詞學可采授著作佐郎本賜及
第矩賜出身
五年壬子上謂宰相曰聞貢院試諸科舉人皆解衣閲
視慮其挾蔵書册有失取士之體宜令正之先是直史
舘劉鍇請依本并同保人殿一舉是歲諸科以挾書扶
出者十八人并同保九十三人而十二人當奏名有司
以聞上特令赴殿試乃詔禮部别加裁定罷同保殿舉
之制詔録諸州軍試題進内上將試進士慮其重複故
自是用為常例己丑上親試禮部合格貢舉人殿之廊
宇分列位次署其名氏仍揭于榜使不得遷易始模印
試題以賜官給紙起草得進士(徐奭明鎬徐杲/王咨孔道張演)一百二
十六人五月戊辰詔禮部權止今年貢舉
七年秋丙子詔自今差發解知舉等授勑訖即令閣門
祇候一人引送鏁宿不得與僚友交言違者閤門彈奏
如所乗馬未至即以廐馬給之因王曾受詔與試舉與
學士李維偶語閤門使魏昭亮意曾受維請託奏之因
有是詔(曾以妻臨産/屬維以家事)上御景福殿試亳州南京路服勤
詞學經明行修舉人得進士林宥張觀等二十二人賜
及第除官如西封例上謂宰相曰近年舉人文藝頗精
孤貧得路然為主司亦大有不易徇請求則害公絶薦
託則獲謗王旦曰今郡縣至廣人數亦多必須臨軒親
試至于南省解發亦朝廷特為主張則雖貴戚主司亦
難以集事
八年六月以童子蔡伯希為秘書省正字其父龜從為
校書郎以龜從善于教子召試中書而命之伯希四嵗
誦詩百餘篇初開封府解服勤詞學進士二十人為下
第者劉溉所訟其十三人以寓貫皆奔竄潛匿有司追
捕王旦奏曰陛下比降恩詔搜羅才俊今反變為囚繫
有傷風教且科舉之設本待賢徳此輩操行如此望特
出宸斷以懲薄俗上曰此蓋當時不曾曉諭致此過誤
其寓貫者當並釋罪溉付外州拘管既而御史髙弁上
言溉訟事得實被責太過上以問旦旦曰溉訟未必非
必據欵乃俟其得解則訟縉紳之蟊賊朝廷黜其無行
諫官所宜樂聞弁妄形奏對由是言之向非聖斷明哲
辨舉子誤犯則須連坐府縣御史紏彈甚無取也上覽
諸道貢舉之人減于常年因曰外郡官吏未體朕心比
者詔累下但戒其徇私爾若能精擇寒俊雖多何害是
嵗方置謄録院令封彌印官封印所試卷付之集書吏
録諸司供帳内内侍二人監焉命京官校正用兩京奉
使印訖復送印院始送知考官考校丙子詔禮部貢院
進士六舉諸科凡舉以上有不合格並許奏名戊戌趙
安仁上合格之人姓名上謂宰相曰今嵗舉塲似少謗
議安仁等乃對朕亦以此語之矣王旦曰條式備具可
守而行至公無私其實由此癸卯上御殿覆試多所黜
落又疑所加抹者未當命宰相閲視之旦曰考官過為
艱難公在其中矣于是得進士(蔡齊王/舉正等)四十九人乙卯
科(龎籍范仲淹/李若谷等)三百八十人餘諸科並賜及第同出身
除官如元年之制齊等考定上顧問王旦等曰有知姓
名者否皆曰人無知者真所謂搜求寒俊也故事當賜
第一新喻人蕭貫與齊並見齊儀狀秀偉舉止端重上
意已屬之知樞密院寇準又言南方下國人不宜冠多
士齊乃居第一上喜謂準曰得人矣特詔金吾給士騶
出兩節𫝊呼因以為例準性自矜尤惡南人輕巧既出
謂同列曰又與中原奪得一狀元齊膠西人四月賜進
士楊偉及第賈昌朝同出身大禮之初貢舉人呈詩頌
者甚衆近臣詳考惟偉及昌期可采故召試學士院而
命之
天禧元年冬前江州瑞昌縣主簿劉若冲進所業命試
舍人院以策論稍優特加兩資先是若冲建議自今召
試者並請試策至是用其議而命之
二年秋詔自今試瑣㕔舉人所在長吏先考藝業合格
即得取解如至禮部不及格當停見任其前後舉送長
吏並重寘其罪
三年三月翰林學士錢惟演等四人同知貢舉諸路貢
舉人郭稹等見于崇政殿稹冒緦䘮殿三舉同保並殿
一舉時有司欲脱王洙問洙曰果保稹否不然可易也洙
曰保之不願易也乃與稹俱罷
三月上親試禮部奏名貢舉人作詩賜考校官令皇子
書示宰相得進士王整以下及第(程戡常禹/錫孫堪)除官如前
例
乾道元年夏壬寅以光祿寺丞尉氏馬季良家本茶商
劉美女婿也于是召試舘職太后遣内侍賜食促令早
了主試者分為作之
　　仁宗科舉取士
天聖二年春正月甲午詔禮部貢院開封府國子監及
别頭各增置㸃檢試卷封彌巡鋪監門官有差癸夘命
御史劉筠等同知貢舉二月乙丑上謂王欽若曰久罷
貢舉慮遺天下賢士宜令禮部貢院精加校試將來放
進士特增置二百人諸科三百五十人三月禮部上合
格進士姓名詔翰林晏殊學士馮元編排等第乙巳賜
宋郊葉清臣鄭戩等及第郊與弟祁俱以辭賦得名禮
部奏祁名第三太后不欲弟先兄乃推郊第一祁第十
劉筠得清臣所對策擢第二國朝以策擢高第自清臣
始夏四月庚辰以特奏名進士李道宗等諸科王播等
為將作監主簿及諸州長史文學叅軍道宗等皆年止
五十常應六舉王播年止六十常應八舉上因謂大臣
曰此雖舉業非工然閔其白首無成故甄録之第一甲
(葉清臣鄭戩高若/訥曾公亮宋祁)二甲(余靖宋成/尹洙胡宿)第一人為通判徳車
結旌賦(采侯/詩)
三年八月辛亥知益州薛田言本州解發舉人自張詠
以來例給館券至京師今得三司移文以責吏人償所
給官物恐非朝廷之意上曰漢貢士皆郡國續食今獨
不能行之逺方耶其令悉免之
四年五月己夘詔禮部貢舉人實應三舉諸科五舉並
免取解詔增西川廣南東西路諸州軍進士解額有差
又詔命官鎖㕔應舉自今更不試所業乙第者免責罰
古制先於所屬選官考試所業方聴取解至禮部程文
不工勒停不及格贖罰至是上欲開誘進士之路近臣
㕘定而降是詔(下第免責景祐元年四月又有詔蓋/此専指下第者彼又及不得解者)冬
十月乙酉詔進士諸科曾經先朝御試而今不預薦者
許就省試
五年春己未詔禮部貢院比進士以詩賦定去留學者
或廣聲律而不得騁其才其以策論兼考之諸科毋得
離析經注以辨問因辛酉御崇政殿試禮部奏名進士
仍命翰林學士宋綬以下三十六人為封彌謄録考覆
詳定編排官如舊制乙丑賜進士王堯臣等及第三百三
十七人(韓琦趙槩包拯吳育陳舉亮文彦博二甲劉觀/王翼聖有謨烈賦南風之薰詩執政如金玉論)
夏癸酉試特奏名及諸科賜同出身尋下詔戒諭諸道
舉人宜奮勵文學毋坐視日月以望恩澤
七年閏五月己未朔詔禮部貢舉庚申詔曰朕試天下
之士以言觀其趨向而比來流風之弊至於附㑹小説磔
裂前言競為浮夸靡曼之文無益治道非所以望於諸
生也禮部其申飭學者以明先王之道有合朕意焉
八年春丙寅命資政殿學士晏殊同知禮部貢舉三月御
崇政殿親試進士王拱辰等二百四十九人並賜及第
(劉沆孫材蔡襄田况石介歐陽修二甲/田師錫元綘劉元俞孫甫唐介尹原)上三名並簽判
八月學士晏殊言唐明經並試策問參其所習以校材
識今專取記誦請終試策一篇詔近臣議可否咸以諸
科非素習議乃止
明道二年秋七月乙亥詔諸州自今考試舉人並封彌
卷首仍委運司于所部求才學若公勤者為考試監門
封彌官冬十月上諭内臣曰近嵗進士所習詩賦多浮
華而學古者或不得以自進宜令有司兼以策論取之
景祐元年春詔曰朕念天下士鄉學益繁而取人之路
尚狹或匿迹田里白首而不得進其令南省就試進士
諸科十取其二進士五舉年五十諸科六舉年六十常
經殿試進士三舉諸科五舉預先朝御試試不合格句
輙黜皆以名聞自此率以為常三月戊寅試禮部奏名
進士張唐卿以下並賜及第(張唐卿楊察石詢有吳秘/林槩張来楊靖蔡挺蘇舜)
(欽栁二友石亞之石元/之葉適栁三接劉安世)
四年春甲寅詔禮部貢院自今年三月一日申請貢舉
其舉人到省以十一月十五為限先是賈昌朝言舉人有
親戚仕在本州及侍父祖逺官本州二千里宜敕運司
選官類試以十率之取三人詔兩制議丁度言貢舉古
制以五月一日申請十月二十五日上召于省若二千
里移試不及願稍寛其期一如昌朝説故降是詔自是
諸路始有别頭試六月丙申詔開封及國子監及别頭
試自今彌封謄録如禮部左司諫韓琦之請也十月己
未章得象言開封進士章仲昌臣郷里疎屬㝠無藝業
近聞訟訴發解不公事請牒歸其家從之時鏁㕔應舉
人特多開封投牒者百十國子監及諸州不在及出榜
宰相陳堯佐之子博古為解元參政韓億子孫四人無
落者故嘲謗羣起然殿中侍御史蕭定基直集賢院韓
琦吳育王拱辰實司試事非有所私也
寶元元年春試禮部奏名進士三百十人及第賜諸科
四百十四人及第并出身特奏名被恩賜者又九百八
十四人瓊林晏初試太學篇(呂臻祖無擇石楊伏王屏/司馬光呂大臨范鎮呂晦)
(吳中伏吳/充陳執中)先是上以開封所解進士陳博古等嘲謗籍
籍詔博古并韓億四子并兩家門下士范鎮家静試卷
皆勿考鎮成都静眉山人考官奏請鎮固有文久馳名
塲屋非附兩家之勢而乃得聴考而降其等級鎮禮部
奏名為第一故事第一人賜第未有第二甲者雖近下
猶升之吳育歐陽脩殿庭唱第上三人亦抗聲自陳鎮乃
默然至第七十九人乃拜出退就列無一言衆以是賢
之禮部第一人在第二甲自鎮始初薛奎知益州還朝
與鎮俱或問奎入蜀所得奎曰得一偉人當以文字名
世
二年十一月壬辰詔禮部自今詩賦論題並以注疏所
解揭示之不許上請或題目有疑當請者仍不得近簾
閏十一月鎖㕔别試
慶厯二年丁巳命翰林聶冠卿權知貢舉初學士李淑
侍經筵詢以進士詩賦策論先後俾以故事對淑退而
奏曰唐調露二年劉思立為考功員外以進士止試策
滅裂不見其學請帖經以觀其學試雜文以觀其材自
此沿以為常至永隆二年進士試雜文通文律者始試策
天寶十一年進士試一大經能通試文賦又通而後試策
五條皆通為中等第建中二年趙贊試以時務策五首
箴論表賛各一首以代詩賦太和二年試帖經畧問大義
取精通者次試論議各一首八年禮部試以帖經口義
次試策五道問經義者三問時務者二自後變易而以
詩賦第一塲論二塲策三塲帖經第四塲今陛下欲求
理道不以雕篆為貴得取士之方矣然考官以所試分
考不能通加評較而每塲有退落士之中否係於幸不
幸耳願約古制先策次論次賦次帖經墨義而敕有司
并試四塲通較工拙毋以一塲得失為去留詔有司議
稍施行焉一日知制誥富弼言國家沿隋唐取士之制
景徳來為法尤密言省試有三長殿試有三短不容私
詩賦策論才能可見兩月餘研究泛取不擇三篇不能
盡人考究不服乃罷十月又言殿試始于武后不足法
辛巳詔罷殿試翰林王堯臣同修起居注梁適皆以祖
宗故事不可遽廢越三日詔殿試如初三月賜進士楊
寘等三百三十七人及第寘登第初試國子監禮部皆
第一及是帝臨軒啓封見姓名喜動于色謂大臣曰楊
寘也公卿相賀為得人授將作監丞通判頴州(楊寘韓/絳王珪)
(陳洙王安石呂公著/蘇頌傳堯俞呂夏卿)三年八月上擢任范仲淹責以太
平仲淹條奏十事三曰精貢舉畧曰外郡發解進士本
鄉舉里選之式必先考其履行然後取以藝業今乃不
求履行惟以詞藻墨義取之加用彌封不見名姓大非
里選之本意也又南省考試舉人一塲試詩賦一塲試
策人皆精意盡其所能復考較日久實出舛謬及御試
之日詩賦文論共為二塲既聲病所拘意思不逺或音
韻中一字有差生平苦率即時擯逐如音韻不失有末
學淺近俯拾科第既鄉舉之處不考履行御試之日更
拘聲病以此士人進退多言命運而不言行業明君在
上固當使人以行業進乃言命運者是善惡不分而歸
于天也豈國家之美事哉臣請重定外郡發解條約須
是履行無惡藝業及等者方得解薦更不封彌試卷南
省考試之人已經本郷詢考履行更須封彌試卷藝業
定奪高下訖入進御前選官覆考重定高下訖然後開
看明年施行南省所定高下内髙下合同姓名偶有髙下
更不移改若等不同人數必少却加封彌更宜兩地參
較然後御前放牓此為至當内三人以上即于高等人
中選擇聖意宣放其考校進士以策論高詞賦次者為
優等策論平詞賦優者為次等諸科經㫖通者為優等
墨義通者為次等已上進士諸科並以優等及第者放
選注官次等及第者守本科選限自唐以來及第人皆
守選限國家以收復諸國郡邑之人其新及第人權與
放選注官今來選人壅塞宜有改革又足以勸學使知
聖人治身之道則國家得人百姓受賜
四年春范仲淹等意欲復古勸學常言興學校本行實
詔近臣議于是翰林宋祈御史王拱辰知制誥張方平
歐陽修侍御史梅摰侍講曾公亮王洙右正言孫甫監
察御史劉湜(此乃李清/臣史藳)合奏曰伏奉詔有曰取士當求
其實用人當盡其才今教不本于學校士不察于鄉里
則不能覈名實有司束以聲病學者専于記誦則不足
盡人才此乃議者所共為言也謹參考衆説取其便于
今者莫若使士皆土著而教之於學校然後州縣察其
履行則學者修飭矣故為設立學舍保薦舉送之法夫上
之所好下之所向今先策論則文詞者留心于治亂簡
程式則閎博者得以馳騁矣取大義則執經者不專于
記誦矣其詩賦之未能肄者雜用今體經術之未能亟
通者尚如舊科則中常之人皆可勉及矣此所以盡人之
才者也故為先策論過落用詩賦考式問諸科大義之
法此數者其大要也其州縣封彌謄録進士諸科帖經
之類皆苛細而無益一切罷之法行則申之以賞罰如
此養士有本取才不乏為治之本也乙亥詔曰儒者通
天地人之理明古今治亂之原可謂博矣然學者不得
騁其説而有司務先聲病章句以拘牽之則吾豪俊奇
偉之士何以奮焉士有純明茂材之美而無文學作成
之法其飭身立節者使與不肖之人雜而並進則無文
徳敏行之才可以見焉此取士之甚弊而學者自以為
患亦嘗屢以為言比今詳酌仍令政事府參定皆謂本
學校以教之然後可求其行實先策論則辨理者得盡
其説簡程式則閎博者可見其才至于經術之家稍增
新制兼行古法以勉中人煩法細文一皆罷去明其賞
罰俾各勸焉如此則待人之意周取人之意大夫遇人
以薄者不可責其厚也今朕建學興善以尊士大夫之
行而更制革弊以盡學者之才教育之方勤亦至矣有
司其務嚴訓導精察舉以稱朕意學者其進徳修業不
失其時凡所科條可為永式其令曰州若縣皆立學本
道使者以屬部官為教授三年而代選于吏員不定取
于郷里宿業有道德者三年無私遣以名聞士須在學
習業三百日乃聴預秋試舊常充試者百日而止親老
無嫌特取保任聴學于家而令試于州者相保任所禁
有七曰隠憂匿服曰嘗犯刑責曰行虧孝弟有狀可指
曰明觸憲法而經贖罰或不經贖罰而為害鄉黨曰籍
非本土假户冒名曰祖父犯十惡四等以上罪曰工商
襍類或嘗為僧道皆不得預進士試三塲先策次論次
詩通考為去取而罷帖經墨義又以舊制用詞賦聲病
偶切立為考式一字違忤已在絀落使博識之士臨文
拘忌俯就規檢美文善意鬱而不伸如白居易性習相
近遠賦獨孤綬放馴象賦皆當時試禮部對偶之外自
有意義可觀宜詳倣唐體使馳騁于其間士子通經術
願對大義者試十道以曉析意義為通五通為中格三
史科取其明史意而文理可采者明法科試斷案假立
甲乙罪合律令如法意文理優為上等
五年此即仲淹十事之三也丙子詔禮部貢院增天下
解額總諸州軍凡增三百五十九人詔遂為定額
慶厯六年賜進士五百四十四人出身(賈黯謝仲弓田/育王存趙瞻孫)
(園熊/本)
皇祐元年三月進士馮京以下四百九十八人(馮京沈/遘遘以)
(有官不得為第一遂降次名錢公輔李育/文同毛國華吳申呂大防范百祿孫幾)蓋軫象天地
賦日昃不暇食詩天聴君人之言論二年十一月詔自
今諸省元得申奏及遣念書童子赴闕
寳元元年六月戊寅罷天下舉念書童子可考
五年三月辛酉賜進士鄭獬等五百二十人及第二百
人出身一百五十人同出身(獬安陸人也楊繪圓丘象/天賦律聴軍聲詩樂與人)
(心論滕甫楊美蒲宗孟李無黨李清/臣呂陶李定蒲宗閔楊古客錢藻)秋戊子詔禮部貢
院自今諸科舉人並以四通為合格凡經止問大義不
須注疏全備其九經塲數並各減一塲仍不問兼經又
詔試官親嫌令府監互相送若兩處俱有親嫌即送别
頭
嘉祐二年春正月翰林學士歐陽修權知貢舉先是進
士益相習為竒僻鈎章棘句寖失渾厚修深疾之遂痛
加裁抑乃嚴禁挾書者及試榜出時所推譽皆不在選
囂薄之士候修晨朝羣聚呵斥之至街司邏吏不能止
或為祭歐陽修文投其家卒不能求其主名置于法然
文體自是亦少變
丁亥賜進士章衡等二百六十三人及第一百二十六
人同出身是嵗進士與殿試者始皆不落(李復圭紀聞/云是春以進)
(士辱歐陽修之故殿試及第不落一人當考民監賦鸞/刀詩重㢲申命論章衡竇卞鄭雍呂恵卿蔣之奇蘇軾)
(曽肇朱光庭曽布宋希史元道/王韶梁燾蘇惟賢蘇轍劉元喻)十二月先是上封者言
四年一貢舉四方士子客京師以待試者六七千人一
有喧噪其徒衆多勢莫之禁且中下之士往往廢學數
年才學之士不幸有故一不聴詔沉淪十數年或累舉
滯晉遂至困窮老死者甚衆以此毁行冒法干進者不
可勝數宜間嵗一貢中分舊數而薦之王洙侍講周禮
至三年大比大考州里以贊鄉大夫廢興帝曰古者選
士如此今經四五嵗一下詔故士有抑而不得進者為
今之計孰若裁其數而屢舉下有司議乃合奏曰間嵗
之法無害有利不足疑戊申自今間嵗貢舉進士諸科
悉解舊額之半進士增試時務三條諸科增試大義十
條又别置明經科其試法凡明兩經或三經五經者各
問墨義大義十條兩經通八三經通六五經通五為合
格兼問論語孝經十條分八塲出身與進士等以禮記
春秋左氏𫝊為大經毛詩周禮儀禮為中經周易尚書
穀梁𫝊公羊𫝊為小經其習禮記為大經者許以周禮
儀禮為中經習春秋左𫝊者許以穀梁𫝊公羊𫝊為小
經舊制説書舉合罷之其不還郷里而寓户他州以應
選者嚴其法每秋試自縣令佐奏行義保任之上于州
長貳復審察得實然後上本道使者類式已保任而後
有缺行則州縣皆坐罪若省試而文紕謬坐元考官又
用孫抃奏諸州解試額多而中程少不必足額
八年夏詔科塲舊條皆先朝所定宜一切無易時禮部
貢院言四年宋祁等定貢舉新制㑹明年詔下且聴須
後舉施行今秋試有期緣新制諸州軍發解但令本處
官屬保明行實其封彌謄録一切罷竊見外解送舉人
自未封彌謄録以前多采虚譽茍試官别無請託亦先
取本州曾經薦送舊人其新人百不取一封彌以後考
官不見姓名即須實考文藝稍合至公又新制進士先
試策三道次試論次試詩賦先考策論定去留然後與
詩賦通定高下然舉人每至尚書省不下五七千人及
臨軒覆較止及數百人蓋詩賦以聲病雜犯易去留若
專取策論必難升黜蓋詩賦雖名小巧且須題命事若
記問該富則辭理自精策論雖有問題其間敷對多挾
他説對不及五通盡黜之即與原定解額不敷若精麄
畢收則濫進殊廣所以自祖宗以來未能猝更其制兼
聞舉人經史疑義可以出策論題目凡四十條謂之經
史質疑至于時務亦抄撮其要浮偽滋甚若為考試又
舊制以詞賦聲病剽切之類立為考式今特許倣唐人
賦體及賦不限聯數不限字數且古今文章務先體要
古未必悉是今未必悉非常規唐人體式詩賦與本朝
所取名人辭藝亦工拙相半俗儒是古非今不為通論
自三朝以來國子監生詩賦即以汗漫無體為高策論
即以激訐肆意為工中外相𫝊愈逺愈濫非惟漸誤後
來省試其合格能幾何人伏以祖宗以來得人不少考
較文藝固有規程不須變更以長浮薄請如舊制故降
是詔五年三月己夘下詔貢院所試詩賦經又並如舊
制本志以為楊察建是議而實録但上封者言新制不
便不出主名八年四月丙子又下詔乃其貢院申請即
本志所書楊察初議𢎞按察權判貢院初建此議當五
年三月既己施行八年四月貢院復有申請其議則實
察五月所建者但不知此時察仍判貢院或已罷爾今
兩存之仍于此年依實録不出察主名本志又于此詔
後書張方平知舉請下詔辭賦新體拔方平以六年二
月知貢本志誤矣初詔外州發解到省差官覆考蓋慮
因此或致折退寒士故也
四年五月進士一百六十五人(堯舜性之賦求遺書于/天下詩易簡得天心之)
(理論劉揮胡宗愈安/燾劉摯章惇蔡確)二月庚寅詔禮部貢院曾經御試
五舉諸科六舉進士省試六舉諸科七舉年五十以上者
具以名聞
六年四月進士一百八十三人(士者通天地人賦天徳/清明詩水幾于道論王)
(俊民黄履劉奉世賈易江術/孔文仲韓忠彦王安禮張燾)八年三月賜進士許將等
一百二十七人及第六人同出身諸科二百四十七人
及第同出身(許將范祖禹孔/武仲沈括呂陶)治平元年五月己巳禮部
奏郷貢進士李加言等伯父為道士而死請比外繼降
服大功九月許其應舉天聖七年置武舉皇祐元年詔
罷之嘉祐八年密院奏以為文武二選所闗治亂不可
闕一與其任用不學無術之人臨時不知應變以撓師
律不若素習韜畧頗閑義訓之事緩急驅策可以折衝
况今朝廷所用人稍有聲稱多由武舉而得則此舉不
可廢明矣即詔兩制詳議所集舉業及較試取中推恩
之數兩制議請隨進士等科開設許在京管軍及正在
横行使副知雜及三院御史諫官并轉運判官提刑三
路知軍州及路分總管鈐轄各奏舉一人試及武藝優
者與殿直次三班奉職殿直三班差使策不中而武藝
絶倫者取㫖學士賈黯又奏請如明經之制于太公韜
畧孫吳司馬諸兵法及經史言兵事者設為問目能用
已意或引前人注釋辭理明暢及因所問自陳方畧可
施行者為通從之而令每開舉則兵部至嵗中具所舉
人名數以聞明年三月命舘職兩人與判兵部同試策
一道命馬軍司試弓馬武藝具所試等籍送試官㕘校
合格以名聞至八月則命官與判兵部同試策于秘閣
命直學士以上及正任或横行使一人與軍頭司試弓
馬武藝以所試等第籍送秘閣試官叅考合格者以名
聞九月丁夘遂詔復置武學(蓋嘉祐八年始議治平元/年九月議定乃降詔其降)
(詔因縁密院建請非治/平元年九月方建請也)
　　英宗
治平二年二月賜進士彭汝礪等三百六十一人及第
出身汝礪等三人授初等幕職官如咸平年例(彭汝礪/章楶張)
(商英舒亶孔/平仲孫漸)四年進士三百五十人四等自此三嵗一
舉(許安世宋級/那思黄庭堅)司馬光權知貢舉三年冬十月丁亥詔
曰先帝以士久不貢則怠于學而豪傑者不進故下間
嵗之令冀以得人而自更法以來其弊浸長何則里選
之牒仍故而郡國之取減半計偕之籍屢上而道途之
勞良苦朕甚閔焉其令禮部三嵗一貢舉天下解額于
未行間嵗之法紀前率四分取三分禮部奏名進士以
三百為額明經諸科不得過進士之數(舉志云自是恩/典不増而貢舉)
(緩士得休息官以/不煩矣今前去)權知貢舉司馬光上言所考試合格
進士許安世以下三百五人分四等明經諸科二百一
十一人三等詔進士第一第二第三等賜同出身明經
諸科第一第二第三人並為防禦團練推官其餘注官
守選如例
　　神宗
熙寧三年知貢舉王珪上合格進士陸佃等先是知貢
舉呂公著在貢院中密上言天子臨軒策士而用詩賦
非舉賢求治意乞出自宸衷以諮訪治道己亥上御集
英殿進士初就席有司猶給禮部韻及試題出乃策問
也上顧輔臣曰對策亦何以盡人才然愈於用詩賦取
人爾既而遂賜葉祖洽(司馬光目録曰時韓維呂恵卿/初考附者皆在髙等言直者多)
(在下等宋敏求劉攽覆考及之吴充陳襄從初考祖洽等/考祖宗多因循苟且之政建隆下革而新之初考為三)
(中允等奏泛與者呂公澤蘇軾編排上官均第一祖洽/二佃第五程堯佐奏名第三以陸佃知新法故易第二)
(為第五焉是嵗進士二人直詆時/病皆在下開封范越一不知名)
四年二月丁巳朔頒學校貢舉新制先是王安石謂更
學校貢舉之法詔兩制三舘議之司馬光時為翰林學
士即應詔上議直史館蘇軾亦議曰准敇講求學校貢
舉利害令臣等各具議狀聞奏者右臣伏以得人之道
在于知人知人之法在于責實使君相有知人之明朝
廷有責實之政則胥吏皂𨽻未嘗無人而况于學校貢
舉乎雖因今之法臣以為有餘使君相無知人之明朝
廷無責實之政則雖侍從常患無人况學校貢舉乎雖
復古之制臣以為未足時有可否物有廢興方其所安
雖暴君不能廢及其既厭雖聖人不能復故風俗之變
法制隨之譬如江河之徙移順其所欲行而治之則易
為功强其所欲而復之則難為力使三代聖人復生于
今其選舉賢才亦必有道矣何必由學舊法行之百年
治亂興衰初不由此陛下視祖宗之世貢舉之法與今
為孰精言語文章與今為孰優所得文武長才與今為
孰多天下之士與今為孰辨較此四者短長之議決矣
今議者所欲變改不過數端或曰鄉舉徳行而畧文章
或曰專取策論而罷詩賦或欲舉唐室故事兼採譽望
而罷封彌或欲罷經生樸學不用帖墨而考大義此數
者皆知其一不知其二者也臣願陛下明敕有司試之
以法言取之以實學博通經術者雖才不廢稍涉浮誕
者雖工必黜則風俗稍厚學術近正庶幾得忠實之士
不至蹈衰季之風則天下幸甚議上上曰吾固疑此得
蘇軾議意釋然矣然至是卒除聲律專意經義罷明經
及諸科立新制如安石請其新制曰中書言今貢舉新
制進士罷詩賦各專治詩書易周禮禮記一經兼以論
語孟子每試四塲初本經次兼經并大義十道務通義
理不須盡用注疏次論一道次時務策取諸科解名增
解進士以熙寧二年解明經數為率如舉人數多于熙
寧二年即每十人更取諸科額一人諸科額不及三人
者聴依舊每二十人如十人法禮部奏名于諸科解額
取十分之三增進士額京東陜西河北河東京西進士
開封國子監諸路嘗應諸科改應是進士者别作一項
考校其諸科取到今數並充進士奏名將來科塲諸科
宜令依舊應舉候經一次科塲除舊人外不得應諸科
舉五路先置學官中書選擇逐路各三五人雖未仕有
經術行誼者亦許權教授給下縣主簿尉俸願應舉者
亦聴候滿三年有五人奏舉堂除本州判司主簿尉俸
依舊兼授即經術行誼卓然為士人所推服者除官充
教授其餘州軍並令兩制兩省館閣臺諫官僚屬薦舉
見任京朝官選人有學行可為人師者中書體量堂除
遂落官令兼本州教授諸州進士不及二百人處轉運
司并鄰近三兩州考試仍各用本州解額殿試策一道
限千字以上分五等第一等第二等賜及第第三等第
四等同出身第五等同學究出身
六年正月知舉曾布上合格進士邵剛等己酉乃御集
英殿策試遂賜余中(李夷行陳唐管/師仁管師漸)等四百人及第出
身(是年罷詩賦賜/期集錢三十貫)
九年三月辛酉御集英殿策試遂賜徐鐸以下四百三
十人及第出身綰第五請依舊賜進士出身無以同學
究恥之不從綰後再言卒從之初命綰知舉時専以經
取士前史興亡治亂之迹舉者莫得習綰於策問悉訪
史學至是奏進士張(闕/)等合格號為得人事已綰入對
上曰卿以史學問矯學者可謂舉其偏矣(徐鐸李克非/邵徇武楊洵)
(劉勃鄧洵/仁安律)
元豐二年春丁亥詔以經義論試宗室二月辛未知舉
許將上合格進士朱浚明等庚辰御集英殿䇿試遂賜(時/彦)
(陳瓘朱浚明晁補/之家彬張康國)等三百四十八人及第出身(是時免/試刑法)
五年二月知舉李清臣上合格進士劉槩等壬辰御集
英殿策試遂賜黄裳(劉案張馴李西美余深鄒浩三/石解馮解程美楊晦禾楊庭傑)等
五百九十人及第出身槩開封人裳劒浦人也裳初考
下等上親擢為第一考官蘇頌等各罰金
八年丁亥三省言禮部貢院火試卷三分不收一分欲
令禮部别鏁試從之三月兵部侍郎許將給事中兼侍
講陸佃秘書省監孫覺並權知貢舉以遺火再試也夏
四月己巳詔再試進士及諸科武舉人罷今年御試内
應直赴殿試者以前舉省試等第名次編排在今來止
奏名之下不曾赴省試者即與正奏名進士同塲别號
試策一道五月乙未禮部言貢院以合格進士鄭奕江
嶼劉正夫太史章犯高兗王諱駁放丙申太皇太后曰
此舉人亦未通知特與收録蔡確曰法當黜以事初過
誤恕之足彰盛徳乃聴例依附榜末詔科塲推恩依治
平四年故事正奏名進士諸科吏部給優牒特奏名中
書給勅告優熙寧中悉罷今復之丙申賜劉逵(徐處仁/謝良佐)
(白時中鄭居中薛昴丘常孫漸/劉洵仁王衮侯䝉劉正夫宋鼎)等五百七十五人並釋
褐武舉進士並賜袍笏銀帶逵隋州人(是年狀元本/焦蹈蹈卒)
　　哲宗
元祐元年閏二月尚書省言禮部以掌貢舉為職伏見
朝廷用經術試科蓋欲人知義理學探原本近嵗以來
承學者多聞見淺陋辭格卑弱其意在於治經者専守
一家之畧去諸儒傳記之説為文者唯務解釋而不知
聲律體要之學深虞人才不繼而適用之言從此遂熄
欲乞朝廷于取士之法更裁之又禮部言乞置春秋博
士及進士專為一經又侍御史劉摰言伏見國朝以來
取士設科循用唐制進士所試詩賦論策行之百餘嵗
號為得人熙寧初神宗皇帝崇尚儒術訓發義理以新
人才謂章句頗碎大道乃罷詩賦試以經義臣愚欲乞
試法復詩賦與經義兼用之進士第一塲試經義第二
塲試詩賦第三塲論第四塲䇿經義以觀其學詩賦以
觀其文論以觀其識策以觀其才前二塲為去留後二
塲為名次又言近制明法舉人試以律令刑統大義及
斷案謂之雜科明法登科者吏部將司法員闕先次差
注在進士及第人之上臣以為宜有更張欲乞雜科明
法並加論語孝經大義登科之額裁減其半及注官之
日並科依日資次所貴從事於法者稍不逺義而士之
流不失其分伏望聖慈裁酌如賜開允即乞今年降詔
並自元祐五年秋試為始詔禮部與兩省學士待制御
史臺國子司業集議聞奏所有將來科塲俱依舊法施
行三月司馬光言伏覩朝廷科塲制度奉聖㫖令禮部
與兩省學士待制御史臺國子監司業集議聞奏臣竊有
所見不敢以不聞凡取士之道當以徳行為先文學為
後文學之中又當以經術為先辭采為後神宗皇帝悉
罷詩賦及經學諸科專以經義論策試進士此乃革厯
代之積弊復先王之令典蓋王安石不當以一家私學
欲蓋掩先儒令天下學官講解及科塲程式同已者取
異已者黜又黜春秋而進孟子廢六藝而尊百家加之
但考校文學不勉勵徳行此其失也今國家大義科塲
之法欲盡善美以臣所見莫若於先朝成法合明經進
士為一科立周易尚書詩周禮儀禮禮記春秋孝經論
語為九經令天下學官依注疏講説學士博觀諸家自
擇短長各從所好春秋止用左傳其公羊穀梁陸淳等
説並為諸家孟子止為諸子更不試大義應舉者聴自
専習三經已上多少隨意皆須習孝經論語於家状前
坐習某經臣愚所見如此伏乞以臣所奏及禮部等官
所議榜國子監門及徧下諸州有州學處榜學門令舉
人限一月内攷狀指定何法為善仰本州附遞以聞候
到京齊足更委其他執政看詳叅酌從長施行先是光
以奏藳示范純仁純仁答曰孟子恐不可輕猶黜六經
之春秋矣更乞裁度光欣納之左司諫王巖叟奏臣切
為庠序所以萃羣材而樂育之以定其志業發其名譽
優游舒徐以待科舉也不必科舉之外别開進舉之名
多岐以支離其心而激其争端使利害得失日夕戰于
胸中損育徳養道之惇意非所以篤教化育人才也臣愚
乞鑒已然之弊罷三舍法開先生弟子不相見之禁學
士大夫以不疑講解之餘上以公私試第其高下如昔
時自足以奬材氣而屬風聲使多士欣欣于從學則上
庠而復有雍容樂易之美為四方矜式矣乞下禮部及
司業博士共議右司諫蘇轍言臣伏見禮部會議科塲
欲復詩賦議上未決而左僕射司馬光言乞以九經取
士及朝官以下保任舉人為經明行修之科至今多日
二議並未施行臣切惟來年秋試自今以往嵗月無幾
而議不時決𫝊聞四方者知朝廷有此異論無所適從
不免疑惑懣亂臣欲乞先降指揮明言來年科塲一切
如舊但所對經義兼取注疏及諸家議論或出已見不
専用王氏之學仍罷律義令天下舉人知有定論一意
為學以待選試然後徐議元祐二年以後科舉式未為
晚也從先建言者謂専用詩賦盡黜經義太學生改業
者十四五監察御史上官均言義術以理為主詩賦以
文為工以理者于言為實而所根者本以文者于言為
華而所逐者末先帝革去數百年之弊不為不難而議
者不計本末乃欲襲前日詩賦之弊未見為得也願陛
下詳審而聴行之又言請令學者各占三經習以論孟
不必専用新義試策二道一問厯代一訪時務禁用釋
典不得専據莊老比於専用詩賦使學者弊精神於無
用之文得失固相逺矣章三上又為六説以闢言者其
後詩賦與經義訖並用云詔每遇科舉詔下令文官升
朝以上無贓罪及無私罪重者於應進士舉人不拘路
公係有服親各奏舉經明行修一名候將來發解及南
省名内每人名下注經明行修字至殿試唱名各升一
甲姓名如厯官後犯正入已贓及進犯名教者斷訖收
坐舉主並依舉選人轉京官減一等先是司馬光言昨
已有朝㫖來年科塲且依舊法施行竊聞近有聖㫖其
進士經義並兼用注疏及諸家之説仍罷律義先次施
行臣竊思朝廷之意蓋為舉人經義之體專習王氏新
學人務起而集之臣所乞置經明行修科者欲使舉人
趨向去科塲敦尚行義不專取文學所以美教化厚風
俗此于經義之體尤有切要宜使舉人預知欲乞亦降朝
㫖先次施行况與進士舊法兩不相妨從之十一月三
省奏立經義詞賦兩科下議從之
元祐三年四月丁未詔制科之設舊矣自西漢之世始
詔有司詳求俊茂親臨采問受其條對故天下魁偉絶
特之才守經自重之士得以並進而讜言正論益以聞
上自斯以來厯世用之逮乎祖宗以神聖文武繼繼承
承設六科之選策三道之正以綱維天下賢俊百餘年
間號稱得人先皇帝興學校崇教術以作新人才變天
下之俗故科目之設有所未遑今天下之士多通于經
術而知所學矣宜復制策之科以求拔俗之才裨于治
道今復制賢良方正能直言極諫科自今年為始令尚
書侍郎兩省諫議大夫以上御史中丞學士待制各舉
一人不拘已仕未仕以學行俱優堪備策問者充仍具
辭業進餘依舊制十一月庚申三省奏檢㑹元祐元年
閏二月二十二日指揮將來科塲且依舊法施行四月
十二日指揮仍罷律義六月十二日指揮將來科塲程
式不得用字説並用古今諸儒之説或已見即不許引
用申韓釋氏之書考試官不得于老列莊子内出題舉
經明行修人京東京西河北陜西路各五人淮南江南
江東江西福建河東兩浙成都府路各四人荆湖南廣
東西梓州路各二人荆河北䕫州利州路各一人委州
縣當職官同保狀任申監司監司再加考察依上項人
數聞奏仍于發解前牒報本州充本州解額赴省無其
人則闕上件逐次朝㫖並已施行外今欲依項下一考
試進士分為四塲第一塲試本經義二道論語或孟子
義一道第二塲試律賦一首律詩一首第三塲論一首
第四塲問子史時務策三道以四塲通定去留高下一
新科明法依舊試斷案三道刑統義五道添論語義二
道孝經義一道分為五塲仍俟元祐五年秋試施行其
諸路舉到經明行修之人如省試不合格即未得黜落
别作一項奏取指揮從之三年二月監察御史趙挺之
言貢舉用三經新義取人近十二年今聞外議以為蘇
軾之文意在矯革若見引用新義決欲黜落請禮部貢
院將舉人引用新義注疏文理通行考校詔送貢院照
會又詔殿試經義詩賦並試䇿一道從挺之請也(呂公/著家)
(傳云初公著在仁宗朝嘗請進士先䇿論神宗初又獻議/以經術取士及知熙寧三年貢舉遂密告臨軒專用策)
(試未幾公著以言青苗等事得罪去至是時廷試執政/之以熙寧復䇿之初進士葉祖洽議譏祖宗自後對䇿)
(者訊前朝以阿當世因以為䇿問可廢當復詩賦論三/題公著曰天子臨軒發䇿延四方貢士詢以治道豈非)
(近古良法耶至于對者之是非邪/正則在考官去取爾乃復舊試䇿)三月丁巳御集英殿
試進士戊午試特奏及武舉進士庚申試諸科及特奏
名人癸亥試武舉進士射藝于崇政殿推恩補官十有
五人詔罷及考校祖宗免親試法(日録云宗室自熙寧/後稍知向學故科舉)
(之進士少寛乃分考以為/别異始知勇向至是罷去)己巳賜進士李常寧劉壽章
援楊彭史愿史通范致虚費貢等二十四人及第一百
九十有六人出身一百八十有八人同出身内宗室子
湜為承務郎令馡為承奉郎諸科明經七十有三人各
賜本科及第出身同出身有差庚午賜特進奏名進士
經明行修王鄰臣等同五經三禮學究出身假承務郎
京府助教諸州文學助教右班殿直三班奉職借職差
使凡五百三十有二人甲戌增新釋褐進士錢百萬酒
三百壺為期集費六月庚辰詔將來一次科塲如有未
習詩賦舉人許依舊法取應解發合格人不得過解額
三分之一一應解二人者均取即有零分及解額一人
者並通取文理優長之人十月傅堯俞等准元祐三年
九月九日敇中書省臣僚上言將來殿試宜即用祖宗
試三題之法并乞賜論語中外之士九月九日三省同
奉聖㫖令尚書侍郎學士待制兩省御史臺官國子監
長貳疾速詳議聞奏臣等伏以天子親策貢舉自漢以
來未之有改唐之進士雖試詩賦然惟有司奏行而已
國朝開寳六年太祖始召進士親試於廷當時公卿不
知建明易以策問而唯詩賦之用因沿著令莫之能改
神宗皇帝以為非天子臨軒所以延見貢士詢求治道
之體熙寧三年始改策迄於元豐五年賜策問臣等以
謂學校教諸生州郡發解禮部考貢今已悉用詩賦足
以審其辭所有御前進士宜一依先帝故事試䇿合于
體於古為允十一月中書舍人彭汝礪言臣准禮部牒奉
㫖令兩省兩制同共看詳修立到考校詩賦并格式聞
奏臣伏念先皇帝受天明命悼道之鬱滯奮于獨斷初
用經術造士以革數百餘年之弊士知本且向方而議
者獨病辭章之不工欲踵隋唐之弊法狎玩經説蠧道
真學者疑之不知取士臣考于心騐于古叅于今反覆
曲折終未見其可臣愚以為今學校選舉宜一用元豐
條約令經明行修賢良方正之科而稍加損益焉蓋亦
庶幾矣如詩賦決當寢罷臣涉道淺陋不欲以偏辭獨
見咈衆人之所同是否朝廷已行之法必未能改為更
乞下學士大夫詳議可否以求其中庶幾是非好惡有
所歸一閏十二月御史中丞李常侍御史盛陶殿中侍
御史翟暨監察御史趙挺之王彭年言臣等近者累次
論奏乞以經義别為一科今與詩賦科並行均取者蓋
以見行科塲詔條將來一次科塲如有未習詩賦舉人
許依舊法取應解發合格人不得過解額三分之一以
此觀之則是朝廷更無用經術設科取人之理止以舊
人未習詩賦且于將來一次科塲量以分數收取而欲
隂消之故也臣等所以區區者非特為舊習經義舉人
頓然失業為言且以上之好惡不可不謹以義理論之
則以經術勸士為先聲律為後以教化言之則通經術
者為利博事聲律者為害大竊今聞太學生與四方之
士觀望朝廷意㫖皆不復治經㫖凡于義理之書一皆
斥而不談博士所講與其父兄之訓不復更及高逺羣
居切磨惟以論聲韻調平側事屬對較比擬以輕巧靡
麗為務此臣等所以慮道術日衰以就廢絶將復如唐
末五代時學士智識淺陋此有志之士固多太息而流
涕也臣等今采之輿議欲以經義詩賦各設為科一經
義進士科欲試四塲經義六道每經二道欲以易書詩
春秋禮記周禮内第一塲各出題一道第二塲各出題一
道又許占對三經以古今注疏及已見所長文理通贍
者為合格不得如舊日止記誦一家之義第二塲試經
義五道每經一道共五道第三塲試論一首第四塲試
策三道並問子史時務一詩賦進士科試四塲第一塲
試詩賦各一首第二塲試經義四道出題同第一塲人
許占對一經試本經三道論語孟子一道第三塲試論
一首第四塲試策三道並問子史時務右伏望聖慈深
惟國家教化之大陶冶人物之重四海執經之士十八
萬人仰候令之所向詔以臣等愚言付之有司如或不
謬特降指揮不勝幸甚明年四月八日詔應進士不兼
詩賦人許依舊法取應增治一經增減試一塲常等此奏
乞存留經義一科並行均取豈朝廷果嘗欲廢經義科乎
四年夏四月禮部言經義詩賦進士聴習一經第一塲
試本經義二道論語或孟子義一道第二塲賦及律詩
一首第三塲論一首第四塲子史時務策二道經義進
士並習兩經以詩禮記周禮左氏春秋為大經周易公
羊穀梁儀禮為中經願習二大經者聴即不得偏占兩
中經其治左氏春秋者不得以公羊穀梁為中經第一
塲試本經義三道論語義一道第二塲試本經義三道
孟子義一道餘如向令並以四塲通定高下去留不以人
數多寡各取五分即令分額及元額解一人者聴取辭
理優長之人從之(初八日并十九日新紀/戊午立試進士四塲法)二年十一月
十二日已立四塲法己未詔元祐二年以前諸科舉人
改應新科明年法聴取應外自今更不許致其獲冒應
人仍增舊賞從禮部刑部請也十二月禮部言諸路申
請貢舉敕經義兼試詩賦進士及經義進士解額各取
立分切慮兩科者不齊拘定五分則似未盡乞行拘取
看詳進士兩科試法不一舉人互有輕重難易之論兼
試人數不定則解額難以均當終非通法不可久行詔
來年科塲以試畢舉人分數均取後一次科塲其不兼
試詩賦人解額並依元祐三年六月五日所降朝㫖如
未習詩賦人許依舊法取應合格人不得過額十分之
一已後並依元祐二年十二月十一日敕命考試進士
分為四塲試本經義二道論語或孟子義一道第二塲
試律賦一首律詩一首第三塲試論一首第四塲問子
史時務策三道以四塲通定去留高下内仍減時務策
一道五年十一月右正言劉唐老言請治經舉人以大
義定去留詞賦而兼經義者以詩賦定去留並以策論
定高下仍依舊分經考從之殿中侍御史上官均言自
祖宗以來固欲兼用詩賦未聞専以詩賦去留也而言
者以為治平以前詞賦取士則去留主以詞賦熙寧以
後經術取士則去留主以經術又以為元不分輕重考校
故當時定四塲取之制不亦過歟言者以為主司已自
有四塲通定之文所主不一各隨習尚互為升黜臣以
為學者所習各有所長四塲程文各有優劣惟所主不
一取其優長故無遺才雖各隨習尚互為升黜又何害
耶今就專以詞賦去取若賦不合格則經義䇿論雖精深
閎贍不可複取如此則博學能文之士所失多矣伏望
依元祐二年條制以四塲通定去留高下庶幾無失人
之弊六年春正月己巳翰林學士知制誥兼侍講范百
祿權知貢舉詔五路進士及諸科明法人就試終塲零
分不滿十人許解一人仍取文理優長以尚書省言通
利軍等處將終塲十人以下零數添解一人不應元祐
貢舉故有是詔己巳集英殿試禮部奏名進士庚午䇿
試正奏名進士及武舉壬申試明經諸科律科并諸科
特奏名人壬午御集英殿賜進士諸科馮涓以下及第
出身同出身假承務郎文學等(馮涓朱紱張庭堅吳時/蒲于之孫曾楊綰蘇廸)
(孫廸孫漸杜湛施訪/侯剛李税劉千之)總六百有二人涓閬中人也癸未
賜特奏名進士諸科劉泌以下同出身假承務郎京府
助教文學州助教三百二十二人武舉進士賈君文等
三十三人乙酉延和殿太皇太后宣諭曰今嵗御試考
校定後兩日方唱名于内中大禁非便其令自今後具
考試次第旋定唱名日壬寅給事中范祖禹言左諫議
大夫鄭雍奏貢舉條程文經義每道不得過五百字策
不過二分雖合格並降一等今辭㫖優長者往往過數
用舊制自發解至御試文字並不以過數為限廣收閎
博之儒以副詔科之意令禮部詳定聞奏竊謂對策不當
立限衆所共知理無可疑不必更令禮部詳定乞並用
舊制詔今後對策過二分更不降等惟經依前降指揮
祖禹又封還以為不可其後卒亦不能行也七年夏四
月甲寅左正言姚勔言先帝表章聖學一用經行取士
欲以大道於變斯文然議者以為師用一家之説習以
成弊不能貫通是以前日明詔復用詩賦此固陛下開
廣育材之路求賢取士之深意也然臣切見舉士自復
詩賦以來于今五六年頗未能工者就詢其由來良亦
有説蓋今貢舉之法習詩賦者仍試經義既學者期于
必得則務咨兼通至有司責其俱優則必無盡善若用
意散漫則俱不精倘能徧及必有一短臣欲望朝廷並
以詩賦經義各為一科隨所試人數多少均為取士之
格如此則永逺可行而學者專精一藝易見成就惟陛
下裁擇又云四月二日敇臣寮上言近覩科塲限制字
條制不便再具論列乞今後賦論策經義並不限字數
今已得㫖策過二分更不降等而賦論經義未䝉指揮
臣之愚以謂朝廷以言取士而禁其多言未應古義且
非聖朝取士之良法往時開封舉人路授倡受長賦幾千
言但為浮辭不求典要當時能文者往往效之得張方
平擯斥其文遂正嘉祐初劉知幾輩喜為怪僻句得歐
陽修革去而其風復雅但係主司之風化耳今朝廷立
法不問其文之澆淳而校其字之多寡責其不及猶有
勸懲禁其多文殊無義理伏望朝廷更賜詳酌詔詩賦
論二分並不降等其經義文理優長者准此五月癸巳
詔秘閣試制科論題于九經兼正史孟子揚子荀子國
語并注内出其正義内毋得出題六月甲子置廣文舘
解禮部狀近准都省批狀勘㑹開封府遇科塲嵗多有
四方舉人冒貫畿縣户名取應及太學生員依條須在
舉及一年方預就試其間有未及一年之人亦不免有
寄貫取應之弊檢會舊制國子監取應舉人先于廣文
舘補試給牒取應今欲復置廣文舘生員送禮部看詳
立法申尚書省禮部檢校貢舉敕進士解額開封府一
百人國子生四十人其諸科依舊條開封府二百四十人
本部昨已曾乞將諸科量留四十人解額外其餘二百
人并開封進士及國子生共為三百四十人發解廣文
舘生員今再行看詳開封府進士解額一百人即乞依
舊外將本府諸科二百人并國子生四十人共二百四
十人解額并撥屬廣文館以補中生員每十人發解一
人從之八年二月御史中丞李之純言比嵗朝廷十科
取士之令蓋已行之累年近臣所薦者多而拔用甚少
乞委輔臣詳擇稍能進任其智勇過人可備將帥科多
是武臣推舉其𩔖必有可用之人宜加考察三月庚子
中書省言進士御試答策多係在外準備之文工拙不
甚相逺難于考校祖宗舊制御試進士詩賦論三題施
行已逺前後得人不少今朝廷見行文字多係聲律對
偶非學問該洽不能成章若朝廷不復行祖宗三題舊
法則學者未知朝廷所向檢書已降指揮將來一次科
塲如有未習詩賦舉人許于舊法取應解發合格人不
得過解額三分之一以後並兼試詩賦詔來年御試將
詩賦舉人復試三題經義舉人且令試䇿後復全試三
題其雜犯舉人未得黜落别作一項聞奏五月癸夘禮
部尚書蘇軾言伏見元祐貢舉敕諸詩賦論題于子史
書出如于經書出而不犯見試舉人所治之經者聴今
令相度欲乞詩賦題許于九經孝經論語子史并九經
論語注中雜出史不避見試舉人所治之經但須于所
給印紙題目下備録上下全文并注疏不得漏落則本
經與舉人所記均一更無可避兼足以示朝廷待士之
意本只以工拙為去取不以不全之文掩其所不知以
為進退于忠厚之風不為無補詔依奏今來一次科塲
未得出制度題目
紹聖元年春正月戊子禮部言諸州軍就試進士及千
人以上差㸃檢試卷官二員每增五百人添一員人數雖
多不過六員從之丁酉蔡安特言貢舉勅五百人以上
差㸃檢官一員千人以上差二員既舉試官分定考試
又獨力㸃檢試卷實恐力有不逮若以不犯考試卷為
合格止坐㸃檢官獨試官無責必不加意考校顯見條
約交互未為均便欲乞除在京外於貢舉敇内改㸃檢
官為考試官字所貴五百人以上添官考校同心合議
叅定去留士無遺濫從之三月丁丑詔今次御試舉人
依舊試䇿庚辰監察御史郭知章言復元豐上舍推恩
之例以廣樂育之盛徳詔太學合格上舍生上等推恩
免省試每次科塲不得過二人仍附春榜人數乙酉上
御集英殿進士䇿復詞賦之選而士不加能勸常平之
官而農不加富可僱可募之説雜而役法病或東或北
之論異而河患滋賜土以柔逺也而羌夷之侵未弭弛
利以便民也而商賈之路不通至于吏員猥多兵偹刓
缺飢饉荐至冦盜尚蕃此其故何也夫可則行否則革
惟當之為貴人亦何必為子大夫其悉意陳之毋隠中
書侍郎李清臣之詞也乙未三省言擬到武舉人推恩
策入優等上三人與右班殿直四人以下與三班奉職
減三年磨勘武藝絶倫更減二年磨勘上舍更減二年
磨勘不入等與三班差使減年磨勘有差從之丁酉上
御集英殿賜進士(畢漸唐寅趙莞堂劉藝王孝迪程/畬楊皓唐恪呂頤浩張綱李天任)漸
等以下通禮諸科經律及第出身者六百人時初官取
考答䇿者多主元祐楊畏覆考專取主熙寧元豐者故
漸為之首四月壬申殿中侍御史許亮采言罷十科貢
士法從之三年秋七月乙夘國子司業龔原言將來科
塲只令依古専治一經從之四年春正月知貢舉給事中
徐鐸起居郎沈銖同知貢舉(蔡蹈言給事/權官附月末)二月庚辰詔
罷春秋(古本云詔罷春秋科先帝以經術進士而春秋/不設科以魯史亡有不可考士不能通故也元)
(祐又設今罷之新録辨云不設/春秋科舉王安石偏見私意也)閏二月己酉御集英殿
禮部奏名進士(葉夢得程經楊鳴忠何/昌言謝克家呂天惠)三月甲子御集
英殿放奏特名進士及諸科并武舉人内謝師古本貫
鬱林州陳漢奇本貫高州詔以逺人各賜絹二十疋李
惟岳以高年賜絹一十疋是日未啓封者三人程文至
第四人展讀千百字曾布與蔡卞俱云文字顯不如第
三人恐不須讀啓封乃章惇之子特也至第五人宣諭
云對策言先朝法度當損益可降布曰事有適於時變
於人情固當損益恐無可降之理使先帝在位至今有
可增損亦當隨宜損益翰林學士承㫖蔡京進曰先帝
則當損益陛下方紹述先志不當損益布曰恐無此理
上顧卞曰如何卞曰不知如何損益京曰但言事合損
益者不可不損益布曰如此乃是卞亦黙然上曰更不須
降然卒降第七人及啓封則李元膺乃察之子也布又
曰第二人方天若程文中言元祐大臣當一切誅殺又
言子弟當禁錮資産當籍没而不籍沒古今政事無此
義理此奸人附㑹之言不足取上曰只是敢言布曰此
有所憑恃非敢言也天若乃蔡京門客上曰不知布曰
前放榜一日章惇問臣曾諭否布曰不聞惇曰有一舉
人論元祐人當誅上甚稱之既而林希為臣言此天若
及于放牓惇亦對蔡卞言惇知此必天若卷子臣曰恐
是惇曰何恐之有決知是天若也上乃曰惇何以知布
曰非天若不敢爾惇所以知之况京乎林希曰天若在
京家安下布曰惇每言人臣不敢欺罔此誠至論陛下
深居九重若谷人臣欺罔何所不至如天若欺罔孰大
于此上頷之天若興化軍人也
元符元年冬十月壬辰三省考試所試宗室文字合格
者八人詔各遷秩内士􁥒仍賜進士出身三年三月己
丑知舉徐鐸上合格進士庚寅詔貢院就放李釡(范致/明張)
(邦昌孫宗監孫安國黄潛/善毛友童王安中孫博等)以下五百五十人及第出身
釡大名人也
建中靖國元年二月都水監丞李夷行乞復詩賦科與
經義並行彭汝霖劾夷行非所宜言且云若不懲戒則
議欲壊神宗法度者將接踵而起左僕射韓忠彦收其
章不行汝霖又言陛下方以繼志述事為治専用經術
取士而夷行狂瞽妄説儻不明降指揮則天下不知禁
夷行遂罰金崇寧元年七月辛亥詔進士勿治春秋
　　徽宗
崇寧二年三月知舉安惇上合格進士李階等丁亥御
集英殿䇿試初賜霍端友蔡佃宇文粹中王賞彭俊民
楊時汪藻王次翁王庚劉湜史汝士任稼孟庚任居實
汪伯彦張守等以下三百三十八人及第出身端友武
進人階深之子而陳瓘甥也時特奏名安忱對策言
使富人之子階魁南宮多士無以示天下遂奪階出身
而賜忱第惇兄也又黄定等十八人皆上書上臨軒召
謂之曰卿等攻朕短可也神宗哲宗何負于卿等亦並黜
之三年十一月甲戍幸太學及辟雍司業吳絪蔣静各
遷一秩官論定學之士鄭南程振朱丁葉祖義汪至平
林徽芝等十六人學官推恩有差南侯官人也四年九
月乙夘御崇政殿賜上舍生俞栗胡邦彦朱勝非楊邁等
以下三十五人及第出身㮚江寧人也冬十月丙辰置
諸路提舉學事官羅靖雜記曰崇寧三年罷科舉三年
嵗貢法成三舍天下教養人為士二千一百餘員為屋
九萬二千餘楹費錢三百四十萬餘緡米五十五萬餘
石五年三月辛丒知舉朱諤上合格進士吳倜等癸夘
御集英殿策試遂賜蔡嶷唐綰楊郁勝庾劉亮李南强
蘇元老胡世將王韶劉觀帥内馮熙載王鈞宋輅吳渭
楊廣李光徐銳杜充趙鼎等以下六百七十六人及第
出身倜烏程人疑開封人也十一月己丑大司成薛昂
言武士之制未備請倣文士為升貢之法乙巳詔從之
大觀元年六月癸酉御集英殿賜上舍生李邦彦段拂
等以下二十九人及第邦彦河内人也初懐州教授眉
山任諒試諸生邦彦每中優第至是果第一諒嘗作新
學記上重其文有㫖取以入上曰文士也遂擢提舉䕫
路學事二年知舉余深上合格上舍生戊寅御集英殿
賜王侯以下十三人及第侯成都人也三年三月庚戍御
集英殿策試賜賈安宅楊渾唐重聶山史直之孫高李
沆文彦竒孫癰史祖道任頴宇文黄中史旂李天民史
與權以下六百八十五人及第出身安宅烏程人也先
是中書侍郎林攄唱進士第姓甄而呼堅名盎而呼怏
于是中丞石公弼論攄不學無術𫝊笑中外夏四月戊
寅罷攄知滁州四年三月先是知舉王圖南上合格上
舍生丙寅御集英殿賜劉日新以下十五人及第日新
麗水人也
政和二年二月壬子知舉蔡薿上合格進士路允迪等
三月己巳御集英殿策試遂賜莫儔程洵武万俟卨李
從史易用唐允彰張乗宋昌史與權王純仁石有中余
堯佐師與史機孫延宋朝英楊師錫王資孫坦程林呂
天覺王升許允等以下七百一十人及第出身允迪應
天人儔餘杭人也初御史李章言作詩害經術自陶潜
至李杜皆遭譏詆詔送勅更立法宰臣何執中遂禁人
習詩賦至是儔榜不賜御詩而賜箴未幾知樞密院吳
居厚侍御筵進詩改為口號後聖作屢出士大夫亦不
復守禁矣二年二月壬子知舉俞㮚上合格上舍生癸
酉上御集英殿賜陳公輔胡松年胡興乂等以下十九
人及第公輔天台人也四月二日庚戍知舉張克公上
合格上舍生丁巳御崇政殿賜張綱蔡居中汪萬頃以下
十七人及第綱金壇人也初克公與同知舉霍端友宇
文粹中皆太師蔡京所不喜者時中丞蔣猷劾貢院必
有違法邀名之事下開封尹王韶體量得知舉聯名書
曉示一事以為邀名而門下侍郎余深言曉示書名以
結兩學之心此風不可長克公因以劄自辨上言祖宗
朝有三元今張綱有四元克公等又奏綱凡五魁多士
及是唱名侍立上以為得人知舉官有賞於是深語
塞而猷亦色變焉五年二月知舉王黼上合格貢士
傅崧卿等三月己夘御集英殿策試遂賜何㮚馬守傅
中行秦檜宇文袁純郭封呂大受賀允中史渠田孝孫
等以下六百七十人及第出身崧卿山隂人㮚仙井人
也六年三月壬寅知舉慕容達上合格上舍生癸丑御
崇政殿賜臧瑀以下十一人及第瑀鄱陽人也七年三
月甲辰知舉蔣猷上合格上舍生庚戍御集英殿賜景
徹以下十二人及第徹永康人也八年二月己夘知舉
陸徳先上合格進士何大圭等三月戊戍御集英殿䇿
試有司考加王楷在第一上不欲令魁多士遂賜王昂
周天衢周望孫之才楊裕師成石粹中湯朋舉任鋭師
庚程敦臨史似史充張俊等以下七百八十人出身大
圭晉陵人昂開封人也
宣和元年三月己未知舉陸徳先上合格上舍生程文
髙下失當乃别求升降辛未御崇政殿賜王俊乂以下五
十四人及第俊乂海陵人二年二月知舉王孝通上合
格上舍生程文三月壬寅詔貢院所定不倫乙夜親覽
次其高下遂御崇政殿賜祖秀實以下三十一人及第
秀實蒲城人也二年二月乙酉詔罷三舍并諸路提舉
學事官(蔡攸史□曰宣和三年二月詔罷辟雍而取士以/科舉之目者梁師成之言也時王取為左相用亊)
(而師成從中重權以相表裏因取天下贍學錢始言作/糴本謂若封樁者事定悉歸應奉司為伎淫巧實本㫖)
(云/)癸巳知舉趙野上合格進士宋齊愈等三月丁未御
集英殿策試遂賜何渙宋齊愈范宗羽楊楚材史藻席
益陳康伯何知柔楊環文之奇朱雝楊羽衡楊師心杜
軫馮舜臣史度師敏功等以下六百三十人及第出身
時有二士對策甚直初考陸徳先輩欲重致其罪而詳
定官李邦彦見而奇之奏乞聖裁遂置甲乙科乃劉寧
止范宗尹齊愈臨卭人渙永康人宗尹鄧城人也四年
二月癸巳初貢院㸃檢除朝廷選外餘聴知舉奉辟既
久遂成私舉已詔罷奏辟至是言者謂春秋銓試今尚
奏辟亦合依貢院法丙辰詔從之五年三月詞學兼茂
科選人秦檜循一資檜江寧人六年閏二月知舉宇文
粹中上合格進士楊椿等庚子御集英殿策試遂賜沈
誨周執羔王翼楊允恭柯柏熊沈灼文濤常一王椿時
衍之郭由中孫宗鑒史光閻安祺朱倬李就孫廷揚程
驥史寅鄭克蘇欽唐迪孫伯達樊汝霖鴻時行趙沂楊
時牟國才范游史和駿魏發等八百人及第(以貢士人/衆特添省)
(額一百人/賜御製詩)椿眉山人晦錢塘人文通孫也時内侍梁師成
交通賓客招賕賄士人納錢數千緡即令赴廷試以獻
頌上書為名而官之至百餘人及唱第之日侍于上前
奏請升降皆出其口其小史儲宏者亦登第而執厮養
之役如初七年上舍三人元盥黄應南王師亮等並賜
同出身(建炎以後不/録並在後集)
　
　
　
　
　
　
　
　
　太平治迹統𩔖卷二十七
欽定四庫全書
　太平治迹統𩔖卷二十八
　　　　　　　　　　　　宋　彭百川　撰
　　用度損益(錢幣茶酒用附/)
　　　太祖
乾徳三年春三月自唐天寳以來方鎮屯重兵多以賦
入自贍名曰留使留州其上供殊鮮五代方鎮益强率
令部曲主場院厚斂以自利其屬三司者補大吏臨之
輸額之外輒入已或私名曰奉貢用冀恩賞太祖即位猶
循前制牧守來朝皆有貢奉及趙普為相勸上革去其弊
是月申命諸州度支經費外凡金帛以助軍費送都下勿
得占留(去年已有此/詔故云申命)時方鎮闕帥稍命文臣權知所在場
院間遣京朝官廷臣監臨又置轉運使通判條禁文簿漸
為精密由是利歸公上而外權削矣國初賦悉入左蔵庫
及取荆湖下西蜀儲積充羨上顧左右曰軍旅之事當預
為之備不可臨事厚斂於民乃於講武殿後别為内庫以
貯金帛號曰封樁庫凡嵗終用度贏餘之數皆入焉
　　　太宗
太平興國二年春正月命禮部員外郎賈黄中左補闕
程能左贊善大夫馮瓚分掌左藏三庫先是貨泉與金
帛通掌嵗久儲蓄盈羨如命分之上初即位幸左蔵庫
視其儲積語宰相曰此金帛如山用何能盡先帝每焦心
勞慮以經費為念何可過用於是分左藏北庫為内藏
庫并以講武殿後封樁庫屬焉改封樁庫為景福庫初
太祖别置封樁庫常密謂近臣曰石晉茍利於已割幽
薊以賂契丹使一方之人獨限外境朕甚憫之欲俟斯
庫所蓄滿三五十萬即遣使於契丹約茍能歸我土地
民庶即當盡此金帛充其贖直如曰不可朕將散滯財
募勇士俾圖攻取爾㑹晏駕不果四年二月詔曰出納
之吝謂之有司倘規致于羨餘必深務於掊克苟非倍
納民租私減軍食亦何以致之宜追復其事勿復頒行
除官所定耗外嚴加止絶八年十二月直史館田錫上
疏言筦𣙜貨財網利太密酒麯之利但要増盈商税之
利但求出剰然國家軍兵數廣支用處多課利不得不
如此徴收筦𣙜不得不如此較窮盡取財之利莫甚于
兹開寳元年十一月詔諸州通判糧官至任並須躬自
檢閲賬籍官物不得但憑主史管認文狀主庫吏每
二年一易從淮南轉運使蘇曉之請也三年冬十月上
覽桂陽監嵗入白金數謂宰相曰山澤之利雖多頗聞
採納不易十一月乙巳詔減舊額三分之一以寛民力
端拱元年十二月直史館羅處約上疏曰臣累日以来
趨朝之暇或於卿士之内預聞時政之言皆曰聖上以
三司之中邦計所屬簿書既廣綱條實煩將革未善之
規冀計酌中之道切聞省中上言欲置十二員判官兼
領其職貴各司其局允協厥中臣伏以三司之制非古
也盖唐朝中葉之後兵寇相仍河朔不王軍旅未弭以
賦調筦𣙜之所出故自尚書省分三司以董之然國用
所須朝廷急務使僚吏之屬倚注尤深或重其任以處
之優其禄以委之黽勉從事者姑務其因循盡瘁事國
者或至於睚眦因循則無補於國睚眦則不叶於時或
淺近之人用指瑕為心計深識之士以多可為身謀蠧
蔽相沿為日久矣今若十二員判官之説亦從權救弊
之一端也然而聖朝之政臻乎治平當效稽古之規以
為垂世之法以臣管窺莫若復尚書省故事其尚書丞郎
正郎員外郎主事令史之屬請依六典舊儀以今三司
錢物粟帛筦𣙜度支之事均在二十四司如此則各有
司存可以責其集事今則倉部金部安能知儲廩帑蔵
之盈虚司田司川孰能知屯役河渠之逺近有名無實
積習生弊况此復都省之事下臣猶能僉知其可復况
陛下聰明信智乎今三司勾院即尚書省此部元為勾
覆之司知内外經費陛下若欲復之則制度盡在迨及
九等三監多為冗長之司雖有其官不復其職伏望陛
下當治平之日建垂久之規不煩更差使臣别置公署
如此則名正而言順言順而事成省其冗員則息其經
費二年九月自河北用兵切於饋餉始令商人輸芻糧
塞下酌地之逺近而優為其直執交劵至京師償以緡
錢或移文江淮給茶鹽謂之折中有言商人所輸多弊
濫者因罷之嵗損國用殆百萬計冬十月癸酉復令折
中倉聽商人輸粟京師而請茶鹽於江浙
淳化二年秋七月己亥上謂三司使李惟清等曰夫貨
財所以濟用度或取之不以其道違朕惠養庶民之意
豈能召和氣乎當共務均節無致厚斂(見聖/政門)三年十
二月分左藏庫為左右藏各二庫右藏受之左蔵給之
俟右藏既盈即復以給曰錢曰金銀曰疋帛凡六庫更
為給受明年仍廢右藏分為四庫曰錢曰金銀曰絲綿
曰生色疋帛雜色疋帛四年春二月朝廷自克平諸國
財力雄富然聚兵京師外州無留財天下支用悉出於
三司故費浸多上孜孜庶務或親裁處必以愛民惜費
為本
　　　真宗
至道元年召三司孔目官李溥等條上三司利害七十
一事中書參攷其四十四事可令遂著于籍其十九事
令陳恕等議定而後行之癸亥上語及三司因謂侍臣
曰朕豈不知以崇髙自任耶但為救世養民所以錢穀
細務亦自用心區分朕若不用心則事如何整頓也
至道三年是嵗收穀二千一百七十一萬七十餘碩錢
四百六十五萬餘貫
咸平元年十一月上初命三司具中外錢穀大數以聞
鹽鐵使陳恕久而不進上命輔臣詰之恕曰天子富於
春秋若知府庫充羨恐生侈心故不敢進也上聞而善
之(見真宗/聖政門)四年二月甲子三司都催欠司引對逋負官
物人上親辨問凡七日釋二千六百餘人蠲所負官物
二百六十餘萬已經督納而非禮者以内庫錢還之身
殁者給其家五年二月癸酉詔比司帑庫者多收羨餘
以為課積盖出納之際有所重輕此可責而不可奬也
宜令有司嚴加戒飭無使復然九月庚戍鹽鐵使王嗣
宗曰常䝉陛下宣諭朕不合管錢穀細務然所憂者為
天下生民耳方今國家經費甚煩賦入漸少雖陛下勤
儉之徳冠於先古其如冗食尚多耗蠧猶廣更宜庶事
減節不然則用度不足復重擾於民耳上曰朕所憂者
正此耳六年六月先是三司各置使局不相總統彼此
自求允濟以促辦為務至於出納移用均㑹有無則専
吝封執動相違失或交摭利病以邀功希進譁者且聞
於上頗煩親决文符互出莫知適從丁亥始并鹽鐵度
支之部為一使復置鹽鐵户部度支副使非奏事即有
所更張則止署按檢餘皆本部副使判官主之三司副
使自是始預内朝(據林特傳附/見)以吏部侍郎陳恕為
尚書左丞知開封府恕在三司前後踰十數年究其利
病條例多所改創其徙他官也常薦寇凖可用及凖至
三司即檢其前後新改創事𩔖為方册其曉諭榜帖即
以新板别書齎詣恕第請署恕一一為署之不復辭凖
拜謝去故三司多循恕舊實自此始也
景徳二年五月己巳時承平日久掌財賦者法禁愈密
悉籠取遺利凡較課以租額前界處年増之𣙜務連嵗
有羨餘三司即取多收為額以上不候朝㫖或致掊克
癸酉詔増額或奏裁四年八月己酉三司鹽鐵副使林
特劉承珪李溥等以議茶法嵗課増溢遷官先是有司
上嵗課元年用舊法得五百六十九萬貫二千用新法
得四百一十萬貫二年得二百八十五萬貫特等言所
増益官本少而有利乃實也所虧虚錢耳於是特等皆
遷秩仍下詔三司行新法毋得輙有改更冬十月自乾
徳開寳以來用兵及水旱賑給慶賜賞賚有司計度支
所闕者必稽其數以貸於内藏俟課賦有餘即償之淳
化後天下嵗貸有至三百萬者屢嵗不能償則除其
籍於是上命陳彭年撰内藏庫記述其事出以示王
旦等曰此庫止為計司備經費耳計司有闕必取於民
茍非節用何以獲濟
大中祥符元年李士衡以本路錢助祀事(見天書門/)三
年春正月己未河北轉運使李士衡言本路諸軍嵗給
帛七十萬當春時民多匱乏常假貸於豪右方納税租
又償逋欠以故工機之利愈薄請官預給帛錢俾及期
輒送民既獲利官亦足用詔従之仍令優與其直其後
遂推其法於天下七月甲寅上閲元和國計簿三司使
丁謂進曰今府庫充牣倉庫盈衍上曰民俗康阜誠賴
天地祖宗降祥而國儲有備亦自計司宣力也四年九月
丙子三司鹽鐵副使林特上祀汾隂慶賜例册上因謂
宰相曰外道所給比往年南郊乃多十餘萬盖募兵太
廣爾其間老疾不任事者當令簡閲之王旦曰言事者
稱民間小歉及游手者皆宜募置軍籍然一例軍門何
由復業不若盡歸田農有利自致滋殖也丁巳上以江
南淮南接壤而鹽酒之價不等令三司與江淮制置發
運使李溥規定以聞有司執言慮失嵗課上曰茍便於
民何顧嵗入也五年春正月乙酉并州上芻粟之數可
給四五年上曰河東仍嵗豐穰儲峙尤廣自今諸路稔
嵗宜以時積穀為㐫年之備六年冬十月丁卯三司借
内藏庫錢五十萬以備祭祀賞給七年春二月戊辰三
司假内藏庫錢五十萬貫三月庚申三司借内藏庫綾
十五萬疋八年五月辛卯河北轉運使李士衡等言管
内諸軍凖備支用外有錢四十萬貫絹五千疋絲三千
兩布二十萬疋請悉以上供優詔褒之其錢帛令本路
貯積更勿輦致九年夏四月丁亥陜西轉運副使張象
中言安邑解縣兩池見貯鹽三千二百七十六斤總計之
三億八千八百八十二萬八千九百二十八斤計直二
千一百七十六萬一千八百緡切慮尚有遺利望行條
約上曰厚地阜財此亦至矣若過求増羨必有時而闕
不許也丁未李溥言饒池江枕四州錢鹽每嵗共鑄錢
一百二十萬貫用銅四百五十三萬斤四鹽及産銅州
軍見管銅共百五十二萬一千二百餘斤又信州鉛山
等處銅穴自咸平初興發商旅競集官場嵗買五六十
萬斤採取既多其數止及二三百萬斤望酌中定額淮南
江浙荆湖制置發運使李溥以嵗滿再任溥自言江淮
嵗入查視舊額増五百七十餘萬斤己未河北轉運使
李士衡獻助南郊絹布六十萬疋錢二十萬貫每有大
禮士衡必以所部供軍物為貢計司檢勘其數實多矣
故是奏件析之有詔嘉奬因謂輔臣曰士衡應猝有材
然事忽畧故人往往以虚誕目之然朝廷所須隨大小
即辦亦其所長也乙酉權三司馬元方言來春大禮於
内蔵庫假賞賜物准奉祀例内有雜色疋帛内蔵庫言
咸平景徳以來南郊悉不支撥慮他時為例王旦月初
降御札令内蔵給諸軍賞賜時元方言職士豈無經度
其賞賜止依舊借内帑金萬兩銀三十萬兩錢七十萬
貫細絹一百萬疋餘則三司規畫上曰元方在三司謗
議甚多何也旦等曰元方盡心公家然性𥚹急而寡思
慮同僚異議多以醜言詆之此所以賈怨也九月李士
衡等言河北南郊賞軍細絹綿承前並自經運送今本
部所積頗多望許充給賞詔天雄軍相衡貝博等州物
帛依舊輸内蔵庫自餘從之十一月甲辰三司言諸州
商賈飛錢欲罷來年官布繒絹償乏詔發内蔵錢二十
萬緡以給其費
天禧元年三月庚戌陜西轉運使司段惟㡬言所部嵗
給諸軍衣絹二百萬皆自川陕輦輸而至今請以羨數
七十萬上供詔令所在别庫貯之九月上出三司使馬
元方所上嵗供入財用數以示李迪時嵗仍旱蝗上憂
不給問曰何以濟費迪曰祖宗初置内蔵欲辦兵復西
北故土及以支㐫荒今邊無他費陛下用此以佐國用
則賦斂寛民不勞矣出金帛數百萬借三司廸曰
天子于財則無内外願詔賜三司以顯示徳澤何
必曰借二年夏四月三司假内藏錢二十萬貫秋
七月丁卯三司借内藏錢五十萬貫上作寛財利論賜
士衡又出内藏錢二百萬貫以助經費士衡因請刻御
製於本㕔從之九月丁卯詔賜錢綿三司假内藏銀十
萬兩冬十二月所收租税比至道末穀増二百七十萬
八千餘貫絹減萬餘疋絁紬減九萬二千餘疋布増五
十萬六千餘疋線減五萬五千餘兩茶増一百一十七
萬八千餘斤至道中兩京諸州收𣙜酒嵗課銅錢一百
二十一萬四十餘貫鐵錢一百五十六萬五千餘貫川
賣麯錢四十八萬貫天禧末𣙜課銅錢七百七十九萬
六千餘貫鐵錢増一百三十五萬四千餘貫賣麯錢増
二十九萬一千貫閙市渡津等税中獲錢四百萬貫天
禧末増八百四萬貫
　　　仁宗
天聖元年正月丙寅朔詔改元自宋興而吳蜀江南荆
湖南粤皆富強相繼附太祖太宗因其蓄藏守不能軒
輊為輕重論者或謂邊糴價以見錢恐京府蔵不足以
繼爭言不便朝廷下書責計置司因令碩等行視諮乃
條上利害畧云推行新法功緒已見積年侵蠧之源一
朝閉塞商賈利於復故欲有動摇願力行之無為流言
所易於是詔有司榜諭商賈以推行不變之意賜典吏
銀絹有差八月李諮等既條上茶法利害朝廷推行令
者猶言不便辛未命學士孫奭等再加詳定十一月孫
奭等言商人貼射則善茶皆入商人其入官者皆粗惡
不好故人莫肯售又奸人倚貼射為名強市強販侵奪
官利弊不可不除請罷貼射法官復給本錢市茶而商
人入錢以售茶者宜復之減諸科率庚辰詔從奭等議
自是河北入中復用三説舊法給東南緡錢者以京師
𣙜貨務償之四年六月罷永興秦坊等州新醋務初陕
西運司言醋有微利已置務𣙜之請推其法於天下王
曽曰𣙜酒盖出於前代不得已若又𣙜醋則甚矣故罷
之冬出内帑緡錢二十萬下京西路糴軍儲六年抑采
金之利(四月/二日)六月乙酉出内庫緡錢二十萬下京西運
司糴軍儲鹽課淨羨七年三月甲申上封事者言天下
茶鹽課虧請更其法帝以問冦瑊曰議者未知其要爾
河北入中兵食皆仰給於商旅若官盡其利則商旅不
行而邊民困於餽運矣法豈可數更上然之因謂輔臣
曰茶鹽民所食強設法以禁之致犯者衆但緣經費尚
廣未能弛之又安可數更其法也秦州鹽課虧緡數十
萬事連十一州詔殿中丞薛奎往按之還奏三司發鈔
稽緩非諸州因言鹽法所以足軍費非政所宜行若不
得已令商人轉貿流通獨闗收其征則上下皆利孰與
設重禁雍閼之為民病有詔悉除所負八年春有上書
言縣官𣙜鹽得利而為害𫝊兩池積鹽(陕西解/安邑)為阜其
上生木合抱數莫可校請通商平估以售寛民力乃詔
盛度王隨議更其制隨與權三司使胡則畫通商五利
上之丙申詔曰鹽池之利民食所資申命近臣詳立寛
制特弛煩禁以惠黎元其罷三京二十八州𣙜法聽商
賈入錢若金銀京師𣙜貨物交鹽兩池或云上書王景
也景嘗言池鹽之利建通商之䇿大臣言其不便太后
欲行之或以為縣必多所耗太后曰棄數十萬亦可耗
之何害大臣不敢復言故命盛度等與三司詳利害
卒行景䇿有鹽池之民皆感聖恩自是商賈流行
嵗課入官耗矣九年夏四月辛巳三司請在京𣙜貨務
入茶鹽錢嵗以百八十萬三千緡建州茶市以三十萬
斤真州轉般茶嵗以二百五十綱為定額建州茶五百
斤餘從之
明道元年十二月議解鹽法二年八月三司自言籍田
後繼有賞賚用度不足請假於内藏庫庚申出緡錢百
萬賜之謂宰相曰國家錢本無内外盖以助經費耳士
係對曰不然有司未免侵漁百姓也十一月甲辰以京
師飢出庫絹二十萬下三司代本路上供之數王隨陳
商人易鹽五利
景祐元年以王隨盛度定解池鹽法以増剰各償一子
官五月程琳為三司使尤謹出入禁中有所取覆奏罷
之内侍表言其顓琳聞之自直於帝曰三司財賦皆朝
廷有也臣為陛下惜爾於臣何有帝然之壬申出内藏
錢一百萬賜三司秋天下常平倉置已久領於司農寺
壬子始詔諸路運使與州長吏舉所部官専主常平錢
粟既而淮南運使吳遵路言本路下二百五十萬而常
平錢粟纔四十餘萬嵗饑不足以捄恤願自經畫増為
之百萬他毋得移用許之二年冬上封事者言諸路嵗
以緡錢輸京師致四方錢重而貨輕丁卯詔江東市紬
絹福建廣東廣西並市銀上供淮南湖北兩浙輸緡錢
如故計三十萬三年三月權判户部勾院葉清臣請弛
茶課以嵗所課均賦郭鄉村人户詔三司與評定所相
度以聞皆以為不可行及嘉祐四年卒行之是月李諮
等謂罷河北入中虚估以實錢償芻粟茶如天聖之制
又罷保任符驗之法初孫奭等雖増商人入錢之數而
猶以為利導故競市虚估之劵以射厚利而入錢者少
縣官日以侵削至是諮等請視天聖三年入錢數苐損
一千有竒入中増直視天聖元年數苐加三百詔皆可
之(陜西入中願得茶者錢十萬在所給劵赴東南受茶/十一萬一千茶商利之爭欲售陕西劵故中入錢京)
(師請禁止/皆施行)諮復言奭等變法嵗損利不可勝計且以天
聖九年至景祐二年較之五年之間河北緣邊十六州
軍入中虚費緡錢五百六十八萬今一旦復用舊法恐
豪商不便依託權勢以動朝廷請先期申命於是帝為
下詔戒𠡠而縣官濫費自此少矣四年正月壬午命侍
御史知雜事姚仲孫同詳定茶法請自今商人對置全
買茶每一百貫見錢四分金銀折納從之甲午内藏庫
主者言嵗出緡錢六十萬以助三司始於天禧三年十
二月時詔書切戒三司毋得復有假貸自明道二年距
今纔四年所借錢帛凡九百十七萬三千有餘請以天
禧詔書申𠡠之奏可
寳元元年上封事者言變茶法嵗輦京師銀絹易芻粟于河
北配擾居民内虚府庫以困商旅非便丙辰命張觀程
戡韓琦與三司别議之秋七月詳定茶法所張觀等請
入錢京師以售真州等四務十三場茶直十萬者又視
景祐三年數損之為錢六萬七千入中河北願售茶者
又損一千而詔又苐損二千於是入錢京師止為錢六
萬五千入中河北為錢六萬四千而已
康定元年九月龍圖閣直學士起居舍人權三司使鄭
戩同知樞密院事戩在三司纔半載復轉運使考課格
分别殿最又勾較三司出入得羨錢四百萬緡庚子出
内帑錢絹一百萬下三司助經費十二月出内庫絹一百
萬下三司助邊丙戍詔司農等以常平錢百萬緡助三
司給經費自景祐末不許移用常平數年間有餘積矣
而兵食不足故降是詔館閣校勘歐陽修上書言便宜
三事其三曰𣙜商賈興利廣則上難専必與下民共之
然後流通而不滯然為今議者方欲奪商之利歸與公
上而専之故奪商之謀益深則為國之利益損則一嵗
之間但云變法之未當夫欲十分之利皆歸於公至虧
少十不得三不若與商共之常得其五也夫大商之能
蓄其貨者豈其錙銖躬自鬻於市哉必有販夫小賈就
而分之販夫小賈無利則不為故大商不妬小賈之利
者恃其貨博雖取利少貨行流速則積少而為多也今
為大國者有無窮不竭之貨反妬大商之分其利寧使
無用而積為朽壊何哉故大商之善為術者不惜其利
而誘販夫國之善為術者不惜其利而誘大商此與商賈
共利取少致多之術也戊申通判河中皮仲容知商州
兼提㸃採銅鑄錢事仲容常建議鑄大錢一當十既下
兩制及三司議其事謂可權行以助邊實於是葉清臣
從仲容議鑄當十錢學士承㫖丁度奏漢五銖錢唐開
元及國朝錢法輕重大小最為折中此錢恐難革其私
鑄三司使葉清臣言新茶法為適中請擇明習財利之
臣别行課校上以號令數更民聽眩惑乃詔即三司裁
定務優販者然卒無所變也初明道二年復用天禧舊
制聽商人入錢粟京師及淮浙江南荆湖州軍易鹽及
景祐二年三司言諸路博易無利乃罷之而入京師無
故是嵗又詔商人入粟芻陜西並願受東南鹽者加數
予之㑹河北穀賤三司因請内地諸州行三説法募人
入中且以東南鹽代京師實錢詔糴至二十萬石止
慶厯元年秋乙卯以𣙜鹽鐵判官蕭承基户部勾院王
琪並提計度江南東西荆湖南北路鹽酒公事琪言天
禧以荆湖鹽估髙詔斤減三錢或二錢自後入内浸損
請復舊許之令詔江饒池三州鑄鐵錢三百萬緡以備
陕西諸費丙辰以京城穀貴發廩粟一百萬斛減價出
粟以濟貧民二年六月甲戌出内庫銀一百萬兩紬絹
各一萬疋下三司以給邊費三年己未翰林學士兼龍
圖閣學士兵部員外郎王堯臣户部郎中權三司使堯
臣始受命言於上曰今國與民皆弊矣陛下任臣如何
因請自擇僚吏上納其言堯臣果以治辦聞是嵗堯臣
取陕西河東三路未用兵前及用兵後嵗出入財帛之
數㑹計以聞寳元元年未用兵三路出入錢帛糧草陕
西入一千九百七十八萬出一千一百五十一萬河北入
二千一十四萬出一千八百二十三萬河東入一千三
十八萬出八百五十九萬用兵後陕西入三千三百九
十萬出三千三百六十三萬河北入三千七百四十五
萬出二千五百五十二萬河東入一千一百七十六萬
出二千三百三萬又計京畿出入金帛寳元元年入一
千九百五十萬出二千一百八十五萬是嵗郊祠故出
入之數視常嵗為多慶厯二年入二千九百二十七萬
出三千六百一十七萬有竒數皆不與焉以此推之軍
興之費廣矣庚申鹽鐵判官吕紹寧為淮南轉運使至
淮南亟上羨錢十萬諫官歐陽修請却所上錢并治紹寧
以戒奸吏刻剝五月淮江嵗漕不給京師之軍儲大臣
以為憂樞密副使范仲淹言國子博士許𤣥可獨倚任
辛未擢充江西兩浙荆湖制置判官元曰以六路七十
二州之粟足京師者吾不信也至則瀕江州縣留三月
糧餘悉發之逺近以次相補引千餘艘轉漕而西未㡬
京師勅三司官吏曰經國以財為本而三司紀綱不振
久矣今邊隅未靖用度甚廣軍資所急民力重困其務
叶心營職無或因循以踵前弊六月甲辰詔曰議者多
言天下茶鹽􁧢鐵銅坑治之有遺利朕懼開掊克之政
常抑而不宣然尚慮有過取而傷民者轉運司其諭所
部官吏條上利害以聞初議欲弛茶鹽之禁及減商
税既而范仲淹以為茶鹽商税之入但分減商賈之
利爾於商賈未甚有害也今國用未省不取之於
山澤必取之商賈今為計莫若先省國用國用有餘
當先寛賦役後及商賈弛禁非所當先也其議遂寢
八月己亥出内庫紬絹二百萬下三司助經費用韓琦
之言也六年春正月戊子知制誥王堯臣罷三司使為
羣牧使堯臣主計凡三年前使姚仲孫借内蔵錢數
百萬久不能償堯臣悉按籍償之而軍國之費猶沛
然有餘盖未嘗加賦於民也益梓䕫三路轉運使皆
乞増鹽并課嵗可為錢十餘萬堯臣因不敢從上問其
説對曰庸蜀僻逺恩澤鮮及而貢入常倍民力由此困
朝廷既未有恤之而又牟利焉是重困也雖有小利必
有大損矣上善其對然權倖塞路多因裁抑京師數為
飛語上一切不問而堯臣為之自若已而言于上曰臣
之術止於是矣且臣母老願解三司既罷顧慰勞之堯
臣頓首曰非臣之能惟陛下信臣爾五月減卭州鹽并
嵗額緡錢一百萬論者謂嵗損縣官錢二萬餘緡秋七
月三司使王拱辰言太祖時兵十三萬太宗時十八萬
章聖時十八萬今又倍之兵精在衆冗散坐食非計也
三司雖總財用大計而事實在外請諸道帥臣并任其
責乙未詔大名府夏竦知并州鄭戩知永興軍程琳并
兼本路計置糧草事從拱辰之言也右諫議大夫權御
史中丞張方平為翰林學士權三司使言自開寳以来
河北鹽聽人貿易官收其算嵗為額錢十五萬緡上書
者常請禁𣙜以收遺利余靖時為諫官丞言自用兵以
来河北之民檢㸃義勇壯士及諸色科率數年之間未
得休息臣常痛燕薊之地陷於邊人㡬百年而民忘南
顧之心以戎地之法大率簡易鹽麯俱賤科役不煩故
也昔者太祖皇帝時推恩意以恵河朔故許通鹽商止
令收税今若一旦𣙜絶價必騰踊民茍懐怨悔將何及
其議遂寢(方平言再𣙜政/亊見聖政門)七年三司使張方平言勘㑹
陜西用兵以来内外所増置禁軍八百六十餘指揮約
四十有餘萬人通人員長行用中等例每人約料錢五
百月糧兩石五斗春令衣紬絹六疋綿十三兩隨衣錢
三千計每年共支料錢二百四十萬緡糧一千二百萬
石准例共折米計七百二十萬石紬絹二百四十萬疋
綿四百八十萬兩隨衣錢二百二十萬緡每次南郊賞
給六十萬緡内馬軍一百二十餘指揮若馬數全足計
六萬有餘疋每支草一千五百一十二萬束料一百五
十一萬二千石其係三路保捷振武宣毅武衛清邊蕃落
等指揮并本道土兵連營仰給約二十餘萬人此屯駐
戍兵當四十萬又自慶歴二年以後増添給送西北銀
絹内外文武冗官日更増廣以此三司經用弗贍若據
國家天下之廣嵗入之數自古無此之多也然有司調
度交見匱乏直以支費數廣不量入以為出所致爾請
舉一事而言則他可以𩔖知也景祐中天下預買紬絹
一百九十萬疋去年至買三百萬疋諸路轉運司率多
訴者有司末如之何議者徒知茶鹽諸課利之法弊而
不知弊之所由臣詳求其故法實不弊勢使然爾置兵
有䇿則邊費可省則兼并之民不能觀時緩急以侵利
權而有司制其輕重矣太祖皇帝所蓄兵不及十五萬
太宗蓄兵亦不過四十萬先皇咸平中備邊賊禦北冦
蒐募戰士至五十萬人及契丹請和祥符以後稍清弛
汰馬牧地給耕民邊將占兵自固者輒罷之至於寳元
㡬四十年可謂久安矣向因夏戎阻命始藉民兵俄命
剰之以補軍籍遂於陕西河北京東京西増置保捷武
衛宣毅等軍既而又置宣毅于江淮荆湖福建等路凡
内外増置禁軍約四十二萬餘人通三朝舊兵義勇州
郡廂軍諸小分剰員等不列於數連營之士日増南畝
之民日減邇来七年之間民力大困生民之膏澤竭盡
國家之府庫空虚而此冗兵狃於姑息寖驕以熾漸成
厲階然且上下恬然不圖營救惟恐招置之不多也盖
財計盈虚時事安危係諸兵而已矣臣近約度今年在
京支計前已進呈只是凖擬常呈用度圓融變轉僅以
有備過此以往若更因之以横費加之以饑饉雖有智
者亦難以善其後矣伏望令中書樞密院檢㑹臣前奏
審加詳議早為之所猶須效在累年緩則益不及矣八
年初陕西軍興移用不足知商州皮仲容康定元年十
二月始建議来洛南縣紅峯山號州青水治青銅置阜
民朱陽二監以鑄既而陕西都運使張奎(元年正月奎/為陕西漕)
知永興軍范雍(元年雍知/永興兼漕)請鑄大錢與小錢兼行大錢
一當小錢十奎等又請因普州積鐵鑄小錢元年九月
及奎徙河東二年十月又鑄大鐵錢於晉澤二州亦以
一當十以助闗中軍費未㡬三司奏罷河東鑄鐡錢而
陕西復来儀州竹夹嶺黄銅置博濟監鑄大錢(實録在/四年)
朝廷因𠡠江南鑄大銅錢而池江號饒州又鑄小錢悉
輦至闗中數州錢雜行大約大銅錢三百鑄十大銅錢
一以故民間盜鑄者衆錢文大亂物價翔踴公私患之
知并州鄭戩請河東鐡錢以二當銅錢一行一年又以
三當一或以五當一罷官鑪日鑄但行舊錢朝廷嘗遣
魚周詢歐陽修分察兩路錢利害是月學士張方平宋
祁御史中丞楊察與三司使葉清臣先上陕西錢議請
以江南議商州大銅錢一當小錢三又言奸人所以不
鑄小錢者以大銅錢得利厚而官不必禁若鑄大錢無
利又將鑄小鐡錢如陕西亦以三當一且罷官所置爐
朝廷皆施行自是奸人稍無利猶未能絶濫其後詔商
州罷鑄青黄銅錢皇祐二年二月又令陕西大銅錢皆
當二嘉祐四年三月盜鑄乃止然令數變兵民耗於資
用𩔖多咨怨久之始定九月癸亥三司言韶州天興場
銅大發嵗采二十五萬斤請置監鑄詔以為永興監丁
亥屯田員外郎范祥提㸃陕西路刑獄兼制置解鹽祥
先請變兩路鹽法詔祥乗𫝊陕西與都轉運使共議時
慶厯四年春也已而議不合祥亦遭喪去及是祥復申
前議故有是命使自𣙜行其法公私以為便云十二月
丙子詔三司河北沿邊州軍客人入中糧草改行四説
法每以百貫為率在京支錢三十貫香藥象牙十五貫
在外支鹽十五貫茶四十貫初權發遣鐡判官董沔言
切以今之天下亦端拱淳化之天下今之賦税不加耗
於前者廢三説之法爾請行三説法以救財用困乏之
弊下三司議三司言請如沔議沔平隂人也
皇祐元年冬十月壬戌遣户部副使工部員外郎包拯
與陕西運司議鹽法始范祥議改鹽法論者爭言其不
便朝廷獨以為利委祥推行之拯既受命即言臣前在
陕西備知鹽法自慶厯二年范宗傑建禁𣙜之議公私
煩擾嗟怨之聲盈於道路前後臣僚乞復舊法通商以
救闗中彫弊有司執奏議終不行昨因范祥再有請起
兼葉清臣曽知永興見其為患遂乞依祥擘畫復用通
商舊法此乃於國有利於民無害臣詳細范祥所奏事
宜頗甚明白且國家富有天下當以䘏民為本今雖財
用微窘亦持經久之計豈忍爭數十萬緡不能更延一
二千以責成效信取横議復所弊法俾闗中生靈何以
措其手足及拯至陕西主祥議又言財用所以窘乏盖
自西事以来三路並仰給三司是所入有限而出無限
安得不窘乏也方今邊防無事亦當以國家大計為先
若不鋭意而逺圖之臣恐日削月脧為害不淺萬一小
有警急何以取濟但令三路各自足用則帑廩何患不
實拯又言景徳慶厯天下財賦嵗出入數二年春正月
壬子命翰林學士承㫖王安臣入内都知王守忠右司
諫陳旭與三司使較天下每嵗出入之數以聞(四年正/月以聞)
自康定元年陕西募人入中並邊芻粟始加數給東南
鹽而河北稍用三説法亦以東南鹽代京師所給緡錢
數足止及慶厯三年三司又請又康定元年法募人入
中乃詔入中陕西河東者持劵至京師償以錢及金帛
各半有不願受金帛者與香藥茶鹽至八年河北行四
説法鹽惟其所欲而東南鹽利特厚商賈不願受金帛
者願得鹽至八年河北行四説法鹽居其一而並邊芻
粟皆有虚估騰踊至數倍募至京師反為商賈所抑鹽
百八斤舊售錢十萬至是止六萬商人以錢估劵取鹽
不復入錢京師帑藏益乏於是詔三司詳定王堯臣等
請復入錢京師法視舊數増與鹽而並邊入中先得劵
受鹽者河東陕西入芻粟直錢十萬止給鹽直七萬河
北又損為六萬五千且令入錢十萬於京師乃聽兼給
謂之對貼自是入錢京師稍復故八月知諫院陳旭言
阮逸常建言作錢葆飾以翠羽且藉以鹿皮欲與錢兼
行且錢幣為用天下之大命也其䡖重有與物適均乃
能下流而不窮昔張湯為武帝巧製皮幣取譏後世阮
逸譎怪尤甚豈可用之後世開奸詐之心哉上然之十
一月壬辰賜淮南江浙荆南制置發運使金部員外郎
許元進士出身上謂執政曰發運使總領六路十八州
軍其財貨調用幣穀粟嵗千百萬宜得其人而久任之
今許元累上章求解朕思之不若奬勵以盡其才故特
有是詔三年二月詔三司河北入中糧草復行見錢法
初四説法止於並邊諸州而内地諸州有司盖未嘗行
請即以康定元年詔書從事自是三説四説法並行於
河北未㡬茶法復壊芻粟之人大率虚估居其十之八
公私兩失其利請復見錢法上可之仍一用景祐三年
約䇿又懼好事者之横議庚子下詔略云自今有依前
事為議者並須究知厥理審可施行若其事上而驗問
無狀寘之重罰初用董沔議河北便糴沿邊行三説法
内郡行四説法國子博士監𣙜貨務薛向言祖宗之法
塞丁入粟三司出茶鹽香藥象牙之物稱其直號三説
都内郡則運司以常賦充今改用四説是嵗常倍出中
都錢而茶鹽香藥象牙之物出多而用有極則賤價而
不售官私兩失其利尋下其議議者共主沔議向又作
編年書述祖宗以来河北三説及指現錢利害書奏不
報不三嵗𣙜貨物積交引錢七百萬貫未有以償而山
場𣙜務茶江淮鹽中都香藥等物富商爭以財算而三
邊之糴不行朝廷始用王堯臣詳定為檢閲文字乃黜
沔補外郡而復見錢法且委向置場支𣙜貨務積交引
錢以救其弊詔擢向大藩十二月先是包拯還自陕西
見復見近降𠡠命陕西鹽且依范祥擘劃通商放行此
誠國家大利而中外臣僚不詳本末時有横議所賴朝
廷特典主張兼祥見充本路提刑與運司每常公事往
来或至違異必恐不能叶心以濟深屬不便欲望聖慈
特許就除祥為本路運副只理提刑資序所貴擘劃鹽
會詳新法比較舊法二年給増錢五十一萬六千貫有
零望允臣所奏庶沿邊軍儲足備三司使田况亦請久
任祥使専其事己亥范祥為陕西轉運副使仍賜金紫
以寵之二年春王堯臣等較慶厯皇祐四年總天下財
賦出入凡金帛絲纊薪芻之𩔖皆在其數參較耗登皇
祐四年入中億二千六百二十五萬一千九百六十四
而所出無餘為書一卷丙辰上之詔送三司取一嵗中
數以為定式(二年正/月受命)二月兵部郎中傅永為户部副使
慶厯末永自梓州漕移陕西時闗中用折十鐡錢盜鑄
不可勝紀公私患之永獻䇿請變錢法至境問民所乏
貸以種錢糧令麥熟雖償而薄取其息民大悦永亟檄
州縣凡散三百八十萬緡大錢息盡乃以聞已而朝廷
變法遂下令以小鐡錢三折大鐵錢一民出不意破産
失業自經死者甚衆而盜鑄亦衰止所貸得麥四十萬
斛商人入糴於邊而受錢於中都嵗五百萬緡時江北
奏乞錢朝廷未有以給永言諸道倉廩實請以所當受
錢畀之上嗟賞自康定用兵陕華以西移輸於邊民力
大困永令輸本部而轉錢以輸邊糴儲亦無乏王堯臣
詳定課積上其事乃賜市之嵗可謂遣利五十萬以為
然委茂則任其事范鎮言内藏𣙜貸務同是國家之物
豈有𣙜貸𣙜務固欲滯商人算財而令内蔵乗賤以買之
與民爭利傷體壊法上諾鎮言遽罷之自皇祐二年改
用見錢法而京師積錢少不能支入中之費帝出内庫
錢帛百萬以賜三司久之入中者寖多京師帑蔵益乏
商人持劵以俟動稱嵗旬月則至損其直以售於畜費
之家故言利者欲革之朝廷既行即止然自此凡並邊
虚估之弊復起皇祐四年壬戌三月出絹十萬七月錢
三十萬絹十萬五年七月錢十萬絹三十萬綿十萬今
年六月紬絹五十萬緡錢三十萬官兵吏支費用時命
官裁節無所建明嘉祐元年秋端明殿學士兼龍圖閣
學士吏部知益州張方平為三司西鄙用兵西蜀多所
調發方平還自益州奏免横賦四十萬貫疋及卭州鑄
錢十萬蜀人便之又畫漕運十四䇿方平始主計京師
有三年糧馬粟倍至是僅足一嵗糧減半宰相富弼讀
方平奏上前書漏盡十刻侍衛皆跛倚上太息稱善弼
曰此國家大本非常奏也悉如所舉施行退謂方平曰
自慶厯以来公論食貨詳矣朝廷每有所益必以公奏
議為本凡除主計未嘗不先公也其後未期年而京師
有五年之蓄二年十一月置江淮南荆湖制置司勾當
公事鹽運一員初三司言商旅於𣙜務貨入見錢䇿東
南鹽嵗課四百萬緡諸路搬運不足而課益虧請選官
置司以主之(歐陽有/奏可考)三年春壬辰復以度支員外郎范
祥制置解鹽從三司使張方平及御史中丞包拯之言
也祥自慶厯八年十月制置解鹽皇祐四年五月坐他
罪責去祥始言嵗入緡錢可得二百三十萬後不能下
皇祐三年入緡錢三百二十一萬四年二百十五萬以
四年數視慶厯六年増六十八萬視七年増二十萬舊
嵗出𣙜貨緡錢慶厯二年六百四十七萬六年四百八
十萬至是𣙜貨務錢不復出其後嵗入雖贏縮不常至
五年猶及百七十八萬至和元年百六十九萬其後遂
以元年入錢為嵗課定率量入計出可助邊費十之八
九並邊復聽入芻粟以當實錢而虚估之弊増長劵直
亦從而賤嵗損官課無慮百萬故方平及拯復用祥祥
既受命請重禁入芻粟者其劵已在嘉祐以前毎劵别
使輸錢一千然後予鹽又言商人持劵若鹽粥京師皆
虧失本錢請置官京師蓄錢二十萬緡以待商人至者
劵若鹽估錢則官為之售劵紙六十鹽席十千毋得増
損所以平其市估使不得為䡖重詔以都鹽院鹽官兼
領之自是稍復祥舊云四年春二月始命韓絳陳旭吕
景初即三司置局議弛茶禁其十月三司言宜約至和
之後一嵗之次以為得悉錢均賦茶戸民資其買賣所
在收算請邊官詢察利害以聞詔遣王靖等分行六路
及還皆言如三司議便己巳詔曰古者山澤之利與民
共之故民足於下而君裕於上國家無事刑法以清自
唐建中始有茶禁上下規例垂三百年如聞比來為患
益甚民被誅求之困情所不忍于是江湖之間幅員數
千里為陷穽以害吾民也朕心惻然念此久矣間遣使
往就之問驩然皆願弛其禁嵗入之課以時上官一二
近臣條析其狀朕猶若慊然又於嵗輸裁減其課使得
饒阜以相為生剗去禁條俾通商利厯世之弊一旦以
除著為常經弗復更制損上益下以休吾民尚慮喜於
立異之人緣而為奸之黨妄陳議奏以惑官司必寘明
刑無或有貸初所遣官既議弛禁因以三司嵗課均賦
茶户凡為緡錢六十三萬有竒使輸縣比輸茶時其出
㡬倍朝廷難之為損其半嵗輸緡錢三十三萬八千有
竒謂之租錢與諸路本錢悉儲以待邊糴自是惟臘茶
禁如舊餘茶徧行天下矣癸卯詔曰聞陜西民間多濫
鑄大錢以至市易不通其以見行當三大錢並當小鐵
錢之二本路官員已支三月俸者即計其數貼支是議
者欲變大鐵錢當一提㸃祠部員外郎集賢校理陸詵
言民間貴小銅錢大鐡錢他日一當三猶輕之今令與
小錢均直則大錢必廢請以一當二此則公私所損無
幾商賈可以通行兼盜鑄無贏則必自止詔行之自是
盜鑄乃止然令數變兵民耗於資用𩔖多咨怨久之始
定五年三月己巳詔書既弛茶禁論者猶謂朝廷忘於
便人欲省刑法其意良善然茶户困於輸錢而商賈利
薄販粥者少州縣征税日蹙經費不充知制誥劉敞學
士歐陽修頗論其弊以為商賈不行税額不登且乏國
用三害也修以為弛禁有一利而害有五是時朝廷方
排衆論而行敞等雖言不聽也六年夏權三司使包拯
為給事中拯在三司凡諸管庫供上物用皆科率外郡
積以困民拯特和市民得無擾吏負錢帛在縲絏間輒
逃去械其妻子皆釋之司馬光言財利在養其本原(見/謀)
(國逺/畧門)秋丁丑命翰林吳奎王瓘同詳定茶法初江湖漕
鹽既雜惡又官估髙故百姓利食私鹽而並海之民以
魚鹽為業由是為盜賊者衆慶厯中廣東運使李敷王
由等請運廣州鹽于南雄州以給䖍吉江南運司初以
為非便其後户部判官周湛等八人復請運廣鹽入䖍
州江西亦謂自具本錢取之皇祐五年始詔屯田員外
施元長乗驛會江西廣東運司議利害至和初元長與
運使閻詢元絳皆如湛議而發運使許元以為不可三
司是元言遂止或又請官置舖運廣鹽至䖍州或請𣙜
䖍州官鹽價以平其直朝廷嘗遣職方員外郎黄炳乗
驛會所屬鹽司議繼命㸃提鑄錢沈扶覆視炳欲損所
増官估斤為錢四十以十縣五等户夏税率百錢令糴
鹽三斤隨夏税入償官置五都倉貯鹽募鹽舖户入錢
二州赴五倉受鹽還三州貿易朝廷卒從炳扶等䇿然
嵗才増糴六十餘萬斤先是蔡挺知南安常條奏利害至
是擢挺江西提刑兼制置使挺増淮南漕鹽新綱為十二
綱扶新選江西漕船團為十綱以三班使臣命之有取通
秦楚都倉鹽綱三十五艘至州乃發輸官有餘則以畀
漕州吏卒官復以平半價取之由是減侵盜之弊鹽價遂
差又損糴價嵗課視舊額増三百餘萬斤乃罷扶等所
率糴鹽隨夏税入者盜販者稍畏縮朝廷以挺為能留之
　　　英宗
治平二年國賦内外入一億一千餘萬出一億二千餘
萬諸路積一億一萬而京師無與焉九月庚辰三司使
韓絳上治平會計録六卷
　　　神宗
熈寧元年三月上謂文彦博等曰當今理財最為急務
養兵備邊府庫不可不豐大臣宜共留意節用因稱太
宗朝一老宫人尚在為朕言宗祖用財甚約尚有侍御
乞増俸命給十千輒薄所賜太宗曰朕昔為供奉官俸
止十千此數尚足贍家耳敢以為少耶遂幽囚至死五
月丙寅命司馬光滕甫同看裁減國制度仍取慶厯二
年數比見今支費有不同者闗折以聞光等對言國家
所以用不足者在於用度太奢賞罰不節宗室繁多官
職冗濫軍旅不精此五者非愚臣一朝一夕所能裁減
若但欲依慶厯二年裁減制度比見今費數此止當其
三司供析其同與不同立可盡見明日即罷減裁局但
下三司供析而已二年正月丁亥上謂輔臣曰近見内
蔵庫藉文具而已財貨出入畧無闗防前出龜腦真珠
粥於𣙜貨務數年不輸錢亦不勾考常聞太宗時内蔵
財貨每千計用一牙籖記之名物不同所用錢色亦異
他人莫能曉也常匣而置之御閣以參驗帳籍中定數
晚年常出錢示真宗曰善保此足矣今守内蔵臣皆不
曉帳籍闗防之法當更擇人領之勾當御藥院李舜舉
代其不職者九月條例司言銀銅坑冶之物皆上供而
費出諸路故轉運司莫肯為課入滋失今既假發運司
以錢貨聽移用六路之財則東西南經費皆當責辦請
令發運司兼提舉九路銀銅鉛錫坑冶市舶等事從之
薛向羅應提舉三年六月上批薛向等所總東南諸財
利創事之始實藉諸處官吏逺邇應接乃可集辦近雖
累指揮如向等奏辭官吏並聽與應副置均輸即許辟
官屬(二年/七月)十月辛丑遣發運司管勾運鹽劉忱同陕西
轉運使相度本路興置鑄錢監利害以聞以發運使薛
向等請出上供錢帛二十萬貫囘買岑水場銅鉛四百
餘萬斤運至陕西増鑄百萬緡以備邊計也其後劉忱
等所奏至多與向議協同乃詔行之四年二月戊辰上
對輔臣曰向來茶法之弊文彦博曰非茶法弊也盖昔
年用兵西北調邊食急用茶償之其數既多茶不售則
所在委積故虚錢多而壊法也王安石曰𣙜茶所獲利
已多矣吳充曰仁宗朝茶法甚弊時嵗猶得九十餘萬
緡亦不為少茶因用兵而壊彦博之言是矣五年四月
壬子詔環慶路鹽池去年虧錢五十五萬緡令轉運使
及制置解鹽司具析以聞上曰鹽酒之法既未可弛即
須嚴禁王安石曰陛下雖致治如唐虞時鹽酒法亦不
須弛若欲推利於民惟須農而已末作不禁更能害農
非堯舜之政也九月丙午朔權三司使薛向言延慶秦
渭等九州舊皆有折博務召商人入芻粟錢帛償以解
鹽嵗收緡錢一百六十六萬今割秦之古渭寨以為通
逺軍兼新城鎮洮軍皆未有儲積以待緩急從之七年
四月上曰古者什一而税足矣今取財百端不可為少
安石曰古非特什一之税而已市有泉府之官山林川
澤有虞衡之官有絘市總布質布廛布之𩔖甚衆闗市
有征而貨有不由闗者舉其貨罰其人古之取財非但
什一而已今之税亦非重於先王之時但不均又兼并
為患六月上謂輔臣曰天下財用朝廷若少留意則所
省不可勝計昨日檢併軍營今會計減軍員十將以下
三千餘人除二節特支及兼將外一嵗可省錢四十五
萬緡米四十萬石絹紬二十萬疋布三萬端草二百萬
束若每事如此及諸路轉運使得人更令久任使之經
畫財其可勝用哉九月癸丑提舉永興秦鳯路交子來
廸制置永興秦鳯路交子是時闗中錢法弊永興軍路
安撫使吳中復請以錢四十買缺惡錢一斤則民間轉
専行省撫大錢少不足用請以所買惡錢悉改鑄大錢
而民間所行私大錢一以小銅錢買而更鑄之永興軍
路轉運使皮公弼請盡買惡錢且每行置錢鐡相易秦
鳯路轉運使熊本言買惡錢及禁舊通行大錢銅錢相
易皆非便於是詔逐司度利害以聞冬十月庚辰詔三
司置會計司以宰臣韓絳為提舉先是絳奏三司總天
下財賦其入之數並無總要考校盈虚之法欲選官置
司以天下户口人丁税賦及場務坑冶河渡房廊之𩔖
租額年課及一路穀出入之數去其重復注籍嵗比較
増號及具廢置名件錢物羨餘横費等數使有無相濟
如此則國計朝廷可以省議論政事足寛民力仍乞令
降提而三司使章惇亦言天下財賦帳籍汗漫無以察
其耗登之數請選置才士刪修為䇿每年校其増虧以
考驗諸路當職之官能否得以升黜故有是命八年三
月丁酉詔秦鳯路等處轉運司度所鑄大鐡錢數及充
交子本錢外不須廣鑄委熊本總制營辦六月三司使
章惇言河東永利兩監鹽嵗課舊額二十萬緡自許商
人並邊中糧草増饒給鈔支商人得鈔千錢纔售四百
縣官暗失錢數舖已獲利不貲又私鹽不禁嵗課日減
纔十萬四千餘緡若計糧草虚估官纔得錢三萬餘緡
視舊虧十之八今若依解鹽利募商人入錢請買或官
自鬻仍嚴禁私販嵗課必大増羨餘縁邊糧草却用見
錢糴買詔河東轉運使范子竒趙子㡬相度詳具條約
以聞鬻祠廟(見聖/政門)十年禁羨餘(見聖/政門)六月上恐民間用
大錢則富民蔵小錢又恐四方聞行兩等錢以為窮窘
乃欲罷行折二錢安石罷之上欲復用兩宫竟不用折
二錢故折二錢未嘗入禁中侍御史周尹言近来錢幣
不一今欲望將折二錢更不别行故鑄亦不須揀選自
今後只作一文使用
元豐元年十二月上每憤北境被侵慨然有復幽燕之
志即景福殿庫聚金帛為兵費是年始更庫名製詩以
揭之曰五季失圖遺患孔熾藝祖造邦思有懲艾爰設
内府期以募士曽孫保之敢忘厥志凡三十庫後積羨
贏又揭以詩曰每䖍夕惕心妄意遵洪業顧予不武姿
何以成戎捷三年正月經制熙河路邊防財用言置司
以來實收利入元豐元年四十一萬四千六百二十六
萬貫石二年六十八萬四千九十九貫石羣牧司收廢
監租課等錢百十六萬緡有竒十二月知邠州王孝先
上屯田當田司熙寧七年至十年費錢十五萬五千四
百餘緡五年詔户部右曹於京東等十二路發常平錢
八百萬緡輸元豐庫左蔵内藏外又有元豐庫雜儲諸
司羨餘錢六年三月吳居厚言自置鹽税司近二十年
商人負正賦税錢七萬六千餘乃倍税十五萬二千餘
緡皆周革提舉失於拘𣙜乞辛卯詔自今擘劃創立課
利嵗每收萬緡遷一資十二月自熙寧初始變礬法嵗
課所入元年為錢三萬六千四百緡有竒併増者五嵗
乃取熙寧六年中數足以一十八萬三千一百緡有竒
為新額至元豐六年増至三十七萬七千九百緡而為
軍礬萬民自鬻置場售之嵗課一百五十萬斤用本錢
萬八千緡至治平至元豐數無増追云七年十二月天
下免役計緡錢一千八百七十二萬九千三百場務錢
五百五萬九千穀石帛疋九十七萬六千六百五十七
　　　哲宗
元祐元年三月户部言乞罷𣙜醋之禁從之二月詔户
部黄(闕/)兼按察四川路茶法劉摯上言乞大減嵗市之
額稍増近直之價削納茶無名之錢以充養園户以革
欺倖蘇轍言孟蜀竊據始有𣙜茶法藝祖罷之淳化間
王小波李順因販茶失業遂為大盜近来李稷引陸師
閔共事増額于成都府置都茶場許以金銀諸貨所博
遂以折博為名遣公人牙人搔擾民間無復寧嵗今乞
朝廷罷放𣙜法使小民自作交易但取税錢而已四月
上官均言財用出於一司則有無多寡得以相通近聞
内蔵賣逺年縑帛止二三百文每縑須近二千合所賣
之直十只一二此有司之罪臣乞欲令户部大府等於
内蔵諸庫得加檢察而轉資其嵗久之貨幣八月户部
請支撥餘便司錢二十萬貫應付河北糴買從之王岩
叟對曰青苗困民之法數年後民將自足國用亦足朱
光庭亦進曰百姓足君孰與不足岩叟又曰陛下若憂
不足恐小人窺伺妄獻功利之説十二月詔諸路元豐
七年已前坊場免役寛剰錢許留一半餘置場和買可
變轉物貨其物貨逐旋起發於元豐庫送納三年正月
改封樁錢物庫為元祐庫𨽻尚書省左右司三月詔改
元豐元祐庫為元豐南北庫増南庫官一員閏十二月
韓忠彦蘇轍韓宗道等言本部近編成元祐會計録大
抵一嵗天下所收錢穀金帛等物未足以支一嵗之出
臣等今日欲取朝廷費用錢物詳加裁節多不致于傷
財少不致于害事六年九月詔自元祐六年每嵗于内
蔵庫支緡錢五十萬赴元豐庫樁管補助沿邊軍需
紹聖元年正月以元豐庫錢十萬絹七萬應宣仁皇后
山陵之費七月蔡京上理財之術言取會諸路元祐財
利名額其所費減可與不可各具條奏立為成法十一
月户部言諸路上供錢帛多欠不足章惇曰自元祐以
来司馬光等務散府庫姑息小民以致財用匱乏上曰
利法弛壊而講求之
元符元年上以内庫銀絹二百疋兩赴逐路經畧司准
邊事内庫闕銀以絹七十萬疋貼支夀原路乞降度牒
五十付本司為備邊之費詔從其請二年秋七月上謂
曽布曰陕西錢䡖欲變法鄭雍欲給鈔安涇以為不可
曰錢法不可輕變今幸有鈔法可以救貴之弊使物價
平鹽課鹽鐡錢重民不食貴鹽公私之利不一何為不
行而乃欲變錢法乎上然之三年十一月户部言天下
坊場三萬一千餘處總一界一千一百餘萬每嵗以一
百萬入内帑助邦國用而敗折逋欠或破産不能償乞
修立良法從之
　　　徽宗
政和三年六月尚書省言自創新法鹽鈔方及一年已
收息錢(闕/)　餘萬貫若不支散自無地可著鹽課之盛
至是極矣
宣和二年時鹽法已壊王黼命州縣設限立額給鈔敷
給與人户如一户給十鈔其後遂至計口而給家至户
擾雖嬰兒不免
　
　
　
　
　
　太平治迹統𩔖卷二十八
欽定四庫全書
　太平治迹統𩔖卷二十九
　　　　　　　　　　　　宋　彭百川　撰
　　官制沿革上
　　　太祖
建隆二年閏二月殿前都檢㸃慕容延釗罷為山南西
道節度使侍衛親軍都指揮使韓令坤罷為成徳節度
使自是殿前都檢㸃遂不復除授三年二月甲午詔今
自五日内殿起居百官以次轉對並須指陳時政得失
朝廷急務或刑獄寃濫百姓疾苦若咸採訪以聞仍須
直書其事不在廣有牽引事闗急切許非時詣上章奏
不得須候次對乙亥詔翰林學士班位宜在諸曹侍郎
之下官至丞郎在常侍之上至尚書依本班故事翰林
學士侍從親密不在外朝每五日起居班於宰相之下
㑹宴即坐一品之前合班在尚書之上於是陶穀以禮
部尚書為學士承㫖而同列李昉等官止列曹郎中穀
乃因事建白而降此詔是實表異軋昉等也壬午有司
上重定合班儀制升六曹侍郎在給舍上郎中在補闕上
員外郎在拾遺上節度在六曹侍郎上中書侍郎下故
事北省官為侍從班五品押南省四品八品押南省五品
節度使在諸司二品下於是改焉冬十月以樞密副使
兵部侍郎趙普為檢校太保充樞密使不帶正官自普
始也又以宣徽北院使李處耘為宣徽南院使處耘前
自揚州還老㓜遮道泣涕累日不得去十一月癸巳詔
中書門下毎縣復置縣尉在主簿之下俸禄與主簿同
凡盜賊鬭訟先委鎮將者詔縣令及尉使復領其事自
萬户至千户各置弓手有差五代以来節度使補署親
隨為鎮將與縣令抗禮凡公事専達於鎮將州縣吏失
職自是還統於縣鎮將所主不及鄉村但市郭而已從
樞密使趙普之言也
乾徳元年六月詔自今臺省六品諸司五品登朝第二任
方得補䕃五府少尹不在即限下四月己酉始命刑部侍
郎賈玼等通判湖南諸州六月庚戌命大理正奚嶼知館
陶縣御史王祐知魏縣楊應夢知永濟屯田員外郎于繼
徽知臨清縣常參官知縣自璵始也二年春上以選人食
貨者衆詔吏部流内銓聽四時參選仍命學士承㫖陶穀
等本司重詳定循資格及四時參選條宰相范質王溥魏
仁浦等再表求退戊子以質為太子太傅溥為太子太保
仁浦為僕射皆罷政事先是見天子必命坐有大政事必
商議之常從容賜茶而退自餘號令除拜刑賞廢置但入
熟狀畫可降出即行之唐及五代皆不改其制猶有坐而
論道之遺意質等以先朝舊臣稍存形迹且憚上英武毎
事輒具劄子進呈退批所得聖㫖而同列署字以志之常
言於上曰如此則盡稟承之方免妄誤之失矣上從之
由是奏御浸多或至所悞賜茶之禮尋廢固弗暇于坐
論矣後遂為定式盖自質等始也庚寅以樞密使趙普
為門下侍郎平章事集賢院大學士宣徽北院使判三
司上黨李崇矩為檢校太尉充樞密院使上既除普及
崇矩乃無宰相署勑上時在資福殿普因入奏其事上
曰卿但進𠡠朕為卿署字可乎普曰此有司事非帝王
所行也乃始問翰林學士講求故事陶穀建議以為自
古輔臣未嘗虚位惟唐太和中甘露事后數日無宰相
時左僕射令狐楚奉行制書今尚書亦南省長官可以
署勑竇儀曰穀所陳非承平令典不足援據今皇弟尹
開封府同平章事即宰相之任也上從儀言壬寅𠡠趙
普監修國史先是宰相監職皆内降制處分今正用𠡠
非舊制也國朝承唐五代之後命宰相分鎮三館首相為
昭文館大學士竇儀等上新定四時三選條從之上欲
為趙普置副而難其名稱召翰林學士承㫖陶穀問曰
下丞相一等者何官對曰唐有參知機務參知政事乙
丑以樞密直學士兵部侍郎薛居正吕餘慶並本官參
知政事不宣制不押班不知印不升政事堂令居正就宣
徽使聽事上殿廷别設専位於宰相後𠡠尾署銜降宰
相數字月俸雜給皆半之盖上意未欲令居正等與普齊
也史臣李沆等曰按唐故事裴寂為僕射參知政事杜衍
為御史大夫參知政事魏徵為秘書監參議朝政蕭瑀
為特進參知政事劉洎為黄門侍郎參知政事劉幽求
為中書舍人參知機務然並宰相之任也又髙宗常欲
用郭侍舉參知政事既而謂崔知温曰侍舉等厯任尚
淺未可與卿等同名列遂令于中書門下同承受進止
平章事以此言之平章事亞于參知政事矣今穀不能
逺引漢御史大夫亞相政事為對反以㕘知政事為丞
相下一等穀失之矣議者惜之六月御史臺太常禮院
奏東宫三事臣一品僕射二品若百官上表未知何人
為首詔兩制議之戊辰翰林學士竇儀等奏僕射師長
百僚東宫三師臣子之官當以僕射為首從之(闕/)月庚
寅中書門下上重詳定翰林學士承㫖陶穀所議少尹
幕職官參選條件從之自是銓選漸有倫矣甲午令藩
鎮毋以初官為掌記書務須歴兩任有文學者乃許奏
辟詔吏部南曹自今常調赴集選人取歴任多課績而
無闕失其人才可副升擢者具名送中書門下引驗以
聞當與量才甄奬上慮銓衡止憑資厯英俊或沈於下
僚故也四年八月壬寅詔以憲府繩奸天官選吏秋曹
决獄俱謂難才理宜優異應御史臺吏部銓南曹刑部
大理寺自知雜侍御史郎吏少卿以下本司涖事滿三
嵗者遷其秩御史中丞尚書侍郎大理卿别議旌賞其
奏補歸司勤留官令史府史各減一選冬自平湖南諸
州皆置通判既非副貳又非屬官故常與長吏忿爭常
曰我監州也朝廷使我來監汝長吏舉動必為所制或
者言其太甚宜稍抑損之乙未詔諸州通判毋得怙權
狥私各與長吏連署文移方許行下五年春正月庚寅
朔御乾元殿受朝升節度使班在龍墀内金吾將軍上
故事節度使不帶平章事者皆位在卿監下于是特改
焉冬十月癸酉度支判官候涉言三司凡二十四案鹽
鐡主其六户部主其四其餘皆度支主之自荆湖西蜀
之平事務益衆上欲令三司均主其詔三司權官張統
分判度支案事
開寳元年八月辛酉令合格選人到京者即赴集不必
限四時及成次甲南曹銓司門下三省處磨勘注擬並
㸃檢謝詞等共給一月限南曹八日銓司十五日門下
省七日著為式冬十一月癸巳詔天下縣令佐自今檢
苗定税部後差夫鈐轄徴科區分刑獄凡闗事務貴在
公平如有違踰並宜論訴或令佐不相糾舉訴吏民訴
得實者賞之有差二年十一月戊辰詔中書舍人李昉
兵部員外郎知制誥盧多遜分直學士院自昉及多遜
始也三年秋七月詔曰吏員猥多難以求其治俸禄鮮
薄未可責以㢘與其員冗而重費不若省官而益俸西
川管内州縣官宜以户口為率差減其員舊俸月増給
五千諸州滿二萬户者依舊設曹官三員户不滿二萬
止置録事參軍司法參軍各一員司法兼司户不滿萬
止置司法司户各一員司户兼録事參軍戸不滿五千止
置司户一員兼司法及録事參軍事縣千户以上依舊
置令尉主簿凡三員户不滿千止置令尉各一員縣令
兼主簿事不滿四百止置主簿縣尉以主簿兼知縣事
不滿二百止置主簿兼令尉事五年八月丙申命同知
廣州潘美尹崇珂並兼嶺南轉運使王眀為副使太子
中允許九言為判官轉運判官自九言始也九年二月
庚戌以宣徽南院使義成節度使曹彬為樞密使領忠
武節度使樞密領節度使自彬始山南東道節度使潘
美為宣徽北院使節度使領宣徽自美始賞江南之功
也彬歸自江南詣閤門進榜子云奉𠡠差往江南勾當
公事囘時人嘉其不伐始彬之行上許彬以使相為賞
及還語彬曰今方隅尚有未服者汝為使相品位極矣
肯復力戰耶且徐之更為我取太原因密賜錢五十萬
彬怏怏而退至家見布錢滿室乃嘆曰好官亦不過多
得錢耳何必使相也上愛惜爵位不妄與人𩔖如此凡以
檢校官兼中書令侍中同平章事者並謂之使相唐制
皆署𠡠五代以來不預政事朝㑹親王則分班餘官則
綴本官正衙見謝則押班凡定制度除授者𠡠尾存其
銜而不置則注使字八月壬戌以樞密副使楚昭輔右
衛大將軍判三司王仁贍分領宣徽南北院使自後宣
徽使缺即命樞密副使兼領院事十一月以太子少詹
事楊説率更令徐鉉並直學士太子中允張洎直舍人
院直舍人院自洎始十二月丁巳以樞密直學士左正
議大夫賈琰為三司副使三司置副使自琰始
　　　太宗
太平興國二年三月太祖晏駕詔翰林學士户部侍郎
李昉兼判太常寺昉歸語其子宗諤等曰堂吏不知典
故豈有為丞郎而判寺乎若言判事自丞以下皆可判
也何假别命官乎唐朝丞郎兼判他局者甚多或官髙
則言判某官事或官次則言知某官事或未即真則言
權知某官事惟太常卿尤為重任未聞可總而判之必
朝廷以為不才當言權知太常卿事可矣然近者竇儀
判大理寺權領判國子監此盖失之久矣宗諤因問凡
制勑所出必伺宰相今言堂吏不知典故何也昉曰命
官判事宰相必不經心惟堂吏攀近判使押字爾昉又
言自太祖臨御以來百司吏艱於選補後進者多不習
故事由是臺省舊規漸成廢墜云二年初置文思院四
年春正月癸巳以樞密院直學士石熈載簽署院事仍
賜宅一區簽署樞密院自熈載始九月户部郎中侯涉
為諫議大夫權御史中丞權中丞自涉始十一月以河
北轉運使司丞王在田為陸路判官(依實録知古本𫝊/云轉運使名自知)
(古始必/有一誤)十二月詔改司寇參軍為司理參軍以司寇院
為司理院令於選部中選厯任清白能折獄辨訟者為
之又置判官一員委諸州于牙校中擇有幹局曉法律
髙賢者為之給以月俸如舊馬步判官之例尋又詔諸
州察司理參軍有不明推鞫者致刑獄淹滯具名以聞
蔽匿不舉者罪之五年春正月庚寅以禮部侍郎程羽
為文明殿大學士立於樞密院副使之下文明殿學士
即端明殿學士也國初雖改殿名而學士領職如故於
是併改焉文明殿學士自羽始七年春以給事中侯涉
右正諫大夫王明同判三司同判三司自涉明始丙寅
以兵部員外郎宋琪通判開封府京府通判自琪始夏
四月甲子翰林副使楊守一為東上閤門使充樞密都
承㫖加都字自守一始冬十月唐藩鎮皆置邸京師以
大將領之國朝則署人為進奏官上以事頗遲緩簡擇
得一百五人補進奏官毎人掌二州或三州置都進奏
院令供奉官張文燎領之八年三月分三司為三部鹽
鐡王明度支陳從信户部郝正各置使時政奏記御(見/太)
(宗聖/政門)
雍熈元年五月以將作監丞李元吉等為堂後官賜銀
緋任京官堂後官始此七月庚子改匭為思諫檢校丙
申寃匭為申明檢北通𤣥匭為昭賢檢仍令諫院依舊
差諫官一員主判十一月唐舊制有魚袋國初其制多
缺至是許升朝服緋緑及二十年者賜緋紫内出魚袋
以賜之服紫飾以金服緋以銀三年六月乙巳屯田郎
中知制誥大名府趙昌遣觀察使鄭䝉乗驛詣闕上書
請斬敗將曹彬等上覽奏嘉嘆優詔褒之尋召拜御史
中丞知制誥正為中丞始此四年二月丁未右補闕知
制誥范果家貧負人息數百萬母兄晞常為興元尹棄
官居京兆能殖貨家累鉅萬性尤吝嗇未嘗分故舊親
戚有人從長安至者紿果曰少尹不復惜財物揮金無
算矣果聞之大喜因請出守給養兄上可其奏壬子授
工部郎中知京兆府知制誥出領外藩自果始三月庚
辰詔天下知州通判先給御前印紙令書課績自令並
條其事迹罷官日上中書考校文人換武秩(見契/丹門)
端拱元年春正月丙子上以補闕拾遺任當獻納時多
循黙失建官本意欲新立名使各修其職事二月乙未改
左右補闕為左右司諫左右拾遺為左右正言近制宰
相子起家即授水部員外郎加朝散吕䝉正固讓止授
六品京官自是為例八月以梁正辭等五人並為將作
監丞充當中書堂後官堂吏校選人授京官始此冬十
月特置四廂都指揮使以右諫議大夫樊知古為河北
東西路都轉運使都轉運使自知古始
淳化元年正月舊制勲官自上柱國至武騎尉凡十二
等五代時初敘勲即授柱國詔京師幕職州縣官始武
騎尉朝官始騎都尉歴級而升二月己酉詔自今遊宴
宣召直館其集賢秘閣校理等並令預㑹先是上宴射
苑中三館學士悉預李宗諤任集賢校理閤門吏拒之
不得入宗諤獻詩述其事故有是詔國家因唐制建昭
文史館集賢院于禁中昭文集賢置大學士直學士史
館置修監國史修撰直館昭文亦置直館集賢又有修
撰校理之職名數雖異而職務畧同閤門拒校理不得
預宴盖吏之失也三月上以寺監副二品秩素髙舊制
自郎吏遷受頗聞縉紳之流以臺閣自許目為散地欲
振起之至是除郎中十餘人為卿監八月列秘閤次于
三館以直史館吕祐之分直昭文館以和㠓直集賢先
是但有直史館于是始備三館之職十二月羣臣升殿
奏事者可其奏皆得轉達於有司頗容巧佞右正言直
史館謝泌請自今政事送中書機事樞密院財貨送三
司覆奏而後行詔從之遂著為定制中外所上書疏如
之二年王化墓為御史中丞常慕范滂為人獻清澄五
畧一曰復尚書省曰國家立制動必法天並建官聮以
尊王室且尚書上應天象對臨紫垣六卿擬喉舌之官
郎吏應星象之位斯實乾文昭著政事具明今省曹之
名未稱朝廷之盛夫三司使額乃近代權制判官推官
勾當開折磨勘憑由理欠孔目官勾押前行後行皆州
縣官司吏局之名也臣今請廢三司止於尚書省設六
尚書分掌其事廢判官推官設郎官分掌二十四司及
左右司公事使人掌一司廢孔目勾押前行後行為都
司主事令史書令史廢勾院開折磨勘憑由理欠等各
歸此部及左右司如此即事益精詳且盡去其州縣職
局鄙俚之名也六卿如闕本官即選名其二十四司公
事若煩簡不同望下本官屬叅酌其𩔖均而行之(闕/)月
己丑是月命翰林學士賈黄中蘇易簡幹當差遣院
李沆同判吏部流内銓學士領外司自此始也九月甲
辰以樞密副使張遜知樞密院事温仲舒寇凖同知院
事知院事之名自此始遜仲舒凖仍並帶副使自後或
以正官或校檢官為之秩與副使同冬十月翰林學士
承㫖蘇易簡續翰林學士卷以獻上嘉納之賜詩一章
又飛白書玉堂之署上曰永為翰林中美事易簡曰自
有翰林未有今日之樂十一月丙申上以入閣舊圖承
五代草創之後禮容不備於是命史館修撰楊徽之等
討論故事引别為新圖十二月丙申朔遂行其禮於文
徳殿右諫議大夫張洎既與徽之等同撰定新儀又獨
奏疏曰切以今之乾元殿即唐之含元殿也在周為外
朝在唐為大朝冬至元日立全仗朝萬國在此殿也今
之文徳殿即唐之宣政殿也在周為中朝在漢為前殿
在唐為正衙凡朔望起居及册拜妃后皇子王公大臣
對四夷君長試制䇿舉人在此殿也今之崇徳即唐之
紫宸殿也在周為内朝在漢為宣室在唐為上閤即雙
日常朝之殿也東晉太極殿在東西閤門唐制紫宸上
閤法此制也且人君恭已南面向名紫微皇屋至尊至
重故巡幸則有大駕法從之盛御前有勾陳羽衛之嚴
故雖雙日常朝亦須立仗前代謂之入閤儀者盖雙日
御紫宸上閤之時先於宣政殿前立黄麾金吾仗俟勘
契畢喚仗即自東西閤門入故謂之入閤今朝廷且以
文徳正衙權宜為上閤甚非憲度况國家丕承正統宇
内治平凡百憲悉從損益惟視朝之禮尚屬因循切見
長春殿正與文徳殿南北相對伏請改創此殿以為上
閤作雙日立仗視朝之所其崇徳崇政殿即唐之延英
殿是也為雙日常時聽斷之所庶乎臨御之式允恊前
經今立論乃以入閤儀注為朝廷非常之禮甚無謂也
臣今按中書門下御史臺為三司謂侍從供奉之官今
起居日侍從官先入殿庭東西立定俟正班入一侍起
居其侍從官東西列拜甚失北面朝謁之儀請准舊儀
侍從官先入起居畢分行侍立于丹墀之下謂之蛾眉
班然後宰相率正班入起居雅合於禮臣又聞古之王
者躬勤庶政其臨朝之時數視政事之繁簡初五日一
朝景雲初始修故事于貞觀殿自天寳兵興之後四方多
故肅宗而下咸隻日臨朝雙日不坐其隻日或遇大寒
盛暑隂霪泥濘亦放百官起居雙日宰相當奏事即時
特開延英召對或蠻夷入貢勲臣歸朝亦特開紫宸引見
陛下自臨大寳十有五年未嘗一日不雞鳴而起聽天
下之政雖剛健不息固天徳之常然而遊焉息焉亦聖
人之大訓若君父焦勞於上臣子緘黙於下不能引大
體以爭則忠亮之心有所不至矣臣欲望陛下依前代
舊規隻日視朝雙日不坐其隻日遇天寒盛暑隂霾泥
濘亦放百官起居其雙日於乾徳崇政兩殿召對宰臣
常參官以下及非時蠻夷入貢勲臣歸朝亦特上閤引
見並請准前代故事處分奏入不報三年夏四月命鹽
鐵判官翰華直昭文館三司屬官兼直館始此五月
甲午御文徳前殿百官入閤舊制入閤惟殿中省細仗
隨兩省供奉官先入陳於庭上以為儀衛太簡命有司
更設黄麾仗仍舊從新制也五月置理檢院命錢若水
領之復唐制也秋七月置三司都勾院命諫議張祕判
之冬十月上慮中外官吏清濁混淆莫能甄别壬午命
户部侍郎王沔度支副使杜泌祕書丞王仲華同知京
朝官考之吏部侍郎張宏户部副使髙象先膳部員外
范正詞同知幕職州縣官考課號曰磨勘院又命左贊
善大夫(闕/)廷式與樞密都承㫖趙鎔李永同較三班院
殿最以功過四年夏五月丁未廢京朝官差遣院令審
官院總之學士錢若水樞密直學士劉昌言同知審官院
考覆功過以定升降又以判流内銓翰林學士承㫖蘇
易簡虞部員外郎知制誥王旦等同兼考課院凡常調
選人流内銓主之奏章舉及厯任有殿最考課院主之
并吏員而省司局議者咸以為當從易簡之請也戊申
詔罷鹽鐵度支户部等使三司但置使一員屬吏並從
舊貫從殿中丞馬應昌之議也以鹽鐵使魏羽判三司
秋八月丙申朔通進銀臺司舊𨽻樞密院使凡内外奏
覆文字必闗二司然後進御内則内官及樞密院吏掌
之外則尚書兩省掌之其數以下有司或行或否得縁
而為奸禁中莫知外司無糾舉之職樞密直學士向敏
中初自嶺南召還即上言通進銀臺司受逺方疏多不
報恐失事宜請别置局署命官専位校其簿籍以防壅
遏上嘉納之癸酉詔以宣徽北院聽事為通進銀臺司
命敏中及張詠同知二司公事凡内外章奏案牘謹視
其出入而勾稽焉月一奏課事無大小不敢有所留滯
矣發𠡠司舊𨽻中書尋令銀臺司兼領之九月以給事
中封駁𨽻通進銀臺司應詔𠡠並令樞密直學士向敏
中張詠詳酌可否行下詔審官院自今京朝官未厯州
縣者不得任知州通判從翰林學士承㫖蘇易簡之請
也五年夏四月丙戌右諫議大夫史館修撰張祕言伏
覩聖朝編年謂之日紀惟紀報狀畧敘𠡠文至於聖政
嘉言皇猷美事羣臣之忠邪善惡庶務之沿革弛張
汗簡無聞國經曷紀請置起居院修左右史之職以紀
録為起居注與時政記逐月編送史館以備修日厯上
覽而嘉納之乃置起居院于禁中命起居舍人史館修
撰梁周翰掌起居郎事祕省承直昭文館李宗諤掌起
居舍人事丁酉掌起居郎事梁周翰言請自今崇徳殿
崇政殿皇帝宣諭之言侍臣論列之事望依舊中書脩
為時政記其樞密院事涉機密令本院編纂各至月
終送史館自餘百司凡於封拜除改沿革制置之事悉
條報本院以備編修令郎與舍人分直崇政殿以記言
動别無起居注毎月先進御後降付史館起居注進御
自周翰始也六月甲辰詔翰林學士樞密直學士今自
敘立班位依舊在承郎之上詔三司總計使及諸道判
官各給御前印紙自八月立書勞績嵗終校其優劣以
申黜陟以殿中丞丁顧言守本官復充堂後官堂吏自
唐至漢周率自京有司以有文才能書札行正㢘幹者
抽補分掌諸房公事年深即授檢校少卿監同正將軍
至國初趙普在中書奏令檢校諸曹郎中自邇以来屢
懲其貪而數惡其黨故參用士人有科第厯外官者至
是復秩以朝籍盖矯昔之枉也八月癸巳詔改内班為
黄門以崇儀副使兼内班左都知竇神興充並宅使兼
黄門左都班知内管領諸司使始此
至道元年正月始命員外郎孫蠙為皇姪皇孫教授時
中書言舊制太子有侍讀後改為奉諸王講讀請以教
授為名從之八月癸巳初置左春坊謁者命左清道率
府副率祥符王繼英兼領之然謁者本内侍之職而太
子有通事舍人掌宣𫝊導引之事不名謁者又十率品
秩頗崇非趨走左右者所宜為盖執政之失也二年夏
四月甲申上謂宰相曰膏粱之族官勲固以崇貴子孫
仕宦者多至四五人毎覃慶中書皆授攝官未㡬即補
正員不數年遂通閨籍此甚弊政亟宜革之乙未詔自
今止賜同舉士究出身依例赴集選閏七月并三司理
欠司(見太宗/聖政門)三年夏四月乙未朔尊皇后為皇太后赦
天下常赦所不原者咸赦除之制曰先朝庶政盡有成
規務在遵行不敢失墜然而纂圖伊始懼徳弗明所宜
拔茂異之才開諫諍之路撫綏寡鰥思復疲羸庶㡬延
宗社之鴻休召天地之和氣京朝官衣緋緑及二十年
並與改服色聽未陞朝亦聽敘賜緋紫自此始六月罷
度支鹽鐵户部副使八月周瑩為宣徽北院使自後不
復置此職先是宣徽位在樞密副上瑩表請居下從之
後祥符九年詔參政樞副宣徽並先後為序至熙寧二
年郭逵序位於參政樞副下九月丙子御史王齊上疏
陳十四畧云官多則事煩吏多則民殘欲事不繁莫若
省官欲民皆安莫若省吏天下所以未格清淨者由官
吏多之故也又云官多俸薄不若俸厚而官少若盡去
冗食復其全俸則二人之俸可以周一人之用衣食既
足㢘恥自興又曰銓選之門徒有其名莫著其實有殿
者雖加厚罰有最者莫見明揚或驟遇其寛恩則不限
其功過靡逢慰荐則終困於徒勞又曰貢舉不嚴則權
勢爭前而孤貧難進必欲均之莫若皇朝三品及見任
之武升朝官子孫弟姪薦名於兩監而未升朝官子弟
及白屋之士薦名於州郡然後升於禮部第其可否亦
兩分之則權勢異途孤貧自進矣
　　　真宗
咸平元年春正月癸酉始令諸王府記室翊善侍讀等
官分兼南北宅始此當詳考時南北宅又有伴讀然無
定員七月戊午置翰林侍讀學士以楊徽之夏侯嶠吕
文仲為之置翰林侍講學士以邢昺為之初太宗命文
仲為翰林侍讀寓讀禁中以備顧問然名秩未崇上奉
承先志特建此職擇老儒舊徳以充其選班秩次翰林
學士禄賜如之八月右司諫直史館孫何上疏曰六卿
分職邦家之大柄也故周之㑹府漢之尚書立庶政之
根本百司之綱紀令僕率其屬丞郎中分其行二十四
司燦然星拱郎中員外判其曹主書令史丞其事四海
九州之大若網在綱有吏部焉辨考績而育人材有兵
部焉謹紀律而誅强暴有禮部焉祀神祗而選賢俊有
工部焉營宫室而修隄防六職舉而天下之事備矣二
年六月令祕書省正字邵煥于祕閣讀書從其請也祕
閣讀書自煥始十一月廢理檢院天聖七年二月復之
以御史中丞王曙為之從夏竦之議也三年十一月令
常參官轉對如故事詔曰間者深詔朝倫大開言路而
箝結相尚啓沃無聞豈朕意之未孚耶庶官狃于因循
耶今順考舊規遞進請議凡朕躬過失時政有違教令
之闕遺人情壅遏並可條上毋或緘蔵言近訐者亦可
優容文不工者許其直致其未預次對官聽封奏以聞
四年三月壬午以太常博士孫近為監察御史從新制
也知全州陳彭年上疏言五事其四曰行公舉云為邦
之道莫切於求賢求賢之方莫先於公舉然隄防不峻
則濫進之路興憲綱稍嚴則明揚之典廢期臻多士在
振宏綱臣請依唐朝故事新授常參官朝謝日並進扶
狀舉官自代各隨所長且言其狀或以文學或以吏能
或以强明或以清明務在摭實不許飾詞儻所諳知無
避親黨既經御覽即付宰司俟至年冬具名條奏在外
者委諸路轉運在内者委本司官吏常更審其事以驗
所舉如薦揚既數採聽非虚即與量才各加進用其後
或不操修行故黷彛章則舉主法依科刑以懲繆舉或
政績如異課最有加則舉主隨事旌酬以褒進善賞罰
既信清濁自清盖採羣議則人無以私有常規則衆皆
知勸清源正本其在於兹疏奏詔馮拯陳堯叟參詳之
拯等上言切詳往制常參官及節度觀察防禦刺史少
尹畿赤令并七品以上清望官授訖三日内于四方館
上表讓一人以自代其表付中書門下每官缺以見舉
多者量而授之如讓表不到委閤門御史臺糾督以聞
並從之壬子審官院初引對京官于崇政殿遷秩有差
京朝官磨勘引對自此始九月知封駮司陳恕請鑄印
詔令取門下省印用之遂改知封駮司兼門下封駮事
壬午以國子監校勘前知封駮司劉士𤣥為大理寺丞
南宫侍教南宫北宅有侍教自此始五年春吏部郎中
直集賢院田錫在掌銀臺每覽天下章奏有言民飢盜
起及詔勅下不便民者悉條奏其事上奏宰臣稱錫為
得諍臣之體夏四月癸酉命田錫以本官兼侍御史知
雜事仍遣中使諭㫖曰卿毎上章疏所司不敢滯留朕
皆一一親覽知雜任朝廷甚難其人故以命卿不妨徐
徐撰述或有所見即具奏聞十二月丁丑以宰相吕蒙
正李沆並兼門下侍郎舊制三司三公左右僕射平章
事並兼兩省侍郎先是學士米白梁周翰草二相加恩
制書遺忘舊制既而上問白不能對各罰俸一月六年
并三司為一使(見用/度門)秋七月復并三司勾院為一直史
院陳堯咨判之從其請也至祥符九年復分為三部張
懐寳等為之
景徳二年三月甲寅將作監丞王曽為著作郎直史館
賜緋舊制試文當屬舍人學士院宰相寇凖雅知曽召
試政事堂以起復諫議大夫知制誥晁逈起居舍人知
制誥李宗諤在舍人院掌牒御史臺不平中丞吕文仲
移文詰之宗諤引八事証不相統攝且言中書門下省
正言以上皆天子侍從之官立朝敘班不與外司為比
故在政衙則與宰相重行而立於通衢則與中丞分路
而行常參則師傅入於兩省之前朝會則臺官次於兩
省之後地望特峻職業有殊官局之門不相統攝卒如
宗諤所言守職者韙之十二月以王欽若為資政殿大
學士班在文明殿學士下上怪問之左右以故事對欽
若訴于上即日改為資政殿置大學士自此始三年二
月丙子權三司使丁謂言唐宇文融置勸農判官今欲
别置慮益煩擾而諸州長吏職當勸農乃請少卿監刺
史閤門使已上知州者並兼管内勸農使餘及通判並
兼勸農事諸路轉運副使並兼本路勸農使詔可勸農
使入御自此始夏四月壬辰屯田員外郎謝濤使益州
路及還舉所部官二十餘人宰相以為多濤乃厯陳其
治狀且願連坐奉使舉吏連坐自濤始乙未復詔羣臣
轉對其在外京朝官内殿崇班已上候得替先具民間
利害實封於閤門上進方得朝見四年六月戊申上謂
輔臣曰近詔諫官御史各令舉職言事昨右正言陳彭
年請條具貢舉制復宏詞科采經術士侍御史賈翺使
還奏宿州賈綾擾民此皆可采中書宜置籍記之自彭
年翺為仍具案覆可行及不可行者嵗終以聞若有改
轉即不待嵗終録奏癸巳覆置諸路提㸃刑獄司先是
上出筆記六事指其一謂王旦曰勤䘏民隱遴選庶官
朕無日不念也所慮四方行察官吏未盡得人一夫受
寃即受灾沴今軍民事務雖有轉運使且地逺無由得
知先帝常遣朝臣為諸路提㸃刑獄今可復置仍以使
臣副之先命中書密院擇官具名進内親選才能之人
引對於長春殿遣之所至専案視刑禁審詳案牘常檢
舉催督在繋久者壬申詔開封府推官判官各増置員
以獄訟開法為生事户口租賦為熟事分掌之仍加俸
給如事有枉抑未盡公理非吏人受財自今並以推官
為首八月己酉國子祭酒邢昺以羸老自陳曹州故鄉
願給假一歸視田里壬子即拜工部尚書知曹州職如
故遷班在翰林學士上及行又令近臣祖送設會于宜
春苑翰林侍講學士外使始此
大中祥符二年二月己卯詔龍圖閣待制班視知制誥
在其下於龍圖閣侍職户部郎中直昭文館戚綸工部
郎中直史館陳彭年並兼集賢修撰詔諸路轉運副使
提刑獄朝臣使臣許廕弟姪孫者從其請三年春正月
丙子又詔幕州縣官三任六考方得論奏置龍圖閣學
士以直學士杜鎬為之待制陳彭年為直學士戚綸為
樞密直學士又詔龍圖閣學士上給俸如之四年五月
戊申朔詔曰今宰相官至僕射者並于中書都堂赴上
不帶平章事者亦于本省赴上令太常禮院崇文院檢
討詳定儀注先是中書侍郎兼兵部尚書平章事王旦
遷右僕射止於本㕔受賀寵待輔臣遂命振舉舊儀祖
宗以來兩省御史臺須文學優長政治尤異者乃特除拜
汾隂肆赦始以敘遷上恐循習非便乃詔自今遵守舊
制不得以他官轉入五年七月乙酉詔尚書丞郎兩省
給諫知州府而本部郎中員外郎及兩省六品以下官
充本路運使副者承前例須申報雖職當統攝方委于
事權而官有等差宜明於品級自今知制誥觀察使已
上知州府處所申轉運司狀止置按檢令通判已下署
銜供申如轉運使官秩在上者不用此令其後張詠以
禮部尚書知昇州凡有祠部事皆申公狀詠因上言臣
官忝六曹祠部乃本行司局而例申公狀似未合宜望
自今尚書丞郎知州者除申省外其本行曹局上署案
檢從之丙辰知制詔王曽判大理寺判寺舊用郎官上
欲重其任故特命曽使殿諭之曰天下之命繋於獄今
以屈卿曽頓首謝仍賜錢三十萬因請奏辟僚屬遂著
為令五年秋九月戊子以吏部尚書知樞密院事王欽
若户部尚書知樞密院陳堯叟並依前官加檢校太傅
同平章事充樞密院使簽署樞密院事馬知節為副使
學士晁逈草制誤削去欽若堯叟大官詔各存之遂改
制而行儒臣領樞密兼使相自欽若堯叟始冬十月乙
未朔詔樞密使帶檢校官平章事不告引止於本所贊
喝時王欽若陳堯叟上言請定常制先是魏仁浦以宰
相兼樞密使告引曹彬以樞密使兼相不告引故止用
彬例丁巳以知制誥陳堯咨權通判吏部流内銓制選
人皆用奏舉乃得京官而士本孤寒不為人知者堯咨
特為陳其功状而升擢之庚寅龍圖閣直學士陳彭年
等上新定閣門儀制十卷四方館儀一卷詔奬之仍各
賜金帛右諫議大夫龍圖閣直學士陳彭年為翰林學
士兼龍圖閣學士學士兼職自彭年始六年九月癸卯
朱選罰銅二十斤坐擅發驛馬與知廣州邵曄子令省
親疾而馬死故也先是撰制誥兼羣牧使已守藩郡兼
領如故於是始解使職自是不復有在外兼領者矣詔
龍圖閣直學士結銜在本官之上杜鎬陳彭年之為是
職也職在官下至是陳堯咨建言故更之七年夏四月
丙辰朔令有司依新定儀制重畫入閣圖有唐朝職官
悉改之從上閣門使魏昭亮之請也是月中書言文武
臣僚年終舉到幕職州縣官今欲定五人以上同罪保
舉者替日令吏部流内銓磨勘引對從之兵部尚書寇
凖為樞密院事同平章事王旦為之也凖未告謝命向
敏中權發遣樞密院公事自是樞密院皆罷即命宰臣
權發遣如敏中例八月甲寅朔置景靈宫使以中書侍
郎兼刑部郎中平章事王欽若都大提舉抄寫校勘館
閣書籍翰林學士陳彭年副焉鑄印給之初榮王宫火
燔崇文院祕閣所存無㡬既别外院重寫書籍彭年請
内降書大選官詳定然後抄寫命館閣官及擇吏部常
選人校勘校畢令判館閣官詳定兩制内選官覆檢㸃
又請募人以籍鬻於官者驗真本酬其直五百卷以上
優其賜或藝能可採者别奏候㫖前後獻書者十九人
悉賜出身及補三班得一萬八千七百五十四卷彭年
參知政事一人兼領然彭年既入中書不復至館其總
領之務但委崇超判館閣官亦不復闗預云八年二月
以楚王元佐為天䇿上將軍興元牧劒履上殿詔書不
名唐及後唐天䇿上將軍並開府時元佐久病特加奬
褒不開府仍給銜在功臣上帝謂宰臣曰楚王加恩興
元府必遣人来重于煩擾宜速止之府牧自此始五月
壬辰詔于右掖門外創崇文外院别置三館書庫時宫
中嚴火禁甚峻上以羣臣更直宿寒沍之月飲食非便
乃命翰林學士陳彭年檢唐故事而修復之九年正月
丙辰置會靈觀使以參知政事丁謂為之九月庚子以
刑部郎中直史館髙紳為史館修撰同判吏部流内銓
實不掌修撰自是領修撰者須兩省五品以上乃令掌
修撰遂以為例云及明年紳求外任故事修撰不帶出
復授直昭文館知越州大理評事崇文院檢討兼國子
監直講馮元為太子中允直龍圖閣並賜金紫上作詩
二章分賜之直龍圖閣自元始序位在本官首
天禧元年春二月丁丑詔别置諫官御史各六員増其
月俸不兼他職每月須一員奏事或有急務聽非時入
對及三年則絀其不勝任者戊寅内外官加恩司徒兼
門下侍郎平章事王旦加太保彭王元儼加太保為鎮
海天平節度使王欽若加右僕射定難節度使趙徳明
加太傅三公并除雙員自旦及元儼始州牧自元佐始
三月乙酉著作郎劉煜為右正言時雖别詔置諫官煜
首預其選上曰諫官御史之任實難其人當須識朝廷
大體達政刑要道言必該理乃為稱職爾夏六月丙子
右正言魯宗道上言竊惟親民之官政事最切未見區
别如有民何今審官例差一知州縱耄識以何道推降
之銓司平配一縣令雖菽麥不分且無由擯斥之今與
天下親民之官以十人論之黷貨害政未寘刑章者十
有其三清濁混然乃與清為伍任上之知而不能科舉
者又次焉貴游親屬望風護善不問而言者又次焉是則
介然自守約已恕物不諂上不黷下孜孜於民政者十
不一二焉欲民之安其可得乎漢宣帝凡拜刺史守相
必親見之考察其言觀其能今或未然凡除知州通判
京朝官知縣候滿三五人令大臣具宴見之禮以遣之
訊之以言而察其應對觀其辭氣考其臧否才能者奬
之不肖者退之縣令則擇臺閣有風鑑聞望臣僚者遣
之能否之間各如其狀恐於聖政稍得其宜禮儀院奏
詳定太尉王旦赴上儀注國朝以来三公不兼宰相無
赴上之禮上優寵大臣故特有是命然且終以疾不赴
焉九月上與宰相議省吏員向敏中曰太祖太宗朝閣
門祇候不過三五員宣導贊謁而已今踰數百而除授
未已禄廩至厚名望亦優其間不無濫被升擢者願賜
減損上曰此盖相承為例漸減省之二年春正月己亥
尚書右丞兼宗正卿趙安仁為御史中丞尚書右丞兼
中丞始此以崇儀使昭州團練使賈宗户部員外郎薛
奎井為制置發轉運副使郭盛為都監發運司置都監
始此夏四月翰林學士李維罷為户部侍郎集賢院學
士初維三兄皆年五十八而卒及是維亦得疾因力辭
近職云維疾稍間命知(闕/)州集賢院學士出藩自維始
十二月工部侍郎參知政事張知白與宰相王欽若論
議多相失因稱疾辭位丙午罷為刑部侍郎翰林侍讀
學士知天雄軍上賦詩餞之輔臣以雜學士出藩并翰
林侍讀學士外使皆自知白始(朱敏求春明退朝録云/祖宗時宰相罷免惟趙)
(令得使相餘多得大官歸班參樞亦然天禧中張文節/始以侍讀學士知天雄軍王文康以資政學士知陕州)
(自慶厯解罷/率皆得焉)將作監丞蔡齊為著作郎直集賢院故事
第一人及第到任一年即召試齊自兖州通判徙濰州
獻所為文乃得召試三年五月辛巳監察御史劉平為
鹽鐵判官章頴為度支判官並賜緋魚於是御史復兼
省職十二月宣徽北院使知樞密院檢校太尉曹利用
吏部尚書參知政事丁謂並為樞密使時輔臣以效恩
俱進官故事常為宰相而除樞密使始得僕射乃以謂
檢校太尉兼本官充使樞密使兼御史大夫自利用謂
始去之四年春正月乙丑以華州觀察使曹瑋為宣徽
北院使鎮國軍留後簽書樞密院事簽書兼藩鎮自此
始也丙子改諸路提㸃刑獄為勸農使副使兼提㸃刑
獄公事仍詔所至取民籍視其差等有不如式者懲革
之勸䘏農民以時耕墾招集逃散檢括漏税凡農田一
事已上悉領之仍各賜農田𠡠一部夏四月凡知制誥
著位兩省則次給諫南省御史臺次丞郎外官則在觀
察使上云五年春正月己酉學士劉筠見上久疾丁謂
浸擅權歎曰姦人用事安可一日居此表外任乃授右
諫議大夫知廬州舊制學士罷職多為侍讀學士或龍
圖閣學士筠但除諫議大夫謂沮之也十二月乙巳以
内殿崇班皇甫繼明同勾管館秘閣公事(咸平中初命/劉崇超監三)
(館秘閣圖籍其後因循與判館聨署掌事時論非之崇/超素與王欽若善丁謂為相忌之别用繼明以分其權)
更號監圖籍曰勾當公事自是内臣遂與大學士同職
時論愈非之
　　　仁宗
乾興元年春正月刑部員外郎直史館陳從易為荆湖
南路轉運使從易好學強記為人激直少容喜别白是
非多面折人王欽若最善之嘗謂人曰數日不見簡夫
輒忽忽不懌及廢居南京丁謂用事人畏之無敢見者
從易將欲過之遇汴水旱涸遂告謂曰從易願使湖外
非為貧也以王公在宋就省之爾今汴水涸義不可從
他道幸公許少留謂即喜曰王公之門獨君知我者留
從易權糾察刑獄從易不敢當乃聽歸館須汴通乃行
館中侍閣自從易始仁宗即位大赦天下京朝官服緋
緑及十五年並與改賜服色以十五年為限登極及用
東封西祀例自此始三月魯宗道判流内銓宗道患銓
格煩多釐改之又悉書科條掲于廡選人真宗時選人
試身言書判者苐推恩上即位亦用前法壬戍詔曰國
家思皇政經詳覈吏治先朝碩乂之士或淹常選而以
四事程其能朕承統緒循用舊典瞷然羣彦来萃是塗
乃命從臣精加詳考或擢升京秩或序進經筵或錫優
資使居使地或假勲階以示恩寵其令翰林學士李咨
與吏部流内銓以成資闕為差擬前懐安軍判官宋若
谷等六十五人咸遷官改京秩者六人最下者猶注近
地成資闕後率以為常中書言舊制翰林醫官圖琴
碁待詔轉官止光禄寺丞遇恩但加階勲而已天禧四
年乃遷至中允賛善洗馬同正請自今轉官勿踰此制
唯遇特恩即至國子博士不入少卿監從之吏部流内
銓言天下州縣官期滿而未代者八百員辛丑詔免守
選人擬以代之秋七月丙子樞密副使錢惟演舊位王
曾曽既入相亦正惟演使名故事樞密使必加檢校
官惟演但以兵部尚書充使有司失之也十一月學士
劉筠為御史中丞先是三院御史言事皆先白中丞筠
舉舊儀榜三院門令臺屬各舉糾彈之職毋白丞雜知
壬辰始命馮元同判國子監仍詔自今毋差補廕京朝
官(國子監舊制用近臣宿典領後/以貴游子弟初仕者為之故改)庚戌詔中書官言審
官院向以員多缺少三年代者減一年三十月代者減
十月請復舊制從之
天聖元年春以陳堯叟知制誥史館修撰故事知制誥
皆先召試于中書堯佐預修真宗實録特免試丁巳詔
舉諫官御史以名聞天禧初詔兩省置諫官御史臺置
侍御史以下各六員不兼衆職月一員奏事其後員缺
不補言者及之辛未詔吏部流内銓幕職官知大縣缺
京朝官故也二年春戊申吏部銓引對選人九人前柬
録縣尉王得説厯官寡過書考最多而無保任者上
察其孤貧特擢為大理寺丞他日又引對選人有賈積
善者十四考無公私過特擢為京官夏集賢校理葛昴
張仲尹黄弼陳商范説等乞外任詔並與小處通判太
宗朝凡帶館職出皆知州景徳後王昱劉奭並以官卑
止與通判至是用其例封禪五使輔臣為之向敏中以
老不任賛導命王欽若敏中領儀仗使盖失其次第今
有中丞換使名非故事也三年詔臣僚奏䕃不得奏無
服之親趙湘以孫為子御史李紘請條約之故降是詔
直昭文院陳從易等校十代興亡論字非舛謬而妄加
塗竄以為日諫上因覽之故從易等及於責夏五月右
正言孔延魯常遷官願不遷為其父求三品服上曰子
為父請可從也乙未以三品服賜孔最王欽若等曰延
魯所陳亦足以厚風俗丙戌詔京朝官磨勘並如景徳
四年七月勅施行不許中外任及三年以上者雖未到
闕聽磨勘於是申明舊制更立四年之限景徳中詔須
見任及三年以上者乃得引對易四年制乃稍益舊制
四年御史臺自薛奎後中丞缺不補侍御史韓億獨掌
臺務者踰年辛卯詔館閣校勘自今毋得増損時樞副
張士遜請以其子友直為校理上謂館閣所以待天下
賢才不可私授止令於館閣讀書降是詔五月以知制
誥特詔翰林學士夏竦草詞十月壬辰詔郎中以上致
仕者自與一下官時熊同文請老不願分司監當止乞
禄二子仍著為令同文時為都官郎中五年二月以館
閣校勘王琪簽書南京留守判官事校勘無出外者琪
為晏書所辭特許之六月詔翰林學士依大中祥符五
年故事常一員在院如假故次學士直天聖元年常詔
直日出宿以故事雙日鎖院隻日降麻故也至是中書
言恐宣召不至故有是詔八年學士承㫖楊億以龍圗閣學
士劉筠知三入翰林意望兩府及為承㫖頗不懌常稱
疾不出或戲之曰服清涼散必愈兩府用青凉傘也與
楊億齊名號楊劉六年九月己亥詔近制京朝官三任
知縣入通判三年入知州自今任内常有五人同罪奏
舉者減一任七年詔文臣換右職者聽任子弟為文資
三月壬辰朔詔龍圖閣待制以上自今非任劇要毋得
奏異姓親執政多任子於館閣讀書魯宗道曰館閣育
天下英才豈紈袴子弟得溷恩澤處耶吾子誠約已任
京官然終不使慁國恩六月置轉運判官與轉運使分
部巡按慶厯三年復置九月丙寅詔閣門自今入内都
知押班如昭宣使以上即與客省使等為一班皇城使
副以下並在皇城使之前作别亦行太祖都知押班率
供奉官為之内中祇應褁頭巾衣褐衫而已宰相吕夷
簡不考故事輒升其班次議者非之八年集賢校理彭
乗以親在蜀求便官詔乗知普州蜀人得鄉郡始此普
州鮮知學者乗為興學召其子弟為生員教育之俗遂
變九年甲戌權度支判官右正言陳執中罷度支判官
諫院供職國朝承五代之弊官失其守故官職差遣離
而為三今之官職用以定俸入爾而不親職事諫議大
夫司諫正皆須别降勅許赴諫院共職者乃曰諫官
明道元年四月詔近臣非受詔毋得舉官乞試館職其
已試而推恩者毋得再求試辛卯以門下省為諫院徙
舊省於右掖門之西先朝雖除諫官而實未置院及陳
執中為諫官屢請之置諫院自此始二年舊制集賢院
學士在京始給俸於是李若谷以集賢院學士知江寧
府而自請之壬辰詔在外者亦給遂著為令秋八月丁
巳置端明殿學士班翰林資政學士之下以翰林侍讀
學士兼龍圖閣學士宋綬為之太平興國五年初改端
明殿學士為文明殿學士樞密副使之下自程羽李昉
后不復除授承明既更命新殿曰端明於是復置學士
與文明之職並見而班益降也然訖無拜文明殿學士
者綬固辭端明不聽請解龍圖許之己未張士遜為山
南東道節度使同平章事判許州楊崇勲改判陳州初
士遜與崇勲俱入告謝士遜乃位崇勲下上問其故士
遜對曰臣官僕射而崇勲為使相上因以使相授士遜
時士遜已罷政事翰林學士承㫖盛度草制當言新除
左僕射而誤用士遜舊銜有司奉行制書不復追改論
者非之一舊制學士以先後序班時狄棐先諷為龍圖
閣直學士而諷盛氣凌棐宰相李迪祐諷特詔諷班棐
上論者非之置提刑(見論/治門)
景祐元年正月中書言諸路提㸃刑獄朝臣使並如舊
制給御前印紙以書殿最從之一李俶議入閣儀(見聖/政門)
癸丑詔御史臺置殿中侍御史監察御史裏行舉三丞
以上常厯知縣人候二年除史又二年除三司開封府
判官從中丞韓億之請也然唐制亦有侍御史裏行令
獨遣之辛卯御崇政殿西廡召輔臣觀講書罷軍頭事
自是為例祕書丞張宗誼孫沔並為監察御史裏行監察
御史裏行自此始太常博士監察御史裏行髙若訥為
主客員外郎殿中侍御史裏行殿中待御史裏行始此
乙酉詔閣門祇候自今須尚書員外郎諸司使以上及
本路轉運使或提㸃刑獄二員共七人舉之方許引對
丁卯詔中書提㸃五房公事及堂後官自今以八員為
定制仍參擇選人為之己卯宣慶使忠州防禦使入内
都知藍繼宗為景福殿使景福殿置使自大中祥符五
年至今授才三人劉承珪韓守英及繼宗也二年正月
殿中侍御史裏行髙若訥言丙戌赦書選人滿十二考
並磨勘引見今猥進者多請以厯任免贓私及非昏耄
者乃聽改官仍具與監當一任詔須常有人奏舉者方
得施行從之壬辰詔選人十二考無舉主者特許參選
癸丑置邇英延義二閣寫尚書無逸篇於屏邇英在迎
門之東北向延義在崇政殿之西北向是日御延英閣
召輔臣觀盛度進讀書賈昌朝講春秋既而賜宴崇
政殿六月丁巳詔幕職州縣官初任未成考者毋得舉
奏先是御史知雜事郭勤言睦州團練使栁三變釋褐
到官才踰月未有善狀而知州吕(關/)遽荐之盖私之也
故降是詔三年正月賈昌朝言臣宰相得侍經禁中陛
下每以清閒之燕向學稽古徽言善道取髙前聖在雙
日杳隔嚴宸時政記史館日厯入起居注莫得纂述臣
自景祐元年春迄二年冬凡書筵侍臣出處升絀封章
奏對燕㑹賜與皆用存記列為二卷乞送史館詔以邇
英延義二閣記注為名命章得象等接續修纂冬十二
月戊申詔宣勅劄子非經通進銀臺司毋得直下諸處
初龍圖閣直學士李紘領銀臺司具言宣勅劄子皆不
經本司封駁之職遂廢不舉請用内制申明之戊戌詔
曰致仕官舊皆給半俸而仕未顯者或貧不能自給非
所以遇髙年養㢘恥也自今兩省大卿監正刺史閣門
使以上致仕給俸如分司官長吏嵗時以朕意慰勞之
四年三月甲戌朔以崇政殿説書司封員外郎直集賢
院賈昌朝祠部員外郎崇文殿檢討王宗道屯田員外
國子監直講趙言主客司員外郎國子監直講王安國
兼天章閣侍讀預典殿起居北直龍圖所班直館本官
之上天章閣置侍讀始此己卯各賜勅書奬諭大理評
事史館檢討王洙亦賜馬帶職京官降勅書始此戊戌
翰林學士丁度上所撰國朝時令一卷詔以五月朔入
閣因讀時令尋復問禮官朔日夏至入閣可否皆言五
月朔朝㑹合唐舊制雖是大祠比冬至圜丘禮或受賀
在質明後無嫌然據易象月令及蔡邕有閉闗靜事不
賀之説鄭康成據樂章春秋説夏至有前殿從人能作
樂後漢常行其儀今入閤讀令既屬加禮在朔與假本
無所碍惟夏至則經義有妨或自聖裁酌用漢法詔以
七月朔入閣讀令尋又罷王曽罷政命知青州既入謝
求改鄆州乃下學士院貼發加資政殿大學士判鄆州
盖僕射典州當云判不當云知翰林學士丁度失之也
吏部侍郎知樞密院事王隨户部侍郎知鄭州陳堯叟
並為平章事隨加門下侍郎堯佐守本官吕夷簡常密
薦二人可用故也自薛居正後初相無兼門下侍郎者
至是始誤草制用不復改
寳元二年八月癸丑翰林侍讀學士給事中梅詢知許
州詢以足疾請外補也故事侍讀學士無出外者天禧
中張知白罷參知政事領本職出知大名府非厯二府
而出者自詢始冬十二月帝常問參知政事宋庠以唐
入閣儀戊辰庠上奏曰夫入閣乃唐隻日于紫宸殿受
常朝之儀也唐有大内又有大明宫在大内之東北世
謂之東内自髙宗以後天子多在大明宫之正南門曰
丹鳯門内第一殿曰含元殿大朝㑹則御之對北第二
殿曰宣政殿謂之正衙朔望大冊拜則御之又對北第
三殿曰紫宸殿謂之上閣亦曰内衙隻日常朝則御之
凡天子坐朝必須立仗於正衙殿或乗輿上御紫宸殿
即喚仗自宣政殿兩門入是謂東西上閣門也以本朝
宫殿視之宣徳門唐丹鳯門也大慶殿唐含元殿也文
徳殿唐宣政殿也紫宸殿唐紫宸殿也今或求入閣本
意施於儀典即須先立仗於文徳殿之庭如天子止御
紫宸殿即喚仗自東西閣門入如此則差與舊儀合但
今之諸殿比于唐制南北不相對值為殊耳故後来議
論因此未明又案唐自中葉以還雙日及非時大臣奏
事别開延英殿若今假日御崇政延和是也乃知唐制
每遇坐朝日即為入閣而叔世雜亂五朝草創大略之
制更從簡易正衙立仗因而遂廢其後或有行者常人
之所罕見乃復謂之盛禮甚不然也今相𫝊入閣圖者
是官司記常朝之制如閣門有儀制勅雜坐圖之𩔖何
足為希闊之事哉况唐開元舊禮本無此制至開寳中
諸儒増附新禮始載月朔入閣之儀又以文徳殿為上
閣差舛尤甚盖當時編撰之士討求未至太宗朝儒臣
張洎亦有論奏頗為精洽或朝廷他日修復正衙立仗
欲其兩制使豫加商推以正舊制然議者謂殿閣不同
舊制難復行之
慶厯元年夏左正言孫沔奏太宗初置京朝官考課即
今審官院是也凡中外官任咸給印紙厯子或功績可
紀清白有守過犯度數舉主姓名盡得書之無所遺俾
至闕下赴院磨第其等而升黜之此國家激勵賢才驅
䇿駑蹇之至術也自從因循咸以磨勘為轉官之階梯
也不復有尚功之志節但官三週例遷一級雖數有失
亦不退復故士大夫以無過犯為能是使庸愚不肖之
人晏然自得不十年間坐致員外郎是以居常則青紫
相隨應用則玊石難辨茍不更張弊轍必恐寖廢政
綱臣欲乞今後應京官升朝官並依舊許三周年一次
磨勘如明有治績者即與轉官有公私罪者等降黜無
功過者且守資如此足以旌别賢愚永著甲令㢘勤公
幹之士聞之必激節願行者衆矣乞更差近上臣僚别
定格式亦一時之懿範也又言欲乞今後帶職員外正
郎止許廕序一名子弟少卿給諫與二人丞郎三人尚
書四人僕射已上共五人致仕及物故更各與一人武
職等此𩔖官品暨皇親母后之族及兩府大臣亦乞約
束人數伏乞特差近上臣僚定其久制以為萬世之法
紀先是劉徳從之妻遂國夫人者吕蒙正之女也常出
入内庭或云得幸于上後獲譴奪封罷朝謁久之出入
如故諫官張方平再以疏論列皆留中既而有詔復封
遂國富弼繳還詞頭封命遂寢唐制唯給事中得封還
詔書中書舍人繳還詞頭盖自弼始也二年戊午詔僕
射兼門下侍郎平章事吕夷簡判樞密院户部侍郎平
章事章得象兼樞密使樞密使晏殊同平章事初富
弼建議宰相兼樞密使上曰軍國之務當悉歸中書樞
密非古官然未欲盡廢故止令中書同議樞密院事及
張方平請廢樞密院上乃追用弼議特降制命夷簡判
院事而得象兼使殊加同平章事為使如故三年虞部
員外郎杜杞權發遣度支判官事太常博士燕度權發
遣户部判官事仍理本資序毋得差出候三年有勞令
三司保明當議升陟之權發遣三司判官始此戊戌詔
諫官日赴内朝先是知制誥田况上言有唐兩朝自諫
議大夫以上至拾遺補闕共二十二人每遇宰相奏事
諫官隨而入有所闕失即時規正其實皆中書門下之
屬官也今諫議大夫無復職業自司諫正言知諫院皆
遺補之任而朝廷責其言如大夫之職而地勢不親位
序不正朝廷間與衆同進退非所以表顯而異其分也
臣前在諫院每聞一事皆諸處未聞比及論列或至後
時今若令諫官得奉内請則何以日聞朝廷之事矣詔
送兩省詳之學士承㫖丁度參詳乞今後比直龍圖閣
及修起居注内令日赴内朝從之先是諫官歐陽修言
臣伏見御史臺闕近制令兩制并中丞輪次舉人遂致
所舉多非其才不能稱職臣謂今兩制之中奸邪有未
能盡去若不更近制則輪次所及勢須舉人臣欲乞今
後只令中丞舉人或特選舉主伏見朝班中雖有好人
多以資考未及今乞不限資考惟擇材堪者為之况臺
中自有裏行以待資淺之人仍乞重定舉官之法有不
稱職者連坐舉主重為約束以防偽濫庶㡬稱職可振
紀綱今欲特降指揮令舉官自京官以上不問差遣次
第惟材是舉資淺者為裏行資深者入三院景祐初置
殿中侍御史裏行監察御史裏行凡四人以三丞以上
常厯知縣人充既而久闕不除於是詔以兩人為額(兩/人)
(為額慶厯三年王拱辰舉/李京包拯或因修此疏)癸未詔自今見任前任兩省
及夫兩省已上官不得陳乞子弟親戚館職并讀之𩔖
進士三人以上一任囘無過犯者進許著述召試取優
等者充遇館職闕曽取有兩府二人兩省三人同罪舉
充者仍舉著述看詳試補丁亥詔曰周大司樂掌學政
以六藝教國子則官材益本於世胄而今之廕法推恩
太廣以致疏宗蒙澤稚齒授官未知立身之道從政之
方而並偕仕進非所以審政重民也其著為令使夫䝉
嗣先禄以篤為後之體支子限年以明入官之重設考
課之格立保任之條古不云乎爵禄者天下之砥石人
君所以勵世而磨鈍咨爾庶位體兹意焉范仲淹所陳
十二事其一云須子孫年過十五若弟姪須年過二十
必五服親乃得許已常廕而物故者無子孫禄仕聽再廕
自是任子之恩殺矣然猶未艾也壬辰詔限職田任有
定制士有定限吏以職田抵罪比前日稍稀闊焉(此仲/淹十)
(事五均公/田之議)十二月翰林學士提㸃在京諸司庫務宋祁
請増置勾當公事朝臣一員從之提舉司勾當公事自
祁始也祁初薦太常博士王疇時有官者同提舉疇乃
辭于中書曰翰林先進疇恐不得事也然以朝士大夫
而為閹官所指使則疇實恥之乃更用太常博士張中
庸為勾當公事疇博文字中庸蜀人也集賢校理知諫
院歐陽修為右正言知制誥初中書召試而修辭不赴
特除之四年詔三司丞郎給諫已上御史中丞正卿監
嵗得舉正郎以下朝官不得過三人起居舍人三司副
使知雜御史少卿嵗得舉員外郎以下朝官不得過三
人左右司郎中司諫正言三院御史并館職知諌院天
章閣侍講三司判官并員外以上及正郎見任知州有
出身無贓罪者並嵗得舉太常博士以下朝官不得過
二人安撫制置發遣轉運判官得舉本部内員外郎以
下朝官並限人數仍於狀内開説其人堪充何任使同
罪以聞八月命參政賈昌朝領天下農田范仲淹領刑
法事有利害其悉條上初仲淹建議周制三公兼六官
之職漢以三公分部六卿唐以宰相分判六曹今中書
古天官冡宰也密院古夏官司馬也四官散于羣有司
無三公兼領之重而二府惟進擢差除循資及議賞罰
檢用條例而已上不専三公論道之任下不専六卿佐
王之職非法治也臣請倣前代以三司司益審官流内
銓三班院國子監太常刑部仍行大理羣牧殿前馬步軍
司各委輔臣兼判其事凡創置新規更改前弊官吏黜
陟刑法䡖重有利害者並從㫖臣予奪其體大者二府
簽議奏裁臣不自領兵賦之職如其無補請先黜降章
得象等皆以為不可久之乃降是命卒不果行五年春
乙亥復置言事御史以殿中侍御史梅摰監察御史李
京為之摯新繁人唐制御史官専言職政天禧初始置
言事御史六員其後久不除至是以諫官員不足復除
之今御史中丞㕔之南有諫官御史㕔盖御史得兼衆
職也二月辛卯詔曰此京朝官因人保任始得序遷朕
念㢘士或不能自進其罷之時監察御史劉言瑜言近
年考課之法清望官五人保任方磨勘適長奔競非所
以養士㢘恥也故降是詔磨勘保任之法實仲淹所建
仲淹既絀元瑜希得象㫖亟奏罷之兵部員外郎兼御
史知雜趙及權判吏部流内銓初銓吏匪員缺與選人
為市及奏闕至即榜之吏部榜缺自及始右正言錢明
逸言閣門儀制每日上殿不得過三班乞今後諫官有
本職事求對雖已有三班外聽上殿敷奏從之戊辰以
樞密使王貽永兼羣牧制置使自王徳用出鎮滁州密院
不復兼領羣牧置制使及實乃復之余靖奏任子不拘
年甲以廣常延之典從之八月起居舍人知秦州田况
遭父喪辛酉詔起復况固辭又遣内侍持手詔諄諭况
不得已乞歸𦵏事楊翟託邊事求見泣請終喪上惻然
許之帥臣得終喪自况始庚辰罷宰相兼樞密使時昌
朝執中言軍民之任自古則同唐别任樞臣専主兵務
五代始令輔臣亦帶使名至國初尚沿舊制乾徳已後
其職遂分是謂兩司對持大柄實選材士用講武經向
以闗隘未寧兵議須一復兹兼領適合權宜今西夏來
庭防邊有序當還使印庶叶邦規臣等願罷兼樞密使
即降詔許之又詔樞密院凡軍國機要依舊同量議施
行十一月樞密院請自今進退管軍臣僚極邊長吏路
分兵馬鈐轄以上並與宰相同議從其請六年夏四月
壬子權御史中丞張方平言天聖景祐中與慶厯官吏
多寡方領吏部流内銓約在銓選人至以萬計五六年
間僅成一任又所養非所用仍舊不革恐數年間官濫
不勝其弊其中樞密院自用兵以來權宜所置官請先
裁罷從之方平又言范仲淹所請裁損弊法其臣僚恩
例乞且依制為便若朝廷議論惟是之從不可以人廢
言也(仲淹時/在外)七年春壬子羣牧制置使王貽永言羣牧
司先因詳定所減罷副使二員都監二員判官一員比來
頗致闕事請自今以副使各一員都監判官各二員為定制
從之三月河陽三城節度使同平章事判官大名府夏竦
依前官充樞密使故事文臣自使相除樞密必納節還舊
官獨竦不然(景祐八年王曾自天平節度使檢校太尉/同平章事為吏部尚書同平章事樞密使)
乙未夏竦除平章制下諫官言竦與首相陳執中論議
不合不可使共事丁酉貼麻改命己亥賜天章閣待制兼
侍講曽公亮三品服故事待制入謝未始賜服至是上御
邇英面賜之仍宣諭曰即講席賜卿盖所以尊寵儒臣
也(公亮起居法當遷制誥以/其避昌朝嫌故待制天章)戊午改文明殿學士為紫宸
殿學士文明殿禁中已久無學士自程羽李昉後亦不
除授而文明出真宗諡故改之用參政宋庠議也初置天
章閣直學士位在龍圗直學士之下八年夏翰林侍讀
學士户部郎中知永興軍葉清臣為翰林學士權三司
使咸平末并三部為使官輕者則為權使公事今再領
三司當為使而又為權使中書誤也自是遂分權使公
事為兩等初改文明殿學士為紫宸殿學士丁度罷政
首以命之御史何郯言紫宸不可為官稱五月乙巳詔
改舊延英殿為觀文殿仍改紫宸學士為觀文殿學士
班次如舊制癸亥賜王貽永李用和笏金帶故事非二府
大臣不賜惟張耆在樞密院兼侍中嘗賜之
皇祐元年春賈昌朝為觀文殿大學士判都省朝㑹
班中書門下視其儀物觀文殿置大學士自此始仍詔
自今非常為宰相毋得除丁亥監察御史陳旭言三館
職事文儒之官選近時無復故典用人益輕遂為貴逰
進取之津要慶厯中常有詔㫖云今後應見任前任兩
省及夫兩省以上官並不得陳乞子弟親戚入館閣職
事然撓于横恩復寢不用美官清秩有國者所以厲世
磨鈍之具今委以私權貴之家天下寒俊何所勉進朝
廷賢才何所敎育望申明前𠡠嚴為科禁澄汰濫進必
清其選使在位者皆得文行充實之人然後舉用故事
特因燕閒延備訪問則於治體不為無益詔臣僚援例
奏乞子孫得試者如試中只與轉官或出身更不除館
閣(文正裁任/子亦詳)李若谷卒贈太子太傅後毋得為例以子
淑在近侍己丑翰林侍讀學士吏部郎中梁適為同羣
牧使羣牧使舊止二員彭乗為之適盖員外置壬申觀
文殿大學士右僕射判都省賈昌朝復為山南東道節
度使同平章事判鄭州初除兼侍中昌朝固辭之使相
舊無中謝之賜自昌朝始二年六月庚午詔舉官為縣
令初提㸃京西刑獄張易官臨滿將代併舉縣令十六
人上因謂輔臣曰縣令與民最近故朕設保舉之法今
易所舉猥多必以請託故也遂令裁定其數河北等路
運使副嵗舉十二人提刑六人河東等路運使副十人
提刑五人兩浙使副四人提刑四人夔路使副四人提
舉三人洛發運制置使副六人府界提刑三人開封府
諸州監軍各一人仍止舉所部官九月辛卯詔明堂禮
畢並以襲衣金帶器備鞍馬賜夏竦王徳用程琳李昭
亮將相在外遇大禮有賜自此始八月御史知雜何郯
知漢州將行上疏有云臣欲乞今後文武臣僚官序合
每嵗遇乾元節得奏薦親屬之人除子孫依舊外朞親
候再遇郊許奏一人如此等級裁減一年内可省入官
數十人積年而計所省漸多則仕路之冗不澄汰而自
清耳朝廷向来已曽更改資廕條制然而親子孫亦以
限年釐革是致人心嗟怨遂即復故臣今所請以薦奏
疎數為等降皆縁人情人情于近親則恩厚于疎屬則
恩薄今既許近臣依舊制其疎屬止以年月為限不盡
隔絶酌于衆心計亦無怨惟聖明斷而行之則官濫之
源庶可以塞其邊臣及路分各得恩例乞即仍舊如許
行乞候遇今秋大享後為始(四年九月釐革舊制其後/遂罷聖節奏補或自此始)
冬十月甲子宗室八十七人並遷官舊制金吾衛大將
軍在左右衛大將軍之上今有自金吾遷左右衛者盖
中書失之也十一月詔后妃之家毋得除二府之職位
三年二月權判户部勾院葉清臣言請遣使循行天下
知民疾苦察吏能否與太學選置博士許公卿大臣子
弟補學生童縣令諸科舉人取明大義責以義問省流
外官無得入仕聽武臣終三年之喪罷度僧廢讀經一
業訓兵練將謹出令簡條約凡九事三月壬申詔開封
府曹官赤縣丞自今並除新改京官人任滿與免逺官
初令銓司選差人一年無過例改京官嵗久改京官者
衆皆革之(景祐三年三月令銓/司差選人充曹官)夏四月御史中丞王舉
正言河北朝廷根本而雄州又河北咽喉先朝用人如
何承矩守邊累年官止邊郡刺史李允則幾二十年亦
不過引進使今所用未盡得人而尅日待遷使後有功
者何勤且言在許州應天府六年更轉運使十六人轉
運使所使察官吏能否與民疾苦而數易如此其能究
宣朝廷徳澤乎八月戊子詔判吏部南曹羣牧判官今
自以朝臣歴一任知州館職一任通判為之即不得干
託保薦及陳乞丁丑詔邇英閣講讀官當講讀者立
侍敷對餘皆賜坐侍于閣下天聖以前講皆坐侍自景
祐以来皆立侍至是帝屢面諭以經史入講須詳悉詢
究卿等無乃煩倦否楊安國等進曰不敢至是有詔遂
為永制翌日講讀官並奏謝教坊官王世昌陳年勞乞
監永濟倉門上曰世昌無行檢遂罷此職且倉門乃國
家儲糧出納之所豈可令此輩主之宜與在京一員令
樞密使户部侍郎龎籍以本官為平章事昭文館大學
士監國史籍初入相且獨員遽為昭文殿大學士監修
國史殊拜非故事也四年五月詔國子直講自今選通
經有行實年四十以上者為之時御史梁舊言近日薦
楊忱為學官忱年少輕肆不可用故有是詔忱楷子也
九月甲辰詔今後文武臣僚毎遇乾元節合奏得親屬
者除朞服依舊外大功親候遇郊許奏一名小功以下
再遇郊許奏一名其毎遇郊合得奏親屬者除子孫依
舊外其餘朞親候再遇郊許奏一名大功已下三遇郊
許奏一名從御史中丞王舉正與兩制臺諫等所定奪
也二年二月詔太常寺置丞一員以近上知院官兼之
専檢視樂器即命同知禮院馮誥兼本寺丞太常有丞
自此始也御史吳秘言樂器無主職之官而大理有員
是為重刑法輕禮樂詔從秘言九月壬辰入内府都知
延福宫使武信軍留後王守忠為入内侍省都知諫官
韓絳言宦官兼判二省國朝未有報御史俞希孟乞令
更不除前後省都知不可(一𫝊乞罷内省都知由神道/碑其實守忠為兩省都知如)
(故/)罷三司提舉司勾當公事官從宰相陳執中所奏也
(康定元年/十二月置)
至和元年癸巳延福宫使武信軍留後入内侍省都知
王守忠罷延福宫為武信留後後毋得援例故事宦官
本有真為留後者守忠有東宫舊恩數求之上亦欲與
之先是髙若訥為樞密使持不可故止及是守忠疾復
求為節度使宰相梁適曰宦官無除真刺史者况於真
節度使乎上曰朕嘗許守忠矣適曰臣今日備位宰相
明日除一内官為節度使臣雖死有餘責御史中丞孫
抃聞之亦奏疏力諫乃罷節度不除猶得真為留後翼
日守忠卒吕公弼為樞密直學士知益州先是上每念
夷簡聞公弼有才書其名於殿柱公弼奏事上目送之
語宰相曰公弼甚似其父既召程戡入輔因使公弼代
戡公弼固辭乃復授龍圖閣直學士同羣牧使權増一
員後不為例八月戊午知制誥賈黯乞修起居注官入
侍閣中事有可書隨即記録從之賜坐於御坐而南詔
自今將相遷拜見辭之禮令閣門以故事舉行初知制
誥韓絳言比年以來多失故事故降是詔秋癸亥起居
舍人知制誥吕溱工部郎中知制誥兼侍講史館修撰
王洙並為翰林學士故事翰林學士六員時楊察趙概
楊偉胡宿歐陽修並為學士於是察加承㫖溱及洙復
同除學士洙盖第七員也壬申侍御史范師道言乞知
諫官院及御史知雜如當擢用不許資任深淺並且令
任三司副使候揚厯三部方改授待制詔自今諫官及
知雜御史除改旋取進㫖二年十一月乙丑宣徽南院
使吳育言臣前判尚書都省見其官司局燦然具存且
如有大議論當下衆官推定以質所長廢不舉今推定
諡時一㑹都堂是行其小廢其大論者深惜之欲隨宜
講舊以漸復之則髙拱無為之治可以馴致事下兩制
詳定而言者謂尚書省職局今並入三司及諸司分領
事難遽更乃罷之
嘉祐元年夏初龍圖閣直學士李東之請定選舉補廕
之法下兩制議孫抃等言今二府使相宣徽節度使三
年廕二人已減舊恩之半餘文武官請一嵗及三嵗當
任子者皆倍之内臣毋得過入嬪御皇族約此為法罷
南省特奏名百官司入流如吏部格弗聽減年或換武
遂勅中書樞密院裁定于是詔見在二府使相宣徽節
度使御史知雜悉罷大功親再遇郊䕃小功親郎中帶
職員外郎初遇郊聽廕子孫若再遇郊䕃期親四郊廕
大功已下親初該廕而遇郊廕大功以下親初該廕二
年六十無子聽朞親皇族大功以上妻再遇郊亦聽朞
親科塲取士以皇祐四年進士限四百人諸科毋得過
其數罷南省特奏名百司入流必如吏部格毋得敘勞
減年及換武餘並依屢降條約自是減入流每嵗毋慮
三百員癸卯武康節度使知相州韓琦為工部尚書三
司使唐制節度使納節不降麻本朝丁謂自節度使為
參政止舍人院命詞今除琦三司使降麻非故事也二
年夏四月己巳主客員外郎殿中侍御史裏行吳中復
為殿中侍御史充言事御史以中丞張昇言本臺闕言
事御史乞除中復故也十二月癸丑詔大臣所舉館職
自今令中書籍記姓名候在官員數稍少即選文行為
衆所推者與試其考校無得假借等第知諫院陳旭有
請故也(皇祐元年六月二十/六日亦如曽布言)三年春三月辛未翰林歐
陽修言侍讀最為親近祖宗時不過一兩人今與經筵
者十四人侍讀十人外議皆云經筵無坐處矣臣既辱
在翰林又充史館修撰太常禮儀祕閣祕書省尚書禮
部刋修唐書兼職已多而經筵固不缺人忽䝉除授盖
近年學士相承多兼此職朝廷以為成例不惜推恩外
議則云學士俸薄特與添請遴選之清職遂同例授之
冗員詔不許又言學士待制號為侍從之臣自祖宗以
來尤所精擇茍非清徳美行藹然衆譽髙文博士獨出
一時不得與其選是以選用至艱員數至少官以難得
為貴人以得職為榮縉紳之望既隆則朝廷之體益重
其後用人頗易員數漸多往時學士待制六七十員近
年以來稍吝除拜猶四十餘員臣謂愛惜名器不妄授
人朝廷已知之為國計者亦宜及今創立經制今惟翰
林學士中書舍人知制誥各有定員其餘學士待制未
有定數欲乞詳定前史及國朝故事自觀文殿大學士
至待制並各立定員數遇有員數闕則精擇賢士以充
其選茍無其人尚可虚位如允臣所請乞賜詳議施行
(修疏附從/違當考)夏四月癸亥右正言吳及言太宗朝常給三
司判官御前印紙厯子令書課績功業今其制雖存而
無考校之法請以自今嵗終按功過多寡而升黜之詔
以及言録示三司使張方平四年夏四月丙子吏部郎
中天章閣待制何郯同知通進銀臺司兼門下封駁事
時封駁職久廢郯上言本朝設此司實代給事中之職
乞凖王曽王嗣宗故事凡有詔𠡠並由銀臺司從之五
月樞密使田况十上章求去位丙辰罷為尚書右丞提
舉景靈宫故事樞密使出入皆降麻自皇祐五年髙若
訥罷始舍人院降制今復失之六月太子中允王陶大
理評事舍人院趙彦若國子博士傅卞於潜令孫洙並
薦館閣編校書籍官館閣編校書籍自此始三館祕閣
凡八員詔及二年者選人京官除館閣編校勘朝官除
校理秋丙申太子中允王陶為監察御史裏行初詔中
丞韓絳舉御史而限以資任屢舉不應格于是絳請舉裏
行以陶為之詔可陶辭不受詔强之乃就職十一月乙
未天章閣待制錢象先盧士宗右司諫吳及定奪該恩
敘雪人自後每降赦即命官定奪事盖始此五年詔
歸明人二十五以上許注官徐濟自陳八嵗歸明四十
八不得注官因著此條秋宣徽南院使判延州程戡御
史吕誨言本朝故事宣徽使非勲戚未嘗除拜乞追寢
知雜院御史范師道相繼論列訖不從六年十一月辛
未於潜令編校秘閣書籍孫洙為館閣校勘從新制也
編校二年得補從校自洙始七年夏壬申改命起居舍
人知制誥兼侍講司馬光為天章閣待制先是光與吕
公著並召試中書光已試而著終辭不除知制誥光乃
自言拙于文詞本當辭召初疑朝廷不許故黽勉從命
繼吕公著終辭得請臣始悔恨向者之不辭而妄意朝
廷之不許也章九上卒改他官五月仍依本官知諌院
　
　
　
　
　
　太平治迹統𩔖卷二十九
欽定四庫全書
　太平治迹統𩔖卷三十
　　　　　　　　　　　　　宋　彭百川　撰
　　官制沿革下
　　　神宗
治平四年詔同簽書樞宻院事郭逵赴闕(職官志云宻/院舊制无同)
(簽書院事者治平末始以郭逵為之太祖平蜀呂餘慶/以恭政簽書院事自是非起幸无以執政守藩至逵以)
(同簽書宻院事權判渭州上即位王/陶言非例召逵歸未幾罷知鄆州)乙巳置寳文閣學
士待制著于令其恩賜依舊龍圖閣例侍講呂公著兼
寳文閣學士知制誥邵必為寳文殿直學士先是公著
與必同編集仁宗御集成藏寳文閣故因授此職乙亥
御史張紀言近嵗以來百司庶務多禀决于中書臣謂
政府不當侵有司之職有司亦不當以細務汨政府若
溝洫當决之都水監漕運决之三司其禮樂征伐號令
損益自係朝廷議論有司得以奉行詔中書樞宻應細
務合歸有司者條析以聞後中書具三十一事樞宻院具六
十二事皆歸之有司吴申乞内外官以三年為任不得遷移
熈寧元年正月復命武臣提㸃刑獄官序内外官
次自摯始九月中書奏選人俸薄不足以勸亷並増之詔
建東西二府東府命宰相居之西府命樞宻居之五年
二月癸丑侍御史知雜事鄧綰為龍圖閣待制權御史
中丞以待制權中丞自綰始三月富弼致仕仍復節度
使同中書門下平章事帶使相致仕自弼始中書言禮
房修换官法各立條制右職换文資准此七月秘閣校
理曽孝寛為起居舎人兼樞宻都承㫖舊用武臣以文
臣兼領自孝寛始詔致仕官給日直二十人甲戌知青
州趙抃為資政殿學士知成都府抃在青州踰年京東
旱蝗飛及境輙遇風堕水而盡于是上欲移抃知成都
或言前執政舊不差知成都王安石曰陛下特命之即
差不可乃遣内侍賞賜召見勞之曰前此无自政府復
知成都者卿能為朕行乎抃曰陛下宣言即勑命也顧
豈有例上大悦六年三月詔提刑司置檢法官一人(元/豐)
(元年罷六/年復置)七年十二月庚辰詔修撰經義所吕陶顧臨
皆以白衣為修撰經義所檢討至是又以選人入中書
習學行檢正事中書五房習學公事自今封三代幷妻
追封以王厚言王韶妻獨亡不與封故也閏四月丙午
詔自今知諫院令綴兩省班時同知諫院范百禄綴兩
省班御史臺止之百禄上言望詔有司裁為定式故有
是詔八年十一月以蘇頌幹當三班院先是頌言尚書
古之天台朝廷萬事之本皆由此出仁宗朝大臣常移
審官院歸吏部三班院歸兵部審官院歸刑部庶稍近
古制當時茍且憚作遂不果行請先置朝臣兩員振舉
綱維俟其有序移審官等三院則南宮故事可舉一代
典章于是為盛後官制行如其言九年五月詔駙馬自
今改官及七年取㫖(元豐之法/始著為令)十年十月辛巳樞宻院
直學士給事中知定州薛向為工部侍郎即再任向辭
所遷官降詔不允(見政/刑門)講官坐立(見學/舉門)七年新知大名
府陳升之知樞宻院事自判樞宻置知院則當為副使
者皆改同知院事若置使則同知院副改為副使于是
文彦博呂公弼為使韓絳邵亢為副使上以升之三至
西府故稍異其禮乃以為知院事樞宻並置使副及知
院自此始十二月呂公著言正侍中自國朝以來未曽
降授如文彦博賈昌朝以節度樞宻兼領至真拜則自
范質趙普後惟丁謂馮拯韓琦以受遺宰相故有殊命
置條例司(見安/石門)二年三月陳襄兼起居舎人范純仁直
集賢院司修起居注上謂修起居注即知制誥欲令諫
官兼修注遂用襄及純仁起居注兼職自襄及純仁始
也十一月司馬光請叙百官沿革公卿除拜作一録效漢
百官公卿表詔從之詔百官用本資序即正言降一等
官權發遣他凖此尚書左丞知樞宻院事陳升之為禮
部尚書平章事集賢殿大學士本朝宰相有以侍郎為
之者學士王珪當制以故事言故升之躐遷尚書丙午
修定閣門儀制所言垂拱殿曲宴當直翰林學士等直
學士並赴坐而翰林學士兼他職者不預蓋國初惟有
文明翰林樞密直學士故必令當直者以從簡便今學
士之名甚重皆得赴坐而翰林不當直者乃獨不赴考
之官制似未齊一乞自今曲宴並聴赴坐從之先是王
安石言伏見舘閣一除乃至十人此本所以儲公卿之才
也陛下試求以為講官為諫官監司則必知其誰可此
患於不親考試以實故也臣願陛下察舉衆人所謂材
良而行美可以為公卿召令三舘祗候事有當議者召
至中書令且條奏則其人之賢不肖審矣上謂祗候之
名不雅令安石别制美名于是用前永安縣主簿邢恕
為崇文院檢書丙子詔自今提刑復差文武于是武臣
宰習吏文多不足以察舉所部人才及其才或可用為
兵官而奪之以為此職皆非因人任使之意故悉罷之人
甚以為便三月二日置宗正丞三員以張稚圭為之用
王安石之言也丙辰翰林學士司馬光知審官院詔自
今中書樞密院宣勅劄子帶聖㫖批狀除機密外并送
銀臺司封驗以知通銀臺司范鎮言門下封駮制校省
審章奏糾舉違制者三年四月壬申知青州歐陽修為
宣徽南院使判太原府宣徽使自皇祐三年著令毋得
過二員後富弼以宣徽使幷修為三用弼例也知制誥
宋敏求言中書李定除權監察御史裏行詞頭伏以御
史之官舊職須太常博士經兩遷通判去嵗驟用京官今
又以幕職官便升朝著處糾䋲之地臣恐勿循官制之
舊未厭衆議其詞頭未敢具草且以疾辭知制誥幕職
官為御史裏行(李定見/安石門)五月癸卯上批近以李定權監
察御史裏行知制誥李大臨蘇頌畧格命不下可並以
本司歸班先是宋敏求封還定詞頭詔送别頌官賞命
頌辭詔再送舎人院次至大臨大臨亦封還既而安石
進呈舉御史新條若不拘職官高下並選人在其間則
是秀州判官亦可以權裏行不必更改中允也復詔頌
依前降指揮撰誥頌執奏如初詔趣直舎人院蔡延慶
等就職及責大臨等延慶遂草定制既進草上奏乞罷
之通進銀臺司命李定知諫院(見安石門直舎人興國/以後不復除上舉舊制)
(除延慶等/李定辭)詔増置宮觀管勾當或提舉官時以諸臣歴
監知州有衰老不任職者令與閒局王安石亦欲以處
異者故増觀員王直温權本路提㸃刑獄兼提舉常平
如故提㸃刑獄兼提舉常平自直温始壬子詔罷入閣
儀詔國家以兩樞内輔賛翊本兵任為重矣而狃于舊
制自古職升朝以上必兼擇而除授之是以三公府而
有司之為非所以寓朕股肱之意也今使臣増員至衆
非張官置吏以總其事則不足以一文武之法而勵中
外之材宜以審官東院别置審官西院差知院官兩員
專領閣門祗候以上置諸司磨勘常程差遣齊恢為知
院韓縝同以太常禮院治所為審官西院其院歸太常
寺置局先是上論及大使臣磨勘及常程差遣欲付之
三班王安石與韓絳以為不如置審官西院付之上即
令置然未嘗與樞宻院議也及文彦博等對乃言其不
便議者謂絳及安石恊謀欲沮彦博且奪其權因建此
議然先是大使臣差遣皆屬樞宻院無先後名次時人
亦頗患其不平也八月東上閣門使李評為樞宻都承
㫖承㫖舊用閣門使以上或大将軍其後專用樞宻院
吏而更用士人復自此始提舉河北路常平等事王廣
㢘言一縣之事不以煩簡唯令佐三員而主簿縣尉所
職各異茍事有謬誤非所職者雖坐視其弊而莫得救
止欲令有司専管勾稽簿書尉専管捕盗依舊外縣事
並令通管從之九月戊子朔中書言中書統治百官以
佐天下政事而所置吏尚仍舊制謂宜髙選士人稍依
先王設弼置輔之意請檢正中書五房公事二員並以
朝廷充皇城使端州團練使知恩州李綬為樞宻副都
承㫖用士人自綬始也己亥上命曾布朱温等共考
試法官考試法官自此始翰林學士韓維等上文德殿
朔望視朝儀以入閣舊圖所載裁定増損之詔可二月
詔逐路擇未仕有經術行義者許權教授給俸選人學
可為師者令充教授詔審官院定差知州軍人並赴中
書宻具人堪任即引見取㫖條例司言欲令諸路其屬
州繁劇縣分户二萬以上増置丞一員以幕職縣令
人充之四年四月太常博士李實太子中允舘閣校勘
劉摰幷為監察御史裏行故事御史不帶舘職充御史
自事前執政辭官乃降詔兩省降詔自此從向始也
元豐元年大理寺置卿一人少卿二人丞四人三年改國
子監直講為太學博士四月戊申御史臺言奉詔復置
六察察在京官司今請以吏部及審官東西院三班院
等𨽻吏察户部三司及司農寺等𨽻兵察禮祠部及太常
寺等𨽻禮察少府将作等𨽻工察從之庚申詔御史臺
六察案官二年為一任以所糾劾官稽違失職事多寡
為殿最五月癸亥朔擢御史中丞李定請増置臺主簿
一員檢㸃六察文字從之八月詔文武官無相統攝而
官同序位以職職同以服色服色同以資序資序同以
改官改官同以出身唐制文選掌吏部武選兵部主之
蘇頌言欲文武一歸吏部有四選之法九月乙亥詳定
官制所上以陞易官寄禄新格中書令侍中同平章事為
開府儀同三司左右僕射為特進吏部尚書為金紫光
禄大夫五曹尚書為銀青光禄大夫下至承務郎皆以
次序改從之十二月甲子詔應遷官除授者並即寄禄
官除大兩省待制以上至太中大夫餘至朝請大夫並
通磨勘進士八年十年餘一遷所理年月自降指揮日
為始其大兩省待制以上自通直郎至太中大夫磨勘
理三年承務郎以上至朝請大夫理四年自如舊制四
年八月罷中書堂選闕歸吏部宇文昌言六察行于有
司而不行二府是委大綱治節目不報十月詔自今除
職事官而寄禄一品者為行下二品者為守下品為試
品同者不同行守議十一月庚寅詔中書丁酉開天章
閣進品官制除目詔中書檢正官開府王震江陵吳雍
入記聖語而授震雍左右仍使自書時人榮之既而議
中輟詔樞宻院置知院同知院而使副簽書之名悉罷
之先是將改官制議者欲廢樞宻歸兵部上曰祖宗不
以兵柄歸有司専命官統之互相維制不可廢也乃有
是詔五年五月詔三公三師宰相執政司開府儀同三
司節度使常任宰相者觀文殿大學士以上金毬文方
團帶佩魚觀文殿學士節度御史大夫中丞六曹尚書
侍郎散騎常侍御仙花帶内御史大夫六曹尚書翰林
以上及資政殿學士特班翰林學士尚書者仍佩魚二
月舊吏户兵禮刑五房分掌至是釐為三省門下曰吏
户禮兵刑工六房皆視其名主行之六曹之事又曰班
簿曰開拆曰章奏曰制勅凡十庫中書分吏户禮兵刑
工班簿開拆制勅皆同門下而無章奏其後又增催驅
㸃檢凡十一尚書省分房吏户禮兵刑工開拆催驅制
勅庫亦同門下而又曰知雜房凡十置吏則有都事主
事令史書令史等當官為樞宻院舊為兵吏户部四房
至是分房曰南北河西曰支差曰在京曰教閲曰廣西
曰兵籍曰民兵曰吏曰知雜凡十其後又增支馬小吏
二房而吏民名與三省同詔中書面奉聖㫖事别黄紙
書令侍郎舍人宣奉行訖録送門下為宣黄受批降若
覆請得㫖及入狀得奏事别以黄紙亦書宣奉行訖録
送門下為録黄樞宻院准以白紙録送面得㫖者為録
白批奏得畫者為畫㫖門下受録黄宣黄録白畫㫖皆
留為底癸酉王珪依前官守尚書僕射兼門下侍郎蔡
確依前官守尚書右僕射兼中書侍郎戊寅詔六曹尚
書依翰林學士例六曹侍郎給事中依直學士例朝謝
日不以行守權試竝服佩魚罷職除他官日不帶行上
嘗論蘇綽建復官制分為六曹體統如一至是令詳定
官制所以此意著為式三省言九寺二監分𨽻六曹欲
申明行下上曰不可一寺一監職事或分屬六曹豈可
専有所𨽻宜曰九寺二監於六曹隨事統屬著為令上
批自頒行官制以來内外大小諸官及創被差命之人
凡有申禀公事日告留滯比之舊日中書稽延數倍衆
皆有不辨事之憂上以命今稱緩語近臣頗悔改官制
蔡確等慮上意遂欲罷之乃力陳新官制置禄比舊月
省俸錢二萬餘貫上意遽止六月詔自今事不以大小
幷中書有取㫖門下省覆奏尚書省施行三省同得㫖
事吏不帶三省字是日輔臣有言中書省獨取㫖事體
太重上曰三省體均中書省揆而議之門下省審而覆
之尚書省承而行之茍有不當自可論奏不當沿此以
亂政體也先是官制行雖依舊三省之名而莫究其本
省設官之初意乃釐中書門下為三各得取㫖出命既
紛然無統紀至是上一言遂定甲子詳定官制所言尚
書省左右僕射與左右丞簽書蓋朝廷以法在所司案
法闗奏禀候朝命而入主于有司之成務付之執政官
所宜代上而任責則人主但聞之而已朝廷以天下事
分六曹以治之都督以總之六察以察之六曹失職則
都省所在糾察都省失糾則六察所在彈舉上下相維
各有職守則奏抄書都省執政官于理為當待制遷
官以三年至是三年一遷六年三月王拱宸判大名以
官制行罷宣徽使故也五月左右司郎中舊以執政分
㕔時開見白事日暮不徧或事急速又造歴私第設議
互異則徃返𫝊送事多留壅摯以問吏吏對曰前時郎
官願如此摯乃白執政請都以堂聚時禀事可否靣决
無𫝊言留壅之弊皆曰唯自是事皆公决上下便之然
他郎官不敢問見報見執事私意亦無所授陰不樂者
甚衆摯罷去郎官復分㕔白事如故七月吴雍直龍圖
閣河北路轉運使兼措置糴使都司除職自雍始九月
起居郎蔡京言舊修起居注官二員不分左右故月輪
一員修纂起居郎舎人分𨽻兩省所以備左右史官則
左當書動右當書言仍令舊制每月輪修蓋其職事未
之有别乞即自今起居郎舎人隨左右分記言動如允
所言其當釐正等事即别具陳從之上幸尚書省駐輦
令㕔頭謂執政曰新省宏壯甚與官制相稱王珪等對
規摹制作皆出聖謨次至僕射㕔又曰新省制作非茍
而已卿等宜率勵官屬勉修職事既又召尚書侍郎以
下隨其曹問所以掌職事悉因勅曰朕所以待遇責任
非輕宜各思自勉盡心職事及𫝊詔尚書省執政官與
正服内未仕者一人承務郎六曹都司吏部尚書至員
外郎遷禄寄官一等賜吏各有差十二月外郎加勲依
宗室法並自武騎尉使由法亦升朝官加勲内殿崇班
内常侍賜勲並騎都尉始也上稽古董正治官既復尚
書二十四司職事部作新省其規模區處詳宻曲折並
出制㫖裁定羣臣承詔督工作壮偉雄盛近世未有也
由是三省樞宻院位著官儀焕然一新矣七年二月丙
戌詔御史臺以侍御史知雜事為侍御史不帶知雜事
以言事為殿中侍御史六察官為監察御史恩數並如
知雜事三月庚申詔御史中丞雜壓六曹侍郎之上初
元豐五年特行官制上于其中自為圗帖定未出先詔
輔臣曰官制将行欲取新舊人兩用之又曰御史大夫
非司馬光不可蔡確進曰國勢方定願少遲之王珪亦助
確乃已及除光第四任提舉崇福宮詔滿三十箇月即
不候替人發來赴闕蓋将復用光也
　　　哲宗
元豐八年五月詔奉議郎吏部員外郎文及直龍圖閣
知文州以彦博乞免兩鎮節度使故有是命郎官除職
自及始也七月呂公著言臣伏覩周官三公三少掌論
道經邦寅亮天地然皆分治卿職蓋進則坐而論道退
則作而行之此三代之明法也國朝之制殿奏事止是
樞宻院兩班昨來先帝修定官制凡除授臣僚及興革
廢置先中書省取㫖次門下省審覆次尚書省施行每
省各為一班自元豐五年改官制政柄皆歸中書省王
珪以左相在門下拱手不復校王安禮毎憤憤不平欲
正其事而不能也公著被命未授即為上陳之後遂詔
應三省合取㫖及臺諫章奏並同進施行八月吏部郎中曽肇朝
請郎禮部郎官林希兼著作職事官有兼職自此始
元祐元年二月詔起居郎舎人依舊制不分記言動
先是起居郎蔡京言禮記雖有左史右史分記言動
之文然歴代即無分言動故事但云事為春秋言為尚
書今觀尚書不免兼言動欲乞依舊制故有是詔閏二
月詔自今觀文殿學士資政殿大學士曽在執政官准
此司馬光言乞三司所管錢穀財用事有散在五曹及
諸寺監者竝乞收歸本部如此則利權歸一若更選用
得人則天下之財庶幾可理矣詔立天下錢穀通𨽻户
部法罷諸路提舉官(見宣/仁門)三月詔職事官許帶職其班
序雜壓依職事官内尚書非學士除者更不帶待制官
二年加直學士中丞侍郎給舎諫議非待制除者通及
一年加待制集賢殿修撰直龍圖閣直集賢院直秘閣
集賢校已上職今後内外官竝許帶除職六月詔學士
待制除侍郎并帶職給諫例不帶待制前來一年加待
制二年加直學士指揮更勿施行八月蘇轍言伏見舊
法縣尉皆用選人自近嵗民貧多盗遂請重法地分縣
尉竝用武夫自改法以來武夫貪暴騷擾鄉村復為民
人之患訪聞凡用武夫縣令民悉患之欲乞復令吏部
依舊只差選人詔除沿邊縣尉依舊外餘竝差選人蘇
轍又言祖宗之世使相節度不領京師局其奉朝請必
改他官或為東宫三司或為諸位大將軍太平興國中
以趙普元勲自河陽還朝止為太子少保以向洪張永
徳之舊並為環衛至今諸道鈐轄總管以防團歸老者
亦諸衛處之蓋其遺法也近日李憲以宣州觀察使提
舉明道宫王正中以嘉州團練使提舉太極觀二人貪
墨驕横敗軍失律罪惡山積雖死有餘責聖恩寛貸皆
置之善地而又首亂國憲假以使名宜考脩制度追還
誤恩以存舊典十一月王岩叟言中書舍人在近臣中
為髙選未行官制以前謂之知制誥専行誥辭不預政
事自改官制遂為中書屬官分押制勅凡國之政令無
一不預故中書舍人不獨取文學須兼責政事近除劉
(闕/)稱為得人御史吕陶言舍人曽肇操履偏詖藝文淺
薄今乃擢居西掖尤駭羣聴夫中書舍人之職職清地
峻非他官可擬外則典司誥命以文章議論潤色帝猷
内則分押諸房以知識才慮參决機政前世推重謂之
宰相判官豈可因其序遷輒爾虚授十二月詔少府將
坐軍器監都水使者今後在七寺少卿之上監丞在臺
寺主簿之上二年正月以盛僑為國子司業向止一員今
増其一僑與黄隠並為之五月詔同知樞宻院范純仁
于尚書左右丞理先降除授者立班在上先是神宗正
名以官職為次不以除授為先後于是特降新制三年
詔自今朝議中散正議光禄銀青金紫大夫並置左右
十月復置南北院宣徽使儀品恩數如舊制十一月詔
左右中散大夫以上十員左右諫議大夫以五十員為
額十二月置六曹尚書權官俸賜依六曹侍郎守法叙
班在試尚書之下四年十月詔復置外都水使者今河
北轉運使兼領殿中侍御史孫升言先帝患百司職事
不舉故建三省六曹以治庶政然人樂因循衆習茍且
弊隨事生茍無按覈鈎考之術則必至于頽壊又置六
察考察六曹行遣稽違及輪御史檢㸃三省簿書差失
可謂詳且盡矣蓋六曹寺監二百四十餘案胥吏一千
七百餘人其他官司二百七十處内外之事填疊紛紜
而舊以察官六員書吏十有四人鈎考案覈非人人心
力强明智術精敏安能周見其故而六曹百司之事不
至于頽敗者賴有六察以為之警䇿耳兹所以見先帝
規模宏遠追踪三代也朝廷近年察官既不補足矣此
因浮費所建言更不自本臺立法自行減免書吏六人
止存八人分治六察吏員既少則所擇尤須精審且以
八人按察二百餘案千有餘人胥吏二百餘官司而又
吏不精所擇止欲名存實亡則可矣必欲究六曹之弊
成先帝之志則臣雖至愚知其無益也伏乞聖慈詳察
深惜六察乃先帝救補六曹頽敗之志特降指揮下中
書省重行立法中外幸甚劉安世言安燾今以仲夏去
職宻院惟有趙瞻恐不可全然缺官乞依故事令宰相
兼樞宻范祖禹荐馮京趙卨可任八月先是司馬康奏
其父光遺藁其一乞合中書門下兩省為一蓋司馬與
呂公著韓維張璪同具奏曰唐初始合中書門下之職
故有同中書門下三品同中書門下平章事其後又置政
事堂蓋以中書出詔令門下掌封駮日有争論紛紜不
决故使兩省先于政事堂議定然後奏聞開元中張説
奏改政事堂為中書門下自是相承至于國朝莫之能
改神宗皇帝以唐自中葉以後官職煩冗名器紊亂欲
革而正之誠為至當然但當据今日之事實考前世之
訛謬刪其重複去其冗長必有此事乃置此官不必一依
唐之六典分中書為三省令中書取㫖門下覆奏尚書施
行凡内降文書及諸處所上奏状申状至門下中書省
者大率皆送尚書省下六曹付諸案勘當檢尋文字㑹
問事節近則寺監逺則州郡一切齊足然後相度事理定
奪歸著申尚書省送中書取㫖中書既得㫖送門下省覆
奏畫可然後飜録下尚書省尚書省復下六曹方得符
下諸處以此文字煩冗行遣迂迴近者數月遠者踰年
未能結絶或四方急奏待報或吏民詞訟求决皆困于
留滯又置門下省欲以封駮中書省録黄樞宻院録白
恐有未當若令舉職則須日有駮正爭論紛紜執政大
臣遂成不協故自置門下省以來駮議甚少又門下不
得直取㫖行下雖有駮議必須却送中書省取㫖中書
或不捨前見復行改易又内批文字及諸處奏請多降
付三省同共進呈則門下之官已經商量奏决若覆有
駮正則為反覆又近日中書文字有急速者徃徃更不
送門下省然門下一官特為虚設徒使吏員倍多文字
煩冗無益于事臣等今衆共商量欲乞依舊令中書門
下通同職業以都堂為政事堂毎有政事差除及諫
官章奏已有聖㫖三省同進呈外其餘並令中書門下
官同商議簽書施行事大則進呈取降敕劄事小則直
批状指揮一如舊日中書門下故事其二乞令六曹長
官古之六卿事之小者豈可令專達臣等商議欲乞今
後凡有詔令降行尚書省僕射左右丞簽訖亦分付六
曹本曹尚書侍郎及本㕔郎官次第簽訖委本㕔郎官
討尋公案㑹問事節相度道理檢詳條貫下筆判云今
欲何如施行次第通呈侍郎尚書若郎官所判已得允
當則侍郎簽過判准應奏者直奏上應行下者直行下
即未得允當者委侍郎尚書改判事之可否者决于本
曹長官其文字分付本㕔郎官之時委本曹長官隨事
大小作限若有稽遲即行糾劾若委的有事故結絶未
得者申長官展限吏部尚書如舊日判東西審官院左選
侍郎如舊日判流内銓右選侍郎如舊日判三班院户
部長官如舊日三司使刑部如舊日審刑院舊日本司
文字止直奏直下今欲令六曹長官准此更不經由僕
射左右丞郎更改條法或奏乞特㫖謂如刑部刑名疑
慮或情理可憫或情重法輕特免停替編配之𩔖或事
體浩大或理有可疑非六曹所能决者聴詣僕射左右
丞咨目或具状申都省委僕射左右丞商議或上殿取
㫖或頭簽劄子奏聞或入熟状或批判指揮其諸色人
詞状並只經本曹長官呈過尚書侍郎本㕔郎官次第
簽判押判决一如朝廷降下臣民所上劄子次第施行
若六曹不為收接及乆不結絶或判㫁不當即令登聞
鼓院進状降下尚書省僕射左右丞判付本省不于獄
官員㸔詳定奪若顯有不當即行糾劾所貴上下相承
各有職分行遣簡徑事務辦集十一月三省言寄禄官
分左右兩等進士出身皆左字餘人皆右字詔從之五
年九月復置集賢學士蘇轍言今日監察御史乆缺四
員恐非治世之事唐置御史屬官皆自舉本朝以耳目
之官不欲執政用私人以防壅蔽今乞稍改近制今臺
官次第二任知縣人不至執政自用臺官六年四月楊
畏為殿中侍御史時呂大防劉摰各有異志欲得畏為
助趙君錫荐畏實摰風㫖也畏卒助大防擊摯云六月
詔國史院置修撰官二員内長官兼知院事閏八月集
賢院學士自官制行不復除至此李周始為之尋詔集
賢院學士如曽任權侍郎以上人充者班列在大中大
夫上七年十二月詔六察案復置監察御史三員分領
先是元豐八年冬減監察二員令殿中侍御史兼領而
察官亦許言事至是復之太常言本朝因唐之舊以御
史為監察使輪知太常禮院監禮近來以博士為獻官
遂罷監禮惟御史專視禮事御史缺官則無所督察乞
以博士監禮從之八年三月侍講學士范祖禹為翰林
學士祖禹言馮京除侍講學士後為翰林學士不兼侍
讀司馬光呂公著以翰林學士兼侍讀叔祖鎮以翰林
學士兼侍讀皆不兼學士之職臣不期嵗得兩學士有
所未安臣當辭免六月尚書左丞梁燾同醴泉觀使故
事非宰相不除使乃置同使之名使燾領之
紹聖元年三月來之邵言集賢院學士立班雜壓在中散大
夫上二年常安民言修立權侍郎遷徙法三省應奏權侍
郎自起居郎起居舎人侍御及嘗修撰除者滿二年取
㫖除正給舎言寄禄法分左右轄細轉法者未盡合行
究補乞存此三等分左右禁並廢罷從之四月詔職事
官罷帶職非職官仍舊帶易集賢院為殿直院為直秘
閣集賢校理三年四月宣徽使因官制廢罷以事分𨽻
省寺元祐三年復置並无所治之事詔罷宣徽使四年
十二月陳次升為御史章惇蔡卞令顔林致悃曰若相助
何患不得美官次升曰知守官而已卿乃為執政風㫖耶他
日曽布謂上曰次升毎事與執政為敵上曰誠無所附麗
元符元年十二月詔元祐復置翰林侍讀侍講學士指
揮更不施行
　　　徽宗
大觀二年右正言蔡居厚以諫省獨員言臣專任言責
聞見單寡乞更授兩員以廣言路五月詔中書舎人諫
議大夫制繫紅犀帶不佩魚
崇寧三年故事起居郎並舎人視外朝則對置若燕朝輪
日舎人林攄曰上謂對書言動不應以内外朝異例從之
政和元年十一月舊制文臣借緋紫皆不佩魚王詔言監
司守位不佩魚與例無别詔始許佩魚二年六月復置宮觀
官及増置縣以前減冗員罷故也九月詔以太師太傅太保
為三公少師少傅少保為三孤又以左右輔弼太宰少宰
易侍中中書令左右僕射之名又詔武選官稱以通侍王
侍中亮中衛拱衛左武右武大夫至下班祇應以階易
名四年詔武横行増置大夫通舊為十三階郎亦如之
宣和七年詔依元豐制復置尚書令虚而弗除三公但
為階官無得令三省
　　　欽宗
靖康元年詔臺諫官當出親擢不用丞相荐人立為定
制罷亷訪使者復走馬承受十一月依元豐制改太宰
少宰復為左右僕射
　　兵制損益
　　　太祖
建隆二年五月甲戌詔令殿前侍衛司及諸州長史部
兵驍勇者升其籍老弱怯懦者去之初置剰員以處退
兵十一月周廣順初鎮州諸縣十户才勇者一人為弓
箭手餘九人資以器械芻糧是嵗詔釋之凡一千四百
人(此㨿兩/朝兵誌)三年七月先是雲捷軍事有偽刻侍衛司印
者捕得斬之上曰諸州軍比加簡練尚如此不逞耶庚
辰命捜索悉配海島于是奸猾斂迹十一月甲子又大
閲于西郊上謂近臣曰晉漢以來衛士不下數十萬然
可用者極寬朕須按籍而閲之去其冗弱又親校其撃
刺騎射之藝令悉為精鋭故順時令而講武焉十二月
詔自萬户至千户各置弓手有差從趙普言復置縣尉故也
乾德元年春正月乙夘遣使九人選關西道鄉兵
付慶州戊午遣盧懐忠毡毬使洛陽張繼勲染院副使
康延澤等帥歩騎數千人並赴襄州夏四月庚寅出内
府錢募諸軍子弟數千人鑿池以諸民門下引蔡水注
之造樓船百艘選卒號水虎捷習戰池中命右武統軍
承陳炤董其役三年八月戊戌朔令天下長吏擇本道
兵驍勇者籍其名送都下以補禁旅之缺又選强壮卒
定為兵様分送諸道其後又以木挺為高下之等給散
諸州軍委長吏監寺召募教習俟其精練即送都下上
毎御便殿親臨試之用趙普之言也九月己巳上御講
武殿閲諸道兵得萬餘人以馬軍為驍雄為雄武並屬
侍衛司
開寶四年十一月己未初上擇偽蜀親兵習弓馬者百餘輩為
十班内殿直稟賜優給與御馬直等于是郊禮畢行上以御馬
直扈從特命増給錢人五千而川班内殿直不得如川例乃相
率擊登聞鼓陳乞上怒遣中書謂之曰朕之所與即為恩澤又
安有例哉命斬其妄訴者四十餘人餘悉配𨽻許州驍捷軍其
都校皆决杖降職遂廢其班時内臣有左飛龍使李承進者逮
事後唐上問曰荘宗以英武定中原享國不乆何也承
進曰荘宗好畋獵務姑息将士毎出次迎郊禁兵衛卒
必控馬首告兒郎輩寒冷望與捄接荘宗即隨其所欲
給之如此非一失于禁職而作亂蓋威令不行實賞賚
无節也上撫髀嘆曰二十年夾河戰争取得天下不能
用軍法約束此輩縱其無厭之求以兹臨御誠謂兒戲
朕今撫養士卒固不吝惜爵賞茍一有犯吾令惟有劒
刑以誅之耳置靜江軍(見廣/南門)
　　　太宗
太平興國二年春正月庚辰詔以美名易禁軍舊號鐵
騎曰日騎控鶴曰天武龍騎曰龍衛虎捷曰虎衛九月
上屬意戎事毎罷朝即于便殿或後苑親閲禁卒取伉
健者𨽻親軍罷軟老弱悉分配外州自是藩衛之士益
以精强崔翰分布士伍南北綿亘二十里建五色旗以
號令将卒望其所舉為進退之節毎按旗指縱則千乗
萬騎周旋如一甲兵之盛近代无比上甚悦即遣中使
宻以金帶賜翰謂之曰此朕藩邸時所服者也因謂左
右曰若崔翰者必不事晉朝矣蓋言晉朝将帥多不得其人軍
政隳紊故也八年春正月上念征伐勞苦月賜沿邊士卒白金
軍中謂之月頭銀(曹彬罷因此後/上遂無復賜)曹彬以鄉民為兵(見契/丹門)六月
改日騎曰捧日上以契丹入冦遣使諸州選丁壮為義軍
淳化五年八月命左右衛各置卒千人上以京師六衛廵
警用禁兵非舊制也
至道元年十一月己未閲武于便殿衛士有挽弓及一石五斗
者矣二十發而綽有餘力因謂近臣曰方今寰宇無事
美才間出悉在吾彀中矣又令騎兵歩兵數百東西列
陣强弩視其進退發矢如一容止中節上曰此殿廷間
數百人爾猶兵威可觀况堂堂之陣數萬列成者三年
八月江淮發運使楊允恭捕販私鹽賊三十九人上曰
可團為一軍以備舟檝之役號曰平河
　　　真宗
咸平元年上以御龍直二百餘人閲試武藝二年閏三
月京西轉運副使朱台符上疏曰臣愚以為不任人無
以安邉不安邉無以省兵不省兵無以惜費不惜費無
以寛民不寛民無以致治捨此數事雖有智者不能為
計矣奏入優詔褒答三年甲子諸軍校以次選補多自
陳其勞績馬歩軍都頭呼延贊獨進曰臣月俸百千所
用不及半忝幸多矣自念無以報國不敢望升擢誠恐
福過災生拜賜而退衆頗嘉其知分十二月河北河東
强壮自五代時瀛覇諸州已有之是嵗始詔籍河北民
為强壮所在置籍擇善射者第補校長聴自置馬勝甲
者蠲其户役尋募其勇敢團結附大軍為栅官給鎧甲
四年九月庚寅詔陕西民家出一丁號保毅軍給資糧
與正兵分戍守城屢遣御史吴倩與轉運使同主其事
凡得六萬八千七百九十五人其沿邉軍士先選中者
並升為禁軍號保捷吴升上言請復古車戰之法及車
戰之利上納之五年命蕭延皓毅命可以捕賊守隘立為
廣捷軍六年三月御史田錫言國家為缺少軍兵遂于
曹單等州㸃集鄉村强壮之士揀選為兵初令本城防
守後乃抽赴京師非曰失信頗屬妨農四月先是京師
發禁旅于河東其數不足則補以州兵十不得二三至
是帥臣請補如舊制于是命張延揀義軍一萬三千人
立為神鋭二十四指揮神虎十指揮常加訓習以補戍
河東之缺九月募近京强壮補禁衛詔高瓊教閲行伍
整肅召近臣觀之上喜因謂瓊曰昨日村民今皆為精兵矣
景德元年秋七月戊子陜西轉運使言西面沿邊
諸州于保義軍内揀集成振武軍四十指揮上曰數年
前賊圍靈州諸路請援兵曽無虚日乃議立此軍朕詢
于知兵及詳練邉事者皆云自立此軍邉聲頗振戎人
畏懼不敢為冦矣二年三月安陽人陳貫喜言兵上論
三篇大畧言禁旅當以衛京師不當戍邉戍邉莫若募
土人𨽻本軍籍民為定府兵使北兵扞狄西兵扞猺至是
知鎮戎曹瑋言應募為弓箭手者請給以閒田蠲其租
春秋耕斂出兵䕶作詔從之仍置廵檢以統之其後河
東亦募置四年夏四月辛未上曰比河東召募土人為
軍以至契丹未平今邊防罷警乃詔以見存為定額缺則補之
大中祥符六年詔令江淮習水戰於金明池按城立為
虎翼水軍以太祖神衛水軍乆廢故也
乾興元年國朝親兵摠三司殿前司捧日軍天武軍馬軍
司龍衛軍歩軍司神衛軍謂之上四軍軍各左右廂廂各
三軍一軍各有指揮使王沂上言二邊屯重兵耗國用乞
以河北强壯代禁軍以節冗兵耕屯田以省國用
　　　　仁宗
寶元二年閏十二月以西討元昊夏竦請増置土兵易戍兵東
歸言東兵五害土兵五利楊偕上言與始終論辨竦議竟屈
康定元年吴遵路常建議復民兵于是詔遵路籍河東鄉
下為備邊仍下其法於諸路九月乙丑詔河北河東路强壮
陕西京西東路新置弓手皆以三十五人為團置押官四
團為都置正副都頭各一人五都為指揮使各以階級伏
事年二十係籍六十免取家人或他户代之聴私置弓弩
毎嵗十月後正月前分畨上州教閲半月即遣歸農或遇
歸時勾集守城及捕盗日給糧二升嵗正月縣以籍上
州州以籍奏兵部按舉不如法者
慶歴元年二月詔京東西淮南兩浙江南東西荆湖南
北路招置宣毅軍大州兩指揮小州一指揮惟陕西
仍故號為保捷兩河强壮雖别名義勇亦有𨽻宣毅
者初募額外弓手著作佐郎通判睦州張方平奏利
害八事方平所議如此然當時不能盡用也四月田
况上兵䇿十䇿七曰蕃落廣鋭振武保捷皆是土兵材
力伉捷武藝精强戰鬭常為士卒先自昊賊擾近以來
惟土兵踊躍志在爭功其如請給甚(闕/)不及東軍之下
者振武料錢五百而五十為折支積嵗月一支又皆糜
敗不堪之物如新添虎翼軍目南中選填材質綿弱自
云不知戰鬭見賊恐死聞者皆以為笑朝廷特塞数為
民而已若曰添土兵請給事恐難行請遇特支比常優
加其數或别定南郊賞例以激其心則其立功必不在
東軍之後矣八曰沿邉屯戍騎兵軍額高者無如龍衛
聞其有不能被甲上馬者况驍勝宣武之類馳走挽弓
不過五六斗毎教射習望空發箭馬前一十二歩即以
墮地以賊甲之堅縱使能中亦不能入况未能中之請
宻料邊兵益歩卒而減騎軍但五分得一足矣西北邉
皆有蕃兵蕃兵者塞下内屬諸部落團結以為藩籬之
兵也于是王堯臣建言請遣人募首領願効用者籍姓
名并士馬之數及千人聴自推其謀勇者一人授以班
行及廵檢之名使将領出境破蕩生户所獲財蓄官勿
檢覈得首級及傷者給以賞物仍依本族職名補遷及
増俸錢詔如所請十二月韓琦請諸路部署許置親兵
百五十人鈐轄都監各置百人仍日給錢二千冬詔知
秦州韓琦常奏本路兵備素少請益軍馬詔琦詳度以
㸃到弓手選其少壮刺手或為保毅弓箭手或别立名
額速具利害以聞詔從琦請簡峡西弓手悉刺面充保
捷指揮是時西邉用兵諸州保教軍總六千五百十八
人河東河北義勇當慶歴初河北總十八萬九千二百
三十人河東總七萬七千七百七十九人皆簡強壯并
鈔民丁湼手背為之三年九月仁宗開天章閣富弼范
仲淹召對陳十事其七修武備請宻委兩地以京畿在
軍馬約唐之法召募强壮之人使三時務農大省給贍
之費一時教戰自可防虞外患置萬勝軍(見安/畧門)六年秋
七月三司使王拱宸言三朝兵數(見用/度門)十年十二月三
司使張方平言陕西用兵以來内外所増禁軍約四十
餘萬人又言太祖備邊所畜兵不及十五萬太宗亦不
過四十萬先是咸平中備西北募士至五十餘萬因夏
戎阻命始籍民兵俄命刺以補軍籍凡内外置禁軍約
四十二萬餘人通三朝舊兵且百萬鄉軍義勇州郡廂
軍諸軍小分剰員等不列于數八年三月方平條對手
詔時政言親衛之兵臣按周官虎賁士掌守王宮皆士
也趙左師觸讋託其子于太后願補黒衣之缺以衛王
宮盖王宮之衛兼用卿大夫之子弟也秦漢宿衛之士
選材武必取端愿之士以其近尊不可不審國初宿衛
募置㳺惰無根蔕者乞于諸班中選其年勞乆次者東
西下班殿侍又有門閥家業者朂立保委之法選取以
充殿内之衛又言太祖訓齊軍法甚嚴軍人不得衣皂
但許衣褐其制不得過膝豈有紅紫之服葱韮不得入
營門豈知魚肉之味又制更戍之法遠妻孥外戍之日
多人人少子而衣食易足毎月請糧營在城西者即于
城東支營在城東者即于城西支不許雇車乗須令以
負以勞役之故士卒衣食無外慕安辛苦而易使天聖
中上言東西倉互給軍食固欲邀求軍人不知乃
太祖之法今則異矣衣服驕侈所受廪給一身不足所
有妻子爭得不凍饑豈能不歸怨於上耶如帥臣自能
節約以身率之則軍人庶乎可以存濟矣
皇祐四年三月包拯建議罷河北屯兵分之河南如謂
戍兵不可遽減則訓練義勇以壮邊備雖小給餱糧毎嵗
不當屯兵一月之費朝廷難之于是復奏分屯事訖不行(拯欲/舊沿)
(邊州軍兵馬除防守備留外其屯駐駐泊諸軍/悉令歸營就糧遇有警即時起數不旬日可到)以郭􁦽所製獨
轅弩募土兵教之既成經畧使夏安期言其便乃詔置獨弩軍
嘉祐四年三月有上封事論議義勇為河北伏兵以為
古者農兵一體有事則習於戰陣無事則散歸甲里
以時講習無待儲廪今河北義勇軍是也惜其居于
列郡但為守城之備而已朝廷下其章河北帥臣等
議曰河北河東皆邊塞之地自置義勇州縣以時按
閲耳目已熟行固無疑詔從之七年六月初自慶歴
以來乃總二百二十五萬而禁軍八十二萬視祖宗時
募兵浸多至是韓琦請乞量嵗入錢帛之數立為定額
詔中書樞宻掇其制裁為定額
　　　英宗
治平元年宰相韓琦建議刺陕西義勇總十五萬六千
八百七十三人(賈録云十三萬八/千四百六十五人)司馬光極言其不可
琦言今之兵貴先聲後實今諒祚方□驁使陕西驟益
二十萬兵豈不震懼光曰可以欺之于一時少緩則敵
知其情寧無懼乎琦不能答復曰君但見慶歴間陕西
鄉兵初刺手背後刺面充正軍憂今復然耳今已降刺
榜與民約永不充軍戍邉矣吾在此君無憂此語之不
信光曰相公在此可也萬一均逸偃藩他人在此因相
公見成之兵遣使運糧戍邉率以為常矣二年十二月
是嵗兵數少損𨽻籍者猶百十六萬三年四月詔河北
戰兵三十萬一千餘人陕西戰兵四十五萬九百餘人
幷義勇令本路都總管常加訓練時邉臣或奏請増兵
朝廷以為兵數不少故降是詔四年張方平言國計以
為冗兵最今日大患計禁軍一人嵗約五十千十萬人
嵗費五百萬緡慶歴之數此景祐已前増置八百六十
餘指揮四十餘萬人是嵗増費二千萬緡也八月殿前
馬歩軍司言諸路指揮所管軍士不及元額軍貟數多
欲自今除三年一次轉運貟軍分依舊外餘以實管軍
立數推定軍貟額第遷補並通管五都從之是總治平
之兵一百六萬二千而禁軍歩騎六十六萬三千校慶
歴之籍減幾十萬校開寳之籍増至七十萬二千
　　　神宗
熈寧元年二月趙卨言綏州不可棄勸郭逵招集降羗
逵從之運丹州粟以給降羌人日三升逵因選其强壮
千餘人刺為兵餘丁皆刺忠勇字使不得逃回丙申樞
宻使呂公弼請以河北義勇毎指揮揀少壮人材武藝
取㫖手刺上等二軍之議九月上曰朕嘗問王存以兵
費乃言臣不曽講兵書因問安石如何省兵安石曰陛
下今欲省兵當擇邉将人材以一州令各自精練仍鼓
舞其州民使各習勇則兵可省閏十二月上問府兵之
制曰府兵與租庸調法相須安石曰今上畨者即以衣
糧給之則無貧富可以入衛出戍雖未有租庸調法亦
可為也但義勇今既以良民為之即當以禮義奨養又
擇其鄉閭首傑為之将校量加奨㧞則人自悦服今募
兵宿衛乃有積官至刺史防團者移此與彼固無不可
今募兵出于無賴之人尚可以為軍廂主則近臣以上豈
可不及此輩此乃先王成法社稷之長計也上極以為
然上論及邉兵已不足以守雖費衣糧然又不可減安
石曰今若更減則誠無以待緩急不減則財費困國無有
巳時若不能治兵稍復古制則中國決無富强之理上
因言義勇可使分為四畨出戍呂公弼曰須先省得募
兵乃議此安石曰計毎嵗募兵所死亡之數乃以義勇
補之可也上因問府兵事安石曰府兵處處可為又可
令入衛公弼曰韓絳文彦博皆以入衛為難兵部上陕
西河北河東二十六郡舊籍十五萬三千四百益以環
慶延州保毅弓箭手三千八百總十五萬六千八百為指
揮三百二十一河北三十三郡舊籍十八萬九千二百
今籍十八萬六千四百為指揮四百三十而河東二十
郡自字量免户下支移折變别團㑹教閲依舊日放散
並給口食又自出倫者聴籍候有闕收補從之詔淮南
等路委長吏兵官選少壮廂軍堪習武藝者依列教閲
團結量免難工役常留在城以備使四月張田在桂州
踰二年朝廷自智高亂遣兵戍嶺南多病瘴田盡索土
丁峒兵教以兵法奏請罷戍兵十二月詔京東武衛四
十二指揮並分𨽻河北總管司先是此軍未備河北戍
守近嵗分屯諸路朝廷将減縁邊土兵以省三司餽餉
故有是詔二年春正月乙酉樞宻院進呈減住營兵數
且祖宗朝北戍無警即便罷兵今既講和而屯兵至多
徒耗錢帛韓絳曰朝廷須修法度愛惜財幣乃能休息
生靈一人獨儉未足成化陳升之曰以議暗消本路乞
兵于京東招補亦将有序不數年可見效矣上曰卿等
可議以聞樞宻院言廂軍近以團結教閲武藝欲結威
邉指揮請受以州軍大小定人數自三百人至百人仍
改軍額淮南曰壮武江南曰雄武荆湖曰靜江兩浙曰
崇節福建曰保節並加教閲二字于軍額上從之三年
冬十月先是陳升之建議衛兵四十已上不中程曰量
減請受從之淮南呂公弼言事體甚大難遽行也曽公
亮曰為當有漸王安石曰執政叶心不扇揺人情自無
事陳荐言禁兵在京師祖宗之制重内輕外人情安習
一旦去國客食江淮非所以安之也宜如舊從之卒罷
退慶歴後總七萬七千為指揮一百五十凡三路義勇
之兵總四十二萬餘三千五百人河東陕西弓箭手數
河東七千五百今籍七千陕西十郡幷舊寨籍四萬六
千三百唯秦鳳有寨户後義勇浸息聨以為保甲云三
月詔幷龍猛八指揮為六舊三百五十人額今以三百
人為額自康定慶歴以來諸軍間有倂廢至熈寧初大
整軍額有就而合者從倂省之後部伍齊肅無有名存
而實缺者也三年王安石進言義勇教教閲事時土兵
有缺詔募三千人旋凑以義勇雖訓練以時而未施于
征防可按府兵遺法俾之畨代詔復問以措置逺近分
畨之法挺即條上以四州義勇分三畨畨三千人防秋
週而復始募土兵嵗减量八萬碩料錢六千餘緡冬春
衣布五千疋綿三萬七千兩詔從之行之諸路冬十月
乙酉渭州言職罷保毅應役上令一名納錢三千令總
平凉等縣状保毅元置年深多非本户正丁並各貧下
乞免納糧依舊給修諸役初咸平五年因西路用兵遣
侍御史吴應與陕西轉運使閲沿邉民丁壮得六萬八
千七百人號保毅軍至治平中刺陕西義勇乃令環慶
路保毅幷撥為義勇三年薛向等言兩路保毅並于地
𤱔上科差嵗乆日有租名初无正丁皆是臨時衆户依
地𤱔合錢僱傭充役宜盡免保毅應役止令輸錢少備
修城至是民以為不便又令損其數十二月己未内出
開封府界及諸路兵更戍之法己巳文彦博等上在京
開封府界及京東等路禁軍數上亦自内出治平中兵
數相參照顧問乆之遂照殿前司虎翼除水軍一指揮
外存六十指揮各以五百人為額總計三萬四百人在
京増廣義勇五指揮共二千人開封府界定六萬二千
人在京東五萬一千二百人兩浙四千人江東五千二
百人江西六千八百人湖南八千三百人湖北八千三
百人福建四千五百人廣南東西各一千二百人川陕
三路共四千四百人為額其河北以人數尚多須後議
之四年二月庚午止批殿前馬歩軍司差發餘兵數不
多京師本根之重于理非便其治平四年熈寧元年差
出之兵可契勘抽回夏四月安石欲變宿衛(見安/石門)九月
丙戍詔今後廣南東路西路土兵搶手邕州洞丁荆湖
南北路土丁弩手䕫州路義勇軍編寫成册年終奏知
封州鄧中𤣥請以廣東未置搶手州縣如廣惠等五郡
皆置從之十一月提㸃諸路縣鎮司前言諸縣兵級弓
手有武藝精者遇按月請如保甲量給賞從之十二月
樞宻院諸路廂軍額猥多自騎射至牢城其名凡二十
三總天下廂兵馬歩指揮凡八百四十其為兵凡二十
二萬七千六百二十七人而府界及諸司或因事募兵
之額不與焉五年正月先是曽孝寬為王安石言有軍
士深詆朝廷尤以移倂營房為不便或言自連陰如此
正是造反時安石具以白上文彦博曰近日朝廷多更
張人情洶洶非一安石曰朝廷事合更張豈可因循如
倂營事亦合如此此輩乃敢紛紜公肆詆毁誠無忌憚
至言欲造反悉須審察吴充曰倂營事已乆人習熟何
縁有此近來惟保甲事人情不安(保甲民有為匿名書/安石大怒乃出錢五)
(百千以捕為書者闕輩民有偶語者曰農事方/我閲武非斬王相我  不得休息邏者得之付)　(而馳/安石)
(意為匿名書者必此人也使鍛鍊成獄民不勝搒掠而/終不服林希云開封推官樂湼叟在府不及一嵗凡論)
(議時事及詬安/石者一十餘獄)夏五月辛丑命校書王安禮編修三路
義勇條貫八月庚子上論太宗時用兵多作大小卷付
将帥御其進退不如太祖時王安石曰太祖知将帥情
状故能得其心力如言郭進反乃以其人送郭進此知
郭進非反也故如此與唐德宗送言李琦反者與琦異
矣其後郭進乃為奸人所䧟至自殺傷業亦為奸人所
陷不得其死将帥盡力者乃如此非中御之失而已馮
京曰河北義勇十八萬自足何須作弓箭壮安石河北
義勇收入户下盡河北有許多地許多人只令十八萬
人習兵為義勇而不可令盡習兵當如今府界保法修
定六年冬戎瀘州江安縣各置武寧軍一指揮以四百
人為額上曰併裁軍營凡省軍員四千餘人此十萬軍
之資也若訓練既精人得其用不惟勝敵兼亦省財王
安石等曰累嵗以來陛下選用使臣專令訓練間御便
殿躬親試閲賞罸既分者謂之屯駐非戍諸州而𨽻于
總管司謂之駐泊非屯駐駐泊而以糴賤留便廪給謂
之就糧諸司募者曰役兵諸州募者曰本城廂兵教閲
者為教閲廂兵蕃夷内附糾合其人而用之者蕃漢兵
什五其民而教之武事曰民兵熈寧元豐之間兵制大
備矣(此兵悉首篇新/叙今掇取附見)凡禁軍俸錢千為上軍五百以上
為中軍以下為下軍其賞罸遷叙視此為等其政令掌于
樞宻院嵗以秋月校其藝能而賞勸之熈寧之籍天下
禁軍凡五十六萬八千六百八十八人元豐之籍六十
一萬二千二百四十三人初上即位總治平之兵一百
十六萬二千而禁軍歩騎六十六萬三千慶歴之籍
増至七十萬二千上患冗邦用不繼始議減倂乃親制
選練修飾武備之法甚衆一日顧謂輔臣曰前世為亂
者無賴不逞之人藝祖平定天下悉招聚之刺以為兵
連營以居什伍相制節以軍法厚禄其長使自愛重付
以生殺寓威于階級之間使不得動既無敢為非取其
力以衛養良民俾各安田里所以太平之業定而无叛
民自古未有及此者藝祖養兵止二十萬餘諸道十萬
餘使京師之兵足以制諸道則无外亂合諸道之兵足
以當京師則无内變内外相制无偏重之患天下承平
百有餘年蓋本于此初上欲省兵王安石對曰揀練募
兵而鼓舞三路之民習則兵可省其後遂什伍畿甸之
民以為保甲諸路亦可以推行元豐中義勇保甲遂上
畨以代禁衛其廵檢縣尉司所省募兵亦數萬詔缺額
弗補者㑹其利費儲之專以待武備之用自後民兵數
遂踰募兵而國用之乆議欲擇民之技武者若唐府兵
畨上以宿衛事雖未行其規模宏逺矣(此兵志首篇所云/姑附見須詳考存)
(兵效/也)國朝以備戰衛為禁軍以給徙為廂軍各𨽻其州
之本城内總于侍衛司而尚書兵部掌其政令因事立
名者各𨽻於其部又以廂軍教閲者為始號廂軍禁後皆
以為下禁軍其給使于諸司者亦各以其事役屬焉
熈寧三年詔以禁軍分五都法檢治廂軍其後禁軍或降
剰員或陞階以備廂軍諸路力役之事廣浙間詔増募
而西京轉運司所募多至三萬餘人陕西減額五千人
亦至三萬人河朔流民寓京東者如舊制募士教閲以
為忠果二十指揮分𨽻河北總管以除盗恤饑而河北
及熈河路修城壘河北所募五千人熈河亦募三千人
修京城以廢馬監軍置廣固保忠凡十指揮亦五千湖
南猺人平戎瀘軍興洮河轉漕又皆増置大抵熈寧元
豐之間廂軍之數視祖宗時益衆矣自三代之後凡國
家之力役皆調于民故民以勞弊宋有天下悉役廂軍
凡役作工徒營繕民無與焉故天下民力完固承平百
年
　　　哲宗
元祐元年八月詔雄州雲翼兩指揮依舊存留各以三
百人為額二年正月文彦博言廂軍舊𨽻樞宻院新制
改𨽻兵部且本府之兵豈可無籍遂詔郡令自進冊以
其副上樞宻仍更互掲貼三年正月詔京西廂軍以三
萬三千五百人為額増粹州克寧廂八百人
紹聖四年十二月置都大兵房樞密院自熈寧始置
兵籍然後逐月季掲貼進呈至是立式令承㫖司嵗終
造都籍具諸路見管數以申樞宻院自是兵籍可考
元符三年六月樞宻言河北増馬軍廣威歩軍保捷二
萬餘人而在京禁軍缺萬人令帥司選其願换在京軍
分者發副從之
　　　徽宗
崇寧五年樞宻院言禁軍缺額二十四萬近創廣勇崇
㨗崇政十萬人尚闕十四萬
政和三年閏二月先是朝廷下諸路増廣保五法以寓
軍令而京東西路提舉官任諒慮追呼抑配或致民弊
乃自披等搜擇不越月得甲五十萬率先諸路詔加諒
直秘閣轉一官八年童貫揀伉健少年勝㨗軍以為親
兵凡九千人
　
　
　
　
　
　
　太平治迹統類卷三十
