#+TITLE: 錢塘遺事-元-劉一清
#+DATE: 2016-06-11 12:21:21
#+SOURCE: github.com/kanripo/KR2e0018 master b6976e0a                
御製題錢塘遺事
失䇿明題去建康却耽山水便都杭(見一清首/編序語)湖邉歌
舞酣餘樂天外徽欽棄逺荒八帝厯年纔百五(帝昺不/足紀年)
(自髙宗至端宗享年一/百五十二年舉成數也)多奸少正致淪亡翻書千古垂
殷鑒漫例飛鴻徒號堂(是書為汪啟淑飛鴻堂所/藏因假備用目送飛鴻事)
御製再題錢塘遺事
遺事錢塘撰一清興亡政要紀分明考踪似仕又如隱
(其人始末史傳無考書則紀南宋一代軍國大政賢奸/進退畧於髙孝光寜而詳於理度以後有正史所不及)
(者葢似宋時曽任職官故能諳習掌故如此而卷端題/識惜髙宗不都建康而都於杭士大夫湖山歌舞視天)
(下事於度外卒至納土賣國云云則又似石隠者流/置身局外為庶人之議者考其踪跡葢在仕隠間云)致
嘆為凡與作荆進據失兼失退據宋氓異更異元氓(一/清)
(初稱元為北兵北朝似為宋民矣其記元師下江州下/安慶則又改稱大元記京城歸附則稱大兵入臨安府)
(一人之書而前後稱謂自/相矛盾實為進退無據云)湖山歌舞依然在鏡古孰非
殷監呈
欽定四庫全書
　錢塘遺事
　　提要
　　　　(臣/)等謹按錢塘遺事十卷元劉一清撰一清
　　　　臨安人始末無可考其書雖以錢塘為名而
　　　　實紀南宋一代之事髙孝光寧四朝所載頗
　　　　畧理度以後叙録最詳大抵雜採宋人説部
　　　　而成故頗與鶴林玊露齊東野語古杭雜記
　　　　諸書互相出入雖時有詳畧同異亦往往録
　　　　其原文如一卷十里荷花一條二卷辛幼安
　　　　詞一條韓平原一條大字成犬一條皆採自
　　　　鶴林玊露既不著其書名其中所載余謂愚
　　　　聞及余亦作一篇云云皆因羅大經之自稱
　　　　不加刋削遂使相隔七八十年語如目睹殊
　　　　𩔖於不去葛龔又書中稱北兵稱北朝憲宗
　　　　皇帝稱帝㬎曰嗣君稱謝后曰太皇太后似
　　　　属宋人之詞而復稱元曰大元稱元兵曰大
　　　　兵曰大元國兵稱元世宗曰皇帝乃全作元
　　　　人之語盖雜採舊文合為一帙故内外之詞
　　　　不能畫一亦皆失於改正然於宋末軍國大
　　　　政以及賢奸進退條分縷析多有正史所不
　　　　及者盖革代之際目擊僨敗較傳聞者為悉
　　　　故書中大㫖剌賈似道居多第九卷全録嚴
　　　　光大所紀徳祐丙子祈請使行程第十卷全
　　　　載南宋科目條格故事而是書終焉殆以宋
　　　　之養士如此周詳而諸臣自祈請以外一籌
　　　　莫効寓剌士大夫歟孔齊至正直記所列元
　　　　朝典文可為史館之用者一清是書居其一
　　　　世無刋本傳寫頗稀陶宗儀説郛僅載數條
　　　　此乃舊抄足本前後無序跋惟卷端題識數
　　　　行惜髙宗不都建康而都於杭士大夫湖山
　　　　歌舞視天下事於度外卒至納土賣國不署
　　　　名氏詳其詞意殆亦宋之遺民也乾隆四十
　　　　二年二月恭校上
　　　　　　　總纂官(臣/)紀昀(臣/)陸鍚熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　史部五
　錢塘遺事目録　　　　　雜史𩔖
　　卷一
　　　天目山䜟
　　　髙宗浙臉
　　　金陵山水
　　　夢吴越王取故地
　　　十里荷花
　　　仁和門
　　　髙宗定都
　　　顯慶寺
　　　遊湖詞
　　　三賢堂
　　　冷泉亭
　　　三天竺
　　　題白塔橋
　　　伍子胥廟
　　　射潮箭
　　　蘇堤趙堤
　　　六和塔詩
　　　净慈寺羅漢
　　　萬回哥哥
　　　龍翔宫
　　　浙江十廟
　　　孝宗問卜
　　　大理寺豕祭
　　　格天閣
　　卷二
　　　淳熈盛事
　　　孝宗恢復
　　　辛㓜安詞
　　　東窻事發
　　　慶元侍讀
　　　韓平原
　　　趙子直
　　　韓平原客
　　　濟王
　　　三京之役
　　　大字成犬
　　　辛卯火
　　　史彌逺
　　　夾攻遼金
　　卷三
　　　趙信菴
　　　安子文
　　　嵩之起復
　　　崔福之死
　　　孟保相
　　　余樵隐
　　　余晦帥蜀
　　　晦誣惟忠
　　　彭大雅
　　　趙方威名
　　　劉雄飛
　　卷四
　　　大兵渡江
　　　議遷都
　　　隂許嵗幣
　　　行大筭法
　　　丁相罷政
　　　吳潜入相
　　　賈相當國
　　　李璮歸國
　　　嚴覆試
　　　一擔擔
　　　殺向士璧
　　　劉整叛北
　　　拘留北使
　　　雪詞
　　　紫原三䇿
　　卷五
　　　推排公田
　　　公田專官
　　　公田賞罰
　　　公田之禍
　　　謫皮龍榮
　　　銀關先䜟
　　　竄謝枋得
　　　推排田畝
　　　彗星之變
　　　理宗升遐
　　　理宗政迹
　　　度宗即位
　　　全后
　　　士人言賈相
　　　䑓諫應故事
　　　似道專政
　　　半閒亭
　　　排當
　　　賈相舉令
　　　賈相之虐
　　卷六
　　　降生皇子
　　　李瓘掛冠
　　　龍飛賦題
　　　㐮陽受圍
　　　髙達赴援
　　　賈相出督
　　　時相不合
　　　戯文誨淫
　　　賈相諱言
　　　明堂遇雨
　　　張貴赴援
　　　係籍秀才
　　　地生白毛
　　　錢神獻夣
　　　襄樊失陷
　　　勉留賈相
　　　度宗晏駕
　　　諒隂三元
　　　詔兵勤王
　　　下郢復州
　　　北兵渡江
　　　下陽羅堡
　　　下鄂州
　　卷七
　　　下蘄黄州
　　　劉整死
　　　下江州
　　　下安慶
　　　賈相出師
　　　遣使請和
　　　下饒州
　　　破池州
　　　蕪湖潰師
　　　姜才敗績
　　　金山之敗
　　　趙與可遁
　　　二相遁去
　　　諫韓震
　　　五木之敗
　　　朝臣宵遁
　　　罷賈似道
　　　貶賈似道
　　　相陳宜中
　　卷八
　　　張世傑入衛
　　　議遷蹕
　　　陳宜中奏
　　　宜中都督
　　　詔諭三將
　　　吕文煥回本國書
　　　督府檄文
　　　王爚平章
　　　日蝕
　　　陳留並相
　　　文天祥入衛
　　　徵諸帥不至
　　　諸郡望風而降
　　　納降表
　　　詔罷兵
　　　罷團結
　　　二王航海
　　　宜中夜遁
　　　文魁辭相
　　　京城歸附
　　　潭州死節
　　　吉州歸附
　　　揚州死節
　　卷九
　　　丙子北狩
　　　祈請使行程記
　　卷十
　　　赴省登科五榮須知
　　　省試
　　　御試給號
　　　丹墀對䇿
　　　擇日唱第
　　　置状元局
欽定四庫全書
　錢塘遺事卷一　　　　　元　劉一清　撰
　　髙宗不都建康而都於杭大爲失䇿士大夫湖山
　　歌舞之餘視天下事於度外卒至喪師誤主納土
　　賣國可爲長嘆惜也觀是書不能無所感云
　　　天目山䜟
臨安都城其山肇自天目纎云天目山前兩乳長龍飛
鳯舞到錢塘海門一㸃巽山小五百年間出帝王錢氏
有國世臣事中朝不欲其説之著更其末云異姓王以
遷就之髙宗駐蹕其説始驗仰視吳山如卓馬立頋紹
興間望氣者以爲有鬱葱之符秦檜專國心利之請以
爲賜第其東偏即檜家廟西則格天閣之故基檜薨熺
猶戀戀請以爲第常州倅烜爲光禄丞留𨽻家廟言者
罷烜并遷廟主於建康遂空其室焉高宗倦勤即其地
築宫曰徳壽後又更曰重華曰慈福曰壽慈凡四易美
名至於咸淳甲戌天目山崩則百年王氣亦終於此矣
　　　髙宗浙臉
髙宗誕之三日徽宗幸慈寧后閣妃嬪捧抱以見上撫
視甚喜顧謂后妃曰浙臉也盖慈寧后乃浙人其後駐
蹕於杭州亦豈偶然
　　　金陵山水
髙宗未駐蹕杭州之先有暫都金陵之意末年因幸建
康此意未釋召一術者决之術者云建康山雖有餘水
則不足獻詩曰昔年曽記謁金陵六代如何得久興秀
氣盡隨流水去空留烟岫鎖崚嶒
　　　夢吳越王取故地
宋髙宗建炎渡江至徳祐丙子過一百五十年紹興八
年二月癸亥上發建康戊寅至臨安府遂定議建都自
此不復移蹕淳熈十四年冬十一月丙寅宰執奏事延
和殿宿直官洪邁同對因論髙宗諡號孝宗云太上時
有老中官云太上臨生之際徽宗夢吳越錢王引御衣
云我好來朝便留住我終須還我山河待教第三子來
邁又記其父皓偕其母來曽在明節皇后閣中言顯仁
皇后初生髙宗時夢金甲神人自稱錢武肅王即鏐也
年八十一髙宗亦年八十一卜都於錢塘似不偶然孝
宗所謂錢王指俶俶第三子惟渲也終團練使
　　　十里荷花
孫何帥錢塘柳耆卿作望海潮詞贈之云東南形勝三
吳都㑹錢塘自古繁華烟柳畵橋風簾翠幙參差十萬
人家雲樹遶堤沙怒濤捲霜雪天塹無涯市列珠璣户
盈羅綺競豪奢重湖疊巘清佳有三秋桂子十里荷花
羌管弄晴菱歌汎夜嬉嬉釣叟蓮娃千騎擁髙牙乘醉
聴簫鼓吟賞烟霞異日圗將好景歸去鳯城誇此詞流
播金主亮聞歌欣然有慕於三秋桂子十里荷花遂起
投鞭渡江之志近時謝處厚詩云誰把杭州曲子謳荷
花十里桂三秋那知卉木無情物牽動長江萬里愁余
謂此詞雖牽動長江之愁然湖山之清麗使士夫流連
於歌舞嬉遊之樂遂忘中原是則深可恨耳因和其詩
云(缺/)　快劍是清謳牛渚依然一片秋却恨荷花留玉
輦竟忘烟柳汴宫愁蓋靖康之亂有題詩於舊京宫墻
云依依烟柳拂宫墻宫殿無人春晝長
　　　仁和門
宋太祖次陳橋驛整軍從仁和門入髙宗由海道過杭
聞縣名仁和甚喜曰此京師門名也駐蹕之意始此
　　　髙宗定都
髙宗自建炎元年五月即位於南京岳飛解東京圍宗
澤留守東京勸上還京髙宗雖下詔修京城而還京之
意終未决車駕行幸未有定向李綱諫曰今岳飛縱未
入關當適鄧襄以示不忘中原之意近聞一二執政勸
陛下遷幸東南果爾則中原非我有矣冬十一月上如
揚州至三年金人犯揚州髙宗始離揚凡在揚州一十
六個月三年二月上如杭州以州治爲行宫至四月幸
建康在杭州凡四個月六月髙宗離建康幸浙西詔改
杭州爲臨安府十月金人犯杭上自明州航海四年正
月上次台州章安鎮四月上次明州八月上次越州紹
興二年正月上自越州如臨安三年上在臨安四年上
在臨安冬十月詔親征上如平江五年二月上自平江
如臨安六年上在臨安七年春正月上在平江八年上
在建康二月如臨安遂定都焉
　　　顯慶寺
臨安靈隐净慈上中下三天竺寺皆宋朝祖宗功徳寺
也淳祐庚戌爲貴妃閻氏建功徳寺於九里松近靈隐
寺前名顯慶寺土木之工過於諸寺時人名之曰賽靈
隐寺成建大鼓於法堂忽有人掩入不備大書鼓上云
净慈靈隐三天竺不似閻妃兩片皮由此界限甚嚴無
故者不得復入矣
　　　遊湖詞
蜀人文及翁登第後期集遊西湖一同年戱之曰西蜀
有此景否及翁即席賦賀新郎云一勺西湖水渡江來
百年歌舞百年酣醉回首洛陽花世界烟𣺌黍離之地
更不復新亭墮淚簇樂紅粧搖畵艇問中流擊楫何人
是千古恨幾時洗余生自負澄清志更有誰磻溪未遇
傅岩未起國事如今誰倚仗衣帶一江而已便都道江
神堪恃借問孤山林處士但掉頭笑指梅花蘂天下事
可知矣
　　　三賢堂
寶慶丙戌袁樵尹京於三賢堂賣酒或題詩云和靖東
坡白樂天三人秋菊薦寒泉而今滿靣生塵土却與袁
樵趂酒錢
　　　冷泉亭
冷泉亭正在靈隐寺之前一泓極爲清泚流出飛來峰
下過九里松而入西湖或題詩云一泓清可浸詩脾冷
煖人情秖自知流出西湖載歌舞回頭不似在山時
　　　三天竺
上中下天竺三寺相連其山門與靈隐共入扁曰靈隐
天竺之門惟上天竺係觀音坐正殿勅賜號靈感臨安
祈禱則迎奉之有勑賜寶厨頂鉗諸寶飾其上有兩珠
一赤一白名日月珠又有白黑相間如棗核樣名鬼谷
珠又一大珠名珠母又一大珠名猫兒眼睛每遇迎奉
則如此飾亦曽迎入大内祈禱焉
　　　題白塔橋
白塔橋邊賣地經長程短堠甚分明如何只到臨安住
不説中原有幾程
　　　伍子胥廟
廟在吳山頭其下當御路名朝天門理宗辛卯廟遭回
禄後賜緡錢二萬三千重建舊址殿講陳公益作記其
畧曰吳山廟者春秋伍大夫廟也春秋伍氏子世爲楚
忠臣大夫挾父兄不報之讐去國千里徬徨江上漁父
不受萬鍾之禄以捐其軀瀨水女子不吝千金之身為效
其死故能識要離之勇薦孫子之智借吳師以入郢㑹
諸侯於漢水功亦偉矣及夫差狠愎踴躍用兵貪攘東
齊受賂仇越大夫不忍見吳之爲池沼蘇䑓之遊麋鹿
竟以直死當時知與不知莫不哀之因名其山而立祠
焉君子曰伍大夫於是忠孝兩全矣大夫以抑欝不平
之氣隨流揚波依潮來往猶能激爲疾風甚雨奔雷激
電震蕩於越兵入城之頃其與荆軻慕義白虹貫日孔
明英氣能爲風雲者何以異哉自春秋至皇宋千有餘
年景象相傳理宗賜額忠清又建閣於門之上御書英
衛之閣以扁之每嵗春秋醮祭命學士院降付青詞寶
祐癸丑再火而此碑亦不存矣謂金石之文終久不磨亦
無是理也
　　　射潮箭
五代錢王射潮箭在臨安府候潮門左手數歩昔江潮
毎衝激城下錢氏以壮士數百人候潮之至以强弩射
之由此潮頭退避後遂以鉄鑄成箭樣其大如秤作亭
泥路之傍埋箭亭中出土外猶七尺許以示鎮壓之義
然潮汛之來常失故道臨安府置一司名修江司焉
　　　蘇堤趙堤
東坡守杭日築堤自大佛頭直至净慈寺前非爲遊觀
計也遏水之深者爲湖而沮洳之地畝以萬計皆可爲
田淳祐間趙與􁤏尹京横築一堤祇是通路過靈隐而
已
　　　六和塔詩
李彊父爲昭文相嘗登六和塔題詩云往來塔下幾經
秋毎恨無從到上頭今日登臨方覺險不如歸去卧林
丘彊父爲相清正謹守規矩自奉如寒士書卷不釋手
薨於位諡文清
　　　浄慈寺羅漢
净慈寺乃祖宗功徳院側有五百羅漢别創一田字殿
安頓装塑雄偉殿中有千手眼觀音一位尤精緻其第
四百四十二位阿濕毗尊者獨設一龕用黄羅幙之旁
致籖筒其羅漢像則偃蹇便腹斜目覷人而笑臨安婦
人祈嗣者必詣此炷香黙禱以手摩其腹云有感應積
日既久羣手加於泥粉之上其腹黑光可鑒邪説誣民
如此哉又假此爲抄題(二字未詳/疑有誤)之端裒斂民財尤不
可勝計其無忌憚甚矣
　　　萬回哥哥
臨安居民不祀祖先惟毎歲臘月二十四日各家臨期
書冩祖先及亡者名號作羮飯供養罷即以名號就楮
錢上焚化至來年此日復然惟萬回哥哥者不問省部
吏曹市肆買賣及娼妓之家無不奉祀毎一飯必祭其
像蓬頭笑面身著綵衣左手擎鼓右手執棒云是和合
之神祀之可使人在萬里外亦能回家故名萬回隆興
鉄柱觀側武當福地觀内殿右亦祠之未知果爲淫祠
否乎
　　　龍翔宫
淳祐甲辰理宗建龍翔宫於中瓦後徹居民屋宇三之
二奉祀感生帝君如昭符之門正陽之殿和樂之閣琅
函寶藏皆係御書毎孟享車駕由御街過中瓦前直下
景靈宫駕回則自㶚頭横入過龍翔歸則自太平坊出
至御街寶祐癸丑臘月中瓦回禄因此自御街當中取
大路直入而中瓦之右以爲武林園其左以爲皇子忠
王看望樓旅邸有題曰龍翔宫闕壮皇都鸞路縈廻枉
徳車天意也知明主意故教刼火闢通衢
　　　浙江十廟
廟在浙江之境其一是平水九州大禹王其一是陸相
公陸有三位小娘子皆緑袍方巾列坐兩傍一主䕶岸
一主起水一主交澤各有司存凡海船到廟下必先詣
三位小娘子前炷香上真綵及花朶粉盒拜許保安牲
酒心願其或欲乘蚤晚潮汛之至而發舟必須得卜而
動則前去免風濤之險不得卜則斷不敢輕發也廟傍
别有一所專祀十二位潮神各武装持杖每位各主一
時焉然皆不及三位小娘子香火之盛
　　　孝宗問卜
淳熙中金人南向人言洶洶上於禁中黙禱遣中使如
平江問何蓑衣其説無有知者何見其來曰我已知得
中使炷香如禮何曰我不能書可令人冩遂授以詩云
賀新郎胡孫拖白不終塲英雄裂土封侯王又云閙啾
啾也須還我一百州中使持歸以奏時人莫諭其㫖益
公日記中亦載
　　　大理寺豕祭
舊傳三嵗拜郊或明堂大禮凡在前誤國奸臣首級在
理寺者必以豕祭蓋訛傳謂以穢物祭之其實豕者少
牢也國家三嵗恩霈汝雖誤國然亦不忘汝之舊時用
豕以祭而謬傳乃若此豈朝廷寛大之恩哉
　　　格天閣
秦檜靖康初爲御史中丞金人立張邦昌檜陳議状大
畧謂趙氏傳緒百七十年號令一統綿地萬里子孫蕃
衍布在四海徳澤深長百姓歸心止縁奸臣誤國遂至
喪師失守豈可以一城而决廢立哉若必欲舍趙氏而
立邦昌則京師之民可服而天下之民不可服京師之
宗子可滅而天下宗子不可滅望稽古揆今復我君之
位以安宋國敵人嘉其忠與之俱歸遂諂事撻懶隂遣
檜歸爲反間遂决意主和檜之姦賊不臣其罪可勝誅
哉方其在相位也建一徳格天之閣有朝士賀以啓云
我聞在昔惟伊尹格於皇天民到於今微管仲吾其左
祍檜大喜超擢之又有選人投詩云多少儒生新及第
髙燒銀燭照蛾眉格天閣上三更雨猶誦車攻復古詩
檜益喜即與改秩蓋其胸中有慊故特喜此䛕語以爲
掩覆之計真猾夏之賊也
　
　
　
　
　
　
　
　錢塘遺事卷一
欽定四庫全書
　錢塘遺事卷二　　　　　元　劉一清　撰
　　　淳熙盛事
宋孝宗御宇髙宗在徳壽光宗在青宫寧宗在平陽邸
四世本支之盛亘古未有楊誠齋時爲宫僚賀光宗誕
辰詩云祖堯父舜真千載禹子湯孫更一家讀者服其
精切又云天意分明昌火徳誕辰三世總丁年蓋髙宗
生於丁亥孝宗生於丁未光宗生於丁卯也丁年字出
李陵書借用亦佳
　　　孝宗恢復
髙宗之朝有恢復之臣而無恢復之君孝宗之朝有恢
復之君而無恢復之臣故其出師纔遇少衂滿朝争論
其非屈已請和而不能遂孝宗之志惜哉
　　　辛㓜安詞
辛㓜安晚春詞云更能消幾畨風雨匆匆春又歸去惜
春長怕花開早何况落紅無數春且住見説道天涯芳
草無歸路怨春不語筭只有殷勤畵簷蛛網盡日惹飛
絮長門事准擬佳期又誤蛾眉曽有人妬千金縱買相
如賦脉脉此情誰訴君莫舞君不見玉環飛燕皆塵土
閒愁最苦休去倚危欄斜陽正在烟柳斷腸處詞意殊
怨斜陽烟柳之句其與未須愁日暮天際乍輕隂者異
矣使在漢唐時寧不賈種豆種桃之禍哉愚聞壽皇見
此詞頗不悦然終不加罪可謂至徳也已其題江西造
口詞云欝孤臺下清江水中間多少行人淚西北是長
安可憐無數山青山遮不住畢竟東流去江晚正愁予
山深聞鷓鴣蓋南渡之初敵人追隆祐太后御舟至造
口不及而還因此起興聞鷓鴣之句謂恢復之事行不
得也又寄丘宗卿詞云千古江山英雄無覔孫仲謀處
舞榭歌臺風流總被雨打風吹去斜陽草樹尋常巷陌
人道寄奴曽住想當年金戈鉄馬氣吞萬里如虎元嘉草
草封狼居胥贏得倉皇北顧四十三年望中猶記烽火揚
州路可堪回首佛狸祠下一片神鴉社鼓憑誰問亷頗
老矣尚能飯否此詞集中不載尤雋壮可喜朱文公云
辛㓜安陳同甫若朝廷賞罰明此等皆可用
　　　東窻事發
秦檜欲殺岳飛於東窻下謀其妻王夫人曰擒虎易放
虎難其意遂决後檜遊西湖舟中得疾見一人披髮厲
聲曰汝誤國害民我已訴於天得請于帝矣檜遂死夫
人思之未幾秦熺亦死方士伏章見熺荷鉄枷因問秦
太師所在熺曰吾父見在酆都方士如其言而往果見
檜與万俟卨俱荷鉄枷備受諸苦檜曰可煩傳語夫人
東窻事發矣
　　　慶元侍講
宋慶元初趙子直當國召朱文公爲侍講文公欣然而
至積誠感悟且編次講義以進寧宗喜令㸃句以來他
日請問上曰宫中常讀之大要主求放心耳公因益推
明其説曰陛下既知學問之要願勉强而力行之退謂
其徒曰上可與爲善若舉得賢者輔道天下有望矣然
是時韓侂胄自謂有夾日之功已居中用事公因進對
面諫又約吏部侍郎彭子壽請對白發其奸且以書白
趙丞相云當以厚賞酬其勞勿使干預朝政侂胄於是
謀逐公忽一日御批云朕閔卿耆老當此隆冬難去講
已除卿宫觀内侍王徳謙徑遣付下宰相執奏臺諫給
事争留皆不從時子壽出䕶使客回則公已去矣即上
章攻侂胄云昔元符間向宗良弟兄止縁交通賔客論
泄機密陳瓘上章劾之謂自古戚里侵權便爲衰世之
象外家干政即是亡國之本亦如州縣之政只要權出
守令若子弟親戚交通關節則姦人鼓舞良民怨咨此
言不可不察今侂胄所爲不止如宗良而朝無陳瓘莫
能出力排之在太上皇朝始用姜特立大臣尚能逐之
使去復用袁佐諫官尚能論之使懼不謂陛下始初清
明有臣如此乃無一人敢出狂語則其聲勢可知矣上
謂宰相曰侂胄是朕親戚龜年是朕舊學極是難處宰
相進兩留之説且謂龜年性剛乞宣諭留之上曰此人
質直兼是隨朝舊僚四人兩人罷一人憂去只有龜年
有事肯來説如此區處甚好其晩忽降省劄直批彭龜
年予郡宰相亦不知也自是衆君子皆逐矣上始初雖
爲侂胄所誤然三十一年敬仁勤儉如一日天文示變
齋心露禱禁中酒器以錫代銀上元夜嘗熒燭清坐小
黄門奏曰官家何不開宴上愀然曰爾何知外間百姓
無飯喫朕飲酒何安嘗幸聚景園晚歸都人觀者争入
門蹂踐有死者上聞之深悔自是不復出文公格心之
效終不可泯
　　　韓平原
宋寧宗既受禪韓平原所望不過節鉞知閤劉弼嘗從
容告趙忠定曰此事侂胄不爲無功亦須分些官職與
他忠定不荅由是漸有邪謀迄逐衆君子余友趙從道
有詩云慶元宰相事紛紛説著令人暗斷魂好聴當時
劉弼語分些官職與平原余亦作一篇齋壇一鉞底須
慳坐見諸賢散似烟不使慶元爲慶厯也由人事也由
天
　　　趙子直
韓平原傾趙子直罷政逺竄薨於湘酃訃聞有無名子
作詩大書于朝天門下云兩手旋乾復轉坤羣邪何事
肆流言狼胡䟦疐傷周旦魚腹銜寃葬屈原一死固知
公所欠孤忠猶頼史長存九原若見韓忠獻休説渠家
末世孫
　　　韓平原客
韓平原嘗爲南海尉延一士人作舘客甚賢而文既已
音問杳不通平原當國常思其人一日忽來上謁蓋已
改名登第數年矣一見歡喜館遇極厚嘗夜䦨酒罷平
原屏左右促膝問曰某謬當國秉外間議論如何其人
太息曰平章家族危如疊卵矣尚復何言平原愕然問
故對曰是不難知也椒殿之立非出於平章則椒殿怨
矣皇子之立非出於平章則皇子怨矣賢人君子自朱
熹彭龜年趙汝愚斥逐貶死不可勝數則士大夫怨矣
邊釁既開三軍骸骨孤兒寡婦之哭聲相聞則三軍怨
矣並邊之民死於殺掠内地之民死於科需則四海百
姓皆怨矣叢是衆怨平章何以當之平原黙然久之曰
何以教我其人辭謝再三固問乃曰僅有一䇿主上非
心黄屋若急建青宫間陳三聖家法爲揖遜之舉則皇
子之怨可變而爲恩而椒殿退居徳壽雖怨無能爲矣
於是輔佐新君渙然與海内更始曩時諸賢死者贈䘏
生者召還遣使聘北釋怨請和以安邊境優犒諸軍厚
䘏死士除苛解撓盡去軍興無名之賦使百姓有更生
之意然後選擇名儒遜以相位乞身告老爲緑野之遊
則易危爲安轉禍爲福矣或者其庻幾乎平原猶豫不
能决欲留其人處以掌故其人力辭竟去未幾禍作
　　　濟王
濟王已廢潘壬潘丙謀立王遺書李全約以二月望日
舉事爲邏卒獲其行人并書以白彌逺彌逺易書以二
月改作三月且許行人以美官重賞令其以書達全○
二月潘壬潘丙率太湖亡命數十人各以被半䄂爲號
乘夜踰城而入至邸索王言推戴事王聞變易敝衣匿
水竇中乆而得王擁至州治以黄袍加身王號泣不從
不獲已與之約曰汝能勿傷太后官家否衆許諾遂發
軍資庫金帛楮劵犒軍命守臣謝周卿率見任寄居官
入賀且揭李全榜于州門言史彌逺廢立等罪且稱見
率精兵二十萬水陸並進人皆聳動以爲江東狡謀比
曉王視其士卒則太湖漁人巡尉弓兵而已王知其謀
不成乃與郡將州兵戰之其數元不滿百也王元春以
輕舟告變於朝史彌逺急召殿司將彭忳赴之兵至而
事已平矣乃班師時全守淮安知所約失時遂叛歸北
○史彌逺欲殺濟王遣其客秦天賜來且頒宣醫視疾
之命時王已無疾天賜諭上意逼王就死遂縊于州治
尋下詔貶王爲巴陵郡公其後魏了翁真徳秀洪咨䕫
潘枋相繼上疏咸言其寃○大理評事胡夢昱應詔上
書言濟王之不當廢引用晉太子申生漢戾太子及秦
王廷美之事凡數百餘言訐直無忌彌逺怒竄夢昱于
象州紹定壬辰沛恩宥過夢昱已不及矣贈朝奉諡剛
簡仍官其子
　　　三京之役
寶慶乙酉趙葵趙范全子才奏因降人谷用安之言欲
乘時撫定中原建守河據關之議以聞于朝乃命起范
開閫於光黄之間六月全子才合淮南兵萬餘人赴汴
以十二日離合肥七月二日抵東京距城二十里駐兵
五日整兵入城行省李伯淵先期以文書來降願與谷
用安范用吉結約乃殺所立崔立率父老來降先是黄
河南舊有寸金淀乃爲金人所决河水淫溢自壽至汴
水深齊腰行役良苦子才駐汴以俟糧嵩之主和中沮
之不肯運糧卒致誤事○南滁州路鈐樊辛路分王中
以偏師下鄭州陳州蔡州望風歸附趙葵以淮西兵五
萬取泗州由泗至汴與子才軍㑹因謂子才曰我輩始
謀據關守河今已抵汴半月不急議攻洛陽潼關奚待
耶子才以糧餉未集對趙葵益督促之遂檄范用吉樊
辛李先胡顯等提軍一萬三千人命淮西師機徐敏子
爲監軍先令西上且命楊乂以廬州强勇軍一萬五千
繼之各路齎五日糧諸軍以糧少爲辭敏子以二十一
日啓行二十六日遣和州寧淮軍正將張廸以二百人
趣洛陽至夜踰城大譟而入城中寂然無應者蓋北軍
戍洛陽者皆空其城而誘我矣及曉有民庻三百餘家
登城後降廸等遂入洛陽二十七日軍食已竭乃采蒿
和麵作餅而食之楊乂至洛東三十里方散坐蓐食忽
數百歩外有立紅黄凉繖者衆方駭異而伏兵突起深
蒿中乂倉卒無備大潰擁入洛水者甚衆乂僅以身免
是晚有潰軍奔逬而至云楊乂一軍已爲金人大陣衝
散今北兵已㨿北牢矣於是在洛之師聞而奪氣八月
一日北軍已有近城下寨者敏子與戰勝負半之士卒
乏糧殺馬而食俟糧不至遂班師
　　　大字成犬
寧宗初政首召真徳秀魏了翁諸君子在朝天下人心
翕然向化史彌逺欲逐真徳秀魏了翁梁成大自薦於
史相遂除成大爲察院成大貽書所親曰真徳秀乃真
小人魏了翁乃僞君子此舉大快公論而以成大守建
寧拆真徳秀宏詞坊茍可以捃摭者無所不盡其致矣
當時太學諸生曰大字傍宜添一㸃曰梁成犬余謂犬
之狺狺不過吠非其主耳是有功於主也今夫不肖之
臺諫受權貴之指呼納豪富之賄賂内則翦天子之羽
翼外而奪百姓之父母是有害於主也吾意犬亦羞與
爲伍矣
　　　辛卯火
宋紹定辛卯臨安之火比辛酉之火加五分之三雖太
廟亦不免而史丞相府獨全洪舜俞詩云殿前將軍猛
如虎救得汾陽令公府祖宗神靈飛上天可憐九廟成
焦土時殿師乃馮榯也人言藉藉迄不免責
　　　史彌逺
史彌逺開禧丁卯爲禮部侍郎自楊太后誅侂胄其事
甚祕侂胄死寧宗不知也居數日上顧問侂胄安在左
右乃以實對上深悼之彌逺出入宫禁外議譁然有詩
曰往來與月爲儔侣舒卷和天也蔽䝉蓋以雲譏彌逺
也彌逺爲相十七年如真徳秀魏了翁者皆遭斥逐楊
后之事濟王嫉之一日書于几上曰彌逺當决配八千
里左右以告彌逺彌逺銜之及寧宗疾革廢濟王而立
理宗使潘壬潘丙之謀成彌逺將何所容其身哉理宗
之立又獨相九年用余天錫梁成大李知孝等列布于
朝最用事者薛極胡榘聶子述趙汝述時號四木及上
親政臺諫争言其非上思其功不忘復進其姪嵩之
　　　夾攻遼金
紹定辛卯襄帥言陳垓奏金人國遣使約夾攻䝉古壬
辰國兵與䝉古兵合圍燕京金義宗自汴京突圍出奔
歸徳府癸巳(闕/)月遣襄陽太尉江海棗陽帥孟珙以兵
至蔡州兵駐城南帥臣史嵩之運糧十萬給南北軍端
平甲午正月北兵至蔡州宋孟珙兵先薄蔡城下金主
知城必破乃傳位後主閉閣自縊愚嘗謂宋之與鄰國
有兩失宋之與遼自真宗澶淵之後以姪事本朝世守
歡盟一旦從金人之請議夾攻遼髙麗嘗遣使尋醫託
其言以勸中國矣而徽宗不信又啟唇亡齒寒之患矣
童貫兵出白溝而無紀律兵抵燕京而即奔潰金人哂
之反得以欺我卒致靖康之禍金雖世讐在所當滅真
西山言金亡而中國之憂始大洪咨䕫奏金亡必有興
者二公有先知之明矣
　
　
　
　
　
　
　錢塘遺事卷二
欽定四庫全書
　錢塘遺事卷三　　　　　元　劉一清　撰
　　　趙信菴
信菴趙葵南仲忠肅公幼子意氣豪邁倅濠梁日有婢
與客私公知之伺婢夜出䄂劍出帳中一揮斷二人頭
棄之城溝辛卯李全送死維揚奏功自三京之役家居
數年至淳祐癸卯優詔起復畀以重任爲叅預時有奏
對日記穆陵與之密議儲事公再三賛决且云如陛下
即位便不是好樣子尤人所難言也除拜右相葵屢上
辭免而朝㫖促赴闕益急後葵到京以宰相須用讀書
人劾之葵巳知之矣乃徑出國門疾馳而歸題南鄉子
壁間云束髮領西藩百萬雄兵掌握間召到廟堂無一
事遭彈昨日公卿今日閒拂曉出長安莫待西風割靣
寒羞見錢塘江上柳何顔瘦僕牽驢過逺山後有表奏
曰霍光不學無術毎思張詠之語以懐慚后稷所讀何
書敢以趙抃之言而自觧是雖有激而云然亦見機而
作矣歸領鄉郡推心愛民一鞭不妄施暇日過嶽麓精
舍舍長劉某年差長將坐揖曰相公主席公搖手曰到
這裏説甚相公竟就賔席取酒盡歡而去後居溧陽已
未難作聞命即出丙寅時事粗定告老還鄉舟未發以
書報郷人及兩學士㕛無不歡悦長沙兒童日呼舞於
市曰相公歸云冬十月二十六日至齊安中夕電光如
燭空中焠然有聲遂薨
　　　安子文
安子文與楊巨源李好義合謀誅逆䂀旋殺巨源而專
其功久之朝廷疑其䟦扈俾帥長沙子文盡室出蜀嘗
自賛云面目鄒捜行歩䖃苴人言托住半周天我道一
塲真戲要今日到湖南又成一話靶在長沙計利析秋
毫㕔設前豢豕成羣糞穢狼藉肥腯則烹而賣之罷鎮
梱載歸蜀厥後楊九鼎在蜀以刻剥致諸軍之怨軍士
莫簡猖亂殺九鼎剖其腹實以金銀曰使其貪腹飽飫
時子文家居散財給士生擒莫簡剖心以祭九鼎迄再
平蜀難
　　　嵩之起復
淳祐乙巳正月劉漢弼正夫由閑卿監擢拜臺臣先是
九月嵩之自右揆丁父憂優詔起復蓋援彌逺例也嵩
之朶頥不起特以葬爲辭逡巡未就闕十一月徐元杰
侍郎因對以起復爲非嵩憾之語所厚曰吾與徐誼不
薄何不密以啓我自是繼有論奏上意不復向嵩臺官
彈擊無虛日未幾漢弼以腫疾死杜丞相範繼薨徐又
以伏暑暴卒物論沸騰直謂數公皆中毒死徐則徧體
青黑朝野爲之驚駭堂食無敢下箸者於是揭榜通衢
重立賞格移文棘寺嚴鞫姦兇然竟莫明所以已而出
太府之幣畀上腴之田賜之史嵩之當國一時正人如
杜範游佀劉應起李韶趙汝騰等皆以不合逐去時喬
行簡平章李宗勉左相史嵩之右相三相當國時論謂
喬失之汎李失之狹史失之專然宗勉清謹守法號爲
賢相
　　　崔福之死
崔福從趙葵收李全名重江淮爲人勇悍喜於生事而
無忌憚陳韡爲建康留守崔爲路鈐奪統制官王明鞍
馬又廹逐緫所趙監酒親屬公委㑹㕔(四字未詳/疑有誤)戒諭
然不悛值王歩帥統師過淮乞崔福軍前恊力因厚遣
之崔福遇賊不擊託言葬女而歸更不申大閫取㫖主
帥亦無如之何陳以爲從本司調遣而蔑視軍法如此
若不明正典刑則更相傚法押赴教塲處斬人以爲文
臣不習邊事多爲武人所輕韡爲積忿而發也殊不思
良將難得爲帥閫者推誠共事果䟦扈淩犯自當申取
朝㫖豈可擅殺
　　　孟保相
孟珙號無庵兄弟中第四故稱四孟機畧沈鷙世罕能
及嘗攻大金公統兵四萬至蔡州滅之由是威名浸盛
爲荆湖制帥善御衆得士卒心輕財結客對境虛實莫
不周知外國機要間探尤密性好佛夜則趺坐召偏禆
以下五七十人施氊褥俱席地自上而下各舉一話或
目前事或市井笑謔事無不可言者言有可笑輙相與
大噱惟不得訐人隂私於是上下之情無不通者軍中
私密外間詭詐皆入其耳久任邊帥朝廷頼之後無疾
而逝兄璟稱三孟嘗知鄂州性寛厚弟十孟知岳陽皆
然子之縉立朝尤有大節理宗朝邊稱帥者必曰諸孟
云
　　　余樵隐
余玠字又夫淳祐三年帥蜀慷慨自許創建城壁修築
關隘増屯堡柵數年之間邊塵不驚浸以驕恣初玠之
臨遣也有挈故地還天子之語十年天子降詔褒諭玠
八年守蜀之功鄭青山再相因從㬰其進兵且以私書
與玠云老夫只候此著爲退身計於是一意出師至興
元無功而還壬子冬北兵知其所爲入掠成都薄嘉定
無禦之者玠帥蜀罔功每交結權要及中外用事者奏
牘詞氣悖慢示敢專制之状上意不平之徐清叟奏云
余玠不知事君之禮帥蜀無功陛下胡不出其不意召
之上不答一日御筆余玠以本職奏事庚牌到蜀而玠
以漢中敗績歸羞愧飲藥而死
　　　余晦帥蜀
寶祐甲寅余晦帥蜀徐清叟奏云朝廷命令不行於西
蜀者十有二年矣今者天斃玠此乃祖宗在天之靈社
稷無疆之福陛下大有爲之機也今乃以素無行檢輕
儇浮薄不敢任重如晦者當之臣恐五十四州軍民不
特坐而輕鄙之敵國聞之亦且竊笑中土之無人矣所
有余晦内批乞賜收回御筆責清叟曰數十年來未見
執政繳回成命者卿若固執則廟堂之間同列之人皆
有不安召命已頒决難反汗其後余晦果敗蜀失紫金
山要地爲其城之也
　　　晦誣惟忠
余晦繼玠爲蜀帥一日有南永忠者叛反書聞王惟忠
適留閫問南永忠何如人惟忠盛言其勇而義晦曰人
言其不可保有之乎惟忠云當入状以百口保之晦即
取紙俾書既畢探懐以反書示之愕然晦謫歸以王惟
忠庇叛事告于朝遂入大理獄全臺入晦之殿院陳大
方尤主之惟忠竟斬東市此事本非其罪晦懼禍及已
故誣之耳未幾大方奉祠歸紹興得疾目擊惟忠之爲
鬼露頭籲天謂非所爲聞者嗤之○惟忠與晦俱浙東
人少微賤晦小名余開五以余天錫之薦爲四川制置
使時惟忠爲利路安撫閱除目笑曰余開五來也晦聞
之故誣奏惟忠斬於市血迸流而上惟忠色不變曰吾
将訴於天以明此寃也
　　　彭大雅
彭大雅字文子癸卯守重慶時蜀已殘破大雅披荆棘
冒矢石築城以守爲蜀根柢自此支吾二十年大雅之
功也然取辦峻廹徳之者固多怨之者亦不少後謫死
蜀士大夫爲之立廟焉○大雅入蜀曾有祭諸葛武侯
文云大國之臣不拜小國之卿大雅今拜矣拜公以八
陣之神圖拜君以出師之一表尚饗其文甚偉
　　　趙方威名
趙方嘉定年間爲淮閫威望表聳金人相戒不敢犯邊
皆以趙爺爺呼之貎古怪兩眼髙低一眼觀天一眼觀
地人皆望而畏之不敢仰視一日浴湯伏事底窺見一
巨蛇蟠于桶中皆不敢漏泄一夕之鼓不鳴詰朝申舉
當更軍人自分必死及執覆謂有巨蛇蟠於鼓故不敢
近以故皆謂蛇之精鎮邊數年一塵不驚兩子六直閣
七直閣隨侍立淮北人有六隻角七隻角之呼其威名
已逺暢矣後欲上武當山燒香上真降筆曰襄陽趙方
欲上武當酆都小卒不請燒香○方初登第作尉時嘗
訪辛稼軒留三日劇談方畧辛喜之謂其夫人曰近得
一佳士惜無可爲贈夫人曰我有絹十端尚在稼軒遂
将添作贐儀且奉以數書云諸監司覔文字趙極感之
後辛死其子遇趙作荆湖制置適在幕下僉屬謂趙以
乃父曩疇之故賜以提挈不料待之反嚴無時程督幾
不能堪至與其母對泣幸三年官滿辭趙告歸趙曰且
可留一日即開宴請其母夫人同來樽前與其母子曰
某三年非待令嗣之薄吾受先公厚恩正恐其恃此不
留心職業故爾今已爲經營到諸監司舉紙七状皆足
並發放在省部訖自即當奉少費請直去改官辛母子
方感謝無涯大賢之陶鑄後進報稱舊恩如此夫
　　　劉雄飛
淳熈年間鄂州江夏縣尉司都頭楊文其妻八娘常行
善念一日隆興解到賊徒二十五人來鄂州發下尉司
楊文收管拘鎻有劉雄飛者貎魁偉八娘以爲異待之
極厚楊文出巡按盗八娘遂打開索鎻俾雄飛遂遁仍
與顧舟盤費雄飛一夜過江宿於荒沙壩中夜半見天
門大開車馬往來心内自喜至鎮江府適揚州制司招
帳前敢勇軍遂投充軍隊至揚州制司調遣出軍大㨗
而回除帳前統制官後累有功遷權帳前副都統適和
州缺守賈似道爲制置使差雄飛權和州到郡數月正
除知和州雄飛遣人迎楊都頭夫人偕來則八娘已死
矣厚贐楊都頭歸俾作功徳追薦八娘後雄飛爲四
川制置仍保楊都頭爲帳前統制後知重慶府劉之報
恩可謂至矣
　
　
　
　
　
　
　
　
　
　
　
　錢塘遺事卷三
欽定四庫全書
　錢塘遺事卷四　　　　　元　劉一清　撰
　　　北兵渡江
開慶己未秋九月北朝憲宗皇帝親率大軍入蜀勢欲
順流東下一軍自大理因斡腹南來厯邕桂之境以至
靜江府廣帥李曾伯閉門自守北兵遂至潭州一軍渡
江自隨黄圍鄂州陷漣水軍揚州大震時相匿報朝廷
若罔聞吳潛涕泣入告理宗皇帝以賈似道為荆湖宣
撫策應大使進兵援鄂州尋自軍中拜右相趙葵為樞
密使江東西宣撫策應大使屯兵信州過廣右遏腹之
師以杜庶帥兩淮以向士璧帥潭適南來二哥元帥遇
宋候騎而死潭圍先解以高逺印應飛守鄂賈似道駐
漢陽軍為聲援又命崔彦良以兵三千援隆興時趙葵
移司隆興城門守備戒嚴崔兵至城下不得入扺暮報
北兵至生米市距城三十里彦良渡江迎敵得捷保隆
者彦良之功彦良崔福子也
　　　議遷都
己未北軍破江州瑞州衡州進圍潭州邊報轉急都城
團結義勇招募新兵築平江紹興慶元城壁議遷都謝
皇后請留蹕以安人心上乃止
　　　陰許嵗幣
開慶己未北兵渡江之後㑹憲宗皇帝晏駕於釣魚城
下似道乗機遣使陰約許納嵗幣兵解而去鄂渚兵退
乃庚申三月三日也北兵之圍鄂也城危在頃刻都統
張勝登城諭之曰城子已是你底但子女金帛皆在將
臺可從彼去北兵盡東勝於是焚燒城外民居巋然一
壘外援至悉力防守遂克完城
　　　行打筭法
賈似道忌害一時任事之閫臣行打算法以汚之向士
璧守潭費用委浙西閫打算趙葵守淮則委建康閫馬
光祖打算江閫史岩之徐敏子淮閫杜庶廣帥李曽伯
皆受監錢之苦史亦納錢而妻子下獄徐李杜並下獄
杜死而追錢猶未已也時江東謝枋得率鄧傳二千人
舉義擢兵部架閣科降招軍錢給義兵米似道打算招
軍錢开徵所得米枋得自償萬楮餘無所償乃上書賈
相云千金為募徙木將取信於市人二卵而棄干城豈
可聞於鄰國乃得免
　　　丁相罷政
己未北兵渡江時丁大全當國匿報不以上聞誤國欺
君十月罷相大全鎮江人藍色鬼貌小官時為戚里婢
婿夤緣取寵位媚事内侍虞允昇董宋臣上信任之擢
監察御史遷右正言在臺横甚引小人沈翥方大猷為
羽翼輒登相位己未十月罷相庚申七月謫貴州與州
將游翁明失色盃酒間適游有食人之謗經帥朱禩孫
伺丁者也憲李仲鰲惡游者也丁密以郡人之謗游者
語李李以語朱朱以責游游遂告丁異謀以為陰造弓
矢將通蠻為不軌朱聞于朝加竄新州經司遣畢進武
遷者下貴州退其奴且盡取其橐中所有而後寛之舟
過藤州太守以下不敢與通畢遷登岸詣州借水手十
人適丁遣舟人請鐔津何權孫者過舟中談話日午畢
將登舟何别去未至孫舟人走報丁副使溺矣州為求
屍至夜始得巾履未脱解事人申州借錢買棺守以經
司無名色錢百千予之丁大全喪受云價不問多少自
償既斂郡與解者俱申經司牒下追畢究問後有㫖許
自便居住畢遷于靜江既而朱先遣之囘長沙矣夫人
范氏母子居建康之村落賈相屢誘其子使自陳掉頭
竟不就先是謝方叔罷相居隆興賈相誘之曰上念公
不忘信之遂刻穆陵御筆以進且獻丹砂等物臺章交
上有㫖追逮空所有以解幸免於禍丁之父子智於謝
逺矣
　　　吳潛入相
丁大全罷吳潛代之潛為人豪儁其弟兄亦無所附麗
有讒于上者曰外間童謡曰大蜈蚣小蜈蚣盡是人間
業妄虫夤緣攀附有百尺若使飛天能食虫此語既聞
惑不可解而用之不堅亦以此也庚申七月謫建昌尋
徙潮州辛酉四月安置循州壬戌五月十八日卒捐館
之夕作詩云伶俜七十翁間闗四千里縱非烟瘴窟自
無逃生理去年三伏中葉舟遡潮水燥風扇烈日熱喘
乗毒氣盤囘七二灘顛頓常驚悸肌體若分裂肝腸如
𢷬碎支持達循州荒凉一墟市託跡貢士闈古屋已頹
圯地濕暗流泉風雨上不庇蛇鼠相交羅螻蟈聲恠異
短垣逼閭閻簾楹接尺咫凡民多死喪哭聲常四起妻
或哭其夫父或哭其子爾哭我傷懷傷懷那可止悲愁
復悲愁憔悴更憔悴陰陽冦乗之不覺入腠理雙足先
蹣跚兩股更重膇擁腫大如椽何止患蹠盩淫邪復入
腹喘促妨卧寐脾神與食仇入口即嘔噦膏肓勢日危
和扁何為計人生固有終蓋棺亦旋已長兒在道塗不
及見其斃老妻對我啼數僕環雪涕綿蕞斂形骸安能
備喪禮孤柩倚中堂几筵聊復爾骨肉逺不知鄉里各
周慰相慰亦何言眼眼自相視龍川水泱泱敖山雲委
委雲飛何處歸水流何處止悠悠旅中魂雲水兩迢遞
朝廷有至仁歸骨或可覬魂兮早還家毋作異鄉鬼又
自銘其棺云生於霅川死於龍水大布深衣緇冠素履
藉以紙衾覆以布被一物不將斂形而已其人伊誰履
高居士翁嘗好老莊善延方外㕛與客談及死生事曰
某只消一个倐然而逝時但以為戯言及至循枋國者
所遣人迫翁已甚翁處之裕如作詩及銘之夕忽空中
雷聲轟然翁形在而神去矣先是潛入相以方甫胡易
簡為腹心二人輕儇人嘲之曰易簡方上議立度宗為
太子公意不欲緩其事上不悦北軍退即罷政而似道
由軍中入相諷臺臣劾公罪貶循州先是詔似道移司
黄州黄在鄂下流中間乃北騎往來之衝要似道聞命
以足頓地曰吳潛殺我疑移司出潛意故深憾之遣武
人劉宗申為循守欲毒潛潛鑿井卧榻下自作井記毒
無從入一日宗申開宴以私忌辭又宴又辭又次日移
庖不得辭遂得疾而卒
　　　賈相當國
理宗之季官以賄成宦官外戚用事似道為相年餘逐
巨璫董宋臣李宗輔勒戚畹歸不得任監司郡守百官
守法門客子弟斂迹不敢干政人頗稱其能然天資陰
忮刻深置緑櫃招人告訐立七司法苛密煩碎議者不
以為便
　　　李璮歸國
李全死後其子松夀據有山東駸駸踰淮據及漣水連
年為患景定庚申八月忽有書貽賈相係兩淮制置李
庭芝繳進往復十數始疑中信其終則直壬戌詔改漣
水軍為安東州乃降徳音特授李璮保信武寧軍節度
使督視京東河北等路軍馬齊郡王宣賜奬諭追復其
父李全官爵改正日厯御製詩賜賈相云力扶漢鼎頼
元勲泰道𢎞開萬物新聲暨南郊方慕義恩漸東海悉
來臣凱書已奏三邊捷廟算潛消萬里塵坐致太平今
日事中興玉厯喜環循
　　　嚴覆試
賈似道嘉熙戊戌以其姊貴妃之故得赴廷對是時貴
妃在大内廷對之日節次當事人供奉湯藥飲食自庚
申入相之後躐拜平章聨科必嚴過省及覆試之禁或
為詩末聨云戊戌若還嚴覆試如今安得有平章其意
甚當
　　　一擔擔
庚申賈似道初入相或為詩曰收拾乾坤一擔擔上肩
容易下肩難勸君高著擎天手多少傍人冷眼看
　　　殺向士璧
向士璧帥長沙北兵已圍鄂岳方措置間皮泉渌家居
訪之問所以為守城之計向曰正為眼中無可任之人
皮恚之北兵至向親率軍民且戰且守既置飛虎軍又
募斗弩社朝夕親自登城慰勞卒能保潭斗弩之力居
多皮入朝百計毁短似道妬賢嫉能乃嗾䑓諫孫附鳳
劾之辛酉詔奪向士璧從官恩數令臨安府追究侵盗
掩匿情節竟坐遷謫擠之死地天下寃之
　　　劉整叛北
劉整以瀘州降北先是鄭興守嘉定被兵整自瀘州赴
援興不送迎亦不宴犒遣吏以羊酒餽之整怒杖吏百
而去及興為蜀帥而瀘州乃其屬郡興遣吏打算軍前
錢糧整賂以金瓶興不受復至江陵求興母書囑之亦
不納整懼又似道殺潛殺士璧整益不安乃以瀘州降
北軍壓境整集官吏喻以故曰為南者立東廡為北者
立西廡官吏皆西立惟户曹東立殺之與西立二十八
人歸北京湖制置吕文徳復瀘州文徳號為黒灰團整
歸北上急攻緩取之書謀取襄陽曰南人惟恃一黒灰
團可以利誘也乃遣使于文徳求置𣙜塲於樊城外文
徳許之使曰南人無信安豐等處𣙜塲或為盗所掠願
築土墻以䕶貨物文徳不許使辭去或謂文徳曰𣙜塲
成我之利也且可因以通和好文徳以為然追使者不
及既而使者至復申前議文徳遂許焉為請於朝開𣙜
塲於樊城外北人築土墻於鹿門山外通互市築堡襄
帥吕文煥知被欺犯兩申制置司為親吏陳文彬匿之
北人又於白鶴城垣築第二堡文煥復申制司文徳大
驚頓足曰誤朝廷者我也即請自赴援會病卒
　　　拘留北使
賈似道陰許北朝嵗幣故鄂渚退師自事定之後冒為
已功諱言前事及北使郝經來尋盟似道拘留真州不
遣其失信北朝以至召兵
　　　雪詞
賈相當國陳藏一作雪詞譏之詞曰没巴没鼻霎時間
做出漫天漫地不論高低并上下平白都教一例鼔動
滕神招邀巽二一任張威勢識他不破只今道是祥瑞
却向鵝鴨池邊三更半夜誤了吴元濟東郭先生都不管
關上門兒穏睡一夜東風三竿暖日萬事隨流水東皇
笑道山河元是我底詞名念奴嬌(案詞名念奴嬌五/字依説郛補入)
　　　紫原三策
咸淳年間汪紫原立信於襄危之際以書抵賈相陳三
䇿一謂内地何用乎多兵宜盡抽之以過江可得六十
萬百里或二百里置一屯皆設都統七千里江面纔三
十四屯設兩大藩府以總攝運掉之緩急上下流相應
必無能破吾聨絡之勢者久之日益雖進亦可二謂久
拘使者在京湖何益不如遣使偕行啗以厚利緩其師
期年嵗間我江外之藩垣成氣象固且江南之生兵日
益矣三謂若此兩説不可行惟有准備投拜其意葢以
激賈行二説也賈得書大怒曰瞎賊敢爾妄語迄諷臺
諌罷紫原歸金陵不數月北兵渡江九江以下皆失守
乃以端明招討起公則已無地席矣紫原以家囑愛將
金明而令金明以子從之過淮時賈出督相遇拊紫原
背而哭曰端明端明某不用公言遂至此紫原對云平
章平章今日瞎賊更説一句不得賈問紫原何䇿對曰
今江南無一寸乾淨地某去尋一片趙家土上死也要
死得分明後抵高郵適巴延丞相經蹕紫原之家有告
以紫原曽獻三策於賈者丞相驚嘆江南有這般人這
般話若遂用吾安得至此即尊禮其家老小甚至欲發
兵迎取之金明不敢告以在高郵而宻价以報紫原拊
案大哭曰吾猶幸得在趙家地上死也竟大慟而絶時
人有詩曰厚我藩垣長彼貪不然銜璧小邦男廟堂從
諌真如轉竟用先生策第三
　
　
　
　
　
　
　
　
　
　錢塘遺事卷四
欽定四庫全書
　錢塘遺事卷五　　　　　元　劉一清　撰
　　　推排公田
咸淳壬戌殿院陳堯道正言曹孝慶合奏限田之法自
昔有之置官户踰限之田嚴歸併飛走之弊囘買官田
可得一千萬畆每嵗則有六七百萬石之入其於軍餉
沛然有餘可免和糴可以餉軍可以住造楮幣可平物
價可安富室一事行而五利興實為無窮之利上然之
時賈似道為相欲行富國强兵之策劉良貴為都曹繼
尹天府吳勢卿餉淮東入為浙漕遂交贊公田之事吳
勢卿死乃以劉良貴為提領陳訔為檢閲官以副之良
貴請下都省嚴立賞罰究歸併之弊上曰永免和糴無
如買逾限之田為良法然東作方興權俟秋成續議施
行賈似道憤怒求去上曰買田永免和糴自是良法美
意要當始於浙西庶他路視為則也所在利病各有不
同行移難於一律可令三省照此施行○賈似道内引
入劉力言其便上從其言三省奉行惟謹似道遂先以
自己浙西萬畆為公田倡嗣榮王繼之趙孟奎自陳投
賣自是朝野無敢言者獨禮部尚書徐經孫疏言買田
之害以言不行乞致仕後公田且行於浙西他路竟免
和糴自若由是徳經孫者半天下也○公田初議以官
品逾限田外買之此猶有嫉富抑强之意繼而派買除
二百畞以下者免餘各買三分之一其後雖百畞之家
亦不免立價以租一石者償十八界會四十楮不及減
買數稍多則銀絹相半又多則以度牒告身准直登仕
三千楮將仕千楮許赴漕試校尉萬楮承信萬五千楮
承節二萬楮則理為進納安人四千楮孺人二千楮
　　　公田専官
提領劉良貴檄府丞陳訔往湖秀將作丞廖邦傑往常
潤任督催之意六郡有専官平江則知郡包恢撫參成
公策嘉興則知郡潘墀撫幹李補寓公焦煥炎安吉則
知郡謝奕寓公趙與訔撫幹王唐佳臨安察判與元演
常州則知郡洪□運使劉子庚鎮江則知郡章坰漕司
准遣鄭夢熊江陰則知郡楊班准遣謝某司户黄伸候
竣事各轉一官選人減一削守臣並以主管公田繫銜
　　　公田賞罰
包恢盱江人為陸氏學公田令行人心不服一路騷然
朝廷除包知平江府専領公田行以峻急至施肉刑時
年已八十酬勞拜簽書而卒○提領劉良貴劾奏嘉興
宰葉悊佐以不即奉行之罪又劾長洲宰何九齡追毁
出身永不收叙以不合出給官田令田主抱納失田業
相離之初意
　　　公田之禍
壬戌五月公田以江陰軍平江府隸浙西憲司安吉嘉
興隸浙西運司常州鎮江隸總所每嵗秋租輸之官倉
特與減饒二分或水旱則别議放數遂立四分司王大
吕平江方夢至嘉興董楷安吉黄震鎮江常州江陰三
郡初以選人為之任滿則理為入班州縣鄉都則分差
莅官以富饒者充應兩年一替每鄉創官莊一所每租
一石明減二斗不許多收其間毗陵澄江一時迎合止
欲買數之多凡六七斗者皆作一石及收租之際元核
有虧則取足於田主以為無窮之禍或内有磽瘠及租
佃頑惡之處又從而更換於田主其禍尤慘
　　　謫皮龍榮
㕘政皮龍榮者上東宫舊僚也居潭州知似道忌之杜
門不預人事一日上偶問龍榮安在似道疑其再入時
李雷奮憲湖南似道陰諷雷奮劾之先是雷奮訪龍榮
龍榮辭以故既退以小鬼斥之或以語雷奮雷奮不能
平至是疏其貪利營私之罪且以為幸祥琴之甫闋即揆
席以自居于州郡從吉之伸冀朝廷收召之速又謂每
對人言有吾擁至尊於膝下之語蓋龍榮為東宫官故
也有㫖謫衡州衡州雷奮治所也遂自酖死
　　　銀闗先讖
見錢闗子始於紹興元年冬張浚屯軍婺州朝廷以水
道不通貼置召商又入見錢於婺州執闗子請見錢於
杭越𣙜貨務每千加十以為優潤六年張忠憲為都督
張澄主管財用請依四川法造交子與見錢並行後三
十一年春遂置行在㑹子務景定甲子賈相當國造金
銀見錢闗子時十九界矣以一準十八界之三廢十七
界不用其闗子之制上黒印如品字中紅印三相連如
目字下兩傍各一小長黒印宛然一賈字也銀闗之上
列為寶蓋幢幡之狀目之曰金旛勝以今代麒麟閣何
人第一功為號大兵下江南如入無人之境人以為讖
信然
　　　竄謝枋得
建寧府教授謝枋得校文江東漕闈發策詆時政似道
怒竄興國軍○江東十問備陳賈似道景定以後政事
知國家必亡於權臣之手至如八陵一問讀之使人淚
下
　　　推排田畞
理宗朝嘗欲舉行推排之令廷紳有言而未行也賈似
道當國卒行之有人作詩曰三分天下二分亡猶把山
川寸寸量縱使一丘添一畞也應不似舊封疆又有作
沁園春題於道間者道過江南泥墻粉壁右具在前述
某州某縣某鄉某里住何人地佃何人田氣象蕭條生
靈憔悴經畧從來未必然惟何甚為官為已不把人憐
思量幾許山川况土地分張又百年正西蜀巉岩雲迷
鳥道兩淮清野日警狼烟宰相弄權奸人罔上誰念干
戈未息肩掌大地何須經界萬取千焉
　　　彗星之變
景定甲子秋七月甲戌彗星出栁芒角燭天長數十丈
自四更從東方見日高方斂如是者月餘㕘政楊棟謂
是蚩尤旗非彗也遭論去國上減膳避殿臺臣交章言
星變灾異皆公田不便民間愁歎不平之所致乞罷公
田以答天意似道力辨人言丐辭相位上曰言事易任
事難自古然也然公田之説不可行則卿建議之始朕
已沮之矣惟其上可以免朝廷造楮之費下可免浙西
和糴之擾公私兼濟所以決意命公舉行之今業已成
矣一嵗之軍餉皆仰給於此若遽因人言而罷之雖可
以快一時之異議如國計何如軍餉何卿既任事亦當
任怨禮義不愆何恤人言卿宜安心毋孤朕倚毗之意
自此公論頓沮矣是秋邊無警報國無大咎冬十月理
宗升遐先是嘉定壬午八月初五夜彗見于西南方去
地不甚逺尾長三丈餘初十日夜光芒亘天至甲申寧
宗升遐始騐藝祖升遐彗亦出栁云似道奏云彗出三
河(周分與河/南無干)
　　　理宗升遐
景定甲子冬十月理宗崩上自臨御以來始終崇奬周
程張朱諸儒義理之學故得廟號曰理宗陵曰穆陵御
書閣曰顯文閣原廟殿曰章熈殿理宗興于側微崇儒
納諌寶紹間以史彌逺有擁立功於萬幾謙遜無所預
彌逺卒始親政召真徳秀魏了翁諸君子於朝號端平
為小元祐然自即位以來失襄失淮失全蜀三邊流血
庚子大旱壬子建寧大水内郡之民死者相枕藉開慶
己未北兵南來社稷幾已矣而猶不親身見之亦可謂
福
　　　理宗政迹
理宗龍顔隆準臨朝坐輦端嚴若神端平初厲精為治
信向真魏諸賢廷紳奏疏三學扣閽悉經御覽所言訐
直無不容受間以罪斥旋復收用此其盛徳也在位既
久嬖寵浸盛中貴盧允升董宋臣女冠吳知古等薦引
奔競士驟至通顯賄賂公行又用外戚子弟任畿輔監
司郡守贓罪狼藉臺臣論奏則宣諭節貼而已盧允升
等以奢侈導上意信方士妄稱五福太乙自嘉定己己
南入㢲宫臨吳越分作太乙宫又作龍翔宫集慶寺以
祈福作湖上西宫造御舟以備遊幸作禁苑芙蓉閣香
蘭亭以供遊翫又作閻賈二妃奉先功徳寺極土木之
功専置修内一司以内侍管領望青伐木自徳夀故宫
王邸戚里民家墳塋皆不免又置修内司莊御前莊開
獻納之門没入兩爭田土名曰獻助實則白取禁中排
當頻數娼妓傀儡得入供應宫嬪廩給泛賜無節有職
掌名位之外其先朝耆艾六字號夫人者嘉定六百員
淳祐増至一千員内藏告乏則移之封樁左藏庫何其
不節耶
　　　度宗即位
理宗崩度宗即位改元咸淳○慶元府育王寺舍利塔
晉時許詢所造每經一朝則必頽圯一次蕭梁已後累
加修整雍熈年間衆議重修非數萬緍不可一行童於
大衆中頂禮曰我願勸緣以成其事衆曰何言之易答
曰只印此塔影逐日沿門念佛請施何患不成主僧然
其言後所得甚微不足以就行童乃曰今天下惟八大
王榮邸前有身我持疏勸縁必可如願詣府開疏大王止
題一千緡行童歸自斷其臂血流不止遂死自火塟後莫
有言前事者度宗庚子嵗生於八大王府日夕啼號不
已更數乳母多獲譴最後一乳母捧抱行廊廡間入小
閣見所粘塔影忽然而笑既去復顧因以水噀取置手
中自是不復啼泣乳母以告大王始悟所題疏未勾下
東寺問故僧具言行童自府歸斷臂流血不止以某年
某月某日終計其死之時即度宗生之旦也大王遂捐
貲以成其事度宗入宫將冊為皇太子理宗忽夢有告
之曰此十年太平天子也遂斷自宸衷以繼大統後享
國之嵗悉如所夢云陸務觀詩人間八萬四千塔便合
推為第一仙即此塔也
　　　全后
開慶己未議皇太子妃丁大全以京尹顧嵒女為言一
日謝后召入大内宫嬪進花一枝后令侍御以賜既退
次日后感疾議遂寢庚申嵗乃議全昭孫女昭孫值北
兵避地於岳州臨湘之間逾數日入京遂冊為妃
　　　士人言賈相
咸淳丙寅臨安府士人葉李蕭至等上書詆似道専權
害民誤國似道怒嗾士人林徳夫詣京尹劉良貴告李
等泥金飾齋扁不法黥竄諸州
　　　臺諌應故事
以季可為察院時賈相當國益忌臺諌言事悉用庸懦
易制者為言官弹劾不敢自由惟取逺小州太守及州
縣小官毛舉細過應故事而已
　　　似道専政
咸淳丁夘賈似道平章軍國重事魏國公葉夢鼎為右
丞相時賈似道専政夢鼎充位而已似道一月三赴經
筵三日一朝赴中書堂治事上初立朝政一委大臣似
道益自専上稱之曰師臣通國稱之曰師相曰元老居
西湖葛嶺賜第五日一乗車船入朝不赴都堂治事吏
抱文書就第呈署宰執書紙尾而已朝夕謀議則館客
廖瑩中外則堂吏翁應龍諷臺諌彈劾諸司薦辟舉削
及京户畿漕處斷公事非闗白不敢自専在朝之士忤
意者輒斥去後葉夢鼎江萬里皆歸田軍國重事似道
於湖上閒居遥制時人語曰朝中無宰相湖上有平章
　　　半閒亭
度宗賜賈似道第於湖上似道扁亭曰半閒自稱雲水
道人每治事罷則入亭中習打坐有佞之者上糖多令
詞大稱似道意議者謂其時乃聖哲馳騖而不足之秋
也曽謂似道可以半閒自處乎其詞曰天上謫星班青
牛初度闗幻出蓬萊仙院宇花外竹竹邊山軒冕倘來
間人生閒最難算真閒不到人間一半神仙先占取留
一半與公閒○似道為國之重臣而乃可以閒中消日
月耶天下烏得不壊
　　　排當
宫中飲宴名排當理宗朝排當之禮多内侍自為之一
有排當則必有私事密啓度宗因之故咸淳丙寅給事
陳宗禮有曰内侍用心非借排當以規羨餘則假秩筵
以奉殷勤不知聚幾州汗血之勞而供一夕笙歌之費
此説可想矣有詩云花甎緩步退朝衙排當今朝早賞
花玉鐙金鞍皇后馬香輪綉轂御前車
　　　賈相舉令
一日壑翁招碧梧馬廷鸞西磵葉夢鼎行令舉一令要
一物與人得物者還以一聨詩秋壑云我有一局棊付
與棊師棊師得之予我一聨詩自出洞來無敵手得饒
人處且饒人碧梧云我有一釣竿付與漁翁漁翁得之
予我一聨詩夜靜水寒魚不餌滿船空載月明歸西磵
云我有一張犂付與農夫農夫得之予我一聨詩但存
方寸地留與子孫耕似道不悦而罷
　　　賈相之虐
賈似道居西湖之上嘗倚樓望湖諸姬皆從適二人道
粧羽扇乗小舟由湖登岸一姬曰美哉二少年似道曰
爾願亊之當令納聘姬笑而無言逾時令人持一合唤
諸姬至前曰適為某姬受聘啓視之則姬之頭也諸姬
皆戰慄○似道於浙西行公田民受其害有題詩曰襄
陽累載困孤城豢養湖山不出征不識咽喉形勢地公
田枉自害生靈至乙亥罷相公田國事休矣
　
　
　
　
　
　
　
　
　
　
　
　
　
　
　錢塘遺事卷五
欽定四庫全書
　錢塘遺事卷六　　　　　元　劉一清　撰
　　　降生皇子
咸淳戊辰閏正月初六日天明大風雷雨民居逾時皆
動日午楊美人降生皇子是為益王十一月重冬全氏
降生皇子是為嗣君
　　　李瓘掛冠
咸淳戊辰龍飛狀元興化陳文龍同郡李瓘太學貫道
齋内舍係第三甲正奏名唱名後乞以本身致仕合得
㤙例盡以回贈父母上書畢辭先取及三魁同舍出錢
塘門脱緑袍掛于門上泛舟而去時三魁同舍皆送别
瓘有詩云人言學古思入官我謂學易而官難平生透
出夢覺關本來面目只儒酸吾親不俟若為觀不如歸
去臥林間殿前三䇿罄忠肝多謝皇㤙天地寛戯衫卸
了白衣還扁舟飛過子陵灘前修亦有逋與搏聖世待
之俱寛閒何物种放大厚顔山鬼移文伐其肝此行無
復出閩山休音息影谷之盤今朝釃酒釂雲壇便向錢
塘門掛冠又有詩云有手須搴龍衮衣有頭須叩九堦
墀有口須讀離騷詞有腹須飽商山芝有身不願掛緑
衣笑問此身欲何之石室山之巔重湖水之湄陶公云
樂天知命復奚疑
　　　龍飛賦題
咸淳戊辰龍飛省試考官商議出題題皆不欲出天子
聖人於是别院出乾為天正院出帝徳廣運天眷命皆
大金年號而天眷又正是徽欽過北之時時人為之語
曰正院無天子别院除聖人廣運與天眷却是(案此下/原本闕)
　　　襄陽受圍
咸淳戊辰北兵圍襄陽攻襄陽劉整之計也整宋驍將
號鐡胡孫己未大兵渡江止遷蹕之議者丞相吳潛也
盡守臣之力者帥臣向士璧也奏斷橋之功者曹世雄
其一而整次之似道功賞不明殺潛殺士璧殺世雄整
守瀘州懼禍及已遂叛獻䇿南伐上急攻緩取之書東
南之兵勢地勢如指諸掌進攻之計不于淮不于湖廣
不于蜀獨于襄者蓋知襄者東南之脊無襄則不可立
國吕祉嘗謂得襄陽則可以通蜀漢而綴闗輔失襄陽
則江表之業可憂者正此也整初至襄陽與少保吕文
徳借地開互市互市既置因築城置堡江心起萬人臺
立撒星橋以遏南兵之援乙丒丙寅間時出師哨掠襄
樊城外兵威漸振未幾文徳死文煥代守襄陽於戊辰
之冬以大兵圍之而襄日孤矣
　　　高達赴援
襄陽被圍吕文煥遣人告急朝廷遣高達范文虎赴援
時北兵於要害處連珠劄寨圍數十里而道不得通襄
陽之圍不可解矣
　　　賈相出督
賈似道請出督而又隂嗾臺臣以留之實無意於出也
乃以范文虎為殿帥孫虎臣為步帥
　　　時相不合
咸淳己巳葉夢鼎辭位不允徑去以江萬里拜左相馬
廷鸞拜右相輪日知印萬里與似道議事不合乃去
　　　戲文誨淫
湖山歌舞沉酣百年賈似道少時挑撻尤甚自入相後
猶微服間或飲于妓家至戊辰己巳間王煥戯文盛行
於都下始自太學有黄可道者為之一倉官諸妾見之
至於羣奔遂以言去繼有張蕃孫者入京調官鄰居一
婦人乃宫中乳母因病還家張見其美而不之察日以
服玩通殷勤事聞押歸本貫臺章繼上謂蕃孫之為人
専以蠱惑人家妾婦為能有趙左司希建者因身没而
亂其家今敢窺伺宫婢無忌憚如此削籍徙嶺南嗣濮
王弃妻按章有云糠也不堂蓷焉在谷時人傳以為笑
一征官娶罪將李虎妻臺章亦及之自是専務捃摭士
大夫帷薄之事以供月課理宗厭之嘗加戒勵至於壑
黨所為大奸大貪曽不敢言以至亡國悲矣
　　　賈相諱言
賈似道見襄城被圍日久束手無措日以辭位為請至
咸淳庚午襄陽之圍不解者三年矣一日度宗問似道
襄陽之圍三年矣似道對曰北兵已退去陛下得臣下
何人之言度宗曰適有女嬪言之似道詢問其人誣以
他事賜死自是邊事並無敢言者
　　　明堂遇雨
咸淳壬申九月祀明堂平章賈似道為大禮使駕幸景
靈宫回宿太廟質明有司奏中嚴外辦請升玉轂大雨
如注胡貴嬪之兄帶御器械胡顯祖檢討開禧登輅遇
雨乗逍遥子故事面奏上白賈賈欲候雨止登輅顯祖
囘奏平章已肯上遂冐雨乗逍遥子直入和寧門百官
愕然莫知所以禮成肆赦似道奏臣充大禮使而陛下
舉動不得預聞乞罷政即出嘉㑹門三降御筆勉留乃
還朝鑴罷胡顯祖出胡貴嬪為尼上為之泣下
　　　張貴赴援
壬申五月張順張貴赴援襄陽襄樊自丁夘以來被圍
日久生兵日増既築鹿門之役水陸之防日密築白河
虎頭及思闗以鍵出入之道自是孤城閉守者凡四五
嵗援兵往往扼闗不克進所幸城中有宿儲可守然所
乏者鹽薪布帛耳張漢英守樊城募善泅者寘蠟書於
髻中藏積草下浮水而出謂鹿門既築勢須自荆郢救
援既至隘口守者見積草多鈎致欲為焚爨用遂為所
得於是郢鄧之道復絶矣既而荆閫移屯郢州而諸帥
重兵皆駐新郢及均州河口以扼要津又重賞募屯士
得三千人皆襄郢山西民兵之驍悍善戰者求將久之
得民兵部轄張順張貴張貴號為矮張所謂大張都
統小張都統者其智勇為諸軍所服先於均州上流名
中水立便寨近水哨輕舟百艘每艘三十人鹽袋布二
百且令之曰此乃有死而已壬申五月漢水方生於二
十二日稍進圜山下越二日又進高須港口結方陣各
船置火鎗火砲熾炭巨斧夜漏下三刻起船出江以紅
燈為號貴先登順為殿乗風破浪輕犯重圍至磨洪灘
以上敵舟布滿江面無罅可入鼓勇乗鋭風斷鐵綆攅
筏數百屯兵雖衆皆披靡以避其鋒轉戰一百二十餘
里二十五日黎明抵襄城城中絶援久救至大喜及收
軍㸃視猶失張順軍中為之短氣數日有浮尸而上被
甲胄執弓矢直抵浮梁乃張順也
　　　係籍秀才
御史陳伯大奏行士籍先是朝廷患科場弊倖百出有
收解過省而筆跡不同者有冐已死人解帖免舉者多
方措置乃議今後凡應舉及免舉人各於所屬州縣給
厯一道親書厯首將來赴舉過省參對筆跡異同以防
偽濫時人謂之繫籍秀才咸淳庚午科已行之矣時人
有詩曰戎馬掀天動地來襄陽城下哭聲哀平章束手
全無䇿却把科場惱秀才○太學生蕭某有詞云士籍
令行伯仲分明逐一排連問子孫何習父兄何業明經
詞賦右具如前最是中間娶妻某氏試問於妻何與焉
鄉保舉那當著押開口論錢祖宗立法於先又何必更
張萬萬千算行闗改會限田放糴生民凋瘴膏血俱脧
只有士心僅存一脈今又艱難最可憐誰作俑陳堅伯
大附勢専權
　　　地生白毛
咸淳癸酉平地産白毛臨安尤多如銀線可採以相餽
但挺直或者謂此亦白眚白祥之𩔖是也
　　　錢神獻夢
咸淳癸酉春賈相連奏乞出視師且謂諸閫欲為敗闕
張本每遣客游談不曰無財力則曰無兵力不知臣之
料錢招軍悉有實狀可以按覆奏罷歸府合目靜坐忽
夢有男子團面方口突然而入賈相叱之曰爾何人敢
至此答曰我金主也相公早間入奏太激天下事不由
相公皆由我相公好好做三年我六年後亦不復顧人
間事言訖賈相且怒且醒因與所親言之漫不可曉三
年而賈相罷六年而錢禁行乃知男子錢神也廢興信
有數云乎哉
　　　襄樊失陷
咸淳癸酉春二月破樊城下襄陽文煥捍禦應酬偹殫
其力粮食雖可支吾而衣裝薪蒭斷絶不至文煥撤屋
為薪緝闗為衣每一廵城南望慟哭城破遂以城降且
獨守孤城降於六年之後豈得已哉
　　　勉留賈相
咸淳癸酉自襄樊敗後似道累章乞出視師謂非臣上
下驅馳聨絡為勢作急奔赴則大可慮者而又隂嗾朝
臣論奏以為師相不可一日離左右
　　　度宗晏駕
咸淳甲戌秋七月度宗崩皇子㬎即位太皇太后垂簾
聴政改明年為徳祐元年
　　　諒隂三元
度宗崩幼君諒隂榜第一名王龍澤(案説郛作/王龍潭)二名路
萬里三名胡幼黄京師為之語曰龍在澤飛不得萬里
路行不得幼而黄醫不得
　　　詔兵勤王
冬詔天下勤王贛州太守文天祥應詔募兵○朝廷分
兵九路會合端明黄萬石江西○侍郎趙縉金陵江隂
○開封夏貴淮西○節使督萬夀京湖○殿(闕/)張彦廣
徳○招討孫虎臣采石○都統仇子真宣城○練使張
世傑海道○費伯恭阮克己平江克己揚州人糾集義
兵三萬勤王
　　　下郢復州
咸淳甲戌冬十月下郢州沙洋守將邊居誼死之時丞
相伯顔將兵號百萬用南降人為向導吕文煥等舟師
出襄陽劉整等騎兵出淮泗分道並進攻郢郢人堅守
以戰船横截江面不得渡文煥覘視傍有一湖可通大
江於是大集人力陸地牽舟迂行凡百餘里然後至水
舟師忽自上而下沙洋之備未能措守守將邊居誼所
部三千人盡力死戰竟無一人歸附十一月下復州
　　　北兵渡江
甲戌十二月初九日北兵自襄陽罷洑沙口出江十四
日渡江常時江水風波不可狎視至渡江時江水竟平
豈非天哉○圍漢陽軍移師攻陽羅堡○淮西制置夏
貴拒戰於陽羅堡敗績奔還廬州夏貴自陽羅堡之敗
順流而下沿江南岸縱兵放火歸廬州解甲當是時其
心已無國矣後有人題詩廬州夏貴節樓有曰一語淮
西留養老三更江上便收兵縱使節樓高萬丈到頭難
免重臣名
　　　下陽羅堡
陽羅堡乃江鄂屏蔽一帶有七百坳風起則多利北舟
欲守此江必守此堡此堡既失則鄂危矣守將閬池王
都統與所部八千人死戰中流矢而死乃自陽羅堡攻
鄂州
　　　下鄂州
咸淳甲戌十二月十八日下鄂州守臣張晏然降先是
李雷奮為守十月以臺論罷至是無正官張晏然守鄂
所恃者朱禩孫之援朱禩孫提重兵至鄂退歸江陵晏
然失助鄂遂降矣○夏貴與朱禩孫通任長江之責朱
歸荆州夏歸淮西一上一下中流蕩然全無備禦哀哉
　
　
　
　
　
　
　
　
　
　
　
　
　錢塘遺事卷六
欽定四庫全書
　錢塘遺事卷七　　　　　元　劉一清　撰
　　　下蘄黄州
徳祐乙亥正月北兵順流而下松江諸將多吕氏部曲
望風降附○至黄州陳奕以城降奕始謂大兵以襄漢
船自漢入江乃知大兵未渡而蘄黄已先降故其渡也
襄漢蘄黄之船皆在焉○至蘄州管京模以城降○至
南康軍葉閶以城降
　　　劉整死
正月初七日劉整死初整與文煥分兵南渡及是整無
功發憤得疾死於無為軍城下
　　　下江州
正月十三日下江州九江江西屏蔽也錢真孫以帥兼
守舉城以降則江西一路如破竹矣嘗記宋太祖以乙
亥年命曹翰取江州後三百年乙亥而失之豈非數歟
吕師䕫以大元命知江州
　　　下安慶
大元國兵至安慶府范文虎以城降文虎吕氏壻也賈
似道奏云文虎為趙縉所憤激而以安慶叛而不知文
虎與吕氏係親黨也
　　　賈相出師
甲戌十二月以賈似道為都督軍馬黄萬石李珏參贊
軍事檄召諸路軍兵聴督府調遣於封樁庫撥金十萬
兩銀五十萬兩關子一千萬貫充都督公用時邊報轉
急似道猶未有行意聞劉整死乃議出師乙亥正月十
五日似道上出師表畧曰臣以老病之身遭時多艱豈
復能以驅馳自勉(云云/)每念身雖危可以奮勵振事雖
急可以激烈圗(云云/)逆整世受國恩一旦反噬而仇視
我役役貪生畏死視便則趍天亦何有於彼哉自襄有
患五六年間行邊之請不知幾疏先帝一不之許襄陷
郢單臣憂心孔疚請行又不知其幾疏先帝復不之許
頃罹孔棘詔既奪情臣辭亦不知幾迨不獲命竊自附
於金革無避之義陛下踐阼以來邊劇日駭臣請悉力
政以江流數千里江面數十屯而脉絡不貫非臣督視
隨機上下是必有不遏其渡江者今不幸臣言中矣而
使先帝以及兩宫下至公卿大夫士早以臣言為信聴
臣之出當不使如此往者不可諌及今汲汲圗之恨其
晚尚可強臣之留耶臣留不過使都民茍安旦暮而非
所以為京社大計也陛下惟命臣以王導故事都督中
外諸軍然兵入吾境亦既兼旬臣苦心處置忘寢廢食
未能少強人意誠以注的之矢難留在目之機易見與
其坐待其來於事無補孰若使臣決於一行以求必勝
事理較著有不難知者恭惟祖宗三百餘年徳澤其來
未艾兩宫仁慈孝愛動無闕失臣恃此咸發信順之心
斷可憑藉以辦此事臣羸弱之軀非不知自愛(云云/)孤
忠自誓終始以之臣有三子三孫留之京師日依帝所
以示臣無復以家為意否則茍免而已寧不愧死於斯
言哉深切迫切拜表即行
　　　遣使請和
徳祐乙亥正月十七日賈似道遣宋京使軍前請和京
與北使來要似道自往似道遣阮思聰束元嚞代行思
聰回知事不就惶怖失據隂備快船為走計時大軍人
勢衝下南北兩岸立砲座設划車中流數千艘乗風直
進宋兵不敵夏貴老將也既失長江惟恐督府成功無
所逃罪又恐孫虎臣新進位出已上殊無鬭志
　　　下饒州
乙亥正月大兵至饒州守臣唐震竭力守禦城破震為
北兵所害死於州治之玉芝堂二十一日城破二十七
日鄔判官始得其遺體温然如生遂具衣冠而𦵏之前
丞相江萬里寄居饒州州人皆遁萬里坐守以為民望
兵入其第赴水而死萬頃自南康來省兄遇兵不屈遂
以磔死至死罵聲不絶口先是張世傑至饒州萬里與
之大醉世傑曰國事如此丞相如何萬里曰力不能以
報朝廷惟有死爾世傑曰丞相之言是也他家事世傑
盡知之拿一个盞跪在地不能得他接接了未能得他
飲安能忍辱事他人耶吾盡吾職分延得一日也是趙
家一日之天下如不可為亦只有一死庶幾可見趙皇
於地下觀此則萬里從容就義之心先决矣
　　　破池州
乙亥正月大兵破饒州遂至池州時池州無守臣蜀人
趙昂發為池州倅權州事措置備禦等官謂昂發曰州
不可守不如棄之昂發曰吾守土臣也豈可偷生避死
也大兵至留詩其第夫婦遂自經而死時人語之曰臣
為君死妻為夫亡
　　　蕪湖潰師
乙亥正月二十二日賈似道潰師于蕪湖是日三鼔孫
虎臣告急至似道舟中泣告曰追兵已迫夏貴亦曰彼
衆我寡委難抵當垂泣而去似道撫諭三軍遂許唱轉
官資諸軍詬曰要官資做甚己未庚申官資何在鳴鑼
一聲退兵於珠金沙十三萬軍一時潰散督府之師已
失似道奔入揚州李庭芝閉城不納
　　　姜才敗績
大兵順流乗勢至𤓰州揚州都統姜才出兵二萬餘于
揚子橋士氣百倍衆皆披靡時彼衆我寡相持半日凡
數十戰勝負未分生兵日増乃至敗績姜才稍引兵還
大兵入太平州守臣趙之溍遁
　　　金山之敗
大兵入建康府松江制置知建康府趙溍遁北兵方入
城時察院潘文卿按趙溍取行宫公帑所積金帛棄城
而遁建康為江東重鎮則江東之勢去矣北兵駐建康
府不進遣哨騎四出大兵至鎮江府張世傑趙溍戰于
金山世傑多海舟無風竟不可動遂敗留守司參軍沈
圻自柂樓上望下嘔血而死守臣洪起畏遁嗚呼京口
第一重門户而失之行闕岌岌矣
　　　趙與可遁
乙亥正月大兵入寧國府守臣趙與可遁與可宗室也
而望風宵遁朝㫖除名勒停追毁出身以來文字以為
不守封疆者之戒○北兵下徽州
　　　二相遁去
乙亥二月二十六日左丞相王爚去先是賈似道奏請
遷都太皇太后不許及是殿前指揮使韓震再申前請
爚議堅壁固守求罷不允徑去三十日夜右丞相章鑑
遁二相去國朝廷事可知矣
　　　誅韓震
乙亥三月初一日誅韓震三省奉聖㫖云韓震身為殿
岩陰懐異志當此危急不肯出戰聲言提兵䦨入禁闕
奸謀叵測罪不容赦國人皆曰可殺吾念其父有功于
蜀不料其子負國若此除已明正典刑罪止其身若家
屬親黨决非同謀一切並為免罪○時有言震謀脅遷
都者宜中與客潘希仁議請計乃伏甲士於樞密府擊
殺之以步軍指揮使領其衆震部曲百餘人聞變大閧
而入射火箭入大内又以大刀斫嘉會門宜中遇兵遂
之奔建康府
　　　五木之敗
北兵入常州時三月初二日知州王宗洙遁權守節幹
王良臣以城降五月張彥劉師勇復常州王良臣敗走
又復廣徳軍九月王良臣以北兵攻常州知州姚訔統
制劉師勇王安節拒守攻城不克十月常州告急文天
祥遣將尹玉朱華張全麻士龍赴援二十六日戰于横
林敗績二十七日戰于五木敗績張全不發一矢尹玉
麻士龍死之天祥調兵再往道不通十一月十六日常
州糧盡劉師勇以騎突圍出奔平江府遂破常州屠其
城知州姚訔死之生獲王安節不屈而死○訔乃姚希
得之子○安節乃節度王堅之子○尹玉江西憲司將
也與北兵戰殺數千人復收殘兵五百又角一夕兵敗
手殺七八十人遂死之其麾下與北兵戰併死無一降
者朝廷贈濠州團練使官其二子○常州自三月二日
陷至五月再復九月北兵再至知府姚訔糾集民義登
城巡視旌旗雲擁鼔聲震天潛遣劉師勇王安節等出
師迎敵大捷次日北兵至城下開門引戰二陣夾擊攻
城之兵為其掩殺攻城不克而遁劉師勇又於歸路設
伏以待之殱者過半常州雖能保城而管下屬縣屋宇
焚蕩人民虜掠殆盡生獲百姓殺之臠其肉煎油作砲
擲入常州城下使膏油散在牌杈木上積日使火箭射
之牌权自焚又俘其人使之運土於城外築堡傾泥併
其人填之常州屬縣之民遭此横禍十一月糧盡城始
破嗚呼使北兵渡江之後一州州有守臣如姚訔者忠
於國家而死守封疆宋鼎又安得而轉移耶
　　　朝臣宵遁
乙亥正月京師戒嚴朝臣接踵宵遁大軍已迫畿甸勤
王兵不至人情恟恟知臨安府曾淵子兩浙運副自遁
浙東提舉王霖龍遁機政文及翁倪普臺諌潘文卿季
可陳過徐卿孫侍從已下陳堅何夢桂曽希顔數十人
並遁朝中為之空疎○朝堂榜云孟軻謂君視臣如草
芥則臣視君如國人又謂諌於其君而不聴去則窮其
力而後止識者猶以為非君臣之正誼我朝三百餘年
待士大夫以禮吾與嗣君遭家多難爾小大臣未嘗有
出一言以救國者吾何負於汝哉今内而庶僚畔官離
次外而守令委印棄城耳目之司既不能為吾糾擊二
三執政又不能倡率羣工方且表裏合謀接踵宵遁平
日讀聖賢書自諉謂何乃於此時作此舉措或偷生田
里何面目對人言語他日死亦何以見先帝天命未改
國法尚存可令尚書省别具見在朝臣在京文武並與
特轉二官其負國弃予者令御史臺覺察以聞其榜朝
堂明吾之意
　　　罷賈似道
乙亥三月三日賈似道罷平章都督予祠○制曰大臣
具四海之瞻罪莫大於誤國都督行諸軍之事律尤重
於喪師告九廟以奉辭詔羣工而總命具官賈某小材
無取大道未聞昔相穆陵徒以邊將而自詭逮事先帝
遂於國事以獨専謂宜開誠布公以扶皇極之彞并謀
合智以盡天下之議而乃恣行胷臆不恤人心以吏道
沮格人材以兵術剸裁機務括田之令行而農不得安
於野𣙜利之法變而旅不願出其途矧當任閫之驅馳
豈不戎事之緩急戰功或曠嵗而不舉兵事或臨時而
不修纖悉於文法之搜求濶疎於邊政之科瑣遂令飲
馬以渡長江迺者抗表出師請身戡難人方期以孔明
之志朕亦責以裴度之功謂當被髮纓冠而疾趨乃復二
矛重弓而容與三軍解體百將離心彼被甲之謂何未聞
聲而先潰孟子謂吾何畏彼左氏謂我不丈夫社稷之勢
綴旒縉紳之言切齒姑與薄罰俾爾閒祠於戯膺戎狄
懲荆舒今欲復周公之事放驩兠殛伯鯀尚思寛虞典
之誅可罷平章軍國重事都督諸路軍馬○十四日賈
似道遺堂吏翁應龍䕶都督印歸朝上表自劾○五月太
后乃降詔令李庭芝宣意畧云卿其亟歸喪次以盡臣
子之道當曲示保全否則衆論益甚忠孝靡容吾雖欲
屈法伸㤙而不可得卿其明聴吾言善終以始亦有辭
於永世○左相王爚奏陛下念其勤勞三朝免於追竄
使之歸里終喪忠厚之至既數辭矣安坐維揚未聞就
道既不能死忠又不能盡孝遂使公論切齒愈甚願降
一明詔切責似道又犯方命之罪
　　　貶賈似道
乙亥七月十二日合臺奏賈似道喪師誤國内批賈似
道専權誤國得罪公論吾以其厯事三朝近嘗許以終
制不欲已甚合臺露章未已更與降三官改徙鄰郡少
弭人言○賈似道婺州居住廖瑩中王廷追毁文字除
名勒停送韶州羈管内批王廷曾淵子改送雷州居住
○賈似道降三官改送建寧居住翁合奏賈似道以妬
賢無比之林甫輒自託於伊周以不學無術之霍光敢
效尤於莽操其摠權罔上賣國召兵専利虐民滔天之
罪人人能言(云云/)首聞邸報臺諌交章聲其奸謀乞行
逺竄迫於衆怒僅謫建寧雖國家之典憲未伸而朝廷
之意向稍白臣切伏惟建寧實朱熹講道之闕里雖三
尺童子粗知向方聞似道且嘔惡唾去况可見其面如
熹釋大學一章曰放惡不逺彼且稔惡所伏其地其民
何罪必以禦魑魅而後已夫與之同中國且不可而可
一日同此鄉必放之此鄉此鄉亦獨何罪巷伯惡惡之
詩曰投畀有北有北不受而終曰投畀有昊蓋有北决
所不受則付與昊天惟天得制短長六合爾此則陛下
事也乞將似道逺竄深廣以伸國法以謝公論有㫖賈
似道移漳州責授高州團練副使下臨安府台州簿録
其家
　　　相陳宜中
乙亥三月初三日陳宜中參知政事陳合僉書樞宻院
召王爚還朝○初十日陳宜中除右丞相初四日宜中
辭相奏云臣今月初四日恭準内批不許臣辭免新除
特進右丞相恩命念臣一介樸愚不喜矯飾此番出位
奉行陛下如神之斷將順陛下如天之仁實出於愛君
憂國之血忱非有一毫傾人利已之私念髙天厚地實
所鑒臨今若許臣以舊官備位人猶謂臣無所為而為
之可以少逭清議若不先不後於此易變恩榮公論無
情何所不至或謂臣乗時傾似道而奪其權或謂臣拱
手不留臣鑑而據其位臣既無面顔立於百僚之上亦
安能復有精神念慮能為陛下宣一日之勞哉○魯港
敗後宜中當國首斬韓震脅遷之議差强人意宜中實
無經綸至秋托故遁歸及不得已十月再來則國事去
矣
　
　
　
　
　
　
　錢塘遺事卷七
欽定四庫全書
　錢塘遺事卷八　　　　　元　劉一清　撰
　　　張世傑入衞
乙亥三月初十日張世傑入衞京師内空賴張世傑一
軍萬人自荆湖至世傑本信安歸正人擢承宣使陳宜
中疑世傑易其所部之軍世傑不得以盡其力○吕文
福請提兵入衞文福文煥兄也
　　　議遷蹕
宗學上書曰臣等為國同姓與宗社相依為命近者元
臣開督視師繼而又聞逆整列斃臣等私竊喜之邇日
以來京師内外喧傳皆謂内人今已放歸御船今已排
定營衞諸軍皆已㸃差倉庫今已搬移陛下移蹕亦在
旦夕躊躇未即行者獨吾太皇太后不肯輕動爾臣竊
為陛下謀者不過移蹕慶元其次則移蹕平江至事勢
危急則航船幸閩不思我能往彼亦能往縱使兵或可
守陛下豈能欝欝求活作一龜兹國耶北兵渡江已踰
兩月不聞有備禦之䇿但聞和議之請和議未必能成
危亡之勢漸迫今天下勤王之兵在京屯戍者不下二
十萬猶堪一戰豈束手待斃而已哉臣願陛下戒諸將
帥糾集精兵盡力血戰戰若不勝死於社稷猶可見藝
祖於地下惟陛下思之幸甚
　　　陳宜中奏
殿院陳宜中奏云近北兵渡江已踰兩月上而三宫下
而萬姓皆謂平章賈似道督師一出未必負三朝禮遇
之恩必能以一死酬天地涵容之澤而乃擁師逗留不
發一矢今月二十日忽報孫虎臣(此下疑/有闕文)又二十二日
報臣等以諸軍皆潰散初猶有自與一決之語既乃發
為海上迫駕之言臣見其平日自詭以知兵意或有深
謀祕計可以救一脈於垂亡觀其所措有非腐儒所能
測識忽二月二十八日早有督府隨行吏回歸乃言似
道於二十日夜三更鳴鑼一聲喝散諸軍竄身而去莫
知所之臣聞之血淚迸流欲死無由因自痛念曩經丁
大全敗竄之餘適際理宗再生之德徼逾末年似道時
適當國起自書生叨居向地彼雖一出臣毎見其施行
時有差舛未嘗不從容納規而才弱力凡莫能救正如
范文虎事争之不力稔禍今日涕殞何追今似道以潰
師竄身上誤宗社臣曩為臺諫既無吕誨之先見臣今
為執政又不能為社稷之力争罪何所逃謹具自劾以
聞欲望聖慈重行追竄正平日茍容之罪以謝公論仍
乞正似道誤國之罪以謝天下祖宗徳澤未衰人心戴
宋猶故元氣一脈尚可挽回仍乞將公田市舶茶鹽等
咈民所欲者悉賜改正令學士院降詔以明太皇太后
陛下哀痛悔恨之意少回皇天舍逆助順之心
　　　陳宜中都督
陳宜中都督軍馬時乙亥四月也奉㫖建督于京檄召
諸路軍馬勤王并令潰軍各歸所部淮東𨽻李庭芝淮
西𨽻夏貴松江隷汪立信四川𨽻朱禩孫河西𨽻黄萬
石節制團結内外兵十七萬五千人分廂差寄居官為
總督給以兵赴教場教閱
　　　詔諭三將
五月太皇太后詔諭吕文煥等息兵通好詔曰賈似道
專制朝政十有五年挾智私行矜已自用結怨軍民失
信鄰國戰功當賞而不賞邊費當支而不支盡心力以
守襄城者坐視不救備已財以贈郢兵者反受責言遂
使諸將離心三軍解體比者請師出督畏死偷生不戰
而逃莫知所在自古失律之師未有如此之繆者吾已
節次明正其罪但念吾年七十抱病滋久嗣君幼冲㷀
㷀在疚念北方之兵薄吾近地宗社危急不可以一朝
居似道召禍如此老身幼主實受其殃因思爾文煥世
受國恩久當事任守城六載殊殫勤勞爾奕爾文虎皆
受先朝之知甞任岩師之寄一時捨此度非本心三人
在北豈能遽忘本朝之舊不念吾國之危兹用手披敷
陳吾意爾三人為吾轉道此意於帥相吾老幼雖不足
念生靈何辜受此荼毒不知何道可以息民何辭可以
通好于北朝以成南北之美意以紓社稷之近憂願亟
為我圖俾王室不壊理宗度宗在天之靈亦必降于爾
衷故兹詔示想宜孚悉
　　　吕文煥回本國書
報國盡忠自許初心之無愧居城守難豈圗末路之多
差兹祈轉念昔日之功庶可少伸今日之款明公問信
歸人欲言伏念某少服戎行壯臨邊徼干戈滿眼輕性
命於鴻毛弓箭在腰繫死生於馬足不但驅馳於西北
誓將屏蔽於東南幸以微勞屢收薄效至若襄城之計
最為淮甸之危蠢兹無厭之鄰指將必攻之地迅裂如
水火之衝擊飄蕩如風雨之去來坐一日為尤難居九
年而可奈南向髙築盖欲拒吾喉襟樊城盡屠其在剪
我羽翼雖劉也首先於犯順而焦然中告於黨姦孤城
其如彈丸謂靴尖之踢倒長江雖曰塹固欲投鞭而㫁
流兇焰如斯先聲屢至臣能死爾仰天而哭伏地而哀
男既生氓析骸而爨易子而食尚冀廟堂之念我意令
鄰郡之聚兵委病痛於九年之間案几肉於羣虎之口
因念張巡之死守不如李陵之詐降猶期後圖可作内
應國手局敗留著此豈奕尋常之機俗眼圖耳觀形奈
不識驪黄之馬盖使忠臣偶陷於敵國從亦絶意不念
於鄉閭固知死也何補於生安有食焉不任其事因銜
北命乃擁南兵視以犬馬報以仇讎非曰子弟攻其父
母不得已也尚何言哉今皇上亶其好生開以自新之
路明公都督雖是問罪藹然念舊之情安敢固違永為
背叛見今按兵不動臥轍不驚撫此良臣伏覩景命且
秦穆公之救殺馬在野人猶知報恩如齊桓公之相射
鈎願君子終無忘怨
　　　督府檄文
畧曰且整之叛我也固以自疑若煥之去國也獨何不
忍不思桓温羣從並受卵翼之恩李陵一門初無毫髪
之損國家危運一至於此人心忠義夫誰無之太皇后
七袠之聖躬今天子孤惸之冲質在人情猶知恤鄉閭
之老幼矧人子忍坐視君父之傾危寧無郡國表臣亦
有江湖豪傑共僉倡義之旅載馳勤王之師如陶士行
慷慨之真如張魏公忠赤之至救日之弓救月之矢便
直指於旌旗如礪之山如帶之河尚永堅於盟誓
　　　王爚平章
乙亥四月王爚平章軍國重事八月王爚致仕爚具位
平章在朝無所建明不顧君父之顛危退為保身存家
之計鄙哉
　　　日蝕
乙亥六月初一日午時日有食之既是時天地晦㝠咫
尺不辨人鷄鶩歸猶如暮夜自已至午其明始復○詔
曰天降罰于我家嗣君幼冲未堪多難吾以衰耄勉强
聽政明不能察奸臣之誤國仁不能救兵革之殄民徳
澤弗流政令多失乖氣致異謫見于天廼夏季月朔日
有食之既陽微晝晦變莫大焉吾惟艱危之會憂心如
熏重以災異譴告于何不臧憂咎在吾痛自先責貶損
尊號尤恐未盡應天之實方與嗣君夙夜祗懼省躬悔
過慨念奸臣專政之久杜塞賢路䝉蔽天變下情壅於
上聞禍至此極今吾自儆悟少懲艾虛心聽政惟人言
是聽以荅天意咨爾百僚士庶盡忠極言凡凉菲之愆
政事之疵黎元之疾苦爰暨修禳固圉之常䇿可以捐
厄運𨗳和氣者毋有隱之將採擇施行人心恱而天怒
解庶幾在此布告中外體吾至意○太皇太后内批痛
自切責以答天戒可去聖福二字用昭吾恐懼脩省之
意
　　　陳留並相
乙亥六月陳宜中左丞相留夢炎右丞相陳文龍黄鏞
僉書樞宻院事謝堂鎮撫使家鉉翁知臨安府○文天
祥刑部尚書趣赴行在○夏貴淮東制置知揚州朱煥
淮西制置知廬州召李庭芝赴行在夏貴不受代李庭
芝閉城自守
　　　文天祥入衞
乙亥四月文天祥為江西提刑募兵於贛州吉州杜滸
糾合四千人從之至九月天祥將吉贛民人及峒丁二
萬人入衞衣裝器械戈甲精明人心喜慰詔褒奬除江
浙制置使知平江府提兵捍禦○時陳宜中歸永嘉留
夢炎當國夢炎意不相樂乃以天祥為制閫出守呉門
　　　徵諸帥不至
徵吕文福入衞行人失辭文福自疑不至○徵夏貴督
萬壽黄萬石入衞並不至○京城招軍年十五以上號
武定軍長不滿四尺觀者寒心
　　　諸郡望風而降
乙亥三月知江隂軍鄭濡道遁○知廣徳軍令狐降○
三月十四日下平江府守臣潜說友遁通判胡玉以城
降○下安吉州守臣趙與立降江上列城或降或遁無
一人堅守者○四月下江陵府髙達京湖名將已未解
圍鄂州似道許以建節後竟不與達怨望久矣至是為
京湖制置以城降宣閫不能制城初陷朱禩孫仰藥不
得死既而亦降焉乃令朱禩孫移文諸州歸附○鼎州
澧州常徳府壽昌軍並降○大兵徇湖南圍潭州安撫
李芾與大兵戰于澧陵得捷守城攻之不克○九月大
兵至獨松闗殺亷萬户希賢後丙子二月亷希賢之子
殺張濡磔之濡俊之曽孫也○十一月十六日大兵下
隆興府劉槃以兵累戰不利遂以城降牛傅危天順二
將赴火死○瑞州先下姚計議至隆興說降劉槃拒之
乃引兵出戰殺戮不小凡累戰不利不得已而以城降
○大兵至撫州時制置黄萬石開閫撫州聞大兵至而
遁都統密侑迎敵就擒不屈嚼舌罵聲不絶而死施至
道以城降○建昌相繼而下○朱帥戰于相闗敗績去
杭百里○獨松闗告急召文天祥入衞天祥自呉門還
遣守獨松闗時天祥軍三萬張世傑軍五萬諸路勤王
師猶有四十餘萬天祥與世傑密議今兩淮堅壁閩廣
全城王師且衆何不與之血戰萬一得捷則罄兩淮之
兵以截其後國事猶可為也世傑大喜遂議出征獨冝
中沮之事不成矣○二十八日攻平江府通判王矩之
以城降○十二月大兵屯平江府伯顔在焉京師戒嚴
留夢炎陳文龍黄鏞劉黻並遁○大兵屯於長堰陳宜
中蒙蔽外庭隂遣使請和見伯顔於長安堰已而不如
約故大兵竟至皋亭山○丙子正月大兵入臨江軍權
守滕岩瞻遁臨江告急吉州乞兵援守吉州差禁軍三
百人至臨江防拓舟必從吉水敢勇軍守吉水陸必從
永豐忠勇軍守永豐未幾大兵至禁軍潰散大兵入臨
江大兵更自桐江疾馳至吉州城下○十八日大兵進
皋亭山去城三十里北使請執政軍前議事文天祥請
行○百姓官民迎丞相伯顔于皋亭山○十九日大兵
進屯北闗門外東城百姓門各各帖好投拜三字吕文
煥范文虎九騎入城遂入大内謁太皇太后
　　　納降表
乙亥十二月遣使納降表直學士髙應松辭草表乃以
京局官劉褒然權直院草之○自賈似道喪師後至今
十餘月國事危急將士離心兵出屢衂朝廷方理僉科
場明堂等事士大夫陳乞差遣士人覬覦恩例一籌不
畫及是束手無措乃議納土永為小國賫降表奉使燕
京哀哉
　　　詔罷兵
宋太皇太后詔文天祥罷兵詔曰卿之忠義朕已素知
見今遣使請和卿宜自靖自獻慎勿生事乃所以保全
吾與嗣君也天祥捧詔號泣於是不敢出師矣
　　　罷團結
乙亥十二月宋太皇太后詔民兵罷團結○太后詔南
北講和京城内外民兵罷團結三省榜諭京城百姓兩
宫慈仁保全生靈南北見議講和毋致惶惑
　　　二王航海
丙子正月十二日命秀王與擇奉皇兄廣王昰皇弟益
王昺出宫航海
　　　宜中夜遁
陳宜中十月再相國事亦危矣至丙子正月十八日大
兵至皋亭山要以相見宜中夜遁十九日以賈餘慶為
右丞相呉堅為左丞相謝堂樞密使家鉉翁叅知政事
劉岊同知樞密院事是時宜中遁文天祥辭右相不拜
遂以賈餘慶為右丞相朝廷愈無統矣
　　　文魁辭相
丙子正月十九日除文天祥右丞相兼樞密使天祥辭
不拜除資政殿大學士北師邀當國者相見執政侍從
交賛公出天祥曰國事至此吾不得愛身辭相印不拜
以資政殿學士行天祥至皋亭山伯顔丞相引見天祥
抗辭慷慨議論不屈遂留之不使歸南遣王千户館伴
　　　京城歸附
丙子正月二十日大兵入臨安府太皇太后請降○太皇
后詔江南諸郡歸附詔云今根本已撥諸城雖欲拒守
民何辜焉詔書到日其各歸附庶幾生民免遭荼毒○
賈餘慶令學士院降詔俾天下歸附之各付一省劄惟
家鉉翁不肯署押吳堅一如賈餘慶之命程鵬飛作色
欲縛鉉翁鉉翁云中書無縛執政之理歸私㕔以待程
竟不敢誰何○朝廷自乙亥十二月至丙子正月信使
往來和議未決正月二十四日北使請宰執親往燕京
朝覲於是以呉堅賈餘慶家鉉翁劉岊文天祥五人為
祈請使朝廷百官或在或遁至是為之一空○二月初
一日伯顔丞相指揮收京城軍器○十二日索宫女内
侍樂官諸色人等宫人赴蓮池死者甚衆○二十日北
使請三宫北遷二十二日宋少帝令太后隆國夫人黄
氏朱美人王夫人以下百餘人從行福王與芮參政謝
堂髙應枀駙馬都尉楊鎮臺諌阮登炳鄒珙陳秀伯知
臨安府翁仲徳等以下數千人太學宗學生數百人皆
在遣中惟太皇太后以疾留大内
　　　潭州死節
丙子正月大兵破潭州李芾守潭竭力備禦凡八九月
其間出戰屢捷而大兵之攻日増芾不能支城破之日
命積薪樓下於是携家人盡登樓大宴積金銀於兩畔
李與館客廟坐其餘列坐左右數盃後命喚二劊子來
既至則令將此金銀去與你家口取法刀來一不肯受
一會意徑受之携去分付家人後須㬰將法刀至李帥
呼之至前分付先從頭殺入到尾殺我待我㸃頭時下
手復飲酒良久㸃頭惟館賔與一妾墜樓而走妾折一
足最後李帥伸頭受刄此劊子遂四面放火自刳其腹
而死○潭州陷衡州茶陵軍袁州相繼而下○後李兩
山有詩題潭州驛懐李肯齋曰天運由來有廢興義無
兩大一身輕封疆社稷若不死婦女鬚眉何用生紐解
三綱重接續灰寒萬刼獨光明便當配食三閭廟啟迪
民彛開太平(三閭水死/肯齋火死)
　　　吉州歸附
丙子二月大兵至吉州權城同天驥以城降宋都反元
帥○大兵循浙東至嚴州知州方回降至台州知州楊
必大降至處州知州梁信降衢婺等州並下
　　　揚州死節
丙子五月廣王登極除李庭芝為右丞相六月庭芝棄
揚州引兵至泰州欲航海至福州大兵追及之庭芝凡
戰數合大敗遭擒元帥斬庭芝于軍前八月大兵攻淮
東破揚州朱煥以城獻姜才死之姜才淮之猛將前後
主將皆其人也姜才屢戰大捷大戰三日姜才身生九
疽不可掛甲遂敗至泰州被執不肯降臨刑含血罵聲
不絶口淮人言之無不傷歎
　
　
　
　
　
　
　
　錢塘遺事卷八
欽定四庫全書
　錢塘遺事卷九　　　　　元　劉一清　撰
　　　丙子北狩
祈請使
　左相呉堅(天台人/)　　　右相賈餘慶(海州人/)
　叅政劉岊(重慶人/)　　　樞密文天祥(吉州人/)
　叅政家鉉翁(眉州人/)
奉表獻璽納土官
　監察御史楊應奎(廬州人/)
　大宗丞趙若秀(臨安人/)
日記官
　宗丞趙時鎮(廬州人/)　　閣賛嚴光大(紹興人/)
書狀官
　御帶髙州太守徐用禮(臨安人/)
　潮州通判呉慶月(臨安人/)
　惠州通判朱仁舉(闕/)　(人/)處州通判沈庚會(闕/)　(人/)
　浙東路鈐呉嘉興(闕/)　(人/)
掌管禮物官通事
　總管髙舉(江陵人/)　　　總管呉順(闕/)　(人/)
提舉禮物官
　環衞總管潘應時(闕/)　(人/)總管呉椿(闕/)　(人/)
　環衞總管劉玊信(揚州人/)
掌儀官
　浙東路鈐詹囦(闕/)　(人/)　帶行官屬五十四員
　隨行人從二百四十人　扛擡禮物將兵三千人
北朝館伴使
　巴延丞相貼差特穆爾萬户
　阿珠元帥貼差焦愈相
　　　祈請使行程記(日記官嚴光大録/)
徳祐丙子二月初九日宣奉大夫左相呉堅自天慶觀
方丈出北闗門送通議大夫右丞相兼樞密使賈餘慶
銀青光禄大夫樞密使謝堂端明殿大學士中奉大夫
充祈請使劉岊丞議郎守監察御史充奉表納土官楊
應奎朝奉郎充奉表納土官趙若秀當登舟時南北朝
阿里議事𫝊巴延命留呉相登舟泊于北新橋岸下終
夜流涕北軍差軍前索多相公勉諭之此日會文天祥
于軍前忠義激烈分辨夷夏遂激北朝丞相之怒遂㸃
差堅戰頭目守之
初十日樞使謝堂納賂免行遂回○是夕泊謝村
十四日舟次平江府北官宣撫使就閶門接官亭令妓
置酒待呉文二相不赴晚催登舟馬軍三百餘人㳂塘
䕶送至無錫縣
十五日舟次無錫是日特穆爾萬户生日四府俱送壽
儀就三登倉橋上特穆爾舞勸夜泊常州十里鎮
十六日早舟次常州燬餘之屋無路殺死之尸滿河臭
不可聞惟此最多次過奔牛鎮夜泊吕城白骨堆積如
山
十七日早過吕城堰換舟到丹陽縣泊七里廟
十八日行過新豐市遇一舟有北朝國師劉叅政舉酒
勸之次至鎮江府韓蘄王廟前有招討石祖忠招討張
郎中携妓樂獅豹勸酒迎入府治同特穆爾留客於府
治後堂泊舟丹陽館後
十九日府第率衆官渡揚子江入𤓰洲見阿珠平章留
宴於圗嚕萬户張郎中房子
二十日阿珠元帥統諸臣從官同太皇太后續差到閣
賛呉忠翊督戰孫通直賫手詔帶北朝馬數千往揚州
至揚子橋砲聲連響繼至城下一砲震天城上旗幟雲
擁軍船放划車弩密如雨再一砲響隂雲四合冷雨大
作驟如傾盆勢不可進阿珠平章請回揚子橋茶飯罷
入𤓰洲
廿一日雨雪大作疾風驟發江濤洶湧不敢發舟再泊
𤓰州
廿二日雪霽諸使回鎮江府
廿三日呉閣賛孫通直阿珠平章欲命諸使親札勉揚
州制置李庭芝納降衆從之獨文丞相不畫名繼而平
章先索藁及諸官札成無計可達其地分各有軍馬把
截時有遊騎出從夜泊舟中
廿四日宴于鎮江府治夜泊舟中
廿五日夜泊舟中
廿六日巴延夫人自臨安回○夜泊舟中
廿七日夜宿舟中
廿八日焦僉省諸使宿鎮江州治
廿九日渡江夜泊舟中○至夜文丞相脱去
三月初一日早方知文丞相已脱去閉城三日搜覔不
見收從人幹僕并管伴使千户及總管等人囚之夜泊
舟中
初二日宿於揚子橋圃内○乘舖馬
初三日宿灣頭○午前有揚州都統萬户出戰士氣百
倍其鋒不可當乃退
初四日過邵伯鎮徑行一堡子闊六十里北軍屯戍又
有水寨屯軍甚多内有小堡子六十餘所博囉相公阿
里右丞在内宰馬置酒延待諸使忽報揚州北門軍馬
擁出姜才分陣殺奪交傷不少相持半日及暮博囉相
公以軍馬相距而退○中路遇廬州一卒云淮西廬州
夏貴已於三月初三日投拜見賫降書至阿珠平章處
有軍馬數十䕶送盖揚州未降故也晩宿荒屋内路上
尸骨如山
初五日過天長縣宿荒草上坐以待旦有尸滿野
初六日渡天長河無舟滿河皆腐尸夜宿荒草
初七日過寳應軍
初八日過招信軍至淮安界忽望見旌旗雲擁砲響震
天有數隊人馬出戰矢如雨下乃許文徳兵馬親臨軍
陣殺傷不少特穆爾萬户集兵拒守及日晩方退夜遂
移屯宿於荒草
初九日過甘羅城渡清河口至清河口守渡衆官迎入
軍治設宴出城宿舟中
初十日舟離清河口過小清河口七里莊轉河至桃源
晩宿舟中
十一日宿舟中
十二日宿宿遷僅有二三十家舟泊野岸
十三日舟行晚宿邳州城外邳州離城逺接置酒作樂
會衆官於草廬下夜舟泊圯橋子下即子房擊始皇博
浪沙中副車遂逃于此子房進黄石公履即此橋也自
此人皆戴笠衣冠别矣
十四日換舟諸官入邳城去㸔風俗城壁圮頺民居草
座自此經過州縣只如此晩宿野岸
十五日早發淮隂屬徐州界道左有元祐間石麒麟院
所立鎮碑是晩徐州府臣携酒至款諸使夜宿舟中其
日乃清明諸使感懐
十六日抵徐州換舟宿野岸
十七日舟行午過留城少泊父老云此是漢髙祖封子
房為留侯即此城是也有廟碑記在焉過九里(原有/缺字)
十八日次沛縣乃魯地也髙祖生於豐沛去沛二十里
沛民聞宋朝宰相等官至家家門首焚香迎拜申牌後
過鷄鳴臺晩次舟河口魚臺縣昔春秋隱公五年觀魚
于棠即此地也
十九日舟行午至谷亭馬頭申時過魯橋有四洞水流
甚急橋畔有四天王之祠晩宿魯橋
二十日易行李上車屬官皆乘舖馬酉牌抵新州夜宿
縣治即濟州也
廿一日車行酉過汾陽即郭令公所封之地夜宿于縣
治
廿二日車行午至東平府夜宿嚴相公家
廿三日東平守置酒髙會于宣聖廟聖像雄偉殿宇宏
麗去宣聖墓二百里一人云墓有巨木皆三丈圍夜宿
嚴相公府此處風俗甚好商旅輻輳絹帛價目十一路
經過惟此為最
廿四日車行申抵茌平縣宿縣治
廿六日車行過合城鎮午過臨城鎮勝果寺有周柴世
宗廟遺像存焉自東平府去村聚頗繁麥畦桑畆一望
不斷晚至髙唐平原縣係趙地戰國封平原君處夜宿
縣治
廿八日車行至陵州陵州郡守迎諸使宴畢宿州治
廿九日易車行陵州西闗就衛河登舟午後過林鎮屬
河間府有梁山伯祝英臺墓夜宿于岸
三十日早行舟已抵灌縣界東光縣焦僉省置酒宴于
縣治夜泊野岸
閏三月初一日舟至長蘆鎮土人云小燕京盖人煙輻
輳此地産鹽有鹽運司鎮南有浮橋妓樂雜劇宴待諸
使未牌舟抵興濟縣酉抵清州夜宿舟中
初二日舟行過清河鎮去海不逺夜泊鎮内
初三日舟過清河鎮水冀河或海風大作吹沙走石是
夜宿舟中
初四日早抵楊村歇于館驛焦僉省差楊村巡檢下鄉
科民户辦車三十輛夜宿驛内
初五日諸使宴焦僉省于馹中
初六日車行午過武清縣東有孟克皇帝選命賢才牧
民徳政碑進士趙崇選撰夜宿州治
初七日車行過王臺鎮四望桒麥青青午過分頭土人
云此地甚冷五月方可養蚕麥苗長不滿三寸六月方
食麥次抵徳仁府此地屬漷隂縣
初八日拂明諸使率官屬詣徳仁府永壽寺啓建太皇
壽崇聖節道場退宰執來議勘會國信取禮物已近燕
京䕶送官吏督擡兵級併祗候人各與給犒須議指揮
○䕶送禮物官徐用禮特與轉行武功大夫帶御器械
知髙州○日記官嚴光大特與轉武翼郎陞閣賛添差
福建路馬步軍副緫管福州駐劄○大通事髙舉特與
轉武經郎帶行環衛官添差西路副緫管臨安府駐劄
○尚書府都事呉慶用特轉朝奉郎添差通判潮州賜
緋○尚寳省録事朱仁舉特轉奉議郎差通判惠州事
賜緋○中書省錄事沈庚會特轉奉議郎差通判處州
事賜緋○尚書省令史陳充謙特轉宣教郎○樞密院
丞旨胡□特轉武功郎添差浙東路兵馬鈐轄○國信
所掌儀詹囦轉武功郎浙東路分紹興府駐劄○專庫
龔友諒陸鎮各轉承信郎○直省所劉某鍾應辰沈文
亨鍾大有各轉承信郎陳聦姚安國石寳林恢各補進
義校尉○扛擡禮物節級等各有犒賞
初九日甲辰過大興縣至滂村宿是日賈相病
初十日馬入燕京陽春門諸色妓樂等祗候迎入會同
館焦叅政勸酒館内歇來逺堂賈右相家叅政歇于穆
賔堂右呉劉二相歇于穆賔堂左屬官分歇後堂從者
分歇前兩廊此館係大金四大王府今改為驛兩廊有
八十餘間酒食米菜之𩔖專委斷事官分撥輪到各責
同知排辦齊整厨子工夫等人分房祗直每日委監察
御史等官覺問逐一宣問茶飯好歹賈相病甚仍宿館
内
十一日樞密院差軍卒數十人守館内○賈相病重
十二日夏貴至歇來逺之右隨行帶領將佐三百餘人
都人聚觀哂之
十三日樞密院差太醫診賈相脈投石膏散疾愈篤
十四日賈相薨衆官大慟
十五日巳時賈相自會同館後門出殯諸官出麗正門
燕京大興總管府排辦神道綵亭中餘座鼔鈸幡盖之
𩔖送至洞神觀側殯焉
十七日諸使祭賈相于洞神觀
十八日特穆爾萬户宴諸使
十九日諸使同屬官至樞密值雨入麗正門内右手參
張平章陳參政會少保夏貴端明吕師寳都統洪模并
宰執屬官少保官屬同宴張平章問呉相郊祀典禮儀
仗制度等事陳叅政以丞相所言詳細答之席終而回
二十日諸使㸃視禮物
廿一日巴延丞相回諸使出接有大旗書天下太平四
字
廿三日巴延上開平府
廿四日諸使出陽春門迓太后嗣君於五里外起居隆
國夫人王昭儀新安宫正新定安康安定夫人天眷福
王沂王謝樞密從駕車大小九十三兩大小宫使六十
餘人張知府濡繼至有緋緑妓樂神鬼清樂戴珠翠衣
銷金乘馬旌隊鎗刀金鼓等迎接入燕京隨駕下車入
中堂内垂簾而坐諸使屬官立班兩拜後班稍側又兩
拜退
廿五日諸使訪謝樞密沂王
廿六日呉丞相劉叅政宴謝樞密等官
廿七日禮物官屬食于宴樂園
四月初一日諸使率屬官詣會同館起居兩宫
初二日焦僉省來訪諸使
初三日諸使會議祈請事宜
初四日諸使宴焦僉省
初五日諸使訪樞密院陳叅政
初六日諸使訪趙同僉
初七日僉省來訪諸使
初八日諸使率屬官詣長壽宫滿散崇壽聖節本觀見
有一真人掌觀宫内道衆八百人
初九日謝樞密沂王宴諸使
初十日中寳訪諸使議赴上都日子
十二日諸使及官屬乘舖馬出通𤣥門晚抵昌平站自
此以往步步皆沙漠之地省院諸色人㸃差一甲隨行
餘留燕京
十三日車馬行晩宿榆林站是日過隘口
十四日車行晚宿懐來站
十五日晩宿洪站是日太后嗣君福王沂王謝樞密離
燕京亦赴上都
十六日離洪站十里到雲州無城一閧人家至州二十
里地名龜門山峭壁對峙有神靈甚晚宿鵰巢站
十七日車馬行晩宿獨石站自昌平站至獨石站亡牆
草塵皆是漢兒官人管待名漢兒站
十八日宿牛羣站此去皆草地此乃韃靼家官人管待
名韃靼站並無房子只是氊帳韃靼人多喫馬牛乳羊
酪少喫飯飢則食肉路中每十里一急遞舖九州自此
通路去
十九日晩宿明安站有床帳無人家
二十日宿凉亭站亦無人家無水可喫取水于十里外
只燒馬糞
廿一日宿李三站無人家
廿二日車馬行四十里至上都開平府入昭徳門泊城
内第三街官房子自燕京至上都八百里一步髙一步
井深數十丈水極冷六月結氷五月六月汲起氷六月
雹如彈丸大一年四季常有雨雪人家不敢開門牛羊
凍死人面耳鼻皆凍裂秋冬雪積可至次年四月方消
屋宇矮小多以地窟為屋每掘地深丈餘上以木條舖
為面次以茨盖上仍種麥菜留竅出火有地屋掘地三
四尺四圍土牆此地極冷每年六月皇帝過此避暑氷
塊厚者數尺夜瞻星象頗大盖地勢髙故也
廿三至廿七日不許私行不錄
廿八日太后嗣君宫人宫使至昭徳門裏官舍安歇福
王子𫝊制在隆國處安泊謝樞密在房子下夫人留伴
燕京會同館沂王以疾不入城
廿九日沂王疾亟
三十日樞密院以月旦日請太后嗣君福王同宰執屬
官宫人中使並出西門外草地望北拜太廟
五月初一日早出西門五里外太后嗣君福王隆國夫
人中使作一班在前呉堅謝堂家鉉翁劉岊并屬官作
一班在後北邊設一紫錦罘罳即家廟也廟前兩拜太
后及内人各長跪福王宰執如南禮又一人對罘罳前
致語拜兩拜而退
初二日太后嗣君福王隆國夫人中使等天曉盡出南
十餘里宰執同屬官亦列舖設金銀玉帛一百餘桌在
草地行宫殿下作初見進貢禮儀行宫殿宇宏麗金碧
熀耀諸妃諸王但升殿捲簾列坐皇帝皇后共坐霤中
諸王列坐兩序太后嗣君福王宰執以次展褁腰金服
紫屬官緋緑各依次序立班作朝甚肅皇帝云不要改
變服色只依宋朝甚好班退陞殿再兩拜就留御宴皇
帝問呉丞相云汝老矣如何為丞相領事答云自陳丞
相以下遁去朝廷無人任職無人肯做故臣為相未久
念臣衰老乞歸田里
　
　
　
　
　
　
　錢塘遺事卷九
欽定四庫全書
　錢塘遺事卷十　　　　　元　劉一清　撰
　　　赴省登科五榮須知
兩覲天顔一榮也臚傳天陛二榮也御宴賜花都人嘆
美三榮也布衣而入緑袍而出四榮也親老有喜足慰
倚門之望五榮也
　　　省試
正月二十五日午間鎖院
　至晩宣押省試官入院
試前一日省試院引保或不用親臨只貢之書鋪
　書鋪納卷鋪例五千自裝界卷子與之或只二千無
　定價過此無害也
　宗子又有一宗文字頗多非四千不可特奏名納卷
　亦三千
二月初一初二初三日引試詩賦人
初五初六初七日引試經義人
初九初十十一日引試宗室鎖㕔應舉人
　混經賦為一塲
十三十四日引試取應宗子
别試所則又遲經義塲一日乃初六初七初八日也
　省試案子不得以方州移動(挾書傳義/皆所不可)
　卷中自有第幾幕印子收納士人自書冶經鄉貫姓
　名押字於歴上若昏黒歴子收去無歴可書大有利
　害
　　　御試給號
試前數日書鋪告報士人請號(納卷鋪例五千因鋪家/卷子兼得御試須知一)
(本/)禮部給正奉名進士號次日給特奏名及四川進士
三色宗子號書鋪知委體例(二百錢與之索/添不過三百)請號之日
士人天未明到書鋪黎明而祻幙入都(四字疑/有誤)書鋪引
入尚書宰執據案坐于庭中設桌子及歴外吏部依省
榜次第喚姓名而前逐人自書姓名押字于歴記則得
號一枚吏使與之號則唱而戒之曰牢收號入殿不得
搪突號以白紙半片為之有字數行尚書侍郎郎中偕
銜押字及有中官某人監集英殿門試日以其號照入
殿門一失其號則不得入矣
　　　丹墀對策
廷試之日士人由和寧門入徐行執號樂衛士收數成
行而入至集英殿門外中官展視而收之殿外掛混圖
于露天甚髙良久天大明了然分明知位次士人聚于
殿門外待百官常朝畢方引士人進拜列于殿下宰臣
進題上覽焉天子臨軒天顔可瞻起居賛曰省元某人
以下躬拜再拜又躬身而退各依坐圖行列而坐每位
有牌一枚長三尺羃以白紙已書某人某鄉貫或東西
廊第幾人不得移動及汚損坐定中官行散御題士人
皆以御題録于卷頭草紙上以黄紗袋子垂繫于項上
若有損汚謂之不恭納卷所不受散題後駕已興入内
進膳賜食于士子太學饅頭一枚羊肉泡飯一盞食畢
不見賜謝恩或要登東作旋則抱牌捲卷子而往衛士
相引而去亦不甚逺既坐而試不得與鄰座說話中官
從官雜處董之宰執巡行至申時天子復臨軒納卷於
殿廷東廡階下之寨中一中官監視收其牌及御題卷
子亦不容人臨時於納處展視若至昏時則見(闕/)傳者
云已不在黄甲矣士人每出一門必書姓名于門東歴
四門皆書姓名押字出時無號無人押行亦不待人齊
出
　　　擇日唱第
皇帝御集英殿唱名非有他殿只掛集英殿牌於殿前
特奏唱名則於數日之後先唱名數日書鋪又告報請
號禮部又散號一如廷試給號之禮及得號視之乃前
日所收之舊號也但於其上用紅印書入集英殿試訖
中官姓名押小字一行耳仍戒曰牢收號入殿不得搪
突書鋪告報之人又有所求先量支少與之不得開口
唱名之日亦由和寧門而入身襴袍而足亦穿靴列行
舉號數人收號一如廷試之日候南朝畢賛者引入廷
下再拜皇帝臨軒宰臣進三名卷子讀于御案前用牙
箆㸃讀畢宰執立于上前閤門立于御案之西向宰執
先於御案前拆視姓名則曰某人閣門則承之以傳于
階下衛士凡六七人皆齊其聲傳其名呼之謂之臚傳
亦謂遶殿雷也凡呼而唱者三四聲士人方從衆中出
應衛士夾而翼之問以鄉貫父名翼至廷下對玉墀且
躬未拜廷上問以鄉貫父名衛士則以對對畢過軒下
少去就甲人次其榮在此也非特名登天府三代祖父
之名逹於聖聽矣待一甲畢則往兩廊角取𠡠黄而執
之甲内人齊則廷上呼謝恩士人廷下立躬身再拜而
退去于軒下狀元則便獨班謝恩不待甲内齊也自第
二名第三名為一班便賜食相身為袍各設位賦詩以
答皇恩第四名至第十名終為一班第二甲全甲為一
班謝恩了皆且執勅黄而立勅黄用麻紙兩幅連粘大
書某人等宜唱某等科第
　狀元至第二甲終皆曰宜賜進士及第
　第三甲第四甲終皆曰宜賜進士出身
　第五甲則曰宜賜同進士出身
𠡠黄可漏子又長於𠡠黄一尺唱第二甲盡駕興入内
進膳須臾賜進士食三品赤焦肉餅二枚天花餅二枚
(只是/素餅)羊肉飯一盂(并羊羔飯肉有盪/粉皆三品併至)上方起衛士已將
下三甲名字來排當士人兩衛士管一紙一紙書十五
人名字皆先自喚集排當資次仍問鄉貫父名審畢候
上復出殿上一呼某人則衞士已夾其人而進于前駢
貫而進亦候一甲齊方拜謝恩授黄𠡠有恩例陞甲人
則當殿上宣示上㫖某人有某恩合陞一甲末所以方
走唱名之人雖有恩例亦不可自陞甲盖陞甲人面授
出㫖當殿謝恩故也若無陞甲恩之人不入赴唱名傳
者曰待二年外方許到却唱至第五甲上亦入少憩頃
之待出唱第五甲畢士人皆執𠡠黄再拜殿上傳曰賜
進士袍笏袍笏積于殿外之兩廡下士人出殿門於上
廊爭取之往往皆不暇脱白襴而便就加緑袍於其上
其所賜淡黄絹衫一領(袖如綠袍/之寛大)淡黄帶子一條緑羅
公服一領笏一面士人披衫繫帶未畢則殿上催謝恩
謝恩罷拜而出紫緑相間環堵可觀紫袍牙笏以取左
宗子拜所賜也擁而趍出門頭亦不待書名字盖前日
秀才今日官人五榮之中此屬其最唱名時不可一聞
姓名遽然而出尤加詳緩之為佳唱第既出至大門外
人備車馬以須其出者十有五六若自有車馬雖不用
支散然群不逞隨之呵殿元者數十為隊所費亦不貲
不若只行出内門前茶店中待其人疎洒行歸耳状元
榜眼探花須皆與上馬盖臨安府自備馬以待之也
　　　置状元局
状元一出都人爭㸔如麻第二第三名亦呼状元是日
迎出便入局局以别試所為之謂之三状元局中謂之
期集所大魁入局便差局中職事一一由状元㸃差牒
請糾彈牋表小録掌儀客司計掌器掌酒果監門多者
至五六十員少者亦不下四十員視事官送牒例皆二
十初第人多喜入局得陪侍三状元與諸同年款宻它
日仕途相遇便為傾盖常例五日一會食否則日中有
酒杯㸃心果子二色局中職事官雖多入局而食者常
半之食罷出入無妨三状元常宿於局中不可出宿於
外月餘而罷局凡預局中職事官員納小録題名錢非
職事官須納錢五千而後得小録題名一本状元入局
之初依全賜錢一千七百貫及諸公納到助小録錢亦
一千三百貫有奇
三状元入局五日職事官入局局中以職事官名申臺
部十日後正謝
　正謝日係太史臺擇日亦謂之門謝禮用牋表皇帝
　及東宫牋表隔日計會閣門通進表中止用三状元
　名銜正特奏同日而謝是日亦由和寧門而入在常
　朝殿門外北面天顔賛者引唱躬拜再拜而退門外
　有立仗馬及衛士等衛士唱喏畢馬退士人方列班
　而拜拜君之門而已
越二日拜黄甲於貢院
　黄甲者由省中降下唱名既畢省中以其所升甲之
　人附于甲末用黄紙以書之故謂之黄甲是日貢院
　設香案於廷下状元引五甲内士人拜香案禮部亦
　遣官來賛導置黄甲於案中望闕拜畢士人列兩廊
　四十以上東廊四十以下西廊其日擇一人最年髙
　者上堂大魁拜之年髙者答拜又擇一人最少者上
　堂拜大魁大魁亦答拜而退人吏以紙筆請各書姓
　名依黄甲排與臣者鎸于題名石是日謂之叙同年
　拜黄甲也特奏不得預焉
越四五日鄉人之官于朝者為鄉會以待鄉中之新第
者
越三日赴國子監謁謝先聖先師祭前三日状元㸃差
職事官十四員
　監禮官彈壓職事之不恭者
　奉禮官跪于先聖先師座前奉幣進之于獻官
　太官酌酒以進之于上三獻官
　太祝讀祝
　分獻官十員分獻于十哲及兩廊賢臣一人分獻十
　五位每位皆之拜搢笏興伏拜起皆賛者導之禮畢
　而班退賛者皆太常寺差來
越三日局中職事官下湖運司做二大舟局中連三状
元凡七八十人分坐于兩舟酒數行借張侯之真珠園
散步侯家亦有餽焉其例也薄暮艤舟于玉壺園而竟
席
書鋪告示越十日引正奏各黄甲士人射上自按試于
講武殿
次日賜聞喜宴于貢院齊而後押宴官率官屬及進士
列拜于庭下面闕設香案侍從及貼職官皆預焉凡拜
五舞蹈其節有四共十拜也拜訖正奏各坐于東廊特
奏各坐于西廊立亦如之小黒桌子坐則青墪果子人
各四器望果一器望花一朶醯醢列于前初坐先斟酒
三行不下食第三酌下旋鮓一碟第四第五皆有食以
配酒五行而中歇人賜宫花四朶簮于幞頭上(花以羅/帛為之)
從人下吏皆得賜花又有例賜氷再坐分與士人又到
班庭下再拜謝花簮而謝之兼坐帶花又四盃而竟席
前筵(羊半體七寳頭/羔並皆奇品)初坐則以銀臺盞酌再坐則易以
銀巵共九行而飯則粟米為之畢宴不用謝恩退皆簮
花乘馬而歸都人皆避其赴御宴回也
次日局中自用錢作期集所會遵前例也亦七盃正奏
各皆預焉亦就貢院為之
越十日集注
　是日天拂曉袍笏書鋪引入部前數日部中先榜于
　門亭書鋪録示新第人先擇其願授者而書于笏及
　入部郎中坐庭中以殿榜資次而呼前廷上唱曰某
　人官人上階揖問曰願受甚處闕對郎中視簿合受
　則揖廡下書簿中某人願授某州某官闕而退三状
　元皆送闕不與集注告𠡠一道印紙一軸信符一道
　門謝闗子一道
常例皆賜御冩經書一軸或賜御製詩一首(臨安府鐫/碑裱裝賜)
(宴時以分/賜士人)
　
　
　
　
　
　
　
　
　
　
　
　
　錢塘遺事巻十
