#+TITLE: 平宋錄-元-劉敏中
#+DATE: 2016-06-11 12:21:21
#+SOURCE: github.com/kanripo/KR2e0019 master 5931948c                
欽定四庫全書　　　　　　　史部五
　平宋録　　　　　　　　　　雜史𩔖
　　提要
　　　　(臣/)等謹按平宋録三卷舊題杭州路司獄燕
　　　　山平慶安撰一名大元混一平宋實録又名
　　　　丙子平宋録前有大徳甲辰鄧錡方回周明
　　　　三序紀至元十三年巴顔下臨安及宋幼主
　　　　北遷之事與史文無大異同惟元世祖封瀛
　　　　國公詔巴顔賀表諸篇及追贈河南路統軍
　　　　鄭江事為史所未偹頗足以資參考此書黄
　　　　虞稷千頃堂書目以為劉敏中作今按周明
　　　　序稱平慶安請於行省奏加巴顔封諡建祠
　　　　于武學故基武城王廟之東且鋟梓王行實
　　　　行于世後又有大徳八年甲戌月(案大徳元/年為甲辰)
　　　　(九月當建甲戌此盖當時習此/俗之文不合古例謹附識于)燕山平慶安開
　　　　板印造平宋録一行俱不言新著此書是此
　　　　書實劉敏中所撰慶安特梓刋以傳後人以
　　　　其書首不題敏中姓名未加深考遂舉而歸
　　　　之慶安耳今改題敏中名從其實焉敏中字
　　　　端甫章邱人由中書掾厯官至翰林學士承
　　　　㫖卒追封齊國公事迹具元史本傳乾隆四
　　　　十六年十一月恭校上
　　　　　　　總纂官(臣/)紀昀(臣/)陛錫熊(臣/)孫士毅
　　　　　　　　　　總　校　官(臣/)陸　費　墀
平宋録序
伊尹相湯伐桀升自陻而征自葛太公佐武伐紂戰於
牧三千人而滅葢伊吕師貞丈人湯武革命順乎天而
應乎人也自古受命平江淮者皆非天子仁義之兵務
快私意深入重地或乖天時拙於地利失於知幾應變
彼已虛實之勢鮮有不資於敵者矣故曹孟德一百萬
敗於赤壁苻堅九十萬敗於淝水蒙恬二十萬敗於荆
郢身耻名辱遺誚千古亦徒勞人爾哉我聖元大丞相
巴延公承聖明文德不干羽兩階而萬邦來格統文武
全才不孫呉七書而亡宋無敵取襄淮如拾芥平江南
猶反手也大德七年杭州路司獄官平慶安建白大丞
相太傅巴延公加封淮安王諡忠武創祠立石列於武
成王廟左又次第平宋録訖大路推官王國寶請序其
首余謂功臣勲烈具姓名者一百二十餘人悉列於目
然於正野史更為收摭建異論立竒績於當時者以為
全書激勸後世又有光於史筆者何多幸耶抑試論之
太公望前代封昭烈武成王以其一戎衣天下大定歸
馬於華山放牛於桃林使周之子孫九百二十七年不
復用兵此其所以為武成王也又封呉孫子於右漢張
良於左亞於昭烈血食配饗夫孫子者雖著兵法十三
篇有臨時應變萬舉萬全之能不過破楚入郢皆戰國
諸侯抗兵相加未嘗混一區宇齊魏燕趙秦晉尚為勍
敵莫敢側睨故將鑑博議孫武操術有餘於權謀不足
於仁義可以為春秋諸侯之將不可為三代王者佐也
吾淮安王則不然天姿神邁雄才大略運籌計筭料敵
决勝豈止十三篇權術而已哉皆以仁義不殺為主耳
吾聖天子以仁義將將淮安王以仁義將兵簞食壺漿
室家相慶一統天下郡縣四海無往而不㨗則尺地一
民莫非有者矣異哉聖元豪傑何其盛耶大德甲辰秋
七月朔玉賔子鄧錡序
天以大元世祖皇帝聖神文武一統天下時則有若巴
延丞相如阿衡之於成湯太公之於武王可謂聲應氣
求雲龍風虎之㑹哉中統四年入侍天顔一命中書省
平章冄命中書省左丞相三命領樞宻院事至元十一
年甲戍秋九月董師南伐浮漢江而下者降復州不以
一兵一騎入城不鹵一民不掠一物所至皆然而斗南
諸郡望風歸附矣十二月辛亥舟師出沙武口入大江
宋之所恃者江無江則國亦無矣此丞相獨斷第一功
也乙卯以舟載鐵騎三千令阿珠平章上流二十餘里
青山磯戰於江中果得南岸拂早來報丞相大喜此一
舉天下之竒兵也一相渡上流一相渡下流天下定矣
丞相時親攻陽邏堡撃走夏貴數十萬衆天下大定矣
於是黄以西鄂以東郡無不降安慶范文虎為先鋒十
二年乙亥春二月庚戌宋平章賈似道部孫虎臣兵十
萬餘屯丁家洲遣稱臣納幣乞退師不許已未大戰江
中撃走之二人僅以身免四月留屯建康俟秋冄舉七
月朝上都拜中書省右丞相保奏阿珠拜左丞相右相
東下兵盡東海左相西上兵盡南海天下大定矣八月
自淮東渡江常州已降復叛十一月屠其城十二月宋
相陳宜中約降十三年丙子春正月至長安陳宜中不
至遁甲申至臯亭山宋使來獻寳璽降表三月丁卯入
杭城甲戌赴闕遷宋全太后幼主北行太皇謝太后病
未遷福王與芮相呉堅以下皆北宋相文天祥先留軍
中至鎮江遁此丙子平宋録之大畧也然則以世祖皇
帝之聖佐以巴延丞相之賢天固與之宋以老后幼主
佐以權臣賈似道之姦其罪之尤大者叛盟爽約留信
使於淮郡援逆雛於山東天實亡之福善禍淫皆天也
求為此序者前杭州司獄燕山平慶安大德八年甲辰
九月十五日通議大夫前建德路總管兼府尹方回撰
司獄平慶安上言於朝立太傅巴延公之祠於錢塘武
成忠烈二廟之間未獲先世之令典以宜其施惟耆艾
是求次及於僕夫為世功業吾山林之士所不言也謝
不能已復以所聞昔先王之有天下也於其左右之臣
必疇其爵邑錫之土田樹之旂常分之彝器使其子孫
奉其祭祀若周之太公漢之子房是其人已封建既廢
斯道不復而名臣之迹亦有所表以不泯于世故白起
祠於杜郵馬援祠於南海諸葛祠於三巴張巡祠於睢
陽皆所以明施報之義揚盛大之業也今國朝之興元
輔之臣股肱爪牙之士辨博之人肩摩踵接固多有之
以僕所覯未有逾於太傅者也用兵江漢不嗜殺戮南
下之日萬姓謐然是太公之將也輔我聖皇克正大位
是子房之傅也而廟祀之禮未及白起馬援之徒則人
之説者固齗齗於是矣亦何以顯昭代之恩立賢者之
勸哉况於錢塘為立功之地飭之祠宇使髦稚承事無
有厭斁其義不淺亦使武成之廟太公子房之靈有昭
有烈顧不偉歟夫揚國家之美者臣子之心也捐已然
之物者天下之言也僕夙嬰孤蹇寄迹黄老飄舉世外
何取何遺以其􁁸於僕也聊誦所聞酬其請當塗杜道
堅敬書
人有禦大災排大難立大功則祠祀之謂其能為斯民
立命為斯世開太平追慕其功德使之血食於後世如
禹之平水土伊尹之相湯太公之佐武王周公之輔成
王漢之三傑蜀之諸葛孔明晉之羊叔子唐之裴度顔
真卿郭子儀皆廟食於百世不廢也惟我大元巴延太
傅大丞相忠武淮安王以振振麟族㳺於宗藩中統癸
亥由西入覲世祖皇帝一見之頃如協夣卜托以肱股
心膂之寄随拜中書平章事凡軍國繁劇剖决無留至
元改元以來宋權臣賈似道於我大國背盟失信至元
甲戍秋王奉詔南征冬十二月大兵飛渡長江如履平
地暨還闕大拜復提師取江淮數十州直𢷬蘇秀所向
風靡兵不血刄皆納欵降附至元丙子正月十八日軍
次杭州北闗秋毫無犯市不易肆宋都生靈咸被更生
之德時屯兵浙江沙滸聞宋太后與宫女宫中耽望仰
天祝曰海若有靈波濤大作一洗而空之夫何胥濤薾
遁者三日自非王忠誠感格疇克臻此宋人始知天助人
順氣數將移遂於二月之六日率其國大臣等望闕拜
伏歸覲王随以宻㫖召還班師振旅其豐功偉績允謂
窮天地亘古今不世之盛名無以加於此者雖庸人孺
子皆得而言之惟王謙謙不伐了無德色告成於上勇退
揆席優㳺緑野二十餘年天下蒼生方將徯王復用柰
降年不永一旦棄人間事至今江南遺留感王不殺之
恩懐王撫綏之德聞王之薨莫不涕流王生於丙申薨
於至元甲午之冬享年五十有九子孫皆顯於朝惟
王恪恭乃職克成大業未有能發王之心而聞諸上者
獨杭州路司獄燕山平慶安奮身陳言於宣撫奉使嘉
其言而轉呈都省遂獲聞奏追封淮安王諡忠武都省
俯從祠祀之請俾之募縁以集其事平司獄又能貨廬
買木以倡其首請佃杭城王宋武學故基武成王廟之
東建立祠宇徃來之人得瞻廟貌皆發忠義之心仁義
哉平司獄之操心也且鋟梓王行實傳於世名之曰丙
子平宋録開卷瞭然見王勲業之大凡當時同心戮力
之人因王而得彰之名於天下後世又知平司獄倡義
揚善之盛徳顧不偉歟時則有嘉其志之竟成囑余為
之序云大德八年嵗在甲辰秋九月前松江府正錢塘
周明序
太傅巴延公像贊
天生哲人具知仁勇其功伊何正大一統當塗杜道堅
敬贊
欽定四庫全書
　平宋録卷上　　　　　　元　劉敏中　撰
丞相素有盛德不屑細務重厚深沉外莫窺其際中統
四年自西域入覲朝廷至尊一見如有所感遂以德器
遇之以心膂寄之拜中書平章事雖入省預政黙然寡
言幾數月餘毎事參决無不中理八座皆驚冄拜中書
左丞相次領樞宻院事調遣四方軍馬務繁無少凝滯
至元十一年秋九月分閫南伐其折衝禦侮極有方畧
信賞必罰得士衆心尤明於知人其或以文進或以武
用無不稱職臨戎制勝規畫經理英謀獨運以之攻城
野戰者某處宜攻某處宜守某時啓行某時利戰如此
而成如此而敗臨機應變間不容髪與夫兵家竒正分
合之術車騎卒伍之陣山澤水陸之戰若合符節信乎
其深於兵矣孫子論智信仁勇嚴五者丞相實全之且
古之取江南者蓋有之矣然皆值其君臣庸闇謀謨乖
次内外離叛是以用力少而見功多所謂乗其間投其
隙故得以肆其志何况宋三百餘年人心堅固君臣輯
睦城郭修完兵甲精利糧儲充足將士如雲諸臣盈廷
自我大元國以來梯航所至萬國來朝靡不臣屬抗衡
不已遂為勍敵丞相緫兵江南旗旄所向戰無堅陣望
風披靡長驅徑𢷬如入無人之境取漢鄂如拾遺摧蘇
杭如拉朽宋將身竄膽落救死之不暇用能獲其君臣
收全功而還使我大元之化雷動風行際天所覆悉為
臣妾何其盛哉至元十一年甲戍正月上命右丞相巴
延節制諸軍伐宋七月巴延陛辭上諭之曰古之善取
江南者唯曹彬一人汝能不殺是一曹彬也甲戍九年
大㑹兵於襄樊是月丁亥沿於漢江而下前後延袤旌
旗數百里水陸並進丞相遣萬户武顯等前鋒趨郢州
至溧水時值雨淋漲溢以無舟楫病渉遂駐兵於溧水
之濵丞相大軍繼至武顯等趨迎馬首告曰溧水泛濫
軍馬懼其漂沒以故待之丞相怒責曰此水小不敢渡
焉敢渡大江耶竚馬軍中召一壮士負甲仗渡水而軍馬長驅
悉渡亦無漂沒者諸將長其威武諸軍既渡丞相令禁
軍中有敢殺馬以罪罪之於是一軍人殺馬即遣誅之
至炎山前鋒來報郢州消息丞相遂至郢軍郢城之西
其城在江北岸以石為之髙接山形矢石莫能近攻之
無益有人來言江南有城曰新城彼於江水中宻樹樁
木以絶舟檝往來下流又置城於黄家原彼軍堅拒諸
將極難為力於是丞相歴觀郢之形勢其黄家原堡西
有溝渠深闊数丈霖雨月餘其水漲溢南通一湖至江
甚近可令戰艦悉達漢江以避郢軍言訖丞相遣數將
率兵進黄家原堡即日克之總管劉二李勞山首獲戰
功丞相遣兵圍郢又遣兵衆治平江堰破竹為蓆地盪
舟而過郢城遂入漢江大軍將進諸將告曰郢城乃我
之喉襟今不取而過後為歸路患必當取之不聽諸將
數言郢之不利丞相罵言汝嘗欲為困襄陽之計俱為
龍㫁者耶用兵緩急我其知之况攻城乃兵家之下計
大兵之用豈惟在此一城哉若攻此城大事失矣冬十
一月戊子大軍發郢城丞相而下平章阿珠及諸將帥
不滿百騎殿後而進前去大軍數里之間後有郢州城
將帥趙統軍帥精兵數千騎追之丞相暨平章阿珠等
未及介胄而回渡迎敵大破郢兵於漢上丞相親將馬
軍揮戈斃之其餘將士死者不可勝計生獲數十人乙
未至洋沙敷陳禍福招諭歸降其守軍串樓王構索王
等堅壁不降遣兵攻之時軍中有相士李國用者祭風
風遂大起以助兵攻丞相令砲手張元帥等順風以火
砲攻之烟熖燎天俄而城䧟生擒首將串樓等四人丞
相令曰應拒敵者悉斬之沙洋南五里至於新城其將
邉都統鎮守焉丞相令軍衆將戮沙洋軍人首級列於
城下執縳沙洋將串樓王等望城呼曰邉都統宜速歸
降如其不然爾禍在於目前至暮其將黄都統踰城而
降丞相擬授招討使即以金符佩之又遣人復招邉都
統回言曰請參政吕文煥話於是參政吕文煥乗騎於
城下彼軍一時飛矢如雨中吕文煥右臂墜馬抵城避
之須㬰奔趨而已已亥丞相遣兵衆攻之彼將統副任
寧踰越城而降丞相督衆乗勢攻之下令曰如降者悉
免應拒敵者皆斬之其城中軍民往往踰城而降是日
進攻㧞之首將邉都統自焚而死於是丞相將沙洋所
擒將串樓等四人亦誅之大兵追至復州遣人諭其主
帥曰汝曹若知幾而降有官者仍居其官吏民按堵如
故衣冠仍舊市肆不易秋毫無犯闗㑹銅錢依例行用
其翟安撫貴即日出降諸將言於丞相曰自古降禮當
要降表須知計㸃糧軍數差官鎮守丞相不聽傳諭諸
將無令一軍入城違者斬之於是無秋毫之擾丞相温
言慰諭之翟貴曰貴令官守復州如是不降一郡生靈
必遭殄滅貴今已降家屬在鄂州必不能免丞相曰汝
今迎師而降鄂州親屬可令無虞云云丞相召貴曰復
州去江陵不逺汝遣使去招諭云云付汝蒙古文字今
使江陵之人賫之如遇後軍見之不敢為害云云諸將
又曰當要降表須知錢糧軍數丞相曰不然倘復州不
肯歸附亦不宜攻撃自今時日相逼前去大江不逺我
軍悉戰力争不在於斯在於渡江耳諸將皆曰諾丞相
大㑹諸將議渡江事即日遣總管劉深千户馬福觀沙
湖水勢令諸將皆趨漢口渡江諸將曰漢口水急彼軍
且有備禦丞相不聽我軍徑過淪河軍於蔡店去漢口
且近是日兵衆圍漢陽軍取漢口渡江夏貴併力守禦
丞相遣數將帥舟師至夜復回淪河沙湖曰汝軰如克
陽邏堡或沙武近處遣人速來報先遣萬户阿嘍罕䝉
古騎兵倍道兼趨沙武口丞相帥兵前進冬十二月庾
成軍於大江之北丞相輕騎觀大江形勢辛亥自漢口
開壩引船入淪河轉至沙武口逹於大江壬子丞相
以戰艦萬計相尾而至先令戰艦數千艘泊於江岸北
屯布以輕重維其後㑹於淪河灣口其䝉古漢軍步騎
數十萬衆列於江北旌旗彌望宋人觀之駭然堕氣即
日夏貴帥漢鄂舟師順下流迎敵至夜彼潛發舟師犯
我軍船有總管張當見之遂戰宋兵敗還是日諸將言
曰沙武口南岸彼屯戰艦一隊可以攻取丞相不聽吕
文煥又言彼船攻之必獲丞相荅曰吾亦知其必獲吾
之所慮諸將獲小功驕惰其志有失大事吾自料之可
一鼔而渡江獲其全功無貪小利諸將皆曰然丞相令
諸將各修攻具進陽邏堡一名武磯癸丑詰旦遣人陽
邏堡往諭宋之將士宣布朝廷威德招諭來降宋將弗
聽夏貴以戰艦數千餘艘列於大江之下横其江靣其
勢堂堂若不可近甲寅又遣人敷陳禍福於宋將宋將
荅曰我軰累受大宋重恩政當戮力死圗報功此其時
也安有叛逆歸降之理備吾甲兵決之今日我宋之天
下賭博孤注輸嬴在此一擲耳丞相遂指揮諸將進兵
攻陽邏堡城竟日不克是日軍中相士李國用告丞相
曰天道南行大江必渡夜觀金木星相犯若二星交過
則可渡矣丞相曰征伐大事戰勝攻取在將之籌畫天
道幽逺安可准笑而慰之乙夘復攻之宻謀於阿珠平
章曰今宋將之心謂我必㧞此陽邏堡可以渡江况此
堡堅攻之徒勞若今夜令汝鐵騎三千汎舟泝流而上
趨視其陣料彼上流雖有備而不堅當為𢷬虛之計以
來日詰旦且渡襲江南岸速遣人報我阿珠平章然之
是夜遂行於上流二十餘里泊於青山磯中夜帥舟戰
於江中果得南岸丙辰拂早阿珠平章遣譯史馬文志
來報曰平章承命而往已過江矣丞相大喜遣歩將數
萬急攻陽邏堡軍中有被傷者親為安慰賜藥以療之
由是愈得士衆心臨陣無不用命以一當百是日丞相
被堅執鋭親冒矢石臨於行陣指揮諸將帥舟師數萬
衆直衝宋將兵船大戰江中我軍乗鋭攻之無敢當其
鋒宋兵大潰於江中陽邏堡人心瓦解宋兵數十萬衆
死傷者幾盡流尸蔽江而下夏貴僅能脫命棄舟遁去
白虎山抵暮方止諸將舉觴稱歎曰自大元開創以來
丞相出師一鼓而下江左乃建大元丕洪之業不世之
功非丞相其孰能與於此丞相荅曰殆非我一人之智
乃聖天子洪福諸將之力也於是留宿於江壖次日凱
還勞軍㑹議取鄂州戊午大兵渡江已未漢陽軍降是
日早至岳州遣吕文煥斷事官楊仁風總管楊椿等直
抵城下宣揚威武曉以成敗曰汝之宋國所恃者江淮
而已今我大兵飛渡長江如蹈平地汝軰不降而何若
爾堅拒大兵一舉枕尸流血在於目前生靈何辜於是
鄂州張晏然遣計議官王届出城議降事庚申張晏然
率衆來降辛酉大宴於李廷芝園壬戍丞相定新官品
級陞加有差撤宋兵衆分於諸軍之中其城向日有陷
宋邊民及戍卒甚多往往悉黥其靣相率來告願歸故
里丞相悉縱之號令諸將曰所部軍兵毋令侵暴百姓
違者罪及官長去苛從簡民皆恱服綏撫既畢乃令蒙
古緫管呼圖克岱爾及新附官趙都統孟都統等馳驛奏
渡江之㨗又遣萬户阿嘍罕提精兵數萬暨前鋒黄頭
奪夀昌糧得四十萬斛以充軍餉鎮守黄河議留左丞
阿爾哈雅宣撫斷事官楊仁風郎中(闕/)鼎提控宋熙及
諸將分兵守鄂仍行中書省己已丞相暨平章阿珠領
兵東下庚午露宿中夜丞相遣阿珠率舟萬餘衆先據
黄州江口丞相至夀昌遣荆湖宣撫程鵬飛總管楊椿
徃諭城守副制置陳燮燮遣總管石國英劉仁等過江
至夀昌請降仍求名爵丞相曰汝既率衆歸降何必慮
及名爵率令石國英等還黄州丞相即召幕官議陳燮
名分事即以沿江大都督許之燮大喜十二年正月癸
酉丞相從舟抵黄州城下陳燮出降次日多示榜文綏
撫居民内外帖然陳燮兵分置諸將召燮問曰汝有子
乎陳燮荅曰有子巖守連水可宻遣人致書招來丞相
從其言是夜陳巖濳出繼而遣使分道招諭黄􁦆石金
剛䑓諸山鎮悉降丁丑丞相與阿珠召陳燮吕文煥謀
取蘄州丞相曰向聞管景模王滕吕師道等與汝最相
親汝可宻書示之則令來降不亦可乎於是陳燮吕文
煥遣人至开州營景模荅書來降辛巳先令吕文煥陳
燮及蒙古萬户等選水軍精銳者數萬衆汎舟而下趨
开州壬午平章進兵蓮子灣是夜吕文煥遣使賫賈似
道夏貴與管景模池州張林等書及設甘言來召張林
今欲先據开州丞相宻議令阿珠帥舟師先造开州丞
相部水陸之師繼至开州城下是日管景模率衆出降
加以両淮宣撫使吕師道授同知劉千户丹達爾鎮守
即日阿珠率舟師先進趨江州丞相嚴戒將士曰甲仗
俱要精礪違者罪之水陸並進癸未宿於富池甲申軍
於城乙酉雨作江州吕師䕫錢真孫遣人逺迓丙戍至
江州城中士庶拜迎馬首是日大宴戊子吕師䕫請丞
相及阿珠等大宴庾公樓即日安慶范文虎遣人持酒
菓來迎南康軍官吏來降是日有安撫錢真卿選趙氏
宗族女佳麗者二人盛粧欲納丞相丞相辭曰我奉聖
天子命興仁義之師取江南除殘去虐豈以女色移我
之志乎郤不受即遣歸其家宴罷出城宿於東郭夜半
風大起己丑大雨丞相定渡江人員功賞時雨連日不
止令吕師䕫傳檄江右州鎮播揚威德招諭歸附范文
虎遣其姪機宜請丞相速來欲降丙申丞相議江右已
歸附州軍官員名爵及進取事體功賞等事令左右司
員外郎石天麟同萬户額森布哈馳驛赴闕敷奏戊戍安
慶范文虎遣使來報安塔哈劉整等行樞宻院遣軍臨
城招諭我軰不從衆心願俟丞相池州張都統亦遣人
來降丞相令阿珠帥舟師先造安慶丞相率水陸兵至
湖口湖口岸闊數里遣千户寗玊等修繋浮橋以渡兵
衆時風大水急橋不能成或言於丞相曰番陽湖内大
孤山神祠請禱之丞相然之遣人詣大孤山禱曰欽奉
大元皇帝命舉兵以征不庭長江既渡今湖口大風數
日阻我兵不能進如祭之風定後則許汝嵗時血食祭
享若風不息汝必不安是日祭回風息大軍遂渡丞相
令江州士民嵗時祭享丞相發江州阿珠遣使來言曰
安慶范文虎已降今依命同本官招諭池州二月丙午
大兵至安慶丁未丞相令行樞宻院軍馬過江相合行
院官劉整卒戊申發安慶庚戍至池州張都統出郭迎
丞相是日賈似道孫虎臣帥師十餘萬衆於池州下流
屯於丁家洲賈似道遣宣使阮克已宋京等賫書求和
請退兵稱臣願嵗貢幣丞相遣千户囊嘉特暨來使同
徃荅書於似道云我奉㫖舉兵渡江為爾失信之故安
敢退兵如彼君臣相率納土歸附即遣使聞奏若此不
從備爾堅甲利兵以決勝負囊嘉特往從求和不從歸附
丁巳丞相率兵至於丁家洲去彼軍數里屯駐戊午丞
相觀賈似道孫虎臣兵衆數十萬勢若雲屯己未丞相
指揮諸將授以方畧夾於江岸樹砲弓弩等具併力攻
之丞相暨阿珠乗舟督戰宋兵大敗追殺數十餘里江
面流屍水為之赤賈似道孫虎臣僅得脱太平州孟之
搢出郭迎降是日建康翁都統遣人來報云趙制置棄
城遁去請大丞相速至受歸附丞相先遣吕文煥及招
討索多按察副使焦寛甫等賫榜文往建康撫諭軍民
丞相進兵過太平三月癸酉至建康大賚三軍鎮江亦
遣使來降丞相遣行樞宻院軍馬屯守鎮江由是淮西
江南滁州寧國等大小數十餘城傳檄欵附庚寅遣員
外郎石天麟等皆詣闕奏事至尊大恱凡渡江獲功人
員及士卒陞賞軍務等事皆可其奏丞相駐師建康令
樞宻院安塔哈參政董文炳等分兵鎮守鎮江兩淮
沿江所歸附州郡俱選素有威望萬户人員與新附官
同鎮守撫治丞相約束諸將分守城壁者不令下鄉侵
擾人民違者加之重罪是月尚書亷希原侍郎嚴忠範
議官宋德秀等奉國書使宋臨安請益兵䕶送丞相曰
汝既奉國書前赴臨安莫若先遣一個宣使前往諭彼
官吏預知其意然後可進况我大兵壓境繼後而進宋
人必未敢傷害汝軰不宜益兵䕶送吾恐宋人見汝軰
多擁兵衆心生疑惑别有異議於汝輩深為未便切宜
熟慮亷尚書等堅請䕶送遂許之翌日遣兵數百人
䕶送至獨松嶺皆被宋兵所害果如所料次日令孟之
搢及索多行江都宣撫事撫治建康臨安洪都統輩宻
遣人從間道致書於建康歸附官翁都統徐都統偽相
通好其辭廹切言殺信使之事宋太后嗣主實皆不知
乃邉將之罪今為捜捕斬首謝罪宋氏君臣意望大兵
不欲東向願輸嵗幣請煩諸君代於大丞相處善為辭
焉丞相聞之謂諸將佐曰宋人譎詐為計以視我之虚實
從當就而用之臨安之行孰可同往亦觀彼中事體仍
為我宣布朝廷威德令彼之君臣早為歸附免致加兵
使生靈無辜塗炭諸將佐皆曰善吕文煥等言於丞相
曰議事官張羽為人端慤剛决兼有才畧其人可徃丞
相然之召而問之羽曰雖蹈亷嚴之覆轍然事不避難
臣之職也羽何敢辭夏四月乙丑遣張羽與宋人同之
臨安至蘇州遇害時人莫不傷之
　
　
　
　
　
　平宋録卷上
欽定四庫全書
　平宋録卷中　　　　　元　劉敏中　撰
夏四月乙丑阿珠奉聖㫖分兵築圍守揚州屯於𤓰洲
城丞相與吕文煥及諸將鎮守建康候秋再舉翌日侍
奉御愛新奉㫖召丞相赴闕計事丞相令蒙古萬户阿
嘍罕權省事仍咨陞郎中孟祺員外郎劉江議事五月
辛巳丞相趣装發建康壬午至鎮江㑹阿珠安塔哈等
議鎮守等事仍諭諸將練習所部水陸士卒甲仗務要
嚴整緩急適用毋令怠惰諸將授指揮還癸未同吕文
煥濟江北石天麟從行至清河口丞相馳驛先赴闕敷
陳平宋籌畫至尊悉皆嘉納七月己丑丞相拜中書右
丞相遂奏保平章阿珠之功亦拜中書左丞相八月癸
邜發上都南行八月丁未至大都省院䑓衆官留宴三
日辛亥發大都自河間取道山東路直入都經圻潭漣
海等處巡視邊陲要害壁壘堅脆用兵設備調淮東
元帥右丞博囉歡左副都元帥右丞阿勒巴所部軍兵
萬衆附江而進九月戊寅閲兵於淮安城下淮東招討
使簽樞宻院事阿爾黙色守新城兵亦㑹合是日指授
諸將方畧已邜詰旦㑹兵於淮安城下令安東州歸附
官孫嗣武等扣城大呼諭淮安等將許安撫曰丞相奉
大元天子命舉兵南伐所向無前聲勢震天東連海嶠
西抵川蜀㳂江州郡望風納欵其孰不知今我等名爵
有光於宋乃至合境生靈俱獲安業汝曹思之宜速來
降則可轉禍為福如不然城陷之日誅滅無遺悔將何
及又繋文書打矢射於城中以摇衆心辛巳遣阿爾黙
色領本兵船鐵騎拒其北城西門丞相與博囉歡阿勒
巴等親臨南城堡指揮諸將分道進攻其堡俄而兵
衆鼔勇長驅登城遂㧞之宋兵大潰趨奔大城之下我
軍追殺直抵門橋斷遂不得進亦斬首數百級癸未平
其南堡甲申發淮安南行丙戍至寶應軍戊子攻白馬
湖克之徙屯於清口桃源進至髙郵境遣帳前哈必齊
千戸色徹肯等先帥鐵騎數百趨髙郵遇宋兵出戰宋
兵大敗斬首數級次日丞相率諸將閲兵城下觀宋壁
壘而還進至范光湖避兵之民甚衆丞相遣人招諭悉
降又遣侍衛軍緫管顔聚等乗戰艦五十餘艘破草湖
鄉賊即日克之令諸將秣馬俟行十月己酉至揚州庚
戍㑹兵圍守揚州耀其威武平章阿珠及右丞張惠參
政敏珠爾丹率諸將來迎壬子阿珠受左丞相宣癸丑丞
相次大灣頭新堡命諸將指揮方畧阿嘍罕自建康來
見丞相是日大雨還營乙邜與左丞相阿珠兵合令阿
嘍罕還建康起兵辛丑留博囉歡阿勒巴等部鋭兵萬
衆守灣頭堡是日大兵南舉丞相觀楊子橋堡是夜宿
於𤓰洲壬戍渡江至鎮江宣讀聖㫖於府廨置行樞宻
院令官安塔哈董文炳同署行中書省左丞安塔哈部
左軍諸將先攻常州不下丞相與阿珠議平宋大事遂
分諸軍為三道㑹於臨安右軍以參政阿嘍罕四萬户
總管敖拉齊等帥蒙古漢軍步騎十餘萬衆自建康出
四安慶德趨獨松嶺左軍以參政董文炳蒙古官帥萬
户張𢎞範萬户張抵都統范文虎王世強管如德史勝
等省都事楊晦領幕府事水陸精兵數十萬出江入海
取道江隂進趨許浦澉浦上海華亭等處丞相暨左丞
安塔哈至中道行都省事統帥羣將咸受節度裁斷大
事帥蒙古漢軍十萬衆水陸繼進趨常州是日左丞相
奉詔㫖分兵鎮遏揚州屯於𤓰州十一月己邜丞相出
鎮江宿於丹陽壬午至常州前進之兵相持不决至日
丞相帥大兵嚴圍其城壁以立木為之其池塹既深且
闊攻之誠難丞相召諸將指授方畧令各備攻具期於
來日分道攻撃又先遣人大呼城下諭言曰城中將帥
士庶宜速來降免爾遭拒敵之罪城中不聽癸未又令
諸掾吏書諭文射入城中曰常州主帥將校庶士常州
我大元已附之城爾衆復來拒之大丞相領兵臨城四
面攻撃勢易摧枯耳然我念主上好生惡殺務以招徠
為先連日遣人告諭未見聽從爾之士民勿以歸降復
叛為疑爾之將士勿以拒敵我師為懼約以來日如能
出城歸附以保生靈前罪一無所問不妄戮一人仍依
沿江已附州城一例遷加爵賞四民各令安業若更執
迷堅拒城破之日枕尸流血老㓜無遺宜速審思毋貽
後悔又不聽丞相親督帳前軍數千臨於南城又多建
火炮及弓弩等連日夜攻之不息至甲申巳刻丞相怒
叱帳前諸軍奮勇争先登木城即竪丞相紅幟於城上
四面並進宋兵大潰克之遂屠其城又蒙古都元帥實
喇特穆爾萬户輝圗等率兵先據無錫乙酉丞相登常
州水門遣人捕索賊兵悉斬之丙戌丞相號令諸將其
拽砲鄉民廣給其榜各歸其鄉禁約軍人不得妄行擄
掠犯者加以重罪由是逺近皆安丁亥遣萬户延徹爾
萬户蒙古岱等部水軍數千廵捕太湖㑹兵於江戊子
賞勞獲功人員己丑冬至庚寅遣伊奇爾岱宣撫㳺顯
索多總管楊椿等㑹實喇特穆爾兵遣輝圗兵先趨平
江即日參政董文炳遣使來送兩淮帳下王都統雄即
以嘉興招討使授之平江主帥王邦傑等遣張撥發汝
達賫書來迓丞相丞相慰勞遣反遣使徃諭輝圖等官
曰此大兵到日宜嚴飭將士守䕶城池勿得縱令侵優
百姓如有犯令入城者從軍法擬行省都事馬恕為常
州尹多給榜文招懷未附之民是日阿嘍罕遣使來報
曰所部軍兵已過廣德進趨獨松嶺丞相深然之十二
月庚子發常州輝圗遣使博囉歡來報彼宋桞岳奉使
至無錫辛丑軍於無錫之西壬寅大設省幕㑹集諸將
令奉使桞岳來見丞相出示宋太后暨嗣主國書及示
宋之大臣與丞相及吕文煥書桞岳垂泣曰今日太皇
太后年髙嗣君冲弱更在先帝衰絰中自古禮不伐喪
望大丞相息怒班師免致三宫不安陸廣動摇敢不年
年進奉嵗嵗修好此誠奸臣賈似道失信誤我國耳丞
相荅曰曩者我聖天子登極之初遣使奉國書以修和
好汝國無頼執我行人一十六年所以興師問罪去載
又將亷奉使等無故殺戮誰之過歟如其彼欲我師不
進欲學錢王納土李王出降乎爾宋昔得天下於小兒
之手亦失於小兒之手其道如此卿何多言桞岳頓首
泣下不已令千户囊嘉特館伴焉癸卯遣招討吹忠嘉
千户陳奇塔特將宋桞岳及從來者宋李二人并嚴某
所奉國書赴朝廷禀奏丞相軍於望亭東令張惠吕文
煥先赴平江同游顯等入城取人公事甲辰平江主帥
王邦傑郡守王矩之等率衆逺來迎降止於寒山寺南
乙巳軍於平江西南五里丁未丞相入平江登城觀兵
遂撤宋軍布置我兵於城上既而復㑹諸將佐於府㕔
事號令諸軍不得輒入人家擾害百姓犯者重罪於是
居民宴然悦服即日遣囊嘉特范文虎下從者王政同
桞岳赴臨安録白諭宋主詔書一封又丞相白宋臣書
云云董文炳遣都事楊晦來報所部軍兵已下許浦澉
浦顧逕上海華亭等處已行撫定次第丞相曰凡歸附
官可就便區處即日發囬又遣使覘前路窄隘軍馬不
容逗遛令千户寗玉等前部軍兵復修長橋等處通道
不旬而成丞相召范文虎䝉古岱行両浙都督事王邦
傑充安撫事王矩之遥授温州安撫其餘歸附官員陞
加不等又遣使諭董參政令萬户張𢎞範等軍還省别
聽區處屯於平江癸丑譯史阿里自朝廷奏事回俱准
所奏遣囊嘉特同宋使夏尚書吕侍郎等自臨安來賫
到録白宋書云云辛酉宋使夏尚書等謁見丞相是日
大宴議事癸亥遣宋使吕侍郎回乙丑范文虎下從人
游華善同宋使沈節簽賫宋太后謝氏諭吕文煥勅并
與丞相書云云是日諭諸將曰今日宋臣陳宜中遣人
來為㑹於長鎮且觀地面寛足容我軍鄂囉之地遂號
令諸將將所部軍兵序各翼行伍俾令前進其旌旗戈
甲等事務要新整其全家屬輩留之於後仍省㑹嚴禁
諸軍不許抄掠生口侵奪人財焚燒民屋如有犯者即
以軍令從之諸將士為之屏氣無敢妄動者於是諸將
聽受方畧分左右翼而進諸將側目相視莫測其機亦
無敢咨禀者又遣范文虎䝉古岱乗兵艦㑹阿嘍罕嘉
鼐巴等取湖州丙寅詰旦登車平江官屬軍集邀丞相
賀正甚堅丞相曰我之軍馬為大事豈暇問此遂行留
游顯輝圖萬户呼圖巴哈王等分兵數萬鎮守撫治令
宻王等長橋鎮守太湖等處十三年春正月己巳嘉興
帥劉安撫舉城迎降癸酉宋使軍器監劉廷瑞賫陳宜
中書與丞相云云丞相亦囬書云云同日遣囊嘉特之
臨安為㑹乙亥宋劉察院賫到宋主稱臣表并宋臣與
丞相及吕文煥書云云當即發回丁丑囊嘉特同宋都
統洪模賫陳宜中呉堅與丞相書云云戊寅發宋洪都統
還臨安是日丞相起嘉興留萬户呼都克千戸呼圖克齊
等鎮守劉安撫以安撫庚辰宋使呉路鈴臨安來㑹長
安是日遣還辛巳洪都統來迓是日至崇德壬午長安
鎮陳宜中約不至癸未過長安鎮臨平甲申髙亭山丞
相娘子來到丞相向問您怎生來俺自來你來呵俺跟
前要冨貴也者你喫一盞酒大事未了你回去者娘子
回程宋使趙吉甫賈餘慶同囊嘉特來獻傳國寶玉璽
降表受訖即日遣邀召陳宜中出議降事乙丑兵至臨
安北五十里有囊嘉特洪都統遣人來報云今日陳宜
中両淮張世傑蘇劉義劉師勇等挟廣益二王錢塘遁
去惟太皇太后嗣君在宫不動丞相亟遣使分諭右軍
阿嘍罕敖拉齊暨左軍董文炳范文虎諸軍據錢塘不
令宋人來徃守禦之丙戍遣宣撫程鵬飛計議官囊
嘉特千户洪雙夀徃臨安入宫諭太皇太后戊子宋太
皇后謝氏遣丞相呉堅文天祥同知樞宻謝堂安撫賈
餘慶中貴官鄧惟善等來見丞相以温慰之遂遣呉堅
鄧惟善謝堂賈餘慶還臨安丞相顧文天祥舉動不常
疑有異志惟留文天祥於軍中文天祥堅立思言歸丞
相但笑而不聽文天祥於是目怒曰我此來為両國大
事實是好意况彼各男子已各釋之何故將我執留丞
相以温言荅曰君勿怒汝為宋氏大臣責任非輕此來
既是好意今日之事正當與我共之願為數日之留遂
令魯克特索多館伴覊縻焉是日選平日與李庭芝相
善者孟諮議段安撫田副使徃諭揚州制置李庭芝又
令程鵬飛賈餘慶洪雙夀之臨安換宋主降帝號表章
及多給文榜於臨安市綏撫士庶無令驚擾市井熙然
秋毫無犯己丑遣千户囊嘉特省據王祐賫玉璽前赴
闕進獻是日丞相至臨安湖州市庚寅早丞相之錢塘
觀潮於是宋宗室大臣以下及官屬來見丞相皆撫慰
之閲兵而還辛卯董文炳阿嘍罕敖拉齊等來見丞相
聽授指揮而去張𢎞範孟祺程鵬飛等賫宋主降表及
太后招諭來附州郡手詔并三省樞宻院文字令州郡
一體歸附遣都鎮撫唐古岱趙興祖等先罷文天祥所
招義兵二萬餘衆令各歸鄉里給與文榜皆悦而歸壬
辰丞相登西湖北獅子峯俯觀臨安形勢至暮館於湖
州市秀王府是日遣諸將以各部兵衆分守城面而又
遣萬户察察爾岱李埒克戩及總管王俊等軍入城䕶宋
氏宫城癸巳太皇太后令貴官王某卑辭勞問丞相亦
撫慰之遣還甲午將宋氏馬步軍殿司及諸司兵衆分
置於我師别行調遣其餘新募等軍有願歸者聽遣張
都鎮撫等詣阿珠計禀准上公事及宋詔諭淮安懷逺
夀州安豐等郡二月丁酉遣鎮邊劉并程宣撫子同錫
里巴持宋氏詔諭両淮并本省公文去廬州招諭夏貴
及未歸附州郡其鎮邉劉係夏貴親舅程宣撫子及夏
貴壻也以故遣之又令兵部郎中省文卿王世英等分
鎮馬歩司軍數千賫宋詔趨衢州等處招諭令降己亥
令張惠吕文煥約阿嘍罕董文炳等入宫見謝后宣布
主上寛仁大度辛丑委張惠阿嘍罕董文炳石天麟楊晦
張𢎞範察察哩呼喇珠索多入臨安取㑹軍民錢糧之
數及拘收宋朝百官誥命勅劄符印悉罷宋氏官府人
散罷侍衛禁軍壬寅遣西蜀歸附官李胡亦持宋詔徃
招未下州郡又遣使者尚壁顯等之潭州行省賫宋詔
諭湖南湖北両廣福建州郡令一體歸附又令萬户錫
里巴史樞兵鎮守湖州以歸附官趙與可授安撫遣孫
嗣總管唐拾鎮守建徳府以新附官方回授安撫遣總
管髙與鎮守婺州孟安撫鎮守衢州是日丞相命諸將
分兵鎮守臨安令阿嘍罕敖拉齊䝉古漢軍鎮屯西湖
錢塘門等處實喇特穆爾輝圗伊奇爾岱鎮守錢塘仁
和黄頭兵屯富陽相威等軍屯鹽官焦興黄順軍屯德
清延徹爾劉源等鎮守湖州市䝉古岱范文虎撫治臨
安以水弩砲諸將及别萬户諸軍分屯湖州市北如犬
牙相御遣管如德過錢塘越上張示省榜禁約諸人不
令侵損宋氏山陵丁未遣伊奇爾岱特穆爾起宋臣賈
餘慶等四人赴昌化庚戌遣李知事招諭台州石國英
招諭婺州及兩淮張等辛亥遣囊嘉特呉閣賫謝后詔
再諭揚州李庭芝癸丑孟旗謝堂楊鎮赴省議追詔宋
益廣二王事甲寅福王遣人致書於丞相其辭懇切丞
相回言太后㓜主及百官随即歸附今日俱為一家福
王不須疑惑冝速來同預大事甚妙遂遣使還己未石
國英遣人送婺州降表是日發洪都統彭都統張都統
吕尚書赴闕朝見庚申囊嘉特回奉宻㫖召丞相還朝
及遣宋君臣事辛丑遣本布周青等赴泉州招諭蒲知
府壬戌遣史勝賫書赴越州請福王云云宋太后令楊提
舉俞提舉同中貴官盧源守賫手詔及省文徃福建諭
廣益二王及從臣僚屬復還臨安浙東州郡牧守相繼
歸附降赴日來三月丁卯丞相入城館於萬松嶺盧源
宅己巳大宴於宋三省中庚午囊嘉特自𤓰洲還省賫
張都統鎮撫書呈為廬州舉城歸附事甲戌徽州招討
李銓來降福王自浙東來見丞相安慰之是日㑹諸將
於萬松嶺園中阿珠遣使來報廬州已降及鎮江文天
祥出奔是日雨作丞相出城湖州市宿於秀王府阿嘍
罕董文炳同預行省事孟旗從行赴闕石天麟仍領左
右司事楊晦來谷之竒同預焉丞相暨安塔哈宻議遷
宋后㓜主及其僚屬北行事丙子丞相先行至𤓰洲待
之安塔哈張惠阿嘍罕董文炳等於丁丑詰旦武備嚴
肅入宫召宋太后㓜主聽皇帝詔曰免牽羊繋頸之禮
宋太后謂㓜主曰荷天子聖慈不殺活此性命汝當望
闕拜謝於是遷宋太后㓜主及宫人出宫遂封府庫太
后以疾言屢遣萬户趙興祖詣丞相請命丞相曰既不
能起留之無得是日宋太后㓜主同宫人出城止宿北
新橋船中是日悉收宋之所貯寶玉督宋大臣以下僚
屬俱從其行丞相班師之日及遷宋君臣百姓晏然不
知閏三月十二日夏貴至燕京獻淮西諸郡二十一日
巴延丞相回燕京有大旗書天下太平四字二十四日
宋太后㓜主至燕京宿㑹同館四月十五日赴上都二
十八日至上都明德門官舎安歇五月初一日全太后
嗣君早出西門五里外草地上太后福王隆國夫人中
使作一班左北邉設一紫綿罜罳即家廟也廟前兩拜
太后及内人各胡跪福王宰執如南地兩拜而進初二
日太后㓜主隆國夫人天曉盡出南門外十餘里宰執
同屬官亦到鋪設金帛寶玉一百餘桌在草地上行宫
殿下作初見進貢禮儀行宫殿宇宏䴡金碧焜耀皇帝
皇后升殿諸妃諸王俱升殿捲簾列坐宋全太后㓜主
福王宰執以次展裹服金服紫緋緑各依次序立班行
甚整再拜班退升殿再兩拜就留御宴諭授㓜主開府
儀同三司檢校大司徒封瀛國公以平宋告天地祖宗
於近郊遣祀嶽瀆設資大㑹大赦天下是嵗淮東西湖
南北川廣得府三十七州百二十八闗五監二縣七百
三十三
　
　
　
　
　
　
　
　
　
　
　平宋録卷中
欽定四庫全書
　平宋録卷下　　　　　　元　劉敏中　撰
宋太后書傳於淮東制置李知院吾老矣值此時艱比
奉大元皇帝詔書俾相率來附以全宗社以保族屬以
救萬姓然事已至此無可柰何舉國内屬今大兵在城
三宫不驚九廟如故百姓安堵其餘州縣已戒嗣君下
詔開諭俾各以其地歸於大元卿自守孤城勤勞甚至
但根本已㧞縱欲固守民其何辜毋重困一方之人宋
主詔勅揚州帥臣李庭芝自朕嗣基緒遭家多難權臣
似道誤國背盟至勤大元興師問罪已入京城有詔許
存宗社不害生靈准奉太后戒命舉國内屬根本已㧞
其餘州縣縱欲固守民何辜焉詔書到日可順天時亟
宜歸附生民免罹荼毒宗廟不至冺絶故兹詔示想宜
知悉
　　大丞相賀表
臣巴延等言國家之業大一統海嶽惟明主之歸帝王之
兵出萬全島夷敢天威之抗始干戈之爰及迄文軌之
㑹同區宇一清普天均慶臣巴延等誠懽誠忭頓首頓首欽
惟皇帝陛下道光五業統接千齡梯航日出之邦冠帶
月支之國際丹崖而述職奄瀚海以為家獨此宋邦弗
遵聲教謂江湖可以保逆命舟檝可以敵王師連兵負
固踰四十年背德食言難一二計當聖主飛渡江南之
日遣行人乞為城下之盟逮凱奏之言還輒奸謀之復
肆拘囚我信使負乾坤再造之恩結納我叛臣盗連
海二城之地我是以有六載襄陽之討彼居然無一介
行李之來禍既出於自求怒致聞於斯赫臣肅將禁旅
恭行天誅爰從襄漢之上流移出武昌之故渡藩屏一
空扵江表烽烟直接扵錢塘尚無度德量力之心乃有
殺使毁書之事屬廟謨之親禀掲根本之宜先乃命阿
嘍罕取道於獨松董文炳進師於海渚臣與阿珠安塔
哈等忝司中閫直指宋都掎角之勢既成水陸之師並
進常州一破列郡傳檄而悉平臨安為期諸將連營而
畢㑹彼極窮蹙迭出哀鳴始則為稱姪納幣之祈次則
有稱藩奉璽之請顧甘言何益於實事率銳旅直抵其
近郊召來用事之大臣放散思歸之衛士崛強心死在
郊之横草都無飛走計窮一月之降幡始豎其宋主率諸
大臣已於二月初六日望闕拜伏歸附訖所有倉廩府
庫封籍待命外臣奉揚寛大撫戢吏民九衢之市肆不
移一代之繁華如故兹惟􁧬筭卓冠前王視萬里為目
前運天下於掌上致令臣等獲對明時歌七德以告成
深切龍庭之想上萬年而為夀更陳虎拜之詞臣無任
瞻天望聖激切屏營之至臣等誠懽誠忭頓首頓首謹
言
　　賀表
聖人之兵仁而威無逺不服天下之勢離必合有險即
平方期四海之㑹同豈許一江之限隔㨗書屢至慶頌
交馳欽惟皇帝陛下至德體元中華開統美化既東西
之被愛宇兼南北之分弗圗島夷輒拘使節誘納我叛
將盜據我列城雖就鯨鯢之誅尚遺蜂蠆之毒蠢爾三
苗弗率命予羣后徂征一皷而定荆襄再駕而降鄂岳
开黃面縛江漢心歸鐵瓮之堅城自摧金陵之王氣何
在楚地六千里不勞秦將之增兵錢塘十萬家已見吳
王之納土偽將悉朝於國下幼君遐竄於海中方知恃
險之差應悔求和之晩臣叨居牧寄喜聽凱音矧㑹充
載筆之臣尤當述集勲之事駿奔郊命正海内一家之
時虎拜揚休上天子萬年之夀
　　賜宋主詔
上天眷命皇帝聖㫖諭宋國主昔我太祖聖武皇帝睿
謀雄斷奄奠諸國惟彼東南不修臣職昔爾宋與金隣
逮至平金接我疆埸彼國常遣使於我家尋即殄絶俾失
結好實爾自造乃我師已濟江仍且接兵復遣使以理
往諭時爾順令歸欵事豈不殊及兵壓臨安方出請降
論以國典固無寛宥然爾國政悉出權臣若爾母子初
無所與脱既知之復以罪譴加於母子之躬固所不忍
况爾舉朝來覲嘉乃是心而優渥之令可不伸乎庸錫
寵章備兹異數可開府儀同三司檢校司徒瀛國公宜
令准此至元十三年六月某日
　　撫勞戰士
竊惟古之用人能盡死力者不過閔其勞苦悦以使令
而已兼兵以氣為主所貴感發振作不致有墮歸之意
竊見襄陽之役以數十萬衆頓於堅城下經有四年暑
天炎瘴攻守暴露不戰而疫死者無嵗無之即目下已
是炎瘴江水向發設或如去嵗之夏宋人復以舟師來
擾内以疫死冦必出而相應其利害所闗非輕當此正
帥臣籌畫之日將士竭盡之時也今雖省官節制於上
朝廷亦宜制為撫勞感發人心振作士氣愚見合無聞
奏恩㫖詣彼軍前宣諭撫慰使功過兩明賞罰信必然
後序其情而閔其勞使三軍之士僉曰我之死生有所
歸矣我之勤苦為上知矣衆既喜其如此雖置之重地
淹於嵗月人將奮發忠義心力一殫勇氣自倍而親上
死長以為當然所謂説以使民民忘其死者也
　　丞相巴延公勲德碑
乾為天統元氣坤為地統元形輔以四時佐以六子天
地所不言而化無為而成也欽惟憲天述道仁文義武
大光孝皇帝體乾元以建國法坤元而紀年聰明叡智
神武不殺握符闡珍混一區宇日月所照霜露所墜凡
有血氣莫不臣屬首出庶物而萬國寜含𢎞光大而品
物亨天覆之髙地載之厚不可名言不可繪畫所可得
而見者四時之運行六子之變化繄輔弼之臣有若丞
相巴延公之定江南其勲德尚可考已至元十有一禩
甲戍冬十二月丞相總師渡江又明年丙子春師次杭
之近郊行中書省以中間入杭連城列壘望風欵附農
不釋耒兵不血刄市不易肆秋毫弗驚天命有歸人心
欣戴不謀而同不戒以孚黃童白叟手額讚歎祝聖世
君臣同徳時萬時億永福區夏無前偉績對天宏休於是
乎在蟣蝨臣等嘗拜手頓首莊誦詔㫖深厚懇惻曲意
招懷惟恐生靈枉受其害聖天子不殺之仁也丞相對
揚休命壹是以不殺為事豈惟不殺抑又不貪東南茍
安率嘗中稔綿厯積久休養繁庶權臣擅事貴戚殖私
多貲厚藏富於公室子女如林玉帛如山倡冶珍怪未
嘗過目士庶緇黃香荈圖書微有獻饋一無所取宫廷
内儲府庫外峙謹䕶封鐍悉歸有司郊闗之外禁止俘
掠分屯列戍田里相安既又發公廪以濟民食蠲方租
以奠民居捐山林川澤之利以便民用減上供物帛之
賦以寛民力易曰王命三驅失前禽也言順而向我者
縱而弗禽也書曰民心無常惟惠之懷言能生斯民者
民所歸也丞相杖鉞専征於國有大功為勲於民有大
惠為德勲德之盛卓冠前古杭民千萬均受渥賜莫知
所報士民率請伐石為勲德碑昭示無極銘曰
皇元受命光宅九區旋乾轉坤駕唐軼虞至元建號混
合輿圖一統之盛亘古所無賜鉞推轂宻勿都俞干戈
所指仁義與俱豈其得已煩我師徒宇宙磔裂欲同其
殊匪兵不服匪氓敢屠不亟不徐南邦是徂審勢効順
爾簞爾壺爾貨弗掠爾孥弗俘江之廣矣亦既桴止天
之所與將焉逋止相臣曰嘻我息爾孚不殺不貪申令
前驅百城按堵于楚于吳杭民千萬易懼為娛大勲盛
德可鐫可摹於萬斯年以侈廟謨至元十三年二月日
四明史周卿撰宣授宣武將軍管軍總管汪宋英省選
耆老陳相實耆老顧惪榮耆老班首喻震宗等立石
右碑至元十三年丙子春二月建於杭之行中書省以
紀殊績嵗月浸久適燬於火士民追念合詞祈請擬復
舊觀省府重嘉其請而矜從之迺稍潤色其辭重立斯
碑山可磨谷可堙此德此勲天地存至元三十一年春
三月望日少中大夫杭州路總管兼管内勸農事冦元
德謹跋并書丹篆額
　
　
　平宋録卷下
