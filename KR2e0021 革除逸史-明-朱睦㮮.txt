#+TITLE: 革除逸史-明-朱睦㮮
#+DATE: 2016-06-11 12:21:22
#+SOURCE: github.com/kanripo/KR2e0021 master 522dce33                
欽定四庫全書　　　　史部五
　革除逸史　　　　　　雜史類
　　提要
　　　　(臣/)等謹按革除逸史二卷明朱睦㮮撰睦㮮
　　　　周藩宗室居於開封授鎮國中尉博學通經
　　　　著述極富是書以編年體紀建文帝一朝事
　　　　蹟明史藝文志載有睦㮮遜國志二卷當即
　　　　此書盖其後所改名也革除間事明人撰述
　　　　者極多皆據從亡致身諸録所紀往往失實
　　　　睦㮮自序獨力辨建文帝髠緇遯去及正統
　　　　間迎入大内之説乃好事者為之故載建文
　　　　四年六月事祗以宫中火起帝遜位為𫝊疑
　　　　之詞其識視諸家為卓矣乾隆四十一年十
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
革除逸史原序
夫載籍之興可以勸善可以懲慝可以奬成可以懼敗
斯有國之常訓也革除間史臣逺嫌不紀建文之事以
致四年政令闕而不𫝊自仁宣以後山林之士稍稍出
逸文談往事于是有撰靖難録者有撰革除録者余嘗
觀二録其辭或抑或揚俱失太過而革除録失實尤多
如謂遜國君假髠緇遯去又謂正統間自滇雲歸入居
大内以夀終𦵏之西山不封不樹又撰偽詩三章有流
落西南四十秋之語此皆好事者為之也嗚呼一倡羣
和至今百餘年疑者半信者半即海鹽玉山東莞皆稱
博雅之儒而不能辨諸說之誤可慨也已今上嗣統首
詔有司表章遜國諸臣余感其事乃取諸家論述參以
所聞為書一編略具四年之事名曰革除逸史愧非茂
先之彊記子産之博聞爰因舊聞聊寓筆削雖不足裨
補闕遺庶覽者或有稽焉萬厯二年秋七月既望汴上
睦㮮撰
欽定四庫全書
　革除逸史卷一　　　　　明　朱睦㮮　撰
建文帝諱允炆太祖之孫懿文太子之子也洪武十年
　十有一月己卯生生六年而其兄雄英卒又十年而
　懿文卒上年六十有五矣御東角門對羣臣泣翰林
　學士劉三吾進曰皇孫富於春秋正位儲極四海繫
　心皇上無過憂上曰善是年為二十有五年九月庚
　寅立為皇太孫三十有一年五月甲寅上不豫每旦
　視朝如故閏五月甲申上大漸召兵部尚書齊泰授
　顧命乙酉崩于西宮遺詔止諸王入臨辛夘皇太孫
　即位以明年為建文元年大赦天下上皇祖考謚曰
　髙皇帝廟號太祖皇祖妣曰髙皇后是日𦵏太祖于
　孝陵丙申追封皇考懿文太子為孝康皇帝廟號興
　宗皇妣敬妃常氏為孝康皇后尊母呂氏為皇太后
　妃馬氏為皇后子文奎為太子追封兄雄英為虞懐
　王封弟允熥為吳王允熞為衡王允□為徐王追封
　江都郡主為長公主宗人府儀賓耿璿為駙馬都尉
　命齊泰及太常卿黄子澄叅與機務六月以蹇義為
　吏部右侍郎夏原吉為户部右侍郎董倫為禮部左
　侍郎兼翰林學士王景彰為禮部右侍郎兼翰林侍
　講練子寧為副都御史王紳為國子博士戴元禮為
　太醫院使召漢中府學教授方孝孺為翰林侍講與
　董倫同備顧問秋七月徙置周王于蒙化王諱橚太
　祖髙皇帝第五子孝慈髙后産也生而忠敬慈孝惠
　和太祖髙后甚鍾愛洪武三年封于吳十三年改封
　周之國開封初太祖大漸時帝為皇太孫御東角門
　黄子澄侍帝曰諸王各擁重兵位崇勢偪何以制之
　子澄曰漢平七國而天下寧帝曰誠如此謀吾無憂
　矣及踐位召子澄謂曰先生憶昔東角門之言乎對
　曰不敢忘然事貴密子澄退與齊泰謀泰欲伐燕子
　澄曰不可燕兵最精卒難圖不如先取周周乃母弟
　去其手足而後燕可圖也兩人議定白于帝乃命曹
　國公李景隆帥師備邊假道開封圍王宮遂執王及
　世子至京師坐以不軌備罹窘辱世子不忍父之非
　辜遂自誣伏由是王得末減乃闔宮遷之雲南蒙化
　有司防之嚴撙物以給仍留世子於京師又數月命
　再審鞫世子承伏如初乃責置臨安八月以雲南左
　布政使張紞為吏部尚書右布政使陳迪為禮部尚
　書都督僉事何福為征虜大將軍帥師征百夷都督
　僉事徐凱副之九月長星殞有聲乙酉雲南總兵官
　西平侯沐春卒冬十月何福進兵金齒討百夷平之
召北平總兵都督楊文還京師十有一月以工部侍郎
　張昺為北平左布政使河南衞指揮僉事謝貴為北
　平都指揮使伺察燕事
沐春謚惠襄無子弟晟嗣西平侯鎮守雲南
何福以平夷功進右府都督同知詔求直言舉山林巖
　穴懐才抱徳之士
以浙江左布政使王鈍為户部尚書進士曾鳳韶為監
　察御史國子學錄張智為司業皇子學訓導鄒緝為
　助教燕府訓導康汝楫為安岳知縣
召征南將軍都督僉事顧成班師
罷北平河南山東山西陜西五省及淮安徐州學校貢
　士十有二月以鄭賜為工部尚書陳彦囘為徽州知
　府韓宜可為右副都御史謫監察御史解縉為河州
　衞吏以入臨非㫖是嵗承天門災
洪武三十有二年(即建文/元年)春正月庚辰有事于南郊以
　太祖髙皇帝配禮成帝御奉天殿受羣臣賀明日賜
　天下髙年米肉帛絮有差
更定官制
詔修太祖髙皇帝實録以魏國公徐輝祖監修禮部左
　侍郎兼翰林學士董倫禮部右侍郎兼翰林學士王
　景彰翰林侍講方孝孺為總裁太常少卿廖昇侍講
　學士髙巽志為副總裁修撰李貫博士王紳教授胡
　昭審理副楊士竒知縣葉惠仲訓導羅恢吏目程本
　立為纂修官本立遷都御史尋坐祀事不敬降秩仍
　預纂修二月命都督韓觀治兵徳州都督宋成治兵
　甘肅
廢梁國公胡顯為庶人安置臨襄以楚府姻親之故
分遣右都御史景昭侍郎夏原吉給事中徐思勉等凡
　二十四人充採訪使巡行天下三月封孟烱為永安
　王丁亥帝視太學
改侍郎黄觀為禮部侍中左都御史景清副都御史練
　子寧為御史大夫監察御史戴徳彛為左拾遺都督
　府經歴胡閏為右補闕時北平按察僉事湯宗希合
　帝意言按察使陳瑛受燕府金錢有異謀詞連右布
　政使曹昱副使張璉俱逮詔獄瑛安置廣西昱為民
　璉銅陵典史
帝用齊黄之策勅都督宋忠帥邊兵三萬及燕府護衞
　健卒戍開平都督徐凱戍臨清都尉兼都督僉事耿
　璿戍山海關又召燕府胡騎指揮關童等還京師調
　北平永清兩衞官軍戍彰徳順徳夏四月荆州吿變
　謂湘王栢私造寶鈔殘虐殺人乃遣使讓王王曰吾
　為髙皇帝子南面而王先帝疾不及視葬不及㑹抱
　兹沈痛何樂于生又將辱于奴隸乎因慟哭具服赴
　火而死葬江陵賜謚曰戾未㡬青州等府吿變錮齊
　王槫于京師幽代王桂于大同置岷王楩于漳州並
　廢為庶人京師地震日赤無光監察御史尹昌隆上
　言隂盛陽微姧臣專擅之致執政者惡之貶昌隆為
　福寧知縣當是時文皇於諸王中最長兵力最强朝
　廷深疑而長史葛誠又時時吿密文皇知之因託疾
　不出久之稱病篤張昺謝貴入問文皇盛夏猶重裘
　擁火昺貴出嘆息教授俞逢臣附耳曰王無恙不得
　帝心故耳已而三都督謀燕益急五月太祖小祥時
　燕世子及弟髙煦髙燧以㑹葬尚留京師文皇疾奏
　乞三子歸視齊泰因之欲請並收黄子澄曰不可事
　覺彼先為備不若且還令勿疑也乃悉遣歸六月贈
　待制王禕為翰林學士謚文節
以秦府長史茅大芳為御史大夫右補闕胡閏為大理
　卿仁夀縣主簿樓璉為翰林侍讀漢陽知縣王叔英
　為翰林修撰翌日又召解縉為翰林待詔趙諒為留
　守左衞指揮僉事詔逮燕府官屬而昺貴與都指揮
　使張信受密㫖擒王以長史誠及指揮盧振為内應
　信受命日以為憂其母疑而問之信以實對母曰不
　可吾聞而父嘗云王氣在燕果爾非汝所能擒也信
　聞之益憂不知所從未㡬復有勅趣之信艴然曰何
　太甚乎乃潛詣府告其故昺司吏李友直又竊昺密
　疏以獻文皇乃召姚廣孝等共謀防禦時昺貴已帥
　北平在城七衞軍士布列城中以柵斷燕府四門文
　皇曰我病不出雖塞可也已而軍士登城擐甲執兵
　飛矢入王城四面鼔譟文皇始懼計亦莫知所出秋
　七月壬申㑹遣逮官校中使至文皇盡縳官校置庭
　中召昺貴付所逮者昺貴不來復使逮官校中使以
　所就逮名往乃至衞士甚衆及門門者呵止之惟昺
　貴入文皇曳杖賜宴酒數行謂昺貴曰吾奉藩于兹
　未嘗干擾官民爾等何為離間遂擲杖起出其伏甲
　擒昺貴詢之乃知皆齊泰黄子澄所為也文皇即日
　上書自陳不報乃遵祖訓帥兵靖難以指揮張玉朱
　能丘福俱為都指揮僉事兵將出右布政使郭資按
　察使墨麟都指揮使李濬陳恭宛平知縣賀寅皆從
　之即命資等視事如故時都指揮俞􁋟聞靖難兵起
　守居庸馬宣守薊州宋忠守懐來宣與鎮撫曾濬以
　薊州兵攻北平不克俱死之薊州遂降甲戌靖難兵
　破居庸復破懐來都指揮彭聚孫泰戰死宋忠俞􁋟
　俱被執自是遵化密雲開平龍門守將皆歸附忠􁋟
　既敗死宣府震驚谷王橞奔京師丙戌永平指揮陳
　旭趙彛郭亮以城降戊子文皇復上書不報庚寅大
　寧總兵劉貞都督陳亨都指揮卜萬引大寧兵十萬
　出松亭關次沙河進攻遵化壬辰靖難兵援遵化貞
　等退保松亭關亨隂附燕忌萬不敢發文皇知之貽
　萬書盛譽萬極詆毁亨密付所獲大寧卒俾歸致且
　厚賚之同獲卒竊聞因守者請得偕行惟命亦無庸
　賞守請得遣不賞者恚至即發其事貞亨得卒書遂
　執萬下獄是時帝銳意文治日與方孝孺輩討論周
　官法度以為北兵不足憂黄子澄謂北兵素强且兼
　有營薊之旅不早圖恐河北遂失乃命長興侯耿炳
　文為征虜大將軍駙馬都尉李堅都督甯忠為左右
　副將軍安陸侯吳傑江隂侯吳髙都督盛庸潘忠楊
　松顧成徐凱李文陳暉平安各將偏師步騎號百萬
　數道並進期𢷬北平檄河南山東山西三省合給軍
　餉改建北平布政使司于真定以刑部尚書暴昭出
　掌司事徵雲南兵入京備征八月己酉炳文兵三十
　萬次真定都督徐凱兵十萬次河間時潘忠守鄚州
　楊松守雄縣相為聲援壬子靖難兵至涿州乃秣馬
　蓐食日晡渡白溝河夜半抵雄縣圍其城衆始覺乃
　登城大罵燕軍憤恨黎明破其城盡殺守陴士卒松
　與所部九千人俱戰而死文皇聞諸將恣殺乃諭之
　曰我之舉義所以安社稷保生民豈以多殺為尚爾
　等乖我所為是非求生而欲速死也諸將懼皆免冠
　謝文皇怒始釋是日文皇曰潘忠不虞城破必引衆
　來援先令譚淵帥兵千餘過月樣橋潛伏水中以茭
　草一束蒙其首路旁伏勇士數人望忠至即舉砲水
　中伏起據橋忠果趨橋不得淵帥衆腹背夾擊忠敗
　被執遂至鄚州盡奪戰馬輜重辛酉靖難兵次無極
　壬戌次真定炳文出城大戰敗績兩副將李堅甯忠
　及都督顧成都指揮劉燧皆被執堅道殂丙寅靖難
　兵還北平帝聞炳文敗績始有憂色謂子澄曰奈何
　子澄對曰勝敗兵家常事無足慮今我士馬精强兵
　甲堅利彼區區一隅豈能當天下之力增兵五十萬
　必奏捷矣帝曰孰堪將者子澄曰景隆可以當之前
　不用炳文而用景隆豈有此失於是遣景隆代炳文
　馳至軍中齊泰等慮遼王寧王通燕召二王入衞寧
　王不至詔削其護衞監察御史康郁上封事其略曰
　竊聞兵久不解屢削藩封臣以為過也何則以諸王
　言之親則太祖遺體貴則孝康手足尊則陛下諸父
　也罪雖可廢而祖之遺體不可殘親之手足不可去
　諸父之恩不可虧也且使二帝在天之靈見其子弟
　輒遭戮辱亦必不忍臣每念至此未嘗不流涕也此
　皆豎儒持偏見廢大公或病藩封太重日謀削奪以
　至于此方周岷二王以無故被執執法者文其罪遂
　使二王父子流離播遷唇亡齒寒人人自危二王既
　竄湘亦被焚而代齊又吿反矣彼為計者以為兵不
　舉則禍不免是非朝廷激變邪及燕舉兵迄今兩月
　我前後調兵不止五十餘萬而乃一矢無獲謂之國
　有謀臣可乎將有二心卒不用命以遺君父憂誰執
　其咎諺曰親者割之不斷踈者續之不堅陛下誠不
　察此必有噬臍之悔疏入不省九月戊辰江隂侯髙
　都督耿璿楊文帥遼東兵圍永平戊寅大將軍景隆
　與山東參政鐵鉉合兵趨河間靖難兵援永平壬辰
　髙等退保山海關冬十月戊戌靖難兵出劉家口壬
　寅襲破大寧都指揮朱鑑死之遼王植奔京師丁未
　寧王權及都指揮房寛指揮徐理陳亨陳文皆歸燕
　景隆聞靖難兵在大寧引兵攻北平築壘九門景隆
　攻麗正門㡬破城中婦女並乗城擲瓦石景隆少却
　軍于鄭村壩甲寅文皇盡得大寧之衆分為五軍以
　張玉將中軍鄭亨何夀副之朱能將左軍朱榮李濬
　副之李彬將右軍徐理孟善副之徐忠將前軍陳文
　吳遠副之房寛將後軍葉允中毛整副之辛酉靖難
　兵入松亭關十有一月庚午次白河是夜河氷忽合
　衆忻然而渡趨援北平辛未玉等與景隆戰于鄭村
　壩景隆敗績奔徳州玉等乘勝遂破紫荆關乙亥文
　皇再上書自陳不報十有二月燕間遼東守將江隂
　侯髙削爵安置廣東專命楊文守遼東庚申靖難兵
　攻廣昌守將湯勝以城降
詔進景隆太子太師初景隆被命北伐也實子澄薦之
　及軍敗子澄匿不以聞帝一日問子澄比聞軍中不
　利果何如對曰我軍屢戰屢勝彼已退走徳州旦夕
　捷音當至矣越三日景隆以扼退燕兵聞故進秩且
　遣使賫賜貂裘文綺内醖等物復命魏國公輝祖都
　督瞿能帥師㑹景隆北伐御史大夫陳性善為監軍
　户部司務錢芹為行軍署都事是月省躬殿成遷肅
　王于蘭州以葉砥為翰林編修梁潛為陽春知縣胡
　儼為桐城知縣顔伯瑋為沛縣知縣袁義為都督僉
　事誅留守左衞指揮同知李申申燕府儀賓讓之父
　也
洪武三十有三年(即建文/二年)春正月丙寅靖難兵攻蔚州
　守將王忠李逺以城降
湖廣參議楊砥上言臣聞帝堯之徳親九族和萬邦不
　宜加兵燕藩自剪其輔枝葉盡而本根撥矣帝怒砥
　褫其秩安置遼東
置後湖祗候所二月封孟焯為夀昌王贊儀為靖江王
　辛丑靖難兵由居庸還北平壬寅以禮部尚書陳迪
　右侍郎黄觀知貢舉翰林學士董倫太常少卿髙巽
　志充考試官右拾遺朱逢吉吏部郎中徐旭及史官
　葉惠仲吳勤趙友士張秉彛為同考試官御史王度
　俞吉士為監試官甲子改都察院為御史府三月丙
　寅䇿禮部貢士吳溥等一百一十人以胡廣為第一
　王艮次之李貫又次之夏四月丙申景隆兵次徳州
　武定侯郭英與安陸侯傑次真定㑹兵六十萬號百
　萬并力北伐帝遣中官賜景隆璽書斧鉞景隆得璽
　書斧鉞益驕恣庚子靖難兵出北平壬寅次武清癸
　卯次固安癸丑渡白溝河遇平安伏兵擊破之己未
　景隆英傑俱㑹于白溝庚申瞿能父子與燕將房寛
　接戰英等分兵為兩翼擒斬數百人殺其將陳亨大軍
　矢石如雨射中文皇馬凡三被創而三易馬矢三服
　皆盡乃提劒左右擊劒鋒亦缺折退走登堤景隆疑
　有伏不敢進追髙煦見事急以騎兵數千趨文皇所
　㑹大風起景隆旗折軍亂文皇帥煦復馳入陣大戰
　燕軍斬俞通淵及瞿能父子縱火燔諸營景隆英傑
　俱奔潰委棄輜重無算景隆璽書斧鉞盡為燕軍所
　獲是役也殺溺死者二十萬人景隆單騎還徳州壬
　戌靖難兵圍徳州五月辛未景隆自徳州濳出奔濟
　南癸酉燕將張信入徳州奪軍餉百萬轉掠濟陽參
　政鐵鉉都督盛庸參贊髙巍自臨邑入濟南丁丑文
　皇遣都指揮陳旭守徳州己卯帥兵遂圍濟南攻之
　急鉉與庸巍日夜防禦乗間大挫之辛巳燕軍引水
　灌城濟南人大懼鉉曰無恐計且破之令登陴人皆
　哭呼曰旦夕且降盡輟守具出千人城外伏地請文
　皇大喜遂下令退兵受降鉉於是懸鐵版城上伏壯
　士闉堵中及文皇入下鐡版傷其馬首文皇棄馬取
　從馬以歸闉堵中伏發文皇擊退復合兵圍濟南是
　時齊泰黄子澄聞景隆等數敗濟南危急乃謀罷兵
　壬午命尚寶丞李得成使燕文皇諭得成曰吾嘗三
　上書陳達中懇皆不見答不復敢瀆爾歸報朝廷自
　古聽讒邪以殘骨肉鮮不覆敗我為藩王尚復何求
　而讒人交構發兵見屠是以不得已用兵自救猶日
　望有囘旋之恩夫明主之治天下不忘所尊不弛所
　親舉其大而略其細是以九族睦而天下平今欲轉
　禍為福如反掌耳誅姧讒以謝祖宗去新法以復舊
　制施恩宗親罷兵息民以保國家無窮之休若狃於
　權姧必剪支屬但恐支屬盡而國家亦危矣言訖流
　涕左右皆流涕得成還自濟南具言之帝怒下得成
　獄六月詔置諸藩賓輔以楚府儀賓馬注為孝陵衞
　指揮僉事秋七月平安等帥兵二十萬亟趨徳州奪
　燕餉守將陳旭懼遁歸北平八月戊申濟南圍解以
　鐵鉉為山東左布政司有功將士姜貴等五十四人
　陞賞有差
帝以景隆屢戰屢北召還京師命左都督盛庸代總戎
　事仍以濟南功封庸厯城侯佩平燕將軍印鉉進兵
　部尚書參贊軍務及景隆入見赦不誅子澄諫不聽
　翌日御史大夫練子寧執景隆於朝班且泣且數請誅
　之亦不聽九月壬戌朔承天門成詔改為臯門又改
　午門為端門端門為應門前門為路門謹身殿為正
　心殿罷華盖文華武英文淵諸殿大學士是日尚書
　鄭沂乞老改孝孺為文學博士乙丑靖難兵還北平
　冬十月乙未兵部侍郎盧淵以罪罷清逺戍卒羅義
　上書乞敦親罷兵不報厯城侯庸帥衆次徳州安陸
　侯傑次真定徐凱次滄州相為掎角以困北平滄州
　城潰凱督士卒修築丙午靖難兵佯出攻遼東至通
　州循河而南戊午渡直沽軍士銜枚夜行厥明抵滄
　州城下凱等倉卒出禦不戰而潰凱及都督程暹都
　指揮趙滸胡原李英張傑皆被執時降燕者數萬人
　燕將譚淵夜坑殺降卒三千人凱等皆降十有一月
　壬申靖難兵次臨清甲戍次大名十有二月甲午次
　汶上庸鉉帥兵躡其後先鋒孫霖營滑口燕將朱榮
　劉江襲破霖營都指揮唐禮被執霖退走乙卯靖難
　兵次東昌庸軍背城而陣燕以騎兵擊左翼不應擊
　右翼亦不應文皇因深入庸麾伏起被圍數重左右
　翼夾攻文皇窘甚及暮朱能周長以胡騎奮擊文皇
　潰圍而出燕軍為火器所乘大敗殺燕將張玉丙辰
　復戰又敗燕步卒先走庸乗之殺傷萬計丁巳庸傳
　檄真定滄州諸將水陸掎角邀其歸路靖難兵由間
　道還北平是嵗以徐實為兵部侍郎劉季篪為刑部
　侍郎唐愚為翰林侍讀鄒瑾為大理寺丞詔舉優通
　文學之士
　
　
　
　革除逸史卷一
欽定四庫全書
　革除逸史卷二　　　　　明　朱睦㮮　撰
洪武三十有四年(即建文/三年)春正月辛酉作凝命神寶成
　是日厯城侯庸遣使獻東昌之捷丁丑帝告捷于郊
　廟二月乙巳文皇復帥衆出北平己酉次保定庸合
　諸軍二十萬三月己夘次夾河庚辰靖難兵亦次夾
　河辛巳兩軍方成列文皇以三騎覘庸軍而還庸見
　三騎即遣數十騎追之文皇勒馬控弦以待追騎近
　引弓射殪一人已復追又殪一人如是連殪數人追
　騎不敢逼文皇乃以萬五千人薄庸軍庸軍擁盾層
　疊自蔽靖難兵以木䂎攻之自辰至未勝負未決兩
　軍退稍憇忽東北風起塵埃蔽空庸軍昏暗不辨咫
　尺燕將乗風縱火趣兵擊之庸軍大敗都指揮楚智
　荘徳俱死之燕將譚淵亦被衆軍所殱庸是夜走還
　徳州癸未安陸侯傑都督平安自真定帥衆次單家
　橋來援庸軍甲申靖難兵掩至傑等不及陣而敗死
　者無算閏三月罷兵部尚書齊泰太常卿黄子澄以
　謝燕以尚書茹瑺掌兵部事泰子澄雖解秩然實用
　事乙未安陸侯傑軍滹沱河北去靖難兵七十里文
　皇諜知亦帥衆渡河傑聞靖難兵渡河復移軍藁城
　己亥傑列營城西南靖難兵分步卒擊其三面傑發
　火器大弩射文皇不中矢集燕旗如蝟毛平安結樓
　陣間髙數丈登望薄暮文皇舍諸軍直趨樓下安見
　文皇馳至急下樓而走傑軍亦敗都指揮鄧戩陳鵬
　首被執傑等還真定己酉靖難兵次順徳辛亥次廣
　平是日帝貽書文皇謫斥兵部尚書泰太常卿子澄
　欲罷兵息民癸丑文皇復上書曰比聞姧臣泰子澄
　皆已竄逐臣家長少皆忻喜有更生之望即以此意
　徧吿將士將士曰誠所願見但慮非誠心而姧臣為
　退避之計以緩我耳如出誠心則盛庸吳傑之衆當
　悉召還而猶聚境上侵迫不已則是姧臣之身雖退
　而其計實行也臣思其言恐亦或然夫聖人感人至
　誠而已至誠可孚豚魚而况人乎陛下推誠待下誰
　不悦從若徒示以去姧臣之名而實用其計非獨撤
　陛下之藩籬將遂傾陛下之堂室莽操之事前鑒甚
　明此不特智者而後知也書至帝召孝孺視書對曰
　今諸軍大集燕兵久羈大名暑雨為沴不戰自罷急
　令遼東諸軍攻永平真定諸軍攻北平彼顧巢穴歸
　援我以大軍躡其後必成擒矣我固緩之而奏適至
　且與報書往返踰月彼心懈而衆離我謀定而勢合
　帝曰善立命孝孺草詔罷兵命大理少卿薛嵓持報
　燕又刻牓諭數千授嵓密布軍中令其解散諸將士
　見牓諭怒甚欲殺嵓文皇曰不可此天子命使也留
　寘左右慰諭數日遣中使護嵓出境語之曰歸為老
　臣謝天子天子于臣至親臣父天子大父天子父臣
　同産兄也天子素愛臣一旦為權姧讒構以至于此
　臣亦不得已為自救之計耳幸蒙罷兵之詔臣不勝
　忻戴但姧臣尚在大軍未還臣將士心存狐疑未肯
　遽散望陛下誅此姧臣數人散歸天下兵馬臣父子
　一童一騎歸罪闕下惟陛下命之夏四月嵓歸入見
　備述文皇之意帝語孝孺曰誠如嵓言曲在朝廷齊
　黄誤我矣孝孺曰嵓受燕賄故為之説遂罷議五月
　癸夘厯城侯庸安陸侯傑出兵扼燕餉道文皇令指
　揮武勝上書曰頃蒙遣大理少卿薛嵓下詔軍中諭
　以偃兵息民雖臣將士不能無疑臣之父子盖已仰
　戴陛下之仁矣嵓歸未十日吳傑等頻疊發兵絶臣
　餉道殺臣將校將校守臣約束不敢赴鬭而彼欲求
　釁略不見舍與比下詔㫖背馳誠有以中將士之疑
　孤臣父子之所仰戴矣臣之忠誠計嵓歸已達惟陛
　下擴明奮斷以安天下臣亦有保全之望矣帝覽書
　曰燕王本皇考孝康皇帝母弟於朕為叔父奈何必
　用兵為也召諭意孝孺孝孺對曰陛下欲罷兵兵一
　罷即難復聚彼或長驅犯闕何以禦之今軍聲大振
　不日有捷書來聞願陛下無惑甘言遂縳勝下獄是
　日刑部左侍郎王良以勘燕事不合㫖出為浙江肅
　政按察使六月辛酉文皇聞勝下獄知前詔㫖非實
　乃遣李逺至濟寧又至沛縣焚餉舟萬艘漕卒散走
　京師震驚是時觀海衞指揮張夀與客私語國事危
　急皆由北伐之誤執政者聞而惡之言于帝夀坐妖
　言誅自是無敢言國事者秋七月命太僕少卿祝孟
　獻使朝鮮市馬己丑靖難兵襲彰徳不克癸巳文皇
　遣都指揮張禮破尾尖寨丙申林縣守將以城降丁
　酉平安邀擊燕將劉江于平村戊戌帝使錦衣衞千
　户張安貽燕世子書先是孝孺聞髙煦髙燧不睦於
　世子屢讒于父内使黄儼素姧險世子惡之儼曲事
　髙燧燧與世子守北平髙煦從文皇軍中時時傾世
　子孝孺言于帝曰兵家貴間燕父子兄弟可間也帝
　曰奈何間之孝孺告其故帝曰善立命孝孺草書貽
　世子令歸朝且許王燕地世子得書不啟函并安致
　文皇所燧及儼先已馳使吿文皇世子且反文皇疑
　問髙煦煦曰世子夙與太孫雅善語未竟世子書至
　文皇覽書乃嘆曰㡬殺吾子縱安還壬寅大同守將
　都指揮房昭引兵由紫荆關趨西水寨八月雲南老
　撾及八百刁板面遣使入貢丁巳靖難兵渡滹沱河
　丙子文皇聞安陸侯傑遣將韋諒以兵萬餘轉餉給
　房昭軍命都指揮朱榮帥兵三萬邀擊破之九月壬
　辰靖難兵次定州欲攻西水寨甲辰都指揮花英鄭
　琦帥步騎三萬援西水寨冬十月丙辰英等列營齊
　眉山下是時圍寨已久寨軍多南人天寒思歸㑹月
　夜文皇命四面皆吳歌南軍聞之殞泣有潛下寨降
　者詰朝文皇帥兵出陣後合戰房昭韋諒不能支退
　走英琦及都指揮王恭指揮詹忠皆被執西水寨遂
　破己夘靖難兵還北平是月翰林修撰王艮卒十有
　一月都督楊文帥遼東兵圍永平不克庚戌移兵攻
　昌黎遇燕將劉江戰敗指揮王雄等七十一人皆被執
　辛亥京師置神武中衞盱眙置鎮淮衞又置沛豐衞
　軍民指揮使司以備燕十有二月以駙馬都尉梅殷
　守淮安丙寅靖難兵出北平壬午次蠡縣是月太祖
　髙皇帝實録成皇少子文圭生以龔泰為禮科都給
　事中陳洽為吏部郎中羅恢為國子學錄程通為遼
　府長史改程本立為江西肅政按察司副使
鐡嶺衛有警
洪武三十有五年(即建文/四年)春正月召周王舍之京師甲
　申燕將李逺次藁城厯城侯庸亦遣葛進以馬步兵
　萬餘乗氷渡滹沱河方半渡㑹逺至進見逺兵少斂
　退繫馬林間以步卒逆戰逺佯敗分兵潛解所繫馬
　前軍奮擊進退失馬遂大敗斬首四千餘級進僅以
　身免戊戌靖難兵破東阿遂破東平指揮詹璟被執
　吏目鄭華戰死庚子靖難兵拔汶上守將薛鵬被執
　辛丑兵將入兗文皇下令曰曲阜孔子之鄉鄒縣孟
　子之鄉師入境有損一草一木者殺無赦庚戌靖難
　兵攻沛縣守將指揮王顯以城降知縣顔伯瑋及主
　簿唐子清典史黄謙俱死之二月甲寅靖難兵拔濟
　陽執教諭王省縱之省還升明倫堂集諸生大哭諸
　生亦大哭省觸堂柱而死甲戌文皇次徐州乙亥遣
　使祭徐王墓禁其樵採三月甲申靖難兵由徐州遂
　趨宿州辛夘次䝉城壬辰次渦河甲午平安等逆戰
　敗績獲胡騎指揮火耳灰及哈三帖木兒平安變服
　遁走夏四月甲寅安徙淝河乙夘與燕將王真陳文
　等復戰真後隊不繼安麾兵圍數匝真度不免乃自
　頸文亦被殺是役也文皇督戰急㡬為安㮶所及安
　馬蹶文皇乃脫裨將丁良宋彬被執燕軍大懼丙辰
　安營于小河南靖難兵營于小河北甲戌魏國公輝
　祖移軍援安與燕軍戰于齊眉山下輝祖斬燕將李
　彬等十餘人燕兵退走乙亥燕諸將欲還小河東俟
　隙而動文皇不聽丙子何福引兵㑹安燕軍益懼㑹
　京師訛聞燕軍北歸召輝祖入衞丁丑安軍次靈璧
　靖難兵遮其餉道福等來援己夘戰敗指揮宋瑄死
　之於是安及㕘將馬浦徐真都指揮孫成禮部侍郎
　陳性善大理寺丞彭與民欽天監副劉伯完指揮王
　貴皆被執性善與民伯完文皇皆縱之還性善愧憤
　躍馬入河而死黄子澄聞諸軍屢戰屢踣乃撫膺慟
　曰大事去矣吾輩萬死不足以贖誤國之罪五月己
　丑靖難兵攻泗州守將周景初以城降是日文皇謁
　祖陵已諸父老入見賜以牛酒慰勞辛夘厯城侯庸
　帥步兵戰艦次淮南靖難兵次淮北燕將朱能丘福
　潛濟出庸後庸懼不戰而退靖難兵遂乗勝渡淮拔
　盱眙壬辰兵次揚州江都知縣張本修治城守之具
　其母曰厯數有歸守之何益本悟遂與指揮王禮謀
　執監察御史王彬守將指揮崇剛以城降彬剛不屈
　皆死之癸巳衡府紀善周是修靖江府直史蕭用道
　上書論國大計且指斥誤國之罪執政者怒大詬二
　子二子不動子寧曰國事至此尚不容言邪詬者乃
　止壬寅帝下罪己之詔遣禮部侍中黄觀國子祭酒
　張顯宗翰林修撰王叔英與子寧分道徵兵于上游
　諸郡明日令慶成郡主如燕文皇見郡主慟哭郡主
　亦泣下沾襟少頃郡主以割地請文皇曰吾所受先
　帝封土且不保割地何用吾此來欲得姧臣耳志在
　清朝廷安社稷不在土地但得罪人即謁孝陵朝天
　子求釋諸王之囚歸守舊藩耳此議盖姧臣欲緩我
　以待援兵吾豈為所欺哉郡主嘿然遂辭歸具陳其
　語帝出以諭孝孺孝孺失色帝曰奈何孝孺曰長江
　天塹北岸舟楫俱已焚燬且遏截甚嚴彼豈能飛渡
　邪帝心稍慰六月癸丑朔靖難兵次浦子口魏國公
　輝祖及開國公常鼎帥師擊敗之文皇議欲暫還是
　夜都督僉事陳瑄以舟師迎而燕將吳庸等亦具舟
　集𤓰步以待甲寅文皇將渡江祝曰余為姧臣所迫
　不得已起兵禦禍誓清君側以安宗社余有弗厭于
　神者不得渡此江翌日乙夘微風輕颺水波不興文
　皇既渡大軍相顧錯愕厯城侯庸乃徙營髙資港帥
　兵逆戰文皇命髙煦為前鋒鼔譟先登文皇以騎兵
　督其後庸軍敗績失亡無算庸單騎退走戊午鎮江
　守將童俊以城降庚申文皇次于龍潭帝遣李景隆
　茹瑺王佐如龍潭再議割地文皇曰吾此來只欲得
　姧臣耳姧臣得吾即解甲免胄謝罪闕下景隆等懼
　不敢對壬戌景隆等歸告癸亥帝復令景隆如龍潭
　申前議景隆有難色遂命諸王偕行文皇見諸王愴
　然泣下相勞苦諸王具述割地之意文皇曰割地何
　為不得姧臣吾必不已諸王反命帝㑹羣臣慟哭或
　勸帝幸浙江或勸幸湖湘孝孺請堅守京城以待四
　方援兵議未決齊泰奔廣徳黄子澄奔蘇州帝聞之
　罵曰事起自汝輩乃今棄我去邪明日靖難兵進薄
　都城都督徐增夀欲出迎大理丞鄒瑾御史魏冕知
　之帥同官十八人即殿前毆之㡬死是日㑹輟朝二
　人復大呼請聲徹大内帝聞之殺徐增夀詔諸王羣
　臣分守九門而金川門屬谷王橞及景隆乙丑侵晨
　靖難兵至橞與景隆開門迎納文皇遂按兵而入市
　肆不易都人大悦文皇至燕邸廷臣盡迎帝與左右
　數人徘徊殿廷亦欲出迎復嘆曰何面目相見乎乃
　退少頃宮中火起帝遜位遂崩實六月十三日也文
　皇聞帝崩乃慟哭曰吾此來欲效周公輔少主耳何
　不亮而遽至此乎遂駐營龍江發哀命有司治䘮葬
　事中外募兵皆解散是日諭軍民臣寮曰曩者姧臣
　潛蓄異志刪刈支屬余祗承祖訓帥兵誅之今幸内
　難肅清其有罪者齊泰黄子澄等二十五人余不敢
　赦其無罪者或有乗時以私怨中之非余意違者必
　治不貸丙寅諸王及羣臣謂文皇乃髙皇帝適子且
　長四海歸心宜為嗣請即帝位文皇曰吾始逼于難
　不得已以兵救禍誓除奸慝以安社稷不意少主為
　姧臣所蔽之固不亮余心自絶于天今纘承洪業當
　擇有才徳者顧余菲薄豈足負荷諸王及羣臣再請
　不允丁夘燕諸將上表勸進文皇曰吾與爾等初舉
　義圖免禍難耳敢冀富貴邪戊辰諸王及羣臣詣燕
　邸復請亦不允己巳文皇謁孝陵歸諸王羣臣備法
　駕迎于道左軍民耆老以萬計遮文皇馬不得行文
　皇固拒諸王羣臣曰臣等為宗廟社稷計不敢忽謹
　奉天子璽符再拜上文皇曰諸王羣臣以為奉宗廟
　宜莫如余宗廟事重余不足稱今為衆心所戴余辭
　不獲勉循衆志然宜協心輔余不逮遂詣奉天殿即
　皇帝位革除建文四年仍稱洪武諭府部凡建文中
　改易皇考政令悉復舊庚午詔復周齊代岷四王爵
　土又封有勲為汝南王有烜為順陽王有爝為祥符
　王有熹為新安王有光為永寧王有煽為汝陽王有
　爌為鎮平王有炥為宜陽王尚烐為興平王尚灴為
　永夀王尚炌為安定王濟熿為平陽王濟熇為廣昌
　王賢烶為樂安王賢焌為長山王賢□為平原王辛
　未陞燕山護衞為親軍指揮使司召文學博士方孝
　孺草詔孝孺不往迫之以衰麻見上怒逮詣詔獄是
　日紀善周是修留書别楊士竒等具衣冠入應天府
　學自經于東廡上聞之嘆曰彼食其祿自盡其心耳
　於是大理丞鄒瑾太常少卿廖昇翰林侍講樓璉給
　事中龔泰監察御史魏冕皆自裁未㡬獲兵部尚書
　鐡鉉禮部尚書陳迪刑部尚書暴昭侍郎侯泰户部
　侍郎郭任卓敬御史大夫練子寧茅大芳大理少卿
　胡閏與文學博士孝孺上俱欲用之示其意鉉等執
　不從遂就刑壬申上以天子禮葬建文君及皇后馬
　氏翌日詔復懿文皇太子懿敬皇太子妃舊稱罷其
　廟祀遷主于園陵改封吳王允熥為廣澤王衡王允
　爁為懐恩王徐王允□為敷惠王廢魏國公輝祖為
　庶人尋被逮卒于獄執齊泰黄子澄召駙馬都尉梅
　殷及都督楊文陳暉韓觀黄中等還京師所領將士
　各還原衞勇士悉放歸農丁丑殺齊泰黄子澄皆夷
　其族時禮部侍郎黄觀禮科給事中黄鉞翰林修撰
　王叔英監察御史曾鳳韶浙江按察使王良江西按
　察副使程本立督府斷事髙巍皆使于外聞靖難兵
　入都城觀鉞皆投水叔英鳳韶本立巍皆雉經良舉
　火自焚翰林編修程濟按察僉事胡子義寧波知府
　王璡衞輝知府孫鎮郎中梁田玉中書舍人宋和郭
　節皆棄官而去其它變易姓名隠跡山谷者不可勝
　紀秋七月壬午朔類于南郊詔告天下遣使祭告祖
　陵皇陵歴代帝王陵改諡湘王曰獻妃曰獻妃召吏
　部尚書張紞户部尚書王鈍諭之曰卿二人久事先
　朝習知典故今老矣其解職務月給尚書半俸居京
　師視時政有戾舊制者直以告朕是夜紞自經于部
　之後堂其妻與二媵二子隷六人相繼投水而死鈍
　遁不果左授浙江左布政使以歸詔至漳州府學教
　授陳思賢帥諸生為舊君位哭臨郡人執送京師思
　賢暨諸生六人皆死之是月以鄭賜為刑部尚書郁
　新為工部尚書蹇義陳洽為吏部左右侍郎夏原吉
　古朴為户部左右侍郎宋禮為禮部侍郎黄福為工
　部侍郎方賓為兵部侍郎黄信陳瑛為副都御史劉
　翥楊得安俞士吉為僉都御史李至剛為通政使八
　月詔諭安南暹羅𤓰哇琉球日本西洋蘇門答刺占
　城諸國已未秦王如京師以袁廷玉為太常寺丞癸
　丑代王及其世子遜煓如京師是時岷王與西平侯
　晟交惡詔為平之復命王佐副晟協守壬戌晉王如
　京師丙寅執左都御史景清先是星者奏文曲犯帝
　座甚急上固疑及見清衣緋而入委蛇不去上呼左
　右收之得衣袵中所匿利劒因詰責清亦吐實而死
　己巳以夏原吉為户部尚書金忠為工部侍郎免畿
　内今年丁夫之役下谷府長史劉璟獄璟誠意伯基
　之子也北伐時從王朝京師獻十六䇿不用璟病免
　至是召不起逮赴詔獄辮髮自經死又逮禮部侍郎
　黄魁太常少卿盧原質左拾遺戴徳彛監察御史髙
　翔晉府長史程通蘇州知府姚善徽州知府陳彦囘
　俱以不屈就市九月甲申大封功臣以都督僉事丘
　福為淇國公朱能為成國公張武為成陽侯陳圭為
　泰寧侯孟善為保定侯鄭亨為武安侯火真為同安
　侯顧成為鎮逺侯王忠為靖安侯徐忠為永康侯張
　信為隆平侯李逺為安乎侯郭亮為安成侯都指揮
　使王聰為武城侯房寬為思恩侯唐雲為新昌伯劉
　才為廣恩伯徐理為武康伯都指揮僉事徐祥為興
　安伯李濬為襄城伯孫巖為應城伯趙彛為忻城伯
　陳旭為雲陽伯房勝為富昌伯指揮使張輔為信安
　伯譚忠為新寧伯又以翊戴功封都尉王寧為永春
　侯尚書茹瑺為忠誠伯都督僉事王佐為順昌伯陳
　瑄為平江伯曹國公景隆加祿一千石其餘將校陞
　賞有差上猶慮論功有未當者復命福等議擬以聞
　福等乃言信安伯輔屢立竒勲父又死難都督李彬
　陳賢張興陳志王友俱有先鋒摧敵之功與伯劉才
　埒陳亨子懋王真子通俱未授爵宜准譚忠例請上
　從之進封輔為新城侯彬為豐城侯懋為寧陽侯賢
　為榮昌伯興為安鄉伯志為遂安伯友為靖逺伯通
　為武毅伯翌日追封都督同知張玉為榮國公諡忠
　顯陳亨為涇國公諡襄敏徐增夀為陽武侯尋進封
　定國公諡忠愍都指揮譚淵為崇安侯諡壯節百户
　王真為金鄉侯諡忠壯
以蹇義為吏部尚書劉儁為兵部尚書黄福為工部尚
　書詔諸蕃入貢者互市如故己丑慶王如京師周世
　子有燉自臨安入朝越三日壬辰頒世子有燉金寶
　周王言於上曰嚮者不軌之誣非世子自嬰其禍無
　逮今矣上亦感嘆作純孝歌以賜丁酉蜀王如京師
　詔大賚臣民
車里軍民宣慰使司宣慰使刁暹答遣使入貢戊申命
　齊王復國青州谷王徙國長沙是日以解縉胡廣為
　侍講楊榮為修撰楊士竒黄淮為編修金㓜孜胡儼
　為檢討並直文淵閣專典機務冬十月寧王及楚世
　子孟烷如京師戊午詔重修太祖髙皇帝實錄以曹
　國公景隆為監修侍講解縉為總裁吏部郎中徐旭
　等為纂修官己未召羅義為户科給事中楊砥為鴻
　臚卿張璉為通政使姚廣孝為僧錄司左善世戊寅
　置大寧營州興州三衞十有一月作奉先殿成壬辰
　冊妃徐氏為皇后后武寧王達女也進郭資為户部
　尚書雒僉為禮部尚書各視事如故十有二月陳瑛
　請追論建文時效死諸臣詔不許
　
　
　
　
　
　
　
　
　革除逸史卷二
