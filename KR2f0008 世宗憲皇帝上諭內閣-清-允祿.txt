#+TITLE: 世宗憲皇帝上諭內閣-清-允祿
#+DATE: 2016-06-11 12:21:22
#+SOURCE: github.com/kanripo/KR2f0008 master b7e6c381                
欽定四庫全書　　　　　史部六
　上諭内閣　　　　　　　詔令奏議𩔖(詔令之屬/)
　　提要
　　　　(臣/)等謹按
　上諭内閣一百五十九卷雍正七年
　世宗憲皇帝俯允廷臣之請
　命和碩荘親王允禄繕録刋布所載起
　御極之初止于是年以雍正九年告成
　　皇上即阼以後復
　　命和碩和親王𢎞晝編次雍正八年至十三年
　上諭校正續刻補為全書以乾隆六年告成原本皆
　　　　以每月别為起訖不標卷數今恭依舊次釐
　　　　為一百五十九卷原本亦未題書名今恭繹
　諭㫖由内閣
　宣示者居多謹題曰
　上諭内閣以别于
　上諭八旗諸編焉伏考
　　　國家舊制始置内三院後乃改置内閣以出納
　綸音恭逢
　列聖膺圖
　乾綱獨握自増用奏摺以後皆
　髙居紫極
　親御丹毫在廷之臣一詞莫賛即
　硃批諭㫖是也其題本由内閣票擬者遇事涉兩岐
　　　　輒恭繕雙簽以請無敢擅專至于
　訓誥特頒則
　指授内直諸臣於
　　　禁廷具草有纎微未達
　聖意者必
　御筆塗乙添注亦罔敢以私意叅其間
　鑒定之後降附内閣宣布中外而已更無由如前代
　　　　宰輔假批答以竊威福者此一百五十九卷
　　　　名為臣工所繕録實與
　御札手勅無以異
　勵精宵旰之懷謹持魁柄之意萬世可伏讀而見之
　　　　　也我
　　皇上御跋程頤經筵劄子力斥其天下安危繫于
　　　　宰相之説誠所謂聰聴
　彛訓垂裕後昆者矣乾隆四十二年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
　欽定四庫全書
世宗憲皇帝上諭内閣卷首(奏議/)
　　雍正七年閏七月十六日和碩怡親王(臣/)允祥一等
　　公武英殿大學士兼吏部尚書領侍衞内大臣(臣/)馬
　　爾賽經筵日講起居注官太子太保保和殿大學士
　　仍管吏部戸部尚書翰林院掌院學士事(臣/)張廷玉
　　經筵講官文華殿大學士仍管戸部尚書事(臣/)蔣廷
　　錫謹
　奏為恭請彚編
上諭刊刻頒發事竊惟牖民覺世天開首出之聖人錫極
　　綏猷人仰亶聰之元后唐虞三代之世帝典王謨昭
　　垂星日歴代英主賢君所有詔令具載史册若唐之
　　貞觀政要眀之洪武聖政等書當時編輯頒布至今
　　班班可考書曰聖謨洋洋嘉言孔彰洪範曰皇極之
　　敷言是彝是訓于帝其訓帝王誥誡之文所以著勞
　　來匡直之意示蕩平正直之途陶淑斯民整齊治化
　　經籍所𫝊夐乎盛矣欽惟
皇上
　道隆千古
　治軼百王
　闡精一之微言圖疇並敘
　建中和之大法彝紀丕昭爰𢎞垂訓立教之思用著覺
　　民正俗之義
綸言諄摯
詔諭周詳無一事不曲折指授無一人不親切提撕澄敘
　　官方整飭士習崇舉孝興㢘之典申務農力本之規
　　杜抗糧健訟之風嚴竊盜爭鬭之禁以及倉儲水利
　　軍伍保甲諸大政皆洞悉情形引伸開導天下臣民
　　莫不警醒覺悟感發奮興聞風者洗心滌慮自悔前
　　非懐徳者敬信奉行愈深鼔舞是
皇上之睿訓宏猷實萬世之金科玉律也厯年以來内外
　　臣工屢次恭請編次刋刻頒布天下未蒙
俞允今侍讀學士(臣/)康五瑞又復條奏懇請(臣/)等伏查眀
　　洪武七年命宋濂等分類編輯所行善政著為寳訓
　　五卷頒示天下後有善政史官隨𩔖増入凡十五卷
　　又洪武十九年頒行御製大誥三卷使民觀感知所
　　勸懲且著訓曰朕出斯令乃臣民之至寳頒布天下
　　務必戸戸有之伏覩自雍正元年至今七年
皇上訓諭數百萬言精微廣大無不備舉實與二典三謨
　　嫓美後先允宜彚輯刋頒使逺近臣民家喻戸曉昭
　　萬年之法守立萬姓之章程伏祈
皇上俯允所請(臣/)等開列大臣官員職名
欽㸃編次校閱等官自雍正元年以來所奉
上諭編年繕録進呈
御覽恭候
裁定刋刻成書頒示天下俾海隅蒼生萬邦黎獻咸知
聖天子訓民勵俗之恩如此其慇勤誠篤將歸仁嚮義一
　　道同風仰承啓迪之
　鴻謨永保郅隆之
　盛治(臣/)等不勝懇切顒望之至為此謹
　奏奉
㫖内閣九卿翰詹科道會議具奏雍正七年八月初二日
　　太子太傅文華殿大學士兼吏部尚書(臣/)朱軾文淵
　　閣大學士兼兵部尚書(臣/)孫柱文淵閣大學士兼禮
　　部尚書(臣/)陳元龍東閣大學士兼兵部尚書(臣/)尹泰
　　内閣學士兼禮部侍郎(臣/)徳新(臣/)對林吏部左侍郎
　　(臣/)宗室普泰戸部右侍郎(臣/)傅泰禮部尚書(臣/)石文
　　焯左侍郎(臣/)錢以塏右侍郎(臣/)傅徳(臣/)蔡世逺兵部
　　尚書(臣/)路振揚左侍郎(臣/)楊汝穀刑部尚書(臣/)徳眀
　　(臣/)勵廷儀右侍郎(臣/)海夀額外侍郎(臣/)牧可登工部
　　左侍郎(臣/)鄂爾竒都察院左副都御史(臣/)宗室塞爾
　　赫(臣/)謝王寵通政使司通政使(臣/)張懋誠左通政(臣/)
　　湯之旭左叅議(臣/)雅圖(臣/)吴山(臣/)張國棟大理寺少
　　卿(臣/)巴徳保翰林院侍讀學士(臣/)覺羅逢泰(臣/)徳齡
　　侍講學士(臣/)覺羅吴拜(臣/)張照(臣/)俞兆晟詹事府詹
　　事(臣/)張廷璐吏科給事中(臣/)髙山戸科掌印給事中
　　(臣/)巴圖禮科給事中(臣/)兆華(臣/)顧祖鎮兵科掌印給
　　事中(臣/)馬賽刑科掌印給事中(臣/)常柱工科掌印給
　　事中(臣/)奚徳慎掌河南道事監察御史(臣/)梅琮協理
　　河南道事監察御史(臣/)楊士鑑掌江南道事監察御
　　史(臣/)傅色納協理江南道事監察御史(臣/)劉吴龍掌
　　浙江道事監察御史(臣/)羅鳳彩協理浙江道事監察
　　御史(臣/)宗室崇揚赫掌山西道事監察御史(臣/)焦祈
　　年協理山西道亊監察御史(臣/)歸宣光掌山東道事
　　監察御史(臣/)善岱協理山東道事監察御史(臣/)湯倓
　　掌陜西道事監察御史(臣/)晏斯盛協理陜西道事監
　　察御史(臣/)耿大烈謹
　奏為恭請編次
上諭刋刻頒布事(臣/)等竊惟世運郅隆之會治平極盛之
　　時必有繼天立極之聖人𢎞開覺民善俗之大化古
　　　稱峻徳新民至誠成物惟文命光被於四表斯徳教
　　　協和於萬邦堯典禹謨商盤周誥用以錫極歸極使
　　　之一道同風者由來尚已欽惟
　皇上
　　徳備中和
　　功兼位育
　　聰眀睿知勤敷求康保之思
　　徳禮政刑協仁育義正之用
　乾行健而政紀咸肅
　皇綱振而教化𢎞敷上則敬
天法
祖下則察吏安民凡理財用人之要務人心風俗之大坊刑
　　　法令甲之科條閭閻衣食之經畫旱潦積儲之調發
　　　盜賊獄訟之防維農田水利之興修軍伍保甲之規
　　　制近自宫廷畿輔逺訖東西朔南無不仰厪
　宸衷上煩
睿訓黜陟刑賞必詳示底藴以服其心因革變通必熟籌
　　始末以期可乆眀天人感應之理示禍福自取之由
　　開人自新引人遷善
皇言藹藹
聖謨洋洋廣大精微髙眀博厚與天地合其徳與日月合
　　其明殫
上聖之心思啓斯世之蒙昧至正大公渾然天理詳明篤
　　摯深入人心臣等伏念四海至廣兆民甚衆雖其聽
　　聞感悟不異面命耳提然必誦讀尋維乃可淪肌浹
　　髓中外咸切近
光之慕臣民共殷就
日之忱伏乞
皇上聖恩俯允怡親王允祥等所請先就雍正元年至七
　　年所頒
上諭
特命大臣官員開館敬謹彚輯編年繕録進呈
睿覽裁定刋刻成書頒行天下以後千萬年接續編刻永
　　以為例俾萬方士庶奕世臣民仰見立政之
天心時聞敷言之
聖訓自庠序以至郊圻知無黨無偏之大義合知愚以及
　　老幼咸遵道遵路以同風斯正直蕩平治道超於隆
　　古敦龎熙皥民物育於太和(臣/)等合詞公懇俟
命下之日應派編次大臣及校閱繕録收掌各官聴内閣
　　開列請
㫖其擇吉開館一應事宜由禮部詳察典例具
　題(臣/)等不勝踴躍誠懇之至謹
　奏請
旨奉
上諭年來内外大小臣工奏請刋布上諭者甚多朕皆未
　允今侍讀學士康五瑞又復具摺陳請怡親王大學士
　九卿翰詹科道等衆議僉同言詞懇切朕自御極以來
　時時以牖民覺世為懐是以告誡臣工訓誨士庶化導
　　兵弁者周詳往復不憚煩勞無非欲其慕義嚮風遷善
　　改過共由於蕩平正直之途也凡此詔諭所頒皆以
皇考之心為心以
皇考之政為政繼志述事率由舊章當時
聖諭之所啓迪包涵者朕則闡揚而詳發之其中間有因革
　　損益先後不同者則因時制宜化裁變通之道也惟是
　　歴年諭旨或因一省而發或因一事而發有司等照例
　　宣示於該管之處其别省逺地豈能一一周知且傳寫
　　悉經書吏之手字句之間往往錯訛遺漏夫欲使薄海
　　之廣臣民之衆遵道遵路易俗移風必使天下之人備
　　聞朕訓深知朕心庶㡬感發奮興以為進徳修業之助
　　今王大臣等既稱上諭刋布有裨益於人心吏治著照
　　所請行朕亦不敢謂朕之諭旨可以有勞來匡直之功
　　惟冀億萬臣民共知朕提撕儆戒之苦心耳
　
　世宗憲皇帝上諭内閣卷首
　　欽定四庫全書
　世宗憲皇帝上諭内閣卷一
　　　康熙六十一年十一月
　詔一道
　　　奉
天承運
　皇帝詔曰惟我國家受
天綏祐
太祖
太宗肇造區夏
世祖章皇帝統一疆隅我
皇考大行皇帝臨御六十一年徳茂功髙文經武緯海宇寧
　　謐歴數悠長不謂謝棄臣民遽升
龍馭親授神器屬於藐躬朕
皇考大行皇帝
　徳妃之子昔皇二子弱齡建立深為
聖慈鍾愛寢處時依恩勤倍篤不幸中年神志昏憒病𩔖風
　　狂
皇考念
宗社重任付託為艱不得已再行廢斥待至十有餘年沉疾
　　如故痊可無期是以
皇考升遐之日
詔朕纉承大統朕之昆弟子姪甚多惟思一體相關敦睦罔
　　替共享昇平之福永圖磐石之安孔子曰三年無改於
　　父之道我
皇考臨御以來良法美政萬世昭垂朕當永遵成憲不敢少
　　有更張何止三年無改至於
皇考知人善任至眀至當内外諸大臣朕方亟資翊贊以期
　　終始保全務宜竭盡公忠恪守㢘節俾朕得以加恩故
　　舊克成孝思倘或不守官箴自干國紀既負
皇考簡拔委任之恩又負朕篤愛大臣之誼部院屬吏直省
　　有司亦宜實心任事潔已奉公不得推諉上官自曠厥
　　職天下百姓受
皇考恩澤曰乆蠲賑頻施勸懲備至間有愚氓甘犯律令
皇考毎遇讞決必加詳審爰書累牘披閱靡遺少有可生之
　　路立施法外之仁凡我百姓各宜孝親敬長畏罪懐刑
　　以副朕仰法
皇考如天好生之意兹因諸王貝勒大臣文武官員人等僉
　　謂天位不可久虚
宗社允宜早主再三陳請朕勉徇輿情暫抑悲痛於是月二
　　十日祗告
天地
宗廟
社稷即皇帝位以眀年為雍正元年仰惟
先志之宜承深望
　皇圖之永固遹昭新化期衍舊恩於戲追慕
前徽繼述無忘於夙夜廣推
聖澤恩膏願被於寰區凡爾親賢文武其共矢藎誠各輸心
　　膂用紹無疆之業永垂有道之庥布告天下咸使聞知
　上諭四十四道
　　　十四日奉
　上諭曰
皇考教養文武大小臣工六十餘年孰不躬沐
深恩今一旦
升遐衆心哀痛切至於將大殮時可命王貝勒貝子公文武
　　大臣俱入乾清門内令其瞻仰得盡哀戀之情
　　　又禮部議奏儀注内開公主王妃俱於
　　乾清宫丹墀内齊集奉
　上諭曰
皇考之女朕兄弟之福金豈可逺列丹墀朕心不忍著仍入
　　大内親近
梓宫使得盡哀朕之兄弟子姪俱著入乾清門内於丹陛上
　　隨朕行禮
　　　又王大臣等奏請
　上御昭仁殿或
　御𢎞徳殿奉
　上諭今遭
皇考大事哀痛方深何忍安居内殿其以乾清宫東廡為倚
　　廬
　　　十五日
　欽命王大臣四人為總理事務王大臣奉
　上諭現今啓奏諸事除朕藩邸事件外餘俱交送四大臣
　　凡有諭旨必經由四大臣𫝊出并令記檔則諸事可以
　　秩然不紊其奏事人處亦諭令記檔凡
皇考所有未完事件何者可緩何者應行速結朕未深悉加
　　以苫塊之次中心紛瞀著大臣等將應行速結事件會
　　同查奏請旨
　　　又諸王大臣等合詞跪奏臣等仰見
　皇上至性純孝過於哀慟伏思
大行皇帝付託至重
天地
宗廟
社稷所關甚大叩祈
　皇上少節哀痛以保䕶
　聖躬奉
　上諭云
皇考之恩深重不但諸王大臣愛慕無窮凡官員兵民無不
　　愛慕況朕受
皇考養育深恩盡孝盡哀乃朕為子之道朕亦自量不至過
　　哀
　　　又總理事務王大臣諸王大臣等以
　上哀瘠過甚奉饘粥勸
　　進奉
　上諭朕受
皇考付託之重朕自酌量可進飲食朕自少進若勉强飲食
　　反於朕躬無益朕㫁不肯少有假偽嗣後不必勸奏
　　　又奉
　上諭先時
皇考甚愛惜諸䝉古王台吉等一應大事其未出痘者皆不
　　令來京朕何敢違
皇考㫖意而行著行文各䝉古處其未出痘者斷不可前来
　　諸䝉古賓客皆感戴我
皇考撫養重恩今來朝謁
梓宫非常日可比著増給口糧
　　　又奉
　上諭䝉古賓客皆
皇考恩養之人來時視其品級髙下排列整齊加意照看勿
　　使勞苦
　　　又奉
　上諭曰
梓宫前太監因
皇考大事奔走服役值此嚴寒朕心深為憫惻著俱賞給皮
　　衣
　　　十六日禮部奏宣讀
大行皇帝遺詔儀注奉
　㫖著問該部此儀注内只議諸王大臣如何不議及朕躬
　　禮部回奏
遺詔特曉諭内外頒行天下舊典未載
　皇上應行之禮所以未敢具議奉
　上諭
遺詔自宫中捧出時朕豈可照常静處乎其作何行禮之處
　　總理事務王大臣禮部公同議奏覆奏
遺詔捧出時
　皇上在
　　乾清宫簷下立
遺詔過時
　皇上跪俟
詔過起
　上回苫次奉
　㫖是
　　　又總理事務王大臣議奏南海子舊衙門及鄭家莊
　　　新造
　　行宫此兩處
　　殿宇深嚴制度𢎞敞俱係
大行皇帝頻經駐蹕之地可以安奉
梓宫恭請
　皇上欽定奉
　上諭朕受
皇考深恩如天罔極忽升
仙馭攀戀無從惟有朝夕瞻近
梓宫稍盡哀慕之忱此二處隔越郊外離宫禁甚逺朕心不
　　忍爾等所議未當
世祖章皇帝大事時曽安奉於景山夀皇殿朕意亦欲安奉
　　於景山夀皇殿庶得朝夕赴
梓宫前親行奠獻爾等即𫝊諭該部速行敬謹修理
　　　又御史楊保等叅奏鴻臚寺官宣讀
大行皇帝遺詔時未宣漢文奉
　上諭楊保等叅奏一案雖非大事然亦有關擊朕今若將
　　此事交部察議則以後滿漢人員必生互相異視之見
皇考一視同仁從未分别滿漢今朕念切紹庭諸事仰體
皇考聖心且宣讀清字
詔書時大小臣工既已共聞即與宣讀漢字
詔書無異此葢
皇考在
天之靈使滿漢人員翕然如一家之意也有何分别滿漢之
　　處著將本發還
　　　又
　諭總理事務王大臣先因京師米價騰貴
皇考宵旰焦勞
特命朕查視各倉彼時見倉糧甚多奏請將應行出倉之米
　　迅速辦理䝉
㫖俞允朕今仰體
皇考軫恤民生之至意務令米價漸平著交與監督張坦麟
　　陳守創會同倉場即速辦理其脩補舊厫添建新厫甚
　　屬𦂳要著交與監督張坦麟陳守創吕文櫻禪濟布折
　　爾金帶領工部賢能司官確實料估會同倉場應脩補
　　者速行脩補應添建者現今冬寒之際俟眀年春初添
　　建此項脩補添建所需錢糧動用捐貯驛站銀兩其應
　　否補項之處再議此事並非此時應下之㫖係遵奉
皇考原下之要㫖是以特諭張坦麟等敬謹奉行
　　　又奉
　上諭曰
皇考念切天下兵民生計宵旰勤勞前因京師米價昻貴焦
　　思極慮從塞外回鑾減膳節用自妃嬪以及宫人太監
　　日令一飱當
龍馭上賓之時猶惓惓未釋於懐也向來口外米穀不准運
　　進口内而燒鍋仍照常開設可速令口外米穀准其進
　　口其開設燒鍋著禁止從前朕恭承
皇考諭㫖同大臣等查閱倉厫見各倉米穀甚多今應將倉
　　内米穀作何發糶使米價得平以副
皇考聖心著隆科多孫渣齊查弼納明日進見面議
　　　十七日禮部奏
　登極儀注奉
　上諭爾等所議自乾清宫月臺坐轎出乾清門正門等語
　　乾清宫雖垂簾幙朕何忍在
皇考前即坐轎出中門著將轎預備在乾清門朕從東旁門
　　出再坐轎朕心始安　又禮部奏請
　御殿行禮既畢列坐賜茶奉
　上諭朕因祗承
皇考遺命勉抑哀痛成此大禮豈忍安坐飲茶即在朝羣臣
　　亦誰能下咽著停止賜茶　又禮部奏捧
　寳人員應捧
　玉寳由
　　乾清宫御路中行奉
　上諭此寳雖
皇考舊日所御今𫝊之於朕即朕之寳也
梓宫在上豈可竟由中路而出著由甬路旁行
　　　又大學士等奏頒雍正年號錢文式樣奉
　上諭錢文係國家重務向因錢價昻貴常厪
皇考聖懐此事甚屬緊要從前雲南廵撫楊名時題請鼓鑄
　　部議不准未經舉行今何以能使錢文價平方合
皇考便民利用之意滇省之外何省應令鼓鑄與錢價有益
　　之處著總理事務王大臣九卿公同會議具奏
　　　又奉
　上諭下五旗諸王屬下人内京官自學士侍郎以上外官
　　自州牧縣令以上該王輒將其子弟挑為包衣佐領下
　　官及哈哈珠子執事人折挫使令者甚衆嗣後著停止
　　挑選其現在行走人内係伊父兄未任以前挑選者令
　　其照常行走若係伊父兄既任以後挑選者俱著查明
　　撤回或有過犯該王特欲挑選之人著該王將情由奏
　　眀再行挑選
　　　又奉
　上諭張英勵杜訥在内廷行走歴年甚久端謹恪勤亦曽
　　教諸阿哥讀書朕篤念舊勞特加恩䘏張英著加贈宫
　　保勵杜訥著加贈尚書該部議奏
　　　又奉
　上諭海青自幼隨侍
皇考實心効力年久人材亦好朕方供飯時忽然念及此即
皇考在
天之靈有以示之也著贈伊為一品再太監顧問行亦係自
　　幼侍從
皇考効力年久之人著贈伊為三品俱致祭一次
　　　十八日
　上以
大行皇帝遺詔内有二十七日釋服之
㫖
　諭滿漢大臣朕凡事無不遵奉
皇考遺旨而行但持服乃人子之道二十七日服制之處朕
　　斷然不従設若此事朕不得行其志必致懣恨無已爾
　　諸王滿漢大臣宜體朕意
　　　十九日禮部以本月二十日
　皇上初登大寳詣
皇太后前行禮儀注遵
　旨啟奏
皇太后奉
　上諭
皇太后懿㫖宣與諸大臣皇帝誕膺大位理應受賀至與我
　行禮有何闗繋況
先帝喪服中即衣朝服受皇帝行禮我心實為不安著免行
　禮欽此著總理事務王大臣禮部内務府總管等再行恭
　　懇
皇太后本日王大臣等具奏懇請奉
　上諭諸臣所奏
皇太后覽過仍不受禮朕再三懇求奉
皇太后懿㫖諸大臣等既援引
先帝所行大禮懇切求請我亦無可如何知道了今晚於
梓宫前謝
恩後再行還宫欽此𫝊諭王大臣等知之
　　　又禮部奏本月二十日
　皇上紹承大寳告祭行禮恭請停止
　親詣
梓宫前奠酒併請
　欽定恭代奠酒之人奉
　上諭奠酒時朕仍親奠强自節哀朕得多近
皇考梓宫愈增福祉更復何所避忌明蚤上食時爾部大臣
　　引朕至乾清宫門外朕親奠畢旁立俟徹祭後再行告
　　祭禮
　　　二十日
　諭禮部朕惟自古賢聖之君必有顯號徽稱以昭功徳之
　　盛垂於萬世此國家不易之鉅典也仰惟我
皇考大行皇帝臨宇六十一年早承大統寅畏小心旦眀凜
　　昭格之忱
郊祀親升中之典監於成憲率由舊章孝奉
兩宫尊養兼至展敬
陵
廟備物盡誠總攬萬㡬阜成兆姓蠲賦動盈千萬賑恤曽不
　　稽時水旱先籌雨暘必達寛刑肆赦徳洽好生盛暑則
　　釋囹圄嚴寒則賑饘粥兵糧預給優賞頻頒淮甸屢巡
　　動數百萬之帑金運
睿謨而兩河底績魯邦特幸行數千年之殊禮屈
帝尊而九拜崇師覽奏牘而利弊周知覲臣僚而賢愚立辨
　　保全勲舊庇廕宗支廣育人材敦厚風俗布昭
聖武申討不庭元裔背叛而旋踵就殲三孽逆命而剋期獻
　　馘俄羅斯佔喀爾喀之疆圉諭以威徳即奉約章喀爾
　　喀逼厄魯特之暴殘納其困窮胥登袵席噶爾丹肆毒
　　鄰境三臨絶漠掃靖烽烟策妄阿喇布坦摧滅與國出
　　師命將恢復藏地臺灣置郡紅苖革心南朔東西無思
　　不服至於
天縱生知日新好學講筵時御手定六經廣博士於五賢配
　　先儒於十哲文嫓二典書邁百家貫徹天文總括地理
　　旁羅術數考正元聲研索羣編鑒裁纂輯凡此難名之
　　美善洵亘古帝王首出之
一人雖復累牘連章不能紀述萬一朕方與天下臣民均切
　　怙戴不意
龍馭上賓顧予冲人嗣膺大統仰承
佑啓之恩敢後顯揚之禮謹考彝章宜升
尊謚爾部詳察典禮具奏
　　　又
　諭禮部朕惟君國之道必崇孝理化民之本務重尊親欽
　　惟我
母后仁承
天徳順協坤儀恭儉温慈懋昭淑範恩勤顧復誕育藐躬朕
　　纉荷鴻圖恭承
懿訓顯揚
聖善儀典宜隆式考舊章恭上
皇太后尊號爾部詳察典禮具奏
　　　二十一日諸王大臣等以
　萬㡬至重咸候
　聖謨治理請遵
大行皇帝遺詔二十七日釋服具奏奉
　上諭云
皇考大行皇帝聖徳神功罕有比倫實為亘古未有之
聖君朕亦不宜行近代相沿之典禮釋服之制以日易月雖
　　始於漢文而髙宗諒隂三年獨非古制乎朕不能上比
　　髙宗而哀慕之情不能自已若謂三年有誤政事則二
　　十七日之内可保不誤乎況朕有賢好昆弟親信大臣
　　可以代朕總理庶務若謂二十七日之制
皇考既已行之於前須知
皇考御極之始正在冲齡朕非行前代未行之典禮以為超
　　越前人然稽之史冊漢文以来誰能嫓美
皇考爾諸王公大臣多平素讀書博通典故若從漢文以來
　　能舉一聖君如我
皇考者朕自當勉従衆請爾等若不能舉一嫓美之聖君則
　　朕又安忍守漢文二十七日之制乎本朝舊制釋服亦
　　待百日之期庶可少盡思
君思
父之哀衷揣爾等之意惟恐過勞朕躬殊不知朕若持服尚
　　可少進饘粥暫眠苫塊如必强朕釋服則朕必致寢食
　　俱廢矣
皇考遺命一言一字朕無不拳拳服膺只此二十七日釋服
　　之
詔非敢故違而㒺極恩深哀思迫切雖蹈違命之愆亦不恤
　　也朕言及此曷勝嗚咽實不能悉朕之悲懐爾諸王大
　　臣其諒之
　　　又
　諭内閣大學士圖海勲勞懋著從前
皇考御乾清宫曽降旨諭在廷諸臣其後亦屢經嘉奬兹特
　　追封圖海為一等公其塋墓著交與該部修理並加祭
　　一次
　　　又
　諭内閣舅舅佟國維襲公奏摺䝉
皇考收貯機密事件之内敬思
皇考必另有主見始行收貯
孝懿皇后朕之養母則隆科多即朕之親舅此公爵著隆科
　　多承襲交與該部修理舅舅墳塋加祭一次
　　　二十二日
　諭兵部現今各省將軍處題補引見到旗人員再各省副
　　叅以下千總以上題補引見到部人員著查眀具奏從
　　前
皇考引見武職官員其甚不堪者頗少朕今值
皇考大事未得引見應派王大臣驗看將人材可用與例相
　　符者具奏補授令其到任其人材庸劣者指名具奏如
　　此則案件不至堆積而到京人員亦無守候之苦
　　　二十三日諸王大臣等復以
郊
廟祀典必待
　皇上除服後舉行大祀不可久闕考据古今典禮合詞䖍
　　　懇再四固請遵奉
大行皇帝遺詔以二十七日釋服奉
　上諭覽諸王大臣所奏引據經書義理明晰朕惟有嗚咽
　　悲慟耳始知為君之難祇此持服一節乃天子第一苦
　　衷曽不如臣庶尚能各盡其心雖勉従所請朕之哀思
　　因兹愈切矣
　　　又
　諭總理事務王大臣自大將軍以下各路將軍各省督撫
　　提鎮及凡有奏摺之官員在京俱有管事之人若因
大行皇帝大事將本省奏來之摺隠匿不奏斷乎不可若沈
　　擱或發回亦斷乎不可凡具奏者必因有事方奏若有
　　沈隠停滯日後發覺必照大不敬律治罪著嚴諭伊等
　　在京子弟家人
　　　又
　諭總理事務王大臣從前我
皇考於吏部堂官除尚書張鵬翮外其餘大臣聲名不好者
　　曽降
諭㫖朕亦聞傅紳勒什布李旭昇等聲名不好今當嗣位之
　　初恐伊等以朕未經辦事或奸巧舞文或因循怠忽日
　　後察出朕必加等治罪張鵬翮亦不可推諉滿洲大臣
　　以致貽悮事體被人連累將此𫝊諭張鵬翮知之
　　　又奉
　上諭曰
世祖皇祖考之乳母自幼看奉
皇考
皇考時常奬譽又
皇考之乳母自幼撫看朕躬朕追念之欲加恩典而兩家之
　　子孫係何官職今在何處朕亦不知此兩家當如何加
　　恩之處總理事務王大臣禮部滿漢大臣内務府總管
　　恒親王裕親王公同議奏
　　　二十四日總理事務王大臣内閣禮部翰林院奏
大行皇帝尊諡廟號乃追崇大典
　皇上至孝性成惟
　聖知
聖伏乞
　睿思親定昭垂萬世奉
　上諭云
皇考大行皇帝尊諡廟號諸王大臣等請朕親定朕思子臣
　　尊崇
君父之心何有止極然必須至允至當方孚千秋定論若少
　　有溢美之詞不獨失天下之至公且開後人之僣越是
　　因臣子之愚忠愚孝轉將
君父盛徳大業之實行涉於賛頌之虚文朕心殊不安也我
皇考大行皇帝纉繼大統舊典本應稱宗但經云祖有功而
　　宗有徳我
皇考鴻猷駿烈冠古轢今拓宇開疆極於無外且六十餘年
手定太平徳洋恩溥萬國來王論繼統則為守成論勲業實
　　為開創朕意宜崇
祖號方副
豐功但追崇大典攸闗理應僉謀共協一人之心即千萬人
　　之公心一時之論即千萬世之公論爾諸王大臣等可
　　會同九卿詹事科道文六品以上武四品以上詳考舊
　　章從公確議毋得依違毋得附和務期紀實以垂萬年
　若稍有㡬微未協知而不言則大非臣子忠愛之道
　　又
諭總理事務王大臣内外倉庫不無虧空看守人等知朕
　此時處處降㫖申飭以為朕凡事無有不知恐小人有
　思欲假借失火掩其虧空之事爾等嚴諭各該管大臣
　官員以至頭役人等知悉加謹小心倘倉庫有火燭之
　事該管官員以及看守兵丁執事人等俱照大盜律治
　罪
　　二十五日奉
上諭外間草炭價值騰貴其故皆因諸王阿哥及家貲豐
　裕大臣等令其家人出城逺迎邀截爭買居積待價冀
　獲重利其不肖家人復揑増原價巧飾虚詞從中隠瞞
　以圖肥已此等情弊係朕所洞悉者嗣後凡草炭運至
　局厰鬻賣者聴其買用外不得仍前出城逺迎各相爭
　買著交該部嚴行𫝊示倘仍蹈前轍令該管官兵即行
　緝拏再草炭價值如何可使得平之處著該部定議施
　　行
　　　二十七日
　諭總理事務王大臣軍前將軍各省督撫將軍提鎮等處
　　所有
皇考硃批諭㫖俱著敬謹封固進呈若抄寫存留隠匿焚棄
　　日後發覺斷不寛宥定行従重治罪京師滿漢大臣官
　　員凡一切事件有
皇考硃批諭㫖亦俱著敬謹封固進呈目今若不查取日後
　　倘有不肖之徒指稱
皇考之㫖揑造行事並無證據於
皇考聖治大有關繫嗣後朕親批密㫖亦著繳進不可抄寫
　　存留
　　　又奉
　上諭今值大事守䕶
梓宫之人有寒苦者朕視之不忍各賞銀三十兩整理衣服
　　使其温煖此賞銀不必動正項錢糧從朕藩邸取用
　　　二十八日諸王貝勒貝子公文武大臣官員等恭擬
大行皇帝尊諡曰
合天𢎞運文武睿哲恭儉寛裕孝敬誠信功德大成仁皇帝
廟號曰
聖祖奏入奉
　上諭諸王大臣官員俱深悉我
皇考一生神聖實行同心合詞恭上
尊稱無一人異議甚愜朕懐朕之哀思庶可稍釋矣
　　　又禮部請將元旦表文交與該衙門撰擬具奏奉
　上諭曰
皇考大事尚未過百日元旦上表朕心不忍著九卿詹事科
　　道會議具奏
　　　又
　諭内務府總管等諸王大臣僉云朕持服二十七日之後
　　應居住乾清宫朕思乾清宫乃
皇考六十餘年所御之宫殿二十七日之後朕即居住其中
　　心實不忍朕意欲居於月華門外養心殿爾等可將殿
　　内一應陳設敬謹收撤畧加脩葺務令素樸以備朕居
　　朕不敢謂遵古三年諒隂之禮然必於養心殿内守孝
　　二十七月以盡朕心爾等可同該司料理
　　　二十九日
　諭内閣大學士尚書侍郎等朕惟敷政之道用人為先闢
　　門籲俊之典由來尚矣然知人則哲自古為難朕在藩
　　邸不與朝臣往來所以内外大小官吏皆不能晰知今
　　荷
皇考大行皇帝命承大統臨御之初簡用人材最為先務爾
　　諸大臣皆久蒙
皇考知遇任以股肱況
梓宫靈爽式憑爾等哀感交迫之時益當各竭忠藎仰報髙
　　深内而大臣以及閒曹外而督撫以及州縣或品行端
　　方或操守清㢘或才具敏練者爾等各據真知灼見從
　　公具摺密奏古人云内舉不避親外舉不避讐爾等果
　　矢公忠以人報國或素日同僚共事或同鄉同年或門
　　生親戚子弟俱准保奏勿避嫌疑不可徇私援黨不可
　　沽名市恩不可輕聽風聞不可言過其實有一於此則
　　上負
皇考任用之恩又負朕諮詢之意自取朕之輕視矣
皇考遺命囑朕篤愛懿親保全臣下況數十年來
聖眀之世本不容有姦貪昭著之人朕所需者人材但當有
　　舉無劾毋得修怨陷害爾等具摺或滿字或漢字各須
　　親寫不可假手子弟詞但達意不在文理字畫之工拙
　　其有不能書寫者即行面奏至於政事中有應行應革
　　能裨益國計民生者爾等果能深知利弊亦著各行密
　　奏朕自即位以來用人行政若有闕失爾等亦宜直言
　　密奏毋得隠諱朕之諄切詢問者一則急欲得人以資
　　治理二則欲知朕行事之當否三則觀爾等所舉之人
　　及所奏之事便可知爾等之居心制行矣
　　　三十日奉
　上諭目今正值來往
陵寢道路之際恐不肖之徒肆行騷擾村莊生事訛詐有累
　　地方官民亦未可定應派出滿漢御史各一員仔細巡
　　查如有此等之人即行題叅工部尚書孫渣齊前去修
　　理
陵寢往返亦著巡查再地方官修理道路各項預備之處俟
　　文到預備亦不致悮不得預派徒勞黎民
　
　
　
　
　
　
　
　
　世宗憲皇帝上諭内閣卷一
　　欽定四庫全書
　世宗憲皇帝上諭内閣卷二
　　　康熙六十一年十二月
　上諭三十四道
　　　初一日以本月初三日恭移
大行皇帝梓宫奉安
夀皇殿告祭
　上從苫次岀望見陳設祭品遂失聲大慟
　諭誠親王允祉等曰
皇考眀年七旬大慶吾兄弟等方思以
萬夀聖節在
　暢春園盡誠致敬供奉甘㫖與四海臣民共效無疆之
　　祝豈意今年此日乃於
　乾清宫内作如此陳設耶言念及此心肝摧裂　又奉
　上諭曰
先帝平日服御器用俱令陳設於
夀皇殿
　　　又
　諭宗室覺羅人員
皇考至仁至厚
恩篤宗支凡宗室覺羅大罪始行薄懲小罪概予寛免歴年
髙天厚地之恩無一人及於刑辟者伊等自作罪孽必不得
　　已始令圈禁朕意曽經
皇考問罪圈禁之人原不可以釋放祇以現遇恩赦姑與釋
　　放伊等尚有何顔出門嗣後當自念身係宗室覺羅可
　　閉戸家居安分静守倘仍不悛改到處往來又經事發
　　朕決不寛宥定行重治其罪
　　　又奉
　上諭每見八旗官員動輙罵及所屬人等父母薄俗如此
　　所不忍聞先經
皇考常申訓誡至再至三尚未悛改夫該屬人等即有過失
　　只可指斥其本身於其父母何預且凡事自有國法應
　　笞責者笞責應題叅者題叅出言詬罵甚屬非理嗣後
　　仍有辱罵人之父母者許被罵之人即行囘明該管大
　　臣叅奏再宫内太監等亦好罵人父母嗣後如有太監
　　在街道中罵人者許即重打綑綁交與步軍統領轉交
　　總管太監懲治著步軍統領𫝊示各城内務府總管傳
　　示各首領太監通行曉諭永逺禁止
　　　初二日
　諭戸部
皇考御極六十餘年澤周兆姓恩洽人心凡
巡幸所經州縣小民無不除道清塵趨事恐後古北口一路
　　為我
皇考每年行幸之地農工商賈皆得瞻仰
天顔親承膏澤今聞
皇考賔天民心不知如何悲痛此路百姓歴年出力實堪憐
　　憫今將宛平順義懐柔密雲平谷五縣昌平一州雍正
　　元年應徵正項錢糧一萬四千三百八十兩零盡行蠲
　　免又
陵寢一路此時正當修道之際亦宜軫恤今將大興三河二
　　縣通州薊州遵化州三州雍正元年應徵正項錢糧一
　　萬三千三百七十六兩零亦盡行蠲免爾部行文該撫
　　徧飭所蠲州縣實心奉行務令小民均霑徳惠倘有不
　　肖有司私行徴收澤不下究事覺定行重處爾部即遵
　　諭行
　　　初三日奉安
大行皇帝梓宫於夀皇殿諸王大臣等合詞恭懇
　皇上節哀奉
　上諭我朝自
太祖
太宗
世祖以至
皇考咸貴實行不尚虚文朕遇
皇考大事五内哀痛不能自持諸王大臣以朕過於悲慟公
　　懇節哀朕思人子之於親喪哭泣擗踊亦庸常之事將
　　來能否仰副
皇考聖意保全骨肉恵養臣民如聖人所云善繼善述朕亦
　　未敢自必但朕受
皇考教誨鞠育迄今四十餘年恩勤篤摯慈愛無窮朕承歡
膝下無時不瞻
天仰
聖一旦永别寸心如割觸目増悲至情迫切實不能已朕非
　　於此自謂盡孝亦非博盡孝之虚名也今朕躬尚能勉
　　强支持倘果不能亦不敢過於哀毁有負
皇考付託之重况
天降縞雪林木皆白自安奉
梓宫羣鴉環繞殿庭哀鳴七夜仰觀
天意俯察物情尚且如此朕能已於沉痛乎今
梓宫奉移夀皇殿朕未釋服之前必每日三次親詣獻食一
　　月内日一次親詣獻食一月後數日親詣一次如此庶
　　可稍釋悲思若欲朕銜哀强制則朕心愈無以自解朕
　　在藩邸從不務一切虚名今惟有行其所安以自盡其
　　心而已爾諸大臣其諒之不必再奏
　　　初四日禮部奏恭上
皇太后尊號應行典禮儀注奉
　上諭欽奉
皇太后懿旨予自幼入宫䝉
大行皇帝深恩備位妃列㡬五十年雖夙夜小心勤修内職
　未能圖報萬一
欽命予子纉承大統實非夢想所期
龍馭升遐予即欲相從㝠漠予子皇帝再三諌阻以為老身
　若逝伊亦欲以身從雪涕含哀情辭懇至予念
先帝付託之重丕基是紹
宗社攸闗勉慰其心未伸予志今諸王大臣援引舊典請上
　尊稱此時
梓宫大事正在舉行凄切哀衷何暇他及尊崇典禮實非予
　心所安况予戒慎居心謙冲訓子但願予子體
先帝之心永保令名諸王大臣體
先帝之心各抒忠悃則兆民胥賴海宇䝉休予躬大有光榮
　勝於受尊稱逺矣予言字字出於真誠可𫝊諭諸王大臣
　共諒予心勿復固請欽此𫝊諭總理事務王大臣等知之
　　　本日諸王大臣等具摺懇請
皇太后堅執不允
　皇上誠敬諄切叩請再三始奉
慈諭隨降
　諭㫖曰諸王大臣奏請一疏朕親呈
皇太后再三懇請奉
皇太后懿㫖諸王大臣援引舊典懇切陳辭皇帝屢次叩請
　予亦無可如何知道了欽此
　　　初五日禮部等衙門將三大節慶賀表式進
　　呈奏請頒發各省奉
　上諭九卿奏請撰擬元旦萬夀冬至表式頒發現今
皇考大事未過百日正哀慕之時朕豈忍升殿受賀元旦冬
　　至賀表應俟雍正二年舉行至萬夀表文非過二十七
　　月斷不可頒發諸王大臣即強行再奏朕亦必不允從
　　　初六日
　諭内閣九卿翰林詹事科道朕仰荷
祖宗眷佑纉承大統恭上
皇考聖祖仁皇帝
尊謚敬念
太祖髙皇帝
太宗文皇帝
世祖章皇帝
三聖相承功髙徳盛載考典章加上
尊諡因念
孝莊文皇后翊運啓基育成
兩帝朕在冲齡備膺慈愛
孝康章皇后誕育
先皇懿徽流慶
孝惠章皇后徳隆福厚篤愛朕躬朕意亦宜並加
尊諡但追尊固出至情而推崇必遵定禮爾等可稽考載籍
　　酌古凖今會同確議具奏俾朕得稍展思慕之誠又念
仁孝皇后作配
皇考孝敬寛仁坤儀懋著
孝昭皇后恪恭溫順樹範宫闈
孝懿皇后徽音淑徳慈撫朕躬恩勤備至均應恭上
尊諡以昭示萬年爾等一併㑹同詳察典禮擬奏
　　　又
　諭總理事務王大臣奉
皇太后懿㫖
孝懿皇后曽撫育皇帝貴妃係
孝懿皇后親妹我意欲將貴妃封為皇貴妃又和妃奉事
先帝最為謹慎將和妃封為貴妃將此與皇帝商議朕惟
皇太后聖心至仁至厚此
㫖實為允當貴妃封為
皇考皇貴妃和妃封為
皇考貴妃爾等㑹同禮部查例具奏
　　　又
　諭滿漢部院八旗大臣等諸侍衞近侍及執事人以受
皇考數十年豢養深恩不忍逺離
梓宫奏請願往
陵寢守䕶者甚衆若盡行遣去勢有不能朕念
皇考陵寢如照定例止令總管闗防等守䕶朕心實為不忍
　　朕意欲於諸弟中派出一人封以王爵子姪内派出二
　　人封以公爵永逺恭代朕躬守䕶
陵寢此處另降諭㫖外應將大學士一員尚書二員侍郎二
　　員都統二員領侍衞内大臣一員内務府總管一員副
　　都統二員散秩大臣二員乾清門侍衞四員近侍四員
　　侍衞藍翎四十員派出守䕶伊等缺出不必補人此所
　　派官員將現任滿漢大臣及原品食俸原品致仕並從
　　前委署人員職名查眀開列具奏
　　　初七日
　諭總理事務王大臣爾等𫝊諭直𨽻各省將軍督撫提鎮
　　伊等貢獻方物除將食品恭獻至
梓宫前者外其進至朕前者惟藥物可以照常呈進餘者二
　　十七箇月内俱不得呈進有呈進者朕亦不閱奏事人
　　等不敢接𫝊並不記檔二十七箇月後有欲貢獻方物
　　者先行奏請得㫖後方許奏呈
　　　又
　諭吏部兵部王大臣等驗看應行革退人員内其曽在軍
　　旅効力身經受傷竟以衰邁革退甚可憫恤著留與伊
　　等職銜再文職官員内除捐納出身而年老庸劣者外
　　其由進士舉人正途出身人員自幼讀書初選知縣即
　　以才力不及革退亦為可憫嗣後將此等人員酌量或
　　授為教職或著原品休致之處吏部㑹同兵部定議具
　　奏
　　　初八日奉
　上諭外藩小台吉到日應給與廩餼不必久留即令起程
　　各回本處隨到隨令瞻仰
梓宫至於除服之後朕隔一二日至
夀皇殿乘便著䝉古王貝勒貝子公併大台吉十餘人齊集
　　見朕其各小台吉亦令於景山東門内逺處齊集
　　　初十日
　諭總理事務王大臣各部院出稅差官員往年皆公帑無
　　虧而羡餘又足養贍家口照看親戚族人近日則不然
　　率多虧帑獲罪歸亦無顔見其宗族親戚公私均屬無
　　益
皇考洞鑒其故每將稅務交與地方官管理各省已居其半
　　嗣後稅務悉交地方官監收嵗額之外所有羡餘該撫
　　奏聞起解應賞給者再行賞給爾等㑹同戸部工部議
　　奏
　　　又禮部議覆朝鮮國王送到山東漁採人楊三等被
　　風飄至伊國審無信票又據奉天將軍咨報楊三等
　　至鳳凰城始將信票交出復被領催雅爾泰失去應
　　將楊三等交山東巡撫確查曽否給票雅爾泰照例
　　治罪奉
上諭朝鮮誠心篤敬臣服我朝歴年已久今將山東漁採
　船隻飄風到伊國之楊三等十四人送回伊等或實係
　風飄到彼或匪類借端欲為不法俱未可定嗣後飄風
　船隻人口有票文並未生事者照舊令其送回若無票
　文生事犯法者著朝鮮國即照伊國法懲治此係遵奉
　朕㫖並非伊敢將内地之人私行治罪也如此匪𩔖方
　知畏懼越境妄行之人便少著九卿詹事科道公同㑹
　議具奏
　　十一日奉
上諭比見八旗官員兵丁内嗜飲沉湎以致面貌改常輕
　生破産肆行妄為者甚衆其中豈乏材具可用之人朕
　實憫之惜之著八旗都統各將該屬官兵内酗酒不肖
　　之徒給限一年或二年令其悛改能改者留之如不能
　　改係官員即行題叅應襲者令人承襲係兵丁即行革
　　退將本佐領下閑散人内揀選人材可用者充補食糧
　　既可以養其生亦可以得其力如此凡嗜飲酗酒之徒
　　自知所懲戒矣若禁止之後仍然不改一經查出并將
　　該管官員嚴行治罪再著行文外省將軍副都統城守
　　尉等一體嚴加約束務令法在必行
　　　十二日奉
　上諭年老大臣俱係
皇考所用舊人每由午門外步行入内奏事甚屬勞苦可憫
　　因此前曽降㫖與王大臣等王大臣等以俱令騎馬入
　　内未免繁擾等語具奏從前
皇考理事之日諸大臣俱預先齊集畧行歇息然後入内奏
　　事現今伊等既有陳奏事件又請
皇太后安請朕躬安不時入内著將六十五嵗以上大臣應
　　騎馬入内者列名具奏其准騎馬入内大臣由東華門
　　入者至箭亭前下馬由西華門入者至内務府總管衙
　　門前下馬
　　　又
　諭九卿等自
皇考升遐以來朕心哀慕無已一應典禮俱令詳考舊章務
　　從隆備葢不敢以天下儉於
親也但上之所行下必效之向來八旗官員於喪𦵏等事已
　　極糜費今見朕備禮如是恐習以成風競尚奢侈而兵
　　民等或至傾家蕩産殊與朕以禮教天下之意不相副
　　也論語云禮與其奢也寧儉喪與其易也寧戚禮記云
　　喪具稱家之有無載在典籍甚昭著也著九卿等將滿
　　漢職官按其品級分為等次及兵民喪𦵏務從簡樸毋
　　得僭妄併將婚嫁等禮詳議定例具奏
　　　又
　諭刑部恩詔内赦罪一款非朕本心徒開惡人徼倖之門
　　於事有何裨益但朕即位之初諸臣援例陳請不得不
　　允奏施行凡此罪人皆因其自取之罪並非治之以不
　　應得之罪也此番援赦豁免人等俱宜詳記檔案如既
　　赦之後仍不悛改干犯法紀務將伊等前罪加等罪之
　　著詳悉曉諭
　　　又
　諭内閣九卿等陳夢雷原係從耿逆之人
皇考寛仁免戮發往關東
皇考東巡
念其平日稍知學問帶回京師交誠親王處行走累年以來
　　不思改過招搖無忌不法甚多朕以
皇考恩免之人不忍加誅然京師斷不可留
皇考遺命以敦睦為囑陳夢雷若在誠親王處將來必致有
　　累九卿等知陳夢雷者頗多或其罪有可原不妨直言
　　朕即赦免如朕言允當應將陳夢雷并伊子逺發邊外
　　或有陳夢雷之門生平日在外生事者亦即指名陳奏
　　又楊文言乃耿逆偽相一時漏網公然潛匿京師著書
　　立說今雖已服㝠刑如有子弟在京者亦即奏眀驅遣
　　爾等毋得徇私隠蔽陳夢雷處所存古今圗書集成一
　　書皆
皇考指示訓誨
欽定條例費數十年
聖心故能貫穿今古彚合經史天文地理皆有圖記下至山
　　川草木百工製造海西秘法靡不備具泃為典籍之大
　　觀此書工猶未竣著九卿公舉一二學問淵通之人令
　　其編輯竣事原稿内有訛錯未當者即加潤色増刪仰
　　副
皇考稽古博覽至意
　　　又理藩院遵
　㫖將曽經軍前効力荷䝉
聖祖仁皇帝恩眷之䝉古王台吉等分别次序在
梓宫前以
聖祖仁皇帝御用物件賞賜奉
　上諭凡此皆
皇考御用之物爾等乃
皇考信任之人故頒賜爾等嗣後當永永思念
皇考恩遇之隆倍加効力
　　　十三日
　諭部院各衙門凡出示曉諭原欲利民除弊使人知所遵
　　奉以昭功令也書云欽乃攸司慎乃出令令出惟行弗
　　惟反以公滅私民其允懐可見條教號令所係綦重古
　　聖王兢兢慎之近見各衙門出示或變易舊章或恣徇
　　私意或作威作福或釣譽沽名往往朝夕自為更改彼
　　此互相矛盾胥吏因之以作奸宵小借端以滋擾種種
　　弊竇不可勝舉
先帝嘗深惡之嗣後各衙門遇當禁約曉諭之事務期矢公
　　矢慎協情當理可以永逺奉行者方准出示倘仍蹈舊
　　轍科道官即行叅奏治罪
　　　又
　諭戸部自古惟正之供所以儲軍國之需當治平無事之
　　日必使倉庫充足斯可有備無患
皇考躬行節儉裕國愛民六十餘年以來蠲租賜復殆無虚
　　日休養生息之恩至矣而近日道府州縣虧空錢糧者
　　正復不少揆厥所由或係上司勒索或係自己侵漁豈
　　皆因公那用
皇考好生如天不忍即正典刑故伊等毎恃寛容毫無畏懼
　　恣意虧空動輙盈千累萬督撫眀知其弊曲相容隠及
　　至萬難掩飾之時又往往改侵欺為那移勒限追補視
　　為故事而全完者絶少遷延數載但存追比虚名究竟
　　全無著落新任之人上司逼受前任交盤彼既畏大吏
　　之勢雖有虧空不得不受又因以啟效尤之心遂借此
　　挾制上司不得不為之隠諱任意侵蝕展轉相因虧空
　　愈甚庫藏全虚一旦地方或有急需不能支應闗係匪
　　淺朕深悉此弊本應即行徹底清查重加懲治但念已
　　成積習姑從寛典除陜西省外限以三年各省督撫將
　　所屬錢糧嚴行稽查凡有虧空無論已經叅出及未經
　　叅出者三年之内務期如數補足毋得苛派民間毋得
　　借端遮飾如限滿不完定行從重治罪三年補完之後
　　若再有虧空者決不寛貸其虧空之項除被上司勒索
　　及因公那移者分别處分外其實在侵欺入已者確審
　　具奏即行正法倘仍徇私容隠或經朕訪聞得實或被
　　科道糾叅將督撫一併從重治罪即如山東藩庫虧空
　　至數十萬雖以俸工補足為名實不能不取之民間額
　　外加派山東如此他省可知以小民之膏血為官府之
　　補苴地方安得不重困乎既虧國帑復累民生大負
皇考愛養元元之至意此朕所斷斷不能姑容者前日恩詔
　　中内閣引例開列有豁免虧空一條朕未曽允行誠恐
　　開貪吏儌倖之端而於民間究無裨益也至於署印之
　　官更為緊要必須慎重簡擇諺云署印如行刦
皇考每言及此未嘗不痛恨之盖署印之人始而百計鑚營
　　既而視如𫝊舍故肆意貪婪圖飽慾壑或取媚上官供
　　其索取貽害小民尤非淺鮮其於前任虧空視作泛常
　　接受交盤復轉授新任茍且因循虧空之弊終不得清
　　嗣後如察出此等情弊必將委署之上司與署印之員
　　一併嚴加治罪決不寛貸爾部可即傳諭各省督撫
　　　十五日
　諭怡親王允祥等朕受
皇考深恩四十餘年未嘗逺離自
皇考升遐無由再瞻
色笑今追想
音容宛然在目御史莽鵠立精於寫像昔日隨班奏事常覲
聖顔
皇考有
御容數軸收藏内府今
皇考髙年
聖顔㣲異於往時著莽鵠立盡心圖寫
御容爾等擇潔淨肅清之地令莽鵠立薰沐敬寫
　　　又
　諭總理事務王大臣
皇考於文武官員見一二次即知其居心行事歴乆不忘故
　　將一應官員俱調來引見朕不能如此若俱調來引見
　　伊等往返甚苦且此際又致懸缺署理嗣後文武官員
　　内將何等官員以上調來引見何等官員先補授後引
　　見之處爾等與吏部兵部㑹同詳加定議具奏
　　　又
　諭總理事務王大臣從前揀選庶吉士外諸進士俱留京
　　學習三年伊等若果用心學習猶可如不用心學習則
　　留京何益嗣後進士内揀選學問好者著令教習年滿
　　照例補用其餘進士等俱令回籍伊等候缺之處爾等
　　㑹同翰林院吏部議奏
　　　十七日奉
　上諭内廷各執事人員俱係隨侍
皇考之人其中亦有大臣官員子弟著各該處總管揀選保
　　奏引見朕酌量録用有通曉滿漢文者著聲眀
　　　又工部查奏臺灣各屬軍器損缺應令賠補奉
　上諭去年賊犯朱一貴等作亂官兵俱各効力此項著落
　　賠補軍器之處俱免其賠補
　　　又戸部奏康熙六十一年河南通省漕糧仍令運送
　　　奉
　上諭今年應徵本色米石照常運送其採買米石俱著折
　　銀解部免其起運次年將本色採買之米石著全運送
　　　十八日刑部將四季奏
　聞已結未結事件黄冊進呈奉
　上諭各省已結未結事件部内四季繕造黄冊具奏
皇考至聖一經
御覽歴久不忘諸事故能速結朕實不能企及凡定限事件
　　限内能完與否朕亦不能深知恐定限太緊或有不能
　　如期之處總理事務王大臣㑹議具奏
　　　二十日河道總督陳鵬年奏秦家厰等堤工河水漫
　　　溢奉
　上諭此漫溢之處不於嵗前堵築完竣來年桃汛水發愈
　　難辦理陳鵬年㑹同楊宗義務於嵗前速行堵築完竣
　　該部知道
　　　二十一日
　諭總理事務王大臣外藩䝉古諸王貝勒貝子公台吉塔
　　布囊於
太祖
太宗
世祖時誠心効順各著勤勞是以
恩寵優渥世襲罔替復䝉
皇考加恩撫恤六十餘年今因朕御極來朝應召入見賜茶
　　其如何陛見之處著議奏
　　　又禮部奏請慶賀元旦禮儀奉
　上諭禮部奏請元旦詣
皇太后宫行禮并請朕升殿受禮朕轉奏
皇太后奉
皇太后慈諭皇帝登極鉅典攸闗是以前日勉從諸王大臣
　之請今雍正元年元旦尚在百日之内何忍即行慶禮欽
　此諭爾等知悉至朕元旦升殿前請頒發表式之本已降
　　諭㫖
　
　
　
　
　
　
　
　
　
　
　世宗憲皇帝上諭内閣卷二
　欽定四庫全書
世宗憲皇帝上諭内閣卷三
　　雍正元年正月
上諭二十六道
　　初二日
諭户部恩賜老人原爲崇年尚齒而地方賞老人者每州
　縣動支數千金司府牧令上下通同侵扣吏役復任意
　需索老人十不得一上負曠典罪不容逭今飭令督撫
　嚴查務令有司親自沿鄉訪察照看據實造冊給發不
　許絲毫侵扣如仍蹈前弊立即叅䖏如督撫奉行不謹
　朕若訪出必加以失扵覺察之罪再老人九十以上者
　州縣不時存問其或鰥寡無子及子孫貧不能養贍者
　督撫以至州縣公同設法䘏養或奏聞動用錢糧務令
　得霑實惠
　　初三日奉
上諭前年因黄河衝決
皇考特遣牛鈕齊蘇勒等堵築修理堤工一切完竣交與楊
　　宗義乃楊宗義不能時時加謹防守致修築之處又復
　　衝決經九卿議將楊宗義革職拏交刑部從重治罪
皇考未即將伊治罪從寛恕免將一切河工俱交與伊令其
　　効力贖罪今被衝決之堤工俱已合龍似屬成功仍著
　　交與楊宗義加謹防守不時修築春日氷融之先務期
　　預爲防守堅固斷不可似從前疎忽又致衝決果能加
　　謹防䕶即可贖其前愆如將已完堤工再致衝決朕必
　　重治其罪
　　　初四日總理事務王大臣等議奏八旗官兵米石應准
　　　倉塲衙門所請將所有六七成米折算添給支放奉
　上諭所給之米照伊等所奏米色㣲髙尤善如不及所奏
　　米色支給務將倉塲大臣該倉監督從重治罪
　　　初六日奉
　上諭舊大臣内原任大學士阿蘭泰王熙李光地原任尚
　　書趙申喬伊等俱係在
皇考時宣力効忠之人作何追恤加恩之處總理事務大臣
　　㑹同大學士白潢尚書張鵬翮左都御史朱軾查例議
　　奏
　　　初七日
　上召來京叩謁
梓宫之科爾沁逹爾汗親王和碩額駙羅卜藏固穆布等入
　　養心殿
　賜茶奉
　上諭爾等先世俱在
太祖時歸誠効順竭力同心誼若一家懋著勤績爾等皆深
　　沐
皇考加恩愛養之人今聞
皇考升遐相率匍匐奔謁
梓宫哀號擗踊朕心深爲憫惻仰惟
皇考視爾等如子孫於兹六十餘年恩隆情篤今
龍馭上賔屬大位扵朕躬朕仰承
皇考付託之重當視爾等亦如一家深加愛養爾等皆仰承
皇考恩養之人
皇考雖已升遐朕嗣大統一如
皇考在位爾等亦宜感念
皇考深恩和衷共勵竭誠効力扵國家再爾等衆札薩克等
　　俱有辦理旗務統轄衆庶之責旗下人員皆係爾等下
　　屬凡事務期秉公矢愼各撫恤爾屬下人等愼勿擾累
　　　十二日
　諭理藩院䇿凌東洛卜著封貝勒連嵗西邊軍興青海王
　　以下台吉等以上各著勞績
皇考曾降
諭旨扵凱旋之日議敘著總理事務王大臣與議政大臣等
　　將青海王台吉等歴年功績公同查明作何加封施恩之
　　處定議具奏
　　　又
　諭署直隸廵撫趙之垣河南廵撫楊宗義朝廷設官置吏原
　　以養民遇有災荒即多方撫恤方不負委任之重今據
　　山東巡撫黄炳奏稱直隸河南鄰境小民資生無䇿間
　　有攜家就近覔食者朕覽奏惻然當此春初農事方興
　　若任其流離則小民何所依歸著即遴選賢員招輯復
　　業核實賑濟務令得所勿失農時仍督飭文武官弁稽
　　察奸慝以安善良方副朕惠養元元之至意
　　　十三日理藩院以來謁
梓宫之䝉古王貝勒貝子公額駙台吉等奏稱世受
　國恩至爲深重不忍即歸擬住京師候送
梓宫安奉
陵寢享殿等語轉奏奉
　上諭候送
梓宫尚須兩三月若去而復来殊屬勞苦時當春季馬匹必
　　致羸瘦来而復歸必更艱難矣著照王等所請在京候
　　送
梓宫俟安奉
陵寢享殿禮成後令回本地至九月内
梓宫安奉
地宫伊等必復来送正値秋草馬肥可即從伊本處前詣
陵寢是時朕亦必徃
陵寢也
　　　　十四日奉
　上諭各省奏銷除地方正項錢糧及軍需之外其餘一應奏銷
　　　積弊甚大若無部費雖當用之項冊檔分明亦以本内數
　　　字互異或因銀數幾兩不符徃来駁詰不准奏銷一有部
　　　費即糜費錢糧百萬亦准奏銷㦯將無関緊要之處駁
　　　囘以存駁詰之名掩飾耳目咨覆到日旋即議准内外通
　　　同欺盜虛冒此等情弊盡在
皇考睿照之中
聖恩寛大未行深究朕今不得不加整理嗣後一應錢糧奏銷
　　　事務無論何部俱著怡親王隆科多大學士白潢左都
　　　御史朱軾會同辦理
　　　十五日
　諭九卿朕受
皇考付託之重撫育羣黎夙夜孜孜惟恐閭閻失所昨山東
　　巡撫奏稱東兗二屬上年二麥失收小民未免困苦直
　　隸河南鄰境之民資生無䇿亦有攜家覔食者朕覽奏
　　惻然比即飭諭直隸河南廵撫加意撫綏招集復業但
　　兩省巡撫並未奏聞朕恐其視為泛常奉行不力爾等
　　可㑹同確議㦯特遣大臣或交與該撫作何賑濟安輯
　　之法務使窮黎得霑實惠又前嵗河南黄水潰決汎溢
　　扵直隸地方比年以來兩省近水居民耕種無資衣食匱
　　乏均應加恩撫恤爾等一併議奏
　　　又
　諭戸部原任兩江總督常鼐劾奏兩淮廵鹽御史張應詔
　　科派加觔銀兩經工部尚書李先復等審明覆奏爾部
　　駁詰以爲加觔銀兩去年衆商既已供為張應詔所派
　　今常鼐身故衆商遂改前供所審未為允協朕聞常鼐
　　居官本無令名
皇考亦曾向朕言之其所奏豈可爲準
皇考當日不肯據常鼐所奏定案故遣大臣前徃察審今既
　　已審明不必再行駁詰况張應詔本無科派之事眞實
　　難掩衆商安得不改易前供乎至於商人欲以此項銀
　　兩充餉朕豈需此其已交十三萬餘兩准其抵算往年
　　商欠其未完銀二十餘萬兩盡行豁免我
皇考恤商愛民若辦理此事亦必如此歸結也至扵衆商歴
　　年所欠正項關係國帑應作何限年徵收之法爾部確
　　議具奏
　　　十六日奉
　上諭八旗舉人生員内有在䕶軍執事人行走者俱著退
　　囘若係生員給與二兩錢糧米石係舉人給與三兩錢
　　糧米石令伊等得以讀書
　　　又奉
　上諭八旗滿洲人等除照常考試漢文秀才舉人進士外
　至扵繙譯技勇亦屬緊要應將滿洲人等考取繙譯秀
　才舉人進士并武秀才舉人進士著總理事務王大臣
　等㑹同該部將作何考試額數多少之處定議具奏
　　又
　上以莊親靖王薨逝降
　㫖臨奠諸王大臣等懇請停止奉
　上諭王大臣等所奏雖是但朕之長輩止有莊親王一人
　　宗親誼篤朕心必欲親徃著宗人府並有執事之王大
　　臣等隨徃其餘不必前去
　　　二十三日
　諭總理事務王大臣提鎮副將俱係
聖祖仁皇帝簡用之員特將
聖祖仁皇帝所遺弓矢櫜鞬等項寶物賞與伊等所賞物件
　　伊等應作何敬謹領受迎接供奉將
聖祖仁皇帝恩澤貽及子孫累世永戴之處爾等㑹同兵部
　　議奏
　　　又
　諭工部去年黄河漫溢衝決秦家厰一時不能堵塞朕念
　　數省生民暨東南漕運攸關特遣齊蘇勒前往堵修幸
　　將秦家厰馬營口俱經堵築完工但冬日冰凍所修工
　　程或未必堅固目今氷觧流凘之時水勢定行稍長况
　　三月桃花水降其堵築堤岸不可不加保固今楊宗義
　　丁憂布政使牟欽元署理廵撫印務凡齊蘇勒所需河
　　工物料及所用官員著牟欽元即行給與毋得遲誤該
　　部速行文牟欽元知之
　　　又
　諭直省主考官爾等俱係
皇考選用之人朕諒爾等必能自好是以特簡為主考官爾
　　等到彼處務至公考試取其眞實學問優長者爾等果
　　能不徇私聲名好則不但無負朕之選用亦不負
皇考愛養之恩矣回京之日朕自加陞擢如有徇私之處經
　　朕訪聞定行從重治罪決不寛貸
　　　二十四日奉
　上諭從前每逢考試常有無賴匪𩔖生事擾犯此風斷不
　　可長著總理事務王大臣傳諭該管衙門考試之前即
　　嚴行曉示倘有此等無賴匪𩔖務將為首之人從重治
　　罪以示儆戒
　　　二十六日
　諭都統阿拉錫理藩院尚書特古徳爾等傳旨與䇿妄阿
　　喇布坦之使人曰爾之台吉在我
聖祖皇考時雖有㣲勞亦多罪戾又無故侵我哈密發兵往
　　昭殺害喇藏毁壞佛教惟天子統御萬邦理宜興師問
　　罪我
聖祖皇考至仁如天祗陳師邊境俟爾台吉深悔前非即加
　　恩寛宥並無意扵殄滅爾國也其後因澤卜尊丹巴胡
　　土克圖再三請赦䇿妄阿喇布坦之罪我
聖祖皇考念其舊日㣲勞又憐念胡土克圖老人懇請特允
　　所奏許令遣使往諭䇿妄阿喇布坦待其伏罪陳奏到
　　日即降
恩㫖今
聖祖皇考升遐朕纘承大寶胡土克圖老人逺來再爲奏請
　　故復遣使扵爾若爾台吉即使親信之人誠懇陳辭朕
　　即寛宥以寧爾土宇若㝠頑不靈特欲搆兵亦可明言
　　其意欲廣我
聖祖皇考之仁恩亦在爾之台吉欲振我
聖祖皇考之武烈亦在爾之台吉朕仰承
聖祖皇考之心以行我朝兵威亦爾台吉所知也今胡土克
　　圖大喇嘛又已圓寂從此亦無有爲爾台吉奏請之人
　　矣可作速定奪具奏若仍前支吾則兵自爾起無與朕
　　也因爾非專使不與爾勅書爾其謹識朕言往諭爾台
　　吉
　　　二十七日奉
　上諭前引見滿洲翰林之日因成文行止不端特加訓諭
　　成文妄奏不知所陳何語近朕令諸翰林各據所知條
　　奏成文奏摺内有興利除弊等語
皇考聖治又有何弊朕何以除之伊又奏請八旗十五嵗以
　　上俱令讀書如此則挑取䕶軍之處復用何人所奏無
　　一要欵恣意瀆陳又復懇辭敎習二十阿哥之職人甚
　　狂妄膽大著革職跟隨二十阿哥行走若能改過則己
　　若仍不改必鎖拏監禁
　　　又署直隸巡撫趙之垣題請領賣通倉變色米石戸
　　　部議覆准行奉
　上諭此案係朕親率爾等辦理之事
皇考因直隸各州縣内有米榖短少之處將通倉變色米石
　　糶賣扵民有益並非勒令每處著落糶賣若干不但水
　　次遙逺之州縣雖近水次之地若扵民無益亦不勒令
　　糶賣今趙之垣不能領會
皇考原降諭旨之意以二百里以内附近水次之州縣派定
　　數目糶賣具奏如此不但無益且又多此一事户部即
　　照趙之垣所議准行甚謬此案無庸另批著曉諭趙之
　垣將此項變色米石扵米穀短少之州縣領去糶賣若
　扵民有益即行領賣若領運繁難無有益處即行停止
　如民間有因米榖短少情願赴通糴買此項米石自行
　運回者亦聽其買去
　　又兵部以三等侍衛李景泰擬補雲南提標右營守
　　備引
見奉
上諭李景泰係直隸人伊母年邁雲南地方甚逺著以山
　東河南地方守偹員缺補用
　　二十九日奉
上諭鑲黄旗䕶軍叅領赫色常格正白旗䕶軍叅領赫逹
　鑲白旗前鋒叅領費揚古䕶軍叅領巴爾泰此五人年
　已老邁皆曾多年効力軍前著以原品致仕准食半俸
　各賞銀五十兩
　　三十日
諭山東巡撫黄炳朕纉承大統父母斯民普天之下皆吾
　赤子凡身任封疆者當深體朕心遇有災荒及時賑濟
　使窮黎實被其澤據奏東兗兩屬去嵗二麥失収小民
　未免困苦直隸河南鄰境之民資生無䇿亦有攜家覔
　食者朕覽奏惻然爾奏欲各捐己貲以為賑濟朕思爾
　等貲從何出勢必仍取之扵民是賑民實以累民也不
　如動用倉儲遴選賢員確查乏食窮民分路賑濟小民
　庶得均霑實惠至鄰省流移之民亦宜一體撫恤毋令
　失所又奏請平糶倉榖扵民食大有裨益必得實心任
　事之人方副朕惠養元元之意再奏請漕糧十萬石分
　貯各縣往年曾經屢次截留此項曾否支用所存多寡
　併如何分貯之處著具本奏聞
　　又
諭山東巡撫黄炳山東運道淺阻舊例派撥民夫挑淺濟
　運朕思東省連年薄收百姓困苦未必堪此重役將来
　流亡日多民生日蹙深為可憫古人救荒之䇿有大興
　役以濟民食者不若竟動正項錢糧僱募民夫給以工
　食挑濬運河則應僱既多散者復聚民資工食稍延殘
　喘民心鼓舞工程易就運道早通扵興役之中即寓賑
　濟之意莫便扵此已有旨命佟吉圖署理按察使速赴
　河南與總河齊蘇勒商定回任料理運道俟其到日爾
　可與公同竭力料理務使小民得霑實惠
　　又户部議覆審理兩淮鹽務工部尚書李先復覆奏
　　一疏奉
上諭李先復等所奏兩淮行鹽國課攸闗凡闗鹽務之事
　督撫理應㑹同該御史酌量料理等語部覆定例遵行
　已久應無庸議但督撫與該御史如相和好即長鹽價
　以致病民如不相和好即不巡緝私鹽以致累商嗣後
　倘各有臆見著將情由達部聽部定奪
　
　
　
世宗憲皇帝上諭内閣卷三
　　欽定四庫全書
　世宗憲皇帝上諭内閣卷四
　　　雍正元年二月
　上諭二十五道
　　　初二日
　諭總理事務王大臣等凡事當傚法
祖宗成憲方爲盡善
皇曾祖妣孝莊文皇后大事當發引時
皇考親自恭送
皇祖妣孝惠章皇后大事發引之時
皇考聖躬違和足疾甚重尚且
親送
梓宫啟行諸王大臣豈能勸止乎朕今親送
皇考梓宫至
山陵朕意已定諸王大臣勿再强奏
　　　又辦理土黙特事務刑部郎中福住等奏披甲阿納
　　等盜牛二頭照例立絞奉
上諭偷盜一二牲餼即將䝉古立絞人命重大嗣後應定
　擬絞監候之罪爾等遵㫖暫行一年與徃年盜案相較
　若䝉古從此盜案漸少則照此例行倘䝉古無知法輕
　多玩而盜案比徃年較多則仍照原定之例擬罪
　　初四日
諭禮部陳鵬年潔己奉公實心爲國因河工決口自請前
　　徃堵築寢食俱廢風雨不辭積勞成疾殁扵工所聞其
　家有八旬之母室如懸罄此真鞠躬盡瘁死而後已之
　臣傳諭該撫賜司庫銀二千兩其母賜以封典陳鵬年
　賜以優謚以一品廕其一子
　　　初五日奉
上諭國家養育人材首重翰苑既讀中秘之書必當立品
　端方居心謹慎方爲不愧官箴聞有僥倖之徒平昔結
　黨營私至科塲年分則互相援引轉為請托遇謹守之
　人畏干法紀不肯通同作弊反羣相排詆飛語誣䧟此
　　風甚不可長亟當甄别勒令觧退回籍以示勸懲著大
　　學士張鵬翮尚書田從典徐元夢朱軾侍郎張伯行李
　　紱會同滿漢掌院學士將翰林院詹事府官員有不安
　　分生事有玷官箴者指名具奏不可徇情
　　　初八日
　諭吏部直省教官専司訓廸士子今年㓜不通文藝之人
　　捐補敎職即爲年長學優者之師可乎伊等既已捐納
　　應照其品級補用别職之處該部議奏
　　　又
　諭吏部嗣後銓選月官内有應補應扣者各將何以應補
　　應扣之故明白曉示衆人庻使人心允服
　　　初九日奉
　上諭左都御史朱軾係
皇考簡用大臣居官素清朕纘承大統以來實心行走孝行
　　昭著聞伊家有八旬之母恩詔内應封夫人著加賜一
　　品夫人封典并賞該省藩庫銀二千两爲伊母養贍之
　資
　　初十日
諭總理事務王大臣諸王大臣等外間匪𩔖揑造流言妄
　生議論謂朕鍾愛十六阿哥令其承襲莊親王王爵承
　受其家産朕爲君上多封諸弟數人爲親王何所不可
　而必藉承襲莊親王以加厚扵十六阿哥乎現今亷親
　王怡親王履郡王朕皆封以親王郡王矣不特此也大
　阿哥之子𢎞昉一閒散宗室而現居親王邸第豈伊本
　分所應得乎朕欲扵諸弟内擇一人封親王令居右翼
　尚且不得其人而小人議論乃如此且如發遣一人即議
　朕報復舊怨不知其人自犯凌遲重罪本無可生之理
　而朕特寛貸其死也又如擢用一人即議朕恩出扵私
　以新進加于耆舊之上今諸大臣具在歴年以来誰是
　朕藩邸往來者如其有之能揜衆人之耳目乎如朕所
　用佛格尹泰等扵朕何私之有皆朕平日素不相識之
　人也佛格係宗室輔國將軍品端學優在
皇考時無薦舉之者故未録用朕聞其人可用擢伊尚書特
　　欲有裨扵政事耳朕前歲徃盛京時始識尹泰之面見
　　其為人甚属明達伊係四格親戚或向曾在二阿哥處
　　行走一二次亦未可定
皇考惜其材品不加罪責授伊盛京佐領置之閒曹而已凡
　　經
皇考治罪者朕又何嘗録用一人乎即欲評論伊等亦待兩
　　三年後果其劣跡昭彰然後可加指摘乃畧無所據即
　　以朕所用之人為非何其狂妄古者殷髙宗舉傅說扵
　　版築之間朕爲天子簡用所知之人乃人君分内之事
　　臣下何得妄議也勒席恒者憸邪小人伊父蘇努係七
　　十之黨結為生死之交舉國孰不知之七十等朋比為
　　奸揺惑人心擾亂國是朕于蘇努父子宥其罪戾疊沛
　　恩施封蘇努爲貝勒授勒席恒領侍衛内大臣御前行
　　走亦冀其感念朕恩悛改舊惡豈朕畏懼伊等而然耶
　　勒席恒不但不知感戴而且心無饜足仍然結黨營私
　　䕶庇貝子允禟代為支吾巧餙將朕所交之事顛倒錯
　　謬將朕所降諭㫖任意增減致諸王大臣每事掣肘難
　　於辦理又朕諸弟兄家有奸惡太監數人種種引誘伊
　　主伊主不法之事皆由伊等而起朕若明正其罪詳審
　　究擬則牽連甚多伊主亦不可當朕念兄弟之情特欲
　　保全不加明訊將此輩奸惡小人免死發遣以消釋其
　　事曽謂勒席恒曰此不過懲治家下惡奴其事甚細不
　　必存記檔案而勒席恒顯悖朕旨記載檔案其意特欲
　　後人疑爲事不明白漫將數人治罪以此不令之名歸
　　之扵朕也勒席恒於
皇考時並無竭誠効力之處其爲朕効力又復如此乃敢以
　　懇給佐領冒昩陳請狂妄悖謬至矣極矣勒席恒不但
　　不可在内廷行走并不可在外廷行走著革職發徃西
　　寜以便伊跟隨允禟爲其効力前大將軍王允禵未到
　　京之時衆人意甚恭敬既到京之後恭敬者轉爲怠玩
　　朕不知此等下愚何所見而然我朝舊制行軍之處必
　　派王公等前往大將軍王允禵到京後未定應行回任
　　與否是以諸王大臣議請將貝子允禟派往軍前駐劄
　　西寧此不過爲國家邊疆起見允禟怠慢不肯起程奏
　　云俟過百日又云俟
陵寢回來後起程屢次推諉耽延時日誠屬何心朕所不解
　　朕曾詰允禟曰爾不願往豈不顯背朕㫖乎且允禟之
　　太監何玉柱一至㣲至賤之人而使有家産至數十萬
　　伊家何人不可用而用一漢給事中秦道然爲伊府管
　　領豈非欲圖大事耀内廷太監以財利而要外廷漢人
　　之稱譽乎如此作爲朕即明正其罪禁錮髙墻有何不
　　可即置之極典亦有何不可朕今並未革其貝子降其
　　俸禄撤其家奴也代伊懲治家下奸惡太監反謂朕凌
　　逼弟軰揚言無忌悖亂極矣諸弟兄受朕委曲保全之
　　恩不思圖報日每淆亂朕心激朕之怒爾等若自謂忠
　　臣孝子悌弟並無干犯國法之處朕即明指所犯之事
　　宣示扵衆朕屢屢寛宥並不知感而反議朕凌逼弟輩
　　有是理乎朕受
皇考𢎞恩歴年身居藩邸享安閒之福登極以來不辭勞瘁
　　事事必求至當治益求治安愈求安誠以
皇考付託神器至重思欲仰副
皇考知人之明否則如前安逸可也何苦乃爾勞瘁耶爾諸
　　臣理宜感發天良靖共爾位體朕宵旰勤勞以期仰副
皇考知人之明之志同心協力翼贊朕躬俾每事必出扵至
　　是斯乃爾等之職分今輒欲與朕各執其是意欲自居
　　於是而居朕扵非乎朕爲普天率土之主爾等莫非臣
　　下若任爾等之縱恣朕何以對
聖祖皇考乎魯論有云三年無改扵父之道可謂孝矣朕受
皇考鞠育教誨深恩四十五年今承大統惟思永永無改何
　　止三年此念出扵至誠朕之弟兄及諸大臣一切過犯
　　無不施恩寛宥豈意衆人並不知感百日之内淆亂朕
　　心者百端伊等其謂朕寛仁不嗜殺人故任意侮慢乎
　　此啟朕殺人之端也夫啟朕殺人之端者其人族滅猶不
　　足以蔽其辜矣如陳夢雷罪大惡極朕尚詢問九卿大
　　臣云陳夢雷如應寛宥爾等秉公具奏僉云陳夢雷罪
　　大惡極斷不可留應行正法朕猶免其死罪將伊一切
　　惡欵俱未詳究止坐以發遣之罪繫獄待遣孰知陶賴
　　張廷樞竟將陳夢雷二子擅自釋放陶賴張廷樞之罪
　　甚大朕猶欲保全大臣免其治罪止以降級結案詎意
　　伊等心懐怨憤謂大臣等及朕御前行走之人凡事何
　　必奏聞夫有事預先奏聞朕猶得爲之潜消黙化倘事
　　端初起不即奏聞迨至彰明較著方始具奏不但扵事
　　無益且必連累多人矣况奏事止論虗實豈可漫以奏
　　聞之人爲非其以爲非者特欲壅蔽朕之耳目也朕承
皇考大統自臨御以來諸王大臣人人得享太平之福朕並
　　無此時姑且容忍待一二年後漸加誅戮之心如朕果
　　懷此心
天地
宗社
皇考神靈鑒之爾等各宜砥礪勿失臣節敬謹遵奉君上果
　　能悛改惡習竭力供職一二年後言語面目之間必有
　　誠扵中而形扵外者朕自必知如不悛改不思
皇考六十餘年教養深恩不感戴朕保全寛宥之意妄生事端
　　干犯法紀似此犯法之人朕斷不寛宥必行正法前者
　　睿親王將伊同列之王誅戮伊不過攝政王耳如四輔
　　臣時伊等欲誅何人不可朕雖庸懦既爲人主何難將
　　犯法之人正法使朕推廣
皇考之仁慈唯爾等自勉之使朕昭宣
皇考之天威亦爾等自取之朕之諸弟及諸大臣應知朕仰
　　體
皇考聖心仁愛思欲保全爾等之意出扵至誠務必成全朕
　　之孝思各自竭力供職慎毋干犯國法
　　　十三日
　諭禮部致治之要首在風化移風易俗莫先扵鼓勵良善
　　使人人知彛倫天則之為重忠孝亷節之宜敦古帝王
　勞來匡直所以納民扵軌物者舍是無由也朝廷每遇
　覃恩詔欵内必有旌表孝義貞節之條實係鉅典邇來
　直省大吏徃徃視爲具文並未廣諮逺訪祗將有力之
　家囑託賂遺者漫慿郡縣監司之申詳即為題請建坊
　而山村僻壤貧寒耕織之人或菽水養親天性篤孝或
　柏舟矢志之死靡他鄉鄰嗟嘆為可欽而姓氏不傳扵
　城邑幽光湮鬱潜徳消沉者何可勝數爾部即行傳諭
　督撫學政諸人嗣後務令各屬加意捜羅虗公核詢確
　具本人郷評實蹟題奏旌奬勿以匹夫匹婦而輕為沮
　抑勿以富家巨族而濫為表揚以副朕成俗化民實心
　彰善至意
　　十四日都察院奏請道員内陞外轉奉
上諭陞轉拘定年限未爲允協如外任好官因一盜案詿
　誤不得陞遷豈不可惜嗣後科道官員内陞外轉不必
　拘定歴俸年限俱行開列
　　十六日
諭六部尚書侍郎等各部屬員既各分司則各有職守彼
　此不得干預况每司滿漢共有六員不可謂辦事無人
　若皆闒冗貪庸何難指名題叅另易其人安可他司越
　爼代庖孔子曰不在其位不謀其政豈罔聞乎明係鑽
　營包攬爲漁獵之計嗣後不論何司不論滿漢永逺不
　得借才能之名一人兼攝數司之事若有緊要事件暫
　時𣲖出指辦一二事尚可
　　又
諭户部治天下要道莫過安民朕纉承大統以來軫念蒼生
　痌瘝時切直隸山東河南連年歉收朕特降諭㫖緩徴
　遣官賑濟毎嵗京師五城設立粥厰自十月初一日起
　至三月二十日止交五城御史煮粥賑饑今尚在青黄
　不接之時著展期一月煮粥散賑至四月二十日止但
　就食之民來京者多每日各增加銀米一倍務使得霑
　實惠以副朕憫念窮民至意
　　又
　諭禮部國家掄才大典首重試官主考慿房考閲薦之文
　　定其去取則一榜衡鑒之當否係扵分校諸臣之賢不
　　肖亦匪輕矣近科以來
皇考愼重闢門籲俊之典扵順天鄉試及㑹試房考官慮其
　　人邪正不一特命每房各用二人同閲試卷使之互相
　　覺察彼此鈐制用意良爲周密但法久弊生一房兩考
　　官豈皆遇秉公持正之人設有一狡黠者叅雜其間即
　　爲賢者之累况兩人或皆不肖則朋比作奸其害更甚
　　嗣後仍著照舊定科塲條例各房止用一人校閲其責
　　既專其功罪亦難推諉朕纘承大統思欲善繼
皇考旁求俊乂之志務俾鎖闈清肅盡得真才故特酌復舊
　　章防杜弊竇爾部即遵諭行
　　　又
　諭都察院從來各衙門募設書辦不過令其繕寫文書收
　　貯檔案但書辦五年方滿爲日既久熟扵作弊甚至已
　　經考滿復改換姓名竄入别部潛踪掩跡無所不爲更
　　有一等積棍名曰缺主獨掌一司之事盤踞其中事無
　　大小一手握定而不肖司官交通賄賂倚為腹心上下
　　朋奸莫可查究書辦尚有更換缺主總無改移子孫相
　　承竟成世業各衙門奸弊叢生未有不由扵缺主者自今
　　以後書辦五年考滿各部院堂司官查明勒令回籍候
　　選逗遛不歸者著都察院飭五城坊官稽查遣逐至扵
　　缺主多捐納官職原有勢力可以抗違爾衙門職掌糾
　　叅立刻查明缺主的名題㕘革究押觧回籍庶作弊之
　　本原永絶而官方可以肅清矣著各部院衙門會同確
　　議具奏　又奉
　上諭嗣後缺主與年滿書辦發回原籍之處著各部院一
　　年一次保結具奏倘仍有潜居京師者或經朕聞知或
　　被科道題叅將保結具奏之大臣官員一併治罪
　　　又
　諭六科給事中監察御史
皇考臨御六十餘年至聖至明無日不以國計民生爲念凡
　　所以咨訪吏治通逹民情之意至爲殷切乃邇年以來
　　無知小人見科道上疏者少遂疑
皇考不甚信納科道之言又譏言官皆緘黙自容此大失
皇考本懷眞所謂坐井觀天也殊不知内而滿漢大臣外而
　　督撫提鎮皆許密摺言事葢因各省地方事務督撫身
　　親閲歴自能詳悉周知較言臣風聞無稽之談弗詢之
　　謀勝什倍矣以此
皇考據所聞見折衷行之大小國政措置咸宜言官無所用
　　其建言補闕是以
皇考不務求諫之虗名而實於天下之利弊無不洞觀也朕
　　仰承大統一切遵守成憲首以求言為急在京滿漢大
　　臣外省督撫提鎮仍令摺奏外爾等科道諸臣原為朝
　　廷耳目之官與朕躬最親與國家最切凡有所見自應
　　竭誠入告皆當絶去避嫌顧忌之私乃爲忠藎也爾等
　　今雖備位臺垣即將來之公卿大吏爲科道時若不能
　　盡言則後日官至大僚豈能期爾建白謀猷乎今著爾
　　等各科道每日一人上一密摺輪流具奏或二三人同
　　日各奏一摺一摺祗言一事無論大小時務皆許據實
　　陳之即或無事可言摺内亦必聲明無可言之故在外
　　候㫖或召進面見或令且退其所言果是朕即施行即
　　或未甚切當朕亦留中不發決不令一人知之倘有狥
　　私挾仇顕係情弊巧為瀆奏者亦不能惑朕之耳目也
　　密摺不許與人叅酌如有漏洩或同僚中知而言之則
　　同僚即可據以密聞朕將兩人之摺合騐情事爾等能
　　隠諱推諉乎至扵有能面折廷諍或彈劾權要或更革
　　弊端不妨仍照舊露章奏聞朕亦不拒又朕居藩邸時
　　在朝大小官員及
皇考御前之人以至藝術之流從無熟識徃來者即藩邸豈
　　無素所任使之人然從不假以顔色信用其言今朕躬
　　攬大權茍欲加之富貴何所不可而肯偏聽其言引為
　　私人乎但朕登極以來所用一二大臣皆深悉其人可用
　　而用之非有念舊偏徇之心誠恐向日効力微員借稱
　王府舊臣在外招揺嚇騙生事干法其害甚大斷難姑容
　爾等可不時留心察訪一有聞見著即刻密叅切勿畏忌爾
　諸臣其敬承明諭各抒忠悃毋負朕懸鞀設鐸之意
　　又
諭直省督撫爾等抵任毎使家丁管理事務號為堂官徃
　徃串通中軍旗牌威嚇勒索且使潜徃各屬探聽事件
　各屬皆有坐省家人與督撫司閽一氣相通爾謂甚宻
　而彼已知之因得預為賄囑若誤信其言則是非顛倒
　為害滋甚至走差齎本之人毎至驛逓抑勒多端騷擾百
　出尤屬不法嗣後著永行禁止不許出入衙門堂上辦
　事則遣佐貳官輪班值日奔走出差則於衙役中擇家
　道殷實謹厚熟練之人分任仍嚴加察訪若招揺生事
　即行革退
　　十九日禮部以恭上
合天𢎞運文武睿哲恭儉寛裕孝敬誠信功徳大成仁皇帝
尊諡儀注具奏奉
　上諭爾部所奏閱
冊
寶儀注内並未議及朕躬行禮之處凡閱
壇廟祝帛悉皆行禮今閱
聖祖仁皇帝冊寶亦當行禮為是爾等酌議具奏禮部恭議
　　得
　皇上聖諭甚是凡閲
壇廟祝帛並皆行禮今閲
冊
寶亦應照閱祝帛儀行一跪三叩頭禮奉
　㫖是
　　　二十日奉
　上諭孫思克之妻係公主長輩且功臣之妻朕意欲令公主穿
　　孝此事交與該部議奏將内庫銀賞給二千兩𣲖大臣一
　　員侍衛十員將茶酒徃奠東西旗除有承辦事件之大
　　臣外俱著前徃發引之日仍著徃送
　　　二十一日户部摺奏江蘇巡撫吳存禮奏請寛免康
　　　熙三十三年以前舊欠蘆課銀兩奉
　上諭此項虧空錢糧屢經部駁而該撫仍請豁免此案歴
　　年甚久如果當免即應照所請議行倘不當免則應將
　　該撫一併議處若徒徃返駁詰是此事終無結案之期
　　矣著將歴年所奏原案逐一查明議奏
　　　二十三日諸王大臣等奏
　皇上追念
先皇悲思篤切躬襄
大事勞瘁倍常伏懇
　皇上仰惟
先皇付託之重强抑哀情其詣
夀皇殿拜奠之處乞多隔數日奉
　上諭朕哀慕之情誠因
皇考付託鴻基之重故愛惜此身扵臣子之道十分未盡二
　　三朕非强飾以取孝名但朕受
聖祖皇考四十五載顧復教育深恩此舉國所共知者今一
　　旦永訣中心悲痛何能自已目今尚得瞻仰
梓宫罔極哀思乗此猶可稍展至
梓宫暌隔之後何由再得瞻仰
皇考乎朕躬尚能自持朕亦儘力强制諸王大臣所奏知道
　　了
　　　二十五日奉
　上諭向來奏銷錢糧不給部費則屢次駁回勒索地方官
　　朕欲革除此弊特設㑹考府衙門前降諭㫖甚明近見
　　各處奏銷之事並不送會考府各部有擅行駁回者如
　　此則勒索之弊尚未革除也嗣後有應駁之事定須送
　　會考府查看如果應駁會考府王大臣官員列名駁回
　　　二十六日奉
　上諭從前土黙特因遷移臺站殊爲擾累乃伊等扵用兵
　　之際知為國家大事看守臺站毫無遲悞甚屬可憫除
　　賞給米糧之外作何按人數加恩賞賜及前徃賞賜巡
　　察臺站或另委人前去或即交與管理臺站人員之處
　　總理事務王大臣等議奏
　　　二十八日
　諭理藩院衙門額駙敦多卜多爾濟䇿凌貝勒丹晉多爾
　　濟公傅貝等俱自軍興以來効力有功之人深爲
皇考所軫念傅貝前扵
皇考時奉使徃和託輝地方甚有勞績其人材亦可用著優
　　封郡王四額駙敦多卜多爾濟効力行間大兵徃西藏
　　時著有勲績著封親王貝勒丹晋多爾濟自軍興以來
　　辦理伊等喀爾喀各項軍務著有勲績著封郡王此數
　　人者皆扵國家鞠躬盡瘁宣力効忠之人朕特先加恩
　　賞其軍前効力勤勞之衆喀爾喀人等自台吉以至兵
　　丁俱著内扎薩克查明具奏朕將加以重恩
　　　二十九日
　諭吏部虧空錢糧各官若革職留任催追必致貽累百姓
　　伊等既已獲罪革職豈可復留原任嗣後虧空錢糧各
　官即行革職著落伊身勒限追還若果清完居官好者
　該督撫等奏明著通行直隸各省督撫知之
　
　
　
　
　
　
　
　
　
　
　
　
　
世宗憲皇帝上諭内閣卷四
　　欽定四庫全書
　世宗憲皇帝上諭内閣卷五
　　　雍正元年三月
　上諭二十一道
　　　初一日奉
　上諭頒發詔書禮部筆帖式人少不足以供各處頒詔之
　　用且必得少知自愛材尚可用者方可差徃其酗酒妄
　　行無所顧忌之人豈可派去著將各部院筆帖式令各
　　該堂官與總理事務王大臣會同揀選派徃
　　　又
　諭兵部福建福州府駐防漢軍兵丁向因伊等不思効力
　　不安本分生事健訟
皇考欲令伊等改過將馬兵一半改為歩兵裁減馬匹俟伊
　　等知過能改再與施恩朕今詢問石文焯知彼處兵丁
　　人口蕃衆度日艱難深爲憫惻著將福州府馬兵及馬
　　匹數目俱復其舊額以仰副
皇考矜恤兵丁之
聖心一切應給之項俱照原數支給該部即行文將軍總督
　　廵撫通行飭諭兵丁嗣後俱應各安本分熟習騎射遵
　　奉法度約束務思効力邊疆仰體朕豢養之至意如仍
　　不悛改再蹈從前惡習國法具在斷不寛恕
　　　初二日
　諭副都統阿思海朕聞䝉古地方牧羊一事兵丁甚為苦
　　累又有歷年賠償一項爾到彼將作何料理之處會同
　　將軍議奏
　　　初四日奉
　上諭佟圖賚佟國綱佟國維著照公遏必隆之例建立祠
　　堂每年二季致祭夫人並附祭再公圖海亦建立祠堂
　　每年二次致祭
　　　初六日
　諭部院各衙門凡一應衙門卷案各有典守之官稽查引
　　據全以舊檔爲憑此固一代之典册六官之掌故不得
　視爲具文也收貯卷案封禁雖嚴而翻閱查對不能脫
　書吏之手盗取文移改易事跡百弊叢生莫可究詰皆
　由司官漫不經心或且通同作弊遂至扵此嗣後司官
　遷轉將所掌卷案新舊交盤各具甘結説堂存案如有
　疎失換易等弊一經發覺與受同罪爾各部院衙門急
　宜查核清楚設法封貯永杜弊端不得因卷案浩繁畏
　難退沮其交盤事例爾部院諸臣公同確議具奏
　　初九日江蘇巡撫吳存禮奏同知鄭山虧空錢糧請
　　革職留任勒限賠還奉
上諭江蘇巡撫吳存禮將署理上海縣同知鄭山題請革
　職留任催追虧空錢糧鄭山既係賢能遴選署印之員
　何至虧空錢糧此項虧空應將遴委鄭山署事之上司
　查明令其分賠嗣後凡委署印應遴選賢員署理如署
　印官虧空錢糧著落遴委署印之督撫布政使分賠如
　有將虧空錢糧勒逼接任官收受情由著接任官開列
　情由竟報部科該部科即行據實奏聞
　　初十日
諭都察院巡視五城御史甚爲緊要一城滿洲漢軍漢人
　三員殊爲太多難得如許好官有一不肖即掣肘廢弛
　一城之事嗣後一城只派二人漢軍著歸併於漢人班
　内筆帖式亦著隨御史更換如有生事不守分者即行
　題叅若該御史徇情罷軟或被爾等查出或朕另有所
　聞將御史從重治罪爾都察院堂官不時訪察該御史
　内有聲名不好者不必等待一年量其輕重或題叅革
　職降級或掣回本衙門其聲名好者即行保留廵城二
　三年
　　十一日奉
上諭閱看通本每日交刑部事件甚多刑部具題事件甚
　少人命事件闗係重大斷不可稽遲日期其何處如此
　稽遲之處著大學士嚴查并令三法司各將遲悞情由
　自行具奏
　　又奉
　上諭侍郎王懿在軍前効力已久亦有年紀著王企埥前
　　去更換協辦軍需錢糧現今大將軍處事少渣克旦張
　　連登王之樞著俱交與年羮堯在布隆吉爾地方開墾
　　地畝築城効力伊等俱負
皇考任用之恩貪婪至極舉國皆知朕仰體
皇考保全故舊大臣之
聖心不忍將伊等置之於法著仍帶原品効力如能改過朕
　　仍從寛起用倘不自知罪戾不感激朕寛容包含予以
　　自新之路將所交差使推諉于人隠匿贓私心懐怨誹
　　朕滿二十七個月之後必行明正其罪置之重辟王之
　　樞渣克旦所遺員缺著開列具奏伊等四人之親子十
　　五嵗以上者俱著跟隨伊父前徃効力現今在内在外
　　有居官者俱行離任暫帶原品發徃其員缺俱著另補
　　如不悞所交之事盡心効力著年羮堯保舉議叙王之
　　樞王企埥等俱扵到亰之時再降旨發往
　　　十三日
　諭總理事務王大臣吳爾占所犯之罪甚重即應交與伊
　　族處死但朕即位伊始未曾誅戮一人吳爾占又係宗
　　室朕不忍將伊即正典刑著從寛免死從前伊父獲罪
　　於
皇考貶其親王之爵伊等怨望肆行誹謗
皇考深知伊等承襲王爵者不知感恩不承襲者又生怨望
　　是以未令承襲伊等希圖王爵互相傾害陷伊宗嗣于
　　死地色亨圖又覬覦王爵各處鑽營卒不能得復生怨
　　望去年在南海子舉止傲慢以致
皇考震怒伊等俱屬無知妄亂不安本分之人不可容留亰
　　師經錫之子並吳爾占父子色亨圗父子給假五日料
　　理發往盛亰到盛京時無論城内城外令其在五十里
　　内居住伊等屬下佐領交與該旗請㫖朕另有處置包
　　衣佐領内令其酌量力能養贍人數帶往其餘交該旗
　　請㫖至扵一切器用交與伊隨往之家人限兩個月務
　　令收拾清楚起身前去不可潜留一人倘仍來往亰師
　暗通音信彼時朕不得已定按律治罪
　　十四日
諭總理事務王大臣朕降㫖速議事件每至遲延應定限
　速結議政九卿㑹議事件亦有待一二人不至以致耽
　延者嗣後議政九卿會議事件縱使一二人有事不至
　現在之人即列銜定議其未到者不必列銜經朕查問
　本人各自陳奏
　　又福建巡撫黄國材奏琉球國進貢頭號船内貢使
　　表文及方物一半沉海所到二號船内彜目准其返
　　國補具表文方物再來進貢禮部議准具奏奉
上諭琉球國進貢使臣毛𢎞健等所坐頭號船内人員俱
　衝礁覆没甚屬可憫所失表文方物免其補進准作送
　到亰師二號船内所存方物交與來使帶回仍准作進
　貢到京其賞給之處著察例具奏俟降諭㫖所賞之物
　行文該地方官賞給令其起程
　　十五日
　諭内閣禮部
　至聖先師孔子道冠古今德參天地樹百王之模範立萬
　　世之宗師其爲功扵天下者至矣而水源木本積厚流
　　光有開必先克昌厥後則
　聖人之祖考宜膺崇厚之褒封所以追遡前徽不忘所自
　　也粤稽舊制
　孔子之父叔梁公於宋真宗時追封啟聖公自宋以後歴
　　代遵循而叔梁公以上則向來未加封號亦未奉祀祠
　　庭朕仰體
皇考崇儒重道之盛心敬修崇德報功之典禮意欲追封五
　　代並享烝嘗用伸景仰之誠庶慰羮墻之慕内閣禮部
　　可㑹同確議具奏
　　　又刑部等衙門議覆山東省地方盜刦髙汝爵龎夫
　　　起楊化麟三案盜首獲日另結現獲爲從各犯照例
　　　免死減等發遣奉
　上諭覽該部議覆山東省盜案三本皆以未經拏獲之邵
　　廷貴楊秃子髙明顯作爲首犯明係地方官吏不肯追
　　捕全夥研審確情避重就輕草率結案現獲各犯若概
　　置重典則原非首惡若悉從末減又何以懲兇暴而安
　　善良寛嚴之義未得其中滋盜長姦莫此爲甚此三案
　　首犯交與該巡撫著落印捕各官設立賞格勒限嚴緝
　　務令就擒毋使漏網逾限不獲從重議處庶幾法無枉
　　縱盜風可望少息矣
　　　十六日禮部等衙門奏欽天監官恭詣
陵寢相度地界議覆奉
　上諭
陵寢重地凡有闗扵風水者理合嚴禁但將相隔甚逺本無
　　闗礙之地俱以有闗風水論則無知小民以私竊耕種
　　樵採而獲罪者必多矣前因
陵寢地方柴薪甚艱曾令欽天監㑹同總管副將詳確相度
　　將遙逺無礙之地令衆樵採此等田土或交皇莊耕種
　　或應作賞給之用著總理事務王大臣會同户部禮部
　　工部欽天監定議
　　　十七日刑部議奏臺灣叛賊家口分别定罪奉
　上諭凡謀反大逆以及謀叛重罪均無可宥按律凌遲處
　　死正犯之祖父父子孫兄弟及同居之人期親及伯叔
　　父兄弟之子不限已未析居男十六以上不論篤疾廢
　　疾皆斬但此案事起倉卒遠隔海洋親屬人等有身在
　　臺灣者亦有身在内地者若槩從誅戮情堪憫惻除身
　　在臺灣者依律正法外其在内地者從寛免死觧部給
　　與功臣之家為奴該督撫逐一詳查應行正法者正法
　　應行觧部者觧部
　　　十九日
　諭理藩院傳㫖與追勦厄魯特羅卜藏錫拉布等之王貝
　　勒貝子公台吉大臣侍衛暨兵丁等爾等一聞厄魯特
　　潜遁俱各親率兵丁奮力追勦誅斬擒獲無一漏網甚
　　屬可嘉爾等皆因感戴
聖祖皇考仁恩所以爲朕抒誠効力如此况賊人無多爾等
　　尚且親率兵丁追勦如遇大敵其必努力前驅更不待
　　言矣爾等忠誠朕已深悉甚爲欣悅凡効力之人著查
　　明具奏朕將特加恩賚將此諭㫖繕寫交與來京之䕶
　　軍郭莫多領催白爾和圖七十四等齎回通行傳諭再
　　主事多爾濟等現在彼處即令伊等將追緝賊人効力
　　身亡得傷人等逐一查明具奏
　　　二十日工部奏廣善庫已經奉裁所有承修七處
壇廟工程應交工部修理奉
　上諭各
壇廟工程廣善庫修過者甚多其竝未年久而即至扵重修
　　者乃係伊等剋扣錢糧以致所修俱不堅固爾等嚴加
　　確查此工程著派監察御史給事中共七員部院衙門
　　賢能司官七員工部司官七員每處各派三員敬謹堅
　　固修理七處派大人七員監修
　　　二十一日禮部奏
景陵安奉禮成後親王大臣等恭奉
升祔
太廟神主回京奉
　上諭明季帝王皆不親送梓宫至陵故令親王大臣奉主
　　回京朕既親徃若不躬奉
神主而歸於心何安俟
山陵事畢㸃
主禮成朕親奉
皇考神主回京途間如何分站及如何先還預偹奉迎之處
　　一併詳議具奏
　　　二十二日
　諭户部陜省自軍興以來大兵駐劄運送糧餉供支草豆
　　無一不需民力原非他省可比
皇考每爲軫念今當大沛恩膏以子惠元元所有康熙六十
　　年以前陜西全省除借給籽種著該督撫查明定議分
　　年帯徴外其餘凡有民屯衛所實在未完銀米豆草悉
　　予蠲免倘有不肖官吏以虧空揑稱民欠濫邀曠典者
　一經發覺罪在不赦該部作速行文毋得遲留
　　二十五日江蘇巡撫吳存禮奏請寛免蘆課等項銀
　　兩奉
上諭江蘇等屬民欠地丁等項銀一百三十一萬餘兩内
　蘆課等項銀九萬八百兩零雖非恩詔内應行豁免之
　項但此事歴年最久倘行催徴窮民必致受累著一併
　豁免
　
　
　
　
　
　
　
　
世宗憲皇帝上諭内閣卷五
　　欽定四庫全書
　世宗憲皇帝上諭内閣卷六
　　　雍正元年四月
　上諭二十道
　　　初六日
　諭理藩院爾衙門人員來往䝉古地方者聞有不肖之徒
　　肆行無禮勒索凌虐夫外藩之與天朝不但伊扎薩克
　　王即台吉亦係賔客豈可令領催等卑賤之人肆其欺
　　凌乎著爾衙門嚴行申禁詳定條例俾嗣後來徃之人
　　永逺遵行
　　　初九日總理事務王大臣等奏
聖祖仁皇帝梓宫奉安
山陵大禮已成距
升遐之日已閲五月恭請
　皇上御門聼政以慰羣情奉
　上諭諸王大臣所奏雖是我
皇考梓宫尚在
享殿安奉朕今即臨御正門理事心實不忍念
皇考付託重大節養朕身至一切禮儀多有未盡每以天下萬
　　民事闗緊要勉强照常辦理亦無遲悮臨御正門理事俟
皇考梓宫奉安
地宫之後再為舉行
　　　十一日諸王大臣援㨿典禮再三懇請
　皇上御門聽政奉
　上諭諸王大臣等援古帝王典禮再三懇請朕亦無可如
　　何知道了
　　　十三日奉
　上諭黑龍江船厰等處人口孳生各處之人聚彼貿易甚
　　多今地方有應料理之事只將軍武官料理致有於例
　　不合之處此兩處或御史或部院賢能官員酌量派出
　　一二員到彼料理其差滿更換年限著議奏
　　　十四日
諭總理事務王大臣朕臨御以來時以天下蒼生爲念凡
　自外省來京之員各處雨暘豐歉必面見詳問蓋欲周
　知民隠也差徃致祭華嶽之侍讀學士田文鏡今日囬
　京朕詢彼經過地方情形與百姓生理據奏山西平定
　州夀陽縣徐溝縣祁縣等處雨澤歉少民間生計維艱
　汾州府屬地方得雨亦未霑足地方官現在徴比錢糧
　夫巡撫以撫綏地方愛養百姓爲職今平定夀陽等處
　黎民饑饉並未奏請賑濟緩徴反行催科小民何以存
　濟此皆因伊等去年曾奏報得雨今欲掩餙前言甚屬
　不合巡撫德音布政使森圗著交該部察議仍即命侍
　讀學士田文鏡會同巡撫德音率領地方官員將平定
　等四州縣饑民速行賑濟務使恩澤實霑撫養得所毋
　覊時日以致羣黎失業爾等即傳諭遵行
　　又吏部帶領月官引
見奉
上諭引見月官衣服頗甚整齊聞貧窘之員有賃覔衣服
　者朕之觀人並不在於服餙也嗣後引見官員各量已
　力尋常潔净衣服亦可引見勿圗鮮華强爲備辦至扵
　侍衞等只務被服華羙亦當量力服用并著曉諭傳示
　　十五日
諭直隸各省督撫國家敦勵風俗首重賢良舉髦士以勸
　秀民實爲政教之大端凡封疆大吏宜共體此意廣詢
　博訪不可視爲具文漫不加察也前所頒恩詔内有毎
　府州縣衞各舉孝亷方正暫賜以六品頂帶榮身以備
　召用一條距今數月未有疏聞豈通都大邑之中海澨
　山陬之逺遂無潜修砥操克稱俊乂可應詔㫖者歟誠
　恐有司怠扵採訪雖有端方之品無由上逹殊負朕殷
　殷延攬之至意特著直省各督撫速遵前詔確訪所屬
　果有行誼篤實素爲鄉黨所推者即列名具奏毋得隠
　蔽及濫引塞責
　　又直隸巡撫李維鈞奏原任署撫趙之垣應發囬原
　　籍令川陜督臣清查伊叔趙𢎞爕家産以完帑項奉
　上諭曰
皇考御極六十餘年用人之道嘉善奬能不吝爵賞宥罪赦
　　過率多矜全如勇畧將軍趙良棟乃心王室忠勇素著
　　始終宣力有如一日
皇考待以隆恩異數超越等倫其子趙𢎞爕承其先世之餘
　　廕位任封疆不思竭力報稱惟圗利偷安以致事務廢
　　弛庫帑虧空
皇考不忍遽加斥罷寵遇如初格外優容冀其改悔迨至病
　　故又令其姪趙之垣徃署撫篆為之料理一切未完事
　　件盖不欲其生平行事一朝破露遂罹國法傷其先人
　　名節耳
皇考之所以待功臣者至扵如此亦云厚矣朕纉承大統即
　　洞悉趙之垣暗昩無知萬難勝任然猶仰體
皇考深仁厚澤曲加優庇面飭訓諭數次乃趙之垣怙終不
　　悛昩扵大義具摺捐銀三十萬兩始知前此所聞勒要
　　屬官銀兩進上之言並非虗語不知是誠何心試問此
　　銀出扵何所直隸全省數十萬民生係扵巡撫一人之
　　賢否奉職無狀貢納財物謂可邀免有是理乎昬謬至
　　此無怪其不知君恩之髙厚矣畿輔重地貽誤匪輕特
　　令解任准其暫回原籍仍著速來完補伊叔任内虧空
　　俟其完日朕尚能全其身命保其門户猶是
皇考厚待功臣之意也趙氏父子忍負國恩
皇考與朕寧忍負功臣後裔耶該部速將此諭行文川陜總
　　督抄謄告示曉諭使咸知朕意
　　　十六日
　諭總理事務王大臣前諭各衙門司官遷轉將所掌案卷
　　新舊交盤説堂存案向日部中案卷面書堂司官姓名
　　下註題押其接縫處或標封字或用司印尚可私竊増
　　删嗣後皆用堂印有添寫處亦用堂印並設立印簿開
　　明年月用印數目及用印司官名姓如此則弊端可杜
　　而卷案亦按簿可查傳諭各衙門一體遵行
　　　又
　諭翰林院自古帝王臨朝施政右史記言左史記動蓋欲
　　使一舉動一出言之㣲無不可著爲法則垂範百世也
皇考聖祖仁皇帝英年踐阼即設日講起居注官扵詞臣中
　　擇其才品優長者以原官充補鉅典茂昭度越前代誠
　　爲聖帝哲王之盛事御極六十一年紹精一執中之統
　　勵敬
天勤民之心文謨武烈經緯萬幾盛德日新大業鴻顯天下
　　臣民仰瞻至治不啻日月麗天江河行地莫不敬信悅
　　服記注之臣羙不勝書
皇考聖祖仁皇帝謙徳彌光聖不自聖惟恐史官或多溢羙
　　之詞故康熙五十六年以後裁省記注祗令翰林五員
　　扵理事時輪侍班行凡有重務要㫖仍命内閣諸臣記
　　而存之意至周深也兹朕纘承大統夙夜兢業日昃不
　　遑思所以上繼
皇考功徳之隆下致四海晏安之治顧惟涼德深懼負荷之
　　難今御門聼政之初益當寅畏小心綜理庻事咸期舉措
　　允宜簪筆侍臣何可闕歟當酌復舊章扵朕視朝臨御
　　祭祀
壇
廟之時令滿漢講官各二人侍班不獨記載諭㫖政務或朕
　　有一言之過一事之失皆必據實書諸簡䇿朕用以自
　　警兾寡悔尤庻幾凛淵氷之懷以致久安慎樞機之動
　　以圗長治其仍復日講起居注官如康熙五十六年以
　　前故事爾衙門即遵㫖行
　　　又
　諭理藩院綽木聘等逃遁本屬小事䝉古人等凡遇之者
　　俱各不顧身命努力追擒伊等感激
皇考覆育深恩竭誠仰報朕覽奏章爲之墮淚嘉嘆不已將
　　此㫖繕寫發與逹鼐令將効力人等查明具奏毋使一
　　人遺漏朕將加以特恩
　　　十八日
　諭滿漢部院八旗各衙門朋黨最為惡習明季各立門户
　　互相䧟害此風至今未息兩相結黨必有一傷惟我
皇考允執厥中至仁在宥各與保全不曾戮及一人爾諸大
　　臣内不無立黨營私者即宗室中亦或有之爾等若以
　　向䝉
皇考寛大幸免罪愆仍蹈前轍誘惑朕之無知弟姪必致殺
　　身覆族昬昩極矣豈但滿洲即漢人亦與一家骨月無
　　異何苦波累及之至扵誅戮豈不可愍夫人之性情各
　　有所向豈有與通國之人無不投契之理但辦理公事
　　不可存私今諸大臣俱在朕前朕居藩邸若曾與爾等
　　議及私事賄買人心密相徃來今日爾等之前豈能降
　　此諭㫖乎
皇考知朕中立不倚斷無殺戮之事是以命朕纘承大統朕
　　自思之亦惟朕方能不戮一人無一不保全耳朕非獨
　　因
皇考付託之重實感
皇考四十餘年教養深恩委曲周至言念
𢎞慈昊天罔極此朋黨之習爾諸大臣有則痛改前非無則
　　永以爲戒爾等當思
皇考數十年寛厚之恩亦當共體朕委曲保全至意若仍怙
　　惡不悛朕雖欲勉强仰體
皇考聖衷力爲寛宥但廹朕扵不得已之時將慿
皇考之威靈執法誅戮誰曰不可乎夫朕言是即宜遵行朕
　　言非即宜陳奏朕未嘗拒也朕屢詔求言雖小臣欲進
　　言者咸得上達毎多召入屏去左右令其面陳爾諸大
　　臣非不得奏之人乃隱匿不奏退有後言某人不當用
　　某事不當行誠小人之惡習也夫朕所用之人所行之
　　事如有不當爾等身爲大臣何難陳奏所言果是朕即
　　用之矣孟子云吾君不能謂之賊如不奏而但肆譏議
　　設有人詰以不奏之故能無愧扵心耶賢者朕之所好
　　爾等即宜好之不肖者朕之所惡爾等即宜惡之乃或
　　其人爲朕所信任盡心竭力扵國家之事則反謂其專
　　擅作威如此人孰肯效其所爲自取誹謗乎其或唯諾
　　成風諸事不問但思自便其身爲已則得矣扵國何補
　　夫君親大義也而君扵親尤重譬若父之讐則與之相
　　愛父所愛則與之爲讐爲人子者有是理乎要之以君
　　之好惡爲好惡然後人人知改其惡而遷扵善君臣一
　　心國之福也傳之萬世亦有令名爾等其祗承朕諭永
　　逺遵行
　　　又
　諭大學士等爾等皆
皇考簡任耆舊大臣論年齒雖與
皇考相等若經歴事務豈能仰及
皇考萬一
皇考實足爲爾等之師是以爾等但能奉遵
諭㫖者斯稱善已朕自幼未曽理事
皇考命朕紹承大統朕深念付託之重凡朕所降諭㫖爾等
　　以爲是則曰是以爲非則即陳奏勿得面從雖封還硃
　　批諭㫖朕亦深喜斷不譴責朕如此信任爾等若但隨
　　聲附和是自取辱也
　　　又
　諭吏部户部兵部各省給發駐防官兵米穀草豆等項價
　　值不一除已有定額省分照常給發外其餘未曾定額
　　省分多寡不符理應將本省歴年給發之價酌處其中
　　畫一定議價値一定便扵遵行如遇年豐價平稍有贏
　　餘扵官兵亦屬有益倘歲歉價貴該督撫據實陳奏朕
　　自加恩
　　　又
　諭領侍衞内大臣八旗都統統領等國家武備闗繫重大
　　爾等皆有訓兵責任昔
皇考常躬率士卒寓訓練扵較獵之中
皇考騎射超倫士卒無不欽服各相鼓勵並非爾等訓練所
　　致朕不能企及
皇考則訓練之事惟爾等是賴但訓練士卒有實心操習者
　　亦有虗應故事者若爾等按期較射以圗塞責不過閑
　　談飲茶而散則不但徒勞軍士爾等亦徒多往返何益
　　之有此皆朕居藩邸時素所深知者今欲密訪何難即
　　聞前吳爾占任領侍衛内大臣三年詢以侍衛馬射奏
　　云不曽寓目
皇考宥之若朕則不能寛恕矣爾等能盡職朕必全爾等顔
　　面爾等亦宜全朕繼述之孝思嗣後爾等務宜實心訓
　　練比來軍士生計稍艱
皇考教養六十餘年
恩賚頻施無不周備以天下之正供贍養兵丁如此外再欲
　　加增錢糧亦恐難給兵丁生計之艱其故雖多大抵因
　　奢侈所致爾等皆管轄兵丁之人應將平素守分者加
　　以優奬奢侈者加以訓斥則自知懲勸矣此事一時亦
　　難移易朕與爾等約以三年爲期如三年後仍不能改
　　爾等之罪不止罷黜且一經罷黜勿希復用彼時勿更
　　怨望
　　　又禮部議奏
　孔子先世五代應俱封公爵奉
　上諭五倫爲百行之本天地君親師人所宜重而天地君
　　親之義又賴師教以明自古師道無過扵
　孔子誠首出之聖也我
皇考崇儒重道超軼千古凡尊崇
　孔子典禮無不備至朕䝉
皇考教育自㓜讀書心切景仰欲再加尊崇更無可増之處
　　故敕部追封
　孔子先世五代今部議封公上考歴代帝王皆有尊崇之
　　典唐明皇封
　孔子爲文宣王宋眞宗加封至聖文宣王封
　孔子父叔梁紇爲齊國公元加封
　孔子爲大成至聖文宣王加封齊國公爲啟聖王至明嘉
　　靖時猶以王係臣爵改稱爲
　至聖先師孔子改啓聖王爲啟聖公王公雖同屬尊稱朕
　　意以爲王爵較尊
孔子五世應否封王之處著詢問諸大臣具奏
　　又直隸巡撫李維鈞奏脩築太行等堤銀兩請公同
　　捐助奉
上諭脩築甄家莊等四處漫決堤工用過銀兩俱因緊要
　工程動用不必捐補著以正項錢糧奏銷
　　二十四日吏部議奏山西巡撫徳音布政使森圗隱
　　匿地方災荒既不奏報又不停徴照溺職例革職奉
上諭遣祭華嶽之侍讀學士田文鏡到日朕詢彼經過地
　方情形與百姓生理據奏山西平定州等處民間生計
　維艱地方官現在徴比錢糧即遣田文鏡速徃賑濟况
　年羮堯來京之時曽囑徳音查明歉收州縣奏請緩徴
　至今並未奏聞巡撫係封疆大吏一聞百姓饑饉當即
　陳奏德音既不奏聞反行催科徴納其不能勝巡撫之
　任扵此可見德音從寛免革職著來京在學士任効力
　行走其員缺著諾岷補授布政使森圗人不及著革退
　在驍騎叅領効力行走其員缺著連肖先補授
　　二十六日
諭户部朕臨御以來宵旰憂勤凡有益扵民生者無不廣
　爲籌度因念國家承平日久生齒殷繁地土所出僅可
　贍給偶遇荒歉民食維艱將來户口日滋何以爲業惟
　開墾一事扵百姓最有裨益但向來開墾之弊自州縣
　以至督撫俱需索陋規致墾荒之費浮於買價百姓畏
　縮不前徃徃膏腴荒棄豈不可惜嗣後各省凡有可墾
　之處聼民相度地宜自墾自報地方官不得勒索胥吏
　亦不得阻撓至陞科之例水田仍以六年起科旱田以
　十年起科着著爲定例其府州縣官能勸諭百姓開墾
　地畝多者准令議叙督撫大吏能督率各屬開墾地畝
　多者亦准議叙務使野無曠土家給人足以副朕富民
　阜俗之意該部即遵諭行
　　又户部議奏公庫銀兩照常借與官兵奉
上諭此項支借銀兩原欲使官兵有所裨益其果否支借
　及該管官員有無指名侵用情弊現在庫内存數若干
　遣副都御史牛鈕給事中鄂托拜速徃查核再出征官
　兵支借庫銀亦有已經豁免者一併查明議奏
　
　
　
　
　
　
　
　
　
　
　
　
　
世宗憲皇帝上諭内閣卷六
　　欽定四庫全書
　世宗憲皇帝上諭内閣卷七
　　　雍正元年五月
　上諭三十三道
　　　初一日大學士等奏
孝陵新産蓍草請宣付史館以昭
世祖
聖祖功徳之隆
　皇上孝治之感奉
　上諭
孝陵新産蓍草皆由
世祖
聖祖功徳隆盛所致非朕孝思所能感格覽諸臣陳奏引據
　　剴切著照所請行
　　　又禮部等衙門奏
　皇上孝思罔極
登極以來尚未
臨御正殿五月初五日時協正陽恭請
皇上御太和殿行常朝禮奉
上諭朕原欲週年之後始陞御正殿今諸臣援引古典合
　詞懇奏朕限扵禮制勉從所請其奏樂賜茶著停止
　　初二日雲貴總督髙其倬題免鶴永等處取藏兵丁
　　賠補倒斃馬匹兵部議奏仍著落賠補奉
上諭兵丁逺馳異域甚屬勞苦且滿洲綠旗俱當一視此
　倒斃馬匹若仍令伊等賠補朕心不忍著盡行豁免
　　初六日奉
上諭大小官員有一定之品級即有一定之服式所以重
　名器也近多不按品級輙帶數珠馬項懸纓前用導馬
　更有將紬為坐具者尤爲僭越嗣後應各按品級遵奉
　定例而行著八旗大臣歩軍統領衙門都察院衙門嚴
　行稽查如有此等之人即行指叅若大臣官員等狥情
　踈忽經朕查出將伊等一併議處再舊例諸王等以數
　　珠鞍轡賞伊屬下者許其服用此等人員難扵稽查嗣
　　後著將賞用之處行文該旗存案年底彚奏如此則等
　　威有辨而僭越者少矣
　　　又奉
　上諭湖北布政使員缺朕熟思數日不得其人著大學士
　　尚書都御史侍郎副都御史等各保一人宻摺封奏如
　　又有所知堪任他職者亦併繕入再有裨益政事啟沃
　　朕躬之言併附陳奏務宜謹宻所奏必出扵公正倘有
　　交通約會等情使朕聞知不獨見輕于朕且彼此非笑
　　亦當顧惜尚其慎之
　　　又
　諭禮部近日天時頗旱
皇考先年屢降
諭㫖云大喪之後必有旱年
太皇太后
世祖章皇帝
皇太后皇后之事俱曾經過朕當此之際嘗恐懼扵懷而未
　　置也三月十二日雨雖霑足朕曾兩三次以儆惕之意
　　曉諭衆人三月以來風多未雨遂覺旱乾再直隸山東
　　山西河南地方連年雨水不調田禾歉收朕雖遣大臣
　　官員賑救當此旱時民必皇皇朕心甚以爲慮朕在宫
　　中雖早爲盡心䖍誠祈禱尚未霑足朕躬仍䖍誠祈禱
　　爾部亦䖍誠祈禱諸大臣各敬謹齋戒
　　　初七日奉
　上諭鄭家莊修蓋房屋駐劄兵丁想
皇考聖意或欲令二阿哥前徃居住但未明降
諭㫖朕未敢揣度舉行今𢎞晳既已封王令伊率領子弟扵
　　彼居住甚爲妥協其分家之處現今交與内務府大臣
　　辦理其旗下兵丁擇日遷徙之處俟府佐領人數派定
　　後舉行𢎞晳擇吉移居一切器用及屬下人等如何搬
　　運如何安置並何日遷移兵丁如何當差府佐領人等
　　如何養贍及如何設立長久産業之處著恒親王裕親
　王淳親王貝勒滿都䕶會同詳議具奏一切供用等項
　務須議令充裕勿使伊艱難並貽累屬下之人彼處離京
　城二十餘里不便照在城居住諸王一體行走除伊自
　行來亰請安外其如何上班及㑹射諸事著一併議奏
　　　又九卿覆議四川盖造營房官員分别議叙具奏奉
上諭議叙四川盖造營房一事前則不及今又太過議事
　　以公平正直為主何至叅差如是若朕欲加恩何難特
　發諭㫖所以令諸臣公議者原以求其至當朕本無成
　　見也且朕受
皇考髙厚之恩纉承大統爾諸臣宜矢公矢慎共襄盛治嗣
　後務宜屏去私心勿事機巧凡事祗求當理即合朕意
　逢迎之術斷不可用朕昔在藩邸洞悉諸弊豈有向以
　為非至今日而忽以為是耶諸臣如不痛加洗滌不獨
　見輕于朕且貽笑于天下後世矣
　　　又兵部議奏甘肅廵撫綽竒題請同知遲煐等應賠
　　　駝隻銀兩勒限追賠又奏遊擊王兆萬等倒斃駝隻
　　著落分賠奉
上諭此項駝隻買備已久原牧養官員亦有身故者且俱
　係㣲員著落伊等賠補勢必不能著俱從寛免
　　初十日
諭翰林院部院衙門俱設司官專管定稿說堂筆帖式專
　管繙譯㕔官專管收發文書翰林院衙門亦有錢糧出
　入陞遷議叙並各衙門文移徃來事務煩瑣闗係不輕
　乃俱出自筆帖式典簿㕔之手故遲速輕重多有弊端
　如庚子鄉試添送假監入場今年又用假印出結其已
　發覺者如此掌院學士應扵俸淺編檢内擇才守優長
　者滿漢各二員充作司官專主定稿說堂庶小吏不得
　作弊而衙門肅清矣所委充司官之編檢如果實心任
　事辦理公敏著掌院學士據實奏聞加以殊恩
　　十一日
諭大學士等此番鄉試落卷著大學士王頊齡尚書勵廷
　儀署吏部侍郎内閣學士史貽直户部侍郎張伯行李
　周望兵部侍郎阿克敦副都御史李紱同南書房翰林
　檢閲如人不足扵翰林院編檢内揀選十員再此番係
　雍正元年特恩加科有因廽避考官不曾應試者殊属
　可憫即令派出大臣擬題奏請候朕㸃出扵内閣考試
　　又廣西巡撫孔毓珣摺奏請將捐助軍需銀兩觧送
　　西安奉
上諭凡地方官捐助軍需應先行奏聞否則或致分派屬
　員科歛民間亦未可定孔毓珣捐助銀兩既經解送則
　已該部可行文孔毓珣知之
　　十二日
諭大學士等刑部直省命盜案件主稿雖在刑部然必由
　三法司等衙門公同確勘畫題方行請㫖今刑部議覆
　被盜踈防及人命失察等案有該督撫未將所屬地方
　官弁報叅者刑部于具題完結本尾聲明行令查叅到
　日再議嗣經該督撫有照例補叅者亦有援例請免者
　止用咨覆刑部既不再題又不照會都察院大理寺衙
　門是以部中姦猾胥役得以操縱其事暗地招揺有部
　費者則爲援引輕例且有竟將咨文沉匿日久潜消者
　如無部費雖督撫聲明在所可寛不准邀免欺隱朦混
　事同議異嗣後凡三法司會議案件本尾有帶及行令
　補叅者督撫咨覆到部其或處分或寛免作何完結之
　後令刑部知會畫題衙門公同刷卷如此則胥役不得
　萌逞故智上下其手矣
　　十五日
諭大學士等清字譯漢字綸綍攸闗職司宜慎若但拘泥
　字句則文義不能貫通但期通俗明易則修詞未能典
　雅必須詞意兼到方可宣達朕之意㫖嗣後凡清字上
　諭及改簽㫖意内閣滿漢諸臣當會同商酌詳細譯定
　將滿漢文俱繕寫進呈覽定施行
　　十七日
諭滿漢九卿詹事科道天時亢旱朕夙夜焦勞敬謹齋戒
　久未得雨意者用人行政之間尚有缺失不能感召天
　和以致甘霖未沛朕欲在廷諸臣直言得失猶恐視爲
　具文概以諛詞頌揚負朕實心求言之意今特諭爾諸
　臣各具宻摺凡朕所行之事或有過失務須盡言無隐
　即所行無過或更有應行事宜爾等各據己見陳奏務
　期盡善使朕有則改之無則加勉方得古大臣責難於
　君之義至用人一途或有未當爾等務必據實指陳勿
　避嫌怨即朕親信重臣亦不妨指出上古君臣都俞吁
　咈至今傳爲盛事爾等若能披肝露膽極言直諌即所
　奏未盡合宜朕亦重其人品倘仍瞻徇依違浮詞塞責朕
　亦薄其為人此諭出於至誠爾等各宜副朕實心不可
　虗應故事果有嘉謨嘉猷俾得見之政事將召天和而
　蘇民困胥在扵此矣
　　又
諭吏部國家大典首重掄才必主司鑑空衡平内外簾官
　協心共事加意釐剔放榜後方得士心悅服京師首善
　之地闗係尤重朕扵雍正元年特行開科并廣額數欲
　振興文教俾單寒績學之士人人自奮今順天主考朱
　軾張廷玉公慎自矢細心搜閲盡㧞佳文内外簾官亦
　能各自淬礪屏除弊端榜發之日輿論翕然朕心甚為
　嘉悅其酌加議敘用示優奬兼使嗣後考官咸知激勸
　以副朕興賢育才之意
　　又
諭兵部武職人員原因騎射而得功名當以弓馬之優劣
　為授官之先後則人人自勵演習益加精勤矣如部發
　外省年滿千總向來挨次補用不論騎射之優劣所以
　杜奔競而絶營求也朕思優劣不分但按名次伊等以
　爲名次既定補授有期不復以弓馬爲事何以勵人才
　而資實用乎嗣後命徃年滿千總應令督撫確加考騐
　騎射優者先行題補劣者令其學習不按名次以為先
　後庻武弁皆知勉力騎射不至廢弛至扵督撫乃封疆
　大臣自無不秉公之理爾部確議具奏
　　二十日
諭大學士等山西平定州等處山多田少粒食恒艱小民
　向賴陶冶器具輸運直省易米以供朝夕近聞直隸州
　縣因米貴禁糶此方百姓何以仰給昔春秋時諸侯各
　君其國尚申遏糴之禁今天下一家海内之民皆吾赤
　子自宜緩急共濟現今陜西督臣運米萬石賑救山西
　甚惬朕意豈有坐視鄰封乏食反行遏糴之理自今凡
　鄰近郡邑偶遇荒歉即相拯䘏毋得各分疆界漠不相
　關其所當禁者富户規利販米動盈千萬又沿海數省
　運米出洋玩法網利該督撫提鎭當著實嚴查禁止
　至肩負小民貿易度日悉從自便可也著直隸廵撫曉
　諭鄰近平定州等處州縣不得禁糶以副朕一視同仁
　之意并諭直省各督撫通使知悉
　　又
諭戸部山東連年荒旱百姓艱食朕夙夜焦勞已諭巡撫
　多方賑濟近聞兖州等處雨未霑足誠恐小民乏食無
　以爲生現今糧船未入閘河可乗此時截留漕米以備
　賑恤爾部酌議截留米石數目及分貯何府州縣作速
　具奏敕諭該撫遵行
　　又
諭河南巡撫石文焯河南居四方之中地廣民庶爲幅員
　要區素封之家常喜儲藏米榖以收居積之利比年連
　遇荒歉民食維艱貧者逃亡頗衆朕夙夜厪懷思所以
　安全拯濟之道前特遣官徃賑務令實心奉行俾窮黎
　得安袵席河以南數郡雖已得雨河北三府時逾麥秋
　尚未霑足誠恐小民勢難耕種不可不預爲籌畫或暫
　開納粟准作貢監之例則富室所貯之粟皆得流通出
　納扵官以為賑恤之用似屬有益該撫可即詳議具奏
　　又
諭河道總督齊蘇勒漕運總督張大有山東巡撫黄炳歴
　年漕船遲滯皆由運河淺阻運河之水全賴山東諸湖
　蓄水以資灌注近嵗諸湖漸就淤積附近居民或佔成
　田地以致水少不能引以濟運今宜乗夏秋雨水之時
　預爲蓄水之計及今不圗明年重運必至仍舊艱阻爾
　諸臣應各留心相度凡沿途近地已經成田者不必追
　究其未經耕種者當湖水稍落速宜嚴禁不可仍令侵
　佔至諸湖隄防務須修築堅固引河閘産務須啟閉得
　宜則湖水深廣運河自然流通不竭將來漕艘更無阻
　滯之虞矣
　　又揀選保舉之内閣中書等官員䝉
賜貂皮緞疋謝
恩奉
上諭爾等黽勉供職顧惜顔面潔已勤愼勿以官職卑㣲
　遂自菲薄異日繼起大臣端于爾等是賴爾等務須以
　善爲師忠良是效其姦囬邪曲不識君臣大義委靡怠惰
　之人斷不可學敬之念之
　　二十一日
諭大學士等孝經一書與五經並重盖孝爲百行之首
　我
聖祖仁皇帝欽定孝經衍義以闡發至徳要道誠化民成俗
　　之本也鄉㑹試二塲向以孝經為論題後改用太極圗
　　說通書西銘正䝉夫宋儒之書雖足羽翼經傳豈若聖
　　言之廣大悉備今自雍正元年㑹試二場論題宜仍用孝
　　經庶士子咸知誦習而民間亦敦本勵行即移孝作忠之道
　　胥由乎此又聞各省鄉試房考凡州縣官由科甲出身者
　　止許入闈一次夫考官以秉公精鑒識㧞文才為主何
　　論曾否入闈嗣後凡遇鄉科各省督撫臨塲調齊科甲
　　出身之員不論已未分房監臨試以時藝一篇其文理優
　　長者為内簾房考荒踈者供外塲執事則分校得人而佳
　　文盡㧞矣朕扵雍正元年開科廣額總欲鼓勵人才興起
　　教化著該部通行直省督撫俾副朕崇教育才之意
　　　又内閣九卿等奏
　皇上因天時少雨䖍禱宫中自早至暮未曾進膳
天意感孚甘霖立霈恭請頤養
　聖躬照常進膳奉
　上諭
上天暨
皇考在
天之靈慈憫朕躬即時昭應朕心焉有不感荷欣慶之理所
　　奏知道了
　　　二十二日工部議覆給事中永福叅奏
　　行宫等處修理銀兩應將未經查核之堂司官交部察議奉
　上諭此係舊事伊等並不隐匿掩飾既將情由奏明著從
　　寛免其交部察議嗣後凡此等事件俱著查出據實陳
　　奏應治罪者朕即治罪應免罪者朕即從寛若將舊事
　　隐匿掩飾不行查奏經朕查出必從重治罪
　　　二十三日奉
　上諭今時值炎熱人易傷暑非寒冷時可比凡齊集諸臣
　　聽擇隂凉處飲水坐候門俱洞開令得受風每日三次
　　上食時年老者隨便齊集或因暑熱以致遲悞朕亦寛
　　恕爾等職司稽察毋得過嚴此實
皇妣太后仁愛至意爾等務宜仰體倘有舛悞朕惟爾總理
　　事務王大臣是咎命婦齊集處亦照此傳知
　　　又
　諭理藩院
皇妣天性仁慈衆所共知今
皇妣大事外藩公主郡主等䝉古王貝勒貝子公台吉等聞
　　之自必速來伊等感戴
皇考
皇妣深恩竭誠來謁固所當然但時値炎熱䝉古内未出痘
　　者甚多塗間急行人馬中暑到京或致有傷則重違
皇考
皇妣之聖心朕亦有所不忍將此傳諭䝉古各旗知之伊等
　　斷不可來前者
皇考大事朕曾諭䝉古諸藩令於八月盡間來謁
山陵目前正值炎暑著停止前來䝉古王台吉内除未出痘
　　者不必來外應來者扵八月盡間來京伊等旗下地方
　　亦屬緊要不可疎防來時或扎薩克或協理台吉必留
　　一人辦事至公主郡主等聞
皇妣大事有必欲來者亦不可急廹致傷人馬著從容前來
　　　又
　諭總理事務王大臣貝子允禵原屬無知狂悖氣傲心髙朕
　　屢加訓諭望其自知改悔以便加恩但恐伊終不知改
　　而朕必欲俟其自悔則終身不得加恩矣朕惟欲慰我
皇妣皇太后之心將允禵晉封爲郡王伊從此若知改悔朕
　　自疉沛恩澤若怙終不悛則國法具在朕不得不治其
　　罪伊亦難怨允禵來時爾等將此旨傳諭知之
　　　二十四日奉
　上諭曰
皇考升遐之日十四阿哥不獲預襄大事無由盡心前朕恭
　　送
梓宫留伊
陵寢附近湯衆居住俾得于大祀之日稍盡其心又欲保䕶
　　其身體曽諭副將李如栢若阿哥欲不時徃拜
陵寢汝勿聽許若遇大祀遵奉朕旨則可令其前徃前日
太后體中違和朕遣侍衛吳喜朱蘭太召之令其速即馳驛
　　前來阿哥行至里許李如栢追而止之吳喜示以部文
　　李如栢以部文内未載諭㫖不足慿信將吳喜朱蘭太
　　覊候請㫖十四阿哥前既不預
皇考大事今又不及預
皇妣大事不得盡其孝道實屬伊之不幸即使李如栢不阻
　　其行要亦不能及矣十四阿哥前已降旨封王副將李
　　如栢遵朕前旨執法不回能止十四阿哥之行誠謹可
　　嘉十四阿哥一聞李如栢稱奉諭㫖即中止不前遵法
　　可嘉再所差侍衛李如栢止之即静候諭㫖亦屬甚是
　　夫李如栢漢人也能知大義行事果斷如此公吳爾占
　　宗室也奉
皇考命守咸安宫將
皇考所交之事不敬謹遵行藏匿
㫖意欺罔行私二者相較吳爾占不堪極矣李如栢才具優
　　長行誼篤實向來不逐時趨但知竭力報効
皇考不二其心朕所深知著給與翎子有要地總兵官缺出
　　補用並傳諭看守咸安宫大阿哥處之王大臣管侍衛
　　内大臣都統前鋒統領䕶軍統領武大臣歩軍統領等
　　知之俾知大義所在理應守法奉公力改從前朋黨惡
　　習
　　　又諸王大臣等奏
仁夀皇太后仙馭賓天
　皇上悲痛號踊連辰逹旦水漿不御伏懇
　皇上勉抑哀情保䕶
　聖躬以慰天下臣民之望奉
　上諭朕謹念
皇考付託重大不惟節哀而且强忍朕於
聖祖仁皇帝大事雖抑制哀衷尚勉盡臣子之道不意復遭
皇妣太后之事力實憊矣代朕計者亦謂難堪諸王大臣自
　　應爲朕慮但朕思負荷重大務必節哀强忍保䕶朕躬
　　以仰體我
皇考
皇妣罔極深恩上慰我
皇考
皇妣在天之靈爾諸王大臣勿過爲朕慮
　　　二十五日奉
　上諭除服以前每日伺候清晨親徃
夀皇殿供獻
　　　二十六日
　諭禮部朕惟尊親之典首重易名聖善之修必崇顯號我
皇妣大行皇太后端莊恭肅慈惠安和奉侍
先皇壼儀茂著誕育冲藐
母道備隆顧復恩周命提義盡寛仁逮下澤洽宫庭謙儉持
　　躬化流禁掖朕繼承大綂嗣服鴻基方期合萬國之懽
　　心奉
慈闈之色養不意遽遭大故
仙馭上升抱痛衘哀感深罔極惟藉顯揚之典少申孝慕之
　　誠允宜稽考彝章薦升
尊諡應行典禮爾部詳議具奏
　　　二十七日諸王大臣等奏
　皇上日詣
夀皇殿親奠
仁夀皇太后梓宫悲痛廹切伏惟
　皇上兩遇大事今又時當盛暑恭懇間隔兩三日
　親詣一次奉
　上諭朕性本質誠不事掩飾前云强忍節哀言實由衷斷
　　不至過于哀毁罔恤朕躬欺爾諸王大臣也爾等勿為
　　朕慮但念
皇妣誕育朕躬慈恩罔極今初成服隔日一詣
梓宫親奠朕實難安按之典禮三次上食俱宜躬親今止一
　　次恭詣已勉從爾等所請矣每日清晨哭奠盡哀方得
　　少展思慕
父母之心不如是朕不能忍反于朕躬無益倘不勝暑熱力
　　不能支亦不勉强即另降諭㫖諸王大臣當諒朕此意
　　遵行勿得再奏
　
　
　
　
　
　
　
　
　
　
　
　世宗憲皇帝上諭内閣卷七
　　欽定四庫全書
　世宗憲皇帝上諭内閣卷八
　　　雍正元年六月
　上諭二十道
　　　初二日
　諭刑部熱審減等國朝舊有成例葢念時當盛暑囹圄之
　　地倍覺炎蒸笞杖所加更爲酷烈故特予減等以昭法
　　外之仁迨後日久弊生罪人妄希巧脫胥吏因縁為姦
　　故延日期致逃法網是以停止熱審減等之例以杜弊
　　端我
聖祖仁皇帝如天好生凡閲讞章哀矜詳慎秋審決囚屢行
　　停止至每嵗夏月必
特沛恩綸監候者寛其刑具枷責者緩至秋凉雖停熱審之
　　例仍寓減等之心恩至渥也朕仰體
聖慈時深欽恤嗣後每逢熱審之期仍復減等舊例其監禁
　　重犯亦量加寛恤至情罪可疑及牽連待質人等暫予
　保釋俟秋後再行拘禁凡内外讞獄衙門一體詳慎遵
　行庶幾刑期無刑之意其有故意遲延仍蹈前弊希圗
　漏網者除本犯不准減等外官吏嚴加議罪爾部即通
　行直省
　　初八日
諭兵部進藏及克復臺灣有功人員其現在者俱已議叙
　惟已經身故者未得議叙同爲國家立功之人乃以身
　故之後不得均沾恩澤朕心深爲憫惻爾部著即酌加
　議叙著爲定例以副朕褒録有功之至意
　　又
諭理藩院郭爾羅斯乏食議將隣近札薩克公巴圖旗下
　倉糧撥給散賑等語殊未妥協如將公巴圖旗下倉糧
　撥給將來伊旗下若遇災旱又將何處米石撥給乎白
　都納倉糧頗多即將此米散賑但止給與米糧餬口並
　無產業何以爲生向者給產業買牲餼之事俱派富户
　富户茍且塞責所給䝉古之物浮報數倍䝉古並不得
　　實惠科爾沁一旗與其他䝉古不同
太祖髙皇帝時首先臣服且爲朕
皇曾祖妣孝莊文皇后
皇祖妣孝惠章皇后之母家世為國戚恪恭巽順歴今百有
　　餘年今聞伊屬下之人乏食朕心軫惻著即動用正項
　　錢糧三萬兩往賑再派出大臣一員司官一員往郭爾
　　羅斯旗下將實在窮苦並無牲餼之人查明數目按伊
　　户口足用之數給與乳牛羊隻此項牛羊或應買給或
　　應折價令其自置並所派大臣官員爾衙門㑹同總理
　　事務王大臣速議具奏
　　　十二日戸部奏江蘇巡撫吳存禮以節年蠲免錢糧
　　　六案題請蠲免查得應准蠲免民屯地丁等銀外有
　　　不應蠲免銀一十九萬餘兩但與前奉
　特旨蠲免康熙三十三年以前蘆課等項錢糧一例應否
　　　蠲免請
　㫖奉
上諭此民欠地丁等項銀七百二十九萬六千餘兩外蘆
　課等項銀十九萬二千七百兩零雖不應豁免但此事
　歴年最久若行催徴窮民必致苦累著一併豁免
　　十三日
諭户部兵部朕惟治安天下欲兵民並得其所必以敷恩
　減賦爲要比年以來䇿妄阿喇布坦狂逞逆命發師致
　討四川陜西進藏官兵歴經險道徃返萬有餘里甚屬
　勞苦朕深憫念其倒斃䭾載馬匹價銀及口外沿途與
　西藏留駐兵丁續補䭾馬價銀著悉免追賠又西陲軍
　興以來民間急公趨事供應差役實厪朕懷聞陜西甘
　肅二屬各州縣衛所地丁銀兩每錢額外徵收三釐米
　每斗額外徵收三合以爲備荒之用此項徒有加賦之
　名而無賑濟之實著自雍正元年始將額外徵收銀米
　永行停止如有舊欠亦悉予蠲除爾部即速行文該督
　撫遵諭奉行務俾均沾實惠以副朕篤念兵民至意
　　十四日戸部奏蘇松等處漕船過淮違限各官議處
　　奉
上諭年來因雨澤歉少河内水淺以致運白漕船過淮違
　限運官等從寛免革職著該部將現議内有𩔖此事者
　亦以免議具奏
　　十七日
諭工部據河南巡撫石文焯奏稱黄河南岸中牟地方河
　隄衝決近嵇曾筠從河南來朕問河南黄河形勢伊所
　奏尚明白即著嵇曽筠前去伊若知有諳練河工之人
　著奏聞帶去再八旗漢軍現任官員捐納候選及詿誤
　革職各員有情願徃河工効力者令其作速遞呈該部
　儘數查開交與總理事務王大臣將家道殷實人材可
　用者挑選十人引見朕派出四五人交與嵇曾筠帶往
　嵇曾筠到河南時將此決口作何堵築之處與河南巡
　撫石文焯總河齊蘇勒公同商議即速修成決口以下
　州縣被衝人民應賑濟者亦即速賑濟毋致失所河南
　預備河工錢糧自来無多此項工程即將布政司庫正
　　項錢糧動用工完之日查核銷算派出人員至河工時
　　如果効力勤勞有河員缺出應保奏者即行保奏補授
　　若無缺出則具題議叙再將諳練河務者常留數員於
　　工上自於緊急工程有益
　　　二十日禮部題請
　勅諭廷臣詳議
母后配
廟典禮奉
　㫖總理事務王大臣内閣九卿翰林院詹事科道詳查典
　　禮確議具奏廷臣遵
　㫖會議敬考古今典禮恭請
四后同祔
聖祖廟
尊謚並加仁字奉
　上諭朕惟
母后升祔
太廟大典攸關欲伸臣子之孝思必凖前代之成憲務得情
　　理允協乃可昭示萬年諸王大臣等奏請
四后同袝
太廟引據宋朝太宗真宗四后祔廟之禮朱子及有宋諸儒
　　皆以爲允當覽奏既得展朕孝敬無窮之心復合前代
　　斟酌盡善之典不覺悲慰交集恭惟
孝誠仁皇后元配
宸極
孝昭仁皇后
孝懿仁皇后繼位中宫
孝恭仁皇后誕育朕躬母儀天下按先儒祔廟之議一元后
　　一繼立一本生以次並列今
母后升祔位次當首奉
孝誠仁皇后次奉
孝昭仁皇后次奉
孝懿仁皇后次奉
孝恭仁皇后如此庶於古禮符合而朕心亦安矣
　　　二十一日奉
　上諭貝子丹忠實心効力朕不忍違其遺本所奏是以將
　　伊家眷及屬下之人俱交與四川提督岳鍾琪量加養
　　贍安頓朕富有四海以天下爲家豈有利其所屬之人
　　之理今據侍郎常夀代親王察汗丹津奏稱丹忠係伊
　　親姪請將所遺屬下歸併兼管詞意懇切著將丹忠屬
　　下俱賜與察汗丹津管轄其一應人口著岳鍾琪委員會
　　同札薩克一二員查明數目令回原遊牧之地居住務
　　俾各得其所勿致擾害至丹忠屬下寨桑等素著勤勞
　　亦著岳鍾琪委員查明造冊送部俟秋凉時朕令伊等
　　來京量加恩賞
　　　二十二日河道總督齊蘇勒奏報河岸決口奉
　上諭所奏中牟縣屬黄河南岸河水漫決前據石文焯摺
　　奏朕遣兵部侍郎嵇曾筠選員與伊一同前徃至河南
　　將決口堵築之處㑹同河南巡撫石文焯河道總督齊
　蘇勒商酌動藩庫正項錢糧速築告竣已降諭㫖至該
　督所奏山旴髙堰一帶臨湖堤工恐河水下注泛溢復
　以黄河北岸關係運河作速加築保䕶知道了今正值
　雨水之時該督帶領河員加意防䕶毋得疎忽
　　二十三日
諭總理事務王大臣朕前曾諭將江西省尾幫船糧截留
　山東二十萬石以備賑恤今聞東省百姓食米維艱凃
　天相囘京奏稱路過東省民間米穀甚少山東巡撫並
　未具題朕念江西尾帮船隻須八月間方到彼時已及秋
　收恐此際百姓乏食著總理事務王大臣户部與凃天
　相速行㑹議具奏
　　二十五日刑部等衙門奏馮子直因姦殺死阿爾兔姦
　　婦莫靈克知情應凌遲處死奉
上諭因姦殺死親夫知情未曾動手之婦人莫靈克擬以凌
　遲處死如帮助姦夫殺死親夫及本身自殺親夫者又
　當作何治罪大學士會同三法司查明律文酌議具奏
　　二十六日兵部議奏未經出口兵丁其倒斃馬匹仍
　　令賠補奉
上諭保定府城守尉所屬滿洲兵丁古北口提標緑旗兵
　丁雖未出口亦勤勞四載有餘若仍令賠補馬匹朕心
　不忍著俱從寛免
　　二十八日
諭吏部兵部三年舉行大計五年舉行軍政其居官優者
　列爲卓異劣者分别輕重置之八法所以澄敘官方勸
　善懲過典至重也朕思卓異八法所舉所劾不過十數人
　而平等供職不列舉劾者尚有多員如文官倉庫之盈
　虧辦事之能否武官騎射之優劣訓練之勤惰皆未填
　註考語是考課羣吏尚有遺漏之處也嗣後大計軍政
　除卓異八法照舊例舉行外其平等官員文職自知縣
　以上武職自守偹以上俱扵大計軍政之年令督撫提
　鎮註明考語造冊報明吏兵二部務期秉公核實不得
　徇情任意顛倒是非爾等確議具奏
　　又
諭户部各倉監督俱係限年滿漢一同更換立法最善前
　任若有未清後任豈肯接受所以稽錢糧之出入而除
　虧空之弊端也查通州坐糧㕔有通濟庫每年動用輕
　賫等項銀數十萬兩關係錢糧亦屬緊要而坐糧㕔一
　差並無年限更換或滿員陞轉則更滿員或漢員陞轉
　則更漢員滿漢參差更換彼此牽制回䕶勢難徹底清
　查况在任日久倘有虧欠必至積累増多更難清理爾
　部可將通濟庫錢糧逐一確查務期明晰其坐糧㕔一差
　嗣後或限二年或限三年滿漢一同更換庶接受之際
　不至含糊而弊端亦不至久而益深也爾部即確議具
　奏
　　二十九日奉
上諭奉天地方乃我國家啓祥之所甚屬緊要朕前詣奉
　天聞地方人言論悉知兵丁差役煩多不能休息之處
　曾降諭㫖令將軍唐保住將無用塘哨悉行撤退唐保
住雖將無用塘哨撤退而將軍副都統扵定額親隨兵
丁之外多帶百餘人省城官員又各帶其子弟因而屬
員效尤各多帶兵丁以致應差乏人兵丁仍多勞苦又
扵鎗手中以選擇熟練之人爲名每城調取二三十人
田獵夫省城相隔遙遠徃返人馬俱疲再自山海關以
至廣寧皇莊頭三百有竒止交筆帖式領催等㣲末人
員駐劄中後所催徵錢糧辦理事務以致交結匪𩔖糶
賣官糧漁利入已且自中前所至錦州義州廣寧等處
相隔二三百里詞訟案内干連之莊頭地方官調取抗
不赴審即使到案亦抗不遵行以致案内干連之人毎
多苦累再人命案件呈報地方官之後雖相距數百里
亦必俟筆帖式領催檢驗炎暑日久難以慿信則百方
檢驗慘不可言朕之所聞如此從前雖毎年派卿員前
徃管轄莊頭因不實心辦理於地方並無裨益應遣大
臣一員駐劄扵寧逺錦州大陵河等處地方令其料理
一應公務管轄里長獵戸遇有詞訟事件㑹同地方官
　審結此所遣官員應令駐劄何處著領侍衛内大臣等
　兵部總管公同詳議具奏
　　又
諭内閣朕惟人才難得務在矜全器使之道寸長即録毎
　見外任文武官員一經督撫提鎭縁事叅革縱有才堪
　効用之人終身廢棄不能復用朕甚惜焉嗣後外任官
　員除特叅貪酷外其因公詿誤降革解退之員將任内
　錢糧案件完結之後文官或吏才不足文學可觀雖不
　能臨民治劇尚堪以京職自効武職或有年力精强人
　材騎射足備驅使各自揣度本身分量尚可用者許其
　親赴都察院具呈著都察院十日一次彚題代爲陳奏
　朕當試其所長有可取者棄瑕錄用以示朕憐惜人才
　至意
　　又
諭内閣凡旗員爲外吏者毎爲該旗都統叅領等官所制
　自司道以至州縣於將選之時必勒索重賄方肯出結
　咨部及得缺後復遣人徃其任所或稱平日受恩勒令
　酬報或稱家有婚䘮等事緩急求助或以舊日私事要
　挾至五旗諸王不體恤門下人等分外勒取或縱門下
　管事人員肆意貪求種種勒索不可枚舉以致該員竭
　蹶餽送不能潔已自好凡虧空公帑罹罪罷黜者多由
　扵此嗣後如有仍蹈前轍恣意需索等弊許本官據實
　密詳督撫轉奏督撫即據詳密奏倘督撫瞻顧容隱即
　許本官封章密揭都察院轉爲密奏倘又不爲奏聞即
　各御史亦得據揭密奏務期通逹下情以除積弊外任
　旗員勿得隱忍畏懼朕不治以干犯舉首之罪著通行
　八旗直省督撫徧諭内外旗員知悉
　　又
諭理藩院塞外居住之八旗察哈爾䝉古䕶軍驍騎之器
　械三年查看一次而前徃之䕶軍叅領驍騎叅領等騷
　擾䝉古勒索馬羊等物其三年一徃比丁之官員亦有
　勒索之處朕所洞悉再察哈爾䝉古内未曽出痘者甚
　多若來京挑選䕶軍倘遇出痘恐有損傷嗣後察哈爾
　八旗䕶軍缺出即著察哈爾總管副總管叅領等公同
　閱看人材可用者挑補其挑補之䕶軍俟三年查看軍
　器時從京中奏派大臣一員前徃查看軍器將所挑之
　䕶軍一併騐看其三年比丁亦照外省例交與該總管
　等詳查明白將比過丁數造冊送各該旗都統則衆䝉
　古無騷擾之患亦無往返京師之事於伊等大有裨益
　著八旗䝉古都統管侍衛内大臣前鋒統領䕶軍統領
　公同議奏
　　三十日奉
上諭朕去年親閲京通各倉雖有積貯但京師人民聚集
　食指浩繁米糧關係重大儲備不可不多查有漕各省
　惟湖廣江西産米最廣近年盛京年嵗豐收米價亦賤
　此三處酌量動正項錢糧採買數十萬石僱募民船運
　送来京大有裨益著怡親王隆科多㑹同確查作何採
　買運送之處詳議具奏
　
　
　
　
　
　
　
　
　
　
　
　
　
　
　
世宗憲皇帝上諭内閣巻八
　欽定四庫全書
世宗憲皇帝上諭内閣巻九
　　雍正元年七月
上諭共二十六道
　　初六日
諭八旗都統等八旗世襲佐領及世職官員有年幼者於
　供職之處未曾歴練若不令人指敎何由諳習規矩以
　底於成就嗣後凡十六嵗上朝之佐領著委令一員率
　領指敎俟四五年後再令其自行供職其十八嵗上朝
　之世職亦令委員指敎俟三年後再令其自行供職將
　此通諭八旗都統等各當盡心敎育一體遵行
　　初七日
諭禮部國家祀典必貴潔誠
先農壇每嵗展祀且為親耕耤田之所最宜清肅舊制圍
　墻内有地一千七百畝以二百畝給壇户種植五榖蔬
　菜以供祭祀餘一千五百畝每年交租銀三百兩以備
　修理聞康熙四十年間内務府撥給園頭耕種粢盛蔬
　菜無所從出惟向市井採買殊非潔淨精誠之意今著
　園頭清還地畝仍給太常寺壇户耕種以供祭祀之需
　餘地一千五百畝著將内外圍墻查明丈尺每種地十
　畝估計令其修墻若干務期加謹葺䕶毋致傾壞每年
　將滿漢太常寺少卿派出一員不時稽察庻壇壝清潔
　祀事更加虔謹矣
　　又
諭工部貢院内應用桌椅等器向俱五城借用民間之物
　頗為擾害用過給還之時又被蠧役多方勒索以致各
　寺廟及買賣人等種種苦累此等應用之物當交與工
　部備造一分俟考試之年取用事竣交回部内加謹收
　貯若典守人員懈怠以致毁壞遺失即令賠補數年後
　將舊物更換則桌椅等器全得整齊小民等亦免衙役
　勒索之苦此雖係小事該部大臣理應留心辦理若諸
　事漫不留心只圖僥倖保全官職朕前豈能僥倖何益
　之有今特降諭㫖勿謂朕躬親細事轉相竊笑也該部
　議奏
　　初八日户部遵
㫖議覆遣官往
　盛京江西湖廣採買米糧奉
上諭南方差漢御史或給事中一員動正項錢糧買米僱
　覔民船運來此項米石買畢即行起運趕上漕船可以
　先到即先來如其不能在何處遇見即隨便行走此係
　官買之米若交與地方官恐派累小民亦未可定不必
　交與地方官運送著派同知通判等官一員協同買米
　之員管運到京武職内派守備一員押運到淮之日總
　漕處派守備一員更換盛京差滿官一員去近據内府
　佐領等奏稱現今莊頭等將窖米一十一萬五千四百
　八十四石糶賣一半其餘一半米石暫行存貯俟得新
　糧於次年糶賣再庫内現存銀内留下七千五百餘兩
　其十萬兩交與何處請㫖此派去之員一到盛京將錦
　　州等處將軍府尹所管内府佐領所存米石查看總數
　　於近海口處兑十萬石即將内府佐領等所存庫銀動
　　用僱覔民船裝運如倉内現存米石數目不敷動盛京
　　錢糧買米運送再天津衞係總㑹之所理應修建倉厫
　　其應建幾倉之處八月間送
梓宮時爾等面傳諭㫖與直隸廵撫著直隸廵撫㑹同天津
　　總兵官定議具題建造
　　　初九日
　諭户部兵部從前商人王綱明因虧空銅斤銀兩具呈願
　　採買兩江浙閩湖廣五省營驛馬匹於每匹額價内節
　　省三兩填補虧空後五省以王綱明所交之馬疲瘦不
　　堪易於倒斃題請仍自行採買每匹扣銀三兩交部為
　　王綱明補墊虧空此事雖行已數年但各省採買額價
　　不敷不能採買臕壯營驛之馬恒至倒斃以致地方官
　　員嵗有賠累况商人王綱明虧空銀兩與各省地方官
　　員何涉而代為補墊除從前五省解部補墊銀兩外以
　後每匹扣銀著俱行豁免其王綱明尚欠銅斤銀兩若
　干該部作速查明著落王綱明等名下作何清結之處
　另行議奏
　　又内閣覆奏折本内兵部議給大臣官員等廕生奉
上諭郎圖善代達福鏗特胡世屯大成俱著給與三品廕
　生伊等承襲祖父高爵其子孫習於安逸未必即能効
　力行走若給伊等一二品廕生以員外郎主事用恐不
　能稱職與其被堂官叅革不如給與三品廕生補用令
　其學習行走豈不甚便如將來任事果優彼時朕自有
　加恩之處此正朕成就伊等之意並非吝惜一二品廕
　生而不給與也爾等傳集伊等宣諭朕意否則徒生怨
　言且嗣後之効力人員反生懈心矣
　　十一日
諭内閣朕前降諭㫖因年羮堯奏稱趙之壇情願捐銀一
　萬兩往布隆吉爾地方築城効力朕念趙之壇係功臣
　之後若伊才具不克勝知府之任道員事簡易辦欲捐
　　銀議叙以道員用可聽其効力若趙之壇才克勝任即
　　仍留知府用現今趙𢎞爕虧空庫銀三四十萬兩交與
　　趙之垣料理又何必另外捐銀此朕施恩之意也况年
　　羮堯啟奏築城已有張連登王之樞等可以竣事今復
　　遣往効力議叙似又開一捐例斷不可行若布隆吉爾
　　築城張連登等所捐之貲不克完工令年羮堯密摺具
　　奏再將情願効力者發往此朕之諭㫖也爾等票簽全
　　不符合將朕緊要語句俱行遺漏總之大學士等不肯
　　盡心辦事及至錯悞在乾清門免冠謝罪甚屬非體爾
　　等俱係
聖祖仁皇帝委任大臣
聖祖仁皇帝天縱生知兼之臨御日久諸事精熟爾等舛錯
　　之處全賴
聖祖仁皇帝改正所以不至悞事今朕臨御之初内藉大學
　　士外藉督撫提鎭爾等理應諸事勤愼盡心協辦如前
　　日本上落去一字事雖甚小然不得謂小事便可輕忽
　寫本雖係中書之事爾等肯用心細閲自無錯悞若大
　學士諉咎於學士學士諉咎於侍讀侍讀諉咎於中書
　則朕亦可諉咎於大學士諸事錯悞令天下人疑朕與
　大學士俱不看本豈不可恥又如前日蔡珽所奏之事
　　即係年羮堯奏過之事爾等又票該部議奏朕疑其事
　或有異同照簽批發及觀部議仍是一事可見漫不經
　　心此等之處大學士既不詳看學士等亦應詳看何一
　　同玩忽至此朕若亦如爾等玩忽督撫本章概批依議
　用人一途聽之九卿隨意保舉豈不省事但爾等可以
　負朕朕何忍負我
皇考之深恩乎况朕於爾等陳奏虚心採納並未有偏執之
　處朕非文過飾非之人人非聖賢孰能無過爾等果能
　指摘朕過朕心甚喜君子之過也如日月之食人皆見
　　之及其更也人皆仰之改過是天下第一等善事有何
　繋吝以箝結為老成以退諉為謹愼非朕所望於爾等
　之意總之三年之内將向來怠玩積習務湏盡改倘仍
　付之膜外不肯改易不特國法難宥即天理亦所不容
　矣
　　又
諭户部朕惟治民之道在愛養民力蓋民力寛舒則元氣
　自復此裕阜之要務也山東山西河南三省連年田稼
　歉收朕軫念窮黎已發帑賑濟復將現年錢糧盡行緩
　徴而歴年民欠帶徴之項若仍行追比緩新而徴舊與
　兆姓終無裨益目今時雨霑足秋禾滋茂登穫在望俾
　耕鑿小民終嵗無催斂之煩家室有蓋藏之慶則力既
　有餘輸將亦易來年自必急公完賦爾部將山東省康
　熙五十八年至六十一年分年帶徴未完錢糧山西省
　康熙五十六年至五十九年分年帶徴未完錢糧河南
　省康熙五十九年至六十一年緩徴錢糧作速行文三
　省巡撫俱著停徴一年務使里井霑恩吏胥無擾以副
　朕愛養民力之意爾部即遵諭行
　　十二日
　諭户部朕自臨御以來勤求民瘼事無鉅細必延訪體察
　　務期利民而於徴收錢糧尤為留意惟恐閭閻滋擾此
　　念時切於懷如江西省有漕米各州縣運糧到省又自
　　省倉搬上軍船故有脚耗扒夫修倉鋪墊等項編載全
　　書歴來支給已久自康熙二十三年部中誤駮不准支
　　給行令追還嗣後一例駁追究無完解至三十四年
聖祖仁皇帝特頒諭㫖將從前已經支給者俱免追賠恩至
　　渥也至康熙三十八年部議又以脚耗與扒夫等項分
　　晰未清仍令扣追不知脚耗乃貼運之總名扒夫等項
　　乃支給之細數實一事非兩項也自康熙三十八年至
　　今已二十餘載應追銀五十一萬餘兩米六十一萬餘
　　石積累増多究無完解追比日久官民均受其累朕知
　　之甚悉特諭爾部將從前積欠盡免追賠向後准其支
　　給副朕加惠黎元體恤有司之意
　　　十三日奉
　上諭都統前鋒統領䕶軍統領副都統内頗有家計艱窘
　之人頃者外省副都統等既已酌給親丁坐糧將如何
　酌給伊等坐糧之處著總理事務王大臣等㑹同兵部
　議奏
　　又
諭倉場侍郎糧運關係國儲必須遄行無阻始得及早抵
　通自揚村至通州河道多有淤淺糧船起剝每至耽延
　以致回空凍阻并誤新漕著該督嚴飭坐糧㕔查看河
　道有淤淺處作速挑濬深通毋使阻滯并知㑹天津總
　兵官用心催趕且天津一帶地方向有販賣私鹽等弊
　糧船不許停泊火速趲行直抵通州至抵通後速行起
　卸交倉毋得需索抑勒苦累軍丁朕去年親自閲倉知
　漕糧過壩一晝夜可五萬袋可見交缷甚易爾等加意
　督催務使空船早得回南新漕亦可無誤漕運一事朕
　親身閲歴纎悉洞知爾等倘不盡心料理或因勒索致
　有遲延責無所諉
　　十四日
　諭禮部朝鮮國歸順我朝以來恪盡藩職進貢年久在
太宗文皇帝
世祖章皇帝
聖祖仁皇帝時屢次施恩將伊國貢物減免今所貢禮物尚
　　多此内若有可減去者爾部㑹同内務府確議具奏再
　　加減免以紓朝鮮民力
　　　又
　諭朝鮮國使臣密昌君李樴爾朝鮮國王啟疆東土於我
太宗文皇帝時誠心豫附恪守藩封我
太宗文皇帝
世祖章皇帝視同一家恩施優渥爾國王祖父亦能仰承厚
　　澤奉職惟謹百年於兹矣我
聖祖仁皇帝化成久道萬國來王念爾國君李焞幼纘嗣服
　　克紹前猷權不下移惠能撫衆數十年來職貢匪懈用
　　是
隆恩異數寵眷有加賫予便蕃貢物頻減病則賜之以珍藥
　　殁則錫之以榮名
特遣近臣優頒奠弔今朕纘承大統爾嗣王李昀遣爾恭進
　　賀表朕嘉爾嗣王忱悃肫篤又念爾係嗣王宗族特行
　　召見以示優禮爾歸告爾嗣王繼乃祖父之緒夙夜黽
　　勉愼守綱維毋替厥服長為屏翰不忘恭順克殫忠誠
　　朕必體
列聖怙冒𢎞仁俾爾遠藩保安全於永久
　　　十五日奉
　上諭欽差出京沿途地方官向有餽送督撫派於州縣州
　　縣派於里民朕深知此弊於散賑催漕看河各欽差大
　　臣官員出京時皆逐一諄諄告誡不令騷擾地方官民
　　但恐陽奉隂違又恐地方官畏懼以不敢忽畧欽差之
　　故仍蹈前轍且差去之大臣官員即能潔己自持而隨
　　從人役未必盡能遵奉至欽差事畢回京之後督撫或
　　借欽差公費名色開單分派州縣州縣不敢問其虚實
　　州縣轉派里民里民不敢爭其多寡甚至以科派贏餘
　　或填虧空或充節禮種種弊端深可痛恨著各省督撫
　　於欽差經過之地即將所發上諭大張告示遍貼通衢
　　嗣後欽差務期恪遵訓諭嚴束人役毋得騷擾地方需
　　索餽送如欽差本無需索州縣官借名私派里民及暗
　　加火耗者著即指名題叅至督撫身為大吏尤宜亷潔
　　率屬倘有扶同苛派致擾民生者一經查出決不姑貸
　　　十六日奉
　上諭看來下五旗諸王將所屬旗分佐領下人挑取一切
　　差役遇有過失輒行鎖禁籍沒家産任意擾累殊屬違
　　例
太祖
太宗時將旗分佐領分與諸王非包衣佐領可比欲其撫循
　　之非令其擾累之也從前朕之伯叔為諸王時雖漸失
　　初意尚未過甚至朕兄弟輩所分包衣佐領之人既少
　　而差役復多因而不論旗分佐領包衣佐領一概令其
　　當差其餘諸王遂亦從而效之或有不肖王等因漁色
　之故多斃人命人所共知且䕶衞等尚無不奏而擅行
　革退之例如此日流而下則五旗之人竟有二主何以
　聊生所關甚大嗣後仍照舊例旗分人員止許用為䕶
　衞散騎郎典儀親軍校親軍或諸王挑取隨侍之人或
　欲令所屬人内在部院衙門及旗下行走者兼管家務
　或需用多人以供差役或補用王府官職或令隨侍子
　姪著列名請㫖將奉㫖之處知㑹該旗都統等令都統
　等覆奏其旗分人員不許擅行治罪必奏聞交部如不
　請㫖斷不可也倘有仍將旗分人員妄行擾累令其多
　供差役兼管散職著該旗都統等奏聞若都統等隱匿
　瞻徇一經御史叅劾即將該都統等治罪
　　十七日
諭大學士等史書務紀其眞而史才古稱難得蓋彰善癉
　惡傳信去疑茍非存心忠厚學識淹通者未能定得失
　於一時垂鑒戒於久遠也有明一代之史屢經修纂尚
　未成書我
聖祖仁皇帝大公至愼之心旌别淑慝務期允當惟恐幾微
　　未協遂失其眞鄭重周詳多歴年所冀得良史之才畀
　　以編摩之任朕思嵗月愈久考據愈難目今相去明季
　　將及百年幸簡編之紀載猶存故老之傳聞不遠應令
　　文學大臣董率其事愼選儒臣以任分修再訪山林績
　　學之士忠厚淹通者一同編輯俾得各展所長取舍折
　　𠂻歸於盡善庻成一代信史足以昭示於無窮著將滿
　　漢大臣等職名開列具奏
　　　又
　諭工部沿河州縣向有額設河夫自百名至數十名不等
　　興工則併力濬築工停則分遣巡防損者隨補塌者隨
　　培修搶擁䕶俱係熟諳夫役故雖偶有衝決不能為患
　　近聞管夫河官侵蝕河夫工食每處僅存夫頭數名遇
　　有工役臨時僱募鄉民充數塞責以致修築不能堅固
　　損壞不能隄防冒銷誤工莫此為甚嗣後著總河及近
　　河各省巡撫嚴飭河道不時稽查按冊覈實禁絶虚冒
　倘有仍前侵蝕貽誤河防者即行指名題叅
　　十八日工部奏銷永定河劉乂口挑淺及京口營整
　　理船桅等錢糧奉
上諭所奏甚不明白若從前所議非是即當於此本内直
　陳其非是之處今不行直陳是徒欲市恩邀譽而已凡
　辦理國家事務君臣務須一體假使君有未是而臣居
　其是或君居其是而臣有未是此皆足貽笑於天下可
　將此事詳察議奏
　　又御史湯之旭條奏律例欵項請酌定畫一刋刻成
　　編頒示天下奉
上諭此所奏律例畫一之事未嘗不是但天下事有治人
　無治法得人辦理則無不允協不得其人其間舞文弄
　法正自不少誠能秉公無私何患條例之繁假若陶賴
　孫渣齊勒什布赫成格等辦事雖條例畫一弊終難免
　著大學士等㑹同總理事務王大臣及刑部都察院詳
　酌密奏
　　　二十二日奉天將軍唐保住叅奏虧空錢糧各官應
　　　照數追完奉
　上諭將軍唐保住將虧空錢糧之存住等叅奏甚是歴年
　　以來諸臣不知感戴
皇考寛厚慈祥之恩轉以侵盜國帑勒索小民之事視為故
　　常此等相沿惡習朕必力加整理此案係已往之事是
　　以但加申飭倘三年之後尚有如此敗露者必正典刑
　　斷不寛宥爾等宜深悉朕心凡事須秉公辦理
　　　二十六日總兵林國賢請以伊子改入南陽民籍兵
　　　部議奏應不准行奉
　上諭林國賢准加贈右都督伊子准入河南南陽民籍嗣
　　後提督總兵副將等官仍照例不許在任置産入籍外
　　其叅將以下俱係微員任所縱有房産諒亦微薄若概
　　行勒歸原籍必致困累爾等同九卿定議具奏
　　　又福州將軍宜兆熊奏請福州駐防協領等缺將挨
　　　次應陞人員送部補授兵部議奏應不准行奉
上諭據宜兆熊所奏亦似近是各省城守尉缺出止將此
　一缺應陞之人咨送到部補用發回之後始將此陞缺
　應𥙷之人咨送到部如此則缺既久懸而往返行走亦
　擾累驛站嗣後協領叅領佐領缺出仍照常循例將保
　送之人與本旗應陞之人一併引見其防禦以下等官
　照年滿千總例該將軍等於驍騎校領催内㨂𨕖人材
　可用能管轄兵丁者著來京引見記名者候缺出免其
　引見依次題補爾等㑹同總理事務王大臣兵部定議
　具奏
　　二十八日戸部以蠲免項内蘇太屬下衞所舊欠屯
　　折等項錢糧請
㫖奉
上諭未完屯折銀二萬四百九十餘兩内存留俸工銀一
　千二百九十餘兩雖不應豁免但此事歴年已久該撫
　既稱實係拖欠在軍著一併豁免
　　二十九日
　諭諸王大臣及内外文武各官朕惟自古帝王撫御寰區
　　治化隆盛中外臣民紀功述德頌禱情殷故天保之詩
　　巻阿之什擬升恒於日月期純嘏之彌長祝釐之詞形
　　諸歌詠者往往有之我
聖祖仁皇帝御極六十餘年至治神功參兩
天地深仁厚澤超邁百王薄海内外無不食德飲和淪肌浹
　　髓臣工黎庻無以致其感激愛戴之誠故每於
萬壽聖節京師暨直省各建道塲誦經祝壽總因
聖祖仁皇帝恩德及人者至久感人者至深諸臣於無可報
　　答之中勉竭忱悃以普天同慶之心傚華封稱祝之意
　　在諸臣亦藉以自盡其心耳今朕嗣位之初夙夜祗懼
　　不敢少懈所以立政圖治者安能及
聖祖之萬一爾諸臣工於朕誕日倘仍照從前建立道場則
　　自此以後將成定例在京王公以下及部院等官未免
　　從事靡文稽遲公事在外文武大吏亦恐科派屬員貽
　　累地方且以有用之財供無益之費既非朕以勤儉勵
　有位之心又非朕以康阜期海内之意尚虚文而無裨
　實政朕甚無取焉特宣布中外於朕誕日毋得建立祝
　壽道場但冀内外諸臣各殫厥心勉襄化理勤修職業
　利濟蒼生以慰朕宵衣旰食之焦勞即不啻天保巻阿
　之祝頌矣若不遵諭㫖朕必加以處分不少寛貸
　　又
諭大學士等藏地兵馬已撤計程將至内地從前統領兵
　馬之大臣怠忽者多縱兵横行騷擾民人種種無恥之
　行朕所深知著嚴行該地方官並統領兵丁之大臣若
　不各自約束仍縱所屬兵丁跟役任意或前或後行走
　逞强搶奪肆無紀律地方官於何處拏獲即將該管官
　一併拘留該處請㫖將統領之大臣從重治罪若地方
　大臣徇情隱蔽朕别有訪聞將地方大臣官員一併治
　罪將此諭㫖明白曉諭兵馬經行各路軍民知悉
　　又
諭禮部湖南士子赴湖北鄉試必經由洞庭湖湖水浩瀚
　無涯波濤不測六七月間風浪尤險間有覆溺之患朕
　心甚為惻然或至士子畏避險遠裹足不前又非朕廣
　育人材之意今欲於湖南地方建立試院每科另簡考
　官俾士子就近入場永無阻隔之虞共遂觀光之願明
　年二月為鄉試之期爾部可即行文湖南巡撫若能於
　二月之前預備場屋則於明春即分湖北湖南兩闈考
　試倘為期己廹預備不及則於下科舉行至於湖廣通
　省取中原有定額今既分兩闈其取中之數應如何分
　别之處著湖南湖北廵撫公議湖廣總督從公酌定具
　奏
　
　
　
　
　
世宗憲皇帝上諭内閣巻九
　欽定四庫全書
世宗憲皇帝上諭内閣巻十
　　雍正元年八月
上諭二十道
　　初二日
諭各鹽政官員國家欲安黎庻莫先於厚風俗厚風俗莫
　要於崇節儉周禮一書上下有等財用有度所以防僭
　越禁驕奢也孟子亦曰食時用禮菽粟足而民無不仁
　朕臨御以來躬行節儉欲使海内之民皆敦本尚實庻
　康阜登而風俗醇夫節儉之風貴行於閭里而奢靡之
　習莫甚於商人朕聞各省鹽商内實空虚而外事奢侈
　衣服屋宇窮極華靡飲食器具備求工巧俳優妓樂恒
　舞酣歌宴㑹嬉遊殆無虛日金錢珠貝視為泥沙甚至
　悍僕豪奴服食起居同於仕宦越禮犯分罔知自檢驕
　奢淫佚相習成風各處鹽商皆然而淮揚為尤甚使愚
　民尤而效之其弊可勝言哉爾等既司鹽政宜約束商
　人嚴行禁止出示曉諭諄切勸誡使其痛自改悔庻循
　禮安分不致蹈僭越之愆而省一日之糜費即可以裕
　數日之國課且使小民皆知警惕敦尚儉約於民生亦
　有裨益庻不負朕維風振俗之意若仍前奢侈不知悛
　改或經朕訪聞或被督撫叅劾商人必從重究治爾等
　亦不能辭徇縱之咎
　　又
諭各關差官員國家之設關税所以通商而非以累商所
　以便民而非以病民也朕撫御寰區加惠黎庻惟恐民
　隱不能上達近聞𣙜關者往往寄耳目於胥役不實騐
　客貨之多寡而止慿胥役之報單胥役於中未免高下
　其手任意勒索飽其欲者雖貨多税重而䝉蔽不報者
　有之或以重報輕者亦有之不遂其欲雖貨少税輕而
　停滯關口候至數日尚不得過是以國家之額税聽猾
　吏之侵漁以小民之脂膏飽奸胥之谿壑司其事者竟
　若㒺聞知乎又聞放關或有一日止一次者江濤險急
　河路窄隘停舟候關於商民亦甚不便嗣後𣙜關者務
　須秉公實心查驗過關船隻隨到隨查應報税者納税
　即放不得任胥役作弊勒索阻滯以副朕通商便民之
　意至於崇文門收税及分派各處查税之人亦有多方
　勒索分外苛求之弊京師為四方輻輳之地行李絡繹
　豈宜苛刻滋擾監收者尤當不時稽查杜絶弊端爾等
　若不遵諭㫖經朕訪聞定行重治其罪
　　初三日御史孫塔等題叅户部事件違限奉
上諭從前户部堂官將部中事件累百壅積怠玩不理自
　怡親王辦理户部事務於展限四十日之内一切積弊
　剔除殆盡奬勸屬員清理數千案件甚屬可嘉即使偶
　然遺漏一二小事不但無庸議處其清理如許事案尚
　應議叙察議之處著從寛免至御史孫塔等以逾限題
　叅如此方是凡勤敏効力之人偶有過失姑從寛宥其
　權在朕大學士亦不得徇庇情面草率歸結至於户部
　職掌皆係銷算㑹同稽考錢糧之事較於别部加倍繁
　　多非如銓選地方員缺等項可比似應稍展限期得細
　　加察核於事更有裨益著都察院科道將户部事件展
　　限歸結之處另行定議具奏
　　　初九日内閣侍讀學士田文鏡賑濟山西事竣將借
　　　帑之處面奏奉
　上諭山西省平陽府屬之霍州靈石汾州府屬之平遥介
　　休石樓潞安府屬之襄垣黎城太原府屬之平定沁州
　　屬之武鄉九州縣借賑過饑民銀六萬五千六百七十
　　七兩盡行豁免不必令還著戸部行文該撫出示曉諭
　　咸使聞知
　　　初十日
　御筆親書
景陵碑匾復
　命誠親王淳親王及翰林中善書者恭寫乃
　召九卿及南書房翰林至
　　乾清宮
　上諭曰
景陵碑匾事關重大誠親王淳親王素工書法朕已令其恭
　　寫翰林中善書者亦令其恭寫朕早䝉
皇考庭訓每倣學
御書嘗荷
嘉奬今
陵寢碑匾朕亦敬謹書寫非欲自耀己長但以大禮所在不
　　親寫於心不安爾諸臣可公同細看不必定用朕書須
　　擇書法極好者用之方愜朕心
　　　十二日
　諭兩江總督查弼納江南提督高其位署江蘇廵撫何天
　　培浙江廵撫李馥太湖三萬六千頃連跨數郡地勢既
　　廣支流復多為盜賊出没之所平時既易藏奸巡捕又
　　難著力故蘇常盜案多於他省良善被擾官吏處分皆
　　因太湖為之巢穴也爾等均有統轄之責可公同確議
　　遴選賢員清查嚴緝俾匪𩔖就擒餘黨解散日後作何
　　稽察防範之法不使宵小復萌地方長享寧靜之福以
　　副朕禁盜安民之意
　　　十四日奉差閲河大學士張鵬翮等奏豫省北岸
欽堤關係黄沁並衛河運道理合保固再秦家厰大壩北尾
　　　堤應築堤一道接連遥堤庻溢出之水不致下注又
　　　遥堤單薄應再加幚築奉
　上諭曰
聖祖指示釘船幚挑水壩既應保固即當從壩尾接至遥堤
　　若從秦家厰北壩尾接至遥堤恐其兠水其秦家厰月
　　堤與從中填實工價應行估計之處著派一員前往與
　　齊蘇勒嵇曽筠石文焯議奏圖本一併賫去
　　　十七日
　諭總理事務王大臣大學士九卿我
聖祖仁皇帝為
宗社臣民計愼選於諸子之中命朕纘承統緒於去年十一
　　月十三日倉猝之間一言而定大計薄海内外莫不傾
　　心悦服共享安全之福
聖祖之精神力量黙運於事先貫注於事後神聖睿哲高出
　　乎千古帝王之上自能主持若朕則豈能及此也
皇考當日亦曽降
㫖於爾諸臣曰朕萬年後必擇一堅固可託之人與爾等
　作主必令爾等傾心悦服斷不致貽累於爾諸臣也朕自
　　即位以來念
聖祖付託之重
太祖
太宗
世祖創垂大業在於朕躬夙夜兢兢惟恐未克負荷向日朕
　　在藩邸時坦懷接物無猜無疑飲食起居不加防範死
　　生利害聽之於命葢未任天下之重自視此身甚輕今
　　躬膺
聖祖付託神器之重安可怠忽不為長久之慮乎當日
聖祖因二阿哥之事身心憂悴不可殫述今朕諸子尚幼建
　　儲一事必須詳愼此時安可舉行然
聖祖既將大事付託於朕朕身為
宗社之主不得不預為之計今朕特將此事親寫密封藏於
　　匣内置之乾清宮正中
世祖章皇帝御書正大光明匾額之後乃宮中最高之處以
　　備不虞諸王大臣咸宜知之或收藏數十年亦未可定
　　諸王大臣等當各竭忠悃輔弼朕躬俾朕成一代之令
　　主朕於爾等亦必保全成就篤厚恩誼豈非家國天下
　　之大慶乎朕意若此諸王大臣其共議之
　　　又兵部奏平定西藏人員議叙奉
　上諭平定西藏乃自古未至之絶域所以
皇考曽有從優議叙之
㫖况
皇考當春秋高邁備兵於極邊宣揚威畧峻德鴻功允垂億
　　萬斯年之美政也此一次議叙軍功前固無例可援後
　　亦不得為例兩路率領八旗官員進勦之將軍等著給
　　與世襲三等阿達哈哈番議政大臣給與拜他喇布勒
　　哈番副都統營總等給與拖沙喇哈番其䕶軍校驍騎
　　校給與頭等功牌二面仍加一級綠旗官員經大將軍
　　等咨送册開頭等者照攻取打箭爐功加一倍二等者
　　功加五等三等者功加二等至於滿洲漢軍綠旗之外
　　委官俱係一體効力人員無論由部委外委概行從優
　　議叙以仰副我
皇考恩綸特沛從優議叙之
諭㫖
　　　十八日兵部奏議叙克復臺灣人員奉
　上諭臺灣地方自古未屬中國
皇考聖略神威取入版圖逆賊朱一貴等倡亂佔據臺地
皇考籌畫周詳指授地方官員遣調官兵七日之内勦除數
　　萬賊衆克復全臺
皇考當春秋高邁威揚海外功德峻偉官兵感戴
皇考敎養之恩奮勇攻取甚屬可嘉固不必援引前例後亦
　　不得為例兹仰副
皇考從優議叙之曠典官員現行議叙功加外著概行各加
　　一等總督滿保雖有失陷地方之罪但一聞事發即親
　　往厦門撫慰衆心遵依
皇考指示調遣官兵七日之内克復臺灣滿保著兼兵部尚
　　書職銜提督施世驃統領大兵徑度海洋鼔勵將士屢
　　經大戰撃敗賊衆七日之内克復臺灣厥功甚大施世
　　驃著給與世襲頭等阿達哈哈番總兵官藍廷珍曽協
　　助施世驃藍廷珍著給與世襲三等阿達哈哈番水師
　　營副將許雲失陷臺灣非關伊罪奮勇前進多殺賊衆
　　身又陣亡著給與世襲拜他喇布勒哈番叅將羅萬倉
　　遊撃游崇功俱係陣亡羅萬倉游崇功著給與世襲拖
　　沙喇哈番歐陽凱著追贈太子少保
　　　二十二日
　諭議政大臣爾等所議之事皆國家要務理宜愼密今議
　　政大臣議尚未行早已洩漏人人皆知於稠衆之中㑹
　　議奴隸亦不廻避可乎嗣後王大臣議政務宜愼密在
　　議政處執事之司官筆帖式等亦宜嚴加訓飭如有似
　　此洩漏者朕若訪聞必重治其罪不貸
　　　又管理藩院侍郎事都統拉錫奏喀爾沁等處嵗歉
　　　乏食請俟查覆到日賑濟奉
　上諭據奏俟查覆到日加恩拯救現今乏食人等必至失
　　所著户部作速派官二員領銀五萬兩前往再著侍郎
　　本錫副都統阿林保作速馳驛前往喀爾沁俟錢糧一
　　到即行散賑扎薩克八處俱一面清查一面給發毋得
　　稽遲
　　　二十三日奉
　上諭恭謁
景陵時昔日
聖祖仁皇帝前親近之諸王大臣悉令得入
隆恩門至
享殿前叩謁　又奉
　上諭䝉古諸王俱因
梓宮安奉
地宮竭誠叩謁著分為四班每日引一班進謁
　　　二十四日奉
　上諭
皇太后素性謙謹事
聖祖仁皇帝數十年未嘗少懈今暫安奉
皇太后梓宮於蘆殿
享殿内現奉
聖祖仁皇帝梓宮
皇太后前一應供獻及祭文不可由中門出入俱應於西門
　　行走以仰體我
皇妣謙冲至意
　　　二十五日奉
　㫖翌日仍詣
景陵諸王滿漢大臣奏云昨日
　皇上躬詣
三陵至
景陵哀痛過甚今日復詣
陵致祭
　聖躬已極勞瘁况二十七二十九初一等日均屬大祭二
　　　十六二十八兩日伏乞停止
　親往奉
　上諭
梓宮於初一日安奉
地宮及今每日親往尚得瞻仰
梓宮過初一日則不得瞻仰矣明日朕仍親往　諸臣復奏
　　　云恭聞
　聖諭(臣/)等何敢再奏但昨日謁
陵時䝉
　恩召近
梓宮舉哀親見
　皇上聖心悲切號泣不止哀勞太過(臣/)等不勝悚懼二十
　　　九初一兩日禮數尤多大典攸關伏乞
　皇上於二十六二十八兩日停止
　親往奉
　㫖諸王大臣陳請再三此兩日暫停親往
　　　二十六日奉
　上諭曰
聖祖仁皇帝鹵簿内備鞍之御廐馬匹送至達里剛崖櫪養
　　終老此馬俱曽經
皇考乘騎著敬謹交與福壽牧養若有私自騎用及抵換者
　　事發即行處斬
　　　二十八日
　上以九月初四日
聖祖仁皇帝升祔
太廟
　欽命大學士等恭㸃
神主奉
　上諭㸃主一事所關最重古人必取名望素著德行純粹
　　學問淵深者充此職任今爾等位既貴顯人品皆優故
　　簡命爾等爾等當體朕敬重之誠勿視為差委故事須
　　潔誠齋戒屏却思慮一塵不染
聖祖在
天之靈陟降上下爾等誠意所聚一若
聖祖神靈洋洋如在方副朕一片孝思爾等不必有意於哀
　　慟亦不必有意於恭敬亦不必有意於感格只以一誠
　　黙契為是
　　　二十九日
　諭各䝉古王貝勒貝子扎薩克台吉他布囊等自爾祖宗
　　歸附
太祖
太宗以來䝉被聖化於兹五六代矣世締國姻恩深祿重兄
　　弟主臣洽比保聚安居樂業百有餘年其間厄魯特噶
　　爾丹猖獗㺯兵破喀爾喀七旗侵及内扎薩克䝉古蹂
　　躪遊牧之地
皇考為爾等三次自將出師乃滅噶爾丹使爾等永享太平
　　之福六十餘年以來爾等屬下偶有饑饉災傷莫不發
　　帑與糧資給畜牧更派富户屯田代耕使饑者復安散
　　者復聚非一次矣
皇考養育爾等䝉古恩澤重矣大矣曩者郭爾羅斯以嵗饑
　　聞朕仰體
皇考聖意即遣大臣前往發倉賑救置備牛羊給賞今喀喇
　　沁翁牛特八旗又以嵗饑聞復遣大臣前往即速查明
　　饑口動用正項錢糧買米散賑夫一時阻饑朕雖賑之
　　長年貧乏之民在爾各君長於本旗内裒多益寡互相
　　賙恤以養育之庻幾得所耳若不知各子其民思所以
　　養育之道仍然厚歛重徭納之於阽危之域而恃天朝
　　之賑恤不特爾衆失所又重違朕愛養斯民之至意矣
　　雖曰爾之屬下乎乃皆我
皇考歴年豢養之民也豈可使之至於散亡况爾屬下盡散
　　孰為爾等納賦孰為爾等供徭愛民惠下是第一要務
　　不可不知也連嵗災旱頻仍今年又遭饑饉爾等各子
　　其民者如何減賦如何輕徭如何裕其農功如何孳其
　　畜牧爾等王貝勒大臣等議定務使各得生理以仰副
　　我
皇考聖心以慰朕心定議之後倘有顯背公議仍然重賦苛
　　役者爾等自思朕其奈何國法具在非朕所得而私也
　　爾等共相勸勉互相輔助遵諭奉行我
皇考目覩爾等長成愛如子孫事事包容處處軫恤爾等視
皇考如祖父恃
皇考之慈愛每事懈逸朕新即位務須各盡爾職謹愼小心
　　管轄屬下訓練兵丁嚴禁盜賊奉公守法循分安生仰
　　報我
皇考軫愛之恩俾朕得以仰法
皇考慈惠爾等至意始終保全永永勿替朕之願也今日特
　　於
皇考梓宮前諭爾等知之
　
　
　
　
　
　
　
　
　
　
　
　
　
　世宗憲皇帝上諭内閣巻十
　　欽定四庫全書
　世宗憲皇帝上諭内閣巻十一
　　　雍正元年九月
　上諭十六道
　　　初一日工部奏康熙二十六年起五十八年七月止
　　　曽任木倉監督人員所虧木植一概著落追賠照律
　　　治罪奉
　上諭木植事件舉國皆知此内亦有屈枉者亦有實在可
　　恨者該部應分晰明白具奏如一概寛免則不肖之徒
　　得以僥倖若俱各治罪其中屈枉人員不無可憫王大
　　臣必要除私秉公加謹查核方得明白
　　　初五日
　諭禮部自古祖功宗德制在不祧饗帝饗親祀應並舉報
　　本之情罔極配
天之典宜隆仰惟我
皇考聖祖仁皇帝亶聰御宇至德諴民早嵗而攬宏綱恩覃
　　無外小心以勤昭事誠著升中
寢園備物於春秋
重闈將敬於朝夕軫萬民之疾苦水旱預籌勵百爾之勸懲
　　賢愚立辨赦愆宥罪仁風廣被祥刑發帑蠲租豐嵗頻
　　聞減賦時邁歌而黄淮底定清問及而稼穡周知闕里
　　隆九拜之儀考亭躋十哲之列科目以増加而益盛士
　　子因訓飭而交修
聖自多能心猶好學總百家之閫奥垂千古之典謨經天緯
　　地之文一貫萬殊之理禹鼎湯盤之句龍翔鳳翥之書
　　莫不薈萃并包矞皇典麗至於
皇威遠暢廟畧遐宣臨邊塞而萬幕傾心示神謨而三孽授
　　首察哈爾不敢伏莽厄魯特頓爾傾巢俄羅斯稽顙以
　　奉共球烏斯藏望風而銷鋒鏑以至波澄紫海箐靜紅
　　苖雨露及於天維疆索通於地紐清寧合撰參兩大以
　　成能覆載同流兼三才而立極武功文德前代之所未
　　聞聲敎車書史册之所未覩建中錫福久道化成萬物
　　逸而
宸衷弗釋其勞四海寧而
皇躬弗辭其瘁六十一載豐功厚澤深浹人心四千餘年哲
　　后賢君難侔歴服紫壇紺幄知
天意之同符蒼璧黄琮思德馨之並薦朕纘承丕緒永念
前徽我
皇考聖祖仁皇帝允宜崇祀郊壇克配
上帝以後冬至祈穀祭
天俱奉
聖祖仁皇帝同
太祖高皇帝
太宗文皇帝
世祖章皇帝配享夏至祭
地亦如南郊祈穀禮祗奉配享其應行禮儀爾部詳議具奏
　　　初八日
　諭順天府府尹鄉飲酒禮乃敬老尊賢之古制近聞年久
　視為具文所備筵宴亦甚不堪爾衙門應加謹舉行
　　十一日奉
上諭查驗八旗器械甚屬緊要從前查驗時彼此那借及
　租箭呈驗之處朕所深知現今日期已近若今年查騐
　器械勢必竭蹷租賃糜費兵丁銀錢殊為無益今嵗不
　必查驗著勒限一年令將器械修理完固預備朕於明
　嵗十月間遣信任大臣㑹同兵部務令一日查驗一旗
　驗畢封貯公所再驗一旗將二十四旗盡行驗畢交還
　各旗方無那移租箭之弊著將此曉諭八旗令各預備
　　又
諭户部廵撫裴􁤙度因起蛟水泛請捐俸工賑恤被水居
　民等語各省督撫偶遇地方有事俱即請捐俸工殊非
　正理俸工特為贍養伊等家口而設縱將通省官俸捐
　助為數無幾有何禆益至若工食盡行捐出胥役人等
　又何以應差行走如果民遇災祲該督撫即應奏聞動
　支正項錢糧若小有水旱或些須修理隄岸城垣該地
　方大小官員有願出己資捐助効力者何必具題即欲
　報聞亦止可另行繕摺具奏該部行文直省督撫凡地
　方遇有公事奏請捐助俸工之處著永行停止
　　又理藩院奏請賑濟扎魯忒貝勒魯空等三旗乏食
　　人等奉
上諭著再給銀二萬兩交與本錫阿林保齎往此項為恐
　從前發去銀五萬兩或有不敷添解備用竝非分别此
　一旗給與若干彼一旗給與若干也可將兩次銀兩合
　數旗之人通同散給如有不敷再行請㫖
　　十六日户部將江蘇所屬蘇太等衞舊欠項下不應
　　蠲免銀兩請
㫖奉
上諭此民屯地丁等銀三百五萬九千餘兩内地租等項
　銀六千八百七十餘兩雖不應豁免但此事歴年已久
　實欠在民著一併豁免
　　十七日議政王大臣等議准浙閩總督滿保奏請修
　　　築海寧塘堤奉
　上諭錢鏐時所築塘堤中間雖被沖壞至今尚有存者數
　　年來督撫等所修塘堤俱虛冒錢糧於不當修築處修
　　築以至隨修隨壞又聞赭山有三處海口今一處淤沙
　　壅塞水不通流若濬治疏通使潮汐不致留沙壅塞則
　　海寧一帶塘工方可保固言之者雖未必稔知然不可
　　不留意抑或地方大臣恐糜費錢糧此等處雖明知而
　　不顧也爾等傳諭該督撫知之
　　　十九日
　諭大學士等朕近於
聖祖仁皇帝所遺書笥中檢得未經頒發
諭㫖一道以明太祖崛起布衣統一方夏經文緯武為漢唐
　宋諸君之所未及其後嗣亦未有如前代荒淫暴虐亡國
　之跡欲大廓成例訪其支派一人量授官職以奉春秋陳
　薦仍世襲之朕伏讀之下仰見我
聖祖仁皇帝海涵天覆大度深仁遠邁百王超軼萬古朕思
　　史記東樓詩歌白馬商周以來無不推恩前代後世𩔖
　　多疑忌以致歴代之君宗祀殄絶朕仰體
聖祖如天之心遠法隆古盛德之事謹將
聖祖所貽
諭㫖頒發訪求明太祖支派子姓一人量授職銜俾之承襲
　　以奉春秋祭享但恐有明迄今年代久遠或有奸徒假
　　冒致生事端爾内閣大學士即㑹同廷臣詳明妥議以
　　副
聖祖仁皇帝寛仁矜䘏之至意
　　　二十日奉
　上諭從前
皇考將公主郡主等下嫁與䝉古者欲其撫恤䝉古之屬下
　　人也今公主郡主等不知體恤往來行走整年居住京
　　師兩處安家䝉古甚為勞苦嗣後欲來京師著先請㫖
　　得㫖後方可來京不請㫖者不得來京
　　　二十二日直隸廵撫李維鈞奏請直隸省地方丁隨
　　　地起户部議准奉
　㫖交與九卿詹事科道㑹同確議具奏九卿等奏應行令
　　　該撫確查各州縣田土因地制宜作何攤入田畝之
　　　處分别定例庻使無地窮民免納丁銀之苦有地窮
　　　民無加納丁銀之累奉
　上諭廵撫李維鈞條奏丁隨地起一事九卿竝不據理詳
　　議依違瞻顧皆由迎合上意起見即如本内有地窮民
　　一語既稱有地何謂窮民不與有米餓莩之語相似乎
　　不但此也凡九卿㑹議理應將所議事件預先詳審至
　　臨議時各出己見平心靜氣公同商確以求至當邇來
　　九卿坐班多有不齊及至㑹議彼此推諉不發一言或
　　假寐閒談遲延累日令一二科道新進者昌言於衆便
　　羣相附和以圖塞責在九卿遲延一日内而六部八旗
　　外而各省俱因以遲延矣以此為居官安靜及至保舉
　　議行事件又有請託賄賂等弊爾等在
聖祖時皆受
深恩不圖實心報効每事迎合有時依議准行便謂迎合得
　　計遇有駮囘事件雖加嚴飭又謂上有深意以此事君
　　負恩殊甚此皆朕之所深知而不忍見者
聖祖與
天相似諸臣豈能以人意揣度
天心所有種種惡習皆在
聖祖洞鑒之中包涵已久有何益處朕即位以來將此等惡
　　習概置不究爾等自揣平日所為亦當知懼亦當知感
　　矣今仍欲迎合朕意朕於諸事本無成見有何迎合之
　　處所發㑹議事件原欲與衆共商即書所云汝則從龜
　　從筮從卿士從庻民從之意也元首股肱誼同一體朕
　　祗欲諸弟盡為賢王諸臣盡為良臣事事當理即朕意
　　耳朕從不自以為是所議允當朕即不從不妨面折廷
　　諍再三執奏即不顯言亦可密摺敷陳至爾等以堯舜
　　比朕朕果能上法堯舜乎抑屬贊頌之詞也如或不能
　　正可因此自勉即爾等亦當上法古名臣也
聖祖良法美政布在方䇿朕與爾等期共相黽勉以臻至治
　　朕宵旰勤勞爾等可圖安逸乎嗣後務宜洗心滌慮痛
　　改前非凡事皆持公正止論是非毋事揣度朕實心延
　　納果能據實直陳豈肯拒阻若仍蹈前轍朕或據理飭
　　行或擇人另議爾等豈不自愧乎原本發還九卿著仍
　　照户部議行
　　　二十六日禮部請定取中進士名數奉
　上諭今科進士照朕所定一百八十名之數入榜取中仍
　　降㫖與總裁官朱軾張廷玉此外不拘省分不限額數
　　有可取佳巻選出另行具奏放榜後其落巻照今春檢
　　閲之例檢閲
　　　二十八日湖廣總督楊宗仁奏請定百姓食鹽價値
　　　奉
　上諭據楊宗仁奏請欽定鹽價伊並不體察事理但固執
　　伊所原題具奏朕視民商皆屬一體如何定奪士農工
　　商雖各異業皆係國家子民理當一視同仁督撫偏袒
　百姓廵鹽御史偏袒商人可乎總督係地方大臣凡辦
　理事務必須平心靜氣期於合理楊宗仁身為總督於
　此等處並不留意混行瀆奏殊溺大臣之職著黄叔琳
　謝賜履前往楚省㑹同楊宗仁將鹽價作何酌定之處
　確議具奏謝賜履印務著何順暫行署理
　　二十九日
諭大學士等人臣膺命効職果能實心愛民清白自矢則
　官去民思甘棠留詠有愈久而不能忘者從古有之若
　今之生祠書院不知始自何人自督撫提鎭以及監司
　守令所在多有究其實不過官員在任之時或係下屬
　獻媚逢迎或地方紳衿有出入公門包攬詞訟之輩倡
　議糾合假公派費佔地興工甚至園囿亭臺窮極華麗
　勞民傷財一無顧惜及其後或為宴㑹遊玩之場或本
　官竟據為產業考其年月則官員去任之後百姓追思
　而特為興造者甚少此事向曽禁止而踵弊如故當再
　為嚴飭嗣後如有仍造生祠書院者或經告發或被糾
　叅即將本官及為首之人嚴加議處其現在之生祠書
　院如果係名宦去任之後民間追思葢造者准其存留
　其餘俱著地方官查明一概改為别用或為義學延師
　授徒以廣文敎如此則以無用為有用惜民財力杜絶
　虛浮於地方風俗大有裨益
　　又理藩院奏陣亡台吉進達克
恩加䘏典伊子噶爾馬䇿布騰等謝
恩奉
上諭蘇尼特王垂濟拱蘇勒本旗下台吉管理旗務官進
　達克帶領伊旗下兵丁與逃竄之厄魯特羅卜藏錫拉
　珀等鏖戰身亡甚屬可嘉此並非出兵亦並未令其率
　衆追擒伊即率領兵丁前去在陣身亡是以朕交部議
　叙部議二等台吉加一等授為頭等台吉具奏朕曾特
　降諭㫖施恩將進達克照依公爵致祭今襲頭等台吉
　進達克之子噶爾馬孫多布著授為輔國公伊第二子
　噶爾馬䇿布騰亦曽奮勇對敵受傷著授為頭等台吉
　　第三子共格垂穆皮爾亦曾臨陣著授為二等台吉
　　　三十日
　諭内閣朕惟我
太祖高皇帝天錫智勇肇造鴻基
太宗文皇帝纘業恢圖布昭聖武
世祖章皇帝統一寰區功成治定其時内外文武勲舊臣工
　　戡亂効力茂著厥功
皇考聖祖仁皇帝特勅内閣翰林院諸臣纂修
三朝國史用揚
列聖之鴻謨並及諸臣之勞勣迄今尚未編輯矧惟
聖祖仁皇帝垂統六十餘年以守兼創
恩澤聲敎遠及海外絶域
德業之盛超於百世凡於指授所及能顯立功勲誠敬任事
　　之大臣與夫軼羣出衆有才之人若不及今博採聞見
　　薈萃成編恐閲世久遠或致闕畧著將國初以來文武
　　諸臣内立功行間誠敬任事卓越之才有應傳述者行
　文八旗將諸王貝勒貝子公以及文武大臣之冊文誥
　勅碑記功牌家傳等項詳加查核暨有顯績可紀者亦
　著詳察逐一按次彚成文冊悉付史舘刪去無稽浮夸
　之詞務採確切事實編成列傳如此可以垂之萬世庻
　為國家宣力有功之大臣不致冺沒
　
　
　
　
　
　
　
　
　
　
世宗憲皇帝上諭内閣巻十一
　　欽定四庫全書
　世宗憲皇帝上諭内閣巻十二
　　　雍正元年十月
　上諭十八道
　　　初三日
　諭歸化城都統丹晉及兩旗官兵前者
聖祖皇考由寧夏親征漠北時廵狩歸化城地方見爾等歸
　　化城土黙特兩旗官兵士衆委靡弓馬不習法度日以
　　廢弛因將兩旗都統革退另選在京都統副都統叅領
　　等員管轄歴年訓練有方軍律嚴整舊習漸改有志向
　　上是以數年以來選用在京人員之例已經停止今爾
　　保送之官兵人等盡皆弓馬嫻熟且兩旗兵弁行伍整
　　齊凡有行圍及出征等事與内地兵丁一體効力此皆
　　我
皇考敎育爾等所致也歸化城土黙特兩旗原在四十九扎
　　薩克内其都統副都統等官皆係國初歸附之土黙特
　功臣子孫世職今念爾等既已棄咎從忠允宜遵復舊
　例楚宗著授京城額外都統楚宗員缺將原任都統阿
　必達之子副都統艮敦補授艮敦員缺著丹晉將爾兩
　旗内應補人員與原任都統副都統世家子孫及叅領
　内人材可用儀表修偉向能管轄兵丁曾經効力行間
　人等查明保送引見朕將親擢焉
　　初四日
諭總理事務王大臣各部院衙門無品筆帖式往往遲至
　二三十年始得陞授小京官伊等在部院効力年久不
　得一職甚屬可憫著大學士學士翰林院掌院學士㑹
　同吏部將伊等與候補之筆帖式等一同考試擇其文
　理優長者給與品級嗣後三年一次考試其優等者俱
　著給與品級
　　初五日
諭兵部驛站關係重大經朕屢加嚴諭然其間積弊難以
　盡詰有在官之累有在民之累如直隸山西等省差徭
更為浩繁雖驛馬足數亦供應不敷乃内而兵部外而
驛道於給發馬匹時官吏通情受賄往往所給浮於勘
合之數且行李輜重皆令驛卒乘馬背負多至八九人
不等所到州縣以見馬換馬向有舊例不敢詰問至督
撫提鎭經過之處更唯命是從嗣後照勘合之外有敢
多給一夫一馬者許前途州縣即據實揭報都察院以
聽紏叅如甲縣容情不揭而被乙縣揭報者並甲縣一
併治罪其督撫提鎭騷擾驛遞者皆照此例庻少甦在
官之累至若河南山東諸省離京稍遠謂耳目易欺每
驛額設馬匹不過十存三四其草料工食仍照舊開銷
且逐年詳報倒斃侵蝕補買之價差使一至則照里科
派將民間耕種牲口強遣當差令其自備物料跟隨守
候種種累民尤屬不法著該地方督撫將所有驛站逐
一徹底清查缺額者勒限補買至派借民間牲口尤當
勒石永禁違者即從重治罪
　又
諭内務府直隸省州縣亦可與爾衙門文移徃來如莊頭
　人等有在州縣地方生事者著該州縣官員竟行呈報
　爾衙門爾等查問訓飭若不悛改即行斥革著行文直
　隸廵撫凡有皇莊州縣地方遍行曉諭至各莊頭交糧
　時須逐一查問將生事之人嚴加訓飭不肯悛改者即
　行斥革
　　又兵部奏山西出征兵丁倒斃䭾載輜重馬匹應令
　　賠補奉
上諭山西兵丁遠馳異域甚屬勞苦其倒斃䭾載輜重馬
　匹著照川陜例免其賠補
　　初六日奉
上諭前差連肖先往河南賑濟回京時朕諮以河南官員
　賢否據奏俱屬不及無一賢員朕因特選七員命往石
　文焯應將劣員即行叅革其員缺即應以命往人員補
　授乃徇庇優容並不將不及劣員查叅只將陞任丁憂
　病故等缺以命往人員擬補具奏殊屬不合督撫係封
　疆大吏地方有劣員應即叅革倘優容不行題叅留任
　一日則地方百姓受害一日外省大僚果能自殫忠誠
　何致轉畏屬員著行文嚴飭石文焯伊屬員内若果無
　庸劣盡是賢能著以五人輪次來京引見
　　又湖廣總督楊宗仁審擬原任桂陽縣知縣董瑞受
　　賂一案仍照原題擬流援赦刑部議駁具奏奉
上諭依議部駁事件督撫每固執原題具奏一經駁回往
　返遲誤干連人等多至受累嗣後部内應駁事件督撫
　若固執原題具奏部内即將督撫一併議處奏聞如不
　應駁事件而部内故求疵隙題駁該督撫即將不應駁
　之情由奏聞
　　初八日奉
上諭在京八旗及外省兵丁凡係三年以内從征自軍前
　回者無庸議及如久在行間裁減撥回者除現在當差
　行走之人外其因衰老有疾革退人内或其子弟錢糧
　可以倚頼或其産業尚足自給者不必併查若本身不
　能當差又無可倚頼之人著各該管官逐一詳查彚奏
　賞給伊等半分錢糧養贍終身
　　又禮部奏孝行節義既經設立祠宇其建坊銀兩應
　　請停給奉
上諭孝行節義建立牌坊年久毁壞遂致湮没今欲設立
　祠宇特為昭垂久遠之意並非欲節省錢糧部議建立
　祠宇停給建坊銀兩不合建坊銀兩仍著給與
　　十二日
諭内閣九卿詹事科道從來用人之道必兼聽並觀疇咨
　博採方能允當而無失朕於選用人員每諮訪卿等正
　以朕一人之耳目有限不若合爾諸臣之見聞始無遺
　漏爾等僉云未能深知互相推諉夫盈廷諸臣各省之
　人咸在同鄉親故豈無確實見聞其賢者即有小善亦
　應稱舉其不肖者即有小惡無容隱匿若知其賢而不
　言是謂蔽賢知其不肖而不言是謂黨惡即如九月分
　選官摺内有劉尚儉者係四川䕫州府叅革貪酷知府
　劉天觀之子其父刻剝小民之脂膏為伊子捐納罪莫
　大焉如此之人豈可錄用在廷豈無一人知之者乃俱
　緘黙不言以此推之可見知而不言者甚多爾等之意
　惟恐結怨於朋友遂容隱不肖以保全其功名雖誤朕
　選用之事而不顧貽害於地方而不恤試思得罪於朋
　友與見棄於君父孰重而孰輕全一人之功名與貽地
　方之患害孰大而孰小况卿等所舉之賢不肖朕不過
　於引見時借以叅酌自有裁奪并欲知薦者之居心與
　知人不知人所舉賢者亦只據現在有善可稱非責爾
　等保其終身無過不必過慮後日之貽累嗣後務宜痛
　改積習茍有見聞即從實舉出進賢勿避嫌退不肖勿
　避怨朕生平惟以眞誠待人卿等何必瞻徇疑畏當以
　至誠報朕尚其各抒忠悃勿負朕推心置腹之至意庻
　用人得其道而吏治日隆矣
　　十五日奉
上諭嗣後凡查富户將從外任丁憂及無罪致仕囘京者
　永遠免其行查如一併行查徒令不肖都統叅領等借
　端取利於事甚屬無益且將伊等俱派富户則人如何
　能作好官自降㫖之後若仍有索詐等情定行治罪
　　十八日歸化城都統丹晉奏報圖思海運米駝隻從
　　大同至歸化城八百四十八隻内損壞一百七十五
　　隻奉
上諭此項駝隻皆因圖思海等運米時不加意牧養以致
　殘疾瘯蠡數日之間損缺甚多如將此等駝隻交與察
　哈爾土黙特䝉古人等必致倒斃又復責令賠償䝉古
　人等殊覺枉抑朕早已洞悉此情恐其擾害䝉古特遣
　副都統勒什布前往令於交駝時將殘疾者盡行記檔
　此項損傷駝隻既係圖思海之故應俱著落圖思海賠
　償
　　十九日
諭大學士等國家建官分職於翰林之選尤為愼重必人
　品端方學問醇粹始為無忝厥職所以培館閣之材儲
　　公輔之器也從前
聖祖加意育才循循訓導又纂修各種書籍需員甚多故翰
　　林院編檢幾至二百人庻吉士亦五六十人朕臨御之
　　初未有編纂諸事又未能如
聖祖之善於訓導誠恐人才置之閒散特多方錄用内而科
　　道吏部外而道府州縣俱各隨材器使務令疏通今編
　　檢尚有百餘人庻吉士尚有數十人著内閣大學士㑹
　　同翰林院掌院敎習秉公别擇其學問優長字畫端楷
　　或精於翻譯國書者留本衙門辦事及分各館纂修其
　　或才具練達可當科道吏部之選或長於吏治編檢可
　　為道府庻吉士可為州縣者一一分别具奏至或老病
　　衰廢願自解退者聽其以原官休致其有行止不端事
　　跡確實者奏聞革退今朕特恩開科人材輩出將來揀
　　選庻常朕當親加考試引見揀選至日後散館仍照舊
　　例以三等分用目今正届殿試之期朕深知向有擬送
　　䇿聯鑽營甲第等弊殊可痛恨朕所㸃閲巻大臣俱係
　平日實心委任之人各宜虚公謹愼杜絶諸弊倘有仍
　蹈前轍者必嚴加處分務使文治日隆英材蔚起以副
　朕籲俊興賢之至意
　　又總理事務王大臣議奏旗丁掛欠米石應令總漕
　　議定搭運年限再將弁丁發南追比奉
上諭康熙三十八年至五十年止掛欠者盡行寛免五十
　一年至五十八年掛欠者暫停併追五十九六十六十
　一年掛欠者如果幾年之内能一齊賠還朕亦施恩寛
　免如仍延挨不肯竭力交清將新舊一併嚴追將此諭
　㫖併所議之處作速行文總漕張大有俟議奏時議覆
　　二十日
諭總理事務王大臣今年殿試在十月二十七日天氣已
　寒諸貢士若照舊例在丹墀對䇿恐硯池氷結難於書
　寫此一次著在太和殿内兩傍對䇿再傳諭總管太監
　令多置火鑪使殿内和煖諸貢士得盡心作文寫巻
　　二十二日户部奏陜西省長武西鄉二縣浮糧仍照
　　例徴收奉
上諭長武西鄉二縣浮額錢糧屢年徴收甚累百姓著予
　豁免
　　二十六日
諭户部朕自御極以來宵衣旰食無日不以民依為念督
　撫以下守令以上凡有地方之責者均宜公忠體國仰
　副朕心今年夏月朕以北省二麥歉收差員到南省於
　秋成後採買米石以備賑貸平糶朕意切於為民正欲
　酌盈劑虚以羡補不足也又恐有不便於民之處於差
　員臨行之時再三申諭地方米多方可採買不必定要
　買足今聞各省地方官因欽差買米禁止商販不許出
　境大負朕痌瘝一體之意甚屬不合况浙江及江南蘇
　松等府地窄人稠即豐收之年亦皆仰食於湖廣江西
　等處今秋成歉收若商販不通必致米價騰貴該部速
　即行文各省總督廵撫凡有米商出境任便放行使湖
　廣江西安慶等處米船直到蘇州蘇州米船直到浙江
　毋得阻撓庻幾有無流通民皆足食以副朕愛養元元
　之意
　　又
諭工部琉璃亮瓦兩厰官地每月按間計檩徴租相沿已
　久朕念兩厰多係流寓賃住貿易小民情可憫惻嗣後
　止徴地租免其按間計檩逐月輸納著即通行曉諭以
　副朕撫恤窮黎至意
　
　
　
　
　
　
　
　
世宗憲皇帝上諭内閣巻十二
　欽定四庫全書
世宗憲皇帝上諭内閣巻十三
　　雍正元年十一月
上諭十七道
　　初六日兵部議奏叅遊等官丁憂給假定限十箇月
　　奉
上諭所奏亦是但尚未詳盡今直隸人亦有在雲南居官
　者雲南人亦有在直隸居官者亦有近本省居官者一
　例給假十月可乎其丁憂給假之處亦不得預定且無
　論何人聞訃莫不急遽一定假期必致將任内事件不
　交代清楚草率離任武職防禦甚屬緊要從前武職俱
　著在任守制必有深意嗣後給假部内應酌量其遠近
　定限其丁憂之員所防守地方有無緊要與應否給假
　之處著該督撫提鎭聲明具奏有應給假者朕方准行
　不可預定此本著發囘再加詳議具奏
　　又兵部尚書盧詢條奏請定捕盜官役勸懲及窩主
　　之罪九卿詹事科道議奏請立捕役賞格窩主發遣
　　黑龍江奉
上諭此議尚未詳盡從來盜案内盜首脱逃尚未緝獲或
　報以病故者甚多如何使盜首必不漏網並盜案亦不
　致稽遲之處應再加詳議再所擬窩主之罪尤未允協
　其窩主有窩强者有窩竊者有知情者有不知情者有
　分贓者有不曾分贓者律内按罪分别立決監候斬絞
　以至杖笞開載甚明今一概議為發遣黑龍江地方可
　乎又所議獲盜過半免其治罪於過半之外拏獲一名
　賞銀十兩等語夫獲盜過半免其治罪足矣於過半數
　外拏獲一二名亦何賞之有即賞亦不過地方官酌量
　行之以示鼓舞又何得預定所賞之數著落地方官令
　其捐出乎此本著發囘再行詳議具奏
　　初八日大學士馬齊等奏京口將軍印務已經奉
㫖著李杕署理悞將張天植自陳本擬票簡用副都統署
　　理京口將軍印務字様請將臣等交部議處奉
　上諭忠君愛國之心發於至誠凡事自然不致舛錯遺漏
　　惟思竊位沽名趨利避害僥倖於萬一而於國家制度
　　政事輕重絶不加意茫然不知豈不貽笑於世國家政
　　事皆
皇考所遺朕年尚壯爾等大學士所應為之事尚可勉力代
　　理爾等安樂怡養心力無耗得以延年益壽是亦朕之
　　惠也此等小事猶非所重但能各守君臣大義使朕不
　　致恐懼疑惑便是國家之福朕之所望於大臣者於一
　　切利欲之心勉自克制精白乃心維持國家大體不使
　　吾朝君臣貽譏於萬世朕之所望足矣若欲以機心行
　　機事思以惡名歸之於朕朕斷不能受爾等徒用心於
　　無用之地耳君臣一體尚其思之
　　　初九日
　諭大學士等古制凡廟諱文書式但於本字内缺一筆不
　　改易字様朕於
聖祖仁皇帝聖諱二字每見即感痛於心昨偶閲時憲歴二
　　月月令内見
聖諱上一字不覺失聲長慟嗣後在京各部院衙門及八旗
　　在外各省將軍副都統督撫提鎭司道府州縣衛凡奏
　　章文移遇
聖諱上一字則寫元字遇
聖諱下一字則寫􁈆字爾等交與該部即遵諭行
　　　十一日
　諭户部浙省偶値秋旱其被災地方已降諭㫖蠲免錢糧
　　令有司加意撫綏查杭嘉湖所屬被災十四州縣應額
　　徴漕米三十二萬石朕思荒歉之嵗民間納米為難著
　　令徴收一半改折一半俾地方多存正米十六萬石又
　　有耗米若干既可以濟民之食又可以紓民之力於閭
　　閻大有裨益其改折之價著照康熙九年例每米一石
　　折銀一兩按限解部又念被災之後所交米色未能純
　　一其十六萬石漕米著令紅白兼收以示朕軫恤地方
　　格外施仁之至意爾部即遵諭行
　　二十一日奉
上諭為治之道在於務實不尚虚名朕纘承丕基時刻以
　吏治兵民為念事無大小周思詳慮求其見諸施行實
　可以有濟天下者必下諭㫖諄諄告戒中外條奏有當
　理者無不嘉與採納所冀内外臣工實在遵行庻有成
　效一年以來所降諭㫖及内外條奏頒發於六部九卿
　八旗直隸各省者亦已多矣内外衙門於奉到事件若
　不過行一文書出一告示徒托空文竟不見諸實事則
　不徴不信豈朕倚毗相助為理之至意歟倘所降諭㫖
　及條奏准行之事其中果有一二未盡允協宜加損益
　者自當據實入告著通行曉諭六部九卿八旗及各省
　督撫提鎭凡從前所降諭㫖及條奏議行事件皆令於
　來年十二月將各條各欵實在如何施行及行之如何
　已有成效條分縷晰明白奏聞至有密奏密降諭㫖者
　仍詳悉密封奏聞朕之所以寛其限者欲俾各得悉心
　體究斟酌施行於吏治兵民實有所濟各宜砥礪以副
　　朕懷
　　　又
　諭禮部
　孔子道冠古今為萬世師表薄海内外無不俎豆尊崇國
　　學乃四方表率其制尤重
聖祖仁皇帝臨雍釋奠典禮優隆朕纘承大統景仰先型羮
　　墻如見念國學為造士之地聖教所被莫先於此恐歴
　　嵗既久有應加修葺之處爾部㑹同工部詳加閲視凡
　文廟殿宇廊廡及講堂學舍務須整理周備俾廟貌聿新
　　以申景慕朕將親詣焉
　　　又刑部等衙門以盜犯陳謀等分擬斬決發遣具奏
　　　奉
　上諭曰
皇考如天好生凡大盜事件按律俱應立決者並交與大學
　　士㑹同三法司議將造意為首及傷殺人者一二人正
　　法餘俱減等發落今此案大盜陳謀等聚黨連刦七家
　殺傷人命情甚可惡著大學士㑹同原議大臣將同行
　連刦七家及情屬可惡者再行逐一詳察議奏
　　二十二日奉
上諭庻吉士散館滿漢試巻著隆科多張廷玉張伯行登
　德閲看具奏從前已將庻吉士内揀選分用此内或更
　有才堪外任及可任部員者爾等㑹同朱軾分别具奏
　朕思編檢庻常乃清要之選必須學問優長人品端方
　始為稱職若品行有虧雖文藝可觀亦無足取爾等再
　問塞楞額鄂爾竒文岱王國棟伊等如知其學問優劣
　人品賢否之處亦據伊等所知具奏至今嵗所中進士
　爾等務悉心察訪必得文行兼優之士擢為庻吉士將
　來始可以收得人之效其餘㪚進士聽各修書館總裁
　等有知其學問有用者即著伊等指名題取効用雍正
　元年特開恩科所拔狀元于振等應格外施恩將于振
　即授翰林院修撰戴瀚楊炳俱即授翰林院編修二甲
　第一名張廷珩即授翰林院檢討俱著在南書房行走
　　　二十五日
　諭宗人府大學士領侍衛内大臣九卿等怡親王於
皇考時敬謹持身亷潔立品未嘗圖利干預一事糾黨邀結
　　一人所屬人員略無擾累不似其他無知弟輩種種致
　　煩
皇考聖心其安分自守家計空乏舉國皆知朕素崇奬自朕
　　御極以來一心戴朕克盡臣弟之道所交事務悉効公
　　忠亦衆所共知也查從前朕弟兄分封之例總計各得
　　錢糧二十三萬兩朕欲援此例賜之王以十萬儘足奏
　　辭不已朕勉諭再四王僅受十三萬兩而已再照裕親
　　王例令支官物六年王又摺奏朕不准所請王叩首固
　　辭極其懇切較之弟輩中數人罔知自愛在
皇考時不知恩不知足百計盜取國帑者當作何分别也朕
　　欲以王之善表揚於衆以愧無知諸弟且為後日子孫
　　模範故特諭諸王大臣今不允王之所請既不可得允
　　王所請則超軼尋常實心為國宣力之弟轉不得以諸
　　弟兄應得之分賜之朕心實為不忍殊難裁奪著諸王
　　大臣議奏
　　　又禮部奏冬至令節於
　皇后前進箋行禮儀注奉
　上諭朕舉行冬至慶賀禮因
聖祖配
天大典諸王大臣强之再三朕不得已從之皇后前上箋慶
　　賀之禮過三年舉行
　　　二十七日奉
　上諭殿試武進士著兵部酌定考期具奏考試之日清晨
　　寒冷著於辰時預備朕於已時臨試著茶房膳房預備
　　考試人員食物如是日大風甚寒兵部具奏改期此次
　　考試乃朕元年加科恩例伊等自外省來者甚多適遇
　　冬寒著每人賞銀四兩為整理衣服賃取馬匹之用
　　　又兵部以考選軍政具奏奉
　上諭此係初次考選爾等秉公考驗此官員内有出兵効
　力行走年老俸深者諸事尚能坐理仍著留任如果不
　堪方行革退再人雖年老衰頽不宜留任而出兵効力
　之處甚多將伊即行革退致令無以度日深屬可憫似
　此等者另行分晰具奏朕自加恩其雖無効力行間之
　處而供職年久者伊等身逢太平之世何由得經歴戰
　陣爾等亦宜留心朕若不下此㫖爾等不敢如此驗看
　　二十九日
諭大學士等向來庻吉士學習清書散館之後每至荒廢
　以三年學習之功置之無用殊為可惜嗣後清書散館
　之翰林不可令其荒廢今年新科進士選拔庻常朕意
　學習清書者少派數人令其盡心學習務期通曉散館
　後亦不可荒廢或在翰林或在部曹即令與滿員一同
　繙譯如此方實有裨益新科進士於引見之前朕欲先
　行考試知其學問再行引見選拔庻人才不致遺漏目
　今天時寒冷考試之日一應仍照殿試預備考試題目
　朕將詩文四六各體出題視其所能或一篇或二三篇
　或各體俱作悉聽其便
　　又
諭八旗大臣副都統祁爾薩條奏内稱欲裨益於兵丁生
　計故於喜䘮之事俱加恩賜臣愚以為從前滿洲人等
　遇有䘮事親友饋送粥茶弔慰後因風俗漸弛至有多
　備猪羊大設餚饌送飯者官兵競相傚法不計産業過
　事奢靡等語夫饋粥一事乃我朝滿洲人篤於居䘮至
　廢飲食是以親友相恤特饋粥以食之並非筵宴也但
　此禮沿行至今失其本意竟至過為侈費昔亷親王允
　禩値伊　母妃之事欲沽取孝名詭為孝行迨至百日
　猶令二人扶掖匍匐而行於定例外加行祭禮每祭焚
　化珍珠金銀器皿等物蕩盡産業求異於人其令人扶
　掖而行至半年者係何意見何以至此迄今思之終不
　可解朕於是時曽恐允禩致殞其生特加憐惜及事畢
　畧無衰損愈覺充肥由此觀之其專事狡詐明矣彼時
　曉事之人多有厭憎而譏議之者敦郡王允䄉郡王允
　　禵貝子允禟三人相結指稱送飯大設席面百日之内
　　輪流饋送日用猪羊二三十口備極餚品四人門下人
　　等每日筵宴紛擾不但朕知衆人無不知之也且允禟
　　等曾以與允禩送飯㑹同朕躬以允禩如此詭詐沽名
　　而無知之人遂謂允禩為甚孝以致舉國喧傳此亦衆
　　人所共知也惟我
皇考洞見其情曾於衆阿哥㑹集時
諭曰孝必本於誠心如欲邀孝名即為虛偽即為不孝為人
　子者不務盡孝於父母生前而欲矯飾於歿後譬有乞丐
　於此告之曰爾死我為爾焚化金銀累萬彼乞丐亦只欲
　生耳斷無羡死之心也以之指責允禩者屢矣朕當
皇考
皇妣大事惟遵
皇考當
皇祖考
皇祖妣大事時所行儀禮外不敢借稱盡孝稍有詐取名譽
　　過為矯飾之處論語云禮與其奢也寧儉䘮與其易也
　　寧戚朕前曾降諭㫖著大臣等查考䘮禮定為儀節具
　　奏已經十月尚未議覆今朕欲協諸經書義理期有裨
　　於旗人生計將副都統祁爾薩所奏准行但恐衆人謂
　　朕抑制伊等使居䘮不得備禮有礙於子孫盡孝之心
　　親友相關之誼如以有礙不准祁爾薩所奏又恐不協
　　經書義理無裨於旗人生計是以朕尚疑而未定著各
　　部及八旗大臣等㑹同詳議具奏至從前所交議奏之
　　㫖經至多日大臣等尚未議奏必有不便施行之處大
　　臣等不敢直陳朕恐悞降諭㫖心甚疑焉如果有不可
　　行之處將㫖繳回　大臣等遵
　㫖議定條例具奏奉
　上諭凡作偽飾詐以取虚名係朕平日所羞為者且自
太祖
太宗
世祖
聖祖以來歴代相繼專務誠實撫天下之萬民登國家於平
　　治毫無粉飾之政諸臣咸當恪遵我朝制度崇尚實行
　　鄙薄虛名此所奏知道了將兩次所降諭㫖一併傳示
　　八旗徧令遵行
　　　又奉
　上諭前將怡親王奏摺交王大臣等議奏王又屢次奏辭
　　力求允其所請朕尚難於酌定想王大臣等自難定議
　　今除喂養馬匹外俱著照所請以副王謙抑之懷朕另
　　行加恩將現在王所兼管之佐領俱令為王之屬下賞
　　給頭等䕶衞四員二等䕶衞四員三等䕶衞十二員共
　　添䕶衞二十員加賜豹尾槍二長桿刀二每佐領下添
　　給親軍二名王大臣等若謂理宜如此施恩於王即遵
　　㫖行知各該處
　
　
　世宗憲皇帝上諭内閣卷十三
　欽定四庫全書
世宗憲皇帝上諭内閣卷十四
　　雍正元年十二月
上諭十一道
　　初五日
諭内務府總管等凡為莊頭之人以力田節儉為本如李
　甡鄔索住等奢侈妄為俱已獲罪莊頭等當深以為戒
　勤農務本躬行節儉教訓子孫讀書守分如果有才能
　朕自加恩録用爾等傳諭知悉再莊頭等所居房舍應
　量其家口所需酌定額數無得恣意僭侈如有仍前諸弊
　不知服田力穡但以奢靡相尚擅用非分之物作種種
　兇惡之事及違例廣建房舍者定行正法
　　初六日
諭八旗都統向者每甲喇止叅領一員因不敷用始委署
　一員協理昨議政大臣奏稱䕶軍校驍騎校等官以之
　委署叅領職卑不勝其任停其委署等語其説亦是今
　將委署叅領即改作副叅領秩為五品嗣後副叅領員
　缺仍將䕶軍校驍騎校等官一併㨂選引見補用若叅
　領副叅領奉有差遣其員缺應行委署者奏聞委署如
　此則責任專而管轄得力由兵丁出身者其陞轉之途
　亦不致壅滯旗下既得人材事務亦大有禆益員額既
　添効力之人益得上進至現在委署叅領應分别優劣
　優者授為副叅領劣者奏明令其各囘原任
　　初七日吏部戸部議覆貴州省奏銷康熙六十一年
　　地丁錢糧經徵全完各官照例議叙奉
上諭貴州通省地丁錢糧不足十萬兩若照此議行僅有
　經徵各官得邀議叙督催各官雖極為効力終不能得
　議叙其督催各官或仍照十萬兩以下一年内全完准
　行議叙之定例或合併二三年錢糧督催全完始行議
　敘之處戸部會同吏部定例議奏
　　初九日刑部等衙門奏臺灣叛冦餘黨劉國華等出
　　洋行刧分别治罪其被盗殺傷之兵丁林光等分别
　　䘏賞奉
上諭此本所議賞兵之處甚輕一兵陣亡五兵得傷亦曽
　殺死二賊伊等攻戰是實應照軍功議叙至收受賊首
　劉國環杜君英所給劄付仍舊整年藏於吳郡山中同
　夥俱係叛逆該督定擬斬罪部内議減非是宜將原先
　不入叛黨後方入夥行刼賊犯另為查明分别定擬
　　十一日兵部議奏副將胡友良年老休致奉
上諭副將胡友良曽否立有勞績著查奏再從前軍政時
　有副將以下官員因病殘疾不能騎射革退者伊等少
　年時在軍前曽著勞績今因年老不能騎射以致革退
　情屬可憫著交與兵部將曽在軍前効力身帶傷痕竭
　力供職之員逐一查明具奏
　　十五日
諭九卿朕惟靖盗所以安民而欲靖盗必須嚴諱盗之處
　分併正竊盜之刑法州縣有司因畏盜案叅處顧惜功
　名往往諱盜不報或以强為竊或以多為少或賄囑事
　　主通同隠匿以致盜賊肆無忌憚定例諱盜處分不為
　　不嚴無如督撫等官全無覺察殊負朕保愛良民之至
　　意再竊賊雖非强刼然行竊日久必至夥刼所以律載
　　竊盜三犯即絞立法之意原在防微杜漸今各直省竊
　　盗依律究擬者絶少盜案之多實由於此如何使有司
　　不敢諱盜併如何重懲竊盜之處該部㑹同詳議具奏
　　　又刑部等衙門議覆河南巡撫石文焯題奏毆死小
　　　功服叔之馬洪望擬斬立決一案奉
　上諭從前湖廣巡撫張連登所題楊商玉與楊眉望之父
　　楊末公角口楊眉望見伊父被毆將大功服兄楊商玉
　　毆死因此援引救父殺死大功服兄之譚華常改為免
　　死減等充發之例將楊眉望題請減等朕以
皇考在日將此事交與九卿㑹議減等結案者亦因諒其情
　　由可矜施法外之仁然並不曽著為定例張連登何得
　　即引此為例將楊眉望減等具題故將張連登交與吏
　　部議處今石文焯疏稱馬兆六與馬洪望之父馬兆謙
　角口馬洪望因救父將小功服叔馬兆六打死援引救
　父打死小功服兄之呉育改為擬斬監候之例將馬洪
　望應否減等之處聴候部議題請與理頗合部内雖議
　將所請之處不准仍將馬洪望照例擬斬立決朕念馬
　洪望因救伊父將馬兆六打死馬洪望改擬監斬候張
　連登石文焯所題事件情由雖同石文焯援例兩請張
　連登乃擅自減等具題恐各省督撫不知其故以其為
　事相同何以獨將張連登議處且恐其畏罪將此等事
　不敢具奏嗣後命案有似此情由可矜者仍援例兩請
　朕閲覽定奪再或有子之人與人角口故令伊子將人
　毆死者豈可減等此風斷不可長將此諭㫖通行直省
　總督巡撫
　　十六日奉
上諭諸路軍前兵丁自軍興以來並皆竭誠効力前朕特
　降諭㫖屢次將老病者撤囘寜家現在軍前之人盡屬
　壯健奉命勤力無一違悞之事甚屬可嘉時值冬寒俱
　著賞給行糧一月
　　十七日浙閩總督滿保奏請嚴禁天主教禮部議奏
　　各省西洋人除應送京効力者外餘俱安挿澳門奉
上諭西洋人乃外國之人各省居住年久今該督奏請搬
　移恐地方之人妄行擾累著行文各省督府伊等搬移
　時或給與半年或數月之限令其搬移其來京與安挿
　澳門者委官沿途照看送到毋使勞苦
　　十九日
諭兵部國家保障封疆惟武臣是賴叅將以上責任尤重
　其年老有疾不能料理以致營務廢弛者自難姑容但
　其間或有久歴戎行曽著勞績者情亦可憫嗣後叅將
　以上有老病之員該督撫提鎮照例題叅仍將伊從前
　行間効力之處查明另繕奏摺夾於本内同送内閣奏
　聞朕酌加恩典以示篤念舊勞之意
　　又奉
上諭定例八旗官員等一經革職盡謂之廢官令當勞苦
　差役挑取鳥鎗馬甲夫革職之人今雖罷黜其未革職
　之前亦曽仰受國恩榮列班聨若果以頑劣無恥致獲
　罪戾此係伊所自取固宜列於廢官令當勞苦差役至因
　公詿誤衰老有疾才力不及無心等過獲罪人員並非
　故犯亦列廢官令當勞苦差役情甚可憫嗣後八旗革職
　人等各視其罪之輕重著為定例如婪贓枉法虧欠帑
　項規避怠惰行止不端曠班等罪革職之人仍照舊例
　令當勞苦差役此外因公詿誤衰老有疾才力不及無
　心等過革職之人將吏於廢官挑取鳥鎗馬甲及當勞
　苦差役之處概行寛免如此不但現任官員惟恐後日
　之為廢官敬謹不敢輒犯即因公詿誤革職人等雖經
　削職尚得改過自新安知其日後不仍堪効用也著交
　該部議奏
　
　
世宗憲皇帝上諭内閣卷十四
　欽定四庫全書
世宗憲皇帝上諭内閣卷十五
　　雍正二年正月
上諭十三道
　　初二日奉
上諭朕詢問貝勒博貝爾管轄之烏梁海人民何以為生
　據奏臣在將軍竒立徳處借餉一萬八千五百六十兩
　辦買牲餼均匀分給各得産業今勝於昔其所借餉銀
　將臣奉銀逐年抵補還項等語博貝爾歴年宣力勲績
　卓然且烏梁海等衆亦係朕之羣黎百姓豈有養育朕
　之羣黎百姓而借餉於朕之理所借銀兩不必扣還著
　行文將軍竒立徳知悉
　　初八日軍前効力宗室賴士叅奏駐防都統圖臘副
　　都統鄂三與羣小怨望誹謗
聖躬揑造拘拏諸大臣凌逼衆阿哥縱恣隆科多年羮堯
　　擅權等語且奏奉
　上諭朕覽爾此奏不覺大笑爾乃不知朕居心行事之人
　　若朕身有過愆我
聖祖皇考誤將此位付託於朕若輩雖不如此譏評而朕返
　　躬自問亦覺赧然若朕之品行尚堪承荷大業能不負
　　我
皇考付託之重有禆益於國家黎民無論無此荒唐謬妄之
　　語即使有之其議論之人
天必鑒之徒自作孽耳於朕何與况此等瑣屑懷私之事朕
　　實不為若朕果以恩怨繫心肯為挾私報復之人我
皇考至聖至神亦必不將大位傳與朕躬也且朕從來并無
　　汲汲以居心行事表白於衆之念亦並不以此置之懷
　　抱不但爾不能知朕舉世亦無知朕之人今此一年内
　　中外之人亦略知大概矣爾逺在軍前是以尚未悉知
　　若再稍有所聞自能豁然醒悟矣爾豁然醒悟時爾自
　　覽今日之所奏亦必發笑也爾亦不必愧怍畏懼但當
　　安心黽勉効力贖罪不必營營枉勞心慮也親筆書此
　　特行曉諭爾身為宗室故如此剴切陳奏朕心嘉悦爾
　　但寛心勿為朕慮朕必不至大誤極謬可以自保　又
　　奉
　上諭將賴士此奏令兩營大臣官員俱行觀覽并朕硃批
　　諭㫖亦令觀之使衆各一笑
　　　初九日
　諭理藩院世間尊重喇嘛者特因其為佛門弟子耳宗風
　　漸冺喇嘛猖狂犯法不守本戒今乃至於舉兵犯法抗
　　敵官軍肆行兇逆實為大悖佛教誠如佛言壞我法門
　　即我後來徒衆也西海逆賊羅卜藏丹津一事喇嘛等
　　理宜將作亂之人善言開導令其和輯不致起事戕害
　　生命是為維持佛教如其不能亦應呈明該將軍等各
　　自閉戸安居豈意反助西海悖逆之人竟紏合數千喇
　　嘛手持兵刃公然抗拒官兵及至潰敗猶不降順入廟
　　固守以致追殺覆滅有玷佛教至矣極矣欽惟
太宗文皇帝時第五輩達賴喇嘛遣使入覲極為公順及
世祖章皇帝時將第五輩達賴喇嘛延至京師封為瓦齊拉
　　逹喇逹賴喇嘛䝉被殊體百年以來法教得以興隆者
　　皆我朝之恩也前者凖噶爾寇取照地殺戮僧徒拆毁
　　寺廟
聖祖仁皇帝遣發大兵恢復昭地俾逹賴喇嘛重安法座佛
　　教復興如此隆恩喇嘛並不感激反黨助悖逆之人兇
　　惡已極朕素閲内典優待喇嘛不但喇嘛等無不盡知
　　即衆䝉古王台吉等想亦共聞諸䝉古等祗知尊崇佛
　　教不分涇渭但服袈裟之人即便禮拜以致喇嘛等毫
　　無忌憚任意妄為敗壞佛門無所不至現今呉喇忒公
　　達爾馬悉利奪人婦女給伊供奉之喇嘛温克格隆被
　　人告發如此尚得為尊崇佛教者乎因此等不堪之喇
　　嘛不但索累大臣髙僧抑且毁辱世尊法教敬佛重僧
　　豈應如此朕於喇嘛中有髙行者敬重之其庸劣者切
　　責令其悛改務使僧衆勤修戒律各遵經典依波諦母
　　爾義信受奉行俾佛日永輝法流彌逺始為無愧佛教
耳喇嘛皆係䝉古雖知誦經至於三藏大義本性圓通
未必如朕倘有精通經典别有所見謂喇嘛之善惡不
必分别理合一概恭敬聴其任意妄行乃有益於佛教
者可令伊與朕面相辨論伊説果長朕即准行如伊之
所見不能髙出與朕自應與朕一心令喇嘛等精進修
行以圖永逺興隆佛教矣佛經云欲聴人為子弟者必
令從師三年觀師所為然後禮拜為師為師者亦必三
年内知其果可以為弟子然後傳經不然茍且拜為師
弟以致毁滅戒律其罪更甚於十大惡據此則供奉敗
檢踰閑之喇嘛者其受破戒之罪業必矣於佛教有何
益乎將朕此㫖遍諭各處寺廟喇嘛並住居䝉古扎薩
克處之大小喇嘛等知之嗣後人人謹持經典清净六
根各守本願誓戒屏絶嗜慾將宗喀巴所説之波諦母
爾經竭力遵行不知者從徳行兼全之喇嘛傳其傳授
為决趨向遵依菩薩經典讀誦受持於六波羅密功夫
一心力行使念念常歸平等方能合於佛教再佛説十
　大惡罪常人亦毫不可犯惟應積福徳行况喇嘛者乃
　佛弟子何可不遵佛説不積福徳行而犯十大惡罪乎
　尚其竭力勉遵毋忽倘陽奉隂違不守本願誓戒毁滅
　法乘妄作惡業甚至飲酒賭博經營買賣争戰鬬毆興
　搆詞訟種種肆無忌憚是於佛法國法俱為有罪罪之
　大者必照律定擬其未至干犯國法之處照京城喇嘛
　清規分别輕重定為三等至輕者於衆喇嘛齊集念經
　之所令其䖍禮百拜畢再令供掃地之役中等者令其
　齋僧布施禮拜懴悔重者杖責驅逐出廟還俗為民倘
　該管大喇嘛得木齊格斯奎等不嚴行約束教訓怠玩
　瞻徇以致生事一經告發將該札薩克並該管大喇嘛
　得木齊格斯奎等從重治罪如此伊等自必一心勉力
　將衆人漸漸化誨俱各遵奉經典依波諦毋爾義信受
　奉行是為維持佛法於宗喀巴之教大有禆益
　　十八日奉
上諭楊琳辦理鹽務以來錢糧雖然完納聞將窮民生理
　　盡行霸佔百姓怨憤夫錢糧雖屬緊要當為百姓存留
　　微利養生若既為錢糧起見又圖自己取利絲毫不與
　　百姓使窮民失所成羣竊盜其害較缺欠錢糧為大務
　　須謹慎廉潔從公辦理方屬稱職不可只為錢糧起見
　　不顧百姓
　　　又
　諭宗人府前者
皇考以公星尼無恥不端招搖生事革去公爵繼又念伊先
　　人之故仍復施恩令伊子星海承襲公爵詎知星海又
　　復不才昏庸懶惰身罹國憲
皇考尚冀星尼或知懲創悛改惡習復其公爵以觀後效今
　　星尼不惟不感戴
皇考之恩不知改行易轍且各處鑽營無恥莫甚有玷天潢
　　著仍革去公爵拘禁在家毋令疎縱將應襲公爵之人
　　查明具奏再伊屬下佐領甚多與公爵不稱可酌留數
　　佐領與襲公之人其餘佐領存於公處著該旗議奏星
　尼待伊佐領下人貪汙不法不加懲治將來宗室必至
　無所顧忌矣
　　又
　發下八旗都統年底所奏閲射優劣及奏銷錢糧紙張
　　等項各摺奉
上諭覽八旗都統所奏甚屬糊塗理應陸續乘便各將一
　二事具奏朕得次第披覽明悉方可辦理今將一年所
　積事件於年㡳彚奏盈千累百之摺朕一時從何處看
　起朕若不披覽明悉如何辦理嗣後射箭人員不到或
　技藝生疎者作何勒限教訓其逾限不到或不遵教訓
　者作何治罪著公同酌議具奏其應裁减之項奏請裁
　減再或應陸續分奏以便朕覽或應公摺彚奏以便交
　部查核之處俱著詳議具奏
　　十九日奉
上諭嗣後本章奏摺内字面及人名有與朕名字同者應
　迴避更改外其餘與朕名音同字異及同邊傍之字俱
　不必迴避更改
　　又
諭總理事務王大臣朕御極以來加恩文武官員各得陞
　階而宗室獨無仕進之路朕欲施恩予以陞階思之再
　三總不可得如用伊等為大臣侍衛猶可供朕使令若
　用之部院或遇伊等屬下人為大臣難以行走勢必至
　於不得不瞻徇情面若令其應鄉㑹試與民人一體捜
　撿亦失觀瞻可否補用宗人府官員筆帖式之處爾等
　傳與宗人府確議具奏再宗室内有學優才美者作何
　考選之處亦著確議具奏
　　二十二日都察院奏吏科戸科掌印給事中㨂選補
　　授奉
上諭巴圖白濟俱依擬用但奏稱吏科戸科甚屬緊要嗣
　後掌印給事中缺出俱㨂選具奏若以吏科為緊要則
　兵科稽察補授武官寜不緊要乎若以戸科為緊要則
　刑科稽察人命寜不𦂳要乎所議非是將本發囘著改
　正具奏
　　二十六日奉
上諭八旗滿洲䝉古漢軍俱係累世効力舊人承平既久
　滿洲戸口滋盛餘丁繁多或有人丁多之佐領因䕶軍
　馬甲皆有定額其不得披甲之閒散滿洲以無錢糧至
　有窘迫不能養其妻子者朕每思及此惻然動念將如
　何施恩俾得生計之處再四籌度並無長䇿欲増編佐
　領恐正項米石不敷朕若不給與錢糧俾為養瞻何以
　聊生計不能養其家口何由造就以成其材今將旗下
　滿洲䝉古漢軍内共挑四千八百人為教養兵訓練藝
　業所挑人等只給三兩錢糧計四千八百人一年共需
　錢糧十七萬二千八百兩每一旗滿洲䝉古漢軍共六
　百名内䝉古旗下六十名漢軍旗下八十名其漢軍之
　八十名令為歩兵食二兩錢糧就此錢糧數内通融科
　理可以多得四十名兵丁每一旗著挑取一百二十名
　再看來軍噐内長槍尤為有用著滿洲䝉古每佐領下
　挑取䕶軍四名馬甲四名令其學習長槍漢軍毎佐領
　下挑取馬甲四名令其學習籐牌挑刀此四千八百名
　教養兵若計佐領挑取恐其人有多寡不同應於旗下
　甲喇内計其人數挑取如此則䕶軍馬甲益得有用之
　人而閒散餘丁亦得習學成就矣至於如何編録教訓
　管轄之處八旗都統䕶軍統領副都統等公同盡心詳
　究務期永逺可行定議具奏
　　二十七日
諭將軍傅爾丹奇立徳等䇿妄阿喇布坦事已七八年矣
　此數年内動支正項糧餉採買馬駝羊隻及轉運軍儲
　留在軍前之槖駝喀爾喀所捐上都鹽池所解八姓商
　人所買各項馬駝羊隻共計數目若干此數年内用過
　若干現存若干將此馬駝羊隻曽交何旗看守看守之
　札薩克處現存若干缺額之處已賠者何人未賠者何
　人將始末根由確實詳查物數人名一一開明具奏凡
　事必須確實斷不可私意徇情巧為隠飾軍需闗係𦂳
　要朕必知之甚明然後處之允當也
　　二十九日戸部議覆山東巡撫黄炳所奏康熈六十
　　年幷雍正元年散賑銀米著落各官賠補奉
上諭地方偶有災䘲朕即軫念窮黎遣官散賑動支正項
　銀米務使均沾實惠此拯救災黎之至意也如將散賑
　銀米不入正項開銷著落各官賠補殊非朕特遣官員
　拯救災黎之本意巡撫黄炳所奏康熙六十年散賑用
　過穀石及雍正元年散賑用過銀兩二疏俱交與該部
　將散賑用過銀米准入正項報銷再李樹徳居官貪婪
　伊任内經管倉穀乆已虧缺欲借散賑以補虧空乃天
　下之所共知也此等人斷難容其倖免所有借賑冒銷
　之倉穀散賑用過之庫銀著在李樹徳等名下另行勒
　限嚴追至伊同時貪官陶錦李元龍等應賠之人李樹
　徳知之甚悉即令李樹徳分晰明白盡行著落賠補庶貪
　官知所儆畏而地方公事亦有裨益
世宗憲皇帝上諭内閣卷十五
　欽定四庫全書
世宗憲皇帝上諭内閣卷十六
　　雍正二年二月
上諭十三道
　　初二日
諭都察院元年恩科典試諸臣皆體朕意矢公矢慎應試
　士子亦皆恪遵功令未敢茍且鑽營是以場前場後俱
　各帖然今聞應試士子不比去年安静竟有投送詩文
　干謁往來親密者現今開列之同考官若少為其所搖
　動乃自取罪戻也朕之賞罰悉秉至公今場前既多奔
　競榜後必生事今嵗同考官當十分謹慎毋蹈法網都
　察院即頒示曉諭應試士子皆令安分守法毋得希圖
　僥倖仍實心察訪如有鑽營彰著者即行拏叅治以重
　罪
　　初五日
諭諸王大臣九卿等欽惟
孝莊文皇后躬備聖徳
天錫純喜誕育
世祖章皇帝瑞應昌期君臨萬國逮我
聖祖仁皇帝繼
聖嗣統乆道化成立萬世無疆之業皆我
孝莊文皇后福徳兼隆之所啟佑也康熙二十六年十二月
慈馭升遐先期
面諭我
聖祖仁皇帝曰我身後之事特以囑汝
太宗文皇帝梓宫安奉已乆卑不動尊此時未便合葬若另
　起塋域未免勞民動衆究非合葬之意我心戀汝父子不
　忍逺去務必於遵化安厝我心無憾矣再四丁寜言之懇
　　切我
聖祖仁皇帝涕泣受
命爰
諭王大臣集議僉同於康熙二十七年四月安奉
梓宫於
孝陵之南
暫安奉殿迄今三十餘年矣朕惟禮經曰合葬非古也先儒
　　又云神靈有知無所不通是知合與不合惟義所在今
昭陵安奉日乆若於左近另起
山陵究非合葬之義且自
孝莊文皇后安奉以來我
聖祖仁皇帝歴數綿長海宇乂安子孫蕃衍想
孝莊文皇后在天之靈極為安妥
遺命諄諄
聖祖仁皇帝遵奉三十餘年今朕任付託之重
山陵典禮理宜斟酌盡善以垂萬世者莫大於此著諸王大
　　臣九卿等㑹同確議具奏
　　　初九日
　諭直省督撫等官朕惟撫養元元之道足用為先朕自臨
　　御以來無刻不厪念民依重農務本業已三令五申矣
但我國家休養生息數十年來戸口日繁而土地止有
此數非率天下農民竭力耕耘兼収倍獲欲家室盈寜
必不可得周官所載巡稼之官不一而足又有保介田
畯日在田間皆為課農設也今課農雖無專官然自督
撫以下孰不兼此任也其各督率有司悉心相勸並不
時諮訪疾苦有絲毫妨於農事者必為除去仍於毎鄉
中擇一二老農之勤勞作苦者優其奬賞以示鼓勵如
此則農民知勸而惰者可化為勤矣再舍旁田畔以及
荒山不可耕種之處度量土宜種植樹木桑柘可以飼
蠶棗栗可以佐食桕桐可以資用即榛楛雜木亦足以
供炊㸑其令有司督率指畫課令種植仍嚴禁非時之
斧斤牛羊之踐踏奸徒之盗竊亦為民利不小至孳養
牲畜如北方之羊南方之彘牧養如法乳字以時於生
計不無禆益總之小民至愚經營衣食非不迫切而於
目前自然之利反多忽略所賴親民之官委曲周詳多
方勸導庶使踴躍争先人力無遺而地利始盡不惟民
　　生可厚風俗亦可還淳爾督撫等官各體朕惓惓愛民
　　之意實心奉行倘視為具文茍且塗飾或反以擾民則
　　尤其不可也
　　　又福建巡撫黄國材奏一應細事無庸凟奏但咨部
　　　彚題奉
　上諭曰
聖祖仁皇帝御極六十餘年孜孜圖治
聖夀已至七旬猶日攬萬幾不倦於勤朕仰承鴻業自宜效
　　法前規朝乾夕惕事無鉅細親為裁斷豈當年富力强
　　之時而可稍圖暇逸乎如果中外大臣仰體朕心抒忠
　　為國辦理事務井井有條雖封章堆疊朕心樂於披覽
　　不以為勞若不殫心竭力茍且塞責以致事務廢弛雖
　　日無一章朕心豈得安乎今黄國材身為封疆大吏自
　　應將地方利弊作何興革官員賢否作何勸懲之處盡
　　心辦理何得以省簡奏章之事為愛君之意迎合君上
　　况伊曽以年老氣衰具疏乞休止應養其精神料理伊
　任内事務今迎合凟奏用心于無益之地殊屬不合原
　本著發囘
　　初十日䕶軍統領汝福派往徳州山海闗等處考察
　　軍政事竣囘京具奏奉
上諭看爾等所奏各處兵丁亦有五十名者其守邊口兵
　丁又有二十四名者似此並不成部伍矣將所有五十
　名兵丁之處添為百名其守邊口之二十四名兵丁酌
　量添設則遇有用時可成部伍且由京城閒散人内挑
　為馬甲派往又於滿洲人等有益將此及都統巴拜所
　奏之處一併交總理事務王大臣與爾等㑹同議奏
　　十四日
諭直省督撫百姓完納錢糧當令糧民戸戸到官不許里
　長甲頭巧立名色希圖侵蝕聞有不肖生員監生本身
　原無多糧倚持一矜輒敢包攬同姓錢糧以為已糧秀
　才自稱儒戸監生自稱宦戸通都大邑固多而山僻小
　縣尤甚毎當地丁漕米徵収之時劣生劣監遲延拖欠
　　不即輸納大干法紀該督撫立即嚴查曉諭糧戸除去
　　儒户宦戸名目如再有抗頑不肖生監即行重處毋得
　　姑貸倘有瞻顧不力革此弊者或科道官叅劾或被旁
　　人告發查出必治以重罪
　　　十七日奉
　上諭帝王臨雍大典所以尊師重道為教化之本朕覽史
　　册所載多稱幸學而近日奏章儀注相沿未改此臣下
　　尊君之詞朕心有所未安今釋菜伊邇朕將親詣行禮
　　以後一應奏章記注稱幸非宜應改為詣字
　　　二十日
　諭戸部朕軫念民依時厪宵旰遇有旱澇災荒惟恐窮黎
　　失所雍正元年因直𨽻山東河南山西二麥歉収特遣
　　廷臣發粟賑濟錢糧照被災地方分數已經蠲免停徵
　　嗣䝉
天庥雨𤾉時若四省秋成豐稔少慰朕懷但念四省頻嵗荒
　　歉較别省為甚今百姓元氣方復若將兩年舊欠併於
　　本年徵収民力不知爾部速行文各巡撫查明實在舊
　　欠若干據實題報分作三年帶徵其已收在官者速飭
　　起解毋令不肖有司借端䝉混致滋虧空
　　　又
　諭直省督撫朕惟四民以士為首農次之工商其下也漢
　　有力田孝弟之科而市井子孫不得仕宦重農抑末之
　　意庶為近古今士子讀書砥行學成用世國家榮之以
　　爵禄而農民勤勞作苦手胼足胝以供租賦養父母育
　　妻子其敦龎淳樸之行豈惟工賈不逮亦非不肖士人
　　之所能及雖寵榮非其所慕而奬賞要當有加其令州
　　縣有司擇老農之勤勞儉樸身無過舉者嵗舉一人給
　　以八品頂帶榮身以示鼓勵
　　　二十二日奉
　上諭科爾沁達爾漢親王和碩額駙羅布藏滚布旗下協
　　理台吉兀爾虎滿乃我
皇考深加眷注之人且科爾沁十部非他部落可比自我
太祖
太宗開創之日首先臣服世締姻親為我
孝荘文皇后戚屬今科爾沁衆台吉内惟兀爾虎滿年老近
　　又在軍前著有勞績去嵗軍前囘來朕憐伊年老留駐
　　京師著将伊晋封公爵
　　　二十三日直隸巡撫李維鈞奏古北口提標兵丁倒
　　　斃馬匹請免賠補兵部覆奏應不准行奉
　上諭陜西出征之宣化鎭標兵丁倒斃馬匹著從寛免其
　　賠補前已曽降諭㫖矣古北口提標兵丁倒斃馬匹亦
　　照該撫等所請免其賠補
　　　二十八日
　諭刑部今屆仲春雨澤愆期時有大風朕心深用兢惕念
　　自臨御以來惟恐政事或有缺失時時省察不敢少有
　　忽略今雖有令諸臣陳奏政事之名而衆人不過一翻
　　頌揚之辭毫無裨益朕之並無私意可以質諸
天地實堪自信無少愧處熟思刑名為國家之要政上闗
天和下係民命若刑獄未能清理即為天時亢旱之由所以
　　朕於讞獄必加詳愼即懲治之人雖置之於法朕於其
　　中從寛從輕之處惟
天地知之至於兇頑之徒情罪可惡衆人亦有知者亦有不
　　能盡知者朕俱於法外從寛不可勝數朕未經明示衆
　　人何由而知凡諭㫖懲治人等皆從輕治罪朕深可自
　　信並無寃抑一人但爾部所辦案件雖如朕親理然其
　　中終有微間夫用法不得不嚴所謂火烈而民畏之爾
　　等執法之官固宜外示嚴明而中心須存仁恕凡案件
　　到部數日可結者不得固執定限即當速行審結以免
　　拖累牽連則輕罪之人不致乆覊囹圄且案件早完一
　　日則無辜者得早脱一日之苦若因限期未滿任意躭
　　延雖所告得伸者亦必致其含怨即訊鞠罪人亦不可
　　輕用重刑若云非夾訊不能定案此尤爾部之大謬錄
　　囚之際當如懲治爾等之子姪嚴切之下務存矜憫之
　　心但求平允不可過當要使獲罪之人亦仍感激所謂
　　如得其情則哀矜而勿喜朕在藩邸時奉
聖祖諭㫖審事初見用刑遍體驚顫不覺淚下至數見之後
　　遂覺少異於前爾等刑官時理刑獄切不可習為平常
　　爾等若於刑名少有未當即大負朕任用之意且爾等
　　亦當自念其子孫少有疎忽所闗甚鉅若致事有錯悞
　　豈容推諉蓋刑部非他曹可比尤不可以愚昧意想不
　　到以致錯悞為詞嗣後諸事當同寅協恭速為辦理毋
　　得恃才偏執毋得瞻徇推諉爾等皆朕簡任之臣務宜
　　仰體朕心欽恤民命
　　　又原任山東巡撫黄炳㑹同漕運總督張大有将砍
　　　伐柳株之糧船水手夏廷樑等照盗園
陵樹木律擬以杖徒一案刑部奏偷盗官物律有正條應不
　　　准行奉
　上諭此案夏廷樑等砍伐沿河柳株爾部以有正律題駁
　　甚是黄炳張大有將砍伐沿河栁株比照盗園
陵樹木之律甚屬不合著交吏部議處
　
　
　
　
　
　
　
　
　
　
　
　
　
　
　
世宗憲皇帝上諭内閣卷十六
　欽定四庫全書
世宗憲皇帝上諭内閣卷十七
　　雍正二年三月
上諭十五道
　　初一日
諭禮部等衙門及國學諸生治天下之要以崇師重道廣
　厲澤宫為先務朕親詣太學釋奠
先師禮畢進諸生於彝倫堂講經論學凡以明道術崇化
　源非徒飾圜橋之觀聼也維
孔子道髙德厚萬世奉為師表其附享廟庭諸賢皆有羽
　翼聖經扶持名教之功然歴朝進退不一而賢儒代不
　乏人或有先罷而今宜復有舊缺而今宜増其從祀
崇聖祠諸賢周程朱蔡外孰應升堂附享者並先賢先儒
　之後孰當増置五經博士以昭崇報均闗大典九卿翰
　林國子監詹事科道㑹同詳考定議以聞再邇年文教
　廣被由我
聖祖仁皇帝壽考作人六十年來山陬海澨莫不讀書稽古
　　直省應試童子人多額少有垂老不獲一衿者其令督
　　撫㑹同學臣查明實在人文最盛之州縣題請小學改
　　為中學中學改為大學大學照府學額數取錄督撫等
　　務宜秉公詳查不得徇私冒濫至鄉試解額
聖祖仁皇帝屢次増廣乙酉戊子等科復於額外加中五經
　　三名至五十六年而罷以其乆而滋弊也嗣後各學臣
　　及祭酒司業於錄科時先加面試主考閲文果佳本監
　　加中四名直隸各省大小不一某省應加中幾名著分
　　别詳議定數具奏如無佳文寧缺勿濫㑹試臨時請㫖
　　本監貢生監生本科鄉試中式著加増十八名朕臨雍
　　講學雖率由舊章然必期於世道文教有益不蹈一切
　　虛文諸生其各欽遵
　　　又
　諭國子監祭酒司業等官朕惟聖人之道昭掲日月彌綸
　　天地萬世帝王下逮公卿士庶㒺不仰遵成憲率由教
　言我國家尊崇
至聖逺邁前代纘承大統古訓是學惟日孜孜兹雍正二
　年三月朔日親詣辟雝祗謁
先師孔子行釋奠禮思以鼓勵羣英丕隆文治爾監臣宜
　嚴督諸生善為誘導爾諸生亦宜殫心肄業實踐躬行
　秉端方以立身敦忠孝以興誼勿營奔競勿事浮華文
　必貴於明經學務期乎濟世俾品成詣進以副朕教育
　至意此爾多士之庥亦惟爾監臣董率之功也愼勿怠
　荒職業以貽爾羞諸師生其共勉之
　　初四日博士孔傳誌候襲博士孔繼溥等恭遇
皇上詣學大典來京陪祀聽講禮成謝
恩
召見於
　乾清宫奉
上諭爾等皆是聖賢後裔與衆不同然身為聖賢後裔之
　身必心為聖賢後裔之心方不愧先聖先賢今因爾等
　　逺來朕特召見面諭願爾等愼修厥徳以繼家聲勉之
　　勉之
　　　初五日
　諭刑部朕於二月二十八日面諭爾部刑獄上闗
天和當欽恤民命牽連之人毋得久覊監禁爾等遵朕諭㫖
　　釋放數百餘人於本月初三日即大沛甘霖遠近霑足
　　可見天人之感㨗如影響莫謂適逢其㑹事屬偶然嗣
　　後益當恪遵朕㫖諸事更加詳愼以副朕刑期無刑之
　　至意
　　　又大學士等奏
　皇上至誠至敬感協
天心甘雨應時隨禱立霈臣等謹合詞陳賀奉
　上諭誠敬二字朕之所勉但恐未能耳朕誠能先天下之
　　憂而憂諸卿必獲後天下之樂而樂也與卿等期共勉
　　之
　　　初六日奉
上諭賭博案内有将該旗大臣官員一併議處之例但歩
　軍綂領衙門設有捕役緝拏賭博人等而都綂等並無
　捕役其該旗人或於僻處同人賭博伊等從何得知若
　因一人犯賭遂将該旗大臣官員一併議處似覺無辜
　此議處條例殊屬太重著交吏部兵部刑部㑹同八旗
　大臣等再行詳定㑹議具奏
　　又
諭吏部兵部朕命各省督撫提鎭将所知官員保題特為
　要缺欲得賢員之故今見凡陞往别省者概不肯令赴
　陞任各欲留於本省越次保舉題留者甚多夫天下一
　體豈得各分爾我嗣後如係水師營緊要員缺仍許題
　請以陞銜留任倘所陞現係要缺而所留之缺並無緊
　要一概不許題留
　　初九日
諭吏部兵部三年一次舉行大計軍政此内有應革職者
　若俟部議具題奉㫖之後方行解任其地方逺者為日
　　甚久劣員預知被革恐其恣肆妄為嗣後舉行大計軍
　　政之時有應革者即令解任若具題之後或有免其革
　　職者仍可再行補授
　　　十二日署江寧巡撫何天培将疎脱旗犯之解役陸
　　　升等援赦具題請
　㫖奉
　上諭何天培将疎脱逃犯吳大柱之解役援赦具題此逃
　　犯係何方何旗人何故脱逃並未聲明著交與大學士
　　等行文何天培著聲明緣由若不灼見其罪之輕重則
　　應否寛免之處如何可定覽各省督撫奏章内亦有聲
　　明緣由者亦有似此含糊不明者大學士等行文各該
　　督撫嗣後事有𩔖此者務令聲明緣由
　　　十八日
　諭凖噶爾台吉䇿妄阿拉布坦爾前者無故侵擾我哈密
　　疆界罪在不赦
皇考聖意止令邊地防守雖各路發兵原無勦滅凖噶爾之
　　意也其後澤卜尊丹巴胡土克圖為爾奏懇
皇考欲施恩寛宥所以遣使楚陽托音等諭爾前年爾所遣
　　使垂納木喀布厓等至澤卜尊丹巴胡土克圖處轉至
　　總督年羮堯軍前送至京師朕定爾平生功罪開示大
　　義面諭遣囘今爾深省前非歸誠請罪遣使根敦同楚
　　陽托音前來奏辭恭順得遂
皇考初心朕意嘉悦爾奏稱惟祈休養生靈闡揚正教為第
　　一要務等語爾台吉不過凖噶爾一部落之主尚欲休
　　養生靈闡揚正教何况朕天下之主普天之下皆朕土
　　率土之濱皆朕臣乎朕特為休養生靈闡揚正教之故
　　遣御前總管京城喇嘛班第副查薩克大喇嘛達爾漢
　　楚陽托音内閣學士衆佛保副都統扎錫喇嘛錫拉卜
　　格春等宣諭若台吉果欲輯寜爾國尚其誠一乃心與
　　朕所遣大臣等申定疆圻諸事順理妥議歸於和順朕
　　必施恩軫念永逺眷顧仍前通市使命往來爾台吉誠
　　能以鮮終為戒其必惟和惟順無貳無疑披瀝悃忱以
　期永好不特克協於朕休養生靈至意爾台吉游牧地
　方亦永永無虞安居樂業矣特此諭示兼賜爾各色緞
　二十七疋
　　二十日奉
上諭王鼒馬咸厚係新科進士非應得即用之人因年已
　将老朕格外施恩越次選授但年老之人戒之在得務
　須仰體朕心益加勉勵勤慎供職方不負朕特用之意
　嗣後新科進士選授時即将此㫖傳知
　　又
諭刑部刑獄闗係重大必須虛公詳愼盡得實情不可疎
　忽遺漏以致民有寃抑君臣之義本同一體朕視臣下
　如手足爾等若遇事有可疑而不能決者不妨面奏待
　朕斟酌至當然後施行既不面奏又以私心揣度巧欲
　逢迎上意及刑罰不中則退有後言爾等身為股肱大
　臣而存此等卑汚之心豈不可恥或朕有未當之處亦
　不妨直陳所見人非聖人孰能無過君子之過如日月
　之食過而能改善莫大焉朕之不吝改過諒爾諸臣素
　所共知凡有功者加之以賞有罪者加之以刑此乃帝
　王馭世之大權朕但知因事順應並不先有成見嗣後
　爾等皆宜體朕欽恤之意不可自恃己見亦不可彼此
　推諉拖累罪人和衷協恭平心静氣毋得有意逢迎務
　使用法如衡之平如鑑之明庶幾民不輕犯國無寃獄
　以共成咸中有慶之治
　　又刑部議奏䕶軍校五十向伊主逞强照例發遣奉
上諭此事部内審議俱屬錯謬刑部從前但以五十向伊
　幼主逞强請革去䕶軍校以便刑訊含糊具奏朕因准
　令審理今看所審之事並未詢問公門度門度知情與
　否亦未聲明又云五十刀砍七兒有嘴唇皮破傷痕刀
　砍如何只破嘴唇驗傷處亦不明白惟據凖保等任意
　拏送便将五十刑訊揆斷擬罪五十係為伊父門度辦
　理家務効力年久之人念豢養之恩見幼主有過直言
　規諌以致懷恨送部亦未可定此事著交與宗人府大
　學士公馬爾賽㑹同刑部問明公門度詳加審究務得
　實情具奏再諸王貝勒貝子公等屬下包衣人員俱係
　累世効力舊人或念伊先世豢養之恩見幼主有過直
　言規諌或因需索不遂并聴小人讒佞之言將効力之
　人妄加殘害借端送部治罪則忠直之輩人人箝口而
　讒佞小人反得任意横行矣朕君臨天下不使一人負
　寃獲罪豈可聴下五旗公等任意肆行毒及無辜乎嗣
　後如此等曽在伊先世効力之人幼主無故尋釁妄行
　䧟辱借端送部治罪者准其聲明寃抑或赴宗人府或
　赴都察院呈訢該衙門奏聞詳審果係寃情或撥於别
　旗或撥於他王門下若所訴盡誣當如何加等治罪之
　處亦著定議具奏
　　二十三日奉
上諭正藍旗滿州䝉古漢軍三旗兵丁不能置備器械者
　滿州佐領八十一分内兵丁二百一十三名䝉古佐領
　二十分内兵丁九十六人漢軍佐領三十二分内兵丁
八十名共計三旗兵丁三百八十九名著照依正白旗
滿洲例賞銀令其置備其餘他旗賞銀置備器械之處
即照依正監旗所奏佐領下人多寡定其數目照數動
内庫銀兩賞給此非計其佐領行賞都統等務應身自
詳查視其實係不能置備之人賞給令其置備其鑲白
旗滿洲兵丁等器械雖經世子𢎞昇奏稱所缺無多已
將養馬銀兩那移給與但他旗俱行賞給若不賞給伊
旗伊旗下人必怨𢎞昇矣著仍行賞給或補給拴養馬
匹之人或給兵丁置偹器械或器械已經置訖存貯以
充公用之處著𢎞昇酌量辦理今雖賞給銀兩令其置
備器械但於今年十月内㸃看一時爭相置買其價必
然倍増未必今年即能備具令於今年十月㸃看一半
明年十月再行全看如此則價值不至騰貴而兵丁等
亦易於置辦矣但今年㸃看一半其餘一半明年㸃看
其中有那移頂替者亦未可定著於明年㸃看時即行
閲看兵丁或朕躬親閲或派王大臣閲看之處著八旗
　　都統㑹同總理事務王大臣等議奏再從前曽經禁止
　　質當盔甲器械等物今再嚴加禁約交與八旗五城於
　　京城内外當鋪中所有盔甲器械著以來年正月為限
　　此時稍寛其期俾得辦理完給正月以後朕派侍衛官
　　員乘其不意將各當鋪稽察倘經察出務將五城官員
　　及開當鋪人質當之人併該管人稽察人等從重治罪
　　不可不預申禁約或有不肖之徒借此訛詐開當鋪人
　亦未可定併應嚴行禁止
　　　二十七日禮部奏青海大捷請受朝賀奉
　上諭此畨平定青海皆係我
皇考所簡用之將軍育養之官兵感恩効力是以克奏膚功
　　此特賴
皇考所貽謨烈豈可為朕有乎但朕躬者即
皇考之繼體朕亦祗得勉從所請俟告祭諸
陵後擇日具奏
　世宗憲皇帝上諭内閣卷十七
　欽定四庫全書
世宗憲皇帝上諭内閣卷十八
　　雍正二年四月
上諭十九道
　　初三日怡親王等議奏副河道總督嵇曽筠請設標
　　下河兵應不准行奉
上諭嵇曽筠已授副總河職銜伊奏請添設河兵一事爾
　等議覆無庸添設但總河駐劄南河兼管運河於河南
　黄河相去甚逺猝有𦂳要工程實難相顧故將河南黄
　河另著副總河管理若無標下官兵難共驅使總河標
　下十河營兵數甚多或令齊蘇勒酌撥分給務期永逺
　可行爾等詳議具奏
　　又三法司議奏侵隠莊親王財産之府佐領下人焦
　　𢎞勲擬絞監候秋後處决奉
上諭楊纘緒田家穀俱有言職風聞事件向許奏聞焦𢎞
　勲一案三法司堂官俱已畫題伊等並不畫題若議罪
　　之處與伊等意見不合即應另行啓奏伊等既不畫題
　　又不另奏非欲沽名即係狥私爾等傳諭楊纘緒田家
　　穀令其明白囘奏此案既有御史二人不肯畫題該部
　　不行聲明亦屬不合嗣後凡會稿事件如有不畫題者
　　爾部即行聲明具奏
　　　初五日奉
　上諭據蘇尼特阿霸垓阿霸哈納爾䝉古人等俱稱連年
　災傷今又遭大雪牲餼俱已倒斃等語若差官查奏始
　　行加恩則現今乏食之人恐至饑餒著叅領多索里侍
　　衛納蘭馳驛前往查核發户部帑銀二萬兩前去㑹同
　　阿霸垓公徳木楚克逐一查明計算實在無畜牧不能
　　度日者將此銀兩著四旗酌量散給均使沾恩
　　　初七日奉
　上諭自戊子年來朕之無知兄弟數人種種妄行以致
皇考暮年憤懣之處難以枚舉未嘗貽
皇考一日之安也是以肌體消瘦血氣衰耗伊等非惟不自
　　引咎毫無愛戀之心且固結黨援希圖僥倖由來人矣
　　伊等如此妄行朕時時殚竭心力寛慰
皇考保全伊等不但伊等知之諒亦衆所共知也朕即位後
　　不念舊惡惟篤兄弟之誼恩予包容指示教誨冀其改
　　過以期終始保全伊等不知感恩罔悛舊惡益復妄行
　　在昔
皇考時朕尚以兄弟之故如彼周旋豈今紹承大寳而有凌
　　逼兄弟指瑕求疵之理乎允禩素行隂險狡詐
皇考深知曽於朕兄弟前屢降
諭㫖不可悉數亦難悉記今姑舉其一與衆知之康熙五十
　　三年
皇考自熱河囘鑾駐驆要亭允禩遣人以將斃二鷹上進
皇考
皇考甚怒硃批
諭㫖以示朕及諸皇子捧閲之下俱無奏言朕獨繕摺具奏
　　所批
諭㫖誠親王收貯現今繳上諒此
嚴㫖允禩未必得知即允禵亦斷不以告也
皇考所遺諭㫖諸王大臣一經捧閲即知之矣朕豈有意凌
　　虐苛責之哉自朕即位不計允禩從前諸惡惟念骨肉
　　兄弟優封親王任以總理事務理應痛改前非感朕包
　　容委任之意輸其誠悃以輔朕躬乃不以事君事兄為
　　重猶以同輩諸弟允禟允禵為伊出力之故懷挾私心
　　由此觀之其大志至今未已也諸凡事務不實心辦理
　　有意隳廢使朕受不美之名且每遇奏事並不身到亦
　　不檢㸃茍且草率付之他人故激朕怒以治伊罪朕斷
　　不使伊志得遂也朕之此弟較諸弟頗有辦事之材朕
　　甚愛惜非允禟允䄉等可比朕今惟加以教誨令其囘
　　心改過至誠佐理政治堪為得力之人斯不但成朕友
　　于之誼亦以全
皇考慈愛之衷伊果抒忱於朕即無異盡心於
太祖
太宗
世祖
聖祖矣如此則諸王大臣誰復外視伊者不但伊自受恩傳
　　之子孫亦永永勿替若仍不知悛改肆行悖亂干犯法
　　紀朕雖欲包容寛宥而國憲具在亦無可如何當與諸
　　大臣共正其罪昔
皇考年十五執巴圖魯公鰲拜往事可鑒朕若果欲將允禩
　　治罪當令其不及措手豈有於衆前三復教誨之理朕實
　　望其囘心耳爾諸王大臣亦宜時加勸化務令改悔併皆
　　留心詳視允禩果能囘心改過明於君臣大義感激朕
　　恩表裏如一爾等即據實陳奏若怙過不悛亦斷不可
　　隠諱允禩
聖祖仁皇帝之子朕之弟也安可目視其日即於凶惡乎伊
　　之善惡若不據實奏明稍有隠匿非惟負朕更有何顔
　　瞻拜
景陵朕向日並無希望大位之心倘如伊等營謀朕亦不讓
　　伊等伊所紏合之人朕豈不能紏合伊能市私恩小義
　　之名朕豈不能邀取朕素無此志他人容或不知深知
　　朕者無過允禩也
皇考以大位付朕朕念
皇考四十五年顧復深恩勉承大統仰荷
皇考詒謀之重大夙夜祇懼不遑寢食天下幾務無分巨細
　　務期綜理詳明朕非以此博取令名特以欽承
列祖開創𢎞基仰體
皇考付託至意為
社稷之重勤勞罔懈耳爾諸臣内但有一人或明奏或密奏
　　謂允禩賢於朕躬有足取重之處能有益於
社稷國家朕即讓以此位不少遲疑為君非易事若只圖一
　　身逸樂亦復何難必欲繼羙
皇考則更無難於為君者矣朕既受
皇考所付重任則朕之一身上闗
宗廟
社稷不得不為
皇考之聖神猶防允禩等之奸惡不能一日寜處朕身視
皇考何如耶且於
皇考則為父子於朕則為兄弟父子之於兄弟相去甚逺伊
　　等在
皇考時毫不遜順恣意妄行匪朝伊夕至今猶然不止所當
　　深慮朕可不念
祖宗肇造鴻圖永貽子孫之安乎大臣等叅奏允禩摺子曽
　　與誠親王恒親王淳親王看過王等云此所奏雖是而
　　猶未盡
皇考大内所降諭㫖伊等不知之處甚多隨以
皇考從前所降諭㫖繕摺具奏爾等將此摺傳示諸王大臣
　　　又奉
　上諭允禩既再三懇求奏稱若將各摺宣示諸王大臣臣
　　更有何顔面行走等語
皇考所降硃筆諭㫖與朕比時囘奏摺子傳示衆人之處著
　暫行停止俟其改悔其誠親王及大臣等所奏摺子著
　宗人府内閣一併鈐印封固内閣另行敬謹存貯
　　又
諭刑部朕惟明刑所以弼教君徳在於好生從來帝王於
　用刑之際法雖一定而心本寛仁是以虞廷以欽恤垂
　訓周書以慎罰為辭誠以民命至重凡少渉疑之案寜
　過乎仁無過乎義也朕自臨御以來一切章奏無不留心
　細覽於刑讞一事尤加詳慎誠恐法司未能平允情罪
　未能悉當朕心深用惻然故凡京城及各省題奏讞
　獄但少有可矜者無不法外施仁量加末減獨念朝審
　重囚其情實者刑科必三覆奏聞勾除者方行處決而
　外省情實重因惟於秋審後法司具題即咨行該省無
　覆奏之例朕思中外一體豈在京諸囚宜加詳慎在外
　省者獨可不用詳慎乎人命攸闗自當同仁一視自今
　年為始凡外省重囚經秋審具題情實應決者爾法司
　亦照朝審之例三覆奏聞以副朕欽恤慎罰之至意爾
　部即遵諭行
　　初八日允䄉奉使口外不肯前往於雍正元年十二
　　月進張家口揑稱有
㫖令其進口居住兵部奏
聞奉
㫖交㢘親王允禩議奏允禩以作速行文令允䄉仍舊前
　　往并將不行諫阻之長史額爾金交部議處等語具
　　奏奉
上諭覽所奏殊為多事允䄉於中途私囘不肯前往原奉
　差遣之處今又何必令其出口若仍令出口似朕有意
　將伊逐往嚴寒之地矣朕若遣徃自必令伊前赴喀爾喀
　地方伊既已進口亦聴其自便至額爾金原非允䄉意
　之所重現今指使允䄉之人尚未處分額爾金何必治
　罪著允禩再議具奏　允禩奏請將允䄉革去多羅郡
　　王撤其所屬佐領沒入家産解囘交宗人府永逺禁
　　錮奉
　上諭所奏著交諸王貝勒貝子公及議政大臣詳議具奏
　　允䄉卑鄙性成行止妄亂文學武藝䝉
皇考訓諭數十年終於一無所成平生無一事可以上慰
皇考聖心貽
皇考一日之悦豫抑且賦性隂險朕兄弟中最為㣲末無恥
　　之人既不自知其庸懦無能又不肯安分守己恣意倔
　　强覽廉親王所奏允䄉惡蹟似無虛語數十年來朕諸
　　兄弟
皇考何嘗藏諸深宫之中各人行誼昭然在人耳目不惟朕
　　之兄弟知之舉國孰不知之耶諸王大臣等務期各秉
　　公忠維持大義自出意見議奏倘稍有迎合之念及茍
　　且照廉親王所奏議覆之處豈特隳壞爾等臣節更有
　　何顔瞻拜
景陵且㢘親王所奏或出至誠或蓄他志在朕猶自遲疑未
　　信此事惟賴諸王大臣公忠辦理著速議具奏
　　　比時諸王大臣奏允䄉奉使不肯前往詐傳
㫖意私自進口不法已極應革去郡王撤囘佐領交宗人
　　府永逺禁錮臣等所議實秉至公即有
諭㫖寛免允䄉臣等必不奉
詔奉
上諭此事交爾等公議欲識諸王大臣之意耳如欲治允
　䄉之罪則竟治其罪矣朕非不能執法之主豈有委爾
　等治罪之禮覽諸王大臣議奏朕非鄙薄爾等所見實
　有不到允䄉朕弟也國法具在犯法即應治罪朕豈避
　加罪於弟之名而委之於人乎允䄉之事交與允禩者
　特以觀其如何處置並無他意向來允禵允禟允䄉等
　俱奉允禩為師伊所指示即便遵行故朕望允禩教誨
　伊等使之改過乃不但不行教誨反激成伊等妄為朕
　所差遣之處竟不前往私囘觀望居住口外數月又稱
　奉㫖進口如此不法任意妄行皆由允禩指示其意惟
　欲朕將伊等治罪以受不美之名允禩見小不明大體
　豈知此等無理無義乖戾犯法之弟治之以罪適足以
　　昭朕無私之善政何礙之有經史謂社稷為重君次之
　　若令朕躬有無益於
社稷諸王大臣以
社稷為重倣伊尹放太甲之所為朕亦視為忠愛之臣若諸
　　王大臣官員軍民人等戴朕如父母畏法如雷霆則朕
　　躬上闗
社稷茍無益於朕躬即無益於
社稷矣朕今施以恩澤而不知感喻以法令而不知懼朕當
　　以
社稷為重雖係兄弟亦難顧惜朕自當明罰勅法候降諭㫖
　　此事諸王大臣理應將允䄉素行與今所作之罪明白
　　指陳或照允禩所議治罪或加等減等治罪之處請㫖
　　定奪朕自降諭㫖豈有以朕弟而聴諸王大臣擅自定
　　議之理乎此權亦不可付之諸王大臣也
　　　初九日奉
　上諭禁止私刨人參者原為窮民入山傷生者甚多所以
　立法甚嚴舊定律例不論已得未得俱解送刑部嗣以
　未得參之人未免往返拖累為可憫惻故於盛京刑部
　監禁毎年差官前往審理朕思伊等俱係圖利窮民春
　夏時被獲監至九月十月方得審結延挨月日身受寒
　暑風雪飲食不能隨時多致疾病死亡甚屬可憫寜古
　塔有將軍辦事御史盛京有將軍刑部併副都御史永
　福嗣後將各地方所獲者即行審理作速完結年底令
　審理各官將一年内審結之案彚齊具本啓奏自今年
　為始將審理偷刨人參事件之部院衙門堂官停其差
　遣如此則案内之人無乆禁凍餒之苦累矣
　　又
諭江南總督查弼納漕運總督張大有署理江蘇巡撫何
　天培朕惟漕運所經河道固以通國廪之輓輸亦以便
　商民之利涉旗丁與商民自應一視同仁無容偏䕶而
　偏累也去年因秋冬雨少河流淤淺而旗丁人等不顧
　漕運維艱任意攬載客貨致船重難行聞今春丹陽常
　州等處地方及沿途遇淺槩拏商船起剝且借名需索
　貪暴公行得賄者雖空船亦行釋放不遂其欲者勒令
　當差有將貨物行李抛棄河干紛紛露積或為風雨所
　損傷或為盗賊所窺伺該管漕運文武官弁漫無約束
　毫不經心小民營販資生何以堪此擾害爾等係地方
　大吏皆當實心體恤稽察周詳奉諭之後或再有起剥
　之事當各嚴飭所屬官弁申明約束不得仍蹈前轍並
　出示遍諭軍民人等使知朕一體軫恤之至意至張大
　有身任總漕糧艘往來乃其專責尤宜整肅綱紀釐奸去
　弊嚴明馭下毋使玩法犯科乃往往固執己見袒䕶下
　屬任其沿河盗賣漕糧兼倚勢藐法貽累地方甚屬不
　合今除已往不深究外嗣後若仍不加意約束屬員有
　心縱容及失於覺察再經朕訪聞定行嚴加議處其欽
　承毋忽
　　十九日九卿等遵
㫖詢問御史田嘉穀楊纘緒㑹議焦𢎞勲一案不肯畫題
　　又不另議縁由具奏又田嘉穀楊纘緒各明白囘奏
　　奉
上諭焦𢎞勲一案田嘉穀楊纘緒如何不畫題若有不慊
　意處即當兩議或將不畫題縁由繕摺奏聞不然即應
　同三法司畫題具奏言官尚許風聞言事乃在與議之
　例既不兩議又不奏明縁由又不畫題躭延命案是屬
　何心因朕問及躭延之故始知由伊等不畫題所致伊等
　既故為隠瞞設朕不問及不知伊等之不曽畫題竟
　照法司所議完結伊等必退有後言以為人命案件三
　法司大臣官員不能詳審定案是以我等不曽畫題借
　此邀名干譽無所不至古人慎重民命毎戮一人必謀
　之左右謀之大夫更謀之國人今縱不能謀之國人如
　何與議官員内尚爾議論不能全同况朕自即位以來
　屢經面諭大臣官員務宜矢公矢慎同寅協恭不可少
　有偏私拘執意見如有於心不合之處不妨奏聞朕自
　有定奪朕深望爾等之直言陳奏爾等自應仰體朕心
　　直陳所見今觀田嘉穀楊纘緒之所為是專務虛聲自
　　樹黨援非愚昧無知即其心叵測此等人如何用得事
　　雖微小亦不可不防㣲杜漸此風斷不可長田嘉穀楊
　　纘緒著革職囘籍今尚在三年之内故但令革職囘籍
　　如三年後大小臣工尚不能滿漢一體同心協力猶有
　　各執己見邀譽盗名者朕必治以重罪
　　　十五日奉
　上諭朕於朝會大典行禮有年見我滿洲禮儀甚屬廢弛
　　大非尊君敬上之道我
皇考神聖寛仁如此等處雖經目覩一切包容若為不知故
　　稽查之大臣官員仰見
聖度寛宏遂皆視為尋常並不約束紏叅漸致疎忽不謹朕
　　今即位既已深知若不整理嚴禁將來流弊無所底止
　　我
皇考在位六十餘年天下軍民每一言及尚無不額手感戴
　　而居官者反不知敬禮可以為人乎且
皇考在位六十餘年深仁厚澤遍及四海九州而朝堂之上
　　尚有不知竭誠盡敬干犯法紀者朕今何所恃而望衆
　　人之無不致敬盡禮耶此等愚昧之人非可以寛仁感
　　化祗得以法令治之國家大典攸闗君臣大義所係朕
　　亦無如之何朕自御極以來屢有諭㫖近又申飭嚴禁
　　乃奉㫖未幾而李建勲羅植於行大典禮之日即顯違
　　朕㫖著將二人俱革職拏送刑部監候秋後正法並飭
　　諭該稽察之御史侍衛等嗣後加謹嚴查遇有失儀者
　　即行紏叅若不紏叅經朕另派之人查出必重治伊等
　　之罪
　　　十七日
　諭太常寺贊禮郎讀祝官内有人材可用辦事勤慎者爾
　　等即行題奏令其部内辦事仍兼管行走亦無貽誤祭
　　祀之事再讚禮郎讀祝官除祭祀外並無别事有常在
　　園館醉飲至祭祀之處猶有酒氣者此等人雖能讀祝
　　爾等亦必題叅革退
　　　十八日署京口將軍李杕奏請領催劉起鵬等補授
　　　驍騎校奉
　上諭各省此𩔖記名人甚多缺出之時皆將記名人題補
　　但未記名之人若無補用之途伊等何以効力行走著
　　該部行文各省將軍等將未記名人内有人材可用弓
　　馬嫻熟盡心効力者㨂選具奏
　　　十九日奉
　上諭前有條奏婦女入廟進香成羣聚㑹混雜行走妄費
　　無益及入於别教妖言惑衆理宜禁止者曽降㫖准行
　　但並未禁止民人於名山寺廟中禮拜也今聞凡係寺
　　廟槩行禁止不許民人叩拜又往􁪩髻山進香人等於
　　金盞河地方掛號取税皆與朕㫖不合其禁止太過之
　　處在京著禮部查明具奏金盞河地方交與直𨽻巡撫
　　令其查明具奏
　　　二十日總理事務王大臣等議奏青海大捷獻俘
太廟是日
　皇上御午門受俘奉
　上諭此次平定青海實乃
皇考留貽之功故捷音到日恭告
景陵今造逆首惡吹拉克諾木齊等三人檻送到京朕令議
　　獻俘
太廟之禮以慰
列祖在
天之靈諸王大臣等乃議及受俘歸功於朕非朕本心可否
　　祗行獻俘不行受俘之禮諸王大臣等再察典禮具奏
　　　二十四日都察院奏請將散給流民餘剩銀兩存貯
　　　五城以備賑饑粥飯柴薪等用奉
　上諭此銀存貯五城備用甚好遇有掩骸之事亦於此項
　　銀内動用但須核實毋得冒濫
　　　二十六日奉
　上諭允䄉不肯前往奉差地方並不請㫖私自囘來詐稱
　　抱病任意出入邊界朕已寛容數月伊毫無惶懼之意
　公然違㫖居住彼處近召入王大臣等嚴降諭㫖允䄉
　未嘗不知亦竟不差一人前來謝罪奏請殊失臣節其
　以朕為不能治伊之罪乎允䄉素係凶暴無知之人著革
　去王爵調囘京師永逺拘禁將允䄉之子與伊家産佐
　領下人員如何措置並拘禁處所著各該管處另行請
　㫖
　
　
　
　
　
　
　
　
　
世宗憲皇帝上諭内閣卷十八
　欽定四庫全書
世宗憲皇帝上諭内閣卷十九
　　雍正二年閠四月
上諭十七道
　　初四日
諭直省總督巡撫社倉之設原以備荒歉不時之需用意
　良厚然往往行之不善致滋煩擾官民俱受其累朕意
　以為奉行之道宜緩不宜急宜勸諭百姓聽其自為之
　而不當以官法繩之也近聞各省漸行社倉之法貯蓄
　於豐年取資於儉歳俾民食有頼而荒歉無憂朕心深
　為嘉悦但因地制宜須從民便是在有司善為倡導於
　前留心稽核於後使地方有社倉之益而無社倉之害
　此則爾督撫所當加意體察者也又聞民間輸納錢糧
　自封投櫃亦屬便民之法但偶有短少之處令其添補
　每至多多需索其數浮於所少之外理應將原銀發還
　仍於原封内照數補足交納庶可免多索之弊此雖細
　　事督撫大吏亦不可不留心體察嚴飭有司以除民累
　　　初五日
　諭刑部朕披覽奏章其中人命案件如故殺謀殺者尚少
　　而以鬬毆傷人者甚多或因口角相爭或因微物起釁
　　揮拳操戈一時殞命及至抵罪雖悔何追此皆由於愚
　　賤鄉民不知法律因一朝之忿貽身命之憂言之可為
　　憫惻古有月吉讀法之典
聖祖仁皇帝上諭内又有講法律以儆愚頑之條盖欲使民
　　知法之不可犯律之無可寛畏懼猛醒遷善而逺過也
　　但法律包舉甚廣一時難以遍喻應將大清律内所載
　　凡毆殺人命等律逐條摘出疏解詳明爾部可通行各
　　省令地方有司刋刻散布於大小鄉村處張掛風雨損
　　壞仍復再頒俾知鬬毆之律尚然如此則故殺謀殺罪
　　更可知父兄子弟互相講論時存提撕警戒之心以化
　　其好勇鬬狠之習庶命案可以漸少以副朕好生慎罰
　　之至意
　　　又
　諭宗學教習輔國將軍善福等朕惟睦族敦宗務先教化
　　嘗見宗室中習氣未善各懐私心互相傾軋並無扶持
　　愛䕶之意惟知寵厚妻黨姻婭其於本攴骨肉視若仇
　　敵殊為悖謬或因祖父昔日微嫌追念舊惡必圖報復
　　即如齊正額行事無狀甘蹈匪僻以致重干法紀王貝
　　勒之子孫妄自尊大任意奢侈不顧禮義䧟於罪戾者
　　往往有之其將軍及閒散宗室不知自重狎比小人蕩
　　盡先人産業而為無恥之事者尤為不少昔我
皇考加恩宗室養育栽培撫恤備至茍有片長薄技靡不收
　　録如普奇經布勒席恒等皆曽擢用伊等不思感恩酬
　　徳反要結朋黨專事鑚營大負
皇考委任之意且其居家素行亦多凶謬即如頼士不安本
　　分蕩産破家及其贖罪軍前仍不改過生事訐告宗室
　　中似此不肖無恥者不可枚舉朕嘗歎前明宗室年久
　　繁衍失於訓教末流猥鄙至不可言誠恐朕之宗室日
流日下不知前鑒深用為憂是以深慮熟籌亟思保全
之道若非立學設教鼓舞作興循循善誘安能使之改
過遷善望其有成今特立義學揀選爾等教習宗室爾
等隨其資質勸學興行導以禮義夫教訓之方漸摩陶
養非可責效旦夕爾等須盡心竭力善為開導毋避怨
毋倦怠教習乆而禮義明自當逺惡從善或有不遵教
訓罔顧廉恥有玷名教者小則爾等自行懲戒大則掲
報宗人府㑹同奏聞其行止端方精勤好學者無論年
齒長幼即行保奏從來立教之術莫要於奨善懲惡善
不奨不能使之勸惡不懲不能使之改爾等既膺簡任
其各平心静氣屏除私意教訓宗室子弟如己之子弟
懇懇然無毫髪不盡其心可將此㫖通行曉諭令朝夕
記誦如木鐸之警衆俾皆覺悟自新庶幾積習可除翕
然嚮化以協休風爾等務期勤愼黽勉恪供厥職以副
朕篤厚宗親殷勤教育之至意
　又
諭太僕寺少卿兼廵視河道監察御史須洲爾奉差廵視
　河道理宜悉心經理凡事公平勿執己見方於漕運有
　益據奏有裝載芝蔴船十隻持令箭過閘閘官放行以
　致漕船擔閣七日將閘官叅劾前來夫運河之設未嘗
　禁商船之往來但水小則加意管束先儘糧船前行水
　大時則聽商船任便行走京師百貨俱取給於東南之
　商販今將芝蔴船嚴禁若此則各種商船必然一槩阻
　滯百貨安能流通於民生日用均屬未便爾從前督理
　藩司印務與廵撫不協今管理河道諸事記懷往往見
　小尚氣甚負朕委用之意嗣後當平情和衷盡去偏私
　膠固之習方有裨於公事
　　初八日奉
上諭聞得銷毁刺字之人甚多既已刺字私自銷毁即屬
　怙終不悛且此必有用藥代為銷毁字迹者嗣後如有
　私毁刺字之人理應審明若係本身私毁者本律杖六
　十補刺太輕作何重治其罪其代為銷毁者將代毁之
　人一併作何治罪之處著妥議定例具奏
　　又兵部議覆條奏地方官員私動驛站馬匹處分奉
上諭朕以天下民生為念凡一切欽差與祭祀山川之大
　臣官員囘京時必召入面見詳詢生民景况地方情形
　以及雨水田苖聞得地方官祗知嚴𦂳驛站諸凡勅詔
　經過迎送俱不成禮至伊等私事及土司差役轉擅動
　驛馬逢迎應付從前惟恐騷擾驛站朕曽降㫖嚴飭但
　勅詔經過地方官吏迎送有闗大典豈可疎玩爾等繕
　寫諭㫖申飭各省督撫
　　初十日奉
上諭國家設立官員分别等次俱有定分不得僣越湖北
　糧儲道郭維新於起程之前請訓㫖時朕曽諭如有裨
　益地方百姓之事著令密奏郭維新蒞任後奏稱該省
　漕船式様寛大遇水淺之處輓運維艱請照江浙漕船
　式様減小成造朕未降諭㫖今伊又奏稱遵㫖將船儹
　造完工兑載漕糧於正月十七等日起程三月十六日
　　過淮等語夫改造漕船亦屬大事郭維新理應報明該
　　督撫如果有益題明改造今並未報明上司即行任意
　　改造著行文湖廣總督楊宗仁廵撫納齊喀魏廷珍此
　　項船隻改造之時郭維新曽否報明如伊等知其實有
　　裨益令其改造亦應奏聞然後舉行如未經報明以為
　　奉有諭㫖改造船隻督撫係地方大吏亦應奏報著楊
　　宗仁等將曽否報明及督撫因何不奏并有無裨益之
　　處據實明白具奏其郭維新兩次奏摺一併發往
　　　又
　諭順天府府尹京師廣寜門外向有普濟堂凡老疾無依
　　之人毎棲息於此司其事者樂善不倦殊為可嘉
聖祖仁皇帝曽賜額立碑以旌好義爾等均有地方之責宜
　　時加奬勸以鼓舞之但年力尚壯及游手好閒之人不
　　得借名混入其中以長浮惰而生事端又聞廣渠門内
　　有育嬰堂一區凡孩穉之不能養育者收留於此數十
　　年來成立者頗衆夫養少存孤載於月令與扶衰恤老
　同一善舉為世俗之所難朕心嘉悦特頒匾額并賜白
　金爾等其宣示朕懷並倡率資助使之益加鼓勵再行
　文各省督撫轉飭有司勸募好善之人於通都大邑人
　烟稠集之處若可以照京師例推而行之其於字弱恤
　孤之道似有裨益而凡人怵惕惻隠之心亦可感發而
　興起也
　　又戸部議覆淮闗税銀缺額著落經收官員追賠奉
上諭前已將各闗加増銀兩俱行裁去此項虧缺銀兩若
　係虧缺原額即著落追賠若係虧缺加増銀兩應行豁
　免著察明議奏
　　十一日條奏請改併衛所歸州縣管轄兵部等衙門
　　遵
㫖議奏軍民户役不同歸併未便且武科甲出身人員專
　　選衛所守備千總若盡裁衛所必致選法壅滯應不
　　准行奉
上諭此事部議所見甚小况滇蜀兩省曽經裁減衛所未
　聞不便今除邊衛無州縣可歸與漕運之衛所民軍各
　有徭役仍舊分隸外其餘内地所有衛所悉令歸併州
　縣飭令直省督撫分别詳悉區畫具奏其武舉武進士
　作何銓選不令壅滯之處吏兵二部詳議奏聞
　　十二日
諭戸部朕惟錢糧固屬緊要而民瘼尤宜體恤聞有州縣
　虧空錢糧百姓情願代賠者此端斷不可開虧空之員
　未必愛民况百姓貧富不等斷無闔縣情願代賠之理
　或係棍蠧勾連借端科歛或不肖紳衿一向出入衙門
　通同作弊及本官被叅猶冀題留復任因而號召多事
　之人連名具呈稱係闔縣願賠後官畏承追處分接呈
　入手即差役按里追呼名曰樂捐其實強派其為民累
　不淺嗣後紳衿富民情願協助者聽其自行完納其有
　闔縣具呈者即將為首之人治以重罪如府州縣官擅
　准派賠著該督撫查叅重處至因公那移之項依限全
　完定例准其開復嗣後督撫題報全完即給咨本官令
　　其隨本引見朕觀其人可用者即用如不可用以原品
　　休致其年老及不願補官之人亦於本内聲明給還原
　　職不必來京爾部行文直省督撫一體遵行
　　　十四日奉
　上諭阿布蘭雖係宗室朕素不深知在
皇考時伊於委任之事尚為勉力廉親王又於朕前保奏朕
　　因特加殊恩晉封貝勒賞給佐領又令總理事務外人
　　不知以為阿布蘭曽奏聞二阿哥礬書一事故爾擢用
　　不知礬書事敗阿布蘭尚自遲疑未奏係貝勒蘇努指
　　使奏聞非其本心也阿布蘭自任用以來並不實心効
　　力而且素行卑汚前大將軍允禵自軍前回時伊特出
　　班跪接從來宗室公於諸王阿哥並無此例也宗人府
　　建立碑亭翰林院所撰之文阿布蘭以為不佳另行改
　　撰並不頌揚
皇考功徳惟稱贊大將軍允禵擬文勒石朕即位後伊自知
　　誣謬復行磨去辦理旗務每毎徇私近叅奏佐領一事
　　經朕交部查出曽傳示衆大臣似此罪惡種種朕是以
　　交宗人府議處非有别意也若即將伊革斥衆人不知
　　以為何以旋用旋斥遂生議論則是與廉親王封王時
　　向致賀者云何喜之有不知死於何日之語相符矣朕
　　若不將此詳諭爾等無論舊時王大臣即朕所用之廉
　　親王怡親王阿爾松阿勵廷儀等亦人懷懼心矣如貝
　　子允裪人甚平常朕雖加以殊恩封之王爵任以部務
　　並不黽勉効力其性好事其行瑣屑再李英貴勒席恒
　　俱朕施恩擢用之人因其不肖有負朕恩始行革退善
　　則用之不善則退之朕素性也
皇考毎訓朕諸事當戒急用忍屢降
諭㫖朕敬書於居室之所觀瞻自警今於阿布蘭既不詳察
　　而用之太急至於不可寛宥之罪又不便隱忍則
皇考訓誡之聖明益著而朕亦知過矣阿布蘭應得何罪之
　　處朕殊難降諭㫖爾部院滿大臣㑹同宗人府定議具
　　奏
　　十六日
諭河南山東巡撫并沿河鎮道等官糧船闗係甚重務須
　及時抵通豫省向因漕米截留並不留心河道漸至淤
　淺今糧船逾限未至此係爾地方官責任必須開濬深
　通使舟行無阻早到早囘不誤抵次再南糧大米幫船
　亦為遲滯至今未過臨清爾等皆有催漕之責當協力
　䟎行務令速得抵通將來囘空之船方不致遲誤冬兑
　　十八日
諭漕運總督及直隸山東河南廵撫各省旗丁運糧進京
　沿途水次理應奉公守法乃數年前浙江湖廣糧船因
　懷挾私忿彼此爭鬬持戈放箭殺傷者多逞其兇頑肆
　行無忌又聞前嵗之冬糧船守凍在山東地方竟行搶
　奪擾害居民去嵗囘空又聞強取百姓衣物此等皆大
　干法紀嗣後總漕若不嚴加約束禁止妄行仍然寛縱
　直隸山東河南廵撫即著轉飭沿河官弁不時稽察倘
　犯法為非即分别輕重按律治罪不得稍有徇縱推諉
　以長刁風若有如從前爭鬬傷人及搶奪擾民之事該
　督撫即行奏聞請㫖於彼地立刻正法决不寛貸可預
　行曉諭各省運丁知之
　　二十二日
諭沿海各省督撫提鎭戰船出洋廵哨最為緊要舊例地
　方官承管修造營員毎多方勒索不顧州縣賠累地方
　官惟知交結營員囑其收受彼此俱有私心修造豈能
　堅固以致出洋船隻易至朽壞重修朕深知其弊欲改
　歸營員修造使州縣無賠累之苦而於軍政似實有裨
　益爾等可會同速行確議具奏若有不可行處不可迎
　合強以為是
　　二十五日
諭工部九門石路損壞重車行走甚難爾部㑹同提督衙
　門詳勘確估將九門應行修補之處挨次修理再西直
　門外石路修至髙糧橋其暢春園石路有損壞者亦著
　修補
　　　二十六日
　諭大學士等廣西廵撫李紱於赴任之前面奏請將原任
　　翰林徐用錫帶往廣西暫為教授如効力好保題府道
　　等語朕從不知此人亦未聞其姓名因從其所請今訪
　　聞此人乃外質内巧險僻小人當年大學士李光地被
　　其所欺薦之於
聖祖仁皇帝用為翰林因招揺生事李光地又復認過劾奏
　　隨即罷斥方黜革之日都中士大夫皆仰頌
聖祖仁皇帝之神明今李紱之奏薦此人想亦被其愚詐也
　　此等人且不可以為官何况教授師範乎著將徐用錫
　　發囬原籍交與地方官嚴加約束不許仍令出境請託
　　夤縁生事
　
　
　
　世宗憲皇帝上諭内閣卷十九
　欽定四庫全書
世宗憲皇帝上諭内閣卷二十
　　雍正二年五月
上諭二十一道
　　初二日
諭户部朕惟漕運闗係甚大經費本無不敷而運丁恣行
　不法者皆由官弁剝削所致如開兑之時糧道發給錢
　糧任意扣尅運丁所得十止八九而僉丁之都司監兑
　之通判又多誅求及至啟行沿途武弁借催䟎為名百
　計需索又過淮盤查私貨徒滋擾累究屬無益運丁浮
　費既多力不能支因而盗賣漕糧偷竊為非無所不至
　矣嗣後各省糧道給發錢糧不許扣尅分釐沿途武弁
　不許借端需索運丁除包攬抗違外所帶些須貨物亦
　無庸苛刻盤查至江浙船政同知經管修造糧船侵漁
　尤甚此官於漕政毫無裨益著即裁去爾部行文各督
　撫不時查察如有仍前需索等弊立即指叅從重治罪
　庶運丁漸有起色自必保守身家凛遵約束禁官弁之
　侵削即所以戢旗丁之刁悍也
　　又
諭兵部陜西人材壯健强勇者多騎射嫺熟勝於他省毎
　科取中不過三十名而入學額數亦與他省不相上下
　額少人多不無屈抑自雍正四年郷試為始西安甘肅
　武舉各加中十名其武童入學額數若通省俱加恐有
　冒濫照文童改學例令督撫㑹同學臣查明技勇最優
　之州縣酌量數目奏請加額
　　初四日
諭刑部朕因朝儀不肅曽屢降諭㫖嚴飭刑部司官李建
　勲羅植朝賀失儀此二人違㫖大不敬本應立斬但念
　即位以來立心不以己意輕殺一人且係立法之初故
　令監候秋後處决以觀衆人知畏法與否若衆人仍不
　畏法秋後定行處决以為大不敬者之戒則此二人乃
　衆人殺之也後於獻俘之日見班行整齊祭壇之日亦
　皆敬謹夫二人之可殺者欲以明法也今旣人人皆知
　遵法是法已明矣則犯法之人可從寛宥乃衆人生之
　也可将李建勲羅植免罪釋放勒令囬籍并行文該地
　方官勿令出境爾等将此㫖交與内閣傳諭大小官
　知悉
　　又刑部等衙門奏鬬毆殺人之蘇林應否准其留養
　　請
㫖奉
上諭蘇林著從寛免死減等發落存留養親例内雖有父
　母年老家無次丁應存留養親之條但兇徒恃此有意
　傷人殊未可定已死之人亦屬可矜嗣後如此𩔖存留
　養親之人視其所犯罪之輕重作何派其多出銀兩給
　與死者之家若不給與仍照原擬治罪之處著刑部定
　例議奏
　　初八日
諭兵部朕𢎞奨人材加意擢用各省武職有經引見者亦
　有未經引見者爾部可行文各省督撫提鎮自副将以
　下遊擊以上除地方有緊要事務及曽經引見之員外
　将人材可觀素有聲名者每省陸續保送四五人輪流
　來京引見
　　又
諭内務府内府佐領渾托和下人分檔時派給各荘頭者
　以生齒日繁将來有錢糧不敷之患令往各荘服田力
　穡庶幾仰事俯育有資朕特念伊等生計故有此舉爾
　等奉行不善竟似将伊等發遣者以致恐懼疑惑再荘
　頭等役使壮丁頗多暴悍非理嗣後如敢肆行凌虐者
　許壮丁即行控告所告果實止一二人則另撥與别處
　屯荘至四五人即将荘頭革退治罪著嚴行曉諭各荘
　頭等其分檔漢人内有欲歸民籍者著詢問伊等原主
　如情愿令其分檔家人為民則准其為民有欲撤囘亦
　准其撤囘
　　初九日
諭禮部兵部兩廣總督孔毓珣奏稱安南國王黎維裪遣
　陪臣范謙益等賀登大寳貢獻方物並三年歲貢於閏
　四月初三日從廣西桂林府起身由水路進京等語朕
　因向來驛遞供應差遣多有騷擾曽降諭㫖定例供給
　之外不許溢額應付今安南國王慶賀大禮遣使逺來
　長途勞瘁應加恩恤其經過地方一切供給食用之物
　酌量増加令其充足以示朕嘉恵逺人之至意
　　十一日兵部奏考試武舉應編立好字號奉
上諭依議考試武舉議定編好字號在京武鄉試朕派信
　任大臣考試嗣後各省武鄉試或以好字號取中或以
　文章好取中之處著於解部武鄉試錄内註明以便會
　試查對
　　十二日奉
上諭李元璽等一案係李元璽等新犯之罪刑部宜照伊
　等所犯之罪審擬具奏今覽刑部所奏将歩軍統領衙
　門以李元璽為大光棍拏送舊案及遇赦寛免之處查
　　出一併叙入本内夫李元隆等原案與此新案毫不相
　　渉乃刑部援引叙入朕不解其何意或以李元璽之罪
　　曽經
皇考寛免亦欲朕将李元璽等寛免耶抑以從前歩軍統領
　　将李元璽等為大光棍送部之處俾朕知之即行正法
　　即今朕若将伊正法則又經
皇考從前將伊寛免人必推原所由謂照歩軍統領以大光
　　棍拏送之故正法欲将弄權殺人之名歸於歩軍統領
　　也今朕若不将伊正法又謂此係大光棍何以不行正
　　法此明係以難處之事歸之朕躬欲以試朕也近日馬
　　爾齊哈在朕前稱籩豆之事則有司存是譏朕不當察
　　及細務其心欲朕不加詳察則伊等可以邀結黨與任
　　意擅行夫古帝王明四目達四聰舜好問而好察邇言
　　故上下之情不致壅隔閭閻疾苦利弊無不周知古人
　　云黈纊充耳前旒蔽明亦有所謂而云然也馬爾齊哈
　　粗識數字便於朕前誦述古語並不想此上文為何句
亦不知此句出於何章妄行凟奏註云道之全體固無
不該然其分則有司之守非君子之所重並非謂全不
留心也如耕田播種乃農夫之事講誦訓詁亦屬文士
之業若云不親細務朕又何用行耕耤詣學之典乎國
家設官分職各有專司而總攬萬幾全在一人之裁決
但云委諸有司則六部之事付之六部為天子者惟有
端黙髙拱而已豈不為逸但天下之事可以如此料理
乎朕亦以刑部事件民命攸闗所係非小務期明罰勅
法簡孚愼恤每案必詳審再三求其至當始愜於衷而
欲朕付之不見不聞可乎若云有司則刑部尚書侍郎
非大有司乎今所辦事件顚倒如此有司寧可恃哉馬
爾齊哈向在各旗行醫朕以伊係行醫之人必然好生
其為人似尚坦率即位後洊擢刑部侍郎當感恩思報
竭力盡忠以奉君上而猶不改舊習存從前分黨之念
其始召見時即禮貎疎略絶無對君㳟敬之意故一見
之後總未令其獨進聞其在乾清門於大學士列倨坐
　　共食曽降諭㫖嚴飭令其改過今又以曽子語譏諷朕
　　躬設令朕或有不當何妨直陳其事冀朕採擇而為此
　　隱約之詞狂妄甚矣其意欲殺身以成名耶朕御極以
　　來用人行政自返絶無過當朝廷清肅亦無弄權怙勢
　　之人即欲成忠臣之名又何所慿藉徒䘮其身命膺叛
　　臣賊子之名為天下所笑而已總理事務王大臣皆
皇考素所信重遵奉
皇考遺㫖輔佐朕躬非其願者咸懐嫉妒毎以絶無影響之
　　事加之此皆有意擾亂國政造言生事者之所為也爾
　　等心所不快之人輒欲借事巧傷朕確有成見豈為宵
　　小所動揺乎如放砲放鳥鎗及扛擡鹿角者俱係八旗
　　漢軍從前内府佐領下那爾泰趙昌善於放砲放鳥鎗
皇考因交與那爾泰趙昌管轄乃伊等遂具奏将歩共砲手
　　鄂爾博之缺挑選内府佐領下人近朕以内府佐領下
　　人如何可佔各旗分例勅諭八旗漢軍歩兵砲手鄂爾
　　博之缺一槩駁囘各旗今内府佐領下戶口滋生繁庶
　　伊等俱支領錢糧若無錢糧難以養贍朕思國家錢糧
　　何可止養贍無用之人其抄沒入官人等家口閒散無
　　用者與其糜費錢糧養贍不如分給現有莊屯令其種
　　地伊等得以餬口多取糧米而國家錢糧亦可儲僃要
　　務特勅下内務府大臣乃伊等不能宣揚朕意曉諭衆
　　人無故歸怨總理事務大臣謂伊具奏将内府佐領無
　　用之人一槩發往荘屯此與伊等何渉而歸怨之耶
皇考常言每事當防微杜漸朕服膺
聖訓爾等稍萌邪僻之見朕斷不能𨼆黙也朕用人任使全
　　出至公而來喜等無知小人議論謂朕聼用總理事務
　　大臣等之言所用者皆係伊等親友伊等俱係
皇考簡用之人非朕即位後所特擢也今朝廷之上俱是
皇考時所用大臣朕豈有私乎馬爾齊哈係蘇努之黨觀其
　　行事伊等結引黨與至今猶未散解朕屢申諭㫖告戒
　　諄切望伊等洗心滌慮将從前結黨儌幸之想悉行改
　　除伊等自求生全身家可以永保若執迷不悟心懷二
　三不竭力抒誠為朝廷効力則伊等自取死亡國法斷
　不輕貸馬爾齊哈不過一無忌憚小人衆大臣勿為彼
　欺惑如馬爾齊哈仍似從前狂悖諸王大臣隨見隨即
　拘拏具奏故特諭知除阿爾松阿馬臘到任未久與伊
　等無干將勵廷儀馬爾齊哈髙其佩凃天相交部嚴加
　議處
　　十四日奉
上諭廉親王今日具奏貝子允禟事又將議處滿丕事一
　併具奏謂之無心可乎再議處滿丕案内並不將總兵
　等官取供遽行草率擬罪向來定例有如此者乎謂非
　明知故犯可乎皆因前日朕於馬爾齊哈案内言及蘇
　努之故耳由此觀之伊等黨與尚自與朕為仇朕又豈
　可黙黙而已豈有數日一次擾亂朕心之理即曰無心
　亦必允禩身有獲罪於天之處㝠㝠之中有莫之為而
　為者從前審訊與允禩相面之張明徳供出賴席普奇
　一案
皇考在乾清門降㫖曰蘇努之祖阿爾哈圖圖門貝勒楚英
　薨逝時
太宗特降諭㫖云此人若在必亂國家大抵此一宗枝向日
　原有嫌郤即如蘇努於我父子兄弟骨肉之中讒譖離間
　暗中鑽營惟擾亂國家是務朕防之有年矣爾等其知之
　毎事留意此
諭㫖乃衆阿哥及諸大臣官員所共聞也朕即位之後於蘇
　　努格外加恩晋封貝勒将伊子勒席恒委署領侍衛内
　　大臣朕寧畏懼伊等而善遇之耶亦冀伊等感朕寛大
　　之恩遷善改過耳詎意如此加恩勒席恒不但並不感
　　戴仍袒䕶貝子允禟扶同隠匿将所交事件故為遲延
　　所降諭㫖任意増減致大臣等難於辦理衆所共知也
　　及朕将勒席恒派往西寧伊弟烏爾陳指稱武備院奏
　　事入内於朕前顯露憤恨之容勒席恒係獲罪之人例
　　不得奏請訓㫖而烏爾陳将伊兄引入紫禁城内重弟
　　兄之情䡖君臣之義如此之人何可容留京師是以将
　烏爾陳同伊兄一併發往軍前今蘇努以七十病故歸
　怨於朕退有後言為伊諸子及伊朋友之故與朕結怨
　是仍念伊等舊日黨與擾亂國家之心毫無悛改也蘇
　努不可留在京師煽惑衆心著革去貝勒其屬下佐領
　著撤囬存貯公所止留伊之府佐領著伊同在京諸子
　於十日内帶往右衛居住到彼若不安静自守仍事鑽
　營差人往來京師定将蘇努明正國法
　　十八日
諭縂理事務王大臣朕從前曽傳諭外省文武大臣等凡
　陛見來京不必進獻一切物件朕近日調鎭協等官來
　京引見特欲識其人詢問地方事務理應單身速來不
　可帶食物進獻今總兵官顔光旿來京仍帶食物不合
　嗣後著永行禁止曉諭各省大臣
　　又
諭直省總督巡撫前四川巡撫蔡珽題報重慶府知府蒋
　興仁病故本到朕聞蒋興仁之死乃係自盡特降諭㫖
　令蔡珽明白囬奏蔡珽不知愧悔而囘奏之語仍復支
　吾令署撫塞爾圗確查具奏朕向聞有職官自盡而多
　稱病故含糊完結者夫一介小民偶有此事亦必報明
　官長詳察情節焉有身叨一命之榮而輕生若此必有
　萬不得已之情或係本人犯法畏罪或被上司逼勒或
　受同事欺凌斷非無因豈容草率含糊以逃國法嗣後
　大小職官若有此等必令督撫據實具題明白歸結若
　本家隠匿不報則将子弟及親族人等重治其罪若該
　管官員脅制更改或隠匿不報亦重治其罪倘督撫失
　於覺察或被旁人告發或被科道糾叅将該督撫一併
　嚴加議處爾等即遵諭通行各屬知之
　　十九日
諭九卿先儒從祀
文廟闗係學術人心典至重也宜復宜増必詳加考證折
　衷盡善庶使萬世遵守永無異議爾等所議復祀諸儒
　雖皆有功經學然戴聖何休未為純儒鄭衆盧植服䖍
　范寗謹守一家言轉相傳述視鄭康成之淳質深通似
　乎有間至若唐之陸䞇宋之韓琦勲業昭垂史册自是
　千古名臣然於孔孟心傳果有授受而能表彰羽翼乎
　其他諸儒是否允協以及宰予冉有増置博士之處著
　再公同確議務期至當不易具奏
　　又
諭四川陜西湖廣廣東廣西雲南貴州督撫提鎮朕聞各
　處土司鮮知法紀所屬土民每年科派較之有司徴收
　正供不啻倍蓰甚至取其馬牛奪其子女生殺任情土
　民受其魚肉敢怒而不敢言莫非朕之赤子天下共享
　樂利而土民獨使向隅朕心深為不忍然土司之敢於
　恣肆者大率皆漢奸為之指使或縁事犯法避罪藏身
　或積惡生奸依勢横行此輩粗知文義為之主文辦事
　教之為非無所不至誠可痛恨嗣後督撫提鎮宜嚴飭
　所屬土官愛恤土民毋得視為魚肉毋得濫行科派如
　申飭之後不改前非一有事犯土司叅革從重究擬漢
　奸立置重典切勿姑容寛縱以副朕子惠元元遐邇一
　體之至意
　　二十日
諭總理事務王大臣七十馬爾齊哈常明等皆夤緣妄亂
　之人伊等俱廉親王之黨七十原為阿靈阿謀主各處
　鑚營阿爾松阿視為恩人在戸部時專主戸部之事今
　在刑部又專主刑部之事凡小有材者俱引誘入黨愚
　懦之流俱恐讋入黨常明業已正法伊等俱在八旗王
　大臣并近侍人家或用逢迎或用離間如此暗地鑚謀
　者尚有數人但不遇事發朕亦不深究伊等畏懼悛改
　則已若仍固執不改伊等斷不能掩朕之耳目必将伊
　等正法七十自滸墅闗差囘京隠匿半年任内多收税
　銀數萬朕俱寛宥止令出銀數千兩與朕弟荘親王脩
　理府第理應踴躍効力乃竟不感戴寛宥之恩並不上
　𦂳全完未完之項至今不肯交納且又造言怨望因此
　荘親王具奏朕著荘親王将七十圈禁伊府内令其交
　　納無論何人求爾爾即奏聞七十仍復怠玩反營求裕
　　親王差蘇克肫囑託布達世照看朕御極之初即諭諸
　　王大臣曰彼此結黨互相戕害甚屬惡習爾等當以朕
　　之所好者好之所惡者惡之是非畫一則奸黨無自而
　　起善者朕所嘉美爾等若一體嘉美之則其人愈加鼓
　　舞以向於善他人亦企慕效法之矣惡者朕所賤惡爾
　　等若一體賤惡之則其人無地自容亦可望其悔悟悛
　　改矣傳曰惟仁人能好人能惡人朕雖未能為仁人羣
　　臣當輔朕以成仁人果能盡言規諫朕並無所拒抑也
　　昔日
皇考時凡被譴責之人其人轉似建立功勲頓加榮耀衆皆
　　隨聲附和稱為寃抑素有仇者亦解其仇素不識面者
　　轉成相識本人亦忘其有應得之罪隨衆自稱寃抑誠
　　為惡習人臣事君當同徳同心協力和衷乃國家之福
　　如果遇桀紂之君不得已亦當為王子比干之事既不
　　能致身盡忠直言進諌又未遇桀紂之君何故競效此
　　最下惡習有何益乎朕甚不觧其故孟子曰象憂亦憂
　　象喜亦喜如象之弟尚且如此况君臣之義乎瞽瞍為
　　父舜號泣於旻天而底豫者誠之故也今君若罪及無
　　辜濫用宵小既不能於君前矢忠進諌惟退有後言徒
　　令我朝君臣貽笑於天下萬世而已豈非至愚極陋今
　　将是非所在聽君上之自為王大臣等專擅行私於下
　　可乎如此則意見不合者不得已各自為黨矣欲除朋
　　黨之源舉國内外共為一心既為一心則是非與予一
　　人同之朕有過誤大臣盡忠諌諍朕若不能用其讜論
　　鑒其忠心即桀紂之君也大臣即效王子比干之所為
　　亦足垂名於萬世矣何故行此無父無君小人之行朕
　　在藩邸甚惡此風斷不為其所染廉親王至今與朕結
　　怨亦即此故今廉親王之意不過欲觸朕之怒多行殺
　　戮使衆心離散希圖僥倖成事耳雖然伊不過作此妄
　　想豈能如其願乎古人云亂臣賊子人人得而誅之
皇考每以此語特指廉親王言之即今朋黨之人尚猶未息
　　即如抄没石文桂家産時大學士馬齊不知從何處得
　　信於先一日晚間密告之俾得預為之地伊係
皇考任用大臣年髙如此豈宜如此行事此乃不知君臣大
　　義之輕重效法衆人惡習所致誠知大義即父子豈可
　　相顧此等之事難以枚舉如七十等夤緣妄亂之人若
　　不将幾人處斬則法不能行理應将七十即行正法現
　　今審理捜查家産俟查完之時著阿爾松阿馬爾齊哈
　　奏聞七十著革職拏交阿爾松阿馬爾齊哈聽其作何
　　處分阿爾松阿馬爾齊哈即往七十家查其家産雖細
　　微物件不得藏匿阿林保布達世亦往協助其所查之
　　家産仍給荘親王為脩府之用諸王大臣等此後專心
　　一志輔翼朕躬成全仁人之名同好其所當好同惡其
　　所當惡如仍固執不改各為一是非朕亦不得不加誅
　　戮今青海之人弟兄骨肉相殘貽人恥笑若必致朕誅
　　戮宗室有何好處爾等謹識朕言實心奉行以副朕好
　　生慈愛之至意此事可遍諭八旗文武大臣官員知悉
　　又
諭禮部内廷太監及王公家太監之為民者率多在京居
　住此輩最好生事不可容留京城此内有六十五歲以
　上情愿住於京城者聼其居住餘著囘籍嗣後有年未
　及六十五嵗之太監内有曽經効力因得殘疾而為民
　者若情愿在京居住令總管太監奏聞此外令領取部
　票各囘本處居住王府太監為民亦令報部領票囘籍
　著行文該地方官嚴查囘籍太監如不在本籍居住或
　往别省者該地方官一併從重治罪
　　二十二日奉
上諭裕親王保泰素行卑汚而遇屬下人又甚嚴酷都統
　等俱畏懼之遵伊之言而違朕之㫖此非國家美事也
　若将為國家効力人員留伊屬下甚是可惜且凡事掣
　肘朕不得其力殊屬無益正卿孫珠糧道徐麟員外郎
　布蘭泰倉城守尉禪岱等俱朕所知之人著将伊等俱
　調在上三旗其近族俱著查奏再郎中薩哈齊主事色
　赫禮巴顔泰察拉雅圗著該衙門大臣帶領引見另降
　諭㫖王屬下之中書筆帖式等内有年力精壮人材可
　用能知自愛可以上進者該大臣亦一併帶來引見著
　将此㫖徧諭有屬下之王貝勒貝子公等知之
　　二十七日奉
上諭王府佐領分出之人編設佐領令其兄弟子姪管理
　尚可若以旗分之人凑集編設佐領令其兄弟子姪管
　理朕意以為非宜雖係兄弟子姪亦各有定分宗室等
　豈可将人之定分佔據乎凡此等處應行區别宗室之
　為鎮國将軍等職乃伊等分内之事一為佐領竟成諸
　王之屬下矣其宗室覺羅佐領惟朕可以役使若在王
　等門下以供使令王等既難自安且多掣肘之處理應
　置之公中令在上三旗行走况閑散宗室内亦有統轄
　旗分佐領者王公理宜統轄屬下閑散宗室豈宜統轄
　屬下乎似此者亦應撤出置之公中王等果能為國宣
　力著有嘉行朕自将佐領添増賜給再公等之長輩宗
　室欺侮幼輩擾累伊等屬下之人視為泛常公等亦不
　能相抗任其所為其屬下人等念係本公宗族亦不便
　於首告或千百之中僅有一二發覺耳其無辜受累者
　甚多伊等行輩雖卑亦係統轄屬下之人時其輩長而
　欺侮之可乎擾累其屬下之人又可乎将此著宗人府
　一併詳議具奏
　　又奉
上諭朕從前並未認識七十但聞其行止今又適遇此事
　七十常明馬爾齊哈等在王大臣家往來鑽營不但朕
　知之舉國誰不知之七十在部中專主事件平日又不
　安静今大臣等因朕一時之怒請将七十正法朕若日
　後追悔大臣等亦不可當爾等㑹同議政大臣三法司
　秉公詳議具奏如有不便畫一之處各抒所見另議具
　奏若不秉公議奏即是負朕之恩
　　二十八日
諭諸王大臣徳寧䝉
聖祖仁皇帝擢至大臣之列身沐
聖祖仁皇帝隆恩毫無圖報之心悠忽玩愒揑稱足疾希圖
　　推諉並不効力行走深負
聖祖仁皇帝簡用之恩且素行不端不安本分鑽營允禵命
　　伊子永端在軍前跪求允禵欲在侍衞内行走永端既
　　願與允禵効力著發往允禵處令跟隨允禵再徳寧前
　　往江南時多方網利飽其私槖家道遂以殷富又聞伊
　　曽有强佔人家産之事爾等可将伊家産查明抵補其
　　虧空酌留伊餬口之資其餘查明應行給還之人定議
　　具奏徳寧身為宗室而肆意夤緣請託有玷天潢似此
　　怙惡為非若不加以懲創仍令寛然自給則衆何以知
　　儆戒也
　　　二十九日
　諭工部等衙門聞前三門外溝渠壅塞人家存水街道泥
　　濘行路艱難如有積水之處作何疏通毋使居民受害
　　爾衙門查明奏聞
　
　
　
　
　
　
　
　
　
　
　
　
　
　
　
世宗憲皇帝上諭内閣卷二十
　欽定四庫全書
世宗憲皇帝上諭内閣卷二十一
　　雍正二年六月
上諭十七道
　　初三日
諭刑部向來盜案有滚案之弊強盗被獲審實定罪者於
　别府州縣或隣省未結案内賄囑他盗供稱同夥官即
　闗提質審一案甫畢一案復起名曰滚案展轉相連動
　歴年嵗或更中途脱逃遂使已結之案終歸未結刼殺
　大盗借此支延無所畏懼而州縣轉喜此等供扳可為
　獲賊過半之地附㑹了事此弊不除無以鋤莠安良爾
　部定例議奏
　　初五日宗人府奏管理禮部事務貝子允裪誤寫妃
　　姓將允祹革去貝子降為䕶國公照例留三佐領其
　　餘佐領俱行歸公又因誤禁寺廟燒香人等議将允
　　祹革去辦理禮部事務又因儀注内遺漏清文允祹
　　無可罰之俸應無庸議三案折本内閣覆奏奉
上諭允祹原係器小庸劣之人前尚守其無能謹愿可憫
　後漸詡其才識自以為能改易其心自孫國泰之事以
　後凡辦理事務往往悖謬卑汚不堪不能勝禮部之任
　若仍留在禮部其餘大臣官員受伊妄為之累屢獲罪
　譴允裪著革去禮部任其禮部事務著裕親王保泰辦
　理理藩院事務著隆科多兼理今覽議處允祹三疏或
　失之重或失之輕此三事著交囘宗人府一併再議具
　奏
　　又直𨽻巡撫李維鈞奏捕役王福等誣指張七為盗
　　照例治罪又福建巡撫黄國材奏呉道等以鳥鎗傷
　　許招等三人斃命應分别斬絞刑部俱議駁具奏奉
上諭刑部議駁二本特故尋巡撫李維鈞黄國材之隙耳
　巡撫李維鈞因張七審非此案正盜将捕役王福等擬
　罪具題部内議稱憑何質証即信張七等非此案正盜
　應令該撫另委賢員再加詳審並查故出故入之承審
各官治罪等語此事從前該縣雖曾将張七等審係正
盜經知府徐琳駁囘再審知非此案正盜因而改正有
何可駁之處至於巡撫黄國材将鳥鎗傷人之吳道吳
保等擬以斬絞具題部議稱呉道吳保以鳥鎗致死人
命情同罪異等語呉道係鳥鎗傷人胸膛登時斃命吳
保係鳥鎗傷人左腿囘家身死且許招曽率領族人尋
毆吳保謂之情同罪異可乎此等駁議非有意尋隙而
何馬爾齊哈自五臺囘奏稱直𨽻盜賊潛匿朕降㫖詢
問李維鈞俱係無影響之事此定係馬爾齊哈屯荘親
族在直隸地方李維鈞並不照看約束嚴𦂳因此懐恨
将伊所奏事件漫行捜駁部内係總理各省事務之地
宜揆情度理将應駁者駁囘應行者准行方是若将應
駁事件不行駁議是屬狥私應行事件妄行駁議是屬
攬權太過不可不及亦不可從前刑部駁議數事朕曽
降諭㫖以為甚是伊等遂開妄駁之端今伊等若因此
諭㫖遂於應駁事件亦不駁議朕必仍著議處此二本
　著發囘俱照該撫所題議奏刑部堂官交部察議具奏
　阿爾松阿馬臘到任未乆著免議俟過一年後事有情
　弊再将伊等一併察議
　　初七日戸部奏江寧安徽福建陜西四省未完民欠
　　與
恩詔年久應免之條相符者候
㫖豁免奉
上諭此事部議自康熙十八年至四十五年止舊欠銀米
　等項豁免著将五十年以前舊欠銀米等項俱察明豁
　免議奏
　　初十日
諭戸部八旗給放米石原係七月開倉今年因有閏月恐
　食米人衆不能接續故特施恩令六月開倉給放但放
　米原有限期現今雨水之際車價必貴若依定限催促
　衆人領運則車價多費而時又暑熱今既已開倉仍照
　常給放外其有願俟天晴路乾領米者不必催促六月
　　開倉不在限内仍照七月開放之限将此傳諭八旗及
　　該部倉場侍郎
　　　十一日
　諭禮部民間祈求晴雨一事甚不合理朕以誠心祈禱猶
　　慮
上天不即感應乃一應人等任意設壇觸犯鬼神聚集不肖
　　僧道妄行求雨殊屬非分如果欲求雨只宜各存誠心
　　叩禱而已何必種種作法嗣後除奉㫖外或在寺廟誦
　　經求雨尚可如私自設壇借求雨之名妄作法術即以
　　妖言惑衆治罪該部即通傳八旗五城嚴行禁止
　　　十二日
　諭大學士王頊齡在廷諸老大臣皆
先帝掄擢培養畀之朕躬以贊不逮能不眷之况卿學識優
　　達品行端安増重巖廊年雖耄耋體常康寜今力辭禄
　　位朕弗忍焉即不獲已而諒闇之年卿其可不强事耶
　　蓋一日之留勝千里之暌也卿當少安體朕眷舊之至意
　　　又
　諭内閣諸老臣皆係
皇考簡用畀朕之人如因衰老休致朕心不忍大學士王頊
　　齡著仍在内閣辦事但伊係年邁之人或身力疲倦不
　　能支持間時行走可也朕手書諭㫖爾等給與王頊齡
　　　又刑部将毆斃家人之䕶軍九哥照例定擬具題奉
　上諭覽九哥毆斃家人達子一案達子並無兇惡别情只
　　緣酒醉之故伊主即行毆斃殊屬暴戾九哥著枷號三
　　個月鞭一百達子之母與伊妻所供之詞甚屬可憫俱
　　著從伊主家開放嗣後遇毆斃家人事件詳其情罪分
　　作三等定例議奏刑法者上闗
天和下係民命實為治之要也朕御極以來讞斷必加詳慎
　　務期當罪而得其平惟明克允所以體
天心而重民生也向來八旗官軍人等待家人過嚴微小之
　　失必加毆責甚至傷體斃命以致奴僕畏懼逃遁者頗
　　多奴僕至於背主而逃即緝拏追獲亦難信任使令夫
　奴僕雖賤彼亦人子况性命攸闗何得任意荼毒致其
　無容身之地耶朕於刑部成獄除强盜故殺謀殺等犯
　不得不依律正法其餘罪犯畧有可恕者俱行寛免從
　未降㫖特殺一人朕大君也於有罪者尚不忍輕殺一
　人臣下乃可毆死無辜之奴僕乎且奴僕奔走服役勞
　苦殊甚兼其質本愚昧易獲過愆全賴上人之矜恤原
　宥即有酗酒為非之人雖應加懲治亦不宜過重致於
　死地以逞一時之憤暴該部即行文曉諭八旗嗣後務
　宜待下以寛不得擅自毆死家人以副朕仁愛生人之
　至意
　　又刑部等衙門奏准兩廣總督孔毓珣奏生員陳為
　　翰打死何壮深擬絞監候秋後處决奉
上諭此事尚未審得實情何壮深係陳為翰種地交租之
　人斷無先動手打陳為翰之理陳為翰定係劣衿倚仗
　威勢将何壮深踢死此事著交與巡撫李紱務必審出
　實情具奏若不審出實情朕必另行遣官往審再将陳
　為翰考取増生之學道與現管之教官一併查奏從前
　朕因僧人係皈依佛教行善之流豈可毆人致死曽特
　降諭㫖著定治罪之例夫皈依佛教之人尚不可任其
　毆人致死况在聖門讀書之人乎既讀書而欺凌百姓
　毆人致死實大有玷於斯文不可照常人例論嗣後有
　生員欺凌百姓毆人致死者作何加等治罪之處該部
　㑹同九卿定議具奏
　　又
諭膳房凡粥飯及肴饌等𩔖食畢有餘者切不可抛棄溝
　渠或與服役下人食之人不可食者則哺猫犬再不可
　用則晒乾以飼禽鳥斷不可委棄朕派人稽查如仍不
　悛改必治以罪
　　十四日山西布政使髙成齡條奏州縣耗羡銀兩當
　　解司庫以憑大吏分撥奉
上諭此事著總理事務王大臣九卿詹事科道平心静氣
　秉公持正㑹議具奏少有一毫挾私尚氣阻撓不公者
　國法具在斷不寛宥著各出己見明白速議具奏如不
　能畫一不妨兩議三議皆可
　　十九日
諭吏部直省督撫統轄屬員必中正和平推誠體察屬員
　有一善則奨勸誘掖以成之其微瑕小疵於事尚無大
　碍則多方訓導使之省悟至怙過不悛即據實題叅如
　此始能激濁揚清於地方有益若妄自尊大暴戾恣睢
　甚而一言不當即加叱辱如四川巡撫蔡珽慢罵屬官
　以致重慶府知府蒋興仁憤激而死似此褊急任性不
　惟有乖大臣之體且恐屬吏相率顧畏阿順取容氣節
　一壞欲其建立功名安可得乎爾部行文各督撫須仰
　體朕意正巳率屬虛懷待下即檄行申飭亦無慢罵之
　理至尊卑相見尤有一定之儀毋得倨傲致長諂諛之
　風其部院堂官亦當和衷翕受待屬員以禮始不負朕
　委任之意
　　二十一日刑部等衙門奏七十應即正法奉
　上諭七十甚屬妄亂應即行正法示衆但朕自御極以來
　　除强盗故殺謀殺人犯外並未降㫖特殺一人七十雖
　　應處斬亦不足以當朕之初命正法之人常明之惡甚
　　大
皇考亦未加戮但行發遣後因在發遣處仍復妄行始行正
　　法七十著從寛免死僉妻子發往三姓地方若感朕再
　　造之恩在彼安分自守則已倘不改舊惡仍造言生事
　　揺惑彼處官兵妄作妄為則是伊自殺其身也不可以
　　其地逺謂朕無聞此諭㫖亦著曉諭七十
　　　二十三日奉
　上諭前為五旗王貝勒貝子公等屬下人已諄諄降㫖議
　　定條例想王等必傾心敬遵矣凡府佐領下人有用於
　　部院者亦有用於外省州縣者王等宜為國家得人起
　　見奨成循吏俾勤勞官職竭力自効是亦門戸之光榮
　　乃反令其酷害地方百姓侵剋錢糧妄取財物伊主顔
　　面置於何地今如王成勲只一州縣伊主星尼只一公
　爵尚如此勒取數千兩若官大於此而屬於王府者尚
　可問乎将王成勲事遍諭五旗王貝勒貝子公等嗣後
　仍不悛改猥瑣不堪将國家公事漫不闗心𩔖此再有
　三事發覺朕必将五旗府佐領下人一槩裁革永不叙
　用爾時王等莫怨朕躬乃爾等自取也
　　又衍聖公孔傳鐸奏報闕里
聖廟火災奉
上諭據奏
先師大成殿以及兩廡俱被火災請出
聖像牌位新建崇聖祠幸得無恙等語朕心驚惕不安朕
　惟
孔子道髙徳厚為萬世師表所以維世教立人極者與天
　地同其悠久朕臨御以來思極尊崇之典用申仰止之
　忱今闕里
聖廟被災豈朕尊師重道之誠有未至歟朕在諒闇之中
　素服齋居無庸更事減膳撤樂惟謹擬親詣國學
文廟䖍申祭奠宣讀告文以展朕跼蹐不安之誠先期齋
　戒二日於二十七日不設鹵簿朕隨身素服前往諸王
　大臣官員陪祀者亦皆常服從事仍遣官馳赴闕里祭
　告以慰神靈幸新建崇聖祠無恙
聖像神牌不至露處朕心稍寜遣工部堂官一員㑹同該
　撫作速計材料工擇日興修務期規制復舊廟貎重新
　告成之日朕將親詣行禮該部遵㫖速行
　　二十七日禮部奏
皇上親詣
文廟祭告儀注奉
上諭不陪祀王等大臣官員不必迎送亦不必鳴鐘自東
　華門出
　
　
　
　世宗憲皇帝上諭内閣卷二十一
　欽定四庫全書
世宗憲皇帝上諭内閣卷二十二
　　雍正二年七月
上諭七道
　　初三日大學士等奏松江提督髙其位奏飛鴉食蝗
　　一摺請
㫖發抄並宣付史館奉
上諭若以飛鴉食蝗為瑞則起蝗之初得無有由乎昨發
　下奏摺與諸王大臣看者誠恐爾等體朕憂民之意不
　釋於懐故將蝗不成災之處令衆知之非以為瑞也其
　發抄及宣付史館不必行
　　初四日
諭直省督撫引見月官内經朕改調人員特因地方緊要
　觀其言動舉止人似可用者調用記名然必俟任事後
　方可定其賢否若督撫不實心訪察而因朕一時稱許
　遂爾優容任其恣意行事可乎再㨂選命往各省人員
　督撫亦不可因係揀選之人聴其妄為不行糾叅此等
　人係朕特用必當益加勉勵實心愛民方不負簡拔之
　意倘任意放縱有玷官箴便當従重治罪嗣後督撫題
　叅官内有此等官員著將原係奉㫖調用或揀選命往
　不思報効辜負擢用之處於叅本内聲明
　　初六日總理事務王大臣九卿科道等議覆山西布
　　政使髙成齡條奏提解火耗奉
上諭髙成齡提解火耗一事前朕曽降諭㫖令爾等平心
　靜氣秉公㑹議今觀爾等所議亦屬平心静氣但所見
　淺小與朕意未合州縣火耗原非應有之項因通省公
　費及各官養亷有不得不取給於此者然非可以公言
　也朕非不願天下州縣絲毫不取於民而其勢有所不
　能且厯來火耗皆在州縣而加派横徴侵蝕國帑虧空
　之數不下數百餘萬原其所由州縣徴收火耗分送上
　司各上司日用之資皆取給於州縣以致耗羡之外種
　種饋送名色繁多故州縣有所藉口而肆其貪婪上司
有所瞻徇而不肯叅奏此從來之積弊所當剔除者也
與其州縣存火耗以養上司何如上司撥火耗以養州
縣乎爾等奏稱火耗分數不可不分别酌定朕思一省
之内州縣有大小錢糧有多寡地大糧多之州縣少加
火耗已足養廉若行之地小糧少之州縣則不能矣火
耗不定分數倘地方遇差多事繁之時則酌量可以濟
用或是年差少事簡則耗羡即可減矣又或偶有不肖
有司一時加増而遇清亷自好者自可減除矣若酌定
分數則將來竟成定額必致有増無減此火耗分數之
不可以酌定者也又奏稱提解火耗將州縣應得之項
聽其如數扣存不必解而復撥等語現今州縣徴收錢
糧皆百姓自封投櫃其拆封起解時同城官公同騐看
耗羡與正項同解分毫不能入己州縣皆知重耗無益
于己孰肯額外加徴乎是提解火耗既給上下養亷之
資而且留補虧空有益于國計若將州縣應得之數扣
存於下勢必額外加増私行巧取浮於應得之數累及
小民况屬之督撫顯然有據屬之州縣難保貪亷此州
縣羡餘之不可扣存者也又奏稱巡撫諾岷清勤敏幹
布政使髙成齡操守亦優應令二人盡心商確不致流
弊於山西省内照所奏試行此言甚非天下事惟有可
行與不可行兩端爾如以為可行則可通之於天下如
以為不可行則亦不當試之於山西譬如治病漫以醫
藥試之鮮有能愈者今以山西為試行之省朕不忍也
况天下撫藩豈盡不如諾岷髙成齡而謂二人獨能行
之乎又奏稱提解火耗非經常可久之道凡立法行政
孰可厯久無弊從來有治人無治法文武之政布在方
䇿其人存則其政舉朕謂有治人即有治法法有因時
制宜者譬如人有疾病因症投藥病愈即止今提解火
耗原一時權宜之計將來虧空清楚府庫充裕有司皆
知自好則提解自不必行火耗亦可漸減矣爾等所議
為國計乎為民生乎不過為州縣起見獨不思州縣有
州縣之苦上司亦有上司之苦持論必當公平不可偏
　向又朝廷之與百姓原屬一體朝廷經費富足民間偶
　遇歉收可以施恩賑恤百姓自無不足之虞是清補虧
　空於國計民生均有益也天下督撫有如諾岷等不避
　嫌怨實心任事自能酌量行之通省羡餘絲毫不能隐
　匿又孰敢此外多取一錢以干罪戾乎朕於臣下期望
　甚殷即州縣官員亦冀其為臯夔稷契自此各加勉勵
　勿侵蝕國帑勿貪剝小民各省火耗自漸輕以至于盡
　革此朕之願也爾等所奏與朕意不合若令再議爾等
　必遵朕諭議覆准行朕亦不能保其將來無弊否也各
　省能行者聽其舉行不行者亦不必强可將此諭旨並
　爾等所議之本交存内閣
　　初九日
諭吏部逺省州縣員缺部選官領慿赴任必需數月甚而
　懸缺日久署印屢易其官以致遺誤地方者不少若將
　揀選舉人選期尚逺者挑選命往各省聽候缺出委用
　署事至應選時仍來京候選庶逺省署事不致乏人於
　　吏治有益爾部可定議具奏
　　　十三日都統世子𢎞昇等議覆丈量查哈兒右翼四
　　　旗地畝奉
　上諭誠親王及允禵皆係鑲藍旗伊等馬厰在正黄旗地
　　方不合限三年内令其搬移或有不能搬移之處令伊
　　等自行陳奏𢎞昉乃一閒散宗室設立馬厰無用原是
　　御馬厰分出著仍歸併御馬厰再黄河岸一帶有撥回
　　歸化城地畝一百六十頃著賞給右衛兵丁暫停徴賦
　　應於何年起科著將軍吳禮布定議具奏
　　　十六日
　諭諸王貝勒公滿漢文武大臣官員等朕即位後扵初御
　　門聽政日即面諭諸王文武大臣諄諄以朋黨為戒今
　　一年以來此風猶未盡除
聖祖仁皇帝亦時以朋黨訓誡廷臣俱不能仰體
聖心毎分别門户彼此傾䧟分為兩三黨各有私人一時無
　　知之流不入于此即入于彼朕在藩邸時敬慎獨立深
　　以朋黨為戒不入其内從不示恩亦無結怨設若朕當
　　年在朋黨之内今日何顔對諸臣降此諭㫖乎
皇考深知朕從無偏黨欲保全爾諸臣名節故
命朕纘承大統今日大小臣工所以安然無事得享太平之
　　福者皆我
皇考之恩賜也朕平日並未樹立黨援而登踐寳位爾等亦
　　可知朋黨之無益矣夫朋友亦五倫之一往來交際原
　　所不廢但投分相好止可施於平日至于朝廷公事則
　　宜秉公持正不可稍渉黨援之私朕今御製朋黨論一
　　篇頒示爾等須洗心滌慮詳玩熟體如自信素不預朋
　　黨者則當益加勉勵如或不能自保則當痛改前非務
　　期君臣一徳一心同好惡公是非斷不可存門戸之見
　　即爾等彼此亦當互相砥礪時常訓誡行事共求當理
　　諸臣不負朕心則朕可不負
皇考付託之重朕之不負
皇考全在爾諸臣之共相贊成朕為天下之令主也諸臣不
負朕朕豈負諸臣乎朕之用人加恩容有未當之處或
不能保其將來至於治人以罪無不詳愼或寛貸之處
人有不能知者即下一嚴㫖亦求至當從未隨意輕加
呵斥如七十之惡亂舉國皆知發遣在道竟寛其械繋
臨行時王大臣内多有贈遺此朋黨未消之明驗也夫
朕用一人而非其黨者嫉之罰一人而是其黨者庇之
使榮辱不闗於賞罰則國法安在乎嗣後朋黨之習務
宜盡除爾等須捫心自問不可陽奉陰違以致欺君㒺
上悖理違天毋謂朕恩寛大罪不加衆倘自干罪戾朕
雖未必盡行誅戮或千人之中百人百人之中十人爾
等能自保不在百人十人之列乎書云禹拜昌言朕即
效昌言之拜以求爾等斷絶黨私同心輔佐盡誠極言
勿使朕躬有過此朕所厚望於爾等也凡人於朋友箴
規尚不可背况君臣大義耶爾等當上念朝廷任用之
恩下為身家子孫之計各勉之慎之
　又
諭刑部嗣後具題案内官員人等有一人扵兩案犯罪一
　案罪䡖先行題結俟後案審明從重歸結者至後案從
　重題結之日仍將前案所擬輕罪罪名叙入扵後案内
　然後再引本案所犯重罪按律例定擬如前案已擬重
　罪後案罪名䡖於前案者至後案題結之日亦必將前
　案所犯重罪罪名聲明仍歸前案定擬如再有數案犯
　罪者亦必將各案所擬罪名俱簡明叙入最後題結本
　内
　
　
　
　
　
　
　
世宗憲皇帝上諭内閣卷二十二
　欽定四庫全書
世宗憲皇帝上諭内閣卷二十三
　　雍正二年八月
上諭十六道
　　初二日刑部侍郎髙其佩等議奏鮑鑰侵欺官帑應
　　著落徇庇之上司楊琳名下追完奉
上諭爾等所奏甚屬不合鮑鑰侵欺官帑楊琳徇庇不行
　追解均干國法今楊琳既將應解銀兩自行捐解楊琳
　之事已完况今楊琳已經身故若仍將鮑鑰名下應交
　之利銀向楊琳家屬名下追取是鮑鑰奸玩之徒反得
　安然無事殊非法紀之平其鮑鑰原借本銀六千餘兩
　法應照追據奏有交剰及變價銀六百餘兩准作鮑鑰
　應交本銀其利銀盡行寛免著移咨刑部將鮑鑰枷禁
　該城門上俟其完交本銀之日該部奏聞釋放
　　初三日諸王大臣等奏䝉
恩頒賜
　御製朋黨論敬謹實心奉行奏入
　上命近侍㳟設香案
　召諸王大臣進見奉
　上諭諸王大臣等所奏未知衆意僉同否抑出於二三人
　　之意而衆人附名同奏者歟今爾等既稱衆意僉同朕
　　心深為慰悅爾諸臣但能如陳奏之言實心奉行不但
　　朕之福即
宗廟
社稷之福亦爾諸王大臣之福也朕受
聖祖仁皇帝付託之重繼登寶位朕之身上承
祖宗之大統為天下臣民主爾等應以大統視朕躬不應以
　　昔日在藩之身視朕躬也若朕居心行事有一時一端
　　少存當日意見即朕自輕其身爾諸王大臣若尚存當
　　日之見是豈知君臣之大義乎若因中有私心尚懷疑
　　畏則又不知朕之甚者也朕在藩邸時光明正大不立
　　黨援為
皇考洞鑒是朕所行已有明效爾等即當以朕躬為法也朕
　　四十五年之内旁觀甚明在朝諸臣豈能無一瑕疵朕
　　俱寛宥時時諄切訓誨兾其改過自新今日諸王大臣
　　既在朕前僉稱共矢公誠並無異念此言
天地
祖宗實鑒臨之廉親王允禩即代朕焚香以告嗣後爾諸王
　　大臣等果能同心奉公協力襄贊
上天必加黙佑不但身受厚福餘慶且及子孫若或心懷異
　　念退而違背禍必隨之豈能倖免乎朕惟望爾等一徳
　　一心輔佐朕躬為天下令主若朕行事偶有闕遺爾等
　　或面折廷諍或密封陳奏朕必嘉納至諸臣中有誠心
　　為國者衆人當重禮優待之其有心懷二三者當儆戒
　　愧勵之以期君臣交勉共臻上理庶今日諸王大臣所
　　奏不徒託之空言也願爾等共勉之
　　　初四日
　諭禮部鄉㑹試爲掄才大典内外簾官子弟理應廻避但
　䟦渉數千里志切觀光既至亰師不得與試深為可憫
　朕於上科特降諭㫖另行考㧞然此只可暫行不便著
　為定例今科凡官員入闈者其子弟著一體應試將試
　卷另封進呈朕派大臣校閲遴選庶人才不致屈抑至
　於闈中謄録試卷弊端甚多其有賄囑者則書寫精工
　否則潦草舛錯致悞佳文著知貢舉及監試御史嚴行
　申飭其謄冩不工者必重加責懲令其重寫並令對讀
　官嚴飭各生悉心校對勿使字畫錯誤倘外簾官失於
　查察日後發覺將該管官員一並嚴加議處
　　十一日奉
上諭滿洲兵丁於技勇武藝俱屬精練惟向來未習水師
　今欲於天津地方設立水師營分撥八旗滿洲前徃駐
　防操演似屬有益其應於何處駐劄設立幾營派兵若
　干用船若干並如何製造船隻如何演習兵丁之處怡
　親王㑹同拉錫朱軾張廷玉蔣廷錫詳議具奏
　　十二日
　發下密摺叅奏浙江巡撫黄叔琳徇庇鄉紳陳世侃將
　　民人賀懋芳立斃杖下又前審理湖廣鹽務曽受商
　　人呉雨山賄賂伊弟巡視臺灣御史黄叔璥囘京時
　　路過浙江縱僕騷擾地方三案奉
上諭黄叔琳前差江南主試及任吏部侍郎時聲名頗好
　故用為浙江巡撫自命下日屢次召見觀其神氣頓異
　言語浮泛跪聆朕一切訓㫖總不安詳凝神敬聽彼時
　朕即疑之自到任後舉薦不公敷奏不當所叅屬員皆
　朕訪聞諭知者並非出伊本意而伊即借此以邀名况
　密摺奏請之事件件支離兼多請託在廷諸臣先行奏
　聞而摺隨繼之此等作用徒自取罪戾耳何能搖惑朕
　之主見也朕自黄叔琳抵任以來從未以其所行為是
　頻降嚴㫖竟置若罔聞屢次向廷臣論及今覽此奏則
　朕所見不謬矣豈可因朕之誤用匪人勉强姑容貽害
　地方也朕意此奏大槩真確事雖屑小然初任即如此
　肆志將來放縱何事不可為大負朕之任用黄叔琳著
　解任佟吉圖著署理巡撫印務將朕所諭一切任内之
　事著黄叔琳明白交代佟吉圖其陳氏僕人黄叔璥兩
　案與罷市三次情由著將軍安㤗佟吉圗從公嚴察審
　明具奏吳雨山一案著李周望塞楞額噶爾泰嚴審定
　擬具奏此三案承審諸臣若絲毫瞻徇情面朕必治以
　重罪黄叔璥亦著觧任徃浙對理似此存私不法撫臣
　都中人人共聞有憑有據而科道徇情不言反將諾岷
　等秉公任事之人無影無響風聞弹劾如此是非顛倒
　公私不辨甚溺諌官之職大負朕之所望也著都察院
　齊集該衙門官員問明回奏
　　又
諭刑部朕君臨天下常願無一夫不獲其所今年直隸河
　西務堤水畧覺漫溢江西亦有一兩縣水發江南海嘯
　與浙江起蛟之處亦皆不成災其餘直省各州縣以及
　口外用兵地方俱田禾茂盛五榖豐收億兆樂生遂性
　咸受和平之福而秋審朝審情實重犯罹於典刑雖其
　本無可赦然朕心深為軫惻爰體
上帝好生之心著將今年情實人犯停其處决以副朕欽
　恤至意
　　十四日奉
上諭朕思天地之間惟此五行之理人得之以生全物得
　之以長養而主宰五行者不外夫隂陽陰陽者即鬼神
　之謂也孔子言鬼神之徳體物而不可遺豈神道設教
　哉蓋以鬼神之事即天地之理不可以偶忽也凡小而
　　邱陵大而川嶽莫不有神焉主之故皆當敬信而尊事
　　况海為四瀆之歸宿乎使以為不足敬則堯舜之君何
　　以望秩於山川文武之君何以懷柔百神及河喬嶽今
　　愚民昧於此理往往信滛祀而不信神明傲慢䙝凟致
　　干天譴夫善人多而不善人少則天降之福即稍有不
　　善者亦䝉其庇不善人多而善人少則天降之罰雖善
　　者亦被其殃近者江南報上海崇明諸處海水泛溢浙
　　江又報海寜海鹽平湖㑹稽等處海水衝决隄防致傷
　田禾朕痛切民隐憂心孔殷水患雖闗乎天數或亦由
　近海居民平日享安瀾之福絶不念神明庇䕶之力傲
　慢䙝凟者有之夫敬神固理所當然而趨福避禍之道
　即在乎此能敬則謂之順天不敬則謂之䙝天䙝天之
　人顧可望綏寧之福乎詩曰敬天之怒無敢戲豫又曰
　畏天之威于時保之朕固當朝乾夕惕不遑寧處以敬
　承天意亦願爾百姓共凛此言内盡其心外盡其禮敬
　神如神在實以至誠昭事而不徒尚乎虛文人意即神
　意一念之感格自足以致休祥豈獨一鄉一家之被其
　澤哉爾百姓果能人人心存敬畏必獲永慶安瀾著該
　督撫將此諭㫖令地方官家喻户曉俾沿海居民一體
　知悉
　　又
諭吏部凡官員虧空錢糧倉榖該管上司失於盤查自應
　革職分賠但定例虧空官員審無侵欺入己之項勒限
　一年内賠補全完准以原職補用而失察革職之上司
　轉不得與本官一體開復似屬可憫嗣後虧空銀榖限
　内全完例應開復者該督撫查明原叅失察之上司一
　併題請開復爾部即行文直省督撫遵行
　　十八日
諭都察院嗣後外省督撫有懐私背法逞威如蔡珽之逼
　死知府黄叔琳之杖斃商人等事給事中御史等若受
　其請託賄賂瞻徇隠瞞經朕於别處訪聞將都察院堂
　官一併議處至叅劾本章科道或有畏難之心亦未可
　定可將本章封固祗稱叅本不必聲明姓名事由
　　十九日奉
上諭國家分理庶績務在得人道府州縣等官尤屬要職
　其有才幹素著亷潔自持者不得以時上聞何以示勸
　著於各省道府同知通判州縣等官内總督保奏三員
　巡撫保奏二員布政使按察使各保奏一員將軍提督亦
　屬本省大員將所知者亦令保奏一員俱各密封保奏
　不得㑹同商酌此保奏内不必將朕特用之員塞責朕
　特用人員内有才守兼優者不拘人數亦另摺奏聞俟
　朕降旨調取之時再令來京引見如所保之人不當日
　後劣蹟敗露將保奏上司一併治罪
　　又
諭吏部恩詔内漢大臣廕生缺少壅滯不得補用著將年
　二十以上者查明人數請題考試其在外省有情願來
　京考試者亦著一體考試限明嵗八月赴考
　　二十日
諭吏部近有諭㫖著佟吉圗署理浙江巡撫印務謝賜履
　未到之前巡鹽印務亦著佟吉圖署理今覽噶爾泰奏
　稱現今海水漫溢鹽厰漂沒頗多沿海州縣民人田廬
　大受其患等語浙省正在有事之時佟吉圗辦理兩處
　印務力不能支著石文焯馳驛速往浙省署理巡撫印
　務石文焯到時將被災人民作何撫字作何賬濟之處
　一面辦理一面奏聞河南巡撫印務著田文鏡署理該
　部速行
　　　二十二日
　諭諸王宗室等朕今日特召爾宗室等入内以朕意遍諭
　　爾等書云克明峻徳以親九族朕今纘承
皇考聖祖仁皇帝大業若不首正宗室何以正天下萬民朕
　　厯年來見宗室之習氣不善無故視若仇讐彼此交相
　　䧟害動輙語人曰彼與我甚不相合專欲䧟我否則曰
　　彼原與我有仇專欲害我夫今日宗室皆是同
祖骨月仇自何來此皆惡亂之人搆鬬其間令骨月生隙耳
　　朕未登大位之先不但朕之兄弟宗室即八旗大臣官
　　員並無一人與朕有仇通國共知所以方可於爾等之
　　前下此諭㫖即曰有之今便與爾等明言之以共改此
　　陋習豈非美事朕在藩邸時不特不與人結仇亦不與
　　人結黨爾宗室等一家骨月視若仇讐反將母黨妻族
　　子婿及漫不相干之人視為至戚親密徃来朕在藩邸
　　有年與舅族皇后族及諸姻戚之家並無一親宻太過
　　者亦衆所共知也且亦並無與滿漢大臣及内廷執事
　　人侍衛等一人交結親密往來者初時弟兄之内尚相
　　往來自戊子年
皇考下訓㫖之後弟兄之内亦並無私相往來之處若有私
　　相往來之事能掩誰人之耳目乎自前嵗公請
皇考幸朕花園之後朕具饍召莊親王公允祹看花又曽召
　　誠親王因病不至又曽召恒親王怡親王果郡王逮允
　　禵出征時亦曽屢次具饍召之此外更無有也前猶有
　　人疑朕與二阿哥不睦夫二阿哥為皇太子時乃國之
　　儲君也二阿哥未得罪之先朕但盡弟道臣道凡事敬
　　謹因
皇考隆恩篤愛朕躬二阿哥恐有妨于己遂至以非理相加
　　然朕惟有盡己之道㳟敬㢲順而已此皆衆所共知戊
　　子年二阿哥得罪令伊保全者誰之力歟雖二阿哥亦
　　知感激也此時
皇考聖躬違和又禁錮允禔拏問允禩連有四大事朕忘身
　　與家惟以
皇考為念靡書靡夜凡百躬親者四閲月欲報
皇考隆恩於萬一
皇考灼知朕之為人行事爰付大位葢因朕心仁慈毫無朋
　　黨偏私能明大義可以保全爾等之故也朕向者不特
　　無意於大位心實苦之前嵗十一月十三日
皇考始下㫖意朕竟不知朕若知之自别有道理
皇考賓天之後方宣㫖與朕朕豈可明知而任國家之擾亂
　　乎不得已纘承大業
皇考聖明此事預定所以大業授受之際太平無事以成國
　　家之善慶夫宗室惡習
皇考以冲齡踐阼何由細悉朕今嗣位若明知而不為整理
　　仍聽爾等相仇相䧟是負
皇考付託大業之意矣爾等内有背主鑽營結黨之人豈能
　　逃爾等衆人耳目若平日不肖之人果能努力改過自
　　新頂戴君上殫心盡力於國家朕亦必為包容如蘇努
　　等懐挾伊祖舊讐專意離間宗支使互有煩言人人不
　　睦朕即位以來棄伊過惡格外施恩朕豈懼伊等而然
　　耶亦欲其改過從善耳伊等不從仍在下鑽營搆亂毫
　　不悛改專欲與伊祖報仇朕為主上國法是守豈可容
　　其如此乎爾等毋猶視朕躬為昔日之雍王當念朕躬
　　為
聖祖之繼體承
太祖
太宗
世祖
聖祖之天下
　社稷之身朕為令主羣生共享太平之福使羣生感戴朕躬
　　是即感戴
聖祖皇考也大學云在止於至善朕望爾等偕至於善尤望
　　爾等輔佐朕躬善益求善朕居大位勤念
皇考付託之故思日孜孜惟善是從施於有政以期兼善天
　　下爾等當體朕此意各存善心各行善事朕若少有過
　　失爾等竭其所知力為匡正弼諌俾朕得為令主誠使
　　宗室之内無非善人善事以示天下後世豈不美哉昔
　　爾宗室如此不睦相䧟如仇幸遇
聖祖仁皇帝及朕躬父子相承槩與包容百事消釋以有今
　　日若遇冲齡不才之主宗室相䧟必至殺戮殆盡爾等
　　知此益當相親相睦恪遵國法各守本分敬慎勤儉豈
　　獨朕心懽悅外人知之誰不稱頌加敬乎如大阿哥允
　　禔廉親王允禩郡王允禵貝子允禟俱各不知本量結
　　為朋黨欲成大事
皇考洞鑒其情禁錮允禔令允禵出征西寜置之逺地無知
　　之人反謂試用允禵將定儲位允禵遂妄生覬覦舉國
　　盡知
皇考年髙體弱置繼統之子於數千里之逺有是理乎禁錮
　　允禔逺置允禵者特知二人昏悖狂肆恐亂國家也伊
　　等結為朋黨竭力鑽營本係嫡親兄弟又結為同盟示
　　相親密鑽營内廷之人巧行賄賂收服人心家貧者隂
　　與貨財好名者美言稱奬徧置耳目以愚弄人專欲待
　　間乗時成伊大志誠親王曽奏
皇考云伊等所為學梁山泊賊當時
皇考亦曽屢下諭㫖謂伊等如梁山泊賊從前衆皆保廉親
　　王為皇太子視為竒人今朕封伊為親王用之重地彼
　　之所以報朕待朕者舉國知之矣振古未聞有如此不
　　知君臣大義之竒人也因此朕即位以來離散伊黨令
　　居逺地惟望伊等改悔前行朕今日豈懼此等匪人黨
　　與所懼者萬一事生必致誅戮多人耳朕之仁愛至意
上天知之朕躬非朕所惜但所居者
太祖
太宗
世祖
聖祖之位
社稷天下之所係也書曰以親九族九族既睦夫親之者朕
　　也睦則在于爾等若不知大義擾亂國經懐亂臣賊子
之心朕雖百方寛宥教訓爾等不悛不改朕亦無可柰
何從前大阿哥畏人暗害毎夜各門加鎻侍衛夸色亦
恐人殺之窻楞俱用板釘此等人生在世日恐見殺於
人雖生何為伊盖亦自知其所行為實屬巨惡也夫人
不知己之惡反以人之言其惡者為仇又如子孫各知
其祖父所行之惡理應黽勉修省乃以為歴世所仇而
益相仇恨庸懦之輩挾仇尚淺英儁之人挾仇更深此
等習氣豈為美事凡人必言行相合乃嘉朕今嗣大位
何者為朕之所行之事六部大臣外省督撫皆能遵㫖
奉行是即朕之所行之事也朕下訓㫖於爾等而爾等
不能悛改惡習即朕之不能言行相合也俾朕言行相
合者在爾等為朕努力矣又今爾等内有為蘇努呉爾
占星尼之㓜輩者誠知爾等長軰之罪戾毋患其未能
匡救於前但從此勤修善行無復繼其奸宄惡跡可也
若聞朕降此慈訓猶執祖父以來舊仇稍存報復之見
其人自必立遭殃禍爾等敬識之竭力自治能自治者
則皆善人也又爾宗室等居家各宜守分節儉毋或侈
費當以虛名僣稱為戒爾等行事僣侈亦非美事貝子
公等輙擬諸王官員閒散宗室輙擬貝子公使其身果
為王貝勒而下人稱為王貝勒宜也下人非分之諂稱
於己何榮適足取人嘲笑耳朕初為貝勒時人稱為王
輙為赧顔又諸宗室家毋妄與外邊漢人來徃如有教
書作文等事當用舉人進士此輩皆吾國家考取録用
之員其心無他一種考試不中之人生性好事在外各
處夤縁乃漢人中下賤之輩斷不可與親近伊等但誘
人多事從中僥倖得利遂其志願爾等敬識之朕望爾
等克篤忠誠盡心効力凡知君臣大義者衆敬之其怨
望搆亂不知君臣大義之奸宄必衆辱之如此則善人
知感愈加為善惡人知恥思改其惡矣凡諸陰詭詐惡
好結仇讐之習爾等返之於身有當速改無則加勉家
庭之間崇實安分習武學文存敬慎勤恪之心行睦婣
任恤之事朕所日望者誠實之人光明正大所深惡者
　作偽之人詭詐陰險爾等惟朕所望者是遵所惡者是
　戒福禄自至矣吾宗室甚衆果能和𠂻一體交相愛恤
　交相匡救各持大義為子孫表範世世率由如此則我
　家庭之内和氣達於天地億萬斯年垂諸史册我宗室
　之榮顯何如哉何為守目前之陋習挾徃日之㣲嫌而
　棄千萬載之令名乎况爾等雖固守此陋習必無所益
　堅挾此㣲嫌必不能報徒然犯法受辱貽羞天下萬世
　而已可惜朕此一畨誠心訓誨爾宗室等尚其誠服而
　力行之朕不勝厚望各宜竭力自勉
　　二十四日
諭戸部前因江浙督撫等摺奏七月十八十九等日驟雨
　大風海潮泛溢衝决堤岸沿海州縣近海村莊居民田
　廬多被漂没朕即密諭速行具本奏聞賑恤但思被災
　小民望賑孔廹若待奏請方行賑䘏致時日躭延災民
　不能即沾實惠朕心深為憫惻著該督撫委遣大員踏
　勘被災小民即動倉庫錢糧速行賑濟務使災黎不致
　失所其應免錢糧田畝即詳細察明請蠲凡海潮未至
　之村荘不得混行濫冒至扵𦂳要堤岸衝决之處務須
　速行修築無使鹹水流入田畝朕念切痌瘝務令早沾
　實恵該地方官各宜實心奉行加意撫綏俾凋瘵得蘇
　生全速遂以副朕勤恤民隐至意爾部即行文各該督
　撫遵奉速行
　　又少詹事錢以塏條奏重修闕里
孔廟應令内外儒臣捐貲營建奉
上諭前聞
孔廟被災朕即降㫖遣大臣前往作速估計動支正項錢
　糧擇日興工務期規制復舊廟貎重新覽錢以塏所奏
　内外大小臣工幼業詩書仰承聖澤各宜捐貲修建等
　語雖為當理今有㫖已令動支錢糧不必再令臣工捐
　貲但朕亦不便阻儒士之私情今直省府州縣
文廟學宫或有應修者本籍科甲出身現任之員及居家
　進士舉人生員平日讀聖人之書理宜飲水思源不忘
　所自如有情願捐貲不必限以數目量力捐出修理各
　該地方
文廟學宫並祭器等項其不願者不必强勒
　　二十七日奉
上諭營千把總亦應給與封典其封號勅命該衙門撰擬
　具奏
　
　
　
　
　
　
　
　
　
世宗憲皇帝上諭内閣卷二十三
　欽定四庫全書
世宗憲皇帝上諭内閣卷二十四
　　雍正二年九月
上諭十五道
　　初一日
諭兵部浙閩總督滿保奏摺内稱衢州副將馬璘平時操
　演兵丁整理營伍俱好但年過六十兩耳重聽因令告
　退等語此奏殊屬未合營伍官弁理應論其居官之賢
　否人才之優劣不必拘其年力若平時能整理營伍操
　演兵丁耳雖重聽自當留任再出兵効力人員其年雖
　老尤宜體恤如平時不能整理營伍操演兵丁扣剋糧餉
　之員雖年力少壮亦當叅處嗣後督撫提鎮於各營將
　弁中但視其居官之賢否及曽否効力不必因其年力
　少衰遽爾勒令解退
　　又
諭各省將軍督撫提鎮朕前曽下諭㫖與兵部行文各
　　省將軍督撫提鎮自副將以下遊擊以上除地方有𦂳
　　要事務及曽經引見之員外將儀表修偉素有聲名者
　　毎省陸續保送四五人輪流來京引見兵部已遵㫖通
　　行伊等理宜遵旨陸續輪流送京引見今竟有河北鎮
　　總兵吳如譯奉行不善將伊該管官弁盡行送京引見
　　以致地方無人營伍空虛殊非朕意嗣後有送京引見
　　者應於通省官弁中計算一次不過四五人陸續送來其
　　操守如何操練營伍如何之處著各省將軍督撫提鎮
　　據實密摺具奏其戰陣有功之人筋力就衰長途䟦渉
　　艱難者停其來京將本人整理營伍操演兵丁操守如
　　何之處亦行據實密奏再陜西甘肅四川雲南現在辦
　　理軍務不必來京引見
　　　初三日
　諭户部開例捐納少助軍需原屬一時權宜非可行之
　　久逺
皇考曽屢言捐納非美事朕纘承大統亦以軍需之用度
　　浩繁户部之供支不繼捐納事例仍暫開收今仰賴
皇考在
天之靈西邊軍務將已告竣即現有需用錢糧之處為數無
　　多著將户部與陜西各案捐例即行停止其運糧赴巴
　　里坤與肅州所動西安司庫銀兩悉作正項報銷
　　　又宗人府議奏宗室覺羅等佐領向在各王門下者
　　　俱歸上三旗奉
　上諭宗人府議將宗室覺羅所管之佐領在各王門下者
　　撤回歸併旗下在上三旗行走但伊等佐領内所有䕶
　　衛官員歸併旗下作何補用在上三旗作何當差之處
　　並未議及况伊等佐領内所有䕶衛官員並無過犯豈
　　可遽令解任乎此處應行酌議著交與八旗文武大臣
　　各出己見每旗各為一議具奏俟議畢著滿大學士㑹
　　同領侍衛内大臣詳加定議具奏
　　　又山西巡撫諾岷叅奏河東運判王令徳所奉
欽頒
上諭不行恭繳應交部察議奉
上諭王令徳著免察議此不過朕之訓飭諭㫖無甚闗礙
　嗣後朕之訓㫖或致遺失水濕染汚毁壞該督撫提鎮
　行文内閣奏明給與不必題叅
　　初五日
上諭前往臺灣換班之兵丁守戍海外巖疆糧餉在臺灣
　支給伊等所留家口若無力養贍則當差之兵丁必致
　分心苦累朕甚為軫恤毎月著戸給米一斗以資養贍
　内地米少即動支臺灣所貯米石合計船價僱募運至
　厦門交與地方官躬親按戸給發務使均沾實惠
　　初十日
諭禮部上年天下舉人㑹試來京一次今年赴京㑹試者
　尤多恐徃返道路及留京守候者盤費均難接濟特加
　恩賞將入塲之雲南廣東廣西貴州四川逺五省舉人
　毎人賞銀十兩福建浙江江南江西湖廣陜西六省毎
　人賞銀七兩直隸山東河南山西近四省毎人賞銀五
　兩務按進塲舉人名冊查明給與本身俾得均沾實惠
　即於明日出榜時一同出示曉諭勿致稽遲遺漏
　　十三日奉
上諭驍騎校䕶軍校雖係官員實與兵丁無異伊等於通
　倉支領米石其所用車價較多嗣後驍騎校䕶軍校等
　俱著於京倉支領米石
　　十九日九卿議奏河工應行奏銷錢糧俱於年内題
　　銷奉
上諭九卿議將康熙六十年六十一年河工用過錢糧未
　經題銷各案速行查明於歲内造冊題銷朕思此事難
　行令河臣查奏果係今年斷不能完如將此事交與伊
　等能于歲内完結乎九卿並未計及便與不便遽行如
　此議奏者特謂年内如不能題銷河道總督等自必題
　請展限姑且推諉内外事情俱屬一體凡事皆當揆情
　度理酌量事宜似此推諉議奏不但事件不能結案往
　返行文題奏反致多事年内果否能造冊奏銷之處著
　問九卿
　　二十一日
諭江南浙江總督巡撫等今歲七月中颶風海潮泛溢江
　南浙江沿海州縣衛所堤岸多被衝塌居民田廬深
　朕軫念深切已降諭㫖令江浙地方官亟行賑濟撫綏
　毋使災黎失所今被衝海塘若不及時修築恐鹹水灌
　入内河有礙耕種爾督撫等著即查明各處損壞塘工
　料估價值動正項錢糧作速興工至沿海失業居民度
　日艱難藉此傭役俾日得工價以資餬口是拯救窮民
　之法即寓其中矣將此再行飭諭務期實心遵㫖速行
　以副朕憂恤元元至意倘有不肖地方官扣尅工銀及
　怠緩不力者該督撫嚴查即行題叅從重治罪
　　又河道總督齊蘇勒副總督嵇曾筠各奏報黄淮秋
　　汛情形奉
上諭據奏黄淮二水經過秋汛工程平稳知道了齊蘇勒
　自補授總河以來實心効力與嵇曾筠各率屬員將各
　處堤工搶修保固雖河水泛漲堤工俱各無虞甚屬可
　嘉齊蘇勒著給與世襲拜他喇布勒哈番嵇曽筠著加
　三級齊蘇勒㑹同嵇曾筠將河工實在効力行走勤勞
　顕著之員察明造冊送部議叙
　　二十二日
諭湖廣總督楊宗仁江西巡撫裴􁤙度河南巡撫田文鏡
　山東巡撫陳世倌安徽巡撫李成龍今嵗各省秋成大
　有惟浙江江南沿海地方七月十八九等日海潮泛溢
　近海田禾不無損壞朕軫念災黎惟恐失所業經嚴飭
　各省督撫發倉賑濟多方撫䘏但蘇松杭嘉等府人稠
　地狹向來出米無多雖豐年亦仰給於湖廣江西及就
　近隣省今沿海被災恐將來米價騰貴小民艱食湖
　廣江西地居上流河南山東二省接壤江南今嵗俱各
　豐收安徽寜太等府屬亦俱收成豐稔著動湖廣司庫
　銀買米十萬石江西司庫銀買米六萬石運交浙江巡
　撫平糶動河南司庫銀買米四萬石山東司庫銀買米
　六萬石安慶司庫銀買米五萬石運交蘇州巡撫平糶
　俱著速即辦理選委廉幹賢員陸續運送平糶銀兩仍
　移還補庫其米應於何地交缷湖廣江西督撫即咨㑹
　浙江巡撫河南山東安徽巡撫即咨㑹蘇州巡撫酌議
　速行務於蘇松杭嘉四府民人有益毋得怠緩遲誤
　　二十三日
諭兵部各省副將以下遊擊以上官員輪流來京引見者
　朕念伊等逺來故皆賞給銀兩其雲南貴州四川廣東
　廣西福建六省路途甚逺尤與别省不同俱著令馳驛
　前來爾部按其官員品級酌量給與驛馬仍只須照常
　計程行走不必因令馳驛過於急速如有欲自偹夫馬
　不願馳驛者各隨其便
　　二十五日
諭大學士九卿等朕前為兵部所奏年滿千總一事因未
　詢定例誤降諭㫖彼時大學士等應即詳陳其故使朕
　不致有誤今幸所降諭㫖尚未發出朕已詢知定例倘
　　朕知之不早勢必將發出諭㫖追還更改殊妨政體
皇考御極六十餘年諸事無不諳練朕在藩邸年久雖於
　　羣情利弊事理得失無不周知至於國家政事有闗定
　　例者朕既經歴未久如何可比
皇考匡正之責實在爾等若復隐忍不言是將成朕之過使
　　事多舛錯爾等豈能辭其責乎朕曽屢諭爾等君臣
　　誼同一體君如有過臣亦不能逃其責即使人君不能
　　容納臣下之言猶當一心愛主極陳無隠况朕自御極
　　以來痛懲逢迎之弊諄諄以實心匡弼朕躬期望爾等
　　君子之過也如日月之食其過也人皆見之及其更也
　　人皆仰之朕之素性不吝改過茍自知其非即於大廷
　　廣衆之中明言以改之從無䕶庇粉飾之事今為年滿
　　千總所降諭㫖爾等具悉成例辦事有年豈不知朕偶
　　誤總以逢迎緘黙為心或是或非聼朕為之而不言則
　　待朕者何薄自待者何厚耶嗣後爾等各宜深悔前
　　非務思君臣一體之大義竭誠殫慮仰副朕懷
　　又吏部議奏武昌府同知張廷樞承催逾限應罰俸
　　奉
上諭直𨽻各省凡經徴督徴承催督催之官知限期將届
　必罹降革因求上司調煩調簡希圗兔脫者有之著行
　文各省督撫嗣後如題調煩簡官員須將伊等任内有
　無承督事件扵本内聲明具奏如此庶無僥倖巧脫之
　弊矣
　
　
　
　
　
　
　
　
世宗憲皇帝上諭内閣巻二十四
　欽定四庫全書
世宗憲皇帝上諭内閣卷二十五
　　雍正二年十月
上諭二十三道
　　初一日奉
上諭殿試舊例俱在太和殿丹墀下上年因天氣寒冷著
　在太和殿内考試明日看天氣和暖仍在丹墀下若天
　氣寒冷著在殿内將此交與禮部著兩處預偹
　　初四日吏部議覆條奏
　盛京官員扵在京各部院缺内另立一班補用之處應
　　不准行奉
上諭依議盛京官員筆帖式等習俗不堪歴年虧空侵盜
　倉庫錢糧甚多此特本處人員結黨聯絡互相欺誑堂
　官所致著嚴行飭諭二三年内伊等能改惡習則已如
　仍蹈故轍朕即照條奏行斷不姑恕
　　又戸部議奏雲南銅厰積欠稅銀應催追治罪奉
上諭虧空獅子厰課銀歴年已久將催追治罪之處槩從
　寛免
　　又禮部議覆條奏江海等神應加封字號遣官致祭
　　奉
上諭致祭禮儀宜極加虔敬其應封字號著敬慎選擬仍
　行文直隸山東江南浙江福建廣東督撫每省各查一
　江海大神廟將修理之䖏具奏
　　又刑部將冒領造箭銀兩之書辦朱貴芳等分别定
　　擬具奏奉
上諭部議將書辦郭元佐交兵馬司暫行取保俟拏獲孫
　煥章等到案之日質審等語郭元佐係承辦領取造箭
　銀兩之人將伊提拏監禁嚴訊則脫逃之孫煥章等尚
　可拏獲若取保釋放則孫煥章等必無拏獲之日矣郭
　元佐果有寃抑可矜之情大臣等何妨據實請免豈可
　如此巧爲銷結乎看來部院事件伊等欲行之事毎多
　巧飾脫卸如不欲行之事則文致其罪從重斷擬此等
　　情弊朕深知之凡事應誠心盡理秉公持正何得存私
　　心以爲輕重耶著問刑部大臣具奏
　　　初九日工部奏准
　　盛京工部領取油飾彩畫
陵寢需用顔料内紅土一項應給價本地買用奉
　上諭部議油飾彩畫
永陵配殿所用紅土係各處通有之物若自京城運徃糜費
　　運價應給銀扵彼處買用等語紅土雖云各處皆有然
　　亦有羙惡不同何得謂一槩可用乎著問李永紹伊曽
　　爲盛京官若謂彼處紅土可用將此本仍舊進呈倘非
　　李永紹意見係部内王大臣立議
陵寢所關甚重理應倍加敬謹何得布圗節省㣲價輕忽
陵寢工程伊等有何意見如此定議之處著王大臣具奏
　　　初十日刑部等衙門議奏盜犯俞明新發遣逃回應
　　　交與該將軍即行正法奉
　上諭俞明新係雍正元年六月三十日定例之前逃回著
　　從寛免其即行正法仍照舊例行
　　　又刑部奏侵盜錢糧之原任御史董起弼脫逃將叅
　　　領等議處其案内人犯黄大本取保候審奉
　上諭部議將黄大本交與地方官暫行取保俟董起弼拏
　　獲之日質審等語現今爲假文領取造箭銀兩之主稿
　　書辦郭元佐取保一事朕降㫖詢問時伊等自知錯誤
　　奏懇發回原本此事又何爲如此議奏或係未降諭㫖
　　之前已經定稿即如此具奏乎或已降諭旨伊等明知
　　故以此試朕乎著刑部明白回奏董起弼侵盜錢糧又
　　畏罪逃避情殊可惡此必預謀藏匿之處始敢如此犯
　　法李甡曾在西山尋求壑谷爲藏身之所似此皆國家
　　之亂賊著行文直省務將董起弼嚴查拏獲凡係降㫖
　　查拏之人該地方官果盡心捕緝豈有不獲之理如苐
　　交與屬員以擒拏為名如何能獲即如德麟逃走時奉
特㫖遣官擒拏旋即拏獲嗣後有特㫖緝拏之人直省督撫
　　及地方官員著扵年底將各該屬地方並無此人之處
　　保結具奏具保結後或被旁人告發拏獲或日後本人
　　被獲供出隱匿之處將窩藏之家並出具保結之地方
　　官員督撫等作何重治其罪若該地方官員能獲奉㫖
　　緝拏之人犯作何議敘其緝獲之人及告發之人作何
　　恩賞之處蓍定例具奏
　　　又工部奏准山東巡撫陳世倌題請闔屬公捐修理
　文廟銀四萬兩附入動支正項錢糧奏銷奉
　上諭前錢以塏奏請令各省捐修闕里
　孔廟朕未允行即降㫖令動正項錢糧修理人人共知
　　今允禩竟違㫖將陳世倌等所捐之處議准此特允禩
　　存心隂險欲䧟朕以受捐之名也此捐銀之處不准行
　　　十三日
　諭九卿詹事科道朕惟周禮有司勲之官凡有功者書名
　　太常祭扵大烝祭法曰以死勤事則祀之凡以崇徳報
　　功風勵忠節也我
太祖髙皇帝肇造鴻圗
太宗文皇帝式廓區夏
世祖章皇帝奄有萬邦自創業以至定鼎將帥之臣致命立
　　功者不少
聖祖仁皇帝臨御六十一年中間殱滅三逆永清朔漠以及
　　平定西藏臺灣雖天戈所指如疾風振槁而師旅之臣
　　捐軀馬革及守土之官見危授命者所在多有邇者青
　　海蕩平西域效順然自用兵以來將士奮勇前驅亦有
　　殁扵行陣者此皆盡忠報國之臣朕甚嘉之亦甚憫之
　　當扵京城建立祠廟春秋妥侑世世血食其偏裨士卒
　　力戰敵愾舍生取義者亦附列左右用以褒崇大節揚
　　表芳徽俾逺近觀聽勃然生忠義之心扵治道亦有裨
　　益仍令翰林官纂其籍貫事跡各爲立傳彚成一編垂
　　諸永久爾等悉心詳議具奏
　　　十四日
　諭刑部司官爾部之事最爲緊要當日
聖祖仁皇帝扵刑部事更厪
聖慮爾等小臣豈能知之從前刑部堂司實爲有負
聖祖𢎞恩彼時刑部之事舉國皆知朕在藩邸豈有不知但
聖祖八歲登極在位六十餘年功業甚大即大小臣工稍有疎
　　忽尚可寛容今朕纘承大統在臣下觀之同一天子在朕
　　自視不及
聖祖逺矣朕有十分是處不過及得
聖祖一分若有一分不是朕即承當不起所以扵各衙門事
　　務無不加意詳察若有疎忽斷不能姑容爾部尤與别
　　部不同即如戸部有誤不過錢糧出入數目不符吏部
　　有誤不過陞選官員前後舛錯若刑部乃民命所關豈
　　可絲毫錯誤朕所以屢降諭㫖不可亂用重刑乃有于
　　灝勒可得者審理冒領俸米一案將無辜之人妄行夾
　　訊本應即正典刑以儆酷吏今朕但將伊等夾訊實係
　　朕之寛恩嗣後若有如此濫刑者豈但夾訊而已重而
　　至扵充發抄没再重而至扵立斬王言如絲其出如綸
　　朕既有此言必有此事並非以此恐嚇爾等也即如今
年紊亂朝儀者亦是爾部司官彼時何難即行正法寛
至秋後者盖欲觀後來諸人知儆戒否耳是時爾等私
相擬議曰不過皇上恐嚇之意斷無秋後正法之理後
見朝儀整肅是法已立矣故將此二人寛宥若朝儀仍
不整肅試看此二人正法乎不正法乎大凡問官聽斷
之時切不可動私怒徃徃有罪之人自已情虗故作可
憐之狀問官即行寛恕亦有出言冒撞者盖惟其理直
所以氣壯問官即動私怒輙用重刑可乎即如佛格在
刑部時毎遇富室犯罪即用夾訊以避賄賂之名獨不
思誰無父母誰無妻子誰無肢體誰無血肉博一己之
清名不顧他人之身體較之要錢爲更甚也用刑須要
體㑹一慎字夾棍重刑尤不可輕用三木之下何求不
得必遇人命盗案其罪重者方可夾訊若其罪輕不足
抵一夾訊則斷不可用朕當日初次審事見用刑時不
但心中不忍甚至下淚及至審過幾次便看得平常爾
等初次刑訊諒亦有不忍之心迨後漸漸用慣遂不覺
其人之難受矣總之爲刑官者執法不可不嚴存心不
可不慈凡過罪犯到案須心平氣和察言觀色自可得
其實情如有疑惑必須細心察訪誠則明明則誠心誠求
之雖不中不逺矣思之思之鬼神通之即如冒領俸米
一案原非難審之事初次審問不明何妨費兩日工夫
通州咫尺細細採訪自得確實即至遲延寧可自甘叅
罰亦不當如此濫用重刑也刑部衙門從來有過無功
如百事俱是扵爾等何功一事有失即爾等之過所以
爾部今日之事是明日之事非今日之是不得盖明日
之非也早間之事是晚間之事非早間之是不得盖晚
間之非也刑部辦事朕亦深知其難爾等既作刑官無
論事之大小須以平允爲主每日進署先須念上有天
地下有子孫明有國法暗有鬼神自不敢以刑名爲兒
□矣且刑名之事原可學習而能人一能之己百之人
十能之已千之果能此道矣雖愚必明雖柔必强至扵
擬罪必按律例律例甚少只抵得數十篇文章爾等由
舉人進士出身者甚多若肯作文章讀之焉有不熟之
理乃當閒暇之時置律例扵不問臨時聽信書辦髙下
其手尚得謂之刑官乎在爾等必云刑部辦事皇上何
由得知若刑部之事朕不能知外省督撫之事朕又何
能知之朕聞刑部堂官秉正無私刑部司官實心任事
朕心甚喜朕聞刑部受賄賣法濫用重刑朕心甚爲不
悅嗣後爾等果能潔己奉公盡心竭力助朕成一令主
朕必使爾等成一名臣或三年五年朕當加等擢用豈肯
令爾等老扵刑部不然朕不能爲爾等寛也凡人于出
仕之時無論補授何官無論事有難易隨分盡職方不
失臣子之義君子無入而不自得焉此之謂也若在刑
部時苟且因循希圗陞轉如此存心便非純臣即陞轉
别部亦焉肯實心辦事至外陞府道兼理刑名其不能
稱職可知矣朕若必謂爾等扵刑名受賄凡有人心者
亦未必至此但或受親友請託或被權要脅制或堂官
偏私抑勒事有掣肘俱未可定果有此等情弊爾等竟
繕摺到乾清門奏聞朕下旨之後奏事人亦不敢攔阻
即堂官或因事妄叅司官爾等不妨將某事某案係某
辦理共辦過若干件或因某事抑勒不遂其心以致紏
叅據實直陳朕必召見詳問斷不肯令爾等稍有寃抑
至爾部事件非實在能幹之員不能辦理即如于灝勒
可得據爾部堂官稱爲中等司官中等者尚且如此下
等者可知矣爾等須自己酌量年力精壯者尚可勉勵
其年老殘疾不能辦事者何苦自作罪孽殃及子孫當
速具呈告退勿得尸位素餐但或有因司官受刑欲挂
冠而去者須將此意呈明朕必玉成之若借端具呈退
有後言沽名釣譽斷乎不可爾部用人最關緊要如有
告退缺員爾部堂官扵翰林院衙門並别部司官曾任
州縣者細訪確實列名具奏引見如好即令補授不可
用即令各囬該處可也所議于灝勒可得摺子所引律
例不符朕因伊等不遵慎刑之㫖妄夾無辜故令夾訊
以償之摺内不將縁由聲明竟是朕私用夾棍矣著另
　擬具奏
　　十七日
諭兵部據奮威將軍岳鍾琪具奏副都統逹鼐阿爾什總
　兵黄喜林王嵩孫繼宗營總蘇圗等統領大兵窮追羅
　卜藏丹津直至花海子拏獲丹津渾台吉及其妻子並
　招撫三十三家台吉當此口外水凍草枯之候官兵奮
　勇逺行甚屬可嘉自大將軍以下著從優議敘官兵勞
　苦朕甚憫之一切䭾載輜重馬駝必多損傷著查明免
　其賠補其各兵營馬如有倒斃亦令領帑購買補數再
　馬兵每名賞銀八兩歩兵每名賞銀六兩䝉古兵有隨
　軍効力者亦著奮威將軍按其行走効力等次應如何
　賞給之處確議奏聞以示朕優恤之至意
　　二十日福建總督滿保題叅汀州府知府何國棟奉
上諭朕前聞何國棟居官平常特降㫖詢問滿保伊摺奏
　何國棟人雖性傲並無貪婪尚有辦事之才朕會批示若
　如此爾可善扵訓導令其効力供職今滿保或聞伊兄
何國柱治罪懸揣朕前此有意詢問乃欲迎合朕意將
何國棟以浮躁題叅如何國棟果係劣員前朕降㫖詢
問時滿保即當據實奏聞乃既經保奏今因伊兄治罪
復行題叅前後違謬殊屬不合况何國棟聞伊兄何國
柱治罪又聞朕詢問祗有畏懼勤謹行走耳焉敢轉行
狂妄此必無之事也朕以此甚鄙滿保何國柱所以治
罪之故因允禵福金病故朕降㫖令葬扵黄花山允禵
謬執不從亷親王允禩向伊言之伊始聽從故遣何國
柱相視葬地伊回時理應將用得用不得之處指定具
奏乃並未詳視但抄録舊檔之詞稱此二處俱可以用
得朦混具奏此或允禵不欲葬伊妻于黄花山處向伊
請托或將可以用得之詞朦混一時及葬後乃言葬扵
惡地欲以惡名加之扵朕故將何國柱治罪即如何國
柱之弟何國宗現任少詹豈有因伊兄治罪將伊弟一
併革退之理朕扵一切事務惟循理從公毫無私意且
分别是非進善退惡乃國家治理攸関督撫係封疆大
　吏凡事理應實心從公辦理分别是非善善而惡惡如
　是非不分善惡倒置惟猶豫揣摩以迎合爲事則一應
　弊端扵此叢起亦大負朕信用之初心矣此風斷不可
　長著嚴飭行仍令滿保將從前保題何國棟今又題叅
　情由明白回奏並行文各省督撫嗣後務須盡除猶豫
　揣摩迎合之習俱應立心誠篤凡事從公而辦據理而
　行諸大臣果能遵朕諭㫖同心協助則何政不修何民
　不治乎各省大臣若如此迎合行事地方官賢否朕再
　有聞知亦難以詢問督撫矣
　　又兩淮巡鹽御史噶爾泰奏報海潮衝决奉
上諭據奏七月内海潮衝决范隄沿海二十九塲溺死竈
　丁男婦四萬九千餘名口鹽地草蕩盡被漂没朕心憫
　惻如同執熱著即動鹽課銀三萬兩委員分路賑恤務
　使得所不必該御史捐補其未完折價錢糧四萬餘兩
　悉行蠲免毋得仍稱帶徴名色致累現在窮丁該部遵
　㫖速行至淮南運行鹽觔恐竈丁一時未能煎辦應作
　何接濟民食該部作速確議具奏
　　二十二日浙江將軍安泰等奏遵
㫖審得密叅原任浙江巡撫黄叔琳徇私虐民三次罷市
　　一案其打死賀懋芳事是實黄叔璥買紗縀事是虗
　　且並無罷市三次之處己將黄叔琳發徃兩淮審理
　　吳雨山一案奉
上諭原任浙江巡撫黄叔琳因海寧縣陳姓家人欠肉舖
　銀兩致相鬬毆一事不將陳姓家人治罪反將舖户提
　拏杖斃又伊弟黄叔璥家人因强買紗縀争閙告知黄
　叔琳將舖戸提拏杖斃合城人心不服以致三次罷市
　經朕聞知隨令將軍安泰布政使佟吉圖明白究審頃
　聞伊等欲暗銷黄叔琳令陳世侃在後堂坐看杖斃賀
　懋芳之事因特降諭㫖發往今閲伊等所奏適合朕㫖
　竟徇庇粉飾含糊銷結具奏矣黄叔琳令陳世侃坐于
　後堂觀看杖斃舖户情迹顕然而陳世侃如何營求黄
　叔琳如何受其囑托徇情打死等情並未審明又黄叔
璥家人因强買紗縀爭閙告知黄叔琳即將舖户提拏
杖斃之處亦未審明安泰佟吉圗將朕交審之事不詳
審明白乃徇庇含糊欲行銷結殊屬不合大負朕信任
之意至扵巡撫斃一罪人亦屬常事但將無辜之人因
受囑託徇情妄殺殊屬可惡不可不將實情審明此事
仍交與伊等再行詳審務將始末實情審出黄叔璥陳
世侃著俱革職提拏嚴審黄叔琳亦著革職又奏稱黄
叔琳現因吳雨山一事前往質審等語但此事合省人
所共知干証俱在何必待黄叔琳質審應即審擬具奏
此事並無難處但夾訊陳世侃即得實情如少存私念
固執原題畏縮粉飾不據實審明朦混銷結必另遣大
臣徃審如所遣大臣再不能審明將承審大臣官員與
罪人一併提來朕親自審理明白斷無輕結之理此際
伊等欲圖銷結了事將罪犯暗行致死定照叛逆例治
罪
　二十三日户部奏直屬九郡豐收惟霸州七州縣田
　　禾偶有淹損應准該撫所奏停徴奉
上諭直隸九府今秋歲登大有惟霸州東安大成武清玉
　田寶坻梁城所七州縣所地畝稍被水傷朕即諭巡撫
　李維鈞將倉糧發賑今李維鈞奏請將七州縣所被水
　村莊本年錢糧緩至雍正三年麥收後帶徴但念此小
　民生全初遂若將今嵗錢糧歸于明歲帶徴則新舊之
　賦輸納于一年之内物力維艱勢難兼顧夫百姓雖登
　樂利猶資恵養有方爾部行文該撫著將霸州等
　七州縣所被水村莊雖未成災今年應徵錢糧内或
　應有蠲免之處詳查定議具題務紓民力以副朕軫念
　黎元至意
　　又
諭直隸各省督撫提鎭凡有題奏事件從前俱有部費朕
　屢次降㫖開導通行禁止毋使衙門積蠧肆行欺誑今
　聞仍蹈前轍凡事不講部費不能結案各衙門書辦勢
　難枵腹辦事給與些須紙筆飯錢扵理猶無違礙何得
　枉費盈千累萬以遂小人無厭之求致壞國政聲名况
　各省大臣題奏事件俱經朕躬親覽交部定議議覆時
　朕詳覽獨斷在各省大臣何不自信甘受蠧役欺誑朕
　實不觧至㑹考府係朕新設特爲稽查各部諸弊以清
　錢糧之出入㑹考府王大臣朕可保其無受使費之理
　今聞有一二省畏懦不明之大臣另加一倍使用此事
　殊可痛恨嗣後著永逺嚴行禁止若督撫提鎭及布按
　兩司仍稱部費差人來京料理各部院仍前縱放惡棍
　缺主書辦人等任意生事欺誑經朕查出與受一體治
　罪
　　二十四日奉
上諭工部主事金昆能繪畫昔年曽在藩邸行走朕因其
　從武㑹元出身識得數字故令改授文職遂籖掣工部
　主事乃自到工部以來諸事把持招搖放縱亷親王居
　心巧詐事事任用凡有差使俱將金昆𣲖出塘塞且其
　意以爲金昆有過天下必加朕以私用匪人之名也金
　　昆亦倚亷親王爲知己肆行無忌大負朕恩金昆著革
　　職禁錮扵繪畫處令其効力如不能改過自新或又多
　　事必重治其罪
　　　二十五日
　諭江浙兩省督撫提鎭江浙兩省沿海地方扵七月十八
　　十九兩日皆被潮水漂没居民廬舍雖經頒㫖加意賑
　　恤然朕憫惻之念至今尚未能釋惟有朝夕警惕以答
天意但海爲衆水所歸無不容納今乃狂潮泛溢水不循軌
　　或者海洋潛藏匪𩔖亦未可定稽諸前事徃徃有之沿
　　海各省督撫提鎮務須實心愛養小民整理營伍俾閭
　　閻各安其業汛防有偹無虞毋令海洋别生事端庻不
　　負朕委任之意
　　　二十六日奉
　上諭朕盡三年喪禮齋居養心殿聞得裕親王保泰在家
　　唱戲曽問及保泰伊竟承認復任意妄奏因愧成怒大
　　失臣節若治其罪則應置之極典朕因追念伯父特予
　　寛免理合益加感激朕恩効力行走以贖前愆乃保泰
　　前者扵八旗衆大臣前將朕所交事件託言昏庸不能
　　辦理憤怒請退朕未曾俞允近來看其辭色甚爲不恭
　　伊本昏悖之人想亦存阿爾松阿之心伊等原屬朋黨
　　竝無出力之念今朕雖勉强任用亦扵國事無益著將
　　宗人府禮部都統武備院及看守大阿哥等事俱行革
　　退朕看伊如何在家行樂唱戲保泰既無爲朕出力輔
　　理國政之心料伊子亦不得力俱著革退令隨伊父安
　　逸供其子職朝夕盡孝可也朕登極時即將保泰恩寵
　　重用伊之三子朕俱加特恩保泰㓜年初在内廷行走
　　之時
皇考令朕教其經書算法率領指示行走保泰受朕恩遇甚
　　深又伊合家俱賴朕成全之處伊門下人等所共知者
　　朕所施扵保泰之恩伊此生何可背負乃自將蘇努問
　　罪以來保泰致恨於朕即生異心其不知輕重至於如此
　　朕與保泰兩人之事惟
上天
聖祖及朕伯父伯母之靈實昭鑒之伊等計謀但欲逼朕合
　　扵亷親王之言以搖動衆心朕亦無可奈何惟有據理
　　行事而已欲朕隱忍以受庸主之名朕斷不能垂泣降
　　此諭㫖宣付起居注竝令宗人府及諸王大臣等知之
　　　又奉
　上諭前因刑部尚書不得其人阿爾松阿徃天津料理鹽
　　務時甚屬明白朕嘉其能特加擢用乃降㫖之時疑欲
　　殺伊抵死固辭此即亷親王當封王之日以爲不知死
　　在何日之意也若視親王尚書之職爲朕殺人之具則
　　朕實不能行賞罰扵天下矣朕居大位朕心甚愧阿爾
　　松阿自受任以来竟與朕爲讐反覆勸之不聽懲之不
　　畏伊既不能回心是朕令一有罪之人總理天下刑罰
　　大事其名豈可居乎况伊無心爲朕出力雖勉强用之
　　亦扵國事無益朕甫用之又復激朕退之此亦欲加朕
　　以輕進退大臣之名也朕柰之何惟有任過而已刑部
　　尚書員缺將塞爾圗調補阿爾松阿朕亦不加誅戮令
　　伊在文武各職中自行揀擇行走伊欲退職待時亦聽
　　其意
　　　又奉
　上諭鑲白旗希爾根佐領下驍騎校阿林係朕藩邸之人
　　因狂妄不端曾經將伊治罪伊告徃西陲軍前効力竒
　　立德將伊委署叅領朕問竒立德奏稱臣不認得阿林
　　其賢否亦不深知伊係從部委署叅領發來者及交管
　　侍衛内大臣舒魯審問阿林據供先係委署閒散旗員
　　從京發徃到軍前時竒立德詢問因說是雍親王門上
　　人所以竒立徳委署叅領觀此竒立徳明係欺誑竒立
　　德受
皇考重恩在出兵地方名聲不好本應治罪但竒立德曾受
皇考之恩在出兵地方七八年纔回京師朕即加罪有所不
　　忍阿林狂妄不端難留京城居住著革職同伊子及期
　　親兄弟兄弟之子俱往船厰披甲
　　　二十八日廣東巡撫年希堯題報暹羅國運米併進
　　　榖種等項奉
　上諭暹羅國欽遵
聖祖仁皇帝諭㫖不憚險逺進獻榖種果樹及洋鹿獵犬等
　　物最爲恭順殊屬可嘉作何奬賞著定議具奏所奏榖
　　種鹿犬已經差官送京各種果樹俟來歲春和另行委
　　解知道了運来米石令地方官照粤省現在時價速行
　　發賣不許行户任意低昂所奏每米一石定價五錢則
　　賤買貴賣甚非朕體恤小國之意著行文浙閩此次已
　　到之米與該國現經發運續到者皆照粤省一體遵行
　　嗣後且令暫停俟有需米之處候朕降㫖遵行其壓船
　　隨帶貨物本當照例徴稅但該國王既能輸誠向化冒
　　險逺來此次應輸稅銀著一槩免徴來船梢目徐寛等
　　九十六名雖係廣東福建江西等省人民然住居該國
　　歴經數代各有親屬妻子實難勒令遷歸著照所請
　　免令徐寛等回籍仍在該國居住以示寛大之典
　　二十九日奉
上諭川陜進藏出口一應用兵之處倒斃騎䭾馬匹著悉
　免賠補
　
　
　
　
　
　
　
　
　
　
　
　
世宗憲皇帝上諭内閣卷二十五
　欽定四庫全書
世宗憲皇帝上諭内閣卷二十六
　　雍正二年十一月
上諭十八道
　　初二日奉
上諭王貝勒公等悉有一定品制國家大典攸關不可稍
　有踰越亦不可過爲貶損各按品制遵行乃合扵理如
　或有意貶損亦屬違法朕前爲貝勒時並無僭越之
　處後爲親王亦未嘗有意謙抑惟遵國之制守己之分
　而已近聞亷親王允禩過爲貶損凡事俱減扵伊爲貝
　勒之時至將引馬悉行撤去此伊專事詭詐以術巧取
　謙讓之名以誑惑不知道理之愚人邀其稱譽又以此
　形容朕爲王時所行似爲僭越之意懷奸敗法莫此爲
　甚此等詭詐之行朕一經剖明宣示扵衆則伊之存心
　卑鄙險惡昭然矣將此曉諭諸王貝勒公等嗣後再有
　此等不按定制過爲貶損以取虗名紊亂典章者著宗
　人府衙門即行糾叅
　　初三日禮部奏請考試繙譯舉人奉
上諭考試繙繹舉人不必分作三場只須一次考試一日
　一夜量其所能奏章一道或四書或五經酌量出一題
　其優劣便已可見此考試並無漢文不必派漢大臣再
　考試舉子俱係八旗内人其繙譯好者衆所共知即字
　跡亦最易認伊等試卷應行謄錄著扵六部各衙門善
　書之筆帖式内酌量足用選取令其謄寫挑選中式之卷
　進呈時再定額數仍選備卷呈覽其分房及看守巡察
　官員俱照文郷試例派用該部確議具奏
　　初四日
諭各省兼管關稅之巡撫凡商賈貿易之人徃來関津宜加
　恩恤故將關差歸併巡撫以巡撫爲封疆大吏必能仰
　承德意加惠商旅也但各關俱有逺處口岸所委看管
　之家人賢愚不一難免額外苛求及勒取飯錢等弊稍
　不如意則縳送有司有司礙巡撫之面徇情枉法則商
　民無所控訴矣嗣後將應上稅課之貨物遵照則例逐
　件刋刻詳單印刷多張各貨店俱給一紙使衆人知悉
　其關前所有刋刻則例之木榜務令竪立街市使人人
　共見不得藏匿屋内或用紙掩蓋以便髙下其手任意
　苛索立法如此自能剔除弊端但爾等受朕委任之重
　尤當仰體朕心遴選誠實可信之人以任稽查之責必
　期商民有益方爲稱職
　　初五日
諭翰林院編修萬承蒼從前科場聲名不好近來在外仍
　復招揺春間郷試之前又不安静因朕特降嚴旨故弊
　端止息翰林一官首重人品罷斥此等不端之人正所
　以重清華之選萬承蒼著革職發回原籍伊弟庶吉士
　萬承芩著革去庶吉士仍歸閒散進士班内挨次候選
　爾等諭令閉户讀書勿效伊兄行止倘不知自勵亦不
　免扵罪戾掌院學士當不時察訪如有此等之人即當
　叅奏毋得姑容有負職任
　　初六日
諭刑部從前因李元璽等俱係惡棍朕曽降諭㫖著用大
　枷枷號乃阿爾松阿馬爾齊哈居心奸險欲以非刑之
　名加朕竟用三百斤之枷枷號刑部從前用過之枷俱
　有斤數交與刑部查明仍照從前用過大枷斤數將李
　元璽等一併換枷枷號
　　初九日
諭怡親王允祥凡外國人來朝所給食物歸國時所頒賞
　賜俱有定例但該管官員未免忽畧遂使逺人不沾實
　惠朕深知之朝鮮國守職恪順百年有餘目今琉球來
　使亦甚屬敬謹其歸國時一切應賞之物務使得沾實
　惠擇其佳者賞賜嗣後除理藩院䝉古賔客外朝鮮俄
　羅斯暹羅安南等國人來朝其所給食物歸國時所頒
　賞賜爾㑹同該部料理或有應行加賞之處酌量定議
　奏聞
　　十二日
諭大學士等聞得廣西猺獞雜處匪𩔖不時竊發踰山越
　嶺難以擒拏汛兵各守地界不敢擅自越境嗣後分防
　各弁不論何標何汛凡係附近地方毋分彼此互相接
　應庶匪𩔖無可潛藏矣設兵原以衛民地方若有匪𩔖
　自當彼此䇿應協力擒拏著廣東廣西督撫提鎮公同
　酌議嚴飭各營汛一體遵行竝傳諭直省督撫提鎮等
　凡地方有此等事當同心協力互相照應不可託言限
　扵疆界而分彼此也
　　又湖南巡撫王朝恩奏報岳州衛屬被災俟確勘分
　　數題明賑濟奉
上諭王朝恩奏稱岳州衛所屬地方被災分數雖據詳報
　但臣履任伊始未經確查事關蠲免錢糧動支倉榖再
　加確查詳覆到日另行題報賑濟等語岳州衛田榖被
　旱情形從前曽經署撫朱綱題報差委屬員確勘將該
　衛所屬臨湘縣地方實被旱災七分之田畝應免錢糧
　分數造册出具保結呈送據此王朝恩理宜一面清查
　應行散賑者即行散賑一面按其分數應免錢糧者即
　行奏請如云履任伊始俟再加確查始行散賑被災之
　民寧可待乎假如伊未到任朱綱豈不辦理若謂錢糧
　緊要民命尤屬緊要有民始有錢糧王朝恩所奏甚屬
　錯謬此事已經遲悞嗣後再如此遲悞定行治罪將本
　發回著嚴飭行
　　十三日奉
上諭亷親王存心狡詐結黨營私自朕即位以来凡遇政
　事百端阻撓即如清查工部清片一案亷親王以重為
　輕以輕爲重顛倒錯亂必欲將朕聲名敗壊其從前所
　犯罪過交宗人府議處者不止數十件朕俱曲爲寛宥
　不過切加訓誡冀其改過自新竝未降職一級罰俸一
　月乃在廷諸臣爲亷親王所愚反以朕爲過扵苛刻爲
　伊抱屈即朕屢降諭㫖之時審察衆人神色未嘗盡以
　亷親王爲非一年以來大小臣工因亷親王貽累者甚
　多乃甘受罪愆竝不歸怨亷親王而亷親王亦恬然自
安竟不知愧又不念及國法全無恐懼此黨援之終不
能解散者也黨援必由衆人附和而成若人人皆知亷
親王之非則黨援自散亷親王一人又何所恃而如此
行爲乎朕曾降㫖與亷親王汝心既有不服便當令汝
代理政事亷親王奏云若如此我惟有一死而已揣其
意若彼時諸臣順從亷親王亦直任而不辭若諸臣不
容則竟捨身以成其名朕豈肯明知而墮其術中逼致
死地乎朕此一舉又萬不可也工部郎中岳周拖欠錢
糧亷親王私幫數千金代伊完納其意以爲他人凡事
苛刻而我獨優容加恩不但邀結岳周一人竝令所管
之人無不感戴如此沽名邀譽竟不知其何意岳周竝
非無力完項之人昨伊將現銀二萬兩請托大將軍年
羮堯薦伊為布政司年羮堯據實叅奏朕用人皆出至
公此等小人不正儌幸妄進竝欲使朕之聲名有玷耳
亷親王至今尚無改悔之心諸臣復不醒悟積習若此
何所底止因此朕不得不諄諄誡諭倘諸臣洗心滌慮
　　盡改前非則亷親王黨散勢孤朕得以不傷骨肉手足
　　之情兼可無負
聖祖仁皇帝保全之恩其令天下臣民咸知朕意
　　　又奉
　上諭曰
皇考聖祖仁皇帝用人行政一秉至公決獄理刑務求平允
　　獨扵徐彩官毆死人命一案從寛減等流徙陜西此
皇考因徐彩官係朕藩邸之人恐因此累及扵朕特施寛典
　　朕再三奏請將伊置之大辟未䝉
俞允此案事情徐彩官原係可以爲首可以爲從之人彼時
　　趙申喬未達
皇考聖意固執己見然較之衆人游移無定者不啻天淵朕
　　深嘉之即原叅官御史陳珣不得已而奏劾之情惟朕
　　深悉是以即位以來曾降㫖吏部查其現在何處尚欲
　　加恩借其已故迄今朕心既未能見白于天下而囘思
皇考委曲愛朕之
深恩此心悽惋何能自已兹據年羮堯奏稱徐彩官尚在戍
　　所著將徐彩官拏解刑部仍按律擬絞監候自今以徃
　　諸大臣既得悉知
皇考愛䕶朕躬之
深恩而朕仰體
皇考鴻慈亦斷不肯以藩邸細人使國法少有屈抑且又
　　焉知
皇考非有意留此案待朕更定使天下臣民咸知朕之居心
　　行事如此罔極
深恩朕何能一刻暫忘也
　　　又
　諭内閣九卿詹事科道歴年户部庫銀虧空數百萬兩朕
　　在藩邸知之甚悉此乃國帑所關極爲重大故朕特令
　　怡親王管理清查竝諭怡親王爾若不能查清朕必另
　　遣大臣若大臣再不能查清朕必親自查出朕思康熙年
　　間之虧空此時不能清楚倘雍正年間又有虧空將來
　　亦復不便稽查積弊相因何以經國用而教後人乎後
　　經怡親王查出實在虧空二百五十餘萬兩深以追補
　　爲難請以户部所有雜費逐年代完約計十年可以清
　　楚此怡親王欲善爲歸結之意朕思歴年經手俱有堂
　　司官員當時任意侵漁此時置之不問令其脫然事外
　　國法安在諭令交與户部尚書孫渣齊辦理孫渣齊職
　　司戸部以致虧空如此之多朕曲加寛宥並未革職只
　　令伊查明經手官員量其家産派令完補乃孫渣齊徇
　　情庇䕶私人又有曾瞎子一案無耻不堪其罪不容逭
　　矣朕念
先帝舊臣不忍正法不過將孫渣齊革職而已其各員名下
　　應追銀兩照所派數目作速追完其餘一百餘萬兩照
　　怡親王所請在户部逐年彌補各員賠補之項若將來
　　不能全完仍將不能完清官員治罪朕亦不能再寛矣
　　至扵怡親王欲上補國課下全衆人多方委曲成就此
　　事辦理甚屬可嘉而無知嫉妬小人反謂王過扵苛刻
　不但屈抑天理人情何在特諭爾等知之
　　又
諭九卿大臣及工部上駟院兩衙門官員人等朕御極以
　來令亷親王總理事務亷親王居心奸詐凡伊所辦之
　事皆要結人心欲以惡名加之朕躬從前令伊管理藩
　院時伊將來京科爾沁台吉等不給盤費盡皆逐去致
　使科爾沁台吉等哭泣而回後令伊管理工部凡關係
　錢糧應嚴追還項者伊欲市恩竟行寛免應寛免者反
　行嚴追凡係小事故作寛容並不顧理之是非大事有
　錯便自承當以抗朕㫖前因工部郎中岳周遲誤柴炭
　亷親王既已題叅隨暗給銀二次共一千七百兩後又
　借與銀二次共一千六百五十兩不過以此施恩欲収
　衆人之心今岳周竟以銀二萬兩許大將軍年羮堯求
　薦爲布政司年羮堯奏聞訊問各犯皆吐實情此乃亷
　親王有心壞朕之名顯而易見者也亷親王所作罪過
　宗人府屢次議罪奏聞朕皆寛宥從無罰俸一月降級
　　一次之事案卷俱在歴歴可考朕屢次降㫖教諭並不
　　改悔必欲壤亂國政暗使銀錢惑買人心朕不使允禩
　　允禟允禵等過于富厚者爲此故也允禩居心行事如
　　此朕屢次剖晰曉諭爾諸大臣爾諸大臣今已盡知惟
　　是工部上駟院兩衙門官員人等恐不知亷親王之居
　　心柔奸一墮其術中便爲所累朕豈忍以兩衙門之臣
　　下爲伊所愚弄乎用是曉諭爾等非令爾等毎事與伊
　　抗拒但令爾等扵辦事効力之處一歸于正勿被伊引
　　誘惑亂而已若亷親王允禩果將好官保題朕亦録
　　用若伊題叅者實係不好朕亦治罪朕既憐憫爾等開
　　示曉諭以後若有無知小人受其引誘入其黨與朕必
　　治以重罪後悔無及
　　　十四日工部將所議
　　盛京
陵寢需用紅土原本進呈奉
　上諭
陵寢所需物料典禮攸關理應敬謹允禩等議稱
陵寢所用紅土折銀發徃彼處採買可省脚價此特允禩存
　　心陰險欲加朕以輕
陵工而重財物之名也此議不可准行所用紅土著仍在京
　　採買好者運送應用如有不肖官員串通部員不將紅
　　土領運折銀攜徃本處採買定行重治其罪
　　　十五日廣西巡撫李紱題奏墾荒事宜奉
　上諭據廣西巡撫李紱條奏墾荒六欵請動支捐榖爲開
　　墾之費等語朕觀其意不過爲開銷廣西昔年捐納榖
　　石之計此項捐納之榖原係陳元龍王沛憻經手其間
　　有名無實首尾不清之處甚多朕知之最悉此時李紱
　　難于料理故借開墾之名以爲開銷虧空之地可著陳
　　元龍王沛憻前徃廣西將此項徹底清楚倘有不清著
　　李紱據實㕘奏至于墾荒諸欵皆廵撫職所應爲之事
　　不必瑣瑣陳奏
　　　十七日
　諭怡親王等貴州定廣狆苖從來比他省苖蠻兇頑尤甚
　　朕向知之前雲貴總督髙其倬摺奏調遣官兵勦捕狆
　　苖時朕曾降㫖與髙其倬狆苖兇頑所居之地山深箐
　　密進勦官兵務期擒捕首惡勿致踈忽今據髙其倬等
　　奏稱進勦惡苖時官兵用命攀援而入直抵賊巢于十
　　月初七十四等日擒獲渠魁阿近暨其弟阿卧及妻子
　　賊黨等地方從此安静深爲可嘉此朕御極以來第一
　　次平定兇苖之事髙其倬趙坤毛文銓並從優議敘此
　　内著有勞績官員著該督查明造册報部一倂從優議
　　敘効力兵丁即加恩賞
　　　二十二日宗人府奏亷親王允禩悖
　㫖將闕里修建
　孔廟准令地方官捐修又允禩奏將
陵寢需用紅土發銀本處購買辦理
陵工輕忽二案應從重治罪奉
　上諭允禩罰俸及治罪之處俱著寛免允禩百般激朕之
　怒使治伊罪朕豈肯墮其術中但將伊行事謬妄之處
　俾衆聞之耳自親王以下閒散人以上若有歸附允禩
　結爲朋黨者即爲叛國之人必加以重罪决不姑貸亦
　斷不姑容也
　　又刑部彚題本内凌辱署佐領之前鋒赫倫泰應發
　　遣白都納奉
上諭部議將赫倫泰引庫蘇爾晋辱罵䕶軍統領雅親
　之例擬以發遣但庫蘇爾晋係革退䕶軍又辱罵該
　管大臣今赫倫泰止向伊佐領語言不遜即援此例議
　覆未免太過將本發回另擬具奏赫倫泰著扵朕辦理
　旗務之日帶來引見
　　二十五日奉
上諭岳周一案牽連多人怡親王等承審細心訊問並未
　加刑一人能將其中情弊徹底審出甚屬可嘉足為
　讞獄諸臣標凖較之阿爾松阿馬爾齊哈等將無辜
　之人濫施刑訊者不啻霄壤此所審事情著九卿詹
　事科道秉公定擬具奏
　
　
　
　
　
　
　
　
　
　
　
　
　
　
世宗憲皇帝上諭内閣卷二十六
　欽定四庫全書
世宗憲皇帝上諭内閣卷二十七
　　雍正二年十二月
上諭二十一道
　　初二日
　發下田文鏡奏摺交九卿詹事科道閱看奉
上諭朕覽此奏一片至誠激切朕甚憐之嘉之若謂言
　不由衷則是欺君誑上之大奸慝田文鏡非惟不爲
　亦且不能也此等毫不瞻顧因循實心任事之人朕
　若不保全則大小臣工惟以附權趨勢爲務誰為國家
　誠心効力乎著交九卿詹事科道同看秉公回奏
　　初三日禮部奏雍正三年元旦請受朝賀奉
上諭朕即位之初諸王大臣奏請元旦陞殿受賀至再至三
　朕無如何准扵次年受賀今年元旦陞殿讀表時朕
　聽之不禁心傷悽然垂淚今尚未過三年明歲元旦
　著停止行禮
　　初四日
諭吏部尚書朱軾浙江沿海塘工最爲緊要署巡撫石文
　焯前奏必須通用石塊修築後又奏稱不必用石全無
　定見誠恐貽悞塘工朕已諭令法海佟吉圗作速詳議
　具奏矣但恐法海等初任不諳地方情形爾曾爲浙江
　巡撫必知海塘縁由著馳驛前徃浙江將作何修築之
　處㑹同法海佟吉圗詳查定議交與法海等修築爾即
　回京朕思海塘関係民生必須一勞永逸務要工程堅
　固不可吝惜錢糧江南海塘亦爲緊要爾浙江事竣即
　至蘇州㑹同何天培鄂爾泰將查勘蘓松塘工如何修
　築之處亦定議具奏
　　又
諭禮部工部國子監進士題名碑始于唐時新進士榜後
　扵慈恩寺塔下題名立碑自宋明以至我朝皆建碑扵
　國學按諸進士甲第先後刻姓名籍貫于上凡所以重
　科名也今太學
聖廟㦸門外所立本朝歴科題名碑自順治丙戌科起至
　康熙戊戌科而止考㑹典諸進士釋菜後禮部題請工
　部給建碑銀壹百兩交與國子監立石題名康熙三
　年輔政大臣裁省此典其每科皆諸進士捐貲立石我
　國家振興文教凡郷試㑹試動用帑金數萬朕即位之
　始即開恩科誠以科目一途實用人取士之所係題名
　之典豈宜遺缺著工部動用正項錢糧令國子監將雍
　正癸卯甲辰兩科題名碑記即行建立康熙辛丑科亦
　行補建嗣後每科仍照舊例題請庻士子觀覽此碑知
　讀書之可以榮名益勵其自修上逹之志爾該衙門即
　遵諭行
　　初五日戸部奏准雲貴總督髙其倬請將新順番民
　　所納馬匹等項變價報部奉
上諭部議將番民所納馬匹等項變價報部等語但行間
　効力人員朕正在加恩厚賞所納此等物件又何須變
　價其馬匹等物著賞給郝玉麟以下効力官兵
　　又
諭刑部爾部案件最関緊要朕所賴者爾諸大臣爾等所
　頼以辦事者全在司官毎司必得一二實心辦事才能
　之員方有裨益朕思翰林院滿漢編檢庶吉士俱係進
　士出身伊等即目下不熟練律例亦不難扵讀記爾等
　扵滿漢編檢庻吉士内揀選或有情愿在刑部學習辦
　事者或爾等所知者共揀選二三十員引見後分在各
　司學習辦事如有辦事明白實心効力者爾等酌量扵
　爾部司官員缺題補
　　初八日九卿議覆山西巡撫諾岷條奏本章貼黄内
　　多開條欵者請飭通政司停止駮議奉
上諭諾岷奏稱貼黄多開條欵通政司駮議之處應否停
　止等語九卿應按其所奏將應否停止駮議之處議
　覆乃並不照事議覆祗稱本章違式許通政司題叅
　與伊具題本意全不符合况令通政司擅駮本章則緊
　要事件必致遲悞再貼黄自限定字數以來朕連日披
　閱本章内多辭意不能詳盡之處諾岷所奏近是將本
　發囬再議具奏毋得固執原議
　　又刑部等衙門奏准湖北巡撫納齊哈將戳死郭定
　　國之李方儀留養奉
上諭殺人之犯因伊親老又家無次丁奏請免死留養然
　亦須查明被殺之人有無父母是否獨子若係親老又
　係獨子一旦被殺以致親老無人贍養而殺人之人反得
　免死留養殊與情理未協著行文直省督撫如奏請殺
　人之犯存留養親務須將被殺之人有無父母及以次
　成丁之處一併查明扵本内聲明具奏
　　又刑部等衙門奏岳周鑚營保薦布政使擬斬立决
　　允禩幫助岳周銀兩使其鑚營交宗人府議處奉
上諭岳周改爲應斬監候秋後處決允禩從前所犯之罪
　較此重大者甚多朕已俱行寛免允禩著從寛免交宗
　人府議處
　　初十日吏部尚書朱軾奏
　皇上至仁大孝超越萬古居喪三年猶如一日考諸史冊
　　　實所未有今服制已滿請祫祭
太廟即吉釋哀奉
　上諭朕覽朱軾所奏當之甚愧朕受
皇考四十餘年顧復深恩罔極莫報祇爲黙盡一㸃私情非
　　謂歴代帝王不能行之事朕能行之思欲立法定制以
　　垂令名也倘有毫末近名之念
皇天其日鑒之且如祭祀朝㑹大禮不容久曠者朕亦勉徇
　　諸王大臣之請照常舉行惟有齋居素服思哀思慕盡
　　一己之誠于宫禁之中古人云禮之至者無文哀之深
　　者無節朕自嗣統以迄扵今撫時生感觸物増悽僾見
　　愾聞澘然出涕情不容以自禁心不䏻以自覺遑論其
　　合扵古制否乎昔
世祖
聖祖皆以冲齡登極一時禮制容或有所未偹設
世祖
聖祖踐阼之日已若朕躬之年則盡禮盡制必有朕所萬不
　　能逮者今朕之諒陰三年不過黙盡其心而抱歉之處
　　尚多敢云盡禮乎至若奏稱三年以來深山窮谷無不
　　哀思戀慕遏密八音等語此乃
皇考六十餘年深仁厚澤浹髓淪肌四海臣民哀痛廹切感
　　激思慕愈久不忘出於人心之自然非朕有所禁約而然
　　也夫以薄海内外凡有知識之倫尚且哀慕不忘如此
　　况躬爲子臣欲報昊天罔極之德其終身哀慕復何時
　　能已耶朕之衷曲非欲表暴扵人特因奏章過扵稱揚
　　朕心滋愧故畧爲宣寫以示中外此所奏著九卿詹事
　　科道會同詳議具奏
　　　十一日奉天將軍唐保住奏借欠豆石人員著落催
　　　追奉
　上諭八旗内子姪㓜小本身已故家産盡絶並無子嗣無
　　力賠還者俱從寛豁免
　　　十三日諸王大臣奏明年元旦伏祈
　皇上俯順輿情陞殿行禮進表奉
　上諭諸王大臣雖請朕俯順輿情諸王大臣亦當思仰體
　　朕意朕意以爲行慶賀禮以示萬國不若盡孝道以示
　　天下二年元旦因行元年之禮故允所請去年允行長
　　至之禮因
聖祖仁皇帝配
天大典朕不得已勉從衆請至扵御殿進表受賀不比尋常
　　之御殿謝恩行禮也朕已降此諭㫖諸王大臣著即遵
　　行　諸王大臣奏孝經言天子之孝得萬國之歡心以
　　　事其先王
　皇上陞殿受賀錫福兆人
聖祖仁皇帝在
天之靈必爲欣慰實與孝經之義相合奉
　上諭諸王大臣奏請朕於明歳元旦陞殿受賀朕因未過
　　三年著停止今諸王大臣又復引經據典陳懇再三著
　　准行禮其表文但行呈進不必宣讀
　　　又王大臣等奏二阿哥病勢不起奉
　上諭前奉
皇考諭㫖二阿哥斷不可放出朕惟
皇考之㫖是遵彼時若有㫖完結朕亦遵行耳朕惟仰體
皇考聖意奉若天道而行前看守之王大臣奏聞二阿哥病症
　　朕即下㫖與大臣於太醫院擇良醫調治昨者少愈二
　　阿哥披誠陳奏感激朕恩殊為可憫今日醫云病復變
　　重朕欲徃看恐二阿哥執臣禮朕何必受之俟有事後朕再
　　徃奠前二阿哥福金事既照親王福金辦理若二阿哥有事
　　亦應照親王之例辦理一切所用之物交與内務府大臣
　　莊親王常明來保等俱於内府取給不可費𢎞晳絲毫理
　　郡王所屬人等俱著穿孝即傳諭令其預備二阿哥之子
　　孫交與總管太監劉進忠王以誠等多派人照看從前
皇考時大阿哥福金曾派在内阿哥穿孝如二阿哥有事著
　　誠親王公允祹長子𢎞曙𢎞晫𢎞曦𢎞昉𢎞春𢎞昂穿
　　孝照親王例齊集時值隆冬福金及大臣之命婦免其
　齊集若即出殯朕心不忍擇定出殯日期送至鄭家莊
　設棚安厝伊子𢎞晳亦得盡其子道出殯時每翼派侍
　衞大臣各一員散秩大臣各二員侍衞各五十員送至
　鄭家莊
　　又
諭倉場侍郎從前因倉役得錢則給與好米否則給與成
　色米故令將米石拌匀支放不但使倉役無索詐之端
　即旗人知米色拌匀亦必不肯以錢行賄如此則旗人
　既不費錢財均得一色之米而倉役索詐之弊亦可革
　除所以降㫖令其拌匀有謂拌匀之米不好者特倉役
　等夤縁之所致也倉内所有只此米石並無别項之米
　此俱係倉役人等欺誑旗人欲得財賄之故爾等行文
　八旗令都統等傳問兵丁或情願領此拌匀之米或仍
　欲用錢而領未拌之米詢明定議各行具奏
　　十五日王大臣等以二阿哥患病溘逝䝉
皇上降㫖親往致祭合詞懇請停止奉
　上諭王大臣勸朕雖是但朕心不能自已之處爾等尚未
　　盡知二阿哥獲重罪扵
皇考其身若在仍屬負罪之人今既如此則罪已畢矣罪既
　　畢依然朕兄也從前裕親王之事
皇考自熱河囬京即躬臨致奠朕之弟兄亦著穿孝今封二
　　阿哥爲親王即與裕親王無異從前
皇考曾有諭㫖二阿哥大阿哥斷不可放出是以朕遵奉而
　　行自登大寶以來扵二阿哥處未降一㫖未遣一人雖
　　錫賚頻加皆未言及朕所頒賜也惟交與總管太監傳
　　送彼詢所從來則云不知葢朕心不欲受伊拜謝並不
　　欲聞伊感恩之言也前日聞伊病朕遣大臣徃視二阿
　　哥奏曰臣當日與皇上雖無好處亦無不好處臣得罪
皇考係大不孝之人應將臣棄置不問乃䝉皇上種種施恩
　　甚厚臣心實深感激臣今福薄病已至此安敢虛言前
　　若賜臣二寸白紙一條豈能延至今日乎臣心稍有知
　　識豈不知之仰䝉聖恩别無他願惟望病愈而已又訓
　　伊子理郡王曰扵爾君父之前有一分之能即竭盡一
　　分之力有三分之能即竭盡三分之力若能一心竭誠
　　効力以事君父方爲令子等語此皆二阿哥至誠由衷
　　之言也觀此
皇考之聖明愈見矣朕今徃奠乃弟兄之情惻然不能禁止
　　但知自殫其心並非邀譽也此朕至情諸王大臣久而
　　自見明日朕必往奠王大臣不必再奏
　　　又奉
　上諭𢎞晳之母奉事二阿哥有年無纎芥之過人甚淳謹
　　著封理親王側妃令居伊子府第𢎞晳盡心孝養理親
　　王侍妾曾有子女者伊子如欲迎養則聽其迎養有欲
　　隨側妃居住者亦聽其隨去不願者另給廨舍與居豐
　　其衣食以終餘年著遍諭理親王府下人等知之
　　　十八日奉
　上諭外官畜養優伶殊非好事朕深知其弊非倚仗勢力
　　擾害平民則送與屬員鄉紳多方討賞甚至借此交徃
　夤縁生事二三十人一年所費不止數千金如按察使
　白洵終日以笙歌爲事諸務俱已廢弛原任總兵官閆
　光煒將伊家中優伶盡令入伍食糧遂致張桂生等有
　人命之事夫府道以上官員事務繁多日日皆當辦理
　何暇及此家有優伶即非好官著督撫不時訪查至督
　撫提鎮若家有優伶者亦得互相訪查指明宻摺奏聞
　雖養一二人亦斷不可徇隱亦必即行奏聞其有先曾
　畜養聞此諭㫖不敢存留即行驅逐者免其具奏既奉
　旨之後督撫不細心訪察所屬府道以上官員以及提
　鎭家中尚有私自畜養者或因事發覺或被揭叅定將
　本省督撫照徇隱不報之例從重議處
　　又奉
上諭兵部所奏廕生摺内有情願在旗行走六十四人朕
　從前曾降諭㫖給與廕生人員令其分部行走因伊等
　俱係年少子弟藉祖父効力得一品二品廕生遽授以
　員外郎等官倘不能辦事日後必致叅革殊非朕加恩
　之意所以將世職一品二品廕生俱著給與三品廕生
　考試分給部内學習行走如行走好者著本部大臣具
　奏仍以原品級補用今此六十四人既不能學習文藝
　情願在旗行走伊等皆因祖父世職應得廕生今既不
　得用于部員著仍照伊等世職給與原品級廕生不必
　待漢廕生一齊考試著扵明年四月初間擇日請㫖考
　試
　　十九日奉
上諭湖南地方西與貴州接境民苖雜處奸宄叢生文武
　大吏務扵邊境犬牙相錯之處互相稽察彼此協應方
　能禁戢苖彛綏靖地方即如貴州之黎平府知府衙門
　設于湖南所屬之五開衛城内聞五開衛守偹李孝恣
　為不法曲庇漢奸任其出入苖地生事害民莫可究詰
　夫以巖疆重地乃容此不職之員該督撫等何故置若
　罔聞著總督楊宗仁巡撫王朝恩明白囬奏將李孝革
　職交與貴州巡撫毛文銓嚴審定擬具奏
　　　又刑部議覆署江蘇巡撫何天培奏將誣告顧二等
　　　之沈襄擬流折贖奉
　上諭部内議將誣告之沈襄年逾七十應照例收贖又稱
　　伊子沈振翼既將伊父治罪應免罪等語誣告人以死
　　罪者其父子俱議免罪可乎將本發回著再議具奏
　　　二十二日奉
　上諭汝福原屬亷親王之黨亷親王資助汝福財賄同心
　　協力到處鑚營人所共知伊伯父佛格專盗虗名譏議
皇考時朝政與亷親王比匪營私欲敗君父聲名擾亂國家
　　政事種種奸惡朕皆寛恕兩月之内由閒散宗室用至
　　刑部尚書朕如此施恩者原因其有才欲令改過庶宗
　　室内得一可用之人也詎知佛格毫不盡心凡事舛錯
　　擾亂朕衷因解伊部務令爲都統伊在㑹議處任意妄
　　言咨嗟怨恨淆惑衆心伊雖如此朕尚未加罪令伊以
　　䕶國將軍敎訓宗室子弟伊當感激朕恩盡心教訓其
　　子姪効力圗報今不但無感激之意畧不以事爲事其
　行止仍然如故毫未悛改且一任伊子肆行無忌今日
　汝福在朕前顕露悖逆情狀其從前惡蹟皆係佛格所
　教可知矣人臣無將史冊所載今顯然在朕前如此行
　事豈有寛恕之理乎著將佛格汝福交宗人府監禁朕
　另降諭㫖
　
　
　
　
　
　
　
　
　
　
世宗憲皇帝上諭内閣卷二十七
　欽定四庫全書
世宗憲皇帝上諭内閣卷二十八
　　雍正三年正月
上諭十一道
　　初十日
諭滿漢科道凡有關内外朝政吏治每人各條奏一摺封
　固呈進若有奏二三事者一事用一摺限兩日内彚齊
　繳上不可互相通知訪問亦不可商之親友各據己見
　奏聞
　　二十二日奉
上諭蔡珽身為巡撫縱情任性將所屬知府蔣興仁威逼
　自盡經年羮堯㕘奏朕始知之降㫖詰問若蔡珽當時
　即據實陳奏其罪猶輕乃蔡珽屢次朦混欺隠罪實難
　逭因交與塞爾圖查奏塞爾圖不無袒䕶蔡珽之心然
　實情難掩隨將此事情節一一查出及塞爾圖本到之
　後内閣應票擬嚴㫖乃大學士等以蔡珽已於開礦案
内革職將此本票擬該部知道庇䕶蔡珽之意顯然及
刑部議罪時引律内増減緊關情節朦朧奏准應斬非
軍務錢糧酌情減等將蔡珽擬以枷責具奏蔡珽曽為
大吏有罪當置之於法枷責殊失國體此不過巧為開
釋之意國法所在恩威當自朕出臣下以意為輕重徇
情市徳可乎後經刑部將伊按律擬斬今奏稱蔡珽已
經到京請㫖監禁朕思蔡珽所犯情實罪當但當日係
年羮堯㕘奏今若將蔡珽置之於法人必以朕為聽年
羮堯之言而殺蔡珽矣朝廷威福之柄臣下得而操之
有此理乎即如岳周之罪本應即行正法因係年羮堯
所㕘故改為監候再四川巡撫王景灝乃年羮堯所薦
王景灝在軍前辦事出力及來京陛見朕觀其才幹可
用故簡任巡撫今若因年羮堯之薦而擯棄之則非鼓
勵人材之道故試用之以觀其後效朕之存心大公至
正是非功罪權衡允當且罪疑惟輕功疑惟重寧可使
人謂朕聽年羮堯之言而用王景灝㫁不可使人謂朕
　聽年羮堯之言而殺蔡珽著將蔡珽從寛免罪並將始
　末諭衆知之
　　又
諭理藩院邊關城門收税雖關國用但祇令來往貿易商
　人納稅其請安進貢之䝉古等並無收税之例今聞將
　伊等餘帶馬匹乗載口糧之車輛及買去之茶葉勒令
　停止私行收税并索取零星物件又聞有奸惡商人希
　圖匿税専僱䝉古車輛偷載商貨出入者甚多此皆守
　口旗員及收税官不嚴束胥役之故也爾衙門可行文
　該管官員嚴行禁止
　　二十三日管理䝉古同知白石請將入官地畝照邊
　　内例定為三等起科每犂一具徵銀四兩二錢等語
　　具奏奉
上諭每犂一具徵銀四兩二錢小民賣車與牛僅能交納
　不可催科太迫著同知白石到彼處斟酌如伊等情願
　即照此徵收如不能即減去二錢
　　二十四日
諭吏部年羮堯將驛𫝊道金南瑛等如許官員㕘奏前來
　金南瑛係朕任用之人曽經揀選頭等朱軾保題在㑹
　考府行走怡親王亦曽奏薦並非無才之人年羮堯題
　㕘甚屬錯誤金南瑛著仍留任去嵗年羮堯來京陛見
　時朕將文武官員揀選多人令年羮堯帶往者因年羮
　堯辦理外省事務熟練令伊等隨往學習耳並非令其
　悉皆補用也且伊等厯俸甚淺亦未至於即用今年羮
　堯將金南瑛等㕘奏揆其情狀特欲出缺用朕所命往
　之人此㫁乎不可有違朕命往官員之本意著降㫖年
　羮堯此次命往之人如有缺出不得即行題補雖委署
　印務亦著請㫖再行委署如此内有應即用之人著密
　摺請㫖又奏稱本内所㕘官員俱係胡期恒詳揭等語
　胡期恒朕未識面此所㕘官員朕亦未知其人除金南
　瑛外其餘官員著胡期恒帶領來京聲明情由具奏伊
　等員缺暫且不必補人巡撫印務著彭振翼署理
　　又
諭理藩院達爾諾爾處打魚人等聚集至二三千人若將
　伊等即行逐去俱係無藉窮民雖回原籍亦未必安分
　為生此皆扎薩克等希圖微利縱容積漸所至若不委
　一能員恐不能辦理馬爾薩現在閒住著伊帶銀三千
　兩前去其有本商人能自回籍者著即發回其無力回
　籍者酌量給與盤費所帶銀兩敷用則已倘不足用著
　將得木楚克等馬匹取用至得木楚克處朕另行給賞
　補償俾此等窮民亦感朕恩安居原籍改惡為善著曉
　諭扎薩克等知之
　　二十五日吏部奏湖南山東學政員缺開列翰林等
　　官請
㫖奉
上諭從前各省學政與正副主考朕皆就其為人謹慎者
　派往並未考試文藝其中竟有不能衡文者此皆
　式之後荒疎年久故耳著將應差之翰林并由進士出
　　身之各部院官員查奏俟朕試以文藝再行差委
　　　二十六日
　諭大學士等凡大小臣工面承諭㫖皆國家政務理宜慎
　　密不可漏洩於外然此弊甚是難除昔
聖祖仁皇帝時若兩人同見而㫖意漏洩者則彼此互相推
　　諉若一人獨見而㫖意漏洩者則謂近侍内監竊聞種
　　種弊端朕知之甚悉是以臨御以來召見臣工常令一
　　人獨進不許三尺之童在側伊等出外恐漏洩難逃罪
　　譴而遇至親好友詢問又不能謝却則多方造作言詞
　　以告之其實非朕諭㫖也周易曰臣不密則失身若將
　　密㫖宣露於外則其為人已不明於君臣大義並且利
　　害不知所言尚可聽乎況其言又不確實多假揑欺人
　　之語無益有害何必聽之嗣後切勿輕問輕信為人所
　　愚自干罪戾著該部將此㫖頒行中外
　　　二十九日欽天監奏二月二日五星聯珠日月合璧
　　　實為萬年嘉瑞請
　勅付史館奉
　上諭據欽天監奏稱雍正三年二月二日庚午日月合璧
　　以同明五星聯珠而共貫宿躔營室之次位當娵訾之
　　宫為從來未有之瑞應請勅付史館等語朕惟日月五
　　星運行於天本有常度是以從古厯元可坐算而得然
　　古稱高陽時五星㑹於營室漢帝時五星聚於東井宋
　　祖時五星聚於奎史書皆紀以為祥蓋七政㑹合數雖
　　一定而遭逢其時者實海宇昇平民安物阜之㑹也若
　　以為徳化所致朕方臨御二載有何功徳遽能致此嘉
　　祥皆由我
皇考六十餘年聖徳神功蟠天際地為千古不世出之君為
上天第一篤愛之子所以純禧駢集厯數綿長錫祚垂光至
　　於今日覩此難逢之嘉瑞朕嗣統以來兢兢業業率由
　　舊章惟以
皇考之心為心以
皇考之政為政宅衷圖事罔敢稍越尺寸故邀
上天垂鑒仍如
皇考之御宇綏猷而錫以無疆之福也朕幸逢嘉㑹不但不
　　敢自居亦且不敢自謙總由
上天申眷
皇考朕與天下臣民同在福祐之中當與天下臣民共慶之
　　所奏著付史館并頒示中外
　　　又雲貴總督高其倬條奏籌畫寧謐黔省民苗等事
　　　奉
　上諭九卿詹事科道㑹同議奏此本内綑掠販賣一欵與
　　毛文銓密摺所奏川販之事詞語竟不相同是高其倬
　　欲將川販字樣隠避但以境連川楚一句含糊帶過此
　　特畏懼年羮堯之所致也朕君臨天下每事出於大公
　　至正豈有重視川陜而輕視雲貴厚待年羮堯而薄待
　　高其倬之理督撫須深知朕心庶無瞻顧將此川販綑
　　掠一事交與年羮堯王景灝嚴行禁止務除從前惡弊
　　毋害黔省民苗倘不實力奉行定將伊等一併嚴加議
　處
　　又
諭兩廣總督孔毓珣廣西蕉木山場常有礦徒騷擾雖屢
　經驅禁而巢窟尚在廣東終難安靖聞蕉木山路共有
　四汛在廣西者三在廣東者一兩省汛兵各宜盡心防
　緝不得坐視推諉嗣後將該管文武分地查核以専責
　任或礦徒從某地來不能稽察或已至某地不能擒逐
　或逃入某地不能堵截各就本地官弁題㕘議處庶兩
　省同心協力務期盜息民安以副朕意
　
　
　
　
　
　
世宗憲皇帝上諭内閣卷二十八
　　欽定四庫全書
　世宗憲皇帝上諭内閣卷二十九
　　　雍正三年二月
　上諭二十二道
　　　初一日諸王文武大臣官員等奏七曜同躔萬年嘉
　　　瑞恭請
　皇上御殿行慶賀禮奉
　上諭據奏二月二日庚午日月合璧五星聯珠為亘古難
　　逢之大瑞請陞殿慶賀等語朕惟
皇考六十餘年敬
天勤民始終如一是以
上天申眷至於今日覩此嘉祥在
皇考為福鍾善慶之餘在朕躬為迎迓
天庥之始惟有兢兢業業竭力盡心永久如一以仰答
上天之眷佑以克承
皇考之𢎞猷期與大小臣工矢誠心而敦實政陞殿受賀不
　　必舉行但念
天瑞實因
皇考而致應遣官告祭
景陵以昭祥瑞之自應行典禮著該部具奏
　　　初二日諸王大臣官員以日月合璧五星聯珠為四
　　　千餘年未有之上瑞再申䖍懇仰祈
　皇上俯允所請陞殿受賀奉
　上諭朕生平存心真誠内外如一惟期與大小臣工夙夜
　　孜孜慎終如始以答
上天之嘉貺以紹
皇考之前徽昨頒諭㫖已悉朕意今諸王大臣等再申懇請
　　是以有意謙讓視朕矣若如此則不知朕心也
上天既賜嘉祥朕與内外臣工惟有益加敬謹以仰答
上天昭示之恩承
皇考詒謀之逺朕與諸王大臣期共慎之勉之所奏陞殿慶
　　賀不必行
　　初八日
諭内閣各省督撫提鎮將朕摺批密諭有同在一省而彼
　此互相𫝊看者有隔越隣省而彼此互相通知者亦有
　經過其地而私相探問者周易曰㡬事不密則害成是
　以厯來㑹議軍務皆極慎密以防漏洩凡文武大吏之
　密奏及朕所降密㫖俱係國家緊要事件豈不更重於
　軍務而可輕洩以貽害乎嗣後若有此等一經發覺該
　部槩照洩漏軍機律治罪
　　又
諭工部河南河堤工程甚屬緊要一切需用物料必須嵗
　前預備方不悞緩急之用聞去年冬間陳世倕不將錢
　糧撥給物料並未預備嵇曽筠行催數次但於十分之
　中撥給三四倘遇水漲有需用物料之處或致遲悞關
　係甚大陳世倕昏昧已極嵇曽筠懦弱推諉又是何心
　諭㫖到日即將錢糧撥給河工官員所用物料作速預
　備並著嵇曽筠明白回奏
　　初九日三法司奏生員陳為翰打死何壯深一案巡
　　撫仍照鬬毆殺人律擬絞監候具題應改為斬監候
　　奉
上諭讞獄之道貴於虛公詳慎務得其平不可稍存一毫
　意見以致畸輕畸重朕駁審陳為翰一案該撫審出實
　情仍照前擬具題而該部又欲駁重朕籌之再四若依
　部駁恐將來督撫等俱有意迎合而事情委曲有所未
　盡若仍照該撫所擬又恐將來督撫等堅執前見不肯
　改易朦朧結案二者皆於法不得其平朕慎重讞獄期
　於盡善無弊此案著九卿等㑹同詳議悉心斟酌以歸
　至當夫衿棍倚勢欺壓平民固屬不法至於閉戸讀書
　之人設或遭土棍欺凌又豈法所能容書曰惟明克允
　蓋用法惟明允乃得其平也朕因此案併諭及之爾等
　其悉朕意
　　十二日
諭順天府府尹直省督撫朕惟古昔帝王以孝治天下誠
　　以孝者天之經地之義民之則也故魯論云慎終追逺
　　民徳歸厚矣朕以藐躬纉承大統永惟
皇考聖祖仁皇帝顧復洪慈恩徳罔極中心哀痛什伯恒情
　　以日易月實所不忍特以
天
地
宗廟大祀朝㑹重典不容久曠時亦勉從諸王大臣之請遵
　　禮舉行惟於宫庭内素服齋居黙盡此心每撫時觸景
　　輒増悽愴僾見愾聞之際哀發於中澘然出涕古人云
　　禮之至者無文哀之至者無節實非有所倣而行亦非
　　欲以立法定制垂譽於天下後世也終身孺慕寧有已
　　時今諸臣據二十七月即吉之文合詞公請祫祭釋服
　　朕以禮制情勉允所請於雍正三年二月十二日祫祭
太廟釋服即吉伏念
皇考聖祖仁皇帝御極六十餘年深仁厚澤普遍寰區
賓天之日凡京畿直省海澨山陬士農工賈白叟黄童莫不
　　呼號哀泣孺慕之誠三載以來有如一日今舉行吉禮
　　應敷告天下朕嗣位以來惟日兢兢嚴恭寅畏不敢怠
　　息庶幾克荷
皇考聖祖仁皇帝付託之重百姓受
皇考聖祖仁皇帝敎育深恩當勉勵忠誠勤守職業言慈言
　　孝克友克恭農夫盡力於南畝工商致精於器用毋尚
　　奢侈毋事浮偽共期歸真還樸比戸可封以無負
皇考六十餘年培養漸摩之至徳於朕奉
先思孝之心實有賴焉爾該地方官遍行曉諭俾薄海黎民
　　咸悉朕意
　　　十四日
　諭諸王大學士九卿等壬寅之冬朕纉承大統幾務殷繁
　　以向來從不干預政事一切俱未周知且恐哀戚之中
　　思慮不到而有差誤是以特令廉親王怡親王及馬齊
　　隆科多四人總理事務以資賛襄迄今三年服制已滿
　　合辭懇辭總理事務具見悃忱准照伊等所請各歸職
　　守辦事三年以來疊遭
皇考
皇妣大事怡親王悉心辦理諸事妥協能體朕意無一事勞
　　煩朕心所委大小一切事務絲毫不苟小心謹慎竭盡
　　心力忠誠任事實屬可嘉著從優議叙具奏隆科多馬
　　齊亦著議叙具奏廉親王自委任以來諸事推諉無一
　　實心出力之處無一有裨政治之言且時挾私心遇事
　　播弄希冀搖動衆志攪擾朕之心思阻撓朕之政事即
　　如管理工部事
皇考梓宫奉移
山陵需用夫役向來
太后
皇后典禮亦皆動用夫役二萬餘名伊奏稱費用錢糧太多
　　今減省一半便可足用以此密奏朕不知舊例業已准
　　行若非大學士奏阻幾墮其術中矣命管理理藩院事
　　謂外藩到京糜費口糧將科爾沁台吉等於邊口攔阻
　　逐回令不得拜謁
皇考梓宫致䝉古等涕泣而歸言我等皆天朝近親特為
聖祖仁皇帝大事而來竟不得瞻仰
梓宫怨聲載道若非經拉錫奏聞隨即開示䝉古等幾致寒
　　衆䝉古之心矣又如管理上駟院事奏稱馬圈畜馬太
　　多請行裁減大半以省錢糧其意非欲以彰揚
皇考糜費之名即欲使馬匹不足將來設有緩急無所取資
　　也此不過就允禩職任中舉一二端而言至如以破紙
　　書寫奏章祭祀大禮所設更衣幄次油氣薰蒸刻不可
　　近用破損桌案安奉祝版種種不敬之事舉國所知其
　　他顛倒是非草率怠忽悖慢無禮之處亦不可枚舉朕
　　每事俱令衆人觀看若與較論則罪名甚大朕尚有難
　　以喻衆而隠忍不出諸口者亦復不少朕皆容忍寛免
　　允禩非才力不及智慮不到之人而存心所行若此誠
　　不知其何心大槩因朕逺允禟允禵而生怨恨之所致
　　也豈其意或恐於朕前輸誠効力即為允禟允禵所輕
　　不然朕之崇重信任允禩如此伊不當如此待朕也此
　　朕所知見者至於爾大臣等三年來日在朝班耳目難
　　掩或廉親王有實心待朕忠誠為國出力而朕不能知
　　之處亦未可定爾等可據實陳奏其應否議敘之處著
　　秉公㑹議具奏今日之議
皇考在
天之靈實照鑒之千古公私議論攸繫卿等若少心口相異
　　不但上負
聖祖在
天之靈陷朕於不公不義即卿等千古忠佞名節所關亦當
　　詳審斟酌也
　　　十五日總理事務王大臣等奏請
　駕幸圓明園奉
　上諭國家大禮
皇考
皇妣雖有輕重之别而朕之私衷則
皇考
皇妣不容分視外邊吉禮仍令照國家典制舉行已有㫖了
　　朕於宫中務期獨盡人子之禮若駐蹕圓明園遊豫巡
　　幸不但朕心實為不忍
皇考
皇妣之事朕何可有所分别況今之二十七月並非勉强從
　　事沽取孝名以為觀美祇求朕心之安耳禮盡則朕心
　　自安朕意已定諸王大臣毋得執意再奏
　　　十六日
　諭靖逆將軍富寧安軍興以來已經數載爾在軍前効力
　　小心謹慎甚屬可嘉既為統兵將軍用度豈可匱乏提
　　督路振聲係初次派往之人在邊地効力已久甚屬可
　　憫現今䇿妄阿喇布坦之事未完又不便撤兵即欲
　　兵亦必俟䇿妄阿喇布坦來使起程之後方可議及若
　　以此處兵丁久戍之故即令更換轉令伊等軍前數年
　　勞績有初鮮終矣但爾等在外年久甚廑朕懐今賞將
　軍大臣官員兵丁等帑金二十萬兩内給將軍二萬兩
　提督五千兩其餘按弁兵効力年分以為賞賜之等次
　緑旗兵丁向係輪班行走伊等作何賞賜之處爾㑹同
　路振聲商酌所賞銀兩著行文年羮堯動西安庫帑派
　賢能官員解送
　　十七日
諭各省督撫提鎮凡文職如司道知府等官武職如副將
　㕘遊等官出京之時奏請訓㫖朕多令進見面加教誨
　奬勵戒勉或言及地方之事間有與督撫提鎮諭㫖中
　批示所不能盡者向伊等諭及朕意不過欲文武大吏
　詳悉朕㫖便於商酌奏請定奪今各省督撫提鎮往往
　有奏稱某屬官到此口傳上諭臣一面遵奉施行等語
　此則大非朕意督撫提鎮等聞屬官口傳㫖意必當再
　行奏聞俟批准之後方可奉行何得冒昧遽行也若地
　方有應行事宜朕自然諭部傳㫖或摺批密諭豈有命
　微員隨便口傳之理況伊等奉朕面諭時亦有不能明
　晣領㑹傳宣錯悞而督撫提鎮覆奏時竟與原㫖不符
　者甚多此等皆大有關係且伊等至彼處傳㫖時只應
　在衙署内密向本人傳宣若於大庭廣衆以屬員而傳
　㫖與上官張大其事皆非朕本意也
　　又戸部議奏貴州貴陽府知府徐如玉等虧空倉糧
　　應革職究追奉
上諭依議積貯倉糧特為備荒賑濟之用但南省地氣潮
　濕貯米在倉一二年便致霉爛實難收貯若改貯稻穀
　似可長久應否改折稻穀收貯之處著九卿詳細定議
　具奏
　　二十一日奉
上諭已經遇赦豁免人等若仍照原議擬以死罪於理不
　合其三年已滿所欠錢糧不行完納者著監禁再限三
　年追完
　　又
諭兵部前條奏議行各省齎送本章一日限行四站者特
　恐事件或致遲誤且有枉法作弊等情是以如此定限
　欲事得速行辦理而弊端可除耳乃自定限以來聞驛
　站時有苦累者蓋各處驛站平險不一逺近不齊或猝
　遇大雨或隂雨連綿河水暴漲途路泥濘急馳甚艱不
　能一槩日行四站者有之若一體計限議處未為允協
　國家定法必寛嚴得中令上下俱有裨益始可永逺遵
　行朕凡事揆情度勢務求至當嗣後遇有齎送平常本
　章其難行四站者應將途路艱難情由聲明倘實屬不
　能亦應稍為通變其如何因地制宜酌為定限俾馳驛
　之人不至太苦亦不至推諉遲延枉法作弊之處爾部
　㑹同大學士九卿確議具奏至黒龍江所奏平常本章
　著照將軍陳泰所請以三站為限
　　又
諭副總河嵇曽筠據奏稱河工備用物料委河道陳世倕
　乗時購辦詎陳世倕不諳河務抗違膠執年内止發銀
　十分之一屢檄嚴催今尚不及十之三四現在物料稀
　少甚為焦急隨又面諭續發銀兩并飛檄飭催承領各
　官星夜運工等語河工事務甚屬緊要爾身為副總河
　一切堤工理宜先時督催應用物料預為備辦俾臨期
　無倉卒疎虞之患如有屬員抗違膠執即應一面題㕘
　一面行文該撫速催辦理庶於堤工無悞乃爾從前並
　未奏聞及見朕因遲誤物料嚴㫖申飭之後始將陳世
　倕抗違膠執併預防桃汛等情具奏此不過以桃汛在
　邇恐有疎虞先為推諉之地如此居心殊負委任之意
　今年春汛預修堤岸倘有衝決之處定將爾與陳世倕
　　一併治以重罪爾其竭力飭催工務毋少疎忽
　　又
諭撫逺大將軍年羮堯據岳鍾琪奏稱青海郡王厄爾徳
　尼所屬部落窮困流離資生窘乏親王代青和碩氣等
　所屬部落雖稍能存給亦屬貧窮爾身為撫逺大將軍
　凡西陲軍務調發糧餉綏輯逺人皆爾之責理應酌量
　事勢緩急人口多寡盡心籌畫辦理乃岳鍾琪以厄爾
　　徳尼等窘乏情形密札相商爾僅發銀一萬兩為賑濟
　　之用此諸部落流離失所之衆豈萬金所能遍濟爾何
　　不思及也是知爾於諸務皆未實盡其心矣厄爾徳尼
　　等遭叛賊搶奪投命來歸全賴安挿得所俾其衣食有
　　資漸登樂利庶慰朕無一夫不獲之至意今爾既不能
　　籌畫於未然又不克拯濟其現在如諸部落内或有一
　　二人窘急萬難自存潛逃逺匿竄入䇿妄阿喇布坦之
　　地者朕必重治爾罪㫁不姑宥朕前因他處風聞青海
　　情狀即急遣鄂賴乗驛前往㑹同爾加意料理今覽岳
　　鍾琪之奏皆真實矣爾隠匿不奏聞者是何意見著明
　　白回奏
　　　二十二日
　諭内閣禮部欽惟
皇考聖祖仁皇帝徳稟生安功隆參賛光被四表協和萬邦
　　集千聖之大成超百王而首出
鴻猷駿業史不勝書今
景陵大禮告成應擇吉恭建
聖徳神功碑備紀耿光大烈以昭垂萬世永永無極著内閣
　　禮部敬謹㑹議具奏
　　　二十三日奉
　上諭理親王之事朕曽降諭㫖令其一應所用之物俱齊
　　備辦理毋得少有疎忽阿延圖將所需供羊遲誤内務
　　府總管常明又奏稱工部遲誤涼篷此皆因廉親王允
　　禩每事欲加朕以不美之名伊等黨與明知故誤形跡
　　顯然阿延圖特為備羊派出之人而將供羊遲誤其情
　　可惡阿延圖著革職枷號一月鞭一百
　　　二十五日
　諭大學士等去嵗進勦青海桌子山等處兵弁不論何鎮
　　標營將人材可觀技用優長者著將軍岳鍾琪㨂選保
　　奏守備二員千總二員把總二員馬兵四名總兵官黄
　　喜林王嵩紀成斌宋可進孫繼宗每人保奏守備一員
　　千總一員把總一員馬兵四名文到限三日書名報部
　候㫖調來引見録用
　　二十六日御史錢廷獻與刑部等衙門將李振生等
　　謀殺李明一案兩議具奏大學士三法司科道官員
　　並錢廷獻奉
上諭據此事情應依前議行但凌遲二命關係甚重若不
　將朕依前議之意諭明則中外臣民無知者或謂朕不
　慎重人命錢廷獻亦必以朕為不能洞見其肺肝尚靦
　然以直言自居朕慎重讞獄每事必斟酌再三而於忠
　讜之言更無不嘉納今錢廷獻另議此案以為焉知非
　捕役賄囑揑造缷罪於人試思捕役若果有拷逼李明
　之處㫁無將伊復行勒死之理又云李和尚等扛屍時
　李發興於五更昏黑之中何能看得分明既經看見何
　以當日絶無一詞至李貴許銀以求免首始行首告此
　等處俱應駁行該撫另行審明等語夫五更時天雖未
　明兩人同扛一屍豈有全不看見之理李發興於天未
　明時見人扛屍如何即敢聲喊且係無干之人自然怕
事不行舉首及李貴許銀四兩賄求免首李發興既得
確憑始行首告此情理必然最易知者即復行駁審亦
不過如此情節朕以此詰問錢廷獻伊又奏稱偶然見
識遂爾另議夫人命事件關係重大非風聞言事可比
偶然二字是何言歟錢廷獻欲行駁審之意不過為重
犯緩延嵗月而捕役原非善良即久繫囹圄亦似無妨
耳然凡事貴得情理之當苟曲意沽名所關匪細錢廷
獻本係浙江人從前為挑濬東湖西湖條奏為海防條
奏今又於此案另議總欲徇顧同里挺然與衆大臣異
論既可得美譽於鄉黨又可在君上之前標特立之槩
於法司諸臣以邀直聲全是一派私心毫無秉公竭忠
之念朕若不從其議則貽朕以輕忽民命之名朕若漫
從其議則法司大臣官員必疑朕於情罪允當之案何
以因錢廷獻一語遽行駁審致朕有因私言而輕公議
之名是錢廷獻挾私懐詐但欲沽一己之聲譽而以兩
難之事歸之君上也如此不忠理應革退今暫行寛宥
　　俟其改過嗣後凡有言責之官務宜秉公除私實心為
　　國其所建白必於吏治民生確有裨益方不負厥職鬼
　　神亦必黙祐若仍怙舊習不知悛改則不但㝠㝠之中
　　罪譴難逭而國法具在朕亦㫁不姑恕彼欲沽名干譽
　　者徒自喪其身名耳究有何益凡大小臣工均當恪遵
　　朕諭竭盡公忠以副朕慇慇訓誡之至意
　　　二十七日
　諭大學士等内外文武官員厯年虧空甚多
聖祖仁皇帝寛大如天不忍加之以法伊等罔知儆畏驕縱
　　日久朕臨御以來即欲嚴加懲治恐化誨未施遽行正
　　法近於不教而殺是以屢降諭㫖諄諄警戒又因國帑
　　關係重大條奏虧空者紛紛朕從其所請令委曲設法
　　查其宦囊及其族黨親戚平日分用官資者多方為彌
　　補之計以寛本人之誅然此不過一時權宜非可久行
　　惟是奉行不善者違朕本意或有株連尤為可惡夫此
　　等侵帑殃民之人若不明正國法終於無所畏懼今化
誨三年不為不久倘仍然侵蝕恣意妄為不惟國法難
宥情理亦㫁㫁不容自雍正四年以後凡遇虧空其實
係侵欺者定行正法無赦督撫大吏務須悉心查究不
可寃抑亦不可寛縱期於核實具奏毋得以侵為那使
若輩漏網凡殺人及盜律皆抵罪然命案盜案其害不
過一人一家而止若侵帑殃民者在一縣則害被於一
縣在一府則害被於一府豈止殺人及盜之比該督撫
何得徇庇容隠不伸國家之法以為地方除害乎且從
前一切權宜設法原欲委曲以全其性命今既將侵欺
國帑之員按例正法則查其宦囊及其親黨之事俱不
必行矣今年未完之項仍照舊追賠從雍正四年正月
為始著遵照此㫖以彰國法該督撫如或扶同徇隠以
侵為那亦必嚴加處分朕所以先降諭㫖者冀其及今
知所儆懼猶可悛改以免重罪也定例侵欺三百兩者
斬然每至勾決時多有寛宥今立法既期必行則三百
兩即斬之例似覺過於太嚴朕心為之不忍侵欺及那
　移二項俱應計數目之多寡酌定罪名之輕重著九卿
　詹事科道㑹同詳議具奏
　　又
諭戸部從前總理事務王大臣等㑹議奏准雲南四川鼓
　鑄錢文恐該省禁止不許出境於民間不便著行文該
　督撫聽其流通各省以便民用不必禁止出境
　　二十九日
諭諸王滿漢文武大臣等朕因貝子允禟行事悖謬在西
　寧地方縱容下人生事妄為特發諭㫖著都統楚宗往
　彼約束今據楚宗摺奏臣至西大通貝子允禟住處允
　禟並不出迎請安據本地千總阿維新稱聞得貝子腿
　疼不能動轉臣隨至貝子允禟門首向三等䕶衞克什
　圖告訴我奉特㫖差來貝子如何不見良久始令臣進
　去見允禟在屋中站立形色如前氣槩强盛並無憂懼
　之容臣將貝子允禟喚出令跪院中將諭㫖傳宣允禟
　並未叩頭即起立向臣云諭㫖皆是我有何說我已欲
　　出家離世之人有何亂行之處臣看允禟屬下之人亦
　　俱無憂懼之形疑允禟有所倚仗之處等語朕遣楚宗
　　到彼傳宣諭㫖約束其屬下之人原恐其生事騷擾地
　　方且冀其改悔前愆遵守法度曲為保全乃允禟不知
　　感激朕恩肆行傲慢全無臣下事君之禮且稱出家離
　　世等語其意以為出家則無兄弟之誼離世則無君臣
　　之分如此荒誕不經朕不解其胸中是何意見也朕受
皇考付託之重臨御以來於國家政務悉心辦理朕自揣精
　　神力量可以經理有餘惟於弟兄之中此數人萬難化
　　誨既不感恩又不畏法使朕心力俱困如允禔允禩允
　　禟允䄉允禵等在
皇考時結成黨與恣意妄行以致
皇考聖心憂憤日夜不寧十數年來其事不可悉數此舉國
　　所共知者
皇考賓天時允禵從西寧來京一路並不奏摺請
太后安亦不請朕安反先行文禮部問其到京如何行禮儀
　　注及在
壽皇殿叩謁
梓宫後凡一切外來諸臣即䝉古扎薩克王公等一到皆近
　　至朕前抱膝痛哭而允禵逺跪不前毫無哀戚親近之
　　意朕向前就之仍不為動彼時拉錫在旁扶朕領之使
　　前伊出遽將拉錫罵詈到朕前大肆咆哮云我本恭敬
　　盡禮拉錫將我扯拽我是皇上親弟拉錫乃擄獲下賤
　　若我有不是處求皇上將我處分若我無不是之處求
　　皇上即將拉錫正法以正國體其咆哮之狀無禮已極
　　及
梓宫奉移
山陵時朕令拉錫佛倫傳㫖允禵倨傲不恭且與拉錫佛倫
　　爭閙本不與允禩相干之事而允禩從帳房中出勸之
　　令跪允禵即跪可見伊以朕㫖為輕惟允禩之言是聽
　　此即其明驗也允禵之妻病故朕厚加恩䘏乃伊奏摺
　　中有我今已到盡頭之處一身是病在世不久等語伊
　　代朕躬奉祀
景陵以貝子加封王爵有何屈抑而出此怨望之語不過為
　　賠補數萬侵取之錢糧耳允禵身為大將軍乃將不應
　　支用之項濫行支用部院大臣畏勢迎合任其濫支冒
　　銷國帑有違定制自應賠補況其所冒國帑俱用以市
　　恩結黨邀買人心任意非為無所不至與允禟允䄉皆
　　數百萬之富彼此聨屬相為首尾者朕著允䄉送澤卜
　　尊丹巴胡土克圖至張家口外託病違令不行又私與
　　允禟暗字往來餽送馬匹允禟回書中有事機已失悔
　　之無及之語甚屬悖亂允䄉又私行禳禱將雍正新君
　　字樣連寫入疏文内大為不敬此等字跡目今現在總
　　之允禩等私結黨援牢不可破朕若以向日之見聞或
　　將伊等門下之人嚴行訊詰何情不得而其罪一明則
　　國法難容矣朕居心寛大不忍為此務欲保全骨月不
　　事深求總之以
皇考之心為心也阿靈阿鄂倫岱二人原係廉親王允禩等
　　之黨首罪惡至重此輩懐毒逞奸上費
皇考無限慈懐屢干
聖怒當日因允禩得罪在要亭地方將伊門下太監審訊太
　　監云阿靈阿鄂倫岱乃我主子之黨問他二人便知彼
　　時阿靈阿鄂倫岱在傍俱無言可辯顔色改變良久但
　　稱我既係你主子之黨平日曽送過何物你主子曽賞
　　過我何物將此可笑之語支吾豈能欺君父與衆耳目
　　乎戊子年拏問允禩開赦後次年春
皇考從霸州回鑾自行宫起身至南紅門言及鄂倫岱等結
　　黨之事
皇考震怒沿途切責鄂倫岱行至三十里而
聖怒未解鄂倫岱悍然不知畏懼亦無一毫愛君之心朕在
　　傍悚惕不安之甚於行幄前向婁徵額云
聖躬初愈今又震怒於風沙中行三十里若少頃
聖駕出又復動怒爾開端奏勸我當隨同奏懇及
聖駕出而鄂倫岱仍悍然向前迎立以觸
聖怒致
皇考復嚴加切責婁徵額進前奏勸朕遂泣奏云
皇父聖體初愈此等悖逆之人何足屢煩
聖怒亂臣賊子自有國法若交與臣便可即行誅戮因朕懇
　　奏再三
皇考之怒方解又在熱河時
皇考聖體甚是違和大臣侍衞等俱請安求瞻仰
聖顔惟鄂倫岱並不請安且率同乾清門侍衞等每日較射
　　遊戲鄂倫岱罪惡多端
皇考行圍哨鹿時悉數其罪令侍衞五哥鞭責之又一年元
　　旦清晨在乾清門院内掀衣溺便朕見之駭異知其行
　　同畜𩔖至於每事干犯
聖怒以致
天心鬱悶不寧者不可枚舉令其前往邊地料理驛站効力
　　行走伊到彼處並不撫恤驛站之人反將驛站事務敗
　　壊致䝉古等不能存活朕即位後聞知賞賚數萬金另
　　遣効力人員前往料理以甦䝉古之困鄂倫岱種種罪
　　惡俱行寛免並未治罪從驛站調回仍令為領侍衞内
　　大臣又為都統伊之父祖朕皆厚加恩典冀其悛改過
　　惡為朕出力而鄂倫岱結黨之心堅如金石並無感激
　　報効之念以為朕之加恩於其父祖皆因隆科多之力
　　所致與己無涉在朕前並無一語奏謝鄂倫岱引見本
　　旗襲職人員明知罪人之子例不得承襲乃違例帶來
　　引見朕亦寛免其罪伊身為火器營大臣乃於操練兵
　　丁之處一次不曽親到去年伊從俄羅斯回來奏請將
　　蘇尼特為賊之台吉數人調來京師披甲朕諭以不如
　　仍留本處交與札薩克王等自能管束令其悛改如不
　　能悛改再依爾等所奏行鄂倫岱繕寫諭㫖時並不遵
　　照朕㫖乃寫云
皇考時調來披甲可以使得朕心不忍造此無影響之語其
　　意以為
皇考欲行之事朕不忍行欲將歸過
皇考之名加之於朕也朕有硃批諭㫖降與阿爾松阿者令
　　鄂倫岱轉交乃鄂倫岱於乾清門衆人前將朕㫖擲之
　　於地且極力黨䕶阿爾松阿將其死罪承認在身愍不
　　畏死頑悍已極朕每召諸王大臣等頒發諭㫖鄂倫岱
　　從未有一次㸃首心服前召旗下大臣面諭云近日大
　　臣等辦事將從前積習已改十之七八若再整頓一二
　　年便可全改朕嘗慮向來惡習恐非誅戮一二人不能
　　挽回今看來可不用誅戮矣為此朕心甚喜諸臣無不
　　㸃首喜動顔色惟鄂倫岱畧無喜容俯首冷笑彼時朕
　　即欲降㫖詰責已而中止鄂倫岱惡貫已滿
天地神明不肯寛宥昨因辦理旗下之事在衆人前將一原
　　當侍衞之人問鄂倫岱此人何如鄂倫岱並未認識妄
　　奏云此人平常朕責以爾在
皇考時身為大臣存心狡獪只知顧惜身家不肯實心出力
　　苟且欺罔朕所稔知此等處朕屢經開諭毫不悛改今
　　日在衆人前又如此誑奏是誠何意鄂倫岱奏云我信
　　口回奏含忿摇頭故激朕怒由此觀之總因伊私相推
　　戴之人未得大位其罪原與阿靈阿等自揣為
天地君上所不容欲自速其死故將怨望
皇考之心怨望於朕耳鄂倫岱之罪雖置極典不足以蔽其
　　辜而朕念其為
皇祖妣
皇妣之戚屬其父又經陣亡不忍加誅從寛發往奉天令與
　　阿爾松阿一同居住使結黨營私之徒逺離京師不得
　　煽惑衆心允禟鄂倫岱等黨惡蟠結遇事生波一事未
　　了復生一事抵死不休實不可解嗣後大小臣工若有
　　怙惡不悛暗附朕之兄弟者朕必明正其罪置之重辟
　　使向日結黨之弟兄無附㑹濟惡之人正所以曲為保
　　全之計總之朕兄弟中黨援積習沉錮已久朕既不能
　　懾之以威使其畏懼而加意施恩又終不能使之感化
　　朕衷深為抱愧不過竭盡朕之心力曉諭内外臣工令
　　彼等不能為害於大清國之意朕亦無可奈何之事也
　　若云必當盡除禍根朕心實有所不忍即將來彼等能
　　為國家子孫害天下後世只可議
皇考及朕優容寡㫁過於姑息耳不得議
皇考與朕見不及也朕種種苦心自然
上天垂鑒
皇考在
天之靈照察惟欲爾等滿漢文武大臣共知朕心天下後世
　　亦共知朕心
　
　
　
　
　
　
　
　世宗憲皇帝上諭内閣卷二十九
　欽定四庫全書
世宗憲皇帝上諭内閣卷三十
　　雍正三年三月
上諭二十三道
　　初三日
諭大將軍年羮堯爾欲令康濟鼐駐劄西藏所議雖是但
　康濟鼐居住阿里克地方亦甚屬緊要不知康濟鼐情
　願與否且與阿爾布巴隆布奈等彼此能和睦與否亦
　未深知今令康濟鼐為總領帶伊屬下唐古特往居西
　藏恐有未便且阿爾布巴等倘有不服康濟鼐孤身在
　彼雖欲効忠勢必不能自主亦屬無益朕意康濟鼐仍
　管轄兩處康濟鼐得以往來行走於事似有裨益若令
　康濟鼐居住西藏諭㫖既降伊即欲往阿里克地方照
　管亦不可得此事極宜斟酌著大將軍年羮堯㑹同侍
　郎鄂賴詳細妥議具奏如以康濟鼐在兩處行走為是
　康濟鼐往阿里克地方去後令何人居住西藏總領辦
　事之處一併詳議具奏
　　初五日
諭吏部朕初即位時内外官員俱未認識惟科道官每日
　輪班條陳進見因念外省事務緊要故令科道中可用
　之人補授外任但科道外轉向屬降用是以令其將科
　道原銜帶於新任前御史陳時夏越分奏事朕曽嚴飭
　今河南管河道給事中陳世倕係専管錢糧工程之員
　在副總河嵇曽筠處甚是掣肘於緊要工程所需物料
　不即給發價銀以致物料遲悞去嵗江南撥到河兵三
　月不給兵餉如此等事嵇曽筠竟不㕘奏必有瞻顧之
　處朕降諭㫖詢問總河齊蘇勒今齊蘇勒將陳世倕執
　抝掣肘情節具奏河道近省尚屬易知即可整飭他省
　所用道員倚恃身有科道職銜抗違上司亦未可定朕
　用人行政豈可令上下不遵定分乎除新用許容柯喬
　年陸賜書三人仍帶科道職銜外爾部查明凡有兼科
　道銜之各省道員行文各該督撫問明本人有情願不
　　兼科道銜在道員任内効力者該督撫據實具奏留任
　　其有不願在道員任内効力者亦令據實奏明仍調回
　　原任再陜西洮岷道單疇書去年總督年羮堯陛見來
　　京時奏伊才力不及操守不廉朕看此人老成端謹必
　　係不能迎合年羮堯之所致況年羮堯多以無影響之
　　事揑成陷人單疇書辦事才情或有不及㫁非操守不
　　廉之人現在京員老成者亦少著將單疇書調回以卿
　　員用其洮岷道員缺爾部歸於月分銓選引見
　　　初七日都察院奏修造
太祖
太宗
世祖神牌管工部事廉親王允禩草率不敬應將允禩並該
　　　部堂司官按律治罪
　召入大學士九卿
　諭曰
祖宗神牌關係甚大修造不加敬謹非擬大辟不足蔽辜若
　　將堂司官員按法誅戮則何以處廉親王允禩且允禩
　　供稱祇查看
太廟
奉先殿所修
神牌至他處
神牌修造時並未查看等語伊乃承辦工部事務之人理應
　　俱行親往敬謹看造乃漫不經心祇交與司官草率從
　　事以致修造時日未久遂至漆流字漫且允禩並非思
　　慮不到不能辦事之人特存心做壞此事欲陷朕以不
　　敬之名耳任伊有心故為朕㫁不將伊治罪又聞伊欲
　　卸罪於司官將已給之口供復行掣回更改都察院即
　　當允其更改何以不曽聽許著明白回奏此罪名不但
　　司官難以承當即允禩又可以承當乎朕既謂㫁不將
　　伊治罪欲寛伊罪唯有躬自引咎耳但此等情節爾諸
　　臣不可不共知之今據爾等奏稱康熙三十七年
天壇配享
神牌
皇考特諭佛保監督内府工匠修造等語彼時允禩未將舊
　　例查奏朕全然不知因在諒隂之中心神恍惚未及周
　　詳然皆朕疎忽之過也由此觀之是朕敬
天尊
祖之意大不及
皇考矣今
神牌應如何敬謹修理之處大學士㑹同九卿確議具奏再
　　各處
壇
廟所供
神牌著太常寺堂官前往敬謹閱視如有應修之處一併議
　　奏
　　　初九日
　諭戸部豫省陽武封邱中牟三縣地方從前兩被水災較
　　他處為甚聞其近堤地畝有被水漲漫流為支河者亦
　有水去沙停地畝變為沙灘目前不能播種者又有近
　河之處地土變為鹽鹻者自昔年被災以來特遣大臣
　専司經理不惜帑金多方堵築又念民間輸賦維艱於
　蠲免之外將應納錢糧寛期分年帶徵今幸修築功成
　河流順軌地無水患民獲安居但念被災之後元氣未
　復若將新舊錢糧並徵民力未免竭蹷且恐被水與停
　沙之地以及鹽鹻之區一時未能耕種則國課何由而
　辦朕心深為軫念著戸部侍郎托時前往㑹同巡撫田
　文鏡將三縣昔年被災地方悉心查勘其地土被災之
　輕重及荒地成熟之遲早與舊欠新徵錢糧應徵應免
　之處一一確實分别定議具奏務使窮黎實沾恩澤以
　副朕勤求民瘼之至意
　　初十日
諭大學士等前聞南坪壩番人聚衆梗化朕料其必有起
　釁之由曽降諭㫖今據提督岳鍾琪摺奏叛番懼罪逃
　散拏獲起事首惡喇嘛番子拔那等九名其餘脅從潛
　　匿者現在陸續投誠數日可以安輯此事實因石泉營
　　守備孟繼先魚肉番人縱兵騷擾茂州知州邊鴻烈擅
　　作威福因修城苛虐番人以致伊等憤激殺傷兵民等
　　語番人敢行悖逆自有憲典至守備知州等既有苛刻
　　激成之由必須審出實情分别治罪以伸國家之法以
　　服番衆之心著刑部侍郎黄炳前往秉公嚴審定擬具
　　奏
　　　十三日工部奏請修理
壇
廟等處支取銀兩奉
　上諭此本内將修理
壇
廟及修墳立碑等項俱在一處繕寫
壇
廟尊嚴如何將修墳立碑之事一處並寫殊為不敬不知伊
　　等是出自臆見抑或遵照舊式縱使舊式如此亦應更
　　改另行分晰繕寫纔是似此等事廉親王並非意見不
　　到之人著查問具奏
　　　又諸王宗室等以建立宗學具摺謝
　恩奉
　上諭書云以親九族九族既睦爾等宗室之内自應和協
　　彼此保䕶骨肉之親豈可相為讐敵乎朕在藩邸時雖
　　知宗室之惡習但孔子云不在其位不謀其政又云非
　　天子不議禮不制度不考文朕今即位教育愛䕶宗室
　　俱係朕躬職分之事譬如爾等皆有屬下屬下之人尚
　　思保䕶況於同姓骨肉乎朕前議處蘇努吳爾占之罪
　　伊等並非與朕舊有隙怨祇以骨肉之内彼此傾陷互
　　為讐敵一有微隙可乗則此欲殺之彼欲陷之以至羣
　　起而欲殺其人使其人無所容身朕昔事
皇考時偶有不能稱
㫖之事並不疑人之毁我凡尤人之言未嘗一出諸口今我
　　宗室内互相讐陷之習皆由蘇努所致朕弟二三人改
與不改亦自聽之凡讐當解不當結所謂九世之讐必
報者指敵國言之耳非言宗族骨肉也一氣和協在同
姓骨肉方能如此若異姓之人必不能一氣和協也以
骨肉而信下人無影響之言彼此視為讐敵反與傍人
相親豈非輕重倒置乎今朕宗室僅千餘人尚不及十
佐領人數若如此互相傾陷何所底止朕甚惜之惟望
爾等習為善人如宗室内有一善人滿洲内亦有一善
人朕必先用宗室滿洲内有一善人漢軍内亦有一善
人朕必先用滿洲推之漢軍漢人皆然苟宗室不及滿
洲則朕定用滿洲矣爾宗室内不但同心協力報効國
家之人為朕所深眷只安靜守分不干法紀之人即在
朕眷注之中若妄行犯法朕必照例處分豈可望朕之
寛宥乎今爾諸宗室聞朕諭㫖心以為是者有之以為
否者亦有之朕豈能必爾等之皆以為是而實心奉行
即朕之子孫亦不能保其必然但人不可不竭力自勉
朕只望爾等為善人行善事朕之誠心
祖考在天之靈無不鑒察朕豈有負善人之理乎爾等為立
　　宗學之故謝恩朕必不受今尚未加教訓並未曽有裨
　　益之處即受爾等之謝亦屬可愧如以朕設立此學果
　　為有益爾諸王宗室之子弟或在家延師讀書亦可或
　　欲勞其身心閱厯事務令入宗室學中讀書亦可惟令
　　教習等嚴加訓誨爾等又時加約束自可望其成就若
　　溺愛袒䕶己子反怨教訓之人何由望其成立耶爾衆
　　宗室等聽朕此㫖實心奉行各自勉勵或學習經書或
　　嫻熟武藝宗族骨肉内彼此扶持各守本分無貽羞辱
　　如果學習數年文武兩途有幾人成材則朕心之喜如
　　獲奇珍庶此學之設不為虚矣若不如是雖有立學之
　　名而無實效反為多此一事何益之有今尚未學即以
　　為受朕之恩行禮謝恩誠可不必朕受之亦覺無味譬
　　如賜爾等田地一坵必耕種得穀飽食之後方可為受
　　朕之恩若所賜之地並未耕種即使耕種猶未定其收
　　與不收得食與不得食而即以為受朕之恩可乎再宗
　　室子弟之成丁者宜各自黽勉嚮學至於鼓舞振作之
　　勤則在爾宗人府王貝勒公等如數年中各自勤學誠
　　得幾人成立彼時不但爾等謝朕之恩朕且舉行筵宴
　　以誌歡慶總之宗族骨肉之間以和為貴爾等勉旃
　　　又果郡王允禮等將工部知㑹該旗文内擡寫廉親
　　　王之處㕘奏奉
　上諭如此方是甚屬可嘉王大臣等所行果能如此朕之
　　保全骨肉亦可以自必矣將此奏交該部察議并將朕
　　此㫖令文武大臣等咸各閱看如有腹誹之人伊之居
　　心豈不自知自有
上天鑒之
　　　十五日
　諭内閣部院諸大臣大臣之道貴於殫精竭忠事事盡心
　　務求至當爾吏部兵部之事近又有議罪太重之弊爾
　　等以為議輕則上必從重不若議重則恩自上出必從
　　寛典此等私心揣度皆係從來積習朕所洞悉何得仍
　　其故智乎如朱綱鉛法一事議以革職因朱綱平日奏
　　摺朕命隆科多代奏故從重議以見避嫌之意盧詢獨
　　奏一事議以革去都統因其同為兵部堂官故從重議
　　以見不瞻徇之意紀黨阿於舉行計典時上三旗無一
　　卓異之員豈有正紅旗鑲紅旗鑲藍旗皆有可薦之人
　　而上三旗乃不如下五旗竟無一人可薦之理據稱伊
　　等或係出差或派往打圍故未行薦舉夫既有可薦之
　　人獨不可展限補薦乎此事因有關係故交部議處該
　　部以為此必朕欲重處之人遂議革職以迎合朕㫖夫
　　朕欲革去紀黨阿之職何難竟行斥革而必借此一事
　　以從部議乎此等但知行私自便全無公忠為國之心
　　皆欺詐惡習所當痛加悛改者也又如
祖宗神牌關係重大工部不加敬謹豈僅貶官削籍可蔽其
　　辜昔
皇考特遣佛保監看内府匠役修理此等大事工部豈無檔
　　案廉親王允禩豈有不知乃並不具奏亦並不親往監
　　視此特允禩有意忽畧以成朕過朕惟有一人引咎而
　　已又如大學士張鵬翮員缺吏部即行開列具題請㫖
　　朕令内閣確查舊例其初含糊回奏及朕憶
皇考加恩李光地有一月後開列之
㫖大學士始查出檔案請罪夫内閣吏部俱有檔案可查乃
　　吏部並不查明遽行題請大學士亦不查明漫行擬票
　　當時李光地之事朕在藩邸時即聞人傳頌
皇考待大臣恩意周渥不忍遽行開缺以為盛事爾等豈不
　　聞知且現有檔案而置若罔聞必待朕再四往復查詢
　　始具奏請罪是誠何心朕非過於煩瑣欲爾等屢次請
　　罪特欲求其當耳蓋大學士之缺必遲回鄭重以得其
　　人非如他職有一缺出即有一人可補況
皇考加恩閣臣尤為備至如李光地係
皇考登極後之進士洊厯台輔恩禮優渥至於如此張鵬翮
　　為
皇考之舊大臣朕擢任機衡今加恩乃不如李光地可乎此
　　係
皇考非常恩典在新任閣臣及吏部或尚可託詞未經詳查
　　舊檔至如馬齊嵩祝與李光地同時共事之人如此
隆恩豈有遺忘不知之理設朕不加意查詢乃於張鵬翮之
　　缺遽著開列補授又將使朕引為巳咎矣此等事皆係
　　朕聲名所關爾等大臣全不在意豈爾等不盡心辦事
　　抑或爾等才情俱出朕下耶朕願大臣之才情過於朕
　　以輔朕之不逮不願大臣之才情不及朕徒數數謝罪
　　為也爾等大臣凡有過失朕一一執法議罪以國體言
　　之既非美事而於
皇考平日之簡用論之亦不為有光朕何所為而樂為乎但
　　期事之歸於至當非好為苛求乃不得已也諸大臣其
　　諒之勉之
　　　又
　諭各省督撫周禮稱惟王建國體國經野孟子亦言仁政
　　必自經界始疆界所關誠為至重從來兩省交壤之地
　其界址多有不清雲貴川廣等處為尤甚間有一省之
　内各州縣地界亦有不清者每遇命盜等事則互相推
　諉礦厰鹽茶等有利之事則互相爭競甚非息事寧民
　之意朕深知此弊今特降諭㫖與各省督撫其共矢公
　心勿存私見詳細清查如與鄰省地界有不清者則兩
　省各委賢員公同勘定若本省内地界有不清者即委
　本省賢員勘定地皆朕土人皆朕臣此盈彼絀悉在朕
　版圖之内無容分視也雖地界或間有難定之處但平
　心勘畫即使稍有不協然一定之後久逺得以遵據永
　無推諉爭競之處於地方大有裨益矣其舉行此事宜
　於農隙之時所派官員不得私受請囑收取餽遺及科
　派百姓騷擾經過地方如有發覺定行重治其罪諸督
　撫各慎為之
　　十六日
諭大學士等應開科道人員俱係科甲出身再考文字亦
　屬無益今次著於翰林各部院衙門應行開列人員内
　　令各堂官薦舉翰林院掌院學士阿克敦出使未回著
　　蔡珽㑹同張廷玉薦舉從前朕於科道中欲用外省道
　　員故將有才幹者選用今外省道員將次用足有才幹
　　者可以不必科道職司言路務擇忠誠為國直言無隠
　　者方為稱職如錢廷獻之徒務虛名劉燦之挾讐為己
　　崔致逺之抗違狂妄此數人皆但知有身而不顧朝廷
　　如此存私之人㫁不宜於言責今次薦舉人員内若有
　　此等行為必將原保舉之人一併究問爾等即遵諭傳
　　知
　　　又
　諭吏部月選道府州縣等官於地方民生最為切近與其
　　甄别於既仕之後不若詳慎於未仕之前是以我
皇考特重其事每於月官銓選之後令九卿詹事科道公同
　　驗看凡有出身不正素行不端之人各將所知據實陳
　　奏而九卿等每多瞻徇莫肯抒誠及朕臨御以來屢降
　　明諭務令具陳無隠乃仍循舊習瞻顧懷私係同鄉則
畏避嫌怨係别籍又謂不能確知如此殊非慎選官方
之道也昨籖掣鄖陽知府胡文溥乃賈豎之子行止不
端有奏聞者朕問九卿僉曰不知惟詹事王圖炳一人
直奏胡文溥係市井庸愚此並非迎合朕意況朕素不
知胡文溥之姓名但人臣事君之義當竭忠誠或胡文
溥有寃抑之處為伊表白陳奏猶可不可如是推諉不
知也嗣後月官掣缺之後九卿照例驗看但九卿人少
不能周知並令各部院衙門堂司官將所知漢人内有
出身不正行止不端者各具密摺於月官考履厯之日
至乾清門進呈其有品行素優者亦令密奏若係旗員
則令本佐領㕘領都統副都統亦照此例各具密摺奏
聞倘有挾讐誣奏者徒自取罪戾耳朕㕘閱衆論自能
洞悉虛實諸臣亦㫁不能欺朕也如此則不肖倖進之
徒皆知畏避人人各懷惕勵名器不致濫邀於吏治民
生大有裨益矣
　十七日
諭九卿等治道莫尚於風化而節行實為風化之首故旌
　揚盛典厯代崇之凡以闡幽光而彰至教也朕即位以
　來拳拳以敦教化勵風俗為務恩詔中勅令旌表節義
　使寒苦守節之家均沾恩澤嗣又頒發諭㫖至再至三
　誠欲地方有司加意採訪俾深山窮谷之中側微幽隠
　無一不大顯於斯世也但每見直省舉報節行俱係民
　間婦女而營伍中人絶少夫海内營伍中矢志勵操艱
　苦備嘗以完節行者㫁不乏人而向來罕聞舉報豈以
　旌典例由生員具呈教官具結而教官生員與兵丁聲
　氣渺不相通無由真知灼見故舉報寥寥耶朕於兵民
　一視同仁而兵之與民其秉彞好徳之心濯磨激勸之
　道又未嘗有二乃營伍中節烈或竟湮没不彰朕甚憫
　焉夫生儒與戎伍既恐聲氣不接而風化之原要未有
　不起於學校者必如何而使兵民一體凡營伍中節行
　貞烈之婦女盡得舉報不致冒濫亦不致隠漏舉向來
　湮鬱未著之幽芳並邀國家旌揚之盛典著九卿等詳
　議具奏以副朕廣勵風節至意
　　十九日刑部奏監追借欠西寧庫帑之常明已經完
　　項尚有戸部庫帑未完應令釋放行追奉
上諭常明雖完西寧庫帑而戸部庫帑未完何得竟作還
　完欠項釋放若因西寧庫銀行追在先戸部庫銀行追
　在後將現在銀兩准其抵還西寧庫項即行釋放則戸
　部庫項致生推諉延挨之弊矣應不論事之先後但視
　其罪之輕重將輕罪之項令其先完重罪之項令其後
　完常明仍著監禁將伊未交銀兩嚴行催追若不清完
　仍按拖欠西寧庫銀治罪再外省督撫審結一切虧空
　案件皆將數多者指為那移數少者指為侵欺蓋以那
　移罪輕可以遷延日月故先完侵欺之項希免重罪情
　弊顯然其間有供應軍需及賑荒等事實在那用者尚
　可因事原情然此等亦甚少而以侵欺審為那移者甚
　多朕意嗣後或有侵欺之案與那移之案並發者或有
　侵欺之案先發那移之案後發者總勿論事之先後但
　　視其罪之重輕應將那移輕罪之項令其先完侵欺重
　　罪之項令其後完使揑飾那移希避重罪之人無所施
　　其伎倆若有完那移數内完足侵欺之數者其餘侵欺
　　那移之數委屬力不能於限内全完若亦即行正法又
　　屬過嚴如此等犯著暫停正法仍寛限監追如只有那
　　移而無侵欺者仍照舊例治罪庶幾寛嚴允當爾部傳
　　諭九卿詳議具奏
　　　又管理戸部事務怡親王奏請酌減蘇松浮糧奉
　上諭覽管理戸部事務怡親王所奏具見勤求民隠為國
　　推恩之意正應戸部辦理之事蘇松之浮糧當日部臣
　　從未陳奏常廑
皇考聖懷屢頒
諭㫖本欲施恩裁減乃彼時大臣以舊額相沿已久國課所
　　關綦重恐損上益下非理財之道數以不應裁減固執
　　覆奏凡國家大事因革損益必君臣計議畫一始可舉
　　行若
皇考違衆獨㫁既非詢謀僉同之義且恐一時減免倘後來
　　國用不足又開議論之端是以從衆議而中止然
聖慈軫念蘇松誕敷渥澤屢蠲舊欠以紓民力其數較他處
　　為多是亦與裁減正額無異也今怡親王等悉心籌畫
　　斟酌奏請甚為可嘉朕仰體
皇考愛民寛賦之盛心准將蘇州府正額銀蠲免三十萬兩
　　松江府正額銀蠲免十五萬兩論語曰百姓足君孰與
　　不足周易曰損上益下民悦無疆朕但願百姓之足時
　　存益下之懷用是特沛恩膏著為定例俾黎民輕其賦
　　税官吏易於催科可飭令該地方知之
　　　又奉
　上諭台吉通木克於初次出兵時在阿爾泰地方每臨陣
　　奮勇當先領喀爾喀兵同丁壽與厄魯特交戰甚屬有
　　功自言熟悉吐魯番額倫哈必兒漢等地方請前往効
　　力後同輔國將軍阿爾納調至布隆吉爾在青海復有
　　戰功又與副都統阿玉西營總蘇圖領兵擒獲岱津等
皇考曽言伊是喀爾喀扎薩克等内第一効力人員甚加褒
　　奬朕亦深知之著將通木克封以公爵再懐特公巴吉
　　之弟阿海同伊兄初次出兵時往巴爾庫爾處哨探奮
　　勇効力於察哈爾擒獲三逃人又嘗擒撤木皮兒又同
　　阿爾納在吐魯番與厄魯特交戰又曽窮追岱津伊亦
　　係効力人員著將阿海封為頭等台吉跟隨伊等到來
　　官兵著照從前撤回官兵例賞給通木克阿海自
陵寢到來時發給馬匹起程應賞之處著查從前賞給公等
　　之例議奏
　　　二十三日宗人府議奏工部將廉親王字樣擡寫行
　　　文應將允禩照例議處奉
　上諭朕從前屢降諭㫖將允禩㫁不治罪所議革退親王
　　掣回佐領之處俱著寛宥可任其妄為伊妄為力竭或
　　有止日尚望其回心歸正庶幾與朕出力也
　　　又川陜總督年羮堯兩江總督查弼納署理江寧巡
　　　撫何天培以日月合璧五星聨珠各具本奏賀奉
　上諭年羮堯所奏本内字畫潦草且將朝乾夕惕寫作夕
　　陽朝乾年羮堯平日非粗心辦事之人直不欲以朝乾
　　夕惕四字歸之於朕耳朕自臨御以來日理萬㡬兢兢
　　業業雖不敢謂乾惕之心足以仰承
天貺然敬
天勤民之心時切於中未嘗有一時懈怠此四海所知者今
　　年羮堯既不以朝乾夕惕許朕則年羮堯青海之功亦
　　在朕許與不許之間而未定也朕從前訓誡年羮堯曽
　　有勉為社稷之臣當矢青天白日之語年羮堯自省居
　　心行事未必能仰遵訓㫖身體力行也朕今降㫖詰責
　　年羮堯必推託患病係他人代書未曽看出夫臣子事
　　君必誠必敬陳奏本章縱係他人代書而年羮堯豈有
　　不經目之理觀此則年羮堯自恃己功顯露其不敬之
　　意其謬誤之處㫁非無心即如查弼納何天培慶賀日
　　月合璧五星聨珠二本閱其紙既潔白而字畫亦甚端
　　楷將此二本一併發與年羮堯看令其明白回奏
　　二十五日
諭大學士等甘肅巡撫胡期恒朕素不識其人因西海初
　經平定必得熟悉邊地情形者畀以巡撫之職朕詢問
　年羮堯伊即薦胡期恒謂可勝任前年羮堯曽薦王景
　灝求令陛見及王景灝來京朕觀其才具實屬可用是
　以此番薦舉胡期恒朕亦不疑即用為甘肅巡撫後見
　揭㕘金南瑛等七人朕察其情節甚不允協且年羮堯
　於王景灝則請令陛見於胡期恒則不請令陛見是殆
　欲借王景灝一人使朕信其言之不誣遂可薦舉胡期
　恒之𩔖以肆其䝉蔽也今胡期恒來京所奏之言皆屬
　荒唐悖謬自云途次曽經揲蓍以卜其應否據實奏對
　夫人臣奏對應以實不以虛此亘古不易之理乃竟以
　此決之神明無論䙝神逆理而其心之疑貳不定欺罔
　詐偽即此一事可見其居心為人矣觀其人甚屬卑鄙
　下賤豈特不稱巡撫即道府之職亦屬有玷著革職朕
　已諭問年羮堯矣其揭㕘一案現交與吏部刑部審擬
　自然明白甘肅地方甚屬緊要巡撫員缺著將軍岳鍾
　琪兼理
　　又
諭内閣覽年羮堯奏稱委赴南坪築城知州邊鴻烈守備
　孟繼先不恤番民欲令寒冬入山砍木且出言恐嚇以
　致各寨番民驚惶生事曽經一面繕摺奏明一面調兵
　勦撫等語伊前奏摺内止稱欲築城時喇嘛衆番因此
　處原無城郭亦無駐劄兵丁今築城駐兵伊等不能任
　意行事是以聚衆將築城應用物件盡行燒燬此等番
　民已曽歸順今因築城離叛殊屬可惡現在調兵前往
　等語並未將邊鴻烈等情由聲明朕降㫖察問伊將從
　前奏摺内全無之事竟稱已於摺内奏明含糊具題或
　是年羮堯從前有心隠匿具題抑或被屬員欺瞞遂爾
　朦混具題之處著年羮堯明白回奏
　　二十七日莊親王允禄等將總理事務王大臣遵
㫖分别功罪定議具奏奉
　上諭廉親王允禩怡親王允祥為人聰明强幹廉潔自矢
　　才具優裕朕深知其能辦大事遭
皇考上賔之時朕心神恍惚恐事有錯誤爰於即位之初命
　　二王賛佐朕躬効力國家總理事務朕倚任二王原無
　　異視也廉親王因不得遂其大志又以朕疎逺允禟允
　　䄉允禵致生怨恨不惟不輸誠効力且每事煩擾朕之
　　心思阻撓朕之政事惑亂衆心專欲激朕殺人朕為伊
　　等縈念備極焦勞是竟以厯年之煩擾
皇考者又欲以之煩苦朕躬矣怡親王極其敬慎遵守臣節
　　凡朕所交事件專心為國竭盡忠誠勤勞辦理從無絲
　　毫致使朕心勞瘁殊屬可嘉且此三年來佐朕治理之
　　功甚大廉親王種種悖謬之罪朕既盡行寛宥如怡親
　　王之誠心効力者若不加恩褒異則將來之宗室諸王
　　為國効力之心必至懈怠矣怡親王著賞一郡王聽王
　　於諸子中指名奏請授封隆科多著賞給世襲頭等阿
　　達哈哈番於諸子中作何承襲之處聽伊具奏馬齊著
　賞給拜他拉布勒哈番餘依議
　　二十八日奉
上諭盛京乃開基之地寧古塔黒龍江三姓等處與之接
　壤皆屬緊要向來於此地發遣人犯至今漸多此輩原
　係匪𩔖兇惡習成豈能悛改其子孫亦未必能成善𩔖
　本處無知少年恐為所引誘流染匪僻以致廢壊風俗
　所關甚大且將來發遣之人多於本地兵丁亦深有未
　便嗣後凡發遣人犯可否分配内地邊逺之區令地方
　官嚴加收管稽查人數無多禁約亦易至强盜理應悉
　行正法其減等發三姓乃法外之仁今應作何變通再
　八旗内府佐領王府佐領下有罪發往打牲烏喇者人
　數漸加亦當酌量務期得當經久可行諸王大臣等㑹
　同悉心極慮詳議具奏
　　又
諭總理事務王大臣等大臣等之家人互相黨比結為兄
　弟鑚營請託之處甚多大臣等彼此和洽其請託固不
　待言如彼此不睦家人從中或為調停或為激怒千態
　萬狀各欺其主以圖己利伊主為其所惑不能辨别是
　非反為家人所用而忘己之利害大臣等誰無任使之
　人往往聽信家人之言行事獲罪敗名不可勝數此朕
　數年來所深知亦衆人所共知也此等事大有關係不
　可不嚴行禁止著交與步軍統領五城官員凡大臣等
　之家人如有嫁娶筵席延請親友等事令各禀明家主
　然後舉行倘有私結黨與約為兄弟彼此㑹飲請託事
　件者即行嚴拏具奏朕必重治其罪再諸大臣之妻互
　相延請宴㑹為摴蒱之戲借此夤緣請託大臣中現有
　為伊妻所制凡事依允者甚屬可恥大臣等宜加防範
　苟以此為小事漫不加察遂致敗名獲罪慚愧豈有大
　於此者且國家大臣若不能約束妻奴如何辦理國家
　之事將此通行八旗曉諭諸大臣各宜加意嚴行約束
　
世宗憲皇帝上諭内閣卷三十
　欽定四庫全書
世宗憲皇帝上諭内閣卷三十一
　　雍正三年四月
上諭十八道
　　初一日
諭直隸河南山東督撫朕因兩省接壤之區人民雜遝最
　易藏奸已令直省督撫清理疆界聞曹州西南桃源集
　地方界聨三省壤接七縣而離各州縣治又皆遼逺文
　武兵役巡察難周此處尤為緊要爾等可各差幹員㑹
　勘應如何専委弁員撥兵彈壓及應歸某省管轄之處
　爾等㑹同詳議具奏
　　初二日吏部議奏原任翰林院檢討董玘准予終養
　　奉
上諭部議董玘准其在籍終養俟親終服滿之日令其來
　京候補此語甚謬凡人誰無父母為人子者無不欲其
　父母常存今於伊告請終養疏内聲明親終服滿補用
　為人子者聞之何以為情況該撫舉董玘為孝廉方正
　此人雖暫未錄用朕但願伊克盡子職常奉伊親耳似
　此不仁之語朕不惟不忍降㫖亦不忍閱覽將本發回
　著刪去此段具奏
　　初三日怡親王奏辭議敘奉
上諭王忠敬勤勞一心佐朕辦理政事三年以來實多裨
　益兹因議敘朕加封王一子為郡王以彰國家酬庸之
　典王宜祇遵前㫖不必固辭
　　初四日安徽巡撫李成龍奏沈簡升逼姦謝氏不從
　　致死擬斬監候秋後處決奉
上諭三法司核擬具奏謝氏之夫縱勒通姦氏守貞自矢
　終不為强暴所汙旋即自盡可謂節烈婦人中之超衆
　者殊為可嘉應加恩旌表以敦風化嗣後有如此等節
　烈之婦應作何加恩旌表之處著一併定議具奏
　　初九日
諭刑部朕每覽所奏罪犯案内多有僧人不法致干憲典
　者為僧無清淨行行兇頑事則其非僧也必矣朕嘗覽
　釋教雖不足為治世理民之用而幻其身世遺其榮利
　有戒定慧之學有貪嗔癡之戒為說雖多總不出乎寡
　慾攝心戒惡行善四端為大要也為其徒者雖有為禪
　為律為講為持誦四種之不同然莫不以四端為之本
　尚有數種名僧非僧者飲酒食肉専為不法謂應赴謂
　馬流謂鏖頭謂挂搭謂闖棍謂江湖謂揑怪謂煉魔謂
　潑皮等僧名色皆敗壞僧教凡甘為非法者皆屬此等
　輩也若是真僧必不犯法犯法必非真僧如前項諸名
　色之人若概以僧目之則苗莠弗辨而涇渭莫分矣朕
　非區區専為僧人正其名色蓋核名實辨是非國家勸
　懲之法不可忽也爾部行文直省嗣後凡遇僧人犯法
　須按是何名色之僧人入案呈奏不得槩稱僧人字樣
　若是戒僧為干犯法紀之事朕已有㫖必嚴加治罪
　　初十日
諭大學士等怡親王恪恭盡職夙夜匪懈賛襄國政披露
　忠誠朕念兹勤勞特加封王一子為郡王以昭酬庸之
　典迺王具疏懇辭及見朕時復再三陳奏情詞諄切出
　於至誠朕亦難强用是姑允其請以成謙讓之美
　　又宗人府吏部因修蓋官學遲延一案宗人府議將
　　廉親王允禩罰俸三年吏部議將工部侍郎薩爾納
　　等各降一級罰俸一年奉
上諭宗人府吏部所議之事俱屬未當吏部既稱工部司
　官不領銀兩以致遲誤復稱堂官給領又行躭延等語
　果係堂官已經給領堂官即屬無罪凡事應審其輕重
　斟酌允協議處合宜朕或予寛宥伊等亦知感戴若罪
　不至此漫加過當之處分則朕雖加恩寛宥伊等亦祇
　謂原係無辜不應獲罪即如廉親王從前所犯之罪較
　此更重者朕已俱行寛宥若於此案如此議處則伊必
　將謂從前所犯諸大罪俱屬此𩔖矣此特係徇庇廉親
　王故貽朕以枉罰無辜之名以掩飾其從前諸大罪耳
　宗人府所議之本著暫收貯内閣衙門其吏部本著發
　　回另行分别議奏俟議奏之日將宗人府此本一併進
　　呈
　　　又年羮堯奏都司張欽對敵傷指請令休致奉
　上諭據年羮堯奏都司張欽與賊對敵右手受傷兩指殘
　　缺艱於騎射應令休致等語張欽雖兩指殘缺未必不
　　能辦事管兵遽令休致情屬可憫此中或有别故亦未
　　可定著該部行文岳鍾琪查明具奏
　　　又湖北巡撫納齊哈奏原任糧道郭維新應賠銀兩
　　　交該旗勒追奉
　上諭郭維新因擅行改造糧船令伊賠還銀兩並非婪贓
　　侵盜者可比著從寛免其追賠
　　　十一日
　諭大學士等天人相感之理至微而實至顯凡人果實盡
　　誠敬自能上格天心人君受
天眷命日鑒在兹其感通為尤捷朕自臨御以來敬
天之心夙夜警惕凡水旱災祲皆
上天譴責朕躬特示警戒内省行事之過愆詳察政治之闕
　　失務期黽勉以回
天意用是上承
帝鑒有求輒應如今年三月十六日覽署山西巡撫伊都立
　　奏摺知平陽地方三春少雨朕懷甚為憂慮祇告神明
　　齋心虔禱續據伊都立奏報於十八十九二十等日得
　　雨霑足三月二十九日覽河南巡撫田文鏡奏摺知開
　　封一帶地方亢旱朕於四月初一日禱於神明竭誠致
　　敬刻不敢懈昨田文鏡奏報初三日開封四境果得時
　　雨可見天人感通之理捷於影響益覺可畏可懼而不
　　敢纎毫疎忽也但恐督撫大吏於地方水旱之事不速
　　行奏聞則朕無從省戒以挽
天心致使旱澇成災閭閻受困此則地方大吏隠蔽之咎也
　　嗣後督撫等於地方纔覺有水旱之事即據實速奏庶
　　朕可及時修省祈求爾督撫等亦宜省咎思過勤求民
　　隠勿徒為禱祝之虛文以飾愚氓之觀聽朕此㫖並非
　　自謂精誠昭格欲以誇示於衆蓋實有見於天人之際
　　感應不爽呼吸可通有善天既降福則有過天亦必降
　　罰惟有兢兢業業時存戒懼盡人事以仰邀
天鑒願日與諸臣交為勉朂而已
　　　十二日
　諭盛京將軍滿漢大臣大凌河副都統多索立衆城守尉
　　等邇來盛京諸事甚壞風俗日流日下朕前祭
陵時見盛京城内酒舖即有千家平素但以演戲飲酒為事
　　稍有能幹者俱於人參内謀利官員等亦不以公務為
　　事衙門内行走者甚少其聚㑹往來者不過彼此相請
　　食祭肉嬉戲而已司官竟有終年不一至衙門者堂官
　　亦置若罔聞再坐臺之人看守邊口俱係關東人伊等
　　雖有押送罪人之差而當兵者全無當兵之實為官者
　　亦無為官之道朕深知此等陋習雖降諭㫖數次竟不
　　悛改因此將將軍大臣内不及者革退另簡爾等補授
　　爾等雖係新任但能留心細訪即便知之應將盛京陋
　習極力整飭令其悛改復還滿洲舊日儉樸風俗勤學
　騎射武藝若有惡亂之人即加重處以儆其餘將軍大
　臣其欽遵朕㫖與下屬官員同心協力各自黽勉力改
　從前陋習再盛京地方乃本朝創業之地關係甚重爾
　等將聚集惡亂之徒不時稽查應逐去者作速逐出境
　外大臣等若仍相推諉不實心効力朕訪聞治罪之時
　勿復怨悔
　　十六日奉
上諭朕向見工部所製器械𩔖多粗率是以即位之後特
　降諭㫖此後細小工作該部即行置辦若工作稍大及
　緊要物件俱應先行奏明造成之後奏請差人驗看前
　因製造兵丁帳房錯悞朕曽降諭㫖今製辦阿爾泰兵
　丁軍器關係甚屬緊要朕意其必然盡心辦理昨製成
　奏請驗看朕著夸岱來保查閱據二人回奏刀刃無鋼
　盔有裂縫甲係市買粗鐵所造朕詰問廉親王伊即具
　摺認罪情願賠補夫軍器所關至重朕既屢降諭㫖伊
　　又奏請驗看而所製之物並不堅利若此其居心尚可
　　問乎朕與廉親王允禩分屬君臣誼屬兄弟今觀允禩
　　之於朕則情如水火勢如敵國朕嗣登大位念
皇考付託之重凡用人行政朝乾夕惕務求至當而廉親王
　　允禩處心積慮必欲自居於是而以不是歸之於朕朕
　　自反無愧何必與之較論但朕之是非有關
皇考之得失所以不得不諄諄辯白也廉親王允禩果肯實
　　心任事部務皆所優為論其才具操守諸大臣無出其
　　右者而其心術之隂險諸大臣亦無與之比者此惟
皇考與朕躬知之甚悉向因將允禩乳母之夫雅齊布置之
　　於法一案
皇考硃批諭朕衆兄弟有朕與允禩父子之義已絶之
㫖後因允禩向朕再四哀懇云若將此
㫖宣示則我實不可以為人矣朕彼時因將此
㫖封固交内閣收貯是朕之所以矜全允禩者如是允禩全
　　不知感恩悔過専務沽取名譽邀結朕之臣下之心以
　　固其黨與敗壞政事豈知朕之政事伊㫁不能敗壞惟
　　有邀名結黨伊自罹其罪耳當日允禵將近到京允禩
　　奏云皇上如此加恩允禵必然悦服及允禵到京狂悖
　　妄為允禩又云此我未獲先寄書信於中途曉示之也
　　觀此等言語則二人之相契可知何以允禵在京終日
　　趨奉允禩允禩竟無一言勸其改過是誠何心設使當
　　日允禵允禟俱留在京必致相濟為惡欲如今日之安
　　寧無事其可得乎允禩每有罪過朕於諸王大臣之前
　　降㫖訓誨視諸王大臣之意頗有以允禩為屈抑者允
　　禩罪案甚多朕俱曲加寛宥並未治罪有何屈抑之處
　　爾工部官員等受
皇考數十年教養之恩當念君臣大義為朕竭力盡心以圖
　　報稱勿因允禩之甘言詭計為其所惑允禩故為小心
　　謹畏於屬員則作噢咻體恤之狀其心實欲敗壞事務
　　且知朕必能察出將衆人治罪以彰朕之苛刻俾衆人
　　感伊而歸怨於朕其居心大抵如此爾諸王大臣盡能
　　實知允禩之非則其黨與自然解散允禩果能自知其
　　非幡然改過盡為弟為臣之道則朕既得其是允禩亦
　　歸於是豈非朕之深願乎無如朕心如此而允禩惟欲
　　行其詐偽顯伊一己之是仍冀遂其大志使衆人議朕
　　之不是以見
皇考之付託於朕為誤允禩雖具此深心大力但向既遇
皇考睿照燭奸之
聖父今又遇朕才力能與相當之兄不能逞其伎倆益自増
　　其愧恨耳雖然過而能改則無過矣朕仍望其改悔
　　　又
　諭大學士九卿等前日李鍾峩奏稱翰林為儲材重地自
　　康熙四十五年至康熙六十年㑹試七科不分省分大
　　小逺近每省俱有庶吉士查雍正元年癸夘科漢軍及
　　河南四川進士無館選者雍正二年甲辰科䝉古及山
　　西河南陜西四川廣東湖南廣西雲南貴州進士俱無
　　館選之人請廣儲才之路等語朕侍奉
皇考朝夕敬聆
庭訓從未諭及政務所以館選庶吉士之事朕實不知朕即
　　位之後以培養人材最重翰林故加意詳慎隆科多曽
　　奏稱
聖祖時館選每省俱有庶吉士所以朕於雍正元年癸夘科
　　館選時試其文義觀其人品於僻逺省分之人亦酌量
　　選取又時諭教習之臣盡心訓迪迨後厯經簡擇及考
　　試文章其中惟江浙人文義實較各省為優因將各省
　　人員分用於内外各衙門而江浙人留館獨多雍正二
　　年甲辰科館選亦詳加考試朕因以文義優者選為庶
　　吉士於是山西河南等省進士遂多不得與選蓋翰林
　　職司文章若以文義不及者處之則用違其才而其人
　　或有他長反無以自見矣朕凡於用人行政無不審慎
　　籌畫務求當理而選擇翰林更為留意實欲使人人勿
　　枉其材各効所長庶國家得收器使之效豈計及於各
　　省翰林之多寡有無也今覽李鍾峩所奏是必外人有
　此議論故李鍾峩遂以入告朕甚嘉之大凡國家政事
　朕有不及見聞者若臣下不言朕何由而知朕正欲爾
　等盡心陳奏朕因得以察其所奏之是否是則改而從
　之否則亦可以朕意宣示爾等使天下之人曉然共白
　不致妄生議論嗣後館選庶吉士或應考試文義選取
　或應每省額選幾人或應分為南北兩院向來教習止
　派滿漢各一員今若按省分各選庶吉士或亦按省分
　各設教習可乎至各省未得館選之進士中或有文義
　可充翰林之選者爾等確有所知即行舉出毋使人有
　逸才之論爾大學士㑹同九卿詳議具奏
　　又
諭内務府今年京城附近地方雖雨水霑足然山東河南
　兩省尚未得雨進膳餚饈宜為撤減著每日只用菜蔬
　二器餅餌二器滿菜二器用榼盛貯進御餘物一概不
　用
　　十八日
諭戸部朕撫育蒸黎務期休養寛裕俾咸臻安阜故於各
　省雨暘節候時時咨訪體察無刻少釋於懐近聞河南
　山東春雨稍缺朕心深切軫念雍正元年七月曽降諭
　㫖將河南省康熙五十九年至六十一年分緩徵未完
　錢糧山東省康熙五十八年至六十一年分帶徵未完
　錢糧俱著停徵一年雍正二年二月復念二省去嵗秋
　成雖稔百姓元氣方復舊欠新徵恐難兼顧又令該撫
　將實在民欠分作三年帶徵以紓民力今二省春雨未
　足民氣未能舒暢朕念本年正供方竭力輸將而分年
　舊欠復欲及時完納民力未免拮据用是再沛恩澤著
　將河南省康熙五十九年至六十一年帶徵錢糧并雍
　正元年未完民欠俱從雍正二年起限寛作五年帶徵
　山東省康熙五十八年至雍正元年帶徵錢糧為數更
　多著從雍正二年起限寛作八年帶徵爾部速行文該
　撫查明實在民欠數目按照年分以次帶徵俾閭閻納
　賦舒徐以副朕勤恤民隠至意倘有不肖有司不按年
　　限預行徵比者即指名題㕘從重治罪其已收在官者
　　速飭起解毋令借端牽混以致侵蝕虧空爾部即遵諭
　　行
　　　二十二日
　諭大學士等朕從前將御前侍衞揀發年羮堯處特欲其
　　効力軍前遇有緊要事務備其驅䇿並非供伊之隨從
　　也乃伊將朕揀發之侍衞不用於公務俱留伊左右使
　　令帶至西安以侍衞擺對前引後隨又令侍衞為伊墜
　　鐙是誠何心況
聖祖時富寧安傅爾丹處皆有揀發侍衞從未聞將軍等將
　　侍衞作奴隸使令也督撫並無跪接大將軍之例伊去
　　年來京陛見又未帶有大將軍勅印而途中令總督李
　　維鈞巡撫范時捷等跪接是誠何心伊係征勦青海將
　　軍青海之叛逆王台吉等則可令其下跪至並無罪犯
　　䝉古王等亦令下跪可乎況阿寶係札薩克郡王本朝
　　之額駙亦竟令其下跪伊如此僭越無知是誠何心爾
　　等行文年羮堯令其明白回奏
　　　二十八日奉
　上諭沈竹戴鐸乃朕藩邸舊人行止妄亂鑚營不法暗入
　　黨與造揑無影之談煽惑衆聽累朕聲名怨望譏議非
　　止一端朕隠忍多年及登大寶知此二人乃無父無君
　　之輩寛其誅而棄之不用年羮堯奏請將沈竹帶往軍
　　前効力戴鐸在
皇考時密奏年羮堯謀反之心在朕前亦曽奏其欲反朕曽
　　將此事向年羮堯言之年羮堯在朕前亦極言戴鐸為
　　人之不堪及朕將戴鐸解退發與年羮堯軍前効力年
　　羮堯並不令其効力且與寛大房屋居住資助盤費朕
　　問年羮堯戴鐸在軍前用度出於何所年羮堯奏云總
　　督滿保曽與戴鐸銀三千兩今朕命戴鐸來京臨行時
　　年羮堯又向戴鐸云傅鼐奏稱滿保給爾銀一千兩此
　　戴鐸之口供也朕藩邸屬下人中可用者惟年羮堯傅
　　鼐二人論才情年羮堯勝於傅鼐論忠厚年羮堯不及
　　傅鼐伊二人素日不和朕所悉知昨年羮堯過保定向
　　李維鈞言皇上今用傅鼐則耳目雜矣若人能雜朕之
　　耳目則百爾臣工皆可雜朕之耳目矣但人未必能耳
　　年羮堯尚不能雜朕之耳目傅鼐一人豈能雜朕之耳
　　目乎今據戴鐸此事年羮堯欲以傅鼐雜朕耳目之名
　　歸之於朕乎是何心也朕實不解爾等報復私怨忍不
　　顧朕用人行政之聲名耶不然年羮堯之為此言者欲
　　加朕以聽信讒言之名而掩其悖謬負恩之過耶昭昭
　　在上豈可存此等念乎反覆欺詐之處著年羮堯明白
　　回奏
　　　又
　諭議政王大臣年羮堯因
皇考大事來叩謁時曽奏貝勒延信向伊言貝子允禵在保
　　徳州遇延信聞
皇考升遐並不悲痛向延信云如今我之兄為皇帝指望我
　　叩頭耶我回京不過一覲
梓宫得見
太后我之事即畢矣延信回云汝所言如此是誠何言豈欲
　　反耶再三勸導允禵方痛哭回意朕聞此奏頗訝之及
　　見允禵到京舉動乖張行事悖謬朕在疑信之間去冬
　　年羮堯來京陛見朕問及此事何以未見延信奏聞年
　　羮堯對云皇上可問延信彼必實奏朕言伊若不承認
　　如何年羮堯奏云此與臣面語之事何得不認朕因諭
　　問延信延信奏稱並無此語及延信至西安朕又令年
　　羮堯面訊之年羮堯回奏云今延信不肯應承臣亦無
　　可如何等語此事著岳鍾琪石文焯二人面視延信年
　　羮堯對質明白回奏
　
　
　
　
　世宗憲皇帝上諭内閣卷三十一
　欽定四庫全書
世宗憲皇帝上諭内閣卷三十二
　　雍正三年五月
上諭十五道
　　初二日
諭大學士等查弼納保奏叅將逰擊六員摺子彚寫一樣
　考語豈有六人盡係相同之理朕調取武職官員輪流
　引見係國家用人要政朕將大臣等繕奏之語悉皆躬
　自抄録又將朕㸔閲之䖏亦逐一記於該員名字之旁
　為將來用人之據且各省大臣之所保奏亦得見其公
　私今查弼納怠忽至於如是伊從来未嘗有此盖因將
　伊姻戚蘇努治罪心懷怨望以致如是耳著將此摺一
　併行文訊問查弼納
　　初四日
諭吏部月官條奏原欲觀其人之存心今漸有將地方闗
　係事務條奏者伊等乃新進小臣恐或受人囑託或將
　條奏事件在外聲揚云我曽於引見時條奏某事以沽
　虛名或刻入文集亦未可定如有此等漏洩情弊一經
　查出必治以重罪爾等即明白傳諭嗣後月官考試履
　歴令其宻封進呈
　　十四日
諭吏部前年羮堯奏稱陜西郃陽縣有鹽梟甚是兇惡必
　得用兵弹壓遂調集兵丁令河東運使金啓勲前往料
　理金啟勲不告知該䖏人民竟率兵驟至郃陽縣地方
　黒夜圍其堡子致無知男婦人等多驚惶無措有自縊
　投崖跳井而死者范時㨗先經摺奏朕將范時㨗原摺
　發與年羮堯令其明白回奏而年羮堯希圗朦混反奏
　稱並未傷損一人金啓勲料理此事甚屬妥協迨范時
　㨗再行摺奏復令年羮堯查明今始將金啓勲領兵圍
　堡逼死人口名數奏聞金啓勲附合年羮堯生事擾民
　甚屬可惡著将金啟勲革職拏問並將范時㨗年羮堯
　奏摺發與史貽直髙其佩等查明嚴審定擬具奏
　　　十六日奉
　上諭朕軫念民生蠲租賜復不過行吾心之所安使斯民
　　共沾實惠並無一毫市㤙之念欲以崇尚虛名也前蠲
　　免江南蘇松兩府浮糧彼䖏士民感激朕㤙為朕祈福
　　聞有誦經立碑盖造龍亭聚㑹演戲者雖或出於愛戴
　　之誠然實非矢報君親之理朕所望於天下者祗欲各
　　安職業端本務實以生以養庶㡬家給人足共享昇平
　　仰報我
皇考之付託耳以云祈報莫大於此至於誦經禮懴諸事皆
　　為粉飾虛文即謂頌禱致䖍亦於朕躬毫無所益且聚
　　衆演戲盖造碑亭非徒糜費金錢兼恐有不肖官吏及
　　里胥人等借名私派乾沒肥已貽累小民俱未可定此
　　等陋俗
聖祖仁皇帝久已洞悉屢曽降
諭㫖禁止及朕臨御以來曉諭天下人民務本重農力行節
　　儉而聚衆演戲諸事更屬奢靡浪費蘇松士民習於華
　侈今又為此虛文以祈朕福甚非朕意朕實惡之著該
　督撫嚴行禁飭其碑亭建造之䖏槩行停止仍遍諭士
　民各歸本業以副朕懷嗣後仍有此等浮華之舉朕必
　嚴懲以法
　　又奉
上諭制錢乃日用必需之物務使逺近流通始便民用京
　師錢局每嵗鼓鑄則制錢應日加増今雖不致缺乏而
　各省未得流布民用不敷是必有銷燬官錢以為私鑄
　者且聞湖廣河南等省私鑄之風尤甚為此特頒諭㫖
　著直𨽻及各省督撫申飭該地方官宻訪查拏嚴行禁
　止毋使奸徒漏網倘稽察少疎仍蹈前弊一經訪覺定
　將地方大小官吏分别治罪該督撫不可視為具文當
　實力奉行嚴加禁緝其私鑄治罪之例當何如嚴定律
　條著三法司詳議具奏
　　又
諭大學士等從前松江提督髙其位署理江南總督印務
　　時年羮堯奏
聖祖仁皇帝云髙其位年老衰憊兩耳重聽貪位隠飾遺誤
　　地方不應畀以重任是以
聖祖仁皇帝降㫖罷其署理之職及朕卽位猶記年羮堯之
　　言特召髙其位來京陛見朕視其為人老成忠厚善氣
　　迎人雖已年老精力猶可任用適值年羮堯在京遂令
　　伊詢問髙其位觀汝筋力尚可為朕効數年之力不得
　　固辭目下現有鑾儀使一缺旗下都統一缺著髙其位
　　量其力之所能或願在京効力或願仍回松江提督之
　　任令其自行陳奏比時髙其位奏稱都統事務向來不
　　甚熟練至於鑾儀衛又無可効力之䖏等語朕因其陳
　　奏遂令仍回松江此乃出自朕加㤙於老臣憐恤髙其
　　位之意並非年羮堯贊助之力揣年羮堯必隠其従前
　　之叅劾反市徳於髙其位而髙其位不知亦以為出於
　　年羮堯贊助之力也去年髙其位奏進松江漁船所獲
　　玉寳朕賞以四團龍補服等物又適值年羮堯在京必
　又向髙其位居功冀其感激聞年羮堯將蘇州一無頼
　小人王廷貴薦與髙其位髙其位不察其能否不驗其
　騎射即授以把總未㡬又特拔為千總此事在向時外
　省督撫提鎮中皆所不免年羮堯尤視為常事但髙其
　位向被年羮堯所叅及朕加種種之恩皆特出朕意與
　年羮堯毫無干渉而年羮堯攘君㤙以為己功髙其位
　遵私囑如奉公令即此見年羮堯之巧詐營私随䖏要
　結而内外臣工之為所愚者不少矣朕特為發年羮堯
　之奸巧非罪髙其位也以上情節著髙其位明白回奏
　其所薦王廷貴著髙其位速遣来京朕親自閲看
　　又
諭内閣江南浙江海塘已差尚書朱軾㑹同江浙廵撫查
　勘估議具奏但沿海黎庶全賴堅築海塘捍禦潮汐得
　以保全生聚事闗民瘼朕時刻在念若塘工遲誤則海
　濵之人未能安居樂業所派効力人員雖經赴工惟恐
　遷延時日驟難告竣亦未可定著廵撫張楷法海等星
　速遴委幹員動支司庫錢糧立限堅築剋期報完務使
　永保安瀾毋得因循延緩亦不得草率塞責貽誤民生
　　又刑部等衙門議龎登雲打死林榮一案僉都御史
　　呉隆元兩議具奏奉
上諭龎登雲打死林榮一案呉隆元另議情由毫無合理
　之䖏即如律載官司差人捕獲罪人聚衆中途打奪殺
　人及聚至十人為首者斬監候等語是中途打奪殺人
　者即應擬斬若聚至十人即不殺人亦擬斬律載甚明
　今此案龎登雲明係中途打奪殺人何得稱為所紏之
　衆止有三人與聚至十人有間遽以應照鬬毆殺論兩
　議具奏今詰問呉隆元兩議情由曽否與法司大臣商
　酌初則奏稱曽説與刑部書吏後又奏稱兩議之䖏曽
　向尚書塞爾圗言之在朕前奏對之語自相悖謬况呉
　隆元身為僉都與各道御史不同即所見甚確亦當與
　法司諸大臣虛衷推詳以期平允今所議既與律例不
　符又於情理乖謬徒自貽恥安能顯其所長且呉隆元
　平日稱隆科多為柱石大臣又将年羮堯所薦落卷故
　意在年羮堯之前極力贊賞看其行止不過趨承附勢
　希圗儌幸殊不知生殺之權操之自朕伊所逢迎之人
　何能保全伊之身名似此假作剛方之態隂為奸險之
　謀朕豈肯姑容著隆科多查審具奏
　　十七日
諭大學士等從前年羮堯所奏事件朕所降諭㫖並硃批
　諭㫖甚多有交部者亦有未曽交部者其前後所奏事
　件每有互相舛謬之䖏爾等行文年羮堯著將諾穆渾
　等帶往杭州一切年羮堯所奏事件奉朕所降諭㫖並
　硃批諭㫖俱著察明具奏俟察明具奏時將伊等如何
　措置之䖏著年羮堯具奏請㫖至去冬年羮堯奏請帶
　往補用人員内惟侍衛渣爾䕶係奉㫖發去之員其餘
　有請託年羮堯帶往者有年羮堯自欲帶往者此内亦
　有將督撫大臣官員子弟帶往者亦有欲作質當帶往
　者是以有感激年羮堯之人亦有怨恨年羮堯之人著
　　伊等各將帶往縁由請託情節并年羮堯所行事蹟聲
　　明繕寫摺子俱交與岳鍾琪轉奏倘有不能聲明情由
　　者俱著仍随年羮堯前赴杭州學習髙其倬之弟髙其
　　傃著令回京至於前嵗朕揀選發與年羮堯之侍衛俱
　　係
皇考時所用在朕左右随侍之人特欲伊等効力軍前黽勉
　　勤勞並非令為年羮堯厮役而供其驅使也伊等至彼
　　貪其資財為年羮堯前引後随且為墜鐙竟似奴僕聽
　　命而行伊等既甘卑賤如此即令跟随年羮堯前往杭
　　州至杭州時將伊等如何措置之䖏著年羮堯具奏請
　　㫖
　　　又
　諭戸部去嵗江浙海潮冲溢沿海塲竈淹沒之䖏甚多两
　　淮鹽政所屬地方經噶爾泰奏聞朕即發帑賑恤并將
　　雍正元年二年竈户未完折價銀四萬餘两悉行蠲免
　　其两浙鹽政所屬地方該廵鹽並未将被災之䖏題報
　今謝賜履摺奏去秋海濤飄決情形两浙與两淮無異
　朕一視同仁務使率土均霑膏澤著將華亭婁縣上海
　海寧餘姚蕭山慈谿等縣雍正元年二年未完塲課銀
　两悉行蠲免該鹽政通行曉諭俾各塲丁戸人人得霑
　實惠將已未完塲課數目確查報部倘有不肖有司將
　已完作欠或借端朦混私行重徵者即指名題叅若通
　同隠匿後經察出将該鹽政一併從重治罪該地方督
　撫仍嚴加稽察毋使吏胥中飽以副朕勤恤窮丁普濟
　同仁之至意爾部即遵諭行
　　十八日
諭大學士等山東曹州知州朱惟鈞居官聲名甚劣毫無
　愛民之心火耗竟加至二五如此劣員何以尚畱任所
　並未題叅著陳世倌明白回奏
　　二十日
諭大學士等頃將年羹堯解退大將軍總督職任補授杭
　州將軍陜西通省滿漢兵民羣稱得命復見天日靡不
　懽忻相慶乃聞年羮堯繫戀總督職任又設法揚言將
　行李發往巧圖仍畱原任自負為良臣欲加朕以遺棄
　功臣之名眩惑營求彼䖏兵民人等年羮堯既負朕㤙
　辱朕顔面致衆共憎惡若此尚復繫戀營求誠為不識
　羞恥者間有愚人或貪圗年羮堯財物或仍畏年羮堯
　威勢代為具呈朕必照逆黨例従重治罪斷不寛宥年
　羮堯應交岳鍾琪事件著作速交代急赴杭州任所將
　此行文岳鍾琪及該撫等令其知悉
　　二十五日
諭禮部前博爾多來京陛見奏稱僧人宏素䖏有朕昔年
　賞賜金剛經一部上有朕所製序文今欲刋刻流傳朕
　細思向來竝無此事因命博爾多將此經取來閱㸔昨
　日齎到文與字俱非朕筆且將朕名皆書寫錯誤甚不
　可解聞宏素已經身故其同寺僧人必有知其由來者著
　即行文問明具奏不必嚴拏拘禁前令各䖏呈繳御筆
　伊等既將此序認為御筆何以不行呈繳若以為非御
　筆何以不行詳察亦著問明朕在藩邸時因府第與栢
　林寺相近閒暇之時間與僧人談論内典並非以僧人
　為可信用也况今臨御天下豈有宻用僧人贊助之理
　近日直𨽻宣化府江南蘇州府等䖏竟有僧人假稱朕
　㫖在彼招揺生事者已經發覺懲治此等小人行為皆
　於朕之聲名大有闗係爾部不可不嚴行禁飭若再有
　此等著該地方官訪拏叅奏毋得疎縱年來各䖏呈繳
　御筆今限期已滿尚有未繳者所繳之内亦有假筆混
　雜者朕俱従寛不行深䆒今又有金剛經序文之事爾
　部可嚴行各省以文到之日再限一年務令全繳倘再
　有隠漏定行治罪
　　二十六日奉
上諭盛京習氣甚屬不堪俱因蘇努為將軍八年俯徇無
　知小人之心沽取虚名私㤙小惠逞其機詐惟利是圗
　毫無裨益地方軍民之䖏敗壞盛京風俗即將蘇努粉
　身碎骨不足以盡其辜非有為國家實心効力之大臣
　盡心竭誠大加整理不能挽回風俗著都察院左都御
　史尹泰帶伊原品級往盛京署禮部侍郎兼理府尹事
　務
　　二十八日吏部兵部議將妄行叅奏金南瑛之將軍
　　年羮堯革職奉
上諭此係年羮堯總督任内之事並非將軍任内之事乃
　吏部應議者與兵部無渉若果以將軍係兵部職掌即
　應請㫖交與兵部而吏部可不必㑹議今並未請㫖含
　糊専擅㑹同兵部議革年羮堯將軍之職具奏特預先
　立意徇庇年羮堯耳如此巧為殊屬不合隆科多等著
　交與都察院嚴察議奏將本發回仍令吏部議奏
　
　
　
　
世宗憲皇帝上諭内閣卷三十二
　　欽定四庫全書
　世宗憲皇帝上諭内閣卷三十三
　　　雍正三年六月
　上諭三十一道
　　　初一日
　諭内閣昔
聖祖仁皇帝明目達聰無㣲不照而闗係國計民生之事尤
　　殷採訪屢降
諭㫖令内外臣工各抒所見不時條奏無非欲洞悉下情興
　　利剔弊以期治臻上理也在廷諸臣不能仰體
聖懷往往挾私自利未見有剴切敷陳裨益政事者如科道
　　等官之章奏或請開例捐納或請開設礦厰或請節省
　　錢糧種種假公濟私之䖏不可枚舉皆在
聖祖仁皇帝洞鑒之中故近年來條奏之事
聖心裁擇其可行者見之施行其不可行者槩置勿用而言
　　官之不得遂其私者反有
聖祖仁皇帝不甚納諫之妄議此等小人情狀朕在藩邸知
　　之甚悉疾之甚深故臨御以來諄諄告誡期其各矢公
　　忠直陳無隠夫條奏者原欲上以匡君下以澤民非為
　　臣子沽名之具也朕原有㫖即宻奏中朕不行者若有
　　真知灼見力懇施行仍准其露章陳奏非必止於密奏
　　也因念諸臣之欲進言者或有所顧忌或有恐招怨尤
　　或有牽制之情或有不便顯言之䖏故令各人宻封進
　　呈其中言有可採招怨結寃者朕將摺内職名裁去發
　　出或令諸臣㑹議或即見諸施行而外間不知何人所
　　奏其所以如此者無非欲人人盡其所言無所瞻顧廻
　　避而朕得收聽言之實效於治理大有裨益之意也乃
　　有詐偽之人見其所奏既行而誇耀於人者亦有因裁
　　去銜名無可稽考竟將他人陳奏之事而據為己有者
　　亦有謂出之自朕託言諸臣而實非諸臣之條奏者種
　　種浮言深可痛恨現今已發之條奏正多諸臣不妨自
　　己直認某事係我所奏倘目今不肯明言日後私相誇
　　耀或攘人之名以為己有或貪天之功以為己力朕則
　　不能聼其肆行巧詐而置之不問也又常見人文集中
　　有擬稿未上之奏疏夫既有此疏何以未上既云未上
　　何故存稿此乃欺罔之徒内懷詐偽外託忠誠遇事不
　　敢直言故飾虛詞𫝊播人口以欺世盗名無恥之甚且
　　更有以特㤙施行之事而冒為己功者如蠲免蘇松浮
　　糧一事係戸部所奏㤙自朕出並無一員條陳近聞有
　　人自稱為彼之宻奏者人而無恥至於此極即原任大
　　學士王掞先每向人言曽在
聖祖仁皇帝前摺奏此浮糧之事未䝉允行昔
聖祖仁皇帝時諸臣宻奏之摺皆在宫中朕一一查閱並無
　　此條陳王掞受
聖祖仁皇帝㤙遇數十年官至台輔而於此事欲自沽美名
　　遂揑造此語以不美之名歸之
聖祖其負㤙悖義存心狡詐一至於此王掞之子王奕清發
　　往軍前不思効力乃多方諂媚年羮堯懇其在朕前奏
　　令囘京朕察其偏徇不允所請伊次子王奕鴻原係情
　　願赴軍前効力者亦賄囑年羮堯奏請懇以道員補用
　　朕亦未允王掞有何所見朕於年羮堯惟言是聼而為
　　此姦巧之舉也昔日
聖祖仁皇帝深知王掞之罪念係大臣曲加寛宥王掞乃不
　　知感㤙悛過而如此行為尚得謂無玷為臣子之分誼
　　乎王奕鴻父子藐視朕躬鑽營年羮堯甚屬可惡著將
　　王奕鴻發往軍前與王奕清一䖏効力朕念為政之道
　　首在得人故自即位以來於文武大小臣工皆留意簡
　　選而於伊等陛見之日必召入面詢親加訓誨欲其潔
　　己奉公勤修職業謹守法度愛養兵民往往丁寧誥誡
　　至再至三無非諭及内外事務及勉勵官方之語而諸
　　臣出外每每任意増減多方粉飾以誇示於衆竟有與
　　原降諭㫖甚不相符者此皆大有闗係著凡文武官員
　　曽經面奉諭㫖除不能記載者俱將訓㫖一一詳細將
　　年月日一同繕寫進呈内外文武大臣著自行封進其
　不應摺奏之員著封固交與該上司轉奏自今以後凡
　面奉諭㫖者亦俱著繕寫進呈若不繕寫進呈但私相
　𫝊播及私自記載者即係假揑㫖意定當従重治罪
　　初二日奉
上諭原任工部製造庫司庫呉達壽補授戸部司庫朕令
　詢問㢘親王允禩呉達壽居官操守如何允禩理應訪
　問明白回奏乃只以不曽趕上一語推諉及再令訪問
　呉達壽原任内操守如何及戸部司庫之缺應用伊否
　允禩又只將問過郝林㡬句浮泛之詞搪塞仍不據實
　回奏其意以為若不保恐吳達壽銜怨若保又恐干連
　自己如此小事尚懷两端可見其姦偽之心始終不改
　矣且無論君臣大義即兄弟之間受託訪問一事亦當
　盡心為之假若允禵交託之事允禩肯如此推諉耶今
　朕當面詢問尚不肯説著九卿㑹同宗人府將吳達壽
　可用不可用之䖏詢問允禩務令説出
　　又
諭兵部陜西四川雲南進藏官兵朕従前俱已加㤙議叙
　其康熙五十九年得藏之後四川雲南两省官兵駐防
　藏内及察木多各䖏地方者乆著勤勞甚屬可嘉至今
　尚未議叙爾部行文岳鍾琪髙其倬各將駐防官兵查
　明報部交與議政䖏即行議叙
　　初四日
諭大學士等本朝各省土司俱畏威懷徳甚為恭順間有
　一二梗化者皆由地方文武大吏調劑失宜之故今春
　年羮堯奏稱四川雜谷及大小金川等土司頗有不法
　情狀朕即知此必年羮堯希冀其多事欲借此名色得
　以久操大將軍之權固留川陜總督之任耳年羮堯若
　不速離川陜則川陜必至多事是以決意將年羮堯調
　往杭州未㡬南坪壩之事果已安帖兹據岳鍾琪所奏
　雜谷金川沃日等土司又已悦服彼此和輯矣此諸土
　司向日皆因年羮堯辦理不公以致互相讐殺今岳鍾
　琪遵朕諭㫖辦理有方寕番息事殊屬可嘉著交與該
　　部議叙其條奏土司襲職之䖏著内閣九卿㑹議具奏
　　　初六日
　諭内閣署總督岳鍾琪總督髙其倬楊宗仁孔毓珣河道
　　總督齊蘇勒提督呉陞魏經國在
聖祖仁皇帝時服官有年勤勞素著自朕即位以來又能潔
　　己奉公深知大義不附邪黨不事鑽營居官行已俱屬
　　可嘉應沛殊㤙以風有位岳鍾琪髙其倬楊宗仁呉陞
　　魏經國著加太子少傅銜孔毓珣齊蘇勒著加兵部尚
　　書銜以示朕嘉奬優眷之至意
　　　初七日奉
　上諭目今天氣炎熱紫禁城内凡該班䖏之領侍衛内大
　　臣前鋒統領䕶軍統領䕶軍叅領侍衛班領侍衛以至
　　䕶軍校等有年逾六十五嵗者俱著停其直宿之班伊
　　等所該之班令年少人代為直宿有應行奏請派出者
　　即著奏請派出紫禁城内凡守門看堆子之䕶軍等有
　　年逾六十嵗者亦著停其直宿之班伊等之班令年少
　䕶軍等代為直宿俟過三伏至秋凉時再令各赴該直
　宿之班天氣炎熱早晨大臣等奏事出入之際看門之
　䕶軍等令其照常穿衣至午後脫袍繫帶稍為納凉亦
　可
　　又
諭大學士九卿等年羮堯如許大罪顯露而伊子年富年
　興等尚毫無畏懼之形若伊父果有冤抑之䖏應分晰
　代奏若無冤抑之䖏則應竭誠効力以贖伊父之罪乃
　並不如此行事但随䖏為伊父探聼音信憤怨之情見
　於顔色年富年興原甚不堪俱著革職交與伊祖年遐
　齡供伊侍奉倘仍不悛改定行正法再隆科多之子玉
　柱行止甚劣亦與年富年興相同玉柱著革職交與伊
　父隆科多
　　又
諭吏部等衙門年羮堯在任種種僭妄曽經降㫖詢問今
　據年羮堯奏稱伊為大將軍所行之事俱循照俗例而
行等語昔年用兵有諸王掌大將軍印者有大臣掌大
將軍印者惟允禵妄自尊大種種不法我朝大將軍如
此行事者従未之聞也年羮堯不但踵而行之且殺戮
過焉今乃云循照俗例夫允禵所行悉僭妄非制豈可
云例假若云例則係國家大將軍之定制豈可云俗此
語狂悖已極在年羮堯職分即當年諸王掌大將軍所
行之例伊尚且不應比擬而乃效法允禵狂妄不法之
舉是誠何心著年羮堯明白回奏又據年羮堯奏稱戴
鐸將主子在藩邸時所批摺子一扣面與臣看臣恐其
在外招揺生事所以敬收臣䖏今附摺㳟繳等語戴鐸
昔年曽具禀摺語甚妄亂朕彼時手批切責之朕昔日
之居心守正安分即此所批數語可見今將戴鐸原摺
及朕手批發與九卿公同閱看不知此所批之語有何
可招揺之䖏而年羮堯奏摺中故意隠約其辭以啟天
下之疑不知何心朕藩邸門下之人向者惟年羮堯與
戴鐸二人肆無忌憚曽在朕前敢作不法之語昔日年
　　羮堯啟摺中有云今日之不負
皇上即他日之不負王爺之語彼時朕手批切責有云爾此
　　語真亂臣賊子之言觀今日之負我知他日必負
皇父之諭朕欲將其啟摺叅奏於
皇考之前因伊再三懇求而止伊父年遐齡可憑著年羮堯
　　將伊啟與朕當日之批諭繳上恐存伊䖏招揺朕當日
　　不即叅奏此二人者因思二人居心隂險叵測各䖏結
　　黨狂妄悖逆且年羮堯又係明珠之孫壻或欲希此發
　　露以誣陷朕朕豈肯墮其術中耶況沽名邀譽之事又
　　朕所不為是以切責批𤼵直書朕之衷曲即付本人收
　　存以為憑據朕深知戴鐸行止妄亂罪實當誅而近日
　　不將戴鐸置之於死者實恐年羮堯等奸邪小人加朕
　　以殺戴鐸滅口之名也著問年羮堯朕昔所批伊之啟
　　及朕所行之事所諭之言或戴鐸向伊曽如何説朕果
　　有一言一字不可以對今日之臣庶者乎俱著年羮堯
　　據實具奏庶使天下人共見之又據年羮堯奏稱既不
　敢久居陜省亦不敢遽赴浙江今於儀徵縣水陸交通
　之地静候綸音等語朕前降諭㫖令速赴杭州新任今
　逗留中途曠廢職守遷延觀望不知何心亦著明白囘
　奏其囘奏摺内凡支吾掩飾及未經囘奏之䖏俱著年
　羮堯一一分晰明白囘奏至九卿等所議革去一切職
　銜追囘㤙賜等物鎖拏來京嚴審正法之䖏俟年羮堯
　回奏到日再行請㫖其年羮堯所繳戴鐸之摺仍發還
　與年羮堯去
　　又吏部将妄叅金南瑛等員之原任川陜總督年羮
　　堯議罪具奏奉
上諭所議甚屬悖謬年羮堯所犯之罪甚多雖即行正法
　亦不足蔽其辜並不在此一事朕交此事即當就此事
　定議乃任意妄議䖏分過當又議將朕所賞之物盡行
　收囘是比照何例耶前議既屬徇庇今議復爾過當料
　想他人斷不敢如此定議此乃隆科多有意擾亂之故
　隆科多著交與都察院嚴加議䖏此本仍擲還吏部另
　議具奏
　　又河道總督齊蘇勒保題陳琦等補授主簿等缺吏
　　部議駁具奏奉
上諭部議陳琦等五員或册内無名或與册互異與例不
　符應無庸議等語如册内無名與册内互異理應行文
　該督詳查果有情弊即應議䖏豈可如此朦混議結乎
　所議朕全不解將本發囘再議具奏
　　又
諭順承郡王錫保等時值盛暑爾等同兵部尚書孫柱都
　統范時㨗於明日㑹同三法司除欽交人犯及斬犯絞
　犯外凡現審人犯内有應釋放者即行釋放著刑部繕
　本具奏其部議枷號送門之人亦著取保釋放俟䖏暑
　後補行枷號
　　初九日
諭大學士等各直省督撫提鎮舊例俱有頒發王命旗牌
　所以重節鎮之權崇天室之威也但傳守既久或遇地
　方卑濕蟲蛀漆剝或因歴嵗滋多形製毁敝而該督撫
　提鎮等以旗牌損壞例當叅䖏但藏之神笥不敢修整
　甚有預防損壞將所頒旗牌收貯照樣另造者尤為不
　可嗣後各督撫提鎮所頒王命旗牌務須加謹收䕶勿
　致損傷亦不得另造其有地方卑濕歴嵗滋多不免蟲
　蛀漆剝形製毁敝者從寛免其䖏分聼其一面照式整
　修一面咨照該部
　　十一日奉
上諭随年羮堯往陜西之二等侍衛施景範畢暎三等侍
　衛楊恒寗宏道周儀藍翎陳光祖六十五候補知縣陸
　綱候補同知闗聯璧九人俱著囘京主事丁松三等侍
　衛袁士弼編修汪受祺胡彥頴金以成檢討竇啟瑛揀
　選知縣戴維賢馬世輝候補知縣王倓佟世祚朱廷􁆥
　揀選知州汪元祜候補知府髙璥許登瀛十四人俱著
　随年羮堯前往杭州此十四人與從前随去之人并岳
　鍾琪現今差送之唐光稷等七人俱交與浙江地方官
　不時查察倘有絲毫多事之䖏該撫即指名題叅此内
　汪受祺奏稱父母年近八旬現居京師伊父雙目久已
　失明伊母两足不能行動等語汪受祺既有此情節從
　前年羮堯帶往時何不據實告辭直至今日始將此情
　懇求又不將年羮堯所行之事叅奏明係袒䕶年羮堯
　著行文浙江巡撫問明汪受祺具奏
　　十四日兵部議准直𨽻總督李維鈞奏請大城營守
　　備員缺將藍翎侍衛張大烈補授奉
上諭各省所發藍翎侍衛皆係藍翎侍衛中之平常者故
　命於外省補用此等應於不𦂳要之缺題補至分與各
　省年滿千總皆選騎射嫻熟者命往令其題補並非命
　往令其學習也若果騎射較前生疎該督理應題叅李
　維鈞従前並未將許印等叅奏今遇缺出始稱此二人
　騎射尚未嫻熟反將藍翎侍衛張大烈題補此内必有
　情由許印苗世忠著調來引見
　　又
諭兵部從前功加人員雖指有應補之缺因人多缺少至
　老不得録用又無俸禄錢糧以致衣食匱乏情甚可憫
　又因不給俸禄錢糧無從稽其真假即頂替之弊所由
　生也現在此等功加人員應作何録用不致壅阻作何
　給與俸禄錢糧留營差操以杜頂替之弊著九卿詳加
　確議具奏
　　又山東廵撫陳世倌保題棠邑縣知縣何多學等請
　　補武定州知州等缺奉
上諭朕従前曽諭各省文武大吏令具宻摺薦舉賢員陳
　世倌曽遵㫖宻薦知縣二員昨又具宻摺奏稱現有直
　𨽻州缺臣從前宻薦之員不敢再行保題今此本内又
　另題何多學等朕從前並無宻薦人員不許明題之㫖
　況従前既可膺宻薦今遇缺自應保題若云曽經宻薦
　遇缺不行保題是宻薦反阻賢員上進之路甚屬非理
　陳世倌所辦事件每每悖謬朕殊不解將原本發囘著
　另行具奏陳世倌従前宻薦之人不行保題之故亦著
　聲明具奏
　　又奉
上諭大臣妻病故雖無賜䘏之例但大學士富寧安在軍
　前効力年久今伊妻病故著派出内大臣一員侍衛十
　員奠茶賜内庫銀五千两著大學士嵩祝侍郎常壽監
　看辦理出殯時鑲藍旗文武大臣官員俱著往送交與
　該部致祭一次
　　十七日
諭大學士等朕即位即聞葛繼孔行止不端但未見其人
　是以曽降㫖宻問江南總督查弼納據查弼納奏稱葛
　繼孔辦事動慎其才尚可用又問何天培亦云其人無
　甚大不好䖏尚知敬畏從事朕又細察二人皆為其所
　愚故解其臬司之任調為内閣侍讀學士此朕欲親加
　試看之意也後見年羮堯叅奏之摺遂將葛繼孔改授
　鴻臚寺少卿乃葛繼孔於年羮堯來京時又私往納賄
　請託及朕降㫖詰問始一一供出云向原認識年羮堯
　去冬年羮堯入京向臣擕手叙舊云爾是辨識古玩之
　人今番従江南來應送我㡬件古玩且來見我臣因將
　銅器磁器書畫共十二件差家人送去羮堯随約臣往
　見又云我久知你才情肆應今後自當留心照看但還
　要送我㡬件古玩臣又將玉器字畫共五件差人送去
　前後俱交羮堯家人魏之耀收受等語葛繼孔人品不
　堪夤縁年羮堯至今尚各䖏鑽營殊屬可惡著革職發
　與李成龍開濬安慶府河道工程効力若少推諉必治
　　以重罪至年羮堯始以正人自居叅劾葛繼孔為匪人
　　繼又與之殷勤親宻索取古玩許為留心照看著行文
　　年羮堯伊自己係正人之流與抑匪人之流與葛繼孔
　　之古玩果正人所當索取與且如何照看如何留心之
　　䖏著一一明白囘奏年羮堯原叅葛繼孔摺底一併抄
　　發又年羮堯摺内稱陳璸乃伊所薦因伊奏薦葛繼孔
　　一事與陳璸遂絶往來等語陳璸之清操乃
聖祖所久知亦舉朝所共曉昔曽為四川學道與年羮堯同
　城而居無交辦之事是以不疾之己甚耳後絶往來定
　係陳璸絶年羮堯非年羮堯絶陳璸也年羮堯欲借曽
　薦陳璸以沽名真無恥之極此事亦不可不辨
　　十九日吏部奏益都縣知縣孫廷翰等改補教職奉
上諭依議教官有訓督生員之責若其人過於衰老亦不
　可補授著行文各省督撫有不勝知縣之任改補教職
　人員務必驗看尚可補用教職者題請改補其衰老已
　甚者著以原品休致
　　又
諭吏部朕從前恐天下督撫叅劾屬員或有不公致受屈
　抑曽降諭㫖令歴年廢官具呈都察院查核題明引見
　當經補用數員今見年羮堯題叅金南瑛等數人皆屬
　誣枉又如滿保之叅汀州府知府何國棟有意揣摩迎
　合朕深鄙其為人已經降㫖今湖州府知府曹掄彬曽
　有人在朕前叅奏伊於門生呉襄蔡嵩差往督學時有
　所需索朕降㫖問石文焯如此之人豈能為清白吏石
　文焯奏稱曹掄彬居官尚屬謹慎後石文焯離任將諭
　㫖移交法海法海未悉情由將曹掄彬題叅並將接受
　諭㫖之處具摺聲明但因委令親審屬縣人命曹掄彬
　以鹽案限期將届不能兼審命案而法海竟以抗違玩
　視人命題請革職情罪未協曹掄彬著暫留浙省俟法
　海來京問明再降諭㫖朕為天下臣民之主一夫不獲
　尚廑朕懷豈可令郡縣司牧枉受寃抑乎朕屢降諭㫖
　令督撫務宜秉公體恤屬員今金南瑛等案既經發覺
　恐此外尚有寃抑之員嗣後道府以下知縣以上各官
　有實在寃抑被叅降革者仍令赴都察院具呈確查原
　叅縁由核實具奏其並無寃抑係己身實有罪愆人品
　不端才力不及之人混行具呈者亦必重治其罪
　　二十日
諭大學士等天庾積粟漕運最為𦂳要而通商裕國闗税
　亦應㽞心朕上年因恐糧船遲滯曽有㫖船至大江不
　可攔阻捜查致生事端有誤漕運今聞各糧船有於兑
　糧起運之後即多包攬貨物及囘空時又多夾帶私鹽
　此皆由經過馬頭䖏所停㽞装卸而地方官不行嚴查
　之故也夫窮丁装帶些㣲貨物情尚可恕至私鹽乃大
　干法紀之事況斷無沿途零買零賣之理必有一定地
　方其装卸亦必非俄頃可辦必湏二三日工夫若該地
　方官果實力稽查自然弊絶其如何稽查如何勸懲必
　使裕課通漕两得其宜並行不悖著總漕張大有安徽
　廵撫李成龍㑹同虚公詳議具奏又聞糧船中有帶火
　炮鳥鎗火藥者伊等皆係合幚結隊而行不畏盗賊火
　炮鳥鎗安所用之著通行嚴禁該管地方官弁若虛應
　故事陽奉隂違一經察出決不輕貸
　　又
諭内閣直𨽻大名府屬之滑縣濬縣内黄縣為河南漕運
　所經地雖接壤而屬則隔省聞多有呼應不靈之䖏以
　致河南糧艘年年遲誤糧運乃河南専責且大名府所
　屬計一州十縣彰徳府所屬只一州六縣衛輝府所屬
　只六縣若以滑濬内黄三縣分𨽻彰徳衛輝則多寡既
　均而於運道得專責成亦有禆益著九卿速議具奏
　　二十一日
諭大學士等據候選知府髙大魁奏稱年羮堯從西安起
　程赴任杭州時一車两馬僕從數人布幃轎車等語年
　羮堯平日狂妄僭越貪汚狼籍之䖏不可枚舉今以總
　督陞授將軍有何屈抑而為此困苦怨望之狀其意不
　過欲使人見之謂朕挫抑清介効力之臣令不美之名
　歸之於朕耳掩其贓汚以示㢘潔此等狡詐將欲誰欺
　聞其將所有貲財產業分散各䖏藏匿寄頓直𨽻四川
　江南尤多著直省督撫提鎮通行各該地方文武官員
　備悉嚴查令藏匿寄頓之家速行出首免其治罪倘有
　絲毫隠漏一經發覺將藏匿寄頓之人照逆黨例立即
　正法其不行查出之督撫該管官員一併從重治罪髙
　大魁著回京其奏摺著年羮堯明白囘奏
　　又
諭大學士等滇黔西粤俱苖彝雜䖏之區聞黔之安籠滇
　之廣羅廣南粤西之泗城鎮安安隆上林等協營為三
　省交界之䖏層巒疊嶂苗彝巢穴其間每與鄰省小嫌
　輒相讐殺本地捕緝則竄往鄰省以致案牘難結必得
　大員統轄始於撫循廵緝有濟查貴州之安籠鎮本為
　控馭苖蠻而設其駐劄之地與廣西雲南所屬地方均
　為接壤若將廣西雲南接壤之土司與改流地方各協
　營汛悉受安籠鎮節制而該鎮亦受三省督提節制其
　將弁之舉劾兵丁之汰補糧餉之銷算仍照各本省舊
　制惟於苗蠻讐殺刦擄諸事悉令安籠鎮總兵就近調
　度庶緝苗有専責而地方得以寧静朕所聞如此未知
　果否有益邊疆著雲貴總督髙其倬廣西廵撫李紱署
　貴州廵撫石禮哈廣西提督韓良輔悉心商酌各出所
　見詳議具奏
　　二十三日
諭大學士等前據年羮堯摺奏鎮海堡城外之戰我兵已
將賊人殺敗城内都統五哥帶領滿兵及察哈兒兵開
城西門前後亂跑尾追賊後搶掠物件以致賊人折囘
斫傷西安驍騎校一員滿兵一名察哈兒兵二名五哥
首先敗囘又復衝磞緑旗隊伍致鎮海營千總與兵卒
帶傷者十有餘人其餘行事昏憒不知羞恥席倫圗輕
浮妄言狂呌無禮皆軍事所最忌者臣是以即行撤囘
等語朕比時即批示令其具本叅奏随據年羮堯奏稱
都統五哥席倫圗本應叅劾然臣之受恩威權太重若
再叅两都統於臣不利伏乞暫賜優容置之閒散之地
等語朕是以將五哥席倫圗調囘令其别䖏効力今據
䕶軍叅領常明奏稱羅卜藏丹津侵犯康城邉界時年
羮堯令臣到鎮海堡送信與都統五哥五哥随帶西安
滿兵一百名察哈兒兵三百八十名入守鎮海堡凡四
晝夜至第五日今陞總兵之宋可進帶西寧緑旗兵一
千五百名來赴臣與都統五哥叅將張家翰同率在城
滿洲䝉古緑旗兵丁六百餘名出西門向城下排列與
　賊戰賊即奔敗因深入賊壘交戰西安正藍旗驍騎校
　署叅領四哥鑲藍旗披甲達三保陣亡正黄旗領催署
　驍騎呉泰等五六人俱數䖏重傷察哈兒兵亦有陣亡
　及受傷者此皆世受國㤙遇敵感憤報効死傷之人臣
　不敢隐匿謹此奏聞等語常明身在軍前所奏如此與
　年羮堯従前所奏迥異且年羮堯既稱五哥首先敗回
　種種失律之䖏彼時又不㕘劾及朕降㫖令其叅奏又
　云臣威權太重不便又叅兩都統夫行軍之道只論功
　罪之當否豈可意為䡖重且以年羮堯之擅作威福所
　叅者豈止兩都統而至此忽又懼威權太重於身不利
　求朕委曲從寛耶今觀常明所奏當日在事官兵奮力
　殺賊有受重傷者有陣亡者此等深屬可憫五哥等既
　無失律之罪則効力之官兵等應加優䘏此案功罪不
　便含糊歸結著年羮堯明白回奏
　　二十四日
諭吏部外任官員迴避夲族例俱赴京另補朕思督撫两
　司及統轄全省之道員其本族之人迴避者自應赴京
　另補若分巡數府之道員及知府同知通判知州等官
　所管止於一府一州鄰府鄰州非其所轄其屬員職分
　卑㣲若必一例赴京另補未免往返稽延艱難拮据深
　可軫念嗣後遇此等應行迴避之員著該督撫即於本
　省内調補如此則屬員既遵本族迴避之例而又無另
　補守候之苦於公私均為有益爾部即遵諭行
　　又禮部等衙門請動用工部銀兩修理宻親王墳院
　　奉
上諭據奏由工部給銀雖係定例但宻親王子年幼諸事
　未諳或恐不敷所用著蕭永藻盧詢范時繹照裕親王
　山園式樣公同料估委賢能官員動工部帑銀伊等監
　察修造
　　二十六日奉
上諭岳鍾琪所叅臨洮知府白訥涼州同知張梅皆係年
　羮堯信用爪牙招權納賄兵民共憤此二人俱著革職
　照岳鍾琪所請發西寕修大通城効力其任所資財令
　該督查明造册看守其本籍所有財產亦著落各該旗
　該撫即行查明看守勿致疎漏此二人之罪今尚未至
　抄沒若果實在効力則已如不實在効力再從重治罪
　　又奉
上諭今年雨大屋漏墻欹者多朕軫念披甲人等家貧不
　能修理特加恩賜務使人人得所著動戸部庫銀九萬
　兩賞給八旗毎旗一萬兩上三旗内府佐領一萬兩令
　得修理房屋著八旗都統前鋒統領䕶軍統領副都統
　内務府總管將作何分别賞給之䖏㑹議請㫖
　　二十七日吏部等衙門議覆外省調補革職等官勒
　　限歸旗奉
上諭此内議稱應令歸旗人員僻路無驛站之䖏限每日
　行七十里等語一日行七十里未免緊廹著改為五十
　里餘依議
　　三十日兵部將失察臺灣換班兵丁船内偷帶無照
　　民人之守備邱延祚等議䖏具奏奉
上諭此事朕曽特降諭㫖嚴行禁止此案於失察官員議
　䖏太䡖再查出拏送之官亦應議叙將本發囘著再議
　具奏嗣後如仍有將無照民人夾帶船内偷渡者發覺
　之日朕必將該總督提督一併治罪
　
　
　
　
　
　
　
　
　
　
世宗憲皇帝上諭内閣卷三十三
　欽定四庫全書
世宗憲皇帝上諭内閣卷三十四
　　雍正三年七月
上諭三十道
　　初一日奉
上諭年羮堯從前題奏西藏青海等處軍功議敘文武官
　員多冒濫不實朕所深知今特施寛大之恩凡有軍功
　議敘文武官員若係年羮堯任内冒濫題奏者無論已
　陞未陞已授未授俱准速行據實自首其官職卑微不
　能自達者俱交該督撫提鎭齎送此皆出自年羮堯悖
　逆擅作威福之舉與伊等無干朕皆從寛宥釋若仍隠
　匿遲延不肯首明者一經發覺定行拏問嚴加治罪再
　此等無軍功者既可以効力議敘題補則實在効力有
　軍功者亦必有挾私抑遏不行議敘如楊俊傑之𩔖者
　俱著將所以挾私之故詳細呈首
　　初三日奉
上諭前須洲條奏請裁挑淺人夫朕以須洲身為河道親
　自經歴之事必有真知確見故曽降旨以湏洲所奏似
　屬有理交與齊蘇勒陳世倌議奏今齊蘇勒等奏稱若
　將淺夫僱夫二項悉行裁減倘遇有急工必致遲悞應
　仍照舊例遵行等語如此則裁減淺夫僱夫之説斷不
　可行須洲身歷河工非風聞言事者可比何得妄行陳
　奏且在任時不行奏請今離任後不計事之利弊惟欲
　沽虛名而妄奏甚屬不合著傳問須洲若伊仍執己見
　則授伊為濟兖道即令照其所請辦理將來若有遲悞
　定置之重典
　　又山東廵撫陳世倌議奏運河裁減淺夫奉
上諭陳世倌係封疆大吏諸凡理應斟酌妥當秉公行事
　幫貼僱夫之項如應裁去即宜以裁去議奏如不便裁
　去即應將未便之處具奏乃欲裁減一半作此瞻徇兩
　可之議至裁減一半之後倘有不敷應動用何項錢糧
　僱夫之處又未議及陳世倌毎事如此含糊朕殊不解
　著陳世倌明白回奏
　　初四日奉
上諭朕惟治天下之道首重用人朕自臨御以來凡大小
　文武官員俱親加看驗考試補用至降革罰俸等項處
　分必再三詳審務使情罪允當不令稍有屈抑今吏兵
　二部銓選處分則例刋刻遵行已久其中不無前後互
　異之處又現行則例有未經校刻者部内抄白存查遇
　事引用外官無由得知姦胥猾吏因而髙下其手亦未
　可定今律例館纂修律例將竣著吏兵二部㑹同將銓
　選處分則例并抄白例逐一細查詳議應刪者刪應留
　者留務期簡明確切可以永遠遵守仍逐卷繕寫开原
　書進呈朕親加酌量刋刻頒行再書肆有刻賣六部則
　例等書行文五城並各直省督撫嚴行禁止如敢故違
　必重治其罪
　　又
諭倉塲侍郎等今年雨多水漲糧船不無遲滯湏要速於
　　起卸方可不悞回空朕賞給口袋二萬條以助爾等轉
　　運不必動正項錢糧亦不必入奏銷册所用布疋爾等
　　即向戸部咨取縫紉工值於内庫咨取
　　　初八日奉
　上諭支放八旗兵丁米石原有定限現今雨水稍多恐車
　　輛難行著展限一月嗣後支放兵丁米石如遇雨水多
　　時即令展限一月將此永著為例傳知八旗及倉塲衙
　　門
　　　初九日衍聖公孔傳鐸奏懇
　頒賜
聖諭廣訓朋黨論二書奉
　上諭覽卿奏請頒發
聖諭廣訓朋黨論二書我
聖祖仁皇帝教育羣生
御製上諭十六條期以厚民風而端習俗朕仰承
先志推衍發明著為廣訓使愚氓易曉日用可遵凡茲作述
　之間悉本
先師孔子之道以為是訓是行之本並無一語新奇出乎
　聖教之外也卿為
至聖後裔果能祗遵祖訓身體力行則脩身齊家之道化
　民善俗之模莫大乎是且植黨為
聖人所深戒向來孔氏子孫從無趨附匪黨之事所請二
　書不必頒發卿其篤好學力行知恥之旨能光家乘即
　廣國華勉之慎之
　　十一日奉
上諭舊歳直𨽻總督李維鈞奏稱畿輔地方每有蝗蝻之
　害土人䖍禱於劉猛將軍之廟則蝗不為災朕念切痌
　瘝凡事之有益於民生者皆欲推廣行之且禦災捍患
　之神載在祀典即大田之詩亦云去其螟螣及其蟊賊
　無害我田穉田祖有神秉畀炎火是蝗蝻之害古人亦
　未嘗不藉神力以為之驅除也曽以此密諭數省督撫
　留意以為備蝗之一端今兩江總督查弼納奏稱江南
　　地方有為劉猛將軍立廟之處則無蝗蝻之害其未曽
　　立廟之處則不能無蝗此乃查弼納偏狹之見譏諷朕
　　惑於鬼神專恃祈禱以為消弭災祲之方也其他督撫
　　亦多有設法祈雨祈晴之奏者夫天人之理感應不爽
　　凡水旱蝗蝻之災或朝廷有失政則
天示此以警之或一方之大吏不能公正宣猷或郡縣守令
　　不能循良敷化又或一郡一邑之中風俗澆漓人心險
　　偽以致隂陽沴戾災祲荐臻所謂人事失於下則天道
　　變於上也故朕一聞各直省雨𤾉愆期必深自脩省思
　　改闕失朝夕乾惕必誠必敬冀以挽回
天意爾等封疆大吏暨司牧之官以及居民人等亦當恐懼
　　脩省交相誡勉改愆悔過崇實去偽夫人事既盡自然
　　感召
天和災祲可消豐穰可致此桑林之禱所以㨗於影響也葢
　　惟以恐懼脩省誠敬感格為本至於祈禱鬼神不過借
　　以達誠心耳若專恃祈禱以為消弭災祲之方而置恐
　　懼脩省誠敬感格於不事是未免濬流而舍其源執末
　　而遺其本矣亦安有濟乎况
上天好生栽培傾覆原因物之自召而愚民無知每遇水旱
　　不知返躬省咎更爾多生怨憾罪愆重増此乖戾之氣
　　上干
天和以致頻遭降罰荒歉連年多由於此也朕實有見於天
　　人感應之至理而斷不惑於鬼神巫禱之俗習故不惜
　　反覆明晰言之内外臣工黎庶其共體朕意
　　　又
　諭兵部河南總兵官佟世鏻原係叅領朕因念其祖父特
　　擢為總兵官乃伊自到任以來並不實心報効惟事鑚
　　營即如松阿顔違禁私販馬匹伊即遵照以重價派散
　　各營兵丁松阿顏無勢無權一稚子耳其囑託之事佟
　　世鏻尚趨承恐後若此至於隆科多暗中委囑之事其
　　竭蹷奉行又不待言矣有玷官箴甚屬溺職著將佟世
　　鏻革職
　　十二日奉
上諭年羮堯自任川陜總督以來擅作威福網利營私顛
　倒是非引用匪𩔖異己者屏斥趨附者薦拔又借用兵
　之名虛冒軍功援植邪黨以朝廷之名器徇一己之私
　情目今事事敗露不可悉數其所用匪𩔖如陜西官員
　内則有延安府知府李繼泰寧夏同知趙健河州知州
　許啓盛三原縣知縣劉子正南鄭縣知縣嚴世傑四川
　官員内則有川東道金德蔚永寧道周元勲保寧府知
　府王國正重慶府同知楊文斌建昌衞通判崔鴻圖卭
　州知州張純巴縣知縣周仁舉遊擊年恱此等官員平
　日侵蝕軍需剥削民膏諂媚上司苛刻地方實為兩省
　之害著即行文該省調取伊等來京引見定奪又如年
　羮堯數年來叅革及降調之文武官員甚多其中自有
　寃抑著吏兵二部將叅革及降調之原委一一查明繕
　摺具奏候朕親覽酌其情節降旨調來引見使年羮堯
　不得肆其蒙蔽而伊等不致受其誣陷且以為罔上行
　　私無知之大吏戒並為鑽營黨附無恥之屬員懲再如
　　川陜兩省副將以下千總以上等武官經年羮堯冒濫
　　題補者俱著岳鍾琪詳查擇其尤劣者叅奏　又奉
　上諭年羮堯在川陜總督任内徇私受賄所用官員多係
　　阿附迎合之小人經朕聞知者已降旨調回其餘官員
　　著岳鍾琪查明甄别叅奏朕降旨調回之缺及岳鍾琪
　　叅奏之缺俱將朕命往人員令岳鍾琪酌量題補川陜
　　吏治大壞務湏加意整理將年羮堯流弊惡習盡行剔
　　除始於地方有益此次命往人員不過就其人材與所
　　條奏而用者皆非朕深知灼見之人如補用之後實心
　　任事潔己奉公則已若有敗檢溺軄貽誤地方者岳鍾
　　琪即指名題叅定行嚴加治罪
　　　十四日奉
　上諭據禮部奏八月二十三日
皇妣孝恭仁皇后服制期滿請照
皇考聖祖仁皇帝釋服之禮祫祭
太廟頒諭中外等語朕疉遭
皇考
皇妣大事追念罔極深恩莫由仰報三年以來祇於宫禁之
　　中齋居素服黙盡思慕哀戚之忱非敢自謂遵循古禮
　　更不欲宣播於衆也父母之䘮人子之心則一而帝后
　　之禮國家之制則殊今八月二十三日屆
皇妣孝恭仁皇后釋服之期著擇日於
奉先殿祭告自行家禮至於頒諭中外可不必行餘依議
　　　十五日奉
　上諭凡官員離任毎有地方士民保留如果該員在任實
　　有政績惠澤在人愛戴出於至誠理應赴上司具呈陳
　　請即或清正廉幹之官寃抑被劾百姓為之抱屈者亦
　　可赴闕申理乃邇來積習無論官員賢否及離任之有
　　無寃抑概借保留為名竟不呈明上司輒鳴鑼聚衆擅
　　行罷市顯然挾制其中買囑招摇種種弊端皆於地方
　　生事如果保留盡係真情何以陞任官員不聞有人愛
　戴者耶此乃刁風惡習例所嚴禁斷不可縱容使長朕
　聞年羮堯自西安起身之時私囑咸寧縣知縣朱炯用
　賂徧行買人保留因年羮堯悖逆貪虐罪惡滿盈去時
　人人稱快竟無一人肯應者然後出城赴任倘有無知
　之人受賄保留豈不又於地方生事耶朕又聞年羮堯
　所過州縣或有闔城多人出迎者或有一人不出舉手
　加額稱慶甚且唾啐者夫百姓若果愛戴自必通省皆
　然斷無此迎彼唾之理可見凡保留官員者多非出於
　眞情皆買囑逼迫而然也嗣後官員離任士民有擅行
　鳴鑼聚衆罷市者除將刁惡之人分别首從從重治罪
　外其被保之員即係好官然既買囑百姓亦必嚴加治
　罪以儆刁風
　　十六日奉
上諭朕前者曽有旨與年羮堯諭及隆科多於各處轉運
　藏埋銀物昏憒之極可愧可笑即戒年羮堯不可亦作
　如此醜態為天下人所笑年羮堯奏稱隆科多上不信
　　聖主之推誠下不守人臣之大義更不通前徹後思想
　　保全之樂境乃反慮及抄没如此行徑顛倒錯亂殊堪
　　駭異又自稱臣賦性麤愚惟知感激天恩斷不敢作如
　　此舉動有負皇上用人之明等語但隆科多藏運財物
　　不過在各親友家及西山寺廟中耳今年羮堯不特在
　　京城中埋藏且於天下各省内運寄不審曽通前徹後
　　思想否真感激朕恩否不負朕用人之明否可駭異否
　　顛倒錯亂否著年羮堯明白回奏
　　　又趙𢎞煒首告伊姪趙之垣侵吞家産趙之垣具呈
　　　陳辨并首告年羮堯將清理伊叔趙𢎞燮虧空銀四
　　　十萬兩侵欺入己李維鈞朋比為姦愚弄趙之垣各
　　　情由都察院據呈具奏奉
　上諭康熙六十一年冬朕即位後趙之垣李維鈞同來陛
　　見朕於自鳴鐘直房守孝之處召見二人含淚謂趙之
　　垣曰
皇考念爾祖舊日功勲加恩後人故爾父爾叔皆任以節鉞
　　爾叔在直隸聲名甚屬平常且未完公項纍纍
皇考特欲保全功臣之後恐爾叔身後諸事敗露故
命爾署理直隸廵撫印務以完爾叔未了案件乃爾蒞任以
　　來未能改易前轍朕仰體
皇考優待功臣後裔之意諄切訓誡爾當竭誠黽勉以葢前
　　愆又諭李維鈞曰爾係趙𢎞燮屬官在直隸居官年久
　　諸事熟練爾於趙之垣不可拘上司屬官之分當如骨
　　肉相待諸事竭力規正使彼不至隕越以上成
皇考保全功臣之意並副朕仰體
皇考保全功臣之心比時李維鈞回奏云臣惟有盡心竭力
　　以幫助趙之垣於是二人皆痛哭叩首而出次年二月
　　年羮堯進京靣奏曰趙之垣庸劣紈袴不可以膺廵撫
　　重任朕謂之曰趙之垣為人朕亦素知但伊之署理廵
　　撫乃
皇考保全功臣後裔之盛心去冬伊等來京朕已諄切訓誡
　　之矣年羮堯見朕意不為摇動一月之後復奏云趙之
　垣斷不可令為廵撫矣伊從前居官不過庸劣今自皇
　上訓誡之後不惟不凛遵明旨反大肆貪婪以進上為
　名向各屬私派銀三十萬兩並勒索從前未收之規禮
　朕聞之以為寧有是理此言未可深信乃越七八日趙
　之垣果具摺進銀三十萬兩朕心甚怒以年羮堯之言
　為實因將趙之垣解退令年羮堯帶徃陜西以清趙宏
　燮之事及至去年冬年羮堯又將趙之垣帶至京師再
　四懇求引見力保其可用種種顛倒殊不可解今年趙
　𢎞煒首告朕即知必有縁故今覽都察院所奏趙之垣
　控訴原委年羮堯欺罔姦詐設局誘陷情弊顯然著將
　此摺抄録發與年羮堯李維鈞令其明白回奏
　　十七日奉
上諭朕因銀庫官員謹慎自持遵法効力曾交吏部議敘
　以示奬勸吏部理應分别酌量議奏乃草率議覆將官
　員筆帖式以及庫使等俱議以應陞之缺即用使闔庫
　之官俱陞則銀庫安得如許熟練賢員乎吏部既如此
　議奏即依議行將伊等員缺交與吏部揀選題補倘補
　授之員不如前任之人日後劣蹟偶彰定將吏部一併
　從重治罪
　　十八日内閣等衙門叅奏年羮堯欺罔悖亂請加誅
　　戮以彰國法奉
上諭覽内閣九卿詹事科道叅劾年羮堯奏章已悉年羮
　堯為川陜總督貪婪放縱網利營私本應即加處分因
　伊青海之功朕意欲委曲保全故罷其總督之任授為
　杭州將軍令其効力以贖前愆乃今事事敗露不料其
　欺罔悖逆之罪至於此極實為國法之所不宥如當日
　鰲拜以開國元勲輔政犯罪三十條遂至不可保全年
　羮堯今日之功豈能及鰲拜之大而所犯之情罪則甚
　於鰲拜朕展轉思維自古帝王之不能保全功臣者多
　有鳥盡弓藏之譏然使委曲寛宥則廢典常而虧國法
　將來何以示懲卿等合詞叅奏乃在廷公論而國家賞
　罰大事必諮詢内外大臣僉謀畫一可降諭旨詢問各
　省將軍督撫提鎮各秉公心各抒己見平情酌議應否
　作何處分即速具奏
　　二十日奉
上諭安民莫先於弭盜而為政必貴於實心從前兩江總
　督查弼納條奏種種緝盜之法且欲於水次釘樁以為
　周防極似實心料理者乃今自六月十七至七月十七
　所報盜案竟有一百九件朕覽之不勝駭異豈因查弼
　納實心料理反致如是之多乎可見伊從前所奏盡屬
　虛偽欺飾耳查弼納身為總督統轄文武弭盜一事尤
　其專責今前後盜案纍纍伊所司果何事耶且此外以
　强報竊諱有為無者更不知凡㡬兹特降諭旨與查弼
　納務必實心清致盜之源察窩盜之所竭誠料理使盜
　賊歛迹百姓安堵以副朕意若因有此嚴旨更復隠諱
　朦混使民害不得上聞兇惡肆行無忌必將查弼納治
　以重罪
　　又
諭欽差閲視河道内閣學士何國宗等運河關係重大言
　者皆似近理而議論多有不同今蔣廷錫條奏欵項爾
　等前徃詳加閲看凡泉源湖身與各水源流地方形勢
　務湏身到測看方得確準定議不可茍且草率意為揣
　度以致後日勢不可行河道總督凡黄河所經皆其管
　轄豈能處處親到即河屬官員偶有所見亦未敢輕易
　舉行爾等將儀器輿圖一併帶去再有算法館行走明
　白測量人員著何國宗指名舉奏二人帶去詳加測量
　或蔣廷錫條奏欵項之外有關係運道應查看修理之
　處亦逐一審視㑹同該督撫詳議具奏務期一勞永逸
　爾等於八月二十日起身乘驛前去倘遇無驛遞之處
　爾等輕騎減從該撫照料前徃總河齊蘇勒現在堵築
　黄河決口爾等此去先看漳河衞河後到濟寧則總河
　堤工事完便可㑹同閲看倘該督撫有緊要事務爾等
　或稍候數日或躬徃就之勿致貽悞地方
　　二十一日吏部等衙門議覆條奏直隸州之州同州
　　判以舉人貢生補用奉
上諭國家立制用人自有一定之體斷無有委曲遷就以
　聽人之選擇去就者且定例必湏公平始可永行無弊
　今疏稱願就州同州判者造册報部願就二字甚屬非
　體又稱將不係直隸州之州同二十六缺州判三十二
　缺一併選用舉貢後又稱願就者多反致壅滯前後自
　相矛盾且事屬偏枯於情理未協著再議具奏
　　又山東廵撫陳世倌回奏不行保題密薦之員自行
　　認罪奉
上諭從前因陳世倌密摺奏稱現有直隸州缺臣前密薦
　之員不敢再行保題朕曽降旨令其明白回奏今陳世
　倌奏稱臣前密薦官員理應遇缺即行題補乃並未題
　補罪實難辭等語此特避重就輕含糊覆奏也如此則
　各省督撫等密薦之員俱遇缺即行補授乎陳世倌回
　奏與朕所問迥不相符著再行明白回奏
　　二十二日奉
上諭今歳入夏以來雨水過多朕念黄淮伏秋兩汛必然
　水勢浩瀚甚以為憂所以從前批發嵇曽筠奏摺有無
　日不神馳淮黄兩岸之語今據田文鏡奏稱儀封縣南
　岸大寨蘭陽縣北岸板厰後兩處衝開決口各十餘丈
　此皆朕躬不徳或用人行政有缺失之所致返躬惕厲
　夙夜不安其衝決隄工田文鏡可星速㑹同副總河嵇
　曽筠督率各屬河員併力搶築務期永久堅固其一帶
　危險工程亦當増卑培薄預為之防至被災人民著速
　委能員實心確查應賑恤者即動正項錢糧賑恤衝没
　田地詳細估勘應豁免者題請豁免朕從前曽命將河
　屬官員分别議敘今儀封蘭陽兩處既被衝決例應叅
　處但朕自念不徳其疎防官吏止停其議敘不必叅處
　并從寛免其賠修
　　又
諭禮部自古修己治人之道載在經書帝王御宇膺圖咸
　資典學我
聖祖仁皇帝天亶聰明而好古敏求六十餘年孜孜不倦朕
　　幼承
庭訓時習簡編自即位以來更欲以研經味道之功為敷政
　　寧人之本顧以亮隂之際未舉經筵今八月二十三日
　　為釋服之期爾部可擇日舉行經筵典禮並詳查定例
　　以聞
　　　二十三日禮部奏朝鮮國王遣使謝
　恩恭進禮物照例收納奉
　上諭據奏朝鮮國王因賜祭賜諡並封王恩典差陪臣赴
　　闕奏謝貢獻方物具見悃忱朕垂念逺方時存軫恤彼
　　國既有哀戚之事其因賜祭賜諡而來貢獻朕心甚為
　　不忍著不必收納至封王所貢儀物依議行
　　　二十六日奉
　上諭今歳夏秋以來直隸山東河南三省雨水過多小民
　　謀生無術者有之朕心甚為憫惻晝夜靡寧茲秋成將
　　屆憂念彌深該督撫可作速遴委能員實心詳察其有
　生計蕭條升斗無資以及田地被淹不得收穫房廬倒
　塌不安厥居者即一面賑恤一面具奏務使窮幽極僻
　之區亦不至一夫失所至所遣官吏或有草率將事及
　隠匿不聞甚至揑報賑給侵漁朦混使澤不下究者察
　出將該管官一併從重治罪斷不姑恕爾督撫等尤宜
　實心誠求竭力料理如恤子孫如辦家事勿視為具文
　以副朕宵旰憂勞之至意
　　又奉
上諭今年雨水過多人家屋漏牆垣倒塌貧乏兵丁不能
　修葺朕深加憐念所宜特沛恩施務令咸得安居著發
　戸部庫帑九萬兩賞與八旗每旗一萬兩上三旗之内
　府佐領一萬兩俾貧乏兵丁修理房屋得有裨益明日
　傳集八旗都統前鋒統領䕶軍統領副都統内務府總
　管等將作何賞給之處令伊等請旨具奏
　　二十八日奉
上諭今歳天津等處地方被水米價甚是騰貴去歳盛京
　曽由海運糧十萬石著行文將軍綽奇府尹尹泰等將
　伊等地方糧十萬石由海運至天津新倉俟到日交與
　地方官收貯將盛京等處倉内收貯舊米每年糶賣易
　進新米所出舊米若足十萬石即行運送倘不足十萬
　石著酌量賤價買足十萬石之數運送今歳收成之處
　尚未深知不可遽定若果豐收價賤即行買運若價值
　騰貴有不便之處即令將軍綽奇等將不便之處奏明
　再若有自海運糧之商人不必禁止聽其運至天津貿
　易不許他徃著給事中増夀前往再著都察院派漢御
　史一員將此交部轉行將軍綽奇等
　　又奉
上諭歸化城土黙特地方年來五榖豐登米價甚賤查黄
　河自山西皇甫川界入口河之兩岸一屬山西一屬陜
　西應自歸化城購買米石從皇甫川界黄河運至内地
　到土爾胡處修建倉厫收貯其歸化城大清山黄河岸
　口亦建一倉買米存貯以便由皇甫川界運至土爾胡
　處再修造船隻運至陜西潼關地方其修倉修船往來
　挽運所費錢糧諒亦無多刑部員外郎覺羅明夀係朕
　深知之人再著理藩院遴選謹慎篤實賢能司官一員
　同伊馳驛速徃㑹同山西廵撫伊都立歸化城都統丹
　津等將查倉修船挽運水手及需用等項詳議具奏若
　此事易辦則外而䝉古内而百姓大有裨益
　　又
諭直隸總督李維鈞今年六月以後雨水較多橋梁道路
　多被淹没京師為四方輻輳之地士民商賈往來雲集
　今聞近京各處道途積潦行李維艱諸物騰貴朕心甚
　為軫念爾可轉飭各地方官悉心籌畫其大路中積水
　之處作何疏洩窪圯之處作何修墊通州一路可交與
　副將賽都通永道髙鑛古北口一路可交與總兵何祥
　書及該管州縣官宣府一路可交與總兵許國桂及該
　管州縣官至近京一帶可交與大興宛平良鄉涿州等
　州縣俱速令其相度地勢設法修理使行旅之人通行
　　無阻不可借端差派以便民之政反致累民
　　　二十九日山西廵撫伊都立奏塞思黑門下䕶衞烏
　　　雅圖毆打生員擬斬奉
　上諭此事從前諾岷隠匿未曽奏聞經朕聞知降旨詢問
　　諾岷始行題叅至太監李大成乃允禟家下為首緊要
　　太監伊豈有不知此事之理諾岷訊審時以李大成患
　　病不知此事竟為脱卸遽行發回諾岷係滿都䕶屬下
　　滿都䕶允禟比鄰而居伊等原屬同黨似此互相瞻徇
　　强為掩飾置國典於何地耶諾岷大負朕恩伊都立到
　　彼理應詳究乃止據諾岷所審具奏疎忽殊甚此事仍
　　著伊都立將太監李大成提徃晉省明白對質務將實
　　情審出具奏至於允禟自來舉動惡亂結納黨援妄行
　　鑽營不守本分且人品庸劣文才武畧一無可取兼之
　　居心妄自尊大伊本無足算數之人
聖祖皇考優封貝子毫不感恩戴徳
聖祖皇考稍加訓誡輒云不過革去此微末貝子已耳偶遇
　　勞瘁動稱若如大阿哥二阿哥一例拘禁我倒安逸此
　　等狂悖之談時出諸口朕與諸阿哥所共知者及遭
皇考大事朕並未見允禟目中一滴淚下朕御極後允禟昻
　　然恣肆抗違諭旨狂悖之形種種不一朕念若將允禟
　　行止一經表著則國典難寛遂發徃西寧居住伊又寄
　　書允䄉内稱事機已失追悔無及且縱容屬下騷擾地
　　方毆打民人妄亂行事朕特遣都統楚宗前往約束及
　　楚宗到彼宣旨伊並未迎接跪聽漫不經意安居卧室
　　毫無惶悚之容信口妄言有出家離世等狂悖之語且
　　伊從前詐取明珠家銀百萬餘兩將應賠錢糧抗不還
　　項攜帶數萬金前徃西寧要買人心所以地方人等俱
　　有九王爺之稱伊不過一貝子耳何嘗一日得居王位
　　尚未及貝勒職分又安得漫稱為王無恥卑汚之至情
　　甚可惡洵屬不識臣子大義悖亂之人允禟著革去貝
　　子撤其佐領屬下並行文陜西督撫嗣後仍有稱允禟
　　為九王爺者定行提拏從重治罪
　
　
　
　
　
　
　
　
　
　
　
　
　
　
　
世宗憲皇帝上諭内閣卷三十四
　欽定四庫全書
世宗憲皇帝上諭内閣卷三十五
　　雍正三年八月
上諭二十一道
　　初一日
諭戸部侍郎蔣廷錫内務府總管來保今年六七月間京
　師雨水較多聞京城入倉内頗有積水支領甲米車輛
　來往甚艱其城外萬安倉附近城墻城上瀉水流下倉
　内道路亦復泥濘如何令各倉積水通洩不致停滯低
　窪處作何修墊俾收放糧米之地髙燥潔淨既便於車
　輛行走亦不致糧米狼籍又各倉厫底或應鋪墊石灰
　或應支架平板爾等到各倉詳悉查看具奏
　　初三日奉
上諭今年天津一帶雨水頗大著將漕糧截留二十萬石
　存貯天津新蓋厫内其截留事宜照雍正元年舊例行
　　又
　諭倉場侍郎今嵗雨多道路泥濘民商客貨車輛難行其
　　五閘運河内載貨民船既無礙行運不必禁止
　　　初五日奉
　上諭年羮堯從前竊弄權柄擅作威福所有脅從諂附者
　　原不足深責今年羮堯之姦邪僭逆種種敗露朕已洞
　　悉屢頒諭㫖深自引咎頻敕内外諸臣令各洗滌已往
　　戒警將來共期改過若仍黨惡不悛則斷不姑恕諭㫖
　　甚明乃直隸總督李維鈞居心險譎竟敢陽順隂違如
　　保定府城内即現有年羮堯私置之家産藏留之財物
　　彼並不叅奏迨朕降㫖令查尚具摺故作猶豫之狀希
　　圖延挨俾得隱匿此等情景必有緣由甚属可惡著馬
　　爾賽蔡珽同往保定府詳細詢察若果得姦欺黨惡實
　　情即將李維鈞拏問請㫖
　　　初六日奉
　上諭王頊齡係
聖祖仁皇帝擢用大臣宣力多年和平安静簡任機務恪慎
　　自持朕即位以來特加恩眷伊去嵗以年老乞休朕念
皇考時所遺大臣無㡬每見伊等心甚愴然不忍遽允所請
　　降㫖慰留欲待三年既滿之後始行予告繼聞伊患病
　　即遣醫診視賜藥調理望其漸次得痊不意竟至溘逝
　　豈朕體恤舊臣之意尚有未誠邪朕心甚為傷悼可加
　　曠典特贈少傅恩予賜䘏加祭二次并輟朝一日官員
　　内有係伊門生者令其素服持喪其祭送之時各部院
　　漢官俱令前往以副朕惓惓老臣加恩耆舊之至意
　　　又刑部等衙門奏因姦致死人命之劉之用擬斬不
　　　知情之姦婦陳氏擬絞奉
　上諭姦夫殺死親夫姦婦雖不知情而親夫之死實由其
　　通姦之故擬以絞罪此律固不可改但陳氏一聞姦夫
　　殺害本夫即行喊叫將姦夫劉之用指拏尚有不忍死
　　其夫之心猶屬可憫若將此等婦人按律擬罪必致之
　　死恐將來有犯此等事情之人畏法律之嚴反隠匿而
　　不肯自行出首矣嗣後如有此等情事爾等仍照律定
　擬加簽呈覽
　　初八日
諭内閣九卿等古有諱名之禮所以昭誠敬致尊崇也朕
　臨御以來恐臣民過於拘謹屢降諭㫖凡與御名聲音
　相同字様不必廻避近見各省地名以音同而改易者
　頗多朕為天下主而四海臣民竭誠盡敬如此况
孔子徳髙千古道冠百王正彝倫端風化為徃聖繼絶學
　為萬世開太平自天子以至於庶人皆受師資之益而
　直省郡邑之名有
聖諱字在内者今古相沿未改朕心深為不安爾等㑹議
　凡直省地名有同
聖諱者或改讀某音或另易他字至於常用之際於此字
　作何廻避一併詳議具奏
　　初十日奉
上諭楊宗仁敬慎持躬亷能供職効力年乆𢡟著勤勞簡
　任總督以來潔己奉公孤介端方始終一節忽聞溘逝
　　朕追念良臣深為悽惻難釋於懐應沛殊恩以示優眷
　　著於應得䘏典外加贈少保加祭一次並給與拜他拉
　　布勒哈番楊宗仁櫬到之日該旗大臣預先奏聞
　　　十一日奉
　上諭滿洲兵丁於技勇武藝俱已精練惟向來未習水師
　　今欲於天津地方設立水師營分撥八旗滿洲前往駐
　　防操演似屬有益其應於何處駐劄設立㡬營𣲖兵若
　　干用船若干並如何製造船隻如何演習兵丁之處著
　　怡親王㑹同朱軾張廷玉蔣廷錫拉錫詳議具奏
　　　十二日諸王大臣等奏請服制期滿舉行吉禮奉
　上諭三年之内疉遭
皇考
皇妣大事朕追思永慕莫釋於懐今服制期滿大禮告成諸
　　王大臣等援引典例合詞陳奏朕念三年持服不過黙
　　盡其心非敢自謂盡孝今雖勉從諸王大臣所請而孺
　　慕之誠終身不能忘也
　　十三日奉
上諭向來各部院動用錢糧俱係各衙門自行奏銷徃徃
　無從稽考朕辦事之初不得不加意經理是以設立會
　考府以司察核自雍正元年以來迄今將及三載辦過
　各部院奏銷錢糧事共五百五十件内駁囘應改正者
　共九十六件似此則部院事件之不能無誤而會考府
　之有益於察核者可知矣又查會考府所駁九十六件
　之中戸部兵部只十數件惟工部則多至五十八件似
　此則亷親王之居心又可知矣會考府本屬有益但恐
　設立日乆多一衙門即多一事端且如亷親王之狡詐
　每預留餘地以待會考府之駁正使寛大之名歸之於
　己刻薄之名歸之於會考府伊生平用心之巧大率𩔖
　此嗣後著将會考府停止凡爾部院堂司官各宜秉公
　抒誠以盡職業勿謂無人稽查遂爾草率朦混自干罪
　戾即如工部目前之錯誤若此将來豈可憑信俟一二
　年後将彼所辦事件彚集另𣲖人考核年來辦理會考
　府之王大臣及官員等甚屬盡心著議敘具奏
　　十四日
諭吏部都察院安民必先弭盗盗風不息皆由有司官諱
　盗不報之故不但江南地方盗賊素多近聞河南湖廣
　路上有過徃官員被劫者州縣官賄賂事主通同隱匿
　司道既無覺察督撫亦受䝉蔽以致盗賊無忌貽害不
　小此必有平日窩藏之處不可不嚴行稽察朕思廵按
　御史乆經裁汰自不可復今或於滿漢御史並部員内
　揀選賢能官酌量於湖廣江南浙閩山東河南等省每
　省或差二員或一員或兩省差一員兼理令其專司稽
　察盗賊并廵查驛站烟墩倘有縱容盗賊隱諱不報者
　許據實題叅一切地方事務差員不得干預若生事滋
　擾必從重治罪爾等詳細酌議如有不可行之處亦即
　據實具奏
　　十六日
諭倉場總督今年雨水過多米價騰貴可將厫内舊貯米
　減色平糶并行文直隸總督凡近水州縣可通舟楫者
　俱令赴通州領運平糶便民
　　十八日奉
上諭今年夏秋直隸地方雨水過多恐秋禾歉收窮民乏
　食已降諭㫖令該地方官詳查賑濟朕早夜思維深切
　軫念若於賑濟之外有城工應修理者修理數處俾窮
　民傭工藉以飬贍更為有益著於六部中選擇司官六
　員編檢庶常内選擇四員御史内選擇二員中書内選
　擇一員俱在漢官中擇其為人老實謹慎可用者帶來
　引見朕再指示修理城工地方令其前徃再者連嵗口
　外收成頗好朕曽降㫖進口糶賣米糧不得禁止近聞
　各口官弁於米糧進口之時每借稽查為名多方勒索
　以致阻滯著兵部行文各口毋得仍蹈前轍使米糧不
　得通行
　　十九日奉
上諭前因今嵗直隸山東河南三省雨水過多恐小民被
　　澇受困特降諭㫖令三省大吏委員詳察速行賑濟今
　　據山東廵撫陳世倌奏報歴城聊城等州縣秋禾被淹
　　農民失望已飭各地方官撫恤等語該撫務湏督率有
　　司加意經理毋使窮民失所
　　　二十一日
孝恭仁皇后服制期滿黎明
　上詣
奉先殿祭告行釋服禮祭畢囘宫
　上御乾清宫召諸王大臣入見澘然垂淚奉
　上諭父母之恩鞠育顧復為人子者終身仰報不盡而朕
　　荷
皇考
皇妣教育之恩尤為至深至厚誠所謂欲報之徳昊天罔極
　　也三年之中如祭祀朝會國家大禮不可曠缺朕不得
　　已勉從諸王大臣之請照例舉行不過於宫中持服以
　　黙盡其心而究未能盡此心於萬一也日月易邁已屆
　　三載禮制有定而朕心無窮此一件素服朕衣之三年
　　今日更換不勝悽愴之至朕之一念豈但三年固結於
　　中即終身之乆亦斷不能忘也朕非以此沽名亦並無
　　一毫假飾即如當日亷親王值伊母妃之喪故為哀
　　毁之狀將近百日尚須兩人扶掖而行及百日後身體
　　如故形容亦未瘦減其從前假飾之時無識之人皆為
　　其所愚惟
皇考聖明洞察其詐偽深責其不孝及
皇考大事而亷親王並無哀慟憔悴之容以
父母之喪而前後迥異若此可見假飾之事必至敗露不可
　　以常行也朕若稍有假飾
皇考在天之靈亦必洞察之朕豈敢出此乎
　　　二十二日奉
　上諭嗣後直隸各省秋審情實緩決可矜人犯各該督撫
　　仍照常具題外刑部進呈黄冊時著將情實緩決可矜
　　三項分别彚歸各項仍照省分逺近為序從雲南省起
　刋刻刷印進呈
　　二十六日奉
上諭前於天津蓋造倉厫原備截留漕米是以朕諭托時
　等将湖北湖南之米截留二十萬石存貯天津托時因
　奏天津倉厫地勢卑濕厫底湏鋪墊乾草以隔潮氣昨
　牛鈕奏稱墊草亦不免浥爛如此則截留漕米無益前
　所降諭㫖截留之米可仍令抵通歸倉當時蓋造倉厫
　原係李維鈞及地方官員經手乃並不相度髙燥之地
　草率營建著托時前徃天津會同莽鵠立柯喬年詳審
　地形或另擇髙阜之處或将舊基培墊交與李維鈞親
　同當時經手之員賠補修造即著莽鵠立柯喬年監督
　工程至於直隸州縣倉穀李維鈞曽奏虧空無多今嵗
　秋收即可全補無缺今蔡珽奏稱清苑倉穀並無顆粒
　清苑為保定附郭之縣倉榖尚虧空如此則他處可知
　李維鈞前此所奏不實著大學士會同刑部問明具奏
　又蔡珽奏稱目下省城米價騰貴今令臬司浦文焯携
帶脚價親至天津将截留漕米星速運三萬石以二萬
石直至省城平糶以一萬石量留沿途被水之處以救
眉急等語畿輔之地百姓艱食朕心深為軫念著托時
到天津将漕米撥三萬石交與浦文焯作速運去今嵗
近京一帶雨水較多恐此米尚不敷用再令陳守創将
通倉變色米六成以上者撥十萬石交與余甸蔡起俊
動用脚價運至天津或平糶或賑濟應運何處聽蔡珽
調度余甸蔡起俊悉聽蔡珽指揮協助賑恤朕念直隸
地方低窪之處衆水積而不洩以致但有水之害而無
水之利疏濬之道不可不講已諭朱軾張燦經理此事
聞陜西潼商道王全臣在陜挑濬秦渠熟習水利其在
軍前歴年亦著勞績而年羮堯綽奇屢次叅奏若非朕
保全之伊早罹重罪矣可著王全臣來京其潼商道員
缺著松茂道孟以恂調補凡王全臣軍前之事俱交與
孟以恂料理王全臣即著來京不必俟孟以恂交代清
楚朕另降㫖與孟以恂其松茂道員缺著岳鍾琪㨂選
　題補
　　二十八日奉
上諭和碩怡親王多羅果郡王實心為國凡朕所交之事
　盡心竭力辦理操守亦甚清亷随朕行走之處甚多所
　費甚繁著加怡親王俸銀一萬兩多羅果郡王著照親
　王給與俸銀俸米䕶衛著照親王府員額著順承郡王
　班居果郡王下
　　又
諭歩軍統領阿齊圖廣寧門外大路甚屬低窪大雨時行
　則積水處車輛行李往來甚難著支戸部庫銀修理石
　路
　　二十九日
諭吏部兵部朕在圓明園與在宫中無異凡應辦之事俱
　照常辦理若因朕在圓明園爾等将應奏之事少有遲
　悮㫁乎不可若無應奏之事爾等照常在衙門辦事不
　必到此至理事之日或爾等有應奏之事春末至秋初
　可趂早涼於曉鐘時起身來秋末至春初天時寒冷於
　日出之前起身來不但爾等不受寒暑即跟随人夫亦
　不至勞苦可傳知各衙門
　
　
　
　
　
　
　
　
　
　
　
　
世宗憲皇帝上諭内閣卷三十五
　欽定四庫全書
世宗憲皇帝上諭内閣卷三十六
　　雍正三年九月
上諭十五道
　　初三日
諭大學士等前因天津倉厫潮濕不能收貯米石故停止
　截留今據蔡珽奏稱天津倉厫雖不能貯米可分發各
　州縣存貯以備賑濟請仍截留二十萬石等語户部作
　速派賢能滿漢司官各一員前徃天津㑹同倉場總督
　托時將河南小米截留二十萬石一面行文蔡珽令其
　酌量應貯米之州縣撥派官員於天津地方領運收貯
　備賑前李維鈞奏請賑濟一月朕思賑濟原不可拘定
　日期昨降㫖修理城工春暖之時小民可藉以餬口但
　恐三冬未能接濟可行文蔡珽再賑濟三個月務令小
　民得所現今遣增壽等前徃奉天採買米石運至天津
　可即行文伊等於米石之外採買髙粱或十萬石或七
　八萬石一併運至天津於賑濟大有裨益爾等即遵諭
　行
　　又
諭户部朕體恤臣工時深軫念每思經理區畫以贍其俯
　仰之資查舊例在京大小漢官每年俸米俱支給十二
　石盖因向日漢官擕帶家口者少食指無多故給米十
　二石即可粗足今見漢官帶家口者多若俸米仍照舊
　數則日用或有不敷居官者難免内顧之慮嗣後在京
　大小漢官著按俸銀數目給與俸米俾禄糈所頒足供
　飬贍以示朕加惠羣臣之至意
　　初八日順天府府尹張令璜奏
　耤田疉産瑞榖請撰文立碑奉
上諭據奏耤田疉産瑞穀順天紳衿耆庻籲請撰文立碑
　以昭盛徳以示來兹等語耤田嘉榖雖有九穗之瑞但
　今歲畿輔地方被水小民乏食朕方修省之不暇所請
　撰文立碑勒石不必行
　　十三日宗人府議敘管理㑹考府之王大臣等奉
上諭從前以怡親王總理事務懋著勤勞晉封伊子王爵
　王猶再三懇辭未受所議賞賜金銀亦可不必至王忠
　誠効力之處朕自深悉之也
　　又户部議駁京口將軍董吉納請給兵丁折色米銀
　　奉
上諭依議將軍之職必須賞罰公明不以私恩小惠邀取
　名譽方能約束兵丁使人心畏服董吉納到任未久諸
　事尚未明晰乃不思整飭訓導之方以敦大體但以兩
　月兵米折色遵行年久之事具疏奏請以冀取恱於衆
　兵其居心行事甚屬卑鄙董吉納著交該部嚴察議奏
　　十五日奉
上諭前年羮堯查拏陜西郃陽縣私鹽用兵一案初據年
　羮堯奏稱並未傷損一人及朕留心訪察知有傷損居
　民之事續據黄焜寄與范時㨗禀帖亦止稱傷損十數
　人朕軫念黎元惟恐官吏䝉蔽使民困不能盡逹用是
再加訪問知所傷之人甚多因特遣奏事石麟前徃平
陽府傳諭審事侍郎史貽直髙其佩令其用心查訪作
何設法開導務使小民無所瞻顧具呈控告勿似黄焜
從前用威恐嚇使小民不敢申訴實情今據史貽直髙
其佩奏稱遵㫖用心查訪親身至彼曉諭開導查出實
在因年羮堯用兵致死無辜之男婦老㓜共七百八十
六名口連前報出之十九名共傷損人民八百零五名
口倶取有鄉保甘結該縣冊結鑿鑿可據又奏稱年羮
堯因查拏鹽梟曹猪頭而該縣将良善之馮猪頭頂名
解送年羮堯並不覆審即將馮猪頭正法等語朕聞之
驚駭戰慄不勝愧憾之至朕以愛養百姓為心惟恐一
夫不獲其所宵衣旰食時厪於懐乃年羮堯負朕委任
之恩逞其兇殘之性草菅民命毒害無辜以致多人受
其慘酷皆由朕任用匪人之故深自愧憾實無以謝郃
陽之紳衿黎庻郃陽地方既被騷擾著該督撫等加意
撫綏其被害之家雖經欽差官員賞給銀兩著該督撫
　等再行優恤雍正四年郃陽縣應徴錢糧盡予豁免該
　督撫等可遍行曉諭合邑紳衿黎庻伊等遭年羮堯之
　殘害幸朕留心察訪研究實情使伊等沉寃得伸今特
　沛恩膏以示軫恤務令僻壤荒村咸知朕意
　　十九日勾决四川廣東福建三省情實人犯
諭大學士等人命至重按罪務使情法得中嚴固不可寛
　亦不可須平心研究求罪犯可生之路至於萬無可生
　然後勾决則國法所不容亦其自取耳從來法寛則愚
　民易犯非刑期無刑之意爾等識之
　　二十二日勾决浙江陜西二省情實人犯
諭大學士等凡事皆要持平一有所偏則輕重顛倒為累
　非淺况用刑豈可或偏乎爾等稱朕寛大詳審朕看來
　詳審尤為緊要盖能詳審而得其平則所施一當於理
　并無寛大之足名矣此即用中之道也且偶然錯誤人
　所時有語云人非聖賢孰能無過朕謂偶不及檢致有
　過失雖聖賢亦不能無况有有形之過有無形之過有
　形之過易覺而無形之過難知茍非詳審省察將遂聽
　其錯誤而莫之知耶是人能自見其過則過可無如自
　謂無過則過必多即如爾等歸美朕躬朕不敢自謂己
　能也全頼爾等匡弼設使朕有過失爾等果能直陳無
　隠朕且欣然納受雖詞色之間必無幾微相拒之處爾
　等不可不知也
　　二十三日奉
上諭朕體恤臣工凡官員辦事著有勞績者無論大小俱
　勅部議敘其有過悞致干吏議者亦照例處分夫一人
　之身有功有過一官之級有降有加舊例官員降級留
　任停其陞轉必三年無過方准開復降級後雖有恩詔
　加級不准抵銷殊非以功補過開人自新之義嗣後降
　級留任官員遇有恩詔及議敘加級者俱准以加一級
　抵銷降一級庻使人皆奮勵勉圖後效亦鼓舞吏治之
　一道也至於降級後捐納加級者不得抵銷前案
　　又奉
上諭古者視歲之上中為儲蓄之節盖官民經畫久逺不
　為一時茍且之計積之於豐年用之於歉歲所謂有備
　無患法良而意美也朕自臨御以來宵旰勤求無刻不
　以民依為念乃重農積粟之詔屢下而閭閻卒少盖藏
　官倉亦多虧缺即如直𨽻保定等府去歲頗稱有秋今
　春二麥亦熟乃以夏秋雨水過多田禾被澇而民間遂
　有饑色幾至流離若非多方賑恤窮民必至失所此皆
　草野無知食不以時用不以禮但快目前之有餘罔計
　異日之不足一遭旱澇追悔無從至於常平通倉原為
　備荒而設乃有司奉行不力多至缺額罪何可逭兹據
　江南浙江江西湖廣福建河南山西陜西廣東廣西雲
　南貴州等省督撫報稱今歲秋成八九十分不等朕覽
　奏不勝慰悦又重為吾民計及長久宜乗此時講求儲
　蓄之道以備將來該督撫等可轉飭有司遍行曉諭務
　須撙節愛惜各留餘地預為他時緩急之需社倉之法
　亦宜趂此豐年努力行之勿但視為虚文故事朕為吾
　民籌畫飬贍之道惓惓於懐無時或釋而吾民自謀其
　身家若但茍且因循不復長顧逺慮則重負朕軫念元
　元之意矣至於州縣倉儲向有虧缺者若不趂此豐收
　之時速行買補將來發覺斷不姑貸慎之慎之
　　二十六日奉
上諭朕前曾降諭㫖凡來奏事之大臣官員等不必太早
　今見大臣等務皆早到如在南城居住人員必得五鼓
　即行前來其年老有疾之人遇寒冷時必重受其累爾
　等効力惟在實心辦事似此奔走並無闗係若侍衛及
　職司看守人等則不得不然盖以伊等之專職也爾等
　若不盡心於職務雖經年如此奔走何益之有徒自取
　其勞耳此皆朕躬所經歴者是以知之甚悉嗣後爾等
　咸遵朕㫖而行不可違背雖稍遲誤或一二人不到亦
　無妨礙並不致有誤事之處也
　　又勾决江南省情實人犯
諭大學士等朕覽江南秋審情實人犯招冊内蘇四拷斃
　朱天一一案情有可疑因將刑部原本取進細閲本内
　奏稱常熟縣陳三家被竊呈報該廵檢司鈕琳當即緝
　獲丁大到官供出贓物在朱天一家弓兵蘇四等起贓
　不獲拷斃朱天一等語廵檢鈕琳並不審訊寄贓縁由
　又不喚朱天一到案查取確供遽行出票差役起贓致
　蘇四等將朱天一私拷斃命此情之可疑者一也又丁
　大既係竊賊則不應聽其取保候訊旋報病故此情之
　可疑者二也看此朱天一並無窩贓情由即丁大果否
　行竊亦無的據廵檢鈕琳不無誣良致死卸罪於蘇四
　情弊著行令該撫遴委賢員再行詳審具奏
　　又御史殷式訓條奏京城内外刨挖街道請令回空
　　煤車帶土出城奉
上諭御史條奏道路甚髙相應刨挖將刨挖之土止住空
　車令裝半車出城不費錢糧等語朕思攔止空車載土
　則趕車之人必怨怨則進城之車必少進城之車少則
　物價必貴與生民無益爾等將此詳議具奏現今京城
　　周圍禁止成造土坯此等刨挖之土若有人情願取去
　　成造土坯者許其取去或有填墊院基溝渠需土亦聽
　　其取用其餘剰者仍動用正項錢糧搬運不得為節省
　　錢糧以致勞衆
　　　二十七日奉
　上諭大學士王頊齡耆舊大臣患病溘逝深為軫惻已優
　　加恩䘏用示眷懐今覽王圖炳等陳奏於十月初三日
　　扶送父櫬回籍著沿途文武大小官弁在二十里以内
　　者俱至櫬前弔奠并差人䕶送毋令回空漕船阻其行
　　路務俾長途安穏早抵故里以副朕惓惓篤厚之意
　　　三十日奉
　上諭允禩之親舅舅噶逹渾原係辛者庫微末官奴在
皇考時並未施恩放出内府佐領至於旗下又無論矣朕即
　　位將伊舅族倶放出旗下恩賞世襲佐領允禩即此恩
　　典理應盡心竭力以圖報効方無負伊之　母妃乃一
　　無感戴朕恩之言今又公然在内府佐領人等前沽名
　邀譽不忠不孝詭譎之至伊舅族人等朕已施恩不便
　掣回辛者庫將此佐領裁革交與允禩令其飬贍
　
　
　
　
　
　
　
　
　
　
　
　
　
世宗憲皇帝上諭内閣卷三十六
　　欽定四庫全書
　世宗憲皇帝上諭内閣卷三十七
　　　雍正三年十月
　上諭十七道
　　　初三日勾決河南山東二省情實人犯
　諭大學士等法律闗係重大必至公至當俾用法者之心
　　與死者之心皆幾微無憾方為明允若輕重之間少有
　　未協朕必再四詳酌爾大臣等各據所見直陳無隠
　　　初四日禮部題請慶賀
　萬壽奉
　上諭曰
皇考
皇妣服制雖滿而三週祀典未行朕之壽日著停止行禮筵
　　宴
　　　初五日奉
　上諭四川提督周瑛從前領兵進藏時正值天氣寒冷又
　當匆遽之際弁兵甚屬勤勞朕心深為軫念周瑛回至
　四川之日著廵撫王景灝動支司庫銀一萬兩交與周
　瑛將随徃進藏及察木多効力之弁兵等按其勞績分
　别等次遍行賞賚俾逺征奮力之人得沾恩賜
　　又奉
上諭劉以堂頂冒趙勲之名充作假官顯屬年羮堯通同
　作弊明知故為之事朕令其明白回奏並不據實陳首
　復立意欺罔佯為不知巧餙具奏從前年羮堯向朕奏
　稱皇上如天臣從無一字一言敢欺皇上若欺皇上即
　如欺天等語今欺朕至此獨不思天道之報施不爽乎
　朕已遣人將年羮堯提拏來京俟其到日嚴究質審具
　奏
　　又奉
上諭外省官員督叅撫審撫叅督審雖係向來定例但朕
　思督撫果係同城地方相近則舊例甚屬合理若相隔
　遼逺該犯與干連人等不無徃返拖累且案件亦易至
　躭延即如山東河南山西俱無總督但有廵撫凡題叅
　事件舊例亦仍交廵撫查審嗣後督撫紏叅事件應如
　何得就近審理使案件易於歸結情罪皆得公平著九
　卿議奏
　　又奉
上諭今日兵部奏請議叙臺灣兵弁内有武舉數人俟其
　再立功之日一併議叙朕謂兵部曰此等處自必舊有
　此例爾等引據奏聞但即此可見爾等不能視國事如
　家事昔日三逆未平用此例以鼓舞將士今西陲察木
　多等處有未完案件則亦當待其事畢後一併議叙至
　於臺灣久經克復承平無事欲令福建武舉下次立功
　再與議叙不知欲令於何處立功耶視國事如家事者
　必不出此所以凡事不可拘泥舊例當識經權常變耳
　　又
諭果郡王允禮順承郡王錫保八旗漢軍内有平居孝友
　守分讀書之人考試既不獲中式而捐納又無貲力者
　爾二人查明分别挑選其上三旗包衣齊固佐領下人
　令内務府總管保奏其王等包衣齊固佐領下人令各
　該王保舉如此則人不致於壅滯而亦可得才能之人
　矣
　　初七日勾決山西省情實人犯
諭大學士等用刑貴於平恕惟平惟恕斯寛非濫而嚴非
　枉但平恕二字必詳慎精密得其至情方能無誤若只
　照舊例斷決則一廵撫衙門老吏能之何待朕與爾等
　大臣悉心商酌爾等須竭力贊襄有言必盡毋畏毋隠
　　初八日奉
上諭鬬毆殺人本應抵償其奏准存留飬親追給埋𦵏銀
　兩乃法外之仁但既免其抵償則埋𦵏銀兩自應照數
　追給以恤死者之家若止存給付之名而無收受之實
　是不但於情理未協而於法律亦未為允當嗣後一應
　追給埋𦵏銀兩之案務必交與該地方官實在照數追
　出給付死者之家然後將該犯釋放報部存案若不行
　　照數給付者必將該犯仍行監追倘並未追給而揑稱
　　給付即將該犯釋放者告發之日著將該管地方官一
　　併從重議處爾部詳察定例議奏
　　　又西洋教化王伯納弟多遣使入
　　覲並進方物奉
　上諭覽王奏並進方物具見悃誠我
聖祖仁皇帝怙冐萬方無逺弗屆
龍馭升遐中外臣民悲思永慕朕纘承大統勉思紹述
前徽教化王地處極逺特遣使臣賫章陳奏感
先帝之垂恩祝朕躬之衍慶周詳懇至詞意䖍恭披閲之餘
　　朕心嘉慰使臣逺來朕已加禮優待至於西洋寓居中
　　國之人朕以萬物一體為懐時時教以謹飭安静果能
　　慎守法度行止無愆朕自推恩撫恤兹因使臣歸國特
　　頒斯勅並錫糚縀錦縀大縀六十疋次縀四十疋王其
　　領受悉朕惓惓之意
　　　初九日奉
上諭滿保向來居官雖無廉介之稱然才幹優長盡心辦
　事整飭營伍經理海疆實為稱職昔年臺灣一事雖不
　能消弭於未然而能於七日之内即行克復功過足以
　相抵朕即位以來時加教誨滿保亦知奮勵矢志廉潔
　及至抱病沉篤之際尚能留心地方將黄國材留閩以
　待新任廵撫並將總督印務交與將軍宜兆熊此等料
　理之處倶屬得體今聞溘逝朕心深為軫惻應得䘏典
　著察例具奏大凡督撫離任封疆重務必須接受分明
　如廣東廵撫楊文乾聞訃即便起程將廵撫印務交與
　總督孔毓珣孔毓珣交與李杕李杕復送還孔毓珣彼
　此互相推諉殊非體統嗣後督撫丁憂者不得遽行送
　印其任内文卷擇司道一人代行聽候諭㫖方行離任
　庻不致貽誤公事
　　十三日
諭歩軍統領阿齊圖新修九門石路或有被重車所壓以
　致塌陷者著即行修理嗣後日久再有塌䧟處爾等從
　工部支領錢糧修理
　　二十三日奉
上諭欒廷芳原係阿靈阿家人倚恃阿靈阿勢力官至知
　府在大同任時甚屬貪婪前任廵撫瞻徇情面將百萬
　錢糧交伊辦理以致虧空侵蝕甚多諾岷察審時並未
　聲明原由俱為伊掩飾開脱且欒廷芳餽送允禵之處
　諾岷倶曾查出奏聞至於餽送阿靈阿數十萬兩之處
　並未陳奏顯係諾岷袒䕶伊黨為阿靈阿隠匿耳年羮
　堯從前曾奏朕云欒廷芳完結虧欠銀兩情願前徃陜
　西効力交銀十萬兩等語伊虧空侵蝕銀兩並不完補
　乃於各處鑽刺營求甚屬可惡著交與新任廵撫布蘭
　泰將原由查明嚴審具奏
　　又
諭刑部凡強盗在監病故者將管獄官俱行議處但管獄
　官將強盗疎縱越獄誠應議處若監禁病故者又將管
　獄官議處殊覺屈抑嗣後監斃盗犯未經取供其案未
　曾審明者將管獄官照例議處若已經取供審明後並
　無别故在監病故者管獄官似可免其議處爾部㑹同
　九卿詳明分别妥議具奏
　　又甘肅廵撫石文焯題叅徇庇虧空之臨鞏布政使
　　彭振翼等奉
上諭朕從前曾降㫖令石文焯將年羮堯保用之員詳加
　稽察其不堪者著即題叅毋得徇庇今石文焯或因彭
　振翼係年羮堯保過大員查出果有應叅之處是以叅
　奏或將不應題叅事件叅劾塞責亦未可定倘交與岳
　鍾琪審理恐其疑難此事既係石文焯所叅著將彭振
　翼馬徳仁王三㨗革職即交與石文焯審明具奏餘著
　該部嚴察議奏
　　二十四日奉
上諭五城煮賑舊例自十月初一日起至次年三月二十
　日止每城每日發米二石柴薪銀一兩今歲直𨽻各州
　縣截留漕米二十三萬石仍復運送通倉米十萬石令
　散賑平糶但恐各處來京就食之民尚多每城日給米
　二石或不敷用著每日各增米二石柴薪銀亦倍之各
　該廵城御史親率司坊官散給都察院堂官不時稽查
　務使窮民得霑實惠以副朕愛飬軫恤之至意
　　二十九日奉
上諭王景灝從前依附年羮堯相助為惡凡年羮堯種種
　貪暴劣蹟王景灝事事阿附朕知之甚悉以年羮堯之
　勢力王景灝不能抗拒固屬不職然當此之際亦有出
　於不得已之處朕念王景灝年力方壯才亦可用姑從
　寛免其解任予以自新將年羮堯任内凡係王景灝經
　手之項著伊逐一據實開明造冊移送陜西督撫以憑
　確核毋得絲毫朦混隠漏伊若能痛懲前非洗心改過
　朕自照舊任用倘不知感朕保全曲宥之恩仍復瞻徇
　私黨不實心為國出力必嚴加治罪
　
世宗憲皇帝上諭内閣卷三十七
　欽定四庫全書
世宗憲皇帝上諭内閣卷三十八
　　雍正三年十一月
上諭十道
　　初一日
諭大學士等今年直𨽻州縣被水小民乏食朕軫念殷切
　除截留漕米發給常平倉榖外又將通倉米六成以上
　者著托時陳守創親交余甸蔡起俊運赴天津分散賑
　糶於被水之州縣今朕訪得所發之米朽爛不堪現有
　米樣二種在此爾等共看其髙者不過三四成低者全
　屬灰土朕軫恤災黎宵旰憂勞無時或釋乃托時等全
　不仰體朕心將此無用之米運給各處有名無實小民
　何所資藉托時陳守創等皆由小臣㧞至卿貳不知感
　激朕恩為朕愛飬百姓殊為可惡此次姑從寛免容其
　改過自新嗣後若再不實心辦事定嚴加治罪此已運
　成色米十萬石著賞給各處窮民再另發六成以上米
　十萬石令托時陳守創余甸蔡起俊自備脚價運徃天
　津再今歲秋季所發官俸兵糧米色俱不好嗣後若再
　如此亦必從重治罪康熙五十五年曾發通倉米五萬
　石分貯各州縣備用歴年已久聞俱陳腐甚為有司之
　累著從寛豁免莽鵠立奏稱直𨽻按察司浦文焯修倉
　推諉朕曾詢問蔡珽據奏現有賑濟事務留浦文焯料
　理今賑濟已有頭緒浦文焯著解任修倉若辦理得好
　朕尚有任用之處倘仍前怠忽必加重處
　　初二日
諭諸王大臣廉親王允禩㑹同内務府大臣等請將妄行
　嚷鬧之内府佐領人等治罪朕為此案曾屢降諭㫖今
　據廉親王等審擬具奏特將此案始末詳諭爾等知之
　内府佐領渾托和等從前康熙三十年間所用錢糧不
　過三十餘萬兩今增至七十餘萬兩總計十年則需七
　百餘萬兩朕思以國家徴輸之額賦而飬此並非正項
　兵丁無用人口且逐年增添無所底止甚非經久之策
是以朕曾屢詢廷臣商酌變通之法一日廉親王奏事
因言及此據廉親王奏稱旗下披甲人每一佐領只二
十四名内府佐領亦應照此辦理朕云内府佐領下人
等甚多若照八旗裁減恐不可行廉親王奏稱臣屬之
圖巴海佐領俱係六七人内始得一副甲錢糧照此辦
理無不可行等語朕因將此事交與莊親王及常明來
保同廉親王確議乃廉親王議將内府佐領下增甲九
十餘副等語廉親王在朕前奏請裁減内府佐領之甲
及至議奏反議增添誠不知其何心若果前奏難行亦
當陳明從前所奏之誤何以面奏可裁而又議加增叵
測隂邪莫此為甚伊從前種種奸謀欺騙諸臣在廷共
識其奸伊計無所施又借此摇惑此等卑下之人欲以
擾亂政事且邀結人心沽取名譽而加朕以不美之名
朕念内府佐領披甲之人多係家道殷實官員之家人
即如來保常明家人披甲者甚多且渾托和人等即㓜
稚亦有錢糧其披甲錢糧乃分外多得之項將此裁去
未嘗不可因酌量定額每佐領准其留甲五十副裁其
家下披甲内之多者且目前亦不即行裁減俟其缺出
扣除不補乃來保常明自顧其私將不甚緊急事件連
夜通傳守夜歩軍不能禁止以致内府佐領無頼之人
齊集廉親王府門妄行嚷鬧彼時亷親王來奏此事適
本日朕將廉親王之舅家撥給廉親王朕意謂其必因
撥給之事來奏未曾召入諭令於諸王大臣奏事之日
同奏而廉親王並未聲明内府佐領人等嚷鬧情由即
行退去次日莊親王内務府大臣奏稱内府佐領下人
等至亷親王處嚷鬧朕降㫖云親王之邸何得擅入嚷
鬧且　母妃在内豈可驚擾爾等速行逐散如不散爾
等即行鎻拏若不能鎻拏即將莊親王革去王爵來保
常明即行正法伊等遵㫖前去乃是日並未至廉親王
處嚷鬧朕徃旃檀寺瞻禮問及提督阿齊圖奏稱三十
日至廉親王處嚷鬧次日至李延禧家嚷鬧且搶去物
件派出官兵拏獲數人等語朕始聞知而内務府大臣
　　並未向朕奏明後莊親王與常明來保等拏獲數人審
　　訊奏稱據供嚷鬧李延禧家係廉親王所使廉親王亦
　　直認不辯朕意若果係廉親王所使廉親王必不肯認
　　今既承認必非廉親王所使朕素深知廉親王之無恥
　　奸詐因令阿齊圖研審各犯果供並非廉親王所使及
　　再問廉親王廉親王乃云此等無知小人我原替他應
　　承來廉親王隂致人於死地而又於此等處代為應承
　　冀人感激其居心之卑鄙大抵如此廉親王允禩與年
　　羮堯居心相𩔖期於必遂其縁木求魚之大志主意斷
　　不改悔也况内府佐領下人數百名前徃嚷鬧此等不
　　法之事伊視為淡然不行入告置之而去豈非欲加朕
　　以不美之名耶朕與允禩聲名之賢否闗係
皇考之聲名在伊猶小在朕甚大伊怙惡不悛始終奸詐朕
　　亦無可如何只得從闗係大處行事矣現今此案搶奪
　　李延禧之家固屬不可至於親王府邸擅入嚷鬧尤為
　　大干法紀允禩從前巨惡不可枚舉朕何難治以國法
既已盡從寛免豈有縱容内府人等肆行不法之理耶
此俱係莊親王來保常明等始則孟浪通傳致起事端
繼又不行據實奏聞所致情由可惡莊親王著罰親王
俸三年常明來保俱著革去内務府總管來保著枷號
三個月鞭一百廉親王審定為首嚷鬧之五人著廉親
王查明具奏交與夸岱額騰吉同刑部侍郎二人監看
正法其餘為從四十餘人著交與刑部定擬斬絞監候
秋後處決至王邸自有守門官員兵丁此等之人何由
得入著將伊等交與今日面奉諭㫖之王大臣㑹同察
議具奏近日廉親王乗醉將伊門下之䕶軍酷打致死
隠匿不行奏聞恐致死者家人申訴又遣太監等囑令
寢息今日朕當諸臣之前面問廉親王初猶支吾反覆
窮詰始俯首無詞廉親王外市慈厚之虚名而内忍行
慘酷殺人之實事雖工於矯飾而欲盖彌彰著交領侍
衛内大臣與宗人府㑹審具奏
　又奉
　上諭此次謁
陵著莊親王随去常明著署理内務府總管五十一著授内
　　務府總管其帶豹尾鎗行走人員著另行請㫖李延禧
　　五十一著留京從前莊親王代來保賠補銀兩著追還
　　著莊親王出銀一萬兩常明出銀五千兩來保出銀五
　　千兩給與李延禧
　　　初三日奉
　上諭前降諭㫖著將來保革去内務府總管鞭一百枷號
　　三個月論來保之罪不容於誅來保本係辛者庫賤役
　　自朕即位後㧞入佐領下授為内務府總管理應凡事
　　加謹効力乃並無一事輸誠陳奏一味茍且因循沽名
　　釣譽思以惡名歸之於朕來保甚屬下賤不堪自以為
　　能其實毫無可用之處今姑從寛典免其枷責伊兄現
　　在跟随誠親王著同伊兄一處行走効力應給李延禧
　　銀兩著速即給與倘或推諉遲延必治以重於枷責之
　　罪
　　初四日奉
上諭朕曾降㫖著廉親王允禩察奏為首嚷鬧之五人即
　行正法今據廉親王允禩將為首嚷鬧應行正法之五
　人姓名開列具奏朕前有㫖自首者即赦其罪今此五
　人之内即有自首一人又有一人堅供抱病未去而廉
　親王允禩據厨子認識遂入於五人之内可見廉親王
　所審甚不足憑人命闗係重大豈可草率定案廉親王
　允禩生出事端擾亂政事若此等嚷鬧妄為之人不行
　處治則國法何在若即據廉親王允禩所審正法則其
　中不無寃抑實令朕難於辦理此事原不必急廹可將
　案内衆犯交與刑部監禁著内大臣大學士議政大臣
　九卿等公同詳確㑹議
　　又原任京倉監督殷式訓遵
㫖陳奏攤賠任内虧空米石實非本身虧折不應賠補奉
上諭從前通倉霉爛虧耗米石原任倉場總督法敏等議
　令歴年監督槩行賠補並未分晰明白朕疑此奏未必
　　非法敏與隆科多商議故為此難行之事以希冀朕之
　　加恩豁免一日朕問隆科多爾看法敏此奏果可行否
　　隆科多奏稱恩典出自皇上朕思人臣辦理政事應當
　　據理而行豈可故為輕重以待朕之斟酌改易此風斷
　　不可長且歴年倉塲監督疎忽怠玩茍且因循情弊種
　　種多不稱職是以朕姑允從法敏等之議視其能行與
　　否而所降諭㫖中原有著不肯賠補之人自行陳奏之
　　語随有原任監督數人申訴得理朕已施恩寛免今覽
　　御史殷式訓分晰陳奏之處甚為明白著大學士九卿
　　等將此案始末詳悉查明具奏其有應問法敏之處行
　　文法敏應問陳守創者問陳守創至於歴年監督等有
　　屈抑不應賠補之處著徃都察院具呈申訴
　　　初五日諸王大臣等奏十三日
聖祖仁皇帝三週祀典
　皇上親詣
景陵行禮十二月初十日
孝莊文皇后梓宫安奉
地宫請於
　躬詣
景陵祭奠之日即於
昭西陵先期行禮奉
　上諭十二月初十日
皇曾祖妣孝莊文皇后安奉
地宫朕本欲親徃祭奠但
皇考聖祖仁皇帝三週祭期去十二月初十日甚近一月之
　　内兩次徃還天氣嚴寒沿途官民未免迎候供役朕意
　　正在躊躇覽諸王大臣所奏援引典禮請於十一月十
　　三日先期祭奠於禮既盡於心亦安所奏是著照此行
　　　二十一日九卿議設各省廵察官員奉
　上諭依議浙閩二省目前且不必派官前徃江寧安徽二
　　處共派一員湖北湖南二處共派一員山東河南二處
　　各派一員著大學士九卿等於小京堂及科道各部郎
　中内揀選引見至九卿所議請寛承緝盗首之處分一
　條議得甚是當日鄂爾奇條奏請嚴承緝盜首之處分
　彼時朕意即與九卿今日之議相合因詢問隆科多據
　隆科多奏稱承緝盜首之處分必當從嚴且盜首不能
　假借斷無錯悞之事朕以隆科多久任歩軍統領專司
　緝盜之責所言自應不謬故從鄂爾奇所奏今既不便
　著照九卿所議行俟隆科多事竣回日將此詢問隆科
　多令其回奏
　　二十五日奉
上諭兵部户部工部等衙門議覆天津衛設立水師本内
　廉親王允禩不畫題列名及朕降㫖詰問據允禩稱患
　病不能看稿因不畫題所以本内未曾列名等語此案
　㑹議時日甚久廉親王允禩何得以患病不能看稿為
　辭且前日西花園穿孝齊集之處廉親王允禩並無疾
　病明係躱避此事借病推諉不與㑹議著宗人府大學
　士等察議具奏
　　二十七日奉
上諭天津衛設立水師前令户部兵部工部㑹議遲延數
　月迨朕查問始行覆奏明係工部耽誤其逾限之處科
　道為何不行查叅著大學士等將遲延之故查奏從前
　朕屢降諭㫖期諸臣洗滌怠緩之習訓誡再三仍未悛
　改殊不能體朕勵精圖治之意凡速議事件與平常事
　件朕業已定有限期嗣後務遵定限議覆歸結倘事件
　之内有行查他處咨提人犯不能依限歸結者可於限
　滿之日將情由寫明交送内閣奏聞如並無别項情由
　而逾限不結科道即行查叅倘科道不行查叅著内閣
　都察院一併叅奏
　
　
　
　
世宗憲皇帝上諭内閣卷三十八
　欽定四庫全書
世宗憲皇帝上諭内閣卷三十九
　　雍正三年十二月
上諭二十九道
　　初一日奉
上諭王希曾前徃山東提督學政起身之時曾叅奏崇明
　總兵陳天培居官不好苦累百姓及朕詢問髙其位何
　天培查弼納俱奏稱陳天培居官好在地方甚為出力
　據此王希曾係崇明本地之人必與陳天培有不合處
　挾私妄奏著將王希曾原摺發與陳天培令其明白回
　奏王希曽有無挾私之處亦著陳天培據實陳奏又王
　希曾到任後奏稱名宦鄉賢去留未當請將已入祠者
　免其分别去留嗣後有呈請入祠者查核報部等語王
　希曾身為督學專司激濁揚清之責乃委曲瞻徇不肯
　秉公察核反稱去留未當奏請免其分别此語有忝學
　臣之任伊在山東聲名亦屬中平著調回京仍在翰林
　行走
　　又吏部議覆御史錢以瑛奏事失儀應罰俸奉
上諭錢以瑛由知縣行取進京補授部屬朕看其人尚屬
　老實是以簡用御史今所條奏三事一請勅下各省督
　撫勒令尼姑還俗等語朕於天下兆民惟恐一夫一婦
　不獲其所各省尼姑不下數萬人一時以官法勒令還
　俗必至失所朕不忍為又奏稱民間飬女至二十歲外
　者請勅下督撫諭令速行擇配等語凡婚嫁之事應聽
　民間自行酌量其遲皁亦聽民便若以官法䋲之必至
　倉皇失配且滋煩擾甚非宜民便俗之道又奏稱民間
　鬬毆每起於數十文錢之微請令有司於境内查明需
　用數十文錢之窮民賞給錢文濟其緩急以息争端等
　語凡為政有體當酌其事之能行與否此奏不但勢不
　能行且將來流弊種種自古無此止訟息争之道錢以
　瑛以此三事陳奏甚屬鄙瑣不通且身為御史不知禮
　儀在朕前進呈本章時站立不跪甚屬庸迂糊塗不宜
　御史之任著以主事原職銜勒令休致回籍其條奏亦
　著發還
　　又兵部議奏隠匿不報偷盜馬匹之總兵王嵩等革
　　職奉
上諭從前年羮堯在朕前奏稱王嵩人材勝於岳鍾琪等
　語王嵩朕向來不曾識面今調來引見看其人甚是卑
　鄙且其居官聲名亦不好所奏一應事件皆不過為年
　羮堯出力耳伊向來倚仗年羮堯勢力恣意貪婪獲利
　已多甚屬可惡再武正安係允禵門下之人乃依附年
　羮堯賣伊本門之主以取恱於年羮堯此皆朕所深知
　者朕將王嵩武正安問及岳鍾琪據岳鍾琪奏稱伊等
　在軍前材品膽量甚是平常王嵩武正安俱著革去總
　兵發徃將軍穆克登所奏種地之處自備籽粒種地効
　力行走如果實心効力則已若尚推諉定行重治其罪
　　又刑部議奏行竊殺人之李福貴等立斬奉
上諭此案李福貴行竊之時拒捕殺死一人何得將竊盜
　二人俱擬立斬凡強盜大案亦只將為首者正法餘皆
　減等發落今將竊盜二人不分首從皆擬立斬是反重
　於強盜之罪矣此議錯誤將本發還再議具奏
　　又宗人府議奏廉親王允禩不將工部主事員缺即
　　行題補應罰俸奉
上諭廉親王允禩從前於額外主事内揀選保題後年希
　堯到任時漢司官混行具呈額外主事亦在其中伊乃
　以未曾保題巧為飾詞此皆廉親王居心狡詐欺罔君
　上之處宗人府理應據事議罪今並不照伊所供詳議
　而反舎重從輕將非其罪之事任意處分甚屬徇情將
　本發回另議具奏
　　十一日
諭年羹堯爾亦係讀書之人歴觀史書所載曾有悖逆不
　法如爾之甚者乎自古不法之臣有之然當未曾敗露
　之先尚皆假飾勉強偽守臣節如爾之公行不法全無
　忌憚古來曾有其人乎朕待爾之恩如天髙地厚且待
爾父兄及爾子並爾闔家之恩俱不啻天髙地厚爾捫
心自思朕之恩尚忍負乎授爾為川陜總督又用爾為
撫逺大將軍將西陲之事全畀於爾事事推心置腹文
官自督撫以至州縣武官自提鎮以至千把俱聽爾之
分别用舎朕意以爾實心為國斷不欺罔故盡去嫌疑
一心任用爾乃作威作福植黨營私如此辜恩負徳於
心忍為乎即如青海之事朕命爾於四月間備兵爾故
意遲延又命於八月進兵爾復羈留不徃及朕嚴加催
督然後進兵孤軍冒險幾至失機又如阿爾納所領之
兵爾令其由噶斯地方前進以險惡必不可行之路令
其行走豈非欲䧟害阿爾納乎又如爾令富寧安將駱
駝三千餘隻從巴爾庫爾送至布隆吉爾為無用之需
豈非設計欲陷害富寧安乎又如令岳鍾琪之兵調至
西寧其經由之路爾指令舎近就逺故意使其紆道數
千里欲使蔡珽運糧不及豈非欲巧陷蔡珽乎此皆國
家軍務大事而爾視為兒戲藉此以快私忿尚得謂之
有人心者乎又如爾所奏善後十三條於不應造城之
處建議造城於不應屯兵之處建議屯兵並無一件有
益於地方之事為國家籌畫邊機如此草率錯亂是誠
何心如青海用兵以來爾之殘殺無辜顛倒軍政等事
朕尚皆未令入於廷臣議罪之條即就廷臣所議九十
二條之内爾應服極刑及立斬者共三十餘條朕覽之
不禁堕淚朕統御萬方必賞罰公明方足以治天下若
如爾之悖逆不臣至此而朕枉法寛宥則何以彰國家
之憲典服天下之人心乎即爾茍活人世自思負恩悖
逆至此尚可以對天地鬼神靦顔與世人相見乎今寛
爾殊死之罪令爾自裁又赦爾父兄子孫伯叔等多人
死罪此皆朕委曲矜全莫大之恩爾非草木雖死亦當
感涕大凡狂悖之人生前執迷死後或當醒悟若爾自
盡後稍有含怨之意則彿書所謂永堕地獄者雖歴刼
亦不能消汝罪孽也
　又刑部等衙門請將年羮堯照謀反律正法奉
上諭年羮堯不臣之心顯然但因䘮心病狂昏憒顛倒之
　所致鄒魯乃無知小人相與謀逆之情雖實而事蹟尚
　未昭著朕念年羮堯青海之功不忍加以極刑著交歩
　軍統領阿齊圖令其自裁年羮堯剛愎殘逆之性朕所
　夙知其父兄之教不但素不聽從而向來視其父兄有
　如草芥年遐齡年希堯皆屬忠厚安分之人著革職寛
　免其罪一應賞賚御筆衣服等物俱著收回年羮堯之
　子甚多惟年富居心行事與年羮堯相𩔖著立斬其餘
　十五歲以上之子著發遣廣西雲貴極邊煙瘴之地充
　軍年羮堯之妻係宗室之女著遣還母家去年羮堯及
　其子所有家資俱抄没入官其現銀百十萬兩著發徃
　西安交與岳鍾琪圖理琛以補年羮堯川陜各項侵欺
　案件其父兄族人皆免其抄没年羮堯族中有現任候
　補文武官者俱著革職年羮堯嫡親子孫將來長至十
　五歲者皆陸續照例發遣永不許赦回亦不許為官有
　匿飬年羮堯之子孫者以黨附叛逆例治罪著内閣明
　白記載鄒魯著改為立斬其親弟兄子姪著僉妻發徃
　黑龍江給與披甲之人為奴其餘皆從寛免餘依議
　　十二日刑部等衙門奏行竊殺人之單老小擬斬立
　　決奉
上諭單老小行竊吳大之家藏匿麥稭垜間吳大窺見取
　鎗刺之單老小奪鎗吳大不肯放手單老小以小刀扎
　傷吳大單老小一時情急又未得財與竊盜公然拒捕
　殺人者不同著改為監候秋後處決
　　十三日
諭大學士等康熙六十年年羮堯奏請四川復設舗司經
　部議准設立每年支給工食銀三萬六千餘兩及朕訪
　聞四川並未設立舗司仍令塘兵傳遞文書將舗司工
　食銀兩俱乾没入己此係髙其佩四川按察司任内經
　手之事爾等可即詢問髙其佩令其據實一一陳奏不
　得絲毫隠瞞若髙其佩稍有徇隠將來法敏程如絲查
　出回奏到日定將髙其佩從重議處
　　　十五日奉
　上諭前據王景灝奏稱凡係年羮堯作弊事件俱已一一
　　清查奏聞不敢一毫徇隠乃四川舗司一案歴年以來
　　並未設立年羮堯及地方官將工食侵蝕入己朕知之
　　甚悉王景灝不但不行奏聞且具本照舊開銷雍正二
　　年工食三萬餘兩似此徇隠欺朦並未悛改著即行文
　　甘肅廵撫將此詢問王景灝回奏
　　　十六日奉
　上諭隆科多人品學問居心行事俱係不應纂修
聖祖仁皇帝實録之人因其侍從多年當時事實皆其親見
　　故畀以總裁之任今康熙二十九年
實録内於
聖祖仁皇帝親征大事俱記載不全而於伊父佟國維陳奏
　　之言則一一詳載且多粉飾似此昧公徇私殊玷纂修
　　之職著革退總裁
　　　十七日
諭吏部教官專司課士前恐捐納出身之員文藝未能精
　通難以訓課士子故令改補佐貳等官朕思此等改補
　之員並非事故處分之比其從前教職任内所歴之俸
　自應准其一併通算不得將前俸開除且此等改補人
　員甚多其中豈無辦事可用之才爾部可將現在赴部
　改補人員内識字能書履歴者傳齊帶來引見此係朕
　愛惜人才至意惟恐或有遺棄特降諭㫖其優劣俱係
　朕親定伊等無事鑽營若伊等以不肖之心自待妄行
　請託為人所愚不但負朕深恩自壊人品日後發覺且
　罹罪戾爾部並傳諭伊等知之
　　又
諭户部湖廣為産米之鄉榖石最宜多貯將來運徃别省
　皆為近便今查湖廣通省存倉之穀只數十萬石為數
　無多今歲湖廣收成豐稔著即行文該省督撫令其動
　支庫銀十餘萬兩遴委賢員採買穀石於省倉及府州
　縣應貯之處加謹收貯此時只宜陸續採買不可因有
　官價一時採買致令穀價騰貴設若民間穀價稍昂即
　便停止俟明年再行採買江南浙江今歲俱獲豐收著
　各該撫就近商酌若亦可動項採買榖石著即一面定
　數奏聞一面採買
　　十八日刑部等衙門議覆原任清苑縣知縣王允猷
　　虧空錢糧奉
上諭王允猷係年羮堯進士同年李維鈞聽年羮堯之囑
　託將王允猷任内虧空錢糧逼勒接任官員承認王允
　猷依附匪黨請託鑽營情由可惡著發遣寧古塔其家
　産查明入官王允猷任内虧空各項俱著落李維鈞賠
　補
　　十九日
諭廵視五城御史今年天氣寒冷聞外間無屋居止之窮
　民竟有受凍傷損者朕心深為憫惻朕思居民中豈無
　愷悌好善之人但因慮及稽查牽累不敢輕易收留此
　亦人情之常爾等可留心照看使寒夜不致露處若有
　好義之人容其棲息者不必禁阻至明春二月和暖便
　可無慮爾等廵城之職固在禁民為非亦當恤窮救困
　嗣後倘有凍斃之人經朕訪聞爾等不得辭其責
　　又奉
上諭今年天氣甚冷京城多有窮民彰儀門安定門外向
　有飬濟院此二處著將變色米賞給一百石煑粥賑濟
　傳諭倉塲侍郎將米樣呈驗然後賞給
　　二十日奉
上諭據傅敏奏稱紹興府海塘工程原議皆用條石後以
　條石不易購致限期已廹遂用條石托外亂石填中今
　恐日後坍塌仍改用條石請寛限期等語海塘工程闗
　係民生最為𦂳要必須一勞永逸若因條石一時難以
　購致從前便當聲明縁由奏請展限何得草率從事和
　順係隆科多結納私人特晉徳曾經隆科多在朕前薦
　舉此必特晉徳受隆科多之囑託照看和順是以聽其
　茍且塞責傅敏不早行查奏亦屬徇情著交與新任廵
　撫李衛悉心查勘指示更改修理務期永逺堅固張楷
　在江南修理塘工用木樁密釘似為有益可否倣行並
　令李衛酌量
　　又署貴州廵撫石禮哈摺奏料理撫臣張謙䘮事奉
上諭朕覽石禮哈此奏不禁戚然但不知果然如此料理
　否著查明將石禮哈議敘張謙歴任廉潔想家道自然
　艱窘其旅櫬回籍時著該撫將司庫銀賞給一千兩
　　二十二日奉
上諭朕君臨萬方中外一體有功必賞有罪必懲初無偏
　黨之心亦並不存依違之見前以羅卜藏丹津濳行悖
　逆謀擾邊陲朕命將出師用彰天討滿洲緑旗漢土官
　兵皆能奮勇争先克成懋績論功行賞恩所宜施乃年
　羮堯以私昵人員冐濫入冊以致緑旗官兵議敘至今
　駁查未定而土司功冊亦因之暫停朕心深為憫念夫
　土司非比内地凡所遣調目兵皆預定名數按名随師
　無從虛冐其功績等第必當詳確稽查如四川屬之瓦
　寺雜谷二土司部下目兵與三寨包坐之頭目所部番
　兵皆屢年効力戰功尤多小金川土司湯鵬陜西土司
　魯華齡於攻取桌子山時其目兵亦能戮力用命似此
　邊逺番衆知効忠誠則其寸功必宜盡録爾部查照領
　兵官所報各土司功冊除各土兵已給賞賜外其官目
　應各加以職銜仍予恩賞陣亡帶傷者照依緑旗兵丁
　一體優恤務期均沾實惠仍將此㫖下與該管督撫提
　鎮轉飭各土司自兹以徃尤宜益矢忠勤各安駐牧嚴
　束部落不得滋事生非和睦族鄰不可恣行仇殺尺地
　莫非王土率土莫非王臣番苖種𩔖固多皆係朕之赤
　子或有強悍不平各土司祇宜赴該管上司陳告豈得
　任意戕殺以背朕好生保赤之念各該土官果能凛遵
　訓誡則世守職土朕自加恩若敢恃功驕肆陽奉隂違
　則國法具在亦斷不因今日之功賞更從寛貸也
　　又
諭宗人府大學士九卿等從前允禩曾託病不出朕將其
親信太監閆進喚入暫留於大内不但未加處治仍令
總管照看亦並未向伊訊問一語後允禩自稱病愈照
常辦事朕遂將閆進放回允禩以閆進代伊隠瞞所行
之事未曾洩漏一語遂賞銀百兩并縀疋等物昨内府
佐領人等到伊府門嚷閙一事允禩因䕶軍九十六不
遵伊之指使給供遂立斃杖下夫生殺賞罰乃國家大
柄允禩竟敢擅行誅賞抗違國法其罪誠不容寛赦但
伊從前所犯過惡多端朕俱已寛宥伊多方激朕之怒
希圖罷斥自取安逸朕斷不肯將伊罷黜惟仍望其悛
改宗人府所議革去親王拘禁撤退佐領屬下之處俱
從寛免九十六之親族佐領不可仍令在允禩屬下著
撤出置之公中允禩雖免治罪而殺人者死國法豈容
不問著允禩於伊所指使之太監三名内指出一名抵
償伊若不肯指出著將此太監三名俱行正法允禩專
擅放縱如此行事朕即欲多賞伊佐領亦屬未便但
母妃在彼伊佐領人少防守恐不敷用著於八旗馬甲
　　兵丁内每旗派一堆子於伊府週圍防守除府門仍令
　　伊之人員防守外其所派之人俱聽伊指示輪班坐堆
　　防守伊䕶衛人亦少著交與領侍衛内大臣於上三旗
　　侍衛内每旗逐日輪派侍衛四員随伊出入行走到伊
　　府門候伊語方散太監閆進係允禩深信委用之人雍
　　正元年年羮堯來京時閆進在乾清門見年羮堯指云
　　如
聖祖仁皇帝賓天再遲半載年羮堯首領斷不能保等語
聖祖仁皇帝之必誅年羮堯閆進何由預知著交與刑部嚴
　　行審出再戊子年間
聖祖仁皇帝出口避暑留朕與允禩在京辦事凡奏章與
硃批事件朕俱交允禩收貯後向伊詢問伊云俱已燒燬
硃批事件闗係緊要俱係
聖祖仁皇帝御筆何得妄行燒燬此事曾諭知九卿未行究
　　問去年著拉錫拏問年羮堯時年羮堯將伊處所有筆
　　札俱已燒燬昨九卿議年羮堯九十二大罪内不將此
　　事敘入此特為允禩昔日燒燬
硃批事件之處留地歩耳九卿既如此存心朕不可置之不
　　問矣著交與宗人府將
硃批事件務從允禩處追出
　　　二十三日奉
　上諭直𨽻地方向來旱澇無備皆因水患未除水利未興
　　所致朕宵旰軫念莫釋於懐特命怡親王及大學士朱
　　軾前徃查勘今據查明繪圖陳奏所議甚為明晰且於
　　一月之内衝寒徃返而能歴勘周詳區畫悉當以從來
　　未有之工程照此措置似乎可收實效具見為國計民
　　生盡心經畫甚屬可嘉著九卿速議具奏至於工程應
　　用人員若交與九卿揀選恐有掣肘即令怡親王及朱
　　軾揀選請㫖其從前差徃修城修堤之員俱著於水利
　　工程處一同辦理
　　　二十四日奉
　上諭今歲直𨽻地方被水小民乏食朕軫念維殷已截漕
　發粟多方賑恤但恐停賑之後正值東作之時農民謀
　食無䇿著再加賑一月如從前所發之米不足賑糶著
　署理總督蔡珽確查奏請增發米石以副朕愛飬黎元
　之意
　　二十五日奉
上諭積貯倉榖闗係民生最為緊要朕屢降諭㫖令該督
　撫嚴飭州縣及時買補昔年虧空之數無如茍且遲延
　奉行不力即如原任直𨽻總督李維鈞曾奏稱各屬倉
　榖已補足七八分及今冬發倉賑濟虧空甚多若非截
　留漕米并發給通倉之米窮民幾至失所矣昨據月選
　官陳克復條奏虧空倉榖請支動正項買補一面嚴追
　本官還項朕已交與九卿議行今直省地方俱著定限
　三年將一應倉榖務期買補完足不得顆粒虧欠三年
　之後朕必特差官員前徃盤查如有缺項定行重治其
　罪倘有不能補足情由著該督撫題奏凡虧空錢糧猶
　可勒限追完無損國帑若虧空倉榖則一時旱澇無備
　事闗民瘼非小是虧空倉榖之罪較虧空錢糧為甚自
　宜嚴加處分並著内閣九卿確議定例具奏
　　又奉
上諭山東歴城等四十三州縣徳州等五衛所今歲被水
　收成歉薄朕心深為軫念已降諭㫖蠲免錢糧並令地
　方官多方賑濟又於明春開濬河道使小民傭工度日
　務期安全不至失所前廵撫陳世倌奏請將被災之州
　縣衛所應徴漕糧盡行緩徴分作三年帶徴起運經部
　議覆以漕糧無本年全緩分作三年帶徴之例應緩徴
　一半於雍正四年秋成後徴收起運等語朕思被災地
　方有輕重不等若被災既重即徴收漕米一半閭閻亦
　覺艱難著山東廵撫於四十三州縣五衛所之中悉心
　詳查其被災稍輕之處仍照部議緩徴一半被災重者
　准其全緩務期分别確當不得草率偏枯倘輕重失實
　日後發覺定行重治其罪
　　又奉
上諭從前内外惡亂鑽營之人紊亂法紀朕知之甚悉是
　以登極以來不時教訓宫内太監并外廷大臣等凡事
　無得欺隠有鑽營者斷不寛恕若被拏獲務必從重懲
　戒正法屢次諭㫖甚明乃有掃院太監傅國相向奏事
　太監劉裕探聽外邊有一廢官欲圖開復曾否保奏一
　事劉裕並不奏朕止告訴總管太監總管太監亦並不
　奏聞甚屬可惡著將總管太監并奏事太監劉裕問明
　情由凡有闗渉此案人犯俱行鎻拏查問明白具奏
　　又奉
上諭陜西西安地方緊要又有滿洲駐防兵丁省倉米石
　應當多貯查西安現在所貯米石為數無多今歲秦省
　收成豐稔著總督岳鍾琪廵撫圖理琛就近商酌動用
　庫銀採買米石存貯省倉以為備用其米數多寡該督
　撫酌定奏聞務須陸續採買勿令價值騰貴倘倉厫不
　足亦令該督撫酌議收貯之法大凡積貯米榖於地方
　甚有裨益而有司徃徃躭延瞻顧不肯實心奉行該督
　撫等宜仰體朕心毋蹈此習
　　又奉
上諭聞得宿遷以下因黄河決口尚未堵成黄河大溜不
　能暢直通流致有淤淺一二處水勢急溜河身復多沙
　礫該地方官概不實心料理以致回空漕船至此不無
　阻滯倘冬底春初決口尚未合龍河溜不歸故道宿遷
　運河一二淺處明年重運漕船定多梗阻干係甚大該
　總河當嚴飭河員上緊堵築必於桃汛之前將宿遷決
　口修築堅固其淤淺處加工挑濬則來歲糧艘重運方
　無遲悞之患
　　二十七日奉
上諭朕以
先師孔子聖諱理應迴避前降諭㫖令九卿㑹議具奏經
　九卿議覆凡係姓氏俱加阝為邱字凡係地名皆更易
　他名至於書寫常用之際則從古體㐀字朕細思今文
　出於古文若改用㐀字是仍未嘗廻避也此字本有期
　音查毛詩及古文作期音者甚多嗣後除四書五經外
　凡遇此字並加阝為邱地名亦不必改易但加阝旁讀
　作期音庻乎允協足副朕尊崇
先師至聖之意
　　又奉
上諭凡旗員革職離任者倶勒限歸旗康熙二十九年定
　例漢官革職離任者亦照旗員之例勒限回籍嗣經陸
　續條陳前後更改且日久廢弛奉行不力朕思革職之
　員既無官守又無約束或逗留原任地方或潛住京師
　或遨遊他省自甘放棄不惜聲名甚至闗説事情希圖
　僥倖夤縁茍且多生事端嗣後凡漢官革職之員於任
　内事結之後應勒限令其回籍若有逗留任所及潛住
　京師遨遊他省者照例治罪其擅自容留之五城及各
　地方官亦分别處分至朕從前曾令革職解任官員或
　有寃抑俱赴都察院申理嗣後如有此等人員著在本
　地方取具文書然後來京事竣之後仍舊發回原籍不
　得借端留滯著該部定議具奏
　
　
　
　
　
　
　
　
　
　
　
　
　
　
世宗憲皇帝上諭内閣巻三十九
　　欽定四庫全書
　世宗憲皇帝上諭内閣巻四十
　　　雍正四年正月
　上諭二十三道
　　　初一日
　諭理藩院
皇考大事三年喪畢兹朕初慶元旦外藩王貝勒貝子公台
　　吉及使臣等俱應賞賜著㑹同怡親王果郡王定議具
　　奏貝子徳木楚克鄂奇爾公吳爾呼瑪爾台吉阿濟格
　　鄂齊勒等俱係年老之人著比他人從優賞賜
　　　初二日筵宴
　諭滿漢大臣等今日君臣同堂合宴海宇承平上下和樂
　　皆我
聖祖仁皇帝深仁厚澤之所留貽也豈能暫忘思慕之情豈
　　敢稍弛警惕之念乎朕之才徳逺不及我
皇考今萬㡬殷繁一人識力有限用是朝乾夕惕晷刻靡寧
　　仰惟
祖宗
聖祖付託之重下念萬民待澤之殷全賴爾諸臣同心一徳
　　輔佐朕躬使庶政無不就理兆民無不被澤以成熙熙
　　皥皥之風此朕之所深望也夫移風易俗端於大臣是
　　賴自古人臣之誼公爾忘私萬不可有游移瞻顧之心
　　黨援朋比之習每見徇私不法之人徃徃好為夤緣互
　　相請託夫揆之於義則請託實為可羞而度之於命則
　　請託究屬無益且積習相沿遂成風俗旣為子弟親戚
　　作弊營求是敎之不以正矣何足以為其師範徒使子
　　弟親戚有所恃以無恐終歸於壊品喪志不能上進其
　　害可勝言哉朕於爾諸臣實如股肱手足一體相視爾
　　諸臣亦當公忠體國視君上如元首腹心若悠悠忽忽
　　安於習俗而不知奮發鼓勵爾諸臣自待居何等耶况
　　朕在藩邸閲歴四十餘年人情世態無不熟悉周知亦
　　非可以欺隱朦蔽者如年羮堯隆科多營私挾詐深負
　朕恩不旋踵而事事敗露爾諸臣自度才幹伎倆未必
　能如彼二人若營私自便稍有不檢不惟薄待其身獨
　不懼國家之法乎嘗聞街談巷語有云瞞上不瞞下又
　云人情大於聖㫖此乃下賤不堪之語不過奸胥猾吏
　藉以自便其私耳若爾諸臣稍有欺瞞之心阿徇之見
　是明蹈此語而不恥尚可立身朝端為衆人之表率耶
　從來朋友箴規一言尚當聽受况君上乎且朕諄諄誥
　誡爾諸臣者無非欲諸臣各矢公心盡除私意如果能
　時時仰體朕訓彼此互相勸勉則天下之人觀感變化
　而風俗盡歸於淳厚爾諸臣之身家子孫亦並受其福
　矣
　　初三日奉
上諭何國宗等所奏運河情形甚為明晰但督理工程若
　委之地方官恐其因循遲誤若特差官員前徃又恐呼
　應不靈且不得其人轉滋煩擾朕意欲将沿河有應修
　工程之州縣俱著揀選賢能之員補用果能實心任事
　朕自加恩議敘如此似於地方工程均有裨益著九卿
　速議具奏
　　又奉
上諭發通倉足五成米十萬石運至天津照前交與天津
　道通永道為七十五州縣加賑一月之用
　　又怡親王等議覆永定河分司明夀條奏河務事宜
　　奉
上諭鹹厰黄家灣工程著照所奏一面動用錢糧及時修
　築完固其蘇敏應否賠修之處著明夀確議具奏再賠
　修之例甚屬無益從來河官領帑修工必預留賠修地
　步以致錢糧不歸實用工程斷難堅固幸而得保無虞
　錢糧已經入己似此積習成風必照侵欺錢糧例嚴加
　治罪方足示懲著九卿詳議具奏餘依議
　　初四日
諭諸王滿漢文武大臣允禟平日居心詭詐行事乖張從
　前罪犯多端不可悉數朕不忍執法治罪令其居住西
寧望其醒悟改悔乃怙惡不悛詭詐如故其門下親信
之毛太佟保将編造字様之書信縫於騾夫衣襪之内
寄徃西寧被九門捕役拏獲該提督奏聞朕見體製怪
異有𩔖西洋字跡因遣人詢問西洋人據西洋人稱此
種字體亦不能識認朕因遣人詢問允禟之子𢎞𤾉據
𢎞𤾉稱去年十一月佟保來京我父親寄來格子一張
令我學習照様繕寫書信寄去我向佟保學㑹了因此
照様寫信寄徃等語從來惟有敵國之人差遣奸細往
來偷傳信息始造作隱語防人知覺允禟在彼朕何曾
禁其寄書亦未禁其徃來之人若果安分守法則所寄
書信無不可以令人共見何至於别造字體巧編格式
暗藏衣襪之内居然為敵國奸細之行耶前朕見允禟
諸子中惟𢎞𤾉尚覺老實故留京料理伊之家務不料
其詭譎亦如此允禟名下應賠公項銀十三萬兩有零
乃假作窘廹之状百計遷延而以所得揆敘之銀數百
萬兩帶徃西寧恣意費用凡市買物件不論貴賤隨人
　　索價即如數與之以此要結人心不知意欲何為即今
　　毛太家中搜出借劵八十餘張其借與衆姓之銀至十
　　餘萬兩則允禟之窘廹與否不問可知矣又如從前楚
　　宗至彼宣㫖允禟站立不跪自稱出家離世之人今觀
　　造作字様暗通書信等事出家離世之人顧如是乎允
　　禟寄與𢎞𤾉書擅用硃書𢎞𤾉書信中稱伊父之言為
　　㫖意種種不法之處昭然又如允禟曾寄信允䄉有事
　　機已失之語洵足駭人聽聞當時幸邀
天
祖
皇考之靈伊等不得肆其奸謀乃伊等之福倘若機㑹不失
　　伊等首領尚得保乎毛太佟保六雅圖那丹珠雲敦克
　　什圖俱係允禟親信之人允禩允禟允禵等匪黨固結
　　人所共知佟保等豈有不知之理昨将佟保等從出兵
　　處撤回朕面下㫖意再三詢問允禟若有寃抑之處著
　　即陳辯若實在行止妄亂亦著啓奏並問伊等或仍願
　　在允禟處或不願在允禟處亦據實啓奏伊等僉稱允
　　禟行止妄亂我等願為朝廷出力等語朕因其陳奏
　　以各授官職今允禟造作字様行踪詭秘伊等竟不奏
　　聞情實可惡著将毛太佟保等交與順承郡王及蔡珽
　　拉錫阿齊圖查郎阿髙其佩常明公同審訊其允禟未
　　徃西寧以前之事朕不究問自到西寧以後如何妄為
　　及允禟處管理此等書札之事還係何人此等處俱令
　　伊等據實供明若仍隱匿不行供出立将伊等正法
　　　初五日奉
　上諭朕撫御寰宇宵旰勤求惟期澄清吏治使天下蒼生
　　共享治安以仰答
聖祖仁皇帝付託之重部院衙門為天下吏治總領朕以部
　　院大臣為股肱大臣又以司官為臂指司官得人則部
　　務整飭在外督撫以及州縣莫不澄清百姓自受其福
　　矣今各部院司官筆帖式内有行走懶惰經年不到衙
　　門者有庸劣不能辦事者有不能寫字僱人繙譯者有
　　奔競鑽營招摇生事者其本衙門堂官不能盡知即有
　　見聞或因瞻徇掣肘姑且優容若照舊例甄别亦屬無
　　益今著爾等司官将本司之筆帖式分别勤惰優劣據
　　實舉出所舉當否許筆帖式公同面質其司官内不可
　　共事之人亦著同司官并筆帖式據實面奏爾等以平
　　日賢否無由上達徃徃歸怨堂官不行舉劾今在朕前
　　正可逐一直陳毋得稍有瞻徇以負朕澄敘官方之至
　　意
　　　又奉
　上諭朕即位後恭檢
皇考所遺
硃批諭㫖内有料理宫闈家務事宜一紙
皇考諭令有子之妃嬪年老者各隨其子歸養府邸年少者
　暫留宫中朕謹遵
聖諭遣人詢問諸位　母妃據稱此係
天恩咸願隨子歸邸　慧妃母妃乃大阿哥之生母允禩之
　慈母也允禩少時即為　慧妃母妃所撫養朕因大阿
　哥獲罪禁錮其諸子又少不知事意欲奉養於允禩之
　邸因遣人詢問　慧妃母妃　母妃欣然允從朕揣允
　禩畏朕訪察必於　母妃前盡禮故令伊迎養府邸彼
　時允祹酌議諸位　母妃移府之禮允祹議奏内有朕
　思念諸位　母妃之時即令入宫相見等語朕以諸位
　　母妃豈有召入相見之禮深責允祹之非迄今三年
　以來諸位　母妃未曾遣人至朕前一問起居諸位
　母妃深居府中一切皆諸王主持此必允禩從中阻撓
　諸王亦遂觀望不前耳允禩之行事狂悖若此必不能
　於　母妃之前曲盡孝道况允禩既經革去黄帶子則
　已非宗姓之人　母妃亦不應在伊家居住著荘親王
　誠親王迎歸宫中供養
　　又
諭諸王貝勒貝子公滿漢文武大臣今日凡我宗親及滿
　漢大臣齊集於此廉親王允禩狂逆已極朕若再為隱
　　忍有實不可以仰對
聖祖仁皇帝在
天之靈者朕在藩邸時居心行事公正無偏諸兄弟待朕亦
　　皆恭順不敢存欺慢之念平日原無一毫嫌隙此爾等
　　所共知亦允禩所深悉者朕今日紹登大位以天下一
　　家萬物一體為心豈於兄弟之間反生芥蔕故意有所
　　刻求苛索耶當時允禩希冀非望欲沽忠孝之名欺人
　　耳目而其奸險不法事事傷
聖祖仁皇帝慈懐以致忿怒鬱結無時舒暢康熙四十七年
　　冬
聖祖仁皇帝聖體違和令朕同允祉允禩檢㸃醫藥凡立方
　　合劑朕與允祉每日悉心商酌允禩惟同允禟允禵促
　　坐密語醫藥之事曾不一問不過以篋笥收拾方帖而
　　已
天佑
聖躬旋即痊愈朕心喜慰向允禩云
皇父聖體大安矣允禩云目前
聖體雖愈将來之事奈何朕聞之不勝驚怪又是年二阿哥
　　有事時
聖祖仁皇帝命朕同允禩在京辦理事務凡有啓奏皆䝉
御批事竣之後朕将所有
御批奏摺交與允禩收貯後向允禩問及允禩云前在要亭
　　時
皇考怒我恐有不測比時寄信囘家将一應筆札燒燬此
御批奏摺藏在佛櫃内遂一併焚之矣此允禩親向朕言者
　　康熙六十一年
聖祖仁皇帝龍馭升遐
命朕纘承大統朕念允禩平日素有才幹諒伊此時自應仰
　　體
皇考之心痛改前非為國家實心出力故即令其同怡親王
　　及隆科多馬齊四人總理事務次日即加封親王朕事
　　事推心置腹信任之專恩誼之厚此舉朝所共知者乃
　　於封伊親王之日其妻黨徃賀伊妻云有何喜可賀恐
　　不能保此首領耳其言怪誕若此則平日之居心可知
　　矣允禩總以未遂大志時懐怨恨詭詐百出欲以摇惑
　　衆心擾亂國政其管理工部也
皇考梓宫奉移
山陵允禩明知舊例用夫二萬乃故意以裁減奏請若非大
　　學士奏明㡬誤大事又将京中運送
陵寢所用之紅土議令發銀彼處採買可省脚價欲加朕以
　　輕
陵工而重財物之名安奉祝版之案則朽爛破損製造軍需
　　之器則單薄鈍敝至於乘輿法物則斷釘薄板草率不
　　堪更衣幄次則油漆薰蒸刻不可近其管理理藩院也
　　以科爾沁台吉為糜費口糧於邊口攔阻令不得拜謁
皇考梓宫致蒙古等涕泣而歸怨聲載道若非拉錫奏聞隨
　　經降㫖開示㡬寒衆蒙古之心矣其管理上駟院也奏
　　稱馬圈牧馬太多請行裁減大半以省錢糧其意欲以
　　彰
皇考糜費無益之名歸之於朕且欲使馬匹不足将來設有
　　緩急無所取資也至於妄費財物固結私人如岳周鑽
　　營奸宄之徒乃國家之蠧允禩以數千金助其為非亂
　　法其他顛倒是非肆行欺罔及傲慢不敬之處更不可
　　悉數又雍正元年朕命莽鵠立恭寫
聖祖仁皇帝御容朕於養心殿瞻拜時悲痛號泣允禩奏云
　　從來帝王有供奉御容之禮否今供奉
聖祖仁皇帝御容則
太祖
太宗
世祖如何供奉朕沐
皇考四十餘年養育深恩時時瞻仰
天顔今遭大故悲思罔極是以供奉
御容兾得時時瞻拜而允禩以朕為非禮又云伊從前亦供
　　奉　母妃容像自
聖祖仁皇帝賓天之後即行收捲此言更不知其何心也允
　　禩從前遭伊　母妃之喪欲沽孝名故作哀毁之状百
　　日後尚用人扶掖而行及遭
皇考大事全無悲切之意以
父母之喪而前後逈異如此其意将誰欺乎三年以來朕百
　　凡容忍寛免諄諄訓誡猶兾其悛改前愆宗人府及諸
　　大臣交劾議罪之章什伯累積朕俱一一寛貸乃允禩
　　詭譎隂邪日益加甚雍正三年十月在朕前奏稱内府
　　披甲食糧之人可以裁減每一佐領只應留二十四名
　　朕令㑹同確議允禩又奏一佐領下應增甲九十餘副
　　前後之語大相矛盾不過欲邀結人心沽取名譽加朕
　　以刻薄之名耳及内府佐領之人齊集伊門嚷閙朕令
　　伊查出為首之人以便正法伊将並非為首之人混行
　　指出欲令朕枉殺無辜快其私忿其門下肯給實供之
　　九十六伊即立斃杖下又因伊親信太監閆俊為伊隐
　　瞞素行不法之事賞銀二百兩及冬夏衣服縀疋等物
　　朕雖尊居九五從不敢罰一無罪之人至於賞賜内侍
　　太監亦從未有如允禩賞閆俊之厚者允禩以人臣而
　　操賞罰之權抗違國家之法其罪可勝誅乎朕以其狂
　　妄悖亂包藏禍心是以令宗人府究問伊從前何得将
皇考御批焚燬允禩頓改前言奏稱因抱病昏昧誤行燒燬
　　等語及朕靣質其昔年之語伊公然於朕前設誓云若
　　有虛言一家俱死及宗人府審訊伊管事親信之太監
　　常海等俱供稱昔年允禩在要亭獲罪於
聖祖仁皇帝特遣太監劉自成回京将所有一切筆札燒燬
　　是時
聖祖仁皇帝御批亦在其内供認鑿鑿而允禩反覆其詞者
　　緣其平日與奸黨往來書札皆不可告人之語今欲掩
　　其燒燬私書之跡故并此亦復隐賴不承似此確實萬
　　無可辯之事竟敢指天誓日不畏天地鬼神已盡喪其
　　良心至於一家俱死之語伊向日曾在朕前設此誓詞
　　朕諭之曰一家二字所指者廣爾獨不思及朕耶今復
　　於諸王大臣前重設前誓明係咒詛是允禩心中已無
祖宗君上矣允禩既自絶於
天自絶於
祖宗自絶於朕宗姓内豈容有此不忠不孝大奸大惡之人
　　乎從前
皇考曾諭諸王等允禩奸險詭詐結黨設謀欲弑皇太子今
　事俱敗露現在交審是時允禟允禵在側公然挺身保奏
　　允禩並無此意
皇考震怒㧞刀欲誅允禵恒親王等勸止将允禵責懲并允
　　禟逐出又
皇考曾於乾清門諭諸王大臣曰自朕廢皇太子後允禩百
　計邀取美名蠱惑衆人希圖冊立私結黨援其意叵測又
　　奉
皇考諭㫖朕駐蹕要亭允禩以将斃之鷹來進口稱伊在湯
　泉等候進京並不請㫖擅行獨斷藐視朕躬朕因震怒心
　中寒戰㡬乎危殆允禩自相面人張明徳妄謂伊有人君
　之貴伊遂不守臣節招集賊衆謀弑皇太子及大阿哥此
　舉國所知者其欲謀弑之時未知置朕於何地也又
皇考諭㫖云朕與允禩父子之恩絶矣以上
諭㫖數道凡為臣子者不忍聽聞朕從前欲行發出允禩痛
　　哭叩首再三懇求朕以其惟恐人知之念尚有愧悔之
　　機故爾暫止今其作為至此斷不可留於宗姓之内以
　　為我朝之玷謹将
皇考諭㫖發出朕撰文祭告
奉先殿仰體
列祖懲奸誅惡之心祗遵
先朝削籍離宗之典将允禩黄帶子革去以嚴宗牒以儆兇
　　邪以為萬世子孫鍳戒至允禟蘇努吳爾占結黨搆逆
　　靡惡不為允禟中懐悖亂其徃來私書有事機已失悔
　　之無及等語聞者皆為髪指今又造作字様密傳信息
　　行同奸細視朝廷為敵國無父無君不法已甚蘇努積
　　惡巨猾罪状彰著舉國所知吳爾占既素與允禩等比
　　匪為奸又且行止鄙劣心懐怨望此三人者亦斷不可
　　留於宗姓之内著将允禟蘇努吳爾占革去黄帶子并
　　令宗人府将允禩允禟蘇努吳爾占名字除去
　　　初八日
　諭大學士等允禩等不可留於宗姓之内此朕灼知確見
　　者今撰文告祭
奉先殿可将祭文宣示諸王大臣等或朕之所見如此而仰
　　體
列聖之心稍有不慊諸王大臣不妨直言各出所見回奏此
　　事關係重大朕既切加詢問諸王大臣等若有所見而
　　不直行陳奏則大不忠矣
　　　初十日奉
　上諭朕於文武官員赴任之初俱召入内廷諄諄訓誨無
　　非欲其實心供職愛養兵民而伊等承㫖之後出外私
　　相傳播記載或記憶不全或粉飾太過以致錯誤之處
　　甚多此等皆大有關係是以朕特降諭㫖令伊等繕寫
呈覽其遺忘不能記載者即不必書寫進呈若官職不
應奏事者則從其該管上司彚集乘便轉奏凡未經奏
聞者不准私自傳播記載近見數處繕寫進呈者或意
指乖錯或言詞粗率且備開頒賜之物並述伊等奏對
之言如此則與朕令寫上諭之本意全不相符若一一
發還令其更改則不勝其煩故将書寫不全無甚關係
者姑且存置並非謂伊等繕寫合式也昨有廣東總兵
因屬員一人奏摺竟特行賫送似此未免煩瑣嗣後督
撫提鎮等當遵㫖彚集乗便啓奏其記憶不全但寥寥
數語者停其書寫進呈亦不得私自傳播記載錯誤失
實自干罪戾至於朕召見文武官員時每每頒賜物件
蓋欲其捧至任所觸目警心並思朕訓誨之諄切非專
以此賜賚為鼓舞激勸之具夫人臣事君自有應盡之
道應修之職豈在賜賚之有無多寡若專以賜賚為鼓
舞是以胥吏走卒視文武官弁矣豈朕優待臣工之至
意乎恐無識之人不知朕心并諭令知之
　　十二日奉
上諭據兩淮廵鹽御史噶爾泰奏稱衆商感戴保育生全
　賑卹蠲免之恩今鹽豐課裕商業已隆情願公捐銀二
　十四萬兩備交運庫又伊自己名下有應得銀八萬兩
　亦願報部撥觧等語從前兩淮鹽課虧欠甚多自噶爾
　泰辦理以來歴年商欠正項贏餘俱一一完納恤商裕
　課鹽政肅清甚屬可嘉朕前曾降諭㫖令江南督撫酌
　議積糓以為備用今衆商公捐及噶爾泰奏請解部之項
　共計三十二萬兩著将二萬兩賞給噶爾泰其三十萬
　兩可即為江南買貯米糓蓋造倉厫之用所蓋倉厫賜
　名鹽義倉即著噶爾泰交與商人經理如此則於地方
　積貯甚為有益而衆商急公之項亦得實濟著議政大
　臣大學士九卿詳議具奏噶爾泰著該部從優議叙其
　急公衆商行令噶爾泰分别造冊報部亦著議叙以示
　鼓勵
　　二十日奉
上諭今日朕坐勤政殿以待諸臣奏事乃部院八旗竟無
　奏事之人想諸臣以朕駐蹕圓明園欲圖安逸故将所
　奏之事有意減省耶朕因郊外水土氣味較城内稍清
　故駐蹕於此而每日辦理政事與宫中無異未嘗一刻
　肯自暇逸已曾屢降諭㫖切告廷臣令其照常奏事若
　朕偶欲靜息自當曉諭諸臣知之倘廷臣不知仰體朕
　心将陳奏事件有意減省是不欲朕駐蹕圓明園矣又
　見各衙門奏事有一日擁集繁多者有一日竟無一事
　者似此太覺不均以後八旗定為八日各分一日輪奏
　部院衙門各分一日輪奏六部之外都察院與理藩院
　為一日内務府為一日其餘衙門可酌量事務之多寡
　附於部院班次每日一旗一部同來陳奏則每日皆有
　辦理之事而不來奏事之大臣又得在京辦理誠為兩
　便至朕聽政辦事及各官齊集之日俱不在輪班奏事
　之數次日仍按班次前來若該部院衙門輪班之日無
　事可奏其堂官亦著前來恐有召問委辦之事亦未可
　定至於𦂳要事件仍不拘班次即行啓奏
　　二十一日奉
上諭隆科多深負朕恩種種罪惡即應照九卿議處但伊
　辦事之才尚屬可用現今與䇿妄阿喇布坦将阿爾泰
　嶺定為邉界之事甚為𦂳要差徃使人計已将囘應預
　為詳審地勢明晰定擬今不先定䇿妄阿喇布坦若差
　人來又須差人徃彼臨時互相爭議此事又不能完派
　出額駙䇿伶貝勒博貝散秩大臣伯四格䕶軍都統哈
　爾吉善著隆科多與伊等同徃阿爾泰嶺再由空鄂羅
　東至楚柯拜星地方詳察地勢應作何定擬之處公同
　定擬将理藩院才能官員筆帖式派出帶徃此去大臣
　官員俱著馳驛前徃再由楚柯拜星之東額爾古納以
　至黑龍江之源舊定邉界亦未清楚整齊阿爾泰事竣
　隆科多即從彼處前徃楚柯拜星将此等地方亦詳審
　定擬現今俄羅斯國為定邉界之故差使前來隆科多
　候伊使臣到日即将定邉界之處㑹同議結此事隆科
　　多非不能辦者伊若實心任事思蓋前愆朕必寛宥其
　　罪若心懐叵測思欲僨事所定邉界不合機宜於䇿妄
　　阿喇布坦俄羅斯地方生事朕必将伊正法爾等詳議
　　具奏
　　　二十二日
　諭吏部禮部原任禮部尚書顧八代品行端方學術醇正
　　昔䝉
皇考簡用服官有年當征勦吳逆時以學士協贊軍務從将
　　軍莽吉圖賴塔等克復粤西滇南勞績茂著備承
恩眷擢授秩宗且深知其品學優長足為模範
特命為朕兄弟之師朕自幼與共朝夕講論忠孝之大義研
　　究經書之至理肫誠周至獲益良多嗣以公事詿誤罷
　　職仍在内廷課讀數載後因抱疾遂就閒居於戊子之
　　冬物故是時朕親臨其喪並遣人為之經理殯葬本欲
　　陳情於
皇考之前求加恩賜䘏適值
皇考聖體違和不敢凟奏迄今囘憶當年誦讀情景宛然如
　　昨老成舊學時眷於懐應優加贈卹以展朕篤念師資
　　酬奨前勞之至意爾部㑹議具奏
　　　二十四日吏部兵部将各省督撫提鎮保題文武官
　　　員之例定議具奏奉
　上諭部議稱保題官員任内有降革事故及承追督催未
　　完案件者俱不准保題等語如此則賢能官員必致遺
　　漏朕意将此等有事故官員仍准保題但令督撫提鎮
　　於保題本内将所有事故一一聲明具奏候朕調來引
　　見再行定奪可将此本發還著再議具奏其中倘有不
　　便情由著将有何等事故者准其保題有何等事故者
　　不准保題之處酌量輕重分别議奏
　　　二十七日刑部議覆内府佐領下人六十三等嚷閙
　　　親王府邸一案奉
　上諭允禩誤指内府佐領下人到王府嚷閙為首之五人
　　既審無確據豈可枉行正法内中六十三一犯既到王
　　府又到李延禧家抄搶著監禁議罪其餘並搶李延禧
　　家人犯俱分發雲南貴州廣西四川等省極邉若係另
　　户著安插當苦差若原係奴僕著給與彼處兵丁為奴
　　交送兵部委官嚴行管押沿途地方選撥官弁兵役一
　　體嚴押到該省交付收管若中途少有寛縱及觧到安
　　插後有疎脱者定行重治其罪
　　　又
　諭刑部兹當春令爾部監獄内人犯宜及早清理其輕罪
　　者速行酌定保釋至年羮堯案内干涉之人犯若尚有
　　未結案者速行完結
　　　二十八日
　諭諸王大臣允禩愈加悖逆将朕所交之事毫不實心効
　　力且每事敗壊不但伊奸詐多端伊妻更屬狐媚殘刻
　　允禩平日甚畏之戊子年
聖祖仁皇帝御乾清門因允禩畏懼伊妻曾
特降諭㫖云允禩之妻殘刻皆染伊外家安郡王惡亂之習
　　欺侮允禩㡬至絶伊之嗣
聖祖仁皇帝屢降嚴㫖伊妻始懼方容允禩收使女一二人
　　僅生一子一女允禩實係大罪之人朕即位以來於允
　　禩無恩不施無事不教乃允禩終懐異心並不悛改看
　　來皆因伊妻唆使所致朕将允禩進封親王時伊妻外
　　家向伊稱賀伊云何喜之有不知頭落何日等語是誠
　　何語是誠何心朕屢降嚴㫖與允禩之妻又令皇后面
　　加開導諭伊勸諌其夫感激朕恩實心効力乃屢次訓
　　教允禩夫妻毫無感激之意伊等惡迹昭著允禩之妻
　　亦不可留於允禩之家我朝
先世已有舊例信郡王敖札之妻因欺侮其王
聖祖仁皇帝曾令休回外家禮親王之福金殘刻
太祖髙皇帝特遣王等将伊處死今爾等前去将朕諭㫖降
　　與允禩之妻革去福金逐回外家降㫖於伊外家人等
　　另給房屋數間居住嚴加看守不可令其徃來潛通信
　　息若有互相傳信之事必将通信之人正法爾外家亦
　一人不赦爾等回來後再将此㫖降與允禩嗣後伊若
　痛改其惡實心効力朕自有加恩之處若因逐回伊妻
　懐怨於心故意託病不肯行走必将伊妻處死伊子亦
　必治以重罪
　　又刑部等衙門議奏隆科多挾勢强索安圖銀兩應
　　照律治罪奉
上諭隆科多婪贓犯法深負朕恩本應按律即行治罪但
　其才尚有可用朕心憫惜著革退吏部尚書交委料理
　阿爾泰等路邉界事務已另降諭㫖倘能盡心辦理尚
　可贖其前愆若稍有怠忽定行正法伊家人牛倫從前
　犯罪應死彼時交與隆科多自行處置乃隆科多徇私
　容留實屬可惡今招摇受賄諸事又復敗露再難寛宥
　著将牛倫即行處斬其餽送銀兩之奉天府府丞程光
　珠著革職從寛留任淮徐道張其仁濟南府知府姚讓
　著調來引見隆科多吏部尚書任内有辦理奉天司官
　一案未曾清結仍著隆科多辦理於出差未經起身之
　前具奏其名下應追銀兩即著陸續交完
　　二十九日奉
上諭直隸地方去歲雨水過多損傷禾稼小民失業朕深
　憫之已令五城煮粥賑濟以惠窮民又恐人多米少復
　諭都察院倉塲於五城各加米石賑濟但念東直西直
　安定右安廣寧五門向來未設飯厰今恐就食者多未
　免稍有不足且路途遥逺者難以趕赴用是再沛恩膏
　著於五城飯厰每日每城賑米六石外加米二石再於
　東直等門添設飯厰五處每日每厰給米二石著都察
　院派滿漢御史五員専管辦理其需用人員著都察院
　順天府酌量派出并著堂官不時稽查務使窮民均沾
　實惠以三月二十日為止都察院順天府即遵諭行
　　三十日奉
上諭聞得近日米價漸貴朕思兵丁米糧若先期支放不
　必待至三月於兵丁似属有益著交與倉塲侍郎并八
　旗大臣将兵丁米糧於二月初十日起即行支給
　　又
諭大學士等各倉米石平價發糶原欲與貧民有益今聞
　清河本裕倉發糶米石奸胥惡役串通富户賤價買去
　仍以貴價發糶於民此倉米石賣完又領别倉發賣是
　為富户生利也殊属可惡爾等傳㫖将賣米監督等嚴
　行申飭倉塲侍郎所司何事乃至於此朕已訪知而伊
　等尚未察出有玷官箴嗣後如有此等情弊務将監糶
　官員正法倉塲侍郎嚴加治罪
　
　
　
　
　
　
　
世宗憲皇帝上諭内閣巻四十
　欽定四庫全書
世宗憲皇帝上諭内閣巻四十一
　　雍正四年二月
上諭二十道
　　初二日户部等衙門議奏兩淮商人建倉買糓備賑
　　奉
上諭此係商人急公銀兩即於本地買貯米糓備用商人
　等自然盡心管理不致虧缺倘将來有不得已虧缺之
　處朕必察情寛宥
　　初三日奉
上諭副總河嵇曾筠料理河工徃徃慮及後患預先陳奏
　一二語以為将來卸過之地如去年諉咎於屬員朕已
　切加申飭矣至於今年河道險工下移朕已降㫖諭令
　早為防禦今桃汛将屆嵇曾筠始奏稱相度情形近來
　險勢下移必須先事預防又稱加幚大堤因河臣未到
　尚未收工或有雨淋坍塌之處等語似此皆預留地步
　以便将來推卸己責况江南雎寧漫口與此無涉何得
　借以為詞可行文嵇曾筠嚴行申飭武陟等處險工既
　移於祥符蘭陽等處嵇曾筠應移駐𦂳要地方以便督
　工保固著九卿會議具奏
　　初七日奉
上諭去年近京地方雨水稍多收成歉薄窮民乏食朕心
　軫念蠲免錢糧發通倉米糧四五十萬石交與欽差及
　地方官遍行賑濟又念失業之民覔食來京者多故於
　五城飯厰兩次加添米石又於五門增設飯厰五處俾
　窮民得以養給但目前雖逐日散賑究非長䇿春氣漸
　暖正宜播種此等窮民不得早還故土必致有悞春耕
　應如何設法資送或由陸路或由水路俾得各回原籍
　復其本業大學士㑹同都統拉錫歩軍統領阿齊圖并
　都察院堂官及五城御史詳議具奏
　　又諸王大臣等合詞叅奏阿其那種種悖逆應即正
　　法
　上御勤政殿
　召諸王大臣及阿其那入奉
　上諭爾諸王大臣等合詞叅奏允禩請即正典刑允禩乃
皇考之子
太祖
太宗之孫朕之弟也今日之舉我
列祖
皇考在
天之靈實昭察於上倘允禩不應正法而爾等妄行陳奏以
　　殘害
列祖
皇考之子孫而䧟朕於不義爾等之罪尚可逭乎朕思爾等
　　公同具奏時或有隨衆列名而不出於中心之誠者故
　　特召入逐一面加詢問若有以允禩為不當正法者可
　　出班另跪於右朕今日如此詢問倘衆人中猶有心口
　　相違不肯據實陳奏者
列祖
皇考在
天之靈必加誅殛
　諭畢諸王大臣等皆言阿其那悖倫亂政罪状多端應即
　　　正典刑以彰
　　國法諸臣逐一陳奏又奉
　上諭諸王大臣引據大義欲正國法所奏亦是但朕斷不
　　治允禩之罪曾降諭㫖即今令允禩離宗亦因伊将確
　　實之事於諸臣前指天發誓詛咒一家不獲善終難以
　　存留宗室之中亦萬不得已無可如何所致耳朕仍是
　　本意斷不将允禩治罪此所奏知道了允禩之妻朕再
　　詳酌另降諭㫖
　　　初八日散秩大臣拉錫等奏報青海親王察䍐丹津
　　　等起程北歸日期奉
　上諭察䍐丹津等既欲於十一日起程著初十日至圓明
　　園陛見伊等俱因青海之亂被賊搶掠此番回去恐牲
　口盤費稍有不足著将内庫銀各賞給一千兩令其料
　理
　　初九日奉
上諭安民必先弭盗而捕盗之法在於速拏聞有交界地
　方失事盗賊竄匿隣境有司官以地非管轄不便徑拘
　必用文移關提掛號添差方許緝拏以致需遲時日聞
　風逺颺即使日後拏獲而贓已花銷懸案不結凡係地
　方官均有弭盗之責何分此疆彼界嗣後交界地方失
　事探實贓盗藏匿之處無論隔縣隔府隔省一靣差役
　執持印票即行宻拏一面移文關㑹拏獲之後仍報明
　所在該管地方官添差移解倘捕役借端誣害良民照
　例從重治罪各該有司務須協力稽查使奸宄無可潛
　藏以副朕息盗安民之至意
　　初十日貝子魯賔於諸王大臣陳奏阿其那悖逆請
　　正典刑之時奏對含糊奉
㫖拏交宗人府宗人府奏應照姦黨律正法奉
上諭魯賔在西寧時謟媚允禵允禵曾遣伊屢次寄書與
　允禩徃來同謀奸宄今在衆人前詢問時魯賔仍感允
　禩之恩朦混具奏理應即行正法但伊父止伊一子伊
　又無子若将伊正法必致斷絶其嗣矣朕不忍絶人之
　嗣魯賔著從寛免死並伊妻妾俱著監禁髙墻
　　十一日奉
上諭直隸近京地方去歲被水歉收朕心軫念已疊沛恩
　膏毋使失所其覔食來京者又復增給米石添設飯厰
　俾窮民得以養給近因東作方興正令大臣等酌議設
　法資送貧民囘籍不使有誤春耕乃畿輔覔食之民前
　來京師者日衆是必傳聞京師加恩賑濟是以無知愚
　民希兾非分之望反舍其耕種之本業則大負朕綏輯
　窮黎之盛心矣况本地既已散賑若實係窮民則已入
　木縣册籍何以又逺赴京師其中不無假冐可即傳諭
　順天府大興宛平二縣及近京地方文武官員将續來
　之民曉諭攔阻目今春氣和暖其有田可耕者則當乘
　時播種其無田可耕者則各處皆有工程或脩堤岸或
　開水利正需人力以興土功伊等回籍就近傭工度日
　不致離棄鄉井轉徙外方實為謀生善䇿可嚴切諭令
　伊等知之并将此行文直隸總督
　　又奉
上諭大學士朱軾之母冷氏壼儀淑慎訓子成名今聞在
　籍病故深可軫惻朕優禮大臣推恩賢母用頒異數以
　示眷懐著江西廵撫裴􁤙度動支司庫銀二千兩賞給
　伊家讀文致祭一次祭文由翰林院撰擬其差徃致祭
　之員若總兵官駐劄相近則遣總兵官若相隔路逺則
　於兩司内派出一員俟朱軾抵家之時舉行朱軾查勘
　水利事竣到京後著馳驛回籍
　　十三日奉
上諭據直隸總督蔡珽奏稱從前将通倉之米運至保定
　糶賣以濟民食今已糶完頃值青黄不接之時民間糴
　米艱難懇請再賜給發等語著即行文倉場侍郎将七
　成以上之米速發二萬五千石照前運至天津交與蔡
　珽運徃保定
　　十五日
諭户部去秋北方多雨直隸所屬七十四州縣被水歉收
　朕心深為軫恤疊沛恩澤加惠窮黎已将七十四州縣
　被災田畝之錢糧照例蠲免其餘應徵額賦又復停徵
　在案朕思一省之中既有七十餘州縣收成歉薄則必
　有向鄰封隔縣謀生覔食之人當此青黄不接之時閭
　閻豈能充裕若仍照舊徵收錢糧民力輸将未免竭蹷
　用是特頒諭㫖施恩於常格之外将雍正四年通省應
　徵額賦一體停其徵收俾民力寛舒各得用功於南畝
　以副朕勤恤民隱之至意爾部即遵諭行
　　又九卿議奏凡地方官員霉爛倉糓三千石以下者
　　應仍照舊例革職留任限年賠補三千石以上者照
　　那移例治罪奉
上諭九卿所議霉爛倉糓之處分甚屬未當凡倉糓霉爛
　皆由於倉厫不修之故平日地方官所司何事以致倒
　塌滲漏虧折米糓此愈當加懲者今若寛其處分則有
　司於倉厫平日必不加意修理以便借詞此處著九卿
　再議具奏
　　十九日
諭大學士等大學士朱軾事親最孝朕所素知今伊母在
　籍病故伊聞之自必哀痛切至但伊母年已八旬有餘
　伊禄養顯揚俱無餘憾此時正當節抑哀痛䕶惜此身
　為國家出力盡忠正所以盡孝朕前已降諭㫖賜銀二
　千兩為伊母喪事之費就近遣地方大員前徃致祭一
　次今朱軾奔喪回籍著馳驛前去朕深知其家貧著再
　賜銀二千兩為伊盤費一切之用其子亦令隨歸伊到
　家守孝百日将伊母之事料理完畢即來京辦事爾等
　可詳悉傳諭朱軾知之
　　又
諭大學士等朱軾奏請解任開缺以終服制情詞廹切此
　乃伊名節所關朕知其出於至性誠懇允從所請解任
　開缺以全其志但三年為時甚久卸事閑居在籍伊心
　亦未必自安况目前現有畿輔水利之事正資料理可
　於八月起身前來居住京師以備委任顧問不居現任
　之職則與家居無異於禮既盡於心亦可安矣朱軾素
　性誠篤今遭母喪深恐其哀毁過節爾等可将朕意諄
　切諭之伊年髙體弱不宜過於悲戚况六十不毁載在
　禮經若能仰體朕心時思朕訓䕶惜此身為國家出力
　伊母有知亦必深慰斯為忠孝兩全倘過哀以致毁瘠
　則有負朕恩矣爾等並傳諭膳房侍衛永夀擕茶飯徃
　賜
　　二十五日吏部遵
㫖将江蘇布政使鄂爾泰等議敘具奏奉
上諭鄂爾泰著加二級鄂爾泰布蘭泰平素居官實心辦
　事聲名既優又将應得之項急公備用是以朕降㫖交
　部議敘若各省大吏不識此意謂急公即得議敘苛索
　妄取致累該屬官民則是其居心全不如此二人此端
　斷不可開可将此令督撫司道各員知之
　　二十六日奉
上諭羅殷泰具摺奏稱松潘打箭爐口外各處建造城工
　無著銀兩曾通詳督撫未經具題又軍需冐費皆推諉
　於王景灝等羅殷泰係允禵妻兄由吏部文選司郎中
　經隆科多保題因用為按察使又補授布政使三年有
　餘並未陳奏一事初則逄迎年羮堯繼又迎合王景灝
　地方應奏事宜瞻顧畏避不肯直陳今聞離任來京恐
　接任官員查出伊任内情弊揭叅始具摺陳奏羅殷泰
　朕曾准其摺奏如果當時申詳督撫請其具題督撫不
　題伊何不自行奏聞其偽罔顯然情由可惡且摺内前
　稱撫臣王景灝後又稱蔡撫院官同而書銜書名各異
　甚屬怪誕竒異君上之前如此信筆漫書可乎朕前曾
　降㫖令羅殷泰來京今觀其奏摺伊任内錢糧不清之
　項甚多伊不必來京著行文法敏㑹同佛喜程如絲将
　伊一切未清之項徹底清查據實奏聞勿得徇情隱匿
　羅殷泰與法敏原有親誼朕所素知法敏亦曾奏過此
　事若法敏少瞻顧親情黨庇隱匿不據實查奏定行重
　治其罪松茂道孟以恂曾令其徃巴里坤地方代王全
　臣辦理軍需今王全臣既已發回孟以恂著仍回四川
　清理伊經手錢糧建昌道安定昌曾著來京今羅殷泰
　未清之錢糧伊亦曾經手著查其起程日期行文前去
　如離京已近則令其來京再行前徃如起程未久離四
　川尚近令其仍回四川料理未清之項至於凡關係此
　案錢糧人員有應質訊者著法敏等一併提問
　　二十七日
諭户部朕軫念東省被水窮黎粒食維艱特允山東廵撫
　陳世倌之請於大清河興工䟽濬令乏食小民得力役
　之資為餬口之計今天氣和暖土脉鬆潤正施畚鍤之
　時去秋該撫奏請設厰煮賑目下赴工者衆粥厰可以
　停止但念此就食小民其中豈無老弱殘疾不能赴工
　者煮賑既停麥秋之期尚逺此軰窮無所歸之人或仍
　至失所朕心深為惻然應行文山東廵撫陳世倌将不
　能赴工之窮民查明若干每日仍給與升合之資俟至
　麥收後停止所用銀兩俱作正項開銷該撫嚴飭各州
　縣官務期實心奉行以副朕養育百姓之至意爾部速
　遵諭行
　　又
諭户部山東去秋被水州縣其應輸漕米朕於部覆緩半
　之外敕令該撫查被災尤甚之處将漕項全緩但念各
　州縣應給兵糧例不在緩徵之内軍儲固為𦂳要而被
　災黎庶於粒食之餘責其輸納糧米未免艱於措辦爾
　部行文山東廵撫陳世倌著於起運雍正三年漕米内
　截留五千石以為支給兵糧之用倘有餘剩即留為下
　年兵米其支給米石俟秋收後徵補還項庶兵糧無悞
　而民力可紓矣爾部速遵諭行
　　二十八日河南廵撫田文鏡奏報漕船出境奉
上諭從前田文鏡請将直隸大名府屬之濬滑内黄三縣
　改隸河南省衛彰二府經九卿議覆朕降㫖准行時李
　維鈞内懐私心欲阻撓其事繕摺奏稱豫省漕糧應改
　於小灘開兑三縣無庸改隸朕硃批諭㫖發與李維鈞
　小灘開兑之説先經詳議難行因而中止今若将此摺
　發與河撫再議伊必固執前議徒令朕疑田文鏡耳於
　事無益但将三縣歸併豫省明歲自然明白矣今田文
　鏡奏報豫省漕糧船隻於雍正四年正月十七日盡出
　豫境歴年豫漕俱於五六月間方得出境今歲如此迅
　速可見從前實因地属他省呼應不靈沿河官弁亦皆
　漫不經心故致每年遲悞朕諭㫖所云明歲自然明白
　者今已明白矣田文鏡實心籌畫辦事可嘉著交部議
　叙李維鈞當時身為封疆大臣乃借改兑小灘為名惑
　亂國事是何意見著伊明白回奏
　　二十九日
諭江蘇廵撫張楷朕每見蘇松漕米虧空案内一經承名
　下侵蝕至二三千石訪問其故則糧重倉多之處州縣
　官不能兼顧每㸃派收書經管收納所收民糧除丁兑
　外原有斛面餘米存留在倉遂有糧户将應納米石私
　相折銀收書将餘米抵算迨收折既多倉内餘米不足
　以補而所收米價又已隨手花費以致虧空漕項此不
　可不嚴立條禁也嗣後收書有侵蝕漕米者該州縣詳
　叅後審究確實按其米數即當照監守自盗律治罪并
　将僉派收書之員題叅議處其侵蝕米石查明收折之
　糧户著於各糧户名下追補庶可懲猾吏而警愚民著
　即議奏至各州縣所收倉糧丁兑之外倘有贏餘令該
　州縣報明存貯公所為修理常平倉厫之用再有餘剩
　歸入常平倉以佐賑濟該撫嚴飭蘇松二府各州縣實
　心奉行倘有借餘米名色加收斛面遺累小民者定行
　重治其罪決不少貸
　
世宗憲皇帝上諭内閣巻四十一
　欽定四庫全書
世宗憲皇帝上諭内閣巻四十二
　　雍正四年三月
上諭十三道
　　初十日奉
上諭昨為烏梁海人等特降諭㫖發兵駐防朕復詳思克
　木克木齊克地方之烏梁海人等俱係䇿凌旺布博貝
　屬下其來歸之科羅爾賣等現交博貝撫綏存恤居之
　公所此等人向在喀爾喀邊外樹内打牲為生而與凖
　噶爾所属之烏梁海接壤且不惟與凖噶爾相近又與
　俄羅斯連界必當輕徭薄賦俾伊等生計饒裕乃為有
　益此等樹内打牲為生之人愚無知識萬一䇿妄阿喇
　布坦設計愚誘或興兵擄掠雖地属彈丸人極㣲賤而
　倘被侵犯即與䝉古王貝勒之部落一體豈可漫不經
　理置之不問永逺之計所宜預籌觀䇿妄阿喇布坦奏
　章其意於烏梁海每飯不忘将來未必無乘間侵犯之
事今兹夏月我師現在忒斯等處遊牧朕欲乘此遣大
臣一員攜帶布帛茶葉等物同王䇿凌旺布貝勒博貝
或親至克木克木齊克地方或於附近烏梁海之湯努
忒斯等處齊集伊等為首之人分别賞賜明示朕意曰
皇帝軫念爾等民生特命前來傳㫖曉諭爾烏梁海人
世居樹内以打牲為生遇力强者即為納賦由來舊矣
今爾等既納貢賦於蒙古王貝勒等即為朕之屬國所
居與俄羅斯凖噶爾邉界甚近據今差往凖噶爾使臣
回奏䇿妄阿喇布坦云克木克木齊克地方之烏梁海
人等向俱為伊之屬下甚恨爾等等語皇帝恐爾等受
伊侵害故特遣大臣傳諭預為防偹且念爾等生計艱
難施恩賞賜爾等嗣後逺設營哨盡心防禦䇿妄阿喇
布坦所属之烏梁海與爾等接壤宜不時探察再俄羅
斯亦與爾等甚近倘伊國人等侵爾邉界造屋種地立
即報知汛地轉報将軍即使䇿妄阿喇布坦侵害爾等
将軍早聞便可發兵救助倘䇿妄阿喇布坦兵多事起
　倉卒爾等力不能當即攜帶妻孥牲餼暫移入内邉遊
　牧若賊兵無多爾等酌量己力可以殄滅即殄滅之與
　其畧不設備致䇿妄阿喇布坦忽來見侵刼掠牲畜殺
　傷人民何如早備之為善也皇帝又軫念爾等生計特
　命爾主王貝勒等減爾貢賦将所減之數皇帝動支國
　帑賞賚爾主期與爾等生計有益爾等誠能感戴國恩
　恪遵訓㫖固守地方探察詳報朝廷恩賚自必有加無
　已等語䇿凌旺布博貝同命徃大臣如此詳悉曉諭伊
　等再於伊等中揀選老成服衆之人作為首領令其守
　望相助其遇有𦂳急事務作何知㑹傳報之處亦著詳
　細定議開示伊等伊等果能深知利害感佩恩澤則必
　輸誠効力從此邉圉益固矣議政王大臣㑹議具奏
　　十二日奉
上諭去歲畿南被水深軫朕懐雖截漕發粟賑糶頻施然
　猶恐小民甫經災沴之後無力供輸是以又特降諭㫖
　将雍正四年錢糧通省俱令緩徵夫今年錢糧尚且緩
　徵則從前未完之項豈有轉行急徵之理今聞地方官
　竟有仍追比前欠者漠視民瘼莫此為甚深負朕憂念
　斯民之至意著傳㫖直𨽻總督速飭各地方官凡一切
　舊欠錢糧一槩緩徵其所有兵餉工料各項需用之處
　俱動藩庫銀兩撥給不得短少扣尅如地方官仍有私
　徵等弊一經察出定行從重治罪
　　又理藩院議奏歸化城都統丹津等奏請引
見官員每缺送四五人引
見之處應不准行奉
上諭此等人若係佐領内推陞者著照爾等所議只送二
　人前來若係於叅領及闔旗内揀選者著照伊等所請
　将送來人員引見擇其可用者照缺補用其餘亦擇其
　可用者記名俟缺出録用如此不致徃返勞苦而伊等
　亦得瞻仰朕顔矣
　　十六日
諭宗人府魯賓人原甚不及昨将允禩之事於衆人前問
　伊見其舉動狂悖原欲将伊正法因伊無兄弟子息朕
　不忍絶伊後嗣寛其正法諭令禁錮髙墻爾衙門奏稱
　無應襲伊貝子之人朕令爾等往問魯賓據爾等奏稱
　魯賓甚是惶恐並非前日舉動且又耳聾據此将伊正
　法之㫖伊或未聞所以如此伊之職銜既無應襲之人
　著将魯賓寛宥降授輔國公以觀其行走伊之佐領縱
　留與伊伊亦不能約束俱撤回置之公處
　　十七日刑部奏安徽廵撫魏廷珍題報涇縣户書王
　　時瑞等假印私收錢糧並不嚴審確情按律定擬祇
　　以追變家産著落各官賠補為辭應行令該撫覆審
　　具奏奉
上諭此事部駁是魏廷珍前任湖南廵撫時甚属柔懦不
　能整頓地方是以将伊調回去年安徽廵撫員缺朕因
　一時不得其人故将魏廷珍補授伊赴任之日朕切加
　訓諭伊在朕前奏稱力改舊習今觀伊所辦事件仍然
　瞻徇姑息可見言行不能相符著嚴飭行
　　十八日
諭步軍統領阿齊圖内務府總管常明京城内外河道汝
　二人總管修理南苑池水出入閘口若稍覺狹隘應即
　培髙或添設閘口其外城一帶河道亦甚𦂳要務宜疏
　濬俾直抵大通橋
　　十九日
諭各省督撫提鎮凡文武官員赴任之時朕俱令其進見
　面加訓誨兾其有所遵奉以盡職守又恐其在外紀載
　傳播粉飾誇張故令繕寫呈覽其不能紀述者亦不强
　其繕寫但不許私自紀載傳播屢次諭㫖甚明近見武
　弁數員由侍衛出身者所寫面奉之諭㫖詞句鄙俚意
　指乖謬粗率孟浪甚可駭異此等人員皆由督撫提鎮
　保送而來朕見其外貌技勇可用遂授以偏裨之職原
　不能知其存心如何今觀其陳奏之粗率孟浪如此則
　在外必借曾充侍衛曾戴藍翎之名誇張恩遇傲上凌
　下恣意妄行若該管上司為其所愚不加約束懲戒則
　大非整飭官方之意矣各省此等人員著督撫提鎮時
　時留心訪察若居官不職或狂妄生事即按其所犯輕
　重叅劾治罪毋得稍有瞻顧徇隱
　　二十日奉
上諭去年朱家口潰决之處齊蘇勒曾向何國宗云此處
　堵築非難欲令何時合龍皆可剋期但須俟下流疏濬
　方令决口合龍為善續於冬底齊蘇勒摺奏朱家口决
　口已經合龍越一二日又奏稱因氷凌衝擊復决數丈
　現在督率堵築等語又據張楷奏稱决口工程須用物
　料一時難以完備等語今屆深春桃汛已過彼地情形
　如何齊蘇勒並未奏報或因水勢不便即令合龍或物
　料不足供用或另有緣故著速行文齊蘇勒令其詳悉
　奏聞因不久又屆秋汛之期朕心軫念故降㫖詢問
　　二十二日奉
上諭人臣事君須明大義固不可矯情立異尤不可挾私
　黨同習氣䧟人流而不返每至乖於大義皆由察之不
早挽之不力也八旗漢軍向來惡習好通聲氣凡内外
文武官員無論平素識與不識一登仕籍必信息相通
互相袒䕶雖其初意不過矜名圖利然積久不改種種
偏私固結害正誤公漸成大惡矣夫立身事主豈有二
理若果能孤介一秉至公自然能獲乎上否雖竭盡心
力徒然敗品喪名而且犯義攖法况此軰邀結原非至
誠利則同爭害則各避究何益乎夫同此固結之心也
於君則為忠於友則為黨忠則為君子且賞亦必及之
黨則為小人而罰亦必及之雖至愚之人亦未有不欲
為忠良之君子而甘為匪黨之小人以避賞就罰者也
毫釐之差天淵之判可不慎歟或有云人非聖人誰能
無私又云瞞上不瞞下此等陋諺不知出自何典爾等
既登仕籍柰何為此市井無賴之談以自絶於聖人而
願為有私瞞上之人耶况朕之才識未必不及爾等從
前局外旁觀三四十年矣一切情態知之甚悉汝欲瞞
上而上究不能瞞汝不瞞下而下實互相瞞也深可憫
　歎漢軍中公正不阿之人朕皆委任信用深荷恩榮如
　楊宗仁一生持身剛介雖既殁之後尚屢邀朕恩亦未
　見受孤立之害也爾等若咸能實心遵朕訓諭效法正
　人必寵渥厥身慶流後裔若面是心非不能悛改惡習
　不但身遭黜罰此風不息後人效尤必且貽害子孫嗣
　後各宜公忠自立共絶攀依官無論崇卑惟盡己職事
　無論大小惟盡己心人人皆能孤介則衆孤介和合而
　成一徳同風之盛矣勉之勵之
　　又奉
上諭漢人為外官者俱廻避本省朕思漢軍之在直隸亦
　當如漢人之廻避本省也直隸去京城甚近漢軍之親
　戚友朋散處直隸所屬之州縣且伊等之荘田地土亦
　多分隸其地難保無請託牽制徇私報怨等弊嗣後應
　照漢人迴避本省之例漢軍停其在直隸做官令於别
　省各缺銓用著九卿速議具奏
　　二十八日
諭各省督撫提鎮雍正三年四月内浙江黄巖總兵馮廷
　輔保送右營遊擊任尚禮進京引見奏摺内稱任尚禮
　操守亦非臨財不茍之人但地方陋規已革将來自然
　肅清其人操演得法諳練營伍尚係海疆能員等語比
　時引見朕見其人亦屬平常即註於收藏名摺之下今
　宜兆熊叅疏内據馮廷輔揭報任尚禮自上年八月内
　引見回黄巖之後頓改前操復肆故智需索苛求劣蹟
　昭著等語任尚禮又復揭報馮廷輔串通婪扣等情此
　案現在降㫖交與該撫審訊連年以來朕令督撫提鎮
　等保送属下武弁進京引見若該上司奏摺内有某員
　操守平常字様朕於召見該員之日必将該上司所奏
　諭伊知之兾其洗滌前愆悛改故習以圖後效無非愛
　惜人材之意乃間有不肖之員於回任之後以上司既
　有貶抑之詞心懐怨望遂與上司日漸參商或又以平
　時操守不謹既為朕所知将來難望上進遂志氣隳頺
　見利忘義此亦武人難免之情態斷無有素日操守謹
慎而陛見之後反改前操者也凡督撫提鎮等保送人
員朕不過觀其外貌技勇遂分别補用原不能知其存
心如何豈能保其将來即督撫提鎮等所保送之人朕
看來平常庸陋者亦多但伊等任内未嘗顯有過犯該
管上司又未叅劾朕亦姑且容留而試用之至上司之
於屬員亦有先保舉而後叅劾者或係属員改操前後
迥異或始初保舉時出於情面本非真實故易至敗露
此等均未可定嗣後該上司保送人員務秉公心勿存
私意倘伊等陛見擢用之後改易前轍即當據實叅奏
勿謂朕曾擢用有所瞻顧勿謂已曾保舉回䕶前非總
以大公至正無偏無黨之心處之則賞罰明而属員知
所勸懲矣又如武弁陛見來京朕念其貧寒俱加賞賜
此乃格外之恩若伊等不知感恩圖報回任之後有過
犯叅革者除按律治罪外賞賜之物著一併追出以示
懲戒
　二十九日奉
　上諭朕從前以比年直隸雨水過多田禾歉收米價騰貴
　　令盛京及口外地方嚴禁燒鍋已下諭㫖今聞盛京地
　　方仍開燒鍋盛京口外蒙古交界之處内地人等出口
　　燒鍋者甚多無故耗費米糧著議政大臣定議嚴行禁
　　止
　　　三十日大學士九卿等奏食侍講俸之錢名世作詩
　　　謟媚年羮堯革職治罪奉
　上諭據九卿議奏将錢名世革去職銜交與刑部從重治
　　罪向來如錢名世何焯陳夢雷等皆頗有文名可惜行
　　止不端立身卑汙所以
聖祖仁皇帝擯斥不用置之閒散之地而錢名世謟媚性成
　　作為詩詞頌揚奸惡措詞悖謬自取罪戾今既敗露益
　　足以彰
聖祖知人之明洞悉隐微纎毫不爽但其所犯尚不至於死
　　伊既以文詞謟媚奸惡為名教所不容朕即以文詞為
　　國法示人臣之炯戒著将錢名世革去職銜發回原籍
　朕書名教罪人四字令該地方官製造匾額張掛錢名
　世所居之宅且錢名世係讀書之人不知大義亷恥蕩
　然凡文學正士必深惡痛絶共為切齒可令在京現任
　官員由進士舉人出身者仿詩人刺惡之意各為詩文
　紀其劣蹟以儆頑邪并使天下讀書人知所激勸其所
　為詩文一并彚齊繕寫進呈俟朕覽過給付錢名世
　
　
　
　
　
　
　
　
　
世宗憲皇帝上諭内閣巻四十二
　欽定四庫全書
世宗憲皇帝上諭内閣巻四十三
　　雍正四年四月
上諭二十道
　　初二日户部等衙門議奏原任直隸總督李維鈞侵
　　蝕俸工銀十四萬八千餘兩勒限追賠奉
上諭九卿議将李維鈞侵蝕俸工銀兩勒限五年追完若
　限滿不完或不足數照侵蝕例治罪等語但五年限滿
　分毫不完然後治罪於錢糧何益此等缺欠錢糧勒限
　追賠事件應将所欠銀兩數目按所勒年限計算一年
　應完若干倘一年應完之數不完如何治罪年限已滿
　不能全完又如何治罪之處分别定議方是将本發還
　著另行定例具奏
　　十一日禮部議覆江西廵撫裴􁤙度奏請揀選一人
　　為白鹿書院掌教應不准行奉
上諭據裴􁤙度奏請揀選一人為白鹿書院掌教部議不
　　准行甚是朕臨御以來時時以教育人材為念但期實
　　有益於學校不肯虛張課士之美名蓋欲使士習端方
　　文風振起必頼大臣督率所司躬行實踐倡導於先勸
　　學興文孜孜不倦俾士子觀感奮勵立品勤學爭自濯
　　磨此乃為政之本至於設立書院擇一人為師如肄業
　　者少則教澤所及不廣如肄業者多其中賢否混淆智
　　愚雜處而流弊将至於藏垢納汚如釋道之聚處寺廟
　　矣若以一人教授即能化導多人俱為端人正士則此
　　一人之才徳即可以膺輔弼之任受封疆之寄而有餘
　　此等之人豈可易得當時孔子至聖門弟子三千餘人
　　而史稱身通六藝者僅七十有二其餘不必皆賢况後
　　世之以章句教人者乎是以朕深嘉部議不肯草率從
　　裴􁤙度之請也其奏請頒發未備之典籍亦不知未備
　　者是何等書不便頒發至於奏請特賜匾額當年既經
聖祖仁皇帝賜以御書今朕亦不必再賜
　　　十二日怡親王奏請復設正定總兵官奉
上諭據怡親王奏請復設正定總兵以資控制以靖地方
　等語此事從前曾有人條陳伊都立亦曾具奏朕因關
　係直隸設官事務降㫖詢問李維鈞彼時李維鈞妄持
　異議故爾中止今覽王奏甚為明晰實有益於畿輔地
　方著照所請復設正定總兵官即以南營叅将張起鵬
　補授其添改将弁抽調兵丁之處該部察例詳議具奏
　　十三日奉
上諭督撫提鎮俱係朝廷簡用之大臣其因公晉接自有
　一定之禮儀不應過卑過亢以違制度乃間有不肖督
　撫倨傲妄行而不肖提鎮遂卑躬屈節以行其謟媚者
　如年羮堯當日視提鎮等如同奴隸每令其披執進見
　常鼐在江南時自坐於中而令兩司侍立於旁此皆妄
　誕不法之甚嗣後督撫提鎮相見務遵㑹典所載一定
　儀注倘有違例披執者一經發覺定将倨傲謟媚之人
　一同治罪又屬員謁見上司遇應穿公服之日只用補
　服不許擅用朝衣向日屢申明禁而近來仍有違背不
　遵者甚屬無恥可惡今曉諭後若再有此等一經察出
　必加重處以正國典
　　十四日
諭九卿怡親王陳奏畿輔西南水利情形並繪圖進呈朕
　披覽甚為明晰著交與九卿㑹議具奏怡親王等於去
　冬今春奉命查勘水利情形前後徃返三月餘而於直
　隸地方東西南三靣數千里之廣俱身履其地不憚煩
　勞凡巨川細流莫不窮源竟委相度周詳且因地制宜
　凖今酌古曲盡籌畫以期有益於民生公忠為國實心
　辦理甚屬可嘉何國宗等同事多人前徃查看運河将
　及半年之久所清不過數河而小丹河一節何國宗與
　田文鏡各持意見彼此參差不肯虛心商酌以濟公事
　今又仍持兩議爭論具奏較之怡親王何如衆人自有
　公論也
　　又南陽總兵董玉祥奏前任總兵佟世鏻營伍空糧
　　並未派補兵部議覆具奏奉
上諭前據佟世鏻摺奏營伍空糧及上下衙門占役俱已
　派補及降㫖令董玊祥詳查據董玊祥奏稱佟世鏻在
　任並無派補之事等語此處只應議佟世鏻奏事不實
　之罪今部議将空糧行令該鎮查明補足報部并将虛
　冒各官嚴行查叅似此則因佟世鏻一人獲罪而牽累
　衆人朕心不忍况補足空糧凡属奉公守法之武官自
　然如此辦理不必更待部議又康熙六十一年因軍政
　派銀四千一百餘兩既係李永陞任内之事李永陞自
　認賠補其從前軍政之各鎮臣既已歴年久逺難以查
　議又在恩赦以前何必牽入本内又如佟世鏻李永陞
　名下應追銀兩並未定有限期所議種種不合甚属草
　率著再議具奏至追出銀兩不必交部著發往河南交
　與該鎮於營伍中公用
　　又西安廵撫圖理琛奏陳軍需事宜奉
上諭圖理琛奏請動用存庫銀六萬兩採買豆草以為西
　安兵丁備用等語圖理琛向任廣東布政使時密奏不
准官岳預支俸餉廣東及各省原有歲暮預支兩月錢
糧之例伊亦固執不行以致兵丁度歲艱窘怨謗繁興
撫臣年希堯强之而後給發隨經具摺奏聞比時朕恐
圖理琛在廣東未必相安故改調西安旋因西安廵撫
缺員遂爾擢用今圖理琛奏請預支銀兩採買豆草以
備用是圖理琛為布政使時則但知有錢糧而不知有
兵丁今為廵撫又但知邀兵弁之歡心而不復計錢糧
之出納身為大臣乃偏執己私遂致前後大相矛盾况
雍正元年題定兵馬草豆折銀之例悉照酌中之價若
遇豐年價賤兵丁可得餘銀若遇歉年價貴許該管上
司題請增給是兵丁原無歉年匱乏之慮今西安兵丁
之豆草請預買以備用則他處兵馬之豆草獨不當預
備乎圖理琛身在西安即欲加厚於西安之旗標兵丁
豈此外兵丁皆不當䝉恵乎若一視同仁使天下兵丁
皆有備用之豆草其事果能行乎将此即著圖理琛畫
一定議具奏文武大臣各有職任彼此不得干預西安
　總統滿洲兵馬乃将軍之事延信以宗室而為将軍經
　理軍務乃其專責圖理琛此奏即有益於兵丁亦當與
　延信商妥同奏今妄憑臆見獨自敷陳顯欲侵将軍之
　職掌甚属僭越非體延信既在同城圖理琛此奏自必
　知之乃知而不阻亦屬不合
　　十五日
諭各省正副考官朕御極以來屢次開科取士凡属考官
　皆擇其人品端方素行謹恪者為之而諸臣果慎守法
　度洗滌弊端各省榜發士林皆無異議但聞試官之内
　偶有學問不及而所取之文未盡滿人意者是以去年
　朕将在京科目出身官員應開列正副主考者通行考
　試分别等第記名以備簡用今鄉試屆期将記名人員
　掣籖命徃使典試事夫文行原無二理豈有文藝優通
　而品行卑劣者况國家以文章取士爾等以文章發科
　今膺鑑衡之任若文優而行劣使天下之人謂文章一
　道全無足憑則是爾等讀書通籍反為名教之罪人國
　　法尚可容乎料爾等必無此事但朕慎重科場大典不
　　得不諄諄告誡爾等其共加勉勵勿負朕心
　　　十六日福建廵撫毛文銓奏報琉球國進
　　貢謝
　恩奉
　上諭從前安南等國遣使來京朕曾降㫖令經過地方於
　　一切供給食用之物酌量加增令其充足今琉球國使
　　臣前來著照此一體加恩可行文諭該地方官知之
　　　十八日奉
　上諭貝勒滿都䕶庸鄙卑汚所以
皇考聖祖仁皇帝不令承襲貝勒而用伊弟海山其後海山
　　獲罪禁錮無應襲之人不得已方令伊承襲屢蒙
皇考聖祖仁皇帝厚恩官至議政大臣領侍衛内大臣管理
　　正白旗三旗都統事務伊並未盡心辦理一事竭力恪
　　供一職不但不思圖報
髙厚之恩反入允禩允禟允禵保泰蘇努阿靈阿卾倫岱之
　　黨實為深負我
皇考之人朕雖知之甚悉然朕即位以來特望伊悛改諄諄
　　教誨加以深恩令伊在總理事務處協同行走如此加
　　恩伊毫無竭誠効力改悔前非之意惟欲阻撓政事摇
　　亂人心隂險奸偽無所不至從前不孝於父不友於兄
　　弟衆所共知實為黨與中之巨魁伊並不知朕之心迹
　　可令伊每日侍從行走朕亦欲悉其性情也
　　　又奉
　上諭去歲畿南被水朕軫念民生除截漕賑濟種種加恩
　　外又特命怡親王等親身前徃查勘地理情形以除水
　　患以興水利今一切工程事務雖有分發効力人員但
　　地非素經人非素轄恐有呼應不靈之處必得本處地
　　方官公同實心協辦始克有濟且事權必欲專一方可
　　奏功凡直隸地方文武官於水利事務務須與分發効
　　力人員秉公和𠂻協助如有漠視推諉及阻撓者俱著
　　怡親王題叅有實力奉公者亦著怡親王保題
　　十九日奉
上諭朕從前曾降諭㫖凡遇理事之日若有大風雨雪著
　在京官員等即不必來圓明園朕自改期另傳昨日原
　擬今辰理事乃夜來下雨朕即思傳諭諸臣不必前來
　及人徃諭時而城中官員俱已行至西直門聞㫖始行
　回去昨夜既有風雨在京大臣等理應遵照前㫖知㑹
　不必前來何必多此徃返嗣後有特㫖所傳之官員若
　有風雨無阻字様則不論風雨即著前來若朕御門理
　事之日遇有大風雨雪伊等即互相傳諭停其前來
　　又刑部議覆已故都司郭大受虧空著落從前出結
　　各官分賠奉
上諭郭大受自康熙四十一年至康熙五十二年虧空錢
　糧今家産已盡行賠變所有未完銀五千四百餘兩部
　覆著令從前歴年曾經出結保題之各該督撫藩司等
　分賠但事經十有餘載官至一十七員其應否照議分
　賠之處著九卿確議具奏
　　　二十日奉
　上諭昨據總河齊蘇勒奏報四月初九日朱家口漫口水
　　勢陡長致将東岸壩臺大埽蟄䧟九箇目下正在防守
　　修築等語黄河水性無定将來或有漫溢河水旁引恐
　　有奪河之患關係甚為𦂳要齊蘇勒在工年久歴練老
　　成清慎勤三字均属無愧朕所深知但年已望七恐精
　　力稍減河務勤勞思慮有不及處兩廣總督孔毓珣素
　　諳河工事務伊從前屢請陛見今准其來京著先至河
　　上詳勘水勢協同齊蘇勒将河工一切修理事宜細加
　　商酌妥議後請㫖來京兩廣總督印務著兵部侍郎阿
　　克敦前徃署理孔毓珣俟阿克敦到廣後起身
　　　二十一日奉
　上諭吳孝登係旗下進士䝉
聖祖仁皇帝教養深恩㧞置翰林令在内廷行走乃伊怠惰
　　性成又復鑽營多事行止卑汚聲名甚属不堪及朕即
　　位以來尚望其悛改故祗令停陞未加處分乃伊不改
　前愆且怨望之意形於辭色今奉㫖作詩刺錢名世而
　用意措詞俱属悖謬情甚可惡著革職發往寧古塔披
　甲當差陳邦彦平日行止不端卑汚下賤今遵㫖作詩
　又謬誤舛錯陳邦直為人輕浮而詩亦乖謬陳邦彦陳
　邦直俱著革職發回原籍令地方官約束不得出境生
　事項維聰文理不通之極前在㑹考府辦事亦属平常
　昨朕詢問工部堂官伊等亦稱項維聰在部並不實心
　辦事項維聰著革職發回原籍余甸徐學柄吳延熙荘
　松承孫兆奎王時濟等所作之詩俱浮泛不切著将原
　詩發還本人另作進呈
　　又河道總督齊蘇勒奏報河水陡長急請修築奉
上諭據奏黄水陡長以致東岸壩臺大埽蟄䧟其未動之
　埽現今包裹堅固知道了齊蘇勒歴來在工備極勤勞
　伊髙年之人今見埽箇蟄䧟必至晝夜焦急朕甚憐之
　但此時勉强施工将來伏汛秋汛水勢漲漫恐又不免
　衝決著行文齊蘇勒令伊酌量本地情形倘一時難以
　施工俟夏秋二汛過後再行修築不必急廹
　　二十二日奉
上諭弭盗之法莫良於保甲朕自御極以來屢頒諭㫖必
　期實力奉行乃地方官憚其繁難視為故套奉行不實
　稽查不嚴又有藉稱村落畸零難編排甲至各邉省更
　藉稱土苗雜處不便比照内地者此甚不然村落雖小
　即數家亦可編為一甲熟苖熟徸即可編入齊民茍有
　實心自有實效嗣後督撫及州縣以上各官不實力奉
　行者作何嚴加處分保正甲長及同甲之人能據實舉
　首者作何奨賞隱匿者作何分别治罪其各省通行文
　到半年以内被舉盗犯可否照家長自首之例暫治以
　輕罪舉首之盗倘有從前未經發覺之案地方官可否
　從輕處分以免瞻徇畏縮著九卿詳議具奏再盗案疎
　防文武各有處分雖著有成例但中間事情尚有分别
　凡山海大盗聚衆多人土獞苖蠻成羣刼奪及響馬老
　𤓰等賊聚有窩穴勢難擒捕者當責之弁兵如久無緝
　獲則文武一例處分情罪俱當若盗止十人以下踪跡
　散處者則捕役力能擒制雖事發潛逃亦能躧探而營
　汛弁兵各有職守勢難逺緝此等盗犯似當專責州縣
　武職處分可否酌量從輕庶情法得平中無枉抑著九
　卿一併確議具奏
　　二十三日署山西廵撫髙成齡題報平遥縣盗犯越
　　獄奉
上諭魏二係為首惡盗知縣髙大有並不嚴行監禁竟致
　越獄脱逃殊属不合著交與該撫並髙大有務将魏二
　拏獲如不能拏獲将該撫議處髙大有從重治罪至奏
　䟽内稱髙大有因公出境並未聲明前徃何處著将髙
　大有因何事派委前徃何處等情交與該撫察明具奏
　倘有徇隐将該管各上司一併治罪再各省似此奏稱
　因公出境者甚多此内每有上司官員瞻顧情面受属
　員請託掩飾具奏等弊部中不行詳察即照該督撫所
　請議覆以致地方官員俱漫不經心疏忽怠玩此等應
　如何分别議處之處著九卿定例具奏
　　二十六日户部議駁署四川廵撫羅殷泰奏請禁革
　　紳衿優免差徭奉
上諭向來徵收錢糧每有地方私立儒户宦户名色偏累
　小民已經降㫖嚴禁而丁糧差徭或借紳衿貢監之名
　包免巧脱情弊多端羅殷泰所奏禁革紳士優免之處
　固属太刻而部議但就其錯處指駁其餘未曾詳議亦
　属朦混著九卿詳議具奏
　　二十七日河南廵撫田文鏡題銷耗羡銀兩製造盔
　　甲奉
上諭前經該撫田文鏡動支耗羡銀兩製造河北鎮各營
　盔甲工完咨部工部駁回令其具題田文鏡遂照部議
　具題前來夫耗羡銀兩與營伍中數分公糧存貯公所
　原為本省本營之中或有公事需用或為各官養㢘使
　地方營伍備用有資不致派累兵民乃通權達變之法
　其來久矣並非正項錢糧之可比也邇來督撫提鎮中
　小心拘謹者恐目前經手将來無以自明具摺奏請咨
　部以記出納原係見小之舉該部祗應存案此並非開
　銷正項錢糧也田文鏡先曾摺奏朕批示甚明今因製
　造盔甲咨部部中並不請㫖即駁回令其具題工部堂
　官甚屬錯謬不識大體而田文鏡不行詳察遂照部駁
　具題前來甚属不合此本著發還田文鏡著嚴行申飭
　工部堂官著交部察議此時若将耗羡銀兩俱比照正
　項具題報銷相沿日久或有不肖官員指耗羡為正項
　而於耗羡之外又事苛求必至貽累小民此風斷不可
　長倘他省再有似此具題者内閣将本發還
　
　
　
　
　
世宗憲皇帝上諭内閣巻四十三
　欽定四庫全書
世宗憲皇帝上諭内閣巻四十四
　　雍正四年五月
上諭十七道
　　初一日刑部議奏准管理察漢叟兒等處糧餉巴泰
　　等所奏種地贖罪之郭三瞎等二十人年老病廢無
　　以資生派與種地官員養贍奉
上諭郭三瞎等二十人雖係重罪發遣之犯但伊等在彼
　處地方並無不法及逃回等事今既實係年老殘廢不
　能耕種情有可憫著行文巴泰詢問伊等有願留彼處
　者即給與種地官員分養有願回故里者著巴泰遣人
　送部令其回籍
　　又川陜總督岳鍾琪奏寜夏駐防滿漢兵丁俸餉請
　　分别折給奉
上諭從來滿洲兵丁性情質樸奉公守法不知爭論財物
　占人便宜亦未聞於該管上司前有控告錢糧等事歴
　來風俗如此衆所素知昔年福州漢軍駐防兵丁因爭
　競馬乾錢糧一事
聖祖仁皇帝尚將為首之人重懲附和之人分别治罪盖恐
　其漸成惡習故用法以儆将來也每見旗人為上司則
　往往袒䕶旗人亦有故意刻待旗人袒䕶漢人以示公
　者漢人為上司又往往袒䕶漢人亦有故意刻待漢人
　袒䕶旗人以示公者此等識見度量皆屬卑小非大公
　至正之道也朕君臨天下一視同仁惟期事事公平不
　肯稍有偏向如滿洲駐防兵丁其所得錢糧馬乾等項
　較緑旗兵丁為多此非厚待旗人也葢緑旗兵丁係土
　著之人經營度日稍覺容易滿洲兵丁則於錢糧之外
　無所資藉故特加恩惠以養贍之旗兵既有多得錢糧
　之處則不應復占緑旗之分例今川陜總督岳鍾琪疏
　稱據布政司鍾保詳稱寜夏滿兵初到採買米石草束
　實難請將夏朔二縣實徵草束盡給滿兵以折價給與
　緑旗兵丁又請以額徴一萬五千石之米盡給滿兵亦
以折價給與緑旗兵丁此奏甚屬錯謬若云折價足敷
採買之用則緑旗可以採買滿兵即可以採買且地方
官亦可以採買矣若云折價不敷則滿洲不敷緑旗亦
即不敷矣兵丁同為朝廷豢養之人滿洲素性尚義輕
財豈肯奪緑旗兵丁之利以自便其私乎據云詢問緑
旗兵丁緑旗兵丁亦欣然樂從凡辦事祇論理之當行
與否若於理當行豈因緑旗兵丁不願而遂停止乎若
於理不當行而緑旗兵丁即便情願在緑旗兵丁固屬
可嘉獨不計及滿洲兵丁之顔面乎又岳鍾琪疏稱鍾
保詳稱所需白米每石以一兩五錢折價為數無幾等
語國家有一定之經費若屬應用則數千數萬亦不為
多若不應用則一絲一粟亦冝察核豈有因數目不多
而遂可任意增添乎况為數不過七百餘金即將此分
與三千人衆為利幾何而令滿兵徒受與國家較量錙
銖之名是愛之乎抑害之乎今岳鍾琪鍾保既稱滿兵
新到採買米草甚難朕思鍾保身為藩司料理軍餉乃
　其專責著將滿洲兵丁所需米石草束交與鍾保管理
　採買散給兵丁不得使兵丁稍有虧缺若少有借端貽
　累地方朕必加以重處俟辦理數年兵丁住久熟習之
　後再行奏聞令兵丁各自採買近日聞得寧夏新駐防
　滿洲兵丁因該管官員等備辦公事扣除伊等銀兩遂
　越例赴總督岳鍾琪處控告此無恥之風滿洲兵丁從
　未之聞著察出為首之人治以重罪
　　初二日奉
上諭嘗見滿洲為上司則以滿洲為可信任漢人為上司
　則以漢人為可信任漢軍為上司則以漢軍為可信任
　不思身為大臣其所管轄之人各色俱有一有偏向則
　諸事皆不得其平何以服人心而理庻務前朕令陜西
　督撫提臣各保遊擊一員守備一員送京引見朕以陜
　西武弁可用者甚多而征討桌子山等處又多効力有
　功之人地方大臣當從公保薦以副朕留心人才之意
　乃圖理琛於遊擊内將查爾扈保送前來查爾扈由雍
正元年進士曾在乾清門侍衛行走用為陜西撫標遊
擊滿洲在陜為緑旗武官者只有查爾扈一人而圖理
琛即將伊保舉豈此外遂無可保舉者乎且查爾扈係
朕深知熟識之人又何必令其進京引見著兵部行文
前去於沿途遇見查爾扈即令其回任又潼闗修造滿
兵房屋延信圖理琛特差旗員四人前徃監造若云滿
洲房屋漢官監造未必合宜何妨指示規模令其照式
為之而必欲差委滿洲又言不致侵蝕浮冐之弊此即
明以漢人為不可信用而以滿洲為可信用有意偏向
之明騐矣著交與延信圖理琛不時稽查若所差旗員
四人不善辦理或有侵蝕浮冐或在地方生事滋擾朕
少有所聞定將延信圖理琛一併從重議處從前年羮
堯署理大將軍印務將滿洲官員兵丁百計凌賤羞辱
領兵征勦鎮海堡時將滿洲功績概行冺没且加以敗
北之名以致人人怨憤此又有意遏抑滿洲者更為悖
逆身為大臣一渉偏徇則大乖為政之道將來己身必
　　至於禍凡居封疆大任者當深以為戒近日圖理琛所
　　辦事件多屬昏憒朕深為之慮著嚴行申飭
　　　又諸王大臣等奏允禵悖逆貪婪請行正法其案内
　　　有名人犯一併照律治罪奉
　上諭阿其那允禟允禵等結黨營私同惡相濟朕以
宗廟
社稷為重遲迴詳慎費盡苦心而伊等怙終不悛罪惡昭著
　　朕亦無可如何但允禵與阿其那允禟雖均屬罪人而
　　允禵為人止於賦性糊塗行事狂妄至奸詐隂險之處
　　則與阿其那允禟相去甚逺止因阿其那允禟多方籠
　　絡允禵堕其術中受其指使不知悔悟設令伊一人獨
　　處則才具庸劣斷不能獨為一事若與阿其那允禟一
　　處聽其愚弄則狂悖恣肆可以無所不為矣朕數十年
　　來於伊等之居心行事知之甚悉若謂朕於允禵獨有
　　所偏徇則朕何以對
聖祖在
天之靈乎朕之此心
天地神明自能昭鑒從前所以令允禵在馬蘭峪居住原欲
　　其瞻仰
景陵感發天良痛改前非洗心滌慮而允禵並不醒悟悛改
　　蔽錮日深奸民蔡懐璽又搆造大逆之言冀行蠱惑看
　　來馬蘭峪亦不可令其居住著滿都䕶常明來文馳驛
　　前徃將允禵帶來朕思
壽皇殿乃供奉
皇考
皇妣聖容之處將允禵於附近禁錮令其追思
教育之恩寛以歲月待其改悔伊子白起甚屬不堪亦著一
　　併帶來與允禵一處禁錮其子白敦尚好可封為鎮國
　　公令在伊家居住蔡懐璽既在家中曾出大逆之言伊
　　兄何以不行舉首且既將蔡懐璽鎻禁何以復令脱逃
　　之處著刑部再行究審具奏
　　　初三日奉
上諭從前令各省督撫提鎮將伊本標弓馬嫻熟人材壯
　健之千總保送來京今所保送者將已用完著兵部再
　行文各省令其照前再各保一員送來但從前保送各
　員之内亦有年㓜人平常者今見保送之員得以擢用
　則此次保送懐私而徇情受賄者必更多矣况朕前次
　所下之㫖如千總不得其人准於把總兵丁内挑選即
　㧞補千總保送是合營伍之内俱得挑選豈患無人若
　今次仍有以平常及年㓜之人保送者著將保送之該
　督撫提鎮一併議處
　　初四日户部議覆直𨽻總督李紱奏請將未被災之
　　州縣榖石借糶奉
上諭借放倉糧每為地方官掩飾虧空之計且借放之時
　徃徃利歸有力之家窮民不得實沾恩惠直𨽻倉糧向
　來虧空甚多朕知之甚悉今李紱為直𨽻未報災之州
　縣奏請糶借倉糧著派翰林御史部院賢能官十數員
　前徃㑹同各該地方官核實監糶著呉隆元余甸總管
　查察務使小民均沾實惠其各處糧榖果否實貯在倉
　著一併查驗
　　又三法司議奏吕髙毆死親兄依律斬决奉
上諭一家兄弟二人弟毆兄至死而父母尚存則有家無
　次丁存留飬親之請倘父母已故而兄死弟抵必至絶
　其祖宗禋祀此處甚宜留意若因爭奪財産及謀殺故
　殺又當别論吕髙毆死其兄其家中有無承祀之人交
　與該部察明具奏嗣後應如何定例之處著九卿確議
　具奏
　　初七日
諭都察院朕從前每旗特派御史二員令其稽察八旗事
　務近聞得八旗大臣等於午門前徒有㑹議之名並不
　議事以致諸事遲悞御史乃視以為常不行嚴察夫旗
　務不比部院事件部院事件俱有條例又有限期旗務
　並無一定條例限期此係朕所深知所以特派伊等令
　其稽察乃伊等仍行怠惰致令事倶遲悞可將此再行
　　嚴飭伊等嗣後務加嚴察不可稍徇情面若仍前懈惰
　　必將伊等一併治罪斷不輕釋
　　　初九日奉
　上諭從前阿其那允禟允禵等結黨營私每好造言生事
　　凡僧道喇嘛及醫卜星相甚至優人賤𨽻以及西洋人
　　大臣官員之家奴俱留心施恩相與來徃以備其用若
　　欲排䧟何人即揑造無影響之言使此等人傳播以簧
　　惑無識見之軰
聖祖仁皇帝深知此軰奸惡時時留心至朕即位以後即有
　　傳言云朕日日飲酒又云朕頻與隆科多飲至更深隆
　　科多沉醉不勝令人擡出即蔡珽自四川到京越數月
　　見朕毫不飲酒曾駭歎奏朕云臣在四川聞人流言皇
　　上日日飲酒今臣到京已久朝夕侍從始知皇上涓滴
　　不飲昨路振揚來京陛見臨行時亦奏云臣聞流言謂
　　皇上即位後常好飲酒今臣朝暮入對惟見皇上辦事
　　不輟毫無酒氣伊等俱忿激為朕不平如此陳奏者甚
多此無他故皆因阿其那允禵素日沉湎於酒朕頻頻
降㫖訓誡而伊等遂播此流言反加朕以好酒之名傳
之天下夫朕若於政事不悞即使飲酒亦復何傷然朕
實天性素不能飲内外之所共知以天性素不能飲者
尚偽造此言則此軰之流言何可限量也今又見報房
小抄内云初五日王大臣等赴圓明園叩節畢皇上出
宫登龍舟命王大臣等登舟共數十隻俱作樂上賜蒲
酒由東海至西海駕於申時回宫等語夫人君玉食萬
方偶於令節宴集羣臣即御龍舟奏樂賜飲亦蓼蕭湛
露之意在古之聖帝明王亦所不廢何不可者但朕於
初四日即降㫖令在城諸臣不必赴圓明園叩節初五
日僅召在圓明園居住之王大臣等十餘人至勤政殿
側之四宜堂賜饌食角黍逾時而散並未登舟作樂遊
宴也且先期内務府總管等奏請今歲照例修備龍舟
朕實止之此非有意屏却讌遊盖厭其喧雜耳而報房
竟揑造小抄刋刻散播以無為有甚有闗係著兵刑二
　　部詳悉審訊務究根源以戒將來以懲邪黨
　　　又奉
　上諭從前降㫖詢問查弼納凡八次伊將蘇努七十隆科
　　多互相串通鑽營之處隠匿並不據實舉出是以朕將
　　伊調来京師覿面詢問伊堅執不認朕是以將伊革去
　　總督拏交王大臣詢問比時降㫖云伊若將蘇努七十
　　實情舉出將伊口供繕寫具奏若不據實供出爾等將
　　伊擬罪具奏伊今供稱蘇努七十阿靈阿揆敘鄂倫岱
　　阿爾松阿結為朋黨協力欲將阿其那致之大位蘇努
　　說允禟氣象大方蘇努結交七十特為結交允禟之故
　　允禟又與阿其那相好結為一黨邀買人心藐法妄行
　　隆科多專擅威權又結交揆敘阿靈阿各處邀買人心
　　為彼羽翼等語將種種實情舉出查弼納係後進之人
　　伊特畏懼權勢随聲附和今既據實供出諸王大臣尚
　　議將伊正法甚屬不合朕昨降㫖時言及
聖祖仁皇帝比時查弼納即痛哭不止此處伊尚有良心著
　將查弼納之罪悉行寛免仍降㫖與查弼納云從前朕
　降㫖詢問之時爾果照今日所供將實情舉出朕亦不
　將爾調來京師爾在兩江總督任内居官尚好故將爾
　罪寛免爾果痛改前愆朕尚有用爾之處若不悛改定
　行正法决不寛恕再蘇努七十阿其那允禟等互相結
　黨串通鑽營妄亂行為之處查弼納俱經供出今蘇努
　七十雖已身故應如何追治其罪以彰國法至蘇努七
　十之子孫内有兇惡妄亂之人爾等詳加察看將應如
　何治罪之處議奏
　　又頒發
御書匾額一幅各官所作刺錢名世詩四本奉
上諭賜錢名世名教罪人四字著伊製匾懸於居宅又諭
　㫖一道及諸臣所賦刺惡之詩一併交與錢名世刋刻
　進呈朕覽凡直省學校所在各頒一部以示鑑戒
　　又
諭領侍衛内大臣公馬爾賽等爾等傳諭鄂倫岱之妻子
　　兄弟族人等昔日佟國綱因鄂倫岱不孝奏請殺之我
聖祖皇考思念
皇祖妣孝康章皇后特從寛宥使離京師授為廣東駐防副都
　　統既而調回京師授為領侍衛内大臣承襲公爵伊不念
皇考如此天髙地厚之恩忍於背負與阿靈阿蘇努等結為
　　黨與保舉阿其那欲圖大位擾亂國家前者審訊阿其
　　那之太監時供出阿靈阿鄂倫岱為黨與之首舉國皆
　　知如此滅族之罪
皇考復加寛宥伊仍不知感激不思致身為國以贖前愆乃
　　己丑年
皇考自霸州回鑾時因伊等結黨之故面數鄂倫岱之罪伊
　　毫無畏懼
皇考如此髙年而伊一路觸犯行至六十餘里其倨傲兇狠
　　之狀朕與扈從人等旁觀無不痛恨及在熱河
皇考聖體違和之時並未請安一次其意頗以為快在熱河
　　宫門前每日較射歡笑其後
皇考於行圍地方向鄂倫岱云爾甚無恩情爾所作之罪不
　　可勝數實為可殺之人伊承
㫖之下毫無畏懼倨傲如故親随侍衛等不勝憤恨人人髪
　　指因此
皇考憤懣終日伊平生於
皇考前敢於觸犯種種過惡其小者不可枚舉伊於
皇考則忍心違忤如此而於阿其那則結為黨與擾亂國家
　　政事朕無不知之朕即位以來效法
皇考仍不念其罪惡施恩保全乃伊每事擾亂傾身回䕶阿
　　其那因阿其那佐領一事在外於衆人前一番議論在
　　内代伊啓奏顯露悖逆之狀將朕所交硃批諭㫖擲於
　　乾清門地上在朕前舉止抗横為人臣者當如是乎伊
　　與阿其那固結死黨同阿爾松阿阻撓政事以亂衆心
　　朕百端諭令改悔毫無悛心益肆傲慢故諸王大臣屢
　　次奏請將鄂倫岱阿爾松阿即行正法朕尚不忍望其
　　改悔發徃盛京令其思過乃伊至彼處仍不知畏懼妄
　　生怨論終日酣醉夫令其改過則斷不知改加以恩澤
　　則毫無感激懲以國法又毫無畏懼朕其奈何若不將
　　伊等正法伊等希圖大事之心斷不能絶也故將鄂倫
　　岱阿爾松阿正法從前大臣等議奏籍没鄂倫岱之家
　　産將妻子入辛者庫朕思念
皇祖妣孝康章皇后
皇妣孝懿仁皇后特與寛免阿爾松阿效法伊父敢行悖逆
　　其罪尤重不比爾等故發遣其妻子至鄂倫岱之妻子
　　兄弟族衆理應感戴朕委曲保全之恩若稍存異心天
　　亦不容昔者大禹父雖殛死禹惟盡忠後人祗稱為聖
　　人豈以禹為不孝乎能知君臣之大義自當感朕寛大
　　之洪恩也觀鄂倫岱之子布奚尚無惡行著照常供職
　　効力其餘亦各於本職効力行走布奚果能向上朕仍
　　委用爾等若以報鄂倫岱之仇為念不誠心感恩効力
　　朕自知之彼時切勿含怨也
　諭畢法海夸岱兄弟及鄂倫岱之子布奚並族人等跪泣
　　　叩頭奏請謝
　恩又奉
　上諭著降㫖與伊等爾族豈比他族乃朕
皇祖妣孝康章皇后
皇妣孝懿仁皇后之族人也爾等雖犯大罪朕但治犯罪之
　　人而已其餘兄弟族衆斷不累及今因鄂倫岱悖棄國
　　恩身獲重罪實於國法難寛不得已而正法鄂倫岱所
　　作之罪指不勝屈爾等皆所深知爾等陳奏鄂倫岱種
　　種罪惡感戴朕恩既欲叩謝准其叩謝
　　　十二日奉
　上諭五城設立米厰俱在城外所有城内僻巷老弱窮民
　　糴買甚難著該城御史在城内添設米厰幾處以便窮
　　民糴買
　　　十四日諸王大臣等叅奏前令允禟改名允禟所擬
　　　字様存心奸巧殊屬不法應發令擬改奉
　上諭諸王大臣叅劾允禟更名一事謂允禟設心奸巧不
　　法已甚然此事在允禟之身猶為罪犯之小者阿其那
　　允禟允䄉允禵固結匪黨潛設機謀種種不法之事不
　　可枚舉朕所舉以曉諭羣臣及爾等所共知者不過十
　　分之二三其餘有所干礙而不便言及繁𤨏委曲而難
　　以悉數者其事甚多朕俱為之隠忍難以宣示也祇因
　　二阿哥舊在東宫失儲君之道故阿其那允禟等潛萌
　　希冀之心而阿靈阿揆敘鄂倫岱等又復私相附和將
　　二阿哥百計傾陷以便遂其私願夫二阿哥之居心行
　　事
皇考無不照察廢黜斷自
宸衷豈伊等所得施其伎倆乎二阿哥一日在東宫之位凡
　　為臣下者當守一日之臣節豈可以悖逆之私心而視
　　東宫如讐敵乎及二阿哥廢為庻人已見斥於
皇考又有一等奸宄之徒妄思復立以圖僥倖此又背紀亂
　　倫之罪人也當時伊等見二阿哥廢黜妄以為伊等奸
　　計之所致邪黨愈加堅固公然欲仗邪黨之力以東宫
　　之位為可唾手而得慢無忌憚竟有敢與
皇考相抗之意此實朝廷之大患國家之深憂是以朕即位
　　以來百凡經理費盡苦心乃三年之久頑邪尚未盡化
　　風俗尚未丕變爾等滿洲大臣急宜醒悟當日
世祖章皇帝御極正在冲齡睿親王輔政大權在握一日以
　　黄色衣示在廷大臣詢問可否衣著而比時大臣尚力
　　爭以為不可凡滿洲耆舊内此等行事不可枚舉剛方
　　正直之風權勢所不能奪者歴歴可考當時上三旗風
　　俗只知有君上後因下五旗之人與上三旗之人並用
　　遂染下五旗卑微之習然從前下五旗之人雖各有該
　　管之主而其心亦只知有君上不知有管主也何以至
　　於今日遂茍且卑靡一至於此如昨日都統五格在朕
　　前奏對尚將獲罪削籍之允禟稱之為主五格乃一無
　　知武夫此則風俗頽壊大義不明之故也孟子云遵先
　　王之法而過者未之有也朕事事效法
祖宗願爾等亦效法爾之祖父忠誠自矢一念不移古人云
　天無二日民無二王臣子之於君上乃天經地義茍懐
　二心而存游移瞻顧之念即為亂臣賊子天理國法豈
　能容乎如阿靈阿鄂倫岱等之奸惡不明大義其存心
　行事爾等當以為戒當日滿洲風俗醇樸尊君親上之
　心最為肫篤雖遇天潢宗室未嘗不加禮敬而君臣之
　大義極明金石之心腸不渝朕今日之諄諄訓誡不憚
　反覆周詳者無非欲正人心化風俗使國家永享昇平
　之福耳至於允禟改名之事諸王大臣議令發伊自改
　若發令自改此等奸巧之人必至又多計詐著交與誠
　親王恒親王酌改具奏
　　十九日刑部等衙門議奏揑造小抄之何遇恩等依
　　律斬決奉
上諭何遇恩邵兩山俱改為應斬著監候秋後處決餘依
　議報房小抄揑寫端午龍舟遊燕之事以無為有甚屬
　可惡朕素性事事率真不為粉飾今歲駐蹕圓明園春
　間花開時適值諸大臣奏事齊集朕於理事後偶爾率
　　同觀覽賜以家常食饌為時不過二三刻仍以吏治民
　　生人心風俗諄諄誥誡君臣互相勸勉並不因遊覽而
　　忘咨儆也賜食畢朕仍至勤政殿辦事如常此滿漢文
　　武大臣所共知共見者今觀小抄所載既可以揑造全
　　無影響之談則從前之偶爾看花又不知如何粉飾傳
　　播矣夫自古帝王遊燕亦所不廢果能於遊燕時所對
　　者皆諸王大臣所言者皆民生國計其於勸勉化導不
　　大有禆益乎總之人主所最要者在於一心果誠心戒
　　省念兹在兹無地非咨儆之處也乃無識之人不能知
　　此又加以揑造之言令人聞之皆生疑駭如小抄所載
　　正復不少又如各省督撫貢獻地方土産食物此亦封
　　疆大臣逹瞻仰之情展恭敬之悃實不便一概屏却昔
聖祖仁皇帝時常擇其不適於用者多皆不收朕思逺方之
　　物既已齎至京師若不收受則攜回反多路費故常體
　　其情而受之而宫中所用有限每因諸臣奏事之餘随
　　便賞賜總因朕心之待諸臣坦易真率實是家人一體
　之誼若謂朕借此為鼓舞臣工之具因以分别朕待諸
　王大臣之輕重則不知大體之甚者也又見督撫等自
　陳本中有將頒賜細物臚列詳載者此等識見甚屬卑
　陋至於外任微員武弁出京時朕擇其可以琢磨者每
　多召入訓誨又加恩賜無非欲其捧至任所觀瞻賜物
　思朕訓誨之切以盡職守而伊等出外徃徃誇耀鋪張
　以致訛傳失實似此卑陋之見謬誤之言逺近傳聞安
　能察其真偽故因小抄揑造之事並諭及之
　　二十九日奉
上諭聞京城近日米價騰貴雖因天氣連隂然一時驟長
　恐有奸人囤積射利借此擾亂情弊著都察院轉飭五
　城曉諭各行户不得過髙價值勒索小民倘有囤積遏
　糴不遵勸諭者該城御史密行訪察從重治罪將京倉
　好米發五萬石分給五城每城領米一萬石照例立厰
　委員平糶其價值著九卿定議具奏此所糶米石俟市
　價平減即行停止其存剰之米即存貯該城將來若市
　價一貴即將此米平糶以濟窮民若此米用完仍需平
　糶著都察院再行奏請
　
　
　
　
　
　
　
　
　
　
　
　
　
世宗憲皇帝上諭内閣卷四十四
　　欽定四庫全書
　世宗憲皇帝上諭内閣卷四十五
　　　雍正四年六月
　上諭十四道
　　　初一日
　諭大學士九卿翰詹科道朕自即位以來思念
皇考付託之重惟恐天下之人有一夫一婦不獲其所自朝
　　至夜殫心竭慮晷刻靡寧無非欲休飬民生澄清吏治
　　使中外永享昇平之福以仰慰我
聖祖仁皇帝在
天之靈即如前歲雨澤偶愆去歲畿輔被潦朕在宫中䖍禱
上天叩首至於傷腫中夜屢起瞻望雲色以卜晴雨祈禱之
　　時嘗終日飲膳不御不止於减膳而已此皆朕黙盡其
　　心不肯令人知之在朕心以為敬
天勤民勵精圖治之意至真至切可以自信無少愧歉於中
　　故凡下詔求言之事未曾舉行今夏二麥登場之時適
　值連雨目前雨雖暫晴尚未開霽朕為小民深切軫念
　且奸民郭允進私貼謡歌有軍民怨新主之語朕心因
　此反躬自省不能無疑或用人行政之間在朕已實盡
　其心而衆人觀論尚有以為未當之處亦未可知總之
　千萬人之中有一二人或有異議朕心即欲省察而權
　衡之爾内閣九卿翰詹科道等官皆朕簡用之員職在
　劻勷誼同休戚若朕身有過可直言無隠政治得失亦
　即各抒己見據實陳奏朕必嘉納勿視為具文勿有所
　瞻顧茍且塞責重負朕真切清問之至意
　　初二日
諭吏部兵部凡因寃抑被叅而復職者皆係朕特恩超拔
　之人該員自應加意奮勉以報格外之恩嗣後此等人
　員除因公詿誤外若居官仍有貪酷不法者俱重治其
　罪題叅虧空革職之員補完開復與捐復者亦如之著
　行文各直省將軍督撫提鎮一體遵行
　　初五日奉
　上諭三年舉行大計所以激濁揚清整飭吏治必舉劾之
　　間至公至當方足以昭勸懲之典查定例卓異人員俱
　　送京引見而叅劾人員則聽候部院議奏不行引見此
　　中或有寃抑及避重就輕等弊亦未可定嗣後大計之
　　年除貪酷之員既已指明劣跡叅奏無庸再行引見外
　　其餘叅劾等官該部照例處分出缺其應作何送京引
　　見之處九卿詳議具奏
　　　又
　諭意逹里亞國教王覽王奏請援釋放徳里格之例將廣
　　東監禁之畢天祥計有綱一體施恩釋放等語查徳里
　　格於康熙五十九年因傳信不實又妄行陳奏我
聖祖仁皇帝念係海外之人從寛禁錮及朕即位後頒降恩
　　詔凡情罪可原者悉與赦免開以自新徳里格所犯與
　　赦欵相符故得省釋彼時廣東大吏未曾以畢天祥計
　　有綱之案入大赦册内具題上聞今據王奏請朕查二
　　人所犯非在不宥之條即王不行陳奏朕亦必察出施
　恩今特降㫖與廣東大吏將畢天祥計有綱釋放以示
　朕中外一體寛大矜全之至意兹因使臣回國再賜人
　參貂皮等項用展朕懐王其收受故兹勅諭
　　初六日吏部等衙門議奏編設保甲處分定例奉
上諭弭盗之法首嚴保甲以清盗源而州縣等官徃徃奉
　行不力又見武職等官多因盗案詿誤情法不得其平
　故降諭㫖令九卿定議具奏今九卿不識朕意議稱如
　有盗竊不行舉首者將同甲之人及保正甲長牌頭一
　槩從重治罪其實不知情而未首者亦將保正甲長牌
　頭分别治罪所引治罪之例實屬太過未免牽累多人
　良民必受煩擾將本發回著再議具奏
　　初九日
諭總督倉場侍郎旗丁輓運天儲每歲勤勞朕屢降諭㫖
　加恩優恤欲其俯仰充足不至匱乏近聞糧船抵通石
　壩經紀勒索斛費每船至三十金在從前旗丁多帶貨
　物射利營私所過地方不無需索煩擾故抵通之後有
　此陋規今各帮旗丁遵守法度押運官弁約束亦嚴所
　帶貨物有一定額數不敢多攜除所給行月糧外安有
　餘貲以為斛費爾倉場總督可嚴飭坐糧㕔申飭經紀
　嗣後糧船抵通除應加耗米外不得借斛費名色索取
　銀兩亦不得淋尖踢斛以致正糧虧缺苦累旗丁倘有
　違者必嚴加治罪若該管各官失於覺察經朕訪聞亦
　必從重議處
　　十二日
諭江西廵撫裴􁤙度聞福建今年春夏以來雨水稍多天
　氣寒冷禾苖興發甚晚目前米價昂貴民食頗覺艱難
　江西素稱産米之鄉况去歲今春皆獲豐收理宜通融
　以濟閩省近聞江西地方官遏糴不令出境甚非情理
　著將江西存倉之榖碾米十五萬石動用脚價遴委能
　員即速運至閩省交界地方先期知㑹閩省督撫委員
　領去分給各地方以濟民食毋得遲緩其動用脚價作
　何還項可與閩撫酌議動用倉榖作何還項可與兩江
　　總督酌議具奏
　　　十三日
　諭户部江南泗州逼近黄河地勢低窪因去年黄水衝决
　　之岸尚未合龍今年四月間水勢漫溢以致泗州地方
　　禾麥又被淹損朕心深為軫念著布政使石麟動支庫
　　銀二萬兩親自前徃泗州確查被災之民逐户散給勿
　　令鄉約里長及胥吏人等絲毫侵蝕務使窮民均霑實
　　惠不至失所爾部即遵諭行
　　　十四日奉
　上諭朕自即位以來朝乾夕惕惟恐有負
皇考付託之重於國計民生風俗吏治時時留心諮訪而未
　　專下求賢之詔者亦惟恐諸臣因此或有頌揚之語也
　　近因雨水稍多朕實推誠降㫖詢問政治得失今覽諸
　　卿所奏敷陳功徳朕若作愧歉之詞觀覽亦屬居然任
　　受矣奏内頌揚之語朕不作頌揚觀惟實心作規諫期
　　望觀益加黽勉以期副諸卿陳奏之語以仰慰
皇考在
天之靈爾諸卿近來皆守法奉公恪勤供職於敷奏舉劾之
　　間朕洞見諸卿之心朕甚嘉焉但似出於勉強尚未底
　　於自然亦期諸卿交相砥礪合於大公贊襄化理以副
　　朕心膂股肱之寄朕既宵旰勵精期副諸卿之言諸卿
　　亦當公忠匪懈必底自然以副朕之望君臣至誠勉朂
　　一徳同心為四海蒼生造福澤於無窮以共報我
皇考之深恩是朕之厚望也
　　　十五日奉
　上諭各省解部錢糧收兑之時短欠之數甚多從前外省
　　解部銀兩於正項庫平之外有加平随平飯銀掣批等
　　項其暗中包攬官吏勒索種種雜費又不一而足此内
　　外所共知者自怡親王總管三庫以來實心辦理潔己
　　奉公前此弊竇已盡剔除外省解餉浮費實减省十分
　　之八九此亦内外所共知者何以解京之項短欠俱如
　　此之多盖縁各省藩庫季報實存銀兩悉令撥解京餉
　藩庫倘有虧空不能掩飾於地方官甚有不便故將解
　部之項輕平彈兌或扣存於解官私槖致使必有短少
　以見銀庫有彈兌苛刻之聲名為將來協撥存留那移
　掩飾之計此事甚有闗係嗣後解部銀兩若短欠無多
　者仍照舊掛批行令本省補解外其短欠多者將原銀
　仍交與解官留京看守行文該布政司令其親身赴京
　到庫自看彈兌務令對證明確若原無短少則咎在庫
　官將庫官從重議處如果解送短少定將該布政司從
　重治罪所缺銀兩照數追賠各該布政司以諭㫖到日
　為始凡有起解銀兩遵照奉行
　　十六日户部等衙門議定湖廣入川人民條例奉
上諭楚民入蜀開墾康熙五十一年所定之例甚明鄭松
　齡身任綏陽乃竟不知向有此例即云日久廢弛豈有
　地方官全不聞知之理此皆年羮堯恣肆妄行藐視國
　法並未奉行之所致著四川廵撫法敏等實心奉行務
　除積弊以靖地方倘仍舊茍且塞責必當從重治罪
　　十九日奉
上諭查律載鬬毆成傷定有保辜之限所以重民命而慎
　刑罰也聞京城内外凡鬬毆傷人者各該地方歩軍無
　分輕重即將兩造並拘如遇重傷之人則用門板扛擡
　先赴該旗歩軍尉報驗次赴兩翼總尉衙門掛號然後
　解送歩軍統領衙門聽審倘係應行咨部之案則拖累
　之日更多大凡被毆之人受傷雖重尚可醫救一經移
　動失於調理勞頓冐風或致殞命此等命案雖係愚民
　好勇鬬狠而亦未必非問理各官懈忽之所致也嗣後
　凡係鬬毆成傷者應分别傷痕之輕重若傷重不能行
　動者禁止移動勒令即時加意調治著問理衙門委官
　親詣驗看使被毆之人得以安卧醫救不致誤傷性命
　其應如何定例通行之處著三法司衙門詳議具奏
　　二十八日
諭諸王大臣從古帝王之治天下皆言理財用人朕思用
　人之闗係更在理財之上果任用得人又何患財之不
理事之不辦乎朕即位以來推心置腹以待爾等大臣
時時諮訪務得人才共襄庻政爾大臣等亦各有所保
薦以備任用朕深嘉之但知人自古為難而保人更非
易事知人者不過知其才具豈能知其存心保人者亦
只能保其目前豈能保其異日是以朕曲為體諒從不
苛求但公私二字所闗甚重不可以不辨而公中有私
私中有公尤不可不時時警醒也即如始初見其人好
而舉之及既舉之後其人改操易轍即當據實奏聞倘
以為從前既舉而自䕶其短為之掩飾彌縫此則公中
之私也或始初因朋友故舊之情而舉之及既舉之後
時時警戒提撕相責以善一聞其聲名不好或即行檢
舉或密奏以聞此則私中之公也爾等大臣每一人所
舉多者不過二三十人爾等一人精神足以貫注之平
時訪察其行為勸勉其亷謹倘居官不善即行叅奏不
稍回䕶如此則人人有所忌憚爭自濯磨國家可收得
人之益爾等亦不愧以人事君之義矣如圖理琛張保
傅鼐馬喀四人從前聲名原屬平常而其才皆有可用
朕為愛惜人才起見擢而用之以觀其後效今圖理琛
張保能恪慎供職不負朕簡用之恩是以朕待之如初
至於傅鼐馬喀負朕恩遇自蹈罪愆朕即執法懲治豈
以當日既經擢用此時回䕶包容曲為寛假乎此朕大
公至正之心因物付物之道爾大臣等為國舉人亦當
以此為法又如爾等大臣各有子弟居官父兄既列同
朝豈無朋友闗切之情然與其私受囑託庇䕶朋友之
子弟使子弟有所恃而不肯努力上進何如切加教導
使其儆惕玉之於成若大臣子弟父兄既能訓廸又有
堂官之督責則成人者必多國家豈不甚樂有世家大
族之子孫而用之哉總之朕之優待爾大臣與其遷官
賞賚不若成就爾之名節為一不朽之人爾等之於朋
友及薦舉之人與其結以私恩小惠䕶其過愆而䘮其
人品何如以大義相規使之為端人良吏永保令名至
於家庭之間訓導子弟又不待言矣勉之戒之
　　二十九日奉
上諭髙其位等為伊父奏請賜䘏甚是髙天爵捐軀盡忠
　大節可嘉髙其位髙其佩乃現任大學士都統大臣伊
　父髙天爵著給與禮部尚書職銜追賜䘏典至八旗各
　省有似此被難而未獲恩䘏者俱著詳察具奏
　
　
　
　
　
　
　
　
　
　
世宗憲皇帝上諭内閣卷四十五
　欽定四庫全書
世宗憲皇帝上諭内閣卷四十六
　　雍正四年七月
上諭三十九道
　　初一日奉
上諭凡各省地方有缺米或米價昻貴者必係其地上年
　荒歉所致今歲楊文乾奏廣東米貴駐防兵丁有不許
　廵撫減糶之事宜兆熊毛文銓又奏福建缺米有土棍
　搶米大鬨直至廵撫大堂之事此二省上年俱奏稱豐
　收並未云荒歉也且據黄國材稱福建積榖現有一百
　六十餘萬石而毛文銓乃奏請於江西採買米石朕已
　降特㫖令江西運米十五萬石徃福建平糶然黄國材
　謂福建有米而毛文銓則求米於鄰省觀此則當日兩
　人之交代種種不清可知矣滿保黄國材在福建多年
　諸事善於掩盖彌縫或毛文銓為其所愚耳朕素聞閩
　省民多愚悍每遇米貴即借端罷市以圖搶奪今又有
　此舉或黄國材等囑其舊屬暗唆地棍土豪故為此事
　以窘毛文銓而形容前任廵撫之能亦未可定著行文
　總督髙其倬留心察訪若有其事即令指名題叅至福
　建廣東二省地處極邊米榖應作何貯備著九卿㑹議
　具奏
　　初二日户部議覆河南廵撫田文鏡條奏州縣交代
　　事宜奉
上諭此案係河南廵撫田文鏡條奏之事九卿議准只應
　准行於河南地方不必通行各省大凡一省督撫條奏
　之事他處見有禆益踵而行之者有之或有瞻徇掣肘
　不肯倣行者有之或其地實有所不便不能一例施行
　者有之朕俱不強其畫一惟徐徐視其行止以觀其心
　盖此等招怨之事一有條奏而即通行各省則未條奏
　之地方官皆得推卸而求悦於下曰此事乃某人條奏
　部議通行原非我所欲行也即如丁銀攤入地畆一事
　於窮民有益而於紳衿富户不便曾經李維鈞條奏准
　行於前繼之者則雲南山東一二省耳又如陳世倌所
　奏廵撫衙門抽鞘彈兌一事不但他省難行即山東本
　省亦不能行陳世倌陛見來京布蘭泰䕶印即變其法
　此又不可執一者也此本内議稱通行各省一體遵照
　之處不必行
　　又營田水利府叅奏河工効力之候選知州郎逵侵
　　蝕帑銀揑報被竊奉
上諭朕因直𨽻頻罹水患思除害興利以厚民生不惜多
　發帑金特令怡親王經畫察理無非愛養斯民之至意
　凡屬効力人員皆當仰體朕心畏法懐徳勤慎効力乃
　郎逵身列職官又被委用尚忍侵蝕帑銀揑報被竊非
　有人心之人也似此毫無畏懼出格劣員不得照常例
　處分著交刑部嚴審定擬具奏
　　又浙江廵撫李衛題報僧人慧岸等將不法僧人本
　　盛燒死奉
上諭釋老之教其妄談禍福神通怪誕之説原非佛老設
教本意至於心性本根及善惡感應之論不可云無補
於人之身心然於治天下之道則實無禆益故自古明
王聖賢恐其有妨正學疎而逺之然亦未嘗有意挫折
之以示公也數年以來屢見密陳條奏内有十數人痛
詆釋道之非更有請勒令天下僧尼還俗婚配之迂論
者夫治天下之道在於順人物之性而安其固然朕於
兆民之廣惟恐一夫一婦不獲其所焉有不問僧尼之
情願與否而悉以官法繩之勒令還俗失其本業也似
此則天下之大不獲其所者不啻數百萬人矣文王發
政施仁必先於鰥寡孤獨僧尼即鰥寡孤獨之𩔖耳地
方官吏所當矜而憐之者從來講理學而不逹理學之
人首先詈罵二氏即自以為理學此習不知創自何典
夫理學貴於躬行實踐若虛詆二氏即為理學則理學
亦甚卑淺太容易人人皆可為矣何輕誣理學至於此
極若云妖言惑衆作奸犯科者出於僧道則如近日獲
重罪處極刑之汪景祺蔡懐璽郭允進等又何嘗皆僧
　道耶執法不平不足以治天下持論不公不足以服人
　心今浙江奉化縣雪竇寺住持慧岸等燒死不法僧人
　本盛一案其造意之慧岸舉火之自修俱已監斃矣該
　撫又將為從之慈雲子林擬絞具奏是以數命而抵償
　一命殊非情理朕實不忍該縣知縣黄霦始初承審遲
　延又監斃二命其中必有勒索不遂情由著將黄霦解
　任交與該撫嚴加審訊務得監斃僧人實情李衛如不
　能明白此案朕另遣京堂確審况具奏案内之慈雲可
　一既供未曾受戒李衛必欲指定為戒僧亦屬深刻慈
　雲子林俱著即行釋放
　　初五日
諭刑部楊得楊狠二人毆死陳奎今既將楊得准留飬親
　又將楊狠照餘人律杖責發落是竟無抵償之人矣於
　情理未協著交與九卿另議具奏
　　又湖南廵撫布蘭泰題叅衡山縣知縣張翼看戲飲
　　酒不行轉解犯人并不接民間詞狀奉
上諭張翼著革職其飲酒觀優公事廢弛各款俱屬應叅
　之事但稱張翼不肯接受詞狀此語甚屬錯悞民間詞
　狀虚妄者多若一槩接受必啟刁民誣告健訟之端此
　風斷不可長即如余甸任山東按察使時多收詞狀後
　來辦理不清人受其累布蘭泰若以收受詞狀之多寡
　定屬員之賢否則屬員必致以此相尚生事滋擾著飭
　行
　　初七日
諭吏部道府等官有表率屬員之責闗係緊要必得賢能
　諳練之員方於地方事務不致貽誤朕慎重官方雖州
　縣等官皆審酌補用而於道府尤為加意非審知其人
　才識足以勝任者不輕試用捐納候選人員俱係急公
　効力之人自應遇缺按班録用但伊等初任者多於地
　方事務從未經歴一旦畀以道府驟膺民社未必遽能
　稱職及至不稱職時督撫紏叅永遭黜革情亦可憫嗣
　後凡係捐納候選道府人員俱著補授各部郎中令其
　學習辦事各司司官人多縱少有不及亦不至於廢弛
　事務不比道府之頼伊一人若有貽誤則害及通郡並
　累伊功名也至應陞道府時令該部堂官保送吏部引
　見仍照伊原捐之職銓用如此則伊等才具之優劣人
　品之賢否可以試用而知將來補授道府皆能諳練事
　務於吏治民生均有禆益矣爾部詳議具奏
　　初八日
諭直省督撫布按居官立身之道自以操守亷潔為本但
　封疆大吏職任甚鉅書經洪範所稱有猷有為有守三
　者並重則是操守者不過居官之一節耳安民察吏興
　利除弊其道多端倘但恃其操守頗亷以為可以博取
　名譽而悠悠忽忽於地方事務不能整飭經理茍且塞
　責姑息飬奸此等之人貽害甚大盖此等清官無所取
　於民而善良者感之不能禁民之為非而豪強者頌之
　故百姓之賢不肖皆稱之無所取於屬員而亦不能禁
　屬員之不法故屬員之賢不肖者皆安之大臣之子弟
親戚犯法則姑容而不行叅革地方之強紳劣衿生事
則寛待而不加約束故大臣紳衿皆言其和平而望其
久留甚至胥吏作奸而不能懲盗賊肆行而不能察故
自胥吏至於盗賊皆樂其安静而不欲其去任及至事
務廢弛朝廷訪聞加以譴責罷斥而地方官民人等羣
然歎息以為去一清亷上司為之稱屈此則平日摸棱
悦衆違道干譽之所致也故但潔己而不奉公之清官
巧宦其為害較操守平常之人為更甚操守平常者其
心既不敢自恃為清官常懐畏懼之心頻有所整頓經
理事務不至曠廢朝廷又時時留心訪察一有不善即
加懲戒而在朝之官員及伊屬下之官吏紳衿人等皆
伺察其過不肯為之隠諱是以此等之人貽累於地方
者尚輕而潔己沽譽之巧宦貽累於地方者更甚也如
查弼納楊名時裴􁤙度張楷魏廷珍操守雖清而皆顧
惜情面一味遷就求容悦於人故内外之人稱譽之者
甚多如田文鏡楊文乾李衛諾岷其操守且勝於查弼
　納楊名時裴􁤙度張楷魏廷珍而乃因其實心任事整
　飭官民不避嫌怨遂不滿衆人之意或謗其苛刻或議
　其偏執或譏其驕傲故意吹索加以評論此風若不悛
　改必至封疆大吏皆以實心任事整理地方為嫌相率
　而為茍且之計吏治何所倚賴乎夫良藥利病者必苦
　於口名臣持正者必不悦於俗若諸事不理一味和同
　因循而但託清名以藏拙是木偶耳廢法悞公累民僨
　事莫此為甚朕深望爾等為明體逹用之全材而深惜
　爾等為同流合俗之鄉愿故諄諄告誡不憚周詳夫不
　教而罰朕不為也若教而不遵朕亦安用此無益於地
　方之清官以悞事哉此朕春秋責備之義勉之凛之
　　初九日
諭吏部朕從前曽下諭㫖各省道府州縣之居官好者命
　總督保舉三人廵撫保舉二人提督布政按察二司各
　保舉一人密封具奏不得互相商議原以通省人才不
　少保舉多者不過二三人少者僅一人諸臣於所素知
　者各㧞其尤自然精確督撫提督布按二司皆朝廷大
　吏受國家深恩自應體朕為天下得人之意不徇私情
　秉公薦舉乃其中竟有挾私妄舉者如滿保所保之沈
　瑞鶴藍廷珍所保之髙鐸年希堯所保之張瑗王朝恩
　所保之張明敘王景灝所保之安定昌余甸所保之宋
　懐金成永健胡其恒所保之孔毓銓羅殷泰所保之薛
　禄天俱極庸陋不堪大悖人臣以人事君之義今各員
　引見將完爾部可再行文與各省督撫布按二司除從
　前曾經密舉及朕特㫖補授各員外督撫暨布按二司
　各於道府州縣中明舉一人不得雷同督撫自行題奏
　布按二司咨呈爾部文到日爾部即繕摺具奏被舉之
　州縣官員並令給咨來京引見保舉之道府官員不必
　來京如有挾私任情草率濫舉者朕必從重治罪斷不
　姑容爾部即遵諭行
　　十一日奉
上諭據余甸奏稱成永健在日照縣十三年安心久住僻
逺之小邑不鑽求卓異調繁必是守本分不能謟媚上
官之人等語大凡察吏之道當觀其實在政績如何若
無實蹟可舉而但云安心僻逺之小邑此不過一貪位
茍禄備員全身之流耳至云不鑽求卓異調繁必是安
分不肯諂媚上官則是卓異薦舉必由鑽營而後得如
余甸當日以郎中在籍而陳鵬年特行保題為山東濟
寧道想亦是從鑽營而來耶且如目今余甸之薦舉成
永健亦必屬鑽營可知矣據余甸之説將使居官之人
皆以被卓異薦舉為可恥天下有是理乎余甸又奏稱
年羮堯係成永健取中門生而成永健詩文中並無鋪
排門生年羮堯一語此乃成永健畏懼年羮堯不敢屈
年羮堯在門生之列余甸豈得以此髙其品識乎此等
議論識見迂濶庸陋不堪之甚余甸又稱留心採訪並
無聲名不好亦無怠惰之處等語成永健之飲酒已自
認不諱余甸既留心採訪何以於飲酒並未訪聞居官
之人既好飲酒必致諸事廢弛何得云並無怠惰著行
　文余甸一一再行明白回奏
　　十三日奉
上諭歴來諸臣保舉人員有錯悮之處朕俱寛容不加譴
　責凡人不能無過所患者不能改過耳若諸臣實能辯
　明其過乃朕心所深喜倘文過飾非則大悖於聖賢之
　道矣尚可望其悛改乎余甸識見庸愚淺陋著嚴飭行
　　又九卿議覆福建布政使沈廷正條奏丁銀攤入地
　　畝事宜奉
上諭本内議稱丁銀歸併地畝於窮黎有益應令各省督
　撫詳查妥議等語大凡於地方民生有益之事各省大
　吏自應詳查陳奏何待朕諭朕於此處亦觀其辦事存
　心如何朕深知此事當行但不肯命勉強行之令伊等
　得以藉口推卸己責昨因九卿議覆田文鏡條陳知府
　交盤本内特降諭㫖甚明此本内所議通行各省之處
　不必行餘依議
　　又吏部議奏前任兵部尚書孫柱等不將甘州駐防
　　兵丁自拴馬匹議入官馬數内應照例處分奉
上諭朕從前就事降㫖部内並未詳明但就朕所降諭㫖
　將堂司官員俱以揆此二字定為徇情作弊議以革職
　司員若實有情弊則伊等之罪不止革職若無情弊則
　議以革職又屬太過著將此本發回察明再議具奏
　　又禮部議覆江蘇廵撫張楷奏請新設元和等縣增
　　添進學額數奉
上諭張楷此奏甚屬務名長洲等處因事務繁劇故分設
　兩縣其實地不加廣人不加多入學名數自應照舊額
　數分𨽻兩縣此一定之理今張楷請於元和等十三縣
　照大學之例增定額數誠所謂違道干譽者部議又以
　大學太優請照中學亦屬錯誤張楷係旗下舉人出身
　故偏向科甲以博虚名前進京陛見面奏時朕見其意
　見偏徇甚以為不然曾加訓誨夫國家用人但當論其
　賢否不當限以出身朕即位以來亦素重待科甲然立
　賢無方不可謂科目之外遂無人可用倘自恃科甲而
　輕忽非科甲之人尤為不可且古來名臣良輔不從科
　目出身者甚多而科甲出身之人亦屢見有蕩檢踰閑
　者况旗下應試人少中式甚易非如漢人於百人之中
　拔取一二也法海張楷不過僥倖得中進士舉人乃便
　以科目自負輕視非科目出身之人甚是狂妄可鄙張
　楷處處博取虚名不止一事此奏更屬不合著吏部察
　議具奏此事著該部另議具奏
　　十四日
　發出奉使閲河内閣學士何國宗等奏摺七件奉
上諭著九卿㑹議具奏河圖併發其河南小丹河一件何
　國宗等與田文鏡嵇曾筠兩議具奏何國宗等乃一己
　之見田文鏡嵇曾筠身在地方所見自然明確著照田
　文鏡嵇曾筠所議行其山東疏濬泉源一件何國宗等
　議設管泉通判一員甚是著照所請行山東挑濬馬頰
　徒駭二河前經陳世倌差委道員徐徳俶辦理此處工
　程甚屬緊要徐徳俶才具中平不稱此任著御史尤清
　　王之錡各管一處不必照欽差例只作陳世倌屬員聽
　　其調度不得自立意見其高家堰加修堤工闗係緊要
　　若於歲修案内逐漸增修恐致遅緩著照何國宗等所
　　議即動正項錢糧作速估計興修
　　　十五日奉
　上諭今日朕從
恩祐寺瞻禮回來因見看門之䕶軍叅領二徳氣甚髙傲怨
　　忿之色見於顔面朕問係誰屬下伊奏稱係允禵屬下
　　及令伊將允禵悖逆事蹟奏出二徳仍為允禵隠諱回
　　䕶一事不肯陳奏朕從前曾命馬爾賽拉錫等到允禵
　　家傳集允禵屬下人員降㫖寛宥教訓時允禵屬下所
　　有人員暨西白太監等無不感恩悉知允禵之罪而二
　　徳竟無一語道及允禵之非毫無感恩之意二徳誠為
　　國賊黨援允禵羽翼今在朕前舉動光景明係大光棍
　　著將二徳鎻拏交與三法司嚴行定擬具奏
　　　又奉
上諭據鄂爾奇繆沅奏稱直𨽻借糶倉榖弊端種種無非
　地方官巧為掩飾虧空之計向來直𨽻倉榖虧缺甚多
　朕知之甚悉各官惟恐敗露故設計彌縫詳請借糶李
　紱為其所欺遂代為題請且未經奉㫖即先為散給及
　派員徃查又轉停止覽鄂爾奇等所奏各官情弊顯然
　凡此等州縣官員若仍留原任將來假公濟私那新掩
　舊必至刻剝小民虧欠正項而地方倉厫始終不得清
　楚可將巧稱倉榖出借各官悉行解任著吏部將投供
　到部候補候選之州縣官倶帶來引見朕親自選定人
　數其鄂爾奇等已經到過之正定順徳大名廣平保定
　五府所屬贊皇等二十一州縣著即將揀選人員掣籖
　發徃鄂爾奇等未到之永平宣化順天三府所屬之二
　十一州縣俟伊等到彼查出有出借倉糧者即咨吏部
　令籖掣人員前徃代之以上各州縣借出之榖俱著解
　任之官員自行催還以一年為限限内全完者仍准即
　行另補若先期速完者随到随即另補若逾限不還者
　治以那移虧空之罪如此辦理則虧空之員不得復居
　現任挾制小民那移出納而接任之員交代井然又無
　前後不清之項若果係借欠在民按數催還其原官仍
　可另補於公私均有禆益李紱既不能稽查屬員之巧
　飾虧空轉為伊等欺朦具題代請又不候㫖即令各屬
　擅自給發甚屬不合著嚴飭行又鄂爾奇等奏稱阜平
　贊皇等處違例將榖借給兵丁向來有無借給兵丁之
　例著九卿察明具奏聞直𨽻各處倉厫久未脩理傾圯
　者多此皆地方官漫不經心李維鈞不實心任事之故
　著李紱嚴飭各屬設法速行修整
　　十七日奉
上諭從前凡密摺奏事者多挾以誇耀於人徃徃洩露密
　㫖朕深悉此弊自御極以來屢降諭㫖凡硃批奏摺俱
　令呈繳其摺中所批之語倶不許宣露即子弟親戚亦
　不許通知盖因密奏密批他人原不得而知而傳宣每
　易至於舛錯此事甚有闗係也前路振聲具摺啟奏朕
　硃批中偶有奬伊弟路振揚數語乃路振聲則寄信於
　其弟而路振揚竟具摺謝恩以密摺密批之事公然私
　相寄示豈朕從前不許宣露密摺硃批之㫖二人獨不
　知耶且路振聲所奏朕優待伊弟之處亦屬非體以武
　職大員尚錯誤如此則其餘官弁將朕㫖誤傳或誇張
　粉飾多失其實又不待言矣路振聲路振揚不學無術
　粗陋已極甚屬不合著該部俱嚴飭行
　　又奉
上諭從來流言之傳播皆起於奸宄之徒無頼之軰欲擾
　亂政事顛倒是非故造作無稽之語煽惑人心流布逺
　近間或國家舉行一事因流言而中止而造作之人益
　自以為得計而肆其伎倆此等為害不可勝言朕即位
　以來外間流言有謂好抄没人之家産者有謂輕聽風
　聞之言以為黜陟用舎者朕既聞知則不得不以其故
　曉諭衆人知之祇以從前貪贓犯法之官皆朕之所深
　悉此等之人蠧國殃民罪大惡極即立置重典不足以
蔽其辜但不教而殺有所不忍故曲宥其死已屬浩蕩
之恩若又聽其以貪婪横取之貲財肥身家以長子孫
則國法何存而人心何以示儆况犯法之人原有籍没
家産之例是以朕將奇貪極酷之員抄没其家貲以備
公事賞賚之用盖所以昭國法而懲貪汚並使後來居
官者知婪贓之物不能入己無益有害自不肯復蹈故
轍矣此等兇惡之人本身應正典刑家産抄没妻子皆
當逺徙者朕皆從寛赦免而止於抄没其贓私尚保全
其性命即本人稍有人心應知感恩戴徳何得因抄没
而生怨望乎且朕臨御以來覃敷恩澤如各省蠲免錢
糧不下數百萬兩賞賚兵丁及各地方興利除患所費
亦不下數百萬兩此皆中外所共知者夫以額徴錢糧
及内庫帑金為數如此之多朕尚毫無吝惜豈反為此
貪官汚吏些微之財物以啟小人之議論乎即如年來
抄没之人不過是年羮堯滿丕李英貴何廷圭等及阿
其那塞思黑等門下最用事為非之人耳此皆奸惡顯
　　著之徒法無可貸有何屈抑而為之不平乎近聞市井
　　中鬬牌名色有稱抄家湖者公然於賭博遊戲之中譏
　　刺朝政甚屬可惡至謂朕喜聽風聞之言以為黜陟用
　　舎此語亦屬愚昧盖因十數年來人情多詐每遇薦舉
　　叅劾多有情弊不出公心重負我
聖祖仁皇帝集思廣益之至意是以
聖明洞鑒隠微不輕聼信於是懐私者既畏懼而不敢言謹
　　慎者又避嫌而不肯言彼此緘黙遂成積習朕即位以
　　來常思
聖祖仁皇帝以天亶聖人臨御六十餘年一切政治經
宸衷獨斷無不盡善若朕則辦事之初必須公聽並觀盡去
　　壅蔽庻能合於機宜而又恐大小臣工有所牽制而不
　　敢直言有所瞻顧而不便明言者是以令其密摺具奏
　　及發與廷議有裁去本人姓名者無非欲諸臣無所回
　　䕶直言無隠使下情盡能上逹利弊悉能周知全無壅
　　蔽之患永享昇平之治也至於密奏中薦舉叅劾者朕
　　原未嘗輕信必細細留心訪察確有証據衆論僉同然
　　後加以黜陟用舎未嘗因一人之奏而即定其人品見
　　諸施行也不知者以為輕信風聞而朕則慎重周詳務
　　求實蹟也以上流言二事皆係阿其那塞思黑允䄉允
　　禵等同黨之小人心懐私忿故造狂悖之語蠱惑人心
　　擾亂國政更有一種貪贓犯法之徒畏懼抄没叅劾是
　　以造作此語傳播逺近希冀因流言而停止自古治天
　　下之道發政施令只論理之當行事之當行與否悠悠
　　之口何足為憑朕之此心可以對越
皇考可以對越
上天可以告天下億萬臣民而一二奸邪小人乃欲挾其如
　　鬼如蜮之伎倆以惑衆聽而撓公事朕豈肯絲毫為此
　　軰流言所動乎天下之人奸惡者少而善良者多造作
　　流言者少而悞聽流言者多彼奸惡之徒造作流言實
　　自作之孽倘經緝獲按律在所必誅此外善良之人當
　　共知朕心勿為邪説所惑其偶行抄籍也實於懲貪罰
　惡之中尚寓寛仁之意其廣行採訪也實欲收好問好
　察之益以為政治之資朕之宵旰憂勤無非為國是民
　生思久安長治之計天下之人豈忍聽宵小狂悖之言
　而忘君上髙厚之恩哉
　　又奉
上諭貴州狆家苖肆行不法十餘年來擾害平民朕知之
　甚悉石禮哈方署廵撫印務即奏其罪惡多端應行征
　勦馬㑹伯到任亦奏與石禮哈相同朕恐石禮哈年少
　孟浪用兵之事不可輕舉未即允行何世璂到任則奏
　稱苗人應行招撫不必用兵言武員好大喜功貪圖議
　叙且狆家苖藥箭銛利地勢險阻亦不易於成事等語
　丁士傑所奏大槩亦與何世璂同朕曾下㫖與何世璂
　即令其招撫而何世璂並不能有所招撫及髙其倬到
　京亦面奏應行征勦以靖地方朕又降㫖與鄂爾泰令
　詳悉斟酌鄂爾泰亦奏稱用兵為是是以令石禮哈馬
　㑹伯協同辦理此事然此事甚有闗係朕心時時厪念
　今據石禮哈奏報谷隆長寨者貢羊城􁨖等處俱已攻
　破首惡阿革阿紀及為從兇苖川販等亦俱就擒縛等
　語朕心甚為嘉悦何世璂從前見事不明性又懦弱未
　必能審究此案著將各犯交與鄂爾泰審訊窮究詳悉
　分别定議並安插撫恤使地方永逺寧謐不受惡苖之
　擾一一經理具奏石禮哈調度有方籌畫盡善除事竣
　具題到日照例議叙外今先沛特恩於其父著將石文
　焯革職之處復還以示朕賞功推恩之意
　　又奉
上諭據𢎞春所奏阿其那曾得過允禵銀二十萬兩塞思
　黑於康熙六十年曾得過允禵銀六萬兩阿其那偽為
　廉潔而利允禵之貪惡以供其多取廉潔之人乃忍心
　害理至於此乎且得銀如此之多不審從前何功於允
　禵而當之不愧嗣後何以酬其贈而受之不疑至塞思
　黑當康熙六十年得揆叙家之銀已百餘萬而允禵尚
　以六萬兩予之塞思黑竟受之均屬可詫著將𢎞春所
　奏及順承郡王訊問阿其那回奏之語一併與滿漢文
　武各衙門官員觀看
　　又
諭刑部國家立法本以懲兇暴之徒而因事原情則時深
　惻隠之念書云宥過無大刑故無小所以斟酌權衡用
　廣好生之徳也朕慎重刑罰矜恤下民每遇讞鞫之案
　徃復披覽至再至三求其可生之路嘗見各直省命案
　内或縁細事起爭或因䕶親情急或已經退避而毆者
　勢不相容或本意恐嚇而誤傷者遂至莫救其中有經
　報官保辜者亦有未經保辜者有延至數日殞命者亦
　有延至數十日殞命者當其爭角之時祇知乗憤直前
　豈計因傷致斃按律抵罪法所當然但念蚩蚩愚氓祇
　因一朝之忿頓罹重罪每詳閲案情朕心實為不忍且
　秋審時凡情輕之案多以情可矜原减等發落今朕特
　沛殊恩予以自新之路現在各直省具題到部已未入
　秋審案内除情由可惡者不准寛免外其何純恭等一
　百七十七名俱著寛宥釋放分别有力無力照追埋葬
　銀兩給付死者之家如不照數給出仍將該犯照例减
　等發落并著詳記檔案倘該犯日後再有所犯必嚴加
　治罪此朕格外生全浩蕩之恩為舊例之所未有凡兹
　小民當體朕省刑宥過之慈懐身受者力圖改悔以贖
　前愆旁觀者觀感提撕時存警醒父訓其子兄勉其弟
　比閭族黨互相勸勉各安本業不犯王章則是朕之法
　外加恩與小民之望外受恩均為移風易俗之美事倘
　以為法網寛恕希圖倖免不改其好勇鬬狠之習重負
　朕牖民遷善之心則格外之寛典豈能屢邀而異日之
　追悔亦屬何益爾部將此行文各該地方官遍行張示
　曉諭務使鄉里愚民盡皆知悉
　　二十日
諭湖廣總督李成龍湖北廵撫鄭任鑰荆州長江兩岸堤
　防闗係生民最為緊要盖因川湘二江之水匯歸於此
　易於泛溢聞今年雨水連綿水勢甚猛陸地之水為江
　水所拒不能减退以致低窪之地禾苖淹没又聞徃年
　黄灘等處堤岸兩次衝决江陵潛江等州縣田苖被淹
　甚為民害長江兩岸州縣雖每年各自興修然地方遼
　逺少有疎忽則民生重受其累爾等可公同商酌委員
　踏勘應否作何修築防䕶之處爾等悉心妥議具奏
　　二十一日
御書忠敬誠直勤慎亷明八大字匾額
賜怡親王
諭大學士九卿翰林科道朕自即位以來怡親王事朕克
　殫忠誠至純至恪事事為朕實心辦理而朕委任之處
　甚多約略舉之職掌之大而且繁者有九議政闗係機
　密户部掌領度支三庫總理出納興修畿輔水利以厚
　民生管領漢侍衛以育人材至於諸王子之事務舊邸
　之事務以及督領圓明園八旗守衛禁兵飬心殿監理
　製造鉅細事件皆一人經畫料理而怡親王公爾忘私
　視國事有如家事處處妥帖能代朕勞不煩朕心盖其
　　忠君親上之念肫懇篤摰是其忠也小心兢業無纎毫
　　之怠忽是其敬也精白一心無欺無偽是其誠也直言
　　無隠表裏如一是其直也黽勉奉公夙夜匪懈即如目
　　今王雖身抱疴疾而案牘紛紜披閲不倦朕聞之實至
　　於不忍是其勤也一舉未嘗放逸一語未嘗宣漏是其
　　慎也清潔之操一塵不染是其廉也見理透徹蒞事精
　　詳利弊周知賢愚立辨是其明也是以朕特書忠敬誠
　　直勤慎廉明八字賜之唯朕深知王之徳洞悉王之心
　　覺此八字實不能盡其美善亦無一毫過量之詞若有
　　一字不確不切是朕之頒賜非嘉奬之詞乃譏諷之語
　　矣朕不為也且朕賜此八字乃就怡親王事朕之大端
　　而言至於王之當年侍奉
皇考極盡誠孝深䝉
皇考之慈愛而其居心之方正秉性之和平待人之寛厚遇
　　下之仁惠種種善行筆不勝書幸朕兄弟中有此賢王
　　朕得以盡其友愛若皆如阿其那塞思黒允䄉允禵之
　逆天犯上詭詐百出廹朕以不得全其友愛欲遂伊等
　怨忿之私則朕之苦心將何以昭示天下臣庻乎爾等
　觀朕所書八字若於怡親王有一字未當可即於朕前
　陳奏朕觀爾等在朝諸臣於忠勤慎明四字尚多有之
　若敬誠直廉四字朕則未能輕許向後咸當奮勉砥礪
　以副朕望
　　又
諭大學士等朕書忠敬誠直勤慎亷明八字賜怡親王此
　八字實實是怡親王公忠奉國居心行事之善跡並無
　纎毫不及之處昨朕已面諭在廷諸臣等若此八字有
　一字不確不切則是朕之頒賜非嘉奬之詞乃譏諷之
　語矣但怡親王之美善甚多此所書八字實未能盡耳
　爾等可傳諭怡親王此乃王實有之善勿作朕教訓之
　詞觀亦勿作朕嘉奬之詞觀且王從來秉性堅定朕所
　深知自此以徃不稍改移者朕可深信力保也
　　又奉
上諭從前江西廵撫裴􁤙度以該省州縣虧空係民欠居
　多請交與接任官徴追等語具奏朕諭其賫奏人云此
　奏未批李紱亦𩔖此奏曾面奏請過朕已有㫖面諭李
　紱爾回去路由保定著李紱寫去便知朕意續經裴􁤙
　度以李紱記録諭㫖覆奏朕以其所記未全批令俟伊
　來京時再加諭㫖轉傳與接任廵撫汪漋遵奉今風聞
　得徳安縣知縣蕭彬虧空并互掲知府李敬熙鹽驛道
　孫蘭苾詐贓一案司道掲報後裴􁤙度遲延兩月始行
　題叅又武寧縣知縣廖科齡已叅虧空之後知府張景
　偉查伊任内已徴未解地丁等項銀六千餘兩揑稱以
　有民欠可抵申報裴􁤙度不行確查將虧空徇庇官員
　續叅反令知府代完銀四千兩餘銀勒令新任知縣方
　聲亮出結認徴夫以已徴在庫知縣虧空之項重複徴
　之於民若百姓依限完納則有一糧再輸之累或接任
　催徴不前勢必那新補舊冀免處分現收錢糧又致虧
　空將來彼此那移及離任盤查之日皆以民欠藉口國
帑虛懸州縣牽累似此者直省不計其數裴􁤙度身任
封疆理應將此等相沿積弊釐剔清除乃為虧空之員
䝉蔽巧隠令知府徇私料理以沽寛厚之名殊乖大臣
公忠之道此事湏派欽差前徃將此二案徹底審究前
有㫖令裴􁤙度俟新任廵撫汪漋到任後起身來京今
著仍留彼處俟此二案審明並江西闔省似此𩔖民欠
案件著裴􁤙度一一據實清楚如裴􁤙度將各案前後
實情悉行詳察陳奏無少隐藏朕加恩寛宥倘遂非文
過巧為遮飾必將伊從重治罪其布政使丁士一署布
政使之按察使積善皆朕格外擢用之員不思秉公將
州縣虧空揑稱民欠之事留心察訪但委靡随人甚屬
負朕著丁士一積善同差徃侍郎邁柱竭力據實清察
審理若少瞻顧朕必重處李敬熙乃隱匿其子躱避差
役經都統盧詢叅奏調回治罪朕開恩復用之員不思
改過遷善報朕深恩而為此種種欺隠不法甚屬可惡
李敬熙已解任對質今著革職嚴審定擬據武寧縣一
　案裴􁤙度顯有抑勒交盤之弊似此者直省督撫多有
　之事前候補知府王景望條陳内稱請令抑勒交盤者
　毋庸掲報上司直掲部科部科轉咨督撫審結報部如
　後任枉掲者嚴加治罪等語此處著九卿會議具奏王
　景望原摺併發
　　又宗人府議奏平郡王訥爾蘇在西寧軍前貪婪受
　　賄應永停俸禄奉
上諭訥爾蘇行止卑汚在軍前貪劣素著及署大將軍印
　務更肆婪贓索詐地方官銀兩回京時僱騾數百頭分
　途入城朕向即聞之因訥爾蘇與允禵不和朕意謂與
　允禵相善之人故為播揚欲傾陷訥爾蘇所以未即深
　究治罪且加恩令辦理上駟院事務乃伊並不追悔前
　愆仍犯法妄行情屬可惡若仍在王列則與諸王有玷
　著將訥爾蘇多羅郡王革退在家圈禁王爵令伊子福
　彭承襲福彭家務訥爾蘇不得與聞若有絲毫與聞之
　處將伊子福彭王爵一併革退
　　又吏部奏直𨽻總督李紱等稱貝勒允禑為十五王
　　照例議處奉
上諭向見無知小人將宗室及貝勒貝子公等俱稱為王
　任意僭妄於國體甚有闗係曾降㫖嚴禁今李紱堅稱
　此案所稱十五王爺之處出自本人口供不便刪改據
　李紱之言則是李紱全無錯誤之處而吏部將李紱等
　議以罰俸看語含糊又稱嗣後通行各處明為李紱解
　釋甚屬不合著嚴飭行至於稱呼僭妄朕特降㫖禁飭
　原為微末無知之小人而言凡大臣官員豈尚有不知
　而待曉諭之理今李紱以為本人口供字様不便更改
　執此固爭然則口供固不便改而諭㫖轉可以不遵乎
　著李紱明白回奏至於彼此衙門咨文徃來凡王公字
　樣自應擡寫禮部稱咨文中不應擡寫之處亦屬過刻
　著照舊例行
　　二十二日奉
上諭據吏部議將候補候選州縣人員遴選命徃遇臨武
　　等二十五州縣缺出委署試看量才題補等語凡此命
　　徃人員俱係在部即應選用之人又經朕揀選命徃若
　　照吏部所議必候臨武等二十五州縣缺出方行委署
　　題補則伊等得官無期轉多守候之苦矣既經揀選人
　　員命徃自應將湖南本省所出州縣各缺暫停部選令
　　該撫將命徃人員與現任各員細加比較酌量人地相
　　宜或行調補則要缺不致久懸而命徃人員亦不致多
　　年守候方於情理允協部議甚屬不合著嚴飭行此事
　　再議具奏
　　　又奉
　上諭前據刑部奏報在監盗犯二人乗夜越獄似此踈忽
　　乃康熙六十一年之中京城未有之事朕聞之心甚抱
　　愧今據歩軍統領阿齊圖奏稱越獄二犯已於通州地
　　方拏獲有此功績可减朕抱愧之半甚屬可嘉著將歩
　　軍統領及獲賊之官弁俱交部從優議叙具奏伏思我
聖祖仁皇帝臨御六十餘年精神廣運法紀嚴明即如當日
　　徳麟之父假報徳麟病故藏匿山東旋經
聖祖仁皇帝訪聞拏回正法乃前年以虧空錢糧之御史董
　　起弼交本旗拘管而佛格為都統縱令潛逃以撓國政
　　今歴三年之久未見緝獲據此則朕之辦事不及
皇考逺矣刑部之監犯公然越獄重罪之御史潛匿無踪踈
　　縱若此朕心實為抱愧不肯卸責於諸臣但不知各該
　　管衙門及各省地方官員有捕逃查奸之責者自問當
　　何如也
　　　二十五日奉
　上諭徐元夢人本平常居心不端性復卑鄙昔在
聖祖仁皇帝時屢獲重罪皆䝉寛宥復用從無一事實心報
　　効朕即位以來因伊繙譯清文熟練故令協理大學士
　　事務徐元夢自應殫心竭力以盡職任乃本章内繙譯
　　錯誤之處不可枚舉今又將石文焯本内革任字様俱
　　譯為革職有意舛錯總不改悔内閣事務原不仗徐元
　　夢辦理朕令其在内閣行走者專為繙譯清文耳似此
　　疎忽不敬甚屬可惡著交部嚴察議奏
　　　二十八日奉
　上諭朕昨覽湖廣府縣内安陸府屬有一縣名即係
景陵二字見之心甚不安該省督撫不具奏請改於心獨安
　　乎著嚴飭行此縣名著内閣擬改請㫖
　　　又奉
　上諭朕宵旰勤勞勵精圖治凡加恩用罰皆欲其至公至
　　平無一毫偏輕偏重之處故訓誡臣下至再至三望其
　　仰體朕心共襄治理乃一二懐私挾詐之軰肆其故習
　　不改初心深可痛恨目前現有三事特為爾等言之原
　　任侍郎常泰虧欠錢糧今家産盡絶照例將伊子給與
　　本旗公阿布蘭入辛者庫昨阿布蘭具摺謝恩奏稱此
　　係貪贓壊法之人嗣後當時時痛加懲治等語朕聞之
　　甚為駭異此等虧空之員按國法應入辛者庫者本旗
　　王公等從未有謝恩之例况既入辛者庫則其罪止此
　　矣焉有分外吹求懲治之理是必阿布蘭平日有私怨
於常泰至今懐恨借此以圖報復或因素日需索常泰
財物過多欲殺其子以滅口且特行具摺啟奏者意欲
借曾經啟奏之名肆其殘虐而歸怨於朕朕豈肯為其
所欺故特降㫖令宗人府詢問而常泰之子果將阿布
蘭從前屢次勒索多金之處一一供出收受確據情弊
顯然朕之所料纎毫不爽又如拉錫前徃查看張家口
馬羣昨回京覆奏有應行賠補者有應行寛免者向來
應賠應免者俱有舊例而拉錫於應免者則引舊例具
奏於應賠者則不引舊例似此用意巧奏誠不知其何
心又如數日前夜間更鼓錯誤朕偶聽聞次日令鑾儀
衛堂官查問不過欲其知儆並無深求之意乃鑾儀衛
吳逹禮阿爾遜不將實在值更錯悞之官員察出奏聞
乃令籖掣一人廹令認罪在朕前叅奏比時朕即聞知
特將此人加重處分革其官職令當苦差以試看本人
之陳辯與否而此人庸懦無能甘受重處不自剖白朕
随特降諭㫖寛宥之似此管轄屬員之大臣奉㫖問事
並不究問實情乃籖掣一人以坐其罪荒唐至於如此
若非朕訪問確實為之寛釋則天下無知之人將謂朕
之用罰若此草率豈不妄生議論乎祇因阿布蘭原係
蘇努之黨拉錫舊與允禵阿靈阿等徃來親密吳逹禮
則為隆科多門下走狗阿爾遜向在軍前曾随允禵數
年此數人者見其黨與被懲心懐怏望是以為朕辦事
故意顛倒是非欲使天下加朕以苛刻之名耳又如魏
廷珍前任湖南廵撫時朕令其揚清激濁察吏安民以
盡封疆之職伊奏稱屬下官員已叅大半若再叅劾必
至無人辦事容陸續叅奏等語據此陳奏之語竟是朕
喜於督撫叅劾官員矣有是理乎魏廷珍向日是阿其
那家西席故其言如此大約平日比附黨援之人其出
言行事必至敗露不能掩飾總之朕之諸弟中如阿其
那塞思黒允禵者權謀術數足以要結人心煽惑衆聽
故惡習湔染甚深至今尚未悛改數十年來朕親知灼
見是以即位以後費盡苦心欲為整頓變化為世道人
心久逺之計非苛刻以為能察察以為明也宵小之徒
不能行其伎倆遂造作流言謂朕好尚嚴厲朕日理萬
幾於刑名法律慎之又慎常存罪疑惟輕功疑惟重之
意即如各省革職降調之官員例無可寛者朕尚俱調
來引見惟恐人材或有屈抑此豈得謂朕之過嚴乎凡
為政之道用寛用嚴必須當其理必須得其平若不當
其理不得其平則寛為廢法嚴為濫刑朕惟以大公之
心處之從不以己意稍有輕重於其間故謂朕過嚴朕
所不受謂朕過寛朕亦不受也若加朕以苛刻嚴厲之
名冀朕聞知遂曲為寛縱任若軰之作奸犯科此豈帝
王治天下之道乎如目前阿布蘭之假公濟私吳逹禮
之掣籖定罪若朕不洞燭其奸則負屈者何時得伸乎
今營私作弊之人一至朕前即時敗露嗣後尚謂朕之
耳目可欺而不痛改惡習乎朕日御勤政殿辦事自朝
至夕不肯一刻暇逸無非興利除弊移風易俗之苦心
而無知之人但聞宵小流言何能悉知朕意故因目前
　三事不憚煩瑣宣諭知之
　　又直𨽻總督李紱奏昌黎縣知縣李士著乞休奉
上諭昌黎縣知縣李士著現因私借倉榖解任清還借項
　今以老病乞休顯有虧空榖石情弊著將李士著留住
　昌黎交與新令俟伊將借動之榖清還申請該督報部
　後准其回籍直𨽻解任之四十二州縣知州知縣等官
　俱照此例留住原地方清楚倉榖
　　二十九日禮部奏壽民蕭俊徳應照例建坊奉
上諭蕭俊徳年届一百一十八歲實為希有之事著於定
　例賜坊銀三十兩外加增兩倍共賞銀九十兩以示特
　恩嗣後年至一百一十歲者加一倍賞賜至一百二十
　歲者加兩倍賞賜更有多得夀算者按其壽算加增著
　為定例
　　又刑部等衙門奏郭允進悖逆詛詈應凌遲處死奉
上諭郭允進之罪本應凌遲處死但伊揑造悖逆之詞詛
　詈朕躬尚無叛逆實跡若照部議凌遲將謂朕因怒而
　加以極刑矣郭允進著改為立斬梟示
　　又刑部尚書塞爾圖等以盗犯越獄摺奏請罪奉
上諭據刑部尚書侍郎等因盗犯越獄具摺認罪請嚴加
　議處年來刑部辦理事務尚屬盡心或宵小軰懐私挾
　怨故意播弄生此一事亦未可定或刑部大臣等暗中
　有負朕委任之處不覺踈忽致有一事以示儆戒亦未
　可定書曰罪疑惟輕著將刑部堂官議處之處寛免時
　時思朕此㫖自反於心朝夕黽勉秉公盡職可也
　　又直𨽻總督李紱題報奉
㫖來京引
見之睢寧縣知縣牟慤中途病故奉
上諭朕聞知縣牟慤居官聲名好故降㫖調來引見今伊
　在途病故甚屬可憫著直𨽻總督李紱料理令其旅櫬
　早歸並行文江蘇廵撫張楷將伊家口照看資送回籍
　　又浙閩總督髙其倬奏請糴運鄰省米石以濟民食
　　奉
上諭朕因福建米價騰貴已降㫖令江西廵撫運米十五
　萬石前徃閩省以濟民食又現在令九卿酌議閩省廣
　積榖石備用之法今覽髙其倬所奏備悉周詳李衛又
　能實心辦事不分彼此均甚屬可嘉著俱照髙其倬所
　請行並星速行文江南山東二省廵撫即遣能員協同
　辦理如髙其倬差員未到該撫可借支錢糧預為買備
　務令速發以濟閩省之用
　
　
　
　
　
　
　
　
世宗憲皇帝上諭内閣卷四十六
　欽定四庫全書
世宗憲皇帝上諭内閣卷四十七
　　雍正四年八月
上諭三十道
　　初一日
諭吏部直隸地方旗民雜處猾吏舞文太監戚屬散處州
　縣兼皇莊王公大人等莊屯全在其間以故北直地方
　官徃徃掣肘今直隸虧空倉糧四十二州縣特行揀選
　人員命往令其清理倉庫整飭地方但直隸書辦積弊
　凡新官到任一切文卷悉行藏匿州縣官因限期嚴迫
　急而求之方始取出由是州縣墮其術中以後事件皆
　任其把持為害甚大州縣官能鈎致其隠而重置之法
　者不可多得錮弊相仍朕知之甚悉已諭令總督李紱
　嚴查但流弊既久命徃各官徹底清查必需時日一切
　案件勢難依限完結恐有遲延之虞著吏部戸部將直
　隸各州縣現在欽部案件一年之内暫行寛限庶各員
　　得以從容釐剔積弊可除再直隸州縣太監之父兄弟
　　姪在地方不無生事本人亦未必盡知可令該州縣大
　　事照例詳報總督具題小事徑報内務府内務府傳該
　　太監曉諭令其自行約束如仍不悛改内務府即酌量
　　懲治内府大糧莊頭并諸王大臣莊頭如有生事梗法
　　之處大者仍申報總督具題細微事件屬内務府者申
　　報内務府懲治其餘莊頭人等申報都察院轉行各該
　　管官員懲治不必奏聞再直隸畿輔重地理宜嚴肅乃
　　近來盜案較他省居多定例内强盜不分首從皆斬立
　　法甚嚴當年
聖祖仁皇帝法外施仁凡有盜案令大學士㑹同三法司核
　　擬止將為首起意并傷人之犯擬斬餘俱減等發落乃
　　不法之徒不思感激愈肆玩法甚屬可惡内閣刑部查
　　自雍正五年正月初一日為始直隸盜案事發仍照舊
　　例不分首從皆斬直隸盜賊不盡係直隸之人多由各
　　省匪𩔖聚集上盜著行文各省督撫出示遍行曉諭使
　皆知所畏懼毋致自投法網如此於弭盜似有裨益此
　次命徃人員果能清理錢糧擒拏盜賊不畏强禦設或
　被人挾仇誣陷寃遭㕘處者許赴都察院控告都察院
　即代為奏聞如果屈抑朕必為伊等主張㫁不令伊等
　無辜受累也
　　初二日内閣等衙門奏請將郭允進仍照律凌遲處
　　死奉
上諭郭允進之罪本應凌遲處死諸大臣等所奏甚是今
　朕寛其極刑改為立斬梟示乃係法外施仁將來垂訓
　子孫為因怒而濫用刑者之戒著遵㫖行
　　初四日奉
上諭數十年來各省錢糧虧空甚多朕深悉其弊端曽降
　諭㫖寛限三年令各省督撫催追完項至今未見有督
　撫奏報料理就緒者惟原任直隸總督李維鈞曽於去
　年奏稱各屬州縣地丁銀兩俱已彌補惟倉穀尚畧有
　缺欠冬春之間即可完全補足及去秋畿輔之地水澇
歉收須用穀石賑濟而倉穀存者甚少今夏遣官訪查
各屬虧欠一一敗露觀倉穀若此則庫項之虧缺可知
矣李維鈞之罪誠無所逃據此則他省之錢糧不能清
楚顯然可見該督撫等不忍欺朕故含糊遲延不行奏
報耳又如各省虧空動稱無著之項夫錢糧未經徵收
則欠在民已經徵收而有虧空則欠在官州縣力不能
完則上司有分賠之例本人雖已病故而子孫有應追
之條何得藉口無著以虛國帑此皆督撫等瞻徇情面
不肯大破積習蓋自存不肖之心以己身現為督撫恐
將來亦被牽累故目前預留地歩也從前彌補虧空皆
指俸工銀兩及朕有㫖不許捐輸俸工今則皆稱以耗
羨抵補夫耗羨亦出於民乃不問當日督撫等所以致
此虧空之由而動稱耗羨彌補以百姓之脂膏飽有司
之谿壑豈朕憫惜元元之至意乎今特沛寛恩凡各省
虧空未經補完者再限三年寛至雍正七年務須一一
清楚如屆期再不全完定將該督撫從重治罪如有實
　　在不能依限之處著該督撫奏聞請㫖又如前年原任
　　浙閩總督滿保曽具摺奏稱梁鼐任内虧空銀六萬兩
　　係
聖祖仁皇帝南巡時所用臣不便露此事情以此挾制朕躬
　　希冀密結此案彼時朕即批示云當年
皇考南巡屢降諭㫖絲毫不取給於地方凡行在所需悉由
　　内府預備食用等物俱發官價採買賞賚銀兩皆從司
　　庫支給嚴禁地方有司不許與扈從人員交結徃來私
　　相餽送違者以軍法從事立法甚為嚴切自應凜遵即
　　或修理一二處行宫亦皆本地方情願預備而所費亦
　　屬有限何至虧空多金厯二十年之久不能清結我
皇考及朕所行之事無不可告天下臣民其當年南巡時如
　　何費用之處爾可一一據實直陳不必隠諱而滿保理
　　屈詞窮不能回奏蓋此等銀兩皆當日地方官結交匪
　　𩔖餽送知交暮夜鑚營恣意花費及至虧空敗露則動
　　稱因南巡時用去伊等違背
皇考聖㫖擅動公帑以結私交目無國法其罪已不容誅而
　　又敢藉口南巡將虧空之故推缷於
君上以寛已罪此尚得謂有人心者乎又如山西河南兩省
　　昔年虧空甚多俱稱應辦軍需所致凡軍需所用皆有
　　正項錢糧何至累及地方有司以致虧空若此此皆平
　　日地方官不能大法小廉下吏侵漁無厭上司需索有
　　加以致國帑久虧反借支應公事之名以掩其侵盜之
　　實深可痛恨嗣後直省督撫等當祗遵朕訓仰體朕心
　　共矢公忠蕩除舊習以副朕委任封疆之重勉之慎之
　　　初六日奉
　上諭數年以來蔣廷錫協同怡親王辦理戸部事務秉公
　　執正釐剔諸弊甚屬盡心而胥吏宵小徇私作弊之人
　　未必無嫉妒懷怨者今蔣廷錫入闈典試或乗此造作
　　浮言妄加謗議亦未可定科場關係大典若闈中閲卷
　　果有不公許應試舉子親身赴都察院衙門控告都察
　　院奏聞若有不軌之徒假揑汚衊之詞以洩私憤而撓
　公事則國法㫁難寛宥著步軍統領及順天府府尹五
　城御史密訪嚴拏㕘奏從重治罪
　　初八日釋奠於
先師孔子
皇上親詣
　文廟行禮祭畢
諭禮部侍郎三泰太常寺卿孫柱儀注内開獻帛進酒皆
　不跪朕今跪獻非誤也若立獻於
先師之前朕心有所不安將此諭衆知之爾衙門可記檔
　案以後照此遵行
　　初九日奉
上諭從來直隸江南兩省盜案多於別省雍正二年三年
　間李維鈞為直隸總督節制提鎮遵朕諭㫖嚴拏盜賊
　故直隸盜案因而甚少自去冬以至今春盜案復多若
　云因去秋水潦歉收所致何以彼時正當被災乏食之
　際不聞盜賊肆行偷竊至今春夏二麥豐收小民反為
　此犯法之事是必有為首積盜糾合匪𩔖巧於漏網各
　州縣被竊之處雖多而奸猾之盜首不過數人窩藏之
　巢穴亦不過數處而已畿輔之地為四方觀瞻豈可聽
　宵小之潛藏任有司之疎忽昨朕特降諭㫖從雍正五
　年為始凡直隸盜案仍照舊例不分首從皆斬不准寛
　貸蓋除盜安民乃國家政事之要應加懲創李紱職司
　表率安可漠不經心可速飭屬員嚴加緝捕務令得其
　根柢以清盜源若仍前疎忽定將李紱治以重罪並諭
　直隸提鎮等官各飭屬員稽查防汛以靖地方毋得疎
　縱自干罪戾在京歩軍統領衙門及巡捕營弁五城御
　史及司坊官員各宜盡心訪緝以副詰奸弭盜之職
　　又
諭内務府爾等所查内府佐領渾托和下人等過繼義子
　尚未清晰此事甚屬紊亂並非應繼之人惟希圖錢糧
　為此欺詐之事如果無應繼之人佐領及渾托和人頗
　多何至宗族婣戚中悉無可以過繼者而必以陌路之
　　人為義子耶朕非禁止伊等過繼只因漢人中無賴之
　　徒混雜其間冒食錢糧者甚衆内府舊人之子孫轉不
　　能得錢糧養贍朕欲加恩内府人等之故著勒令此輩
　　悉歸民籍可即曉諭伊等各將實情自首寛其治罪令
　　歸民籍倘此時仍隠諱不首日後查出著發邊衞充軍
　　　初十日吏部議奏協理大學士事徐元夢繙譯本章
　　　錯悞革職治罪奉
　上諭徐元夢性愚而詐外貌似和平而居心隂險不端昔
　　在
皇考時總不實心効力時懷怨望朕所悉知甚屬負
恩奉
㫖令其在内廷侍朕兄弟讀書多年伊但泛常塞責朕及諸
　　兄弟從無受益之處朕始謂其居官謹慎尚有操守今
　　外任虧空官員令各檢舉者無不有餽送徐元夢之禮
　　是操守亦不足道矣真外君子而内奸詐之小人也朕
　　前加以戸部尚書之銜不令其辦理部務者原欲其專
　心料理内閣繙譯之事伊亦並未經管戸部事務今在
　内閣諸事不敬部議革職交送刑部朕念其内廷行走
　多年尚能繙譯從寛免交刑部著革職在内閣學士之
　列辦理票簽本章一切繙譯事務効力行走倘再不盡
　心出力定重治其罪
　　十四日奉
上諭從前馬喀署陜西按察司事年羮堯曽經㕘劾及調
　取回京仍為吏部郎中隆科多又在朕前㕘奏朕見其
　人尚明白才具可用且被年羮堯隆科多前後糾㕘想
　其平日自是不肯阿附諂媚之人是以特用為西安布
　政使兼管河東巡鹽御史事乃馬喀深負朕恩徇私作
　弊其列欵密㕘者則係按察使許容朕未曽向一人宣
　露也而陜西一二進京引見官員朕曽詢問伊等亦稱
　聞有此事朕意許容既兼管鹽道事務知之必然詳確
　既在朕前密奏㫁無不秉公據實之理故令許容協同
　欽差侍郎吳士玉等審訊此案豈料許容懷挾私心欲
實其從前㕘奏之言做成口供將咸陽商人高俊加之
以三木酷刑逼令承認與馬喀通同作弊夫鹽商乃貿
易微末之人希圖小利亦屬常情馬喀身任巡鹽之職
敢於營私欺罔只應治馬喀之罪豈有不分官民不辨
輕重而將衆人一概加以嚴刑煅煉之理從前許容㕘
奏朕並未宣露於人今許容挾私妄行如此朕不得不
諭衆知之且許容欲實其言以䕶其短其所審㫁必多
有誣枉顛倒之處何以服人心而成信案著將許容解
任並將許容從前所奏及目今所審一切情由俱交岳
鍾琪同吳士玉圖理琛一一詳加覆審與許容質對務
將各人所犯情罪輕重徹底明晰得其至公至平不可
稍存意見有所偏向吳士玉係特差審事之大臣乃一
切不能主持但聽許容指使甚屬無能著嚴飭行戸部
郎中塞欽著補授西安按察司兼管河東巡鹽御史事
塞欽未到任之先其巡鹽事務著岳鍾琪暫行管理
　又宗人府議奏允禵侵蝕兵餉銀兩應行正法其應
　　追銀兩著落噶什圖等名下賠補奉
上諭允禵之應斬數大罪朕俱暫行寛免未正典刑豈有
　因此案侵蝕銀兩復將伊正法之理至噶什圖等應行
　著落賠補銀兩甚多伊等正項應賠者尚未清完允禵
　侵蝕銀兩又豈可著落伊等賠補且允禵侵蝕銀兩給
　與阿其那等二十餘萬之處劣跡昭然其允禵之應賠
　銀兩著落噶什圖折爾金等亦屬無涉此特巧為允禵
　徇庇也所議甚屬錯謬將本擲還著另議具奏
　　十五日吏部議覆御史顧琮條奏裁革缺主奉
上諭此本内所議缺主並頂缺之人治以重罪等語其應
　擬何罪之處並未聲明將本發回著另議具奏嗣後除
　諭㫖内用治以重罪字樣外凡各衙門議覆本内有議
　罪之處或即擬定應得重罪或比照何例治以重罪亦
　須聲明不得含糊但稱從重治罪
　　又河南巡撫田文鏡奏報瑞穀奉
上諭據田文鏡奏進豫省所産嘉穀有多至十三穗者此
　　實罕見之事朕前降㫖言田文鏡楊文乾李衞皆實心
　　辦理地方事務今聞廣東浙江二省今嵗皆獲豐收而
　　廣東之熟為數年所未有豫省民田又産瑞穀此即該
　　省巡撫誠意感通之徵驗也大凡為督撫者果能殫心
　　竭力為國為民必能感召
天和化災祲而成豐稔前嵗畿輔偶旱李維鈞奏稱欲用法
　　術祈禱彼時朕即降㫖止之蓋無實心實政感格
上天而仗法術以為祈求實同兒戲焉有感應之理又如畿
　　輔地方常有水患朕命怡親王經理怡親王親身相度
　　悉心籌畫為國為民之念實為誠切故今嵗六七月間
　　大雨時行之際直隸地方雨澤調匀並不似前嵗之久
　　澇凡開濬修築之處皆得施工毫無阻礙而禾麥又復
　　豐登民生樂業豈非至誠感通之驗乎朕此諭㫖非以
　　地方之事卸責於督撫凡屬督撫皆朕簡用之人若督
　　撫盡心於地方則是朕用得其人伊之功即朕之功若
　　督撫不盡心於地方則是朕用非其人伊之過即朕之
　過督撫受朕深恩尊之榮之委以封疆重寄乃悠悠忽
　忽不加意於吏治民生而轉令朕代為受過清夜捫心
　亦忍為之乎督撫若有此等不但伊身難逃國典即㝠
　㝠之中子孫亦必受譴罰勉之慎之
　　二十一日奉
上諭江西廣信府同知楊滙因解餉進京引見朕面問伊
　任内酷刑連斃二命被㕘情由楊滙奏稱因枷號竊賊
　逃走故將看守之人杖責二十五板越三日殞命後逸
　賊被縣役挐獲懼罪投河身死據楊滙所奏似與酷刑
　杖斃常人者有别范時繹㕘劾或因伊係原任總督楊
　琳之子欲以此示公亦未可定凡為督撫大臣不可存
　此等意見可將此行文范時繹虛公體察務得其平著
　汪漋將此情由秉公持平確審具奏
　　又奉
上諭查克旦所㕘甘州出征之䕶軍等染於惡習飲酒妄
　行皆由允禵在軍前時酣飲不理政事全不約束以致
　如此再跟隨允禵出征王等䕶衞之内多有行止妄亂
　無恥之人如朕藩邸門上䕶衞内亦有在軍前妄行者
　回京之日已經革退其出征各王之䕶衞等著宗人府
　王等領侍衞内大臣查克旦及西寧出征之五十八勒
　新等㑹同將此等妄亂之人嚴查㕘奏如此則嗣後行
　走之人亦知儆惕
　　二十二日奉
上諭各處監督俱由該部院堂官於伊等司官内保舉賢
　員補授派出之後著原保題之堂官時加訓戒訪察若
　有劣蹟許其即行㕘奏如據實㕘奏即將原保題之堂
　官免其治罪倘劣蹟既彰而原保題之堂官不行㕘劾
　由别處發覺則將原保題之人一併治罪如此則部院
　堂官保題監督必慎加揀選而派出之監督亦知所畏
　懼不敢妄行矣將此曉諭各部院堂官
　　又奉
上諭福建提督吳陞前以老病具本乞休情詞懇切朕不
　忍准其所請令高其倬到任後看其年力如何再行具
　奏今高其倬奏稱吳陞年老有病精力衰邁是實吳陞
　准其原品致仕仍給與提督俸禄以終其身示朕眷念
　舊臣之至意
　　二十三日奉
上諭直隸各省道員知府責任甚屬緊要著行文各省督
　撫將向來未經引見之員每省遣一道一府來京引見
　俟引見之人回至本省再將下班之人遣來若有居官
　聲名素好在緊要地方一時難得署理之人者許各該
　督撫聲明情由具奏停其遣來
　　二十四日吏部等衙門議駁浙江巡撫李衞奏請丞
　　簿等官分查賭博盜案奉
上諭此事部議乃是守經李衞所請乃是行權李衞實心
　辦理地方事務自因本地情形故行條奏且浙江素多
　私鹽理應嚴加緝捕著照李衞所請於浙江一省試行
　一二年再看
　　二十五日直隸總督李紱將稱貝勒允禑為十五王
　　情節回奏奉
上諭李紱性好强辨殊失大臣之體此回奏本内既稱愚
　昧之咎無辭可解請勅部嚴加議處又稱中有隠情不
　得不備陳於君父之前據此則認罪之處非違心之言
　即陳奏之詞實無禮之辨矣又稱向來王公冊封從不
　行知各省等語大凡冊封王公皆係具本奉㫖之事督
　撫大臣安得推為不知若督撫等果屬不知則朕從前
　降㫖禁止稱呼僣越之時何以督撫大臣無一人陳奏
　況李紱由多年京官厯任侍郎簡用外任豈有於王公
　爵位名號漫無知識之理著嚴飭行令李紱再行明白
　回奏
　　二十六日奉
上諭從前朕因傅鼐素性巧詐不守本分曽降㫖令隆科
　多不時稽查且伊二人居址相近便於察訪若不安靜
　即行奏聞乃隆科多與傅鼐私結匪黨將三年内傅鼐
　所行劣蹟盡為隠瞞且在朕前奏稱傅鼐甚是安靜今
　傅鼐諸事敗露即如騙詐江國英銀一萬餘兩人所共
　知傅鼐亦自認不諱隆科多庇䕶私人在朕前欺罔陳
　奏其意不過謂朕將來必重用傅鼐故收羅固結以為
　私黨不顧誑奏之罪著行文隆科多將當日徇私悖㫖
　妄行陳奏之處明白回奏
　　又奉
上諭從前傅鼐曽在朕前口奏岳興阿甚是怨恨伊父隆
　科多云我家荷受國恩如此深重理應將生平所行之
　事所得之財盡情據實奏聞庶可稍贖前愆若少有隠
　瞞掩飾其罪更不可逭等語乃隆科多婪贓罪案審實
　應追之銀該旗承追日久其家人故意延挨而各處藏
　匿寄頓之銀兩無數今據伊姪婦王氏出首確鑿有據
　岳興阿並不將伊父藏匿寄頓之贓私據實交出與從
　前傅鼐所奏岳興阿向伊所言絶不相符傅鼐原與隆
　科多交結甚密乃故意誑奏其為隆科多保全岳興阿
　　之情節顯然著將傅鼐革職鎖拏來京交刑部將此情
　　節與岳興阿質審具奏
　　　二十七日奉
　上諭我
皇考聖祖仁皇帝三年大禮已滿朕追念罔極
深恩欲於
皇考忌辰每嵗遵照三年以内祭祀之禮永逺舉行恭讀祝
　　文用申誠悃朕受
皇考敎育慈恩至深至厚終身永慕無有窮期豈三年禮制
　　之所能限況天下億萬臣民感戴
皇考深仁厚澤六十餘年自古帝王罕能比並一切禮儀亦
　　非定制所得拘也朕舉行此禮乃自展其思慕誠切之
　　衷至與舊制相合與否朕皆不遑計及此禮亦惟朕躬
　　特行之於我
皇考後世子孫不得奉為成例其應行禮儀著該部定議具
　　奏
　　　又奉
　上諭國以民為本民以食為天朕即位以來念切民依舉
　　行耕耤之禮殫竭精誠為民祈穀於
上帝乃雍正二年三年耤田特産嘉禾有至一莖九穗者朕
　　心亦以為偶然之事今據府尹劉於義進呈今嵗耤田
　　所産自一莖雙穗三穗以至八穗九穗皆碩大堅好異
　　於常穀朕見之心甚慰悅特令宣示廷臣朕並非以此
　　為祥瑞誇耀於衆也蓋實有見於天人感召之理捷於
　　影響無纎毫之或爽朕以至誠肫懇之心每嵗躬耕耤
　　田以重農事即䝉
上帝降鑒疊産嘉穀以昭休應似此八穗九穗之穀豈人力
　　之所能强為亦豈人君所能强之使有乎天人感應之
　　理朕見之最真最切但恐此心不誠耳誠則未有不動
　　者即如從前青海蠢動朕為邊陲憂慮䖍禱於宫中不
　　數旬而捷音即至疆圉寧謐又如前嵗夏間近畿雨澤
　　稍愆朕在宫中黙禱減膳修省䖍誠叩懇不數日而甘
　　霖大沛禾稼有秋此皆近年以來朕親行親驗之事至
　　於去年夏秋之間時常隂雨朕在宫中但覺雨水稍多
　　不知其大為民患而李維鈞並不將畿輔被潦實情具
　　奏是以朕竟不聞知未曽早為䖍禱殫竭誠心以挽
天意而紓民困及蔡珽署直隸總督事務詳悉奏聞朕宵旰
　　憂勤㡬廢寢食於是截漕發倉多方賑濟京城設厰各
　　邑興工俾窮民皆得餬口是以地方雖被水災而小民
　　不致流離失所朕撫綏憫恤之念實為迫切今嵗二麥
　　豐收禾黍暢茂此皆
上天俯鑒朕衷故加惠黎元而錫以盈寧之慶也蓋天生民
　　而立之君鑒觀在上人君一念敬謹政事無闕天必嘉
　　之佑之一念放逸政事有乖天必儆之戒之此一定之
　　理也況人君撫馭臣庶位處極尊所以賞罰之者獨有
上天耳是以朕每於水旱等事皆實心内省必係朕有過失
上天儆戒示譴也至於各省旱澇之事朕皆視同一體原無
　　彼此之别惟是地方相隔路逺彼地偶有水旱有司未
　　必即行具報及至奏達朕前而緊急之時已過是以朕
　　無從盡其誠心為之祈禱此其責則全在本省督撫矣
　　督撫受朕委任之重為朕養育萬民必視百姓之疾苦
　　如痛癢之在己身一遇水旱饑饉必思所以致此之由
　　或因本省之政事吏治有闕即思速為改易之或因本
　　地之人心風俗不端即思速為化導之兢兢業業修省
　　祈禱竭盡誠心一如朕之朝乾夕惕㫁無不可以挽回
天意者假若聞朕之政治稍有缺失亦即直言陳奏不必隠
　　諱如此則官與民聯為一體臣與君又聨為一體太和
　　翔洽實意交孚天聽雖高誠呼吸可通矣朕每嵗躬耕
　　耤田並非崇尚虛文以為觀美實是敬
天勤民之至意禮曰天子為耤千畝諸侯百畝據此則耕耤
　　之禮亦可通於臣下矣朕意欲令地方守土之官俱行
　　耕耤之禮使知稼穡之艱難悉農夫之作苦量天時之
　　晴雨察地力之肥磽如此則凡為官者皆時存重農課
　　稼之心而凡為農者亦㫁無苟安怠惰之習似與養民
　務本之道大有裨益著九卿詳議具奏
　　又奉
上諭吏治惟在得人而各省有司員缺甚多非廣收博取
　不足備庶官之位故數年以來各省官員經朕㨂選命
　徃者亦多然當其揀選之時或見其奏對明白舉止從
　容或見其條陳事宜似屬可採遂入於㨂選之中命徃
　各省以試用之又有奉㫖特用之員大約因督撫上司
　等薦舉保奏朕召來引見見其才具可用遂加遷擢以
　鼓勵之此等人員朕不過取拔於臨時並未曽試驗於
　平日實不知其居心行事何如也伊等莅任後自應倍
　加敬謹勉為良吏方不負朕格外之恩若自恃為揀選
　特用之員傲上凌下恣意妄行而該管上司以為朕所
　揀選特用之員不加約束委曲寛容則大非朕澄清吏
　治整飭官方之意矣朕以大公之心撫馭萬方凡屬臣
　工只論其居官之賢否以為進退豈以部選揀選常用
　特用分别異視有所偏向凡為督撫者宜深知朕心切
　勿以其為揀選特用之員有意優待而姑容之倘居官
　不善即據實㕘奏不為隠蔽不涉瞻徇如此則人皆知
　儆官皆得人而於吏治大有裨益矣
　　又奉
上諭朕欽恤刑獄每遇讞決無論罪之輕重必原情酌理
　再三推求務使情罪允協又念罪人幽囚叢棘易致瘐
　斃屢諭問刑衙門修整監獄督責禁卒不時灑掃潔淨
　遇有疾病必加意調治務令痊可此亦矜恤罪囚之一
　端也乃近閱各省本章監斃人犯不少多由羈禁之處
　跼隘倒敝以致嚴寒酷暑侵骨刻肌潮濕穢惡之氣薫
　蒸𫝊染之故也況監獄不固防禦多疎罪人越獄脱逃
　亦所不免特飭各直省督撫通查所屬監獄逐一修葺
　並高築牆垣以資防範其地勢低窪者改造高阜之處
　狹隘者酌量刑獄煩簡展寛蓋造凡枷號暫羈之門關
　倉所亦必繕治完固正印官仍不時稽查毋令獄官獄
　卒任意凌虐懈弛疎防如此則罪人不致瘐病而監禁
　　既固亦可免越逃之虞該督撫其各仰體朕好生至意
　　督令有司遵行毋忽
　　　二十八日
　諭諸王大臣今日李紱奏報塞思黒病故塞思黒素性奸
　　惡行止隂邪當日與阿其那允䄉允禵結為死黨與其
　　妻父七十及蘇努阿靈阿等互相固結潛蓄邪謀助塞
　　思黒肆惡無所不為在
皇考時種種不孝之罪難以枚舉及
皇考升遐之日朕正在哀痛之際塞思黒突至朕前箕踞傲
　　慢而坐意甚叵測
皇考大事之中凡祭奠行禮之處塞思黒從無涕泣垂淚悲
　　戚之狀顯露怨望辭色朕知其素行兇殘若留在京必
　　生事端是以發往西寧居住比時朕遣人看送見伊在
　　途舉止泰然並無悔過之意與伊子副什渾及勒席恒
　　等一路嬉笑如常毫無畏懼之色且與允䄉等舊日邪
　　黨仍不解散起身之日收受允䄉馬匹私相徃來及到
西寧之後寄與允䄉書信有機㑹已失追悔無及之語
視朝廷如同敵國造作字樣巧編格式密縫於騾夫衣
襪之内暗𫝊信息又十數年前有一山西無賴生事之
窮民流落在京塞思黒欲收為心腹令伊太監幫助銀
十兩其人感激私恩及塞思黒居住西寧其人公然到
伊寓所投遞書帖稱願輔有道之主不附無道之君欲
糾合山陜兵民以救恩主等語乃塞思黒聞此大逆無
道之言視為尋常不但不行出首且向其人云我兄弟
們無爭天下之理並囑咐勿令楚宗知之唯恐其人受
累似此狂悖妄亂包藏禍心日益加甚其罪難以悉數
又如伊在西寧時朕將伊所用太監撤回京師伊每人
賞與金條及西洋金表等物件皆貴重難得之物是伊
獲罪之後尚私買人心目無國法肆行無忌即此可見
諸王大臣等屢次奏請即行正法以彰國憲朕心尚在
遲回不忍即定因其不便再留西寧故令伊回京治罪
伊一路毫無改悔戒謹之意談笑如常因復令暫禁保
　　定以觀其行止前李紱奏稱伊患腹瀉之疾比即降㫖
　　令李紱揀選名醫調治不料伊惡貫滿盈獲罪
天
祖已伏㝠誅可見善惡之報捷如影響似此不忠不孝大奸
　　大惡之人雖未受國法亦不能逃天譴也李紱奏報前
　　來著李紱為伊料理棺衾殯殮之事俟其妻子家口從
　　西寧搬到保定之日再行奏聞請㫖
　　　又奉
　上諭朕從前差胡什禮前往帶領塞思黒回京伊並未請
　　㫖私與楚宗商議擅將塞思黒用三條鎖鎖拏比時奏
　　聞之際朕將楚宗等奏摺發與諸王大臣等公看並將
　　塞思黒應否鎖拏之處詢問諸王大臣據諸王大臣僉
　　稱塞思黒係獲重罪之人應當鎖拏等語及胡什禮到
　　京奏述李紱有俟塞思黒一到我便宜行事之語朕聞
　　知駭異㫁以為不可特命胡什禮星馳前徃諭之又於
　　李紱奏摺中硃批訓戒之李紱奏稱並無此語胡什禮
　楚宗從前不待朕之諭㫖私將塞思黒鎖拏後又故意
　將鎖寛鬆任其脱卸曽經李紱奏聞此時朕即欲將胡
　什禮楚宗拏問治其任意之罪又恐衆人不知或因此
　謂朕欲寛待塞思黒或因此謂朕欲加嚴於塞思黒又
　致妄存意見是以暫行停止未曽究問今塞思黒既伏
　㝠誅則從前胡什禮楚宗等擅將塞思黒上鎖後又私
　自寛釋明係有意欺罔罪不可逭著將胡什禮鎖拏交
　與副都御史常泰帶徃保定並將楚宗鎖挐一同明白
　嚴審具奏即將二人留於保定候㫖塞思黒殯殮之事
　已有㫖交與李紱著常泰看視回來啓奏
　　二十九日奉
上諭阿其那塞思黒罪大惡極天下共知諸王大臣等屢
　請將伊等即行正法以彰國憲朕意遲回不忍即定今
　塞思黒已伏㝠誅昨聞奏報朕心惻然今欲將阿其那
　從寛曲宥諸王大臣等以為何如著各秉忠誠陳奏并
　詢問直省將軍督撫提鎮等亦令其各抒己見具奏
　　三十日奉
上諭朕將塞思黒之事交與楚宗楚宗始初所奏一二事
　件尚有實心黽勉効力之意朕料伊久在軍前年齒加
　長必改易前行是以甚信用之加以殊恩乃楚宗將一
　二事件致朕信任未久伊遂奏稱塞思黒邀買人心大
　有關係㫁不宜處之極邊應拏送京城禁錮諸事完畢
　等語似此明係見民人令狐士義之投書流言因而具
　奏恐嚇朕躬楚宗係専守塞思黒之人將令狐士義之
　投書流言並塞思黒與西洋人穆經逺從牕牖出入時
　常計議如許事件妄亂行為之處盡為隠匿不行奏聞
　及朕明降諭㫖伊知塞思黒罪惡深重㫁不能逃於法
　網乃欲自蓋前愆將塞思黒從西大通解來保定時並
　未奉朕諭㫖伊即擅自將塞思黒鎖拏以見毫不徇情
　之意且既已鎖拏自應實在加以鎖鈕又復虛應故事
　空有鎖拏之名其實可以脱卸是屬何心再塞思黒一
　切事件已有俱交與李紱爾不必管之明㫖伊又行攙
　越將塞思黒之親隨四人另行拘禁他處據此楚宗之
　行為甚是悖謬不堪情殊可惡著交與常泰嚴行審明
　具奏
　　又奉
上諭巴海戴鐸沈竹皆八阿哥屬下之人其才能俱有可
　觀之處但其居心狡詐素行回邪朕在藩邸時伊等逞
　其奸計百端窺誘欲圖遂其私心朕洞察其奸毫不為
　其所動時加戒飭復嚴行約束不令伊等干預外事而
　巴海生性貪汙招摇撞騙無所不為至於沈竹素不安
　分朕深知其人故同傅鼐俱令隆科多密行訪查㕘奏
　乃沈竹巧於鑚營隆科多反為所用而隆科多又揆度
　朕意必將任用傅鼐遂與沈竹傅鼐結為私黨將伊二
　人罪案力為隠庇所以傅鼐敢於攬事肆行貪婪毫無
　顧憚而沈竹亦全不知畏懼其詐妄行為仍復如故戴
　鐸鬼蜮技能尤不可測所到之處人皆墮其術中向任
　四川布政使時能與蔡珽結為厚交及革職發徃陜西
　又能與年羮堯結交親密年羮堯與以寛大房屋復時
　常給以盤費戴鐸又致書滿保索其資助巴海沈竹戴
　鐸此三人之行止妄亂朕本欲即治以法但未得其實
　據故將伊等俱交與八阿哥門上大臣枷禁看守猶冀
　伊等知罪改悔乃伊等在枷禁之處仍各談笑自如恣
　意飲啖將看守官兵人等數十餘人盡行賄囑以圖潛
　通信息書字出入徃來竟使該管大臣莫能覺察戴鐸
　求託蔡珽蔡珽回云你在四川做官好是我所知在陜
　西做官何如我如何得知你的事我知道了等語戴鐸
　又與沈竹傳信求託傅鼐為之寛解傅鼐亦以善言答
　之總之伊等至今終無悛改之心但懐怨望之意狡計
　營求罔畏國法非尋常棍徒可比其罪更難寛宥著將
　巴海沈竹戴鐸交與三法司核擬具奏
　
　
世宗憲皇帝上諭内閣卷四十七
　欽定四庫全書
世宗憲皇帝上諭内閣卷四十八
　　雍正四年九月
上諭三十四道
　　初四日刑部議覆奉天將軍噶爾弼等奏蔡登科虧
　　欠人參又更名領票應發遣奉
上諭此事著照該將軍等所奏行但偷刨人參應擬發遣
　之犯發黒龍江等處則與伊犯罪之處相近兇犯不知
　懲戒嗣後偷刨人參應行發遣之犯若係滿洲應發徃
　江南荆州西安等處有滿洲兵駐防之省城當苦差若
　係漢人應發往煙瘴地方當苦差著定例議奏
　　初七日奉
上諭錢文乃民間日用之所必需向因錢價昂貴朕悉心
　籌畫至再至三今鼓鑄之錢日増而錢文不見其多錢
　價仍復不減是必奸民圖利有銷燬制錢打造器皿之
　事若不禁止銅器則錢價究不能平而無以便民間之
　用從前九卿議令不許製造黄銅器皿其已成之銅器
　有情願出賣者俱作廢銅交官給與價值朕思如此奉
　行究不能盡除積弊且些微物件亦難㑹集交官終屬
　有名無實嗣後京城之内除三品以上官員准用銅器
　外其餘人等不得用黄銅器皿定限三年令其將所有
　黄銅器皿悉行出賣當官給與應得之價如旗人則於
　本旗交官領價漢官民人則於五城該管之處交官領
　價不論輕重多寡隨便收買不許發價之人絲毫扣剋
　違者重治其罪若三年之後仍有私藏黄銅器皿者亦
　加重處如此可永杜燬錢製器之弊而國寶流通民用
　充裕實為大有裨益著九卿確議具奏
　　初十日刑部等衙門駁查盜犯尹四老官一案將二
　　人為首與律不符奉
上諭李紱奏報盜案事情刑部駁稱一案之内將二人為
　首與律不符應令該督訊明此案起意為首之處分别
　確實具題等語查此案當日李維鈞原報起意盜首二
　人刑部行令將盜首二人嚴拏務獲並未駁稱不應將
　二人俱作盜首今李紱照前具題忽加駁詰前後互異
　如此若從前錯誤刑部堂官亦應自行檢舉何得任意
　朦混邇來刑部辦理事件舛錯處甚多著交部察議此
　事著刑部另擬具奏
　　又淮關監督年希堯㕘奏原任監督慶元貪婪劣蹟
　　奉
上諭慶元莅任年餘朕聞其聲名不好曽屢次詢問張大
　有令其據實陳奏張大有堅稱慶元秉公奉職商民皆
　便朕又詢問張楷張楷亦稱慶元居官甚善朕以二人
　陳奏之言自屬可信故將慶元留管淮關稅務今覽年
　希堯㕘奏慶元劣蹟多端商民含怨則從前張大有張
　楷徇私妄奏可知著張大有張楷明白回奏年希堯所
　奏慶元欵蹟及伊不法之家人俱交與黄炳齊蘇勒一
　併嚴審定擬具奏
　　又湖廣提督趙坤奏報奸民謝祿正盤踞山谷為盜
　　遣兵緝拏奉
上諭不法匪𩔖藏匿山谷盜竊為非地方文武大吏遣兵
　緝拏預先若有調度何難即刻擒獲乃發兵千餘名而
　賊徒竟敢抗拒賊首公然逃脱則大吏全無布置委用
　非人而弁兵之怠玩可知矣且此案起於康熙六十一
　年此數年來地方文武大吏何故因循疎忽縱盜養奸
　並不早行緝捕著伊等明白回奏
　　十一日
諭山西總督伊都立前爾聞陞雲貴總督之命將欲離任
　之時將山西闔屬耗羨飭令裁減今聞得爾回任山西
　以公用不敷又將裁減之數復行徵收大凡地方舊例
　之所有欲行裁減必合前後計算而後舉行若既已裁
　減而奉行不久又復徵取則朝三暮四有同兒戲甚屬
　不合如此則何以取信於地方官民可謂庸愚無知之
　極諭㫖到日可速照原裁減之數仍行裁減若少陽奉
　隂違朕有所聞必治以重罪
　　十二日奉
上諭河南管河道佟鎮向來朕實不知其人因隆科多屢
　次在朕前保薦稱其才能是以用為河南道員前石文
　焯為河南巡撫奉命署事浙江時亦附㑹隆科多之意
　奏稱佟鎮才具可用請帶徃浙江辦理賑濟事務朕因
　其尚能効力奔走是以用之乃從前田文鏡㕘劾知縣
　關敶汪諴比時隆科多在朕前奏稱關敶汪諴居官甚
　善被㕘實為寃抑等語此亦明係佟鎮以此告之於隆
　科多隆科多遂奏之於朕也昨佟鎮將陳世倕張球揭
　報此不過欲報復田文鏡㕘革關敶汪諴等之私怨耳
　且佟鎮在任倚仗隆科多之勢傲上凌下恣意妄行即
　如揭報陳世倕等一事尤屬狂縱佟鎮著革職其任内
　劣跡著田文鏡一面題㕘一面㑹同欽差海壽史貽直
　嚴審定擬具奏此等倚勢挾私朋比設法陷人之風㫁
　不可長
　　又奉
上諭李成龍奏稱歸州知州陳之緹雖已年邁歸州額賦
　不滿三百兩請留供職等語知州管理一州之事凡興
　利除弊息事寧人皆其職掌所辦理者豈止催科一節
　李成龍所奏甚屬錯悞俟宜兆熊來京陛見之日朕再
　降諭㫖
　　又刑部等衙門議奏毆死梁永瑞之阿其那家下太
　　監馬起雲應斬一案奉
上諭阿其那已獲重罪伊之太監馬起雲尚敢仗勢行兇
　率領多人毒打梁永瑞登時斃命刑部照故殺律定罪
　甚是馬起雲依擬應斬著監候秋後處決其協助行兇
　之達色常壽存兒均屬惡黨俟枷責滿日將三人分散
　發遣逺處
　　十三日奉
上諭張楷係旗下微末之人朕以其為府道時尚有聲名
　於兩年之内自道員拔至巡撫張楷理應感激朕恩實
　心出力以圖報効乃伊從前在京陛見時朕面加訓誨
深切周詳伊雖跪聽而其神氣並未悉心領㑹儼若胸
有成竹者及到任以後惟務沽取虛名於地方事務全
不經心料理朕屢降諭㫖敎導伊置若罔聞既不遵行
亦不回奏即間有回奏亦不將諭㫖叙入披覽之下總
不明晰其辦理陳奏之事顛倒錯悞之處甚多近來益
復加甚可見張楷向來所有虛名皆係鑚營巧飾以致
上聞非果名實相副也朕念江蘇地方緊要張楷行事
如此甚為憂心故范時繹前徃江南署事時令其親至
蘇州傳諭張楷並看其言論何如據范時繹奏稱張楷
聞命之下詞意展轉至於議及彌補虧空之事張楷則
云曽奉上諭既免浮糧百姓踴躍急公即於此内酌量
彌補亦未可定似此荒誕悖理之語朕何如主而出此
言張楷公然假稱以為朕之諭㫖向范時繹傳述則張
楷平時卸過於君上而取悦於百姓者即此可知矣且
如向來有將俸工抵補虧空之例朕降㫖永行停止又
如直隸之虧空州縣官員朕俱令其解任設法完項凡
此皆惟恐以虧空之故絲毫累及小民豈有向張楷降
此諭㫖之理乎張楷又云我應將此事先啓知我們王
爺我想皇上何事不告訴王爺王爺又何事不可啓奏
皇上竟先探討意見指示然後再奏自然允協等語怡
親王公忠體國舉朝共知張楷乃以私心妄行忖度出
此狂謬之語非惟不知朕心並不知怡親王之心矣即
如江南分縣一事張楷不遵學校定額妄請増添入學
名數朕豈肯為其所欺故不准行及朕今日面加詢問
伊則云當日婁縣原有此例既有此例而伊從前陳奏
時並未將舊例聲明蓋其私心以為援引舊例則人不
歸徳於己似此用意巧詐豈能逃朕之洞察乎更可異
者朕降訓飭之嚴㫖而伊奏本中竟自稱臣雖有潔己
愛民之心而無振作有為之能大凡愛民之政莫大於
察吏緝盜張楷在任縱容不肖官吏鹽梟盜賊為害地
方朕訪知貪劣不及官員降㫖指名令其㕘奏伊始行
㕘奏朕訪知鹽梟私販降㫖指名令其緝拏伊始行緝
拏伊在任數載而裨益地方之事無一可稱乃公然以
愛民自誇於君父之前有此理乎即如目前范時繹檢
舉之事以世居蘇州之張安國而張楷題為松江金山
之知縣昬憒若此尚得謂之留心吏治乎潔己二字乃
朕奬勵臣下之語張楷何得以此自居張楷在京陛見
時奏稱舊有私債未得清還比時朕格外加恩許其在
藩庫中借銀二萬兩以償夙負俟將來陸續還項乃伊
到任後違㫖將關税盈餘銀兩動用二萬隨即具摺奏
謝賞賜之恩並不提起還項且稱私債已完嗣後可以
專心辦理公事等語夫國家錢糧關乎經費朕為天下
主豈能舉天下之經費以資督撫之私用況張楷奏稱
私債已完可以專心辦事然則私債不完遂不當專心
辦事乎且張楷之不動藩庫銀兩者仍是巧䕶虛名疑
朕之意一團為己之私心況其在任假冒清廉之名暗
中實有巧取之處安得謂之潔己乎且為大吏者激濁
揚清興利除害皆職分以内之事朕不知如何謂之振
作如何謂之有為朕之諄諄訓誨者不過欲地方大吏
各勉其職各盡其道以為息事寧人之本何嘗以苛刻
為能察察為明而令督撫等生事以滋擾乎如朕諭中
所言田文鏡楊文乾李衞三人者試問張楷伊等三人
不能愛民者何事不能潔己者何事其振作有為而煩
擾地方者又何事徇私苛刻㕘處不當者何人著張楷
一一指陳以朕綏靖地方之心而張楷視為煩擾地方
之事其意不過欲姑息優容得宵小之歡心而不顧國
家之法度使名歸於己而怨歸於上此大奸大詐之存
心尚得謂之知君臣之大義乎張楷在旗人中僥倖中
一舉人遂自謂科目中人目空一切今於臣子事君之
道全然不知尚靦顔自命為讀書人乎又如請安奏摺
沾汚不堪昨奉命馳驛來京竟敢坐轎徐行即此見其
傲慢放肆不臣之心也張楷原係安親王門下旗人今
屬怡親王門下揣張楷必是顧戀安親王門下之舊黨
故行為如此朕實不料張楷之行為若此其心甚不可
　測著將張楷革職鎖拏將各項情節及范時繹奏摺二
　件俱發與九卿閱看嚴審定擬具奏
　　十五日奉
上諭古者射御居六藝之中為聖人之所重本朝自開國
　以來騎射精熟厯代罕有倫比旗人凡少長貴賤悉皆
　專心練習未有一人不嫻熟弓馬者士子應試必先試
　其騎射合式方准入闈蓋恐其専習文藝或致騎射生
　疎故先以此試之即今部院堂司官亦每月如期在本
　旗教場該管都統佐領看練弓馬所謂有文事者必有
　武備創制立法之意誠深逺也近來文官外任之人漸
　漸疎於騎射即如張楷從前得中舉人必由騎射合式
　始得入場朕昨命其馳驛來京及令人中途看視則見
　伊坐轎徐行不能乗馬觀此則張楷從前騎射之合式
　或係夤緣請託不然即居官之後全不以騎射為事矣
　由張楷推之目今旗人外任文官者必多不能騎射之
　人若聽其因循怠惰將來必致騎射生疎人材軟弱豈
　國家創制立法之意乎凡旗人外任文官六十嵗以下
　者限二年之内仍須熟練騎射倘二年後有不能騎射
　者該督撫即行㕘劾若督撫徇隠經朕察知將督撫一
　併治罪
　　又奉
上諭明年乃㑹試之期春季適有閏月則二月節候尚早
　天氣尚在寒冷凡應試舉子途次逺來及闈中考試恐
　其寒冷辛苦朕心軫念著將明年二月入場之期改至
　三月令該部即行文各省諭令知之若近京各省應試
　之舉子俟開春起身前來亦覺甚便嗣後㑹試之年遇
　有閏月該部先期奏聞
　　又
諭戸部去年山東濟南兗州東昌三府偶有水患朕心軫
　恤蠲賑兼施復將本年漕米或全緩徵或緩徵一半以
　紓民力今年山東雨水調匀二麥豐登民生樂業惟是
　去嵗被水低窪之處又經今夏之雨未必能及時播種
　以獲全收查去嵗緩徵之米應於今年並徵誠恐民力
　艱於輸將用是再沛恩澤將去年全緩之州縣令其於
　今年帶徵一半明年帶徵一半著山東巡撫轉飭各該
　州縣實力奉行務使民力寛餘以副朕加惠閭閻之意
　又聞山東登萊青三府連年豐稔此時商販之米自東
　而西者絡繹不絶著山東巡撫酌量動用帑銀委官購
　買分貯於濟南等屬米少之州縣再勸諭各商販等多
　運米石至濟南三府俾民間得以收買存貯則明嵗青
　黄不接之時米價不至騰貴實預籌足民之善䇿也爾
　部可即遵諭行
　　十六日奉
上諭朕訓諭諸王大臣所降之㫖甚多有留心敬聽者亦
　有聽過即忘者凡曽聽朕諭㫖之大臣著各將所奉之
　㫖繕寫密封具奏除拏問獲罪之人外如拉錫之𩔖解
　退之大臣亦著具奏能書漢字之人即以漢字繕寫具
　奏不必急遽于兩三月内俱可現在文武大臣既各將
　所記之㫖意具奏其輪班條奏著暫行停止如有欲行
　條奏者仍著條奏
　　十七日奉
上諭大學士朱軾將至京師大學士等向朱軾之子朱必
　堦詢問明白預行奏聞遣學士何國宗副都統永福出
　迎賜膳示朕眷念之意
　　又
諭吏部州縣為親民之官關係緊要現在投供候補候選
　所剰之人俱屬平常用之於不甚繁劇之州縣尚可供
　職若任繁劇必致貽悞地方及至督撫訪察題㕘事務
　已致廢弛著將在京候補候選無論已未投供驗到各
　項人員爾部出示曉諭查一明帶來引見
　　又
諭戸部去年莽鵠立奏稱長蘆竈地久未清查以致民竈
　爭控不已請將竈戸灘地從前售與民人者許其回贖
　如無力者仍許現在耕種之民收租納糧俟原業竈戸
　有力之日再行回贖等語比經九卿議覆准行近聞當
　年竈地轉售與民其年分久逺有百餘年者業主售主
　多半變更即有子孫當時價值多寡亦俱遺失或有逃
　亡等戸更無從質問以致同姓影響之人彼此爭贖紛
　紛告訐實滋煩擾若必俟原業竈戸有力之日回贖倘
　或始終無力則此項地畝久久竟成民地亦非清查竈
　地之良法朕意以為不若將竈戸賣與民人之地交易
　年近確有實據者令竈戸備價取贖其餘年久迷失之
　地所有爭告無憑詞狀該衙門俱行註銷凡民人所有
　竈地嗣後止許賣與竈戸永逺為業如有仍轉行典賣
　與民者照盜賣官地律治罪永以為例如此則數年之
　後竈地自漸歸於竈戸而無不清之弊矣爾部即行文
　山東巡撫長蘆巡鹽御史遵照實心奉行
　　十八日奉
上諭凡舉行考察之典内外大臣三品以上者皆具本自
　陳將數年内陞轉降罰事故一一載入原以紀功述過
　便於考察也今年見諸臣自陳本章將任内降罰等案
　經朕加恩寛免者仍照舊例一一叙入朕思内外大臣
　等有降罰處分之事而朕特㫖寛免者必其居官有善
　績之可稱功過足以相抵非無故曲貸之也若自陳本
　中仍復叙入未免繁瑣嗣後凡降罰之案奉㫖特免者
　不必載入自陳本中著吏部兵部一體遵行
　　又奉
上諭武弁有整飭營伍操演兵丁之責理宜服習騎射為
　士卒先近聞副㕘遊守等官竟有坐轎並不乗馬者習
　安養惰莫此為甚且身為武臣而以乗馬為勞與職守
　大相違背何以訓練兵丁嗣後副㕘遊守等官概不許
　坐轎以長怠惰之習倘有不遵該督撫提鎮即行指名
　題㕘
　　二十二日
諭議政王大臣將軍巴賽奏稱貝勒博貝領兵五百名至
　和尼音嶺口備禦烏梁海等語博貝壯勇各處効力奮
　徃直前但此番親身領兵前去甚屬輕浮如果係伊親
　徃之事則應前去伊身為國家貝勒副將軍此等小事
　理應遣伊屬下親信台吉前去方是今伊舉動如此乃
　不自知其責任之重矣爾等可繕寫諭㫖飭知䇿凌博
　貝丁壽等
　　二十三日兩江總督范時繹奏報押送天津鳥船在
　　洋遇風傷損桅木奉
上諭朕前憶及南方新造船隻未到天津此時北風正多
　恐海洋難於行走特降諭㫖令其相看風勢若風勢不
　順即便停泊不妨遲至春時前來著停泊地方酌給口
　糧今范時繹奏稱江南鳥船二隻在洋遇風桅木傷損
　等語此辦造船隻乃張楷專管之事從前何以打造遲
　悞至北風正大之時方始啓行既至風勢不便張楷又
　不奏請待至春時押送任其於海洋不應行走之時冒
　昧前進且船上桅木遇風即便傷損必是修造不堅之
　故將此交與九卿一併審問張楷具奏
　　又刑部等衙門議准浙江按察使董永芠條奏嚴禁
　　賭博奉
上諭賭博之事最壊人之品行若下等之人習此必至聚
　集匪𩔖作奸犯科放僻邪侈之事多由此起若讀書居
　官之人習此必至廢時失事志氣昏濁何能立品上進
　乃向來屢申禁飭而此風尚未止息深可痛恨若不嚴
　禁賭具究不能除賭博之源著京城内外及各省地方
　官將紙牌骰子悉行嚴禁不許貨賣違者重治其罪嘗
　有窩賭之家誘人入局以取其利嗣後准輸錢之人自
　行出首免其賭博之罪仍追所輸之銀錢還與之庶使
　賭博之人有害而無利則其風可以止息矣又見漢軍
　惡習常以工於馬弔互相誇尚且借此為消閒解悶之
　具夫既已居官則應辦之事務甚多日夕不遑尚恐遲
　悞安有餘閒為此無益之戲且聞有上司與屬下官員
　鬭牌為戲者尤非體統大玷官箴嗣後若有司官員鬭
　牌賭博著該管上司及該督撫指名題㕘至禁止賭博
　　宜如何定例之處該部議奏
　　　二十四日奉
　上諭大學士朱軾丁憂回籍朕本欲成全其志准其在籍
　　守制三年但朕左右匡弼需人而營田水利工程亦係
　　伊協同辦理之事故召令來京三年之内不補原官准
　　其素服凡朝㑹宴饗及應穿補服之處俱不必到俾伊
　　得盡人子之心以展孝思當日怡親王遭伊　母妃之
　　喪
聖祖仁皇帝恩准素服三年今日朱軾即可比照此例著仍
　　在内閣兼理吏部都察院行走
　　　又奉
　上諭今日徐元夢等奏稱交與阿其那生息協助兵丁銀
　　十萬兩内岳周仇元文借欠本利銀著落阿其那家産
　　賠補外孫宏塔色所欠銀兩請交刑部將作何催追之
　　處議奏等語此項銀兩係特令生息協助兵丁之項惟
　　恐阿其那妄費故交與白潢徐元夢公同辦理當日借
　與此等不能賠補人員之時伊等並不攔阻又不㕘奏
　以致阿其那任意花費且阿其那在日伊等並不商議
　作何著落追補今阿其那已伏㝠誅伊等始行奏請將
　岳周等所欠銀兩著落阿其那家産追賠阿其那取用
　允禵侵蝕軍需銀二十萬兩尚未賠補此項銀兩更有
　何家産可以著追而孫宏塔色所欠銀兩伊等並不催
　追欲推諉刑部可乎徐元夢即欲如此推諉夸岱來文
　豈可附和將此所欠銀兩著落白潢徐元夢賠補令夸
　岱來文承追若白潢徐元夢不能賠補家産盡絶即著
　落夸岱來文賠補
　　又河道總督嵇曽筠奏報秋汛情形奉
上諭今嵗黄河秋汛朕深為繫念屢降諭㫖令河工官員
　加意保固兹嵇曽筠奏稱深秋水勢消落堤工平穏乃
　數十年希有之安瀾朕心深慰嵇曽筠又稱濱河萬姓
　踴躍歡呼齊赴嘉應觀禮拜酬神頂祝萬壽等語禱祀
　神明只在修徳行善安分循理一心誠敬自能潛通黙
　　感獲福弭災若照俗例聚衆喧囂謝神酬願恐奸胥匪
　　𩔖借端科派别生事端反致良民滋擾非誠敬事神之
　　道今嵗既已舉行將來不必倣傚著將此諭衆知之
　　　二十五日奉
　上諭向來邊省要缺題請調補乃督撫提鎮拔用私員之
　　捷徑其中多有委用非人且有題補後並不身履其地
　　而因邊俸遂得速陞者此天下之所共知所以康熙六
　　十一年
聖祖仁皇帝曽下特㫖以督撫提鎮題補太多此習相沿日
　　久大有關係著九卿議奏經九卿以停止題補議准遵
　　行在案朕思邊省地方蓋因烟瘴難居或苗蠻頑桀官
　　斯土者與内地不同是以邊俸較腹俸之陞遷為速耳
　　今太平日久亦有烟瘴漸消風俗漸淳之處其地居極
　　逺瘴癘未除者在任官員若照内地陞遷誠為偏抑至
　　瘴癘已消俗漸轉移者仍照舊例題補陞轉亦覺太濫
　　著九卿將各邊俸之缺或係瘴癘未除宜令督撫等題
　補或係風氣已轉可照内地選用一一分晰議奏至文
　武原屬一例武職官員亦應照文職官員令督撫提鎮
　等題補其遷轉之處亦論邊俸較俸為宜著一併議奏
　　又工部奏請
萬年吉地需用楠木等項令各省備辦奉
上諭部中查照舊例啓奏朕亦不便改換舊例但楠木難
　得如果不得即松木亦堪應用其備辦此等木植自京
　城差遣官員未免騷擾地方即交與總督巡撫動正項
　錢糧採買地方官果係實心料理如不剋漏錢糧事情
　自然有濟著怡親王大學士張廷玉㑹同爾等協辦
　　二十六日
諭内閣九卿翰詹科道查嗣庭向來趨附隆科多隆科多
　在朕前曽經薦舉是以朕令其在内庭行走授為内閣
　學士後見其語言虛詐兼有狼顧之相料其心術必不
　端正從未信任因未顯有過失尚姑容之及禮部侍郎
　員缺需人蔡珽又復將伊薦舉朕遂用之今嵗各省鄉
試届期朕以江西大省人文頗盛須得大員以典試事
故用伊為正考官今閲江西試錄首題君子不以言舉
人不以人廢言夫堯舜之世敷奏以言取人之道即不
外此況現在以制科取士非以言舉人乎查嗣庭以此
命題顯與國家取士之道大相悖謬至孟藝題目更不
知其何所指何所為也易經次題正大而天地之情可
見矣詩經四題百室盈止婦子寧止去年正法之汪景
祺其文稿中有厯代年號論一篇輒敢為大逆不道之
語指正字有一止之象引前代如正隆正大至正正徳
正統年號凡有正字者皆非吉兆夫人君建年必揀選
二字以為紀元若以字畫分拆則如漢之元鼎元封唐
之開元貞元其他以元字為號者不可勝數亦將以元
字有一兀之象乎如漢世祖以建武紀元明太祖以洪
武紀元武字内即有止字可云二止乎此二帝皆稱賢
君厯世久逺尚得不謂之吉祥乎即如奸民蔡懷璽郭
允進造作妖言妄行呪詛謂今年水旱為災人民疾病
八月内有八千猛虎入京等語現今四海清寧百姓安
樂各省田禾豐稔為數十年所罕見彼奸民造此狂悖
無影響之語不過自取誅戮耳汪景祺呪詛之語不過
與此見解相𩔖因伊應服極刑之罪甚多彼時若將此
文併發恐衆人謂朕惡其呪詛故加誅戮是以未將此
文發出今查嗣庭所出經題前用正字後有止字而易
經第三題則用其㫖逺其詞文是其寓意欲將前後聯
絡顯然與汪景祺悖逆之語相同今將汪景祺厯代年
號論發出與衆人觀之查嗣庭所出二場表尤覺非體
京察係朝廷大典五年例一舉行今作謝表不知為何
人稱謝從前查嗣庭告假回南及來京時奏稱途中不
見一客惟於淮關與慶元相㑹及其上自陳本時將此
情節叙入自認欺罔之罪比將此本發與九卿觀看九
卿咸請將伊革職朕寛恩令其刪改再奏復經部議降
調朕從寛准其留任今以京察命題不知查嗣庭之意
欲士子代伊稱謝乎抑查嗣庭心懐怨望而出此題乎
　　至䇿題内有君猶心腹臣猶股肱之語夫古人謂君猶
　　元首而股肱心腹皆指臣下而言今䇿問内不稱元首
　　是不知有君上之尊矣又有始勤終怠勉强自然等語
　　蓋伊見近來部院大臣實心辦事與伊志趨不符故為
　　此論以蠱惑人心耳查嗣庭在内廷行走三年較外廷
　　諸臣聞見更切乃伊親見朕勵精圖治求言納諫如此
　　之誠而從未進一讜言奏一要務曽經條奏海塘之事
　　乃伊本地事宜理宜明確及問朱軾則所奏皆不可行
　　是其於國家政事漠不關心可知朕在藩邸時聞九卿
　　㑹議而歸有記錄所議之事則羣然笑之此等習俗朕
　　所深惡今查嗣庭每事泄泄若有不屑之狀又蹈從前
　　故轍矣朕因查嗣庭平日之為人又見其今年科場題
　　目料其居心澆薄乖張必有怨望譏刺之紀載故遣人
　　查其寓所及行李中所有筆札則見伊日記二本至康
　　熙六十一年十一月十三日則前書
聖祖仁皇帝升遐大事閲數行即自書其患病曰痔疾大發
　　狼狽不堪其悖亂荒唐大不敬至於如此自雍正元年
　　以後凡遇朔望或遇朝㑹及朕親行祀典之日必書曰
　　大風不然則狂風大作偶遇雨則書曰大雨盆傾不然
　　則大冰雹其他譏刺時事幸災樂禍之語甚多又於
聖祖仁皇帝之用人行政大肆訕謗以翰林改授科道為可
　　恥以裁汰冗員為當厄以欽賜進士為濫舉以戴名世
　　獲罪為文字之禍以趙晉正法為因江南之流傳對句
　　所致以科場作弊之知縣方名正法為寃抑以清書庶
　　常復考漢書為苛刻以庶常散館為畏途以多選庶常
　　為蔓草為厄運以殿試不完卷黜革之進士為非罪熱
　　河偶然發水則書淹死官員八百人其餘不計其數又
　　書雨中飛蝗蔽天似此一派荒唐之言皆未有之事而
　　伊公然造作書寫又有塗抹一段乃痛詆滿洲之文大
　　逆不道之語至其受人囑託代人營求之事不可枚舉
　　又有科場關節及科場作弊書信皆甚屬詭秘朕今若
　　但就科場題目加以處分則天下之人必有以查嗣庭
　　為出於無心偶因文字獲罪為伊稱屈者今種種實跡
　　現在尚有何辭以為之解免乎今若仍加朕以深刻之
　　名亦難措辭矣爾等漢官讀書稽古厯觀前代以來得
　　天下未有如我本朝之正者況
世祖
聖祖重熙累洽八十餘年深仁厚澤淪肌浹髓天下億萬臣
　　民無不坐享昇平之福我
皇考加恩臣下一視同仁及朕即位以來推心置腹滿洲漢
　　軍漢人從無異視蓋以人之賢否不一譬如五方之風
　　氣不齊也各處皆有善良各處皆有奸慝不可以一人
　　而槩衆人亦不可以一事而槩衆事朕惟以至公至平
　　之心處之爾等漢官當仰體朕心各抒誠悃交相勉勵
　　殫竭公忠無負平日立身立徳之志或有一二心術不
　　端者亦宜清夜自省痛加悛改朕今日之諭蓋欲正人
　　心維風俗使普天率土永享昇平之福也爾等承朕訓
　　㫖當曉然明白勿存疑愧避忌之念但能恪慎供職屏
　去習染之私朕必知之朕惟以至誠待臣下臣下有負
　朕恩者徃徃自行敗露蓋普天率土皆受朝廷恩澤咸
　當知君臣之大義一心感戴若稍萌異志即為逆天逆
　天之人豈能逃於誅戮報應昭彰纎毫不爽諸臣勉之
　戒之查嗣庭讀書之人受朕格外擢用之恩伊告假回
　里時朕賜以御用衣帽優待若此而伊逆天負恩譏刺
　呪詛大干法紀伊若不願為本朝之民即應遯跡深山
　如伯夷叔齊之不食周粟今伊既已服官食祿且位列
　卿貳而狂悖如此是得謂之有人心者乎聖人云匿怨
　而友其人尚以為恥今匿怨而為之臣古今寧有是理
　查嗣庭與汪景祺同係浙人或屬一黨著將查嗣庭革
　職拏問交三法司嚴審定擬其副考官俞鴻圖到京時
　亦著訊問若出題時彼此相商則俞鴻圖亦不能無罪
　若曽經勸阻而查嗣庭不聽則與伊無渉
　　二十七日奉
上諭兵部因鑲藍旗奏摺遺漏馬蘭泰董吉納之名議將
　都統副都統等三人俱行革職交與刑部治罪等語凡
　官員處分部内原有一定不易之例不可意為輕重今
　以遺漏兩人職名即將都統等三人議以革職交送刑
　部若較此更大之事又作何議處兵部堂官非有心重
　擬其罪欲加朕以過刻之名即私揣從重議奏朕必加
　恩寛宥似此懐挾私心甚屬妄謬將本擲還兵部堂官
　交與該部嚴加議處具奏
　　又奉
上諭前莽鵠立奏報江南新造海船林全押送前來途中
　被風吹徃各處只有林全所坐一船到津篷桅傷損等
　語朕交與兵部㑹同巴顔徳議奏此案亦無難議之處
　乃兵部遲延數日尚不覆奏且任獲罪之林全到乾清
　門請安欲以試揣朕意甚屬不合著將兵部堂官交部
　嚴察議奏林全係熟悉水性特派監造船隻之員今當
　北風正多之時冒昧前進而所造船隻又不堅固著將
　林全革職拏交刑部與張楷一同審擬具奏
　　又
諭内務府嗣後修造轎幃等物應議定年限著為成例如
　限内偶被雨水蔫損不可用者聲明存案再行修造倘
　限期未滿並未經雨即至不可用則是有司不能敬慎
　收貯之故一併於月摺内聲明
　　又禮科給事中楊爾徳條奏考察生員優劣奉
上諭楊爾徳所奏甚是但行之當有次第向來條奏士習
　者亦多朕思化導之法必先正其本源士子之優劣係
　於教官教官之賢否存乎學政若學政不得其人則無
　以覺察教官之賢否教官不得其人則苟且營私而所
　舉之為優為劣又何足據必學臣正己宣化以為教官
　之表率教官敦品勵行以為士子之儀型次第舉行方
　可責其實效
　　又奉
上諭為士者乃四民之首一方之望凡屬編氓皆尊之奉
　之以為讀聖賢之書列膠庠之選其所言所行俱可以
為鄉人法則也故必敦品勵學謹言慎行不愧端人正
士然後以聖賢詩書之道開示愚民則民必聽從其言
服習其教相率而歸於謹厚或小民偶有不善之事即
懐愧恥之心相戒勿令某人知之如古人之徃事則民
風何患不淳世道何患不復古耶朕觀今日之士雖不
乏閉戸勤修讀書立品之人而蕩檢踰閑不顧名節者
亦復不少或出入官署包攬詞訟或武㫁鄉曲欺壓平
民或抗違錢糧藐視國法或代民納課私潤身家種種
卑汚下賤之事難以悉數彼為民者見士子誦讀聖賢
之書而行止尚且如此則必薄待讀書之人而并且輕
視聖賢之書矣士習不端民風何由而正其間關係極
為重大朕自即位以來加恩學校培養人材所以教育
士子者無所不至宜乎天下之士皆鼓舞奮興爭自濯
磨盡去其佻達之習矣而内外諸臣條奏中臚列諸生
之劣蹟請行嚴懲者甚多朕思轉移化導之法當先端
其本原教官者多士之儀型也學臣者教官之表率也
　教官多屬中材又或年齒衰邁貪位竊祿與士子為朋
　儔視考課為故套而學臣又但以衡文為事任教官之
　因循怠惰苟且塞責漫不加察所以倡率之本不立無
　怪乎士習之不端風俗之未淳也朕孜孜圖治欲四海
　之大萬民之衆皆嚮風而慕義革薄而從忠故特簡督
　學之臣慎重教官之職欲使自上而下端本澄源以收
　實效也凡為學臣者務須持正秉公宣揚風化於教官
　之稱職者即加薦拔溺職者即行㕘革為教官者訓誨
　士子悉秉誠心如父兄之督課子弟至於分别優劣必
　至公至當不渉偏私如此各盡其道則士子人人崇尚
　品詣砥礪廉隅不但自淑其身而羣黎百姓日聞善言
　日觀善行必共生感發之念風俗之丕變庶㡬其可望
　也
　　二十九日諸王文武大臣奏阿其那塞思黒逆天大
　　罪應戮屍示衆同黨之允禵允䄉並應正法奉
上諭諸王大臣等所奏乃執法定罪至公之論但阿其那
　　塞思黒既伏㝠誅其戮屍之罪著從寛免允禵乃狂妄
　　無知之人為阿其那塞思黒所愚入其邪黨聽其指揮
　　尚非首惡故將伊拘禁於
壽皇殿之旁俟其悛改當日
皇考拘執阿其那之時允禵與塞思黒公然挺身保奏允禵
　　且曽邀約朕躬伊等又私藏毒藥願與同死昨阿其那
　　身故之後朕遣人詢問允禵云阿其那在
皇考之時爾原欲與之同死今伊身故爾若欲徃看若欲同
　　死悉聽爾意比時允禵回奏我向來為阿其那所愚今
　　伊既伏㝠誅我不願徃看等語據此則允禵似有悔心
　　之萌或伊偽作此語欲留其身以圖將來報復均未可
　　定著暫緩其誅以徐觀其後若竟不悛改仍蹈罪愆再
　　行正法允䄉癡庸卑鄙若將伊與阿其那等同列亦覺
　　不稱今既已禁錮亦免其正法
　
　世宗憲皇帝上諭内閣卷四十八
　欽定四庫全書
世宗憲皇帝上諭内閣卷四十九
　　雍正四年十月
上諭四十九道
　　初二日奉
上諭朕宵旰勤勞勵精圖治諄諄以正人心端風俗為首
　務而欲人心風俗同歸於善必先去其營求請託之私
　而後可以成公平之化大臣者羣僚之表率也職官者
　士庶之儀型也大臣不能去營求請託之私則標準不
　立而百僚士庶相習成風更無所底止矣去年因革職
　翰林汪徳容獲罪查其寓中筆札見伊為人關説請託
　之事甚多朕以其新進小臣未曽深究今因查嗣庭於
　科場題目中隠寓譏訕故遣人查其寓中筆札又見有
　代人關說請託干涉外官之事可見此風尚未止息無
　怪乎人心風俗之未端也外省督撫藩臬皆地方大吏
　其所辦理皆地方緊要之事若在京大臣以私情致書
囑託必致進退人材不得其實聽㫁獄訟不得其平種
種倚仗勢力顛倒是非夤緣奔競之事皆由此而起民
生何由得安吏治何由而肅乎夫交以道接以禮亦聖
人之所不廢内外官員凡有問候書札及餽貽往來而
無所干瀆者不必禁止嗣後若大臣官員等有私致書
與督撫藩臬關說事件及請託子弟親朋門生故吏者
著督撫藩臬即將原書密封進呈朕亦不盡宣露於外
其應宣露者始行發出從前朕曽以此問及督撫督撫
中亦有以此奏聞於朕者但向來未曽通行曉諭恐衆
人未必盡知今特頒此諭㫖爾等地方大吏正可由此
謝絶知交囑託之私情以除漢唐宋元明以來相沿之
陋習倘督撫藩臬隠匿不奏將來或於本人處發覺如
查嗣庭之𩔖或經朕别處訪聞定將隠匿不奏之人必
照違制律治罪決不寛貸即在廷諸臣亦可舉國法以
謝親知秉公去私共襄移風易俗之化慎之勉之
　又奉
　上諭朕閱江南鄉試錄見主考沈近思出題正大不尚詭
　　僻三場䇿問内發揮性理俱有本源以此試士實有裨
　　於人品學問甚屬可嘉沈近思著交部議敘具奏
　　　又康親王崇安等奏請慶賀
　萬壽奉
　上諭朕即位以來事事效法
皇考當日
皇考聖誕未曽每嵗行慶賀禮是以今年朕萬壽節禮部奏
　　請陞殿行慶賀筵宴禮朕降㫖停止蓋
皇考六十年來所行之事朕力能效法者無不遵奉施行其
　　力所不能者則待朕黽勉於他日即如
皇考慎重武備每嵗巡行邊塞校獵講武一事朕年來未一
　　舉行而庸劣無知之官員及怠惰不堪之兵丁頗有以
　　朕之不徃為是者夫以不徃為是則必以從前之每嵗
　　必往為非矣此皆愚賤之人偷安自便不知大體之論
　　國家武備關係緊要不可一日廢弛朕之不徃乃朕不
　　及
皇考之處朕自知之蓋以朕之兄弟阿其那塞思黒等密結
　　匪黨?蓄邪謀遇事生波中懐叵測朕實有防範之心
　　不便逺臨邊塞此朕不及
皇考者也
皇考徳盛化神睿思廣運巡幸所至日理萬㡬畧無曠缺與
　　在宫中無異朕則從朝至夕殫竭心力尚恐經理未周
　　實無暇及於校獵行圍之事此又朕不及
皇考者也
皇考神武天授挽强貫札之能超越千古衆䝉古見之無不
　　驚服而朕之技射又不及
皇考矣
皇考聖體康强如天行之常健春秋已高猶不減壯盛之時
　　而朕之精力又不及
皇考矣因此四者是以臨邊講武之事未曽舉行然武事不
　　可廢弛故於前嵗令皇子出口行圍以示訓練之意而
　　武弁及旗員引見時皆試以技射而後用之俟朕將天
　　下政事經理區畫悉皆得宜即當效法
皇考於農隙之時躬行獮狩之禮目前尚非其時耳朕事事
　　不及
皇考而惟有洞悉下情之處則朕得之於親身閱厯而
皇考當日所未曽閱厯者朕在藩邸四十餘年凡臣下之結
　　黨懐奸夤緣請託欺罔䝉蔽陽奉隂違假公濟私面從
　　背非種種惡劣之習皆朕所深知灼見可以屈指而數
　　者較之古來以藩王而入承大統如漢文帝輩朕之見
　　聞更逺過之是以今日宵旰憂勤為世道人心長久之
　　計禁之不得不嚴訓之不得不切非好為辨論自取煩
　　勞也
皇考以八齡即登大位於人情之詐偽何由而知在大小臣
　　工方欲自行其私又孰肯敷陳其弊在朕居子臣之位
　　定省承歡亦有不便直言之處以朕為
皇考之愛子尚不能言則
皇考果何從而知之乎祇此一節朕由閲厯而得之而其他
　　宣猷敷政則不及
皇考之萬一惟有事事黽勉效法而行如萬壽節不行慶賀
　　禮乃事之易行者諸王大臣等所奏知道了著仍遵前
　　㫖
　　　初三日奉
　上諭查嗣庭之子查克上與伊父家書全是夤緣請託悖
　　理干瀆之語總由查嗣庭居心不端平日教其子者俱
　　非正道故其子亦如此著行文浙江巡撫李衞將查克
　　上解送來京訊問其書中所稱王友揭事從前如何審
　　結必有徇情寃抑之處查嗣庭親友子姪有干渉此案
　　人犯著李衞嚴提秉公覆審定議具奏
　　　又
　諭大學士兼管翰林院掌院學士事張廷玉性理一書發
　　聖賢之義藴為後學之津梁有益于身心有關于品詣
　　凡屬士人皆當身體力行服膺弗失爾可傳諭諸翰林
　知之
　　又工部㕘奏本部司官羅米等監修東長安門牌樓
　　浮冒錢糧奉
上諭朕御極以來各部陋習俱已漸改惟工部積弊絲毫
　不悛此皆阿其那凡事撓亂務行其私故小人輩毫不
　知懲戒此等情由甚屬可惡著將羅米等拏交刑部嚴
　加議罪其工程所用錢糧俱著落伊等賠補若伊等不
　能賠完即著落當時派出伊等之堂官分賠嗣後工部
　如遇此等事件俱照此例行
　　初五日奉
上諭學政之責以端士習為本必須慎簡方能稱職孫嘉
　淦居官聲名好著提督順天學政李鳯翥著調補安徽
　學政提督浙江學政著王蘭生去王蘭生著來京請訓
　㫖再赴新任浙江布政使佟吉圖係阿其那當日第一
　信用之人原為廣善庫司官告退閒居仍常與阿其那
　私密徃來自云藏器待時朕即位後因其才具可用恩
加優擢授為山東按察使旋陞布政使後因執抝任性
貽悞河工被齊蘇勒㕘革擬罪朕復加恩寛免仍用為
布政使乃伊到浙江後全無實心報効之處朕屢降諭
㫖教訓竟不悛改法海亦曽㕘奏朕詢問李衞李衞亦
回奏佟吉圖居官平常不實心任事是伊心中實有不
願為朕出力者著調來京朕有詢問之處甚多陜西按
察使許容居官聲名好初㕘奏馬喀將變價鹽觔誑請
帶銷甚屬欺罔朕將馬喀革職令許容㑹同審理嗣聞
許容欲實從前㕘奏之言嚴刑逼勒商人承認朕是以
將許容一併解任交與岳鍾琪吳士玉等質審今岳鍾
琪等審明具奏許容並無逼勒承認之事其所㕘馬喀
之處多皆實事許容理應開復補用著將許容補授浙
江布政使來京請㫖再赴新任浙江紳士刁悍澆漓以
强凌弱相習成風如汪景祺查嗣庭肆行訕謗目無國
法又如陳世侃偶因私怨遂將平民囑託巡撫黄叔琳
立斃杖下又如查嗣庭之子查克上寄信與其父云王
　友揭事邑令極力為情應作一札致謝庶見感激之意
　近來小人道長徃徃有意外横逆不得不周旋當事等
　語據此則鄉紳之交結官府挾制把持顯然可見此等
　惡習㫁不可長著行文李衞加意整飭應㕘奏者即行
　㕘奏應懲治者即行懲治務使陋習盡除以正人心以
　端風俗以除小民之隠憂倘李衞因循容隠經朕訪聞
　或别處發覺定將李衞治以重罪杭州府及海寧縣二
　缺必得剛方廉正之員方克勝任著將開封府知府孫
　國璽調補杭州府知府海寧縣知縣缺著内閣九卿公
　舉數人㑹同吏部帶領引見
　　初六日奉
上諭朕臨御寰區惟以正人心端風俗為首務乃化導訓
　誡之㫖屢頒而錮習尚未悛改如浙江則有汪景祺查
　嗣庭之流肆行訕謗毫無忌憚可見浙省風俗澆漓甚
　於他省而今科主考陳萬䇿䇿問中有云浙省敝俗頗
　喜爭訟或本屬細故而張大其詞或僅有影響鑿空妄
　作刁風未革積習日深等語益可見浙俗之難化導為
　衆所共知者也若不力為整頓挽回及其陷於重罪然
　後加之以刑實有所不忍朕意專遣一官前徃浙江省
　問風俗稽察奸偽應勸導者勸導之應懲治者懲治之
　應交地方官審結者即交地方官審結應㕘奏提問者
　即㕘奏提問務使紳衿士庶有所儆戒盡除浮薄囂凌
　之習歸於謹厚以昭一道同風之治河南學政王國棟
　居官聲名甚好可著前徃浙江膺斯職任其應給何等
　之銜並如何設立衙門鑄給關防之處著九卿詳議具
　奏王國棟著來京請訓㫖再赴浙江新任
　　又奉
上諭國家設學校以儲養人才鄉㑹廷試拔其尤者而用
　之即古選士造士之遺意也但士子作文有一日之長
　短縱使主司公明搜羅豈無遺佚況去取惟憑文藝其
　人品之高下才能之優絀無由得知每有出羣拔萃之
　才屢試不售即或晚得一第而年力衰邁不堪為國家
　任使朕思各省學政奉命課士黜劣舉優係其專責嗣
　後學政三年任滿將生員中實在人品端方有猷有為
　有守之士大省舉四五人小省二人送部引見朕親加
　考試酌量擢用現在報滿各學政即遵照薦舉其到任
　未久者如有所知亦即舉出夫一省而舉數士不可謂
　無人學政巡厯各府三年之久日與士子相親考文察
　行不得謂不知但能虛公衡鑑所舉必得其人且風聲
　所樹凡讀書士子必皆鼓舞振興力學敦行求為有用
　之儒於士習人材大有裨益該學政其各實心奉行毋
　得苟且塞責如有徇私冒濫等弊必嚴加治罪
　　又奉
上諭凡事干渉大黨者甚有關係朕㫁不肯容其含糊歸
　結阿靈阿有阿靈阿應得之罪阿爾松阿有阿爾松阿
　應得之罪今刑部等衙門議將阿靈阿得受欒廷芳贓
　銀俱著落阿爾松阿之家産追賠甚屬錯謬若云阿靈
　阿名下贓銀應著落伊子追賠則阿靈阿尚别有子嗣
　何得只著落阿爾松阿一人之家産此本所議顯係徇
　情䕶庇阿靈阿之衆子著另議具奏其㑹議定稿之滿
　洲漢軍堂司官著交該部嚴察議奏漢官不能深知阿
　靈阿家屬之事免其察議此本内所議諾岷枷號鞭責
　之處俱著寛免
　　又奉
上諭前鄭任鑰具題李洵一案刑部以擬罪不符議駁具
　奏朕令鄭任鑰明白回奏今鄭任鑰奏稱刑獄重情固
　不敢踰越於律例亦不宜膠執於律例朕不知鄭任鑰
　所擬與刑部所駁孰為踰越律例孰為膠執律例若鄭
　任鑰所擬合例則刑部之駁非矣若刑部所駁合例則
　鄭任鑰難辭巧飾回䕶之咎著刑部堂官明白回奏
　　又奉
上諭從前朕因泗州逼近黄河常有水患今嵗又復被水
　特命布政使石麟動支庫銀二萬兩親身帶徃散給窮
　民此朕格外之恩也今魏廷珍奏稱已奉諭㫖動庫銀
　二萬兩賞給無庸再議賑䘏等語殊非朕格外加恩軫
　念窮黎之意且賑䘏之例應照被災分數酌定多寡若
　云已加特恩便不照常賑濟倘恩賞之數不及應賑之
　數則小民因此轉未䝉恩矣著交與魏廷珍仍照定例
　將應賑之處確核具題散賑
　　又
諭兵部聞江南等省駐防兵丁寡婦每年以船載送至京
　江南浙江等省俱于七八月起程福建廣東荆州等處
　俱于四五月起程沿途換船多致遲誤且船戸惟利是
　圖故意延挨不肯送至張家灣一到臨清濟寧等處即
　稱恐致氷凍以致寡婦仍由旱路來京多致苦累甚屬
　可憫嗣後各省送駐防兵丁寡婦來京之時著于定限
　之前一月起程至起程之後交與沿途地方官於換船
　處速行換船與糧船一例照管督催務令必至張家灣
　庶寡婦不致苦累而回空船隻亦不致守凍矣
　　初八日奉
上諭朕即位以來三年之内素服齋居至去年八月三年
　之期已滿十月為朕萬壽節在廷諸臣有進獻書籍筆
　墨文玩之事朕以君臣之間情誼貴乎聯屬如古來之
　躋堂稱觥獻芹獻曝皆所以通上下之情不使尊卑之
　分大相暌隔也況朕之待諸臣實視為家人一體朕有
　食用之物遇便即行頒賜今諸臣有所進獻朕何忍悉
　行屏拒故其物雖極輕微樸陋朕亦鑒其誠心而收納
　一二件大抵多係筆墨牋紙之𩔖又因内廷用此不多
　比即分賜大臣翰林等今春朕偶憶及去冬諸臣進獻
　之事惟恐每年成例諸臣多費經營在朕一無所取曽
　降諭㫖切止之至於督撫提鎮等朕向來停其貢獻而
　去冬十月進獻者各省督撫中惟有查弼納孔毓珣李
　紱陳世倌圖理琛五人提鎮則皆未到此舉朝所共知
　者今朕檢閲查嗣庭日記則載云某日赴圓明園進獻
　上收硯頭瓶一具毫筆二百枝是日督撫提鎮進獻者
　甚多等語朕因查閲查嗣庭進獻原摺則收伊硯頭瓶
　　一種乃新磁極不堪可笑之物至於所進毫筆朕因伊
　　係讀書人正可留以自用比時即發還之而伊日記中
　　則云收納二種即此見其虛假矣本無督撫提鎮進獻
　　之事而伊記為甚多不知伊所見者是何省何人其粉
　　飾裝㸃者究屬何意著三法司一併審訊具奏
　　　又奉
　上諭朕閲康熙四十七年
實錄内載
皇考褒奬朕之諭㫖云朕之諸子多令人視養惟四阿哥朕
　親撫育能體朕意愛朕之心殷勤懇切可謂誠孝當時降
㫖原有幼年微覺喜怒不定一語朕曽奏曰臣侍
皇父左右時䝉教訓頃者復降
褒綸實切感愧至于喜怒不定一語昔年曽䝉
皇父訓飭此十餘年以來
皇父未曽降㫖飭臣有喜怒不定之處是臣省改微誠已荷
皇父洞鑒今臣年逾三十居心行事大概已定喜怒不定四
　　字關係臣之生平仰懇
聖慈將
諭㫖内此四字恩免記載隨䝉
皇父傳諭曰十餘年來實未見四阿哥有喜怒不定之處頃
　朕降㫖時偶然諭及無非益加勉勵之意此語不必記載
　　此
皇考當年之恩㫖也今朕纉承大統臨御寰區凡一喜一怒
　　皆慎之又慎未敢輕忽如或尚有不定處足見
皇考知人之明評論不爽如朕已無喜怒不定之處是朕仰
　　遵
庭訓時時體察得以陶鎔氣質
皇考訓誨之恩尤不敢忘也
實錄館總裁官可將當日
皇考降㫖及朕奏懇䝉
恩俞允前後情節據實添載
實錄中
　　又奉
上諭今年刑部情實人犯招冊朕細加閲看將其中情罪
　有一綫可寛者已降㫖分别發落緩決人犯招冊朕昨
　亦逐一閱看見九卿所定尚有未協之處著九卿詹事
　科道等各將原冊細心酌量于數日内候朕面降諭㫖
　　又奉
上諭助敎一官有敎訓士子之責若只考試繕寫則年少
　淺學但工寫字者皆可入選何能得人可傳諭各部院
　衙門將滿字筆帖式内為人老成有品行者保舉引見
　其應考繙譯者仍照例考試
　　初九日奉
上諭向來江南湖廣山東河南盜案較他省為多朕恐地
　方官隠匿不報致為平民之累是以特差官員前往巡
　查無非戢盜安民之意近聞四省地方民人因有欽差
　官員耑司稽查盜案遂有妄行控告之事或將小事張
　大其詞或將舊事復行控訐案牘紛紜轉滋煩擾著行
　　文欽差官員伊等巡查辦理之事以雍正四年為始其
　　雍正三年以前舊案小民復行具控者不必准理如此
　　則小民妄控之風可息欽差官員得耑心辦理現在之
　　事而地方可收息事寧人之效矣
　　　又奉
　上諭據浙閩總督高其倬摺奏蘇祿國王遣使進表効貢
　　先將情形奏聞等語蘇祿國逺在海外隔越重洋從來
　　未通職貢今輸誠嚮化甚屬可嘉閩省起送來京之時
　　著沿途地方官䕶送照看應用夫馬食物著從厚支給
　　以示朕加惠逺人之至意
　　　初十日奉
　上諭我
皇考聖祖仁皇帝臨御六十餘年富有四海而躬行儉徳撙
　　節愛養以為保惠萬民之本此中外臣民所共知者從
　　來宫中服御之具惟尚質樸無華至於古玩器皿之屬
　　皆尋常及平等之物竟無一件為人所罕見可珍奇者
　　此等事朕向來且不深知則外廷臣工又何從而知之
　　即有據實以告者不但令人難信朕亦至於生疑也朕
　　即位後偶令内監將大内所有玩器稽查檢㸃並將避
　　暑山莊等處厯年陳設之物其中可觀者皆取回宫中
　　看來較朕藩邸所藏尚屬不逮朕實切責於己抱愧於
　　心益欽服我
皇考之至徳即此一節已超越前古矣當日二阿哥在東宫
　　時留心珍玩廣收博採遂至蓄積豐盈其精古可賞者
　　數倍於
皇考宫中之所有於此觀之其當以
皇考為法以二阿哥為戒朕志實益以堅也今宫中所有稍
　　可貴重之物有來自朕之藩邸及近年以來内外諸臣
　　進獻而朕酌留一二件者又二阿哥舊物及年羮堯入
　　官之物亦在其中並非
皇考宫中之所留貽也偶因閒暇憶及實不忍令
皇考盛徳異日湮没而不彰特書此以留示子孫俾知
皇考之節用愛人戒奢崇約不獨溥鴻恩於萬姓亦且留厚
　　福於子孫而世世追思
聖徳祗遵
聖訓敬謹奉行毋稍踰越此又人人所當自勉者也
　　　十一日
　諭大學士九卿等直隸地方旗民雜處徃徃以强凌弱勢
　　力相加而謹樸良民常被欺壓因而相習於强悍之風
　　不知悛改而風俗不能臻於淳厚朕勵精圖治欲四海
　　之廣道徳一而風俗同況輦轂之下首善之區尤當整
　　飭化導以為萬邦之式今欲將滿漢漢軍御史各差二
　　員令其巡查八府地方凡旗下告退之官員及在屯之
　　莊頭内監之族戚與在籍之鄉紳衿監倘有不安本分
　　凌虐良民不畏官吏恣行暴悍者或即行懲治或具本
　　㕘奏其地方命盜案件亦聽其查訪有應在本地方歸
　　結者即㑹同地方有司秉公歸結有應奏聞者即行奏
　　聞務使豪强歛跡良善安居以副朕移風易俗之至意
　　其如何遣官分巡之處爾等定議具奏
　　　十三日奉
　上諭朕覽戸部奏銷本章見恩詔内賞給老人一項直隸
　　各省七十以上至百嵗以上老民老婦共一百四十二
　　萬一千六百二十五名賞給絹布等件價銀共八十九
　　萬餘兩米一十六萬五千餘石等語凡此老人但就民
　　人而言如仕宦紳士商賈僧道皆不入此數之内洪範
　　以壽居五福之首而昔人稱七十為古稀誠以壽為難
　　得而可貴也乃今日老人之多至於如此皆由我
皇考聖祖仁皇帝六十餘年以來深仁厚澤休養生息凡山
　　陬海澨僻壤窮鄉無不沐浴
鴻慈涵濡大化太和翔洽壽國壽民所以期頤耄耋龎眉皓
　　首之人至數百餘萬之多所謂老耆以壽終幼孤得遂
　　長者皆我
皇考之賜也從此益加培養日積月累則民間之享高年介
　　眉壽者更不知如何之衆矣此等老人躬際昌期年登
　　上壽大抵皆居心忠厚力行善事之人即或有一二年
　　少時未盡醇謹者亦必中年暮齒能自新悔悟之人蓋
　　一念修省即荷
上天福佑也是國家有培養之恩而由本人能修善以祗承
　　之非倖而致之者也爾等百姓覩太平之盛事當歡欣
　　鼓舞謹身修徳以迓
天庥父與父言慈子與子言孝兄弟友恭夫婦和順比閭族
　　黨之間相親相愛無詐無欺革薄從忠循分守法盡除
　　乖戾之氣為國家淳樸善良之民則
天地佑善錫福長享遐年此必然之理也但生齒日盛食指
　　繁多則謀生之計不可不講爾等百姓當重農桑以順
　　天時勤開墾以盡地利務本業以戒游惰謹蓋藏以裕
　　久逺而且節省食用愛惜物力毋尚奢侈毋競紛華毋
　　任意糜費以耗有用之財毋但顧目前而忘經久之計
　　朕以勤儉先天下宫禁之中於食餘之物皆不忍棄必
　　令人檢取收貯之數年以來所貯米粟已至數十石之
　多朕臨御萬方尚多方撙節愛養以為加惠元元之本
　爾等小民安可縱口腹之所欲而忘物力之艱難乎爾
　等誠能體朕諄諄訓諭之意敦善行則心體安務本計
　則俯仰足惜財用則家室裕人心和樂風俗醇美同為
　壽考之人長享昇平之福豈非朕之所厚望哉著該部
　將朕此㫖轉發直省督撫通行所屬郡邑鄉村咸使聞
　知
　　十四日奉
上諭錢糧之有火耗原非應有之項但以相沿日久地方
　官員非此無以養贍故姑且存之而各省舊例亦有輕
　重之不同倘地方官員於應取之外稍有加重者朕必
　訪聞重治其罪向來山西省虧空甚多而地方官無以
　藉口動稱因預備軍需所致並將侵蝕之銀皆指為軍
　需之用總因噶禮蘇克濟肆行貪婪種種苛索火耗日
　重而公帑日虧及至敗露之後又請將各官留任令其
　彌補而究竟不能清結此實向來之積弊也及諾岷到
任加意整頓盡革從前之加派而各屬無著之虧空不
能填補者則將各官應得耗羨歸之於公以為酌補虧
空之計又恐各官無以養廉以致苛索於百姓故於耗
羨中酌定數目以為日用之資諾岷此舉亦以山西情
形不得不如此辦理以官員之羨餘補官員之虧空既
可完帑亦不累民實權宜得中之善䇿也諾岷在任二
年諸事漸漸就緒伊都立接任安享其成耳前聞得伊
都立將通省火耗應減者皆出示裁減朕甚嘉之因賜
以總督銜仍巡撫山西原欲山西百姓永受其利也伊
既秉公裁減則㫁無有復行徵收之理近日又聞得伊
都立以用度不敷竟不奏聞於朕而將已減之耗羨仍
舊徵取經朕訪聞尚不肯深信意謂天下寧有此理耶
因降㫖詢究務令照前裁減今伊摺奏竟係實有之事
認咎無辭伊都立如此暮四朝三前後矛盾同於兒戲
可乎況此係今春伊都立陛見回任後舉行之事則山
西人民豈不疑其出自朕意乎夫以封疆大臣不能宣
　　揚徳意使小民知朕恤下之恩而反為此悖理營私之
　　事以啟小人之疑傷為政之體昏庸若此豈事君理民
　　之道乎伊都立著交部嚴察議奏昔日年羮堯噶什圖
　　以陜西虧空甚多難於清結請將各屬火耗酌量增添
　　彌補比時
聖祖仁皇帝切責嚴禁之㫖衆所共知昨張楷亦以私心妄
　　度朕意向范時繹言以為既免江蘇浮糧便不妨加増
　　火耗以補地方之虧空此等識見妄謬已極朕愛養斯
　　民每嵗捐額賦數十萬之多以沛從來未有之恩澤豈
　　反忍加増火耗以累民乎蓋火耗者小民之脂膏也虧
　　空者貪官汚吏侵剋之所致也以小民之脂膏而填補
　　官吏侵剋之項有是理乎伊都立將已經裁減之項復
　　行徵收而山西之民即照數完納俯首無辭毫無怨望
　　之意足見山西民情忠厚淳樸可憫可嘉之至再者佟
　　吉圖亦曽奏朕欲將浙省火耗増添以彌補虧空朕切
　　責止之朕若允佟吉圖之奏行之於浙江則地方之人
　不知如何之忿恨詈罵矣聖人所謂惡居下流而訕上
　者惡不孫而無禮者此數端皆切中浙人如汪景祺查
　嗣庭等類之病而為聖賢深惡之習較之山西忠厚淳
　樸之風相去豈啻天壤哉
　　又
諭刑部逃人在外生事被人毆殺之案如嚴五兒在逃被
　毛柱兒指為逃人嚴五兒輒以刀戳毛柱兒毛柱兒奪
　刀戳傷嚴五兒以致身死逃人本身已經犯罪又在逃
　生事被人毆死與尋常鬭毆不同嗣後逃人被毆身死
　者不應擬抵庶使逃走之人知所儆懼爾部即知㑹各
　省遵行
　　又戸部等衙門議覆御史殷式訓條奏停止漕糧曬
　　颺奉
上諭據九卿所議既稱米石進倉之後原不能再為曬颺
　雖有其例㫁然難行又稱在倉曬颺之例固不能行而
　八倉曬颺之名實不可去等語夫各衙門辦理之事俱
　係實在見諸施行者豈有無其事而徒存其名之理此
　所議錯謬而措詞亦屬支離不必再令九卿議覆著交
　與戸部確議具奏
　　又河道總督齊蘇勒等題報秋汛情形奉
上諭據奏秋汛水勢已退引河暢流各處工程平穏知道
　了年來河水甚大在工人員甚屬効力應加議敘以示
　嘉奬著交與齊蘇勒嵇曽筠將在工人員効力多寡之
　處分别一等二等三等報部議敘具奏夫奬勞賞功乃
　國家激勸臣工之大典亦上司鼓舞屬員之要務必須
　秉公持平方足以服衆心而收實效齊蘇勒為人鯁直
　朕所深信嵇曽筠交遊頗廣昨朕檢閲查嗣庭筆札則
　見有屢次以河工人員寄信請託嵇曽筠之事此次舉
　報河工人員務秉公心勿徇情面以副朕加恩河員之
　至意
　　十六日奉
上諭近來科場取士試官多以四書文為主而於經藝不
　甚留心士子讀書制行之道首在明經其以五經取中
　副榜者必係有志經學之士著將今年各省五經取中
　副榜之人俱准作舉人一體㑹試再今科各省所中副
　榜内有兩次中副榜者亦准作舉人一體㑹試以上二
　項加恩之處俱係特典後不為例
　　又
諭大學士九卿翰詹科道爾等漢官中多出自科甲之人
　既誦法聖賢讀書明理當知君臣之大義須上下一體
　情分相聯方克致昇平之治人人共受其澤自唐宋以
　來去古已逺習俗澆漓人心詐偽狂妄無忌憚之徒徃
　徃以腹誹朝政語含譏訕為尚甚者筆之於書肆其誣
　謗如汪景祺查嗣庭今已敗露爾等平日保無有似此
　者乎本朝養育人材待士之典可謂重矣而漢人意中
　每似不願太平安靜者我國家恩養休息海宇晏清八
　十餘年萬民樂業即爾等父母妻子亦安享其福矣如
　設有奸民煽動一方未寧爾等身家性命皆能保其無
事耶凡平日私心怨望之徒未知曽計及於此否夫順
天者昌君即天也食其祿踐其土而有異心則逆天矣
逆天者豈能逃於天譴乎汪景祺查嗣庭其明證也爾
等宜捫心自問有則切改之無貽後悔至於士人立身
行己以禮義廉恥為重乃至昏夜乞憐上書投札滿紙
稱功頌徳之語書之者不愧受之者不辭何斯文掃地
廉恥蕩然至於此極也又有將子弟姻戚門生故舊私
書請託者使地方督撫皆惟命是從則其權勢赫奕亦
甚可危寧不自知畏懼乎若謂雖有請託督撫大吏置
若罔聞則又何必多費此紙墨徒自取辱以蹈罪愆也
且爾等所以囑託私人者原欲庇䕶之耳其居官若果
能清廉稱職則必膺卓異之薦何必囑託設敗檢貪婪
或才力不及則地方大吏豈能為之受過及彈章既發
不過曰本欲周旋無如事勢不能以此一語相謝而已
況爾等以素所親愛之人為之請託照拂尤屬無益而
有損蓋彼無倚恃尚知警惕自守勉勵供職若先有請
託彼必以為勢要可倚肆其狂妄無所不為及實在贓
欵發覺則受請託者不能為之庇䕶而請託者惟恐累
及於己此時始悟從前請託之非已追悔莫及矣是非
所以愛之而實以害之也爾等漢人皆係各省州縣之
百姓受治於有司者如請託之風盡除凡地方有司皆
有所畏懼而廉潔愛民則爾等之子孫宗族咸受其慶
不亦善乎如請託之風不絶則地方官員各有倚賴將
肆其貪婪則爾等之家産不足飽貪官汚吏之谿壑爾
等自為身家桑梓計亦㫁應速改厯代之陋習也向來
爾等請託若係平昔相好親厚之人或得微小利益此
風不息若遇素不相識而請託所不能行者則無益而
有害矣可不早自警惕乎夫欲盡除此干求請託之風
必使以事干人者先赧於啓齒而受人之逢迎諂媚者
即賤惡其為人而深拒之如此則風俗始可以轉移爾
等永䝉根本之大利益也朕屢為爾等訓諭而有不能
醒悟者蓋知小而不知大知近而不知逺知非而不知
　　是知小利而不知大利佛經所謂顛倒相也至查嗣庭
　　請託賄囑之書札不一而足而丁士一至以紅綾啓呈
　　送查嗣庭此乃用之於王公者而查嗣庭儼然受之無
　　恥無禮僭越極矣其日記所載狂妄悖逆之語與汪景
　　祺相為表裏而其誹議
聖祖仁皇帝用人行政大逆不道之言不可勝舉我
聖祖仁皇帝御極六十餘年凡一言一動必審求至當然後
　　出諸號令而查嗣庭則肆行譏訕如選庶吉士則云宋
　　制科命從官各舉平日所為文於學士院中選而後召
　　試明𢎞治以前凡選庶常必先期呈所為文字於内閣
　　倣宋制也不知何時用隨意欽㸃之法等語夫宋制科
　　之呈文召試乃廷試也而以之比擬選館不通甚矣明
　　時人主晏處深宫不見外廷之臣故令内閣主選俊之
　　舉我
聖祖仁皇帝無日不臨朝聽政引見各官於館選尤必
親加詳定而查嗣庭以宋明之事比並而論且以
欽㸃為非尚有人心者乎汪景祺亦云進士選館一見豈能
　　定其賢否夫自古以身言書判為用人之方故必觀其
　　相貌言動以為選擇若其人舉動輕浮不能應對或年
　　齒過老或新進穉弱豈可令其讀書翰苑此皆顯而可
　　見者汪景祺此論實與查嗣庭隨意欽㸃之語誣罔一
　　轍且查嗣庭以明代館選先期呈文字於内閣今若將
　　館選庶常交内閣司其事内閣諸臣遵何道為選擇之
　　法而使所用悉當乎查嗣庭之言庶常授官也則以明
　　時改敎授補知州為無定例而以我朝改部曹為愧何
　　其恕於明代而刻論本朝耶其論計典也以為京察廢
　　則計典亦當廢且以佐貳教職之㕘處為寃不知查嗣
　　庭果有所見而云然耶抑不過借端誣謗以洩其不服
　　本朝之心耶查嗣庭以翰林而擢用三品大僚且在内
　　廷行走凡有見聞又何事不可陳奏請㫖而乃挾其悖
　　逆之心私行筆載是即面從而退有後言實共工驩兜
　　之流也朕即位以來凡用人行政遵奉
聖祖仁皇帝之成法
聖祖信用大臣委以推人保舉之任内員責之卿長外員責
　　之督撫令其各舉所知或部曹用為監司或州縣擢為
　　府道皆由大僚之推薦正慎重官方之意也朕遵奉舊
　　章凡有府道缺出或令廷臣保舉或令督撫保題採訪
　　擢用而查嗣庭汪景祺謂居官自有資格厯俸自有後
　　先宜循資序俸與之量移今則道官府官非特㫖補授
　　即督撫保題白首為郎十年不調㡬於禁錮終身等語
　　是朕之簡賢任能委信大臣皆非矣用人乃人君之專
　　政如但循資俸則權移於下人君無用人之柄矣此大
　　逆不道無理之論也
聖祖仁皇帝以翰林為儲材之地文章之選未必不優於政
　　事常簡選編檢之有吏才者授以道府而庶常散館亦
　　每以州縣對調朕遵奉舊章於雍正元年選編檢為道
　　府改庶常為州縣蓋以莅官臨民讀書達道者必能敷
　　宣徳意愛養黎民也四年以來有自翰林外用者如何
　　世璂則為巡撫矣漆紹文喬學尹則為兩司矣其他為
　　道府者多能辦事稱職凡此擢用翰林頗收其效是皆
聖祖仁皇帝儲育教養之所貽若云翰林衙門專以文章為
　　任則一衙門之中能文者不過數人便可足用其他文
　　才雖稍遜而優於政事者皆令其終老翰林豈愛惜人
　　才之意而汪景祺以為翰林者侍從之臣清華之選而
　　責以吏事轉為外官不知簿書為何物未能操刀而使
　　之割等語先民有言未有學養子而後嫁者也如汪景
　　祺之説則是朕之因材器使量能授官者又非矣而查
　　嗣庭日記謂詞林壅積至此一通更誣罔之甚也
聖祖仁皇帝以行取知縣多潔己辦事之員引見時以額外
　　主事補用而新科進士留部學習令其咸知服官勤政
　　誠養育人材之至意也朕遵奉舊章以進士為額外主
　　事有能勤敏稱職者各堂官保舉補授乃汪景祺以郎
　　中既不能陞員外何由得轉主事尤為絶望又有額外
　　之主事引領而待則小京官與外省之知縣更為無望
　　等語是朕之令進士觀政學習造就人材又非矣
聖祖仁皇帝重翰林開坊之選每擇學問優長品行端方者
　　不拘資俸陞以中贊講讀之職此誠奬勵人材之至意
　　也設循資序俸則凡屬才學庸常之員嵗月稍深皆可
　　坐致陞擢而才具出羣少年奮勉之人以限於年淺不
　　得量移必至志氣隳頽是豈激勸臣工之道乎朕遵奉
　　舊章令將翰林應陞之員及以次應陞之員通行開列
　　㨂選陞遷乃汪景祺以為開坊不拘資俸詞臣終老玉
　　堂遂使屈膝强顔仰求要人希圖外轉等語是朕之慎
　　重清華優待詞臣又非矣況如汪景祺所云屈膝强顔
　　仰求外轉此等無恥敗檢之人以之終老玉堂已屬有
　　玷清班而尚以淹滯為歎誠喪心病狂之論也朕即位
　　以來屢降諭㫖凡政治有闕令諸臣直言無隠至再至
　　三朕求言之切自反諸已實為誠矣而汪景祺謂諸臣
　　言事者應名故事皆無關痛癢雖日進萬言囈語浮詞
　　何補聖治有條奏之名無條奏之實等語朕不知諸臣
果無可言耶抑匿而不吐耶或朕求言之不切耶何苦
自隠其胸中之欲語而忍視朕受此叛逆人之誹笑也
又汪景祺譏考官評文之謬謂近科以來考官但看四
書文三篇為去取經文皆不寓目二三場又無論已臺
閣諸臣通經者㡬人進士出身能含毫吮墨伸紙作數
千言者又㡬人昔年辛苦地今日負初心可為三歎等
語本朝制科取士三場並重但出題先書後經閲文者
不得不先看書藝而後閲經文㫁無有書文不佳而優
於經文之理且雍正二年特開五經中式之科通行直
省以廣羅明經力學之士尚可云不崇重經學乎至其
詆笑考官㡬同唾罵但爾等多係進士出身之人何以
不能盡以人事君之道甘受叛逆人之譏訕至此爾等
自反能無怍乎復有無知之徒謂朕進人太驟退人太
速者朕在藩邸時從未與外廷諸臣徃還即識面者亦
無其人及即位後有内外員缺寧能不用人乎而素無
知識之人不得不博採旁求以用之及用之而徐觀其
　　人實有未可則不得不更易之乃不知者議朕以何所
　　見而用之何所聞而斥之夫朕用人亦極難耳一員缺
　　出訪問在廷諸臣諸臣可以意中無人為對而朕豈可
　　因無其人遂懸缺不補乎故大自督撫提鎮至於道府
　　㕘遊州縣每一缺出苟不得其人朕將吏兵二部月摺
　　翻閲再四每至中夜不寢必得其人方釋然於中此為
　　君之難實不可以言語形容者也又有議朕求治太速
　　者朕受
聖祖仁皇帝付託之重實欲治益求治安益求安以仰副
聖祖仁皇帝養育深恩然於臣下辦理政務從未嘗刻期促
　　限也今謂朕求治太速試謂彼造言之人自朕即位以
　　來刻期而促限者何事因時日稍遲而即加以處分者
　　何人伊等能舉出一二端朕即認過朕勵精圖治欲使
　　天下臣僚振作奮興去其怠玩上下交相勸勉庶底於
　　有成苟此志稍有或弛則庶務積而叢脞矣乃以朕勤
　　民為求治太速者其人實欲擾亂政事故為此妄談也
　　又以朕於督撫㕘劾之員仍令其引見方定取舍謂朕
　　不能深信督撫者夫督撫中朕所深信者從前莫如年
　　羮堯也而年羮堯之負朕大恩至於此極天下所共知
　　共見此可謂過信督撫之獲益乎若悉聽督撫之陳奏
　　而不㫁自朕衷可乎朕自朝至夕凝坐殿室披覽各處
　　章奏目不停視手不停披訓諭諸臣日不下數千百言
　　悉出於至公至正之心而叛逆之人謂朕為權術馭下
　　夫欺人者人即欺之今臣下有能欺隠者乎朕惟以至
　　誠待下不為天下先物來而順應之故人即備用其巧
　　智於朕前總莫能遁於止水明鏡之鑑也朕君臨天下
　　焦心勞思日昃不遑惟求天下後世一個是字乃求言
　　則以為不誠求治則以為太速超擢優陞則以為非次
　　循資序俸則以為壅滯委任大臣既以為非慎重督撫
　　又以為誤將朕勉勵圖治之心總以為無一是處朕實
　　不解何道之可從耶朕每事效法
聖祖仁皇帝如從前政令果有未協之處爾等漢官内有能
　　直陳其非者朕便為改定即
聖祖在
天之靈想亦為欣悦但毋面是背非如查嗣庭之肆行譏謗
　　也況古人有殺身以成名者爾等即有觸犯忌諱如汪
　　景祺所云以身試之喪其性命亦足成千古之名矣又
　　何憚而不言為此叛逆賊臣所譏誚耶爾等將館選如
　　何始稱盡善考試如何始為無弊進言如何始免兒戲
　　之語用人如何始免積薪之論有獨見者即昌言之或
　　公同詳議具覆此時不言日後私相議論發覺之日必
　　治以重罪勿謂朕求言之不誠也查嗣庭處揀出諸人
　　請託字札及其日記中謗誹譏訕幸災樂禍之語爾等
　　逐一詳細揀視㑹同將查嗣庭審問其請託諸人現任
　　者俱令解任來京質訊非現任官員爾等訊明查嗣庭
　　俱各行文提究所有關節等件嚴行審究
　　　十八日
　諭直省督撫從前戸部春秋二撥嵗底大撥之時各省俱
　夤緣求免撥解京餉以致藩庫錢糧虛收揑報掩飾彌
　縫之弊不一而足自怡親王總理戸部以來凡事秉公
　持正於撥餉一項皆斟酌地方逺近詳核錢糧多寡據
　實預先奏朕定奪後方行分撥四年以來毫無假借各
　省亦應曉然明白矣乃聞尚有愚昧之人私囑吏役暗
　行賄賂以冀免撥其巧為遷避者將實存數目不盡開
　報蓋緣各省督撫身處逺方不能深悉戸部撥餉悉出
　至公乃為吏胥之所愚弄耳兹特曉諭各該督撫嗣後
　春秋二季報冊務將藩庫所有實存銀兩悉行開報應
　存應解靜候部撥並令該督撫等咸知吏胥㫁不能弄
　法増減切勿為人所愚行賄請託朕既經曉諭之後倘
　再有犯者一經發覺將與受之人俱按律治罪決不寛
　恕
　　十九日奉
上諭昨朕檢閲查嗣庭筆札凡致私書之官員俱已降㫖
　解任來京訊問其中外官手本上多有用印者以朝廷
　之印信而用之於徃來問候私書此風㫁宜嚴禁著通
　行曉諭各省文武大小官員嗣後倘再有以官印用於
　私書手本者定行重治其罪決不寛貸
　　又奉
上諭田文鏡奏稱偷刨封禁礦砂之范時緒等律應發遣
　邊衞充軍係旗人解部枷責等語朕思發遣治罪滿漢
　應同一體從前定例將徒流等罪之旗人改折鞭責必
　有緣故今可否與漢人更改畫一之處著大學士等㑹
　同八旗都統及滿洲漢軍九卿確議具奏
　　大學士等遵
㫖議奏又奉
上諭滿洲䝉古營生之道與民人迥異其滿洲䝉古有犯
　軍流罪者可暫停議遣仍照舊例枷責完結嗣後若咸
　能懐恩畏法至於鮮有犯者則朕之用恩即同於用法
　倘仍罔知感化甘罹法紀則即與漢軍民人一例充發
　著再速議具奏
　　二十日奉
上諭各部漢司官平常者甚多一司之中實能辦事者不
　過一二人其餘庸碌無能之人偷惰安閒實屬冗濫朕
　即位以來其賢能司官或陞道府或選科道擢用甚衆
　而庸平之人若一概陞用必致曠官廢事然尚不忍多
　行黜退蓋以各司人衆兼有堂官辦理事無貽悞故今
　春京察止將甚不堪者革退數人其餘概為優容此朕
　寛大之恩也乃汪景祺查嗣庭等妄謂郎中員外主事
　等官壅滯不得陞轉至有白首為郎十年不調之語此
　必司官中有不感朕寛容之恩而以不得陞用私相怨
　望者是以汪景祺查嗣庭聞之遂為此誣謗之語筆之
　於書此等之人既不能為國家効力而轉以不得即陞
　為怨懟又復多佔員缺阻塞後人陞補之路甚非整飭
　官方之道著各部堂官將所屬司官詳加甄别凡有才
　具平常目前不能辦事將來不堪陞用者盡行舉出與
　應留辦事人員一同帶來引見請㫖若各部堂官瞻徇
　情面稍有容隠將來經朕察出定將該堂官從重治罪
　不稍寛貸
　　又奉
上諭直省地方官辦理欽部案件皆有定限其不依限完
　結者例有處分惟邊省苖疆間有督撫自行歸結之案
　地方官因無限期遂生怠玩以致案件稽遲民人受其
　拖累如廣西西隆州古障地方土目王尚義等與貴州
　普安州捧鮓地方之苖目阿九等互控一案曽經高其
　倬李紱各委員㑹勘任其遲延聞至今尚未完結地方
　各官所司何事此案著鄂爾泰㑹同貴州廣西巡撫另
　委賢能大員速行審結嗣後遇有民苖爭訟事件該督
　撫嚴飭該管各官作速查審完結如地界兩省或有關
　提之人或有㑹勘之處兩省大吏務須和衷辦理不得
　互相推諉其有不肖有司託故稽遲巧為推卸者亦當
　指名題㕘不可徇庇本省屬員任其遲延如經朕訪聞
　督撫徒自取愧耳
　　　又奉
　上諭怡親王等督率官員興修水利今年已有功效夏秋
　　以來地方悉無水患而新種稻田又皆收穫覽怡親王
　　等所奏朕心深為慰悦著發與内閣九卿等公看其在
　　工人員或於此時議敘以示鼓勵或俟工程告成之日
　　議敘著内閣九卿㑹議具奏
　　　二十一日奉
　上諭今日冊封怡親王之正使大學士馬齊副使領侍衞
　　内大臣馬武俱著加一級怡親王誠敬事君公忠體國
　　自古賢王罕與倫比數年以來遇王之生辰與遷移府
　　第朕每次加以恩賚之期及遣王祭祀行禮奉差起程
　　之日朕留心觀之天氣必暄和爽朗今日冊封又如此
　　晴明更覺風和日暖足見朕之加恩上合
天意而人臣之純一恪恭者
天必降之福澤其理昭然不爽非人力所能强致也朕心甚
　　為嘉悦將此㫖傳諭諸王大臣
　　又奉
上諭伊都立奏稱地方官收買私錢應示以章程其奉行
　不力者應嚴加議處等語吏部議稱州縣官失察私錢
　一起則降三級調用二起則革職而該管之道府等官
　處分皆重如此定例則地方官各自顧其考成必至奉
　行過於嚴迫而民間生事滋擾夫錢文乃民間日用必
　需之物聞向來晉省民間所用多係小錢只應設法漸
　次收禁若定例太嚴逼令將小錢盡行收買而大錢又
　未議及如何行布民間日用似有未便伊都立所奏與
　該部所議均屬未詳且山西一省尚不可行便欲通行
　各省尤屬錯悞著另議具奏
　　又河道總督嵇曽筠保題考城縣知縣高鏜奉
上諭高鏜係高璜之子向來為人甚屬平常朕所深知與
　嵇曽筠保題本内優奬之語甚不相符觀查嗣庭之屢
　以親知囑託嵇曽筠則嵇曽筠平日之不能謝絶情面
　可知至高鏜之出身若嵇曽筠不知則甚屬糊塗若嵇
　曽筠知之而特行保奏必係以高鏜曽在朕侍從之列
　而為此迎合之舉或高鏜向來平常而近日居官能改
　舊習亦未可定著將此詢問田文鏡秉公具奏
　　二十三日奉
上諭查嗣庭案内有汪漋家書内稱查嗣庭將銀一千兩
　典伊房屋等語汪漋身為江西巡撫查嗣庭係欽差典
　試之員何得不問銀兩來厯而將已之房屋迎合查嗣
　庭即行收受交易甚負朕委任封疆之至意汪漋著解
　任來京質問江西巡撫印務著邁柱暫行署理
　　二十四日奉
上諭向來革職留任官員從無開復之例但年久奉職無
　愆亦應開復以示鼓勵嗣後革職留任之員如四年無
　過該督撫等題明准其開復著為定例
　　又吏部議駁提督雲南學政蔡嵩請定教官考成奉
上諭據雲南學政蔡嵩奏請定教官之考成於六年之内
　能勸誨士子使文武生員錢糧無拖欠包攬詞訟無被
　告陷人者將教官保題陞用等語又稱合無將貢監生
　員之錢糧詞訟亦令教官約束並入考成之内等語今
　吏部議覆但稱錢糧詞訟二事係州縣専責若以為教
　官考成恐以本省之人干預民事漸侵州縣之權應無
　庸議等語是該部但就蔡嵩所請後一節議覆其前一
　段所請勸誨士子完糧息訟六年考成議敘㕘罰之處
　未曽議及甚屬朦混著再議具奏
　　又兵部議覆山西總督伊都立揀選壯丁事宜奉
上諭伊都立奏請將民壯挑選歩軍其有技藝超羣者則
　選補馬兵並使民壯有見用之期等語兵部議覆則稱
　民壯與兵丁並重且民壯數少歩兵缺多勢必數月之
　間民壯盡皆新募應毋庸議等語夫以民壯盡補歩兵
　固屬不可若以民壯之優者拔補馬歩兵使技藝出羣
　者有見用之期可以鼓勵而平等者仍足備民壯之用
　似為有益伊都立所奏遺漏此意而該部議覆亦未及
　此著另議具奏不必議通行直省
　　又三法司議奏黄振裘應照誣告人絞罪已決者絞
　　監候律擬絞監候奉
上諭黄振裘依擬應絞著監候秋後處決知縣馮應正將
　此案實情審出著交部議敘以示嘉奬前任知縣陳煥
　悞定重罪草菅人命著革職照貪官例永不敘用嗣後
　州縣官承審命盜重案有似此案應賞應罰者俱照此
　例行
　　二十六日奉
上諭上年廣西省補行大計撫臣曽將所屬土司薦舉卓
　異彼時部議以土司薦舉卓異之處應行停止朕允從
　部議今聞廣西所屬安平田州二土司愛養土民輕徭
　薄賦實他處土司所不能及朕甚嘉之其應作何加恩
　賞賚之處著該部議奏其各省所屬土司果有奉法稱
　職裨益地方者該督撫不必拘三年大計之例隨時薦
　舉朕當酌加恩奬以昭鼓勵
　　二十七日奉
上諭蘇努之子孫係獲重罪應行正法之人前經議政王
　大臣議請將伊等即行正法具奏朕特施恩寛宥若令
　皆在京中恐生事端因分發各處看守將魯爾金發徃
　山東地方今據塞楞額奏稱魯爾金攜帶家人居住其
　家人並無拘管任意出入市買行走等語魯爾金起初
　發遣之時該旗為何不行詳察竟聽其將家人帶徃蘇
　努家人皆係官人其所帶係何項人再陳世倌身為巡
　撫為何不行查㕘又不拘管理應將該旗大臣及巡撫
　陳世倌即行治罪但其中或另有情由亦未可定著察
　問該旗大臣並行令巡撫陳世倌明白回奏若别無情
　由將旗下大臣巡撫陳世倌一併交與該部嚴察議奏
　　又奉
上諭安南國與雲南接壤之處向來界址不清今總督鄂
　爾泰現在清理此事若安南國王有陳奏之處應從雲
　貴總督鄂爾泰處轉奏倘該國王不送至雲南而送至
　别省著該督撫將奏章發還以禮善待其使令其齎送
　雲貴總督鄂爾泰處轉行奏聞將遣還之處仍具摺奏
　聞
　　二十八日禮部奏琉球國遣使謝
恩並議請所貢方物照例察收奉
上諭琉球國王因朕頒賜御書匾額及玉器綵緞等物特
　遣使臣進表謝恩貢獻禮儀具見誠悃朕加恩逺藩不
　欲收其貢物但既航海逺來不忍令其帶回本國查厯
　來朝鮮國王進獻禮物若不收受有交送内務府存留
　准作年貢之例今琉球國王所進禮物亦照此例存留
　准作二年一次正貢以示朕體恤逺人之至意
　　二十九日兵部議覆山西總督伊都立所奏太原大
　　同添設兵丁事宜奉
上諭伊都立奏稱汛兵内若有酗酒撒潑并犯賭博者應
　將專汛兼轄各官照例倍治其罪等語該部照伊所奏
　將專汛營弁議以革職兼轄各官議以降三級調用定
　例具奏夫營弁管轄多人豈能保多人之内無一二人
　犯酗酒賭博之禁者若因此即將專汛兼轄各官革職
　降調則武弁之得免降革者鮮矣如伊都立身為文官
　管理百姓果能保百姓之不犯酗酒賭博乎若如此定
　例倘兵丁内有險惡之徒與該管官員不協即可故意
　犯禁以傾害之使其去官矣凡為督撫提鎮者但當嚴
　飭屬官時時訓誡約束所管兵丁而于屬員中之能訓
　誡約束者加以奬勵薦舉其怠忽因循者加以督責㕘
　劾如此則營弁各盡其職掌兵丁各受其約束而酗酒
　賭博之惡習自除矣伊都立所奏與該部所議均屬錯
　謬著將此本擲還另議具奏　又
諭大學士九卿伊都立議奏大同太原二鎮安設汛地一
　疏内稱如在汛兵丁有酗酒撒潑並犯賭博者專汛兼
　轄各官失於覺察及不能約束者應嚴加議處兵部議
　覆將專汛官定以革職兼轄各官定以降三級調用等
　語夫汛舖兵丁散處各地人數甚多且飲酒賭博亦易
　犯之事而將專汛兼轄各官定以革職降調其處分不
　　亦過乎又從前兵部以鑲藍旗都統綽奇等奏摺遺漏
　　列名將都統綽奇副都統馬蘭泰董吉納三員議以革
　　職交刑部夫奏摺遺漏列名其過甚小乃不照定例而
　　遽加以嚴譴有是理乎又署江南總督范時繹以南匯
　　縣失盜一案該縣報稱有盜十數人該營報稱二十餘
　　人遂以知縣勒減盜數題請革職並將按察司一併㕘
　　劾夫失盜之初盜未緝獲人數多寡尚在未定安可據
　　定勒減之罪乎此皆諸臣不能秉公持平而以私意揣
　　度朕衷似乎朕之為治好尚嚴厲者朕自即位以來以
皇考之心為心以
皇考之政為政寛嚴賞罰之間祇此一理而愚昧無知之人
　　陳奏摺内徃徃將
皇考與朕之行事强為分別有春温秋肅仁育義正之語且
　　有以堯比
皇考以舜比朕者謂堯能容四凶舜能去四凶此論尤屬差
　　謬夫四凶之在堯世必有可容者而後堯容之其在舜
　　世必有㫁不可留者而後舜去之考諸古史堯繼帝摰
　　而立世代相承彼渾敦窮奇檮杌饕餮四凶者世為臣
　　下其時雖有不臣之心而無不臣之迹此所以堯能容
　　之也舜以人臣而登庸在位四凶之心傲然不服遂行
　　其凶慝肆其惡言且不可教訓舜知其㫁不可容故不
　　得已而去之使堯舜易地則皆然也如阿其那塞思黒
　　之在
皇考時悖逆之心固已顯然昭著然尚不敢於大廷廣衆公
　　然肆行其悖逆之語此與四凶之在堯世有不臣之心
　　而尚無不臣之迹同也是以
皇考姑容之朕以藩封繼承大統彼阿其那塞思黒之視朕
　　猶四凶之視舜也遂肆其欺罔恣其傲犯種種逆迹不
　　可枚舉且敢公然於王公大臣之前詛呪詈罵此與四
　　凶之在舜世悍然肆其不臣之迹同矣夫舜之去四凶
　　豈有些微嫌隙私怨於其間哉蓋殛放姦回為世道人
　　心計耳故史稱舜流四凶族於是四門闢言無凶人也
　　朕在藩邸四十餘年從旁觀看凡黨惡渠魁潛蓄邪謀
　　背公枉法之事靡不洞悉今受
皇考付託之重既知習俗流弊關係甚鉅如坐視而不為整
　　理朕實不忍是以屢降諭㫖諄切開導冀其悛改四年
　　於兹矣而阿其那塞思黒及同黨之巨惡數人自知平
　　日叛逆之罪為朕所深知必不能逃於誅戮而怙惡之
　　念愈堅不但不肯悛改且至肆無忌憚正如左氏傳所
　　謂四凶者告之則頑舍之則嚚誣盛徳而亂天常也朕
　　荷
宗社之重寄念經國之逺圖不得已將伊等同黨巨惡數人
　　置之於法而阿其那塞思黒為天地所不容相繼俱伏
　　冥誅乃無識之輩遂謂
皇考為寛仁謂朕為嚴義以堯舜為比此不但不知
皇考不知朕之遵法
皇考且不知堯舜之所以為堯舜矣堯年十六履天子位當
　　時四凶之在下堯未必知其頑嚚比周若此也舜在臣
　　位熟知此皆濟凶増惡之人㫁不可留故毅然用法而
　　天下咸服亦如今日匪黨之事在
皇考當日未必深知尚有可以姑容之情在朕今日既已悉
　　知㫁無可以明縱之理是朕今日之嚴即當時
皇考之寛而鄙陋無知之人以
皇考為仁以朕為義何其謬歟朕為世道人心太平長久之
　　計出於萬不得已並非因當日有私忿宿怨而為報復
　　之舉也倘或當日稍有睚眦之隙則諸王大臣及八旗
　　人等豈有不知者乎朕行政賞罰悉遵
皇考典章如臺灣叛案誅止渠魁其同姓牽連異地各處者
　　咸與寛宥至青海逆番除一二人正法外餘黨悉與更
　　新此豈非法
皇考之寛仁乎即如當日鼇拜獲罪查其贓私至二千餘金
　　鼇拜云贓至二千金罪應伏誅昨年羮堯之贓私且至
　　數百萬矣然則以年羮堯之正法為嚴乎鼇拜蘇克薩
　　哈身罹重罪而其子孫俱䝉
皇考寛宥且加恩錄用豈非嚴所當嚴而寛所當寛乎帝王
　　為治之道有應寛者則用寛而非廢法應嚴者則用嚴
　　而非濫刑古人云寛以濟猛猛以濟寛惟寛嚴得當乃
　　為相濟若不論其事之當否但今日從寛明日從嚴以
　　一時之寛濟一時之嚴以一事之寛濟一事之嚴非惟
　　不能相濟必致庶務咸失其宜矣譬如醫家之用藥參
　　苓茋术可用為調養之資遇風寒結熱之症必須解散
　　發表之劑設病與藥相左則必致於傷生至疾病既除
　　而猶用解散發表之藥則又刻削太甚矣所謂因症製
　　方惟其當也朕經理萬㡬用寛用嚴皆因其人之自取
　　物來順應初無成見惟斟酌情理之至當而行之天下
　　惟有一理諸臣須知朕今日之義即
皇考當日之仁朕今日之仁即
皇考當日之義道無二致同歸一中因時制宜使得其平此
　　聖人所以言平天下也朕臨下御衆悉本至誠爾内外
　　諸臣亦當以至誠事朕勿存一毫虛假詐偽之念倘旱
　潦歉收而妄稱年穀豐稔盜賊藏匿而妄稱訟減獄清
　此等粉飾諛詞皆大有關於民生吏治爾等果能體朕
　之心務實存誠秉公持正去私心揣度之陋習佐寛嚴
　得中之雅化行之恒久將刑措之風可以復見而太和
　翔洽民物長春永登郅隆之盛治實朕之所期望也為
　此曉諭内外臣僚俾咸知朕意
　
　
　
　
　
　
　
　
　
世宗憲皇帝上諭内閣卷四十九
　　欽定四庫全書
　世宗憲皇帝上諭内閣卷五十
　　　雍正四年十一月
　上諭十七道
　　　初三日
　諭兵部
陵寢地方關係重大前范時繹在任時巡查甚嚴風水之内
　　不許閒人行走董象緯到任以來並不禁止聽人任意
　　在風水之内檢菓拾柴凡任内之事一切漫不經心有
　　意踈忽甚屬不敬著將董象緯調取來京爾部嚴審具
　　奏
　　　初四日奉
　上諭西安官員兵丁在巴里坤軍前年乆甚是勞苦効力
　　著行文總督岳鍾琪賞給副都統常壽一年俸同常壽
　　撤回官員每員半年俸兵丁每人銀十兩再去年自巴
　　里坤撤回西安官員兵丁官員每員賞給一季俸兵丁
　　每人銀六兩
　　　又禮部奏琉球使臣歸國奉
　上諭琉球國逺隔海洋該國王不必因收受賜物專遣使
　　臣進表謝恩著於正貢之年一同奏謝將此諭該國王
　　知之
　　　初五日奉
　上諭浙江杭嘉湖三府之人見朕蠲免江南蘇松浮糧遂
　　生希冀之心以為三府額賦較他處稍重亦欲想望恩
　　澤而强紳劣衿及不法棍徒從中包攬作奸抗違拖欠
　　種種弊端甚多以致國課虧欠不能清結夫錢糧之輕
　　重原視其地土之肥瘠以為定額杭嘉湖之額賦定自
　　前代小民遵奉輸納已久朕經理天下政務安能以國
　　家一定之經費任意裁減以遂小民非分之望其蠲免
　　江南浮糧者乃
皇考聖祖仁皇帝久欲敷布之德意而朕仰承之耳杭嘉湖之
　　額賦豈江南浮糧可比小民安得懐冀望之念而為
　　奸徒所愚虧國帑而干罪戾嗣後倘有不法紳衿棍徒
　　包攬代納抗違功令拖欠作弊者著王國棟密行訪查
　　嚴拏重治其罪至浙江通省舊欠錢糧一百餘萬兩朕
　　已加恩允撫臣李衞之請分作七年帶徵以紓民力該
　　省民人自應感戴朕恩如期完納倘有不法之徒仍復
　　蠱惑愚民作弊拖欠者著王國棟一併嚴查懲究
　　　初七日
　諭軍前回京之將軍官弁及諸王大臣等富寧安此番軍
　　前所行甚屬可嘉但未獲勦滅䇿妄阿喇布坦耳富寧
　　安身任將軍一心肫篤為國家宣力從前再三以進兵
　　奏請於
皇考之前
皇考憐念凖噶爾人等不忍翦除是以未允其請倘欲翦除
　　允其所奏富寧安定能擒滅䇿妄阿喇布坦矣䇿妄阿
　　喇布坦之所以未滅者非伊力之不能實我
皇考之至仁也富寧安在軍前多年約束兵丁辦理事務俱
　　井井有條而且行止端方廉潔此數年以來領兵之將
　　軍等聲名未有出富寧安之右者其於我
皇考之寄任實心奮勉不負任使益彰
皇考用人之明朕實嘉愛今朕代
皇考推恩將朕之煖㡌補掛數珠賜伊穿戴及縀疋銀兩被
　　鞍黃扯手馬雙眼翎特行旌賞降㫖該部封富寧安世
　　襲侯爵爾諸大臣皆宜效法富寧安而行諸凡勿顧目
　　前小利宜圖久逺榮顯如顧目前小利以致聲名大壊
　　悔之亦無及矣果能一心効力豈惟主上嘉愛即
上天亦必慈佑報之以福今國家昇平大臣等雖無軍旅効
　　力之處然内外諸事俱宜一體盡心爾等果能以富寧
　　安為法一心宣力朕亦如富寧安一體加恩矣如富寧
　　安竒立德等俱係將軍而竒立德等行為無恥上負君
　　上委任之恩下被屬員鄙薄䝉古等譏誚若朕於竒立
　　德等亦視如富寧安一體加以恩榮衆人豈以朕為是
　　哉竒立德等朕雖未加之以罪朕意以為尤甚於加之
　　以罪也諸大臣祇應各以品行聲名為念於國家公務
　　一意抒誠勉盡為臣以忠之道切勿瑣瑣然懐蓄私意
　　今富寧安即標準也
　　　十一日奉
　上諭帝王體國經邦政治所施惟準乎道理之至當寛嚴
　　賞罰各得其宜若一渉利弊二字便入於私是以孟子
　　云仁義而已矣何必曰利葢仁所以休養安全義所以
　　裁成化導也朕嗣承大統四年於茲凡政教號令皆遵
　　法
皇考
皇考在位六十一年
聖謨宏逺
諭㫖周詳紀綱法度靡不備舉特當時臣下或有陽奉陰違
　　不能實力遵行者或有事經厯久漸至廢弛者朕在藩
　　邸時知之甚悉即位以來仰體
皇考仁育義正之心屢降明㫖諄諄誥誡無非欲内外大小
　　臣僚咸恪遵
皇考之良法美政實心奉行以共成久安長治之盛是朕所
　　行之政皆
皇考已行之章程朕所申之令皆
皇考己申之寶訓實未嘗有所減省增益也特以厯年既久
　　新進疎逺之臣未能悉知見朕所施之政令遂以為從
　　前所未有而淺陋寡識之人往往於陳奏内有衆利皆
　　興諸弊盡除之語朕經理天下凡用人行政悉本大中
　　至正之心事至而應惟理所當然從無計及利弊之私
　　意如謂興利除弊則凡平治道路疏濬河渠修葺城垣
　　開墾田畝此國家經野之常典而可謂之興利乎年歲
　　豐歉不齊設有水旱為之賑饑平糶蠲賦緩徵此朝廷
　　軫恤之恒政而可謂之興利乎老人應賜以衣食則賜
　　之孤獨應䘏以錢物則䘏之勸以孝弟本小民自有之
　　天良朂以耕桑固閭閻各盡之職業而可謂之興利乎
　　至於盗賊奸宄法所應誅貪官汚吏法所應黜豪紳劣
　　衿法所應鋤而謂誅盜奸黜貪汚鋤豪劣為除弊可乎
　　情罪重者予以刑辟情罪輕者予以矜釋此又謂之除
　　弊可乎欲正民風而端士習不得不戒之用休董之用
　　威也將以此為興利乎抑除弊乎念習俗之流於奢靡
　　也朕躬行節儉以身示天下慮農人之惰於南畝也朕
　　親為耕耤以身先天下將以此為興利乎抑除弊乎夫
　　存興利之心即有不利之害有除弊之意即為啟弊之
　　端由此類推治道安得有利弊之名朕又何嘗有興利
　　除弊之舉也
皇考六十餘年豐功偉烈布在方䇿皆因事治事以人治人
　　從不居興利除弊之名而以此頌揚朕之政事朕實不
　　敢當朕亦不願當也外省督撫諸臣未能深悉朕意為
　　此曉諭知之
　　　又廣東巡撫楊文乾奏報濵海州縣被水情形奉
　上諭上年廣東福建二省所屬郡縣有數處歉收是以今
　　年春夏米價昂貴已諭該督撫等設法接濟撫恤貧民
　今年福建雨澤調匀秋成豐稔廣東早禾大收惟八月
　間雨水稍多恐晚禾收成歉薄至明歲青黄不接之時
　小民不無乏食之慮此時正當預為籌及應如何運送
　米穀赴廣備用之處著九卿確議具奏該撫所報濵海
　被水之十一州縣應如何賑恤之處一併速議具奏
　　十二日河道總督嵇曾筠奏請
陛見奉
上諭嵇曾筠身在豫省任所尚且日受查嗣庭寄信請託
　應接不暇若親身來京則諸王大臣多人以私事囑託
　者何以推卸嵇曾筠來京陛見無益著不必前來
　　十四日奉
上諭朕從前每出諸大臣並未令達爾當阿在朕前導引
　近在養心殿騐看侍衞時達爾當阿亦曾看過並未降
　㫖乃大臣等今日即令達爾當阿在朕前導引如果應
　派從前即應派出從前並不派出今日始行派出者明
　係衆大臣仍䕶庇阿靈阿特將阿靈阿之子在朕前行
　　走耳著將領侍衞内大臣等交與該部嚴審擬罪具奏
　　凡係阿靈阿鄂倫岱蘇努七十等朋謀之事朕若知之
　　斷不容恕必殫朕之力以除國家之大害
　　　十五日
　諭大學士等朕覽九卿所議欲停夥盜減等發遣一案當
　　日將夥盜分别減等乃
皇考聖祖仁皇帝好生至德從古未有之仁政也若照律不
　　分首從皆斬立決則受戮者甚多其中不無應酌量矜
　　減之人是以夥盜減等立法誠為盡善朕惟照舊遵行
　　但行之既久地方官吏捕役人等悉知此例或將愚劣
　　無能之輩嚴刑逼迫令其認為造意為首之人反將奸
　　狡積盜入於夥盜之中得邀減等亦未可定即如現在
　　減等發徃黑龍江寧古塔等處夥盜内有極惡難留者
　　仍被伊主所殺可見地方大臣官員惟圖塞責結案其
　　能實心體察靖盜安民者甚少凡盜案内必有實在為
　　盜者亦有被人誘脅並非素常為盜情尚可憫者若將
　　實在强盜拏獲即行正法不但法無不當且盜案亦不
　　至於併積當日
聖祖仁皇帝未將夥盜減等之條著為定例原有深意但既
　　施法外之仁通行年久朕意將此條不必載入律例另
　　立一檔案首載
聖祖仁皇帝諭㫖次將凡因盜案所下諭㫖存案遵行嗣後
　　遇有盜案務令地方各官詳察情形確實究審將案内
　　之悍惡兇暴實在為盜及被人誘脅或出於一時救死
　　之計要非素行為盜者一一分註明白於疏内聲明著
　　大學士會同三法司將造意為首與極惡難留者仍按
　　律擬斬其被人誘脅或非素常為盜情尚可憫有應行
　　減等發遣者將應減等緣由於本内聲明具題至發遣
　　之地亦不必定於黑龍江寧古塔等處應如何分發各
　　省内地之處爾等公同詳細定議具奏
　　　十九日盛京刑部侍郎武格奏城守尉尚祿私離汛
　　　地應革職奉
上諭城守尉尚祿為人正直伊到任將虧空倉内米豆隱
　瞞地畝據實俱行掲報經將軍駮回伊仍具呈求見將
　軍隨面見稟明將軍又令出具印結據此將軍似有不
　悅其揭出此事之意今審各處俱實若再將尚祿處分
　則將來上司何以管轄屬員該將軍之叅奏殊屬錯悞
　盛京刑部又援職官私離汛地之例議以革職更屬錯
　謬尚祿從寛免其處分著調補金州城守尉
　　二十五日奉
上諭朕覽署山東巡撫塞楞額奏章見莒州州同鄭封榮
　因薄責家人致被家人戮死甚為駭異夫主僕之分所
　以辨上下而定尊卑天經地義不容寛假漢人從來主
　僕之分不嚴陵替蕩軼風俗頺敗習以為常是以查嗣
　庭汪景祺輩不知君上之尊悖逆妄亂無所不至厯來
　滿洲風俗尊卑上下秩然整肅最嚴主僕之分家主所
　以約束奴僕者雖或嚴切亦無不相安為固然及至見
　漢人陵蕩之俗彼此相形而不肖奴僕遂生觖望雖約
　束之道無加於疇昔而向之相安者遂覺為難堪矣乃
　至一二滿洲大臣漸染漢人之俗亦有寛縱其下漸就
　陵替者此於風俗人心大有關係不可不加整飭夫主
　僕之分一定則終身不能更易在本身及妻子仰其衣
　食頼其生養固宜有不忍背負之心而且世世子孫長
　逺服役亦當有不敢縱肆之念今漢人之奴僕乃有傲
　慢頑梗不遵約束加以訶責則輕去其主種種敝俗朕
　所洞悉嗣後漢人奴僕如有頑傲不遵約束或背主逃
　匿或私行訕謗被伊主覺察者應作何懲治與滿洲待
　奴僕之法作何畫一之處著滿洲大學士九卿詳悉定
　議具奏
　　又奉
上諭凡督撫奏摺經朕批示發回者不過據朕一己之見
　即便批發伊等具本時只當就事論事聽候部議部中
　覆奏之日朕自有裁奪焉有具本時將密摺所批公然
　載入之理楊名時從前將密摺密批洩漏朕嚴加切責
不許再用摺奏後因伊懇求朕始俞允今伊因清查鹽
課具本前來遂將朕密批諭㫖公然載入本内明係回
䕶從前洩漏之罪故意如此想其心中以為不當有密
奏密批之事耳夫國家庻務殷繁亦有不便宣露於衆
者亦有本章諭㫖所不能盡者亦有一時不能即定者
故於密摺内徃來斟酌期於周詳妥協易經云幾事不
密則害成書經云爾有嘉謀嘉猷則入告爾后於内爾
乃順之於外曰斯謀斯猷惟我后之德觀易經書經之
言豈非密商密陳之意乎楊名時始則將密奏洩露於
外人今則將密批全錄於章奏伊係讀書人獨未聞古
人之明訓乎况督撫要務有舉劾二端叅劾則應用露
章薦舉則應用密摺此人臣事君之道而楊名時之必
欲宣露者明明欲收薦人之功於已而不肯以用人之
柄歸之於上也且其意以為將密批㫖意載入本内則
部議之時斷無不准行者似此怙惡不悛大奸大詐全
無人臣之體甚屬可惡著交部嚴察議奏戸部覆奏之
　時照依楊名時原本將諭㫖載入亦屬錯悞著將楊名
　時原本發還令其另行具奏
　　又奉
上諭朕聞金門總兵官謝希賢聲名平常是以調來陛見
　留京另用今觀其人尚屬壯健且向習水師之事去歲
　山東登州總兵官黄元驤陛見時年已老邁又患足疾
　到任後凡有查奏事件多舛錯遲延是其精力已衰不
　能勝任著以原品休致登州總兵官印務著謝希賢前
　徃暫行署理廣東提督萬際瑞前任總兵官時聲名甚
　好故特授為廣東提督乃自到任後通省事務不能料
　理其才難勝提督之任即如沿海文武官弁從前每向
　漁船索取陋規自經禁止之後聞文官陋規已革而弁
　兵總未悛改是即萬際瑞不能禁約之故萬際瑞著補
　授登州總兵官其廣東提督印務著石禮哈署理萬際
　瑞到任後著謝希賢同林全將停泊膠州海船於明春
　風色順利之時押赴天津到天津後謝希賢即留天津
　　同蔡勇敎習滿洲水師効力行走
　　　又刑部等衙門奏老𤓰賊任小山等解徃河南正法
　　　奉
　上諭此本内議稱將老𤓰賊任小山張民仁解徃河南正
　　法等語此等賊犯本身現在何處理應即於其地正法
　　仍於原行刼之處張掛告示諭衆知之若如此越省解
　　送恐沿路疎脱又生事端既干連地方官員而差解人
　　役亦屬苦累著九卿議奏俟議定之後永著為例
　　　二十七日奉
　上諭讀書所以明理講求天經地義知有君父之尊然後
　　見諸行事足以厚俗維風以備國家之用非僅欲其工
　　於文字也浙江文詞甲於天下而風俗澆漓敝壊已極
　　如查嗣庭汪景祺自矜其私智小慧傲睨一世輕薄天
　　下之人遂至䘮心悖義謗訕君上以
聖祖仁皇帝六十餘年聖德神功深仁厚澤普天率土浹髓
　　淪肌
聖敬日躋純亦不已用人行政至公至正事事周詳盡善實
　　自古帝王中所罕見者而查嗣庭汪景祺乃敢肆行謗
　　議則凡為人君者更何道以免悖逆之譏刺乎設使議
　　論及於朕躬其情罪尚或可恕今觀查嗣庭日記於雍
　　正年間之事無甚詆毁且有感恩戴德之語而極意謗
　　訕者皆
聖祖仁皇帝已行之事也本極盡善無可擬議而妄肆悖逆
　　猖狂之言誰無君父能不痛心能不切齒昔孔子作春
　　秋厯代因之各有史冊以垂法戒今若容悖逆之人顛
　　倒是非私行記載則史冊皆不足憑矣豈非千古罪人
　　乎浙江風氣惡薄如此查嗣庭汪景祺而外自尚有與
　　此相𩔖者若加窮究則不可勝誅倘聽其風俗頺敝不
　　加整飭何以成一道同風之治朕思開科取士原欲得
　　人任用豈以其文章詞藻之工可以有益於民生吏治
　　今浙江風氣如此挾其筆墨之微長遂忘綱常之大義
　　則開科取士又復何用且巡撫李衞等從查嗣庭家中
　　搜出科場懐挾細字密寫文章數百篇似此無恥不法
　　之事查氏子弟如此必係浙人習以為常不但藐視國
　　法亦且玷辱科名應將浙江人鄉㑹試停止至於生員
　　歲考仍舊舉行百姓皆吾赤子地方如有水旱之事朕
　　仍加恩賑恤鄉㑹試既停且使浙人中師生同年彼此
　　請託營求紛紜膠擾之習為之肅清將來人心共知改
　　悔風俗趨於淳樸朕確有見聞再降諭㫖朕因人心風
　　俗關係重大不得不嚴加整理以為久安長治之計朕
　　意如此著内閣九卿翰林詹事科道㑹同定議具奏
　　　二十九日
　上祀
天於
圜丘諸王大臣奉
　上諭今日未祭之前大雪及行禮時微止行禮畢雪復大
　　作此實
上天垂佑之象朕心甚慰爾諸王大臣諒亦必共相慶幸也
　
　
　
　
　
　
　
　
　
　
　
　
　
　
　
世宗憲皇帝上諭内閣卷五十
　欽定四庫全書
世宗憲皇帝上諭内閣卷五十一
　　雍正四年十二月
上諭三十九道
　　初一日奉
上諭向來官兵凡在内地行走者例不給與口糧朕思内
　地亦有逺近之分行走不無遲速之别宜酌加恩澤以
　奬勤勞今建昌官兵因進勦賊蠻已經深入梁山此地
　舊稱險逺並非内地可比而賊徒金格等潛匿荒僻之
　區尚未授首現在官兵各處捜勦奮勇効力甚屬可嘉
　查前歲進勦南坪時官兵俱經給與口糧今進勦梁山
　官兵著亦照南坪之例一體支給口糧以示朕撫恤兵
　丁之至意
　　初三日康親王崇安等奏請將大逆不道之阿其那
　　塞思黑妻子正法奉
上諭阿其那塞思黑心懐不軌亂我國家大奸大惡不忠
　不孝造背主逆天之大罪諸王大臣遵依國法欲將阿
　其那塞思黑妻子按律正法理所當然從來史冊中反
　叛簒逆之人則有之而未叛之先即公然敢與君上抗
　拒大逆不道無人臣禮如阿其那塞思黑年羮堯者實
　自古未聞也但阿其那塞思黑之大逆不道雖著而反
　叛之事跡未彰其妻子從寛免其正法塞思黑之妻逐
　回其家嚴加禁錮阿其那塞思黑之眷屬交與内務府
　總管給與住居養贍四保既係過繼尼雅哈母之人著
　仍留伊家
　　又吏部等衙門議奏部屬奉差督學不必出缺奉
上諭凡郎中等官奉差提督學政者若將員缺不行另補
　恐部中辦事乏人所議尚未周詳朕意凡部内郎中等
　官膺督學之任則加以編修檢討之衘使其名實相稱
　其員缺另行銓補俟伊任滿考察之後仍歸本部補用
　如此庻為妥協著九卿定議具奏
　　又刑部摺奏廣東廉州府叅革知府李元偉直隸慶
　　都縣叅革知縣劉紹曾並山東解任兖寧道楊三烱
　　與查嗣庭私書來往口供奉
上諭李元偉求查嗣庭致書轉託陳世倌一案李元偉既
　稱關防嚴緊不能投遞何以第二次又求查嗣庭寫書
　致託此處爾等未曾詰問劉紹曾求查嗣庭囑託蔡珽
　一案劉紹曾供稱查嗣庭向蔡珽説與不說不知道等
　語今查嗣庭現在爾等亦未質問二件問語俱遺漏但
　再行審問其罪亦不過如此此輩營求請託寡廉鮮恥
　之人加以笞責乃其自取李元偉劉紹曾已經革職楊
　三烱亦著革職俱交刑部照例笞責以為無恥營求者
　之戒
　　初五日奉
上諭覽署理山東巡撫印務侍郎塞楞額奏摺内開原任
　山東巡撫蔣陳錫名下應追監穀銀兩一案塞楞額所
　奏甚屬公平著照所請行文湖廣浙江二省將原經手
　捐穀之許大定蘇稷即速解往山東質對清查舊案從
　公完結陳世倌奉㫖清查此事為時已久尚無頭緒即
　此可見陳世倌不能實心辦事又如蘇努之子發往山
　東者乃獲重罪之人陳世倌並不管束聽其家人在外
　往來自如且當日李樹德曾餽送隆科多銀數萬兩陳
　世倌隱匿不代為奏聞又如修理太行堤工程現據王
　沛憻查審得博爾多程光珠等將本省公捐俸工銀兩
　侵蝕入己陳世倌雖未染指而屬員作弊伊竟知而不
　問似此則陳世倌在任因循怠忽瞻循之處甚多朕初
　意以其有益於地方故令在任守制今其行事若此於
　地方何所裨益著不必在任守制山東巡撫印務仍著
　塞楞額署理候朕另降諭㫖
　　又奉
上諭時值祁寒怡親王忠誠為國躬冒風雪不憚辛苦其
　隨從人員雖理應隨王行走但因公効力值此半月嚴
　寒之時伊等必皆勞頓凡王屬下人員不論在家在外
　官員等各賞銀二十兩䕶軍披甲執事太監等各賞銀
　　十兩
　　　初七日奉
　上諭御史謝濟世特叅河南巡撫田文鏡貪贓壊法等欵
　　以田文鏡之秉公持正實心辦事乃天下督撫中所罕
　　見者貪贓壊法之事朕可以保其必無而謝濟世於天
　　下督撫中獨叅田文鏡朕不知其何心從前
聖祖仁皇帝見科道官員朋比作奸互結黨與潛通聲氣網
　　利徇情私賣本章嚇詐財賄薦舉悉出於請求叅劾多
　　由於囑託至於請開捐納請開礦厰種種情弊不可枚
　　舉及至敗露之後則藉口風聞言事未曾確訪以此解
　　免其罪此等惡習深可痛恨是以
皇考屢降諭㫖切責至再至三並停止風聞言事朕即位以
　　來因初理政務惟恐未能周知是以令滿漢文武諸臣
　　及科道等官皆用密摺奏事葢欲明目達聰盡去壅蔽
　　以收實效也乃科道等官所密陳者未見有裨益政治
　　之事而科臣崔致逺等挾私妄奏不遵國憲朕是以停
　　止科道之密摺令其專用本章而猶恐其惡習尚存頽
　　風不改是以諄諄訓誡往復周詳誠以科道乃朝廷耳
　　目之官關係甚重欲正人心端風俗必自科道始科道
　　無私方能彈劾人之有私者若自恃為言官可以白簡
　　從事而胸懐詭詐聽人指使顛倒是非擾亂國政此等
　　之人實大有害於人心世道為國法之所斷不可容朕
　　豈不知誅戮諫官史書所戒然審其緩急權其輕重誅
　　戮諫官之過小而釀成人心世道之害大也古人云禮
　　義不愆何恤于人言朕為天下主豈惜此區區之小節
　　而忘經國之逺圖哉謝濟世身為御史不聞别有建白
　　而獨將巡撫中秉公持正之田文鏡加以貪贓壊法之
　　名特疏糾叅且自稱風聞言事顯悖
聖祖仁皇帝之諭㫖而於欽差大臣審定之事盡欲翻案並
　　將各案始末情由及田文鏡之納賄徇情諸事委曲描
　　寫若伊在旁目覩者則其受人囑託聽人指使欲傾陷
　　田文鏡以快其報復不問可知矣若不嚴加訊問則如
　鬼如蜮之伎倆得行於光天化日之下人心何由而正
　風俗何由而端乎著將謝濟世革職令大學士九卿詹
　事科道等嚴訊務將其中實情審出不得稍有含糊倘
　九卿詹事科道中有謂言官不應加刑者亦即據實陳
　奏不得面從而退有後言謝濟世由翰林揀選補授御
　史著將揀選之翰林院掌院交部察議具奏
　　又刑部等衙門議奏黄振國汪諴等照律治罪奉
上諭黄振國係大計叅革之員因蔡珽在朕前力薦是以
　特用為河南信陽州知州乃黄振國不知感戴朕恩但
　知倚仗蔡珽勢力恣肆妄行索取財賄經田文鏡據實
　糾叅比時朕諭蔡珽曰黄振國背朕深恩負爾薦舉田
　文鏡不稍瞻徇即行叅奏於爾大有裨益爾當深感田
　文鏡而痛恨黄振國方得大臣公忠之道若不如此則
　與年羮堯無異矣乃蔡珽不遵朕訓固執私心自黄振
　國被叅之後不但深恨田文鏡且於朕前懐怨望之意
　李紱自廣西來京陛見在朕前力為黄振國汪諴邵言
綸稱寃且言田文鏡欲致死黄振國以滅口隨經欽差
審理並無影響今謝濟世又特叅田文鏡其中言黄振
國汪諴邵言綸諸事一一與李紱之言脗合葢李紱原
係蔡珽門下又曾受其薦舉而黄振國則蔡珽保薦之
人故私相固結如此從前朕有明㫖凡屬員被叅負屈
者俱令赴都察院申訴使黄振國等果有寃抑亦只應
赴都察院辨理而乃暗中要結多人造作無影響之言
此倡彼和始則令李紱密陳於朕前今又令謝濟世顯
叅於章奏公然結為大黨撓亂國政顛倒是非實係大
光棍今既事事敗露若不嚴加懲創則朋奸結黨之風
不能止息有害於世道人心不淺黄振國應照光棍例
立斬至於汪諴以借貸鹽商銀錢被叅其處分不過止
於罷官並無累及身家性命之處乃汪諴各處營求冀
翻前案李紱謝濟世相繼為之辨雪此等鑽營不法之
徒斷不可不重加懲治應擬斬監候秋後處決此二本
著發還刑部等衙門另行具奏邵言綸比附匪黨鼔動
李紱謝濟世為之陳奏又如原任革職唐縣知縣關敶
以行賄被叅乃不安分守法營求佟鎮寄信與隆科多
稱揚其善以圖僥倖邵言綸關敶均屬可惡著僉妻發
邊衞充軍凡地方督撫大吏所管屬員不下數百人一
時訪聞不確叅劾之間或有屈抑亦事之所不能免被
叅者惟有安於義命静候朝廷定奪乃為臣子之道豈
有結黨横行造言生事蠱惑大臣科道官員傾䧟其上
司以快其報復之理况田文鏡之所叅黄振國汪諴邵
言綸等各案經欽差審明本無屈抑而伊等輒敢肆無
忌憚若此朕若不秉公執法以儆刁風則天下督撫尚
可為乎即如江西道員孫蘭苾因事解任之後私致書
與查嗣庭辨白其枉將來審明之時若孫蘭苾無過則
已倘有過而向人强訴必重治其罪謝濟世奏稱若將
田文鏡治罪則中州士庻罔不歡欣百爾臣工咸知儆
戒今朕特將黄振國汪諴治罪以快中州士庻之心以
為百爾臣工之戒
　　又工部議奏𢎞號厰存貯木植交與該總督及道員
　　等分賠奉
上諭本内議將𢎞號厰存貯木植著落地方官員賠還又
　議稱以大改小併堪作燒柴木植變價解部等語此項
　木植既著落地方官員賠還應將現有木植或給與地
　方官員或變價還項其不敷者再著落分賠方合情理
　所議未詳著再議具奏
　　又浙江總督李衞查奏李維鈞家産奉
上諭李衞清查李維鈞家産不徇情面一一查出可嘉但
　叅奏李維鈞婢妾一節未免過刻不合大體此事不必
　議覆若云請追誥命李維鈞既已獲罪革職自有定例
　何必特行叅奏凡大臣審理公務只當就事論事不必
　於事外苛索攻發人之隂私如蔡珽從前奏稱曾於北
　直旅次壁間見一對聨乃譏訕李維鈞家門之事朕比
　時切責戒其勿言又年羮堯在朕前力言隆科多之妾
　在家所為昨慶元之母與其妻又向馬爾賽拉錫悉數
　其卑賤之行經馬爾賽拉錫奏聞朕俱置之不問朕嘗
　見好發人之隂私者往往因己身行事有愧於心故意
　揭人之過以掩己之短如年羮堯素性貪婪故往往以
　貪婪之名加之於人朕以忠厚之道教天下著將此訓
　諭李衞知之
　　初八日奉
上諭科道乃朝廷耳目之官所關甚大果能秉公持正據
　實敷陳方合天下之公是公非而於朝廷政事有所裨
　益昨日謝濟世叅劾田文鏡貪贓壊法之事爾等滿漢
　大小臣工今日俱在朕前朕特面加詢問爾等若知田
　文鏡果有劣蹟謝濟世所叅不誣可即出班陳奏倘心
　知田文鏡居官貪婪此時不行陳奏而退有後言則大
　有虧於臣節尚可以為人乎朕既歴問再四而滿漢大
　小諸臣衆口同聲僉云田文鏡並無貪婪之事謝濟世
　所叅各欵事事皆虚可見公道在人難於掩蔽矣夫身
　為言官背公懐私朋比結黨將造作並無實據之浮言
　　轉相買囑慫慂紏彈以洩私忿而報宿怨令無知狂悖
　　之人愚㺯指使借風聞言事之名以酬報私恩小惠則
　　顛倒是非擾亂國政其有害於人心風俗者不淺我
聖祖仁皇帝神明天縱深知其弊屢頒
諭㫖嚴加訓誡停止風聞言事葢以人君圗治固貴於明目
　　達聰而無稽之言勿聽弗詢之謀勿庸則訪聞不確者
　　尚不可採而况於徇私搆黨彼此傾陷此等風習豈可
　　長哉朕即位以來所用在廷大臣外省督撫皆出於至
　　公並無平素熟識之人惟年羮堯傅鼐係藩邸舊屬而
　　此二人罪惡敗露朕即按律置之於法未嘗稍加寛貸
　　至田文鏡者朕在藩邸時不但不識其面並不知其姓
　　名因雍正元年年羮堯來京陛見時言山西年歲歉收
　　皇上宜早為賑恤朕因降㫖與巡撫德音令其查奏及
　　德音回奏稱山西去年收成甚好道途亦無饑民實無
　　可賑濟之處朕以德音身為巡撫所言如此年羮堯之
　　陳奏或有未確時田文鏡適告祭華山囘京復命將山
西通省荒歉情形激切敷陳備極周詳朕以田文鏡係
告祭之員經過山西地方閭閻疾苦非伊責任乃目擊
民瘼直言無隱深屬可嘉若非忠國愛民之人何能如
此因遂令田文鏡往山西任賑濟之事田文鏡到彼盡
心竭力辦理甚妥即以田文鏡為山西布政使令其與
諾岷料理山西一應未清案件二人秉公和衷將積年
虧空及地方宿弊剔除清理吏治整頓一新嗣因河南
諸事廢弛巡撫石文焯不能任怨任勞實心辦理故將
田文鏡調為河南布政使令其協理旋以石文焯調任
陜西即以田文鏡為河南巡撫朕之所以擢用田文鏡
之原委如此即此乃田文鏡在朕前營求諂媚之事也
及為巡撫之後三年以來整飭河工堤岸堅固河汛安
瀾年歲豐稔紳衿畏法正已率屬地方寧謐而每事秉
公潔已謝絶私交實為巡撫中之第一李紱自廣西來
京陛見時即奏田文鏡叅劾黄振國汪諴邵言綸甚為
寃抑張球居官聲名甚劣田文鏡並不紏叅且言黄振
國此時已為田文鏡監斃滅口又稱田文鏡操守雖好
每年有皇上賞給養廉銀二萬兩可以足用如臣在廣
西時每年所用不過三千金及李紱奏後將伊一年公
費日用開單呈覽共有一萬三千餘兩夫以廣西邊逺
而巡撫一年所費如此田文鏡為河南巡撫則每年公
費日用止於二萬兩此外田文鏡並未收受分毫較李
紱尚不可謂之更廉潔乎未幾黄振國已從河南解赴
來京依然無恙朕不知李紱受何人意指而揑造此不
稽之言敢於冒昧陳奏也至田文鏡所叅黄振國各案
皆係田文鏡自行奏請特遣大臣前往審理朕因差侍
郎海夀史貽直到豫將各案重審皆已䆒訊明白定擬
具奏其張球一案田文鏡已經認過請罪部議亦於張
球諱盜案内已將田文鏡處分矣夫督撫統轄通省地
方甚廣屬員甚衆其居心辦事安能盡保其無過田文
鏡始而誤信張球為可用既而察知其不肖即深自愧
悔據實叅奏亦可以解其從前誤用之愆若必追究已
往借端苛責則督撫大吏將何道而始能免於指摘乎
即如朕之誤用年羮堯隆科多始見其可用則委任之
既覺其奸囘則法治之一皆本乎大中至正之心準乎
公是公非之理豈得加朕以誤用匪人之名乎至汪諴
邵言綸即令田文鏡叅劾或有未當亦屬偶然之事况
汪諴邵言綸皆係庸劣不堪之人田文鏡叅處並無寃
抑乃謝濟世於九卿議覆欽差所審各案進本之前一
日特叅田文鏡貪贓壊法各欵其中所言黄振國張球
邵言綸汪諴等事與從前李紱自廣西來京陛見時所
奏一一脗合朕思封疆大臣能為朝廷實心任事即為
國之棟梁朕之股肱若不為保䕶而任人傾陷則朕何
顔對天下封疆大臣乎况從前特頒諭㫖言天下巡撫
中實心任事不避嫌怨為國為民者唯田文鏡李衞楊
文乾三人今謝濟世聽人指使將田文鏡紏叅顯與朕
之明㫖相悖且田文鏡並不可謂之權要亦斷不能加
以貪汚之名而謝濟世為此叅奏者其意不過欲使天
下督撫皆因循茍且庸碌偷安邀衆人之虛譽保一已
之身家而不為國家實心効力以快其黨錮之私心此
種結黨營私排擠傾陷之惡習不可不嚴加懲治是以
令内閣九卿等公同研究務得實情將謝濟世正法以
為言官不法之戒昨日有人密奏朕云看謝濟世乃邊
逺無知愚蠢鹵莽亡命小人而敢以無理之事妄陳者
其中必有大奸大詐之輩暗中指使動以直言敢諫之
美譽使激皇上之怒皇上必秉公執法置之重典令皇
上有殺言官之名其心術甚為狡獪皇上既洞悉其奸
此時若行嚴究何情不得况案内必牽連多人而謝濟
世斷不肯供出實在指使之人且使奸詐之徒反謂得
計等語朕是其奏暫寛此一事今内閣九卿等審問謝
濟世時將伊所奏田文鏡各欵逐一究訊謝濟世皆茫
無慿據俯首無詞則其受人指使情弊顯然李紱前任
廣西巡撫謝濟世係廣西人自供曾於本省晉接又於
京師相見則平日二人原有往來未必不因李紱有私
惠於彼而欲借此酬報之也謝濟世既自命為報効國
家之人著革職令往阿爾泰軍前効力贖罪此案亦免
深究如李紱蔡珽等設有暗中指使之事聞朕此諭不
知可自知愧悔與否前朕曾降諭㫖凡天下官員有被
上司叅劾寃抑者許令赴都察院控訴若黄振國汪諴
邵言綸關敶被叅情由果有寃抑何不遵㫖赴都察院
辨理乃黄振國汪諴邵言綸暗結黨援摇唇鼓舌將本
身所犯之罪巧為掩飾布散浮言鑽營李紱密奏朕前
今又指使謝濟世挺身陳奏關敶以行賄被劾乃不安
本分囑託佟鎮寄信隆科多在朕前稱揚其善以圖僥
倖在黄振國挾勢婪贓狂妄不法已罹重罪而汪諴邵
言綸關敶等處分不過罷官何至要結黨與請託權要
必欲更翻前案報復私仇奸險至此實為法所難容是
以將黄振國汪諴置之重典邵言綸關敶俱令發遣邊
衞充軍正如謝濟世奏内所云如此則中州士庶罔不
歡欣而百爾臣工咸知儆戒矣如孫蘭苾互揭一事致
書於查嗣庭求其辨雪將來審結之時如孫蘭苾果無
干渉則已若已身有罪而向人强訴必將孫蘭苾從重
治罪朕素性不嗜殺人但此奸惡之風不得不殺一以
儆百實為人心風俗計也半月以前朕面諭九卿翰詹
科道戒以搆黨營私徇求請託言之可謂諄切矣乃今
有無理妄奏如謝濟世者與朕前㫖顯為悖謬可見此
風一時難於悛改而朕之所以姑寛謝濟世者葢以不
教而殺實所不忍教而不久朕亦不忍即加誅也爾等
諸臣皆由科甲出身將來為督撫為學政果能公忠體
國朕必當加恩保䕶斷不使萋斐之人得以行其傾陷
之計倘懐私挾詐顛倒是非朕亦決不姑貸凡此搆黨
排陷之風朕必加整頓者乃正所以為爾等諸臣之身
家子孫保全久逺之計若諸臣果能遵朕訓㫖凡事秉
公持正合乎公是公非則上下一心君臣合德永享昇
平之福豈不美歟諸臣當共勉之
　又奉
　上諭朕在藩邸時披閱經史之餘每觀釋氏内典實契性
　　宗之㫖因時與禪僧相接惟性音深悟圓通能闡㣲妙
　　其人品見地超越諸僧之上朕於西山建大覺寺為其
　　静修之所及朕嗣登寶位凡體國經邦一應庶務自有
　　古帝王治世大法佛氏見性明心之學與治道無涉且
　　若以舊邸熟識僧人仍令主席京師天下或以朕有好
　　佛之心深有未可且有累於性音之清行而性音亦力
　　辭歸隱遂安禪於廬山隱居寺四年於兹謹守律規謝
　　絶塵境即本省大吏盡不知不聞也今聞其圓寂朕心
　　深為軫恤著照玉林加恩之例追贈國師并賜與諡號
　　交内閣撰擬其語錄乃近代僧人所罕能者著入經藏
　　以彰其真修翼善之功
　　　初九日奉
　上諭内大臣馬武抱病危篤勢將不起聞之深為悽惻馬
　　武事我
皇考五十餘年朝夕侍奉不離左右恪恭謹慎事事能體
皇考之意從無一件煩勞
聖心之處每當盛暑嚴寒隨從勤勞伊並無幾㣲倦怠之色
　　朕㓜齡時伊抱扶服事備極小心其情事宛然如昨伊
　　為人雖未讀書不能辦理國家政事而侍從
皇考數十年如一日以子臣之情揆之其功較之宣力封疆
　　贊襄朝宁者似為更大且生平胷懐坦白情性和平至
　　於操守一節不過交接之間不能一無所取而枉法貪
　　婪懐私挾詐作威作福如阿靈阿拉錫之所行伊則從
　　無一事此舉朝所共知者朕追念
皇考凡係昔年侍從之人皆加恩眷望其同享遐年况馬武
　　乃年齒最高効力最久
聖眷最渥之人舉朝莫與倫比是以朕聞其病勢沉重悲傷
　　垂涕不能自已屢次降㫖欲親身前往看視而諸大臣
　　合詞勸阻至再至三不得遂朕之願著莊親王同四阿
　　哥前往代朕看視朕尚望其痊可倘伊病果不起著照
　　伯爵賜與䘏典賞銀一千兩並給與世襲阿達哈哈番
　以示朕優眷老臣之至意
　　又奉
上諭烏喇等處地方差使應行馳驛如差員自備鞍馬殊
　覺拮据伊等心有餘而力不足如何行走辦事嗣後凡
　此等一年差遣應予馳驛及一年之内如何令其不至
　拮据之處著該部議奏
　　初十日奉
上諭今歲江南地方秋雨稍多其江安所屬被水之州縣
　已令該督撫轉飭有司確查賑恤務使小民得所但聞
　入冬以後時有隂雨積水未消春麥未能及時耕種恐
　交春米價漸昂而青黄不接之時更須預為籌及况蘇
　松戸口繁多民間食米多取給於外販尤當早為留意
　查江安糧道有存貯還漕一項約計二萬八千餘石安
　慶廬州鳳陽淮安四府各有分貯留漕之項共計九萬
　餘石此米原為地方備用而設但恐年月已久未必實
　貯在倉應差京官一員前往確查並㑹同江南督撫作
　何分别留運平糶之法以濟民食但江南地廣人稠恐
　需米之處此數未必敷用必設法多貯方覺寛裕其應
　作何採買運送備用之處著九卿速議具奏
　　十二日
諭内閣九卿翰林科道等覽爾等所奏查嗣庭案内李元
　偉劉紹曾楊三烱私書囑託情節李元偉因沈元滄係
　查嗣庭同年求其轉懇查嗣庭致書囑託陳世倌楊三
　烱亦因係查嗣庭同年懇其囑託牛鈕可見爾等漢人
　於同年師生之誼黨比成風平日則交相固結有事則
　互相袒䕶夤緣請託背公徇私似此頽風不知起自何
　時竟至積錮日深相沿日甚不以為可恥而視以為當
　然以致顧恤私交罔知國法此等惡習實堪慨歎夫國
　家開科取士原欲得讀書明理之人秉公持正共相砥
　礪以端風俗以正人心所謂以同道為朋於國家方有
　裨益今乃往來囑託彼此營求以朝廷取士之正途為
　植黨徇私之弊藪適足以敗風俗而壊人心亦何取於
科甲出身之人乎即如趙申喬乃大臣中之有令名者
其臨終時囑其子孫有門生二人某某從未謁見若來
京不許其登門其子孫遵奉遺言此二門人至於愧悔
無地此人人所共知者以趙申喬清正大臣尚不能免
此陋習則其他可知矣然趙申喬䆒因此邀結私心生
子趙鳳詔貪婪不法身受國憲未必非其徇私之報應
也又如李紱保薦徐用錫稱其人品端方請帶往廣西
以為士子師範而年羮堯則叅奏徐用錫人品不端若
用此小人則君子必受其害等語後李紱又奏稱徐用
錫為君子以叅奏者為小人及朕詢問九卿公論僉云
徐用錫實係憸邪小人不可錄用乃李紱仍偏執已見
終以年羮堯之叅奏為小人並以九卿之衆論為不公
又如陳世倌與陳世倕本屬兄弟同係科甲出身乃彼
此互詆陳世倌以陳世倕為小人陳世倕又以陳世倌
為小人究不知其果孰為小人也可見爾等漢人各挾
偏私黨同伐異顛倒是非互相爭執竟置公道於不問
皆由同年師生之見膠結於中以致若此也向時多有
條陳請禁淫詞小說者不知淫詞小說固害風俗然小
說中淫䙝之詞其害尚小至於師生同年之聨絡聲氣
徇私滅公惑人聽聞之邪說其害於世道人心者更大
且爾漢人以師生之情同於父子如果視門生為子弟
自當教以忠君為國立身行已之道今乃教以夤緣請
託罔利營私父兄之所以教訓其子弟者固當如是乎
爾等由科甲出身者動輒輕視别途之人夫人才何項
蔑有古來名臣碩輔不由科甲者甚多即臯䕫稷契豈
由科甲乎乃今之科甲出身者不但詆排捐納之人以
為異途即特舉之孝亷方正亦以其不由科目而譏誚
其不文豈知孝亷方正亦未嘗不譏誚科甲之人不孝
不亷耶甚且進士則輕舉人舉人則輕生監殊不思進
士果必勝於舉人舉人果必勝於生監乎即如江浙之
人詆山陜人為愚蠢豈知山陜之人更詆江浙之柔靡
如婦人女子也可見人必自侮而後人侮之轉相譏誚
　　報復之理固如是也山陜之人當佩服江浙之文江浙
　　之人當推重山陜之武如此則文武並濟各効所長智
　　者盡其謀勇者竭其力普天率土一團和氣豈不美哉
　　本朝立賢無方非若明代專用科目一途若科目出身
　　者徇私結黨互相排陷必至撓亂國政肆行無忌朕為
　　紀綱法度風俗人心之計豈肯容若輩朋比妄行必至
　　盡斥棄科目而後已此皆科目中之敗類有以致之即
　　有議朕為不重科目者朕亦有所不恤若畏浮言之譏
　　訕而不能果斷者此庸主之所為也只在朕秉公執正
　　可對越
天地神明耳况䘮心蔑義之人其是非豈有定準以
聖祖仁皇帝之聖德神功深仁厚澤普天率土浹髓淪肌為
　　千古帝王所罕覯萬世臣民所感戴尚不免於查嗣庭
　　汪景祺之悖理逆天妄肆譏訕究之徒自取誅戮何損
　　於
聖德之高深乎朕即位以來凡整綱飭紀無不仰遵
皇考之良法美意以實心行實政如果有豐功偉烈大有造
　　於社稷蒼生垂之史冊萬世自有公論即有查嗣庭汪
　　景祺之輩心懐悖亂敢於詆誣者亦必自遭天譴不能
　　倖逃國法究於朕之聲名毫無所損設或朕無功業可
　　紀即有稱功頌德潤色浮詞朕方滋愧亦復何益虛詐
　　之行朕恥而不為也國家用人之道首重科甲朕於一
　　長可取之人尚必錄用况科甲出身苦志讀書欲為國
　　家報効之人朕豈反置之不用乎且爾等鄉㑹中式文
　　章知遇師生禮貌人情之常朕亦非概行禁止也但爾
　　等當豁然如夢之醒洗心滌慮痛除積習以黨援為戒
　　以道義相規期無負於名教務共砥其公忠若為同道
　　之朋則益加勉勵若為同利之朋則力加悛改庻人心
　　正而風俗淳在爾等固永受科甲之恩榮而朝廷亦收
　　得人之實效若執迷不悟仍蹈前愆不獨有玷科甲之
　　名亦且斯文掃地矣爾等欲為忠良之臣輔朕為明聖
　　之主惟爾等是望若爾等甘為朋比小人朕亦無奈受
　薄待科目之名而已兩無益也爾諸臣其勉之戒之
　　又奉
上諭今日朕面加訓誨諄切周詳爾等諸臣共相敬聽惟
　姚三辰之詞色神氣不以朕言為然伊乃浙人必係查
　嗣庭汪景祺之同類其胸懐甚不可信朕因浙江風俗
　頽壊不堪力加整頓務便痛改惡習浙省之人自應感
　朕恩德共知愧悔乃姚三辰心術不端全無儆懼之意
　著令其同謝濟世前往阿爾泰軍前効力使之習觀本
　朝兵制諳練邊逺地宜姑且免其革職朕觀人頗能洞
　悉隱㣲姚三辰居心行事衆人内自有知者亦必共服
　朕之明鑒也
　　十三日奉
上諭黄振國汪諴邵言綸關敶俱著提解來京俟伊等到
　時九卿等傳諭與此四人黄振國汪諴之罪不至斬決
　監候邵言綸關敶之罪亦不至邊衞充軍乃結黨朋謀
　鑽營李紱蔡珽為之稱屈復造作浮言指使謝濟世叅
　奏翻案欲以傾陷封疆大臣且李紱密奏田文鏡欲監
　斃黄振國以滅口不知田文鏡與黄振國有何深讐抑
　田文鏡有何短處為黄振國操持而必欲致斃滅口耶
　朕為世道人心關係不得不加以重典以儆戒將來是
　黄振國之死實死於李紱蔡珽謝濟世三人伊在九泉
　之下亦當痛恨此三人也朕恐伊等下愚不移至死執
　迷不悟故著九卿將朕此㫖明白宣諭俟回奏後將黄
　振國正法汪諴著於刑部監候秋後處決邵言綸關敶
　各充發邊逺地方
　　十五日吏部議叙平定青海人員奉
上諭從前議叙平定青海功績朕俱詢問年羮堯分定等
　次朕意以為年羮堯斷不忍欺故信之不疑皆准所請
　今只就宋可進賞給三等阿達哈哈番而黄喜林賞給
　二等阿達哈哈番觀之則從前議叙各官輕重失實不
　能公平顯然矣著將本内諸人議叙之處交與岳鍾琪
　秉公分别具奏到日議政大臣大學士等定議具奏
　　又雲貴總督鄂爾泰奏報勦撫狆苗地方寧謐奉
上諭狆苗自數百年以來兇悍不法擾害平民今鄂爾泰
　石禮哈馬㑹伯率領弁兵前往勦撫成功甚速地方俱
　已寧謐永無苖人騷擾之患甚屬可嘉著將鄂爾泰等
　從優議叙在事官員兵丁俱著照軍功例議叙如劉業
　浚當用兵之時退縮不前者著嚴察議奏
　　十六日吏部侍郎沈近思條奏整飭浙江風俗事宜
　　奉
上諭據沈近思奏稱浙江一省逆種雙生越水為之增羞
　吳山盡皆䝉恥等語朕謂浙省有沈近思一人不為習
　俗所染可稱上智不移實足盡洗越水吳山之羞恥矣
　其所條陳浙江風俗十欵事事切中情弊委曲詳盡甚
　屬可嘉著發與李衞王國棟照伊所請嚴行禁約
　　十七日奉
上諭前差學士何國宗等七人前往山東查看河道朕俱
　給與驛站夫馬廪糧不使煩擾地方其遶道踏勘不通
驛遞之處則令該管州縣酌量應付該撫陳世倌自應
將如何供應並議定動用何項銀兩給與不使累及官
民方為妥協今據塞楞額奏稱厯城等二十二州縣詳
報供應欽差食物車馬等項用過銀兩無項可扺除德
州泗水恩縣高唐聊城五州縣情願將用過銀一千五
百九十九兩自行捐備不請開銷外其餘州縣共用過
銀七千二百六十餘兩應於何項開銷詳請定奪等語
何國宗等查看河道既已給與驛站夫馬廪糧其餘遶
道之處地方不逺所需日用之費甚屬有限今覽塞楞
額所奏各州縣應付將及萬金之多此皆陳世倌徇情
結納逢迎欽差之人任其浮用濫支以博人之稱譽背
㫖諂媚甚屬無恥有玷封疆之任前何國宗回京即在
朕前奏稱山東巡撫陳世倌甚好並奏及送伊等盤費
各八百兩河南巡撫田文鏡無所餽送其詞色之間似
有以田文鏡為不敬欽差之意因田文鏡無可指摘而
何國宗等亦但露不足之色又如查嗣庭奉差江西丁
　士一接待踰格孫蘭苾致書訴寃可見奉差之人在外
　借端生事情節顯然山東供應欽差濫支之七千二百
　餘兩並泗水等州縣自行捐備之一千五百餘兩俱著
　於陳世倌名下賠補以警將來阿䛕之風何國宗等不
　惜地方物力負朕任使交部嚴察議奏
　　又浙江省在京大臣官員吏部侍郎沈近思等奏謝
　　整飭化導浙江風俗奉
上諭覽浙江大臣官員等謝恩奏摺若果出於至誠感激
　愧悔交加儆戒勸勉則一二年間風俗可望其歸於醇
　厚不負朕化導之苦心而爾等身家子孫亦永受其福
　倘係粉飾虚文則此奏復何益也朕所不取向來浙江
　風俗如此爾等諸人中豈無存心邪曲與汪景祺查嗣
　庭相類者前二人罪案敗露之時朕若一一究問訪察
　何情不得而朕不忍株連多人曲為保全爾等當知朕
　寛大之恩人人感激砥礪踴躍自新朕觀浙江風俗讀
　書人多非强悍愚蠢聖教所不及如苗猓番獞之可比
　祇因平時習染既深而一念偏邪埋没本良致昧綱常
　大義若將此心檢束循理而行則習俗頃刻變化收效
　甚速也自茲以往爾等果能洗心滌慮遷善改過朕必
　知之倘陽奉陰違仍沿故習亦難逃朕之洞鑒勉之慎
　之
　　十八日奉
上諭謝賜履朕向來原不知其人伊初到山東巡撫任時
　大臣中數人曾在朕前奏稱謝賜履操守好而才具平
　常彼時因魏廷珍陞授湖南巡撫所有兩淮巡鹽御史
　員缺甚屬緊要朕遂將謝賜履補授并授為副都御史
　是時山東有貪劣知府陶錦李元龍等數人經朕訪聞
　確實諭令黄炳紏叅並不由於謝賜履之陳奏也而謝
　賜履自居叅奏劣員之功山東之人亦皆歸功於謝賜
　履則謝賜履之欺世盜名可知矣及伊到兩淮後雖無
　貪婪之名然一事不曾整頓至於湖廣鹽價一事與楊
　宗仁爭執伊所辦理亦甚不妥及調補兩浙巡鹽而伊
　　因循怠忽以致私鹽充斥鹽梟横行全不能盡心經理
　　俟朕降㫖而後稽查使人歸怨於朕而年羮堯到浙時
　　伊親身昏夜逺接備極恭敬則其工於諂媚逢迎又可
　　知矣今年夏間陛見來京以衰老求退朕觀其言動知
　　其為詐偽之小人即伊自稱衰邁不能供職此語亦非
　　實情不過託詞試探朕意朕料其不能為國家出力故
　　允從其請今伊胞姪謝濟世聽人指使顛倒是非擾亂
　　國政此必係謝賜履心懐怨望平時不以正道教訓子
　　弟以致伊姪背公蔑理狂肆妄行干犯法紀著行文本
　　籍令謝賜履即速赴京爾等將謝濟世案内情由向伊
　　一　一詢問具奏
　　　十九日奉
　上諭從來國家外戚以恭順謙謹為尚不可驕縱妄行舅
　　舅佟國綱素性乖謬昔為都統時每薦舉人員無論其
　　人之優劣必强求
聖祖仁皇帝擢用如不俞允即有怫然之意
聖祖仁皇帝將綠頭籖擲之於地伊猶然無恐懼之色且奏
　　云寧將我都統革去臣所薦無私斷不可不用如此冒
　　凟無禮
聖祖每曲賜包容未嘗加之以罪仍置之大臣之列以保全
　　之伊不特不感
聖祖高厚之恩而且時懐觖望後往烏蘭布通出兵時
聖祖知其譾劣不可大任一切緊要事務俱不令干預但令
　　管轄火器營伊心生怨懟及臨陣時伊獨穿出色甲胄
　　單騎馳出鹿角之外以致中鎗身死葢其平日蓄志忿
　　戾故特有意輕生以辱國體然
聖祖念其既已陣亡仍優加䘏典
聖祖之恩禮外戚始終不替可謂至厚且渥矣其子孫應倍
　　加感激而諸子皆不然其剛愎無禮大與其父相同及
　　朕即位之後念其為
太后戚屬且仰體
聖祖推恩至意於佟國綱之祖父特加曠典贈以崇階錫之
　　美諡又勅該部為之修墓建祠頒賜御書匾額對聯以
　　光祠宇恩施稠叠寵榮備至乃鄂倫岱法海等並不知
　　感戴朕恩反以為此等異數皆因朕優待隆科多所致
　　其負恩悖義一至於此尚得謂之有人心者乎如法海
　　乃佟國綱微賤侍婢所生自㓜父不以為子兄不以為
　　弟及讀書長成憑藉外戚之勢濫得科名遂益肆狂縱
　　不知檢束至法海之兄鄂倫岱不孝於父通國皆知法
　　海之生母没後鄂倫岱不容其塟入祖墓彼此遂成仇
　　敵其父子兄弟之間情誼乖離大率如此法海本屬無
　　能之人
聖祖因伊係舅舅之子且念伊父陣亡故由翰林洊擢廣東
　　巡撫其在廣東操守雖好然行事乖張於地方吏治盜
　　案全然不能辦理且進呈奏摺俱係敝紙惡墨
聖祖怒其不敬曾將其進摺家人痛加責治而法海毫無畏
　　懼狂悖自如
聖祖恐其貽悞封疆將法海革職令在軍前効力伊至西寧
遂與允禵私相交結允禵為大將軍時種種貪縱不法
之事法海並不勸阻及朕即位後令允禵來京法海乃
軍前効力廢員未奉朕㫖即潛至京師彼時適值年羮
堯來京陛見奏稱法海已經到此且薦其可以任用朕
因命為江南學院法海蒞任後頗有聲名朕意欲擢為
浙江巡撫年羮堯復奏法海止可為學院不可為巡撫
朕思法海既堪為學院之任則亦可以用為巡撫遂將
伊補授浙江巡撫詎意法海一至浙江而狂妄暴戾之
性依然不改慢罵司道肆無忌憚嗣據佟吉圖奏稱法
海向司道前極口贊揚年羮堯為天下第一豪傑此外
之人無一可用其所言之狂悖如此臣實不願為伊屬
員等語其所以稱贊年羮堯不過欲要結年羮堯之歡
心為之援助其卑汚鄙賤無恥䘮心於此可見目下杭
州將軍鄂彌達在京陛見亦奏法海前為浙江巡撫行
止乖謬不堪之甚是法海之不能勝任巡撫人所共知
朕前此將伊調回授以部院事務猶冀其時聆訓㫖或
能悔過効力朕之加恩於法海不為不厚矣法海前自
西寧進京時曾奏允禵向伊云我與皇上已成讐隙朕
思向在藩邸與允禵並無嫌隙何事成仇揆之於理允
禵必無此言此特法海前與允禵交好故揑造此語以
見朕若處分允禵即為報復仇怨無非深為允禵預留
地步巧圖營䕶之意今遣人訊問允禵允禵囘奏我今
身犯重罪䝉皇上不加鈇鉞實感實悔凡是我所言者
無不承認但法海此言全無影響伊現今在京我情願
與之質對據此則法海之居心奸險罪惡顯然且伊與
鄂倫岱兄弟之間原如仇敵又欲借此以掩飾其骨肉
相殘之醜至鄂倫岱結黨悖逆擾亂國政朕將鄂倫岱
正法並未株連法海而法海與鄂倫岱平昔本如仇敵
乃鄂倫岱被誅之後伊轉時露怨望之色此其大詐大
奸尚有人臣事君之體乎朕近命法海往西寧搬取塞
思黑之家口伊竟不請訓㫖冒昧前往前月二十一日
塞思黑之家口一到保定伊便欲獨自進京其一同差
　往之太監王自立郭進玉向伊云我等同辦此事今到
　保定尚未奉㫖忽留我等在此大人獨自進京我等甚
　是害怕伊對王自立郭進玉云我總是有罪之人此番
　進京皇上必將我拏問交部彼時必定另差人來料理
　等語伊遂於二十六日自保定起身前來奏聞朕諭以
　前次既不請訓㫖今又何必瀆奏伊竟不候㫖公然自
　往保定將塞思黑家口帶領來京强交内務府收管似
　此悖亂妄行目無國法斷難寛恕將法海革職拏交刑
　部著順承郡王錫保領侍衞内大臣各部院滿大臣等
　一一審明具奏
　　又
諭五城官員軍民人等制錢乃日用之所必需務使充足
　流通始便民間之用國家開局年年鼓鑄而京師錢文
　不見加増外省地方亦未流布是必有銷燬制錢製造
　器皿以致錢文短少錢價日昂其中情弊顯然朕念切
　民生屢降諭㫖而錢價仍未平減是以禁用黄銅器皿
　凡民間所有俱給價令其交官以資鼓鑄此朕悉心籌
　畫至再至三專為民間資生便用起見並非朕有需用
　銅斤之處而廣收民間之銅器於内府也似此有益於
　民間之事爾等當即踴躍急公欣然交納使錢文贏餘
　日用贍足尚何待於上官稽查催迫耶况銅器交官皆
　如數領受價值又何樂而不為耶且民間器皿非必定
　需黄銅製造其在有力之家則白銅紅銅皆非難得之
　物而無力之家則木盆磁器價亷工省亦未嘗不適於
　用非若錢文為人人所萬不可缺者朕為爾等日用之
　計如此籌畫爾等自為日用之計更當鼓舞奉行何必
　遷延觀望令公私俱無所裨益乎與其藏匿於家將來
　限滿三年犯禁獲罪何如彼此相勸早為交納既得價
　值而又受錢價減省之利益乎朕憫爾等愚昧無知再
　頒此㫖通行曉諭其咸體朕意
　　二十日
諭刑部劉天桂所犯止於杖責並非死罪重犯何以至於
　監斃在獄著該部查明具奏從來監斃人犯多由獄官
　踈忽一任禁卒陵逼所致若使本犯有應死之罪又當
　别論其軍流以下輕罪之人瘐斃在獄甚屬可憫其在
　獄患病者應否保釋調治再督撫題報監斃人犯本内
　務將本犯情罪並病故緣由如何聲明不令朦混之處
　著九卿議奏
　　二十一日
諭戸部江南地方今歲秋冬雨水稍多低窪之處未免減
　收目下米價雖平恐明歲青黄不接之時價值不免昂
　貴朕心軫念預為籌畫已特遣專官將從前截留漕米
　一一清查會同該督撫商酌以濟地方之用又令該督
　撫動用正項錢糧委員於隣省採買米穀以備積貯平
　糶之需朕思蘇松常鎮四府地廣人稠需米甚多而四
　府所屬漕兌共一百四十餘萬石居七省漕糧三分之
　一今州縣既有被水之區恐小民輸納匪易著將成災
　五分以上之地畝應出漕米緩徵一半約計將及二十
　　萬石俾閭閻既寛正額之輸將而地方又有多餘之米
　　粟則編戸窮黎當不慮其乏食矣其緩徵一半漕米著
　　於雍正五年秋收後帶徵完納其不成災之地畝仍照
　　額徵之數准其紅白兼收著將此速諭該督撫遵行
　　　二十二日奉
　上諭年來冬月封印之後政務畧有餘閒朕手書福字賜
　　内外大臣諸臣奏謝皆稱受朕賜福之恩此世俗之言
　　非正理也朕何能以福賜諸臣哉不但朕也即
上天亦豈能以福私與一人哉書曰惠迪吉從逆凶又曰天
　　道福善禍淫易曰積善之家必有餘慶詩曰自求多福
　　古聖人之垂訓深切著明如此從來善惡之報如影隨
　　形福緣善慶視乎其人之自取他人不能助纎毫之力
　　也且所謂福者不在乎富貴貧賤之間富貴人有富貴
　　之福貧賤人亦有貧賤之福有時貧賤之人循理守分
　　無患無憂其心志安舒四體暢適轉在富貴人之上是
　　人人各有其福也朕之每年頒賜福字者葢欲諸臣觸
　目警心時時存可以獲福之心行可以獲福之事如詩
　人之所言自求多福則諸福集於其身矣諸臣又嘗言
　頼朕之福此言亦屬非是葢必諸臣皆有福朕方有福
　是朕實頼諸臣之福也又必天下百姓皆有福然後為
　吾君臣之福是君與臣皆頼百姓之福也願與諸臣共
　勉修福之道可耳
　　二十三日奉
上諭戸部尚書蔣廷錫在内廷侍從二十餘年恪慎勤勞
　實心効力朕御極以來凡交與部院事務皆能悉心辦
　理明晰妥協簡任農曹尤為稱職素性篤於孝道其母
　身享高年蔣廷錫朝夕承歡奉養唯謹朕優眷大臣推
　恩及於其母時加存問賜賚載頒今聞其母奄逝深為
　軫惻特遣大臣前徃賜奠茶酒加恩諭祭一次並賜銀
　一千兩為殯殮之資以示朕教孝勸忠之至意
　　二十四日
諭戸部尚書蔣廷錫爾母壽登八十一歲生前受兩朝恩
　賚殁後朕又加恩禮爾母可謂全福矣爾當仰體朕意
　勿過於悲傷愛養精神為朝廷効力爾母之心亦必大
　慰
　　又直隸總督李紱保題景州知州王安仁奉
上諭據李紱奏稱景州知州王安仁到任以來捕絶蝗蝻
　實心出力等語倘直隸地方果有蝗蝻李紱理應奏報
　如何隱匿至今於保題王安仁本内始行聲明况王安
　仁於今年五月内到任今年直隸地方雨水調勻並未
　聞有蝗蝻萌動今將此徧問直隸在京大小官員俱稱
　景州地方不聞有蝗蝻他處亦不聞有蝗蝻等語李紱
　所奏王安仁捕絶蝗蝻係何月何日之事著李紱明白
　囘奏
　　二十五日奉
上諭據署江南總督范時繹奏稱本年八月間接准工部
　咨文令江南製造戰船所用旗幟軍械炮火等項比即
　委員照式製造齊備兹於十月内又接工部咨文令江
　南停其製造但此項軍械既已照式備齊不敢藏貯於
　外仍應送赴天津等語戰船軍械關係緊要應在何處
　製造工部自當悉心酌定然後行文外省何以既令製
　造於前又令停造於後前後互異使外省莫知適從甚
　屬不合著將工部堂司官交部察議具奏軍械器物部
　中尚未製造而江南俱已製就著於來春酌量時候運
　送天津其福建浙江所製器械亦照江南運送之例一
　體遵行
　　二十六日奉
上諭朕即位以來視滿漢臣工均為一體時時訓誨以君
　臣之間務敦元首股肱一體聯屬之實心而不在於儀
　文度數之末至於上之賜賚於下下之進獻於上不過
　藉微物以表誠意之交孚若誠意不孚而徒事虛文則
　大非君臣一體之道也朕三年以來素服齋居從未令
　進獻至上年八月三年之期已滿十月為朕萬壽節在
　廷諸臣有進獻書籍筆墨文玩之事朕以諸臣之意出
　　於誠懇若一概拒却恐無以聯上下之情而成泰交之
　　誼故其物雖極輕微鄙陋朕亦鑒其忱悃而收納一二
　　件此朕優待臣工曲體下情之深恩並非以其進獻之
　　物可適於内廷之用而收納也已旋命停止羣臣之進
　　獻矣朕之視爾諸臣實不啻家人骨肉是以偶有食用
　　之物朕亦不論物之輕重遇便即行頒賜如論語所記
　　賜食賜腥古人早已行之朕實出於一片待下之誠心
　　若云以此鼓勵望其報効則誠孟子所謂君之視臣如
　　犬馬矣朕豈忍為之乎向來年節之時
聖祖仁皇帝以口外所進鹿豕雉兎之類頒賜諸王外其餘
　　止及於漢大學士及内廷供奉之翰林則其優待漢人
　　者如此朕踵而行之徧及於在廷大臣無非家人父子
　　歲時伏臘歡欣浹洽之意不在微物也乃查嗣庭私編
　　日記譏訕朝政而於賞賜進獻之物則以無為有以少
　　為多將來布散流傳必致生人議論即如楊名時李紱
　　何世璂甘汝來等所進之物奏單現在而李紱甘汝來
　　又因不收再三奏懇爾等觀其所獻俱堪一笑此亦非
　　伊等今日所進偶涉菲薄乃向日之例大率皆然我
聖祖仁皇帝六十年來諸臣進獻之物不過如此天下人所
　　共知者而䝉
聖祖寛大包涵之度鑒其微忱不遺葑菲所收率多筆墨箋
　　紙書冊之類恩誼可謂至矣假使有悖逆狂妄如查嗣
　　庭之誣妄記載者六十餘年之久又不知如何訛言也
　　不幾以
聖祖恤下之𢎞仁而反啓僉壬之訾議乎朕御極以來事事
　　率由舊章祇因查嗣庭之妄行訕謗朕心深為畏懼是
　　以有禁止漢官進獻之㫖即年節賞賜之事朕意亦在
　　躊躇葢恐照舊行之或啓無知小人之議論若將進獻
　　賞賚概行停止又將謂朕之待下過於嚴峻無以聯上
　　下之情而不合於
聖祖之政人情叵測衆口難調此雖細微之事中有關係朕
　　亦不得不加詳慎著將甘汝來奏摺並李紱等進獻奏
　單發與漢大學士九卿閱看議奏　漢大學士九卿等
　　援據舊典合詞奏懇仍照舊例又奉
上諭此朕慎重之意惟恐以濫賞啓人議論又恐因進獻
　開諂媚之端故令漢大臣等會議具奏今覽所奏援引
　舊典情詞懇切著照所請行至於諸臣進獻之事外任
　大臣自古有貢獻方物之理今仍准其進獻但所進之
　物必令廷臣共知之朕酌量收納亦必令廷臣共知之
　在内諸大臣原無方物可獻若以慶賀令節之期視為
　成例相率進獻朕概不收納朕前所降諭㫖甚明仍著
　遵行
　　二十七日
諭八旗滿洲䝉古漢軍内府佐領官兵國用莫要於制錢
　制錢充足價值日平始於衆人生計有益今錢局每年
　鼓鑄並未流通於外省理應制錢加多價值日平乃制
　錢不但不加多而舊時制錢漸少錢價反覺昂貴皆因
　不肖之徒希圖利息銷燬制錢製造黄銅器皿之所致
也朕洞悉此等情弊爰降諭㫖禁用黄銅器皿令給官
價收納此特為衆人生計周詳籌畫使錢文充足有益
於衆人之日用並非朕有需用黄銅之處收衆人黄銅
器皿於内府也聞有雖經該管人員屢行催促不肯即
交納者又有遷移隱匿者夫收納銅觔照常給與官價
並非徒交不得價值衆人自應欣然踴躍各將家中所
有黄銅器皿速行交出何至使該管人員稽查催促耶
且衆人家中何必定用黄銅器皿其有力之家白銅紅
銅鉛錫俱屬可用至中人之家磁器木器未嘗不適於
用而所需價值又復亷省衆人將黄銅器皿交納既可
照常得價而制錢漸漸加多充滿足用於衆人生計亦
大有裨益今與其隱匿家中至三年限滿發覺之日自
干罪戾何如及早交納以得官價乎朕矜恤衆人愚昧
無知妄自取罪故復行降㫖曉諭再滿洲本性原以淳
樸儉約為尚今漸染漢人習俗互相倣傚以致諸凡用
度皆涉侈靡不識撙節之道罔顧生計因酌定品次禁
止服色勒限一年令其各按品次服用降有諭㫖甚是
明悉此特軫念八旗滿洲官兵如同保赤關係尤切故
曲為籌畫定其品次以禁服色欲令日用充足非無故
而禁止也或有無知之徒猥稱民人奴僕且並不禁止
聽其任意服用何以禁止我輩等語又不識朕矜恤之
意於禁止限内製作新衣誑稱是禁前所製若儘教如
此製用則終無底止時矣夫民人奴僕有何關係安得
與官兵比並即使伊等衣服華美豈遂較官兵榮顯乎
須知並非為官兵等不及若輩爰有是禁亦為官兵等
之生計而禁止耳人之尊榮不在衣服惟在各人行止
葢富足之人少而家本貧乏互相倣傚之人多既已貧
乏而又勉强倣傚則生計愈窘矣衆人與其如此拮据
於衣服豈若安守本分砥礪於學藝品行果能奮發黽
勉得厯官階以至大僚自然得服用矣凡官員兵丁所
恃以為生者惟在俸餉且各有應當之差若因製一衣
服即耗費數月之錢糧其日用尚能饒裕乎夫儉約為
　持家根本不能節省於衣物等項焉能有益於生理若
　能謹遵朕之諭㫖儉約自持不事奢靡濫用至比戸漸
　臻充盈之時方感戴朕教養之深恩矣著交與各該管
　處再行曉諭務使咸知朕心各求儉約以副朕矜恤優
　待旗人之至意
　　二十九日
諭理藩院向來四十八旗王台吉派為兩班來往京城本
　家即有要務或身抱疾疴亦必前來交春始囘本地明
　歲冬季又復該班日期既近冬寒往返勞苦深可軫念
　伊等内有願請朕安者當於草青時照常前來其年例
　應分為三班二年一次俾伊等得以休息爾等議奏
　　又吏部議准兩江總督范時繹請將江南沿海州縣
　　各缺於記名人員内揀補奉
上諭范時繹奏稱江南沿海州縣及直隸州缺請朕於記
　名人員内補授部議引直隸總督李紱之例准范時繹
　所請令其於一年之後方行保題等語直隸地方與京
　師甚近是以朕允李紱之請暫寛一年之期若因范時
　繹到任未久屬員難以保題准照李紱之例則凡新任
　督撫皆可援此例以謝保題之責矣且朕意委令督撫
　保題者葢其人係督撫所保倘將來於地方不甚相宜
　該督撫便於奏請更換若經朕揀選命往恐督撫等不
　無瞻顧之處該部所議不合著再議具奏
　　又河道總督齊蘇勒奏報朱家口決口合龍奉
上諭齊蘇勒自簡任河道總督以來謹慎勤勞操守亷介
　實心供職潔已奉公上年朱家口河水潰決齊蘇勒遵
　朕諭㫖督率河員加意堵築今據奏報於十二月十三
　日決口合龍朕心深為慰悅具見悉心任事經理有方
　使泛溢河流有安瀾之慶甚屬可嘉齊蘇勒著加太子
　太傅以獎勞績
　
　
世宗憲皇帝上諭内閣卷五十一
　　欽定四庫全書
　世宗憲皇帝上諭内閣卷五十二
　　　雍正五年正月
　上諭二十四道
　　　初二日
　諭理藩院䝉古王貝勒貝子公台吉等念
皇考六十餘年寵錫優待飬育之大徳深恩凡事誠心為我
皇考宣力報効及朕即位以来衆䝉古等仍如我
皇考之時一心誠敬宣力報効從前我
皇考以䝉古等居心誠恪忠直降
㫖嘉獎之處甚多此可見
皇考之睿鑒一毫不爽今兩年以来凡齊集行禮之處朕甚
　　嘉悦優待雖事闗國家大禮理所當然但衆䝉古誠心
　　事朕仍如我
皇考之時其傾心感恩之意發於容貌辭色之間朕心甚為
　　嘉悦將此傳諭䝉古王等知之
　　　初六日諸王大臣以黄河澄清為
　聖主上瑞奏請
　陞殿受賀奉
　上諭覽諸王大臣等所奏以黄河澄清公請陞殿行慶賀
　　禮朕思
上天之錫福降災即如人君之賞罰也若
上天嘉佑示以休徴而承之者驕矜縦肆怠惰前修則将轉
　　福為災矣若
上天譴責示以咎徴而承之者戒慎恐懼省改前愆則将化
　　災為福矣天人感應捷於影響視其人之自取而
天心仁愛雷霆雨露均屬成就之恩一如君臣上下之間用
　　賞用罰無非曲成之使其遷善改過也朕事
皇考四十餘年當時凡遇
聖諭訓責嘉獎恩寵此心皆以恐懼儆惕處之一念愚誠深
　　䝉
皇考垂鑒御極以後事
天之心即當日事
皇考之心也乃數年之中休徴疉見難以悉數稽諸史冊咸
　　稱福慶而朕受寵若驚不以為喜實以為懼盖恐前此
　　之受貺無因而後此不能仰副也惟有君臣益加勉朂
　　一徳一心恭承
天眷昔
皇考臨御初年偶有一二災祲之事此特兆三逆之變亂由
　　於氣數使然而
皇考朝乾夕惕誠敬交孚是以感格
上蒼錫以多福四海寜謐歴數綿長此天道彰明較著者也
　　朕即位以来敷政宣猷豈足當
上天嘉貺惟有孝敬思慕
皇考之心實為誠切或者仰邀
皇考昭察代籲
昊天黙祈福祐從前疉賜嘉祥今又有河清之瑞盖許其已
　　往而勉其将来也朕祗承之下益深敬畏黽勉不遑若
　　允行慶賀則沿襲頌美之虛文大非朕戒儆之素志矣
　　既䝉
皇考錫以希有之瑞應告祭
景陵申朕感激惶悚之誠至於上年朱家口河水潰决朕勅
　　諭河臣悉心修築今於十二月十三日決口合龍越三
　　日即有河清之應具見
　河神福國佑民功用顯著宜崇祀典以答神庥該部察例
　　具奏至所請陞殿受賀不必行
　　　初七日
　諭八旗䕶軍統領前鋒統領等前鋒校䕶軍校前鋒䕶軍
　　内有人材可用品行端方及勤謹誠實者上三旗每旗
　　揀選䕶軍二百名䕶軍校二十員下五旗每旗揀選䕶
　　軍一百五十名䕶軍校十五員兩翼每翼揀選前鋒二
　　百名前鋒校二十員著各該管叅領前鋒校䕶軍校等
　　秉公據實呈明䕶軍統領前鋒統領如䕶軍統領前鋒
　　統領大臣等各有所知亦著公同秉公揀選先定之旗
　分即行奏聞此次揀選勿論佐領亦不可止論其弓馬
　　初八日川陕總督岳鍾琪奏報勦撫峒賊奉
上諭賊番金格等依恃險僻肆行不法以劫奪為生且煽
　惑普雄一帶番苖負嵎抗拒為地方百姓之害其来乆
　矣當日岳昇龍年羮堯亦曾奏請用兵征勦皆未擒獲
　渠魁使兇苖革心革面前嵗因賊蠻阿底加巴等搶奪
　不法遊撃蘇凱差遣兵丁追捕賊衆聞風逺颺該弁将
　阿租之父姑姑踼打身死阿租遂與其叔金格挟仇報
　怨夤夜聚衆劫擄鐵厰民人又將營兵魏國臣綁去砍
　死以祭姑姑似此兇惡性成干犯法紀斷難寛貸是以
　朕允地方督撫提鎮之請令建昌總兵趙儒化林恊副
　將張成隆等率領漢土官兵前往相機勦撫岳鍾琪悉
　心經理調度有方趙儒張成隆勇敢當先奉行得宜在
　事官兵當寒天冰雪之時不避險阻奮勇効力直抵普
　雄地方今據岳鍾琪奏報寨峒賊衆咸知畏威懐徳􁀒
　就勦撫將賊首金格阿租闗夀三人擒獲投獻等語渠
　　魁既已伏辜其餘黨再加詳􁀒料理安插則從此畨地
　　寜謐居民安堵甚屬可嘉岳鍾琪著該部議叙在事官
　　員兵丁俱應加恩議叙賞賚著該部定議具奏
　　　初十日
　諭諸王大臣朕每逢祭祀天氣必和靄去年冬至祭
天正降瑞雪今日祭
太廟又有微雪可為豐稔之兆此皆
天心黙佑朕躬故於祭祀之日示以休徵朕心不勝忻慰然
天庥滋至人事益不可怠朕又不勝兢惕也爾諸臣其共勉
　　之
　　　十二日
　諭户部聞江西倉儲虧空甚多現今正在清查向来倉榖
　　舊例存七糶三原為青黄不接之時用以接濟民食今
　　裴􁤙度因各州縣虧空竟將此為那補遮掩之計若仍
　　聽其存糶則盤查難於清楚著從雍正五年將糶三之
　　例暫行停止俟各州縣倉榖查清之後奏聞再行
　　　十三日諸王大臣奏賀黄河澄清再請
　陞殿行禮奉
　上諭覽諸王大臣等奏稱河水澄清二千里期逾兩旬為
　　從来未有之瑞懇請陞殿慶賀朕嘗言天下至大庶務
　　至繁斷非人主一身所能經理必賴内外臣工恊力賛
　　襄然後可以成一道同風之盛若上有凉徳之主而下
　　皆臯䕫稷契之臣則工虞水火佐理有人政務亦不患
　　其不舉若上有堯舜之主而下皆共工驩兜之輩則耳
　　目股肱無所資藉政務亦必至於廢弛故人君之道以
　　得人為要而人臣之道以奉職為先此一定之理也朕
　　統臨萬方雖刻刻有勵精圗治之念然必頼内外臣工
　　共矢公忠各殫才力然後有實政實效及於吏治民生
　　方可以感
天和而錫繁祉不然則朕雖有勤政之念豈能事事躬親辦
　　理之也今見數年之中荷䝉
上天
皇考黙佑疉賜嘉祥兹又有河清之上瑞朕細推天人感應
　　之理自非無因當由内外臣工能體朕宵衣旰食之懐
　　洗陽奉隂違之習分猷効職有數端之善上合
昊天
皇考之心是以錫兹福慶以勵將来爾等試再思之人事甫
　　修僅有數端之善即邀
上天
皇考之嘉貺若此倘能益竭忠誠事事皆善則其獲福又當
　　何如或由此而侈然自足怠惰前修則其獲譴又當何
　　如可不慎乎可不懼乎况天道惡盈朕心方且因此益
　　加戒儆所請慶賀典禮朕必不行朕念君臣之間實屬
　　一體
上天
皇考既垂訓於朕朕即以此訓及諸臣
上天
皇考既錫福於朕朕即以此福及諸臣凡屬京官自大學士
　　尚書以下主事以上内大臣都統前鋒統領䕶軍統領
　　歩軍統領以下叅領以上凡屬外官自督撫以下知縣
　　以上武官自將軍提鎮以下叅將以上俱著加一級其
　　王公等管理部院都統事務者應如何加恩之處著宗
　　人府議奏自兹以往内外臣工當益加黽勉精白乃心
　　和衷共濟矢勤矢慎秉公去私凛
天鑒之匪遙念感應之不爽以至誠至敬仰承
上天
皇考之眷佑則受福孔多永永勿替矣勉之勉之
　　　十四日奉
　上諭太常寺無養廉之項
　先農壇地租銀兩不必於修理
　先農壇牆垣支用著賞給太常寺為飬亷再各處修理
壇廟事宜從前俱著工部修理嗣後如有應行修理之處或
　　令太常寺會同工部官員估計交與太常寺修理或即
　　交與太常寺估計具題修理其動用何處錢糧竝應於
　何處奏銷之處大學士會同太常寺議奏
　　十五日奉
上諭向因年羮堯狂悖妄亂結黨肆行法難寛宥朕出於
　不得已將伊治罪又恐其黨援固結不散若將年羮堯
　諸子留在京師或彼此暗相比附又生事端深屬未便
　故将伊等徙居邊逺之地曾有㫖遇赦不赦今見年羮
　堯正法之後伊平日同黨之人實皆悔過解散已無一
　人比附之者盖年羮堯之結黨為時尚淺是以易於解
　散非如阿其那塞思黒蘇努阿靈阿鄂倫岱等之黨固
　結甚深如膠如漆牢不可破也凡屬匪黨若恃强不肻
　解散者朕立志必加誅戮斷不寛宥以整飭綱紀除國
　家之大害此皆伊等自取朕何容心伊等若肯實心悔
　過解散黨與朕即開恩寛宥矣今年羮堯之黨既散而
　當日平定青海伊亦著有功績著将伊子遠徙邊省者
　俱赦回交與年遐齡管束以示朕格外恩宥之至意
　　十七日奉
上諭各省所貯倉榖原備歉年賑濟之用實百姓性命所
　闗地方官員虧空倉榖者較之虧空銀兩其罪更為重
　大是以朕即位以来時刻以倉儲為念總為民命起見
　也雍正元年特頒諭㫖令各省州縣於三年之内将所
　虧倉榖􁀒行買補務期足數違者重治其罪嗣又屢頒
　諭㫖諄諄申飭並諭各該督撫若所屬地方有不能如
　期補足情由亦據實陳奏乃江西巡撫裴􁤙度奏稱江
　西倉榖俱已補足並無虧缺且有數人在朕前稱江西
　乃産米之鄉不必多貯榖石應将江西現貯之榖酌量
　減數糶賣者今據邁柱摺奏現在查出江西州縣倉榖
　虧空甚多是裴􁤙度所奏顯屬徇隠欺罔而從前之奏
　稱江西榖石當𤼵糶者想皆受裴􁤙度之囑託欲借此
　以掩葢江西倉榖之虧空耳又據邁柱奏稱現在清查
　倉糧請将存七糶三之例暫行停止庻免朦混等語據
　此則江西從前之存七糶三不過借百姓之名以為掩
　飾官員虧空之計非真有出陳易新之事也裴􁤙度身
任封疆大臣為百姓所倚頼而忍以百姓性命所闗之
物化為子虛使屬官得其利百姓居其名有是理乎原
任布政使張楷陳安䇿職司錢榖乃敢扶同欺隠以致
倉儲虧缺若此從前裴􁤙度奏摺力薦張楷陳安䇿而
張楷陳安䇿来京陛見亦極口稱賛裴􁤙度似此明係
彼此徇情比附袒䕶屬員盗虛名而貽實患甚屬可惡
陳安䇿著革職與張楷一同鎖解發往江西交與邁柱
伊都立将虧空情由嚴加審訊裴􁤙度亦著革職與伊
等質審務将虧空之項徹底明白清楚倘張楷陳安䇿
裴􁤙度仍然欺隠含糊不得清結定将伊等在江西地
方正法以為私動倉儲輕視民命者之戒裴􁤙度張楷
之居官因循苟且一味求悦於人故稱賛之者甚多即
如阿大夫之譽言日至也而其實則事事廢弛於察吏
安民之道全無裨益若田文鏡之居官杜絶私情不肯
取悦於衆故謗議之者甚多即如即墨大夫之毁言日
至也而其實則事事整理於察吏安民之道大有裨益
　朕欲澄清吏治乂安民生故於公私毁譽之間分别極
　其明晰曉諭不憚煩勞務期振數百年之頽風以端治
　化之本内外諸臣其共勉之
　　又
諭户部據兩淮巡鹽御史噶爾泰奏稱乙巳綱商人呈稱
　感戴皇恩撫恤鹽豐課裕家足户盈情愿公捐銀二十
　四萬兩以充公用以達微忱等語朕軫恤衆商是以減
　除浮費加添鹽斤種種施恩之處無非欲使衆商均沾
　利益資本饒裕並不計其感激報効也伊等上年公捐
　銀兩朕因其既已捐出難於退還故令即於本地建立
　鹽義倉以裕積貯備地方之用今伊等又復公捐大非
　朕意但據噶爾泰所奏衆商情詞懇切著将此項銀兩
　令衆商各暫行存貯将来遇有公事動用之處再候諭
　㫖或将此項任伊等資生利息亦從其便向後不必再
　捐又據噶爾泰奏稱衆商備伊公務銀八萬兩今一併交
　庫等語此係噶爾泰應得之項若有需用之處聽其自
　行支用伊若不接受任其退還衆商朕不收受聞得
　煎鹽竈户皆居住濵海之地離城最逺一遇歉收之嵗
　覔食維艱若逺赴鹽義倉領取米石恐窮民多往返之
　勞朕意應計地之逺近人之多寡酌立數倉於近竈之
　地積貯米榖以備貧苦竈户一時緩急之用令誠實商
　人經管其事若遇歉嵗即以此為賑貸之資濟其困乏
　著噶爾泰􁀒心經理即於乙巳綱商人公捐銀兩内酌
　量動用若干以為建倉積榖之費並遴選商人管理務
　期實有裨益
　　又奉
上諭江西之民性情忠厚風俗淳良冠於他省且文風亦
　好朕甚嘉之數年以来該省大吏朕皆擇安静和平者
　簡用之意欲使地方享無事之福也不料裴􁤙度張楷
　陳安䇿等負朕簡用之恩徇庇屬員輕忽民命将倉儲
　𦂳要之項􁀒聽官吏侵漁且借存七糶三之例以為遮
　飾虧空之計使民居其名而官飽其利且使良善之民
　　受貪劣官員之累忍心害理莫此為甚朕已遣清正大
　　臣查出種種弊端又揀選州縣數十員命往将虧空倉
　　榖之員􁀒行更換俾得徹底澄清方可以裕民食而除
　　後患江西百姓須知朕愛飬民生之至意倘有不肖官
　　員因虧空敗露而揑稱民欠者爾百姓即赴上司告理
　　切勿為其所愚使劣員得以漏網無以懲戒将来倘新
　　任州縣官員私徇情面接受交代将虧空隠瞞經朕察
　　出定将接受之員正法伊都立素性和平故用為江西
　　巡撫但其為人軟弱好沽虛名朕知其不能清查倉穀
　　之虧空故特交與邁柱辦理若伊都立稍有掣肘沽名
　　取悦於人之處朕必重治其罪邁柱辦理此事秉公盡
　　心甚屬可嘉深得大臣之體著将此曉諭江西官民知
　　之
　　　又奉
　上諭從前奉天将軍蘇努等深負
皇考委用之恩於任内之事漫不經心内懐狡詐貌為好人
　　沽取虛名将朝廷法紀滿洲制度盡行廢棄侵蝕庫帑
　　虧空倉糧種種罪惡不可枚舉朕即位以来雖􁀒心竭
　　力整飭修治於今五年尚毫無就緒頃據噶爾弼奏稱
　　盛京城内所有駐防兵丁六千名節年俱各搬移城外
　　或百里或五六十里居住等語駐防地方之兵丁聽其
　　散處僻逺有此理乎此事闗係甚重皆由蘇努肆意擾
　　亂國政嵩祝唐保住甘為蘇努犬馬曲意效尤所以二
　　十年来流弊一至於此伊等之罪至為深重盛京乃
太祖
太宗開基之地逼近
福陵
昭陵闗係甚鉅著将蘇努家産交與嵩祝唐保住查明再儘
　　伊等所有貲財俱帶往盛京以為兵丁搬移入城之費
　　如有應交與都統之處即著交與都統令伊等効力贖
　　罪六千名兵丁縱不能盡行搬移但搬移二三千名伊
　　等之罪惡亦可少輕若不􁀒心効力定将伊二人正法
　　又奉
上諭據傳敏憲徳奏稱鄭任鑰在布政使任内時為伊戚
　林西周代詳督撫得受販賣硝磺銀一千餘兩等語鄭
　任鑰在學政任内頗有清名為巡撫時聞説於應得之
　項亦不收受鄭任鑰既能邀此虛名朕亦不必詳察其
　真實今觀傅敏等所奏以硝磺違禁之物且湖廣地方
　苖猺雜處例禁更嚴而鄭任鑰身為封疆大臣縱其私
　人犯禁取利是鄭任鑰之為人於人所共知之處則强
　制不取以沽清亷之名而於人所不知之處則暗中巧
　取以遂其營私之實况干法漁利至於如此不知清亷
　之官當如是否耶彼意在於名實兼收而不知其終歸
　敗露小人枉為小人而已又如湖廣社倉一項楊宗仁
　殫心經理勸導百姓勉力公捐以裕積貯而鄭任鑰身
　為巡撫徇庇屬員聽其侵漁置之不問以致民間辛苦
　蓄積之物皆化為烏有但知取悦於屬員不顧民生之
　緩急尚得謂之愛飬斯民者乎以上情由著鄭任鑰明
　　白回奏
　　　又湖廣總督𫝊敏等摺奏鄭任鑰違禁私賣硝磺臣
　　　等受恩深重不敢徇隐奉
　上諭所奏甚屬可嘉凡事皆當如此據實入告方可以振
　　數百年之頺風若以此為嚴刻以此為攻發人之隱私
　　而互相䝉隐則私弊何日得絶吏治何由能清至奏稱
　　受恩深重不敢徇隐等語所見甚為狹小凡屬臣工皆
　　當存如是秉公之心行如是報國之事豈問受恩之輕
　　重乎所叅著該督撫嚴察議奏
　　　十九日奉
　上諭向来内外文武官員虧空甚多我
聖祖仁皇帝深知其弊屢降
諭㫖諄諄戒飭祇以
聖心仁慈寛大不忍加誅冀其悛改乃伊等不知感激
天恩反至肆行無忌日積月累虧空之數愈多朕即位以来
　　念此虧空之項闗係國帑朕為天下主豈能以國家一
定之經費任貪官汚吏之侵漁令小人藐視國法可乎
且聞貪婪之員平日侵蝕國帑而於被叅之後則将所
有貲財或蔵匿於衙署或送歸於鄊里或分寄於宗族
親黨之家及接任官查出虧空則故作貧窶之状希冀
遷延數年援家産盡絶之例以圗豁免此種伎倆朕知
之甚􁀒而内外臣工條陳此事者亦甚多是以朕從衆
所奏将被叅虧空之員捜查其宦囊家産並及其寄放
之處葢不欲使貪污之軰盗國帑剥民膏以飽囊槖也
此軰本有應死之罪但朕念弊端已久相習成風若遽
然按律治罪則誅戮者衆㡬於不教而殺此心有所不
忍若仍任其温飽朕心又有所不甘故令其完補虧項
而復全其性命此朕仁育義正用中之大道而無知小
人妄以為嚴刻乃坐井窺天之軰亦無足論也朕意原
欲暫行二三年俟天下咸聞朕諭共知朕心之日若再
有犯者則按律治罪今已曉諭四年不得謂之不教而
殺矣上年已令九卿酌定條例向後倘有侵欺虧空之
　員則按所定之例治罪有應正法者即照例正法其捜
　查宦囊家産並追及於寄放宗族親黨之處應不必行
　矣自此諭下之日俱著停止伊等若知朕化導保全之
　恩盡洗從前侵剋之弊實伊等之福亦朕之所深望若
　仍執迷不悟顧貲財而不恤身命亦其自取不足憫惻
　　二十日大學士富寜安等議奏賞給奉天等處将軍
　　飬亷之項奉
上諭将軍乃邊境大臣一應動用之處甚多别省将軍俱
　已量給飬亷銀兩惟奉天黒龍江船厰三處将軍竝無
　飬亷之項著将長蘆鹽課餘銀内動用六千兩分給三
　處将軍朕思旗下大臣及有職掌之官員亦宜量給飬
　亷銀兩著動用兩浙鹽課餘銀一萬兩分給兩翼前鋒
　統領䕶軍統領前鋒叅領䕶軍叅領前鋒侍衛等再動
　用兩淮鹽課餘銀二萬四千兩分給八旗都統以下至
　叅領等
　　二十三日
諭吏部内外各官皆有職業不可一日曠缺屬在大員尤
　為𦂳要外省督撫在任丁憂者已令聽候諭㫖到日方
　行離任嗣後三品以上京官陞轉之日其原任内若無
　同堂辦事之人仍令本人辦理俟爾部具本開缺奉㫖
　補用人員之後方行卸事其兼管别衙門者亦一體遵
　行庶職任不致或曠
　　二十四日
諭火器營大臣火器營甚屬𦂳要馬上教習熟練方為有
　益凡屬滿洲以騎射為根本不可專習鳥鎗而廢棄騎
　射兵丁在馬上射箭放鎗著加意熟習再兵丁内有自
　己養馬學習鳥鎗技藝及勤謹効力當差者爾等即當
　獎勉以優等記名其或行走不及者當誘掖勸導盖教
　訓兵丁須如教訓自己子弟不可遽加呵責若有下愚
　不移之人或經再三敎訓終不悛改仍然行止妄亂者
　豈可留之京師爾等當即行奏聞𤼵遣爾等凡遇齊集
　訓練之處将朕諭㫖須諄諄勸誘明白曉諭官兵
　　又奉
上諭蔡珽向在四川巡撫任内宦資甚厚伊年来作威作
　福衆人趨奉即據伊所奏収受餽送之物已經不少如
　李紱塞爾圗之親宻朋友亦甚多自然幫助伊祖墳在
　永平府目今永平城垣應加修理著蔡珽即於城工効
　力伊不必親身監督令其子弟家人代辦伊若有往来
　閲看之處奏聞前往
　　又奉
上諭上年臘月内據蘇州巡撫陳時夏摺奏所有蘇松撥
　運福建米十萬石部文行令易榖二十萬石運往但運
　榖脚價繁多若将米石運往可省脚價一半且今年蘇
　松等處州縣有數處被水微覺歉收閩省收成豐稔此
　米原備積貯之用尚非急需等語朕因蘇松等處被水
　歉收又聞閩省秋成豐熟是以批陳時夏奏摺云用米
　運閩准爾所奏爾可就近酌量若蘇松等處米石果少
　即將運閩之米題請暫停運送亦可朕此批示總因地
　方各有緩急當因時制宜不可執一而論也今據福建
　總督髙其倬奏稱閩省現在需米平糶此時風水順利
　正好運送令江南將米陸續發往若遲至南風時候便
　難行走等語該督既稱閩省需米平糶著将江南米石
　即速陸續運往不必拘定一齊發行務趂風水順利之
　時将所撥之米運到以濟閩省之用
　　二十七日内閣九卿等議奏江南合肥縣叅革知縣
　　馬倬江西宜黄縣叅革知縣胡虞繼夤縁請託妄遞
　　供單照越訴律治罪奉
上諭馬倬胡虞繼俱係查嗣庭門生夤縁請託妄遞供單
　情由可惡今但照越訴律治罪不足為黨比營求者示
　戒況伊等本省俱有審理未結之案馬倬胡虞繼理應
　静聽審結若果有寃抑亦應遵㫖向都察院具呈申訴
　乃於查嗣庭經過之時藉師生情分希圗囑託鑚營非
　尋常通候書信可比此等惡習斷不可長今馬倬胡虞
　繼既有應發往江南江西質審之案著將馬倬胡虞繼
　　鎖拏解往俟伊等案件審結之日解送来京另議奏聞
　　　二十八日奉
　上諭地方水利關係民生最為𦂳要如江南户口繁庶宜
　　更加修濬時其蓄洩以防旱澇向来屢有條奏之人但
　　未經本省督撫奏請朕意亦乆欲興修以資農務因海
　　塘工程正在營治且水利事闗重大必得實心辦事之
　　人方有禆益即如目今畿輔水利賴有忠誠任事之怡
　　親王始可興此大工不然則亦未敢輕易遽行也我
皇考念切民依周知稼穡因康熙四十六年巡省江浙所至
　　必細驗水土燥濕髙下之宜詳考五穀種植之性
躬親講求將附近太湖及通江潮之處條分縷析
特頒諭㫖令江浙督撫於蘇松常鎮杭嘉湖地方疏濬河港
　　以資灌溉修建閘座以便啓閉皆動用公帑錢糧不使
　　絲毫出於民力恩至渥也乃當時督撫諸臣不能實心
　　仰體惟以虛文奉行糜費帑金二十餘萬大都飽於官
　　吏之侵漁而無實效深可痛恨朕即位以来事事仰繼
皇考之詒謀永圖民生之遠計本欲俟直隸水利興修之後
　　令怡親王前往江浙地方相度情形商酌興修之舉今
　　巡撫陳時夏特行奏請且稱費用不過十餘萬兩即可
　　成功據陳時夏陳奏應是地方不可遲緩之事副都統
　　李淑徳昔任江南松江府同知諳悉水利事宜曽經條
　　奏頗為明晰原任山東巡撫陳世倌年力精壯現在閒
　　居著李淑徳陳世倌會同巡撫陳時夏總河齊蘇勒總
　　督孔毓珣悉心踏勘詳加酌議倘河工𦂳要齊蘇勒不
　　能親身前往即行文知會商酌定議具奏凡建立閘座
　　疏濬河流務期盡除淤塞以杜泛溢之虞廣蓄水泉以
　　收灌溉之益其一應公費俱動用庫帑支給一切工程
　　交與李淑徳陳世倌監督辦理並諭吏部將現任部屬
　　及候選部屬府州縣人員内有具呈願往効力者挑選
　　十餘人帶往江南不必令出貲財惟令辦理事務交李
　　淑徳陳世倌二人酌量委用
　　　二十九日奉
　上諭太常寺卿鄒汝魯進河清頌内有舊染維新風移俗
　　易之語朕御極以来用人行政事事效法
皇考凡朕所行政務皆
皇考已行之舊章所頒諭㫖皆
皇考已頒之寳訓初未嘗少有所增損更張也朕已屢行曉
　　諭中外大小臣工無不知之今鄒汝魯所云舊染維新
　　風移俗易不知其出自何心亦不知其有何所指且所
　　移者何風所易者何俗舊染者何事維新者何政按尚
　　書曰舊染汚俗咸與維新此處豈可引用耶鄒汝魯前
　　在奉天府尹任内並不實心供職諸事怠忽聲名亦甚
　　平常来京陛見條奏數事皆屬荒唐不可行之事因轉
　　用為太常寺卿朕見伊言動舉止知非端方之人又因
　　伊弟縱容家人生事被叅革職伊心懐怨望形於顔色
　　今兹河清之瑞朕並未令臣工進獻詩文鄒汝魯若不
　　善文詞原可不必陳獻乃於所進冊頁内出此悖謬之
　　語顯係譏訕甚屬可惡著交與九卿公同嚴審定議具
　奏
　
　
　
　
　
　
　
　
　
　
　
　
　
　
世宗憲皇帝上諭内閣卷五十二
　　欽定四庫全書
　世宗憲皇帝上諭内閣卷五十三
　　　雍正五年二月
　上諭四十道
　　　初三日
　諭大學士九卿詹事科道凡汝等科甲出身之人朕因其
　　較之捐納人員與目不識丁之人不同所以欲加任用
　　若盡如李紱鄭任鑰等之營私作弊轉不如非科甲之
　　人矣非科甲者作弊易於敗露科甲之人作弊巧詐隠
　　宻互相袒䕶往往不即敗露其害轉大汝等宜思天人
　　感應之理絲毫不爽果能至誠秉公致朕於堯舜之君
　　朕必委曲保全盡令爾等為臯䕫稷契之臣将唐宋元
　　明積染之習盡行洗滌則天下永享太平即爾等子孫
　　亦蒙其福爾等各宜自思朕在藩邸受
皇考四十年教訓之恩今日以之教訓爾等似此遭逢豈易逢耶
　　朕所以誨諭諄諄者盖欲諸臣屏去虛文崇尚實政以仰答
天眷耳且朕亦並非謂已治虛求其治也爾等試思今天下
　　之大果事事就理耶爾等讀書原欲致君澤民建功立
　　業流譽於無窮但功名富貴所謂是有命焉不可倖而
　　致也即禍忠災難亦有命焉不可倖而免也但當誠意
　　正心竭盡忠藎以為立身事君之本而已爾等清夜捫
　　心思朕所以誨諭諄諄者果何所為而然實欲國泰民
　　安衆共受福也朕之所為並無成見不過渇飲而飢食
　　夏葛而冬裘光天化日因物而施耳現今黄河澄清朕
　　實不敢以為瑞愈滋恐懼修省之心也
　　　又
　諭雲南貴州四川廣西督撫提鎮等狆苖素稱兇悍加以
　　漢奸販棍潜蔵其中引誘為惡以致燒殺刼掠毒害善
　　良居民深受其擾今督臣鄂爾泰等奉㫖勦撫業已擒
　　獲兇苖販棍正在撫恤地方籌畫久遠之計朕聞滇黔
　　蜀粤四省接壤之區猺猓雜處不時統衆越境讐殺攪
　　害鄰封地方文武官員往往以責任不專彼此推諉茍
且因循以致塵案莫結者甚多此天下之共知共聞者
如廣西西隆州古障地方土目王尚義等與貴州普安
州捧鮓地方之苖目阿九等互控一案遷延數年之久
尚未審理朕已降㫖督責此即其明証也况各省所設
汛防在於腹内而猺猓則環居腹外防範難週遇有殺
掠必待事主禀報始行追捕往返躭延兇徒已遠遁矣
四省督撫提鎮宜各委賢員於四省接壤之地勘明界
址凡猺猓販棍往来要路設立營汛派撥遊守等官帶
領弁兵駐防稽察倘有越境讐殺刦掠之事即時擒解
不使漏網其委防弁兵以一年為期即於四省附近營
伍内輪流撥換如一年之内無越境生事之人有而能
逐名拏獲者四省督撫提鎮會同保題從優議叙兵丁
量加賞賚倘有貪功生事騷擾地方者立即題叅從重
治罪朕意如此於地方有益與否其如何分界設汎派
撥弁兵經理妥協之處著四省督撫提鎮悉心商酌定
議具奏
　　又
　盛京刑部侍郎王朝恩奏員外郎滿達禮虛領買米帑
　　金失於覺察自行檢舉奉
上諭王朝恩著嚴察議奏噶爾弼尹泰俱係朕赦罪擢用
　之人因盛京向来風俗頹壊特命前往令其稽查積弊
　整頓陋習有應奏聞之處即應奏聞此等領銀不行採
　買情弊盛京内外無有不知者伊二人如云不知則是
　伊等於地方之事全不留心訪察負朕任用之恩其罪
　更大如云知而不叅則徇情隠匿可乎著噶爾弼尹泰
　明白回奏至動用錢糧事件該御史有稽察具題之責
　况傅色納差往盛京時朕有諭㫖令其一應事務留心
　稽察奏聞今何以不將滿達禮等領出庫帑不買米石
　情由查叅之處亦著明白回奏
　　又福建總督髙其倬奏報叅革興泉道陶範自縊身
　　死奉
上諭從前因蔡珽慢罵屬官以致重慶府知府蔣興仁憤
激自盡一案朕念一介小民偶有此事尚應報官詳察
焉有身叨一命之榮而輕生若此或有萬不得已之情
爰降諭㫖嗣後大小職官若有自盡情節令該督撫等
據實具題明白歸結誠恐上司凌逼屬員致受寃抑也
髙其倬毛文銓素性和平非凌虐屬官之人而叅革之
興泉道陶範不俟審理明白輕生自縊其中若無别項
情由何不静候審訊再将屈抑之處遵朕從前所降之
㫖赴都察院申訴况陶範被叅之案其罪不至於死料
必以為官職家財既不能保不若以一死抵賴留貲財
為子孫之計情節顯然即如上年肇髙亷羅道李濵與
李杕聨譜肆志妄行以致虧空及被楊文乾叅劾乃輕
輕抹頸挟制上司此皆因平日情弊敗露故捨命抵賴
似此刁惡之風亦不可長著将陶範嫡親子弟并家人
等令該督撫嚴審所有贓欵著落追賠具奏
　又四川巡撫馬會伯叅奏揑報貢生病故之原任教
　授彭鎔奉
上諭胡耀祖出外遊學多年不歸以致該學教官彭鎔誤
　聽傳聞将伊造入病故冊内此亦情理間有之事非有
　心作弊也及彭鎔聞知胡耀祖現在即自行檢舉是彭
　鎔本無大過不至重譴也至於彭鎔之子唯恐有累伊
　父考成私求和息亦世俗之常態總之此事前後始末
　非實有情弊闗係吏治民生者比且胡耀祖既許和息
　而又復行控告明係苛索無厭不肯安静之人若必將
　此等事一一題叅窮究恐生事之徒開借端争訟之漸
　著将馬會伯題叅之處不必究問
　　初四日奉
上諭廕生効力令其回籍者宜添令其照班叙用字様若
　止令其回籍豈不似得罪𤼵回原籍耶
　　又奉
上諭前據李紱奏稱田文鏡欲監斃黄振國以滅其口等
　語著將黄振國再行細訊田文鏡有何不公不法之事
　為黄振國挟制而必欲置之死地以滅其口黄振國係
　必應正法之人此時有何顧忌田文鏡若果有不公不
　法之事著伊據實供出並不因其供出田文鏡之短方
　行正法亦不因其不供出田文鏡之短遂可邀寛減也
　據黄振國供稱伏讀上諭説黄振國之罪不至斬决可
　見皇上至聖至仁原不要殺我是李紱蔡珽謝濟世三
　人要殺我等語朕前謂黄振國之罪不至於斬决者乃
　謂從前田文鏡叅劾之案其罪本不至於死地及被叅
　之後蔡珽為之黨䕶李紱為之陳奏謝濟世又為之翻
　案鈎結黨援造作蜚語撓亂國政誣陷大臣為世道人
　心之害所闗甚大是黄振國之罪雖服極刑而有餘尚
　得謂之罪不至死乎但其所以致此不可赦之死罪者
　實由蔡珽李紱謝濟世三人成之也著並諭黄振國知
　之黄振國之孫黄忠衡既有應行質審之語著俟提解
　到日一併審明具奏
　　又
諭直省督撫提鎮等向例千把總俱由督撫提鎮拔補往
往以其家人長隨及私自効力請託夤縁之人補用徇
情面而無公道以致老弱不堪之人得授千把總者甚
多其所管汛地道路之遠近俱茫然不知而兵丁内年
力精壯技勇可觀者轉不能得一官職甚為可憫此朕
所深知者千把總職掌闗係營伍有稽查汛地管束兵
丁之責又為行伍出身之途若聽其因循冒濫何以整
飭戎政鼓舞兵心今定半年之限令該督撫提鎮將所
轄千把總内除曾經効力久歴行伍中尚堪任使之人
外凡有老弱不堪不能稱職者秉公細加看驗考試盡
行沙汰不可姑容一人即其中有沙汰甚多者朕亦從
寛不究其向来姑容之罪其所沙汰之缺務將兵丁内
年力精壮技勇可觀之人從公選擇拔補不得仍蹈故
習俟半年限滿之後朕當再降諭㫖或於本省布按大
員内派人查看或特差部院大員前往查看如各省千
把總内仍有老弱不堪不能稱職之人則該督撫提鎮
有何顔面對朕卿等當自忖也
　　又内閣九卿翰詹科道議奏江西考試官查嗣庭俞
　　鴻圗收受舉人牌坊銀兩除查嗣庭大逆不道另案
　　歸結其巡撫汪漋布政司丁士一副考試官俞鴻圗
　　應按律治罪奉
上諭舉人牌坊銀兩分送主考官向来亦相沿行之尚非
　贓銀之比但謂主考應該收受亦非也汪漋之過在於
　身為封疆大臣而與欽差主考為房屋交易之事應加
　處分以儆将来但其為人尚老成著降四級以京員調
　用丁士一由部曹擢用御史比時隆科多曾屢奏其人
　不可信用朕特簡為巡臺御史隨陞福建按察使又陞
　授江西布政使伊受朕格外擢用之恩當於地方一切
　有闗國計民生之事悉行奏聞方是乃丁士一負朕深
　恩並不實心効力其在福建時阿附滿保黄國材於地
　方積弊多端俱行隠匿並不陳奏及至江西又阿附裴
　􁤙度且以布政司職掌之錢榖任各州縣處處虧空竟
　置若罔聞既不稽查又不掲報其扶同徇隠那移侵蝕
　之罪顯然著革職發往髙其倬處或有應修城工或别
　有地方工程派伊出數萬金効力倘不盡心効力定行
　從重治罪俞鴻圗人尚老實著革職在翰林院編修内
　効力行走倘三年無過准其開復至查嗣庭俞鴻圖名
　下追出收受牌坊銀兩既非贓銀不必入官俟江西會
　試舉人来京應試後無論中式不中式者俱按名散給
　　初五日奉
上諭據河道總督齊蘇勒等先後二次奏報黄河之水於
　上年十二月初九日漸清至十六十七十八等日湛然
　澄澈至二十二日止自河南虞城縣至江南桃源縣共
　六百餘里據總督孔毓珣奏報與齊蘇勒大畧相同據
　河南巡撫田文鏡奏報臣於上年十二月初九日自衛
　輝府兑漕事竣至祥符縣渡河親見浮氷開凍之處㣲
　覺清澈隨委員查看見黄河自陕州以下東至虞城一
　千餘里悉皆澄清又於今年正月初二初三等日委員
　親至河口看視尚然清澈又據初六日同知劉永錫禀
　　報河水猶清據副總河嵇曾筠奏報與田文鏡大畧相
　　同又據河南巡察給事中張元懐摺奏黄河之水至正
　　月初九日尚見澄澈又據署山東巡撫塞楞額奏報十
　　二月初九日曹縣地方忽見黄河漸清至十六七八等
　　日澄清徹底又據四川學臣任蘭枝到京口奏於正月
　　初九日在潼闗渡河親見河水清澈計地在陕州以上
　　二百餘里朕将諸臣所奏合觀之時日多寡不同道里
　　遠近亦不畫一既䝉
上天恩賜嘉祥即一日二日比邑連村皆為福應初不在時
　　日之多寡與地方之遠近也今諸臣所奏大概相同其
　　中㣲有不同者或因奏報之先後或因各處之情形或
　　因管轄之疆界地連五省豈能一轍此亦理勢之常但
　　事闗希逢之瑞必應将如何同異之處分晰明白以為
　　徴信著總河副總河及河南山東山陕巡撫委員確查
　　各據實事公同會疏陳奏不必扶同附會纎毫假借有
　　負朕敬承
天貺之至意
　　　初六日奉
　上諭去年田文鏡奏稱正月内糧船俱已出境朕語李紱
　　據李紱奏稱今年雨水大於平時幸而糧船得早出境
　　此後安能盡於正月内即行出境朕云此事朕亦難於
　　預定到明年再看今據田文鏡奏稱今年糧船於正月
　　十二日即皆出境等語将此交與大學士九卿等著問
　　李紱伊尚有何説著明白回奏
　　　又
　諭兵部水師甚屬𦂳要現今天津設立水師滿洲官兵操
　　練學習其江寜駐防滿洲官兵亦應照天津水師之例
　　設立水師令其操練鎮江水師現有船隻将此船内酌
　　量撥給江寜將軍令其學習操練至如何操練應撥給
　　船隻若干或船隻不敷作何添造之處爾部一併定議
　　具奏
　　　初七日奉
　上諭三月十八日為
皇考聖祖仁皇帝萬夀聖節舊例於是日䖍誠齋肅禁止屠
　　宰今應永遠遵行
　至聖先師孔子師表萬世查八月二十七日為
　聖誕之期亦應䖍肅致敬朕惟
君師功徳恩被億載普天率土尊親之戴永永不忘而於
誕日尤當加謹以展恪恭思慕之忱非以佛誕為比擬也著
　　内閣九卿會同確議具奏
　　　又奉
　上諭修舉水利種植樹木等事原為利濟民生必須詳諭
　　勸導令其鼓舞從事方有裨益不得繩之以法若地方
　　官員因闗係考成督課嚴急則小民轉受其擾矣著直
　　隸學臣轉飭教職各官切加曉諭不時勸課使小民踴
　　躍興作若地方官員怠忽不加勸導或有逼勒過嚴者
　　著學臣稽察奏報三路巡察御史亦著善為勸導悉心
　　稽察如地方官有奉行不善之處即行據實奏聞
　　又奉
上諭朕昨日閲前鋒等射箭甚屬可觀今日看鑲黄旗䕶
　軍等射箭亦好朕心甚喜再將䕶軍馬兵令八旗都統
　副都統䕶軍統領䕶軍叅領驍騎叅領等每人或一百
　名或五十名或二三十名各分定數目教習或教習一
　年或教習半年朕將伊等所教習之人召来驗看如好
　朕自有恩賜如不好将伊等治罪其實心教習與不實
　心教習者朕自知之爾等將兵丁照常訓練外此分派
　教習數目如何分派之處著八旗大臣䕶軍統領會同
　議奏
　　又奉
上諭據署理廣西巡撫韓良輔摺奏天河縣獄内拘禁莫
　東旺一名係李紱批飭枷責追贓結案之犯乃遷延一
　載尚未發落以致蠻獞紏集多人推倒土墻將莫東旺
　搶去等語此係李紱甘汝来任内之事伊二人身為封
　疆大臣此等細事不能早行完結遲延日久以致蠻獞
　敢於妄行有闗國體著將韓良輔奏摺發與李紱甘汝
　来看令二人明白回奏　李紱甘汝来遵
㫖明白囘奏奉
上諭據李紱奏稱莫東旺一案經臣審結臣即起身赴直
　隸新任其因何遲延一載尚未發落之處無由得知等
　語夫舊令尹之政必以告新令尹古人於罷官之後尚
　以國事為念豈有李紱陞任總督不将此事明白交付
　接任巡撫囑其早行完結之理著将李紱甘汝来交部
　察議具奏
　　又戸部議覆御史陳學海條奏禁止重耗士民一體
　　各省應行畫一奉
上諭火耗原非應有之項乃迫於時勢不能全行禁革耳
　故加重耗者必重治其罪而賢員愛飬斯民將舊有之
　數亦可輕减若一經督撫題定數目則火耗遂成定額
　雖遇清亷之官亦不能裁减而遇貪劣之員又将多取
　於此數之外以飽私槖必致重累民生該御史請令督
　撫具題該部即照所請議覆均屬不合此處不准行
　　又湖廣總督傅敏奏請動用耗羨銀兩修築沿江堤
　　岸奉
上諭據傅敏奏稱荆州地方沿江堤岸例係民堤民修今
　請動用耗羡銀兩修築令監修官防䕶等語朕思耗羡
　銀兩亦係小民脂膏凡地方應修工程於民生實有裨
　益者即當動用帑金辦理不必取給於耗羡但此處既
　係民堤若修理之後即算欽堤則凡遇隨時補葺之處
　小民不敢干渉轉致踈忽且恐頑劣之民恃有朝廷嵗
　修之例不肯用心防䕶以致潰決害及田廬而民受其
　累此等處皆當預為籌及荆州沿江堤岸著動用帑金
　遴委賢員監督修理修成之後仍算民堤令百姓加意
　保䕶隨時補葺俾得永受其益其如何令地方官員稽
　查照看俾永逺保固之處著該督撫會議具奏
　　又安徽巡撫魏廷珍叅奏寄監盜犯馬七等四名在
　　逃應将踈脱之獄卒治罪奉
上諭此案强盜四名俱係擬斬重罪乃地方官並不牢固
　監禁以致踈脱情殊可惡從前山東巡撫陳世倌任内
　有盜犯脱逃嚴加處分之例此案盜犯四名著魏廷珍
　嚴行緝拏如限内不能拏獲将魏廷珍照陳世倌之例
　議處
　　初八日奉
上諭廣東巡撫楊文乾條陳廣東事宜三本一本係肇廣
　二府修築圍基之事據楊文乾奏稱頂冲之處必須用
　石工修築方能永久約計各項工程非數十萬金不可
　據阿克敦摺奏則云本地百姓言土堤易於修理若用
　石工将来民間力量不能修補轉於地方無益是以會
　稿時未曾列名等語據此則二人意見不同其應如何
　修理之處難以遥定俟孔毓珣楊文乾到京時令九卿
　會同確議具奏一本係廣東積貯倉榖之事據楊文乾
　奏稱廣東一歲所産米石即豐收之年僅足支半年有
　餘之食合計通省須積榖四百餘萬石等語夫本省所
　　産之米不足供本省之食在歉年則有之若云每年如
　　此即豐嵗亦然恐無此理朕思廣東之米所以不敷廣
　　東之用者或田疇荒廢未盡地利或興作怠惰未用人
　　工或奸民貪得重價私賣海洋三者均未可定每年漕
　　運進京之米亦不過三百餘萬石以廣東一省而積四
　　百餘萬石之榖為數太多難於查核而又當嶺南潮濕
　　之地能保無黴爛之虞乎今廣東各屬現報存倉之榖
　　一百六十餘萬石去冬又令廣西運榖三十萬石以備
　　廣東之用是廣東已有榖一百九十餘萬石若此數實
　　貯在倉顆粒不缺則一時需用儘足支應不慮匱乏矣
　　朕前曾降諭㫖言外省巡撫如田文鏡李衛楊文乾之
　　實心任事自然感召
天和年榖豐稔想楊文乾因朕此㫖惟恐地方一時有緩急
　　之需而米榖不足闗係伊之聲名故防之於未然而不
　　覺其言之太過耶一本係請開捐納以築圍基以備積
　　貯之事既為地方需米起見一開捐納則米價反致昂
　　貴於民不便故上年冬底為廣東籌畫積貯九卿議開
　　運榖捐監之例其所以令其運榖者即是此意若云開
　　捐收納銀兩再委員採買於鄰省則何不動用庫帑採
　　買而必廣開事例乎况廣東既有運榖捐監之例則将
　　来米榖自然日益加多想楊文乾具本時尚未知運榖
　　捐監之議也以上二本亦俟孔毓珣楊文乾到京之日
　　九卿會同定議具奏至廣西撥運廣東之榖三十萬石
　　仍遵前㫖即速運送
　　　初九日奉
　上諭緝盜乃安民之要務兇暴不翦則善良不獲寜居故
　　立法不容寛貸祇因同夥多人其中原有被人誘脅而非
　　秉性奸囘屢行刦奪者朕仰體
聖祖仁皇帝好生之仁施恩法外必須各省督撫大吏實心
　　奉行分晰至當使積賊大盜不至漏網方為用法之平
　　倘姑息飬奸意謂多寛一人即可造福是乃縱盜殃民
　　其造作罪孽更甚於嚴厲苛刻者嗣後督撫所議减等
　之盜犯倘至發遣之處怙惡不悛一經發覺定将原議
　之督撫從重議處
　　又奉
上諭浙江杭嘉湖三府上年秋冬之間雨水稍多收成略
　覺歉薄今年青黄不接之時已令地方官商酌平糶以
　濟民食但念米價雖不至昻貴而無力窮苦之民本無
　糴米之資甚屬可憫著動用庫銀四萬兩令巡撫李衛
　會同将軍鄂彌達觀風整俗使王國棟悉心商酌於地
　方或開濬河道或修理城垣堤岸令小民就近傭工藉
　以餬口倘四萬金尚不敷用著李衛等再行具奏請㫖
　　十六日奉
上諭朕聞陕西鄭渠白渠龍洞向来引涇河之水溉田甚
　廣因歴年既久疏濬失宜龍洞與鄭白渠漸至淤塞堤
　堰大半坍圯醴泉涇陽等縣水田僅存其名深為可惜
　特令該督岳鍾琪詳酌興修今據該督親勘奏稱龍洞
　急宜挑挖鄭白渠務當疏濬更須修築堤堰建設閘口
　以俾堅久已於西安布政司庫貯公用羡餘銀内先動
　一千兩委員將龍洞鄭白渠及時挑濬其建閘工料約
　估銀七千兩請亦於司庫存貯羡餘銀内動用等語朕
　惟興修堤堰乃於民生大有裨益之事著動用正項錢
　糧俟一切工程告竣造報工部查核務期渠道深通堤
　堰堅固俾農田得以永賴以副朕保惠元元之至意
　　十八日都察院叅奏兵馬司指揮章廷圻虧空平糶
　　米錢應革職奉
上諭五城减價平糶米石乃朕軫恤貧民之意所闗甚要
　今東城兵馬司指揮章廷圻將賣米之錢借易銀名色
　發與各舗戸通同取利任意拖欠以致虧空銀六千餘
　兩誤國計而害民生甚屬可惡伊等既将公帑取利分
　肥應加倍追賠著将章廷圻革職並舗户馬君章等俱
　交刑部嚴審定擬其虧空銀兩著落章廷圻家産如數
　追賠一分馬君章等名下亦如數追賠一分将先完一
　分抵補帑項後完一分交與飬濟院育嬰堂等處為賑
　　恤之用京師人民輳集時有平糶之事必如此懲治庻
　　不肖之徒方知畏懼而不敢玩法矣
　　　二十日
　諭大學士等前據汪漋奏稱江西地方舊有落地税白潢
　　為巡撫時将税銀裁革不令商民完納而以巡撫司道
　　公捐銀兩代完每年假造花名冊籍報部其舊有收税
　　大使等官仍設立如前而接任巡撫王企埥裴􁤙度皆
　　照白潢之例行等語夫國家經制錢糧豈臣子可以意
　　為增减若江西此項税銀不應徴收則白潢應奏請於
聖祖仁皇帝施恩豁免若係地方應徵之項則自應令商民
　　完納何得將公捐銀兩代商完課曲市私恩以博無知
　　小人之稱頌並不計及将来之可長行與否且此端一
　　開他省督撫何以催辦國賦似此沽名邀譽大奸大詐
　　之行為豈人臣事君之道且江西吏治之壊皆由於白
　　潢而近日叅出虧空亦復甚多皆由白潢當日徇情市
　　恩茍且姑容所致爾等同九卿詢問白潢囘奏至於汪
　　漋身為巡撫凡事不能據理而行乃將白潢所行悖理
　　之事奏聞於朕冀朕批示朕若批令將税銀豁免則是
　　國家之經費
聖祖仁皇帝六十餘年所未免者而朕安能任意輕免之耶
　　若批令仍向商民徵收則是白潢已免之項而朕復行
　　徵收無知愚民豈不歸怨於朕乎若批令照白潢之例
　　以公捐銀兩代商完課則國體何在有此治天下之道
　　乎爾等同九卿将此詢問汪漋囘奏
　　　又奉
　上諭大興縣民楊四毆傷馬順身死一案李紱援照鄭雄
　　救母毆死鄭義公准其免死减等之例具題楊四䕶父
　　以乂桿将馬順打傷仆地又用乂桿毒打並踢其腰眼
　　殞命而李紱乃云致死出自無心且援鄭雄救母之例
　　為比與此甚屬不符夫殺人者死律有明條若遇有應
　　寛之處朕亦必令廷臣再三酌議而後定人臣辦事自
　　當按律定擬李紱安得以己意寛縱枉國法而市私恩
　　著九卿詢問李紱令其明白囘奏
　　　二十二日江蘇巡撫陳時夏奏請留漕五萬石以備
　　　江蘇平糶奉
　上諭從前陳時夏摺奏用米運閩可省脚價一半朕已批
　　示准行續經髙其倬奏稱閩省現在需米平糶其江南
　　撥運之米當乗時運送等語比時朕即特頒諭㫖令江
　　南將米十萬石陸續運往以濟閩省之用此乃酌量二
　　省緩急之處降㫖甚明著遵此㫖仍将十萬石之數運
　送閩省餘著該部速議具奏
　　　二十三日奉
　上諭敬覽
聖祖仁皇帝實録内載康熙五十一年五月二十日大學士
　　等奉
㫖山東人民出口種地者多至十萬有餘伊等皆朕黎庻既
　到口外種田生理若不容留令伊等何往但不互相對閲
　查明將來俱為蒙古矣嗣後山東民人有到口外種地者
　該撫查明年貌籍貫造冊移送稽查由口外囘山東去者
　亦查明造冊移送該撫覆閲稽查則百姓不得任意往返
　而事亦得清釐矣欽此朕披讀之下仰見我
皇考聖慮周詳撫民懐遠之至意此事今尚行否其直隸山
　　西民人亦有往口外種地者亦照此例行否著大學士
　　等查奏
　　　又
　諭順承郡王錫保等據拉錫等叅奏葢平縣該城掌印旗
　　員朱成格隠匿九千晌地畆將所收豆草侵欺入已等
　　語夫盛京地方皆係将軍等所管轄将軍等如果實心
　　為國家辦事凡事嚴察何至於隠匿地畆如此之多此
　　皆由蘇努任将軍時專意營私肆其巧詐以沽虛名貌
　　為好人将官兵等毫不約束稽察敗壊公事擾亂國政
　　而接任将軍嵩祝唐保住悉皆蘇努犬馬一味逢迎蘇
　　努将國亊漫不經心止知曲意效尤以致隠匿地畆有
　　如此之多此皆由蘇努嵩祝唐保住之所致也今若将
隠匿地畆之人嚴審治罪亦應先將蘇努嵩祝唐保住
治以重罪再将他人治罪方為允恊且若将拉錫等所
奏将歴来隠匿地畆侵欺錢糧之人一一查出治罪則
牽連之人必甚衆而况從前又並未曾稽察乎爾等
可将朕諭㫖行文拉錫等令其曉諭衆人如有隠匿地
畝之事著親自具呈出首凡兵丁小民親自出首者皆
免其治罪雖官員等親自出首者亦免其治罪倘仍照
從前隠匿不肯出首一經敗露必從重治罪将此明白
出示曉諭官員兵丁小民等知之再朱成格係現任掌
印旗員不比從前之人朕特㫖派出大臣到彼丈量地
畝伊理應即将從前隠匿地畝侵欺豆草之處據實出
首乃並不出首仍然隠匿地畝情殊可惡著将朱成格
照拉錫等所奏革職俟病少痊即行鎖拏會同盛京户
部將軍等嚴審定擬具奏
　二十四日理藩院議奏鑲黄旗查哈爾旗分厄魯特
　世襲佐領鄂爾哲爾圗等控告總管拉布坦等强娶
　　　諾爾布之女擅奪銀物應遣官究審奉
　上諭看来總管拉布坦等所行之事是實其新来投誠之
　　厄魯特等原係
皇考深加憫恤施恩飬育之人朕亦深加憫恤施恩飬育伊
　　等無有不知拉布坦等甚屬無耻欲强娶諾爾布之女
　　擅奪銀兩情殊可惡拉布坦及筆帖式羅卜藏俱著革
　　職究審此番究審不可不遣大員前往著將副都統岳
　　爾岱秦布派往再将爾衙門好司官筆帖式各派一員
　　隨伊等速往究審伊等到彼究審之時若有應鎖拏夾
　　訊者著即鎖拏夾訊再令岳爾岱秦布等到彼将衆厄
　　魯特傳集曉諭云爾等内亦有投誠者亦有擄獲者從
　　前
聖祖仁皇帝格外加恩授爾等以官爵畀爾等以産業今皇
　　上於爾等恩施勿替長飬阜成豈肯容總管等肆意妄
　　行侵漁凌虐乎朝廷所以㨂選人員授為總管令其約
　　束者特為教育爾等恐爾等隳廢生理之故如果約束
　　有方爾等不知遵奉亦屬不可今拉布坦等所行甚屬
　　悖謬不堪嗣後總管等如再勒索爾等物件即赴該衙
　　門控告毋得隠匿
　　　又甘肅巡撫石文焯叅奏趙之璧應賠伊父趙𢎞燮
　　　贓銀並不依限交納應革去世職嚴追還項奉
　上諭趙良棟宣力疆塲勞績懋著是以
聖祖仁皇帝將趙𢎞燮等加恩擢用畀以封疆重任乃趙𢎞
　　燮深負
髙厚之恩居官貪劣贓私纍纍其名下應追各項銀兩本應
　　將趙之璧革去世職嚴追完項但朕念趙良棟昔日功
　　勲格外施恩及其後裔著将趙之璧從寛免革職銜其
　　應追銀兩亦著免追留與伊等飬贍以示朕優眷功臣
　　之至意所有承追督催各官亦免查叅
　　　二十八日奉
　上諭閩廣兩省督撫常稱本省産米甚少不足以敷民食
　　總督髙其倬亦曾具奏巡撫楊文乾則云廣東所産之
米即年嵗豐收亦僅足供半年之食朕思本省之米不
足供本省之食在歉嵗則有之若云每嵗如此即豐收
亦然恐無此理或田疇荒廢未盡地力或耕耘怠惰未
用人功或奸民希圗重價私賣海洋三者均未可定昨
曾面諭九卿今廣西巡撫韓良輔奏稱廣東地廣人稠
專仰給於廣西之米在廣東本處之人惟知貪財重利
将地土多種龍眼甘蔗烟葉青靛之屬以致民富而米
少廣西地瘠人稀豈能以所産供鄰省多人之販運等
語此奏與朕前㫖相符可知閩廣民食之不敷有由来
矣著二省總督巡撫等悉心勸導俾人人知食乃民天
各務本業盡力南畝不得貪利而廢農功之大不得逐
末而忘稼穡之艱至於園圃菓木之類當俟有餘地餘
力而後為之豈可圗目前一時之利益而不籌畫於飬
命之源以致緩急無所倚賴而待濟於鄰省哉假使鄰
省或亦歉收則又将何如哉該督撫等務須諄切曉諭
善為化導俾愚民豁然醒悟踴躍趨事則地方不致虛
　耗而米穀不致匱乏矣每見各省督撫大吏皆各私其所
　轄之地方而於鄰省之休戚膜外視之如髙其倬則請運
　江南之米於福建而陳時夏又欲留貯於江南楊文乾則
　欲運廣西之米於廣東而韓良輔又欲留貯於廣西伊
　等各從疆界起見甚屬褊小朕君臨萬方普天率土皆
　吾赤子一省米榖不敷自然接濟於鄰省有無相通古
　今之義若封疆大吏各據本地實情奏聞則朕易於辦
　理倘各存偏向本省之見不肯通融接濟則朕辦理甚
　難若開捐納以積榖則地方米價必致髙昂若截漕米
　以濟民則天庾所闗更為𦂳要輾轉思維實無善䇿是
　在凡為督撫者體朕一視同仁之意酌地方之緩急為
　有無相通之道勿以彼此隔屬有心區别如此方不愧
　大臣公忠之誼而於國家懐保小民之治大有裨益也
　　又理藩院議奏厄魯特原任散秩大臣兼佐領羅卜
　　蔵錫拉布之妻呈請将伊夫三品官與伊子承龍奉
上諭厄魯特之官爵原因伊等歸順故
聖祖仁皇帝特恩加授雖無世襲之
㫖而伊等各有効力之處著将厄魯特羅卜蔵錫拉布之三
　　品官降一等授為四品官令伊子丹津承襲嗣後厄魯
　　特之官員病故若有如此効力之人俱著照此降一等
　　承襲議奏如承襲人員再有効力之處或能守分勤謹
　　克盡職業者仍将所降品級賞給爾衙門将此存案再
　　将朕恩㫖曉諭厄魯特等
　　　二十九日刑部議奏原任總督年羮堯題叅守備樊
　　　如卿婪贓之處委係無辜應免杖責奉
　上諭本内議稱樊如卿於本案革職應照官員先叅婪贓
　　革職提問者審無婪贓免其杖責之例完結等語樊如
　　卿原因婪贓被叅故令革職以便審訊今既審無婪贓
　　其罪不至於革職自應准其開復倘因已曾革職遂謂
　　無庸議未免寃抑所議不是將本發還著另議具奏
　　　又奉
　上諭前鄂爾泰曾密奏稱廣西泗城土司甚屬不法素為
民害請勅令廣西巡撫提督懲治朕曾降㫖詢問韓良
輔據韓良輔奏請欲往雲南與鄂爾泰面加商酌朕思
此事甚有闗係自然非韓良輔與鄂爾泰面議不可昨
都察院啟奏原任廣西州判程旦控告羅文剛一案羅
文剛統衆肆惡吞噬十一處村落竟敢與官兵相抗不
容設立塘汛李紱身為封疆大臣逡巡畏縮茍且彌縫
但為掩飾一時之計而於地方之利害民生之休戚毫
不闗心甘汝来時為臬司亦因循怠忽不能整頓昨令
廷臣詢問二人俱俯首無詞即此一節則李紱之在廣
西不能實心辦事專務虛名飬奸貽患而兇惡之土司
皆不能整理約束可知矣李紱甘汝来相繼為廣西巡
撫彼地情形素所熟􁀒著二人前往廣西辦理土司之
事從前踈縱之兇徒羅文剛等著即交與李紱廿汝来
速行擒拏不得容其兔脱韓良輔前往雲南與鄂爾泰
會商時著李紱一同前往将副將張傑調至省城署理
廣西提督印務李紱一到同韓良輔即起身赴滇韓良
輔起身後巡撫印務著甘汝来署理前朕准給韓良輔
假期送其母櫬囘籍著俟公事定議後伊酌量起身李
紱甘汝来負朕擢用深恩今加寛宥容其効力贖罪務
將廣西境内不法之苖彞與地方不法之奸民􁀒心料
理俾盡革兇頑遵奉國憲以安良善以靖地方倘目前
踈縱之羅文剛等不能擒獲及伊等料理土司之事虛
文掩飾以卸目前之責将来仍有兇苖妄行干犯王章
者定将李紱甘汝来在廣西地方正法程旦著交與田
畯或於擒拏羅文剛案内有可差遣識認之處在田畯
酌量韓良輔奏稱廣西要缺需人著吏部㨂選引見又
如礦賊盤踞於兩廣之間而兩省官員互相推諉以致
宵小肆行良民時受其擾著李紱甘汝来會同阿克敦
將兩省疆界一一清查如何分别防範管理酌定規制
使汛地各有專責匪類無計潛藏倘李紱甘汝来仍復
怠忽将来發覺定行重治其罪若泗城土司怙惡不悛
有應行用兵之處交與鄂爾泰調度廣西巡撫提督總
　兵官俱聽鄂爾泰節制
　　又奉
上諭赤金靖逆栁溝三營駐防兵弁所需糧料折給銀兩
　綽竒題請過五年照内地一例折支在案後因已過五
　年口外糧價尚屬昻貴該督撫題請仍舊支給統俟事
　平之日再照内地一例折給亦准行在案今大兵已撤
　軍務已完自應照内地一例但安西沙州等處城垣渠
　道正在興工所用人役必衆况兼招民開墾籽粒口糧
　所需不少口外糧價未必能平兵弁荷戈遠戍邊塞少
　有不敷朕心深為憫惻著仍照舊支折令該督撫商酌
　看口外糧價情形或漸為遞减或俟屯墾廣收糧價平
　减之日再題請照内地一例支給
　　又四川巡撫馬會伯奏請設立舗司奉
上諭康熙六十年年羮堯奏准四川復設舗司比時並未
　設立每年将工食銀兩各官分肥入已經蔡珽程如絲
　在朕前㕘奏故特交與程如絲徹底清查以除積弊今
　據程如絲詳報四川通省應設立舗司兵四千餘名共
　需銀二萬九千餘兩等語向来四川未設舗司何以遞
　送文書未曾遲悞即年羮堯奏准之後亦並未設立而
　又時值軍興文移繁冗亦未見有遲滯之處乃程如絲
　並不遵㫖清查轉議增設與從前㕘奏年羮堯之處自
　相矛盾前者馬會伯亦繕摺㕘奏程如絲之貪婪朕已
　命其具題程如絲著解任其按察使員缺著山東鹽運
　使葛斗南補授此設立舗司一案著馬會伯與葛斗南
　確查妥議具奏
　　三十日管理正白旗都統事務信郡王徳昭等摺奏
　　已故弓匠協領塞克借欠阿其那銀兩將伊孫弓匠
　　佛保每月闗支錢糧坐扣一半陸續抵償奉
上諭著将佛保錢糧全扣塞克原係大阿哥允禔之弓匠
　為人甚屬兇頑從前倚恃允禔處處横行因其能製良
　弓是以用為弓匠協領伊先任䕶軍校時将税銀五百
　兩入已又嚇詐人銀縀等物事發将伊枷責並勒令將
　　所嚇詐之物照數追賠伊乃充發之人阿其那當日借
　　給伊銀者原為代還其追賠之項並非取其利息也阿
　　其那與允禔同惡相濟專意保䕶私黨沽取虛名
皇考所惡者伊則愛惜之得罪國家者伊即卵翼之且阿其
　　那既曰家貧而乃處處給人銀兩邀買人心如此行為
　　意可知矣爾等将此傳諭九卿大臣知之並將朕㫖於
　　應記載之處記載
　　　又歩軍統領阿齊圗摺奏拏獲大盗史五奉
　上諭此賊於三日之内拏獲甚屬可嘉似此等事件爾衙
　　門應行記檔嗣後凡十日内將賊犯拏獲者爾衙門将
　　所存之銀賞給以示鼓勵其官員紀録雖由兵部按例
　　議給爾衙門亦應設立冊籍嗣後凡有紀録一次紀録
　　二次者存記明白以便稽察又聞夜間行走之人手執
　　一紙口稱傳事即許其行走如此則不肖之徒詐偽朦
　　混亦未可定著即傳諭八旗都統大臣若有夜間傳喚
　　之事或用印文或用㕘領佐領鈐記闗防方許行走如
　無憑據即以犯夜拏問治罪將此遍行曉諭斷不可輕
　易放過如此則夜行之人自然禁止矣
　
　
　
　
　
　
　
　
　
　
　
　
　
世宗憲皇帝上諭内閣卷五十三
　欽定四庫全書
世宗憲皇帝上諭内閣卷五十四
　　雍正五年三月
上諭三十二道
　　初一日
諭直省各督撫向来普雄烏䝉狆苖等兇悍性成又有漢
　姦為之煽惑引誘是以肆行不法而其地又在深山宻
　箐之間最為險阻内地干犯重罪之人往往逃匿其中
　一時難於捕緝如御史董起弼之類數年訪拏不獲未
　必非竄處苖地以偷生也上年冬岳鍾琪鄂爾泰等奉
　命勦撫兇苖今據奏報普雄烏蒙狆苖等􁀒皆革面革
　心輸誠嚮化無復從前作姦犯科之惡習則内地犯法
　之人向来逃竄苖地者此時必不能隠藏又將轉徙他
　處為茍活之計矣為此宻諭爾等可乗此機會商酌派
　人設立賞格各宻飭所屬文武官弁嚴行稽查如或踪
　跡可疑即加盤詰勿使匪類得以漏網倘稽查不慎將
　来𤼵覺之後定將從前經過之處不行查出之地方官
　弁及該管上司從重治罪
　　又吏部將順天學政吳襄保舉生員張鎮等四人帶
　　領引
見奉
上諭生員張鎮孟澤新劉鵬振朱函夏等四人俱不及朱
　函夏尤屬不堪吳襄任學政三年將此等人保舉其平
　日不留心考課可知將此四人著與九卿看并問吳襄
　此四人有何好處遽行保舉吳襄著該部嚴加議處其
　直隸生員著新任學政孫嘉淦於一年後另行保舉
　　初二日户部議覆雲南巡撫楊名時請添委署官員
　　馬匹草料奉
上諭此本内添給委署官員馬匹草料一項伍哥將不應
　支領之錢糧妄行咨取楊名時並不駁囘聽其違理咨
　取即便應付兩人輕公帑而市私恩咎實難辭至於原
　辦官員不過遵照上司文書而行並非出於已意今若
　　令其賠補實為寃抑若仍施恩豁免則又開將来妄支
　　妄應之漸此項銀兩著於伍哥楊名時名下追取還項
　　以為後日軍前大臣濫行支應帑銀以市私恩者之戒
　　　初三日奉
　上諭自古帝王致治諴民莫不以重農為先務書陳無逸
　　先知稼穡之艱難詩載豳風備叙田家之力作論語云
　　百姓足君孰與不足孟子云民事不可緩也蓋國以民
　　為本民以食為天農事者帝王所以承天養人久安長
　　治之本也我國家撫綏寰宇
聖祖仁皇帝臨御六十餘年深仁厚澤休養生息户口日增
　　生齒益繁而直省之内地不加廣近年以来各處皆有
　　收成其被水歉收者不過州縣數處耳而米價遂覺漸
　　貴閩廣之間頗有不敷之慮望濟於隣省良由地土之
　　所産如舊而民間之食指愈多所入不足以供所出是
　　以米少而價昻此亦理勢之必然者也夫米榖為養命
　　之寳人既賴之以生則當加意愛惜而不可萌輕棄之
心且資之者衆尤當隨時撙節而不可縱口腹之欲每
人能省一勺在我不覺其少而積少成多便可多養數
人若人人如此則所積豈不更多所養豈不更衆乎養
生家以食少為要訣固所以頤神養和亦所以節用惜
福也况脾主於信習慣便成自然每見食少之人其精
神氣體未嘗不壮此顯而可見者至於各省地土其不
可以種植五榖之處則不妨種他物以取利其可以種
植五榖之處則當視之如寳勤加墾治樹藝菽粟安可
舎本而逐末棄膏腴之沃壤而變為果木之塲廢饔飱
之恒産以倖圗贏餘之利乎至於烟葉一種於生人日
用毫無裨益而種植必擇肥饒善地尤為妨農之甚者
也小民較量錙銖且但顧目前而不為久遠之計故當
圗利之時若令其舎多取寡棄重就輕必非其情之所
願而地方官遽然繩之以法則勢有所難行轉滋紛擾
惟在良有司勤勤懇懇諄切勸諭俾小民豁然醒悟知
稼穡為身命之所闗非此不能生活而其他皆不足恃
　　則羣情踴躍不待督課而皆盡力於南畝矣朕聞江南
　　江西湖廣粤東數省有一嵗再熟之稻風土如此而仍
　　至於乏食者是土地之力有餘而播植之功不足豈非
　　小民習於怠惰而有司之化導者有未至邪或者曰米
　　榖太多則價賤而難於糶賣昔人有榖賤傷農之説諺
　　語所謂熟荒者此則不必過慮假若小民勤於耕作收
　　穫豐盈致於價賤而難於出糶朕必多發官價以糴買
　　之使重農務本之良民獲利而有餘貲也朕生平愛惜
　　米榖每食之時雖顆粒不肯抛棄以朕玉食萬方豈慮
　　天庾之不給而所以如此撙節愛惜者實出於天性自
　　然之敬慎並不由於勉强且以米榖乃
上天所賜以生養萬民者朕為天下生民主惟有敬謹寳重
　　仰冀
天心黙佑雨暘時若嵗獲有秋俾小民家有蓋藏人歌樂土
　　朕既為億萬生民計不敢輕忽
天貺爾等紳衿百姓獨不自為一身一家之計乎朝夕生養
　　之需既受
上天之賜若果加意愛惜隨時撙節則
天必頻加錫賫長享盈寜之福若恣情縱欲暴殄天物則必
　　上干
天怒不蒙眷賚而水旱災祲之事皆所不免其理豈或爽哉
　　又聞江西廣西地方竟有以米榖飼養豚豕者試思榖
　　食之與肉食孰重孰輕孰緩孰急而乃以
上天之所賜小民終嵗勤苦之所獲者為豢養物類之用豈
　　不干
天和而輕民命乎朕所以惓惓訓諭者惟期天下之人專務
　　本業以杜浮靡愛惜物力以圗久遠共體朕敬迓
天庥勤恤民隠之意則爾等家室必益至於豐饒爾等子孫
　　必永綿其福澤思之思之毋忽朕言著將此曉諭内外
　　官民人等並通行遠鄊僻壤咸使聞知
　　　又
　上諭朕以今年閏月節氣稍遲二月天寒故將會試日期
　改至三月但目今天氣尚覺寒冷若再改期又恐舉子
　盤費無多難以久於旅食今照舊於初八日入塲著即
　曉諭各舉子俱許攜帶手爐以溫筆硯皮衣及厚綿衣
　服俱許穿進但不許乗機懐挟以滋弊端塲内茶飯著
　供給官加意預備朕另派大臣照看料理令早晚給與
　薑湯并按名給發木炭以資其用
　　又奉
上諭上年八月内貴州安籠總兵官蔡成貴摺奏廣西西
　隆州古障地方王尚義等與貴州普安州捧鮓地方之
　苖目阿九等歴年互争歪染烏舎􁆡犂魯磉等寨於雍
　正二年正月控告焚擄無休及臣抵任時嚴飭各目不
　許妄動隨通咨飭查蒙雲貴總督髙其倬照准粤撫咨
　移行臣將阿九等設法擒勦臣思歪染等寨未經審勘
　屬粤屬黔不便遽然用兵請轉咨粤省撫提各委賢員
　於交界之地嚴審踏勘併查歪染各寨錢糧現納何處
　定案清理果係何目强梁再行擒治雖督臣髙其倬行
委普安知州廣西撫臣李紱行委西隆知州訂期會勘
無如託故遲延至今未結推原其故因土苖自相仇殺
俱係外結例無考成是以頻年漠視伏懇勅下黔粤撫
臣另委亷能大員秉公審斷以杜争端嗣後審理兩省
交界土苖案件請勅部議定限期完結於邊方似有裨
益等語朕隨將蔡成貴奏摺發與鄂爾泰令其定議奏
聞今據鄂爾泰摺奏查得廣西西隆州古障地方土目
王尚義等與貴州普安州捧鮓地方苖目阿九等歴年
互争歪染烏舎􁆡犂魯磉等寨於雍正二年正月控告
焚擄無休兩年以来自前督臣髙其倬並貴州巡撫提
鎮諸臣移行粤省撫提諸臣屢經咨催即何世璂到任
後咨檄交馳無如西隆地多烟瘴該牧寄寓省城一嵗
中惟冬季暫駐其地而一切催徴事務又復倥偬遂致
任催罔應則愆期之咎多在粤省今准部咨奉㫖令臣
與何世璂委大員會勘隨委貴西道吳應龍前往並咨
催粤撫遴委大員速集會審俟審定詳報到日臣等再
　當會議竊思隣邊地方苖民雜處搶擄為常刧奪不已
　姑息因循釀成此習其故多由外結此至當不易之論
　臣經將分别流土考成使各有專責不致互相推諉遲
　延不結之處繕摺具題奉㫖勅部議覆在案至於黔粤
　之交原有大江為界祇因犬牙相錯以致彼此相争今
　若劃江而理江以南屬之粤江以北屬之黔則界限井
　然防守稽察皆易為力庶㡬兩省之紛争永絶又不獨
　完結目前案件等語鄂爾泰既稱黔粤兩省當以大江
　分界使各加防守稽查則争端可以永息今韓良輔李
　紱前往雲南與鄂爾泰面商苖地事宜著將黔粤分界
　事情一併會商妥議具奏其土苖争訟案件例由外結
　者應如何定限之處亦著鄂爾泰韓良輔李紱議奏並
　將此交與九卿詢問李紱甘汝来如何推諉遲延令伊
　等明白囘奏
　　又兵部遵
㫖查奏定海總兵張溥條奏一本係郎中蘇海汪榯定稿
　　奉
上諭爾部議覆總兵官張溥條奏一本所議甚屬周詳合
　理此稿既係司官蘇海汪榯所擬足見伊等實心辦事
　著將伊等記名日後遇有揀選并引見時将伊等做稿
　妥協之處註明以示鼓勵嗣後各部院衙門議奏本章
　内有經朕奬勵將做稿之司官傳来引見者俱照此例
　於揀選引見時開註奏明其有做稿二次三次好者亦
　著開寫至於各衙門議事定稿時若係堂官添改者不
　可徇情歸功於司官亦不可將司官好處隠瞞不行舉
　出如此據實秉公自然司官各加奮勉以辦公事爾部
　將此㫖傳諭各部院知之
　　又刑部等衙門議奏葉始麟毆死人命復誣告他人
　　擬斬監候龍川縣知縣趙文明揑寫供詞應革職奉
上諭此事撫審部駁俱未周詳葉始麟與鄒成若争控基
　地知縣趙文明已斷給鄒成若倘云趙文明於此事庇
　䕶葉始麟則何不於争控基地之時斷與葉始麟據此
　則趙文明似無情弊或趙文明有所勒索以致激成命
　案或另有受賄枉法之處則趙文明之罪又不止於溺
　職其應輕應重緣由尚未明晰著交與該撫公平確審
　具奏
　　初五日
諭兵部浙江緑旗兵丁懦弱騎射生踈營伍不整山陕兵
　丁人材壯健弓馬嫻熟者頗多将陕西各標營兵丁内
　揀選一百名移駐浙江分撥各標教習訓練俾浙省兵
　丁亦知鼓勵於行伍大有裨益其撥往兵丁内有人材
　可用騎射嫻熟能約束教習者即行拔補千把總總督
　岳鍾琪現在四川爾部行文陕西提鎭将伊等標下及
　各營兵丁内漢仗弓馬俱好人去得情願攜帶家眷移
　駐浙江者甘肅固原二提標各選二十名肅州涼州寜
　夏西寜延綏興漢鎮標各選十名共一百名如無家眷
　隻身願往者亦准其前往倘兵丁内不能得願往之人
　即行召募人材壮健弓馬嫻熟情願移駐浙江者以足
　其數再兵丁自陕至浙路途迢遠搬移家口車輛船隻
　等項沿途費用繁多兵丁難於措辦係西安地方兵丁
　交與西安巡撫係甘肅地方兵丁交與甘肅巡撫酌量
　多少家口量給一路足用盤費務令兵丁得霑實恵但
　人多路遠照管需人文職著於同知通判内選𣲖一員
　武職著於遊撃守備内選𣲖一員沿途督送或一齊起
　程或分數起前後起程俟七八月間前往各兵抵浙之
　後一切養贍安置之處自有浙江巡撫提督會同料理
　　初六日
諭八旗都統兵丁等喜喪之事俱已加恩賞給銀兩看来
　大臣官員内有家資饒裕者亦有家計艱窘者其於喜
　事尚可若遇喪事倉卒之間必致窘迫無措嗣後八旗
　大臣官員内若遇喪事有情願借銀者著户部借給四
　個月俸禄至下季扣除若於未及扣除之前有緣事革
　職者除世襲官員外仍令其賠補如病故者著即賞給
　免令賠補其行取户部庫銀恐一時不能即得先將旗
　下恩賞兵丁銀兩給與再行取户部庫銀墊補
　　又户部議准雲貴總督鄂爾泰奏請黒鹽井正額鹽
　　每百觔加薪本銀四分又撥給不敷課欵鹽每百觔
　　加薪本銀二錢至發價定額三分遵行已久無庸再
　　減二釐奉
上諭此事曽經李衛奏聞朕令鄂爾泰復行查奏今據鄂
　爾泰奏請於定額三分内每觔再減二釐以便商民等
　語鄂爾泰李衛均非徇情邀譽之人實從地方起見部
　中照例議奏雖是但地方出産有舊無而可以新增者
　亦有舊有而應當裁減者若有彼此抵算之項准其據
　實奏聞則亊皆核實而督撫等亦易於辦理倘再令其
　增添而不許其裁減則非公平之道而隠瞞那移之弊
　且由此而生即如貴州礦厰各處開閉不常所收賦税
　多有隠此補彼者曾經毛文銓奏明改正雲南自近年
　以来督撫等清查鹽税等項約計增銀甚多著鄂爾泰
　查明鹽觔内所増銀兩核算明白抵補減價増薪之數
　定議奏聞
　　又刑部奏㕘革崖州營遊撃劉陞應追官銀限内全
　　完援例免罪奉
上諭原㕘劉陞疏内有差遣兵丁勒令黎人供應派出工
　役等語朕思内地居民受地方官苛索便於申訴故易
　至於敗露若苖蠻黎獞等僻處外地知識庸愚倘加凌
　虐更可憫惻應嚴定處分以示懲戒不當照内地之例
　嗣後此等外地之人併改土歸流地方如該管官員有
　差遣兵役騷擾逼勒等情其治罪之處當加於内地一
　等著九卿詳議定例具奏
　　初八日奉
上諭各部院漢司官屢經侍班朕得認識滿司官中間有
　不甚認識者嗣後凡遇理事之日著將滿司官四員漢
　司官四員一體輪流侍班引見伊等若有條奏之事即
　於侍班時宻封具奏止許條陳一事不得以數事並奏
　如此則司官之賢否優劣可知矣
　　又奉
上諭士子讀書應試須專心講習方可望其成就八旗舉
　人生員内在䕶軍執事人行走者朕念其用度艱難恐
　致分心是以於雍正元年特加殊恩令其退囘仍賞給
　錢糧養贍俾得專心讀書勉勵上進庶國家可收得人
　之益今已三年有餘其中或有年力衰邁及不肖之人
　徒領錢糧無志上進虛糜國帑者亦未可知若不加考
　課分别勤惰無以鼔勵人才著查弼納查郎阿於會試
　後将八旗滿洲䝉古舉人生員漢軍舉人查明人數請
　題考試其考試官将應行開列人員請㫖派出分别等
　第並驗其人品優劣具奏
　　初九日
諭吏部盛京五部司官多係本處居住之人互相交結瞻
　徇情面通同作弊欺隠上司習俗甚是不堪朕屢降諭
　㫖不能悛改若不盡行調換難於整頓爾部将盛京本
　處之人現任郎中以下主事以上人員查明人數悉行
　調来以京員用其員缺著在京各部堂官揀選辦事中
　等司官爾部帶領引見補用所遺員缺即将盛京撤回
　之員補授如此則盛京堂官易於辦理而盛京部院積
　習可以悛改矣
　　又直隸總督宜兆熊等㕘奏原任大名府知府曽逢
　　聖虧空錢糧奉
上諭曾逢聖著革職押解交與該督等嚴審追擬具奏曾
　逢聖曾經李維鈞保舉蔡珽又在朕前力薦及蔡珽獲
　罪之後又奏稱曾逢聖操守不好揣蔡珽之意或因朕
　已不信其言故特如此陳奏巧於庇䕶曾逢聖又或因
　已身有罪唯恐連累曾逢聖或曾逢聖實有劣蹟唯恐
　累及已身故如此陳奏均未可知及朕詢問李紱李紱
　又言曾逢聖居官並無操守不好之處李紱與蔡珽相
　為表裏此語未必不出於蔡珽之指使今宜兆熊劉師
　恕將曾逢聖虧空之處㕘劾前来則李紱從前何以徇
　私欺罔在朕前保奏著詢問李紱令其明曰囘奏朕觀
　曾逢聖辦事有才而人品心術俱不可信乃可與為善
　可與為不善之人若循分守法則不應有營私作弊之
　事若營私作弊則不止一端今情節既已敗露著交與
　宜兆熊劉師恕将伊任内有無劣蹟一一確查若有情
　弊即行題㕘一併質審並曉諭伊原任地方之屬員百
　姓等有實在被屈及深知伊之劣蹟者准其赴總督衙
　門控吿
　　初十日奉
上諭王游原係阜城縣知縣經蔡珽奏請調繁補授清苑
　縣知縣及李紱到任後朕令天下督撫各明保一人李
　紱将晉州知州閆堯熙具本保奏又具宻摺力薦王游
　為直隸州縣第一好官更在所保閆堯熙之上又奏稱
　因伊係特用之員故不便明保等語朕以李紱斷不忍
　欺朕遂調王游引見特授大名府知府今據宜兆熊等
　㕘出王游在清苑縣任内虧空錢糧倉榖等項甚多天
　下豈有好官而虧空國帑倉儲者乎朕因李紱薦舉即
　将王游從知縣超陞大名府知府推心置腹至於如此
　而李紱竟忍於心懐欺詐以負朕乎朕思王游雖經調
　繁亦不為特用之員而李紱指為特用不行明保其意
　必以王游本不可信恐日後敗露累及已身故不居保
　薦之名而欲指為朕之特用也且一面明保閆堯熙一
　面即宻薦王游在閆堯熙之上此乃巧於力薦王游其
　狡詐姦回欺罔已極著大學士九卿詢問李紱令其明
　白囘奏至王游虧空清苑縣錢糧倉榖接任知縣交代
　時李紱必有逼勒承受情弊著宜兆熊等将實情審出
　一併具奏
　　十一日奉
上諭朕辦理天下事務惟有物来順應初無成見成心蓋
　天下庶務殷繁人情詐偽變幻百出朦蔽欺罔之處往
　往有之而一時聽從遂不能不有所錯悞此亦勢所必
　然惟知其錯悞而即為改易不存囘護之見則悞者可
　以不悞而是非瞭然人亦知所警懼所以古之聖賢不
曰無過而曰改過不吝朕常以此自勉也如蔡珽程如
絲一案今日特宣諭爾等知之當日年羮堯奏請四川
開設鼓鑄蔡珽執奏以為四川不産鉛觔及那親到彼
則奏稱川省本有鉛觔而蔡珽勒令各屬誑稱無鉛以
撓公事因将鉛觔錬就進呈似此顯係蔡珽欺罔比時
蔡珽又有威逼知府蔣興仁自盡之事年羮堯又奏其
任内劣蹟種種是以朕将蔡珽革職治罪及蔡珽到京
而年羮堯諸事敗露朕召蔡珽入見伊瀝陳已之枉屈
及平日抗拒年羮堯以致被謗之處并年羮堯貪酷殘
暴各款朕看其為人聽其言論似乎尚屬和平不應有
逼死屬員之事是以宥其罪而用之伊在朕前奏稱程
如絲為四川第一好官因得罪年羮堯是以誣㕘必欲
致之死地今令年羮堯審訊伊必加以重刑則程如絲
身命莫保等語朕以年羮堯素性殘虐蔡珽之言自然
確實朕豈忍令地方好官受年羮堯之荼毒因降㫖令
石文焯秉公審理朕並未授意於石文焯令其如何審
斷也乃石文焯審得年羮堯所㕘程如絲興販私鹽放
鎗殺人之處俱係寃抑具題前来朕因蔡珽力言程如
絲居官甚優是以用為四川按察使以觀其後效至於
程如絲被㕘之案及石文焯審理之處比時雖然歸結
而其中虛實真偽朕究未釋然於中數年以来未嘗不
時時留心訪察也前者檢閲汪景祺記載程如絲貪横
一條云程如絲重賄蔡珽調補䕫州知府程如絲至䕫
凡商家所有之鹽盡以半價强買之私鹽船自䕫至楚
者官素不甚禁以活窮民程如絲􁀒奪之私鹽船過䕫
程如絲遣人籍其鹽私商不服程如絲集吏人鄉勇獵
户汛兵㡬千人往捕治之私鹽及商人過客􁑾舟闗前
皆不得過捕者至鳥鎗弓矢競𤼵私商亦拒捕私商與
捕人死者枕藉商人過客斃者無算百姓洶洶㡬搆大
變蔡珽庇之不以上聞湖督楊宗仁受客商呈詞欲入
告程如絲指稱是年大将軍意楊督竟寝其事年公聞
之遂具題㕘劾奉㫖革職拏問蔡珽入覲力言程如絲
為天下第一清官上將大用之今此案令西安巡撫石
文焯秉公確審石欲脱程罪且議復其官以合聖意嗚
呼浙撫黄叔琳以置土豪賀茂芳於死遂革職問罪乃
知府殺人不計其數而反無過乎汪景祺記載之言如
此伊乃年羮堯門下走狗其言何足為據且謂石文焯
出脱程如絲之罪乃迎合朕意此語更屬悖謬朕本無
意石文焯又何從而迎合之若云朕有所庇䕶則年羮
堯乃朕當時藩邸舊人多年効力朕不庇䕶年羮堯而
乃䕶素不識認之程如絲乎即如黄叔琳深受朕恩由
太常卿歴陞巡撫極䝉委任優眷朕不庇䕶黄叔琳而
乃庇䕶一海寜無賴之光棍乎朕之賞罰􁀒本至公無
一毫偏向之處而石文焯之開脱程如絲者或因已與
年羮堯素日相好故意将年羮堯所㕘之案審虛以避
嫌疑或為蔡珽流言恐嚇故特翻程如絲之前案二者
均未可定今觀蔡珽草率放縱徇私妄為則偏向程如
絲顛倒是非乃伊之實情而其所行背理之事較甚於
此者更難􁀒數孔子曰君子不以人廢言汪景祺雖犯
重罪身正典刑然其言未必字字皆虛今伊既有程如
絲枉殺多人之語則外間為此語者必不止於汪景祺
一人此處甚有闗於國家之政事必須究問明白得其
實情始足以清吏治而肅官方剖是非而除壅蔽在朕
誤聽欺罔之言誤用宵小之輩寜可認錯不肯容姦寜
受前後反覆之名不肯蹈文過怙非之誚諸臣試思之
朕不自囘䕶其過失又豈肯為他人掩飾其罪愆乎程
如絲興販私鹽放鎗殺人一案著侍郎黄炳前往四川
會同岳鍾琪馬會伯及湖北巡撫憲徳逐一明白審理
從前被程如絲之害者多係湖廣之人著憲徳一一查
出帶往四川質審再此案内有應行質審之人俱聽黄
炳等行文調取質審目今岳鍾琪現在四川著行文令
伊暫留川省辦理此事蔡珽候刑部案件質問後即行
𤼵往四川石文焯亦著前往四川於黄炳等會審時令
蔡珽石文焯二人在傍觀看
　　　十四日奉
　上諭通政司㕘奏蔡珽将題本誤用奏本内閣又復㕘奏
　　蔡珽於本章首行違例連寫府丞銜名蔡珽曾為大臣
　　歴官内外辦事多年豈有本章定式茫然不知之理且
　　伊亦曾在朕前将奏本題本之處陳奏極其明晰今乃
　　錯誤若此或伊故意造作以試探朕意或伊負恩妄為
　　天奪其魄著俟蔡珽到京之日九卿詢問具奏
　　　十七日吏部議駁河南巡撫田文鏡請将理事同知
　　　偉璱以陞銜留任奉
　上諭偉璱著照該撫所請以陞銜留開封府理事同知任
　　但該撫䟽稱闔省紳士兵民合詞攀留等語此處不應
　　入於章奏凡紳士兵民保留本地官員之處久奉
聖祖仁皇帝諭㫖嚴禁蓋脅衆罷市等情該督撫等必行查
　　究故匪類尚不敢輕犯至於保留官員向来並不究問
　　其根由故小人不知畏懼此唱彼和聽人指使賢愚混
　　雜顛倒是非種種弊端如賄買要結之事皆從此出而
　地方官員必至枉道以求悦於人此風斷不可長如屬
　員果係賢能稱職該督撫等即據已見具題保薦朕自
　酌量俞允不必牽引紳士兵民攀轅臥轍等語以開小
　人生事之端嗣後各省督撫提鎮一體遵行
　　又刑部等衙門議准川陜總督岳鍾琪奏趙智被伊
　　胞兄趙宗痛毆情急囘撃中趙宗要害殞命趙智擬
　　斬監候奉
上諭趙智依擬應斬著監候秋後處決弟毆兄死乃人倫
　風化所闗法無可貸但因其中畧有可原之情故交與
　九卿再三酌議衆論僉同然後改為監候以姑緩其誅
　此不過數十案件之中間一從寛之事也昨李紱審擬
　楊四毆死馬順一案公然以楊四䕶父强引鄭確䕶母
　之例欲寛其罪夫殺人者死律有明條大臣惟有按律
　定擬以待朕之酌量若似李紱之枉法市恩徇私要譽
　則是朕之法外施仁偶然原情寛宥之處臣工皆强為
　比照題請以濟其私而用法多不得其平矣内外臣工
　當以李紱為戒
　　十八日奉
上諭佐領等並無協同辦事之人若佐領遇有他故不獲
　辦事該都統輒隨意委人署理與其隨意委署不若每
　佐領額設副佐領一員令其協同佐領辦事既可互察
　弊端而事件亦不至於遺悞補授之時将大臣官員以
　及驍騎校等視其人材可用力能管轄者令其兼理庶
　於事有裨益著八旗都統議奏
　　二十日奉
上諭向来督撫提鎮陳奏本章例有副本投遞通政司衙
　門又有揭帖知會闗渉之各部院往往𦂳要之事未達
　朕前而先已傳播於衆口又如内外咨呈文書往来該
　衙門尤易踈忽以致匪類探聽多生弊端間有緝拏之
　犯聞風遠颺遂致漏網此皆不慎之故貽悞匪輕嗣後
　一切本章以及咨呈文書除平常通行事件外其有闗
　渉𦂳要之案與緝拏人犯之處内外各衙門應密封投
　遞各該管官應謹慎辦理以防漏洩倘有踈忽將来事
　發之日究問根由必将漏洩之人及該管官員從重治
　罪其稽察之處交與科道官員倘有踈忽漏洩之事科
　道不行查出亦一併加以處分其如何詳悉定例之處
　著大學士九卿會議具奏
　　又
諭吏部會試舉人著爾部揀選引見併問九卿將所知者
　舉出再舉人内有伊等同鄉素日推服之人亦著舉人
　公舉或數人共舉一人或十數人共舉一人俱将姓名
　註明務須有猷有為有守之人方可推薦不得冒濫
　　二十四日禮部奏會試舉人叨荷
特恩合詞陳謝奉
上諭朕視天下萬民皆為一體况讀書鄊薦之人異日俱
　可作朕股肱耳目是以朕心待之實有一體聮屬之意
　愛養培䕶即如自厚其身此皆出於中心之自然並非
　欲邀天下士子之感頌也今舉子等以會試叨荷特恩
　合詞陳謝是尚不能深􁀒朕一體相闗之意而存上下
　彼此之形跡矣朕待天下惟有一誠而崇儒重道之心
　尤為篤切但所崇者皆真儒所重者皆正道若徒尚虛
　文邀取名譽致貽世道人心之害朕不忍為也爾等讀
　書之人實四民之所觀瞻風俗之所維繋果能誦法聖
　賢躬修實踐宅心正直行已端方則通籍於朝必能為
　國家宣猷樹績膺棟梁之選即退處鄊閭亦必能教孝
　勸忠為衆人之坊表故士習既端而人心尚有不正風
　俗尚有不淳者無是理也爾等既感朕恩即當仰體朕
　心恪遵朕訓争自濯磨或出或處皆端人正士為國家
　所倚賴如此方為實心報效不在感恩奏謝之儀文也
　　二十五日奉
上諭操守乃立身居官之要而操守真正清亷又實屬甚
　難之事如怡親王之一塵不染其存心有如鐵石諸臣
　無有能及之者實目中所僅見可為大小臣工之模範
　如年羮堯等貪贓壊法之徒肆行妄取及至身敗名辱
　重罹罪譴家資盡入於官追悔莫及亦何益之有㢤凡
　人立身居官當先定一主意終身守此而行不改尺寸
　即如出門行路之時自然預定主意認定一條正道前
　往斷無有信歩亂行之理亦斷無有知其為荆棘險阻
　而肯由此而行之理何以於立身居官此等大節則冒
　昧茍且任意妄行若預先茫無定見者且明知其為悖
　理犯法可危可懼而往往以身試之是何異於行路者
　明知其為荆棘險阻而以身陷入其中哉此等之人總
　由於私意固結於中財賄誘惑於外貪小利而忘大害
　顧目前而喪生平是以舎正路而弗由履危途而弗覺
　誠可憫可歎之甚也
　　又户部奏川省復設舗司工食銀兩内餽送扣留各
　　項分别著追奉
上諭此案該撫等疏稱餽送塞爾圗進蔵盤費銀一萬六
　千兩應交該旗著落追賠等語此項銀兩若果係年羮
　堯餽送塞爾圗則動用公帑者乃年羮堯之罪與塞爾
　圗無渉不應於塞爾圗名下追賠若係塞爾圗巡撫任
　内之事則塞爾圗不應借進蔵盤費名色動用公項今
　祇含糊著落具題皆係從前稽查此案之人不行秉公
　查勘若非故意屈抑塞爾圗即是有心袒䕶塞爾圗矣
　著交與岳鍾琪馬會伯将此項再行確查具奏
　　又刑部奏㕘革髙安縣知縣鄭勛私置糧斛一案該
　　撫所議未協應令再審奉
上諭部頒制斛不能敷用是以該令私置一斛此亦情理
　之常若借此科徴米石自應重治其罪今該撫審得徵
　收漕米一萬二千餘石只多收米二十八石據此則該
　令本無貪婪情弊可知裴􁤙度原㕘民怨沸騰之語既
　無實據該部何得執此一語必欲窮究强坐其罪所駁
　不是著另議具奏
　　二十六日奉
上諭京師為輦轂重地理宜肅清但五方雜處品類混淆
　往往有各省游手姦偽之徒潜来居住招搖生事種種
不法或呼朋引類訛詐錢財或捕風捉影指稱縴路或
打探信息囑託衙門或揑造浮言煽惑衆聽以及開塲
局賭誘人為非者難以悉數此誠擾累地方干犯法紀
不可一日容隠者也朕思京城内外遠人聚集者雖多
皆有容留居住之處或係客店寺廟或係親友居停或
係租賃房屋但就其住處稽查自可得其踪跡除現任
官員外如係候補候選之人必有仕籍可稽至於讀書
之人或應試到監或處舘作幕貿易生理之人或行商
坐賈或工匠手藝以及醫卜棃園肩挑負販皆必實有
本業營生方可聽其在京居住若閒散游蕩出入詭祕
託名餬口四方而實無恒業者即係姦偽棍徒立宜擯
逐嗣後應令歩軍統領巡城御史順天府督率屬員於
九門五城地方嚴加察訪并出示曉諭京城内外客店
寺廟以及官民人等果知其人行踪来歴可以深信方
許容留棲止倘係面生可疑踪跡莫定或人雖熟識而
生事妄行者槩不許容留居住若徇情受賄一時姑容
　經該管官員訪出或本人日後事蹟敗露必将容留居
　住之人連坐治罪如此則招搖撞騙之徒無地可以潜
　藏而輦轂之地得以肅清矣其作何察訪取具保結之
　道不使賢愚混雜並令奉行得宜不至滋擾之處著九
　卿定議具奏
　　二十六日
諭吏部兵部刑部盛京人員習氣澆薄營謀鑚刺朋比侵
　盜甚是無恥屢加教誡終不悛改皆縁犯法㕘革究治
　之後仍在本地居住往往生事滋擾誘人為非無所不
　至此等敗類若不即令遷移望風俗之歸於淳厚終不
　可得嗣後盛京居住滿洲蒙古漢軍文武官員除因公
　詿誤獲罪者仍准本地方居住外其犯侵盜虧欠錢糧
　及姦貪訛詐之事降革者酌其所犯事由或令来京歸
　旗或著於各省滿洲駐防之處安揷如此則不肖之徒
　漸少而盛京澆薄之習可息爾三部嗣後凡遇盛京人
　員犯罪案件俱照此定擬仍将從前盛京旗員所犯侵
　盜錢糧姦貪訛詐等案内廢員查明奏聞
　　二十七日刑部等衙門議覆西安巡撫張保題奏唐
　　十兒等毆死屈三讓照律治罪奉
上諭該撫等審擬唐十兒之罪强引罪人不拒捕而擅殺
　之條甚屬草率屈三讓奪箱之後又用鐵尺打傷王二
　則與罪人不拒捕之條不符矣唐十兒平日與屈三讓
　果否不相認識著該撫等確加審訊若唐十兒平日認
　識屈三讓則當另引相符之律定擬唐十兒之罪若不
　認識屈三讓則當被奪之時伊但視為中途搶奪之人
　情急毆打亦事勢之常且屈三讓遲至次日殞命唐十
　兒情有可原著免死減等發落照例追埋塟銀給付死
　者之家王二係專管䭾箱之人見被搶奪自無束手聽
　從之理乃被屈三讓毆打至於傷胯落齒王二情急還
　毆實屬無罪今該撫等擬以杖責甚為屈抑王二之罪
　著寛免若已經𤼵落著該撫照杖責折贖之數出銀賞
　給之
　　二十八日刑部等衙門議奏侍衛達爾當阿鑚營圗
　　謀擬斬監候奉
上諭朋黨之為害所闗甚鉅是以凡有犯者朕必窮究根
　柢斷不寛宥從前以達爾當阿之事大臣内或有黨徇
　指使之人故交部嚴行審䆒今既審無别情該管大臣
　官員治罪之處俱著寛免達爾當阿係阿靈阿之子阿
　爾松阿之弟看其人之行藏心術不減阿爾松阿著将
　伊發往寜夏披甲當苦差若果實心効力伊罪尚可寛
　免
　
　
　
　
　
　
世宗憲皇帝上諭内閣卷五十四
　欽定四庫全書
世宗憲皇帝上諭内閣卷五十五
　　雍正五年閏三月
上諭三十一道
　　初一日奉
上諭朕日理萬㡬惟欲周知庶務通達下情是以廣開言
　路令人條奏事件冀於政治有所裨益近見條陳人員
　内頗有能據實陳奏不避嫌怨切中情弊者朕思此等
　之人其言既可採錄則其善亦不可冺嗣後凡内外大
　小引見人員有所奏條陳曾經發交廷議允行者著吏
　部将姓名事件記明檔冊其人日後或被堂官㕘劾或
　被督撫糾㕘該部議處覆本之時著将該員某年條奏
　某事曾經允行之處寫簽夾於本内進呈以便斟酌其
　事之重輕量與寛減則國家政治既得條奏之益而其
　人亦深受敢言之效庶可共加朂勵也
　　又
　諭八旗大臣旗人犯枷號鞭責治罪革退官兵並無恒業
　　在京閒住倚靠親戚為生以致良善之人被累伊等無
　　事遊手好閒自必為非作惡将此等之人查出令於京
　　城附近直隸地方耕種井田其作何安置之處爾等會
　　議具奏
　　　初二日大學士等㕘奏詹事陳萬䇿典試回里行事
　　　狂妄奉
　上諭陳萬䇿著交部嚴察議奏丁士傑身為提督乃曲意
　　逢迎本地鄉紳将國家名器䙝慢視之私自借人輕用
　　又不将陳萬䇿所行狂妄之處據實奏聞則平日之徇
　　情瞻顧可知丁士傑甚屬不合亦著交部嚴察議奏候
　　選州同李尊仁於
聖祖仁皇帝忌辰演戲大干法紀陳萬䇿始則説與知縣令
　　其究問後又令其且緩勿究甚屬多事情弊顯然且陳
　　萬䇿强令地方官平糶又查問倉榖數目又煽惑鄉保
　　具呈無非恐嚇地方官員而博鄊人之感頌陳萬䇿既
　欲加恵鄉里著福建督撫将陳萬䇿所有家産貲財查
　出換易米榖散給伊本地窮民
　　初四日吏部議覆梁愈達條奏書辦冒充重役官員
　　處分已有定例無庸議奉
上諭蠧吏舞文弄法地方官員往往被其引誘弊端甚多
　斷宜嚴禁本内議稱書辦重役冒充與官員之徇庇久
　經定議嚴立處分将梁愈達所奏無庸議等語此事若
　果通行各省遵奉梁愈達係候選之員豈有不知而尚
　以此陳奏乎若云議定之事即無庸再議此不過草率
　塞責之語且從前只議禁止蠧吏並未議及如何稽查
　之處是以積弊仍在無從剔除今應作何稽查之法或
　交與督撫或責成司道務使胥吏不能作奸弊端得以
　止息著再議具奏
　　又翰詹科道議准石埭縣知縣林天木條陳紳衿一
　　體編入保甲奉
上諭林天木奏稱紳衿與齊民一體編次保甲此事自應
　　酌量妥協方可施行據奏看柵支更令以家人充當等
　　語恐單寒之士無人供役轉致苦累其勢有所難行此
　　議尚未妥協将本𤼵還著再議具奏
　　　又兵部議駁大學士蕭永藻請以
陵寢賛禮郎㨂選補授防禦奉
　上諭此事從前部議准蕭永藻所奏遇防禦缺出於鳴賛
　　内㨂選引見補授朕曾降㫖以防禦係有責成之官鳴
　　賛内如果人材可用未嘗不可補授若無可以補授之
　　人則自京城補授亦可所降諭㫖甚明今兵部議覆本
　　内並不将所降諭㫖聲明止稱若於鳴賛中㨂選聲音
　　好者補授恐其不能勝任應将蕭永藻所奏遇防禦缺
　　出以鳴賛補授之處無庸議夫鳴賛内豈無一可用之
　　材况朕於鳴賛内用至大臣者有之豈可一概棄置今
　　並不酌量情理但任意草率議奏甚屬不合此本發還
　　著再議具奏查弼納著交部嚴加議處
　　　初五日諸王大臣等㕘奏法海鑚營狂妄應按律正
　　法奉
上諭法海原係革職發往軍前効力之人伊到軍前並無
　出力之處惟極力鑚營阿附允禵自謂有所依庇輒敢
　擅自囘京又有種種不法之處本應按律正法今從寛
　免死著發往查漢托輝交與通智單疇書管轄聽其差
　委在水利處効力行走一切事宜毋許干預若果實心
　効力則已如仍不實心効力狂妄虛詐著通智單疇書
　即行㕘奏
　　初九日九卿遵
㫖揀選下第舉人命往各省委署州縣吏部引
見奉
上諭守令乃親民之官闗係百姓之休戚故得其人則民
　生被澤而風俗日淳不得其人則民生受累而風俗日
　薄自古安民必先察吏此不易之經也朕御極以来夙
　夜孜孜欲使薄海之内無一夫不獲其所而此願一時
　難遂者則以縣令之不能盡得其人也果能得有猷有
為有守之人布散各省分膺民社之寄彼一人之精神
力量足以貫注乎一邑凡督撫大吏耳目心思之所不
能遍及者縣令皆能體察經理之則民生安得不厚風
俗安得不淳而朕心無一夫不獲之願於是乎可遂矣
向来各省縣令多循資按次照例選用之員故其中庸
碌無能者有之年力衰憊者有之少不更事者有之以
致茍且因循貪位竊禄諸事闒冗職掌廢弛此等之人
尚不能顧一身之考成豈能為地方之憑藉乎今因會
試後天下舉子齊集京師朕思其中必有才品兼優之
士是以特加遴選卑以縣令之任爾等亦各鼓舞踴躍
欲乗此年力精壮之時為國家宣猷効用意亦甚善然
朕之所望於爾等者不僅在於辦理刑名徴收賦税了
簿書期會之責而已必須實盡父母斯民之道視衆庶
為一體剛柔相濟教養兼施化澆薄而為醇良懲僉邪
以安善類古稱愛民如子此語最宜體會父母愛子之
心未有不教之正者縣令果視民如子豈有優柔貽害
姑息養奸行婦人之仁忘聖賢之義而可謂之痌瘝保
赤者乎書經曰罔違道以干百姓之譽自古聖賢為治
皆尚實政最惡虛名若時存沽名市惠之心必至為同
流合汚之鄉愿又何能為整綱飭紀之良吏乎從来父
子之間施者不以為恩受者并忘其感守令之於民果
能潛移黙化使閭閻習為固然而冺其感頌之迹斯不
愧父母之稱而嫓美古之循良矣紳士居鄉每多違理
肆行之處且師生年誼固結攀援弊端種種朕令有司
約束勸導之者無非欲其屏除舊習同歸於善並非令
地方官有意摧折之也爾等蒞任後於紳士之品行端
方者則當加意敬禮以樹四民之坊表其小有過愆者
則勸戒之令其悛改其不可覺悟不可寛宥者則置之
於法以警其餘如此則賞罰公明輿情悦服而觀感興
起比户可封矣爾等既叨鄉薦皆以古之孝亷相比擬
所當早夜思維何以克副此孝廉二字平時株守寒窻
則以不獲見用為嘆今見用矣正可以展布素懐發抒
　夙抱且以下第之人選期尚遠而朕破格遴選授以官
　職即論感恩圗報之常情亦當人人自奮况朕心實仗
　爾等為朕教養斯民移風易俗以成一道同風之盛爾
　等豈可薄待其身而為陋習所漸染私欲所牽制乎爾
　等果能卓然自立不負選用朕自格外加恩倘拜命之
　初一時感激而蒞官以後頓改初心則不但國典王章
　無可寛貸即清夜静思亦應無地自容矣勉之勉之
　　初十日奉
上諭凡州縣錢糧之虧空總不出侵欺那移二項當其侵
　那之時官固主之而經手之經承自無不知也乃不行
　稟阻且從而慫慂之以便作奸分肥迨至本官監追而
　經承且優游於事外本官問重罪而經承僅得不行稟
　阻之處分故凡虧空纍纍多由於官吏之相成也朕意
　以為經承庫吏經管倉庫之人亦宜重其處分之例更
　定以勸懲之法凡州縣官到任則先㨂選殷實老成胥
　吏二人以充錢糧總吏通詳報部凡徵收錢糧即令隨
　徵報解不得存留内署承辦五年該縣無虧空者即将
　總吏咨部以九品雜職即用本官少有虧空該總吏力
　行稟阻如不聽従許徑赴司院呈明免罪若該吏不行
　稟阻致本官以虧空糾㕘即将經承一同監追該經承
　減本官一等治罪如此則經承有所責成迫於勸懲不
　敢順從本官擅動國帑亦杜絶虧空之一法其如何詳
　悉定例之處著九卿會議具奏
　　又九卿議覆河南巡撫田文鏡條陳捐納貢監歸併
　　學臣約束奉
上諭該撫疏稱捐納貢監平日學臣毫無約束之權且與
　文武生員歸併學臣約束之例亦不畫一等語今部議
　捐納貢監應褫革者令地方官申報督撫移咨學臣一
　面褫革一面報部等語此議尚未周備捐納貢監既令
　學臣約束若必俟督撫移咨學臣則學臣仍無約束之
　權嗣後有應行褫革者令地方官申報督撫學臣其事
　屬督撫者准督撫移咨學臣其事屬學臣者准學臣移
　咨督撫如此始為周備著将此本發囘添入此語
　　十一日
諭大學士等從前将軍噶爾弼奏盛京海洋應添設水師
　營分佈三處至鳳凰城訖於海塘議政大臣已經議准
　續據尹泰奏稱自山海闗迤南錦州復州葢州地方海
　洋係進登州之海口不比大海旅順口闗現有水師營
　今天津又設水師營此二營之水師儘可輪班巡察若
　又添設水師營将来製造船隻修葢營房以及兵餉等
　項所需錢糧浩繁究於巡察無益等語經議政大臣議
　令噶爾弼尹泰會同畫一定議具奏今噶爾弼尹泰仍
　各執已見具題朕意以尹泰所奏為是如添設水師營
　果於巡察有益即多費錢糧亦應舉行今既無益又何
　用添設從前朕降諭㫖将盛京穀石由海用船運至天
　津盛京大臣奏稱盛京所有船隻難以海運穀石看来
　盛京所有船隻未必照數全備水手未必熟練著将朕
　㫖曉諭議政王大臣此原係議政所議之事著再會議
　具奏
　　又奉
上諭據邁柱奏稱江西存倉穀石向来俱係二錢一石折
　價存留各縣價銀二錢買穀一石實屬不敷等語朕思
　離任官員交代之際並無穀石在倉而以二錢一石之
　賤價交與接任之員接任之員力難賠墊以致穀石空
　虛弊端種種國帑民生均受其累此皆裴􁤙度及歴任
　布政使等徇情市惠强令接任官員收受之故著将江
　西通省折價銀兩交與裴􁤙度及歴任布政使作速照
　數買穀還倉不得借端絲毫派累小民其作何勒限及
　分派經手原任布政使之處著邁柱查明定議再直隸
　各省倉穀若有前任官折價存庫者不許新任官接受
　交代仍令前任官買穀交倉不許顆粒短少其該管督
　撫上司亦不得徇情寛縱倘敢故違定将本官及該管
　官分别從重治罪永著為例
　　又奉
　上諭何祥書以旗人在内廷當差行走䝉
聖祖仁皇帝之恩用至京營遊撃又
特授為山東登州總兵官何祥書自應感戴
聖恩竭力圗報乃聞伊聲名甚屬平常朕欲試看故調為古
　　北口提督伊到任後仍聞操守不好而未得實據但奏
　　對與所辦之事甚是糊塗不能勝提督之任是以調取
　　来京今聞伊囘京時索取永協山海路千總韋正銀六
　　十兩薊協喜峯路把總曾受爵銀五十兩提標左營把
　　總王如綸銀五十兩永協山海路把總武順銀四十兩
　　永協石門路把總賈瑞豹人參半觔貂皮四張再武弁
　　拔補請劄俱勒索公費銀十六兩為肥已陋規以上各
　　項雖未知虛實若何然人言如此必非無因著交部嚴
　　察議奏何祥書既無操守則其任内必有勒索屬員賄
　　賂之事著交與郭成功逐一詳查並曉諭各屬員從前
　　曾有餽送賄賂何祥書之處著伊等一一自行首出朕
　　皆開恩免其處分倘此時隠匿不首或何祥書自行供
　出或何祥書家人説出或從别處訪聞定将隠匿不首
　之人從重治罪
　　十二日兵部奏浙江武舉會試應照文舉人例停止
　　奉
上諭士習澆漓不干武途若言文生習武則武技亦非易
　能之事如果文生能立刻習武則武生亦可旦夕能文
　矣况浙省文有餘而武不及毫無不便之處此奏草率
　武科著照舊會試
　　十五日巡察御史苖夀等㕘奏灤州知州吳肇等驗
　　審命案草率朦混奉
上諭該部察議具奏苗夀此奏及闗柱從前所奏永年縣
　命案俱非巡察御史職掌管轄之事但御史有風聞言
　事之責似此有闗民命之大案自無推卸不行陳奏之
　理倘巡察官員因苖夀闗柱等此番陳奏相率藉口仿
　傚濫收詞狀以滋繁擾則斷乎不可著将此曉諭知之
　　又河南巡撫田文鏡㕘奏中牟縣知縣章兆曾承緝
　　遲延奉
上諭章兆曾著議處具奏向来河南有老𤓰賊為害於往
　来行旅近見該省屢有圗財害命不知兇犯姓名之案
　或係老𤓰賊潛匿傷人亦未可定著巡撫田文鏡按察
　使彭維新設法緝拏務除匪類免致拖累無辜此案内
　張小吾既審無謀害實據即應釋放不得因兇犯未獲
　羈留拖累藉口搪塞
　　十七日奉
上諭昨有人條奏云江南地方屢䝉賑恤𢎞仁近又興修
　水利即編戸細民莫不感激圗報况乃身列縉紳曾受
　朝廷厚恩現在擁貲富饒豈可将此等重大公事推作
　不知祇為肥家之計如原任禮科給事中陳沂震在京
　時專能鑽刺包攬保舉及為山東學院将武生全賣文
　童過半告病遊學無一不取聲名狼籍與李樹徳朋比
　分肥每年包送銀三萬兩後差滿時樹徳又為題留復
　終一任且沂震嘗借當差之名拒絶伊之親友凡有求
　　其資助者分文不與俱以将来宻雲城下永定河邊不
　　知誰為親友等語作書相覆彼原打算廣賣銀兩除當
　　大差外仍留餘歩究竟並未為國家絲毫出力夤緣漏
　　網得免派差今居吳江縣桐廬鎮将城内當舖收起現
　　在開有三大棧房廣囤米石貲本豐盈江浙兩省接界
　　之處田産買賣現銀甚多伏思皇上發帑興工無非為
　　萬民籌畫陳沂震即使捐資助工亦於已之田畝有益
　　公然婪贓蓄積為富不仁欲思安然享用全無急公報
　　効之處深屬可惡查陳沂震年雖七旬精力尚强長子
　　係舉人次子當家父子唯以盤剝窮民為事懇請勅下
　　副都統李淑徳江蘇撫臣陳時夏将伊二子調赴工所
　　使将長橋一帶及吳淞江工程量力捐銀三四十萬兩
　　尚為易舉裒有餘以補不足用一人以濟千萬人天理
　　人情既屬允協而兩省之水利亦俱可添補興修矣條
　　奏之言如此向来學政諸臣營私網利久在
聖祖仁皇帝洞鑒之中本欲将伊等置之於法以懲貪婪祇
　　以
聖心仁慈有所不忍故擇其聲名甚劣者罰以修河築城令
　　其効力使不得擁厚貲而長貪墨之風又姑且保全其
　　身命此乃法外之仁也至於聲名好者如李光地張鵬
　　翮朱軾陳世倌等則不但不曾令其効力且重加擢用
　　而嘉奬之其餘不曾令其効力者不可勝數此天下所
　　共知者乃奸邪宵小之徒見修河築城之舉不知感戴
　　保全寛大之恩轉藉口以遂其納賄婪贓之計良心盡
　　昧天理何存至條陳所述宻雲城下永定河邊之語向
　　来實有此言甚屬悖謬自朕即位以来嚴加訓飭至再
　　至三而諸臣果能洗心滌慮潔已奉公屏除昔日陋習
　　朕甚嘉之若有一貪婪不法之人則求如從前之宻雲
　　城下永定河邊豈可得哉陳沂震聲名既劣而又巧於
　　規避今當江南興水利之時著交與陳時夏李淑徳令
　　伊出貲財一二十萬兩為地方辦理公事並交與陳時
　　夏查訪不得容其隠匿
　　又
諭内務府来京考試舉子等朕加恩體恤屢諭崇文門監
　督不必查其行李致滋勒索但恐巡役人等未必奉行
　盡善且恐日久弊生或有不肖之徒假冒舉子名色夾
　帶貨物亦未可定爾等可於蘆溝橋查税之所設立店
　房務期寛展可容多人令考試舉子等即於店内安放
　行李其有無應行上税之項爾等著人查看看畢給與
　照票令其入城廣寜門不必重查如此則舉子行裝不
　致狼籍亦可免宵小假冒之弊即尋常商賈在内居住
　歇宿亦屬甚便此事可否舉行之處爾等詳加酌議具
　奏
　　十八日奉
上諭保定府舉人蘇庭條奏内稱直隸帶徵錢糧州縣併
　催以菜色初起之民當三春絶乏之日辦理實難請俟
　二麥登場三秋納稼之後酌年嵗豐歉以定帶徵多寡
　之數等語直隸地方前嵗被水歉收朕念切痌瘝焦勞
　　倍切至頒𤼵倉儲七十萬石以為賑糶之需又興修各
　　處城垣水利工程約費帑金數十萬兩俾小民傭工以
　　餬其口撫恤之政無所不周查賑之員絡繹於道所以
　　為畿輔百姓謀安全者已盡朕心力矣幸荷
上天鑒佑上年二麥大收秋成亦屬豐稔遠近黎庶共樂安
　　居無不感朕恩澤至於帶徵錢糧乃國家惟正之供朕
　　何敢市私恩以邀譽今既格外施仁寛期於從前而補
　　償於今日小民淳朴者多斷不忍於受恩之餘又存拖
　　欠國課之想假使民力果有不足該地方大吏有司自
　　然體朕愛養元元之心暫緩催科之令必不至迫急滋
　　擾也蘇庭既係舉人乃讀書明理者尤當感戴朕恩以
　　完課急公勸導百姓今乃倡議緩徵希冀僥倖以惑人
　　心並言小民菜色初起夫菜色初起四字或可用之於
　　雍正三年秋成被水之後奉㫖賑恤之時而蘇庭用之
　　於雍正四年秋成豐稔之後尚得謂之公論乎直隸紳
　　衿包納錢糧積弊種種衆所共知蘇庭必係此等之人
　故為此奏以自便其私著将蘇庭革去舉人𤼵與總督
　宜兆熊劉師恕将蘇庭向日居鄉為人一併查一明具奏
　　又
諭歩軍統領阿齊圗聞京城内有捏造謠言誆騙愚民遊
　方僧道自稱神仙聚集多人做會者似此匪類著即拏
　究治罪遞解囘籍行文嚴飭地方官永不許出境若再
　来京被獲将地方官一併題㕘治罪斷不姑恕嵗底著
　地方官必将解犯存亡詳報爾衙門知之
　　十九日奉
上諭三農仰資雨澤所重尤在春時今年三月間直隸地
　方雨暘不一朕念切民依時時體訪昨閏三月十一日
　京師及近畿之地俱得雨澤而薊州咫尺聞僅有微雨
　不能霑足朕向来屢降諭㫖凡水旱災䘲之故或因朝
　廷政事闕失或因該省大吏及該郡邑有司有乖職守
　各致愆尤或因本地風俗偷薄人情澆漓此數者皆足
　以上千
天和致使隂陽違序古人言此最為詳備而朕研究天人感
　　應之理確然知其不爽是以往復諄諄訓諭中外期於
　　共相儆勉修人事以格
天心此念無一刻或忘也今春畿輔遠近雨澤不均朕再四
　　思維不得其故昨見保定府舉人蘇庭條奏請将本年
　　帶徵錢糧緩其徵收而又故為迫切愁苦之詞加以菜
　　色字様欲以聳動朕聽即此可知小民之心無時饜足
　　當收成偶歉之際䝉朕多方拯恤比嵗緩徵而小民皆
　　相習視為固然迨及嵗已豐熟全不念租賦乃惟正之
　　供輸将乃分内之事仍思遷延僥倖遂其私心轉覺納
　　科完糧為意外之事相對輾轉志氣不舒遂致上干
天和甘雨不能應時而降此亦理勢之必然者也况自私自
　　利之念蒙蔽於中而非理非分之望擾攘於懐既望朝
　　廷撫綏保䕶之深恩又忘
上天錫福恵民之大徳人情如此尚得謂之風淳俗厚而可
　　邀
上天之眷佑乎夫錢糧出於地畝凡應完國課者皆係有産
　　業之家並非無力窮民可比豈有上年豐收之時全不
　　籌及於今年國課之理假若民力果屬艱難該地方大
　　吏有司自然體朕宵旰勤民之至意暫緩催科斷不忍
　　過於迫急竭民力而違朕㫖也朕因小民習染既久私
　　欲難除不識君民一體之情不知天人感召之理致干
上蒼譴責垂慈示儆朕心深用憫惻切加訓飭果能遵朕諭
　　㫖安分守法循理奉公則俯仰寛舒心志暢適古人云
　　和氣致祥将見五風十雨大有頻書斷不憂水旱災祲
　　之為累若宵小無知以為朕因催科降此諭㫖則不但
　　不知朕教養之深恩抑且昧天人感應之理矣著直隸
　　總督督率有司體恤民隠教養兼施将朕此㫖通行出
　　示曉諭務使逺鄉僻壤之民咸令詳􁀒知之
　　　二十日陜西總督岳鍾琪㕘奏䕫州府知府喬鐸等
　　　隠匿䕫闗税銀奉
　上諭喬鐸著革職其揑結侵欺併程如絲扶同隠漏情由
　俱交與黄炳岳鍾琪會同該撫一併嚴審追擬具奏各
　省税課銀兩向来隠匿者甚多雖經奉㫖稽查而徴收
　官員瞻顧從前隠匿之罪仍復支吾不将實數盡行報
　出及至敗露則於隠匿税課之外又添欺㒺之重罪愈
　不可逭朕心實為不忍今特沛寛大之典准各處将實
　在數目自行首出其從前多收之處免其究問朕既如
　此開恩倘再有隠匿情由日後發覺定治以重罪著該
　部通行曉諭知之
　　二十一日
諭内閣九卿等從前朕用岳鍾琪為陜西總督時蔡珽在
　朕前奏稱岳鍾琪不可深信朕諭之曰岳鍾琪之父素
　與年羮堯不合岳鍾琪受國家厚恩赤心報効斷無違
　背君父而有所瞻顧游移之理朕可以力保之及岳鍾
　琪到京則在朕前甚稱蔡珽比時蔡珽諸事尚未敗露
　是以未将蔡珽讒譛岳鍾琪之處向岳鍾琪明言但微
　露其意而已年羮堯用兵之時蔡珽應運糧餉年羮堯
欲借此䧟害之故意将岳鍾琪所統之兵紆道往来調
遣使蔡珽轉運不及以報其夙怨而岳鍾琪則於中設
法周全使蔡珽得免遲悞之罪即此則岳鍾琪實大有
功於蔡珽而蔡珽亦不應以讒言報之也至於平定青
海實係岳鍾琪之功年羮堯不過坐鎮指揮而已若非
岳鍾琪智勇超羣剋期決勝則年羮堯亦不能成功如
此之速然岳鍾琪之所以奮勇直前者乃為國家殫忠
宣力以靖邊疆豈因年羮堯之私情而遵其調度乎岳
鍾琪進京經過保定時蔡珽向伊言怡親王甚怒傅鼐
囑伊留心似此無稽荒謬之言不過欲惶惑岳鍾琪之
心使其到京茫無定見獲過於朕前以實其從前讒間
之語也蔡珽詐偽彰露之後朕面加詰問乃仍敢於欺
㒺堅不承認後岳鍾琪奏稱蔡珽實有此語伊若不認
臣願與面質朕批示岳鍾琪曰以卿股肱重臣朕豈肯
令與市井小人質對此語所奏朕已知之矣令董繼舒
来京與伊面質蔡珽理屈詞窮自認不諱岳鍾琪乃國
　家之棟梁封疆之柱石凡為臣子者皆當加意敬禮愛
　重而保䕶之蔡珽乃忍為讒譛於前又巧為播弄於後
　必欲使之得過以摧折棟梁柱石之材誠不知其何心
　似此大奸大詐負國負恩伊清夜自思更有何可置辯
　之處爾等可将此㫖宣諭之其前後議罪之本甚多爾
　等可将各案彚為一本定擬具奏
　　二十二日奉
上諭法敏素善沽名邀譽以取悦於人朕屢加訓諭尚不
　悛改即如陜西修濬龍洞渠一事原係岳鍾琪宻摺奏
　聞者岳鍾琪不敢自居奏請之功求朕特降諭㫖且欲
　自行捐助以辦公事其公忠體國如此法敏不過遵朕
　諭㫖而於岳鍾琪酌定規模委員辦理之時即欣欣得
　意以為已功奏摺内稱岳鍾琪甫議興工即赴川省臣
　到任後及時興修小民均霑水利等語其掠美市恩之
　意可見至於臨潼舊渠一叚濬流建閘乃因龍洞渠之
　功程而潤色之初非法敏創此利民之舉也法敏既欲
增修亦當奏聞請㫖或移咨岳鍾琪商酌定議始得大
臣之體而盡朋友之道今乃擅自舉行且有矜誇之意
無非歸功於已以博愚人之感頌以岳鍾琪法敏二人
之居心行事觀之其務實務名之分相去霄壤矣朕降
此㫖並非與臣下較論功績也朕所辦理皆天下國家
之公事實朕分所當為但論當與不當耳有何功之可
居諸臣所辦理皆朕之公事亦諸臣職分中事並無功
之可居若少渉於私則作威作福乃古聖之所深戒况
諸臣皆朕簡任之人若奉行皆是諸臣之功即朕之功
也朕有徳意乃賴諸臣匡勷入告之力朕之功即諸臣
之功也自古帝王天下一家君臣一體理當歸之於公
若云臣下當歸功於上是又存偏私狹小之見更不知
一徳一心之義者也若如法敏此等存心凡遇薦舉人
員加恩地方之事則争競歸功於已而遇㕘劾懲治之
處則推卸於同官藉口於君上然則公忠體國者顧如
是乎其增添臨邑工程動用銀兩著法敏自行捐修以
　為人臣奪主之權欺世務名居心無恥者之戒
　　二十三日刑部議奏㕘革太平縣知縣張學都虧空
　　銀兩不准免罪奉
上諭此事部駁甚是張學都原㕘續㕘虧空銀兩多至六
　萬有餘祇完過七千餘兩其餘或於别案歸結或著落
　各員分賠從前審理此案時未必無曲為開脱之處即
　使分賠有人亦應俟賠完之日始免其罪今諸項未清
　遽将張學都免罪俾伊脱然事外可乎著交與徳明将
　分賠各項有無曲為開脱之處一一查明具奏仍将各
　項按限嚴追完結之日再将張學都奏請豁免如不能
　全完仍著落張學都名下追賠
　　二十四日奉
上諭據浙江巡撫李衛奏稱紹興府知府魏觀台州府知
　府楊滙補授已久尚未到任朕查楊滙於上年八月内
　補授台州府知府雖伊原任内有審訊事件然為期已
　逾半載太覺遲延魏觀於上年十月内調補紹興府知
　　府因前任鎮江府交代事件留滯江南今已半載未赴
　　新任若伊原任内果有𦂳要案件及經手錢糧一時不
　　能清楚者陳時夏即應據實奏聞倘係尋常交代之事
　　即當催令速結早赴新任免致要缺久懸嗣後各省督
　　撫俱照此酌量催令屬員交代赴任不得任其遲延
　　　二十五日
　諭内閣九卿翰詹科道當日
聖祖仁皇帝辦理天下事務六十餘年事事熟練故當奏事
　　之時諸臣奏畢即令退散不必久待自朕辦理以来於
　　大小政務未能洞􁀒周知而其果否􁀒合機宜之處亦
　　未能自信每欲與諸臣商確討論以求其當是以諸臣
　　奏事前来每多留一二時以待召見詢問又念諸臣伺
　　候已久已過退食之時每令膳房頒賜飯食俾得飽餐
　　以辦公事不至枵腹久待此朕體恤之至意也至於光
　　祿寺每年動用錢糧仍遵
聖祖仁皇帝當年舊額無所増益其因添備桌飯而支用者
　朕則另發内帑以給之朕躬行節儉教導天下時以撙
　節愛養為心而此等多費之處實以辦理公事之故苐
　恐衆人不知或以每日多備桌飯花費錢糧輒生議論
　故特将此細事詢問其應行應止之處爾等酌議以聞
　　二十八日户部議奏原任直隸總督李紱所奏懐来
　　縣倉厫倒塌小民挖食顆粒無存之處應行確查奉
上諭此項米石據李紱奏稱倉厫倒塌小民挖食顆粒無
　存等語夫官倉米數至於六千餘石之多豈有小民敢
　於私取竟至顆粒無存之理明係李紱有意市恩庇䕶
　知縣藉口巧為開脱今部議行令確查與李紱本意不
　合可即将此米石令李紱賠補以成就其市恩之意
　　又吏部議奏曲沃縣知縣葉華晫袒䕶劣紳崔致逺
　　應革職奉
上諭崔致遠狂妄生事不守本分居家劣蹟種種豈但知
　縣有稽查約束之責其該管上司官亦應查出糾㕘以
　維風化伊都立在任數載何以不行約束又不據實題
　　㕘著伊都立明白囘奏
　　　二十九日奉
　上諭聞會試舉人感朕特恩以今年為朕五十萬夀特於
　　京城寺廟設立經壇以申頌祝之意此舉甚為虛妄朕
　　臨馭天下孜孜求治凡所行之事惟以循理為本誠以
　　理之所在即
天意所在感孚黙應㨗於影響若朕所行􁀒合於理則問心
　　無愧之處即可以對越神明而輿情之頌祝與否皆可
　　置之不問倘所行不合於理則雖有祝釐祈福之繁文
　　正所謂獲罪於天無所禱也朕儆戒乾惕之切無時或
　　釋於懐舉人乃平日讀書明理之人當效法古之聖賢
　　豈可為此世俗誕妄之舉且朕正念士子貧寒者多歸
　　途艱於資斧是以賞給路費今乃費於無用之地尤不
　　能體朕之心矣倡為此舉者必係生事浮夸之輩本應
　　查出究問但念羣情踴躍聞風附和者多姑免深究其
　　所設經壇即行禁止朕又聞各省督撫因朕今年五十
　　萬夀欲購覔玩好之物以為進獻者此舉尤為不可夫
　　地方大吏偶有進獻方物土産者不過借此以達其瞻
　　仰之意而朕之酌量收納又復隨便分賜廷臣者亦所
　　以聮君臣上下之情若今年亦只照每年之例備辦尚
　　准其奏達朕前倘别有玩賞之物概不寓目朕仰賴
皇考福庇在藩邸數十年所蓄器玩頗有及即位後見宫中
　　傳留古玩器皿皆質朴之物居多實無竒異為人所罕
　　見者言之於人亦令人難信視朕藩邸所蔵尚屬不逮
　　朕深用抱愧於懐當日二阿哥在東宫時廣蓄竒巧珍
　　貴之物數倍於
皇考宫中之所有朕仰思
皇考恭儉至徳實可垂法萬世欽服之誠切於五内益覺二
　　阿哥之所為可輕可鄙人人當以為鑒戒也朕既深知
　　二阿哥之非若朕此時復留心玩好廣收進獻則将来
　　子孫之賢而有識者豈不以此為朕躬之累乎朕意欲
　　俟暇時将宫中所有之物或係
皇考傳留或朕藩邸舊蓄一一分晰標記以明
皇考之儉徳俾世世子孫共知之又安肯多收玩好以滋朕
　　心之愧乎况朕所見甚多諸臣即竭力購求亦不能出
　　朕所見之外不過浪費貲財於市肆之中令小人得利
　　而已在朕何所取乎朕澄清吏治令督撫諸臣共勵亷
　　隅即量予公費不過供其日用之需安有餘資捜求玩
　　器倘專索之於屬員則又開下吏逢迎奔競之漸尚望
　　其秉公督率整飭官方乎朕心惟以民安物阜為美薦
　　賢舉能為貴倘督撫等秉公察吏實心為國行一利民
　　之政勝於獻希世之珍也薦一可用之才勝於貢連城
　　之寳也當年
皇考五十萬夀時朕再三懇請慶賀因觸怒不䝉
俞允若以朕所强求而不能仰得
皇考之歡心者今朕五十夀躬自舉行於心實有未安至於
　　設立經壇建立碑亭等事在
皇考當日甚鄙而厭之因見諸臣籲懇之切隨便聽其舉行
　　乃朕所深􁀒者而其中羣下隱情在
皇考實不能深知朕居子臣之位四十年於臣庶情形皆所
　　親見是以不肯復為内外諸臣其共體朕心祇遵朕諭
　　殫竭誠意屏絶虛文勉之勉之
　　　又山東巡撫塞楞額奏銷建造忠義節孝祠銀兩奉
　上諭各省建立忠義節孝祠宇及賞給老民老婦布絹米
　　石皆係朕之特恩凡地方有司自應實心奉行以彰朝
　　廷曠典昨據安徽巡撫㕘奏太湖縣知縣冒開老婦名
　　數至二千餘名之多即此則各省有司之奉行不能無
　　弊可知矣建立忠義節孝祠宇表揚徳行在地方有司
　　奬善慕義之公心即捐輸已資亦當勇往今朕動用國
　　帑為之建立而承辦各官尚忍於冒銷錢糧草率從事
　　以致易於傾圮有此情理乎著行文各省督撫詳加察
　　勘有無冒銷果否堅固之處不得容其朦混并令各地
　　方官将所建祠宇造入盤查冊内前後交代倘工程不
　　堅未久即至坍塌者仍著落原辦之人賠補至於永遠
　照看修葺則係地方官分内之事若能隨時整理所費
　不過數金多亦不出數十金甚易為力嗣後責成於地
　方官則彼必視為已事時時留心大於祠廟有益倘准
　其動用正項錢糧修理則不肖有司必至借端開銷而
　奸胥猾吏又從中侵漁入已有名無實屋宇必至頺壞
　負朕彰善闡幽之至意矣太湖縣冒開老婦名數業已
　敗露被㕘各省州縣必有冒濫開銷及胥吏朦混侵蝕
　等弊著各省督撫一併確查如該地方官将浮冒之處
　自行首出免其治罪倘仍隠匿不報或經旁人告發或
　被督撫科道等題㕘定行嚴加治罪
　
　
　
　
　
世宗憲皇帝上諭内閣卷五十五
　　欽定四庫全書
　世宗憲皇帝上諭内閣卷五十六
　　　雍正五年四月
　上諭四十八道
　　　初一日奉
　上諭大學士富寧安在
聖祖仁皇帝時宣力多年清操素著領兵邊塞十有餘載備
　　極勤勞自朕即位以來見其辦理軍務恪慎周詳及簡
　　任大學士公忠誠實静正和平甚屬可嘉著加太子太
　　傅以示優眷
　　　初二日奉
　上諭近來獲罪人犯報稱病故者甚多從前德麟係内務
　　府管轄之人犯罪應死尚且逃匿於外今各省逺方獲
　　罪之犯報稱病故其虛實未可憑信向後犯人病故著
　　該管官員出具印結並行文本人原籍令地方官稽查
　　倘有詐稱病故希圖漏網者日後發覺分别從重治罪
　　　又議政王大臣等奏吐魯番回紇白斤白克奏請仍
　　　照從前每年差四人來京請
　安進貢之處應不准行奉
　上諭爾等所議不准吐魯番人等來京甚是但止令升柱
　　遣回紇人回去而不言其故所見甚小辦理天下事務
　　莫貴於誠里應以誠實開導曉諭之曰前策妄阿喇布
　　坦無故來侵哈密又騷擾西藏
聖祖皇考將沿邊官兵兩路分發原欲直搗準噶爾之巢穴
　　以彰天討而
皇考仁愛寛大又惟恐大兵直至彼處害及羣生故將大兵
　　暫駐邊界之處若策妄阿喇布坦自知悔過不生事端
　　具奏請罪則邊疆之事自可定議完結如不知悔過仍
　　然生事自取罪戾必加天討破其巢穴因爾吐魯番當
　　進兵大路大兵前進必由爾吐魯番經過若不先取爾
　　吐魯番斷乎不可故取吐魯番留兵防守以保䕶爾等
　　後策妄阿喇布坦悔過輸誠極其恭順遣使根敦博羅
　　虎爾哈特來請罪及朕即位仰體
聖祖皇考之心仁愛羣生即將大兵撤回撤兵之後策妄阿
　　喇布坦或以爾等歸順天朝尋隙生事將爾等騷擾亦
　　未可定内地相隔甚逺一時不及發兵保䕶朕軫念爾
　　等曽降諭㫖爾等内有情願隨大兵同來者任其同來
　　故托克托穆木特移來内地安居樂業爾等想已聞知
　　今邊界之事雖未完結而大㮣已定嗣後策妄阿喇布
　　坦若果凡事恭順安静守分則已若又借端生事朕發
　　大兵前去勦滅準噶爾之時又不得不取爾吐魯番矣
　　今爾等奏請仍照前差人來京凡外番部落人等請安
　　進貢從無禁止之例今所以不令爾等來京者誠恐策
　　妄阿喇布坦騷擾爾等正為爾等計耳爾等吐魯番非
　　準噶爾一類乃係别部落回紇爾等如云遣人來京之
　　後策妄阿喇布坦聞知即便發兵亦不畏懼可以保吐
　　魯番萬無一失朕亦不禁止爾等之人仍照從前差人
　　來京行走但恐將來䇿妄阿喇布坦倘或用兵騷擾爾
　吐魯番之時爾等雖欲奏報内地相隔甚逺大兵一時
　不及救援也著行文與升柱元濟音額敏等將此譯出
　回紇字様曉諭吐魯番之回紇白斤白克等知之
　　初三日奉
上諭托時向在軍前為允禵用人又夤縁年羮堯屢次薦
　舉朕因其人稍有才具故屢加擢用至於侍郎從前辦
　事奏對錯悞乖張之處甚多朕皆寛宥訓導看其為人
　機械甚深朕時加教誨終不悛改今日引見人員並不
　預備緑頭牌及朕詰問乃奏稱已於摺内開寫等語吏
　兵二部凡引見人員摺内開明履歴仍用緑頭牌以便
　㨂選此一定之例也今托時既不預備緑頭牌又奏稱
　摺内已經開冩其意以朕未曽看伊奏摺耳凡一應章
　奏朕無一字不加詳看托時不自引咎反欲歸過於朕
　情殊可惡朕復加教誨毫不愧懼置若罔聞故嚴加責
　懲使知悔悟恐無知之徒謂朕箠楚侍郎妄生議論朕
　深知大臣可殺而不可辱不宜箠楚但托時為允禵用
　人營求年羮堯薦舉在朕前又如此傲慢雖革職拏問
　治罪亦無不當所以不即斥革治罪者因伊係朕院内
　生長之人後進童稚才尚堪用故治以家法以示懲創
　如仍不改悔朕自以國法治之也
　　又吏部將會試下第舉人挑選各省教官引
見奉
上諭教官有董率士子之責果能實心訓導使諸生讀書
　循理無佻達囂凌之習則齊民有所觀法風俗可望淳
　厚所關非淺鮮也乃向來教職因循偷惰全不以教訓
　為事朕屢頒諭㫖而積習如故因於爾等下第舉人中
　擇文理明通者引見命往論爾等科分名次尚非應選
　之人朕加恩特用務須勉力供職加意訓誨六年之内
　如果著有成效督撫題薦朕格外加恩如仍前怠惰有
　負職守經督撫題㕘朕不姑容也
　　初四日奉
上諭打牲烏喇俱係内務府佐領之人不可令船厰將軍
　兼轄毎年著令乾清門侍衞一員内務府官一員與該
　處總管同辦事務其三姓地方甚屬𦂳要與將軍處相
　去甚逺止有協領辦事若事件有悞並無接辦之人著
　添設副協領一員授為從三品與正協領一同辦事於
　事大有禆益
　　初五日奉
上諭嗣後凡朕交議條奏之事若與從前他人條奏議覆
　事内或相雷同或相彷彿其彷彿之中又有稍異者著
　將曽經議行未經議行並應否議覆之處口奏請㫖或
　令議覆或將奏摺撤回朕再降諭㫖若不奏聞祗稱從
　前議過應毋庸議等語是何道理著大學士等傳諭各
　部院堂官并八旗大臣等
　　初六日奉
上諭國家設立寶源寶泉二局鼓鑄制錢原期充足流通
　以便民用乃鼓鑄日増而錢文不見其多錢價不見其
　平民間甚為不便朕再四思維必有奸偽之徒銷燬制
錢造作器皿以賈利於已而貽害於民者向已屢經申
飭上年又經九卿會議凡黄銅器皿除樂器圓鏡戥子
外其餘不准使用民間所有銅器悉令交官給與價值
朕令先試行於直𨽻八府及各省督撫駐劄之省城無
非欲杜燬錢之弊而清其源也乃立法甚明而玩法者
尚衆昨歩軍統領阿齊圖現於崇文門外拏獲銷燬制
錢之人朕思近在輦轂尚有此違禁射利之徒則鄉邑
偏僻之地可知矣現今稽查甚嚴尚有此愍不畏死之
輩則從前未曽嚴察之時更不待言矣此弊不除則錢
文何以得充民用何由得裕著直𨽻總督嚴飭各地方
官密行緝拏毋致潛藏以為民患如有怠忽疎縱不行
查出者或被旁人首告或被京中番捕緝獲定將該地
方官照溺職例革職至於銅器交官給價先試行於直
𨽻八府及各處省城其餘各府州縣地方一時難於通
行故尚准其使用然朕細思之既准其使用又復任其
打造貨賣則將來仍滋弊端於事無益著該督撫通行
　禁飭嗣後各處舖戸人等不得製造黄銅新器出賣與
　人違者照例治罪如此則銷燬制錢之弊可除而錢文
　可以常充實便民利用之道也
　　又奉
上諭雲南貴州廣東廣西四川福建六省道路甚逺命往
　試用舉人俱係㨂選引見之員嗣後各員經該督撫題
　補者不必令其來京著具題補授
　　又刑部等衙門議覆江蘇廵撫陳時夏奏呉運祥毆
　　死大功服兄呉聖擬斬立决奉
上諭此本内呉運祥供稱甫出已門呉聖持石抛打呉運
　祥情急還毆等語如果所供是實則呉運祥被毆情急
　還擊致斃情尚可原但係呉運祥一偏之詞未有確實
　証據其或畏罪狡供亦未可定著該撫審明具奏
　　又雲貴總督鄂爾泰奏報勦平猓賊奉
上諭據奏猓賊聚衆妄行大干法紀其倡亂要犯刁如珍
　等五十餘人及助惡諸兇百餘人悉已擒獲招回土民
　三千餘戸知道了在事官弁奮往効力殊屬可嘉著交
　該部議叙其被傷官兵著鄂爾泰查明分别優䘏刁如
　珍等交與該督撫提督等嚴審定擬具奏
　　初七日兵部議准福建總督高其倬奏請拔委千把
　　總奉
上諭此本内但議稱拔委千把令督撫提鎮驗看造册報
　部等語其如何考察功過分别賞罰之處並未議及甚
　屬疎漏著再議具奏向來軍政之年該管官員往往以
　千把等官㕘劾塞責似此微弁優者可以隨時拔用劣
　者原係咨部黜革何必待五年軍政之時嗣後著將千
　把總於軍政内舉劾之處停止
　　又刑部議覆叅革高安縣知縣鄭勛大斛徵糧奉
上諭鄭勛先經該撫叅奏私置大斛徵收漕糧革職究審
　今既審明並無多收斛面貪婪入已之處是此案已無
　情弊朕前已經降㫖今部議仍稱本案已經革職照例
　免罪不合著查明具奏
　　又直𨽻總督宜兆熊等叅奏平鄉縣知縣趙道元私
　　𣲖案内行賄過付之典史陳棟元奉
上諭陳棟元著革職其趙道元私𣲖里民因事行賄情由
　該督等一併嚴審究擬具奏知府色爾特拒絶賄賂不
　徇私情據實掲報甚屬可嘉若上司官員俱能似此秉
　公舉首則夤縁請託之風可以永杜而吏治可以澄清
　色爾特著議叙並將此著為定例
　　初八日奉
上諭從來為政在乎得人書曰野無遺賢萬邦咸寜蓋賢
　材登進在位者多則分猷効職庶績自能就理而民生
　無不被其澤也朕即位以來加意旁求凡所以延訪擢
　用之道無不備至如現任官員及候補候選科目諸人
　每特令薦舉遴選引見廣開録用之途冀收羣䇿之力
　又念各省學校之設原以養育人材爰命學臣保舉賢
　能升聞於朝以備任使乃直省學臣所舉人數不多又
　或草率塞責不能副得人之實夫十室之邑必有忠信
古者取人之法惟鄉舉里選合於三代之制今直省府
州縣學貢生生員多者數百人少亦不下百餘人其中
豈無行誼醇篤好修自愛明達之士乎著知州知縣官
會同各該學教官將府州縣學之貢生生員内居家孝
友行已端方才可辦事而文亦可觀者秉公確查一學
各舉一人於今年冬底申報該上司奏聞請㫖其或僻
逺之地中學小學實無可舉者令知縣教官出具印結
該督撫查實奏聞朕因廣攬人材舉此曠典所以黜浮
華而資實用州縣教職等官為一方師長選賢薦能乃
其專責倘敢有輕忽之心虛應故事濫舉非人者定照
溺職例革職若或徇情受賄則又當重治其罪八旗之
滿洲蒙古漢軍亦照此例將人品端方通曉漢文者著
該佐領各舉一人如不得其人之佐領亦具印結令該
都統彚齊奏聞請㫖庶使潛修篤行之士得以表見而
國家亦收得人之效矣
　又奉
　上諭今日兵部議奏
陵上防禦官員事件甚屬錯悞且將朕前此所降諭㫖遺漏
　　朕詢問查弼納查弼納認罪免冠叩首黄國材楊汝穀
　　胡煦亦免冠叩首此事由蕭永藻陳奏前來原係清字
　　奏摺及兵部議覆亦係清字本章並無漢文漢官亦未
　　列銜此乃查弼納專辦之事黄國材平素通曉清文又
　　署理尚書自不得辭其錯誤之咎而楊汝穀胡煦以全
　　然不知之事與已毫無干渉者一同認罪何也夫以全
　　無干渉之事在朕前混行認罪則出外必向人訴其屈
　　抑轉覺諸臣之受過皆由他人連累而朕平時之督責
　　申飭諸臣者多非本人之咎也事君之道惟有一誠朕
　　何日不訓誡諸臣望其各矢誠實之心屏去隨聲附和
　　之習倘朕降㫖切責時果非本身之過即當據實陳奏
　　方為誠心事君之道今以全然不知之事隨人認罪免
　　冠叩首是為不誠不誠即為不忠豈朕之所望於爾等
　　者乎夫一時貌為恭謹者即將來怠慢不敬之端也不
　當引咎而信口應承者即退有後言之漸也此等皆難
　逃朕之洞察惟有君臣之間各秉實心盡去假相方可
　以正人心而端風俗勉之勉之
　　又
諭戸部豫省旗丁月糧康熙五十四五十六兩年遇閏加
　増一事從前屢經部駮不准開銷昨張大有具題前來
　爾部准其支給此乃據理而行並非瞻徇情面或有所
　請托而然也各省錢糧奏銷案件從前屢經部駮而近
　日議准歸給者甚多在部議實出秉公但恐無知小人
　妄生異議或有奸胥猾吏乘此機會借端撞騙均未可
　定若不明白指出未免啟疑竇而滋弊端嗣後若遇先
　駁後准之案爾部議覆之時可將某年誤駮之處載入
　本中如明有情弊不合例處亦聲明交該部察議如此
　令中外曉然明白如再有不安本分私自營求被人愚
　弄者一經發覺定將與受之人俱重治其罪
　　又
諭内閣九卿等近聞外間議論有謂塞楞額署山東廵撫
　事務精明嚴刻者既加以精明之譽復加以嚴刻之譏
　此皆由於塞楞額蒞任以來實心辦理數事而宵小之
　人不得自便其私故造作此語逺近傳播欲使塞楞額
　聞之怠其整頓積習之心且使衆人聞之阻其急公効
　力之念也試問塞楞額所辦之事歴歴可指何者過於
　嚴刻如山東當日捐納羨餘銀兩各官分用之項黄炳
　議於蔣陳錫一人名下著追塞楞額奏請分晰確查以
　清多年未結之案此可謂之嚴刻乎何國宗等奉差山
　東其所支用盤費俱係地方公項塞楞額有察核之責
　不得不據實奏聞亦可謂之嚴刻乎濟南倉穀減價平
　糶以濟貧民而經歴石為壎任意濫賣與射利之徒塞
　楞額叅劾究問此亦可謂之嚴刻乎葛斗南詳稱鹽院
　馬立善有索取鹽商銀兩之事塞楞額奏聞請㫖此亦
　可謂之嚴刻乎蘇努之子魯爾金係獲重罪之人今免
　死安置山東輙敢縱容家人出入無忌塞楞額畧加管
束此亦可謂之嚴刻乎山東虧空流抵一案展轉拖延
多年莫結塞楞額請將經手官員内現任者於任内著
追候補者於補官之日著追革職告休病故者懇恩豁
免此亦可謂之嚴刻乎况朕以公平之道用人行政臣
下若有嚴刻之心朕無不洞察切加訓誡令其悛改又
豈肯容臣下行嚴刻之事乎即以朕近日之政事畧舉
數端言之李衞叅奏李維鈞將僕婦為妻一事朕謂其
過刻不合大體諭部不必議覆此尚可謂朕喜嚴刻乎
傅敏奏稱湖廣鹽規銀兩先經楊宗仁裁去而後任各
官暗中收受部議請令一一查叅朕降㫖寛免此亦可
謂朕喜嚴刻乎趙𢎞燮名下應追銀兩未完該撫石文
焯請將伊子世職革去以便嚴追朕特降㫖豁免此亦
可謂朕喜嚴刻乎陜西省違㫖捐解俸工銀三萬餘兩
該撫請於胡期恒諾穆渾等名下追出入官朕以此項
既不給還本官本役則不必復行追取此亦可謂朕喜
嚴刻乎凡文武官員始初被叅之時革職發審者及審
無情弊該部往往以已經革職無庸議具奏朕俱再三
詳察恩准開復此亦可謂朕喜嚴刻乎四川省教官胡
鎔等誤將生員造入病故册内該撫請將教官革職究
問朕察其無弊特予寛宥此亦可謂朕喜嚴刻乎兵部
議稱大同太原二鎮防汛兵丁若有酗酒賭博者將專
汛兼轄等官定以革職降調朕原情度理特令改輕此
亦可謂朕喜嚴刻乎又兵部以都統綽竒等奏摺遺漏
列名將都統綽竒副都統馬蘭泰董吉納三人議以革
職交刑部朕以其議處太重特降諭㫖切責此亦可謂
朕喜嚴刻乎范時繹以南匯縣失盜一案文武官所報
人數不符遂以知縣勒減盜數題請革職將臬司一併
叅劾朕以失盜之初豈能確定人數諭令詳查此亦可
謂朕喜嚴刻乎又如呉禮布叅劾悞班之章京夸岱叅
劾悞班之侍衞朕俱曲體其情而寛恕其過此皆可謂
朕喜嚴刻乎其他與此相類者不可勝數朕嘗言治天
下之道用恩用法務得其平夫平者即聖人之所云因
　物付物故謂之嚴不可也謂之寛亦不可也如人言塞
　楞額精明嚴刻此四字即自相矛盾既云精明則所懲
　治者必當其罪安得又有嚴刻之誚乎倘為人臣者廢
　國家之法以博寛大之稱聽無稽之言遂改其供職之
　素則因循茍且國家之事必致廢弛而造作浮言者將
　自謂得計益肆其伎倆而無所底止矣朕因偶有所聞
　故將其中情弊指出曉諭爾等知之
　　又
諭内閣九卿等今日為佛誕之期恰遇西洋國使臣上表
　稱賀兩事適然相值故於在廷諸臣奏事之暇偶將朕
　意宣諭爾等知之向來僧道家極口詆毁西洋教而西
　洋人又極詆佛老之非彼此互相訕謗指為異端此等
　識見皆以同乎已者為正道而以異乎己者為異端非
　聖人之所謂異端也孔子曰攻乎異端斯害也已孔子
　豈以異乎己者槩斥之為異端乎凡中國外國所設之
　教用之不以其正而為世道人心之害者皆異端也如
西洋人崇尚天主夫天以隂陽五行化生萬物故曰萬
物本乎天此即主宰也自古以來有不知敬天之人乎
有不敬天之教乎如西洋教之敬天有何異乎若云天
轉世化人身以救度世人似此荒誕之詞乃借天之名
蠱惑狂愚率從其教耳此則西洋之異端也朕意西洋
立教之初其人為本國所敬信或者尊之如天倘謂立
教之人居然自稱為天主此理之所無者也釋氏原以
清淨無為為本以明心見性為功所以自修自全之道
莫善於此若云必昧君臣之義忘父子之親棄置倫常
同歸寂滅更有妄談禍福煽惑凡庸藉口空門潛藏奸
宄此則佛教中之異端也儒者守先王之道讀聖賢之
書凡厥庶民奉為坊表倘或以詩書為弋取功名之具
視科目為廣通聲氣之途又或逞其流言邪説以動人
之聽聞工為艶詞淫曲以蕩人之心志此則儒中之異
端也即如巫醫二者雖聖人之所不棄然亦近於異端
而巫以祀神祇醫以療疾病皆不得不用者至村巫誘
人為非庸醫傷人之命此即巫醫中之異端也安可因
其異端有害於人而不用藥乎不獨此也即一器一物
皆以備用乃位置不得其宜或破損失其本體便成異
端矣子疾病子路請禱子曰某之禱久矣蓋子路之禱
異端也夫子之禱正道也同一事而其中之是非邪正
分焉是者正者即為正道非者邪者即為異端故所論
只在是非邪正之間而不在人已異同之迹也凡天下
中外設教之意未有不以忠君孝親奬善懲惡戒滛戒
殺明已性端人品為本務者其初創設之人自然非尋
常凡夫俗子必有可取方能令人久久奉行也至末學
後人敷衍支離而生種種無理悖謬之説遂成異端矣
與其教有何渉乎中國有中國之教西洋有西洋之教
彼西洋之教不必行於中國亦如中國之教豈能行於
西洋如蘇努之子烏爾陳等愚昧不法之輩背祖宗違
朝廷甘蹈刑戮而不恤豈不怪乎西洋天主化身之説
尤為誕幻天主既司令於㝠㝠之中又何必託體於人
　世若云奉天主之教者即為天主後身則服堯之服誦
　堯之言者皆堯之後身乎此則悖理謬妄之甚者也西
　洋人精於歴法國家用之且其國王慕義抒誠䖍修職
　貢數十年來海洋寧謐其善亦不可泯䝉古之人尊信
　佛教惟言是從故欲約束䝉古則喇嘛之教亦不輕棄
　而不知者輒妄生疑議乃淺近狹小之見也總之天下
　之人存心不公見理不明每以同乎己者為是以異乎
　已者為非遂致互相譏誹幾同讐敵不知人之品類不
　齊習尚亦不一不能强之使異亦不能强之使同且各
　有所長各有所短惟存其長而棄其短知其短而不昧
　其所長則彼此可以相安人人得遂其用方得聖帝賢
　王明通公溥之道而成太和之宇宙矣
　　初九日吏部等衙門議覆東光縣知縣鄭三才條奏
　　各款奉
上諭鄭三才身任東光縣知縣其所奏必有確知灼見伊
　既稱泊河通判兼轄數縣一身難於廵查差役又滋需
　索等語部議交與該督撫嚴行查禁督撫所轄地方遼
　濶此等細事恐難周知或應添設官員分任其事或應
　交與廵察御史稽查之處著直𨽻總督等定議具奏又
　鄭三才奏稱東光縣地棍紳衿把持包攬挾制官府拖
　累平民弊端種種自必實有其人著直𨽻總督等嚴行
　約束該廵察御史亦令稽查以儆刁風
　　初十日雲貴總督鄂爾泰奏開化府與交趾分界事
　　宜奉
上諭新立邊界地方自應増兵彈壓鄂爾泰所奏甚是但
　只設兵丁百名恐尚未必敷用著行文詢問鄂爾泰若
　此地不便多設兵丁恐安南王疑懼則照所請設立百
　名若因三營官兵不便多撥故止請百名之數則不妨
　再増百名招募充補著鄂爾泰酌量定議具奏
　　十二日宗人府衙門議奏允䄉於禁所藏埋魘魅歴
　　供不諱又供出與阿其那共為不法應立正典刑奉
上諭允䄉生性貪汚昬昧為阿其那塞思黑所欺誘聽其
　指使朕恐其在外妄行致獲重罪故將伊禁錮以保全
　之伊在禁錮之處仍敢行魘勝之事經伊太監供首伊
　亦自認不諱又將從前與阿其那等共為不法之事亦
　皆首出本應將伊即行正法但此等庸劣不堪之人不
　能為國家之害著免其正法仍舊禁錮
　　又刑部等衙門奏虧空錢糧之㕘革平江縣知縣楊
　　世芳擬斬監候奉
上諭楊世芳依擬應斬著監候秋後處决向來督撫等叅
　劾屬員貪婪不法及虧空錢糧等情始初叅奏時似屬
　執法及至審結時則又聽本人巧飾之言為之開豁如
　虧空錢糧之案則指為預備軍需修理文廟城垣倉厫
　橋道等項又或揑稱民欠未完前官交代貽累種種虚
　詞不可枚舉無非借那移之名以掩其侵欺之實至於
　萬難掩飾則以多者為那移少者為侵欺為之脱其重
　罪似此相習成風以致劣員無所畏懼平時任意侵欺
　預料將來被叅亦不過以那移結案不至傷及性命皆
　視國法為具文而虧空因之日多矣若諸臣之意以侵
　盜錢糧數滿三百擬斬立法稍嚴則内外諸臣不妨條
　奏寛其銀兩之數以期法在必行何必虚設科條陽奉
　隂違使小人生玩法之心乎布蘭泰所審楊世芳之案
　應入侵欺者即定為侵欺應入那移者即定為那移甚
　屬公當深為可喜朕前降㫖令虧空被叅之員審有侵
　那二項者先完那移之項而後完侵欺之項蓋明知以
　侵為那之弊故不得不如此立法也若各省督撫皆能
　如布蘭泰此案之秉公審結則天下劣員共知侵欺錢
　糧貪婪不法之罪不能漏網凛遵國憲而虧空之弊可
　除即先完那移後完侵欺之令亦可不行矣
　　十四日奉
上諭僧人皈依釋教自當恪守清規置身方外始為清淨
　之徒若干犯王章身蹈罪戾已為佛法所不容何得復
　稱釋教俾得藉以為非大清律名例内開載甚明而因
　循並不遵奉嗣後凡僧人犯法問擬斬絞發遣軍流充
　徒枷號等罪者俱勒令永逺還俗至遣戍之所令該管
　官嚴行稽查其釋罪回籍者亦令地方官嚴行稽查不
　許復為僧人
　　又户部議覆安徽廵撫魏廷珍叅奏霍邱知縣焦世
　　爵等冒銷老婦銀兩交部議處奉
上諭魏廷珍既自行查出㕘奏從寛免其交部議處嗣後
　督撫等有似此始初失於覺察後經查出即行㕘奏者
　著該部將照例處分及寛免之處兩議請㫖永為定例
　　又刑部等衙門議奏原任廵撫王景灝冒銷修城銀
　　兩照例治罪奉
上諭此案冒銷銀兩係年羮堯王景灝白訥三人應行分
　賠之項年羮堯家産既已入官則年羮堯應賠之項不
　應著落王景灝賠補王景灝才尚可用因受年羮堯之
　累遂罹重罪其本身應賠之項著勒限二年嚴行追補
　若於限内全完朕另降諭㫖如再推諉遲延即照原擬
　治罪白訥為年羮堯爪牙生事納賄故發往西寧大通
　　城工効力今此案既有伊應賠之項著將白訥調囘照
　　例治罪監追其城工著另請㫖修理至白訥在工用過
　　已貲若干著查核明白准於伊應賠項内扣除抵銷
　　　十五日奉
　上諭朕今年五十前已屢有諭㫖宣示諸臣不行慶賀之
　　禮昨楊名時南天祥奏摺俱稱今年進京慶祝萬壽朕
　　思
聖祖仁皇帝久道化成聖德神功際天蟠地當年五十
聖壽之時尚未允行慶賀之禮朕臨御以來雖時時有勵精
　　圖治之念乂安海宇之心而實在善政善教可以造福
　　於
社稷蒼生者何事堪以自信正當君臣交相儆勉期於有成
　　又安可為此粉飾之事以滋煩擾乎朕之待下惟有一
　　誠諸臣之事君果矢誠懇之念於隱微寤寐之中尊君
　　親上如詩書所載元后父母之誼豈不勝於拜舞彤墀
　　效稱觴祝嘏之儀節乎况一人具本奏請來京慶祝則
衆人亦必效法具奏焉有天下之將軍督撫提鎮俱離
其職守而來京慶祝之理諸臣既無全來之理而又各
具本章多此陳奏即朕所切戒之具文假相也於吏治
民生有何禆益而為此乎外任諸臣俱不必具本奏請
來京只照常年之例行若有因地方事務應來京陛見
者朕自另降諭㫖其各省耆民等若有欲來京慶祝者
著地方官切止之高年之人長途跋渉未免勞頓非朕
體恤之意倘違朕㫖而來俱不許奏聞朕亦不加以恩
賜伊等若果有感恩戴德之忱何不訓誨子弟勸導鄉
人使各為善良各務本業而乃僕僕道路以為報効朝
廷即在於此乎再各省地方若有指稱萬壽建立經壇
或聚集梨園諠譁糜費者此皆生事不安本分之徒誘
惑愚人希圖財利尤宜嚴禁以杜浮囂詐偽之風倘地
方有司不行禁止經朕訪聞定照欺罔之律治罪著將
此通行各省並轉飭各府州縣咸使聞知
　又奉
上諭千把總係微末之員若來京引見未免艱於路費前
　朕已有諭㫖將千把總交與該管上司加意甄别嗣後
　若尚有劣員該上司自難辭其咎總河標下拔補千把
　總向來有送部引見之例今著停止
　　又工部議准浙江廵撫李衞奏原任淮徐道潘尚智
　　家産應嚴查估變奉
上諭李衞奏稱應將蠧國害民之家産抵用利濟民生之
　塘工其言甚為有理潘尚智原係出身微賤行止不端
　之人朕所素知因馬爾齊哈在朕前再三保薦稱其熟
　練河工事務是以姑容年餘及馬爾齊哈諸事敗露朕
　知其保薦潘尚智之必係虛詐留心訪察備知潘尚智
　劣蹟種種是以將伊革職查其家産乃伊革職之後仍
　不悛改舊惡復與慶元私行如鬼如蜮之事不法已極
　今李衞奏稱潘尚智原籍查出當舖田房不過露出十
　之三四李衞必確有所見著交與李衞將潘尚智從前
　隱匿之項悉心查出以備海塘工程之用
　　又原任副都御史鄭任鑰奏明清查江南截留漕米
　　奉
上諭江南截留漕米原備地方不時之需必須實貯在倉
　方可濟用今據鄭任鑰查奏前來雖目今俱已買補足
　數然從前虧缺之弊顯然范時繹身為總督漫無覺察
　倉穀為民命所闗若非朕差人清查各官畏懼星速買
　補只聽范時繹料理不知糶賑之時倉穀空虚將指何
　項應用徒開銷各官之虧空百姓安得實惠著范時繹
　明白囘奏
　　又漕運總督張大有因伊姪張景㴻補授江川縣知
　　縣具本謝
恩奉
上諭朕之用人隨材器使悉秉至公未嘗因大臣子弟而
　有所偏向之處乃大臣等常因兄弟子姪及同族之人
　簡用陞遷具奏謝恩是將國家用人授官之公事而視
　為感恩戴德之私情愚人無知或至妄生疑議且恐不
　　肖子弟自謂有所倚仗而生縱肆之心非所以教之也
　　朕方禁止天下之夤縁請託似此顧瞻子弟之意即開
　　夤縁請託之端况人品之賢否甚難保信在父子之間
　　尚有休戚相關之意自然遵其教訓其餘族黨之人毎
　　多貌合而心離者何必為此虚文以互相牽累乎惟有
　　各人黽勉自盡其道之為善嗣後大臣等父子受恩者
　　准其奏謝若因叔姪兄弟族黨簡用陞遷奏謝者俱著
　　停止
　　　十六日
　諭順承郡王錫保等
聖祖仁皇帝硃批諭㫖所關甚大雅爾江阿保泰滿都䕶阿
　　布蘭隱匿不交是何意見著嚴詢具奏朕前降㫖命將
聖祖仁皇帝硃批諭㫖通行查交今因稽查案件爾衙門又
　　復查出
硃批諭㫖據此則他處有似此隱匿遺漏者亦未可知著將
　　此再行傳諭八旗内外等處其有隱匿遺漏
聖祖仁皇帝硃批者若自行交出寛免其罪倘不行舉出經
　　他處發覺定行重治其罪
　　　十七日
　諭營田水利官員等朕以畿輔之地水患未除水利未興
　　宵旰焦勞修建大工欲登民生於安阜爾等官員皆情
　　願効力經朕引見命往者自當仰體朕心朝夕黽勉方
　　為稱職將來朕自加恩今聞在工人員多有因循怠忽
　　不肯實心出力者揣爾等之意以為朕信任怡親王大
　　學士朱軾而爾等在怡親王朱軾䕃庇之下可以免於
　　過愆遂躭逸偷安茍且塞責或有見從前議叙人員効
　　力未久俱得邀恩遂各存僥倖之念而無誠實辦事之
　　心此等意見愚昧已極朕只信任怡親王朱軾而怡親
　　王朱軾所用之人朕豈皆深信而宥其過愆乎况怡親
　　王朱軾公忠體國若爾等不肯盡力工程怡親王朱軾
　　亦豈肯徇情而稍為容隱乎為此特行曉諭嗣後爾等
　　可痛加悛改勉力急公倘仍前怠玩遲悞公事必從重
　治罪若係已經議叙之員先勤而後怠其罪更不可逭
　再怡親王朱軾不能親身到工凡督率在工人員稽察
　勤惰分别優劣實係叚如蕙張燦之專責叚如蕙為人
　柔善張燦渉於浮誇不能整飭甚負朕擢用委任之意
　亦著改除舊習倘瞻顧情面茍且姑容朕嚴加議處之
　時悔之不及矣
　　十八日奉
上諭昨山西奸惡生員李恒榮因田土細事誣告其親戚
　田帝育等係年羮堯之黨欲為年羮堯報𣸪已經山西
　廵撫德明審虛具奏其揭帖内有年公當日手握大權
　獨據西秦並無叛志之語此雖奸棍揑造之言而外間
　必有為此説者如前歲年羮堯調任浙江之後朕令各
　省督撫提鎮各抒己見議奏年羮堯之罪總兵王安國
　奏稱皇上既燭年羮堯之奸奪其權而調之内地在今
　日不過釜魚几肉耳正法亦可放廢亦可等語是王安
　國之意以為年羮堯在陜則可以有為是以朕特調任
以防閑之也王安國身為武職大員尚出此愚昧之語
則此外微賤疎逺之人可知矣年羮堯在陜西時奏請
進京陛見凡數十次其意蓋欲來京安慰朕心冀朕不
疑則回至秦中徐圖不法之事及到京後朕察其言詞
舉動奸偽畢露屢次面加切責使無容身之地但念其
平定青海曽有功績望其悔罪改過以保全之故令仍
囘陜西總督之任乃伊囘陜後奏對愈加放肆並無改
悔之意故將伊調任浙江尚是始終保全之心也及伊
到浙仍復怙惡不悛是以遣人拘執來京聲明其罪置
之於法當年羮堯在京陛見之時頗有人言不宜令其
囘陜者及伊起程時囘陜後朕皆屢降嚴㫖切責亦有
人言宜留意防閑不可過於嚴厲者此等無識之言朕
俱笑而鄙之蓋朕洞觀逺近之情形深悉年羮堯之伎
倆而知其無能為也年羮堯平日之貪婪暴虐狂悖乖
張近而陜西四川山西河南逺而雲南貴州内而官弁
兵民外而邊藩䝉古無不疾首痛心銜恨刻骨伊若有
一毫妄動之處不必更煩内地之兵只用鄂爾多斯等
沿邊一帶䝉古之兵便擒之而歸矣徒受叛逆之名立
成虀粉年羮堯奸猾性成豈見不及此乎朕深知其無
能不肯輕舉故令復囘總督之任旋授將軍之職此皆
掌握兵權之官也若恐其妄動難以鉗制則在京之時
不肯縱之逺去矣王安國釜魚几肉之説不亦昬憒之
甚乎即如從浙江拘執而來明目張膽並非設法誘致
之也蓋年羮堯之不叛非不為也實有所不能也朕之
不隄防年羮堯非不為也實有所不必也朕揣外間妄
生議論之人大約有二種一種卑鄙庸愚者為年羮堯
勢力所恐嚇遂謂其可以有為而到底不失臣節似覺
可原又一種平日與年羮堯相好受其私惠者則以伊
未嘗顯然背國借此一節為此解免以掩其不臣之罪
所謂欲蓋彌彰者也廷臣議年羮堯之罪九十二條其
中應服極刑者數欵朕免其殊死令其自裁且寛宥其
父兄子弟合家之罪後又將伊子發遣逺方者降㫖赦
　　囘此朕莫大之恩若果係年羮堯素日友善之人愈當
　　中心感激何得造為負恩之言為之强辨以亂是非而
　　惑人之耳目乎即如阿其那塞思黒允禵允䄉等共為
　　死黨包藏禍心交結鑽營妄希非分致煩
皇考聖心鬰怒憔悴成疾降
㫖切責忿激之語令為臣子者不忍聽聞此舉朝所共知者
　　及朕即位以來望其改過宥其前愆反復開導無所不
　　至而伊等覬覦之念仍萌奸惡之行不改擾亂國政蠱
　　惑人心種種不法阿其那竟至敢於大廷廣衆之前詛
　　咒國家及於朕躬顯為悖逆塞思黒於
皇考龍馭上升之日突至朕前箕踞傲慢中懐叵測後來發
　　往西寧仍復寄書允䄉有機㑹已失悔之無及之語阿
　　其那塞思黒二人之惡不可枚舉實逆黨之渠魁也二
　　人一日不除則逆黨一日不散國家一日不安是以無
　　柰將伊二人拘禁比時諸王大臣奏請即行正法而朕
　　未即俞允者乃一時小不忍意畧遲囘耳不意二人遂
　　服冥誅然朕為
宗廟
社稷計若二人不死將來未必不將伊明正典刑以彰國憲
　　蓋朕受
皇考付託之重不得顧小節而忘大義亦不得顧一身之毁
　　譽而忘國家之安危朕只論阿其那塞思黒有必可誅
　　之罪有必當誅之理而斷不避誅阿其那塞思黑之名
　　也諸臣試思此二人者寛以容之不可嚴以待之不可
　　放縱之不可禁錮之亦不可果如何措置而後可以除
　　國家之大患乎至於允䄉貪鄙昬庸允禵糊塗躁急生
　　平受阿其那塞思黒之籠絡遂不惜身命聽其指揮論
　　二人之罪較之首惡實有差别况人皆庸碌無能者即
　　目前允䄉在拘禁之地尚敢詛咒朕躬為鎮魘之術昨
　　朕既詢問確實亦惟笑而置之耳試問人臣犯此等之
　　罪而朕不究問何也祗以允䄉伎倆不過止此不能為
　　國家之害則隨便處置無不可也因李恒榮此案朕明
　晰曉諭令内外咸知朕之苦𠂻也
　　十九日奉
上諭昨鄂爾泰楊名時以黄河澄清具本慶賀並謝加級
　之恩二人本章皆不合定式經通政使題㕘朕於鄂爾
　泰則免其察議於楊名時則交部議處兩人同一錯悞
　其本章又同日進呈而朕之降㫖各異外間之人必私
　相擬議以為有所偏向也不知朕之待人悉本至公而
　觀人必於其素不以一事之偶差而掩其衆善亦不以
　一端之偶善而蓋其衆愆或為有心之過或為無心之
　失朕無不悉心體之或過小而情不可恕或過大而情
　有可原或同一錯悞而在彼則不可恕在此則有可原
　朕皆竭盡心力加詳察焉總之物來順應視乎其人之
　自取朕總不立成見於中故以為無定而實有定以為
　有定而又無定所為因物付物以至公之心行至當之
　理而已鄂爾泰公忠體國其辦理之事陳奏之言悉本
　至誠愷切之心以為事君之道此等純臣求之史册亦
　　不多覯故其本章錯悞之小節朕不但不忍加以處分
　　并不忍發與部議至於楊名時巧詐沽譽朋比欺䝉從
　　不實心辦事毫無親君愛國之心與鄂爾泰相去霄壤
　　今若因恕鄂爾泰之事而并寛楊名時之過則賞罰不
　　當於朕公平待下之道轉失之矣恐庸人不知朕心妄
　　生疑議故特曉諭知之若内外諸臣欲邀朕之恩避朕
　　之罰總在平時自為而已如果公忠體國之臣即使朕
　　或不明賞罰倒置
上蒼昭昭在上亦必鑒照不爽也自省之道期共勉之
　　　又王大臣等議奏蘇努之子烏爾陳等與阿其那等
　　　結黨亂政復私入西洋邪教請將烏爾陳等凌遲處
　　　死奉
　上諭烏爾陳蘇爾金庫爾陳等不遵滿洲之正道崇奉西
　　洋之教朕令伊等悛改屢次遣王大臣等降㫖分晰開
　　導詢問乃伊等固執已見堅稱不願悛改如此昬庸無
　　知與禽獸奚别其心固已先死何必加以誅戮烏爾陳
　　等非鄂倫岱阿爾松阿阿其那塞思黑等力能摇動政
　　事斷不可姑容於世者可比此等人正法與否並無關
　　係今王大臣等因蘇努父子從前所行大逆不道請將
　　烏爾陳等即行正法所奏雖是但朕從前已將伊等之
　　罪暫行寛宥今復將伊等正法西洋人不知其故必以
　　為伊等因入西洋之教被戮轉使伊等名聞於西洋著
　　將烏爾陳等交與歩軍統領阿齊圖擇一地方牢固鎖
　　禁俾得用力窮究西洋道理伊等如知西洋敬天之教
　　自然在朕前奏請改過也
　　　二十日奉
　上諭自雍正三年四年以來外省將軍督撫提鎮等共有
　　十數處奏請於該地方添設子母礟位經議政王大臣
　　及兵部議准添設朕已允行昨閱看
聖祖仁皇帝康熙五十四年實録内載山西總兵官金國正
　　疏稱臣標下向無子母礟今願捐造二十二位分給各
　　營操演
上諭大學士等曰子母礟係八旗火器各省槩造斷乎不可
　前師懿徳馬見伯曽經奏請朕俱不許此乃
皇考當日所降諭㫖必另有
聖意朕因不知當日曾有此
㫖故因外臣之請廷臣之議遂爾准行其議政王大臣中新
　　任事者自不知從前之例其年久者或因日逺遺忘或
　　知有舊事而不肯直言均未可定今既已錯誤應如何
　　辦理之處著議政王大臣定議具奏
　　　二十一日奉
　上諭方冬魁乃旗下閒散人而居鄉者必係懶惰無用之
　　人理宜安分居家今因飲酒沉醉見張四不曽讓坐遂
　　恃强詈罵扭打以致張四情急刀戳殞命向來居鄉旗
　　人倚恃强力欺陵民人者甚多即方冬魁之事可見著
　　將張四免其死罪枷號兩個月責四十板從輕發落以
　　為旗人不論道理恃强凌弱欺壓民人者之戒著通行
　　曉諭八旗及各處屯莊居住之旗人咸使聞知
　　二十二日奉
上諭前有犯法之書辦柏煥章傅元臣因情弊敗露逃匿
　無踪今歩軍統領阿齊圖差人密捕於山東金鄉縣典
　史署中拏獲傅元臣續據山東廵撫塞楞額報稱於文
　登縣典史署中拏獲柏煥章向來犯罪之人敢於潛逃
　者因有藏匿之處也而藏匿之人得以容留匪類者因
　地方官稽查不力之故也今觀藏匿柏煥章傅元臣者
　俱係山東典史彼身為職官尚敢藐視王章窩藏重犯
　則奸民之朋比為非者又可知矣總因地方官員怠忽
　因循奉行不力是以逃匿之犯容留之家易於漏網國
　法廢弛而犯法者愈衆深可痛恨即如本犯所應得之
　罪未必即至於死何必僥倖兔脱以干重典今既負固
　逃匿是犯法之外又増罪戾必當加重嚴懲以儆無良
　嗣後若有負罪潛逃者應照原犯之條加一等治罪照
　加入於死律仍加至立斬而止現任職官有緝捕之責
　而敢於藏匿犯人大干法紀有乖國體亦應照本犯所
　得原罪同科其有自行出首者悉從寛免此例新定之
　後著該督撫遍行曉諭所屬州縣限兩月内地方官悉
　心稽查詳報准窩藏之家自行出首免其坐罪如仍蹈
　前轍不行出首一經發覺即照新定之例治罪如此則
　不法之風可息矣其如何定例之處該部詳悉確議具
　奏阿齊圖委員拏獲傅元臣等甚屬可嘉著交部議叙
　其差委之員亦著議叙具奏
　　又楚姚總兵官南天培奏請來京慶賀
聖壽奉
上諭南天培久歴行間諸事熟練操守亦好上年十二月
　進京陛見伊身患病觀其精神昬憒頗覺老憊不甚明
　白特令醫官調治及病愈赴任之時朕令傳與楊天縱
　㫖意不過數言亦錯悞不能記今覽奏請來京慶賀一
　本伊到任僅數日雲南去京萬里即欲離其職守僕僕
　道路有是理乎伊在京時朕切加面訓事君之道惟有
　一誠今覽此奏總不能領受朕諭看來甚屬昬憒楚姚
　　䝉景總兵甚為緊要南天培平日老成謹慎但今已年
　　高其尚能勝任與否著鄂爾泰據實陳奏若年老糊塗
　　不能辦事即當令其引退
　　　二十三日奉
　上諭治天下之道在於用人今日刑部堂官塞爾圖等保
　　舉筆帖式一人陞補主事朕問其在部辦事幾年則對
　　曰在部三月又問其所以保舉之由則曰因伊坐臺十
　　二年是以舉之朕令内外各衙門遴選人員者原期官
　　得其人人稱其職使吏治民生均收實效也况刑部為
　　民命所關朕尤加意慎重惟恐用人不當使刑罰偶失
　　其平干
天和而枉國法此意乃舉朝所共知者若大臣等能體朕意
　　秉公去私則所舉之人各稱其職不但國家之事皆辦
　　理得宜且衆人觀感鼓勵盡心職守而貽誤曠官之患
　　與鑽營僥倖之弊俱可除矣今塞爾圖等以朝廷量能
　　授職之典視為用情市恩之地此等事不過身受者一
人感激而已而欲有益於國家之事生衆人鼓勵之心
豈可得乎朕嘗為吏治延攬人才而諸臣之薦人也或
稱其文學優長或稱其居家孝友夫優於文學者僅可
以膺翰墨之司而居家孝友者國家自有旌揚之典倘
因其所長而用其所短不幾因其所短而並累其所長
乎天下之人無不誦法孔子試思孔子為政三月而魯
大治則孔子豈無實政及於民生哉朕治天下用賞用
罰悉秉至公夫賞所當賞則在朕並非加恩而受之者
亦不必存私感之念罰所當罰則在朕並非用威而受
之者亦不當懐怨望之心凡受恩而生感者即受罰而
生怨者也施恩而喜人之感激者即用罰而懼人之怨
望者也然則喜人感激則將日日施恩而懼人怨望則
將置法度於不用乎孔子為政之初尚有麛裘之謗愛
憎之口何足為憑在大聖人且不免況其他乎孔子曰
不如鄉人之善者好之其不善者惡之然則天下之大
不能無不善之人即不能無怨望之人得不善者之惡
　豈不愈足以彰吾之善見吾用法之公乎且古人云任
　勞任怨則不但不避人之怨且以一身直任之而不推
　諉於他人夫以朕之才智而又居至尊之位若潤色粉
　飾使天下人人感頌乃至易之事然虛假以沽名優柔
　以貽患朕不肯為亦不忍為也夫父母之於子未有養
　而不教者亦未有不教而可謂之愛其子者朕視天下
　臣民皆吾赤子安忍有茍且姑容之意而不教之以正
　乎塞爾圖等身為大臣乃庶官之表率今存卑鄙狹小
　之見既欲市賣私恩則必迴避嫌怨似此市恩避怨之
　念全是私心即作威作福之所由來也此風斷不可長
　是以特行宣諭令内外臣工咸以為戒
　　二十六日
諭河道總督齊蘇勒兩江總督范時繹江蘇廵撫陳時夏
　欽差督理江蘇水利李淑德陳世倌朕軫念民依以蘇
　松地勢稍下特遣大臣㑹同督撫開濬水道為久逺之
　計太湖之水歸海者經劉河白茆河居多必徑直深廣
令水暢出方能一勞永逸圖誌所載二河形勢數十里
一徑直趨入海無少曲折因年歲久逺海口為潮沙堙
塞悉成平陸太倉常熟之紳衿土豪霸佔耕種然報科
者十無二三私獲重利於已今既開濬疏通務必盡去
新漲地畝以復故道方是聞背公懐私害衆利已之徒
有不願者串買地棍投逓公呈或請别開支河或請另
開新道其言紛紛不一陳世倌乃但知潔已而不奉公
之人李淑德亦旗下武員識見淺鄙倘以似是之言或
惑於聽聞或希圖微利或稍徇情面或依違遷避使積
水不能暢出數年後仍漸致壅塞則汝等罪不可逭矣
該督撫欽差等當竭力秉公詳勘務為一勞永逸之策
倘紳衿惡棍生事阻撓爾等指名題㕘嚴懲數人則不
公不法之刁風自息矣爾等若少有欺隱茍且塞責了
事異日代人領過之時莫怨朕未明白曉諭也
　又吏部奏磁陽縣知縣惠克廣怠玩盜案照例革職
　奉
　上諭歴來州縣各官將盜案絶不經意每致大案久懸惠
　　克廣既不關提人犯又不申覆該上司將吏治視同膜
　　外情罪甚屬可惡著革職即於該縣監禁俟此案盜賊
　　拏獲之後再行釋放以為州縣官不實力任事者之戒
　　　又工部等衙門議處河工効力知縣石鈺擅離工所
　　　奉
　上諭河工關係𦂳要石鈺不令親屬保固輒敢擅離工所
　　玩忽殊甚著將石鈺立刻調回以此番到工之日為始
　　再令保固三年以為玩忽職守不急公者之戒從前陳
　　世倌曽以石鈺回籍伊令親屬在工保固咨明該部今
　　並無一人在工殊屬朦混著交與塞楞額查明具奏
　　　二十七日奉
　上諭朕從前因炎熱中暑每至盛暑之時心中稍覺畏怯
　　今年夏至為祀
地方澤太常寺具奏朕見天氣尚涼是以降㫖親詣行禮日
　　來天氣甚覺炎暑若勉强前往轉為不誠朕一舉一動
　皆本於實心並無一毫矯飾何況祭祀大典此次停止
　親詣行禮著康親王崇安恭代
　　又奉
上諭朕以移風易俗為心凡習俗相沿不能振㧞者咸與
　以自新之路如山西之樂戸浙江之惰民皆除其賤籍
　使為良民所以勵亷恥而廣風化也近聞江南省中徽
　州府則有伴儅寧國府則有世僕本地呼為細民其籍
　業下賤幾與樂戸惰民相同又其甚者譬如二姓丁戸
　村莊相等而此姓乃係彼姓伴儅世僕彼姓凡有婚喪
　之事此姓即往執役有如奴隸稍有不合人人皆得加
　以箠楚迨究其僕役起自何時則皆茫然無考非實有
　上下之分不過相沿惡習耳此朕得諸傳聞者若果有
　此等之人應予開豁為良俾得奮興向上免至汚賤終
　身且及於後裔著該撫查明定議具奏
　　二十九日
諭八旗大臣内務府總管直隸州縣緝拏逃盜每每踪跡
察訪至内府莊頭之家而莊頭等䕶庇不令捕役進家
捜捕以致直隸逃人盜案不能絶踪此皆由内府莊頭
藏匿之故再八旗在屯居住人等多係不思上進怠惰
浮薄之輩在屯閒居不守法度竟有窩藏逃盜欺陵百
姓好事妄為者此等内府莊頭並在屯與民人雜處之
旗人若不嚴加約束必至妄生事端八旗都統内務府
總管等行文直隸總督及廵察御史嗣後内府莊頭及
鄉居旗人家中有窩藏逃盜者地方官差役捜捕有抗
拒者即將窩家一併拏究再或有不守本分酗酒生事
妄為者該地方官即行詳報總督若係旗人由總督移
咨該旗係内府莊頭移咨内務府該旗及内務府將應
行辦理者即行辦理應行拏送者即行拏送其總督移
咨事件每月彚題一次以備朕之詢問其移咨爾等事
件若有遲延以致違悞者將爾等治罪若地方官徇隱
不行詳報總督或已詳報總督而總督不行移咨各該
管處者被廵察御史查出題㕘將不行詳報之州縣及
　不行移咨之總督一併嚴加議處廵察御史徇隱不行
　查㕘或别案發覺或經朕訪聞務必重治其罪如此立
　法則内府莊頭及居鄉旗人各知警戒畏法守分而直
　隸地方窩藏逃盜之弊可清於鄉居旗人百姓亦大有
　禆益矣
　　又宣化總兵官李如柏奏兵丁改用器械事宜奉
上諭覽李如柏所奏調換軍器事宜是從行伍利用起見
　該部議奏大凡各處營伍所習武藝所用器械操演隊
　伍向來原無一定之制是以武弁到任往往以已所好
　尚及素所熟習者操演所屬兵丁間或學習未久而接
　任官員又另有意見將從前所習者更改調換是兵丁
　之技藝每視該上司之去留以為轉移非訓練專精之
　道也凡事久則熟熟則生巧宜令各省將軍督撫提鎮
　因地所宜酌定規制永逺遵奉除騎射最為𦂳要天下
　通行學習外其餘各種演習著該上司㑹同通省大員
　悉心斟酌應如何操練用何軍器詳悉定議奏聞令各
　營永逺遵行接任官員不得擅自更改倘將來有應行
　變通之處著具題請㫖如此則兵丁各精其業且使一
　省之中彼此畫一將來或有調遣㑹集之處正可相資
　為用於訓練營伍大有裨益
　
　
　
　
　
　
　
　
　
　
　
世宗憲皇帝上諭内閣卷五十六
　欽定四庫全書
世宗憲皇帝上諭内閣卷五十七
　　雍正五年五月
上諭十八道
　　初四日奉
上諭前織造等衙門貢獻物件其所進御用繡線黄龍袍
　曽至九件之多又見燈幃之上有加以綵繡為飾者朕
　心深為不悦比即加以誡諭近因端陽令節外間所進
　香囊宫扇等件中有裝飾華麗雕刻精工者此皆費於
　無益之地開風俗奢侈之端朕所深惡而不取也向來
　外省諸臣凡有進獻方物朕留於宫中服用者所需實
　係不多每隨便頒賜諸王内外大臣等所以推廣恩澤
　也如黄龍繡縀之類既不可以頒賜諸王大臣不過收
　貯於宫中耳其餘華燦之物在朕用之心中尚覺不安
　若賜諸王大臣在伊等亦覺非分豈非費於無益之地
　乎况朕素性實不喜華靡一切器具惟以雅潔適用為
貴此朕撙節愛惜之心本出自然並非勉强數十年如
一日者凡外臣進獻惟應量加工價少異於市肆之物
即可見諸臣恭敬之忱何必過於工巧而後見其誠悃
乎工匠製造之情喜新好異無所底止見一美麗之式
様初則競相慕傚後必出竒鬭勝以相誇此雕文纂組
之風古人所以斥為竒衺豈可導使為之而不防其漸
乎蓋治天下之道莫要於厚風俗而厚風俗之道必當
崇儉而去奢若諸臣進獻之物以奢為尚又何以訓民
間之儉約乎朕觀四民之業士之外農為最貴凡士工
商賈皆賴食於農以故農為天下之本務而工賈皆其
末也今若於器用服玩之物爭尚華巧必將多用工匠
以為之市肆之中多一工作之人即田畝之中少一耕
稼之人此逐末之所以見輕於古人也且愚民見工匠
之利多於力田必羣趨而為工羣趨為工則物之製造
者必多物多則售賣不易必至壅滯而價賤是逐末之
人多不但有害於農而並有害於工也小民舍輕利而
趨重利故逐末易而務本難茍為官者遽然繩之以法
必非其情之所願而勢有所難行惟在平日留心時刻
為之勸導使小民知本業之為貴又復訓飭閭閻崇尚
樸實工作之間不為華巧如此日積月累遂成風俗雖
不必使為工者盡歸於農然可免為農者相率而趨於
工矣至如士人所業在乎讀書明理以為世用故居四
民之首然父兄之教子弟亦當觀其才質如何若果頴
悟恂謹可望有成則當使之就學而為士若愚濁中下
之資讀書難通即當早令改業歸農使之盡力於南畝
以為仰事俯育之資誠恐讀書不成而又麤識數字曠
廢閒遊必致非分妄為越禮犯法是浮慕讀書之名而
不得其道其傷農而害本者為尤甚亦不可不知戒也
朕深揆人情物理之源知奢儉一端關係民生風俗者
至大故欲中外臣民黜奢賤末專力於本人人自厚其
生自正其德則天下共享太平之樂矣昔人云由儉入
奢易由奢入儉難不知奢者取用少而費力多儉者取
　用多而費力少則由奢入儉乃人人行之甚便者不可
　謂難也朕自身體力行為天下先諸王内外大臣文武
　官弁與鄉紳富戸當深體朕心欽遵朕諭期共勉之勿
　視為具文
　　又河道總督齊蘇勒等奏報黄河驟漲邳睢等處堤
　　工俱各保固平穩奉
上諭據奏黄河驟漲邳睢等處堤工危險加意防䕶幸遇
　連日風浪不作大溜仍然中行今水勢已消緊要工程
　俱各保固平穏等語朕覽此奏甚為憂心向聞黄河堤
　岸髙者丈餘低者亦有七尺今水漲不過六尺而齊蘇
　勒遂稱兩邊堤岸僅出水面數寸朕思目今如此倘伏
　秋水勢或髙至八九尺丈餘何以處之因將此詢問孔
　毓珣據孔毓珣奏稱此處因往年朱家海口潰決河身
　微有淤墊尚未刷深目今堤工加幫未完是以堤岸較
　他處低矮等語著齊蘇勒督率河貟預先速為料理脩
　築髙厚以防伏秋水汛再據齊蘇勒奏稱各工預備物
　　料盡皆用完等語著星速採買備用毋得疎忽慎之敬
　　之
　　　初五日奉
　上諭朕覽治河方畧見原任河道總督靳輔昔年修理河
　　工勞績茂著欲加恩澤以奬勲庸據該部查奏靳輔於
　　康熙四十六年已䝉
聖祖仁皇帝特恩加贈宫保給與世職今著追加工部尚書
　　銜致祭一次以示朕篤念前勞之至意
　　　初六日署廣東廵撫常賚題㕘澄海縣知縣劉德基
　　　花縣知縣朱紹濓等重耗加徵勒索婪贓請革職究
　　　審奉
　上諭劉德基朱紹濓劉應春蘇珽張鈞著俱革職其貪贓
　　各欵情由及本内有名人犯該督一併嚴審究擬具奏
　　劉德基係朕揀選命往廣東以要𦂳州縣題補之員今
　　到任三月遂犯貪婪劣蹟常賚據實㕘劾不少瞻顧甚
　　屬可嘉大凡朕所㨂選命往人員本不深知其居心行
　事不過於引見之時見其狀貌應對似尚明白遂爾用
　之為督撫者只當據理秉公不必因㨂選命往存成見
　於胸中則是非允當賞罰公平屬員各知勉勵而吏治
　可以澄清矣若因揀選特用遂存瞻顧之念則識見愚
　昧全不知朕心者也劉德基既經加恩特用若果黽勉
　上進將來之遷擢未可限量今伊自暴自棄若此是受
　恩而不知感也且朕屢頒諭㫖若係特用之員居官不
　好必重治其罪今劉德基輒敢恣意貪婪違悖功令是
　甘犯重法而不知懼也似此劣員正當懲一儆百故特
　批示令大小臣工知之并令朕所揀選特用之人員知
　所儆戒常賚著該部議叙具奏
　　初九日
諭内閣九卿等孫蘭苾被屬員揭告贓款種種理應静候
　欽差大臣審斷乃於查嗣庭處投遞寃單求其照拂若
　果實有屈抑情尚可恕今經邁柱審明所有贓款一一
　確實是孫蘭苾身犯重罪不自悔懼而猶欲夤縁請託
　　巧於脱卸且伊在任時屢屢朦蔽裴􁤙度具摺奏稱伊
　　居官之善並實心出力之處朕早已洞燭其姦所批裴
　　􁤙度奏摺現在今特宣示爾等彼雖狡詐百出豈能逃
　　朕之鑒察乎孫蘭苾身為道員不能潔已奉公既犯贓私
　　又復肆行欺罔甚屬可惡著改為應斬監候其所應追
　　銀十三萬兩有竒著限三年完納倘逾限不完定行正
　　法爾等將此曉諭孫蘭苾知之
　　　又宗人府奏公滿都䕶隱匿
聖祖仁皇帝硃批諭㫖不遵
　㫖呈繳應革去公爵奉
　上諭滿都䕶係朕親叔恭親王之子是以朕即位時任以
　　要職伊自委用之後雖無貪婪劣蹟總不肯實心為國
　　家出力惟戀戀於阿其那蘇努保泰等黨與甘為伊等
　　犬馬不孝不忠詭詐姦險伊弟海山人甚狂悖生事不
　　端衆所共知海山之子倫木布
聖祖仁皇帝望其成人令隨乾清門御前侍衞處行走
恩意深渥及
皇考升遐伊竟無滴淚朕見其如此忘恩實為痛恨且其人
　　亦庸愚無知故令於伊父海山處拘禁滿都䕶之弟對
　　青額庸劣無恥在侍衞班中飲酒沉醉竟在中和殿堦
　　上溲溺滿都䕶查出隱匿不㕘及朕聞知止於革退亦
　　未將伊究治也海山任貝勒時滿都䕶任他陵辱隱忍
　　不露而暗將海山謀陷中傷紏伊黨與極力排擠其姦
　　詐處朕知之最悉雖時加訓誨而伊並不感恩毫無改
　　悔不思効力國家轉存不忠不孝之心而於其黨與阿
　　其那蘇努保泰等則甘心出其胯下視朕有如讐敵伊
　　大罪甚多不勝枚舉因伊尚無子嗣而彼之兄弟子姪
　　中又無可以襲封之人是以朕俱寛免今此未交
硃批之事以伊身所犯之罪較論之此猶其小者耳若將滿
　　都䕶革去公爵則恭親王子孫中無可承襲之人勢必
　　斷絶若果有可襲之人朕早已將伊革去另封一人矣
　　滿都䕶雖不念其父朕豈不念朕叔父乎著從寛免革
　公爵俟伊改悔
　　初十日奉
上諭從來兇悍之人偷竊姦宄怙惡不悛以致伯叔兄弟
　等重受其累其本人所犯之罪在國法雖未至於死而
　其尊長族人剪除兇惡訓誡子弟治以家法至於身死
　亦是懲惡防患之道使不法之子弟知所儆懼悛改情
　非得已不當按律擬以抵償如朱倫三因伊弟朱寧三
　屢次犯竊累伊鬻男變産代賠贓銀又復偷牛被獲故
　將朱寧三致死朱三傑並未與謀著將朱倫三朱三傑
　徒流等罪俱從寛免又福建德化縣民蔣葭因伊緦麻
　服叔祖蔣延榮素行不端為族衆逐出蔣葭路遇面揭
　其短蔣延榮欲毆蔣葭葭急走仆地蔣延榮趕及跌壓
　蔣葭身上蔣葭情急以手格傷蔣延榮咽喉越二日殞
　命此亦當與不法之人為本族毆打致死者同論此案
　著九卿另議具奏嗣後凡遇兇惡不法之人經官懲治
　怙惡不悛為合族之所共惡者准族人鳴之於官或將
　伊流徙逺方以除宗族之害或以家法處治至於身死
　免其抵罪著九卿詳悉定議具奏
　　十二日奉
上諭閩省核減篷索銀兩係滿保袒䕶屬員有意市恩妄
　請分年扣除遂致貽累接任之員夫接任承辦果有贏
　餘亦當入於節省項内若僅足供用又豈能更為前任
　官員賠補大臣辦事務在公平倘宜寛者有意從嚴宜
　嚴者有意從寛即是作威作福之漸此案銀兩除已扣
　外其未扣者著落滿保名下追賠以示儆戒嗣後督撫
　大臣有似此袒䕶不公之事俱照此例議奏
　　十五日奉
上諭雍正三年山東廵撫陳世倌奏稱東省環山濵海曠
　土甚多昇平日久漸次開墾雖題報陞科然不無墾多
　報少隠漏侵漁情弊惟求宥其已往徴其將來勒限一
　年通省官民令其自行出首於雍正四年入額徴解倘
　逾限不首者民則從重治罪官則立即叅處等語經部
議覆准行在案今據廵撫塞楞額奏稱東省歴城等六
十二州縣衞所於雍正四年首報地共一千七百四十
餘頃其應徵錢糧俟雍正五年一同入額徵解等語觀
山東一省如此則各省向來之地畝隱匿未報者可知
矣夫開墾地畝本應隨墾隨報隱匿之罪定例甚嚴祗
以法久弊生遂致墾多報少或為民間隱漏或為官吏
侵漁積習相沿至於年久而姦民猾吏恐一經首報勢
必追究從前侵隱之處因而多方回䕶百計掩藏於隱
糧漏科之外又添欺罔之重罪此等之人雖暗中獲利
倖免錢糧然到底干犯國法難免旁人之訛詐欺陵豈
能安然坐享愚昧無知之徒往往如此深可憫惻今朕
特沛寛大之恩准各省官民自行出首將從前侵隱之
罪悉從寛免其未納之錢糧亦不復究問定限一年令
其首報統於雍正七年入額徵解倘逾限不首復行查
出在官在民定行從重治罪著各該督撫轉飭地方官
通行曉諭開導鄉愚在國法無耕田而不納賦之條在
　天道亦無背公而能獲福之理當感朕寛大之典急公
　嚮善共為良民以受國恩以免罪譴思之思之
　　又奉
上諭總兵周開㨗之父周文傑任廣東電白縣知縣居官
　聲名頗好因請告休朕降㫖調來引見意欲另用今周
　開㨗奏稱伊父年已六十有二血氣向衰力不從心求
　請恩准告休俾得迎養情詞懇切周文傑著加知府銜
　准其休致再周開㨗來京陛見時面懇賜給伊父母總
　兵官職銜誥命著照所請給予以示朕推恩錫類之至
　意
　　十七日奉
上諭據倉塲侍郎托時等奏稱蘇松常杭嘉湖六府糧米
　潮濕霉變有五成六成七成八成不等若一槩駁回則
　重船回次遲滯若勒令在通賠償則北地稻米稀少不
　敷買補請將五成六成七成之米俟糧務告竣之後發
　賣將價銀發與總漕嚴追買補分年搭解其八成之米
　於開放甲米時支放等語朕思八成七成之米俱可供
　食著將此二項米石開放甲米向例甲米應將老米粟
　米稄子米三色搭放今朕加恩全放老米雖成色稍次
　然較之粟米稄子米猶為有益其放米日期先期一月
　於六月内放起限兩個月從容放完至於六成五成之
　米難以支放應如所奏盡數出糶將所得價値交總漕
　轉發原兑各州縣照折淨之數採買好米分年帶運完
　項但俟漕務告竣方行出糶不免又有霉爛之患著倉
　塲侍郎即委誠實人員同各該運弁旗丁親看發賣即
　将所得價值發與該督撫糧道等採買好米帶運完項
　其缺少米石應如何照例賠補或著落各該上司官貟
　賠補之處該督撫妥議詳報該部議奏
　　二十四日刑部等衙門議奏彭瑞仁等興販私鹽拒
　　捕殺人應令該撫毛文銓查拏夥黨奉
上諭此事部駁甚是毛文銓前任貴州廵撫時朕聞其全
　不實心任事降㫖調回時因福建廵撫貟缺尚未得人
朕見毛文銓奏對明白且歴外任已久因諄切教誨開
導冀其感恩悛改前非伊亦感悔流涕是以授為福建
廵撫詎意下愚不移到任之後一味沽取虚名求悦屬
員一切刑名錢穀事件全不實心辦理以致地方姦徒
横行官吏恣意作弊倉庫亦多虚懸毛文銓每次陳奏
地方事務俱屬虚誑恃其姦猾支吾惟知密摺㕘劾武
員袒䕶屬吏朕燭照其姦屢加訓飭即如一摺奏稱姦
民聚衆搶奪直至轅門喧嚷已將為首數人枷號結案
若不如此非威不畏等語朕批示云何怯懦至於此極
但不知米價可從減糶否此等越格不法之事而乃輕
輕結案此風一長恐此等事接踵而至矣猶奏稱非威
不畏甚屬無恥可笑之至不知從前督撫可有跪求完
事者乎又一摺奏稱秋成之後米價必不能平必須動
發庫銀採買若至無可如何之後必不能保其不滋事
端等語朕批示云此等光景不預先奏明今已六月方
奏云無可如何之後必不能保其不滋事端是何言歟
况閩省存留新收米穀有三十五萬餘石各府倉穀有
一百四十二萬餘石總不見提起如何動用只講動發
庫銀於鄰省各處採買想倉儲皆虧空無存矣爾所司
何事爾之身家性命事小朕之百姓食用𦂳要朕用汝
大錯了此諭俟高其倬到時與看又一摺奏稱景考祥
未悉鹽政情形等語朕批示云此事爾所奏不公不實
又一摺奏稱周鍾瑄為禪濟布搆陷等語朕批示云此
事朕實難預定俟審明方知是非也又一摺奏稱滿保
黄國材居官操守不好臣一身孤立獨䝉聖主洪恩方
得至此滿保黄國材各有骨肉之親在朝若知臣如此
據實奏聞必然怨恨終身等語朕批示云可笑之極滿
保黄國材之為人豈待爾奏不必存此小見畏人莫如
畏天若秉公行事而遭小人怨恨之手則無天理矣莫
忘朕之面諭不要差了陛見時念頭勉之伊在朕前如
此密奏究亦無一字實據伊乃黄國材等接任之員乃
内則求朕不必宣露示其不欺外又令二家感其周旋
之德姦巧可惡一至於此又一摺奏稱部撥京餉三十
一萬兩零仰懇聖慈免解等語朕批云此事朕不深悉
怡親王公正無私爾果合理應將情由咨部今便奏朕
朕亦發交部議怡親王若是徇私之人又當一論觀汝
如此屢奏急廹之景必報部存庫之項不足希圖遮掩
汝若果有此等當認罪檢舉若以朕所不悉之事朦混
陳奏希冀降㫖無有是理此等偏袒朕不為也怡親王
朕所深信爾等實未可信也王再不肯將不應撥之項
提撥汝但據實報部王自有料理若設巧欺隱莫萌此
念毛文銓如此類朦混具奏經朕嚴批切諭之處甚多
乃毛文銓置若罔聞怙過不悛一任屬員因循作弊全
無覺察地方要𦂳事務並不據實陳奏今又以私梟拒
捕殺人之案稱為零星小販並不究訊夥黨查㕘失察
各官似此曲法縱姦大負朕委任之意有玷封疆重任
甚屬可惡毛文銓著解將軍任留閩將此案務須據實
審明定擬具奏朕批諭數摺著九卿看再福州府知府
　胡承謀把持通省府州縣之事通同作弊欺隱上司毛
　文銓一味聽其指使如胡承謀此等黨庇欺隱之人甚
　屬可惡著革職即速來京朕另有審問處常賚到任著
　將通省錢糧倉穀一一詳悉察明將毛文銓一切欺隱
　朦混之弊據實奏聞若亦瞻顧徇情如直隸江西之例
　朕另委大臣察出時莫怨朕未預行詳諭也
　　二十五日奉
上諭從前内務府放出為民之太監並諸王貝勒等門下
　放出為民之太監潛住京師者不少此輩多係年老有
　病平昔怠惰不守本分之人既經放出除効力年久本
　管本主保留外不許仍留京師居住屢降諭㫖甚是明
　晰今觀𢎞昇家放出之太監任禮並未發回原籍尚留
　在京生事可見向來全不查拏虚應故事且在京必有
　容留之家著交與内務府歩軍統領衙門五城似此放
　出為民之太監除有保留外在京潛住者著嚴緝發囘
　原籍嗣後仍然違㫖者一經發覺將容留之人從重治
　罪内務府總管歩軍統領廵視五城之御史一併交部
　議處如保留京師為民之太監有生事犯法者將保留
　之人亦著議處著通行曉諭内務府八旗
　　又
諭直省司道府等官朕惟治道之要莫大於用人督撫經
　理地方必任用司道府官猶朕統御天下必任用在廷
　諸大臣如廷臣不能實心任事竭力以輔朕則庶務之
　繁朕豈能以一人獨理如司道府不能實心任事竭力
　以助督撫則屬員之賢否民間之利弊督撫豈能徧悉
　而周知用人之關於治道誠至重矣苐人之才具不同
　心術各異用之有甚難者彼司道府等官有一種姦巧
　之人專務沽取虚名毫無補於地方之實政其心唯知
　自為而已督撫有所委託稍渉繁難謂非分内所應辦
　之事即逡廵退縮似此懐姦詭避而反沽不阿諛上司
　之名殊不知督撫所辦之事即國家之事何一可置分
　外耶此人之不能為督撫用者也有一種好事之人不
安本分督撫寄之以耳目委之以腹心則招摇生事惟
所欲為如遇無能之督撫則事無大小任其簸弄督撫
為所把持而不能自主如遇有為之督撫則巧窺意㫖
百計投合陽飾其亷謹勤幹之容隂行其詐偽營私之
計督撫不覺入其彀中一任逞其私智此又督撫之用
非其人者也顧為督撫者勢不能不於所屬之司道府
寄耳目委腹心必將遴選其能任事者而委任焉人見
其於稠人之中專任一二人則議論風生或指為鑽營
或斥為奔競或目之為上司之私人或疑其有所囑託
而倖進甚至媒孽其短以為怙勢作威攬權納賄必致
損敗督撫之聲名此等皆屬私意非公恕之論也且其
人既為督撫所信任以身入乎局中自當大破情面不
取悦於同官不徇庇乎下屬鋭意孤行無所顧惜其跡
有類於攬權怙勢之所為論者不察其實從而媒孽之
抑何不恕之甚乎朕以為人之行事所辨在公私是非
之間而已即如武斷鄉曲之輩閭里所深惡也然使其
人若能督率鄉曲之中使之孝親敬長使之服田力穡
使之急公奉上鄉人悚畏服從則大有補於風化也尚
得謂其武斷乎又如攬權之臣朝宁所不容也若其人
以一身任天下之重不避勞不避怨不為利疚不為威
惕正色而立於朝者人君自當倚之為柱石重臣尚得
謂其攬權乎雖有貴賤大小之别其理則一也向令此
一二專任之司道府官果能秉公持正實心以辦地方
之事必且有裨於國計有益於民生不特督撫資其贊
助朕亦且嘉賴焉尚何攬權怙勢之可言哉要之用人
有專任一二人者亦事勢有所不得已焉耳設使各省
司道府等官皆竭誠奉公殫其宣力分猷之實則督撫
何樂而不多用也亦猶在廷諸大臣人人懐公忠體國
之心則皆朕之股肱心膂朕求之而不可得者又何取
乎一二人之專任哉但知人則哲惟帝其難之彼為督
撫者因屬員中不能盡得其人而用之乃不得已而以
耳目腹心專付之於一二司道府等也或有擇之不精
　用之不慎所託非人稍有所覺即當警省改悔不可袒
　䕶飾非則無過矣如福州知府胡承謀窺見廵撫毛文
　銓詐偽沽譽投其所好遂籠絡通省官員共相欺隱又
　能使毛文銓轉而欺朕此其姦惡狡猾較前各種劣員
　尤甚斷不可一日姑容者也朕實深悉直省督撫用人
　之委曲復洞鑒直省司道府各官種種情偽為此諄切
　曉諭俾各警惕猛省直省督撫務須仰體朕察吏之意
　將屬員時加體察勿為宵小欺䝉朕自有逺照斷不使
　若輩少有遁情夫天下上智下愚之人無幾惟中材可
　與為善可與為不善者居多尚其敬聽朕訓憬然覺悟
　共勉為秉公持正實心辦事之人下不愧州縣之表率
　上以不負督撫任用者不負朝廷則吏治烝烝日上措
　天下於郅隆之治不亦美歟朕期汝等人人勉之
　　又吏部將保題不實之刑部尚書塞爾圖等照例議
　　處具奏奉
上諭國家用人全在大臣秉公舉劾倘舉劾不公則無以
　收得人之實效一渉私心即係作威作福之端所關甚
　大嗣後大臣舉劾人員有如此徇私不公之處定行從
　重治罪塞爾圖於此案姑從寛降三級留任勵廷儀高
　其佩海壽俱著降一級留任
　　二十七日
諭議政大臣安西新設重鎮其兵馬錢糧係按季赴蘭州
　支領但邊陲重地恐有一時需用之處朕意欲撥銀數
　萬兩交與安西總兵存貯以備安西兵馬之用哈密亦
　著存貯數千金倘有需用之處准該鎮一面奏聞一面
　動用爾等㑹同定議具奏
　　二十八日奉
上諭隆科多結黨營私欺罔狡詐擅作威福放肆貪婪種
　種劣蹟全然敗露背國負恩之罪天下共知應為人臣
　之所共憤即向日愚昧錯悞有私心黨附者亦當急速
　解散以免罪愆豈有愍不畏死之徒尚敢通同作弊而
　大臣官員等審理隆科多犯法之案尚不秉公據實輒
敢顛倒是非輕重任意朕執國法豈可容乎鑲藍旗䕶
軍七十八家下婦人王氏代伊小叔成兒首告菩薩保
收藏隆科多赤金六千五百兩審據菩薩保亦自認不
諱今已於菩薩保屋内起出赤金四千五百兩及銀三
萬餘兩無人不知為私藏隆科多應追入官之銀兩也
菩薩保黨附姦惡牢不可破目無國法罪不容誅而刑
部則議稱菩薩保身係職官本宜奉公守法乃與隆科
多交結往來希圖䕶庇及原任尚書佛格因伊懶惰欲
行叅奏遂即賄賂隆科多轉託免叅鑽營賄囑殊干法
紀等語以此輕淡數語加之於菩薩保而其干犯重法
之處全未提及有是理乎刑部又將成兒擬以絞罪王
氏擬以杖罪凡律例所載家人不許首告家主者乃因
事私恨或無故揑詐恐嚇舉發隱微之類至於結黨悖
逆之徒人人得而誅之若不許家人出首則反叛之人
皆得肆行無忌無事不可為矣今王氏所告事事皆實
反將成兒擬絞王氏擬杖若如此則是諸大臣之意將
欲預留已身叛逆地歩耶菩薩保藏銀之時成兒勸阻
實屬義僕可嘉之人而反觸其怒遂欲殺之以滅口是
菩薩保之忍心害理已極矣王氏既代成兒首告現在
二人自已出名並非匿名可比而刑部欲强坐成兒之
罪無律可引乃引投帖匿名之條曲定死罪與此事全
不相符天理國法安在是誠何心乎刑部又稱菩薩保
所藏銀一萬四千五百兩係伊祖倭黑遺留並非隆科
多寄放之物應將此銀抵補倭黒虧空其餘給還菩薩
保等語查倭黑任内有應追公項銀七千餘兩現在旗
下催追多年焉有收藏萬餘金而不完公帑之理如果
有此銀而抗公帑如許年其罪又當如何也明係菩薩
保以狡供忍刑而轉獲萬餘金之重利尚何以為姦惡
之戒乎且隆科多名下未完銀兩甚多而刑部故意將
此項開脫是又何心乎且菩薩保收藏金銀之後面向
隆科多説過隆科多令其轉生利息今金銀現在起出
贓據分明萬無可辨昨旗下行文詢問隆科多隆科多
　不行承認推為家人所為是隆科多於負罪之外愈加
　欺罔毫不愧悔畏懼也今刑部議覆本中並不將伊屢
　次欺罔之處叙入具奏佯為不知之狀尚不謂之袒䕶
　隆科多乎朋黨者國家之大患是以屢年以來諄諄訓
　誡宥其既往之愆子以自新之路意謂伊等茍有人心
　自然改惡悔過不肯自罹罪戾今菩薩保公然怙惡不
　悛干犯法紀伊曾為刑部司官今部中如此定議必有
　庇䕶菩薩保之人刑部堂司官於此等重犯大案敢於
　黨惡徇私在朕前肆行欺罔若不徹底審明無以消朋
　黨而懲姦邪著順承郡王大學士馬齊富寧安公馬爾
　賽都御史查郎阿侍郎岳爾岱永壽衆佛保等將刑部
　堂司官如何徇情作弊之處嚴加審訊務將實情一一
　究出倘稍有含糊不明之處朕必親加審問
　　二十九日議政大臣議奏安西新設鎮兵酌撥銀四
　　萬兩存貯備用奉
上諭著於備用銀四萬兩之外再撥銀二萬兩交與該鎮
　存貯以備兵丁平時通融之用不必具奏仍於發餉時
　照數扣除
　
　
　
　
　
　
　
　
　
　
　
　
　
世宗憲皇帝上諭内閣卷五十七
　欽定四庫全書
世宗憲皇帝上諭内閣卷五十八
　　雍正五年六月
上諭五十道
　　初一日奉
上諭近有不法匪𩔖造作訛言一人煽惑衆口喧騰以致
　人心驚惶良民受累如京城之訛傳挑選秀女賜西洋
　人浙江之訛傳海寧屠城此等邪説不可枚舉此必奸
　惡之徒不肯改過遷善怨朕約束懲治甚嚴故肆其鬼
　蜮之伎倆以摇惑衆心以希朕之畏而中止此則大悞
　矣朕非庸懦無能主也如京城造言之人現在拏獲按
　律治罪惟是百姓等一聞浮言遂爾倉皇失措皆由平
　日不知朕之存心故易為訛言所動若此在奸民固罪
　不容誅而小民無識亦殊覺愚而可憫也朕自臨御以
　來日夕憂勤惟以愛民為念凡所行之政所發之令無
　一不準乎天理無一不體乎人情多方籌畫委曲周詳
　　愛我百姓實懐父母保赤之心恩勤惻怛出於至誠若
　　有一毫不便於民之處立即措置得宜務使萬民安居
　　樂業無一夫不獲其所故地方一有不肖官員不法奸
　　民定加懲治蓋恐奸邪一日不去良善一日不安凡所
　　以懲創奸邪正所以愛䕶良善且亦欲令奸惡之徒改
　　過自新庶幾同歸於善此一片真誠愛民之苦心
上蒼
后土
聖祖在
天之靈鑒之凡我赤子宜無不昭然共見假如偶有傳聞其
　　事若不合乎天理不當乎人情稍有知識之人即應度
　　理揆情以為此不合情理之舉斷非我主上所行者果
　　如此深信而不疑縱使無稽之言百端傳播亦付之不
　　聽而消歸烏有矣况朕平日欲行一政必先曉諭再三
　　使人無所疑慮然後舉行何嘗猝然而行一事以駭人
　　聽聞啓人疑猜乎至於浙江風俗向來澆薄士子不守
　禮教勢豪欺壓鄉閭恣意横行罔知國法此天下所共
　知不得不嚴加整飭使惡黨潛踪愚民安堵此更朕保
　䕶浙人之舉並非棄之於化外俟能改行率德之時朕
　自仍沛恩膏也總之奸惡之人愍不畏死謗國害民法
　所不宥嗣後該地方有司務期密訪嚴拏立置重典凡
　爾逺近良民當共信朕斷不肯為累民之事一切浮言
　彼此相戒勿聽則俯仰順適寤寐安舒永無倉皇失所
　之慮庶不負朕勤民保赤之心而奸惡不法之輩亦無
　所逞其伎倆矣著將此發與五城順天府及直省督撫轉
　行各州縣刋刻頒布務期逺鄉僻壤咸使聞知
　　又吏部議覆貴州布政使祖秉圭條奏督撫題叅各
　　官例應降革者出本後即行摘印奉
上諭凡外任各官有錢糧刑名事件應行降調革職之員
　亦有奉朕特㫖留任者故該部議稱不便遽行摘印但
　祖秉圭奏稱每見降調革職之員自知功名不保𩔖多
　益加恣肆種種劣蹟為害地方其言切中情弊亦不可
　不加防範嗣後遇有錢糧刑名事件應行降調革職之
　員該督撫題叅之日即行摘印委員署理俟該部議覆
　奉㫖定案之日再行開缺若有㫖寛免仍准復還原任
　將此永著為例
　　又署湖廣總督傅敏奏請議處虧空社倉穀石各員
　　奉
上諭社倉之設所以預積貯而備緩急原屬有益民生之
　事朕御極以來令各省舉行曾屢頒訓諭務俾民間踴
　躍樂輸量力儲蓄不可繩以官法誠以此事若非地方
　官勸率照看則勢有所難行若以官法相繩則又恐勉
　强催廹轉滋煩擾是以再三訓飭惟期設法開導使衆
　樂從不致一毫擾累乃為盡善也數年之内各省督撫
　中奉行最力者則湖廣總督楊宗仁今據傅敏陸續盤
　查具奏前來始知湖廣所屬州縣社倉一案原報甚多
　而現貯無幾此中情弊想因不肖有司侵蝕入已或那
　移以掩其虧空又或因楊宗仁始初料理此事之時意
　　在鋭於舉行而所屬各官迎合其意遂虚報穀石之數
　　以少為多均未可定總之舉行社倉之法其中實有甚
　　難者我
聖祖仁皇帝深知其難行之處是以李光地奏請而未允張
　　伯行暫行而即罷此實事勢使然也蓋以民間積貯言
　　之在富饒之家自有蓄積雖遇歉收而無藉乎社倉之
　　穀以為食則當輸納之時往往退縮不前至貧乏之家
　　其仰給社倉固為殷切而每歲所收僅供生計又無餘
　　粟可納社倉以備緩急此責諸民者之難也至於州縣
　　官員實心視百姓為一體者豈可多得今以常平之穀
　　為國家之公儲關係已身之考成尚且侵欺那用虧空
　　纍纍至於民間之社倉安能望其盡心經理使之實貯
　　以濟用乎朕之舉行社倉實因民生起見又諸臣條奏
　　者多言之鑿鑿是以令各省酌量試行以觀其成效何
　　如並非責令一概施行也今湖廣社倉虧缺之數即交
　　與傅敏悉心清查分别核實倘穀已如數交倉而州縣
　侵蝕那移忍以百姓預備之需充一已之私用者著即
　於原侵那之州縣名下嚴追賠補斷不容短少顆粒如
　或民間原未交倉或交倉之數與原報之數多寡不符
　者若必欲令民間照數完納恐小民力有未敷未免竭
　蹷非朕曲體民隱之意傅敏辦理此事必須至公至當
　方於吏治民生兩有禆益也自古有治人無治法必有
　忠信樂善之良民方可以主社倉之出入必有清亷愛
　民之良吏方可以任社倉之稽查各省官民果能實力
　奉行而善全無弊朕實嘉之至於繩以官法而好尚虛
　名則有司奉行之不善負朕本意矣
　　初二日奉
上諭學政一官所以化導士習養育人材職任關係甚重
　近年以來各省督學諸臣頗能仰體朕心祗遵朕訓矢
　公矢慎杜絶苞苴深可嘉奬但向來學政恣行貪劣以
　國家興賢造士之途視為已身射利營私之地此固本
　人之不肖而亦大半由於提調官員贊成之也其學政
　之秉心貪劣者與提調官通同作弊固不待言而學政
　之可與為善可與為惡者提調官則引誘之或挾制之
　使之不得全其操守而於其中網取厚利此提調官之
　惡習而天下之所通知者也學政原有關防若提調官
　持正秉公則學政必不能肆行無忌學政果能公明亷
　潔提調官更當敬禮而玉成之豈可反導之為非乎提
　調與學政相為表裏嗣後學政聲名不好應將提調官
　一併議處其如何定例之處著九卿㑹議具奏
　　又吏部等衙門議奏睢州同知李世彦等怠玩河工
　　事務應革職奉
上諭河工關係國計民生朕宵旰焦勞屢頒諭㫖向來河
　員之怠忽不堪朕所悉知每諄諄訓飭齊蘇勒仰體朕
　意實心料理李世彦孫國瑜二人以旗員而膺河工之
　任理當黽勉効力今仍怠玩若此應加重懲以為怙惡
　不悛者戒著將李世彦孫國瑜即於工所用重枷枷號
　示衆俟伏秋水汛過後請㫖釋放著齊蘇勒查明李世
　彦孫國瑜在工幾年揆其力量酌令出貲効力向聞河
　工不肖之員竟有將完固堤工故行毁壊希圖興修侵
　蝕錢糧者此等罪惡尤可痛恨著交與齊蘇勒時加訪
　察倘再有此等不法之員著即奏聞於工程處正法示
　衆
　　又兵部議駁廣東將軍石禮哈請將驍騎校史啓祥
　　等補授防禦奉
上諭石禮哈將朕引見記名之史啓祥等四人於題補驍
　騎校之後今又題補防禦雍正二年史啓祥等以引見
　記名既已補授驍騎校則當看其居官辦事何如不必
　因曽經記名之故又復題陞蓋人之才力各有相稱之
　職而前後改轍者又多一次引見記名豈能保其終身
　乎石禮哈謂朕記名之員遂可屢次擢用此乃不能深
　悉朕意而該部議駁不將此處情節明白指出但渾淪
　一語亦屬不合朕之辦事若有錯誤諸大臣當直陳無
　隱若無錯誤之處而外臣錯㑹朕意即當明白分晰使
　中外曉然不當含糊具奏此本著該部另議具奏
　　又工部奏辰州府同知黄澍等採買桅木節省銀兩
　　交庫應予議叙寶慶府同知甘國雄未繳節省銀兩
　　行令確查奉
上諭黄澍劉斌著交該部議叙大凡官員辦理錢糧事件
　能據實開銷不令浮冒乃臣子職分應為之事至於議
　叙出自特恩若存希冀議叙之心而故為節省又屬不
　可此案經黄澍劉斌二人連年辦理既有節省應賜議
　叙至甘國雄亦不必行查甘國雄有應行陞轉叅罰之
　處著該部將此節情由奏聞
　　又江蘇廵撫陳時夏奏報婁江水利工程告竣士民
　　請建
萬壽碑亭奉
上諭朕以實心舉行實政全不好尚虛文如士民感恩建
　碑之事屢降諭㫖嚴行禁止今因江南婁江水利工程
　告竣士民具呈謝恩内有願鐫萬壽碑之語而廵撫陳
　時夏代為具題貼黄内並未將建碑字様叙入明係欲
　從民請故本章内有意含糊甚屬不合可速止之
　　初四日奉
上諭朕所交事件甚多諸大臣因何不行覆奏若所交之
　事不可施行應將不可施行之處聲明具奏倘不能辦
　理應將事件呈送朕前朕代諸臣辦理况朕竟日坐勤
　政殿又不憚暑熱欲辦理事務竟無事辦諸大臣如此
　因循遲延不奏其意將誰諉乎著交與内閣將朕特㫖
　交與各該處一切事件俱查明具奏凡朕特㫖所交之
　事並揀選引見人員非内閣轉交即奏事人等轉交嗣
　後奉特㫖所交一切事務並揀選引見人員等事每月
　將已結未結之處著該處聲明情由交送内閣内閣於
　月底彚奏
　　初六日奉
上諭常平倉穀乃民命所關實地方第一𦂳要之政數年
　以來朕為此事宵旰焦勞諄諄訓誡至再至三若地方
大小官員茍有人心斷不忍置之膜外查福建通省應
貯米穀共一百七八十萬石原以備用為數可謂足矣
乃上年稍覺歉收米價畧長而地方大小官員與兵民
之心皆覺皇皇以缺米為慮彼時朕即疑閩省積貯之
數必有虧空故地方情形若此也朕留心訪問近聞閩
省各屬倉穀錢糧虛懸者甚多有銀穀兩空者有無穀
而僅存價值者至於實貯在倉者則十無三四毛文銓
身為廵撫受朕深恩奉朕當面諄諄訓勉切諭况稽查
錢糧係廵撫之專責伊乃將無作有揑稱實貯在倉敢
於欺罔且忍以百姓性命之所需供屬員之侵那作弊
負國負恩莫此為甚向來直𨽻江西二省倉儲不實經
朕特遣大臣前往逐一清查並遴選人員命往將倉儲
虧空之州縣官即行更換是以二省虧空之倉穀漸次
清楚今閩省積弊若此亦當特遣大臣㑹同新任廵撫
常賚將通省倉穀秉公據實一一清查其㨂選府州縣
等官著即帶往并前所發人員遵照諭㫖分别題補委
　署如有查出虧空之州縣並失察之知府等官即將伊
　等解任審追其員缺將前後命往人員應題補者題補
　應委署者委署務期徹底澄清不使絲毫朦混以副朕
　察吏惠民之至意今差往之人與新任廵撫若仍瞻顧
　欺隱料不能逃朕之鑒察不過亦如毛文銓自取誅戮
　耳
　　初七日
諭福建邵武府知府曹友夏福建通省州縣虧空倉穀錢
　糧甚多毛文銓與胡承謀通同欺隱經朕訪聞確實現
　𣲖大臣前往徹底清查爾既任地方知府地方情事無
　不深悉爾所屬之知縣虧空多少從前督撫滿保等如
　何徇庇屬員致其虧空毛文銓如何作弊徇隱高其倬
　如何寛容種種情弊俱著據實供出現今降㫖將胡承
　謀提來朕親加訊問將來私毫不能藏匿爾居官聲名
　尚好但爾之聲名亦據該上司所奏其虚實俱未可定
　今若所供據實尚可寛宥倘有一字虛假將來與胡承
　謀所供及欽差大臣所審有不符之處定行從重治罪
　　初八日奉
上諭倉場米石乃國家第一要務關係最為重大試思此
　項米石民間輸納何等辛苦官員徵解何等煩勞且糧
　艘運送京師何等繁難一顆一粒皆當愛惜不忍輕忽
　朕為此一事宵旰焦勞時時切加訓飭至再至三且曽
　降㫖令修理倉厫等項不惜多費帑金務期完固此臣
　民所共知者托時陳守創身為倉場侍郎自當仰體朕
　心悉心料理使倉厫堅固天庾充盈不致霉爛乃為稱
　職昨朕特遣大臣等前往查看則見京通各處倉厫屋
　瓦滲漏墻壁損壊者十居八九所貯米石漸至潮濕霉
　爛夫以如珠如玉之米糧而視為泥沙之棄擲忍心害
　理莫此為甚若不嚴行稽察無以儆怠忽而清弊端在
　京十倉每倉或都統或副都統各泒一員御史中不論
　滿漢每倉各𣲖一員專任稽察之責其米石出入支放
　奏銷事件不必經管仍屬倉場侍郎管理其房屋滲漏
　墻垣損壊與倉内鋪墊及匪𩔖偷竊一切情弊俱交與
　𣲖出之都統副都統御史稽察遇有查出之處即行知
　倉場侍郎若倉場侍郎等不即辦理妥協敢致遲延著
　泒出之都統副都統御史奏聞倘有應行查出之處不
　行查出則將缺少米石應賠之項著落倉場監督等官
　與泒出之都統副都統御史分賠其通州三倉即照此
　例交與通永道通州副將稽察其失察分賠之處亦照
　依京倉施行
　　又奉
上諭倉儲米穀乃民命所關最為𦂳要福建通省倉穀虧
　空甚多廵撫毛文銓扶同欺隱經朕訪聞確實特遣大
　臣等前往盤查務令徹底澄清使顆粒無虧以備民間
　緩急之用朕之為閩民籌畫者可為殫竭心力矣但恐
　不肖有司等聞欽差將至向紳衿富戸那移借貸以掩
　飾其虧空之項而紳衿富戸等或畏其威勢或廹於情
　面不得已代為應付以圖掩飾彌縫於一時均未可定
　朕此番之差遣大臣清查斷不容有絲毫之朦混隱匿
　且揀選府州縣等官多員令欽差大臣帶往將現任府
　州縣内之錢糧稍有不清者即令更換是現任者必去
　而接任者新來倘紳衿富戸等一將貲財穀米借出便
　成官物斷斷不能退還用是特頒此㫖明白曉諭俾紳
　衿富戸等勿墮貪官劣員之術中使地方積弊永除而
　後任官員亦共知儆戒不至仍蹈前轍著將此通行福
　建郡邑鄉村咸使聞知
　　又議政大臣等議奏隆科多私抄
玉牒存貯家中
皇上降㫖詢問尚多巧飾並不據實具奏應俟辦完俄羅
　　斯疆界事件將伊革職拏問治罪奉
上諭爾等所議俟隆科多辦完俄羅斯之事再行拏回甚
　非朕意朕從前差隆科多前去並非不得辦理俄羅斯
　事件之人以其能辦理而使之也俄羅斯事件係最易
　料理之事特給伊効力之路令其贖罪耳乃隆科多去
　後看其陳奏一應事件不但不稍改伊之兇心逆行且
　並不承認過失而舉動狂悖全無愧懼之形將朕降㫖
　行文查問之事一味隱匿實情巧飾具奏無一誠實之
　語伊既不實心効力則留伊在彼料理俄羅斯之事反
　致妄行攪擾毫無禆益即俄羅斯之事完畢此種種已
　發覺之罪亦不便寛免可將隆科多調回令其速來未
　到京以前爾等請㫖
　　又四川廵撫法敏奏唐十兒毆死屈三讓減等擬流
　　奉
上諭查律内搶奪人財物傷人為首者斬監候又律内罪
　人本犯應死之罪而擅殺者杖一百等語今屈三讓率
　人中途搶奪戱箱持械毆傷䭾箱人王二屈三讓係搶
　奪人財物傷人為首律應斬監候者也管箱之唐十兒
　趕到見箱䭾已被搶去王二又被打傷情急毆打屈三
　讓致死唐十兒應照罪人本犯應死而擅殺者杖一百
　律杖一百折責四十板情罪允符前朕降㫖欲將唐十
　兒減等發落者謂所擬絞監候若與律相符理合詳情
　議減乃為妥協也今律文所載杖一百之條正與其情
　恰相符合該撫何以不引此律而以減等擬流覆奏既
　自稱前議草率而前此草率定議之員何以又不查叅
　明是固執前見倘果有不應減等之處該撫即當據實
　陳奏何得含糊朦混定議使罪名與律例不符著該撫
　再行定議具奏
　　初九日奉
上諭察木多存貯米石炒麵據該撫楊名時奏請交與胡
　土克圖管理該部議覆請令楊名時憲德再行妥議具
　題朕思番民素不食米若將米麵運往中甸則路逺難
　於運送今再交與該撫等妥議恐伊等亦未必有善於
　經理之法著將炒麵二百餘石賞給胡土克圖並將餘
　剰察木多米一千九百餘石交伊暫行收管嗣後凡往
　西藏及往來差遣之人應給口糧者即將此項存貯之
　米動用支給約計一二年間即可動用完畢亦不至於
　黴爛著將此詢問胡土克圖伊若情願即著管理
　　初十日刑部等衙門議奏
　盛京員外郎江海等領出買米銀兩擅行借放取利擬
　　斬監候奉
上諭盛京習俗甚屬不堪若將曽經犯法之人仍留彼處
　勢必惑亂人心又生事端習染不能改革自雍正二年
　為始盛京犯法之旗人官員除發遣外其革職枷責案
　件完結之人俱著勒限送部該部具奏請㫖嗣後永著
　為例盛京風習改易時候㫖再行停止
　　十二日河南廵撫田文鏡奏請停止城鄉分緝之例
　　奉
上諭覽河南廵撫田文鏡請停城鄉分緝之例㕔捕協緝
　之條奏摺甚為允當明晰朕因向來地方失盜文武官
　員處分之例尚未安協年來條奏此事者亦甚多今年
　朕特令怡親王將各條奏處訪問漢侍衞等㑹同兵部
　酌定城鄉分緝之例使文武各有責成便於稽查兵役
各分界限免其推諉朕本意原以武弁之緝盜難於文
職欲稍寛其處分今據田文鏡所奏就新例行之則武
職之處分轉加嚴重與朕本意不符矣又河工通判張
若矩條陳添設捕盗同知通判捕役一事經九卿議覆
准行在案今田文鏡亦稱添設㕔役無益於捕盗而反
滋其弊端以上二條皆關係捕盗之事夫緝盗安民乃
國家之要務朕時刻以之為念惟是外間州縣情形不
能深知總不敢自立主見每見條陳所言似乎可採者
皆發與廷臣㑹議而廷臣中亦多未任州縣之人或意
見不及或草率從事議准覆奏者其中倘有不便施行
之處則在封疆大臣等將可行與否據實敷陳方不負
朕委任之至意今田文鏡不因已經定例之故緘黙不
言委曲周詳直陳情事甚屬可嘉如昔年令旗丁子弟
駕運糧船一事張大有在朕前承認可行朕命其擬寫
勅諭伊即繕寫進呈朕以伊身任總漕所見自然真確
斷不欺朕故信之不疑而舉行之及至事不可行各省
　督撫等陳奏前來次年面問張大有伊奏因出自上意
　之事臣不敢直言是何言與以今日田文鏡所奏與當
　日張大有之事較之則二人之居心相去霄壤矣朕為
　天下主經理萬幾只期政治得宜民生受福不肯存回
　䕶固執之見不敢避朝更夕改之名如田文鏡此奏則
　深知朕心者也著將奏摺抄發各省督撫提鎮各抒已
　見悉心定議具奏
　　十三日奉
上諭田文鏡自簡任廵撫以來體國公忠實心供職整飭
　吏治化導屬員懲戒兇頑加惠良善實能盡教養之道
　河南吏治之整理此衆所共知者且辦事明白諳練操
　守清亷凡陳奏朕前之事知無不言言無不盡毫不欺
　詐其誠懇之意更屬可嘉著將伊入在上三旗以示朕
　優眷賢良大臣之至意
　　又奉
上諭昨欽差四川審事侍郎黄炳奏稱知府喬鐸隱匿䕫
關税銀十餘萬兩廵撫法敏顯有通同欺隱之弊而塞
欽曽為戸部司官亦在牽連之内向來朕原不知法敏
之為人因馬齊薦舉用為直𨽻按察使又因隆科多李
維鈞力薦用為倉塲侍郎後因湖北廵撫員缺一時不
得其人蔡珽力言法敏宜用四川廵撫是以將伊補授
湖北旋調四川乃伊自任廵撫以來專務沽取虛名並
無實心辦事之處朕屢加嚴飭中外所知其在湖廣也
吏治廢弛不能整理倉儲虧缺不能稽查乃傅敏憲德
接任皆一一叅出其調補四川也仍如湖廣之因循茍
且朕又復嚴加訓誡總不悛改今䕫關匿税一案程如
絲狡獪貪婪而法敏公然扶同欺罔背負深恩甚屬可
惡塞欽乃塞爾圖之子因其在部尚能辦事經管錢局
料理甚屬妥協朕優陞為西安按察使兼管河東鹽務
伊受格外簡用之恩自當潔已奉公黽勉効力今佛喜
喬鐸作弊事件内供出伊名不容寛貸法敏塞欽俱著
解任來京質對積善向為刑部司官朕觀其人甚屬庸
平因塞爾圖力薦朕因伊係阿山之子又係法敏親弟伊
父兄受國深恩伊必竭力圖報故用為江西按察使及
蒞任後一味沽名釣譽扶同欺隱裴􁤙度等種種不法
之事伊皆代為隱匿昨乃密奏江西有富戸賭博一案
臣執法究治罰米二百石而邁柱以此人所犯非實在
賭博不過讌㑹遊戯之小節飭令從寛顯係邁柱徇私
故縱等語朕接閲此奏即知積善之挾私誣枉也蓋邁
柱之在江西秉公持正釐剔弊端一毫無所瞻徇若稍
存染指之念則於裴􁤙度陳安策孫蘭宓諸人案内何
求不得而乃貪此數百石之穀價乎此必邁柱整理江
西積弊公正亷明毫不瞻顧積善不得遂其私意故以
此小事排擠明係為裴􁤙度等報復也在朕前輒敢如
此揑造誣詞肆計傾陷實心効力之大臣甚屬可惡此
等居心險詐之人斷不可姑容在位以長刁風著將積
善即行革職回京朕另有處分數年以來朕時時訓勉
諸臣以公忠奉職為先以朋比作奸為戒今觀塞爾圖
　　法敏佛喜積善塞欽等之所行若此是附已者則曲為
　　包荒異已者則力為誣陷可見朋比懐私之惡習仍固
　　結而未解也
　　　十四日康親王崇安等查奏蘇努遺漏未繳
聖祖仁皇帝硃批奏摺四件奉
　上諭蘇努於
聖祖仁皇帝硃批奏摺面頁與
諭㫖中間任意塗寫有是理乎如此之人
天地豈有不加誅戮仍令其子孫長進之理著將此摺交與
　　來奏事之諸王大臣閲看叅奏
　　　又雲貴總督鄂爾泰奏請滇黔墾荒照營田例開捐
　　　奉
　上諭鄂爾泰請開墾田事例於地方實有裨益但本内有
　　贖罪一欵事屬難行凡罪犯捐贖其應准與否必須準
　　情度理細加酌量如營田水利内有贖罪之條朕令該
　　部隨時奏聞請㫖定奪即如今日請㫖者三人而朕准
其捐贖者只有一人若在外省既不能頻頻請㫖而督
撫等又何敢擅自定奪此則事之難行者也至於捐納
一項向因各例人員甚多難於銓選故降㫖停止乃數
年以來捐納應用之人將次用完再越數年必至無捐
納之人而專用科目之人矣從前朕意以為科目之人
讀書明理其居官臨民必無蕩檢踰閑之事近見科目
出身之員不但多有茍且因循之人而貪贓壊法者亦
復不少至於師友同年夤縁請託之風比比皆是牢不
可破假若仕途盡係科目則彼此固結背公營私於國
計民生為患甚巨今鄂爾泰所請墾田贖罪之條既不
可行應酌添捐納事欵除道府同知大員不准捐納外
如通判知州知縣及州同縣丞等官應酌議准其捐納
古聖人立賢無方各途皆有可用之才當使之得以表
見不可執一而論且使富厚有力之家叨受官職便不
希冀科名萌營求奔競之妄念亦是肅清科場之道且
科目中人虛聲惑衆積習相沿上司往往畏懼瞻顧而
　不敢叅劾捐納之員一有不善則輿論不肯姑容上司
　易於執法况州縣佐貳等官其職掌亦不甚大倘不能
　稱職即便叅革且選官之時朕必親行引見若才具庸
　常即令原品休致伊等捐納之時當先自度量而後從
　事朕已預諭矣將來科目之人果能痛改舊習盡變頽
　風朕又何樂而不信任重用之其如何開墾定例之處
　著九卿㑹議具奏
　　十五日奉
上諭盛京甚屬𦂳要兵民旗人最多且地方遼濶十三城
　相隔七八百里有餘將軍副都統俱駐劄盛京城内地
　方人民習氣甚惡教訓整理不能周到朕意當照吉林
　烏喇寧古塔白都納例各設副都統一員管理自廣寧
　義州錦州寧逺至山海關設副都統一員令其分轄福
　州雄遥南金州鳯凰城岫巖吕順等處設副都統一員
　令其分轄使之管理一切事務教訓衆人改易陋俗當
　有禆益再開原與吉林烏喇相隔六百餘里自開原押
　送發遣人犯官兵往返行走月餘甚屬勞苦聞得從前
　以此處往返遼逺議於吉林烏喇開原適中之地在克
　爾素驛站左右酌設官兵以便押送發遣犯人因克爾
　素驛站與圍塲相近恐禽獸駭逸而止今查此處雖與
　圍塲相近仍是大路可以安設官兵惟當禁其駭散圍
　塲耳但一經安設即係永逺居住之所必須相視膏腴
　可耕之地令其居住則押送發遣人犯往還可免勞苦
　矣著議政王大臣詳議具奏
　　又奉
上諭議政大臣九卿各部院衙門八旗將應奏事件遲延
　者甚多從來寛定限期者特為難辦之事應待行查有
　需時日故耳今見三兩日内可以完結之易事亦謂尚
　未及限怠慢推諉置之不辦及至屇期始行具奏與原
　定限期之意實屬相違凡事應隨到隨即辦理完結乃
　將易辦之事稽遲時日此不過從中作弊以為請託之
　地而已毫無裨益著議政大臣九卿將易於辦理事務
　作何另定限期之處詳悉㑹議具奏
　　又奉
上諭趙殿最前同邁柱差往奉天其所辦之事甚屬妥協
　差回奏對朕見其人明白可用伊旋丁憂回籍去年冬
　計伊服制應滿遂特授為湖廣按察使及至來京進見
　其語言恍惚不似從前詢之則云途中染病近始少痊
　朕姑令其到任勉伊實心供職今聞其居官怠忽於刑
　名案件全不清楚惟知袒䕶科目屬員邀取虛譽趙殿
　最著調來京以對品京堂用湖南按察使員缺著江西
　糧道李蘭補授江西糧道員缺著南安府知府蕭義宗
　補授蕭義宗前年引見來京蔡珽叅奏係伊家開戸之
　人出身微賤朕觀其人尚屬可用但既係漢軍開戸之
　人官至郡守亦已足矣是以令回任供職停其陞轉若
　不實心効力定行從重治罪今聞蕭義宗在任盡心辦
　事聲名甚好朕思從前開戸之人多有擢至大僚者如
　佟鳯彩亦係漢軍開户曽任廵撫立賢無方豈可因其
　出身之微限其上進况從前蔡珽之事未曽敗露其言
　似覺可信今觀蔡珽劣蹟昭彰貪汙奸詐種種不法必
　係蔡珽索詐蕭義宗不遂其欲以致結怨故行叅奏且
　蕭義宗平日不肯逢迎蔡珽得其歡心即此一節亦屬
　可取朕之用人一秉至公因才器使初無成見蕭義宗
　停其陞轉之案著該部註銷
　　又工部等衙門議覆雲南廵撫楊名時請將鹽務贏
　　餘銀兩修濬洱海河道奉
上諭楊名時於離任之時奏請將鹽務贏餘銀兩修濬洱
　海河道等語楊名時自任雲南廵撫以來於地方事務
　茍且因循全不經理一味沽取虚名求悦於衆滇省鹽
　政銅厰弊端種種俱係李衞到任之後極力整頓者而
　沈元佐一案亦係李衞查出凡滇省鹽務銅礦錢糧等
　項楊名時在任多年未能實心辦理一件逐事難辭責
　罰衆所共知朕因其為人雖不肯實力急公尚能巧詐
　潔已故姑留在任數年耳今伊當離任之時更有何顔
言及鹽政贏餘銀兩也即此修濬河道亦不過假公濟
私博取去後之名如此用心尚可問乎自古善則歸君
乃人臣之大義似此地方施惠之事當密行陳奏請朕
諭㫖如岳鍾琪之在陜西陳時夏之在江南皆以興修
水利之事密奏於朕待朕降㫖施行並未矜張自以為
功而朕亦未嘗掩其善也滇省河道如果當修楊名時
何以不行摺奏而必見之本章無非冀滇省人民感頌
其善且伊從前將密奏之摺宣露於外經朕切責由今
觀之摺奏之有礙於奸詐之舉者了然而伊之情弊益
顯然矣楊名時在任多年矣何不早行奏請今將離任
之時亦可以待接任者舉行而乘此時急急題請者是
誠何心朕辦理政事豈尚與大臣爭競聲名况君臣本
屬一體大臣所辦之事即朕之事大臣之是非即朕之
是非也人之怨望大臣即怨望朕也人之感頌大臣即
感頌朕也但詐偽之徒巧取虛譽欲奪同官接任之美
名朕斷不容耳凡以天經地義之道同寅協恭之誼為
　　臣子者各當凛遵如楊名時但知有已而不知有人並
　　不知有君尚得靦顔自命為讀書人乎况鹽務銀兩原
　　係國家公項豈可將此為邀譽沽名之具楊名時既欲
　　加惠於地方即當自出已貲以成此舉如法敏前事一
　　例此河所需工程若干俱著楊名時捐修每年捐修所
　　需楊名時既已言及亦著楊名時預為交送滇省著該
　　督撫察核奏聞將來楊名時身後著伊子孫承辦使天
　　下之人知沽名邀譽之徒不但己身獲罪而且遺累子
　　孫也
　　　十六日
　諭諸王大臣等蘇努雖已削籍離宗然原係宗室之人今
　　爾等合詞請將伊之子孫照叛逆例治罪是其子孫俱
　　應即行正法此事甚有關係爾等具本之時隨衆列名
　　或不便獨抒已見今朕特命爾等入見面加詢問
天地
祖宗昭察於上爾等衆人中或有一人意見不同或心中以
　為尚有可寛之處尚有可寛之人可即於此時據實面
　奏諸臣奏請而朕降㫖其辦理之是非實君臣共之倘
　有不應誅戮之人加以誅戮使朕有用刑不當之名實
　爾諸臣之咎是以再加面詢若諸臣心有所見藏匿於
　中而不據實陳奏將來必受蘇努之禍即已身倖免其
　子孫受禍亦必與蘇努之子孫同爾等思之慎之
　　又奉
上諭看滿都䕶今日光景似出實心至於查弼納欲將蘇
　努之子孫盡行正法其心較衆人更為廹切衆人所執
　者國法而查弼納所懐者私心也蓋查弼納與蘇努既
　固結於先惟恐連累於後不若將伊子孫盡行剪滅永
　除已身將來之禍患此情事之必然者即此可見結黨
　之人至於事敗之後其同黨即自相攻擊小人情狀古
　今一轍也嘗觀自古以來亂臣賊子頃刻滅亡者無論
　矣如王莽曹操僥倖成事而受千古之罵名其依附莽
　操之人實為千古所不齒即本人之子孫皆避忌而不
　認其祖父現今秦道然實係秦檜之後裔衆所共知伊
　則迴䕶支吾不以為祖此即惡人之報昭昭不爽甚於
　國法者也大凡要結黨與之人平時未必得其相助之
　力及至有事反多一等操戈下石之流則小人結黨豈
　不無益而有大害乎而趨附匪黨之人平時亦未必得
　其援引之力及至有事豈能免於牽連即幸而逃於法
　網而憂虞畏懼慚赧終身豈不可恥之甚乎滿都䕶查
　弼納與蘇努結交之處前後情形如此爾等諸臣皆深
　知目覩切當以此為戒諸王大臣叅奏之本著交三法
　司定議具奏
　　十七日奉
上諭近因考試新科進士以宋儒所云士人當有禮義亷
　恥句為論題諸進士試卷進呈朕躬自披覽見其文藝
　之工拙優劣固有不同然大槩皆詞章記誦之常談見
　解卑淺識量狹隘未能真知題中之理藴而實有發明
　蓋所言止於儀文末節而已非禮義亷恥之大者也朕
則謂古人言禮義亷恥國之四維者蓋以天下之大四
海之衆皆範圍其中而不可須㬰離而士人貴有禮義
亷恥之説所指甚逺所包甚宏上之為人君下之為人
臣皆當求其大者以為務而不可局於儀文末節之間
也以禮言之如化民成俗立教明倫使天下之人為臣
皆知忠為子皆知孝此禮之大者也進退周旋俯仰揖
讓此禮之小者也以義言之如開誠布公蕩平正直使
天下之人無黨無偏和衷共濟此義之大者也然諾不
欺出入必謹此義之小者也以亷言之理財制用崇
儉務本使天下之人家給人足路不拾遺盜賊不生爭
訟不作貪官汚吏無以自容此亷之大者也簞食豆羮
一介不取此亷之小者也至於以恥言之為人君者憲
天出治誠和萬民則當以一夫不獲其所為恥為人臣
者行義達道兼善天下則當以其君之不為堯舜為恥
若夫迂拘曲謹如鄉黨自好之𩔖不失言於人不失色
於人此乃恥之小者耳曽何足以盡有恥之道乎欲為
　君盡君道欲為臣盡臣道而其道不外禮義亷恥之四
　端士人者必當以天下為已任其身既即為臣之身而
　有致君之責者豈可徒知禮義亷恥之小節而不知禮
　義亷恥之大者乎夫禮義亷恥由一端之小者擴而充
　之皆可以保四海然必知其大者而務之自可不遺於
　其小若或徒窺小節而不知其大則迂拘曲謹祗圖檢
　束一身而不敢任天下之重此則細民之行而非士人
　之道也孔子曰人能𢎞道非道𢎞人其可不勉自奮立
　乎朕引見新科進士之時即欲面加訓諭因天氣炎熱
　恐伊等暫時跪聽不能悉心領㑹今特詳為宣示朕願
　與大小諸臣交相儆勉詳思禮義亷恥之大者身體力
　行則人心風俗烝烝日上而唐虞三代之治庶幾其可
　復見也
　　十八日刑部議奏原叅署光州知州張球勒借邵言
　　綸銀兩全完減等杖徒奉
上諭張球居心行事狡獪異常河南黄振國汪諴邵言綸
　等諸案皆由張球起釁夫以田文鏡如此公正亷明之
　廵撫伊尚爾作弊欺䝉若遇廵撫之平庸者又當何如
　今黄振國汪諴邵言綸俱擬重罪而張球起釁之人反
　從輕擬俾得脱然事外可乎朕時以化導人心風俗為
　念此等不肖之徒斷難姑容令其寛縱從前朝班官員
　慢忽不敬此乃大體所關是以朕將失儀司官二人定
　以重罪後因衆心儆惕朝儀整肅遂將此二人釋放比
　時朕降㫖云此二人從前之獲罪乃衆人慢忽悞之也
　今二人之釋放亦衆人之儆惕救之也張球此案與前
　事相同張球著改絞監候將來朋比黨援之風果能改
　易則邵言綸等罪尚可寛張球亦可免死倘惡習不改
　將邵言綸同張球一併正法
　　又山東廵撫塞楞額奏報濟南社倉工程告竣交鹽
　　法道管理奉
上諭社倉之設應聽民間自便若以官法繩之必致滋擾
　朕屢降諭㫖甚為明晰今塞楞額奏稱山東社倉交與
　鹽法道管理等語據此行之將來流弊必有累及商人
　之處若云商人力量有餘亦當聽其急公捐輸豈有將
　地方公事越格委任使其暗中賠補之理塞楞額又稱
　交與鹽道恐有推卸故行題請等語若係鹽道應管之
　事該員安敢推卸若不應管理之事又何可强其承受
　乎塞楞額此奏未免用巧甚屬不合著另議具奏
　　又署山西廵撫高成齡奏叅革廵檢薛元祐全完贓
　　銀例不免罪奉
上諭應追入官銀兩限内全完亦不寛免其罪者特指騷
　擾苗蠻黎獞之人犯而言所降諭㫖甚明並非内地通
　行之例也高成齡不看全案不察來歴妄引此例具奏
　實屬草率糊塗之極且各省本章内並無誤引此例者
　高成齡何獨錯誤至此著該部察議將此本擲還令其
　另行具奏
　　十九日奉
上諭田文鏡審擬胡大保强行鷄姦勒死曹柱兒一案依
强行鷄姦例將胡大保擬斬立决具題三法司議覆以
胡大保並未成姦改依故殺律擬斬監候夫不肖惡徒
將良人子弟强行鷄姦例應斬决况因鷄姦不從以致
勒死人命則以强姦之惡徒而兼以殺人之重罪有何
可矜可疑之處而反從末減若以其未成姦而改為監
候則視鷄姦為重而轉視人命為輕矣有是理乎此特
法司諸臣有意苛求田文鏡加以殘忍之名以致輕重
顛倒失其情罪之當而不加察耳如此存私奈國法何
設使田文鏡果有錯誤朕自知之無俟諸臣如此逐事
苛索也此案田文鏡所擬本為合理伊於刑名事件詳
慎諳練法司諸臣中未見有能及之者若以私心苛求
其短雖極當理之事亦必漫行改駁豈大臣秉公辦事
之義至於刑部衙門為天下刑名之總匯亦天下刑名
之標準輕重寛嚴務須持平當理方能使民協於中朕
曽因該部於外省案件每事駁重諭以朕非好刻之主
無庸如此迎合凡事當揆度其理酌量其人如督撫之
好寛者則濟之以嚴督撫之好嚴者則濟之以寛蓋寛
嚴相濟而後得乎理之中也乃該部甫承諭㫖不過一
月即將田文鏡此案合理之事故意駁輕不惟欲以見
田文鏡之殘忍苛刻又預料駁輕原屬非理朕必不依
部議遂欲并以苛刻之名歸之於朕且必云田文鏡素
性嚴刻今遵㫖濟之以寛而復不允愈以見朕之好刻
如此用心詭譎甚屬可惡向來有内重外輕之説大凡
督撫題奏本章必勅部議覆而後施行内重外輕乃事
勢之固然也然必該部秉公當理方於國計民生有益
設或一有私心遇督撫之素相親厚者則有意順從之
遇督撫之素不相契者則故意駁詰之不竟成重内之
弊乎從來内外輕重貴於隨時調劑原無一定人臣則
無論内外不可稍有偏私為督撫者須體貼内之部院
為部院者須體貼外之督撫内外之局雖分而所辦者
皆國家之事安可存内外輕重之見乎如督撫徇情寛
容該部據理駁奏則是外臣悦衆沽名而使人歸怨於
　廷臣也如督撫執法不回該部存私駁詰則是廷臣枉
　法踈縱而使人歸怨於外臣也其為弊均而已矣朕心
　則初無成見安有内外輕重之分凡事總歸一理務必
　衷於至當設使在廷諸臣不思秉公持正遇外臣當理
　之事皆如此有意苛索以曲遂其私及朕據理申飭或
　轉歸朕以重外輕内之名此朕之所不受也田文鏡具
　題之案經朕親覽者刑部尚敢意為輕重若此則凡外
　省之咨文到部由部自行定奪者其輕重失宜顛倒任
　意又可知矣嗣後凡督撫咨文到部而各部駁詰非理
　者准督撫密摺奏聞此案著九卿問三法司是何意見
　如此改駁將此案主稿之員一併詳察另議具奏
　　又吏部等衙門議覆貴州布政使祖秉圭條奏苗疆
　　文武官員照邊俸例陞轉奉
上諭沿海等處要缺朕曽降㫖令督撫等預先保題賢員
　引見註册遇有缺出即行補用今苗疆官員與沿海事
　同一體此本内議稱俟有缺出令督撫提鎮保題等語
　　甚屬草率著九卿再議具奏凡沿海苗疆烟瘴邊地等
　　缺調補陞轉之例
聖祖仁皇帝時廷臣及督撫提鎮等屢次條陳曽經隨時酌
　　改朕御極以來條陳此事者亦多又經畧為變通但有
　　治人無治法此事惟在實心任事之大僚秉公持正因
　　地制宜以期行之無弊而地方收得人之效耳
　　　又兵部奏都統希爾根等帶領人員引
　見失儀應革職奉
　上諭都統副都統等引見人員往往進退參差班行不整
　　朕教導指示約二三十次而希爾根范時㨗此次實出
　　有意違玩非尋常失儀可比希爾根著革職從寛留任
　　至於范時㨗乃年羮堯門下鷹犬年羮堯稱其才品超
　　羣滿漢官員無與比並及年羮堯事敗其案内牽連范
　　時㨗之處甚多朕俱不行究問且念其為勲臣之後仍
　　畀以都統重任料伊自必感朕深恩力圖報効乃歴年
　　以來見其辦事昬庸奏對糊塗並無絲毫効力一事可
　取之處揣范時㨗之意或以朕處治年羮堯之故觖望
　於心不肯黽勉亦或才具本屬不及向因工於諂媚故
　年羮堯揄揚太過乃至今日底裏畢現耶范時㨗著革
　去都統在侍衞上行走令領侍衞内大臣請㫖朕非因
　偶爾失儀一節處分大臣特降此㫖諭衆知之
　　又兵部議奏歩軍統領阿齊圖等拏獲逃犯應行議
　　叙奉
上諭此本内議稱阿齊圖等各加一級紀録一次以示鼓
　勵等語夫國家之典賞所當賞而罰所當罰原不專為
　鼓勵懲戒而設而人臣宣猷効力實職分之所當然豈
　必待鼓勵而後勸懲戒而後儆乎况鼓勵等字加之微
　員兵弁猶可若加之大臣則失體甚矣將本發還著另
　行具奏
　　又刑部等衙門議奏張鼎鼐等虧欠銅觔等項銀兩
　　依律斬决奉
上諭三法司將虧欠正項錢糧數十萬兩之張鼎鼐張常
　　住李朝擬斬立决具題朕惟
皇考聖祖仁皇帝寛仁厚德數十年來凡虧缺庫帑之員未
　　加誅戮止令賠補完項此輩侵欺虧空盜國帑以飽私
　　槖罪無可赦然朕亦未忍不教而殺如蘇克濟趙世顯
　　李樹德孫渣齊之貪婪侵蝕皆暫緩刑辟責令追賠即
　　一時未能全完尚亦各有抵項至於張鼎鼐張常住李
　　英貴乃内務府至微極賤之人䝉
聖祖仁皇帝隆恩任用輒敢將正項錢糧冒支百萬餘兩實
　　為國法所不容朕復加恩令伊等將平日凡有効力之
　　處盡行開出雖極細微俱准抵銷正項伊等加倍開銷
　　朕俱恩准此外張鼎鼐尚欠銀六十八萬餘兩張常住
　　尚欠銀十四萬餘兩李英貴李朝父子尚欠銀二十二
　　萬六千八百餘兩朕猶未即加誅復給限三年令其賠
　　補寛恩已極乃伊等用心狡惡立意不肯清還至今不
　　但不肯完納且言實無所有此等奸猾巨蠧若不即行
　　正法使侵虧庫項者知所儆戒則國憲何存李朝係認
　賠伊父李英貴虧欠之項較之張鼎鼐張常住情罪或
　尚有間此案著九卿詳議具奏
　　又刑部奏正紅旗余林佐領下閒㪚磚頭打死家人
　　雅哈里之妻蓋姐應照平人故意毆殺奴僕例擬以
　　枷責將雅哈里并伊母交與該旗變價給還伊主奉
上諭磚頭打死家人蓋姐一案據該部奏稱應將蓋姐之
　夫雅哈里變價給還伊主等語家主打死奴僕有出於
　故殺者有因奴僕獲罪而毆打致死者其父母妻子自
　應分别安頓豈得一例變價嗣後故殺奴僕者其被殺
　奴僕之親屬願投何人應聽其自便此本發還再議并定
　例具奏
　　又署山西廵撫高成齡奏平陸縣知縣何廷元實屬
　　無為應改教職奉
上諭高成齡奏稱知縣何廷元實屬無為請改教職等語
　古稱大舜無為而治蓋無為而無不為也朕治天下只
　期諸事辦理不致曠廢原不務有為之名若該員不能
　稱職則當叅其庸劣廢弛今將不能辦理事務之人乃
　加以無為字様寫入奏章實同兒戲又高成齡於薛元
　佑本内誤引騷擾苗蠻定罪之例看伊近來辦理事務
　糊塗昬憒錯誤種種將本發回何廷元准改教職著另
　行具奏
　　二十日廣西廵撫甘汝來奏請將記名人員
命往補授正印雜職各要缺奉
上諭據甘汝來奏稱廣西緊要之缺請將記名人員補授
　等語大凡引見人員朕不過觀其舉動奏對似覺可用
　者即便録用或偶有記名者亦即遇缺補授並無預備
　多人以待各省督撫奏請分發之理即使要缺需人該
　督撫祇應請㫖勅部揀選方為得體甘汝來此奏甚屬
　糊塗孟浪著另行具奏
　　二十二日奉
上諭據怡親王奏稱玉田縣之還鄉河隄岸衝决附近之
　田禾廬舍有被淹傷損之處朕心深為軫念著散秩大
　臣常明率同御史勒音特錢兆沆二人前往悉心查勘
　並帶帑金二萬兩速行賑濟若有動用倉穀之處將本
　縣倉穀即行動用務使小民得所不致流離再被水地
　畝本年應納之錢糧著行緩徵朕本欲加恩將本年錢
　糧全免但恐此時有已經完納者著將被水之地明年
　錢糧蠲免一年該地方有司應加意撫綏以副朕愛養
　窮民之至意
　　又奉
上諭噶爾弼在軍前干犯重罪應行正法監候在案朕因
　其諳練明白宥其前愆望其感恩改悔施恩格外畀以
　前鋒統領都統之任後見伊辦理旗下事務甚好適因
　奉天將軍員缺一時不得其人故將伊補授諄諄教訓
　奉天一切事務廢弛應實心整理不得瞻徇情面所以
　待之者甚厚而任之者甚重矣伊父亡故多年朕追叙
　其舊日從征之勞從前該部不准議叙因伊陳奏而特
　㫖加以殊恩曠典是不但伊身受朕赦罪録用之深恩
　即加恩伊父一節伊亦當感激致身圖報乃伊自任將
　軍以來雖無貪贓枉法之罪而一味模稜諸事茍且全
　無實心供職之處深負朕恩正欲加以處分不料已伏
　㝠誅此伊負朕恩之報也著革去職銜以彰國法其棺
　柩不准入城
　　又奉
上諭蔡起俊向為刑部司官把持部務聲名甚是不堪及
　任雲南知府旋以議叙應陞道員其任内劣蹟甚多本
　當治罪朕因其辦理軍需可嘉而才尚可用望其改過
　自新是以格外加恩用為湖北按察使乃伊到任後不
　能潔已奉公操守又復不堪向日為隆科多門下走狗
　舉國共知朕知其不可外任故調取來京授以京堂之
　職伊不知感恩悔過滿懐怨望見於辭色嗣因軍前奏
　銷案件多年未清朕欲遣官前往會同綽奇查核以蔡
　起俊久任外官又曽効力軍前諳練錢糧事務是以令
　同傅泰前往清查伊等起身之時朕切加訓諭至再至
　　三蔡起俊自應感朕委用遵朕教誨實心辦事同寅協
　　恭方可以贖前愆而清積案乃蔡起俊懐挾私心舉動
　　乖張剛愎自用一切事件不與傅泰公同商議及到京
　　覆㫖又以己意妄行陳奏摺中列傅泰之名並非傅泰
　　之意蔡起俊狂悖專恣意欲紊亂國政甚屬可惡著將
　　蔡起俊革職拏問以為欽差不秉公者戒令該部將伊
　　從前所有過犯案件悉行查出嚴審定擬具奏
　　　又奉
　上諭昔年曽奉
聖祖仁皇帝諭㫖海外噶喇巴乃紅毛國泊船之所吕宋乃
　西洋泊船之所彼處藏匿賊盗甚多内地之民希圖獲利
　往往有留在彼處之人不可不預為措置欽此隨經廷臣
　　與閩廣督撫議令内地之人留在外洋者准附洋船帶
　　囘内地奉
㫖准行在案此乃
聖祖仁皇帝綏靖海疆且不忍令内地之民轉徙異地實仁
　育義正之盛心也但數年以來附洋船而囘者甚少朕
　思此等貿易外洋者多係不安本分之人若聽其去來
　任意不論年月之久逺伊等益無顧忌輕去其鄉而飄
　流外國者愈衆矣嗣後應定限期若逾限不囘是其人
　甘心流移外方無可憫惜朕意不許令其復囘内地如
　此則貿易欲歸之人不敢稽遲在外矣將此交與高其
　倬楊文乾常賚悉心酌議並如何定限年月之處一併
　詳議具奏
　　二十三日兵部議奏良鄉防守禦胡什巴屬下兵丁
　　向知縣冉裕棐告借兵糧不肯給發喧嘩公堂以致
　　兩相揭報應請差官審理奉
上諭此事顯而易見何必差官審理從前滿洲兵丁俱各
　遵守法度愛惜顔面如公攤公𣲖之事從未有告訐該
　管官員上司之理即給發錢糧少有躭延亦静聽該員
　給放之時支領不似漢軍緑旗兵丁因錢糧等項少有
　躭延即赴上司衙門控告諠譁也近來滿洲亦稍染此
習矣今良鄉縣駐防兵糧若係應給之項知縣不行給
發防守禦胡什巴理宜向知縣講明令其給發若再不
給發良鄉縣密邇京師胡什巴即應申報該部該旗具
奏乃胡什巴並不向該縣講明又不申報反縱容兵丁
家屬赴縣告借糧米如係應給之項豈有借貸之理甚
屬藐法無恥滿洲兵丁斷不可令染此下賤之習胡什
巴既不能彈壓於事前又復揑詞粉飾具報殊屬可惡
著將胡什巴革職並現獲生事兵丁爾部差司官一員
一併鎻拏來京嚴審定擬具奏其餘兵丁著問明知縣
冉裕棐凡此案内有名者俱令其舉出亦著鎻拏來京
審擬將伊等妻子亦皆帶回京師即歸本佐領聽用當
差若有平素守法應留駐防者令該縣保留兵丁倘皆
生事不法亦著該縣據實舉出一併連妻子撤囘交與
該旗所缺之兵著該旗如數另選𣲖往駐防其防守禦
員缺交與該旗開列具奏
　二十五日鑲黄旗都統鄂善等摺奏前任都統公允
　　　祹副都統壽治遺漏未繳
聖祖仁皇帝硃批摺子一件今查出恭繳奉
　上諭此乃
皇考春秋甚高且
聖體違和之後
親筆所批之奏摺也準情酌理委曲周詳允祹等身為臣子
　　不能將事務辦理妥協所録
㫖意又復舛錯致使
聖心煩勞細加改正揆以臣子之道於心忍乎朕恭閲之下
　　實切慘痛向來諸臣辦事之草率
皇考聽政之煩勞大率如此
御筆硃批細改奏摺甚多朕皆敬謹收藏尚未忍展視者甚
　　多今因鄂善等呈繳前來故宣示諸王文武大臣等知
　　之
　　　二十六日
　諭吏部各省服滿候補人員或因補官之期尚逺在籍者
　　甚多伊等曽為州縣官較新任之員自屬諳練爾部即
　　行文各該督撫令其給咨來京以備揀選
　　　二十八日奉
　上諭從來忌辰未有禁嫁娶之例前署古北口提督郭成
　　功叅奏遊擊劉繼鼎於
聖祖仁皇帝忌辰婚娶伏念
聖祖仁皇帝忌辰山陬海澨白叟黄童無不周知凡屬臣工
　　皆當感時哀痛劉繼鼎身為職官尤宜加謹朕觀上年
　　歴本所載此日又非婚娶之期劉繼鼎乃敢肆意妄行
　　為此蔑禮䘮心之事業將伊革職交部從重治罪矣但
　　歴日為天下臣民遵行之本今朕查閲雍正五年御歴
　　於
聖祖仁皇帝忌辰註有婚姻宴會字様又查通行歴本所載
　　字様亦同以如此斷不可行之事載入歴中草率舛謬
　　甚屬不合嗣後通行歴本中逢
太祖
太宗
世祖
聖祖忌辰應將婚姻宴會喜慶等事俱不載入方是至朕宫
　　中每遇
列祖
列宗并歴代
皇后忌辰皆素服齋居御歴中忌辰更不當載入廵幸宴會
　　等字様著欽天監詳議奏請永為定式
　　　又奉
　上諭倉塲米石乃國計民命所闗顆粒皆當珍惜必厫座
　　堅完無損壊滲漏之處米粟方不至於霉爛國家政務
　　莫重於此朕宵旰勤勞時切廑念百計經營布置即如
　　厫底之板及四圍之牆尚不惜數十萬帑金創造修整
　　則身任倉塲之責者自當加意慎重以仰副朕懐倉厫
　　上蓋修理乃極易之事况伊等屢次奏過不時動茶果
　　銀兩修理朕意必然完固豈有厫座損漏至此而竟置
若罔聞托時陳守創身任倉塲全不實心料理以致各
倉厫座損壊滲漏處凡九百二十九座米粟竟有霉爛
者負朕委任深恩實出意料之外况托時陳守創常常
進見亦並無一語奏聞甚為溺職著將托時陳守創及
各倉滿漢監督盡行革職解任至御史殷式訓專司查
倉之責乃敢扶同徇隱亦著革職解任凡各厫座損壊
滲漏之處俱著動支正項錢糧修理若仍交與舊任各
員必致茍且塞責虛費錢糧不能實在完整著欽差都
統御史通永道等同新任倉塲侍郎監督官員實心料
理務期修理完固仍著托時陳守創殷式訓及解任之
舊監督一同看視每倉修理動用錢糧若干即著本倉
監督與托時陳守創殷式訓分賠補項其有霉爛米石
亦著伊等照數分賠其舊任監督著議政王大臣會同
大學士詳加訊問如有本倉厫座全無損漏者仍留原
任將新補監督撤囘如從前曽將滲漏之處詳報倉塲
者著將情由聲明奏聞至各倉監督應賠之項如照數
　全完准與開復凡事當積玩相沿之時非大加改易不
　能整頓吏部侍郎岳爾岱順天府府尹劉於義著補授
　倉塲侍郎其各倉監督員缺著各部院速即挑選人員
　引見順天府府尹事務著申大成暫行署理
　　又順承郡王錫保等摺奏賈富成私買甲米放印子
　　錢應交部治罪奉
上諭部務甚多此事不必交部爾該旗即行辦理今兵丁
　等喜䘮之事俱有恩賞銀兩儘可治辦完備乃仍賣錢
　糧米石借用印子銀若不將此追出徒令其儌幸耳將
　賣錢糧米石及借印子銀人之已還未還本利銀兩悉
　令追出賞給拏獲之官兵嗣後如有買人錢糧米石及
　放印子銀者一經拏獲即照此例賞給拏獲之人再如
　七八人同賣錢糧米石借用印子銀其中若有一人首
　出將伊等所借已還未還銀兩悉令追出賞給遵㫖實
　首之人佐領驍騎校係承辦佐領事務之員乃於該佐
　領内之事不能稽察相應革退將賣錢糧米石及借放
　印子銀人等如何治罪之處一併定議具奏
　
　
　
　
　
　
　
　
　
　
　
　
　
　
世宗憲皇帝上諭内閣卷五十八
　欽定四庫全書
世宗憲皇帝上諭内閣卷五十九
　　雍正五年七月
上諭三十二道
　　初一日奉
上諭上年湖北地方數州被水收成歉薄已降諭㫖令該
　有司動用倉穀減價平糶以惠窮民今聞本年四五月
　間有數處雨水稍多江流泛漲沿江之地罹於水患如
　武昌府屬之咸寧蒲圻嘉魚三縣武昌武左二衛漢陽
　府屬之漢陽漢川二縣荆州府屬之江陵縣荆州衞黄
　州府屬之黄陂黄梅二縣俱係濱江之地田畝有被淹
　之處米價漸昻朕心深為軫念著該地方官加意撫恤
　朕又思此縣衞數處既經被水若仍令其輸納錢糧民
　間未免力竭著將今歲錢糧全行蠲免倘有已經完納
　者准作雍正六年應完之項此朕格外施恩該地方大
　小官吏務須實力奉行使小民均沾惠澤倘有絲毫侵
　　隱假借之處一經察出定行從重治罪再各省藩庫俱
　　有酌留銀兩備用因湖北並無存剩銀兩是以未曽酌
　　留今既有蠲免之州縣恐俸餉公用等項一時或有不
　　敷查湖南藩庫有存貯銀三十萬兩著將銀十萬兩就
　　近撥解湖北布政司再將兩淮鹽課撥動二十萬兩以
　　十萬兩解送湖南補項以十萬兩解送湖北備用湖北
　　既有銀二十萬兩則公項需用可以動支俟徵收還項
　　時即充藩庫酌留之數又聞湖南近江州縣亦有數處
　　被水著總督廵撫確實查明亦照湖北咸寧蒲圻等縣
　　衞之例將今歲錢糧蠲免户部即遵諭行
　　　初二日禮部遵
　㫖查奏
陵寢神龕帷幄色様舊例奉
　上諭覽所查奏既稱檔案未曽記載原由朕悉心斟酌
陵寢神龕寳座供奉之物色理應相同但供奉多年不敢輕
　　易更換俟年代久逺遇應更換之時著俱用明黄色
　　初三日奉
上諭頃岳鍾琪奏稱四川成都府城中有一男子沿街呌
　喊説岳鍾琪帶領川陜兵馬欲行造反其人已被提督
　黄廷桂拏獲臣不便檄訊又不敢隱匿等語數年以來
　在朕前讒譛岳鍾琪者甚多不但謗書一篋而已甚至
　有謂岳鍾琪係岳飛之後伊意欲脩宋金之報復者其
　荒唐悖謬至於此極岳鍾琪不但才兼文武懋著功勲
　而其一片赤心公忠純篤求之古名臣中亦不易覯朕
　是以任以西陲之要地付以川陜之重兵蓋深知其必
　能造福封疆而深信其斷不負朕也若云岳鍾琪或有
　貳心朕當力保之而憸險姦邪之徒心存悖亂不得遂
　其私意是以造作蜚語煽惑人心讒毁忠赤之大臣以
　推折國家之柱石其罪可勝誅乎凡此造言生事之姦
　人蓋由不知朕之心并不知岳鍾琪之心且不知朕君
　臣相信之心而欲肆其鬼蜮之伎倆此不過自昧良心
　自速禍患耳於岳鍾琪何傷乎上年黄廷桂赴任時朕
　　即諭之曰人之謗毁岳鍾琪者多若再有浮言爾切不
　　可聽惟當與彼合力同心以辦公事是朕早已料之於
　　先矣今此成都造言之人斷非出於無因或蔡珽程如
　　絲輩懐挾私怨暗中指使或再有播弄之人均未可定
　　著交與黄炳黄廷桂會同嚴審務將實情究出勿令本
　　人畏罪而自盡勿令姦人殺之以滅口此事闗係誣謗
　　國家大臣重案非民間誣告比也至云岳鍾琪帶領川
　　陜兵馬造反向來川陜兵民淳良忠厚且受
聖祖仁皇帝六十餘年深仁厚澤淪肌浹髓朕即位以來又
　　屢加恩惠伊等至誠感激西省數年用兵軍民人人踴
　　躍急公俱云我主之事我輩應當効力從未聞如浙省
　　刁頑無知之風出一怨言其尊君親上之習實衆所共
　　知共聞者今姦民乃云欲從岳鍾琪謀反是不但誣岳
　　鍾琪一人而并誣川陜兵民以叛逆之罪矣喪心蔑理
　　干犯王章莫此為甚可惡之極黄炳等務將實情審明
　　具奏
　　又
諭吏部各衙門筆帖式在部院辦事者俱係將來陞用堂
　司官之人雖經考取必當慎重揀選補用方於部務有
　益嗣後補用筆帖式時爾部將應補之人俱帶來引見
　朕酌量補用其不及者另降諭㫖不必辦事之日隨便
　皆可帶來再筆帖式内若有不願在伊本衙門行走因
　而告病解退希圖另補好缺者其起補時俱著於伊本
　衙門缺出補用再盛京人員赴任向來原無憑限往往
　補用之後經年累月逗遛京城或在彼處閒住竟不到
　任其堂官亦不咨查至現任官員有告假來京者亦多
　無故稽留不回本任以致部務廢弛此等風俗不可不
　加意整理嗣後選補盛京官員以奉㫖之日為始扣限
　一箇月到任若有違限者該堂官查明咨部題叅照例
　議處除公事差遣外有告假來京者該堂官奏明奉㫖
　給假方准其來京
　　初四日
諭部院八旗大臣今日旗下大臣奏稱馬武家人普大藏
　匿隆科多銀兩擬以枷號鞭責等語隆科多銀兩與馬
　武家人何渉乃公然敢為隱匿該旗止擬以枷責完結
　明係瞻徇情面朕已諭令改擬具奏矣伊等倘謂馬武
　生前効力有年欲為原諒亦祇可施之馬武本身何得
　並免其家人之罪耶從前屢降諭㫖令文武大臣各將
　家人嚴行約束無得聽其朋謀結黨串通生事反覆訓
　戒至再至三無如漸染既乆積習尚未盡除凡屬旗人
　一入大臣之列即有一出名之管家内外傳播諸大臣
　之管家即於同𩔖中輾轉紏合彼此相邀飲酒唱戲結
　黨營私各將主人百般引誘黨與之結大槩多由此起
　入伊等之黨者則於伊主之前將入伊黨之主人稱揚
　贊美令其主人亦互相交好成黨不入伊等之黨者則
　於伊主之前將非伊黨之主人離間陷害令其主人亦
　互相傾軋成讐夫家主果念家僕出力欲加撫育之恩
　亦祇宜於家門之内加意恩養何必縱容結成黨與以
　伊等之好惡為從違乎如此則大臣等非驅使奴僕直
　為奴僕輩所驅使耳况縱僕在外招摇生事實為可恥
　何得轉以為榮及至劣跡敗露爾等為其所累誠何苦
　乃爾耶家僕結黨雖屬細事此風闗係匪輕嗣後文武
　大臣等嚴行束約家僕實力稽查務使各安本分勿得
　縱容結黨倘仍前玩忽不加嚴禁致復有結黨生事妄
　為者經朕聞知必將此等惡僕即行正法著通行傳諭
　八旗以及内府佐領咸使知之
　　又吏部奏工部尚書李永紹修造
　殿試桌椅遲延復揑奏已經收貯應革職奉
上諭朕即位時聞李永紹居官聲名不好是以調任盛京
　工部侍郎令其効力贖罪伊在奉天實能洗心改過聲
　名甚優故擢用工部尚書乃伊自任尚書以來並不實
　心効力所辦事務舛錯謬妄從前尚可藉口以阿其那
　牽制伊不得自由為詞近年以來舛錯之處伊為尚書
　咎將誰歸如
昭西陵碑文鐫字及恭建
聖祖仁皇帝聖徳神功碑闗係
祖宗重大典禮伊皆因循怠忽又如製造戰船礟火噐械行
　　文錯誤修理大城牆垣故意遲延其他交部議處之案
　　甚多今此備造殿試桌椅一事明係有意欺隱姑念其
　　年老効力多年從寛免其革職著降三級休致其工部
　　尚書員缺著黄國材補授
　　　又刑部奏原任莊浪同知王廷松那移茶價銀兩應
　　　追補仍於遲煐名下追茶葉三千包入官奉
　上諭凡缺欠錢糧著落賠補之案本人不能完補乃再於
　　應賠之人著落賠補勿令重追屢降諭㫖甚明今刑部
　　既議王廷松那抵借與遲煐之三千包茶價銀九百兩
　　著落王廷松賠補又議於遲煐名下追茶三千包入官
　　似此重複著追甚屬不合著再議具奏
　　　又工部議覆奉天府府尹尹泰請修理奉天城垣奉
　上諭工部諸事廢弛於一切工程全不詳悉察核今尹泰
　　奏請修理奉天城垣其應修之處或係舊日傾頺或係
　　近今損圯該部並未詳察聲明甚屬踈忽此城工著照
　　尹泰所請修理其從前如何傾圯及今如何估計修理
　　之處交與伊禮布武格一併查明具奏
　　　又河道總督齊蘓勒嵇曽筠奏報伏汛奉
　上諭齊蘓勒嵇曽筠奏報伏汛疏内稱頌之語俱有洪福
　　齊天河伯効靈字様朕敬
天祀神至誠至恪如齊天字様實為越理即効靈字様朕覧
　　之心亦不安嗣後内外臣工本章内將此等祝頌之語
　　通行禁止
　　　又浙江廵撫李衞奏管理南新闗王鈞補足額税奉
　上諭大凡闗税缺額例應題㕘處分其該管官員有設法
　　彌補者乃係自顧考成期免叅罰無具題聲明之例今
　　李衞將王鈞彌補情節具題不合但王鈞於浙江地方
　　公事曽有効力之處今又將缺額闗税補足著交部議
　　叙後不為例
　　　初五日奉
　上諭昨塞爾圖等議奏隆科多菩薩保不法一案悖謬之
　　極塞爾圖素性濫交生事凡屬重案多有牽連如年羮
　　堯蔡珽之案伊俱沾染朕皆從寛不行深究今伊又袒
　　䕶隆科多徇私枉法情弊顯然此等背理之事豈能在
　　朕前欺誑乎凡當日
聖祖仁皇帝屏棄不用之人如阿其那鄂倫岱噶爾弼法海
　　額爾金能泰塞爾圖等朕即位以來念伊等皆歴練事
　　務之人故復任使冀其自能洗心滌慮以贖前愆豈知
　　伊等下愚不移有過而不知改有恩而不知感任用未
　　乆諸事敗露干犯王章仰見
皇考知人之明洞察其隱微而預知其終身也似此下愚不
　　移者甚多難以枚舉朕之知人實不及
皇考之萬一中心愧服今因塞爾圖之案將朕心抱慚之處
　　諭令諸臣知之
　　　又奉
　上諭御史博鼐查明
陵寢所用器皿並將製造遲延之司員叅奏甚是從前朕將
　　尹泰授為盛京禮部侍郎又總管
三陵事務原令其悉心辦理以除向來廢弛之習乃此項器
　　皿尹泰並未稽查陳奏甚屬怠忽負朕簡用之恩著將
　　盛京禮部事務交與武格兼管博鼐所奏即令武格查
　　明議奏昨博鼐賫送奏摺之人係乘驛馬前來從前屢
　　降諭㫖非係緊要本章不得擅用驛馬今博鼐家人賫
　　送奏摺輕動驛馬而盛京兵部即行給與均屬不合著
　　察議具奏
　　　初八日奉
　諭吏部八旗恩廕本具奏完日將降授三品廕生之公侯
　　伯及官員等傳集宣諭曰爾等現今職分應得一二品
　　廕生因爾等平日自暇自逸不肯盡心宣力爵髙禄重
　　而並無效法祖父圖報國家之心亦不以文學武藝訓
　　教子弟徒恃父祖舊勞累世榮顯凡遇公事因循怠忽
　規避不前惟知縱酒賭博全無上進之念所以將爾等
　子弟降授三品廕生且爾等子弟年俱幼穉若得一品
　二品廕生當即以員外郎主事補用補官之後才質庸
　碌不能辦理部務徒被叅革亦屬可憫今暫給三品廕
　生正欲使伊等勉力學習若果能勤謹自立自可造就
　成人朕非輕視功臣而重待部院官員也惟望爾等嗣
　後黽勉向上如爾等子弟有學習成材之一日爾等本
　身即可懇恩具奏朕固樂於加恩若爾等子弟内誠有
　才質英俊可膺一品二品廕生之任者爾等今日即可
　陳奏朕亦樂於加恩仍賜以一品二品廕生
　　又署福建廵撫毛文銓題叅汀漳道劉燦等互相掲
　　告俱請解任質審奉
上諭朕㸔劉燦為人麤鹵不識大體則有之若貪贓枉法
　之事可以料其必無聞伊到任後掲報屬員虧空被人
　將伊掲帖藏匿伊心憤激於衆人前以首觸牆旋即具
　詳辭官因士民多人環繞攀留而止今毛文銓所叅道
　府互掲一案其過自在耿國祚魏彪耿國祚深負朕恩
　甚屬可惡耿國祚著同魏彪解任質審劉燦仍著在任
　質審俱交與楊文乾常賚審明定擬具奏
　　又刑部侍郎黄炳等奏明會審程如絲販賣私鹽喬
　　鐸隱匿䕫闗税銀等案奉
上諭此案内程如絲所差廵兵甚多黄炳未曽詳究又據
　程如絲自認販賣私鹽四萬餘包而蔡珽推為不知程
　如絲私販之事焉有私鹽至四萬餘包之多而蔡珽不
　知之理黄炳亦未將此處究問且所審喬鐸隱匿䕫闗
　税銀一案佛喜通同作弊之處本内亦未置議黄炳辦
　理此事甚屬不及但程如絲蔡珽已擬立斬罪無可加
　而案内牽連各犯多人一加駁詰又至遷延拖累是以
　交與法司議結將來黄炳尚有另行差委之處倘似此
　草率審理定一併嚴加議處程如絲名下應追贓銀甚
　多其原籍家産交與浙江廵撫李衞查明其任所貲財
　交與四川廵撫憲徳查明勿令絲毫隱匿佛喜負恩作
　　姦甚屬可惡著將伊布政司任内錢糧事件速令交代
　　清楚用九條鎖挐解來京質審
　　　初十日奉
　上諭七月初一日朕曽頒諭㫖云從來天人感召之理捷
　　於影響凡地方水旱災祲皆由人事所致或朝廷政事
　　有所闕失或督撫大吏不修其職或郡縣守令不得其
　　人又或一鄉一邑之中人心詐偽風俗澆漓此數端者
　　皆足以干
天和而召災祲是以朕諄諄訓飭頒發諭㫖至再至三而宵
　　旰之時無刻不深乾惕但天下至大兆民至衆察吏之
　　責莫如督撫親民之官莫如守令若地方有司官果能
　　視民如子休戚相闗平時化導有方痌瘝一體則民氣
　　舒暢而乖戾潛消設偶遇雨暘愆期又復為民請命䖍
　　誠祈禱自可挽囬
天意感召休和如張堪之麥秀兩岐魯恭之蝗不入境史册
　　所傳皆實有其事實有其理非虚語也近見有司官平
時不能盡愛養之道民生不厚民俗不淳既足上干天
譴及遇水旱又漠不闗心不知悔過自省縱事祈禱虚
文亦不過勉强塞責甚至不肖之員惟恐報災蠲賦己
身不得火耗羨餘而隱匿不報者有之又或本身原有
虧空轉冀水旱得邀賑濟以便開銷而百姓並不沾顆
粒之惠者有之似此居心行事竟將民生疾苦視同陌
路則民氣鬱而不舒何以弭天災而召豐穰乎朕為天
下主凡民生之休戚吏治之得失皆朕躬之責亦難推
諉於臣工况臣工之是非即朕之是非朕又何能推諉
乎若言可推諉即近在京畿地方亦府尹刑部之責言
不可推諉則雲貴邊方之事亦朕視同畿内一體辦理
之事也如何分得近逺用人察吏之道各有等次朕所
察用者督撫也督撫所察用者有司也若督撫不得其
人朕之過也有司不得其人則督撫之過也至地方百
姓不能為之遂生復性捍患禦災則其過專在有司矣
夫為政之道在於得人而用人之法只得博採輿論然
使但以輿論為憑則如裴􁤙度張楷人皆稱其秉公持
正謹慎和平及至近日江西虧空畢露弊端種種皆裴
􁤙度張楷任内之事伊等從前肆其巧詐茍且因循貽
害地方其罪實難寛貸至如河南廵撫田文鏡者尚有
天理良心喪盡之李紱謝濟世等誣為貪婪如此不辯
公私顛倒是非實可為歎息流涕朕御政五載如此者
不可枚舉只就田文鏡裴􁤙度兩人言之則輿論之不
足憑顯而易見矣輿論既不足盡憑則人之賢否何由
而知只得試用之以觀其後此即古聖人明試以功之
意若試之而稱其職豈非朕心之所樂願倘試之而不
稱其職自當速行更換豈有劣員既經敗露尚可姑留
在任乎乃無知小人不知朕進退人才之苦心而輒有
輕於去留之私議此則愚昧之甚者也如田文鏡在任
五年朕因其有益於地方屢欲用為總督尚不忍令其
輕去豫省裴􁤙度在任一無善狀朕惑於輿論姑留至
於三年以致江西吏治廢弛至此至今朕心悔不早去
　　尚可謂朕之用人輕於去留乎為督撫者當體朕察吏
　　安民之苦心竭誠秉公為國倡率百僚使地方有司皆
　　能實盡父母斯民之道則上與下合為一心官與民聨
　　為一體和氣致祥休嘉日集斷不致旱潦之為憂矣今
　　年春月直隸地方有數處少雨朕心軫念不遑寧處降
　　㫖詢問而總督宜兆熊劉思恕坦然奏稱今歳閏月嗣
　　後得雨亦不為遲朕已降㫖切責如此存心怠忽豈能
　　感召
天和從前雍正二年春河南地方少雨田文鏡具摺奏聞詞
　　意懇切憂民之心露之章句朕覽奏為之心動竭誠祈
　　禱乃伊摺奏到京之二日河南即得大雨朕先亦曽明
　　諭自此以後三年之内豫省皆獲豐收連歳穀秀十三
　　穗麥秀兩岐可見至誠感格無有不應凡封疆大臣皆
　　能如此存心則地方斷無不受福之理田文鏡當加殊
　　恩以獎忠誠任事之大臣著加兵部尚書銜授為河南
　　總督總兵以下聽伊節制此係特恩不為豫省定例朕
　　意各省地方莫要於水旱之事當定為地方官之考成
　　除直隸之玉田寳坻等處江南之泗州盱貽等處湖廣
　　之江陵沔陽等處廣東之圍基等處皆濱江近河素稱
　　沮洳之地似此等地方難以定議外其餘地方官員倘
　　有政治不修化導不力以致民氣不舒災祲見告者或
　　有自顧己私匿災不報者應作何嚴加處分之處著大
　　學士九卿詳議具奏如此則人人知敬
天勤民之道矣自古有治人無治法朕所降諭㫖丁寧往復
　　無非念切民生然必奉行盡善方收實效即如社倉一
　　事朕數年以來屢屢降㫖但可勸民自為不可繩以官
　　法前楊宗仁在湖廣鋭於舉行而州縣官遂迎合其意
　　勉强行之近日竟有官吏將此項米穀侵那者此即奉
　　行社倉之弊非朕之意也又如民間向來多將膏腴之
　　壤栽種烟果以圖重利朕慮其抛荒農務諭令有司善
　　為勸導使知務本諭㫖甚明並非廹令一時改業也今
　　聞有將民間已種之烟葉竟行㧞去者此時既不能樹
　　藝五穀而已種之物又復棄置豈不農末兩失大負朕
　　愛養百姓之初心耶朕所降諭㫖明白周詳而奉行者
　　如此舛錯皆係愚劣官員不能領會且逺鄉僻壤之地
　　未曽曉諭周知此皆地方大吏疎忽之咎著將此諭㫖
　　遍傳直省務使逺鄉僻壤咸共知之嗣後凡朕令遍諭
　　之㫖倘有遺漏宣示不及之處經朕察出定嚴加處分
　　此乃初一日所降諭㫖也乃數日以來隂雨連綿不見
　　晴霽朕甚憂畏䖍誠修省細思近日用人行政之處可
　　以自信或因前日頒發諭㫖欲將地方水旱定為有司
　　考成之處其事有所不可故
上天垂象以示意耶其以水旱為考成之處不必定例大學
　　士九卿不必議奏著將前後所降諭㫖彚寫一處仍復
　　通行並令大小官員各録一道存貯官署以自儆省且
　　使知朕敬
天乾惕之至意期與内外大小臣工共勉之其餘仍照前㫖
　　行
　　十一日奉
上諭
　龍神散布霖雨福國佑民功用顯著朕在京䖍設各省
　龍神像位為各省祈禱今思
　龍神專司各省雨澤地方守土大臣理應䖍誠供奉朕
　特造各省
　龍神大小二像著該省督撫迎請供奉本地䖍誠展祀
　　十二日欽天監奏定歴式奉
上諭民厯内逢忌辰之日䜿柱上樑開市此三事不必刪
　去著另行改寫具奏
　　又直隸總督宜兆熊摺奏直隸近河地方堤岸決口
　　有傷田禾奉
上諭派出那蘇圖傅泰班第每人各帶銀二萬兩前往直
　隸地方有應散賑之處即行賑濟務令窮民得所
　　十三日奉
上諭前聞湖南濱湖之州縣有數處被水已降諭㫖令湖
廣總督會同湖南廵撫查明加恩賑恤今㨿布蘭泰奏
報今年五月以後雨水稍多兼之川襄水發匯赴洞庭
其近湖低窪之處有湘隂益陽巴陵臨湘華容澧州安
鄉岳州武陵龍陽沅江等十一州縣衞申報被水已經
委員查勘動支公用銀兩賑恤其餘長沙等九府州屬
各報早稻已於六月初收成約計有八分九分十分不
等其中晚二稻盡皆秀發八月俱可收穫目今米麥價
值俱已平減等語朕前令該督撫行查湖南被水之地
今據布蘭泰奏報十一州縣衞甚為明晰此數州縣連
年被水甚為可憫著照湖北被水之地一體加恩雖據
布蘭泰奏稱已經動用銀兩委員賑恤朕恐所發之銀
或未敷用著再動用司庫帑銀二萬兩作速確查散給
務使窮民均沾實惠如王國棟已經到任即交與王國
棟料理至湖南湖北近江濱湖之地雖地勢低窪易至泛
溢然居民常被水患朕心甚為憫惻或有隄岸未修或
有疏濬不力務須設法經理以安民居俟邁柱到任後
　會同湖北湖南廵撫悉心商酌將如何興修防䕶之處
　詳悉速議具奏又聞近日湖南米價稍貴之時即有姦
　民撑駕小舟指稱被水災民求乞米糧而搶刦客舟財
　物者凡屬良民斷無有因一時被水米貴而肯甘心為
　盜之理此皆平素兇惡匪類胸懐詭詐乘地方稍有旱
　潦遂以迫於饑寒為名煽惑衆心妄行不法甚屬可惡
　即如向來京城地方偶值隂雨車輛難行米價亦覺驟
　長此尋常各處必有之事豈容小民藉口以為非乎據
　布蘭泰奏稱湖南生事為首之姦民已被擒獲著該撫
　嚴加審訊或另有指使之人或再有兇惡之黨務期究
　問明白不可言迫於饑寒不得已而為此少加寛縱也
　著分别首從定擬具奏
　　十五日河道總督齊蘇勒題叅副將興王政苛刻兵
　　丁以致交甲鼔譟奉
上諭興王政係興永朝之子朕念興永朝當日為人直率
　而隆科多又在朕前力薦興王政是以從前降㫖將伊
　調來引見乃看其人甚是麤莽朕嚴加訓飭令其勤慎
　供職屢年以來張大有進京陛見朕問及興王政張大
　有力言其居官甚好朕因張大有之言是以將伊容留
　在任然副將中稍可簡用之人朕俱擢為總兵而興王
　政仍為副將者朕原知其不可大用也想伊見朕未曽
　加恩益加怠玩不存上進之志齊蘇勒疏稱兵丁怨其
　刻薄料必實有其事著將興王政革職拏問交與范時
　繹嚴審定擬具奏至該營兵丁等果有被屈情由理應
　赴上司衙門控告何得倡率喧譁目無國法著范時繹
　嚴提究審將為首者按律治罪其願退名糧者俱著革去
　兵丁押回本籍令該縣嚴加管束不許復生事端倘再
　有過犯從重懲治
　　十六日兖州總兵官栢之蕃奏報糧艘出境奉
上諭向來催趲糧艘各官祇圖船隻速出汛地往往不顧
　風色順逆及水勢大小催迫前進糧船致有疎虞嗣後
　糧艘經過之地若遇風水未便應與運官公同計議不
　得䟎行以卸已責倘有疎虞之處應將運官及地方官
　一同議處其如何定例之處著九卿詳議具奏
　　又湖南廵撫布蘭泰叅奏攸縣革職知縣陳溥虧空
　　倉穀接任知縣蕭思諤揑報全完應追賠議處奉
上諭據奏攸縣革職知縣陳溥任内浥變倉穀未經買補
　足數而接任知縣蕭思諤揑報全完蓋因蕭思諤與陳
　溥同屬科甲故爾徇私袒䕶朋比為姦設遇李紱楊名
　時為督撫則必因其為科甲而代為容隱矣朕因科甲
　互相袒䕶之惡習大有闗於人心風俗是以屢降諭㫖
　訓飭再三而伊等尚不知悛改今蕭師諤既敢扶同揑
　報應令代為賠補俾得遂其袒䕶科甲之心其缺少穀
　石勒限一年俱著蕭師諤完補如逾限不完著監禁嚴
　追若蕭師諤實在力不能完照例治罪再於陳溥名下
　追補
　　又署湖廣總督傅敏奏黄州府知府王琴請告終養
　　奉
上諭王琴於上年二月補授黄州府知府到任一年即請
　終養既稱伊母年老何不歸養於一年之前而乃待至
　到任一年之後若論未經出仕之人或因冀得一命以
　榮其親而到任未乆即告終養者其情尚有可原如王
　琴則已歴數任陞授知府非初任者可比此必黄州任
　内有不稱伊願之處故借此規避情弊顯然嘗見不肖
　之員始則用意觀望冀得美缺及身到地方稍不如意
　輒以親老為辭巧於脱卸是以父母之年為已身趨避
　之計於臣則為不忠於子則為不孝其為世道人心之
　害不淺前檢閲查嗣庭筆札見州縣等官與伊書函動
　稱如坐水火夫以國家之官職視同水火恣意怨望此
　皆無忌憚之小人也况人臣職守無分難易若皆欲避
　難而趨易則孰當為其難者王琴既存不肖之心其一
　年任内於地方政務必怠忽因循所屬倉穀錢糧或有
　虧空亦未可定著該督撫委員確查並將王琴居官如
　何之處據實奏聞仍詢問王琴如情願供職則留任効
　力若不願供職著革去職銜令其終養嗣後外官呈請
　終養者應作何定例之處著九卿會議具奏
　　十七日奉
上諭科甲彼此袒䕶之惡習實有闗於國計民生人心風
　俗是以朕極力化導訓飭諄諄必欲盡革此積弊以為
　乆安長治之計乃伊都立以滿洲倖獲一第遂薰染此
　習竟至知有科甲而不知朕之諭㫖葉華晫身為縣令
　亦知有科甲而不知廵撫之憲檄其害可勝言乎崔致
　逺為科員時聲名甚屬不好朕即位後伊所密奏事件
　甚多皆懐挾私心欺罔陳奏朕洞燭其姦未曽准行一
　事且其為人狂妄不端目無國法不肯受都察院統屬
　遂倡率衆人妄行瀆奏比時即應將伊正法而朕開恩
　寛宥及伊丁憂回籍朕思此等狂妄不堪之人家居自
　然肆行無忌特令伊都立訪察奏聞伊都立奉㫖將及
　一年而故意遲延不行覆奏及徳明㨿實題叅朕令伊
　都立明白回奏而伊又復含糊支吾不將覆㫖遲誤之
處認罪檢舉竟若朕惟恐人知之者且伊都立推諉知
縣葉華晫不行掲報伊都立身為廵撫於本省彰著之
事不能訪察而悉委知縣主張有此理乎明係袒䕶科
甲並朕㫖亦不遵奉甚屬可惡著交部嚴察議奏葉華
晫身為一縣表率乃庇䕶劣紳不遵巡撫之檄即是抗
違功令尤為可惡著拿問解往山西此案不必交與高
成齡審理高成齡由舉人出身亦每露沽名釣譽袒䕶
科甲之病著俟石麟到任秉公將崔致逺審訊令葉華
晫在旁觀看若徳明所叅崔致逺欵蹟審係無辜將崔
致逺葉華晫一同寛宥若崔致逺劣蹟是實即照崔致
逺如何擬罪之處將葉華晫一同擬罪以為朋比袒䕶
藐視國法者戒夫舉人進士雖同由考試出身然舉人
從一省取中其間文理荒踈而僥倖中式者甚多是以
進士目中往往輕忽舉人而舉人亦惟恐進士將伊屏
棄於科甲之外乃勉强攀援相與随聲附和背公徇私
至於喪品招禍而不知悔所謂大言不慚可恥之甚者
　也况伊都立從滿洲中得中舉人張楷從漢軍中得中
　舉人高成齡從北直中得中舉人文藝淺陋不過短中
　取長將伊凑足中式之額而伊等遂靦顔自附於科甲
　之列不尤為無恥之甚乎又如今年春間揀選舉人有
　旗下王文鼎宋維孜者繕寫履歴進呈居然自稱為一
　介寒儒此皆薰染積弊而自忘其醜者也朕以大公至
　正之道治天下訓導人心最為先務斷不肯任此惡習
　頹風相沿而不改倘仍蹈前轍决不姑貸
　　又奉
上諭任克慎先掣福建順昌縣知縣缺引見時朕看其人
　甚屬庸劣故調簡用為元氏縣知縣伊到任後竟敢苛
　派私費是必心懐怨望故爾肆意貪婪非無心之過也
　任克慎著交與該督等嚴審從重治罪嗣後凡屬月選
　特㫖調簡之員若以才具庸常被叅尚有可恕至於操
　守乃可以自主者倘在任有貪贓欵蹟著嚴加治罪永
　著為例
　　又甘肅巡撫石文焯檢舉審理程如絲一案錯悮甚
　　多請嚴加處分奉
上諭石文焯審理程如絲之案甚屬錯悮今雖陳辨認罪
　總不出朕從前所降諭㫖之外石文焯畏縮因循素性
　如此但其為人居官小心謹慎伊子石禮哈實能盡心
　辦事石文焯從寛免其處分准囘甘肅原任其俸禄永
　行停止嗣後當痛改前非黽勉効力倘仍蹈故轍定從
　重治罪
　　十九日奉
上諭朕惟
孔子以天縱之至徳集羣聖之大成堯舜禹湯文武相傳
　之道具於經籍者賴
孔子纂述修明之而魯論一書尤切於人生日用之實使
　萬世之倫紀以明萬世之名分以辨萬世之人心以正
　風俗以端若無
孔子之教則人將忽於天秩天叙之經昧於民彝物則之
　理勢必以小加大以少凌長以賤妨貴尊卑倒置上下
　無等干名犯分越禮悖義所謂君不君臣不臣父不父
　子不子雖有粟吾得而食諸其為世道人心之害尚可
　勝言哉惟有
孔子之教而人道之大經彝倫之至理昭然如日月之麗
　天江河之行地歴世愈乆其道彌彰統智愚賢不肖之
　儔無有能越其範圍者綱維既立而人無踰閑蕩檢之
　事在君上尤受其益易曰君子以辨上下定民志禮運
　曰禮逹而分定使非
孔子立教垂訓則上下何以辨禮制何以逹此
孔子所以治萬世之天下而為生民以來所未有也使為
　君者不知尊崇
孔子亦何以建極於上而表正萬邦乎人第知
孔子之教在明倫紀辨名分正人心端風俗亦知倫紀既
　明名分既辨人心既正風俗既端而受其益者之尤在
　君上也哉朕故表而出之以見
　孔子之道之大而
　孔子之功之隆也
　　　二十一日浙江廵撫李衞奏浙省所建
聖祖仁皇帝行宫請延訪髙僧焚修頌祝奉
　上諭曰
聖祖仁皇帝念切民生省方問俗不費地方一絲一粟每次
　　頒發
諭㫖甚明此天下臣民所共知者至於
　駐蹕之所地方預備
　行宫乃出於臣工愛戴之心不能禁止亦天下臣民所共
　　知者今
　行宫既屬閒設每年修葺需費防䕶需人在本地有司未
　　免又多一番經理非所以體
聖心而惜物力也李衞所奏甚是即照所請行其餘地方有
　行宫之處如何辦理方為妥協著該督撫會同該管官悉
　　心商酌具摺請㫖
　　　二十五日刑部等衙門奏蘇努將
聖祖仁皇帝硃批諭㫖狂書塗抹悖逆已極應將伊子孫照
　　叛逆例治罪奉
　上諭朕從前在藩邸時與蘇努並無絲毫嫌怨祇因蘇努
　　為人隂險姦邪為惡黨之首引誘宗親要結匪類欲以
　　擾亂政事煽惑人心其害實有闗於
宗社誠為元惡渠魁舉朝所共知者朕即位後冀其改過自
　　新封為貝勒厚加恩眷而伊並不感恩悔罪仍復怙惡
　　不悛又見朕防範嚴密伊不得遂其結黨之私復教導
　　其諸子肆行不法甚至蘇爾金庫爾陳烏爾臣信從西
　　洋外國之教經朕屢次降㫖諭令悛改伊竟公然抗違
　　奏稱願甘正法不肯改易似此忘本背君藐視國法喪
　　心蔑理聞者莫不駭異今查出昔年
聖祖仁皇帝硃批奏摺蘇努竟於
御筆中間狂書塗抹見者無不心寒髪指是其背叛之心顯
　　然昭著罪實同於大逆本應將伊子孫照法司所議俱
　行正法但伊子孫多至四十人若悉行正法朕心有所
　不忍倘分别存留於法又覺未協今從寛暫免其死仍
　照前禁錮著將蘇努父子前後所犯罪案及朕所降諭
　㫖遍行曉諭伊之子孫等若嗣後伊等安静守法再無
　過犯則開恩全其性命倘諸人中有一人犯法者不論
　情罪之輕重定照此本所議將伊即行正法
　　二十七日奉
上諭法敏從司官之職朕加特恩用至倉塲侍郎歴任廵
　撫乃伊深負朕恩一味沽名釣譽茍且因循朕屢加訓
　誨而伊全然不知悛改即如南坪冕山之苖蠻等肆行
　不法騷擾居民搶奪行旅為地方之患乆矣岳鍾琪方
　議用兵勦撫以為除暴安民之計而法敏密摺奏稱近
　邊員弁僥倖軍功議叙遂生喜功好事之心或致激成
　事端在國法既不容置之不問而勞師動衆糜費不貲
　且未免釀成大案等語比時朕見其奏猶以為此庸人
　迂濶之見或道聽塗説之言而不識安邊經國之逺圖
　是以詳悉批示至於數百言冀其醒悟今岳鍾琪料理
　南坪冕山等處苖蠻之事迅速成功永除地方之累而
　法敏與佛喜程如絲喬鐸等通同作弊之處一一敗露
　可知法敏從前之奏實與蔡珽佛喜程如絲暗結黨援
　欲以傾䧟岳鍾琪而阻撓國家之政事並非迂濶之見
　出於無心者也其䕶庇屬下貪官隱匿䕫闗税課乃伊
　營私作弊之一節耳伊受朕深恩膺封疆重寄不能為
　地方禁暴鋤姦乃懐挾私意欲以摧折國家忠赤之大
　臣而使邊民常受兇苖之擾害負國負恩莫此為甚法
　敏著革職挐問將伊所奏原摺發出交九卿嚴審定擬
　具奏
　　二十九日
諭直省總督廵撫等自雍正二年以來朕躬耕耤田而耤
　田之中每嵗必産嘉穀上年自雙穗至於九穗今歲則
　自雙穗至於十三穗在廷諸臣及京都耆庶皆驚訝以
　為竒朕之宣示於衆者並非矜詡誇張以為祥瑞蓋實
　　有見於天人感召之理捷於影響而朕敬
天之心至誠至切願與内外大小臣工共勉之也稼穡為天
　　地之寳民命攸闗我
聖祖仁皇帝臨御六十餘年無刻不以重農力穡為先務仰
　　觀天時俯察地利辨土性而課人功咨雨暘而防旱潦
　　綢繆區畫旰食宵衣偶遇雨澤愆期
聖心憂勞之切侍側臣子皆惶悚不寧所以為萬世謀粒食
　　者至矣盡矣朕朝夕瞻仰者四十餘年今纘承大統竭
　　誠效法念切民依每年䖍祀
　先農躬耕
帝耤仰䝉
上天眷佑疉錫嘉禾信而可徵纖毫不爽是以特頒諭㫖令
　　各省守土官共舉耕耤之禮為萬方百姓祈禱秋成今
　　見各省督撫奏報前來處處風雨均調春麥秋禾並登
　　豐稔雖邊逺荒僻之地亦慶有秋惟直隸湖廣安徽數
　　州縣近水最低之處常年被潦者畧有浸注亦不為災
　　是今歲可稱大有年矣朕感
上帝之垂慈慶下民之受福而推求其故良由今年各省初
　　耕耤田各該有司自然小心敬慎齋祓䖍誠是以感格
上蒼而獲此盈寧之錫倘從此益加敬謹不懈初心則歲歲
　　屢豐可以預必爾督撫等可通行曉諭所屬官民當凜
帝鑒之匪遥勿視耕耤為故事永矢嚴恪以迓
天和天下臣民受福斯朕之福也思之慎之母忽朕言
　
　
　
　
　
　
　
　
　世宗憲皇帝上諭内閣卷五十九
　欽定四庫全書
世宗憲皇帝上諭内閣卷六十
　　雍正五年八月
上諭三十道
　　初一日刑部等衙門奏李茂卿打死胡君彩擬絞監
　　候奉
上諭李茂卿打死胡君彩之案若非爾部駁令覆審竟照
　廵撫等原審結案則兇犯李茂卿竟脱然無罪而屍親
　胡君星反坐以誣告擬流不惟是非失實亦且寃抑莫
　伸矣今經駁囘覆審該撫將一切實情俱已審出按律
　定擬方成信案似此定稿司官若不量加獎勵則將來
　實心辦事之員何由鼔舞嗣後如遇此等事件爾部司
　官茍能細心䆒核駁令覆審果有實情另行改正妥協
　者應將定稿司官量加議叙以示獎勸若有將應照覆
　完結之案妄行苛駁徒滋弊端者其定稿司官亦當加
　以懲戒爾部統於年底彚奏如此則實心辦事之人知
　　所鼔舞而挾私多事之輩亦知所儆惕矣其作何定例
　　之處爾等公同定議具奏
　　　初二日工部奏都統盧詢等監修
昭西陵工程辦理不慎分别處分奉
　上諭據盧詢奏稱修工時值雨水連綿磚塊被濕以致入
　　冬氷凍將磚塊擠出週圍裂璺石角磕損等語
陵工闗係重大自應敬謹修理今盧詢等以冬寒氷凍為詞
　　當時未凍之先何不速行完工及至氷凍之時又何不
　　據實奏聞請㫖明係草率怠忽甚屬可惡著將盧詢鈕
　　倫革職令来保動支正項錢糧交與盧詢等速行修理
　　仍著來保監督如果工程堅固完好届期三年該部奏
　　聞將盧詢鈕倫免其治罪若三年之内有些㣲損裂之
　　處尚須修補者即將盧詢鈕倫正法
　　　又䕶理陜西廵撫張廷棟題叅鎮安縣知縣武維緒
　　　故縱要犯奉
　上諭據張廷棟奏稱武維緒供稱葉玉文由西安至陜州
　上京等語比時武維緒供出之時若張廷棟即著妥貼人
　役跟尋踪跡追捕查拏何難即時擒獲乃張廷棟但將
　屬員題叅以卸己責而不問犯人之必獲與否凡屬實
　心任事者斷不如是武維緒著照張廷棟所請革職武
　維緒有無知情故縱情由著該督嚴審具奏張廷棟既
　將緝捕之責推於屬員朕即以緝捕之責委之張廷棟
　若張廷棟不能將葉玉文挐獲定嚴加議處以為人臣
　不實心任事者戒
　　初四日兵部議准寧古塔將軍庫貯賣穀銀兩酌量
　　賞給挐獲逃犯之人奉
上諭此奏甚屬錯悮庫貯銀兩係正項錢糧何得濫行動
　用即動用賞給挐獲逃犯之人其浮冒濫賞等弊亦當
　定其處分之例不然則地方官不留心稽查是否正犯
　挐獲即便賞賜必致糜費錢糧且恐不肖之徒串謀作
　奸假逃假捕希邀賞賜亦未可定况該將軍等現有養
　亷銀兩該地方遇有此等効力之人即以此項銀兩賞
　給其於情理亦屬允協著另行確議具奏
　　初六日領侍衞内大臣公馬爾賽等奏原任將軍祁
　　立徳在軍前婪贓不法巴達色認伊為父祈立徳題
　　補筆帖式並代伊捐陞主事祁立徳巴逹色分别治
　　罪不准援赦奉
上諭此本内將巴達色等議以不得援赦寛免者原以兵
　餉事務闗係重大之故但本内並未聲明嗣後凡有軍
　機兵餉之事俱不應援赦寛免著永為定例
　　又署直隸總督宜兆熊等題叅大城縣知縣李先枝
　　私派累民奉
上諭李紱任直隸總督時將李先枝題陞天津州知州朕
　調來引見看其人甚屬庸常故令仍囘知縣原任今以
　私派被叅劣欵現有明據常見科甲出身人員多有夤
　縁黨庇之惡習而貪贓枉法者尚不多見今李先枝目
　無國法公然私派科歛苦累小民實科目中極不堪之
　匪類而李紱乃敢在朕前特薦題補天津要缺是李紱
　　不但袒䕶科甲且必有暗受李先枝請託之處著將李
　　先枝革職拏問其私派情由及本内有名人犯該督等
　　一併嚴審定擬再將如何請托李紱之處務須究出具
　　奏李紱受朕深恩不思報効敢於營私欺罔甚屬可惡
　　著將李紱革職其工部侍郎員缺著申大成補授仍兼
　　管順天府府尹事前因廣西貴州查勘疆界及擒挐羅
　　文剛二案將李紱發往廣西比時降㫖若不能挐獲羅
　　文剛即將李紱在廣西正法今羅文剛已經緝獲是李
　　紱已無可辦理之事著行文令伊來京現在應行質問
　　之案件甚多且李紱曽在朕前奏稱蔡珽為人粗疎鹵
　　莽則有之若貪婪不法之事臣可以保其必無今蔡珽
　　諸事敗露在四川任内受賄貪贓劣蹟昭著李紱敢於
　　庇䕶私黨在朕前妄奏此處亦應審問
　　　初七日奉
　上諭太常寺奏請修理
壇廟摺内於
祈穀壇下接寫蜈蚣夾牆字様
　朝日壇下接寫捌字墻字樣草率已極太常寺漢堂官只
　　有吳隆元一人伊於
壇廟典禮奏章並不細心檢㸃任意草率甚屬可惡著將吳
　　隆元交部嚴察議奏
　　　十一日户部議准山東廵撫塞楞額奏請將存價未
　　　買倉穀之各州縣查明題叅奉
　上諭山東捐監之穀每石折銀三錢存貯地方乃係當時
　　經手官員之弊及接任官員因價少難於購買展轉遲
　　延以致穀石久虚未經買補今若責令現任官添銀購
　　買是當日經手之員獲利於前而接任之員代賠於後
　　殊非公平之道當日經手之員多收銀兩現在查明著
　　追今買補倉穀若三錢之數不敷應於此項著追銀兩
　　内准其酌撥添補即行購買以實倉儲其價值數目令
　　該撫照實在時價酌定報部察核其如何辦理方為妥
　　協之處户部再行詳議具奏
　　十二日䕶理山西廵撫髙成齡奏叅革糧驛道嚴昉
　　虧空銀兩應令原任廵撫徳音等分賠奉
上諭此本内議稱嚴昉虧空銀兩應令徳音蘇瞻金秉掄
　三人分賠徳音蘇瞻現在京師並未與嚴昉對質難聽
　一面之詞遂定分賠之數高成齡所議甚屬糊塗著該
　部將徳音蘇瞻確加詢問定議具奏
　　十三日奉
上諭各省副將叅將著該省之督撫提鎮會同分别列為
　一等二等三等出具考語密咨兵部添寫履歴年齒鄉
　貫繕摺進呈其副將叅將中有曽經特用及該上司題
　陞者亦仍分别等次出具考語一體咨部務期秉公據
　實母得瞻徇情面
　　又三法司奏原任山西廵撫蘇克濟竒貪極劣應斬
　　立决奉
上諭蘇克濟在山西廵撫任内虧空侵蝕銀兩至於四百
　萬兩之多而其詐騙富户題官受賄及一切婪贓之事
尚不在此數之内此衆所共知者及至贓私敗露本應
將伊即行正法乃朕格外寛恩暫免其死容其賠補彼
時伊父子認完銀一百萬兩此不過四分之一乃伊居
住山西數載展轉遲延不行完補竟置國帑於度外伊
子達爾布係問擬死罪之人朕念其人尚可用暫寛其
罪將伊釋放來京俾得設法料理意欲俟其賠完國帑
之後朕尚有施恩之處乃伊但顧私財而不知有國帑
且並不顧伊父之性命似此不忠不孝之人尚得謂之
人類乎蘇克濟名下虧欠銀兩四分中只令賠補一分
伊又無别項費用之處而藏匿貲財不肯完公是誠何
心如李樹徳名下虧欠銀兩伊在任時幫助親戚之處
甚多今當追補還項之際伊上𦂳完納漸次清結情有
可原若蘇克濟父子則巧詐百出即如餽送隆科多銀
兩初訊問時並不實供二次始行舉出是又何心且其
所供餽送諸人銀兩又復以少為多甚屬狡獪且伊向
稱蘇瞻為山西之好官昨蘇瞻藏匿貲財十四萬兩被
　伊家人首出蘇瞻既是好官尚有銀十四萬兩則蘇克
　濟歴年貪婪之物藏於何處似此奸惡之徒悖負深恩
　藐視國法三法司擬以立斬洵為不枉今暫緩正法著
　大學士富寧安左都御史查郎阿會同該旗滿洲都統
　副都統等將蘇克濟父子藏匿寄放貲財之處一一嚴
　審務將實情究出具奏並將朕此㫖曉諭蘇克濟達爾
　布知之其家産著照議抄没入官變價其子孫入辛者
　庫當差
　　十六日奉
上諭今年六月内䕶理甘肅廵撫印務鍾保奏稱固原州
　於五月二十四日遭遇氷雹暴雨山水驟聚衝倒東南
　角城墻坍塌兵民房屋被傷田禾現在履畝踏勘等語
　朕聞之深為軫念即降㫖勒部速議賑恤昨提督路振
　揚奏稱固原於五月二十四日大雨帶有氷雹州城東
　南地勢低下臨河不遠河水泛漲將城根砌石浸鬆以
　致上截包磚剝落數丈而裏面土城並未損傷内城地
高北闗地卑城中雨水流聚北闗最低之處約有二三
尺浸塌兵民房屋二百餘間夏秋田禾雖畧被氷雹亦
不成災糧價亦未増長現今夏田收穫小麥每一斗時
值銀七分八九釐固原斗大以京斗計算是二斗二升
有零糧價較前更賤秋禾發生茂盛其兵丁修理房屋
已動用營中公項每兵借給銀三四兩並估計城工費
用所需不過二三百金今工程將竣地方兵民並無被
水不安之處臣不知鍾保如何陳奏致煩聖心有勅部
速議之㫖謹將地方情形據實奏聞等語凡地方官員
將旱澇之事隱匿不以上聞乃朕所深惡是以屢年以
來時加申飭欲其將旱澇之處奏報俾朕得知本地實
在情形耳豈有任意増添幸災樂禍之理覽路振揚奏
摺知固原偶遇驟雨城墻舊磚剝落數丈土城並未損
傷而北闗卑下之地水浸房屋致有坍塌亦夏令雨水
之時所常有者况城垣廬舍修理甚易所費不過三百
金今俱已完工田禾並未損傷米麥價值較前更賤秋
　禾甚為茂盛路振揚身在地方目覩情形據實陳奏如
　此乃鍾保於地方事情漫不經心並不查勘確實草率
　孟浪具題張大其事駭人聼聞是何意見著鍾保明白
　囘奏交部嚴行察議
　　又廣東總督孔毓珣奏報江南宿州靈璧縣地方溝
　　洫不通雨水停積奉
上諭凡為大臣者皆當視國事如家事即非己身管轄之
　地有所見聞亦當據實陳奏方為公忠之道孔毓珣經
　過宿州靈璧地方見溝洫不通以致雨水停積即行奏
　聞甚屬可嘉孔毓珣著交部議叙魏廷珍身為廵撫於
　本省事務漫不闗心况陳時夏奏請蘇松興修水利而
　下江地方即無積水為患之事其明驗如此魏廷珍同
　在江南雖自知無能亦當仿傚辦理今乃視為膜外以
　致低窪之處被水停注甚屬疎忽怠玩魏廷珍著交部
　嚴察議奏孔毓珣所奏著交與總督范時繹轉交署布
　政使噶爾泰確查被水之民加恩賑恤並將應行疏濬
　之水道相度修治使積水暢流不為民害著噶爾泰先
　將正項錢糧動用辦理皆於魏廷珍名下追補還項以
　為封疆大臣忽視地方利弊者之戒
　　十七日
諭大學士九卿天下庶務殷繁斷非一人所能辦理朕宵
　旰勤勞勵精圖治而分猷贊理之任實於爾諸大臣是
　賴為大臣者必須視國事如家事方可謂之公忠不負
　朕股肱心膂之寄如爾等自理家務或一飲一食或製
　一衣裘或造一器皿必商酌盡善措置得宜斷無漫然
　為之聽其錯悞不適於用之理至於教導家人約束奴
　僕其分别優劣賞罰寛嚴之間悉皆公當不渉偏私葢
　不如是則家務不能整飭爾等亦斷無率意而行之事
　而獨至辦理公事之時類多茍且塞責漫不經心或随
　衆畫題畫行而於其中之原委曲折茫然不知或心知
　其不可而瞻顧不肯直言以為非我一人之事不如隨
　班逐隊以免是非至於接待屬員如同僚友平時不辨
　别其是非不督責其過失及至甄别之際又復瞻徇情
　面曲直不分種種陋習皆部院大臣所不能免求其視
　國事如家事者有幾人哉古人云公爾忘私國爾忘家
　言人臣既以身許國即當置家事於不問也今縱不能
　如古人之體國奉公忘私忘家亦安可視國事家事截
　然分為兩途而輕重疎密其相去若是之逺哉庸臣具
　臣之習切宜深戒朕日以良臣名臣之道期望爾等大
　臣爾等慎勿菲薄自待重負朕期望之心至於諸臣存
　心之誠偽朕觀其陳奏之言觀其辦理之事即可洞悉
　其隱㣲或改變初心或屏除舊習朕一見無不知之不
　可不自勉也夫人臣之弊莫大於迎合上意此朕所深
　惡而日加訓誡者朕欲大小臣工俱為好官爾等若欲
　迎合朕意何不即以勉為好官為迎合之首務則朕之
　心慰爾等亦無負於朕矣
　　二十日奉
上諭積善由刑部司官朕加恩擢至江西按察使准其具
　　摺奏事伊自應勉竭忠誠凡有所見據實奏聞乃自到
　　任以後諸凡事務一槩隱匿並不陳奏伊果庸愚懦弱
　　不能特立獨行值邁柱到任之時亦當將地方事務一
　　一告知同心協辦以報朕格外擢用之恩乃反袒䕶裴
　　􁤙度等徇庇屬員邀結黨與揑造無稽之談誣叅邁柱
　　實為深負朕恩邁柱到任以來不避嫌怨為地方生民
　　計實心効力天下共知伊縱不竭誠協助邁柱辦理又
　　何忍誣陷邁柱此等行事是何肺腸與誰商議聽誰指
　　使積善向為刑部司官塞爾圖若非黨與何故將如此
　　不肖之人保舉伊所叅邁柱奏摺朕硃批諭㫖著富寧
　　安查郎阿會同刑部堂官閲看訊問積善務將始末縁
　　由審出積善實供則已若不實供即嚴加刑訊
　　　又
　諭大學士等
皇祖妣
皇妣外家俱有世襲公爵
孝誠仁皇后外家之公爵因常泰獲罪奉
皇考諭㫖革退而比時未令承襲者
皇考或有深意存焉今可著常海之子倫布承襲再原任都
　　統賴塔當三逆變亂時伊統兵征勦克復雲南功績𢡟
　　著朕恭閲
聖祖仁皇帝實録備悉其詳因伊身有過犯其功過適足以
　　相抵是以未封公爵給以阿思哈尼哈番在國法實為
　　允當且當日之不優封賴塔者欲使立功之人咸知儆
　　惕收歛不可恃功驕肆妄為今事歴多年後人已知鑒
　　戒奉法著將賴塔追封為一等公令伊孫博禮屯承襲
　　以示朕眷念舊臣之至意
　　　又河南總督田文鏡奏進瑞穀奉
　上諭朕前降㫖嘉獎田文鏡特加尚書衘授為總督今歲
　　河南通省地方各種收成俱十分豐稔所産瑞穀至十
　　有五穗之多實伊忠誠任事之感召愈見朕加恩之公
　　當矣
　　二十一日户部奏京通十三倉倒塌滲漏應賠應修
　　之處交倉塲侍郎岳爾岱劉於義查明分派托時陳
　　守創等名下勒追奉
上諭此事交與岳爾岱稽查實屬繁擾著將伊等應賠修
　理倒塌滲漏倉厫所用之錢糧及霉爛米石二項逐一
　查清分為四分令其賠補托時陳守創各令賠補一分
　其受交代之監督内已過六個月者則與前任監督無
　涉令現今離任之監督賠補一分著落殷式訓賠補一
　分其接受交代已經兩個月以至五個月者將前任監
　督與現今離任之監督各令賠補一分若接受交代一
　個月者則與現今離任監督無涉應令前任監督賠補
　一分仍著落殷式訓賠補一分
　　又福建總督高其倬叅奏興化府知府卞永嘉等虧
　　空倉穀奉
上諭高其倬雖將虧空各員題叅然屬官感其從前之䕶
　庇自仍頌其寛厚盛徳諒其出於不得已也但高其倬
　聞朕遣官清查將到閩省始急行叅奏身雖謝罪奈天
　下人之觀聽何豈不赧顔疏内又將雍正二年詳報實
　貯之處委於黄國材雖云黄國材失察於前何以毛文
　銓到任二年並不叅奏從來大小官員任内錢糧案件
　一經交代即係後任之責與前官無干毛文銓既已為
　黄國材擔承多年朕又何必苛求黄國材著楊文乾查
　審之時凡有干涉黄國材之處俱於毛文銓名下究問
　追賠
　　二十四日刑部等衙門奏原任鎮沅土府刁瀚兇淫
　　貪劣擬絞監候奉
上諭疏内所稱將刁瀚家口遷住省城之處朕思伊之家
　口若仍留本省管束太嚴則伊等不得其所若令踈放
　恐又復生事犯法刁瀚之家口著遷往江寕省城令該
　督酌量安頓務令得所凡有改土為流之土司其遷移
　何處及如何量給房産俾得存養之處著九卿酌量該
　土司所犯罪案分别詳議具奏
　　二十六日江南總督范時繹叅奏廵察給事中博濟
　　勒索驛站規禮奉
上諭博濟著革職其勒索餽送及挾制調停等情著何天
　培陳時夏嚴審定擬具奏凡被博濟勒索之地方官員
　著伊等將餽送之處一一據實自行出首免其議處倘
　隱匿不言將來一經審出則與博濟一同治罪范時繹
　據實叅奏不徇情面甚屬可嘉若封疆大臣事事皆肯
　如此則不肖無恥之輩共知儆戒於吏治甚有裨益
　　又河南總督田文鏡題叅確山縣知縣周知非玩廢
　　不職奉
上諭田文鏡之待屬員悉秉公心並無刻待科目中人之
　意而科目出身之員往往被其叅劾此皆本人之自取
　葢其意以為棄此一官而使田文鏡受刻待科甲之名
　可以洩其怨憤故有意玩忽事務廢弛政令以為被叅
　不過罷官而止即如李紱謝濟世汪諴等且不惜身家
　性命以讒害田文鏡此其明徵也今周知非係進士出
　身之員又以玩廢不職被劾此等劣員因私怨田文鏡
　而使國家之事廢弛不理可乎此風斷不可長著將周
　知非革職挐問此本内所叅驛路墩舖等項不行修理
　之處俱著周知非修理完固後奏聞釋放囘籍倘仍前
　怠玩著田文鏡奏聞從重治罪嗣後豫省科目出身之
　員被田文鏡題叅者若有欵蹟則照例審擬其以廢弛
　不職題㕘者著該部將情由奏聞請㫖俾科目出身之
　員因結黨怨望上司而廢弛公事者知所儆戒
　　二十七日工部奏庫貯綵紬缺欠令司員賠補奉
上諭此項綵紬向無專管人員以致短少損壊若槩令司
　官賠補未免枉濫以前短少損壊綵紬著盡行寛免凡
　工部應辦事件俱與内務府相闗務須協同辦理如内
　監經手之處工部司官不能進内辦理即著内務府總
　管查看其交收物件務須一一清楚即如用過綵紬若
　交收之時有短缺汚損者便可不收其未交者若不照
　數交還即行指名題叅嗣後凡一應辦用物件俱照此
　　例各處經管之員皆有專責自能留心查察不致有虧
　　短之弊至現在綵紬其有短缺汚損者一一記檔或可
　　染色變價爾等酌量行之至所奏嗣後庫貯物件派出
　　司官專管專收交代清楚母得少有虧缺等語依議
　　　又八旗都統引
　見各副佐領奉
　上諭八旗人員乃國家根本所闗甚重養育教誨不可少
　　懈佐領者乃統轄一佐領之人俾佐領下人等皆不失
　　生計不染惡俗養之教之使趨於善莫要於佐領爾等
　　理冝為國家宣力正已率物教育所轄佐領下人佐領
　　内有原管佐領有世管佐領有公中佐領原管佐領乃
太祖
太宗時爾等之祖或率所部來歸編為佐領令其管理者有
　　之或戰陣有功賞賜人口編為佐領令其管理者亦有
　　之是雖爾等原管之佐領然佐領下人同是滿洲其中
　　亦有從爾等之祖宣力國家得授世職之人之子孫爾
等理宜骨肉視之使之成就若自以為原管佐領將佐
領下人視同奴𨽻而陵賤之殊屬非理爾等若倚勢作
威心懐私刻行不公平違朕保赤之念豈惟國法不容
亦敗汝祖宗勤勞所立之基業矣世管佐領亦因爾等
之祖曽宣力國家或人材可用善於管轄故令其管理
佐領遂世世相傳以至於爾等之身爾等理冝將佐領
下人愛惜訓誨勉盡厥職為國家成就人材念爾祖之
勤勞以永保累世所管之佐領也再管公中佐領之人
特以其能理佐領之事能教佐領下人是以揀選令其
管理益冝將佐領下人教育約束俾趨於善爾佐領等
果抒誠心為國家効力正以持身視佐領下人如同手
足誘掖訓導誠切肫篤則佐領下人無不成就佐領内
事無不辦理矣夫佐領之管佐領下人無異州縣之於
百姓如州縣所轄地方或百里有餘或幾二百里户口
人民不下數萬徵糧斷訟事件繁多然猶可為地方興
利除弊懲惡勸善俾庶民各遂其生以佐領視州縣誠
為甚易一佐領下滿洲多不及二百人少或七八十人
計户不過四五十家世為同里孰守分節儉孰越理奢
侈孰孝弟勤學孰妄亂生事諒無有不知者也管佐領
之人誠於佐領内之善者獎勸優待薦舉以鼓勵之則
善者益樂為善衆人亦皆鼔舞興起勉於為善矣其劣
者亦冝視如子弟開導訓誡初教之不改再則斥辱之
誠如此愛惜而訓誨之雖係下愚亦必中心省悟謂此
反復教誨之者凡以為我也其必悔前非而趨於善矣
倘有賦性頑劣雖行教誨怙終不悛者即申詳叅領都
統等懲戒之或送部治罪以警衆人如此則佐領下頑
梗之徒感懼而不敢為非矣管轄人者不能免於人之
怨己但當於佐領下奢侈者訓使節儉懶惰者免使勤
公將頑梗之徒毫不徇縱即有一二無知之人初時未
免抱憾乆而自悟其所以如此者特以造就伊等俾得
遂其生計之故自然漸知感戴矣今佐領内或有不肖
之人自恃身為佐領凌虐佐領下人不論是非恣意妄
行其或昏懦之輩託為愿人將佐領事盡諉之驍騎校
任其所為其或怠惰之人將應行教諭佐領下人之處
並不身親其事視為具文但屬之領催轉相傳示其或
貪鄙之輩不知愛惜佐領下人反貪小利而朘刻之則
佐領下人何由心服何由成就是以朕今特令每佐領
設副佐領一員協同佐領辦事和𠂻共濟將佐領下人
教育約束庶幾於事有益倘副佐領目無佐領不問事
理肆行無忌亦屬不合如有此等之人該佐領即申詳
都統若佐領與佐領下人結黨目無副佐領朦朧作弊
副佐領亦即申詳都統不可彼此瞻徇情面爾等將朕
訓㫖謹識於心佐領副佐領凡佐領下事務從公辦理
一意和同惟理是求各抒誠心將佐領下人教育約束
禁止妄亂賭博酗酒之徒毋使干法亂紀嚴飭怠惰之
人使之勤力奉公勸諭奢侈之輩使之崇尚儉樸安分
遂生勉習文武之業副朕樂育八旗人材之至意俾凡
係佐領下人皆得以成就風俗淳美於以綿子孫無疆
　之福澤而我朝億萬斯年乆安長治之宏規朕可保其
　無替矣爾等各宜勉旃
　　二十八日奉
上諭前因湖廣近江濱湖之州縣如咸寕蒲圻數處平時
　易於被水者今歲又畧被水特頒諭㫖將今歲錢糧全
　行蠲免沔陽潜江監利一州二縣及屯坐此州縣之衞
　所亦皆屬低窪之地與咸寧等處大畧相同著照咸寧
　等處之例將今歲錢糧全免其有已經完納者准抵算
　明年錢糧之數朕因軫念楚省窮民已發帑銀二萬兩
　令該督撫加意賑恤此銀倘有不敷查湖北現有買穀
　備用之銀六萬兩著即將此項銀兩動支於應用之州
　縣分給賑恤務令均沾實惠
　　二十九日奉
上諭提督廣東學政給事中楊爾徳謹慎老成今聞患病
　溘逝朕心深為軫惻伊旅柩囘籍時著該地方督撫酌
　量照看再伊家有七旬老母著行文浙江廵撫李衞亦
　留意照看
　　又户部等衙門奏涿州知州鄭錫爵等自首冒銷老
　　婦銀兩應令署總督宜兆熊等保題到日再議奉
上諭若該署督果行保題即准結案不必再議此項恩賞
　内各省冒銷之銀甚多朕令其自首免罪乃屬殊恩該
　督撫自應確實查奏倘州縣官不據實數首出畧舉一
　二以塞責而暗中仍有隱匿者經朕察出將本官嚴加
　治罪該管上司一併嚴加議處
　　三十日吏部議奏太常寺少卿吴隆元奏事不敬應
　　革職奉
上諭吳隆元為人居心甚屬不端向因隆科多年羮堯在
　朕前力薦是以擢用然薦舉雖由伊等而擢用出自朕
　恩乃吳隆元並無感恩効力之誠凡陳奏保舉俱逞其
　私詐且觀其相貌狼顧與查嗣庭相類至於科甲黨䕶
　惡習經朕屢次訓諭諸臣無不心悦誠服惟吳隆元毫
　無領受悦服之意此乃黨䕶科甲之渠魁也若但將伊
　革職伊轉得安閒自便著革職仍在原任効力行走倘
　再不悛改定行從重治罪
　　又刑部等衙門奏盜犯顧了頭等斬決奉
上諭顧丫頭黄三聖俱著即處斬黄三聖已經行刧二次
　此案内又復窩盜分贓兇惡已極而陳時夏以為情有
　可原擬以發遣甚屬疎縱前張楷將確實强盜數人改
　招寛釋又如今歲秋審招册内署甘肅廵撫鍾保將因姦殺
　死親夫案内奸夫樊先成擬為緩决其夫既遭慘死其
　婦又被極刑皆因樊先成而起今當秋審之期此人尚
　可緩決乎又福建廵撫毛文銓將賭博殺死人命之邱
　竒章擬以緩決邱竒章設局誘賭又復毒毆斃人性命
　兇惡若此尚可緩決乎書經曰天討有罪五刑五用哉
　刑罰之設乃帝王代天出治除暴安良之要務而庸鄙
　無識之流惑於救人一命勝造七級浮屠之諺語以為
　曲全一人便可得美名而獲厚福殊不知其人無罪而
　蹈顛危果能救之則為隂隲倘係犯罪應死之人而故
　　意寛縱是為枉法殃民豈不干天地之和而造子孫之
　　孽乎如國家之設倉積穀乃水旱緩急之所賴百姓性
　　命之所闗而徇情邀譽之上司一任屬員之浸漁而不
　　問以致顆粒無存倉廩空虚一時需用無所資藉而嗷
　　嗷待哺之民已成溝中之瘠是為民父母而使千百善
　　良之人死於其手此等罪孽上通於
天今乃於此處不加儆戒恐懼以贖愆尤而欲曲活行兇刼
　　奪之盜犯以求邀福於㝠㝠之中安有不遭天譴者乎
　　古聖人所云罪疑惟輕者亦必其中本有可疑之處然
　　後酌量從輕未聞於無可疑之中而枉法寛貸以沽長厚之
　　名也夫政寛則民慢因而犯法者愈多是不能息事而
　　轉以生事不能愛人而轉以害人故子産云水懦弱民
　　狎而玩之故多死焉火烈民望而畏之故鮮死焉此一
　　定之理也朕覽秋審緩決人犯中亦有情罪可惡者或
　　因彼時正法之人已多故從緩決並非一次緩決之後
　　便永不正法也若内外辦理諸臣以為一次既寛便不
　當正法則與緩決二字之意不符陳時夏毛文銓鍾保
　身任封疆不能秉公持正而枉法故縱是何意見著明
　白囘奏
　　又廣東總督孔毓珣題叅南雄協副將李建功苦累
　　兵丁奉
上諭李建功到任未幾若言因操演苦累兵丁如何可令
　解任李建功不必解任但不便仍留原任著該督酌量
　調補别營副將兵丁葉肯堂等不服操演擅敢辭糧離
　伍大干法紀著該督嚴提究審將為首者按律治罪其
　被營棍脅誘隨行之人審訊時若伊等有情愿歸農者
　著革去兵糧押囬本籍令該縣嚴加管束倘再有過犯
　嚴加治罪
　
　
　
世宗憲皇帝上諭内閣卷六十
　欽定四庫全書
世宗憲皇帝上諭内閣卷六十一
　　雍正五年九月
上諭二十九道
　　初二日奉
上諭民生日用所需制錢最為切要朕特為便民起見屢
　頒諭㫖嚴禁銷燬制錢並令京城及各省督撫駐劄之
　省城不許鑄造黄銅器皿三品以下官員及兵民人等
　不得私用此朕欲期錢文豐裕為小民易於資生非朕
　有所需用也已曽諄切詳諭不啻再三自曉然於天下
　矣京城現今奉行錢價已覺稍平乃近聞各處督撫駐
　劄之省城銅器店内仍用黄銅鑄造者甚多此明係各
　省督撫奉朕諭㫖之後不曽實力奉行只以告示曉諭
　虚文掩飾而已朕時時切諭内外諸臣若朕所頒諭㫖
　有不便於民之處即當㨿實敷陳請弛其禁斷不可陽
　奉隂違有失為政之體各省督撫等寧不聞之乎且朕
向因錢局鼔鑄日増而錢文日見短少即灼然知有銷
燬制錢鑄造銅器之弊嗣於京城内果屢次挐獲銷燬
制錢之奸民而欽差官員至甘肅地方亦見有燬錢為
器者與朕所料若合符契則黄銅器皿必當嚴禁明矣
省㑹乃督撫駐節之區耳目最近政令易行非若逺鄉
僻壤之難於稽察也若果實心遵奉甚屬易事朕為制
錢籌畫宵旰焦勞各省地方官辦運銅斤亦甚費經營
䟦渉之苦然後官局得以鼓鑄錢文以資百姓之用夫
以鑄錢如此之難而奸棍貪財射利竟將已成之錢復
行銷燬蠧國害民孰大於此故禁用黄銅者所以杜燬
錢之源也乃督撫畏一二犯法貪利工商之怨望背朕
㫖而輕民計是何心也今特再加訓誡各省督撫務宜
實力奉行朕令人於各省查訪倘仍前疎忽定將督撫
嚴加處分至於黄銅器皿亦非人生必不可缺之物鐵
錫瓦木可以代銅器者甚多朕前諭㫖甚明况交官仍
得價值又何樂而不為但從前曽斟酌三品以上許用
　黄銅器皿今猶覺濫用者多嗣後惟一品官員之家器
　皿許用黄銅餘著通行禁止如有藏匿私用不肯交官
　者槩以違禁論中外臣民其知朕意毋忽
　　初三日奉
上諭據岳鍾琪奏川省米船往往夾帶私鹽及違禁之物而
　不肖官吏又復借端需索應照淮安之例酌量稽察𣙜
　税等語查湖廣等數省向來買運川省米石今若照岳
　鍾琪所奏將來販運米石不致阻滯否著九卿㑹議具
　奏
　　又奉
上諭福建汀州府同知李暲看來人明白可用是以用為
　江南太平府知府今因伊同知任内揑報實貯倉糧一
　案被叅革職查伊揑報情由係知府張無咎逼勒李暲
　已自行檢舉情有可原太平府知府著吏部不必開缺
　張無咎李暲之案現交楊文乾等查審著行文與楊文
　乾等若李暲任内只此一案其中無甚情弊則於審結
　之後令其赴太平府新任倘伊另有虧空不清之項著
　楊文乾等奏聞請㫖再行開缺
　　又工部議奏革職同知李世彦等分賠工銀奉
上諭河工追賠之項其中情由不一有該員侵蝕入已者
　有修築草率本不堅固易致衝决應當賠修者有當潰
　决之時該員預知例當賠修而以少報多先留地步者
　甚至有故意損壊工程以便興修開銷者種種積弊不
　可枚舉皆屬法難寛宥但亦有經手之員本無情弊而
　照例則應分賠者在該員則情稍可原而承追之時無
　力全完亦於國帑無益朕意欲開恩稍為變通其如何
　酌量分别定例方為妥協之處著九卿詳議具奏此本
　内朱家口工程因從前並未題估是以該部駁查隨經
　河道總督将經手人員即派令分賠果否情理允協而
　於錢糧無虧之處著一併議奏
　　初五日奉
上諭前胡嘉佩等虧欠帑銀開出朝鮮國人賖欠銀六萬
　　餘兩以抵公項朕恐胡嘉佩等開報不實或有累及外
　　國之處故令行文詢問並令内地貿易之人與朝鮮賒
　　欠之人在中江地方質對明白使中外之人不得互相
　　推諉以息擾累今據盛京禮部奏呈朝鮮國王李昑咨
　　文朕見其詞甚支離意多巧飾據此則該國之人欠銀
　　之處顯然矣本應照議政所議令中外之人質對明白
　　按數追還朕思當日朝鮮已故國王李燉才幹優長政
　　令嚴肅深䝉
聖祖仁皇帝眷注嘉奬李燉曽將伊國負欠之人正法想見
　　其辦事之公明向聞李昑柔懦無能權移於下觀此咨
　　文推托牽强之語必其陪臣所為非該國王口氣葢因
　　不得自主之所致似此清查積欠之事該國王必不能
　　辦理今若以不能辦理之事委之甚非朕柔逺之意此案
　　不必質對其朝鮮國人應還之銀著從寛免追此朕加
　　恩於外藩並非疎法於内地也至從前該國王李燉理
　　民馭下之善朕至今思之
　　初七日署廣西廵撫甘汝來等條奏廣西土司事宜
　　奉
上諭甘汝來李紱等所條奏廣西事宜識見淺陋更多迂
　謬不可行之事即如督撫同屬封疆大臣各土司受其
　管轄事均一體其文移事件各省定例或由廵撫㑹同
　總督或由總督會同廵撫因地制宜必有深意若為廵
　撫者果能公正亷明惠威兼著土司豈有但畏總督不
　畏廵撫之理而甘汝來等闇於大體乃以主稿之先後
　駐劄之遠近為辭至有土司不畏廵撫並不畏總督等
　語淺陋已極又如土民習俗為非多屬漢奸引誘今甘
　汝來等奏令各土司敦請師儒設立義學勢必延漢人
　為師而漢人中讀書自好者未必肯為土民之師將來
　桀黠無賴之徒畧識數字借名為師益得肆其煽惑貽
　患滋深甘汝來條奏中欲申禁漢奸以免刁唆而所言
　如此豈不自相矛盾乎况土民愚蠢性成惟在地方官
　約束嚴明使知畏威戴徳庶可收革面革心之效乃欲
　以三字經千字文之類謂可使之明義理而消兇惡亦
　迂濶之甚矣疏内又云請嚴懲渠魁以儆諸蠻凡係犯
　法之人必誅首惡此又何待甘汝來等之條陳乎廣西
　土司事宜鄂爾泰韓良輔現在會同料理若有應行事
　件伊等自斟酌陳奏並未令甘汝來等條陳土司之事
　而疏内妄稱仰塞詔㫖甚屬不合著将此本擲還
　　初十日營田水利府叅奏定州知州程恂等違悮工
　　程奉
上諭朕為直隸地方興修田畝水利以厚民生特令王大
　臣等經理其事該地方有司自應休戚相闗視同一體
　畿輔密邇京師朕時加訪問如保定府知府李正茂前
　在知縣任内時正值大水之際伊防䕶隄工殫心竭力
　實為盡職之賢員朕已加恩擢用其有阻撓公事及玩
　忽工程者於國法斷難寛貸此所叅程恂駱為香俱著
　革職在營田水利工程効力行走程恂荒廢未開之田
　畝著仍交與程恂營治倘明年再有遲悮定行從重治
　罪徐穀瑞因見隄工危險遂推諉規避將地方之事視
　為膜外著交部察議具奏又據欽差大臣常明奏稱寶
　坻縣最係低窪之地平時易於被水知縣吳槃實心辦
　事將上年特發帑金新修之隄岸加意保䕶晝夜廵視
　是以隄岸完固而地方不受水患甚屬可嘉著將吳槃
　陞授山西大同府知府常明又稱玉田縣知縣魏徳茂
　專務虚名而諸事怠玩防守工程亦甚廢弛魏德茂著
　革職
　　又大學士張廷玉工部尚書黄國材等遵
㫖議覆河南總督田文鏡條奏請定事主揑報盜案處分
　　等欵奉
上諭弭盜安民乃為治之首務但緝盜之例最難於斟酌
　盡善行之無弊如立法稍嚴似可防盜犯漏網之虞杜
　地方官諱匿不報之患然上司督責州縣州縣督責捕
　役按期處分勒限責比過於廹切人多顧恤考成巧圖
　脱卸勢必有誣陷寃濫之事如立法稍寛似可詳籌緝
捕免累無辜然又恐州縣視同膜外漫不經心捕役玩
法養奸盜風愈熾此緝盜設法之難也至於失事之家
往往亦有張大其詞者或以少為多或以竊為强甚至
扳害平人洩其私憤挾制官長任意肆行此又報盜之
弊也以上種種情形朕皆知之甚悉時時籌畫而未得
盡善之道今覽田文鏡奏摺其言甚為明晰且現在豫
省地方有全無影響而揑報被盜者有别因事故而託
稱盜案者有以竊為强欲快其挾制之私者有以口角
微嫌遂報被盜欲逞其刁誣之計者此皆現在鑿鑿可
據之事既有如此惡習法當嚴加禁止但思若嚴揑報
被盜之處分刁詐者固知歛跡恐謹良者必至不敢報
盜矣朕實難之夫為民害者莫甚於盜則為治者莫切
於弭盜弭盜之法貴乎至公至平確當不易寛嚴輕重
之間皆須斟酌得宜無絲毫偏陂之處則盜犯不能漏
網平民不致拖累官吏皆盡緝盜之責而不敢任意輕
重以失實事主得申被盜之苦而不敢借端生事以滋
　擾如此匪類方知儆懼而良民悉得寜居於吏治民生
　乃有裨益爾等可會同九卿科道及部曹内曽經外任
　年乆者悉心酌議務期妥協併將田文鏡摺奏事宜詳
　議具奏
　　十二日奉
上諭凡縣令改授教職者因其不勝牧民之任例當罷斥
　朕念其讀書攻苦選授一官不忍遽令廢棄是以俾居
　師儒之席以展其所學此朕格外之恩也况教官有化
　導士子之責較理民之任闗係尤重伊等應當殫心竭
　力以盡職守倘因改授之故志氣隳頹奉職怠忽著各
　省廵撫學政查叅從重議處
　　又奉
上諭朕因直隸湖廣州縣數處近江臨河平時易於被水
　者今歲又經澇溢故降特㫖將錢糧全行蠲免此乃軫
　念水鄉之民施恩格外而他處聞知遂生冀倖之意如
　固原地方六月偶遇氷雹而鍾保遂張大其事揑詞具
　奏續據路振揚摺奏前來始知暫時驟雨帶有氷雹夏
　苗並未傷損秋禾發生茂盛今覽鍾保本章亦自稱勘
　不成災似此虛假衆所共見朕因人情如此是以聞江
　南浙江近水之地亦有數處被水未曽加以格外之恩
　然軫念窮民朕懷殷切著江南總督范時繹動用庫銀
　二萬兩於上下兩江應用之處散賑著浙江巡撫李衛
　動用庫銀一萬兩於應用之處散賑務選賢員辦理令
　窮民均沾實惠儻有餘剰銀兩著該督撫奏聞
　　又吏部奏署理甘肅巡撫鍾保奏報水災不實照例
　　議處奉
上諭鍾保由司官之職朕加恩擢用至布政使伊到任以
　來専務虛名並不實心辦事上年詳辦兵糧一案將國家
　錢糧市恩邀譽今年秋審又將因姦殺死親夫之重犯擬
　以緩决刑罰顛倒莫此為甚見者無不駭異至於摺奏錯
　誤乖張之處不可枚舉一味柔軟沽名鍾保著革職以為
　人臣負恩溺職者之戒並非因其悞報災傷將伊罷斥也
　　又兵部議奏旗人毁打米厰案内失察各官照例議
　　處奉
上諭本内議將城守營千總李勇革職據常賚咨稱該千
　總駐劄外城應免失察處分因奉部文嚴切只得勉遵
　開送等語而兵部遂將李勇議以革職夫以不應議處
　之員而常賚見部文嚴切遂爾開報且稱只得勉遵甚
　屬不合兵部旣强駁於前又復定議於後亦甚不合李
　勇著免革職常賚與兵部官員俱交部察議具奏
　　十三日禮部議駁署廣西廵撫甘汝來奏請鎮安土
　　府設學奉
上諭甘汝來由部屬用為府道旋陞廣西臬司又超擢廣
　西廵撫伊自應感戴朕恩力圖報効乃聽從李紱之指
　使一味沽取虚名並不實心為國家辦理政務上年調
　取來京時朕切加訓誨伊在朕前力認痛改舊習情詞
　懇切嗣因泗城土府一案韓良輔前往雲南與鄂爾泰
　會商彼時署理廣西廵撫印務不得其人朕意甘汝來
在粤年久諸事熟習是以令伊前往乃伊到彼仍聽李
紱之指使全不改悔前非其奏摺敷陳之言多有悖謬
昨與李紱合詞條陳土司事件甚屬支離此本内所請
鎮安土府設學一事並非目前苖疆急務而甘汝來趂
其署印之時星速為之若刻不可緩者葢其心急於沽
名市惠惟恐為人所奪取也此等識見卑鄙之甚甘汝
來所請設學一事不准行著俟韓良輔任事後斟酌具
奏又甘汝來謝恩本内有荷蒙皇上曲賜寛容之語前
日楊名時奏摺内有䝉皇上使過之仁字様夫人君秉
持國法悉本公心以行直道曲則不直不直則不公矣
而甘汝來所謂曲賜寛容者果感恩之語乎抑必有用
意乎凡人立身當改己之過帝王為治當戒人之過若
以使過為美事則是縱容臣下之愆尤而轉加以任用
似此行之必為世道人心之害安得謂之仁乎此等疵
謬之語本非聖賢之訓大約後世權謀術數之流藉以
掩飾其詐偽而巧猾之人又以此貌為頌揚而隱含譏
　刺豈臣子對君之義乎甘汝來謝恩本著擲還前韓良
　輔告假送伊母櫬回籍朕允其請令甘汝來仍署廣西
　廵撫事務今看甘汝來不宜乆署廵撫之事著即囬京
　廵撫事務仍交韓良輔管理俟楊文乾囬廣東後著阿
　克敦前往廣西署理廣西廵撫印務韓良輔方起身囬
　籍
　　十四日奉
上諭據鄂爾泰摺奏雍正二年雲南提督郝玉麟帶兵由
　中甸前進察木多時各兵曽借餉銀五萬七千二百四
　十餘兩雍正四年撤兵之時原議作三年扣還今已扣
　除本年夏秋二季銀七千一百一十兩其餘尚有四萬
　三千兩若照三年扣還之議兵丁畧覺艱難請寛作六
　年扣還等語當日兵丁前往察木多時未免起身匆忙
　馬駝之屬畧覺多費朕心軫念原欲將借支餉銀全行
　豁免以示恩恤因一時未暇降㫖今覽鄂爾泰所奏著
　將應扣銀四萬三千兩悉行豁免其已扣之七千餘兩
　仍照數賞給兵丁使伊等食用寛裕以副朕愛養兵丁
　之至意
　　十五日奉
上諭聖人之道為人臣者過闕必趨而於家庭父母之前
　亦有趨庭之禮孔子云事君盡禮人以為諂葢因敬謹
　之念素存於中故舉動威儀之間自無怠忽非勉强於
　臨時也前者大朝之時有漢司官二人於班聨之中大
　失禮節朕降嚴㫖欲重治二人之罪嗣後衆人皆知儆
　惕不蹈前轍因而寛釋至於引見之時往往漢官有在
　朕前高視濶步舉動不恭者又聞各部堂司官辦理公
　事滿司見滿堂則屈一膝應對而漢司之對堂官則或
　立或蹲一任其意同一堂司何以滿漢之禮互異即科
　道滿漢禮節亦不相同况漢司官陞遷方為府道道府
　之見督撫卑躬屈節竟有違例穿著朝服匍匐跪道備
　極奴顔以為恭敬惟恐以簡畧獲罪者夫督撫品級既
　不及部院堂官而司官品級則又卑於道府何以為京
官則傲慢不恭而為外吏則謙抑過度是伊等不知爵
位之尊卑而但論權勢之輕重也且漢官之妄自尊大
者大約由於科目出身之人牽制於老師門生年家長
輩㓜輩之陋習有不便之處是以将禮節相沿漸至簡
畧因而彼此相習成風不知其非豈可以國家之體統
而徇科目之私情乎伊等若以師生年誼有私情不便
之處何不引廻避之例以遂其素願耶司官不敬堂官
相沿日乆視為固然平日不知禮儀是以至朕前亦不
能約束身心每露草率不恭自蹈失儀之叅處也如昨
日御史韓瑛於朕御門時捧持本章竟不恭敬高舉今
已被叅現在部議又如原任侍郎陳守創年羮堯曽奏
其粗率無禮狀同畜類一日在諸王大臣會議之處曵
衣露足見者無不哂笑從來滿洲風俗尊君親上出乎
至誠事事不敢越禮而漢人不知倣傚何也前代人主
見臣下失禮之處往往不肯明言者葢欲黙識於中以
觀衆人存心敬肆之真實此亦自有深意若朕則不然
　朕以誨人不倦為心故有一見聞即明白指示欲其醒
　悟悛改不忍聽其暗昧終身大凡為司官而不敬堂官
　者其人必無上進之志此自畫之輩也獨不思目前雖
　為司官焉知將來不至堂官之位耶輕人者人亦輕之
　此往復必然之理何迷而不察乎滿漢司官之禮自應
　畫一如何酌定著九卿㑹議具奏
　　又
諭户部向來山西虧空甚多國帑久虚不能彌補歴任撫
　臣每請將虧空人員革職留任彌補不但毫無益於國
　帑此等劣員轉將虧空為䕶符無所不為民生實受其
　害諾岷涖任後將虧空人員盡行叅革酌定以公完公
　之法將州縣之火耗重者嚴行裁汰酌中量留耗羡抵
　補無著之虧空不使累及民間而官員亦免承追不力
　之叅罰又恐官員無以養亷復酌撥以為日用之資凡
　地方公務所需亦皆取給於此上不誤公下不累民此
　實通權達變盡善至公之良策也然諾岷初行此事之
時通省屬員深為怨望致犯衆怒逺近譁然甚至劉燦
特疏題叅欲阻撓其事比時朕即降㫖以為目前事勢
諾岷不得不如此辦理然此事亦惟如諾岷其人者方
能行之耳諾岷在任二年潔已奉公將山西數十年未
清之積案經理年餘即漸漸就緒伊都立接任不過坐
享其成耳伊都立柔懦無能且好務虛名因循瞻顧從
前諾岷之未及清理者伊都立接任後未能清理一事
如髙成齡今日之奏請追變原籍家産并催追分賠借
欠定以限期一本當諾岷在任之時髙成齡不得已協
力相助上𦂳辦理及伊都立接任髙成齡得遂初心弋
取長厚之名茍且怠忽贊成伊都立之廢弛今見年歲
已久舊案不能楚結又經朕數次嚴諭始行叅奏請定
承追之限獨不思數年以來藏匿者藏匿矣花費者花
費矣弊端種種清理愈難高成齡何不陳奏於從前而
乃遲至於今日乎此案應如何追完之處俟石麟到任
後與高成齡悉心定議具奏如不能清釐則伊都立高成
齡不能辭代賠之責也伊都立曽奏稱地方虧空彌補
全完之後應將耗羡觧充公帑他省亦屢有如此陳奏
之人朕皆嚴切訓飭之葢耗羡者出産於地方即小民
之膏脂也以地方之出産完本地之虧項所謂以公完
公官民均有裨益若虧空既完無可彌補則此項耗羡
原出於本省官民者應仍歸於本地之官民豈有將此
收入公帑之理况向來地方公務皆科派閭閻百姓深
受其累較重耗受害更甚若遇潔已奉公之督撫將此
項酌撥預偹地方公務之用實為官民兩便他省亦有
將州縣之耗羡提解十分中之二三以備公用者亦以
地方公務之用若不為之預先計畫則一時需費仍至
累及小民也該地方大吏應念此項雖充公用實民力
之所輸將百凡撙節愛惜不使妄費遇有應用之事而
後動用方為節用愛人之道乃近來督撫藩司等多以
此項既已捐之於公取携甚便任意支用如此則較之
收受節禮更為爽便非諾岷提解火耗之初心矣如湖
北藩司黄焜開單呈奏其中李成龍法敏鄭任鑰等動
支於前而憲徳傅敏王克莊等效法於後其所動用之
處多係已身用度及酬應交情儀文讌㑹並無闗係地
方官民之事即如差人進京齎送奏摺所用路費甚覺
浮多直省督撫朕諒伊等多費皆賜以養亷之項令其
足用只可於此中備辦私用何得動支耗羡之公項耶
朕若不行曉諭恐衆人視為固然不知檢束而遇應用
之際又苦無資故將黄焜奏單發與九卿閲看議奏伊
都立將應得之養亷銀二萬兩奏請歸公而乃動用耗
羡轉浮於此數傅敏亦將規禮養亷銀六千兩奏聞交
貯司庫而所用之耗羡亦更浮多舍此取彼不知是何
意見非務名粉飾巧詐之為而何若朕將耗羡准請歸
公而督撫等將耗羡濫取私用則是當日存㽞公用之
意私而不公矣無怪乎鄙見之人嘵嘵有詞也昨田文
鏡奏稱河南固始縣東闗官河一道地勢窪下七月間
驟雨水漲東岸長興集西岸站馬集二處被水浸注民
　房倒塌漂没人口幸而水退甚速禾稼無恙並不成災
　無庸題請蠲免其被水人民已將司庫存貯耗羡之銀
　動撥令道員確查散賑加意撫恤等語如田文鏡之辦
　理此事乃以地方之耗羡為地方之公用百姓得霑恩
　惠而耗羡之存留誠為有益不負當日存留之意可以
　為諸臣之法則大凡地方小有水旱之事勘不成災於
　例不應題本者該督撫當就近酌量料理並具摺奏聞
　務令朕得知地方情形無絲毫隱匿方不負封疆大臣
　之任田文鏡將固始臨河鄉村被水之處奏聞甚是此
　處河道或有應修濬以除水患者著田文鏡商酌辦理
　朕聞今年駱馬湖曽經决口順和集地方已被水淹而
　總河齊蘇勒廵撫陳時夏俱未奏聞其有無潰決之處
　著齊蘇勒陳時夏㨿實明白囬奏
　　十六日雲貴總督鄂爾泰條奏江南三江水利事冝
　　奉
上諭覽鄂爾泰所奏江南水道事冝甚屬周詳但摺内有
　越職陳奏字様凡内外大臣越職辦事固為不可至若
　有闗於國計民生者雖非已身職任之事既有見聞即
　當據實入告方合公忠體國之義此乃盡職非越職也
　如孔毓珣經過鳯陽地方即以水利情形奏聞朕甚嘉
　之鄂爾泰所奏著發與范時繹陳時夏齊蘇勒陳世倌
　鄂禮就近詳加相度悉心妥議具奏
　　十七日署廣東總督阿克敦叅奏肇高雷亷道王士
　　俊隱匿羡餘税銀應革職究審奉
上諭向來各處税銀為地方官隱匿私用者相沿已久乃
　通省之小弊朕已有㫖令各自行檢舉免究已往况王
　士俊係才能出衆之員今阿克敦所叅亦係羡餘銀兩
　並非國帑正項及科派贓私可比若因此遂將賢員罷
　斥朕實不忍阿克敦甚不體恤殊非大臣為國家愛惜
　人才之意此本著發還王士俊不必革職此案亦不必
　究問
　　十八日山東廵撫塞楞額奏東平州安山湖清出官
　　地請給無地之民葢房居住奉
上諭塞楞額但奏稱無地之民准其在隄旁葢屋居住捕
　魚為業並未計及窮民葢屋製船之費應如何酌量賞
　助况地方現有耗羡備用銀兩不於此等愛養百姓之
　處支給更於何事動用塞楞額所奏甚屬踈漏著另議
　具奏
　　二十三日
諭各省督撫藩臬朕宵旰勤勞時以教養萬民為念是以
　所頒諭㫖皆正徳厚生之要務實切於民生日用者又
　恐愚民一時未必即能醒悟於是諄諄訓誡至再至三
　總期四海之廣遐陬僻壌之衆家喻户曉深知朕視民
　如子之心自然感發天良遵道遵路以成移風易俗之
　治朕心何等殷切豈各省地方大吏尚不知之乎乃聞
　向來諭㫖頒至各省者不過省㑹之地一出告示而已
　州縣各處並未遍傳至於鄉村莊堡偏僻之區則更無
　從知之矣朕以愛育黎庶化導人心至誠至切之苦衷
屢頒諭㫖而地方大吏竟視為虚文故事怠忽因循若
此尚得謂之不負簡任不愧職掌乎又如禁止黄銅器
皿者所以杜銷燬制錢之弊使錢文充裕以便民用也
禁止賭博者所以戒游惰匪僻之行使保家立品以厚
民俗也禁宰耕牛者所以重稼穡之資念農夫力田之
助也朕為百姓籌畫者委曲周詳無微不到而地方官
員並不實力奉行聞省㑹之地黄銅器皿市賣如故郡
縣之間種種賭具亦市賣如故有司不行禁約上司置
若罔聞是朕為百姓籌畫之至意百姓並未曉然於心
無怪乎習而不改迷而不悮也京師乃五方襍處之地
凡禁約之事較他省為難今京城内外市賣銅器及羣
聚賭博者俱已禁止豈外省轉不能行乎此等事可以
一時禁止實有益而無害而地方大吏所急冝遵行者
他如清查保甲積貯社倉之類行之必以其漸地方始
無紛擾若驟然舉行而廹之以官法奸胥猾吏將借端
為非轉為小民之累今觀地方大吏於應當從容辦理
　之事則急切為之而於一時可以禁止之事實有益而
　無害者則悠悠忽忽漫不經心豈非緩急失宜先後不
　得其序耶且各處之情形不同而屬員之才力亦不一
　為上司者於寛嚴緩急之間又當詳審酌量而出之不
　然則寛有寛之弊嚴有嚴之弊是皆不可不察也至於
　邪教妖言大有闗於人心風俗該地方官一有所聞即
　當留心根究庶可以消奸究而安良善所謂防微杜漸
　也昨山西李恒榮及近日澤州妖言誘人之案即是榜
　樣倘地方有此等之事下司隱匿不報或上司知之又
　欲化有事為無事勢必致奸究漏網匪黨無所忌憚附
　和者愈衆則將來株連者愈多是本欲息事而轉致多
　事故不如懲治之於早也各省督撫藩臬皆地方大吏
　勉之毋忽爾等可將朕諭㫖録出寄與知之
　　二十四日奉
上諭刑名闗係民命刑部事務較吏部户部尤為𦂳要吏
　部誤用一人不過以應得官之人畧早用幾日而已户
部之誤在於錢糧一經知覺便可改正至於刑部之誤
則死者不可復生斷者不可復續故禮記王制曰刑者
侀也侀者成也一成而不可變故君子盡心焉朕於刑
名更加慎重書曰天討有罪五刑五用哉五刑有輕重
之等無一非天理之當然故當輕而輕當重而重必須
至公至平乃為欽承天道若以應斬之人而寛以絞罪
便是逆天必獲譴責稍寛且不可而况於嚴乎朕為人
君尚不可寛嚴稍失其平况人臣居法司之任者乎凡
有案件始之以聼斷繼之以研訊定之以律例若稍有
不公不平之處則情罪之輕重不得其冝而用法之寛
嚴皆失其當矣當寛而嚴固為罪孽當嚴而寛孽亦如
之葢鴟鴞不除無以致鸞鳯稂莠不剪無以植嘉禾司
刑名者姑息養奸則小人無所懲戒必不能改惡以從
善此所謂婦人之仁其害豈淺小哉故刑法者使人遷
善逺罪所以輔教化者也舜之勉臯陶曰汝作士明于
五刑以弼五教期于予治刑期于無刑民協于中夫持
　法之平可以成協中之化則刑名不誠重哉居法司之
　任者不但重罪不可踈忽即輕罪亦當詳慎務操其至
　公至平之心而時凛天監在兹之懼使用法之寛嚴悉
　當情罪之輕重允孚則不愧明允之司而可以成無刑
　之治矣
　　二十五日吏部等衙門議覆河南總督田文鏡條奏
　　嚴禁紳衿苛虐佃户奉
上諭本内但議佃主苛虐佃户之罪倘有奸頑佃户拖欠
　租課欺慢田主者亦當議及則立法方得其平著再議
　具奏
　　又刑部等衙門奏曽越打死伊兄曽煥擬斬監候奉
上諭曽越因曽君慶趕打情急拾取石塊向擲誤傷曽煥
　且為首毆打曽煥之曽國泰與最後下手之吳子俱經
　病故是應抵之犯已傷二命今又將曽越擬斬似屬可
　憫著九卿議奏
　　又川陜總督岳鍾琪奏報饑民入川請開招民事例
　　奉
上諭岳鍾琪奏稱四川地方外省人民挈家逺來者甚多
　皆稱係上年湖廣廣東江西廣西等省逃荒之人朕甚
　訝之去歲湖廣省内止有近江濵湖州縣數處被水廣
　東省内則圍基之地易於被淹此二省並非甚歉之歲
　江西廣西之地亦並未題報成災今逃荒人民逺赴四
　川者如此之衆其中湖廣廣東兩省尤多朕心深為憫
　惻此皆本省大小官員平日全未撫綏以致百姓失所
　顯然可見身為司牧而於地方民瘼漠不經心尚何以
　靦顔任職乎如果歉收即當設法撫恤况各省皆有耗
　羡備用銀兩即當以此為賑恤貧民之用何得坐視百
　姓之窘廹不加賑恤而令其逃往他省乎今據岳鍾琪
　奏請設法安挿令其開墾以為生計此實安輯貧民之
　急務其牛具籽種口糧等項之費不必另開事例現今
　有營田水利捐納銀兩敷餘之項存貯在京著於此内
　酌撥解川應用但此等逺來多人良奸莫辨其中若有
游手無賴之徒不行稽查必轉為良民之擾且恐既開
招懇之端愚民無知但圖目前之利必至輕去其鄉亦
非所以愛之也且地方官吏坐視百姓之逺徙異鄉而
不知軫念斷不可不加懲戒著岳鍾琪㑹同廵撫憲德
行令四川州縣將雍正四年秋冬以後各省入川人户
逐一稽查姓名籍貫如果係窮民則暫令酌量安挿再
備造細册咨查原籍令原籍州縣造冊囬覆後將伊等
留川令其開墾至所用牛種口糧銀兩目前將公項給
發即著落本籍之州縣官照數補還如此則游惰之民
不致混冒而地方官亦知所儆戒共以愛養百姓為務可
杜流移之患於將來矣其咨查本籍之時如有實係本
地人户而該管州縣推諉欺瞞希圖卸責者并著該督
撫即行叅奏重治其罪其如何辦理方為妥協之處著
九卿速議具奏
　又署廣西廵撫韓良輔叅奏臨桂縣知縣楊詢朋怠
　忽耕耤典禮奉
上諭朕令各省通行耕耤之禮為民祈穀闗係最為重大
　守土官員自應敬謹奉行乃臨桂縣知縣楊詢朋於大
　典初行之時即如此怠忽甚屬可惡著革職將該縣耤
　田即交與楊詢朋管理十年耤田一切應用之錢糧俱
　著伊辦理若十年内並不怠玩違誤著該督撫查核奏
　明倘再有怠玩違誤之處即嚴加治罪嗣後各省管理
　耤田官員有怠玩者俱照此例行
　　二十六日户部議奏原任四川巡撫塞爾圖侵蝕舖
　　司銀兩法敏等並不查叅請於隱匿闗税案内從重
　　歸結奉
上諭朕諄諄以臣下結黨為戒法敏仍復怙惡不悛與塞
　爾圖朋比作奸肆行欺罔其罪較隱匿闗税重大多矣
　此本内稱於彼案從重歸結部議不是著將此歸入刑
　部案内議罪具奏
　　二十七日九卿議覆閩浙總督髙其倬覆奏䑓灣民
　　人不許携帶家口一案奉
上諭九卿所議甚是臺灣民人携帶家口一事應行與否
　歴來衆論不一朕令髙其倬到閩後詳慎酌量定議具
　奏今高其倬本内奏稱若令全不搬移固非長策若一
　槩搬移亦非長策等語是高其倬亦胸無定見而為此
　游移遷就之詞古人云利不什不變法害不什不變制
　著仍照舊例行待朕再加酌量
　　二十九日奉
上諭八旗一應獲罪人犯俱送刑部監禁監内人多氣味
　穢惡一感時氣多成災病旗人與民人不同民人犯法
　完結之日即囬原籍無所用處若旗人罪案完結之後
　仍供各項差役並非棄置不用之人也所以治其罪者
　特欲其知所懲戒以改不肖之行耳乃旗人一罹罪戾
　則成廢人殊覺可惜况監内災病既多而其中所拘禁
　者又皆惡亂奸險之重罪人犯將旗人與民人一處拘
　禁豈有善言相告不但不能悛改祇益習於為惡而已
　甚無益也著將八旗現審之罪人及審明情實之死罪
　人犯照常在刑部監禁外其審結定罪人等緩决人等
　候審人等及虧空官銀監追人等八旗各於該處將入
　官房屋修築髙牆分為三所重犯一處輕犯一處犯婦
　一處如此分别監禁既可減災病亦無擾亂等事包衣
　佐領下人等亦照此施行宗室覺羅等於宗人府拘禁
　如此似為允當著管理旗務王大臣㑹同内務府總管
　將此事可否施行及如何修造髙牆看守等處詳議具
　奏
　　又户部奏請將各省運到霉濕漕米發還旗丁另行
　　買補奉
上諭今年雨水畧多運送米石不無霑濕若令旗丁盡行
　賠補未免苦累窮丁可但將成塊不可食之米揀出發
　囘
　
　
世宗憲皇帝上諭内閣卷六十一
　欽定四庫全書
世宗憲皇帝上諭内閣卷六十二
　　雍正五年十月
上諭四十八道
　　初二日川陜總督岳鍾琪題報平定建昌冕山賊番
　　奉
上諭冕山賊番向來逞惡肆奸敢行不法久為平民之害
　而地方大吏俱畏難因循不肯辦理岳鍾琪遵㫖勦撫
　調度有方俾苗疆永逺寧謐甚屬可嘉岳鍾琪交部議
　叙幷將在事官兵加恩議叙賞賚已有㫖了其兵丁等
　如有曾經借支銀兩一槩加恩賞給不必扣還岳鍾琪
　奏請派兵暫駐以資彈壓之處著照所請行土兵口糧
　亦照所請賞給
　　初三日奉
上諭向來甘肅估發兵糧其毎年某州縣應撥若干並應
　支何營兵丁多寡逺近之間總無一定皆聽每年酌估
　以致胥吏作奸上下其手種種弊端不可枚舉近聞該
　督撫等已將放糧之州縣與領糧之營汛酌量派定以
　除積弊現在遵行但平居無事之時支放皆有定額倘
　遇用兵籌餉之際需用糧石不在定額之數若不預定
　章程恐不肖官吏臨時又開納賄營私之路著總督岳
　鍾琪甘肅新任廵撫莽鵠立將甘肅所屬州縣額徵糧
　石之多寡與營汛之逺近逐一計筭應如何估撥之處
　悉心定議先期諭衆知之使支放皆有成規各皆遵奉
　不萌鑽營規避之念則於官弁兵民均有裨益
　　初四日奉
上諭朕降㫖令八旗滿洲火器營兵丁往蘆溝橋操演鎗
　礟伊等起身甚速今天氣寒冷伊等皮衣未必預備䕶
　軍校及兵丁毎人著賞給銀五兩不可令其妄費務必
　製備厚毛皮衣此銀著從戸部領取
　　又署鑲黄旗滿洲都統查郎阿等摺奏原任郎中折
　　爾金應還錢糧願將本身俸銀俸米及族中人員俸
　　　銀量扣還項奉
　上諭折爾金應賠錢糧之罪尚小在隆科多前鑽刺結黨
　　之罪甚大隆科多將伊護庇屢次欺朕具題保舉今折
　　爾金所欠錢糧不可將伊族中人員之俸銀扣還著再
　　給限一年如限内完納則已若不完結再拏交刑部從
　　重治罪
　　　初五日順承郡王錫保等覆奏㑹審隆科多重罪四
　　　十一欵擬斬立決奉
　上諭隆科多所犯四十一欵重罪實不容誅但
皇考升遐之日召朕之諸兄弟及隆科多入見
面降諭㫖以大統付朕是大臣之内承
㫖者惟隆科多一人若因罪誅戮雖於國法允當而朕心則
　　有所不忍隆科多忍負
皇考及朕髙厚之恩肆行不法朕既誤加信任於初又不曾
　　嚴行禁約於繼今惟有朕身引過而已在隆科多負恩
　　狂悖以致臣民共憤此伊自作之孽
皇考在
天之靈必昭鑒而黙誅之隆科多免其正法於暢春園外附
　　近空地造屋三間永逺禁錮伊之家産何必入官其應
　　追贓銀數十萬以抵追賠之項尚且不足著交該旗照
　　數追完其妻子亦免入辛者庫將岳興阿革職玉柱發
　　往黑龍江當差
　　　初六日奉
　上諭覽福建總督髙其倬奏稱各處彈兌錢糧之法馬一
　　以部頒法馬為準福建各屬收解錢糧輕重不等布政
　　司庫止有部發法馬一副彈兌紛繁將銅磨去分數漸
　　輕及至不準之時咨部另發往返需時而布政使日日
　　彈兌雖知法馬不準不得不暫且彈用似屬未便請將
　　部法一樣發出二副一副存庫一副應用循環繳換又
　　云督撫及鹽法糧儲二道皆錢糧總司亦請各發部法
　　遵用等語髙其倬此奏迂濶鄙瑣失體之甚部中所頒
　　法馬乃輕重合宜之式樣如所頒鐵斛一例之事各省
　布政使自然照此式樣較準不失毫釐製成法馬日日
　彈用並令闔屬地方畫一遵奉其或有出納之際加重
　減輕者皆當嚴查比較叅處此乃經常之道豈有錢糧
　總滙之布政司出納繁多專以法馬一副日日彈用以
　致銅質銷磨輕重失實之理且部中循環更換亦不勝
　其繁有同兒戱髙其倬迂濶若此宜乎福建各屬收解
　錢糧輕重不等如奏摺所云也閩省如此或他省亦有
　照此彈用者著該部將朕諭㫖通行各省知之倘有如
　閩省因一副常用將銅磨輕與原頒分兩不符者可咨
　部請另頒給
　　又奉
上諭臺灣逺隔海洋向來督學官員難以按臨考試是以
　將學政交與臺灣道兼管朕思道員管理地方之事又
　兼學政未免稍繁每年既派御史二員前往臺灣廵察
　應將學政交與漢御史管理甚為妥協現今御史尹秦
　在彼著即辦理臺灣學政嗣後永著為例
　　又奉
上諭臺灣防汛兵丁例由内地派往更換而該營將弁往
　往不肯將勤慎誠實營伍中得力之人派往是以兵丁
　到彼不遵約束多放肆生事此乃歴來積弊朕知之甚
　悉嗣後臺灣換班兵丁著該管官弁將勤慎可用之人
　挑選派往倘兵丁到彼有生事不法者或經發覺或被
　駐臺官員叅出將派往之該管官一倂議處如此則各
　營派撥兵丁不敢茍且塞責而海疆得防汛之益矣
　　又吏部議奏御史韓瑛奏事失儀應罸俸六個月奉
上諭韓瑛身為御史厯任多年於朕御門聽政之時禮儀
　必當諳習今乃故為錯誤全無恭敬之意非尋常失儀
　者比看來其人甚屬粗鄙凡庸著革職科道職司言路
　乃朝廷政紀所關居其任者原當矢竭公忠無欺無隱
　方稱言官之職朕觀數年以來科道官員所陳奏者並
　無忠讜可信之詞其所糾叅之督撫則係田文鏡諾岷
　此二人者實有猷有為有守之大臣而伊等妄加彈劾
如裴􁤙度之在江西毛文銓之在福建俱將通省倉庫
任意虧空博濟之在江南賄賂公行贓私纍纍而科道
官員皆置之不問又有庸陋之科道既不敢直陳政務
之大端又不肯緘黙無言恐蹈溺職之誚則摭拾瑣細
迂謬毫無闗係之事濫行條奏希圖塞責由此觀之科
道所言顛倒是非紊亂黑白不過借以行私植黨而已
從來人君聽言納諫原為美德但言之公者自應嘉納
而言之私者豈可漫為聽從今科道諸臣所奏朕若不
加採納則歸朕以不能受諫之名若所言謬妄而朕稍
為懲戒則謂朕刻待言官以杜忠諫之路此為君之所
以難也朕年已五十於事務經練甚多又加以勤於政
事早夜孜孜凡是非曲直尚有定見不致為浮言所動
而謝濟世等尚取肆為欺罔莫知畏懼倘遇年少在位
之君閱厯未深意見未定或游移懦弱則一切政務為
言官所惑亂而敗壞者尚可問乎舊例科道吏部等官
專用科目出身之人科道職司糾叅吏部管理考察相
為表裏凡外任科目出身之州縣官一經行取内陞即
可補授吏部科道是以在外任時其心自恃以為將來
内用可操督撫之短長故敢於上司前傲慢無禮為督
撫者亦恐一時結怨將來受其報復一味寛容不加約
束此等科目之人互為袒䕶如謝濟世等之植黨營私
毫無顧忌其為吏治人心之害可勝言乎數年以來行
取之典未曾舉行朕葢知其弊之深錮有如此也夫科
道吏部之必用科目不知始於何時朕思禮部管理科
場翰詹職司文翰國學官員有課士之責是以專用科
目之人若科道吏部皆係辦事衙門並非用其文墨也
况職任重大者如大學士尚書等員並未拘定用科目
之人何以科道吏部必於科目是選朕意欲將舊例變
通以杜黨援之弊而收用人之效且使科甲袒䕶之習
漸次解散正所以教導而保全之也嗣後銓補科道吏
部及州縣行取之例著大學士九卿等詳議具奏但此
例相沿已久今欲變通若稍有未協恐生疑議諸臣等
　務期悉心詳考定議如或不應更易即各陳所見毋面
　從背非以蹈欺罔
　　又户部議覆西安八旗出征兵丁未扣銀兩應將各
　　官俸銀扣還奉
上諭凡出征兵丁所借銀兩朕已加恩盡行豁免其官員
　等所借俸銀從前所以未曾降㫖豁免者原有深意葢
　官員與兵丁不同若與兵丁一體豁免則將來遇有差
　遣之時本人不便借支而該管官亦不便借給緩急之
　際轉覺無所資藉是以朕之未曾降㫖豁免者正所以
　加恩於出征之官員也但已經休致及亡故之人本身
　既無俸可扣於其子孫俸餉内扣還朕心不忍除有罪
　革職人員外著加恩全行豁免其外委之員本無俸禄
　可以指借當時何以借與本人著照兵丁例豁免查明
　於將錢糧市私恩原借給之將軍大臣名下追補凡滿
　洲䝉古漢軍緑旗各處出征之官員悉照此㫖行
　　初七日奉
上諭外省鄉試房考舊例皆用現任知縣入闈朕思知縣
　身為民牧所司地方政務甚為殷繁每當鄉試届期赴
　省入闈動經數月諸事必至躭延遲誤且一縣之中豈
　可無正印官在署管轄況知縣到任以後日理簿書錢
　榖之事於文藝未免荒疎倘令辦事之時猶必温習舉
　業以為房考持衡之地其勢難以兼顧又本省本縣應
　試舉子皆即縣令所管轄之子民於形迹亦渉嫌疑朕
　意欲將外省房考之例斟酌更定或於鄰近省分舉人
　進士之員在家候選者臨期調取數十人以為房考之
　用交與監臨之督撫秉公掣籖令其入闈分校如此則
　房考非現任之官既可於政事不致遲誤而伊等候選
　在家仍可不時温習舉業以備衡文之任似為有益但
　必須籌畫周詳始可以杜弊端而收科場之實效著九
　卿悉心詳議具奏
　　又大學士九卿等奏謝
賜觀浙江廵撫李衞所進瑞榖奉
　上諭覽卿等所奏此非朕涼德之所能致想浙省澆習必
　　然丕變矣不然不能感召
上蒼如此之瑞應朕深為浙省臣民慶幸將此諭發與李衞
　　著曉諭通省
　　　又刑部等衙門奏重陽因姦打死伊妻龔氏擬絞監
　　　候奉
　上諭律内所載止殺姦婦者照毆妻至死律擬絞葢恐姦
　　情不實將此杜借名殺妻之弊若姦情是實而姦夫比
　　時走脫拏獲到官承認者亦照此擬罪殊未允協似應
　　將姦夫議抵著九卿會議具奏
　　　初九日奉
　上諭昨蘇州廵撫陳時夏因金磚事具奏前來已交該部
　　議奏將來吉地所用楠杉木植已降㫖交與該督等動
　　用正項採買不許剋漏恐地方官員陽奉陰違仍有擾
　　累民間之事應再行申飭凡屬需用各項物料俱著該
　　督撫動用正項錢糧遴選賢員採買其時價照數給與
　不得分毫扣剋務令小民均得利益自然歡欣樂從其
　如何辦理方為妥協之處著户工二部㑹議具奏
　　初十日奉
上諭朕覽文武官員履厯開載年歲多有不實或年歲本
　少而增之為多或年歲本多而減之為少此種陋習漢
　人最甚近來漢軍亦漸有之惟滿洲官員皆係真實年
　歲無意為增減之事至於外省文武則年歲不實者尤
　多此甚無益而可笑也國家用人惟論其才力之可以
　辦事任職原不以年歲之老少為重輕如老成望重之
　人宜於居官服政年歲雖多而精神尚健即屬可用之
　員若年雖未老而志氣委靡則不可用是多者不必減
　之為少也少年精壯之人宜於効力宣勞年雖尚輕而
　辦事勤敏亦屬可用之員若年齒雖大而才具庸劣則
　不可用是少者不必增之為多也人之立身事事皆當
　誠實豈可渉於欺詐彼增減年歳者無益於功名而有
　關於品行不可習為固然也今朕特為訓諭凡各官從
　前之年歲不實者俱著即行改正令以實在年歲開明
　註冊嗣後文武官員倘仍行增減甘蹈欺隱之習則其
　人甚為無恥而不足責矣
　　十一日奉
上諭傅爾丹乃勳舊大臣之裔伊在阿爾泰一路將軍任
　内効力有年因辦理錢糧事務不清以致應賠銀兩甚
　多此乃管辦錢糧人員不妥故為所累傅爾丹自署理
　黑龍江將軍事務以來竭誠辦事効力勤勞伊名下應
　賠銀兩俱從寛免
　　又奉
上諭聞索倫逹虎里等處兩年馬匹牲餼多有倒斃豐歉
　不一兵丁生計稍艱著動戸部庫銀五千兩交總管副
　都統塔爾岱與將軍公同商酌養育索倫窮苦之人及
　賞給効力兵丁
　　十二日
諭兵部各省武職内俱有可用之人因各省有題補不題
　　補之分是以各員陞轉遂有遲速之異其有題缺之省
　　分則諳練賢員該督撫提鎮遇有缺出得即揀選保題
　　陞遷甚速至本無題缺及題缺無多之省分即有諳練
　　賢員亦必論俸陞遷格於成例每多遲滯殊覺不均嗣
　　後本無題缺并題缺無多之省分著行令該督撫提鎮
　　秉公揀選諳練營伍操守廉潔勤慎實力供職之員將
　　職名開列具本保題爾部註冊以備朕揀擇酌用其保
　　題人貟候㫖再行送部引見
　　　又河道總督齊蘇勒等題報泗虹等州縣漲出淤地
　　　陞科奉
　上諭泗州虹縣等五州縣共漲出新淤之地二萬二千餘
　　頃應陞科銀四萬八千餘兩此皆
天地神明養育萬姓故使從前沮洳之區頓成數千頃膏腴
　　之壤朕心感悦宜䖍誠展祀以答
　神貺新建
　　龍神廟二處著河道總督遣官致祭其
河源之神朕遣官往祭將此交與禮部議奏
　　十三日奉
上諭今科落第武舉旗下直𨽻宻邇京畿不必賞賜其各
　省武舉每人著賞銀四兩
　　十四日奉
上諭滿洲兵丁弓馬技勇均屬優長人莫能及惟於水師
　向未練習是以朕令天津地方設立水師營以教習之
　今思杭州駐防兵丁既在濵江沿海之地亦當令其學
　習水師之事著鄂彌達李衞悉心商酌應於何處設立
　營房如何布置期於妥協著照潼關之例於杭州駐防
　之壯丁中挑選充補令其練習似於兵丁有益而國家
　亦得水師之用不知杭州壯丁中足敷挑選否亦令鄂
　彌達李衞酌量
　　又奉
上諭昨因安圖犯法查其家産知伊埋藏之銀甚多又張
　文彬家埋藏萬餘金被其義子偷竊此皆近日之事夫
天地生財原以濟生民之用貴乎流通於宇宙之間故
出之於此得之於彼流通轉移各受其益此即裒多益
寡酌盈劑虛之道也乃愚昧無知之人不明此義惟恐
積之不固祕之不深或以萬計或以數十萬計埋藏於
地中多方掩葢其始不欲令人知之則其所以藏之者
甚宻迨歲月久逺更無有知之者而此銀遂至迷失是
錙銖而積之什襲而藏之者竟歸於烏有亦惑之甚者
矣或有時被他人掘去旁觀忮妬毎致紛争角訟因而
受累招尤豈非埋藏者實貽之害乎况地中多藏一金
民間即少一金之用不可以不察也似此等藏銀者大
抵皆愚昧無知之流向來既未曾禁止又無人明白開
導是以迷而不悟自謂得計而不知其非朕為愛養生
民計欲使財寳流通彼此得其利濟其在鄉村之間慮
有盗竊之患或以金銀藏於墻壁及土坑之中尚在顯
淺之處不至迷失若深藏於地中將來歲月既久子孫
亦不知踪跡棄置土壤深屬可惜其作何曉諭勸戒禁
　止之處著九卿㑹議具奏再提督衙門拏獲石富村三
　家店二處偷掘明代舊墳之人竊去金銀珠寳甚多掘
　墳之人已按律治罪夫以金銀殉葬尤屬愚昧之極毫
　無益於死者而徒起小人覬覦之心百餘年後尚不免
　偷掘之事此其於理不順於事非宜更不待智者而後
　知也滿洲從無以金銀殉葬者漢人則間有之今石富
　村等處近事若此深可為戒並將此通行曉諭勸導俾
　此後官民人等勿為此無益有害之事
　　又奉
上諭各省總兵官朕令不必進獻土物屢頒諭㫖甚明今
　總兵中尚有進獻者伊等身任鎮守非若各地方督撫
　有所産方物可以貢獻者比且總兵衙門用度簡少若
　有所進獻未免又多購買運送之費甚非朕意嗣後各
　省總兵官俱著恪遵從前諭㫖共體朕心不必以土物
　進獻
　　十五日
諭諸王滿漢文武大臣國家之首務莫重於用人葢得人
　而用之則政無不行事無不舉矣顧人材之進退視乎
　大臣之舉劾凡爾滿漢文武大臣皆有管轄屬員之任
　其於是非可否之際必以至公至正之心處之毋徇情
　面毋市私恩毋避嫌疑毋植黨與毋存先後回䕶之意
　委曲迎合之心進一人而出於公是退一人而出於公
　非即當本人之前而直定其是非可否果能出於至公
　則人心自無不服何必瞻顧廻避以求悦於衆人哉又
　見有沽名邀譽之堂官於屬員錯誤之事認之於已為
　之檐承以博屬員之感頌此皆卑鄙庸陋之見凡事必
　核其實而始得其平堂官之過失固不得諉之於屬員
　而屬員之過失堂官亦何必代為承認總以公平之心
　處之以真實之道行之則屬員咸知上司之正直無私
　有美斷不至於掩藏有過亦必不能倖免自無人不奮
　發黽勉争自淬勵而為國家有用之材矣大臣不可有
　挾私之心至於固結私黨互相傾害此則私之尤甚者
也朋友之義善則相勸過則相規方不愧聖賢之道彼
此既列同朝便當有一體相關之誼即稠人廣衆之中
不便直指其失而私相晤對之時不妨以已之所聞所
見進以箴規使之改過遷善如此方為厚道奈何覿面
不言而私相議論傳播甚至各招匪黨宻相伺察以為
傾陷之計及至事跡敗露彼此俱罹重譴豈不惜哉朕
在藩邸四十餘年凡人情世故無不洞悉每見此等傾
陷排擠惡習深切痛惡爾大臣等尤當以此為戒又有
一種閑雜生事之人萬不可招之門下如醫卜星相以
及釋道喇嘛之類安分者少妄為者多或憑仗勢力以
欺壓平人或探聽消息以詐取財利關説事件包攬人
情串通家奴引誘子弟且伊等既往來諸大臣之門又
將彼此私事宻相通知以致銜怨日深互相陷害種種
弊端皆由此而起此等小人所以聳動愚人之法有二
一則逢人稱贊口不言人之過失而無識之人則以為
忠厚老成而信之一則信口雌黄無所許可而無識之
　人則以為獨厚於已而信之及至往來日久情弊昭彰
　重受其累而後追悔則已晚矣諸王宗室為國家懿親
　尤當自知尊重不可有卑鄙之行不可存狹小之見若
　朝廷委以職任則當秉公持正竭心盡力朝夕黽勉以
　副委任之意若未有任用之處則當閉户謹守不萌怨
　望之心不行非禮之事果能名不愧於玉牒身不玷於
　宗親即與宣猷効力者無異自能保全禄位安富尊榮
　世世子孫永受其福矣
　　又刑部議准王惠等遵例營田贖罪奉
上諭楊廷璋朱維鈞章克明俱准其贖罪王惠毆斃人命
　林必映林鼎勳身為舉監開場放頭局誘賭博大干法
　紀其贖罪之處俱不准行凡犯毆斃人命其情罪可惡
　者固不應因其捐贖遂免抵罪稍有可原者自有矜宥
　之典減等發落亦不當捐贖免罪嗣後毆斃人命之犯
　有贖罪者即行駁回不必請㫖
　　十六日
諭大學士等陳時夏將鹽梟聚衆拒捕傷人之孫四等比
　照朱五臭自首之例擬以發遣經刑部等衙門㑹議孫
　四係販私為首之犯與聚衆十人以上拒敵官兵之律
　相符行令該撫妥擬到日再議部駁甚是從前陳時夏
　曾將行刧二次又復窩盗兇惡已極之黄三聖擬以發
　遣枉法故縱經朕諄諄訓諭以為刑罰之設乃帝王代
　天出治除暴安良之要務輕重出入務持其平倘惑於
　救人一命勝造七級浮屠之諺語姑息養奸希圖市美
　名獲厚福適足干天地之和造子孫之孽現在行令陳
　時夏明白回奏夫讞獄之道妄加苛刻使無辜者罹無
　妄之刑固非欽恤之意若使不察情理槩從寛典貽留
　兇暴戕害善良在善良之遭其荼毒者固多而匪類轉
　相倣效謂可漏網因而肆惡無忌卒罹憲典不可勝計
　皆此婦寺之仁所釀成者也内外諸臣於聽斷之時能
　存此平允之心日久漸致刑措辟以止辟又何嘗不歸
　於慈祥愷悌之一途乎今孫四一案陳時夏强為援引
　開釋使目無法紀聚衆傷人之徒得以倖免本應再行
　申飭姑念陳時夏尚屬好官但其性情柔軟不能秉公
　執法耳朕不欲屢次顯斥其非爾等可寄信前往諭令
　知之
　　又禮部等衙門議奏滿漢司官回堂儀注奉
上諭堂司相見體統雖經大臣等議定而科道與各部司
　官不曾與議恐狂妄無知之小人將來别有議論亦未
　可知從前將給事中歸併都察院管轄時崔致逺等心
　懐不平嘵嘵陳奏此即小人無忌憚之明驗也此所定
　儀注著科道與部院司官公同詳議務使羣情允協方
　可永逺遵行倘伊等别有意見即以已意直行陳奏不
　必雷同即所奏不合朕亦不加懲責
　　又刑部奏
　盛京侍郎永福濫給管押刨參官兵跟役復推諉他人
　　應革職奉
上諭向來盛京官員之積習甚屬不堪且結黨排陷之風
　更不可長從前衆人設計排陷永福之處已經朕察出
　實情今此案未必不似從前之故習朕若必令窮究又
　恐遲延時日牽累多人且此事亦非重大之案著照議
　完結永福為人孟浪不安静則有之然尚是實心辦事
　之員況唐保住魏色扳累之言亦不足信永福從寛免
　革職
　　又刑部議覆山東廵察張鳴鈞等推廣保甲事宜奉
上諭保甲之法雖有成規然難於實力奉行又難於盡善
　無弊桃源集地方三省連界七邑接壤稂莠雜處稽察
　為難今經該廵察給事中㑹同廵撫塞楞額陳奏前來
　想於保甲之中有應行推廣之處始於地方有益或州
　同不足彈壓應改設品級稍大之員或應添設兵丁以
　資查察著山東廵撫㑹同河南總督詳議具奏
　　又刑部奏侵用披甲錢糧之寧夏協領明泰全完減
　　等奉
上諭遣兵鎮守寧夏事屬初設明泰係揀選命往之人身
　為協領並不奉公守法敢於途中侵用兵丁錢糧如此
　之多其罪甚大不比尋常犯贓之案明泰應追銀兩雖
　已全完不便減等著解往寧夏永逺枷號示衆再候諭
　㫖
　　又署直𨽻總督宜兆熊等題請緩征被水各屬州縣
　　錢糧奉
上諭朕念直𨽻近水低窪之處易於被水用沛特恩遣官
　發帑加意賑恤此乃格外惠及窮民之意至於被水之
　處仍應勘明分數題請照例蠲恤不得因已經遣官發
　帑遂不照定例遵行並諭别省知之
　　十七日奉
上諭今歲各省俱産嘉禾頃馬覿伯復奏稱鄂爾坤圖喇
　地方皆産瑞麥有一莖至十五穗之多恭進前來廷臣
　見之皆以為極邊初墾之地有此上瑞尤為罕覯朕觀
　自古聖帝賢王皆專務實心實政不以祥瑞為尚朕深
　明此理擯斥虛文而今年各處所産之嘉榖朕之所以
　宣示中外者葢因今歲為通行耤田典禮之初即獲感
　召天和休嘉普應如是是以特為表著以明天人感應
　之理㨗於影響庶期中外諸臣益加誠敬共相儆勉於
　將來也從前屢頒諭㫖甚明但恐嗣後地方有司未必
　人人深悉朕心競尚嘉禾之美名或借端粉飾致有隱
　匿旱潦之事而不以上聞者亦未可定著將雍正五年
　以後各省田畝産有嘉禾之處俱停其進獻奏聞
　　又奉
上諭有人奏稱訪察華亭劣紳廖賡謨現任翰林院侍講
　今丁父憂未經奔䘮回籍從前奉㸃江西主考嗣又欽
　差四川學政交結年羮堯題留在川歲科五次戀職六
　年倚比營私聲名狼籍回京之後未聞出力當差擁貲
　二十餘萬縱容家人子姪横肆不法鄉黨共知似此黨
　惡婪贓悖恩殊甚我皇上發帑開濬蘇松河道為萬世
　之利應著廖賡謨出貲財十萬兩以為濬河公費原以
　本地之人捐為本地之用且其田畝甚多仍收利益似
　屬情理至當等語向來廖賡謨之為人朕原不知之因
　傅鼐力薦其老成可用不肯阿附年羮堯以致受其凌
　賤等語朕因此奏是以加恩遷擢今傅鼐諸事敗露則
　從前之薦舉必由於廖賡謨之鑽營賄囑其人品不端
　可知此所奏情由自然確實著廖賡謨出貲十萬兩以
　充地方公用現今正定府城工東南二面已經章培基
　用銀七千餘兩修築完竣其西北二面即著廖賡謨速
　送銀二萬兩與正定總兵官張起鵬亦交與章培基修
　築完工其餘八萬兩著廵撫陳時夏督催交納以為蘇
　松濬河工程之用
　　又漕運總督張大有題叅武舉王汝義欠漕抗法泗
　　州衞守備李宗勣徇庇奉
上諭武舉等微末之員在籍犯法經督撫題請革職審訊
　者從無不准之事是題請竟成故套轉致躭延時日或
　至藏匿規避别生事端甚屬無益嗣後若有微末職員
　犯法應行題請革職審訊者著該督撫一面究審一面
　將革職之處咨部奏聞如審係無辜將本人開復若地
　方官有故揑寃抑情弊交部嚴加議處其如何定例之
　處著九卿㑹議具奏
　　又鶴麗總兵官張耀祖奏明前任總兵官趙坤侵蝕
　　國帑奉
上諭張耀祖將趙坤侵蝕銀兩據實陳奏不徇情面可嘉
　著交部議叙趙坤於領兵進藏之時指兵丁借餉之名
　侵蝕入已又將正項錢糧私自那用以致貽累營伍趙
　坤殊玷大臣之體及奉恩詔豁免兵丁那借餉銀之時
　鄂爾泰未經察出亦屬疎忽趙坤名下應追銀九千四
　百四十六兩著照數追出交與鄂爾泰其應還庫者即
　行還庫應賞給出征兵丁者即行賞給倘進藏武弁内
　再有如趙坤之借名侵蝕錢糧者著鄂爾泰查出奏聞
　著追
　　十八日
諭戸部石壩等處修建號房原為堆貯倉糧其拆改葢造
　之費自應請動正項錢糧乃倉埸侍郎岳爾岱等奏稱
　石壩經紀願捐銀三千兩以為人工物料之用并價買
　空房以足五十間之數以國家應用經費而令起運官
　糧之經紀捐輸所奏甚屬不合著將動用正項錢糧葢
　造之處議奏
　　十九日奉
上諭向來另户之人犯罪發遣俱不為奴但另戸亦有不
　同其中有行同奴僕卑汚下賤者亦有原係家下奴僕
　開戸而為另戸者若發遣逺方不令人管束又致生事
　嗣後除滿洲正身之另戸外如有此等犯罪發遣者著
　該部酌量應給披甲之人為奴當差交與刑部定議具
　奏
　　又
諭大學士等向來濵海省分之督撫等進貢土物内有黄
　地紅花之絨氊曾經收受葢因此氊非外間所可用是
　以不便發還並非因宫中需用而收受也此種絨氊乃
　係鋪陳之物用處甚少今内庫存貯已多而各督撫近
　日陸續以此進獻者甚衆在宫中既不需此而外間又
　不敢用又不便發還只得收存内庫徒多無益甚為可
　惜并不若純黄色之氊尚可賞給侍衞為馬褂並頒賜
　喇嘛也爾等傳諭隣近海洋省分之督撫等嗣後勿再
　以此氊進獻
　　二十一日
諭滿漢文武大臣等凡為國家大臣者非爵位崇顯體貌
　魁梧之謂必其胸襟識量所見者大方可謂之大臣朕
　觀諸臣中有器量小者見朕賞賜則欣喜不勝全然現
　於詞色夫受賞而欣喜若此則受罰必怨忿於心矣朕
　之賞罰悉出大公總視乎其人之自取受賞者當思所
　以致賞之由並思所以不愧乎賞之道則可以常保其
　恩賞受罰者當思所以致罰之由並思所以免罰之道
　則可以不至於再罰矣
　　又
諭戸部制錢為民間日用必需之物向來錢價甚昻民間
　深為不便朕為民籌畫宵旰焦勞因思鼓鑄日增而錢
　文不見其多必有銷燬制錢以為器皿之事是以令京
　城與直𨽻各府及各省督撫駐劄之省城不許鑄造黄
　銅器皿凡有黄銅器皿者俱著交官照數給與價值無
　非欲錢文充裕俾小民有資生之益而無乏用之苦也
　年來於京城内外屢次拏獲銷燬制錢之奸民而欽差
　官員於甘肅地方亦見有燬錢為器者可見銅器若不
　嚴禁則燬錢之弊必不能除而錢文必不能裕錢價必
　不能平此其相因之情勢固有灼然不爽者京城現今
　奉行惟謹凡黄銅器皿俱已陸續交納給價乃聞各處
　省城並未設有收買銅器之公所與專司其事之官員
　則民間雖有銅器何從交納此皆各省督撫怠忽因循
　並不實心奉行之故也用是再頒諭㫖著各省督撫設
　立公所於屬員中揀擇廉謹老成之人專司其事在司
　庫先撥數千金以為價值嗣後陸續給發凡有交納銅
　器者按其觔兩給以頒定價值不得絲毫扣剋亦不得
　以重秤令其虧折夫制錢為日用之所不可缺而器皿
　則不必定用黄銅此理甚明此事易曉各省督撫果能
　將朕便民利用之至意諄切曉諭而又核實給以價值
　則民間之交納銅器者自必踴躍爭先矣著各省督撫
　將所買銅器觔兩每年歳底奏聞其所發價值報部奏
　銷倘委辦之員有侵蝕扣剋等弊督撫即行題叅從重
　治罪直𨽻各府委官之處亦照此一體遵行
　　二十二日署直𨽻總督宜兆熊等題報東光縣盜犯
　　戰二忙等越獄奉
上諭據宜兆熊等奏稱東光縣盜犯戰二忙等四人乗夜
　越獄向來重犯越獄之事甚多既有闗於國體且此等
　兇惡之徒逃出更有害於良民從前大盜孔林魏二等
　越獄經朕切加申飭將督撫地方官嚴定考成伊等始
　知儆惕將各犯緝獲今各處越獄之風尚未止息與其
　懲治於事後何如防範於事先或因城垣不完或因囹
　圄不固或因廵邏人少稽查不宻必各處有疎忽之處
　犯人始得乗間潛逃無所忌憚著各省督撫按察司各
　就所見應如何料理可免重犯疎縱之處令各具本陳
　奏著九卿斟酌定例施行數年以來朕因盜案屢降諭
　㫖且令畿輔有司嚴行緝捕以靖地方而安良善東光
　縣近在京畿輒敢疎縱若此著將知縣革職此越獄之
　盜照例勒限緝拏如逾限不獲將總督上司等官一併
　嚴加議處
　　又山東學政王世琛摺奏外結事件請定遲延處分
　　奉
上諭直省地方官自理詞訟案件因無定限而怠玩有司
　遂任意遲延不惟民受拖累亦且吏緣為奸種種弊端
　朕所洞悉雍正元年命刑部議覆條奏定例府州縣自
　理事件限二十日審結若隔屬提人以人文到日起限
　按月造冊申送該上司查考將逾限事件分别重輕題
　叅其有隱瞞徇庇者一併從重議處再九卿議覆雲南
　總督鄂爾泰條奏土苗外結之案亦照内地所定限期
　審結又議覆原任藍山縣知縣李宗望條奏楚尾猺疆
　關提人犯地方官徇庇不發督撫查叅照例議處俱經
　定例通行直省今王世琛又奏稱外結事件請定限期
　等語觀此則各省之未能實心奉行昭然可見矣如果
　現在遵行則王世琛身為學政豈有如此陳奏之理況
　從前曾降諭㫖一切奉行事件有無裨益令該督撫於
　年底奏聞今此例屢經奏明有益何以視為具文並不
　實力遵行事關民瘼著再嚴行申飭嗣後直省督撫凡
　外結事件務照例限審結如有仍前任意遲延該督撫
　徇隱不行題叅者或另有人條奏或經朕訪聞定將督
　撫以下各官從重議處其王世琛所奏鄰境關提逾限
　不發照例叅處之處亦屬有益著一併遵行
　　二十六日戸部議奏銷算右衞官房租銀奉
上諭此本内議稱盤費用過銀兩不准開銷餘剰銀兩委
　員解部等語此項租銀厯任將軍等俱未曾具奏至塞
　木德始行奏明且齎送奏摺亦屬公事所用盤費銀兩
　著准開銷此項銀兩亦不必解部即留在彼處交與該
　將軍於應用處動用每年報銷永逺遵行
　　又山東廵撫塞楞額奏明試用知縣閻象年掣籖委
　　署博平縣知縣奉
上諭從前將應補人員命往各省候缺是以各省督撫將
　各員掣籖補授至於命往各省委署試用之人原非即
　應得官之員該督撫等應悉心試看其才具如何酌量
　人地相宜之處先行委署方與試用之㫖相符今塞楞
　額奏稱博平縣缺籖掣試用舉人閻象年前往署理似
　此掣籖委署何由得人地相宜之效塞楞額辦理甚屬
　不合將此曉喻塞楞額并通行各省督撫知之
　　二十七日奉
上諭朕御極以來愛養黎元勤求治理錢糧耗羡原非應
　有本欲將各省州縣錢糧之耗羡悉行革除因廣為諮
　詢留心體察知州縣官員實有必不得已之用度若將
耗羡盡行禁止在廉謹之員實難支持而貪汚不肖之
徒勢必藉口無以養廉而有恣意苛索之事百姓轉受
其累是以錢糧之有火耗由來已久各處皆有相沿之
例其數亦多寡不同惟應於火耗過重之員重治其罪
若有司官酌量收納不加重苛取於民小民亦覺相安
此各省之大勢也查各省之中耗羡最輕者莫如浙江
一省每兩不過五六分地方官員常以不能敷用為苦
各省之中賦税最多者莫如江南之蘇松二府浙江之
嘉湖二府每府多至數十萬地方百姓未免艱於輸將
此二事皆關係官民之要務也查蘇松嘉湖賦税加重
之由葢始於明初洪武時四府之人為張士誠固守故
平定之後籍諸富民之田以為官田按私租為税額夫
負固之罪在士誠一人而乃歸咎於百姓加其税賦此
洪武之苛政也明朝二百餘年減復不一我朝定鼎以
來亦照明例徵收葢因陸續辦理軍需經費所在未便
遽行裁減也我
皇考聖祖仁皇帝常論及此雍正三年朕仰體
皇考多年寛賦之
聖心將蘇松二府額徵浮糧豁免彼時頒發諭㫖甚明本欲
　　一體加恩於嘉湖二府因浙江風俗澆漓正須化導不
　　便啟其望恩倖澤之心故爾暫止今見浙俗漸次轉移
　　將來可望改行遷善朕心深慰特沛恩膏查嘉興府額
　　徵銀四十七萬二千九百餘兩著減十分之一計免銀
　　四萬七千二百九十兩零湖州府額徵銀三十九萬九
　　千九百餘兩著減十分之一計免銀三萬九千九百九
　　十兩零二府共免銀八萬七千二百兩零永著為例著
　　該督撫董率有司敬謹奉行以副朕蠲賦恤民之至意
　　至於浙省地方各官養廉之資更無别項而耗羡則每
　　兩不過五六分以通省額徵之數計之每年耗羡僅十
　　四萬兩自督撫將軍副都統學政及藩臬道府同知通
　　判州縣等官共一百二十員凡用度公費皆取資於此
　　似不足支應除嘉湖二府錢糧已經減免外著將杭州
寧波紹興台州金華衢州嚴州温州處州等九府額徵
銀二百五萬兩按十分之一内存半計算得銀十萬兩
賞給各官以為養廉合之州縣耗羡則有二十四萬兩
從雍正六年為始俱著提解司庫令該撫酌量官職之
大小府州縣地方之繁簡秉公派定數目奏聞餘銀存
為本省公事之用朕軫念浙省官民施恩格外百姓賦
税之稍重者則將額徵之數特賜裁減官員用度之不
足者則將惟正之供賞給養廉朕今施恩於官者實施
恩於民之意無非欲百姓等催科不擾皆樂業於田間
官員等俯仰裕如咸盡心於官守倘官員不知副朕愛
民之苦心仍有作奸犯科隱糧逋賦及侵漁公帑剝削
民膏者在天理國法俱難姑容加以重懲更無可貸思
之慎之又如四川州縣錢糧甚少官員用度實無所出
故一切供應皆出自里民前岳鍾琪憲德等奏稱欲將
通省耗羡定為加三而革去里民一切供應之陋規川
民亦甚樂從等語朕以加三耗羡太重未肯允行令岳
　鍾琪再加斟酌具奏今岳鍾琪奏稱目今時勢非加三
　不能敷用况從前貪吏有加六七者今既革除一切供
　應之累又實減耗而並未加耗誠百姓歡欣樂從之舉
　將來地畝開墾既多自可次第裁減等語朕思既於官
　民均便姑且允行俟開墾加增之後再行裁減朕辦理
　天下事務惟喜據實無隱故將此明白諭衆知之總之
　朕之行政惟期官民上下相安並受其益無幾微未協
　之處然後可以望永逺遵行也
　　又雲南總督鄂爾泰題報勦撫威逺新平猓賊奉
上諭威逺新平之猓賊倚恃險阻肆行不法為害地方由
　來已久鄂爾泰檄令征勦鎮沅之各路官兵乗勢勦撫
　調度有方今兇犯成擒餘黨就撫地方從此寧謐實一
　勞永逸之計鄂爾泰辦理甚為可嘉著交部議叙總兵
　孫𢎞本奉該督調度實心効力勞績懋著著從優議叙
　烟瘴地方又值炎暑官弁兵丁等奮勇効力甚屬勤勞
　著加恩從優議叙賞賚其中有染病受傷以致身故者
　俱照陣亡之例一體加恩著該部查明定議具奏
　　二十八日
諭容美等處土司田旻如朕即位以來念該土司昔曾効
　力是以加恩優待嗣有人叅奏該土司在地方不能安
　静奉法者朕令該督撫訪察奏聞據該督撫奏稱該土
　司近日已悛改前愆慎守法度是爾實能悔過遷善以
　承恩澤也嗣後果能小心恪慎撫輯苗人約束闔屬共
　凛王章自可永保世職彼保靖桑植二土司肆行背理
　生事擾民在國法難以寛貸是以聲罪致討爾雖近接
　鄰境各有攸司爾但自省無過不必疑懼
　　又吏部議奏漢興道尤汶徇庇屬員總督岳鍾琪失
　　察各照例議處奉
上諭岳鍾琪自行查出叅奏從寛免其降級尤汶身係旗
　員䝉恩委用乃敢徇庇屬官不行揭報法難寛貸昨已
　降㫖將尤汶降三級對品以旗員補用今詢問岳鍾琪
　據稱尤汶才具尚能辦事用是開恩再降此㫖將尤汶
　降三級仍留原任安西地方現在招集民戸耕種地畝
　今聞安插之計未曾妥協本年民戸到遲仍是兵丁合
　力公收其未到之民與損傷牲口之家恐誤來春耕種
　著尤汶專司其事悉心料理以贖前愆務使民人樂業
　各盡力於屯墾其建設城堡事務專交與齊式辦理
　
　
　
　
　
　
　
　
　
　
世宗憲皇帝上諭内閣卷六十二
　欽定四庫全書
世宗憲皇帝上諭内閣卷六十三
　　雍正五年十一月
上諭三十五道
　　初三日奉
上諭定例凡在京各部院官員因病告假回籍調理者病
　痊之日仍以原衙門補用至在外各官一經告病即令
　休致所以防不肖有司之託病規避也夫外官有地方
　之責果係患病不能辦理事務自應呈請離任但病痊
　之日格於成例雖有才具優長之員不得起用殊為可
　惜從前有府縣官員告病者朕降㫖調來引見見其才
　尚可用即命醫調治痊可仍行補用誠以人才難得雖
　片長薄技不忍棄置也嗣後外官告病者著督撫查明
　確實具題令其回籍調治痊可有情願起用者於本籍
　起文赴部引見仍以原缺補用如此則可以杜規避之
　端而人材亦不至淪棄矣
　　又
諭戸部朕前降諭㫖令各省設立收買銅器公所於屬員
　中選擇廉謹老成之人專司其事在司庫先撥數千金
　以為價值嗣後陸續給發業經通行曉諭但恐各州縣
　與所設公所有相隔甚逺之處民間交納未便朕意欲
　令直省州縣凡民間交納銅器准其抵作正項錢糧但
　恐交納者多而經費所在有未便之處或行之既久轉
　有燬錢交官之流弊應如何舉行方為妥協其可行於
　何等省分並作何交納扣抵與生銅熟銅定價之處爾
　部詳議具奏朕又聞外省官員有欲捐買銅觔者此斷
　不可行該地方官但能實心辦理收銅事務便於公事
　有益如有已將已貲現買銅觔者著將銅交官仍照觔
　數給與價值
　　初五日奉
上諭奉天習俗不堪凡犯罪發遣之人若發往相近邊地
　必至逃回又生事端嗣後犯法之人應枷責發遣者著
　解送來京照例枷責滿日發與西安荆州等處滿洲駐
　防之兵丁為奴向來奉天等處發遣人犯并彼處旗下
　家人私自逃走者甚多該將軍等但有緝捕之名而無
　其實嗣後著該將軍等將每年緝獲之犯與未獲之犯
　於年底報部奏聞候㫖分别賞罰其從前逃走之犯著
　該將軍等通行出示曉諭給以數月之限令其自首若
　伊等於雍正六年五月以前自行投到則免其逃走之
　罪仍照本罪安插倘不行自首被人拏獲則嚴加治罪
　以上數條著該部定議具奏
　　初六日
諭理藩院今年口外䝉古地方雖皆豐收但科爾沁敖漢
　等十六處札薩克地方聞得收穫未甚豐盛此等旗分
　宜加特恩科爾沁地方五旗著賞銀三千兩此項銀兩
　著交與現今在京科爾沁王羅卜藏滚布貝子拉錫等
　帶去將科爾沁土謝圖親王等處五旗未能豐收者查
　明賞給敖漢等十一處札薩克地方著賞銀六千兩此
　項銀兩爾衙門可派司官二員分兩路帶去㑹同各處
　札薩克將未能豐收者查明賞給再此等札薩克各旗
　倉内現有存貯米糧其未能豐收者應如何酌量借給
　之處爾衙門議奏
　　又江西廵撫布蘭泰題叅撫標遊擊裴魁虛冒兵糧
　　請革職審擬奉
上諭裴魁為人老實或者辦事糊塗亦未可知因其曾出
　兵効力有年是以陞授蔚州叅將今布蘭泰叅其遊擊
　任内虚冒馬糧二分歩糧三分守糧六分題請革職審
　究凡武弁虚冒糧餉幾分乃係歴來積弊較之有司之
　貪贓枉法累及國計民生者原有分别該上司等自應
　預先訪聞嚴行申飭令其悛改為國家愛惜人才若切
　加訓誨仍不遵奉則當叅革治罪今布蘭泰到任伊始
　尚未教導屬員遽以空糧幾分將裴魁叅革未免過刻
　若督撫等皆如此叅劾恐有用之才受微愆之累而不
　得改過自新者多矣布蘭泰所叅裴魁虛冒之糧大槩
　確實朕念裴魁從前効力從寛免其究問著降三級仍
　留叅將之任嗣後當洗心滌慮以贖前愆倘仍蹈故轍
　斷不寛貸朕此番降㫖將裴魁寛免深恐各省武弁等
　剋扣兵糧而該管上司等徇情寛縱者由此漸多若照
　例將裴魁治罪則又恐各該上司以此事叅處為是因
　而各務捜求使可用之員微有小過不加訓飭即行黜
　革實屬可惜布蘭泰若具摺奏聞朕自宻批教導今既
　具本前來除准行寛免之外實乏料理得中之法朕不
　得不明降諭㫖至於寛嚴輕重之間朕實以至公之心
　而權衡於至當之理倘督撫提鎮等不能深體朕心則
　必有寛嚴失當之弊今因此一事將朕意通行曉諭惟
　在封疆大臣等祗遵朕訓隨事察理因時制宜遇屬員
　中之小過當加訓戒容其改悔自新方能事事合乎公
　平至當也
　　初八日奉
上諭前據怡親王大學士朱軾奏稱直𨽻水田稻穀豐收
　民間多不慣食稻米請發銀採買米石使得賣米價銀
　以買小米髙粱於百姓甚屬有益此特為民食計非為
　倉儲計也近聞州縣中竟有逼勒小民强買稻米者此
　等不肖官吏生事擾民將朕愛民德政奉行不善反為
　擾民之事較之一切貪劣之員尤為可惡該督等漫無
　覺察所司何事此皆庸碌州縣假手不肖賤役書吏任
　其顛倒之所致著令確查嚴叅治罪倘該督等徇情隱
　庇不行查叅將該督等一併嚴加議處著將朕㫖傳諭
　通省務令百姓人人知之
　　又奉
上諭朕惟漢史始志地理葢本禹貢職方之遺而條其郡
　邑紀其戸口以宣究其風俗教化也今各省皆有志書
　惟八旗未經紀載我朝立制滿洲䝉古漢軍俱𨽻八旗
　每旗自都統副都統叅領佐領下逮領催閒散人體統
　則尊卑相承形勢則臂指相使規模宏逺條理精宻超
　越前古豈可無以紀述其盛况其間偉人輩出樹宏勲
　　而建茂績與夫忠臣孝子義夫節婦潛德幽光足為人
　　倫之表範者不可勝數若不為之採摭薈萃何以昭示
　　無窮朕意欲論述編次彚成八旗志書年來恭修
聖祖仁皇帝實録今已漸次告成即著諸總裁官領其事選
　　滿漢翰林分纂其滿洲漢軍内有通曉漢文而學問優
　　長堪備纂修之任者無論進士舉人貢監生員以至閒
　　散人等俱著該旗都統副都統保送但勿徇情濫舉不
　　實以副朕慎重著述之至意
　　　初十日奉
　上諭朕日理萬幾勤思上治凡外省來京之小臣如州縣
　　佐貳等官常令引見并許條奏地方事務數年以來覽
　　所奏甚多其中鄙瑣支離及無關於利弊者悉皆棄置
　　至或指陳近理言若可採者每多發出或交九卿議奏
　　或交外省督撫議奏或酌量准行此皆朕留心政治期
　　有裨益於各地方之意也特恐行之日久致生弊端或
　　各省督撫藩臬等見地方事務有不便自行陳奏之處
　因授意假手於所屬官員令具來京引見時寫入條陳
　之内亦未可定朕防微杜漸不得不預行曉諭倘有此
　等則顯蹈欺罔之罪一經發露斷不寛貸至朕於天下
　政務詳加籌畫以期至當時時頒發諭㫖訓勵大小臣
　工總為國計民生之至要在各省督撫諸臣自當實心
　遵奉但恐日久廢弛不能事事凛之於心又或前任督
　撫所奉之諭㫖後來接任者未曾備悉不無借端忽視
　之弊今特諭各省督撫等著將厯來所奉上諭俱繕録
　成冊一一詳載以便每日觀覽觸目警心若前後任交
　代之際即將此冊傳交不許失漏藏匿如此則前任奉
　行之諭㫖後任仍得知所遵循觀覽之際悉如親承朕
　訓於國計民生庶有裨益
　　又奉
上諭朕覽明太祖所著洪武寳訓一書詞義周詳告誡諄
　切所以教其子孫臣庶者亦費苦心但明太祖起自布
　衣奄有天下雖姿性過人而其識見尚局於卑隘之習
　　故規模未臻於廣大葢縁文過其實故言行多不能相
　　符而議論自相矛盾者有之朕觀堯舜授受心法惟有
　　一中治世之道必事事合乎時中始為至善而厯代史
　　冊所載帝王之舉動言論每於中道之權衡未能悉協
　　者大抵由於時勢之所值不同而政治訓辭亦因之而
　　有偏向後之論者遂不能無疑議於其間朕意欲將經
　　史所載厯代帝王之嘉言懿行我
太祖
太宗
世祖
聖祖四聖相承之神謨聖烈合於大中至正之道者採録編
　　輯纂為一書以紹執中建極之心傳為萬世子孫之法
　　鑒其書著派翰林官分任纂修陸續進呈朕親加酌定
　　　又奉
　上諭自古治水之法惟在順其自然之勢而利導之葢水
　　之為害者大抵由於故道湮塞使水不得徑直暢流以
　致泛溢而為患但恐徑直之路湮塞年久或民間既已
　葢造室廬開墾田畝或且安葬墳墓人情各顧其私不
　知逺大之計今見欲於此地開濬河道則因循規避百
　計阻撓而司其事者未免惑於浮議遂致遷就紆回别
　開溝洫茍且從事而不能成一勞永逸之舉此治水之
　通弊也昨岳鍾琪奏稱陜西現在興修漢渠以濟民田
　亦以開濬之處不無礙於墳墓故爾遲回朕諭之曰果
　係民間墳墓所在當給與買地之價令其遷葬民自樂
　從岳鍾琪云若果給與遷葬之費則公私均便小民無
　不樂從者朕已諭岳鍾琪在陜遵行目今江南地方現
　在興修水利著該撫與欽差官員亦照此辦理若水勢
　必由之路有礙墳墓即於興修水利錢糧内動支銀兩
　給與本人令其改葬俾小民既有營葬之資而河工亦
　收利導之益則水患可除水利可興地方永逺䝉福矣
　　十一日
諭刑部朕曾降諭㫖自雍正五年正月初一日為始直𨽻
　盗案事發仍照舊例不分首從皆斬直𨽻盗案多由各
　省匪類聚集上盜著行文各省督撫出示遍行曉諭使
　皆知所畏懼所頒諭㫖甚明今年直𨽻現有緝獲之案
　爾部即訊明該犯若地方官已經曉諭該犯何以愍不
　畏死尚敢行刦若地方官未經曉諭即行文該督何以
　不遵奉諭㫖遍行曉諭將緣由查明咨部爾部具題時
　繕摺夾入本内具奏
　　十二日奉
上諭江西廵撫布蘭泰奏稱江西所有制錢不敷民間之
　用請每歳多撥滇錢一萬貫運至漢口江西省動庫銀
　一萬兩委員前往漢口交易運囘之日照京中制錢搭
　放之例毎滇錢一千作餉銀一兩均匀搭放俾流通交
　易等語從前鄂爾泰奏請將滇省所鑄錢文除本省搭
　放外每年以四萬貫發運楚省川江兩廣等處朕已降
　㫖允行著戸部行文鄂爾泰於此四萬貫内以一萬貫
　運至漢口將起程日期預行知㑹布蘭泰令其委員接
　運
　　又兵部議奏千總陳天禄等偷運米穀出洋照律治
　　罪奉
上諭此本内千總陳天禄把總黄正登以本省之人為本
　省地方營弁敢於故違海洋之禁賄放米船甚為不法
　向來朕聞廣東福建之人性多貪利而俗習輕悍敢於
　為非其曾經身為武職官弁者或因事革退閒廢在家
　往往不能安分常於本地方生事此等人既久在營伍
　之中於武職上司衙門往來習熟又因曾任職官舉動
　言語足以煽惑本地方之人是以藐玩國法肆行無忌
　而愚昧之人被其引誘而不覺朕意嗣後廣東福建二
　省及浙江沿海温台寧波等府之武職官員有因事叅
　處已經革職治罪而家居者不便仍留本地方居住其
　原任守備千把等官則酌量派往直𨽻山東河南等省
　入伍食糧免伊等在籍生事既歸營伍則有約束又有
　兵糧以養贍其身家其中漢仗弓馬尚好者仍可改過
　自新勉圖効力之路似有裨益其副將以下都司以上
　叅革治罪之員若係本省之人著另行請㫖其如何分
　别定例之處該部詳議具奏
　　十五日奉
上諭雍正二年冬髙其倬在雲南總督任内時奏稱向來
　本營之兵即拔補本營之千把其營中兵丁非親即友
　恐難破除情面稽查約束若有志者欲立體統規矩而
　同輩之千把又羣起而哂笑之請將雲貴二省考定拔
　補之人調取外營一員與之對換其同城之營仍不准
　調換等語比時朕降諭㫖覽髙其倬此奏料理甚屬合
　理若應行之於直省該部確議具奏若有不盡善處亦
　不可迎合朕意隨經兵部議稱本營兵丁拔補本營千
　把實有流弊不可不亟為革除應照髙其倬所請令各
　省一體遵行等語朕因内外大臣之議僉同是以准行
　嗣後即有人奏稱此事於千把總甚不便者朕恐其惑
　於屬下微員自便其私之議論故如此陳奏曾宻批申
飭之乃數年以來朕留心遍加體訪始知將此處兵丁
用為他處千把實有未便之處葢兵丁平日所管汎地
其情形險阻素所深知及用為千把諸事有駕輕就熟
之益若用往他處則初到之時一切茫然必待學習而
後通曉此辦理公事之當籌及者也至於微員末弁安
土重遷盤費居址措置匪易若令調換至數百里外必
至拮据艱難有室家之累此又私情之當籌及者也朕
思若以本營之兵丁即為本營之千把誠不能免於牽
制瞻徇若於同城之中更換營頭如係左營則用為右
營前營則用為後營又如撫標鎮標之同城者亦可互
相更換如此庶於公事有益而於私情亦便其地方只
有一營者或應於就近調補或應仍照從前舊例以上
諸條如何方為妥協著該部定議具奏朕辦理天下政
務惟期事事妥協使人人均受其益至於前後互異之
名朕所不辭將此曉諭中外知之
　又奉
上諭頃四川提督黄廷桂奏摺内稱奉㫖沙汰千把總現
　在標下有千把二員原係長隨出身應在沙汰之列但
　此二員在軍前甚屬効力是以未曾沙汰特行奏聞等
　語朕因從前督撫提鎮等拔補千把總多由於請託情
　面并有以家人長隨中老弱不堪之人補充千把以市
　私恩者是以降㫖令行沙汰原欲督撫提鎮等酌看人
　材如何及有無効力之處分别定其去留並非謂由長
　隨出身者盡行黜革也所頒諭㫖甚明今觀黄廷桂所
　奏是伊錯㑹諭㫖之意矣武弁之長隨多有披堅執鋭
　効力行間而漸次立功有用至大員者亦與兵丁一體
　非文官所僱游手坐食之長隨可比安得以其出身微
　賤而棄置之黄廷桂既存此見或别省督撫提鎮中有
　似此意見者亦未可知為此再降諭㫖倘千把中有人
　材可用而該上司因其出身長隨而革退者著仍舊補
　還原職
　　又刑部議奏私造黄銅器皿案内之監生賈爚照例
　治罪奉
上諭禁造黄銅器皿屢頒諭㫖甚明賈爚身為監生明知
　嚴禁之事輒敢故意犯法甚為可惡不與銅匠等貪利
　餬口者比部議止將賈爚革退監生其枷責之罪照例
　折贖甚屬背謬著另議具奏
　　十六日雲貴總督鄂爾泰奏報生苗歸誠請更姓名
　　報部酌定額賦輸租奉
上諭苗民梗化由來已久況屬生苗尤難懾伏綏靖鄂爾
　泰勦撫並用威惠兼施俾生苗等嚮化輸誠咸願納賦
　歸附版籍又謬冲逆苗等素稱獷悍難馴今勦撫已靖
　悉皆内嚮鄂爾泰辦理甚屬可嘉著給與世襲阿逹哈
　哈番以奬勞績張廣泗遵依鄂爾泰調度實心出力著
　交部從優議叙所有在事官兵應如何議叙賞賚之處
　著鄂爾泰分别等次具奏
　　十九日奉
上諭前倉埸侍郎岳爾岱劉於義奏稱通倉收貯米石甚
多若將旗下兵丁在京應領之米派四旗在通倉支領
冬月一季而以次年應運京倉之米收入通倉則通倉
新陳之米可以更換收貯即以省出運送京倉之脚價
給與兵丁以為赴通搬運之路費足以敷用於公私皆
便等語朕因此奏應行發與辦理旗下事務王大臣及
該部倉埸議奏據王大臣等㑹議准行具奏朕以所議
尚未妥協目前正值冬季支放甲米之時為時甚近著
仍於京倉支放此事創行之始著再行詳細妥議俟明
年舉行將此面諭廷臣乃今日正黄旗副都統舒楞額
奏稱前日奉㫖將旗下甲米仍在京倉支領而旗下之
人皆歸功於臣之宻奏侍衞查魯向臣姪面詢叅領閔
成烈等又向臣稱贊此乃闗係㫖意之事伊等輒敢揑
造謡言以無為有强加於臣大干法紀請將閔成烈等
四人與臣一併審究從重治罪等語舒楞額並未陳奏
旗下領米之事而外間人等不知何所聞見而造此謡
言夫以不在通倉領米感激舒楞額之陳奏則必以在
通倉領米怨望岳爾岱等可知矣朕日以正人心端風
俗為訓誡葢以向來人心不正風俗不端莫甚於懐挾
私意造作流言如朝廷行一便民之政則羣然揣度以
為出於某人之陳奏若遇無恥之人喜獲美譽亦公然
自認而不辭又如朝廷擢用一人則私相揣度以為由
於某人之薦舉而平日與其人相親厚者又從而附㑹
之朝廷處分一人則私相揣度以為由於某人之讒譖
而平日與其人有嫌隙者又從而附㑹之朝廷賞人之
善而衆人不以為有善之當賞但妄議其得賞之由朝
廷罰人之過而衆人不以為有過之當罰但妄議其受
罰之故此倡彼和散布流傳巧猾之徒藉以擅作威福
者在其中宵小之輩藉以報復恩怨者亦在其中而大
奸大詐之流藉以擾亂國政蠱惑人心者亦在其中惡
習如此竟使朝廷不能興革一事賞罰一人而謹慎自
守之臣工畏避嫌疑將至不敢陳奏一語此風豈可長
乎我
聖祖仁皇帝臨御六十餘年功德之盛超越千古朕在藩邸
　　四十餘年何事不曾閱厯而即位以來夙夜孜孜勤求
　　治理諸事皆已練習然則
皇考與朕於用人行政之間雖有採訪輿論之時而斟酌權
　　衡自有一定之見豈但以人言為可否何以
皇考時此輩宵小妄為議論相習成風數年以來朕屢加訓
　　飭至再至三而惡習蔽錮如此之深仍不能悛改耶從
　　來滿洲風俗最好從不曾爭論財物本朝定鼎之初兵
　　丁每月給銀一兩並無米石而衆心皆相安以為常後
　　䝉
皇考天恩加增至一兩倍之多且數十年來
皇考與朕格外施恩於旗人者不可枚舉今以國恩賞給之
　　糧石令其在通支領一季而猶恐車價艱難復將公項
　　銀兩給與本人助其搬運亦可謂體恤之至矣而乃輒
　　生怨望之心造作全無影響之語似此爭多較少之惡
　　習希冀無厭之貪心實向來滿洲之所未見者此等卑
　汙之習皆始自包衣下賤奴才況且領米到手並不存
　貯以為饔飱之計往往賤價糶賣轉眼又復啼饑種種
　弊端人所共知共見朕為天下主又豈能以國家一定
　之經費曲市私恩以博無知小人之稱頌乎滿洲漸失
　舊風總由該管大臣官員等苟且因循不能化導以致
　日漸澆薄全失當年淳樸節儉之意至於造作流言之
　風尤可痛恨舒楞額據實叅奏甚屬可嘉著交部議叙
　朕年來訓誨旗人者至詳且備今尚有頑梗之人敢於
　造作流言惑人心志斷不可不行根究著莊親王順承
　郡王馬爾賽馬蘭泰拉欣查弼納德明將查魯閔成烈
　等革職拏問㑹同嚴審務將造作此語之人實在情由
　究出具奏
　　又署湖廣總督𫝊敏奏報勦撫謬冲花苗情形奉
上諭花苗地連黔楚素行不法為害地方今傅敏㑹同勦
　撫楚地從此無兇苗之擾可嘉傅敏著交部議叙其在
　事官弁兵丁應如何議叙賞賚之處著傅敏分别等次
　　具奏
　　　二十日署陜西廵撫鍾保奏薛得浪致死尚跟娃擬
　　　絞監候三法司改為擬斬監候具奏奉
　上諭薛得浪以看戯爭閙細事將尚跟娃毒打受傷纍纍
　　又至跟娃之家踼打其妻及跟娃尋彼理論薛得浪遂
　　將跟娃用石打倒撲地復搯其咽喉斃命似此殘忍兇
　　惡之徒明係故殺而署撫鍾保以鬬毆定擬具奏是何
　　意見刑部改照故殺例擬斬甚是從前秋審時鍾保將
　　因奸殺死親夫之兇犯擬以緩決聞者莫不駭異今薛
　　得浪之案又復枉法故縱李元英身為臬司刑名是其
　　職掌凡屬案件皆由臬司審訊轉詳今此二案或係李
　　元英審擬或出鍾保意見著交與莽鵠立秉公據實詳
　　查具奏
　　　二十一日奉
　上諭昔年
聖祖仁皇帝特頒
諭㫖與朝鮮國王倘有盗賊前往伊國刦掠著該國王即行
　追拏殺戮生擒解送自朕即位以來又降諭㫖若飄風
　　船隻人内有無票妄行生事者著該國王即照伊國律
　　例懲戒治罪屢次諭㫖甚明今内地盜竊之軰因各處
　　捕緝禁約甚嚴無處可以藏匿是以潛逃外國茍且偷
　　生該國王既列藩封當為朝廷盡捕盜安民之職況奉
聖祖仁皇帝及朕諄諄諭㫖而該國王柔懦無能不能遵奉
　　轉使内地犯法之人恃朝鮮以為潛踪避罪之地此風
　　斷不可長嗣後倘有匪類越境生事而朝鮮不能擒獲
　　以致漏網者著該國王將伊國防汎之員題叅治罪該
　　部將該國王一併議處以為藩王不能遵㫖奉行捕盜
　　安民者之戒著將此行文與朝鮮國王知之
　　　又刑部將訛詐史道恒銀兩人犯分别定擬具奏奉
　上諭朕時時頒發諭㫖以正人心端風俗為首務碩起泰
　　身為内務府筆帖式輒敢糾約多人將史道恒强拉至
　　伊家中訛詐銀六百餘兩藐法逞奸莫此為甚刑部將
　　伊擬以光棍為從之律而以曾經報信現在脱逃之姚
　　爾尚為首顯有徇情故縱等弊著將刑部堂官及辦理
　　此案之司官交部察議碩起泰著改為此案首犯即行
　　處斬姚爾尚著照為從例俟拏獲之日監候秋後處決
　　　又刑部議覆江蘇廵撫陳時夏奏盗犯何玉等擬斬
　　　立決奉
　上諭何玉顧三俱著即處斬餘依議顧三毆傷事主法無
　　可貸刑部將伊改為立決甚是陳時夏本章内稱顧三
　　雖曾毆傷事主但非金刄情有可原等語似此强為開
　　釋姑息養奸蘇松地方盜案甚多何以示懲著嚴飭行
　　　二十三日奉
　上諭蕭永藻向來操守甚好可稱清官第一但伊恃其操
　　守驕矜偏執諸事任意在
聖祖仁皇帝時並無實心効力之處及朕即位因其年逾七
　　旬為舊日大臣加恩優待念
景陵事務關係最為重大特命伊一切總理且令伊得就閒
　　散之地以頤養暮年正所以善全之也乃伊不知感朕
　　之恩且以朕不加任用時懐怨望之意自到
陵寢以來事事推諉瞻徇不肯實心辦理朕姑容者已五載
　　矣即如筆帖式等强奪民人牛隻而伊不行約束小人
　　偷鋸
陵旁枯樹而伊不知查訪貝勒允禑到
陵行禮而伊不行齊集其餘如請安來京不候㫖即去似此
　　疎慢之處甚多不可悉數惟知阿諛允禵以長其傲慢
　　狂肆之罪而其特行條奏者則裁汰舊設之官員減去
　　祭祀之乳牛皆如此等之事以為節省錢糧之計識見
　　卑鄙不知大體其居心之不敬可知葢伊之意中視財
　　物為重而視禮制為輕自以為有操守一端遂藐視一
　　切將國家應辦緊要之事俱置之度外也蕭永藻深負
皇考數十年髙厚之深恩及朕委任之至意著革職仍在
陵寢地方居住効力
　　　二十四日
　諭諸王大臣等朕每恭讀
聖祖仁皇帝實錄必䖍加頂禮然後展誦每遇
聖祖尊號必頂禮致敬不敢平視此朕居敬存心不待勉强
　　者亦非獨一事為然也聖人戒慎恐懼之功無間須㬰
　　時時收斂此心便是敬稍或不敬則此心縱逸而不可
　　追矣凡人動怒之時或與人相爭之時心尤易縱切須
　　以敬自持果能操存涵養不但是聖賢修已工夫亦可
　　得養生之道不可不加之意也爾等每聆朕諭㫖無不
　　悦服聽從在爾等此時斷無面從背違之習自因朕之
　　諭㫖實足以開發爾等心胸有爾等見不到處是以聽
　　受之下中心誠服然恐爾等存此成見或中心以為是
　　未必果然全是也設爾等陳奏之言朕或誤以未當者
　　為當其失僅在一事所係猶小若朕所發諭㫖爾等漫
　　以未盡善者為盡善其所係不綦重乎嗣後爾等每聆
　　朕言切須為朕存心致思詳加體認不可稍有遷就迎
　　合之意使朕有失言過舉朕於爾等有厚望焉
　　又戸部等衙門議覆山東廵撫塞楞額查報原任廵
　　撫陳世倌等應追賠捐榖奉
上諭從前山東捐榖浮冒價銀原有部費餽送銀兩在内
　非盡經手廵撫私收入已今因日久無可稽查將册費
　公費二項著落趙世顯蔣陳錫名下追賠查趙世顯名
　下應追銀兩甚多尚未楚結又添此項亦不過徒存追
　補之名此項銀兩非正項錢糧可比著將趙世顯蔣陳
　錫名下應追册費公費二項開恩豁免
　　二十五日奉
上諭隨軍効力之人往往有未諳營伍而具呈願往濫邀
　議叙者此等自備鞍馬之人若後來力量不足必致遲
　誤公事及遲誤之後又不便與衆一同治罪於軍前甚
　屬無益嗣後若有自備鞍馬願往効力之人俱不必准
　　又奉
上諭厯來滿洲人材壯健弓馬技勇自古罕與比倫此天
　下所共知者前令八旗查得親軍䕶軍内能開八力以
　上硬弓者現有一萬八千餘人昨朕在瀛臺考試天下
　武舉騎射之後令八旗硬弓百人當衆人之前校射伊
　等所用之弓有十八個力者有十六七個力者其餘則
　皆十三個力以上至十五個力不等舉重若輕從容合
　度衆武舉等見之咸驚異以為實係從來目中之所未
　覩朕心甚為嘉悦其開十八個力弓者著賞銀一百兩
　十七個力者賞銀九十兩十六個力者賞銀八十兩十
　五個力者賞銀七十兩十四個力者賞銀六十兩十三
　個力者賞銀五十兩伊等藝勇超羣是其盡心學習之
　所致而朕之深加嘉奬者則以伊等鼓舞振興專心向
　上竭誠勉勵之故衆人不可因此次加恩遂皆以弓力
　相爭尚嗣後以十五個力為止不許再加總以誠心演
　習精詣熟練為要將此通諭八旗知之
　　又營田水利府叅奏御史王瓚等玩悞玉田縣還鄉
　　河堤工奉
上諭凡堤工事務承修官與地方有司均有責任定例昭
　然嗣後直𨽻河道工程著河員與地方官協同承修防
　䕶務期保固無虞如限内有冲決之處著落河員與地
　方官照例賠修倘再敢怠玩推諉著一併革職照南河
　河員李世彦孫國瑜之例枷號工所仍令賠修以為忽
　視工程之戒
　　二十六日
諭刑部梁信㩦等行刧岑台聯之家又往蔡禄朝家商謀
　行刧别姓且蔡禄朝拒捕鎗死廵檢之時伊等同在一
　室相助為虐實屬法所難宥並非尋常夥盜情有可原
　者比爾部擬以立決甚是嗣後凡係强盜拒捕將官兵
　傷死之案除同夥傷人之時該犯不在一處者仍照例
　議罪外其同在一處或三五成羣雖非下手之人既在
　旁目覩即係同惡共濟法所難寛應照舊例即行斬決
　著各省督撫將此通行曉諭務令悉使聞知向來各省
　督撫於命盜案件或稱酒後殺傷或稱飢寒所廹以種
　種套語巧為開釋是皆婦寺之仁而未聞聖賢之義者
夫酗酒之徒已非良善況恃酒致傷人命更屬凶殘今
不因酗酒而加其罪反因酗酒而寛其罪不但非化民
成俗之道且恐奸惡之徒借麯糵迷心之名以肆其兇
暴殺人之計葢刑罰寛嚴之間一不得當其流弊固無
窮也至廹於飢寒之説在老弱之人容或有之然老弱
之人雖廹於飢寒亦不能為盗賊其為盗賊者必係年
力强壯之人既係年力强壯則耕種傭工何事不可以
資生餬口而乃喪心滅理甘蹈刑戮而不惜乎葢良善
之人雖遇飢寒亦斷不為盜兇惡之人不必飢寒而後
為盗其理顯而易明其以為盗由於飢寒者乃盗賊巧
於避罪之詞而不能化民善俗之庸劣有司亦遂以此
藉口欲輕已身之罪凡為封疆大臣者豈可不察情理
而亦存此庸劣之見姑息以養奸乎朕代天以出治督
撫受職以理民兇暴在所當懲良善在所當恤所謂天
命天討也一夫不獲其所實吾君臣之責倘無辜之民
不能保䕶而安全之而使之有轉徙流亡者此必水旱
　之不時積貯之未備地利之未興科派苦累之未革實
　朕與該督撫經理失宜而使斯民罹於困阨也清夜捫
　心應如何之抱慚負疚若坐視百千良善之失所而不
　生惻隱之心而轉於兇暴殃民之盜賊加之憐憫欲枉
　法以保全之豈非賞罰顛倒重負父母斯民之責耶朕
　儆惕之切無一時或釋於懐願天下督撫臣工咸體斯
　意
　　又戸部議覆廣督孔毓珣叅奏東莞埸大使胡文煥
　　等缺少鹽額應革職留任勒限追賠奉
上諭凡官員任内因錢糧未清議以革職留任者原屬國
　家寛典葢欲其於留任後作速完結虧欠之項不使其
　逍遥事外得以脱然無累孔毓珣於鹽政不得不如此
　辦理然使限滿不完仍議以革任則怠惰劣員究竟得
　以逍遥事外徒貽接管官之叅罰而已朕思督撫等奏
　請革職留任追項之員若不准其留任則地方大吏唯
　恐欠項無著必有因循瞻顧不即題叅之弊但既准其
　　留任應如何勒限嚴追及至限滿不完於革任後應如
　　何治罪懲戒并如何留於原地方嚴追完項之處著九
　　卿定議具奏
　　　二十八日奉
　上諭
壇
廟祭祀典禮攸闗理宜潔浄齋戒聞得大臣官員於齋戒處
　　飲酒嬉戱殊失敬謹之意理應派官稽察嗣後派監察
　　御史二員各部院衙門司官四員每旗派賢能旗員各
　　一員内府官員二員三旗侍衞二員前往
壇内嚴行稽察查出即行叅奏其齋戒臨近時將旗下大臣
　　職名具奏朕酌量派往至於旗下大臣俱有管兵責任
　　祭祀前期一日不必前往
壇内齋戒於各該旗衙門齋戒至次早預先前往再
天壇内有放鷹打鎗成羣飲酒遊戯者著令禮部太常寺嚴
　　行出示禁止仍不時派司官前往稽察如有此等之人
　即行嚴拏交部治罪
　　又奉
上諭向來外間常有演習拳棒武藝之人自號教師召誘
　徒衆甚有害於民生風俗此等多係游手好閒不務本
　業之流誘惑愚民而强悍少年從之學習廢弛營生之
　道羣居終日尚氣角勝以致賭博酗酒鬬狠打降之類
　往往由此而起甚且有以行教為名窺探村莊人家之
　虚實因而勾引刼盜竊賊擾累地方者況拳棒之技藝
　國家無用若言民間學習可以防身禦侮不知學習拳
　棒者能有幾人天下人民未有盡習拳棒之理果使人
　人謹遵國法為善良尚廉恥則盜賊之風盡息而鬬訟
　之累自消又何須拳棒以防身乎若使實有膂力勇健
　過人者何不學習弓馬或就武科考試或投營伍食糧
　為國家効力以圖榮身上進詎不美乎豈可私行教習
　作為無用誘惑小民以為人心風俗之害甚屬無益著
　各省督撫轉飭地方官將拳棒一事嚴行禁止如有仍
　前敢於自號教師以演弄拳棒教人及投師學習者即
　行拏究庶游手浮蕩之徒知所儆懼好勇鬬狠之習不
　致漸染而民俗可歸於謹厚矣
　　又戸部等衙門奏清查川陜地畝事宜奉
上諭此本内但稱奸民阻撓公事按律治罪而百姓實有
　寃抑下情如何准其陳訴之處未曾議及甚為疎漏著
　通行曉諭丈量案内百姓果有寃抑下情准其十數人
　同到督撫或欽差官員處不拘何衙門委婉控告但不
　許喧囂其呈狀著督撫欽差官等接收秉公審理倘所
　控虛妄將本人照誣告者加等律治罪所請㑹同四道
　丈量地畝人員著於小京堂科道内揀選并令各部堂
　官將司官保送一併帯來引見其帶往丈量人員著於
　庶吉士現任主事内閣中書中行評博候補候選人員
　内揀選引見
　　又
諭刑部老長等行刧老墨家焚燒一門慘殺四命兇惡已
極乃楊名時僅將毆暈事主之矣里稱為法所難宥其
餘槩以被誘入夥情有可原巧為開脱爾部駁稱老長
殺死老墨妻女之時矣哈尚在其旁何得竟稱並未動
手應令該撫嚴審明確再議所駁甚是楊名時居心卑
鄙遇事昏庸平日專意沽名釣譽不肯實心任事而於
用刑擬罪之處尤多寛縱惟知婦寺之仁曲意姑息欲
邀刑措之虛名殊不知用刑之時寛嚴適中教養備至
自然刑措若使徇情枉法縱惡養奸或以諱盜為彌縫
或以輕典為陰隲或託名於飢寒所廹或揑稱為被誘
隨行種種開豁徒令兇暴之徒得以漏網將來更無忌
憚害及善良不可勝道如此而亦自謂之刑措吾誰欺
欺天乎夫春温秋肅即天道之德刑本並用而不可以
偏廢帝王奉天出治以刑弼教即當敬承天命天討之
意悉本虚公方為欽恤朕於審擬定罪之案每事必斟
酌詳慎以期除暴安良申飭諭㫖不啻再三内外諸臣
凡有刑名之責者皆應詳察事理權衡輕重不少寛縱
　庶幾禁暴戢奸逺邇乂安今楊名時於羣兇焚刧連斃
　數命之案如此審擬是誠何心今朕詰問楊名時若另
　有所見著據實明白回奏
　
　
　
　
　
　
　
　
　
　
　
　
世宗憲皇帝上諭内閣卷六十三
　　欽定四庫全書
　世宗憲皇帝上諭内閣卷六十四
　　　雍正五年十二月
　上諭五十道
　　　初二日奉
　上諭曰
聖祖仁皇帝政治典訓從前纂修未曾告成可一併交與
實録館照
太祖髙皇帝
太宗文皇帝
世祖章皇帝聖訓之例敬謹纂修陸續進呈朕覽
　　　又太常寺奏
　朝日壇景升街牌樓倒壞應將原監督工部郎中藏珠等
　　　議處奉
　上諭工部官員等向來侵盜浮冒錢糧弊端種種此奏内
　　修理牌樓一事即冒銷銀兩至千餘金之多方及三年
　即便頽壊此皆阿其那以國家公事曲市私恩藐忽典
　禮之所致藏珠著革職枷號於工部之門俟其應賠銀
　兩全完之日著工部堂官請㫖
　　又署直𨽻總督宜兆熊等題叅髙邑縣知縣沈景韓
　　等疎縱盜犯越獄奉
上諭斬絞重犯越獄脱逃皆地方官疎縱所致朕屢次降
　㫖嚴飭而畿輔之地尚有重犯越獄之案若不從重處
　分無以示儆沈景韓胡士枚俱著革職令其協同接任
　官緝拏務獲倘一年限滿不能拏獲將沈景韓胡士枚
　枷號本縣俟緝獲之日該督請㫖釋放
　　初三日奉
上諭前科武進士大半皆授為侍衞餘亦依次俱得選用
　今科進士朕恐其多選侍衞反不能盡心學習所以揀
　選侍衞者甚少但伊等未得一時録用置之閑散殊為
　可惜今特廣為加恩將未選侍衞之滿洲䝉古進士授
　為藍翎交與領侍衞内大臣効力行走漢軍進士交與
　該旗以驍騎校補用其餘漢進士有人材可用者分發
　各省賞食千總俸著督撫提鎮試看如果材力壯勇効
　力勤謹者以守備題補此事著怡親王康親王㑹同兵
　部斟酌揀選詳議具奏
　　初四日奉
上諭直省拔貢舊例十二年題請舉行一次後因各省學
　政不能秉公選取國子監未便照例請行於雍正元年
　特行一次朕思各州縣每年歲貢較其食廪淺深挨次
　出貢内多年力衰邁之人欲得人材必須選拔著令各
　省學臣於科考時照例府學拔取二名州縣學拔取一
　名寧缺勿濫務取學問優通品行端方才猷可用之人
　令其來京朕將親行考騐令入國子監肄業如有學問
　荒陋人品不端才具庸劣者將該學政嚴加議處嗣後
　六年選拔一次國子監届期題請候㫖
　　又奉
上諭蔚縣廣昌連界之案朕前令直𨽻山西督撫詳議具
　奏何以至今尚未奏聞凡兩省交界州縣歸併之處甚
　於地方有益如蔚州蔚縣介在直屬保安西寧之間自
　應俱𨽻宣化府而蔚縣之廣昌廵檢則宜歸大同府之
　廣昌縣管轄庶兩省邊界可畫一清楚為督撫者不得
　各持私意輾轉因循著速議具奏
　　又工部等衙門議覆遴選道員採辦木植奉
上諭各省採辦木植等項俱著該督撫遴選賢員辦理照
　民間價值給發不許絲毫扣剋務令均沾實惠仍著該
　督撫等時時留心察訪俾屬員敬謹遵奉倘稍有不遵
　諭㫖之處朕必訪聞將督撫等一併從重治罪
　　又山東廵撫塞楞額奏請禁革各處織造差人進京
　　勒索驛站銀兩奉
上諭朕屢降諭㫖不許欽差官員人役騷擾驛遞今三處
　織造差人進京俱於勘合之外多加夫馬苛索繁費苦
　累驛站甚屬可惡塞楞額毫不瞻徇據實叅奏深知朕
　心實為可嘉若大臣等皆能如此則衆人咸知儆惕孰
　敢背公營私塞楞額著議叙具奏織造人員既在山東
　如此需索其他經過地方自必照此應付該督撫何以
　不據實奏聞著該部一一察議具奏織造差員現在京
　師著内務府吏部將塞楞額所叅各項嚴審定擬具奏
　　初五日刑部等衙門奏直𨽻省强盜李四等應照現
　　定之例不分首從皆斬奉
上諭該部奏稱將上年諭㫖嗣後直𨽻盜案不分首從皆
　斬之處詢問李四等伊等僉云不知據此則直𨽻總督
　等並未通行曉諭可知直𨽻尚不實力奉行何況他省
　著各省督撫等再行曉諭務令逺鄉僻壤無不知悉此
　案盜犯治罪之處著大學士㑹同三法司另行定擬具
　奏
　　又刑部等衙門議覆程如絲案内書辦章孔昭等撞
　　騙銀兩分别擬罪奉
上諭朕勵精圖治整飭弊端而胥吏之作奸犯科尤為嚴
　禁數年以來頒發諭㫖再三曉諭戒飭不止三令五申
　矣各部院堂官皆能凛遵朕訓恪勤奉職而司官等亦
　知慎守法度不敢為非乃章孔昭愍不畏死輒敢指稱
　部費招摇撞騙違背朕㫖干犯國憲非尋常犯贓可比
　應置重典以儆奸蠧著將章孔昭即行處斬陶東山金
　秉衡湯福張盛既屬知情又朋分銀兩俱著發往黒龍
　江給與披甲之人為奴餘依議著各部院衙門堂司官
　曉諭各該管書辦等嗣後倘不遵朕諭㫖痛改舊習仍
　有舞文弄法者一經發覺定照章孔昭之例即行正法
　不稍寛貸
　　初六日奉
上諭為治之道首重得人朕臨御以來夙夜孜孜廣為諮
　訪期得人材以理庶政而内外臣工所保舉之員其中
　秉公推薦足備任使者固不乏人而徇私濫舉及苟且
　塞責者亦復不少即如前年令各省督撫藩臬各宻薦
　屬員一人而王朝恩王景灝所舉者則甚為庸劣又如
　令督撫等保送所屬武官而督撫中遂有不加詳慎但
就叅遊等所申送之人即呈奏朕前者又或督撫欲薦
人而授意於兩司兩司欲薦人而請教於督撫似此草
率從事揆諸古人所云以人事君公忠為國之義豈不
大相違背乎朕思薦舉人材關係國家辨材論官之要
道舉得其人則政事無不就理舉非其人則弊端從此
而生孟子曰立賢無方孔子曰舉爾所知觀聖賢之言
則知得人之道宜廣其途以為收羅而各舉所知庶可
以收克知灼見之益也今特諭内外諸臣等京官自翰
林科道郎中以上外官自知府道員學政以上武官自
副將以上旗員自叅領以上皆令每人各舉一人滿洲
官員則保舉滿洲漢軍官員則保舉漢軍漢人官員則
保舉漢人文職官員亦許保舉武職武職官員亦許保
舉文職於滿漢文武内或係現任職官或係候補候選
之人或係進士舉人貢監生員或係山林隱逸務期有
猷有為有守品行才具足備國家之用者各人宻封奏
摺赴奏事人員處轉奏外官則遣家人賫送宻摺來京
　付奏事人呈進即或親戚子姪等亦可據實薦奏不必
　以嫌疑引避但京官如尚書侍郎外官如督撫提鎮兩
　司皆係朕已經深知簡任者不必入所薦之列其奏摺
　内只開列本人官銜姓名註明所薦之人官銜考語不
　必引頌聖之繁文敷衍粉飾此朕旁求俊乂之苦心冀
　賢才輩出師濟盈廷俾百職得宜庶務畢舉凡有保舉
　之責者不得瞻顧私交不得受人囑託不得互相商議
　不得輕聼風聞夫十室之邑必有忠信凡人生平豈無
　一人熟識深知者况既列朝紳受國家之爵禄而朕又
　推心置腹畀以舉賢薦能之美事倘猶有懐藏私意濫
　舉非人者清夜捫心尚可以為人乎且朕之觀人往往
　洞見隱微將來觀所舉之人即可知舉人者心術之公
　私識見之明昧亦不使諸臣得以行其私也著内外滿
　漢文武官員遵諭行
　　又諸王等奏延信私結黨援欺妄貪婪擬斬立決奉
上諭延信從寛免死著與隆科多在一處監禁伊子不必
　革去宗室凡閒散宗室等原有在王府佐領兼轄之例
　伊等著入顯親王府佐領如奴僕輩管轄驅使至伊之
　府佐領人等原從顯親王家下分出仍著賞與顯親王
　延信家産不必入官伊有貪婪銀十萬兩又有種種貪
　贓虧缺銀兩著將伊之家産交與旗下大臣等查明還
　項其該旗佐領著該旗大臣請㫖具奏
　　又刑部等衙門議覆直𨽻總督宜兆熊等奏楊自金
　　拒捕刼囚擬斬立決奉
上諭通州盜犯楊自金等聚衆拒捕脱逃情罪甚屬可惡
　從前朕曾差侍郎黄炳前往通州嚴諭知州黄成章作
　速緝拏乃黄成章始初不能自行緝獲迨把總黨彦拏
　獲數人解交該州差役帶同指拏夥犯即有數十人中
　途持械刧毆以致捕役受傷楊自金等若非商謀刧奪
　預先糾約臨時何能驟聚多人且内有數人原係别案
　大犯是楊自金等皆屬積年慣賊無疑黄成章並不嚴
　加刑審訊出實情顯有故縱情弊該督亦並不詳訊駁
　審將黄成章叅處遽依所擬草率具題甚屬不合著刑
　部將此案人犯提解來京逐一嚴審定擬具奏
　　初七日
諭刑部陳時夏於地方盜案甚屬寛縱劉三案内夥盜呉
　大黑鞏玉僧又於遞解時在途脱逃此皆陳時夏平日
　疎忽以致地方官因循怠玩之故著交與陳時夏嚴緝
　務獲夫除暴安良乃督撫大臣為政之首務盜賊不靖
　則良善不獲安居匪類不除則地方不得寧謐倘優柔
　貽患姑息養奸實為第一溺職之督撫慎之戒之
　　又江西廵撫布蘭泰叅奏德興縣知縣祝廷芳居官
　　闒茸奉
上諭祝廷芳著革職其闒茸縱害情由及本内有名人犯
　該撫一併嚴審究擬具奏布蘭泰疏稱祝廷芳在任既
　久志氣日衰此語甚屬非理從來吏治之道皆言久於
　其任熟習土俗民風未聞以在任日久為不便於地方
　者但當論其居官之賢否耳至於官員之速於陞遷葢
　因陞缺不得其人是以將伊擢授並非不令久於其任
　也布蘭泰識見淺隘將此等語寫入奏章不合著嚴飭
　行
　　初九日
諭戸部泗城前係土府是以有三年土貢之例今既改土
　歸流自有應納賦税韓良輔何得復以三年土貢品物
　歸於正項為請殊屬不合嗣後悉照例徴輸錢糧不許
　借土貢名色重累小民著將土貢等物豁免
　　又
諭兵部將軍伊禮布於接准部咨事件並不逹部具題竟
　行繕摺具奏甚屬乖謬朕准伊具摺奏事者或因關係
　地方事務不得定見令其請㫖耳今伊有接准部咨事
　件理應逹部具題朕又曾屢降諭㫖伊如何不知乃復
　將部咨事件繕摺具奏朕豈代伊交部事件之人朕日
　御萬幾何暇料理此等事件伊禮布甚屬無知不敬毫
　無仰體君上揆度禮義之心且伊禮布任事以來並未
　奏一要務迄今數月始將此等微員告退之部咨事件
　具二長摺塞責是誠何意著明白回奏並將伊禮布交
　該部嚴察議奏
　　又
諭刑部命案關係重大前降諭㫖若承審官審擬錯誤草
　菅人命而他員能將實情審出者交部議叙今萬爾德
　一案該縣誤將柴子昌擬抵該州審出實情部議未將
　該州議叙甚屬疎漏著另議具奏
　　又倉塲總督岳爾岱等題叅運官鄒世權等過淮違
　　限奉
上諭糧船抵通若限期𦂳廹勢難依限全到運官俱被叅
　處稍覺可憫著九卿㑹同倉塲侍郎定議酌寛限期但
　不得有悞回空則於公私均便
　　十一日内閣等衙門議覆河南總督田文鏡條奏弭
　　盜各欵奉
上諭盜案逾限不完即行叅處原為官役弛縱而設若因
限期廹促致有誣拏平民栽贓買贓教唆口供扳累無
辜諸弊叢生甚非清理盜案之道嗣後果有虚實情形
未分盜贓未確限内不能完結承審官應如何詳報上
司上司應如何報部展限之處著另議倘有將易結之
盜案不行速結濫請展限該督撫不能詳情度理漫為
咨部經部駁查者應將該督撫及該有司如何處分之
處亦著詳議又議稱凡報强刦盜案責令州縣正印官
㑹同營汎星往事主家查勘情形并訊地隣更夫人等
取供填註則虛實較然不患事主狡飾等語夫事主之
强悍者或以竊報强柔懦者或以强改竊固有狡飾之
情至於地方文武官員因畏疎防承緝處分恐嚇事主
抑勒改供亦未可定如有此等不肖官吏應作何處分
之處亦著詳議又議稱初報盜刦正印官公出若待鄰
邑印官查驗盜賊必至逺颺應令佐貳捕官㑹同營汎
速驗等語但佐貳捕官未可深信如遇失事而正印官
公出佐貳捕官一面㑹同汎弁查驗先行緝捕一面申
　請隣邑印官至事主家覆加查驗尤為詳慎應如何定
　例之處俱著詳議具奏
　　十二日
諭八旗大臣旗員以習武為要即文職子弟亦不可廢今
　覽鑲黄旗漢軍世襲家譜内原任道王希舜將伊弟兄
　子姪俱帶赴任所伊子姪每一人豈無二三家人所養
　人口既多如何能為廉吏如何能免私事牽連子弟隨
　任但知倚仗叔伯勢力無所不為擾害百姓最為惡習
　有何善狀漢軍内不得人才皆由於此年㓜者帶赴任
　所猶可十八歲以上理應留在京城可以習武者令其
　披甲學習馬歩弓箭與國家出力可以習文者送赴官
　學令其讀書若一槩帶赴任所不習文武只圖安逸習
　成懶惰即捐納得官亦一無用之人有何益處此後外
　省官員帶族人赴任所者永行禁止若係親生之子十
　八歲以上欲帶赴任所者具呈該旗大臣請㫖方令帶
　往再旗員不應作外省驛丞典史等雜職才能之員欲
　盡忠國家者則因職分甚微無可見其猷為坐成廢滯
　其不肖之人規避旗下職事捐此微官逺赴外省上司
　以伊係旗人不甚約束以致年久在外任意妄為此等
　文武雜職應於何等職銜以下停止用旗人之處爾等
　㑹議具奏再漢軍内壯丁多之佐領每佐領多至數百
　人竟有終身不能披甲者滋生之壯丁甚多此等無産
　業之人與其留在旗下無用都統等理應具奏或添編
　佐領或在直𨽻緑旗營當兵即在彼處為民亦得度日
　此數事爾等管理旗務王大臣㑹同吏兵二部詳悉定
　議具奏
　　十三日
諭準噶爾台吉噶爾丹策凌據奏知爾父病故朕不勝惋
　惜因及爾父在時將一切事之始末未得裁處妥協朕
　所以惋惜者此也今台吉知以爾父負朕之恩為非遣
　使逺來朕甚嘉之又因爾父病故奏請差人往西域煎
　茶設供目今西藏地方噶隆阿爾卜巴等讐殺康濟鼐
　　而頗羅鼐等欲為康濟鼐復讐彼此舉兵相拒西藏事
　　務作何辦理朕尚在躊躇爾應否差人煎茶設供之處
　　今且不便降㫖且爾奏稱欲在西域煎茶設供廣行釋
　　教以安衆生伏望明鑒等語夫廣行釋教之語在爾台
　　吉似屬非分爾準噶爾乃西北隅一小部落耳釋教之
　　廣行與否豈關爾之煎茶設供耶朕即位元年爾父奏
　　請寛宥伊之一切罪愆廣行釋教以安衆生言詞恭順
　　朕以為出於至誠故欲清理疆界使世世子孫如前來
　　往永逺和睦乃命使二次以答之朕之推誠如此爾父
　　應欣感奉行乃反生嫌疑不能遵奉朕㫖再羅卜藏丹
　　津乃青海和碩特查璽巴圖爾之子伊骨月中無故弄
　　兵互相殘害朕差大臣前往命各息兵而羅卜藏丹津
　　乃敢悖我
皇考聖祖養育之恩負朕之德侵犯内境被守邊輕兵擊敗
　　逺行逃竄夫羅卜藏丹津係逋逃之人爾父宜即為擒
　　獻始見和好之誼乃於本地隱匿窩留是何意耶由此
觀之以前所奏許多言詞無一誠實處可知矣前者羅
卜藏丹津逃往爾處一則朕未確知二則為羅卜藏丹
津乃一愚戾不忠不孝之人毫無可信可惜之處爾台
吉之父在時乃係年老厯練之人力能將伊酌量裁處
可以生之亦可以制之必不被伊愚弄是以朕無所計
慮不曾勒追夫羅卜藏丹津亦青海名望之族也今爾
年少與彼相等以羅卜藏丹津志氣髙傲不顧恩義之
人斷不肯屈於爾下守分安居必將離間爾等使準噶
爾一切好事皆為壞事於爾大有不便爾務須將羅卜
藏丹津送來朕念伊父查璽巴圖爾從前勞績斷不將
伊誅戮仍施恩豢養爾台吉其祇遵朕命將羅卜藏丹
津送回照從前所降汝父一切諭㫖恭順奉行方見爾
為釋教衆生之實意爾台吉應將利害是非輕重盡心
籌畫自立主見昔者爾父在日曾答使二次於事毫無
所益徒勞往返故今次勅諭即交與爾之使臣特磊賫
回亦與命使無異也
　　　又上駟院奏䥷草夫六十一因解送錢糧赶回空車
　　　見蓆内遺失元寶一箇不敢動用呈報衙門奉
　上諭此一䥷草夫役於伊車内拾得銀兩不自隱瞞即行
　　報出深屬可嘉著即將此銀賞給併將此事通行曉諭
　　八旗咸使聞知
　　　十五日奉
　上諭魏經國係藩下至微極賤之人䝉
聖祖仁皇帝髙厚深恩由末弁屢次超遷用至湖廣提督朕
　　即位時聞伊在楚聲名甚好加恩優待畀以寵榮因松
　　江地方更為𦂳要是以將伊調補加以宫保尚書之銜
　　賞以世襲優崇之職魏經國受此殊眷自應感恩圖報
　　倍於常情乃伊離楚以後朕訪其在任時但務沽名釣
　　譽以求容悦於人置國家之事於度外以致湖廣營務
　　廢弛兵驕將惰毫無整理之處如滿丕張連登王之樞
　　肆行貪婪而伊並不宻奏於
聖祖仁皇帝之前又如奸民謝録正叛迹昭彰而伊又不能
擒捕於在任之日即在松江任内亦從未曾奏聞地方
利弊一事未曾舉劾一人視國家事如陌路是誠何心
尚得謂之不負恩用乎聞伊從前離任後湖廣兵丁皆
供伊長生牌位亦縁其徇情廢法委曲要結之所致呉
陞當日居心行事亦大率相似如楊名時裴􁤙度毛文
銓鄭任鑰張楷輩所長不過操守一節其所屬之官弁
兵民見其無所取於人而又平易近情諸事寛縱賣法
總不禁人之為非故賢與不肖皆相安而昵愛之實巧
宦欺世盜名得力之處而不知姑息成風養奸縱暴以
致吏治不修營務不飭其有害於國計民生不可勝言
種種弊端皆此等鄉愿惡習所貽之累向來廷臣多稱
道魏經國等之善今推原其故總因伊等專務虚名邀
取彼地鄉紳為之延譽故京師稱道之者甚多年來朕
屢加訓飭而魏經國因循瞻顧之習執意不改從前呉
陞乞休時朕因其年齒衰邁又復耳聾故優容而保全
之如魏經國者朕若保全之亦屬易事但朕從前格外
　加恩綸音褒奬今觀其行事足為政事人心之害朕亦
　不免從前被欺之過今若不明白宣諭則後來之居官
　者皆以市恩邀譽為得計相率而倣傚之其流弊何所
　底止前所加魏經國宫保尚書之銜世襲之職俱著革
　退著回京另用伊既不能報恩伊子亦豈能在地方出
　力魏瓆魏琨亦著來京候㫖松江提督員缺著山東總
　兵官栢之蕃補授山東總兵官員缺著副都統劉汝霖
　補授
　　又廣西廵撫韓良輔題叅桂平縣知縣周鎬溺職奉
上諭數年以來朕令内外諸臣保舉官員以備任使又念
　人之操守品行亦有前後易轍者實難保其始終不變
　倘舉非其人即行治罪則不但既舉之後互相容隱即
　未舉之前亦必逡廵畏縮而不敢有所推薦矣朕曲體
　羣情准其訪察檢舉叅奏蓋欲其不相袒䕶於事後實
　欲其加意慎重於事先也若以朕既寛其處分始初薦
　舉之時不加詳慎及至敗露之後又視為泛常毫無悚
　惶愧赧之意則不㡬以保題之大典為具文乎朕於特
　用人員内若有過犯即嚴加治罪者一以示朕大公無
　私之心一以昭朕誤用非人之過朕尚如此諸臣亦當
　各知儆惕從前諸臣檢舉本章内皆將該員如何前後
　改操之處一一叙出候朕觀覽今韓良輔所叅桂平縣
　知縣周鎬乃係丁憂離任之員韓良輔越例保題特行
　留任委管税務者今以怠玩不職叅奏前來其從前如
　何保題及伊如何誤舉抱愧之處一語不曾提及竟若
　與伊全無干渉之事靦然不以為怪甚屬無恥著該部
　嚴加申飭周鎬嚴加議處具奏
　　十六日奉
上諭李淑德為人卑污無恥朕深知之故即位後將伊革
　退叅領怡親王令伊辦理家務為其所愚奏伊人去得
　朕念伊祖李索太勞績漸次復用為大員屢曾降㫖訓
　誨周詳而李淑德每事並不實心効力甚屬卑污無恥
　再伊所保佐領韓塏甚為無恥不端而伊保奏之時極
為稱道及命伊前往江南興修水利則又擕帶妻子到
彼騷擾地方故將伊調回伊毫無畏懼之容百方訓誡
竟不悛改絶無感恩戴德之心且軍器甚屬要𦂳伊身
為副都統有管轄兵弁之職乃伊之軍器不全假借他
人之箭以應㸃騐現被查出其一切行事俱負朕委用
之恩甚屬可惡李淑德著革職拏交該部嚴加議罪前
朕曾降諭㫖令八旗整理軍器後又賞給銀兩令其置
辦寛限五年俾其修理朕意以為必已全完矣及今查
㸃而官兵之内尚有全無盔甲器械者官無器械尤屬
可惡著將全無器械之官員等俱革職拏交該部嚴加
議罪其軍器不全不好之官員兵丁俱照定例治罪再
軍器有因封貯不善以致損壞者著派乾清門侍衞八
員大門侍衞十六員詳妥查閱將軍器各交給本人倘
因封貯堆積被壓損壞者著賞銀修理此修理銀兩即
著落原看封貯之人賠償庶幾嗣後諸事人知敬謹
　十七日奉
上諭沈近思人品端方持躬廉潔凡所委用悉心辦理正
　資倚任忽聞溘逝深為悼惜著加禮部尚書太子少傅
　銜廕一子入監讀書其子尚㓜著該地方官加意照看
　撫養待成立時送來引見應賜䘏典該部察例具奏著
　賜銀五百兩吏部派一謹慎司官為伊料理後事命平
　郡王散秩大臣一員往奠該衙門知道
　　又吏部議覆副總河嵇曾筠奏請將鮑學沛等補授
　　河工同知等缺無庸議奉
上諭命往河工効力之微員若悉聼其在本地題補恐啓
　鑽營之漸嗣後果有在工程得力諳練應於本地題補
　者著該總河出具考語送部引見候㫖補授
　　又
諭吏部刑部陳時夏居官尚好但於審擬盗案往往疎縱
　今又將傷人盗犯蘇天章任其狡供漫行開脱殊屬不
　合著交部議處其承審各官不能嚴訊取據確供亦著
　查叅議處嗣後江蘇地方盗案内凡有疎縱應行議處
　者著將陳時夏一併議處具奏
　　又
諭刑部江蘇地方盜案甚多或事發脱逃或越獄逺颺或
　中途疎脱以致盜犯得以漏網皆係地方官平日漫不
　經心之故盜首顧永等脱逃著交與陳時夏勒限嚴緝
　如逾限不能拏獲定將陳時夏與該地方官一併嚴加
　議處
　　又刑部等衙門議奏呉髙因姦致死親夫復謀娶姦
　　婦擬斬監候奉
上諭王氏著即凌遲處死呉髙既因通姦謀殺林琯又復
　行賄私和人命詭名謀娶王氏所犯情罪較大光棍更
　屬可惡呉髙著改為立斬嗣後有似此因姦謀殺親夫
　復設計謀娶姦婦為妻妾者俱照此立決永著為例
　　又刑部等衙門奏金有章等描摹印信包攬捐納均
　　經身故應無庸議奉
上諭此案將攬捐摹印各犯或稱在家病故或稱未經到
　　案身故均應無庸議等語此等要犯病故其中雖稱取
　　過印甘各結誠恐虛應故事以致重犯狡飾兎脱亦未
　　可定况重犯監禁在獄尚有越獄脱逃之事其未經到
　　案之犯報稱病故何足憑信此本内報稱病故之金有
　　章等著行文該撫嚴飭地方官悉心確查取具印甘各
　　結報部倘有揑報等情日後一經發覺定將該地方官
　　與該撫一併嚴加議處永為定例
　　　十八日奉
　上諭數年以來屢降諭㫖令内外臣工將昔年欽奉
聖祖仁皇帝硃批諭㫖及朕近年所批奏摺悉行恭繳昨正
　　白旗都統等奏稱在能泰家中查出
聖祖仁皇帝硃批諭㫖裱成手卷二個及詢問能泰之子據
　　稱當日所奉
硃批已經呈繳此乃摹倣抄寫收貯家中者其言如此能泰
　　䙝慢
御筆違背朕㫖除將伊交刑部治罪外著該部將此再行嚴
　諭内外臣工倘從前有未曾呈繳者在京則赴該管衙
　門在外則赴該省督撫速行呈繳免其遲延之咎若再
　有隱匿摹寫收藏等情一經發覺定行從重治罪不稍
　寛貸年來諸大臣中間有奏請賞賜硃批以傳示子孫
　者朕亦酌量俞允今臣工中若有實情懇請或自行陳
　奏或該管衙門代為啟奏朕自鑒情降㫖何必悖㫖私
　藏自干罪戾倘或暗自增減顛倒是非所關甚鉅不得
　不察也
　　又奉
上諭呉淞石塘當日勘估之時於海潮紆緩之處酌量修
　築土塘葢因工程浩大諸臣勘估為節省錢糧起見故
　如此定議但東南財賦之區灌溉田畝保聚室廬全賴
　海塘捍衞朕思海勢衝激風濤旋轉難定土塘經厯年
　久未免可虞不若一例盡修石塘為百姓萬年之利似
　為一勞永逸朕詢問齊蘇勒亦云甚當著陳時夏陳世
　倌鄂禮等將現在土塘改築石塘之處確行勘估詳悉
　定議具奏不得惜費省工茍且塞責務須堅固永垂久
　逺以副朕經理海疆愛養民命之至意
　　又奉
上諭向來雲貴川廣以及楚省各土司僻在邊隅肆為不
　法擾害地方剽掠行旅且彼此互相仇殺爭奪不休而
　於所轄苗蠻尤復任意殘害草菅民命罪惡多端不可
　悉數是以朕命各省督撫等悉心籌畫可否令其改土
　歸流共遵王化此朕念邊地窮民皆吾赤子欲令永除
　困苦咸樂安全並非以烟瘴荒陋之區尚有土地人民
　之可利因之開拓疆宇增益版圖而為此舉也今幸承
　平日久國家聲教逺敷而任事大臣又能宣布朕意勦
　撫兼施所在土司俱已望風歸向並未重煩兵力而願
　為内屬者數省皆然自此土司所屬之彛民即我内地
　之編氓土司所轄之頭目即我内地之黎獻民胞物與
　一視同仁所當加意撫綏安輯使人人得所共登衽席
　而後可副朕懐也但地方遼濶文官武弁需員甚多其
　間未必盡屬賢良之輩且恐官弁等之意以為土民昔
　在水火今既内附已脱從前之暴虐即畧有需索亦屬
　無傷此等意見則萬萬不可著該督撫提鎮等嚴切曉
　諭不妨至再至三且須時時留心訪察稍覺其人不宜
　苗疆之任即時調換並嚴禁兵丁胥役之生事滋擾務
　俾政事清明地方寜謐安居樂業共享昇平倘有不遵
　朕㫖絲毫苛索於土民地方者著該上司立即叅劾重
　治其罪即係平日保舉之人亦不可為之容隱果能據
　實糾叅朕必宥其失察之愆嘉其公忠之誼該督撫提
　鎮等可共體朕心各盡懐保邊民之道
　　又吏部奏盛京即中髙大魁等違例支給錢糧照例
　　議處奉
上諭朕因奉天諸事廢弛弊端種種是以揀選人員添設
　漢官前往整理乃伊等之意不願為彼地官職故意玩
　忽夫朝廷官爵豈有任人選擇之理若仍然徇情廢弛
　何必調用京員髙大魁係朕揀選命往之員乃伊明知
　情弊瞻顧匪人甚屬溺職髙大魁著革職將此通行曉
　諭奉天滿漢官員知之
　　十九日奉
上諭吕謙恒平珠保舉人員奏摺内語甚煩多朕前令保
　奏人員摺内祇將保奏其人之故出具考語不可添設
　繁文所降諭㫖甚明朕以為獨有徐元夢一人妄奏不
　意此二人又如此具奏吕謙恒著交與大學士等嚴察
　議奏平珠為人甚屬躁妄不守本分前在圓明園齊集
　大臣官員特降訓㫖時平珠於衆人之前漫行凟奏伊
　不過一郎中之職耳朕降㫖著大臣官員各保一人而
　平珠保奏八人悖謬極矣此八人俱好之處伊何由得
　知情甚可惡平珠著革職拏交刑部夾訊定擬具奏平
　珠所保八人為人如何交與大學士等騐看具奏
　　二十日奉
上諭蘇克濟廵撫任内虧空侵欺銀兩多至四百萬兩從
　前遣人查審俱有確據朕格外施恩暫行寛免其罪著
令儘其力量賠補伊父子共認賠銀一百萬兩不過四
分之一朕又因伊子逹爾布人尚可用將伊釋放曾降
諭㫖俟伊父虧空銀兩賠完之後尚欲委用乃逹爾布
悖義逆理吝惜財物以國帑為與已無渉並將伊父性
命亦全然置之度外藏匿不交厯今數年尚未完納一
半朕以蘇克濟曾任封疆大臣若因錢糧用刑朕心不
忍是以屢次降㫖宣示曉諭伊等若知改過尚可從寛
乃伊等並不知悛改其惡仍固執舊習今伊子弟親戚
家中之所寄藏并隱瞞之物俱已敗露蘇克濟父子甚
屬不忠不孝全不知畏懼國法奸回巧詐百計欺罔觀
伊子弟親戚家中查出財物如此則他處隱藏者必多
伊等之意以為現今隱瞞財物俟事完之後可以肥家
此等下賤無恥之人朕今亦無可如何只得加之以刑
著交該都統等㑹同刑部大臣將蘇克濟夾審令伊子
逹爾布在旁觀看逹爾布從前毫不思及伊父悖惡已
極今見將伊父夾審若仍不供出實情將逹爾布亦著
　夾訊
　　又奉
上諭據髙其倬奏福建提督丁士傑到任之始於營伍頗
　為經心近聞躭於逸樂不專心公務以致營伍漸弛且
　更急於貪取小利將弁兵丁不服不畏與其向在京城
　舊識之人夥通販馬散賣各營外説公平交易其實暗
　用提督之勢壓制每馬一匹向日十六七八兩不等者
　所發之馬俱要按照部價庫平二十二兩一匹近因軍
　政借部册名色每營暗派十二兩八兩不等臣宻行訪
　知細問各員始行説出又向來提督有親丁名糧八十
　分以為養廉前任提督呉陞發出四十分與營中只存
　四十分丁士傑要復舊數乃不肯俟糧出陸續扣補尋
　事借革兵丁名糧所革之糧不容營中頂補盡行扣起
　所革又係馬糧合標不服又近有提標前營兵丁黄宇
　强割民人王貫之田被獲送縣有管隊魏三餘丁黄佛
　同兵丁等搶犯打傷王貫及至該營遊擊傅為宿送縣
　　將黄佛枷責又有兵丁將枷犯擡去丁士傑不叅傅為
　　宿將兵丁止行棍責又提標兵丁厯有抗糧之習近因
　　丁士傑寛縱抗納益多臣不敢徇隱謹繕摺叅奏等語
　　朕思丁士傑由人家僕𨽻出身甚屬卑賤昔我
聖祖仁皇帝見其人材似屬可用是以格外施恩用至叅將
　　朕即位以來亦因伊人尚明白精采壯健故擢為貴州
　　總兵官伊在任時石禮哈等籌畫勦撫狆苗之事伊百
　　計阻撓極力摺奏經朕切實教導伊亦深知愧悔朕以
　　丁士傑或無膽量是以臨事畏縮故調用福建自調之
　　後並不知感恩報効實心辦事茍且因循凡所陳奏皆
　　屬支離悖謬而且瞻顧私交如陳萬策居家不法伊亦
　　徇情隱匿其他怠惰玩忽之處甚多今髙其倬叅奏前
　　來又有私販馬匹派累兵弁扣剋軍餉多占空糧種種
　　貪劣可見伊卑污下賤之習到底不改所謂下愚不移
　　也丁士傑深負國恩甚屬可惡著革職嚴拏交與髙其
　　倬審明定擬具奏
　　又刑部議覆兩江總督范時繹等清查胡期恒家産
　　一案行令再議奉
上諭清查胡期恒家産一案該督撫等辦理甚不妥協部
　駁甚是凡兄弟家産有雖係分居而平日託為心腹代
　為經理或代為置産者亦有雖屬同居而各立産業全
　無干渉者今該地方官並不查明朦混具奏朕不便降
　㫖且胡期恒家産不應止有此數著該督撫悉心確查
　明晰具奏
　　又兩江總督范時繹奏報估計修濬太倉州河道工
　　料銀兩奉
上諭據范時繹奏稱太倉州鎮洋縣士民僉稱境内劉河
　鉅工已䝉發帑開濬而七浦一河原係民田沾獲其利
　今情願照依舊例業戸給食佃戸出力不敢再費帑金
　等語朕思君民原屬一體民間之生計即國計也倘遇
　國用不敷之時勢不得不資藉於民力今國家財用充
　足朕為地方籌畫萬年之利不惜多費帑金興修鉅工
　養育萬姓若仍用民力以辦公事非朕本心也况小民
　効力工程或致荒其本業而又不免官吏之督催煩擾
　朕心實為不忍昨蘇州一二有力之紳士懇請捐貲以
　助地方之公事與此不同朕是以降㫖准行著將范時
　繹所奏士民捐助之處停止仍動用公帑辦理並將朕
　㫖遍行曉諭該州縣士民伊等當體朕愛養元元之心
　於工程告成之後加意照看歲歲疏濬防䕶俾地方永
　受其益則勝於目前之趨事赴功多矣
　　又雲南廵撫朱綱叅奏解任廵撫楊名時任内各官
　　借欠庫銀著落分賠奉
上諭楊名時朕尚未識面聞為人和平亦有操守觀其人
　性喜沽名邀譽惟用巧詐以求容悦於衆人而茍且因
　循置國家之事於膜外且虛偽偏執怙過飾非朕於其
　屢年奏摺中洞見其為人時時切加訓諭而伊堅執不
　改此所謂下愚不移也朕料其任内必有未清之項曾
　諭朱綱留意清查今據朱綱叅奏前來闔省錢糧倉穀
遂至虧空如此之多聞者莫不駭異雲南之銀厰税規
鹽法銅礦等項向來積弊甚多皆係李衞清查經畫於
前而鄂爾泰悉心辦理於後是伊巡撫任内專責之事
皆他人代為料理李衞鄂爾泰料理就緒不過交與楊
名時稽查現成錢糧耳乃伊於一切事務全未辦理而
所專管之錢糧又復虧缺若此尚得謂之具人心人面
者乎常德壽不過藩司之職事事禀承於廵撫即使常
德壽侵欺那移藩庫有不清之項而楊名時為何容隱
不行叅奏是楊名時已擔承於身即係楊名時之事與
常德壽無涉矣即如從前閩省未清之項毛文銓未曾
舉發即係毛文銓之事與前任黄國材無干二省之案
若合一轍常德壽不必留滇著即回京常德壽名下應
追之項俱令楊名時楚結楊名時著革職交與朱綱勒
限令將各項清楚具奏請㫖此本内情由仍著楊名時
自行明白回奏朕觀其又如何狡辨也
　二十二日奉
上諭人臣朋黨之弊最足以害人心亂國政唐虞之世共
　工驩兠輩比周為黨舜必寘之於法孔子曰君子矜而
　不爭羣而不黨易經渙之六四曰渙其羣元吉朱子謂
　上承九五下無應與為能散其朋黨之象則大善而吉
　是朋黨之小人固自古帝王之所必誅聖賢之所垂戒
　其為世道人心計誠深且切也葢人臣之道惟在公忠
　體國古之純臣公爾忘私國爾忘家精白乃心鞠躬盡
　瘁念念惟知有君父事事惟知有朝廷雖一已之身家
　且不暇顧又何至有營私結黨朋比為奸之事此真純
　臣之道也惟奸惡之小人其心既隂險狡詐忍於背逆
　君父擾亂國政而其才又足以籠絡要結使奸邪之輩
　盡入其黨遂成牢不可破之勢當日蘇努阿靈阿鄂倫
　岱等同惡相濟結為邪黨凡屬在朝臣工其庸懦無能
　者則棄置之而於聰明才智之人或動之以利或怵之
　以害或震懾之以權勢或誘惑之以美名使其人不得
　不墮其術中彼此固結日肆邪謀自以為國家大事皆
　　在其掌握操縱之中斷無有能出其範圍者以此煽惑
　　人心擾亂國政若非我
皇考至聖至明乾綱獨斷則伊等比黨之害可勝言哉朕在
　　藩邸時知之甚悉故臨御以來將伊等朋比為奸之處
　　屢次宣示中外葢深為世道人心
宗社國家之計不得不痛加懲創嚴加誡諭惟冀大小臣工
　　以伊等為炯戒共絶背公植黨之私時懐公忠體國之
　　念則一德一心上下交而其志同其於世道人心
宗社國家豈不深有利益哉
　　　二十三日莊親王允禄等奏繼養另戸旗人之子撥
　　　回該旗歸宗其繼養民人之子撥出為民繼養僕人
　　　之子分檔僕人之子内如有情願仍歸本主及伊本
　　　主亦情願容留者准其容留情願為民者盡行撥出
　　　為民奉
　上諭繼養子嗣人等原非内府之人除將旗人歸併各該
　　旗外其民人之子及僕人之子俱著為民伊等從前當
　過官差今撥出為民者各加恩賞銀十兩其撥出為民
　之後隨分安生毋得妄干法紀倘肆行犯法定行重治
　其罪著内務府總管等通行傳㫖訓飭
　　二十六日奉
上諭前伊都立任山西巡撫之時朕加恩每年給銀三萬
　兩以為養廉原為廵撫衙門各項之用至於本省存公
　銀兩乃係存貯藩庫之項以備地方百姓及緊要公事
　之用者乃伊都立將養廉之項盡入已囊凡有賞賚兵
　丁給散貧生修理學宫以及欽差酒席應酬之類俱於
　存公銀兩内開銷尤可笑者伊都立將進獻之物每年
　開銷銀四千兩伊都立所進不過山西土産石花魚榆
　次𤓰之類所值幾何亦借進物名色開銷數千金之多
　忍心害理莫此為甚試思巡撫衙門既有賞給銀三萬
　兩則前項諸費豈尚不當於養廉内自行辦理而忍開
　銷公項以充其一已之私用乎且伊都立於巡撫任内
　曾進銀二萬兩既有此進獻之銀即當以為前項諸事
　之用乃外為進獻以取急公之名而巧為開銷以行其
　貪墨之實無恥已極著伊都立明白囘奏
　　二十七日奉
上諭河南蘭陽縣漫口處所有
神像自上流漂來其漫口之水隨即自行沙淤甚屬竒事
　該河道總督等當於此處另建寛大廟宇以荅
神庥
　　二十七日
諭淮安裏河同知夏建德向來漢軍人員習氣不堪而河
　官更甚凡經手一切工程修築既不完固防守復多疎
　虞上下通同侵欺浮冒虚糜國帑甚至冀幸堤工之衝
　決以遂其侵那開銷之私計種種弊端朕所洞悉今總
　河齊蘇勒悉心釐剔一應工程整頓料理俱有成效爾
　等遇此公忠體國之上司正宜洗心滌慮痛改前非各
　自奮勉如玩愒不悛經該督題叅定加重處斷不能為
　爾等寛也葢河工闗係運道民生河官之責任較之他
　員實為重大即較之專掌刑名之責亦更為切要果能
　實心辦理使河流深通堤岸堅固運道無阻生靈賴以
　保全自然永受國恩上可以顯榮祖父下亦垂裕後人
　倘怠玩職守工程隳壞上則辱及先人下則貽害子孫
　不但一身顯罹國法已也總之職司河道勝任則造福
　無量曠官則造孽無窮務須悉知利害殫心竭力相形
　度勢錢糧必歸實用工程必期永固若塗飾耳目茍且
　塞責雖一時儌幸無虞終必敗露身家性命隨之矣爾
　將朕此訓㫖凛遵恪守朝夕不忘併遍告河官互相儆
　戒各加黽勉以副朕廑念運道民生之至意
　　二十八日奉
上諭朕因蘇松等處地方水利工程闗係民生最為緊要
　特遣官員㑹同巡撫等悉心經理務期修築開濬以惠
　蒸黎凡工用所需悉發庫帑絲毫不以煩勞民力諭㫖
　頒布至再至三昨范時繹奏稱太倉鎮洋士民僉云劉
　河鉅工已費國帑其七浦一河工程民間情願出力以
助修濬不敢再動帑金等語朕又復降㫖嚴行禁止此
中外所共知者頃聞長洲元和等縣有按照田畝科派
銀兩之事朕思工費悉用帑金原以杜科派田畝之弊
昨太倉等處士民懇請出力助工朕且嚴行禁止豈容
不肖官吏按畝派費累及小民或者夫役等得受官價
之外有田之業主帮貼飯食而不知者遂誤認以為按
畝派費亦未可定或者衙門之蠧役本地之攬頭借帮
貼飯食之名派雜費以飽私囊亦未可定著范時繹陳
時夏等通行曉諭令良善之民勿為奸猾所欺並時時
訪察稽查除田主帮貼飯食外倘有胥吏攬頭等巧借
名色科派分文者立即提拏重治其罪並將辦理工程
之官員指名題叅從重議處倘官吏人等本無派費累
民之處而本地居民或以工程碍伊室廬田土不願興
修故揑造浮言以惑衆聽或奸民欲行包攬不遂其私
故傳播此語以阻撓公事則情罪甚屬可惡著范時繹
陳時夏等確實查拏從重治罪
　　又
諭河道總督齊蘇勒河工各營差遣武弁之處甚多每營
　止有守備一員管轄甚屬不敷且缺乏武職大員著添
　設叅將一員遊擊二員守􁁎十員叅將令其統轄遊擊
　令其分管方為妥協其所設叅將遊擊須將河營内諳
　練修築之人揀選題補斷不可將爾操營内武弁補授
　倘有由河營陞出之叅遊等官爾亦細加查訪具題調
　補若無其人即於河營守備内揀選題補令其勉勵
　　二十九日奉
上諭據楊文乾奏稱閩省係邊海重地風俗不甚醇樸難
　於治理大與内地不同今新補各官多係初任不能諳
　練懇將曾經出仕熟練民事者命往數員交與督撫於
　緊要縣缺補用等語朕思督撫之教導屬員即如師長
　之教導子弟也凡人之才力不齊當隨材酌量而善為
　訓誨成就之且鼓舞振興必有其道舉一人而使衆人
　共勸劾一人而使衆人共懲斯可以造就羣材而收吏
治之實效嘗見督撫中有恃才任性者往往自立意見
以督課屬員同乎已者則以為是異乎已者則以為非
此自用而不能教人者也又有謹守自好者只知獨善
其身而於屬員之賢否悠悠忽忽無所辨别或明知其
庸劣而茍且姑容以沽長厚之譽則人才何由而奮興
乎閩省地方緊要數年以來朕時為廑念屢次揀選人
員命往而無如地方積習已深該督撫又復因循寛縱
漫無覺察賢否混淆以致屬員無所觀感勸懲而怠惰
廢弛者有之營私不法者有之經朕訪聞確實特遣大
臣前往清查今已一一顯露通省叅革者十居八九似
此緊要地方而吏治玩忽若此必得賢能練達之員始
能整頽風而除陋習至於今年命往之員原屬初任者
於吏事尚未諳練是以楊文乾有特簡人員之請但在
京候選知縣之員多係初登仕籍即間有再任候補者
亦未必即係賢員克勝閩省之任若照常例命往究屬
無益再四思維著各省督撫於所屬知縣内除川陜雲
貴廣西外每省揀選一人務期於在任年久官員中擇
謹慎老成才猷敏練者一面具奏一面作速咨送閩省
交與髙其倬常賚酌量於緊要縣缺補用原缺著各該
督撫題補總因髙其倬不能教導屬官只得為此權宜
之計令各省督撫等將素常教導熟習之能員移調一
人赴閩以助閩省督撫之用耳倘各省督撫等以膜外
視之潦草塞責將來在閩不能稱職或被叅處則大有
闗於伊等之顔面慎之慎之從來吏治在乎得人而成
就各省人材者専於督撫是賴如田文鏡方直公明善
於教導故豫省之屬員賢者益堅其為善之心中材皆
奮其上進之志數年以來賢員輩出朕調用他省者甚
多此督撫中之培養人才者也如髙其倬性好姑容不
能整理以致通省吏治怠玩成風是以揀選命往之員
亦湔染地方之習弛其職守通省盡罹叅罰此督撫中
之貽悞人才者也凡為封疆大臣者當以田文鏡為法
而以髙其倬為戒又據楊文乾奏稱汀漳道劉燦操守
　雖好而糊塗粗鹵才具平常不宜汀漳道之任等語著
　將劉燦調取來京以對品京官補用汀漳道員缺著將
　杭州府知府孫國璽補授即孫國璽亦係河南知縣朕
　擢用者也杭州府知府員缺甚屬緊要著李衞於浙江
　通省知府同知州縣等官内揀選題補
　
　
　
　
　
　
　
　
　
　
世宗憲皇帝上諭内閣卷六十四
　欽定四庫全書
世宗憲皇帝上諭内閣卷六十五
　　雍正六年正月
上諭十二道
　　初二日奉
上諭從前撥徃河南教習樁埽江南河兵一千名原議囘
　日裁汰但此兵丁既熟悉樁埽尚可留用今詢河道總
　督齊蘓勒據奏南河仍有需用之處此一千名兵丁不
　必裁汰著仍照原數留營差用河工差遣武弁之處甚
　多每營止有守備一員亦屬不敷且缺乏武職大員著
　添設叅將一員遊擊二員守備十員叅將令其統轄遊
　擊令其分管名為河營
　　初四日奉
上諭年前各省逺至雲南俱各奏聞得雪惟陜西並未將
　得雪之處奏聞朕甚為注念今聞陜西自十一月十六
　日起至十八日俱得大雪富寜安及署撫張保為何不
　行奏聞再甘肅所屬地方石文焯亦未曾奏聞布政使
　鍾保係革職之員不行具奏猶可按察使李元英亦應
　奏聞著大學士等查問
　　十二日奉
上諭福建係沿海緊要省分最難料理髙其倬過於忠厚
　必需精眀强幹歴練之廵撫協理方不致貽悞常賚亦
　係和平謹慎之人自到閩省觀其奏對覺不勝任滇省
　雖係巖疆而鄂爾泰一人足可倚任朱綱審理楊名時
　虧空那移案畢調用福建廵撫朱綱到閩著常賚徃滇
　調補雲南廵撫其朱綱徃閩常賚未到任之間雲南廵
　撫印務著總督鄂爾泰兼理
　　十三日奉
上諭君臣上下之間必至誠相接始不愧堂廉一體之誼
　朕待内外大小臣工推心置腹事事至誠從無一毫虚
　假而為臣者尚忍以偽妄欺詐之意待朕實可寒心其
　罪誠不可逭宜兆熊乃旗下平常無能之人因其尚忠
　　厚謹慎荷䝉
聖祖仁皇帝深恩用至福建將軍伊在任亦並無出力報効
　　之處及朕即位以來伊亦不過平常供職前因直𨽻總
　　督員缺一時不得其人故令伊署理印務畀以畿輔節
　　制之重任敎導訓誨至再至三勉其不及宥其過愆然
　　則朕之恩尚可負乎劉師恕向來過失多端近年屢經
　　敗露朕見其人尚謹慎小心且年力精壯深有悔過遷
　　善之念是以降㫖寛宥格外加恩令其協辦直𨽻總督
　　事務以觀其後效然則朕之恩尚可負乎張适係年羮
　　堯案内獲罪之人中外所知且又有虧欠錢糧各案法
　　難寛貸朕念伊祖張玊書在
聖祖仁皇帝時効力多年而伊之過犯大約由於年羮堯之
　　挾制不能自主於是赦其過愆復其官爵諄切訓諭冀
　　其成人伊亦感激愧悔奏稱情願竭力報効朕是以用
　　為直𨽻布政使然則朕之恩尚可負乎魏定國由知州
　　擢用知府朕初見時伊假作醇謹之狀朕謂其為人誠
實可用又經傅敏法海極力保薦是以用為直𨽻按察
使伊上年來京陛見朕察其心術知為沽名邀譽之流
並非誠實無偽者曽屢向在廷大臣言之魏定國由微
末之員於數年之内擢至大僚且因伊服官効力朕推
恩及於其父逾格優待然則朕之恩尚可負乎曾逢聖
實係市井光棍由鑽營而至知府甚屬狡詐前者被叅
虧空之時朕料其歴任畿輔多年自尚有作弊貪贓之
􁏣項令該督藩臬等曉諭該地方若果有被屈受害之
人准其據實控告審理以懲貪墨昨聞有老秀才呈告
曽逢聖當日居官劣欵而張适將此秀才嚴刑夾訊旋
即斃命謊稱在監病故且坐此人以平素積惡之名不
思辯寃既奉諭㫖誣告自有國法即此秀才果有應得
之罪亦當審實奏聞按律置之於法方足以服衆人之
心豈有訟獄未定曽逢聖之案未結而將首告之人遽
以三木畢其性命之理此不過有意袒䕶曾逢聖惟恐
控告者多故先殺一人以箝衆人之口似此慘酷之行
世所罕見宜兆熊劉師恕身為總督若罔聞知負朕任
用之恩甘蹈徇隱之咎尚得謂之事君以誠無欺無隱
者乎魏定國專司一省刑名乃一任張适之恣意妄行
全不置問及朕靣加詰責則將顛倒是非草菅人命之
數案全推於張适而置已身於事外似此姦險巧詐之
存心朕深惡之若然則直𨽻之設立臬司衙門者何為
朕之簡用魏定國者又何取乎觀此則魏定國之居心
行事乃沽取虛譽之輩而傅敏法海徇庇袒䕶科甲妄
行保薦其情狀顯然矣諸臣試自思之朕以至誠待諸
臣至於如此而諸臣以欺詐待朕至於如此朕安得不
為之寒心而諸臣清夜自思亦忍為之乎若不随其敗
露嚴加懲治此風不息張适魏定國俱著觧任著傅敏
史貽直前徃保定將曾逢聖各案及夾斃秀才情由一
一秉公嚴審務將實情悉行究出不得絲毫徇隱傅敏
既誤薦魏定國於前倘審理此案稍有疎忽瞻顧之處
經朕察出定行重治其罪直𨽻布政使員缺著將山東
　按察使楊紹補授直𨽻按察使員缺著將兩淮鹽運使
　張燦補授山東布政使岳濬將山東錢糧一一料理清
　楚奏聞毫不瞻顧甚屬可嘉朕欲清查山西錢糧著將
　岳濬調補山西布政使將髙成齡解任江蘓布政使張
　坦麟為人謹慎辦事亦明白但器局稍覺褊淺聞伊在
　任與廵撫陳時夏不甚相合此二人皆非懐挾私心彼
　此矛盾者其中必有一是一非撫藩既有不協之意若
　仍令共事於地方無益著將張坦麟調補山東布政使
　其江蘓布政使員缺著將江蘓糧道趙向奎補授
　　二十日䕶軍叅領郎坤奏奉
㫖廷臣各保舉一人但諸葛亮猶誤用馬謖臣何敢妄舉
　　奉
上諭朕因知人之難始令諸臣每人祗保一人今必以勝
　於孔眀者始行保舉則勝於孔眀者郎坤自必知之孔
　眀所用之人盈千累百而乃因其誤用一馬謖即加以
　不知人之名殊屬乖謬之論郎坤從何處看得三國志
　小說來即欲示異於衆輙敢在朕前沽名具奏甚屬可
　惡著該部嚴審議奏以為此等怪異狡詐者之戒
　　二十一日廵察御史楊保等叅奏天津旗兵喧閙公
　　堂奉
上諭天津新設營兵豈容在地方生事此風斷不可長著
　内大臣侯陳泰刑部尚書徳眀前徃天津將一干人犯
　嚴加審訊務將實情究出分别定擬具奏都統公鄂齊
　來京時亦當委員管束兵丁何以疎縱至此著將鄂齊
　及該管官員俱交與陳泰徳眀嚴察議奏
　　二十二日奉
上諭雍正二年朕即諭李維鈞云聞得直𨽻滄州地方有
　偷鑄私錢之匪𩔖應嚴行查拏李維鈞回奏已經嚴查
　該地方並無私鑄保奏甚力今歩軍統領阿齊圖奏稱
　本月内准内務府咨稱番役因公事前徃滄州拏獲私
　鑄之回紇劉七等移送前來隨差千總姜進禄帶領番
　役前徃滄州將私鑄之夥黨悉行拏獲並獲鑄錢器皿
　等語觀此則滄州奸民私鑄之弊由來已乆而地方大
　吏漫無覺察今始敗露阿齊圖差官將匪𩔖夥黨俱即
　捕獲不使漏網甚屬可嘉著將阿齊圖及所差官弁交
　部議叙番役著加賞賚其私鑄一干人犯交刑部嚴審
　定擬具奏夫私鑄錢文大干法紀且私鑄不息則錢法
　不能畫一而銷燬制錢等弊皆由此而生何以便民間
　之用此事大有闗係畿輔近地尚有此等奸民則各省
　逺方難保必無此弊著通行曉諭再嚴加申飭倘直省
　督撫中如有似此疎縱不肯實力查拏者朕留心訪察
　宻差京員緝捕若一經察出必將該督撫照溺職例處
　分
　　二十三日奉
上諭浙江原任糧道江國英案内旗丁名下應扣借支銀
　一十三萬四千餘兩朕已開恩准作八年扣補今查浙
　省旗丁名下又有造就□船案内應扣銀二萬八千六
　百餘兩當於兩年内扣清完項朕念旗丁運糧辛苦若
　於兩年内扣還舊欠二萬餘兩恐伊等力量不足稍覺
　艱難著開恩寛作五年匀扣以示朕優恤運丁之至意
　　又
諭内閣九卿等楊名時在雲南廵撫之任七年但以謟媚
　地方官民為事而民生之休戚吏治之得失全不置問
　一味虛假詐偽以求衆人之歡悦而稱道之存心卑鄙
　無耻之極且一味袒䕶科甲顛倒是非以行其私在任
　七年僅叅一進士出身之知縣然則通省屬員之多蒞
　任七年之乆而科甲出身屬員内只有此一知縣應行
　叅劾此外皆係賢員無劣蹟之可紏弹乎即此一事楊
　名時之居心行事天下後世自了然知之矣從來迎合
　上意者謂之諂媚小人乃聖賢之所不取葢謂君臣之
　間尊卑之勢相臨難於徑情直行尚不當委曲迎合以
　失為臣之道其他權要同官與屬員紳士兵民不必言
　矣豈有卑汚下賤諂媚同官諂媚屬員及所轄紳士兵
　民以求得其歡心者謂是當然之理乎若迎合上意則
以為非諂媚衆人則以為是此則冠履倒置以百歩而
笑五十歩豈聖賢之眀訓耶楊名時只圖一己之虚名
而不知綱常之大義其心實願父為瞽瞍以成己之孝
君為桀紂以成己之忠君父且不顧豈尚計及於吏治
民生乎夫以盗名之邪念至欲以君父成己之名在家
則為逆子在國則為逆臣矣天理尚可容乎其罪尚可
逭乎况廵撫統馭全省賞罰政令皆出其手若要結衆
心何求不得而楊名時乃曲盡諂媚之術以博衆口之
稱料滇省之人必悉為其奸詐之所籠絡煽惑而必有
去後之思若然則不知有是非之公不知有國家之法
而令欺世盗名者轉為得計此則甚有害於人心世道
者著總督鄂爾泰通行曉諭使滇省之人共知楊名時
平素之奸偽巧飾於伊奉㫖起身來京之時相率而賤
辱之倘仍有為其蠱惑而禮貌附和之者著鄂爾㤗查
拏究治朕亦再加訪問楊名時既能欺世盗名則朱綱
之秉公審理楊名時各案自違拂衆人之私意或有造
　作謗語揑冩無名掲帖以紊亂是非者亦未可定著鄂
　爾㤗嚴行緝捕一面奏聞一面懲究朱綱秉公執正毫
　不瞻顧可謂實心扶持風化之大臣伊起身赴閩之時
　滇人當尊敬盡禮以榮其行方為公道朕恐邊逺之人
　愚昧無知受楊名時之欺騙日乆而不覺故眀白曉諭
　開導之鄂爾㤗奉朕此㫖可沿路通行曉諭倘不能實
　力施行朕另有訪聞將鄂爾㤗一併議處
　　二十七日奉
上諭律例之設乃詳情察理揆度至當而後定者也審擬
　罪案之時應引某條則引之斷無輕重任意之理亦無
　介在兩端之理常見外省本章及法司議覆疏内徃徃
　有先引一例復云不便照此治罪更引重罪以坐之以
　此兩說載入一本此乃臣下巧於營私之陋習或欲以
　嚴刻之名歸之於上而為此語或希冀法外之恩倖邀
　開脫而為此語均非讞獄明允之道從前已經降㫖禁
　止乃去冬刑部本中猶有此陋習夫治獄之道貴乎得
　平而司刑之官在乎執法今以一罪而引兩律則是法
　無一定而獄不得其平矣豈朕眀刑弼敎之至意乎嗣
　後若再有兩引條例者外省督撫提鎮本章著通政司
　駁回將情由叅奏三法司本章著内閣駁回將情由叅
　奏若所犯之罪當引輕律而故意坐以重罪亦難逃朕之
　洞鑒内外執法臣工各凛遵母忽
　　二十八日
諭雲貴總督鄂爾㤗覽安南國王陳謝本章感恩悔過踴
　躍拜命情詞甚屬恭順該王既知盡禮朕亦便可加恩
　著將此四十里之地仍舊賞賜該國王特頒勅諭一道
　令杭奕禄任蘭枝賫徃彼國宣諭朕意但思朕既加恩
　外藩亦當俯從民便倘此四十里内所居人民有情願
　遷移内地居住者可加意資助安插目今滇省現有開
　墾地土之事即令伊等受田耕種務使得所其情願仍
　居外地屬安南管轄者亦聼其意
　　三十日江西廵撫布蘭㤗舉報熊應璜入祀鄉賢奉
上諭前因舉報鄉賢之典甚屬冒濫故令各省查核以重
　祀典今若不加意慎重必致仍開冒濫之端據本内稱
　熊應璜出宰夀陽輕刑禁耗士民感頌等語查熊應璜
　在任未及二年為期不乆其輕刑未知所輕者何刑而
　禁耗亦是遵奉諾岷教令職分當為通省皆然者此外
　善政及民士民實心感頌者更有何事果克膺鄉賢祭
　祀之典與否有無實據著行文山西廵撫查眀回覆到
　日再行請㫖
　
　
　
　
　
　
　
世宗憲皇帝上諭内閣卷六十五
　欽定四庫全書
世宗憲皇帝上諭内閣卷六十六
　　雍正六年二月
上諭三十五道
　　初三日禮部題眀朝鮮國補進貢物奉
上諭朝鮮年貢之例每年貢米百石朕念該國路程遥逺
　運送匪易著减去稻米三十石江米三十石每年進貢
　江米四十石便足供祭祀之用將此永著為例著行文
　該國王知之
　　初四日奉
諭諸王滿漢文武大臣誠親王允祉平昔嗜利營私詐贓
　纍纍經戸部及管該旗事務果郡王等秉公清查允祉
　不知愧恥轉具摺陳訴於朕前朕召入問云果郡王辦
　理鑲藍旗事務毫無瞻徇出於至公爾轉以彼為非然
　則實心為國者果非乎且謂伊與爾不合伊果與爾不
　合爾又何由而知誠親王奏云聞之於巴顔徳及朕詢
問巴顔徳巴顔徳不靜聽朕㫖率爾對曰全無影響臣
並未向誠親王妄出一語誠親王又復展轉支吾奏稱
聞之於蘓白赫蘓白赫聞之於巴顔徳色穆徳二人怒
形於色仍怨謗果郡王及都統綽竒等不已出言甚覺
無禮在傍之諸王大臣目覩其狀合詞具奏請將伊交
該衙門嚴加議處朕令伊眀白回奏今伊具摺回奏前
來朕觀前日巴顔徳情形急遽無序嘵嘵有辭必有與
伊干渉之處其為虧心狡辨灼然無疑著革職與蘓白
赫一同拏問質審都統綽竒辦理此事不徇情面甚屬
可嘉著該部議叙具奏副都統常在亦係辦理旗務之
人今誠親王只怨綽竒而不及常在則其但知畏懼誠
親王而不以國家之事為事顯然可見常在平日專務
求悦於衆公事並置之不問伊受朕深恩與衆不同理
宜感恩圖報今伊行事如此甚屬負恩不加懲治無以
為負恩溺職者之戒著革職拏交刑部治罪王大臣叅
奏允祉之摺並伊回奏之摺暫行收貯俟過齋戒日期
　王大臣等㑹同刑部將鑲藍旗滿洲都統叅奏之述舒
　齊式等及永泰家人保徳等究審眀白一併具奏奏時
　將此二摺請㫖
　　又雲貴總督鄂爾泰題叅彌勒州知州伍綱昌謀陞
　　䝉化府同知奉
上諭所叅伍綱昌著革職黄先爵著革去監生其營謀撞
　騙等情及本内有名人犯該撫一併嚴審究擬具奏鄂
　爾泰叅奏此事甚屬可嘉各處督撫有舉劾之職朕又
　令其保薦所屬官員以天下之大官員之衆其中豈無
　一二不肖之人鑽營上司希圖僥倖者若該管上司果
　能據實題叅則衆人知所畏懼杜絶私弊屏去邪心於
　吏治風俗甚有裨益數年以來朕甚望天下有此秉公
　持正之督撫乃竟未見一人今鄂爾泰此奏誠不愧公
　正大臣之道夫為大臣者持躬律已雖可以自信無他
　而戚友家人及屬員胥吏各色之人甚多斷難保其必
　無招摇生事借名撞騙之弊其為大臣者既不能用心
　覺察於平時及至敗露之後又復姑容隱忍妄謂化有
　事為無事化大事為小事以博寛厚之名其為害於人
　心風俗者不淺且摘發奸弊懲一儆百乃整飭官方之
　要道豈得謂之多事豈得謂之苛刻豈得謂之瑣碎若
　好為容隱行其私恩小惠徒使此輩作奸犯科之人感
　恩得志而已其於良善毫無裨益非聖賢之道也年來
　在内惟怡親王察出屬下作弊之人即行叅奏而在外
　則僅見鄂爾泰此事此皆能訪察於平時而又不徇隱
　於事後者大臣等皆當以此為法著行令各省督撫知
　之
　　又奉
上諭據鄂爾泰奏稱石阡府知府員缺奉㫖著臣題補今
　查現在無合例之員相應請㫖揀補等語凡係奉㫖題
　補之缺與尋常照例題補者不同若應陞官員内無合
　例之人即應將不合例而可以勝任者題補但將不合
　例之處於本内聲眀具奏請㫖如此則要地可以得人
　　亦不至稽遲時日矣將此通行各省督撫知之
　　　初五日奉
　上諭果郡王為人甚屬直樸謹慎品行卓然朕即位以來
　　命王辦理理藩院及三旗事務數年王矢志忠誠毫不
　　顧及己私執持正理槩不瞻徇贊襄朕躬允稱篤敬王
　　㣲有弱疾雖偶爾在家調養而一切交辦事件仍然盡
　　心料理即近日叅奏誠親王一事亦非常人之所能者
　　且從前待隆科多並不屈讓甚屬可嘉較之誠親王之
　　待隆科多年羮堯越禮致敬作謟媚卑汚之舉動相去
　　奚啻天淵今承我
聖祖皇考六十餘年至聖至神化洽宇宙之恩普天共享昇
　　平固無庸似昔年諸王効力於行間朕以為若能盡心
　　為國備極忠誠恪守臣子恭順之道較之捐軀委命敢
　　蹈白刃者其人為尤勝其事為尤難著將王晉封親王
　　為朕之子弟及世世子孫之表範其一應典禮著該部
　　查例具奏
　　又奉
上諭據髙其倬奏稱臺灣南路營叅將員缺請於記名人
　員内欽簡補授等語凡屬水師記名人員俱已用於閩
　廣二省安得尚有未用之人如李春楊恩即係朕所記
　名者李春尚未到烽火門之任楊恩亦到任未乆今因
　水師要地需人只得將此二人補授非另有深知之人
　而不用也督撫大臣於該地方應題要缺平時當留心
　人材遇有缺出擬名具題朕若另有記名之員人地甚
　相宜者自然於伊等具題到日批出乃若將應題要缺
　盡推諉於朕是誠何意著飭行
　　又奉
上諭據孔毓珣奏稱龍門協副將景慧奉該管總兵官調
　取考驗遭風漂没又該協右營把總謝廷彦輪值冬季
　遊廵帶領兵丁泛海亦被風漂沒等語聞之深為憫惻
　查康熈五十二年内福建臺灣廣東碣石有海洋遭風
　損傷官兵之事䝉
聖祖仁皇帝特頒諭㫖令地方大吏加以恩䘏並令嗣後通
　　行但向來未曽分别官兵詳著為例恐地方官奉行不
　　力或至日乆廢弛亦未可定朕思海洋危險之地凡官
　　弁兵丁等若因公事差委遭風受困者當照軍功加恩
　　倘有不幸至於身故者當照陣亡之例優䘏再漕運船
　　隻在大江黄河危險之地遭風漂沒者亦係因公情實
　　可憫又如黄河下埽之人辦理工程不惜身命均當比
　　照軍前之例定以恩䘏之條著九卿分别詳細定議具
　　奏景慧謝廷彦及兵丁等應如何加恩之處一併議奏
　　　又戸部侍郎法寳等叅奏錢局匠役潘士花等聚衆
　　　喧嚷奉
　上諭匠役人等食物短少剋扣之處如果禀眀監督而監
　　督等置之不理其罪自應歸之監督嚴加議處若不曽
　　禀眀輙敢聚衆喧嚷則刁風斷不可長應將匠役人等
　　嚴加治罪著交與提督阿齊圗㑹同該部審眀定擬具
　　奏
　　　初六日奉
　上諭
　闕里興修工程已經三年何以至今尚未告竣大學士等
　　可寄信與廵撫塞楞額令董事諸臣實心料理務使堅
　　固昭埀永乆毋得惜費省工躭延時日報竣之後朕或
　　親詣展禮或遣親王大臣前徃俟再降諭㫖
　　　又奉
　上諭朕惟風雨時若百物繁昌皆由誠敬感格
天心用能福佑下民時和歳稔而司天號令長養阜成
　風神之貺厥功允懋頻年以來朕䖍祀
　龍神有祈必應其福庇蒼生者歴有眀驗因思古稱雨
　　暘燠寒以風為本亦宜特隆祀典以答洪庥考之周禮
　　大宗伯以槱燎祀風師虞書禋于六宗劉歆鄭康成之
　　說咸謂六宗之内風其一也歴代各置壇兆至宋祥符
　　間曾立風伯廟近代及本朝俱列
南郊四配之中典禮具備今欲於都城和㑹之地特建廟宇
　因時禱祀以展朕為民祈福之誠應如何考據禮儀相
　度營建之處著禮工二部㑹同内務府詳議具奏
　　初七日奉
上諭前貴州貴東道李日更摺奏今嵗黔省自夏徂秋民
　食甚艱竟有連日不舉火者各府米價甚貴每石一兩
　六錢至二兩不等何世璂隱匿並不陳奏且時至臬司
　衙門置酒宴㑹互為賔主置百姓呼籲於不聞等語朕
　覽李日更所奏因係屬員叅奏上司體統所闗不便將
　何世璂詰問俟另行訪察確實與否再降諭㫖並將李
　日更調取來京面加詢問朕心原未肯遽信也今觀何
　世璂新奏三事甚屬巧詐且無恥之甚實有玷大臣之
　職即如貴州地方向來受兇苗之害乆矣從前石禮哈
　奏請用兵而何世璂陳奏力言其不可經朕降㫖切責
　何世璂始具奏認罪今鄂爾泰等將烏䝉等素難攝服
　之兇苗悉行勦撫是以黎平接壤之謬冲等苗陸續就
　擒其餘皆聞風畏懼抒誠嚮化此雖㑹同楚省辦理實
鄂爾泰之功也今何世璂將他人辦理就緒之功攘為
己功並無一字提及鄂爾泰且靦顔自述其調度之方
並敷陳其善後之䇿而全忘其從前畏縮阻撓之語大
言不慚莫此為甚又如貴州官莊學租米榖一項向來
陋規名為散給貧寒之用而實為廵撫司道衙門之供
應石禮哈摺奏將米變價以為各官之養亷此就貴州本
地情形斟酌辦理者也今何世璂奏稱仍以此項之米
榖為散給貧寒之用夫通省地方甚廣人數甚多何世
璂此舉徒有散給之名而無散給之實是石禮哈之改
為養亷者欲與衆官公用此米穀也何世璂之指稱散
給者欲廵撫一人獨據此米榖也葢不但沽名而且併
收其利矣又何世璂奏稱今年通省收成十分豐足間
有數處八九分不等米價甚賤每一市斗價銀一餞合
倉斗則一斗五升不止等語較之李日更所奏則大相
懸殊李日更所奏或有過甚之處然伊身在地方豈敢
以全無影響之詞見之奏摺今何世璂以十分豐收粉
　飾陳奏則將百姓疾苦隱匿不報之處顯然何世璂已
　降㫖調取來京著將李日更奏摺一件何世璂奏摺三
　件存貯内閣俟何世璂到京之日大學士九卿將此詢
　問令其眀白回奏
　　初九日雲貴總督鄂爾泰奏報歸化苗民冊籍奉
上諭前因長寨後路克猛等處生苗向化輸誠歸附版籍
　所有在事官兵應行議叙賞賚者已著鄂爾泰分别等
　次具奏今又續報歸化生苗戎長冗壤等寨冊籍甚屬
　可嘉據鄂爾泰奏稱提督楊天縱辦理苗疆事務實心
　効力勞績懋著等語著賞給拖沙拉哈番以示優奬其
　在事官兵俱著議叙賞賚交與鄂爾泰一併分别等次
　具奏
　　十一日奉
上諭兩淮商人感戴朕恩急公念切數年以來將正項及
　帶銷銀兩俱照數全完又捐銀數十萬兩辦理地方公
　事甚屬可嘉今因揚州修濬水利工程又請公捐銀三
　十萬兩以佐公費朕聞之心甚不忍此衆商効力之處
　或係伊等力量寛舒實心踴躍合力捐輸以報國恩而
　襄公事或係地方大臣官員等授意商人而有此舉著
　詢問衆商令其務將真情據實呈眀該督再行具奏請
　㫖
　　又戸部等衙門奏清查虧空錢糧奉
上諭清查虧空案件若不將差徃之員預定考成恐伊等
　怠玩從事且地方督撫若不與欽差官員一體考成使
　之功過相同則必有推諉等弊於公事無益此本内未
　曽議及著再議具奏又本内奏稱江南浙江二省虧空
　甚多應先行清查等語江南現有廵察御史浙江現有
　觀風整俗使二省再各派一員同徃辦理該部將滿漢
　京堂科道職名開列請㫖又聞江浙近海地方偷運米
　石出海之弊尚未盡除亦交與派徃之人一併嚴查毋
　得疎漏
　　十五日
諭各直省督撫布政使等任土作貢天地之常經守法奉
　公生民之恒性斷無有食地之利而不願輸納正供以
　甘蹈罪戾者何以錢糧虧空拖欠之弊積習相沿難於
　整理如此一則胥吏中飽之患未除也或由包攬入已
　或由洗改串票或將投櫃之銀釣封竊取或將應比之
　戸匿名免追種種弊端不可枚舉其故皆由於錢糧完
　欠細數官未嘗顯示於民在官則以為民欠在民則以
　為已完故吏胥得以作奸而官民並受䝉蔽也應飭州
　縣官每年令各鄉各里書手將所管欠戸各名下已完
　銀糧若干尚欠若干逐一開眀呈送州縣官查對無差
　即用印出示各貼本里使欠糧之民家喻戸曉如有中
　飽等弊許執串票具控則吏胥不得肆其奸盗矣再則
　不肖有司借端侵漁那新掩舊之弊不可不察也朕因
　各省舊欠甚多恐民力難於輸納格外開恩准其分年
　帶徴其應徴之數有在十年以内者亦有寛至十年以
　外者酌其多寡分别逺近此朕愛養黎元之至意期於
民欠易完而民力可紓也乃聞有不肖州縣官另立私
冊於每年應徴分數之外溢額多收及至報解之時止
照分數起解該管上司因其已經照數起解不復再行
稽查而此多徴之數遂得任其侵那又成虧空之項且
民間見已經完納者徒供官吏之侵漁亦遂怠其急公
之念而抗延拖欠之事由此而起朕意分年帶徴之項
亦應將花戸名下每年應完若干之處詳細開明出榜
曉示令其按數完納違者治以抗糧之罪倘有急公良
民完納在分數之外者該州縣官加以奬賞據實詳報
若州縣官果能勸導百姓於應徴分數外多完若干者
著督撫具題照例議叙以上二條乃據朕所聞書示各
省督撫布政使等其作何因地制宜之道與斟酌立法
之處總在地方大臣詳察弊端權衡損益督率有司實
心經理果得忠誠亷幹之人自無不可清釐之事即如
閩省各屬虧欠甚多竟成錮習朕察知其弊特遣大臣
前徃清查而各官侵那之項俱已一一敗露此目前之
　事中外所知者又如鳯陽知府朱鴻緒來京引見時奏
　稱在鳯陽任内有舊欠錢糧十萬兩之多伊將民欠確
　查眀白以理曉諭勸導之民間無不踴躍輸將如期完
　納其胥吏地棍之包攬侵蝕者伊亦定限令其交完並
　諭以逾限不交即將眷屬監禁追比吏胥等果知畏懼
　依限交納於兩年之内清完十萬兩之逋欠此亦目前
　之事也治賦在乎得人除弊方能立政任地方之重寄
　者其慎思之
　　十七日奉
上諭前因李日更屢次具摺叅奏何世璂任内事件是以
　將伊二人調取來京意欲令其質對今覽何世璂奏摺
　朕已深悉伊二人原係上司屬員而所奏事件又屬瑣
　屑細務不必令其質對何世璂為人尚屬謹慎老成但
　過於柔善不宜廵撫之任著留京以侍郎補用李日更
　現在患病著在京調理候朕另降諭㫖
　　又奉
上諭黄成章初任順義縣知縣隆科多在朕前屢次薦舉
　朕因通州地方緊要將伊擢用知州伊在任數年一味
　沽名邀譽取悦於人全不實心辦事即如令其緝拏盗
　賊而伊故意疎縱令其禁宰耕牛而伊玩忽不問令其
　禁燬制錢而伊漫無覺察是其為人專以鑽營奔競為
　務於職分所當為之事全不經心若不嚴加處分無以
　為曠職營私沽名邀譽者之戒該部議奏
　　又山東廵撫塞楞額題叅兖州府通判羅鴻徳侵匿
　　稅課奉
上諭向來各處稅課銀兩隱匿者甚多本應按律究治朕
　格外開恩屢降諭㫖准其自首免其從前隱匿之罪並
　不追其多收銀兩所以曲全之者至矣而不肖官員尚
　有背恩違㫖仍前隱匿者此等之人利欲熏心不知大
　義不畏國法尚得謂之有人心者乎應加重懲以儆貪
　墨且伊等既惟利是圖必使之失利方知醒悟今與以
　一年之限倘再有隱匿不行首出而待上司查出或接
　任官查出舉報者除該員作何嚴行治罪外仍將多收
　之銀加倍追出賞給查出之人其有在任不行自首而
　離任後被人查出者亦照現任官治罪追賠此事如何
　詳悉定例之處著九卿㑹議具奏
　　又湖北廵撫馬㑹伯查報解任天門縣知縣呉文煊
　　虧空倉穀奉
上諭社倉捐榖聽民自便不可繩以官法朕頒發諭㫖至
　再至三各省督撫辦理此事但當將已交在官而官吏
　侵蝕者查令追賠若民間一時虛報數目而力量實不
　能完者悉令催交小民必致擾累此處朕亦屢行曉諭
　今據馬㑹伯奏稱天門縣勸輸榖石實欠在民應飭地
　方官於來年秋收時勸催里民交納等語所奏甚屬錯
　誤此項榖石不必催追聽從民便輸納呉文煊亦從寛
　免議併將此曉諭各省督撫知之
　　十九日奉
上諭外省州縣官員引見時有留京以部屬試用者皆因
　觀其人才具似屬平常而一時未能遽定是以令其在
　部辦事以試看之若此等之人用為部屬即照常例陞
　轉恐平常之員與部中辦事之能員無所分别非當日
　留京試看之本意凡奉㫖交部試用之員俱俟該堂官
　委用試驗具奏保舉後方准照例陞轉著將此傳諭各
　部知之
　　又刑部等衙門議覆天津州知州宋晶與天津總兵
　　趙國瑛互訐一案奉
上諭趙國瑛由旗下叅領朕加恩擢為天津總兵官乃不
　思感恩報効輙敢玩法營私縱云庇䕶親黨致書囑託
　一時廹於親戚之情面至於食牛賭博之禁奉有嚴㫖
　内外各宜凛遵趙國瑛身為地方大臣更當實心遵奉
　並查拏他人之違禁者豈有因知州禁約廢弛而伊即
　公然犯法食牛之理觀此則伊衙署中私藏賭具不遵
　禁令之處顯然矣趙國瑛深負朕恩甚為可惡著照議
　革職發徃阿爾泰驛站効力贖罪黒俊良致書說情係
　　奉上司指使情有可原著降二級留任佟金身為旗員
　　不守法度倚恃親戚為地方官輙敢交結生事此等不
　　法之處本内並未議及甚屬疎漏佟金著革職發徃白
　　都納當差趙國麟著降二級從寛免其調用宋晶著革
　　職從寛免其徒杖餘依議
　　　又江蘓廵撫陳時夏恭報松江府華亭縣地方甘露
　　　呈祥奉
　上諭據奏松江地方
天降甘露該省臣民皆以為朕之功徳感召所致合詞頌祝
　　等語夫甘露之瑞載在禮經自古以來咸稱嘉慶今䝉
上天恩賜若不以為瑞非所以敬承
天貺也但此番未見於宫庭上苑而見於松江想因江南地
　　方官員有惠政及民或本地民人風俗良善有上感
天心之處是以錫兹瑞應昭示羣黎朕深為該地方稱慶若
　　官民等歸美於朕朕不敢居也但願該地方官民紳士
　　受
天恩賜倍勵䖍恭官斯土者益厚其敎養之道居是邦者愈
　　篤其忠孝之忱吏治清明民風醇厚則
上蒼眷佑錫福方來此則朕之深望也勉之勉之
　　　二十一日奉
　上諭程元章條奏各欵具見實心辦事漳州地棍目無法
　　紀攪擾考塲希圖作弊甚屬可惡該督等已經奏聞似
　　此不法之徒地方文武官員應嚴拏重懲以示儆戒考
　　試冒籍之弊向來習以為常理當清查禁約各省學臣
　未曾條奏及此惟楊超曽將陜西屬縣之事曽經奏聞
　况今滇黔楚粤等省苗民嚮化新増土司入學額數為
　學臣者尤宜加意禁飭毋使不肖士子冒其籍貫致阻
　士民讀書上進之路再者朕念各省學臣用度不敷特
　令各該地方給與養亷俾伊等盤費從容得以盡心考
　校杜絶私情但聞向來陋規學臣有餽送督撫之項今
　若外存養亷之名而暗中仍有餽送之實則考試必至
　不能肅清深負朕加恩學臣之意矣目前雖無此事因
　恐將來日乆弊生故諭及之
　　又奉
上諭上年署黒龍江將軍傅爾丹報稱鑲白旗逹圖佐領
　下披甲人查書夫妻父子弟妹及叔祖母九人俱被賞
　伊為奴之紀二殺死等語此事甚可駭異凡屬免死發
　遣為奴之犯皆係秉性兇惡之徒發遣之後怙惡不悛
　者多徃徃在外恣意妄行不服管束伊主亦無如之何
　此等皆係已犯應死之罪格外恩免之人嗣後若仍有
　兇暴者不論有應死不應死之罪伊主便置之於死將
　伊主不必治罪但將實在情節報眀該管官員咨部存
　案其發遣當差之犯若不守法度被該管官打死者亦
　將該管官免其議處但將情由報部存案再徒犯與平
　人鬬毆被打身死者將平人治罪之處從寛減等如此
　則兇惡之徒有所畏懼自然改過遷善不敢為非矣著
　將此通行各處曉諭咸使聞知
　　又奉
上諭永順土司彭肇槐恪慎小心恭順素著兼能撫輯土
　民遵守法度甚屬可嘉據湖廣督撫等奏稱彭肇槐情
　願改土為流使土人同沾王化朕意本不欲從其所請
　又據辰沅靖道王柔面奏彭肇槐實願改土為流情詞
　懇切朕念該土司既具嚮化誠心不忍拒却特沛殊恩
　以示優眷彭肇槐著授為叅將即於新設流官地方補
　用並賜以拖沙喇哈番之職世襲罔替再賞銀一萬兩
　聽其在江西祖籍地方立産安挿俾其子孫永逺得所
　著該部定議具奏
　　二十三日奉
上諭張棠蔣文瀾等因該地方興修水利裨益民生特捐
　已貲以助工程之用急公効力甚屬可嘉朕念張棠蔣
　文瀾二人皆係候補道員今因年老不能出仕特加京
　堂職銜以示恩榮張棠著加太僕寺少卿銜蔣文瀾著
　加光禄寺少卿銜蔣文源等照部議俟查明職銜到日
　再議嗣後各省若有急公効力人員該督撫具題該部
　請㫖
　　又奉
上諭上年聞湖廣廣東江西等省之民因本地歉收米貴
　相率而遷移四川者不下數萬人已令四川督撫設法
　安揷毋使失所但思上年江西收成頗好即湖廣廣東
　亦非歉歳不過近水之地畧被淹損何至居民輕去其
　鄉者如此之衆也因時時留心體察今據各處陸續奏
　聞大約因川省曠土本寛米多價賤而無知之民平日
　既懐趨利之見又有傳說者謂川省之米三錢可員一
　石肉價一錢可買七觔此等之言最易動愚賤之聽又
　有一種包攬棍徒極言川省易於度日一去入籍便可
　富饒每户得銀包送愚民被其煽惑不獨貧者墮其術
　中即有業者亦鬻産以圖富足其情弊大抵如此獨不
　思川省食物價賤之故蓋因地廣人稀食用者少是以
　如此若逺近之人雲集一省則食之者衆求如從前之
　賤價豈可得乎况彼此相隔或至千里或數千里小民
離棄鄉井扶老挈㓜跋渉山川安有餘資以供路費中
途困阨求救無門不相率而為匪𩔖勢必為溝中之瘠
矣此時追悔亦復何及豈非輕舉妄動自貽伊戚乎草
野識見庸愚必須訓示方能醒悟為地方官者當撫綏
之於平日而勸敎之於臨時開其愚䝉䘏其窮困念念
如保赤子時勤訓導使百姓知故土之可戀轉徙之非
宜則愚民之不醒悟者亦少矣且各省皆有可墾之田
土即如廣東高雷亷三府儘有荒地可以耕鑿而所以
任其廢棄者聞其故有二一則民俗好為爭競當其未
墾之時則置之不問及至既墾之後則羣起相爭是以
將可耕之壤抛為曠土甚為可惜一則墾田必湏工本
而寒苦之民不能措辦以致委諸草莽為有司者當如
何經其疆界以息爭端助其耔種以資耕作寛其陞科
之年優其上農之賞則百姓斷無有不踴躍鼓舞趨事
赴工者矣凡地方荒棄田土皆地方官不實心愛養體
恤百姓之所致也朕宵旰勤勞無刻不以百姓生計為
　念數年以來所以為閭閻籌畫者費盡苦心兹頒諭㫖
　竝非禁百姓之謀食於他方也祗以愚民無知圖利心
　切惑於邪說見異而遷遂輕舍故鄉甘受流離之苦朕
　心實為不忍夫在彼在此皆吾赤子若本籍果逄歉歳
　難以資生該地方有司自能仰體朕心即時奏聞朕必
　沛以恩膏使之得所何必分散他方以希冀不可必得
　之利乎著各督撫將此通行曉諭所屬官民等咸使聞
　知
　　又江蘓廵撫陳時夏叅奏署武進縣知縣朱和均等
　　徇縱蠧役科派銀兩奉
上諭朱和均陳陛諴俱著革職其徇縱蠧役科派銀兩等
　情及本内有名人犯該督一併嚴審究擬具奏江南各
　屬興修水利工程浩大恐蠧役人等借端科派者不止
　此二縣該督撫等應時加察訪有聞即行叅奏懲治勿
　謂已經叅處二縣可卸稽查之責以致或有疎縱俾奸
　蠧等苛索滋弊擾累民間也
　　又福建廵撫常賚奏流犯鄧亞四同妻何氏脱逃署
　　同安縣知縣王世遴等照例議處奉
上諭流犯鄧亞四同妻脱逃與單身逃遁者不同若平時
　加以約束或臨時即行追捕均不至於兔脫無踪觀此
　則該縣法度之廢弛可知矣嗣後逃走之犯有攜帶妻
　子一同走脫者將該管官從重處分並著該部定例具
　奏
　　二十五日奉
上諭凡保送人員必量其材具可以勝任者方可保舉如
　大興縣員缺甚屬緊要有㫖著加意㨂選今鄂爾竒胡
　煦保送之庶吉士原𠂻戴等看來人雖似老誠謹慎而
　才具甚屬平庸未必勝大興縣之任但朕乍見實不能
　定其可否不便揀補著鄂爾竒胡煦於原衷戴等四員
　内指定一員能勝大興縣之任者保奏朕即將伊補授
　到任後如不稱職誤事經該府尹題叅即將鄂爾竒胡
　煦一併嚴加議處
　　又奉
上諭據四川廵撫憲徳奏稱程如絲於未正法之先自縊
　身死固屬地方該管各官疎忽之咎但程如絲正法之
　㫖於部文未到之先此信已早到五六日顯係提塘於
　塘報中先期漏洩向來提塘之弊似此預通信息者甚
　多大有闗係請將各省提塘通行革退等語朕思提塘
　管理京報設立已乆若禁革不用似屬難行但伊等借
　郵傳之名作奸滋弊習以為常如奉㫖正法之人可以
　預通信息早使聞知亦可將奉㫖寛宥之人先期設詞
　恐嚇詐騙其間弊端種種不可不加防範應否如憲徳
　所請將提塘通行禁革或如何定例俾緊要事件不致
　先期漏洩或以官人承充提塘分别賞罰定其考成著
　九卿確議具奏
　　二十六日刑部等衙門議駁江蘓廵撫陳時夏奏周
　　得安致死弟命一案奉
上諭周得安謀佔弟妻復將弟命致死慘惡已極該撫將
得安照兄奪弟財持刀故殺之例擬絞具奏情罪不合
該部所駁甚是廵撫陳時夏辦理地方事務悉皆盡心
但於人命盗案之事審擬多未妥恊已屢降諭㫖切加
訓誨從前朕因江蘓地方命盗之案甚多刑名之任較
他省更為緊要白清在刑部辦事年乆故用為江蘓臬
司並望其與陳時夏共事一方受其敎導今觀陳時夏
之辦理刑名如此何能増長白清之識見著將白清調
為浙江按察使令李衛敎導之倘不勝浙江之任著李
衛據實奏聞董永芠乆任臬司刑名素所諳練著調為
江蘓按察使朕聞陳時夏在任於衙門㣲細之事及家
務琑屑之件皆親自料理毫不假手於人伊奏摺中亦
自言如此朕曽屢加誡諭葢一日之工夫有限一人之
精力無多若必欲將鉅細精粗之事悉出一人之手則
工夫甚廹精力已疲顧此失彼必因小事求其周詳而
大事轉致疎漏矣本末輕重之間不可以不審人有謂
陳時夏短於才者朕謂伊非短於才祗以過於拘泥疑
　畏不能任人而力量又不能兼顧遂多缺略之處供人
　指摘耳為大臣者切宜留意
　　二十九日奉
上諭吏戸兵刑工五部堂官今皆各殫厥職贊襄政治共
　相黽勉矢勤矢慎端方自持剔除情弊杜絶請託甚屬
　可嘉朕深許之夫大臣者果能亷潔自守其用度必稍
　不敷朕因國家政事資藉大臣之力而使之分心家計
　朕心不忍五部大臣内除差徃外省署印之人外俸銀
　俸米著加倍給與其署理之大臣亦照此賞給若遇罰
　俸案件將朕分外所給之俸不必入議
　　又奉
上諭郎坤著革職枷號三個月鞭一百發落郎坤將三國
　志小說之言援引陳奏其罪不至於擬斬兵刑二部如
　此定擬具奏朕覽閱本章時即疑為出自查弼納之意
　今當諸王大臣前面加詢問知此稿果係查弼納所定
　而衆人從之者葢因查弼納原係蘓努等之黨從前曾
　擬斬罪䝉恩赦宥伊欲自掩其匪黨不法之罪故將他
　人輕罪亦從重擬斬使衆人觀之以為法司之擬斬决
　者其所犯之罪不過如此也其居心甚屬狡詐著將查
　弼納交部嚴察議奏
　　又大學士馬爾賽等叅奏御史鄂竒善曽元邁該班
　　早散應交部議處奉
上諭鄂竒善曽元邁不必交部議處伊二人係新進小臣
　即全無勤慎敬謹之意若不加教導無以為越禮偷安
　者之戒著鄂竒善曽元邁每日在圓明園伺候將一切
　失儀諠譁之處俱交與伊二人稽查日未出時至宫門
　日入後退散倘行走再有怠惰之處定行從重議處著
　將此曉諭科道翰林等官既經此番教導之後倘有似此
　怠惰者即行從重處分必不寛貸
　
　
世宗憲皇帝上諭内閣卷六十六
　欽定四庫全書
世宗憲皇帝上諭内閣卷六十七
　　雍正六年三月
上諭四十一道
　　初一日奉
上諭前因明壽條陳永定河八欵朕嘉其留心河務而條
　奏事宜又毫不瞻顧觀其人尚眀白有力量因一時未
　得其人所以擢用分司伊自到任以來所奏所行甚是
　膽大孟浪方到任即叅奏李維鈞又叅奏李紱朕皆委
　曲教訓寛宥其過今覽此奏盡係私意欲朦混希冀僥
　倖不但越分言事且欺誑無理之甚深負朕恩甚屬可
　惡著革職拏問以為狂縱負恩者戒其任内一切錢糧
　工程著怡親王朱軾嚴察定議具奏分司員缺著石柱
　補授
　　又吏部議准寜古塔筆帖式白額色保舉卓異奉
上諭此本内奏稱將該員准其卓異註冊俟命下之後調
　來引見等語朕思既經部議准為卓異奉㫖依議之後
　再行引見倘引見時其人不稱卓異之選則前後降㫖
　未免互異非體嗣後各省所舉卓異官員該部應議稱
　俟到京引見後以卓異註冊如此方為妥協其有引見
　未滿三年之員而該上司舉為卓異者該部請㫖定擬
　具奏不必引見
　　初二日奉
上諭覽福建廵撫常賚奏稱羅源孝子李盛山割肝救其
　母病母病愈後李盛山傷重身故請加旌表部議以割
　肝乃小民輕生愚孝向無旌表之例應不准行朕念割
　肝療疾事雖不經而其廹切救母之心實屬難得深可
　憐憫已加恩准其旌表矣嘗讀韓愈之文曰母疾則止
　於烹粉藥石以為事未聞毁傷肢體以為養茍不傷於
　義則聖賢當先衆而為之矣又讀朱子書曰割股固自
　不是若誠心為之不求人知亦庶㡬今乃有以此要譽
　者是先儒論此者屢矣本朝順治年間定例割股或致
　　傷生卧氷或致凍死恐民倣傚不准旌表伏思我
世祖章皇帝
聖祖仁皇帝臨御萬方立教明倫與人為善而於此例慎予
　　旌表者誠乃天地好生之盛心聖人覺世之至道視人
　　命為至重不可以愚昧而誤戕念孝道為至𢎞不可以
　　毁傷為正理立法垂訓實有深意存焉但向來地方有
　　司未嘗以聖賢經常之道與國家愛養之心眀白曉諭
　　開導編氓是以愚夫愚婦救親而捐軀殉夫而殞命者
　　徃徃有之既有其事若不予以旌表恐無以彰其苦志
　　而慰其幽魂所以數十年來雖定不予旌表之例而仍
　　許其奏聞且有邀恩於常格之外者仰見
聖祖仁皇帝哀矜下民之
聖心固如是之周詳而委曲也孝經曰身體髮膚受之父母
　　不敢毁傷孝之始也孟子曰事孰為大事親為大守孰
　　為大守身為大此皆言人子一身乃父母之遺體雖一
　　髪一指不可偶有虧損以傷父母之所貽也孔子曰父
母惟其疾之憂葢父母愛子之心無所不至偶有疾病
尚以為憂設有不肖忤逆之子父母且恕而矜之若純
孝之子則父母之憐愛又當如何也若以己身患病之
故致其子割肝肉以充飲饌和湯藥縱其子無恙父母
之心斷無不驚憂慘惕不安之理也况因此而至於傷
生又豈父母所忍聞者乎夫父母有疾固人子所當盡
心竭力之時而孝道多端實不容効命捐軀於一節孔
子曰生事之以禮死葬之以禮祭之以禮是人生孺慕
之誠原通百年而無間者也人子一身承先啟後負荷
甚鉅若舎生殞命於倉猝之間而忘宗祀繼續之重恐
非所以為孝也况人子於親本乎天性倘能盡至誠純
孝之實則親病雖篤呼籲請禱力省一身之過誓願為
一正人如此必能感天地動鬼神何湏割肝刲股以為
回生之良劑乎家庭之行惟在至誠至敬善體親心不
必以驚世駭俗之為著竒於日用倫常之外也至若婦
人從一之義醮而不改乃天下之正道而其間節婦烈
婦亦有不同者烈婦以死殉夫慷慨相從於地下固為
人所難能然烈婦難而節婦尤難葢從死者取决於一
時而守貞者必歴夫永乆從死者致命而遂已守貞者
備嘗其艱難且烈婦之殉節捐軀其間情事亦有不同
者或廹於貧窶而寡自全之計或出於憤激而不暇為
日後之思不知夫亡之後婦職之當盡者更多上有翁
姑則當奉養以代為子之道下有後嗣則當教育以代
為父之道他如修治蘋蘩經理家業其事難以悉數安
得以一死畢其責乎是以節婦之旌表載在典章而烈
婦不在定例之内者誠以烈婦捐生與割肝刲股之愚
孝其事相𩔖假若倣傚者多則戕生者衆為上者之所
不忍也向來未曽通行曉諭朕今特頒諭㫖著地方有
司廣為宣布務期僻壤荒村家喻戸曉俾愚民咸知孝
子節婦自有常經而保全生命實為正理則倫常之地
皆合中庸不負國家教養矜全之徳矣倘訓諭之後仍
有不愛軀命蹈於危亡者朕亦不槩加旌表以成閭閻
　　激烈之風長愚民輕生之習思之思之
　　　又奉
　上諭據湖廣總督邁柱奏稱湖廣各屬堤塍歴係業戸按
　　糧派夫運土逐年歳修今各業户感戴皇恩軫念民生
　　至計莫不踴躍懽呼情願出力照上年水痕加髙修築
　　其支河淤塞之處業户亦照歳修之例自行挑濬等語
　　朕念修築江堤䟽濬河道該地方既有歳修之定例今
　　百姓踴躍從事加工修濬甚屬可嘉用沛特恩助其力
　　作查康熈五十五年湖北湖南地方興修堤岸河道工
　　程䝉
聖祖仁皇帝特恩賞助米糧人工之費共計銀六萬兩今朕
　　遵照此例將帑銀賞賜六萬兩令邁柱於湖北湖南二
　　省酌量工程多寡分派散給並飭地方有司實心料理
　　使小民均沾實惠工程永逺堅固以副朕愛養楚民之
　　至意
　　　又刑部等衙門奏罪犯范龍驤改名捐官赴選籖掣
　　　武强縣知縣照例治罪奉
　上諭范龍驤係犯罪解回原籍不許出境之人輙敢改名
　　捐官到部就選藐視法紀甚屬可惡著革職發徃三姓
　　地方給披甲人為奴互結之事甚屬緊要若如此輕處
　　則互結之舉有名無實矣其互結之候選知縣詹來音
　　等四人黨䕶匪人通同作弊此等欺誑不法無恥之輩
　　豈可令居民上朱齊名著從川陜調回俱著革職
　　　初三日奉
　上諭
陵寢祭祀銀噐等項向從光禄寺臨期運送此器皿闗係祭
　　祀大典路遠運送徃返恐不潔淨且或致有損傷殊非
　　誠敬奉祀之意且每逄祭祀運送未免徒費跋渉其作
　　何辦理之處著禮部光禄寺㑹同查眀議奏
　　　又
　諭戸部君民上下之間休戚相同本屬一體論語曰百姓
　　足君孰與不足是民間之生計即國計也自古人君有
不恤民之災濟民之困者無此情理而至於歉歳蠲免
之數徃徃多寡不同者則時勢贏絀為之出於不得已
也如眀洪武時凡水旱地方稅糧即與蠲免成化時凡
被災之地以十分為率減免三分𢎞治時全荒者免七
分九分者免六分以是遞減至被荒四分免一分而止
我朝順治初年凡被荒之地或全免或免半或免十分
之三以被災之輕重定額數之多寡順治十年議定被
災八九十分者免十分之三五六七分者免十分之二
四分者免十分之一康熈十七年議定歉收地方除五
分以下不成災外六分者免十分之一七分八分者免
十分之二九分十分者免十分之三此例現在遵行凡
此多寡不同之數或旋減而旋增皆因其時勢為之亦
非先後互異意為増損也嘗見地方有司每不願蠲免
太多者葢恐蠲賦則並減其耗羡不利於己耳此貪吏
之見也朕嘗謂若於蠲免之時有所吝惜而平日不能
禁官吏之侵漁是將災黎之脂膏飽奸貪之慾壑矣數
　　十年來雖定三分之例然
聖祖仁皇帝深仁厚澤愛養斯民或因偶有水旱而全蠲本
　　地之租亦且並無荒歉而輪免天下之賦浩蕩之恩不
　　可勝舉而特未曾更改舊例者盖恐國家經費或有不
　　敷故仍存成法而加恩於常格之外耳朕即位以來命
　　怡親王等管理户部事務清查虧項剔除弊端悉心經
　　理數年之中庫帑漸見充裕以是觀之治賦若得其人
　　則經費無不敷之事用沛特恩將蠲免之例加増分數
　　以惠烝黎其被災十分者著免七分九分者著免六分
　　八分者著免四分七分者著免二分六分者著免一分
　　將此通行各省知之朕視萬民實為一體痌􁒓念切懐
　　保情殷因思自古無不愛民恤下之人君亦斷無不急
　　公親上之黎庶祇以時勢所值各有不同今就目前國
　　用計之可以加惠吾民使霑渥澤是以斟酌分數定為
　　規條倘將來國用益饒更可加増於此數之外假若經
　　費或有不足凡爾百姓自然共知共諒踴躍輸將則此
　　例又可變通必不因朝廷格外之恩而遂忘奉公之本
　　念也如此則君民一心上與下各盡其道太和洋溢感
　　格
上蒼將見災沴全消雨暘時若豐亨有慶旱澇無聞豈不美
　　歟並令各省督撫轉飭有司遍諭鄉村衆庶咸使聞知
　　　又署直𨽻總督宜兆熊等題叅良鄉縣知縣冉裕棐
　　　懲責旗人烏雲珠奉
　上諭旗民均屬一體地方官審理事務只當論理之曲直
　　分别賞罰不當分别旗民此本内奏稱將旗人遽行杖
　　責亦屬違例等語朕不知向來有旗人不准地方官杖
　　責之例著該部查眀具奏知縣冉裕棐係奉行之員本
　　無過失該督將伊叅奏解任甚屬不合著將本擲還烏
　　雲珠撞轎情由及杖責時曽否自供履歴之處著該督
　　審眀具奏
　　　初五日奉
　上諭據邁柱奏稱原任武陵縣知縣馬騰衢任内虧空銀
　兩應於原任廵撫趙申喬名下追賠十分之一等語夫
　為督撫者或操守不謹平時勒索屬員或沽譽邀名徇
　情寛縱以示恩惠有此二者倘屬員虧空敗露則當令
　其分賠如趙申喬當日居官操守清亷又復實心任事
　毫不瞻徇情面實大臣中之罕見者今伊屬員虧空未
　完若照例令伊賠補是清正任事之大臣與貪鄙庸碌
　者同一處分而子孫皆不免拖累殊非激濁揚清之道
　此項銀兩不必於趙申喬名下著追倘趙申喬名下再
　有似此應賠之項俱照此例免其賠補凡各省清正任
　事之督撫倘有應賠屬員虧空之項朕亦照此加恩著
　該部將此通行各直省知之
　　初六日刑部等衙門議駁福建廵撫常賚題請强盗
　　王彬生減等發落奉
上諭呉勝龍王三山殷成王彬生俱著即處斬餘依議此
　本部議甚是該撫疏稱王彬生雖擲石傷人但係輕
　即經平復情有可原等語凡强盜動手傷人即應擬斬
　並無分别傷輕傷重之條不知該撫所引是何年所定
　之例若向無此例則常賚之勉强開脫兇犯者又是何
　心著常賚明白回奏若係按察使喬學尹擬定轉詳者
　亦著據實陳奏
　　又太醫院奏八旗内務府各髙墻處當差醫士應輪
　　班更替奉
上諭爾等所議是但稱所用藥物著醫士備辦深屬不合
　應在爾衙門一處支領奏銷再醫士二年一更換日期
　太乆半年一換為是如内府應差醫士半年後即輪在
　鑲黄旗鑲黄旗應差醫士半年後又輪在正黄旗如此
　則九處只須五十四個月即輪轉一週若果勤勞用心
　爾等再行議叙具奏再本旗應差醫士現在醫治犯人
　倘有大病用藥見效病者願服其藥而適逄換班者恐
　致躭悞病體若有此等事著醫士具呈本處管事大臣
　及爾衙門許兩旗看視行走與換班之人一同調治俟
　病者已愈具結存案不許再徃至於小病不得以此為
　例
　　初七日奉
上諭前日兵部議稱盛京管理驛站事務應於正監督之
　外添設副監督一員令五部堂官揀選送部引見等語
　已降㫖依議在案今兵部奏稱將保送之正監督送部
　引見無一字及於副監督朕若不加詳察以依議批出
　則前後互異奉天官員必至莫知適從何所遵奉辦理
　倘照例以在後奉㫖之事為準則必將添設副監督之
　處寢而不行矣該部於數日之間辦理一事其中自相
　矛盾全不照應甚屬疎忽總由不實心辦事之故著另
　議奏
　　又
諭大學士等據廵察御史莫禮博等奏稱大名縣知縣周
　嵩因署長垣縣任内有鬬毆擬絞之犯人患病危篤聽
　其保出調治随經身故一案被叅摘印該縣百姓於廵
　察到時呼號哀籲咸稱好官被叅不知何故衆口一辭
　意甚誠切隨加訪察知其果屬賢員為此奏聞等語夫
　鬬毆傷人之犯與盜案重犯不同因患病危篤該縣准
　令伊父保出調治旋即病故並非疎防受賄有情弊者
　可比該督撫遇屬員此等愆尤當觀其平日居官如何
　若係庸碌無能之輩固無足惜倘屬賢員而因此罷斥
　殊非大臣為國家愛惜人才之道爾等可即傳諭宜兆
　熊劉師恕若尚未出本可即行完結不必題叅
　　又大學士田從典奏請致仕奉
上諭卿才品優長老成練逹端方公直恪慎恭謹服官供
　職宣力多年簡任綸扉正加倚眷覽奏以老病乞休情
　詞懇切著加太子太師銜以原官致仕於居第頒賞筵
　宴令部院堂官齊集並賜帑金五千兩為還家路費及
　髙年頤養之資馳驛回籍起行前著來陛辭朕面加恩
　諭起程之日著在京官員等祖餞其行歸途所過地方
　其有司在二十里以内者俱著迎送旋里之後懸掛朕
　所賜御書匾額時令廵撫兩司親至其家將來頤養康
　健一二年後再入京陛見以慰朕眷念老臣之至意
　　又刑部議覆河南總督田文鏡題請將叅革盧氏縣
　　知縣黄猷立應賠銀兩照數著追奉
上諭黄猷立原係擬徒之犯其名下應追銀兩刑部議稱
　勒限六個月照數追完如限滿無完將黄猷立照依原
　擬即行發配等語黃猷立本是徒罪其應賠之項若逾
　限不完當另議其罪倘於限内全完又當寛免其罪本
　内俱未議及但稱逾限不完仍照原議則不完既無以
　示懲而全完亦不䝉寛宥之恩輕重全無分别殊非情
　理所議甚屬背謬疎忽且勒限六個月為期亦覺太廹
　此事著另議具奏從前該部所辦追銀擬罪事件倘有
　似此錯悞者俱著查出奏眀更改
　　又刑部議覆河南總督田文鏡題叅署魯山縣知縣
　　莊歆婪贓各欵照例治罪并定署印官不法處分奉
上諭署印如行刦自前明以來即有此語大抵從前之署
　印皆由於屬員之請託而上司之秉公委署者甚少每
　有佐貳等官來京引見時朕詢問之下伊等辭色之間
　多以未䝉上司委署為憾可見不肖之員未嘗不以署
　篆為利藪也向來各省督撫未嘗條奏及此田文鏡所
　奏甚屬可嘉該部已議准行但署印係上司差委倘上
　司徇庇私人或自䕶其短容隱劣員不行叅奏之處未
　曽定以處分尚屬疎漏嗣後署印之劣員除上司自行
　紏叅者免其處分若他處發覺將委署之上司如何定
　其考成之處著另議具奏
　　初八日奉
上諭楚姚總兵官員缺著元江副將張應宗補授元江副
　將員缺著鄂爾泰於邱名揚哈元生官禄三人内揀選
　一員題補前因楚姚總兵缺出朕令鄂爾泰題補者葢
　以烏䝉普雄鎮遠等處年來用兵勦撫副將内必有出
　衆効力之員鄂爾泰既委用深知即當遵㫖題補總兵
　以鼓勵苗疆効力之官弁且此係新附之地闗係緊要
　若以他省之員補授未必熟悉滇省事宜故令就近保
　題以収得人之効乃鄂爾泰不行題補請朕特簡不合
　今朕只得就滇省副將中以所知之張應宗補授至於
　其他効力之副將中或有更出張應宗之上者朕則無
　由知之也大臣等奉㫖題補官員即當遵㫖保題不必
　以總兵係封疆大員避嫌推卸特行曉諭知之
　　十一日奉
上諭䕶軍呉正額於三月初三日毆斃人命比時即應行
　文提督捕緝今經十日該旗始具奏行文怠玩已極魏
　臘著交部察議仍令開具逸犯形貌行文直𨽻總督及
　提督衙門嚴行盤緝務獲嗣後凡係奉㫖捕緝人犯及
　此等毆斃人命或闗係要案人犯内如有脫逃著即行
　文八旗並提督衙門及五城察院令各竭力緝獲併諭
　直𨽻總督行文附近京畿之涿州良鄉通州昌平河間
　等處州縣官員將緝捕人等派定預備倘各旗有應捕
　人犯部文到日即行捕緝一面申報該督若有應捕人
　犯俟行文總督而總督轉行屬員躭延時日必至有誤
　著即行文刑部都察院一面轉行附近州縣嚴行盤緝
　其獲犯藏匿何地及容隱情由一經審出該旗及地方
　各官作何處分其緝獲之大臣官員作何議叙之處該
　部議奏
　　十二日兵部議覆雲南廵撫朱綱題請迤西等處裁
　　撤站馬奉
上諭滇省安站馬匹原係各官捐備應差者撤站之後自
　應令各官収回免其變價况現今鄂爾泰等奏明仍將
　此項馬匹安設䑓站乃兵部屢次駁詰甚屬不合著另
　議具奏該堂司官著察議具奏
　　十三日刑部等衙門議奏林邦瑜偽造印信擬斬立
　　决奉
上諭刑部議將偽造印信之林邦瑜擬斬立决查此案内
　蘓文韜用假印偷賣米票同夥三人共得錢三千一百
　文為數無多非假印得官及大干法紀者可比從前只
　議定假印立斬之條至於作弊之事有大小所犯之罪
　有輕重未曽詳細分别尚未允協著另行定議具奏
　　十四日奉
上諭各省監追之案皆不過虛應故事有名無實向時年
　羮堯奏稱為督撫者當知凡叅劾屬員始初用極嚴厲
　至審結時再從寛開脫則無不感畏之理有如此奸詐
　之論似此則督撫寛嚴任意乃欲操作威作福之權也
　夫國家立法有其名必有其實名實相副方可示信故
　曰民無信不立今徒有監追之名而無監追之實則國
　法安在為督撫者果見屬員所犯之情罪尚輕則當據
　實奏明分别從寛之道葢法重情輕者寜可減法以從
　輕何必務從重執法之虛名而又公然廢法使小人羣
　生玩法之心乎近來各省監追之案亦有下屬徇縱而
　督撫司道能查出叅掲者而無知小人轉議其刻薄殊
　不知此乃奉法秉公豈得謂之嚴刻乎唐山縣知縣張彦
　昌署縣事張鏐擅令監追虧空之原任知縣倪正禮居
　住官房縱容家眷出入以致自縊身死此乃該員玩法
　徇私鬼神為之敗露不容其掩飾也著將張彦昌張鏐
　仍留在唐山縣地方如倪正禮名下應追銀兩本人家
　屬不能完納即著張彦昌張鏐二人賠補俟全完日奏
　明令其回籍至於該管之督撫按察使明有徇隱情弊
　亦應加以處分嗣後直省虧欠帑銀之員作何分别監
　追其有應行監追之員而該管官疎縱者如何嚴定處
　分並將失察之督撫司道各官作何分别處分之處著
　九卿定議具奏
　　十五日戸部議覆浙江總督李衛條奏鹽務事宜奉
上諭李衛平日為人直率毫不瞻顧出言多刻性情驕傲
　易於招怨是以在朕前言其非者頗多而其操守亷潔
　辦理事務為國家誠心出力實所罕見前因兼管鹽務
　曽奏請頒給鹽政印信部議屢駁不准及李衛復將必
　當給印之處懇切陳奏部議仍復不准朕察其所奏有
　理特降諭㫖准給今戸部於議覆兩浙鹽務本内不稱
　為該督而稱為該鹽政其為譏諷顯然及朕降㫖查問
　知該鹽政三字乃司官張復所更改者張復以新進小
　臣擅敢於本稿之内譏諷封疆大吏及奉㫖察問又復
　欺隱詭避觀此實係妄為無知之小人一無可惜斷不
　可恕者况張復本籍雲南或因李衛在滇之日曽有宿
　怨或因有所黨同獻媚是以挾私為此其情甚屬可惡
　張復著革職發回原籍著該督撫嚴加約束以為各部
　司官假公濟私巧為播弄者之戒因此係初犯朕不深
　究微示薄懲倘向後復有此等者必審究重治以罪凡
　屬司官辦理事務其有盡心出力所擬之稿周詳妥協
　者朕多查出記名加以奬勵若如張復之懐私譏諷非
　無心之過可比斷難寛宥以長惡習將此曉諭各部司
　官共加儆惕毋貽後悔此本著該部另寫進呈
　　二十日兵部奏請將揀選派徃阿爾泰管理屯田之
　　候補守備千總帶領引
見奉
上諭徃阿爾泰屯田之候補守備千總人員由該將軍具
　題保送方行錄用如不分别等次定其優劣則伊等㒺
　知鼓勵著行文該將軍將屯田人員期滿更換之日分
　為上等二等三等具奏如果盡能實心効力堪列上等
　之選便可皆列上等如皆係効力平常應列下等者亦
　當俱列下等不可因有等次將効力人員强分優劣以
　人就等務須秉公分晰開列具奏
　　二十一日刑部等衙門議准浙江總督李衛題奏章
　　王相致死章簡恒母老留飬奉
上諭諸暨縣民章王相致死無服族叔章簡恒一案據李
　衛奏稱章王相之母年五十七歳與年老應侍之例未
　符但係青年早寡全頼章王相侍養可否准予留養出
　自聖恩等語章簡恒之姪章佳生擔水經過章王相之
　門王相索飲佳生不與王相之母王氏出言呵罵佳生
　亦即回罵王氏遂徃訴伊叔簡恒之家兩相争角簡恒
　將王氏揪髪撳打王相奔徃拾取鐵鋤毆傷簡恒腦後
　殞命夫索水不與其事甚小而王相母子遂尋閙忿爭
　是啟釁者實王相母子也王相毆打族叔以卑凌尊而
　又用鐵鋤兇惡之器非手足木械可比其情實無可原
　况伊母未及應侍之年但以守寡之故遂另開留養之
　條而寛其殺叔之罪恐天下兇暴之徒仗母氏之居孀
　而逞好勇鬬狠之習者不少矣李衛所奏甚屬不合著
　嚴飭行章王相照例依擬應絞著監候秋後處决
　　二十二日刑部等衙門議奏清苑縣革職知縣王游
　　虧空處分奉
上諭依議此本内有未捐社倉榖石於各欠戸名下照數
　追完還項等語前湖北廵撫馬㑹伯缺少社榖案内已
　降諭㫖社倉勸輸榖石民間原未交官者不必催追聽
　從民便輸納今此項社倉榖石著該督將果否實係民
　間未捐之處確查具題請㫖
　　二十三日奉
上諭魏廷珍奏稱違禁演戲之保長已杖八十發落等語
　查雍正元年間李鳯翥曽經奏稱鄉邑之中共為神㑹
歛錢演戲男女混雜耗費多端應行禁止朕因其所奏
合理比即降㫖允行葢州縣村堡之間豪强地棍借演
戲為名歛錢肥已招呼匪𩔖開設賭塲男女混淆鬬毆
生事種種不法擾害鄉愚此則地方有司所當嚴禁者
至於有力之家祀神酬願歡慶之㑹歌咏太平在民間
有必不容己之情在國法無一槩禁止之理今但稱違
例演戲而未分晰其縁由則是凡屬演戲者皆為犯法
國家無此科條也朕之立法皆準之情理之至當從無
不可施行之事亦從無不便於民之事其有不便而難
行者則有司奉行之不善也况朕屢諭各省督撫若有
禁約難行之處即當據實奏聞以弛其禁若陽奉隂違
無其實而有其名何以示信失體甚矣又如賭博一事
乃應行嚴禁萬無可寛者而省㑹之地尚公然市賣賭
具督撫兩司不能覺察豈有將民間不能禁止而國法
所不曽禁止者一槩入於禁約之列此欲徒存其名乎
抑果將踐其實乎恐問之督撫大吏亦無以自解也著
　將此通行曉諭知之
　　二十四日奉
上諭朕不知向來有旗人不准地方官杖責之例故令該
　部查明奏聞今據該部查奏因思當年定例自有深意
　且遵行已乆自應照舊但例内開載官員擅責旗人者
　降一級調用昨良鄉縣知縣冉裕棐擅責烏雲珠一案
　即按定例亦不至於解任質審而宜兆熊劉師恕將該
　縣特叅前來並請解任質審甚屬不合宜兆熊劉師恕
　所叅直𨽻官員徃徃過於苛刻似此𩔖者甚多封疆大
　臣不為國家愛䕶人材輙將可用之員因細故微瑕而
　致於擯棄豈不可惜著嚴飭行
　　又奉
上諭王璉從前來京引見時朕看其人才具甚屬中平亦
　不甚明白苗國琮由狀元侍衛出身才具可用但尚年
　少或於外任事情尚未諳練今新設玊環營甚為緊要
　著將王璉苗國琮二員俱交與李衛就近酌量若苗國
　琮可用即遵前㫖以苗國琮補授玉環營叅將若王璉
　乆在浙江且奉委查勘協廵於地方情形熟練即著王
　璉以副將銜管玉環營叅將事苗國琮以叅將銜署樂
　清協副將事
　　二十五日奉
上諭柳國勲朕向來不知其人因有稱譽之者是以調來
　引見朕看其人巧猾不端不可信用令其仍回原任欲
　徐徐訪察之及上年楊文乾來京陛見在朕前力言柳
　國勲誠實不欺赤心為國隨伊父楊宗仁在任時深知
　其為人實係幹員等語朕意尚不深信楊文乾又言柳
　國勲之實心効力不負國恩臣可以力保朕見楊文乾
　如此陳奏料伊必確有所見適因江西臬司需人遂將
　柳國勲補授比時曾將此諭及廷臣今據湖北廵撫馬
　會伯摺奏柳國勲在湖北驛鹽道任内時兼收荆闗税
　銀指稱差人廵察各税口名色每月添設使費銀二百
　兩管理七月有餘共開銷銀一千四百兩零盡入私槖
現據委收荆闗稅務襄陽道趙之均口禀已將此項名
色革除其銀併入正項解庫又柳國勲於應得養亷之
外每年復受鹽商船禮引禮様鹽禮以及批查等項陋
規銀約八千餘兩在任三年有餘共計受銀二萬八千
餘兩且聞柳國勲於支放水陸驛站工料銀兩俱有剋
扣事事存私利己毫無公忠為國之心再現任驛鹽道
髙淳職司鹽務其柳國勲所受鹽商陋規銀兩該道知
之甚悉既不秉公掲報又不詳明歸公游移觀望志在
踵行至柳國勲扣剋工料銀兩亦不查明詳報且年少
性躁舉止輕佻政務多有未諳辦理甚屬懈弛即如裁
汰船隻清查水手并驛站夫馬等案經臣屢次嚴諭始
據詳復似此徇隱怠忽之員實難勝此鉅任等語朕覽
馬㑹伯叅奏柳國勲之處贓欵纍纍非尋常過愆可比
不知楊文乾之極口保薦者何意朕看楊文乾平日叅
劾之員尚屬公當而保薦之員多有錯悞如柳國勲之
居官若此而楊文乾信之最深保之最力此即錯悞之
　甚者著楊文乾明白回奏柳國勲著解任交與邁柱馬
　㑹伯逐􁏣審明定擬具奏高淳原係戸部司官因其辦
　事有才人亦明白是以用為湖廣驛鹽道今馬㑹伯奏
　其徇隱怠忽不能稱職髙淳不便仍留湖廣之任著調
　補覇昌道就近試看
　　又奉
上諭朕前降㫖令各省督撫提鎮等將副將叅將分别列
　為一等二等三等出具考語密咨兵部繕摺進呈但思
　人之存心行事亦有先後易轍者若以等次考語既定
　不便改易則身列優等者或有自恃妄為之心而身列
　下等者將不復有奮勵上進之念非隨時造就之道也
　著再行文督撫提鎮等若先經分别等次咨部之各員
　内或怠惰前修或悛改舊習雖無功績劣跡不至於保
　薦叅處者則亦當優等降為劣等劣等陞為優等著督
　撫提鎮據實移咨兵部不必回䕶前言而有難意若前
　任上司所定而後任有應當更改者亦照此咨部不必
　執一將此通行各省武弁等皆令知之
　　二十六日奉
上諭朕覽律例舊文於名例内載有八議之條其辭曰議
　親議故議功議賢議能議勤議貴議賔此歴代相沿之
　文其來已乆我朝律例於此條雖具載其文而實未嘗
　照此例行者葢有深意存焉不可不察載而未用之故
　亦不可不明也夫刑法之設所以奉天罰罪乃天下之
　至公至平無容意為輕重者也若於親故功賢等人之
　有罪者故為屈法以示優容則是可意為低昻而律非
　一定者矣尚可謂之公平乎且親故功賢等人或以効
　力宣勞為朝廷所倚眷或以勲門戚畹為國家所優崇
　其人既異於常人則尤當制節謹度秉禮守義以為士
　民之倡率乃不知自愛而致罹於法是其違理道而蹈
　愆尤非蚩蚩之氓無知誤犯者可比也倘執法者又曲
　為之宥何以懲惡而勸善乎如所犯之罪果出於無心
　而情有可原則為之臨時酌量特與加恩亦未為不可
　若預著為律是於親故功賢等人未有過之先即以不
　肖之人待之名為從厚其實乃出於至薄也且使恃有
　八議之條或任意為非漫無顧忌必有自干大法而不
　可止者是又以寛容之虛文而轉䧟之於罪戾姑息之
　愛尤不可以為優恤矣今修輯律例各條俱務詳加斟
　酌以期至當惟此八議之條若槩為刪去恐人不知其
　非理而害法故仍令載入特為頒示諭㫖俾天下曉然
　於此律之不可為訓而親故人等亦各知儆惕而重犯
　法是則朕欽恤之至意也
　　又奉
上諭翟斌如雖有不軌之心而事尚未行著改為立决靳
　廣焦明山張冉公周三翟明遠俱著即處斬楊世隆王
　君禄賈四衛智陳桂張鳳錦李積厚劉新寶俱依擬應
　斬著監候秋後處决徳明著銷去紀錄二次免其罰俸
　此案田文鏡督率屬員查拏匪𩔖奸徒要犯未令一人
　漏網可嘉之至皆由平日公正亷明所屬官員畏威懐
　徳故各能奉法盡職之所致直省督撫果人人肯如此
　實心任事何令不行何事不辦也田文鏡著該部從優
　議叙此案内失察之官員應行降革者著交與田文鏡
　石麟悉心分别其平日居官尚好及捕賊實能竭力盡
　心者著該督撫據實奏聞照降革之議從寛留任其居
　官平常及捕賊未曽出力者亦據實奏聞仍照本内所
　議處分
　　又奉
上諭布蘭泰將屯役工食銀兩實給虛領之弊查出叅奏
　甚屬可嘉但錢糧支銷案内些㣲不清之項各省多有
　且沿習多年遂成陋規若悉照定例治罪恐干嚴譴者
　甚衆而督撫大臣轉有瞻顧包容不肯清查之意此案
　内常徳壽等議處之處俱著寛免其應追銀兩照數嚴
　追還項嗣後各省舊案内若有似此相沿已乆情尚可
　恕者俱著行文詢問本人有寃抑之處情願解任申辯
　則令解任質對若本人無可面訴情願賠完者則准其
　完補免其處分著將此通行直省知之
　　又奉
上諭凡革職留任及降級留任之官員其陞轉開列及停
　扣俸禄之處自有定例但此等人員既留原任職掌班
　次一切照常其朝服頂帶亦應仍照本任品級准其穿
　戴以肅威儀著怡親王大學士九卿㑹議具奏
　　二十七日奉
上諭闕里
文廟工程關係重大朕屢諭陳世倌遴委賢員敬謹修造
　陳世倌曽奏衆人咸願捐銀數萬兩以助工費朕不允
　行令其一切動用公帑毋得減損草率稽誤大工數年
　以來降㫖申飭至再至三乃陳世倌濫用劣員鈕國璽
　以致侵蝕錢糧而採置木植不堪應用貽悞之罪實不
　可逭鈕國璽應斬著監候秋後處决鈕國璽侵蝕銀兩
　著勒限嚴追如力不能完俱著落陳世倌名下賠補還
　項著塞楞額另委賢能之員督催辦理務期工程堅固
　剋期告竣不得惜費省工躭延時日報竣之後朕尚欲
　親詣展禮或遣王大臣前徃恭代並查勘工程將此速
　行塞楞額遵㫖奉行
　　又奉
上諭從前朝鮮國王李焞才幹優長政令嚴肅及李昀繼
　立遂不如前逮至李昑益覺廢弛此中外所共知者朝
　鮮國人與内地商人拖欠一案已歴多年雍正元年李
　昀即曾咨稱胡嘉佩等包攬專利等情經朕遣官嚴行
　審究將胡嘉佩等重治其罪是伊等彼此交易拖欠不
　清積弊已乆李昀顯有庇䕶之心難辭寛縱之咎今李
　昑具奏為伊兄辯訴寃抑是明明自以為寃抑而託為
　此語也况李昀李昑兄弟相繼事同一體功過有何分
　别而該國王强為分晰陳奏不過欲彰伊兄之過耳所
　奏甚屬𤨏屑不識大體著飭行
　　又
諭刑部佟保塞爾圖委修水利營田之員乃敢玩法營私
　以致虧缺錢糧伊等自有應得之罪該部應將此處聲
　眀定擬具奏今引侵盜錢糧之律擬斬具題情罪不符
　亦屬太過著另議具奏
　　二十八日奉
上諭武弁中之千把總雖係微末之員然兵丁出身行伍
　由此進階多有洊歴至大員者但其職分卑微易遭叅
　革内中如行止不端官箴有玷或嗜酒賭博性情乖張
　或衰惰廢弛才技庸劣者此等之人令其罷黜固無足
　惜至於因公詿誤並無别情而其人平日効力勤慎有
　志向上弓馬熟嫻身材壯健者一經縁事革退營中拘
　於廢弁不便復令食糧遂至放廢終身實為可惜著督
　撫提鎮通行所屬於革職千把内遇有才技可用之人
　而所縁之事實屬因公無闗於官箴品行者仍准入伍
　食糧俾得再圖上進之路庶人才不致淪棄而於營伍
　亦有裨益倘有徇情受托將不堪之廢弁濫収入伍者
　一經發覺將准其食糧之該管各官照徇庇劣員例議
　處以儆冒濫
　　又奉
上諭從來盜賊之竊刦皆由於積盜之引誘豪棍之窩藏
　以致游手無賴愚悍之人被其鼓惑聽其指揮平時則
　分贓獲利及至事發各盜身罹刑戮而積盜窩主巧於
　脫卸飄然事外又復另誘他人肆其奸計此誠盜賊之
　源其兇惡更倍於盜賊極當設法緝捕務盡根株以除
　民害者也從前江南鹽梟孫君實李眀卿等實匪黨之
　渠魁地方督撫總置之不問疎縱容留經朕訪聞特書
　名姓諭令查弼納嚴拏方獲渠惡正法地方私鹽之患
　得以稍息至於直省豪惡積盜潛藏者儘有今李衛將
　金去疾周雍民等密訪嚴拏除積惡渠魁以安良善甚
　屬可嘉著交部議叙具奏直省督撫果能人人如此加
　意清其根源盜風何患不息良民自得安枕矣
　　又吏部奏議處太常寺叅奏工部一案未經議及加
　　級紀錄抵銷自行檢舉奉
上諭凡有加級紀録之官員准其抵銷降罰者所以朂勵
　官常使之以功而補其過也今吏部議處工部一案將
　尚書侍郎之有加級紀録可以抵銷者竟未查明檔案
　遽行議處甚屬疎忽若非朕降㫖詰問竟致錯誤夫以
　部院堂官朝列大臣而議處之時尚錯誤若此則各省
　降罰之文武官員有可以抵銷者其被司官忽畧遺漏
　或胥吏作奸高下其手以致屈抑不問可知矣嗣後部
　中議處内外文武官員如八法軍政及定例不准抵銷
　者著該部於本内聲眀具奏其有加級紀録例應抵銷
　而該部司官不行查明以致處分錯誤者若司官自行
　檢舉則將司官照例處分倘司官不行檢舉許被屈之
　員詳明該管上司咨部題叅將該司官嚴加議處如本
　員有受屈之處隱忍不肯詳明由他處查出者除不准
　抵銷外仍將該員議處如此則勸懲賞罰之例昭然畫
　一可以杜司官胥吏疎忽朦混之弊其如何詳悉定例
　之處著吏兵二部議奏
　　　又甘肅廵撫莽鵠立請將叅革固原叅將馬自忠虧
　　　空銀兩著落原任將軍潘育龍家屬追賠奉
　上諭潘育龍當日居官操守平常是實但操演營伍効力
　　行間勤勞乆著
聖祖仁皇帝深加眷注此案内請將潘育龍革去職銜追奪
　　誥命併將伊子治罪之處俱著寛免其應追銀兩伊子既
　　經認完著於三年内陸續交納餘著核擬具奏
　
　
　
　
　
　
　
　
　世宗憲皇帝上諭内閣卷六十七
　欽定四庫全書
世宗憲皇帝上諭内閣卷六十八
　　雍正六年四月
上諭三十道
　　初四日刑部議覆湖南巡撫王國棟奏閔盛友因救
　　父情急毆死汪泓援例兩請一案奉
上諭此本内引雍正元年馬洪望救父毆死馬兆六將馬
　洪望減等一案所降諭㫖嗣後人命案内有此等情由
　可矜者仍援例兩請等語當年降旨時原有再或有子
　之人與人角口故意令伊子將人毆死者豈可減等此
　風斷不可長著將朕旨全抄通行各督撫等語此數語
　應當全載本中方與朕用法務期平允之意相符今此
　本未將此旨全載甚屬踈漏又雍正五年曽降諭㫖李
　紱審擬楊四毆死馬順一案公然以楊四䕶父强引鄭
　雄䕶母之例欲將楊四之罪寛免夫殺人者死律有明
　條大臣惟當叙明情由以待朕之酌量若似李紱之枉
　法市㤙則是朕之法外施仁偶然原情寛宥之處臣工
　皆强為比照題請以濟其市㤙行惠卑鄙之私而用法
　不得其平矣此㫖亦因䕶父䕶母而發皆朕慎重刑罰
　惟恐寛嚴失中之苦心凡遇此等案件該部及該督撫
　等應將前後㫖意一併載入則情理方為周備不至偏
　重偏輕此本著添寫具奏並通行各省督撫嗣後一體
　遵行
　　初五日奉
上諭據岳鍾琪摺奏前因陜甘兩省丁銀偏累援照各省
　以糧載丁之例題請將丁銀於全省地糧之内通計均
　攤已奉㫖允行在案惟是各屬册籍繁多未能一時核
　定而該年錢糧已准部咨撥充兵餉若俟攤定之日始
　行開徵未免遲悮是以各州縣仍照舊額徴收伏查以
　糧載丁則各屬錢糧較之舊額勢必有増有減今應減
　丁銀之朝邑等二十一州縣於未及攤定之先照原額
　徴收共長解銀六千七百九十二兩此項丁銀若令各
　州縣領囘按户退還則糧户畸零難於分拆散給必致
　胥役中飽小民不沾實惠况百姓既沐鴻恩將偏重丁
　糧均攤完納永無苦累即此項銀兩亦係從前應徴之
　項但以均載之年攤撥未定暫假原額完納一年並非
　重徵可比應請存貯司庫以充兵餉等語此項銀兩於
　攤撥未定之先民間既已照舊完納該督奏稱今若按
　户退還難於散給必滋胥吏中飽之弊著照該督所請
　停其按户退還但此項銀兩既係陕民輸納之物著留
　貯陕省於地方公事如積貯興脩之𩔖有裨益於民間
　者該督撫酌量奏聞動支應用不必撥充兵餉
　　初六日奉
上諭桑植土民新近改土為流文武官弁應當加意撫綏
　和衷共濟使苗民得所慰其嚮化之心今據邁柱奏稱
　副將楊凱不能嚴束兵丁種種擾累楊凱又復禀稱同
　知鐵顯祖私派銀兩縱役訛詐等語似此撫綏無術文
　武不和斷難姑容以滋土民之累楊凱鐵顯祖著俱行
　解任將楊凱縱兵擾民及鐵顯祖私派强佔等情俱交
　與邁柱一一確審定擬具奏楊凱鐵顯祖俱係傅敏保
　舉委用之員今被恭劾著將傅敏交都察院察議具奏
　　初十日奉
上諭積貯米榖所以備旱澇緩急之需民命攸闗最為切
　要朕無時不加訓飭嚴其考成務期地方有司實力奉
　行庶可有備無患又念積貯榖石首重倉廒若廒座不
　堅必有霉爛虧折等弊是以雍正四年諭令各省地方
　加意修理務使堅固以為貯蓄之計但恐有司視為具
　文奉行不力且新舊官員未定倉廒交代之例或去任
　之員以損壊渗漏之廒座任意交代貽累於後官或接
　任之員有霉爛虧空等情而藉口舊日倉廒之不修諉
　咎於前任似此種種弊端皆於積貯之政大有闗係嗣
　後著將各府州縣倉廒入於交盤項内新舊交代若有
　木植毁爛傾圯渗漏之處著接任官即行揭報不准接
　受倘有徇情濫受者即係接任官之責除照例處分外
　仍令賠修如此則有司各顧考成而於積榖飬民之道
　實有裨益其如何定例之處著九卿㑹議具奏
　　十一日
諭兵部署南贑總兵張溥奏稱准巡撫布蘭泰咨文内開
　本標隨丁名糧俱行招募補足遂將隨丁名糧六十分
　考補五十四分暫留六分再行考補等語從来文武原
　屬兩途其飬廉用度亦各不侔督撫為封疆大吏全在
　察吏安民撫輯地方一應衙門用度耗羡等項足資為
　用隨丁名糧固可革除提鎮專任戎行責在整頓營伍
　訓練士卒一應衙門用度舎隨丁名糧之外别無所出
　武臣由將備陞至總兵階級既峻其用度自應寛裕倘
　將此項裁革無以飬㢘勢必諸事掣肘是為總兵不如
　其為將備也且衙門用度不敷即有㢘潔之員亦易更
　改􁄐守此揆情度理有不當革除者今布蘭泰將伊隨
　丁名糧裁補併鎮臣之隨丁名糧亦勒令革除殊非中
　道布蘭泰辦理武職衙門之事過於刻薄甚不得體爾
　部行文布蘭泰知之
　　又左都御史傅敏等奏直隸布政使張适按察使魏
　　定國夾死竇相可應按律正法奉
上諭張适係原任大學士張玉書之孫朕屢次訓誨望其
　成人乃伊既負朕㤙亦並不自念其祖父肆意妄行無
　所忌憚本應照擬置之重典但朕念張玉書一生小心
　謹慎効力多年著將張适從寛免死發囘原籍令地方
　官嚴加管束不許出境生事令其出銀一千兩給付竇
　相可之家魏定國身為臬司專掌刑名之事乃將人命
　重案推缷他人而置己身於局外及朕面加詰問則以
　未曽許其奏摺為辭奸險狡獪莫此為甚朕屢降諭㫖
　凡大小臣工於職分當為之事推諉觀望者法難寛貸
　魏定國係州縣微員朕不次加恩擢用臬司伊一味瞻
　徇並無報効之處而奏對時亦並無感激之心其罪本
　無可逭但張适既已寛免魏定國亦著從寛免死發往
　黑龍江當差
　　又江西監生余永元赴部訴告余國勷等毆死小功
　　尊屬余士成刑部議發該督審理兩江總督范時繹
　　審明定擬咨部具奏奉
上諭余國勷毆死小功尊屬余士成因余士成庇䕶家僕
　又縱㓜子詈罵羅氏啟釁且余士成在保辜限外身死
　余國勷之罪似有可原但伊屢次各處行賄希圖匿傷
　脫罪情由可惡論行賄之罪較之毆死尊屬為輕但重
　罪之中却有可原之情而輕罪之中實無可寛之法其
　應按律治罪與從寛減等之處如何定擬方得平允著
　九卿悉心妥擬具奏
　　十二日奉
上諭凡監禁之斬絞重犯公然越獄顯係該管官員過於
　疎縱之故若但照例革職彼轉得脫然事外矣嗣後應
　將疎縱之州縣等官限滿不獲者照例革職仍留地方
　與接任官協同緝捕果能將越獄之犯緝拏全獲准將
　該員送部引見酌量開復俾尚有自新之路若三年限
　滿之時或不能拏獲或不能全獲俱著該督撫奏聞請
　㫖如此則踈縱者知所儆懼而盡心捕逃者亦尚可邀
　恩其如何詳細定例之處著九卿議奏
　　十三日奉
上諭滇省錢糧倉榖其虧缺買補及借動扣還之處鄂爾
　泰原曽詳細具摺奏聞然後辦理楊名時身為巡撫錢
　糧是其專司理應將滇省情形據實陳奏方為無欺無
　隐乃伊任内並無一語奏及其意以為將来若有不能
　清楚之處皆可推卸於鄂爾泰與己無干乃巧詐之用
　意也朕洞燭其奸故朱綱赴滇時朕令其將各項虧欠
　但於楊名時是問不必詢及鄂爾泰及朱綱到滇將虧
　欠借動各項一一查出毫不瞻徇甚屬可嘉比將朱綱
　恭奏案件特令楊名時明白囘奏鄂爾泰亦即具摺認
　過并將虧缺買補借動扣還等情詳悉敷陳彼時朕將
　此摺收貯匣中批諭鄂爾泰云滇省各案朕明知在楊
　名時無虧空那移之罪但伊巧詐居心於明白囘奏時
　必直認不辯今據朱綱代楊名時題奏前来伊果事事
　認罪無一剖白申辯之語其意以為此事我本無過天
　下自有公論既奉㫖詢問不如直認於身以見凡被譴
　責之處皆係屈抑復可飾其巧詐推卸之罪從来大奸
　大詐之人每遇理屈情虧之處則必强為分訴掩飾其
　非以欺人之耳目而於本無過愆之處轉引咎謝罪終
　不自明歸過於君此若輩之伎倆也觀楊名時今日之
　陳奏不愈彰其平日居心之狡獪不忠乎朕之待人光
　明坦白開誠布公諒内外大小臣工無不深悉今楊名
　時之不據實陳奏者試問楊名時彼於何處見朕之遏
　抑下情乎於何處見朕之屏拒讜論乎又於何處見朕
　之枉罪無辜乎楊名時全無大臣敬君之心全無人臣
　事上之禮而乃欲欺世盗名肆其詐偽尚得謂之有人
　心者乎著楊名時再行明白囘奏鄂爾泰奏摺併發
　　又奉
上諭馮詠係告病休致之員李紱在朕前極力保薦並言
　在丹徒縣任時失禮於查弼納之家人因此畏懼總督
　辭職而歸等語朕將馮詠調来引見看其才尚可用是
　以用為開州知州乃伊心術不端其丹徒任内既有失
　察衙役犯贓之案今又冒銷恩賞老婦銀兩被范時繹
　恭劾前来劣蹟昭彰從前李紱在朕前極力保薦是何
　意見著詢問李紱具奏
　　又奉
上諭楊文乾所奏李達徳詳報石禮哈縱役凌辱職官石
　禮哈咨叅李達德不遵體統任意肆慢等語其間情節
　顯然李達徳署羅定州事將楊以寧虧空等項清查詳
　揭甚屬可嘉其至將軍衙門禀見者亦因楊以寧之事
　並非私謁是李達徳本無可叅之罪而石禮哈不能以
　禮貌接待州縣官員其過亦小此事不必究問李達徳
　當勉勵居官石禮哈當自知抱愧
　　十四日禮部等衙門議奏各省生員優劣註册定例
　　奉
上諭本内議稱劣生果能改悔即除去原册劣生之名等
　語夫分别優劣以昭勸懲原以望其自新但人之遷善
　亦有勉强於一時而不能始終如一者倘既除劣生之
　名將来又復開報不但紛擾亦且非體嗣後凡有劣生
　改過自新者即於册内開註不必除名
　　十五日奉
上諭張起鵬前任京營恭將朕見其居官稱職是以將伊
　擢用正定總兵官伊到任後舊疾未痊難以辦事隨准
　其囘京調理上年伊自奏病已全愈是以仍將伊補授
　正定總兵之任乃伊到任以後所奏事件顛倒糊塗種
　種錯悮且於朕親批訓飭之處竟不囘奏比時即降㫖
　嚴加切責今據楊鯤恭奏前来其行事甚屬乖張想因
　病後昏憒之故楊鯤毫不瞻徇據實糾劾可嘉著將張
　起鵬觧任交部察議具奏
　　十六日欽差審事大臣黄炳將奏派浙江總督李衛
　　分賠銀兩之處明白囘奏奉
　上諭據黄炳奏稱臣若不議及李衛則臣之徇庇李衛顯
　　然又稱此項銀兩若不在陳士昂名下議追則臣之徇
　　庇陳士昂又屬顯然等語凡察審事件只當論理之是
　　非以定曲直豈有畏懼徇庇之名而故意迴避强議人
　　罪之理此語甚屬支離黃炳審理此案雖未徇情枉法
　　然其中多有糊塗未為允恊李衛必無徇庇屬員之事
　　從前所奏甚為明晰黄炳本内所議李衛分賠之處著
　　不必分賠
　　　十八日刑部等衙門議奏總管佛倫勒索兵丁銀兩
　　　照律治罪奉
　上諭
陵寢地方闗係重大佛倫朕加恩由侍衛擢用總管理應潔
　　已秉公辦理事務乃敢徇私作弊勒索兵丁銀兩伊如
　　此行為反以五格更改前例欲奪伊挑兵職掌先行叅
　　奏巧詐掩飾希圖缷罪背恩犯法肆行悖妄甚屬可惡
　　著交與管
三陵事務大臣等於馬蘭闗風水地外永逺枷號示衆餘依
　　議
　　　十九日
　諭山東巡撫塞楞額直省州縣奸胥蠧役侵糧抗欠每借
　　鬨堂鼓譟以挟制本官此等惡習人所共知今徐自新
　　到任未及兩月即有行事乖張亦何至合衙胥役皆懐
　　憤恨是必為首者蓄意倡謀慫慂衆人作此散堂遁避
　　之舉理應將倡首預謀之人嚴審究治庶可懲刁頑而
　　申法紀從前王朝恩於戴之彦聚衆抗糧一案不將知
　　縣髙烈遽行解任俟審明另疏具奏朕降諭㫖以王朝
　　恩辦理甚是今塞楞額既稱刑胥王大棟等結黨抗制
　　目無法紀而徐自新折漕雜費等欵又並未審明確實
　　乃遽請將徐自新革職豈不長奸胥蠧役之刁風乎塞
　　楞額此奏殊覺柔懦徐自新不必解任俟審明另䟽具
　　題金啟洛身為知府不將實情究出姑息朦蔽草率請
　　結殊屬溺職金啟洛著革職其案内有名蠧役等該撫
　嚴審究擬具奏
　　二十二日奉
上諭覽總督倉塲侍郎岳爾岱等叅奏長淮衛運丁陸恒
　將交兌漕米使水攙和等情朕思漕糧闗係京儲至為
　重大凡在京王大臣及文武官員之俸祿八旗披甲以
　及各營兵丁之糧餉皆取給於此乃一顆一粒不容輕
　視者也夫漕糧之出自民間以及抵通收兌勞苦多端
　經費百出如民間耕種則霑體塗足粒粒辛勤及夫交
　糧入倉路塗有擔負之煩收兌有守候之苦其徴收官
　吏斗斛零星皆煩核算倉廒納貯必慎盖藏及至載入
　運艘而官民之經營胼胝心力勞瘁者不知幾經時日
　矣即如運艘北来渉歴江湖每有風濤之懼經由閘壩
　更多牽輓之勞是朝廷時為漕糧籌畫於上官民時為
　漕糧奔走於下而各旗丁之自行駕運危險艱難又其
　親身經歴者則此交兌之米尚可不加意愛惜而忍使
　之稍有朽爛乎夫使水欃和所得本亦無多不過一時
掩飾之私計耳而水氣入倉致滿廒易成霉爛所獲者
一人盜竊之升斗而所害者通廒積貯之天糈若使稍
有人心之人斷不忍為此况朕於運丁漕輓之勞久矣
洞悉曽經屢沛殊恩如各省糧道錢糧剋扣之弊僉丁
押運苛派之弊過淮盤查擾累之弊抵通兌糧勒索之
弊皆一一澄清以紓衆力又將多年掛欠之米分别年
嵗寛免停追至於冬寒守凍之旗丁則特加恩賞浙省
借支之銀兩則展限匀扣是朕於運丁已備加優恤爾
等為運丁者尚可昧心違理以肆其奸弊乎雍正五年
内有叅奏攙水之運丁已經充發逺邊國法不為不嚴
乃今又有陸恒之事則是運丁之㒺知醒悟干犯法紀
者尚多雖執法以處猶懐藐視倘復稍為寛縱則若輩
之無所忌憚更當何如乎小人秉性愚頑貪小利而㤀
重罪竟致朕不能加恩皆伊等之自取實為可憫是以
特頒諭㫖詳細開導使各省運丁備知糧米所出之艱
難運艘所歴之勞苦京儲所係之重大庶幾觸目警心
　悔過遷善倘能共遵朕㫖共相勸戒奉公守法盡除弊
　端是衆丁但有運糧効力之勤而無作奸犯科之事朕
　必益加恩澤使衆丁獲利而受福更倍尋常也著總督
　倉場侍郎即行刋刻遍諭各省運丁咸使聞知
　　又奉
上諭錢糧之加耗羡原非應有之項朕勤求治理愛飬黎
　民本欲將此悉行禁革而博採輿論留心體訪知州縣
　地方官賞有萬不得已公私兩項之用度若全革耗羡
　其勢必不可行為有司者果能減輕收納不苛取於民
　在民亦所樂從此耗羡所以未盡裁革之故也州縣既
　有耗羡而上司官員無以飬㢘勢不得不收州縣之餽
　送是上司冒貪贓之罪以為日用之資在謹慎小心者
　則畏懼而不敢行必至過於窘迫而貪取濫用者又因
　無所限制借規禮之名恣意橫索弊端種種州縣公私
　之用既有不敷必致加派巧取為害於民况上司既收
　屬員之規禮則必有瞻顧囘䕶之處而下屬反得操上
司之短長於察吏之道大有闗係所以雍正二年間山
西巡撫諾岷請以通省耗羡提解存公將闔省公事之
費及上司下屬飬廉之需咸取於此上不誤公下不累
民無偏多偏少之弊無苛索橫徵之擾實通權逹變之
善䇿朕是以降㫖允行此提解火耗之所由来也向来
山西虧空甚多國帑乆虚不能彌補從前撫臣多請將
虧空之員革職留任以為彌補之計夫以不肖之徒令
其留任還帑是以虧空為䕶官之符不但無益於國計
亦且有害於民生而徳音在任又借彌補虧空之名提
火耗以肥私槖及諾岷接任潔已奉公實心辦理將虧
空劣員悉行叅革州縣火耗嚴行裁減而酌留羡餘以
補無著之虧空既不累及於閭閻而有司亦免叅罰又
為官員定飬廉之資為公事留辦理之費諾岷此舉於
國計民生上下公私均有裨益然伊當始行之時不但
晋省屬員怨望而内外臣工皆有異詞朕比時降㫖曰
此事惟如諾岷之督撫方能行之耳盖朕之意原聽各
省督撫自為之而至於不能行之督撫不便行之地方
則朕並未强之使行也諾岷舉行之後隨有數省倣傚
其意提觧十分中之二三以備公用亦以地方公務繁
多若不預為計畫則一時需費仍至累及小民然此亦
皆督撫自行奏請者非由朕諭也伊都立接諾岷之任
曽奏稱山西虧空漸次清楚將来耗羡便可充餉朕嚴
切訓飭曰本地之羡餘只應作本地之用度若歸公充
餉斷無是理且恐相沿日久遂成公項不肖官員竟有
重複徵收之事矣田文鏡亦曽奏稱豫省虧空彌補已
清火耗尚有贏餘等語朕批示之曰此項耗羡原係豫
省官民之物假使果有贏餘則當増添官員飬㢘之資
使其用度寛裕倘再有贏餘則當再減民間火耗之數
使其儲蓄充盈蓋朕之准其提觧耗羡者原是愛飬官
民之苦心若以支給地方公用之外尚有餘資即請收
作公項朕必不為也前陳時夏亦具奏欲行提觧耗羡
之法因其有分别地方有無多寡之語朕諭之曰政令
　之行必須各屬一體方得均平若有所分别便可髙下
　其手易滋弊端諭旨如此聞得陳時夏向人云奉朕旨
　令全提耗羡此乃陳時夏自行奏請之事而以其名歸
　之於朕朕不受也今魏廷珍又效法之以上江提解火
　耗之事具摺陳奏前来恐外人不知亦以為出自朕意
　故特頒此旨明白曉諭盖提解火耗之舉若行之果善
　亦督撫分内之事不得居功倘行之不善實足為伊身
　家性命之患無所逃罪總在伊等自行度量其願行者
　朕不拒阻其不願者朕亦不强也
　　二十四日奉
上諭原任江南宿遷縣知縣劉正逺居官甚優而其任内
　有詿誤之案例當罷斥江南督撫並無一語保薦因齊
　蘓勒在京面奏其人居官廉潔實心任事朕始知之及
　調来引見朕觀其人直樸端方果屬賢員特㫖命往浙
　江交與李衛以同知知州等缺試用今因廣東肇慶府
　知府員缺需人著劉正逺前往廣東以同知銜管肇慶
　府知府事交與孔毓珣楊文乾試看其果能稱職與否
　著孔毓珣楊文乾據實奏聞劉正逺在宿遷任内時頗
　有賢聲而該督撫等淡漠視之後因詿誤罷官非朕訪
　聞加恩則賢員早已廢棄封疆大臣為國家辦理政事
　而不愛惜有用之人材其居心甚不可解嗣後當切以
　為戒
　　又奉
上諭髙郵南闗栢家墩二壩工程該督齊蘇勒既稱堵閉
　之時水勢甚溜多用工料始能完固等語齊蘇勒所奏
　自是實情其動用銀兩俱著准其開銷但留橛一項該
　督奏稱因無梢尖堪用之物故不得不截用整木以濟
　工需而該部駁稱並未開明樁木長短尺寸無憑查核
　等語該督所奏與該部所駁俱非工程切要之處夫大
　小木植皆係工程必用之項當其採辦之時即應計及
　何至梢尖不敷而截用整木以致糜費之理著將此詢
　問齊蘇勒具奏
　　二十五日奉
上諭田從典才品優長老成練達端方公直恪慎恭謹自
　辦理部務以及簡任綸扉實心宣力勤勞懋著屢以老
　病乞休情詞懇切朕因允其所請加太子太師銜以原
　官致仕賜以帑金馳驛囘籍冀其頤飬康健於一二年
　後再来京陛見以慰朕眷念老臣之意忽聞患病溘逝
　朕心深為軫悼遣散秩大臣一員三旗侍衛六員往奠
　茶酒并念伊子年齒尚㓜無辦理事務之人遣内閣漢
　學士一員滿洲侍讀學士一員前往辦理事畢之後令
　該地方官酌量委員沿途照看送至原籍加恩優恤已
　有旨了其應得䘏典著察例具奏伊子年㓜家居著山
　西巡撫傳諭該地方官就近時加照看其新舊接任之
　員俱將此旨傳知通行遵奉前朕賞賜田從典匾額對
　聨可暫收巡撫衙門俟諭祭之時於兩司中令一人賫
　捧前往頒賜伊家
　　又奉
上諭據李衛奏稱候補知縣李𢎞汧先經委署餘杭縣試
　用才具尚屬有餘續經改署桐廬縣事辦事頗知黽勉
　今因患病相應勒令休致等語夫平常無能之員因患
　病休致固不足惜若係可以辦事之員因一時患病
　遂令休致便至放廢終身豈不可惜况今已有外官病
　痊起用原缺之例嗣後道府州縣等官内除實在老病
　不能供職外其有一時患病而平日居官尚好於地方
　有益者著該督撫酌量奏聞解任給假調理俟病愈之
　後仍復補用如此則人才不致棄置而事務亦不致廢
　弛著該部定議具奏
　　又奉
上諭賭博之事人所易犯欲行禁止必須極力化導動其
　愧耻改悔之心倘立法太嚴恐稽查之人以為事小而
　罪大轉有容隠疎縱之事而法有所不行矣從前定例
　將引誘賭博者議以流徙似覺稍過理應分别情罪其
　屢犯不改者固當從重懲治著九卿酌量定例具奏
　　二十六日湖廣總督邁柱題恭湖北布政使黃焜奉
上諭從前黃焜居官過犯多端已獲重罪特㤙寛宥令其
　効力軍前後因其人年力精壯似尚可用且伊父黄國
　材本無大過而感恩愧悔之念又覺誠切是以將黄焜
　用為副都統旋又畀以湖北布政使之任伊到任後屢
　次奏摺皆暗藏巧詐語多欺肆全無誠實奉公之意朕
　屢向黃國材切諭令其申飭教誨即如傅敏囘京伊恐
　傅敏指摘其短乃預先具摺奏稱傅敏與伊意見不合
　諸事阻格朕洞燭其隐比時即批示切責之又如黄焜
　所特薦屬員二人朕另行訪問皆係平等之員是黄焜
　平日之居官辦事舉劾屬員不能無徇私之處顯然矣
　今據邁柱叅奏前来黃焜深負朕恩甚属可惡著將黃
　焜革職其邁柱所叅各欵或黃焜任内再有事件俱著
　邁柱逐一審明定擬具奏
　　二十七日奉
上諭凢辨理府州縣事務若得曽經出仕諳練之人於地
　方之事實有裨益朕愛惜人才時為留意故於罷斥之
　員常降㫖調来引見以觀其才具之優劣不忍令其棄
　置今思從前因公詿誤之員其中未必無才守可觀之
　輩著吏部行文各省凡知府同知通判知州知縣任内
　除大計特䟽糾恭外其因公詿誤降革者該員曽經居
　官五年而離任之後交代清楚無錢糧案件未清之處
　著本人自行度量若可以自信有為有守准本人親赴
　吏部具呈吏部不拘人數即行奏聞考試履歴帶領引
　見候朕酌量起用起用之後若有貪婪不法再經叅出
　必嚴加治罪倘係平庸無能或行止不端之人妄自陳
　請希圖僥倖以蹈欺㒺者亦難逃朕之鑒察
　　二十八日奉
上諭朕聞江浙地方驛站馬匹多不足數巡察將近查㸃
　每設法那移借備凑足數目希圖掩飾一時虚應故事
　及巡察去後仍復虧缺如初今戴音保偶一查出將一
　二微末驛丞叅劾處治於驛站事務究無裨益朕思江
　浙地方喂飬馬匹較北方為難且向来驛站内原有倒
　斃買補之例與其照數查㸃致各驛那移借備塞責於
　一時不如令其將倒斃未補之數據實扣除不算缺額
　如十馬之内或可扣除二三匹其餘額馬不得再有短
　少虧缺著該督撫㑹同巡察御史清查詳議定例具奏
　期於驛站實有裨益
　　又奉
上諭旗下開户之人與奴僕軰應行發遣者給與披甲之
　人為奴盖謂此等之人原由奴僕開户而為另户而所
　犯之罪又復卑汚下賤如偷盗之𩔖固不得與正身之
　另户同例從前所降諭旨甚明今李國臣原係職官既
　非開户之人與奴僕可比而伊之情罪又與偷竊下賤
　者有别刑部議請發往荆州給與兵丁為奴甚屬不合
　並非朕從前降旨之意李國臣著發往黑龍江當差不
　必給與兵丁為奴
　　又刑部議駁福建總督髙其倬審擬臺灣縣革職知
　　縣周鍾瑄行賄一案奉
上諭此本内事情部駁甚是髙其倬審理此案已經一年
　有餘仍復含糊歸結總因髙其倬昔年與周鍾瑄交往
　曽經致書今審理此案不免避嫌牽制所謂心有所恐
　懼則不得其正也髙其倬不便審理此事著朱綱㑹同
　浙江觀風整俗使許容秉公據實將情節一一審明具
　奏
　　二十九日奉
上諭從来帝王治世之道惟有綱常倫理為百姓所當知
　當務此外有造作妖言如䜟緯圖記禨祥禍福之𩔖皆
　惑世誣民之大者罪不容於誅其說口不可得言耳不
　可得聞也自古聖人覺世牖民惟恐愚氓易惑是以著
　為法律凡妖言左道妄談禍福者必寘之重典以明其
　為王法所不容盖思深慮逺所以正人心定民志使臣
　庶各保其安全者至矣朕觀各省之人智愚不一而陕
　西一省乃闗中重地其人風氣剛決武藝强勇常有可
用之材但習俗相沿每喜造作妖妄怪誕之言互相蠱
惑譸張為幻其迷謬較他處為甚如向日允禵處則有
算命人張愷妄談禍福迷惑愚頑年羮堯處則有鄒魯
及浄一道人郃陽縣則有妖道潘鳯池倡率翟斌如等
傳授符術招集匪𩔖目今延信處又有道姑王氏等猥
鄙荒唐之事數年之間妖言左道者接踵敗露此誠人
心風俗之大害不可不正其惑而清其源也盖陕省之
人平日習於邪妄不知其非而陕省官吏又不能教誨
開導以悟其愚迷且有狂悖逆亂如允禵年羮堯延信
諸人尚從而崇信之則鄉曲愚民溺於邪誕者不知凡
幾矣鄒魯等人皆自取誅戮已經正法其從前所造無
稽之言並無毫釐影響之驗則少有知識之人亦可曉
然於妖言之無益而有害矣尚何為不痛改其惡俗而
以身家性命供奸人之愚弄乎彼造為邪說者不過一
時聳動人心希圖微利之意衆人不察乃起而和之遂
罹於大禍而不可宥甚屬可憫且當此太平盛世其言
　　不驗故禍患不過在本人而止倘事機偶然相渉於㡬
　　微疑似之間其言少可附㑹則聽而和者必更多其禍
　　尚可言乎朕洞悉陕省人民愚蔽之深不忍其䧟於無
　　知特加明白曉諭嗣後各宜猛省惟知綱常倫紀之不
　　可少違天心人事之莫非正理王章國典之斷無疎漏
　　安分守法共為良民俯仰寛舒災禍不及受
天地長飬之恩享國家昇平之福豈不美歟陕省文武官吏
　　均宜體朕諄切至意訓誡軍民人等仍不時查察倘有
　　仍前造作妖言意圖惑衆者當立即嚴拏治罪不得稍
　　有怠忽寛縱以滋人心風俗之害
　　　又禮部侍郎錢以塏陳奏伊祖錢楞殉難事蹟懇請
　恩䘏奉
　上諭錢以塏所奏甚是伊祖錢楞以委署知縣而能盡節
　　殉難尤為可嘉從前未加恩䘏乃部議疎漏著將錢以
　　塏所請交部查明議奏
世宗憲皇帝上諭内閣卷六十八
　欽定四庫全書
世宗憲皇帝上諭内閣卷六十九
　　雍正六年五月
上諭三十三道
　　初一日江蘇巡撫陳時夏題報松江府知府周中鋐
　　等督築險工被水淹斃奉
上諭據奏松江府知府周中鋐山清裏河營把總陸章因
　督夫填埽覆舟溺水身故殊為可憫其應加恩䘏之處
　著察例具奏周中鋐平日居官甚優今被溺殞命更可
　惋借陳家渡堵築險工之時陳世倌與周中鋐等同時
　在舟陳世倌以避險登岸而周中鋐陸章二人仍留舟
　中遂至覆溺身故大凢人臣辦理公務大臣差委屬員
　皆當悉心酌量惟期有濟於事而不可以身冒不測之
　險若急切前徃不加詳慎倘有踈虞不但闗國家之體
　統傷己身之性命而於公事亦必至於遲悮非急公之
　正理也即如烏蒙兇苗雖就勦撫而野性未改與禽獸
　無異雲南副將郭夀域忽畧視之止帶四五十人深入
　賊巢全不防範以致被害此與周中鋐之事相𩔖無益
　於公事而適足以躭誤公事是皆謂之愚忠乃聖人之
　所不取大小臣工當以為戒
　　又福建陸路提督石雲倬恭奏巡撫常賚家人越禮
　　妄行奉
上諭常賚家人放肆妄行石雲倬據實叅奏甚屬可嘉此
　係國家體統所闗不得謂之苛刻瑣屑若大臣等俱能
　如此存心尊奉法度不將國事視為膜外不沽一己寛
　厚之譽直言無隐則家人胥吏之不肖者共知畏懼不
　敢越禮犯分公然肆行無忌矣内外大臣官員當傚法
　之常賚家人張二等著該督嚴提審擬常賚亦交該督
　嚴察議奏
　　初四日奉
上諭朕聞山東地方私鹽甚多每遇營汛拏獲一交州縣
　便稱有引開釋盖因東省每年有積引二十六萬餘道
　俱係截角殘引以資其營私之弊一遇拏獲到官則將
　殘引重複影射奸商侵蝕牢不可破前令山東巡撫塞
　楞額徹底清查以肅鹽政隨據塞楞額奏請將殘引􁁂
　銷每年另給新引五萬餘道抵作補舂引目等語比經
　户部駁詰塞楞額至今尚未查明題覆而營汛拏獲私
　鹽該州縣即以有引開釋顯係官吏奸商通同固結作
　弊營私鹽務何由清肅著交與長蘆鹽政鄭禪寳秉公
　嚴查務得前後種種弊端徹底究問明白定議具奏不
　得絲毫瞻顧徇隠前塞楞額原題積引二十七萬餘道
　後以積引散在各商未經清查今查得積引止二十六
　萬八千九百餘道等語其如何短少之處亦著鄭禪寳
　一併查追
　　又奉
上諭薩爾兔因姦逼死李玉受一家六命又賄囑差役將
　李二致死滅口該督等始則咨稱李玉受因偷典伊主
　地畝羞愧自盡李二亦係自縊身死及刑部駁詰該督
等始將實情審出又引家長殺奴僕非死罪三人之例
將薩爾兔擬以發遣朕令刑部等另行定擬該部將薩
爾兔改照謀殺人造意者斬監候律定擬具奏李玉受
李二俱係薩爾兔家人其一家六命自盡及致死李二
之處在家主之罪不至於斬决抵償但薩爾兔於初審
之時即能賄囑承審各官將因姦致死六命實情為之
徇隠巧脫又將在官待質之李二賄囑觧役慘毒勒死
又賄囑相騐之官吏仵作匿傷不報是其奸猾强横目
無國法實光棍中之渠魁該部從前駁詰雖是而引造
意謀殺之例則與薩爾兔之情罪不符此案從前承審
官吏必有受託徇庇之處該督宜兆熊劉師恕並未詳
悉訊究希圖草率完結負恩曠職情甚可惡著仍交與
宜兆熊劉師恕務將從前鑚營受賄之處一一研究若
能明白審出則將宜兆熊劉師恕照例處分倘仍復含
糊定行重治其罪
　初六日奉
上諭各省所設驛站夫役原以預備公事之用國家嵗費
　帑金本欲使州縣無賠累之苦民間無差派之擾官民
　並受其福也但聞各省往来人員有不應用驛夫而擅
　自動用者該管之人或畏其威勢而不敢不應或迫於
　情面而不得不應積習相沿驟難禁止地方夫役並受
　擾累重負朕加惠官民之至意嗣後惟兵部勘合欽差
　大臣及督撫入境學差試差或知府下縣盤查及他員
　奉督撫差委盤查者准其動用夫役其餘槩不准動用
　倘有違例妄索者著該管官即行揭報督撫題叅若該
　管官違例濫應發覺之日照例治罪著各省管理驛站
　之道員不時查察倘有徇隐一併處分
　　又怡親王議覆兩江總督范時繹奏松江海塘工程
　　奉
上諭前范時繹等具奏松江新築海塘工程前来朕即料
　工部堂官等未能辦理此事曽降旨諭令悉心定議及
　工部議覆種種未當隨令怡親王等另行議奏今覽所
　奏甚屬妥恊著照所議行但仍交與范時繹等亦不過
　如此糊塗辦理而已徒費時日海塘闗係甚要著交與
　浙江總督李衛查議具奏並將此奏與工部堂官閱看
　令其明白囘奏
　　初八日戸部等衙門議奏雲南巡撫楊名時布政使
　　李衛不將銅觔銀兩分晰造報應照例處分奉
上諭李衛在雲南布政使任内辦理鹽務銅觔等事實心
　經理釐剔弊端毫無瞻徇其裨益於國計民生者甚多
　此銅厰工本未行分晰造册即謂李衛有踈漏之處其
　事亦小不得云功過足以相抵也朕於内外臣工實心
　奉職者皆深鑒其忱即稍有過愆俱加恩寛免况如怡
　親王之在户部諾岷之在山西李衛之在滇省實係公
　忠體國滌弊清源勞績懋著者若照常例與衆人一體
　較論朕實不忍此案内李衛降級之處著從寛免
　　初九日奉
上諭髙斌將滸墅闗現行徴收則例據實陳奏請刋立木
　榜令衆商共曉遵依所奏甚屬可嘉部議令直省各闗
　將各處現行徵收則例徹底清查據實奏聞刋榜曉示
　著各省兼理闗務之該督撫並各闗監督實力奉行毋
　得陽奉隂違虚應故事倘經接任之員察出定行交部
　從重議處
　　十一日兵部議覆江西巡撫布蘭泰奏定裁汰舘夫
　　奉
上諭據布蘭泰奏稱南昌縣之南浦驛舊有舘夫十二名
　誠屬虚設請行裁汰於需用夫役時僱覔應用等語部
　議如該撫所請行夫舘役一項過文武鄉試之時始一
　應用平日誠為虚設布蘭泰查出據實具奏甚屬可嘉
　但各省額設夫役一事從前屢經臣工條奏朕曽降旨
　令各該督撫悉心酌量分别存留定議若應裁不裁與
　不應裁而裁者經後任官查出前任督撫難辭其咎今
　此項舘夫若在從前所議夫役之内則前此議留之督
　撫應行詰問若此項舘夫不在從前所議夫役之内則
　他省之舘夫似此虚設而不常用者必尚多亦應照南
　浦驛一體議裁部議未曽及此甚屬踈漏著該部查明
　另議具奏
　　十二日奉
上諭文武均係朝廷職官凡遇一事只當論其是非曲直
　無倚恃文員遂欲欺凌武弁之理千總劉任管押運閩
　漕米若果有苛索騷擾之處自當一一審出按律治罪
　今既審明無苛索等事而福建巡撫常賚則稱劉任擅
　作威福目無上司既經革職應杖八十先行發落等語
　夫同知並非千總之上司何得憑空矯强加以威福之
　名定劉任之罪至於商人等之控告未必不由於同知
　之指使安得以此遂為信讞該撫審擬甚屬舛錯刑部
　即照所擬議覆亦屬不合同知曹秉仁著觧任同劉任
　調取来京候朕將其中情由面加詢問該撫常賚不行
　詳察遽將劉任杖八十發落著出銀八百兩賞給劉任
　以為封疆大臣聴斷失實之戒
　　又奉
上諭據袁立相奏稱守備梁玉年已六十八嵗雖干八法
　然其精力不衰弓馬未退而操守廉潔辦事敏練等語
　夫八法内之開列年老者盖謂其衰老不能辦事故令
　罷斥並非限定年逾若干即不至於衰憊亦即入於八
　法之内也若限定年嵗以為處分則年齒未老而早衰
　不能辦事者又將姑容之乎况年老諳練事務之人尤
　為難得倘精力可用該上司當優待之以為後進之表
　式今袁立相既稱梁玉精力不衰而操守㢘潔辦事敏
　練只因其六十八嵗遂將伊填入八法恭劾之内似此
　辦理大約是袁立相病中昏憒所致朕愛惜人才每於
　處分降革之員常令調来引見亦防該上司有似此叅
　劾不當之事也梁玉著仍留原任并令袁立相酌量梁
　玉既年老歴練若可勝逰撃之任將来遇有缺出著袁
　立相題補
　　又督理江南水利陳世倌江蘇巡撫陳時夏等題恭
　　候補知府徐成棟等遲悮水利工程奉
上諭陳世倌乃獲罪之人奉命修濬江南水利鉅工理應
　悉心經畫以副委任乃聞伊自到工之後一切悠忽從
　事視為泛常在陳時夏巡撫事務殷繁或者精神力量
　不能周到而陳世倌則専司工程之事無可推諉乃漫
　不經心不能籌畫防範於事先致潮水衝決堤岸又於
　潮汐洶湧之時勉强督令施工復致賢員周中鋐覆舟
　殞命今不得已始以踈忽悮工將徐成棟等叅奏並自
　請處分似此事後之糾叅認過於公務有何裨益陳時
　夏著交部察議陳世倌徐成棟欽璉俱著交部嚴察議
　奏
　　又江西巡撫布蘭泰叅奏小溪驛驛丞餽送道府縣
　　官規禮奉
上諭布蘭泰識見器量甚屬狭小此本内所叅小溪驛餽
　送道府知縣等官之規禮乃地方舊日相沿之陋例也
　從前上司各官無飬㢘之資勢不得不受屬員之餽送
而屬員之力難以供應故地方陋規不能悉行裁革相
沿已久習為固然數年以来朕百計籌畫為大小官員
酌定飬㢘之項使之公私有賴俯仰無憂倘再有索取
規禮者自當重治其罪至於從前之陋規各省各項何
處不有今若但就一二事叅劾懲治而其餘悉置之不
問則嚴於此而寛於彼用法不得其平若將既往之事
一一追􁒂查恭恐大小官員無人得免處分繁擾紛紜
殊非為政之體况不教而加之以罪乃聖人之所戒其
間如貪贓侵帑甚有闗係之亊該督撫查出自不可隐
匿姑容以長貪風而廢國法使墨吏不知儆懼若地方
多年相沿之陋規只當禁約於將来不應追究其既往
布蘭泰此奏甚為苛刻即使本人自首情願繳出布蘭
泰亦只應具摺請旨或將此留為地方公亊之用今乃
顯然具本題叅且欲將此銀歸作公項非情理也此案
不必究問著該部行文將朕此㫖訓諭布蘭泰嚴加申飭
　十六日奉
上諭人臣和衷共濟始於公事有所裨益今直𨽻總督宜
　兆熊劉師恕意見不合諸事参差朕屢加訓飭不能悛
　改若仍令同辦總督事務必致貽悮宜兆熊原係庸碌
　平常之人朕因其操守一節尚有可取故試用之自署
　福建直𨽻總督兩任觀之全不曉事著囘京照部議所
　降之級補用吏部侍郎何世璂著署理直𨽻總督事務
　仍著劉師恕照前一同辦理
　　又奉
上諭何天培向日鑚營年羮堯隆科多在朕前為之保薦
　朕因伊居官年久諸事或能歴練是以加恩任用令署
　蘇州巡撫畀以封疆重寄繼又令其囘京授為正白旗
　漢軍都統兼署理兵部尚書事乃伊在巡撫任内深負
　朕恩其不法欵蹟朕俱開恩寛宥伊不知感恩悔過在
　都統尚書任内仍復怙惡不悛並不實心辦事其錯誤
　之處毫不介意重負朕恩實屬無耻無知小人此等之
　人若不重加懲治無以為人臣負恩之戒著將何天培
　交部嚴加議處其在蘇州巡撫任内不法之欵蹟著該
　部查出具奏又金以坦曽經叅奏何天培將軍任内營
　伍廢弛等事著行文陳時夏金以坦將何天培兩任内
　凡負恩曠職不法之處悉行查明具奏
　　十九日奉
上諭國家舉行大計乃三年考績之大典其中卓異人員
　皆加以特恩不次擢用誠以該管上司為國家薦㧞人
　才必深知灼見然後列為卓異斷無有徇私受託草率
　冒濫以負國㤙而辱鉅典者而到任未久之上司不能
　深知屬員之賢否又准其題請展限以俟確訪是朝廷
　之所以體諒之者可謂至矣如此則屬員人品之邪正
　自無有不能辨晰之理乃見有從前卓異之員而後任
　内竟至貪贓枉法罹於重罪者夫以三年之久數百屬
　員之多保舉數人以光大典則非一時應詔薦舉可比
　也其人既犯貪贓枉法之條則平日必係行止奸邪之
　輩又非尋常詿誤及才力不及之𩔖可比也督撫提鎮
　等專以察吏為務而乃以此等之人列為卓異及至敗
　露之後尚可藉口於知人之不易不能保其將来乎此
　等若不定以處分恐相沿日久必有濫舉失實之弊嗣
　後文武卓異官員有犯貪贓不法之欵而審訊確實者
　將從前列為卓異之上司一併議處倘於該員未敗露
　之先有能查出叅奏者免其處分其如何定例之處著
　九卿詳議具奏
　　又奉
上諭噶爾泰年羮堯髙斌俱曾言揚州府知府吕大雲居
　官平常且有人言其操守不謹者朕屢次詢問陳時夏
　而陳時夏力稱其才守兼優實屬幹員昨朕令諸臣各
　保所知賢員一人陳時夏所保者即係吕大雲則其平
　日之深信可知矣吕大雲之居官為人既衆論不同如
　此實難以定其優劣但陳時夏為人長厚易被欺瞞或
　失於偏信亦未可定朕看吕大雲大約係紈袴輕浮之
　輩但伊從前為年羮堯所叅已獲重罪斷無復用之望
　朕開恩寛免且擢用為要地知府伊受恩如此之深即
　稍有過愆亦難寛宥吕大雲不便仍留江南著調補浙
　江寧波府知府孫詔著調補江南揚州府知府吕大雲
　交與總督李衛察看試用李衛課吏公明若吕大雲居
　官果優李衛自不掩其善倘居官不職李衛自必察出
　不肯在朕前為之徇隠也
　　二十日奉
上諭據石麟奏稱五寨縣知縣髙人傑虧空倉榖請審擬
　究追等語夫貯倉之榖數至四千八百餘石而所少不
　過二百餘石為數無多此或係盤查苛刻斛量之折耗
　不應遽以虧空叅劾髙人傑曽揭報李國祥侵用庫銀
　李國祥亦揭報髙人傑買榖冒銷兩人互揭時日未久
　石麟即委員盤查髙人傑之倉庫旋以虧空詳揭叅奏
　其中必有縁故石麟身為巡撫乃通省屬員之表率凡
　事理應公明詳慎若受人䝉蔽稍有偏向何以彈壓屬
　員假若髙人傑無過而但因揭報李國祥遂枉受寃抑
　則將来各屬必至互相瞻徇不敢舉報甚非察吏之道
　髙人傑不必審究著来京朕面加詢問另用
　　又吏部等衙門議奏貴州巡撫沈廷正在前知府任
　　内失察侵欺照例處分奉
上諭沈廷正著降一級從寛留任沈廷正任内處分之案
　甚多朕俱開恩寛宥者因伊前在福建布政司任内將
　通省錢糧倉榖未清之項徹底查明據實陳奏朕遣楊
　文乾許容等前往確查始將積年虧空盡行清理實係
　沈廷正陳奏之力朕比時不將沈廷正之奏宣示於衆
　者因沈廷正現為閩省藩司恐清查之員有所瞻顧牽
　制且藩司專司通省錢糧凡各屬未清之項或有干渉
　沈廷正之處亦未可定今楊文乾許容等將各項清查
　歸結沈廷正已陞黔撫而福建藩司任内並無絲毫未
　清之項實屬不徇情面實心辦事之員甚有功於閩省
　則朕之屢次加恩寛免之由理應曉諭内外知之
　　又兵部議奏拏獲私参之巡查人役應行令總管馬
　　呼善賞銀六十兩奉
上諭總管馬呼善所管之員拏獲私参理應將馬呼善議
　叙該部並未議及已屬踈漏乃轉議令馬呼善出銀六
　十兩賞給巡查人役尤屬錯繆凡各省緝捕効力之人
　准令該督撫賞給銀兩者以督撫衙門本有地方公用
　之項以備動支今馬呼善所有俸工幾何而令其拮据
　以供賞給之用是馬呼善以功而受罰矣有此情理乎
　且此端一開則將来該管之員孰肯督率所屬實心緝
　捕乎該部所議甚不可觧此事與漢堂官無渉著查弼
　納永夀出銀六百兩給與馬呼善以備將来犒賞之需
　再出銀六十兩賞給巡查人役馬呼善著加一級艾保
　准紀錄三次
　　又三法司奏陳中甲毆死劉萬良擬絞監候奉
上諭劉福榮毆打閻喜兒與陳中甲毫無干渉且被毆之
　閻喜兒並無怨怒報復之意乃陳中甲好鬭生事邀約
　李鎻住同往尋毆因未遇劉福榮輒遷怒於伊父劉萬
　良毒毆至死似此强横兇惡明係光棍該部援引最後
　下手律擬絞監候甚屬不合著另議具奏凡人誰無父
　母乃因與其子弟鬭毆遂遷怒於所生至令殞命惡俗
　殘忍至此若不嚴加懲治以儆兇頑無以敦厚風化其
　應如何定擬之處著九卿詳悉㑹議具奏
　　又刑部等衙門議覆甘肅巡撫莽鵠立題恭副將趙
　　顯忠於前守備任内錢糧不清請
㫖審擬奉
上諭各官虧空侵蝕錢糧限内照數全完原有免罪開復
　之例趙顯忠借給兵丁銀兩既已給還即可比照限内
　全完之例歸結乃莽鵠立加以先侵後吐之名特行叅
　劾凡武職官員多係行伍出身未曽讀書偶有微愆小
　過該管上司當看其人材技勇或曽効力行間原情寛
　恕切加訓勉以保全教導之方為封疆大臣作飬人才
　之道莽鵠立此奏甚屬深刻著嚴飭行趙顯忠此案不
　必究問從前趙顯忠引見時朕看其人材可用但伊莅
　任以後居官如何之處未能深悉著詢問鄂爾泰據實
　奏聞朕再降諭旨
　　又江蘇巡撫陳時夏題叅金山縣縣丞田畯等霉爛
　　米石奉
上諭江南動支錢糧採買米石原為積貯以備緩急之用
　闗係民生甚屬𦂳要該督撫等自應仰體朕意遴選賢
　能之員前往採買乃范時繹陳時夏僅委一二㣲末縣
　丞辦理買運而所委之員又皆庸碌無能以致糴買潮
　蒸不堪收貯之米難以銷算始將委員題叅塞責於地
　方儲蓄之計毫不經心籌畫似此辦理在尋常無事之
　時則闗係米糧而在地方需用之時則闗係民命豈該
　督撫未曽計及此乎其應賠銀兩著范時繹陳時夏照
　數賠補速委賢員另行採買以備積貯
　　二十一日刑部等衙門議奏烏蒙鎮雄被獲逆番人
　　等應行正法奉
上諭劉建隆王之瑜禄白坡庫鷄窩祿未甲范掌案虐虐
　巴陳明哲八十阿固洛澤者固俱著即處斬木那依擬
　應絞著監候秋後處决祿永孝有米貼重案尚未究審
　俟彼案審明之後從重歸結伊等財産不必觧部著鄂
　爾泰岳鍾琪將四川雲南貴州在事官兵分别等次酌
　量賞給至烏䝉鎮雄番苗聚衆抄擄拒敵官兵兇惡不
　法歴来已久人所共知今鄂爾泰岳鍾琪等悉心調度
　勦撫並用始克奏功從前該管文武各官其力量何能
　辦理此事况兇苗悉已蕩平邊方寧謐若追究已往則
　干連甚衆著將從前該管文武各官並該管之各上司
　俱著從寛免其叅究
　　二十二日奉
上諭張坦麟從前為通倉監督乃倉務廢弛已極之時惟
　有張坦麟所管廒座整齊堅固米石充足無虧且尚有
　多餘之米為他人代補不足之數則張坦麟之實心為
　國家辦事不囿習染可知矣及朕即位將伊用為兩淮
　鹽運使伊剔除鹽政弊端一塵不染則其操守又可知
矣及用為蘇州藩司伊到任後陳時夏即與之不合彼
此意見参差朕因撫藩既相齟齬不便仍令共事一方
恐致貽悮公事是以將張坦麟調任山東俾兩人各辦
職任之事日後兩人之是非自見所降諭旨甚明至張
坦麟之為藩司其操守朕則可以力保也今當交代之
時陳時夏令趙向奎勒掯吹求百計播弄且違旨不令
速赴新任必欲使張坦麟在蘇藩任内得受過愆以彰
張坦麟之非而成已之是此等用意斷不可容豈能逃
朕之鑒察乎論張坦麟之器量褊淺規模狭隘或與陳
時夏相似未可知而其操守清㢘實不譲於陳時夏今
當去任之時有何餘貲以供接任之苛索乎即據陳時
夏奏摺中稱張坦麟交存銀二萬餘兩曾經奏明充餉
又復云此項終成虧空不思此項既已歸公何以又成
虧空是陳時夏之言不過欲歸過於張坦麟而不覺其
自相矛盾矣且督撫同在一方見聞確切總督范時繹
極稱張坦麟居官之善而陳時夏則力貶之豈非出於
私意况以如此好藩司陳時夏不知優待轉加苛索而
如吕大雲中材少年則保薦之不遺餘力豈非賢否倒
置尚得謂之鑑衡不爽者乎大凢督撫不能甄别屬員
優劣即為不能勝任朕以大公至正之心聴言觀人無
絲毫偏向之處而諸臣亦斷不能欺朕之耳目即如各
省藩臬赴任時朕多准其具摺奏事盖朕欲周知地方
之情形或有為督撫所不及知者或有為督撫不肯言
者故令兩司得以陳奏且觀其所奏而兩司居心之邪
正公私亦即此可見朕甞曉諭伊等曰朕並非疑督撫
而信爾等也若信任爾等過於督撫即當以爾等為督
撫矣何以尚在兩司之列乎爾等勉之慎之此各省凡
任兩司者人人共知之諭旨數年以来如積善宻奏邁
柱官達宻奏楊文乾佛喜程如絲宻奏岳鍾琪朕洞燭
其奸將積善官達佛喜程如絲置之於法又如邁柱之
恭黄焜范時繹之叅徐琳朕即將黃焜徐琳革職究問
如沈廷正叅奏毛文銓朕即派大臣察究其他𩔖此者
　甚多並未深信兩司之言而處分督撫亦未曽聴信督
　撫寃抑兩司詳情酌理但論言事之是與否耳况設計
　傾䧟朋比黨同乃朕之所深惡屢頒嚴旨訓飭今趙向
　奎聴從陳時夏指使深負朕簡用之㤙蘇松民情聰慧
　多有好用智巧者陳時夏誠實有餘而才識不足不能
　勝蘇撫之任著解任往山東署理布政司事陳時夏既
　稱張坦麟蘇州任内錢糧不清著將張坦麟仍留蘇州
　署理巡撫印務看陳時夏張坦麟任事之後辦理如何
　再降諭旨
　　又
諭工部從前朕意凡遇堤岸道路似應略加石工以防車
　輛踐踏等弊此朕一時之見曽經詢問怡親王及齊蘇
　勒皆以為可行是以頒發諭㫖今田文鏡奏稱河南兩
　岸堤工車道久經加土修墊以防踐踏不必更加石工
　若土石兼用轉不堅固等語所奏甚為明晰具見實心
　任事深為可嘉著將田文鏡所奏及朕此旨傳與直𨽻
　江南山東凡有堤工之處該管大臣因地制宜酌量辦
　理不可迎合朕旨强行悞事
　　又署貴州廵撫祖秉圭題叅施秉縣知縣沈遴踈縱
　　稿貢兇苗越獄奉
上諭稿貢兇苗乃肆行刼奪之重犯既經擒獲該撫祖秉
　圭自應交與嚴緊地方監禁防範並委幹員不時稽查
　以防踈脫今乃交與庸碌無能之知縣沈遴以致重犯
　八人乗間越獄且祖秉圭疏稱沈遴才具本屬平庸兾
　其勤慎居官猶可勉强供職等語祖秉圭既知沈遴才
　具平庸乃以兇頑之賊犯令其勉强防禁以姑試之有
　是理乎祖秉圭著交部察議沈遴著革職照踈縦楊廷
　選之河内縣知縣梅枚監禁之例將沈遴在貴州監禁
　其踈脫各犯著該地方官嚴緝務獲俟全獲之日該撫
　將沈遴釋放奏聞
　　二十四日浙江總督李衛題叅龍㳺縣知縣馬允尚
　　奉
上諭朕從前曽降諭旨凡知縣官員因不能勝任改授教
　職者若志氣隳頺不肯實心供職定行嚴加處分今知
　縣馬允尚係由大縣調簡之員理應感朕保全之㤙仍
　令司民社之寄益加黽勉以圖後效今據該督恭奏馬
　允尚調任之後又復廢弛且有龍餘二縣任内那虧銀
　榖及怠玩滋擾種種案件馬允尚誠下愚不移深屬可
　惡著革職拏問將本内各欵交與該督嚴行審追從重
　定擬具奏
　　二十五日奉
上諭據山東登州總兵萬際瑞奏摺内稱上年九月内鄒
　平汛把總曲成貴拏獲私鹽五車鄒平縣知縣闗佶家
　人閆四及伊親戚艾姓率領壯丁二十餘人持械欄截
　希圖刼鹽夫鄒平汛地乃省㑹往来大道縣令僕戚應
　當知法守法乃敢恣意妄行則縣令平日居官可知等
　語凡為督撫者專以察吏為先若不能察吏則不勝督
　撫之任塞楞額不能知人於舉劾之間多有不當故屬
　　員怠玩成風㒺知儆惕朕屢加訓飭而塞楞額之積習
　　尚未悛改如鄒平縣令之縦容僕戚干犯法紀而塞楞
　　額全無聞見尚得謂之能察吏者乎今萬際瑞據實陳
　　奏甚屬可嘉田文鏡自到河南以来忠誠體國公正廉
　　明是以豫省境内吏畏民懐本省之人及往来經過者
　　皆稱為樂土以此實心實政上感
天和從前三年收成豐稔而今嵗八府各州二麥復登大有
　　為從来所罕見又如連年豫省黄河工程當暑雨時行
　　之際全無泛溢共慶安瀾此皆
天地嘉佑公正大臣之明騐吏治民風之善實為直省第一
　　鄂爾泰公忠勤誠實心任事經理咸宜是以雲南地方
　　連嵗豐登今年通省郡縣以及苗蠻荒僻之地二麥皆
　　有十分收成滇省父老稱為罕覯萬民樂業從来天人
　　感應之理㨗如影響若各省督撫皆能如田文鏡鄂爾
　　泰則天下允稱大治矣凡為督撫均當以田文鏡鄂爾
　　泰為法其自恃而心非者亦當知過自愧自勉朕屢頒
　　諭㫖用人者朕之事也察吏者大臣之責也天下至廣
　　庶務至繁勢不能不賴大臣之一徳同心共為經理若
　　督撫不能仰體朕心宣猷布化秉公察吏以安萬民雖
　　近而畿輔之地朕亦無可如何倘任用得人則萬里滇
　　南皆登袵席是朕之政事以諸臣之是非為是非非朕
　　推缷於封疆大臣也如髙其倬陳時夏者操守非不清
　　㢘然潔已則為有餘而察吏實為不足以陳時夏之不
　　明是以靖江地方有氷雹傷麥之事以髙其倬常賚之
　　悠忽居官是以閩省有水溢福州城門雷震山崩之事
　　此皆今嵗
上天垂象示儆之明騐也數年以来各省官員朕皆留心揀
　　選命往祇以賢員不能多得而於北直地方每每照常
　　補用亦以其地近京師易於更換之故乃從前各員㢘
　　幹者甚少而朕又誤用李維鈞蔡珽李紱等奸詐小人
　　相繼為督撫營私滋弊不可枚舉以致直𨽻吏治敝壊
　　不堪實居各省之末而地方連年以来雨暘亦不及他
省之均調屢遭澇溢此又督撫不能察吏安民有司不
能奉公盡職之明驗也朕之政事以諸臣之是非為是
非幸而諸省之内有河南雲南二省尚可為朕任用得
人之功然亦不足以抵他省任用失人之過假如諸臣
之中不得田文鏡鄂爾泰則朕之罪將何以謝天下也
諸臣試思之朕於督撫推心置腹以信任之髙爵厚祿
以寵榮之諸臣不能圖報朕恩而轉令朕為之受過清
夜捫心尚能自安乎即如萬際瑞所奏鄒平知縣一事
若在田文鏡管轄之下斷不能容此等庸劣之員矣朕
久欲用田文鏡為他省總督因豫省官民受其化導撫
綏深切愛戴朕不忍令其舎之而去今思山東民俗官
方宜加整理難得其人而河南與山東地界相連以田
文鏡之精神力量辦理兩省之事綽然有餘著將田文
鏡授為河東總督管理二省事務凡山東應行闗㑹總
督案件俱照别省總督之例定限辦理山東官吏不得
藉口有所稽遲此朕因人設立之曠典不為定例鄒平
　縣知縣闗佶著革職交與田文鏡查審具奏塞楞額著
　自行明白囘奏萬際瑞將地方之事不避嫌怨直陳無
　隐著將伊從前革職留任之案准其開復以示嘉奬萬
　際瑞奏摺及把總曲成貴詳文併發
　　又九卿議將疎防越獄處分定例具奏奉
上諭此本内議稱重犯越獄脫逃將疎縱之該管官員革
　職仍留地方令捕役聴其差遣責比與接任官恊同緝
　捕等語朕前降諭旨將踈縱之員仍留地方者原令其
　設法緝拏不使其脫然歸家優㳺事外今九卿議稱捕
　役聴其差遣責比是一縣之内又添一官不但捕緝之
　事彼此牽制掣肘即捕役之應差亦莫知適從必致受
　無辜之扑責無人肯充捕役矣又本内議稱一名不獲
　如何處分二名不獲如何處分等語夫逃犯之中罪有
　輕重若但以人數之多寡定其處分必有疎縱重犯而
　處分轉輕疎縱輕犯而處分轉重之事於情法未為允
　恊九卿所議甚屬疎漏著再議具奏
　　二十六日雲貴總督鄂爾泰題報苗賊刀正彦等悉
　　就擒撫奉
上諭苗賊刀正彦主使兇𩔖號召窩泥肆行刼商害民鄂
　爾泰調遣官土弁兵深入攸樂等寨直搗賊巢首惡黨
　與悉就擒撫實為可嘉鄂爾泰著議叙具奏其在事官
　弁兵丁於烟瘴險逺之地勤勞効力甚屬可嘉著從優
　議叙賞賚提督郝玉麟亦著從優議叙
　　二十七日奉
上諭黄振國原擬立斬所以降旨改為監候者因蔡珽袒
　䕶黄振國顛倒是非之處尚無顯然昭著之欵蹟今此
　本内樂至縣衿民周文琇等具告黄振國重征苛斂等
　事蔡珽向承審官示意說黄振國居官尚好以致將原
　告之人監斃二命枷斃二命蔡珽又聴信黄振國之言
　將遂寧縣典史諸一仁杖責越數日殞命似此則蔡珽
　袒䕶黄振國之案件確然昭者亦即李紱袒䕶黄振國
　之確據也蔡珽黄振國相為表裏今刑部定擬蔡珽治
　　罪本中將黄振國從前之案全不提及或有不必再議
　　黄振國之處本内亦未將縁由聲明刑部堂官明係徇
　　隐疎漏著交部察議具奏本内蔡珽黄振國之案著另
　　議具奏
　　　二十八日刑部等衙門奏原任副都統勒什布等貪
　　　贓不法照律治罪奉
　上諭勒什布由旗下武職䝉
聖祖仁皇帝特㤙擢用至吏部侍郎乃伊不知感㤙圖報在
　　侍郎任内恣意貪婪贓私纍纍及朕即位念伊年力精
　　壯欲其改過自新仍用為副都統切加訓誡旋令管理
　　臺站事務俾得出力以贖前愆其所以保全之者至矣
　　豈料伊貪墨性成又在臺站地方勒索効力人員駝隻
　　銀兩似此怙惡不悛苟有人心何至於此勒什布依擬
　　應斬著監候秋後處决其家産貲財著交與該旗抄没
　　並嚴行清查不得容其狡獪藏匿以為負恩貪贓者之
　　戒伊子安圖依擬應絞著監候秋後處决昌明柱於理
　藩院事務尚為熟練從寛免死著革職枷號三個月鞭
　一百仍交與理藩院在筆帖式内行走効力贖罪查哈
　里亦從寛免死著在寧夏地方枷號三個月鞭一百仍
　令披甲効力行走年裕係年希堯之子伊同堂兄弟俱
　獲罪愆同胞之年如又復圈禁其家只有年裕一人此
　案内年裕所犯之罪不過因畏懼勒什布在部苛索投
　拜門生其過付銀二萬餘兩亦係代年熙餽送之項情
　有可原著將年裕治罪之處寛免前楊敏赴臺効力時
　朕降諭旨若効力平常即係有意貽悞定行從重治罪
　此乃儆戒勉勵之意今聞楊敏在臺効力甚好且將勒
　什布需索之處據實舉出可嘉其臺站効力之處不必
　行查著吏部帶領引見請旨
　
　
　
世宗憲皇帝上諭内閣卷六十九
　欽定四庫全書
世宗憲皇帝上諭内閣卷七十
　　雍正六年六月
上諭四十道
　　初二日兩江總督范時繹奏報於秋審後踏看呉淞
　　江工程奉
上諭呉淞江工程係交與范時繹陳時夏專辦之事乃伊
　等不肯盡心料理防範於事先任陳世倌疎忽遲悮以
　致陳家渡堤岸衝塌范時繹陳時夏又未速行籌畫今
　范時繹見齊蘇勒奏請親往相度脩濬乃奏稱於秋審
　後前往踏看甚屬無恥且此等緊要工程而云待至秋
　審之後更屬勉强支飾凡為大臣者於已經錯誤疎忽
　之處不知愧悔而轉欲文過效顰更失大體著該部嚴
　飭行
　　初四日奉
上諭魏華音將親姪魏樟茂勒死誣告魏月音等打死以
　為圖賴之計該撫及法司俱引故殺姪律完結夫尊長
　致死卑㓜而律例内定罪從輕者原為倫常名分起見
　也今魏華音因己身犯偷割稲榖之罪恐被告發乃極
　細事遂將已故胞兄之獨子年僅十三嵗者於昏夜勒
　死以為誣告圖賴之計似此兇惡慘毒之人已在倫常
　之外安得尚論尊卑長㓜之名分乎向来定例未曽詳
　加分晰似未甚恊朕意凡因家務及卑㓜有過而致死
　者仍照舊例其將卑㓜致死以脫卸己罪及誣頼他人
　者應另定治罪之條正所以重倫常而厚風俗著九卿
　詳悉定議具奏魏華音之案著候旨行
　　又浙江總督李衛題叅永康縣試用知縣陳桂於
　耤田大典草率不合規制奉
上諭永康縣試用知縣陳桂於耤田大典不能盡心辦理
　以致草率不合規制但與從前縣令等之捚報欺飾者
　其罪尚覺有間陳桂著革職免其看守耤田壇廟接任
　知縣彭子將既經查出揭報亦免其交部議處
　　初五日刑部議覆總督内務府事務莊親王允禄等
　　奏報拏獲董五等違禁造賣賭具分别治罪奉
上諭董五等係嚴禁賭博之後初次犯法者著寛減其罪
　將應行充發者加責完結應行杖流者杖責完結該部
　酌量輕重發落仍將伊等姓名存記檔案倘再違禁嚴
　加治罪此本内各犯供稱骰子係本京造賣紙牌係外
　省人販賣等語今該部將如何根究造賣賭具之處並
　未議及嗣後京城有犯賭博者務將何處造賣賭具之
　人嚴行究出治罪其該管地方官及督撫一併處分通
　著為例
　　初六日奉
上諭王希舜居官貪濫存心巧詐其任内虧空銀米及河
　工銀兩論伊力量完此寛然有餘從前奉旨革任發往
　豫省効力之時該督撫已將虧空之項查出比時即應
　令辦理之員嚴行查追以完公帑乃當時督撫大臣怠
　玩瞻徇草率從事以致王希舜將所有貲財巧為寄頓
　四散隐匿今事歴多年王希舜父子又經身故而范時
　繹奏請在本旗追變以王希舜之狡獪豈肻留産業於
　本旗以待該管官員之查勘乎此時議在本旗著追有
　何益處著范時繹將王希舜隨在南方之家人再加詢
　問其王希舜未完之項著范時繹將歴来辦理此案疎
　縱之大臣官員等詳悉查明令其按數分賠即交與范
　時繹按限勒追完項若有不能完者即令范時繹賠補
　此案不必行旗查追
　　又奉
上諭金啓洛被叅之後始將所屬堂邑聊城茌平三縣虧
　空於都察院揭稱俱經詳揭廵撫恐廵撫沉擱等語都
　察院奏請將此案交與繆沅就近查覆朕思堂邑等縣
　虧空如此之多金啓洛身為知府何不早行揭報乃聞
　被叅之信自知離任在即始行通揭其在都察院具揭
　者彼意未必不因繆沅現在東省察審别案都察院奏
　聞之時或即交與繆沅審理可以邀其袒䕶又或繆沅
　與金啓洛先有闗照之處俱未可定著交與河東總督
　田文鏡查審自能將實情詢究明白
　　又奉
上諭楊一漳被叅革職之時朕因其情罪不止於罷官是
　以發往江南河工令該督酌量派其出貲効力范時繹
　理應確查楊一漳力量何如據實具奏乃范時繹派出
　公費六萬兩而楊一漳至今毫釐未交未必楊一漳力
　可全完而敢於抗違或因不能足六萬之數其意以為
　即出貲効力亦難免於罪譴是以稽遲觀望亦未可定
　范時繹從前辦理未妥著范時繹詢問楊一漳其家貲
　實能効力若干令其據實供明定限交納若果知罪儘
　力急公著寛免其罪倘如此開恩而楊一漳仍堅供不
　吐則再重懲以法乃伊自取也
　　又河道總督齊蘇勒奏報陳家渡壩工奉
上諭據奏呉淞江陳家渡河渠有土埂三道未曽挑清致
　有停沙掛淤之患今建壩施工正在用力刮刷之際而
　　江水海潮並長沙不能停將原有土埂檻限悉皆徹底
　　刷浄毫無阻滯於河工大有裨益知道了齊蘇勒自任
　　總河以来實心供職即如吴淞江工程雖交與齊蘇勒
　　一同料理而實則范時繹陳時夏地方專辦之事乃范
　　時繹陳時夏視之漠然而齊蘇勒一聞陳家渡壩工衝
　　塌即親身前往踏勘悉心經理仰賴
　神佑水勢湧長以助人工將河道泥沙徹底刷浄水無阻
　　滯工可告成此即封疆大臣實心為國為民感召
天和之明騐凡為大臣者當共知之齊蘇勒著交部從優議
　　叙其在事官員著議叙具奏
　　　初七日奉
　上諭文武不和於地方無益楊文乾石禮哈皆實心任事
　　之大臣但皆恃才矜氣甚欠和平二人不睦其過在石
　　禮哈居多蔡良自用福州將軍以来訓練約束兵丁謹
　　慎得法福州駐防營伍大為整理甚屬可嘉著調廣東
　　將軍石禮哈著調福建將軍蔡良到粤石禮哈著来京
　陛見福州將軍印務著阿爾賽署理
　　初八日奉
上諭江蘇所屬應追各案侵那贓罰等項銀共二百五十
　餘萬兩米麥二十七萬餘石今於一年之内僅追完銀
　五萬餘兩米榖二千餘石夫錢糧乃國家額徵之正賦
　贓罰乃貪吏横取之私囊其實皆小民之脂膏也向来
　不肖官員欺公虐民任意侵漁肥己其罪不可勝誅乃
　既已開恩寛其重罪而應追完公之項又復聴其潜匿
　巧藏為日後身家之計置國帑於度外是將小民之脂
　膏飽貪官之谿壑國法不加何以使墨吏共知儆惕乎
　即如王希舜名下應追之項該管各官初時不嚴行稽
　查聴其蔵匿今經數載又稱無可著追請於該旗變産
　此即顯然踈縦之所致江蘇各屬應追銀二百五十餘
　萬之多而一年之中完者不及二十分之一揆之情理
　大為舛繆此不過遷延數嵗又成無著之項矣各省虧
　空向来積弊已深朕寛宥其既往而嚴飭其將来意謂
伊等必知感恩畏法痛自悛改今觀江蘓情形是伊等
不但不知感恩亦且全無恐懼之意則從前寛大之典
有所不可行矣且寛限以待其完納而伊等轉得乗此
空隙寄放隠藏是縦之使作弊也此皆由地方大吏不
能督率有司稽查於前又不能設法督催於後悠悠忽
忽玩愒成風以致廢弛若此陳時夏身為巡撫錢榖是
其專司乃不能盡心辦理有忝職守朕前降旨罪犯如
有越獄脫逃者將踈縱官員照例降革離任留於本地
設法緝拏不使其脫然事外今此踈縱虧空之罪與踈
縱罪人無異著將陳時夏解任仍留江南張坦麟雖任
藩司未久然亦不得辭其責著陳時夏范時繹張坦麟
㑹同辦理將承追各案一一清楚俟朕再降諭旨凢各
省承追虧空積欠之案有似此怠玩者亦照此將承督
各官解任留於本地令其楚結將此預行曉諭知之山
東布政使員缺著河南布政使費金吾調補費金吾在
田文鏡屬下日久深知田文鏡之居心行事田文鏡亦
　奏稱伊居官甚善今調山東仍可受田文鏡之教益費
　金吾河南藩司任内諒無不清之項著田文鏡暫接交
　盤令費金吾速赴山東新任
　　又奉
上諭朕聞浙江水師兵丁於水師事務不及福建水師兵
　丁之嫻熟著福建提督藍廷珍於水師内挑選熟練者
　五十人發往浙江照陜西兵丁赴浙之例令其補充營
　伍教習兵丁其在閩起身盤費及到浙如何安插之處
　著髙其倬李衛亦照陜西兵丁赴浙之例料理賞給
　　又奉
上諭向来鑄造金銀寳印所用成色皆有一定應遵照該
　部定例辦理不可疎忽令金銀成色不足嗣後著該部
　稽查騐看凡有鑄印之事即係微員印信俱先期令欽
　天監選擇吉日然後鑄造鑄就之後送内閣著内閣學
　士閱看再行頒發並將鑄印及頒發之期紀載檔案備
　查
　　初九日奉
上諭逃人狗兒沈國良既自行投囘而該旗送部發遣部
　内即議以發遣均屬錯誤似此自行投囘之逃人仍擬
　以發遣則在逃人等孰肯自行投囘嗣後將逃人在外
　曾否為非併伊在逃月日次數之多寡應如何酌量分
　别治罪之處著刑部㑹同旗下大臣定例議奏
　　又吏部等衙門奏監生火政升等假冒職官應照無
　　官詐稱有官有所求為律擬以杖徒援赦寛免奉
上諭監生火政升陳琦假冒州同職銜効力河工希圖補
　用今經敗露該部引無官而詐稱有官有所求為之律
　將火政升陳琦擬以杖徒援赦寛免具題夫大小官職
　皆國家名器所闗假冒之人欺君㒺上盗竊名器其罪
　較十惡不赦者亦不為輕理應不准援赦况此等之人
　若僥倖得官是其出身先已不正何以為地方百姓之
　表率且狡詐性成㒺知信義必至於貪贓壊法無所不
　為其弊不可枚舉若但予以杖徒不足以示懲火政升
　陳琦著發邊衛充軍不准援赦嗣後除偽造憑劄詐為
　假官等情仍照例應斬外其有假冒官職者俱照火政
　升陳𤦺之例充發不准援赦永逺遵行目今現在各省
　官員雜職内若有假冒頂替之人著本人自行出首朕
　開㤙免其治罪但令革職囘籍倘仍復戀職潜藏不遵
　旨出首將来或被糾叅或被告發則於邊衛充軍之外
　加等治罪著通行直省督撫徧諭所屬官員人等知之
　　初十日山東巡撫塞楞額奏明分派採買倉榖各員
　　名銜奉
上諭山東分買倉榖原議分貯通省衛所者理應均派屬
　員採買存貯今兖寧道傳澤洪名下派買榖三十八萬
　餘石濟東道牟錝元名下派買榖一萬二千餘石章邱
　縣知縣羅廷璋名下派買榖一萬八千餘石鄒平縣知
　縣闗佶名下僅派買榖一千六百餘石蒲臺縣知縣王
　僧慧名下亦僅派買榖二千六百餘石夫同一道員同
　一縣令而所派多寡之數大相懸殊即云地方與水次
有逺近之分亦不應相懸若此况多派之羅廷璋已買
五千七百餘石而少派之闗佶王僧慧僅買數百石前
總兵萬際瑞叅奏闗佶縦放私販而塞楞額並未題叅
今觀派買榖石情形則塞楞額平日之徇庇闗佶顯然
矣至牟錝元及歴城等九州縣衛顆粒未買明係倚仗
塞楞額平日之庇䕶將倉儲要務玩忽躭延甚屬可惡
塞楞額如此辦理何以服屬員之心而使其急公趨事
塞楞額深負朕㤙其才亦不能勝巡撫之任著解任囘
京補授工部侍郎山東廵撫印務著岳濬署理㑹同河
東總督田文鏡將東省應買之倉榖酌量州縣之大小
均匀分派於今年明年秋成後在本地採買還倉其顆
粒未買之濟東道牟錝元歴城縣改教知縣楊天成禹
城縣調任知縣郭傳世臨清州迴避知州周溥署霑化
縣知縣黄軒臣濟寧衛降調守備張瑄署成山衛事千
總熊昶俱著革職及已經叅革之冠縣知縣周兆熊威
海衛守備鄭承恩俱留本地令同現任官員將倉榖買
　足之後始准囘籍塞楞額所辦甚屬錯謬部中如何定
　擬罪案著將本發還令田文鏡岳濬另議具奏
　　十一日奉
上諭潮州府同知移駐黄崗已於康熈五十六年部覆准
　行海陽縣縣丞移駐菴埠亦經楊琳題准乃歴任同知
　縣丞竟敢因循偷安並未移駐而該督撫漫無覺察聴
　其規避俱屬不合著楊文乾逐一查明叅奏其如何嚴
　定處分之處該部議奏
　　十三日奉
上諭外省將軍訓練兵丁頗知勉力嚴加約束是以近来
　兵丁各知安分守法亦能嫻習騎射武藝但駐防兵丁
　常買地方民人為僕中多匪𩔖往往自恃旗人生事不
　法將軍等有宻奏此事者来京陛見之副都統亦有因
　朕詢問據實陳奏者朕知之甚悉既為兵丁理應隨時
　隨地勤苦習勞方能日漸壯勇豈可㤀其職分所在多
　置使令之人營求便安之理兵丁所恃以為生者惟在
糧餉僕從既多所需衣食亦廣一人所得糧餉何能豢
飬多人計兵丁僕役男婦數人儘足多買人口徒費産
業何益之有且果係良民豈肯入旗為奴其入旗為奴
者或在地方被事欲圖報復或賭博飲酒懶惰無賴不
務本業貧難度日聊圖餬口或係大盗懼捕或為人命
逃避希圖藏身此等之人兵丁等何能得其力乎况將
犯法為盗之人買為奴僕一經發覺必貽累己身此皆
兵丁愚昧無知貪其價賤妄思多得奴僕曾不計其豢
飬之艱難罪譴之株連也應將奴僕中善良者量留足
用其餘匪𩔖或索原價放出或賣與無僕之人庶㡬易
於豢飬既可得力又不至罪譴株連著行文各省將軍
副都統通行曉諭嚴禁兵丁收買民人為僕嗣後如有
違旨之人著該將軍叅處如隐匿不奏著地方大臣官
員宻奏倘地方大臣官員亦通同徇隐經他處發覺將
該管大臣官員及地方大臣官員一併從重治罪
　十四日奉
上諭朕前聞廣東道員林兆惠差役往從化山内採買木
　料被盗擄去數人勒取銀兩方得贖囘又有大盗多人
　至龍門營汛將器械鎗刀悉行搶去而阿克敦勒令屬
　員審作竊賊又電白山内聚盗多人白日沿村刦奪及
　練勇人等前往追捕被盗捉去一人割耳放囘寄信不
　許復追又聞將軍標下兵丁窩盗獲贓供証鑿鑿而將
　軍袒䕶兵丁囑令審作誣良常賚亦不執法又常賚署
　中被盜將朕發與奏摺匣之鎖鑰亦皆失去而借用將
　軍之鑰該撫該將軍俱隐匿不奏以上數事朕皆從訪
　聞得知交與孔毓珣楊文乾將實情詳查具奏今孔毓
　珣楊文乾將各案實情一一究出具摺陳奏前来與朕
　所聞悉相符合其盗賊數案孔毓珣等另行具本俟具
　本到日再降諭旨先將常賚公署被盗一摺批出發審
　並諭衆知之阿克敦向係柔懦無能無耻下賤之軰朕
　不深知即位後蔡珽在朕前力薦言深知其人操守廉
　潔辦事明白且有力量才幹彼時孔毓珣奏請陛見廣
東總督印務署理不得其人是以暫用試看乃伊到粤
一味茍且因循不能除奸禁暴察吏安民宜乎廣東之
人加以阿婆之稱其玩愒廢弛可知矣常賚係朕藩邸
屬下因其為人謹慎安静平日尚有上進之志是以用
為外任陞授巡撫望其不忍欺隐也乃伊在署撫衙門
竟被盗竊以致奏匣鎖鑰失去本地傳為笑談而常賚
潜匿不奏阿克敦石禮哈通同徇隐此尚得謂之無欺
隐乎且阿克敦石禮哈常賚官達等設計合謀欲傾䧟
楊文乾累牘連篇不遺餘力以為衆人布置周宻如此
必能遂其朋謀之心快其排擠之願豈知朕早已洞燭
其私照察其弊况所奏皆瑣屑無據之事伊等之伎倆
何能撼朕之耳目於萬一乎大凡内外諸臣之陳奏者
若其事果實雖一人之言朕亦信之若其事不實雖數
百人異口同聲朕必能察其情偽也朕所深惡者乃欺
隐不實及結黨傾害二事屢頒諭旨教誨諄諄阿克敦
常賚受朕深恩任至督撫尚忍於違背朕訓黨同伐異
　朋比欺瞞其罪不容寛貸阿克敦常賚俱著革職往廣
　東著孔毓珣楊文乾將各案情由一一審問明白具奏
　其盗案内有孔毓珣從前失察之處今既經孔毓珣自
　行審出俟具本到日將孔毓珣免其交部察議
　　又奉
上諭據岳鍾琪黄廷桂奏稱米貼逆彛陸氏已經擒獲餘
　黨搜捕指日可竣其四川雷波土司楊明義從前私遣
　部落幚助陸氏今又刦奪運糧傷害兵丁並誘結附近
　吉覺阿路阿照平底等處苗蠻聚衆妄行罪惡顯著再
　吞都千户德昌私助陸氏土兵與官兵公然對敵甚為
　狂悖均屬不法應請用兵勦除以安輯苗地等語烏䝉
　等處兇苗抗拒官兵該督等遣兵進勦今已悉就擒獲
　而楊明義等當陸氏潜匿之時輒敢朋比隐藏今又刦
　糧聚衆誠為法所難宥但用兵闗係𦂳要必須武職大
　臣統轄方為妥恊著提督黄廷桂帶領㑹勦米貼漢土
　官兵檄委將弁㑹期前往仍飭副將張瑛嚴行防範相
　機擒勦著總兵張耀祖帶領滇黔官兵分路堵截使賊
　苗四面受敵勿致竄逸著總督岳鍾琪雲南總督鄂爾
　泰飭總兵趙儒於凉山相通阿路各處嚴加防範再飭
　總兵張耀祖於各要路委弁巡輯遇有逃逸即行擒解
　黄廷桂著賞銀五千兩張耀祖著賞銀五千兩為二人
　行軍賞賚之用俱於四川司庫内動用支給此番用兵
　係川省地方之事進退機宜著張耀祖等聴黄廷桂節
　制調遣
　　十五日江西巡撫布蘭泰題叅署都司何應郎劣蹟
　　奉
上諭凡侍衛等奉旨命往各省試用者大抵皆係平常之
　員但未曽授以職任不能遽定其優劣是以交與督撫
　等試用驗看前旨甚明非如分發年滿千總之可比若
　朕果確知其人則已降旨簡用何待再令該上司試騐
　而後題補也為上司者只應據實秉公分别優劣不當
　以為係奉旨命往之人稍存偏向之意朕為此屢頒諭
　旨至再至三乃督撫中尚有不能仰體朕心者於命往
　之侍衛等有意優待勉强姑容有多給飬廉者有請補
　授要缺者預存意見示惠徇情似此則何以得公平衡
　鑒之道即如何應郎之劣蹟昭著從前該撫將伊委署
　都司要缺或係該撫有意偏向或被該員假飾欺瞞二
　者俱未可定今敗露被叅即不能遵奉朕旨以致誤用
　之明驗也至所叅苦累兵丁并狎䙝無耻等情此非一
　時無心之過及因公詿誤之案可比不可不重加懲治
　以肅官方著將何應郎革職交與布蘭泰將伊任内劣
　蹟一一究審明白解部嚴行定擬具奏
　　十六日奉
上諭各省虧空賠補之項該員任所無完例於本籍本旗
　追變仍令解交該省以補原項其應完銀兩多寡不同
　少者有行李舟車之費多者有道途踈失之虞往返解
　送殊多周折且各省藩庫均屬國家公帑原無區别嗣
　後有行旗行籍追補等項該員交納之時在籍者即於
　　本省布政司衙門具呈交納布政司收明貯庫候撥申
　　報巡撫該撫將所收數目報明戸部户部行文知照應
　　解省分在旗者即於該旗具呈該都統咨送戸部查收
　　户部行文知照應解省分如此則官員賠補錢糧者就
　　近完納可免運送之煩實為省便著該部遵諭通行
　　　又奉
　上諭凡盜賊敢於肆行者皆因窩主為之藏匿是緝拏窩
　　主實為清盗之源嗣後地方官有能拏獲窩主者應作
　　何議叙之處該部議奏
　　　十七日奉
　上諭㑹典開載
陵寢每月朔望奉祀官上香燭行禮不用鳴賛歴来遵行乃
　　蕭永藻景恒等不遵定制擅用賛禮郎贊禮夫
陵廟典禮闗係重大應敬謹遵奉絲毫不可違越今蕭永藻
　　景恒等擅自増改而宗人府吏部引不應重律將蕭永
　　藻景恒議處具奏凡闗係
陵廟大禮之處若有違誤者定例處分甚重今宗人府吏部
　　將各案通行之例引用於
陵寢大禮之處甚屬無知不識大體著另議具奏
　　　又奉
　上諭為政之道以愛民為本愛民者必須厚民之生兩𤾉
　　時若百榖順成始可登蒼生於袵席然感召
天和必由於民情之舒暢而民情舒暢必由於吏治之克修
　　從来言吏治者不外興利除弊二大端夫利之所在小
　　民自必趨事赴功不待督率而為者為上者不過助力
　　而已至於除弊則小民所不能為之事而專賴為上之
　　人時刻留心體察破積習以厚民生者也盖地方之害
　　莫大於貪官蠧役之朘削强紳劣衿之欺凌地棍土豪
　　之暴橫巨盜積賊之刦奪此等之人不能化導懲戒則
　　百姓不獲安生假若為大吏有司者圖寛大之名沽安
　　静之譽於貪官蠧役則庇䕶之於强紳劣衿則寛假之
　　於地棍土豪則姑容之於巨盜積賊則踈縱之雖在己
　　無殘害百姓之實蹟而留此害民之人令百姓暗中受
　　其荼毒無可控訴古人云飬稂莠者害禾稼惠奸宄者
　　賊良民如此則民氣何由而舒
天和何由而致乎天以牧民之任授之君臣而百姓又復敬
　　謹尊奉胼手胝足竭力輸將以事其上為君臣者當共
　　思之受
天之恩奉
天之命食民之食衣民之衣而乃怠忽優㳺不能鋤奸禁暴
　　置民間疾苦於度外上負
穹蒼下負百姓誠天地間之大罪人矣大可畏也豈但天理
　　有所不容即清夜捫心當如之何愧怍有牧民之責者
　　各宜撫躬自問時加警省欽哉慎之勉之
　　　又奉
　上諭阿克敦題叅陸川縣知縣謝錫侯承審命案叠次頻
　　催該縣不由州轉越詳請息實屬易結不結等語謝錫
　　侯承審命案既經該撫嚴催而該縣越州徑詳者或因
　知州與伊不合故意掯勒不為轉詳以致遲延亦未可
　定且命案重情亦非易結不結之案可比阿克敦柔懦
　無能不能秉公察吏其所叅奏未足憑信不可令屬員
　受屈著交與新任巡撫金鉷將其中情由另行確查倘
　謝錫侯應當叅劾即據實具奏若伊平日居官尚好著
　金鉷一面具奏一面仍令辦事
　　又禮部等衙門議准條奏禁止外簾官私閲試卷奉
上諭此本内議稱各官私閲試卷在京許監試御史外省
　許監臨官題恭等語其如何分别議處之處亦應議定
　具奏再如監試御史及監臨官隐匿踈漏未曽題叅者
　經别處發覺亦應加以處分此二處本内未曽議及著
　再議具奏
　　十八日奉
上諭今聞各都統凡值議處之事或則徇庇或則重擬斷
　不求夫中道而私謂衆人云我等寧可重擬皇上自必
　從寛及朕降旨從寛伊等則云因我等從重議擬始得
從寛歸結是將恩施自朕之事而仍使之感戴諸臣也
朕若降旨依議伊等又謂如此從重嚴擬何以仍復依
議使人歸怨於朕此皆奸宄悖逆之臣所遺惡習耳諸
臣掠取美名而歸惡名於朕其事猶小朕亦能容受但
國法民風所闗甚為重大辦理公事議處人員惟在秉
公平心罪重者不得從輕罪輕者不得從重朕臨御已
六年矣朕因怒而處分無罪者何人誅戮無罪者何人
朕因喜而寛宥有罪者何人赦免有罪者何人六年之
間朕披露誠悃諄諄訓誨至再至三而諸臣尚不能信
從而行事如此豈非知而故犯耶朕於何事忽略而不
留心諸臣於何事或能欺朕朕豈不辨是非未諳事體
年少之主乎從前朕不時面訓諸臣竟未能悛改遵行
而乃作此閒言浮語此等罪愆非他罪可比是誠有心
擾亂國政者人臣之罪莫大乎是今特書諭爾等若仍
不知畏懼不知悛改存悖謬奸惡之心經朕察出定立
行正法决不赦宥至於刑部審理旗下事務亦蹈此病
　著將此通行曉諭都統内務府刑部旗員諸臣并槩行
　曉諭衆人俾共知之
　　十九日奉
上諭前據甘肅巡撫莽鵠立摺奏内稱西安解到運糧進
　藏騾頭並帶鞍屜等項據騐收騾頭之總理運糧官臨
　洮道盧官保等詳稱鞍屜澆薄兼有破損者架子繩索
　籠韁嚼環又多損折不全等情臣同欽差查郎阿邁祿
　西寧鎮臣周開㨗查看原辦布屜實屬薄小止與鞍板
　相齊前後並無餘襯周開㨗力言軍糧闗係重大必須
　另辦寛厚氊屜方於長途有濟議將糧䭾暫行停缷俟
　鞍屜辦完再行運送彼時牽騾兵丁一聞此議即將糧
　䭾齊行放手騾䭾多係初架生性未馴且十䭾一夫勢
　難兼顧以致騾頭奔逸當即飛差多人分頭牽收將糧
　䭾暫卸教塲而驛頭奔散徧尋無獲者二百餘頭臣一
　面委員置備鞍屜等項一面令西寧道劉之頊等將騾
　頭購買足數並添僱人夫牽押運送至阿什漢地方並
無短少遲悮又於所裁長運夫内選留二百名給與口
糧皮衣鞋禨等物以為牽領糧䭾之用今大兵糧䭾巳
於五月十八日自阿什漢地方盡行起程等語朕彼時
批示云爾雖拮据料理無悮亦難免從前差委不得其
人之咎觀此緊要軍需如此踈忽料理則地方官之懈
怠不急公實心任事之風仍然可知甚屬可惡又聞所
僱趕騾番子夫役皆赤身至寧是何理也可㑹同岳鍾
琪嚴察叅来以警其後不然此惡習所闗甚鉅爾等一
些姑息瞻顧不得少有踈縱恐累及於爾也今據岳鍾
琪奏摺内稱陕西進藏運糧䭾騾臣逐一慎重挑選分
發州縣加意喂飬並預先飛檄經過地方預備供支無
致遲悮及委文武官弁分作八起解送節據各解官禀
報沿途俱無違悮惟平番碾伯兩縣所轄沙井驛鹽水
河紅城子西大通老鴉并西寧縣所轄平戎驛等站並
無預備人夫草料亦多缺乏又騾頭既抵西寧一住四
日西寧道府並不給發草料臣又聞西寧道劉之頊西
寧知府江洪將驗收騾頭並不安置棚槽竟圈入教塲
空地將長草抛灑地上任其踐踏不特並無料豆喂飬
即涓滴之水亦不得飲騾頭饑渴難忍奔逸四出以致
逸失二百餘頭而疲困者甚多又將僱募牽騾出口長
夫預行圈禁並不給與口糧夫役多半踰垣逃走及至
臨時出口乃以老弱塞責查騾頭所需料草并僱募人
夫皆係先期發銀預備今平番等縣竟致違誤缺乏而
西寧道劉之頊西寧知府江洪種種抗玩貽悮軍需莫
此為甚臣現在分别嚴叅從重究擬追賠以儆不職等
語從前地方官辦理軍需惟以侵蝕扣尅為事而武弁
等亦借端需索恣意苛求是以糜費錢糧甚多而於軍
需重務究不周備朕洞悉其弊屢行頒諭諄切訓誡此
番進蔵兵糧特令動用公帑先期預發務令饒裕以期
無悮今劉之頊江洪身為道府並不實心辦理任事急
公敢於怠忽抗違故意藐玩以致運糧騾頭不行喂飬
饑渴疲乏而牽騾夫役又復拘守困頓至於潜逃似此
　貽悮軍需法難寛宥岳鍾琪叅奏甚是著將劉之頊江
　洪革職拏問交與該督嚴審定擬具奏其鞍屜辦理不
　齊之各員以及違悮夫役草料之驛站地方官俱著嚴
　行查叅具奏若武弁等借行軍之名任意需索或因地
　方官備辦未周不行據實陳奏而借端苛求分肥入已
　經朕訪聞亦必重治其罪
　　又吏部議准革職行走太常寺少卿呉隆元告休奉
上諭吴隆元乃一巧詐下賤之人向日鑚營年羮堯隆科
　多甚屬無耻伊所犯罪過多端朕念其學問尚好是以
　格外加恩革去職銜令在原任行走効力贖罪今忽告
　病乞休以伊平日之居心行事其有病與否亦未足信
　且公然自比於無罪之人具呈告歸希圖閒散安逸不
　思報効著留京令其作速調理照舊効力行走倘不知
　悔過悛改前愆仍推諉怠玩必將伊從前所犯罪惡一
　一發出究治
　　又吏部議奏廣濟縣知縣顔希聖改就教職奉
上諭朕令督撫等保舉人員原期得有猷有為有守之人
　以收實效今據馬㑹伯奏稱顔希聖才具平常部議請
　改教職等語顔希聖明係鑚營鄭任鑰以濫邀薦舉此
　等奔競無耻之人豈可仍令居董率士子之任顔希聖
　著革職
　　二十日奉
上諭浙江總督李衛疏稱方上慶之妻張氏先與金十四
　通姦繼而追悔即行躱避金十四並將情由訴知伊夫
　金十四不知復往窺視被方上慶辱罵兩相争鬭金十
　四遂起殺機於昏夜取斧將方上慶砍死應將張氏追
　悔躱避告知伊夫等情聲明而該部駁稱張氏於檢騐
　時未曽首告其追悔告知伊夫之處亦無確據應無庸
　議等語該部駁稱檢驗時未曽首告此語尚順若云追
　悔告知伊夫之處並無憑據金十四復至其家張氏見
　而躱避方上慶即將金十四辱罵此即張氏告知伊夫
　之証據若非張氏告知方上慶豈有一見金十四而即
　無故辱駡之理該部以非理之詞妄行駁詰不以衆人
　之訾議為慙若朕不行指出則外省之人必以為被部
　議朦混矣著刑部堂官將强駁情由明白囘奏
　　又奉
上諭賊犯蔡三脫逃該縣將捕役張秀家屬監比張秀之
　兄張公裕緝獲蔡三因蔡三兇悍張公裕恐其復遁用
　蔴繩繋頸行至沿河狹路失足落水繩縬咽喉殞命張
　公裕將屍抛棄隐匿該撫及部議皆引罪人不拒捕而
　擅殺之例將張公裕擬絞具奏凡捕役借緝盗之名擾
　害平民或有誣良為盜私行拷掠等情自應從重治罪
　若拏獲實在盜賊兇惡難制不得已而至於殞命者槩
　引罪人不拒捕而擅殺之例擬絞抵償是將有罪之人
　與尋常鬭毆致死者同一科條毫無分别恐捕役畏首
　畏尾難於緝賊且恐匪𩔖情急或轉有傷害公差之事
　此案内賊犯蔡三狡猾已極張公裕拏獲之後誤傷其
　命情有可原但不應棄屍隐匿然其所以隐匿者亦以
　定例抵償故畏避重罪而為此耳嗣後應如何定例方
　於情理允恊著九卿詳悉定議將此案一併確議具奏
　　又奉
上諭向来之例斬絞等犯非常赦所不原者其父母年至
　七十家無次丁始將應否留飬之處開明罪犯情由請
　旨定奪此乃法外之仁也然亦必本犯之罪有可原其
　父母之情有可憫然後准其留飬從前鶴六斤之案其
　父母年未七十而李紱違例兩請法司議覆時即照李
　紱兩請具奏朕以被毆之人係抽風身死情罪尚輕姑
　從寛典准其留飬並非著為定例也今宜兆熊等將柳
　文保毆死栁滿福之案援引鶴六斤之案兩請具題該
　部理應嚴行駁詰按律定擬方為平允今徳明黄國材
　等仍照宜兆熊等兩請議覆伊等之意不過欲自沽寛
　大之虚名而不顧國家之憲典殊不知將實在有罪之
　人枉法縱釋並不受囹圄之拘禁使死者含寃生者抱
　痛積孽亦已深矣而欲以此邀福於㝠㝠之中有此天
　理乎且定例父母七十方行兩請是合例之人尚須酌
　其情罪之輕重而後從寛今若又開未及七十留飬之
　例將来各省效尤凡父母現存之人皆可援以為請而
　鬭毆殺傷擬抵者無幾矣兇暴之徒必至肆行無忌何
　以示懲甚為人心風俗之患司刑憲者亦曽思及此乎
　若情罪可輕該督撫即當據實陳奏朕自揆情度理開
　恩寛宥何得强引留飬以開枉法之端此案刑部既照
　宜兆熊等所奏兩請具題朕亦不能定著刑部自行定
　議具奏
　　又禮部將貴州巡撫何世璂保舉之貢生生員李乾
　　亨等十八人帶領引
見奉
上諭黄濬曹纕林樞趙璽命往河南交田文鏡以山東河
　南兩省知縣以下等缺酌量委署試用艾承洪劉師健
　饒鴻煥命往直𨽻交與何世璂等以知縣以下等缺酌
　量委署試用李乾亨戴天瑞石聲純劉永謙徐徳基左
　維憲鄭廷覲張熊蔣頊方希賢王道凝俱著囘籍以教
　諭用朕思人才最為難得貴州係邊逺小省而保舉生
　員乃至三十二人他省未有如此之多者朕初意保舉
　人等倘俱屬不堪必降旨向何世璂責問今兩次到来
　引見人員雖無出衆之才而人品尚屬端謹朕量為擢
　用外其以教諭用之李乾亨等十一人看来不過尋常
　讀書之人未必能勝民社之任是以令其教諭補用但
　何世璂既將伊等保舉或此十一人内尚有有為有守
　係何世璂所確知灼見者亦未可定不妨令何世璂再
　行舉出咨部請旨試用如試用後庸劣不能稱職則濫
　舉之咎朕惟何世璂是問伊尚能辭其責乎至囘籍人
　員往返路途窵逺資斧必至艱難著何世璂給與囘籍
　盤費仍著何世璂囘奏
　　二十二日奉
上諭米貼逆彝肆行不法敢於抗拒官兵鄂爾泰令總兵
　張耀祖等領兵征勦深入險逺之地直搗賊巢不旬日
　　將渠魁擒獲餘黨悉行撫定在事官弁兵丁奮勇効力
　　甚屬可嘉俟鄂爾泰題奏到日著該部從優議叙賞賚
　　而哈元生更著勤勞現今又奉委勦撫雷波等處著將
　　四川庫銀賞給哈元生四千兩為伊用度之需
　　　二十三日奉
　上諭富寧安人品端方操守㢘潔秉掌銓衡經理戎政敭
　　歴中外懋著勤勞謹慎小心始終一致簡任綸扉正資
　　倚毗忽聞溘逝朕心深為軫悼應得䘏典著察例具奏
　　其喪櫬起程及歸途之費著該督撫照看料理經過之
　　處著地方官員於櫬前奠醊
　　　又刑部等衙門奏駁福建巡撫常賚奏强盗余由係
　　　被擄脅從情有可原奉
　上諭余由著即處斬梟示餘依議舊例凡强盜得財不論
　　首從皆斬䝉
聖祖仁皇帝如天好生之仁分别寛宥施㤙法外朕即位以
　　来率由舊章令該督撫有司將法無可貸情有可原者
確加分晰以定斬决發遣誠以督撫有司身在地方親
自訪查審訊察其素行觀其狀貌而伊等之積惡巨盜
與一時附和而為盜者皆可確知果能將實在强盜置
之於法不使漏網則宵小之徒知為盗必不能逃於憲
典各生畏懼之意則盗源可以漸清盗風可以漸息無
如實心任事之人甚少而又欲以寛縱沽仁厚之名每
於渠魁未必執法而脅従或至被刑是以兇惡之人不
知畏懼各生僥倖脫禍之念而盜風無由止息矣向来
强盗减等則發往黑龍江等處今發遣之人太多俱令
聚於一方甚難管束竟有為奴之人將伊管主一家數
命傷害者兇惡至此人人痛憾前朕意欲發遣内地以
分散之又思此等之人到處生事何苦又令他省之
人受其侵害况再經犯法之後仍不免於誅戮不過令
彼地良民多被一番擾累耳以此躊躇未定未降諭旨
總之在内在外均不得一善於安置之法是在督撫有
司化導懲治備極公明以為弭盗之本若不探其本而
求之於末總無良䇿也此案内盜犯余由行刼六次而
常賚以為被擄脅從情有可原常賚在廣東時衙署被
盗而隠匿不奏今又欲踈縦海洋之賊是何意見常賚
已於别案革職此案著行文詢問令其明白囘奏喬學
尹向為吏部司官鑚營隆科多為之保薦自到福建以
来不知感朕超擢之恩一味邀譽沽名不肯秉公執法
所辦閩省刑名各案不妥恊之處甚多如李則興李爾
祚等四人乃江洋大盗而擬以減等發遣王彬生行刼
之時擲石傷人而以為打傷尚輕情有可原顔陳夀等
私販拒捕傷人而强為開脫似此種種錯誤喬學尹身
為臬司所司何事即常賚意欲如此喬學尹亦當據理
争執豈有茍且聽從之理况閩省如此揑報虧空錢糧
而喬學尹置若㒺聞視為分外通同隐諱不奏聞一字
深負朕擢用之恩著革職以為人臣溺職負恩者之戒
所有辦理刑名錯誤各案或由喬學尹審定轉詳或由
常賚主見指授著行文詢問喬學尹令其據實陳奏
　　二十五日刑部議覆安徽等屬錢糧虧空催追事宜
　　奉
上諭安屬承追虧空錢糧前令魏廷珍查明著落追補魏
　廷珍理應將安屬可追之項自行承認催追其不能追
　者奏明交部轉行旗籍分别追補今魏廷珍但稱現任
　各官顧惜功名尚肯賠補其無功名顧惜之人不過臨
　限受一處分不肯即行賠完等語並未將何員可以賠
　補何員難以催追之處分晰聲明顯係推諉巧缷甚屬
　不合該部於此處並未議及但令魏廷珍將各員應賠
　銀兩竭力催追如完不足數俱著落魏廷珍名下賠補
　似此含糊虚駁將来魏廷珍重復題請該部往返駁詰
　不過遷延時日於錢糧有何裨益部議亦屬不合著魏
　廷珍將安屬可追之員自行奏明承追其應行轉追者
　亦即奏明交部轉行旗籍勒限嚴追如此則虧欠之項
　得有著落錢糧可以漸清倘再不能完則著落魏廷珍
　賠補伊自無詞推諉矣
　　二十九日奉
上諭浙江鹽政向来弊端甚多必得揀選才能及家道殷
　實之員分理其事始於鹽務有益鹽場大使一官雖係
　微員而責任甚重從前李衛奏請揀選人員已經將楊
　維清等二十三員命往但彼時朕看楊維清等人甚平
　常且未必果係殷實之家是以著李衛試看朕意管理
　鹽務之人與河工効力者事同一轍不若照河工例就
　本省或他省内有果係人去得而家道殷實者令其赴
　總督衙門具呈著李衛詳加揀選具題委用如李衛有
　確知灼見之人亦令其調取赴浙具題酌量委用如此
　則辦理得人於鹽政甚有裨益
　　又河東總督田文鏡題叅署遂平縣知縣范安治奉
上諭范安治著革職范安治身為縣令縱容家人兵快飲
　酒宿娼以致醸成人命及至發覺又復隠匿不報暗寢
　其事總督田文鏡訪聞得知宻飭道員孫蘭芬提拏審
　訊盡得實情身任督撫者察吏乃第一要務田文鏡時
　　以察吏安民為心公明兼著屬員之賢否心誠求之所
　　以絲毫不能欺隐如范安治此案實有闗於吏治風俗
　　若以市恩沽譽之督撫處此或不肯覺察或為之彌縫
　　以致官吏肆行無所忌憚小民之寃苦何由得雪今田
　　文鏡將命案查明劣員叅革豈尚有寃抑情由不能通
　　達者所轄地方安得不吏畏民懐人心恱服昨有四川
　　舗司人等投遞詞狀將田文鏡比於宋時包拯可見人
　　心之同輿論之公也凡為督撫者當以田文鏡辦理此
　　案為法若封疆大臣果能公忠體國愛民
上天必賜佑也
　
　
　
　
　
　世宗憲皇帝上諭内閣卷七十
　　欽定四庫全書
　世宗憲皇帝上諭内閣卷七十一
　　　雍正六年七月
　上諭四十四道
　　　初一日
　諭大學士等工部奏銷雍正二年十二月等月錢糧黄冊
　　遲延不奏特於今年六月初一日始行進呈朕令大學
　　士等詰問工部堂官随經大學士等叅奏黄冊乃按日
　　紀載之檔案何事不在其内定例凡遇朔望吉期在京
　　各衙門進呈奏章俱各詳加檢㸃黄國材等任意踈忽
　　全無敬謹之心應將伊等交部嚴加議處等語彼時朕
　　將黄冊發出令工部堂官候㫖今七月初一日矣著工
　　部堂官即於本日將黄冊進呈朕覽夫
天道福善禍淫賞善罰惡書經曰惠廸吉從逆㐫凡人惟有
　　順理而行自然受
天眷佑此外别無可以趨吉避凶之道至於忌諱禨祥乃庸
　　人下愚之見稍有識者尚不為此朕察理極明惟知順
　　理以為事
天之本一毫無所避忌爾等大學士日侍左右諒無不深知
　　者但人臣事君之道自當時存敬謹忠愛之心是以每
　　逢佳節吉辰呈送本章皆留心檢㸃此亦自古相沿之
　　例其禮本當如是至於奏章内有
陵寢字様者亦必留心檢㸃蓋恐陳奏披覽之時觸動傷感
　　也朕之思念
皇考
皇妣無時無刻稍釋於懐而於吉旦清晨必焚香瞻禮豈因
　　展閲黄冊見
陵寢字様然後悲戚於心乎只因工部堂官等全無尊君親
　　上之心不知恪恭敬事之義且數年以來朕時加教導
　　耳提面命而伊等仍復怠玩踈忽不遵訓誨不得已降
　　㫖詰問嚴切申飭冀其醒悟悛改又恐此輩庸鄙無知
　　以為朕因避忌月朔不快於心將黄冊發出降㫖切責
　令其守候是以特令伊等於今日月朔進呈朕覽面加
　曉諭所以開導伊等之愚䝉而教以尊君親上之大義
　並使衆人共知之
　　初二日奉
上諭戢盗乃安民之首務稂莠不剪則嘉禾不生奸宄不
　除則良善不安此一定之理朕時以此訓飭各省督撫
　有司諄諄往復而能實力奉行著有成効者甚少如江
　南蘓松等地方盗案多於他處而陳時夏等又復柔懦
　怠忽並未將積惡渠魁緝拏懲治范時繹居官亷謹然
　戢盗之才亦覺不足且管轄三省精神亦難周到是以
　下江地方盗風不能止息小民受其擾累朕深為廑念
　浙省盗案向來亦多自李衛莅任以來留心整理匪𩔖
　知所畏懼昨據李衛奏摺内稱錢塘縣知縣秦炌杭協
　副將李燦拏獲積盗張寳生等十餘人審訊時供出厯
　年來圖財害命之案不可勝數似此兇惡害民之徒該
　督李衛能使文武屬員協力緝捕不致漏網人心共快
　又派委文武官弁分地巡查將盗賊拐逃假銀扒手賭
　博等犯嚴拏懲治以儆刁頑而安善𩔖李衛實不愧封
　疆大臣之任甚屬可嘉著將江蘓所屬七府五州除錢
　糧刑名外其一切盗案俱交與李衛管理文武各官受
　其節制有能盡心緝捕及疎防貽誤者聽其舉劾遇有
　緝捕訪拏盗賊等事各營兵弁聽其調遣江南督撫等
　官亦仍照舊辦理不得因李衛管理稽查盗案而生推
　諉之念至緝獲積賊之秦炌等著交部議叙
　　又奉
上諭據河道總督齊蘓勒奏稱改修山旴滚水壩三座即
　令河兵將沿河舊存廢石運用不須另動錢糧今工程
　俱已告竣等語此皆齊蘓勒平日實心任事倡率屬貟
　而白鍾山又能遵其教令核實辦理甚屬可嘉若以從
　前之總河官員處此不知又冒開多少工費矣白鍾山
　著交部議叙
　　又怡親王叅奏水利効力主簿梁文中奉
上諭凡興修河渠田畝等事朕意本欲惠養斯民為地方
　永賴之利然使差往人員等奉行不善則轉為閭閻之
　擾從前屢降諭㫖甚明前聞直隸工員内有因營治稻
　田㧞去民間已種豇豆之事因諭令怡親王確查今據
　怡親王等查得候選主簿梁文中在薊州地方營治水
　田逼迫民人路仲惠等將現種豇豆㧞去毁壊是實具
　摺叅奏梁文中不行曉諭於事先乃將已成之禾稼逼
　令抛棄違理妄行不遵諭㫖顯欲阻撓政事非無心錯
　誤可比甚屬可惡該巡察御史苗壽陶正中何以不行
　查叅梁文中所犯既實不必交與該督再審著革去職
　銜即於工所枷號示衆候㫖發落其所毁壊豇豆著於
　梁文中名下照數追出價值賠還本人並將此通行曉
　諭在工人員知之
　　初三日
諭工部川省所辦楠木内有與别省丈尺重複者九十三
　件部議以其不合定式不准運送夫木料既已採辦若
　以其不合定式不准運送恐外間難於發賣更換或致
　有累官民各省所有已經採辦而不合式之楠木著准
　其運送進京其願在本省發賣者聽之至於諸省辦理
　各項若差委官員果屬亷幹賢能給發價值果無侵漁
　遲滯使小民得富餘之利自必欣然樂從而公事易辦
　朕屢頒諭㫖訓飭諄諄憲徳自應董率有司謹遵奉行
　似此草率從事朕甚不取將此再行曉諭知之
　　又刑部等衙門奏捕役于勝故殺夥盗滕方叔擬斬
　　監候奉
上諭于勝因已獲之盗供出滕方叔為同夥是以將伊擒
　拏乃滕方叔持棍毆傷公差自行奔逸跌傷左膝于勝
　等始將伊逼打以致殞命此等乃悞傷之罪今該撫及
　法司皆以故殺定擬不合凡捕役拏獲實在盗賊兇悍
　難制不得已而至於殞命者已降㫖令九卿詳悉定例
　此案著三法司另議具奏
　　初五日奉
上諭據河東總督田文鏡奏摺内稱河南府孟津縣天平
　街居民翟世有以耕種為業雍正六年四月初三日有
　陜西三原縣人秦泰販買棉花攜銀一百七十兩遺失
　在路翟世有赴地耕作見而拾獲欲俟原主尋找給還
　守侯一日及歸告知伊妻徐氏徐氏亦勸夫給還至次
　日始見秦泰招帖遂報明鄉地將原銀給與絲毫不取
　秦泰因招帖原有均分之約且感其恩惠欲踐約酬謝
　而翟世有固辭不受似此義舉清操實為難覯已經給
　扁賞銀並飭縣立碑以示奬勵謹具摺奏聞等語夫天
　下之治平在乎端風俗而風俗之整理在乎正人心若
　人之存心果能守法奉公安分知足則不貪茍得之財
　不為非理之事衾影無愧俯仰寛舒而和氣致祥自然
　災害潛消諸福畢至子孫並獲安享所謂積善之家必
　有餘慶也若存心不端曖昧茍且損人利已巧取貪求
　雖獲目前之㣲利而違背天理暗中必遭天譴得此失
　彼不足補償又或心存妄想輕棄鄉閭以致困苦饑寒
迫為匪事或身填溝壑或干犯刑章子孫流離莫歸故
土所謂積不善之家必有餘殃也古訓昭垂確乎不爽
朕愛養黎元教誨諄諄至詳且悉惟期薄海内外革薄
從忠以成蕩平正直之治而地方大吏有司等既不能
躬行禮讓以為民之倡復不能懇切周詳以宣朕之訓
是以還淳返樸之風不多概見朕心實企望之今見孟
津翟世有之事乃風俗休美之明徴國家實在之祥瑞
也朕心深為嘉悦田文鏡化導奬勸之功亦於此可見
葢秉彞好徳人心所同十室之邑必有忠信宇宙之大
兆民之廣豈無崇亷尚義之人祇因大吏有司不以民
風淳薄為念或遂至於湮没不彰耳果能化導訓廸於
平時而遇忠孝節義之人必敬禮表揚以為衆人之勸
則奮發興起豈不成比戸可封之俗乎翟世有著給與
七品頂帶仍賞銀一百兩以旌其善凡人境遇之豐嗇
貧富皆有一定之數不可以倖而致假若貪者有餘而
亷者不足則是定數不足憑而天道不可問矣有是理
　　乎無奈世人貪心一萌遂以明白淺顯之理不能知覺
　　而見利思義不拾遺金便為古今罕覯之事如翟世有
　　者乃耕田力作之農民耳未必備讀先聖之詩書取法
　　古人之行誼而天性樸誠不欺暗室用能化導其妻共
　　成義舉是以神明黙佑揚表芳徽令聞達於朝廷拜章
　　服帑金之賜且將紀名於史冊流譽於無窮倘但計一
　　時之利所得不過百餘金為數幾何用輒易罄以今日
　　之榮名較之其多寡豈啻霄壤之分哉觀翟世有之一
　　節必其平日存心忠厚正直公平是以上䝉
天鑒錫兹美事倘人人觀感興起皆能如此存心則不但成
　　讓路讓畔之休風而本人亦必受
上蒼之嘉祐荷國家之恩榮詎不美歟上年京城内有䥷草
　　夫役名六十一者於伊草車内拾得銀五十兩不肯私
　　取當官呈出隨經該管官員奏聞朕已降㫖奬賞此事
　　與翟世有之還金相𩔖翟世有六十一皆齊民也而能
　　戒貪知足砥礪廉隅彼居官者身列搢紳羣黎賴其表
　率為士者名標庠序百姓奉為楷模而乃暮夜餽貽婪
　贜納賄公門出入網利營私不守官箴不端士品今聞
　翟世有六十一之事其能無愧於心乎朕為人心風俗
　起見特將田文鏡奏摺發出頒此諭㫖著内外地方官
　員通行曉諭所屬官民人等知之
　　又奉
上諭城鄉分緝一案據吏部奏稱俟各省覆到之日彚奏
　等語凡交與督撫提鎮各抒已見議奏之事祇可令部
　文到日現任之督撫提鎮等議奏若後來陞轉之督撫
　提鎮等亦令其一體議奏則伊等到任未乆於地方事
　務未能周知所議既未必有當若俟其熟悉之後再令
　議奏則案件勢難完結嗣後交督撫提鎮等議覆事件
　俱令部文到日在任者議奏其陸續到任者不必議奏
　著通行曉諭各省督撫提鎮知之
　　初七日奉
上諭工部將國子監建立碑亭繪圖呈覽其舊立碑亭有
　用黄瓦緑瓦之不同朕詢問工部侍郎法保呉士玊皆
　茫然不能置對國學建立碑亭典禮攸關司其事者自
　當詳考源委然後入告乃法保呉士玉於辦理陳奏之
　事漫不經心有玷職守著將法保呉士玉交部嚴察議
　奏
　　初八日吏部議奏川陜總督岳鍾琪不行遴選賢員
　　管轄回紇人衆照例處分奉
上諭朕覽此案岳鍾琪本應議處但伊平素忠誠體國兼
　之任内事件繁多而所轄地方又屬遼逺似此實心任
　事之大臣朕實不忍加以處分著將銷去紀録抵其罰
　俸之處寛免
　　又兵部議奏八旗内虧少軍器者將該管大臣等照
　　例處分奉
上諭軍器乃戎政攸關該管上司各官理應不時稽察令
　其齊整完備乃考察不嚴致有虧少本應將該管官員
　照部議處分但此係初次查㸃姑從寛免嗣後再遇查
　㸃若有似此殘缺不備者定將該管各官治罪不貸
　　又刑部等衙門奏劉應科致死羅連擬絞監候奉
上諭劉應科踼死羅連自有應得之罪祖秉圭以劉應科
　父母年俱六十有餘二子尚未成丁援例題請留養夫
　殺人者死律有明條朝廷生殺之權皆本天命天討之
　義若其人情有可原則宥過無大原情釋罪若其人法
　無可貸則刑故無小當按律加刑從前為此頒發諭㫖
　至再至三今祖秉圭又以不合例之劉應科妄請留養
　窺其意見不過欲沽寛厚之名市恩縱法殊失人臣之
　道此案俟祖秉圭到京之日交與該部詢問祖秉圭是
　何意見嚴加議處具奏　又
諭大學士等自古順天者存逆天者亡功賞罪誅莫非天
　命天討故人君奉天而行明罰勅法總出於天理之至
　公而毫無所容心於其間為人臣者奉君之法是即奉
　天之道自當恪遵憲典豈可市恩故縱枉法逆天而况
　枉法者即自為法之所不宥逆天者即自為天之所必
　罰乎世有坐井觀天之輩往往於一二執法大臣則目
　之為殘忍小人甚且於政治公明之主妄加以苛刻之
　名殊不知法外用刑戮及無辜是之謂殘忍是之謂苛
　刻若按法懲奸正所以安輯良善此乃用刑中之隂徳
　也即如浙江總督李衛拏獲積年巨盗若云此輩皆有
　性命概援肆赦之文曲加寛宥而令從前被害之人含
　寃負屈是豈所以安輯良善之道乎總之失入失出其
　弊一也凡識見卑鄙之人不知天理罔顧國法好行小
　惠以沽名譽誠不可不嚴加訓飭也
　　又田文鏡陞任河東總督具本謝
恩奉
上諭覽田文鏡所奏朕心深為嘉悦君臣之間必開誠布
　公始成一徳一心之治朕從前降㫖謂田文鏡管轄之
　下斷無庸劣之員亦深信田文鏡公誠素著舉劾無私
　則屬員自知勸懲奉公守法其理固應如是而不覺其
　言之誤也今田文鏡奏稱聞命之下不勝惶恐全省之
　幅􁆟既廣㣲臣之耳目難週豈能盡屬開心見誠誰敢
　保其萬無一失等語此言誠然如佟鎮黄振國等即係
　河南屬員但當云田文鏡管轄之下斷不姑容此等庸
　劣之員也凡大臣等奉嘉奬之綸音其實有諸己者不
　必虚詞遜讓其力所不逮者亦不必承順自居田文鏡
　所奏深得大臣事君之道可為内外人臣之法前㫖内
　斷無此等庸劣之員著改為斷不容此等庸劣之員
　　初九日奉
上諭程光珠乃隆科多庇䕶之私人其當日署布政使印
　務亦仗隆科多之力以致李樹徳委署者及伊來京引
　見朕看其人係心術不端之輩而隆科多又復力薦是
　以姑且試用以觀其後乃伊山東任内之事逐一敗露
　應追贜私及虧空銀兩至數萬金之多朕開恩容其按
　限完納寛宥其罪而伊狡猾性成百端藏匿至今數載
　尚欠銀五萬餘兩今年塞楞額具摺奏稱程光珠未完
　銀兩或一面咨查原籍再將伊所開餽送借欠各官分
　咨各旗籍追抵等語朕批示之曰早不咨查至此時用或
　字請㫖是誠何心將來程光珠不能完項自有疎縱令
　其隠匿之塞楞額也况程光珠非力不能完者今將已
　財藏匿不肯完公而將餽送借欠各官開出搪塞令國
　家為彼追取舊賬有此理乎塞楞額亦係隆科多庇䕶
　之私人是以彼此瞻顧有意疎縱從前不行嚴查今經
　數載程光珠已將貲財四㪚藏隠難於根究若但交與
　地方官查追於錢糧有何裨益著將程光珠解送刑部
　著刑部與塞楞額勒限嚴追倘程光珠實在力不能完
　即著落疎縱令其隠匿之塞楞額賠補完項程光珠照
　原擬治罪
　　又
諭三法司前因蔡珽袒䕶黄振國尚無顯然昭著之欵蹟
　是以將黄振國暫行監候今觀四川各案蔡珽因黄振
　國而將地方官民殘害殞命者五六人此則顯然袒䕶
　黄振國之案件中外所共知共聞者也從來人心風俗
　之害莫大於朋比為奸黨同伐異朕為此時加訓誡提
　命諄諄而蔡珽李紱黄振國等輒敢固結黨援肆行欺
　罔合謀協力傾陷清正無私之田文鏡欲以遂其報復
　快其私心甚至蠱惑謝濟世揑䘮心昧理之言叅劾田
　文鏡冀以激朕之怒而受誅戮諫官之名其用心狡獪
　已極究其根源則皆因黄振國一人而起是黄振國實
　匪黨之渠魁也若不明正典刑則朋謀結黨排擠陷害
　之風不能止息何以為衆人之懲戒黄振國著照議即
　行處斬蔡珽著暫改為應斬監候秋後處决高其佩所
　犯之罪不止革職朕因其尚有厯練之才所以將伊革
　職仍留都統之任令効力贖罪從前諭㫖甚明今仍從
　寛暫且留任効力行走
　　又江蘓巡撫陳時夏題報江蘓藩司交代錢糧奉
上諭漆紹文藩司任内錢糧張坦麟接任一年未曾交代
　清楚趙向奎到任數月即交代清楚經陳時夏具題前
　來其遲速難易之間若非張坦麟苛索於前即係趙向
　奎徇情於後二者必居其一張坦麟苛索固不可不問
　若陳時夏趙向奎扶同徇情尤不可不查著交與范時
　繹務將實情查出具奏
　　又江西巡撫布蘭泰題叅清江縣知縣牛元弼等奉
上諭據布蘭泰叅奏清江縣知縣牛元弼於需雨之時並
　不親身祈禱屠宰甫禁旋開張筵唱戲政務不理臨江
　府知府呉恩景代為粉飾顯係徇隠請將牛元弼呉恩
　景一併革職等語牛元弼於屠宰開禁之後開筵唱戲
　尚非祈禱之時可比若云牛元弼平日性好聲歌躭於
　逸樂則布蘭泰何以不早行叅奏至所叅政務不理亦
　當實指其廢弛者何事今因一時意見遽將該縣嚴叅
　並知府一同革職定例内屬員犯貪贜重罪者知府徇
　庇及失於覺察其處分止於降級調用今因屬員唱戲
　而遂將知府奏請革職似此越例之事幾有作福作威
　之意矣朕之待督撫大臣深加信任常有督撫叅劾尚
　輕而朕從重處分者總以揆情度理權衡其間期於公
　　當而已凡為督撫者當為國家愛惜人才而於叅劾之
　　間尤當加意慎重若誤去一幹員其過更在誤薦劣員
　　之上葢薦一劣員而誤用之異日自然敗露若將幹員
　　誤行罷斥則其人終身放廢不可復振天下人才幾何
　　豈可因一時之喜怒而濫行摧折乎察吏之道公明二
　　者缺一不可若存心本公而識見不到必至為屬員所
　　欺瞞為浮言所䝉蔽布蘭泰之存心雖無私徇而欠知
　　人之明且瑣屑不識大體如此本内所叅知縣情事含
　　糊至於知府之罷官尤為過甚朕思牛元弼之設席演
　　戲或因家有吉禮亦未可定亦當詳察情由不應遽行
　　叅奏况所屬地方雨暘之時若水旱之為災全係乎督
　　撫大臣之感召若果能布徳行仁安民察吏自能上感
天和豐亨有慶若政事有闕舉劾失宜以致雨澤不能應時
　　而降此時徒恃祈禱之虚文已屬庸鄙之見而乃欲諉
　　過於屬員以謝己之責不亦屈抑之甚乎牛元弼呉恩
　　景不必革職若二人任内另有虧空劣蹟著布蘭泰查
　明續叅再降諭㫖若别無欵蹟可叅著將牛元弼呉恩
　景送部引見候㫖另用
　　初十日
諭各省督撫凡新選新補及揀選之員朕皆令其各抒所
　見具摺條奏其言有可採擇者發交廷議衆論以為有
　益然後見諸施行并將該員所奏交部記檔將來該員
　倘有叅罰處分之事該部將其曾經條奏之事聲明具
　奏此所以奬直言而廣聞見也但該員條奏大抵皆各
　省地方事冝不無關渉於封疆大臣之處其督撫之公
　忠為國者必不以其越分敷陳有所芥蔕於心其存心
　少有偏私以及度量褊淺者將以該員曾經條陳目為
　多事言語晉接之間加以譏誚傲慢又或畀以委曲繁
　重之事令其困頓周章甚至摭拾小過遽行叅劾如此
　則嗣後條奏之人有所瞻顧必不敢直言地方之事何
　以鼓敢言之氣而通達民情周知吏治乎若有此等挾
　私懐忮不為朝廷愛惜人才者必難逃朕之鑒察定行
　嚴加處分所望封疆大臣等共矢公溥之懐悉去偏私
　之見俾下吏各展所長則吏治民風均有裨益矣
　　又署湖南巡撫劉世明題叅澧州營叅將李琯奉
上諭澧州營叅將李琯人才技勇俱優前在桌子山等處
　甚為効力今被叅劾不必即行革職著解任交與該撫
　秉公查審並任内有無别案未清之處審結之後令李
　琯來京引見再降諭㫖其挑補把總之馬兵李萬春著
　該提督給咨赴部引見
　　十一日奉
上諭向來督撫赴任之時有奏請將平日所知人員帶往
　以備委用者朕因督撫職任甚重事務甚繁欲得素所
　熟悉之人以收臂指之効事屬可行是以允從所請令
　其帶往酌量題補近聞督撫等帶往人員在地方不甚
　相宜或羣相趨奉而指為上司之腹心或妄生議論而
　以為上官之偏袒弊端頗多流言不少如楊文乾請帶
　王士俊殷邦翰前往廣東此二人皆實心辦事之員祇
以楊文乾信用之故以致廣東闔省人心不服多生謗
議又如陳時夏請帶蔡益仁往蘓而江南之人指為陳
時夏之耳目浮言四起莽鵠立請帶朱亨衍李敏徳傅
樹崇往陜原為備辦軍需乃不令効力一事藩司孔毓
璞即逢迎巡撫以一人委署二缺而命往試用各官不
行委署人心甚為不公此皆帶往人員不宜於地方者
朕思所帶之二三人其得力甚為有限而因此數人沮
衆人効力之心則為益少而無益多况屬員之㣲愆小
過上司本應曲體保全而既為督撫帶往親信之人理
當畏避嫌疑而有不便格外保全之勢亦非所以愛惜
人才也且通省屬員甚多督撫等果公正精明善於察
吏則闔屬中豈無有亷幹之員可相信以心相資為理
者何必於帶往之一二人是賴而啟衆口之疑議乎文
官與武職不同武職以弓馬技勇為主有操練兵丁差
委巡緝之事督撫提鎮等將熟悉之人奏請帶往以供
使令可以得其効用之益至於文員則不應帶往從前
　督撫等之奏請甚非朕亦不當允從其請除督撫己經
　到任之後因本地要缺奉㫖令其題補而本地不得其
　人將别省舊屬題補者不必解任外如楊文乾陳時夏
　莽鵠立及各省督撫大吏從前所請帶往之人目今現
　在屬下者俱著回京請㫖另用前臺灣道朱鴻緒赴任
　時保奏現任知縣袁式宏原任知縣劉輝祖唐暄比時
　朕准其將劉輝祖唐暄帶往臺灣効力將袁式宏調來
　引見昨袁式宏來京看來亦係中平之員其帶往臺灣
　之劉輝祖唐暄著回京引見候㫖
　　又奉
上諭命案内將不合例之人題請留養者其端始於李紱
　朕早知市恩沽譽之督撫見有此事必紛紛越例題請
　而國法有所不行矣祖秉圭宜兆熊果陸續違例具題
　凡為督撫大臣者市私恩而廢公義不可不加懲戒祖
　秉圭前已交部嚴加議處宜兆熊李紱著一併交部嚴
　加議處以為市私恩而不顧國法者戒
　　　又奉
　上諭據石麟奏報山西榮河縣沿河地方黄河水漲有村
　　莊十八處被淹等語夫地方年榖之豐歉水旱之有無
　　全係乎督撫政事之得失天人相感之理確乎不爽朕
　　已諭之詳矣石麟自任巡撫以來精神不能周到才力
　　甚覺勉强所辦事務多不妥協朕已屢次訓飭兼為地
　　方廑念今榮河縣果有河水泛溢淹及村莊之事夫黄
　　河之在山西尚非險要之處而今嵗入夏以來又非多
　　雨之年乃忽聞水漲為患豈非封疆大吏政事有闕故
上天垂象以示儆乎凡督撫之責全在於察吏除盗以安輯
　　百姓倘不能盡斯二者必致上干
天和黎庶并受其困其關係之重有如此者凡屬封疆大臣
　　當如何之黽勉盡心以稱職任而大臣等之保薦督撫
　　者當如何之公忠詳慎務令得人以副君上之諮詢造
　　生民之福澤乎其榮河縣被水之民加意撫恤之處著
　　該部速議具奏
　　又刑部議駁江蘓巡撫陳時夏題奏盗犯陳二等刦
　　取綢布一案諱强為竊應令該撫再加詳審具題到
　　日再議奉
上諭朕前見陳時夏奏本内將盜去綢布三千餘疋之案
　指為竊賊甚屬悖謬比時降㫖交與部議看其定議如
　何今該部駁詰甚是豈有竊賊四人一夜之間能偷綢
　布三千餘疋之多而無一人知覺之理將此為竊雖至
　愚之人亦不肯信而陳時夏茫然不能覺察但聽屬員
　之詳報即照此具題並不推求情理安得不受下屬之
　欺䝉至其他疑似難明之案尚能望陳時夏之體察隠
　情辦理不爽乎此案仍著陳時夏明白回奏
　　十二日奉
上諭前因米貼逆彞不法用兵勦撫今據鄂爾泰奏稱賊
　首已經擒獲餘黨悉平張耀祖所領官兵已於五月二
　十六日撤回其井底􁨖及沿江渡口等處原議駐兵三
　百名今再添設二百名足資巡察防範等語米貼之事
　既竣想滇兵可以回汛鄂爾泰方行撤回目下逃竄者
　不過徳昌一人自然易於緝捕而勦撫雷波土司川省
　所撥之兵自足辦理前令黄廷桂節制滇省官兵今可
　不必或有應行知㑹滇省官弁之處著黄廷桂就近知
　㑹前降諭㫖動支四川庫銀賞給張耀祖哈元生以為
　賞賜之用今張耀祖既回本汛著即於雲南庫銀内動
　支賞給
　　又奉
上諭據雲南總督鄂爾泰奏稱烏䝉革職土司禄鼎坤乃
　禄萬鍾之親叔向居魯甸亦屬渠魁而當日官兵進勦
　烏䝉時禄鼎坤帶領二子及魯甸頭目等投見知府黄
　士傑隨經總兵劉起元給以外委守備准其立功贖罪
　及臣親至東川又復給牌准其効力録用禄鼎坤始而
　前往化導禄萬鍾母子勸其歸順因主文劉建隆等抗
　違不從帶領禄萬鍾母子逃往大關鼎坤自備口糧督
　領土兵三千直搗鎮雄之脇是以萬鍾計窮勢迫投奔
川營且招撫烏䝉頭目五十餘人各目部屬百姓數千
戸俱赴行營投順逮米貼陸氏等勾通川猓抗拒官兵
鼎坤以妻子為質調率土兵親往効力又有同案之白
頗阿業亦隨鼎坤投誠者前陳明哲等抗違拒敵阿業
領伊母之命曽率土兵血戰破圍此亦有功之彞人因
其兄係叛案重犯縁坐應流合并奏聞等語朕怙冒萬
方内地外彞皆同仁一視本欲其胥歸於善以受朝廷
撫綏教養之恩禄鼎坤既能悔過自新輸誠向化且奮
勇努力以助官軍與兇苗之怙惡不悛者相去霄壤應
加特恩以為衆人之勸前經鄂爾泰題請照新定之例
將禄鼎坤發往江寜安插今免其䟦涉遷移即令安插
雲南省城將禄鼎坤𨽻總督標下管轄令鄂爾泰酌量
題授職銜并賞給養贍之資俾得從容敷用以示恩奬
其同案之白頗阿業亦能悔罪輸誠著將流徙之罪開
恩寛免
　又
諭順承郡王錫保等蘇克濟虧空侵蝕之項鑿鑿有據其
　他尚不止於四百萬兩令伊父子認賠一百萬兩此不
　過四分之一耳况朕因伊子達爾布人尚可用開恩釋
　放令其閒散在外以便清完伊父之欠項若伊稍有人
　心當感激朕恩踴躍作速完結不但畏懼國法亦且思
　救伊父之性命即蘇克濟年老昏憒無知伊亦當竭力
　規勸乃將應完之項並不交納今伊之弟姪親戚家竟
　有潛藏私寄之物萬餘金達爾布並不報出是達爾布
　喪心昧理但知吝惜貲財留為後日之計而置伊父死
　生於度外不忠不孝至此已極國法倫理俱屬難容達
　爾布著即處斬蘇克濟改為應斬著監候秋後處决
　　十五日奉
上諭據禮部查奏李氏於雍正二年夀登百嵗因伊夫張
　煥服制未滿不忍舉行慶祝之禮以致遲至上年之冬
　方行舉報李氏夀越期頥心明大義髙年淑範實屬可
　嘉著賞賜内府緞二端貂皮四張人參二觔以示朕格
　外加恩之至意
　　又奉
上諭向來各直省隱匿之地畝經大小臣工等條奏者甚
　多朕念愚民無知既已隱匿於前往往畏懼罪戾不敢
　據實報出是以特沛殊恩於上年頒發諭㫖准於一年
　之内據實首報免其隱匿之罪並不追其從前應納之
　賦税自降㫖以來各省已有陸續首報者目今一年之
　限已滿督撫中有奉請寛限者葢逺鄉僻地或得信稍
　遲村鄙鄉民或意懐瞻顧以致有未盡首出之弊亦未
　可知著再展限六個月於諭㫖頒到本地之日為始該
　地方有司實心勸導所屬民人俾知寛限之特恩不得
　再有遲延以干罪譴
　　又吏部議奏陜西巡撫莽鵠立布政使孔毓璞等徇
　　庇屬員照例處分奉
上諭據岳鍾琪摺奏孔毓璞自到甘肅以來辦理公事小
　心勤慎今因軍需案内失察屬員遲悞不得不照例題
　叅等語孔毓璞著照所降之級從寛留任莽鵠立居官
　尚欲實心効力操守亦好但情性偏執卑鄙器量褊淺
　不能知人每被人欺而市恩沽譽經朕多次訓諭自任
　巡撫每見袒䕶屬員而所叅劾者又多私心伊受朕擢
　用深恩理應竭力秉公報効若舊習不改其罪不止於
　降級調用莽鵠立亦著照所降之級從寛留任以觀其
　後效
　　又刑部摺奏保留主事蔡曰逢奉
上諭蔡曰逢人頗有才所以由翰林揀用登州知府乃伊
　不肯實心任事惟有沽名釣譽逢迎上司袒䕶屬員故
　伊在登州任時多有人在朕前奏薦者朕調伊内用試
　看今因督催屬縣錢糧不及分數部議照例革職具題
　朕因蔡曰逢向係專一市恩瞻徇情面之員毫無可惜
　因降㫖依議今爾等既具摺保留著革職留任令其在
　部効力行走俟三年無過援例開復伊若不痛自改悔
　仍蹈舊日惡習不但將伊嚴加治罪爾等保留之堂官
　亦一併重處
　　十六日
諭刑部丁守勤係魏之耀匪黨隱匿其家産貲財不遵㫖
　出首應流徙寜古塔為奴之犯伊子丁鵬飛係冒籍改
　名濫竊軍功應發遣充軍之犯父子二人均有應得之
　罪憲徳以丁鵬飛具呈情願與伊父更換罪名代父流
　徙寜古塔遂具本為之題請且本内奏稱皇上以孝治
　天下遐邇之人莫不感動等語刑部議稱從無父子各
　案犯罪應發兩處而彼此更換之條應不准行等語夫
　所謂孝者必奉法守身誠心幾諫以成親之善而免其
　過然後可稱為孝子未聞父子濟惡作奸犯科俱罹重
　譴情無可原忽以私意懇求藐視國法而可謂之孝者
　丁守勤丁鵬飛所犯之罪顯然昭著憲徳身為封疆大
　臣自當各按定律懲治以為一門匪𩔖之戒乃忽以律
　例從來未有之規條為之題請若從憲徳所奏軍流之
　罪可以更換倘犯斬絞之罪亦將更換之乎枉法市恩
　莫此為甚况案内之王國棟未曾押解到川丁守勤父
　子尚須質對是此案尚未結也何必如此急切為丁守
　勤父子題請豈非憲徳意中但知市恩沽譽而遂忘刑
　罰之常經倫常之正理乎况憲徳奏稱俯順私情以昭
　國法似此辦理則國法安在其言自相矛盾憲徳近日
　精神甚覺不足彼職分應辦之事尚多舛錯安有餘閒
　留心於市恩沽譽而為此越例之舉乎憲徳稱朕以孝
　治天下故伊題請而部臣議不准行是將以不孝之道
　辦理國家之事也何去何從朕實不能定著憲徳自行
　定議具奏
　　又諸王大臣等奏賀平定西藏奉
上諭阿爾布巴等背理妄行藐視國法朕為綏靖邊陲之
　計特命大臣領兵前往察究情由就近申討今據奏報
　頗羅鼐率所部兵馬先抵藏地其各寺喇嘛將首惡之
　阿爾布巴等三人獻出拘禁渠魁既已就擒藏地可以
　寜謐在大兵不發一矢在西藏未傷一人此等大事而
　　成功之易若此是皆仰賴
上帝之垂慈
皇考之黙佑實非朕凉徳之所及也因諸王大臣等陳奏將
　　此宣諭知之
　　　二十日奉
　上諭據欽天監奏占書内稱七月月食陳州惡又稱三日
　　内有雨則災解等語朕深為之憂畏又意陳州係河南
　　地方田文鏡居官清正其境内不應有災今三日之内
　　果得時雨則陳州地方自與占書相符不為災矣天人
　　相感之理固應如是
　　　又奉
　上諭前塞楞額奏報東省未買倉穀一案内開兗寜道傅
　　澤洪名下派買穀三十八萬餘石濟東道牟錝元名下
　　派買穀一萬二千石比時朕即知塞楞額庇䕶牟錝元
　　降㫖切責而塞楞額猶支吾粉飾含糊覆奏今據署撫
　　岳濬奏稱李英署理濟東道印務查得各州縣有額解
濟東道衙門驛站陋規共銀二萬零五十兩内除奏銷
充公及本衙門雜費共五千七百兩外其餘剰銀一萬
四千三百餘兩俱係牟錝元入已查東省各道養亷每
年於耗羨内撥給銀六千兩而牟錝元所得與各道多
寡懸殊并不將多餘銀兩詳請歸公等語塞楞額辦理
山東事務於各道皆給養亷銀兩而於牟錝元則聽其
收受陋規倍於他員養亷之數至於派買倉穀又不及
兗寜道二十分之一是任其肥已者則多而責其辦公
者則少此中情弊顯然尚得謂之不袒䕶牟錝元乎牟
錝元收受陋規如此之多而伊名下所派穀石又少自
當踴躍爭先及時採辦若伊果將倉穀速行買補則其
收受陋規之罪尚可寛恕乃敢故意遲延置倉穀於度
外顆粒未曾買補但顧私槖不念民儲狡詐已極與尋
常之得受陋規者不同著將從前派與濟東道之穀未
曾買補者交與牟錝元自出已貲於本年十月以前照
數買補還倉不得動用官價其每年所得陋規著岳濬
　查明勒限著追如逾限不完將牟錝元照侵欺律治罪
　其未完銀兩於塞楞額名下追賠以為背公營私但知
　逢迎上司及袒䕶屬員者之戒
　　又江西巡撫布蘭泰奏請令豐城縣知縣楊芊在任
　　守制奉
上諭楊芊照該撫所請令其在任守制著該撫酌量給假
　數月料理伊母喪事畢回任辦事嗣後凡地方有司官
　有要缺賢員經該督撫題請在任守制者著該督撫酌
　量給與假期俾其經理喪事以盡人子之心即於題請
　本内聲明具奏如此則公私兩全矣不然只可强其身
　何能强其心也
　　又雲貴總督鄂爾泰題報朱錫祺等盜匿原任廣通
　　縣知縣劉淑家財奉
上諭劉淑呈稱資財田地俱被親戚朱錫祺等吞占掯勒
　不容變價完公事情灼然而陳時夏據一面之詞即咨
　稱朱錫祺等並無盜匿情由無庸推求等語顯係陳時
　夏沽名邀譽取悦於所屬地方之人且示力能抗拒雲
　南本籍之上司而庇䕶伊所管轄民人之意此案内人
　犯不必解往雲南徒多䟦涉即交與張坦麟一一秉公
　究審其應行追出之項即著追出移咨雲南以完公帑
　　二十二日奉
上諭為治莫要於安民安民莫急於弭盜誠以盜賊者民
　生之大害奸宄一日不除則善良一日不獲寜居也朕
　夙夜孜孜勤求治理無時不以安輯萬姓為念豈忍沽
　寛大之虛名姑息養奸以貽害吾善良之赤子乎邇者
　各省文武大吏亦知仰體朕懐嚴緝盜賊之踪蹟窮治
　盜賊之根株如浙江總督李衛江南總督范時繹將數
　十年之大盜積賊悉行拏獲而究問從前則供出刦財
　害命之案不可勝數似此狡獪渠魁尚不能逃於法網
　則凡為盜賊之人其可不知悔懼乎朕念為盜賊者前
　此之愚頑皆自䧟於死而不知而今此之窮蹙又將冀
　於生而不得輾轉思維深為不忍因是特頒訓諭指示
迷途而望其自新欲其悛改朕心亦良苦矣凡為盜賊
者皆吾民也為吾民則保䕶之惟恐其不周為盜賊則
懲治之惟恐其不速爾等試思之同生天壤之間同處
昇平之世乃不肯為國家愛養之良民而甘為國家誅
殛之匪𩔖豈非自作之孽更復何所歸咎乎而為盜賊
者每藉口於飢寒所迫計出無聊夫慮飢寒者謀生之
心也而為盜賊者取死之道也以求生之心而趨必死
之路雖在下愚不應出此凡能為盜賊之人必非老弱
殘癈之輩可知矣有可用之膂力有可用之心思若務
農耕種負販傭工即可為餬口之計或入營食糧當差
効力且可為上進之階宇宙間謀生之人百千萬億而
謀生之䇿亦甚多端奈何不效法衆人之所為而作此
喪心昧理違條犯法至惡至險之事乎葢由此輩或遊
手好閒安於逸樂或賭博縱飲蕩費家貲或好勇鬬狠
習於非為一旦窮乏困苦利欲薫心遂生殺害刦奪之
念以為昏夜之間無人識認未必即被拘執而受刑戮
也不知一案敗露則衆案皆難掩藏一人被擒則夥黨
皆難隱匿往事俱在豈不聞之乎且各人貲財皆有定
分豈有他人之財可以强奪而能安享者乎生死至重
人命關天豈有他人之命可以傷害而不抵償者乎明
有國法幽有鬼神憲典常刑之必無可宥循環報應之
必無可逃是知殺人者即爾等之自殺其身奪人者即
爾等之自奪其食也盜賊若肯為善良必不致於飢寒
而死以視盜賊之身首異處肆於市曹桎梏囹圄傷殘
肢體父母妻子遷徙流離聞者見者皆切齒痛恨果何
得而何失孰危而孰安乎諺語云螻蟻尚且貪生若輩
以強徤有用之身甘心顯戮汚穢賤辱名為㐫徒是人
之智並螻蟻之不如豈不大可悲乎朕心惡此輩之肆
行不法又深憫此輩之愚昧無知恐從前曾經為盜賊
之人自覺罪戾難逭追悔不及徒甘誅死而無自新之
路為此詳加訓諭特施法外之仁許其自首免罪凡各
省盜賊未經緝獲到官者其中為首造意及傷害人命
　之犯若自行陳首朕酌其情稍可原者量從寛減若被
　人引誘迫脅跟隨為盜之犯自行出首則將伊應得之
　罪悉行寛宥俾得改除舊惡永為良民受國家惠養之
　澤倘仍前執迷不悟希圖倖免是若輩罪孽深重無福
　受朝廷之殊恩朕亦無如之何矣若此㫖既到之後而
　為盜賊者不行自首其有已經自首免罪之後而復為
　盜賊者定行加重治罪倘有不肖官員因盜案不結有
　礙考成賄買無賴之人冒認為盜自行出首以圖銷案
　者一經察出將賄買之官及代認之人俱照强盜例即
　行正法著在京在外之地方大吏通行所屬俾逺鄉僻
　壤之民共知之
　　二十五日奉
上諭張鳴鈞差往山東巡察一年之内從未陳奏地方切
　要利弊一事凡各省巡察官員出京之時朕俱面諭令
　其訪查地方利弊具摺奏聞況科道本係言官即在京
　師有所見聞尚准其入告豈有一年之内親身周厯通
省郡邑竟無切要之事可以陳奏者此不過茍且因循
遲回瞻顧姑且塞責之陋習也張鳴鈞由編修特授工
科給事中又畀以巡察重任乃竟視國家之事如同陌
路深負朕簡用之恩伊見他省巡察官員如張元懐王
肅章黎致逺趙城等朕俱加恩遷擢想由於督撫保薦
之力是以伊在山東有意緘黙包容不言地方之事以
為可得巡撫之歡心而為之稱譽不知張元懐王肅章
黎致逺趙城之邀恩遷擢者皆由伊等畱心地方之事
具摺直陳無隱朕心嘉奬並非由督撫保薦之力也試
思張鳴鈞此等辦事塞楞額豈敢在朕前為之保薦朕
亦豈容塞楞額得以行其私乎大凡巡察一官果能實
心供職於地方自有禆益若視為具文不肯實心辦事
不過添地方供應煩擾耳不如不設之為愈也張鳴鈞
但求己身無事而於地方事務置之度外此風最宜懲
戒著將張鳴鈞革職在八旗助教内効力行走如仍不
實心効力定行嚴加治罪以為但知潔已而不知奉公
　者之戒
　　又奉
上諭從前黄炳差往雲南專為查審楊名時之案乃伊到
　滇百計波累及於李衛夫李衛之為雲南藩司釐剔弊
　端實心供職無可指摘乃中外之所共知而黄炳必欲
　牽累之者不知何意朕已將伊叅奏李衛之案降㫖開
　除矣昨因奏事之餘偶然詢及始知黄炳曾為浙江驛
　鹽道則其任内必有貪劣之蹟惟恐李衛查出叅奏故
　於楊名時案内揑叅李衛而為先發制人之計其意以
　為若能將李衛叅劾罷黜固得以遂其私願即不然而
　李衛亦必迴避嫌疑不便指伊昔日之短其居心甚屬
　巧詐黄炳受朕深恩由按察使擢用巡撫伊在山東任
　内並無實心効力之處昨繆沅查出山東叅革蒲臺縣
　知縣朱成元餽送上司銀禮印簿内開黄炳在按察使
　任内收受規禮獨多及為巡撫仍有收受之項是黄炳
　於公項養亷之外仍復濫取屬員陋規操守不堪如此
　伊兄黄焜已獲重罪之後朕開恩宥其前愆用為湖廣
　布政使伊在任内行事甚屬乖張昨據邁柱具摺叅奏
　扣尅錢糧弊端種種伊父黄國材厯任多年贓私纍纍
　朕因其居官年乆諸事尚屬諳練是以棄瑕任用乃伊
　一味因循茍且塞責是伊父子均屬負恩之人若將黄
　炳從前劣蹟聽其含糊巧脱何以肅官方而儆臣職著
　江南清查案件之伊拉齊前往浙江㑹同將軍鄂彌達
　總督李衛將黄炳當日道員任内有無貪劣欵項一一
　秉公據實查明具奏
　　二十六日奉
上諭前因山東叅革知縣朱成元令家人叩閽一案朕命
　學士繆沅前往審理據繆沅將朱成元蒲臺縣任内餽
　送巡撫布按各官規禮印簿查出陳奏朕一一閲看知
　係朱成元任内二十餘年餽送上司之陋規而自雍正
　元年以後仍復餽送如故已交部嚴察議奏自朕即位
　以來嚴飭官方禁止私賄又恐督撫等官用度不敷暗
中巧取是以給與養亷之項俾其公私有賴俯仰從容
庶可永杜苞苴以為澄清吏治之本葢上司既受屬官
之餽遺又何以禁止屬官之貪墨甚至以餽遺之多寡
分情誼之厚薄則屬員之優劣何由辨别而吏治尚可
問乎故不能禁止餽遺必不能秉公察吏不能秉公察
吏必不能有益於政治民生此相因之勢一定之理也
各省督撫養亷之項皆經奏聞奉㫖者司道等官亦皆
於公用内支給其無公項可支之員亦應於督撫前陳
明准其收受何項以為用度焉有朝廷既給養亷而仍
收受屬員陋規之理今觀山東巡撫司道等官之私受
陋規如故則他省或有似此欺隱私受者亦未可知著
各省督撫一一嚴查據實陳奏在地方官薪水之資自
不可缺但於屬員之手接受節禮陋規則斷乎不可目
今各省内或有尚未分給養亷之員著各督撫悉心商
酌一面辦理一面奏聞寜可以州縣應出之項解至藩
庫從公發給而不可使其自相授受廢公議而徇私交
　留禮儀交際之名而長貪婪賄賂之弊也倘再有私收
　規禮者將該員置之重典其該管之督撫亦從重治罪
　　又奉
上諭據原任蒲臺縣知縣朱成元印簿内開載餽送巡撫
　布按道府等員各項銀兩經繆沅查出將印簿陳奏自
　雍正元年以來朕屢降諭㫖禁止私餽凡督撫等官皆
　酌給養亷銀兩以供用度黄炳身為巡撫何得仍受朱
　成元陋規由蒲臺一縣推之則通省下司之所餽送不
　知凡幾著大學士詢問黄炳在巡撫任内共受過通屬
　陋規若干務須據實一一供出如或仍有隱匿朕何難
　於山東查問一經查出定將黄炳正法余甸以清官自
　居乃亦收受朱成元之餽送著將所受通省陋規若干
　一一供出塞楞額在山東巡撫任内雖未收受下司之
　規禮但下司有此等授受情弊何以代為徇隱著塞楞
　額將伊所知收受陋規之人一一據實陳奏博爾多亦
　曾收受朱成元陋規伊現在刑部監禁著刑部堂官嚴
　加訊問將伊所受下司銀兩若干一一取供具奏
　　又内務府總管常明奏銷蘆溝橋葢造官房銀兩奉
上諭此朕體恤應試舉子之意俾其有旅次居宿之安而
　無盤查行李之擾但恐各省舉子未必知有新設頓宿
　之處著禮部行文各該督撫通行出示曉諭並令崇文
　門每年查税官員實心奉行嚴飭巡察人役等毋得借
　端稽留額外苛索
　　二十九日奉
上諭各省監生每於考職之時或憚於跋涉或不諳文理
　常託在京之親戚朋友代為應考而本人安坐原籍濫
　竊職銜此等陋習相沿已乆經臣工在朕前陳奏者甚
　多是以數年來朕特遣大臣等司考試之事及後訪察
　知考試之臣亦只能校閲文藝不能除假冒之弊故於
　上年考試之後朕令將一千一百餘人通行引見比時
　伊等自知頂冒情虧不敢報名引見者九百餘人俱經
　降㫖革退其引見之二百餘人朕以為皆係正身又見
　其中有人材可用者因㨂選七十餘人交部即用或令
　外省督撫試用且有加恩用至知縣知州等官者近聞
　此即用人員之内竟尚有頂冒之人似此敢於欺罔可
　謂愍不畏死者矣今朕開恩准其自行出首若代考得
　官之人遵㫖出首朕酌量寛減其罪其託人代考者情
　罪較輕若遵㫖出首但革去監生不治其罪倘代考之
　人與託考之人俱仍前隱匿不首一經察出定將與者
　受者即行正法其從前歴來考職監生有代考得官者
　俱照此例行
　
　
　
　
　
　
世宗憲皇帝上諭内閣卷七十一
　欽定四庫全書
世宗憲皇帝上諭内閣卷七十二
　　雍正六年八月
上諭二十三道
　　初一日
諭直省督撫知府一官管理通郡有察吏之責所關綦重
　如知府得人則能察吏以安民於地方實有裨益但知
　府内有僅係循分供職不能察吏而又素無過犯不至
　於叅劾者此等人員若令其乆任地方於屬員賢否必
　不能詳察周知於吏治無益著各省督撫將現任知府
　詳加甄别其有才具中平不能察吏者一面具題以在
　京部屬改補仍令該員暫留本任辦事一面於本省同
　知以下知縣以上等官内揀選能勝知府之任者保題
　送部引見如所保人員可用准其補授俟伊到任後著
　前任知府交代清楚來京以部屬之缺改用如此則因
　才器使辦理部務得人而各省知府均屬勝任之員矣
　若所保人員到京引見時朕察其才具亦屬中平則仍
　將前任知府留於原任各省督撫宜秉公詳擇以副朕
　澄叙官方之至意
　　初二日奏
上諭響馬强盜從無援赦之條莽鵠立將騎馬執刃肆行
　刦奪之大盜樊二包援赦免罪具題不知何心又莽鵠
　立查審革職吏目王遵致書盧珣等一案奏稱王遵雖
　有營求之私衷未有營求之實蹟等語王遵既有書札
　求其照應情罪顯然不知莽鵠立必欲如何方為實蹟
　也莽鵠立原屬卑鄙之人器量褊小朕因其操守尚好
　是以用為長蘆御史而伊廵鹽任内果能稱職後因甘
　肅廵撫員缺一時未得其人而莽鵠立尚有勤勉向上
　之心遂將伊簡用切加訓誨不意伊自到任以來所辦
　事件處處舛錯即如進藏軍需伊親身在彼料理乃一
　任屬員遲悞寧可己身竭蹷補辦而未將承辦遲悞之
　員叅劾一人總因市恩沽譽欲取悅於屬官而識見偏
　執卑微全不得大臣之體樊二包王遵二案莽鵠立所
　辦錯謬已極著交部嚴察議奏
　　又奉
上諭據福建廵撫朱綱奏稱各省舉行耕耤典禮一案於
　雍正四年欽奉諭㫖選擇潔淨豐腴之地建壇置田照
　例舉行又於雍正五年接到部文頒發儀注内載耤田
　應在東郊但閩省州縣前此已建之壇已置之田有不
　在東郊者今若悉令更改而地勢各有不同或依山濱
　海甚有難於辦理之處為此奏聞請㫖等語朕查禮部
　所議耤田儀注引禮記天子耕於南郊諸侯耕於東郊
　之文是以將各省耤田議於東郊建置此禮部識見拘
　泥之處夫建立耤田必在郡邑近城之地而各郡各邑
　地勢不同其城東一面或依山嶺或近河渠未必俱係
　平壤即無山水阻隔亦未必俱係潔淨豐腴之區安得
　以諸侯東郊為比而令地方有司難於辦理乎況已建
　之壇已置之田又令遷移他所不但耗費更張亦大非
　敬謹䖍誠之道朱綱所奏甚是閩省已設壇田不必更
　動其他各省想與此相𩔖者正復不少著將此諭㫖通
　行各廵撫曉諭所屬知之
　　初四日福建廵撫朱綱叅奏按察使喬學尹踈縱海
　　洋大盜奉
上諭從前朕見喬學尹辦理福建刑名各案甚不妥協即
　知喬學尹茍且因循不肯實心任事已降㫖將喬學尹
　革職並令行文詰問情由具奏乃諭㫖頒發未乆尚未
　到閩而朱綱具摺叅奏前來與朕㫖適相符合夫臬司
　管理刑法為通省民命所關而喬學尹市惠沽名種種
　舛錯毛文銓常賚原係庸鄙無知好行小惠之人不足
　深究高其倬近在同城雖稽察刑名非總督專責然豈
　一無見聞何以並未據實陳奏經朕覺察始將喬學尹
　罷黜凡地方督撫之職原以察吏為要而察吏必先於
　大吏兩司者闔屬之表率斷不可姑容徇庇者也朱綱
　甫到閩撫之任即將喬學尹叅劾實能盡察吏之道甚
　屬可嘉著朱綱將喬學尹任内凡有故縱開脫及辦理
　錯誤各案一一察出審究其幕賓潘姓者即行拏問嚴
　審定擬具奏
　　初六日奉
上諭凡官員有莅民之責其語言必使人人共曉然後可
　以通達民情熟悉地方事宜而辦理無悞是以古者六
　書之制必使諧聲會意嫻習語音皆所以成遵道之風
　著同文之治也朕每引見大小臣工凡陳奏履歴之時
　惟有福建廣東兩省之人仍係鄉音不可通曉夫伊等
　以現登仕籍之人經赴部演禮之後其敷奏對揚尚有
　不可通曉之語則赴任他省又安能於宣讀訓諭審斷
　詞訟皆歴歴清楚使小民共知而共解乎官民上下語
　言不通必致吏胥從中代為傳述於是添飾假借百弊
　叢生而事理之貽悞者多矣且此兩省之人其語言既
　皆不可通曉不但伊等歴任他省不能深悉下民之情
　即伊等身為編氓亦必不能明白官長之意是上下之
　情扞格不通其為不便實甚但語言自㓜習成驟難改
　易必徐加訓導庻幾歴乆可通應令福建廣東兩省督
　撫轉飭所屬各府州縣有司及敎官遍為傳示多方敎
　導務期語言明白使人通曉不得仍前習為鄉音則伊
　等將來引見殿陛奏對可得詳明而出仕他方民情亦
　易於通達矣
　　初七日奉
上諭州縣為親民之官地方事務全資料理凡有委署印
　務者必鄰近地方始能兼顧向來督撫藩司等委員署
　印每憑一己之私心而不計道里之逺近此習相沿已
　乆近日秉公之上司已將此等陋習滌除而其餘尚有
　未能盡改者如常賚官逹之在廣東則以韶州府乳源
　縣令署廣州府之花縣又以廣州府花縣令署惠州府
　之海豐縣此皆隔府差委相去數百里之逺者夫州縣
　一官錢糧必及時徵收盜賊必立時緝捕人命必當時
　相驗承審案件必如限完結若於數百里之外兼攝印
　篆不但顧此失彼諸務廢弛而吏役奔忙人犯拖累種
　種遲悞之處難以悉數嗣後州縣缺出該上司等必須
　選委鄰近官員署理倘正印官一時不得其人即遴選
　鄰近之賢能佐貳官署理如係地方要缺鄰近難得其
　人則將隔府正印官委署而另委官員以署該員本縣
　之事務期人地相宜而各縣公務又不至於遲誤斯有
　裨益倘該上司有市惠徇情任意委署者經朕察出定
　嚴加處分
　　又奉
上諭桑植土司向國棟保靖土司彭御彬暴虐不仁動輒
　殺戮且骨肉相殘土民如在水火朕聞之深加憫惻既
　有被害男婦紛紛來歸情願編入版籍以免殘虐若拒
　而不納則結怨之土民必至無遺𩔖矣朕撫有四海内
　地苗疆皆朕版圖漢土民人皆朕赤子偶有一夫不獲
　皆廑朕懷況數千土民安忍置之度外今俯順輿情俱
　准改土為流設官綏輯彈壓其應行審理之舊案著該
　督撫一併審結但帶兵入内官弁等須仰體朕心不得
　殺戮無辜並曉諭平日奉法之土司仍各安居樂業不
　必疑懼其土民向被桑植保靖二土司殘虐者著加意
　撫恤去其苛政務使出水火而登袵席以副朕除暴安
　民之意如有助惡黨與即行剪除倘歸誠嚮化皆從寛
　釋其向國棟彭御彬應安插何省不令失所之處著該
　督撫酌量定議以廣朕法外之仁仍將此曉諭附近土
　司咸使悉知朕意
　　初九日
諭諸王大臣朕待臣下至公至平從無一毫偏向惟視其
　人何如耳如楊文乾為廣東廵撫石禮哈與阿克敦常
　賚官達四人協力朋謀欲加傾陷而朕早已洞燭其私
　嚴加申飭石禮哈曽面奏楊文乾與伊不合恐被中傷
　朕諭之曰爾等四人協力尚不能害一楊文乾楊文乾
　一人之力獨能害爾等乎後楊文乾具摺陳辯朕諭此
　事朕先已洞悉其隱微何待爾辯爾今自辯轉覺其小
矣總之滿洲漢軍漢人朕俱視為一體並無彼此分别
又如邁柱廵撫江西則按察使積善誣奏之及總督湖
廣則布政使黄焜誣奏之朕察二人之狡詐並加處分
又如李衛為浙江廵撫而黄炳誣奏其雲南藩司任内
之事朕亦洞燭其狡詐自謀之衷曲又如田文鏡為河
南廵撫而蔡珽李紱謝濟世等交結黨與極力排陷後
皆敗露自罹重譴夫邁柱滿洲也李衞漢人也田文鏡
楊文乾漢軍也但能竭忠盡力則彼挾私傾陷之徒無
論其為滿洲漢軍漢人皆不得施其狡獪肆其奸謀曾
見有一人為讒邪所中者哉由此觀之朕之公平而無
偏向可知矣爾諸王大臣須存同朝共事之公心不可
畧有分别畛域之私見每遇一事惟事理之所在即秉
公持正齊心併力據理以辦之勿稍存一滿漢形迹於
胸中以致事有參差葢同朝之人雖地分不同其所辦
之事即皆朝廷之事也何有於滿洲何有於漢人何有
於漢軍䝉古而生彼此之見哉國家須滿漢協心文武
　共濟而後能致治夫文武不可偏重而滿漢顧可以偏
　向乎心無偏向則公公則未有不和既公且和是以百
　官得其序萬事得其宜而天下莫不治平矣人有自患
　其孤立者此謬說也古之所謂孤臣者其上讒諂蔽明
　舉朝皆以邪曲害公義而其人孤忠莫白故謂之孤今
　之人縱有矯然自異於衆者豈得謂舉朝無一同志況
　朕以公正無私之心臨莅於上為臣者果能忠誠自矢
　而與上一心一德雖舉朝無同聲附和之人其為不孤
　也孰大焉從來上下交而其志同其要總在一誠誠之
　為道有感必通爾等以誠來朕即以誠應設或爾等不
　誠而以詐偽來亦必不能逃朕之洞鑒也勉之愼之
　　初十日奉
上諭楊文乾才識優長辦事勤敏簡任廵撫以來實心供
　職粤海要地正資料理伊自閩回粤於五月間即患畏
　風心煩之症而急公念切猶力疾辦理不以病狀奏聞
　洵屬殫力封疆之臣其心實可憐惜今聞溘逝深為憫
　惻應得䘏典著察例具奏前石禮哈阿克敦常賚官達
　希冀廣東廵撫之缺將楊文乾揑造欵蹟朋謀傾陷朕
　洞燭其私楊文乾得以保全今楊文乾身故或此輩結
　黨傾害之人串通買囑地方惡棍凌侮其家屬亦未可
　定著孔毓珣嚴行察訪倘有此等立挐重治其罪楊文
　乾柩櫬起程之日著省城官吏齊集奠送所過廣東地
　方文武官員親徃奠醊並遣人䕶送其别省經過州縣
　亦著地方官照看
　　十四日奉
上諭凡各衙門事件交與科道官員稽察者葢欲其按限
　歸結不致遲悞也近見科道行查之案其衙門隨便託
　詞回覆而科道遂不復問情由是科道之稽察不過查
　其遺漏而已其遲延之故並未致問殊非差委科道之
　本意嗣後若但以行查塞責遇有不應遲延之案該衙
　門託詞回覆而科道官並不詳查其應否以為已經行
　查與己無渉即置之不問者經朕察出定將科道官一
　併處分
　　又奉
上諭據四川建昌總兵趙儒奏稱刑部催追借欠魏之耀
　銀三百兩一案實係當日年羮堯幫貼進藏路貲並非
　借項今願在川省布政司衙門交納等語趙儒出兵進
　藏年羮堯幫給路費銀兩此係情理之常年羮堯借公
　用錢糧以市已恩其咎自在年羮堯與趙儒無渉趙儒
　名下催追銀兩著寛免
　　又刑部等衙門議駁安徽廵撫魏廷珍將致死人命
　　之賈榮生題請留養奉
上諭賈榮生依擬應絞著監候秋後處決大臣執法貴得
　其平始無偏輕偏重之弊克副明刑弼敎之意屢降諭
　㫖甚為明晰今魏廷珍又以不合例之人題請留養且
　稱與例相符顯係市恩枉法著魏廷珍明白回奏並將
　魏廷珍交部嚴察議奏以為人臣市恩枉法者之戒
　　又御史晏斯盛陳奏並未令人乘馬導引前鋒兵丁
　　等借端查拏奉
上諭凡官員等車馬儀從之屬各有等次從前降㫖申飭
　者原以重體統而防僭越今左翼前鋒兵丁等借端滋
　擾混行查拏甚為多事若被屈官員隱忍不言則此輩
　益至肆行無忌晏斯盛據實陳奏甚屬可嘉著交部議
　叙其生事妄行之兵丁及該管之官員等著該部察議
　具奏
　　十六日奉
上諭據河東總督田文鏡奏稱前孟津縣民人翟世有不
　取遺金仰䝉恩㫖旌奬臣接准部文已通行出示宣布
　皇仁使河東兩省之人咸知感奮效法以成一道同風
　之治今又於雍正六年七月初三日據歸德府知府唐
　綏祖詳報商邱縣丁家道口賣麵貧人陳懷金於四月
　十四日拾得江南羊客王盛立之銀二十四兩八錢不
　肯私取及銀主找尋陳懷金問明銀色數目相符全數
　付還力辭酬謝此與翟世有之還金相仿仰見聖敎流
　行之速相應奏聞等語朕訓誨臣民惟以正人心厚風
　俗為首務期於薄海内外去澆漓之習敦仁讓之風今
　豫省鄉民不拾遺金者既有孟津之翟世有又有商邱
　之陳懷金見利思義暗室無欺古稱難得之事一時屢
　見可見民心淳樸性善皆同率敎從風顓䝉更㨗實風
　俗轉移之機會朕心深為慰悅倘各省逺近之人觀感
　興起不貪茍得之財共息營私之念安分知足循理奉
　公不必遇有還金之事而人人各懷樂善之心則不但
　　比户可封成國家昇平之治而為善之家必䝉
天祐慶澤積於家室福果貽於子孫其獲報不亦多乎朕嘉
　　陳懷金之亷讓公平而望衆人之黽勉則傚故特賜表
　　揚再申訓諭咸使聞知陳懷金著給與九品頂帶賞銀
　　五十兩以旌其善
　　　十七日奉
上諭蝗蝻最為田禾之害然迅加撲滅猶可以人力勝之
　昔我
聖祖仁皇帝訓飭地方各官諄諄以捕蝗為急務其不力者
　　加以處分無非養民防患之至意乃州縣有司徃徃玩
　　忽從事不肯實心奉行而小民性躭安逸憚於捕滅之
　　勞且愚昧無知又恐捕撲多人以致踐傷禾黍瞻顧遲
　　廻不肯盡力不知蝻子初生就地撲滅易於驅除一或
　　稍懈聽其生翅飛揚則人力難施且至蔓延他境為害
　　不可言矣前江南總督范時繹摺奏邳州地方有蝗蝻
　　萌生朕即諭令竭力撲滅旋經該督奏聞該地方官已
　　經撲盡比即批諭范時繹云撲盡之說朕實未信須令
　　有司實力奉行無俾遺種莫被屬員䝉蔽近聞彼處蝗
　　蟲該地方官並未用力撲滅與朕前㫖相符矣地方官
　　如此怠玩從事而督撫尸位付之不聞是何理也著范
　　時繹查明題叅並將該督撫交部嚴加議處以儆怠玩
　　嗣後各省地方如有蝗蝻為害之處必根究其起於何
　　地其不將蝻子即時撲滅之地方官著革職拏問若蝗
　　蟲所到之地而該地方官玩忽從事不盡力撲滅者亦
　著革職拏問并將該督撫嚴加議處
　　又户部議覆條奏散給孤貧銀米并修葺養濟院奉
上諭孤貧銀米既不假手吏胥又不專責丐頭而令地方
　官親身散給勢所必不能周條奏原屬虚文部議亦甚
　浮泛至養濟院年乆頽廢者應交州縣官量行修葺但
　州縣養亷之項諒無餘資而令其設法修葺或致派累
　民間更滋紛擾部議未將何項報銷之處議及亦屬踈
　漏著再行詳議具奏
　　十八日
諭江南督撫總河河工固屬緊要而州縣官均有地方民
　社之任所關尤重沿河州縣缺出該督撫將工程効力
　之人題補伊等雖能辦理河務但民社事件最為緊要
　該員等未必即能諳練今署江南總督范時繹等保題
　周之準等七人於河工事務自屬所長至果否能勝民
　社之任難以遽定此現出各缺著將該員掣補委署令
　該督撫留心試用如一年後果能實心任事有益地方
　　該督撫會同總河另行具題實授
　　　十九日奉
　上諭朕屢降諭㫖嚴禁官員等收受陋規以清吏治今朱
　成元印簿所開黄炳余甸收受之項鑿鑿可據及詢問
　　黄炳余甸伊二人尚掩飾巧辯不肯承認甚屬可惡著
　　將黄炳余甸革職解徃山東交與田文鏡岳濬繆沅將
　　此案及通省屬員餽送之處一一嚴審定擬具奏博爾
　　多現在江南質審别案著該部行文江南督撫將伊收
　　受朱成元及通省屬官規禮訊取確供移送東省倘博
　　爾多不吐實情即加刑訊
　　　二十二日陜西廵撫西琳題叅原任刑部尚書張廷
　　　樞在籍中允張縉奉
　上諭陳夢雷係降附耿逆之人䝉
聖祖仁皇帝宥其重罪從寛發遣後又開恩赦回京師令其
　　在誠郡王處行走乃伊生事招搖交結邪黨意欲擾亂
　　國政其種種不法之處朕知之甚悉此誠國家之逆賊
不可一日姑容者也本欲明正其罪置之重典因伊惡
蹟多關係誠郡王若聲張究問則牽累匪輕朕心實為
不忍是以於雍正元年仍令將伊發遣不使留住内地
煽惑人心似此重罪之犯而刑部尚書陶頼張廷樞於
朕初登極之際徇情枉法故意寛縱二人之罪實不可
逭本應將陶頼張廷樞即時正法因陶頼等踈縱之案
係隆科多參奏者且在朕前極言陶頼平日貪贓妄行
之處朕知隆科多與陶頼張廷樞原有嫌隙意欲假公
濟私是以特寛二人之罪止令降職閒居此朕莫大之
恩伊二人當深知感戴省愆改過昨陶頼藏匿勒什布
贓私數萬兩始初該旗王大臣詢問時尚敢傲慢不恭
咆哮狂肆不肯承認及至欲加刑訊始一一據實供出
目今此案尚未審結將來陶頼自有應得之罪另有諭
㫖至於張廷樞名下應追銀兩皆貪婪不法之贓欵自
當遵奉法度速行完納何至以抗延被叅伊子張縉又
稱病家居不肯供職効力顯係父子心懷怨望又復倚仗
　聲勢蕩檢踰閑聚斂營私剥削鄉里甚属可惡張廷
　樞張縉俱著革職拏問交與該督撫嚴審定擬具奏若
　云士可殺而不可辱伊等便應依律正法也
　　二十六日奉
上諭據繆沅等奏稱山東鹽運使梅廷對諸事廢弛不能
　清察鹽政利弊容另疏題叅等語梅廷對著解任山東
　運使員缺著山東糧道魯國華調補梅廷對人雖老實
　忠厚而才識短淺即運使職任尚不能料理塞楞額何
　所見將伊委署臬司之事顯係茍且塞責不以刑名重
　務為念著將塞楞額交部嚴察議奏
　　又奉
上諭烏䝉鎭雄改土歸流經總督鄂爾㤗請設鎭營將援
　勦左右協官兵裁撥烏䝉并將威寧一鎭改營所餘官
　民移駐鎭雄朕已降㫖允行從前維西移駐之弁兵俱
　加恩賞給今烏䝉一鎭亦係新添應沛恩膏俾其資斧
　豐裕著將撥駐之弁兵等照維西之例交與鄂爾泰酌
　量逺近分别賞賚以示朕加惠邊地弁兵之至意
　　二十七日奉
上諭據繆沅等奏稱山東商人將舊引䕶新重複影射一
　案查自康熙五十二年起應追賠銀一百零五萬餘兩
　商人劉衮等已經自認桑園設闗之後官引疏通新舊
　接䕶原有陋弊情願將影射銀兩於雍正六年内上課
　四十萬兩其六十五萬餘兩在明年一年内分限全完
　又稱自順治八年以後應追重複影射銀四百餘萬兩
　應否分年著追等語夫鹽務積弊雖始於順治八年然
　自順治八年至康熙五十一年歴歲已乆承辦之商屢
　易其人此時難於究問其應賠之四百餘萬兩免其著
　追至於康熙五十二年以後商人認賠銀兩稱於今年
　明年内分限全完此乃商人目前畏懼刑罰勉强承認
　而将來力不能完仍至歸於無著於國課無益似此積
　弊種種歴來東省之廵撫及巡鹽御史等官安得推為
　不知其中必有通同作弊之處應再確詢商人令其一
　一供出有應賠者派令分賠其在商者稍寛其限則受
　賄作弊之官員不至脫然事外而商力亦紓實有裨益
　著該部另議具奏
　　二十九日奉
上諭據浙江學政王蘭生摺奏生員以立品奉公為尚若
　有潛通胥役欺隱錢糧包攬抗欠者一經查出即行黜
　革重處又於按考所至嚴加曉諭併令地方官開報使
　其完糧然後收考若能乆而成風人人以急公為榮以
　欠糧為恥則士習民風愈覺醇厚等語天下之人不外
　乎士與民天下之俗不外乎士習與民風士民雖分而
　為二而其實則一也有司有治民之責學政有課士之
　任雖各有專司而其實則相為表裏也嘗見有司但以
　為職在臨民而置學政於不問而學政則以為統屬士
　子若不優容庇䕶無以博其稱揚因而曲為徇隱百計
　包荒遇有生員違抗錢糧者又以為催科乃地方官之
　事與督學無渉以致士子無所忌憚此等陋識實庸劣
　學臣之所同也不知士子乃百姓之坊表士習不端民
　風何由而厚況倚仗青衿抗延國課則士品頽壞已極
　其害實在世道人心不僅關係錢糧之逋欠而已王蘭
　生令地方官開報欠糧之生員必俟完納方准收考俾
　人人以急公為榮以欠糧為恥此實鼓勵化導之善政
　而他省學政從未有如此舉行者未必皆見不及此大
　抵瞻徇茍且之習未除耳王蘭生著交部議叙向來浙
　江士習澆薄中外所知朕為世道人心計不得不嚴加
　整理今二年以來李衞王國棟王蘭生先後奏稱兩浙
　士子感朕訓誨之恩省愆悔過將舊日囂凌奔競之習
　痛自改除可稱士風丕變前年朕原降㫖浙人秉性聰
　慧既知讀書必明大義非如强悍執滯之難於感化者
　一經指示則醒悟亦必最㨗不出二三載可以望其自
　新今果然矣明年即届鄉試之期浙省士子准其照舊
　鄉㑹考試以示朕訓俗牖民樂聞遷善之至意
世宗憲皇帝上諭内閣卷七十二
　欽定四庫全書
世宗憲皇帝上諭内閣卷七十三
　　雍正六年九月
上諭三十二道
　　初一日奉
上諭各省所舉名宦鄉賢該部奏請勅下九卿㑹同本省
　部院官員詳慎核定等語朕思既係本省之人在伊等
　瞻顧鄉曲之情或有難於直語之處且同在一省而隔
　越府縣即未能深知確實所言何可為據著仍交與原
　舉報之地方官令其再行確查倘從前所舉不實准其
　檢舉不加處分若所舉確實著出結保送日後倘查出
　冐濫將出結之員從重議處
　　又奉
上諭查康熙五十六年禁止南洋貿易案内經九卿議定
　嗣後如有出洋之人留在外國者該督撫行文外國將
　留下之人令其解囘即行正法後經施世驃題請䝉
聖祖仁皇帝特恩令康熈五十六年以前出洋之人俱載囘
　　原籍隨於五十九年内福建浙江等省奉報出洋囘籍
　　之人將及二千名嗣後則再無奏報囘籍之事是五十
　　六年以前出洋之人其願囘籍者皆已陸續返棹而彼
　　地存留不歸者皆甘心異域及五十六年以後違禁偷
　　徃之人矣目今洋禁新開禁約不可不嚴以免内地民
　　人貪利飄流之漸其從前逗留外洋及違禁偷徃之人
　　不准囘籍
　　　又奉
　上諭據福建巡撫朱綱摺奏閩省州縣存留錢糧項下每
　　年額共馬快工食銀三千三百餘兩草料銀六千餘兩
　　此項於康熙十七年間奉裁後於康熈二十二年仍復
　　其舊而其實有快無馬每年餘剰草料銀六千餘兩藩
　　司遂分送督撫等衙門書吏為鹽菜之需相沿四十餘
　　載合計冐開銀不下二十餘萬兩此實關係錢糧應請
　　徹底清查於原任督撫藩司名下分股著追嗣後將此
　項永充兵餉至於幚補督撫衙門書吏之處臣同督臣
　酌量捐給等語朕覽朱綱所奏甚為明晰可嘉但從前
　督撫等沿習陋規未肯釐剔亦尚屬可恕著將從前應
　追銀兩不必究問嗣後著朱綱與布政使趙國麟秉公
　辦理可也
　　又奉
上諭凡强盜俱應正法者尚且分别首從而竊盜拒捕傷
　人者槩行斬決未曾分别首從乃係從前九卿疎漏之
　處著九卿另行定議具奏
　　初二日奉
上諭各省水師兵丁惟福建最為熟練朕前降㫖令藍廷
　珍揀選五十名發徃浙江照陜西兵丁赴浙之例令其
　補充營伍教習浙江水師兵丁其起身盤費及到浙安
　挿之處令髙其倬李衛照例賞給查湖北湖南共有水
　師七營向來操演亦未精熟須得閩人為之教導著照
　浙江之例令藍廷珍揀選熟練之兵丁五十名發徃湖
　廣交與總督提督分撥各營令其教習其起身盤費
　及在楚安挿之處亦著髙其倬邁柱等照浙江之例
　料理賞給再舊例湖廣鎮標協標考拔千把先行咨
　送提督轉送總督再加考試方行補用但湖南湖
　北路途遥逺又隔洞庭之險㣲弁徃返艱難資斧
　不易且致久曠汛守嗣後以湖北二十四營千把
　専隸總督考定知㑹提督湖南二十四營千把専
　隸提督考定知㑹總督俾㣲員得省逺行之費而
　汛守亦不至於久曠若新任總督提督到楚之時南
　北各標武職等官仍聽總督提督通行調試分别優
　劣
　　初三日奉
上諭軍需案内代兵分賠銀兩一項從前請㫖時止將一
　千兩以上之滿洲官員開列進呈而未曾開有千兩以
　下之官員是以比時降㫖將千兩以上者寛免而未及
　其餘今覽册内既有千兩以下之官員豈有多者從寛
　而少者轉行勒追之理此乃從前開列踈漏之處著将
　千兩以下者一體寛免
　　初四日奉
上諭前據廣西學政衞昌績疏稱梧州府藤縣所有部發
　在京官員刺錢名世之詩二册經教諭譚玉琪借與監
　生胡祚悠霍廷杞閲看私加圈㸃甚屬狂肆等語今朕
　将原書調來親覧見書中詩句数處伊以己意加圈於
　旁並無狂妄指摘之處此乃逺方之人迂濶庸愚一時
　錯誤不必深究著將私借官書之教官譚玉琪罰俸一
　年衞昌績於此等事不肯隐匿據實叅奏則其小心謹
　慎可知著給與紀録一次
　　初五日刑部議奏湖廣總督楊宗仁應賠銀穀奉
上諭楊宗仁一生居官清亷乃實心任事之大臣此案應
　賠銀穀從寛免追倘伊任内再有應賠之項照趙申喬
　之例槩從寛免
　　初六日奉
　上諭陕屬之河西官員等奉職邉方地瘠事繁非内地可
　　比加以承辦大差更多勞費朕心深為軫念聞向来各
　　官養亷皆於徵糧耗米内分𣲖支給朕思耗糧一項未
　　能充補大小官員之用查三邊稅務有贏餘銀兩著總
　　督岳鍾琪㑹同該撫将河西道府㕔州縣衞所分别大
　　小衝僻於河西税羡耗糧二項下比照陕員銀数支給
　　以為飬廉之費具摺奏聞即行辦理俾伊等用度從容
　　勤於職業以副朕加恩邊地官員之至意
　　　又奉
　上諭原任南陽總兵官李永陞居官不職且得受軍政陋
　　規經接任官恭劾部議革職治罪具奏朕令發往阿爾
　　泰驛站坐䑓効力今年春間朕恭閲
聖祖仁皇帝實録見原任四川總督李國英擒勦逆㓂勞績
　　茂著因令查其子孫帶領引見比將伊孫李永安授為
　　副叅領并知李永陞即李國英之孫特從臺站地方調
　　囘授為叅領面諭之曰爾不自念爾之祖父勉為好官
　　然朕心實不忍忘爾祖父之勞績也今加特恩宥過錄
　　用爾其思之勉之昨該旗奏伊名下應追未完銀兩伊
　　情願變產扣俸完納朕又降㫖免追矣大凡官員等之
　　祖父為國家宣力抒誠致身殉節者其子孫應體祖父
　　之忠心倍加黽勉以紹家聲斯不愧名臣之後若犯法
　　婪贓虧空國帑不修名節有玷家風是不忠之外又加
　　不孝之罪以情理論之應加倍重懲然朕繼述
先志褒功奨善追維往昔時時眷注於懐是伊等不肖之子
　　孫忍於自忘其祖父而朕則不忍以其子孫之不肖遂
　　忘其先人之善不加恩於其後嗣也著八旗通查凡有
　　祖父陣亡盡節及偉績殊勲載在國史而子孫犯法問
　　罪及虧空拖欠者無論已結未結著該旗大臣等秉公
　　據實確查具奏又漢人中如嵇曾筠之父錢以塏之祖
　　皆能抗節捐軀舎生取義已荷國恩優加榮奨又如趙
　　申喬楊宗仁清亷公正乃國家實心任事之大臣其任
　　内一切應賠銀兩朕豈忍令其子孫賠償已經降㫖槩
　従寛免不得絲毫牽累著各省督撫等確查所屬有居
　官清正如趙申喬楊宗仁湯斌陳璸張伯行之比而其
　子孫犯法問罪及虧空拖欠者無論已結未結俱行秉
　公據實具奏不得稍徇情面其祖父若係陣亡盡節者
　亦照八旗例查奏八旗及各省督撫查奏之處俱著具
　摺交送内閣陸續進呈候㫖
　　初八日奉
上諭京城添設倉厫收貯米石甚屬緊要前交與工部㑹
　同倉場衙門相度髙阜之處興工修葢已逾数月未經
　議覆工部是何意見著吏部侍郎普泰署戶部侍郎常
　徳夀㑹同工部作速相度地方乗此天氣晴明路途乾
　燥採運物料修葢倉厫以便来年收貯米石
　　又奉
上諭聞今嵗福建地方有數縣雨水畧少秋成未必全收
　閩省地狹人稠每年米穀不無借資於鄰省今既有少
　雨之處恐明春米價騰貴不可不預為籌畫著將浙江
　漕糧截㽞運送以偹閩省平糶或十萬石或十五萬石
　或二十萬石著浙江總督李衞㑹同福建督撫酌定數
　目若干並如何運送接運之處俱著兩省督撫速行妥
　議辦理
　　十四日奉
上諭大凡省㑹之區民居稠密人烟凑集一或弗戒於火
　每至比屋延燒被火之家倉皇搬運兼有無賴棍徒以
　救火為名利其所有乗機搶竊此時地方官員雖率領
　衙役赴救而心力不齊且救火之具不備難以撲滅昨
　因湖廣荆州居民失火蔓延鄰舍行令該地方官倣照
　京城置備救火器具以資防範今著各省督撫一體遵
　照於省㑹之地不得派累里民酌用何項銀兩多設水
　桶水銃鈎鐮麻搭之𩔖分貯各門令文武各官派定人
　役兵丁倘遇火警齊集救護即時撲滅並将搶火惡棍
　查拏従重治罪向例地方失火延燒屋宇稍多者地方
　官員例有處分近多視為具文或曲為掩飾嗣後著該
　上司嚴查叅劾不得徇情𨼆匿其或赴救不力以致延
　燒多戶至數十家以上者著據實查叅嚴加議處至於
　各府州縣並令該地方官悉為㽞意預偹防範以副朕
　恤民禦患之至意
　　又奉
上諭原任廣東廵撫楊文乾係宣力封疆之大臣朕聞其
　病故心甚憫惻聞阿克敦自廣西囘至廣東與官逹方
　願瑛等懐挟私怨以楊文乾病故為快演戲開筵置酒
　稱慶又楊以寧係獲罪應行拘禁之人公然乘轎至伊
　等之寓酣歌讌㑹無所忌惮似此囂陵惡薄之風以大
　臣之摧折為幸其存心甚屬可惡著將阿克敦官逹方
　願瑛楊以寧拏問嚴加拘禁交與孔毓珣傅泰等嚴審
　定擬其四人名下所有各案俱著審眀嚴加治罪孔毓
　珣身為總督一任伊等之肆意妄行不加約束甚屬無
　恥若查審各案再稍有瞻徇寛縦之處經朕察出定行
　從重議處
　　又奉
上諭原任布政使許兆麟家人周良周轉既經該旗屢次
　咨提周良周轉是否旗人理應押解到旗質辨該地方
　官有何確見據惡奴一面之詞抗違徇庇始終不解顯
　有情弊著交與新任廵撫張坦麟將承查徇庇之該地
　方官逐一查奏其周良周轉之家産及許兆麟藏匿寄
　頓之貲財什物著詳細究查造册報部毋得少有遺漏
　候審眀定奪將周良等解旗質審倘仍不據實查出任
　其隠匿日後察出將許兆麟不能扺完之欠項即於隠
　匿徇庇之該地方官名下著落分賠
　　十五日吏部將碭山縣知縣何鍾瑞議處具奏奉
上諭此項稅銀何鍾瑞既經差役薛之莪管押起解其空
　頭批文或該役作弊私自偷換亦未可定今解差現在
　發審尚未究詢明白遽將該縣議以革職未為允協著
　署撫尹繼善將此案情由提審明確併將何鍾瑞居官
　如何之處據實具奏
　　十六日奉
上諭朕命内外諸臣各保一人今衡永郴道汪榯保舉伊
　父汪澐奏稱伊父學問政事久切㽞心忠愛之性出於
　至誠等語薦賢為國有内舉不避親之義朕原有㫖兼
　聞汪澐前任刑部司官時尚能辦事現今有四川叙州
　府知府員缺即著汪澐補授伊當實心報効倍加黽勉
　倘怠忽營私不能稱職致其子有薦舉非人之罪則是
　在國為不忠在家為不慈而汪榯以私情保舉䧟其父
　於罪戾則是在國為不忠在家為不孝矣倘有此等情
　弊必將汪澐汪榯俱從重處分以為為人臣子者之鍳
　　十七日奉
上諭陜西平涼府知府李桐因察核屬員被知縣卓鳯詔
　詳掲經莽鵠立題叅已降㫖解任質審今據總督岳鍾
　琪奏稱李桐查買駝隻頗能盡心辦理目下軍興需才
　孔亟似此能員題叅解任不得辦事深可惋惜等語朕
　前曾屢降諭㫖督撫大臣當為國家愛惜人才如有賢
　能之員不得以小過微愆遽行叅奏令其廢棄李桐為
　伊父生日受屬員夀屏此猶情理之可恕者莽鵠立不
　念其平日居官實能効力之處即行叅奏殊非大臣公
　忠為國之意李桐著照岳鍾琪所請免其觧任候審仍
　留原任効力辦事
　　二十三日奉
上諭戰船闗係緊要從前修理不能堅固併逾限遲延官
　員議䖏之例似屬稍輕嗣後修理戰船不能堅固及逾
　限遲延者應嚴定䖏分以示儆戒但從前定限過於緊
　廹應作何寛展限期俾承修官員得以從容辦理又該
　上司等或有勒掯掣肘以致辦理遲延亦應定以䖏分
　俱著九卿詳悉定議具奏
　　又奉
上諭今年各省奉㫖緩決人犯著大學士三法司九卿㑹
　同將各案細加詳查確議其中如有情罪稍輕尚可原
　宥者將該犯情由分别開明逐省陸續具奏即内有特
　㫖治罪之案亦必詳酌務須情罪允協以期至當
　　又
諭貴州巡撫張廣泗從前石禮哈署理貴州巡撫印務時
　曾摺奏古州八萬地方未入版圖其人愚悍無知徃徃
　互相讐殺時出刦奪擾累居民今各䖏苗蠻皆傾心嚮
　化獨此一隅未通聲教應請用兵勦撫等語朕比時批
　諭石禮哈古州八萬苗人雖未歸政化但用兵進勦震
　懾苗衆朕心實為不忍所請切不可行是以石禮哈遵
　奉諭㫖而止後因爾奉差經過其地報稱苗人等歡欣
　迎接情理恭敬僉稱願歸版圖共沐聖化朕又訪問從
　滇黔來京之大臣亦云彞情恭順是實朕思内地苗疆
　之人皆吾赤子其果能抒誠歸嚮者朕豈忍令其獨在
　徳化之外是以准爾所奏令爾料理撫綏以慰苗衆近
　聞爾到彼地有撫勦兼行之事想因苖寨繁多心志不
　一其中有實心歸附者亦有中懷疑懼而未即就撫者
　若倉猝之間脅以兵威未免戕殘苗命且强所不願非
　朕本懐今特遣翰林官二員前來將朕意宣諭倘伊等
　到日爾所料理之事已竣則加意撫綏使之得所倘或
　執迷不悟切勿徒恃兵力殺傷苗民統俟從容再行化
　導以副朕好生胞與之至意
　　二十三日奉
上諭論語曰百姓足君孰與不足朕宵旰孜孜惟以足民
　益下為念是以各省逋賦則蠲至數百萬每年正額則
　免至數十萬凡興作工程俱支國帑偶逄旱澇蠲賑兼
　施此中外所共知共見者乃邇年以來各省督撫等有
　以地方舊有之項不敢入已奏請歸公者比時陳奏之
　際似出急公奉法之心今細加體察此等欵項多係地
　方相沿之積弊歴年未革之陋規不取之於民即取之
　於國者一種欺世盗名之督撫往往奏請歸公以博清
　亷之美譽更有本係一己之贓私入己囊槖又恐敗露
　不敢私吞不得已而奏請歸公以蓋前愆又或回䕶前
　任之員而奏請歸公以掩其短則是諸臣欲沽一己之
　　名欲逃一己之罪而巧借奉公之說為此遮飾之計也
　　著各省督撫等悉心確查若無礙於國無礙於民可以
　　歸公之項則將縁由偹細聲明具摺陳奏候朕批示其
　　有上竊之於國而下取之於民者則應永行裁革不許
　　借歸公之名以遂其私心而掩其積弊如有仍蹈舊習
　　者經朕察出定嚴加䖏分
　　　又奉
　上諭楊緒因行止不端
聖祖仁皇帝將伊革職發回原籍拘禁不許出境聞伊毫無
　　忌憚生事妄行出入公門交結文武大員種種不法今
　　又侵蝕國帑違誤堤工情罪甚屬可惡應交與該撫將
　　伊家産查明即充本䖏公用至桑植新設地方楊緒潛
　　往彼䖏其中必有情由著該撫嚴加訊審務將實情究
　　出另行定擬具奏到日再降諭㫖
　　　又吏部議奏兵部尚書查弼納等徇情給發路引照
　　　例䖏分奉
上諭石文焯永夀俱著銷去加二級抵降二級免其降調
　三㤗楊汝榖胡煦俱著銷去加一級抵降一級仍降一
　級從寛留任查弼納著降二級從寛免革任仍將降級
　之䖏註册於應行開復之後再俟三年無過方准開復
　嗣後革職降調留任之員再有降革䖏分朕復加㤙寛
　免留任者俱照此例將後案註册俟前案開復再將後
　案計至三年無過准予開復其有數案䖏分者計案遞
　加永著為例
　　二十五日奉
上諭據刑部奏稱江西省情實斬犯譚公安於秋審後發
　回中途脱逃等語譚公安既經該撫審擬情實係應斬
　重犯自當添差幹役嚴行防䕶何至中途脱逃顯有賄
　縱情弊甚屬可惡著該撫嚴加訊審務得實情定擬具
　奏逃犯譚公安著該撫勒限責令地方官嚴緝務必拏
　獲倘逾限不獲即將該地方官重治其罪
　　二十七日奉
上諭大凡為臣者必以報稱君上為心而不得有瞻顧身
　家之念從古聖賢之所以教忠皆是道也蓋在平時則
　正其誼不謀其利明其道不計其功孝弟忠信一一皆
　盡其實而不可有一毫之虚假及乎居官則國爾忘家
　公爾忘私盡屏其偏陂黨同之習悉去其沽名市惠之
　念此之謂實心任事而智名勇功於是乎出内不欺衾
　影即外不愧大廷矣夫臣下之用心在上未有不燭照
　其㣲洞悉其隐者古之良臣有嘉謀嘉猷則入告於内
　而順應於外其誠意之交孚何如其懇摯茍或挟詐任
　術飾貌修文隐微有潜伏之私則必不能忠敬以事上
　而上有不知其情偽者乎凡學古入官者宜矢之以至
　誠將之以篤敬秉虚公以揆大中之則務正直以遵王
　道之平存忠君為國之實心務立身行道之大本以此
　自勉更以此交勉則可以成明良一徳之盛矣
　　又奉
上諭各省考取㧞貢原欲遴選儒生以𢎞教育向來之例
　俱於現考一二等生員内擇其文行兼優者以為選㧞
　但恐作文有一日之短長而文理平通不列優等者其
　人或品行端方才識練逹足備國家之用亦未可定若
　但論文去取則此等之人難以入選嗣後著各省學政
　不必拘一二等之生員俱准収考酌量試以時務䇿論
　其人果有識見才幹再訪其平日品行端方即正考未
　列優等亦准選㧞伊到成均肄業仍可學習如此則文
　行兼収可以昭國家廣攬人材之典
　　二十八日奉
上諭聞卦子匪𩔖隸籍於江南之廬鳯及河南山東直隸
　山陕地方其男婦皆習拳棒技藝攜帶馬騾遨逰各省
　每遇人烟稠宻之地則以技藝博取錢米及至孤村獨
　舎行旅單身則恣意搶奪與盗賊無異自康熈五十四
　年陳四一案之後已經嚴禁然伊等雖不敢㳺蕩逺行
　而在本省徃來者尚未止息且有别託名色而其實仍
　是卦子之肆害藏奸者如陕西永夀縣一案則公然持
　械拒捕搶奪賊犯其肆行不法可知又聞漢中府盤獲
　挈家㳺蕩之男女數十口現在審訊嗣後著該地方官
　悉心稽查倘有此等匪𩔖潜匿境内即著查出押解回
　籍取具収管編入保甲如在外别有夥盗不法事情仍
　按律治罪倘容留之地方不行查出或已經觧回之後
　縱令再出者將該管官嚴加䖏分
　　二十九日奉
上諭東省吏治廢弛倉庫錢糧尚有虧空且多那新掩舊
　及仍復収受陋規加増火耗科𣲖等弊是以特命田文
　鏡為河東總督整理清查掃除錮習雖管理錢糧係巡
　撫專責然岳濬以少年新辦巡撫之事或有未諳田文
　鏡練逹老成經理豫省錢糧已有成效則東省錢糧於
　積弊叢生之後應悉聼田文鏡主張料理岳濬與費金
　吾盡心竭力協同賛助則自無不清釐之患矣倘稍存
　怠忽之念經朕察出定將布政司嚴加䖏分該撫一併
　議䖏又前邁柱差徃江西辦理錢糧甚為妥協今湖北
　湖南錢糧亦有不清者著邁柱與巡撫一同辦理凡各
　省錢糧總督舊無兼辦之責今令田文鏡邁柱兼理者
　乃因人而施後不為例
　　又奉
上諭布蘭泰在江西巡撫任内所叅屬員其中恐有屈抑
　著署撫張坦麟秉公詳察除贓欵審實之員照例治罪
　外其本無欵蹟止於降革去官及叅欵本重而該員情
　罪尚輕與原叅不符者俱著張坦麟察審明白咨送吏
　部引見
　　又
諭大學士九卿昨奉使安南之副都御史杭奕祿内閣學
　士任蘭枝囘京復命朕召見之際備問安南地方風土
　據奏彼處人民蕃庶畜産饒裕朕聞之甚為欣羡兼以
　自愧於中葢安南特海濱一隅之地耳而能如此朕臨
　御天下中外一家早夜孜孜勵精圖治惟期四海之廣
　兆民之衆人人各得其所皆俾安居樂業共慶豐盈風
俗淳龎家給人足以臻唐虞三代之盛乃宵旰勤求已
厯數年而兹心未能如願此所以聞逺邦之風土而恧
然抱歉也自古太平郅隆之世必由明良合德君臣交
勉今朕以實心行實政不自暇逸中外諸臣可勿精白
乃心謨猷入告共賛久安長治之盛美乎朕秉性虚公
樂聞善言凡諸臣陳奏之切中事理可以施行者無不
備為採納實能従善如轉圜乃朕之出於至誠可以共
信者爾諸臣何不各抒其誠以責難陳善為事君之正
道乎即如近日勾㽞各省罪犯關係至重必當揆諸天
理人情以求至當在朕原無成見期與内閣諸臣悉心
酌定乃朕咨訪之時毎見學士塞楞額德新囘奏尚有
迎合之心塞楞額德新皆係讀書之人豈有人命至重
可以迎合上意而不據理陳奏者乎從来執法之臣皆
秉公持正即如以鞭撲加人偶然迎合尚且不可而况
勾决之重務乎人臣事君必以至誠感孚稍或有意迎
合其舉動詞氣之間必昭然可見不可掩也至若刑部
　為刑名之總匯所定案件惟在得其至平若有意從寛
　與有意加嚴皆為不可毎見刑部於外省督撫所擬過
　嚴之處皆即照議覆奏不行駁正似此則何以持天下
　之平乎督撫意見不同或偏於寛則刑部當濟之以嚴
　或偏於嚴則刑部當濟之以寛總期於法無枉縱於理
　無偏陂而後可也朕惟欲中外諸臣共相黽勉一德一
　心賛㐮罔斁庶㡬海宇乂安民氣和樂朕日夜勤求治
　理之意可暢然而大慰矣
　　三十日奉
上諭揚州府同知王嵩經總督范時繹題㽞在任守制修
　理船隻昨因髙其佩等查鑲藍旗原任錢塘縣知縣董
　天眷名下虧空開出借欠人員内有王嵩應賠伊父王
　廷奏借欠銀兩朕面加詢問髙其佩石文焻等僉稱王
　廷奏應還銀八千餘兩朕以銀數既多不便将王嵩㽞
　任追補遂向髙其佩等降㫖令王嵩離任来京今經科
　道查出髙其佩等陳奏之誤髙其佩等始以王嵩應賠
　之銀不過六百兩自行檢舉似此陳奏舛錯若照伊等
　前日所奏辦理豈不至於錯誤王嵩應賠銀兩無多不
　必令其離任髙其佩石文焻謝王寵俱著交部察議具
　奏
　
　
　
　
　
　
　
　
　
　
　
世宗憲皇帝上諭内閣卷七十三
　欽定四庫全書
世宗憲皇帝上諭内閣卷七十四
　　雍正六年十月
上諭二十五道
　　初二日奉
上諭原任通判張鎬素性鑚營多事居官聲名甚劣及在
　營田水利効力又不奉公守法致犯枷責之罪近覽張
　廣泗奏摺始知張鎬即張廣泗之父張廣泗歴任聲名
　甚優且能實心為國家宣力誠足以蓋父之愆從前趙
　𢎞恩之父趙世綸贓私纍纍朕因趙𢎞恩勤慎居官特
　開恩寛宥其罪今張鎬既有此賢能之子著將張鎬枷
　責寛免張鎬應洗心滌慮安静守分俾其子得以專心
　供職上報國恩倘仍蹈故轍或貽累伊子聲名必將伊
　父子一併治罪
　　初三日鑲藍旗漢軍都統奏佐領許煓將房地私債
　　呈抵伊父許國桂贓銀奉
上諭據鑲藍旗漢軍都統等將許煓供出一應借伊銀兩
　人等開録具奏大凡此等追比之事亦當量其情事若
　果借劵中有憑據者尚可令其賠還再如上司官員挾
　制勒索者此係干犯國法貪婪之項亦屬理應追比至
　若並無文劵中保只據一面之辭遽令著落賠還深為
　悖謬許煓先經供出沈廷正收伊銀兩及行詢問而許
　煓之挾讐畏刑誣賴情節一一顯露不但此一端也其
　曾因親友情誼餽送數十百金者若照伊所供着落賠
　償其中或遇外任人員雖實未收受一不承認勢必至
　於來京對質彼稍有餘力之人誰肯為此數十百金來
　京質審無可奈何只得承認賠償則是科斂衆人之銀
　錢代此等貪婪犯官賠墊是屬何心此乃斷不可行之
　事八旗内如有𩔖此事件既無借劵中保揑稱欠伊銀兩
　開録具呈者斷不可准彼既拖欠銀兩不能完納自有
　彼應得之罪也著通行曉諭八旗大臣
　　初四日奉
上諭向來江浙收兌漕糧俱用本地粳米擇其乾圓潔浄
　者方准交納遇收成稍薄之年該督撫每以紅白兼收
　為請朕皆允行夫米糧乾潔皆可久貯原不在色之紅
　白且江浙二省户口繁多而每年應納漕糧將及四百
　萬石若必拘定本地粳米恐致米價昂貴民間難於輸
　將朕軫念閭閻凡有裨益民生之計皆為周詳籌畫嗣
　後江浙徴收漕米但擇乾圓潔浄不必較論米色准令
　紅白兼收籼粳並納着為定例
　　初五日奉
上諭塞思黑管事太監李大成及秦立成五雅圖偏兒等
　倚勢横行在山西地方毆打生員百姓搶奪財物不法
　已極法司以立决定擬具奏朕從寛暫改監候此係欽
　案重犯秋審之時為人臣者惟有據理執法以定其罪
　候朕定奪豈有擅行寛縱之理乃髙成齡於雍正五年
　秋審竟將李大成等以緩决具題不知其出於何心此
　案諾岷為廵撫時以失察去官此時髙成齡即係晉省
　之大員同有失察之罪況其中情事皆其所深悉豈容
　廢法養奸髙成齡以知府擢授兩司並不實心報効一
　味沽名釣譽凡諾岷極力整頓事件髙成齡附會伊都
　立俱致廢弛負恩曠職莫此為甚伊在朕前曾經舉薦
　一人比時奏稱原係在阿其那門下書舘行走過據此
　則髙成齡平日必與阿其那塞思黑之黨與往來情熟
　故將此案重犯李大成等枉法寛縱以自徇其私也著
　將髙成齡交與廵撫石麟將其中情由嚴加審訊具奏
　此案内李大成等四人暫停勾决俟石麟將高成齡審
　明具奏到日再降諭㫖
　　初六日
諭諸王大臣鑲黄旗副都統滿珠西禮奏稱京營武弁等
　員叅將以下千總以上不宜專用漢人亦應參用滿洲
　等語其詞甚為荒謬從來為治之道必在開誠布公遐
　邇一體若因滿漢存分别彼此之見則是有意猜疑互
　相漠視豈可以為治乎天之生人滿漢一理其才質不
　　齊有善有不善者乃人情之常用人惟當辨其可否不
　　當論其為滿洲為漢人也自我
太祖髙皇帝開國之初即滿漢兼用是以規模宏逺中外歸
　　心蓋漢人之中固有不可用之人而可用者亦多如三
　　藩變亂之際漢人中能奮勇効力以及捐軀殉節者頗
　　不乏人豈可謂漢人不當用乎滿洲中固有可用之人
　　而不可用者亦多如貪贓壊法罔上營私之輩豈亦可
　　因其為滿洲而用之乎且滿洲人數本少今祗將中外
　　緊要之缺補用尚覺足以辦理若如叅將以下之員弁
　　悉將滿洲補用則人數甚為不敷勢必有員缺而無補
　　授之人朕屢諭在廷諸臣當一徳一心和𠂻共濟勿各
　　存私見而分彼此在滿洲當禮重漢人勿有意以相逺
　　始為存至公無我之心去黨同伐異之習蓋天下之人
　　有不必強同者五方風氣不齊習尚因之有異如滿洲
　　長於騎射漢人長於文章西北之人果决有餘東南之
　　人頴慧較勝非惟不必强同亦且可相濟而為理者也
至若言語嗜好之間服食起居之末從俗從宜各得其
適此則天下之大各省不同而一省之中各府州縣亦
有不同豈但滿洲與漢人為有異乎其實人之所以為
人者事君當忠事親當孝臣子之職當公爾忘私國爾
忘家則其理本無不同又何得相矜以所長相笑以所
短相悦以所同相憎以所異也向來為此言者亦有其
人蔡珽傅鼐等皆曾陳奏朕思為此説之故有二一則
識見卑鄙毫無所知之人故有此區别之情一則懐挾
私邪思欲撓亂國政之人故為此謬妄之論也朕臨御
以來惟以四海為一家萬物為一體於用人之際必期
於國計民生有所裨益故凡秉公持正實心辦事者雖
疎逺之人而必用有徇私利己壊法亂政者雖親近之
人而必黜總無分别滿漢之見惟知天下為公凡中外
諸臣皆宜深體朕懐同寅協恭股肱手足交相為濟則
國家深有倚賴久安長治之道必由於此也
　初七日奉
上諭向來各省多有隐匿賦税之地畝此等積弊上則有
　闗國課下則易啟争端且地方一有隐糧漏税之家則
　欺凌詐騙之風不能止息即本人亦未嘗享其利也數
　年以來内外大小臣工紛紛條奏以清查為請朕念清
　查之舉若行之不善則民間必受擾累是以特降諭㫖
　准其自首既與一歲之期又展半年之限此乃體恤閭
　閻之至意也今各省之中已有陸續奏報者其或有遲
　回觀望者皆係該地方大吏有司不能實心勸導開示
　愚䝉俾小民知奉公大義之所致也頃聞安徽地方有
　丈量田畝之説朕未有丈量之㫖何以有此訛傳此皆
　魏廷珍不能訓諭所屬民人故不得已為此恐嚇之詞
　以惶惑衆心耳夫丈量乃係必不可行之事必視乎其
　人因乎其地斟酌萬妥然後舉行一二處如魏廷珍者
　豈可舉行此事之人耶若限内首報未盡不妨再請展
　限從容辦理再有逾限不首者將來自有國法何必通
　行丈量使未曾隐匿之人亦被擾累耶安徽一處如此
　或他處有似此訛傳者亦未可定著通行曉諭其未曾
　降㫖丈量之處槩不得以此恐嚇愚民
　　初八日禮部議准條奏各省考試武童設立好字號
　　奉
上諭從前考試武童定例令武弁監射者不過相助學臣
　之意其去取仍聽學臣閲文定奪今既設立好字號先
　儘好字號取進則外塲重於内塲矣假遇微末武弁及
　不能秉公監射之人則其中情弊不可勝數嗣後應用
　何等武弁監射若該武弁監閲不公聽學臣叅奏應如
　何定其處分之處本内俱未議及甚屬疎漏著再議具
　奏
　　初十日奉
上諭黔省現有勦撫古州八萬之事又協勦粤西不法㺜
　苗所有額設兵丁或不敷用著將湖南就近營兵酌撥
　一千名前往貴州聽鄂爾泰楊天縱節制調遣此所撥
　兵丁著黄州副將李繩祖帶領管轄再將荆州滿洲駐
　防兵撥一千名移駐常徳府令副都統觀音保帶領駐
　劄朕再將在京大臣派出一員同往以資彈壓著議政
　大臣大學士會同議奏
　　又奉
上諭廣西八達寨兇苗素行不法從前提督田畯意欲用
　兵征勦一面具奏一面即行發兵朕比時諭令慎重籌
　畫不可輕舉總督孔毓珣亦據田畯知㑹具摺奏聞田
　畯既欲舉行此事若果遴選兵弁調度有方何難計日
　安帖乃田畯遣弁失宜臨事疎忽以此極小苗寨相持
　日久致令兇苗設備不能迅速成功及黔省兵至鼓勇
　向前竟被損傷或黔兵急於成功輕敵受損或粵西兵
　丁坐視不救其情事俱未可定粤西自韓良輔李紱甘
　汝來等數人辦事習為惰玩既不能操練兵丁又不能
　撫綏苗衆兵力懦弱諸事廢弛相沿日久而田畯又係
　中平之才以致兇苖公然肆惡迨雲貴總督鄂爾泰調
　發滇黔之兵甫至其地逆㺜即行授首黨衆悉皆嚮化
鄂爾泰辦理甚屬可嘉查廣西地方離廣東總督駐劄
之處較逺而與滇黔兩省相近著鄂爾泰總督雲貴廣
西三省一應軍民事務俱照總督之伊管轄滇黔兵丁
甚為用命年來勦撫所到成功不獨官兵奮勇即土兵
亦極効力著動正項銀十萬兩交與鄂爾泰酌量分别
賞給其征勦八達寨之官弁兵丁中有陣亡受傷者已
令加恩優䘏仍照例給與䘏典賞賚凡屬征勦蠻彝不
但官兵損傷者朕心深為軫惻即苗民被害亦深可憫
此番總兵叚宗岳雖統兵失利但伊到任未久又所用
者乃廣西懦弱之兵或有不得已之處田畯係總統調
度之員難辭其責其間功罪輕重俱著鄂爾泰詳查分
别定議具奏又鄂爾泰奏稱今年冬間前往貴州辦理
公事著與廣西廵撫金鉷知會日期届期金鉷親赴貴
州將粵省地方一應事宜與鄂爾泰面共講論悉心妥
議經理自有裨益
　十三日奉
上諭康熙四十二年定例自提督以至千把各給親丁名
　糧以為養育家口僕從之需外此則不許一名虚冒夫
　有一武弁即有親丁此項名糧理應前後官弁接受者
　聞湖廣原任提督俞益謨於離任之時將伊標下所有
　名糧一一召募補實使接任之員陸續待缺而後扣除
　竟有至數年之久不能扣至原額者此等行事但知有
　已而不知有人甚為刻薄祗因俞益謨曾經如此舉行
　故湖廣提標各營至今相沿不敢改易甚非體恤武弁
　之道嗣後武弁去任之時即将名糧停扣不必募補留
　此與接任之員俾其得霑餘潤若他省營伍中有與湖
　廣提標相𩔖者俱著遵朕此㫖行
　　十四日
諭户部直隸為首善之地今歲春麥秋禾俱登豐稔民人
　樂業朕心深慰但地方有歴年帶徴之錢糧若令閭閻
　之間新舊並納雖逢豐稔之歲而民力未必寛然有餘
　因思歴年帶徴之項乃頑户之所拖欠也明年額徴之
　項乃衆民之所輸將也若欲使小民共被恩澤惟有將
　明年之賦預行蠲免則比户可以均霑查直隸額徴地
　丁等項二百四十三萬餘兩本地支銷俸工及兵餉驛
　站等項應給銀二百零二萬兩其應起運者計四十一
　萬七千八百九十兩著將雍正七年額徴錢糧内蠲免
　四十一萬七千八百九十兩爾部可確查分數行文該
　督通行所屬州縣一體敬謹遵奉以副朕愛養黎元加
　惠畿輔之至意倘官吏等私自多徴朦混中飽或地棍
　等包攬侵蝕作弊藏奸又或有司奉行不善使百姓不
　得均霑實惠經朕訪聞必重治其罪並將總督司道等
　嚴加處分
　　又奉
上諭今年三月間湖南廵撫王國棟摺奏下峝長官司向
　鼎晟具呈願效永順土司之例改土為流霑沐皇恩等
　語朕比時即諭王國棟湖廣土司甚多各司其地供職
　輸將與流官無異其不守法度者該督撫題叅議處改
土為流以安地方若能循分奉法撫綏其民即與州縣
之循良相同朕深嘉悦何必改土為流使失其世業前
永順土司彭肇槐懇請時朕意本不准行恐他處倣例
呈請未免紛擾且恐謹慎小心者不敢不請而頑悍者
仍復照舊於地方無益適因道員王柔在京奏稱彭肇
槐之意甚屬誠懇且伊有不得已之情等語朕是以勉
從所請加以特恩今下峝土司果相繼具呈前來甚非
朕意特諭總督邁柱廵撫王國棟不必准其呈牒此今
年三月之宻諭也今又據王國棟奏稱向鼎晟懇請改
土為流甚為誠切而現今土民又有控告該土司之案
正在查審朕思從前該土司改土為流之請大抵由於
土民之慫慂及土司所請未曾准行而土民復又列欵
控告冀朕嚴治土司之罪而盡改為流似此舉動與朕
初意更大相矛盾其所控告必非實情着該撫留心詳
察凡屬土民必無敢於控告土司之事皆由於漢奸之
唆使播弄冀生事端以便從中逞奸滋弊耳若各處土
　司等因他處已改為流不得已而倣傚呈請者朕皆不
　准若被漢奸唆使土民控告俾土司獲罪而改土為流
　者朕更不忍該督撫等當以朕内外一體之懐通行曉
　諭俾土司等守土奉法共受國恩不必改土為流始為
　嚮化若有漢奸唆使等情尤應加意詳察至於土司實
　在不法惡蹟確著者該督撫據實叅劾治罪
　　又奉
上諭從前西邊用兵多年允禵狂悖貪婪肆行不法又有
　延信等胷懐奸宄背公營私借軍需之名擾累地方耗
　費國帑即如允禵以軍需數十萬兩送與阿其那以供
　其作奸犯科之用此中外所共知者遂致領兵承辦各
　員效尤無忌浮冒侵欺勒索嚇詐種種奸弊難以枚舉
　及至上年銷算軍需則事事敗露諸人名下應追銀兩
　共計六百餘萬若按律治罪則應置重典者甚多朕無
　可奈何開恩暫寛治罪令定限著追實法外之仁也此
　等滿洲䝉古緑旗領兵之員弁從前所得想已花費此
　　時力不能完者自應仍置之於法但念伊等在行間効
　　力多年朕心有所不忍然國家一定之經費若一任出
　　兵之人侵蝕浮冒則國帑攸關國法安在況朕亦不得
　　而私者今再四思維内府庫中有收貯銀兩乃
聖祖仁皇帝及朕歴年躬行節儉之所餘積非部中經費可
　　比用是大沛恩膏將此銀兩動支九十四萬餘兩代滿
　　漢䝉古官兵拖欠銀兩之人清還應追之項此朕委曲
　　保全之至意格外施恩之曠典夫國家養育兵弁原為
　　効力疆場執鋭披堅乃臣子之常分倘一遇軍旅之事
　　即存貪財網利之心則天理必不能容國法亦難姑貸
　　此番受恩之後若不知感激愧悔互相儆戒洗心滌慮
　　宣力抒誠將來再有犯者必難再邀倖免也思之思之
　　　又吏部議處邳州知州吕大雅捕蝗不力奉
　上諭吕大雅未曾撲滅蝗蝻之故經朕詢問蘇州府知府
　　温而遜據伊奏稱吕大雅以崑山縣知縣署常熟縣事
　　及題陞邳州知州後因兩縣交代往來奔走以致稍有
　遲悞情有可原非故意玩忽者比范時繹身為總督平
　時不能教訓屬員及處分之時又不將屬員委曲情由
　據實陳奏但將屬員嚴叅以卸已責甚非大臣秉公課
　吏之道若非朕詢問温而遜則吕大雅革職治罪之處
　未免屈抑吕大雅著免其處分范時繹著嚴飭行
　　又奉
上諭前楊文乾從閩省囘至廣東即抱疾病祗以廵撫事
　繁任重無人可代力疾辦理後竟不起今朱綱亦於病
　中勉强視事未得調攝雖生死有一定之數然朕軫念
　大臣聞其鞠躬盡瘁勤公事而廢頤養實愀然不忍於
　懐也嗣後督撫等倘有一時患病難以辦事者不可勉
　强支持即着一面奏聞一面將印務酌量委人署理俾
　得安静調攝則所患自然易於痊可足以慰朕體恤臣
　工之至意若兩司中有似此者該督撫仰體朕心亦酌
　量委員代辦具摺奏聞
　　十八日奉
上諭傅紳為古北口監督輒敢私立三口多收税課剥削
　小民經朕訪聞確實拏交刑部已定絞罪監候其名下
　應追銀兩公然自稱用完不肯交納甚屬可惡着交與
　該旗照限嚴追倘限滿不完照法司所擬即行正法傅
　紳係已經奉㫖拏問應絞監候之犯而工部堂官奏摺
　内尚稱應將傅紳革職交與刑部治罪錯誤已極及朕
　面加詢問夸岱等自知大錯俯首認罪而塞楞額則稱
　傅紳拏問之處曾見過刑部知會之文朕詰問既知傅
　紳已經拏問如何又請革職交送刑部伊始無詞奏對
　廷臣等在旁親見莫不駭然塞楞額為山東廵撫茍且
　因循贓私纍纍深負朕恩及令其回京則神情恍惚語
　言顛倒伊乃隆科多門下走狗想因隆科多獲罪之故
　伊心懐怨望是以天奪其魄在朕前如此舉動著將塞
　楞額革職拏問以為人臣負恩怙惡者之戒
　　十九日奉
上諭向來各省地方官疎縱盜賊習以為常故失察之案
　甚多今拏獲盜賊之後若將年逺失察之官員一一追
　問議處不但案牘繁多其中必有賢能之員因此受累
　罷斥者且恐處分太衆以致緝捕審訊之人有所瞻徇
　隐匿亦未可定嗣後定例自雍正三年正月以後失察
　盜案之官員仍照例查叅處分若失察在雍正三年以
　前者一槩免其查叅議處
　　二十日奉
上諭朱綱謹慎老成才猷練達歴官至於廵撫實心供職
　懋著勤勞閩省要地正資料理忽聞溘逝朕心深為憫
　惻應得䘏典該部照例議奏外著加兵部尚書銜以示
　優眷其柩櫬起程之日着省城官吏齊集奠送所過福
　建地方文武官員親往奠醊並遣人䕶送其别省經過
　州縣亦着地方官照看到家之日准其柩櫬入城治䘮
　　二十一日奉
上諭周作孚在朕前控告族人欺隠田地六百餘畝知府
　李英受賄故縱等語朕見其情詞懇切發與刑部審詢
刑部行查江西原籍據布蘭泰摺奏周作孚曾有私刑
致死僕人及刀傷胞兄等案已經革退監生又復冒考
等語朕批示布蘭泰云周作孚假冒監生亦事之所有
至族人隠匿地畝未必無因汝勿為人朦蔽總俟審明
定案今據該地方官查得周姓族人隱匿地畝雖係實
情而刑部研審李英受賄並無其事且周作孚名下即
有隱匿之田二頃二十七畝並未自行出首而布蘭泰
所奏周作孚罪案件件皆實周作孚以既革之監生公
然冒考且來朕前引見將夙有嫌怨之人牽連控告以
致拖斃數命而已身欺隠之處並不首報奸頑無忌兇
惡已極刑部擬以咨革職銜免其治罪甚屬不合着另
行定擬具奏各省向來隐匿地畝甚多朕已開恩准令
自首周孔美等所隐之糧尚在寛限首告之内着免其
治罪准令照則陞科其地畝不必入官周作孚所隐之
地畝着照例入官并按年追糧以懲奸惡
　二十二日諸王大臣等以
景陵寶城瑞芝挺生具摺奏賀并請宣付史館奉
　上諭朕以實心實政為本不言符瑞但今芝草生於
景陵寶城此我
聖祖仁皇帝昭示嘉祥景象朕心不勝感慶准照王大臣等
　　所請宣付史館
　　　二十三日奉
　上諭國家政務必得其人而後理朕加意旁求多方遴選
　　惟期百司庶職俊乂在官以收得人之效但各職需人
　　之處甚多該督撫等又屢屢奏請而現在赴部銓選之
　　員不敷揀用因思自古人臣為國有以人事君之義孔
　　子論舉賢才之道亦云舉爾所知可見凡人生平必有
　　深知篤信之才足備朝廷任使者果其以公忠為心自
　　無薦舉不得其實之理也兹特降諭㫖著京官大學士
　　以下主事以上之漢軍漢人外官督撫以下知縣以上
　　之滿洲漢軍漢人每人各舉一人除現任知縣以上官
　　員不必保舉外或係舉貢生監或係山林隐逸果有品
　行才猷可備任使者即親戚子弟亦不必引避嫌疑令
　京官外官皆得據實保舉至外官所轄之現任佐貳雜
　職等屬員亦准其保薦此所保薦之人如係京官所舉
　者即令本人寄信喚令來京自行交送吏部彚齊引見
　其外官所舉之舉貢生監山林隠逸等人亦令具文開
　載履歴考語交與所舉之人齎文赴部引見至所舉之
　屬下佐貳等員著申送該督撫騐看出具考語然後送
　部引見朕從政務需人起見開誠布公以期集思廣益
　内外大小臣工等共受國恩時懐報効之願今奉特旨
　准令保舉實屬難逢之會自應秉公據實以展臣子之
　心必無有徇私冒濫以自蹈欺罔者倘或舉非其人將
　來覺察或試用不稱責有攸歸勉之勉之
　　又奉
上諭潘尚智隠匿銀兩李衛一一查出甚屬可嘉從前此
　案原交與黄炳齊蘇勒清查乃一任潘尚智狡獪隠藏
　不能查出朕雖不加處分而伊等見此應知愧赧不可
　有怨怒李衛之意大凡大臣辦事當以秉公據實為本
　若已有私意在先而亦欲後人之扶同附和則使衆人
　共為欺君罔上之事矣若已有遺誤在先而不欲後人
　之徹底清釐則公事必至於舛錯不得歸結矣黄炳齊
　蘇勒當深感李衛之辦理可以補從前之不逮若因此
　稍存嫌怨之心將來必遭天譴凡屬臣工當以此為戒
　李衛著交部議敘
　　又奉
上諭據朝鮮國王李昑咨禮部文稱本國賊黨恐有潛逃
　懇飭關口防汛詗察等語朝鮮世効恭順伊國逆犯即
　係朝廷法所應誅之人倘有逃入邊口内地者自當即
　為擒捕著行文盛京山東等處邊界地方官員朝鮮之
　語言衣服與内地人民迥别易於稽查倘有此等罪犯
　潛逃者著即嚴拏解京如有窩留蔵匿等情是明知故
　犯定將本人從重治罪十家一併連坐
　　二十六日
諭大學士九卿昨謝王寵宻奏言朕用各省督撫應當選
　擇等語朕從前以伊為國家有用之人其才識可及趙
　申喬由今觀之甚屬庸鄙糊塗伊並不知朕心不過為
　迂濶之論以塞進言之責耳朕自御極以來夙興夜寐
　勤求治理惟恐一事不得其當惟慮一夫不獲其所見
　内外大小官員於國計民生皆有關係故每用一人無
　不慎重遴選凡部中銓選與諸臣保奏之員必隨時引
　見分别録用或擢任之以驗其才猷或暫試之以觀其
　辦理即至㣲員末職朕亦從不肯輕用一人何況督撫
　為封疆大吏其於國計民生關係尤鉅朕有不詳加選
　擇者乎每遇督撫缺出朕必思維諮訪其難其慎諸臣
　若意中無人可以據實回奏朕則安能懸缺不用乎一
　種捜索之難不可殫述伊全不知但謂朕應加選擇及
　朕再三詰問目今督撫中何人不堪其任伊並不能實
　指問伊意中何人可以為督撫伊意中又無一人伊身為
　大臣朕用人之難尚且不知何况天下之人乎人臣凡
　事當切實敷陳似此空言何裨政治伊遂以為嘉謨讜
　論乎適足以見其糊塗而已
　　二十七日奉
上諭陶賴為刑部尚書於朕即位之初輒敢與張廷樞徇
　情玩法將叛逆之陳夢雷恣意寛縱本應將陶賴即行
　正法但因此案乃隆科多叅奏且力言其平日貪贓妄
　行之處朕知隆科多與伊素有嫌隙意欲假公濟私是
　以止將陶頼降職閒居此乃莫大之恩乃伊並不感恩
　悔過安分奉法又復蔵匿勒什布贓私數萬兩始初該
　旗王大臣詢問時尚敢咆哮狂肆强辨欺瞞必至欲加
　刑訊始一一據實供出甚屬可惡著交與刑部另行定
　擬具奏
　
　
　
世宗憲皇帝上諭内閣卷七十四
　欽定四庫全書
世宗憲皇帝上諭内閣卷七十五
　　雍正六年十一月
上諭三十道
　　初三日奉
上諭朕御極之初即降諭旨令諸臣不必進獻儀物雍正
　三年冬月諸臣以初行吉禮有進獻器皿書籍筆墨者
　朕酌量收納一二種隨即降旨令在京大臣嗣後停其
　進獻至在外督撫惟可進本省之方物土宜其非地方
　所産者皆令勿為呈獻蓋以土産諸物乃各省所出該
　督撫之於朕可藉此以展其敬愛依戀之心朕於諸臣
　亦可因收受之間以昭上下一體之誼其物不嫌於輕
　微簡畧者蓋所重不係乎物也今觀各督撫内鄂爾泰
　則進雲南之大理石等物岳鍾琪則進陜西之蔵香等
　物田文鏡則進河南之花果等物金鉷則進廣西之藤
　席等物邁柱則進湖廣之蓮藕茶葉等物此皆實為其
　地之所産與朕諭旨相符而他省督撫中尚有未能深
　體朕心於土産之外復以器玩進獻者朕思督撫職任
　封疆用度繁多特為籌畫養廉之項原以供其日用要
　務之需安能尚有餘資購求古玩且市賣古玩之陋習
　往往索價髙昂每有極平常之物而購買則費多金者
　甚屬無益倘在己不能購求而轉向屬員索取則尤為
　不可人臣事君之道惟在至誠至敬然則督撫等尊君
　親上之心僅在區區進獻之豐美乎倘能永矢丹誠為
　地方安民察吏薦舉廉幹為國家供職分猷其可寶可
　貴豈不逺勝於連城之璧乎兹頒諭㫖再行宣諭倘或
　仍有進獻古玩者則並其方物土宜亦行擯却
　　初六日奉
上諭臺灣總兵王郡奏稱臺灣換班兵丁例由内地派撥
　而其中有字識舵工繚手斗手椗手等人向來多係僱
　募本地之人冒頂姓名並非實有兵丁更換至字識舵
　繚斗椗等務換班兵丁不能通曉請照隨丁之例就地
招募給以糧餉等語此事從前總兵俱未經陳明王郡
能據實奏聞甚為可嘉但朕思海洋操練水師惟舵繚
斗椗關係最為緊要凡在船兵丁之身命皆操於數十
人之手若不更換内地兵丁而常令彼地之人執司其
事似有未便朕意舵繚斗椗等務兵丁雖未能驟熟但
未嘗不可學習而能應於換班之内挑選兵丁隨現今
僱募之人學習如僱募有三十名即於兵丁内挑選三
十名隨彼學習三年換班之時將僱募之人裁省留此
習熟之三十名兵丁教習後班之兵丁此所留兵丁至
六年然後換班後班兵丁皆照此例留換則新舊更番
迭相傳習皆可熟知舵繚斗椗諸務矣此事著史貽直
會同髙其倬劉世明妥議具奏又王郡奏稱赴臺兵丁
向例俱將一營之數十人分散數處戍守難以訓練嗣
後請匀撥一處等語所奏甚是但從前何以分散防守
或有别故亦未可定亦著史貽直㑹同髙其倬等查明
奏聞
　　又
諭户部福建歴年地丁錢糧雍正四年册報共未完銀四
　十四萬二千一百餘兩其或欠在官或欠在民從前未
　曾分别明晳經朕特遣大臣㑹同督撫徹底清查除查
　出官吏侵蝕那移虧空外共實在民欠未完銀三十三
　萬八千三百餘兩朕思今年閩省州縣有數處㣲欠雨
　澤收成量不能十分豐足若於明年徴收正額之外仍
　帶徴歴年舊欠恐民力艱於輸將兹特大沛恩膏將康
　熙五十五年起至雍正四年民欠地丁銀三十三萬八
　千三百餘兩槩予蠲免其有已徴在官者即照數留抵
　雍正己酉年本户正賦此朕惠養黎元勤求民隠之至
　意該督撫等應仰體朕心家喻户曉並嚴飭州縣等官
　實力奉行務俾小民均沾實惠倘有不肖州縣陽奉隂
　違或將已徴在官者侵匿入已仍作民欠開報或將應
　行蠲免者私自徵收一經察出定將州縣官從重治罪
　該督撫一併嚴加處分再雲南貴州四川廣東廣西等
　　省皆係邊逺地方如有歴年實在民欠錢糧俱著該督
　　撫詳細查明將實數具奏爾部即遵諭行
　　　初七日
　諭大學士九卿朕恭閲
太祖髙皇帝實録内
聖訓昭垂惟時以敬
天為要務諄諄誥誡念兹在兹邇來又覽明太祖本紀所載
　　當時訓諭之詞亦皆原本敬
天之意是知
天道昭明鑒觀有赫與人事感孚捷於影響自古迄今神靈
　　首出之君必皆以欽崇時憲尊事
上天為盛徳大業所由成承烈顯謨所由極此明太祖之開
　　創規模與我
太祖高皇帝後先同揆良有以也夫天之為形覆冒萬物至
　　高至逺而其實上際下蟠惟一理為充周人心之中禀
　　賦自天其大公至正之理即天之所以為天也朕臨御
　　萬幾日深乾惕祗求事事上合
天心至在廷諸大臣佐朕為理有贊襄輔翼之責一言一動
　　皆在
天心降鑒之中亦當無時而不敬
天無事而不畏
天豈可蔽於一己之私不知旦明陟降之理乎兹朕特以素
　　所躬行實踐者廣朂諸臣諸臣當每日早起肅具衣冠
　　焚香展拜禱祝於
上天及爾等祖禰之前將是日所欲言欲行之事一一備陳
　　其實揆度理義惕然内省必可上對
天地下自對其祖禰而無愧無怍者然後舉而行之則以自
　　知之明為自省之功時刻糾䖍不敢有幾㣲之褻
天而逆
天庶幾凡所建之謨猷所施之政事無往而非與
天地合其徳者矣居大人之位行大人之事爾諸臣不當如
　　是乎葢事之純乎天理者即以討罰刑威加之於人而
　　其實乃所以為善事之違乎天理者即以慶賞賜予加
　　之於人而其實乃所以為不善故凡違道干譽煦煦為
　　仁自謂不愧於
天者乃悖
天之尤者也可不慎乎又若刑名之官職司邦憲為天下生
　　命所闗操生殺出入之大柄尤不可不知
天道之精微凡議重議輕皆宜準之國法推之人情無枉無
　　濫協於咸中乃可以為敬
天畏
天之實也故非特徇私利己之念毫不可萌即揣摩朕意妄
　　為迎合亦萬萬不可夫人命至重自古帝王所最慎在
　　朕之權衡成讞斟酌詳審原無成見在於胸中諸臣有
　　一毫迎合之見則私意障蔽天理無自而彰勢必宜寛
　　而或嚴宜嚴而或寛既不能於
天有對越之誠又安能適合朕意之所在乎爾諸臣果能時
　　懷欽若之誠克備事
天之道以循理為矜恤以執法為常經寛猛咸宜至公至當
　　則天理之所昭垂即必為朕心之所孚合是揣摩迎合
　　之私原可以不事也朕念一徳一心明良交泰之道無
　　有大於事
天者是以不憚諄詳縷晳而著明之爾諸臣其敬聽無忽
　　　十二日奉
　上諭邇年以來川陜漢土官兵勦撫番苗遠涉蔵地行間
　　効力甚屬勤勞朕心深為軫念著動支庫帑銀十萬兩
　　交與總督岳鍾琪會同四川提督黄廷桂酌量分别等
　　次通行賞給以示朕加恩沛澤之至意
　　　十三日
　諭兵部山東濟寧州有羣盗持刀斧等械闖至文武齊集
　　公所將遊擊守偹州同閘官等官斫傷一事朕思武弁
　　尚有營兵跟隨而文官祗有衙役書吏不足備捍禦之
　　用似亦應給與防䕶之人其作何召募給發錢糧之處
　　爾等酌議具奏
　　十六日刑部議准條奏將硬証之人與誣告者同罪
　　奉
上諭本内議將硬証之人與誣告之人一體治罪所議雖
　是但一切更定條例事宜俱當酌量地方逺近以文到
　之日令地方官通行曉諭定以期限為遵奉之始如限
　外再有犯者即照例治罪方為妥協本内並未議及著
　再議具奏
　　又工部等衙門議奏察漢拖灰地方建立學校奉
上諭此本内建立學校一條岳鍾琪所奏亦是但據單疇
　書等奏稱招徠人民已有四千餘户其中亦多讀書之
　人等語朕思若必俟人文蔚起始行考取恐逺方士子
　目前阻其讀書上進之階應將兩縣中現在讀書願就
　考試者許其附入隣近州縣考試酌量加額收録入學
　俟兩縣人文漸盛建學設官之日仍行撥入本學庶為
　妥協著該部再議具奏
　　又工部議覆副河道總督嵇曾筠題銷秦家厰搶築
　　工程銀兩奉
上諭秦家厰漫口合龍之處原屬險急工程其用過土方
　價值又屢經部駁嵇曾筠為人謹慎小心若果有浮冒
　伊必據實核減此一次應加恩准其開銷不必再行駁
　詰
　　十七日奉
上諭今年江西省有數縣稍歉雨澤恐明春米價昻貴着
　將本年起運漕糧内截留十萬石存貯本省以備將來
　之用着户部即速行文
　　十八日奉
上諭向來預備軍需如採買驘馬製辦物件之𩔖不肖有
　司往往虚耗國帑𣲖累民間種種弊端朕知之甚悉已
　降㫖屢行申飭禁止而今年預備進蔵軍需仍有甘屬
　金縣王錫九等剋扣價值經岳鍾琪題叅議罪是此風
　尚未全改也朕愛養斯民不使絲毫擾累凡軍務所需
　悉動帑金照時價購辦又恐承辦官員預留將來核減
　之地稍借民力以助公事特令岳鍾琪等核定折中價
　值倘時價可減即為節省或定價不敷據實奏加此皆
　體恤官員撫綏黎庶之至意也倘嗣後承辦各員再有
　剋扣短發侵蝕等弊其罪誠不可逭若叅革之後必俟
　審擬定案方行著追則該犯之銀物或至花費隠藏而
　百姓守候補領未足之價值必致累月經年而不能得
　深可軫念以後若有此等劣員一經題叅摘印即照數
　核明剋扣之價先動軍需銀兩另委賢員傳集百姓如
　數找給造册具報仍將該員於本境枷號勒限一月追
　完分别還項補帑如再逾限不完嚴加治罪庶貪墨之
　人知所儆懼而軍需有益民無擾累之虞矣
　　又奉
上諭前據湖廣督撫合詞奏稱永順土司彭肇槐情願改
　土為流使土人同霑王化朕念彭肇槐恪慎小心恭順
　素著撫輯土民遵守法度與流官無異又恐各土官勉
　强效法則不勝其煩原不欲從其請適因辰沅靖道王
柔來京引見朕詳細詢問王柔面奏彭肇槐之意甚屬
誠切且奏伊有許多萬不得已之情朕因王柔深知永
順土司情形故勉從所請加以特恩賜以世職並賞給
萬金為立産安居之費又據王柔奏稱彭肇槐撫綏苗
衆素得其心懇請授以武職即於新設流官地方補用
管轄苗人實有裨益等語朕亦准王柔之請將彭肇槐
授為苗疆叅將此皆今年春間事也今據王柔摺奏臣
歴桑植永順地方駐劄數月見彭肇槐才具平庸性躭
安逸且不諳兵法紀律若仍留彼地恐致營務廢弛不
若將彭肇槐移於内地隸督撫提鎮標下暫為借補俾
其學習軍政但臣先經冒奏今理合檢舉等語朕從前
之允彭肇槐改土為流復授為苗疆叅將者皆因王柔
之奏以為伊必確有所見故從其請也今王柔又稱彭
肇槐不宜苗地之任請改内地武職朕思武弁職掌各
有攸司將來倘以不能供職而罹處分朕心實為不忍
而國法又不可廢豈非兩難王柔此奏既前後不同則
　從前在京之代奏者或亦有不符之處著湖廣總督邁
　柱廵撫王國棟會同辰沅靖道王柔將朕意明白宣示
　彭肇槐備悉詢問伊原係恭順之土司豈必改土為流
　始為嚮化若從朕本念仍舊復其土官為國家抒誠効
　力以受朕恩朕亦嘉悦倘伊意必欲改土為流亦著該
　督撫詢問伊自度才力可居何等武職不妨據實陳奏
　朕另調用或伊願囘江西祖籍閒居則給與世職俸禄
　以贍養之務期妥協俾該土司永承國家渥澤以副朕
　加恩優待之至意
　　十九日奉
上諭湖南官員養廉之資已令該撫將通省耗羡計算均
　匀分給又該省各府雜税銀兩項下有報出贏餘銀七
　千二百二十兩著該撫將此項添入亦可少資各官養
　廉之用
　　二十二日
諭户部向來州縣交盤錢糧倉榖俱以兩月為限但額徵
　數少之地方自可依限清楚其額數繁多之處亦照兩
　月定限未免太廹從前曾降諭㫖凡州縣倉榖五萬石
　以上者准其展限一個月盤查交代嗣後州縣錢糧交
　代五萬兩以上者亦令展限一個月其十萬兩以上者
　展限兩個月十五萬兩以上者展限三個月著為定例
　通行直省一體遵行
　　又奉
上諭據湖廣總督邁柱湖南廵撫王國棟奏稱寧逺縣生
　員荆之寳家失事一案已經陸續拏獲盜犯多人僉供
　糾夥行刧奸淫拒捕捉人勒贖情事歴歴有據其盗首
　逃逸現在緝捕餘黨已獲者又有數名越獄已經陸續
　擒獲等語此案盜犯甚屬兇惡況又有越獄之事尤當
　速行審明早正國法除盜首在逃嚴行緝捕務獲外其
　已獲之夥盜著即行研審分别情罪輕重具題歸結若
　有線引窩家應留質對者著於本内聲明具奏
　　又奉
上諭江西布政使王承烈陞任來京奏稱布蘭泰在江西
　廵撫之任每事過於嚴刻朕因著令來京面加詢問布
　蘭泰本一㣲末之人朕因其居心謹慎操守尚好是以
　歴任擢用為湖南廵撫後見其居官辦事識見褊小已
　降㫖調回授為侍郎適江西廵撫未得其人復將伊調
　撫江西並諭伊云江西事務自邁柱整頓之後汝可遵
　守安静辦理乃伊到江西後復蹈故轍並無改悔之念
　伊兩任内所辦之事所奏之摺朕見其苛刻𤨏細不知
　為政大體朕隨事隨處切加訓誨所以批諭之者愷切
　詳明至再至三累累數十百件現在收貯俱發與大臣
　及王承烈看過原不待王承烈之陳奏而後知之也所
　以將伊調回者意欲面行詢問並加訓諭尚冀其或能
　悛改乃伊奏稱臣在江西所辦事件往往從重從嚴待
　皇上勅改使恩出自上朕一聞此語心中為之戰慄不
　覺汗流浹背夫辦事之道惟在秉公得理中正無偏今
　有意嚴刻先為過甚以待折中必朕留心體察方得更
　改而伊又未預先將此意奏明朕又安從逆料其有心
　過嚴而事事皆為駁正乎况廵撫所辦地方事務不陳
　奏於朕前者甚多安可預存嚴厲之見乎布蘭泰深負
　朕恩溺職已甚着革職交與該旗大臣另行請㫖
　　二十三日奉
上諭臺灣貯倉粟米因從前朱一貴叛逆以致搶失二十
　五萬餘石此原係滿保任内之事是以題請賠補今歴
　年已久現在地方各官俱係接任之員若責令賠補殊
　有未協着將未經買補之粟概行豁免
　　又廣東將軍蔡良題叅將弁金國㤗等酗酒不法奉
上諭廣東文武官員每以飲食宴會為事相習成風從前
　楊文乾進京陛見時阿克敦官達方願瑛等幸其離粵
　置酒相慶及楊文乾回任病故後伊等遂張樂設席歡
　呼稱賀其澆薄妄誕如此今將軍標下將弁復以羣聚
　酗飲致相争毆此風不改官箴安在書經以三風十愆
　儆于有位曰敢有恒舞于宫酣歌于室時謂巫風又曰
　卿士有一于身家必喪今觀伊等文武官弁俱以酣宴
　自恣罹咎罷職則古訓所垂豈非官方之炯戒乎嗣後
　該督撫將軍應將屬員嚴加申飭其或不悛即行叅處
　大凡居官者或遇節令之期或有喜慶之事設酒開筵
　原所不禁若以酒食游戲徴逐應酬不惟玩愒時日廢
　弛政務并起忿争結怨之端有闗大體各省文武大臣
　俱宜約束屬員時加訓誨庶於風俗官方並有裨益
　　二十四日奉
上諭梧潯二厰税課雍正四年四月以前各官所收贏餘
　銀兩俱從寛免其追賠廣西地方錢糧無多各官養廉
　未免不敷是以雍正五年降㫖將税課贏餘之項賞給
　一萬五千餘兩為廵撫司道養廉之資今查每年尚有
　贏餘銀三萬一千四百餘兩着將此交與廵撫金鉷計
　算府州縣及佐貳官若干員酌量官職大小地方繁簡
　均匀賞給以為養廉具摺奏聞每年將收用數目造册
　報部
　　又奉
上諭據李衞奏髙其倬咨稱閩省所需接濟之米得十萬
　石可以敷用等語朕前降㫖令江南浙江各截留漕米
　十萬石以濟閩省之用今髙其倬既稱十萬石可以敷
　用著將江浙漕米各運五萬石赴閩其餘仍起運來通
　　二十五日奉
上諭山東濟寧州城内匪𩔖糾黨刧獄盜庫拒捕傷人大
　干法紀在城之文武官弁等督率兵丁併力擒拏登時
　俱獲未令兔脱一犯甚屬可嘉此案内被傷身故之兵
　丁數人因擒捕兇犯奮不顧身深可憫惻應加恩照陣
　亡例賞䘏其被賊斫傷數人及擒賊有功之官弁兵丁
　俱應照軍功例議叙賞賚著河道總督會同山東督撫
　查明分别等次具奏知州髙令樹家屬被賊斫傷雖未
　致命亦可軫念著賞銀一千兩髙令樹平日居官如何
　之處著該督撫查奏凡州縣捕役原為緝盜安民而設
　濟寧州此案盜犯聞其蓄念設謀已久何以該州官員
　捕役平時既漫無覺察而臨時又畏避不前則捕務廢
　弛可知著該督等一併嚴察議處奏聞兇犯刧獄之日
　若在監人犯有未敢隨衆妄動者則係畏法改過之人
　亦著查明奏聞著該部分别請㫖減等發落
　　二十六日奉
上諭據直隸總督何世璂劉師恕奏稱正定府平山縣知
　縣徐士俊呈稱本年十一月初八日有山西崞縣民張
　其級帶本銀一百五十二兩五錢往獲鹿縣販買布疋
　路經平邑途間全銀遺失幸平邑農官郭之蘭之子郭
　見忠拾獲聞張其級失銀遂同本縣生員杜永召等問
　明銀數悉行歸還不昧毫釐不受酬謝據鄉約隣佑多
　人僉稱郭見忠不取遺金衆口如一理合繕摺奏聞旌
　典出自特恩等語夫見利思義為人情之所難而秉彞
　好徳實人性之所共朕日以興仁講讓訓導萬方務期
　薄海内外革薄從忠還淳返樸以成昇平之治乃年來
　齊民中不拾遺金者有京師之草夫六十一豫省之翟
　世有陳懐金又有直隸平山縣之郭見忠可見質實之
　民性皆良善彼此觀感興起率教從風遂覺崇廉尚義
　之舉史册所稱者今則一時屢見雖僉邪匪𩔖盜竊詐
　偽之風未嘗盡息而良民順則實風俗漸厚之明徴朕
　心深為嘉悦郭見忠著給與八品頂帶賞銀五十兩以
　揚表之
　　二十七日奉
上諭據雲貴廣西總督鄂爾泰奏稱滇省有無著虧空七
　案共計銀二萬六千六百餘兩屢次移咨各原籍查追
　據稱無産可變雖將本身家屬監禁嚴比不過徒稽嵗
　月究於錢糧無補今再四籌算查滇省欺隠田土内如
　從前漏報勲莊叛産等項不自行首報别案發覺審出
　應令納價准為己業又滇省各官䝉恩賞給養廉已優
　裕足用如有現任官委署他任者其署任内養亷現議
　扣留一半以此二項代補逺年無著虧空約計兩年可
　以全楚等語雲南係邊逺地方非近省可比且數年以
　來各官遵依鄂爾泰教導辦理地方事務甚屬効力其
　署任内重收養廉之處不必扣除一半又田土納價之
　項著存公備用至於通省無著虧空共二萬六千六百
　餘兩該督既稱實係無可著追朕信鄂爾泰必經查核
　確實始行具奏著開恩豁免
　　二十八日奉
上諭據編纂一統志總裁官大學士蔣廷錫等奏稱本朝
　名宦人物各省志書既多缺畧即有採録又不無冒濫
　必得詳查確核採其行義事跡卓然可傳者方足以勵
　俗維風信今傳後請勅諭各該督撫將本省名宦鄉賢
　孝子節婦一應事實詳細查核無闕無濫務於一年之
　内保送到館以便細加核實詳慎增載等語朕惟志書
　與史傳相表裏其登載一代名宦人物較之山川風土
　尤為緊要必詳細確查愼重採錄至公至當使偉績懿
　行逾久彌光乃稱不朽盛事今若以一年為期恐時日
　太促或不免草率從事即如李紱修廣西通志率意徇
　情瞻顧桑梓將江西仕粵之人不論優劣槩行濫入逺
　近之人皆傳為笑談如此志書豈堪垂世著各省督撫
　將本省通志重加修輯務期考據詳明摭採精當既無
　闕畧亦無冒濫以成完善之書如一年未能竣事或寛
　至二三年内纂成具奏如所纂之書果能精詳公當而
　又速成着將督撫等官俱交部議叙倘時日既延而所
　纂之書又草率濫畧或至有如李紱之徇情率意者亦
　即從重處分至於書中各項分𩔖條目仍照例排纂其
　本朝人物一項著照所請將各省所有名宦鄉賢孝子
　節婦一應事實即詳查確核先行彚送一統志館以便
　增輯成書
　　二十九日奉
上諭雲南等省所有苗蠻㺜獞種𩔖甚多殘忍性成逞兇
　嗜殺剽掠行旅賊害良民又或販賣人口捉當勒贖所
　以為内地平民之害者不可枚舉而衆苗之中又復互
　相仇殺争奪不休於其所轄土民則任意傷殘草菅人
命此皆天下所共知者自朕即位以來内外諸臣條奏
苗蠻不法者不可勝數而邊省督撫提鎮等又復屢屢
陳奏朕念普天率土之民皆吾赤子豈肯令邊省蒼黎
獨受苗人之侵擾而苗衆繁多朕亦不忍聽其獨在徳
化之外是以從封疆大臣之請勦撫兼行而切加訓誨
務以化導招徠為本不可脅以兵威或致多有殺戮屢
頒諭㫖甚明今幸數年之内苗人陸續歸誠者甚衆將
來可望地方寧謐但官弁士卒跋涉於深林宻箐之間
歴險峻之區染瘴癘之氣而苗性狡獪反覆當用兵之
際往往詭詐負嵎出其不意以致官兵受傷亦間有之
事夫弁兵受國家多年教養之恩雖臨陣捐軀義不避
難但以蠢然無知之苗蠻而致損我義勇之士卒若計
算得失不足相抵朕心深為憫惻除已降㫖賜䘏賞賚
外其雲南貴州四川勦撫苗蠻之官弁兵丁從前若有
預借銀兩俱免其還項陣亡之官弁兵丁着照陣亡例
加倍賞給銀兩得病身故及受傷之官弁兵丁着照陣
　亡例賞給銀兩俱交與鄂爾泰岳鍾琪各於所屬確悉
　查明動支公帑遵㫖賞賜務俾均沾實惠以副朕優䘏
　弁兵之至意
　　又奉
上諭將軍蔡良在閩省任内訓練營伍和輯兵民甚為稱
　職今調任廣東覽其陳奏事宜具見實心辦事深屬可
　嘉伊名下有代父應賠銀兩前已降㫖寛其限期今特
　加恩免其賠補以示眷注
　　又奉
上諭前據髙其佩奏稱許兆麟虧空未能追完有伊家人
　周良周轉隨任用事多年家貲巨萬躱匿江西地方為
　民屢經咨提抗不歸旗請勅部押解質審追抵虧空之
　項髙其佩語言雖不足深信但此係伊之本旗事務自
　有確見且既經陳奏豈有不行查究之理今據署江西
　廵撫張坦麟查奏前來周良周轉所有貲財不過數百
　金歴經審訊諒無欺隠朕不意髙其佩謬妄不實至於
　如此心甚悔之周良周轉既審係是民非旗不必提解
　來京其究出貲財俱着給還所有掲叅各員亦免處分
　其干連人犯俱着省釋
　　又奉
上諭從前雲貴廣西總督鄂爾泰摺奏滇省文武衙門大
　半向有官莊收租取息匿不報聞今通行各員據實開
　報於雍正六年為始入册歸公等語朕比時批示云向
　聞滇省鎮臣甚苦毫無出息此等營中官莊地畝應賜
　與營標為養廉者卿當斟酌之今據鄂爾泰奏稱滇省
　官荘地畆屬營中者合計不過數百石榖米此項雖無
　闗於錢糧但上有私匿下多影射於清查隠佔一事不
　無干礙故不若全數歸公使民間不得藉口仰荷皇恩
　垂念邊鎮之苦或於報明公件餘剩歸公銀一萬三千
　兩内每年各賜數百兩添作養廉等語邊鎮諸臣用度
　不敷朕深為軫念是以降㫖令鄂爾泰悉心籌畫今據
　鄂爾泰奏摺前來着將公件餘剩銀兩全行賞給提鎮
　等官每員各給數百兩以為養廉若有贏餘令該提鎮
　酌為營伍公事之用以副朕眷念邊鎮之至意
　　又奉
上諭苗民案件扣限完結係雍正五年所定之例其官員
　等處分之處着從雍正六年起照例扣限查叅六年以
　前案件免其查掲
　　三十日奉
上諭蘇州廵撫所屬七府五州自康熙五十一年起至雍
　正四年未完地丁錢糧積至八百一十三萬八千餘兩
　其中蘇松常三府太倉一州積欠最多自一百四十餘
　萬兩至一百八十餘萬兩不等朕念切民瘼凡閭閻疾
　苦周知洞悉此未完錢糧或有産去糧存而不能完納
　者或有人産已盡而無可催追者又或有從前遇歉收
　之歲而地方官匿荒未報小民無力輸將致成拖欠者
　累積十餘年之久其數至千百萬兩但其中有或本係
　該地方官虧空而希圖卸脫揑作民欠者或糧户已經
交納而奸胥蠧役侵蝕入已仍作民欠者是此項未完
大約官虧空者十之一二吏侵蝕者十之三四其實係
民欠不過四五而已在貧窶之民固不能為無米之炊
而官吏因縁作弊蠧國害民情罪可惡豈容令其脱然
倖免若非徹底清釐即欲加惠於百姓其道無由是以
從前令張楷將江蘇民欠清查分晳張楷並不清查奏
稱俱係民欠請分年帶徵朕雖姑允其請意甚未愜鄂
爾泰於蘇州布政使任内實力稽查將有頭緒時以雲
南廵撫職任綦重將鄂爾泰補授而清查之案又未竟
其事後陳時夏到任之後一味怠忽疲玩毫無整理釐
剔之心將從前分年帶徴之恩㫖並不分限催追以一
年應完之數綑徴於一月之内以致小民艱於輸納地
方官又奉行不善日事敲撲嚴比七府五州之黎庶不
得霑被恩澤朕心深為軫念乃陳時夏又奏稱蘇松積
欠難於清結從前既䝉聖恩蠲免浮糧今請以舊欠之
糧均派於新糧户内分年徴收以抵補積欠夫蘇松浮
　　糧朕仰承
皇考聖心每歲額免四十五萬兩煌煌明㫖布告億兆豈有
　　既蠲正額而復借此抵補積欠之理朕以誠信待天下
　　臣民寧肯為巧詐之術乎且舊欠自有本人即非本人
　　亦自另有著落若舍此不追而均派新糧是刁民因積
　　欠而得利良民因先輸而倍徴從此人人效尤誰復輸
　　供正賦況以舊欠派入新糧舊欠未必全完而新糧又
　　致欠缺此種狂悖之論不過因朕留伊在蘓州清理未
　　完一時不能脱身而豪紳積蠧欲逞其抗糧之黠智為
　　此邪説足以聳聽陳時夏亦藉此法或可草率完結為
　　脱身卸責之私計耳陳時夏居心行事如此實深負朕
　　恩今尹繼善現在清查但尹繼善初任封疆且兹事煩
　　重非一人之心力所能辦理着將蘇松等七府太倉等
　　五州歴年帶徴地丁錢糧一槩暫停徴此俟朕派員前
　　往與該地方官協理清查將各州縣官侵若干吏蝕若
　　干實在民欠若干一一釐剔清楚朕當再降諭㫖户部
　即遵諭行文令該督撫遍行出示曉諭其派員分查之
　處著户部詳悉定議具奏
　
　
　
　
　
　
　
　
　
　
　
　
　
世宗憲皇帝上諭内閣卷七十五
　欽定四庫全書
世宗憲皇帝上諭内閣卷七十六
　　雍正六年十二月
上諭二十八道
　　初三日江蘇廵撫尹繼善題叅前任吳縣知縣蔡益
　　仁貪婪不法奉
上諭蔡益仁著革職其貪贓各欵及本内有名犯證該督
　一併嚴審究擬具奏蔡益仁係陳時夏奏請帶往蘇州
　委用之員後遂題補吳縣知縣年來地方大吏奏稱蔡
　益仁居官不善者頗多朕因陳時夏在朕前極力保薦
　必有深信之處諒無錯誤昨令其來京引見面加訓飭
　復擢用寳慶同知乃湖廣要缺所以保全蔡益仁且信
　陳時夏之必不妄舉也今據尹繼善叅奏蔡益仁在吳
　縣任内貪婪不法劣跡纍纍必有確據夫以陳時夏身
　爲廵撫而所深信特薦之人卽在本屬公然犯法貪贓
　穢跡昭著陳時夏漫無覺察尚有何顔以對朕乎著陳
　時夏明白回奏
　　又廣西廵撫金鉷題報泗城府知府胡醇仁病故奉
上諭胡醇仁居官廉潔實心任職今因辦理苗疆軍餉身
　染瘴癘以致病故深可憫恤著該撫將公用銀賞給一
　千兩付胡醇仁親屬爲伊歸櫬之費泗城府員缺甚屬
　𦂳要該撫既稱題補不得其人著總督鄂爾㤗於雲貴
　屬員内揀選或將知府調補或將應陞人員題補其所
　遺之缺著一併揀選具題
　　初五日奉
上諭據伊拉齊等查奏黄炳在浙江鹽道任内贓私至二
　十九萬兩之多前朕揣度黄炳在浙必有貪婪不法之
　劣蹟今覽所奏果相符合此案著交該部嚴察定擬具
　奏至伊拉齊等奏稱黄炳别省俱置産業恐有寄頓隱
　匿情弊請令各省督撫嚴行稽查等語黄炳深負國恩
　厯任貪贓獲罪其應追贓私銀兩若仍復寄頓隱藏不
　過飽匪𩔖之私槖耳亦聽其爲之將來自有國法其各
　　處産業不必稽查
　　　初十日奉
　上諭據將軍常色禮轉奏道士李不器誣揑岳鍾琪謀叛
　　一事甚爲荒誕李不器向年因隆科多之薦在内庭行
　　走
聖祖仁皇帝廣大包涵天地覆載無所不容如喇嘛西洋人
　　以及僧道等𩔖畜養者甚多
聖祖仁皇帝皆不過以工匠雜藝人等視之其中不肖之人
　　或借供奉名色在外多事而李不器尤爲妄誕之甚招
　　搖不法至
聖祖仁皇帝賔天後朕因李不器本籍陜西故令發回原籍
　　交與年羮堯拘管不意年羮堯將伊送往終南山内厚
　　加供養每月給以多金後聞李不器在彼怙惡不悛仍
　　肆爲大言希圖惑衆且揑造朕旨有只要他在不要他
　　壞之語鄙俚妄誕不知從何而來今春朕向岳鍾琪問
　　及李不器岳鍾琪奏稱李不器在陜其每年供給仍在
　　通省存公銀兩内支給等語朕批諭云此事當日辦理
　　甚爲錯誤李不器本係有罪之人留其性命已屬寛典
　　豈可復加厚待隨諭令岳鍾琪將伊看守每日量給飲
　　食詎料李不器因此怨恨岳鍾琪竟敢造爲無影之詞
　　肆行誣衊深可痛恨據李不器以西藏用兵爲岳鍾琪
　　妄啟邊釁夫西藏之用兵也當日平定藏地之時康濟
　　鼐効力甚多䝉
聖祖仁皇帝封爲貝子令其與阿爾布巴等總理西藏事務
　　乃阿爾布巴等因妒忌爭權心懷背向擅將康濟鼐殺
　　害其叛逆之罪實不容誅正欲聲罪致討適頗羅鼐率
　　衆為康濟鼐復讐具奏懇請發兵是以特遣大臣統師
　　進藏未煩一矢之勞兇渠授首西藏安帖此事皆由阿
　　爾布巴等逆天背命自取滅亡是以國家不得已而用
　　兵事事皆出於朕親指授岳鍾琪遵奉辦理而謂岳鍾
　　琪為啟釁藏地其誣妄甚矣又李不器以岳鍾琪廣造
　　軍器心懷不測夫鎗砲係軍中必需之要器朕令内外
大臣屢行詳議酌定行令各省督撫提鎮増添砲位鳥
鎗不時演習車陣乃自古戰守之良法是以朕行令北
方諸省商酌製造募召兵丁令其操演此不獨陜西一
省為然而乃以岳鍾琪為私造私演包藏異謀乎又李
不器謂岳鍾琪濫費國帑夫岳鍾琪辦理軍需購買騾
頭一一俱經奏明造具清冊送部查核從無一毫浮冒
不知李不器何所據而指為濫費也又李不器謂岳鍾
琪交結黨與訛言頻興乃指奸民張熙投遞逆書一事
前岳鍾琪一見逆書即嚴加審訊窮究根株張熙堅不
吐供岳鍾琪百計詢問甚至設誓以誘之伊始將謀逆
黨𩔖盡行供出今行文湖廣江浙緝捕無一漏網且岳
鍾琪深知逆書中語誕幻已極於朕毫無影響無容隱
諱直將逆書陳奏朕前其識見遠大心地光明為古大
臣所莫及即如王國棟海蘭等搜得逆書原稿奏稱書
詞悖逆斷不敢陳奏其識見卑鄙無知去岳鍾琪何啻
霄壤哉且岳鍾琪不將張熙嚴行監禁者亦係奉朕密
　　㫖而李不器乃以為岳鍾琪交結黨與此醉夣中囈語
　　也又李不器以西安省城開挖街道係雍州地方與雍
　　正年號干礙謂是岳鍾琪之呪詛公行夫街道為居民
　　出入之所必由地方官脩理平治乃為政之要務雍正
　　四年有人條奏戊午係朕本命之年京城不宜動土朕
　　諭以此等拘忌皆庸夫俗見毫無關係仍令照常葢造
　　房屋脩治街道朕於輦轂之前尚不以俗見為拘忌况
　　雍州之與雍正有何干礙而為此謬妄不經之語乎至
　　李不器所稱岳鍾琪搜伊居室時有
聖祖神牌不知供奉何處等語夫
聖祖神牌至尊至重雖諸王之家亦不得私行供奉李不器
　　何等卑㣲下賤之人乃敢以
聖祖神牌供於私室即此䙝越僭逆萬死不足蔽其辜何得
　　以此誣加岳鍾琪之罪尤屬狂悖之至矣岳鍾琪身任
　　封疆實心辦事公忠義勇敬慎無私精誠可貫金石勲
　　業著於旂常朕素所深知篤信朝野内外無不共悉李
　　不器架空誣揑之詞原不足以損其毫末但李不器所
　　以敢肆誣衊者想因延信向為西安將軍平素溺於道
　　教習為妖邪與李不器必相徃來西藏之事延信推諉
　　不願前徃故李不器遂有擅啟邊釁之謗亦未可定至
　　於揑造妖言以反叛重罪汚衊國家柱石大臣逞其私
　　忿如此䘮心蔑理乃
天地神明所不容是以自行敗露公然投遞呈摺大干法紀
　　常色禮容此奉㫖拘禁之人逃入將軍署内並令乘坐
　　轎車於轅門之外肆其狂悖之言駭人觀聽常色禮甚
　　屬無知著常色禮會同廵撫西琳將朕此㫖宣播於衆
　　再將李不器嚴加刑訊其種種妄言是何意見審明按
　　律定罪交三法司核擬具奏
　　　又奉
　上諭近來直隸盗風漸覺少息而所報盗案多在永平朕
　　密訪其故聞得永平之盗風不息者皆地方官之釀成
　　如本年六月初九日前署盧龍縣知縣衛步青衙署被
　盗將伊幕客誤認縣令綁縛拷逼劫去財物而該署令
　止以竊賊具報同夜又有賊入永山協副將署内値副
　將胡傑寢於外堂知覺防備賊始颺去而該副將亦未
　報查又聞得十一月初八日山海關有何字號當舗被
　盗亦係多人白晝强劫而官役兵弁置若罔聞似此則
　該督提所司者何職而廵察御史所訪察者又何事著
　該總督提督廵察御史明白回奏
　　又奉
上諭李衛自簡任浙江總督以來凡保舉武職官弁俱極
　允協具見留心營務前因江南蘇松等處盜案甚多曽
　降諭㫖將下江地方一切盗案交與李衛管理况武職
　俱有緝盗之責嗣後下江軍政舉劾著總督范時繹張
　大有㑹同李衛一體舉行
　　又奉
上諭據臺灣道孫國璽奏稱臣母今年七十有六臣無嫡
　親眷屬惟有母子相依今奉命調補臺灣臣母年老龍
　鍾不能航海現在寄居漳郡伏乞恩准一嵗之中回漳
　省視二次仍馳回地方辦事則公私兩全等語孫國璽
　之母年近八旬母子相依乃屬至情若遠隔海洋則難
　以晨昏侍奉朕心實為不忍著將福建鹽驛道劉藩長
　調補臺灣道孫國璽調補鹽驛道現今劉藩長給假回
　籍俟伊到臺灣時孫國璽交代後再赴新任俾得慰其
　孝養之情以副朕加恩錫𩔖之至意
　　十一日奉
上諭朕惟善政養民利賴必資地力而率作興事倡先端
　藉縉紳惟兹寧夏所屬之挿漢拖灰地廣士饒水利充
　裕朕特遣大臣㑹同該督撫等悉心經理濬治渠道設
　縣築城募民墾種次第脩舉行見人民樂業饒沃殷阜
　漸成西北蕃庶之區此朕經國裕民之至計欲使地無
　遺力而亦寧夏一方人數千百年未興之樂利也聞彼
　中得水可墾之地計二萬餘頃每户以百畝授田可安
　置二萬户朕已諭令廣行召募遠近人民給以牛具耔
　　種銀兩俾得盡力開墾給為世業惟是原議寧夏本籍
　　現在出仕文武官員俱令開墾授業俾為世享之利今
　　聞報墾者尚覺寥寥禮記曰貨惡其棄於地也力惡其
　　不出於身也况乎上以急公而裕國下以力本而厚生
　　縉紳者小民之望也果能身先倡率則民間之趨事赴
　　功者必衆凡屬本籍之人不論文武官員或現任或家
　　居均當踴躍從事急先墾種不可觀望因循躭延善舉
　　凡兹所墾地畝俱照原議給為世業三年起科果能使
　　沃壤腴田有廣收之益無閒曠之區則不但於體國經
　　野之謨重有攸賴而經營世産伊等子孫亦䝉永遠之
　　澤矣
　　　又奉
　上諭四書五經向來未有䝉古字繙譯者著交與
實錄館䝉古纂脩人員繙譯
　　　十二日奉
　上諭朕前曽降㫖在京在外有奉㫖永遠枷號之人令各
　衙門該管官於嵗底奏明今著該衙門將奏摺交與大
　理寺彚齊將此等永遠枷號之人開列名單寫録所犯
　畧節繕摺進呈並將各案情由另行詳細繕摺隨名單
　一併進呈俱寫漢字具奏
　　十三日奉
上諭今年各省秋審情實人犯内其情罪畧有可原者已
　於勾到之時改為監候刑部情實人犯今年暫停處决
　其中情罪畧有可原者已分别減等發落至於督撫九
　卿所擬緩決之犯論法則均有應得之罪而其中情事
　不一尚有彼輕於此稍可從寛者或因一朝之忿奮不
　顧身或因纎毫之利偶相爭角或因旁觀不平而致鬭
　或因被打情急而還毆似此𩔖者均非有謀害之念於
　平日並無必殺之意於臨時祇以愚民無知好勇鬭狠
　遂致䧟於重辟雖悔難追深可憫惻兹朕再四酌量特
　施法外之仁將此等人犯照可矜人犯免死減等之例
　發落伊等試思生於人世同為父母妻子所倚賴之身
　何苦捨命輕生自罹法網縱使終身緩決亦只於囹圄
　之中幽囚待斃骨肉捐棄魂魄無依不亦大可哀乎今
　幸遇國家寛典特予矜全從此再生之年皆為遷善之
　日當知恩不可以倖邀法不可以再試痛自悔恨悛改
　前非共為良善之民倘或再有過犯則斷乎不能茍免
　矣著該督撫於各犯發落之時將朕此㫖明白宣諭加
　意訓誡務令人人改過自新以副朕矜恤下民之至意
　　十四日奉
上諭前據董永芠摺奏臣在江南惟有實心任事不徇情
　面不畏豪强近有揚州安瑞成因逼姦僕婦程氏不從
　横毆致死揑稱伊夫長壽毆打自縊令家人陳大鎻帶
　領張標擒毆長壽越日身死該府縣止坐張標之罪將
　安瑞成置之局外臣現在行提安瑞成到案究審等語
　比時朕見此奏即知董永芠存心巧詐非因貪利即是
　沽名已諭大學士等寄信傳㫖詢問之今安瑞成到京
　在怡親王處陳訴寃抑供稱逼姦致死等情皆屬全無
之事董永芠將伊家人勒取口供斃於三木等語觀此
則董永芠之有意鍜鍊可知矣董永芠乃柔懦無能因
循茍且之人向因林祖成在朕前稱其為福建臬司甚
好是以陞任江南後又調任山東浙江伊厯任所犯贓
私纍纍劣蹟甚多朕皆一一寛宥切加訓誨冀其改過
自新適因江蘇臬司一時不得其人念伊尚知刑名是
以將伊調用夫臬司一官專以緝盜安民為首務伊到
江南並無善政及民而盜賊肆行如故此中外所共知
者今審理安瑞成家人一案全以私意為刑罰之出入
顛倒是非擅作威福且預先密奏於朕試探意㫖若朕
批令從嚴則是朕枉法以遂伊圖利之心朕豈肯為若
朕批令從寛則伊必加朕以袒䕶富商之名而自彰其
不畏豪强之譽似此狡猾脅制豈人臣事君之道朕治
天下事事出於至公如其人有罪雖平日加恩優待之
人勲戚大臣左右近侍皆不肯存絲毫袒䕶之念豈獨
袒䕶一卑㣲之商賈乎如其人無罪雖匹夫匹婦乞丐
窮民亦不肯令其稍有寃抑豈獨於富商大賈一任貪
墨之吏苛索吹求而使之不得其所乎前陳時夏奏揚
州鹽商黄光德父子不法一案朕即料其因富招怨被
人詐騙平情度理批示陳時夏後果得屈抑之情為之
完結旋據該督撫奏稱黄光德感戴朕恩欲捐貲効力
朕諭以斷不可行即衆商因每年節省浮費合力公捐
銀兩亦皆留為地方公事之用利益民生此天下所共
知者若以安瑞成為怡親王門下行鹽之人怡親王公
忠體國正直無私安瑞成果係有罪怡親王豈肯姑容
以親王門下如許人員豈少一管辦鹽務者而必於安
瑞成是賴乎若云朕意袒䕶安瑞成則董永芠蒞任江
南之時朕又何不諭令留心照看豈待今日董永芠欲
坐安瑞成之罪朕始特降諭㫖枉法以保全之耶董永
芠乃旗下㣲賤之人原在允禵門下從前每年送與允
禵之物華麗豐厚較貢獻之儀更為繁費若非横取於
屬員富户安能措辦今之搜求安瑞成者必因有所需
　索不肯應付故欲置之於法且其意以為安瑞成乃衆
　商領袖今將伊懲治則衆商自莫不畏懼而趨奉矣不
　然則董永芠柔懦性成向來已厯五任其不徇情面者
　何事不畏豪强者何事何以忽於此案刻意吹求為此
　殘忍之舉耶董永芠著革任將此案人犯悉行解京交
　與刑部秉公審理其董永芠從前議罪奉㫖從寛歸結
　之案俱著查出照律定擬
　　又奉
上諭據正白旗漢軍都統李國權等奏稱原任副都綂萬
　永祺借欠公庫銀兩一案除有抵一千餘兩外尚有未
　完銀二千七百餘兩應著落原准借之都統副都統及
　保官庫官等勒限分賠今都統石文英庫官于珩李鳯
　林已於别案各報家産盡絶應將此項銀兩著落管庫
　原任佐領張國柱之子張經六品官高應清之子高起
　鵾二人名下分賠等語夫拖欠公庫銀兩所以令該管
　之人分賠者葢以當時經管錢糧之人將公帑借給之
　　時或徇情受託或扣剋分肥不論其人家産之厚薄濫
　　行借給致成虧缺無可著追揆之情罪甚屬可惡是以
　　責令分賠以示懲戒但分賠多人　人名下自有應賠
　　之數若該員將應賠之數完納則其責已畢倘將他人
　　家産盡絶不能完納之數加於現在之人則一人又代
　　衆人分賠殊於情理未協嗣後凡屬分賠之項本人止
　　完自己名下應賠之數若同賠之人有家産盡絶者將
　　此分賠銀兩豁除歸結不得於他人名下濫行攤𣲖著
　　通行八旗奉為定例萬永祺此案著該旗另議具奏
　　　又禮部奏
祖宗加上
尊諡册寳
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后尊諡冊寳俱已告成恭進
太廟安奉應遣官告祭奉
　上諭
冊寳告成恭進
太廟安奉事關大典朕應親詣行禮其應行禮儀著怡親王
　　大學士㑹同禮部詳查定議具奏其恭捧
玉冊
玉寳之員著將王貝勒貝子公大學士部院堂官旗下頭等
　　大臣開列請㫖
　　　又廣西廵撫金鉷題報西隆州知州劉德健病故奉
　上諭劉德健隨辦苗疆軍務實心効力因染瘴氣身故深
　　可憫惻著該撫將公用銀賞給五百兩付劉德健親屬
　　為伊歸櫬之費
　　　十五日署甘肅廵撫張廷棟奏請暫停甘肅鼓鑄奉
　上諭從前禁止小錢之時伊都立曾奏請收買小錢朕嚴
　　飭伊都立以民間行使小錢已久今若將小錢盡收入
　官又一時未能多鑄大錢則民間市易自然不敷所用
　大有不便於民伊都立遵朕諭㫖而止甘肅廵撫石文
　焯奏請發帑收買小錢暫開鼓鑄朕批諭云所陳開鑄
　一事朕詳細斟酌再諭若因不能禁止小錢欲藉此為
　良䇿恐未必所燬錢銅能敷新鑄之用也小錢之禁不
　可急驟暫寛候㫖乃石文焯並不遵奉候朕再降諭㫖
　復具摺懇請收錢開鑄朕以石文焯身在地方屢次懇
　切陳奏必確有所見是以允其所請交部准行不意收
　錢開鑄之弊煩擾驛站貽累官民至於如此是石文焯
　之屢奏不過固執己見文過飾非而已石文焯身為封
　疆大臣不將所行之事籌畫萬全遽行屢次陳奏甚屬
　草率著將石文焯交部察議具奏
　　十八日奉
上諭據四川廵撫憲徳奏稱崇慶州紳衿士民將各家現
　有之餘米凑運軍糈及諭令領回穀石僉稱叨沐皇恩
　豐衣足食情願樂輸留此穀石永為崇慶州之厚資等
　　語該州紳衿士民尚義急公情辭肫摯此皆
聖祖仁皇帝六十餘年深仁厚澤浹髓淪肌是以風俗醇良
　　人心感戴朕心甚為慰慶著將崇慶州雍正七年額徵
　　錢糧全行蠲免以示格外加恩善良之至意
　　　十九日奉
　上諭駐臺兵丁軍器誠屬緊要但此項軍器悉係各營自
　　行製備是以易於破壞然將内地精良之器給與臺軍
　　亦非善䇿嗣後換臺兵丁軍器著該督撫於存公銀内
　　動支製造務必堅利精良該督撫驗看給發俟兵丁至
　　臺之日該廵視御史㑹同該鎮查驗㸃收倘有不堪使
　　用者廵視御史等即據實題叅將該督撫及承辦官交
　　部議處如三年之内有應更造者亦令該督撫製造給
　　送
　　二十日奉
　上諭據直隸總督何世璂等奏稱景州鄉民李世奇不取
　　遺金興廉樂善甚屬可嘉著照郭見忠之例給與八品
　頂帶賞銀五十兩以示旌奬
　　又大學士九卿等議奏倉場米石虧空著落攤賠奉
上諭倉儲關係天庾最為𦂳要從前倉務廢弛弊竇叢生
　不可枚舉朕不得不嚴加整頓凡所以清查虧空治罪
　分賠者總欲令嗣後衆人知所儆戒也今倉場各官俱
　已奉法積弊漸清人情咸知警惕矣此項虧折餘米因
　六十一年監督等未經出結是以責令六十年之監督
　分賠但從前虧折厯年已久其為何年何人之虧空實
　難確指今大學士九卿等所議據事而未推情其中未
　免有寃抑之處朕意以為未當茲特沛恩膏將此項攤
　賠米石概行蠲豁並免其究問内有已經賠補者其急
　公守法之心甚為可嘉今虧欠者皆施恩豁免而從前
　賠補者以急公而未得䝉恩於情理未當著查伊等所
　賠米價銀兩照數給還並將伊等交部分别議敘以示
　奬勵夫刑以弼敎明罰敕法原期臣工之循理去私裨
　益政事今因倉務整飭將所議從前數十萬虧折米石
　悉行豁免諸臣亦可以知朕心矣其共勉之
　　又吏部議覆廣西廵撫金鉷叅奏灌陽縣知縣謝天
　　扶玩法溺職照例革職奉
上諭大小臣工不得瞻徇情面以私廢公曽屢降諭㫖切
　加訓誨廖荃係張舜緒之門生平素理應䂓勸張舜緒
　奉公盡職勉為好官及張舜緒已有虧空之後伊果念
　師生情誼自當代為賠補乃廖荃既不能䂓勸於前又
　不能彌補於後徒徇私情將在官人犯公然具保領出
　玩法欺公莫此為甚其該縣謝天扶徇情作弊情由俱
　屬可惡張舜緒名下應追之項即著落謝天扶廖荃名
　下勒限分賠如限内不完即將謝天扶廖荃照張舜緒
　應得之罪處治
　　又刑部等衙門奏原任山東廵撫黄炳等濫收屬員
　　規禮分别治罪奉
上諭黄炳依擬應斬余甸依擬應絞俱著監候秋後處决
　凡下屬之餽送皆由於上司之勒索不得已而後應付
　　非出於本心也若上司不收規禮則下屬自無餽送之
　　事亦不至䧟於罪戾矣此案内凡餽送陋規禮物及收
　　繳飯食銀之各員事厯多年干連人衆俱開恩免其查
　　究處分
　　　二十一日奉
　上諭從前西藏用兵之時頗羅鼐甚為効力䝉
聖祖仁皇帝授為札薩克台吉上年西藏噶隆等因嫉妬爭
　　權彼此不睦阿爾布巴隆布鼐查爾鼐暗結匪𩔖懐挟
　　私心公然肆惡將朝廷勅封貝子總理事務之康濟鼐
　　擅行殺害併欲害及頗羅鼐阿爾布巴等背天逆理藐
　　法負恩莫此為甚頗羅鼐受其逼廹領兵為康濟鼐復
　　讐將逆黨罪狀奏聞於朕朕特遣大臣等領兵前徃究
　　問情由以便分别治罪頗羅鼐聞大兵將到率衆奮勇
　　前驅直抵藏地阿爾布巴等力屈勢窮被各寺喇嘛等
　　拘執獻出欽差大臣到彼一一究問盡得其悖逆妄亂
　　之情已將阿爾布巴等及一干逆黨按律正法具本奏
　聞西藏去此巨惡渠魁黄教可以振興番衆可以寜輯
　頗羅鼐一片丹誠深知大義聲罪討逆鋤惡除奸俾無
　辜受害者得雪沉寃背㫖肆行者早正刑辟甚屬可嘉
　著將頗羅鼐封為貝子以奨義勇以昭國憲
　　　二十二日奉
上諭哈密駐防官兵每年輪換定期於十二月内派徃朕
　思臘月天寒草枯水凍官兵䟦渉為難查從前甘肅官
　兵駐防哈密有五月内更換之例今應仍於五月内派
　往著岳鍾琪行知副將張嘉翰將現在哈密兵丁暫留
　駐防俟來嵗五月内撥兵到時再行撤回
　　　二十三日奉
上諭前王朝恩條奏各省修造戰船於成造之時解送總
　督親驗總督多轉委中軍以致中軍承委每向監造文
　員需索規例為之徇隱是以船隻工料皆屬虚糜其實
　不能堅固請嗣後修造戰船各該督撫務須親驗等語
　朕思戰船闗係𦂳要若僅委中軍驗看或彼此瞻徇情
　面不據實詳覆致使物料柔脆不能經久嗣後修造戰
　船其船厰附近省城者著在城之督撫提鎮及布按兩
　司於承造完工之日親徃驗看其船厰離省逺者著附
　近府城之文武大員於承造完工之日公同驗看務令
　修造堅固丈尺合式倘有不能堅固及浮冒侵蝕等弊
　即行掲報題叅按律治罪庶承修之文職有所顧忌不
　敢草率浮銷而監工之武弁亦可免借端需索之弊著
　該部遵諭速行
　　二十四日奉
上諭江南錢糧積欠為数甚多總理務在得人分查亦須
　專責著戸部侍郎王璣刑部侍郎彭維新前徃㑹同署
　廵撫尹繼善廵察御史伊拉齊布政使趙向奎總理其
　事其分查各府大員蘇州府著交與知府徐永佑蘇郡
　事務繁多著該督撫委員代理松江府著派出浙江杭
　嘉湖道王溯維其杭嘉湖道員缺著李衛委員署理常
　州府著派出蘇松糧道馮景夏若馮景夏輪當押運之
年著總漕張大有委員代管押運鎮江府著𣲖出福建
汀漳道朱鴻緒太倉州著𣲖出湖廣岳常道温而遜其
汀漳道岳常道印務著該督撫委員署理江淮揚三府
及徐通邳海四州亦應各𣲖分查大員著各部院堂官
於在京科道及部屬内㨂選保舉引見𣲖出至於各府
所屬州縣其錢糧多者一縣須𣲖一人錢糧少者一人
可兼二三處約計應用四十餘員亦着各部院堂官於
候補候選州縣及曾任江南之州縣因公詿誤無虧空
未完者各舉所知並將吏部記名人員一併帶領引見
候㫖揀選命徃交與總理大臣廵撫等酌量分𣲖協理
清查若在京𣲖徃之員或不敷用或不能勝任著尹繼
善趙向奎徐永佑王溯維馮景夏朱鴻緒温而遜將所
知堪任清查之員各行保舉該署撫會同總理大臣奏
聞現今浙江總督李衛管理江南督緝之事此清查積
欠事務亦應令李衛與聞再此番清查積欠頭緒甚繁
文移徃來皆關錢糧數目必須各給印信以便稽查其
　　總理大臣分查各員之印信著戸部擬定字樣請㫖交
　　與禮部鑄給其總理大臣分查大員及各州縣協查之
　　員作何分别給與日用養亷之資著該部議奏
　　　又奉
　上諭西安副都統賽都乃旗下微賤出身䝉
聖祖仁皇帝隆恩㧞為狀元授為侍衛後因伊甚不知恩奮
　　勉深為不喜朕即位後因頗有人稱道之者是以將伊
　　補授通州副將試看及伊蒞任聞其罷軟因循但知夤
　　緣鑚刺比因察訪之下未有實據復用為西安副都統
　　嚴加訓諭申飭冀其悛改實心効力今詢問公傅爾丹
　　散秩大臣石禮哈知賽都在任未改舊習全無實心辦
　　事之處深負國恩著革去副都統之任來京候㫖其副
　　都統員缺著鑲黄旗漢軍副都統張正文補授再西安
　　副都統朱蘭泰年力衰老但伊從前頗有軍功著原品
　　休致給與半俸以終其身寧夏副都統蘇穆爾濟與將
　　軍席伯副都統蘇圖共事數年寧夏駐防官員兵丁之
　嚴肅整理為各省駐防第一著將蘇穆爾濟調補西安
　副都統伊在寜夏習見席伯之訓飭營伍今調任西安
　自能倣傚辦理寧夏副都統員缺著席伯於叅領内揀
　選題補
　　　二十六日奉
上諭據汪漋馬爾泰奏稱縂兵官潘之善自到安西之後
　不時患病精神耗減操練兵馬甚覺勉强等語安西總
　兵官員缺甚屬𦂳要著興漢總兵官曹勷作速前往署
　理曹勷員缺著西鳯副將董紹祖前往署理董紹祖員
　缺著岳鍾琪㨂選委署潘之善老成厯練人品端方効
　力行間多著勤勞實難得之將弁奚忍聼其力疾辦事
　著太醫一員馳驛前往診視潘之善或欲仍在安西或
　水土不服欲回内地本籍調養聼其自便著賞銀一千
　兩以佐路費及調攝之用
　
世宗憲皇帝上諭内閣卷七十六
　欽定四庫全書
世宗憲皇帝上諭内閣卷七十七
　　雍正七年正月
上諭二十二道
　　初五日奉
上諭臺灣地方逺隔重洋全在道府㕔縣各得其人而該
　員又須熟悉其風土情形殫心辦理於地方始有裨益
　向例文員俱以三年為滿後經原任總督滿保條奏請
　將三年任滿之員再行加銜留任三年所以慎重海疆
　俾諳練之人久於其任也今據總督高其倬摺奏臺員
　以六年為滿而調任之時渡海而往即須數月任滿之
　後候缺挨陞以及交盤渡海又或一二年不等是前後
　合計須八九年方得陞用且臺灣之例不帶家口其父
　母妻子隔越海洋轉託親朋照看未免有所牽挂意念
　分馳應否請以四年為滿等語朕思臺灣道府㕔縣等
　官自宜選用熟習諳練者然定期六年為滿又加以候
　缺交盤渡海之期實屬太久其父母妻子隔越重洋難
　免内顧之慮今再四思維臺灣文員自到任之日為始
　將滿一年之期著該督撫於閩省内地官員内揀選賢
　能之員乘冬月北風之時令其到臺新舊協同辦理半
　年之内大約可以熟悉地方情形則令舊員乘夏月南
　風之便囘至内地補用將來接任之員俱照此更換該
　員到臺協辦之時俱各一體算俸并給與俸銀及養亷
　之項如此更換調補則臺員易於得人且該員在臺前
　後不過二年為期甚近而更換之員先往協辦又可習
　練地方事宜似有裨益其道府大員作何請㫖揀選同
　知以下等官作何銓選調補及量加議叙之處該部詳
　悉妥議具奏
　　又奉
上諭陳時夏居官辦事一味疲玩因循茍且塞責實不稱
　巡撫之職是以將伊解退又因蘇松各屬積欠錢糧係
　伊巡撫任内應辦之事是以仍令經理乃伊束手無䇿
　忽具摺奏稱此等逋賦難於清結從前既䝉聖恩蠲免
　浮糧今請以舊欠之糧均派於新糧戸名下分年徵收
　以抵補積欠等語此等悖理之言想因年老昏憒所致
　聞伊近日精神亦甚不及目今遣官清查江南錢糧頭
　緒繁多若令伊與聞必致顛倒錯誤他人轉致掣肘著
　陳時夏不必管理專辦江南水利河道工程之事盡心
　効力以贖前愆
　　初八日奉
上諭朕聞糧船過淮所費陋規甚多有一幚費至三四百
　金者旗丁既多苦累勢必多索於民甚為漕政之弊在
　張大有雖未從中染指但身為總漕而罷軟因循一任
　屬員胥役勒索毫不覺察禁約竟同木偶甚屬溺職嗣
　後糧船過淮之時著派御史二員前往淮安專司稽察
　之任不許官吏人等向旗丁額外需索以致擾累其糧
　艘中攜帶物件除照例許帶外該旗丁如有夾帶私鹽
　及違禁等物者亦著該御史稽查但不得過於嚴刻吹
　　求以致糧運遲滯至糧船抵通之時其該管衙門官吏
　　及經紀車戸人等恐有向伊額外需索陋規者亦著派
　　御史二員前往稽查此差往淮安之員著於二月初派
　　往差往通州之員著於三四月内派往不必拘定滿漢
　　各一員著都察院按期開列請㫖
　　　初九日奉
　上諭
壇
廟之中最宜嚴肅聞祭祀之先即在
壇
廟中演禮雖意在嫻熟禮儀而實非潔齋䖍享之義嗣後
壇
廟祭祀之先應於何處演禮著禮部議奏
　　　又奉
　上諭朕治天下以實心實政為務不言祥瑞屢頒諭㫖甚
　　明今據雲貴廣西總督鄂爾泰摺奏雍正六年十月二
　　十九日恭逢萬壽令節雲南四府三縣卿雲呈現光燦
　　捧日經辰巳午三時之久又奏摺内引孝經援神契之
　　語曰天子孝則慶雲見朕之事
親不敢言孝但自藩邸以至於今四十餘年以來誠敬之心
　　有如一日祇此一念可以自信而鄂爾泰援引典籍以
　　慶雲為朕孝所感朕每承
天眷昭示嘉祥感激慶幸之中益加儆惕兹逢慶雲之瑞實
　　愈増朕心之敬畏鄂爾泰公忠體國實為不世出之名
　　臣數年來節制滇黔等省化導所屬官吏人人奉公盡
　　職懐忠君親上之心是以於朕萬壽之辰
天賜慶雲於滇省正所以表著該省官吏敬恭協和之忱悃
　　也此則朕心深為嘉悅者俟鄂爾泰題本到日另降諭
　　㫖今諸王大臣等奏請宣付史館朕之允行者非欲誇
　　示於衆也蓋以天人感召之理㨗於影響該督正已率
　　屬有忠愛之丹誠則該省受福迎祥有光昭之瑞應朕
　　願内外大小臣工均以鄂爾泰為法且願遠近各省官
　　民等聞風慕義興孝勸忠人人共受
上天之福祐乃朕心之所謂上祥大瑞也
　　　十二日奉
　上諭内閣大學士滿漢俱各全備辦理事務亦甚屬妥協
　　無容再為增添朕因
聖祖仁皇帝時所有年久老臣目今在朝者甚少時深注念
　　禮部尚書陳元龍左都御史尹泰厯事
聖祖仁皇帝多年屢經任使今雖年近八旬而精力尚健特
　　加恩授為大學士以示朕優眷老臣成全耆舊之至意
　　　十三日奉
　上諭陳元龍之子陳邦直向以年少輕浮罷斥囘籍今經
　　數年諒已悛改朕念陳元龍年近八旬只此一子又在
　　原籍無人侍奉著將陳邦直復還編修之職令其來京
　　交與伊父教誨管束并令掌院學士時加訓導以玉成
　　之
　　　又奉
上諭李不器誣謗岳鍾琪一案原交與西安將軍巡撫㑹
　同審理今西琳調取囘京著將軍常色禮會同碩色嚴
　加審訊李不器係奉㫖拘禁之犯外間流言何以得知
　必有向伊傳說之人或係看守伊之兵丁亦未可定著
　常色禮碩色一一研訊務將造言生事之姦徒徹底嚴
　審究出按律治罪
　　十四日奉
上諭福建臺灣戍守之兵丁其父母妻子留在内地前已
　加恩每月給與米糧以為養贍之資聞臺兵之例每月
　將所領錢糧扣留五錢於内地為養贍家口之用朕思
　兵丁逺涉海洋所得餉銀又復扣除以養家口恐本身
　用度或有不敷今沛特恩於駐臺之兵丁每年賞銀四
　萬兩為内地養贍家口之用著總督等均匀分派按期
　給發俾兵丁本身食用既得寛舒而父母妻子之在内
　地者又得養贍以示朕恤兵賞勞之至意
　　十五日奉
　上諭山川之神錫福於地方百姓是以自古帝王皆誠心
　　展祀以答神貺即如向來盛京之地旱潦不時者凡六
　　載康熙五十九年朕奉
皇考命躬詣
祖陵道經山麓躬謁
　北鎮廟潔蠲致祭因捐貲庀工載修廟宇囑令地方官員
　　䖍恭致祭自康熙六十年以至於今盛京年穀悉登豐
　　稔又如
　黄河之神䖍誠禱祀果見安瀾有慶萬姓寧居皆
　神祇垂佑顯然昭著纎毫不爽者此蓋以目前一二事而
　　言其他難以枚舉也古稱江海為百川之長而湖廣境
　　内西南數省之水匯入大江又為川澤之總㑹凡屬地
　　土民人及舟楫行旅皆仗
　江神黙佑保䕶安寧允宜修建廟宇按時致祭以崇報享
　　著湖廣總督會同湖北湖南巡撫確查妥議南北兩省
　　應於何處各建廟宇或舊有祠廟敬謹興修皆動用公
　帑辦理此朕䖍禱
神祇䕶國佑民之意竝非諂媚以求一己之福也并令該
　督撫曉諭居民不得私結社會妄事祈求以滋䙝慢
　　二十二日稽查旗務侍衞等叅奏旗下大臣咨送檔
　　案遲延奉
上諭前派侍衞官員稽查旗務者原欲協助都統等訓誨
　旗人補過救失宣布恩意申明法令俾官兵警戒感奮
　也若有頑惡之輩侍衞官員查出應告知都統等令其
　教導悛改都統等若不實心教誨懲治爾等奏聞所降
　諭㫖甚明乃竝不凛遵原㫖留心料理應辦事件漫以
　此等無關緊要之事將大臣官員等叅奏塞責殊屬冒
　昧伊等所叅大臣官員等俱著從寛免其交部將稽察
　旗務之侍衞官員交部議處其中有乾清門侍衞官員
　著嚴加議處
　　二十四日奉
上諭朕治天下不言祥瑞每䝉
上天錫福愈深敬畏之心鄂爾泰節制滇黔公忠體國求之
　　古名臣中亦不多見用能化導所屬官吏奉公盡職人
　　人懐忠君親上之心是以於朕萬夀之辰
天錫慶雲於滇省特以表著該省官員敬恭協和之忱悃前
　　據鄂爾泰摺奏廷臣奏賀之時已降諭㫖宣示朕衷鄂
　　爾泰郝玉麟表率訓導通省文武屬員而滇黔兩省官
　　員均能遵奉上司之教誨殫心奉職應加特恩以示優
　　奬鄂爾泰著由頭等阿達哈哈番超授為三等阿思哈
　　尼哈番郝玉麟著由拖沙拉哈番授為拜他拉布勒哈
　　番滇黔兩省巡撫提督總兵官俱著加二級兩省文武
　　官員文官自知縣以上武官自千總以上俱著加一級
　　凡受恩賜者益當敬謹黽勉以仰承
上天之貺從兹逺近臣工慕義興起則人人受福凝祥矣
　　　二十六日奉
　上諭闕里
　文廟工程朕屢降諭㫖令該督撫等遴選賢員敬謹修造
　　務期堅固輝煌計日告竣其所以未遣專官監督者蓋
　　恐京員到彼又多食用僕從之費擾累於地方也乃原
　　任巡撫陳世倌委用不得其人於前而塞楞額又復因
　　循怠忽於後以致工程遲緩未能即速告成頃據署撫
　　岳濬奏稱祇因購求大木一時難得是以工作稍遲等
　　語著通政使留保前往曲阜督率在事人員盡心竭力
　　敬謹辦理剋期竣事以慰朕懐昔年
聖祖仁皇帝御纂各種書籍及朕年來陸續刻成之書雖未
　　通行頒賜而内外臣工亦多有受賜者因衍聖公不在
　　廷臣及封疆大臣之列是以未曾頒賜著大學士等將
　　應行頒發之書查明奏聞頒賜衍聖公藏之闕里昭示
　　來兹
　　　二十七日奉
　上諭朕覽
太宗文皇帝實錄噶爾薩之曾祖額駙恩格得理乃係
太宗文皇帝時有偉績殊勲身膺
厚恩之人原係三等公因削去
恩詔所加官職授為侯爵朕念恩格得理舊日功績仍賞給
　　所削官職授為三等公著噶爾薩承襲俾其子孫世襲
　　罔替
　　　又奉
　上諭朕令各州縣歲舉老農給以頂帶榮身乃勸民務本
　　力田還醇返樸之至意為有司者自當仰體朕心恪遵
　　朕㫖擇其謹慎勤勞身無過舉者據實保送以為萬民
　　勸乃朕聞直省之舉老農也州縣憑紳士之保舉紳士
　　納姦民之貨財上下相䝉茍且塞責而強有力者倖邀
　　頂帶之榮遂成暴横之勢老農之中竟有擊鼓升堂傳
　　見耕丁者又有乘轎建旗設軍牢捕役自稱某縣左堂
　　職銜八品欲居典史巡檢之上者又聞廣西陸川縣之
　　老農覃伯綬家累千金與盜賊素相往來其家僕工人
　　已干連在盜案之内似此則深負朕勸農務本之意矣
　　著直省督撫確實查明將冒濫生事之老農悉行革退
　另選題補從前有舉報不公者著各省督撫嚴諭所屬
　州縣其中有不應保舉之人或因賄囑情面營求而得
　者准老農本身及保送之官員自行出首朕從寛免其
　治罪但革去老農之頂帶若此時不行自首各州縣官
　員又不行查出日後發覺定將本人及州縣官員從重
　治罪該督撫等一併議處若所屬實無冒竊頂帶之人
　准該督撫查明覆奏倘有實係良善老農而仇怨之家
　及地棍人等因此番行查遂揑詞傾害者亦著從重治
　罪
　　又宗人府奏教習期滿之舉人貢生請議叙奉
上諭宗學教習於期滿之時自應加恩議叙除舉人係應
　選知縣之人照原議銓選外其貢生等善於訓課未必
　嫻於吏治若一槩用為知縣不但於吏治無益而本人
　不能辦事致干叅處亦非所以成全之也凡各處教習
　之貢生等著於期滿之時該管衙門帶領引見或用為
　知縣或用為教官候朕頒發諭㫖因材器使將此通著
　　為例此所奏舉人鮑源著咨吏部即用其㧞貢生楊名
　　宁葉宏韜既再留教習三年將來伊等期滿引見之時
　　著將教習六年之處聲明具奏
　　　又
　諭刑部凡屬獲罪之人稍有一綫可寛者朕皆原情矜宥
　　而於大臣等尤多格外開恩之處四格黨附蘇努不知
　　愧恥以蘇努之大姦大惡為國家之巨蠧而四格依附
　　結交甘心出其胯下伊繼蘇努都統之任將蘇努惡蹟
　　槩為隱瞞已屬可惡蘇努竟敢將
聖祖仁皇帝硃批摺子塗抹䙝慢臣工見之無不驚駭髪指
　　似此大不敬之罪而四格代為容隱四格之罪誠不可
　　逭是以照法司所擬將伊監候秋後處決昨朕恭閱
太宗文皇帝實錄見四格之祖莽果爾泰當日誠心効力懋
　　著功勲四格不自念其祖為開國功臣黽勉自立而甘
　　為下流干犯國憲此乃自作之孽但朕心實念伊祖昔
　　日之勤勞不忍將伊子孫置之重典四格著從寛免罪
　釋放爾等將朕㫖傳諭四格知之
　　二十八日奉
上諭士子者百姓所觀瞻士習不端則民風何由得厚是
　以考課士子設立舉優黜劣之典以為移風易俗之道
　所關亦綦重矣而無如教官愚懦無能學臣因循茍且
　往往視為具文奉行不力每當學臣按試之時敎官輒
　以無優無劣具文申詳草草塞責如此則善者何由而
　勸不善者何由而懲夫善者之湮没不彰一時尚難覺
　察而不善之人僥倖茍免於目前不旋踵而劣蹟敗露
　每見蕩閑踰檢犯法亂紀之士子皆從前學臣教官之
　未曾開報劣行者其間情罪雖難一一追究然即此可
　知其中之容隱不少矣嗣後若教官沽名邀譽縱容劣
　生不行舉報者經學臣察出立即指叅將教官照溺職
　例革職若學臣瞻徇情面不行糾叅者一經發覺將學
　臣照徇庇例降級調用著將此永著為例
　　又奉
上諭平治道路王政所先是以周禮有野廬合方之職自
　四畿達之天下掌其修治俾車馬所至咸蕩平坦易行
　李輻輳津梁通達無雨水阻滯之累邇年以來廣寧門
　外已修石道其至通州運糧之路亦修整高潔往來行
　人頗為便利今直隸至江南大道車輪馬跡踐壓歲久
　致通衢竟成溝塹兩傍之土高出如岸一遇雨水之時
　衆流匯歸積潦難退行旅每苦泥濘或至守候時日朕
　心深為軫念但此通行大道已久成窪下勢難培築增
　高而大道之傍高阜甚多平治亦殊不易若於大道相
　近之處另開一道工力似屬易施其間或有地形斷續
　之處應修建橋梁或有溝塍淤積之處應疏濬水道或
　所開之逕有借用民間田地者應補給價值竝除錢糧
　或繞行之路有逺隔村莊旅舎者應引歸故道使有頓
　宿是非熟於相度地勢厯練道逕之人不能詳察妥當
　特派工部侍郎法保副都統韓光基原任䕶軍統領哈
　爾紀善二等侍衞特庫四員於今年夏秋之交自京師
　　起程由良鄉至宿遷大道一路踏勘將如何另開新道
　　之處詳悉議定估計工費繪圖呈覽伊等起身之前朕
　　再降諭㫖
　　　又奉
　上諭凡官員等名下應賠銀兩若伊有効力之處准其扣
　　算大學士陳元龍在廣西巡撫任内有應行追賠之項
　　查伊曾有効力之處著准其照數扣除
　　　二十九日
　上將以二月中旬恭謁
陵寢
　諭怡親王等天氣尚寒途中修道夫役甚為勞苦著戸部
　　派出賢能司官二員將庫錢二千串每名賞給一百文
　　務令按名給發毋致遺漏
　　　又山東巡察御史蔣洽秀題叅利津縣知縣李周等
　　　奉行保甲不力奉
　上諭數省之中朕之差遣御史等巡察盜案驛站者蓋因
　地方遼濶督撫等未能遍厯其境而御史便於巡行訪
　察或可補督撫耳目之所不及竝非令御史操叅劾之
　柄侵督撫之權也今蔣洽秀以不力行保甲叅奏知縣
　二人是顯欲自作威福侵督撫之權矣夫保甲社倉二
　事本屬善政然行之必以其漸令州縣量力為之始於
　地方有益而閭閻不擾是以數年來朕未降㫖督催蓋
　恐急遽之中奉行不善轉滋民間之累也蔣洽秀以兩
　縣知縣不力行保甲特疏糾叅試問蔣洽秀伊所巡察
　之各州縣果盡能奉行保甲之法無遺憾乎況稽查保
　甲竝未交與巡察御史蔣洽秀何得越職生事著將此
　本擲還山東地方已在總督田文鏡節制之内屬員優
　劣地方事務自能訪察亦可不必更設巡察御史著將
　蔣洽秀撤囘蔣洽秀本屬庸材亦不稱御史之職著革
　退御史以六部員外郎用
　
世宗憲皇帝上諭内閣卷七十七
　欽定四庫全書
世宗憲皇帝上諭内閣卷七十八
　　雍正七年二月
上諭四十五道
　　初二日奉
上諭陜省兵丁年來効力甚多朕深為軫念伊等出征之
　時若因已給行糧遂扣其坐糧則伊等妻子在家難以
　養贍嗣後出征之兵丁等於照例支給行糧外仍給與
　坐糧銀米以為養贍家口之資俾免内顧之慮再陜西
　營伍甚屬緊要若兵丁有派出之處著總督岳鍾琪酌
　量召募充補另行按名給與錢糧
　　又奉
上諭據南澳總兵許良彬奏稱南澳為閩粤要區懸於海
　島田地無幾産米有限全賴隔海内地買運入澳接濟
　兵食前年歉收之時䝉皇上軫念民依發撥漕米交督
　臣高其倬設法運到澳海給借兵丁饔飱有賴惟是生
齒日繁樂歲米賤且費拮据一遇米貴實為艱難是以
兩廣督臣孔毓珣於雍正四年題請於沿海緊要鎮營
積貯穀石以備兵食臣所轄親標右營屬於廣東已經
孔毓珣發銀一千二百兩買穀二千石以備借給兵丁
之用惟左營屬於福建尚未舉行臣愚以為兩營兵丁
均屬朝廷赤子自應一體籌畫臣請以皇上賞臣俸金
及隨丁項下銀兩捐買穀二千石并建倉厫發交左營
將備積貯循照兩廣督臣孔毓珣積穀分貯沿海各營
事例遇青黄不接之時借給兵丁其家口衆多者倍借
約於秋成後散餉時令其照數買還槩免利息仍令將
備經管提鎮盤查等語南澳逺隔海島自應預籌積貯
接濟兵食今許良彬奏請捐俸買穀伊所有俸金原以
供其食用何能辦理公事著動支閩省藩庫銀一千二
百兩給與許良彬循照右營之例買貯穀石以備左營
兵丁借給之用一切借給收還及經管盤查之處悉照
右營之例行朕思右營屬於廣東左營屬於福建孔毓
　珣為海疆計畫如此辦理不識高其倬亦曾聞之否乎
　抑高其倬之不倣傚辦理者或别有善策乎朕俱不得
　而知矣著諭令高其倬知之
　　初五日奉
上諭齊蘇勒練達老成深悉河工事務是以授嵇曾筠為
　副總河專管北河而令齊蘇勒兼理南北兩河之事今
　尹繼善新管河務朕意欲令尹繼善嵇曾筠分任南北
　兩河又思治河之道必合全河形勢通行籌畫方可疏
　導安瀾若分令兩員管理恐有推諉掣肘之處著怡親
　王大學士等會同署蘇州巡撫王璣及九卿内本籍江
　南河南山東之人通曉河務者詳悉速議具奏
　　又奉
上諭巡察順天等三府給事中巴圖御史龔健颺以武清
　縣盜犯越獄具摺遣人馳驛奏聞驛馬甚有關係若非
　緊要之事豈可輕動且囚犯一二人越獄乃常有之事
　今巴圖龔健颺以地方細事擅動驛馬賫奏殊屬不合
　觀此則巴圖龔健颺兩人甚為糊塗如何辦理巡察之
　事著將巴圖龔健颺撤囘交部嚴察議奏巡察之任著
　另行派往
　　又
諭大學士等朕覽禮部具題頒賜朝鮮國王儀物本内開
　載賞賜銀一百兩又貂皮一百張折給銀一百五十兩
　朕思賞賜之例既已開載貂皮何以又折銀兩至於賞
　銀一百兩似亦應改用儀物以示朕優重藩王之意爾
　等酌議具奏其餘鞍馬縀疋等物亦應將精良者賞給
　著禮部堂官於頒賜時騐看稽察其所賞正副使臣縀
　疋亦著於内庫取用
　　又奉
上諭何世璂老成謹慎端方廉潔署理直隸總督以來實
　心供職畿輔重地正資料理忽聞溘逝朕心深為憫惻
　應得䘏典該部照例議奏外著加禮部尚書銜併於司
　庫内賞給銀一千兩為伊歸櫬之費其柩櫬起行之日
　著省城官吏齊集奠送所過直隸地方文武官員親往
　奠醊並遣人䕶送山東經過州縣亦著地方官照看到
　家之日准其柩櫬入城治喪所請祖父封典著照特加
　禮部尚書銜應得封典之例給與
　　初六日奉
上諭考官專司衡文之任必須學問明通者始能鑒别不
　爽雍正三年曾將在京科目出身應充正副主考之員
　通行考試分别等次記名於雍正四年掣籤命往各省
　使典試事今已越三年從前考取人員其中陞遷外任
　及告假囘籍者甚多即有在京者其所學或以日久荒
　疎而前此之未曾入選者今用數年之功文藝未必無
　所進益且陸續新到之員亦復不少著照雍正三年之
　例通行考試俟朕分别記名以備持衡之任有不願就
　試者亦聽其意
　　又奉
上諭齊蘇勒公忠體國品行端方操守潔清辦事明敏自
　簡任河道總督殫心竭力奉職勤勞邇年以來黄水安
　瀾運道通順堤工堅固河帑核實功績懋著河務重大
　倚任方殷今聞溘逝深為軫惻應得䘏典該部照例議
　奏外著加恩由拜他拉布勒哈番賞為三等阿達哈哈
　番照例承襲並賞給藩庫銀三千兩為伊歸櫬之資其
　柩櫬起程之日著同城文武官員齊集奠送歸途所過
　地方著官員等親往奠醊並撥兵䕶送厯來河道總督
　如靳輔齊蘇勒二人實能為國宣勞乂安百姓合於有
　功民社祀典之例著尹繼善等就近相度地方為靳輔
　齊蘇勒合建祠宇令有司春秋祭祀以副朕優奬功勲
　之至意
　　初七日奉
上諭旗人犯軍流等罪者亦照漢人之例發遣此例題定
　於雍正四年八月朕特令寛其期限於雍正六年四月
　為始始令分發遵行蓋欲使衆人無不熟知之後而有
　仍然犯法者方照所定之例懲治近見旗下議奏事件
　竟有援引現今所定之例以議從前所犯之案者甚屬
　錯誤著刑部詳查凡發遣之旗人若其犯罪之時在此
　例未曾通行之前而承問官員錯擬發遣者俱著奏聞
　將伊等放囘仍照舊例歸結
　　初八日奉
上諭江南蘇松等處錢糧厯年積欠至一千六百餘萬兩
　之多朕已加恩將康熙五十年以前未完概行豁免其
　自五十一年以後應徵之項又復寛限分為十年至十
　五年帶徵原冀民力寛紓易於輸納也乃數年以來仍
　不能依限全完因思此等逋賦其實欠在民者固多而
　為官員侵漁及吏胥土棍中飽者亦復不少若不確查
　詳核明白分晰則此事難以辦理今特差大臣會同巡
　撫藩司及清查虧空之御史總理其事又遴選大員專
　畀以分查各府之任再㨂擇州縣分派各處務令徹底
　清釐不容絲毫朦混但念錢糧為數繁多而積弊厯年
　已久侵蝕之官吏人等甚衆其中情節亦有不同在官
者或因奏銷之時原有民欠而顧惜考成那移報完及
徵收民欠之後隨手花費未曾還項遂揑稱尚欠在民
或交代之際有已徵未解之項乘機隱匿而接任之員
不及查明遂仍作民欠收受其在吏胥土棍者或舞弊
作奸暗行偷盜或廣為包攬私入己囊又或鄉居窵逺
之民難於入城託其代為納課而一時用去遂成逋欠
此皆情事之所有者今既徹底清查則水落石出從前
玩法𨼆揑之案勢必盡行敗露均有難逃之重罪然朕
心實不忍伊等之盡罹國典是以特降諭㫖凡侵蝕錢
糧之官吏人等准其自行出首有能據實自首毫無隠
匿者從寛免其治罪其所欠錢糧仍照從前帶徵之限
分年交納若官吏本身已故其妻子嫡屬等自必悉知
情由亦令自首免罪一體寛限帶徵此朕法外之仁所
以保全伊等之身家性命倘仍怙惡營私執迷罔悟不
行自首或首而不實則天譴國法均難脫漏尚可倖免
乎定將伊等照律科斷所有侵蝕之項於一年限内監
　禁嚴追如逾限不完即依擬治罪著欽差大臣巡撫等
　刋布朕諭務令所屬官吏軍民人等及逺鄉僻壤共知
　之
　　又奉
上諭凡文武微員其過愆本不至革職因無級可降而議
　革者作何酌量仍留原任定以年限開復之處著吏兵
　二部詳悉定議具奏
　　又奉
上諭查郎阿等奏稱達頼喇嘛至裏塘地方伊父索諾木
　達爾札前來京師謝恩等語逹頼喇嘛既激切感戴朕
　恩伊父前來奏謝著准其來京索諾木達爾扎係達頼
　喇嘛之父且已年老不比他使著行文總督岳鍾琪派
　辦事勤慎之員沿路䕶送加禮相待途中聽其緩行毋
　致勞苦
　　又奉
上諭凡文武官員赴任時朕必面加訓誨誡勉諄諄其頒
　賜物件者原欲令其觸目警心凛遵朕諭不敢稍懈非
　但以示恩寵也從前屢降諭㫖不令寫入奏章内外臣
　工咸共知悉凌如煥身為翰林在京年久豈有不知之
　理今於題報到任本内將所賜物件臚列開寫明係有
　意誇耀甚屬卑鄙凌如煥本係庸陋平常之人因其厯
　俸已深是以用為湖北學政今觀其行事知尚未改舊
　習嗣後當益加警惕黽勉辦理此本著發還另行照例
　具奏其本内年月寫己酉字樣更屬不合著一併嚴飭
　行
　　初九日奉
上諭廣西兵丁柔懦不堪由來已久皆因地方官員訓練
　廢弛之所致孔毓珣從前為廣西巡撫後復為總督皆
　有訓練約束之職其責亦不能辭今因進勦八達寨兵
　丁持久不克始將統領之鎮將等具疏糾叅於營伍亦
　屬無益且總兵官齊元輔並未親統兵弁前往此案已
　交與鄂爾泰查明具奏應將孔毓珣叅奏之處無庸議
　俟鄂爾泰覆奏到日再定并行文鄂爾泰知之
　　十一日奉
上諭薊州城係新修微有頽壊之處及時修理甚屬易事
　若視為膜外任意遲延日久益隳必致繁費其城垣坍
　塌之處著該州即行修補該州知州係新任之員此事
　尚與伊無干嗣後該州遇有陞轉離任等事將城垣有
　無頽壊與接任官交代若交代不明即著落前任官修
　補將此㫖傳諭伊等再傳諭内閣凡直省有新修城垣
　皆照此例行
　　十二日奉
上諭凌行健頂冒凌和鷟監生得官一案據安徽學政李
　鳳翥叅奏已降諭㫖令該督嚴審究擬今浙江總督李
　衞將凌行健遵㫖自首緣由具題前來其題叅自首之
　日月孰先孰後著范時繹李衞查明於審案内分别歸
　結
　　又奉
上諭梧潯厰稅贏餘銀兩從前已降㫖交與巡撫金鉷為
　各官養亷之資今該撫奏稱此項銀兩已經委員起解
　來京著該部將該省何項錢糧作何抵兌之處定議具
　奏
　　十六日奉
上諭據陜西總督岳鍾琪奏稱雍正六年十二月十八日
　有張掖縣老人朱衣錦從縣領出採買米價銀五十兩
　遺失在路適有後營兵丁劉子奮路過見有遺金不願
　私取待至次日給還原主並堅辭酬謝據該縣鄉鐸等
　公舉前來已經捐資奬勵因係細行不敢具題理合繕
　摺奏聞等語數年以來細民之不取遺金者屢見於京
　師河南山西等處朕心慰悅實冀逺近觀感興起風俗
　漸歸於淳厚今又有張掖兵丁劉子奮之事甘省逺在
　邊陲營兵能知廉讓甚屬可嘉除該督已捐賞奬勵外
　著再賞銀二十兩給與把總職銜若伊人材可用著岳
　鍾琪酌量拔補
　　　十七日奉
　上諭朕惟雲雨風雷之神代天司令俾百昌萬寶普含膏
　　澤以錫福於蒸民厥功並懋朕恭承
天眷恪修祀典為四海蒼黎仰祈嘉佑已經特建廟宇崇祀
　　龍神風伯而雲師雷師尚闕專祠常攷虞書禋於六宗
　　之文漢人以乾坤六子釋六宗震雷巽風均列禋祀而
　　易曰雷以動之風以散之則風雷之發生萬物功實相
　　等禮記曰天降時雨山川出雲周禮亦以五雲辨年歲
　　是雲與雨皆運行造化同昭
天貺者也前代及本朝
南郊大祀雲雨風雷俱列從壇之次式隆配享典禮亦既備
　　矣邇年以來雲物兆祥雷行應候茂育庻彚宣布陽和
　　庇國佑民之德靈應顯然今欲特建廟宇䖍奉
　雲師
　雷師之神因時禱祀敬迓洪庥以展朕為民祈福之意其
　　考據禮儀相度營建之處著禮工二部詳議具奏
　　又奉
上諭楊紹以縣令之職朕特加超擢數年之間用至兩司
　乃伊一味因循茍且並不實心効力其在山東臬司任
　内時瞻顧徇情目睹塞楞額之背公營私並未奏聞一
　語及為直隸藩司仍然悠悠忽忽諸事廢弛以宣化府
　之應給軍糧而楊紹遲延不發縱容蠧役向該弁講求
　使費現今弊端敗露及朕面加詰問訓飭伊毫無畏懼
　之心且怨望之意形於顔色竟似藩司一官為伊分所
　應得如負伊大忠大功朕未加酬奬者其不知感恩如
　此凡屬臣工不肯實心辦事因循瞻顧之頽風朕所深
　惡力加整頓楊紹仍蹈此習罔有悛心若不嚴加處分
　則此輩方以負恩曠職為得計此風何由禁革楊紹厯
　任之内所得養亷甚多著革職交與祖秉衡令其修理
　鎮江府城工倘再怠玩不實心効力定行從重治罪
　　十八日奉
上諭準噶爾一部落原係元朝之臣僕其始祖曰額森額
　　森之子托渾漸至大員因擾亂元之宗族離間䝉古恐
　　獲重罪遂背負元朝之恩叛逆逃遁藏匿於西北邊遠
　　之處元末又煽誘匪𩔖結成黨與遂自稱準噶爾肆行
　　刧擄迨至我朝有噶爾丹策妄阿拉布坦二人世濟其
　　惡擾害生靈滅棄釋教造孽多端不可枚舉當我朝定
　　鼎之初各處䝉古傾心歸順共輸誠悃請安納貢求為
　　屬國安享太平樂利之福八十餘年惟準噶爾一部落
　　遁居西北五千里之外擾亂離間衆蒙古肆行劫奪噶
　　爾丹身為喇嘛不守清規不遵佛教破戒還俗娶青海
　　鄂齊兒圖車臣汗之女為妻後又潛往青海地方賊害
　　伊妻之父鄂齊兒圖車臣汗擄其屬下人衆續因喀爾
　　喀七旗内彼此稍有嫌隙奏懇
聖祖仁皇帝為之和解因遣大臣同達賴喇嘛使者前往為
　　之和議噶爾丹遣人暗探消息遂以喀爾喀等卑視達
　　賴喇嘛使人為辭遣伊族内微末台吉多爾濟查布前
　　往將喀爾喀汗台吉等肆行陵辱喀爾喀汗等怒其狂
　　背無禮會衆將伊殺害噶爾丹遂稱殺害伊弟多爾濟
　　查布與喀爾喀搆隙掩其不備發兵猝擊喀爾喀衆潰
　　紛紛來投
聖祖仁皇帝深為軫念施恩育養遣使往噶爾丹處諭以兵
　　為凶器令其與喀爾喀和好多方開導詎噶爾丹㝠頑
　　不靈借追襲喀爾喀之名入犯邊汛彼時即行勦滅復
　　有何難我
聖祖仁皇帝慈愛性成好生為德遣使前徃責問噶爾丹惶
　　愧恐懼設誓撤兵乃並不歸伊住牧之所仍潛居克魯
　　倫圖拉地方暗行窺伺
聖祖仁皇帝復遣使降
㫖諭以應回原住牧地方噶爾丹佯稱遵奉
諭㫖仍乘隙潛掠沿邊䝉古之畜牧衆䝉古不獲安居我
皇考遂上告
天地親統大兵聲罪致討噶爾丹輒敢逆天與我西路大兵
　　接戰伊軍大敗妻子一併被擒噶爾丹窘廹自殺彼時
　　大兵即應直搗噶爾丹之巢穴收其部落我
聖祖仁皇帝恐天下後世之人有好尚干戈窮兵黷武之議
　　因而中止䇿妄阿拉布坦者噶爾丹之姪也與伊叔噶
　　爾丹不相和睦帶領七人潛逃至吐魯番地方居住
聖祖仁皇帝以䇿妄阿拉布坦向與伊叔不睦懼其誅害遁
　　跡逃生加以
恩澤伊當感戴歸誠且
聖心仁慈不忍遣兵將噶爾丹餘剰部落悉行剿滅
恩加格外遣使賞給䇿妄阿拉布坦彼時䇿妄阿拉布坦力
　　弱勢微甚為恭順其後離間伊之妻父圖爾古忒之阿
　　玉氣汗與其子三濟扎布誘三濟扎布攜帶萬餘戸至
　　伊住牧之處因而强佔入已從此遂不安分肆意妄行
　　窺伺青海擾害生靈率領賊兵前進被哈密駐防輕兵
　　擊敗遁回策妄阿拉布坦又假黃教為名潛兵入藏無
　　故害伊妻弟拉藏汗毁壊寺廟殺害喇嘛搶掠供器是
　　以特遣大臣前往詢問乃伊愍不畏死阻兵抗命使臣
　　率師甚少兵力單弱伊得以愈肆猖狂
聖祖仁皇帝仍賜包容
諭令邊外所設兩路大兵緩進屢次遣使前往示以
聖意謂䇿妄阿拉布坦果能悔過懇恩具奏其時另降諭㫖
　　若仍怙惡不悛斷不可留然後將此部落人衆悉行剿
　　滅此我
聖祖仁皇帝之本意也朕紹登大寶䇿妄阿拉布坦雖遣使
　　求和朕知非伊本懐諭伊來使云爾歸告知爾台吉朕
　　纘承我
　考大統爾台吉若欲受我
皇考天恩須盡改前非遵朕諭㫖定界安居若欲犯我
皇考天威任爾備兵前來較試勝負如此降㫖分晰利害遣
　　使前去又恐䇿妄阿拉布坦心懐疑貳將兩路大兵盡
　　行撤回乃伊因此愈生驕傲於定界一事妄欲侵佔界
　　地朕又向伊來使降㫖爾告知䇿妄阿拉布坦定界一
　　事實於伊身有益如遵奉諭㫖即遣使具奏若不遵諭
㫖亦必遣使前來乃伊並不回奏此際䇿妄阿拉布坦
身故伊之長子噶爾丹䇿凌遣使前來奏聞伊父身故
之事稱伊父已經成佛又稱欲使衆生樂業黄教振興
等語噶爾丹䇿凌不過邊遠部落一微末台吉耳使衆
生樂業黃教振興豈伊應出之語耶况伊果欲求和應
代伊父䇿妄阿拉布坦謝罪懇恩送囘青海叛逆潛逃
之羅卜藏丹津以贖前愆乃並不輸誠向化敢以如許
妄誕之詞見之陳奏此特欲倣傚伊父之故轍耳聞噶
爾丹䇿凌甚屬凶暴且西藏阿爾布巴隆布鼐札爾鼐
等濟惡同謀將實心為國効力之貝子康濟鼐殺害此
等叛逆罪狀皆因準噶爾與伊處相近而逃去之羅卜
藏丹津原係伊等姻戚彼此相依是以敢於悖逆迨其
窘迫倉猝之時則必投奔準噶爾亦屬顯然因頗羅鼐
奮勇直前截其去路阿爾布巴等未得前進即被擒獲
準噶爾性好搶掠若留在衆蒙古遊牧地方將來必受
其害今朕已將來使遣囘若伊諸事俱遵㫖陳奏臨時
　　朕另行裁奪降㫖倘仍前推諉矜張肆恣負朕屢次遣
　　使開導指示之仁恩抗玩不恭將來噶爾丹䇿凌斷非
　　安分守法之人必至生事妄為况西北兩三路大兵盡
　　已撤囘此際伊等如或生事則我朝如許安享太平之
　　喀爾喀等及辦理安挿妥貼之青海西藏必至被其擾
　　害甚屬可慮且此事乃
聖祖皇考注意未完之事今仰賴
上天眷佑
聖祖皇考福澤國帑充裕官員兵弁同心奮勇願為國家効
　　力實係可以舉行之㑹若遲疑不決定貽後悔夫用兵
　　者國家不得已之事也窮兵黷武為聖帝明王之所深
　　戒而以大加小以强凌弱又仁人君子之所恥而不為
　　者况準噶爾彈丸之地又在極北之區得其土不足以
　　耕耘得其民不足以驅使且人窮地瘠又無出産之物
　　今何所利而用兵於遠邊乎即使滅此朝食亦不足以
　　誇耀武功此皆朕所熟思而詳審者也但目今留此餘
　　孽不行剪除實為衆䝉古之巨害且恐為國家之隱憂
　　今天時人事機緣輻輳時不可遲機不可緩天與不取
　　古訓昭然且我
聖祖皇考為此籌畫多年未竟其事兹當可為之時朕不敢
　　推諉亦不忍推諉此朕一人之見也用兵大事所關甚
　　重不可輕率著諸王議政大臣九卿八旗大臣各抒己
　　見公同詳確密議具奏
　　　又奉
　上諭高其佩受朕深恩屢加超擢用至大臣伊所犯重罪
　　甚多朕因其尚可辦事是以屢經寛宥姑留都統之任
　　乃伊竝不感戴朕恩痛自悛改將任内侵蝕贓私銀兩
　　應行交納者分毫不完巧詐支吾希圖僥倖寛免無恥
　　負恩抗違國法甚屬可惡著將高其佩革任拏問交與
　　該旗勒限嚴追伊子高紱著解任回京俟高其佩將公
　　項全完之日再降諭㫖倘復遷延將高紱一併治罪以
　　為貪婪不法者戒
　　十九日奉
上諭火器關係軍政甚為𦂳要鳥鎗硝黄不許民間藏匿
　向來例禁甚嚴乃外省奉行不力視為具文前有人在
　打箭罏見西藏番民來罏貿易者所帶鳥鎗俱係内地
　製造欵式又有人在天全土司查出鳥鎗九十餘桿似
　此則不法之民私造鳥鎗希圖獲利違禁販賣者不少
　矣川省如此則他省可知著該督撫留心訪察實力奉
　行嚴加申禁毋得因循塞責怠忽從事致干重譴
　　又奉
上諭農事為國家首務督率貴有專司前有人條奏請於
　各省設立農官以司勸課或設巡農御史令其巡行郡
　邑勸朂農人及時力作亦足敦本業而防游惰等語朕
　思各省耕作之情形不同未可一例通行現今畿輔之
　地營種水田以來收穫甚多行之已有成效設立巡農
　御史之事當先行於直隸省每年特差御史一員於二
　月田功初起之時巡厯州縣查察農民之勤惰地畝之
　修廢以定州縣之考成其有因循推諉以致荒廢農田
　者即行叅處該御史亦勤加勸課督令耕耘九十月間
　稼穡納場之後囘京覆㫖至明年二月照例另派一員
　前往其該御史出巡一應供給車馬俱照現今巡察御
　史之例按日給發務使農業興修田功畢舉游手之人
　咸歸南畝以副朕重農務本之至意
　　又奉
上諭鹽茶皆民生日用所必需查川省鹽課考成惟責之
　產鹽州縣其餘竝無巡查之責且有僻逺地方不行官
　引以致私販充塞甚為鹽政之弊應將官引通行合省
　約計州縣戸口之多寡均匀頒發令其各自招商轉運
　倘有壅滯責成各州縣定為考成如此則有司等自必
　加意查察使私販息而官引銷弊端可以釐剔矣又聞
　川茶皆論園論樹以定稅額夫茶樹有大小不同園地
　有廣狹不一若槩以園樹之數為額未為允當應將茶
　稅照斤兩收納方得其平以上二項如何定為成例使
　川省鹽茶經理妥協以裨益民生著該督撫詳議具奏
　　又奉
上諭聞得江寧府守門旗軍勒索出入人民錢文該將軍
　所司何事而范時繹之容忍者又屬何意著二人察明
　具奏竝傳諭直省將軍督撫凡省會之地有門軍似此
　不法者著嚴加懲治又聞江寧省城内正月初間被強
　盜夜刧者四五處似此則鼠竊之事又不知凡幾也朕
　諄諄令地方大吏以息盜安民為務今省會之區尚如
　此肆行該督等所司何事亦著明白囘奏
　　二十日奉
上諭從來天人感應之理㨗於影響書經曰惠廸吉從逆
　凶又曰作善降之百祥作不善降之百殃古昔聖人言
　之詳矣凡地方水旱災祲皆由人事乖舛之所致或朝
　廷政事有所闕失督撫有司不得其人又或一郡一邑
　之中人心詐偽風俗澆漓又或有一二大奸巨惡之徒
　滅棄倫常陰懐悖逆此數端者皆足以干
天和而召災異數年以來朕以此理曉諭開導内外臣工及
　　萬方黎庶者不啻三令五申矣乃湖南地方連歲之中
　　屢遭荒歉朕以彼地之人事推之如奸民謝錄正等逞
　　兇肆惡潛蓄邪謀又如前年偶被水災即有匪𩔖多人
　　乘機刧取米糧擾害良善近聞又有搶奪當舗之事甚
　　至有大逆之曾静張熙等滅絶天良性同梟獍地方有
　　此等逆天背理之人乖戾之氣上通於天以致旱澇不
　　時民人困阨雖朝廷之政教頻施有司之職業無忝安
　　能代兇惡頑民祈禱
天恩而寛其譴責乎楚風愚悍自昔為然朕念率土之人皆
　　吾赤子同歸於善甚切殷懐著照浙江福建之例設觀
　　風整俗使一員勸諭化導之御史李徽著補授都察院
　　僉都御史為湖南觀風整俗使一切儀制俱照浙閩之
　　例行
　　　又奉
　上諭錢為國寶固貴流通以利民然必權衡輕重使得其
　平方能便民用而無囤積私銷之弊近聞馬蘭峪地方
　每銀一兩換大制錢一千零二十餘文又聞奉天及直
　隸數府亦然錢價過賤民間貿易物價必致虧損且恐
　奸弊從此而生著該督及奉天府尹嚴飭地方官通行
　曉諭居民市肆嗣後錢價每銀一兩止許換大制錢一
　千文倘曉諭之後仍有出於千文之外者即將違法之
　人查出治罪并著該部行文各省督撫轉飭各地方每
　銀一兩所換制錢不得過於一千文之外俾民用便利
　而國寶流通以為經久平準之定則
　　又奉
上諭金鉷請將太平府通判等缺俸滿推陞之員再留三
　年照陞銜陞用該撫身在地方必有所見部議水土惡
　劣不便久留雖據情理而言但推陞之員既已熟悉風
　土非初到者可比或本人情願再留原任以圖上進亦
　未可定惟是再留三年之後果能稱職或格外加恩或
　令該督撫於本省要缺保題優陞以示奬勵著該部另
　議具奏
　　又奉
上諭陜西總督岳鍾琪奏稱沙州招徠戸民所給牛騾倒
　斃二百餘隻據鄉約戸民舒日新等呈稱沐恩賞給衣
　糧盤費授田分舎一切農具籽種齊全辦給安居樂土
　甫經開墾即獲有秋現今家給人足此項倒斃牛騾情
　願公幫買補等語沙州招徠戸民安集伊始即知婣睦
　鄉里有無共濟之義甚屬可嘉但此情願幫補之人亦
　俱係無業窮民甫經耕穫未必即有餘力可以濟助鄉
　隣著動支甘省藩庫正項錢糧二千三百八十四兩每
　牛騾一頭給銀八兩賞與本戸令其照數買補此因伊
　等敦睦尚義朕心嘉悅是以特加格外之恩著該督即
　飭該管官按戸查明散給俾得均沾實惠以濟耕作并
　宣諭㫖奬勵之
　　又奉
上諭高其倬奏稱閩省至楚敎習水師之兵丁巳於十二
　月十三日起程等語朕令揀選閩省兵丁前往湖廣敎
　習水師乃從容辦理之事竝未定限督催速往今高其
　倬令其於十二月十三日起程時值隆冬又當歲底全
　無體恤兵丁之意則平日之不實心辦事可知高其倬
　身為封疆大臣經朕何等訓誨尚不能體朕之心而疎
　忽若此但知沽一己之虛名而不肯宣朝廷之德意應
　加薄罰以示儆戒著高其倬出銀賞給赴楚之兵丁每
　人各四兩并將朕㫖宣諭衆兵知之
　　又兵部議准巡察湖北湖南御史程仁圻條奏九溪
　　等衞裁守備設知縣并定塘汛兵丁條例奉
上諭兵丁塘汛一事經臣工條奏者甚多有言應令兵丁
　挈眷久住汛地者有言久住汛地則習為怠惰無益於
　塘汛者衆論各持一說朕思各處情形不同而將弁之
　管轄兵丁之習尚亦不一惟在該管大員實心體察因
　地制宜庻於汛防有益未可著為定例强令遵行部議
　亦屬未協著另議具奏
　　又刑部議奏川陜總督岳鍾琪題趙文選首告伊主
　　馬孟生借欠年羮堯銀兩一案另委賢員審理奉
上諭趙文選首告伊主馬孟生借欠年羮堯銀兩一事既
　經該督審明馬孟生竝無隱匿借欠等情即趙文選亦
　自認誣陷不諱是此案已無可詰問之處而該部必欲
　吹求駁詰本内之語亦糊塗牽强甚屬不合著另行定
　議具奏
　　二十一日奉
上諭據河東總督田文鏡奏稱闕里
文廟興工已經四載有餘計其錢糧則在十餘萬之外考
　其工程則在二三分之間論其採辦則備一缺十實無
　應手之物料觀其匠作則此來彼去亦無鳩集之技能
　種種草率遲延難以枚舉等語朕於興修闕里
文廟一事盡誠盡敬頒發國帑務令規模宏壯堅固輝煌
　計日告竣雍正三年六月即勅令原任巡撫陳世倌領
　帑興工遴員修造拳拳委託至再至三嗣於塞楞額接
　任之時又復諄諄訓諭且批示之曰此千萬世不朽之
　大典况爾由科目出身霑沐
聖人詩書之澤更為深厚益當竭力辦理以盡報本之誠
　豈料陳世倌委用不得其人既已躭悞於前而塞楞額
　又復因循怠玩於後以致工程遲滯久未告成朕心深
　為痛恨昨已特遣通政使留保前往督催前此之所以
　未遣專官者葢恐多差一人即多一番供應之繁費擾
　累地方是以專責成於該撫及地方官謂其必能仰體
　朕心辦理無誤也豈期陳世倌塞楞額負朕之恩違朕
　之㫖因循茍且玩愒遷延以致屬員相率效尤誤工曠
　日二人之罪豈可逭乎今總督田文鏡節制兩省事務
　繁多難以兼理督察工程之事著署撫岳濬欽差留保
　專管督催令在事人員殫心竭力迅速竣事陳世倌著
　速赴東省盡心辦理以贖前愆其承修遲悞之知府金
　以成同知張文炳張文瑞通判黃承炳知州高令樹王
　一䕫王敷賁知縣馬兆英崔𢎞烈于斐張曰璉王澍何
一蜚等現任者俱著離任修理工程其缺委員署理若
該員果能盡心修造竢廟工告成該撫等奏聞仍准復
還原任其降革離任者不許另補囘籍仍令在工辦理
竢工竣之日該撫等分别奏聞請㫖其佐貳雜職協修
微員免其離任令在工効力工成准其回署至監督大
員仍用濟東道張體仁嗣後倘再有玩工冒帑之員著
該撫欽差即行題叅從重治罪曲阜知縣孔毓琚身係
世職不便離任但伊為聖裔更宜身先竭力若仍怠玩
著即題叅嚴加議處廟工甚為繁劇協辦需用多人且
既有離任之員亦需委員署事著該部於候選候補府
㕔州縣人員内揀選十數員候朕命往山東交與該撫
及欽差以備辦工署事之用辦工之員著該撫量給養
廉之資竢工成酌量議叙留在東省遇缺即補其置備
物料需用銀兩若有各員名下應追之項著先動司庫
錢糧辦理另於該員名下勒限追還不得因此稽誤工
程其鈕國璽誤工虧帑一案如變產之外力不能完仍
　遵前㫖於陳世倌名下賠補從前督催遲誤之撫司道
　員自陳世倌塞楞額以及布蘭泰張保岳濬徐德俶牟
　綜元等著留保分别查明交部議處此次修理
文廟工程務期巍煥崇閎堅緻壯麗纎悉完備燦然一新
　著岳濬留保會同衍聖公詳加相度倘舊制之外有應
　行添設者有應加修整者俱著估計奏聞添發帑銀葺
　理丹雘總期經理周密毫髪無憾工成之日朕當親往
　瞻謁以展尊禮
先師至誠至敬之意
　　二十二日四川巡撫憲德題叅仁壽縣知縣李培仁
　　侵蝕軍需銀兩奉
上諭據憲德叅奏李培仁領過軍需銀兩撤兵之後不即
　將應存銀兩解繳請將李培仁革職審究等語大凡備
　辦軍需往往動用銀兩預先採買物料及一時撤兵不
　能即行變價還項亦情理所有之事恐李培仁被叅情
　由與此相𩔖若李培仁本係平常之員則不當令其備
　辦軍需倘係能員而因此被叅實為可惜憲德此奏未
　免太急著查明李培仁實在有無虧空具奏到日再降
　諭㫖
　　二十三日奉
上諭各關開放船隻之處向例有部頒號簿以便稽查兹
　聞各關另設私簿徵收惟於報部之時始將號簿挨日
　填造其意以水路船隻往來多寡不齊若據實填簿則
　不能逐日有徵收之數目恐干駮查是以設法匀派填
　造如此則簿内全非實在數目與商船過税串票毫不
　相符殊非政體且凡事據實則可以無弊作偽則弊竇
　叢生今既係任意匀派填造則號簿亦為虛設矣嗣後
　各關於部頒號簿務須據實填寫如無船隻過稅之日
　亦即註明不得仍蹈前轍如敢故違定行嚴加議處該
　部亦不得混行指駮致滋弊端
　　又奉
上諭聞二月初五日夜山西蒲州府城内道府城守文武
　衙門三處同日被盜明火執杖劫去衣物等項此事朕
　已聞知而巡撫提督兩司何以遲延尚未奏聞山西地
　方盜竊之事甚多今以地方大員衙署尚且被劫則民
　間可知矣巡撫提督等所司何事而疎縱廢弛至於如
　此著巡撫提督等轉飭屬員將蒲州盜犯嚴行緝捕務
　令全獲倘少有隠飾逾限不獲定將巡撫提督等一併
　嚴加議處
　　又四川巡撫憲德叅奏原任大學士張鵬翮欠項未
　　完請將伊家產清查并將伊子給事中張懋誠等解
　　任著追奉
上諭張鵬翮名下應追還趙世顯虧空銀十萬兩朕念張
　鵬翮服官効力多年人亦小心謹慎此項銀兩誠為疑
　案不便令其全賠從寛豁免八萬兩著伊子張懋誠等
　將伊應行查變完公之項陸續交納二萬兩張懋誠不
　必解任回籍
　　二十四日奉
　上諭馬蘭泰之祖明安原係厄魯特部落之貝勒
太祖高皇帝時納欵歸順在軍中亦甚効力建立功勲授為
　　二等伯現今伊孫馬蘭泰承襲朕念明安當年勞績格
　　外施恩賜與頭等侯爵著馬蘭泰承襲世襲罔替
　　　又奉
　上諭據朝鮮國王奏稱伊國賊黨謀逆旋即敗露遣兵捕
　　緝醜𩔖全獲已正典刑等語朝鮮世効恭順受朝廷怙
　　冒之德伊國兇醜即係干犯天討之人該國王先事覺
　　察不使漏網從此境内無警官民乂安朕心深為嘉慰
　　兹因使臣回國著於常賜外加賜該國王粧縀等件四
　　十疋内府書籍四種該國官員兵丁等發奸捕賊効力
　　有功亦屬可嘉著頒帑銀一萬兩交與該國王分别賞
　　給務令均霑以示朕旌賞之至意
　　　二十五日奉
　上諭高其倬向來不能教訓屬員成就人材以致閩省吏
　　治廢弛是以朕前令各省督撫揀選州縣官一員咨送
　閩省相助此等人員俱係通達諳練才猷可觀者若令
　留於本省諒已陞遷擢用矣况朕留意閩省陸續揀發
　之能員亦復不少乃高其倬於屬員内漫無可否今又
　以知府同知缺出補用乏人題請揀發高其倬於屬員
　舉劾之間未嘗存作威作福之念亦未有貪取賄賂之
　心但其素性悠忽瞻顧惟恐叅劾一人則被叅者心懐
　怨忿又恐薦舉一人則其餘未薦者相對赧顏又慮所
　薦之人異日改塗易轍受其波累此等居心總為一己
　之私輾轉莫定朕屢降訓諭而伊積習究難除改現今
　史貽直奉差閩省著史貽直會同高其倬劉世明將福
　建知府以下知縣以上各員優劣詳加甄别造冊具奏
　嗣後閩省有道府同知缺出即可以所定優等之員題
　請補授其間朕或見有可用之人亦當命往補用
　　二十六日奉
上諭據欽差浙江清查錢糧之大臣性桂摺奏浙省雍正
　二年以前未完舊欠錢糧帶徵每年應完銀十五萬兩
有零查雍正五年六年應完之項已於本年如數完納
又雍正三年至五年未完之錢糧七十七萬餘兩於雍
正六年之内已完四十餘萬兩其餘在奏銷以前大約
可以全完民情感戴國恩踴躍輸納正賦等語浙省為
財賦重地民力輸將朕所軫念其所舊欠錢糧非不欲
開恩豁免祇以屢年未完之項乃頑戸之所拖欠若以
抗正供而霑膏澤則頑民獲利而良善轉未邀恩非所
以化導人心風俗也今浙省紳士庶民咸能知朕教養
之殷懐感朕訓誨之至意即此踴躍完糧一事可以見
其感恩遷善之誠朕實為浙省之士民風俗稱慶非重
此數十萬之國帑也浙省因總督李衞正已率屬勸懲
兼施實心任事故能令地方革薄從忠如此然其嚮善
之速該省之人亦甚屬可嘉用是特沛鴻恩將雍正七
年額徵地丁屯餉錢糧蠲免十分之二共計六十萬兩
著李衞轉飭各屬恪遵奉行務使閭閻均霑實惠竝將
朕加恩奬善之意遍行宣諭俾逺鄉僻壤咸共知悉
　　又河東總督田文鏡題報發遣人犯傅通索理等辱
　　官詐財宿娼逞兇奉
上諭傅通索理原係應行正法之人從寛免死發遣三姓
　等處因伊在發遣地方又復生事是以改發烟瘴之地
　乃伊怙惡不悛仍敢在途肆行不法甚屬可惡著雲南
　總督嚴審定議其佛倫于義新昌德兠兒亦係同行之
　人有無勒索等情著廣西貴州巡撫一併審訊傅通索
　理既在河南新鄭南陽二縣生事騷擾則所過之處必
　皆肆意妄行著該地方官一一據實查首當寛減地方
　官之罪倘以從前既經隠匿此時仍不首報將來或經
　本犯供出或從他處發覺定將隱匿之地方官併督撫
　從重治罪至該督奏稱起解地方何處疎縱鎖□應查
　明定議等語著該部行文確查指叅具奏
　　二十八日奉
上諭李元英係世家之後前為雲南南龍州知州又經楊
　名時以卓異薦舉引見朕看其人尚明白厯練是以擢
　授陜西道員復用為甘肅按察使伊在任時叅奏伊者
　甚多朕屢加嚴諭訓飭伊力行陳辨朕以其居官不善
　之處未有實據欲調内試看是以用為光祿寺少卿今
　聞其在陜行止卑汚營私貪利之處甚確實玷官箴負
　朕擢用著將李元英革職交與甘撫及按察使將伊所
　有款蹟一一秉公審擬具奏
　　又奉
上諭據四川巡撫憲徳摺奏崇慶州紳衿士民樂輸軍需
　米石今奉㫖蠲免該州一年額徵錢糧闔省臣民無不
　歡呼感戴查上年九月間瀘州里民王在庭等呈稱仰
　沐皇恩浩蕩歲值豐登所有攢凑軍需米石情願樂助
　以備儲蓄不敢領受倉穀用表小民感戴之寸誠等因
　臣見永寧建昌各路軍糧於不能馬䭾舟載之處俱係
　派撥就近州縣里民背運自到站背運之日始發運價
　其餘盤纒皆里民自備兼之山路﨑嶇雨雪泥濘派撥
　地方里民甚屬辛苦而瀘州里民亦在派撥之内是以
　不便再令輸糧比以好言嘉奬未允所請亦未奏聞後
　據崇慶州里民具呈樂輸臣因崇慶未曾派夫背運故
　敢據情陳奏等語朕前見崇慶州紳衿士民好義急公
　風俗淳厚深為嘉悦是以格外加恩蠲除正賦以示奬
　勵今見撫臣陳奏知瀘州里民曾經具呈在先且瀘民
　既有背運軍餉之勤勞又有樂助倉儲之忱悃雖撫臣
　未允所請而民情之忠厚善良實為罕見著照崇慶州
　之例將瀘州雍正七年額徵錢糧全行豁免巡撫憲德
　務體朕心轉飭該州恪遵奉行使閭閻均沾實惠倘諭
　㫖頒到之日有已徵在官者准其抵算庚戌年額賦
　
　
　
　
　
世宗憲皇帝上諭内閣卷七十八
　　欽定四庫全書
　世宗憲皇帝上諭内閣卷七十九
　　　雍正七年三月
　上諭三十道
　　　初一日奉
　上諭向來外官告病回籍者不復起用朕從愛惜人材起
　　見已降㫖定例於該員告病之時該督撫若看其居官
　　尚好即於本内聲明俟將來病痊之後赴部引見仍以
　　原缺補用文職已有此例文武本屬一體以後武職告
　　病者著悉照文職之例行
　　　初二日奉
　上諭總督田文鏡公忠厯練自蒞任豫省以來撫綏化導
　　以實政實心為察吏安民之本是以風清弊絶吏畏民
　　懐地方舒暢之氣感召
天和數年之中年穀悉登豐稔該督之功實為可嘉兼該省
　　紳士庻民風俗向來醇樸又能遵封疆大臣之教人人
　　向義輸忠以受
上天之恩實可謂良民矣夫因荒歉而蠲免正賦者乃賑窮
　　恤困之意若羣黎共敦善行以迓
天庥屢歲有秋災祲不作則賞善旌良朕之加恩沛澤更為
　　愉快著將豫省雍正七年額徵錢糧蠲免四十萬兩總
　　督田文鏡可確查分數通行所屬州縣一體遵奉使閭
　　閻均沾實惠朕廣收人材以資吏治每當保舉引見之
　　時覺豫省之人較少大約豫省士風器量謹厚有餘而
　　才具明通不足今欲加以䇿勵以備國家政事之用著
　　田文鏡通行所屬府州縣選其才猷可供任使者不拘
　　人數資格秉公舉出該督再加遴選具題奏聞送部引
　　見又念中州之民務本力田勤於耕作書經曰若農服
　　田力穡乃亦有秋正今日豫省之謂也著該督於常例
　　歲舉老農外再令所屬每處各舉一人給以八品頂帶
　　以示優奬竝將朕㫖曉諭逺鄉僻壤之民俾共知之
　　　又奉
上諭各省地方一切應用之公費朕俱令動用公項銀兩
　支給不使擾累官民至於賠墊捐助之事屢降諭㫖嚴
　行禁止今貴州清查稅課一案裴􁤙度名下開報賠墊
　銀四兩五錢夫以裴􁤙度之瞻顧因循將國家數十萬
　之錢糧聽屬員之虧空以為己身沽名邀譽之具今乃
　以四金之微開作賠墊之項顯以勒令賠墊之名歸之
　於朕而掩其虧耗國帑之罪人之無良莫此為甚著將
　此項銀四兩五錢賞給裴􁤙度並通行直省督撫倘地
　方有應用之費無論多寡俱著從公支給不得令不肖
　有司藉口賠墊捐助傷政體而滋弊端
　　又川陜總督岳鍾琪奏報平定雷波等處苗蠻奉
上諭雷波等處苗蠻狂悖不法勾連惡黨騷擾附近民彞
　及官兵到日輒敢抗拒岳鍾琪等調度有方勦撫兼施
　俾兇犯全獲從此附近民彝咸得寧輯深屬可嘉所奏
　知道了辦理此事之大小文武官弁等著該部查明分
　别議叙具奏
　　又廣西巡撫金鉷奏蘇英毆死蘇仍將又復潛逃照
　　鬭毆殺律絞監候加等治罪擬絞立決奉
上諭凡擬罪潛逃之犯應絞者改為立絞應斬者改為立
　斬必看該犯本案情罪可惡至秋審時無可寛緩而又
　有脫逃之罪方改為即行正法以懲兇頑若本來所犯
　情罪尚有可原或因愚昧無知或因不知新定之例一
　時起意懼罪潛逃此等之人當仍照本罪擬為監候著
　三法司通行各直省督撫一體遵行此本定擬立絞之
　蘇英乃因鬭毆起釁非謀故可比且伊被蘇仍將毆打
　情急還毆斃命情罪尚輕蘇英著改為應絞監候秋後
　處決
　　初三日奉
上諭聚衆罷市向來定擬有發邊衞永逺充軍者有發邊
　外為民者亦有情甚可惡照光棍律即行正法者皆酌
　其所犯情罪分别法之輕重情罪允當即為正條此則
　撫臣定案之專責也今魏廷珍審擬唐繕等抗糧糾衆
　鬨堂罷市一案而引邊外為民之輕律具奏又復奏稱
　律例竝無正條其意以為擬重則恐招怨於人擬輕又
　恐見駁於部故以律無正條一語巧卸已責獨不思律
　無正條不當引確切之例以定擬乎此案仍著魏廷珍
　定議具奏
　　初四日奉
上諭直省各處富戸其為士民而殷實者或由於祖父之
　積累或由於己身之經營操持儉約然後能致此饒裕
　此乃國家之良民也其為鄉紳而有餘者非由於先世
　之留遺即由於己身之俸祿制節謹度始能成其家計
　此乃國家之良吏也是以紳衿士庶中之家道殷實者
　實居五福之一而為國家所愛養保䕶之人則爾等本
　身安可不思孳孳為善以永保其身家乎夫保家之道
　若奢侈糜費固非所以善守而慳吝刻薄亦非所以自
　全周禮以鄉三物敎萬民有曰孝友睦婣任䘏可知公
　財行惠任䘏之義與孝友而竝重者也蓋凡民之情賤
者忌人之貴貧者忌人之富彼窮乏之人既游閒破耗
自困其生又皆不知已過轉懐忌於溫飽之家若富戸
復以慳吝刻薄為心朘削侵牟與小民爭利在太平盛
世年穀順成之時固可相安一遇歉荒之時貧民肆行
搶奪先衆人而受其害者皆為富不仁之家也逮富家
被害之後官法究擬必將搶奪之貧民置之重典是富
戸以歛財而傾其家貧民以貪利而喪其命豈非兩失
之道大可憫惻者乎朕為此勸導各富戸等平時當以
體恤貧民為念凡鄰里佃戸中之窮乏者或遇年穀歉
收或值青黃不接皆宜平情通融切勿坐視其困苦而
不為之援手如此則富戸濟貧民之急貧民感富戸之
情居常能緩急相周有事可守望相助忮求之念既忘
親睦之心必篤豈非富戸保家之善道乎從來家國一
理若富戸能自保其身家貧民知共衞夫富戸一鄉如
此則一鄉永靖一邑如此則一邑長寧是富戸之自保
其家猶富戸之宣力於國也朕臨御以來屢經人條奏
民間貧富不均請行限田之法乃至逆賊曾靜私著謗
書謂方今輕徭薄賦惟利於豪强兼并之家與貧民無
涉非復行井田不能養贍百姓等語朕思此等怪謬支
離之說乃理勢所萬不能行者夫天下富者一而貧者
百以一人之有餘欲濟衆人之不足貧者何由即能成
立而富戸無辜已受摧殘矣此乃懐賊害天下之心欲
天下之人至於窮苦豈情理中之論乎朕既知其必不
可行若但令地方出示曉諭陽奉陰違朕實恥而不為
若以不能行之事委之各省督撫以示德於貧民使之
感朕恩意而以奉行不力之故歸怨於各督撫等又朕
所不忍為者是以特頒諭㫖告誡爾等富戸為富戸者
當知己之得於天者甚厚宜存濟人利物之心行救困
扶危之事敦睦宗族賙䘏鄉鄰下逮佃戸傭工皆加惠
養則人人感其德意即可消患於未萌况積善之家必
有餘慶種福果於天地之間子孫必常享豐厚豈不美
歟著各省督撫將朕此㫖通行該屬之鄉紳士民人等
　共知之料朕赤子良民必不負朕期望之誠意也
　　又奉
上諭古州等處生苗自古未歸王化其人愚悍性成罔知
　法度自恃地形險峻出没靡常擾害居民刧奪行旅雖
　無背叛之跡然為地方良善之患亦不淺矣向來石禮
　哈等曾以招撫之事奏請朕怙冒萬方豈忍令此地苗
　蠻獨在敎化之外祇以石禮哈非能辦理此事之人故
　彼時未允其請續經鄂爾泰陳奏前來朕見張廣泗才
　具優長周詳縝密必能副朕委任是以諭令辦理今張
　廣泗親厯苗境勦撫兼施苗民懐德畏威莫不抒誠歸
　嚮使自古未服王化之地均得沾被朝廷之聲教鄂爾
　泰張廣泗辦理甚屬可嘉鄂爾泰張廣泗及在事文武
　官弁俱著從優議叙其兵丁等著鄂爾泰將帑銀賞賚
　具奏
　　初五日奉
上諭各省佐貳微員有地方職掌緊要者亦有新設新移
　　正需料理者必須於衆員中揀選才具稍優熟練事務
　　之人方克勝任著各省督撫將佐貳緊要之缺查明具
　　奏交與該部註冊遇有缺出該督撫㨂選題請調補如
　　本省乏員或將别省現任之員内據所知者題補或請
　　㫖揀選永著為例
　　　初六日署廣東巡撫傅泰奏監犯病故請按季彚咨
　　　奉
　上諭審結定擬監犯病故隨報隨題著為定例
聖祖仁皇帝臨御六十餘年未嘗更改所以慎重民命恐有
　　獄卒凌虐滅口致斃等情也况廣東係山海交錯僻逺
　　之區傅泰初任封疆於分内應辦之事尚未能周到何
　　暇為此越分陳奏之事且朕日理萬幾不敢稍自暇逸
　　正冀為大臣者贊勷鼓舞勵精圖治而傅泰奏稱章疏
　　滋煩有凟聖聽等語甚屬不合著將本擲還
　　　初八日奉
　上諭據岳鍾琪奏稱派出臺站兵丁馬兵一千名步兵一
　　千名其皮衣等物亦所必需但與駐防進勦之兵有間
　　請照進勦兵丁折半給與等語坐臺兵丁雖與進勦有
　　間而塞外戍守亦屬勞苦著照進勦兵丁之例馬兵賞
　　銀二十兩步兵賞銀十兩令岳鍾琪於軍需銀内動支
　　按名給發
　　　又奉
　上諭張大有本内有地効其靈之語朕臨御寰區事事仰
　　賴
天地之恩俯垂眷佑對越嚴恪之心矢諸寤寐日望
天地之錫福於朕以及於億萬臣民初不料張大有以地効
　　其靈此等妄誕之語見之於章奏也前者河工微員繕
　　寫履厯中有河伯効靈字樣朕比時面加切責張大有
　　以年久大臣豈猶不知朕心而一任無知之幕客信筆
　　妄書全不留心檢㸃以致背理慢神昏憒已極著嚴飭
　　行
　　　又奉
上諭據岳鍾琪奏稱駐防哈密之甘提標兵一百名肅鎮
　標兵一百名自康熙五十四年起即在哈密防守又派
　令牽䭾押糧傳送公文一應差使至雍正四年始行調
　囘在哈密十一年竝未給有鹽菜行糧等語逺戍兵丁
　勞苦為甚乃十一年之久總未給有鹽菜行糧從前督
　撫諸臣於軍務漫不經心疎漏已甚著將每年兵丁應
　領鹽菜行糧四千八百兩合十一年計算令岳鍾琪先
　於藩庫内動銀五萬二千八百兩按名補給將從前厯
　任未經請給之督撫逐一查出著落分股追賠還項
　　初九日奉
上諭雲貴兩省營弁内邇來勦撫番彞著有勞績之員甚
　多本省要缺題補不患乏人現今陜西賢能官員多派
　隨征需人署理著行文雲南總督鄂爾泰於現任千總
　内揀選弓馬嫺熟効力行間厯練營務能管轄訓練者
　十員不必送部引見即由雲南令往陜西賞給千總俸
　祿授為陜西額外千總交與岳鍾琪酌量委署守備事
　務其千總員缺鄂爾泰即行拔補將朕此諭亦行文知
　會岳鍾琪
　　初十日奉
上諭自古帝王皆有功德於民雖世代久逺而敬禮崇奉
　之心不當弛懈其陵寢所在乃神所憑依尤當加意防
　衞勿使䙝慢至於往聖先賢名臣忠烈芳型永作楷模
　正氣常留天壤其祠宇塋墓亦當恭敬守䕶以伸仰止
　之忱著各省督撫轉飭各屬將境内所有古昔陵寢祠
　墓勤加巡視防䕶稽查務令嚴肅潔淨以展誠恪若有
　應行修葺之處著動用本省存公銀兩委員料理朕見
　厯代帝王皆有保䕶古昔陵寢之勅諭而究無奉行之
　實朕於雍正元年恩詔内即以修葺厯代帝王陵寢通
　行申飭亦恐有司相沿積習視為泛常嗣後著每年於
　歲底令該地方官將防䕶無誤之處結報督撫該督撫
　造冊轉報工部彚齊奏聞倘所報不實一經發覺定將
　該督撫及地方官分别議處明太祖陵在江寧昔我
聖祖仁皇帝屢次南巡皆
親臨祭奠禮數加隆著江南總督轉飭有司加意防䕶其明
　　代十二陵之在昌平州者自本朝定鼎以來即設立太
　　監陵戸給以地畆令其䖍修禋祀禁止樵採
聖祖仁皇帝時屢頒
諭㫖嚴行申飭著該督轉飭昌平州知州昌平營叅將差委
　　人員時加巡視務令地境之内清淨整齊倘陵戸或有
　　不敷著該督酌議増添其南北二處陵寢防䕶無誤之
　　處亦著該督撫於每年歲底冊報工部彚奏
　　　又奉
　上諭前有人叅奏御史吳鳴虞居心貪婪恣意苛索於丈
　　量華陽縣地畝時以貢生李璋田地指為欺隱鎖押三
　　日勒銀六十兩又於丈量成都縣地畝時有明臣楊廷
　　和墳墓祭田坐落新都縣界連成都被刁民劉宗漢越
　　界侵佔冒首荒田九百五十塊彼此搆訟吳鳴虞聽劉
　　宗漢賄囑得銀八十兩竟將楊姓墳田斷給劉宗漢復
將地主楊又時批令新繁縣枷責發落經成都府知府
王􁆷訪查此案多有偏屈當即詳報撫臣批發成都新
都兩縣會勘現在查審又將金堂縣監生張元鑣鎖押
因伊餽送小菜禮物遂成契交張元鑣家道殷實暗送
銀二百兩不敢聲揚雖以小菜為名而形迹顯著其為
暮夜之金無疑又假手書役弓算人等於金堂縣地方
索取里甲工價每畝五釐八釐不等似此濫斷詞訟苛
責富民貪婪無狀在成都省會之區尚敢索取財物則
勘丈各府其嚇詐賄賂諒必更無底止且分丈各員如
高維新等已經事竣而吳鳴虞遷延時日無非藉勘丈
之名為自肥之計等語吳鳴虞納賄婪贓款蹟纍纍朕
正訝憲徳身為巡撫親在地方何以不行叅奏今覽奏
摺將吳鳴虞各欵據實奏聞不為徇隠甚是吳鳴虞著
革職其高紱王􁆷所報各款及朕所聞劣蹟竝伊在川
苛索不法之處俱著憲徳一一查明嚴審定擬具奏聞
高維新丈量之事已竣其吳鳴虞勘丈未竟辦理不妥
　之處著交與高維新悉心料理
　　十三日奉
上諭鹽塲大使及河工効力官員必須身家殷實之人始
　免累商剝民及侵帑誤工等弊是以在部揀選之時皆
　令取具同鄉京官印結保其家道殷實然後命往辦事
　所以防冒濫而收實效也聞從前揀選之人取具印結
　時竟有徇情受囑將竝無身家之人濫行出結者似此
　則是取結者以請託而竊功名出結者顧私交而忘公
　義其罪誠不可逭查定例鹽塲大使及河工効力等官
　到任之日該管上司將果否家道殷實之處行文移查
　本籍地方例雖如此但恐視為具文含糊塞責嗣後著
　實力奉行毋得絲毫假借倘行查本籍其家道竝不殷
　實具奏到日即將本人及出結之同鄉官一幷革職若
　有賄囑等情仍審明按律治罪倘本籍不據實查明扶
　同回覆將來别經發覺或有應賠之項本人無力賠補
　亦必將本籍之大小官員分别從重議處至出結之官
　必用主事以上之員其微末京職槩不准出結
　　十四日奉
上諭從前屢降諭㫖禁止賭博京城内外稽察甚嚴聞游
　手不法之徒潛往通州天津公然犯禁聚賭其賭具之
　所從來有司亦不究問又如京城禁止宰牛鬭鷄及畜
　養鵪鶉等事而無賴之輩則於通州天津地方仍敢擅
　宰耕牛私開鬭局文武官吏漫無覺察又聞京城禁賭
　而好賭之人隨潛匿於四鄉無人禁約似此陽奉陰違
　有干法紀通州天津二處之人五方雜處易於容留匪
　類通州有倉塲侍郎衙門又有副將駐劄均當與知州
　等一體管理稽查違禁等事倘不實心稽查致有疎縱
　朕差侍衞御史等拏獲定將該侍郎副將知州等分别
　嚴加議處天津有總兵巡鹽御史及道員等官亦照通
　州之例行至近京鄉村中若有賭博等情該管汛地文
　武各員不得辭其責一經發覺決不寛貸
　　又奉
上諭朕為在京八旗兵丁悉心籌畫其家若有吉凶之事
　需用之費無所取辦一時拮据實為可憫特給内庫銀
　兩令王大臣等營運生息以備兵丁一時之用今思外
　省駐防之滿洲漢軍兵丁等亦當一體加恩江寧杭州
　西安京口荆州廣東福建寧夏右衞共九處每處賞銀
　二萬兩天津河南潼關乍浦成都共五處每處賞銀一
　萬兩俱著於布政司庫内支給交與該將軍副都統等
　公同存貯營運生息如該處駐防兵丁家有吉凶之事
　將息銀酌量賞給以濟其用其本銀永逺為存公生息
　之項不令繳還該將軍副都統等務須盡心辦理使兵
　丁均霑實惠倘該管大臣官員有私自侵蝕那移或委
　任非人以致本利虧缺者定行從重治罪仍於該管及
　委用等官名下嚴追還項其營運利息之處亦必公平
　辦理倘指稱官銀名色或佔奪百姓行業或重利刻剝
　閭閻與商賈小民爭利擾累地方著各督撫不時稽查
　即行叅奏倘督撫徇隱不奏經朕訪聞必將該督撫一
　　併議處此項本利銀兩每年出入之數交與在京八旗
　　都統副都統查核一旗或管一省或管二省著怡親王
　　大學士等酌量派定每年於歲底各省該管大臣官員
　　等造冊齎送各該旗查核奏聞再各省督標撫標提標
　　兵丁等亦倣此例每標或給銀一二萬兩或給銀數千
　　兩按照兵丁之額數分别銀兩之多寡亦著怡親王大
　　學士等酌量派定其銀即交與各該督撫提督委員料
　　理以惠濟兵丁一切照駐防之例行其前後接任之時
　　將此造入交代冊内查核至於各省鎮標兵丁等一時
　　難以遍及候朕酌量國用之出入次第加恩陸續降㫖
　　　又奉
　上諭嘗思歲時雨暘之各地不同者其故或由於朝廷政
　　事有所闕失或地方官吏乖其職守或民間習俗澆漓
　　人心偽薄皆足上干
天和致成災祲此理數之必然纎毫不爽者數年以來朕已
　　諭之詳矣上年直隸通省地方收成豐稔惟宣化府所
屬之宣化懐來保安三州縣交界之處廣約四十里長
約百里獨愆雨澤頗覺亢旱朕心即疑地方官民恐有
招致之由秋間口北道王棠來京朕令進見曾經諭及
今據王棠摺奏宣化懐來保安等處去年夏秋亢旱今
春他處皆得瑞雪而此地獨少二月間臣因公出境勘
得鷄鳴驛新保安之間有古惠民渠一道灌田數百餘
頃旗民互訟厯三十餘年未曾結案臣詳勘渠道先剖
曲直繼將上年所奉上諭再四宣布勸使回心一時旗
民人等頂頌皇仁即時感悟分渠共溉永息爭端果於
三月初一二等日連降瑞雪平地尺餘春耕有賴萬民
稱慶等語王棠此奏實乃天人感應㨗於影響之至理
不可視為渺茫蓋人之所以為心即天之所以為心倘
一方之中彼此猜嫌搆爭起訟人懐不平之氣斯天地
之氣亦鬱然湮塞於一方不能和暢寛舒有不雨暘失
序者乎嘗見愚民之情罔知自省每以旱潦不齊之故
專歸咎於朝廷夫
天心仁愛下民雨暘旱潦乃億兆生命所關如果人君一身
　　有過則彼蒼所以降之罰者當自有道豈忍移其咎於
　　下民而加以水旱之災使無辜之億萬生靈悉受困厄
　　乎即如直隸地方全省豐收而宣化百里之間獨以民
　　氣不和致罹荒歉此即近事之顯然昭著者其他與此
　　相𩔖之處不可勝數古聖有言萬方有罪罪在朕躬朕
　　躬有罪無以萬方今朕此言非為人君寛解而推缷其
　　責於臣民也君民上下原為一體嘗見直省督撫官員
　　等每遇年歲豐登輒曰此皇上之洪福也此語朕從不
　　受朕無自私之福以天下人之福為福若吏治澄清民
　　風淳厚以致時和年豐天下人各受其福即朕之福也
　　若官吏壊法營私黎庻囂陵成習以致召為災異此皆
　　用人不得其當化導未盡其方天下不能共受其福即
　　朕之歉於福也人君原無可諉之責而臣民自有各盡
　　之道朕以實心實政乾惕於上天下臣民果能黽勉修
　　省同歸於善以感召於下則太和之氣流行於宇宙間
　　災沴何自而生雨雪應時而降人歌樂利百室盈寧以
　　同受
上天之慈惠豈不美歟著各省督撫通行所屬咸使聞知
　　　十九日山西巡撫石麟遵
　㫖訊問高成齡將李大成等改擬緩決口供具奏奉
　上諭據高成齡供稱雍正五年秋審將李大成等改為緩
　　決時蔣泂曾說恐怕站不住成齡說我們是漢人可以
　　擔得住等語凡審擬各案本人有一定之罪國家有一
　　定之法輕重出入之間不容絲毫假借方為明允如何
　　有擔得住擔不住之分然則擔得住便可以枉法擔不
　　住便可以濫刑乎即論擔當亦應是滿洲至於漢人有
　　何功勞出乎滿洲之上而高成齡以為滿洲不能擔者
　　漢人能擔此語甚不可解又據高成齡供稱因想李大
　　成等肆行不法係塞思黑平日縱容所致且所毆之人
　　未至斃命遂改緩決等語李大成等在山西地方倚勢
　　横行毆打生員百姓搶奪財物其罪實不容誅是塞思
黑有塞思黑之罪李大成等有李大成等之罪安得以
塞思黑既死遂將衆人之罪歸於一人以行其開脫之
奸計乎若云所毆之人未曾斃命從來刑罰之重輕以
情罪為斷故鬭毆殺人者往往得邀寛典而光棍訛詐
不必致命律條定為立決高成齡獨不知之乎從前伊
都立將李大成等定擬立斬時高成齡現為山西布政
使若果擬罪不當高成齡何以扶同附和定此大案若
從前審擬既屬情罪允當則後來之枉法改輕者又何
心乎高成齡在朕前保薦之人即係阿其那素日之西
席而又枉法袒䕶李大成等不法之徒則其瞻顧匪黨
情弊顯然昔年阿其那塞思黑罪案原經詢問内外臣
工衆志僉同合詞陳奏今觀高成齡之情狀若此其心
中必有異議且伊鑽刺多人在朕前為之保薦明係沽
名邀譽大奸大詐如楊名時裴􁤙度之流似此狡獪欺
罔不得不行窮究以警邪慝著石麟將諭㫖内各條一
一嚴加詰問如高成齡不吐實情即加刑訊
　　二十日奉
上諭徽州府知府沈一葵係從前諾岷題補沁州知州之
　員又經蔣泂遵㫖保舉朕調來引見看其人辦事有才
　克勝知府之任今據魏廷珍奏稱沈一葵操守有餘而
　才幹不足請以部屬改補等語魏廷珍此奏與沈一葵
　之為人不相符合揣伊之意不過欲避庇䕶屬員之名
　故以沈一葵塞責而不顧人才之屈抑豈大臣公明察
　吏之道魏廷珍又稱通省無一可題補知府之人朕之
　諭㫖令於同知以下知縣以上㨂選保舉則其途甚廣
　且魏廷珍在任已久豈無素知之一人可膺保薦者是
　其為己瞻顧之私心絲毫未改今伊既行推諉沈一葵
　在晉省居官多年著調補汾州府知府觀其勝任與否
　汾州府知府竇容恂乃該撫石麟奏稱辦事勤敏無忝
　職業者著調補徽州府知府
　　二十一日奉
上諭士子讀書明理為庻民坊表若昧於急公奉法之義
抗糧逋賦導民為非其害在於人心風俗不止虧缺國
課而已是以内外大小臣工為此條奏者甚多今經禮
部翰林詹事科道等定議士子春夏未完之錢糧分為
三限初限不完責比家僕二限不完發學扑責三限不
完州縣傳集敎官當堂扑責秋冬未完之錢糧亦分三
限初限不完發學扑責二限不完州縣傳集教官當堂
扑責三限不完詳請褫革嚴行追比等語朕思責革之
罪雖皆本人之自取然一經笞杖則難洗終身之辱一
經褫革則永無上進之階諸生縱不自惜其身名朕則
深為諸生憫惜之也聞各處催徴之例不同有責比催
糧之差役者有扑責欠糧之本身者現年錢糧每至十
月不完方將糧戸懲責是五月未曾完半雖在百姓未
必便行鞭扑今以此施於士子似覺稍過況生監之中
貧富不同富戸故意抗違實法無可貸而貧生未能依
限則情尚可原今應如何分别貧富使富者不得藉口
以愆期貧者得稍紓其力霑沐朝廷體恤之恩而國賦
　　又不至於拖欠大約各省土俗人情既難齊一而規條
　　期限亦未必盡同著該督撫各就本省情形秉公詳察
　　悉心定議務期寛嚴得當永逺可行倘該督撫内别有
　　所見可以仰副朕矜憐貧寒之士子而又懲戒頑富之
　　劣衿者亦著詳悉陳奏
　　　二十二日奉
　上諭前朕聞得滿洲革退翰林車松出外行走竝到蘇州
　　等處特命尹繼善嚴加查訪今據尹繼善摺奏查得車
　　松於上年五月從京起身到揚州曾拜鹽道朱一鳳隨
　　往浙江理事同知車柏衙門留住數月又往湖州湖州
　　府知府唐紹祖備船相送路過蘇州與原任翰林陳珣
　　在虎邱飲酒盤桓十數日由揚州僱車回京等語車松
　　昔為翰林在
聖祖仁皇帝時以粗鄙浮躁革退官職後因修書議叙補授
　　刑部主事伊在刑部又不實心任事是以革任今以廢
　　官家居不肯安分守法竝未向本旗告假擅自出京潛
　行遊蕩遍厯江浙干謁地方官員甚屬可惡車松著革
　職拏問將伊在外干求需索及生事不法之處一一嚴
　審竝行文詢問所過地方官員令其據實首出免其處
　分如有隱諱别經察出決不寛貸
　　又九卿議覆條奏强盜發覺將同居之父兄分别擬
　　罪奉
上諭凡交部議覆案件理應詳悉定議方為周備此本所
　議清查盜源一案原條陳内請究問同居之父兄伯叔
　而部議止言父兄而不及伯叔其同居之弟亦未議及
　大凡子弟之為盜賊者若親屬果不知情雖父兄亦所
　當宥若知情隱匿雖伯叔亦豈容寛今部議甚屬疎漏
　著另議具奏
　　二十五日刑部奏禁卒馬七等踈脫盜犯分别擬罪
　　奉
上諭重犯越獄脫逃大有關於國法年來屢降諭㫖申飭
　各省大小官員等各知儆惕防範疎縱者已少今安徽
　所屬仍有公然犯法之事皆由魏廷珍因循怠忽不能
　督率教訓官吏之所致此案越獄之犯著交與魏廷珍
　嚴行緝拏勒限一年如逾限不獲將魏廷珍嚴加議處
　　二十七日奉
上諭楊以寧一案經留保哈爾紀善察審其勒索耗穀之
　處擬以杖流因係奉㫖擢用之員加倍治罪擬絞監候
　又因黨附阿克敦等以楊文乾病故為快於本罪上再
　加倍治罪擬斬監候等語法司議覆亦遂照留保等所
　擬具奏凡官員内不拘資格加恩擢用之人日後居官
　不法所以降㫖重治其罪者竝非因朕心之忿怒也蓋
　以從前加恩擢用之時原出於朕至公之心為吏治民
　生起見伊等既已受知於朕若從此黽勉上進功名未
　可限量乃竟自暴自棄至於貪贓犯法即加重懲無可
　憫惻況伊既加倍受恩則有過亦當加倍受罰此一定
　之理且使天下共知朕賞罰至公之心朕之本意如此
　楊以寧係蔡珽保薦之人朕加特恩由知縣擢用知府
　乃於署事任内以欺罔貪婪被叅明係因蔡珽處分心
　懐怨望故爾營私敗檢及至被叅之後仍然不知畏懼
　又黨附阿克敦等往來拜會以大臣之病故為快似此
　目無法紀行同光棍其應行擬斬之處甚多按其背恩
　怨望之罪固應擬斬即按其交結邪黨紊亂朝政之罪
　亦當擬斬今不按其本罪定擬而先引輕條後云加倍
　又云再行加倍從來無此定罪之體顯欲攪擾朕從重
　治罪之諭㫖留保哈爾紀善著交部嚴察議奏凡察審
　案件既令法司議覆即應將原奏錯悞之處更改具奏
　今三法司悉照留保等原議具奏甚屬不合著交部察
　議楊以寧之案著三法司另議具奏
　　二十八日奉
上諭覃𢎞發係宜山縣越逃之重犯多年未獲今思恩縣
　知縣林協聞其潛歸親帶兵捕前往擒解甚屬可嘉著
　從優議敘
　　又
　諭土司田旻如從前聞爾在地方頗不安靜臣工等叅奏
　　者甚多朕念爾土司昔年曾經効力素蒙
聖祖仁皇帝加恩優待是以暫且寛容頒發訓諭以觀爾之
　　改行遷善與否近年以來朕留心訪察知爾慎守法度
　　竝不妄生事端克承國家之恩澤朕實嘉之嗣後益當
　　敬謹守職撫恤土民不得以强凌弱欺壓隣近之苗衆
　　斯可永受國恩於勿替矣
　　　三十日奉
　上諭在京官員厯俸六年准其告假省親此乃通行之常
　　例為伊等父母家居無事願歸定省者而言若其父母
　　身患疾病或年過七十精力衰憊為子者廹欲回家侍
　　奉以伸其孝養之忱則非可以年例拘也嗣後在京官
　　員有聞其父母患病急欲省覲或父母年逾七十而衰
　　憊者俱不必俟六年俸滿著取具同鄉官印結於本衙
　　門堂官處具呈該堂官查明即為啓奏請㫖給假速回
　　本籍不必由吏部彚題其厯俸六年告假省親者仍由
　吏部題奏將此永著為例
　
　
　
　
　
　
　
　
　
　
　
　
　
　
世宗憲皇帝上諭内閣卷七十九
　欽定四庫全書
世宗憲皇帝上諭内閣卷八十
　　雍正七年四月
上諭三十一道
　　初二日奉
上諭岳鍾琪統領大兵出口進勦之後甘凉一帶營汛緑
　旗兵力稍單著於西安滿洲駐防兵丁内挑選一千名
　暫行移駐凉州著都統蘇丹西安副都統尼馬善統領
　此挑選兵丁可先期預備候朕再降諭㫖凉州原有兵
　房二千餘間著甘肅巡撫量加修理以備移駐兵丁居
　住山西太原府雖舊有城守滿兵今再從京城派兵五
　百名至彼一同居住彈壓此所派兵丁著都統鄂善統
　領前往駐劄其作何派出兵丁之處著兵部具奏請㫖
　　又刑部等衙門議覆湖廣巡察御史王瓉條奏驛站
　　苗疆各欵奉
上諭此本内議稱熟習符咒作奸犯科惑世誣民者俱照
　光棍例治罪而未曾議及通行曉諭之後再有犯者方
　照此例定擬甚屬踈漏從前屢降諭旨凡有改定科條
　俱寬其期限悉令家喻户曉如此而猶有不率教者加
　以嚴懲始不為枉今法司更定律例而不示以遵行之
　期則彼無知之人冒昧而犯重辟是謂不敎而殺於心
　忍乎且令地方官甚有難於奉行之處著另議具奏
　　初三日奉
上諭王錫玠係塞楞額保薦之人今伊任内承審命盜之
　案共有二十餘件並無一案審解其玩愒廢弛若此則
　從前之保薦必出於鑽營賄賂可知王錫玠著革職嚴
　拏監禁俟接任之員將命案審結盜賊全獲之日該督
　請旨釋放如各案内有未清之件將王錫玠永遠監禁
　以為怠玩鑽營者之戒
　　又奉
上諭據髙其倬奏稱鳳山縣知縣蕭震居官勤力人亦樸
　直但因伊父母年俱八十時時思憶精神漸減辦理不
　及從前若留臺灣於地方無益等語凡官員等之有髙
　年父母在堂而補授路遠地方者經朕聞知皆曲體其
　情改用近地使之便於迎養或得音問時通如布政使
　髙斌道員温而遜知府顧濟美皆以伊親年老特降諭
　旨移調近省又如臺灣道孫國璽奏稱臺地遠隔海洋
　難以迎養請每年渡海定省一次等語比時朕即降旨
　將劉藩長與孫國璽互調以慰其侍養之心其他似此
　移調者不可枚舉蕭震既有八旬之父母該督撫從前
　便應據實陳奏俾得遂其私情專心辦理公事方為大
　臣愛養人材之道乃不據實奏聞而為此巧法欲其詿
　誤回籍以致竟罹削職之咎甚爲屈抑蕭震著回籍省
　親後來京赴部引見朕再降諭旨
　　初六日奉
上諭劉洪度守土苗疆捐軀盡職皆由伊父劉自理義方
　之訓有素著行文詢問本籍地方官若劉自理尚可服
　官辦事著來京引見朕加恩補用倘年老不能出仕著
　照伊子品級給與知府封誥
　　初七日奉
上諭直省各處皆有囘民居住由來已久其人既為國家
　之編氓即俱為國家之赤子原不容以異視也數年以
　來屢有人具摺密奏囘民自為一敎異言異服且強悍
　刁頑肆為不法請嚴加懲治約束等語朕思囘民之有
　敎乃其先代留遺家風土俗亦猶中國之人籍貫不同
　則嗜好方言亦遂各異是以囘民有禮拜寺之名有衣
　服文字之别要亦從俗從宜各安其習初非作奸犯科
　惑世誣民者比則囘民之有教無所庸其置議也惟是
　凡人生産雖不同地而皆同具此天良習尚雖不同敎
　而皆同歸於為善囘民處天地覆載之内受國家養育
　之恩其敎之大畧不能外於綱常仁義之事則為囘民
　者可不孜孜好善共勉為醇良乎且朝廷一視同仁囘
　民中出身文武拜官受爵洊登顯秩者常不乏人則其
　勉修善行守法奉公以共為良民者亦囘民之本心也
至於賢愚不一囘民中固有刁悍為非之人而漢人中
能盡無乎要在地方官吏不以囘民異視而以治衆民
者治囘民為回民者亦不以囘民自異即以習回敎者
習善敎則賞善罰惡上之令自無不行悔過遷善下之
俗自無不厚也如陕省之回民較他省尤多其販私聚
賭私藏兵器種種不法之案屢出較他省囘民為甚又
如奉㫖禁宰牛隻乃勸民務農勤稼所以重惜力耕之
物命聞各省居住之囘民頗有怨言且有私自屠宰者
此即居心殘忍不務本奉法之一端也朕念萬物一體
之義豈忍視囘民與衆民有殊特此詳加訓誨爾等為
囘民者當知率由禮義講譲興仁毋恃强而凌弱毋倚
智而欺愚葢刁頑兇悍之習王法所不容者亦必為囘
敎之所不容孝弟忠信之風為名敎之所樂許者亦必
為囘教之所共慕倘自謂别為一敎怙惡行私則是㝠
頑無知甘為異𩔖憲典具在朕豈能為爾等寬假乎自
兹以後父戒其子兄勉其弟姻婭族黨互相箴規盡洗
　　前愆束身向善以承
天地覆載之恩以受國家敎養之澤豈不美歟直省各督撫
　　等所屬有囘民居住者務宣布朕意咸使聞知
　　　又山西提督學政勵宗萬奏報太監解進朝私書請
　　　託奉
　上諭凡私書請託者皆夤緣僥倖之徒若内外官員肯據
　　實叅奏則鑽營之弊可息勵宗萬此奏甚屬可嘉著交
　　部議敘此案内應行查審人犯著該部查審並行文晉
　　省嚴行察究務得實情定擬具奏原書併發
　　　初九日奉
　上諭凡更定條例之處必須通行曉諭與以遵奉之期再
　　有違者方照所定之例治罪屢降諭㫖甚明昨因刑部
　　本内踈漏又面向該堂官等嚴行申飭今刑部以捕役
　　治罪之例定議具奏仍未限以曉諭遵奉之期疎忽若
　　此總由互相推諉不實心辦事之故著另議具奏刑部
　　堂官交部嚴察議奏
　　又奉
上諭馬㑹伯撫楚以來叅劾屬員之處未免近於苛刻不
　公如所叅之道員髙淳知府蔣景濂其才皆屬可用者
　又如栁國勲之先世守節殉難忠義可嘉其子孫未必
　至於貪贓壊法又如張廷樞原屬可用之員而馬會伯
　叅其貪劣性成彼時朕不得不降㫖將張廷樞革職審
　訊大凡革職發審之員若審明是虛即應准其開復不
　得混稱已經革職無庸再議此朕屢降諭㫖訓飭者今
　邁柱既稱審明張廷樞並無貪贓欵蹟惟一失察案欵
　即應奏請開復何得仍以相沿陋習含糊歸結甚屬不
　合張廷樞著來京引見朕另有用處
　　初十日奉
上諭據福建廵撫劉世明奏稱琉球國中山王尚敬差耳
　目官毛鴻基等進貢方物於去年十一月二十一日自
　彼國起程至十二月初八初十等日陸續船到照例進
　港安插館驛查前准有部丈琉球六年應進表丈俟八
　年正貢一併恭進今該國王又請恭進六年貢典據使
　臣毛鴻基等稱皇上天恩准停六年正貢因禮部所行
　咨文小國尚未接准所以辦齊方物至期䖍申貢典雖
　外邦誠敬殊難固却但未合例臣實不敢冒昧施行等
　語朕以琉球歴來恪守臣節不失貢期而地處重洋之
　外使臣遠渉風濤深可軫念是以令其以四年進貢方
　物准作六年正貢其六年應進表丈俟八年正貢一併
　恭進所以寬其朝貢之期與海邦休息之意也今該國
　王以未接部文仍按期遣使航海而來實因未知朕之
　明㫖並非有違成例且其船隻已經進港行李已經安
　頓館驛豈可以其不合例而却之使遠島旅臣空往返
　於洪濤巨浪中乎著照例准其入貢該督撫委員伴送
　來京一應廪餼舟楫悉遵雍正二年之例從厚辦給以
　示朕綏懐遠人之至意
　　又奉
上諭劉康錫等行刧張憲家傷人未曾得財一案始初魏
廷珍將劉康錫審擬杖流經部改為斬候查取錯擬罪
名之承審各官職名據魏廷珍奏稱錯擬罪名之處皆
因律無明註拘泥舊案情有可原但既奉取職名何敢
抗違今開列職名聽候部議等語朕將此詢問刑部大
臣官員等據伊等奏稱律内凡搶奪傷人者為首斬監
候為從各減一等又定例内凡强盗傷人未死又未得
財者照搶奪傷人律科斷是定例一條専指强盗傷人
而未得財者言也今魏廷珍所題刁有先等既未得財
而劉康錫毆傷事主自應照强盗傷人之例科斷不應
將未曾傷人已故之盗為首坐斬而將下手傷人之盗
為從擬流也是以臣部按例改正至魏廷珍本内援引
徐月劉四二案均係搶奪理合照搶奪本律分别首從
定擬與此案不符難以牽合等語凡内外臣工辦理國
家之事惟有據理秉公以期允當若部駁有差豈可遷
就以失事之正若部駁果是又豈可膠執以䕶已之非
朕之告誡内外大小臣工者不啻三令五申矣至於勉
　强曲從而語含譏諷尤卑賤之惡習豈人臣公爾忘私
　之道今劉康錫一案刑部援引律條甚明而魏廷珍則
　稱律無明註若果律無明註魏廷珍便當據理力爭而
　又云不敢抗違將職名開送似此反覆含糊之詞顯然
　譏諷部駁之過刻也夫部駁既已奉㫖魏廷珍獨未思
　及乎凡朕辦理之事若有未當之處最喜内外臣工直
　言陳奏即時改正何日不以此諄諄訓諭豈魏廷珍尚
　不知朕心而故作此不得已之狀違朕訓而傷政體耶
　著魏廷珍明白囘奏
　　十一日刑部議覆都統查爾㤗叅送驍騎校霍爾和
　　冒領
恩賞銀兩并領催伊爾哈將扣還宗人府銀兩不行交納
　　犯在雍正六年九月更定律例以前仍照舊例治罪
　　奉
上諭伊爾哈等侵蝕恩賞銀兩若照旗下更定侵蝕錢糧
　之例即應立絞今刑部以伊等所犯在雍正六年九月
　以前仍照舊例定擬所議甚是但恐更定之例限期雖
　滿八旗之人未必全知或致誤犯則情有可憫著八旗
　都統等再為通行宣示務使家喻戸曉倘再有明知故
　犯之人即照此例治罪嗣後凡有更定條例著八旗都
　統等將所定之例及奉行之期明白曉諭務使官員兵
　丁等人人知悉及限期將屆之時仍復通行傳諭不妨
　至再至三務使人人凛遵法度不致妄干罪愆
　　十二日奉
上諭趙玉田羣劉五本係愚人䑕竊小盗未必知有脱逃
　加等治罪之例趙玉仍照舊例擬絞著監候秋後處决
　田羣劉五亦照舊例僉流其監犯脱逃加等治罪之例
　著各省督撫轉飭所屬刋刻木榜於獄中張示犯人進
　監便令曉諭庶免不知誤犯其他禁約監犯之條亦著
　詳明榜示俾各凛遵則受刑者不枉矣
　　又
諭大學士九卿朕觀近日兵部奏事其中有一二件似仍
　　欲迎合朕意者夫朕日理萬幾初無絲毫成見於胸中
　　惟期有當於大公至正之理已曾屢降諭㫖至再至三
　　爾等諸臣自應持正秉公悉心斟酌事事以當理為凖
　　庶政治有所裨益今乃於正理之外妄為揣摩則爾等
　　焉能知朕意之所在而漫思迎合乎且如各部院所辦
　　之事各有關係如吏部有意迎合則銓選不公戸部有
　　意迎合則財賦難理此皆有妨於政治者而其為害猶
　　小至若刑部職在明刑關係最重倘稍以迎合為心則
　　生死出入之間刑罰必不得其平上干
天和下戕民命其害尚可言乎至於辦事之道凡人精神智
　　力用之専一則詳明而得理用之紛雜則叢脞而多乖
　　數年以來朕於辦理政務之時皆聚精會神専於所用
　　如閲一本則専閱此本而不思其他治一事則専治此
　　事而不及其餘是以志氣清明條理昭著一事既畢自
　　可再辦一事此所以每日勤勞而無煩擾之患也至於
　　政務稍暇中懐澄澈之時又不可放逸此心朕於此時
　必將在京部院衙門及在外各省之事一一思維詳察
　由一部以及各部由一省以及各省靜中黙識更覺端
　緒易尋所以辦事甚多而不至於遺忘者此也此皆朕
　躬行心得之大要朕以一人之精神辦理天下之事而
　常覺有餘爾等諸臣若能如此則以數人之精神辦理
　一部之事又何慮不足乎諸臣其共勉之
　　十四日奉
上諭國家承平日久戸口日繁凡屬閒曠未耕之地皆宜
　及時開墾以裕養育萬民之計是以屢頒諭㫖勸民墾
　種而川省安插之民又令給與牛種口糧使之有所資
　藉以盡其力今思各省皆有未墾之土即各省皆有願
　墾之人或以日用無資力量不及遂不能趨事赴功徘
　徊中止亦事勢之所有者著各省督撫各就本地情形
　細加籌畫轉飭有司作何勸導之法其情願開墾而貧
　寒無力者酌動存公銀榖確查借給以為牛種口糧俾
　得努力於南畆俟成熟之後分限三年照數還項五六
　年後按則起科總在該督撫等董率州縣因地制宜實
　心經理務使田疇日闢耕鑿維勤以副朕愛養元元之
　至意
　　十五日奉
上諭向來各倉米石葢藏不謹每每攙和灰土純雜不一
　是以領米之時勾通賄囑使費繁多弊端種種數年以
　來嚴飭該管等官慎守倉儲屏除陋弊頒發諭㫖至再
　至三夫米色既已匀净則在倉執役之人及赴倉領米
　之人均當凛遵法紀不應仍存作弊之心復蹈故轍昨
　據倉塲侍郎塞爾赫劉於義等奏稱南倉倉役林起鳳
　等勾通監督家人與舖戸私議使費被人告發審供鑿
　鑿似此則倉塲領米作弊之處仍未悛改也米色既好
　而猶勾通賄囑則必有偷盗多領之事可知著八旗都
　統等通行傳諭該旗並令倉塲侍郎出示曉諭若本人
　赴倉領米之時其所得之米果有攙和灰土等弊令其
　當時在倉將不凈之米交與該監督封貯或到倉塲侍
　郎處或到廵倉御史處據實呈明即行查究倘有希圖
　作弊與倉塲人役等暗中勾通賄囑者一經發覺將與
　受之人一同從重治罪决不姑貸
　　十七日奉
上諭從前清查江蘇等屬舊欠錢糧已經降㫖將康熙五
　十一年至雍正四年未完地丁銀八百一十餘萬兩暫
　行停徵今思漕項等銀民間一例編徵不分欵項若不
　槩行停比則錢糧難以清釐著將康熙五十一年至雍
　正四年漕項屯折等欵未完銀二百八十一萬餘兩一
　體停徵王璣彭維新等可令各員於清查之時即分别
　條欵各歸各項俾數十年積欠其間官侵吏蝕俱得徹
　底清釐
　　十八日奉
上諭外任督撫藩臬為全省之表率關係甚重每當簡用
　之時常以一時不得其人深勞念慮凡内外大臣受國
　家厚恩均當留意於平時秉公奏薦盡以人事君之道
　京官自學士侍郎以上外官自藩臬以上著各人宻保
　一人將其人可勝督撫之任或可勝藩臬之任據實奏
　明不必拘定滿漢亦不限定資格即府縣等員官階尚
　逺者果有真知灼見信其可任封疆大僚亦准列於薦
　牘之内若一時無深知可舉之人准其從容採訪不得
　草率塞責有負諮詢
　　又奉
上諭昨山西廵撫石麟將保題汾州府同知馬雲燝吉州
　知州甘士瑛送部引見朕面加詢問看來二人俱屬平
　常之員不知石麟何以賞識之凡督撫等保薦屬官若
　無合例之人即不拘資格亦可保奏但必須至公至當
　不使庸材得以倖邀則人心自服咸知鼓勵朕之所以
　諭令保題者盖欲使出衆之才不至沈淪下僚得以乘
　時表見該督撫等豈可以庸員塞責若果無可舉之人
　即不妨據實陳奏候朕降㫖如鄂爾泰岳鍾琪田文鏡
　李衛俱能體朕之心可為衆大臣之法則也今汾州府
　同知吉州知州均有管轄屬員之責而石麟以平常之
　人保題補授若云中有私心不但石麟不敢其才亦有
　所不能但伊識見不及素無知人察吏之明恐不免為
　屬吏之所䝉蔽耳馬雲燝甘士瑛姑照所請補授著石
　麟留心察看如不能勝任即據實奏聞不得回䕶該部
　將朕此㫖並通行各督撫等知之
　　十九日奉
上諭謝定國假冒職官恣行詐騙得贓滿貫貽累多人甚
　至盗用二品儀從干謁地方有司其行事實係光棍情
　甚可惡乃該撫以為𩔖於光棍比照為從律擬罪而刑
　部亦遂照該撫所擬定案具奏均屬不合著該部另議
　具奏知縣魏化麟能盤詰匪𩔖審出誆騙情由可嘉著
　免其罰俸仍交部議敘
　　二十日奉
上諭八旗兵丁並各省駐防以及各標兵丁朕已賞給銀
　兩令該管官員經營生息以濟其吉凶緩急之用今因
征勦準噶爾派出兩路大兵逺臨邊塞此所派之兵丁
等既為國家効力行間朕心更為軫念已於行糧恩賞
之外給與坐糧以養贍其家口但兵丁等出門之後家
中若有吉凶之事料理無資不可不為籌畫周濟除京
城八旗出征兵丁該旗照例支給外其奉天等處八旗
出征兵丁家中若遇有吉凶之事著照京城䕶軍之例
吉禮賞銀十兩䘮禮賞銀二十兩其直隸山東山西河
南陜西等處出征綠旗兵丁家中遇有吉凶之事著照
京城驍騎之例吉禮賞銀六兩䘮禮賞銀十二兩凡此
賞給銀兩其有已經孳生利息之處即於利息内支給
其未曽賞銀及雖經賞銀而尚無利息可支之處即動
正項錢糧支給著該管官員通行曉諭使出征兵丁咸
共知悉伊等家中遇有應領賞銀之時即報明本管官
本管官即行確查出具領結照數支領毋得稽遲俾効
力行間之士均霑實恵無内顧之憂以副朕加恩沛澤
之至意
　　又奉
上諭前因常雲髙玉昔年撞騙惡蹟敗露發令查審於髙
　玉本籍家中查出從前作弊之筆札中有佟世祐在京
　候補知府時與伊徃來書信數件書中所言皆鑽營行
　賄違條犯法之事且佟世祐係候補知府髙玉乃莊親
　王府中下賤優人而佟世祐與髙玉結為兄弟稱曰如
　胞卑汚不堪無耻已極查佟世祐在雲南知府之任多
　年曾歴武定開化二郡以米石虧空被叅革職又以狥
　庇屬員應有降級處分似此行止不端之人其在任劣
　蹟必不止此二事著總督鄂爾泰一一查出具本叅奏
　當日髙其倬為雲南總督時將此等劣員保題調補開
　化府或係請託徇庇或因不能識人被其欺誆著髙其
　倬明白回奏
　　又奉
上諭兩路大將軍統領大兵進勦凖噶爾凡所經過名山
　大川理應致祭著撰擬祭文書寫數十道敬謹用寳付
　　兩路大將軍帶往遇有應祭山川臨時填寫
　神號其應用牲醴香帛著大將軍酌量分别備禮䖍叅致
　　祭其所用香帛等項著該部察例辦理
　　　二十一日奉
　上諭凡外省盗案皆令該督撫等將情有可原及兇惡不
　　可寛貸者分别定擬今魏廷珍將夥盗馬二既以越獄
　　擬為斬决又云馬二未經傷人越獄在未定例以前似
　　此兩岐之説遊移莫定仍是卸責推諉之故習不肯實
　　心辦事今刑部援越獄加罪之例擬以斬决具奏此案
　　難於降㫖定奪著仍交與魏廷珍將馬二果應正法或
　　原可寛宥之處確核定擬具奏
　　　二十二日奉
　上諭朕前降㫖令兵部將因公註誤降級革職之武弁查
　　出具奏今日兵部查得三十四員具摺請㫖摺内有施
　　仁宥過等語此等浮泛頌揚有乖理道之詞昔年
聖祖仁皇帝屢經指示訓誨而數年以來朕又以之誥誡内
外臣工者不啻至再至三矣盖賞罰者天命之正人君
奉天出治有善則賞有過則罰其柄非人主所得私也
至其中亦有遇過而寛宥者則以其事本有可原之情
或其人尚有可用之才故姑從寛典以許其自新耳夫
人君之仁惟令天下無一夫不獲其所方可謂之仁非
縱釋奸宄遂可以謂之仁也夫不能化導百姓而使之
不為奸宄已不可謂之仁矣既已如是則不得不設刑
罰以禁約懲創之所謂刑以弼教也若再務施仁之名
而為姑息養奸之事則匪𩔖肆行無忌良善固不能安
枕而不良之人無所懲戒悛改將見犯法者愈衆是䧟
之入於邪惡之路也不仁孰甚焉施仁宥過四字若不
能通曉其義用違其當則流弊無所止極朕若不明白
開示恐將來識見平庸之人主為此等套語所欺務虚
名而忘實政必有不當施而施之仁不當宥而宥之過
其患可勝言乎即如今日兵部具奏請㫖之三十餘人
將來引見時豈皆可以起用若有不用者則是有不施
　　之仁有不宥之過矣朕豈肯受此名乎朕治天下惟有
　　教養兼施勸善懲惡此外非朕之所知也如楊名時張
　　楷輩胸藏詐偽是以陳奏之詞語多含蓄朕已一一指
　　示降㫖切責並屢次戒飭臣工矣兵部侍郎楊汝穀胡
　　煦皆並非不曉文義者且日侍班聨熟聞朕諭尚昏憒
　　糊塗至此則外省疎逺之臣工必更不能體㑹朕意也
　　著將兵部堂官嚴加申飭並再行曉諭内外大臣官員
　　知之不必回奏
　　　又奉
　上諭憲徳奏報耕耤日期本内有臣念切祈年識慚學稼
　　等語耤田乃授時重農之大典所以令各省有司通行
　　者盖欲使守土之官咸知體朕敬
天勤民之意勸率百姓力田務本無失農時並非令督撫等
　　學習耕穡之事也憲徳因此大典陳奏本章自應倍加
　　敬謹乃云識慚學稼為此輕忽之詞竟同兒戯殊失陳
　　奏之體况論語樊遲以學稼為問而聖人以大義訓之
　今憲徳安得以賢人自居而以學稼為自謙之語凡大
　臣繕疏進呈若平時不能深通丈義便當質樸陳詞以
　達己意不應聼鄙陋之幕賔勦襲套語杜撰成篇致失
　大體朕因憲徳素無學問是以止於降㫖申飭若係通
　曉文學之臣而悖理若此便應交部察議此本著擲還
　令憲徳另行繕本具奏
　　又刑部議覆廣東提督學政顧仔叅奏教官梁黍華
　　私書干請奉
上諭鑽營請託之風關係人心吏治屢經降㫖嚴禁而此
　習尚未悛改盖私弊之不能止息由於私門之未曽杜
　絶也内外官員等均有化民成俗之責乃陽奉隂違致
　滋弊竇反之於心能無愧赧顧仔據實叅奏不為徇隐
　甚屬可嘉年來諸臣中惟鄂爾泰曽奏劾屬員干請之
　事若臣工皆能如此則私門自然杜絶無處行其營求
　即有萌請託之心者亦共知儆畏不敢復蹈故轍風俗
　可以轉移矣如高其倬魏廷珍者但知博寛厚之虚名
　姑息瞻徇何以整頺風而除陋習諸臣當以為戒顧仔
　著交部議敘具奏
　　二十九日奉
上諭據川陜總督岳鍾琪遵㫖議覆奏摺内稱肅州地方
　甚屬𦂳要將來鎮臣王剛領兵出口之後署理鎮務實
　難其人仰請聖恩將肅州鎮印務命興漢鎮臣曹勷署
　理但曹勷亦係奉㫖派出領兵之員今請留署理肅鎮
　其領兵鎮臣仍須派補伏查川北鎮臣張成隆老成練
　達曉暢軍戎現今赴京陛見其才之能勝領兵之任與
　否自䝉聖明洞鑒如果勝任乞令星速回陜領兵出口
　以足原派鎮臣四員之數則因材任使各得其人等語
　朕思軍務闗係重大曹勷明白精壯乃實心効力之員
　應仍令領兵出口岳鍾琪既稱張成隆老成練達曉暢
　軍戎朕看其人尚壯健或可勝領兵之任著於原派總
　兵四員之外増添一員即將張成隆派出令其星速乘
　驛赴陜著大將軍岳鍾琪酌量委用至於肅州辦理軍
　　需更闗𦂳要署督查郎阿相隔路逺廵撫許容又屬新
　　任著湖北廵撫馬會伯前徃肅州辦理軍需一切與督
　　撫等公同計議而行即帶管肅州總兵印務甚為妥便
　　其湖北廵撫印務著四川布政使趙𢎞恩前往署理
　　　三十日奉
　上諭朕荷
天地鴻恩俯垂眷佑寤寐之中對越
神明之心至誠至恪每見臣工奏章有山川効靈等字輕慢
神祗朕心深切不安屢經降㫖申飭今衍聖公孔傳鐸奏賀
　　慶雲本内仍用乾坤効靈字樣想未見朕厯來誡諭之
　　㫖耶衍聖公為
　先師後裔服習家訓拜疏陳詞尤宜合理此本著更改另
　　行繕寫具奏
　　　又兵部議覆福建總督高其倬題叅休致海澄公黄
　　　應纘因承襲公爵賄囑該縣出結應革去職銜令該
　　　撫究擬具奏奉
上諭黄應纘係告休之員其承襲世職乃伊家事未免瞻
　顧私情若地方有司平日不開賄賂之門慣行勒索則
　黄應纘亦何至以財請託罹於罪戾是其罪全在知縣
　張渭烈張珂等也今欲得受賄情由應將知縣二人嚴
　加審訊便可定案黄應纘之祖父忠勲懋著若以承襲
　之事致干黜革朕心不忍黄應纘從寛免革職銜
　　又刑部等衙門奏原任員外郎蘇金泰勒索阿爾布
　　巴黄金一案蘇金泰雖堅供不認但蘇金泰跟隨延
　　信作西藏通事延信勒索黄金已有確供則蘇金泰
　　受金之處亦屬確實應照律擬絞監候奉
上諭據刑部奏稱蘇金泰得受黄金之處堅供不認以為
　阿爾布巴挾讐誣賴等語刑部等衙門復揆情科斷擬
　以絞罪具奏延信得受阿爾布巴等黄金七千兩供據
　鑿鑿中外共知今蘇金泰不肯承認受賄則延信之受
　金據蘇金泰之意亦謂有寃抑乎今刑部揆情定罪恐
　無知之人因蘇金泰之供招不確謂延信得金之案亦
　在疑似之間刑部審擬殊屬不合著將蘇金泰再加嚴
　審務將實在有無得金之處確取口供定擬具奏不得
　仍前含糊定案
　
　
　
　
　
　
　
　
　
　
　
　
世宗憲皇帝上諭内閣卷八十
　　欽定四庫全書
　世宗憲皇帝上諭内閣卷八十一
　　　雍正七年五月
　上諭三十二道
　　　初一日
　諭出征大將軍副將軍叅贊大臣官弁兵丁等準噶爾狡
　　獪兇頑父子濟惡為邊境䝉古之隠患朕仰承
皇考聖祖仁皇帝先志特發兩路大兵聲罪致討當四海昇
　　平之時國用充裕朕細加籌畫計議再三凡命將遣官
　　𣲖兵運餉以及車馬甲胄兵器耕具之屬無不經理周
　　詳備辦豐足宏綱細目具有規條而𣲖出之官弁兵丁
　　等踴躍歡忻爭先恐後其急公勇徃之意甚為可嘉此
　　盖弁兵等素懐忠君報國之心而又受
皇考六十餘年教養之澤感恩慕義出於悃忱故奮發之氣
　　若斯之壯也然軍氣當壯而軍心則不可驕孔子論行
　　軍之道曰必也臨事而懼好謀而成而以暴虎馮河為
　　戒書經曰今予其恭行天之罰可知古昔聖人於軍旅
　　之事倍加敬謹從未有以士飽馬騰兵甲堅利而遂生
　　驕矜之意忘嚴惕之懐也從來舉大事者固在人事之
　　經營而成大功者必頼
天心之眷佑若果仰邀
上天慈恩黙垂保䕶則天地間非常之業不世之勲皆計日
　　可以成就而感格
上天之道惟有一誠一和聖人曰至諴感神又曰和氣致祥
　　古訓昭垂千載不易今此兩路大兵前徃若自大將軍
　　以下兵丁以上皆存一片誠敬之心一團和合之氣視
　　國家之事如己事聨千萬人之心為一心以此感格
上蒼䝉
天心許一是字如此而大功不唾手告成者無是理也大將
　　軍總統全師為三軍司命當開誠布公虚懐受益能謀
　　於衆能斷於心勿以私意而冺人之勞勿以偏見而掩
　　人之善信賞必罰恵愛嚴明副將軍叅贊大臣等和𠂻
　　協贊合志同心共展謀猷以成韜畧其一應文武官弁
　　等各有攸司均闗重計祇奉將軍之令善導所轄之人
　　務殫公心以襄偉績至於兵丁等應思祖孫父子世受
　　國恩今當執戈荷㦸之時正効力酬恩之會况朕以至
　　公訓諭大小臣工將軍等秉公心以馭士卒有功必錄
　　有過必懲正宜乘時黽勉以圖上進古人以共為一事
　　比於同舟言其休戚相通憂樂與共也朕謂今日之事
　　自將軍以下兵丁以上不但有同舟之誼實乃一體之
　　親朕為元首以股肱耳目視爾等爾等衆人彼此聨屬
　　之情當如手足臂指之痛癢相闗肫誠固結不可藏嫉
　　妬之念不可懐推諉之心且不但不當存退縮規避之
　　私𠂻亦並不應存輕進貪功之淺見盖一人立功其功
　　小衆人立功其功大果能以誠心和氣感格
上天錫福垂恩膚功克奏則凡行軍預事之人皆有光榮膺
　　爵賞於朝廷埀令名於奕世豈不美歟朕自運籌軍務
　　以來及師旅起程以後朕之一心時刻在於戎陣之間
　　爾等宜共體此心也
　　　又奉
　上諭盗犯陸佛自行投首該撫以其行刧三案不准减等
　　刑部亦遂照擬覆奏夫刧盗之許令自首减等者既可
　　開愚民自新之路且使案件易於清結若以行刧三次
　　雖自首不准减等其為盗多次之人必不肯自行首報
　　矣似此等罪案外省定以重律固當既交部議該部自
　　應兩請候朕揆其情罪輕重頒發諭㫖陸佛雖有别案
　　未結而此案既經自首不應定以斬决著另議具奏
　　　初二日奉
　上諭屢年以來朕以天人相感之理諄諄曉諭内外臣工
　　盖朕實切敬
天勤民之念於寤寐之中而確見其感應之不爽尤願各省
　　督撫有封疆之重任者體朕此心至誠至敬各盡其道
　　以為感格
上天之本恵我蒸民共登袵席朕並非以年榖之順成有意
　　歸美於大吏亦非以雨暘之差忒强欲䣃責於臣工也
　　假使為督撫者因朕有地方豐歉由於吏治得失之諭
　　㫖而欲自彰其善自䕶其短於奏報秋成則或有溢美
　　之詞於奏報歉收則或有諱災之意似此則事
天為不誠事君為不忠臨民待下為不仁不信有此數端而
　　欲荷
上天嘉祐錫福凝禧有是理乎况粉飾一己之聲名而不顧
　　民生之休戚其何以對所屬之官民而無愧怍乎朕留
　　心體察覺近來督撫等之奏報年穀間有此弊不得不
　　通行曉諭以防其漸在爾督撫等自思之有則改之無
　　則加勉况朕之見聞甚廣訪察維勤倘掩飾於此而敗
　　露於彼豈不自取朕之輕視乎人臣事君之道惟以誠
　　實無欺為本爾督撫等其共朂之
　　　又奉
　上諭李鳳翥奏賀瑞芝本内自稱蓬蓽陋儒此本奏賀慶
　　雲又稱擲地才疎敢含毫而賦五色李鳳翥既以儒者
　　自居則陳奏本章自應加意慎重不當作游戲之詞若
　　未曽作賦而云作賦則所奏盡屬虛文若實曽作賦便
　　當進呈朕覽若自知不能作賦而引此浮詞凑成自謙
　　之語陳於君上之前豈儒者之道乎李鳳翥受朕深恩
　　由翰林之職超擢至工部侍郎而在工部時瞻徇茍且
　　聼阿其那之指揮不能卓然自立尚得以儒者自命乎
　　更可異者貼黄内大賚賚字訛寫賫字莫非有意譏朕
　　不應賚而賚乎似此輕慢疎忽狂詐姦偽儒者固當如
　　是乎此二本著李鳳翥明白回奏
　　　初四日奉
　上諭朕見臣工等奏章間有用山川効靈字樣者屢經降
　　㫖嚴加申飭如洪福齊
天及一切頌揚背理之詞諄諄訓誡至於再三宜乎中外共
　　知朕心矣乃昨衍聖公孔傳鐸奏賀慶雲本内竟用乾
　　坤効靈之語朕覽之實為悚惕不寧之甚朕於事
天事
神至誠至敬惟望
天地神祇俯垂黙佑錫福兆庶共享昇平若云感召
天和或云受
天之祜或云昭示靈應似此等語作頌揚之文尚於義不悖
　　而於心亦安今乃謂
天地神祇効靈於人君豈不聞王者父
天而母
地而敢為此䙝慢之語乎且朕之事
天亦猶臣下之事君也臣之事君也以為九重之尊而以人
　　君視
天其相越之分又不啻九重而已也設以屬員頌其上官而
　　稱為上所崇奉或稱為福與君齊彼為上官者能安受
　　而不戰慄乎今以効靈齊
天等語見諸奏章其背理慢
神何以異是人惟胸中䝉昧不知立言之體遂至習而不察
　　大失敬謹事君之道昔我
聖祖仁皇帝深惡此等陳奏之詞常加訓誨今著再行申諭
　　内外臣工知之嗣後如有仍用此等字樣者著通政司
　　即行叅奏如送内閣即著大學士叅奏
　　　又奉
　上諭上年十月内降㫖令内外官員各保舉一人送部引
　　見倘所保人員内有現在試用者若一體准其送部引
　　見恐伊等因現在試用之缺不稱其意而起規避之念
　　嗣後若有保舉現在試用人員者著先將咨文送部該
　　部彚齊請㫖准其進京引見再令來京又如保人之員
　　現係試用尚未實授者是本人之優劣尚在未定難與
　　現任之州縣比論亦著先行咨部彚齊請㫖准令引見
　　者再著來京
　　　初五日
　諭大學士九卿自古為政者皆言寛嚴相濟所謂相濟者
　　非方欲寛而雜之以嚴方欲嚴而雜之以寛也惟觀乎
　　其時審乎其事當寛則寛當嚴則嚴而已如十人當賞
　則俱賞之斷無以賞者太多而舍一二人不賞之理十
　人當罸則俱罰之斷無以罰者太多而寛一二人不罰
　之理即如戸部也綜核錢穀惟在公平直省徵觧錢糧
　其不足者固當查核若餘於額數之外者豈遂不當查
　核乎即如刑部也按律定罪務期明允直省審讞重案
　其間失出者固當駁詰若失入而致寃抑者豈遂不當
　駁詰乎總之當寛則寛當嚴則嚴寛嚴適協其宜乃為
　相濟非叅雜於寛嚴之間而為子莫之執中也譬之飲
　食原相需也然亦當飲而飲渇者不可以食觧當食而
　食飢者不可以飲充若强飢者以飲强渇者以食是相
　背也豈相需之道乎
　　初七日奉
上諭朕慎重民命留心刑獄每於讞决之際徃復審察至
　再至三是以外省每年秋審亦照朝審之例悉令三覆
　奏聞今思每日所進本章内有擬以極典及斬絞立决
　之犯雖其情罪俱屬重大律無可寛然朕心猶欲慎審
　　而後置之於法嗣後如遇此等本章已閱過票簽交與
　　本房者著批本官員照三覆奏之例進呈三次候朕再
　　加詳慎然後批發以副朕欽恤矜慎之至意
　　　又奉
　上諭聞近來遵化等州縣採買供應
陵上官兵米石竟有吏胥串通兵丁當差人等折銀代米私
　　相授受每石或六七錢八九錢不等使吏胥利於侵尅
　　而不肖兵丁但收現銀入手便於花費及至五六月之
　　間米貴之時艱於糴買徃徃困乏該管官亦並不留心
　　稽察嚴行申飭甚非加恩於供奉
陵寢官兵之至意也嗣後著該督嚴飭州縣官將本色米石
　　按名支給
三陵總管亦不時稽察有復蹈前轍折銀代米者即行題叅
　　將授受之人從重議處
　　　又奉天將軍多索禮奏原任
　　盛京戸部侍郎格爾布入官銀無完將督催承催不力
　　之協領拖秋等題叅交部議處奉
上諭格爾布之家口雖在盛京但伊原係京城之人在盛
　京居官不久所有應追銀兩該旗自應在京查明家産
　著追還項乃相沿推諉之陋習以䣃已責致盛京各員
　俱以承追不力被叅甚為屈抑著將本内所叅之員免
　其議處其從前互相推諉各官交部查明察議具奏
　　初八日奉
上諭據工部奏稱武昌荆州二處水師營戰船應照祖秉
　衡奏准之例將小修改為嵗修等語夫祖秉衡條奏乃
　雍正七年通行之案將從前已歴三年未修之船隻准
　其小修嗣後每年令其嵗修則船隻始得堅固而各省
　亦易於奉行今據工部所議以三年期滿應行小修之
　船改為今年嵗修是以七年所定之例行於四年未修
　之船也於情理甚屬未協其中不敷之費必致令地方
　官賠累豈非寃抑著該部另行定議其從前議覆修船
　各案若有似此錯誤者俱著該部查出另議具奏工部
　堂司官著察議具奏
　　初九日奉
上諭據尹繼善將齊蘇勒原叅范周吳擅開黄浦閘放水
　　一案照承審官所擬滿杖具題范周吳身為汛員明知
　二月間重運開行正需蓄水之際乃不候批詳將黄浦
　閘擅自開板放水寧無情弊若云運河水長恐礙堤工
　則二月初旬非發水之時亦尚非桃汛之候何至刻不
　容緩從前齊蘇勒以該道審擬未協批令嚴訊確情必
　有所見今尹繼善仍照原擬具題草率完結甚屬不合
　從來後任官接辦前任事件每多私心陋習不可勝數
　如前官保薦信用之員其人亦必有一長可取而接任
　者必苛求其短以示己之精明而於前任叅劾之案則
　徃徃委曲開釋以市己之寛厚至於地方陋規衙門積
　弊又瞻顧回䕶為己身預留地歩而不肯舉發此皆輕
　重顛倒是非錯置出於意見之私而非公正之道尹繼
　善題奏此案識見淺小陋習未除此案内范周吳開閘
　放水實情著尹繼善另行確審定擬具奏從前徇庇承
　審之員一併嚴察議奏以杜小人居心險薄幸災樂禍
　之惡習
　　十三日奉
上諭向來有司官補授之時逥避本省盖因地方宻邇恐
　其中有嫌疑牽制等弊也朕思江南之上江下江湖廣
　之湖北湖南陜西之西安甘肅雖同在一省中而幅員
　遼濶相距甚逺定制各設廵撫司道以統轄之其情形
　原與隔省無異則官員選補不過有同省之名而並無
　嫌疑牽制之處必須迴避况既係同省則於彼處人情
　土俗較他省之人更為熟悉未必不於地方有所裨益
　嗣後凡江蘇安徽湖北湖南陜西甘肅諸處府州縣以
　下官員得本省之缺不在本籍廵撫統轄之内者不必
　令其迴避其相隔在五百里之内者仍照隔省逥避之
　例一體遵行
　　又奉
上諭魏廷珍遵例自陳應用奏本而用題本魏廷珍並非
　不知條例之人且由學士至於廵撫歴任多年上次又
　曽經自陳而此畨忽爾錯誤豈得謂出於無心盖伊之
　意以為外任文武大臣題本奏本誤用者朕間常降㫖
　寛其處分而伊自知無邀免之理特有意誤用甘受叅
　罰使天下之人謂朕之待伊事事苛求而伊之獲譴皆
　屬無心之過假此一節以掩盖衆愆其用心甚屬奸偽
　夫本章不合體式而免其察議者或係武職大臣不通
　文翰或係初經外任之員未曽諳習體格其情皆有可
　原又如督撫等有降級罰俸之案而寛免者亦因其人
　平日為國家實心効力朕不忍以小過處分是以沛恩
　於常格之外凡此寛嚴輕重之間朕皆凖情度理出於
　至公之心如魏廷珍苟且因循視國家之事如陌路者
　朕念其何長而寛其循例之處分今又將明知之例故
　意錯誤以干叅處人臣事君之道固如是乎著魏廷珍
　明白囬奏
　　十四日奉
上諭前因備辦軍需令直𨽻山東河南山西等省採買騾
　匹運送糧餉今直𨽻山東解京之騾陸續報到俱屬肥
　腯壯健據此則地方官之採買辦理實心用力可知著
　將二省觧來之騾匹查明各地方官採辦之多寡及肥
　腯之高下分别等次交部議敘以示嘉獎其觧送之員
　亦屬勤勞著一併酌量議敘從前議定每騾一頭給與
　官價十二兩今看所觧騾匹甚好諒官價十二兩及每
　日喂養准鎖之銀必不敷用其多添之費著經手之該
　州縣官據實報明該督撫該督撫照所用實數於本省
　存公銀兩内即行給發不使絲毫累及民間亦不令州
　縣官有賠墊之苦但不得借此恩㫖滋浮冐之弊著該
　督撫公平辦理因此次需用騾隻既多而該地方所採
　買者又甚屬肥壯是以増給價值並令加恩議敘後不
　為例其河南山西二省所辦騾匹觧交陜西者著岳鍾
　琪驗看據實具奏若能如觧京之辦理妥協亦著照直
　𨽻山東一體加恩
　　又奉
上諭據岳濬疏稱山東觀城縣有盗犯林琳拘禁在獄其
　妻入監私給其夫銀兩林琳將銀付禁卒李玫懇其照
　看李玫即乘衆人睡熟將林琳鎖□放開令其越獄脱
　逃等語夫盗犯乃秉性兇惡之徒身雖繋於囹圄而作
　奸犯科之念未嘗止息况强盗之罪律應立斬伊自料
　難逃國法徃徃挺而走險妄希兎脱則防範更當嚴𦂳
　今乃許其妻子家口入監探視此等不良之人乘機滋
　弊如串改口供暗通信息種種奸計不可枚舉嗣後當
　嚴行禁約不許徃來再如盗犯刦奪其嫡屬豈不知情
　若果能勸阻於平時未必不可以使之改惡從善其聼
　從為盗而不行勸阻者皆希圖得財分贓助盗為惡者
　也嗣後積慣為盗與屢次行刦之人其妻子嫡屬應如
　何分别治罪之處著九卿一併定議具奏
　　十五日奉
上諭岑齊岱岑映宸父子二人名下應追贓銀據鄂爾泰
　奏稱岑齊岱已經病故應照例免追止追岑映宸應完
　之項所奏甚是刑部駁議必欲將伊父子兩案銀五萬
　餘兩一併著落岑映宸名下勒限嚴追若云欲使錢糧
　有著倘岑映宸力不能完是錢糧仍無著落况朕念伊
　祖岑禄曽有軍功已將岑映宸之罪開恩寛免今若照
　部議則將來不能全完之時仍將伊治罪乎抑再降㫖
　寛免乎部議甚屬不合著另議具奏
　　十六日奉
上諭凡逺省烟瘴之地及沿邊沿海之區因其險阻荒凉
　或民情難治是以有司缺出或揀選補授或將内地之
　員保題調補該員到任之後有厯俸三年即陞者亦有
　五年即陞者所以恤其苦而賞其勞加恩於常格之外
　也乃向來督撫等徇情受託徃徃庇䕶私人以保題烟
　瘴邊缺為名俾得速於陞遷仍將其人委署近地展轉
　留滯而夲任竟屬虛懸是以𦂳要之缺轉成閒曠之所
　矣此向日之積習衆所共知者近年以來雖州縣正印
　官不敢仍蹈故轍而同知通判等員則聞尚有借委署
　他處之名不到本任延至數年俸滿居然得以陞遷者
　此等弊端甚有關係嗣後著嚴行禁止倘有應行署理
　之處著該督撫􁂗近差委不得使屬員巧為規避之計
　以致要缺有閒曠之時倘有仍前營私作弊者經朕查
　出定將該督撫及本員一併從重議處
　　又奉
上諭董永芠索詐安瑞成一案經刑部等衙門將實情審
　出定擬斬罪洵不為枉但據伊供在福建臬司任内得
　受節禮銀二萬六千兩伊居官劣跡甚多贓私纍纍其
　收受屬員餽送及取於地方者豈止此二萬餘金之數
　且其從前餽送允禵之物華麗豐厚衆所共知若非横
　取於屬員富戸安能辦此今在部訊問尚不肯據實供
　吐仍復巧詐支吾甚屬可惡著將董永芠家資抄没入
　官其妻子入上三旗辛者庫當差其任内所得贓私及
　歴來餽送允禵之物著該部將董永芠及伊親信管事
　之人嚴行審問務令一一供出不得絲毫隠諱昨董永
　芠觧京之時在途有意延捱顯係潛藏寄頓所有財賄
　而江南督撫范時繹尹繼善徇庇姑容聽其留滯不行
　催督且所審命案寃抑而督撫等扶同具題不行駁查
　明係黨庇著即交與范時繹尹繼善將董永芠任内所
　得贓私若干及如何寄頓藏匿之處一一查明追出倘
　再有隠瞞定將范時繹尹繼善嚴加議處董永芠所有
　婪贓之項大抵取於福建者居多今福建泉州廣東潮
　州二處有修理城垣工程著將伊所有資財等項從該
　旗及任所查出者觧往泉州潮州二處為修理城工之
　用
　　又奉
上諭據署湖廣提督印務岳超龍摺奏永順土民聚集多
　人控告同知潘果酷刑重耗濫差妨農縱役强姦民婦
　又藉名皇榖勒賣児女賠補苖衆約有二千人扎住永
順城外臣現咨鎮臣周一徳前往撫諭倘仍逞蠢頑不
即觧散則應調遣官兵相機勦撫等語從前永順土司
懇請改土為流朕屢次降㫖不允後以該土司情詞懇
切始勉從其請加以特恩並令該地方官撫綏苖衆和
輯乂安使之得所今土民聚衆妄行干犯國法雖係伊
等秉性愚頑然亦必由該同知不能拊循之所致潘果
係王國棟保題之員何以居官之劣如此今若交與湖
廣督撫審理恐伊等瞻顧囘䕶但云土司兇悍漸不可
長而不能得其實情昨降諭㫖令趙𢎞恩署理湖北巡
撫印務趙𢎞恩平日熟悉苖疆情形著於到楚之時先
赴湖南審理此案再令御史苗壽唐繼祖前往㑹同審
訊其土民倡首之人自應查出治罪若潘果實有苛刻
凌虐等情應置重典以彰國憲提臣岳超龍奏摺及土
民控告呈詞欵蹟俱發與趙𢎞恩等逐一秉公訊問湖
北巡撫印務著布政使徐鼎暫行署理俟趙𢎞恩此案
審定之後再赴署理湖北之任
　　又四川提督黄廷桂奏報黄螂土司安挿内地事宜
　　奉
上諭各處土司呈請改土為流者朕俱不允屢降諭㫖甚
　明今據四川提督黄廷桂摺奏黄螂土司國保屢次具
　呈懇請題達且稱祖遺土地多被隣封侵佔兼以轄屬
　愚頑難以管教惟恐貽累子孫所有四子倘得學習禮
　法猶可成人等語朕念該土司國保素知遵奉法紀自
　會勦米貼軍興以來随營効力更為恭順其所轄土民
　亦無助逆惡蹟今屢次呈請改土為流情詞懇切既於
　伊身及其子孫有益朕不忍違其所請著給與守備職
　銜并賞銀五千兩為立産安居之用其願居何處著該
　提督向伊詢明悉心酌議善為安挿俾其永逺得所以
　副朕懐
　　十八日奉
上諭自本朝開國及平定三藩廓清朔漠以來褒忠録功
　之典最為優渥凡文武官弁兵丁之効力行間著有勞
績及臨戎致命遇敵受傷者皆赤心報國之人朝廷沛
澤加恩惟恐不速乃近年以來部臣辦事遲緩因循往
往因一二事之駁查遂將衆人䘏賞之典俱致淹滯即
如陕甘川省從前攻勦南川北川青海桌子山等處之
文武官弁兵丁已經查核明晰應行䘏賞議敘祗因青
海等處功加冊結内有原任巡撫王景灝同知張梅革
職離任所造冊結無印可鈐部議駁查以致南川等案
䘏賞之處一并稽延經朕訪察而後知之夫官弁例應
議敘者不得早沾國恩固為不可而陣亡受傷人等遲
至數載之後尚未邀帑金之賜尤可憫惻著該部將南
川青海等處文武官弁兵丁速行賞䘏議叙嗣後凡有
出兵加恩之案其中若有應行駁查者止將應查之人
扣除俟查明補給不得因一二人之行查而稽遲衆人
應得之恩典將此永著為例又如從前進藏出征之官
弁兵丁若有預借銀兩而本身陣亡或在軍中受傷病
故者除照例䘏賞外其所預借銀兩概免追還
　　二十日奉
上諭朕聞各省糧船過淮抵通之時該管衙門官吏胥役
　人等額外需索陋規以致繁費甚多運丁重受其累特
　命御史前往稽查禁革苛索等弊又查向來之例每船
　北上許帶土宜六十石朕思旗丁運駕辛苦若􁂗糧艘
　之便順帶貨物至京貿易以獲利益亦情理可行之事
　著於舊例六十石之外加増四十石准每船攜帶土宜
　一百石永著為例惟是運丁人等繁多素有惡習如偷
　盗米石掛欠官糧夹帶私貨藐視法紀此向來之通弊
　也又如昔年浙江湖廣二省糧船因私忿小怨遂致操
　刃持戈殺傷多命又從前偶值囘空守凍遂致縱容水
　手公然搶奪擾害居民此皆衆所共知者是以數年以
　來内外臣工條奏旗丁不法者不下數百紙前又有奏
　稱販賣私鹽之弊在糧船為尤甚有一種積梟巨棍名
　為風客慣與糧船串通搭載貨物運至淮揚託與本地
　奸徒令其賣貨買鹽預屯水次待至囘空之時一路裝
　載其所售之價則風客與丁柁水手三七朋分糧船貪
　風客之餘利風客恃糧船為䕶符於是累萬盈千直達
　江廣私販日多而官引日滯等語觀此則旗丁之作奸
　犯科誠難以悉數也朕年來累飭該管官嚴行禁約又
　復念其勞苦叠沛恩膏近見伊等之惡習刁風亦漸悛
　改是以特頒諭㫖嚴禁過淮抵通苛索之陋規復令增
　添攜帶土宜俾得多沾餘潤以贍家口伊等益當感戴
　朕恩遵守法度共為良善以免罪愆著總督倉場侍郎
　漕運總督將朕此㫖通行刋布每船各給一張使運丁
　人等觸目警心以副朕體恤訓誨之至意
　　又刑部議駁江蘓巡撫尹繼善題免運丁追賠銀兩
　　應行全追奉
上諭旗丁等勒索銀兩内有僱覓水手置買篷索等項尹
　繼善所奏酌量免追甚屬明晰而刑部必欲駁令全追
　每見刑部遇有狥私關照之人不問錢糧多寡輒援引
　條例輕與開豁如無利於其間則必加意苛求借錢糧
　為重之名多方駁詰不知錢糧固宜慎重而國家辦理
　事務自有體統即如近日岑映宸一案刑部必欲將伊
　父子名下銀兩一并勒追不過徒有追取之名究無完
　納之實此等皆有關於政體此本所議甚屬不合將本
　發還著另議具奏
　　又奉
上諭凡各衙門奏本奏摺經朕覽閲内有折角發出者奏
　事之員俱應將折出之處請㫖昨正紅旗都統蘇丹等
　具摺奏事朕折角發出伊等竟不請㫖及朕思及詢問
　伊等已各散去傳到時又稱摺内折角之處未曾看見
　自認疎忽大臣等奏事理應敬謹詳慎豈有發出奏摺
　而不留心檢閲之理似此等處尚不詳慎更於何事用
　心旗下大臣辦事踈忽大率如此朕每日訓誨猶不悛
　改著將蘇丹舒楞額鄂齊交部嚴加議處嗣後凡發出
　奏章有折角處而不請㫖者俱交部察議
　　二十二日奉
上諭據湖廣巡察王瓚摺奏驛站夫役一案既已會同該
　撫等以仍循舊例長養在站合詞具題又稱雖有長
　養之名實不能長養在站等語王瓚職司稽查驛站之
　任若確有所見與巡撫意見不同便當自行陳奏倘地
　方情形實是如此彼此意見相合已經合詞具題而又
　私具奏摺為瞻顧遷就之詞則存心巧偽之甚王瓚自
　巡察湖廣以來所奏事件大率皆虛誕支吾茍且塞責
　看來不稱巡察之職著調取來京御史唐繼祖現奉差
　委審理土司事件俟審結之後即著巡察湖廣地方至
　王瓚朦混具奏之處交部察議具奏
　　二十五日奉
上諭據巡察御史苗壽等奏稱伴送暹羅貢使人員沿途
　違例勒索借端逗遛騷擾驛逓等語凡奉差人員不許
　騷擾驛逓定例甚嚴朕又屢頒諭㫖嚴行禁飭今廣東
　所差伴送人員尚敢肆行無忌甚屬可惡俟伊等到京
　之日將伴送管事之人員交與該部即行拏問并行文
　　所過地方之該督撫轉飭州縣等官將被伊勒索騷擾
　　之處據實首報倘以為已經應付之事隠忍不言或部
　　中訊審時本人自行供出或由他處發覺定將隠匿不
　　首之員從重治罪
　　　二十七日奉
　上諭自古明目達聰之道欲以周知庶務博採羣情其責
　　端在於臣工之襄贊然必公正居心斯能以忠言讜論
　　裨益政治苟或植黨營私辯言亂政此倡彼和顛倒是
　　非實國家之罪人為王章所不宥嘗觀前明季世一二
　　新進後生竊居言路遂朋比固結挟制大臣把持朝政
　　以致國是日非而不可挽此其炯鑒也我
世祖章皇帝
聖祖仁皇帝聖神御極大觀在上言路𢎞開羣邪屏息一切
　　猖狂澆薄之風早已翕然丕變雖有不肖之徒亦無能
　　施其伎倆矣朕即位以來以公聽並觀為務以納忠廣
　　益為先既命滿漢文武大臣宻陳政務又命科道等於
露章之外准具密摺奏事盖以國家事務殷繁人情弊
端種種諸臣有陳奏之心或有不便顯言之處故令宻
封進呈所以免其瞻顧去其嫌疑俾得各抒所見盡言
無隠庶國計民生均有攸頼又如國家任事出力勤慎
素著之大臣所辦公務既多豈能保其無所錯誤若因
此而被指摘殊非情理其他偶罹過愆或其子弟家人
生事失於覺察一經彈劾若朕不加處分則近於䕶庇
若加以處分則彼之宣力甚多而不能恕其一眚朕心
實為不忍不若言事者宻陳朕前待朕為之斟酌輕重
訓誨區處亦兩全之道凡此皆須出於至公至當方有
禆益於風俗人心非使不肖言官藉宻奏以自便其私
也乃營私植黨之徒竟欲以此逞其奸黠如崔致逺等
不肯為都察院堂官管轄遂邀約同官密行告訐狂妄
恣肆詆毁大臣思欲撓亂國政此風斷不可長朕是以
降㫖停止科道官之密奏止令各用露章盖以其在大
廷廣衆之間自不敢挟私心而昧公道也乃復有結黨
營私之謝濟世阿附李紱蔡珽等叅劾田文鏡貪贓納
賄公然紊亂黒白顛倒是非又如汪浩之請改選法輒
欲輕變舊章錢廷獻之條奏本省命案等件擅作威福
於鄉里其餘則摭拾陳言苟且塞責又或相率而為依
違緘黙之計竟未見一人一事實有所建白禆益於國
計民生者夫以朝廷耳目之官視國家之政治如陌路
而又欲以進諌之羙譽歸之於己以不能納諌之名歸
之於君上忍心害理莫此為甚人臣事君之義固可存
此等狡詐之心乎自古以來言官以進言為職豈容以
國家之事沽一己之名朕之廣開言路者實欲以衆人
之耳目為朕之耳目使民隠得聞萬事就理並非邀虛
懐受諌之名博建鞀置鐸之頌也乃向來科道官宻奏
之弊如此近來露章之習又如此此中外所共知共見
者奚待朕之指示宣諭耶然朕之再行訓飭者誠以言
官有補闕拾遺之職切望其痛改頺風洗滌故習盡讜
言獻替之道成蕩平正直之風如此則科道不愧諌議
　之官國家得收納言之效豈不羙歟倘復蹈昔年之故
　轍則有害而無益也著詢問科道等伊等之意仍欲似
　從前宻奏乎抑欲照近來之例祗用露章乎若欲仍行
　宻奏著如文武大臣等輪班具奏
　　又福建巡撫劉世明奏革銅山營左哨千總髙炳章
　　出洋巡哨遭風飄失船械揑報溺死親丁希圗掩飾
　　照例治罪奉
上諭查定例内戰船因公撃碎者該督撫查明保題免其
　賠補動支錢糧修造等語今千總髙炳章因出洋巡哨
　遭風飄失船械正與因公免賠之例相符不必因溺死
　親丁而後可以邀免賠補也髙炳章身為武官豈不知
　海洋戰船之定例其所以誤報親丁溺死者據伊供稱
　本夜遭風壊船之時衆人跳過商船比時查㸃不見親
　丁鄭朝一名即具文禀報後因鄭朝挟板浮水得免閲
　二日囘營未曽再行詳報等語此處自是實情髙炳章
　既係遭風遺失器械而劉世明引平時遺失器械之例
　定議治罪似屬過刻賠補之處悉行寛免
　　二十八日奉
上諭聞粤東地方四民之外另有一種名為蛋戸即猺蠻
　之𩔖以船為家以捕魚為業通省河路俱有蛋船生齒
　繁多不可數計粤民視蛋戸為卑賤之流不容登岸居
　住蛋戸亦不敢與平民抗衡畏威隠忍跼蹐舟中終身
　不獲安居之樂深可憫惻蛋戸本屬良民無可輕賤擯
　棄之處且彼輸納魚課與齊民一體安得因地方積習
　强為區别而使之飄蕩靡寧乎著該督撫等轉飭有司
　通行曉諭凡無力之蛋戸聽其在船自便不必强令登
　岸如有力能建造房屋及搭棚棲身者准其在於近水
　村莊居住與齊民一同編列甲戸以便稽查勢豪土棍
　不得借端欺凌驅逐並令有司勸諭蛋戸開墾荒地播
　種力田共為務本之人以副朕一視同仁之至意
　　又奉
上諭翰林院侍講學士惠士竒前任廣東學政時該督撫
　人人稱揚其善巡撫年希堯極力保薦乞再留粤三年
　是以復令其留任嗣後督撫等亦無不交口稱揚譽言
　日聞於朕及差滿來京進見時見其舉止輕佻奏對不
　實至問以地方利弊茫然不知問以官員賢否亦一味
　含糊惟極力袒庇方願瑛又薦一年邁不能出仕之人
　求朕旌奬似此居心行事與朕前此所聞逈異况在粤
　兩任未聞陳奏地方利弊一事其為沽取虚名視國事
　如膜外謟媚督撫致令越格保薦也明矣其人甚屬巧
　詐朕留心細加察訪其在學政任内亦並非一塵不染
　之人從前將伊留任三年竟為所欺矣似此巧詐奸詭
　之風不可不遏著交與祖秉衡令伊修理鎮江城垣効
　力以贖欺詐之罪
　　又奉
上諭據湖廣縂督邁柱湖南巡撫王國棟奏稱湖南常徳
　府屬之武陵縣宿郎一堰週圍約四十里逼近洞庭湖
　西汊地勢低窪明代隆慶年間堰堤潰敗糧賦虛懸至
　　康熙五十三年湖南荒額田畆奉
㫖全墾於五十九年陞科經知縣陳敏查補外該堰田地實
　　缺額糧六百五十石比因堤廢田荒糧攤合邑公完後
　　經知縣陳沆詳委經歴翁旭丈勘共丈出田地一萬二
　　千一百餘畆於雍正四年起應按糧科徵銀三百四十
　　兩零請免合邑攤賠照舊徴收查當日翁旭丈勘時將
　　湖坪草灘及乆荒之區概行詳報陞科原屬朦混續據
　　署事知縣陳哲詳稱前項報墾錢糧除雍正五年奉㫖
　　蠲免外其四六兩年錢糧按册催徴分釐無完實因從
　　前勘報不實更兼四五兩年連被水淹是以無可着追
　　等情臣等随行布政司轉飭該府縣確勘去後兹據布
　　政使趙城等詳據知縣永泰親徃確勘實丈出成熟田
　　地共五百八十五畆零科徴銀一十六兩零現有花戸
　　承辦其餘實係乆荒難以開墾亦有墾後仍被水淹抛
　　荒所有抛荒糧銀三百二十四兩零實屬無著仍請合
　　邑均攤至該堰堤塍除上年兩次發帑興修現資捍禦
　髙區成熟田畆外其餘廢堤地居洞庭下流即使堅築
　恐風浪易侵斷難捍衛等因詳報前來臣等覆查無異
　我皇上念切民依凡事稍有不便於民者無不反覆推
　求務期允當臣等用敢據實宻奏等語朕覽邁柱王國
　棟所奏甚為明晰武陵縣宿郎堰堤岸濵臨洞庭地勢
　低窪既難修築則淹沒之田地何以責令輸納錢糧若
　將此項難徴之糧𣲖令通邑均攤完辦亦屬不可著將
　每年額賦三百二十四兩零悉行蠲除其雍正四六兩
　年舊欠暨本年錢糧亦全行豁免該督撫等轉飭有司
　實力奉行
　
　
　
　
　
世宗憲皇帝上諭内閣卷八十一
　欽定四庫全書
世宗憲皇帝上諭内閣卷八十二
　　雍正七年六月
上諭三十六道
　　初二日奉
上諭據楊鯤奏請將四黨口稽查私販之守偹撤回本營
　其員缺揀選試用之藍翎侍衛前徃等語夫藍翎侍衛
　若果可差委廵查私販即可辦理營伍事務何必調換
　多此紛更况藍翎侍衛命往試用亦非常行之例楊鯤
　此奏甚屬率意不合著將本發還
　　初三日科道巴徳保等遵
㫖覆奏科道輪班條陳不必舉行如有不便露章者仍行
　　密奏奉
上諭科道等所奏朕已深悉其不肯輪班密奏者必出於
　滿洲科道之意從前朕令三品以上大臣輪班密奏而
　旗下武職大臣以無可條奏為大苦大難之事其中竟
有各處訪求下及於所屬㣲賤之人冀得一言一事以
塞輪班之責者聞者皆為嗤笑今朕之所以將密奏詢
問科道者並非因國家政事有不便見於露章之處也
葢曲體伊等之情或有所瞻顧而不敢明言或有所牽
制而不能直逹故特令宻奏俾伊等得以將其忱悃耳
今科道不欲輪班密奏而云倘有不便露章者則用密
摺此介在兩可之詞茍且自便之術也况平日既不輪
班逾時而忽密奏倘所奏之事見諸施行則皆可揣度
以為某人之陳奏與露章無異謹恪者仍生畏懼之心
而不肖者更得藉以為作威作福之計矣科道等又稱
皇上至聖至明於天下大小事理無不周知洞悉斟酌
咸宜等語夫天下之大兆民之多百官之衆庶務之繁
豈能經畫周詳敷施悉當而科道陳奏云云伊等能保
天下之政治官方一無闕失乎倘伊等以為可保則將
来凡有乖舛失宜之處當於伊等是問也朕以伊等或
願密奏或但用露章降㫖詢問而伊等含糊具奏不合
　著公同另行覆奏
　　又刑部議奏私鑄之劉四海等擬斬立决奉
上諭劉四海以鑄鏡為業因貧窮謀食起意鑄錢同夥不
　過二三人所鑄之錢亦止九千二百文與大夥公同私
　鑄者有間劉四海王四海郭二著改為應斬李文榮著
　改為應絞俱著監候秋後處决
　　初四日奉
上諭前嵗據齊蘇勒奏稱朱家口等處自漫口堵塞之後
　淤出沃壤甚多隨經丈出泗州虹縣等五州縣地共計
　二萬二千餘頃已按則陞科民情踴躍今據尹繼善密
　奏言前年勘丈新淤之地因𣲖委之員辦理草率所報
　之數未盡確實有新墾之田不敷報勘之數而以新糧
　攤於舊地者夫清丈地畆原為便民息訟之計若勘報
　不實或致賦浮於田則小民難於輸將非朕恵愛之本
　意著尹繼善㑹同范時繹遴委賢員再加確勘據實陳
　奏
　　　初六日奉
　上諭上司之於屬員遇貪贓枉法蠧國虐民等事自應即
　　行㕘劾不容遲緩若舉動粗疎禮儀錯誤此等無心之
　　過則當申飭教導令其悛改或於朕前摺奏待朕降㫖
　　訓誨之此乃為國家愛惜人才以情理課吏之道也憲
　徳以知府王􁆷於考驗武弁齊集之日在座酣睡肆然
　無禮特疏紏㕘此舉過於苛刻從前趙申喬於
聖祖仁皇帝親試武進士騎射之時與諸臣坐班公然睡去
聖祖仁皇帝尚矜其年老止加以訓誨未曽交部議處今王
　􁆷賦性粗率又因望七之人精神不足以致失禮於上
　官之前只應面加訓飭使之省改不應以此小節急切
　見之於彈章也至於王􁆷向憲徳禀稱高維新之語憲
　徳體察所禀是虛此一節事或係王􁆷誤聽人言或高
　維新本有此意而不露圭角於憲徳均未可定若因王
　􁆷誤禀即重加譴責則屬員有所見聞皆不敢直逹是
　自蔽其耳目矣為督撫者不拒絶屬員之言而又胸有
　定見不為所惑方可以收羣䇿之益但憲徳因怒王
　􁆷失禮即據實叅奏尚是憲徳直爽之處若含怒於心
　目前隠而不發将來苛求他事以嚴劾之則險薄甚矣
　督撫等倘有如此居心者即暫時朦混究難逃朕之洞
　察必獲重譴也王􁆷不便仍留川省着來京以京官補
　用成都府知府員缺即著憲徳於通省人員内揀選題
　補
　　又奉
上諭游惰之民自昔治天下者之所深惡若好為賭博之
　人又不止於游惰而已荒棄本業蕩費家貲品行日即
　於卑汚心術日趨於貪詐父習之則無以訓其子主習
　之則無以制其奴鬬毆由此而生爭訟由此而起盗賊
　由此而多匪𩔖由此而聚其為人心風俗之害誠不可
　以悉數也大凡為不善之事者雖干犯功令猶可得㣲
　利於一時而獨至賭博則今日之所得明日即未必能
　保若合一年數月而計之勝者與負者同歸於盡此天
下之人所共知者而無如邪僻之人一入其中即迷而
不悟且甘為下賤而不辭亦大可悲矣數年以來屢次
降㫖嚴禁而此風尚未止息者則以尚有製造賭具之
人而有司之禁約未曽盡力也百工技藝之事可以獲
利營生者何事不可為而乃違禁犯法製此壊風俗惑
人心之具其罪尚可言乎嘗思賭博之風所以盛行者
父兄為之子弟在旁見而傚之家主為之奴僕在旁見
而傚之甚至婦人女子亦沉溺其中而不以為怪總因
習此者多故從風而靡者衆也假若嚴行禁止使人不
敢再犯則日積月累後生子弟無從而見即無從而學
此風自然止息無俟條教號令之煩也凡地方大吏有
司均有化民成俗之責而乃悠悠忽忽視為泛常安辭
溺職之咎今特定本地官員勸懲之法以清其源嗣後
拏獲賭博之人必窮究賭具之所由來其製造賭具之
家果審明確有證據出於某縣將該縣知縣照溺職例
革職知府革職留任督撫司道等官各降一級留任如
　本地有私造賭具之家而該縣能緝拏懲治者知縣著
　加二級知府著加一級督撫司道等官著紀録二次將
　此勸懲之法永著為例於雍正庚戌年為始著該督撫
　通行曉諭使城邑鄉村及遠陬僻壤咸各聞知
　　初八日奉
上諭吳璁芳圖姦子婦胡氏以致胡氏羞忿刎頸不死復
　行自縊又毆打婢女夏妹斃命巡撫魏廷珍將吳璁芳
　照親屬強姦未成律擬發邊衛充軍刑部改照因姦威
　逼致死律擬斬兩擬輕重不倫魏廷珍見部中所改將
　以為殘忍乎或以為苛刻乎據魏廷珍所引之律乃強
　姦未成之條而置人命於不問且吳璁芳名列膠庠事
　關倫紀若照魏廷珍所議歸結果足以服人心而彰風
　化乎在魏廷珍如此具奏必有意見或係按察使劉柟
　定擬轉詳或係魏廷珍曽經授意著魏廷珍劉柟各行
　明白回奏
　　又江蘇巡撫尹繼善叅奏桃源同知張充國賄囑查
　　看河工侍讀學士西柱經西柱咨明應將張充國革
　　職究問奉
上諭此所叅張充國著革職其侵帑行賄等情及本内有
　名人犯該督一併嚴審追擬具奏營求賄賂之風實吏
　治官方之大患屢經降㫖嚴禁而此弊尚未改除者所
　謂下愚不移也若非公直之人據實舉發不為徇隱難
　以懲邪僻而儆將來年來惟鄂爾泰曽叅屬員請託之
　事今西柱將張充國行賄之處據實咨明甚屬可嘉著
　交部議叙具奏
　　初九日廣東總督孔毓珣叅奏副將湯寛婪賄各欵
　　奉
上諭湯寛已陞授金門鎮總兵官朕覽孔毓珣叅奏湯寛
　疏内稱把總陳禄帶賊陳意欽做線陳意欽脫逃湯寛
　聲言揭叅陳禄陳禄送銀五十兩得免陳意欽亦經獲
　回等語陳意欽既經緝獲則陳禄無罪湯寛之不行掲
　叅未必由於受賄也疏内又稱湯寛得受李文先銀八
　十兩隨將伊補馬戰兵又㧞外委把總等語夫招募兵
　丁㧞補千把若果湯寛營私納賄則所屬之中豈止李
　文先一人何以此外無可叅劾此欵亦渉疑似至於出
　門赴省收受屬員路費乃武職陋規非枉法婪贓可比
　嘗見水師武職不能固守清操者頗多想湯寛尚未滌
　除此習也孔毓珣因向日曽經保送今不敢以其過小
　而為容隱朕念湯寛人材壯健且熟習水師才具甚屬
　可用著將孔毓珣所叅之處免其究問倘湯寛日後居
　官再以操守不固被人紏叅或經朕訪聞定行嚴加治
　罪
　　又甘肅巡撫許容奏署禮縣知縣董興國掲告署鞏
　　昌府知府徐洹瀛請令質審奉
上諭董興國以㣲末之員於署府徐洹瀛掲伊劣蹟之後
　揑掲徐洹瀛曽經索借銀兩以為反噬之計似此則以
　後上司不敢掲報屬員矣此風斷不可長况董興國所
　犯罪欵已經一一審實有應得之罪若再將此案究出
　　誣揑情由則其罪更重且以㣲員訐告上官而即令稽
　　留對質亦屬非體著將董興國揑掲之處不必究問令
　　徐洹瀛即赴延安新任
　　　初十日奉
　上諭準噶爾世濟兇頑心懐叵測將來必為䝉古之巨患
　　貽國家之隱憂是用發兵聲罪致討上承
先志下靖邊陲師出有名事非得已兩路軍機朕籌算者久
　　矣其軍需一應事宜交與怡親王大學士張廷玉蔣廷
　　錫密為辦理其西路辦理事宜則専於總督岳鍾琪是
　　任王大臣等小心慎密是以經理二年有餘而各省不
　　知有出師運餉之事今覽岳鍾琪所奏備陳十勝之情
　　形非忠誠為國費數年苦心深謀熟思者不能及此然
　　軍務所關重大朕不敢預言其必然惟有加倍敬謹仰
　　懇
上天
皇考鑒照不得已之情垂慈黙佑早奏膚功而已
　　　又奉
　上諭據靖邊大將軍傅爾丹奏聞山東車騎營兵李中倫
　　拾金不昧一事甚屬可嘉講讓興廉最為美俗而師旅
　　出征尤以人和為貴今李中倫拾取遺金知為恩賞軍
　　士之物即時禀知該管將弁情願給還本人似此見利
　　思義同心同力之忱悃自能感格
上天俯垂黙佑朕聞之深為喜慰慶幸著賞銀六十兩以示
　　嘉獎並傳諭内外直省兵丁等果能聞風慕義共登善
　　行必仰䝉
上天之賜同受國家之恩勉之勉之
　　　又奉
　上諭據廣西學政衛昌績奏稱粤西民情大抵嗜利而無
　　恥㝷仇而輕生健訟而喜妄作一切姦滛偷盜忿爭刦
　　殺干名犯分之事皆悍然行之而不顧而倡之者實自
　　強横之紳士始粤處邊陲民愚而陋井蛙夏虫識見不
　　廣畏鄉紳如虎畏士子如狼故俗有舉人閣老秀才尚
書之語其畏官長也不如畏紳士故俗有官如河水流
紳衿石頭在之語彼見奸淫偷盜忿爭刦殺干名犯分
之事紳士一一為之無怪其漸染成風寖以惡薄也且
愚民無事之日畏強横之勢力甘聽指揮奸民有事之
時仗紳士之神通曲加黨庇其積害不可勝言臣竊願
欽命觀風整俗使一員以整齊而約束之祗恐小臣識
淺未敢瀆陳近見閩省業䝉俞㫖伏思天下一家萬物
一體瘴江烟島悉土悉臣誠得被䝉聖恩一例添設俾
之勤宣徳教力返淳風於地方宜有禆益等語朕思謹
厚為風俗之本紳士乃庶民之倡故欲化民成俗使閭
閻共敦仁譲之風必頼本鄉之紳衿領袖身體力行為
庶民坊表則觀感興起朝夕漸摩風俗可歸於淳厚若
紳士肆行不法作奸犯科是以不善倡率鄉里也彼為
民者見紳士之身通仕籍名列膠庠而所行尚然如此
則相率效尤愈趨愈下無所底止在紳士貪一時之勢
利而不知風俗日至於澆漓今見此本不識伊等亦自
　覺赧顔否著將廣西在京官員及進士舉貢等之候選
　候補者通行傳集一一詢問令其明白回奏
　　又刑部奏毆死胞兄趙希一之趙希二照律斬决奉
上諭據稱趙希二與胞兄趙希一久已分居縁趙希二胞
　弟趙希四病故遺妻范氏貧難孀守欲圖再醮因有人
　議親趙希二邀兄趙希一來家押字希一欲索押字銀
　三兩趙希二諌阻以致角口互毆將伊兄打傷殞命等
　語弟毆兄死乃倫常之變法無可貸但此案情節尚有
　應行詳察之處若趙希二將弟婦留養在家本欲改嫁
　以圖獲利而又不分給希一押字銀兩則情甚可惡倘
　平時希一不能照管希四夫婦而倚食於希二及至范
　氏改嫁之時又欲強分財禮以至希二不服則希二情
　尚可原著該撫將其中情節再行確訊詳查秉公具奏
　　十一日奉
上諭據順承郡王錫保以在軍前効力之謝濟世註釋大
　學毁謗程朱叅奏前來朕觀謝濟世所註之書意不止
　　於毁謗程朱乃用大學内有見賢而不能舉兩節言人
　　君用人之道借以抒寫其怨望誹謗之私也其註有拒
　　諫餙非必至拂人之性驕泰甚矣等語觀此則謝濟世
　　之存心昭然可見朕即位以來於用人之際至公無私
　　不惟可以自信亦天下臣民所共知者即以田文鏡謝
　　濟世二人之事言之田文鏡在
聖祖仁皇帝時為内閣侍讀學士朕從未識其面亦并未知
　　其姓名因雍正元年伊奉差祭告華山回京陛見將山
　　西通省荒歉情形急切陳奏備極周詳朕以山西被災
　　其時之巡撫徳音身在地方匿不奏聞而田文鏡以奉
　　差經過之員念切民瘼直言無隠其忠君愛國之忱悃
　　深屬可嘉遂令田文鏡前往山西撫綏賑濟伊到彼果
　　能盡心辦理是全活山西數萬生靈之命者田文鏡之
　　力也於是將伊授為山西布政使令與諾岷協衷共濟
　　而山西吏治整頓一新嗣因河南諸事廢弛調任河南
　　布政使未幾擢為河南巡撫現今授以河東總督之任
數年來實心任事正已率屬洵為公忠體國之大臣夫
以素不識面之人見其陳言敷政有益於吏治民生遂
於一二年間擢為巡撫深加信任尚可謂之見賢而不
能舉舉而不能先乎又如李紱蔡珽與黄振國邵言綸
汪諴等結黨行私營求報復而謝濟世奸惡狠戾聽其
指使叅奏田文鏡貪贓納賄任意誣衊借直言敢諌之
名行其排擠傾䧟之計朕當謝濟世陳奏之時立即洞
燭其奸拏交刑部審問奸謀鑿鑿敗露朕尚未忍置之
重典著令革職發往軍前効力贖罪一時在廷諸臣無
不以為至公至當似此尚可謂之見不善而不能退退
而不能遠乎至於朕心并無私好私惡惟以其人之善
惡為好惡以衆論之是非為好惡何嘗預存成見於胸
中即如引見各官有見其才具似優者亦令該上司試
㸔有見其人似屬平常者亦令該上司試㸔並諭令該
上司秉公考課不必存迎合瞻顧之念是以各員蒞任
之後或朕㫖曽獎其優而督撫叅劾者多有之或朕㫖
以為平常而督撫保題稱職者亦有之朕未嘗以一己
之好惡令天下督撫以阿徇而各督撫亦能仰體朕意
從未嘗以朕之好惡漫為迎合也朕之用人惟期有益
於國計民生者可謂之好人之所惡惡人之所好乎如
浙江巡撫之任前此三年之内七易其人今得李衛公
正之臣自久任不易也又如直𨽻總督西安巡撫之任
數年來更易甚多至今尚未得其人至若田文鏡之在
豫省鄂爾泰之在雲貴岳鍾琪之在川陜地方寧謐吏
畏民懐是以田文鏡加為河東總督鄂爾泰加為雲貴
廣西總督凡此皆以萬民之好惡為朕之好惡毫未嘗
自任其私安可云拂人之性也謝濟世於公正任事之
田文鏡則肆行誣叅於婪贓不法之黄振國以及黨䕶
鑽營之李紱蔡珽邵言綸汪諴等則甘聽其指使而為
之報復乃真顛倒是非紊亂黒白好惡拂人之性者矣
天理國法所不能容菑已逮身而猶不知省懼何其謬
妄至於此極可謂下愚不移者矣夫拒諌飾非之說乃
　朕素所深戒然必責難陳善忠言讜論而後可謂之諌
　若乃排擠傾陷之私言奸陰狡惡之邪論豈可以直諌
　自居而冀朕之聽受耶試問謝濟世數年以來伊為國
　家敷陳者何事為朕躬進諌者何言朕所拒者何諌所
　飾者何非除處分謝濟世黨同伐異誣陷良臣之外尚
　能指出一二事否乎謝濟世以應得重罪之人從寛令
　其効力乃仍懐怨望恣意謗訕甚為可惡應作何治罪
　之處著九卿翰詹科道秉公定議具奏
　　又科道巴徳保等遵
㫖將伊等輪班條奏之處公同酌議仍以無庸輪班合詞
　　具奏奉
上諭據爾等科道覆奏稱不敢輪班密奏者誠恐拘於班
　次限於奏期無可條陳摭拾細事冒瀆聖聰等語朕現
　諭部院旗下文武大臣輪班條奏其所言果皆摭拾細
　事冒瀆朕聰乎如爾等以輪班密奏為摭拾細事冒瀆
　朕聰則輪班為不可行矣既不可行則文武大臣之輪
　班條奏爾等即當奏請停止乃又緘黙不言何也據爾
　等奏稱皇上於天下之事無不周知辦理妥協等語朕
　於天下之事無不周知者以集思宏而進言之路廣也
　若如爾等之無所陳奏朕雖欲周知天下之事其可得
　乎爾等職司言路此所奏不合著另行定議具奏
　　十二日奉
上諭朕愛養黎元遐邇一體而邊逺之地小民家計不及
　近省尤朕心之所繫念數年以來甘肅四川雲南貴州
　廣西五省有用兵西藏及勦撫苖蠻等事其一應軍需
　皆動用公帑備辦秋毫不派及於民間而糧餉轉輸亦
　有資於民力今藏地苖疆俱已寧謐朕心嘉慰特沛恩
　膏著將庚戌年甘肅額徵地丁銀二十七萬七千六百
　八十四兩零四川額徵地丁銀三十一萬六千三百兩
　零雲南額徵地丁銀一十四萬一千六百兩零貴州額
　徵地丁銀七萬四千二百兩零廣西額徵地丁銀三十
　五萬三千九百兩零悉行蠲免其西安各屬地方近日
亦有預備軍需之事朕心軫念著將庚戌年額徵錢糧
蠲免十分之三共計銀四十七萬九千九百兩零此六
省督撫大吏宜仰體朕心轉飭所屬有司敬謹奉行務
使閭閻均霑實惠如有奉行不力被不肖有司暗飽私
囊或被奸胥土棍強紳劣衿包攬侵蝕者朕若訪聞必
將通省大小官員分别從重治罪至於國家設官本以
理民官有恤下之責民有奉上之義若設官而不為計
及養廉之資則有司之賢者將窘迫而莫能支不肖者
又將横取而無所檢束矣是以酌定以錢糧耗羡均給
各官為養廉之資此揆情度理上下相安之道但思加
恩百姓豁免正賦若將耗羡一并蠲除是民雖邀額外
之恩而官員轉有拮据之苦上司或因此稍有寛假則
必致巧取苛索於民流弊種種轉多於耗羡之數於吏
治民生均無禆益常見庸劣之地方官每以蠲免錢糧
為不便於己心懐悵怏即此意也著於庚戌年為始凡
遇特恩蠲免錢糧者其耗羡仍舊輸納諒必民所樂從
　若因水旱蠲免者不得徵收耗羡將此永著為例
　　十四日奉
上諭栁國勲名下應追扣存工料工食等項銀一萬四千
　餘兩乃沿習地方陋規與贓私有間情尚可恕朕念其
　先世効忠殉難節義可嘉著將此項銀兩從寛豁免并
　令栁國勲來京該部帶領引見
　　又奉
上諭單疇書謹慎老成操守廉潔辦理寜夏渠工實心効
　力今聞溘逝深為憫惻其應得䘏典該部察例具奏外
　著通智將彼地修工銀兩動支一千兩賞給為歸途之
　用回籍之日准其柩櫬入城寜夏渠工等事著右通政
　史在甲前往辦理
　　又山西巡撫石麟奏吉州知州李琠蒲縣知縣蕭藻
　　鄉寜縣知縣蒲鳴鳯蒲縣訓導衛九疇彼此互掲請
　　解任審擬奉
上諭李琠蕭藻蒲鳴鳯衛九疇彼此互掲一案該撫石麟
　　既稱研審之下虛多實少又將四人一槩奏請革職嚴
　　審是誣告之人與被屈之人一同受罰矣於情理殊未
　　允協著該撫就近體察悉心根究倘其中有情節可疑
　　而不據實供吐者再行奏請革職嚴審庻情理得平可
　　成信讞
　　　十五日奉
　上諭我朝建極綏猷遐邇率育海隅日出莫不尊親乃逆
　　賊呂留良嚴鴻逵兇悖惡亂無父無君著書顯為謗訕
　　於本朝之大統肆為詆斥之詞於我
聖祖仁皇帝之深仁厚澤偉烈豐功任意為誣衊慢詛之語
　　其猖狂妄幻肆無顧忌人人痛心疾首不共戴天朕已
　　降諭㫖將伊等極惡大罪之處宣示中外諸臣公議治
　　罪至於嚴鴻逵沈在寛生於本朝定鼎數十年之後自
　　其祖父已在覆幬化育之中非祗身被徳教者可比綱
　　常倫理之大義尤當知凛乃墮惑逆黨之邪說習染兇
　　徒之餘風亦懐不逞附㑹詆譏如所編雜志内録沈崑
銅詩云那知雁塞龍堆婦飜補旃裘御榻旁又云剰得
鼓吹鳴聒耳蛙聲又是莽新年查此詩係沈崑銅作於
本朝之初年已為頑梗不法後來為臣子者見之當痛
斥其逆妄何沈在寛於作者已故七八十年之後尚述之
為美談乎以御服為旃裘固屬悖亂而稱蛙聲莽年是
即吕留良若論五百年間事紫色鼃聲總正傳之句以
王莽簒弑之嵗月指擬本朝比之於閏統是沈在寛與
呂留良黨同叛逆彰明較著矣又云楊大郁以孝帽終
其身人因呼為楊孝帽後其子清時貴為題銘旌忽被
怪風裂去此與嚴鴻逵所記之徐孝先戴孝頭巾自言
與先皇帝戴孝沈倫不去髪白衣冠終其身同為慕效
梗化之民造作詭異之說且沈在寛生於本朝而稱清
時竟不知其身為何代之人履何代之土狂悖已極此
又沈在寛與嚴鴻逵黨同叛逆之彰明較著者也又所
録杭純夫詩漫嗟却聘同君直又云痛哭錢唐原隰裒
其所謂却聘者何人痛哭者何事又録黄補菴詩云聞
　　說深山無甲子可知雍正又三年黄補菴係何人何以
　　憤時嫉俗以陶潛之但書甲子併為多事而以雍正三
　　年為怪也此雖非沈在寛之詩然古人賦詩見志其手
　　為抄録必有與己見相同者至其自著詩集有云更無
　　地著避秦人又云陸沉不必由洪水誰為神州理舊疆
　　此以本朝之宅中立極化理郅隆目為神州陸沉有同
　　洪水之患其謬戾尤為狂肆且即以洪水言之明代二
　　百餘年黄運兩河時時潰決生民日有淪為波臣之懼
　　我
聖祖仁皇帝時廑憂勤詳示方畧
躬親相度至於再三凡所以修築捍禦之䇿疏濬導刷之宜
　　悉經
睿慮精詳盡美盡善以致川流循軌黄水安瀾數十年來堤
　　工鞏固億姓永無昏墊之虞共享平成之慶迨朕紹膺
　　丕緒恪遵
謨烈加意修防仰荷
上天眷佑七年以來河流咸歸故道海口深通清淮迅暢三
　　省運道遄行無阻至於北直畿輔之地南省浙江等處
　　凡有海塘河渠以及應行經理水利之處皆漸次興修
　　蓄洩以時旱潦有備府事修和桑麻徧野此時之神州
　　何處可指為陸沉又何地可指為洪水乎且沈在寛云
　　誰為神州理舊疆其意欲將神州付之何人疆理也沈
　　在寛年未滿四十而亦效其師之狂悖肆詆本朝乃於
　　逆賊曽靜之徒張熙千里論交一見如故賦詩贈答意
　　同水乳此其處心積慮以叛逆為事其罪實無可逭著
　　交與刑部將沈在寛訊取口供具奏
　　　又奉
　上諭聞得外間訛傳六月二十四五將開屠宰耕牛之禁
　　回民等俱欲齊來謝恩等語又聞民間竟有私宰耕牛
　　之事此必奸人造為訛言誘人犯法以撓禁令也凡朕
　　所降㫖禁約者事事皆欲濟民之用厚民之生無一事
　　為朕之私心便用而設也如禁約黄銅所以禆益鼓鑄
流通國寳朕豈别有需用黄銅之處耶今雖定一品大
臣准用黄銅器皿之例而朕宫中與部中凡有所鑄造
亦令不必用黄銅如禁賭博所以端人心而厚風俗賭
博之為害於風俗人心朕已屢降諭㫖言之甚詳且悉
自非愚頑不移之輩無一人不以禁約為當也至於禁
宰耕牛以耕牛為農田所必需墾土播穀實藉其力也
世間可食之物甚多何苦宰耕牛以妨穡事乎今朝廷
所需惟祭祀照例供用其餘亦一槩不用牛肉矣年來
自禁黄銅之後而錢價漸平民用頗利矣自禁賭博之
後而開場聚衆者亦畧知畏懼歛跡矣自禁宰耕牛之
後而農家向日數金難得一牛者今已購買易而畜牧
蕃矣可見利益民生之事亦既行之有效為良民者必
皆知朕大公愛民之心為良有司者必能實心遵朕愛
民之政如不能實心奉行而置民生於膜外者必非良
吏也如不能仰體朕心而陽奉陰違以蹈法網者必非
良民也百姓中惟回民以宰牛為業試思貿遷有無百
　工技藝何業不可營生而必欲為此犯禁傷農之事自
　甘為頑梗不化之民乎國家豈有因一二遊手回民無理
　之營生而令妨天下務本良民之生計耶夫朕所禁之
　事必審度再四灼見其必應禁止然後見諸施行豈有
　旋禁旋開朝三暮四之理乎今訛傳宰牛開禁之語必
　係為匪奸徒造作言語煽誘愚民使之犯法而於中取
　利甚屬可惡著該部歩軍統領順天府府尹五城御史
　等通行曉諭京城直省並嚴行查訪如有違禁私宰耕
　牛及造為種種訛言希圖煽誘者立即鎻拏按律盡法
　究治如該管官不實力嚴查致有干犯者定行從重議
　處
　　十九日刑部奏准雲貴廣西總督鄂爾泰題南安叅
　　革知州王志正等援
赦免罪釋放奉
上諭王志正係侵盜錢糧擬斬之犯非那移等輕罪可比
　雖援恩詔赦其死罪然雍正三年内曽有諭㫖若援赦
　免死之犯有應追錢糧三年不行完納再監追三年今
　王志正名下應追錢糧朕從前雖准鄂爾泰之請豁免
　但其應否釋放之處鄂爾泰自應請㫖定奪今鄂爾泰
　遽以免罪釋放具題甚屬朦混著交部察議具奏刑部
　議覆時亦應分晰明白定議具奏乃悉照鄂爾泰所奏
　議覆尤屬草率著將王志正應否釋放之處確議具奏
　申稼那移出納還充官用其罪較輕著照所議歸結
　　又陜西總督岳鍾琪奏報陜甘二屬採買騾匹用過
　　銀兩奉
上諭前因直𨽻山東解京騾匹臕肥力健是以加恩將各
　地方官交部議叙並令増給價值其河南山西所辦騾
　匹解交陜西者著岳鍾琪驗看據實具奏已降諭㫖此
　所奏陜省並甘屬分買騾頭俱著交與岳鍾琪一併據
　實奏聞
　　二十日奉
上諭從前官員等居官聲名不好者令其於公事効力以
　示懲儆但此等効力人員其任内若有虧空應追之項
　屢降諭㫖即准其以捐過銀兩抵補今張連登既曽捐
　銀十六萬兩著准其抵補伊名下應追各項餘俱從
　寛豁免伊子張珠等免其治罪
　　又奉
上諭總督李衛之母汪氏訓子成名壽逾大耋前已降㫖
　照伊子尚書品級給與封誥以昭特恩今伊子來京陛
　見未及回任而聞溘逝深為憫惻著賜祭一壇令署督
　性桂致祭李衛著在任守制給假兩月料理伊母䘮事
　其各任印務暫著性桂蔡仕􁜽等照前署理
　　又
諭内務府本月二十二日大兵陸續起行著派内府司官
　執事人帶領錢糧直抵張家口沿途預備梅湯氷水暑
　湯不必動用地方錢糧每五里搭葢蓆棚等項仍令地
　方官協同預備
　　又刑部議覆直𨽻總督楊鯤題奏盜犯大郭三秃子
　　一案大郭三秃子自行出首應照例減等其餘盜犯
　　仍照前例分首從定罪奉
上諭大郭三秃子既經自行出首著從寛免死照例減等
　發落餘依議前因畿輔重地理應倍加肅清而直𨽻盜
　案往往多於他省是以降㫖令將直𨽻盜案仍照舊例
　不分首從皆斬後因定例伊始鄉僻愚民未必人人盡
　知若一槩置之重辟於心實為不忍是以將直𨽻盜案
　亦暫照各省盜案分别斬決發遣二項歸結原冀愚頑
　之輩感恩畏法遷善改惡共為良善之民也乃年來直
　𨽻盜案雖似畧減而仍復不少且有所得贓物甚㣲者
　此案即明証也既皆非積盜行刦數次之人而甘心罹
　於重法朕推原其故必係地方有司未將從前首從皆
　斬之諭㫖愷切詳明通行曉諭使逺鄉僻壤咸共知悉
　是以伊等罔知儆懼復蹈前轍耳用是再頒此㫖著直
　𨽻總督轉飭所屬遍行宣諭自庚戌年為始直𨽻境内
　再有為盜刦之事者定照首從皆斬之舊例行如地方
　官仍疎忽從事不明白遍行曉諭將來事發一併嚴加
　治罪
　　又工部奏大兵起程請派本部司官二員㑹同地方
　　官修理昌平州一帶道路奉
上諭所奏是著只會同地方官辦理毋得動用地方錢糧
　及民間夫役爾部派出賢能司官將部發錢糧齎往僱
　夫敬謹修理再將溝渠道路踏勘如有應修之處亦行
　修理著法保喀爾紀善總理查察俟六次兵馬經過後
　回京
　　二十一日奉
上諭據總督鄂爾泰奏雲南兵丁李應芳金貴民人彭士
　竒三人均有拾金不取之義舉朕思邊逺民風質樸必
　無巧詐勾揑情弊且近省雖屢有還金而䝉恩優賞者
　滇省㣲末兵民亦未必聞知此等自出伊等向善好義
　之本心朕日望民風之同歸於善聞此甚為喜慰李應
　芳著賞銀三十兩金貴著賞銀二十兩令鄂爾泰驗看
　若二人人材可用著遇把總缺出㧞補彭士竒著賞銀
　五十兩給與九品頂帶此所賞銀兩著鄂爾泰於滇省
　公用銀兩内動支即行賞給
　　二十二日奉
上諭據張坦麟摺奏本年五月内大庾縣因驟雨暴發山
　水人口被淹二十九名房屋冲塌二百餘間又南康縣
　亦因驟雨發水被淹兵丁一名婦女一口其民人住居
　低窪者冲塌土牆房屋七十餘戸朕聞之深為憫惻除
　張坦麟巳動公用銀六百兩委員賑濟外著再動公帑
　銀四千兩令布政使李蘭親往二縣悉心查勘分别被
　水之輕重逐戸賞給務令均霑實惠各得安居以副朕
　矜恤窮民之至意
　　二十三日奉
上諭據怡親王奏河西務河堤漫開附近之田禾廬舎或
　有被淹傷損之處朕心深為軫念戸部速派賢能司官
　帶帑銀二千兩前往悉心查勘賑濟務令各霑實惠
　　二十五日戸部奏蔚州新改直𨽻該年錢糧應否另
　　蠲奉
上諭蔚州既經改入直𨽻其應蠲銀兩著照直𨽻蠲免分
　數另行蠲免
　　二十六日奉
上諭據順承郡王錫保奏稱在軍前効力之陸生楠細書
　通鑑論十七篇抗憤不平之語甚多其論封建之利言
　詞更屬狂悖顯係誹議時政叅奏前來陸生楠由廣西
　舉人部選江南吳縣知縣朕覽其履歴奏摺前惟頌聖
　浮詞中間不過腐爛背謬之時文無一語近於直言規
　正亦無一事切於國計民生而倨傲誕妄之氣溢於言
　詞料其人必非醇謹及至引見之時舉動乖張朕將摺
　内之語詰問之云爾奏稱人之所以為國家用者才也
　而才技之所以能益於國家者徳也才可以行善亦可
　以長奸有徳者必有言有言者不必有徳仁者必有勇
　勇者不必有仁等語古者才徳並重以體用原不相離
但才顯而徳藏是以古來用人皆因才器使孔子曰舉
賢才書云任事惟能禮記王制凡官民材必先論之論
辨然後任之皆言用才未聞論徳也然天下實有才之
人即有徳之人葢凡人材質明敏必能辨别義理通達
事情故天下未有有真才而無徳亦未有有真才而無
守者爾引有徳者必有言之語謂用人但當論徳不當
用才有何確見陸生楠黙然不能對朕又問伊云爾奏
稱自恃其才至於輕意肆志而不顧夫自古有才之人
其行巳也恭其事上也敬詩云庻幾夙夜以永終譽未
有有才之人而不小心敬慎者若輕意肆志乃小有才
未聞君子之大道也豈可以此槩天下之才乎陸生楠
又黙然不能對朕又問伊云爾奏稱君子不自表見於
大庭廣衆亦不寛假於暗室屋漏凡以知天命之如此
充周而畏之等語爾意以為當取人於暗室屋漏而不
當取人於大庭廣衆乎夫自古以來爵人於朝與衆共
之未聞不在大庭廣衆者鄉舉里選既博採輿評若采
疇咨亦徧詢廷論書曰敷奏以言明試以功又孰非得
之大庭廣衆者乎至暗室屋漏乃人所不知而已所獨
知之地聖賢之所謂不愧暗室屋漏者乃言謹獨之功
雖人所不見亦不敢自寛耳此幽獨之地雖父母不得
而知而謂人君用人欲窮其底藴於不見不聞之地乎
爾此叚有何說陸生楠又黙然不能對朕又問伊云爾
奏稱五經四書中如惠迪吉從逆凶何以異於佛老等
語夫佛老之為教乃獨善其身之道無關於治世之大
經大法朕自即位以來並未嘗崇奉佛老試問黄冠緇
衣之徒何人為朕所聽信優待乎爾牽引經書以傅㑹
佛老之教且以用人之道忽引入於佛老感應誠不知
爾是何見陸生楠又黙然無一言而聞朕教訓之下轉
有憤懣之色彼時將伊扣缺令以主事試用者葢以其
人或小有才令其在京辦事學習以冀悛改也後伊改
授工部主事引見時不惟毫無敬畏之心且傲慢不恭
顯然逆抗之意形於詞色夫主事職列部曹外任知縣
歴俸多年或卓異行取始得陞補而陸生楠以邊方舉
人筮仕之初即膺兹職尚何負於伊而伊竟敢懟及君
父乎伊係廣西人平日必有與李紱謝濟世結為黨援
之處故敢如此是以將伊革職發往軍前與謝濟世一
同効力此等不法之人所以發往軍前者一則令其觀
滿洲尊君親上之心如此其謹凛一則令其觀我朝兵
營之制如此其整嚴一則令其觀各䝉古部落熙皥淳
樸之風如此其誠實庶冀伊等化去私邪勉於自新之
路詎意陸生楠素懐逆心毫無悔悟怙惡之念愈深奸
慝之情益固借託古人之事幾誣引古人之言論以洩
一己不平之怨怒肆無忌憚議論横生至於此極也前
錫保啓行之時朕諭以軍前効力之漢官等果能安靜
守法自知罪過則皆可貸其前愆開予自新或有私自
著作怨懟罔上者亦未可定今果得陸生楠所著之書
悖逆之情盡行敗露其論封建云封建之制古聖人萬
世無弊之良規廢之為害不循其制亦為害至於今害
深禍烈不可勝言皆郡縣之故等語古人之有封建原
非以其制為盡善而特創此以駕馭天下也洪荒之世
聲教未通各君其國各子其民有聖人首出則天下之
衆莫不尊親而聖人即各因其世守而封之亦衆建親
賢以叅錯其間葢時勢如此雖欲統一之而不能也夏禹
塗山之會執玉帛者萬國周武王孟津之役來會者八
百侯國豈皆夏后周王之所封建乎孔子曰天下有道
則禮樂征伐自天子出孟子曰天下惡乎定定於一孔
子孟子深見春秋戰國諸侯戰爭之流弊其言已啟一
統之先幾矣至秦始皇統合六國制天下以郡縣豈其
力量足以混一宇内哉天時人事有不能不合為一者
自漢以來遂為定制葢三代以前諸矦分有土地天子
不得而私故以封建為公秦漢之後土地屬之天子一
封建便多私心故以郡縣為公唐桞宗元謂公天下自
秦始宋蘇軾謂封建者爭之端皆確有所見而云然也
且中國之有郡縣亦猶各䝉古之有部落耳歴代以來
　　各䝉古自為雄長亦互相戰爭至元太祖之世始成一
　　統歴前明二百餘年我
太祖高皇帝開基東土遐邇率服而各䝉古又復望風歸順
　　咸禀正朔以迄於今是中國之一統始於秦氏而塞外
　　之一統始於元氏而極盛於我朝自古中外一家幅􁆟
　　極廣未有如我朝者也然各䝉古之所以統一者亦皆
　　天時人事之自然豈人力所能强乎至若賈誼晁錯欲
　　削弱諸矦乃慮分封之失而欲一之非以郡縣為失而
　　欲分之也李泌因藩鎮之兵連禍結思以封建為自固
　　之謀豈嘗謂三代之制必可復乎而陸生楠又云豈今
　　之人固有異於前人耶後人之心固有異於前人之心
　　耶人猶是心亦猶是而日下竟如是等語夫孔子以禮
　　樂征伐自諸矦出為深憂孟子亦極言諸矦放恣之禍
　　前人之心昭然可知乃至於今而六合成大一統之天
　　下東西南朔聲教所被莫不尊親而陸生楠云以郡縣
　　之故至於今害深禍烈不可勝言試問今日之禍害何
在陸生楠能明指之乎又云日下竟如是不知所謂竟
如是者陸生楠果有所見耶又何解也大凡叛逆之人
如呂留良曽靜陸生楠之流皆以宜復封建為言葢此
種悖亂之人自知奸惡傾邪不容於鄉國思欲效䇿士
遊說之風意謂封建行則此國不用可去之他國也殊
不知狂肆逆惡如陸生楠之流實天下所不容雖之海
外亦足以自殺其軀而已何得以人心之異於前人為
慨歎哉且陸生楠等東南之人多希冀封建自謂天塹
之外可擇便安處而塞外邊患自有西北中州諸省為
之捍蔽耳不知明代之時西北各䝉古皆為勁敵所在
蹂躪在明代二百餘年以中國全力禦之而不能支若
以邊防専委之西北中州之人復何能捍蔽一二乎西
北中州既已不支而東南之人又可能安枕乎是陸生
楠之心與禽獸無異何知前人之心與後人之心乎又
云聖人之世以同寅協恭為治孔子稱鄭之為命亦是
此意後世天下至大事繁人多奸邪不能盡滌詐偽不
能盡燭大抵封建廢而天下統於一相既勞而不能深
謀君亦煩而不能無缺失始皇一片私心流毒萬世等
語同寅協恭固為治之要至於知人任相惟在人君之
明哲漢唐宋以來有賢君圖治於上則必有良相助治
於下豈萬世無一知人之主乎且同寅協恭之道於封
建何與陸生楠肆意妄言支離繆戾至於如此者由其
逆心日熾耳聞目見無非幻怪之境也其言建儲也借
引漢武帝戾太子事發論云儲貳不宜干預外事且必
更使通曉此等危機等語書有教胄子之文禮有文王
世子之篇儀文明備教戒周詳凡以養成徳性欲其學
於古訓深知民情物理之㣲周知人間疾苦稼穡艱難
之故豈可禁之不聞外事乎至於父子天性家國一理
惟有至誠至敬可以為事親之道危機之說豈人子所
忍形於言存諸心者乎設使江充掘蠱之時太子能居
易俟命不詐出武庫兵發長樂衛則決不至有湖城之
難是戾太子之禍正由於曉危機也又陸生楠云有天
　　下者不可以無本之治治之等語其意借鈎弋宫堯母
　　門之事以譏本朝之不早建儲貳夫建儲之事乃
宗廟
社稷萬世之業所關天下蒼生萬民之命所係也豈可易言
　　乎倘不加慎重而所立不得其人則將何以處之乎前
　　代人主冒昧建儲其後不易之而不可欲易之而不可
　　以致激為多故者史冊歴歴可稽如明王錫爵疏爭國
　　本章數十上徒自為名譽之計子孫禄位之謀耳其後
　　竟立泰昌致成傾覆是王錫爵於明之宗社有害而無
　　益實明代之大罪人也孟子曰為天下得人者謂之仁
　　又曰為天下得人難言主器之重必得其人足以承先
　　啟後者然後可以付之也我朝
太祖高皇帝開創以來未嘗預建儲位而我
太宗文皇帝繼位丕承恢宏大烈
世祖章皇帝紹業膺圖撫有中夏
聖祖仁皇帝深仁厚澤御歴綿長凡我朝
聖
聖相承皆未由先正青宫而後踐天位迺開萬世無疆之基
　　業錫億兆臣民之洪庥逮朕纘登大寶承重熙累洽之
　　盛統七年以來中外乂安是我朝之國本有至深至厚
　　者愚人固不能知也昔宋孝宗時虞允文請早建儲貳
　　孝宗曰恐儲位既正人性易驕即自縱逸不勤於學寖
　　有失徳所以未建者庻幾無後悔耳孝宗尚知立儲之
　　不易况我朝
聖哲高遠之見十倍於孝宗乎夫人君為天下擇人凡一州
　　縣之官必欲得其人以治之况儲貳關係
宗社蒼生而可易言建立乎設建之不得其人則必招天下
　　後世以付託非人之議建不得人而更易之又起奸逆
　　狂瞽以輕動國本之譏乃慎重詳審不早建儲又致陸
　　生楠輩有無本之國之謗大抵議建儲者出於偏見不
　　過井蛙管窺之見而如陸生楠之借漢武之事以譏刺
　　者實具狗彘不若之肺腸為彌天不可赦之罪人也其
論兵制也則稱唐之府兵云李泌為徳宗歴序府兵興
廢之由府兵既廢禍亂遂生至今為梗上陵下替又云
府兵之制無事則耕於野有事則命將出師還則兵散
於府收歸於衛國無養兵之費臣無専兵之患等語唐
初府兵之制本於北周蘇綽之議其後變為彍騎乃府
兵廢弛不得不出於召募也徳宗之世召募者多市人
不可用故欲復府兵之法然其時亦竟不能復也豈曰
兵制盡善而可為後世法乎孔子曰以不教民戰是謂
棄之無事耕種之農豈能嫻於武備有事徵發之擾豈
能兼顧農桑以此為制不但棄其兵並棄其民矣古者
六鄉六遂之法遠不可稽後世民以養兵兵以衛民雖
分為二而彼此相資唐宋以來法制漸詳軍農實稱兩
便安有惜養兵之費而棄不教之民者乎本朝設立八
旗京師重地禁旅雲屯又有巡捕三營以詰奸禁暴外
省分設駐防將軍以及提鎮内外相維訓練甚備無事
則分處什伍兵不擾民有事則整旅出疆兵以衛民此
萬古之良法今八十年來太平無事老耆以壽終幼孤
得遂長孰非兵防衛守之力哉民間雖有正供以佐軍
糈然所出僅百分中之一耳其得養兵之利也多矣而
陸生楠之為此說者葢其懐蓄逆亂之心鬱不得逞故
以國無養兵之費以摇動人聽冀或更制以紊亂軍政
或可遂其叛逆之謀耳所謂執左道以亂政言偽學非
以疑衆者王法之所不宥也其論隋煬帝云後之君臣
倘非天幸其不為隋之君臣者幾希等語皇天無親惟
徳是輔豈有可幾幸之理隋文帝以勤勞節儉為治史
稱其倉庫實而法令行至煬帝以驕奢滛佚自取敗亡
非可諉之於天也後之人主不為煬帝之行豈至有煬
帝之禍又何為而望天幸乎陸生楠之意又何所指也
其論人主云人愈尊權愈重則身愈危禍愈烈葢可以
生人殺人賞人罰人則我志必疎而人之畏之者必愈
甚人雖怒之而不敢洩欲報之而不敢輕故其蓄必深
其發必毒等語人主身為天子富有四海自堯舜禹湯
以來未有天子而不尊者也一人有慶兆民頼之豈有
位尊而即危禍者乎至於生殺賞罰人主皆奉天命天
討以行之其生殺賞罰者皆其人之自取耳朕臨御以
來日理萬幾皆奉若天道因物以付未嘗以己意生殺
人賞罰人而陸生楠為畏之怒之報之之說試問在廷
諸臣朕自雍正元年以來曽以藩邸舊人而擢用者何
人曽因當時宿怨而治罪者何人且朕從前與外延之
人毫無恩怨又何所庸其畏何所庸其怒何所庸其報
哉且云蓄必深發必毒此陸生楠指阿其那等而言抑
陸生楠自蓄此心也阿其那等各案内外臣工之所共
知無俟朕再為告諭陸生楠亦身列仕籍豈無見聞而
為此論其狂悖惡亂不亦甚乎又云雖怒之而不敢洩
欲報之而不敢輕乃陸生楠自述其心也明矣彼雖蓄
怒而不敢顯言是以託於論列通鑑以㣲洩其憤又怨
而欲報欲報而不能但以身危禍烈等語肆為咒詛其
逆謀發露公然形於紙筆矣其論相臣云當用首相一
人首相奸謟誤國許凡欲效忠者皆得密奏即或不當
亦不得使相臣知之又云宋相李綱有小人讒之亦有
君子排之固人君不能修身知人之過而亦無教無法
之所致等語夫從來不廢密奏者原欲周知天下之利
弊無專令叅掲相臣之理况尊賢之道最要在於去讒
敬大臣之道在於官盛任使君臣一徳一心乃為元首
肱股之義是以擇相之道惟在得人若既得其人而又
使人密奏且奏或不當而猶多方掩飾是窺伺挾詐教
人以讒慝而招人以排䧟也且相臣果屬憸邪便當露
章宣奏而羣小故為排沮或欲動摇大臣或從門戸起
見人主自宜分别是非以定邪正豈可調停和處於其
間乎又云因言固可知人輕聽亦有失人聽言不厭其
廣廣則庻幾無壅擇言不厭其審審則庶幾無悞等語
舜命禹曰無稽之言勿聽弗詢之謀勿庸召公奭告武
王曰言以道接朕於人言必决之以理揆之以情未嘗
拒人之言亦未嘗輕聽人言此内外臣工所共知者陸
生楠何為而有此譏議乎又云為君為臣莫要於知人
而立大本不徒在政迹然亦不可無術以防之等語夫
誠能生明舎誠之外更有何大本可立今云以術相防
君臣之間豈容絲毫權術乎至於三載考績必以政事
為據若不以政迹人亦何由而知耶其論王安石云賢
才盡屏諮謀盡廢而已不以為非人君亦不知人之非
則並聖賢之作用氣象而不知者也等語聖人廓然大
公物來順應有何作用乎宋神宗銳意求治而安石任
意更張其失在於作用明矣又云篤恭而天下平之言
彼固未之見知天知人之言彼似未之聞也人無聖學
能文章不安平庸鮮不為安石者等語安石之誤國在
於不引其君於當道非謂知天知人則惟有端居深拱
靜黙無為篤恭於無聲無臭之表而遂可以天下平也
文章性道一以貫之平庸之中自可馴致聖神功化之
極故夫篤恭而天下平者正由敬信勸威之道而極言
其效如此若謂聖學之功從篤恭無為做起則是必如
唐文宗之垂拱明萬歴之深居百務盡隳上下暌絶而
後可為治矣何本末倒置後先失序文詞議論險怪背
謬無理之甚一至於此又其論無為之治云雖有憂勤
不離身心雖有國事亦苐存乎綱領不人人而察但察
銓選之任不事事而理祗理付託之人察言動謹幾㣲
防讒間慮疎虞憂盛危明防㣲杜漸而已至若籩豆之
事則有司存等語書曰勅天之命惟時惟幾又曰予思
日孜孜又曰日昃不暇食易曰君子終日乾乾夕惕若
從古聖帝明王之道未有不以勤勞自勵而以逸樂無
為為治者也且從來論君道治天下莫大於用人理財
二端理財一事自應付之臣下至用人之權不可旁落
今試以銓選之權付之大臣大臣敢膺此任乎無論稍
存容私徇情之見者固不可一日當此重名即秉公持
正之人於用舎黜陟之際不為怨府即為禍源矣而云
不人人而察事事而理祇理付託之人夫天下大器萬
幾重務一一躬親猶恐智慮未周而經理未及若悉以
付託於人天下安得有此才全徳備可代天工敘百揆
之一人乎且既云不人人而察事事而理則所謂憂盛
危明防㣲杜漸者又於何而用其心豈獨坐宫庭潛思
黙運而已乎至若懋昭令徳克勤小物不泄邇不忘逺
古訓昭然漢宣帝綜覈名實治理一新光武務勤吏治
唐太宗書守令姓名於御屏朝夕省覽古來賢主未有
不本於勤勞者豈可以用人大節為籩豆之事置之不
問也又云絳度數諌异鏄順從是以自䧟於朋比而不
知葢有聖功即有王道使徒明而不學則人欲盛而天
理㣲固不能有三代之事功至力衰而志隳未有能如
其初等語夫嘉謀嘉猷入告於爾后乃朕所日望於大
小臣工者即位以來時時諭令諸臣以忠言讜論面折
廷諍凡内外諸臣條陳政務有當理而可行者必今延
臣詳議施行並未嘗拒諌諍而喜順從也至於人臣朋
比歴代有之有以阿諛謟附為朋比亦有以傾險婞直
為朋比如漢之梁竇唐之牛李宋之紹述明之門戸是
也若唐虞之世盈廷師濟一徳一心謂之朋比可乎而
陸生楠以异鏄順從為譏且云力衰志隳未有能如其
初陸生楠既知絳度數諌為美何以書寫履歴不盡言
極諌愷切敷陳而為頌聖膚詞又無一著實語以指摘
時政缺失乎已上皆陸生楠斷通鑑中語朕指出數條
告諭在廷諸臣夫陸生楠生當盛世服習詩書身叨乙
榜赴朝選官非若曾靜之僻處深山曠野不知天高地
厚㝠頑不靈之人也且觀其人未嘗不小有才謂宜感
恩戴徳勉思報効而乃懐不逞之邪心於進身筮仕之
時肆無稽之横議於政教修明之日對越大廷則暴戾
恣雎之氣形於顔色遠逐邉塞則猖狂怪誕之說任意
編摩其意惟以摇惑衆心擾亂政紀為務朕實不知其
怨望何自而生憤懣何自而積此真逆性由於夙成狡
惡因之紛起誠不知天命而不畏小人中之尤無忌憚
者也且其論皆小紙寸幅蠅頭細字踪跡詭秘以此知
其應舉必係懐挾作弊行險僥倖之徒且以謁選知縣
　從優補授主事而不知感禠其頂帶使之効力軍前以
　誨戒之而不知改仍肆行謗議以洩其憤怨罪大惡極
　情無可逭朕意欲將陸生楠於軍前正法以為人臣懐
　怨誣訕者之戒著九卿翰詹科道秉公定擬具奏
　　又奉
上諭據陜西總督岳鍾琪奏稱前奉恩諭陜屬設立社倉
　一事於雍正四五兩年司庫耗羡銀内發各州縣十四
　萬五千八百餘兩共採買穀麥三十九萬八千七百五
　十五石零計州縣小者二三千石大者七八千石儘足
　設立社倉每年借放之本尚存銀八萬八千七百餘兩
　分發各處葢造社倉約以京斗一千石為一社每社倉
　一所不拘房屋間數總以足貯二千京石為率請勅下
　署督臣查郎阿撫臣武格於各州縣四鄉分社建倉令
　同社各村堡之老民公舉倉正倉副經管本社倉糧合
　計陜屬州縣約買糧四十萬石共應建社倉四百餘處
　務於今嵗秋冬辦造齊全將糧石分貯惟是地方督撫
州縣作何奉行則為利為病之分途耑以在官在民為
大要今陜省大僚皆不知臣原奉恩諭之由但見從司
庫發銀既存兢懼之念又見積貯虧空處分之嚴例每
遇州縣請領社倉銀兩撫藩過於慎重誡諭甚嚴州縣
亦懐貽累之憂將所領銀兩不肯交與倉正倉副仍勒
令里甲採運又有令胥役家人幕賔收放者始而勒買
既而勒借陜省百姓竟呼此項穀麥為皇糧不知立社
倉之恩意臣以設立社倉聽從民便之語再四曉告諄
切叮嚀不遺餘力無如大小官員謂臣言茫無憑據嘖
嘖訾議其所以然者祗以因民所利之明詔未頒是以
在官在民之界限不定伏祈特頒社倉諭㫖交督撫恭
錄鐫石每一社倉頒發一本張掛曉諭臣又謹擬社倉
條約亦請發各社倉刋刻木榜竪立倉門使鄉里愚民
人人共曉則每年收放皆有程式庶可久而勿替等語
朕惟國家建立社倉原令民間自行積貯以百姓之資
糧濟百姓之緩急其春貸秋償及滋生羡息各社自為
經管登記地方有司但有稽查之責不得侵其出納之
權此社倉之古法也是以各省有請立社倉者朕皆令
其聽從民便毋得強勒捐輸繩以官法以致便民之舉
轉為民累所以曉諭各省督撫者不啻至再至三矣從
前岳鍾琪在京時請於通省加二火耗内應行裁減每
兩五分之數且暫行徵收發與民間採買穀石分貯社
倉俟採買數足即行裁減是於暫收耗羡之中隠寓勸
輸之法實則應行酌減之耗羡即小民切己之資財而
代民買貯之倉糧即小民自捐之積貯此藏富於民之
良法最為切實而易行是以俞允所請令其辦理乃陜
省官員不知此項穀石本係民資又未識從前岳鍾琪
奏請之由以為收貯在官即是公物不肯付民經管而
胥吏司其出納者遂有勒買勒借之弊殊非數年以來
朕之周咨詳畫多方生養斯民之本意矣今特降諭㫖
將朕允從岳鍾琪之請并岳鍾琪陳奏原委明白曉示
著署督查郎阿巡撫武格刋石頒布俾各州縣鄉社小
　民咸知朝廷經營設法之葢藏實百姓自為歛散之資用
　倘地方官有於社倉穀石創議交官不交百姓或指稱
　原係公項預為公事侵那之地者俱以擾撓國政遺悞
　民生論從重治罪其岳鍾琪所擬社倉條約著户部抄
　録交與該督撫分發各州縣刋刻木榜於各鄉社倉竪
　立以為永久程式
　　二十九日
諭廣西省在京官員生監據廣西學政衛昌績奏稱粵省
　風俗澆漓而紳士實為倡首即該省鄉紳之在京居官
　候補者亦稱本地紳士庶民湔洗積習未能驟除應設
　觀風整俗使以司化導等語朕觀廣西乃邉逺小省通
　籍於朝者本不多人而其中即有謝濟世陸生楠者狂
　悖囂凌目無法紀則該省風俗之薄劣即此可見矣今
　御史陳宏謀等請照衛昌績所奏設立觀風整俗使獨
　不思爾等紳士乃兆庶之觀瞻閭閻之坊表若爾等果
　能於忠孝禮讓之道身體力行以為衆人之模楷而又
　各教訓其子弟各䂓勸其鄉黨則小民慕義嚮風觀感
　興起風俗自日歸於淳厚若不能端本澄源躬先表率
　而望秉鐸司教之官家喻户曉使之改過遷善易俗移
　風所謂逐末而忘其本也爾等各思嘉惠桑梓貽福子
　孫當於己身自求之
　
　
　
　
　
　
　
　
　
　
世宗憲皇帝上諭内閣卷八十二
　欽定四庫全書
世宗憲皇帝上諭内閣卷八十三
　　雍正七年七月
上諭三十三道
　　初三日奉
上諭江南蘇松等處錢糧厯年積欠甚多其中有實欠在
　民者亦有為官吏侵漁及紳衿抗玩胥役豪強中飽者
　若不確查詳核明白分晰則此事難以辦理國計民生
　並受其累朕為此籌畫於心者數年矣因王璣昔為户
　部才能司官於錢糧素所諳習而又為江南道貟多年
　於地方情形定所深知用是委以清查之任並令署理
　蘇州廵撫印務俾得諸事順手期於公務有濟伊陛辭
　赴任之時朕屢次切加訓誨冀其有成趙向奎為縣令
　時曽經鄂爾泰薦舉言其辦事有才不畏強禦朕調來
　引見看其人氣質麤率然似尚有力量可以治劇理繁
　又因其在溧水嘉定任内催科有方是以将伊留於江
蘇地方屢加遷擢至於藩司大貟之職目今清查通省
積欠實總滙於藩司衙門最為𦂳要去冬趙向奎在京
朕屢次召見訓飭指示伊亦以清釐之責身任不辭至
於徐永祐乃趙向奎在朕前極力保薦者朕信其言以
為才品可用又因其現為蘇州知府是以将錢糧最多
之蘇州府派與徐永祐清查王璣等三人皆朕加以特
恩不次擢用之貟伊等膺兹重任自應秉公持正實心
實力以副任使方不愧人臣奉職之義乃王璣到任以
後朕覽其奏摺即疑其居官治事無誠實之心因清查
乃地方要務深廑朕懐數月以來留心訪察今有人摺
奏前來甚為詳悉内稱江南輿論云此番清查民欠外
邊至少也要費至百萬兩竊思清查侵蝕是與百姓除
累何以百姓反致費錢及切加訪問方知撫藩衙門胥
役串通一氣州縣凡有辦理事件莫不聼命於藩司書
辦之操縱若不預先講明立見駁飭即如委牌一張亦
必需索原是藩司書辦家人借此清查通同漁利其費
錢之説不為虛誑等語朕之特命王璣趙向奎前往清
查者本欲休飬黎元為地方除數十年之積弊乃伊等
不能仰體朕心曉諭百姓約束衙蠧禁止弊端以致訛
言繁興人心惶惑王璣趙向奎為通省大貟欽承簡命
而於本衙門一二舞文㺯法之姦胥尚不能嚴加禁約
使之安分守法尚望其督率通省官吏為萬民剔除重
困俾享安静之福乎又奏摺内稱王璣涖事四月照舊
收取門包諸事多由藩司作主而藩司趙向奎以王璣
係伊保薦來南清查之人未免輕忽視之昨五月二十
二日盤查下江藩庫王璣視為虛應故事趙向奎於齋
戒之日置酒演戱二人俱忘己身尚是親䘮未滿之年
聞者莫不談笑又如趙向奎之家丁王錫卿掌管収兊
錢糧串通光棍李龍文庫吏程堯農等恣意包兊收受
陋規多金怨聲載道王璣将李龍文等交蘇州府知府
于本宏拏審而于本宏並不究訊即禀明王璣含糊銷
案王璣亦不再問又如奉㫖揀發人貟命王璣等帶來
其才具短長自必深悉而趙向奎擅自派定詳報優劣
莫分聞協查之原任知縣孫見龍係太倉王家門生即
将伊委派太倉其中恐有掩䕶情弊又趙向奎縱容幕
賔杜姓者在本籍崑山倚勢妄行挾制官長又将伊表
弟寗樹業庸懦之人委查溧水髙淳二縣積欠溧水乃
其舊治顯係營私又如積欠之中豈無官侵之項此人
所共知者而趙向奎則向人言官侵是沒有的是官侵
一項伊意不欲究查矣至於徐永祐則倚恃趙向奎是
伊親戚事多任性因私怨吴江縣署事知縣鄭士竒遂
别尋事端䜛訴兩院藩司致令離任又徐永祐從前在
吴江數載每遇米貴則将倉米盡行糶賣賤時則又収
買任意出入以圖肥己又在閶門外開大醤園一座大
木厰一座令胞弟等掌管生息與民争利等語奏摺所
叅王璣趙向奎徐永祐三人之欵蹟如此王璣以道員
受朕深恩一二年之間用至卿貳深加倚信畀以封疆
之任不應負恩至此著革職仍留江南照知府例清查
蘇州一府錢糧若再不實心辦理使一府積欠徹底澄
清必将伊正法以為人臣負恩不忠之戒趙向奎以縣
令微員數年之内用至藩司而乃不知感恩報効肆意
妄行前李衛經過蘇州時趙向奎越班奏請朕安目無
上司甚屬狂妄且伊向人誇張謂王璣由伊所薦悖謬
已極豈有朕簡用大臣而待伊新進外吏保薦之理趙
向奎著革職徐永祐依附趙向奎營私作弊亦著革職
蘇州廵撫印務著吏部侍郎彭維新署理工部侍郎馬
爾㤗著往江南與彭維新尹繼善伊拉齊同辦清查錢
糧之事御史安修徳亦著前往協同辦理蘇州布政使
員缺著浙江布政使髙斌調補兼理清查之事即令赴
蘇其任内交代事宜著方覲暫接兼理浙江布政使印
務著提督福建學政少詹事程元章署理福建學政員
缺著編修戴瀚補授戴瀚未到任之先程元章将敕印
暫交廵撫管理即赴浙江新任蘇州知府員缺著将正
定府知府童華調補正定府員缺著将鄭為龍補授童
　華即速交代清楚來京請訓㫖再赴蘇州新任奏摺内
　所叅趙向奎徐永祐劣蹟種種著即交與清查錢糧之
　大臣馬爾㤗等一一秉公嚴審定擬具奏不得絲毫狥
　庇隠匿趙向奎徐永祐著嚴加拘禁不得令其任意騰
　那掩飾又摺内所有條陳各件亦著馬爾泰等悉心酌
　議辦理摺稿四件併發與馬爾泰等将此㫖通行嚴飭
　曉諭闔省官吏紳衿民人胥役等此畨清查案内若再
　有衙蠧作姦舞弊及惡棍包攬把持隠匿等情著清查
　之大臣等嚴訪查拏審訊確實一面奏聞一面照光棍
　例於本地即行正法若府州縣官員等有妄生異議推
　諉翫愒及瞻顧徇情茍且塞責者著清查之大臣等即
　行拏問題叅審實照違㫖攪亂國是律正法決不姑貸
　遵㫖遍行曉諭後著過一月之限照此例行
　　又大學士公馬爾賽等将欠帑問罪之陳樹芝等祖
　　父勞績遵
㫖查奏奉
上諭陳璸分賠銀兩已降㫖豁免其陳鵬年之子陳樹芝
　陳樹萱馬琾之孫馬位康海之子康世隆應追銀兩與
　陳世凱之子陳光漢應得之罪俱從寛免
　　初四日奉
上諭今日御史楊保條奏内稱内外秋審緩決人犯若至
　三年該部查明請㫖減等發落則各犯俱沐隆恩不至
　於監禁患病死亡等語從來殺人者死律有明條其有
　一時闘毆殺人而非謀殺故殺或事渉於謀故而其人
　非此案之首犯尚有一線可生之路則於秋審之時細
　加商酌有可矜者減等發落餘皆從寛入於緩決之内
　此法外之仁也今楊保欲将緩決三年之犯悉行減等
　發落是欲将國家讞獄大公之典以行一己沽譽之私
　心朕於衆人之前面詰云設爾之父兄子弟被毆致死
　不即抵償爾心能釋然乎且待至三年之後竟将兇犯
　減等釋放爾能無憾於心乎伊俯首自問亦云不能釋
　然無憾試思天下之人誰無父兄誰無子弟其戚屬為
　　人毆殺而殺人者竟得脱然無事不令抵償為父兄子
　　弟者孰肯甘心縱令死者或無父兄子弟而魂魄有知
　　能自觧散乎年來秋審後朕亦令大學士九卿於直省
　　緩決人犯中擇其情罪稍有可原者查出具奏朕詳加
　　審慎降㫖減等發落此皆揆情度理信其可以服死者
　　之心然後見諸施行非可任意縱情槩行末減以博寛
　　大好生之名也我
聖祖仁皇帝臨御六十餘年慎重刑獄矜惜民命諄諄訓誨
　　讞獄諸臣懇惻周摯朕即位以來又復時時戒飭體訪
　　大抵各處命案俱屬應抵之人無屈枉之事夫彼既傷
　　人之命秋決時不即抵償乃其幸也而監禁囹圄尚以
　　疾病死亡為苦乎夫獄多縲囚原非徳政然必天下化
　　行俗美比户可封普天率土皆安分守法無盜竊姦宄
　　之徒型仁講讓無鬭狠輕生之輩而後時雍風動實致
　　刑措之風方為至治若未能如是但将應行治罪之犯
　　概行寛釋以博囹圄空虛之譽吾誰欺欺天乎朕實恥
而不為也況縱法實足長姦第恐寛宥之後而犯者愈
衆此朕更不忍者也至於楊保奏中以州縣牢獄𥚹狹
而引八旗人犯築建髙牆分禁以為念其暑熱之苦恐
染疾患此奏亦與朕之本意不符朕思犯罪之旗人非
有異於犯罪之民人也特以民人牢獄之中俱係盜賊
匪𩔖慣行不法之重犯若令旗人同在一處監禁轉相
煽誘漸染惡習将來愈難化誨悛改故令隔别分禁以
防其煽誘勾通之漸非欲令其寛閒自在也且天下焉
有身在縲絏之人而尚慮其不能舒展安閒者乎又焉
有因牢獄𥚹狹而縱囚廢法以使其自如者乎度楊保
條陳之意将以寛釋犯人為隂徳事邪豈知為人臣而
不肯秉公執法實心辦事乃欲枉法以沽長厚之名使
百姓含寃負屈其造孽無窮必遭天譴尚何隂徳之有
楊保身為御史有言官之責朕屢次諭令條陳輾轉推
諉及首行條奏又将此必不可行之事希圖寛厚之稱
而欲以刻覈之名歸諸君上其居心甚屬可惡著交部
　嚴加議處具奏
　　又倉場侍郎岳爾岱等奏明流水溝等處漕船漂沒
　　奉
上諭大雨時行之際河流驟長沿河空重糧艘依次停泊
　其適當決口之衝不及防範被水漂沒此非弁丁等有
　意疎忽之咎也所有損壞船隻漂失米石俱免其賠補
　其濕米亦著交収免其更換被水淹沒及受傷之丁舵
　人等著倉場侍郎等查明加恩賑䘏再將被水船隻每
　船賞銀五十兩濟其困乏凡此免賠頒賞之處均係特
　恩後不為例
　　又刑部奏塞楞額名下應追銀兩全完照例免死減
　　等發落奉
上諭塞楞額受朕深恩屢次逾格擢用竝授以封疆重任
　乃不思感激報効每事營私弄巧負恩之處甚多既不
　能禁約屬員革除陋規又復縱令家人索取門包及至
　敗露則以家人衣服之費為辭竟似伊分内應得之項
　山東廵撫朕毎年給與數萬金飬亷之資原以供其合
　家上下衣食之用使之寛然有餘自不纎悉取索於屬
　下今塞楞額於飬亷之外仍復收受門包是塞楞額連
　年所得飬亷並不周恤家人俱入於一己之私槖矣著
　将塞楞額仍擬絞監候其所得飬亷悉行追出俟追完
　之日該部再行請㫖此非朕刻待塞楞額也凡地方大
　吏在任給過飬亷者及至罷斥處分之後俱未将賞給
　之項追還祗因塞楞額受恩最深而負恩最重既已巧
　取貪婪又復飾詞狡詐無恥卑汚已極故特加追罰以
　示創懲
　　初五日奉
上諭顔光旿自簡任總兵官以來實心供職於地方應行
　陳奏之事必據實入告其整飭營伍經理軍糈皆屬妥
　協久欲用為提督因福寜地方𦂳要且伊任内有辦理
　未完之事未曽遷擢今聞溘逝深為憫惻著賞給司庫
　銀一千兩為伊歸櫬之用其應得卹典著察例具奏
　　又户部議准雲貴總督鄂爾泰奏黔省軍田毎畝納
　　稅之例應行豁免奉
上諭從前申大成條奏時朕發與九卿議覆而後施行今
　鄂爾泰陳奏前來與前奏迴異大凡發與九卿㑹議之
　案因朕不能深知其原委及本地之情形難以定其是
　非是以諮詢於衆博採羣言以期有益於民生吏治其
　本地熟習風土之人及曽經作宦於其地者自當仰體
　朕心據實陳奏而九卿等亦當向深知灼見之人細加
　諮訪而後定議方為實心任事之道乃年來廷臣定議
　而外間不能奉行又復奏請更改之案甚多此皆定議
　時草率塞責而深知灼見之人隨聲附和不肯直指其
　利弊也即如張大有之條奏運丁子弟承充水手陳世
　倌之條奏巡撫驗收錢糧二人皆力稱為善政及後訪
　察則斷不可行急令中止此即大臣不實心奏事之明
　徴也申大成所奏軍田一案既不可行則從前㑹議時
　有軍田省分之九卿官員何以不肯直言今朕既知其
　不可行若避朝更夕改之名茍且遷就以致貽累民生
　朕不忍為也嗣後若有地方之事經本籍之人及曽為
　彼地大員之人㑹同定議具奏而事不可行該督撫等
　奏請更改者朕必加究問
　　又刑部彚題本内山海闗總管馬呼善將竊帶貂皮
　　進闗之張雲白等拏送刑部一案奉
上諭此案拏送貂皮前已降㫖賞給緝捕之弁兵等其車
　輛騾馬不必送部即交與總管查明酌量賞給緝獲弁
　兵等嗣後有似此入官之車輛馬匹等項停其送部入
　官俱照此例賞給
　　初六日
諭滿漢文武大臣書曰兢兢業業一日二日萬幾蓋言為
　君之難也又曰予違汝弼汝無面從退有後言蓋言人
　臣之當匡賛其君也曽子曰十目所視十手所指其嚴
　乎帝王行事萬目之所視萬手之所指其嚴豈不更甚
　乎朕之行事若有可議者朕之辱即諸臣之辱也昔人
　　云主辱臣死諸臣豈得漠然視之而全無相闗之意乎
　　縱不能如古直臣之面折廷争爾等時常進見可以從
　　容宻奏朕樂於聞善不吝改過惟冀諸臣之盡言規正
　　以補其闕若面從心非豈朕所望於諸臣者哉朕即位
　　之初或尚有不知朕心而不敢盡言無隠者今廷臣侍
　　朕六七年矣豈於朕之居心行事尚不能深知而存猜
　　疑之見乎從來天道昭然鑒觀不爽朕若不以誠待諸
　　臣諸臣即行欺㒺或無報應乃朕實實以至誠待爾等
　　古之所謂推心置腹者不過如是而諸臣尚忍懐私挾
　　詐不以至誠事主㫁無不遭
上天譴責之理是以數年來凡欺㒺負恩之人無不即時敗
　　露天道之近且顯若此豈不可畏之甚哉至於朕之毎
　　日訓飭諸臣者并非但以責人而不求之於己也朕事
　　事以身先之且深覺為善之可樂循理之甚安書曰作
　　徳心逸日休孔子曰君子坦蕩蕩聖人之言確乎不易
　　諸臣但試行之必有暢然自得之樂也
　　初八日奉
上諭黄河堤岸乃運道民生所闗最為𦂳要年來殫心經
　理増卑培薄幸堤工堅固共慶安瀾獨是工程報竣例
　應歸汛修防而額設河兵堡夫只能修補水浪衝激之
　區防備臨險搶䕶之用至於堤身一年之内風雨淋漓
　車馬踐踏漸至侵蝕者亦勢所必有而堤逺工多不能
　責諸寥寥兵役也朕留心訪察已久又復詢問通曉河
　工之人知河防一覽内載有潘季馴毎嵗派夫加髙五
　寸之請即從前靳輔亦有每兵一名招募幫丁四名給
　以堤内空地耕種免糧嵗令加土五寸之議與朕計慮
　之處實相符合朕思堤工雖千有餘里若按丈每年加
　修五寸計費不過三四萬兩倘置之不議一年剥削四
　五寸合十年而計之其所費之多恐有不止於加修之
　數者況河流漲漫不時難以預料何若逐年増修保固
　為未雨綢繆之計也朕意如此其果否有益之處著南
　北兩河總督尹繼善嵇曾筠悉心商酌詳確定議具奏
　至於州縣派夫錮弊久經嚴革而募丁給田之説亦不
　可行其每年歳修之費或動用藩庫帑金或於臨河州
　縣應解公用銀兩内就近支給若有不敷仍於藩庫撥
　補亦著河臣一併定議具奏
　　初九日三法司奏致死親叔亷喜之亷大羣照律斬
　　决奉
上諭亷喜以爭路細事先毆胞兄亷美則强悍無禮可知
　亷美因力不能敵呼子亷大羣相助亷喜復以木乂毆
　打亷大羣亷大羣以木軸抵格遂傷伊叔之命則事出
　倉猝無心誤傷可知即亷喜之妻亦供稱竝無仇隙圖
　産等情且亷美已監禁病故亷大羣著改為應斬監候
　秋後處决
　　又禮部侍郎錢以塏條奏請嚴行禁止造言誹謗朝
　　政奉
上諭此奏識見卑鄙似此弭謗之舉朕不為也國家如有
　可謗之處即加以嚴禁可能消滅天下後世之議論乎
　如無可謗議而奸惡之徒如吕留良嚴鴻逵曽静輩揑
　造妖妄之言誣謗詆毁此匪𩔖自取誅戮耳天下後世
　自有公論豈有盡昧天良而共被其蠱惑者乎又何必
　禁也朕大笑而覽之
　　十一日三法司奏准浙江總督李衛奏包禄聽從
　　堂兄包佛寳指使致死親兄包普照擬發遣黒龍
　　江奉
上諭弟致親兄於死若無可原之情則當按律正法不應
　減等發遣今包普照淫兇滅倫悍惡無賴為通族鄰里
　所共惡伊弟包禄年方十六聼從堂兄包佛寳指使其
　情實可矜原況包佛寳已死該部擬照該督所題發遣
　黒龍江與披甲人為奴情罪不符包禄著以枷責完結
　　十三日奉
上諭據孔毓珣叅奏平海營守備戴進籍𨽻福建實未諳
　練水師蒞任之初猶黽勉供職今則辦事懈弛出洋頭
　暈驗其弓箭又屬軟弱調補陸路亦不稱職似此庸劣
　之員難以姑容等語戴進係藍廷珍保送之員是以朕
　将伊用為水師守備今辦事廢弛出洋頭暈弓箭又復
　軟弱於水陸俱不相宜似此庸劣之員藍廷珍何以保
　送著該部行文詢問藍廷珍
　　十四日奉
上諭各省鄉試之年舊例以廵撫為監臨以布政使為提
　調以道員為副提調以按察使為監試以道員為副監
　試朕思藩臬二官乃通省錢糧刑名之總滙入場一月
　有餘将地方公事沉擱遲延於官民均為未便況既有
　道員二人則科場之事已有大員料理不必又用藩臬
　即從今科為始各省以道員一人為提調官一人為監
　試官永著為例
　　又直𨽻按察使張燦奏請嚴禁跌錢奉
上諭賭牌擲骰雖為貪錢然始初多以消遣而漸成者原
　係適趣之戱具至於跌錢以賭輸贏此不過真正好賭
　棍徒一時不能遂意設為此法暫且為之日久自然止
　息誰肯相率為此無味之戯況賭法豈止此跌錢也禁
　此一端而下愚不移者又設他法矣禁欵多則繁繁則
　難遵汝等地方大吏但肯實心奉行能力禁牌骰二事
　足矣何必波及他事也此皆輕本重末之舉朕所不取
　如果牌骰之禁人人凛遵則其他游戱之事只用一張
　告條可保其當下不為也若禁不止令不行似此有名
　無實之禁便禁千百條徒滋紛擾於事何益若謂輕䙝
　國寳更屬鄙論較之以錢作鞬毛之底脚踼為戱又孰
　輕而孰重也況錢文乃民用之國寳朕惟以賢人為寳
　餘無可寳者若規避失察賭博之處分而借跌錢不究
　之地方官以塞責便禁跌錢亦何益之有此語更屬可
　笑其平日不能察吏處昭然自首矣識見平常當奮勉
　學習況跌錢雖未奉㫖明禁而一切賭具亦未嘗不容
　汝等禁約也當禁者汝自飭屬員為之何必有此凟奏
　　十五日奉
上諭據鄂爾泰奏稱都匀各寨苖民向化投誠認納糧賦
　編入保甲永為良民甚屬可嘉其化導苖民之知府王
　鍾珣叅将趙文瑛著交部議叙
　　又四川廵撫憲徳題恭夔州府知府周彬交代遲延
　　請解任質審奉
上諭從前夔闗稅務因無一定章程是以司稅之人得以
　髙下其手任意欺隠以飽私槖經周彬接管以來釐剔
　弊端諸事漸得清理至於奉行之初條欵未能畫一卷
　册稍有稽遲亦勢所不免若因此不得已之細故遂将
　實心任事之員叅劾解任則甚為寃抑隆昇辦理夔闗
　稅務瑣屑不知大體前伊奏摺中曽經叅劾周彬朕已
　批示申飭憲徳身為地方廵撫是非可否當有定見不
　應隨聲附和今但據隆昇咨稱文檔不符册籍遲延遂
　将周彬叅奏解任殊非大臣公平察吏之道周彬不必
　解任若果有侵欺作弊之處俟隆昇確實查出具奏之
　後再降諭㫖
　　十九日奉
上諭直省各營缺額馬匹例用朋扣銀兩買補自康熙十
　年部議将山西河南陜西甘肅湖廣四川六省營馬缺
　額以招中茶馬撥給所有朋銀悉行解部其後四川湖
　廣督撫以該省離甘肅路遥請停撥茶馬動朋銀買補
　陜甘晉豫四省仍領招中茶馬至康熙四十五年停止
　招中而該省督撫並未奏請給發朋銀遂至營馬凡有
　倒斃皆各兵自出已資買補前降諭㫖令岳鍾琪将陜
　甘二省營馬補額作何補給定議具題岳鍾琪已經題
　覆現交部議應将山西河南營馬補給之處交與兵部
　一同議奏又聞河營馬匹亦係兵丁自行買補著該部一
　併查議
　　二十一日奉
上諭粤東三面距海各省商民及外洋番估攜資置貨往
　來貿易者甚多而海風飄發不常貨船或有覆溺全頼
　營汛弁兵極力搶救使被溺之人得全軀命落水之物
　不致飄零此國家設立汛防之本意不専在於緝捕盜
賊已也乃沿海不肖之弁兵等利慾薫心貪圖財物毎
於商船失風之時利其所有乘機搶奪而救人之事姑
置不問似此居心行事更甚於盜賊其無恥殘惡已極
豈國家兵弁忍為之事乎如雍正六年八月間有福建
龍溪縣人徐榜貿易西洋行至廣東新寜縣地方遭風
損船廣海寨守備鄧成同兵丁等廵哨至彼撈獲銀錢
私相分取而坐視徐榜等在危困之中不行救䕶此案
現在題叅候審又聞有香山縣澳門番人月旺貿易交
趾於雍正六年十二月在瓊州府㑹同縣邅風損船該
汛百總文秀即駕小船搬運貨物及至登岸止還本人
縀疋銀器數件其餘藏匿不吐地方官現在查追似此
貪殘不法之事廣東福建二省居多而他省沿江濵海
之營汛亦所不免此皆該地方督撫提鎮等不能化導
於平時又不能稽查懲究於事後以致不肖弁兵等但
有圖財貪利之心而無濟困扶危之念也嗣後若有此
等應作何嚴定從重治罪之條使弁兵人等有所畏懼
　儆戒著沿海督撫各抒己見議奏到時九卿㑹同再行
　定議此㫖頒到之時著一面即行出示宣諭弁兵等一
　面定議具奏
　　又奉
上諭向來奉天文職官員僅有俸銀而無俸米今朕欲加
　恩賞給俸米以為養贍之資著該部查議具奏
　　又河道總督嵇曽筠題請將俸滿千總王經文授以
　　守備職銜留工効力奉
上諭王經文著照該督所請准授守備職銜仍管懐河千
　總汛務豫省河營從前原未設有守備之缺著兵部酌
　議添設守備幾缺以為武弁効力河工者上進之階
　　二十三日奉
上諭據明圖奏稱私出匿名揭帖及索詐銀兩之王克能
　等俱應交與刑部拏問凡所管人員若有被上司寃抑
　之處理應赴都察院衙門及該管之處控告今乃違背
　功令私出掲帖此風斷不可長著該部嚴審究擬具奏
　明圖奏摺等件并發
　　二十四日奉
上諭廣東免死盜犯林亞興等二百八名該督疏稱若發
　本籍難保其必無再犯應将精壮者分發各營隨營演
　習俟有名糧陸續驗補其不堪入伍者分發各衙門充
　當水火夫等語朕思此等之人既在本籍干犯立斬之
　條幸遇朕恩許其自首與以改過遷善之路實係曠典
　若仍留於本省地方收入營伍必為同軰所輕賤而伊
　心轉不能自安且其素日熟識之人俱在本省将來亦
　難保必無彼此勾引之弊孔毓珣辦理甚屬錯悮著将
　此等自首之犯分發直𨽻山西山東河南四省交與該
　督撫提鎮等派撥每營一二名令其入伍食糧教導管
　束使其自新其不堪入伍者派以水火夫役差使但念
　伊等遷移他省或攜妻子逺道盤費維艱著動支藩庫
　銀兩每人賞給路費務使足用勿令長途失所孔毓珣
　以己身将離廣東之任遂草率辦理並不細加籌算計
　及久逺又不預先請㫖甚屬不合其賞給各人路費銀
　兩著孔毓珣出資還項
　　二十五日兩江總督范時繹奏報原任沐陽縣知縣
　　傅夢熊虧空錢糧問流發遣揑稱病故潛居沭邑經
　　該縣鄭顯正拏獲奉
上諭該部嚴察議奏傅夢熊託稱病故逃匿多年該地方
　能留心查出甚屬可嘉若各處有司俱能如此實心辦
　事則犯法之人何至漏網倖免該縣知縣鄭顯正著從
　優議敘范時繹亦著議敘具奏
　　二十六日奉
上諭暹羅國王遣使逺來貢獻方物具見悃誠朕念該國
　逺隔海洋進獻方物賫送不易欲酌量裁減以示恩恤
　逺藩之意但此次貢物既已賫送前來難以帶回本國
　著照往例收納其常供土物内有東香安息香袈裟布
　疋等十件在内府無必須應用之處嗣後將此十件免
　其入貢永著為例該部詳悉行文該國王知之
　　二十七日奉
上諭據性桂等具摺奏進瑞繭一幅稱為萬蠶同功織成
　但朕留心體察知養蠶之家有時㳺戯聚衆蠶於磁甕
　之中甕内四傍􁌇澤光潤蠶不能縁而上行面上糊鋪
　一紙其蠶只於紙上盤旋徃來如織衆蠶吐絲紛綸凝結
　久而成片器圓者成圓器方者成方既成之後去其原
　紙宛似人力織成以此推之器小者可成小幅則器之
　大者亦可以成大幅矣今浙江所進似由人工造作該
　督等未喻其故或為所欺亦未可定著再行詳察如果
　係萬蠶同織而成必有確實憑據可驗著明白查奏倘
　由人工造作亦将實情具奏朕毎事必期核實況素性
　不言祥瑞豈可稍渉虚㒺至於進繭之人若果有造作
　情節此不過微末鄉民希冀恩賞非作姦犯科者比不
　必嚴訊以致苦累
　　又大學士等議覆福建廵撫劉世明條奏請将試用
　　人員分派藩臬衙門學習奉
上諭凡在部學習辦事人員毎月給以公費銀二兩其在
　各省藩臬衙門學習人員著該督撫等酌量毎月給以
　三四金為薪水之資於本省公用銀兩内支發朕覽劉
　世明所奏深得造就人材之法近來頗有人言各省督
　撫於試用之員委署印務一年之中屢次更易不能久
　於其任甚屬紛更於吏治無益者此皆傍觀之人不知
　督撫用人之難而為此求全責備之偏論凡為上司者
　果得人地相宜之員豈肯朝更夕改使之席不暇暖乎
　盖因始初見其人言動舉止似屬可用故委之以要缺
　及受事後見其難以勝任故改授以中缺若再不能勝
　任則不得不改為簡缺須知督撫等於試用人員屢行
　更易地方者尚屬留心察吏不肯茍且姑容之上司也
　督撫之委用屬員亦如朕之簡用督撫果得其人亦何
　樂而不使之久於其任倘不得其人安可不速行更換
　使之貽悮地方此用人一定不得已之情理也又如部
　選應用之州縣官亦係新進未曽閲厯之人況必須具
　題而後更換督撫等見其不能勝任若無過犯不便輕
　率叅奏只得姑且容留及至甚不妥協而後更易其間
　貽悮之處較之試用人員之屢行更易不更甚乎至於
　本地縣令等官缺出若候部選之人到任則時日稽遲
　若委本地佐貳官員署印又未必優於試用之人員今
　用觀政學習之法則優劣可分人才易於表見於吏治
　自有禆益候朕多選人員命往直省以備學習著通行
　各省督撫藩臬知之
　　二十八日奉
上諭陜西興安州於康熙四十五年河水泛漲沖塌城垣
　房屋漂沒各案倉糧共六千四百四十餘石曽經鄂海
　以此項糧石皆兵民積蓄之需不便虧缺題請令官紳
　士庶不拘多寡量力捐輸在案但自題請捐補以來聞
　止捐過糧榖七百餘石尚虧欠五千六百餘石未曽補
　足朕思當日公捐之舉本係聼從民便今事厯多年著
　将官紳士庶捐補之舉曉諭停止其興安州應補糧石
　或照陜省現動五分耗羡採買糧石存貯社倉之例令
　該督撫酌量辦理具奏
　　又奉
上諭兵部奏稱武舉在本省學習之後遇有千把總缺出
　即在本省與兵丁一例㧞補朕思武舉等令在本省營
　伍差操學習者取就近本籍之意若即在本省㧞補千
　把總則伊等希冀得缺未免開鑽營倖進之端且該管
　官之秉公㧞補與否亦無從考驗嗣後将隨標差操學
　習之武舉等令該督撫等㸔其材技優嫻曉習營務者
　照年滿千總例送部考驗分發别省遇有千把缺出即
　行補授則人材既可造就而㧞補亦得公平将此永著
　為例
　　又奉
上諭閩省官員養亷之資朕令督撫等籌畫據福建廵撫
　劉世明摺奏閩省九府一州除臺灣耗羡督臣髙其倬
　議給該府各員養亷外其八府一州所有耗羡戥羡及
雜項出息共銀一十六萬九千二百餘兩承辦公務共
應用銀七萬四千七百餘兩其餘九萬三千二百兩分
給各員為養亷之資開具數目陳奏前來朕思閩省自
督撫以至府㕔州縣共九十九員若僅以九萬三千餘
兩分給養亷實不敷用已批令該撫将閩省報出各處
稅課贏餘銀一萬一千三百二十兩又臺灣官荘等項
歸公銀三萬七百三十九兩共銀四萬二千五十九兩
酌量増加各員養亷之資至縣丞以下微員亦令酌給
銀兩以為薪水之費俾大小官員等衣食充裕得以盡
心職守不致絲毫取給於民但劉世明奏摺内稱閩省
有承追無著銀四萬一千餘兩議将各官養亷銀内酌
扣完補等語此議甚屬不合凡屬地方虧空安得有無
著之項不欠在民即欠在官不在前任即在後任若本
官家産盡絶則有分賠之上司若本人已經身故則有
應追之子孫乃督撫大吏等瞻徇情面不肯實心查追
往往以無著二字草率塞責希圖朦混或因一二實在
　無著之案遂将有著者併入其中或因逺年無著之案
　遂将近年者混入其内其間弊端不可枚舉朕治天下
　事事準乎情理若果係實在無著之項該督撫等即當
　確查據實奏聞懇恩豁免今乃以現任官員養亷之資
　而補從前劣員虧空之項天下有此情理乎著閩省督
　撫詳悉確查若有實係無著之項著另行具奏
　　又奉
上諭御史圖巴海奏稱宗室應補用部院司官筆帖式等
　語夫宗室若補用别部院司官筆帖式回堂時不得不
　屈膝禀事除宗人府宗室王公外其他大臣處如何行
　得且朕詢問之下伊舉止恣肆圖巴海乃下五旗王屬
　下之人伊必藐視該管之王不知尊敬始如此條奏圖
　巴海著革職交部嚴加議處
　　二十九日諸王大臣等奏賀滇南慶雲奉
上諭諸王大臣等所奏知道了朕思雲霞之氣時結時散
　今慶雲屢見於滇南地方自因該省大臣官弁兵民有
　　感格
上天之處始蒙錫此嘉徴以示恩奨但
天象之災祥由於人心之敬肆㨗於影響呼吸可通朕毎承
天貺益深䖍惕夙夜靡寜惟冀滇省官民愈加黽勉始終一
　　致以仰答
上天垂象之鴻恩
　
　
　
　
　
　
　
　
　
　世宗憲皇帝上諭内閣卷八十三
　欽定四庫全書
世宗憲皇帝上諭内閣卷八十四
　　雍正七年閏七月
上諭四十道
　　初一日
諭大學士九卿等易經云立天之道曰隂與陽立地之道
　曰柔與剛立人之道曰仁與義仁義雖分而其理則一
　天下之人但知仁主於慈義主於㫁仁主於寛義主於
　嚴以為仁義各有其用而不知其相資相濟而不可須
　臾離也盖有仁而無義則其所謂慈與寛者亦婦人之
　仁耳豈得謂之仁乎且不但不得謂之仁並有害於仁
　以其姑息之愛不合於事理當然之則也孔子曰惟仁
　者能好人能惡人盖其所好所惡必合於事理之宜而
　後天下享仁人之福所謂殺一人以安千萬人義之至
　正所以為仁之至也即如翦除盜賊義也然盜賊既除
　則良善得寜豈非仁乎懲創兇頑義也然兇頑既懲善
　者益勉於善而不善者且相率而遷於善豈非仁乎其
　餘互相為用之處皆可以此𩔖推其分仁與義為二而
　不能融㑹貫通者則見理不透之故也
　　初二日奉
上諭凡外任文武官員因公詿誤革職者朕恐其人材尚
　屬可用而罷黜之由乃限於定例不忍使之廢棄終身
　是以格外施恩於部議革職之時往往酌量降㫖令其
　交代後該上司出具考語送部引見此朕愛惜人材體
　恤下情之意惟是外官在任叅罰之案常多毎有先經
　革職奉㫖來京引見之員陸續又有别案革職者此等
　官員著交部查明若續叅之案情罪重於前案非係因
　公詿誤則不應帶領引見若後案仍係因公詿誤與初
　叅革職之案情罪相同仍著帶領引見於摺奏内将該
　員共有處分㡬案之處聲明候㫖
　　又奉
上諭湖南布政使趙城為人謹慎小心但自蒞任以來未
　見有實在禆益地方之處今年各處雨澤調匀惟聞湖
　南夏月民間望雨甚切昨趙城具摺奏事並未言及但
　稱湖南風俗澆漓請於省城建立書院教以進退威儀
　以為化導人心之政夫湖南一省士民甚衆道里甚廣
　豈一二書院便能化導轉移者且趙城自翰林出身厯
　官多年至於藩司大員之職而伊奏摺自稱迂腐書生
　觀其所奏之事不能探本窮源切求民務而陳奏之詞
　又不得體則其識見之卑淺無能可知趙城不稱布政
　使之任著調來京以應補之京堂員缺請㫖補用署江
　西廵撫内閣學士張坦麟毎事瑣屑不知大體不稱廵
　撫之任著調回衙門辦事
　　初三日奉
上諭訓練營伍之道必技藝精熟方有濟於實用聞直𨽻
　地方營汛中鎗手演習時止放空鎗從未装入鉛子打
　把一次似此則信手髙低漫無準則何由純熟而成必
　中之技直𨽻㡬處如此則通省可知直𨽻一省如此則
　　外省可知嗣後著通行直省督撫提鎮等轉飭所屬於
　　練習火器之時用鉛子打把演熟準頭則火器皆成利
　　用於營伍實有禆益
　　　初五日鑲黄旗都統三泰等題叅領催巴勒偷闗俸
　　　米驍騎校色爾圖堅供不曽分用應將色爾圖革職
　　　拏問奉
　上諭爾等奏請將色爾圖革退驍騎校拏問等語爾等並
　　不盡心辦事詳究事體根源以領催巴勒一人供出之
　　詞即將色爾圖革退拏問色爾圖以為既已革職若不
　　承認必致刑訊只得勉強承認似此潦草結案必有無
　　辜受屈等情况米又非細小之物偷出之時僱何人車
　　載賣與何舖與色爾圖何處私分何人看見必有見証
　　爾等將此情由將領催巴勒再加詳審定擬具奏
　　　初七日奉
　上諭恭查
陵寝祭祀需用黍稷菓菜是以設立園頭莊頭給與地𤱔俾
　　其種植灌溉按時供辦康熈三年
聖祖仁皇帝於
孝陵設立莊頭園頭共給地四百一十晌至康熙三十九年
　　又增給地一百五十三晌據禮臣查奏此二項地畝已
　　足供辦祭品朕伏念
陵寝祀禮闗係重大所需時獻品物必承辦之人充實豐裕
　　然後嘉榖珍蔬繁茂鮮潔庶可展孝思而逹誠敬今欲
　　加増地畝若干賞給莊頭園頭使之供應饒裕著
三陵總管大臣詳悉查議到日交與該部議奏
　　　又奉
　上諭副都統尚承恩将伊開户奴僕之事繕摺具奏朕勤
　　理政務乃為天下國家之大一日二日萬㡬豈有代尚
　　承恩料理家務私事之理伊欲告理家務自有該旗該
　　部乃不於應告之處呈訴身為大臣竟将私事希圖徼
　　幸冐昧陳奏甚屬不合著将尚承恩交與該部嚴加察
　　議具奏
　　又奉
上諭從前王璣叅劾松江府知府張文英一味怠玩諸事
　推諉比時王璣徇私屈法之處尚未敗露是以降㫖将
　張文英嚴加議處今既知王璣蒞任以來徇私負公之
　處甚多則其所叅屬員必不盡出於公當此案朕心實
　甚疑之即如叅奏張文英運米赴閩視同膜外等語查
　運閩之米次第妥協運到並未遲悮該知府若視為膜
　外係何員辦理此事也又如叅奏張文英承辦銅觔領
　價遲延等語若張文英係不肖之員欲思染指則領銀
　惟恐不速何至以遲延被叅且銅觔現在辦理将來有
　悮與否尚在未定亦不應預行叅處前王璣趙向奎派
　員分查州縣錢糧即将王掞之門生派委太倉州則其
　瞻徇情面以私廢公可知此次之叅奏張文英未必不
　因嗔怒張文英有掣肘之處而欲去其官也著范時繹
　尹繼善彭維新将張文英居官如何及運米辦銅之處
　秉公確查若王璣所叅是虚著将張文英仍留松江府
　知府之任或王璣挾私妄奏或聼趙向奎詳揭之處一
　併嚴加審擬具奏
　　又奉
上諭古州等處生苖盤踞於黔楚粤三省接壤之間自古
　未通王化時為居民行旅之患總督鄂爾㤗籌畫調度
　悉合機宜張廣泗經理有方蘇大有奮勇宣力俾各種
　生苖咸霑聲教地方寜謐諸事已竣甚屬可嘉鄂爾㤗
　等及在事文武官並從優議敘
　　初八日奉
上諭駐藏兵丁其家口在家著照出征兵丁之例給與坐
　糧以為養贍之資若其家有喜䘮事件亦照出征兵丁
　例賞給銀兩
　　又署直𨽻總督唐執玉題報蘇州衛漕船遭風沉溺
　　奉
上諭前據倉場侍郎岳爾岱等奏報糧船被風情由比即
　降㫖令倉場侍郎等查明加恩賑恤又毎船賞銀五十
　兩濟其困乏其損壊船隻漂失米石之處俱免其賠補
　水濕之米亦准交收此所報被水糧船俱著照從前諭
　㫖行
　　初十日奉
上諭魏廷珍前因奏本誤用題本被通政司叅劾朕令其
　明白回奏今回奏前來應用題本又復誤用奏本通政
　司又行題叅似此有意舛錯屢被叅劾實不可解若魏
　廷珍之意以為不當分别題本奏本伊係大臣便應據
　實陳奏将舊例更改何必故意如此此雖無闗於民生
　之大端然儀節所闗封疆大臣以屢誤被叅亦甚非體
　著魏廷珍再行明白回奏
　　又
召入知府耿覲謨等奉
上諭知府一官承上接下以察吏安民為要務督撫統轄
　全省地方遼濶屬官多至百數十員察核賢否自難人
　人確當所頼者汝等府道耳一府所屬其多者不過十
餘州縣耳目易於周知如能與督撫同心協力則舉劾
悉當吏治自然肅清但不得背公違理迎合督撫之意
如屬員果賢督撫或有苛求爾等須捨自已功名竭力
保全之不可捜求詳揭若係不肖之員雖督撫宻露庇
䕶之意亦不可委曲順從盖此等劣員貽悮地方即此
時順從督撫曲為徇庇将來倘被新任督撫題叅徒然
貽累已身若秉公察吏獲罪上司即被叅劾至於降革
朕調來引見面加詢問如果情真理當必将誤叅之上
司嚴加處分也在汝等何害乎至秉公持正之督撫爾
等又不得與所屬人員通同欺詐朦蔽譬如督撫與朕
必能一徳一心方可整官方而清吏治若各懐欺隠之
心朕亦難於辦理矣從來人才難得朕欲爾等察吏並
非苛刻捜索細事以叅劾詳揭為能如屬員之過出於
無心情有可恕務必盡心教訓冀其悛改如仍蹈前轍
然後叅揭方不至於屈抑人才爾等皆有志上進之人
若能協同督撫報効國家撫綏百姓将來陞授大員時
自有賢能屬員來相贊助也汝等今日若以欺㒺上司
為事他日亦必受屬員之累此實報應自然之理古語
云使天下無一夫不獲其所實非人力不能之事如一
府之大或一人之力不能周到若一州縣得一好官則
一方百姓自受其福庇矣推之天下州縣各得其人豈
非匹夫匹婦各得其所之明驗乎所以治天下之道惟
在察吏一事再近來外官多有視督撫之行事以為進
退者如遇田文鏡鄂爾㤗李衛此等才守兼優不徇情
面不避嫌怨之督撫即踴躍向前若遇中等督撫則凡
事因循觀望不肯盡心殊非臣子竭誠供職之道爾等
總宜改除陋習勉盡職守以圖上進今耿覲謨陳沆蘇
本潔以同知知縣經督撫保題引見補授知府者董文
偉係革職知縣經岳鍾琪保舉引見越格補授知府者
爾等若不公忠勤慎報効盡職不惟深負朕恩且有何
顔面以對保舉之人而忍貽累於知己之上司耶爾等
赴任務期夙夜凛遵毋負朕諄切訓誨之至意
　　十一日奉
上諭厯年各省貢監等赴部考職不過得一空銜在本人
　無選用之期在國家無引見之例是以伊等相沿陋習
　託人代考習以為常朕深知其弊曽經降㫖申飭而此
　風仍未止息前年於考試後特令通行引見一則欲察
　其真假如何一則欲廣收人材於稠人之中以備州縣
　佐貳之用不使至於遺棄也比時應試者一千二百餘
　人而報名引見者僅二百人朕就其中舉止從容應對
　明白者㧞取數十人交與吏部陸續選用及後再加訪
　察此等引見得官之人仍有代人考試並代人引見者
　可謂愍不畏法之徒矣因思若逐一嚴查或致生事擾
　累於是特頒諭㫖令本人自行出首酌量免其重罪並
　令從前代考得官者亦准自首此格外矜全之恩也年
　來各省督撫具題前來凡自首託人代考而得官實由
　於捐納者朕俱開恩免其議處近聞外省地方官不問
　其人之得官與否概将厯年考職之人加以盤詰逼令
自首甚至胥吏鄉約逐户嚴查地棍讐家挾私訐告種
種紛擾多生事端此則有司奉行不善之所致也朕㫖
原言代考得官者而今則並及逺年止得空銜之人朕
㫖原令本人自首而今則添官吏嚴查苛索之弊著該
部行文各省通行曉諭凡考職人員止得空銜未曽得
官者其自行出首與否聼本人之意若得官之人應行
自首而隠匿不首者别經發覺自有國法再者前因纂
修一統志書内載本朝名宦鄉賢孝子節婦一應事實
行令詳悉查報以備纂修該地方有司自應確查紀載
採訪鄉評據實秉公咨送書館以彰直道今聞外省郡
縣中竟有胥吏作奸借端生事向本家查取事實髙下
其手希圖財賄者似此則有力者必致濫竊褒揚而無
力者往往不能表見何以副國家彰善旌賢之典著各
省督撫等通行嚴禁倘有仍蹈故轍者将該地方官即
行查叅
　又奉
上諭朕見近來官員等彼此互揭之案甚多如上官揭報
　屬員而屬員隨即列欵揭告上官知縣揭報教官而教
　官隨即列欵揭報知縣似此等者若果出於公道則何
　不控告於未揭之前而乃報復於既揭之後其為挾讐
　反噬情弊顯然但其中或有探知上官欲行揭報而先
　行詳揭者亦有逆料下屬必行揭報而先發制人者其
　情偽虛實種種不一總在督撫等悉心詳察秉公審理
　從庚戌年為始若有挾私互揭之案其所揭欵蹟件件
　審實非虛則照定例歸結倘數欵之中有一欵審虛仍
　照誣告律治罪若件件皆虚則将挾私互揭之人嚴加
　治罪文武官員一體遵行著該部預行曉諭咸使聞知
　　又奉
上諭八旗内覺羅佐領或有或無向未畫一今既将下五
　旗覺羅佐領由各該王屬下撤出作為公中佐領朕意
　均派八旗方為妥協前者宗人府設立宗學祗令教習
　宗室尚未及於覺羅覺羅人衆今若一概歸併宗學敎
　者勢難遍及應毎旗各立一衙門管轄覺羅或王或公
　派委一員統理令其於各該旗覺羅内揀選老成練逹
　品行端方者一二人分管即於該旗衙門之傍各設一
　學除情願在家學習者外擇其可敎之人令其讀書學
　射滿漢兼習所派出之管轄人員不時訓誨稽察如内
　有行止不端不知守法安分者即回明宗人府王等令
　在該旗衙門居住學習禁止出門俟其改行遷善之後
　再回明宗人府王等聼許出門年底彚疏具題如此則
　於覺羅少年子弟大有禆益而人人皆可成就著宗人
　府王公等㑹同滿洲大學士六部尚書詳悉議奏
　　十二日奉
上諭各省解部錢糧及各項物件俱有批迴向例解官於
　各部掣批之後即将所掣批廻赴科掛號原無六道掛
　號之例盖既經各部查核其數目又經各科查驗其遲
　速則事已完備矣乃近年泥於科道一體稽查之説因
　於六科掛號之後又赴御史衙門掛號致令解官多候
　時日且開不肖書役需索之端於事件甚屬無益嗣後
　著將六道掛號之處概行停止
　　又
諭大學士等各省解送錢糧差委雜職領解此等㣲末之
　員功名甚輕或有中途盜隠揑報刧失者再失鞘銀兩
　令地方文武官均賠亦未允協爾等查議具奏
　　十三日奉
上諭從前賞賜各省駐防兵丁銀兩原令該將軍副都統
　等公同設法生息以為兵丁喜喪事需用之費所降諭
　㫖甚明今呉納哈等乃將此項銀兩借給兵丁生息是
　以兵丁所出利銀賞給兵丁甚非朕恩賞之意呉納哈
　等辦理此事殊屬悖謬著照從前諭㫖遵行伊違背諭
　㫖不能誠心體朕恩恤兵丁之意祇圖簡便易於料理
　不敬謹從事著該部嚴察議奏
　　十四日鑲黄旗都統㑹同刑部審明驍騎校色爾圖
　　於偷關俸米案内並無分肥入已但不曽查明應交
　　該部議處奉
上諭依議此事朕若不降㫖令其再加詳審即照伊等所
　奏将色爾圖革職交部審訊必致畏刑承認豈不寃抑
　旗下大臣辦事朕何等訓誨乃仍復草率錯謬至此三
　㤗奉差他出且辦理旗下事務未久不必交部副都統
　諾穆柱延福著交該部嚴加議處具奏
　　十五日奉
上諭朱閑聖盤驗火藥鉛子以致失火凡官員前後交代
　從未有盤查火藥之例今朱閑聖盤驗火藥鉛子其不
　能謹慎之過尚小而有意苛刻前任之人甚屬不合但
　署督查郎阿曽具摺奏稱朱閑聖居官尚好請仍留任
　著降一級從寛留任
　　十七日奉
上諭凡八旗虧空未完之項大約拖欠官庫公庫銀兩居
　多若概行治罪則人員甚衆若概從寛典則其中亦有
　虧空甚多情罪較重者國法所在難以姑貸從前因八
　旗清查黄册内有實在力不能完者曽從寛以枷責結
　案今刑部毎照此例定議並未分晰情罪之輕重虧項
　之多寡未為允協著大學士㑹同刑部大臣分别酌議
　定例具奏
　　又奉
上諭宗人府府丞蔡嵩奏摺内稱王子為王爺伊由翰林
　厯任中外服官多年從古來曽有在君前奏對稱呼王
　爺之文理乎伊豈不知朝廷禮法乃朕降㫖詢問而伊
　奏稱臣實愚昧不知國體朕又問國體爾既不知是将
　大清政務視若膜外矣伊即應諾是是復問數次皆然
　毫無畏懼認過之意如此妄誕放肆實為可駭著革職
　拏交刑部嚴審定擬具奏
　　十八日奉
上諭科道乃朝廷耳目之官専以進言為職朕令其于露
　章之外復行宻奏者盖欲其時進讜言匡朕之不逮有
　益於吏治民生也既係宻奏則當加意謹慎不謀於人
不洩於外方無忝於事君之義而不愧言官之任乃近
見科道等之宻奏並無直言規諫及有益於吏治民生
之處而沽名邀譽之習仍然未除如科臣邱尚志宻奏
崇文門飯銀一事公然露洩於外而御史李元直於未
行宻奏之先遍訪他人宻奏之事而後入奏是皆不知
其出於何心夫言官進言之意不過欲見諸施行也今
邱尚志所奏朕已降宻㫖准行矣而彼仍然露洩於衆
是彼進言之意專為一己之名並非為國家之事也既
欲以國家之事沽一己之名則何不見之於露章而乃
隠之於宻摺乎邱尚志於陳奏之事不肯慎宻李元直
察訪他人宻奏之事而又揑造附㑹之言此即朋比黨
援作威作福之漸也本應嚴加根究以儆澆風姑念二
人尚係初犯将邱尚志罰俸一年李元直罰俸三年以
示薄懲嗣後倘有宻奏之事朕未将本人姓名發出而
本人自行露洩或私自存稿者一經發覺朕必嚴行究
訊重治其罪
　　又奉
上諭滿洲准入武場考試原為造就人材起見伊等中式
　武舉正宜䇿勵再試進士如有材藝出衆朕即挑選侍
　衛加恩擢用今滿洲中式武舉後例以門千搃補用未
　免小就即将來陞補守備若係廵捕營尚可就近學習
　倘陞用外省恐伊等未諳外省營務不甚相宜嗣後滿
　洲由武舉補用之門千總併武進士或以京營守備用
　或以本旗䕶軍校驍騎校等缺用並将作何陞轉及再
　應以何項補用之處該部詳議具奏
　　二十日奉
上諭蔡嵩係年久翰林朕御極之初見其年齒已髙為人
　似覺老成特加恩用為雲南學政其在任内所奏事件
　尚屬明白朕屢加遷擢適因湖北按察使員缺需人朕
　意以伊或能辦理地方之事因降㫖将伊補授隨有大
　臣等奏其才短不勝兩司之任者於是調回以京堂補
　用及來京進見朕觀其人果不稱外任之職而居官尚
無過愆仍加恩授以宗人府府丞三品之顯秩所以待
之者不為不厚矣而伊進見之時並無感恩之意似以
不得外任怨望於心且其神色常若沉湎於酒者昨於
輪班條陳摺内稱宗人府王為王爺朕面詰之曰在朕
前奏事乃稱王為王爺有是理乎伊對曰臣昏憒不知
國體朕詰之曰爾為翰林多年且厯任内外至於大臣
此等禮數尚且不知豈非於大清國之事務全不闗心
乎伊連稱是是朕又詰之曰爾於大清國之事務全不
闗心此語爾敢於承受乎伊又連稱是是彼時廷臣同
進見者數十人在旁聞之無不駭然驚異朕見其神氣
昏亂言詞顛倒以為此必居心不良鬼神為之播㺯其
平日必有誹謗悖逆之詞如吕留良查嗣庭汪景祺等
之見於記載者因令革職拏問捜查其寓中筆札及查
出進呈朕一一檢閲其中世俗請託私交則有之並無
誹謗悖逆之語但字蹟中言飲酒之處甚多可見其平
日沉湎於此以致昏憒也朕竟一時錯看著将蔡嵩免
　　其究問仍給與原品令其休致在八旗志書館與李紱
　　等一同修書効力並将朕錯看之處宣諭衆人知之
　　　二十一日奉
　上諭昨朕查閲蔡嵩寓中筆札見有舉人顧成天詠皇城
　　草詩一首寄情寓意似有查嗣庭吕留良諸人感憤譏
　　刺之心因命人詢問蔡嵩平日顧成天有無詩文著作
　　於是續查出顧成天所刻詩一册中有
聖祖仁皇帝輓辭六章詞意悲切朕覽之凄然墮淚彼以未
　　登仕籍之人而懐感恩戴徳之誠悃則其秉性善良居
　　心忠厚可知其皇城草一詩乃别有所寄託為不如己
　　意之人而作也著行文江南督撫将顧成天送京引見
　　朕有録用之處
　　　又奉
　上諭凡州縣官新舊交代如錢糧倉穀驛馬等項自應據
　　實查盤秉公授受在上司不得徇庇前官抑勒交代在
　　後官不得留難前任挾詐行私斯於理為至當於法為
得平即以倉榖驛馬二事言之若果米穀紅朽糠粃不
堪接任官自當據實揭報但聞有刻薄之人恣意苛索
於搧颺之時髙下其手好米亦有虧折以致前任之官
畏其搧颺勉強議幫銀兩而後得以交代離任如驛馬
若果疲瘦不能應差自應退還前官著落賠補又聞有
故意勒掯者将好馬退回強令前官毎馬交銀十二三
兩及交明馬價又託言需馬應差甚急以四五兩之價
賤買其原馬以應差而将餘銀入己此等惡習各省州
縣官毎嘗有之朕曾經訪聞即督撫大臣亦有以此入
告請定例通行嚴禁者朕思前後交盤乃國家政治之
所闗亦本人考成之所係如果前任之人事事清楚豈
後任者皆屬無良之人而好為刻覈之事今接任之干
係既重而又不令其舒展盤查則巧婦不能為無米之
炊也况不肖之員往往於将近離任之時百計侵蝕扣
剋以貽後人之累則其過又不在接任之員矣是以前
後之間寛嚴之際難以一概而論亦難以法律相繩惟
　在督撫大吏等於未交代之先推誠訓誡正交代之際
　留心察訪既交代之後體其情理即此可知屬員之立
　志為人矣若過在前任則叅處前任過在後任則叅處
　後任不存成見不渉偏徇耳目能周賞罰悉當則吏治
　事事可望肅清豈止交代之間不致滋弊耶至於訓誡
　屬員又當動以天良曉以利害倘前官欲貽累於後人
　後官欲苛求於前任是皆損人利己假公濟私目前之
　獲利有限暗中之造罪無窮天道好還國法具在恐究
　不能免於貪刻之報著将此通行曉諭各省大小官員
　知之
　　又吏部議覆御史閻綋璽條奏外官迴避各欵奉
上諭此本内師生迴避一條在京部院官員自可不必至
　於外官似當酌量定議以免瞻徇陋習九卿等議稱主
　考取中人數甚多若概令迴避則恐更換紛紜此論固
　是然條奏所言亦有闗於吏治朕意欲斟酌定例如知
　府與縣令最為親切若係師生自應迴避况同在一省
之中此府所屬之縣調補他府亦屬省便若司道等官
其屬下有誼闗師生者令其申明督撫存案督撫等官
其屬下有誼闗師生者令其報部存案日後有所舉劾
司道即於文内聲明督撫即於本内聲明如此則師生
之分按籍可稽公私之間易於考核矣大凡師生中固
有情意最親者亦有齟齬不合者若不将師生之分顯
然指出則未免以為可以隠瞞而有假公濟私之弊於
平日情意親宻者則逾格汲引薦揚而於素不相合者
又或過為叅劾以博公正之譽且使旁觀者易起猜疑
之心或造為誣衊之語而督撫大吏之過於謹守者轉
因避嫌瞻顧而失公平課吏之道以致賢才有所掩抑
亦未可定今司道則申詳督撫督撫則報部存案師生
之誼顯然指出無所掩藏何所容其回䕶倘其中有徇
私廢公舉劾失當者定以處分用示懲儆凡現任官員
及将來陸續到任之員俱照此例行倘有隠匿不報者
察出嚴加議處朕意如此其是否可行或有另應斟酌
　之處著九卿再行詳悉定議具奏
　　二十二日奉
上諭凡㑹議㑹審之期九卿因有他務不能到班者仍照
　例行文知㑹主稿衙門嗣後著派滿漢御史二員将有
　事不到之九卿登記檔案以備日後查考不必叅奏至
　於宗人府府丞太常寺太僕寺光禄寺等衙門正卿少
　卿定例既不在九卿之列若令一同㑹議亦屬紛更但
　伊等官階遷轉即可入九卿之班亦宜留心練習兵刑
　錢榖之事嗣後凡遇九卿㑹議㑹審秋審之時宗人府
　府丞及太常寺太僕寺光禄寺之正卿少卿等俱著在
　旁觀聼使之與聞但不得叅預議論亦不必列名畫題
　倘九卿所議未當或伊等另有所見准其具摺宻奏
　　二十四日奉
上諭朕耕耤之初雍正二年三年耤田所産嘉禾一莖四
　五穗者實係瑞榖後來府尹等所進十餘穗及今所進
　二十四穗者乃本來多穗之榖名曰龍爪榖當日播種
　時不應将此榖種攙入其中著該府尹等知之嗣後不
　可被小人愚詐
　　又奉
上諭凡逺省烟瘴地方文武官員之缺例将本省熟悉風
　土之人調補朕思烟瘴地方大半係邊逺簡僻之缺若
　概行調補不令陞補未免強幹之員轉駐簡僻之所止
　圖挨俸無所表見而才具可用有志上進之人或生茍
　且因循之念亦未可定嗣後凡遇烟瘴地方文武官員
　缺出向例調補者著該撫提鎮等於屬員内秉公酌量
　若有可以題陞之員即具題請㫖陞授若係應調之員
　仍照舊調補陞調兼行不拘一格總期人地相宜材職
　相當以副朕鼔舞裁成之至意倘有應行調補之人不
　願前往而該管上司聼其規避者或有不應題陞之人
　而該管上司徇情題陞者經朕察出定行從重議處
　　二十五日奉
上諭凡由舉人考試補用之筆帖式俱准其與舉人一體
　㑹試其由貢監考試補用之筆帖式亦准於考試繙譯
　舉人時一同考試皆所以廣育人材使之各有所成就
　也至於由貢監生員考試之小京官筆帖式等員其中
　未必無通曉舉業文藝之人若因其已經出仕遂不得
　與於鄉試則彼平日之所學莫由表見亦屬可惜著通
　行八旗凡由貢監生員考取之小京官筆帖式内若有
　願就鄉試者俱准其與舉子等一同入場考試使片善
　寸長不致遺棄以副國家教飬人材之典
　　二十六日奉
上諭張廷煌在丹徒縣任内既有督催承追等九十餘案
　之多何以王璣将伊調補鹽城且鹽城又係沿海之缺
　並非簡僻之地所奏自相矛盾明係張廷煌欲脱離丹
　徒多案之叅罰鑽營請託而王璣曲意徇庇故以調簡
　為名巧令更換也王璣於此案有無情弊著范時繹尹
　繼善彭維新詳查具奏張廷煌著仍留丹徒之任将未
　完各案令其清結倘伊實不勝繁劇之任或有請託王
　璣之處著范時繹等據實叅奏
　　又奉
上諭張大金棍因伊弟張二金棍為盜被獲監禁在獄伊
　起意為首糾約多人打入桃源縣監将張二金棍刼出
　并打傷更夫禁卒人等似此藐法横行其罪較強盜有
　加查律内強盜打刼牢獄聚至百人以上者斬決梟示
　凡用強刼奪在監在途罪囚者不分首從皆斬監候夫
　刼奪平人之財物尚擬立決而刼奪監禁之盜犯轉擬
　監候此係律條未協之處凡為首之盜犯俱係即行正
　法則為首刼獄之人不應從輕著九卿詳確定議具奏
　　又奉
上諭各州縣之設立常平倉積貯米榖原以備地方一時
　緩急之需所闗甚重朕為此備極焦勞多方籌畫務期
　倉儲有備旱潦無虞年來所頒諭㫖亦深切著明矣夫
　收貯米穀必須倉厫堅固始可為經久之計是以從前
　降㫖将倉厫之完整與否一併入於交盤之内以為州
　縣官之考成今聞各省之中偏僻之邑竟有向來本無
　倉厫而有司茍且因循不行詳請督撫藩司等亦漫不
　查察致将養民備荒之具或寄頓於寺廟或借放於紳
　士富户之家而霉爛虧折生事滋擾之弊多由此起大
　非朕慎重民儲之意凡各省未有倉厫之州縣著督撫
　詳悉查明商酌即行建造其造倉之費或動用正項錢
　糧或支給存公銀兩著該督撫酌量本地情形悉心定
　議具奏
　　又户部奏司官心揆接奉
上諭遺漏行文請交部議處臣等失察請一併交部議處
　　奉
上諭心揆著交部嚴察議奏怡親王張廷玉蒋廷錫三人
　日日協贊朕躬辦理庶務事件繁冗片刻無暇安能查
　及衙門行文等事不必交部其他堂官著交部察議各
　部院衙門若有應行文事件而從前似此遺漏者俱著
　堂司官詳細查明自行檢舉即補行文免其處分倘此
　時仍不悉心查出或隠匿不舉日後發覺定行從重治
　罪
　　二十九日奉
上諭各省州縣官冐銷恩賞老民老婦銀兩朕不嚴查治
　罪許其自首並不加以處分此實格外之恩也凡冐銷
　之官員等自應愧恥感激據實首報踴躍完納以贖從
　前欺公侵帑之罪乃年來自首者雖多而完補者往往
　延挨觀望稽遲時日則是伊等自首之時不過希圖免
　罪及至僥倖免罪之後遂置國帑於不問仍是侵盜之
　故習矣著各省督撫詳悉查明凡從前自首者於此次
　奉㫖之日定以半年之限令其照數全完倘再逾限不
　完現任者則革職嚴追革任者則治以冐銷之罪其中
　若有身故者亦照此限於其家屬名下著追如果人亡
　産絶則於限内取具地方官印結具題於失察之上司
　名下勒限分賠其以後有續行自首者俱照此例行
　　又奉
上諭各省㧞貢聞已陸續來京伊等既不能應本省之鄉
　試則當准其應試北闈俾得觀光盛典凡㧞貢之有貢
　單者俱著該部咨送順天府令其應試再修書各館内
　從前有外省生員在館効力者若情願入場考試著取
　同鄉京官印結保送順天府亦准入場
　　又奉
上諭聞直𨽻地方有寄荘寄糧之弊往往地寄此處糧寄
　他處相隔百餘里或數百餘里之逺即如宣化府懐安
　一縣有人地俱在懐安而寄糧於宣化萬全者有人地
　俱在宣化萬全而寄糧於懐安者更有現在懐安納糧
　而寄地於順天府之寳坻豐潤三河相隔五百餘里者
　在徴糧者則鞭長莫及而寄地者則彼此無闗脱漏欺
　隠之弊勢所不免地方有司實難稽察催徵朕之所聞
　如此著直𨽻總督詳細確查若果有此等應作何更正
　改𨽻之法著該督悉心妥議具奏再直省如有似此寄
　荘寄糧者著該督撫亦詳查酌量定議具奏
　
　
　
　
　
　
　
　
　
　
　
　
　
　
　
世宗憲皇帝上諭内閣卷八十四
　欽定四庫全書
世宗憲皇帝上諭内閣卷八十五
　　雍正七年八月
上諭二十八道
　　初一日奉
上諭朕常令奉差在外之臣工有所見聞據實陳奏昨有
　人奏稱江南吏治平常即如徴收漕糧多加使費耗米
　又如稅銀之侵蝕石塘之傾圮該上司悉置之不問凡
　為督撫者受朕封疆之寄委任甚重訓誨甚殷理宜殫
　力盡心安民察吏以副恩遇乃江南吏治廢弛若此以
　鄰省比較則迥然不同江南督撫何能免曠職負恩之
　咎著将奏摺抄録發與伊等閲看不識伊等聞外間輿
　論如此亦自知愧恥否
　　初二日奉
上諭陳天培原任崇明總兵官平日熟悉水師前因浙江
　提督員缺需人是以将伊補授伊到任後所奏事件俱
　不甚妥協昨又被江南總督范時繹以違禁多買硝磺
　題叅現在解任質審今覽陳天培所奏辦理賞給兵丁
　生息銀兩一事甚屬錯謬朕之恩賞銀兩原令該提督
　等公同設法料理營運生息以濟兵丁等吉凶緩急之
　需並非取兵丁之利息以為賞恤也前降諭㫖甚明陳
　天培不肯遵奉辦理祗圖簡便以䣃己責而不計兵丁
　之得實惠與否則其平日居官辦事糊塗草率可知著
　将陳天培奏摺發與新任提督尚瀠閲看其借給兵丁
　銀兩著陳天培一一歸還交與尚瀠另行料理倘借給
　銀兩内兵丁有不能清還者著陳天培照數賠補
　　又奉
上諭凡兵丁等承應官差飬贍家口專於糧餉是頼此外
　别無資生之處乃有射利之舖户土豪人等交結隊目
　廣放營債以取重利而孟浪之兵丁墮其術中借銀到
　手隨意花費及至領餉之時不足以飽債主之谿壑此
　實兵丁等暗中耗費以致窘乏之由也向來旗人有放
　印子錢各色等弊今嚴禁之後兵丁漸覺從容著通行
　各省文武官員出示曉諭嗣後不許舖户土豪人等再
　放營債如有違者從重治罪其從前已經借給者著清
　還本銀不許收取利息将此懲債主之貪心以杜暗蝕
　兵粮之患其營伍兵丁彼此借貸者除朋情緩急通融
　外若有放債圖利剥削同軰者著該管官稽查嚴禁倘
　違禁不遵一經發覺将該管官一併議處
　　初四日奉
上諭佐領係四品副佐領未定品級今著定為五品准用
　五品頂帶仍照本身職銜食俸再佐領係大員兼管者
　居多向來佐領若有罰俸之案即照該員本身職銜定
　議似屬太過嗣後若兼管佐領之員在佐領任内有罰
　俸之案著照佐領品級罰俸永著為例
　　初五日福建廵撫劉世明奏報彛船被風奉
上諭吕宋被風彛船既已開往廣東佛山著廣東督撫查
　照給與口糧加意撫恤聼其候風回國嗣後凡有外國
　船隻遭風飄入内地者俱著該地方官查明縁由悉心
　照料動支公項給與口糧修補船隻俾得安全回其本
　國以副朕恩恤逺人之至意
　　初七日奉
上諭各省毎科考試武舉例用該省廵撫為主考官其閲
　看文字則用屬下舉人進士出身之同知州縣等為同
　考官朕思各省廵撫多有平日未曽學習騎射技勇者
　忽司衡鑑之任何以評定舉子外場之優劣從今科為
　始各省廵撫考試武舉時著就近省城之提督總兵一
　員同考外場秉公㧞取務令得人以光大典若提鎮駐
　劄路逺或因公他出則令總督或提鎮派委副将一員
　代之
　　初八日奉
上諭刑部奏稱越獄之犯半年内自首供出同夥盡行拏
　獲者准減罪一等等語凡犯人越獄皆於本罪之外加
　倍治罪此所議減罪一等者即減其本罪乎抑減其加
　　倍之罪乎本内未曽聲明将來難於奉行至於供出同
　　夥盡行拏獲則與以減等倘案内本無同夥只有一人
　　越獄於限内自首又何以處之若自首而即減其本罪
　　是因越獄而得利轉開越獄之端将見犯者愈衆矣又
　　如供出同夥盡行拏獲減罪一等倘同夥多人内有一
　　二人未獲又不得邀減等之恩亦非平情之論著再加
　　詳議具奏
　　　初九日奉
　上諭向來
三陵俸工米石皆係截留漕米支給自康熈五十年漕米不
　　敷經直撫題請将不敷之米毎石給銀一兩令遵化薊
　　州豐潤三州縣採買支放州縣委之吏胥遂至吏胥串
　　通兵役折銀代米私相授受雖經降㫖嚴禁恐此弊未
　　能盡除而州縣之運送本色者車脚之費不無賠墊且
　　領銀採買或值米貴之時一時難以購辦官員兵役未
　　免守候時日是折銀採買於官兵均屬未便著總理
三陵事務尚崇􁃞将
三陵官員太監兵役毎年需給俸工米石分晰白米若干稄
　　米若干粟米若干預行造册咨報户部户部行知倉場
　　預行照數截留分貯遵化薊州豐潤三州縣於庚戌年
　　為始所有俸工米石均以本色給發如此則更無不敷
　　之米
陵寝員役不至守候待支胥吏兵丁可免串通折價之弊而
　　州縣亦無賠墊脚價之累矣該部即遵諭行
　　　初十日刑部彚題本内鑲黄旗漢軍都統石文焻咨
　　　送原任泗州知州范時習之子范宏俊歸旗遲延照
　　　例枷責一案奏
　上諭嗣後歸旗人員有逾限逗遛在外應行枷號者著按
　　其逗遛年月之多寡以為枷號之期若逗遛一年即枷
　　號一年照此計算倘另有生事犯法之處則從重歸結
　　永著為例
　　　十一日奉
上諭自古帝王之治天下設官分職不得其人則庻政莫
　由振舉而理財不得其道則國用不足雖欲減賦蠲租
　沛膏澤於萬姓其勢有所不能此自然之理也數年以
　來怡親王大臣等辦理户部事務敬慎公忠風清弊絶
　阜民裕國府庫充盈國家經費既敷則蠲除惟正之供
　施恩常格之外使羣黎百姓俯仰有餘乃朕寤寐之至
　願也昨山東署撫奏稱今嵗東省秋成大稔父老皆言
　二十餘年以來所僅見朕思上年命田文鏡總督山東
　而今年地方禾稼遂登大有又如岳鍾琪總督陜省平
　日駐劄西安則西安比嵗豐收今夏領兵前往甘肅則
　甘肅收成大熟而西安六七月間便覺苦旱又如鄂爾
　泰之在雲南連嵗地方雨暘時若今夏廵厯貴州甫離
　滇境而雲南府屬之晉寜宜良等處即有暴雨潰堤低
　田被水之事又如李衛之在浙江屢年四境豐樂今嵗
　李衛暫離浙省而衢屬江山縣峽口谷即有起蛟發水
　淹沒禾麥之災觀此數事益見賢督撫之感召
天和㨗如影響則凡為督撫者宜何如之敬謹居心公忠奉
　　職以不愧屋漏之誠為感格
上天之本耶聞今年秦省西安一帶夏月甚旱而地方文武
　　大臣官員㒺知修省此則封疆大臣之所當切戒者朕
　　非䣃責於臣工而屢頒此等諭㫖也盖朕實有見於天
　　人感應之理纖毫不爽而夙夜敬謹乾惕覺
鑒觀之有赫而呼吸之可通倘朕心有一刻之懈弛而徒以
　　訓誡之詞責諸臣下其又何以對越
天地神明乎又據廣東督撫布按等奏稱今年粤東雨澤均
　　調百榖順成合計通省米價貴者不過八錢㡬分賤者
　　至於五六錢實粤省從來希有之事朕聞之深為慰悅
　　此皆該省民人等革薄從忠醇厚良善之心仰感
上天垂佑而錫以豐穰之所致也著将山東廣東二省庚戌
　　年地丁錢糧各免四十萬兩以奨地方官民之善直𨽻
　　陜西今年已各蠲銀四十萬兩庚戌年著再各免地丁
　　錢糧四十萬兩山西通省連嵗皆獲豐收著免庚戌年
　地丁銀四十萬兩安徽等屬亦著免庚戌年地丁銀四
　十萬兩此六省共蠲免額徴銀二百四十萬兩乃朕加
　惠閭閻之特恩該督撫等應轉飭有司仰體朕心敬謹
　奉行務使小民均沾實惠倘不肖官吏及紳士土豪等
　有侵蝕包攬等弊一經發覺定行重治其罪並将失察
　之督撫上司等官嚴加議處
　　又奉
上諭近畿各府有八旗荘屯雜處其間有司難於清查且
　八旗罷黜之廢員及不能上進之子弟與多事不法之
　家人往往潜住其中結交逰手好閒之軰妄行生事或
　好勇闘狠或酗酒賭博或與百姓争訟告訐展轉不休
　以致風俗日漸澆凌難以整理雖有理事同知一員亦
　相隔甚逺不過詞訟到案一為判斷而已平時則無稽
　查約束之功也朕意欲於旗員及司官内遴選賢能者
　八員派往各府有荘屯之地方専辦旗人之事時加教
　誨申明禁約𨗳其善念革其邪心小則分别懲戒大則
　據實糾叅其有旗民互相争訟之事仍聼該管衙門審
　理此差往之員以一年為期更換一次果能實心辦理
　化導有方一年所管之處無旗人犯法之案将該員與
　以議叙倘或怠忽廢弛因循瞻顧或擅作威福多生事
　端著直𨽻總督與廵察御史即行叅奏從重議處其如
　何分析管理及如何定例之處著該部詳悉妥議具奏
　　十二日奉
上諭盛京旅順地方雖設有水師官兵而俱不能諳練水
　師事務若無教習之員恐其有名無實著福建水師提
　督藍廷珍于千總内揀選數員於兵丁内揀選數名熟
　按水師者令赴盛京交與該将軍令其教習旅順水師
　官兵其由福建起身之時著該督撫照資助送往浙江
　湖廣弁兵之例給與盤費
　　十四日刑部奏新鄭縣民李大保殺死伊妻郭氏
　　并子對兒照律擬絞奉
上諭李大保因繼母李氏平日相待甚薄適因争奪酒壺
将李氏帶仆於地李氏聲言送官究治李大保忿懼交
加輒欲自盡於是先将一妻兩子用刀抺死其殺妻之
罪雖無可逭而其起釁之處則尚有因嘗見繼母之於
前母之子其相待之刻有在尋常情理之外者夫子之
於繼母其奉養承順服制禮節一切與本生之母無異
此倫常之道也則為繼母者亦當視如親生顧復撫飬
方為交盡其道乃有一等婦人悍惡性成不明大義常
存分别之心偏愛其所生之子而薄待前母之子若己
未有子者又或懐嫉妬之念而憎惡前母之子或顯加
之以陵虐或隂中之以計謀以致其子不得其死甚且
至於絶其夫之宗祀而不恤是不但母子之恩已絶並
視其夫如仇讐矣向以名分所在故律無擬抵之條事
既出於情理之外所當酌量立法以防人倫之變朕意
若繼母於前母之子有陵逼謀害等情至於身死者将
情由審訊確實以其所生之子議令抵償若繼母未生
子者則令歸其母家不得承受夫家産業如此庶使秉
　性兇悍不顧大義之婦人有所儆戒消其殘忍之心而
　保全其母子之恩誼似屬有益著九卿悉心詳議具奏
　　十五日
諭大學士九卿朕於用人行政是非賞罰總視乎理之至
　公而未嘗稍存成見大學云心有所忿懥則不得其正
　有所恐懼則不得其正有所好樂則不得其正有所憂
　患則不得其正夫心不正則是非可否皆不得其當其
　弊有不可勝言者矣周子通書云無欲則静虛動直静
　虛則明明則通動直則公公則溥可見人之心必静虛
　動直而後應事接物可得其平若一有所偏向則静不
　能虛動不能直又安望其明通公溥哉夫有所者不過
　流於一偏而已足為心之累至於有我則全是自私自
　利之心縈繞固結於中但知有己而不知有人則其心
　之不正更甚矣古稱溺愛者不明凡人溺愛他人則於
　是非可否已不能辨而不免於惑況溺愛已身則但見
　其是而不見其非但見其可而不見其否沉惑迷謬以
　至過咎日叢愆尤日積而全不知醒悟改悔其為害尚
　可言哉又如人臣以忠言規諫其君則望君之虛懐採
　納而人君以正言訓勉其臣亦望臣之實心聼從若君
　不用臣言則加以拒諫之名而臣奉君之訓則聼之藐
　藐清夜自思能安於心乎惟是君之不聼臣言人人皆
　得而見之而臣之不能洗心易慮以從君之訓則在隠
　微之間人所難知是在為臣者之捫心省察而已
　　十七日奉
上諭朕自御極以來凡文武大小官員進見時必諄諄訓
　誨諭以國計民生之要務至於近日廷臣科道等官輪
　班條奏其實在可行者即降㫖施行其似有可採者即
　發令查議其有言之未當者或局於一偏之見或失之
　迂濶難行甚至懐挾私心不顧大體敷陳鄙𤨏識見庸
　愚朕多召令入見面加訓誨剖晰其説諭以不可施行
　之故盖朕意欲使其人曉然明白自知識見之淺鄙是
　以降㫖之時周詳往復不憚煩勞倘其人退而録記果
能深㑹朕心詳繹朕㫖一一紀載略無舛錯遺漏豈不
甚善但其事有甚難者彼於倉猝之際敬畏矜持或則
錯㑹朕㫖或則記憶不全又或書寫之間詞不逹意或
有意揑成顛倒朕諭所謂差之毫釐謬以千里者正復
不少即如啟奏拆本時大學士及學士滿漢多人皆毎
日進見素常熟習者而面奉諭㫖退而繕寫進呈尚且
未能悉協何況出於一人一時之奏對者乎前者科道
翰林八九十人同奉面諭朕令其各書呈覽乃諸人所
寫叅差八九十員人皆互異且與朕㫖多不相符可見
理㑹記載之難矣設或漫自記録謬相流傳有失降㫖
之本意則所闗匪細從前屢經曉諭曽命在廷大臣與
外省文武員弁等面奉之㫖皆書寫進呈朕覽以防訛
錯今再行申飭凡内外大小臣工不論從前嗣後倘有
欲記面奉之㫖者著将所記呈奏方許存録倘有未經
奏覽私自存録者一經查出照詐為制書之律治罪著
各部院衙門将此諭㫖録貼堂壁俾現任及接任官員
　共知之其各省文武官弁等著該督撫提鎮将朕此㫖
　毎年通行曉諭一次倘屬員等有不知此㫖者朕惟該
　上司是問
　　又奉
上諭兩浙私鹽向來充斥前經督臣李衛竭力清釐多方
　整飭是以巨窩斂跡梟販潛踪官引疏通弊端禁止近
　聞江南地方文武官員視為膜外奉行不力以致蘓松
　一帶人心懈弛濵海鹽徒遂借肩挑背負四十斤以内
　不在禁約之例號召老少男婦百十成羣公然交易因
　而運送窩囤無從究詰夫肩挑背負四十斤以内不在
　禁約之條者乃國家恩恤小民之至意若因此而廣開
　鹽梟私販之門是朝廷之恩例轉令不法棍徒藉以長
　奸而滋弊矣聞李衛先經行令毎縣查報貧難小民四
　五十名給與木籌毎日許赴官店買鹽二十斤挑賣以
　為餬口之計此法甚善窮民既得覔利以資生奸販不
　致營私而虧課於鹺政實有禆益而江南督撫身在地
　方同有稽查經理之責豈無耳目心思乎今蘓松一帶
　私販仍復横行江南督撫有司亦自知愧赧否
　　又奉
上諭廣東潮州總兵尚瀠謹慎諳練効力有年簡任以來
　兵民相安聲名甚好久欲用為提督因海疆𦂳要是以
　尚留總兵之任忽聞溘逝深可憫惻著賞銀一千兩為
　伊歸櫬之費即於廣東藩庫内支給
　　十八日奉
上諭前據王璣叅劾松江府知府張文英一案朕以王璣
　徇私負公其所叅未必公當即著范時繹尹繼善彭維
　新秉公確查并将王璣有無挾私或聼趙向奎詳揭之
　處查奏又王璣請将丹徒縣知縣張廷煌調補鹽城朕
　以張廷煌任内有承追督催九十餘案未完而所調鹽
　城又非事簡之缺亦著范時繹等将王璣與張廷煌有
　無請託徇庇之處詳查具奏兹據彭維新奏稱王璣自
　行檢舉從前題調張廷煌等之時未曽等候范時繹尹
繼善兩處畫題先行拜本等語則王璣徇庇之處顯然
矣今有人摺奏王璣與趙向奎朋比行私不獨清查錢
糧一事怠玩悠忽而辦理地方事務全無公道如原任
夔州府知府喬鐸侵匿夔闗銀十萬三千餘両查追原
籍家産一案有程文蔚首報收貯喬鐸寄頓箱物并銀
二萬四千兩續據喬鐸之子喬於宣控告程文蔚之子
程汝趾隠匿行鹽本利銀八萬二千兩屢經府縣質審
當據喬於宣程文蔚各供認所欠銀兩除案内首出之
項及喬程兩姓家産估交外其餘均認各半完帑詳報
經范時繹尹繼善嚴批著追在案乃王璣署事之後因
程文蔚是伊岳家思欲翻案開脱示意屬員欲将喬鐸
在川開報程汝趾處收存本利銀十餘萬兩并寄貯箱
匣金珠等物題明奉㫖查追之案任其含混以待詳解
之日便於開脱而程汝趾恃王璣親情勢力於駁審時
復行狡賴司府等官皆有兩難歸結之議再如原任南
滙縣知縣欽璉為人浮詐性好鑽營與王璣同鄉情宻
相期援引王璣前在江鎮道任内有應賠窖庫銀一千
餘兩係前任知縣張文英縣丞朱懋熹查出銀色低潮
通詳賠補王璣将張文英百計捜求報復前怨適嘉湖
道王溯維奉㫖派令協查民欠到蘇王璣竟委令管理
海闗且不待奉㫖准允即於出疏之日将松江府知府
張文英原管税務摘交管理王璣怒猶未解欲将張文
英於甄别疏内填入病廢議以欽璉題補松江府知府
經范時繹尹繼善以張文英任内原無過犯欽璉現係
未經開復之員不便題請甫經咨覆王璣旋揑叅張文
英多病推諉即於疏内聲説委令欽璉署理府印出疏
後方移咨督臣㑹稿而縣丞朱懋熹以賠銀之怨即以
報竊誣其諱盗咨革矣再如丹徒縣知縣張廷煌係王
璣在江鎮道任内相交舊好畏地方之衝繁乃以試用
之鹽城縣知縣孫䕃孫調補欲為張廷煌轉移善地示
意與趙向奎而趙向奎徇情開擬具詳經督臣批駁王
璣乃據司詳移稿㑹題督臣不允王璣竟自出疏至七
日後始寄札督臣懇其㑹稿再如寳應縣知縣王宸儁
與王璣舊有譜誼就近題調震澤縁該縣員缺奉㫖特
用鄧圭補授部文催令王宸儁仍回原任乃王璣留住
在蘇適長洲縣知縣董永丁憂缺出竟置著令回任之
㫖於不顧一任本缺空懸日久復留署長洲亦經督臣
批駁再如鎮洋縣知縣陶士偰因嵗叅錢糧一案荆溪
縣試用知縣髙式矩因署無錫任内檢驗不實一案署
南滙縣事通判施霈因解犯遲延一案皆係例應題叅
聼部議覆候㫖降罰之案與叅請革職者有别乃皆素
所不喜一經叅出隨即摘印不惟不循定例且不顧該
縣等正在清查民欠料理之時等語奏摺所叅王璣營
私廢公肆意妄行種種欵蹟如此則其從前叅劾張文
英及請調張廷煌二案朕所降諭㫖料其必有徇私情
弊厯厯不爽矣又據四川廵撫憲徳奏稱喬鐸名下贓
銀已逾一年之限尚不足完半之數據喬鐸呈稱奉追
之日即将交與妻弟程汝趾行鹽本利銀兩以及收貯
　箱匣等物全數報出而家中房産衣飾等項尚值三萬
　餘金亦經報官封貯若原籍地方官早将衣飾房産變
　賣則一年之内完半有餘等語可見喬鐸原籍之不能
　清完庫帑全因王璣徇庇程文蔚之所致也又從前徐
　成棟欽璉等築吴淞江東叚工程違限悮工部議革職
　仍令加幫髙厚用過銀兩照數追賠今王璣題請邀免
　追賠援例開復未必不係徇庇欽璉之故王璣受朕深
　恩不思報効乃逞其私意以愛憎為舉劾以喜怒作威
　福置吏治民生於膜外視科條法令為弁髦且與趙向
　奎表裏營私顛倒曲直負恩負國物議沸騰著将奏摺
　各欵及各本案件一併交與范時繹尹繼善彭維新秉
　公據實查審定擬具奏
　　又諸王大臣等以
賜觀瑞繭奏請宣付史館奉
上諭前據浙江署督性桂署撫蔡仕􁜽等奏進湖州居民
　王文隆家萬蠶同織瑞繭一幅長五尺八寸寛二尺三
　　寸父老皆稱為從來未有之事朕恐小民圗利望恩或
　　用人力造作而成亦未可知因令性桂等詳細體訪務
　　令確實勿為所欺昨性桂蔡仕􁜽等於本地詳加驗看
　　訪察實係自然成就並不由於人工具摺覆奏前來廷
　　臣等以蠶桑織紝乃衣被之大原養民之切務今浙省
　　有此瑞應則小民温暖可期咸為國家稱慶奏請宣付
　　史館昭示萬世朕素不言祥瑞數年以來毎遇休徴必
　　倍加乾惕儆戒所頒諭㫖至再至三想中外臣民共知
　　之矣朕愛育元元務期普天率土之人同霑實恵一時
　　希有之物不足以禦飢寒倘蒙
上天俯鍳悃誠錫福黎庶蠶桑普盛衣食充盈乃朕心之所
　　謂祥瑞也朕命卿等觀看理應具奏然宣付史館之處
　　可不必行
　　　二十日奉
　上諭直𨽻宣化府屬挖運一事前經部議改徴折色令各
　　州縣照撥運之數毎米一石折銀一兩解交受運州縣
　支給兵丁既免挖運之煩又省輓輸之累是以降㫖允
　行但查宣屬屯糧例於九月開徴而兵米例於季首支
　領今改徴折色恐百姓輸納不前兵丁支給有待著該
　管官先於藩庫将應發銀兩預行給領俟各州縣徴完
　之日解司還項至萬全縣及獨石張家二口地勢稍寒
　毎至春夏之間米價不無増長過往員役口糧及兵丁
　季米折銀一兩恐不敷採買之價亦著該管官於毎年
　秋成米賤之時約計需米若干於藩庫領銀預行採買
　存貯各處倉厫以備支給俟各州縣折徴完日解司還
　項則百姓既免從前挖運之累而兵米口糧亦無需待
　不敷之慮矣該部即遵諭行
　　二十一日奉
上諭據總督鄂爾泰奏稱黔屬思州及古州之梅得等處
　自七月初八日至閏七月十一日有五色彩雲光華燦
　爛疊秀争華厯時經久一月之内七見嘉徴等語朕嘗
　言天人相感之理㨗於影響督撫大臣等果能公忠體
　　國實心愛民必能感召
天和錫嘉祥於其所轄之地即如鄂爾泰頻年駐節本省祥
　　雲三見於滇南今年以公事前往貴州慶雲即見於黔
　　省又如今嵗岳鍾琪領兵甘肅而甘肅禾稼豐登田文
　　鏡節制山東而山東秋成大稔又如李衛總督浙江比
　　嵗以來境内農田豐熟今年甫離浙境而衢屬山鄉即
　　有蛟水泛溢之事舉此近事數端仰見
上天昭示顯然欲使君臣共知儆惕也朕素不言祥瑞所以
　　屢年以來從未曽因嘉徴而受慶賀而敬慎之念日益
　　加䖍想中外臣民亦共知之矣夫
上天示人君以災祥一如人君加臣下以賞罰也人臣受君
　　上之賞固不可侈然自足放逸驕矜若並無欣慰之心
　　而不以為慶則受君上之罰亦不知畏懼悛改此非矯
　　情違衆之人即胸無忌憚之軰矣人君之於
天其理亦復如是至於鄂爾泰之屢次奏報慶雲者盖以滇
　　黔地方有此瑞應萬目共覩在人臣之心無不願國家
　　之蒙福兆庶之凝禧州縣申詳而督臣陳奏此皆出於
　　情理之不能自已倘有心懐不肖之人或且議其為迎
　　合或且譏其為謟諛此皆藏幸災樂禍之邪心不止於
　　春秋責備賢者而已惟是滇黔逺省荷
上天之垂象加恩如此則自大臣以及官弁兵民宜何如之
　　敬謹䖍恭以永承
天貺是則所當夙夜加勉者也
　　　又刑部議准署山東廵撫費金吾題張氏等謀殺親
　　　夫羅光基照律治罪奉
　上諭張氏著即凌遲處決羅光臣著即處斬此案已厯十
　　有餘年並未審明題結著将雍正元年以後之該管上
　　司逐一查明令其将失查沉壓情由明白回奏
　　　二十三日奉
　上諭京師之大興宛平二縣知縣常以虧空被㕘朕體察
　　其故二縣在輦轂之下毎有一時速辦之公事不能遲
　　緩者只得那移庫銀以濟用而支領還項未免遲延時
　日其上司察知庫帑有虧不得不行㕘劾此等虧空實
　有可原之情朕體恤臣工不忍聼其因辦公而遭罷黜
　為之思一備用之道著宛大二縣各領户部銀一萬兩
　永逺存貯該縣遇有速辦之公事即詳明府尹将此銀
　動支應用俟支領銷算之時仍復歸還原項於毎年嵗
　底報部查核如此則辦公有賴備用有資再有虧空國
　帑或借名擅動備用之銀者定行重治其罪
　　二十四日奉
上諭朕惟古聖人之制祭祀也凡山川嶽瀆之神有功徳
　於生民能為之禦災捍患者皆載在祀典盖所以薦歆
　昭格崇徳報功而并以動斯人敬畏祗肅之心使之毋
　敢慢易而為非也雍正二年浙江海塘潮水衝決朕特
　發帑金命大臣察勘修築并念居民平日不知畏敬
明神多有䙝慢切諭以䖍誠修省之道令地方官家喻户
　曉警覺衆庶比年以來塘工完整災沴不作居民安業
　盖已黙叨
神佑矣今年潮汐盛長㡬至泛溢官民震恐幸而水勢漸
　退隄防無恙此皆
神明黙垂䕶佑惠我烝民者也兹特發内帑銀十萬兩於
　海寜縣地方敕建
海神之廟以崇報享著該督遴委賢員度地鳩工敬謹修
　建務期制度恢宏規模壮麗崇奉祀事用答
明神庇民禦患之休烈且令逺近人民奔走瞻仰興起感
　動庶莫不盡消其慢易之私而益振其恪恭之志相與
　服教畏神遷善改過永荷庥祥則於國家事
神治人之道均有賴焉其應行事宜著該督等詳悉定議
　具奏
　　又奉
上諭楊夢琰因碩色㕘奏伊辦理鹽務識見淺鄙用意偏
　執是以降㫖令其解任來京俟額引通融帶銷一案田
　文鏡查明具奏到日再降諭㫖今覽田文鏡所奏是楊
　夢琰從前所辦並無錯悮著楊夢琰回河東運使之任
　仍帶革職効力姚培和原從榆林道改補河東運使今
　著仍往陜西交與署督查郎阿若陜甘二省有道員之
　缺應行委員署理者令其暫行署理俟有道員缺出即
　将姚培和題補
　　又奉
上諭嗣後各該省委員修理城工俱交與該省督撫布按
　毎人各管一處城工有數處者則令分管若只一二處
　者則令挨管如有修築不堅三年之内即至傾圯者著
　承修之員與専管工程之上司分任賠修倘管工之上
　司因干係己身賠修而故意隠匿者一經發覺即令専
　修並重治其罪将此永著為例廣東所修城工十三處
　即照此例行
　　二十九日奉
上諭據陳世倌奏稱山東濟兗東三府雍正三年借與百
　姓之倉榖塞楞額接任廵撫視為膜外至今尚未徴收
　還項祈敕下署撫臣勒限催完等語從前山東有司惡
習往往借百姓貸欠之名以為開銷虧空之計夫以國
家賑濟貧民之項而官吏尚忍侵漁飽其私槖則其他
可知此借欠未完之倉榖或仍蹈故轍並未實借與民
則咎在陳世倌應於陳世倌是問若從前民借是實而
塞楞額接任數年置若㒺聞聼其貽悮則咎在塞楞額
應於塞楞額是問著将塞楞額解往山東與陳世倌質
對並令署撫岳濬費金吾秉公查明果係何人貽悮之
處即令其在山東催收還項如有不能催完者即令其
照數賠補又據陳世倌奏稱倘原係極貧之民或别有
事故力不能償者數亦無多應否寛免出自聖恩等語
朕愛養黎元不惜蠲除數十百萬之正賦豈獨吝此數
百石之倉糧祗因山東不肖有司漸染向來之惡習此
端一開又将指稱貧民以填貪吏之虧項矣倘有民欠
力不能償者著經手之陳世倌遲悮之塞楞額分任賠
補
　又奉
上諭工部所辦厯年柴炭煤斤等項舖户拖欠銀至二萬
　餘兩之多從前工部堂官並未查出今李永陞查明㕘
　奏甚屬可嘉著交部議叙至李永陞請将此項銀兩著
　落原給發之堂司官及未經查㕘之堂司官分任賠補
　所奏甚是但此項厯年已久經管多人若勒限嚴追則
　干連之人甚衆其中不能保無寃抑著概免賠補
　
　
　
　
　
　
　
　
　
世宗憲皇帝上諭内閣巻八十五
　欽定四庫全書
世宗憲皇帝上諭内閣巻八十六
　　雍正七年九月
上諭三十三道
　　初一日奉
上諭周瑛受朕深恩由微弁用至提督因伊識見卑鄙不
　勝提督之任是以調回京師仍復加恩授為大員前年
　發兵進藏時因伊熟悉西藏情形特令其領兵前往待
　以厚恩委以重任伊若具有心胸自當竭誠盡力奉公
　惟謹以圖報稱乃伊於領兵之際擅買蠻婦並令所轄
　兵丁等演戱以供其燕樂又在藏與邁禄互相參差不
　肯和𠂻辦事約束兵丁種種不法有玷官箴想伊有心
　懐怨望之處故肆意妄行若此溺職負恩莫此為甚俟
　伊回至四川著解任交與提督黄廷桂廵撫憲徳将伊
　各欵一一嚴審定擬具奏
　　又
諭膳房首領太監膳房溝水内抛棄飯粒甚多從前不時
　曉諭爾等並不嚴飭所管人役如朕再行查出必不輕
　恕爾等不但罰爾等之俸革膳房人等錢糧而已慎之
　慎之
　　初二日奉
上諭王國棟不勝湖南廵撫之任著來京另有諭㫖湖南
　廵撫員缺著四川布政使趙宏恩補授王國棟俟趙宏
　恩到任交代清楚起身來京四川布政使員缺著髙維
　新補授髙維新現有丈量地畝之事其布政使印務仍
　著按察使吕耀曾暫行署理郭朝祚亦不勝湖南臬司
　之任著革任來京其按察使員缺另有諭㫖從前發遣
　廣西人犯在外揑造流言已據廣西廵撫逐一宻查確
　有証據乃王國棟於各犯經過之湖南地方並未查出
　一人一語明係茍且塞責況此等大案王國棟仍照故
　套批委按察使郭朝祚㑹同布政使趙城詢取口供而
　廵撫衙門不過照例覆問别無根究開導之法以致兵
　役等視為泛常希圖易結彼此串通口供若合一轍又
　如陳帝西等傳播流言本人皆已承認而流言來自何
　人之處王國棟等竟不能究訊根由屢經降㫖仍復含
　糊䑃混縱奸曠職莫此為甚著将王國棟趙城郭朝祚
　交部嚴察議奏
　　又奉
上諭向日由員外郎以下授為御史者有試俸一年稱職
　然後題請實授之例若該御史奉差在外乃由揀選命
　往辦理公事者自應與在京之御史一體題請實授乃
　從前該衙門疎忽未曽題請遂致出差之御史試俸數
　年而不得實授深為未協著将出差之御史試俸一年
　期滿者與在京之員一同具題請㫖永著為例
　　初三日奉
上諭山東泰安州神廟奉祀
東嶽泰山之神厯代相傳靈顯昭著佑庇萬民俾國家享
　昇平之福者
明神之功徳其來久矣逺近人民感荷黙佑之恩焚香頂
　禮㒺不䖍肅其廟宇重修於康熙十二年距今五十餘
　年矣兹據署廵撫費金吾奏稱廟宇盤道有傾圯頹壊
　之處應加繕葺山路亦當修整著發内帑銀兩命内務
　府郎中丁皂保赫逹色前往督工敬謹修理務使廟貎
　輝煌工程堅固速行告竣以副朕為民報享之至意
　　又奉
上諭據寜逺大将軍岳鍾琪奏稱自西安起程厯西鳯平
　臨以至甘凉等處小民承辦軍需莫不踴躍懽呼趨事
　赴公争先恐後而靖逆衛屯民於應辦草束之外情願
　另備餘草運赴大東渠站所堆積以佐軍需等語靖逆
　逺處邊外人民無幾而自備割運草束輸力効誠可見
　師以義行統領大臣又能令承辦軍需各員無私毫扣
　剋是以輿情鼔舞相率辦公朕心深為嘉恱著将靖逆
　衛庚戌年應徴正糧馬糧四百六十石零大草五千三
　百八十八束全行蠲免以示加恩邊民急公之至意
　　初四日刑部議駁安徽廵撫魏廷珍審擬徐永貴手
　　挽常昶落水淹死照故殺律治罪奉
上諭此案部駁甚是徐永貴手挽常昶一同落水是徐永
　貴一時情急􁨣命相搏安能料己之必生而常昶之必
　死豈可謂之故殺魏廷珍必欲照故殺律定擬是何意
　見著行文詢問魏廷珍并按察使劉柟令其各行明白
　回奏
　　初七日奉
上諭數年以來各省民人屢有拾金不取之事朕以人心
　風俗漸有歸於醇厚之機深為慰悦皆加賞錫以示奬
　勸今據直𨽻巡察御史鄂昌等奏報文安縣居民盧尚
　義之妻梁氏拾金不昧告知伊姑給還本人及謝以布
　疋姑婦堅辭不受等語以貧家婦女織蓆營生乃能講
　讓興亷一門向善為人情所難之義舉甚屬可嘉著賞
　給米十石布十疋並令該地方官給與匾額以旌良淑
　　又奉
上諭甘肅西寜大同自康熈五十四年軍需以來其䭾運
　阿爾㤗西藏巴爾坤米石駝隻及解送各處與口外牧
　放之駝凡有倒斃疲瘦退回者俱著於領運領解管牧
　之員賠補朕思各項駝隻有負重逺渉勞傷而斃者有
　風雪沍寒水草不時凍餒而斃者有候逄瘟癘傳染而
　斃者又或有漫不經心之員喂飬失宜以致駝隻殘傷
　不能存活甚至不肖之徒将解送牧放駝隻私行盜賣
　詭稱倒斃者雖種種情弊不同若令承辦之員概行賠
　補其中不無寃抑未為允協若一一清查年逺案繁不
　能得其確實兹特沛恩綸将各案應賠倒斃駝隻銀兩
　全行豁免其有降㫖以前已完銀兩者或本人有應追
　别項准其抵扣此係格外施恩嗣後不可為例著户兵
　二部詳查各案分晰具奏
　　初九日奉
上諭據張坦麟奏稱吉安府同知馬世華之書役家人侵
　用謝姓銀兩請将馬世華革職究擬等語查馬世華係
　邁柱等題請移駐蓮花橋清查積欠之員若係庸劣之
　人則從前何以入於題請之内設果有貪婪實蹟則張
　坦麟便應列欵糾㕘今但因失察書役家人之故而本
　官並無染指之處遽行奏請革職審擬若本官已身婪
　贓又何以處之夫目前以細事嚴劾屬員使之去官是
　示己之威也而将來審出實情又為之題請開復是市
　己之徳也似此作威作福之事豈人臣之所當為而朕
　之以察吏教訓督撫者豈容其任意以為輕重乎朕觀
　張坦麟識見卑小器量淺狹不勝封疆重任是以調取
　來京其辦事不當之處即此可見馬世華不必革職此
　案著交與該署撫謝旻秉公審理如馬世華另有不法
　欵蹟著據實列叅若止此一事著另行定議具奏
　　又
諭大學士九卿朕令在京大臣官員科道輪班條奏盖欲
　廣見聞以資治理而其識見庸愚陳奏卑淺者亦可隨
　事指示以開導之昨御史湯倓所奏甚屬鄙𤨏不可見
　諸施行朕面加訓諭彼醒悟悦服乃奏曰皇上如太陽
　之光臣所見如燈燭之微耳朕諭之曰爾言不然太陽
　與燈燭各有其時各有其用不應分别光之大小也日
　間太陽洞照至於昏夜則太陽無所施其光賴有燈燭
　之光以補太陽之所不逮天下至廣庶務至繁朕耳目
　心思所未到之處與不能周知之處爾等能殫其忠誠
　知慮以為贊助匡勷正如太陽之有資於燈燭也燈燭
　之功豈可少乎但不可有私意存乎其間耳倘借奏事
　之名以為營私之計則是燃燈燭於朗日之下欲以爝
　火之微與太陽争光其為暗昧極矣此則可羞可愧之
　甚諸臣所當共以為戒者也
　　初十日奉
上諭歩軍統領衙門事務繁多所有刑名事件應派部院
　堂官一員協同辦理叅酌律例以期允當将此永著為
　例侍郎鄂爾竒著協辦歩軍統領衙門事務
　　又奉
上諭外任大小官員罰俸之例如罰俸一年者則将本年
　應領俸銀扣抵若再有罰俸之案則勒限一年追出俸
　銀解部如一年不完又罰俸一年展轉増加常有因一
　二年之罰俸而積至數年或十數年者此例不甚妥協
　在罰俸多案之州縣與力薄難完之微員深為可憫著
　該部通行各省凡有此等罰俸之員若該員情願照所
　罰之俸預先完納以圖銷案為陞遷之地則聼其自便
　倘力不能完即将伊任内應得之俸逐年扣抵不必勒
　限追繳又定例凡有休致革職病故之官員其應追罰
　俸銀兩俱行豁免惟江南等省有休革等事只将虛俸
　豁免其在罰俸以前食過之俸仍行追出直省例不畫
　一今著将休致病故官員食過之俸概行免追其革職
　之員則追其食過之俸以示懲儆著直省亦照此一體
　遵行
　　十一日刑部等衙門奏陳亦毆死林敏擬絞監候
　　奉
上諭陳亦依擬應絞著監候秋後處決其錯擬罪名之知
　府沈起元及試用委署知縣劉埥佟泌年俱著照部議
　降調仍令該督撫出具考語送部引見陳亦毆死林敏
　一案從前各官不能審出實情經按察使潘體豐兩次
　指駁始将兇犯究出具見實心辦事甚屬可嘉潘體豐
　著交部議叙具奏
　　十二日奉
上諭據尹繼善奏報秋汛平穏黄運兩河各工保䕶完固
　知道了今年水勢甚大深廑朕懐屢諭河臣小心經理
　仰賴
河神黙佑得慶安瀾應致祭以申謝悃著照上年之例敬
　謹舉行尹繼善初任河工凡料理諸務俱屬妥協今年
　秋汛盛長之時又能督率河員加意防䕶甚屬可嘉著
　将尹繼善交部議叙其在工人員著尹繼善分别等次
　送部議叙
　　又御史嚴瑞龍遵
㫖審明原任興安縣知縣駱光榮冐銷扣剋署知府王還
　　樸抑勒新任知縣王珏接受交盤鉛山縣知縣張崇
　　樸扶同箝制情由具奏奉
上諭上司勒令屬員接受交盤最為惡習大有闗於吏治
　屢經降㫖嚴行禁止而江西仍有駱光榮王珏之事可
　見地方有司藐視功令作弊徇私之處仍未悛改以駱
　光榮此等劣員而張坦麟稱為亷幹題請調繁顯有鑽
　營徇庇之處著将張坦麟李蘭王還樸張崇樸交部嚴
　察議奏
　　十三日奉
上諭據嵇曽筠奏報秋汛平穏河工保䕶完固知道了今
　年水勢甚大深廑朕懐屢諭河臣小心經理仰賴
河神黙佑得慶安瀾且據嵇曽筠奏稱三家莊大灘之内
　汛水自汕深渠化險為平百日之工成於一旦藉非
神力何能至此等語
明神福庇吾民顯賜靈應應行致祭以申謝悃著照上年
　之例敬謹舉行嵇曽筠督率河員悉心防䕶甚屬可嘉
　著交部議敘其在工人員著嵇曽筠分别等次送部議
　叙
　　又奉
上諭據許容條奏内稱出贓過付之人宜照完贓減二等
　之例發落得贓者令加倍完贓方准減二等若止完原
　贓准減一等發落等語夫定例得贓定罪之後於一年
　限内完贓者減二等發落盖照侵欺錢糧於限内全完
　減二等發落之例也至於出贓過付之人鑽營勾引罪
　難寛貸今欲令其罰銀減等而得贓者又令加倍完納
　方減二等如此較量則是重財而輕法矣且使無出贓
　過付之人則貪墨者何從得賄許容忽代此軰分疏而
　欲改例末減是誠何心又稱連斃二命之犯宜加等治
　罪夫謀故闘毆各有正條是以殺傷二命仍照本例科
　斷俱議以秋後處決迨至秋審時核其情罪權其重輕
　果無可原之情自無寛宥之理今許容不論情罪之輕
重俱以殺傷二命即請改為立決則闘毆殺傷者俱無
從邀欽恤之典矣且使誤殺不止於二命則立決之外
又将何以加重乎其草率不思亦已甚矣又稱諱竊不
報與竊盜不獲宜定處分夫強竊之案輕重懸殊而地
方之竊案多於強刧又不待言是以諱竊不報例無正
條即照諱強叅革之嚴例處分正所以深警其諱報而
弭竊盜之源也至於既報之後竊案甚多豈能照強刧
之例勒限處分今許容請将諱報者寛以降罰而欲将
緝拏督緝之官勒限處分必至五案之内緝獲三案方
照獲盜過半例開復則是地方竊案繁多者其官員永
無開復之日而得以保全其官職者有幾且其勢必相
率而諱報從此竊盜滋熾皆許容之説啟之也地方官
果能盡力弭盜而於黄銅賭博私宰耕牛諸禁實心奉
行自然民安俗厚竊盜之風寝息何必多設科條使之
救過不暇乎許容才識平庸即謹守律令尚恐錯誤乃
逞其私臆欲事紛更以沽名譽甚屬愚妄著交部嚴察
　　議奏其混行陳奏之處仍著許容明白回奏
　　　又奉
　上諭許容本係中平之材現今西路出兵應行料理之事
　　正多何暇於分外妄行條奏況錢糧本徴収銀兩其甘
　　肅一二處用制錢代銀者乃因民情之便設有重耗何
　　難叅處今許容請将額徴銀一兩定以完納正耗錢一
　　千二百文則竟欲以錢文定完納正項之例并将加耗
　　之數議為定額謬妄已甚著将原本擲還
　　　十四日内閣進
　　呈
聖祖仁皇帝治河方略奉
　上諭著内閣敬謹収貯朕惟
聖祖仁皇帝軫念民生而於黄運兩河尤廑
聖懐自甲子以迄丁亥六次
親厯河干指授方略一切修築堵塞事宜無不出自
宸𠂻規畫數十年來
聖謨睿訓備載此書凡有河防水利之任者皆應悉心詳閲
　　奉為法則著繕寫三部發給孔毓珣嵇曽筠尹繼善令
　　其敬謹閲看必於河務大有禆益但河性遷移或今日
　　情形與昔年有不同之處著孔毓珣等三人㑹同商酌
　　具奏又當年或有奉
㫖案件此書未經載入而該衙門有檔可稽者亦著查明具
　　奏
　　　十五日奉
　上諭上年直𨽻通省收成豐稔惟宣化府屬之宣化懐來
　　保安三處交界之地廣約四十里長約百里獨愆雨澤
　　頗覺亢旱今據直𨽻廵農御史舒喜奏稱京畿一百四
　　十州縣築場納稼百榖咸登各府州縣之収成册報八
　　分九分十分不等老㓜悉皆得所共慶有秋惟宣化府
　　屬宣化西寜蔚縣三處今年六月閏七月間有冰雹之
　　傷禾稼稍損等語朕思天人感應之理纖毫不爽連年
　　以來直𨽻通省雨澤應時西成豐稔而宣化府屬之數
　　州縣地方兩年之内有亢旱冰雹之災此必地方官民
　　政治有缺風俗不淳是以
上天顯示儆戒欲其警醒悔悟翻然悛改於将來也即此益
　　見
上天仁愛之心官斯土者宜如何之敬謹修省以免過愆著
　　遍行曉諭勸導令所屬百姓消亢戾澆漓之風敦和睦
　　忠厚之行共為良善以迓
天庥而此數州縣之紳衿士庶尤當深感
上天垂象示儆之恩各捫心自問若有㡬微匪僻乖戾之念
　　即猛加省改並交相勸勉俾比閭族黨興仁講義共成
　　親遜良善之俗則以和召和雨暘時若之應
天必錫之以福矣
　　　十六日奉
　上諭據王肅章奏請查明吕留良所著詩文雜記内有悖
　　逆之言者盡行銷毁等語吕留良處心積慮背叛兇頑
　　其所著詩文皆寄託借端以肆其不臣之惡念是以内
　外臣工咸請将吕留良所著文集詩集日記盡行燔毁
　而他書中有悖逆之語者一併焚銷今王肅章乃云詩
　文雜記内有悖逆之言者盡行燒毁是則吕留良詩文
　集内必有可存者而王肅章欲選擇而留之也王肅章
　於吕留良之詩文何以服膺不忍舍如此著該督撫嚴
　問確取口供具奏
　　十八日奉
上諭年來用兵西藏勦撫苖蠻及目今辦理軍需一切皆
　動支公帑而糧餉轉輸不無資於民力朕心深為軫念
　是以降㫖将甘肅四川雲貴廣西五省庚戌年地丁錢
　糧全行豁免查甘屬之河西四府如寜夏西寜及甘凉
　肅以至嘉峪闗外之靖逆赤金桞溝等衛所厯來額徴
　俱係糧料草束與各省額徴折色無異今當用兵之際
　雖絲毫不派及民間而黎民踴躍急公之意大将軍岳
　鍾琪屢次奏聞甚屬可嘉應将額徴本色加恩豁免以
　示惠愛邊民之至意著户部即行查明具奏
　　十九日奉
上諭從前著諸王管理部院八旗事務原非伊等分内職
　掌因伊等能盡心辦理是以賞給紀録遇有處分准其
　将紀録抵銷罰俸之案崇安管理該旗事務未久並不
　實心以致叅罰之案甚多今以一切應罰之俸俱於王
　之紀録内抵銷與朕賞給紀録之意不相符合況定例
　官員罰俸若離任者俱照現任品級議罰崇安已離都
　統之任豈可仍罰都統之俸著交與兵部凡崇安已前
　所有議處案件一一查明另行定議具奏
　　又奉
上諭賞給兵丁營運生息銀兩原係特恩期於永逺周給
　有資若定以數月之限即行支賞則所生利息無多不
　能接續将來恐有不能普遍之勢著行文各省将軍督
　撫副都統提督等知悉現今不必定以賞給限期俟營
　運利息豐裕足用之日再行給與
　　又奉
上諭此所叅朱振基王竒勲俱著革職拏問其私置吕留
　良牌位奉祀情由該督嚴審定擬具奏連州生員陳錫
　等深明大義不為邪説所惑據實出首以彰名教具見
　該州士習之淳良甚為可嘉著将今年該州應試完場
　之舉子交與該學政秉公遴選學問優通者四人賞作
　舉人送部一體㑹試以示恩奨如今科所取副榜内有
　連州生監亦准作舉人
　　又吏部議覆條奏師生陋習徇庇處分奉
上諭此本内議稱州縣有借師生名色私相餽送出入内
　署者督撫不行查叅照徇庇例議處等語各省督撫管
　轄州縣甚多耳目難以周徧其州縣各官應著道府稽
　查道府各官應著督撫兩司稽查如州縣内有違例私
　相結納而道府失於覺察者将道府議處道府内有違
　例私相結納而督撫兩司失於覺察者将督撫兩司議
　處
　　二十一日工部摺奏查勘直𨽻山東江南三省道路
　　事宜奉
上諭爾部即行文三省動正項錢糧乘此農隙之時派委
　賢員作速興工務於明春雨水前告竣朕仍遣員往查
　其修過橋梁道路等項著照爾等所請交與各該地方
　官隨時修整并令新舊交代永著為例
　　二十三日奉
上諭南掌國逺在西南徼外從來未通職貢今輸誠向化
　甚屬可嘉滇省起送來京之時著沿途地方官䕶送照
　看應用夫馬食物著從厚支給以示朕加惠逺人之至
　意
　　二十六日奉
上諭佛喜受朕深恩由司官之職超擢為安徽按察使未
　曽到任即陞為四川布政使乃伊到任後所奏事件茍
　且含糊似有營私瞻顧之處朕降㫖申飭伊具摺陳奏
　言詞懇切且云臣自筆帖式厯任司官在部院衙門行
　走三十餘年埋沒淹滯蒙恩㧞於稠人之中授以藩司
　　之任自顧何人恭膺異數乃臣祖父從龍以來從未有
　　之隆恩也豈敢為人欺㒺以代過為已欺㒺以營私天
　　威斧鉞能不驚心惟有立誓毋欺以報君父等語朕見
　　伊奏摺如此以為出於誠心曽經批示嘉奨亦料其必
　　不忍欺朕也豈知伊存心邪僻狡獪百端網利貪婪贓
　　私纍纍且與程如絲表裏為奸目無國法朕始初竟為
　　其所欺後乃一一敗露究未能逃朕之洞察似此負恩
　　辜徳欺君㒺上之人自應明正典刑以昭國法且伊劣
　　蹟敗露之後其奏摺仍敢欺詐誑言有臣負聖主之深
　　恩至於此極實無顔立於人世之語乃昨自四川解送
　　之時伊仍復靦顔至京也今九卿朝審時又将伊入於
　　緩決之内甚屬不合佛喜著改為情實以為人臣奸詐
　　背恩者之戒凡官員侵欺錢糧及枉法貪贓者皆係應
　　行正法之人從來律例所載甚悉蒙
聖祖仁皇帝如天之仁不忍加以誅戮者欲以徳化之之
聖意也而此軰不但不知感恩檢束且多肆行無忌習為固
　然凡為民生之害者莫甚於貪汚官吏深可痛恨朕於
　雍正元年屢經曉諭訓誡且有三年以後此輩若不悛
　改即行正法之㫖兹數年以來侵盜婪贓之風較前稍
　減然大約由於督撫大臣之實心察吏禁約稽查各懐
　畏懼之所致非屬員等之盡能洗心滌慮砥礪亷隅也
　朕覽屢年秋審朝審案件凡官員侵盜婪贓而不能依
　限完納者仍皆入於緩決之内如此則貪吏何以示懲
　貪風何由止息非所以彰國憲而清吏治也明年秋審
　朝審時著将此等人犯量其情罪按律入於情實之内
　候㫖勾到将此通行曉諭各省督撫遵㫖施行
　　二十七日奉
上諭謝國棟係總督李衛鄉親李衛委查處州所屬錢糧
　若果有受賄情由姚鈴身為知府有稽察之責自當據
　實掲報乃姚鈴平時並無一言而於李衛奏請将伊送
　部調用之後忽揚言謝國棟有受賄之事則顯因怨望
　李衛而為此語此等習氣不可不加懲戒是以降㫖将
　謝國棟姚鈴一併革職交與性桂蔡仕􁜽秉公審訊並
　非以姚鈴不應揚言屬官之過而遽将伊革職也今據
　性桂等審明謝國棟與知縣武章徐義麟並無受賄營
　求等情謝國棟等著照部議准其開復姚鈴照例革職
　仍調來引見
　　三十日奉
上諭伊特格爾等在打箭爐收稅已經數年劣蹟昭著而
　憲徳置若㒺聞經廟工監督查叅則憲徳難辭失察之
　咎或因憲徳與伊特格爾等皆係蒙古不無徇庇今既
　交伊審理務期秉公據實以成信讞倘瞻顧私情或以
　從前未經叅奏有意回䕶經朕察出或另遣官員審得
　實情定将憲徳從重議處
　　又奉
上諭據奉天将軍多索禮奏稱盛京今嵗秋成大稔禾稼
　瓜菜等項俱獲豐收小米倉斗一斗價銀三分三四釐
　髙糧一斗價銀一分二三釐豆一斗價銀一分二三釐
　　等語朕思米榖者乃
上天恩賜以養育萬民者也若人人存心敬受
天賜隨時撙莭常留有餘崇儉去奢謹身莭用則
天心必垂黙佑雨晹應時俾常享盈寜之福若暴殄天物輕
　　棄五榖不思稼穡之可寳㒺念農事之艱難則必上干
天怒而水旱災祲之事皆所不免此從來天道人事之斷然
　　不爽者奉天地方百榖順成已八年於兹矣今嵗收成
　　又慶豐稔榖價之賤自昔罕聞朕心深為慰悦感戴
上天賜佑之恩則本地官民人等宜何如之敬謹愛惜以仰
　　承
天貺耶向來奉天居民有以米榖飼養豚豕之陋習此即暴
　　殄天物之一端己令地方官勸諭禁止今不可因米榖
　　饒餘復蹈前轍積貯乃王政之要圖民生之切務奉天
　　地氣乾燥不比南方潮濕之區正當乘此豐収之時以
　　為儲蓄之計著該地方官員通行曉諭勸導所屬民人
　　若有榖之家果能留心積貯至於榖多價賤而難於出
　糶者著大臣官員等即行奏聞朕當發官價糴買或從
　海道運至京師俾積榖之家實獲利益必不使有榖賤
　傷農之歎也
　
　
　
　
　
　
　
　
　
　
　
　
世宗憲皇帝上諭内閣卷八十六
　欽定四庫全書
世宗憲皇帝上諭内閣卷八十七
　　雍正七年十月
上諭三十五道
　　初一日奉
上諭聞盛京之部屬旗員兵丁等毎遇陞轉遷移及喜慶
　等事俱攢集分金彼此餽送而無力之㣲員及兵丁人
　等亦不得不勉强從事徃徃日用不敷而此例不能廢
　甚以為苦禮記云貧者不以貨財為禮盛京此等陋習
　皆由於生事結納之人倡率於先遂至相習成風莫知
　省改此亦風俗之所當禁約者著該管各官通行曉諭
　嗣後除吉凶大禮本人情誼敦篤情願自行餽貽外倘
　遇㝷常陞轉喜慶之事不許攢集分金務虚文而耗實
　用倘或不遵該管官查出將本人及為首邀約者一併
　照京城例懲治
　　初四日奉
上諭吏部奏稱本月初一日夜間文選司開設科求賢科
　失火共燒房屋十數間所有檔案被火燒燬應將值宿
　書辦陳進忠交送刑部嚴審有無情弊並將當月司官
　福什寳交部議處臣等堂官疎忽之咎亦所難辭伏乞
　勅部一併察議其所燒燬檔案應於號件簿内查明行
　文在京各衙門在外各省將原案查出造冊送部以補
　所失之案件等語吏部近來諸事肅清官吏人等便欲
　乘機亦無可作之弊况檔案即有缺失仍可於他處查
　取校對胥役等妄冀舞文弄法事亦難行該部堂官總
　理大綱不過諭令衙門之人小心火燭豈能時刻稽查
　吏部堂官不必交部察議當月司官及值宿書辦著交
　部照例歸結倘因一時疎忽即加重懲則僉邪小人有
　所怨恨皆得施其陷害之技矣其所失檔案著該部行
　文内外各衙門將原案速行查出造冊移送以偹稽考
　嗣後各部院衙門存貯檔案之處應委筆帖式等官輪
　班值宿廵查以防疎失至於内閣本章及各衙門檔案
　皆應於正本之外立一副本另行收貯以備查對之用
　如本章正本係紅字批發副本則批墨筆存案其他檔
　案之副本或另用鈐記以分别之如此則雖一時遺失
　殘缺仍有副本可查不但於公事有益且可以杜姦胥
　猾吏隱藏改換之弊其如何詳悉定例之處著大學士
　歩軍統領㑹同九卿議奏
　　又奉
上諭據通智史在甲叅奏寧夏縣知縣偏武遺失銀兩被
　民人拾取送還偏武轉縱衙役向拾銀之人勒索錢文
　又將拏獲偷錢之賊縱令釋放且生性孟浪諸事怠忽
　聲名甚是不好等語偏武乃包衣下至㣲至賤之人因
　淳親王保薦是以用為知縣俾司牧民之任乃伊不知
　感恩報効輙敢放肆乖張公行不法甚屬可惡著革職
　拏問偏武行止如此其從前必另有劣蹟即著通智史
　在甲悉行查出一併嚴審定擬具奏
　　初五日奉
　上諭據領侍衛内大臣尚崇廙等奏
景陵
聖徳神功碑亭儀柱之右産瑞芝一本於石上長六七寸祥
　　光煥發觀者無不欣喜等語朕從來不言祥瑞屢頒諭
　　㫖曉示臣民惟是建立
景陵
聖徳神功碑今年甫經勒石告成而瑞芝即産於碑亭之右
　　仰見
上天特賜嘉祥以表揚我
皇考功徳之隆盛朕心不勝慶慰
　　　初六日怡親王大學士九卿翰詹科道等遵
　㫖訊問曾靜合詞公請將曾靜張熙照大逆不道律即行
　　　正法
　上御乾清宫召入諸臣等並令李紱隨入奉
　上諭今日諸臣合詞請誅曾靜張熙伊等大逆不道實從
　　古史冊之所未有以情罪論之萬無可赦爾等所奏固
是但朕之不誅伊等者實有隱衷今特面諭爾等上年
曽靜之徒張熙到陜用詭名投書與岳鍾琪岳鍾琪倉
猝之間忿怒驚惶不及籌算即邀廵撫西琳臬司碩色
坐於密室將張熙嚴加根究問其指使之人張熙不肯
供出真實姓名旋即加以刑訊而張熙甘死不吐岳鍾
琪無可如何越二三日百計曲誘許與同謀迎聘伊師
與之盟神設誓而張熙始將真實姓名一一供出彼時
岳鍾琪具奏前來朕披覽之下為之墮淚以岳鍾琪純
誠忠赤之心方能為國家發姦摘伏假若朕身曽與人
盟神設誓則今日自不得不委曲以期無負前言岳鍾
琪實朕股肱心膂之大臣朕若不視為一體於心實所
不忍况曽靜等僻處鄉村為流言所惑今揑造謗言之
人實係阿其那塞思黒門下之兇徒太監等因犯罪發遣
廣西心懐怨忿造作惡語一路流傳今已得其確據若
非因曽靜之事則此輩之謠言展轉流布朕何由聞知
為之明白剖晰俾家喻而户曉耶即據今日之事論之
　　實朕之大幸而在曽靜亦未為無功且從來國家之法
　　原以懲一儆百如曽靜等之悖逆諒宇宙内斷無第二
　　人即後世亦可斷其必無有與之比者何必存懲一儆
　　百之見耶書云宥過無大昔年三藩反叛時我
聖祖皇考於從逆之人能改悔自新者皆施恩寛宥今曾
　　靜等所犯既非首惡渠魁亦無同謀叛黨其畏罪悔過
　　又出實心此朕所以寛宥其罪並非博寛大之名而廢
　　法也一切朕另有諭㫖
　　　又
　諭大學士九卿翰詹科道前謝濟世在阿爾泰軍前供出
　　昔年之叅田文鏡實出於李紱蔡珽之授意朕令刑部
　　訊問李紱蔡珽今刑部將口供呈覽其語仍復含糊希
　　圗掩飾是以令爾等帶李紱進見將蔡珽李紱始末宣
　　諭爾等知之朕在藩邸懶於交接人所共知並不知蔡
　　珽李紱之姓名因馬爾赤哈通曉醫理常在府中行走
　　後馬爾赤哈補授清江理事同知朕向伊訪問明於醫
理之人馬爾赤哈則舉蔡珽以對且言相交甚好朕因
令伊邀來一見而蔡珽辭以職居學士不便徃來王府
且醫理麤淺不能自信朕深為嘉重亦未强之後年羮
堯來京在朕前力稱蔡珽塞爾圗二人才守識見出衆
超羣我所不及朕向年羮堯告以前馬爾赤哈言蔡珽
深通醫理朕曽令相招而伊未來之故年羮堯乃云我
傳王諭伊必來効力行走也朕言若來見亦可後伊見
蔡珽面言而蔡珽仍堅辭如前彼時朕心不但不生嗔
怪且更噐重之次年蔡珽補授四川廵撫是時朕扈從
避暑熱河蔡珽以身屬外官逺行在即向年熙轉求欲
到朕園中一見朕相見時觀其相貌言論似有才識優
禮待之彼時蔡珽則極稱李紱才品操守為滿漢中所
少是時朕方知李紱之姓名也朕御極之初延訪人才
以資治理因記蔡珽之言起復李紱原官旋授侍郎又
命辦理漕船事務伊似屬盡心諸事頗能就緒彼時隆
科多年羮堯皆以李紱狂妄不端不可信用而在廷言
者亦多朕俱不聽旋授為廣西廵撫伊在廣西任内具
摺密奏黄國材收捐積弊且稱臣係孤介漢人黄國材
廣通聲氣其子弟親戚布滿朝列今臣盡發其私伊必
含怨於心同謀傾害朕諭以爾但公忠為國朕必知爾
之心加恩保䕶斷無被人傾害之理豈料伊在朕前如
此陳奏而暗中則為黄國材事事周全隱瞞之處甚多
其巧於欺妄如此至其署理直𨽻總督則事事徇私廢
公沽名邀譽倉榖虧空則代為隱免屬吏貪庸則曲為
庇䕶以致吏治廢弛人心玩愒又如塞思黒從西大通
調回朕令暫住保定俟各省督撫提鎮回奏到日再降
諭㫖未幾李紱奏稱塞思黒患病不數日奏報病故而
姦邪黨與及庸愚無知之人遂有朕授意於李紱而戕
害塞思黒之誣語今李紱在此試問伊朕曽有示意之
處否乎在塞思黒之罪原無可赦之理但果有隂害塞
思黒之心則從前將伊留在京師隨時隨地可以致其
死且後來居住西大通時亦可授意於年羮堯又從西
大通調回京師時途間數千里亦可授意於解送人員
乃計不出此而獨令其居住保定以死於李紱之手有
是理乎其從前之所以將伊暫留保定者盖因阿其那
允禵俱在京師其事未曽定案而邪黨衆多人心叵測
不得不留意防範豈料伊遂伏冥誅而李紱於國家之
事全不經心並不將塞思黒自伏冥誅之處明白於衆
以致啓匪黨之疑議則李紱能辭其過乎至田文鏡之
在河南公忠為國實心辦事安民察吏易俗移風實屬
公正無私之大臣此中外所共知者而李紱蔡珽以其
叅劾黄振國汪諴等遂挾私讐而造蜚語極力䧟害朋
比為姦李紱曽在朕前密叅田文鏡朕降諭㫖訓誨開
導伊情虧詞屈但云不知皇上何以信任田文鏡至此
朕比時諭之曰爾若如田文鏡之居心奉職則朕之信
爾自亦如待田文鏡矣乃李紱毫無愧悔之心反指使
謝濟世揑款誣叅變亂黒白而欲令言臣挾制朕躬必
强遂其私怨而後已此風何可長也今據謝濟世一一
　供出而李紱尚欲昧心巧辯不知負罪省愆仍欲遮飾
　其姦詐此怙惡不悛實曽靜之不若也李紱蔡珽謝濟
　世之誣謗田文鏡一如曽靜張熙等之誣謗朕躬曽靜
　張熙之謗始於發遣廣西之逆犯李紱蔡珽謝濟世之
　謗始於黄振國汪諴等其事亦復相𩔖究之小人之伎
　倆不過如犬吠狼嘷何碍於青天白日也李紱蔡珽著
　交刑部訊取確供倘再支吾掩飾即加刑訊古人云士
　可殺而不可辱若李紱等姦猾之徒有不得不辱之勢
　亦其所自取也
　　又奉
上諭今日廷臣齊集朕將切責李紱之處一一詢問諸臣
　若朕所言於李紱有絲毫寃抑之處即著出班直奏不
　可面從心違自蹈欺罔之罪乃諸臣異口同聲無不以
　為李紱實係結黨營私狂妄傾邪之小人而康五瑞神
　氣之間與衆不同朕以康五瑞與李紱同鄉又同朝年
　乆諒無有不深知其底裏者於是獨問康五瑞而康五
　瑞瞻顧支吾不肯奏一實語及問至數次而奏對仍復
　含糊其為徇庇同鄉袒䕶科甲情弊顯然數年以來朕
　何等開導訓誨冀除惡習而康五瑞蔽錮私情冥頑如
　故應加重懲以為黨援不解怙惡不悛之戒且從前朕
　令大臣官員條奏事宜康五瑞初次敷陳即以刋布上
　諭為請是其存心但以諂諛頌揚為事實乃邪僻小人
　著將康五瑞發徃軍前與謝濟世一同効力
　　又刑部奏安徽巡撫魏廷珍題報遞解浙江盜犯程
　　四鬍子中途脱逃將疎防各官照例議處奉
上諭年來魏廷珍辦理之事舛錯貽誤者甚多即如此案
　之盜犯在山東曹縣拏獲而在江南臨淮縣逸去同一
　督撫誰為緝盗誰為縱盗著魏廷珍明白回奏其脱逃
　盗首陳四鬍子著交與魏廷珍勒限一年嚴緝務獲
　逾限不獲將魏廷珍從重議處
　　初七日奉
上諭發遣廣西之犯沿途怨望造作逆語且需索驛站狂
肆無忌今直𨽻河南廣西三省一一查出而王國棟等
乃以湖南各州縣解役兵丁未聞一語覆奏豈該犯等
於直𨽻河南廣西則肆其怨誹而於湖南地方獨肯奉
法安靜黙無一言乎况曽靜僻處山野之中尚備聞謗
訕之語豈有看守解送之兵役與各犯最為親密轉無
一見聞之理此皆王國棟等朦混草率全不以此為意
也即上年察審曽靜一案王國棟等未曽取有一句實
供今年曽靜等到京並未加以刑訊已將實情一一供
出及將曽靜供出之人交與王國棟等究詢根由而王
國棟等又復一槩含糊奏請解京歸結希圗卸責夫以
奉㫖交與查究之案王國棟等尚玩忽如此則其平日
於地方事務安肯實心辦理乎溺職負恩莫此為甚且
伊等近日所辦事件錯誤者甚多王國棟任内尚有逸
盗未獲之案著將王國棟革職暫留湖南令其查拏務
獲俟拏獲之日來京交部詢問口供趙城亦著革職即
同郭朝祚來京詢取口供以為地方大吏玩忽公事不
　實心奉職者之戒
　　又湖廣總督邁柱題叅武岡州知州余光煚貪劣各
　　款奉
上諭余光煚由候補通判引見時朕看其人尚屬明白詢
　問知為原任大學士余國柱之孫朕加恩用為知州正
　印之官且切加誡諭曰爾祖聲名狼籍深負國恩爾當
　努力奮勉掩盖前人愆過以圗上進伊感激領受豈期
　到任未乆貪劣昭著似此下愚不移之人應加重懲以
　示儆戒余光煚著革職其貪劣各款及本内有名犯證
　該撫一併嚴審定擬具奏
　　初九日奉
上諭從前由京發遣廣西之旗人太監等沿途需索地方
　强横不法且揑造流言鼓惑衆聽今經直𨽻河南廣西
　等省一一查出具奏此等八旗包衣發遣重罪欽犯一
　到外省衆人不知其來歴認為朝廷得力之人又見伊
　等妄自尊大遂羣相畏懼避其兇熖又恐加以管束而
　悍惡之徒或至輕生拚命則不免受其拖累於是隱忍
　應付任其需索使令容其狂悖乖張以致兇犯益得肆
　行無忌嗣後除徒罪輕犯外其充發煙瘴軍流人犯倘
　於經過州縣及安插地方或凌虐解役需索驛站或行
　兇生事造作謠言不安本分不守規條著本管解役即
　禀明地方有司詳報督撫據實具題於本處即行正法
　倘解送之時安插之所犯人不服拘管或因約束過嚴
　以致輕生斃命者亦該犯自速其辜將地方官吏人等
　槩免究問倘有徇情故縱或疎防脱逃者亦當從重處
　分著該部定議具奏若此發遣人犯果能在彼地方安
　靜奉法無一毫妄行之處三年之後著該地方官詳報
　督撫奏聞候朕看其情罪之輕重酌與以赦宥之恩著
　將此㫖通行各省督撫轉飭所屬文武大小官弁咸使
　知悉并出示曉諭各犯知之
　　又
諭大學士九卿翰詹科道李紱狂妄傾邪舉國共知康五
瑞與伊同鄉又同朝甚乆諒無有不備細知之者昨朕
於大廷廣衆將李紱人品心術詢問康五瑞而康五瑞
含糊支吾無一陳奏之語仍是黨䕶同鄉科甲之惡習
大小臣工無不共見深為駭異朕是以降㫖將伊發徃
軍前効力以示懲戒比時原諭以若將李紱結黨營私
之處據實説出尚可邀恩寛免而伊始終不吐一言此
亦爾等所共見者然朕意以康五瑞或因年老昏憒一
時不能口奏原欲令其繕寫供詞又恐在京有人指㸃
授意不出於伊之本心日後伊轉得藉口以謝李紱是
以於伊起身之後遣人於途中再加詢問令其親筆書
寫口供今康五瑞口供内稱李紱乃姦邪之魁小人之
尤皇上聖明如見其肺肝孔子曰天下有大惡者五而
盗竊不與焉心逆而險行堅而僻言偽而辨順非而澤
記醜而博李紱兼有之以田文鏡之實心為國安民察
吏天下封疆大臣中不多見而李紱與蔡珽䕶庇同年
計害忠良私相指授謝濟世以誣陷之蔡珽甚屬貪婪
李紱則與之密交互相推薦且奏稱蔡珽操守實可信
其無瑕直𨽻倉穀虧空甚多李紱袒䕶屬員揑稱民欠
為之掩飾徇私害公沽名釣譽又如闕門㑹議時張鵬
翮趙申喬等皆老成持重和𠂻共濟李紱為副都御史
徃徃堅執偏見倨詞疾色人莫敢觸其鋒文闈取士職
分當然康熙辛丑科㑹試李紱為副主考出塲之後誇
於衆曰皆係我所賞拔掠美市恩以致下第舉子不服
羣以石碎其門而欲剪其鬚人有才智皆謙遜不遑李
紱則傲慢自恣大言不慚俯視天下皆莫已若以上數
條臣細細追思猶能記憶昨䝉天語垂問臣年老目矇
耳聾聽聞不清且天威咫尺戰慄惶悚今䝉欽差官員
侍衛宣㫖復問謹據實具奏等語朕覽康五瑞親供為
之一笑昨日之瞻顧徬徨似有見危不負義之槩今則
畏罪求寛將同黨劣蹟一一傾吐小人之情態畢露可
知袒䕶朋比竟屬無用所謂小人枉自為小人也是昨
日康五瑞之不奏一語者或因年老聾瞶一時惶懼之
故朕原有供出李紱劣蹟即行寛免之㫖康五瑞著從
寛免發軍前從前理郡王𢎞晳請發一教書之人著將
康五瑞交與理郡王在府教書不許入京城伊若實心
効力則已如生事怨望即著理郡王叅奏康五瑞有二
子俱係舉人伊既黨䕶成習其舉人未必不從夤縁而
得况惡習相傳其子漸染已乆將來亦不能成人著將
康五瑞之二子舉人革去今日刑部所奏李紱蔡珽口
供二人已將從前結黨設謀陷害田文鏡并指使謝濟
世叅奏之處一一據實供吐且李紱見康五瑞所供又
供稱康五瑞所奏句句實我之罪惡我所言所行隂私
邪僻狂妄褊淺萬死不足蔽其辜等語觀李紱自供之
處若伊平日居心行事實是如此則不可以為人若伊
意中不自以為隂私邪僻而姑為惶悚認罪之語陳奏
於君上之前則其人之詐偽無恥更不堪問矣著將李
紱蔡珽前後口供批發入於謝濟世案内歸結
　又奉
　上諭自古朋黨之患必至害於而家凶於而國而己身亦
　　并受其毒爾等翰詹科道多由科目出身讀書明理當
　　以此為切戒務為端人務為正士務為國家倚賴之大
　　臣不可悞入於小人之一途盖小人有小人之噐局識
　　見小才氣亦小恃其小忠執其小信行其小恵縱有㣲
　　長適成其為小人而已大人有大人之噐局識見大才
　　氣大大忠大義大仁大智凡所作為皆有闗於國計民
　　生此等大人實能公忠體國並無沽名邀譽之心而名
　　譽自至是以為臣子者凡事為國起見所成自大若為
　　一身起見則所成必小甚至卑汚茍且夤縁請託瞻徇
　　情面黨同伐異流弊不可勝言朕在藩邸四十餘年於
　　人情世態無不洞悉此等陋習實所痛惡朕於
聖祖仁皇帝前從無揣度意㫖探聽信息及邀名沽譽之
　　事朕弟兄輩往往多蹈此轍朕惟以理處事和而不流
　　一生心迹仰邀
皇考聖明洞鑒可見天下之結黨營私者徒自壊其心術
品行耳欲求纎毫之利益不可得也即如康五瑞本欲
袒䕶李紱而究不能掩其惡李紱蔡珽本欲傾害田文
鏡而適以自害其身豈不可為衆人之炯戒哉又如李
紱科塲作弊一節雖未得受財賄而採取虚名延攬親
故其意以為樹徳市恩患難可以相倚殊不知情急勢
廹之時斷無有不顧己身之利害而從井相救者此一
定之情理無待朕之縷述也昨李紱奏稱臣聞田文鏡
之不善乃得諸道路之口此語更屬悖謬天下焉有聽
一人之毁譽而定督撫之優劣者乎大抵屬員之中受
其保薦者必生感激而為溢美之詞被其叅劾者必生
怨望而造誣謗之語此人情之常無足怪者爾等若欲
以一二人之毁譽定督撫之優劣必為所薦者尚指其
過失而為所劾者尚頌其公明如此則褒貶是非確乎
可信矣然天下有此理有此情乎朕於田文鏡並不因
其才情學問而用之以其實心為國毫無瞻顧迎合之
私深得大臣之體朕所降㫖詢問之事伊必據理敷陳
朕所交與試用之人伊必秉公舉劾從未有揣度意㫖
而茍且遷就者又如鄂爾泰髙其倬二人外間俱稱為
好總督而其實有不同之處鄂爾泰居官奉職悉秉忠
誠此專心為國而不知其他者髙其倬謹慎廉潔坦易
和平惟恐謗議尤怨之及其身大抵為己之念居多其
一生得力在此其不及鄂爾泰亦即在此且髙其倬之
為總督只圗完其任内之事而後來貽害所不計也鄂
爾泰則毎事籌及逺大接任之人即以中材處之亦可
安坐而理凡為臣工者皆當以鄂爾泰為法夫人才力
各有不同在朕之用人實是因材噐使而爾等意中自
知分量者未必多人如己身但有文墨之才而朕用之
翰苑可謂噐使矣而爾等私心必以為我之才幹安見
不勝政事繁劇之任而沉淪於閒曹耶殊不知朕之置
於閒曹者正所以保全之也爾等果能安分循理各盡
職業自然識見日開閲歴自進今日之小臣即他日大
臣之噐何必存躁妄之心以自限也至於閉門謝客以
　　示孤介亦矯情之舉如在京之大臣外省之督撫平日
　　果不見一人不聞一語又何以周知人之賢否事之利
　　弊爾等新進小臣亦不必以師生同年徃來相接為諱
　　但當和衷共濟勸勉箴規以道義相砥礪此則君子之
　　朋所謂合衆人之公心以成舉朝之公黨是朕所望於
　　爾等者也盖
天地神明之所佑者誠所惡者偽果能去偽存誠於處心
　　積慮之間為朝廷為國家為社稷為蒼生此即爾等所
　　以自為其身家不但己身榮顯子孫亦必受其福矣爾
　　等將朕諭㫖時時體認清夜自思躬行實踐朕言自必
　　有驗勉之勉之
　　　又奉
　上諭大學士尚書侍郎都御史副都御史各大員有子孫
　　在京闈及本省鄉試未經中式年二十以上者著各舉
　　文理通順可以取中者一人開送内閣轉奏請㫖
　　　初十日奉
上諭總督鄂爾泰公忠體國言言事事悉出於誠敬之心
　不但辦理要務如此即如領受賞賜書籍伊奏謝之時
　亦必將書籍詳悉閲看敬謹陳詞即此逆賊吕留良一
　案鄂爾泰所奏懇摯詳明深誅姦逆之心切當悖亂之
　罪如鄂爾泰之誠敬事君内外臣工皆當以之為法著
　將鄂爾泰本章與九卿等閲看
　　又琉球國恭進雍正六年正貢奉
上諭琉球地處重洋之外奉表修貢逺渉風濤朕心深為
　軫念是以從前降㫖令將雍正四年該國王謝恩所貢
　儀物准作雍正六年正貢以示恩眷今該國王以六年
　正貢之期仍遵定制遣使航海逺來奉表進貢情詞懇
　切具見悃忱知道了著將六年進貢之物准作八年正
　貢若八年貢物已經遣使起程即准作十年正貢著行
　文該國王知之
　　又刑部奏原任侍衛常雲等訛詐案内巴林王林穆
　　布悞用印信應革去王爵倉塲侍郎岳爾岱妄奏係
　　　逹海之孫又賄囑常雲和息應革職常雲等各犯分
　　　别治罪奉
　上諭桑格胡安李英張學孔張短子劉世華依擬應絞俱
　著監候秋後處决呉大儍子王四李之蓮富諸禮赫逹
　塞常壽名下應追銀兩著在京枷號追比俟清完之日
　　照議發遣倘延挨不完即永逺枷號岳爾岱非逹海巴
　　克式之姪孫當日
聖祖仁皇帝問及伊含糊答應乃一時錯誤未有一言逹海
　　之孫即不論賢愚便邀恩用之理此并非冒認支派欲
　　以濫邀官職者比及常雲無賴欲行詐騙伊䕶惜功名
　　而為希圗息事之舉其情實有可原著將岳爾岱處分
　　之處寛免巴林王林穆布因急誤用印信該王年㓜無
　　知今遽議革退王爵亦屬太過著將林穆布處分之處
　　寛免常雲䝉
聖祖仁皇帝深恩念其為逹海巴克式之孫令在内廷行走
　　用為侍衛冀其成人乃伊下賤卑汚肆行撞騙不法已
　極實玷辱伊祖則非逹海之孫也著問伊族中之人伊
　等若將常雲仍認為逹海巴克式之子孫朕另降㫖若
　伊族人將伊出宗不為逹海巴克式之子孫亦另有㫖
　若伊族人意見不同即令兩奏
　　十一日兩江總督范時繹叅奏原任户部郎中王圗
　　煒縱容家人張象九夾帶私鹽奉
上諭據范時繹奏稱此案内張象九一犯訊其倚藉宦勢
　之處始猶含糊支飾及一加刑嚇而張象九即供係王
　圗煒家人目今犯事故未進去服役據此則該道等詳
　稱未事之先圗煒將象九逐出之言明係假揑應將縱
　容家人之王圗煒及草率審詳之道府知縣等官交部
　察議等語凡督撫大臣之考察屬官惟公正無偏賞當
　其功罰當其過則屬吏知感知畏相率而奉其訓導遵
　其約束茍賞罰不得其當不但過於寛縱而屬員生玩
　愒之心即過於嚴厲而屬員亦起藐忽之念盖以其賞
　罰不足憑而寛嚴無定凖也各省督撫中惟鄂爾泰田
文鏡李衛之察吏用賞用罰悉皆公當是以所屬官吏
誠心感畏出於自然如范時繹魏廷珍者何能服屬員
之心而去其玩忽之習乎今范時繹之審擬此案將王
圗煒及道府等官俱行叅奏朕思王圗煒係世官之家
奴僕衆多豈能保其無一生事為非者倘王圗煒平日
或係知情或事發之後將家人縱放藏匿不令質訊則
當並治其罪今經縣府道員等審明象九於未事之先
王圗煒早已將伊責逐有案可據而范時繹乃稱刑訊
之後象九改供是明係小人畏刑三木之下勉强承認
未可以為信讞也况即照張象九所改之供在王圗煒
亦無通同作弊之處何至於將王圗煒及審詳各官一
併叅奏從前王廷揚家人竟入於翟斌如大案之内朕
諭令王廷揚將家人拏獲交與地方官不使逃脱即免
其處分若如范時繹之辦理此案則凡仕宦富家廣有
童僕之人其不為宵小所牽累者亦少矣范時繹之察
吏如此何以使所屬官員畏威而懐徳奉令而承教乎
　王圗煒及審詳之道府知縣等官俱不必交議
　　十四日奉
上諭據署總督唐執玊奏稱磁州民人楊進朝在路拾銀
　四十兩錢三千文即告知地保仍至原處㝷覓本人如
　數交還絲毫不昧等語數年以來各省民人拾金不取
　者甚多今磁州楊進朝聞風興起克敦義讓甚屬可嘉
　著該部察例加恩以示旌奬
　　又甘肅巡撫許容叅奏狄道縣知縣錢應榮浮估
　　建造倉厫銀兩并布政使孔毓璞固執原詳情弊
　　奉
上諭錢應榮係解任罷斥之員朕因引見加恩命徃甘肅
　仍以知縣試用今在狄道縣任内盖造倉厫輙敢揑辭
　支飾希圗浮冒甚屬可惡錢應榮著革職將倉房勒令
　修建以贖負恩貪利之罪如再怠忽從事著該撫題叅
　重治其罪孔毓璞固執原詳屢辯不移之處著孔毓璞
　明白回奏
　　十五日諸王大臣等再疏請誅曾靜張熙奉
上諭寛宥曽靜等一案乃諸王大臣等所不可贊一詞者
　天下後世或以為是或以為非皆朕身任之於臣工無
　與也但朕亦再四詳慎所降諭㫖俱已明晰諸王大臣
　官員等不必再奏倘各省督撫提鎮有因朕寛宥曽靜
　等復行奏請者著通政司將本發還
　　十六日大學士等議奏五城各舗設立巡檢奉
上諭各舗巡檢著都察院堂官及御史於候補候選雜職
　人員内揀選補用倘有不能稱職及生事無行者著該
　城御史及揀選該員之堂官御史即行叅革倘徇情失
　察經朕訪聞將該管及揀選之堂官御史等一併議處
　　又安徽巡撫魏廷珍代臬司劉柟回奏審擬呉璁芳
　　情節奉
上諭朕待内外臣工均為一體盖同辦國家之事總以理
　為斷並無内外之可分輕重之可論此本内呉璁芳一
　案内外兩擬輕重不倫今劉柟回奏内稱似未便舍本
　條而别引此語中含譏諷而又依從部臣改擬之條是
　自相矛盾也若劉柟所擬果是則當執理固爭若部議
　果是則劉柟不應有此譏諷之語朕深惡此心口互異
　詐偽姦險不忠之風著刑部堂官明白回奏
　　十七日吏部奏江南督撫查弼納等失察各屬冒
　　銷
恩賞處分奉
上諭查弼納從寛免罰俸魏廷珍自行查出叅奏其罰俸
　之處亦從寛免凡各省州縣冒銷恩賞銀兩不行自首
　者自應將失察之上司一併處分若本人既已自首免
　罪而上司轉不免於失察之處分於情理未協嗣後凡
　有自首之州縣將該管上司俱免其議處從前如有似
　此議處上司之案亦著查岀一併寛免
　　又奉
上諭向來漢御史多由主事中行評博及行取之知縣補
　授是以定為七品今由郎中員外補授者甚多不便仍
　拘七品之例且滿漢御史品級亦不畫一應酌量更定
　著該部議奏
　　又侍郎馬爾泰等奏貪劣營私之原任江蘇布政使
　　趙向奎等分别治罪奉
上諭徐永祐受朕深恩由知縣擢用知府乃伊並不黽勉
　報効實心奉職惟務營私謀利巧取之事甚多徐永祐
　暫停僉發著交與范時繹尹繼善令在水利工程儘其
　力量効力贖罪如果實心辦理則開恩寛宥倘仍復推
　諉怠玩即行題叅從重治罪
　　又甘肅巡撫許容叅奏署同知靳樹鍭玩誤工程
　　奉
上諭靳樹鍭身係旗員又以通判委署同知專司渠工水
　利乃將闗係民生休戚緊要工程怠玩疎忽以致被水
　衝壊甚屬可惡著革職即在渠工地方枷號一應工程
　俱嚴行著落賠修堅固俟渠工告竣之日該撫再行請
　㫖
　　　十八日奉
　上諭朝鮮國王世篤恭順䖍修職貢昔䝉
世祖章皇帝軫念藩封特頒
勅諭令
聖壽冬至元旦表儀俱准於元旦併貢以彰柔逺之至意近
　　見該國王於領受賞賚等事皆特遣使臣賫表奏謝朕
　　念該國距京三千餘里貢使徃來未免勞費嗣後凡屬
　　謝恩本章俱著與三大節表一同賫奏不必特遣使臣
　　永著為例該部即行文該國王知之
　　　又奉
　上諭鄂爾泰忠誠體國經理苗疆勲績懋著伊曽祖圗捫
　　於開國時奮勇陷陣効命疆塲忠節炳然垂光衍慶積
　　於其孫鄂爾泰為不世出之良臣祖孫忠良後先輝映
　　朕甚嘉焉今鄂爾泰奏稱曽祖圗捫與祀昭忠寺牌位
　　列銜佐領請照固原提督紀成斌之父守備紀法業恩
　　給誥封贈官之例將苗疆議敘之案移賞曽祖祖父誥
　封等語著將鄂爾泰之曽祖祖父俱照總督加内大臣
　兵部尚書職銜給與一品誥封其昭忠寺圗捫牌位改
　書新贈之銜入於大臣之列鄂爾泰苗疆之案仍著議
　敘
　　十九日奉
上諭朕聞得今年順天鄉試外塲有頂冒夾帶等弊昨日
　令順天取中舉人等覆寫頭塲四書文以憑磨對若有
　將情弊自行出首者量加恩宥據傅常四哥智亮哥爾
　泰自首頭塲文字實係夾帶今不能記憶等語科塲乃
　取士大典𣲖出副都統等專司督理稽查何以仍有夾
　帶之事似此疎忽甚屬溺職著將博什希尚崇坦及叅
　領旗員俱行革職從寛留任傅常四哥智亮哥爾泰既
　經自首著革去舉人從寛免其枷責交與該旗另行請
　㫖又據浙江監生傅學詩自首頂名入塲中式傅學詩
　既經自首應作何量加寛宥之處交與該部議奏其未
　到之舉人等著該部行文各處催令進京俟到齊之日
　該部請㫖若推故不到者該部嚴議奏聞
　　二十日奉
上諭外省地方常有緊要事件及查拏要犯不便明降諭
　㫖以致漏洩事機逃脱匪𩔖者間令王大臣等密寄信
　與該督撫此乃慎重機宜兼體貼地方大臣俾其易於
　辦理之意該督撫接到密札自應加意慎密其有應行
　文於所屬及轉行鄰省者或仍用密札加以印信或密
　行文書暗中知㑹若有應遣人者則遣的人前徃如此
　則機事不致宣漏姦徒不致逃匿於事務方有裨益屢
　降諭㫖甚明近聞外間接到密札竟用文書照抄轉行
　所屬其移㑹鄰省者亦然全無慎重防範之意則事件
　必致漏洩匪𩔖必致逺颺將來追悔何益之有伊等既
　為督撫大臣豈有見不及此之理總因平日將國家之
　事視為泛常故遇緊要事件亦只草率通行一文遂自
　以為盡職而事之就緒與否總不計及也溺職曠官莫
　此為甚周易曰機事不密則害成古訓昭然可為鑒戒
　　各省督撫中如鄂爾泰田文鏡李衛居心辦事處處謹
　　密是以事無遲誤可為諸臣之法如范時繹魏廷珍之
　　悠悠忽忽全不經心諸臣當以為戒嗣後倘有將密㫖
　　寄信之事顯然通行文書者經朕聞知必從重議處
　　　又奉
　上諭據鄂爾泰奏稱雲南趙州白崖地方於本年閏七月
　　平地忽湧甘泉二股田地得藉灌溉此皆皇上之至誠
　　足以感召天和協應地靈等語王大臣等亦稱皇上勤
　　恤民隱是以甘泉昭宣上瑞等語是内外臣工皆以滇
　　省醴泉歸美於朕朕實不居也夫君臣上下本為一體
　　設人君有乂安百姓之心而其臣不能宣布徳意以成
　　善治或上官有撫字羣黎之念而其民不能感化以成
　　善俗皆不足召
天和而徴瑞應也鄂爾泰以公忠之心行撫綏之政至誠所
　　感能使吏服其教民懐其恵所屬之境康阜恬熙而滇
　　省官民又實能率從鄂爾泰之訓導移風易俗和氣致
　　祥是以數年之中疉見慶雲醴泉之瑞此盖
上天恩賜以表著賢臣之善績也昔張堪之麥秀兩岐魯恭
　　之蝗不入境彼郡邑守令有循良之化尚足感召嘉祥
　　况節制三省化民成俗者乎又如范仲淹之治青州廣
　　施恵政溪澤忽湧醴泉此皆載在典籍信而有徴者并
　　非朕襃揚鄂爾泰為創見之論也且如鄂爾泰總督雲
　　貴則兩省連歳豐收今年兼轄廣西則粵省更慶登稔
　　又如田文鏡總督河南李衛總督浙江兩省境内屢歳
　　俱獲有秋今年田文鏡兼轄山東李衛兼轄江南而山
　　東江南並稱豐熟似此年榖順成雨暘時若又豈非共
　　睹共聞之祥瑞乎凡督撫大臣加恵一方以致感格
天心賜以上瑞此皆督撫之力朕不敢以為功而任用之得
　　人與否則朕之責也即如田文鏡之在河南清正無私
　　而李紱蔡珽謝濟世等結黨朋謀肆行陷害若非朕洞
　　燭其姦被其搖惑則凡忠誠任事之臣皆却顧而不前
　　矣即鄂爾泰亦不過謹守繩墨以求免衆人之謗議而
　　已何能展布施設毫無瞻顧以成此善政善教乎是以
　　諸臣將慶雲醴泉之瑞歸功於朕實與朕無渉若謂朕
　　能推心置腹以信用鄂爾泰使得盡展才猷悉心教養
　　以成風俗之美受
上天之恩此則朕所不辭者
　　　二十一日奉
　上諭科塲乃國家取士大典闗係甚重數科以來鄉㑹試
　　主考同考皆凛遵功令屏除弊端輿論毫無異議朕亦
　　屢加奬許然又恐其乆而生玩故習復萌未嘗不隨時
　　訓誨儆戒提撕也今年順天鄉試榜發後有人密奏闈
　　中有頂替夾帶等弊朕令諸生自行出首今果有自首
　　頂名者一人夾帶者四人此則外簾疎忽之咎已降㫖
　　將稽察官員嚴加處分又密奏今年塲前有房考一二
　　人與士子徃來者夫以科塲乆已肅清之時不應尚萌
　　暗通聲氣之想凡科甲出身之官員自知有衡文之分
　　便當逺避嫌疑杜絶干謁何至以交遊形跡啓人議論
　之端况士子應試之先預懐鑽營倖進之念此即行止
　不端之人一旦忝竊科名豈能成有用之材為國家分
　猷宣力乎為房考者又何為收羅此等憸邪之輩豈但
　不能得其相助之益且必至敗已身之聲名干朝廷之
　憲典亦愚之甚矣今歳外間雖有浮言却無實據姑免
　深問來春㑹場在即各省舉子雲集京師凡在京官員
　有考官之責者各宜預先儆惕戒慎小心防㣲杜漸勿
　以小不檢㸃被人指摘致貽科甲之羞况國法具在朕
　不能曲為寛假也思之慎之
　　二十三日奉
上諭朕夙夜孜孜以吏治民風為念惟蘇松所屬糧賦浩
　繁民欠累積官吏借此侵漁姦徒肆其包攬若不徹底
　清查則吏治難以整肅民風無由淳厚是以特命大臣
　總理清查之事又遴選大員專司分查之任再揀選州
　縣分𣲖協理令其將官侵吏蝕民欠三項明晰清釐不
　得絲毫朦混又屢次降㫖將蘇松等七府太倉等五州
歴年帶徴地丁漕項錢糧一槩暫停徴比俟各州縣官
侵吏蝕及實在民欠一一釐剔清楚之後再降諭㫖并
令該督撫遍行出示曉諭是朕於清查一案己申示再
四可謂明白詳備矣乃承命之員奉行不善其始以為
官侵無幾遂將紳衿所欠帶徴之項指為官侵以致姦
胥蠧吏借端挾詐如松江候選州同朱榮椿者積欠錢
糧九百餘兩而為蠧書訛詐亦至九百餘兩此其明驗
也又聞不肖州縣有以里圗櫃書侵蝕之項將來難於
歸著議令官户富户分𣲖攤賠者又有將帶徴錢糧加
増火耗以補官虧者其説雖未足盡信然人言籍籍總
理其事者寧未聞之耶此皆由於承命之員不能深體
朕心而以徴比為清查之誤也設朕欲藉此為催徴錢
糧之道從前又何以降㫖停徴乎其有自願完納仍令
地方官收受者縁浙江總督李衛來京陛見時奏稱江
南舊欠錢糧自奉諭停徴之後凡有願完者州縣官恐
渉先侵後吐之嫌槩不收受於民情頗有未便等語朕
以民間凡有隱匿錢糧尚准其自首豈有願完舊欠而
不准其輸納之理是以諭令户部行文該總理清查大
員知之乃不意奉行者遂借此為由將停徴之項槩行
催徴名曰勸輸而挨圗挨甲差役追呼甚於嚴比近見
各員所奏有稱已完一百餘萬者有稱旬餘之内州縣
完三萬餘兩者而温而遜奏云此番清查首在勸其完
納不徒在於造冊又聞朱鴻緒告人云鎮江一府舊欠
二年内必令其全完是各員俱以完納錢糧為重而以
清查官侵吏蝕民欠置之度外矣與朕簡命諸臣之㫖
不大相徑庭乎著將未完積欠槩行停徴其中或有官
吏侵蝕今自首完納贖罪者聽其交庫外其餘民欠即
有情願交納者亦不准收受該總理之員務令分查協
理各員恪遵前㫖將官侵吏蝕民欠分别清釐無得絲
毫朦混倘仍有私行徴納及將民欠内之官户富户掩
盖官吏侵蝕者該督撫及總理大臣即行指叅從重治
罪倘該督撫等隱徇不舉或失於覺察經朕訪聞定將
　該督撫等一併交部嚴加議處又聞分查之員令各欠
　户自行首報夫前㫖之准令自首者乃侵蝕錢糧之官
　吏此等侵蝕之人本有應得之罪朕不忍其盡罹國典
　是以令其據實自首則從寛免其治罪至於歴年積欠
　前已分年帶徴今又一槩停徴伊等又有何罪而令其
　自首乎總之各員卑鄙小見不知朕澄清吏治恵養小
　民之心而唯以錢糧為重朝廷之徳意不能宣究於下
　司其事者寧無愧乎諭到著該督撫布政使即刋刻頒
　發所屬凡逺鄉僻壤悉行張掛使官吏紳衿軍民人等
　咸知朕意
　　二十六日奉
上諭據嵇曾筠等奏稱蘭陽縣耿家水口銅瓦廂以下朱
　家賽之北自汕引河一道中泓暢逹化險為平與三家
　莊新汕引河一月之間兩呈竒驗等語前因三家莊大
　灘之内自汕深渠朕感念
河神黙祐福庇吾民已降特㫖諭令河臣䖍敬致祭以申
　謝悃今又䝉顯賜靈應著將蘭陽耿家口自汕引河之
　處一併敘入祭文之内
　　二十七日奉
上諭數年以來怡親王及内外大臣中數人協贊朕躬忠
　誠宣猷為國家辦理政務勤慎奉職甚屬可嘉怡親王
　之儀仗著增一倍大學士公馬爾賽著加太子太傅大
　學士張廷玊著加少保大學士蔣廷錫著加太子太傅
　刑部尚書勵廷儀著加太子少傅靖邊大將軍公傅爾
　丹寧逺大將軍公岳鍾琪雲貴廣西總督鄂爾泰俱著
　加少保河東總督田文鏡著加太子太保浙江總督李
　衛吏部尚書查郎阿寧夏將軍西伯著加太子少保
　
　
　
　
世宗憲皇帝上諭内閣卷八十七
　　欽定四庫全書
　世宗憲皇帝上諭内閣卷八十八
　　　雍正七年十一月
　上諭三十一道
　　　初三日
　諭滿漢文武大臣今日冬至祀
天於圜丘天氣晴明和靄迥異平時朕御極以來時時黙禱
　　凡遇
壇
廟祭祀典禮所闗皆求
上天賜以晴和天氣而齋戒之日朕必䖍誠敬謹以為昭格
　　之本不敢絲毫怠忽乃數年之中果䝉
上天鑒察朕心毎逄祭祀典禮或先期風雨或過後隂寒而
　　本日行禮之時必然晴霽暄和此萬耳萬目所觀瞻歴
　　歴不爽者間有無知之輩奏稱天道渺茫恐難預必朕
　　諭之曰若果天道不符朕之所禱必是朕心不誠朕當
作災異㑹倍加儆愓修省言者慚赧而止大抵妄誕不
羈之人則以為天乃清虚之氣去人甚逺何能有感必
應而庸愚鄙陋之人又以為神明之道可以禱求獲福
而以私意干凟豈知䙝慢已甚不但不能獲福且至得
罪於鬼神矣天道至公惟祐善人一念善天必錫之福
一念不善天必降之災且天道至近時刻照臨於前後
左右之間帝王有帝王之天臣工有臣工之天即匹夫
匹婦亦有匹夫匹婦之天舉首即是動念即是不以貴
賤而殊亦無湏臾之離也善惡之報全視乎其人之自
取以善念而得善報以惡念而得惡報即如播種者種
稷則生稷種黍則生黍又如擊噐者擊金則為金聲擊
石則為石聲此一定之理無可疑者然善惡之分又必
視乎其心之公私倘存心為公則雖懲創多人誅戮多
人亦適足以成其善而可以獲福存心為私則雖保全
多人寛釋多人亦適足以成其惡而至於獲譴夫所謂
私者不但徇情枉法婪贓受賄然後謂之私有沽名邀
　　譽之念亦是私有計較利害之念亦是私有迎合君上
　　之念亦是私有垂名後世之念亦是私必須利害得失
　　全不計及只一念順理而行以俟天命此即所謂誠也
　　然必敬而後能誠故古之聖賢以主敬為本惟其主敬
　　是以念兹在兹不愧屋漏無慚衾影處處可以對天則
　　不善之念又何自而萌乎既無不善之念則是一身之
　　中方寸之内但有獲福之基而無招禍之理焉有不荷
　　神明之黙祐而順適暢遂者乎此朕身試之而確然見
　　其無毫髮之或爽者爾諸臣試遵朕言而行自然覺悟
　　自有效驗也總之為君為臣之道只有敬天勤民二端
　　而用人行政即在敬天勤民之内爾等每當頒禄受賞
　　之際咸感激以為主上之恩不知朕之所以自奉與逮
　　及大小臣工者皆百姓之膏脂也君若臣共受百姓之
　　奉養而於教民養民之道漠不闗心聽其失所清夜捫
　　心何以自安尚云可以對
天地而無慚乎吾君臣當共勉之
　　初四日奉
上諭朕思治河之道惟有使黄水暢流無所壅滯則永慶
　安瀾然欲使黄水無所壅滯必須保固髙家堰堤工使
　清水力能敵黄且以助其暢流之勢則河工永逺無慮
　是髙堰堤工闗係最為緊要從前齊蘇勒雖將石工稍
　加幫修而朕以為不若多費帑金於堤工險要之所及
　單薄之處俱加修石工務令堅固髙厚以為久逺之計
　庻於河道民生大有裨益前孔毓珣在京陛見時朕以
　此諭之伊亦深以為然又曾將治河之道降㫖詢問田
　文鏡而伊之所奏與朕意不謀而合可見髙堰堤工乃
　必應加増修理者也著發户部帑銀一百萬兩交與孔
　毓珣尹繼善籌畫相度有應預備物料之處即於歳内
　採買早為預備再著汪漋對琳張坦麟呉昌祚前徃淮
　上協同河臣等悉心辦理
　　又奉
上諭朕從來不言祥瑞是以從前降㫖自雍正五年以後
各省所産嘉禾俱停其進獻今據貴州廵撫張廣泗奏
稱黔省各屬新闢苗疆今年風雨應時歳登大有所産
稻穀粟米之屬自一莖兩穂至十五六穂不等稻穀毎
穂四五百粒至七百粒之多粟米毎穂長至二尺有竒
實從來所未見特將瑞穀呈覽並繪圗附進等語朕覽
各種瑞榖碩大堅實迥異㝷常不但目所未見實亦耳
所未聞若但見圗畫而未見穀本則人且疑而不信矣
又據廣西巡撫金鉷摺奏今年粤西通省豐收十分者
十之九九分者十之一穀價毎石自二錢以至三錢二
三分乃粤西未有之事等語朕思古州等處苗蠻界在
黔粤之間自古未通聲教其種𩔖互相讐殺草菅人命
又常越境擾害鄰近之居民刧奪徃來之商客以致數
省通衢行旅阻滯迂道然後得逹而内地犯法之匪𩔖
又徃徃逃竄藏匿其中此實地方之患不得不為經理
者今總督鄂爾泰籌畫周至調度有方巡撫張廣泗敬
謹奉行殫心奮力俾苗衆革面革心抒誠向化地方寧
　　謐和氣致祥感召
天和黔粵二省歳登大稔而黔省磽瘠之區苗彞新闢之地
　　又䝉
天賜瑞穀顯示嘉徴仰見
天心以經理苗疆為是特昭瑞應以表封疆大臣之善績朕
　　心實為慶幸若歸美於朕朕不居也著將張廣泗所進
　　瑞穀圗交與武英殿繪畫刋刻頒賜各省督撫俾觀覽
　　之共知勉勵
　　　初六日奉
　上諭前因北路軍需須用駱駝鞍屜諭令山西地方製辦
　　聞該省民人踴躍急公凡有羊毛繩料之家各出所有
　　赴官領價凡能工匠之人一時羣集應募爭先恐後共
　　計二十餘萬件之物料工作不勞而集於月餘之内迅
　　速完成朕聞之深為慰悦此皆該省巡撫大吏平日善
　　於訓導民人其製辦噐物僱募人工又照數給與價值
　　而該省民人又懐尊君親上急公趨事之心是以備辦
　軍需羣情歡躍剋期告竣甚屬可嘉巡撫石麟布政使
　蔣泂著交部議敘凡委派辦理駝屜之員亦著議敘再
　將該省辛亥年額徴地丁銀蠲免二十萬兩著巡撫布
　政使於辦理鞍屜之各州縣按畝均派使小民共霑實
　恵以示朕恩奬官民之至意
　　又奉
上諭朕前降㫖勸導富户體恤貧民乃教人以仁厚為心
　以貪刻為戒或於年穀歉收之時行濟人利物之事施
　恵愛於鄉里積福慶於子孫此即古人任恤之義然亦
　聽本人之樂從與否並不繩以官法强以所不願也今
　聞江西奉到諭㫖之日署撫張坦麟即行牌與布政使
　李蘭而布政使李蘭轉行各屬有將分别造冊開報富
　户鄉紳姓名之語以致各屬差役社保等沿户挨查借
　端嚇詐凡屬温飽之家俱將姓名填入富户冊内報官
　索錢到手始免開列現據進賢縣民樊子亮南昌縣監
　生劉思試等各行控告而李蘭始飭有司停止造冊地
　方富民始得安靜又聞江南有遊手好閒之輩登富户
　之門而詐騙者又有無恥生員假鄉試盤費不足之名
　而勒索富家者經督臣范時繹出示嚴禁其風始熄夫
　以朕訓人為善之諭㫖而庸劣有司如李蘭者奉行不
　善遂致閭閻之間生事滋擾而宵小不法之徒又從而
　藉口逞奸使素封之家供其需索身為地方大吏不能
　宣布朝廷徳意易俗移風轉將朕之恩㫖顛倒錯誤至
　於此極似此庸材深可痛憾以朕所聞一二省如此或
　他省尚有似此者亦未可定特頒此㫖通行曉諭倘有
　復蹈前轍者經朕訪聞定將該省大小官員從重議處
　　又怡親王奏增加儀仗一倍
恩禮逾重辭不敢受奉
上諭數年以來朕於怡親王有加恩議敘者王多再三奏
　辭情詞懇切朕勉從所請者有之王忠誠敬慎輔弼朕
　躬為國家宣猷効力之處甚多昨朕降㫖加恩於内外
　公勤任事之大臣數人因念王之勲勤較之諸臣為最
　若不錫以奬功之典朕心實有未安是以増加儀仗以
　表觀瞻稍示朕嘉予賢王之意在王領受並非越等逾
　分之事已頒諭㫖不必固辭
　　初七日奉
上諭排年汪臺衡等侵蝕錢糧一案前經部議將徇隱失
　察各官職名查明指叅乃魏廷珍既不將各官查出叅
　奏又不將不叅縁由聲明顯係有心朦混欲俟部中駁
　查加以刻薄搜求之名此等居心甚不可問魏廷珍既
　欲將失察之員放縱不問著將魏廷珍交部嚴察議奏
　其失察各官免其叅處
　　初八日奉
上諭從來開國之初必有從龍之佐或闢疆拓土茂建崇
　勲或陷陣衝鋒捐軀殉節至於承平之後伐叛討逆其
　抒誠宣力之臣壯猷忠節竝足以垂光竹帛流譽無窮
　凡為人主者據情據理必無不存篤念忠勲之心於本
　身厚加贈䘏尤切望其子孫人人成立克紹前徽以永
受優待功臣之澤若忠節之後廢墮家聲乃朝廷所不
忍聞也則為之子孫者自當謹守家風努力奮志砥礪
亷隅世世為國家有用之材以繼述先烈即或貧窶不
能自振國家自必加以恩澤周恤其身家而不至於困
苦無依也乃功臣之後往往有不肖子孫自甘敗𩔖或
謀私結黨欺君悞國或貪贓壊法虧空國帑陷身刑辟
或發遣逺邊或妻子入辛者庫在國家之法雖宗室懿
親亦不能曲為寛宥豈能於忠節之子孫别開寛假之
路乎此等人不念先人之心跡以致深負國恩非惟不
忠更兼不孝其祖父有知亦應深惡而痛絶之且使國
家遇此等之人若寛之以恩則法有所不伸若置之於
法則情有所不忍為君者實處兩難之地則其人之罪
尚可言乎然伊等忍於負國而并忘其先人朕豈忍不
念舊勲而不推恩及其後裔上年降㫖今各旗將功臣
之子孫内有犯法問罪及虧空施欠者一一查出具奏
今年各該旗陸續查奏前來朕詳加披覽斟酌情罪或
其中勲節之後嫡𣲖止此一二人者如施世驊馬爾璣
三格窩赫王釴蘇成馬炘􁌠陳朝琰洪徳標金啟元金
啟復金式訓金習禮范光廷噶楚哈李天坒孫元起楊
天樞常履坦陳履坦張瑆張珂何紹祖金瑗四格逹喀
和爾圗王績陳泰常履謙郭朝政傅善剛愛王栻二成
格富寧李隆昇碩瞻闗保住寧古齊劉元泰劉元祿常
住范時㨗范𢎞璧范𢎞恕夸岱法海慶垣慶泰補希松
阿焉岳興阿庸徳廣徳額倫特孫查齊圗思海覺羅哈
占滿保伊林阿阿竒逹共六十二員名下應追未完銀
兩共五十四萬六百九十五兩金五百兩米一千七百
二十一石此各項錢糧俱係國家公帑非朕所得私自
用恩豁免者著將内庫銀兩照數撥補代為伊等完項其
或擬以充發監候及妻子家屬入辛者庫等罪者概行
寛釋凡此邀恩宥貸之人皆當捫心自愧刻骨銘肌并
勉其子弟遷善逺辜毋或仍蹈故轍倘再有過犯豈能
再邀倖免而凡屬忠節之子孫皆當以此為戒共加奮
　勉以毋貽前人之羞倘因此次格外之恩或生玩法之
　念是朕之加恩不能勸人為善轉至導人為非矣豈不
　重負朕念舊褒忠之至意乎凡此寛宥人等倘有貧乏
　不能自給者准其於該都統處具呈俟該都統奏聞朕
　當另加恩䘏以存養之其餘八旗所查功臣之子孫可
　寛者亦無幾候朕再加詳閲發出
　　初十日奉
上諭據湖廣總督邁柱摺奏湖北積欠錢糧共二十萬兩
　自勸諭輸納以來已完九萬餘兩惟沔陽一州自康熙
　五十五年至雍正五年欠至八萬餘兩細察其故紳衿
　包攬者約有十之四衙役侵蝕者亦十之四其實係民
　欠則十之二沔陽今歳豐收宜乘此時令其源源輸納
　臣特委荆州道髙啟等分任清查減其火耗人心歡悦
　完納者頗多其餘各州縣俱令地方官辦理並未另委
　人員今徐鼎忽摺奏荆州道督率委員協辦有荆門州
　民訛言加賦紛紛求停等語是徐鼎將委令該道清查
沔陽之事移作荆門殊屬朦混且荆門州民訛言請停
乃因徐鼎請行順庄之故本年四月間徐鼎欲行順庄
之法力言有益遂先試行於荆門州閏七月間荆門雨
澤未降州民入城遞詞請停順庄之舉經知州蔣曰梅
慰諭而散臣恐順庄一法奉行不善飭令暫停百姓始
帖然安靜至於楚省清查錢糧一事現在分别紳衿胥
役之弊端與實在之民欠巳有頭緒應照舊辦理等語
朕覽邁柱此奏是徐鼎借清查錢糧之名而行順庄之
法又復奉行不善以致人心惶惑訛言繁興查荆門積
欠共六千餘兩今已完四千餘兩止欠二千兩其州民
之紛紛控訴者亦是求停順庄並非抗拒清查也徐鼎
非可以辦理順庄之人且伊並未請㫖冒昧舉行甚屬
孟浪又奏摺内將沔陽之事移作荆門更為朦混著將
徐鼎交部嚴察議奏清查錢糧之事著邁柱照舊辦理
至於順庄之舉俟新撫費金吾到任後再與邁柱悉心
籌畫定議請㫖
　　十一日奉
上諭據總督范時繹叅奏崇明總兵官林秀婪贓不法等
　事林秀在遊擊任内縁事革職留任於雍正四年輪流
　引見伊在朕前奏稱向年克復臺灣時伊之勞績甚多
　為滿保所掩悉歸之於林亮朕因其熟悉水師且漢仗
　才具似屬可用遂加恩超擢用為廣東瓊州副將伊到
　任後楊文乾即奏其狂縱不法朕意林秀為人性粗而
　口快或以語言輕率不得巡撫之歡心不便仍留廣東
　適因福建金門總兵員缺需人伊平日熟習水師於是
　將伊補授乃到任後髙其倬又奏其為人狂妄操守平
　常朕以其未有實據且惜其才特㫖調補江南蘇松總
　兵令其陛見朕諭之曰爾所遇督撫皆奏爾操守平常
　朕屢次保全擢用爾當倍加警惕勉為好官凡水師弁
　員多有操守不固者爾當深以為戒伊奏稱他事不敢
　自保惟操守一節確然可以自信從前居官數十年家
　中並無片椽寸土嗣後如有不能保全操守之處願甘
　　加倍治罪等語林秀受朕超擢委任之恩如此深重且
　　面奉提命如此諄切伊之陳奏如此懇至揆情度理斷
　　不應有負恩欺罔之舉乃今貪婪不法贓款纍纍幾令
　　人不信天壤間有此詐偽之事也林秀之貪取財賄情
　　罪尚有比擬至於負恩欺罔出於情理之外而林秀敢
　　於為之且忍於為之則非貪婪不法之可比也林秀著
　　革職交與范時繹將朕諭㫖一一詢問其婪贓不法等
　　情與本内有名人犯一併嚴審究擬具奏
　　　十二日衍聖公孔傳鐸奏請捐貲建立碑亭奉
　上諭衍聖公孔傳鐸來京朕本欲召見面降諭㫖因伊歩
　　履艱難不能進見特命大學士等傳㫖慰問頒賜食饌
　　以示眷懐其
聖廟應建碑亭二座著欽差留保等動支正項錢糧鳩工興
　　造孔傳鐸所請捐資之處不必行
　　　十四日奉
　上諭朕時時訓誡大小臣工務令秉公守法三令五申何
　等嚴切今朝克圗𣲖往口外會審䝉古事件堂官王朝
　恩又復諄諄告誡不可徇私騷擾乃朝克圗貪汚狼籍
　毫無顧忌在䝉古地方恣行不法此非㝷常得贓可比
　顯係有心抗違朕㫖欲撓亂國家澄清吏治之政甚屬
　可惡著將朝克圗革職拏問交與王朝恩嚴審定擬具
　奏
　　又河東總督田文鏡叅奏濟南府知府金允彞貪婪
　　奉
上諭金允彞前經塞楞額保薦朕觀其壯年明敏似可上
　進且係金鉷之親姪必知顧惜顔面勉為好官不負朕
　擢用之恩是以授為濟南府知府乃伊在任恣意貪婪
　贓跡種種玩法負恩情甚可惡金允彝林三槐俱著革
　職王國正著解任及本内有名犯證俱交與該撫一併
　嚴審定擬具奏金鉷現任廣西巡撫又與田文鏡同係
　漢軍而田文鏡毫無瞻徇據實糾叅甚屬可嘉金鉷以
　公正存心自應深恨伊姪之不肖而以田文鏡之叅劾
　為允當也凡督撫等於屬員之夙有嫌隙者毎與以難
　於辦理或顧此失彼之事令其自罹於罪而叅處隨之
　其迹似公名正言順而實以隂行其挾私報復之計此
　等陋習往往不免朕所悉知督撫中田文鏡李衛之叅
　劾屬員悉本至公毫不瞻顧如伊等之子姪親屬在外
　任者除貪婪不及之劣員該督撫理應糾叅外若本無
　過犯而該管上司或因公正督撫叅劾其親屬而暗圗
　報復巧為播弄以致䧟於罪譴亦未可定此等背公營
　私之風朕所深惡倘有蹈襲此弊者經朕訪聞定行嚴
　加議處著行令各省督撫等知之
　　又奉
上諭顧贄受朕深恩由庻吉士歴用道員當清查積欠之
　時自應將伊田畝從前揑分花户改歸的名首先倡率
　以為士民之榜様乃伊家人王文元舞弊作奸仍肆詭
　揑抗違不法若顧贄果不知情其不能約束家人咎無
　可辭若知情故縱尤干法紀著將顧贄顧預暫行革職
　令尹繼善秉公審明具奏
　　十五日奉
上諭原任都統馬齊昔年征勦呉逆時著有勞績今伊子
　孫中成人者少伊子常賚在外任居官尚無貪贓款蹟
　祗因與石禮哈阿克敦官逹等朋謀排擠楊文乾又在
　朕前奏事不實以致罹於重譴今朕念伊父之功將伊
　免罪釋放另有降㫖錄用之處
　　十六日奉
上諭私販硝黄禁約甚嚴販硝與販黄同罪聞湖廣永順
　之耶里等處與川省連界地方素産熖硝土人以煎熬
　為業外省小販多以布鹽雜物向煎熬之家零星換易
　運至梅樹地方分發而私販者即於此處僱船裝載分
　往各處發賣以致附近之苗人得以偷買私製火藥此
　皆州縣有司疎忽怠玩之故著川楚督撫等轉飭該地
　方官將私販熖硝等弊嚴行查禁倘有犯者按律治罪
　若地方官仍玩忽疎縱著督撫即行題叅從重議處
　　又奉
上諭據河東總督田文鏡奏稱豫省漕糧已於十月二十
　一日起運北上又據總河嵇曽筠摺奏豫省漕糧於十
　月二十六日全數出境等語前李紱條奏欲將豫省漕
　糧改為夏運且言若照舊冬運則出境抵通之期必致
　遲悞言之甚力是年豫省漕糧奏報於正月出境朕詢
　問李紱伊稱此乃偶然之事不可以為常在朕前任意
　强辯乃自李紱妄奏以來豫省漕糧年年早運並不爽
　期尚得以為偶然之事乎今年出境又較往年更早皆
　由田文鏡辦理妥協而李紱懐挾私心遇事即欲借端
　阻撓傾陷而置國計民生於度外著大學士九卿等將
　田文鏡本章與李紱看並傳㫖詢問令伊明白囬奏
　　又奉
上諭據孔毓璞摺奏西路大兵軍需寧逺大將軍岳鍾琪
　委臣同殷邦翰趙挺元辦理岳鍾琪自蘭起程諭令同
　趙挺元在蘭催趲未竣軍需其前途解運令殷邦翰料
　理縁殷邦翰不能攜帶檔案是以調臣在涼承辦往返
　共八十日今歳軍需俱已無誤惟是明春尚有應辦諸
　務岳鍾琪雖交撫臣許容㑹同撫臣馬㑹伯就近督理
　奏明在案但軍需一切事件皆臣經手辦理之事自蘭
　至肅往返幾三千里若遇事行臣查覆恐致躭延時日
　臣願往甘涼一帶地方就近與許容馬㑹伯協同商酌
　辦理以期無誤等語朕思西路軍需數年以來岳鍾琪
　指示孔毓璞辦理一切俱有成規且檔案俱在孔毓璞
　處伊亦甚為熟練著准其所請帶布政司印信前徃甘
　涼地方協同許容馬㑹伯悉心辦理務期和衷共濟禆
　益軍務其甘肅布政使事務著許容揀選賢員奏聞署
　理
　　十七日奉
上諭前據靖邊大將軍傅爾丹摺奏統領北路大兵出口
　已到阿爾泰地方駐劄所過郭畢地方從來無水草之
　處今歳青草暢茂清泉湧溢士馬飽騰且冬月天氣和
　　暖晴明軍行甚便衆心無不歡忭等語又口外料理臺
　　站之内大臣克什圗來京朕面加詢問伊所奏與𫝊爾
　　丹之言相同且言親見郭畢地方草茂泉甘䝉古等咸
　　以為從來未有之瑞應等語又據寧逺大將軍岳鍾琪
　　摺奏統領西路大兵出口已到巴爾庫地方駐劄所過
　　郭畢之處水草並無缺乏道途坦適天氣晴和軍旅歡
　　忭以為神助等語自兩路大兵啟行以來邊塞長途深
　　擊朕念仰䝉
神明俯垂黙佑士馬安寧且於郭畢從無水草之區顯賜靈
　　應朕心實為感慶應於北路西路各建廟宇䖍誠展祀
　　以答
神貺其北路廟宇應於郭畢適中之地相度建造其西路廟
　　宇應令岳鍾琪酌定地方建造至兩處廟宇如何發帑
　　鳩工延擇喇嘛永逺焚修之處著議政王大臣等㑹議
　　具奏
　　　又奉
上諭髙淳為户部司官時聞其辦事尚好朕見其年力精
　壯人亦明白似屬可用是以用為湖北道員乃伊任内
　被馬㑹伯糾叅朕以馬㑹伯之待屬員往往以細故即
　行彈劾其叅髙淳必有過當之處彼時未將髙淳處分
　且恐其不便仍留湖廣於是將伊調補霸昌道旋又用
　為蘇松糧道適因兩淮運使要缺需人又特㫖將伊簡
　用其從前應行降調之案俱從寛免朕意髙淳身受如
　此保全擢用之深恩必無有忍於背負之理今據巡鹽
　御史噶爾泰列款叅奏前來婪贓受賄劣跡昭著似此
　負恩玩法實出意料之外甚屬可惡著將髙淳革職並
　案内有名犯証交與該督范時繹一併嚴審定擬具奏
　　十八日奉
上諭西路軍需前經寧逺大將軍岳鍾琪悉心經理籌畫
　周詳一一皆甚協當今岳鍾琪領兵出口乃地方巡撫
　大吏有司之專責自應竭力遵照辦理而許容在任凡
　事推諉馬㑹伯但以潔已為務不肯擔荷查郎阿武格
又係新任諸凡不諳上司屬員彼此猜疑推卸明年乃
進兵之期闗係最為緊要伊等之身家性命猶其小者
耳應命在京大臣前往稽察督理方於軍務有益著兵
部尚書查弼納往陜總理稽查軍需諸務常徳壽常賚
協同辦理再於户部刑部𣲖出賢能司官滿漢各三員
隨往以備分撥任使之用查弼納常徳壽常賚俱著各
給印信并令乘驛往來遇有分辦之處即分任其事常
徳壽常賚仍聽查弼納調度凡闗係軍需事件俱著查
弼納等查察督催相機𣲖委該督撫料理其有應行續
辦者即令地方官動支錢糧一面辦理一面奏聞若地
方官有侵欺擾民者一面革職拏問一面奏請審擬其
怠忽遲延者自督撫以及文武員弁俱著即行題叅如
有指稱軍需名色擾累民間之棍徒胥役著即題請正
法
　又吏部議覆安徽巡撫魏廷珍叅奏東流縣知縣陸
　培查追民欠遲延奉
上諭前據魏廷珍題請將州縣民欠五萬兩上下者扣限
　六個月令州縣官悉心查出如不行查明即將該員降
　級留任再限三個月雖經部議准行但朕思民欠至五
　萬兩上下為數已多以六個月之限豈能徹底清查明
　晰况此案内之東流縣知縣陸培又係新任之員到任
　甫及六月諸事尚未熟練即罹叅處未當其罪魏廷珍
　辦理之事非不及即太過從前阿其那之辦工部事務
　於法所當嚴者則故意從寛以市恩於己而於法所當
　寛者則故意從嚴以歸怨於上及至叅處之後又往往
　出貲代為完納以使人感激其事甚多不可悉數今魏
　廷珍辦理之失中亦復如是其有意倣效與否則朕不
　得而知矣著該部將安徽清查之限另行定議具奏其
　從前叅處各案一併查出分别具奏
　　二十二日吏部議覆甘肅巡撫許容叅奏渭源縣知
　　縣呉振鎬覆估建倉銀兩扶同徇隱應降三級調用
　　䕶知府事蘭州知州張引年失察降一級調用奉
上諭張引年前任廣東羅苛司巡檢楊文乾以卓異保薦
　引見之時朕因其人明敏歴練適有蘭州知州要缺需
　人朕欲用之比時朱軾在朕前言張引年乃吏員出身
　不宜用此州任朕以古人立賢無方朱軾偏向科甲輕
　視别途識見拘泥面加訓誡朱軾亦深自愧責因將張
　引年用為蘭州知州冀其黽勉上進命楊文乾切加勸
　勉而張引年亦自誓為好官以報國恩今以不確查所
　屬浮冒銀兩被叅雖非貪贓不法之案然在張引年分
　中有此失察疎忽之事返之於心能無汗愧張引年暫
　停降調著許容將朕此㫖詢問張引年伊之徇情不行
　確查者或果係疎忽或别有情由著張引年據實明白
　登答該撫轉奏其張引年居官如何之處亦著許容出
　具考語一併奏聞
　　二十三日奉
上諭閩省武職等官長於水師者居多而於陸路則平常
　著各省督撫於千把總内挑選人材壯健弓馬嫻熟者
　咨送閩省交與該督撫等以備題補之用其應作何酌
　量咨送名數之處著該部議奏
　　二十四日工部奏建造
江神廟宇遲延之湖南布政使趙城已經别案革職無庸
　　議其廟宇速令該督等勘估建造奉
上諭趙城受朕深恩屢次擢用由檢討至於布政使伊丁
　憂之日又復降㫖准其給假仍令留任似此深加任用
　而伊在任時竝無實心報効之處其摺奏所敷陳者亦
　無有益於國計民生之一事但知沽名釣譽奏請開設
　書院以化導風俗夫以伊博取虚名之事則汲汲陳奏
　而於保佑萬姓之
神廟工程則置之度外全不經心以致工程遲緩豈人臣
　奉職之道著將此項工程即交與趙城出貲數萬金辦
　理務期廟宇輝煌工程堅固其建廟規模著該督撫繪
　圗呈覽倘趙城仍復怠玩推諉著該督撫題叅嚴加治
　罪
　　二十五日奉
上諭據陜西署督查郎阿奏稱招往安西沙州等處屯墾
　民户今年到齊統計共有二千四百零五户屯種既廣
　樹藝益繁所種小麥青稞粟穀穈子等項計下種一斗
　收至一石三四斗不等共收穫糧一十二萬餘石確計
　分數十有二分其餘各色種植亦皆豐厚家給人足莫
　不歡忻樂業臣恐口内奸販囤户聞知糧多價賤興販
　射利已令總兵道員嚴行查禁竝傳諭民户按一年所
　需扣存外其餘即在本處糶賣以濟兵丁商民之口食
　等語安西屯墾地畝今年人力既勤天時復稔各種糧
　穀俱獲豐收朕心深為慰慶今查郎阿禁止奸徒興販
　射利辦理甚是惟是飭令民户多餘之穀只許在本處
　糶賣朕思民户等盈餘之榖原期糶價以為日用之資
　若本地糴榖者少則出糶未免艱難不可不為計及著
　該地方官酌量本地情形不必相强若有將盈餘之穀
　情願出糶者著動支官銀照時價糴買存貯公所明年
　倘冇需用之處聽辦理軍餉之大臣及該督撫行文支
　撥安西現有備用銀兩即可動用採買再於西安藩庫
　撥補還項此朕體恤民户俾糶穀得價用度豐裕之至
　意著地方官善於奉行不可勒令糶賣生事滋擾
　　二十六日工部奏叅革道員呉應龍修造威寧城工
　　逾限奉
上諭凡官員居官聲名不好有負任使者間令於該地方
　工程効力以示懲儆非其人犯罪甚重應籍沒家貲者
　可比也為督撫者於此等人員之身家有餘不足豈無
　聞見自應審度伊等之力量分别工程之大小𣲖令辦
　理若不量其力而概與以重大之工程則伊等自度力
　不能完即使竭蹷從事仍不得免於罪譴勢必觀望遲
　延併其所有之力亦退縮不前矣於工程有何裨益是
　皆督撫等奉行不善之所致也嗣後凡有此等効力人
　員著該督撫等詢問本人情願如何効力再察其力量
　果與所認相符然後𣲖撥工程具奏請㫖倘有欺誑推
　諉不肯據實承認者著該督撫題叅再行治罪呉應龍
　既稱有産可變著該撫詢問令伊將實在力量據實供
　出即照伊力量𣲖委工程令其速行修理
　　二十七日奉
上諭據署福建總督史貽直奏稱原任臺灣叅將林子龍
　前被陳倫炯揭報經髙其倬據揭題叅今審得縱兵聚
　賭廢弛營伍二款毫無憑據即招㑹婪贓一款亦歴審
　並未入已查林子龍從前効力戎行頗著勞績人材壯
　健應對明白訪其在任頗得兵民之心陳倫炯所揭不
　無寃抑若遽令放棄甚為可惜可否令其來京引見量
　加委用出自天恩等語林子龍從前引見時原經朕記
　名係武弁中壯健材能之員後被陳倫炯揭報貪劣款
　蹟不得不降㫖將伊革職究審今據史貽直一一審訊
　各款皆虚是陳倫炯之揭報實為屈抑凡為文武大臣
　者秉公舉劾屬員乃職任中第一要務今陳倫炯將材
　能歴練之林子龍枉加彈劾而所特薦之遊擊洪繼龍
　　則甚屬庸常髙其倬亦言其不勝臺灣之任是陳倫炯
　　之舉劾顛倒實與公是公非相左又何以使所屬員弁
　　共知鼓舞勸懲乎陳倫炯受
聖祖仁皇帝多年教養之恩朕又深加任用乃伊不思至誠
　　報効仍復茍且營私反之於心何以自問著該署督傳
　　㫖詢問確取口供具奏林子龍著仍留閩省交與該署
　　督以叅將副將酌量題補
　　　二十九日奉
　上諭各省兵丁於糧糈之外給以季餉所以撫養士卒令
　　得仰事俯育以為地方捍衛所闗甚重而朋銀一項於
　　俸餉内扣留貯庫為各營買補馬匹之用亦國家恤兵
　　至意也近聞直𨽻布政司衙門奸吏於請領朋銀時毎
　　匹扣陋規二兩至二兩五錢不等直𨽻如是他省大約
　　皆然夫倒馬立有限年報銷復有成額豈容奸胥舞弊
　　侵扣嗣後著各督撫及布政司查照定例按期給發如
　　有奸吏増減剋扣遲延等弊各該督撫即行拏究按律
　重處倘各督撫失於覺察布政司不能釐剔弊端朕一
　有訪聞定將該督撫等一併嚴加議處至兵丁歳底預
　備春餉及支放季餉乃終歳衣食所資亦聞有不肖餉
　書於放餉則需索季規於借餉則科歛借費此種奸弊
　深可痛恨著各該督撫一併嚴查禁革務須按季給發
　不得遲延著該部通行直省督撫布政使司將朕諭㫖
　刋刻曉諭俾官吏兵弁等咸知之
　　三十日奉
上諭奉天地畝向來槩以上則徴科查彼處地畝多有隱
　匿毎有三四畝止報一畝者是以槩以上則徴科民力
　輸將甚為寛裕後因該地方有隱匿積弊民間互相爭
　競紛紛訐訟官民皆多不便前歳朕遣大臣官員清丈
　以息爭端漸次釐正田畝皆得實數今若按畝俱照舊
　則徴糧恐小民輸將力有未給著盛京户部侍郎㑹同
　奉天府尹確查田畝之肥瘠分别上中下三則起科酌
　定成額永著為令務期秉公據實悉心料理以副朕勤
　恤民隱之至意
　　又奉
上諭暹羅國逺隔重洋輸誠向化恭順修職歴有年所其
　所請採買物件著行令該撫採買賞給以示朕嘉恵逺
　人之意
　
　
　
　
　
　
　
　
　
　
世宗憲皇帝上諭内閣卷八十八
　　欽定四庫全書
　世宗憲皇帝上諭内閣卷八十九
　　　雍正七年十二月
　上諭四十二道
　　　初二日奉
　上諭朕之本意原欲於
孝陵
景陵之旁卜擇將來吉地而堪輿之人俱以為無可營建之
　　處後經選擇九鳳朝陽山吉壤具奏朕意此地近依
孝陵
景陵與朕初意相合及精通堪輿之臣工再加相度以為規
　　模雖大而形局未全穴中之土又帶砂石實不可用今
　　據怡親王總督髙其倬等奏稱相度得易州境内泰寧
　　山天平峪萬年吉地實乾坤聚秀之區為隂陽和㑹之
　　所龍穴砂水無美不收形勢理氣諸吉咸備等語朕覽
　　所奏其言山脉水法條理分明洵為上吉之壤但於
孝陵
景陵相去數百里朕心不忍且與古帝王規制典禮有無未
　　合之處著大學士九卿詳悉㑹議具奏
　　　又奉
　上諭百官章服皆有一定之制所以辨等威昭品秩也向
　　來屢申禁約不許逾分濫用以開僭越之端定例昭然
　　各宜遵奉聞近來服色頂帶及坐褥頂馬胸纓之屬又
　　有不按定例任意僭越者御史有稽查部院之責而各
　　御史中即有參差不齊之處是己身先有逾分違禮之
　　咎又何以彈劾他人嗣後紫禁城内著𣲖三旗侍衛稽
　　查大城内著步軍統領阿齊圗稽查外城著五城御史稽
　　查倘有違例僭越之人而侍衛提督御史不行叅奏别
　　經發覺者將稽查之員一併處分
　　　又奉
　上諭凡為人子者於親喪之禮不得備盡其心實為隱痛
　　朕親身閲歴而知之故於内外大小臣工有不得已令
其在任守制者乃因辦理政務從權之道未嘗不體其
哀戚之情也如大學士朱軾蔣廷錫丁母憂皆給與假
期回籍料理及來京之後仍令素服辦事不穿朝服不
與朝㑹筵宴俾得盡其守禮之心其外任官員或特㫖
留任或經督撫題留者皆著給與假期令其回籍料理
伊親之事畢而後回任今思此等官員既回原任則職
任之内凡遇應行典禮若照常齊集其心必有不安若
本身不到又恐以曠悞被人指摘其勢實處兩難不知
令其在任守制者原以要缺需材一時無可更替故令
視事以資實用不當於儀文禮節之間强其心之所不
安也嗣後内外大臣官員若有奉㫖在任守制者皆准
其素服二十七個月以盡人子之心若遇朝賀筵宴祭
祀典禮齊集之處外省督撫提鎮司道府大員則委屬
員代行州縣等官則委佐貳代行再如直省文武官員
或遇朝賀典禮齊集之處倘偶遇風寒之疾或肢體等
患亦不宜勉强從事有乖調攝之道亦著屬員等官代
　替行禮其代替之處督撫提鎮則報明禮部司道副叅
　以下等官則報明督撫提鎮著將此㫖通行各直省知
　之
　　又奉
上諭朕即位之元年科臣黒碩色條奏江南浙閩等省民
　間所用厯日多係無印私厯及通書等今薄海内外莫
　不遵奉正朔豈宜令私厯公行請將各省私厯徧行嚴
　禁令各布政司將用印官厯交與貿易人發賣則民間
　俱有官歴觀看通書私厯自廢等語朕以私厯偽書律
　應嚴禁而庻民之家凡婚嫁興造遷移開市之事得觀
　覽官厯以為選日擇吉之用又於民情甚便是以允從
　部議乃聞地方官吏不善奉行自布政司胥役髙其價
　值由府以至州縣輾轉増貴民間買官厯一本價至五
　六分不等遂致無知鄉愚有三分繳官之説夫各省毎
　年刋刻刷印官厯開銷錢糧不過七千餘金朕數年以
　來加恩蠲貸至數百餘萬豈於此七千餘金之費而有
　所吝惜乎著將各省頒行官厯於庚戍年為始仍作正
　項開銷但各省官厯若不令民間價買毎省人户不下
　數千萬家豈能徧行給發勢必至通書私厯仍復公行
　又非古帝王敬授人時考月定日之義其作何區處使
　官厯通行便於民用之處著大學士㑹同禮部議奏
　　初三日奉
上諭據署陜西總督查郎阿奏稱肅州附近嘉峪闗一應
　軍需兵馬俱由嘉峪闗出口必先頓歇肅州而本地出
　産無多遂致米豆草束一時昂貴肅鎮標兵額食糧餉
　本色少而折價多毎米豆一石折銀一兩草束折銀一
　分實不敷糴買之用可否酌量暫為加増後不為例出
　自特恩等語朕前因寧逺大將軍岳鍾琪之請特念哈
　密為軍需徃來之地將駐防兵丁増給口糧鹽菜今肅
　州為大軍出口要道辦理軍務之員咸集其地食指繁
　多未免物價昂貴著將肅鎮兵丁折支米豆毎石於折
　中一兩之外増給銀五錢毎草一束増給銀一分自雍
　正七年秋季起至大兵凱旋之日俱照増加價值給發
　統入該年奏銷冊内報部查核該署督嚴飭該鎮標員
　毎季按名給發毋得扣剋侵漁以示朕軫念邊兵至意
　　又奉
上諭從前據噶爾泰與何世璂奏稱兩淮鹽商因沐皇恩
　減省匣費各項毎年省費百萬餘金自清完國課之外
　各商俱富足饒裕而臣等又不受其規禮是以各商公
　凑送鹽院銀八萬兩送鹽道銀四萬兩但臣等䝉恩各
　給養亷業已豐衣足食此十二萬兩實無需用之處情
　願解部以充公用朕因各商年來省費已多而鹽院鹽
　道又各有養亷因允噶爾泰所請將此項解京交與内
　務府為修理道路及各項工程之用至次年噶爾泰與
　張坦麟援照前例復將銀十二萬兩奏請解部比時適
　因預備軍需因令交與江南織造為製辦綿甲等項之
　用今噶爾泰與髙淳又照前將銀十二萬兩奏請解京
　現今髙淳叅案有需索商人各款伊若果係用度不足
　何不即於此四萬兩中支取應用乃捨此應得之項分
　外貪取於商因此朕於從前之事亦不能無疑矣著將
　此十二萬兩交與噶爾泰或給還各商或伊有需用之
　處即將此支用倘伊實無需用之處各商又不願領回
　噶爾泰現署安徽布政使印務著與魏廷珍確查上江
　地方有實在無著之虧空將此銀彌補以完本地之公
　項
　　又奉
上諭有人條奏内稱廣東諸務廢弛弊端種種如火耗一
　節從前原加二有餘經原任巡撫楊宗仁定為加一通
　省皆然自藩司提解七分以三分作督撫藩司養亷以
　四分辦公而公項仍令公捐州縣難支是以加至一七
　其中又有平頭各項雜費計算仍是加二此以省㑹相
　近之處而言逺僻州縣猶不止此況從前提解火耗七
　分今則全行提解恐州縣用度不敷有不能不再加増
　之勢又廣東收米全收折色現今米價七錢而折價交
官則一兩四五錢不等此亦切近上司耳目之處如此
其逺僻州縣較此更多又廣民多以漁鹽為生漁船出
海先至鹽埠領票回水納銀有一年一上者有一水一
上者名曰幫餉在漁人醃魚一船費鹽十倍幫餉不過
一二在鹽埠只發虛票得收實餉是兩得其利彼此相
安今則鹽埠避乾票之名欲按船計數實發鹽觔是引
鹽雖得多銷而漁人則増餉數倍嗟此漁民衝風冒險
覓㣲利以活身家朝廷不忍收課鹽埠獨得幫餉亦已
足矣今又數倍取盈何所恃而為此耶又如各處税務
之所皆借歸公之名爭多鬭勝較昔加嚴剝削商民不
知顧恤至於盗賊公行誣告不息豪强肆虐良善被欺
禁令不遵賭具仍賣而地方有司並不過問等語朕覽
此奏深為駭異朕宵旰焦勞無刻不以民生為念其准
令督撫提解耗羨並稽查税課贏餘者無非除弊止貪
均平畫一使官民並受其福也所頒諭㫖至數十次誥
誡諄諄諒天下大小臣工無不共知朕心恪遵朕訓矣
　何以粵東地方尚有如此情形因提解耗羨而火耗轉
　致加増因清查税課而有司轉行苛索因禁止私販而
　漁户並受苦累是以朕愛養百姓之善政而奉行顛倒
　以濟其貪營巧取之私而置除暴安良移風易俗之政
　於度外該省從前督撫受朕倚任之重身在地方焉有
　朕已聞知而伊等漫無覺察之理郝玊麟傅泰到任未
　乆嗣後宜整頓經理勿蹈前轍此㫖到日著悉心確查
　嚴行禁約倘不肖有司仍有不知悛改者著叅革拏問
　請㫖正法如督撫等再有徇隱失察等情經朕察出定
　行從重治罪
　　又奉
上諭朕即位以來屢有臣工條奏各處地方官徴收落地
　税銀交公者甚少所有贏餘皆入私槖國計民生並受
　其累者雍正三年又有人條奏廣西梧州一年收税銀
　四五萬兩不等止解正項銀一萬一千八百兩潯州一
　年收税銀二萬兩止解正項銀四千六百兩應令該撫
查核據實奏聞并令各省地方官員等抽收税銀之處
俱據實奏報等語隨經九卿議令各省督撫遴委亷幹
能員監收一年之後看其贏餘若干奏聞候㫖等語朕
思孟子言治國之道首稱取於民有制所謂有制者即
一定額徴之數也若税課之屬無顯然額徴之數則官
吏得以髙下其手而閭閻無所遵循即如從前各處税
課經地方官徴收有於解額之外多數倍者且有多至
數十倍者既無一定之章程則多寡可以任意其弊不
可勝言屬員既已貪取則上司必致苛求官員既已營
私則胥役必致横索日積月累漸有増加之勢而難於
稽查豈非民生之隱患乎朕是以允從條奏所請及九
卿所議令各省督撫遴委賢員監收一年以定科則其
徴收不及舊額者亦令奏聞降㫖裁減年來報出贏餘
之處朕皆令留於本地或作各官養亷之需或為百姓
公事之用使官員用度有賴則自不妄取民財使地方
公用有資則即可寛恤民力無非以小民之財物仍用
之於民間不令飽貪官汚吏之慾壑而已若該督撫等
果能督率有司奉行盡善將一年所收者悉行奏聞不
及額數者請㫖減免則賦有常經萬民共受其福矣乃
聞外省中多有奉行不善者如廣東廣西地方則假稱
奉㫖歸公之名而有加嚴之弊又聞山西落地税務甚
多潞澤二府更甚陵川一邑僻處山中向無額税今年
五月新行添出百姓頗以為苦又垣曲絳縣地方名横
嶺闗係晉豫通衢行人絡繹舊設廵檢一員稽查逃盜
並無税課今該巡檢於徃來貿易之人毎遇一䭾索錢
十文二十文不等民有怨言以朕所聞如此則他省之
𩔖此者不少矣以朕愛民除弊之善政而庸劣有司奉
行舛錯借歸公之名或肥身養家或爭多鬭勝以致肩
挑背負之㣲物皆徴收税課而該督撫等又不悉心稽
查民間苦於擾累或起朝廷加税之疑獨不思朕心愛
養斯民數年以來如江南浙江江西三省額徴錢糧則
永逺豁免六十餘萬各省毎年蠲免之正賦又一二百
萬不等而發帑為地方興修工程者又不下數百萬此
中外臣民所共知者豈有加恵黎元於數千百萬之帑
金並不吝惜而轉與小民爭此蠅頭之利乎又如江南
通州落地税原額八百兩自康熙三十四年以後毎年
止報收二百餘兩至三百兩不等屢經户部駁查至雍
正五年陳時夏始將通州渡口税銀五百兩已歸併海
闗徴收是以祇存三百兩情由咨覆户部經户部行令
該撫確查保題至今三年未見題奏此又怠玩公事不
恤民隱之一端也至於提解火耗乃均平通便之道官
員有養亷之資民間無苛𣲖之擾上司無得受饋遺徇
情瞻顧之私下屬無請託鑽營暗通賄賂之弊種種有
益於吏治民生之處屢頒諭㫖甚明從前督撫中有請
將耗羨歸公者朕切加訓飭盖此項乃民間之物惟有
用之於本地之官民用之於本地之公事若將絲毫歸
公是朕利其所有矣朕必不為也聞廣東火耗從前是
加二有餘自楊宗仁在任時定為加一今藩司提解七
分州縣已將耗羡加至一七其中尚有戥頭各項合計
仍是加二廣東一省如此或他處官員亦有因所得養
亷不能供其奢靡之浪費而設法巧取於民督撫等失
於覺察者亦未可定提解火耗之舉始於諾岷之在山
西朕曾屢次降㫖此乃通變宜民之舉若奉行得人則
官民並受其益倘奉行不善則不能有益於地方各省
中有不能行者有不便行者悉皆聽之不可勉强一例
通行也朕之前㫖甚明是以晉省得諾岷豫省得田文
鏡果然經理得宜此舉遂成善政如廣東等省未得有
如諾岷田文鏡之人無怪屬吏之假公濟私生事擾累
也夫以朕愛養百姓體恤官吏之苦心該地方有司不
能遵奉宣布且縁以為奸使利歸於己怨歸於上此等
之人非㝷常貪贓枉法者可比其意欲以擾亂國政結
怨民心如查嗣庭陸生楠等之懐藏逆志其罪斷不可
宥著各直省督撫將朕此㫖刋刻頒布所屬大小官員
及鄉邑軍民人等知悉自諭到通行之後倘仍有借清
　查税額耗羡歸公之名剝削商民加添重耗者一經發
　覺將經徴之員於本地方即行正法其該管各上司失
　於覺察者亦必從重治罪決不寛貸
　　又奉
上諭前據陳世倌奏稱文鐸褚菊書監修閘座全不上緊
　料理一味奔競鑽營等語朕以陳世倌係督修水利工
　程大員是以照伊所叅將文鐸褚菊書革去職衘停其
　委署今據鄂禮奏稱呉淞劉河等閘尚未估計具題從
　何料理文鐸褚菊書在水利二年有餘凡有差委無不
　竭盡心力勤慎辦理平昔安靜守分不敢妄為等語是
　文鐸褚菊書並無奔競鑽營之處而陳世倌遽行叅奏
　是何意見著交與巡撫尹繼善秉公據實審詢明白如
　陳世倌所奏不實著將陳世倌照誣告人之例治罪
　　初五日奉
上諭國家設兵衛民所以安良除暴雖尚武勇之力然必
　謹守法度顧惜亷恥不為犯法干紀之行始不負朝廷
豢養之恩可以有上進之望平時因八旗兵丁乃國家
之根本所以養之者恩甚髙厚偶有差遣征剿之事復
加意體恤賞給各項銀兩行糧之外復給坐糧所以籌
畫其用度養贍其身家者至周至渥矣為兵丁者自宜
感戴國恩兢兢奉法共知自愛以邀爵賞而沐寵榮况
朕之訓飭教導者至再至三豈伊等尚不知猛醒痛改
惡習乎乃自藏回陜之八旗兵丁四百名仍有沿途騷
擾居民之事經撫臣憲徳兩次叅奏共一百三十餘件
似此負恩犯法無知無恥緑旗兵丁之不如不顧人之
鄙笑朕實為汝等深媿之况其所得能有幾何豈因此
足以養身贍家而乃輕犯國憲自罹罪譴耶乃一時率
其獷悍之性不知檢束以至身投法網罪無可逃能不
愧悔即伊等明理知義之父兄戚屬及同列之兵丁等
聞之見之亦諒無不切齒痛恨代為之羞也况損人利
己者天理之所不容强奪横取者國法之所不宥爾兵
丁等試思之同為父母生育之身又受國家教養之澤
　並不至於無食無衣顛連困苦也即至此極尚當勵丈
　夫志以勉盡大義方是若果安分守法則才力稍優者
　可以冀望上進即中平之人得食錢糧亦可以養贍妻
　孥奈何惟利是貪而不顧天理不畏國法為此可羞可
　媿之行乎今將該撫所叅各欵一一開出並降此㫖著
　通行曉諭八旗兵丁及各省駐防兵丁俾伊等知同列
　中有此無恥之事必至敗露不能掩藏自後共相儆戒
　勿為習俗所漸染而凡有統領管轄之責者皆當仰體
　朕心申明紀律時加開導則兵民和睦共享昇平之福
　於乆長否則國法具在徒陷身於罪戾而獲不忠不法
　之名豈不可憫之甚乎思之勉之將此諭交與八旗及
　各省駐防管兵官員等著各鈔錄一道毎月傳集兵丁
　敬謹宣讀令其觸目警心時時檢束恪謹遵奉
　　初六日四川巡撫憲徳叅奏松茂道尤清冬至慶賀
　　遲悞行禮奉
上諭尤清身係旗員自然熟習朝儀不應有遲悞之事伊
　前任御史時奉差山東收受地方官餽送朕寛其處分
　仍用為四川驛鹽道乃伊在任於一應鹽務全未實心
　料理是以將伊調為松茂道現因昔年私致書札與噶
　爾弼為伊親戚請託部議革職朕仍復寛恩令其明白
　回奏乃尤清不思感恩奮勉以贖前愆於冬至朝賀大
　典有意怠忽遲延後到是伊心懐怨望非㝷常失悞可
　比尤清著照該部前議革職來京時著在旗下行走効
　力贖罪以為素性請託鑽營不實心任事者之戒
　　初七日奉
上諭向來强盜為從免死減等者及各重罪減等之犯俱
　發遣於黒龍江寧古塔三姓等處朕思盛京乃我朝發
　祥之地黒龍江等處皆與盛京相連若發遣人犯太多
　其子孫未必能成善𩔖而本處之人或為所引誘亦未
　可知意欲改發内地以散處之雍正三年曾令誠郡王
　及廷臣數人會議分晰定例具奏比時所以未降諭㫖
　者盖欲俟數年後内地强盜罪犯漸少時然後舉行則
　改發内地者一處不過一二人可不為内地良善之擾
　累乃近看各省發遣之人犯尚不減於從前若改發内
　地恐人數尚多仍有暗相連結偷竊侵凌之事朕又屢
　次詢問黒龍江等處之大臣官員等皆言此等發往邊
　外之人犯該地方官員等實能約束管轄不致生事而
　本地之人亦不為其煽誘且披甲之兵丁等得賞給之
　人亦可供其使令等語似此則發遣人犯仍照舊例行
　不必更改
　　初八日奉
上諭廣東盜案繁多民俗獷悍應設觀風整俗使一員以
　化導訓飭令風俗人心漸歸醇厚又該省督撫奏稱粤
　東士習囂凌未能端謹請設學政二員一司文衡一飭
　士行以為造就人才之地朕思文行本屬相闗不可離
　而為二况廣東地方遼廓若司文司行分屬兩員仍各
　遍歴通省耳目聞見恐有未周著設學政兩員按該省
　地方分管考試督察其如何分府及一應學政事宜著
　大學士㑹同該部詳議具奏廣東觀風整俗使著焦祈
　年去通省教職士子令其兼行稽察其添設衙門吏胥
　及本員供給等項悉照浙江福建之例行
　　又奉
上諭康熙五十九年陜省解送駝馬進藏文武官五十員
　毎員借支肅州公庫銀五百兩為行裝路費之資本係
　應給之項因當時該督撫未經題報不敢作正項開銷
　是以各員回陜之時仍於各名下著追補項至今尚有
　未完銀一萬六千八百兩朕念伊等効力戎行逺渉藏
　地雖非衝鋒破敵者比而間闗行役亦屬可憫著將未
　完銀兩槩行豁免其已完者悉給還本員或交伊之的
　屬如該員有别項虧欠應追者即准其抵補以示優恤
　勞役之至意
　　又奉
上諭近來提鎮等毎於到任之後將營伍事宜條奏更張
　以為盡職伊等身在地方敷陳時事其允協與否部臣
　不能遥度其情形毎多議准即朕亦以伊等身為本地
　大員必籌畫周詳然後陳奏是以照議准行者有之乃
　細加察訪竟有扞格難行或於該地方毫無裨益者是
　伊等陳奏之時或誤聽人言或茍且塞責並非確有所
　見計出萬全之舉也嗣後該提鎮等若於營伍地方事
　宜果有深知灼見斷不可不更改者方許具奏倘有泛
　行陳請經部議准而究不可行者定將條奏之人嚴加
　議處
　　十二日工部議奏積年拖欠河工錢糧江防同知胡
　　璉等三十八員勒限照追其從前不行詳叅之道員
　　行令河道總督補叅奉
上諭此本内河工拖欠銀兩既經該管官員查出開列請
　叅若復以從前何以不行詳請叅追不無通同徇隱之
　處令該督查明指叅是現今之清查無補於從前之失
　察將來必有始終彼此徇隱者部議非是著不必查究
　　十三日大學士等以闕里慶雲奏請宣付史館奉
　上諭朕平素尊奉
　先師至誠至敬雍正二年闕里
　文廟不戒於火比時廷臣援明代𢎞治前事為言而朕心
　　悚懼不寧引過自責親詣太學
　文廟䖍申祭告特發帑金命大臣等督工修建凡殿廡制
　　度規模以至祭噐儀物皆令繪圗呈覽朕親為指授遴
　　選良工庀材興造䖍恪之心數年以來無時稍間今
　大成殿上樑前二日慶雲現於曲阜卿等歸美朕躬之詞
　　朕不克當或者
上帝
　先師鑒朕悚惕誠敬之心現兹雲物昭示瑞應朕不敢矜
　　言祥瑞但能功過相抵朕之幸也應擇日躬詣太學
　文廟祭告以申感慶之𠂻一切禮儀著該部速議具奏朕
　　躬被
　先師之福佑普天士子誦法服膺同受
　聖人之澤著將明年㑹試取中額數廣至四百名壬子科
　各省鄉試毎正額十名加中一名其十名之外有零數
　者亦加中一名此朕體奉
先師樂育之盛心特行造就人材之曠典諸士子其各興
　文敦行益加勉旃所請宣付史館之處知道了
　　十四日奉
上諭朕見岳濬少年老成克遵伊父岳鍾琪之家訓是以
　令其署理山東巡撫印務自署事以來實心供職才守
　兼優且虚懐受善能資總督田文鏡之益和𠂻共濟田
　文鏡亦奏稱岳濬克勝巡撫之任著將岳濬實授山東
　巡撫程元章督學閩省清正端方弊端屏絶聲名甚著
　近日署理浙藩印務實心任事其屢次奏摺具見公直
　之忱悃朕動容覽之程元章著實授浙江布政使廣東
　添設學政一員教導士子著修撰陳惪華去
　　又奉
上諭據岳濬奏稱十一月二十六日慶雲見於闕里朕惟
至聖孔子道冠百王功髙萬世我
聖祖仁皇帝尊崇敬慕之心至誠至切朕即位以來景仰
　先師偹修典禮年來遣官興建闕里
　文廟依倣帝王宫殿之制規模𢎞煥視昔有加時時諭令
　　監督諸臣恪䖍將事朕雖未曾親至其地而籌畫指授
　　寤寐瞻仰之誠無刻不在尼防洙泗間也今於
　大成殿上樑前二日廟貌維新之時
天錫慶雲於曲阜或者
上帝
　先師鑒朕尊師重道之悃忱昭示瑞應或者天下士子敦
　　行勵學人材蔚起感格
上帝
　先師而賜以文明昭著之象朕心實為感慶所奏知道了
　　　十五日奉
　上諭各省督撫大吏膺封疆之重寄原期化導人心轉移
　　風俗稽查匪𩔖禁止流言以成國家蕩平正直之治若
　　因循怠忽尸位素餐耳目無所見聞心思又不計慮以
致奸宄肆行而不能禁戢邪説散布而置若罔聞似此
等庸劣無能之人不但上負國恩下曠職守其為民風
世道之患何可勝言如逆黨耿六格于義馬守柱呉守
義劉應試逹色等或在三姓地方誣揑浮言或在廣西
地方造作謗語其所經過之河南湖廣等省又復沿途
傳播又如吕留良之在浙江數十年著書詆毁累牘連
篇似此彰明較著共知共聞之事而該地方大小官員
豈有全無覺察之理其知之而不以入告者其意欲為
此等匪𩔖掩飾以邀寛大之名乎抑尚疑此等毁謗之
語於朕躬稍有干涉不便奏聞窮究故為之隱匿乎夫
民間誣告不實者尚有應得之罪而匿名揭帖更干重
典豈有以大逆不道之語誣謗君上而置之不論者乎
如曰未嘗聞知則何以曾靜僻處鄉村尚流傳滿耳而
地方官員在通都大邑之中遂聾聵至此乎以誣謗朕
躬大逆之案而地方大臣有司尚漫不闗心若此又安
望其實心辦理地方之事為小民詰奸禁暴雪不白之
　寃乎昨據廣西巡撫金鉷將逆黨誣揑之言一一查出
　又據河東總督田文鏡湖廣督撫邁柱趙𢎞恩將伊等
　經過布散之言一一查出又據浙江總督李衛將吕留
　良所著逆書悉心查出此皆實心任事之大臣無忝職
　任者除各犯另行審明正法外其從前浙江歴任巡撫
　數十年來一任吕留良之逆書流播漫無稽查其自雍
　正元年以來廣西巡撫及湖廣督撫等身在地方所司
　何事而於兇頑肆逆毫不經心又如寧古塔之將軍專
　司彈壓稽查之重任而於逆賊等之謗毁妖言全無覺
　察俱屬溺職著行文該地方一一查出叅奏以為人臣
　縱惡養奸之戒
　　十六日奉
上諭據廣東布政使王士俊奏稱武職之有俸薪原係計
　日授食但陞遷調補之員俱自奉㫖之日截支俸薪即
　業經領過者亦必按數扣追惟俟接劄到任之日方准
　起支其間缺俸銀兩歴年造冊報部此亦粤省之成例
　伏思武職自奉㫖陞調及至接領劄付其間或隔月餘
　或經兩月均未可定若俸薪以奉㫖之日預為截支不
　復給領能無枵腹辦事之慮敬將管見密奏等語朕思
　新授官職之武弁自應以領劄付到任之日為始方准
　支給俸薪若係陞遷調補之員未曾接領劄付尚在舊
　任即扣其俸薪銀兩則該員用度不敷宜加體恤自應
　照其舊任銜職給與俸薪以資食用其作何定例通行
　之處著該部詳議具奏
　　十七日奉
上諭天津水師營兵丁錢糧前經部議毎月定為一兩五
　錢朕近聞得兵丁用度稍有不敷已降㫖加為毎月二
　兩浙江乍浦水師營兵丁亦應一體加恩其新㧞之兵
　丁等毎月支銀一兩五錢者著照天津之例加為二兩
　於雍正八年正月為始著該部行文浙江總督等遵諭
　施行
　　又奉
上諭今年春間孔毓珣傅泰奏請東省養亷朕念廣東耗
　羨僅十五萬九千餘兩除公用六萬五千餘兩所存九
　萬餘兩不敷大小各員養亷之用為之經畫籌度俾各
　員日用饒裕俯仰有資庻可專心辦理政務亦可勉其
　砥礪亷隅是以將該省落地税羨一併賞給今據王士
　俊摺奏督撫為通省大僚毎年費用浩繁今僅各得養
　亷銀八千兩不足供其經歳之需而學政一員歳給養
　亷銀一千五百兩為數已屬無多等語今又添設學政
　一員則此數更不足濟用復有新設觀風整俗使亦應
　給與養亷銀兩查廣東落地耗羨之外雍正六七兩年
　報有田房税契溢羨銀四萬四千三百餘兩此係該省
　查出之羨餘應歸於本省之公用著於此項銀兩内將
　督撫等養亷銀應給若干著該督撫㑹同布政使王士
　俊斟酌定議具摺奏聞
　　又奉
上諭據通政使左叅議魏繹奏稱行伍出身者由百總把
總而千總皆平時揀選人材壯健弓馬熟嫻之輩一至
年滿則有送部不送部之别不送部者永無進身之路
其中不無人才淪落貨賄得行之慮請嗣後年滿千總
皆令送部引見定其優劣以為黜陟則該管上司挑選
必精而技勇之士皆得自見不致壅蔽等語魏繹此奏
似於年滿千總有益而其中不便之處未曾計及夫年
滿千總所以不全送部者或其人弓馬材品原屬平常
而平日効力多年有可憫念之處又不至廢弛營伍是
以該上司姑容於平時今若槩令送部引見則上司恐
干己身考成必至有意苛刻且一同來京之後其材勇
果優者固得表見擢用而平庸之輩不在陞用之列者
徒勞跋涉不無道途資斧之艱在朕一時引見甚易在
伊等間闗徃返甚覺勞費惟是不行送部人員之中或
有可用之材亦未可定若本人情願來京引見著自赴
兵部報名該部秉公考試揀選其平常者不必引見仍
照例註冊技勇可用者列名具奏請㫖引見
　　又奉
上諭馬昉羲係總督邁柱由縣丞題補知縣之員今因患
　病邁柱題請將伊休致朕前有㫖若才能之員在任抱
　病者令該督撫給與假期令其調理其有應回本籍調
　理者亦令督撫於本内聲明俟其病愈時赴部引見再
　行補用查馬昉羲年僅五旬未至衰老邁柱見伊抱病
　即令休致既未給假調理又不將病愈赴部情由聲明
　是必因從前曾經題補知縣惟恐干涉袒䕶之愆此等
　存心即朕從前諭㫖所謂公中之私也各省督撫當以
　此為戒馬昉羲著回籍調理病痊時赴部引見
　　十八日大學士等議奏易州天平峪
萬年吉地允協典禮奉
上諭大學士九卿等引據史冊典禮陳奏朕心始安一應
　所需工料等項俱著動用内庫銀兩辦理規模制度務
　從儉樸其石像等件需用石工浩繁亦勞人力俱不必
　建設著該部遵行
　　又奉
上諭據山西巡撫石麟奏稱李琠因母壽收受所屬壽屏
　等物應照接受所部餽送律笞四十但係奉㫖特用之
　員應照例加倍治罪請革職杖八十不准收贖等語從
　前降㫖凡有特用之員負恩犯法則嚴加治罪者原視
　其所犯之情罪如欺罔貪婪有干重譴自應加重科斷
　以示懲警若不論情罪之重輕但係特用之員即引此
　例是不能領㑹朕㫖奉行錯誤矣此案李琠收受所屬
　壽屏因慶其母壽尚屬古人縁情制禮之意與㝷常接
　受餽送者有間其手卷山水據稱價值甚㣲觀此則此
　外再無婪贓欵蹟可知李琠著免其杖責來京引見至
　於紳衿不許與地方官交結餽送者所以杜其干謁營
　求把持武斷及私情闗説等弊若於公事㑹集及有闗
　禮儀之處未嘗槩禁其徃來蘭景生經收屏分因合屬
　官員士庻製屏以壽知州之母尚屬情理所有亦非科
　歛財物者比著將蘭景生及與分人等罰俸笞杖之罪
　　寛免
　　十九日奉
　上諭據山西巡撫石麟奏稱本年十一月初二日保徳州
　　地方忽覩卿雲捧日外繞三環光華四射萬民歡慶以
　　為從來未有之嘉徴等語山西民風由來淳樸今年辦
　　理軍需其踴躍急公爭先恐後一片忠君親上之忱悃
　　實為罕見朕已降㫖褒嘉竝免其額徴錢糧以示恩賞
　　乃不旬日之間該地方即有卿雲捧日之瑞天人相感
　　之機㨗於影響又如湖南風俗澆漓致有曾靜張熙輩
　　懐藏逆志犯上作奸是以屢年以來水澇為災收成歉
　　薄即二省近事觀之仰見
上天善惡之報絲毫不爽若但朕心宵旰焦勞思欲移風易
　　俗而百姓不肯洗心滌慮改過於隱㣲而欲上感
天和錫以福慶此必無之理也朕之屢次曉諭者竝非推卸
　　其責於臣民也但實有見於天人感應之道確然如此
　　而朝乾夕惕寤寐弗安億萬臣民果能體朕此心各自
　　儆省則上下交修安有不受
上天之福祐者哉總之朕為天下萬民主民風良善乃朕教
　　化之所當然而民俗乖張必朕轉移無術之所致在朕
　　則實無可諉也著將此㫖并諭湖南官民知之
　　　二十日大理寺卿黎致逺等保舉不實吏部詢取口
　　供具奏奉
　上諭黎致逺張燦身任京職豈不知朕之居心行事乃以
　　庸常之人茍且塞責馬世煓王瓚保舉伊弟即内舉不
　　避親亦當擇其才力可用者而馬世煃王玠人甚庸碌
　　無知大非朕廣求人材之意黎致逺等甚負朕恩著將
　　黎致逺張燦馬世煓王瓚交部議處馬世煃著發往軍
　　前交與許容凡一應軍需差遣令其効力辦理贖罪倘
　　有推諉遺誤之處惟馬世煓是問若能盡心効力俟各
　　項軍需事竣之日該撫出具考語送部請㫖
　　　二十一日雲南巡撫沈廷正奏報新平營祥雲捧日
　　　奉
上諭連年以來雲南地方屢有卿雲醴泉之瑞盖因總督
　　鄂爾泰公忠體國以善政化導官民人從其教和氣致
　　祥是以仰䝉
上天疊昭瑞應朕之所以宣諭臣民者盖欲使天下之人共
　　知天人之道有感必通黽勉為善以共受
上帝之福佑也今覽沈廷正所奏朕言益可徴信朕從來不
　　言祥瑞如尚崇廙奏報遵化州天台山有鳳凰翔集鄂
　　爾泰奏報都匀府苗疆有石芝叢生朕皆未宣示廷臣
　　天下之人勿誤以朕為誇張祥瑞而忘自修之道也
　　　又禮部議覆司業崔紀條奏國子監革除陋規奉
　上諭此本内議稱監生若有餽送陋規倒提年月揑稱到
　　監者將該管官及該堂官分别議處而納賄之監生並
　　未議及禮部堂官必有意見著詢問具奏前議有遺漏
　　之處著另議具奏
　　　又奉
　上諭朕御極以來七年之中未遇日食之異今據欽天監
　　奏稱庚戌年六月初一日日食九分二十二杪朕心深
　　為畏懼想由朕之政事有闕用人敷治之間未為允當
　　或内外臣工不能敬謹奉職民情尚未舒暢以致上干
天和垂象示儆朕寤寐之中時刻修省内外臣工等各宜悚
　　惕恪盡厥職共相勉朂以凛
天戒但期各矢誠心不必以空言回奏
　　　又奉
　上諭朕覽提督藍廷珍所奏以衰病乞休深為軫念著太
　　醫院官劉裕鐸馳驛前往調治又據署督史貽直摺奏
　　藍廷珍患病一時未能即愈提督控制閩省闗係甚重
　　已調南澳鎮臣許良彬前徃厦門協同辦事等語史貽
　　直辦理甚屬妥協但藍廷珍正宜加意靜攝之時若委
　　員協理則藍廷珍仍未免以職務分心不能安閒頤養
　　藍廷珍著暫行解任調理俟全愈之日仍復提督之任
　　此時督提印務著許良彬署理南澳地方亦屬緊要總
　　兵印務著金門總兵張起雲前往署理金門總兵官印
　務著康陵署理
　　又奉
上諭福建提督藍廷珍患病著禮部𣲖出老成筆帖式一
　員同太醫劉裕鐸馳驛前徃診視其病勢如何著筆帖
　式詳記明白先行進京劉裕鐸著留福建用心醫治俟
　藍廷珍病愈後再將劉裕鐸送回
　　又奉
上諭據禮部奏朝鮮國王咨稱伊國居民七人冒越疆界
　將節度使等官革職拏問定罪等語愚民圗利冒越疆
　界即内地之人亦間有此等事該管官失於覺察其過
　尚少今該國王將節度使等官擬以革職拏問處分太
　重持法不得其平嗣後凡遇刑罰案件務期準情酌理
　輕重允當著行文該國王知之
　　二十二日奉
上諭山西布政使蔣泂前在陜西甚屬効力今於山西藩
　臬兩司任内又能實心供職辦理妥協深為可嘉著將
　伊父蔣陳錫名下應完銀兩豁免一半
　　二十七日奉
上諭據署理江西巡撫印務謝旻奏稱竊刧南昌府知府
　驛鹽道衙署之盜犯沈二楊二遣役追緝至河南安陽
　縣地方拏獲隨據河東督臣田文鏡於江西咨文未到
　之先將沈二楊二并盜戚髙姓等及窩犯梁彦貴一同
　遞解來江行至湖廣孝感縣地方沈二楊二忽於飯店
　扭鎖脱逃據原役羅祥等禀稱河南界内一路撥有千
　把總一員帶兵二十名一至楚省止有解役七名營兵
　二名等語江西行刧盜犯河南地方官協同遣役緝獲
　并究出盜戚窩家且多撥兵丁嚴加解送及經過湖北
　孝感縣地方所撥兵役寥寥無幾以致賊犯脱逃由此
　觀之河南大小各員毎事小心慎重料理妥協而湖北
　之草率廢弛怠忽政事相去何啻什伯彼此相形之下
　湖廣督撫能無媿赧著該督將僉差疎縱之員查出題
　叅其脱逃之犯按限嚴緝務獲如逾限不獲將地方官
　從重治罪該督撫一併嚴加議處
　　又奉
上諭據署川陜總督查郎阿摺奏據四川提督黄廷桂咨
　稱䕶理重慶鎮標遊擊保璠於委署黔彭營遊擊任内
　與酉陽冉土司書使徃來因而節次勒索人口騾馬等
　物又冉土司之子冉廣烜奸佔董昌規之妻為妾一案
　餽送保璠銀兩禮物保璠貪婪為心目無法紀斷難一
　刻姑容而土司冉元齡又有川省奸徒楊承勲等結黨
　一案據賊黨供稱楊承勲家有金鑲玊印劉伯温碑記
　他第七個兄弟楊七必要為王送在酉陽司等語則冉
　元齡窩藏首逆之罪更不止於行求納賄實難疎縱養
　奸應即嚴行叅究等語各省土司朕皆一視同仁與内
　地官民無異莫不欲其安生樂業共享昇平之福是以
　屢降諭㫖令該督撫訓飭官弁凡有管轄土司之責者
　加意撫綏無得借端滋擾若有苛虐生事以致土司失
　所者必重治其罪如鎮雄烏䝉等處土司肆行兇悍怙
惡不悛其來久矣不得不加懲治以拯恤苗民安輯内
地他如湖廣土司彭肇槐呈請改土為流朕降㫖不允
因伊陳奏再四且將求改為流之至情懇請朕始允行
而加以髙爵賞以帑金准其回籍居住所以恩賞之者
甚為優渥至於他省督撫常有改土為流之請朕多未准
行也但管轄苗疆之官弁等徃徃不能仰體朕心屛除
私念若土司等有不敢書使往來者則加以傲抗之名
摭拾小事申報上司若私相往還有所餽贈則上司訪
知又加土司以行賄鑽營之名究治其罪如此則土司
豈不處於兩難乎即如該督叅奏冉元齡之納賄於保
璠朕知冉元齡必有屈抑難申之情也前據查郎阿奏
稱四川奸徒楊承勲等謀為不軌假稱家有金鑲玊印
其弟楊七必要為王送在酉陽司去了等語朕批諭查
郎阿云酉陽土司素稱恭順必無藏匿重犯之理若果
楊七逃往酉陽地方則冉元齡亦無不嚴緝解送者如
楊七未至酉陽而强向冉元齡索獲則冉元齡不更寃
　　抑乎總之各處土司承祖父之遺業受朝廷之厚恩茍
　　有人心孰肯作奸犯科自罹罪戾惟是奸民匪𩔖等播
　　弄搆釁希圗獲利於官弁之前則假揑土司不法事端
　　而在土司地方又肆行恐嚇慫慂之詭計為督撫大吏
　　者安可不詳加審察而輕信屬吏之浮言為奸徒所愚
　　弄乎此案内需索受賄之保璠著該督撫嚴加審訊照
　　所定苗疆之例定議具奏冉元齡悉從寛免不必查究
　　至於賊黨所供金鑲玊印之語夫民間所謂金鑲玊印
　　即歴代傳國璽也當日元順帝將此璽攜歸沙漠是以
　　明代求之未獲我
太宗文皇帝天聰九年察哈兒林丹汗之母將此寶進獻至
　　今藏於大内今楊承勲家安得又有金鑲玊印此不過
　　賊黨荒唐之語即使有之亦係偽造無用之物耳賊黨
　　謀逆之罪不在此印之有無也何必深究著查郎阿黄
　　廷桂憲徳等將朕諭㫖一併曉諭酉陽土司冉元齡知
　　之
　　又奉
上諭前據許容奏稱李桐不勝平凉知府之任是以令其
　調補慶陽知府今查郎阿奏稱李桐自任平凉以來能
　辦理地方事務其承辦軍需又竭力慎重應令經管運
　送請仍留平凉府任可收駕輕就熟之效等語各省府
　州縣官員甚多朕之耳目豈能周知其賢否優劣專賴
　督撫大臣據實秉公畫一陳奏以便降㫖用舎今以一
　李桐也督臣以為當留撫臣以為當調封疆大臣同在
　一方辦事而各執己意如此朕之用人更難矣著查郎
　阿與許容從公㑹商畫一妥議具奏
　　又奉
上諭據寧逺大將軍岳鍾琪奏稱運户張忠等呈請將應
　運布隆吉爾軍需炒麵自備脚力運送衆心踴躍之誠
　甚為懇切似應准其所請以慰輿情等語張忠等呈請
　運送軍需効力念切急公甚屬可嘉著該管道員宣㫖
　奬諭其應領運價仍照數令其領去
　　　又奉
　上諭定例正月上辛日祈穀於
上帝若上辛在正月初五以前則於次辛行祈穀之禮雍正
　　三年五年俱以次辛祈穀率由舊章但元旦朝賀者朕
　　躬之禮儀上辛祈穀者祀
天之大典也明年正月初二上辛禮部題請於十二日中辛
　　行祈穀禮朕思若以正月而論則十二日為中辛若以
　　立春後而論則十二日為下辛矣因元旦朝賀筵宴而
　　展祈穀之期朕心深有未安著定於初二日上辛行禮
　　先期照例敬謹齋戒停止朝賀筵宴嗣後若元旦逄上
　　辛之期則於次辛祈穀如在初五以前或值初七日
世祖章皇帝忌辰著該部兩奏請㫖
　　　二十九日奉
　上諭昨據山西巡撫石麟奏報本年十一月初二日保徳
　　州慶雲呈瑞今又奏報十二月初一日臨晉縣卿雲麗
　　日歴午未申酉四時五色繽紛霞光萬道又據布政使
　　蔣泂摺奏從前汾河形勢惟文水縣地勢低窪河身淤
　　淺是以議開引渠二道正河一道今年六月内汾河水
　　發河道改流文水縣自青髙村至伊家社各開引渠二
　　道舊時漫流已為沃壤而東城村欲開之河現今寛濶
　　十餘丈或數十丈衆水㑹同河身長二十五里直逹歸
　　漕經年累月人力不能成之功天然疏濬等語朕思晉
　　省民風由來醇樸是以感召
天和屢歳皆登豐稔即如近日預備軍需民情踴躍爭先恐
　　後悉出至誠觀此尊君親上之念則其孝親敬長克敦
　　行誼可知而地方官員平日訓導有方亦即此可見是
　　以仰䝉
上天昭示瑞應以奬官民之善朕心深為慰悦著照河南省
　　之例通行所屬府州縣將人材品行可備任使者不拘
　　人數資格秉公舉出該撫再行詳加遴選具題奏聞送
　　部引見并令各州縣於常例歳舉老農外再各舉一人
　　給以八品頂帶以示朕褒嘉善俗廣沛恩膏之至意
　
　
　
　
　
　
　
　
　
　
　
　
　
　
　
世宗憲皇帝上諭内閣卷八十九
　欽定四庫全書
世宗憲皇帝上諭内閣卷九十
　　雍正八年正月
上諭十五道
　　初二日貴州廵撫張廣泗奏古州土通事楊士竒麥
　　董寨狆苗阿羅不拾遺金奉
上諭朕以忠信廉讓訓導黎元薄海内外皆吾赤子凡苗
　衆士民無不望其易俗移風同歸於善今古州之土通
　事楊士竒拾金不昧而麥董寨狆苗阿羅亦能見利思
　義不取遺金夫以史冊所稱罕見之事而得之於新闢
　苗疆之土役苗民具徴夷狆誠心向化乃風俗漸歸醇
　厚之機朕心深為嘉悅楊士竒阿羅二人著該撫宣㫖
　褒嘉各賞花縀貳端庫銀三十兩以旌善舉
　　又貴州廵撫張廣泗奏都匀府苗地芝生石上普安
　　州地方稻根復生青苗結實豐収奉
上諭都匀府石芝已有㫖了黔省土薄性寒而普安州乃
　　有稻孫之瑞皆因地方大吏勸稼重農而該省民人力
　　田務本是以感格
上天昭示瑞應嗣後當更加黽勉以承
天賜
　　　初九日奉
　上諭雍正六年内湖南布政使趙城摺奏湖南現貯倉穀
　　共計六十餘萬石之多又有捐納事例改收穀石本省
　　可云有備但楚南地勢卑濕積貯既久不無霉爛之虞
　　請分撥别省令其來楚運往以免霉變等語朕將此摺
　　發與户部議奏經户部議稱江浙户口殷繁需用米石
　　甚多應行文江浙督撫令其詳酌如有應需穀石之處
　　即委員往楚轉運將需用水脚核實報銷等語朕降㫖
　　俞允隨據兩淮廵鹽御史噶爾泰摺奏據兩淮商人黄
　　光德等具呈情願出資將湖南積穀三十餘萬石照依
　　原買之價交納湖南藩庫領運隨地隨時售賣仍將所
　　售價銀交納運庫等語朕彼時批示云衆商情願効力
深為可嘉但令照數交足則已倘少有餘利不可分外
交納汝亦不可接奏隨經署湖南廵撫王國棟題明將
雍正三年動帑所買穀一十六萬二千餘石照原價每
石三錢四分九釐給商交價運售此湖南廵撫布政使
及兩淮廵鹽御史前後具奏辦理之案也今據湖廣總
督邁柱奏稱今年湖南岳常二府之臨湘武陵等十州
縣微欠雨澤目前米價雖平唯恐來年青黄不接之時
不無昂貴之慮臣等豫為綢繆動用公項銀一萬兩買
米備糶而貯倉之現穀與其照原價以給商不若留俟
來年春夏照原價平糶以濟本地之民食似應飭商暫
停領賣俟明年無需用之處仍聽該商領運等語朕思
向因湖南撫藩皆言地方積穀甚多難以久貯奏請分
撥别省運售以免霉變是以兩淮商人有赴楚領運効
力急公之請今商人既已交價而邁柱又稱楚南需米
備糶應請飭商暫停領賣是湖廣督撫藩司前後自相
矛盾也湖南現貯穀六十餘萬石之多欲分撥别省以
　免霉變則本省府縣有需米之處正可將此奏聞平糶
　以濟民食而邁柱乃云正在動用公項銀一萬兩買米
　備糶是邁柱之奏又自相矛盾也且邁柱又稱此時飭
　商停運俟楚省不需米穀之時仍聽該商領運等語是
　米貴之時則令商人停運而米賤之時則令商人領賣
　亦甚非情理之平朕意此米穀中必有虧空情弊至於
　噶爾泰既代商人具奏而又不為伊等行催楚省歸結
　其事亦屬不合查從前噶爾泰代衆商具奏領運之時
　原有隨時隨地售賣之語今江浙俱獲豐收米價甚賤
　湖南既有需米之州縣著該商仍照前議領米即於湖
　南需米之處照時價糶賣不許地方官抑勒商人亦不
　許商人髙擡價值倘商人獲有餘利聽其自取不許交
　官如此則淮商領米得以貿易而楚省積穀仍得流通
　於商民均有裨益湖廣督撫等即遵諭行
　　又奉
上諭天津乍浦兵丁其錢糧原俱照潼闗例支放今二處
　既經添給潼闗兵丁亦着毎月毎人各添給錢糧銀五
　錢
　　十二日奉
上諭京城佐領越旗移置者甚多因命大臣等均匀派定
　外省駐防八旗滿洲䝉古漢軍亦有隨京城佐領越旗
　移置者其移置之旗人丁既多則移出之旗人丁必少
　是以人丁數目不均如何令其不致移動之處著八旗
　大臣等㑹議具奏
　　又奉
上諭昌平州明代十三陵毎年朱之璉前往致祭今朱之
　璉病故其襲封侯爵之人尚未請㫖目前將屆仲春祀
　典不可間缺應令其弟姪内何人代行之處着該旗大
　臣定議請㫖其應襲侯爵之人亦着速行查奏
　　十三日奉
上諭從來左道妖言如䜟緯圖記禨祥禍福之屬皆足以
　惑世誣民為人心風俗之大患自古帝王皆深惡而嚴
禁之茍有犯者必置之重典雖赦不宥所以為世道民
風計者至深逺也朕觀陜西之人秉性直魯凡好為誕
妄之説者多至此省摇惑人心年來屢有其事巳降㫖
切加訓誡矣觀滿洲漢軍人等亦毎易為此等邪説所
惑如延信之聽信道姑王氏年羮堯之聽信鄒魯與淨
一道人允禵之聽信星士張愷皆借怪異荒唐之説以
助其妄亂悖逆之心又如伊禮布為江寧將軍時信一
風鑑令伊子易衣潛往相面從此江寧之弁兵等皆驚
為靈驗其門如市今此人已牽連入於大逆案中矣可
知僧道醫卜星相之𩔖往往為姦宄之所潛藏不可不
慎也又如姦民郭允進蔡懷璽及鄒魯等或言雍正三
年或言雍正四年京師大亂由今觀之豈不可發一大
笑耶昨總督范時繹又於江南人家查出違禁圖䜟之
書是草野之間妖言惑衆之風未嘗止息所頼地方官
員等悉心化導嚴加禁約去其迷惑挽其頹靡斯於人
心風俗有所裨益乃不能化導禁約轉從而崇信之是
　　竟以身為庶民之倡又何怪閭閻無知之人沉溺其中
　　而不知覺悟耶凡造為災異禍福之説者幸而其言不
　　驗則為害尚小儻天時氣數偶與其言相合一二則信
　　者愈衆而為害愈大甚至心懷不軌之徒借此妖言妄
　　興兵革荼毒生靈不可不防其漸也滿洲八旗大臣弁
　　兵等皆國家干城腹心之寄况我滿洲忠義之氣技勇
　　之才實為人所莫能及果能安分循理盡忠孝之道無
　　邪僻之行自然上邀
天地之恩永受國家之澤書曰惠廸吉從逆凶又曰作善降
　　之百祥作不善降之百殃爾等但當於己身求之為善
　　必獲善報為惡必獲惡報所謂如影隨形也奈何舎可
　　以獲福之正理而信從姦民無稽之言被其牽累輕則
　　罹於刑罰重則䘮及身家不亦可憫之甚乎大凡為欺
　　人惑衆之説者皆市井兇頑無賴之輩或胸懷不軌冀
　　以摇動人心或貧困無依欲以騙取財物爾等試思之
　　天下焉有修道前知之人不遯跡於清淨寥廓之鄉而
奔走紅塵與世俗相徵逐者乎歴來傳播之妖言曽無
一事之驗而輕信其説者無一人不受其大累亦可為
前車之鑒矣又如八旗人等本身俱有職掌不能於旗
人内延師訓課子弟只得延請漢人為師而漢人中才
學優長與素有家業者皆思自奮於功名豈肯因些微
束修俯就寒氊而誤上進之路其茍且依人訓蒙授徒
者大抵多粗通文理窮困淹蹇之輩其人既抑鬱無聊
時懷憤時嫉俗之意毎多幸災樂禍之言而又偽為剛
方正直之槩言忠言義以欺庸人之耳目不知者遂誤
以為端人正士而尊信之而暗中受其迷惑者不少矣
即如呂留良私造悖逆妖妄之説蠱惑人心而其子尚
忝竊科名居翰林之選又如陸生楠查嗣庭名登仕籍
身列卿班尚妄肆譏評冀生禍亂况於草野貧寒之士
未受朝廷録用之恩安知其心不欲擾亂國家離異衆
志以抒其不平之氣快其怨望之情此則八旗人等所
當共知而留心體察者也即以旗人子弟入場一事言
　之毎多夾帶文字之弊試問此等夾帶之物非漢人西
　席代為寫作者乎天下有以此等犯法無耻之事教授
　生徒而尚可謂之端人正士乎嗣後旗人延師只當付
　託以教書之事其放言髙論切不可聽誠於訓課之外
　不與聞一事不妄發一言者即良師矣凡我滿洲漢軍
　官弁兵丁等世受國恩共矢尊君親上之素志豈肯聽
　姦人妖妄之言庸師忿激之語而遂為其所摇動但恐
　漸染日久有邪説在其意中而遇有委用使令之時或
　稍存疑貳之念則所闗非細故不得不訓誨開導之於
　平時使之恍然醒悟也著將此㫖通行曉諭八旗及各
　處駐防弁兵等共知之
　　十四日議政大臣同兵部奉
上諭爾等議政處原議乍浦地方駐劄滿洲兵一千六百
　名此内挑選杭州餘丁八百名江寧餘丁四百名京城
　餘丁四百名令其披甲前往駐劄朕近詢問將軍鄂彌
　逹據稱江寧餘丁披甲者可得八百名等語今京城不
　必揀發四百名即於江寧餘丁内著鄂彌逹酌量挑選
　八百名令其披甲前往乍浦駐劄所有管轄之員務將
　年富力强黽勉任事者揀選補放交與將軍鄂彌逹著
　於江寧應補人員内揀補現任官員内應行調補者揀
　選調補如江寧應補之員不能足數即於杭州應補人
　員揀選補授現任官員内揀選調補之處著將軍鄂彌
　逹與將軍阿里衮互商派委此兩處補授員缺著各該
　將軍題補倘兩處不能足數著將數目開明報部該部
　請㫖由京城揀選人員補授發往此駐防之官兵移居
　起程著交與江南總督范時繹浙江總督李衞公同商
　議料理
　　十八日理藩院奉
上諭聞得駐劄青海地方扎薩克旗分之人内有艱於度
　日者逹鼐等係專在彼處辦事之人此等事何以不行
　奏聞甚屬溺職爾衙門速行文與逹鼐鼐滿岱富寧著
　查明青海扎薩克内何旗分人員貧窮不能度日如何
　施恩俾令贍足之處詳議具奏
　　二十七日奉
上諭據衍聖公孔傳鐸奏稱兖州府所屬地方舊有屯莊
　集稅銀兩原以充尼山書院及林墓嵗修之用近奉清
　查各稅請報明歸公解部充餉等語目今他省有清查
　稅務之事葢因稅課一項向無定額地方官吏每多侵
　蝕欺隱髙下其手刻剥小民是以令將實數查出凡舊
　額之外所有贏餘悉留為本地官民之用竝未將絲毫
　歸入公項也兖州屯莊集稅銀兩向充書院林墓嵗修
　之費正是
闕里之公用而孔傳鐸忽請解部充餉必因伊將此項稅
　銀視為私槖侵蝕日久有愧於心而為此陳奏以掩其
　短也朕於
文廟工程敬謹辦理一切動用帑金所費不下數十萬孔
　傳鐸寧不知之祗因欲自掩其短遂不顧大體為此卑
　鄙之陳奏甚屬不合著嚴飭行此項集稅銀兩嗣後著
　　核實支給書院林墓之用不得仍前侵蝕
　　　二十八日大學士等奉
　上諭北運河青龍灣修築減水壩並挑濬引河工程據怡
　　親王等奏請交與工部右侍郎何國宗督理監修朕思
　　原任兵部侍郎牛鈕在北運河管工年久於地方情形
　　甚為熟練著將伊免罪釋放令其與何國宗協同辦理
　　其一應錢糧工程等項派出都統莽鵠立耿化祚副都
　　統佛保副都御史二格㑹同何國宗辦理稽查其減水
　　壩金門及所開引河或應寛二十丈或應寛四十丈及
　　運河西岸可否另開減水壩並何國宗查議各條是否
　　妥協有禆河工之處爾等可詳悉詢問牛鈕㑹同速行
　　定議具奏
　　　二十九日奉
　上諭朱之璉係明代後裔朕仰體
皇考聖心加恩明之子孫將伊晉封侯爵以承祀典伊歴任
　　郡縣奉職勤慎及管理都統事務更能實心宣力忽聞
　溘逝深為軫惻已降㫖賞銀五百兩為䘮事之資特遣
　散秩大臣前往奠茶并令東四旗都統等俱往弔送其
　應得䘏典著察例具奏
　　又署直𨽻總督唐執玉奏正月二十日鳳凰集於房
　　山縣石梯溝山中奉
上諭朕素不言祥瑞屢降諭㫖甚明上年據散秩大臣尚
　崇廙奏稱天台山民李萬良道士敎成等呈報十一月
　十三日黎明見山中有一神鳥髙五六尺毛羽如錦五
　色俱備所立處羣鳥環繞北向飛鳴等語朕以邊地居
　民道士所見事屬渺茫將所奏發還未曾宣示廷臣昨
　據總理石道事務散秩大臣常明侍郎普泰具摺奏稱
　石工監督司官田周呈報正月二十日在房山縣石梯
　溝山中見瑞鳳集於峰頂五色俱備文采燦然工匠樵
　牧居民人等約千有餘人莫不共見又據總兵官管承
　澤摺奏所屬武弁等呈報之處及順天府府尹孫嘉淦
　等所奏亦皆相同朕亦俱未宣示廷臣可以知朕心矣
　今據署總督唐執玉繕本具奏前來朕思古稱鳳鳥乃
　王者之嘉祥朕撫躬自問功德凉薄不足以致鳳儀之
　上瑞此事猶疑而未信也
　　三十日奉
上諭向因鋪墊倉厫需用松板令各省糧船隨帶到倉交
　納續經該部定議産木之省如江西湖廣及江安糧道
　所屬地方則全解十分本色其不產木之浙江蘇松等
　屬則解三分本色七分折色此便民利用之意也今朕
　聞得該地方所交三分本色亦於抵通之時始行採辦
　以致通州木商與胥役勾通包攬毎板一片用銀至二
　兩餘或一兩七八錢不等較折色之數多至四五倍運
　丁不免苦累查京通各倉一年支放俸米甲米空出厫
　座應鋪墊一百五十座其湖廣江西安徽三處所解松
　板已足備用即有應需採辦者諒亦無多所有不產木
　之浙江蘇松等屬應解三分本色松板二千五百四十
　片著俱改徵折色令各該糧道彚解通濟庫以備採辦
　　之用其湖廣江西安徽等處全解十分本色者著倉場
　　侍郎嚴行稽查不許收板官吏勒索使費俟各倉厫鋪
　　墊完日將應徵本色若干之處具奏請㫖
　　又署鑲白旗滿洲副都統二格叅奏本旗米局存積
　　米石不行變賣以致糜爛奉
　上諭二格此奏甚是多積米石以致米色變壞不奏聞請
　　㫖甚屬不合著將此米分給原管大臣官員作速變價
　　八旗有似此者亦照此辦理再數年來荷䝉
天眷米價甚賤爾等米局係買兵丁所闗之米發賣若米價
　　甚賤不能賣完則積貯日久米色必變爾等亦甚難於
　　辦理朕以為此等米石宜視下季發米之時該旗内各
　　佐領下兵丁照依分内應領之米將局内米照數給發
　　即行文倉場衙門照數坐扣如此則兵丁既可就近得
　　米而局内積貯之米亦不致變色糜爛矣
　
　世宗憲皇帝上諭内閣卷九十
　欽定四庫全書
世宗憲皇帝上諭内閣卷九十一
　　雍正八年二月
上諭二十五道
　　初一日奉
上諭我國家膺圖受命則有佐命元臣際會風雲開拓疆
　宇至於承平之世亦有勞臣宣力綏靖不庭凡厥鴻猷
　駿烈焜耀旂常於是酬庸奬功錫以公爵其中分為一
　等至二等三等所以第其勲勞表其閥閲同於古者河
　山帶礪之盟爰及苗裔永久勿替甚盛典也朕考古封
　爵之制漢唐以來公侯皆係以郡縣之名而漢世功名
　顯著者則加以美號如信武冠軍建忠定逺之屬並以
　榮名垂光史冊本朝封王者皆選用嘉美字樣其嗣王
　襲封則因之而公爵則但分等次未有封號字樣朕意
　欲考其當日勲庸錫以嘉名追加為某公使勲勞之臣
　顯功丕績常赫赫在人耳目間而其子孫承襲封號亦
　　皆顧名思義共加奮勉世為國家効忠抒力期踵美前
　　人之光以副朕褒念勲舊之至意至於宗室外戚則仿
　　古恩澤侯之例命為奉恩公或承恩公以昭寵錫其如
　　何命名定制並將歴來功臣勲戚加錫美號之處著該
　　部詳查定議具奏
　　　初三日諸王大臣等以
景陵寳城瑞芝挺生實為
　皇上純孝之所感召請宣付史館奉
　上諭
景陵寶城山上首春産瑞芝三本諸王大臣等奏稱為朕純
　　孝之所感召朕撫躬自問生平事我
皇考不敢當純孝之名但誠敬之心數十年如一日此則可
　　以自信自御極以來不但一言一事仰體
聖心而後見諸施行即夢寐之中一念舉發從無有知其不
　　合
聖意而敢存於胸臆者諸王大臣等稱朕以
皇考之心為心此實朕之悃忱至云朕以
皇考之政為政朕之才力逺不逮我
皇考舉凡宣猷敷治之間雖黽勉效法究不能企及於萬一
　　何能致芝草之嘉祥諸臣以此歸美於朕朕不居也實
　　因我
皇考之聖德神功際天蟠地深仁渥澤積厚流光
上天特欲顯示天下臣民是以數年之中三見芝英於
陵寢以今之歴霜雪而挺生當首春而呈瑞稽諸史冊更屬
　　罕聞朕感
上天昭示之洪恩叨
皇考詒謀之景福慶幸歡欣不敢不宣布於衆庶使天下後
　　世臣民知
上天之眷佑
皇考與
皇考之垂裕萬年者即瑞芝一事明顯昭著信而有徵固如
　　是也著照所請宣付史館
　　初六日奉
上諭為政之道務在得人朕加意旁求惟期賢才奮庸布
　列庶位百職修舉嘉惠民生凡所以遴選而登進之者
　亦多方矣雍正六年十月間以各處需員甚多而赴部
　銓選之人不敷揀用特降諭㫖令京官大學士以下主
　事以上外官督撫以下知縣以上毎人各舉一人送部
　引見誠以内外大小臣工共受國恩心懷報効今承㫖
　各舉所知必無不秉公據實之理庶可收得人之效乃
　已經陸續引見五百餘人朕留心體察其中固有可用
　之材而庸劣㓜稚之輩不當舉而舉者正復不少可見
　茍且塞責及狥情營私之習未盡屛除也如黎致逺張
　燦王瓚係卿尹大員及耳目之官尚不能秉公保舉現
　在交部察議則其他可知矣且行之既已年餘而内外
　官員未經舉報者尚多時日既久不行舉薦則其平日
　必無深知灼見之人可知若輾轉遲延必致人萌奔競
　之心而滋夤縁請託之弊所當酌量變通者也現今㑹
　試中額廣至四百名其中必有可供任使之人而直省
　選㧞貢生陸續來京亦可揀選教導而成就之以備庶
　官之用著將各保一人之例停止若有已經到部者仍
　准其引見該部即行文在京各衙門并直省地方知之
　　又湖廣總督邁柱叅奏武昌府同知劉學禮徵收船
　　税羡餘不能限内全完請革職勒追奉
上諭武昌船料稅課贏餘同知劉學禮既將奉到部文之
　後實在收受銀兩報出存庫解司而總督邁柱又以從
　前尚應有節省羡餘劉學禮不能於一年限内完解題
　請革職勒追未免太過且與朕從前自首免追之㫖不
　符劉學禮免其革職其應追銀兩亦著豁免並行令各
　省知之
　　又奉
上諭兵民各有職業是以分隸文武管轄不使混雜難於
　約束致生事端聞得廣東瓊州逺隔海外其弁員等竟
　於額設兵丁之外另有一種掛名兵丁乃係無賴之徒
　夤縁餽送而千把等員受其陋規即准附名在冊投充
　効勞而此輩居然以營兵自居不服地方官拘管在營
　弁則以原非兵丁又無糧餉不行約束在州縣則以名
　列戎行非同編戶不便置問以致介在兩岐恣行不法
　欺壓良善聚集匪人甚為居民之累瓊州一處如此恐
　他處與此相𩔖者不少著各省督撫提鎮等悉心確查
　嚴行禁革儻奉到諭㫖通行之後再有掛名等弊一經
　發覺定將該管大小官弁從重議處
　　初七日户部議駁雲南廵撫沈廷正題請南寧縣水
　　災豁免錢糧地方涸出田畝補種有秋仍應徵收之
　　處應不准行奉
上諭部駁甚是依議凡被災免賦之處若地方官民詳報
　之時以熟作荒冒濫蠲免則當從重治罪若從前實係
　水淹已照例蠲免後因涸出地土小民補種禾稼仍欲
　徵收錢糧殊屬不合沈廷正所見卑小著飭行
　　初八日奉
上諭聞欽差廵察等官所到州縣地方尚有收受門包之
　事凡從京師奉差官員朕皆給以驛遞夫馬並毎日供
　應之費不使其絲毫取於地方如果該員有用度不敷
　之處該省督撫當據實為之陳奏不應令其借門包之
　名以為將來巧取之漸如塞楞額之在山東其明徵也
　况州縣各官所有毎年養廉之項不過足供任所之用
　安能有餘以為應酬之具若不早行禁止必至仍有剝
　削民膏之患也著各省督撫通行曉諭所屬地方儻嗣
　後出差之員仍蹈此習與者照鑽營請託例治罪受者
　照婪贓納賄例治罪若該督撫不行查叅則照失於覺
　察例處分又聞外省衙門請換印信其使費竟至百金
　或數十金祗因繁費太多以致州縣官員任印信糢糊
　而不行詳請夫換印乃國家之公事該管衙門何得視
　為取利之途嗣後著嚴行禁止不許得受一文儻有仍
　前需索或借端稽遲者經朕訪聞定行從重議處
　　十五日奉
上諭八旗都統等並不留心事務將襲職及補授佐領事
　件遲至嵗底始行怱忙具奏朕於封印之後作速補授
　數旗於開印之先又速行補授數旗者特施恩欲令伊
　等得春季之俸耳近聞得一旗有與新補佐領行俸而
　不與世職行俸者亦有一旗與佐領及世職俱各行俸
　者亦有將佐領及世職俱不准行俸者朕屢曾降㫖令
　八旗將事件畫一而此一事尚如此辦理著八旗大臣
　等將各管旗分如何辦理之處㑹同查明具奏
　　　十六日奉
上諭八旗各佐領下所有弓匠鐵匠鋄匠鞍匠銅匠徒食
　錢糧並無製造何從學習此等匠役俱係出征行圍所
　需之人在京師時縱不能製造尚可僱人若值出外將
　不能製造之匠役帶往必至誤事如此不如將伊等裁
　去但伊等所用之器具非人人可能置辦之物將伊等
　或八旗按翼令其學習或於各旗内學習或一年或半
　年一次考驗好者奬勸劣者懲責既可以得精好匠役
　而於需用亦為有益將此著八旗都統等㑹議具奏
　　又奉
上諭向以微員無級可降若遇降級處分即議以革職似
　屬未當是以降㫖令吏部兵部酌議隨經該部定議微
　員無級可降若遇處分止於降三級者則准其革職留
　任三年無過與以開復具奏朕已降㫖依議今朕細思
　若照此例則有級可降者已至調用而無級可降者仍
　然留任是有級可降之員轉不如無級可降之員得以
　仍留原任立法未為允協着吏部㑹同兵部再加妥議
　具奏
　　又奉
上諭向來武弁等借親丁食糧之名任意虚冒多寡不等
　是以康熙四十二年因湖廣提督俞益謨條奏九卿議
　准提督以下千把以上各定親丁名糧數目以為養育
　家口僕從之需比時九卿㑹議以湖廣馬兵數少歩兵
　數多是以議稱楚省官弁親丁俱於歩兵缺内頂補至
　於他省則當時未曾議定大約各該處授受相沿遂成
　規額上年兵部議覆南陽鎮臣馬世龍疏請買補缺額
　親丁馬匹一案内稱應令該鎮將親丁名糧俱於歩兵
　缺内頂補並通行各省遵照等語此部議過刻之處今
　田文鏡奏稱武弁等養贍家口僕從除名糧之外别無
　所資若但給以歩糧恐不敷用有内顧之慮請自提督
　至守備馬歩各半千總馬一歩四把總馬一歩三等語
　所奏甚是著照所請各省一體遵行俾武弁等養贍有
　資以勵操守儻於定額之外再有虚冒兵餉一名或違
　例多食馬糧者一經發覺定行從重治罪
　　又河東總督田文鏡奏山東登萊二府慶雲見奉
上諭雍正七年十二月二十八日山東登萊二府慶雲呈
　現已據岳濬費金吾具摺奏聞朕未曾宣示廷臣今總
　督田文鏡繕本具奏朕思屢年以來各省奏報祥瑞朕
　心倍加敬畏不敢自居多有歸美於地方官民者蓋欲
　有司庶民共知儆愓黽勉為善以凛
天鑒且杜粉飾誇張之漸也今各省所報異口同聲似非出
　　於揑飾但此數年間上瑞嘉徵駢臻疉見朕之功德安
　　能致此諸福之祥田文鏡所奏知道了
　　　十七日奉
　上諭從來察吏之道莫先於奬廉懲貪蓋貪黷之風不息
　　則上虧國課下剝民膏其為吏治人心之害者甚大不
　　止闗係錢糧而已我
皇考聖祖仁皇帝澄敘官方深惡貪墨之蠧國病民所以儆
　　誡訓飭之者至矣祇以
聖心寛大慈祥未曾將侵蝕國帑貪取民財之人置之重典
　　姑且包涵望其徐徐感化此實如天之仁也乃不肖官
　　員等不但不知感激悛改勉為廉吏且恃有寛大之恩
　　心無畏懼將侵盜貪墨視為固然數十年來日積月累
　　虧空婪贓之案不可勝數朕若不加懲治仍容此等貪
　　官汚吏擁厚資以長子孫則將來天下有司皆以侵課
　　納賄為得計其流弊何所底止是以數年來加意整頓
　　以冀轉移恃恩積玩之風若果人心知儆舊習漸除令
　　朕可以施寛大之政乃朕之至願也此意朕於元年二
　　年間即屢向左右大臣等密言之者今觀各省吏治雖
　　未必能徹底澄清而公然貪贓犯法及侵盜錢糧者亦
　　覺甚少是衆人悛改之象與朕期望之意相符不至於
　　不可化誨亦可以遂朕寛宥之初心矣今欲大沛恩膏
　　將逺年承追之項酌量豁免著將各直省官員名下應
　　追贓銀及侵欺那移流抵分賠代賠等項銀兩事在雍
　　正三年以前已經發覺者該部查出將各案情由明白
　　開注候朕酌其情罪降㫖免追其自雍正四年正月以
　　後各員犯罪之案乃朕屢經訓諭而不悛改者不准寛
　　免至於軍務錢糧闗係重大其昔年西寧肅州阿爾泰
　　軍需等案内應追銀兩雖在雍正三年以前亦不准豁
　　免此次特恩乃朕仰體
聖祖仁皇帝寛大至意爰施法外之仁豈但本人及其子孫
　　免追比之苦獲再生之慶當銘心刻骨感愧交深即承
　　追之地方在官員則得免於處分在胥役亦得免於杖
　　責案牘減省事簡刑清莫不受國家寛大之賜咸當感
　　激警省互相勸勉以循良為楷模以貪墨為鑒戒則大
　　小官吏永逺共沐國恩倘因逾格寛宥轉啓玩法之心
　　復蹈從前之轍則曠典豈可再邀國憲豈能再免且悖
　　天逆理莫此為甚亦斷不能逃
上天之譴責也
　　　又奉
　上諭雍正元年冬月曾因條奏禁止鬬鷄鬬鵪鶉蟋蟀等
　　事比時定議止於京城地方並未通行各省蓋因京城
　　之地五方雜處而旗人居多好為嬉戲以荒正業而生
　　事端不得不於此等細務留心整飭至於外省若並將
　　此等逰戯小事降㫖禁約恐胥吏因而作姦則借端擾
　　累者不少矣是以但將賭博嚴禁以端風俗若果賭博
　　之風不行則其餘戲具自然漸息從前所降諭㫖甚明
　　為督撫者但當善為化道於先量加懲戒於後斯於情
　罪允協今江南督撫以違禁開笧具本叅劾編修張應
　造而范時繹則擬以杖流之罪夫以未行奉㫖禁約之
　事而坐以違禁之條未免過刻由此觀之則胥吏之任
　意苛求借端需索皆所不免矣范時繹身為總督於奉
　㫖查拏之大盜不能緝獲於私開鼔鑄之姦徒不能禁
　止何獨於開笧之人加以重罰乎張應造不應於被叅
　之後越境潛逃已經革職足蔽其辜其杖流之罪俱著
　寛免
　　十八日漕運總督性桂浙江總督李衞等奏請將嘉
　　興秀水二縣民閒捐置義田給還原主其從前虧欠
　　銀米分别豁免帶徵至七年餘租應仍令官收完賦
　　奉
上諭嘉秀二縣義田餘租一項著照性桂等所請按原捐
　之數分别給還歸社所有二縣自康熙五十九年至雍
　正四年歴年未完銀米俱著豁免其五年六年未完之
　項分年帶完七年銀米仍令官收完賦之處亦照性桂
　等所請行
　　十九日提督四川學政周人驥題叅江油縣教諭陳
　　幹為伊子陳鵬萬請託入學奉
上諭此所叅陳幹著革職周人驥此奏甚屬可嘉著交部
　議敘如周人驥之叅奏陳幹王棠之叅奏魏繹皆能秉
　公執法不顧情面内外大小臣工若皆如此則夤縁請
　託之風不禁而自息人心風俗可望其醇厚矣或有無
　知小人見周人驥王棠之叅奏並朕之降㫖加恩以為
　伊等攻發陰私行刻薄之事得邀恩奬妄生私議不知
　其所攻發者若渉虚罔苛求則為刻薄今據實叅劾乃
　人臣公直無欺之道且使營私作弊之徒互相警戒而
　不敢復蹈故轍此大有禆於風化豈得以刻薄妄加訾
　議况即以此而邀恩其視夤縁請託營私作弊以求進
　取者相去何啻霄壤哉内外臣工若共知此義益可毫
　無瞻顧矣
　　二十日奉
上諭滿漢内外兵丁朕皆一視同仁冀其俯仰有資吉凶
　用度不致匱乏為此拳拳於心久矣但經理區畫之方
　不得不由近而逺次第舉行以期行之無弊方為有益
　是以首先及於在京之八旗上年則通行於各省駐防
　及督撫提督標下按其兵丁之數分别賞銀之多寡令
　各該管大臣商酌營運收取息銀以備兵丁支領之用
　至於各省鎮標則擬漸次及之今見各處督撫提督具
　奏前來亦有經理得宜可收實用者亦有布置未當難
　於舉行者可見料理此事之難矣至於鎮臣之才又不
　及提臣等則料理愈覺繁難倘因朕此時加惠兵丁而
　啓將來之爭競以致弁兵上下之間互相齟齬則是朕
　恤兵之美意轉生營伍之事端非所以愛之也著各該
　總兵官遍行詢問標下兵丁等若朕賞銀後伊等聽該
　管官措置出納不生貪得冒領之心即或措置失宜甚
　至有侵蝕虧缺者伊等亦不忿爭怨望致生事端如此
　一一出具甘結令該總兵官具疏保題至於營運經理
　之法著該省總督廵撫提督㑹同總兵官悉心商酌如
　何料理可以常久遵行無弊並令督撫提督酌量該總
　兵能否辦理此事具䟽保題到日朕當降㫖加恩若該
　省無總督提督即令廵撫確議保題其每年出入查核
　及接任交代等事俱照督撫提標之例行
　　二十一日奉
上諭從前歴年户部虧空庫銀至二百五十餘萬之多怡
　親王原曾奏請將本部餘平飯銀陸續代為完補朕思
　歴年該管之堂官庫員所司何事若不責令賠補無以
　示儆因令孫渣齊秉公開報著追合計所開之數原不
　及虧空之半其餘則皆係怡親王經理完補而孫渣齊
　開報時又復任意髙下其手甚屬不公以致追完之數
　甚少拖欠之項甚多累年不能清結朕思此項虧空孫
　渣齊之罪較他人為重今朕念孫渣齊之祖舊日忠勲
　已將伊免罪釋放並將伊名下應追之項豁免則其餘
　人員亦當一體施恩著將各員名下應追未完銀兩悉
　行免追仍照怡親王所請將所存餘平飯銀代為完項
　　二十四日理藩院奏喀爾喀貝子燕楚卜多爾濟報
　　稱彼處四個佐領人等逃往鄂羅斯地方奉
上諭我國與鄂羅斯定立疆界不許容匿逃人伊等逃往
　何處此喀爾喀佐領人等想因素日受伊扎薩克等重
　差苦累急迫躱避亦未可定貝子燕楚卜多爾濟帶兵
　追赶恐混行爭鬬以致傷人著伊差來䕶衞馳驛告知
　只可曉諭收回不可爭鬬此處著行文與三協理將軍
　將潛逃之故并所向地方明白查奏若往鄂羅斯處著
　將軍等差人告知鄂羅斯辦理邊界之頭目云我與爾
　國素相和好議定不得容匿逃人今喀爾喀四個佐領
　下人逃往爾處應將逃去之人查出交與差來之人帶
　回
　　二十六日奉
上諭向來外省各標營沙唬趕繒等船原令道員㑹同副
　將監督修造道員遴委同知通判承修副將遴委營都
司守備監修聞承修之員備辦物料必候監修驗看自
千把以及逰副逐層需索不一而已及如式修造赴各
標營交收又有驗看勒掯之弊迨交收之後一任船隻
棄置河干雨淋日曬船中器械繩索為頭舵等人盜竊
變賣而該管將弁槩不追究夫始則借端勒索後則聽
其毁棄豈非以承修之責專在文員而監修之武弁置
身局外遂至視同陌路乎此等錮弊聞各處皆然而京
口將軍標下為尤甚嗣後修造標營船隻著道員副將
㑹同領價道員遴委丞倅副將遴委都守協同辦理修
造如係將軍標下船隻即遴委叅領以下等官同領同
辦其船隻交收之後在汛停泊責令頭舵苫葢澆洗毎
歳令該管將弁出具印結送督撫查核如有陞遷事故
令其具結交代至於修造船隻有小修大修拆造之不
同是以工料多寡懸殊今聞船未發厰頭舵人等已將
在船什物私行盜賣即屆小修亦必令其拆換添備甚
屬不法嗣後著將什物一併具冊移交如有短缺將該
　管將弁及頭舵人等分别叅追總之各省船隻毎當修
　造之時及交收之後其中種種弊端難以枚舉今就朕
　所聞頒發諭㫖在各省將軍督撫提督等悉心商酌時
　加訪察以除諸弊倘諭㫖中有難於奉行之處亦即據
　實陳奏
　　又湖廣總督邁柱叅奏襄陽道趙之均委理荆闗税
　　務重耗加徵奉
上諭朕念趙之均之祖趙良棟舊日功勲加恩於其後嗣
　所以宥其過愆委曲成就者無所不至趙之均受朕簡
　用之恩諄諄訓誨望其成立今覽邁柱所叅加徵重耗
　等情實令人不信世間有此負恩自棄之輩此案交與
　邁柱秉公審訊或伊年少無知為家人幕客之所䝉蔽
　亦未可定務將實情一一究出倘趙之均實係營私作
　弊無可原之情亦著據實陳奏將趙之均革職定擬
　　二十九日奉
上諭嗣後凡二三衙門㑹議㑹審之事或由一處已經行
　催而他處尚未辦理者著已經行催之衙門即繕摺奏
　聞若雖經行催不行具奏日後或因遲延治罪仍將此
　不行具奏之衙門一併議處如奏聞之後以為已經具
　奏日後縱有遲延與己無渉仍將事件依然遲延者亦
　將此衙門之大臣等一併議處將此通行曉諭八旗及
　各部院
　　又奉
上諭内外官員人等逺年拖欠之項朕已降㫖凡事在雍
　正三年以前者俱著查明具奏候朕酌其情罪施恩豁
　免若事在三年以後乃朕屢經訓諭而不悛改者不准
　寛免所降諭㫖甚明昨正白旗漢軍都統祖秉衡因伊
　父昔年借欠羅姓銀兩羅姓虧空應著落祖秉衡等代
　為還項奏請以房屋抵補並坐扣俸銀朕諭以此係年
　逺之事應在查免之例何必如此陳奏祖秉衡奏稱雖
　係年逺之事而發覺在雍正三年以後不應邀查免之
　恩等語朕將今年二月十七日所降諭㫖復行查閲其
　　中有事在雍正三年以前已經發覺字樣此乃言事在
　　三年以前而現今已經發覺者並非言三年以前發覺
　　之案始准寛免也該旗既錯㑹朕㫖則内外各衙門或
　　亦不甚明晰亦未可知著再行宣諭凡事在三年以前
　　而發覺在今年二月十七日未奉㫖之先者俱准查奏
　　　又奉
　上諭據署理陜西總督查郎阿奏稱安西沙州等處地方
　　招民屯墾仰䝉天恩賞給沿途口糧盤費借給牛具籽
　　粒房價又因民户到沙之日尚未耕種借與七個月糧
　　石以資口食養育之恩無微不至至於輸賦年限原議
　　以三年升科自雍正六年民户到齊之日計算至雍正
　　辛亥年正屆升科之期凡此無業窮民得以安居樂業
　　又䝉
上天賜佑兩歳豐收煖衣飽食即三年起科亦屬小民之常
　　分第以新經移住之家一切費用皆取給於田畝又值
　　軍興之際物價未免稍昂民力尚未饒裕或照前議於
　辛亥年升科或稍寛其年限出自聖恩等語安西沙州
　等處招民屯墾原為惠養邊民之計是以累年以來備
　極籌畫經營期其得所今從民户到齊之日計算至辛
　亥之歳乃例當輸賦之期但念小民甫經安插公私兼
　顧為難著寛期二年於癸丑年升科俾民力寛裕俯仰
　有資以副朕格外加恩之至意
　　又奉
上諭向來福建駐臺兵丁所用之軍器俱係各營自行製
　備朕念弁兵等力量微薄恐費用不敷是以諭令該督
　撫動支存公銀兩以為製造之用今據署督史貽直奏
　稱全臺兵丁幾及一萬需用軍器款項繁多約用銀三
　萬餘兩所有存公之項已充地方公用難以動撥唯鹽
　課贏餘銀兩尚可支給為此奏聞請㫖等語各省地方
　所有贏餘朕皆留於本地以為官弁兵民公事之用今
　將閩省鹽課贏餘為駐臺兵丁製造軍器洵為允當著
　照史貽直所請行仍於鹽課奏銷冊内報部查核
　
　
　
　
　
　
　
　
　
　
　
　
　
　
　
世宗憲皇帝上諭内閣卷九十一
　欽定四庫全書
世宗憲皇帝上諭内閣卷九十二
　　雍正八年三月
上諭三十二道
　　初一日奉
上諭朕愛惜人材不忍聽其限於考成遂至放廢而外任
　各官案件繁多往往罹於叅罰是以數年來因公詿誤
　之員例應降革者多於覆本之内降㫖令該上司出具
　考語送部引見若其才具稍有可用必再試以職任而
　成全之雖片善寸長亦不肻輕棄也今思在京部院司
　官及旗員等雖叅罰之案不多然亦有因公詿誤者所
　當一體加恩與以贖過自新之路嗣後在京文武各員
　有因公詿誤至於降革而任内無錢糧不清及治罪之
　案者准照外員之例令該堂官該旗大臣出具考語奏
　聞帶領引見或將該員仍留原任或另行試用或照例
　降革候朕降㫖裁奪
　　又奉
上諭朕訪聞得有數省督撫司道不能約束書吏者其胥
　役人等狐假虎威無惡不作而督撫衙門為尤甚其名
　有内外班之分内班經管案件外班傳遞信息朋比作
　奸種種嚇詐飽其貪壑則改重為輕拂其所欲則批駁
　不已即如廣東各案盜犯未獲無論年月逺近不拘盜
　犯多寡總督書辦槩於冬季寫票差提承緝之吏目典
　史廵檢齊至肇慶示期比責其陋規則有院房年節禮
　每員到彼各送書辦銀三四十兩遂准回任若微員無
　力餽送則差押不放甚至禀請杖責此粤省之弊端也
　至於各省督撫書役則有承舎旗牌等名皆自號為差
　官該督撫給票差遣亦用差官字様而通省吏民遂莫
　不以差官目之平日踞坐班房包攬詞狀毎於府州縣
　官謁見督撫之便私行囑託濫准枉斷及差往他處則
　乘坐肩輿馬掛胸纓儼然官長沿途拜㑹有司需索夫
　馬餽送此輩狡猾性成或以小忠小信趨奉本官得其
歡心間或委其訪察屬員事跡則假公濟私作威作福
其害更不可言矣從來胥吏之為患有闗吏治在精明
廉察之督撫自能覺照而防範之而庸懦之督撫為所
欺而不知受其累而不悟者正不少也又如藩司掌通
省之錢穀臬司掌通省之刑名案牘如山不得不仗熟
練之書役為之辦理而其中百弊叢生舞文弄法之處
不可悉數朕素知此輩之情状已經定例嚴申禁約今
再行訓飭是在督撫藩臬等約束於平時訪察於臨事
不因熟悉條例而輕聽其言不因善承使令而誤墮其
術秉公駕馭用意防閑一有見聞即加懲治不存姑息
之見不留回䕶之心如此則若輩雖欲舞弊而不能雖
欲玩法而不敢矣儻任封疆岳牧之寄於一一管轄之
書吏不能使之安分守法革面洗心又安能察吏安民
詰姦禁暴成移風易俗之治乎朕深為庸懦之督撫藩
臬恥之
　又湖廣總督邁柱奏江西盜犯沈二等自河南遞解
　　　至孝感縣地方脱逃應將疎防知縣張鍾秀題叅
　　　奉
　上諭沈二楊二係行刼江西官署之盜犯潛逃河南安陽
　　縣而河東督臣田文鏡於江西咨文未到之先即將衆
　　犯拿獲解送乃行至湖廣孝感縣因押解兵役寥寥以
　　致賊犯公然兎脱即此一事觀之則河南之吏治整肅
　　湖廣之玩忽廢弛相去霄壤矣楚省督撫理應抱愧於
　　心引咎自責今觀邁柱此本並無慚赧之意但將疎縱
　　之屬員照例題叅希圖草草結案甚屬不合此案逸盜
　　交與該督及地方該管文武官員嚴行緝捕儻逾限不
　　獲將該督等一併從重議處
　　　初三日奉
　上諭向來朕聞
福陵前面水法稍更故道祗以未得精通地理之人未敢輕
　　議上年福建總督髙其倬陛見來京伊素精堪輿之學
　　特命率同主事管志寧等前往奉天敬謹相度據奏
陵前水法因夏日溢口而流太近左畔山脚弓抱之勢微覺
　　外張應即行修理石工俾循故道則水抱沙圓益增吉
　　慶等語朕覽髙其倬等奏摺及所繪圖様甚為明晰惟
　　是
祖陵工程闗係重大著將奏摺圗様發與滿漢文武大臣等
　　公同閲看將應否修理之處敬謹定議具奏
　　　初四日奉
　上諭牧令為親民之官一人之賢否闗係萬姓之休戚故
　　自古以來慎重其選而朕之廣攬旁求訓勉告誡冀其
　　奏循良之績以惠我烝黎者亦備極苦心矣惟是地方
　　事務皆發端於州縣頭緒紛繁情偽百出而膺斯任者
　　𩔖皆初登仕籍之人未練習於平時而欲措施於一旦
　　無怪乎徬徨瞻顧心志茫然即採訪咨詢而告之者未
　　必其盡言無隱此古人所以有學製美錦之歎也向以
　　大學士朱軾左都御史沈近思外任多年周知地方利
　　弊雍正二年曾令二臣商酌規則以為州縣之指南乃
　書未就緒而沈近思物故邇年以來朱軾復時多疾病
　此事遂至遲延去年始降㫖令總督田文鏡李衞纂輯
　成書今二臣各抒所見繕録諸條以進朕親加披覽見
　其條理詳明言詞剴切民情吏習罔不兼該大綱細目
　莫不備舉誠新進之津梁庶官之模範也在二臣各就
　其所閲歴者而言繁簡同異之間不必一致而慎守官
　方勤恤民隱興利除害易俗移風其大指則一而已矣
　爰付剞劂頒賜州縣官各一帙俾置几案間朝夕觀覽
　省察提撕治效未臻必思所以勉之弊端未革必思所
　以去之本之以實心行之以實力毋始勤而終怠母靜
　言而庸違如此則不但國家得司牧之賢草野有父母
　之頌而為牧令者從此身膺顯擢叨被榮光福貽子孫
　名標史冊豈不美歟
　　初七日四川廵撫憲德奏定錢糧火耗分數奉
上諭錢糧之加火耗原非應有之項第以地方公用出於
　萬不得已是以酌定數目以為官民兩便之道若有重
　耗者即嚴叅治罪其來久矣該督撫於所屬之耗羡只
　應具摺奏聞或咨部存案不應見之本章若將此項載
　入本内恐相沿日久遂為定額而成不可裁汰之勢雖
　有清廉之有司欲行減耗而有所不能矣朕從前因岳
　鍾琪摺奏請定川省火耗加三朕即諭岳鍾琪以加三
　之耗太重當加詳審據岳鍾琪奏稱川省歴來耗羡實
　倍於此今但留加三之數官民均便朕於是諭以目前
　姑且行之俟開墾之後再行裁減今憲德辦理火耗一
　項但當悉心斟酌如果妥協即行於所屬地方儻辦理
　不妥該撫可能辭其咎耶此本不必交議著諭憲德知
　之
　　初八日署廣東廵撫傅泰題報瓊州府屬生黎願附
　　版圖輸納丁糧奉
上諭據奏瓊州府屬各處生黎皆誠心嚮化願附版圗輸
　納丁糧朕念生黎無田可耕本不忍收其賦税但伊等
　既傾心依嚮若將丁銀全行豁免恐無以逹其抒誠納
　貢之悃忱著將伊等情願遞年每名輸納丁銀二分二
　釐之數減去一分二釐止收一分以作徭賦該地方文
　武大臣應時時訓飭所屬有司弁員等加意撫綏悉心
　敎養務令安居樂業各得其所以副朕胞與萬方之至
　意
　　初十日兵部奏江寧駐防鑲紅旗協領騷逹子具呈
　　辭職奉
上諭凡在京年老辭職之旗員内有在行間效力年久者
　於辭職具奏之日朕悉閲看有應加恩者朕即加以恩
　施嗣後各省駐防處官員内有在行間效力年久之人
　因年老辭職具呈者著該將軍等於具奏之時將伊食
　俸餉之年及在行間効力行走之處聲明咨送兵部奏
　聞候朕閲看有應加恩者加以恩施現今因老辭職之
　鑲紅旗協領騷達子亦屬武職内効力之員著以原品
　休致給以半俸終身
　　十二日奉
上諭寧夏地方萬民衣食之源在於大清漢唐三渠之水
　利是以定例每年疏濬修理使水流暢足民田得以均
　沾灌溉聞得歴年專司之員疎忽怠玩只圖打草折夫
　以致閘道堤岸逐漸損壞時有衝決渠身淤泥填塞日
　見淺窄而三渠之中惟唐渠為尤甚近來其口過低其
　梢過髙水勢不能逆流而上多誤小民耕種之期雖每
　春定有歳修之例然不能以一月之工程整十數年之
　荒廢也前因署事通判靳樹鍭玩忽渠務已被叅革治
　罪其從前積年損壞之處亦復不少若再不加補築恐
　日復一日將來難於經理現今兵部侍郎通智開濬惠
　農昌潤二渠於寧夏水利自然明悉著㑹同太常寺卿
　史在甲即行查議今歳豫備物料明春動工修補務令
　三渠堅固俾邊郡黎元灌溉有資永享盈寧之慶其作
　何估計動用錢糧之處著通智史在甲詳悉妥議具奏
　　又安徽廵撫魏廷珍題靈壁縣民馮大儒兄亡收嫂
　　照律絞决奉
上諭馮大儒於兄亡之後收嫂王氏為妻後因彼此相閙
　馮大儒掌傷王氏王氏自縊今將馮大儒照兄亡收嫂
　律擬絞立决具奏朕細閲全案馮大儒之兄馮大任病
　故之後遺妻王氏思招馮大儒為夫商之夫兄馮大成
　及氏弟王倫悉皆應允遂寫立婚書而成配偶迨三月
　有餘之後彼此角口致王氏自縊身故始訟於公庭而
　治其收嫂之罪是從前成婚之時愚民無知竟不知倫
　常之重法律之嚴而冒昧為此背理之事且親屬數人
　皆為主婚公然行之而不以為怪可見愚民不知條律
　者衆矣况成婚已數月之久若非王氏自縊命案難掩
　竟可朦混不至敗露此茍且之風所以難挽也是皆由
　於地方有司不能化導於平時又不將此等闗係倫常
　干犯重法之事通行宣諭使草野之人知所凛遵以致
　罹於大辟實為可憫又如賭博乃犯法之事而隱匿者
　甚多及至釀成人命方始發覺馮大儒之案正復𩔖此
　其如何使無知之民家喻户曉俟明知故犯之後再案
　重律治罪著九卿悉心定議馮大儒之案著一併㑹議
　具奏
　　十三日奉
上諭今科下第舉子著賞給盤費銀兩雲南貴州二省毎
　人七兩四川廣西廣東三省每人六兩福建浙江江南
　江西湖廣陜西六省毎人五兩河南山西山東三省毎
　人四兩直𨽻一省毎人三兩其在京中書舉人等仍照
　上科之例不必賞賜
　　又果親王允禮奉
上諭近降諭㫖將雍正三年以前一切拖欠銀兩查明情
　由具奏朕酌量寛免今各該處未曾具奏之前有拖欠
　三年以前錢糧現在限滿者爾可傳諭旗下大臣著暫
　停題叅俟查明具奏之後有應叅奏者再行奏聞
　　十五日兵部等衙門奏内府管領明志司庫實懿比
　　丁三次俱有受賄情弊擬絞監候奉
上諭凡定罪必取實供至於斬絞重罪尤不可臆為科斷
　此本内内府管領明志司庫實懿得銀四百餘兩之處
　本人並未承認但供衆人曾凑路費備飯而該部據他
　人之言即將明志實懿二人定為絞罪是以揣度而置
　人於重辟也甚屬不合著另行審訊定議具奏
　　十七日奉
上諭去年鄉試嚴源燾鄧世杰為貴州考試官其所出策
　題内稱各舉一人則克知灼見固生平所易得者而又
　不拘於引嫌不限於資格如此而所舉不實其何能辭
　咎耶即僅舉循分盡職之人以塞厥職亦薦賢之耻必
　如呂文靖之薦包拯晏元獻之薦范仲淹乃為無忝等
　語今命往湖廣試用之張歩青即係嚴源燾所舉者果
　能如包拯范仲淹否查鄧世杰未曾有保舉之人其慎
　重薦舉之意尚屬言行相符著大學士詢問伊等具奏
　　大學士等遵
㫖詢問嚴源燾鄧世杰繕摺回奏又奉
上諭凡人皆當言行相符聖人所以有顧言顧行之訓今
　嚴源燾䇿問之條詢之本人亦自稱勢有不能是以己
　所必不能行之事責望於他人言行不符甚矣鄧世杰
　以無深知確信之人不敢遽行保舉尚與䇿問之意相
　合鄧世杰著交部議敘嚴源燾著交部議處以為言過
　其實者之戒
　　又奉
上諭據陜西總督查郎阿廵撫武格奏稱前准寧逺大將
　軍岳鍾琪咨稱出征兵丁添補衣裝等項令於各兵家
　口應支餉銀内闗領本年夏秋二季一半銀兩製備臣
　即飭令陜甘各標營協齎領掛發迅速辦理今已齊備
　陸續運送又松潘鎮屬出征兵丁來至巴爾庫爾離川
　窵逺前經岳鍾琪檄令鞏昌布政司在蘭州司庫撥給
　銀兩製備衣裝亦已照咨辦理等語出征兵丁添補衣
　裝前據大將軍岳鍾琪奏明動支各兵家口夏秋二季
　一半餉銀製備今查郎阿等奏報俱已製辦運送軍前
　訖兵丁等効力行間逺征邊塞朕心深為軫念此所添
　補衣裝銀兩著加恩賞給不必扣除伊等家口月餉即
　行文陜甘川三省並大將軍處曉諭兵丁知之
　　十八日奉
上諭凡官員等始初被叅革職發審及審係全虛例應准
　其開復該部往往但免其罪而以已經革職無庸議覆
　奏此乃含糊歸結非情理之正朕於江西髙安縣知縣
　鄭勛之案曾降諭㫖再於湖廣糧道張廷樞等案内屢
　降諭㫖矣又有原叅重罪審虛而該員尚有輕罪應以
　降級罰俸歸結者則應開復其官按其所犯與以降級
　罰俸之處分方於情法允協以上二條向來内外衙門
　皆含糊辦理毎易舛錯今應明晰定例俾内外通行遵
　奉著九卿㑹議具奏
　　又奉
上諭任土作貢古今之通義聞湖南新設永順一府所轄
　永順龍山保靖桑植四縣向來三土司每年秋糧共銀
　二百八十兩永順一百六十兩保靖九十六兩桑植二
十四兩皆由土司交納雖有秋糧之名實不從田畝徵
收永順則名火坑錢民間炊㸑毎一坑徵銀二錢二分
保靖則名鋤頭錢毎一鋤入山納銀三五錢不等桑植
則名烟火錢與火坑相等所交秋糧即於此内量行撥
解至於成熟之田土官多擇其肥饒者自行種收餘復
為舎把頭人分佔民間止有零星磽角之地每年雜派
數次任意輕重此土司徵民之陋規也改土歸流之後
各有司因田畝未經清丈或按土户均攤或照土司田
種舊冊攤派以完秋糧二百八十兩之數雖較土司陋
規十不及一民皆歡欣樂輸然無田之民或以火坑等
項尚未盡除而有力之家隱佔田畝不輸賦税殊非任
土作貢之義但若令有司勘丈又恐愚民無知轉生疑
畏再四思維惟有令本人自行開報一法著將永順一
府秋糧二百八十兩豁免一年俾土民咸知向日火坑
等項從此永逺蠲除其有産之家令有司詳明勸諭許
將伊等祖父遺留或用價置買或招佃開墾已經成熟
　田地若干畝開明四至併將上中下地畝價值若干之
　處限一年内自行開報地方官給與印照准其永逺為
　業此次免其税契俟一年報齊之後有司照冊確查按
　田肥瘠分别升科以完此額賦如有隱漏者照例究治
　一切雜派私徵嚴行禁革如此則無業之民得免竭蹷
　輸將而有力之家可以永為世業庶得愛養均平之道
　是在該督撫等督率有司善於經理開導使土衆民人
　明白曉喻共受國恩倘奉行不善仍令土民不免疑懼
　則咎有攸歸矣
　　又奉
上諭直𨽻水利營田工程怡親王辦理多年實心任事各
　官遵其訓示罔敢怠玩今王偶抱微恙朕令靜養調攝
　不宜復以繁𤨏之務使之縈懷著將水利衙門一切大
　小事件應啓知怡親王者俱禀知大學士朱軾定奪辦
　理有應行奏聞者朱軾即請朕㫖俟怡親王全愈之日
　再行通知其在工官員等勿以怡親王不事督率稽查
　遂生玩忽之念嗣後工程重大事務有調度失宜者則
　朱軾之責至於修築不堅防䕶不慎管束不嚴與怠惰
　踈虞推諉遲誤等弊朕皆於分理之官員是問用是特
　頒諭㫖通行曉諭倘稍有不遵或經朕訪聞及怡親王
　全愈之後查出叅奏定行從重治罪
　　又奉
上諭鄂三係侵欠兵餉數千兩經部議斬罪監禁旗下髙
　墻之犯旗下行查時應將伊犯罪監禁事由開出今但
　將伊所欠銀兩䑃朧具奏而監禁髙墻之處俱未聲明
　再從前將鄂海補放捕牲首領時佛倫並未奏陳係鄂
　三之子佛倫必以鄂海人去得方行挑選引見及今詢
　問佛倫又稱酌看年久帶領三人引見奉㫖將鄂海補
　放鄂海人平常等語彼時佛倫如果以鄂海人平常又
　豈肯將伊入於挑選之内由此觀之鄂三平素結黨鑽
　營及大臣等狥庇之處情弊顯然殊屬可惡佛倫著交
　該部嚴加察議該旗大臣等著察議具奏鄂海著革退
　侍衞令在捕牲處役使効力行走
　　十九日奉
上諭吏部奏稱武昌道徐聚倫具揭到部内開武昌府知
　府張淑郿徵收稅課自恃為總督保用之人重戥加耗
　剝削商民守道有稽查之責既經訪聞確實隨調取税
　戥執赴藩司衙門較驗據庫官禀稱較庫平甚大是税
　戥作弊已有明徵又該府設兩聯串票家人周二背地
　收銀記數不令書役看見於例不抽税之細竹毎捆索
　錢五文周二亦供認不諱正在逐細研究而總督庇䕶
　知府惟恐究出多弊揭報之後難於挽回勒令聚倫速
　詳而總督果批兩司㑹審不令聚倫與聞兩司接批之
　後又復推諉遲延不肯速審反據知府掩飾支離之辨
　詳婉轉向聚倫查問聚倫直辭正責大觸邁柱徐鼎王
　肅章之怒遂草率審詳力為該府開脱總督又偽行駁
　審暗中狥庇則總督之授意兩司與兩司之曲承風指
　何待讞定而後見哉聚倫觀總督為人外樸實而内深
險自知此事不為公論所容特借駁審未結以為他日
缷罪之地徇私拂理深負天恩在總督之於聚倫曾向
原任廵撫馬㑹伯稱為實心辦事節次委署臬司糧道
印篆相待頗好但為公事起見不敢顧私恩而忘公義
伏乞代為題逹懇恩特命公正大臣逐一審明以肅吏
治而正人心至聚倫與彼四人共處年餘深知其凡事
善於打探得信最㨗陰險巧詐動出意外此呈到京十
日彼必得信其朋謀陷害又將無所不至不得不預為
聲明等語朕查張淑郿原任浙江慈谿縣知縣因福敏
極力保薦言其實心任事有才有守法海亦稱為好官
是以擢用武昌府並非因邁柱之薦也但伊來京引見
時朕看其人才具中平居心未必誠實朕所親筆紀載
於數年之前者已查出示大學士等矣今徐聚倫以張
淑郿之擢用由於邁柱之保薦是以曲加袒䕶而張淑
郿亦因有所恃而恣意妄為即此一語則邁柱已抱不
白之寃矣上年八月徐鼎署理廵撫事務奏稱本年鄉
試正在監臨嚴肅之時徐聚倫指稱公事必欲入闈面
見其所言即張淑郿多收税銀之事臣以此案現批藩
臬㑹審自有公議無庸預先言及所有徐聚倫借端入
闈情由理合奏明等語朕批示之曰如果自信得及之
事似此預為防範皆可不必若有自歉處縱先入之言
何能惑朕耳目大凡評論屬員只在看其平日之立心
行事如係秉公不阿實心任事之員雖有此等小節不
妥協處皆絲毫不當介意方可居封疆之任一不能容
則非大臣器局也朕前諭汝器量褊小再能擴充則善
由今觀之前㫖不謬矣勉之誌之此朕上年一見徐鼎
奏摺即親筆批示之㫖也比時又據邁柱奏稱武昌道
徐聚倫初到任時辦理地方公事尚能留心近來諸凡
任性不循規矩今於八月二十六七兩日無端直入貢
院監臨房内坐久方出而布政使徐鼎身任監臨優容
含忍不能拒絶據提調等官具禀前來理應題叅但兩
員操守尚有可稱今仰體皇仁各加訓飭等語朕批示
之曰此奏未到之前三日徐鼎已具摺叅奏或因聞汝
此奏預為自潔之計亦未可知屬員此等失於檢㸃之
過當如是訓誡之如仍不改悔放縱狂肆則不可姑容
令屬員不知慎畏此批示邁柱之㫖也今徐聚倫以上
年違例入塲有歉於心又必聞知徐鼎邁柱之叅奏欲
巧為文過報怨之計特借張淑郿税銀一事遂將總督
藩臬一省大員通行揭報無一人得免者其躁妄狂肆
亦已甚矣即據徐聚倫揭帖言之是伊詳報重戥之後
總督兩司即行查審並非置之不問不究而此時又尚
未定案是審理之公與不公皆不得預知何至奮不顧
身視上司如草芥以逞一己之私忿耶豈非年來見朕
有申飭邁柱徐鼎王肅章之㫖以為諸人皆可傾陷遂
乘間以施其伎倆耶上年徐鼎等叅奏徐聚倫而朕之
所批如此可見朕之保全臣下者至寛至厚豈浸潤之
譖膚受之愬所能揺惑於萬一者耶徐聚倫又言邁柱
之為人外樸實而内深險既云樸實矣而又云深險何
内外矛盾至於此極果有事蹟之可指乎抑信口譏評
而不求其實乎上官下屬國體所闗傲物凌人聖賢所
戒徐聚倫亦讀書之人豈於此等淺近之義尚未聞知
耶伊又云邁柱曾向馬㑹伯奬其實心辦事是徐聚倫
之意公然以此自誇其賢並以見邁柱叅奏之誤不知
人情變幻靡常父亦不能保其子况居官前後易轍者
多是以上司之待屬員前後亦不一致此實出於萬不
得已之勢安得以曾經奬許遂可操以為挾制上官之
柄乎伊又云邁柱等四人凡事善於打探得信最㨗陰
險巧詐動出意外等語凡為上司者有廉訪稽查之責
若耳目䝉蔽無所見聞與聾聵者何異何能察吏安民
如徐聚倫者探知上年邁柱徐鼎之奏特以庇䕶劣員
具揭控告為報復之舉斯誠善於探信而為陰險巧詐
之尤者矣徐聚倫以邁柱徐鼎互相交結而不知邁柱
實曾具摺叅奏徐鼎夫一徐鼎也邁柱以其含忍徐聚
倫而紏劾之徐聚倫以其迎合邁柱而揭告之為徐鼎
者不亦難乎但朕觀徐鼎等之叅奏徐聚倫止於狂妄
傲慢而不能指摘其他則該道平日之無劣蹟可知矣
徐聚倫之揭告邁柱等亦止於徇庇知府而不能指摘
其他則該督等平日之無劣蹟可知矣惟是此等狂妄
之人若不遇公正亷明之督撫必難制其欺凌之心而
消其詐罔之念各省督撫中惟鄂爾泰李衞田文鏡三
人足以彈壓之但鄂爾㤗與邁柱為翁壻之親若徐聚
倫居官不職鄂爾泰秉公約束難免聚倫之借口浙江
則係伊之本籍也著田文鏡於河東二省道員内酌量
一員與徐聚倫調用儻伊敬謹奉公田文鏡自不掩其
善儻不遵禮法不改前愆何能出田文鏡之範圍也湖
廣税務不甚妥協朕所悉知前費金吾赴任時已有諭
令加意清查之㫖徐鼎勝任與否之處亦已令費金吾
據實查奏矣徐聚倫所揭張淑郿重戥一案著邁柱費
金吾秉公審理具奏
　二十二日奉
上諭各省鎮標兵丁原欲給與生息銀兩資其吉凶之用
　現令各省督撫提鎮公同酌議並詢問兵丁等俟回奏
　到日再降諭㫖朕念安西一鎮逺在口外與他處不同
　允應先沛恩澤查鎮標鎮屬沙協共兵丁六千四百名
　著賞銀二萬兩為生息之本但安西地處邊陲難以營
　運著將此項銀兩交與提督宋可進遴選廉幹之員代
　為經理以每年所得息銀轉交總兵官為利濟邊兵之
　計務令均霑實惠其前後交代及毎年查核之處俱照
　前㫖行
　　又奉
上諭查例載官員失察衙役犯贓十兩以上者革職朕思
　胥役衆多一官之耳目難於周遍儻知而故縱自當從
　重處分若但失於覺察而即將本官罷黜則賢員因此
　詿誤者不少矣情有可原而處分太重轉易滋隱匿之
　弊此則應行變通者著該部悉心詳酌另行定例具奏
　　二十三日奉
　上諭午門外朝房之南科房之北有碑亭一所供奉
皇考聖祖仁皇帝御製臺省箴碑文理宜恭敬嚴肅洒掃潔
　　清以昭儼恪之誠聞朝㑹之期各官齊集於未坐班之
　　先往往列坐碑亭之内談笑喧譁箕踞傲慢又或書吏
　　奴僕等抱牘跟隨任意出入無人禁止甚為不敬查此
　　地與六科相近即著六科輪班撥人䕶守毎日掃除潔
　　淨䖍謹啓閉儻官吏人等仍敢擅入視為憇息之所著
　　輪班之科衙門即行叅奏如科員不行查叅經朕訪聞
　　定行交部察議其碑亭建立已久如有應行修理之處
　　著工部查勘奏聞敬謹修理
　　　又奉
　上諭邇來因雨澤愆期深厪朕懷昨山陜等省俱報雨水
　　霑足直𨽻保定府等處亦皆得雨惟京畿附近之地尚
　　未獲有甘霖反覆自思朕於政治之間或有所闕失但
　　朕夙夜恭䖍敬
天勤民之念未敢少懈一切政事孜孜勤勉未嘗暫弛其無
　　闕失之處朕躬可以自保頃將虧空錢糧人員豁免自
　　降㫖之日即為起風由此觀之意必此等貪劣之人不
　　知厭足反謂何不於元年豁免至今始行降㫖不感恩
　　施妄行怨望之所致也若朕從前政治果有闕失何以
　　數年來雨水調均一應米穀俱獲大有苐此等虧空人
　　員俱係盗竊國帑擾害生民實獲
上天之譴今朕加以寛免者或於
上天之意有所未合乎將此遍諭八旗俾無知之人洗心悛
　　改儻伊等不知感戴恩施仍行怨望朕惟有始終執法
　　辦理而已
　　　又湖南廵撫趙𢎞恩叅奏耒陽縣試用知縣鄒昌時
　　　營求請託奉
　上諭此所叅鄒昌時著革職其囑託鑽營情由該撫嚴審
　　究擬具奏夤緣請託之風顛倒是非大有闗於人心吏
　　治數年以來朕時加訓飭而此風尚不止息者則以人
　　情習染已深蔽錮已久以徇私為固然以秉公為苛刻
　若不得一二持正之臣工舉發懲創則營私作弊之習
　無計可除欲望人心安靜吏治肅清不可得也况督撫
　有化導通省官員之責若亦效世俗之瞻顧容隱則其
　流弊何所底止趙𢎞恩此奏甚屬可嘉著交部議叙伊
　實從人心吏治起見並非迎合朕意而為此也若邪曲
　小人不能屏去私心杜絶弊竇而轉欲加趙𢎞恩以迎
　合之名天下後世自有公論
　　二十四日奉
上諭據御史竇啓瑛條奏内稱徵收糧米用聮三版串之
　法甚為妥協惟是有漕地方未曾奉有部文未必通行
　畫一等語朕將竇啓瑛所奏發與倉場侍郎岳爾岱涂
　天相查議據岳爾岱等奏稱聮三版串之法應令有漕
　地方畫一通行嗣後州縣徵收糧米之時預將各里各
　甲花户額數的名填定聮三版串一給納户執照一發
　經承銷冊一存州縣查對按户徵收對冊完納即行截
　給歸農其未經截給者即係欠户該印官查摘追比若
　遇有糧無票有票無糧等情即係胥吏侵蝕立即監禁
　嚴追如此則胥役之伎倆莫施於吏治民生甚有禆益
　等語著照該御史所請及倉場侍郎所議行知各直省
　督撫轉飭所屬有漕州縣一體遵行
　　又奉
上諭凡兵丁等支給糧餉原為仰事俯育之資不容絲毫
　扣尅朕訪聞得陜西興漢鎮有加米部費一項毎年兵
　丁公凑銀三百兩同奏銷銀兩一併交送部科名曰部
　費又如慶賀表箋毎年給陋規銀四十兩齎送冊籍毎
　年給陋規銀二十四兩興漢一處如此則各省與此相
　𩔖者不少矣此皆内外胥吏等彼此串通巧立名色借
　端科派以飽私槖弁兵等力量幾何安能供此旁出之
　使費著通行各省營伍若有似此陋規即嚴行禁革如
　部科書吏人等仍前需索或於文移冊籍中故意搜求
　著該管大臣等具摺叅奏
　　又奉
　上諭朕以魏繹乃原任刑部尚書魏象樞之孫公正大臣
　　之後應加特恩以為酬庸之典是以於伊引見知縣時
　　降㫖改為部屬旋擢授御史又陞為通政司叅議是皆
　　加恩於常格之外又復時時訓誨指示冀其繼先志而
　　紹家聲乃伊色厲而内荏不但性情乖張且有營私索
　　賄之劣蹟顯然敗露及訪其居鄉聲名則平日不修行
　　檢為鄉里所輕鄙似此自暴自棄之人不能承受朕恩
　　深為可惜又聞其所舉胞弟魏綬今命在刑部學習者
　　亦係輕佻不端之人不可培植著發回原籍不必在部
　　行走魏象樞子孫中著該督等㑹同府縣官確實訪察
　　擇其端方謹慎者保舉一二人送部引見
　　　二十五日奉
　上諭朕因京城雨澤愆期撫躬自問近日用人行政仍是
　　從前敬慎之心即諸大臣等亦黽勉奉公各盡職守儻
　　有過愆朕即諭令悛改並無上干
天和之處惟有今年二月内頒發查免積欠之諭㫖必有無
　　知作孽之人不惟不知感激朕髙厚之恩或以未曾早
　　降恩免之㫖轉生怨望以此乖戾之氣上干
天和是以
上天垂象於京城之内此朕靜心體察知之甚確者於二十
　　三日八旗大臣引見人員時朕面降諭㫖將宵小邪曲
　　之心
上天示儆之意一一指出切加訓戒令各旗大臣概行曉諭
　　諭㫖甫下二十五日早隨降時雨四郊霑足天人感應
　　之道呼吸相通垂象昭明可敬可慎如此凡無知之人
　　益當悚惕修省以凛
天鑒
　　　二十七日副都統哈爾吉奏古北口兵丁私索商民
　　　錢文應請禁止奉
　上諭據哈爾吉奏稱古北口往來商民凡有貨物出入看
　　守之弁兵等往往需索錢文等語當年
聖祖仁皇帝駐蹕熱河時凡商民貨物往來俱不輸税今何
　得私自需索著古北口提督不時稽察無論滿洲綠旗
　兵弁儻有仍行需索者該提督即指名題叅按律治罪
　　二十八日奉
上諭昨據署理南澳總兵官張起雲摺奏雍正六年六月
　内南澳鎮廵海哨船遭風飄爛淹溺弁兵一案其實在
　淹沒者係把總一員兵丁十四名被淹而幸獲生全者
　兵丁九名其餘兵丁三十七名並未上船隨行乃冒開
　姓名希圖領賞皆由千總蔡文郁等濫行造報守備林
　甲俊冒昧轉詳等語隨據署提督許良彬摺奏與張起
　雲所奏相同朕念江海之中風濤不測凡官弁兵丁因
　公事差委遭風受困者著照軍功加恩倘有不幸至於
　身故者著照陣亡之例優加賞䘏此朕軫䘏弁兵之特
　恩亦料其不忍欺誑冒濫也豈意舉行伊始即有南澳
　鎮廵海哨船遭風冒開兵丁三十七名之事經張起雲
　查出叅奏許良彬亦即據實奏聞均屬可嘉著將張起
　雲許良彬交部議敘近有條奏内稱粤東三面環海例
應逰奕廵查而公事差遣往來亦必經由海道遂有無
賴營兵視䘏賞之特恩為射利之㨗徑或值行船擱淺
偶爾擦傷或船已停泊近岸撞碎是皆駕船不謹之故
而船内兵丁惟恐責令賠修轉揑報人船飄溺各營代
詳請賞甚至有將戰船暗地毁損希圖朦混邀賞者即
如上年龍門協把總張賔帶兵廵海遭風壞船而弁兵
多人均扶篷登岸又如百總徐禧帶兵䕶送鹽船偶爾
被風損船人俱登岸無損此皆未必受困而濫竊恩賞
者况粤東各汛水師無不熟識水性乘波出沒事屬尋
常若一經被風飄溺並未淹斃遂准領銀三十兩彼善
於泅水之兵丁得一次之賞較二年之餉而有餘難免
乘機作弊應請嗣後除遭風身故之兵弁仍照例優䘏
外其被溺而仍獲生全者可否停其賞給等語朕覽條
陳所奏合之張起雲許良彬所叅是閩廣海濵之區事
同一轍竟以從優䘏賞之恩起小人貪財冒賞之念將
來或至暗傷船隻滋弊作奸公事轉致貽悞俱未可定
　况閩粤二省於沛恩之初即有此等之事則其他濵江
　沿海之地倣效而行亦勢所不免矣著各省督撫提鎮
　通行曉諭水師弁兵等嗣後若有遭風受困者務須據
　實開報該管營弁確查轉詳勿以一時圖利之念忘朝
　廷格外之恩而蹈欺罔之罪且存心如此亦斷不能逃
　神明之譴責也此次通行曉諭之後該管大臣等益當
　仰體朕心訓飭稽查期於核實倘有不應賞而賞與應
　賞而不賞者經朕訪聞皆於該管之大臣是問
　　二十九日吏部議覆署廣東廵撫傅泰題請開平縣
　　知縣魏泌改補教職應如所請奉
上諭教職一官陶成士𩔖闗係甚重凡科甲出身之知縣
　有准督撫題請改教之例蓋以該員才具不足以治民
　而學品尚堪以訓士故畀以師儒之席俾得展其所長
　以為國家興賢育材之助並非以縣令改教使不才者
　可借以藏身而為督撫者可以濫行題請也朕恐改補
　之員心志隳頽怠忽職守從前所降諭㫖甚明此本内
　題請改教之開平知縣魏泌經傅泰出具考語則曰賦
　性糊塗復躭麯孽似此嗜酒昬潰之人全無師範豈堪
　秉鐸學宮為多士之表率該撫草率具題甚屬不合該
　部照所請議覆亦屬不合魏泌著回原籍其改教之處
　不准行嗣後知縣改教之員如有不堪課士之人只可
　勒令休致儻仍瞻顧茍且題請必將該督撫議處著通
　行各直省知之
　
　
　
　
　
　
　
　
世宗憲皇帝上諭内閣卷九十二
　欽定四庫全書
世宗憲皇帝上諭内閣卷九十三
　　雍正八年四月
上諭十六道
　　初六日奉
上諭據署理川陜總督印務查郎阿摺奏川省墊江忠州
　等屬姦徒楊成勲王可久等揑造妖謠吹角嘯聚匪謀
　敗露楊成勲自縊身死今拏獲黨犯陳文魁楊成祿等
　搜出訴狀怨白等稿言詞雖鄙俚不經而其中指稱忠
　州地方丈量田地科派需索騷擾累民等事則曰禍寃
　起於戊申年奉㫖欽命丈民田又曰上憲愛民如子察
　寃如神等語查四川清丈之舉始於馬會伯之奏朕惟
　恐不便於民諭令憲徳悉心酌議以定行止隨據憲徳
　奏稱蜀省昔年兵火以來人民稀少田地在在荒蕪及
　至底定歸復祖業者則籠罩一族田地安揷落業者則
　廣開四至耕管從來未經勘丈是以多所隱匿迨歴年
既久人丁漸次繁衍田已劃開耕種糧猶一户輸將其
祖宗遺產叔姪弟兄已經分種而納糧仍是老户姓名
官給一票一人收執而餘人俱無串票可憑是以奸猾
之徒欺其糧冊無名界畔無據遂相爭搆訟此皆管業
無憑之所致也今應明白曉諭令分授產業之叔姪弟
兄將所管田畝分立地界各報本名立户載入版籍毎
年納糧俱獲串票為據其異姓朋名之户亦照此各報
名立户以清界址如此則欺隱侵奪之患可以悉除矣
又如川省詞訟為田土者十居七八大率為界址不清
亦非勘丈無以判其曲直清其疆界等語憲徳之奏如
此朕又詢問岳鍾琪據岳鍾琪所奏與憲徳之言相同
隨將諸人前後所奏發與九卿會議九卿亦以應當舉
行合詞覆奏朕於是慎選科臣髙維新等前往辦理而
於伊等陛辭之時諄切訓誨務期剔除積弊安揷善良
俾閭閻共享寧靜之福並非為加增賦税起見又復頒
發諭㫖若丈量案内百姓果有寃抑下情准其十數人
　　同到督撫或欽差官員衙門委婉控告但不許聚衆喧
　　囂其呈狀著督撫欽差接受秉公審理此從前遣官清
　　丈之始末也其勘丈造冊等費俱令動支帑金各官供
　　應等項俱令從公支給無非體恤閭閻不使幾㣲煩擾
　　之意上年冬月丈量之事將竣朕又念川省各屬徵糧
　　科則輕重懸殊在田土肥瘠不等則賦税自難畫一又
　　復降㫖凡隱瞞科則等處止據實按則更定至於額糧
　　稍重之州縣即比照就近適中地方之科則令其核減
　　以紓民力今年正月憲徳以清丈事竣具本代達川民
　　謝恩之詞據敘瀘永寧等各屬士民則稱川省數十年
　　輕徭薄賦近日荒蕪漸闢而土著流民各居其半邊界
　　不清總由田土未丈以致豪強占爭揑告無已今蒙清
　　理疆界使強無兼併弱無屈抑又荷鴻慈將田不敷糧
　　之戸悉予開除疆界既已分明額賦尤為公溥下符民
　　志上契
天心等語據寧雅嘉眉等各屬士民則稱川南地方歴年俱
未丈勘田土不知頃畝邊界俱屬混淆彼侵此占爭訟
繁興估種輸糧科則過重今䝉聖恩清釐疆域至於糧
賦未均又行更定發帑造冊給發聫票以為世業田既
均平賦歸畫一千家萬井靡不懐恩等語又據成松龍
潼各府衛士民則稱川西地方先後清釐次第竣事從
前田土止計塊段一經指示清理下隰髙原盡皆分晰
從前四至任意爭控一經區畫查勘此疆彼界鱗次秩
然阡陌既已分明糧賦悉定科則爭訟永息民力寛舒
等語據重夔順保達等各州縣士民則稱從前川省田
土俱係揷占管業比年以來生齒繁盛霸荒占熟爭訟
不休今蒙清查界限分别頃畝以杜爭端其田糧稍重
之處又准豁減從此川東萬民永享樂利等語此四川
通省士民謝恩之詞而憲徳代為陳奏者也向來川省
田土疆界不清易起小人覬覦之念豪強者肆行侵占
良善者坐受欺凌訟獄時興案牘繁冗弊端種種乃中
外所共知者朕亦聞之熟矣惟是清丈一事恐滋紛擾
是以雖經多人條奏而朕意遲回未允及憲徳身在地
方再四陳奏廷臣議論僉同而後舉行昨見憲徳代川
民謝恩之奏朕亦以為經理得宜於民生風俗大有裨
益矣豈意姦民嘯聚為匪竟引清丈苛虐以為言雖𡨕
頑兇暴之人其言本不足信然彼怨白中公然寫為奉
㫖清丈者豈非該撫憲徳等但以清丈之事稱為奉㫖
至於己身奏請之處並未曉諭於衆耶陳文魁訴狀内
稱上憲愛民如子察寃如神等語伊既稱頌川省上司
是必憲徳等有沽譽於民之道何不將朕之徳意廣為
宣播而乃䑃混含糊使姦民得以藉口耶又如怨白中
所言需索騷擾等弊朕之差委人員俱令給與夫馬食
用之資而一應勘丈造冊等項又悉令從公支給絲毫
不以擾民朕之諭㫖既詳且備如果奉行不善經理失
宜則封疆大臣之責安得以此歸怨於上耶憲徳既稱
通省士民懽呼感戴異口同聲何以尚有陳文魁楊成
祿此等匪𩔖暗結邪黨肆行誹謗可見平日地方大吏
化導之未周董戒之不力則深山窮谷之中安保無似
此憸邪之小人惑於妖言而妄為私議者乎凡督撫所
施行於地方之事自然皆係奉㫖之事然其發端之始
各有不同有由於内外諸臣條奏者有由於本省督撫
題請者有朕特㫖施行者朕屢屢訓諭督撫等即朕特
㫖令行之事該督撫等身在地方若果有不便於民之
處即據實密奏朕即降㫖改易如鄂爾泰田文鏡李衞
於朕降㫖施行之事復行陳奏而朕即為中止者甚多
憲徳獨不聞之乎川省清丈一事既曽奉㫖朕豈肯推
卸於臣工但其舉行之緣由實由於該撫之陳奏而非
朕本意君臣之間同辦政務是非得失不容岐視朕尚
不肯推卸於臣工則臣工又安可轉推卸於朕耶數年
以來朕以清丈之事時為廑念但有訓戒之言從無奬
許之㫖昨據合省謝恩之奏而論似於地方有益其功
亦憲徳之功若果偶有如姦民所言需索擾累之事則
該撫失於覺察咎有攸歸朕在九重之上萬里之外安
能代為之謀耶即如數省中土司之改土為流也何嘗
不係奉㫖之事而其發端之始則皆出於督撫臣工之
條奏而非出自朕意諸臣皆言苗蠻㺜獞等兇悍性成
貪殘肆虐草菅人命仇殺相尋擾害平民刼奪行旅藐
視法紀蔑棄倫常實不可姑容以貽良善之害而其𡨕
頑暴戾之處朕亦聞之熟矣惟是勦撫之事恐滋地方
之擾不肯輕易舉行即以烏蒙鎮雄而論在土司中尤
為強横不法其為地方之患乃天下之所共知者大臣
等奏請改土為流者甚多朕知髙其倬不能辦理此事
於鄂爾泰赴任滇南時令其悉心斟酌及鄂爾泰抵任
後籌畫具奏以為必應舉行朕始降㫖俞允交與鄂爾
泰岳鍾琪辦理二臣果能仰體朕心調度合宜俾苗衆
抒誠向化邊民安堵寧居因而泗城土司及狆苗古州
等處亦漸次料理就緒此實鄂爾泰始而定議繼而奉
行經理封疆之功朕必不肯於成功之後將本非朕意
之事歸功於己也惟是朕能信用公忠大臣不使廷臣
　及鄰省官員牽制掣肘此則朕知人善任之功耳鄂爾
　泰等經理苗疆時惟有宣朕恩威使苗衆傾心歸嚮必
　不肯縱兵擾民以致衆心嗟怨又指稱奉㫖以為己身
　避怨之計如憲徳之所為也著憲徳將朕此㫖通行刋
　布曉諭川省士民務令逺鄉僻壤共知之
　　初八日奉
上諭據給事中王瓚奏稱設兵所以衞民有百年不用之
　兵威無一日可弛之武備竊見各省兵制有督標撫標
　提標鎮標協標各名目其間輕重相維大小相制自朝
　廷視之兵丁總屬一體無有岐視者也毎見督撫提標
　之兵差事簡少駐劄省會地方自謂大標習氣多有驕
　肆平素欺壓良民短少價值強買民物甚至藐視同城
　文官或騎馬闖道全無敬禮之意且動輒夥衆干求挾
　制上官以必從之勢又或因公調遣各鎮協之兵遇事
　即行惟督撫提標兵丁先有許多借貸求懇以致鎮協
　標兵聞風借口嘖有煩言此實臣見聞所及者特行奏
　聞等語從來教練兵丁之道固在乎技勇優長尤在明
　曉禮義謹守法度聖賢所以著有勇知方之訓數年以
　來朕軫念兵丁屢加恩䘏其該管官弁若有扣尅糧餉
　者必嚴加懲治又為督撫提標兵丁等籌畫生息之䇿
　濟其吉凶之用無非望其循理奉公以受國家之恩養
　也但聞有數省兵丁驕縱之習難除傲慢之風未改而
　湖廣為尤甚今見給事中王瓚所奏甚為詳悉切中兵
　丁之弊此實該管官員之責著直省督撫提臣切加訓
　誨嚴行約束儻有生事不法者即重治其罪毋得姑容
　以長惡習如徇隱寛縱經朕訪聞必將該管官從重議
　處該給事中雖稱鎮協之兵不若督撫提標之甚然兵
　志易驕難分優劣該管官亦應時加訓飭儻蹈故轍咎
　有攸歸著通行曉諭督撫提鎮等標共知之
　　初九日奉
上諭古稱黄河之
神上通雲漢光啟圖書禮曰三王之祭川也皆先河而後
　海惟
神澤潤萬國福庇兆民自古及今功用昭著我朝自定鼎
　以來仰荷
神庥尤為彰顯或結為氷橋以濟師旅或淤成沃壤以恵
　黎元或湧出沙洲作天然之保障或長就堤岸屹永固
　之金湯他如濟運通漕安瀾順軌有禱必應無感不通
　至於澄清六省之遙閱歴七旬之久稽諸史冊更屬罕
　聞
神之相佑我國家者至矣朕敬禮之心至為誠切因念江
　南河南等處皆有廟宇䖍恭展祀而河源相近之處向
　來未建專祠以崇報享典禮亟宜舉行查河源發於崑
　崙地隔遙邊人稀境僻其流入内地之始則在秦省之
　西寧地方朕意於此地特建廟宇專祀
河源之神敬奉烝嘗以答
神貺其如何加封
神號及度地建廟一應典禮著九卿悉心詳議具奏
　　又奉
上諭各省會試舉人向例給與盤費銀兩所以體恤士子
　助其資斧之需聞得各州縣舉人俱赴布政司衙門領
　取道途䟦涉守候需時吏胥又多勒索扣尅之弊士子
　所得無幾嗣後著從本州縣衙門照數領給該州縣取
　各舉人領狀申詳布政司於奏銷冊内報部查核庶吏
　胥無侵扣之事而士子亦免䟦涉守候之苦若州縣稍
　有扣尅需索而督撫失於覺察者經朕訪聞將督撫一
　併議處
　　十一日奉
上諭今年三月京師一帶雨澤愆期朕衷甚為憂慮齋心
　黙禱至三月二十五日得降時雨似覺霑足朕心稍慰
　昨據直隸署總督唐執玉奏報各屬得雨情形朕看來
　畿輔雨澤未曽周遍大約缺雨之處尚多朕悉心殫思
　推求體察朕之用人行政朝乾夕惕之念實八年如一
　日未嘗稍懈於前此朕可以自信仰邀
上天垂鑒者即在朝滿漢文武大臣等亦皆勤慎供職無貪
　　殘不法之人忝竊髙爵以致上干
天和者惟是政務中有清查旗地寛免積欠二件乃近來降
　　㫖施行之事查國家定制旗人地畝不許民人典買例
　　禁甚嚴乃無藉之徒不遵禁約彼此私相授受以致諸
　　弊叢生姦偽百出爭訟告訐大為人心風俗之害實有
　　不得不清查釐正者朕又念此等積弊沿習多年按律
　　究治有所不忍於是特降諭㫖寛其違禁典買之罪且
　　命動支内帑給價歸贖使旗地仍歸旗人不至為民人
　　所巧佔民人仍得原價不至化資本為子虚永息爭端
　　革除弊竇此朕格外之恩也或者差往清查之人奉行
　　不善以致民心怨抑上干
天和靳兹雨澤乎又如查免積欠之㫖乃今年二月中旬頒
　　發者自是以後京師一帶風多雨少有微旱之象想此
　　等拖欠錢糧之劣員上虧國帑下剝民膏為天理所不
　　容為國法所難宥或者
上天以朕查免之㫖為涉於邀一己之譽市一時之恩而非
　　癉惡懲貪之道是以昭垂此象以示儆乎近來舉行之
　　事祗此二端而
天象如此朕心不能無疑著九卿悉心詳議具奏儻此二事
　　之外有應行陳奏之處亦著據實具奏毋得隱諱
　　　又奉
　上諭道員有盤查錢糧審緝命盜案件之責是以州縣有
　虧空遲延等事該道與司府一例處分聞四川所屬州
　　縣刑名錢穀案件竟直詳藩臬該道並不與聞若有處
　　分則將該道一并叅罰甚為屈抑且非設官本意著吏
　　部行文四川巡撫令該省四道於所屬州縣毎年巡歴
　　一週如有虧空那移諱命諱盜等事即咨牒兩司詳報
　　巡撫確查題叅其地方詞訟該道亦得聽受審斷凡各
　　州縣案件俱從該道申轉以專守巡之職
　　　十四日奉
　上諭大小官員頂帽補服坐褥等項各宜遵照現任品級
　不得僭越從前已降諭㫖後因御史等查奏文武官員
　内有補服與帽頂不相符者朕又降㫖帽頂等項各按
　本身品級不得計算加級所頒諭㫖甚明近聞文武官
　員仍有越制擅用者及該管官員查問時則引從前准
　算加級之例掩飾支吾甚屬不合嗣後内外文武大小
　官員帽頂補服坐褥等項悉照本身現任品級不得指
　稱加級以開僭越之端在京著有稽查之責者嚴行稽
　查在外著該管上司稽查倘仍復不遵除將本人議處
　外其失察之員一併處分
　　又副都統劉汝霖條奏漢軍人等應習步圍奉
上諭步行較獵甚為善事人人既得學習而於行圍之道
　亦得嫻熟爾等毎年與其較獵一次不若多演數次為
　善嗣後於初冬行步圍時毎一旗令行圍二三次其行
　圍之時著各該旗大臣等親身帶往於前一日奏聞毎
　圍派侍衞打牲人鷹上人或二十名或三十名亦著前
　往如此則侍衞執事人等既得學習而兵丁等亦得嫻
　熟行圍之道矣
　　十七日大學士等奏覆查倉副都御史謝王寵叅奏
　　監督寶祿等一案奉
上諭朕前因普泰塞爾赫謝王寵湯之旭回奏尚屬盡心
　是以降㫖將伊等交部議敘續據謝王寵叅奏大西倉
　監督寶祿等詳文内怨伊不將贏餘米石題達違例壅
　抑言多詆毁等語朕將監督寶祿等所管米石果否贏
　餘及如何不為題達之處詢問普泰等據普泰等奏稱
　奉㫖查倉但查虧空浥爛是以未將贏餘題報朕辦理
　天下政務總期情理允協功過分明豈有大臣等奉㫖
　查倉但叅虧空而不問贏餘是有過而無功有罰而無
　賞也寶祿等心懐屈抑怨望謝王寵任性不公詳文稍
　涉激切而謝王寵即加以詆毁之罪名更為僭妄苛刻
　殊失大臣之體著將普泰等議敘停止以抵其過其監
　督等贏餘米石之處交部照例察核議敘
　　二十日戸部奏委員清查
　太平峪紅樁風水地内田畝房舍及寺廟等項事宜奉
上諭風水地内所有民間田畝按其陞糧科則照應得之
　價加倍賞給已經耕種者俟收成後再令交官村莊廬
　舍悉照房屋間檩加倍先給銀兩俟其將遷居之處收
　拾周備再令搬移各村舍所種樹木亦著給與價值一
　應寺廟於風水地紅樁之外照式官為蓋造如該寺廟
　有香火田地亦著將新建寺廟附近地畝加倍撥給至
　所有墳墓悉照地之大小從厚賞給地價俟卜有平穩
　之地再令遷移務使民間從容寛裕各霑實恵其應需
　各項價值悉於内庫支領
　　二十一日奉
上諭朕澄清吏治整飭官方時時訓勉大小臣工實心供
　職以熈庶績而恵兆民又恐職官甚多優劣不等或視
　誥戒為具文不知儆惕是以遇有叅處之案率按例處
　分不稍寛貸盖欲其謹小慎㣲時時檢束則自不至於
　踰閑蕩檢干犯重罰也而外省督撫等亦皆遵奉法紀
　察吏嚴肅不肯寛假姑容内外之考課如此無非察吏
　安民懲貪勸善之意並非苛刻以待臣下也近年以來
　朕留心體察内外文武大小官員不敢言盡皆大法小
　廉而奉公守法各勤職業者多官箴共知謹凜朕心深
　為嘉悦而從前叅罰之案積累漸多擬於今歳秋冬之
　間開恩寛免以示奬勵曽向大臣等言之今者京師雨
　澤愆期朕䖍加修省並推求政事之闕失而不得其由
　因思朕原有寛免各官叅罰之心而未曽降㫖或者内
　外數百人員之中罰當其罪者固多而限於成例情有
　可原者諒亦不少應即頒諭㫖廣沛恩膏咸予以自新
　遷善之路除特㫖永停俸祿者不行開復外著將内外
　滿漢文武大小官員一應革職降級留任及罰俸停陞
　之案悉行寛免准其開復倘此降革人員開復之後將
　來有犯貪贓侵蝕不法重罪者著於本内聲明具奏
　　二十二日奉
上諭向因各省員缺需人朕於部選之外特㫖命往甚多
恐其中賢愚不等或有倚恃特用而生縱佚恣肆之心
者又或該管上司不知朕心以其為特用之員而存瞻
徇姑容之見是以曽有特用人員深負朕恩則加倍治
罪之㫖盖欲其知所儆惕以圖上進也然必其所犯之
罪果係貪婪不法不可寛宥方行加倍懲治非謂因公
詿誤一切叅罰案件皆以其為特用之員而槩行加倍
也從前屢降諭㫖甚明而近來該部及各省督撫尚有
不問事之輕重而槩以加倍議罪者甚非朕立法之本
意至於盜案越獄亦曽有加倍治罪之㫖盖因朕整飭
吏治於地方事務不許隱匿是以有司不敢諱盜諱命
毎有案件即行詳報以致監禁之犯未免較多而姦宄
兇惡之徒往往乘間越獄冀脫重罪又有罪本不至於
死亦乘機越逃者尤為逞姦玩法藐視憲典是以有加
倍治罪之條以懲頑慝又恐罪犯等不知此例誤蹈重
辟特令各地方官刋刻木榜置於獄中使身繫囹圄之
人莫不知悉免致一時誤犯以上加倍治罪二條係朕曽
　經降㫖者乃内而法司外而督撫往往比照此例以加
　倍定擬具題又有於本犯罪名舍其重罪而就其所犯
　之輕罪議以加倍而抵之於死者尤非平允之道且國
　家法令科條原一定而不可易其有應行從重者亦必
　待朕酌其情罪特頒諭㫖此加倍二字非臣工所可擅
　定者也嗣後凡有議處議罪之條俱應照本律定擬其
　有負恩犯法情罪重大應從重定擬者必須折衷於法
　之至平至允不得擅用加倍字様開蒙混苛刻之端負
　朕立法牖民警省防閑之至意
　　二十三日奉
上諭古稱蝗蝻生於水澤之中乃魚子變化而成者是以
　江南淮揚之州縣地接湖灘往往易受其害盖蝗之所
　生多因低窪之區秋雨停集生長小魚交春小魚生子
　水存則仍復為魚若值水涸日晒入夏之後即化為蝻
　不待數日便能生翅羣飛即被害之家亦莫知其所自
　盖以其地寥廓荒凉人踪罕至平時忽而不察及至鼔
　翼飛颺則有難於撲滅之勢此事勢之必然所當防之
　於早者也凡直省地方向來有蝗蝻之害者該督撫大
　吏應轉飭有司通行曉諭附近居民於大熱久晴之後
　週歴湖濱窪地及深山窮谷無人之處實心實力審視
　體察一有萌動之機無分多寡即行剪除消滅儻民力
　或有不敷即稟報該地方官督率人工協同助力更令
　文武官弁派出誠實兵役會同里長耆民等留心察視
　不可疎忽怠玩如此則人力易施蟲災可杜於禾稼大
　有裨益但小民愚昧無知又復茍且慵惰其曉諭開導
　防患於未然者有司不得辭其責實心任事之良吏必
　不肯於此等事膜外視之也
　　又奉
上諭雍正元年鄂倫岱等議奏支給右衞官兵馬匹本折
　豆草一案將應徵本色毎運送豆一石令百姓以十里
　交脚價銀一分毎草一束交脚價銀一分二釐至留拴
　馬匹需用草束停其運送本色毎草一束其價銀并脚
　價仍照從前支給之例徵銀二分七釐朕思徵收本色
　在小民停其運送自應加納脚價至於拴養之馬匹既
　徵折色則原無運送之費而仍有脚價之増於理不合
　查大同朔平二府所屬毎年徵收加増脚價銀九千八
　百九十五兩零民間所有草束不敷變價邊民無力輸
　將遂至歴年拖欠今特沛恩膏將右衞官兵應支本色
　米豆仍照前例徵收運送脚價折耗外其留拴馬之折
　色草束以毎束一分五釐徵收免其輸納脚價至大朔
　二府民欠未完加增脚價銀兩俱著豁免該撫及布政
　使轉飭有司敬謹奉行務令小民均沾實惠
　　又大學士張廷玉等覆奏
恩㫖清查旗地寛免積欠二事慮周恵溥輿情懽洽無可
　　疑議(臣/)等辦事有忝職守當益加省勉奉
上諭大凡人情自以為是者多而能自省者少是以古昔
　聖賢莫不以箴規匡諫為貴朕以誠心接待諸大臣若
　諸臣偶有過愆朕即面加告誡冀其速改不使之迷而
　　不悟若朕躬稍有過失則當隨時匡正以輔朕之不逮
　　此乃切望於諸臣者也近因京師雨澤愆期朕黙加修
　　省悉心體察朕之用人行政勵精乾惕之念實八年如一
　　日此則可以自信者至於一切政務皆與内外大臣等
　　商酌而後舉行惟有清查旗地寛免積欠二事出於朕
　　心之獨斷並不由於臣工之條奏亦未諮詢商度於廷
　　臣今見
天象如此朕心不能無疑是以降㫖詢問至於諸大臣之供
　　職尚屬勤慎小心若有應行教導悛改之處朕自隨時
　　指示
　　　二十五日奉
　上諭據直隸地方文武各官報雨奏摺稱今年三月及四
　　月初旬兩次得雨今於四月二十四日又得時雨四野
　　霑足二麥茂盛秋穀皆可播種等語據此則四月以前
　　竟有未種之田可知矣夫農事貴乎及時二月土膏初
　　動三月即為播種之期況已得雨二次何以遲延觀望
　　直待四月下旬方始播種倘小民怠惰偷安為民父母
　　者則當開導勸課使之踴躍趨事於南畝又或籽種牛
　　力稍有不敷則當留心體察設法相助不使有後時之
　　嘆即以今歲論之若從前三月得雨之時即爭先播種
　　則目今又得甘霖豈不更為優渥況雨澤之遲早有無
　　非人所能預料今蒙
上天再賜甘霖得以乘時播種實屬萬民之厚幸假若霖雨
　　愆期徬徨觀望則從前之怠惰遲延豈非小民自誤生
　　計自荒恒產耶西北寒冷之鄉布穀或不宜太早若畿
　　輔可以早種之地又當甘雨既零之時而乃袖手逍遙
　　以待時雨之再沛不亦愚昧之甚乎況直隸地方春夏
　　之交常稽雨澤豈可視甘澍為等閒不及時努力致虚
上天之賜乎此皆愚民習於懶惰而地方有司又不以民事
　　為念漠然不加董率之故著該督傳朕諭㫖通行申飭
　　倘再有牧民之官輕視農事不實心化導任百姓之悠
　　悠忽忽有誤播種之期者必從重議處
　　又奉
上諭據河東總督田文鏡奏稱各處河渠之水以及旁流
　支派在豫省者共計二百七十餘道羣趨競赴朝宗於
　淮惟其逺近匯歸之多皆有助清敵黄之力故必一律
　深通方能合流奏效今查上源各水悉屬暢達若下源
　之在江南境内者亦支支暢流則沛然匯湖可以飽蓄
　其勢併力敵黄仰請勅下江南河督諸臣將淮水出湖
　之處並境内一切歸淮各河委官勘查速治深通則以
　之制黄而河流順軌以之刷口而積墊咸除等語田文
　鏡所奏甚為明晰朕細思疏濬衆流使之暢達於淮俾
　淮水力強以敵黄水自是治河之善策但衆水本皆入
　淮今又加以疏濬之功使各處停蓄之水無不宣通流
　暢則其勢較昔更大淮河能否容納於髙堰堤工有無
　妨礙亦不可不計算萬全著將田文鏡奏摺抄錄發與
　嵇曾筠尹繼善悉心商酌妥議具奏
世宗憲皇帝上諭内閣卷九十三
　欽定四庫全書
世宗憲皇帝上諭内閣卷九十四
　　雍正八年五月
上諭十六道
　　初六日奉
上諭據署安徽按察使魯國華奏稱回民居住内地隨處
　皆有考試營業與民無異自宜凜遵法度乃伊等不分
　大小建不論閏月以三百六十日為一年私計某日為
　歲首羣相慶賀名曰拜年又平日尚白早晚皆戴白帽
　設立禮拜清正等寺名色不知供奉何神毎立把齋名
　目伊等既為聖世之民自應遵一統之正朔服聖朝之
　衣冠豈容私計歲首混戴白帽作此違制異服之事請
　令回民遵奉正朔服制一應禮拜等寺盡行禁革儻怙
　終不悛將私計年月者照左道惑衆律治罪擅戴白帽
　者以違制律定擬如地方官容隱督撫徇庇亦一併照
　律議處等語查回民之在中國其來已久伊既為國家
之編氓即皆為國家之赤子也朕臨御天下一視同仁
豈忍令回民獨處徳化之外是以曽頒諭㫖訓以興孝
勸忠望其型仁講讓服教慕義共為善良即數年來亦
未見有回民作奸犯科逞兇肆惡者且其中有志上進
者甚多應試服官同于士庶而以文武科名出身洊登
顯秩為國家宣力効忠者常不乏人也至回民之自為
一教乃其先代相沿之土俗亦猶中國之大五方風氣
不齊習尚因之各異其來久矣歴觀前代亦未通行禁
約強其畫一也魯國華此奏甚屬苛刻怪誕回民何嘗
不遵正朔而祇以其私記時日即加以不遵正朔之名
回民何嘗不遵服制而祗以其便用冠巾即加以不遵
服制之罪至於禮拜清正等寺名亦不過如各省村邑
崇奉其土俗之神皆為祀典之所不載何獨於回民刻
意吹求指為罪案乎從前叅奏回民者甚多陳世倌於
雍正元年即如此具摺條奏比時朕切責之今魯國華
於朕已經降㫖通行訓導回民之後仍復如此陳奏不
　知其出於何心若回民果有干犯法紀之處國憲具在
　百當按律懲治並無曲宥回民之條向後儻回民本無
　過愆而大小官員等但因其習尚少有不同以此區區
　末節故意苛求妄行瀆奏者朕必嚴加處分魯國華乃
　庸碌之材因道員不能勝任調回内用適以安徽臬司
　一缺需員署理一時不得其人暫令前往伊於本分職
　掌有益於地方之事不知留心辦理而分外條陳回民
　風習妄事更張且請嚴定法律通行禁約使無辜之回
　民俱不得其所此等條奏非有挾私報復之心即欲惑
　亂國政著交部嚴察議奏
　　初七日奉
上諭朕因怡親王仙逝中心悲痛雖强自排遣而飲食俱
　覺無味寢卧皆不能安盖王之事朕誠敬忠愛之心八
　年有如一日自古以來無此公忠體國之賢王則朕所
　以待王之禮亦應在常例之外今朕素服一月以稍展
　思慕不釋之情此一月之内朕既素服則在廷諸臣遇
　　朝服之期亦著仍穿常服一切宴會俱不必行凡朕加
　　恩於王之處皆不足以酬王之碩徳豐功而在朝之諸
　　王大臣官員等受國家之恩必念國家失此賢王同深
　　悲痛但其中胸懐妒嫉之心天良盡冺之輩或本屬憸
　　邪之人意欲肆志妄行又不然則𡨕頑無知賢姦莫辨
　　者皆不足與論也昨日朕親臨奠之時見滿漢文武諸
　　臣悲切之狀人有同情朕心甚慰益見王之素行感人
　　者深也
　　　初九日奉
　上諭怡親王忠孝性成端方清直當年事我
聖祖皇考敬謹恪恭克盡子臣之道深䝉
皇考慈愛而王慎密有加小心安分此中外所共知者逮朕
　　御極之初命王總理事務王夙夜匪懈公爾忘私精白
　　一心無欺無隱其殫竭忠誠贊襄於密勿之地者八年
　　有如一日至於軍務機宜度支出納興修水利督領禁
　　軍凡宫中府中事無鉅細皆王一人經畫料理無不精
　　詳妥協符合朕心無煩朕之指示其有闗於吏治民生
　　之利弊有聞必奏毎語必詳而為國家保䕶善𩔖培養
　　人材一片篤摯真切之念形於寤寐王之懿徳美行從
　　不欲表著於人而人亦無從盡知之朕即知王最深而
　　亦口不能宣筆不能述也是以雍正四年特書忠敬誠
　　直勤慎亷明八字以賜比時降㫖朕深知王之徳洞悉
　　王之心覺此八字實不能盡王之美善不過就王事朕
　　之大端而言耳盖王實能佐朕治安天下朕實賴王翼
　　贊昇平徧觀自古史册所載賢王懿戚從未有可與王
　　比倫者且王居心之和平公正行事之寛厚仁慈皆足
　　以享遐齡而綿壽算豈意王遽舍朕而溘然長逝耶自
　　去年冬月王抱病以來朕縈於懐無刻稍釋商確醫藥
　　黙禱
神祇以冀沉疴頓起乃今醫藥罔效祈禱不靈豈朕有獲罪
　　於
上天
皇考之處而奪我忠誠輔弼之賢王若此之速耶王抱恙時
　　居住交暉園與圓明園相近朕間欲親往看視王再三
　　懇辭而於一旬半月之間必力疾入圓明園與朕相見
　　及王病勢漸加力不能支惟恐朕心憂煩則稱交暉園
　　乃起病之所暫且移避遂養疾於西山無非欲與圓明
　　園相逺令朕不深悉其病狀可以安慰朕心也及王回
　　城中府第朕以祈雨回宫前月得雨之後王屢次奏請
　　朕幸圓明園是王但恐以病狀煩勞朕心而於己身之
　　生死全不計及也及聞病勢沉篤朕方欲命駕臨視乃
　　王聞知即脱塵而去盖王不欲以永訣傷朕之懐是以
　　顯此剛決之相其於去留之際明白超脱若此在王成
　　一忠孝正直賢智慧覺之全人而朕頓失此柱石賢弟
　　感痛悲哀何能自已耶王之徳行功績難以枚舉即如
　　輔政之初阿其那包藏禍心擾亂國是隆科多作威作
　　福攬勢招權實賴王一人挺然獨立於其中鎮靜剛方
　　之氣俾姦宄不得肆其志又於青海背叛之時年羮堯
　　領兵進𠞰而隆科多以私怨年羮堯之故百計阻撓不
　　顧軍國之重務王在朕前力言此番軍旅之事既已委
　　任年羮堯應聽其得盡專閫之道方能迅奏膚功朕從
　　王言而隆科多不能從中掣肘於是青海旋即蕩平又
　　如果親王在
皇考時朕不知其居心聞其亦被阿其那等引誘入黨及朕
　　御極後隆科多奏云
聖祖皇帝賓天之日臣先回京城果親王在内值班聞大事
　　出與臣遇於西直門大街告以聖上紹登大位之言果
　　親王神色乖張有𩔖瘋狂聞其奔回邸第並未在宫迎
　　駕伺侯等語朕聞之甚為疑訝是以差往
陵寢處暫住以逺之怡親王在朕前極稱果親王居心端方
　　乃忠君親上深明大義之人力為保奏朕因王言特加
　　任用果親王之和平歴練臨事通達雖不及怡親王而
　　公忠為國誠敬不欺之忱皎然可矢天日是朕之任用
　　果親王者實賴王之陳奏也似此密陳補助為廷臣所
　　不知者甚多王之功在社稷者大矣從來豐勲偉烈必
　　膺國家崇報之典惟王為
聖祖皇考之令子為我朝
列祖之功臣允宜配享
太廟列於從前建立大功諸王之次庶與王之功徳相副且
　　可上慰
列祖
皇考在天之心而朕思念悲切之衷亦可稍解於萬一其餘
　　一切恩䘏典禮該部會同大學士九卿悉心詳察從優
　　定議具奏
　　　初十日奉
　上諭今年春夏以來屢沛蠲免寛恤之政中外臣民皆以
　　為沐朕浩蕩之恩而不知朕施恩之所自朕之接待天
　　下臣庶朗然如青天白日無不可以共知共見之隱㣲
　　况怡親王不幸仙逝朕追思其美善尤不忍不以朕之
　　本意明白宣諭使衆共知之朕御極之初命怡親王管
理户部事務朕知户部庫帑虧缺甚多令王清查辦理
王奏云此項虧空歴年已久清查之後必求皇上開恩
寛免此時朕姑應之及王遵㫖查出虧缺之項至於二
百五十餘萬兩之多王奏請以將來餘平飯銀陸續代
為完補朕以歴年該管官員侵蝕國帑藐視國憲若不
責令賠補何以謹度支而清弊竇於是飭令開報著追
未從王之請王始而變色後即遵㫖悉心辦理是以中
外之人但知户部多年虧項自怡親王查出甚至無識
小人有謂王過於搜求者而不知王之請免追究請為
代完幾番陳奏之苦心若斯之懇切也數年以來在各
該員名下追出者不及十分之一二而怡親王以餘平
飯銀代為補完者則已十之八九然則各員之應完而
不完者其銀豈可免乎其罪尚可貸乎今春朕見怡親
王抱恙未痊因思王從前懇切陳奏之意特降諭㫖將
各員未完銀兩槩行免追以遂王之初願一日朕向王
言之王悚惕不寧曰此皇上寛大之恩非臣所敢冀望
　　者户部庫項之始末如此朕不忍不宣播於衆也王曽
　　奏稱皇上用法稍覺嚴厲朕語之曰人心玩愒已久百
　　弊叢生此時若不懲創將來無所底止盖朕雖未即從
　　王之言而王一片寛厚忠直之意未嘗一日不在朕心
　　也近見貪贓侵帑作姦犯科之風漸次止息吏治漸次
　　肅清因思王言特沛恩膏將雍正三年以前各直省官
　　員名下應追銀兩令該部查出請㫖豁免三月間王來
　　見朕朕語以施恩豁免之意王對曰此皇上如天之仁
　　宸衷獨斷若云出自臣奏臣萬不敢居也朕意欲俟秋
　　冬之間將内外大小文武官員叅罰各案悉行寛免准
　　其開復此意亦曽向大臣等言之適因京師四月雨澤
　　愆期朕齋心䖍禱之餘遂頒寛免開復之㫖庶幾集中
　　外之歡心以感
天和而施甘澍果䝉
天降時雨四野均霑凡此數事皆朕念王之忠從王之言而
　　布此寛大之典也王一生為國為民濟人利物之事不
　可枚舉常存惟恐人知之念若朕偶一宣露則王之惶
　悚不可名狀是以王在生之日朕不肻違拂其意以此
　揚播於衆今王仙逝矣若朕仍秘而不宣則内外臣民
　隱被王之厚徳而莫知其由是朕泯王之善也此心何
　以自安况王之懿美多端筆不能述姑就此言其大概
　耳
　　又
諭大學士九卿等兹因怡親王之事朕心悲戚爾等請朕
　節哀再三陳懇朕毎事愛惜精神不肯為勉强之舉時
　時以此訓諭臣工豈至今日而遂忘之耶但怡親王之
　慟出於朕之至情實有不能自已盖以王之事朕一片
　忠赤之心至誠至敬不但自古以來無此賢王即史册
　所載名臣良佐輝耀簡編者恐亦未能如王之毫髪無
　遺憾也王之年齒小朕八歲不但賴王襄贊朕躬且望
　王輔弼於將來為擎天之柱石立周公之事業使我國
　家受無疆之福此實朕之本懐豈料王竟舍我而長逝
　耶爾諸臣試思之君臣之間求如王之與朕同心同徳
　無欺無隱者豈可再得何能遣朕心之悲耶王顯名厚
　徳為宇宙之全人垂休光於竹帛固不以壽算之修短
　計而國家失此股肱心膂之賢王在朕躬則甚苦矣因
　廷臣等請安奏懇畧將朕意宣諭知之
　　十一日奉
上諭自朕御極以來怡親王輔弼贊襄嘉猷不可悉數此
　皆廷臣所不能知而朕亦難臚列以宣示中外者即其
　公正持身温和處衆端方率屬慈厚待人為宗室之楷
　模樹百官之坊表同事者悉受成全教導之功聞風者
　咸切觀感奮興之念此王之裨益於人心世道顯而可
　見者也崇徳報功國有令典懐恩慕義人有同情凡兹
　文武官員平日受王之教訓知王之美善者或以未奉
　諭㫖不敢遽詣王府致奠申哀以致悲慟之忱莫由自
　達非所以昭秉彝之好慰尚徳之公也用是特頒此㫖
　若在京各官等有欲叩奠王之几筵或譔製文詞以紀
　　功述徳自陳悃愫者俱准其前往若外省督撫等有欲
　　致奠於王府者准其遣官或子弟代行仍令具本奏聞
　　其不深知王之居心行事者不必朕亦不强之也若少
　　有心行相違則為欺
天誑朕之舉矣更可不必
　　　十二日奉
　上諭據浙江總督李衞奏稱今年春間有原任河工通判
　　張鵬飛來杭稟謁相見問答之際漸露伊有四川鄉親
　　御史嚴瑞龍奉㫖差同旗員安姓者前來江南江西順
　　路浙省密訪吏治民風沿海戰船營汛頒給印信隨帶
　　於身今瑞龍安姓已由江浙回去起旱前赴六安州矣
　　仍托伊代為留心臣知其妄誕不經即加屏斥等語朕
　　從前即聞張鵬飛潛住蘇州招搖生事已降㫖令尹繼
　　善查拏究治今觀李衞所奏是張鵬飛竟敢干謁督撫
　　上憲且捏造全無影響之言不知忌憚其罪更不可逭
　　朕即位以來八年之中並無一次差人密訪之事若有
查審案件及緝拏姦匪等𩔖亦必給以憑據令其會同
地方督撫辦理從無有特差一人既無明㫖又不會同
該省大臣而潛踪隱跡不使一人知者凡姦宄無賴之
徒往往捏稱奉㫖密訪以為恐嚇愚人之計而不法之
僧道等亦或假此以圖利欺人從前屢經敗露矣朕治
天下公聽並觀誠心體訪凡民生之休戚吏治之臧否
何能欺朕之耳目豈肯假手於此等㣲末之人以致生
事滋擾乎况果係奉㫖密訪則不應漏洩於人既已漏
洩於人則其人之不密不慎斷難免禍可知其理顯而
易見地方官員何得為其所欺誑而不覺悟乎今觀張
鵬飛敢於在督撫大臣之前造此無稽之語則外間浮
言之多可知而無知官吏人等為其所愚者不少矣嗣
後凡有指稱奉差密訪者著該地方大小官員即時拘
拏或具本題叅或申詳該督撫轉奏不得姑容隱匿自
干罪戻若有大臣向人自言密奏密訪者著聞言之人
即行叅奏
　　十三日奉
上諭前因遣發兩路大兵征𠞰凖噶爾是以命滿泰阿思
　海前往圖爾古忒將情由告知該汗命托時廣錫前往
　俄羅斯將情由告知察罕汗今因噶爾丹䇿凌遣使前
　來奏稱已將羅卜藏丹津送至伊勒巴爾和碩地方因
　聞天朝發兵之信暫爾中止遣特磊齎奏來京請㫖朕
　因噶爾丹䇿凌既有此奏或悔過感恩亦未可定特遣
　特磊回國傳朕諭㫖曉以大義並差大臣二員前往暫
　住巴爾庫爾以待伊之回奏若伊果知悔過感恩誠心
　歸順則大兵可以不用若伊執迷不悟則大兵必然進
　𠞰是以今年暫緩進兵之期爾等可寄信與滿泰阿思
　海托時廣錫等令其將此情由告圖爾古忒汗察罕汗
　知之若將來不能罷兵則進發當在明年之夏一切仍
　遵前㫖行圖爾古忒地方離京師路逺一時難以知會
　彼國差人於汛界探信可得消息
　　十五日奉
　上諭朕名及諸兄弟之名皆
皇考所賜朕即位之初允祉隆科多等以諸王之名上一字
　　與朕相同奏請更改朕不允行而伊等援引往例陳懇
　　再三朕不得已奏聞
太后勉强許之今怡親王仙逝朕回思昔日與王同事
皇考家庭孝友之情宛然如昨凡告
廟典禮所闗有書王名之處仍用原名以誌朕思念弗釋之
　　意
　　　又奉
　上諭年來甘肅地方辦理軍需雖一切動支公帑絲毫不
　　取於民而輓運轉輸不無資於民力朕心軫念特將雍
　　正八年額徵錢糧悉予蠲免以示恩恤今聞該撫許容
　　以兵餉無抵將歴年舊欠勒限一年全完民間甚為擾
　　累以致不法之徒借端生事許容才具短淺識見鄙陋
　　辦理此事甚屬錯誤夫本年錢糧既經豁免而仍嚴比
　　舊欠大非朕加恩沛澤之意若云兵餉無抵自可具題
　請撥何得於蠲免之年而行催徵之舉除生事民人應
　秉公懲治外著將徵比舊欠之處即行停止
　　十九日奉
上諭怡親王為朕辦理大小諸務無不用心周到而於營
　度將來吉地一事甚為竭力殫心從前在九鳳朝陽山
　經畫有年後因其地未為全美復於易州泰寧山太平
　峪周詳相度得一上吉之地王往來審視備極辛勤又
　恐隨從人等煩擾居民將飲饌之屬俱不令前驅預備
　常至昏夜始進一餐其所擇吉壤實由王親自相度而
　得而臣工之精地理者詳加斟酌詢謀僉同且以為此
　皆王忠赤之心感格神明是以具此慧眼卓識也其相
　近山水迴環形勢聨絡之處又有中吉次吉之地朕以
　王經營吉地實為首功欲以中吉者賜之王驚悚變色
　奏曰此等吉壤必有大福者乃足當之若臣冐昧得此
　不惟不能䝉福子孫必罹禍殃惶懼固辭尚有不便明
　諭激切之詞朕鑒其誠心遂暫寢其事已而在六十里
外淶水縣境内得一平善之地曰此庶幾臣下可用者
奏請賜給朕比時遲回未曽降㫖王於病中令侍郎劉
聲芳懇切轉奏朕不得已允其所請王得㫖喜極至於
踴躍抃舞云皇上待我隆恩異數不可枚舉今兹恩賜
則子孫世世俱受皇上之福於綿長矣即日遣䕶衞前
往起土閲數日䕶衞呈看土色王取一塊捧而吞之盖
王知朕眷王之深惟恐塋域未定將來仍以前所欲賜
之地賜之也其用心之謙謹周密至於如此王仙逝後
朕詢問王府管事之人知王病中將身後之事一一指
示特畫親王墳塋圖一幅與其福金及諸子曰我身後
塋地之制悉照會典所載親王之禮行毋得稍有踰越
如或稍過則汝等違我之治命矣即非我之妻子也昨
王府之人以圖進呈朕覽僅有門三間享堂五間此國
家經常之制非所以待有大功之賢王者但思王之生
平謙抑退讓朕毎加恩禮王必再四懇辭朕鑒其一一
實皆出於至誠往往俞允今若身後獨不從其言朕心
　有所不忍然以豐功碩徳不世出之賢王而寢園僅循
　常制則褒徳顯功之典禮實為缺畧朕心又有所不忍
　昔顔子死門人厚𦵏之子曰非我也夫二三子也在夫
　子深知顔子之心故以未從其志為憾而先王緣人情
　以制禮則厚𦵏之舉豈非情之所難已即為禮之所可
　行者歟今如何使朕心之輾轉不忍者得以大慰而揣
　度王心亦受之而安且揆之於禮適為合宜允協著大
　學士九卿等悉心詳酌定議具奏
　　二十日
諭諸王滿漢文武大臣怡親王不幸仙逝朕為國家痛惜
　失此賢王為朕躬痛惜失此賢弟五内悲切自不待言
　若云因悲切太過至於有傷身體朕必不為也朕自去
　年冬即稍覺違和疎忽未曽調治自今年三月以來間
　日時發寒熱往來飲食不似平時夜間不能熟寢如此
　者兩月有餘矣及五月初四日怡親王事出朕親臨其
　喪發抒哀痛之情次日留心試察覺體中從前不適之
　　狀一一解退今則漸次如常矣舉朝王公大臣中心存
　　忠愛惟恐朕以沉痛而傷襟抱者固多而包藏禍心如
　　滿都䕶輩謂朕必過於悲哀而妄冀慶幸者亦未必無
　　人即如從前八阿哥之事彼憸邪小人之意中亦必以
　　為朕心之痛至於不可解矣豈知朕衷自有主見安肯
　　效庸衆之人為無益之悲耶但八阿哥之事乃朕父子
　　之私情小節可以即時擺脱不使縈繫於懐而怡親王
　　之事則有不同者王之隱徳豐功待朕宣舉王之嘉言
　　懿行待朕表章國家崇報之典不可不隆人心彝好之
　　公不可不慰朕悉心經理不免觸緒増悲而無知之人
　　見此情景遂以為朕心憂傷太過以致面色清減爾等
　　試思之昔年遭值
皇考
皇妣大故朕思㒺極之恩寸心如割一日之間常痛哭數十
　　次三載無間此大小臣工之所共知共覩者比時竊念
皇考付託之重
宗
社攸闗不敢違古人滅性之戒皆量朕力之所能而為之者
　　盖悲出於誠不為絲毫勉强偽飾未有傷身之理也若
　　今日因我弟之痛而至於有傷朕躬則輕重倒置莫此
　　爲甚朕豈爲之耶且吾弟在日但知有朕躬而不知其身
　　朕若不體其意則吾弟之仙靈不知如何之憂戚靡寧
　　矣朕更不肯為之也况兇惡不法之輩未嘗無冀幸之
　　心朕又豈肯失於節制以遂小人大逆之願耶夫壽算
　　之修短乃一定之數惟令名垂於無窮斯為不朽吾弟
　　在日立身行已為國為民大節細行之間無幾㣲之遺
　　憾今兹身後仰䝉
上天
皇考之嘉佑顯示景象如此而人心愛戴追思至於吞聲飲
　　泣異口同聲又如此是吾弟之功在
社稷名耀簡編者千古為昭朕惟有以手加額感激
上天篤生此不世出之賢王為我邦家之光於悲戚之中轉
　　為慶幸朕心實是如此因爾等齊集請安特面諭知之
　　　二十一日奉
　上諭自怡親王輔佐朕躬以來八年之中凡朕加恩於王
　　及遣王代祭行禮或慶賀生辰或遷移府第錫賚筵宴
　　之日天氣必暄和晴朗事事如意此朕留心體察無一
　　爽者從前深幸
上天
皇考以朕之加恩於王為是是以顯此景象雍正四年十月
　　行冊封之禮此日更為昭著朕亦毎將此等情由屢次
　　宣諭諸王大臣今王仙逝發引之期前二日㣲雨灑塵
　　至本日天色晴明和靄並無炎蒸暑熱之氣但覺凉爽
　　宜人從來五月間罕遇此氣候
上天
皇考之福祐我賢王不更彰明較著哉至於送殯之人凡在
　　王屬下者無不感恩悲切痛哭失聲而宗室王公人等
　　及舉朝文武大臣官員皆遵例步送數十里盡哀盡誠
　　出於自然之本良無一人覺勞倦者兵丁耆庶皆俯伏
　　道傍焚香泣拜即婦人孺子亦無不口稱賢王欷歔歎
　　息此等人情纒綿肫摯不約而同身後之思又非感激
　　頌禱於生前者可比此豈人力之所能强者哉是王雖
　　仙逝而王之美善入於人心聲名垂於史册者千載如
　　新古今罕匹朕因
天道人情如此為王慶慰稍解悲戚之情特諭諸王大臣等
　　知之
　　　二十五日湖北安陸府知府談九敘等恭請
　聖訓奉
　上諭知府一官有承上率下之責闗係吏治民生最為緊
　　要爾等勿視為傳舍但務逢迎上司以圖陞遷為榮身
　　之計做此一官須盡一官之職居官一日當盡一日之
　　心果能察吏安民實盡其道即使終身不得遷轉亦足
　　留名譽於將來若一味請托鑽營希圖保薦縱一時倖
　　獲寸進而遺臭無窮公論難免何能掩人之耳目哉况
　　近來知府無難做之處上司俱不收規禮節禮若果實
　　心盡職不患薦舉之不公即如刑名事件知府尤為上
　　下闗鍵務期明允公當地方始無寃民不可聽屬員懇
　　求亦不可畏上司駁詰而草率茍且以致訟獄顛倒下
　　結民怨上干
天和至於催科一節固有考成若果遇水旱災荒自當據實
　　申詳加意撫恤不可隱匿以圖省事亦不可揑報以滋
　　弊端夫寛大恵愛者乃為政之要道朕非令爾等嚴厲
　　苛刻以從事也但古人云養稂莠者傷禾稼恵姦宄者賊
　　良民若保全貪官汚吏以博長厚之名縱容地棍土豪
　　以沽安靜之譽此所謂婦人之仁大有害於人心吏治
　　古昔聖賢言之詳矣不待朕諭而後知之也沽名邀譽
　　乃居官之大患大凡在任時使耆民鄉約貼徳政之歌
　　謡離任時令豪紳劣衿具保留之呈牒此皆非真正好
　　官也惟在任之日亦不覺其好而去任之後紳衿百姓
　　思之不置念之不忘愈久而愈切斯則不愧古之循良
　　矣知府與知縣不同知縣為一邑之宰果能殫心竭力
　　使四境之内民人樂業便是良有司至於知府則有統
　　轄屬員之職若各屬之内有一人居官不善在知府分
　　内即為一分曠職不可云潔已謹守遂可無忝此任也
　　天下人才難得當存愛惜之心若果善於鼓舞教導則
　　中材皆可進於髙明倘過於苛刻摧殘則因細故㣲瑕
　　而至於放廢終身者不少矣總之遇好官則當愛重保
　　䕶之遇中材則當勸導扶掖之遇劣員則當懲治罷黜
　　之以爾等自已教訓子弟之公心督課屬員而屬員有
　　不觀感興起者無此情理也况天下官員百姓各具天
　　良無不可感化之人爾等居官惟有至誠至敬實心實
　　政自然屬吏承風羣黎嚮化和氣致祥
上天必錫之以福慶矣至於叅罰案件外官必不能免朕從
　　不肯以情有可原之案廢棄賢員常有因公叅處之州
　　縣官朕見其人才可用而踰格加恩遷擢者爾等勿存
　　見小之念顧惜功名局於庸衆之規模而無逺大之器
　量也爾談九敘朕看來才具平常因爾曽任知府七年
　諸事熟練亦無過犯是以復加簡用大凡曽經歴練之
　人若以其巧猾之習和光同塵盗名欺世此等之人實
　為國家之蠧若出其素所閲歴者以察吏安民誠心供
　職較之初入仕途之人大相逕庭實為國家之寶為蠧
　為寶在汝自擇之爾王士任朕看來甚是聰明從前髙
　其倬曽在朕前陳奏今史貽直特行保舉爾須努力上
　進不可自恃聰明將來可望成就勉之勉之並將此通
　行宣諭天下之為知府為直隸州知州者
　　二十六日奉
上諭禮記曰聖王之制祭祀也法施於民則祀之以勞定
　國則祀之能禦大災大患則祀之此崇徳報功之典千
　古不易者而人心懿好之公感恩戴徳永慕追思有功
　於一郡則一郡祀之有功於一鄉則一鄉祀之此又緣
　人情而制禮自古迄今名賢碩彦享俎豆而奉烝嘗者
　不可勝數然其功徳未必盡如吾弟怡親王之大且深
　　也王忠孝兩全智仁兼備嘉謨經國渥澤安民其美難
　　以枚舉試舉其功在社稷之大端而言之從古帝王之
　　治天下理財與用人並重盖必國用充足然後可以加
　　恵於民王自總理户部以來謹領度支均平貢賦月要
　　歳會令肅風清無弊不除無恵不舉如江南江西浙江
　　之浮糧乃
皇考多年欲行裁減而格於部議者王則體
皇考愛民恤下之心佐朕減賦賜租之政悉心經畫奏請蠲
　　除俾民力寛紓催科不擾此王之功徳及於三省者也
　　又如户部庫帑累年虧空至二百五十萬之多王則經
　　理多方代為彌補使各官脫然無累子弟并免追賠此
　　王之功徳及於衆姓者也又如朕因怡親王之奏而蠲
　　免多年之逋欠寛宥各官之處分此王之功徳及於天
　　下者也又如府庫充盈儲蓄完備是以軍需所用至於
　　千萬皆取之帑藏而裕如一絲一粟無煩小民之供億
　　此王之功徳顯著於軍國而隱被於蒼生者也又如櫛
風沐雨冒暑衝寒遍歴京畿興修水利俾數千里沮洳
之地變為膏腴數千年創始之規永為樂土此又畿輔
百萬耆民所涕泣而道之者也且王謙冲納善誠信交
孚其在户部也則與大學士張廷玉蔣廷錫籌畫清釐
和衷共濟其營水田也則與大學士朱軾相度指示合
志同心諸臣有為國之悃王則深敬禮之諸臣有治事
之才王則若已有之待之以腹心親之如骨肉其他保
䕶善𩔖推賢讓能之美筆不勝書此又舉朝賢大臣銘
之肺腑寤寐弗諼者也八年以來王輔弼朕躬知無不
言言無不盡彰善癉惡樹之風聲内外大小臣工敬王
之公服王之明感王之誠畏王之直無不感化漸摩洗
心滌慮敦潔已奉公之義成大法小廉之風興賢育才
崇文敷化此則吏治澄清而薄海士民莫不被其澤者
也至於教訓侍衞練習禁兵培養人材振興士氣俾將
弁可備干城之選軍旅皆成義勇之師此又武備修明
而内外戎行莫不收其效者也王之嘉言懿行鴻勲偉
　　績人則知其大概而不能悉其全朕則全知之而亦不
　　能備舉也王應運而興歸全而逝古稱聰明正直之謂
　　神詩經曰維嶽降神生甫及申莊子曰傅説乘東維騎
　　箕尾而比於列星然則王之靈爽在天千秋不泯更復
　　何疑國家崇報之典已仿古人書於太常祭於大烝之
　　禮特命配享
太廟而天下官民感王之恩慕王之徳者莫由展其焚香報
　　享之忱則於禮有闕而於情未伸然朕未降諭㫖則又
　　不敢舉行昔潮人奉韓愈之教於其殁也飲食必祭水
　　旱疾疫凡有求必禱焉然則王之遺愛在人動人思慕
　　而仙靈之福國佑民有禱必應者豈不更駕於韓愈哉
　　著通行内外直省有欲為王建立祠宇歳時展祀者著
　　奏聞准其舉行或塑遺像或設神牌聽之其不能深知
　　王之功徳者不必行若隨衆從事而不出於誠心則是
　　獲罪於王吾弟神明亦必不享也若有存迎合之心勉
　　强從事者朕訪聞得知必嚴加治罪朕御極以來為世
　道人心計懲姦鋤暴用法不得不嚴而心懐悖逆之徒
　滅絶天良遂視朕為仇敵近日敗露者已屢見之矣但
　朕非出於不知而無意為之者將來怡親王建祠之後
　或怨朕之人不得逞其志而遷借於王以洩悖逆之私
　忿妄生謗議暗事摧殘者必有之然此皆與朕為梗於
　王無與也若朕萬年後吾弟之隆盛功徳百世流芳愈
　久愈能彰顯處朕可預信之
　　二十八日奉
上諭朕之諸幼弟朕向來不能深知從前曽據怡親王奏
　稱二十一阿哥允禧立志向上且深知感朕之恩恭敬
　之念出於至誠朕從前降㫖將伊封為貝子近看其感
　恩向上之念果誠將來可望成立著晉封貝勒公允祹
　著仍封為郡王理郡王𢎞晳著晉封親王公𢎞景痛怨
　伊父之過今受朕寛宥之恩深知感激著晉封貝子
　
世宗憲皇帝上諭内閣卷九十四
　欽定四庫全書
世宗憲皇帝上諭内閣卷九十五
　　雍正八年六月
上諭十七道
　　初一日奉
上諭噶達等處兵丁口糧據該副將等稱彼地米價甚貴
　商販毎斗須八九錢一兩不等從前所定折色之價不
　敷買米之用請永逺供運本色而憲徳等則以民夫挽
　運艱難奏請會同督臣再加酌議等語兵丁逺駐邊方
　朕心深為軫念彼地米價既貴自當格外加恩著憲徳
　等就近酌量並詢問弁兵等或即照商販之價給與折
　色令兵丁自行採買或多添脚價給與民夫運送本色
　散給兵丁務令兵糧富足民力不擾著該撫等悉心定
　議具奏
　　初二日奉
上諭今科進士除選㧞庶吉士外曹繩柱係現任中書以
　六部主事用其馬丙等五十八名著在六部額外主事
　上學習行走該部按各部司分多寡掣籖分派具奏三
　年之後如能稱職該部堂官題補如不能稱職該部奏
　聞其内若果有才猷出衆明練政治之員於一年之後
　該堂官將情由聲明保奏帶領引見請㫖此各部行走
　學習之員俱著照額外主事之例給與俸祿
　　又奉
上諭今科外用進士著就伊等本籍鄰近地方掣籖派往
　交與各該督撫分派藩臬衙門令其學習伊等中式之
　後原須候選數年始能得官今著學習三年委署試用
　一年約計四年之後題補實授與伊等候選之期相仿
　而又得學習吏治較之閒居在家豈不大有裨益此三
　年之内若該地方需用人員仍著奏請另行揀選命往
　不必於新科進士内遷就委用倘進士中果有才具出
　衆平日熟練吏治不待學習者該督撫格外委署題補
　即於本内聲明具奏若才具庸常難以練習吏治情願
　　改補教職者不拘三年之期准其具題改補其學習之
　　員毎年公費若干該督撫於公用銀兩内酌量給與將
　　朕所派等次開單行文各督撫知之
　　　初七日奉
　上諭周書洪範言人身五事若有得失在天之休徴咎徴
　　即各以其𩔖應之此即朕毎日所諭天人感應之理捷
　　於影響者也夫所謂修人事以感召
天和者必須君民上下各盡其道各殫其誠以為昭事
上天之本若人君有朝乾夕惕之心而大臣官員不能承流
　　宣化或君臣有移風易俗之念而民情士習不能革薄
　　從忠則偏而不全不克成會極歸極之盛而欲冀
上天俯垂黙佑普錫繁禧也豈不難乎其理如此確乎不易
　　數年以來朕已諭之詳矣是以為君而存推諉於官民
　　之心者非賢君也為臣為民而存推諉於君上之心者
　　非良有司良百姓也惟當各盡其道以待
天恩近見直省各處奏報雨澤頗覺均調麥秋亦屬豐稔朕
　　心深慰但聞江浙雨水稍多田禾間有澇溢之患朕悉
　　心推求其故想因今年春夏之交京師雨澤愆期朕為
　　畿輔祈禱並憂慮及於江浙地方已而京師得雨而朕
　　心則專為江浙祈求至南方多雨情形朕未曽聞知但
　　以少雨為懼所以朕屢諭外省大臣凡覺有水旱之機
　　即當速奏朕知之者正為此也南方既已多雨而朕心
　　仍復祈求或因此一念以致
上天賜雨過多浙省有澇溢之處乎又考之洪範曰狂恒雨
　　若浙省素稱人文極盛之區今年會試朕加恩取中至
　　七十名而一甲三人悉登浙士或者士子之心不免矜
　　驕之氣如洪範之所謂狂者致干恒雨之徴此朕就目
　　前之天象人事而推測之有不能無疑者朕毎遇雨暘
　　不時即撫躬自省不敢玩忽况古聖人之垂訓千古為
　　昭所願浙之多士遇登進之榮即凛盛滿之戒見示儆
　　之象益深敬畏之心必能仰邀
天眷於方來矣
　　　初十日大學士等奉
　上諭從前怡親王常在朕前奏稱白家疃一帶居民忠厚
　　善良深知感激朝廷教養之恩今王仙逝而彼地居民
　　人等感念王之恩徳欲自備資本建立祠宇歳時致祭
　　輿情懇切足徴王之遺愛在人而民風醇厚亦即此可
　　見朕心深為嘉悦欲將白家疃數村地丁錢糧永逺蠲
　　免以為將來祭祀香火之資並使良民均霑恩澤爾大
　　學士等確議具奏
　　　十七日奉
　上諭昨朕欲親奠怡親王殯所而諸大臣等以天氣溽暑
　　再三懇求朕勉允所請暫停親往但恐諸臣疑朕悲戚
　　思念之衷於情理太過特宣諭使共知之朕生平讀先
　　聖之書遵
皇考之諭不敢因情廢禮亦不能以禮遏情惟本於心之公
　　發於心之誠孚於衆論之同合於三代之直此即先王
　　之所謂緣人情而制禮情之所當盡即為禮之所必不
　　可缺者也如朕之兄弟多矣阿其那非以弟而封親王
　　者乎淳親王非以弟而封親王者乎怡親王非以弟而
　　封親王者乎而朕之待之也則有霄壤之不同有輕重
　　之差等是非朕有意區别於其間也皆視乎其人之自
　　取爾如阿其那者潛蓄異志包藏禍心要結僉壬擾亂
　　國政不計
宗
社之利害不顧
皇考之是非但思逞其邪謀遂其私願此實國家之仇讎
　　四海臣民之蟊賊也如淳親王者則閉户安居識分知
　　足宗親中之無功無過者也如怡親王者才識超羣忠
　　誠貫日夙興夜寐恒思寰海之乂安佐政宣猷惟恐民
　　生之失所凡顯著於中外與密陳於朕前皆裨益於軍
　　國之大計治平之逺圖此乃
天
祖
皇考篤生此不世出之名賢以輔佐我邦家者豈歴代所稱
　　賢王宗子可同日而語哉朕常諭諸大臣曰凡我臣工
　　果能為國為民抒忠宣力俾朕克纘
皇考之遺緒不墜
皇考之令名則有功於朕躬者即有功於
皇考者也有功於
皇考者即有功於朕躬者也此等之人朕自加恩以報之若
　　懐挾姦私紊亂治體使朕躬有不令之名以致上累
皇考知人之哲啓千秋萬世之譏評則其人之罪通於天矣
　　豈可擢髪數哉是以阿其那視
皇考朕躬如仇敵朕亦只得以仇敵視之淳親王不失為臣
　　為弟之道朕自以親王昆弟之禮待之至於怡親王勲
　　在
社稷澤被萬民其輔弼朕躬以繼述鴻業成太平之績者皆
　　大有功於
列祖
皇考者也然則朕念王之情曷有止極報王之禮豈尋常定
　　制所得拘哉孔子曰天之生物必因其材而篤焉故栽
　　者培之傾者覆之此即天命有徳天討有罪之謂可知
　　賞罰之輕重非人主所得私也孔子又曰以直報怨以
　　徳報徳此就己身之恩怨而言尚且如此何况闗係
宗
社國家之重而乃賞罰不明是非倒置豈不違背乎天命天
　　討之正而獲罪於
祖
考哉怡親王之實蹟如此朕之公心如此若有人以私鄙之
　　見妄議謂朕以偏溺之情欲加恩於王而粉飾揄揚其
　　美善者此小人之誤論也又或以為朕借王之美善而
　　有意逾格加恩粧㸃禮節以博友愛之名者此更憸邪
　　之謬議也朕之公心合乎情禮之至當而不容已惟
天
祖
皇考實鑒之著將此㫖曉諭中外咸使聞知
　　　十八日山西巡撫石麟奏六月初一日日食不見奉
　上諭從前欽天監奏今年六月初一日日食九分二十二
　　杪朕心深為畏懼特降諭㫖令内外臣工等悚惕勉朂
　　各盡厥職以凛
天戒今石麟以山西省城當日食之時濃雲密雨及雨霽之
　　後日已復元具本題賀宋嘉祐時日食入雲不見時議
　　稱賀司馬光云京師不見四方必有見者今晉省隂雨
　　豈能概論天下乎石麟所奏殊屬不合著將本發還
　　　十九日奉
　上諭凡内外大小事務必據實辦理始得其是非之正合
　　乎人心之公若有挾制之弊及茍且遷就之情則事不
　　得其正而違乎人心之公其為吏治風俗之患不小矣
　　至於文武雖屬兩途然同為朝廷之官同辦國家之事
　　實為一體所當和衷共濟據實秉公以盡勿欺之道聞
　　得外省有文官已申文書而武員恐其干礙或於中途
　　掣回者或勉强令其更改者武既可以施之於文則文
　　亦可以施之於武似此挾制成風茍且遷就何以得事
　　之實情除事之弊竇况目前雖草率結局而嫌隙自此
　　而生文武不和實始於此著該督撫提鎮通行曉諭嚴
　　加禁約倘所屬有犯此等情弊者即據實叅奏毋得姑
　　容
　　　又河東總督田文鏡奏豫省紳衿感戴
　皇仁恭建
　萬壽碑亭奉
　上諭朕以實心實政訓示天下臣民如稱功頌徳建立萬
　　壽碑亭鏤金刻石之舉皆屬粉飾之虚文朕所不取數
　　年以來已屢經降㫖切禁矣前以豫省官方整肅民俗
　　醇良感召
天和屢豐有慶是以特加恩錫用示褒嘉該省官民紳士既
　　知感激朕恩惟有益加黽勉永為循吏良民以承
上天之眷佑此則感恩報効之本朕所切望於臣民者至於
　撰文建碑稱揚功徳乃不過外觀之虚文耳但該省既
　已舉行難於中止嗣後他省若有倣傚而行者著該督
　撫先期諭止之
　　二十二日奉
上諭甘肅地方雍正八年地丁錢糧前已降㫖蠲免其河
　西四府州縣暨各衞所額徵糧料草束又經一體免徵
　朕念新歸内地番民嚮風慕義願附版圖其地畆額徵
　本色糧草與河西等處賦税相同亦應一體蠲除俾令
　同霑恩澤著將雍正八年河東之河州㕔應徵番糧一
　千三十一石零洮州衞應徵番糧三百一十六石零歸
　徳所應徵番糧一百六十三石零河西之西寧府屬應
　徵番糧一萬五百四十二石零涼州府屬應徵番糧二
　十七石零草一百九十七束零俱加恩蠲免該督撫即
　督率所屬有司敬謹奉行俾番民均霑實恵
　　又奉
上諭上年派令滿洲兵五百名駐劄晉省都統鄂善約束
　嚴肅兵民頗覺相安今鄂善奉差陜西石麟接受管理
　甚為疎縱兵丁之中有聚飲酣醉恃衆敺打民人者有
　醉後混入民家者又今年六月初二日有兵丁之馬二
　十餘匹至東門外將民田吃損八九畆踏傷十餘畆次
　日鄉民聚集百餘人拴帶馬五六匹擁至巡撫衙門擊
　鼓喊呌撫臣始差官查究朕所聞者如此凡差往各省
　官弁兵丁朕毎諄諄訓誨望其奉公守法與百姓聫為
　一體休戚相闗今派往晉省之兵恣意妄行嬉遊放肆
　不遵法令擾累居民甚屬可惡目今晉省已不須滿兵
　駐劄著䕶軍統領哈爾吉前往太原府將滿洲官弁兵
　丁俱行撤回并會同巡撫石麟將生事不法之兵丁一
　一查岀重加懲治即於太原府通衢枷號示衆其該管
　章京亦查出據實紏叅毋得稍有疎縱狥隱石麟身為
　巡撫不能約束兵丁著交部嚴察議奏
　　又湖廣鎮筸總兵官周一徳奏報慶雲奉
上諭據奏白沙及明溪等處五月十一日慶雲麗天霞光
　　萬道自辰至酉萬目共覩等語年來各省奏報慶雲者
　　甚多朕竝未以為祥瑞惟勸勉該省官民益加敬畏黽
　　勉供職以迓
天庥况湖南地方民多刁悍俗亦頑梗該省官員果能實心
　　化導使之奉守法度化鷙悍為循良易澆漓為醇厚此
　　則朕心之所謂上祥大瑞也
　　　二十四日大學士等奏怡賢親王應行厚𦵏典禮奉
　上諭怡賢親王有遺言身後殯殮只用常服一切金玉珠
　　寶之屬概不可用福金及諸子遵其遺言只以常服為
　　殮即平日所束之帶亦未曽用朕親臨其喪亦祗以血
　　淚巾帕及所佩香囊附棺中示含玉之意誌永訣之哀
　　盖王天性節儉一生服食之需愛惜物力不肯多費絲
　　粟故拳拳於身後如此且識見髙明深凛古人寶玉送
　　死之戒即此一節其器量過人逺矣是以附身附棺之
　　物皆從其遺言不忍違其素志至於園寢之制則闗係
　　國家之典禮徳懋懋官功懋懋賞乃古今之通義恐非
　　朕所得私亦非王所可讓者今大學士九卿等酌古準
　　今詳明定議悉與典禮符合甚愜朕懐著依議行朕原
　　擬不動户部國帑而以内庫銀兩為興造園寢之費細
　　思内庫銀兩亦民間之膏脂也王生平以節用愛民為
　　心朕深知之今體其心即内庫之項亦不動支朕在藩
　　邸數十年仰頼
皇考福䕃尚有餘貲即以藩邸存剩銀兩為王園寢一切工
　　程之用將此并諭中外知之
　　　二十八日奉
　上諭今年二月朕降諭㫖著該部將直省官員名下應追
　　贓銀及侵欺那移流抵分賠代賠等項事在雍正三年
　　以前即發覺在雍正八年二月十八日以内者查出各
　　案情由明白開注朕酌其情罪降㫖寛免今覽各犯應
　　追銀兩一人名下既有貪贓又有侵盜而那移之内雖
　　有因公墊用亦有借名分肥同一罪名而其情不等稽
　　查原案卷帙繁多毫釐之間分别稍有未當即非公允之
　道且其中情罪可原者予以寛宥之恩尚合於赦小矜
　全之典至實在貪贓犯法侵盗錢糧現在監追人犯除
　未完銀兩不准寛免外或有加恩豁免者若將所擬之
　罪全行寛釋俾兇頑貪墨之人得逍遙閒適於情理實
　有未協著大學士九卿將一應犯贓侵盜人犯定擬斬
　絞者應作何減等其一人而有數案者應將本人所犯
　從其所得重罪量減并作何分别開注請㫖之處詳晰周
　備分條定議具奏
　　又奉
上諭怡賢親王第三子𢎞暾朕指配傅察氏尚未婚娶而
　𢎞暾病故傅察氏聞信即慟哭截髪至王府懇求持服
　守制彼時怡賢親王不允傅察氏於門外跪哭以夜繼
　日王始終未允並未遣人與彼一語王之意以王子已
　故不忍再誤傅察氏之終身是以為此忍情之舉以謝
　絶其心也乃傅察氏歸至母家持服守節二年以來之
　死靡他今年吾弟仙逝傅察氏又至王門悲慟銜哀懇
　求服孝從前之事吾弟並未奏聞至此時王之管事人
　員以應否准其服孝奏請朕始知之遂降㫖准伊服孝
　令進王府諭福金收以為媳傅察氏以㓜年之女能知
　大義矢志柏舟其情可憫其行可嘉𢎞暾身後一應禮
　儀俱照貝勒之例著於𢎞暾親姪内以一人為𢎞暾之
　嗣即襲封貝勒令傅察氏撫養俾其無子而有子以彰
　節女之厚報焉
　　二十九日奉
上諭尚書舜典云欽哉欽哉惟刑之恤哉朱子曰所謂欽
　恤者欲其詳審曲直令有罪者不得免而無罪者不濫
　刑也吾弟怡賢親王嘗奏朕云今法司衙門凡有審問
　事件並不究其情之虚實動以夾訊夫聽斷之下求之
　於辭氣耳目以察其情設誠以待之據理以鞫之未有
　不得其實者何庸夾訊倘有証佐確據情罪顯著而本
　犯猶狡獪不以實供則不得已而用刑若並不詳鞫其
　情而概用重刑嚴訊三木之下何求不得此重案之未
免有寃抑牽累也吾弟之言如此是以八年來凡朕交
王承審數十件繁難大案皆以誠敬用心以情理感格
愚頑簡孚閲實俾各自將罪犯委曲招吐從未曽夾訊
榜楚一人而諸案情罪無不允當吾弟之存心忠厚如
此凡為法司者皆當奉以為法也今外省有司既不能
聽辨五辭無明決折獄之才毎遇重大案件至期限將
滿之時慮及處分則連用重刑該犯欲緩須臾之命凡
官吏訊問之語靡不承認遂據其供招鍜錬成獄且凡
遇命盜案件其中牽連之人有司亦明知其無辜而欲
為開釋恐致上司之翻駁遂有非夾訊不能歸結之論
夫欲保全一己之功名彌縫上司之查駁無論情之虚
實罪之輕重輒用三木以訊毎致案未結而有刑斃之
人此其居心尚可問乎從前阿爾松阿為刑部時不能
剖斷曲直乃各將原被告之一足共一三木此天良喪
盡之人視夾訊為兒戲其心之殘忍慘毒甚矣未幾而
身為叛逆不能保其首領善惡之報施其有爽乎吾弟
　　怡賢親王存心仁恕固不待言而其本懐總不欲使天
　　下有一寃抑之人俾國家受濫刑之議此其忠君愛國
　　之心出於誠懇篤摯是以凡有聽斷歸乎至當能使羣
　　議帖服刑章式敘也今吾弟仙逝之後凡啓靈大祀之
　　日
上天必賜以清和景象而羣工黎庶各致其哀慕深情成一
　　千古以來未有之賢王此
天之報吾弟亦云厚矣吾弟嘉謨入告之事不可勝數偶因
　　戒飭問官輕用三木一節將吾弟敷奏之言宣示於衆
　　且布告各省有司令咸以吾弟怡賢親王之聽訟居心
　　奉為按鞫之規範則明慎用刑庶幾咸中有慶矣著凡
　　掌刑名衙門將此諭刋榜永示於堂署
　　　三十日奉
　上諭前江寧織造郎中隋赫徳具摺奏稱本年六月初一
　　日日食之期江寧地方先期隂雨至午後則天色晴明
　　萬物共見日光無虧地方咸以為瑞特行奏賀等語朕
　　比時即批諭切責隋赫徳此並非爾職掌應奏之事且
　　以識見庸鄙之人而輕言天象尤屬誕妄又見山西巡
　　撫石麟本章奏稱太原等處日食之期濃雲密雨未見
　　虧蝕官民紳士均頌希逢等語朕亦降㫖切加申飭矣
　　從來天象之災祥由於人事之得失若
上天嘉佑而示以休徵盖欲人之知所黽勉永保令善於勿
　　替也若
上天譴責而示以咎徵盖欲人之知所恐懼痛加修省於將
　　來也凡為人者受
天嘉佑而或驕矜縱肆怠惰前修則將轉福為災矣受
天譴責而或戒慎悚惕省改前愆則將化災為福矣此天人
　　感應呼吸相通之理朕所日日訓示天下臣民者况
天之錫福降災即如人君之賞罰也凡為臣者受賞一次則
　　終身當有感激奮勉之心受罰一次則終身當有儆惕
　　抱愧之意安有遇賞而感遇罰而懼過後即淡漠置之
　　俟再賞再罰之時而後知感知懼者乎雍正八年六月
　　初一日之日食乃
上天垂象以示儆所當永逺敬畏勿忘兢業之心詎可以偶
　　爾觀瞻之不顯而遂誇張以稱賀乎山西地方偶值隂
　　雨不可以概天下至隋赫徳所稱江南日光不見虧缺
　　朕推求其故盖日光外向過午之後已是漸次復圓之
　　時所虧只二三分是以不顯虧缺之象昔年遇日食四
　　五分之時日光照耀難以仰視
皇考親率朕同諸兄弟在乾清宫用千里鏡四週用夾紙遮
　　蔽日光然後看出考驗所虧分數此朕身經試驗者若
　　果虧蝕不及分數則係欽天監推算之誤又豈可因此
　　而怠忽
天戒稍存縱肆之心乎康熙三十六年二月初一日日食是
　　時我
皇考降㫖日食雖人可預算然自古帝王皆因此而戒懼盖
　　所以敬天變修人事也若庸主則諉諸氣數矣去年水
　　潦地震今又日食意必隂盛所致豈可謂無與人事乎
　　可諭九卿如有人事應修改者悉行奏聞
皇考敬
天之心誠切如此是以
上天眷佑本年即成蕩平噶爾丹之大功邊方寧謐中外歡
　　騰此即轉災為福之明徵也又康熙五十八年正月初
　　一日日食
皇考在宫敬謹齋肅
特命朕同諸皇子赴禮部衙門䖍誠禮拜是日隂雲㣲雪未
　　曾顯見
皇考諭廷臣曰京師雖未曾見别省無雲之處必有見者况
　　日值三始人事不可不謹或有缺失之處諸臣應商酌
　　確議此皆我
皇考之垂訓子孫臣民者今見外省臣工中有因今年日食
　　不顯而生欣喜之心為慶賀之奏者甚屬非理大違朕
　　心特諄切宣諭俾中外臣民共知之
　世宗憲皇帝上諭内閣卷九十五
　欽定四庫全書
世宗憲皇帝上諭内閣卷九十六
　　雍正八年七月
上諭十八道
　　初五日奉
上諭武藝者乃滿洲之根本要務八旗管轄兵丁之大臣
　官員理宜操練武藝習勞苦耐寒暑以及疾趨超距撲
　跌等技近觀大臣官員侍衞等值班俱不親佩腰刀令
　家人持攜及至紫禁城内方行親佩似此一味偷安總
　不操練服習勞苦成何道理即如吳逹納係由盛京兵
　丁選取侍衞之人差往打牲烏拉地方逸居一載遂至
　跟轎一班即喘息不能行走来文原在執事人内行走
　曾經服習勞苦之人今年僅五旬竟不能跟轎哈岱在
　侍衞執事人内行走多年出征隨圍俱經身歴至跟轎
　一班亦不能行走此皆自圖安逸之所致也大臣官員
　若不於平素間服習勞苦倘至𦂳要處不能争先將使
　　兵丁竟捨伊等前進乎抑停留等待乎且至彼時力不
　　能支即懷奮勇之心亦屬無用若此何能使兵丁精鋭
　　耶從前
皇考時常行圍衆人得以學習技勇未致廢棄俱能服習勞
　　苦及朕即位仰思
皇考付託之重八年以来勵精圗治未及廵幸郊外近觀武
　　職大臣侍衛官員兵丁漸不及前若不嚴令學習勢必
　　流於不堪任用嗣後八旗武職大臣官員及各省駐防
　　之武職大臣官員年未至五十五歳者勒限半年令各
　　奮力學習一切技勇若仍有自圗安逸不肯學習稍有
　　所勞即至汗流不止一遇寒冷臂指拘攣不能張弓毫
　　無技藝不耐勞苦者或經朕調来引見或經朕行幸時
　　查出必重加懲治責革照違㫖例治罪㫁不寛宥彼時
　　莫怨朕不預先曉諭也如有學而不能者准其告退將
　　此通行八旗併各省駐防武職大臣侍衞官員等知之
　　　又奉
上諭據浙江總督李衛奏稱乍浦新立水師兵丁所領錢
　糧已䝉恩諭照天津例每月加賞五錢衆兵莫不感戴
　歡呼但此兵丁内有緑旗兵四百名雖屬水師同營而
　滿漢攸分前次䝉恩賞賜生息銀兩未敢派令均沾今
　恩賞加給餉銀亦仍照舊額支放未敢添給但查此項
　兵丁皆須養贍家口之資其中如捕盜舵工阿班斗椗
　繚手等人皆自㓜練習方能精熟將来滿兵即於水務
　極􁋯而若輩仍須留用是其勤勞艱難之情非别營水
　師可比可否仰請聖恩將毎月加銀五錢之處一體支
　領并將恩賞生息銀兩亦量為分派謹此請㫖等語朕
　覽李衛所奏甚是緑旗兵丁既派滿營教習操練自應
　與滿洲兵丁一體加恩况其中捕盜舵工等人尤屬効
　力勤勞應當體恤著照李衛所請每月一體加賞餉銀
　五錢其所頒生息銀兩亦酌量分派俾得同沾恩賜
　　又奉
上諭據署兩江總督史貽直叅奏永豊署守備霍瑞把總
蕭龍縱兵不法一案稱永豐縣知縣沈儼因公赴鄉以
衙署逼近西城城垣坍塌關㑹營汎撥兵防䕶夜間家
人蒋谷同衙役赴城查㸃兵役而營兵楊茂等以不應
向伊查問出言詈罵即行毒毆又率衆打開宅門擊碎
公座硯筒及沈儼赴訴霍瑞營兵楊茂統衆圍繞猖獗
辱罵打碎乘轎請將霍瑞蕭龍革職沈儼觧任質審等
語從来地方文武不和多由小事而起上司官少有徧
徇遂激成大釁知縣沈儼但稱關㑹營汛撥兵防䕶其
關㑹何員之處並未聲眀且衙署在城中何用動撥汛
兵而云關㑹營汛至防䕶兵役豈知縣家人衙役所當
查㸃永豐豈無佐貳可委廵查乎乃沈儼令家人蒋谷
等㸃查兵役以致楊茂等謂不應查問兩相角口致有
打閙衙署圍辱縣官之事是兵丁之縱肆不法武弁之
不能約束罪無可逭而起釁之家人蒋谷亦所當嚴究
者也著將霍瑞蕭龍革職沈儼觧任該署督史貽直選
委賢能大員秉公審究務將起釁原由查出毋少隐匿
　偏徇近来廣東文武不相和睦其間隙之生本於㣲嫌
　而上司不能秉公持正文官偏庇州縣武職袒䕶弁員
　以致漸成水火此風㫁不可長今審擬霍瑞等一案若
　承委之員稍有未公或偏於文職朕倘有所聞另派欽
　差往彼審理審出徇庇情弊定將該督撫與委員一併
　議處
　　初六日奉
上諭舊例武弁給與親丁名糧以為飬贍僕從家口之需
　前朕聞得弁員等離任之時即將隨丁名糧召募補足
　而接任之員陸續候缺毎至經年數載之乆不得飬瞻
　之資甚為艱窘已特降諭㫖嗣後武弁去任者將所有
　名糧不必募補留此與接任之員俾其得霑餘潤此無
　非體恤武弁之貧寒給與飬亷以免扣尅虛冐苦累兵
　丁之弊也近聞武弁等若有陞遷事故者於該員離任
　之日即將隨丁名糧按數開除其住支銀米歸作截曠
　項下彚報充餉俟新任之員到日方許申報起支朕思
　署事之員不無往来車馬食用之費且各營署事多係
　部發候補試用之人並無俸薪等項應為籌畫養贍之
　道嗣後武弁去任之時其親丁名糧照舊存留不必歸
　入截曠項下其署事之員若係候補試用者准其全行
　支給以作養亷若係現任之員兼理者准其支給一半
　將一半留在本營以為修葺衙署添補器用之費即交
　該營守備存貯如有動用之處每季造具文冊申報該
　上司查核著各直省一體遵行其出征弁員及署事之
　員俱仍遵前㫖行
　　初七日奉
上諭虞書曰明四目逹四聰先儒註曰廣四方之視聽以
　決天下之壅蔽也葢天下之患莫大於耳目錮蔽民情
　物理不能上聞則雖有勵精圗治之心而措置未必合
　宜究難成一道同風之盛是以各省督撫大臣於本章
　之外有具摺之例葢國家之事有不便宣露於本章者
　亦有本章所不能備悉者亦有應用宻奏請㫖者是奏
摺之用乃慎宻周詳之意朕又以督撫一人之耳目有
限各省之事豈無督撫所不及知或督撫所不肯言者
於是又有准提鎮藩臬具摺奏事之㫖即道員武弁等
亦間有之此無非公聽並觀之意欲周知外間之情形
耳並非以奏摺代本章凡摺中所奏之事即屬可行之
事也是以奏摺進呈時朕見其確然可行者即批發該
部施行若介在疑似之間則交與廷臣查議亦有督撫
所奏而批令具本者亦有藩臬等所奏而批令轉詳督
撫者亦有聽其言雖是而不能必其奉行之無弊則批
令實心勉勵還朕一是字者凡為督撫者奉到硃批之
後如欲見諸施行自應另行具本或咨部定奪為藩臬
者則應詳眀督撫俟督撫具題或咨部之後而後見諸
施行若但以曾經摺奏遂藉口已經得㫖而毅然行之
則如錢糧之開銷官員之舉劾以及苖疆之軍務地方
之工程諸如此𩔖督撫皆得侵六部之權藩臬皆得掣
督撫之肘矣行之日乆必滋弊端為害甚鉅不可不防
　其漸也且各省文武官員之奏摺一日之間嘗至二三
　十件或多至五六十件不等皆朕親自覽閲批發從無
　留滯無一人贊襄於左右不但宮中無檔案可查亦並
　無専司其事之人如部中之有司員筆帖式書吏多人
　掌管冊籍繙閱規條稽查原委也朕不過據一時之見
　隨到隨批大抵其中教誨之㫖居多今於教誨之處則
　未見敬謹遵奉而於未曾允行之事件則以曾奏過三
　字含糊藉口以圗自便有是理乎况朕曾降㫖凡摺中
　批諭之處不准引入本章以開挟制部臣之漸如此則
　奏摺之不可據為定案又何待言乎著將此曉諭各省
　奏摺諸臣知之若督撫提鎮等以此愚弄屬員擅作威
　福准屬員據實揭報或該部或都察院即行奏聞若屬
　員等以此挟制上司肆志妄行著該督撫提鎮等即據
　實叅奏
　　又
諭都察院凡國家之事須實心辦理公同商酌務期妥恊
若以衙門人衆互相推諉即稍有識見者亦皆退縮不
前此等因循怠忽之風斷不可長爾都察院衙門堂官
及御史等如許多人所交事件理應同心辦理如堂官
有不到之處爾等御史亦當共相恊助何得視為膜外
今設立廵檢一疏内稱設立廵檢原以助兵馬司耳目
之所不及該舗内一應盜逃以及黄銅賭博宰牛鬬毆
打降酗酒等項應令該廵檢恊理稽查不得専擅以侵
司坊官之職守凡遇有地方應報事件當令該廵檢一
面申報該城御史仍一面報明該司坊官庶不致生事
滋擾等語夫既令其稽查又止許其報明不得擅專倘
或地方有不法等事必待報明然後拘拿遇盜賊則盜
賊已逃遇賭博則賭博已散遇酗酒則醉者已醒雖三
尺之童亦知其斷不可行者爾等獨無一人計及此乎
且設一官必有一官之職若止許其報明則與番捕無
異何必設此廵檢如恐其生事滋擾則當議令一面拘
拿一面詳報不許擅自審理倘有不應拘拿之人牽連
　被累該城御史審明之日將該廵檢叅處方為妥恊爾
　等俱係言官凡一應事件皆當直言無隐乃本衙門應
　辦之事並不實心辦理以致遲延數月仍復草率糊塗
　所議甚屬不合著將原本擲還另行詳悉妥議具奏其
　都察院堂官及御史等一併交部察議
　　初八日奉
上諭各省文武諸臣奏摺經朕硃筆批示者俱令呈繳以
　備稽查但向来未定呈繳之期以致各員遲早不一有
　二三月後乘便恭繳者有於年底彚齊呈繳者夫既奉
　硃批查辦此事下次查辦具奏之時即應將硃批原摺
　呈繳以備朕之檢閲若具奏此事而仍留硃批原摺於
　外則朕處無檔案可稽且朕日理萬㡬於各案之原委
　豈能一一詳記不見原批之摺未免難於辦理諸臣中
　如嵇曾筠石雲倬等數人往往如此著通行曉諭凡接
　到硃批者仍照舊乘便恭繳不必專遣人来若具奏此
　事應將原批一併呈進勿待數月之後如所批查辦之
　　事尚未就緒准將硃批存留俟辦理具奏之時一同呈
　　繳
　　　初十日奉
　上諭國家効忠宣力之臣勲績茂著必膺崇報之典令其
　　世享烝嘗雍正二年朕已勅建昭忠寺自開國以来致
　　命立功盡忠報國之儔皆得春秋妥侑世世血食顧念
　　古者大烝之祭凡法施於民以勞定國者皆得並列祀
　　典永受明禋則我朝名臣良弼其經邦佐治黼黻昇平
　　者皆祭法所必登朕欲為之建立祠宇乆矣即如怡親
　　王之精白一心忠誠體國勲在
社稷澤被生民其功徳隆盛又豈一切効忠宣力者之所可
　　比倫乎洪惟
太祖
太宗創業垂統厥有一徳佐命之良
世祖撫綏萬邦實多奮庸熙載之彥迨我
聖祖臨御六十餘年其間良臣碩輔後先相望據朕所深知
　者舉其一二如大學士公圗海公頼塔大學士張英尚
　書顧八代馬爾漢趙申喬河道總督靳輔齊蘇勒總督
　楊宗仁廵撫陳璸等持躬正直奉職公忠或垂莭鉞之
　勲或勵氷霜之節俯仰無愧為朝野所共欽始終不渝
　無瑕疵之可指似此等靖共爾位不愧古大臣之風者
　正不乏人既樹羽儀於一世宜隆爼豆於千秋且使世
　世為臣者觀感奮發知所慕效羣以臯虁稷契共相期
　待則明良喜起之盛朕於斯有厚望焉著於京城内白
　馬關帝廟之旁選擇吉地特建廟宇命名賢良祠春秋
　以時展祀其應入祠之員著内閣㑹同該部確查本朝
　滿漢文武大臣才徳著聞完名全莭者詳慎開列具奏
　請㫖將来繼起之臣亦併得沾被恩光永為盛典
　　十一日奉
上諭據四川廵撫憲徳奏打箭爐口外需用糧米成都新
　繁等州縣士民情願不領夫價輸力挽運丹稜温江等
　州縣士民情願捐米運赴不動倉榖自輸力役等語士
　民等急公輸輓甚屬可嘉著該撫宣㫖奨諭其應領夫
　價仍著照數給領已捐之米將存倉米石給還
　　又議政王大臣等議奏學士僧格貝子頗羅鼐所領
　　巡防兵應令於降雪後撤回俟明歳進兵時仍往騰
　　格里諾爾駐扎奉
上諭今年大兵既停進發著行文與僧格等令伊等酌量
　於未降雪之前撤回明年著僧格仍舊帶往其緑旗官
　兵照今年賞給之例賞給再發銀一萬兩著頗羅鼐明
　年酌量賞給唐古忒等之兵
　　十二日奉
上諭據河道總督嵇曾筠奏稱六月二十六七等日風雨
　連綿晝夜不止東省䝉隂沂州郯費滕嶧各地方山水
　暴發直注邳州上接微山昭陽諸湖之水溢入黄運兩
　河奔騰南注等語覽奏甚為駭愕今年春夏之交北方
　雨澤畧少朕即慮夏秋之間雨水必多屢諭河臣加謹
　保䕶工程以防伏秋之汎今觀湖河漲溢情形有非人
　　力所能捍禦者朕惟有修省戒懼以凛
上天示儆之深恩更念邳州宿遷桃源等處水勢驟長禾稼
　　室廬必遭淹没深可憫惻著差往江南清查錢糧之侍
　　郎馬爾泰彭維新御史安修徳等星赴被水地方動支
　　藩庫銀數萬兩速行賑濟其應行帶往散賑之員著馬
　　爾㤗等遴選亷幹者帶往分派各處㑹同地方官悉心
　　辦理勿稍稽遲勿令遺漏務使窮民人人安堵寕居咸
　　得其所其被災之處今年額徴錢糧著悉行蠲免儻有
　　已經完納者准作明年額徴之數聞山東發水之處民
　　間田舍亦被損傷著廵撫岳濬遴選賢能官員前往查
　　勘動支庫銀速行賑濟勿使一夫失所其應行蠲免錢
　　糧之處著一併確查奏聞請㫖
　　　又河東總督田文鏡叅奏河南管河道拖克拖海挟
　　　私誤工恊理北河總督范時繹局外坐視請嚴審究
　　　擬奉
　上諭拖克拖海以筆帖式㣲員用為河南南岸同知經田
文鏡嵇曾筠等大計特薦来京引見朕看其人甚屬平
常但因伊等合詞薦舉料其必有所見於是准其卓異
旋陞戸部員外郎因其熟諳河工仍以陞銜管河工同
知事務繼又報丁母憂嵇曾筠以該員人材强幹河務
熟􁋯題請在任守制今年春夏之間朕因嵇曾筠曾摺
奏拖克拖海可勝兗寜道之任後見田文鏡將王鴻勲題
補兗寧道降㫖詢問田文鏡據田文鏡奏稱王鴻勲宜
於兗寧道之缺拖克拖海在豫日乆熟練河工若用為
河道實為駕輕就熟於是與嵇曾筠㑹題請將伊補授
河南管河道朕降㫖俞允以此等微末不堪之員數年
之内屢膺薦舉受朕深恩格外超遷至觀察大員之職
拖克拖海茍有人心宜何如感激奮勉急公趨事以圗
報稱乃當河工伏汛危險之時而伊視本身職掌如同
局外顯因田文鏡未曾將伊題補兗寧道蓄憾於心又
見差委朱藻到工監督中懐嫉妬以為功過成敗與己
無渉似此挟私廢公背恩藐法將上司屢次薦舉之徳
一槩遺忘尚得謂之有人心者乎范時繹乃一旗員朕
念其為勲臣之後加恩擢用諄諄訓誨望其克紹家聲
乃伊在江南總督任内玩愒廢弛因循茍且無一察吏
安民詰姦禁暴之善政如江南之有名鹽梟巨盜皆朕
訪確姓名諭令查拿而伊始遣人往捕又如大盜趙七
暗結黨羽盤踞江湖肆行刦奪擾害良民范時繹身在
地方若罔聞知朕宻㫖諭令設法擒緝而范時繹視為
泛常眀目張膽通行文書於江西湖廣等省以致渠魁
聞風遠遁范時繹止擒獲其母具摺奏聞不思此等凶
惡之徒豈尚有母子之情而范時繹遽欲以此卸除盜
安民之責乎且其居心行事詐偽不誠巧令朱𢎞緒在
朕前奏其操守亷潔至於日食不敷朕聞之惻然動念
急令江南江西廵撫等為伊籌畫養亷之道及查明之
後始知伊於應得之項原係收受並不至於艱窘而朕
猶欲俾其用度寛餘仍令加増以與之無非成就其操
守使之專心殚力於封疆也乃江浙地方潛藏匪𩔖生
事不法蠱惑人心朕令李衞悉心查拿李衞果恪遵辦
理又密諭范時繹若浙江文到江南查緝人犯務必愼
密拿觧勿使漏網豈料范時繹袒䕶私交縱容匪𩔖竟
有與馬世珩通同作弊之事各犯供據鑿鑿不能掩飾
朕猶密諭李衞於審訊定案之時留意保全勿使罹於
重罪蓋猶諒其無交結逆黨之心不過瞻狥情面之所
致且范氏一門現今為大員者止范時繹范時㨗兩人
耳勲臣後裔漸致零落朕心不忍所以委曲成全之者
至矣范時繹到京朕仍不肯令其罷斥廢棄特命料理
太平峪吉地工程以為効力自新之路適因北河總督
不得其人於是命伊前往膺兹重任伊出京之時朕面
加訓勉伊亦自陳感恩悔過願圗後效情詞懇切比時
朕批諭田文鏡曰范時繹此任若不奮勉以贖前愆則
非人𩔖矣大槩此任似屬相宜田文鏡回奏亦稱恩命
范時繹前来交相贊助臣益得恊同斟酌可免竭蹶及
范時繹到豫之後田文鏡又奏稱臣看范時繹誠心感
戴聖恩且於事務亦甚練逹必能實心報効臣得此相
助為理之人深為欣幸等語豈料范時繹下愚不移以
本身專司之務又當伏汎危急之時田文鏡所委各員
俱上𦂳搶䕶而范時繹與拖克拖海䄂手旁觀竟同陌
路視國事如弁髦視民命為草芥此等負恩溺職之愆
在他人尚且不可况在范時繹之身乎實令人斷斷不
信有此事也拖克拖海著革職即於河工險要地方永
逺枷號示衆范時繹亦著革職將一切工程交伊加謹
防䕶俟秋汛過後拿送来京將伊從前所犯罪案悉行
查出從重定擬具奏倘今年秋汛防䕶不謹少有疎虞
即將范時繹拖克拖海請㫖在貽誤工程之處正法凡
人貪得求進之心無有止足而又不自知其分量受恩
而永逺知感者少稍不滿意而心懐怨望者多是以上
司待屬員之難亦如人君之待臣工也當其未用之前
則思進用既進用矣又思邀君心之信任既信任矣又
或以不及某某為憾即如舉劾之間若諸臣意見僉同
　人君亦何惮而不從之無奈彼此所言互異不得不斟
　酌審量以定去取而其言不行者遂以此怏怏於心似
　此懐庸鄙之見者正不少也屬員之於上司始初被薦
　之時亦知感激及遲至一二年後州縣則以不得題陞
　府道為憾矣府道又以不得題陞兩司為憾矣偶見同
　列遷官即起妬嫉之念或見他人信用即生退縮之心
　如拖克拖海今日之事小人之情状畢露矣不得不嚴
　加懲治以挽頺風而祛惡習著通行直省共知之
　　十九日總理水利營田事務大學士朱軾等奏交河
　　縣所屬隄工水勢漫溢請將在工人員交部議處奉
上諭今年六月間直隸地方雨澤頗調並非多雨之歳而
　北河堤工水勢漫溢若此總之吾弟怡賢親王仙逝遂
　至籌畫多疎防䕶鮮術朕雖宵旰焦勞而辦理無人將
　奈之何今歳六月雨不覺多尚然如此目下秋雨稍覺
　連綿又不知如何漲溢也假如雍正三年五年之積雨
　洪流又將奈何河工關係國計民生最為𦂳要朕心深
　切厪念其作何善後之計著詢問九卿具奏莽鵠立自
　差委以来因病尚未任事何國宗另有辦理工程著免
　其議處朱軾不能弹壓屬員使之殫力盡心著交部察
　議其專管分轄統轄各員著交部嚴察議奏至漫溢一
　帶地方禾稼室廬必遭水患著該督遴選賢員星速查
　勘動用公帑加意賑恤勿使稍有失所其被水應免錢
　糧之處著確查奏報候㫖蠲免
　　二十五日奉
上諭前聞北河水勢漫溢總因吾弟怡賢親王仙逝經理
　無人防範鮮術以致如此已將該管各員交部議處並
　詢問九卿作何善後之䇿深慮近水居民遭值水患或
　至失所已飭令該督加意撫綏兹據唐執玉奏報順徳
　府屬之平鄉任縣鉅鹿沙河南和五縣廣平府屬之永
　年雞澤邯鄲肥鄉曲周磁州六州縣大名府屬之南樂
　魏縣大名清豐四縣趙州屬之寧晋隆平二縣河間府
　屬之吳橋東光二縣田禾廬舎俱被水淹又聞清河交
　河青縣冀州衡水元城東安永清武清等縣亦有被淹
　之處甚為軫念雖地方有司已遵㫖查勘賑恤惟恐或
　有怠忽稽遲未能深體朕心者著派出侍郎副都統京
　堂科道等分為四路攜帶帑銀速行前往㑹同地方官
　確查賑濟務將被水窮民登之袵席若有動用倉榖之
　處將本地倉榖即行動用一面奏聞其應免錢糧之處
　即曉諭停徴將應免分數確查奏報候㫖蠲免
　　又署福建水師提督許良彬奏請停䘏賞兵丁之例
　　以杜冐濫奉
上諭此項賞賚之典乃朕軫念遭風受困之弁兵特加恩
　澤該管之大臣等惟有確查明白不令所屬假揑虚報
　斯為盡職豈有因冐濫之弊易生遂行停止之理許良
　彬此奏不合著飭行
　　二十六日奉
上諭朕聞常賚回京路過西安府該省督撫二人及副都
　統四人率同文武等官奏請朕安乃於齊集之處副都
統陸實陳良棟等與廵撫争論班次大失體統朕思同
為滿洲大臣共事一方自應倍加和恊彼此敬禮以為
官弁兵民之表率况請安關係大禮而乃於大廷廣衆
之前互相争競俾逺近傳為笑談深可愧恥此番若係
廵撫倡論在先朕自將廵撫議處今聞争論之端起於
副都統等則其過不在廵撫矣大約武臣平日以文臣
缺於周旋或有應付不到之處懐怨於心是以假公濟
私加文臣以無禮而不顧大臣之體此風㫁不可長西
安副都統四人必有一人首先倡議者著交與總督查郎
阿務將何人倡議何人附和之處一一查明具奏無得
稍為狥隐其倡議之人交部嚴加議處附和之人交部
議處若查郎阿不能據實查明朕即將副都統四人俱
調来京另派大臣審訊嗣後西安一應㑹集之處廵撫
班次著在副都統之上永遠遵行該省廵撫副都統等
若因此番争論之故文臣或有脅制武臣之意武臣或
有怨忿文臣之心别尋事端暗生嫌隙經朕訪聞必究
　問根由將理屈之人從重治罪大凡文武不和皆起於
　私心蔽錮若公則未有不和者朕之訓誡至詳且悉同
　為國家之臣同辦國家之事不能遵朕訓㫖共矢和衷
　祗因一念之私遂至懐挟猜疑各立門戸置國家公事
　於不問有是理乎向後各省儻再有文武不和者朕定
　將文武官一并調取来京嚴加究訊從重懲治以為人
　臣因私廢公者之戒
　　二十七日奉
上諭前據總河嵇曾筠奏報南河水溢情形知山東地方
　有發水被淹之州縣已諭令該撫率同有司就近加意
　賑恤兹據河東總督田文鏡奏稱兗州濟南東昌青州
　曹州東平㤗安莒州各府州屬於六月二十一至二十
　六七等日風雨交作山水陡發河流驟長其傍山臨河
　處所及窪下之地田禾室廬被水淹浸查雍正三年東
　省被水仰䝉特頒諭㫖將田地被淹房屋倒塌之窮民
　悉加恩賜今年被水之民可否動用存倉榖石大口每
　月給榖三斗小口每月給榖一斗五升各給兩月口糧
　其房屋倒塌無力修理者於藩庫存公銀兩内每户酌
　給銀一兩五錢以為葺屋之費等語覽奏朕心深為軫
　念著照該督所請轉飭司道府等官仰體朕心按户速行
　散賑務令均沾恩澤其無力修理房屋者著賞給銀兩
　速令修葺俾得安堵棲身勿使一夫失所至於賞給口
　糧著於兩月之外増添一月其應免錢糧之處即曉諭
　停徴著該督撫将如何蠲免之處確查定議奏聞請㫖
　　二十八日奉
上諭㨿廵察順天永平宣化等處給事中海明奏稱宣化
　府之西寜蔚州懐安等處夏秋缺雨禾稼歉收西寜縣
　被災六分至九分不等民人艱窘欲徃口外就食總兵
　官李如栢則稱應聼其出口不必阻攔口北道王棠則
　稱已於近口州縣設法留養不令逺去現今督臣來文
　令動常平社倉之榖二千餘石以濟民食似不敷用等
　語西寜等處歉收情形該督並未詳悉奏聞今覽海明
　所奏知該地方官員辦理安揷之處俱未妥恊若照例
　交與該督等則保定道路迂逺轉致稽遲著派出副都
　統韓光基給事中羅鳯彩星速前往西寧等處悉心查
　勘將乏食窮民加意撫綏無令遷移失所其作何散賑
　平糶之處即㑹同口北道動用地方倉榖一面辦理一
　面奏聞若有應用銀兩之處即於張家口同知衙門存
　庫銀兩動支給發
　
　
　
　
　
　
　
　
世宗憲皇帝上諭内閣卷九十六
　欽定四庫全書
世宗憲皇帝上諭内閣卷九十七
　　雍正八年八月
上諭十八道
　　初三日奉
上諭前聞直隸地方有被水之州縣朕心軫念已星遣侍
　郎副都統等分路前往蠲賑兼施兹據署督唐執玉奏
　稱各屬被水情形消長不一有上諭所及之處而水勢
　實已消落可免成災者亦有上諭未及之處而田廬被
　災急湏拯䘏者伏乞勅諭查賑諸臣據實踏勘通融辦
　理則窮民均沾恩澤等語著即行文與牧可登阿魯佛
　保趙𢎞濟等照該督所請悉心查勘核實通融朕前諭
　未及之處有應行賑濟者即交與附近差往之大臣官
　員等速行料理務令得所以慰朕拯䘏災黎之至意
　　又奉
上諭昨據河東總督田文鏡奏報山東被水各州縣朕已
　降㫖諭令該督撫轉飭司道地方官動支銀榖加意賑
　恤兹聞莱州府屬之昌邑夀光濰縣青州府屬之益都
　沂水博興髙苑臨朐濟南府屬之鄒平等縣俱被水患
　民舍田禾不無傷損著該督撫遴委賢員星速查勘應
　否與從前所報州縣一體加恩之處著一面辦理一面
　奏聞倘再有續報被水之處亦著該督撫遵照前㫖速
　行料理無使稽遲
　　初七日奉
上諭廣東地方山海交錯民猺雜處盜賊易於潛踪所恃
　以防範者則有在在安設之塘汛星羅棋布絡繹聲援
　無事則相為守望一遇盜賊則恊力擒拏勿使遁逸其
　水汛與陸汛不相比附者則應各自管轄廵防若陸汛
　設於江邉雖無舟楫亦當與水汛為犄角之勢此設立
　防汛之本意也朕聞廣東防汛兵弁甚屬廢弛即如今
　年四月間有韶州府人陳宏徳等在佛山鎮糶菜子歸
　家舟過三水縣太監沙汛被盜十數人持械過船刦物
　殺人事主船戸竭力喊叫並無汛兵救䕶及賊衆去後
　亦不追拿其失事之處則緊貼汛地似此怠玩成風視
　同秦越則設立汛兵有何禆益彼河南浙江之防汛整
　齊嚴肅衆人皆知豈廣東之文武大臣獨不知之乎清
　夜自思能無汗愧著該提鎮嚴行稽查整飭儻再有似
　此推諉怠忽者即將該營弁員題叅兵丁從重治罪若
　該提鎮有心徇隐或失於覺察經朕訪聞定行嚴加議
　處
　　初八日奉
上諭據署直督唐執玉㑹同差往散賑之侍郎副都統等
　奏稱被水州縣輕重不同其村荘之多寡亦不一臣等
　欽遵諭㫖賑濟三箇月議得大口日給髙粱四合小口
　日給髙粱二合照本地時價折銀給發等語賑濟之例
　所給人口米粟多寡雖無一定但大口祗給髙粱四合
　小口二合而又折以時價其為數甚㣲恐不足以賑恤
　災民查現今賑濟州縣該督奏報冊内俱有留漕改榖
　及存貯捐榖多者二三萬石少者亦數千斛何以不將
　此項榖石動用著該部即行文唐執玉及差往賑濟之
　牧可登阿魯佛保趙𢎞濟等照被水村莊之戸口大口
　每日或給髙粱七合或給粟米七合小口每日或給髙
　粱四合或給粟米四合如未碾之榖加倍給發儻存倉
　糧榖或不敷用大口每日給銀一分小口每日給銀六
　釐令其自行糴買此項粱米銀兩以三個月通計給發
　務使災民均沾實惠各令得所該署督等即遵諭行
　　初九日戸部議奏京畿有荘屯之地應分為八路設
　　官辦理奉
上諭依議旗荘等處設立官員乃立法之始必得賢能之
　人實心辦理訓導有方始有益於人心風俗兹所差往
　之員著該管大臣於所屬内揀選保舉差往之後仍著
　保舉之大臣留心訪察倘差往之員或不能稱職或在
　地方生事而保舉之大臣據實叅奏者免其誤保之處
　分若不行叅奏經朕訪聞發覺者將保舉之大臣一併
　嚴加議處
　　初十日奉
上諭向来蠲免錢糧額徴漕米不在所蠲之内朕思京通
　各倉米粟年来悉心經理已有餘積又有直隸營田所
　産稻米可以採買貯倉是京通倉儲有日増之勢今年
　山東地方被水稍重而直隸江南河南三省亦間有被
　水之州縣夫地方既已歉收則漕米輸將未免竭蹶著
　將山東被水州縣之漕糧全行蠲免直隸江南河南被
　水州縣之漕糧按成災之分數蠲免其山東未被水州
　縣應完之漕糧不必運送京師即留於東省以充兵餉
　如此則各該地方皆有多餘之米糧於民生大有禆益
　著直隸河南山東江南督撫遵照諭㫖分别速行辦理
　務令妥恊俾閭閻均霑實惠以副朕格外加恩之至意
　　十三日奉
上諭據甘肅廵撫許容奏稱遵㫖於河源相近之區相度
　吉地建立廟宇奉祀河源之
　神旋據河州文武官員報稱六月十五日午時有慶雲捧
　　日之瑞又據臨洮道劉柏等詳報七月初五日至積石
　　關選擇廟基見河流澄湛徹底泝流查看共計一百餘
　　里俱各澄清凡歴三晝夜官民共覩等語朕從来不言
　　祥瑞年来各省奏報慶雲醴泉鳯凰芝草之屬悉皆屏
　　却惟務君臣士庶修徳行義以承
天眷屢頒諭㫖詳矣今年春降㫖於河州口外地方恭建廟
　　宇以答
　河神福國佑民之賜而彼地河流即昭上瑞顯著休徴益
　　見天人感應之理㨗如影響惟懇求不以其道或以己
　　事或出私心則不但不能感通且上干
　明神之怒若以公心為昭事之本必䝉
上天垂鑒而黙佑之觀河州立廟之地即有河流瑩澈之祥
　　此乃
上天以居髙聽卑之道顯示我君臣士庶者朕不勝感激欣
　　慰之至惟有益加勉勗夙夜敬謹以受
天恩
　　　十五日奉
　上諭吾弟怡賢親王之事朕躬至誠至敬翊贊劻襄裨益
　　於
宗
社國家民生吏治者功勲懋著自古罕有比倫而其忠愛朕
　　躬之心肫誠篤摯出於至性更有非言詞稱述所能宣
　　者朕即加恩沛澤於常格之外究不能展朕崇徳酬庸
　　寤寐追思之念也吾弟之子𢎞曉著襲封怡親王世世
　　相承永遠弗替凡朕加於吾弟之恩典後代子孫不可
　　任意稍減佐領屬下等項亦不可那移更改一二再者
　　朕於雍正三年春以怡賢親王總理事務恪恭抒藎夙
　　夜勤勞曾降諭㫖於王諸子之中再封一郡王以昭恩
　　奨比時王再四懇辭情詞諄切朕不得已勉從所請成
　　其謙譲之美今吾弟仙逝朕追想遺徽中心輾轉在賢
　　王有必應加之禮在朕𠂻有實難己之情雖與吾弟素
　願相違朕亦不遑顧惜𢎞晈著封為郡王世襲罔替所
　有襲封親王冊封郡王應行典禮該部察例具奏
　　十七日奉
上諭從前朕以武弁一年所得俸薪不敷所用令自提鎮
　以至千把總俱量給親丁名糧以資養贍今各省添設
　外委千把尚未議及念此外委人員所辦者千把總之
　事而所食者仍止本身一分馬糧一應公差紙筆衣馬
　之費實有不敷著將各省外委千把總每員給與歩糧
　一分即令伊之子弟家人頂食以資養亷倘有仍借辦
　公名色扣尅兵餉滋擾地方者著該管官即行揭報該
　轄大員即行指叅母得姑狥寛縱
　　又奉
上諭據湖廣總督邁柱奏稱沔陽州錢糧自康熙五十五
　年至雍正四年内除康熙五十九年通完無欠外共計
　十年積欠銀八萬九千二百餘兩里民一聞清查争先
　完納今已完銀二萬二千四十餘兩又查出官侵銀二
千六百八十兩役蝕銀二萬六百七十餘兩衿棍包攬
銀八千六百八十餘兩實在民欠尚有三萬五千一百
三十餘兩其官侵役蝕包攬内除原任知州盧振先等
藉報災使費名色派徴一案已特疏題叅其餘皆係自
行首報仰請暫緩究治一年追完如逾限不完照例治
罪其實在民欠三萬餘兩仰懇與以一年之限分作三
限徴收則民力寛紓等語朕之降㫖清查積欠者原以
地方貪官汚吏及不法衿棍借民欠之名恣意侵蝕蠧
國累民為害甚鉅不得不清釐懲治以儆將来今於沔
陽州逋賦之内果查出侵蝕包攬銀三萬餘兩而里民
一聞清查即争先完納可見民心本屬善良而從前之
間有拖欠者則官吏衿棍導之為非又或因該州近水
常有澇溢之事力量未免不敷並非有心頑抗輕視國
課也其現在未完之民欠三萬餘兩朕意欲開恩酌量
豁免俟該督撫造具清册到日再降諭㫖目今著停止
催徴並將此㫖出示曉諭百姓知之其侵蝕包攬之項
　　著照邁柱所請寛限一年令其完納如逾限不完照例
　　治罪
　　　十八日和碩荘親王允禄等奏賀河清奉
　上諭王大臣等以河州地方黄河澄清合詞奏賀朕從来
　　不言祥瑞諒王大臣等乆已深知朕心朕之祗事
上帝神明惟以公誠一念為昭格之本果䝉
上天垂鑒頻年顯示嘉祥觀公誠之感通神㨗如此則懐不
　　公不誠之心者豈能逃於
上天之譴責乎朕心不但不敢矜誇且因此倍加乾惕更願
　　天下臣工士庶各矢公誠之念以受
上天之恩著照王大臣等所請宣付史館俾世世子孫臣民
　　恪遵朕訓以綿福澤
　　　十九日奉
　上諭據馬爾㤗等奏稱邳州等處被水民人已派委多員
　　㑹同地方官查勘賑濟大口每月給口糧一斗小口每
　　月六升擬給兩個月其房屋倒塌之人給價安頓等語
　凡此被水窮民朕心深為軫念馬爾泰等所定口糧之
　數恐有不敷大口每月著給米一斗五升小口照大口
　減半深冬寒冷之時尤宜賑恤著於兩月之外加増一
　個月應於何時給發著馬爾泰等㑹同尹繼善悉心籌
　畫辦理奏聞務令小民得所
　　又奉
上諭今日地震八旗兵丁房屋墻垣必有坍塌者朕心深
　為軫念每旗著各賞銀三萬兩滿洲旗分人多䝉古漢
　軍旗分人少此所賞銀兩不可拘定旗分著該都統等
　按各佐領人數均匀分給務令共沾實惠圓明園八旗
　兵丁每旗著各賞銀一千兩以為修葺屋宇之用
　　二十日奉
上諭昨午地震兵民房舍墻垣必有頽塌者八旗兵丁已
　降諭㫖每旗賞銀三萬兩令該旗大臣按名分給其内
　外城居民每城著派出滿漢御史各一員分查民間房
　舍或有屋宇倒塌者或有墻垣頺缺者作速據實清查
　分别具奏朕將加恩賞給該御史等務悉心秉公辦理
　儻有吏役隐匿虛冐扣尅等弊經朕訪聞將吏役從重
　治罪該御史嚴加議處
　　二十一日奉
上諭據河道總督嵇曾筠等奏稱黄運兩河水勢消落其
　湍急諸處竭力修築於八月初八初十十三等日俱已
　合龍告竣所有上下中河間段殘缺堤工現在修補回
　空漕船毫無遲悞其髙堰大堤因今年奉㫖發帑幫築
　是以湖水雖大足資捍禦幸保無虞兩岸居民依然安
　堵父老僉稱今秋水勢甚大而旋即沙淤掛口從未有
　如此神速等語朕前聞湖河水勢漲溢附近地方罹於
　水患宵旰憂慮不釋於懐發帑遣官星馳賑恤兼命河
　臣等極力堵築務期早慶安瀾今水勢消落迅速計日
　施工即能底績此皆
神明黙鑒朕𠂻俯垂䕶佑故化險為平奏功若此之速也
　朕心深為感激著照上年之例敬謹致祭南河北河之
　神以申報享之典應行禮儀著該部查明具奏所有疎防
　　大小官員著免其查叅其修復各堤錢糧亦免分賠
　　　二十二日奉
　上諭八月十九日地震朕即差員分為五路於京師附近
　　地方察看情形今據各員奏稱京東京南及東南東北
　　四路地覺㣲動房屋並未坍塌人口俱各平安惟京之
　　西北沙河昌平及西山相近村荘房屋倒塌甚多人口
　　亦有損傷等語朕心深為軫念著派出鴻臚寺少卿顧
　　祖鎮内務府郎中鄂善戸部郎中阿蘭㤗帶内庫銀二
　　萬兩速行前往㑹同地方官逐戸挨查房屋坍塌者給
　　與修理之費人口傷損者加恩賑䘏毋致遺漏倘所帶
　　銀兩或有不敷著該員等即行奏請再給
　　　二十六日奉
　上諭數年以来遵化州
陵寝附近之地方雨暘時若年榖順成今年春月畿輔㣲覺
　　亢旱而遵化等處則雨澤調匀民人樂業六月日食之
　　期
陵寝地方則隂雨不見本月十九日京師地動朕繫念
山陵憂勞寤寐星遣侍衞等馳往看視今據差回人員及守
　　䕶
陵寝之王大臣等奏稱十九日地覺㣲動較他處更輕村舍
　　墻垣悉皆無恙居民竟有未經知覺者朕以手加額五
　　内歡欣益見我
皇考之聖徳神功際天蟠地受眷佑於
上帝貽福慶於蒼生若此之彰眀較著也朕感
上帝之慈恩念
皇考之功徳特將近事之顯而可見者曉諭諸王大臣九卿
　　等共知之
　　　三十日奉
　上諭京師於八月十九日地震朕恐懼修省感激
上天垂象示儆之恩倍切乾惕今年各直省收成頗好而其
　　中間有被水澇溢之處該省督撫大臣徃徃引過自責
　　朕即批示並宣諭左右大臣曰此非臣工之咎其過實
　　在朕躬葢今年春夏以来朕體中違和仰惟
宗
社攸關
列祖
皇考付託之重不敢不保䕶此身是以屏除思慮葆静頤養
　　而勤政敬事之心實不及平時又因吾弟怡賢親王仙
　　逝朕心悲痛有傷
天和遂致水澇情形見於數省朕深知其由不肯卸責於臣
　　工而為大臣者但當撫躬自問或有干渉招致之處則
　　黙加省察以凛
天戒不在引過之虛文此朕從前曉諭臣工者目今又有地
　　震之異實因朕躬違和不能勤敬如前仰䝉
上天垂慈顯示儆戒惟有夙夜祗懼切加省改以戴
天恩除兵民人等屋宇傾圯者一一查賞外用將朕心曉諭
　　内外臣民共知之
　
　
　
　
　
　
　
　
　
　
　
　
　
　
　
世宗憲皇帝上諭内閣卷九十七
　欽定四庫全書
世宗憲皇帝上諭内閣卷九十八
　　雍正八年九月
上諭十四道
　　初一日奉
上諭昨因京師地動凡兵民等屋宇傾圮者已降㫖詳查
　賞給銀兩以為修理之費而滿漢大小官員等亦俱有
　修垣葺屋之事朕心軫念著將各部院衙門官員八旗
　都統副都統統領叅領佐領驍騎校䕶軍校等及已上
　衙門之世襲官上三旗侍衞内務府官員歩軍統領衙
　門等官廵捕三營官弁每人俱賞給半年之俸
　　又奉
上諭八旗兵丁等房屋傾圯者昨已每旗賞銀三萬兩為
　修理之用聞該管之都統官員等按戸賞給不論坍塌
　墻垣屋宇之多寡及有無傷損人口之處一概均勻給
　散以致被傷輕重之家領賞並無差等其名則均而實
　則不均之甚總因該管之大臣官員等但圗己身易於
　辦理潦草塞責不肯以實心經理公事俾朕之恩澤不
　濫不偏登衆兵於袵席也除從前所賞銀兩各旗已經
　均給外今朕再賞每旗帑銀三萬兩著該旗大臣官員
　等悉心確查分别等次秉公賞給務令寒苦之家實霑
　恩惠倘有應賞而不賞及不應賞而賞或多寡任意不
　能公當者經朕訪聞必於該旗之大臣官員是問至於
　八旗之官弁朕已賞給半年之俸不在查賞之内
　　初二日奉
上諭自古為治之道在於和𠂻孟子曰天時不如地利地
　利不如人和蓋天下之事未有不和而能有成者果能
　和矣則天地神明尚且感格自覺呼吸可通而况於人
　乎然能和之道惟在於公公則必不至於不和不公則
　㫁不能和此又一定不易之理朕所日日訓誨天下臣
　民而望其洗心滌慮信受奉行以共享昇平之福也文
　武雖屬兩途然同在一省一方之中同辦國家之事則
不但有同舟之誼實如手足臂指之同在一身也人身
一體不適則百骸皆為之不寧此亦顯而易見者奈何
為私欲蔽錮而任肢體之互相戕賊以貽腹心之患乎
數年以来朕留心體察内外同事臣工頗能遵朕諭㫖
勉矢和衷之義即文武各官同在一方而各殫其職無
争競嫉忌之念者亦多有之此皆人心風俗之善亦該
省文武大臣實心表率化導之功也惟有廣東一省惡
習相沿頺風難挽文與武既分為兩黨而文與文武與
武又各分為一黨如楊文乾石禮哈常賚阿克敦官達
之互相排陷仇怨相尋則皆方願瑛一人從中播弄之
所致方願瑛之姦險遺害於粤省吏治人心者其罪不
容於誅也至於文武彼此告訐之言不可殫述文官則
言武職諸員或向知府包攬漏稅或向州縣囑託人情
視為成規恬不為怪稍不如意即出謗言以勤謹辦事
者為過於躁急以不徇私情者為擅作威福自恃粗豪
傲慢無禮又如兵米一項地方有司給與本色而營弁
以不能折價為憾往往蓄怨於心此文員陳訴之大概
也武官則言文職諸員貪鄙居心黨援不觧恃有承審
之柄藐視武途以為操縱之權可以由己且通省事務
有主持掌握之人大小有司夤縁交結往往借勢欺人
人多畏懼武弁若拂其意即起釁端以為報復之計常
有武職查拿違禁之事如賭博私宰等𩔖而文員則置
若罔聞或徇情釋放又如礦山聚衆至數千人係府縣
官員之家人勾引姦徒開採希圗重利武弁遣兵驅逐
以致結怨益深今雖不用家人而姦商地棍仍領道府
資本廣集匪𩔖現在私開不畏國法此武弁陳訴之大
概也年来似此等語逹於朕聽者不止數處亦不止數
人雖出於怨懟之口不足盡信然亦未必皆全無影響
之談爾文武各員自思之膺國家簡命之榮受管轄兵
民之寄乃以營私網利之故相傾相軋效市井無頼小
人之所為而置人心風俗官方戎政於不問爾等不知
自愧朕實為爾等愧之也况督撫藩臬而有袒䕶文官
之心則武弁必有被其屈者矣提督總兵而有袒䕶武
弁之心則文員必有受其枉者矣文員而有袒䕶百姓
之心則必有無辜受累之兵丁矣武弁而有袒䕶兵丁
之心則必有無辜受累之百姓矣不和之故由於不公
不公之害致使官弁兵民並受其困為臣工者尚可狃
於故習而不猛省速改乎郝玉麟到任未乆於粤東情
形尚未深知傅㤗才具平常不過謹守繩墨無整理化
導之能王紹緒則以身為武職惟恐取怨於文員而又
不能開誠布公訓導所屬之武弁往往作不平之語指
令屬員與文職相争殊失大臣之體王紹緒傅㤗均不
宜廣東之任是以有調補之㫖廵撫統率全省文員提
鎮統率通省武弁至於總督則兼文武而統轄之者果
能秉公持正無黨無偏以已身為庶官之坊表而又時
時宣揚朕諭俾其儆戒提撕若遇屬員有争競告訐之
事則以理判其曲直不存文武偏向之見過小者切加
戒飭過大者即入弹章俾强弱不得相凌是非無或倒
　　置如此而屬員有不革面革心嚮風率教者無是理也
　　朕今再頒諭㫖通行曉諭著該督撫等遵照刋刻通省
　　文武大小官弁各給一道俾令朝夕觀覧改前愆而敦
　　善行倘再有蹈襲故轍罔知悛悔者則是㝠頑不靈自
　　違越於徳教之外矣國法具在本人自無所逃而文武
　　大臣表率無方訓導不力有忝封疆之任負朕倚任之
　　恩亦定行嚴加處分不稍寛貸觀風整俗使亦當留心
　　稽察可也
　　　初六日
　上諭近因朕躬初愈諸大臣等奏請節勞朕因憶吾弟怡
　　賢親王在日八年以来誠心協贊代朕辦理之處不可
　　悉數從前與吾弟閒談中每常奏云聖躬闗係
宗
社至為重大凡臣工可以辦理者皆當竭誠宣力以代聖躬
　　之勞臣心實願將已之年齡進獻以増益聖夀朕此時
　　聞之深為不悦以此言為非今日回思吾弟八年之中
　輔弼劻勷夙夜匪懈未必不因勞心殚力之故傷損精
　神以致享年不永且即以人事論之吾弟費八年之心
　血朕得省八年之心血此即黙黙中以弟之夀算増益
　於朕躬矣其理易明其事甚顯此皆廷臣所不知者偶
　因感觸將此宣諭知之
　　十一日奉
上諭從前直省應行起運錢糧該省撫藩以解部為艱每
　至撥餉之時百計營求借備公恊餉之名存留本省而
　戸曹堂司亦就中漁利徇情將雜項税課盡留司庫即
　正項解部者亦屬寥寥以致外省撫藩得借存庫名色
　通同那用而州縣效尤亦不肯隨徴隨解官侵吏蝕虧
　空纍纍自怡賢親王總理戸部以来與二三大臣同心
　釐整直省一切正雜錢糧除實在存留並各封貯數十
　萬兩以備公用外其餘悉於春秋二季按數撥解從此
　各省不敢有虛收虛報之弊地方大吏亦咸知怡賢親
　王秉公持正之心不可以營求倖免是以虧缺漸清帑
　藏充裕今怡賢親王仙逝戸部大臣仍遵守遺規未嘗
　稍易但恐不肖司官及姦猾胥吏乗間覬覦希圗撞騙
　而無知外吏或冀倖可以復行舊習稍留掩藏虧空餘
　地仍令書吏家人到京鑽營亦未可定倘有此等或經
　戸部大臣察出叅奏或朕親有訪聞定將該撫藩革職
　究擬司官書吏即行正法决不姑貸大學士等傳諭中
　外知之
　　十七日兵部議覆廣東廵撫傅㤗奏請將民間刀鎗
　　馬鎈等械刋刻姓名取具鄰保互結存案應如所請
　　奉
上諭此本内所議似屬紛更民間未免擾累且恐姦猾之
　徒私藏器械而良善之民畏懼盤查不敢存留轉無禦
　盜之具著郝玉麟鄂爾逹王士俊各抒己見悉心酌議
　具奏
　　十八日奉
上諭朕臨御萬方宵旰勤求惟以愛養斯民為念數年以
　来除租減税疊沛恩膏不但旱潦歉収之處蠲賑兼施
　即該省年榖順成不湏減賦而朕欲使民力寛裕每加
　格外之恩蓋國家經費既敷則藏富於民俾各家給而
　人足乃朕之至願也查各省錢糧朕特降諭㫖蠲免者
　已多今次第舉行應及於江西湖北湖南三省著將辛
　亥年三省額徴錢糧各蠲免四十萬兩又念直隸乃畿
　輔首善之地應沛殊恩山東今歳被水之州縣稍多朕
　心甚為軫念除二省澇溢地方已加意賑恤並將本年
　額賦照例蠲免外著將辛亥年直隸山東通省錢糧各
　蠲免四十萬兩以上五省共免正賦二百萬兩各該督
　撫應仰體朕心嚴飭有司敬謹奉行務令閭閻均霑實
　惠儻奉行稍有不善或被官吏侵漁或有衿棍包攬等
　弊一經發覺必重治其罪並將大小官員嚴加議處
　　十九日戸部奏
太平峪民地已加倍償給旗人地畆應行旗查案奉
上諭旗人地畆若賞給銀兩則旗人固得實惠而佃種之
　人未免無地可耕不必賞給銀兩爾等再查入官地畆
　賞給使原佃種之人仍得耕種
　　又奉
上諭覽總督髙其倬等所奏辦理太平峪吉地事宜甚屬
　妥恊從前吾弟怡賢親王為吉地一事殚數十年之心
　力相度經營務期美善又得髙其倬同心襄助再三審
　酌而後定此規模大凡讀書居官之人通曉堪輿者甚
　少即或知之又往往以此為諱不肯身任其事蓋其心
　以堪輿為技藝之事習之不足以成名或轉為人之所
　輕笑耳况髙其倬乃封疆之賢大臣其為國家樹績建
　勲為已身揚名垂譽者不可悉數已顯然在人耳目尤
　不必以此為宣力見長之地乃髙其倬之心以為國家
　之事莫大於此以一身恊贊怡賢親王肩此重任悉心
　籌度務期萬全無一毫瞻顧推諉之意此實出於一片
　忠愛至誠之悃不僅才識超羣已也朕之嘉奨髙其倬
　者實在於此特諭内外臣工知之髙其倬著賞給一等
　　阿逹哈哈番管志寧地理明通辦事恪謹著從優議叙
　　明圗任擇善贊襄勤勞海旺保徳督工敬慎一併議叙
　　　二十一日奉
　上諭今年南北兩河水勢浩大幸頼
　神明垂佑得慶安瀾而兩河總督等督率河員搶䕶修築
　　亦殫心力矣今據奏報秋汛已過各工平稳朕心甚慰
　　田文鏡嵇曽筠尹繼善著交部議叙除南河疎防各員
　　昨已降㫖免其處分賠帑無庸議叙外其餘南北兩河
　　官員在工防䕶有功者著該總河一一查明送部分别
　　議叙
　　　又奉
　上諭今年八月十九日地動朕心恐懼修省以凛
天戒並將夏秋以来朕躬調攝不能勤敬如前以致上干
天和引過自責曉諭天下今經一月矣地氣尚未全寧或日
　　或夜尚㣲動一二次昨又兩次值隂雨朕軫念露處之
　　民痌瘝乃身未嘗不願與之共此苦也惟是天地之災
　　祥皆由於人心之感召朱子曰吾之心正而天地之心
　　亦正吾之氣順而萬物之氣亦順然則天地之心安有
　　不正者其或有不正乃從人心之所感天地豈有降災
　　於人之理也尚書曰作善降之百祥作不善降之百殃
　　善惡之報如影隨形是人人有感格天地錫福降殃之
　　理遇災而懼上下貴賤當同此心此顯而易見之理不
　　可全諉諸人君一身而各置已身於局外也八月十九
　　日地動之先朕無意登舟臨時全無受驚即既動之後
　　城内宮中及圓明園宫眷子孫長㓜内外侍從數百人
　　悉皆安吉豈非
上天於垂象示儆之中仍賜䕶佑非降責朕一人之明徴耶
　　今者地動之象乆而未定雖當日曾經
皇考訓諭曰大動之後必有㣲動康熈十八年亦動至一月
　　有餘又曽見書籍記載明成化時地動至二十三日是
　　地動經月之乆亦向来之所有者然䖍修人事以轉移
天心必須君臣上下各殫其誠悃朕身居帳幕之中寤寐悚
　　惕寝食靡寧者已一月有餘矣凡大臣官員士庶兵丁
　　等存心之敬肆與否朕則不能悉知但恐不知返躬自
　　責而或生怨天尤人之念者未必無人且聞貿易工匠
　　之流將日用必需興作必用之物勒索髙價乗人於危
　　以圗厚利甚至有兇惡之徒窺伺頺垣而入室盜取財
　　物者人心無良若此而欲不遭
上天之罪譴其可得乎此雖市井無頼小人之所為不可槩
　　論而居官讀書之人亦未必事事可以問心而無愧用
　　是特頒此㫖願爾大臣官員士庶兵丁等人人誠心感
　　激
上天示儆之深恩返衷自問思過省愆不但惡事邪念急宜
　　掃除即怨尤抑欝之心亦當屏絶若房舍傾圯無可棲
　　身則思人口平安乃
上天之恩也若人口稍有損傷則思已身無恙乃
上天之恩也即如日来隂雨固不便於露處之人未嘗不大
　　有益於農田之户此亦
上天之恩也果能如此存心則
天髙聽卑必垂照察不但地土寧静共獲安居且可永免
上帝之譴責斷無再罹險厄之虞也朕非以地動之異卸責
　　於臣工黎庶也朕之生平先責已而後貴人先自勉而
　　後共勉願天下臣民共知朕心
　　　二十四日奉
　上諭向来各處鹽政弊端甚多累民蝕課難以清釐多因
　　鹽場大使不得其人之所致是以定議於候補候選知
　　縣等員之内揀選命徃令司大使之事此時該部因人
　　員不敷㨂選遂將監生捐納職銜之人亦入於㨂選之
　　内今行之二年衆人漸啓鑽營之念聞有央求同鄉京
　　官出結而私相餽送者此風斷不可長嗣後鹽場大使
　　之缺到部止准於候補候選人員内揀選引見不必用
　　捐納職銜之人倘或候補候選人員不敷著將在部學
　　習之人及留京之㧞貢生令該部堂官及國子監祭酒
　　等擇其為人謹慎有身家可以辦事者保送吏部以備
　揀選
　　二十六日奉
上諭直隸水利營田吾弟怡賢親王殚數年之心力區畫
　經營為小民興萬世之利甫定規模而賢王仙逝遂至
　防䕶多疎隄岸漫溢朕心憂慮深恐將来日漸廢弛前
　功隳棄特命九卿等籌畫善後之䇿今覽九卿所議多
　屬浮辭至云凡怡賢親王所欲行而未竟者皆分别緩
　急次第興工此語更屬支離朕覽之甚為不悦夫已行
　而未竟者則王之事也若云欲行而未竟者此乃㳺移
　影響之談巧卸其責於王矣王既未曽見諸施行則以
　後辦理之事皆諸臣之事若辦理妥恊而歸功於王王
　之仙靈必不肯受朕亦不肯令王居此功也若辦理不
　妥而以欲行二字歸過於王朕忍聞此語乎諸臣之心
　亦忍為之乎當怡賢親王經理之時朱軾多病就衰艱
　於跋渉此衆人所共知者至於莽鵠立性情偏僻固執
　不通何國宗器量卑庸兼多私意祗因今歳工程𦂳要
　一時無人可委姑且用之非謂此二人可以長膺此任
　也且朱軾莽鵠立何國宗等居住京師安能遥辦河工
　之事似應特設管理之大臣以専職任將其中事務可
　以分派於地方官者則分派辦理以減其繁劇而収羣
　䇿之效如此或為有益九卿所議俱未及此著另行詳
　議具奏
　　又雲貴廣西總督鄂爾㤗奏孟連土司每年願納厰
　　課□子願貢土產奉
上諭孟連地方及□子野夷地處極邉自古未通中國總
　督鄂爾㤗化導有方俾各輸成效順貢納厰課任土作
　賦䖍心向化甚屬可嘉但孟連土司厰課每年六百兩
　為數太多著減半以昭柔懐至意其雍正八年已解司
　銀六百兩著將一半即准作辛亥年正課□子每年貢
　納土産之時著給鹽三百斤以為犒賞
　
世宗憲皇帝上諭内閣卷九十八
　欽定四庫全書
世宗憲皇帝上諭内閣卷九十九
　　雍正八年十月
上諭十二道
　　初六日奉
上諭據寧遠大將軍岳鍾琪奏稱土魯番回目額敏和卓
　屯田種地恭順効力甚屬可嘉朕聞之深為喜悦額敏
　和卓著賞緞二十疋其種地効力之回民等賞銀二千
　兩著提督紀成斌差遣弁員前往土魯番㑹同額敏和
　卓秉公賞給以示朕加恩外番之至意
　　初九日奉
上諭前漢軍人等懇請出兵効力朕諭該都綂等近日漢
　軍騎射生疎平時不肯演習而務出征效力之虛名於
　事無益可於每旗操演兵丁一千名以備國家之用昨
　據漢軍都統等查奏鑲黄正黄正白三旗除常行當差
　之兵丁外現在輪流操演者可得一千人至正紅鑲白
鑲紅正藍鑲藍五旗除常行當差之兵丁外現在輪流操
演者不敷一千人之數朕思我朝定鼎之時漢軍從龍
入闗技勇皆為可用及今海内承平日乆伊等躭於安
逸且意在文職而不在武弁是以韜畧騎射遠不如前
目今官至提鎮副叅者寥寥無幾而在内簡用都統副
都統時亦覺難得其人朕為此時厪於懐常思漢軍生
齒日繁當籌所以教飬之道而額設之兵丁為數又少
似應酌量増添於國家之營伍旗人之生計均有禆益
如外省之駐防漢軍人等子弟日漸繁衍而本身之錢
糧各有定數難以贍養應將餘丁令其回京披甲亦可
望其成人又如外任官員之子弟徃徃以隨任為名遊
蕩荒廢前曽有㫖嚴禁悉令回京令其披甲當差習學
弓馬以圗上進又如候缺之㣲員一時難以銓選者若
情願披甲當差仍許輪班補用則在彼既可得受錢糧以
為餬口之資又可預先習學弓馬以備居官之用又如
内務府人丁亦衆於充役當差之外其閒散人丁撥入
　八旗披甲亦可再五旗諸王之漢軍佐領仍屬本王外
　其貝勒貝子公等之漢軍佐領實無所用應撤歸旗下
　公中佐領當差且可免掣肘之弊其如何増添漢軍兵
　額及如何補充方為妥恊永遠可行之處著尹㤗查弼
　納石文焻石禮哈莽鵠立得禄等宻議具奏
　　又奉
上諭各省人命抵罪之案其應輕應重朕確有所見者即
　降㫖定奪若其情罪在疑似之間而擬罪在可輕可重
　之際朕心不能即定者方交與九卿定議以期平允乃
　徃徃見九卿定議之案槩以減等發落覆奏如此則朕
　何不即令減等而必多此曲折乎凡朕交與九卿定議
　之案其中有應行減等者或有可以枷責完結者亦有
　不可寛貸仍應按律扺罪者向後務期權衡允當寛嚴
　適中以副朕明罰敕法之至意
　　十二日奉
上諭朕自御極以来每值
圜丘大祀必親詣行禮至誠至敬以展對越
上帝之悃忱今年冬至之日恭遇
皇考聖祖仁皇帝忌辰禮部太常寺引康熈三十九年及四
　　十五年正月初七日祭
祈榖壇恭遇
世祖章皇帝忌辰遣官恭代之例奏稱今年
郊祀之期應照此例遣官恭代朕為此五中展轉今年不親
　　行
郊祀之禮於心甚為不安其如何得展朕心而又符合典則
　　著大學士九卿敬謹妥議具奏
　　　十四日奉
　上諭辦理軍需必得熟練之員方為有益陜甘二省州縣
　　官員備辦軍需有經手數年者有經手一二年者似此
　　熟練人員若因細過㣲瑕即行叅革則接任之員初辦
　　軍務未免生疎或至遲誤亦未可定嗣後陜甘地方辦
　　理軍需之州縣官員若無大過其所犯情有可原者著
　該督撫揆情度理量加寛宥若錢糧有些㣲不清之處
　而事屬因公者統俟大軍凱旋之後查核明白以定功
　過
　　又雲貴廣西總督鄂爾㤗奏報烏䝉逆蠻背叛情由
　　奉
上諭烏䝉逆蠻背叛已頒諭㫖遣發官兵分路進勦總兵
　劉起元既苛刻於平時又不能防禦於臨事麤疎暴戾
　自速其辜惟是遊擊汪仁知縣賽枝大等倉猝遇害累
　及妻孥深可憫惻著總督鄂爾㤗查明具奏加恩賞恤
　至於烏蒙蠻衆其性反覆靡常朕常慮其不能帖然寧
　謐今年春夏以来朕躬違和精神不能貫注及此鄂爾
　㤗於夏秋之間身亦抱恙而烏䝉遠隔千餘里豈計慮
　之所能周不但朕所深知亦中外所共諒也况鎮臣劉
　起元撫馭失宜防範鮮術事由激變責有攸歸該督引
　咎自劾並請觧任督師之奏大非朕心其節制滇黔川
　省各路兵丁之處仍遵前㫖行
　　十六日奉
上諭年来出征之兵丁在外支給口糧而仍給與坐糧以
　養贍其家口蓋因兵丁荷戈持㦸効力戎行不忍令其
　稍有内顧之慮也至於各省土兵有派撥征勦者則於
　起程時賞給銀兩而無養贍家口之例朕思本身遠出
　在外則於營生之計不能兼顧其父母妻子或至俯仰
　無資深可軫念嗣後土兵之出征者除恩加賞賚外其
　父母妻子在家照守兵坐糧之例每月給銀九錢并米
　三斗米則折銀賞給著督撫提鎮差委官弁前徃該地
　方㑹同土官秉公散給務令均霑實惠儻有侵蝕扣尅
　等弊一經發覺定行從重治罪决不寛貸目今雲貴川
　廣等省効力之土兵即照此例行並將此㫖通行曉諭
　各省土兵知之
　　十七日奉
上諭向因大興宛平二縣近在輦轂之下常有速辦之公
　事不得不那移庫銀以濟用而上司察知每以虧空題
　叅至於罷黜治罪實為可憫用沛特恩於大宛二縣各
　發庫銀一萬兩存貯該縣倘遇有速辦之公事准其詳
　明府尹動支應用此朕體恤有司之至意也近思辦理
　軍需之州縣其急切應付之處不容刻緩而該州縣並
　無存貯備用之項若擅動公帑又干嚴譴有司實處兩
　難不可不為籌及朕意欲於辦理軍需及事務繁劇之
　州縣亦仿大宛之例酌留帑銀以備急切公事之用其
　如何舉行俾辦公有頼而弊竇不生著大學士㑹同大
　將軍岳鍾琪總督髙其倬悉心定議具奏
　　又奉
上諭陕西四川地方民風醇樸歴年逋賦甚少查每年徴
　收錢糧之期四月完半十月全完此定例也朕思四月
　十月既届納課之期小民必須預先經營是麥榖未收
　之時即為輸將之計或因稱貸而受剝於富豪或因預
　糶而大虧其價值且如甘肅地方有徴收本色者若在
　糧榖未獲之前更為竭蹷歴来川陕錢糧既無拖欠之
　陋習著將四月完半者寛至六月十月全完者寛至十
　一月俟夏麥秋禾築場納稼之後從容完課俾民力紓
　徐以副朕愛養黎元之至意
　　十九日奉
上諭向因四川地畝隐匿甚多以致姦猾之徒欺其疆界
　不清契劵無據侵凌攘奪告訐不休種種弊端不可枚
　舉此天下臣民所共知者是以數年来内外諸臣奏請
　清丈者不下數十人葢以田畝隐匿不但無益於國課
　亦且有害於民風朕再四思維始遣科臣髙維新等前
　徃川省㑹同道府州縣官料理清丈之事又復切加訓
　諭期於公當均平無偏無刻並降㫖遍諭川民若有屈
　抑下情准其於督撫欽差前委婉陳訴及丈量之事將
　竣又頒諭㫖若有額量稍重之州縣即比照就近適中
　之科則令其核減以紓民力葢地多糧少者則當按則
　増加而地少糧多者則當查明減免此朕之本意屢經
　曉諭該省廵撫及辦事諸臣俾各悉心奉行者也近聞
　該省州縣中有地少糧多之處乃歴来地方官勉强加
　増者此番清丈並未核減即如成都華陽郫縣温江等
　處便是如此則其他州縣或尚有與此相類者亦未可
　定著廵撫憲徳轉飭布政使髙維新等再加確查細心
　斟酌若有糧賦稍重之處即據實奏請核減母得固執
　己見回䕶從前有負朕均賦恤民之至意
　　二十二日奉
上諭山東今年偶被水患特命大臣㑹同廵撫查賑有房
　屋傾頽者賜以修葺之資并大發倉糧計口授食又准
　總督田文鏡之請將青莱登三府州縣存貯倉榖及通
　省捐監榖石照時價平糶其奉天米販商船亦准到東
　貿易是東省小民今歳三冬糧食有資可以無慮但恐
　明年青黄不接之時米價或致昻貴不可不預為籌畫
　朕思奉天連年豐稔各州縣倉儲及荘屯收貯皆極充
　裕且與東省一海之隔順風揚帆一日可逹應趂此時
　北風之便將奉天近海州縣存貯米糧運送二十萬石
　至山東海口交與地方官俟明年二三月間照市價平
　糶於小民甚有禆益著都統祖秉衡刑部左侍郎王朝
　恩前徃奉天㑹同將軍府尹辦理其米石或雇民船或
　用戰船及作何運送之處大學士等詳議具奏
　　二十三日奉
上諭烏䝉逆蠻不法雲貴四川現在用兵征勦聞川省之
　永寧建昌地方山路﨑嶇所用軍糧皆湏民夫背負方
　能運送非若坦途之可以車馬䭾載也舊例每糧一石
　運送百里給與脚價一錢而民夫一名止能背負米糧
　三斗百里之程須行兩日以此計算是百姓一日之所
　得無幾未必足以供其日用之資所當酌量變通以紓
　民力著該撫即行確查凡川省有山路險峻之處運送
　軍糧須用人力與永寧建昌相類者將脚價速議加増
　一面奏聞一面即行給發其他雲貴等省若有似此脚
　價不敷之處亦著該督撫確查増添仍一面奏聞此朕
　格外之恩該地方有司務當實力奉行禁止侵冐等弊
　使力役之民實沾恩澤
　
　
　
　
　
　
　
　
　
　
　
　
　
　
世宗憲皇帝上諭内閣卷九十九
　欽定四庫全書
世宗憲皇帝上諭内閣卷一百
　　雍正八年十一月
上諭十四道
　　初三日奉
上諭闕里
文廟告成特命皇五子同淳郡王前徃告祭於十一月十
　九日從京師起程十二月十一日行致祭禮歸途取道
　泰安州曕拜
嶽廟於獻歳前回京此次皇子等徃来經過地方凡一切
　應用車馬口糧食物芻牧等項俱係遣官動用錢糧一
　一備辦絲毫不取給於地方若地方官吏有借名科派
　累及民間者定行從重治罪若隨從人員有借端需索
　騷擾地方者亦從重治罪其經過住宿之處准居民人
　等前赴營盤攜物售賣悉照市價給與沿途文武官弁
　其衙門在二十里以内者准其迎送若在二十里以外
　者不得擅離職守河東總督相隔路逺不必前来請安
　鄰省督撫提鎮等亦不必来至於皇子等經過之地方
　凡大小官員等不許餽送禮物即食物亦嚴行禁止儻
　有不遵朕㫖者著隨從之大臣即行叅奏嚴加議處可
　將此㫖預先出示曉諭各該省官民人等知悉
　　又奉
上諭據福建水師提督許良彬奏稱查水師提督衙門向
　例於澎湖林投八罩二處自置網船撥給漁戸每年實
　收菓金一千二百三十兩請將此項充入國帑以佐軍
　需等語此項銀兩係水師提督衙門相沿之規禮歴年已
　乆今許良彬奏請歸公朕思提督衙門雖每年有八十
　分隨糧然僅足敷該提督贍養家口之需而通省水師
　皆其管轄豈無給賞公用之處此項銀兩不必歸公著
　即存貯水師提督衙門以為賞兵公事之用
　　初四日奉
上諭惟
至聖先師孔子道冠百王功髙萬世朕景仰企慕寤寐弗
　諼備舉崇奉之儀用申報享之願查世襲官爵歴代俱
　有成規而
聖廟執事之員向来未加爵秩所當廣置官僚以光祀典
　今欲特設
聖廟執事官三品者二員四品者四員五品者六員七品
　者八員八品九品者各十員各按品級給與章服毎逄
聖廟祭祀之時䖍肅冠裳駿奔趨事凡此人員著衍聖公
　於孔氏子孫内選擇人品端方威儀嫻雅者報部充補
　彚奏以聞每年各給俸禄銀二十兩其孔氏子孫内有
　情願充補之人或曾經出仕而退休在籍者或身有職
　銜而未曽出仕者以及貢監生童等皆可入選若届鄉
　試之期有情願入塲者准以監生入場應試朕意如此
　著大學士等㑹同該部定議具奏
　　初十日奉
上諭向来各處落地税銀大半為地方官吏侵漁入已是
　以定例報出税銀四百兩者准加一級後因查報漸多
　吏部請㫖定議報出税銀八百兩者准加一級多者以
　此計算年来地方官員皆知守法奉公凡有税課皆隨
　收隨報不敢侵隐其報出之數每倍於舊額祗恐將来
　不無冀倖功名之人希圗優叙以致恣意苛索擾累小
　民且落地税銀非正項錢糧有一定之數可比侵蝕隐
　匿者固當加以處分而争多鬬勝者不但不當議叙亦
　當與以處分其作何定議並如何議叙加級處分之處
　著吏部戸部悉心妥議具奏
　　十一日奉
上諭凡漢軍人員之祖父皆本朝開國時從龍入闗之人
　是以受國家之恩最為優渥而其中懋著功勲者不但
　加恩於本身且望其世世子孫居髙位食厚禄綿慶澤
　於無窮也無如其中有一種不肖之人忘國家髙厚之
　恩背祖宗忠義之訓自暴自棄干犯王章伊等不自念
　其先人而朕於執法定罪之時未嘗不念忠勲之後竟
　　罹罪譴為之含涙悽然躊躇再四不忍頒發諭㫖也范
　　時繹乃一叅領耳朕念其為名臣之後加恩用為總兵
　　官伊辦理
陵寝事務尚能謹慎小心朕冀其紹述家聲特授以江南總
　　督之重任且官階加至都綂尚書伊在江南雖能勉持
　　操守而玩愒廢弛無一察吏安民之善政視地方之事
　　如膜外而鹽梟巨盜待朕訪確姓名密諭批示始行緝
　　捕且辦事不知慎密竟有聞風逺颺者又如江浙地方
　　潛藏匪類蠱惑人心伊不能禁約稽查以端風俗轉與
　　私相徃来及至姦徒敗露之後浙江文到提拿重犯而
　　伊瞻顧舊交轉欲為之袒䕶此尚得謂之有人心者乎
　　而朕猶諒其出於愚昧無知非交結逆黨之大惡密令
　　總督李衞於審訊定案之時留意保全之及伊到京朕
　　猶不忍令其罷斥廢棄特令料理太平峪工程以為効
　　力自新之路適因北河總督不得其人於是令伊前徃
　　諄諄訓誨即田文鏡見伊到豫亦深喜得相助為理之
　　人豈料伊下愚不移以河渠乃民命所闗正當伏汛危
　　險之時竟忍視為漠不相闗之務曠職負恩至於此極
　　此范時繹之大槩也尚崇廙之祖尚可喜於
太宗文皇帝時抒誠歸順及吳逆變亂尚之信雖干叛逆之
　　條而尚可喜則始終不失臣節至其父尚之隆侍從内
　　廷數十年小心勤謹深受
聖祖仁皇帝之恩尚崇廙原係散秩大臣朕望其成立特加
　　任用令其管理
陵寝事務伊頗能黽勉供職無欺無隐朕因奉天積習尚未
　　全改特將伊授為盛京五部尚書令其整理訓導乃伊
　　陛辭起身之時朕見其舉止言動頓改常度於是切加
　　訓誨而伊不能領受一到新任行事乖張將從前差徃
　　辦理之官逹叅奏朕將官逹召回詰問官逹陳奏尚崇
　　廙在任種種狂肆之状朕以其出於仇怨之口未之深
　　信後據平郡王叅奏前来朕令大臣等將伊與同事官
　　員一一傳齊質問則伊狂妄不敬背公行私之處悉皆
　　確實伊亦俯首無辭此尚崇廙之大槩也李永陞原任
　　河南南陽總兵官居官聲名甚屬不好隆科多曾在朕
　　前叅奏朕細加訪查實多劣蹟於是將伊罷黜發徃口
　　外臺站効力贖罪及朕恭閲
聖祖仁皇帝實録見四川原任總督李國英平㓂捕賊懋著
　　勞績詢其子孫則李永陞其嫡派也遂降特㫖將伊調
　　回授以叅領之職朕含淚面加訓諭伊亦感激涕零後
　　又加恩遷擢至於都綂辦理該旗事務尚覺妥貼似屬
　　盡心職守者朕以為感奮自新大改故轍矣是以授為
　　工部尚書豈料伊一到工部之任遂作弊營私婪贓纍
　　纍甚至延奸胥為幕客以開招摇納賄之門審訊之下
　　供証鑿鑿無可置辯此李永陞之大槩也此三人者均
　　係漢軍世家之裔彼之祖父効忠宣力如此國家之酬
　　庸賞功如此而彼之負恩辜徳如此朕實不解此軰具
　　何肺腑也凡在廷臣工莫不為之歎息痛恨想伊祖父有
　　知亦應含恨於九原惟是朕再四躊躇若欲按律置之
　　於法則追念伊等前人勲勞拳拳弗釋若欲寛宥其罪
　　又恐開將来功臣子孫肆行不法之漸展轉遲疑實不
　　能决但思伊等所犯尚不似隆科多年羮堯蔡珽不可
　　赦宥今且施法外之仁將范時繹尚崇廙李永陞釋放
　　令伊等洗滌肺腸遷善改惡倘能戴朕寛宥浩蕩之恩
　　痛自愧悔將来或另有使令之處若怙惡不悛再有過
　　犯定行正法莫希再邀寛典也著將伊等所有應行審
　　結之案仍令該部審明定擬具奏
　　　又奉
　上諭范時捷係開國名臣范文程之孫乃不念國家培植
　　之恩并不思伊祖宗積累之厚其在陕西為官時甘心
　　出年羮堯之胯下謟媚逢迎以至辱身賤行為人所鄙
　　笑朕令其来京辦理旗下事務而伊志氣昏庸委靡不
　　振竟似眷戀年羮堯之舊黨無心為國家出力者是以
　　降為藍翎侍衞以示懲戒繼因
陵寝地方辦事需人將伊命徃今范時繹獲罪罷黜范氏子
　孫竟無現居大員之人范時㨗尚非棄材可比著管理
　古北口提督事務以觀其如何改過自新一洗從前之
　愧耻直隸總兵官俱聼范時㨗節制後不為例
　　十四日奉
上諭據雲貴廣西總督鄂爾㤗奏報官兵恢復烏䝉情形
　朕心甚慰烏䝉事起倉卒賊衆獸屯鳥聚多者萬餘人
　少亦數千而鎮雄叅將韓勲以奎鄉四百人戰敗賊衆
　數千連破四寨賊蠻喪膽總兵官哈元生副将徐成貞
　以二千餘人破賊數萬數日之内恢復烏䝉此三人者
　實為功首著交部從優議叙其在事人員叅將康世顯
　遊擊王耀祖張起紀龍王先何元王友文曽長治土千
　總安天爵帶領官兵皆能奮勇争先蕩平賊寨各著勞
　績鎮雄州知州徐徳裕擒獲逆黨安輯居民亦屬可嘉
　凡此人員著鄂爾㤗分别次第具奏到日交部亦著從
　優議叙至隴慶侯之庶母二禄氏矢死効忠解散逆謀
　四川沙罵土司沙氏立志不移親身赴建皆係婦人能
　知大義應加特恩以示嘉奬沙氏照其應得封典加一
　等給予誥命二禄氐給以六品安人誥命並各賞銀一
　千兩綵縀二十端其餘各土司有在軍前効力及保境
　安分者令鄂爾㤗㑹同黄廷桂憲徳查明酌量賞給至
　滇黔進勦漢土兵丁應照川省之例每名賞銀五兩其
　哈元生韓勲所統兵弁皆奮不顧身血戰數十陣首先
　破賊更屬勇壮著每名賞銀二十兩將此所賞銀數交
　與哈元生等視其兵丁中出力之多寡酌量分别等次
　賞給若一例均賞亦可叅將遊擊著賞銀五百兩守備
　三百兩千總一百兩把總五十兩以奨忠勤之將士再
　另動司庫銀一萬兩賞給哈元生為伊軍前用度及賞
　賚之費該部遵諭速行
　　十五日戸部議覆河東總督田文鏡奏河南被水州
　　縣實未成災今歳漕糧仍照額完兑應如所請奉
上諭前因豫省有被水州縣特降諭㫖令該督按歉收分
　數蠲免漕糧今據田文鏡奏稱豫省州縣收成雖有不
　等實未成災且士民踴躍輸將今歳漕糧現在完交兑
　運等語士民等急公奉上甚屬可嘉但被水州縣雖未
　成災而収成分數既有不等著該督確查歉收分數仍
　照例蠲免即將現在已兑漕糧准作辛亥年正供以示
　朕嘉惠豫民至意
　　十六日奉
上諭民間借貸一事所以通彼此之有無濟一時之緩急
　意本善也乃有貪利營私之徒往往乘人匱乏勒索重
　利如借貸米榖則不但加三起息竟有加五或多至加
　倍者小民偶爾窘廹止顧目前及禾稼登場終歳辛苦
　之所獲不能復為已有雖豐稔之歳僅足供償債之需
　一遇歉收之年則束手無䇿必至息上起息累年不能
　楚結且貽累於子孫而挟貲射利乘急多取者視為固
　然全無矜憐憫惜之意貪饕為性澆薄成風此亦人心
　世道之患也夫緩急人所時有周禮三物六行孝友睦
　婣而繼以任恤葢州里族黨有急則相倚任有困則相
　　賑恤此鄉鄰風俗之美王化所先而其人以仁厚居心
　　亦所以長享福澤於弗替此即仰邀
天地神明賜佑休徴之根本也從来窮通貧富境遇不常幸
　　而富厚有餘是
天之待我獨厚則當思濟人利物恤災扶困以廣行善事仰
　　答
天恩若以
天之厚我者持以為剝削貧人之具不但
上天監臨必加譴責即返之於心亦忍為之乎凡屬貪鄙之
　　人利令智昬以為如此可以致富獨不思貧富有一定
　　之數善惡有不爽之報假令為富不仁者皆得擁厚貲
　　以長子孫則樂善好施者必至匱乏終身矣自古迄今
　　有此天理乎嘗見不義之財得之若易乃享受未乆或
　　耗於意外之災患或敗於不肖之後人是知刻薄之行
　　損人適以自損仁厚之風利人還以自利也此種盤算
　　薄惡之俗若不曉諭化導遽以官法䋲之又恐轉阻貧
　民借貸之路故特將天道循環之理委曲開導啓其良
　心挽其敝俗凡有借貸銀錢米榖者二分三分起息尚
　屬情理可行若太多則誠為富不仁矣著地方有司將
　天理人心時時訓諭以化其殘忍刻薄之習倘勸導既
　乆而下愚頑惡之性不肯改移尚有重利盤放者則訪
　確一二人加以懲治以儆其餘如此庶惡習可以轉移
　貪風可以止息矣如有無藉棍徒因朕此次勸導之訓
　諭或借端圗頼或生事强借以擾害良善温飽之家者
　尤當加以重懲不可寛貸此全頼地方有司奉行勸導
　之公當勤誠也
　　又吏部議覆廣東總督郝玉麟請將署開建縣知縣
　　陸昌齡調補新興縣應如所請奉
上諭郝玉麟出具陸昌齡考語稱為言語明白凡為督撫
　大臣者出具屬員考語當就其實在才具品行而言若
　言詞應對之間豈能定其優劣有言詞拙訥而才具優
　長者有應對敏㨗而究無實際者若以言取人豈封疆
　　大臣甄别人才之道郝玉麟此奏甚屬不合著嚴飭行
　　　二十二日奉
　上諭各省選㧞生員到京朕俱特派大臣秉公考試分别
　　等次進呈前據閲卷大臣奏稱湖北一卷文理荒踈請
　　交部議後經部議革去選㧞甚是及查其姓名則湖北
　　應山縣生員楊可鏡也頃朕聞楊可鏡係明臣楊漣之
　　元孫楊漣之子楊之易為江南松江府同知於順治四
　　年遭松江提督吳勝兆之叛捐軀殉難忠莭凛然比䝉
世祖章皇帝之恩優加贈䘏此即楊可鏡之曾祖也朕思楊
　　漣父子兩世忠義其後嗣子孫若稍能自立品行無虧
　　雖文藝不工亦當格外造就該學臣將伊入於選㧞之
　　内未必不因此起見但不將縁由奏明是其辦事無識
　　無才之處耳楊可鏡准作選㧞赴國子監肄業仍著禮
　　部帶領引見
　　　二十三日奉
　上諭朕即位之初清查戸部錢糧始知歴年以来虧空竟
至二百五十餘萬兩之多是時怡賢親王管理部務奏
稱此項虧空歴年已乆若一一根究責令賠補則獲罪
之人甚衆懇請寛免查究嗣後以本部餘平銀兩陸續
代為完補朕以歴年該管之堂官庫員職司出納而虧
缺至於如此若不責令賠補則國法何在而作弊之人
亦無以示懲因令孫渣齊秉公開報著追計其開出之
數原不及虧空之半其餘則仍係怡賢親王經理代為
完補也迨至上年計算孫渣齊所開之數完納者甚少
而拖欠者仍多朕思怡賢親王仁厚居心曽有代完之
語今成其善念將應追之項悉予豁免准以戸部平餘
銀兩代為完項此戸部彌補虧空之始末也數年以来
該部既有補帑之事是以各省觧銀交庫之時平銀未
免稍重但從前解京銀兩到部交納時雜費繁多又有
暗中包攬官吏勒索種種情弊此中外所共知者自怡
賢親王管理三庫以来弊絶風清各色浮費悉行禁革
雖餘平銀兩畧覺加添而較之從前雜費則減省已多
　且怡賢親王之意原欲俟虧空彌補全完之後仍将平
　銀裁減此亦王屢次陳奏於朕前者今庫中虧空之項
　俱已補足著將辛亥年春撥解部銀兩照從前餘平之
　數減去一半該部即行文各省廵撫布政使知之此項
　銀兩大約出自耗羡項下嗣後著留於本省以備地方
　公事之用若司庫官員有額外多索者著管理三庫之
　王大臣查叅若外省官員因此次恩㫖將解部之項或
　有扣尅短少等弊亦著王大臣指叅從重議處
　　二十五日奉
上諭凡朕降㫖特交事件該衙門有即行辦理者亦有遲
　乆尚未辦理者總因無專司稽察督催之人是以遲速
　不齊間有躭延嗣後著於滿漢文武大臣内派出數人
　管理欽奉上諭事件專任稽查督催之責於事務大有
　裨益其滿司官即用議政處辦事之員漢司官著派出
　之大臣等㨂選委用
　　二十九日戸部議覆廣東總督郝玉麟鹽課未完請
　　寛限與定例不符應不准行奉
上諭部議是但廣東商人貲本㣲薄難與他處商人一體
　較論着照該督所請扣一年為限以示朕格外恤商之
　至意
　
　
　
　
　
　
　
　
　
　
　
世宗憲皇帝上諭内閣卷一百
　欽定四庫全書
世宗憲皇帝上諭内閣卷一百一
　　雍正八年十二月
上諭九道
　　初四日奉
上諭臺灣偷渡之弊屢行嚴禁該地方文武官弁自應實
　心奉行乃朕聞今年八月間廣東青山仔後江灣地方
　有□子船一隻遭風失去桅舵船亦撞岸擊碎所載只
　有男婦一百二十餘名並無牌照亦無貨物及該汎官
　弁等訊問口供則稱係閩省同安詔安龍溪各縣民人
　因客頭船户等招引偷渡過臺各出水脚銀兩多寡不
　等由此觀之則平時違禁偷渡之人不知凡㡬此不過
　偶然遭風敗露之一耳該省督撫提鎮等身在地方於
　闗係海洋屢申嚴禁之事漫不經心一任姦宄不法之
　徒誘人犯禁以為射利之計不知伊等所司何事而廢
　弛怠玩如此其能無忝於封疆之任乎向後若仍不知
　實力奉行該督撫提鎭必嚴加處分决不寛貸
　　初五日奉
上諭前因口外用兵哈密為軍需徃来之地特准大將軍
　岳鍾琪之請將駐防兵丁口糧鹽菜加恩増給後又
　准署總督查郎阿之請將肅鎮兵丁折支米豆每石於
　折中一兩之外増給銀五錢毎草一束増給銀一分總
　以肅州哈密一帶地方兵馬徃来物價未免昂貴故加
　恩於常格之外也嘉峪闗在肅州哈密之間其地苦寒
　所需兵糧皆從肅州轉運則彼地兵丁折支米豆之價
　自應一體増加乃督撫等俱未奏聞昨岳鍾琪到京奏
　及朕始知之從前辦理實屬疎漏嘉峪闗營汎兵丁折
　支米豆草束之價俱著照肅鎭之例米豆每石加銀五
　錢每草一束加銀一分其加増之期亦照肅鎮補行給
　發以示朕軫恤邉兵之至意
　　初十日奉
上諭今年江南河東等省間有被水之州縣已降㫖發粟
　蠲租並令該督撫加意撫恤但至明歳春間青黄不接
　之時恐不無借資隣省買米減糶之事湖廣南北二省
　向来積榖甚多正在豫籌出陳易新之法而今年又復
　豐収榖價大減於平日或恐民間出糶維艱朕特思酌
　盈劑虛之道著將從前商捐及耗羡銀兩存貯楚省藩
　庫者動支五萬兩遴選賢員分徃所屬豐收價平之處
　糴買新榖暫行収貯俟隣省需米平糶即令彼省委員
　来楚照楚省原買價値先儘倉貯之榖交買運回以濟
　民食仍將新榖補倉價銀還項如此則隣省無貴糴之
　虞而楚省又得出陳之益事屬兩便倘隣省可以不用
　則仍留楚省於青黄不接之時照價平糶於民亦屬有
　濟著該督撫遵諭料理並移㑹隣省知之
　　十九日刑部等衙門議奏呂留良大逆不道一案奉
上諭呂留良懐背逆不臣之心假託先儒糟粕餘論欺世
　盜名以致人心陥溺為其迷惑已乆愚昧之徒稱為夫
　子㡬謂其駕乎程朱之上甚至奉祀書院以尊崇之今
　　者
上天怒發其奸凡其逆謀穢行無不敗露天下焉有喪滅倫
　　常猶得託名於理學之林而著作尚有可取者乎今内
　　外臣工等合詞陳奏請照大逆之例將呂留良及伊子
　　呂葆中俱剉屍梟示其子孫除呂黄中等已服㝠誅外
　　呂毅中應斬立决并行文各省督撫將大逆呂留良所
　　著文集詩集日記及他書已經刋刻刷印及抄録者於
　　丈到之日遍行曉諭勒限一年盡行燔燬等語朕思呂
　　留良之罪從前諭㫖甚明在天理國法萬無可寛然天
　　下至廣讀書之人至多或者千萬人中尚有其人謂呂
　　留良之罪不至於極典者朕慎重刑罰凡誅奸鋤叛必
　　合乎人心之大公以昭與衆棄之之義至其所著書籍
　　臣工等奏請焚燬復思呂留良不過盜襲古人之緒餘
　　以肆其狂誕空浮之論有識見者固不待言即當日被
　　其愚惑者今亦自然窺其底裏而嗤笑之也况其人品
　　心術若此其言更何可取今若焚滅其跡假使燬棄不
　　盡則事屬空文倘燬棄盡絶則將来未見其書者轉疑
　　伊之著述實能闡發聖賢精藴而惜其不可復得也即
　　呂留良書籍中有大逆不道之語伏思我
聖祖仁皇帝聖徳神功際天蟠地如日月之照臨宇宙萬古
　　為昭豈呂留良之犬吠梟鳴所能虧蔽於萬一乎著將
　　廷臣所議行文直省學政遍行詢問各學生監等應否
　　照議將呂留良呂葆中剉屍梟示伊子呂毅中斬决其
　　所著文集詩集日記及他書已經刋刻刷印及抄録者
　　盡行燔燬之處著秉公據實作速取具該生監等結状
　　具奏其有獨抒己見者令其自行具呈該學政一併具
　　奏不可阻撓隐匿俟具奏到日再降諭㫖
　　　二十日奉
　上諭據甘肅廵撫許容奏稱肅州紳衿士庶捐備運糧車
　　一千輛已經交送到肅等語年来陜甘二省辦理軍需
　　雖事事取給於公帑而地方紳衿士庶等亦有恊力相
　　助之處朕正欲加恩褒奨今肅州士民等又復捐備車
　輛以佐輓運踴躍急公甚屬可嘉著照數賞給價值並
　宣朕㫖奨諭
　　二十一日四川廵撫憲徳奏回民感激
天恩集衆誦經恭祝
萬夀奉
上諭數年以来凡内外臣民等感戴朕恩有欲建立碑亭
　及開設經壇以申頌祝者皆已嚴行禁止並令大臣官
　員殫竭誠意屏絶虛文曉諭所屬士庶兵丁等一體遵
　奉屢降諭㫖甚明今川省回民集衆誦經該撫不行禁
　止轉為代題甚屬不合著嚴飭行並曉諭衆回民知之
　　二十三日奉
上諭今歳山東被水之州縣朕心軫念殷切已令地方有
　司加意撫綏又特遣大臣等按戸查賑並給以修葺室
　廬之資其成災之州縣則將地丁錢糧及漕糧並行豁
　免務使閭閻厚霑恩澤咸登袵席也頃又思該省既有
　被災之州縣則本地所産之米較少於平時其不成災
　之州縣應有交官之漕糧若此時仍照舊徴收則米榖
　之存於民間者較少且恐因此而致榖價稍昂未免輸
　將竭蹶但查漕糧向無豁免之例今年之暫免徴收者
　則出朕之特恩至於不成災之州縣尤難越格蠲除今
　再四思維著将東省不成災之州縣今歳應徴之漕糧
　停其徴收俾民間多留榖石則民力自覺寛餘俟明歳
　收成之後令百姓照數交官不必運送京師即存貯本
　省補完今歳散賑動用之倉榖如此庶於地方大有裨
　益著即遵諭行
　　又奉
上諭朕查臨洮府屬之保安堡畨民歸化多年按照田畆
　起科共額徴糧八百一十五石五斗因該堡向日止設
　番兵一百二十名即以應納之額糧抵作應支之兵食
　伊等知種地而不完賦知充伍而不領糧相沿已乆嗣
　因畨兵差操未便於是另募内地民兵二百名以備防
　汛即將額徴之畨糧充作兵丁之月餉其舊設畨兵悉
　行開除惟是保安一堡與新附上下龍布阿歩喇等畨
　族界址相接新附番族俱按户科糧每戸止納青稞一
　斗而保安則按田起科以不及千戸之畨民歳徴糧八
　百餘石未免多寡懸殊非朕一視同仁之意著將保安
　堡畨糧亦照新附畨民之例每戸納糧一斗徴收在倉
　留為積貯其現募之兵丁二十名所需糧料俱照例給
　與折色以示朕加恩畨民之至意
　　二十八日奉
上諭皇五子致祭闕里
文廟典禮告成回京奏稱㳟謁
孔林周視規制見享堂墻垣間有年乆傾圯之處朕尊崇
先師夙夜罔斁今廟貎已經鼎新林園允冝修葺著欽天
　監選員前徃㑹同衍聖公孔傳鐸相度方位宜於何時
　營治詳慎定議届期朕命大臣前赴曲阜令衍聖公孔
　傳鐸恊同敬謹修理務令崇閎堅固光垂永乆以昭朕
　尊禮
先師之至意
　
　
　
　
　
　
　
　
　
　
　
　
　
　
世宗憲皇帝上諭内閣卷一百一
　欽定四庫全書
世宗憲皇帝上諭内閣卷一百二
　　雍正九年正月
上諭七道
　　初四日奉
上諭朕思惠飬黎元之道莫先於除賦蠲租使萬姓均霑
　渥澤是以數年來寛免各省額徴以為阜民足食之計
　者難以枚舉而該省民人果能抒誠慕義宣力急公朕
　尤嘉其人心風俗之淳良而屢沛恩施於常格之外也
　陜西甘肅二省經理軍需數年矣凡米糧芻牧及車馬
　牲畜之類皆動支公帑銀兩備辦一絲一粟不使擾民
　此中外臣民所共知者然朕毎念地方既有軍務縱不
　取辦於民財未嘗不資藉於民力而陜甘二省之人民
　踴躍趨事其心甚為可嘉年來已屢降蠲賦之㫖兹特
　再布恩膏将雍正九年西安所屬額徴地丁銀蠲免十
　分之三共計銀四十七萬九千九百兩零甘肅所屬額
　徴地丁銀二十八萬二千二百兩零全行蠲免該督撫
　等可轉飭所屬有司仰體朕心敬謹奉行務令閭閻均
　霑實惠並将此㫖刋刻頒布俾深山僻壤之民共知之
　　十一日奉
上諭準噶爾賊人乗我西路軍營不備傾其醜類犯我卡
　倫盜竊駝馬勢甚猖獗總兵官樊廷率領副将冶大䧺
　等領兵二千當賊二萬之衆轉戰七晝夜救出兩處卡
　倫官兵與總兵官張元佐等㑹合之後擊殺賊兵不計
　其數又将盜去駝馬牲畜奪回樊廷勇敢率先頗得勝
　算總兵官張元佐副都統綽般台吉滚布三等台吉定
　扎拉錫領兵應援奮力夾攻大敗賊衆副将張朝良以
　孤軍被困而能全師出圍凡此将弁皆見義能勇致身
　効力均屬可嘉樊廷著賞給一等阿逹哈哈番張朝良
　冶大䧺俱著賞給拜他喇布勒哈番張元佐綽般俱著
　賞給拖沙喇哈番台吉滚布著封公爵三等台吉定扎
　拉錫著授為扎薩克一等台吉其餘有功将弁俱著大
將軍岳鍾琪查明奏聞朕自一一加恩從優議叙樊廷
著賞銀一萬兩張朝良冶大䧺俱著賞銀五千兩張元
佐綽般俱著賞銀三千兩伊等軍前無需用銀兩之處
著大将軍差人送交伊等嫡屬收受再著署内務府總
管鄂善馳驛前往肅州於軍需銀兩内動支十萬兩俟
大将軍回赴軍營時将此番出征弁兵等查明戰功等
第鄂善宣傳諭㫖按名賞給至陣亡将弁兵丁著大将
軍分晰查明造册具奏到日候朕降㫖從優賞卹再令
該督撫動用正項錢糧於安西地方建立忠勇祠将陣
亡之弁丁等設造牌位送入祠内令地方官春秋致祭
俾義烈将士永逺流芳以示朕崇奨忠勲之至意此番
賊人侵犯西路軍營起於倉猝朕未先事籌及岳鍾琪
措置失宜均當任過紀成斌䕶理大将軍印務身在軍
營其功過俟事定再議其餘失事員弁一概從寛免議
大将軍岳鍾琪不必查叅
　二十日奉
上諭此番準噶爾賊衆侵犯西路汛界盜竊駝馬乘我不
　備事起倉猝其力戰克敵者固屬可嘉而効命疆埸者
　尤為可憫前已降㫖令建忠勇祠春秋祭享以表忠節
　矣兹應賞給世職令其子孫承襲永誌恩澤副将徐宗
　仁著給與拜他喇布勒哈番守備劉貴才劉芳雨李國
　勲俱著給與拖沙喇哈番其應得卹典仍著該部察例
　具奏千總王大謨徐維新外委把總方正劉世勲俱著
　該部從優議卹此外如有應加恩卹之弁員俱著大将
　軍岳鍾琪查明具奏凡陣亡兵丁於卹賞定例之外倍
　加賞賜其跟役人等有受傷亡故者亦著照兵丁例給
　賞朕今以酒三爵遥酹陣亡将士徐宗仁等著内務府
　總管鄂善将酒賫往軍營凡陣亡将士毎名以羊一隻
　奠祭宣朕憫恤傷悼悱惻不忘之至意此番以死勤事
　之人非尋常衝鋒破陣之比實因一時倉猝不及預料
　乃朕未曽先期籌畫之所致朕心尤覺慘戚所以徧加
　恩恤者出於中心之至誠非欲藉此以鼔勵行間将士
　也朕不得已而用兵本期全師克敵不損一人乃為至
　願豈必捐軀致命始稱効忠報國乎今此陣亡弁兵朕
　雖加恩優恤而惻怛不忍之念愈覺難釋於懐著鄂善
　将朕諭㫖徧行宣布令衆知之至於所賫賞賚銀十萬
　兩鄂善至軍營時或與大将軍岳鍾琪或與䕶大将軍
　印務紀成斌分别将弁兵丁建功出力之等次秉公賞
　給務使宣勞効忠之人俱得霑被恩賜以示國家酬庸
　奨勲之令典
　　二十一日奉
上諭朕聞洞庭一湖綿亘八百餘里自岳州出湖以君山
　為標準一望杳𣺌横無涯際而舵桿洲居西湖之中去
　湖之四岸或百餘里或二百餘里舟行至此倘遇風濤
　陡作無地停泊亦無從拯救多有傾覆之患昔人曽經
　創議欲於此處建築石臺俾狂風巨浪中舟楫有停泊
　之所祗以水中立基工用浩繁事不果行朕以勤求民
　瘼為心凡内外逺近地方疏濬修建工程可以利濟羣
　生者無不樂為興舉況商賈行旅之往來可以避風波
　之險而登袵席之安尤事之所當舉行者查營田水利
　衙門有存公銀二十萬兩著解送楚省交與總督邁柱
　令其㑹同廵撫趙𢎞恩遴選賢能之員相度估計悉心
　經理建築石䑓以為避風停舟之所務期修造堅固以
　垂永久毋得草率塞責
　　二十三日奉
上諭山東地方上年遭値水患窮民乏食朕心軫念屢頒
　諭㫖並遣大臣賜粟賜金加恩賑濟不忍使一夫不獲
　其所又念該省上年禾稼歉收今春青黄不接之時米
　價必至騰貴特命截留隣省漕糧三十五萬石并撥運
　奉天米榖二十萬石減價平糶以惠濟閭閻朕之為東
　省民食計者亦備極籌畫矣今朕細思上年濟兖東三
　府之被水較平時為甚目今發粟平糶在糴米之家固
　不慮價値之髙昻而赤貧之民仍苦於糴買之無力且
　聞被水之後覓食窮民有轉徙於四方者今各省漸次
　　咨送回籍此等民人回籍之後無以為存飬之資勢必
　　至於失業深屬可憫今朕再沛恩膏著侍郎劉於義牧
　　可登廵撫岳濬確查實在窮民無力糴買榖石者加給
　　兩個月口糧以恤其困苦資其耕作查濟兖東三府尚
　　有存倉榖四十萬石即将此為散賑之需倘不敷用再
　　将截留之漕米以二十萬石平糶以十五萬石増添散
　　賑劉於義牧可登岳濬可仰體朕心遴選賢員作速分
　　途辦理使黎民均霑實惠並傳宣朕㫖切加曉諭百姓
　　等受朕格外之恩當乘此春和努力耕種勿因失業而
　　作邪僻之事勿因困阨而懐怨尤之心果能祗遵朕訓
　　則良善之風豫順之氣自能感召
天和賜以安全之福思之勉之
　　　又奉
　上諭土古魯收糧之筆帖式竒書以二百餘人竭力衛糧
　　捍賊賊衆圍困數日能固守糧營保全軍實深屬可嘉
　　著賞與拖沙喇哈番再賞銀五百兩其同在土古魯糧
　城之弁兵著岳鍾琪查郎阿查明到日從優敘賞
　　二十六日奉
上諭上年江南邳宿等處十八州縣遭値水患窮民乏食
　朕心深切軫念特命大臣㑹同該督撫動帑發粟撫綏
　賑恤増給口糧之數加添散賑之期並賞給修葺室廬
　之費務使被水黎民咸登袵席不至流離失所今據該
　督撫等奏報正月十五日已滿散賑之期朕思江南麥
　熟在四月杪其間青黄不接之時尚應為之籌畫雖本
　省隣境皆有平糶之米榖而赤貧之民無資糴買者仍
　復艱於餬口深可憫惻查揚州鹽義倉有積榖數十萬
　石原備該地方及鄰郡賑濟之用者著動支二十餘萬
　石加賑窮民四十日口糧以濟其困乏資其耕作該督
　撫可㑹同欽差侍郎彭維新等悉心奉行並将朕逾格
　加恩之處曉諭百姓俾各省過嚮善守法奉公乘此春
　和盡力南畝勿再游手失業有負朕痌瘝軫恤之至意
世宗憲皇帝上諭内閣卷一百二
　欽定四庫全書
世宗憲皇帝上諭内閣卷一百三
　　雍正九年二月
上諭十九道
　　初二日大學士等奉
上諭山東濟南兖州東昌三府從前積榖甚多因去年水
　災之後朕特命大臣動發倉糧賑濟用榖一百八十餘
　萬石又念今春二三月間青黄不接之時小民粒食維
　艱再發倉榖二十萬石截留漕米二十萬石重賑兩月
　是三府各州縣存倉榖石俱作賑恤之用雖登萊青三
　府尚有存倉之榖百餘萬石而轉運甚難與濟兖東三
　府無益況天時不可預必自宜早為籌畫積貯之計以
　實倉廪查去嵗直𨽻收成頗豐目今米價亦平或從直
　𨽻採買米石令回空糧船運至東省或将南漕截留數
　十萬石分貯水次州縣爾等詳悉查議再徳州現有駐
　防兵丁若照天津建倉之例起建倉厫以備毎年截漕
　存貯則河南山東有需用米石之時一水可通似屬有
　益爾等一并確議具奏
　　又奉
上諭從來硫磺一項禁例甚嚴不容私開私販聞山西一
　省有山之州縣遍産硫磺姦民違禁取利者甚多地方
　官員平日不實力稽查遇有發覺恐干失察之咎往往
　私自完結隠匿不報如平定州地方上年則有聚集愚
　民二三百人私開之事又平陸縣亦曽拏獲私煎之人
　有司皆含糊完結又有江南人趙加為在省城買硫磺
　數百斤私行販賣路經遼州為廵役捕獲而該州亦不
　具詳朕所聞如此該撫等身在地方豈無聞見著嚴飭
　文武官員嗣後實心稽查嚴加盤詰不得虛應故事茍
　且結案倘再有私開私販之弊而該管之文武官弁寛
　縱姑容隠匿不報者定行從重議處将失察之上司一
　併察議
　　初七日江蘓廵撫尹繼善奏請以藍翎王機改署淮
　　安府軍務通判奉
上諭藍翎王機若因不稱武弁之任即改補文員則将來
　武弁必有冀倖改補文職而廢弛本業者尹繼善所奏
　不合且朕命往各省之藍翎多係平常之員令該督撫
　試用王機既不稱武職著發回原籍
　　初八日奉
上諭據稽察寜古塔地方監察御史鄂昌奏稱原任奉天
　府永吉州知州杜薫因失察造印紙牌革職永吉州士
　民等紛紛具呈保留輿情廹切懇請代奏等語向來紳
　衿士庶保留本地官員者大半出於賄囑要結之私情
　而非愛戴攀轅之公道若允從其請則相率效尤弊端
　種種必為吏治民風之累是以屢頒諭㫖概行禁止今
　覽御史鄂昌所奏朕思永吉州乃極邊之地人情質樸
　非内地可比況邊逺新設之缺況味蕭然官斯土者無
　可繫戀而民情若此則保留自出公心應當加恩於格
　外即該牧失察紙牌亦非不可寛宥之條著将杜薫仍
　留永吉州之任若居官果優俟三年之後著該府尹題
　請開復
　　十二日奉
上諭駐藏之官弁兵丁等已經數年未曽更換朕心深為
　軫念查從前派往之兵係陜西一千名四川一千名今
　陜西兵丁現有征勦準噶爾之事難以派往西藏四川
　新經召募充伍之兵甚多著提督黄廷桂廵撫憲徳酌
　量於新舊兵丁内揀選二千名前往西藏将從前駐藏
　之兵換回其弁員等自總兵以至千把亦應更換若大
　員内一時不得職銜相當之人可揀選幹員加銜委署
　前往著黄廷桂憲徳悉心定議具奏
　　又
諭管理西藏事務貝勒頗羅鼐朕為統一天下之主凡四
　海生靈無分中外皆一視同仁乃者附近帕爾城之布
　魯克巴地方人等起釁搆兵互相仇殺朕聞之深為不
　忍軫念於懐爾能仰體朕意遣使與班禪額爾徳尼之
使一同前往和説又遺書宣諭朕之恩徳布魯克巴地
方人等遂感悟息争各帶部落敬順無違且誠意請朕
施恩訓誨朕甚嘉悦布魯克巴地方人等乃從來尊崇
佛教恭敬逹賴喇嘛之人理應遵守佛法體佛好生之
仁而行若因一時之忿致動干戈互相仇殺不但擾害
生靈亦不合於佛道且成仇日久延及子孫亦不無貽
害之處自兹以往宜各守疆界共相和睦永遵佛教祗
奉恩綸如能黽勉力行朕益軫念施恩矣布魯克巴之
諾銀林親齊雷喇布集後身喇嘛渣色禮布魯克古迹
等著各賞給銀茶筩一盛酒銀池一各色大縀四十疋銀
一千兩以示懐逺嘉順之至意噶碧東羅布喇嘛率衆
先歸尤為可嘉亦著賞給銀茶筩一盛酒銀池一各色
大縀四十疋銀一千兩以示表揚公忠之盛典爾可将
發去物件按名賞給并将此諭㫖宣諭布魯克巴地方
人等知悉
　十三日奉
上諭朕惠養黎元惟恐薄海内外有一夫之失所上年山
　東地方山水暴發民人罹於災患朕心軫念維殷切諭
　督撫大吏等加意撫綏又特遣大臣前往督率地方有
　司逐户賑濟賜粟賜金皆加厚於常格之外其額徴錢
　糧與例不蠲免之漕米悉令免徴又逺運奉天之榖石
　截留隣省之􁑀糧以濟平糶散賑之用無非欲使被災
　窮民免流離而登袵席也乃有人奏稱東省上年二麥
　秋成合縣統算僅有三四分而地方官竟作七八分揑
　報又迎合上司之意将饑民户口駁詰刪減且遇外來
　就食之人概行驅逐而本處漏報饑民又攔阻不許他
　往等語朕聞之深為駭異比即降㫖嚴切詢問田文鏡
　岳濬及劉於義牧可登等今據伊等先後回奏僉稱東
　省上年二麥實係豐收至於被水之州縣雖有數處勘
　不成災然亦從未有揑報七八分收成者惟是州縣始
　初開報饑民時皆經由里總人等之手其中多有冒濫
　而不法刁民又串通鄉地假揑重名詭名造入賑册加
以胥吏舞弊或将應賑之户刪去而将不應賑之户載
入或将此處已賑之户移作彼處未賑之户種種弊端
難以枚舉此中既有冒濫即有遺漏乃必然之勢後經
臣等分委司道親加查騐刪其浮冒補其遺漏據實核
定有増有刪並無駁減太甚之處至於就食之人概行
驅逐本地饑民攔阻不許他往之説實無其事上年開
賑之初臣等恐愚民有先期散往他境以致流離者飭
令該州縣備查境内有外來隣邑饑民果有親友可依
者則令安挿居住若係無依之人則資送回籍以便入
册領賑俱有檔册可據並非驅逐況自冬底以至新正
他省資送回東之窮民不下數千口則東省文武官弁
從前之不曽攔阻他往可知矣該督撫及欽差侍郎回
奏之詞如此彼此大概符合似是東省散賑實情但從
前臣工之陳奏亦必有所自來或係東省人民遭値水
災不知省愆思過而猶心懐抑欎造此怨望之言以致
傳播逺近啓旁人之疑議耶抑或棍徒揑造浮言煽惑
　　衆聼耶朕嘗謂水旱災祲之降或由於朝政之闕失或
　　由於官吏之姦貪或由於民風之澆薄三者有一於此
　　皆足以上干
天和加之譴罰今以山東近事論之朕加逾格之恩該督撫
　　及欽差等身在地方殫心竭力早作夜思以拯斯民於
　　困阨而該省人民不但不知感激且加官員等以苛刻
　　之名誣以奉行不善之罪肆行謗議惑人聼聞似此乖
　　戻之氣焉有不干
上天之怒而罹澇溢之災者乎去嵗費金吾在京時曽奏稱
　　豫省風俗淳良與山左逈異即就鄉紳中一事而言宋
　　致虧欠帑金其中那移代賠之項居多而伊之兄弟子
　　姪合力完公羣情踴躍而李永紹身為尚書家貲饒裕
　　況侵欺貪婪之項居多乃負欠國帑展轉遲延不肯完
　　納此即兩省人情厚薄之明騐等語李永紹為東省士
　　民領袖其居官之日既已納賄婪贓而罷斥之後仍復
　　營私藐法以此為一省之倡無怪乎相率效尤日趨於
　　凉薄之行也李永紹名下應追銀兩著該撫岳濬查明
　　嚴追以示懲儆並将此㫖通行曉諭該省人民等各宜
　　滌慮洗心以凛
天戒
　　　十四日浙江總督李衛奏浙江舊存倉榖請撥運淮
　　　北山東平糶奉
　上諭凡為督撫者能經理所屬地方事務便稱盡職總督
　　李衛公忠體國視鄰省如同本省将米榖籌畫運送以
　　備平糶之用甚屬可嘉若凡為督撫者皆能視國政如
　　家事不分彼此如此存心則禆益之處更廣矣李衛著
　　交部議敘其運送米榖前往淮北山東之處著照所奏
　　速行
　　　又奉
　上諭從前阿爾㤗兵丁駐劄之時糧運維艱是以廷議毎
　　兵月給米一斗併羊價五錢彼時羊價甚賤所給銀米
　　足供一人之食邇年以來羊價漸長所給銀米實有未
　敷雖各兵換班之時朕優勞戍兵厚加賞賚而嵗月既
　久資斧無幾或不能接濟朕心深為軫切查察漢叟爾
　毎年屯種所穫富有餘貯而運送糧石較前亦易著将
　現今調撥軍營防守之滿洲兵丁毎名照例月給米二
　斗四升九合其駐守阿爾㤗之滿洲兵丁毎名月給米
　二斗至察哈爾土黙特兵丁毎名照例月給米一斗五
　升以示朕一體恩恤兵丁之至意
　　二十日户部議覆江南總督髙其倬等奏淮商黄光
　　徳等代輸歙縣未完地丁銀兩應否議叙恭候
欽定奉
上諭兩淮鹽商數年以來朕屢次加恩撫恤並查免陋規
　雜費數十萬兩商人感激情願捐貲以佐國家公事朕
　再三降㫖於該督撫及廵鹽御史等諭令不必捐輸而
　衆商堅稱叨沐恩澤辦課之餘寛然饒裕輿情踴躍不
　能自已朕因令其即於本處地方辦理鹽義倉串塲河
　等事使本處人民咸霑利益近又聞商人之中富者捐
　助固有餘貲其無力之家勉強以應捐助之名而於正
　課轉有未清者已諭該督撫等留心體察今黄光徳等
　代輸歙縣未完地丁一項雖屬急公好義之舉但各商
　果皆力量寛裕情願代捐無抑勒勉強情事與否著髙
　其倬伊拉齊查明實情具奏再降諭㫖
　　二十五日奉
上諭從來備辦軍需於地方不無勞費朕深知其弊惟恐
　累及民間是以征𠞰準噶爾之舉悉心宻籌於數年之
　前一絲一粟皆用公帑製辦而民間並不知國家将有
　軍旅之事從來未聞預備軍需地方能如此毫不騷擾
　也此天下所共知更為三秦百姓所深悉者及至大兵
　既出時日既多輓粟飛芻脂車秣馬雖不取辦於民財
　恐不免借資於民力此亦事勢之不得不然者祗以準
　噶爾狡獪兇頑父子濟惡實蒙古之巨患為國家之隠
　憂若因循茍且縱賊飬姦是狡宼一日不滅即邊境一
　日不寜邊境一日不寜即内地之民一日不得休息此
　　朕熟思詳審出於萬不容已者並非好大喜功利其民
　　人土地而為此舉也即以上年之事言之賊夷先遣使
　　臣詐稱求和及朕降㫖暫停進兵待其信息而彼傾其
　　賊衆乘我不備大肆猖獗然則此等狡宼固可置之度
　　外聼其貽害於邊方哉即此愈見
聖祖皇考當年不得已之情朕今日繼承先志不能不辦理
　　之苦𠂻也惟是國家設兵所以衛民今因用兵而有不
　　得不資民力之勢朕心實為憐憫是以年來屢蠲陜甘
　　二省額徴錢糧使羣黎均沾膏澤而三秦紳士庶民感
　　激國恩兼明大義踴躍趨事志切急公二十年來如一
　　日朕實嘉之如昨嵗據督撫奏報甘肅士民等有願捐
　　車輛以資輓運者有願捐草束以供芻牧者朕皆降㫖
　　一一照數給與價値而其服勞宣力之誠悃亦大可見
　　矣今年添辦軍需朕又切諭督撫有司等體恤民情不
　　得絲毫擾累其糧餉運費特令加増倘再有不敷仍令
　　據實陳奏無非軫念民勞之意惟望陜甘二省紳士庻
　　民等歡欣鼔舞勿懈初心則和氣致祥仰邀
天眷不數年間必見膚功克奏不但邊城内外共受寜静之
　　福即爾等世世子孫亦永享安居之樂矣查雍正九年
　　甘肅所屬額徴錢糧業已全行蠲免西安所屬額徴錢
　　糧前降㫖蠲免四十萬兩著再蠲免四十萬兩以昭朕
　　體恤之恩該督撫務飭有司敬謹奉行使閭閻同受實
　　惠並将此㫖刋刻頒布俾陜甘二省逺鄉僻壤之民共
　　知之
　　　又奉
　上諭陜西西安等處米石運作兵糧前已降㫖令副都統
　　范時繹前往料理但軍糈闗係緊要轉運致逺必須委
　　官選弁措置合宜始於地方不擾而於公事有濟廵撫
　　武格侍郎馬爾㤗乃總理軍需之人凡此運糧事務可
　　悉心籌畫經理范時繹仍聼其調度其在途押運雖係
　　范時繹之重責倘有條奏事宜及舉劾官員等事仍咨
　　明武格馬爾㤗會商定議具奏以免互異
　　　又奉
　上諭準噶爾父子濟惡背天逆理狡獪百端為邊方之巨
　　患朕繼述
先志綏靖西陲特遣兩路大兵聲罪致討數年以來慎選将
　　士輓運軍需區畫周詳備辦饒裕而三軍之氣鼔勇直
　　前人人思奮朕常教以古昔聖人之訓臨事而懼好謀
　　而成天道惡盈謙冲受益軍氣當壯而軍心則不可驕
　　此我将士及在廷臣工所共聞者也上年正月間西路
　　大将軍岳鍾琪奏報雍正七年十二月二十八日夜巴
　　爾庫爾軍營有紫氣祥光綿亘東北厯四時之久光華
　　絢爛等語二月間又據署總督查郎阿奏報鞏昌府屬
　　之靖逺衛紅嘴子地方乃黄河過渡之所毎年正二月
　　内東風解凍河冰漸薄冰橋既難行走渡船又難撐駕
　　行李停滯嵗以為常乃今年正月官運糧車至此冰忽
　　開融舟行無阻誠從來未有之竒遇等語朕覽奏不敢
　　遽以為喜輒行宣示於外特命封貯内閣以待大軍凱
　　旋即此可以知朕心矣此番西路撥派之将士皆遴選
　　訓練之精鋭其氣勢倍覺壮盛遂未免有恃強輕敵之心
　　以致賊人乘我不備侵犯汛界搶掠牧場並傷我兵弁
　　豈軍志驕矜有干盛滿之戒
天心特以此示儆耶上年被賊侵擾之處朕與大将軍岳鍾
　　琪等不能計慮於事先實難辭疎忽之過至於軍營牧
　　放駝馬最宜布置有方乃以牲畜置於賊人來路之旁
　　又與大營相隔遼逺被賊人乘機盜竊則審度形勢之
　　謂何岳鍾琪更難辭咎又如逹鼐統領噶斯之兵曽奏
　　請製辦皮套等物以為兵丁手足禦寒之具而西路兵
　　丁去冬出戰之時冒犯冰雪手足凍傷者多有則亦大
　　将軍未曽留意於平時也凡此既往之錯追悔無益從
　　來勝負乃兵家之常禍福有倚伏之理從前因踈忽而
　　致虧損将來自可因小警而成大功惟望合營将士等
　　以敬慎之心辦理戎事以忠義之勇對越
上天自可仰蒙
上帝慈恩黙垂保䕶經云
皇天無親惟徳是輔天之所助者順也況準噶爾之底裏我
　　所悉知罄其所有兵甲不過三四萬之衆即以上年之
　　事論之小䇿凌敦多布係伊防守西拉奔爾要地之首
　　領乃於冬間乘空調來傾其人衆犯我卡倫我軍以數
　　百人固守小營彼不能奪並不敢萌窺大營之念僅於
　　中途以全力邀截我師四路畢集而我總兵官樊廷張
　　元佐等以數千人擊敗彼數萬之衆則賊之力量伎倆
　　不過如是而已盖彼之所長在於偷盜駝馬而我師一
　　時失於防範遂爾墮其術中並非彼之兵力有餘也觀
　　賊之虛張聲勢分兵侵擾噶斯卡倫窺伺土古魯之糧
　　石我師以百十人即可防守而追逐之則更鼠竊狗偷
　　之行不堪之甚者也總之行軍之道心不可驕而氣不
　　可餒傳曰有所忿懥則不得其正有所恐懼則不得其
　　正此聖賢修身正心之義而於臨戎制敵之際更當遵
　　奉而行者凡我将士等務去從前驕矜之心而鼔将來
　勇敢之氣候朕徐徐籌畫必有蕩宼萬全之勝䇿俾将
　士等歡欣鼔舞奏凱歌而膺爵賞也其軍營得傷患病
　之兵丁著用心調治務令痊可朕正籌畫加恩使之更
　換休飬以恤勤勞著大将軍将朕此㫖通行曉諭出征
　将弁兵丁知之
　　又奉
上諭上年臘月準噶爾侵犯卡倫署大将軍紀成斌調肅
　州安西兩路兵三千名前赴軍營備用據署總督查郎
　阿奏稱兩路弁兵起程之時其衣装之費逰擊一員借
　給銀一百兩守備一員借給銀六十兩千把總一員借
　給銀四十兩馬兵一名借給銀五兩歩兵一名借給銀
　四兩将來按數扣除等語準噶爾之事起於倉猝兩路
　弁兵於盛寒冬月前赴軍營日期忙廹朕念及此深為
　軫憐其所借銀兩悉著賞給不必扣除逰擊一員再加
　賞銀六十兩守備一員加賞銀四十兩千把總一員加
　賞銀三十兩馬兵一名加賞銀十五兩歩兵一名加賞
　銀十兩此賞賚之銀著大将軍傳問弁兵等或本人在
　軍營自領或其眷屬在家支領悉聽其便
　　二十六日奉
上諭陜甘二省連年豐稔官倉存貯既多民間亦家有收
　藏採辦甚便是以軍興以來糧餉充裕而民食亦寛然
　有餘但天時不可預必當於足用之時先籌有備之道
　而欲儲數年之積蓄不得不藉資於隣省查隣省如山
　西河南之米石若由陸路輸輓道途既逺所費甚多且
　恐勞民若由水運則有三門底柱之險難施舟楫朕聞
　從前曽以湖廣米石由水運至商州轉運於西安上年
　湖廣嵗收甚熟今可否於湖廣採買米石循舊運之道
　運貯商州以備轉運是亦廣為積貯之一法大學士等
　詳查定議具奏
　　又奉
上諭上年秋月山東地方山水為患即聞河南亦有數縣
　被水朕以總督田文鏡身在地方自能經理妥貼冬間
見總督邁柱奏摺知豫省被水之民有覓食於湖廣者
該省已陸續資送回籍朕又切諭田文鏡督率有司加
意撫卹且念豫省連嵗豐稔家有盖藏今不過數處歉
收自然可以支持度日不致困窮失所是以未遣専官
前往查賑而但于本地有司是賴也今聞祥符封邱陽
武原武滎澤鄭州中牟等州縣乏食窮民沿途求乞而
村鎮中更有賣鬻男女為山陜客商買去者田文鏡欲
将説合之中保媒人拘拏懲治至於鄉村有糧之家多
被附近窮民呼羣覬覦於昏夜之中逼勒借貸有司不
能究問外間人言如此朕聞之深為駭異朕以愛飬百
姓為心惟恐一夫不獲其所即如上年直𨽻山東江南
被水之州縣朕皆疊沛恩施于常例之外豈獨於豫省
之民靳兹膏澤田文鏡亦實心任事之大臣必無膜視
民艱之理大約因伊近來年老多病精神不及為屬員
之所欺瞞耳夫賣鬻男女之事在平時亦常有之此乃
出于本人之情願非官長所可禁止者至于荒歉之嵗
自以撫綏安揷使小民不至離散為第一義若不能撫
綏安挿而但禁賣鬻子女以避離散之名是絶其謀生
之路也豈為民父母者所忍言乎侍郎王國棟向曽官
豫省著馳驛前往将被水之州縣一一查明飛飭該地
方官動用本地倉榖錢糧核實賑濟務使窮民咸登袵
席不得稍有遺漏俟麥熟之時奏聞停止該地方官從
前隠瞞或再有奉行不善及怠忽從事者著王國棟一
面摘印即行嚴叅從重治罪其應行緩徴之州縣傳朕
諭㫖即令緩徴以免追呼之擾聞陳世倕居心刻薄田
文鏡為其所朦蔽屬員但知藩司而不畏總督陳世倕
著仍回按察使之任儻不洗心滌慮痛改前非定行嚴
加議處髙斌為人謹慎操守亦好但非肆應之才不宜
江蘇繁劇之任著調補河南布政使其江蘇布政使員
缺著淮徐道白鍾山補授淮徐道員缺著嵇曽筠尹繼
善於屬員内揀選委署俟秋汛後送部引見
　二十九日奉
上諭國家教飬将士加恩於平時原欲其有勇知方緩急
　可恃以備干城之選果能臨戎遇敵奮勇先登勞績戰
　功卓然可紀尤當沛以殊恩優加體恤以奨忠誠而褒
　壯畧也上年冬底準噶爾之事出於不備總兵官樊廷
　等率領兵弁鼔勇星馳以寡敵衆轉戰十餘晝夜壯三
　軍之威破賊人之膽此等功績實在平時𠞰宼平戎之
　上朕心嘉悦已頒諭㫖厚加爵賞以表忠勤又念國家
　之所望於弁兵與弁兵之報効國家者惟在奮力行間
　耳今弁兵之奮力至於如此是伊等之力已効伊等之
　職已無忝矣雖義勇之士口不言勞未嘗遽有躭逸求
　安之念然揆情度理應令戰陣有功之弁兵更換休息
　朕心始安若将已經致身竭力之人仍留戎行以待大
　軍之凱旋朕不忍也況兵丁中有侵冒冰雪觸犯鋒鏑
　而損傷手足者尤可憫惻已降諭㫖令軍營加意調治
　務俾速痊給與口糧送回本汛想軍中已遵㫖料理矣
　著大将軍岳鍾琪将此次隨樊廷張朝良等禦賊有功
　之将弁兵丁皆一一查明應令各回本任本汛者著另
　選撥更代並将此㫖曉諭軍營俾悉朕褒嘉勇壯篤念
　勤勞之至意朕又思川陜二省地方數千里甚為遼濶
　今西邊有辦理軍需之事總督一員難於控制向來川
　省曽設總督今仍著添設四川總督一員即以提督黄
　廷桂補授
　　三十日奉
上諭八旗滿洲蒙古漢軍及包衣佐領下家僕中有人材
　壯健曽經行走慣習勞苦之人著挑選二千令往軍前
　伊等俱係慣習勞苦之人或値戰陣或牧放馬匹或有
　修造之處俱屬得力其中有能射箭放鎗者即行挑取
　或現在不能而學習數日可能者亦准挑取著交與八
　旗大臣等務擇甚好者二千名令為兵丁遣赴西路其
　挑選時必問明伊等家主及本人若皆情願方可挑取
　所挑取人等之家主即著賞銀一百兩俟伊等功成凱
　旋之日悉行開為另户係滿洲蒙古即編入滿洲蒙古
　旗内係漢人即編入漢軍旗内照伊等家屬人口之數
　有人幾口即給伊家主銀幾百兩雖在襁褓之童亦皆
　算入數内至於伊等起行之時其錢糧口糧馬匹銀兩
　器械等項俱照馬甲之例另行賞給
　　又甘肅廵撫許容奏寳豐縣知縣閔廷樞續丁父憂
　　請給假營𦵏奉
上諭閔廷樞既係獨子從前喪母之時該撫即應體恤其
　情准其丁憂回籍乃将伊強留任事今接丁父憂而復
　以孤子給假數月為請則從前何不明白奏請給假俾
　伊得盡人子之心耶況寳豐為新設縣治現在招户開
　墾兼有軍需若委署之人可以代辦六個月料其不致
　遲誤則閔廷樞亦可准其守制矣為廵撫者不能體察
　屬員之情而為此不近情理前後互異之奏朕難於頒
　發諭㫖仍交與許容将該員應否令其丁憂或在任守
　制應否給假之處著一面定議即行一面奏聞
世宗憲皇帝上諭内閣卷一百三
　欽定四庫全書
世宗憲皇帝上諭内閣卷一百四
　　雍正九年三月
上諭七道
　　初五日奉
上諭江南江淮興武二衛旗丁名下有應追鑽夫底料銀
　十萬八千一百餘兩查此項自康熈四十二年至雍正
　元年前後二十載各丁僉替更換不一現今著追之人
　未必係當日領銀之人其力既不能完未免有所拖累
　且令承追接催各官叅罰纍纍有礙考成亦可軫念朕
　思雍正三年以前拖欠錢糧之各案正在查明豁免而
　運丁効力漕儲尤朕所加恩體恤者著将江淮興武二
　衛此項應追銀兩悉行豁免以示朕恩恤運丁之至意
　　初八日山東廵撫岳濬将張寜張二和勒死張禄罪
　　案定擬具奏奉
上諭張禄因伊子張佐成打死隆小丑律應抵償遂欲自
　盡以為圗賴之計又因已身年邁癱瘓不能動轉令胞
　弟張寜胞姪張二和将伊致死張寜張二和聼從其言
　遂将張禄勒死在鄉人至愚之見以為聼從張禄之言
　可以救佐成之罪而不知已身之干犯極刑也律載謀
　殺期親尊長已殺者凌遲處死此案若但就殺死尊長
　而論則張寜張二和應服極刑不當寛減若推原其情
　則是順從尊長之意以下愚而罹重法與已身致死尊
　長者不同張寜張二和俱著改為應斬張佐成依議應
　絞俱著監候秋後處决
　　十一日奉
上諭山東青州府建造營房正在興工朕思東省上年被
　水目今東作方興百姓正宜用力於南畝著傳諭該監
　督偏武等從容料理不可急切督催有妨農務即至明
　年告成亦不為遲務令工程堅固毋得草率從事
　　十二日湖廣總督邁柱奏沔陽州未完民欠應否豁
　　免奉
　上諭朕愛飬元元時下減賦蠲租之詔毎思豁除舊欠則
　　頑户獨得蒙恩而蠲免新糧則善良公同被澤此亦彰
　　明較著之事天下人所共知者無待朕之屢頒諭㫖也
　　惟是沔陽民欠與他處不同該州近水常有澇溢之患
　　朕所深知其未完民欠銀兩著從寛豁免
　　　十三日奉
　上諭據御史王羾奏稱京師春初米價稍昻蒙恩軫念民
　　食特諭五城添設米厰減價糶賣羣黎無不均沾聖澤
　　但定例五城糶賣概用錢文交貯户部目下錢價雖未
　　髙昻祗恐将來錢文積聚必至價昻查户部毎月給放
　　兵丁錢糧原有一九二八搭放錢文之例今可否於定
　　例搭放之外暫増分數将五城交貯之錢配入搭放俟
　　米厰停止仍照前例等語錢文乃民間日用必需之物
　　向以價値昻貴屢廑
皇考聖心數年以來朕備極焦勞所以為便民利用籌畫經
　　理者亦殫竭心思矣惟是欲價値之得平若遽繩以官
　法又恐有生事滋擾之弊此亦天下所共知者發米平
　糶以濟民食而令交納錢文本是便民之意今王羾又
　稱收錢既多則錢價必致漸長此亦事之所有不可不
　慮及者朕思錢價之不能平減者因兑換之柄操於舖
　户之手而官府不司其事是以小人圖利得任意多取
　以便其私耳若照五城減價糶米之道将搭放兵餉之
　錢文令八旗於五城各設一局兑換與民照舖户之數
　多換數十文以銀一兩換錢一千文為率如此則錢價
　不待禁約自然平減於民用似有禆益著九卿悉心定
　議具奏
　　二十六日奉
上諭我國家武備修明兵力壮盛超越前代良由教養多
　年訓練有方之所致也朕思天下至廣人才至多各省
　中膂力超羣藝勇出衆之輩未曽收入營伍者當不知
　凡幾若聼其棄置無用之地深為可惜著各省督撫等
　於所屬地方民人内召募揀選人材壮健技勇可觀者
　百餘人咨送兵部奏聞候朕揀𣲖官員訓練教習以備
　軍旅之用若武生武童及鄉勇民壮等人内有可以入
　選者准入數内揀選有曽經獲罪之人已邀赦免者亦
　准咨送儻以不堪選送之人草率塞責将來考驗之日
　将督撫從重議處其入選之人於本籍額外給與守糧
　一分以飬贍其家口進京時著督撫動支公用銀兩賞
　給以為路費務於今年八九月内送到若路逺之省分
　别寛其限期直省合計以二千人為率其酌量省分人
　材派送若干名之處著辦理軍需之大臣議奏
　　二十七日署直𨽻總督唐執玉奏直𨽻各州縣被水
　　歉收請将鹽價暫停議増奉
上諭前據長蘆鹽政鄭禪寳奏稱康熙二十七年間經撫
　臣等議定鹽價毎觔價銀一分三四釐不等彼時毎銀
　一兩只換小制錢一千四五百文是以毎鹽一觔定為
　十六文之價迨後錢價漸平現今毎兩合錢可至二千
　文而鹽價仍是十六文将錢易銀不敷原數以致商運
　消乏欠課難楚應請會同直𨽻督臣作何使商民兩便
　帑課無虧之處秉公妥議等語朕視商民均為一體若
　便於商而不便於民之舉朕必不為也從前楊宗仁在
　湖廣時議減鹽價本欲加惠於民乃致商人裹足不前
　百姓至於淡食朕因悉此弊是以見鄭禪寳之奏允從
　部議交與督臣等秉公詳議朕本為便民起見並非以
　商人舊欠難清而令其取償於民也唐執玉身在地方
　若確知民情未協有不可施行之處便當據實陳奏何
　得為兩岐之説而以上年被水之數州縣為辭又稱俟
　可以加増之時再為議請似此瞻顧模稜甚屬不合著
　另行定議具奏
　
　
　
　
世宗憲皇帝上諭内閣卷一百四
　欽定四庫全書
世宗憲皇帝上諭内閣卷一百五
　　雍正九年四月
上諭九道
　　初五日奉
上諭上年秋水漲溢山東地方與江南邳宿等處及直𨽻
　州縣有罹於水患者朕軫念窮民分遣官員馳往賑濟
　賜粟賜金皆加恩於常格之外今春留心體察知山東
　地方及邳宿等處去秋之被水較往年為甚恐青黄不
　接之時小民不能餬口又頒諭㫖山東加賑兩月邳宿
　等處加賑七十日以濟其匱乏因直𨽻州縣之被水不
　過近河村莊其他髙阜之處收成豐稔彼此可以相資
　不至艱於謀食是以未頒加賑之㫖今聞畿南州縣之
　中有被水輕重之不同其被水輕者民間可以支持而
　被水稍重者則有日食不敷之慮即如大名府屬之長
　垣東明開州等處皆地勢窪下之區失業之民甚覺艱
　　窘恐其他州縣亦有與之相類者該督等身在地方未
　　将情形奏聞甚為踈忽今去麥熟之時尚有月餘應籌
　　畫接濟之道以資其耕作若從京師遣官分查必致稽
　　遲時日副都統趙𢎞濟係上年散賑之員著馳驛前往
　　保定會同該督唐執玉布政使王謩等查閲上年散賑
　　檔案将其中被水稍重應行加賑之州縣一一確查明
　　白遴選賢員星速分途前往會同該地方官或動倉榖
　　或動帑銀核實散賑至麥熟之時停止儻再奉行不力
　　或有遺漏浮冒等弊經朕訪聞定将大小官員從重議
　　處
　　　初八日奉
　上諭朕御極以來繼述
皇考聖祖仁皇帝乂安區宇之
聖心旰食宵衣朝乾夕惕欲使薄海内外休飬生息物阜民
　　安永戢兵戈咸登袵席以成蕩平熙皡之治是以宣猷
　　敷治之間宏綱庶務凡有益於民生者莫不興舉不便
於民生者莫不屏除若有幾㣲措置失宜即五内輾轉
寤寐難安豈肯好大喜功興兵搆難使百姓有供應之
勞不遑寜處哉惟是鋤暴乃所以安良撫内必兼乎攘
外此古今不易之至理帝王治世之常經凡爾百姓粗
通大義者即莫不知之不必待髙逺之識也惟彼準噶
爾一部落原係元朝之臣僕其始祖曰額森額森之子
托渾漸至大員因擾亂元之宗族離間蒙古惟恐獲罪
遂背負元朝之恩逃遁藏匿於西北邊逺之地煽惑匪
類要結黨與自稱準噶爾當我朝定鼎之初各處蒙古
傾心歸順求為屬國共享昇平之福獨準噶爾一部落
違越於徳化之外至噶爾丹䇿妄阿拉布坦二人則尤
狡獪兇頑之甚者噶爾丹身為喇嘛不守清規不遵佛
教破戒還俗娶青海鄂齊兒圖車臣汗之女為妻又潛
往青海地方賊害伊之妻父而擄其人衆又復巧搆釁
隙乘喀爾喀之不備發兵猝撃以致喀爾喀人衆潰散
紛紛投我天朝蒙
聖祖仁皇帝施恩撫恤遣使前往噶爾丹處諭令戢兵和好
　　多方開導乃噶爾丹㝠頑不靈轉借追襲喀爾喀之名
　　犯我邊汛彼時即行勦滅復有何難我
聖祖仁皇帝至仁如天好生為徳特遣官員前往責問是時
　　噶爾丹惶愧恐懼設誓撤兵仍復潛住近邊暗圖窺伺
　　且乘間搶掠蒙古牲畜俾其不獲安居我
聖祖仁皇帝始親統六師躬行天討噶爾丹逆天背理自速
　　滅亡此噶爾丹之始末也䇿妄阿拉布坦者乃噶爾丹
　　之姪也彼時既平噶爾丹即應鋤絶根株不留遺孽祗
　　因我
聖祖仁皇帝寛大仁慈赦罪宥過且念䇿妄阿拉布坦素與
　　伊叔不相和睦情有可原於是加以天髙地厚之恩将
　　噶爾丹餘剰部落賞伊收管此時伊力弱勢㣲甚為恭
　　順其後則離間伊妻之父子誘其妻弟攜帶萬餘户至
　　伊住牧之地因而強佔入已由是勢力漸増竟敢肆意
　　妄行窺伺青海侵犯哈宻又潛兵入藏殺害伊妻弟拉
　　藏汗毁壊寺廟荼毒人民我
聖祖仁皇帝特遣大臣前往詢問乃伊愍不畏死阻兵抗命
　　因使臣率師甚少兵力單弱伊得肆其猖狂此實天下
　　臣民所共憤者我
聖祖仁皇帝仍賜包容諭令兩路官兵姑緩前進以俟其悔
　　罪輸誠若怙終不悛則命将徂征犁庭掃漠此我
皇考之本意也朕即位以來伊雖遣使求和而詐偽作姦仍
　　復如故且将我青海叛臣羅卜藏丹津收留藏匿朕屢
　　次降㫖諭以定界息兵而伊狡飾支吾巧幻百出及䇿
　　妄阿拉布坦身故伊子噶爾丹䇿凌繼立其妄亂之性
　　狂悖之行更過於其父其遣使陳奏之辭甚屬支離妄
　　誕即如前年西藏阿爾布巴等之戕害康濟鼐亦因與
　　準噶爾地方相近而逃匿之羅卜藏丹津又係伊等􁇢
　　戚彼此相依是以敢於悖逆朝命而仗準噶爾以為狡
　　兔之三窟也似此世濟其惡之人以逞兇挾詐為心以
　　劫物傷人為事不可以徳感不可以理喻無賴無恥懐
　　逆藏姦時時欲戕害臣服我朝之蒙古部落以壊我屏
　　垣若當此可以經理之會而瞻顧因循避興師動衆之
　　名為躭逸偷安之計将狡宼一日不滅則蒙古一日不
　　安蒙古一日不安則邊境一日不寜邊境一日不寜則
　　内地之民一日不得休息而首先疲於奔命者即三秦
　　之黎庶也即以上年之事論之賊夷先遣使臣偽稱請
　　和及朕降㫖停兵以待信息而彼於深冬冰雪之時傾
　　其醜類乘我不備侵犯汛界盜竊駝馬然則此等狡宼
　　固可置之度外聼其貽害於将來乎從來窮兵黷武為
　　聖帝明王之所深戒而以大加小以強凌弱又仁人君
　　子所不忍為況準噶爾弹丸之地逺在極北之區得其
　　地不足以耕耘得其民不足以驅使即使滅此朝食亦
　　不足以誇廟畧而耀武功此皆
皇考與朕熟思審處先後籌畫數十年而出於萬不得已者
　　也惟是地方有軍旅之事厲兵秣馬諸務紛繁雖不取
　　辦於民財恐不免借資於民力向蒙
皇考軫念秦民勞勩所以加恩而優恤之者無待朕之縷述
　　矣朕御極之元年即将陜甘二省康熙六十年以前民
　　屯衛所未完銀米豆草等項悉行蠲免又将舊例應完
　　之三釐三合免其徴收數年以來西安所屬額徴錢糧
　　或免四十萬或免八十萬甘肅所屬錢糧則連嵗全行
　　豁免他如展納課之定期寛帶徴之舊欠開墾地畝修
　　築河渠悉動帑金永為民利此皆朕之加惠於秦民者
　　可約略舉之也即以西陲用兵之事言之北路軍需交
　　與怡賢親王等辦理西路軍需交與大将軍岳鍾琪辦
　　理此皆定議於雍正四年者王大臣等宻奉指示一絲
　　一粟皆用公帑製備纖毫不取給於民間是以經理數
　　年而内外臣民並不知國家将有用兵之舉以致宵小
　　之徒如李不器輩竟謂岳鍾琪私造戰車蓄飬勇士訛
　　言繁興逺近傳播逹於朕聽朕将岳鍾琪遵奉宻㫖之
　　處曉諭秦人而訛言始息即此一莭觀之若非辦理軍
　　需秋毫無犯何至以國家之公事疑為岳鍾琪之私謀
乎及至雍正七年大軍将發飛芻輓粟始有動用民力
之時朕皆敕令地方有司照數給與脚價嚴禁剋扣短
發侵蝕等弊儻有不肖官員借稱軍需科派擾民者著
該管大臣即行題叅革職枷號示衆先動帑金傳集百
姓如數給還朕所以為百姓防患除弊者亦極嚴切矣
上年該督撫先後奏稱民人中有願捐草束以供牧飬
者紳衿士庶中有願捐車輛以資輓運者朕皆獎以温
諭仍令照數給與價値去冬賊夷猖獗之後将來軍餉
較前未免繁多又特加添運價一切軍務悉令有司寛
裕辦理朕豈肯因戎事𦂳急稍渉權宜使閭閻騷擾於
萬一哉意謂三秦衆庶必能諒朕不得已而用兵之苦
心悉朕不忍累民之至意矣乃近來風聞陜西之民竟
有怨朕而私相謗議者朕撫躬自問實不得其致怨之
由再四思維昔年曽静謗朕之語怪誕離竒實為夢幻
所不及之境然則天下之大如鬼如蜮之事何所不有
總因數年來大逆不道之人不得遂其逆願於是使其
匪黨揑造流言轉相傳布冀以摇惑衆心擾亂國政前
年一一根究悉出於發遣衆犯之口供証鑿鑿已按律
正法大義覺迷録中載之已詳十數年來陜西居住之
允禵塞思黒年羮堯延信等皆懐挾異志包藏禍心視
朕躬如讐敵者也其脅從之逆黨實繁有徒専揑誹謗
之詞将無作有欲以洩其私忿如塞思黒之令狐士儀
年羮堯之鄒魯浄一道人延信之道姑王氏等皆公然
以反叛為衆人之倡則其他匪類之造作妖言暗中煽
動者又不知其幾矣地方既有姦回之人接踵肆惡而
又値軍興旁午或有司自顧考成間有奉行不善之處
是以愚民無知惑於邪説溺於私情偶因用力於目前
遂忘受恩於平日此亦事勢之所不免者若果深知朕
心明曉大義一聞匪類揑造之言即深信我主必無是
事偶遇奉行不善之處即深諒我主必無此心此誠天
下之良民也然而造言生事之人専以蠱惑人心為務
此倡彼和有意流傳而知理安分之人不過本身奉法
　　而已豈能執途人而告之是以三秦百姓聞邪説者多
　　而聞正論者少豈非世道人心之患哉朕又思之秦風
　　樸直自古為然樸則易被人欺直則善言易入祗以向
　　來未有宣諭化導之人而該省督撫以及有司既有刑
　　名錢榖之専責又有徴兵籌餉之軍需簿書鞅掌難於
　　兼顧是準噶爾之始末邊防闗係之情形
皇考與朕奉
天討罪除暴安民萬不得已之苦𠂻並未家喻而户曉而但
　　聼僉邪小人摇唇鼔舌訕謗朝政變亂是非無怪乎草
　　野之中被其迷惑者不少也今朕特頒此㫖遣左都御
　　史史貽直侍郎杭奕禄署内務府總管鄭禪寳率領翰
　　林院庶吉士及六部學習人員國子監肄業之選㧞貢
　　生等前往陜甘二省開導訓諭覺悟愚蒙從前雖将大
　　義覺迷録通行頒布祗恐逺鄉僻壤之氓尚有未曽聆
　　悉者著一併宣諭咸使聞之倘合省民人等果能篤尊
　　君親上之義消亢戾怨懟之情将見和氣致祥必邀
上天黙佑迅奏膚功邊塞永寜烽烟屏息不但爾等安居樂
　　業俯仰優游即爾等世世子孫共享昇平之樂矣至於
　　軍需各項悉動帑金差員辦理不得扣剋短少貽累小
　　民所降諭㫖至再至三著欽差大臣悉心訪察儻有不
　　遵諭㫖者即行題參或所定官價有不敷用之處亦即
　　據實奏聞若兵馬經過之地有不遵紀律騷擾民間者
　　小過即告知該管大臣懲治大過即行㕘奏不得姑容
　　務使兵民和洽内外輯寜以迓
天庥以副朕念
　　　十四日奉
　上諭六里苖户舊有應輸雜糧乾州同知經徴一百二十
　　一石三斗零鳯凰營通判經徴七十三石七斗零此項
　　糧石苖户往往拖欠致經管官員有賠補之苦今六里
　　苖衆遵奉法度踴躍輸誠當安設營汛之初應沛蠲租
　　之澤著将應納之雜糧一百九十餘石免徴三年以示
　　朕撫恤苖衆之至意
　　十五日奉
上諭朕因陜甘二省習聞匪類訕謗朝政之言以致無知
　之人被其迷惑又連年用兵邊塞輓粟飛芻不無資於
　民力之處而草野之間不知軍國邊防之重計朝廷萬
　不得已之苦心溺於私情妄生疑議是以特遣大臣官
　員前赴秦省專司宣諭化導之事務使僻壤遐陬家諭
　户曉不可視為具文潦草塞責更不可指稱公事派累
　地方儻奉行不力而轉令地方有供應之煩是朕之遣
　官非所以安之乃適以擾之也欽差大臣等已給與驛
　馬廪給其分派之官員等皆厚給公帑以為僕從車馬
　館餐行李之資所到地方一絲一粟不許索取該有司
　亦不許應付餽送儻有不遵朕㫖者與受同罪決不姑
　貸欽差與有司官除辦理宣諭化導公事外不得私相
　往來招人指摘儻地方官有干謁逄迎等情經朕訪聞
　必從重治罪若差往之官員等有生事滋擾而總理大
　臣失於覺察者朕将於大臣是問儻地方辦理軍需有
　騷擾民間而差往之大臣官員知而隠匿者别經發覺
　朕於欽差之大臣官員是問将此㫖通行曉諭知之
　　十九日奉
上諭向來千總六年俸滿該管上司保送兵部帶領引見
　得以陞用其平常之員即在外省註册朕恐此等註册
　人員内尚有可用之材故降諭㫖有情願赴部者令其
　自行赴部具呈揀選引見今兵部帶領引見之註册千
　總張文煋等十員人材弓箭尚屬可觀似此等人員由
　兵丁厯任千把於營務閲厯有年若非朕降㫖揀選引
　見伊等終於不得推用殊為可惜著行文各省督撫提
　鎮等嗣後千總年滿之時務須加意遴選出具考語咨
　部如人材弓馬可觀而或有行止不端廢弛營務之處
　亦於咨文内聲明報部存案俟該員到部時查對儻有
　草率忽略出具考語不符以致人材屈抑經朕察出定
　将該管上司加以處分
　　二十六日奉
上諭聞天津一帶民間漁船專以販魚為業毎年榖雨以
　後芒種以前是其捕取之期亦猶三農之望秋成也若
　此時稍有躭誤則妨小民一年之生計矣目今天津運
　往山東積貯之米糧皆僱覓漁船装載然亦當聼小民
　之情願未有因濟山東之百姓而妨直𨽻民生之理著
　直𨽻總督天津總兵官速飭辦理糧務人員就近酌量
　目下不可強僱漁船致令失業此係積貯備用之米石
　俟過芒種以後運送亦未為遲當事者總不實心籌畫
　辦理甚屬溺職該部可即速行文傳諭知之将朕諭遍
　行曉諭
　　二十九日奉
上諭上年大将軍岳鍾琪在京時條議進兵事宜令河南
　採辦黒茶三萬五千封解送西安交與廵撫武格送至
　巴爾庫爾軍營以備進兵賞賚之用今大軍既停進發
　則荼封非所急需聞武格等以未奉部文停止仍委人
　員運送軍營似此不急之務徒多勞費著暫行停止又
　今春命往陜甘効力人員若在内地差遣其力量尚可
　自備資斧聞武格将伊等派往巴爾庫爾軍營亦令自
　出盤費並無津貼恐㣲員等力量不敷有誤公事著一
　併傳諭辦理軍需大臣等知之
　　又奉
上諭近日屢有人宻摺㕘奏河東總督田文鏡匿荒不報
　忽視民艱及種種擅作威福等語朕思雍正元年田文
　鏡告祭華山回京覆命値山西饑饉将百姓困苦情形
　急切陳奏朕於是令其前往專司賑濟之事田文鏡以
　奉差之員經過地方並無官守言責而念切痌瘝為民
　請命如此豈有身為本省總督而肯隠匿災傷視百姓
　之顛連而不恤者乎且如山東州縣邅値水災田文鏡
　一一據實馳奏其即遣大臣查賑撫綏者亦田文鏡之
　請也河東二省同為該督節制之區焉有厚於山東而
　薄於河南者乎況河南州縣之被水田文鏡亦備悉摺
　奏所少者惟請賑一事耳大約豫省屬員等以田文鏡
年逾七旬又復患病遂謂可以欺瞞未将民間被水稍
重情形據實呈報又或因田文鏡平時察吏太嚴所屬
有司心懐尤怨乘其抱疾之時不以實告而使田文鏡
有諱災之名以肆其姦險伎倆二者俱未可定至田文
鏡之未曽請賑也其意或以為豫省連嵗豐收民間當
有儲蓄偶値匱乏其力尚可支持此亦該督無心之過
未可指為匿荒不報而遽欲遂其䧟害之私心也田文
鏡自莅任河南以來教飬百姓整飭官方訓練兵丁緝
拿盜賊清理國賦充實倉儲興築河防申嚴營汛凡有
益於國計民生者莫不經畫敷施著有成效似此勞績
𢡟著之大臣即偶有錯誤皆當曲體而原諒之而況年
届古稀經年抱恙或精神憊頓一時訪察未周安可以
其一事之偶疎遂掩其從前之善績乎即如上年夏秋
之間朕躬偶爾違和一切政事命大學士馬爾賽張廷
玉蒋廷錫代為辦理朕得以頤飬静攝速奏痊可田文
鏡可能有此賢佐乎天下之人若因朕數月之安閒遂
不念朕八年以來之勞勩朕心亦不甘也又如降㫖命
大將軍岳鍾琪來京而軍營之事未曽計慮周宻以致
賊人乘間偷盜駝馬此即朕躬違和檢㸃不到之處今
豈可議田文鏡之偶然失於覺察耶朕待天下大小臣
工無不曲體其情而於寒暑癬疥之疾亦無不寛假而
調䕶之豈有七旬抱恙之大臣而不加愛惜成全之理
而宵小之徒幸災樂禍吹毛求疵妄欲肆其邪謀摇惑
朕聼不知若輩意中視朕為何如主也至宻奏所云朕
欲擢用之人而田文鏡屈抑之朕所嘉獎之人而田文
鏡彈劾之此語尤為悖謬朕引見命往之人其考課之
責原於督撫是賴是以日日訓諭封疆大臣切勿存迎
合順從之見田文鏡秉公察吏不事瞻狥是乃深知朕
心者即此一節實為人臣之所難而宵小之徒轉以此
為自作威福何其是非倒置至此極哉宻奏又云河南
連年豐牧皆皇上盛徳感召而田文鏡據為巳功夫君
臣之間譬如元首股肱實為一體田文鏡有公忠體國
　　之心而朕信任之田文鏡之善即朕之善也朕有教飬
　　百姓之心而田文鏡宣布之朕之善田文鏡亦不得辭
　　其功也今加田文鏡以妄自居功之名可謂不經之至
　　總因田文鏡之待屬吏平時過於嚴明今有此失於請
　　賑一事遂摇唇鼔舌議論繁興朕若不保䕶維持則天
　　下之督撫大臣皆受制於屬員毁譽之口互相瞻顧視
　　為畏途其害尚可言乎至於豫省之民受田文鏡撫綏
　　化導之澤八年於兹吏治肅清民生康阜豪強歛跡盜
　　賊逺颺種種受福之處難以枚舉即屢次蒙朕格外施
　　恩亦皆田文鏡之力若此時全不念及而但就失察被
　　荒一事遂羣起而訕謗之似此天良盡泯之人将來其
　　能逃於
天譴乎況宻奏之人從前不言直待聞田文鏡來京之㫖而
　　後妄瀆則小人卑鄙之態畢露更可耻之甚者矣朕意
　　以為必有露章陳奏之人再将此㫖明白曉諭並嚴加
　　究治今已待多時並未見有露章者只此宻奏之人朕
　既准臣工等宻奏以廣言路則不便宣布於衆嚴加處
　分惟據理曉諭使若輩暗自抱愧並令中外共知之外
　間又言王國棟奉命賑濟饑民動用該省倉榖而州縣
　造册時總督司道等官欲裁減數目使州縣賠補以掩
　飾上年被災情形等語王國棟係特差散賑之大臣其
　用榖多寡自有確見即著王國棟核實造册具題不必
　會同該督以息浮議
　　三十日奉
上諭近見蒙古旗分人能蒙古語言繙譯者甚少沿習日
　久則蒙古語言文字必漸至廢棄應照考試清文繙譯
　例考試蒙古文繙譯取中生員舉人進士以備理藩院
　之用如有學習漢書願就試漢文者照常准其考試於
　别部補用如此則蒙古旗分之人益加鼔勵勤學蒙古
　語言文字不至廢棄而理藩院亦收得人之效矣著内
　閣會同理藩院議奏
世宗憲皇帝上諭内閣卷一百五
　欽定四庫全書
世宗憲皇帝上諭内閣卷一百六
　　雍正九年五月
上諭十二道
　　初二日奉
上諭今嵗命往陜西西安駐防兵丁派出直隸張家口營
　兵一百八十餘名聞各兵家口支領錢糧而該管武弁
　等以各兵應有錢糧俱給與新募之兵支領無可給發
　以致各兵家口三月未曾領餉日食不敷四路奔訴凡
　兵丁撥派他往者如馬兵一名原領月餉二兩則以九
　錢付本兵爲途中鹽菜之用以一兩一錢爲養贍家口
　之資所有兵米亦仍令其家口支領若有新募兵丁則
　另行給與月餉並無以本兵錢糧付新募兵丁之事何
　以張家口官弁等錯悞遲延以致各兵家屬餬口無資
　著該督該提鎭即速查明照例給發並將如何遲悞之
　處據實㕘奏
　　又奉
上諭據山西巡撫石麟奏稱太原駐防兵丁五百名内派
　出三百名前往寧夏所有留營兵丁不敷差委之用據
　各旗閑散丁壯塞爾泰等呈稱自祖父以來受國家豢
　養之恩情願不領錢糧當差効力臣隨選得年力精壯
　技藝可觀者一百名照伊等所請不給錢糧令其承應
　差使俟有兵丁缺出揀選頂補等語太原各旗閑散兵
　丁等雖稱不領錢糧情願効力但既令當差學習行走
　亦當酌加恩澤以示鼔勵著毎名月給銀一兩米三斗
　以資其食用該撫石麟時加敎訓務令勤謹効力黽勉
　向上若有名糧缺出即將伊等揀選頂補以副朕敎養
　兵丁之至意
　　初七日
諭八旗都統等八旗所設錢局倘定價太賤則射利之徒
　賤買貴賣就中取利反生弊端今比民間價値毎兩酌
　賤十數文逐漸減至毎兩換大制錢一千文止如此則
　錢價自平於民生實有裨益其隨時減價之處八旗務
　須畫一一辦理並知會歩軍統領及察旗侍衞參領等留
　心察訪爾等亦不時稽查一
　　初九日奉
上諭用兵以籌餉爲先而輓運以得人爲要果得其人則
　民力不致煩勞國帑不致糜費而兵食饒裕士飽馬騰
　其裨益於公事良非淺鮮也年來西北兩路用兵籌餉
　事宜朕心甚費區畫北路軍糧范毓馪承領運送諸事
　諳練措置得宜能爲國家節省錢糧而彼身亦未嘗不
　沾利益實公私兩便之道朕深嘉獎已加優叙西路軍
　糧向來俱係官運今行之日久難保無侵帑累民之處
　因思通政使趙之垣副將馬龍乃三秦世族且官至大
　員於本地土俗民情素所熟悉若照范毓馪之例領取
　帑銀轉輸輓運似屬可行之事朕昨將此詢問趙之垣
　據稱情願効力查内地軍糧運送巴爾庫爾軍營者年
　來經理已有頭緒但自軍營進勦之糧尚無轉運之善
　䇿著趙之垣前赴軍營與馬龍公同商酌如何運送之
　法聽其自行定議酌量舉行毎石運價若干朕悉照數
　給與不令絲毫賠墊只用其力不用其財但無浮冒侵
　蝕之弊便是伊等之功總與地方有司毫無干渉其間
　遲速機宜及道途防䕶等情則與大將軍該督撫等計
　議而行俟趙之垣到彼與馬龍商酌定議果能承領辦
　理具奏到日給與欽差闗防
　　十一日奉
上諭朕以江南蘇松等處積欠錢糧甚多弊端百出官民
　並受其害特令大臣等率領多員前往清查分别官侵
　史蝕民欠務期至確至當以清積弊以除民累前聞各
　員奉行不善轉致閭閻有追呼之擾大負朕之初意已
　降㫖嚴行申飭禁止催徵後又聞有司以民欠逼令認
　爲役蝕如父子兄弟異戸即爲包侵又因别名立戸即
　加以包侵之罪此朕得之傳聞實不信有此事昨據
　清查太倉州錢糧之温而遜奏稱有一種愚民於造册
　之始將自欠田糧混首侵蝕及究其所侵何人名下錢
　糧竟有以父子兄弟揑作被侵花戸者於是逐戸覆核
　根尋實係自田自欠立即更改註冊並出示通曉許令
　據實禀改一靣嚴飭各員實力查辦凡係有與有受質
　問明白毫無疑議者然後列入侵蝕之項如田產契劵
　厯年完票有據實係自欠田糧雖誤首侵蝕仍即改入
　民欠項下等語以朕所聞合之温而遜所奏是民欠之
　中竟有揑稱侵蝕者温而遜徹底清查據實更改辦理
　甚是伹太倉一處如此其各員分辦之處亦必有似此
　假揑蒙混者著差往各員照此辦理詳細確查有應行
　更改之處即行更改務使分晰清楚毫無疑竇以副朕
　釐姦剔弊嘉惠元元至意
　　又奉
上諭據總督鄂爾泰奏稱烏䝉逆賊悖亂將士忠勇忘身
　不三旬而復郡治不七旬而收全土今渠魁就擒並無
　漏網雲貴土兵已通檄全撤等語烏䝉改設府治之初
　諸事尚未就緒又値劉起元不善撫馭激成事端逆黨
　勾連幾有猝難收拾之勢而將弁軍士奮勇爭先旬月
　之閒削平寇亂此皆總督鄂爾泰平時節制封疆以公
　忠表率官僚以義勇訓練將士而臨機應敵又復調度
　有方用能迅奏膚功永安苖境論功行賞當以鄂爾泰
　爲先但念該督自聞賊變以來時時以先事疎防引過
　自責今軍事告竣不肯自居蕩冦之功屢次陳奏情詞
　懇切朕只得曲從其情以成其謙抑之素志若以功過
　而論則一時疎畧之㣲瑕豈能掩其多年敎養之善績
　耶特將朕意宣諭中外共知之所有陣亡帶傷及奮勇
　官兵著該督查明送部從優議叙賞卹
　　十三日奉
上諭據署河北總兵官范毓䭲奏稱捐資買補營馬一千
　一十一匹以足營伍等語朕辦理兩路軍需事事皆取
　給於公帑不准臣工絲毫捐助况弁員身在本營而令
　出資以濟公用尤非朕意若允范毓䭲之請將來官弁
　等必有勉强倣效者范毓䭲所買馬匹著照數給價於
　司庫支領
　　又奉
上諭烏蒙猓賊悖亂竟敢傷害總兵官弁荼毒民人且煽
　惑各處苗蠻勾通盤結叛逆之罪實無可逃頼總督鄂
　爾泰平日訓練有素臨時調度合宜用能鼓勵弁兵爭
　先効命數旬之内迅奏膚功俾逆黨悉除苗疆永靖朕
　心慰悦屢經䧏㫖褒嘉但思逺近猓夷種類不一各有
　倡亂之人各有脅從之輩除臨陣斬殺及擒訊梟示各
　犯外現在解省審擬之逆目要犯四百餘名衆犯家屬
　共一千餘名口其中渠魁巨惡若不即正典刑恐時日
　遷延漸至病斃無以昭明國法即應行減等之犯亦當
　即爲安插該督公正明逹身在地方面加審訊其情罪
　重輕必能分别確當無絲毫枉濫之處即交法司核擬
　亦不能出乎該督奏讞之外此案内應行正法及充發
　遷徙諸犯著該督審明定擬一面奏聞一面歸結若重
　犯内有律應立决而情尚有一綫可原者著暫監候另
　行請㫖
　　十六日奉
上諭據雲貴廣西總督鄂爾泰奏稱普洱府添設新鎭額
　兵二千四百名内除原收普威營兵一千四百名及新
　募補額外其餘調撥之兵俱有家口在各標營一時無
　力搬移未免分心兩地且景蒙營原撥普威營兵二百
　名時因鎭威江壩等處屢有軍務家口尚在景蒙地方
　今又改歸新鎭亦應令其搬移居住共計未搬家口兵
　丁八百名相應仰懇聖恩賞給路費俾得成家立業又
　黔省撥往古州清江等處各鎭協營兵丁及滇省烏蒙
　鎭新増兵丁二千五百名内有道途搬移之費者應否
　一體賞給以廣皇仁等語數年以來滇黔兩省兵丁踴
　躍急公甚屬効力朕已屢加恩澤獎賞勤勞兹所派往
　普洱及古州清江烏蒙等處之兵俱從他處搬移應加
　恩恤該督陳奏甚是著照所請給與遷移之資於公用
　銀兩内即行支給以副朕惠養兵丁之至意
　　十八日奉
上諭從前因凖噶爾肆虐土魯番回民畏其侵陵有情願
　移居内地者諭令地方有司善爲安插撫綏使之寛裕
　從容各得其所頃聞在肅州居住之回民等田瘠水少
　收成歉薄所有牲畜亦不敷用生計未免艱難此皆經
　管之員辦理疎忽而該省大臣失於覺察之所致也著
　署總督查郎阿將從前辦理不善之員查出題㕘其有
　應行加恩撫恤之處亦着查郎阿酌定請㫖即將此曉
　諭土魯番移住内地之回民知之
　　二十一日奉
上諭朕視天下兵丁皆爲一體莫不冀其生計有頼俯仰
　從容然養育於平時者自有經常畫一之道而加思於
　格外者則不得不由近及逺次第舉行量國用之盈絀
　而爲之若必欲一槩施恩不分逺近先後將因經費不
　敷而稽遲膏澤之下逮矣如恩賞兵丁生息銀兩一事
首先及於在京之八旗次則推廣於外省駐防及督撫
提督標下又次推廣於各省鎭標皆令將軍副都統督
撫提鎭大臣會同經理以爲長久之計數年來固有料
理得宜可濟兵丁之緩急者而措置未協啓人議論者
亦往往有之則此事經畫之難可知矣至於各省協標
兵丁同列行伍朕豈不欲一體加恩但各兵分防之處
與督撫提鎭相隔遥逺若偶遇緩急必須文移往來多
延時日始得領此數金豈能濟其一時之用若照例給
發則現今督撫提鎭大臣辦理此事尚覺繁難未能妥
貼協鎭以下等官豈可交辦此事恐徒貽累於弁員而
無裨於兵丁之實用况天下兵丁衆多國家經費通盤
計算其勢難以普及此亦一定之情理近聞各省恊標
兵丁有謂督撫提鎭等不爲代請而生怨望之心者不
知國家之施恩並無偏向戎行之沐澤自有後先將來
西陲軍務告竣國用充饒朕自徐思周徧加恩之䇿若
伊等不察事勢此時遽欲均霑妄生兾倖是因朕逾格
　之恩而啓非分之望則朕唯有將現行之恩賞悉令撤
　回然後可以畫一豈不因數人之無知而阻衆人受恩
　之路乎思之思之
　　二十六日奉
上諭據廣西巡撫金鉷奏稱敎職一官無可展施縱有才
　能莫由顯著請將年力强壯應對明白才品可觀可以
　練習吏治之員容臣題明咨送督臣分派雲貴兩省遇
　有州縣及佐貳等缺酌量試用題補并請照此通行他
　省等語夫訓士理民均闗緊要封疆學政各有專司定
　例昭然彼此不得干預若將敎官之優者悉改膺民社
　之寄是以理民爲重而以訓士爲輕凡留司鐸之任者
　皆上司所棄而不取之人勢必使天下敎職莫不希冀
　陞遷日萌鑚營倖進之念孰肯專心訓課爲國家長養
　人材乎况督撫不可干預學臣之事亦如學臣不可干
　預督撫之事也今金鉷妄爲此奏豈非欲兼攬學政之
　權且沽敎官之稱譽乎即據稱敎職一官無可展施其
　才能莫由顯著既如此則又如何知其可辦吏事而選
　用之乎若以語言應對之間定人品之優劣分才具之
　短長恐鑒衡之失實者不少矣至於教官之賢者督撫
　原可隨時保舉而大計之年又可列爲卓異並非不得
　與於薦揚之選者金鉷乃爲此悖理之奏不知其出於
　何心著將原本擲還
　
　
　
　
　
　
　
　
　
世宗憲皇帝上諭内閣卷一百六
　　欽定四庫全書
　世宗憲皇帝上諭内閣卷一百七
　　　雍正九年六月
　上諭十道
　　　初七日奉
　上諭朕叔恭親王常寧昔年受
皇考友愛深恩不知感激報効而因循懶惰悠忽終身此中
　　外所共知者恭親王身後
皇考因滿都䕶賦性庸愚不便將伊承襲只得以其弟海善
　　襲封貝勒令在内廷行走教誨施恩望其成立以繼恭
　　親王之後乃伊性情暴戾行止乖張口出逆言心無倫
　　理種種罪惡不可殫述嗣因陶和氣案内款蹟敗露革
　　去貝勒禁錮在家未幾仍䝉
皇考寛宥慈恩將伊釋放遣往軍前効力贖罪乃仍不悛改
　　輙敢違㫖私回若論軍法憲章均無可赦朕念其爲恭
　　親王後裔委曲全其性命仍行拘禁此海善之大槩也
　　從前海善𫉬罪之後無應襲之人
皇考不得已而仍用滿都䕶且加以厚恩畀以榮寵要職無
　　非欲其努力向上改過自新以延恭親王之一脉也乃
　　伊下愚不移轉入於阿其那塞思黒蘇努保泰等之邪
　　黨私相固結而不思
皇考髙厚之鴻慈其顚倒妄亂至於如此及朕即位以來仍
　　復加恩任用指示開導以感動其天良冀收後效而伊
　　顧戀匪黨狡獪百端摇惑人心阻撓國政且鑽營詐僞
　　行止卑汚其𫉬罪被參之案不可枚舉朕悉行寛宥而
　　保全之此滿都䕶之大槩也滿都䕶之弟對青額庸劣
　　不堪罔知愧耻昔在侍衞班聨曽因飲酒沉醉竟溺於
　　中和殿階級之上此衆人所共知者海善之子倫木布
　　昔蒙
皇考深加恩養令在乾清門侍衞班中行走
訓誨矜全冀其上進乃
皇考升遐之日萬國臣民如䘮考妣而倫木布面無悲戚之
　　容目無涓滴之泪朕以此知其未具人心矣是以降㫖
　　將伊與伊父海善一同拘禁今已病故此對青額倫木
　　布二人之大槩也朕叔恭親王之子孫大抵如此假使
　　稍有可望成立之人則滿都䕶屢獲重罪之後朕即可
　　選擇而用之矣祗因不得其人是以將滿都䕶姑容曲
　　宥以至於今今滿都䕶病故無子現在無可承襲者朕
　　念吾叔後嗣凋零再四思維或擇一人襲封貝勒或賜
　　襲郡王以繼其後然而得其人則可以繼續先緒不得
　　其人則必至廢墜家聲且一時勉强襲封而不克承受
　　將來獲罪被譴難以保全非所以成就之也海善等即
　　前車之鑒著宗人府會同議政大臣八旗都統滿洲尚
　　書侍郎等秉公詳愼於恭親王子孫内選擇可以襲封
　　之人公同舉出奏聞請㫖若果不得其人朕意欲照
皇考時以朕弟淳郡王過繼純親王爲嗣之例於朕幼弟中
　　選擇一人封爲郡王以繼恭親王之後如此則朕叔之
　　王爵可以長久綿延而伊之親子孫各守禄位易於稱
　職永逺同受國家之恩澤似爲有益亦著會同悉心定
　議具奏
　　十一日奉
上諭賭博之事敗壊品行蕩廢家資其爲害於人心風俗
　者不可悉數欲杜此惡習則賭具之禁自不可以不嚴
　朕爲此拳拳訓飭至再至三凡地方大吏有司有教養
　斯民之責者皆當仰體朕心奉行唯謹不當視爲具文
　也京師戸口繁多五方雜處年來稽查嚴密不肖之徒
　頗知斂跡至於外省之稽查較京師爲易而督撫以至
　守令奉行不力聞省會之地有公然製造賭具列諸市
　肆而不知畏懼者百姓之藐法若此則大小官吏能辭
　溺職之罪乎歩軍統領衙門屢次拿獲私賣賭具之人
　供稱販自外省地方則外省之踈忽廢弛顯有証據矣
　賭博難禁而造賣賭具之禁尚屬易行之事前年定例
　凡失察造賣賭具之知縣照溺職例革職知府革職留
　任督撫司道等官各降一級留任著該部將朕此㫖再
　　行宣諭倘嗣後有犯者必照定例處分不稍寛貸
　　　又奉
　上諭今年仲夏以來京師雨澤愆期目前甚覺亢旱朕於
　　宫中齋心䖍禱尚未仰蒙
天降甘霖輾轉思維從來
上天之錫福降災悉由於人心之感召尚書曰作善降之百
　　祥作不善降之百殃古人又曰福之至也人自生之禍
　　之至也人自成之蓋
上天慈愛爲心斷無降災於人之理其遭値水旱饑饉者皆
　　由天下人之自取所當恐懼修省以凛
天戒若因此而或生怨尤之心則其獲罪更大而爲無忌憚
　　之小人矣朕深明此理時刻自儆切切冀望天下臣民
　　共修趨吉避凶之道以承受
上天之恩數年以來諭之詳矣今兹亢旱之象或由於朝廷政
　　事之有闕或由於臣工職業之不修或由於士民心術
　　之不善有一於此皆足以千
天和而致祲沴倘有無知小人不察人事感召之故不知
上帝垂象之意狂肆𡨕頑敢生怨懟則乖戾之氣自外生成
上天雖欲寛宥而不可得矣朕兢兢戒懼夙夜靡寜再四推
　　求欲得致旱之由急行改易凡屬臣工均當撫躬自思何
　　處不能稱職何事應當獲譴一一省察而悛改之至爲士
　　爲民者雖無治人理事之權而舉念之純疵居心之善惡
天髙聽卑實垂昭鑒茍無自作之孽必不遭難逭之條總在
　　吾君臣士庶各自捫心省愆思過勿推於他人而存自
　　恕之念勿諉諸氣數而忘儆惕之心則和氣致祥時雨
　　甘霖必仰邀
上天之恩賜勉之勉之著將此㫖通行曉諭在京官弁兵民
　　人等咸使知悉其近京省分若有缺雨之處著一體宣
　　示
　　　十二日奉
　上諭仲夏以來京師亢旱雨澤愆期朕心焦勞無時或釋
　　因思刑獄上闗
天和法司衙門此時尤當加意除重罪監候處決人犯不應
　　寛釋外凡有牽連待質及候審候結輕罪之人將來擬
　　罪不至於死而羈禁在監者著刑部堂官逐一速查應
　　完結者即行完結應保釋者即行保釋俟處暑後再行
　　審明結案八旗髙牆拘禁人犯著該旗大臣亦照此速
　　行辦理毋得稽遲至於枷號人犯除情罪重大奉㫖永
　　逺枷示者不宥外其有限期未滿枷號之犯著照舊例
　　暫行保釋於處暑後補枷以滿期限刑部八旗順天府
　　五城御史可一體遵行
　　　十四日奉
　上諭毎年伏暑之時停訟停徵久有成例况今年五六月
　　以來直隸山東河南等省雨澤愆期甚覺亢旱尤宜寧
　　人息事感召
天和或恐庸劣有司不遵定例妄滋擾累著該督撫通行申
　　飭時加訪察如有生事擾民者即行題參從重議處
　　　十八日奉
　上諭凡竊賊滿貫者定例擬絞監候此等賊犯論其情罪
　　無可矜原而毎年秋審之時按律又不至於處決是以
　　往往監禁多年不行結案即該犯有悔過改惡之心亦
　　無自新之路著刑部將各省此等賊犯已經監禁三年
　　者一一查出酌其情罪或應釋放或應減等發落並日
　　後再有過犯如何從重治罪之處一併定議具奏
　　　十九日大學士九卿等奉
　上諭自五六月以來直隸山東河南雨澤愆期亢旱日久
　　我君臣間必有上干
天和之處仰蒙
上天仁愛特以旱災垂象示儆朕心憂懼焦勞時加修省展
　　轉思維無以自解此皆朕薄徳之所致無可推諉大臣
　　等亦當敬畏悚惕省愆思咎念此三省數百萬蒼黎皆
　　吾赤子將來秋禾不登無以養生必至狼狽若不先期
　　籌畫多方儲備臨時雖欲補救亦恐無及著大學士九
　　卿等悉心酌議作何先期料理務期人力能周救荒有
　　䇿米榖可以轉運膏澤不至稽遲俾此被災民人咸慶
　　生全無一人轉乎溝壑或邀
上天慈鑒稍寛吾君臣之譴責也
　　　又奉
　上諭在京監禁人犯其情罪尚輕按律不至於擬決者已
　　令該部該旗查明暫行釋放俟處暑後再行酌議寛減
　　歸結其外省輕罪人犯亦應酌量加恩著將已經到部
　　之案其中有問擬徒杖而准其折贖者該部查出悉行
　　寛免結案
　　　二十六日奉
　上諭朕因今年五六月間直𨽻山東河南三省雨澤愆期
　　宵旰焦勞無時或釋深恐秋稼不登百萬黎民艱於粒
　　食將來救荒濟困人力難周特命大學士九卿等竭慮
　　殫心爲先事圖維之計以贖
上天之譴責稍解朕心之憂煩昨大學士九卿等會議截漕
　　通商及遣官分查賞給耔種捐榖議叙各條具奏朕已
　　一一允行又特降諭㫖將山東河南二省本年漕糧暫
　　停徵收蓋欲使本地之米散布於民閒更勝借資於他
　　省也今據河南署撫張元懐奏報河南南陽汝寧歸徳
　　四府從前陸續霑被甘霖六月十四十五兩日開封省
　　城大雨滂沛四野沾足又據山東巡撫岳濬奏報東省
　　自六月以來陸續得雨六府九州膏澤已遍直隸署督
　　唐執玉亦以所屬得雨之州縣陸續奏報觀此景象仰
　　蒙
上天矜憫下民而賜以生全之慶將來即有成災之州縣亦
　　不至於甚廣人力尚可展施矣朕以手加額既感且慰
　　其廷臣所議預籌各件朕意仍照前議豫備爲是惟是
　　本地紳衿富戸捐榖助賑予以議敘一條此等事向來
　　奉行不善輙生虛冒濫竊之弊且捐榖多寡如何分别
　　議叙之處原議俱未明晰恐臨時難於遵行亦須預先
　　定議又河東二省漕糧暫停徴收將來成災之處自另
　　有恩㫖其不成災之處或用折色交官或仍徵本色將
　此榖石即糶賣於本省之民人二者孰於民閒有益著
　大學士九卿再行詳議具奏
　　又奉
上諭九姓土司任嗣業恪守王章盡力公務從無遲緩該
　督撫改設州同分管民事奪其世守從前辦理原屬錯
　誤而任嗣業恪遵督撫行文已將承糧戸口册籍移交
　州同具呈戸部申訴實情其恭順之心甚屬可嘉且年
　來該土司凡有奉調辦理糧餉之事皆深入蠻箐頗著
　勞績著賞縀十端以奬其向來之効力並嘉其能知朕
　愛養土司之心直陳無隱之忱悃其土司戸口錢糧學
　校刑名悉照舊歸任嗣業管理倘地方大吏官員有因
　該土司呈訴而挾私懐怨借端苛刻擾累者該土司仍
　赴部控告無畏
　
　
世宗憲皇帝上諭内閣卷一百七
　欽定四庫全書
世宗憲皇帝上諭内閣卷一百八
　　雍正九年七月
上諭九道
　　初一日奉
上諭陜西西安督撫標下俱有新募入伍之兵丁必須勤
　加操演始可資戰守之用朕思撫標之兵有撫臣親自
　操演自然技勇日漸嫻熟督臣現駐肅州標下弁員又
　大半隨往軍營西安兵丁或至訓練生疎亦未可定侍
　郎馬爾泰辦理軍需案件駐劄西安若於暇時教導兵
　丁最爲近便著將督標之兵丁隨時練習加意教誨務
　使有勇知方以備國家千城之選
　　初八日四川總督黄廷桂奏報勦平瞻對等處賊番
　　奉
上諭據奏漢土官兵進勦瞻對奮勇衝鋒用命力戰直搗
　賊番巢穴至桑阿邦之側打東打地方番衆率先輸誠
已將賊首擒獻等語此次出征有功効力之弁兵等著
酌量議叙賞賚所有傷亡之漢土官兵等著照例賞䘏
朕閱此本内所載征勦瞻對事宜馬光効力之處居多
而化導酋長諭以解獻賊贓則胡兆吉之力也昨據學
士徳齡等將黄廷桂所參馬光進𠞰瞻對謬妄草率一
案察審定擬前來又據黄廷桂等續參馬光婪贓貪鄙
各款朕思此次用兵黄廷桂等既稱漢土官兵感戴國
恩奮勇擊賊若果如所奏則馬光乃領兵爲首之大員
功績應有可録即有過愆亦可相抵再查徳齡等所審
與黄廷桂等續參各款在馬光尚無不可寛宥之條著
將馬光革職從寛免其審究令自備鞍馬前赴大將軍
岳鍾琪軍營聽候調遣効力贖罪又據徳齡等議稱胡
兆吉同有統兵之責乃心懐疑忌逞忿誤公應照溺職
例革職等語胡兆吉不能和衷共濟本應罷斥姑念此
番効力行間著革職從寛留任
　初十日奉
上諭朕因河南上年有被水之州縣今春小民乏食特令
　侍郎王國棟前往賑濟動用倉榖五十餘萬石續經該
　侍郎查有不應賑濟而冒領者計榖萬餘石議令著落
　該州縣嚴行追比如百姓不能清完即著該州縣賠補
　朕思發粟蠲租乃國家愛養黎民之大典豈容冒濫升
　斗以滋弊端按數追還與情理允協惟是今年夏月豫
　省州縣又有雨澤愆期之處朕心甚切憂勞惟恐收成
　歉薄不及平時正遣大臣官員前往查勘其從前所開
　冒領榖石之人未必皆係殷實有餘之家而一時無知
　冒領今按數著追難於繳還未免竭蹶用沛格外之仁
　將應追未完米石緩其追比俟將來年榖豐稔力能完
　納之時著督撫再行徵收還項
　　又奉
上諭從前䧏㫖内外各省官民有實被吾弟怡賢親王之
　徳澤誠心感激者准建立祠宇以展追慕之忱今逺近
　各省紳士軍民合詞懇請雖賢王羙善孚於懿好之公
　　異口同聲不謀而合朕思天下至大皆傳聞王之令名
　　有未親被王之恩惠者若一體建祠展祀則與朕之諭
　　㫖不符即王平日謙抑爲懐亦知必不歆享也除畿輔
　　之地王之功徳理宜爼豆千秋已降㫖俞允建祠外奉
　　天爲
祖宗發祥之所仰蒙
福祐篤生賢王爲國家宣猷佐政則俯順官民籲請建立祠
　　宇於情理爲宜至於兩淮鹽務積弊多年自王總理戸
　　部以來清一切之正供省多方之浮費弊端永杜苛累
　　全除衆商咸沐恩膏萬竈皆成樂土再者江南戸口殷
　　繁水利最闗緊要王念切民生留心訪問明晰將一切
　　興修事宜奏聞於朕朕本欲俟直隸工程就緒之後令
　　王前往江南爲萬民興久逺之利後以國政贊襄不能
　　即往旋據陳時夏之奏王奏請速行可以不必待臣親
　　往朕因命督撫大臣等相度經營因勢利導今東南數
　　千里河流疏通有灌漑之益而無泛溢之虞者實王創
　始之力也王之功徳其顯著於江南者如此准於揚州
　地方建立祠宇一所以慰輿情浙江總督李衞前爲戸
　部司官時朕並不知其姓名王在朕前極力保薦謂其
　才品俱優可當大任自朕御極以來王爲國薦賢之䖏
　甚多而如李衞之深信力保者内外不過數人朕因將
　李衞屢加擢用至浙江總督李衞公忠敏逹方正亷明
　易俗移風興利除弊浙人深受李衞敎養之益者皆王
　薦舉之功也准從浙人之請於杭州聖因寺之側建立
　祠宇以申其感戴之誠其餘各省陳請建祠者俱不必
　行至大學士九卿議稱祠宇規模若於部文未到之先
　已經建造者無庸更改等語此言甚屬差誤各省督撫
　大臣豈有不俟諭㫖而遽然舉行之理假若有之則其
　人之愚昧輕率可知更不應准其舉行
　　二十二日奉
上諭各省駐防兵丁生齒日繁現今餘丁甚多若聽其閒
　居既無從學習技勇而定額錢糧亦難以養贍家口著
　交與各處將軍於滿洲餘丁内擇其能騎射可供驅使
　者額設兵丁之外添設若干名并作何給與錢糧操練
　技勇之處詳悉妥議具奏
　　二十三日奉
上諭今年五六月間直隸山東河南等處雨澤愆期朕即
　慮及上年被水低窪之地魚子存留今夏烈日蒸晒恐
　變爲蝗蝻爲禾苗之患特令大學士等寄信與直隸山
　東督撫嚴飭屬員留心訪察預爲防遏兹據沈廷正奏
　報山東濟寧州之南鄉新店等處有蝻子萌動已飭令
　文武員弁上緊撲滅又據張元懐奏稱光州所屬竹園
　内生有青蟲其形似蝗吞食竹葉未傷田禾今已捕除
　等語從來蝗蝻始生之時以人力制之尚易而小民躭
　逸偷安憚於用力又恐踐踏禾稼瞻顧逡廵及至飛颺
　之後逺近蔓延則勢已不可遏矣是在實心任事之官
　員督率鄉民力爲捕治不得姑順輿情釀成大患著直
　隸山東河南江南等處督撫通行所屬實力奉行儻視
　爲具文茍且塞責將來飛颺之時朕必察其發生之處
　將該地方官從重治罪不少寛貸直隸山東河南三省
　欽差大臣科道等一同留心訪察毋忽
　　二十四日奉
上諭朕以直𨽻山東河南夏問雨澤愆期特命截漕查賑
　預謀民食既而三省陸續奏報得雨朕心稍慰兹聞直
　𨽻山東及河北彰衞二府有窮民因秋成無望預爲渡
　河而南以圖就食者蓋因本地歉雨之時尚未聞截漕
　查賑諭㫖輙思就食他省若即令資遣還鄉恐時届仲
　秋耕種之期已過轉致失所著該府飭令沿河州縣於
　各渡口詳詢其所欲往地方有力不能自逹者量給路
　費仍知照該州縣善爲安插除有親朋可依及已傭工
　得食者聽其自便外其乏食之民著用截漕米石照例
　計口賑給此等流民有聞家鄉近日得雨欲回本籍者
　即資給遣回其未願即歸者俟來春耕種之候仍皆給
　以資糧使之回籍凡資給之費俱照例動用存公銀兩
造冊送部有浮冒扣尅等弊該撫指名題參如各省樂
善之家有能將覔食窮民存恤周濟及資助回籍者該
地方官詳報上司酌量輕重奬給花紅旗匾最優者給
之頂帶以示鼓勵至於直𨽻山東地方既經得雨又現
今截漕查賑人心安帖必無輕去其鄉者設或愚民無
知聞鄰省安插流民經理得宜仍復接踵而至離鄉棄
業舍本籍自有之恩澤以望澤於他鄉其勢必至兩誤
該地方官務悉心安集剴切曉諭令其勿離故土又聞
渡河流民有欲往湖廣者楚地雖産米之鄉而去直𨽻
山東較豫省更逺恐將來回籍愈難除已至湖廣者著
該地方官安插得所外其尚在隣省者詢明湖廣果有
親朋可依則資給令往否則即於所到地方安插夫率
土蒼生皆吾赤子各該督撫及地方有司務須痌瘝乃
身體察周詳規畫盡善期無一夫不獲其所以副朕勤
恤民隱子惠元元之至意
　二十六日四川總督黄廷桂奏川省常平倉捐例應
　　改榖作銀并請開捐將銀市榖存貯奉
上諭川省乃産米之鄉積貯自易於爲力該督請開捐納
　誤矣况改榖折銀又復將銀買米徒滋弊端更屬背謬
　但通省積榖止四十萬石爲數實少應如何増貯之處
　著前所派會議截漕之大臣速行詳議具奏
　　二十七日奉
上諭廣西道通交趾聞該地方常有無知愚民希圖意外
　之利抛棄家業潛往交趾地方開礦其所去之人有僥
　倖獲利而回者有資本用盡乞食而回者有一去而永
　不回者地方官雖禁諭稽查伊等總以出外貿易爲辭
　亦難究其所往何處更有姦匪之徒行兇犯罪潜逃異
　域以致追緝無踪懸案莫結似此違禁妄行之風漸不
　可長著廣西廵撫提鎭悉心商酌於往來隘口及僻路
　可通之處酌量撥兵添汛飭令該管官弁加謹廵查倘
　有私行出口之人務令押解原籍照例治罪如弁兵偷
　安稽查不力或有受賄賣放等弊日後發覺一併按律
　治罪將該管官嚴加議處庶愚民不致輕去其鄉流離
　異地而姦匪之徒亦不致逺颺漏網矣
　
　
　
　
　
　
　
　
　
　
　
　
　
世宗憲皇帝上諭内閣卷一百八
　欽定四庫全書
世宗憲皇帝上諭内閣卷一百九
　　雍正九年八月
上諭九道
　　初一日大學士等議覆四川積榖應増貯六十萬石
　　毎石約價三錢分三年買足奉
上諭所議甚屬周詳妥協依議速行但毎年榖價貴賤不
　等如畫定三錢恐價貴時或至抑勒强買價賤時不免
　侵漁冒銷又或懈弛誤公不肯及時採買種種弊端皆
　當釐剔作何定其處分或應責成該督撫或應派御史
　一員前往監糴之處爾等再行詳議具奏
　　初六日奉
上諭從前鄭禪寳奏稱向年鹽價毎觔定爲十六文後因
　錢價漸平而鹽價仍是十六文將錢易銀不敷原數以
　致商運消乏應酌定商民兩便之道後經署督唐執玉
　議稱上年順天所屬有被水之州縣鹽價難以議增俟
　可以加増之時再爲議請等語朕以唐執玉身在地方
　若確有所見即當據實陳奏不應爲兩岐之説著另行
　定議具奏隨據唐執玉議稱照舊行銷而部議又稱商
　人運本消乏必致裹足不前將來百姓有淡食之慮今
　酌量毎觔加大制錢一文在民不過増添毫末而商人
　可免賠累等語原奏此案之鄭禪寳目今奉差往陜無
　從詢問著將部議發與唐執玉再行秉公定議務期商
　民兩便可以永逺遵行不得固執前見若果有不便於
　民之䖏亦即據實陳奏
　　十一日奉
上諭據署陜西總督查郎阿奏稱陜甘二省正値軍興之
　際一應領兵差委需用將備甚多而所有員缺又需署
　理之員仰懇敇部揀選逰擊十二員守備十二員命往
　陜西以便酌量委署等語凡在京引見之武弁稍有可
　用之材朕即分發各省以備題補委署之用安得尚有
　餘剰人員數十名之多足供陜甘二省之揀選者今查
　　郎阿奏請揀發遊守二十四員赴陜甚非情理朕思上
　　年冬月樊廷率領弁兵擊敗賊衆懋著勞績其弁兵等
　　已諭令各回内地營汛休息以示恩恤凡此有功之人
　　其中自有材技優長可膺超擢者著查郎阿詳問樊廷
　　等秉公揀選若果奮勇行閒而人材又復可用即㣲弁
　　兵丁亦可題補委署遊守等缺不必以越等爲嫌務期
　　舉用公當以副朕奬勞賞功之至意
　　　十三日奉
　上諭今年五月間直𨽻山東河南三省雨澤愆期大有亢
　　旱之象朕心憂懼寢食靡寧特命大學士九卿等預籌
　　賑恤備用之䇿務使三省蒼黎無一夫之失所隨經廷
　　臣定議請截留漕糧以備三省賑濟之用專遣大臣經
　　理其事再令翰林科道等官分往各州縣親身查勘協
　　助散賑諸務朕俱䧏㫖允行嗣於六月二十八九等日
　　京師地方
天賜甘霖四野霑足隨據署直𨽻總督唐執玉山東廵撫岳
　　濬署河南巡撫張元懷陸續奏報各該省霑被雨澤及
　　秋禾秀實情形大約得雨之後秋成大有可望其雨澤
　　稍遲之州縣收成歉薄者不過十之一二耳兹據巡察
　　御史竇啓瑛奏稱順天永平宣化三府收成六七分八
　　九分者十居八九其四五分者不過十分之一等語此
　　皆
上帝垂慈寛宥我君臣之過矜憫下民而錫以再造之福也
　　朕思截留漕糧原以備地方緩急之需應仍照前㫖及
　　廷議交與差往之大臣辦理外至於分派大臣官員等
　　前往各省查勘散賑者因恐被災甚重而地方又復繁
　　多難全委之該省有司今局勢如此則地方官員可以
　　料理若添設欽差轉致有司之推諉於民無益所有差
　　往河東二省之員即著回京直𨽻巡察御史等亦不必
　　兼管查賑之事該大臣等於辦理截漕事竣後亦著回
　　京其三省得雨稍遲之州縣即交與該督撫督率地方
　　官秉公查勘若有應行散賑之處悉心辦理務令窮民
　咸登袵席倘怠忽從事奉行不力責有攸歸
　　十四日内閣奉
上諭雲貴廣西總督鄂爾泰來京陛見於署總督髙其倬
　到滇之後起身著乘驛按程而行所過地方派撥弁兵
　䕶送沿途文武官員悉按該管上司之禮迎送供應將
　來回任之日亦照此遵行
　　十九日奉
上諭雍正七年八月内䧏㫖陜西四川直𨽻山東山西河
　南等省所派出征之大小官弁俱係能員嗣後六省所
　出之官弁員缺著該上司委員遞行署理准其算俸俟
　凱旋之日將出征之員與委署之員合併比較揀選引
　見請㫖補授朕之此㫖蓋欲使効力疆埸之人凱旋之
　日即可得缺陞選而委署稱職之材亦得兼收並用實
　兩全之道也但今行之二年委署之員漸多實授之員
　漸少毎遇缺出委署該管大臣往往以不得合例之員
　甚費躊躇前經署陜西總督查郎阿奏請將委署之員
越次再行委署朕已䧏㫖允行又查郎阿奏請揀發遊
守等官二十四員爲陜甘二省之用朕又降㫖令將出
征有功新回營汛之人揀選題補矣今思各省出征之
員未能即回本任而委署之缺日積日多則題補之法
自當籌畫變通著於十缺之中分出三缺爲出征弁員
陞補之缺北路者交與大將軍馬爾賽西路者交與大
將軍岳鍾琪各於出征弁員内揀選題補其餘七缺則
將本省之弁員或即行題補或暫行委署令該管大臣
酌量其直𨽻之缺交與提督路振揚陜甘二省交與署
督查郎阿河東二省交與總督田文鏡四川交與總督
黄廷桂山西交與石麟石麟著以巡撫署理山西提督
事務給與印信通省武弁聽其管轄此數省之缺著該
督提等秉公衡量或即行題補或委署試用務期允當
有裨益於營伍若出征之員中有參革事故之缺即著
該大將軍於出征弁員内遞行題補現今各省委署未
經實授之缺如何題補將來如何分缺及缺出之後如
　何知會兩路大將軍之處著兵部詳悉定議具奏
　　二十四日奉
上諭據廣東韶州總兵官李惟揚摺奏粤省額設戰船不
　敷遊巡之用是以添設哨船二百餘隻以資汛守向例
　係文武官弁公同捐修後因無力措辦經督臣郝玉麟
　奏請以通省水師朋扣銀兩動支修造奉㫖允行在案
　乃今已厯一載祇以文移冊籍往返駁詰尚未修造即
　如臣標右翼額外獎船三十八隻只有六隻可用等語
　海疆遊巡船隻闗係緊要所當急行修整者上年既經
　督臣郝玉麟奏請以朋扣銀兩爲修造之費何以遲延
　至今尚未舉行郝玉麟亦未將縁由奏聞觀右翼一處
　則其他可知著該督將情由查奏倘係屬員等遲延玩
　忽即行題參
　　又辦理軍機大臣等奉
上諭八月十九日降㫖將柴木多駐劄之雲南兵丁一千
　名令其前往西藏備用爾等已行文與總督鄂爾泰及
　西藏辦事大臣但朕思由雲南省城轉行柴木多路途
　紆逺未免多遲時日爾等可行文與駐劄柴木多之大
　員知悉此㫖到日該員即將各兵丁應用之馬匹衣裝
　等項料理齊備將弁等統領即速起身按程前進不必
　候雲南總督文書至弁兵起身時一應馬匹衣裝口糧
　等項俱著寛裕應付毋得遲悞
　　二十五日奉
上諭朕聞各省駐防兵丁技勇多屬生疎營伍亦覺廢弛
　所養馬匹多不足額漢軍尤甚且遇急用之時竟有將
　營馬出賣與人者種種積習至今尚未悛改今特頒諭
　㫖通行曉諭者該管大臣官弁等悉心整理勤加訓練
　務令軍容嚴肅武備周全朕或於明年春月各差科道
　等官前往查看倘仍蹈故轍一經參奏定將該管大臣
　官弁等嚴加議處
　
世宗憲皇帝上諭内閣卷一百九
　欽定四庫全書
世宗憲皇帝上諭内閣卷一百十
　　雍正九年九月
上諭七道
　　初三日奉
上諭訓練兵丁歩行乃爲善技若勤習漸進一日可行至
　一百四五十里著交八旗都統副都統前鋒統領䕶軍
　統領等將各管官員兵丁内年五十以下者皆令演習
　趨走務期服勞耐久朕與限一年俾各演習俟一年後
　特指一處務令到彼以驗其能否若有步行不能到所
　指之處者朕惟該大臣等是問如有步行超越者朕分
　别賞賜
　　又奉
上諭據江南河道總督嵇曽筠奏七八月間湖水増長幸
　堤埽工程業已搶築加髙湖流循軌東注所有邳宿黄
　運河湖一帶運道生民咸資利渉而登袵席等語年來
　仰賴
河神福國佑民安瀾有慶朕心深爲感慰著照上年致祭
　典禮敬謹展祀以伸報享之誠嵇曽筠初任北河時尚
　覺拘謹後因厯練多年識見開展竭其心力與田文鏡
　和𠂻共事凡所辦理皆甚妥協自總理南河以來公正
　明逹經理合宜不負朕倚任之重甚屬可嘉著交部議
　叙具奏
　　初五日奉
上諭寧夏横城口及黄甫川邊外閒地與鄂爾多斯接壤
　内地民人越界耕種而䝉古等私索租價每至生事互
　爭經該部堂官奏請照例定界朕遂降㫖交與該督撫
　確查定議今據該地方官派員與鄂爾多斯之札薩克
　等會勘請照原定之例分界經大學士議政大臣等議
　覆准行朕爲天下主薄海内外一視同仁若照廷議立
　界俾民人䝉古各守界址彼此無爭揆之事勢似屬有
　益著行文鄂爾多斯之札薩克王等再加詳悉詢問如
　此立界於伊等有無裨益之處各抒意見公同商酌具
　奏到日再降諭㫖
　　十四日奉
上諭前經署江西巡撫張坦麟條奏請將南昌府新建縣
　之呉城鎭改𨽻南康府星子縣管轄經部議准行在案
　今該撫謝旻奏稱據本地士民連名具呈均稱未便等
　語從前張坦麟冒昧陳奏妄事紛更甚屬不合常見督
　撫提鎭等於涖任之初或輕聽人言或自憑臆見率爾
　具奏更改舊章不計事之永逺可行與否及至再經條
　奏仍復成規多費曲折地方官民未必不受更張之擾
　累嗣後文武官員等倘有將地方不可施行之事妄行
　條奏舉行經後人復請更改者將原奏之人交部議處
　倘原奏本是而後人妄行指摘或有意翻案者經朕察
　出亦必從重處分永著爲例
　　十六日奉
上諭設立米局一事並非有人條奏原出朕之本意爲有
　益兵丁起見迄今三年看來米價平穩實爲有益此旗
　民所共知者經手官員理合議敘然使不問素日辦理
　何如但以滋生利息多者議敘則將來必開營利之端
　殊失朕之本意未爲妥協應查自設立米局以來大臣
　官員未經更换並無辦理失宜曽經叅處事故者列入
　優等議敘方爲得宜此議著察旗侍衞參領逐一查明
　後令𢎞春石文焻鄂齊趙𢎞濟等再加詳查會同八旗
　大臣公議具奏
　　十七日正黄旗滿洲都統鄂彌逹等奏拖沙拉哈番
　　巴明告休奉
上諭巴明准其休致若賞給半俸將官職仍與伊子承襲
　則俸禄便至重複若承襲與伊弟兄之子尚可賞給半
　俸著八旗查明有似此者畫一一爲例
　　又奉
上諭上年西路擊賊有功及帶傷患病之兵丁前已降㫖
　令其各回内地營汛休息調理以示恩恤其凍傷手足
　致成殘疾者舊例查其子弟一人入伍食糧仍令地方
　官每月給米三斗以養贍其終身今聞帶傷患病之兵
　丁回營調治已陸續痊愈據署固原提督范時捷奏稱
　本標患病回營兵丁二百五十八名内僅有十一人受
　傷稍重已成殘廢難以照常差操等語朕思本兵若成
　廢疾而家無可以入伍食糧之子弟恐月給官米三斗
　不敷其餬口之用實爲可憫著該管大臣確查上年西
　路兵丁因擊賊而傷損手足致成廢疾其家又無子弟
　可以入伍者俱著給與守糧一分養贍以終其身用示
　朕加恩優恤之至意
　
　
　
　
　
世宗憲皇帝上諭内閣卷一百十
　　欽定四庫全書
　世宗憲皇帝上諭内閣卷一百十一
　　　雍正九年十月
　上諭十道
　　　初三日奉
　上諭九月二十九日皇后崩逝朕心震悼比時即欲親臨
　　含殮大臣等以朕躬初愈本日已經臨視不宜再勞懇
　　詞力阻朕勉從其請暫停前往今該部具奏祭奠禮儀
　　日期朕思
皇考昔年於
皇妣孝誠仁皇后
孝昭仁皇后之䘮如何
親臨盡禮之處朕雖未見至於康熙二十八年
皇妣孝懿仁皇后崩逝當
梓宫未移之時
皇考朝夕臨奠及奉移之後每遇祭祀日期悉皆
親往此朕所親見者今皇后自埀髫之年奉
皇考恩命作配朕躬結褵以來四十餘載孝順敬恭始終一
　　致忽焉長逝實深愴惻一應致祭典儀本欲親往以展
　　悲懐但自上年以來朕躬違和調理經年近始痊愈醫
　　家皆言尚宜靜攝不可過勞因思怡賢親王仙逝之後
　　朕悲情難遏曽親奠數次頗覺精力勉强是以自上秋
　　至今未曽再往朕躬受
皇考付託之重
宗社攸闗爲億萬臣民之所倚頼今夙恙初痊正當加謹保
　　䕶之時况目前軍務緊要一切機宜甚費籌畫若又親
　　臨䘮次不但往來奠醊之間外勞形體而觸景増悲更
　　致内傷心氣實非攝養之所宜即朕自度力量亦覺勉
　　强今皇后䘮事國家典儀雖備而朕躬禮數未周於理
　　恐有未協於情實爲難忍權衡輕重之間如何可使情
　　理兼盡以慰朕心著大學士九卿等公同定議具奏
　　　初四日
　諭禮部皇后那拉氏作配朕躬經四十載奉事
皇祖妣孝惠章皇后
皇考聖祖仁皇帝
皇妣孝恭仁皇后克盡孝忱深䝉
慈愛服膺朕訓厯久而敬徳彌純懋著坤儀正位而小心益
　　至居身節儉待下寛仁慈惠播於宫闈柔順發於誠悃
　　昔年藩邸内政聿修九載中宫徳輝逾耀兹於雍正九
　　年九月二十九日崩逝惓惟壼職襄贊多年追念懿徽
　　良深痛悼宜加稱諡以永休光著内閣翰林院擬奏應
　　行典禮爾部詳察議奏
　　　又奉
　上諭訓練兵丁甚爲緊要著於教養兵閒散滿洲或養子
　　開檔人内増挑二千名不必論旗惟視其人材壯健可
　　用者挑取給與三兩五錢錢糧馬甲米石著𢎞昇與䕶
　　軍統領博第副都統倭星額專管訓練其應派管教之
　　員著𢎞昇博第倭星額會同各該都統等酌量派委其
　盔甲器械著工部造給
　　又戸部議覆巡漕御史西爾璊等條奏六款均無庸
　　議奉
上諭西爾璊龔健颺身爲言官親在淮河地方稽查漕務
　非風聞言事者可比自應將深知灼見實有裨益之事
　條奏施行此本内所奏各條或係不可施行之事或係
　已經定例之事而西爾璊等摭拾虛文以塞言責今經
　部議一一指駁無一件可行者朕降㫖詢問伊等惟自
　認冒昧糊塗而已著將西爾璊龔健颺交部嚴察議奏
　以爲妄言生事者戒
　　十六日奉
上諭朕聞今年各扎薩克旗分所種之榖皆已被旱稍長
　又復經霜未曽收穫以致乏食無以度日今特遣侍衞
　章京前往加恩賞賚蒙古人衆皆扎薩克等所屬部落
　米榖未收不能度日自應預爲籌畫生計今朕加恩賞
　給銀米該扎薩克及官員等若不實心辦理有侵蝕之
　處日後朕必聞知伊等何顔見朕將此㫖徧行傳諭扎
　薩克等
　　又奉
上諭八旗王公及閒散宗室等所有口外牧場看守牲畜
　之䝉古其有馬匹牲畜田産者尚可度日若並無馬匹
　牲畜田産伊等家主豈概能養贍或因不能度日以致
　妄生事端則伊等家主無辜受累矣與其任伊等游蕩
　莫若命大臣前往收養自八旗王公宗室並大臣官員
　以至閒散人等著通行曉諭伊等所有口外蒙古内如
　有此等無馬匹牲畜田産不能照看養贍情願報出者
　令伊等家主各行報出
　　十七日奉
上諭年來因征勦凖噶爾將滿漢兵丁陸續派出特令召
　募以實營伍凡膺募兵之任者自應秉公持正不徇情
　面精選技勇壯健之士則戎行可收實效而軍餉亦不
　至於虛糜朕聞召募新兵多屬本營兵丁之弟男子姪
　親戚友朋互相援引而進該管將弁惟期充足數目不
　復較量人材以致老弱無能者俱得入選而民間强壯
　之人莫由食糧入伍是將選兵重大之務視爲具文矣
　現今降㫖募選兵丁著該部通行曉諭令該管大臣官
　弁等屏除向來積弊公正辦理將來朕必遣官考騐若
　有將老弱無能之人冒濫入伍者必將挑選之員從重
　議處若技勇之人不敷挑選著聲明縁由請㫖毋得茍
　且塞責
　　二十二日奉
上諭沿邊一帶地方最爲緊要向來額設之兵太少昨已
　降㫖令古北口宣化大同三處召募兵丁添入防汛以
　實營伍今思獨石口以東至山海闗皆屬内地各處營
　汛仍照舊規其獨石口以西至殺虎口一帶中閒緊要
　隘口必須查勘明白以定添兵多寡之數至於邊牆年
　久倒塌而地當緊要者亦應酌量修築以肅邊境著御
　史舒喜天津總兵官補熙前往會同古北口提督路振
　揚親往踏勘召募之兵何處應添若干何處應駐大員
　或將參遊改爲副協邊城何處應行修理路振揚等可
　會同各該提鎭詳悉定議具奏天津總兵官印務著冠
　軍使孫承恩前往暫行署理路振揚現有召募兵丁之
　事今既奉差公出其募兵之事著路振揚遴選公明可
　信之人代為辦理再差副都統韓光基前徃古北口督
　率查驗
　　二十四日奉
上諭陜西興安州知州張勤寵被㕘一案該撫議稱張勤
　寵除嗜酒貪佚無故稽留屬員各輕罪不議外其收受
　紗燈計價三兩六錢應擬杖七十等語張勤寵嗜酒貪
　佚無故稽留屬員此等舉動難以居官臨民議以斥革
　洵不爲枉若計贓論罪必有貪婪實蹟方可引律定擬
　今以紗燈㣲物所値不過數金即論贓擬以杖責則苛
　細太甚大失平允之義封疆大臣察吏當執公正之法
　而定罪亦當體可恕之情張勤寵杖罪著寛免
　　二十五日奉
上諭浙江布政使張元懐前奏賈魯河不盡通流請動存
　公銀兩疏濬一案朕降㫖令總督田文鏡會同張元懐
　查議具奏今據田文鏡張元懐會奏各處河道一律通
　流並無阻滯偶因今嵗七月閒大雨疊沛扶溝等處山
　水陡發河流湍急水湧出槽旋即消落並非河身不盡
　通流之故應將前請疏濬之處毋庸議張元懐亦自認
　才識疎淺實有未能見及冒昧具奏等語凡爲封疆大
　臣者於地方興革事宜必須深知灼見而後可以奏請
　施行今張元懐自行具奏之事及朕降㫖會同確勘伊
　又自認不可施行而以才識疎淺未能見及爲謝過之
　地張元懐係暫行署印之員明知督臣回任本身卸事
　在即而以不可施行之事急切陳奏此非無心之過可
　比著交部嚴察議處以爲懷私妄奏者之戒
　
世宗憲皇帝上諭内閣卷一百十一
　欽定四庫全書
世宗憲皇帝上諭内閣卷一百十二
　　雍正九年十一月
上諭八道
　　初一日奉
上諭馬拉僧格等奏稱班臣額爾徳尼貝勒頗羅鼐遣人
　送給官兵奶油炒麵牛羊乾糧屢次退還堅不領回只
　得接受均匀散給官兵等語爾等行文馬拉僧格將班
　臣額爾徳尼頗羅鼐所送之物富裕核算給發銀兩并
　傳諭伊等朕遣兵在藏駐劄特爲衆湯古忒防守地方
　使之寧靖豈有絲毫貽累之理今所送諸物勢必在屬
　下衆人攤派未免滋擾朕心實所不忍且我兵糧餉並
　不缺乏無須幫助朕是以傳諭賞給銀兩初非外視爾
　等也可明白曉諭衆湯古忒咸悉朕意
　　初六日辦理軍機大臣奉
上諭山東登州乃濵海重鎭所轄地方遼濶查該鎭本標
　及所屬兵丁除水師外額兵六千餘名似不敷用再自
　添設河東總河之後將南河總河標兵歸於河東總河
　管轄而以漕標兵丁一千餘名改歸南河總河於是兩
　河標兵及漕標操防之兵俱覺不敷此四處兵丁應否
　酌量増添之處爾等詳查定議具奏
　　初七日奉
上諭朕聞各省漢軍駐防兵丁營伍俱屬廢弛而鎭江爲
　尤甚前已降㫖令將軍王釴加意整理俟明春專派官
　員前往考騐今値管理蘇州織造事務海保回南之便
　因思蘇州與鎭江一水相通計程不過二百餘里就近
　稽查最爲便捷著海保回蘇之後於今冬明春時常往
　來京口將兵丁技勇營陣規模以及馬匹戰船甲胄鎗
　礮器械之完備與否一一查騐會同王釴勤加操練務
　令水師陸路兵丁等技藝嫻熟武備整齊將來或有調
　撥差遣之處接奉諭㫖數日之内即可起程如此方爲
　國家有用之勁旅俟明年二三月間朕再遣專官前往
　察看
　　初八日大學士等將四川巡撫憲徳㕘奏鄰水縣知
　　縣王鴻勲順慶府知府馬世煓一案請
㫖奉
上諭馬世煓原係憲徳題陞之員今因溺職被㕘憲徳自
　行檢舉數年以來凡遇督撫自行檢舉之案朕皆令大
　學士等兩擬票簽進呈是以憲徳此案大學士等於照
　例擬票外亦添從寛免議一簽但朕詳閲此本王鴻勲
　縱役殃民馬世煓徇情容隱乃司道揭報而憲徳題㕘
　者朕思司道既已揭報則憲德安能隱匿不㕘與督撫
　自行查出糾㕘者不同難援自行檢舉之例免其議處
　也憲徳仍交部議嗣後有與此等相類者不必兩擬票
　簽並將此批示中外知之
　　十一日奉
上諭據浙江總督李衞奏稱嘉興府屬七縣並杭州府屬
　之海寧一縣於九月初旬正當禾苗秀實之時忽有細
　蟲生於苗腹以致禾穗黄萎通邑計之此有彼無此多
　彼少尚不至於成災但收穫之時未免少減分數而所
　收之米青白不一且有米粒細小者僅可食用難以完
　漕仰懇皇恩將嘉興等縣今嵗應完漕米改爲折徵或
　照雍正元年四年恩㫖毎石折銀一兩或照雍正五年
　部定每石折銀一兩二錢之例出自聖恩等語朕思數
　年以來杭嘉湖三府百姓於額徵錢糧急公輸納無有
　逋欠甚屬可嘉今兹數處小有蟲災米粒稍碎不能完
　漕應令減價折收以示體䘏著照雍正元年四年之例
　每石折銀一兩徵收解部
　　二十日奉
上諭八旗漢軍兵丁技藝俱未嫻熟皆由失於訓練所致
　今於額數之外挑選丁壯二千名另設一營敎習訓練
　務期精銳再八旗漢軍勲舊大臣等子弟因其父兄失
　於敎導甚乏可用之才朕心深爲憐憫現今尚耿石李
　佟祖蔡王諸家之子弟無論在京在外其年至十五嵗
　以上二十嵗内外者著揀選帶領引見朕量其材器令
　其學習行走日後俾得成就以副朕加恩勲舊子弟之
　至意著於今冬辦理妥協俟明年開印之後奏聞請㫖
　再八旗内有與尚耿石李佟祖蔡王諸家相似者一併
　查明添入
　　二十三日奉
上諭朕因各省駐防兵丁技勇多屬生疎營伍亦覺廢弛
　所養馬匹多不足額其中漢軍爲尤甚已於今年八月
　間先行曉諭申飭俟明年春月各差科道等官前往查
　看儻仍不悛改嚴加議處朕思營伍廢弛兵丁怠惰之
　習若該管官弁等果能實心整頓訓練數月之内即可
　改除惟是馬匹不敷額數若責令一時購買足額或致
　馬價昻貴兵丁力量艱難况如南方諸省平時既難喂
　養而一時急切買補又較難於北方著該將軍等酌量
　稍爲變通現養幾匹其所少者存價於官一有調遣即
　可購買應用不致遲悞公事此朕格外體恤之特恩若
　冉奉行不力一經查出弁兵等俱不寛貸
　　二十八日禮部議覆琉球國中山王尚敬奏請進貢
　　方物遵依舊典二年一貢應如所請奉
上諭朕因琉球地處重洋之外奉表修貢遠渉風濤深爲
　軫念曽經降㫖將雍正八年貢物准作十年正貢今該
　國王奏請按期入貢情詞懇切具見悃誠著仍遵前㫖
　若十年貢物已經遣使起程即准作十二年正貢十一
　年不必遣使前來將此行文該國王知之
　
　
　
　
　
　
　
世宗憲皇帝上諭内閣卷一百十二
　欽定四庫全書
世宗憲皇帝上諭内閣卷一百十三
　　雍正九年十二月
上諭十一道
　　初四日奉
上諭據廣東布政使楊永斌奏稱鐵器一項所闗綦重不
　許出境貨賣律有明條粤東出產鐵鍋凡洋船貨買厯
　來禁止乃夷船出口所買鐵鍋有自一百連至二三百
　連甚至五百連一千連者查鐵鍋一連約重二十斤如
　一船帶至五百連千連即無慮一二萬斤計算每年出
　洋之鐵爲數甚多誠有闗係嗣後請照廢鐵之例一體
　嚴禁違者該商船戸人等即照例治罪官役通同徇縱
　亦照徇縱廢鐵例議處凡遇洋船出口仍交與海闗監
　督一體稽察至於商船每日煮食之鍋應照舊置用官
　役不得借端勒索滋擾如此則外洋之鐵不致日積日
　多於防姦杜弊之道似有裨益至煮食器具銅鍋砂鍋
　俱屬可用非必盡需鐵鍋亦無不便外夷之處於朝廷
　柔懷遠人之德意原無違碍等語鐵觔不許出洋例有
　明禁而廣東夷船每年收買鐵鍋甚多則與禁鐵出洋
　之功令不符矣楊永斌所奏甚是嗣後稽察禁止及官
　員處分商人船戸治罪之處悉照所請行儻地方官弁
　視爲具文奉行不力經朕訪聞或别經發覺定行從重
　議處粤東既行查禁則他省洋船出口之處亦當一體
　遵行著該部通行曉諭永著爲例
　　初六日奉
上諭據雲貴廣西總督鄂爾泰奏古州苗疆𠞰撫全定都
　江河道開通前後開拓五六千里黔屬地方較舊址式
　廓數倍等語古州等處苗蠻自古未歸王化總督鄂爾
　泰賢聲素著調度有方從前次第經理各寨就撫惟清
　江餘孽反覆靡常都江一帶生苗尤爲頑悍難制該督
　調兩省之兵竭二年之力悉心籌畫均合機宜俾河路
　開通苗疆全定安邊寧民之績甚屬可嘉在事有功弁
　兵除從前已經議叙賞賚外其後𠞰撫清江等處尚未
　邀恩者著鄂爾泰查明分别等次具奏候㫖一體加恩
　　十二日奉
上諭雍正三年以前虧空各案八旗及各部院繕寫清冊
　具奏朕交與大學士等覆看請㫖朕分别情罪輕重或
　行寛免或仍行著追大學士等奉㫖後仍將原冊交還
　各該衙門而他處未曽存貯檔案恐日久弊生胥吏等
　有巧爲改補増添之處不可不加防範著八旗及各部
　院將已經奏過之冊籍悉行用印收貯本衙門再另造
　一本用印交送内閣收貯以備查對嗣後悉照此辦理
　　十五日奉
上諭據奉天府府尹楊超曽奏稱臣查奉天各屬從前一
　切公務類皆取給於里下總計一嵗之科派多於正額
　之錢糧如遇奏銷丁地驛站大造編審人丁大計考察
　官吏等項自臣衙門家人書吏以至治中知府州縣衙
　門均有陋規銀兩名爲造冊使費嵗科考試生童自府
　丞治中知府州縣衙門俱有陋規銀兩名爲考費至大
　小官員到任則攤派修理衙署鋪設器用銀兩查㸃保
　甲換給門牌印捕等官則攤派紙張飯食銀兩以上諸
　項各州縣每項約攤派銀數十兩至百餘兩不等上司
　衙門既取給於州縣州縣復取給於百姓更有衙蠧里
　書從中指一派十侵收包攬弊竇多端臣訪聞之後即
　嚴飭各屬勒碑永禁并令嗣後如有上司衙門官吏索
　取前項陋規務使徹底澄清不許絲毫派累等語從來
　地方科派陋規甚爲擾累該府尹楊超曽通行查禁辦
　理甚是但恐相沿已久官吏人等尚有陽奉隂違者又
　恐日久法弛將來接任之員或有仍襲從前之陋習者
　用是將楊超曽所奏宣示於外令奉天官吏人等永遠
　遵行以除積弊以惠閭閻
　　十六日奉
上諭逆賊呂留良以批評時藝託名講學海内士子尊崇
　其著述非一日矣今罪蹟昭彰普天共憤内外臣工咸
以罪犯私著之書急宜焚燬爲請朕以爲從來無悖逆
之大儒以呂留良之姦邪即令學問淹貫文詞雅馴而
身蹈悖逆之行口譚聖賢之言言行不符之小人其所
著之書尚足令人尊信乎若因其人可誅而謂其書宜
燬無論燬之未必能盡即燬之而絶無留遺天下後世
更何所據以辦其道學之眞僞乎以故燬書之議概未
允行頃者翰林顧成天奏稱呂留良所刋四書講義語
録等書粗浮淺鄙毫無發明宜敕學臣曉諭多士勿惑
於邪説爰命在廷儒臣詳加檢閲兹據大學士朱軾等
於其講義語録逐條摘駁纂輯成帙呈請刋刻徧頒學
宫朕以逆賊所犯者朝廷之大法也諸臣所駁者章句
之末學也朕惟秉至公以執法而於著書者之爲醇爲
疵與駁書者之或是或非悉聽之天下之公論後世之
公評朕皆置之不問也大學士朱軾等既請刋刻頒布
學宫俾遠近寡識之士子不至溺於邪説朕思此請亦
屬可行姑從之以俟天下後世之讀書者
　　　又江西巡撫謝旻奏請原任學道髙鐄崇祀名宦奉
　上諭名宦鄉賢闗係國家崇祀大典朕屢降諭㫖令該督
　　撫等秉公詳愼以彰激勸該督撫自當仰體朕心不應
　　尚有瞻徇冒濫者江西學道髙鐄昔年曽侍朕讀書其
　　在江西學政任内非一塵不染者此朕所深知今謝旻
　　題請崇祀名宦不知髙鐄之視學江西果有教澤及人
　　士子實心感頌乎抑以其昔曽侍朕讀書故請列於名
　　宦之内而非出於輿論之公乎著行文該督撫將髙鐄
　　應否崇祀名宦之處詢問江西通省紳士令其據實陳
　　奏俟奏到之日再降諭㫖以朕所知之髙鐄如此則其
　　他可知朕屢經教導而督撫等身受封疆之重寄於崇
　　祀大典不能鑒别公當返之於心能無愧乎
　　　二十日諸王大臣等恭進
聖祖仁皇帝實録聖訓奉
　上諭
皇考聖祖仁皇帝厚徳豐功彌綸宇宙光天之下知識之倫
　　莫不霑被
聖化歌詠太平朕纘承綂緒於
皇考一言一動時時奉爲法守爰命大學士等恭輯
實録聖訓兹者纂修告成朕得朝夕誦述身體力行且俾萬
　　世子孫臣民欽遵弗替朕心慰悦與鄉等同之
　　　二十一日内閣奉
　上諭欽惟我
皇考聖祖仁皇帝神聖首出臨御萬邦六十餘年至徳豐功
　　際天蟠地自昔史册所載罕有比倫雍正元年朕命大
　　臣等督率官員敬謹纂修
實録昭垂萬世迄今九載編輯成書朕心嘉慰應加恩議叙
　　以奬勤勞監修總裁官副總裁官及纂修提調收掌翻
　　譯謄録等員與執事人等作何議敘之處著該部查康
　　熙十一年之例斟酌妥議具奏其筵宴賞賚亦著該部
　　察例具奏
　　　又奉
　上諭
福陵紅門前大路與
寶城甚近車馬俱由山根左畔行走有闗風水著行文奉天
　　將軍府尹嗣後於渾河東南西南無闗風水之處設立
　　船隻以渡行人
　紅門前大路及山根左畔嚴行禁止行走再渾河以北凡
　　係風水之地所有草木不許擅動至遷移房屋禁止耕
　　種地畝著賞給房價補還地畝
　　　二十四日奉
　上諭江寧織造綏赫徳已因年老革退聞織造衙門大有
　　虧空皆係司庫筆帖式等支用見綏赫徳離任分文不
　　吐綏赫徳代賠銀一萬餘兩及許夢閎到任交代又查
　　出缺少銀一萬餘兩亦係筆帖式並匠役等虧空現在
　　退出無多綏赫徳復認賠補尚在未清綏赫徳身爲織
　　造一味罷軟糊塗致官役任意虧空賠補固所應當但
　　司庫筆帖式敢於玩忽公事從前織造任内即侵帑分
　肥至今積玩不改混行支用及至事發總恃有人代賠
　置身事外此種惡習斷不可長况織造有兼管之闗稅
　似此弊蠧叢生勢必有虧缺税課之事著許夢閎㑹同
　署總督尹繼善將各項一一秉公查明嚴追清結具奏
　江寧織造司庫如此其他織造衙門若有似此虧缺情
　弊著該織造速行稽查彌補勿爲小人朦蔽倘仍復怠
　玩瞻徇將來發覺定行從重治罪
　　二十六日奉
上諭今年西鳯二府併同華等州屬輓運甘凉西肅等處
　兵米十五萬石各運戸因䭾載牛隻疲乏在甘借領庫
　銀一萬八千餘兩另僱牲畜轉運此項銀兩應於運戸
　原籍即行催追還項朕恐伊等運戸中不無力量艱難
　者已經降㫖寛以一年之限今據署西安巡撫馬爾泰
　布政使碩色等奏稱藩司衙門有連年平餘銀兩請充
　公用等語朕思運戸借領官銀雖係應還之項然伊等
　領運兵米如期運到並無遲誤應加格外之恩以昭奬
　賞藩司衙門既有平餘銀兩著照數抵還運戸借領之
　項免其催追以示朕體恤秦民之至意
　
　
　
　
　
　
　
　
　
　
　
　
　
世宗憲皇帝上諭内閣卷一百十三
　欽定四庫全書
世宗憲皇帝上諭内閣卷一百十四
　　雍正十年正月
上諭五道
　　初九日奉
諭八旗操演兵丁自古聖賢有云兵可百年不用不可一
　日不備是以帝王之治天下未有不以明武備為先務
　者而兵丁之演習武藝亦未有不勤加訓練而能有成
　者從來士農工商各治一業不專心竭力業必不精兵
　丁則所司者皆戰鬭之事彎弓挾矢冒鏑衝鋒非膂力
　剛強不能披堅執銳非技藝嫻熟不能克敵宣威奈何
　怠惰茍安虛度歳月不思國家設兵之本意不念自己
　專司之職業乎况爾兵丁世受國恩朝廷愛養猶如赤
　子凡八旗將軍大臣等多由行伍出身漸登榮顯爾等
　誠能立志向上奮勉自勵勤加練習俾技勇可觀將來
　建立功勲馳名行伍不但本身有上進之階且光耀宗
祖榮及子孫受福曷可限量哉國家承平日久人人耽
於安逸武備漸覺廢弛今當邊陲用兵之際是以降㫖
令勤操演又念操演之兵若仍輪流值班則其力難以
兼顧工夫未免閒斷是以不令該班俾得專心訓練又
復給以飯錢資其食用無非體恤爾等之勤勞也爾等
各宜勉力學習如騎射長槍之類必令純熟精强成國
家之勁旅以柔弱怯懦為恥以安逸華麗為戒為男子
者其榮耀在於材技之超羣而不在衣飾之鮮美也大
凡人之力量用之則日增不用則日減如出城操練之
際正可演習歩行何必騎馬乗車徒多糜費若此等者
一經查出必從重治罪天地之間惟人最貴凡人但能
自强何事不可成就切勿存自暴自棄之心嗣後爾等
果能仰遵朕訓努力向前且互相勸勉鼓勵銳氣朕自
必聞知加以格外之恩賞如有不肖之徒茍且怠玩甚
至妄生怨言搖惑衆聽此等之人不但藐視公事自誤
功名實為人心風俗之害經朕察出必以軍法從事勉
　　之勉之
　　　又
　　八旗該班兵丁目今軍興之際兵丁等訓練操演甚為
　　緊要若以操演之兵仍令照舊該班至換班之暇始行
　　操演則訓練未有專功技藝難以純熟是以特加挑選
　　令其每日操演將爾等分作兩班輪流當差所以使操
　　演之兵得專心學習也然人果有上進之志何時不可
　　黽勉何地不可學習即如爾等換班之時原可練習技
　　藝雖該班之地不便演放鎗礟而拉弓相撲舞棍趨走
　　等技藝在領班之大臣官員未嘗不可訓練爾等慎勿
　　以未經入選不在操演之列自甘懦弱而不勤加訓練
　　也夫該班與操演俱係一體出力且操演兵丁如有缺
　　少自必於該班兵丁内挑補則爾等不更當奮勉乎現
　　今雖將爾等分為兩班較前稍為勞苦然較之軍前之
　　人則勞苦又相懸絶矣如此行走不過數年仰邀
天眷大兵凱旋之時爾等差使仍得暇豫從容儻目今不思
　　黽勉但偷一時之安以致技藝生踈則日後必為無用
　　之廢人試思士農工商各治一業未有不勤而能有成
　　者况於爾等介胄之士尤以奮往學習効力為本業豈
　　宜自甘於暴棄乎國家經制錢糧斷無養贍廢人之理
　　如有此等無知不肖之徒一經查出除革退錢糧外仍
　　從重治罪
　　　十七日奉
　上諭京師自上冬以及新春未得雨雪畿輔地方及近京
　　各省雖有奏報得雪者看來亦未普徧霑足因思上年
　　十一月十五日月食據欽天監觀候曾引占書燕趙早
　　禾麥有傷之語陳奏朕前朕心甚為憂懼擬於正月祈
　　穀之期䖍禱
上帝以迓
天和乃朕躬偶感風寒醫家奏請避風静攝是以未曾躬親
　　祀典此心愈加乾惕維兹數月以來雨雪未降顯係
上天垂象以示儆甚可畏也朕䖍誠修省體察政治之闕失
　　以期仰格
天心爾大學士九卿等各宜恪慎齋戒至誠祈禱尤當洗心
　　滌慮殫職奉公以為敬
天祈福之本京師為四方輻輳之地民食浩繁更宜預為籌
　　畫至於該督撫等各自敬謹修省外所屬地方雨澤之
　　有無播種之遲早務期悉心訪察先事圖維倘二麥歉
　　收必有思患預防之策不使黎民有乏食之虞方不負
　　朕之委任倘有玩忽隠飾等弊經朕訪聞必加嚴譴内
　　外大臣等領此諭㫖務在實心奉行不必以空言覆奏
　　　二十一日奉
　上諭寧夏為甘省要地渠工乃水利攸闗萬姓資生之策
　　莫先於此是以朕特遣大臣督率官員等開濬惠農昌
　　潤二渠又命修理大清漢唐三渠以溥萬民之利年來
　　惠昌二渠及唐渠工程漸次告竣於民田大有裨益其
　　大清渠漢渠雖未竣工然聞連年加謹堵疊極力挑濬已
　　足以資灌溉不過湃岸閘座有應行修補之處可以從
容經理非比唐渠之必應及時速成也目今甘省軍興
之際輓運兵糧正需車輛若因修理渠工有欽差官員
在彼催趲工程又復僱車運送物料恐小民承應一切
力難兼顧有誤春耕所當酌量變通以體恤民隠者查
寧夏有專司水利之同知著將未竣之渠工交與該員
照通智史在甲等所料估之處於每歳春工内分年陸
續修理再令寧夏道鄂昌勤加督率不時稽查務期工
程堅固利濟有資使民田永霑膏澤通智史在甲將各
件與鄂昌交代清楚即行囘京其在工効力之文武官
弁交與該署督查郎阿計其在工之久暫察其奉職之
勤惰量其辦事之能否應留陜題補委用者留陜題補
委用應咨部請㫖者咨部請㫖應發囘本地者發囘本
地其現任武弁及兵丁等派撥渠工効力者俱令各歸
營汛在工夫役等交與鄂昌將附近者令歸南畝逺來
者酌量遣囘
　二十七日奉
諭禮部孝敬皇后册諡禮成爾部奏請命使敕諭朝鮮國
　王朕思上年十一月已訃告該國王今因册諡禮成又
　遣官前往恐外藩不無迎送供應之煩此次不必命使
　爾部照頒示各省之例一體行文朝鮮將朕此㫖傳諭
　該國王知之
　
　
　
　
　
　
　
　
　
　
世宗憲皇帝上諭内閣卷一百十四
　　欽定四庫全書
　世宗憲皇帝上諭内閣卷一百十五
　　　雍正十年二月
　上諭十三道
　　　初二日奉
　上諭我朝撫有方夏
列聖相承惟以愛養黎元為本
聖祖仁皇帝臨御六十餘年恩施累洽於九州蠲賑動逾乎
　　千萬深仁厚澤浹髓淪肌謳思弗輟朕登大寶仰體
皇考仁愛之
聖心勤恤閭閻疾苦之民隠宵旰孜孜凡所以厚民生布膏
　　澤者至周至渥厯年以來蠲免賑恤之條疊沛頻施海
　　内亦既共知而共見矣惟是任土作貢者治世之常經
　　勸善懲惡者馭民之大法禹貢以三壤成賦周官以九
　　式經邦國家經費皆取給於正供聖人恤民之心無窮
　　而取民有制亦不得分外姑息以絀國用也至於游民
惰農王政所禁姦胥墨吏國法不容使蠲租免賦而姦
黠頑惰之屬皆得濫沐恩膏良善急公者轉未能均霑
惠澤又豈為政之道哉朕以為蠲除厯年之逋賦而使
頑戸偏䝉其澤不若減免新歳之額徵而使衆民普受
其惠從前曉諭中外者屢矣是以數年來朕查帶徵錢
糧如直𨽻河南山東山西浙江等省民閒完納者最多
朕皆特沛殊恩於該省豐稔之年將額徵正賦蠲免四
十萬兩無非欲將帶徵完納之數仍散於良善之氓使
比戸均被恩施並未收之府庫此亦天下所共知共見
者江南蘇松等處財賦甲於天下而厯年積欠亦較他
省為最多朕既豁免康熙五十年以前之未完其五十
一年以後應徵之項復寛限十年十五年帶徵以紓民
力又思此等逋賦實在民欠者固多而官吏侵蝕者正
復不少特遣大臣官員等㑹同撫藩及地方有司逐一
徹底清查分晰官侵吏蝕民欠三項以除朦混之弊又
恐承命之員以徵納為清釐致滋紛擾悉將帶徵各項
　　停其輸納又時時嚴諭各員實力奉行務使分晰清明
　　毫無疑竇今據侍郎彭維新巡撫尹繼善等奏報清查
　　告竣自康熙五十一年起至雍正四年通計各屬積欠
　　共一千一十一萬六千三百二十五兩零其中侵蝕包
　　攬者共四百七十二萬六千三百一十兩實在民欠者
　　共五百三十九萬一十四兩俱核對明白無有混淆等
　　語朕因江蘇逋賦積弊叢生籌畫多年而為此清查之
　　舉所以經國計清吏治實欲厚民生而除民累也茍有
　　益於羣黎百姓朕即樂沛浩蕩之恩况朕敬承
皇考寛賦恤民之鴻慈於蘇松額徵浮糧豁免四十五萬兩
　　積歳計之其數何啻幾千百萬豈於區區積逋有所靳
　　惜哉但念官役之侵蝕姦徒之包攬蠧國害民固為法
　　所不宥而民欠纍纍亦皆抗玩疲頑之習日積月累以
　　至於斯也今若槩行豁免不惟墨吏姦胥罔知懲戒且
　　積久欠糧之頑戸無不沾恩被澤自以為得計而急公
　　之善良不與焉殊非阜民善俗之道也則與其蠲除厯
年之逋負孰若減免新歳之額徵為大有益於斯民乎
朕再四斟酌欲將侵蝕包攬之項分作十年帶徵實在
民欠之項更加寛緩分作二十年帶徵嗣後從壬子年
為始本年帶徵之項完納若干朕即照所完之數蠲免
次年額徵之糧若干若官吏百姓等果知悔過急公於
每年帶徵額數外多完若干朕亦即將次年錢糧照多
完之數豁免如此則朕之清釐積欠並無絲毫入官實
皆沛為萬民普被之澤而貪墨姦蠧之徒無所徼倖抗
頑疲玩之習知所警惕庶幾吏治肅清而民風淳厚共
成比戸可封之俗矣著該部行文該督撫令地方官實心
奉行其官吏侵蝕之項務於本人名下著追毋得株連
以滋擾累其民欠之項俱按各戸花名完納毋得波及
兄弟親戚致令蠧役借端苛索儻有奉行不善生事擾
民者該督撫即行題恭嚴加議處總期催科有法舊欠
能依限清完新賦即得照數減免以副朕子惠元元稠
疊加恩之至意朕意如此是否可行著九卿悉心詳議
　具奏其催徵各州縣之處分應照何項錢糧之例亦著
　斟酌定議具奏再者凡此侵蝕錢糧之官吏皆係應加
　重罪之人第以歴年既久人數繁多槩行執法朕心有
　所不忍是以施恩法外寛為分年帶徵若廢員中有能
　悔過自新不拘年限先行完納者應分别准其開復以
　示奬勵其依限完納者寛免其罪胥吏中有先期完納
　者亦應酌量加恩其依限完納者亦寛其罪若官吏逾
　限不完除按律治罪外仍將本人監禁追比著九卿將
　此一併議奏
　　又奉
上諭據雲南巡撫張允隨奏稱昭通鎮標汛防千總查出
　寧古塔逃囘人犯戞虐磨奈阿木業者嫩蔑所三名已
　歴八月尚未准有部文到滇等語此等充發人犯原係
　兇惡之徒因不便仍留内地故爾投畀遐方乃發遣之
　後不知悛改復敢潛逃生事而該管官員又不即時行
　文捕緝往往至於兎脫國法安在著該部行文寧古塔
　等處各衙門嗣後務將遣發人犯嚴加管束不時稽查
　倘有私自逃匿者立即報部通行查拏不得稽遲時日
　倘該管地方及該部行文稽遲查出定行議處
　　初三日奉
上諭我朝從前文武大臣持躬正直奉職公忠樹績建勲
　完名全節者朕已降㫖於京師建立賢良祠永逺展祀
　以彰令範因思外任大臣鎮撫封疆宣猷布化忠勇效
　命威愛宜民其政績卓然可紀者若於身故之後建立
　賢良祠俾得永膺祀典既足慰兵民懿好之公亦足為
　後来居官者之勸如近日之將軍蔡良提督張起雲總
　兵蘇大有魏翥國皆素有賢聲勤勞王事而殁於官者
　永宜在賢良之列著直省各於省會之地建立祠宇其
　與祀之人若追溯從前恐稽查未確或致濫膺不若即
　從近年為始向後若有應請入祠者該地方督撫於一
　人各具一本請㫖不必彚奏其一切事宜著九卿妥議
　具奏
　　　初六日奉
　上諭察哈爾地方總管副總管辦事官員之缺因本處無
　　應補授之人始於京城蒙古旗分官員内揀選補授伊
　　等俱係由䕶軍披甲出身之人口外逰牧之地並無產
　　業艱於為生故常向所属人等索取些微財物妄行侵
　　刻以致被人控告及被監察官員糾㕘若將伊等即照
　　貪婪例治罪稍有可原嗣後察哈爾地方總管副總管
　　辦事官員由京城補授遣往者作何施恩賞給伊等産
　　業牲畜之處著大學士鄂爾泰等議奏
　　　初八日奉
　上諭自冬春以来京師未得雨雪朕與諸大臣等戒懼修
　　省䖍誠祈禱以冀仰格
天心聞畿輔地方及河南山東雨雪亦少山西陜西二省雖
　　有得雪之處亦未周遍朕心憂慮深恐二麥歉収小民
　　艱於餬口已切諭該督撫等多方籌畫為思患預防之
　　計從来天人感召之理捷如影響所賴該督撫等以恤
　　民之心為格
天之本果能使民困全除民氣舒暢自無有不感召
天和者至於清理刑獄亦祈求雨澤之要務除在京已命刑
　　部法司清查案件速行歸結以免拖累外其畿輔地方
　　及河東山陜等省郡縣繁多有司賢否不一其中或有
　　聽斷刻覈濫及無辜者或有淹滯羈留塵案莫結者或
　　有牽連待質致誤恒業者該督撫大吏等當悉心體察
　　嚴飭屬員速為清理應釋放者釋放應取保者取保務
　　期平允矜慎俾閭閻各安生業其他政令凡有稍不便
　　於民者急思力為改圖總在該督撫等體朕若保赤子
　　之心各切痌瘝乃身之念至誠惻怛勤求民隠殫竭實
　　心普行實政庶幾
上天昭格早降甘霖勉之勉之
　　　初十日大學士鄂爾泰奏辭開闢苗疆議叙奉
　上諭覽奏情詞懇切具見誠悃卿忠勇懋著使苗梗向風
　　不但綏靖苗疆之功績為人所難能而仔肩重任之公
　誠亦大臣中所罕有國家酬庸賞功闗係鉅典非卿可
　以已意遜讓亦非朕可以私心增減者著仍遵前㫖行
　　十一日
諭理藩院據上都達布遜諾爾馬羣總管五十四奏請遷
　移駝馬牧厰以蘇尼特之南諾渾努魯西南之布倫呼
　查西邊之薩木布喇克西北之塞爾北邊之桑圖東邊之
　郭爾拜爾爲界地方寛敞便於牧放倘蒙古等逰牧之
　處窄狹令其往外開展等語五十四此奏甚屬悖謬䝉
　古扎薩克等受國家深恩養育多年人口繁盛牲畜孳生
　日多方以伊等遊牧地方窄狹時厪朕懐豈有將内地
　馬羣移於扎薩克遊牧之處轉令伊等往外遷移之理
　乎上年令將馬厰移於上都達布遜諾爾時因值寒冬
　是以暫令於巴顔托羅海地方擇好水草處過冬今青
　草已生此馬羣仍著移於上都達布遜諾爾並非令在
　伊等逰牧地方住牧也恐此際伊等屬下人等不知混
　行那移著仍照各逰牧地方居住將此行文與蘇尼特
　王等知之
　　又奉
上諭大學士鄂爾泰節制雲貴廣西三省歴有嵗年於所
　屬苗疆無不悉心經理使蠻夷等慕義向風咸登樂土
　至於古州等處生苗自昔未歸王化鄂爾泰運籌調度
　勦撫兼施俾苗人懐徳畏威抒誠内嚮疆圉開拓邉境
　輯寧數年以来之功績實非㝷常平定苗疆剪除宼賊
　者可比鄂爾泰著授以一等伯爵世襲罔替用奬殊勲
　　十二日奉
上諭國家典禮首重祭祀每當齋戒日期必檢束身心竭
　誠致敬不稍放逸始可以嚴昭事而格神眀朕遇齋戒
　之日至誠至敬不但殿廷供設銅人即坐卧之次亦書
　齋戒牌存心警惕須臾弗忘至内外大小官員雖設齋
　牌於官署但恐言動起居之際稍有䙝慢即非致齋嚴
　肅之義查眀代祀典凡陪祀及執事之人有懸祀牌之
　例今酌定齋牌之式令陪祀人員佩著心胸之間使觸
　目警心并得彼此觀瞻益加省惕其於眀禋大典愈昭
　䖍潔著傳諭各部院及八旗並直省文武官員一體遵
　行
　　十六日奉
上諭據巡察御史黄祐奏稱失察賭具之地方官若該員
　曾有拏獲賭具之議叙應准抵失察之處分等語此奏
　似亦功過相抵之道而不知其中有必不可行者假如
　該員到任曾有拏獲賭具數次議叙之案則後此之失
　察皆可抵銷必至懈怠無所顧忌而禁約日流於廢弛
　矣譬如州縣盗案以其從前獲盗之功免其後来失盗
　之罪可乎惟是平日實心禁賭之員拏獲詳報甚多者
　偶有一案遺漏即與漫無覺察之員一例革職情有可
　憫著該部將此酌議定例具奏
　　十七日差往喀喇沁等處侍衛七十五等奏覆賑濟
　　䝉古銀米事宜奉
上諭扎薩克旗分地方各處耕種所収米石存倉原為伊
　等地方荒嵗之用今此項米石盡行散賑伊等屬下䝉
　古倉廩空虛不可不預為之備著於賑濟米石外再行
　施恩每石給發價銀一兩交與各該扎薩克等買米存
　倉収貯俟入倉之日報部部内差員查騐若將賞給銀
　兩買補之米不行入倉及有侵蝕等弊必從重治罪
　　十九日奉
上諭朕聞西寧北川口外白塔地方出產石煤係附近漢
　土番囘民人挖取販賣以為生計每䭾納稅錢三十文
　西寧府委員収解充餉約計每年収銀一千九百餘兩
　近因西陲用兵之際西寧移駐兵弁較前為多率皆用
　煤以供炊爨價值漸昻若仍照例徵収税銀恐價值不
　能平减於兵民均有未便著將應収税錢寛免該督撫
　轉飭有司實心稽查倘胥吏人等有照舊私収或借端
　需索者務令察出從重治罪
　　又
諭刑部凡監候待質人犯除强盗案件不應寛釋外如人
　命等案内有正犯未獲將牽連餘犯監候待質已過三
　年者著取具的保釋放在外俟緝獲正犯之日再行質
　審倘暫行釋放之際有私自逃匿者除保人重懲外定
　將本犯嚴拏從重治罪著直省一體遵行
　
　
　
　
　
　
　
　
　
　
　
世宗憲皇帝上諭内閣卷一百十五
　欽定四庫全書
世宗憲皇帝上諭内閣卷一百十六
　　雍正十年三月
上諭十道
　　初二日奉
上諭據差往北路軍營之侍衛特庫等囘来奏稱聞得兵
　丁等云鉛子與鎗口有不相合者若將鉛子之模頒給
　用鎗之人令鉛子俱與鎗口相合則鉛子出去有力而
　且甚凖又見兵丁等之箭有箭簳受鋌處及箭扣處未
　用筋纒者且有箭鋌短小未用膘入簳内者若製造兵
　丁等之箭將箭簳受鋌處及箭扣處俱用筋纒將箭鋌
　造長用膘入於簳内則益為堅利等語著各該處將現
　今運送軍營器械悉令如式製造堅固送往外在京八
　旗兵丁等所用之箭市買現成者居多不利於用著傳
　諭衆人務將箭鋌造長將箭簳受鋌處及箭扣處俱用
　筋纒嗣後㸃驗軍器時即照此㸃驗至於鉛子之模各
　照所用鎗口製造如鉛子有與鎗口不合者另鑄備用
　　初三日奉
上諭向因落第武舉其中不無才力可用之人是以令本
　省督撫提鎮秉公考驗將年力精壯弓馬可觀者留營
　給與馬糧一分令其差操學習俾得熟練營務以備將
　来將弁之用随經部文令給與額外馬糧各省遵行在
　案朕思此等武舉留營學習者原令該管大臣慎重遴
　選使人材有所造就也今聞外省中有視為泛常而庸
　劣無能之人頗有濫充者著該部通行各省將技勇可
　用之武舉令其充補經制馬糧其不願留營及騎射生
　疎才力不及者令其囘籍自行學習不得留營虛佔額
　糧之數倘該管大員有徇情草率仍令庸劣得以濫充
　者將来考驗察出定行從重議處
　　初八日奉
上諭直隸各府州縣設立壇墠致祭
社稷及
風雲雷雨山川城隍之神每嵗春秋展祀以崇報享典至
　重也從前初建之時有司或視為具文規制未必周備
　及歴年既久漸有傾圮之處又未必及時修葺是以僻
　逺之郡縣規模簡畧禮儀草率者往往有之甚非肅將
　禋祀之本意也著禮部查照定例行文各該督撫轉飭
　府州縣敬謹如式修理以重祀典仍令造冊報部每遇
　該管官員陞遷事故俱照
先農壇忠孝節義祠例入交盤項内查明接受有司自顧
　考成經理自益加䖍恪矣
　　初十日奉
上諭湖南鎮筸鎮地接苗疆原轄四營額設兵丁三千名
　以資彈壓嗣因議分四路塘汛直抵六里新營該撫臣
　以六里新經招撫地方緊要奏請添設兵丁四百名經
　部議行今聞六里開闢之地所設永綏協營幅􁆟五百
　餘里以形勢而論尚在鎮筸之外止安設兵丁一千六
　百名至鎮筸所管苗疆界址亦僅五百餘里現有額兵
　三千名較之永綏兵制數已加倍且永順保靖等處已
　建設營汛與鎮筸益成犄角是鎮筸額設之兵儘足以
　供守衛而資調遣新増兵丁甚属無益著該督撫提鎮
　等確查地方形勢有要緊營汛應添兵丁之處即將鎮
　筸新設之四百名酌量派撥以資防禦不必固執前見
　務於地方營伍實有裨益以為經制久逺之計
　　十七日戸部議覆山東巡撫岳濬查奏欠糧紳衿應
　　照例斥革勒限一年全完開復奉
上諭部議甚是但東省前嵗被水上年雨澤又復愆期州
　縣間有歉収之處紳衿逋欠未完與平時抗玩者有間
　著暫免斥革再寛限三年令其完納若逾三年之限仍
　復拖欠不完即著斥革此朕格外之恩後不為例
　　二十一日奉
上諭向因武員養廉不敷以致扣尅兵餉是以酌定親丁
　名糧以為養贍家口之費又因營伍公用無資定有額
　兵百名准抽二名之例似此曲加體恤無非施恩於弁
　員使應有之兵數再無虛冒以収戎行之實用也近聞
　尚有數省不能全除空糧之弊或於親丁名糧之外仍
　有家人長随頂名領餉者又有字識匠作之類亦得濫
　充額數暗佔兵糧者且或召募之時往往逰手之輩賄
　求濫充而勇力之人轉不能入選每遇調撥差用則委
　靡退縮不耐勞苦前嵗湖廣提標曽以兵丁二百名調
　補鎮筸四營其中逃避者即已過半又如上年為援勦
　黔苗一案提標兵丁往来鎮筸六里等處跋前㚄後行
　役維艱此朕得之風聞者國家嵗費帑金養一兵期獲
　一兵之用若實存之名數既有空虛而在伍之兵丁又
　復怯懦不振則所謂武備修眀者安在乎著該管大臣
　用心稽查勤加訓練務將陋規永革諸弊悉除毋得溺
　於積習茍且因循負朕委用倘屡經訓飭之後仍有不
　知悛改者定當加以嚴譴
　　二十六日奉
上諭各省督撫因現在人員不敷委用題補奏請敕部揀
　發朕始降㫖令該部揀選人員引見命往以備委用即
　如上年直隸之揀發佐雜二十員乃從總督唐執玉之
　請也今署督劉於義又復奏稱直隸佐雜人多缺少補
　授無期請將各缺咨部借補等語直隸佐雜之缺既少
　則該督奏請揀發之時便當酌量以定人數何必任意
　多請以致壅滯於該省令該部停選以遷就之耶此前
　任督臣辦理錯誤處直隸州縣佐雜銓補之處仍照定
　例行若命往人多一時難於得缺著該署督酌量送囘吏
　部其才具好者該部入於他省揀選内引見請㫖其中
　平者仍歸原班銓選
　　二十七日奉
上諭各直省督撫提鎮標下之兵丁朕俱賞給生息銀兩
　以濟其緩急之用而各省協營甚多一時難以普及意
　欲俟軍務吿竣國用充裕再思周遍加恩從前所頒諭
　㫖言之詳矣上年大學士鄂爾泰在雲貴廣西總督任
　内奏請滇省舟楫不通所有生息銀兩分派營運則易
聚總生息則難若督撫提鎮各標賞銀過多轉致不能
營運漸生弊端臣是以將各鎮應領銀兩令與各協營
均匀分給俾得同受皇恩黔粤兩省亦彷彿照此辦理
等語此鄂爾泰因地制宜行之於邊逺三省使兵丁均
霑賞賚者今據廣東總督郝玉麟奏稱廣東督撫提鎮
各標蒙賞帑銀共十萬兩臣等經營籌畫計每年生息
除賞給督撫提鎮標兵外尚有餘剰銀兩應照各協營
寨兵數之多寡均匀分給於雍正癸丑年開賞以廣皇
仁等語朕愛養兵丁一視同仁本欲令其均霑恩澤但
次第經理不得不有先後之别今鄂爾泰郝玉麟通融
辦理俾協營兵丁亦有以濟其緩急深慰朕加恵戎行
之至意著各省督撫等酌量本地情形悉心籌運若可
以照此變通辦理則協營兵丁可以早受恩賞誠屬有
益但各省地方之利息輕重不同餘銀多寡不一非以
不能行之省分令勉强從事倣而行之也
　二十八日廣東巡撫鄂彌達奏高要縣縣丞陳中永
　　海豐縣石橋場大使王如珩均屬能員照例卓異奉
上諭鄂彌達等將歴俸未滿三年之陳中永等列為薦舉
　懇請引見朕思凡人居官行事先後異轍者甚多即試
　看三年然後薦舉尚不能保其不改初心今鄂彌達所
　舉廣東各員既稱未滿三年自應再加試看何必急急
　入於大計特薦之内此歴俸未滿各員俟下次計典舉
　行時若居官果優著列為卓異請㫖
　　三十日奉
上諭據署陜西巡撫馬爾泰等奏西鳯民人請辭賞賚衆
　口同聲輿情懇摯等語西鳯民人運米赴甘正米之外
　多交餘米急公敬事之念甚屬可嘉著仍遵前㫖按名
　分别賞給其押運及収米官員著查郎阿馬爾泰等查
　眀交部議叙
　
　
世宗憲皇帝上諭内閣卷一百十六
　欽定四庫全書
世宗憲皇帝上諭内閣卷一百十七
　　雍正十年四月
上諭三道
　　初四日兵部等衙門議覆大學士鄂爾泰奏古州都
　　江上下各生苗陸續勦撫請添設協營官兵應如所
　　請奉
上諭朕與大學士鄂爾泰商酌新疆遼濶直通楚粤兼以
　内地舊汛殊非古州一鎮所能統轄查都江清水江二
　江地界形勢兩路劃然牽合歸一終難控馭而古州鎮
　處都江之適中清江協處清水江之適中遥對雄峙各
　踞要區若於清江協裁去副將改設一鎮並於九股亦
　裁去叅將改設逰擊將新疆之丹江營台拱營與内地
　之銅仁鎮逺黄施天柱石阡平越等協營俱歸管轄其
　餘都勻協黎平營并新設之上江下江諸協營仍隸古
　州鎮管轄則弁兵原止如舊俸餉亦不湏增添於數千
　里苗疆可無鞭長不及之慮庶更屬妥協
　　二十二日刑部議覆安徽巡撫程元章奏亳州壽州
　　私鑄兩案分别擬罪應如所請奉
上諭亳州夀州等處奸民私鑄錢文經朕訪聞確實於雍
　正七年秋間敇令歩軍統領差役前往拿獲多人則其
　合夥私鑄為時已久事理顯然今該督撫等將各案查
　審具奏俱稱私鑄起於雍正七年之夏秋或鑄一月或
　鑄二三月即行停止朕體察情由顯有草率支飾等弊
　私鑄大干法紀若督撫究問疎忽將来何以示懲至於
　亳州案内挑水做飯得受工錢之栢雲唐章賣烟得錢
　之李維三次買錢之李大囘子俱以知情不報擬以立
　絞似覺太重况夀州案内受賄不拿之捕役蘇標止於
　擬絞監候則李維李大囘子之罪不應在蘇標之上又
　亳州案内有商同私鑄因無人掌爐而未經鑄成者亦
　應酌量議減此數案内私鑄日期及錢文多寡之處著
　該督撫再加確審務得實情不得草率結案其情罪稍
　有可原之人分别治罪亦著另行定擬具奏
　　二十七日
諭理藩院察哈爾人等居住近邊歴年與内地之人一體
　効力行走從前定制察哈爾處官員内有職任之員俸
　禄給與四分之一伊等俱係國家効力舊人今特沛恩
　膏有職任官員給與全俸無職任官員給與半俸
　
　
　
　
　
　
　
　
　
世宗憲皇帝上諭内閣卷一百十七
　欽定四庫全書
世宗憲皇帝上諭内閣卷一百十八
　　雍正十年五月
上諭十五道
　　初一日奉
上諭據山東巡撫岳濬奏稱東省自冬春以来濟兖東三
　府雨澤稀少今濟南幸得透雨而兖東二府尚未均霑
　目前二麥未能暢發榖豆亦欠滋生糧價漸昻民間乏
　食臣仰遵先事圖維之諭㫖請照上年商販米船免稅
　之例凡有商賈販運米石至山東直𨽻糶賣者米船一
　到即便放行其臨清淮揚等闗將樑頭米税自五月起
　暫行寛免至七月秋収之後照舊徵収俾商販雲集米
　穀流通於東省直𨽻皆有裨益再請照上年截漕之例
　將南漕米截留四十萬石於沿河之臺莊張秋鎮濟寧
　東平臨清徳州等處分别存貯以備各屬不時之需等
　語東省兖東等處雨澤愆期朕心甚為軫念屢降諭㫖
　令該撫等先事圖維以濟匱乏今岳濬所奏截漕通商
　二事著該部即速行文令各該處照上年之例行毋得
　稽遲但思通商截漕料理尚需時日不能濟目前之用
　現今兖東等處貧民嗷嗷待哺刻不容緩即減價平糶
　亦屬有力糴米之家餬口稍易而小民無力糴米者仍
　然枵腹不能為窮苦百姓普徧之利著該撫藩等悉心
　經畫速籌目前接濟之䇿或散米或賑粥或借貸倉穀
　因地制宜遴選賢員實力辦理務令窮民得沾恩澤不
　致流離失所以副朕愛養黎元之至意
　　初五日奉
上諭山東兖州東昌二府春夏以来雨澤愆期民間乏食
　朕心深為軫念已降諭㫖著該撫藩等將東省存倉米
　石速行賑濟平糶並令通商截漕以備接濟又遴選部
　内候補候選人員及選拔貢生等命往協辦賑濟之事
　但二府地方遼濶戸口繁多若得本省人員前往更可
　周徧妥協朕思在京居官及赴部候補候選者兖東二
　府之人必多伊等既熟悉風土人情又兼桑梓情深必
　能實心辦事以甦民困著大學士等揀選一二十員奏
　聞令往山東與地方官等按戸按名查勘賑濟每人在
　京酌賞銀兩以為路費俾其星速起程
　　又奉
上諭春夏以来京師雨少朕心甚切憂勞著傳諭刑部於
　刑名案件加意慎重並遵照上年六月之例速查完結
　其應行保釋者准其保釋
　　初七日奉
上諭八旗借支公庫及廣善庫銀兩數十年来拖欠未完者
　尚有四十餘萬當時原因旗人每遇急需即向人吿貸
　以致每年所得俸餉不足補償重利愈至窘乏於是特
　設公庫廣善庫以周其不足而伊等罔知感恩節儉任
　意花費至有一人名下多至三四千金者國家庫帑百
　姓脂膏豈容恣其虛誑盗竊濫用情甚可惡是以其人
　雖故亦於其子孫弟姪及家下披甲人等俸祿錢糧坐
　扣一半俾人見祖父欠帑日後為子孫之累庶冒領侵
　蝕之風可以少息但八旗官兵賴俸祿錢糧應差欠帑
　人數衆多倘生計艱難未免有誤公事著將八旗借欠
　公庫廣善庫案内人員本身已故將伊子孫等扣半俸
　禄錢糧抵補伊父祖舊欠者開恩豁免以降㫖之月為
　始照舊賞給此朕格外之恩後不為例其餘虧空侵蝕
　那移婪贓等項仍遵前㫖分别查奏
　　初九日奉
上諭凡官員議處之案多係本任然亦有年久而後發覺
　或逾年而後結案者乃該員已經陞遷方行議處如在
　外州縣陞至道府在内司官陞至堂官遇原任内有應
　行議處事件仍照原任品級處分係向來相沿之舊例
　如此但伊等所犯之案情有重輕如尋常詿誤事件亦
　照原任品級處分似於情理未為允協况此等人員久
　經歴任既得陞遷其材必有可用如因原任事發悉照
　原品降調畧無差等殊非愛惜人才之意著該部悉心
　詳酌作何分别定議具奏
　　十一日奉
上諭秦省民風醇良質樸朕所素知第因近年以来有一
　二匪類揑作浮言妄冀鼓動衆聽朕恐無知愚民一時
　不察被其迷惑是以特遣大臣官員等開誠布公宣諭
　化導盡消姦匪蠱惑之害益堅良民嚮善之心從前陜
　甘二省民人深知感戴國家教養之恩今復悉西陲不
　得已用兵之故聆受諭旨開悟踴躍衆志僉同朕心
　深為嘉悦但軍興日久轉粟飛芻不無資於民力其輓
　運之價朕已屡次加添近聞路逕僻逺之地尚有不敷
　又或採辦草豆等項時價低昻不等若此則該督撫等
　尚不能洞達朕意也向後著悉心體察有應行奏聞者
　即據實陳奏朕自加恩不使官民等有賠累之苦著將
　此㫖暁諭陜甘二省官民等共知之
　　又奉
上諭巴爾庫爾出征之西安滿洲兵三千名寧夏兵一千
　　名出口已將二年冬衣不無敝損應行加恩添補查莊
　　浪現有存貯皮袍褂三千套皮帽三千頂著署督查郎
　　阿巡撫許容再於蘭州添製皮衣一千套皮帽一千頂
　　俱於秋間解送軍營賞給西安寧夏滿兵以示朕格外
　　加恩之至意
　　　又奉
　上諭附近京畿之小城駐防滿洲兵丁俱係協領官員等
　　管轄因無總管之大臣故教訓兵丁稽察官員之事殊
　　為疎忽雖在地方妄行生事亦無約束之人應交相近
　　居住之大臣令其兼管附近
陵寢者即交
陵寢處大臣等管轄附近天津者即交天津都統管轄若相
　　近無大臣居住之處由京城内特派大臣一員令其總
　　理每年前往稽察一次則官兵自然奮勉遵奉法度在
　　地方不致有妄行生事之人矣著大學士鄂爾泰詳察
　　議奏
　　　又奉
　上諭京師地方去冬少雪數月以来自近京以至直𨽻山
　　東雨澤愆期而兖州東昌尤甚朕心深為焦勞日夜思
　　維必朕與在廷諸臣政事有闕以致
上天示儆飲食寤寐無刻稍安䖍誠修省冀格
天心爾諸臣當恐懼悚惕以凛
天戒凡用人行政及各部院事務闗係民生利弊應行應改
　　之處周詳審察茍有所見或公同具奏或自行陳奏至
　　於刑名衙門尤宜慎重大小事件均期至公至當不可
　　稍有疎忽朕之諄諄誡諭出於憂勞敬畏之實意並非
　　虛飾求言之名爾諸臣各宜殫心竭慮切實指陳務使
　　民生攸賴感召
天和以副朕軫恤羣黎之至意
　　　十三日奉
　上諭向來織造官員往往為烏林達筆帖式等人所愚弄
　　恣意妄行侵盗國帑及至事發總恃有人代賠置身事
外積弊若此斷不可不加懲戒江寧織造綏赫徳離任
時大有虧空皆係烏林達筆帖式等平日所支用者及
至不能交代則綏赫徳代為賠補仍是從前故智積玩
不改是以朕特降諭㫖令接任許夢□徹底清查以除
弊竇乃許夢□以烏林達等應賠之項綏赫徳已經代
賠無庸重追獨不思綏赫徳管理織造闗税兩項其代
賠之銀非織造贏餘即闗税贏餘二者均係國帑安得
不核實歸公而乃私取以償屬員侵盜之項乎許夢□
清查此案顯係瞻徇情面草率完結深負朕恩著交與
内務府嚴加議處綏赫徳著革職烏林達八十五筆帖
式巴圖俱著革職伊等名下虧缺之項悉從本人追出
交官俟追完之日奏聞請㫖嗣後各織造衙門若有似
此虧缺情弊一經發覺定將該織造及所屬人員從重
治罪再者織造本非大員而在外體統任意僭越至於
筆帖式烏林達尤微賤不堪之輩乃以欽差為名妄自
尊大與督撫俱用平行禮嗣後著嚴行禁止倘有片紙
　隻字干謁地方官及不按品級規矩僭越妄行者定行
　從重治罪
　　十七日奉
上諭據貴州布政使常安奏稱黔省下游苗疆兵米有由
　陸路運送者需用人夫應交與地方官雇覓從前軍興
　之際日給三分之數今可否量為加增庶幾永逺行之
　無累於民等語苗地站路崎嶇險峻原非坦途且將永
　為定例自應仿照時價給發著署撫元展成飭行司道
　等或計站道之逺近按站定價或就站道之里數按里
　給銀每夫每日議定幾分務使敷用可以永逺遵行又
　常安奏稱來牛城垣為八寨之藩籬通古州之大道若
　建石城益資捍蔽等語來牛地方即建築土城未嘗不
　可以捍蔽但聞該處土鬆難保堅固且取石亦不甚逺
　若建石城可以一勞永逸著元展成委員確估妥議具
　奏
　　又奉
　上諭八旗人員借欠公庫廣善庫官銀本身已故將子孫
　　人等俸餉半扣還項者昨已降㫖豁免若有本身現在
　　而未完者著一并開恩豁免
　　　十八日奉
　上諭臺灣彰化縣經兇番擾害之後百姓耕種未免失時
　　據巡臺御史栢修高山奏稱該縣有雍正八年分未完
　　穀一十五石零雍正九年未完穀六千五百三十七石
　　零耗羡銀一百二兩零兹值應徵之時民間一時難以
　　完納等語彰化縣未完銀穀二項著悉行豁免該地方
　　官即遵㫖行
　　　二十日奉
　上諭尚書曰天作孽猶可違自作孽不可逭此甚言自作
　　孽之不可也
天心仁愛必不作孽於人凡禍福災祥之來皆由於人事之
　　感召而
天本無心也即如地方之水旱災荒必有所自或由於朝廷
　　政事之闕失或由於臣工職業之乖差或由於有司教
　　令之煩苛或由於民間風俗之澆薄數者有一皆足以
　　干
天和而致沴戾是以數年来每當晴雨不時朕必䖍心修省
　　思過省愆切諭大小臣工戒懼悚惕以凛
天戒但思天下人民衆多良頑不一或有愚昧無知因饑饉
　　困厄而生愁怨之心者夫平時心術詐偽習俗乖張仰
　　蒙
上天垂象示儆而又不自改悔轉相怨懟竟忘
上天降罰之由來視為己身無辜而獲譴者背
天違理莫此為甚朕即修省祈禱亦未必能代伊等解免而
　　寛其罰也每見一州一邑之中相隔不逺而雨澤多寡
　　不均収穫豐歉各異此即顯而可見者朕此諭㫖並非
　　委其責於天下臣民也臣職之有虧民風之不厚皆朕
　　之過無可推卸所望天下臣民遵朕訓諭各盡其道以
　　為敬
天之本偶逢旱潦愈加悚惕寤寐之中不敢有㡬微怨望不
　　平之意如此則和氣致祥必能轉災為福思之勉之
　　　二十八日奉
　上諭向來八旗辦事不甚諳悉條例是以諸事不能畫一
　　且每多未協朕思各部司員中多有熟悉則例識見眀
　　通者若於郎中員外等官内慎加揀選每旗添設二員
　　協助都統副都統辦理旗務似有裨益該員於本職部
　　件仍照舊辦理都統等奏事時該員随於副都統之後
　　本章奏摺内亦著列名著大學士㑹同各部堂官加意
　　揀選務在得人若司員不敷揀選科道侍讀等官内亦
　　可選用
　
　
　
　
　世宗憲皇帝上諭内閣卷一百十八
　　欽定四庫全書
　世宗憲皇帝上諭内閣卷一百十九
　　　雍正十年閏五月
　上諭五道
　　　初九日奉
　上諭昔人云和氣致祥乖氣致戾此天人相感之至理自
　　古及今未嘗或爽朕以此訓導天下臣民者至詳且悉
　　矣邇年以来如去夏今春京師亢旱地猶微動未嘗寧
　　息朕戒慎恐懼思過省愆幸邀
上天慈恩錫以霖雨不致大為災患然
上天垂象示儆之意必有由来朕留心體察於旗人得一二
　事似有抑鬱不舒之氣以致上干
天怒朕不得自寛衆亦各應自省也如用兵凖噶爾一節八
　　旗將士逺役於外抛其室家離其骨月其父母妻子盼
　　望憂思或者意中以朝廷不恤士卒謂此舉過當乃可
　　已而不已者不知凖噶爾賊夷狡獪兇頑世濟其惡擾
　　害我臣服之蒙古窺伺我西北之邊疆若此賊不加創
　　懲則䝉古不復安居䝉古不獲安居則邊塞不得寧謐
　　我八旗之人顧能優游燕處度外置之乎是知
皇考經理於前朕紹述於後皆出於萬不得已並非窮兵黷
　　武欲拓地開疆而疲勞將士於沙漠窮荒之地也觀近
　　日賊夷跳梁之狀以我朝大兵駐劄邊境而猶心懐覬
　　覦敢肆狂逞若此則從前雖欲棄置不問以圖息事寧
　　人其可得乎國家養士於平時原欲服勞於一日將士
　　受恩於累世本期報効於行間况我滿洲八旗人等忠
　　義之心勇敢之氣實無與比倫爾等祖父自從龍入闗
　　以及各處征討削平宼亂以捐軀致命為榮以老死牖
　　下為恥今承平日久習於宴安因數年之征戍即生愁
　　怨之心而忘乃祖乃父之勞績何志氣隳惰自暴自棄
　　一至於此乎從來急公徇難者享千古不朽之榮名而
　　奏凱獻功者膺國家寵褒之爵賞豈但出征弁兵當勇
　　往奮興爭先恐後即其父母妻子亦當深知大義遏抑
　　私情務其逺者大者如此則忠君報國之悃誠必䝉
上天垂鑒黙加福祐大功可以立成凡列在戎行者均受國
　　家逾格之恩澤矣又如催追虧空一節聞八旗人等亦
　　以為苦累獨不思居官之人侵盜國帑剝蝕民膏律以
　　國法皆在不赦之列朕以習染既久人數衆多不忍加
　　以刑戮特從寛典勒追還項以儆將来之貪官污吏使
　　知侵盜横取之物不足以長子孫庶可以止奸貪而厲
　　亷恥則風俗漸移人心各正衆得有受恩之地朕愈樂
　　於加恩此朕之苦心實欲為計久逺也若云朕為財物
　　計而為此綜核之舉獨不思十年以来朕之減除正賦
　　蠲免積逋與夫興修工程賑濟賞賚加惠於官弁兵民
　　者所費不下數千萬曽無吝惜此中外所共知共見者
　　豈有與旗人較量錙銖之理乎且雍正三年以前之舊
　　欠朕已令該旗大臣等查奏酌免矣朕之意㫖旗人既
　　未能悉知而該管官員又不能宣布開示每於督催著
　　追之時過嚴過刻甚且牽累無辜希圖缷責此庸劣不
　　忠之大臣奉行之不善致令有不眀義禮之小人心懐
　　怨懟而身任其事者復自謂無可奈何更隠示以為奉
　　朕㫖出朕意朕㫖果如是乎朕意豈如是乎
上天神明自有照鑒夫身犯罪名事後猶不知悔上施教育
　　沐恩復不知感與夫為已忘公忠愛不存者此皆乖戾
　　之氣必致上干
天和行遭譴責朕時深警畏復深憫惻或逆黨之餘孽有意
　　擾亂引誘人心於不善亦未可定用是再頒諭㫖通行
　　暁諭倘八旗人等果能遵朕訓誨洗滌肺腸感國恩之
　　深厚體朕意之諄誠不為姦邪浮言所惑共矢愛君親
　　上之懐永絶昧理欺公之習則可以立身者即可以報
　　國不但朕之沛澤施恩必先自旗人始而
上天福佑善良諸事吉慶有可預信其必然者
　　　初十日奉
　上諭從来人心不正斯風俗難移習染既深則懲儆宜早
　　朕自御極以來雖普天率土莫敢岐視而由近及逺則
　　八旗人等尤國家教養百年望其遂生復性共享安樂
　　以永沐恩光者若眀知其頑劣貪鄙將為人心風俗憂
　　而猶敢故示寛縱以博仁厚名姑息之害將無所底止
　　朕為天下萬姓主實不忍出此而聽其陷溺不為之一
　　援手有負
皇考之付託也是以嚴治貪婪清釐帑項概不得免而追呼
　　牽擾亦有所不恤者誠欲八旗人等各思罪愆漸自醒
　　悟知有所不為庶無往不利凡此綜核之數舉即朕訓
　　愛之初心用嚴用猛與夫加賞加恩論事之迹雖殊而
　　曲成之意不二昨於雍正三年以前虧空各項令查奏
　　酌免諭㫖内業經明白暁諭諒八旗人等已皆悉朕意
　　知自省矣今特再沛恩膏於八旗官員人等將雍正三
　　年以後九年以前旗人應追銀兩除本身虧空侵蝕借
　　帑及貪贓盜用等項不准查免外其有年逺之案於雍
　　正八年恩㫖以後發覺者與本身已故著落子孫追賠
　　坐扣俸餉抵補者或本身雖在其應追之銀實係分賠
　代賠無著之項或因公那用並未入已者又或應追之
　本人已經豁免而開欠之人尚在著追或本身已經寛
　免而在奉㫖以前報出田房人口抵補其間人口病故
　田房變價不敷仍行追補者著該旗將各項情由造冊
　開送内閣轉奏候朕酌量分别加恩寛免此次諭㫖著
　再行通傳俾八旗人等深知朕恩恪遵朕訓洗心滌慮
　痛改前非循理奉公謹身節用以副朕教育諄誠之至
　意則爾自求福朕實厚望焉
　　十二日奉
上諭上年冬間北方雨雪稀少朕恐今夏蝗蝻萌動已宻
　諭該督撫等留心防範頃聞江南淮安府屬之山陽阜
　寧及海州所屬之沭陽揚州府屬之寶應等縣各有一
　二鄉村生發蝻子雖目前萌動之處不過數里然恐捕
　治不力漸至蔓延為田禾之害著該督撫嚴飭有司督
　率人役鄉民速行撲滅俾無遺種倘有怠忽從事者即
　行糾叅從重議處
　　二十九日奉
上諭據西安按察使楊馝奏稱陜省黄銅甚少不敷鼓鑄
　是以錢價昻貴每銀一兩僅兑錢八百一二十文一應
　薪蔬俱皆増價似應藉隣省之錢通融行使查湖廣水
　路可抵陜屬商州之龍駒寨由此以至西安僅有旱路
　四百餘里約計水陸運費每錢千文共需銀一錢有零
　再將京城戸工二部制錢由糧艘帶至楚省從楚運陜
　為軍需採買物件之用則陜省錢文日多價值自平等
　語從來市買物件錢數之多寡原合銀數計算錢價既
　昻則物價應當酌減此在地方大吏善於經理務期便
　民利用至於京師制錢只可供京師之用豈能逺運陜
　西湖廣雖開鼓鑄今因銅觔不敷暫且停罏亦難分及
　隣省楊馝所請皆必不可行者但陜省錢價既昻又值
　軍興之際亦應籌畫通融之䇿朕思滇省鼓鑄錢文較
　易於他省若每年多鑄錢十萬串著陜省督撫差員赴
　滇領取由湖廣水路運至陜省商州之龍駒寨再從龍
　駒寨陸運至西安府如此似於陜省有益著署總督高
　其倬巡撫張允随悉心籌畫滇省錢文可否添鑄並令
　陜西督撫將錢價運價通盤計算如此辦理果否於地
　方有益俱著即行定議具奏
　　又奉
上諭現今天氣炎熱著内務府總管海望㑹同署步軍統
　領鄂爾奇在各門設立氷水暑湯以解行人煩渇工部
　所窖氷塊如敷用即用工部之氷如不敷用即行採買
　動用崇文門宣課司餘銀辦理永著為例
　
　
　
　
　
　
世宗憲皇帝上諭内閣卷一百十九
　欽定四庫全書
世宗憲皇帝上諭内閣卷一百二十
　　雍正十年六月
上諭三道
　　初五日奉
上諭廣西巡撫金鉷奏請収買場竈餘鹽以清私販之源
　所奏甚是但私既歸官而官或又行私其間収數之多
　寡運銷之先後定價之寛刻報課之虛實惟視奉行者
　何如謂立法以除弊恐弊即因法生亦正未足恃也其
　廣西通省可否專銷廉州鹽及廉場餘鹽作何収買動
　何欵項並如何撥運如何交領能否遍行土司有無闗
　礙引課之處著鄂彌達楊永斌㑹同金鉷一併虛衷熟
　籌妥議具奏
　　十三日奉
上諭派往西北兩路出征之滿洲䝉古漢軍大臣官員等
　於起程時朕令多定跟随人數其家中随甲銀米仍留
　為該員家口養贍之資並未令其裁革頃聞戸部於本
　年三月間行文各處以各員在外既有随甲則家中不
　應重領銀米將各員随甲銀米停其支領且自雍正七
　年大兵起程之日為始凡家中領過銀米於本人應領
　俸銀俸米之内照數坐扣還項在該部固為慎重錢糧
　之意然並未請㫖遽爾通行甚屬錯謬况非朕體恤出
　征人員之本意今特頒諭㫖暁諭八旗人等凡軍前之
　大臣官員等家中已領之随甲銀米不必扣還其應領
　之項照常給與並將此㫖通行各處軍營知之
　　十六日大學士等奉
上諭從前應行發遣黑龍江等處罪犯曽改發查克拜達
　里克等處令其開墾耕種後因伊等在彼甚不得力是
　以停其改發仍令照前發遣黑龍江三姓等地方上年
　賊人窺伺查克拜達里克時彼地所有罪人跟随官兵
　守䕶城垣竭力捍禦甚屬可憫朕已加恩除其罪名令
　充緑旗兵丁入伍効力續據順承親王等奏稱伊等深
　知感戴朕恩共思黽勉可見有罪之人予以自新之路
　可以望其改惡從善若發往黑龍江三姓諸處不過終
　身為人奴僕而已朕意嗣後將發往黑龍江等處人犯
　改發於北路軍營附近可耕之地令其開墾効力在伊
　身可以努力自新而於屯種亦屬有益其如何遣發安
　置之處爾等詳議具奏
　
　
　
　
　
　
　
　
　
世宗憲皇帝上諭内閣卷一百二十
　欽定四庫全書
世宗憲皇帝上諭内閣卷一百二十一
　　雍正十年七月
上諭十三道
　　初一日奉
上諭我朝設立各省駐防兵丁原以捍衛地方申明武備
　其歴來所定規條俱屬盡善無可更張乃數年以來以
　一二事陳奏於朕前者重見疊出不下百餘次其識見
　甚為庸鄙朕悉置之不論未曽降㫖申飭乃近日仍有
　不知而妄瀆者是以特行宣諭以覺愚䝉一則奏稱駐
　防兵丁之子弟宜准其在各省考試獨不思國家之設
　駐防弁兵原令其持戈荷㦸備干城之選非令其攻習
　文墨與文人學士爭名於場屋也在弁兵之子弟有能
　讀書向學通暁文藝者原聽其来京應試以廣伊等進
　取之途並未嘗禁其從事文學也今若悉准其在外考
　試則伊等各從其便競尚虛名而輕視武事必致騎射
　　生疎操演怠忽將來更有何人充駐防之用乎况我
聖祖仁皇帝臨御六十一年所以教養弁兵者至周至渥如
　　果應行早已著為令典又何待今日之喋喋敷陳乎一
　　則奏稱駐防兵丁身故之後其骸骨應准在外瘞葬家
　　口亦應准在外居住獨不思弁兵駐防之地不過出差
　　之所京師乃其鄉土本身既故之後而骸骨家口不歸
　　本鄉其事可行乎若照此行之日久將見駐防之兵皆
　　為漢人是國家駐防之設竟為伊等入籍之由有此理
　　乎以上二條皆事之必不可行者著將朕㫖頒布於外
　　俾無知之人豁然醒悟不復再行妄奏
　　　初三日奉
　上諭據山東巡撫岳濬奏報曹州鉅野縣李家莊李恩家
　　於本年六月初五日有牛產生瑞麟麕身牛尾遍身皆
　　甲甲縫有紫毫玉定文頂光彩爛生實為盛徳瑞徵謹
　　望闕慶賀伏祈詔付史臣宣示中外等語朕思山東地
　　方前嵗被水百姓不獲寧居去夏今春雨復愆期貧民
　　乏食朕悉心經畫遣官發粟賑恤多方幸未流離失所
　　即京師去夏今春晴雨亦不均調每常地動而西北兩
　　路不得已用兵征戍將士等露處於外備極勞苦朕心
　　戒懼修省但知感
上天垂象示儆之恩不敢望嘉祥之誕錫今聞瑞麟產於東
　　省因此實増愧悚該撫奏請詔付史館宣示中外皆屬
　　虚文將朕朝乾夕惕對越
上天之悃忱暁諭天下臣民共知之
　　　初六日
　諭内閣京中送往軍營之器械等項甚多驛站雖備有車
　　輛每遇物件重多之時官車不能敷用勢必僱募民車
　　運送寛裕給與價值惟是官吏等奉行不善每於數日
　　之前即將商民車輛牲口拘集於驛站地方令其守候
　　備用至起運日期始給運價其餘躭擱之日並不准算
　　以致商民人等探知信息即行逺避行旅畏懼不前不
　　可不嚴行禁止爾等可詳悉定議具奏
　　又辦理軍機大臣奉
上諭八旗及外省之出征䕶軍參領協領以下驍騎校以
　上等官俱係漢仗好揀選派往之員故將現出各缺俱
　委員署理俟伊等凱旋之日一併揀選補授今軍務尚
　未妥定伊等身在軍前行走勞苦反不得陞遷朕心深
　為憫念嗣後應陞副都統之出征參領協領等官内該
　管大臣如有深知者將其人材可用効力行走之處詳
　細聲眀保送兵部俟副都統缺出列名具奏再副䕶軍
　參領以下驍騎校䕶軍校以上各缺應將出征人員作
　何補授之處著大學士鄂爾泰等確議具奏
　　初八日奉
上諭甘肅地方年來預備軍需雖事事取辦於公帑而百
　姓輓輸効力亦甚勤勞朕心軫念維殷屢加恩澤前聞
　今嵗蘭州平凉西寧等府所屬州縣内有雹損蟲傷之
　處已諭該督撫留心賑恤停止催科嗣聞從前雨少之
　地俱已沾被甘霖秋成可望朕心深慰因念甘肅為軍
　需總滙之區百姓急公趨事所當格外加恩俾閭閻力
　量寛餘無催徵之擾以昭朕子惠元元奬勞賞善之至
　意著將河東河西各屬民戸屯戸及番民等本年應徵
　各項錢糧米豆草束一概蠲免若有已經完納者准作
　来年正賦該督撫等務體朕心督率有司敬謹奉行俾
　秦民均霑實惠倘有豪胥猾吏舞弊作姦使澤不下逮
　者經朕訪聞定將該管大小官員嚴加議處
　　十八日八旗都統等議覆添設看守倉庫之員請於
　　降級調用革職人員内揀選引
見奉
上諭看守倉庫所添降調革職人員俱係本身犯罪降革
　之人所犯之罪輕重不等其中亦有人去得者大概無
　用者居多若有用之人惟令看守此等處所似覺可惜
　若無用之人令其看守倉庫𦂳要之地反於事無益爾等理
　應加意選擇務期得人將伊等分作兩次帶領引見再
　爾等奏稱所選廢員若不勉力行走即從重治罪並未
　議定如何治罪伊等若仍不悛改不肯實心効力如何從
　重治罪之處爾等定議具奏
　　十九日
諭兵部凡分發各省試用之武進士原令其學習營務必
　湏弓馬優􁋯熟諳營伍方可題補近見爾部於武進士
　題補守備時不計科分之淺深弓馬之優劣概以為合
　例以致督撫提鎮因一時營員内不得合例之人遽將
　科分尚淺營務未諳之武進士題補轉不如用久歴行
　伍之人於營務有裨益也嗣後武進士題補守備若科
　分不及應選之期即屬不合例爾部可傳諭各省知之
　　二十三日奉
上諭據山東巡撫岳濬奏稱曲阜縣六月二十五日午時
　皎日正中有慶雲捧於日輪之下五色俱備寶光矞煌
　又於日之西南有霞光三道絢爛増輝歴午未二時絪
　緼不散正值孔林工竣之時上瑞疊臻千秋罕遇等語
　朕素不言祥瑞惟有朝乾夕惕感
上天垂象示儆之恩何敢冀嘉祥之疊錫已屢降諭㫖訓教
　　天下臣民矣但自信生平尊師重道之心至誠至敬闕
　　里為
　聖人之鄉尤切羮墻之慕乃前嵗
　文廟重新慶雲湧現今者林園工竣復覩嘉祥或者朕誠
　　敬之衷為
　神明之所歆格故顯示以象用昭日監在兹之義歟朕感
　　慶之下倍增䖍悚爰諭天下臣民共知之
　　　二十五日奉
　上諭據湖南巡撫趙𢎞恩奏稱南嶽為皇上主夀之山昔
　　年修建廟宇碑亭今歴年已久須重加修葺料估工費
　　計銀八千四百餘兩請動公項興修恭祝皇上無疆之
　　夀等語朕思皇天無親惟徳是輔朕受
天眷命為天下主一行事一舉念皆
上天
皇考之所照臨若身無失徳自蒙
上天
皇考垂慈䕶佑益夀延齡若徳行有虧居心行事獲罪於天
　　天下億萬臣民豈能代朕祈禱而寛其譴責乎朕御極
　　以来無日不以此訓示天下臣民凡有奏請建壇誦經
　　為朕祝釐延夀者悉嚴諭停止至於山嶽江河之神為
　　地方捍患禦災錫福兆庶者則䖍修祠廟潔誠展祀以
　　申報享之忱並非為朕一身祈福也
上天
皇考實鑒此衷南嶽之
神佑我楚民朕心感激廟貌久未修理應照該撫所請敬謹
　　舉行惟是趙𢎞恩陳奏之詞識見鄙陋不知朕心用頒
　　此㫖再行宣諭俾衆共知之
　　　二十六日奉
　上諭洪澤湖為東南諸水總滙之區全賴高堰大堤以為
　　保障朕特發帑金命河道總督欽差大臣等指示督率
　　建立石工以為久逺之計乃二年以来風濤恬靜汛水
　安瀾工作易施成功迅速此皆
湖神黙佑之力朕心深為感慶理宜䖍誠展禮以申報享
　之忱其
湖神廟宇或重加修葺或擇地建造着總河嵇曽筠等確
　查定議具奏此次修築堤工之大臣官員及効力各官
　悉心辦理俱屬可嘉着分别議叙具奏
　　二十七日奉
上諭楚南所屬地方山嶺重複產鐵之處甚廣採取最易
　凡農民耕鑿器具與窮黎之衣食皆藉資於此雖歴来
　飭禁而刨挖難以杜絶但廢鐵出洋例有嚴禁楚南地
　方產鐵既多外来射利商販每於就近設爐錘鍊運赴
　湖北漢口發賣或由漢口轉運兩江遞販以致出洋亦
　未可定不得不立法查察以防其漸着湖廣督撫與兩
　江督撫㑹同悉心妥議本地應否准其刨挖闗口如何
　嚴行稽查務期民用有資而弊端可杜庶公私兩有裨
　益
　　二十八日奉
上諭制科以四書文取士所以覘士子實學且和其聲以
　鳴國家之盛也語云言為心聲文章之道與政治通所
　闗鉅矣韓愈論文云惟陳言之務去栁宗元云文者所
　以眀道不徒務采色誇聲音而以為能也况四書文號
　為經義原以闡眀聖賢之義藴而體裁格律先正具在
　典型可稽雖風尚日新華實並茂而理法辭氣指歸則
　一近科以來文風亦覺丕變但士子逞其才氣詞華不
　免有冗長浮靡之習是以特頒此㫖暁諭考官所拔之
　文務令雅正清真理法兼備雖尺幅不拘一律而支蔓
　浮夸之言所當屏去秋闈期近該部可行文傳諭知之
　　二十九日禮部帶領滿洲教習期滿人員引
見奉
上諭滿洲教習俱係旗人每月給與公費並無别項差使
　不過在館充數三載期滿即得一官爾等當不時稽查
　分别優劣如果教導有方即當奏聞其不能稱職者亦
　應題㕘豈可不辨優劣概授之以官乎爾等所奏因循
　舊例並不詳加察核今當酌定成例之初凡教習期滿
　作何補用之處㑹同大學士等妥議具奏
　
　
　
　
　
　
　
　
　
　
　
　
世宗憲皇帝上諭内閣卷一百二十一
　欽定四庫全書
世宗憲皇帝上諭内閣卷一百二十二
　　雍正十年八月
上諭七道
　　初八日奉
上諭向來偷挖人參之犯若係滿洲䝉古則發往江寧荆
　州等處有滿洲兵駐防之省城當差若係漢人漢軍則
　發往廣東廣西雲貴烟瘴地方當差近聞發往廣東人
　犯例在崖州陵水等處此地水土最為惡毒易染疾病
　每多傷損朕思此等不良之輩雖孽由自作然其情罪
　較之盗犯尚覺稍輕即發遣之本意亦欲全其性命也
　今因水土不服以致傷生亦可憫惻若將此等人犯改
　發沿海一帶衛所入伍充軍俾得保全軀命似亦法外
　之仁著廣東督撫㑹同按察使即行確查定議具奏其
　廣西雲貴等省若地方風土有與此相類者亦著該督
　撫將如何改發之處妥議具奏
　　初九日奉
上諭據署蘇州巡撫喬世臣奏稱本年七月十六日夜海
　潮湧溢近海州縣民人不及防備有被災受傷者已飛
　飭道員等分路查勘加意撫恤並令該州縣動用存倉
　米穀糶賑兼行以濟民食等語朕聞江南濱海民人被
　水深為軫念雖現在委員查勘辦理但恤災拯患之道
　必有實心實政然後窮黎可沾實惠况小民被水之後
　室廬蕩然甚為可憫著該署督撫尹繼善喬世臣布政
　使白鍾山等督率有司誠心撫綏毋使流離失所至於
　今冬氷雪嚴寒之際眀春青黄不接之時尤當預為籌
　畫資其生計亦著該署督撫等詳悉妥議奏聞辦理又
　聞沿江各汛兵丁所居營房有被水衝坍者著該管武
　職大臣等體恤安挿俾獲寧居
　　又奉
上諭聞北路所派四省緑旗官兵數年以來有陸續在軍
　前病故者今年七月間該管將弁始接到部文而各兵
　　家口從前所領月餉例應從病故之日追出歸入截曠
　　項内朕思國家養育兵丁加恩優渥而出征身故之兵
　　丁尤朕所格外矜憫者其未奉文之前家口所領月餉
　　此時安有力量可以措辦交官悉著加恩免其追還再
　　今年七月間該提鎮等始接部文而所轄協營道路逺
　　近不齊奉文先後不等其秋季餉銀必有已經散給者
　　著將各兵應扣秋季之項無論已領未領一概賞給以
　　示朕恩恤故兵之至意
　　　十五日奉
　上諭據山東巡撫岳濬奏稱東省自閏五月内甘雨溥降
　　從前被旱之處次第均霑穀豆雜糧皆得及時佈種此
　　後六七兩月雨澤均調秋禾暢茂現今收穫登場為厯
　　年未有之豐熟等語今歲春月東省郡邑雨澤愆期而
　　兖東二府為尤甚朕心憂慮遣官發粟糶賑兼施從前
　　嗷嗷待哺之民有所倚恃心志安貼豫順之氣感召
天和遂得連霈甘霖轉荒歉而為豐稔即目前之事觀之益
　　知朕平日切切以天人相感之理訓示天下臣民者確
　　乎其不爽也民為邦本食乃民天凡為官者思欲感召
天和必以暢悦民情為本平時與百姓同其好惡不使閭閻
　　有抑鬱之情偶值雨𤾉之不均旱潦之將兆即據實奏
　　聞俾朕得早為百姓經營以為補救挽囘之䇿在民則
　　當安分循理共敦善良偶遇災䘲即思招致之有由恐
　　懼警惕不致因困苦而生愁怨之心如此上下交修官
　　民胥勉將見和氣致祥災沴不作比户享盈寧之福矣
　　勉之勉之
　　　二十一日奉
　上諭據署松江提督馬世龍奏稱今年七月間海潮泛溢
　　沿海兵丁有遭值水患者衣食未免不敷各營呈請酌
　　量接濟臣咨商督撫預支被水官兵一月俸餉資其衣
　　食嵗内陸續扣還司庫等語官兵被水衣食不敷朕心
　　深為軫念所借一月俸餉著即賞給為禦冬之計不必
　　扣還
　　又衍聖公孔廣棨因
　孔林工程吿竣率領族人謝
恩奉
上諭爾為
至聖先師後裔當存聖賢之心行聖賢之事一切秉禮守
　義以驕奢為戒且爾年齒尚少尤宜勤學讀書敦品勵
　行凡爾同族之人亦當共相勸誡共相砥礪為端人正
　士爾等果能遵朕訓諭學問日進品行純謹不墜家聲即
　所以報國恩矣
　　二十四日吏部議覆奉天府府尹楊超曽㕘奏鐵嶺
　　縣知縣朱佑濂救火不力應罰俸一年其賠補米穀
　　賠修倉厫之處毋庸議奉
上諭依議鐵嶺城内民房失火因一時風烈延燒官署倉
　厫事出不意乃衆目共見非有意揑飾者可比著格外
　加恩照部議免其賠補不為定例若官吏等有虧缺糧
　石等情而借附近失火乘機作弊者於賠補糧石賠修
　倉厫外仍從重治罪
　
　
　
　
　
　
　
　
　
　
　
　
　
　
世宗憲皇帝上諭内閣卷一百二十二
　欽定四庫全書
世宗憲皇帝上諭内閣卷一百二十三
　　雍正十年九月
上諭八道
　　初一日奉
上諭此次凖噶爾逆賊志欲搶奪澤卜尊丹巴胡土克圖
　侵掠喀爾喀部落直越察漢叟爾大營由杭藹山肆行
　猖獗王丹津多爾濟額駙䇿凌參贊大臣塔爾岱及諸
　王大臣台吉等共領滿洲䝉古喀爾喀官兵二萬奮勇
　尾追千里到鄂爾昆河額爾徳尼昭地方諸王大臣及
　台吉官兵等同心協力為國輸誠奮勇攻擊將三萬逆
　賊斬殺大半餘賊䘮膽奔逃甚屬可嘉此次軍功非㝷
　常勞績可比官員兵丁著從優議叙其随從額駙䇿凌
　在克爾森齊老地方擊賊官兵著加倍議叙朕聞領兵
　擊賊建立殊勲心甚欣悦領兵効力之王貝勒貝子公
　扎薩克台吉等應賞巴圖魯名號陞授職銜今於議叙
軍功之先特沛恩綸喀爾喀和碩親王丹津多爾濟著
賞給智勇名號喀爾喀和碩親王額駙䇿凌著賞給超
勇名號喀爾喀多羅貝勒車布登從前在阿爾泰軍前
著有勞績去年在蘇克阿爾達呼地方攻擊凖噶爾又
懋著勤勞朕已賞給信勇名號此次在額爾徳尼昭地
方大敗凖噶爾賊衆又復追擊効力前驅車布登加恩
封為多羅郡王扎賴特固山貝子特固斯從前在阿爾
泰軍前曽効力行走此次在克爾森齊老戰陣時擊賊
甚力在額爾徳尼昭地方又復大敗賊衆建立功勲特
固斯加恩著封為多羅貝勒敖漢之輔國公羅卜藏随
從額駙䇿凌在克爾森齊老地方擊賊又在額爾徳尼
昭地方大敗賊衆又與貝勒車布登塔爾岱等追擊賊
衆効力前驅羅卜藏加恩著封為固山貝子喀爾喀扎
薩克一等台吉巴海從前在阿爾泰軍前曽効力行走
去年亦著有勞績此次在額爾徳尼昭地方大殺賊衆
建立功勲喀爾喀扎薩克一等台吉根丕爾去年懋著
　　勞績此次在克爾森齊老地方額駙䇿凌隊内力戰得
　　傷囘至察漢叟爾軍營調治痊好復行前往追擊賊人
　　巴海根丕爾加恩俱著封為輔國公塔爾岱著授為黑
　　龍江將軍統領軍營三省兵丁卓爾海著授為内大臣
　　署理黑龍江將軍印務所有一切功績已著從優議叙
　　具奏外今聞奏報特沛恩綸其餘扎薩克喀爾喀王貝
　　勒貝子公台吉内若有似此勞績出衆之人而遺漏者
　　著大將軍順承王丹津多爾濟額駙䇿凌查明具奏
　　　又奉
　上諭朕念馬爾賽之祖圖海功績令其配享
聖祖皇考於
太廟馬爾賽所襲之三等公爵加為一等擢用為大學士復
　　賞給阿達哈哈番令伊子承襲恩施稠疊衆所共知朕
　　以為馬爾賽必感戴殊恩實心為國効力因授為大將
　　軍遣往軍前乃伊率往四千兵之馬匹牲畜未至歸化
　　城先已損傷數千於科布多地方一聞凖噶爾賊衆消
息伊在口外第八臺處便自怯懦奏請往歸化城及至
歸化城不令兵丁馬匹牲畜在好水草之處牧放毎日
輾轉遷移又將馬匹牲畜折損大半且不禁約兵丁縱
其貪饕飲食肆意糜費以致變賣衣服如此乖謬妄為
之罪朕猶寛恕與以効力贖罪之途授為將軍令伊率
兵往查克拜答里克而馬爾賽沿途又不調養兵丁之
駝隻以致倒斃數千然朕猶優容之望其効力也頃凖
噶爾賊衆来犯察漢叟爾之大兵直越杭藹搶奪喀爾
喀等部落王丹津多爾濟䇿凌參贊塔爾岱等率領大
兵尾追至鄂爾坤之額爾徳尼昭地方大敗賊衆殱其
大半賊抛棄馬畜及一切器械膽裂奔敗大將軍順承
王已明明劄令馬爾賽㑹同達爾濟截殺而王丹津多
爾濟等又以賊衆大敗不能支吾現今尾追賊踰鄂爾
坤水源庫兒薩查嶺投往推河而去亦經行文於馬爾
賽且馬爾賽接閲順承王等劄後奏稱賊若来推河必
緣衣克敖拉而遁今已將衣克敖拉左近之草焚燒等
語如此則馬爾賽自應如前所奏率兵前往推河預備
截殺乃賊衆既至推河而馬爾賽猶恇怯逗留於查克
拜荅里克之地至十三日始出城為追趕之狀行二三
日途遇尾追賊衆之馬蘭泰部下喀爾喀協理台吉孫
都布言賊今將至白格爾之語即藉端而囘徒手敗走
之賊不行追逐知而放去又不奏明將軍達爾濟領兵
往追情由朕以馬爾賽必有怯懦逗留明知故誤等情
曽降諭㫖今據將軍達爾濟軍中參贊胡琳㕘奏内稱
一聞賊來推河信息將軍達爾濟等即向馬爾賽云我
等整齊二標兵丁前往截殺賊衆而馬爾賽云我但守
城不去等語亦並不發兵再三言之馬爾賽不允𫝊鼐
向馬爾賽云此機斷不可失請與我兵我率往殺賊如
不成功將我治罪至於跪求伊亦决不允許但云爾等
欲出則出我在城内發喊與爾等助威爾等若夜間進
城我令放礟等語後至十三日因臣等標下兵起程馬
爾賽不得已同行至半路而囘等語馬爾賽處有兵萬
餘乃恇怯不肯堵截殺賊知而放去乃假名往追草草
即還由是觀之馬爾賽眀係有心躭誤國家事體豈但
大負朕之深恩自古以來如此背負國家者史册中亦
為罕覯國法軍法俱斷難寛宥著將馬爾賽之綏逺將
軍領侍衛内大臣公以及賞給阿達哈哈番俱行革退
其將軍印務著欽拜暫行署理欽拜若未至查克拜答
里克著諾爾渾暫署俟欽拜到日仍令欽拜署理領侍
衛内大臣員缺著侯馬蘭泰補授其公爵係伊祖圖海
立功所得之公著馬禮善承襲馬爾賽家產及一切什
物令馬禮善查明除抵還馬爾賽虧空應補之項外其
餘著賞給馬禮善此查時雖些微物件不許留與馬爾
賽之妻子所有應賞二十名馬甲即行撤囘今已行文
著令馬爾賽明白具奏俟囘奏時將馬爾賽正法之處
另降諭㫖著將此㫖行於諾爾渾令其轉諭大將軍順
承王處亦著行知
　初八日奉
上諭今年江浙地方海潮驟長沿海民居被水衝溢朕已
　敕令該督撫等加意撫綏毋使窮民失所近聞南滙縣
　下砂頭二三塲等處竈户鹽丁被水者甚衆該場官請
　將商捐鹽義倉及嘉興存貯米石動支賑恤各商亦環
　請願將捐米賑救而署督李燦鹽道江承玠彼此遲延
　觀望二十餘日僅兩次發銀四百兩聊以塞責李燦總
　理鹺政江承玠乃專司鹽務之大員今當竈户鹽丁被
　水之時不將商捐備用之倉穀速行賑濟以致窮丁嗷
　嗷待哺流離失業是誠何心著傳㫖嚴行申飭迅速料
　理俾獲寧居儻程元章已到新任即交與程元章督率
　江承玠盡心辦理
　　十六日奉
上諭穎俊懦弱兩營兵丁二千名欲其馬上嫻熟故給馬
　二百匹令其學習今聞穎俊懦弱兩營兵丁内有騎射
　可觀者亦有騎射雖屬生踈而馬上尚能發矢者以此
　看來則學習至一二年後馬上可以嫺熟矣八旗操演
　兵丁雖令學習歩射鳥鎗走逺等技但滿洲兵丁以馬
　上嫻熟為要著計八旗滿洲兵丁數目毎十名給馬一
　匹即於旗下餵養官馬撥給俾兵丁等於馬上操演此
　所給官馬應令小心秣飼勿致損傷併將如何拴養之
　處著八旗操演兵丁大臣等㑹議具奏
　　十七日奉
上諭今科陜西鄉試主考吴文煥李天寵䇿問秦省水利
　一條内稱秦中沃野千里水泉灌溉之利為多歴代名
　臣官陜土者類無不以浚渠築堰導流尋原為要務若
　兒寛之在漢葉清臣之在宋耿炳文項忠張鎣石永之
　在明其措施何地奏績何功能一一詳指否又稱京畿
　之間大建營田興修水利多士亦聞之熟矣秦省為桑
　梓之邦尤所深悉其明切陳之無隠等語朕思秦中素
　稱天府水泉随在皆可疏蓄以資耕種其最著者西安
　等處則有鄭白龍洞諸渠寧夏則有漢唐大清等渠歴
　年久逺漸致淤塞堤堰大半傾圯水田僅存其名雍正
　五年朕敕令該督撫將鄭白龍洞諸渠動用國帑加意
　興修務期渠道深通堤堰堅固現今農田得其利益至
　於漢唐大清等渠朕特命大臣等專司其事經理數年
　年來水泉充裕禾稼有収此秦中興修水利之大概也
　吳文煥等若以水利䇿問考試士子即當就該省所現
　行者令其敷陳條對或可備採擇之資或可為善後之
　計乃舍今而援古去近而求逺摭拾往事泛為鋪張并
　逺引京畿以為近日興修水利之一証而於本省工程
　闗係利弊者無一言提及想以秦中疏濬諸渠為無裨
　於民生耶抑或以該省工程為不足置論耶務虛文而
　無實際乃為政為學之大患吳文煥等識見卑鄙如此
　不可不加懲儆著交部察議具奏嗣後各省鄉試題目
　俱著報部如有支離迂濶草率弇鄙之處該部即行指
　出題㕘
　　十九日奉
上諭朕從前因八旗漢軍佐領下壯丁多寡不均特降諭
　㫖著令均匀當日辦理此事之大臣等應將世襲佐領
　之壯丁仍添入壯丁不足之世襲佐領内不應將公中
　佐領之壯丁添入世襲佐領之内正紅旗從前均匀壯
　丁時乃將内務府撥出之人添入劉顯原管佐領内甚屬
　錯謬八旗漢軍有似此辦理者俱著查明其壯丁不足
　之世襲佐領仍將世襲佐領之壯丁撥補量其壯丁之
　多寡或將兩姓合為一分佐領或將三姓合為一分佐
　領令其輪流管理將來補授佐領亦易得人再公中佐
　領之壯丁不足者仍將公中佐領之壯丁撥補著八旗
　漢軍都統等公同詳查畫一辦理具奏
　　二十一日奉
上諭據博爾奔察等奏稱胡倫布爾等處今嵗所種地畝
　因旱歉収俟明年多為種植等語朕思種地一事若交
　與伊等則訓練兵丁必致貽誤著行文將軍卓爾海於
　齊齊哈爾愛渾墨爾根三處臺丁及水手屯丁内酌派
　五百名動用彼處存貯正項錢糧撥給盤費并置辦犁
　具耔種等項令前往胡倫布爾地方於明年春間及時
　耕種至秋後將如何収獲之處著卓爾海據實奏聞其
　動用銀兩仍著報部照數觧還
　　二十六日奉
上諭各部院堂官職任綦重必秉公潔已方能表率屬員
　朕諄諄訓諭之㫖奚啻百千近聞各部堂官内尚有私
　受司官及學習人等餽送者此端斷不可開即使所餽
　無多而一經収受則舉劾之際不無瞻徇牽制如其人
　果屬可舉而曽經収受餽遺則雖公亦私轉滋物議如
　係不堪之人因平日受餽情靣難却或姑為容留或濫
　行舉薦必致貽誤公事有違國家澄清吏治之大典爾
　等返之於心何以自安諸臣中如鄂爾奇海望長有其
　素行可憑范時繹承伊祖父餘蔭朕可信其無他其餘
　朕則有不能盡信者惟當返躬自省各加勉勵再凡収
　受餽送之心不過為身家子孫之計爾等若果能潔已
　辦事日用設有不敷不妨據實陳奏朕自酌量加恩至
　　爾等子孫中果有好者朕自加恩録用若但顧一時小
　　利暗受餽遺定難掩人耳目上負朕委用之深恩下為
　　僚友所不齒不惟貽累身家亦不能庇其子孫圖小利
　　而忘大害愚亦甚矣近來各部院衙門惟工部事務有
　　果親王承管較前整理其餘各衙門事件陳奏朕前者
　　尚不至於錯謬不經朕覽之事大不如前多有懈弛出
　　入凡辦理國家事務惟應秉公執法恪循天理如其人
　　當生而加以重典固為逆天若其人當殺而曲為寛縱
　　亦屬逆天朕承天理物總期至當至公爾等宜體朕此
　　心凡事寛嚴務得其中不可稍涉偏私庶可仰承
天祐至於部院事務毎有本衙門堂官為司官書吏所朦蔽
　　不能盡知而别衙門堂官有所聞見即宜互為規戒休
　　戚相關不得謂於己無與漠不闗心或見他人獲罪轉
　　以為喜尤非大臣之居心也爾等皆國家大臣聆朕諭
　　㫖當各自警惕遏抑私意杜絶苞苴交勉和衷以成昇
　　平之治
　
　
　
　
　
　
　
　
　
　
　
　
　
　
　
世宗憲皇帝上諭内閣卷一百二十三
　欽定四庫全書
世宗憲皇帝上諭内閣卷一百二十四
　　雍正十年十月
上諭十二道
　　初五日
諭吏部朕毎見月選知縣内有由外省教職推陞者動經
　數月始能到京其雲南逺省竟有遲至一年者及由京
　赴任又需時日以致新選之地懸缺太久雖有署印之
　員視為傳舍事務不無懈弛其如何酌量變通有裨吏
　治之處爾部悉心妥議具奏
　　初七日理藩院奏杜爾伯特固山貝子班珠爾等三
　　旗地畝歉収請賞給米石并借給買米銀兩奉
上諭若俟行文扎薩克等行查未免遲延其查魯特兩處
　地方著派出侍衛達哈蘇戸部司官一員帶銀一萬兩
　到彼將家口數目查明賞賑杜爾伯特地方與黒龍江相
　近著速行文將軍卓爾海㑹同該處御史將杜爾伯特
　䝉古人等家口數目查明或動用倉穀或動用庫銀酌
　量賞賑
　　初八日奉
上諭領侍衛内大臣奏事之班次不宜随部院衙門嗣後
　將領侍衛内大臣前鋒統領䕶軍統領合為一班列於
　八旗奏事班次之後將内務府國子監合為一班列於
　都察院理藩院奏事班次之後將鑾儀衛光禄寺合為
　一班列於内務府國子監奏事班次之後
　　又奉
上諭據直隸總督李衛奏稱涿州良鄉縣為近京衝要之
　地向來牧令二缺例由部選不在揀選之列可否將此
　二缺勅部揀補不歸月選以収得人之益其良鄉知縣
　養廉止四百兩亦屬不敷可否酌量増給至通省府㕔
　州縣在任三年以上者寥寥無幾新舊迭更諸事廢弛
　查從前部發人員有屢經委署旋即退囘日久未補者庚
　戍科學習進士已經二載其中亦有稍知政務者又州
　　縣中有從前被參而歴任督臣因其才具可用留備差
　　遣未曽題請者臣於現任屬員除實有劣蹟者現在察
　　實題㕘外其或才具難勝繁劇而簡缺尚可黽勉及學
　　問猶能課士者容臣分别請㫖改調其所遺員缺可否
　　暫停新選容臣於部發試用人員學習進士及詿誤人
　　員三項内酌量題請委署試用等語涿州良鄉乃近京繁
　　劇之州縣其牧令自應揀選補授方能得人但在京銓
　　選人員内亦未必即得人地相宜者嗣後缺出著該督
　　於屬員内揀選題補永著為例至涿州知州養廉朕已
　　降㫖増添良鄉知縣養廉之項著李衛酌量增給其直
　　隸州縣等缺請暫停新選之處著該部詳查定議具奏
　　　又奉
　上諭馬爾賽本屬庸材我
皇考聖祖仁皇帝念伊祖大學士圖海舊日功勲望其子孫
　　成立將馬爾賽少年襲封公爵訓誨成全優加擢用乃
　　伊不能仰承
聖恩致遭罷黜旋經一載我
皇考不忍令其廢棄仍令襲封且加以格外之恩榮身兼數
　　職無非勉勵玉成以繼名臣之後也及朕御極之初仰
　　體
皇考優待勲臣之盛心首先及於圖海晉封一等公配享
太廟兼立專祠永承禋祀又推恩及於馬爾賽念其家世不
　　同歴官年久加恩優待賞賚便蕃此舉朝所共知者雍
　　正五年大學士富寧安奉差陜西滿洲之在内閣者僅
　　有馬齊一人而馬齊昏憒糊塗不能辦事綸扉滿洲之
　　官階資格可用為大學士者又不得其人是以令馬爾
　　賽備員政府以為班聨之領袖其實未能贊襄一事敷
　　奏一言以稍裨政治於萬一此亦舉朝之所共知者朕
　　初即位時命伊兼管鑲藍旗都統而以不能辦事力辭
　　只得曲從其請則其茍且偷安不肯出力之心朕已早
　　覺矣至於伊歴來貪贓不法之案漸次敗露朕暗為消
　　弭者不知凡㡬其難以代伊消弭應追之贓銀數萬兩
又復降㫖悉行寛免更賞世職以逮其子孫賜帑金以
固其操守凡所以恩待之者實逺出於諸臣之上以為
馬爾賽茍有人心必無不知感恩圖報之理上年六月
間傅爾丹統領北路大兵駐劄科卜多誤被賊人所誘
貪功輕進至於敗北得順承親王調度運籌重加整理
軍聲為之復振朕因傅爾丹既已失機不可再膺元戎
之寄順承親王久勞於外既有保障之功令暫觧軍務
囘京休息以示恩眷於是將馬爾賽授為北路大將軍
畀以討賊防邊之重任乃伊在京承命之時即有退縮
不前之意怨望之色露於顔面及領兵前去並不教訓
兵丁愛惜馬力於未到歸化城之先而馬匹已陸續倒
斃於道矣行至第八臺聞賊人有侵擾科卜多信息即
畏懼逡巡奏請退囘駐劄相機前進及至歸化城時又
不於水草好處牧放馬畜毎日來往遷移疲勞馬力致
兵丁之馬傷損大半其意以馬力不敷便可藉口推託
以遂其退避之姦志也伊在京時面奏朕云為將之道
必須與士卒同甘苦及伊到歸化城則伐木取材盖造
暖室全忘士卒之露處竟欲久居於彼為娛老之計且
心懐怨望於衆大臣齊集之前口稱領兵為大將軍還
不如發遣烏龍江到為安逸其但知有已總不念及國
家悖逆庸愚何至於此也朕知其不可為大將軍而猶
與以黽勉自新之路改授為綏逺將軍令其領兵赴查
克拜答里克駐劄以為堵禦邀截之計伊於沿途又不
督率兵丁善養駱駝以致倒斃數千隻此等過犯朕又
寛宥之不過令其賠補駝馬仍冀其革心悔過也今年
七八月間賊人侵犯察漢叟爾輙敢越過杭藹深入我
境搶掠喀爾喀地方是時大將軍順承親王派委副將
軍䝉古王丹津多爾濟額駙䇿凌參贊㙮爾岱等率領
官兵尾随賊人之後於八月初四日追至額爾徳尼昭
地方與賊人相遇鏖戰一日自黎明至昏黒賊衆大敗
殺賊萬餘積屍遍野河流盡赤賊人魂膽俱喪抛棄馬
畜器械乘夜逃遁此次對壘仰荷
上天恩佑我軍大小官員只損二人兵丁被傷者不過數十
　　乃從來罕聞之盛事此時大將軍順承親王及䝉古王
　　丹津多爾濟等即將賊兵大敗情形並由推河潛逃之
　　信馳報馬爾賽等令其發兵堵賊歸路是時軍營將士
　　無不踴躍奮徃有滅此朝食之心而馬爾賽立意坐視
　　按兵不舉同事之大臣等又再三約㑹陳説而馬爾賽
　　堅執不從傅鼐以機不可失情急至於跪求而馬爾賽
　　始終不允且向達爾濟差來之人云我兵不令出城若
　　夜間賊人來時我兵只在城上呐喊助威爾等兵丁若
　　昏夜來我城下我即施放鎗礟等語似此悖逆之言聞
　　者莫不駭異及聞賊人既已潛逃達爾濟等又復約㑹
　　領兵追剿而馬爾賽遷延不行至次日方領兵緩行五
　　十餘里虛作尾追之狀又越二日行數十里託言賊已
　　逺去追趕不及遂領兵囘營此胡琳身在軍前目覩情
　　形具摺陳奏者朕又降㫖詢問軍營參贊欽拜等據欽
　　拜博爾屯諾爾渾囘奏内稱賊人由推河等處逃遁馬
蘭泰兵力單弱博爾屯願領兵前往應援馬爾賽不允
嗣議截殺賊人之事諾爾渾向馬爾賽云我等應當派
兵迎截若再遲延儻賊人全過便坐失機宜是時李枤
云我等惟當固守城池而已馬爾賽惟以李枤為是不
聽諾爾渾等之言及至佐領扎木素吿稱我向查克拜
答里克來時見沿途賊人陸續經過等語馬爾賽正傳
集㑹議間而李枤又向馬爾賽堅執守城之説諾爾渾
等又再四吿稱如後面尚有賊人伊等經過之時决無
燒荒之理看此燒荒情形即係後面確無餘賊之明証
我等即當向前追勦斷不可失此機㑹馬爾賽方領兵
起程及到博木喀拉地方僅挑兵七百名令欽拜帶領
前進馬爾賽竟囘查克拜答里克等語此欽拜博爾屯
諾爾渾囘奏之大概也朕又降㫖詢問馬爾賽昨覽馬
爾賽之摺一味支吾於無可致辯之中强為推卸獨不
思欽拜博爾屯諾爾渾同在軍營既已異口同聲供吐
如一則馬爾賽之罪百喙其能辭乎况欽拜等尚有惶
懼認罪之奏而馬爾賽尚復靦顏巧辯無一愧赧之詞
冀僥倖於萬一則其蓄心狡獪姦險更可知矣此次賊
人大敗之後狼狽不堪馬蘭泰駐劄推河所領兵僅千
餘名尚能奮勇邀擊殺賊百餘人生擒數十人奪取馬
匹牲畜甚多台吉孫都布領兵二百名随後尾追多有
斬獲収取賊馬九百餘匹此時馬爾賽擁兵萬餘不必
出奇制勝但肯遵循常理堵截賊之去路實可使之一
騎不返即或有逃奔之餘黨而我師以大兵襲其後必
不使殘敗之宼得以漏網此番局面乃我師奏凱成功
易於完結軍務之機㑹乃馬爾賽身任統兵之職地當
阨要之區賊過不行堵截去又不肯尾追端坐空城視
同秦越衆人苦勸之言堅執不聽竟令入網之獸復得
兔脱此餘孽之跳梁一時不能剪除者實馬爾賽所貽
之咎也似此有意阻撓軍機紊亂國事並非懦怯無能
失機敗績者可比馬爾賽不思國家髙厚之恩不念伊
祖積累之舊在國為叛臣在家為逆子罪無可逭法不
　　容誅盖馬爾賽此番縱宼之罪尚為人臣之所閒有念其
　　先世之功勲並伊平日奔走之効力曲加寛宥未嘗不
　　可而馬爾賽之罪尚不在此也以伊之受恩如此以伊
　　之負恩如此朕撫躬自思加厚恩而得怨望朕實無以
　　自解亦實有所不甘此皆朕乏識人之眀誤用匪人朕
　　先謝罪
宗社臣民將馬爾賽正國法以為人臣受恩深重而懐悖逆
　　者之戒著詢問在京滿漢大臣九卿及北路軍營查克
　　拜答里克軍營將弁等令其據實即行囘奏大凡微員
　　庶民治罪之案皆屡經審訊而後定豈有馬爾賽為國
　　家大臣不加審訊而遽行治罪之理但馬爾賽之心之
　　罪朕知之甚悉見之甚確實無㡬微可疑之處昔年
皇考曽數次面諭朕及兄弟輩謂圖海乃我朝第一良臣將
　　來應配享
太廟
皇考厚待圖海之恩誼朕無時敢忘今將馬爾賽治罪之時
　　愈加思念及此伊反忍悖我
皇考逆伊祖父朕執大法以理天下而於不忠不孝之人姑
　　息寛容遲囘不决實無以對我
皇考亦負伊祖圖海之忠心矣至於李枤世受國恩不思報
　　効居心誕妄行事乖張前在廣東將軍任内縱令所屬
　　兵丁擁閙巡撫公堂槍傷守備大干法紀經三法司議
　　將李枤擬斬監候雍正六年朝審九卿擬以情實具題
　　原應不赦之人朕念其為勲臣之裔免死釋放旋又降
　　㫖將伊補授都統仍襲侯爵此朕宥過録用莫大之恩
　　也上年北路派出漢軍兵丁比時挑選領兵之大員朕
　　因李枤為漢軍世族且管兵多年諸事尚為諳悉特㫖
　　將伊派往料其感恩悔過必能黽勉自新豈知伊心懐
　　叵測與馬爾賽同懐姦逆之心於軍機𦂳要之時一言
　　僨事其罪與馬爾賽等著一併詢問具奏
　　　初九日奉
　上諭喀爾喀副將軍王丹津多爾濟從用兵以来實心効
　力辦理軍需一應事件甚屬妥協去嵗奮勇追殺凖噶
　爾賊人今又在額爾徳尼昭地方統領滿洲䝉古喀爾
　喀兵丁大敗凖噶爾賊人三萬之衆斬馘萬餘挫其鋒
　鋭賊衆喪膽望風逃遁自是軍威逺震疆圉寧謐喀爾
　喀札薩克等可共享太平之福如此建立大功雖賜伊
　墨爾根巴圖魯之號朕意猶為未足向來外藩䝉古王
　等之子並無晉封世子之例朕念丹津多爾濟勞績昭
　著用加特恩著照宗室王等之例將伊長子多爾濟色
　布騰晉封為世子
　　又奉
上諭寧古塔將軍常徳所奏壯丁站丁偷入旗分披甲一
　案經戸部議覆私自入旗之壯丁站丁應駮回各原處
　當差歴年應交糧石併支過錢糧仍照數著追其披甲
　之佟受等五人已往軍前俟回到之日追還糧石等語
　壯丁站丁私自入旗皆係該管各官平日不行查察以
　致有濫充等弊但伊等俱係照額分給地畝耕種納糧
　雖私自入旗而丁缺次年即行頂補其部議著追糧石
　之處概行豁免至李文翰等十二人雖私自入旗披甲
　亦在額兵數内當差已久伊等所有支過錢糧一併開
　恩免其追還内有披甲之佟受等五人現往軍前俟大
　兵凱旋之日詢問該管大臣如果實心効力即將伊等
　編入旗分其餘私自入旗之壯丁站丁等仍照部議駮
　回各原處當差至不行查出之原任寧古塔將軍穆森
　哈達俱著於現任内罰俸一年
　　十七日奉
上諭直隸河南等省驛馬有每年准報倒斃三成四成之
　例而陜甘兩省向因地僻差少不在准報之中今西路
　軍興羽書絡繹差遣繁多地方有司不無賠補之苦朕
　心軫念除偏僻州縣仍照舊例外其自潼闗至西安一
　路自西安由秦鞏南路一帶由平凉北路一帶至蘭州
　又自蘭州由凉甘一帶至肅州嘉峪闗又自蘭州由莊
　浪一帶至西寧又自榆林延綏寧夏沿邊一帶至凉州
　各路驛遞馬匹俱照直隸河南等省之例十分之内准
　報倒斃三分領銀買補作正項開銷如有過三分之數
　者勒令賠補倘恃恩㫖或尅扣草料不加謹飼餧者著
　該道府查明詳掲該督撫即行題㕘其准報三分之數
　俟軍務吿竣仍照舊例停止
　　十九日兵部將九月分籖掣都司僉書等各員職名
　　開列請
㫖奉
上諭此内張定逺係裁缺另補之員非降調人員可比乃
　守候七年始行推用殊未允協嗣後文武各官員缺裁
　汰到部候補者應即行推補爾部㑹同吏部定議具奏
　再滿洲武舉武進士選用之法朕從前曽降諭㫖今爾
　部仍將索柱擬補門千總與朕前㫖似有不符之處著
　查明前㫖具奏
　　二十二日奉
上諭據安西總兵官張嘉翰奏稱安西本無土著之人所
　　有兵丁缺額者一時難以募補可否將安西靖逆所屬
　　衛所軍流人犯内擇其年力精壯者補充營兵以實行
　　伍等語凡軍流人犯多係生事不法身獲重罪之人安
　　西靖逆衛所地方逺在口外有罪之人到彼難於管束
　　此乃從前辦理錯誤今張嘉翰請於此内召募兵丁更
　　屬不合此等人犯應撤回改發於口内沿邊地方若陜
　　西口外有從前似此發遣者俱照安西之例撤回著該
　　部詳查定議具奏
　　　二十五日大學士九卿等奏賀
景陵瑞芝並請宣付史館奉
　上諭朕從來不言符瑞時時訓諭天下臣民屏虛文而務
　　實行是以數年來各處奏報慶雲嘉穀等事朕悉降㫖
　　訓勉未嘗宣示於外以為祥瑞也惟是今嵗秋間凖噶
　　爾賊人侵犯北路深入我境我師奮撃大獲全勝殲賊
　　萬餘而我官兵損者僅六十餘人行間軍士及邊外䝉
　　古無不額手歡呼以為從來未有之大捷非荷
上天
皇考黙佑何能至此朕心方深感激而瑞芝恰産於
景陵天人協應信而有徵仰見
上天
皇考福國庇民特錫嘉祥以昭示天下之臣庶也朕與諸大
　　臣同此慶幸懽忭之悃忱著照所請宣付史館
　　　二十六日奉
　上諭岳鍾琪受朕深恩重加任用西陲討賊之舉伊亦身
　　任不辭是以用為大將軍一切徵兵運餉選將設官之
　　事凡有所請無不允行實冀其殫心竭力無隠無欺著
　　綏靖邊疆之逺畧也乃伊秉性粗疎辦事怠忽將國家
　　軍旅重務視同泛常且賞罰不公號令不一不恤士卒
　　不納善言傲慢不恭剛愎自用以致防禦追撃屢失機
　　宜軍務廢弛士氣不振以多年預備之馬駝牲畜數十
　　萬或被賊人偷盜或因失養損傷及至需用之時寥寥
　　無幾而凡陳奏於朕前者皆虛假詐偽之詞為怙過飾
　非之計其誤國負恩之罪難以悉數岳鍾琪著革職交
　與兵部拘禁候朕另派大臣訊問至伊領兵以來虛糜
　國帑耗費錢糧之處甚多皆應按數賠補者其所有家
　產宦貲著川陜督撫及地方官一一查明登記毋得容
　其寄頓隠匿
　
　
　
　
　
　
　
　
　
　
世宗憲皇帝上諭内閣卷一百二十四
　欽定四庫全書
世宗憲皇帝上諭内閣卷一百二十五
　　雍正十年十一月
上諭四道
　　初五日奉
上諭聞得天津駐防兵丁之父母兄弟從前派往時存留
　京師數年以來陸續赴天津就養於子弟者甚多此項
　兵丁原因京師難得官差伊等子弟衆多而糧餉無幾
　未免度日維艱是以於天津地方設立水師營或係孤
　身或有情願離其父兄之人令其披甲前往駐防所給
　糧餉原止量其二三丁口飬贍之資伊等父兄子弟從
　前派往時並未披甲同去後欲與其子弟相聚任意到
　彼伊等有限糧餉安足養贍將此交與阿魯查明如係
　原派駐防時即披甲同伊等子弟前往駐防者令其照
　常居住如係派往駐防後自京師前去者俱著撥回著
　交八旗都統等嗣後如有無故退差欲往天津就伊子
　弟者斷不可令其前去如有在京實無養贍必應令其
　前去者俟奏明再行遣往
　　十四日奉
上諭朕看滿洲武舉武進士等於緑旗營不甚相宜若與
　綠旗官員一體擢用倘此内有人平常者不但於營務
　無益亦且壅滯伊等陞遷之路嗣後將滿洲武舉武進
　士如何補用及如何陞轉之處著兵部㑹同八旗都統
　等詳悉定議具奏
　　又吏部議奏各部院筆帖式缺出向有借缺還缺之
　　例多滋弊端請將考取翻譯人員不論旗分按等次
　　補用奉
上諭借缺還缺易滋弊端誠如部議惟是筆帖式員缺乃
　該旗人員出身之路若本旗一時無應補之人即將别
　旗人員頂補恐行之日久漸至人少亦於情理未協嗣
　後該旗筆帖式缺出除將裁缺扣缺另補病痊吿降之
　人補用外若再不得應補之人不必即將别旗人員頂
　補暫將員缺存留積至十缺内外時將别旗應補之人
　帶領二十員引見候朕閲看人材降㫖補授
　　二十二日戸部帶領揀選倉差學習人員引
見奉
上諭倉塲係糧儲𦂳要之地朕年來悉心整頓漸次清理
　若監督不得其人必致仍復廢弛闗係非小此所派學
　習人員即係將來接任監督務湏勤慎潔清實心辦理
　方於倉務有益如不能勝任舊監督即據實申詳該堂
　官秉公察核另行揀補儻舊監督徇情容隠將来學習
　人員接任之後如有弊端一經查出將舊監督一體處
　分此後各衙門保送筆帖式時著該堂官將才堪辦事
　身家殷實者揀選保送若二者不可得兼著該堂官自
　行奏聞
　
　
世宗憲皇帝上諭内閣卷一百二十五
　欽定四庫全書
世宗憲皇帝上諭内閣卷一百二十六
　　雍正十年十二月
上諭二道
　　十五日奉
上諭據署陜西巡撫史貽直奏稱武功縣生員李倬同州
　生員劉運惇承家孝謹七傳皆合族而居懇請旌揚以
　光盛典等語李倬劉運惇同居七世敦睦可風朕親書
　扁額頒賜以示嘉奬其建坊題碑之處仍著照例行
　　二十四日管理正紅旗漢軍都統事務和碩莊親王
　　允祿㕘奏該旗太原府知府劉崇元涇陽縣縣丞羅
　　思哈將子姪私留任所奉
上諭旗員子弟久随外任不但伊等安逸遊蕩荒廢無成
　而在署干預地方之事每壊伊等父兄聲名是以從前
　議定外官子弟十八嵗以上者悉令歸旗或讀書肄業
　或披甲食糧使之各有成就不至廢棄此朕教養之恩
　也至伊等子弟中有可以助其父兄辦理事務或另有
　情節不能相離者朕原准其奏聞請㫖而道府以下官
　員不能自達於朕亦有督撫代奏之例今太原府知府
　劉崇元將伊姪劉度昭私留任所不令來京涇陽縣縣
　丞羅思哈將伊子什勒誑稱年歳未及不行咨送似此
　怠玩功令之員不可不加懲戒劉崇元羅思哈俱著解
　任送伊子姪來京該旗大臣奏聞請㫖著將此㫖通行
　曉諭八旗嗣後倘有不行奏聞而私留子姪在任所者
　一經㕘奏悉照劉崇元等之例解任親送子弟來京仍
　交部照例議處
　
　
　
　
　
世宗憲皇帝上諭内閣卷一百二十六
　欽定四庫全書
世宗憲皇帝上諭内閣卷一百二十七
　　雍正十一年正月
上諭十道
　　初五日奉
上諭川省為產米之鄉歴來聽商賈販運從長江而下以
　濟鄰省之用雍正九年廵撫憲德以川省米價稍昻又
　復碾辦軍糈奏請暫禁商販赴楚此不過一時權宜之
　計及至雍正十年川省收成豐稔米價平減憲德即當
　奏請開禁乃至今仍復照前禁遏以致米穀不能流通
　楚省不得川米之益是憲德但知有已而不知有人甚
　非大臣公平辦事之道况目今江浙有需米之州縣望
　濟於楚省而該撫不令川米赴楚則鄰省何所資藉著
　即傳諭憲德速弛米禁毋蹈遏糴之戒
　　又奉
上諭朕前以各省民人内必有人材壯健技勇可觀願為
國家効力以圖上進者是以特降諭㫖令各省督撫召
募揀選送京訓練以備軍旅之用伊等如果能奮勇出
力建績立功將來俱可為干城之寄故疊加恩賚於應
募後即各給守糧一分以贍養其家口進京時各該督
撫給與路費口粮到京後令王大臣等料理撥給房屋
居住月餉銀米俱從優給發且特賁恩榮賞以内府物
件起程赴陜又各賞整裝銀兩一切路費俱令寛裕支
領暫令駐劄近邊地方以候差用俾伊等得展効力之
心並各圖進身之路是朕加恩於勇健兵者至為優渥
伊等身受朕恩應各自揣量實為過分惟有愼守法度
奮勉向前將來論功行賞伊等功名正未可量乃各省
召募之人其中固多果敢有勇可收實用者亦有放縱
驕悍生事不法者上年到京即不安本分肆行爭鬭及
令赴陜沿途又復生事騷擾該督撫曾具摺㕘奏而駐
劄甘州之後竟有私行脫逃之人陳天培又具奏前來
此等無賴棍徒固由各省督撫不愼重揀選濫募充數
　總統大員不能嚴行約束整飭教導之所致而在伊等
　受恩而不知感自甘廢棄㝠頑惡劣即令調赴大營亦
　不可用著總兵周一德即行甄别挑汰遞回本籍交該
　地方官嚴加收管不令出境生事其途閒行走及回籍
　之後若有心懷怨望揑造浮言并恃强肆横鬭毆不法
　等事該地方官立即拘拏稟知督撫提鎮一靣奏聞一
　靣將該犯即行正法至於挑存勇健可用之人俱能遵
　循法紀必知感激朕恩嗣後當益加黽勉努力戎行以
　圖上進朕必加以恩澤著將此㫖曉諭勇健營兵丁等
　咸使知悉
　　初八日奉
上諭上年江南沿海被水地方如常熟等二十二州縣並
　續報之華亭等六縣該督撫等已遵㫖撫綏軫恤定議
　大賑三次每次以一月為期料寒冬初春以來窮民存
　養有資不致失所矣朕念二三月間正青黄不接之時
　尚須籌畫接濟資其力作庶可無誤春耕著再加賑四
　十日以昭格外之恩其有從前遺漏貧民並先可餬口
　而目下力不能支者亦著查明添入補賑之内再被水
　之鹽場竈户亦照貧民例加賑一月該督撫鹽政等務
　須督率有司實力奉行使被水之家均沾恩澤以副朕
　恤災拯困之至意
　　又奉
上諭江南范公堤為沿海之藩籬鹽場之保障原係商人
　捐修工程聞現在殘缺甚多急應修築堅固現據署兩
　江總督魏廷珍委員確勘料估著即一靣具題一靣乘
　二三月閒作速興工使沿海窮民得以傭工餬口但工
　程綿逺需大員董理著交與協理河務西柱即行督率
　料估悉心查辦
　　十三日奉
上諭各省學校之外地方大吏每有設立書院聚集生徒
　講誦肄業者朕臨御以來時時以教育人材為念但稔
　聞書院之設實有裨益者少浮慕虛名者多是以未嘗
　敕令各省通行蓋欲徐徐有待而後頒降諭㫖也近見
　各省大吏漸知崇尚實政不事沽名邀譽之為而讀書
　應舉之人亦頗能屏去浮囂奔競之習則建立書院擇
　一省文行兼優之士讀書其中使之朝夕講誦整躬勵
　行有所成就俾逺近士子觀感奮發亦興賢育才之一
　道也督撫駐劄之所為省㑹之地著該督撫商酌舉行
　各賜帑金一千兩將來士子羣聚讀書須預為籌畫資
　其膏火以垂永久其不足者在于存公銀内支用封疆
　大臣等並有化導士子之職各宜殫心奉行黜浮崇實
　以廣國家菁莪棫樸之化則書院之設于士習文風有
　裨益而無流弊乃朕之所厚望也
　　十四日理藩院奏烏朱穆秦扎薩克和碩車臣親王
　　色登敦多卜恭進軍需馬匹奉
上諭扎薩克䝉古王台吉内生業殷實之人情願幫進軍
　需應用羊馬者甚多俱著照從前進馬給價之例賞賜
　銀兩將所進馬匹牲畜分入各旗派買牲畜數内收管
　嗣後遇有情願幫進者著即送往各該盟主處令所派
　買馬之扎薩克等騐收報部照定價賞賜至於伊等効
　力之心朕自洞悉不必特行遣人宣諭
　　十六日奉
上諭大定協副將楊馥統兵擊賊奮勇先登為暗鎗所傷
　其忠義之氣甚屬可嘉聞伊子楊恒新現在軍前技勇
　頗優亦甚有志氣著授為遊擊不必在軍前効力遇有
　遊擊缺出即行題補平越營遊擊羅資衮以率兵應援
　勇往被害深可憫惻伊子羅雲標現在隨征効力著授
　為守備該督等酌量題補至楊馥羅資衮應得䘏典俟
　事竣題報到日仍照例賞給
　　二十日奉
上諭甘涼肅兵丁本年應支糧料草束例應折給銀兩自
　行採買朕因甘省年來辦理軍需食物昻貴兵丁所領
　折色銀兩恐不敷採買之用特令加倍増給以示格外
　之恩提鎮大員自應體朕軫恤兵丁至意悉心料理加
　意愛養近聞弁員中尚有營私瞻徇凡於過往應酬及
　一切雜費俱於各兵攤派即如甘提馬厰每年尚有餘
　利若盡歸公用於兵丁不無小補前任提督宋可進祇
　知網利不恤兵艱且尅扣餉銀濫用公帑各鎮將弁未
　必不倣效而行著署督劉於義侍郎杭奕祿嚴飭陜甘
　提鎮將營中所有除各官俸薪及親丁名粮外凡有餘
　利俱歸公用以接濟兵丁不得絲毫乾沒入已亦不得
　借公費等項名色攤派兵丁以致苦累一切閒費俱槩
　行禁止庶於兵丁實有裨益署提督劉世明受恩深重
　尤當實力奉行毋得仍蹈故轍自取罪戾如嗣後弁員
　有私派侵蝕等弊該署督等即行㕘奏並將該管提鎮
　一併㕘處
　　二十四日奉
上諭國家以制科取士原以覘士子所學而士子所學關
　乎世道人心是文體之所係固重也士子讀聖賢書果
　能講求明體逹用之學則以平日蘊蓄發為文章自然
　　法正理純得聖賢語氣可以傳世而行逺作後學之津
　　梁此則有本之學有用之文為國家所重賴者若不於
　　根柢講求而但以華靡相尚則累牘連篇皆屬浮詞聖
　　賢精義既全無發明聖賢語氣又毫不相肖國家亦安
　　用此浮誇淺薄之士哉至於二三塲䇿論尤足覘經濟
　　實學乃向來士子多不留心而衡文者又每以經義已
　　經入彀遂將䇿論濫收恕取不復加意閱看殊非設科
　　本意今㑹試伊邇著禮部先期曉諭應試士子於二三
　　場文藝均應努力殫心毋得潦草完卷試官如以限於
　　時日不能細心校閱後塲不妨奏請展限務得眞材以
　　收實用若所取試卷中有經義可觀而䇿論疵謬荒踈
　　者朕惟於主考官是問
　　　三十日奉
　上諭朕躬謁
陵寢見沿途地方安設水缸甚多或係動支錢粮或係派用
　　民力著查明具奏地方官職司民牧當以利濟閭閻休
　養百姓為務今觀伊等情形祇以灑道清塵為迎合朕
　心之舉錯謬已甚鑾輿所過即畧有塵土亦復何礙伊
　等於此等處過於用心轉被朕之譴責何不以此心用
　之於民生吏治重受朕之嘉奬耶將此一併傳諭知之
　
　
　
　
　
　
　
　
　
　
　
世宗憲皇帝上諭内閣卷一百二十七
　欽定四庫全書
世宗憲皇帝上諭内閣卷一百二十八
　　雍正十一年二月
上諭七道
　　初六日奉
上諭江南濱海州縣上年遭値水患貧民乏食朕已大沛
　恩膏蠲租散賑加意撫綏今春又頒諭㫖加賑四十日
　資其耕作務令得所近聞有司奉行不力吏胥作姦竟
　有未霑實惠之窮民現在嗷嗷待哺而松江所屬尤甚
　此雖罪在有司而督撫等豈無見聞咎實難辭著該督
　撫嚴行申飭竭力稽查並督率郡縣官速為料理儻再
　有怠忽從事者定將大小官員嚴加處分
　　初八日奉
上諭古云兵可百年不用不可一日不備所謂備者非徒
　操練技勇演習行陣而已如馬匹軍裝礮火器械軍行
　必需之物一一皆預備於平時及有事調撥便可刻期
啓行不至拮据延緩此乃設兵之本意也我國家承平
日久武備漸覺廢弛年來朕屢降諭㫖諄諄訓飭雖該
管大臣等稍知以訓練為務然馬力不足資裝器具不
周每聞派遣之信往往勉强周章遷延時日所謂預備
者但有虛名而無實際此則該管大臣所當深知痛改
加意整理者又如營中有必需之匠役不得不酌量給
與兵糧數名以資養贍而將弁等每多借此名目將水
火夫役等人多佔名糧又每將精壯名丁多派為親隨
不令當差及遇頭目把總缺出即於此内拔補以致荷
戈持㦸者差使繁多而不得上進之路朕向知此弊已
屢加申飭近聞此風仍未全改亦著該管大臣嚴行查
察毋得姑容又聞各營中間有公中餘利如甘州提標
馬厰之類原係存公備用者而該管將弁往往據為己
有收入私槖遇有過往應酬及營中雜費則攤派於兵
丁名下而不恤其艱苦此弊尤當禁革今再行曉諭儻
敢視為具文仍蹈前轍勿謂罰不加衆希冀茍免其情
　罪輕者必照例處分若有情罪重者必在本地正法示
　衆
　　十六日奉
上諭武職官員凡於當差之處理應佩刀朕前為此特降
　諭㫖敕令一體遵行今聞雖侍衛等俱不親身佩刀令
　僕役執持隨行及進紫禁城始取而自佩出即解授僕
　役此皆由該管大臣不謹記朕㫖不查管屬員之所致
　也如果將朕訓㫖繕寫實貼不時看閱何至遺忘著交
　與領侍衛内大臣都統等嚴飭各該管侍衛官員等於
　應佩刀行走之處務令佩刀嗣後如仍有不自佩刀者
　一經查出朕惟該管大臣等是問
　　二十日奉
上諭據廵察山西御史周紹龍奏稱現在大同旗兵有七
　八人於去年十二月内恃强毆打鐵匠尚宏謨將尚宏
　謨兄弟送知府處審訊又本年正月内鑲藍旗䕶軍鐵
　頭向老民楊祿買烟爭角以刀背打傷楊祿靣皮流血
　曽經總兵官衙門提審等語伊等俱係滿洲兵丁世受
　國恩自出兵之後並未効力行走輒敢任意違禁在地
　方生事甚屬可惡著行文哈逹哈等將此等妄行兵丁
　務必查出同地方官審明懲治其為首二人革退䕶軍
　即於彼處永逺枷號示衆伊等起程時所得恩賞等項
　著該旗催追繳還俟大兵凱旋時再將伊等釋放
　　二十二日奉
上諭從來天時之旱澇由於政治之闕失人事著於下天
　道應於上感召之機捷於影響朕深明此理纎毫不爽
　而刑獄為民生休戚所關更為𦂳要一有枉抑天氣即
　為之不舒此更顯然者上年京師無雪今春雨澤又少
　朕心惶懼深恐用人行政之間錯誤失當朝夕修省莫
　釋於懐朕觀各部院事務如吏部户部工部俱覺整飭
　禮部事簡兵部雖未能整理然尚不至於大誤惟有刑
　部聲名不好司員作弊胥吏逞姦道路之間人言嘖嘖
　海壽身為尚書乃一部之表率伊先懐挾私心何能使
　　所屬之人奉公守法乎况司官中之不肖鑽營者往往
　　濫膺保舉闔部官員何由心服而抒誠供職諸務自然
　　廢弛百弊因之叢集讞獄之不得其平者必多宜乎
上蒼垂象以示儆也王國棟受朕深恩膺封疆之重寄伊在
　　湖南浙江等任非水即旱或遇蟲災歴歴可數及回刑
　　部辦事而天時又有亢旱之象伊心尚不知儆畏視為
　　泛常是漢軍汚下習氣全然未改也刑部職任何等重
　　大而海壽王國棟之居心行事若此一任司官胥吏作
　　姦犯科舞文弄法豈有不上千
天和之理朕屢次諄切誡諭深望伊等愧悔悛改倘仍然執
　　迷不悟想伊二人非教訓之所能感化朕惟有執國法
　　以正其罪非第革職降罰而已刑部事務朕非不欲另
　　派大臣清查經理然新派之大臣平時既未練習科條
　　一到豈能洞悉情弊展轉思維不得不仍於經歴之大
　　臣是問著即將大小事件應完結者完結應改正者改
　　正種種弊端徹底釐剔務期正本清源毋再因循玩忽
　　海壽王國棟二人尤須洗滌肺腸痛改前非力圖後效
　　庶幾挽回
天意否則身試法網亦無可如何也朕前躬謁
陵寢見沿途地方安設水缸甚多比時詢問按察使竇啓瑛
　　據奏係動支錢粮預備者因即降㫖切責云地方官職
　　司民牧當以利濟閭閻休養百姓為務乃祇以灑道清
　　塵為迎合朕心之舉錯謬已極鑾輿所過即畧有塵土
　　亦復何礙爾等於此等處過於用心冀朕歡悦轉被朕
　　之譴責何不以此心用之於民生吏治重受朕之嘉奬
　　耶比將竇啓瑛交部議處今觀畿輔之地雨雪亦未均
　　調竇啓瑛為職掌刑名之大員而識見庸陋如此則聽
　　斷讞鞫之際必有不得其當者安得不加儆懼爾等部
　　院大臣俱有辦事之責刑部固為刑名總滙而各部事
　　務與刑名相關渉者亦多如户部錢糧之虧欠工部工
　　程之查核吏部兵部員弁之考成皆有處分及交送刑
　　部之件諸大臣俱應愼重周詳小心敬謹以凜
天戒朕之用人行政如有錯誤諸大臣科道等即當切實指
　　陳直言無隱朕省身思過實出至誠若少有從事虛文
　　之意是自欺以欺
天矣尚敢冀
上天之感格乎文武大臣科道等官向有輪班條奏之例近
　　年以來軍務殷繁暫時停止今恐耳目或有未周下情
　　或有壅於上逹者著仍照前例輪班條奏
　　　二十四日辦理軍機大臣奉
　上諭據爾等議將歸降之厄魯特烏魯木等四人充補䕶
　　軍安插京城居住等語此内那爾畢克來歸時伊兄二
　　人俱在途間被殺烏魯木來歸時伊之一子被殺一子
　　自盡情殊可憫著將此二人發往察哈爾地方安插居
　　住照其應得房地之分酌量加恩添賞牲畜其被獲之
　　厄魯特噶爾兆哈什哈猛克不必發遣江寜著暫留京
　　另行安插
　　　二十五日
諭内閣駐劄西藏官兵原為䕶守湯古忒等以防凖噶爾
　侵犯而設近日賊人在厄爾德尼召地方大敗歩行逃
　回其勢已窮難於逺奔藏地則將來無力進兵可知且
　貝勒頗羅鼐協力防守而湯古忒兵丁亦較前奮勇整
　齊現今藏内無事若兵丁多集則米穀錢糧一切費用
　等項雖非湯古忒等所出而由内地運往伊等不免勞
　苦朕意量留數百兵丁防守藏地其餘俱行撤回不但
　湯古忒等不致勞苦即官兵亦得甦息其留藏兵丁著
　總兵官周其鳳帶領同總理藏内事務之青保馬拉苗
　壽居住其在藏兵丁應撤回若干及駐劄乂木多地方
　雲南兵丁或應照舊留住如何得使兵民兩便之處爾
　等詳議具奏
　
　
　
世宗憲皇帝上諭内閣卷一百二十八
　欽定四庫全書
世宗憲皇帝上諭内閣卷一百二十九
　　雍正十一年三月
上諭六道
　　初四日奉
上諭聞福建各官養廉及公用之項該省所出稍有不敷
　查浙江公用養亷二項朕將正項錢糧撥給十萬兩充
　用該省每年皆有餘剩從今年為始著將浙省銀撥二
　萬兩解送閩省以補養廉公用之不足可令該部即行
　文該省督撫等知之
　　初五日奉
上諭雲南貴州廣東廣西四川福建六省舉人赴京㑹試
　路程遥逺非近省可比朕意欲於落卷中擇其文尚可
　觀而人材可用者添取數人候㫖錄用以昭朕格外加
　恩之意著傳諭主考官於六省試卷遵㫖取中外其次
　等可取之卷不拘數目秉公選出俟發榜後朕另派大
　臣㑹同主考官驗看人材再加遴選奏聞請㫖再六省
　落第舉子内除願於下科㑹試者不必報名外若有情
　願小就以圖即行錄用者著在禮部報名一併交與派
　出之大臣主考官揀選奏聞請㫖該部預行出示曉諭
　六省舉子知之
　　初十日廣東總督鄂彌逹奏題補武弁譚行義等請
　　給咨送部引
見奉
上諭該督遞行題補各員俟譚行義引見之日一并降㫖
　廣東離京路逺非近省可比嗣後雲貴兩廣福建四川
　等省㕘將以上人員除未經引見外若有引見已過三
　年應令赴京者該督撫先行請㫖不必即令起程
　　十四日奉
上諭自古聖賢立教性理乃其本源學問經濟如一轍也
　必有明理見道之儒始有致逺經方之用在家則為端
　人正士在國則為良吏名臣風化所以日隆人材所由
　　日盛也逮後世儒術不醇眞偽雜出聰慧者專務吏材
　　文藻以為功名進身之階而迂拙之人文材俱無可觀
　　而又不肯自安於庸陋於是竊道學之虛名妄希稱譽
　　甚且私立異議交結黨援有玷儒修深為國蠧致令當
　　世厭聞道學之名此皆由伊等務名而不求其實之過
　　也向年
聖祖仁皇帝考試詞臣曽以理學眞偽命題作論蓋深知其
　　弊而指示訓誨冀人勉為眞理學以為經濟之本也朕
　　御極以來敦崇儒行首以正人心端風俗為務比年來
　　士習民風亦頗知奉法循理惟是學士大夫中究心理
　　學之書以收明體逹用之效者尚寥寥無人今年㑹試
　　之期天下舉子四千七百餘人雲集京師朕特命通曉
　　性理書之詞臣問以性理之學而應召者僅有數人且
　　亦不過渉獵文辭未能深窺義藴則士子平日之不留
　　心理學可知矣朱子曽有言曰佛家之教却是要自理
　　㑹所以他那下常有人自家這下自無人今世儒者能
守經者理㑹講解而已看史傳者計較利害而已何人
從自家身已做去不理㑹自身己説甚别人長短明道
曰已立後自能了當得天下萬物只是從程先生後不
再傳而已衰所以某常説自家這下無人朱子之言如
此朕觀古人之論理學必貴乎實心理㑹實力施行今
世之人竟置理學於不講尚望其專心理㑹舉而措之
事為間哉常見世之貌為理學者於聖賢體用之學全
未研究祇因不能髙出於衆但服敝垢衣啖粗糲食排
詆釋道之教自命理學以為欺世盜名之計及問以吾
儒性理義藴又茫然一無所知理學之眞偽即此可見
若以詆謗釋道即為理學如回教西洋教皆理學矣理
學何如是之易為哉夫佛仙之教以修身見性勸善去
惡捨貪除欲忍辱和光為本若果能融㑹貫通實為理
學之助彼世之不知仙佛設教之意而復不知理學之
本源但强以闢佛老為理學者皆未見顔色之論也朕
願天下之以儒為業者各求其分之所當盡遜志黽勉
　以求無忝於先儒用是特頒此㫖通行訓諭若讀書服
　官之人果能潛心正學誦法聖賢實踐躬行澄源端本
　下為鄉閭之矜式上為朝廷之羽儀則先儒有薪傳正
　派之遺徽國家收文章事業之實用朕心嘉悦必加禮
　重其共相勉勵以副朕之企望著該部行文内外各直
　省咸使聞知
　　十七日
諭内閣朕統御中外一視同仁凡番族人等有遵奉法紀
　抒誠効力者無不厚加恩澤如四川口外之疊爾格土
　司等奉公趨事上年已頒諭㫖從優賞賚其打箭爐之
　明正裏塘巴塘乍了察木多類五齊洛隆宗説板多冰
　壩等土司土婦喇嘛營官及頭目人等歸誠内附十數
　年來謹守住牧奉法急公而内地兵丁赴藏駐防經行
　該地番民等逓運糧石供應承辦其脚價等項雖悉行
　按數給發不使擾累而伊等効力奔走於一切差使並
　無遲誤勤勞恭順甚屬可嘉應厚加恩賞以示奬勵又
　聞土民中有生計艱難者亦應加恩賞恤俾得並沐恩
　施共享樂利其如何分别賞賚之處爾等詳查酌議具
　奏
　　二十五日奉
上諭喀爾喀車臣汗垂扎卜具奏懇請俸祿從前未給喀
　爾喀汗等俸祿者蓋欲伊等各守舊業不令同衆扎薩
　克王等一例將屬下人等另編旗分佐領也今車臣汗
　垂扎卜既行懇請著給與親王之俸毎年加賞銀二千
　五百兩其土謝圖汗扎薩克圖汗亦著行文詢問若不
　願請俸仍守舊業各聽其便若情願請俸著照車臣汗
　垂扎卜之例賞給
　
　
　
　
世宗憲皇帝上諭内閣卷一百二十九
　欽定四庫全書
世宗憲皇帝上諭内閣卷一百三十
　　雍正十一年四月
上諭十五道
　　初一日大學士尹泰等將殿試䇿十卷進呈
上親覽酌定名次啓彌封至第三名張若靄奉
上諭此大學士張廷玉子也䇿内議論確有識見想其習
　覩習聞稟承家訓得大臣忠君愛國之意是以敷陳之
　言切當懇摯如此張廷玉佐朕多年居心行事比諸古
　人臯夔稷契信可無愧且自伊父張英累世厚徳繩繩
　相繼宜其後人克肖賢才蔚起以副國家之用朕於爾
　大臣等深願人人如此乃慊於懷耳
　　又奉
上諭今日諸臣進殿試卷朕閱至第五本字畫端楷䇿内
　公忠體國一條云僚采之際善則相勸過則相規無詐
　無虞必誠必信則同官一體也内外亦一體也文武亦
一體也廣而至於百司庶職何莫非臂指手足之相關
也此則純臣之居心可以不負千載一時之遭逢而贊
襄太和之上理數語極為懇摯頗得古大臣之風因拔
置一甲三名諸臣皆稱為允當及拆號乃大學士張廷
玉之子張若靄朕心深為嘉悦蓋大臣子弟能知忠君
愛國之心異日必能為國家抒誠宣力大學士張英立
朝數十年清忠和厚終始不渝張廷玉朝夕在朕左右
勤勞翊贊時時以堯舜期朕朕亦以臯夔期之張若靄
稟承家教兼之世德所鍾故能若此非獨家瑞亦國之
慶也因遣人往諭張廷玉使知朕實出至公非以大臣
之子而有意甄拔乃張廷玉再三懇辭以為普天下人
材衆多三年大比莫不想望鼎甲臣䝉恩現居政府而
子張若靄登一甲三名占寒士之先於心實有不安倘
䝉皇恩名列二甲巳為榮幸之極朕以伊家忠藎積德
有此佳子弟中一鼎甲亦人所共服何必遜讓張廷玉
跪奏云皇上至公諸臣亦無私曲以臣子一日之長䝉
　恩拔取但臣家何等恩榮未備只算臣情願讓與天下
　寒士求皇上憐臣愚衷若君恩祖德佑庇臣子留其福
　分以為將來上進之階更為羙事陳奏之時情詞懇至
　朕不得不勉從其請著將張若靄改為二甲一名即以
　二甲一名之沈文鎬改為一甲三名以表大臣謙謹之
　誠併昭國家制科盛事朕之私中公與張廷玉公中私
　之心迹亦令普天下士子共知之
　　又内大臣海望等覆奏浙江海塘工程事宜奉
上諭朕思尖塌兩山之間建立石壩以堵水勢似類挑水
　壩之意所見固是若再於中小亹開挖引河一道分江
　流入海以減水勢似更有益從前雖經開挖旋復壅塞
　者皆因惜費省工之故今若倍加工力開挖兩工並舉
　更覺妥備石壩建後即有漲沙而石塘亦可漸次改建
　以為永久之利其開挖引河之處著浙江總督程元章
　㑹同命往大臣汪漋張坦麟等相度地勢酌量辦理
　　初二日奉
　上諭前據顧琮等奏請准順天天津等七府五州酌量領
　　運北倉米石以備平糶並將所存倉穀存七糶三以濟
　　民食朕已允行今思目下正當青黄不接之時糧價漸
　　昂各處皆有常平倉穀其存貯米穀一萬石以外者准
　　其存七糶三一萬石以内者准於糶三之外酌量加増
　　存貯甚少者或添運北倉漕米或撥領鄰近倉儲務令
　　各處米價得平小民易於糴買再者直𨽻冬春雨雪稀
　　少目今農事方殷民皆盡力於南畝恐新舊錢糧一時
　　難以並徵著將雍正九年以前帶徵銀兩緩至秋收完
　　納該督等遵諭即行辦理
　　　初八日奉
　上諭國家聲教覃敷人文蔚起加恩科目樂育羣才彬彬
　　乎盛矣朕惟博學鴻詞之科所以待卓越淹通之士俾
　　之黼黻皇猷潤色鴻業膺著作之任備顧問之選
聖祖仁皇帝康熙十七年
特詔内外大臣薦舉博學鴻詞召試授職一時名儒碩彥多
　　預其選得人號為極盛迄今數十年來館閣詞林儲才
　　雖廣而宏通博雅淹貫古今者未嘗廣為搜羅以示鼓
　　勵自古文教修明之日必有瑰奇大雅之才况䝉
聖祖仁皇帝六十餘年壽考作人之盛涵濡教澤薄海從風
　　朕延攬維殷闢門籲俊敦崇實學諭㫖屢頒宜有品行
　　端醇文才優贍枕經葄史殫見洽聞足稱博學鴻詞之
　　選所當特修曠典嘉與旁求除現任翰詹官員無庸再
　　膺薦舉外其他已仕未仕之人在京著滿漢三品以上
　　各舉所知彚送内閣在外著督撫㑹同該學政悉心體
　　訪遴選考驗保題送部轉交内閣務期虛公詳慎搜拔
　　眞才朕將臨軒親試優加錄用廣示興賢之典茂昭稽
　　古之榮應行事宜著大學士九卿㑹議具奏
　　　初十日
　諭吏部佐雜官員告病回籍者向無復用之例今若准其
　　補用恐開規避之端倘因假揑等弊而將出結具題之
　　上司官員悉加處分是因微員作弊而累及多人亦非
　　情理但微員中或有出衆之材而一時以病呈告便至
　　放廢亦覺可惜其如何酌量定例之處該部妥議具奏
　　　十二日奉
　上諭今年朕加恩逺省落第舉子特令大臣等揀選引見
　　將其中人材可用者交與吏部記名請㫖年老者以教
　　職補用此乃格外之恩後不為例恐各省年老舉人本
　　不欲㑹試者見此次恩㫖於下次勉强赴試希冀得官
　　空多往返著該部傳㫖諭之
　　　十四日奉
　上諭向來直𨽻盜案往往多於他省朕以畿輔重地理宜
　　倍加肅清乃宵小肆行如此不得不嚴加懲創以示儆
　　戒是以預先屢次曉諭然後定例於雍正八年為始將
　　盜夥不分首從皆行正法此朕辟以止辟不得已之苦
　　心也近年以來直𨽻盜案較前減少是小人頗知畏法
　　朕仍可遵奉
皇考法外施仁之意從寛辦理矣著將直𨽻盜案仿照各省
　分别法無可貸情有可原定擬具奏儻姦民玩法日後
　盜案復多朕必仍照不分首從皆斬之例行若各省盜
　案有加多於平日者亦照不分首從之例行著各該督
　撫地方有司通行曉諭務使逺鄉僻壤之民共知之
　　十九日奉
上諭凡有罪人犯應行發遣黑龍江者前經辦理軍機大
　臣等議令改發查克拜答里克等處種地効力贖罪已
　奉㫖允行在案朕思滿洲漢軍人等不諳耕種之事若
　發往查克拜答里克甚屬無益目今伊等尚未起身著
　仍照舊例發往黑龍江等處向後滿洲漢軍應行發遣
　之人俱照此辦理
　　二十日奉
上諭翰林官員學習國書原以備繙譯編纂之任必須專
　心熟習辨析精微積學功深與年俱進始為無忝厥職
　查從前選館之例庶吉士年四十五歳以下者悉皆分
　讀清書朕御極以來祇令擇年少資敏者每科不過十
　餘人俾其學習蓋冀其年富力强可收記誦繙譯之功
　也而翰林等甫經散館遂謂無從考驗即束置髙閣漫
　不經心是從前之教習三年轉為虛設矣論語云月無
　忘其所能夫始之所習繼而忘之已為可惜况國家功
　令所闗儒臣學問所繫豈可因怠惰而棄前修嗣後庶
　吉士等雖經授職或數年以後或十年之後朕當再加
　考試驗其能否若仍然精熟必從優錄用以示鼓勵其
　或遺忘謬誤者亦必加以處分可傳諭諸翰林知之
　　二十一日吏部奉
上諭部屬官員有告假期滿及丁憂起復縁事開復者定
　例俱於单月俟有本部缺出補用而本部出缺未必適
　逢单月之期所以候補各員有待至經年累月者朕思
　告假期滿及縁事開復人員自應遵照定例若丁憂起
　復人員亦拘定例守候需時於情理未協嗣後除告假
　開復二項仍照舊例於单月銓補外其丁憂起復人員
　著不論单雙月遇有本部缺出即行補用將此永著為
　例
　　二十二日奉
上諭凡奏事惟據實敷陳毋用頌揚之語屢經降㫖訓飭
　今閱奏摺仍有瑣瑣用頌揚語者不但披覽之下殊覺
　煩冗而所奏之事反致不能詳盡是大臣等未將朕訓
　㫖曉示耳著再行傳諭凡奏事惟敷陳正意其稱頌浮
　辭不必叙入
　　二十七日奉
上諭八旗各佐領下俱有鐵匠鞍匠弓箭等匠每月給伊
　等錢糧俾充各項匠役者特欲其平時學習手藝以便
　行軍之際攜彼行走修理一應器械耳前因各項匠役
　雖存其實能製造者甚少而該旗大臣官員亦不甚稽
　查管教是以特交與武備院令其教習今聞伊等尚未
　學習遇有製造官物俱僱人代做僱覓一匠至費數人
　錢粮且將每日應得飯錢一併給與所僱之人伊等身
　充匠役食國家廩餼乃不勤習技藝將所得錢粮不養
　贍家口而僱人代做身為廢物是何道理今伊等在家
　猶可僱人儻至軍前寜能僱人乎遇有官物製造立見
　其悞矣此甚為惡習公私俱屬無益皆由該管大臣官
　員等不以事務經心平時不行查管之所致也將此交
　與武備院及該管大臣等嗣後務須不時嚴察管教俾
　加𦂳學習其八旗作何特派官員㑹同監察監造官督
　令學習俾製造不致有悞而僱人代作等弊可以永除
　之處著武備院㑹同都統等詳悉查議具奏至於各省
　駐防兵丁内亦有匠役京城匠役尚且如此諒各省匠
　役豈能親身製造著該將軍大臣等嚴加管教勒限一
　年令其加𦂳學習且試驗匠役手藝亦屬甚易朕差人
　試驗時儻仍有不能製造者必將該將軍大臣等一併
　治罪
　　二十八日奉
上諭朕覽本朝人刋寫書籍凡遇胡虜夷狄等字每作空
　白或改易形聲如以夷為彝以虜為鹵等字様閱之殊
不可解揣其意蓋妄為本朝之忌諱曰避之以明其敬
愼不知此固背理犯義而不敬之甚者也夫中外地所
畫之境也上下天所定之分也我朝肇基東海之濱統
一諸國君臨天下所承之統堯舜以來中外一家之統
也所用之人大小文武中外一家之人也所行之政禮
樂征伐中外一家之政也内而直𨽻各省臣民外而䝉
古極邊諸部落以及海澨山陬梯航納貢之倫莫不尊
親奉以為主乃復追遡開創帝業之地目為外夷以為
宜諱於文字之間是徒辨地境之中外而竟忘天分之
上下不且背謬已極哉孟子曰舜東夷之人也文王西
夷之人也舜古之聖帝而孟子以為夷文王周室受命
之祖孟子為周之臣子亦以文王為夷然則夷之字様
不過方域之名自古聖賢不以為諱也明矣至以虜之
一字加之本朝尤為錯謬漢書注云生得曰虜謂生得
其人以索貫而拘之也敵國分隔互相訿詆北人以南
為島夷南人以北為索虜漢唐宋元明邊烽不息每於
　　不能臣服之國反以為虜我滿洲住東海之濱並非胡
　　人亦從未被虜若言東夷之人則可今普天之下率土
　　皆臣雖窮邊逺徼我朝猶不忍以虜視之惟準噶爾背
　　天逆命自棄於王化之外或可呼之為胡虜耳至若王
　　師入關漢人順命心悅誠服而為臣子在本朝尚不忍
　　以漢人為虜而漢人轉以此為本朝諱豈獨昧於大義
　　并字義亦失之矣總之帝王之承天御宇中外一家也
　　上下一體也君父臣子之分定於天也尊親忠孝之情
　　根於性也未聞臣子之於君父合體同心猶可以絲毫
　　形迹相岐視者也我朝正位建極百年於兹矣
列祖相承功徳隆盛迨
世祖章皇帝入撫中夏救斯民於水火而登之袵席仁心仁
　　政洋溢中國
聖祖仁皇帝臨御六十餘年深仁厚澤淪肌浹髓中國之聖
　　主自堯舜以來莫可比倫朕以凉徳纘承緒統勤求治
　　理勉效
祖考雖未能跂及萬一然十載之秉公矢誠朗如天日滿漢
　　䝉古並無岐視此心久為臣民所共曉矣夫滿漢名色
　　猶直省之各有籍貫也文移字迹未便混同初非留此
　　以為中外之分别乃昧於君臣之義者不體
列聖撫育中外廓然大公之盛心猶泥滿漢之形迹於文藝
　　紀載間刪改夷虜諸字以避忌諱將以此為臣子之尊
　　敬君父乎不知即此一念已犯侮慢大不敬之罪而不
　　可逭矣此皆始作之大姦大逆譏訕之辭後人由之而
　　不覺淺夫寡識至於如此嗣後臨文作字及刋刻書籍
　　如仍蹈前轍將此等字様空白及更換者昭大不敬律
　　治罪各省督撫學政有司欽遵張揭告示窮鄉僻壤咸
　　使聞知其從前書籍若一概責令填補更換誠恐卷帙
　　繁多或有遺漏而不肖官吏遂借不遵功令之名致滋
　　擾累著一併曉諭有情願填補更換者聽其自為之
　　　二十九日奉
　上諭前嵗派家選兵出征時朕特加恩令凱旋時將伊等
　妻子由各家主名下開為另户今各路出征兵丁内有
　開檔之領催馬甲伊等久歴行間勤勞効力殊屬可憫
　著交與各路軍營將軍大臣等似此等開檔領催馬甲
　内有効力優者將姓名註冊登記俟大兵凱旋將伊等
　亦照家選兵例開為另户
　
　
　
　
　
　
　
　
　
　
世宗憲皇帝上諭内閣卷一百三十
　欽定四庫全書
世宗憲皇帝上諭内閣卷一百三十一
　　雍正十一年五月
上諭十四道
　　初一日奉
上諭部院衙門銷算錢糧事件俱用書辦計算司官筆帖
　式内通曉算法者少即姦吏作弊亦不能查算法乃六
　藝之一各部院筆帖式辦事之暇有情願學習者令其
　學習俟三年後候朕考試再官學生候補筆帖式俱令
　其學習有情願考試者亦准其考試優者朕加恩另用
　　初二日
諭内閣教習庶吉士所以造就人材使之沉濳經籍涵泳
　藝林可以典制誥之文鳴國家之盛也從前庶吉士皆
　就翰林院讀書教習大臣不時策勵是以身心約束學
　殖易増館閣之間蔚然稱盛朕意今科選拔庶常仍令
　在翰林院衙門讀書俾教習諸臣得以朝夕訓課兼厚
　給廩餼資其膏火庶幾枕經葄史文藻可觀克稱詞臣
　珥筆之職其應查照前例及如何加與廩給之處著酌
　議具奏
　　初七日奉
上諭近聞山東通省雨澤俱已霑足但從前有得雨稍遲
　之州縣今年二麥歉收民力未免拮据况得雨之後無
　力耕種錢糧輸納承辦維艱朕心軫念著該督撫將得
　雨稍遲之州縣衛所應徵新舊錢粮緩至秋成之後再
　行開徴以示朕體恤閭閻之至意
　　初九日奉
上諭朕於直省地方偶遇災祲即為之寢食不寜蠲租發
　粟截漕平糶多方撫恤務使貧民無一不得其所又念
　各該地方雖或收成歉薄豈無蓋藏豐裕之家伊等誼
　篤桑梓休戚相關若各人量力樂輸既可以展其睦婣
　任恤之情亦可以為恤災扶困之助是以曽經降㫖通
　行勸導然亦聽紳衿士庶自為之不相强也近聞直省
　地方捐貲周急好善樂施者頗不乏人此誠鄉鄰風俗
　之羙亦人心古處之一驗也此等良善之人應加恩澤
　以示褒嘉著該督撫留心體察秉公確訪其捐助多者
　著具題奏請議叙少者亦著地方大吏給與匾額並登
　記檔冊免其差徭以昭朕與人同善之至意
　　初十日奉
上諭上年江蘇被水之州縣朕已降㫖多方賑濟今春又
　復添賑四十日以加惠貧民兹當徵收錢糧之時其被
　災稍重之處小民輸課未免艱難著該督撫秉公確查
　將應行緩徵之州縣奏聞緩徵待至秋成再令完納以
　紓民力以廣國恩
　　又奉
上諭向來各省布政司衙門給發兵餉不肖之布政使多
　扣尅平頭是以各營分給兵丁另用輕平給發近日各
　布政使頗知奉公守法不敢扣尅平頭而營中分給兵
　丁仍用舊日輕平以致各兵不能均霑實惠聞楚省現
　在如此則他省可知著各省督撫㑹同提鎮布政使將
　司平與營平較對畫一並將營平鐫刻字號該管大員
　仍不時稽查無令劣弁得以上下其手
　　又奉
上諭各省州縣設立社倉原以便民濟用若遇應行借給
　之時該州縣一面申詳上司一面即速舉行方可以濟
　閭閻之緩急儻其中有假揑虛冒等弊自難逃督撫之
　耳目聞直𨽻百姓借領社穀必待督臣咨請部示而後
　准行往返動經數月小民守候維艱仍不免重利告貸
　之苦著該督李衛酌量定例變通辦理咨報存案嗣後
　遵照施行
　　十一日刑部以江西新城縣民黄二致死伊兄黄魯
　　山一案請
㫖奉
上諭黄魯山酗酒廢產頑梗不孝又欲盜賣伊母余氏膳
　田曽經余氏具禀有案是黄魯山忤逆之罪無可逃矣
　黄二迫於母命將魯山致死情有可原著從寛免其治
　罪不必發遣其協助下手之何友爵涂介文亦著從寛
　免其流杖此案乃朕原情辦理者將來不肖之徒或知
　有從寛之例假造揑飾以圖卸罪亦未可定此次寛免
　之處後不為例並著通行曉諭知之
　　二十日兵部將年老之郎中阿爾哈圖等帶領引
見請
㫖奉
上諭阿爾哈圖瑪紳年力衰邁此等人員留在部内不但
　於部務無益且礙後進之階爾部應早為奏聞何遲至
　於今仍以該員等或改用旗員或令休致兩請具奏阿
　爾哈圖瑪紳著原品休致並傳諭各部院衙門堂官如
　章京筆帖式内有此等年老衰邁人平常者即行奏聞
　儻瞻徇姑息經朕察出必將該堂官嚴加議處
　　二十四日奉
上諭北路所派四省綠旗官兵有在軍前病故者其本營
　未奉部文之前家口所領月餉朕已於上年八月降㫖
　免其追還今思西路亦有調撥别省綠旗兵丁其中豈
　無在軍前病故者若將本營未奉部文之先伊等家口
　所領月餉按日著追實為可憫著行文各該省若有軍
　前病故兵丁俱以文到之日扣除月餉其未奉部文之
　前已經支領者免其追還倘有豫借庫銀之處著以該
　省司庫存公銀兩代為補項
　　二十五日奉
上諭從前曽令出征兵丁家中有寄帶衣服等物者俱著
　送部於運送官物之便帶至軍營朕思衣服等物隨時
　需用必俟運送官物之便始行寄往未免稽遲時日且
　堆積繁重帶送亦覺艱難著該部將兵丁家中帶去之
　物酌量各旗送到之數間一二日作一起由驛站逓送
　　二十七日奉
上諭自西路用兵以來甘肅等處百姓効力為多其踴躍
　急公之念更屬可嘉是以屢年地丁錢糧朕皆降㫖蠲
　　免上年並將米穀豆草等項悉令免徵以示朕加惠閭
　　閻逾格施恩之至意近聞春夏之交秦省雨澤應時二
　　麥豐稔此即秦民忠義淳良荷
天福祐之明驗朕心欣慰著將甘肅所屬本年應徵地丁銀
　　二十七萬九千三百餘兩仍行蠲免以足民用以廣國
　　恩該督撫務飭有司敬謹奉行俾百姓均霑實惠
　　　二十八日刑部以西安民人王修恥毆死楊考顯一
　　　案請
　㫖奉
　上諭王修恥與白根僧共毆楊考顯至死署西安廵撫史
　　貽直既以王修恥下手傷重抵罪又以獨子奏請留養
　　是此案無抵償之人矣夫獨子留養乃國家法外之仁
　　而兇惡之徒往往恃有恩宥之例好勇鬬狠或夥衆共
　　毆而獨認其罪以冀倖免又或遇無識之有司務為姑
　　息而遷就以定案此風皆不可長王修恥不准寛免依
　　擬應絞著監候秋後處决
　　　二十九日奉
　上諭紀成斌本由行伍出身䝉
聖祖仁皇帝深恩屢加拔擢至參將之職雍正元年朕因年
　　羮堯保薦遂用為副將旋即補授總兵官特陞提督實
　　為逾格之恩嗣因西陲用兵關係重大協贊務得其人
　　岳鍾琪薦伊素嫻軍旅可以任用朕亦料其重受國恩
　　自必努力戎行力圖報効是以委以協贊軍務之重寄
　　雍正八年岳鍾琪進京陛見將大將軍印務令伊䕶理
　　伊當此大任自應愈加敬謹悉心籌畫於𦂳要卡倫嚴
　　密偵探於賊人窺伺思患預防庶可上報國恩下稱職
　　守詎紀成斌昏庸懦怯玩愒性成將軍國大事視同膜
　　外全不經心以致賊人瞷其疎忽乗隙侵擾卡倫損傷
　　將弁殘害士卒被掠馬駝羊隻無算鎗礮器械口糧遺
　　失亦多維時紀成斌身在大營掌握重兵恐懼驚惶一
　　籌莫展聽賊衆環營往來如入無人之境西路軍威因
　　此大損且致逆賊資我之馬駝器械得於次年侵犯北
路是兩路軍營之被賊擾掠者皆紀成斌貽之害也至
今出征將弁兵丁莫不痛恨切齒天下之人亦莫不以
紀成斌喪師辱國縱賊失機之罪為法所難宥彼時在
廷大臣即奏請將紀成斌按以軍法明正典刑以肅軍
紀朕猶予以自新之路特降諭㫖暫緩治罪俟事竣之
後再定實望其感激抒誠黽勉効力以稍贖前愆也乃
伊獲罪後在營一載仍無愧悔之心亦無出力之處朕
始降諭㫖將伊革去提督降為副將凡有差遣令其効
力行走若仍不知愧悔必究前案以重處之所降諭㫖
甚為明晰若伊稍有人心自應感恩畏法洗滌肺腸以
圖後効乃伊㝠頑不靈目無國憲既不思從前獲罪之
重大亦不念曲加寛宥之深恩於雍正十年正月賊犯
哈密之時同曹勷領兵堵截遇賊於二堡之西仍復退
縮不前致賊兎脫尚敢扶同曹勷揑報力戰四時朦混
掩飾今於駐防搜吉卡倫又敢故違將令漠視軍務以
致車輛被刦是紀成斌所至之地在在疎防無不失機
　養寇者可見伊全無改悔之心而且有意誤公僨事核
　其前後罪案情無可寛法無可貸著署大將軍等將紀
　成斌即於軍營處斬以為將弁失機縱賊負恩誤國者
　戒
　
　
　
　
　
　
　
　
　
　
　
世宗憲皇帝上諭内閣卷一百三十一
　欽定四庫全書
世宗憲皇帝上諭内閣卷一百三十二
　　雍正十一年六月
上諭九道
　　初七日奉
上諭上科進士分部學習者今已滿三年之朝著該部堂
　官秉公分别其應用部屬者著以六部主事歸班選用
　其應用知縣者即照進士甲第名次歸班選用該部詳
　悉定議具奏
　　初八日奉
上諭武弁中熟習水師之人甚為難得該管大臣若不於
　平日留心儲養何以收人地相宜之效每見督撫諸臣
　中有將熟習水師人員題請調用陸路者此皆未曽周
　詳籌算之故著通行傳諭嗣後細加體察若在水師中
　為平常之員而長於陸路者准其調補陸路若係長於
　水師之員俱留於水師員缺題補不可因陸路一時需
　人輕易改調以致用違其長從前有如此悞用者可查
　明題請改調向後部中推陞之缺亦著該部聲明請㫖
　　初十日奉
上諭據河南署撫孫國璽奏報豫省歴年耗羨銀兩除本
　地公事支用外現存司庫銀七十萬兩有零又社倉存
　貯穀麥等項共計二十八萬石有零等語此皆原任總
　督田文鏡在任多年殫心經理之所儲蓄者從前提解
　耗羨本是澄清吏治休養民生之意屢經降㫖此項出
　自民間若本地公用充裕朕仍當加恩本地官民使之
　霑被惠澤不令歸入公帑也今豫省存貯耗羨既有七
　十萬兩之多而該省官員等每年所得養亷又巳敷用
　無須再為増添正當加惠閭閻俾令邀恩於格外著將
　河南本年地丁錢糧蠲免四十萬兩即以存貯之耗羨
　照數撥補還項該督王士俊可督率有司敬謹奉行使
　豫民均霑實惠大凡耗羨多餘之省該督撫藩司等往
　往不甚愛惜隨數用去並不為百姓計而存撙節之心
　即如晉省廵撫養亷每年至三萬兩而藩司至一萬五
　千兩皆相沿以為固然若伊等留意民生諸凡早為節
　省則儲蓄充盈亦可為加惠編氓之助矣
　　十四日奉
上諭各省挑選之勇健兵丁朕原冀其黽勉出力各圖上
　進之路以膺國家厚澤無奈其中賢愚不等優劣不齊
　是以不得不甄别挑汰以示勸懲今挑出赴營各兵既
　循分守法有奮勇効力之心著給與馬歩戰糧俾得内
　外充裕其自甘起程之時每人借支銀十二兩共一萬
　四千七百兩并上年十月借過製辦鞦轡等項未扣銀
　二千五百三兩零俱著賞給免其在月餉内坐扣以示
　朕格外加恩之至意著總兵周一徳等曉諭各兵知悉
　其挑汰之三百二十九名或係庸劣無能或係强横不
　法者前巳降㫖令遞回原籍交地方官嚴行收管約束
　不許出境生事即民壯快役亦不可令其充當若有心
　懷怨望揑造浮言並恃强肆横鬬毆不法等事該地方
　官立即拘拿禀知督撫提鎮一靣奏聞一靣將該犯即
　行正法從前所降諭㫖甚明著該部再行通飭令該地
　方官出示遍行曉諭
　　十七日奉
上諭從前雲貴廣西等處不法土司除首惡懲治外其餘
　人等則令安插内地給以房屋地畝俾得存養不致失
　所聞該省督撫等不即留心經理遲至一二年後始撥
　給房地以為養贍而地畝又相隔遥逺土司不能親自
　耕作惟賴該縣知縣代徵糧穀易銀轉交每年非被佃
　户侵收即胥吏中飽有名無實以致各土司饑餓困頓
　竟有私自逃匿者重負朕體恤生全之至意著通行曉
　諭有安插土司之地方令該督撫悉心稽查若有從前
　辦理不善之處即行更改並飭有司等不時體察務令
　安全以受國家豢養之澤儻仍疎忽從事必嚴加議處
　　十八日平郡王福彭奏繼祖母𤓰爾佳氏歸母家守
　　節三十餘年請迎歸奉養奉
上諭平郡王繼祖母守志三十餘年甚屬可嘉准照王所
　請迎歸奉養仍加恩旌表著宗人府㑹同禮部定議
　　二十一日奉
上諭國家祀典最宜愼重至於
文廟春秋祭儀尤宜備物盡誠以申敬禮聞外省州縣中
　有因除荒而裁減祭祀公費者朕思銀數若少難於措
　辦或致祭品簡略或致派累民閒二者均未可定著各
　省督撫查明所屬若有除荒減費之州縣即於存公銀
　内撥補以足原額務令粢盛豐潔以展朕肅將禋祀之
　誠
　　又奉
上諭由京師至江南道路往來行旅繁多朕於雍正七年
　特遣大臣官員前往督率地方官修理平治不惜帑金
　成功迅速又令道旁種樹以為行人憇息之所比時田
　文鏡董率河南官員種植培養林木茂密較勝他省經
　過之人皆共見之凡此道路樹木皆朕降㫖交與該地
　方官隨時留心保䕶者近聞官吏怠忽日漸廢弛低窪
　之處每多積水橋梁亦漸折陷車輛難行道旁所種栁
　樹殘缺未補且有附近兵民斫伐為薪者此皆有司漫
　不經心而大吏又不稽查訓戒之故甚屬不合著傳諭
　該督撫等轉飭有司照舊修理務令平坦整齊或遇雨
　水泥潦隨損隨修不得遲緩其應行補種栁樹之處按
　時補種並令文武官弁禁約兵民不得任意戕伐儻有
　不遵將官弁題參議處兵民從重治罪
　　二十三日刑部以江南丹徒縣民謝天祥毆死王茂
　　生一案請
㫖奉
上諭謝天祥從寛免死照例發落准留養親夫獨子准其
　留養乃國家法外之仁而兇惡之徒往往恃有恩例肆
　意妄行或衆人共毆而推卸於此一人或一人獨承以
　脫衆人之罪而無識之有司又或以姑息為寛大假借
　遷就以定讞獄種種弊端難以悉數是以每年奏請留
　養之案甚多凡殺人者抵償乃天理人情之正或其中
　情有可原而曲從寛典此又體古帝罪疑惟輕之意而
　隨事酌量者若不論情罪之輕重而但以獨子槩令從
　寛已非情理之當况其間未必盡係獨子乎有罪之人
　僥倖漏網恐成長姦之漸但定例已久朕不便遽行改
　易且不教而殺有所不忍著通行曉諭内外軍民人等
　已身既為獨子更當思念父母無依謹身奉法以逺刑
　辟若好勇鬭狠怙惡不悛數年之後獨子傷人之案仍
　復不減朕惟有執法定罪以懲兇頑不能曲為寛假也
　著該管大臣官員通行宣布逺鄉僻壤之人咸使聞知
　
　
　
　
　
世宗憲皇帝上諭内閣卷一百三十二
　欽定四庫全書
世宗憲皇帝上諭内閣卷一百三十三
　　雍正十一年七月
上諭十道
　　初一日辦理軍機大臣奉
上諭據侍衞逹哈蘇等奏稱科爾沁公喇嘛扎卜旗分並
　無牲畜其貧苦人等惟有六月至八月賞給所食米糧
　養贍今年穀粒三分内祇種有一分又經亢旱發生甚
　屬平常等語朕思此所種之穀即使全収亦不足養贍
　合旗數千人口若所收平常則貧人必至於饑饉流散
　不可不預為籌畫可酌量伊等與何處相近即動支彼
　處米穀賑濟及如何養贍俾其過冬之處爾等詳查議
　奏
　　初六日大學士陳元龍以年老乞休奉
上諭大學士陳元龍老成練達學問優長奉職多年宣勞
　中外朕念其為
聖祖仁皇帝簡用舊臣晉秩綸扉俾承恩眷今以年逾八旬
　　具疏乞休情詞懇切朕勉從所請著加太子太傅銜以
　　原官致仕令伊子翰林院編修陳邦直随歸侍養其南
　　旋時著沿途官弁迎送盡禮
　　　初七日奉
　上諭據署湖廣提督張正興奏報四月初六日常徳府城
　　北門内民居失火延燒兵民瓦草房屋二百八十户共
　　一千四十八間幸未延及倉庫致傷民人等語朕屢降
　　諭㫖令各地方有司預偹救火之具倘遇有不虞即竭
　　力搶救此非不可以人力撲滅者今常徳民居偶爾失
　　火遂至延燒房屋千餘間之多是該地方救火之噐具
　　平日並未留心而搶救又不用力可知矣常徳如此則
　　他省地方可以類推著傳㫖通行曉諭嗣後倘仍復疎
　　忽因一二家失火而延燒多户者定将該地方官從重
　　議處該督撫一併察議
　　　又奉
上諭聞上年秋月江南沿海地方海潮泛溢蘇松常州近
　水居民遭値水患其本地方紳衿士庶中有僱覓船隻
　救濟者有捐輸銀米煮賑者今年夏間時有疫癘紳衿
　人等又復捐施方藥資助米糧似此拯災扶困之心不
　愧古人任䘏之誼風俗淳厚甚屬可嘉著該督撫宣㫖
　褒奬仍遵前諭將捐助多者具題議叙少者給與匾額
　登記檔冊免其差徭並造冊報部
　　初十日奉
上諭據副總河西柱奏稱江南通州所屬范堤殘缺之處
　業已修築完竣所有庫發工價銀兩各場竈總感戴國
　恩情願急公効力俱已繳還運庫等語朕允從江南督
　臣等之情發帑修理范堤原係保䕶鹽場加恩竈户之
　意其工費銀兩何用竈總捐輸著西柱出示曉諭照數
　給還勿使不肖官吏人等侵蝕中飽
　　又户部議覆協理直𨽻總督顧琮請給囚糧奉
上諭依議凡繋獄囚犯俱給口糧乆有定例祇因各省舊
　日額設之項有無多寡不同遂致奉行不一即間有州
　縣官自行捐助者亦不可以為常著通行各省督撫藩
　臬悉心詳查若該府縣額設之項嵗有餘糧則當分給
　於不足之府縣若本地原無額設之項或額數不符則
　應公同酌量動支存公銀兩核實散給令各處監禁之
　犯日食有資不至饑餒儻有刑書禁卒尅扣等弊一經
　發覺將該管官員一併議處
　　十一日奉
上諭前因傅爾丹輕進和同胡爾哈地方以致失利回至
　科布多後賊兵旋復來犯順承王錫保在察漢叟爾調
　撥兵丁預備防範俱屬妥協是以朕格外加恩晉封親
　王授為大將軍及至去年賊兵來犯而錫保不能預為
　防備且奏稱撥兵一萬令赴烏遜珠爾地方乃所到之
　兵僅有三千又将領兵之將軍傅爾丹留於大營俟賊
　兵至後始令前往因所調之兵不能全到以致邀截無
　濟俾其直越至克爾森齊老地方始遇額駙䇿凌將軍
塔爾岱等領兵一萬拒賊人三萬之衆奮勇截戰一面
星速差人呈報令其速發援兵克爾森齊老距烏禮雅
蘇台大營僅七十餘里而錫保不即發兵前往必俟丹
津多爾濟到後始遣赴救援又不速令起身支吾遲緩
兼以丹津多爾濟行未十里即劄營住歇彼時若速發
兵丁應援竟可殱滅以成大功是時額駙䇿凌等與賊
拒戰二日知援兵不至始收兵回歸大營錫保亦不責
丹津多爾濟救援遲悮之罪反令丹津多爾濟統兵追
擊且錫保自為大將軍以來凡事並不據實辦理每聞
賊至輒驚惶無措将馬匹攢集一處兵丁時撤時撥以
致二年之内馬匹傷損數萬闔營無不怨恨譏誚者錫
保身膺大將軍之任賊來不能邀擊及其深入之後又
令兎脫此皆調遣失宜怯懦畏葸之所致也似此機㑹
誠為可惜實負朕簡用之恩錫保之有玷職任離失衆
心損傷馬匹畏葸失機之咎難以枚舉理宜從重治罪
姑念其前嵗於科布多事後尚能籌畫整備著暫革去
　　大將軍親王其順承郡王著查應襲之人令其承襲熙
　　良世子之爵亦著革去現命多羅平郡王為定邊大將
　　軍前往俟到軍營時著錫保聽平郡王指示効力贖罪
　　若悛改前非實心効力則已如仍前不肯實心効力行
　　走經平郡王𠫭奏時定從重治罪丹津多爾濟乃喀爾
　　喀一微末台吉耳䝉
聖祖仁皇帝恩施教育令其承襲伊父扎薩克貝勒之職朕
　　御極之初即格外加恩封為郡王嗣因採買軍需馬駝
　　竭蹶効力又晉封親王屢加厚恩迥異他人且畀以辦
　　理軍需馬駝要任乃去年額爾得尼昭地方大敗賊人
　　一事伊竟冒為己功揑餙奏報朕謂其著有勞績賞以
　　黙爾根巴圖魯之號並封伊子多爾濟色布登為世子
　　今聞丹津多爾濟並不為國實心報効惟己身是謀瞻
　　顧猶豫順承王令伊領兵前往克爾森齊老救援之時
　　伊乃故意遲延行至十里即安營住歇額駙䇿凌路遇
　　丹津多爾濟云爾先領兵速往衣老地方擊殺賊寇我
等随即領兵往助乃丹津多爾濟並不聼從旋撤兵回
營後順承王又令伊統兵追撃伊復不敢前往一味退
避至鄂爾昆附近奎蘇地方安營是夜伊同車布登潛
出軍營於十五里之外一山溝内住歇及額爾得尼昭
接戰之時額駙䇿凌率領右翼官兵奮勇衝擊已將賊
兵殱殺殆盡而丹津多爾濟帶領左翼官兵觀望不前
至晚額駙䇿凌擊退賊兵次日衆人皆欲急行追擊惟
丹津多爾濟支吾遲延直至日中始行起營略行數里
即便住歇以致賊人乘隙逺遁彼時若奮力追擊則殘
敗賊人儘可殱滅似此錯失機㑹皆伊之罪也且一應
功績俱冒為已有揑造言詞急行奏報及朕降㫖詢問
其救援遲緩領兵觀望之處究不能掩餙至於賊寇由
杭靄山之後逃遁伊並不尋踪追擊轉由杭靄山之南
遶道而行追賊時又不早行延至日中起營而以繕摺
遲延為詞夫繕摺原非急務豈可因繕摺之故遲悮大
事此特粉餙之言耳且數年以來所辦馬駝甚屬不堪
皆致貽悮理應将丹津多爾濟從重治罪但念伊從前
採買馬匹曾經効力暫行寛免著削去巴圖魯之號並
伊子之世子亦著革退所賞黄帶子一並撤回革去親
王授為郡王仍留喀爾喀副將軍之任令其辦理未完
馬匹之事協助大將軍平郡王料理䝉古事務効力贖
罪倘不實心効力仍蹈前轍希圗推諉僥倖軍需馬匹
稍有貽悮定将從前過犯一併追擬從重治罪車布登
原係扎薩克公先因追擒脱逃之烏梁海羅卜藏西拉
布等著有勞績格外加恩晉封貝勒適因揑奏伊前年
在蘇克阿爾逹呼地方擊敗賊衆又在額爾得尼昭奮
勇衝擊朕謂其建立勲勞是以賞給巴圗魯之號併賜
與黄帶子晉封郡王今實情畢露方知車布登並未實
心効力伊帶兵一千遇百餘賊寇即怯懼不前故張聲
勢俾賊逺遁又同塔爾岱領兵追賊伊誑言由捷徑邀
擊將兵丁引至山谷難行之地以致賊寇漏網車布登
係喀爾喀生長之人如何不諳路徑至於迷踪此皆怯
　於臨陣使賊遠遁希圗草率完事之故耳並無為國効
　力之實心著革去郡王仍授為貝勒撤回黄帶子其巴
　圗魯之號亦著革去令往科布多軍前効力贖罪伊若
　自知罪愆黽勉効力則已倘仍不効力退縮瞻顧定從
　重治罪
　　二十日奉
上諭前據署直𨽻總督事務顧琮奏報六月内各屬地方
　連得透雨其中有偏多過驟之處以致河流泛溢田禾
　被淹人口間有傷損廬舎亦有傾圮者已分路委員查
　勘經理撫恤等語朕比即降㫖令該督等轉飭地方官
　及差往人員加意撫綏毋使窮民失所今據直𨽻總河
　王朝恩奏稱今年伏汛之水長發甚大山東地處上游
　其徳州吉山店老虎倉等處決口漫溢之水俱歸直𨽻
　地方是以濵河低窪之地遭値水患等語自上冬以及
　今春直𨽻山東地方雨雪稀少朕心憂慮為民䖍誠祈
　禱幸䝉
上天埀鑒疉沛甘霖逺近霑足目前秋禾秀實大有豐稔之
　　象朕心不勝感慶兹聞近水低窪之地因伏雨稍多河
　　流漲發禾稼被淹人口亦有傷損者朕心深為憫惻著
　　直𨽻總督山東督撫遴選賢員速行查勘或動倉榖或
　　動帑銀確實賑濟務令被水窮民均霑實恵毋使地棍
　　侵漁胥吏中飽倘奉行不善以致恩不下逮經朕訪聞
　　定将該省大小官員從重議處
　　　又奉
　上諭上冬今春之間北地雨雪稀少朕即恐夏月有蝗蝻
　　之患曾切降諭㫖通行直𨽻山東江南等省督撫大吏
　　飭令所屬官弁先事預防不得茍且塞責續於五月間
　　聞江南淮揚所屬之山陽寶應等處有蝻子萌動之機
　　朕又特降諭㫖責令上𦂳捕治毋得稽緩嗣據魏廷珍
　　奏報撲滅殆盡朕又復嚴切批諭之昨高其倬奏稱山
　　東江南接壤之州縣蝗蝻尚未淨盡而州縣有司以地
　　界兩省未免互相推諉朕又批諭高其倬曰若有司怠
　玩蝗患不除咎歸於汝朕之為民先事防維者亦殫竭
　心力矣今據王士俊奏稱從前曹縣魚臺兩縣蝻子生
　發臣已動支存公銀五百兩多僱人夫撲滅淨盡近日
　濟寜官弁報稱該地方有蝻子生發之機亦已撲滅
　無遺惟是隣近之江南豐沛碭山等縣尚有未盡倘或
　飛越入境即随到隨除等語朕覽各督撫先後所奏是
　蝗蝻萌動之處山東江南二省州縣皆有之祇因彼此
　壤地相接不肖官吏遂謂可以卸過於隣封而巧為推
　諉捕治不力情事顯然著傳㫖速行曉諭餘孽未淨將
　來災及田禾將兩省地方官均加嚴處其督撫等一併
　從重察議不稍寛貸
　　二十一日奉
上諭據四川總督黄廷桂廵撫憲徳奏報潼川州鹽亭縣
　鄉民楊士榮家於本年五月初八日有牛産生瑞麟謹
　繪圗進呈恭疏稱賀等語朕從來不言祥瑞屢降諭㫖
　甚明上年山東廵撫奏産瑞麟朕又將朝乾夕愓之心
　　宣諭中外不准臣工奏賀今川省鄉村瑞麟再見朕心
　　倍加愧悚惟在吾君臣共修實政士庶共敦實行庶㡬
　　感召
天和潛消災沴年穀順成萬民樂業此朕心所謂祥瑞也
　
　
　
　
　
　
　
　
　
　
　
　世宗憲皇帝上諭内閣卷一百三十三
　欽定四庫全書
世宗憲皇帝上諭内閣卷一百三十四
　　雍正十一年八月
上諭九道
　　初一日奉
上諭上年江南松江地方潮水泛溢為災聞附近各鹽場
　内惟南匯縣之下砂各場奉賢縣之青村場被災稍重
　竈丁未免艱窘朕心實為軫念查下砂頭場二三場及
　青村場有本年額課銀兩又有厯年舊欠銀兩若令此
　時照例徵收竈丁難於輸納著將本年額課緩至十月
　秋收後開徵其厯年舊欠之項分作三年帶徵以紓竈
　力可即傳諭浙江總督程元章知之
　　初六日奉
上諭據山東廵撫岳濬奏報東省解司耗羡從前因公動
　用條款紛繁多有浮濫之弊自雍正六年經前任督臣
　田文鏡逐一查核應補應銷分别清楚此後凡有動用
　皆係地方應辦之項並無浮濫兹據布政使鄭禪寶報
　稱厯年耗羡銀兩現存庫七十五萬四千兩有零等語
　從前據孫國璽奏報豫省存庫銀七十萬有零朕已降
　㫖將豫省本年地丁錢糧蠲免四十萬兩以加惠通省
　百姓今東省亦應一體加恩著將雍正十一年地丁錢
　糧照豫省之例蠲免四十萬兩即以存貯之耗羡照數
　撥補還項該省督撫務飭有司實力奉行俾閭閻均霑
　實惠倘有不肖官吏從中作弊私徵侵蝕者一經發覺
　定行從重治罪
　　初七日領侍衞内大臣等奏親軍係近
御處當差之人嗣後不准挑取前鋒奉
上諭親軍雖係近御處當差之人然前鋒尤為𦂳要親軍
　俱係由佐領内視其漢仗好者挑取之人若將舊人挑
　為前鋒則致誤事嗣後親軍内未滿十年者准令挑取
　前鋒其過十年者毋令挑取前鋒將此永著為例
　　初十日奉
上諭據甘肅廵撫許容奏稱雍正十一年甘肅所屬應徵
　地丁銀二十七萬九千三百餘兩奉特㫖全行蠲免以
　豐收之嵗邀格外之恩闔省歡呼籲請代謝但臣查雍
　正十年甘省䝉恩蠲免所有民間已完銀十四萬六千
　三百七十四兩准抵今年正賦今年未奉恩㫖以前又
　有已完銀三萬六千三十九兩合計共已完銀一十八
　萬二千四百一十四兩零此外更有續完亦未可定再
　查甘省有新經入額徵解錢糧一千一百餘兩尚未報
　部相應一併奏聞等語朕思加惠甘肅所屬民人是以
　將本年額賦再行蠲免其上年及今年春夏間已完之
　項著該督撫董率有司詳細確查記明檔册准抵甲寅
　年應徵正課至新經入額之錢糧一千一百餘兩亦著
　一體蠲免
　　十二日奉
上諭各省營伍必須武職大員平時親行查察庶可以除
　怠惰廢弛之弊提督一官節制全省統轄之地甚遠難
　以親身遍厯至於總兵分轄地方道理不甚遼濶廵察尚易
　周遍嗣後各鎭臣有應行廵察之處著先期具摺奏聞請㫖
　候朕批示遵行不必拘定期限免各營預備供應至滋擾
　累儻有絲毫苛累所屬弁兵者經朕察出定行從重議處
　　十九日奉
上諭直𨽻河渠水利關係國計民生朕留意多年悉心經理
　開濬河道修築堤工務令宣洩有資閭閻獲福又特設正
　副總河董率其事以專責成因王朝恩久厯外任且受朕
　深恩諒能殫心竭力以副任使是以用為總河畀以畿輔
　河工之重寄乃聞王朝恩自到任以來性好安逸不耐煩
　勞僅於運河一路坐船勘騐工程其他各處從未親厯於
　河道形勢全不了然以致𦂳要之處堤岸殘缺水道壅淤
　平時漫無覺察今夏雨水雖多旋即晴霽並非久隂積澇
　可比而薊運還鄉等河及河間天津之運道併順徳廣平
　大名之百泉滏陽漳河等處遂至決口漫溢傷害田廬居
　民罹於水患又如滄州磚河月堤潰决王朝恩囑令該州
　那動庫銀相幫墊築亦不奏聞希圗隱諱似此巧詐居心
　茍且從事有忝職守深負朕恩王朝恩著革職仍㽞該地
　方所有今年應賠工程銀両悉於王朝恩名下追出還項
　儻仍復推諉怠緩即行嚴㕘從重治罪其直𨽻河道總督
　員缺著顧琮補授徐湛恩身為副總河不能協助辦理甚
　屬怠忽著革去副總河交與顧琮差遣委用稍有懈怠亦
　著嚴㕘奏聞其副總河員缺著永定河道定柱補授永定
　河道員缺著内務府郎中巴什補授所有河道疎防官員
　有應題㕘者著顧琮查㕘該部嚴察議奏
　　二十日奉
上諭據署陜督劉於義等奏稱吐魯番等處回民已移至
　安西男婦大小實共八千一十三名口等語從前回民
　自吐魯番移至塔爾納沁據署大將軍查郎阿等奏報
　共九千二百七十三名口今其中既有病故例應扣
　除口糧但伊等甫到安西寜可使之日用寛裕其供
　支口糧著署督劉於義等仍照原數支給暫不必扣除
　以示朕格外之恩至額敏和卓本身及伊親丁著照官
　員例支給粳米以示優異又聞回民喜食白麵其每月
　口糧著支給白麵二十四日粟米炒麵各三日
　　二十五日奉
上諭朕聞直省督撫藩臬衙門俱有本房稿房掌案書辦
　一切官弁陞降刑名錢穀之事皆伊等查例呈稿繕寫
　承發督撫藩臬不過從中斟酌究不能出其範圍雖有
　幕客亦多依様葫蘆照稿簽行以致伊等把持操縱擅
　作威福暗通信息撞騙招搖是督撫藩臬之權轉屬若
　輩之手此種流弊直省皆然惟湖南更甚近來督撫藩
　臬衙門書吏雖經一體關防封鎖不容出入而日用供
　給仍係伊等自備每於取送出入之時密書細字巧通
　關節復將親信之子弟戚友賃房居住名為買備食物
　實則招攬傳遞遇有𦂳要事件即為牽引説合有挽工
　縴手諸名色往往事未入則已有照應事未出則已有
　聲聞屬吏藉以鑽營伊等飽其谿壑弊竇昭彰肆行姦
詭該督撫藩臬等每墮其術中而不覺在督撫藩臬等
受國家重寄未有明知故縱之理但相沿日乆習焉不
知遂易為伊等之所朦蔽所當留心體察因地制宜防
範周詳稽查嚴密務使弊絶風清始於地方有益若云
書吏供給一節每年計費無多朕於督撫藩臬皆厚給
以養亷即捐此些微以贍書吏使杜弊端似亦事之可
行者但重用書吏不過藉其諳練成例若果得老成明
白之幕客諸事嫻熟可資商酌不使書吏得操其權自
無可作之弊是又督撫藩臬等所當各自加意者也至
於書吏積弊朕已深知但念伊等素習科條兼曉文義
非㝠頑愚蠢者可比不過狃於積習恃其聰明希獲蠅
頭罔計後患若督撫藩臬等動之以情理惕之以利害
指其既往之愆予以自新之路在今日之勤慎小心固
可享安寜之福即異日之役滿考用亦可邀上進之階
伊等自知舞文作弊必累身家畏法奉公自収厚報諒
未有不革面革心改途易轍者著督撫藩臬等將朕諭
　㫖徧行訓飭嚴切提撕倘自此以後仍復怙惡不悛或
　遇本官庸愚為其障蔽經朕訪聞定行查拿於各該處
　即行正法決不姑貸
　　三十日工部議覆廵視臺灣御史覺羅栢修奏臺灣
　　戰船仍歸内地修造應如所請奉
上諭依議臺灣修造戰船因匠役糾夥深入番社採取木
　植易生事端今移至内地成造亦息事寜人之道朕思
　番社産木既多若令番民自行採運赴官售賣按數給
　與價値使之獲利又無騷擾伊自樂從但不預先妥議
　規條難以期其必得又恐通事人等從中作姦致滋弊
　竇目前且向内地修造其番人自行售賣之説果否可
　行並如何辦理方為妥協著該督撫悉心定議具奏到
　日再降諭㫖
　
　
世宗憲皇帝上諭内閣卷一百三十四
　欽定四庫全書
世宗憲皇帝上諭内閣卷一百三十五
　　雍正十一年九月
上諭六道
　　初五日奉
上諭向來倉場事務廢弛已極乃朕所親見者經理之初
　難於整頓是以經九卿㑹議將殫心供職辦事才能之
　滿漢監督定為三年任滿即陞之例以示鼓勵十年以
　來經朕留心整理又復時時降㫖訓飭各官屏除弊端
　堅修厫座稽查盜竊禁止侵漁其有益於倉場者悉令
　舉行今倉務漸次清釐無復從前之陋習嗣後之為監
　督者但能謹守成規便可稱職亦不似從前之難於辦
　理矣若仍照三年任滿即陞之例似覺太優著大學士
　九卿㑹同倉場總督酌量定議具奏
　　二十日奉
上諭據山西廵撫石麟奏稱太原府知府劉崇元詳稱崇
　元係正紅旗李永安佐領下人本年二月内送親姪回
　旗到京時李永安親至崇元家數次百般需索要去銀
　一百二十兩又陸續要去馬匹衣服等物今復差人到
　太原府投書一封索助銀三二百兩又開單索取騾頭
　氊片潞綢等物理合據實首報等語向來旗員之為外
　吏者每受該旗都統參領等官之挾制苛求及族黨親
　戚之需索無厭以致不能固其所守虧空國帑剝取民
　膏弊端甚多大有關於民生吏治是以屢經降㫖嚴行
　禁約數年以來旗員漸知歛跡不意李永安仍敢藐視
　功令向本佐領之外任官員横索財物甚屬可惡著交
　與該旗大臣嚴行查奏石麟據實糾參不肯代為隠匿
　甚屬可嘉著交部議叙
　　二十二日
諭大學士九卿等爾等既為大臣須務其大者逺者如國
　家之水旱生民之凍餒一夫不獲其所即係朕與諸大
　臣之責至犯法論死本由其人自取原不必過為寛縱
　或謂刑官開釋罪人可以積隂徳於子孫此大不然如
　果秉公據法使刑皆當罪則慶流子孫此理之可必者
　如將殘忍凶惡之人屈法姑容欲邀一已之福而令死
　者含寃於地下不但不能致福且足以召殃有罪之人
　法所難貸爾等原不得任意從寛也夫寛且不可任意
　而况於嚴乎朕處事惟以至公無私只據案件而論其
　事之是非初不先存一毫意見至於平日不能化導使
　不犯罪朕與諸臣方且抱愧㫁無以不殺人為刑措之
　理此理朕見之最眞最切特與爾諸大臣言之
　　二十四日
諭刑部諸臣所進招冊俱係細加斟酌擬定情實但此等
　罪人内有一線可生之機爾等亦當陳奏在前日擬定
　情實自是執法在此刻勾到商酌倘有可寛之處又當
　原情二者原不相背斷不可因已定情實欲符前奏難
　於更改遂隠黙不復再奏也執法原情總歸於大公至
　當而已
　　又
諭大學士九卿等朕閲法司招冊得寛一犯便心意順適
　若不能寛便覺不快諸臣自同此心即質之天下之人
　自亦同此心斷未有以多殺一犯為快者但犯人情罪
　必實有可寛之處而後予以矜全此心順適方出於自
　然若犯人情罪實無可宥勉強求一時之順適屈法從
　寛致令惡人無所儆懼恣肆妄行則罹於法網者必多
　皆此姑息之一念貽之害也辟以止辟欲求斯民之遷
　善遠罪正不得暫圗一時之順適耳語曰願天多生好
　人願人常行好事朕於此實有厚望焉
　　又禮部議覆福建學政楊炳條奏鄉㑹試論題專出
　　孝經題目無多請與性理間出奉
上諭朕前降㫖令鄉㑹二場論題專用孝經者誠以孝為
　百行之原孝經一書言簡而意深學者當時時覽誦悉
　心研究以為明倫敷敎之本至於性理一書乃裒集宋
　代諸儒論説不能有醇而無疵其精微義藴則皆原本
　於論語學庸非别有所發明也朕令天下學士大夫留
　心理學葢欲其實體聖賢之徳性非徒記誦宋儒之文
　辭今若以聖人之孝經與宋儒之性理相並出題於義
　未協著仍照舊例行
　
　
　
　
　
　
　
　
　
　
　
世宗憲皇帝上諭内閣卷一百三十五
　欽定四庫全書
世宗憲皇帝上諭内閣卷一百三十六
　　雍正十一年十月
上諭十二道
　　初三日奉
上諭朕賜祭賢良祠大學士張英於本籍著安徽廵撫徐
　本前往致祭大學士張廷玉請假回里著給與驛遞夫
　馬其所過地方派撥弁兵䕶送並文武官員迎接之處
　悉照上年大學士鄂爾泰進京之例至明年回京之日
　亦照此遵行
　　初四日
諭大學士等朕見今年各省秋審人犯有不應緩決之案
　經九卿改為情實者甚多於情罪甚為允協督撫為通
　省大僚臬司為刑名總匯錄囚定獄何等重大之事豈
　可一味因循苟且如各省督撫臬司執法科罪而九卿
　詳情平反或九卿據法定議而朕酌奪從寛如此方合
　政體豈有執法之官而得於法外任意狥縱者乎督撫
　既如此定議若九卿不行改正則朕亦無如之何將殺
　人者不死而國法不伸刑罰不中矣今九卿雖然改正
　然不將至當不易之理明白曉諭督撫臬司中識見鄙
　陋者將謂九卿定議務從苛刻稍存迎合之意遂於可
　矜可緩之案槩以情實奏讞其流弊尤不可言俟勾到
　事畢爾等將改正各案逐一查明朕另降諭㫖通行申
　飭俾各省督撫臬司嗣後悉心定擬庶於政體允合稱
　朕祥刑欽恤之至意
　　初六日奉
上諭各省商牙雜稅固有關國課亦所以便民是以各省
　額設牙帖俱由藩司衙門頒發不許州縣濫給所以防
　増添之弊不使遺累於商民也近聞各省牙帖歲有增
　添即如各集場中有雜貨小販向來無藉牙行者今槩
　給牙帖而市井奸牙遂恃此把持抽分利息是集場多
　一牙户商民即多一苦累况牙帖納稅每歲無多徒滋
　煩擾甚非平價通商之本意著直省督撫飭令各該藩
　司因地制冝著為定額報部存案不許有司任意增添
　嗣後止將額内各牙退帖頂補之處查明換給新帖再
　有新開集場應設牙行者酌定名數給發亦報部存案
　如此則貿易小民可永除牙户苛索之弊矣
　　又奉
上諭硝磺為軍噐火藥之用例禁甚嚴聞河南地方有出
　産焰硝之處往往小販經紀在該處以雜項貨物零星
　易換赴隣省售賣現據湖北各屬盤獲究其由來不曰
　羅山縣即曰信陽州兼有供稱自河南各處地方換來
　不知州縣名目者朕思河南之硝既私行於楚北則其
　私行於附近各省更不待言此皆向來地方官未曾實
　力查禁之故著河東總督王士俊飭令各屬稽查嚴禁
　不得仍蹈前轍
　　又大學士等以緩決人犯馬四超一案請
㫖奉
上諭馬四超著予勾盗犯越獄傷人兇惡已極而廵撫擬以
　緩決殊為失當朕前日所降諭㫖言為大臣必須務其大
　者如良善之民至於凍餒老者不得遂其養㓜孤不得遂
　其長此是何等可憐可憫説至此處眞可垂淚是朕之責
　亦即諸大臣之責比之活一兇殘之人孰重孰輕孰是孰非
　事理顯然無可疑惑今人多被識見䝉蔽每謂寛宥一人
　可以積徳䕃及子孫此天道之必無者朕非好殺亦豈好
　嚴若寛縱此等以為仁厚便非公正之道朕此心只有一
　公字但未能從心所欲不踰矩惟思勉强行之耳十一
　年以來朕之本心朕之行事大臣等所共知共見爾諸
　大臣能以朕之心辦理天下國家之事朕實嘉頼焉
　　初七日奉
上諭凡因姦致死本婦者向來律無正條俱引因姦威
　逼人致死之例擬斬監候秋後處決但其間情事不同
　如係强姦既成本婦羞忿自盡者擬以斬候固屬恰當
　若强姦不遂將本婦立時殺死如此淫兇之犯實與光
　棍無異非立斬不足以蔽其辜至於强姦未成或但經
　調戱本婦即羞忿自盡者非引照擬抵固無以慰貞魂
　而一例擬斬監候又覺未為平允似應擬絞監候至秋
　審時將監候人犯俱以情實請㫖庶為輕重得宜朕意
　如此著大學士九卿㑹同詳議具奏
　　初十日奉
上諭聞山東武城縣地方夏間被水運河衝開一口灌入
　民田城牆衝倒七十餘丈現今積水未消商賈遶道二
　麥不能耕種該知縣王殿顯居官玩惰毫不經心而該
　撫岳濬布政使鄭禪寳身為大吏於屬員賢否既漫無
　覺察於民生休戚亦並不闗切如從前髙宻縣知縣蔣之
　蘭等種種貪劣岳濬竟置若罔聞直至總督王士俊察出
　叅奏始列名題恭今武城縣知縣王殿顯漠視民瘼溺
　職已甚岳濬等又並不叅處是伊等於地方事務直視
　如秦越矣縱人言不及其何以自安著嚴行申飭其武
　城縣被水地方著岳濬速委幹員前徃確查即行酌量
　料理務令小民不致失所至被衝城垣應作何修理運
　河兩岸應作何堵築以防河水泛溢之處著該督撫㑹
　同總河朱藻等妥議具奏
　　又理藩院奉
上諭聞今年科爾沁等扎薩克旗分所種之穀被霜收成
　甚薄此等旗分連年歉收伊屬下人等或有度日艱難
　者亦未可定爾等查明當如何賑濟養贍之處即預行
　辦理
　　十四日奉
上諭浙江杭嘉湖三府上年偶被水災兼以飛蝗傷稼朕
　特沛恩施將應完漕米分年帶徵發帑賑恤黎民已不
　致失所惟是本地所産米石不敷本地食用現今年嵗
　雖獲豐收而上年借糶倉穀恐一時未能買補足數明
　歲青黃不接時尚須米石酌撥平糶以濟民食不可不
　預為籌備著將杭嘉二府屬本年額征漕米各截留五
　萬石存貯備用再湖州府之歸安烏程二縣聞今嵗收
　成稍歉所産米糧尤應留為本地之用著將兩縣本年
　分應徵漕米一十八萬餘石竝帶徵雍正十年分漕米
　七千六百餘石一併照部定折價改徴銀兩解部著該
　督程元章嚴飭地方官實力奉行毋得縱令書役人等
　額外需索以仰副朕加惠黎民之至意
　　十九日奉
上諭從來明刑所以弼教除暴所以安良何恩何怨何寛
　何嚴處之無心並非二事但凖乎天理善亦不為慈能
　協乎人情殺亦不為忍朕臨馭萬方日夕乾惕念不能
　一道同風俾吾民各安生理免於刑戮每以自咎所望
　内外諸大臣務識大體持正秉公存刑期無刑之心執
　辟以止辟之法先使民不敢犯俾無漏網之姦兇繼則
　導人不為漸化嚮風之頑懦如此設施尚待年月雖不
　敢遽望刑措或庶幾可移習俗應知刑即是教怨即是
　恩蓋稂莠不鋤則嘉禾不植義刑義殺正所以仁育仁
　懷自古至今固莫之能易者朕十年以來於一切刑獄
莫不虛衷歛息詳愼推研凡情有可原者務從緩減而
意非主寛凡法無可貸者便依斬絞而意非主嚴本無
成見惟其自取朕每接見廷臣並訓諭督撫大吏亦諄
切講求反復開示諒已悉朕心喻朕㫖矣今者秋審大
典詳覽直省各册如雲南絞犯中懷逼索陸起雲銀兩
連毆斃命絞犯薩得搜殺遺孤並將匿孤之阿竒連戳
致斃貴州斬犯阿半爭産糾殺致斃三命絞犯喜生與
簡尚志爭奪林坎將養媳連毆斃命誣頼打死絞犯王
景刀砍族兄復將伊妻砍斃誣頼强姦致死絞犯宇枯
踞住宇奈家强佔沙出磨為妻復持標將阿舗戳死四
川絞犯朱成林率衆扛搶楊小妹至家强逼成姦且持
刀拒捕砍毆楊載坤夫婦多傷斬犯熊二蓄意圗姦致
傷人命廣西絞犯權特羅挾讐將藍鳴鳯殺死廣東斬
犯岑達誣枉呉亞士為盜主使毆斃復又栽贓誣陷絞
犯黄文翔窩盜分贓反捉人拷打勒贖並毁人墳擅封
民舗福建斬犯張苞行竊拒捕傷斃事主斬犯李三放
火焚寮将周維揚燒死絞犯鍾廣周調戱蔡氏連戳鍾
廷堅斃命絞犯翁徳誣頼楊來拒捕毒打致斃又勒索
差禮逼楊來之父楊髙將女孫賣銀收受絞犯蕭宜念
誣指蔡伯成為賊復主令綑打斃命湖北絞犯杜錫三
將張文習勒死圗頼復將伊妻劉氏毒死湖南絞犯陳
儒勝致死宗佐坤復剝取衣服棄屍水中絞犯嚴惠之
商賣趙任康妻子將趙任康推落水中殞命陜西絞犯
劉世銀勒死伊妻背往劉世顯家希圖抵頼斬犯扎的
身為番目聚衆殺死番民六命江西絞犯張遜騫挾嫌
誣指王子才為賊致斃二命絞犯頼半斤面將蕭矮孜
强行鷄姦不從刀砍斃命絞犯陳正典因圖親嬸胡氏
産業將胡氏拴縛强嫁胡氏誓不成婚投繯殞命浙江
絞犯詹玉書懷忿主使毆斃何品成江南斬犯慧明與
王氏通姦懷妬毆斃東岩絞犯費叙戳死姪女主使費
賢誣控張品斬犯李國輔假冒職官詐傳㫖意斬犯黄
望有心致死黄永壽持棍連擊斃命絞犯張珍將陳大
誣拷索詐致逼縊死絞犯馬成揑贓誣良致斃張二河
南斬犯李三行竊拒捕復行越獄山東絞犯董超將梁
韶非刑綁打以致斃命絞犯周宗璜揑指族嫂趙氏有
姦繩縛攢毆殞命絞犯王在因張王氏責伊妹姦情遂
將張王氏連毆斃命絞犯公英因圗姦張氏不從立時
致死斬犯馬四超勒斃禁卒越獄潛逃山西絞犯王順
將幼女石二姐兒拉抱回家持刀恐嚇强姦以上諸犯
皆窮兇極惡殘毒姦淫法無可貸情無可原而各該督
撫槪擬緩決並無勘語且有上次定情實而今年又自
改緩決者有監候年乆之犯而每年秋審忽擬情實忽
擬緩決者有本定緩決因部改情實即照擬情實本定
情實因部改緩決即照擬緩決者業經九卿法司覆加
詳核逐一改定試問該督撫等讞獄録囚何等重大事
豈竟漫不經心耶抑竟毫無定見耶或又以為殺一犯
不如活一犯現殺一犯不如遲殺一犯以此為養徳以
此為造福則尤淺之甚者也夫封疆大吏為民大父母
　利濟安全實有攸頼一夫失所當引為己愆一政未平
　當引為己恥水旱災祲以及盜竊癡頑皆當引為己責
　無可推卸朕實存此心執此行以望諸臣工匡佐承宣
　俾徳意廣敷萬姓䝉福至於殺人者死國有常刑儻殺
　人者不死則寃死者何伸况不殺殺人者將殺人者益
　衆誰使殺之已且為罪首縱不思明罰勅法憲典無私
　即據報應之成言循環之天理亦寜不大可畏乎朕嘗
　謂疎縱之過甚於苛刻姑息之愛等於殘忍但本公誠
　之至意達仁義之通權此理大同日乆自見拘迂淺陋
　者特未之省耳兹特就刑法一事明白剖示内外諸大
　臣見朕此㫖若以為欲嚴是負朕恩若以為欲寛亦辜
　朕訓務籌遠大不任法亦不弛刑由此類推庶政皆然
　其各深體而勤求之毋忽
　　二十二日奉
上諭據侍郎那顔泰回京奏稱鄂爾多斯之扎薩克等深
　悔伊等上年疎忽之咎不勝愧懼且感朕寛宥之恩皆
　黽勉以贖前愆此次料理添𣲖兵丁起身及採買軍
　需駝馬等事俱竭力辦理内有原任貝子降為公爵之
　齊旺班珠爾羅卜藏於採買馬匹牲畜尤為急公効力
　等語鄂爾多斯之扎薩克等自知前愆於此次派兵及
　採買馬匹牲畜等事竭力辦理甚屬可嘉除貝勒諾羅
　卜扎木蘇已經加恩將伊貝勒之職從寛仍留外其此
　次効力勤勞之齊旺班珠爾羅卜藏著加恩奬勵照舊
　賞與貝子之職貝勒扎木揚領兵前往行走若好著大
　將軍平郡王奏聞從前貝子那毋扎爾色楞旗分派往
　兵丁内並無逃走駁回之人此次辦理馬匹牲畜又甚
　屬効力著加恩賞給緞十疋銀三百兩
　　二十五日奉
上諭督撫提鎭為封疆大吏總理軍務糧儲刑名錢榖營
　伍汛防等事責任綦重闗係匪輕是以簡命之初頒給
　坐名勅書將所管轄地方所節制官員並應行事宜備
　細開載令其詳酌施行而督撫提鎮等於奉到之日即
　謄黄刋刻通行所屬各為遵守此定例也但國家承平
　百年因革損益備極周詳各省州縣衛所有原隸該省
　後經改隸隣省者有隣省所屬原聽本省兼轄今已無
　須兼理者有文武官弁原係本職後經另改職銜者有
　地方改設已乆員缺裁汰多年者而勅書所載仍祗照
　舊式繕謄並未另行改定是竟視為具文矣其何所遵
　守嗣後頒給勅書該衙門務將督撫提鎭等現在管轄
　之地方節制之官弁與任内一切應行事宜逐細查明
　詳確開載俾節制經理釐然可據庶不失愼重封疆以
　昭職守之至意
　
　
　
　
　
世宗憲皇帝上諭内閣卷一百三十六
　欽定四庫全書
世宗憲皇帝上諭内閣卷一百三十七
　　雍正十一年十一月
上諭十道
　　十五日奉
上諭大學士嵇曾筠敬愼居心忠勤襄事自簡任河道總
　督以來整理有方調度合宜即如今年直隸豫省隄工
　均有潰決而江南地處下游不但各工平穩且有自開
　引河之瑞此實嵇曾筠殫力宣勞之所感召且江南河
　務今年工程較多所用物料加倍而所費錢糧轉較從
　前减省兹又奏請將葦蕩營每年出産柴束立定章程
　儹運交工濟用具見實心實力鉅細不遺朕念伊父之
　忠義伊母之節操雖已贈䘏旌褒尚未膺一品封典今
　特沛殊恩著給與大學士應得誥封以示優眷
　　十六日奉
上諭鼓鑄錢文專為便民利用銅重則滋銷燬本輕則多
私鑄原宜随時更定籌畫變通斯可以平錢價而杜諸
弊順治元年每文鑄重一錢二年改鑄一錢二分十四
年加至一錢四分康熙二十三年因銷燬弊多仍改重
一錢嗣因私鑄競起於四十一年又仍復一錢四分之
制迨後銅價逐漸加増以致工本愈重今寶泉寶源二
局額鑄錢文每串需工本銀一兩四錢零歲計虧折銀
約三十萬兩朕思錢重銅多徒滋銷燬且姦民不須重
本便可随時鎔化跴緝殊難非若私鑄必須有力之人
兼設有爐座器具易於查拿也若照順治二年之例每
文鑄重一錢二分在銷燬者無利而私鑄者亦難似屬
權衡得中可以行之乆遠再現今五省採辦洋銅三省
採辦滇銅朕思與其令三省辦銅解部莫若即令滇省就
近鑄錢將鑄成錢文就近運至四川之永寜縣由水路
運赴漢口搭附漕船解京可省京鑄之半似多便益至
於戸工兩局需用鉛斤每斤部價七分有餘聞貴州鉛厰甚
旺歲出四五百萬斤每百斤厰價一兩五錢如酌給水
　脚令該撫選委幹員如數解交京局似較之商辦節省
　尤多再黄銅既禁用紅銅者自多其實黄銅即係紅銅
　白鉛攙和鎔成若不併禁仍於鼓鑄未便所有紅銅器
　皿應如何分别飭禁雲南開鑄貴州解鉛應如何酌定
　規條并現鑄錢文應否改重一錢二分之處著九卿詳
　悉妥酌定議具奏毋得輕率亦毋得拘泥
　　十八日奉
上諭松潘口外各番野性未馴時聞竊奪是以降㫖令每
　歲於適中之地宣諭化導俾共知法紀庶漸革愚頑夫
　惟誠惟信所以服人疑慮優柔固未有能馭衆者兹據
　郎中鼐滿岱總兵官邱名揚奏稱自上年化導之後十
　二部落番人並無為非等事惟占架擦戎亞二名係有
　名慣賊拿到研訊贓款明確因各將伊子為質求賞生
　路臣等因事在未經化導之前將二犯釋放將占架之
　子酸太擦戎亞之子松布交營收管俟二犯悛改之日
　再給領團聚等語占架擦戎亞如果係慣賊料不能悛
　改即以子為質亦不可姑寛以貽番民害既已原情釋
　放後若有犯再擒治無難又何必留伊子在營以為牽
　制計鼐滿岱邱名揚如此料理識見殊屬鄙陋著奉㫖
　到日即將酸太松布釋放令二犯各領回巢若能悔過
　即是良民毋得記伊舊惡倘復為非實乃醜類立應置
　諸嚴刑將朕此㫖并諭各番目人等知之
　　又奉
上諭從前陜西疏濬渠工湖廣修理堤岸經該督等奏請
　動用存公銀兩朕因闗係地方民生事件降㫖令動正
　項錢糧辦理今修理山東運河工程需銀五萬九千餘
　兩該部議照該督所請准動司庫正項朕思年來大兵
　在外需費浩繁而東省存公銀兩甚多可以通融辦理
　著將運河工程所需銀兩暫在東省存公項下動支應
　用俟軍務告竣之後仍將正項照數抵補
　　十九日奉
上諭武場鄉㑹兩試原期選俊儲材所以人材壯健技勇
兼優者外場考試另編好字號並分别雙單令入内場
再考試文藝比校取中以杜冒濫倖進諸弊本年㑹試
有頂替入場作弊者當經查出交部治罪又有武舉劉
元方等人材技勇皆屬平常而考試大臣濫列好字號
入場取中經王大臣等查出㕘奏已降㫖不准中式並
將原考試大臣交部察議俾各知儆戒至於各省學臣
考試聞有弓馬平庸文理粗通之人混入内場越號換
卷傳遞代筆希圗取利以致好字號之武童自知文理
平常多有賄囑倩代者揆厥所由總因府州縣考試時
每以廣收博取市寛大之名無論騎射優劣悉行錄送
遂令技藝不堪漢仗猥𤨏之輩混入内場種種作弊若
不定以處分豈肯加意甄别嗣後府州縣官考試武童
倘不悉心校閲仍蹈前轍濫行錄送著該學臣於校射
時查出題𠫭交部議處其該學臣校閲外場尤當㑹同
監射之武員加意選擇若將平常懦弱之人濫列好字
號入場取中亦著提調官詳報督撫查㕘如此則各顧
　考成自必詳愼去取庶武場之夙弊可除將鄉會之人
　材日盛矣
　　二十一日正藍旗漢軍都統公慶復奏八旗世職絶
　　嗣人員應分别承襲奉
上諭朕加恩絶嗣人員為之立後賞給世職令其承襲皆
　念伊等勲勞不忍聽其血食斷絶據爾等奏稱墳墓有
　在盛京者其承襲世職之人在京當差相距道途遙逺
　前往祭奠實有不便可詢問伊等如情願往盛京居住
　即令移住盛京随彼處當差所議無庸承襲之額森侯
　痕滿金索羅岱皆曾効力戎行懋著勞績額森侯痕現
　有墳墓在盛京滿金索羅岱雖不知墳墓所在亦可立
　墳祭奠著一體加恩賞給世職令其承襲
　　二十二日奉
上諭年來江南河工因總河諸臣經畫有方調度得宜是
　以湖河奠定民慶安瀾但河防關係重大將來河務必
　得通曉熟練之人遵循分理斯克繼前功而全河形勢
　非平日講求親身閲歴必不能胷有成算洞曉機宜即
　修防堵築以及估工查料等事非經練熟諳備悉利弊
　亦必不能随時損益有裨工程是通曉河務之員不可
　不預為儲備也著每年在各部院揀選賢能勤慎司官
　二員帶領引見派往南河學習河務聽大學士嵇曾筠
　指示訓導其估工查料等事酌委辦理以二年為期出
　具考語咨回本任如有操守才具實堪任用者即行保
　奏留工酌量題補其不堪學習者不必拘定二年於試
　用數月後即咨回原任另行派員前往學習如此數年
　後學習之人既多則通曉熟練者自不乏員似於河防
　工務大有裨益
　　二十四日奉
上諭從來將備之選務須精悍之材雖目不識丁而膽畧
　非關文采縱貌不出衆而義勇無礙粗疎蓋整肅部伍
　委寄干城矢奔走於疆埸甘勤勞於行列類非薄具聰
　明小有才幹者之所能為而勁健渾樸氣盛力充之裨
　弁所當畧短取長加意造就以儲將材以重武備者也
　近見各省督提等保題引見之大小弁員除軍功勞績
　外大率以明白勤敏才堪辦事註考朕親加簡閲並逐
　一詢問奏對給便者有之才具明晰者有之而人材雄
　偉技勇超軼者曽不數見豈明白勤敏即可為將才而
　才堪辦事即所為武備耶所見不遠錯誤殊多嗣後該
　督提等凡保題將弁務首重弓馬兼選漢仗全材難得
　實效須收如仍有以軟弱而謬稱熟諳以機巧而謬稱
　通達濫行保題為自私自便計者是重違朕訓膜視封
　疆矣定將該督提等嚴加議處著交該部即遵諭通行
　　又奉
上諭旗員随任子弟定例年至十八歲以上始令歸旗其
　在京之世襲官年至十歲以上者送義學讀書今西寜
　道楊應琚之子世襲拜他喇布勒哈番楊重榖現随伊
　父任所年甫十歲未至歸旗年分該旗乃引在京世職
　入學讀書之例行令歸旗殊屬錯悮著交部察議至於
　八旗有似此違例將随任子弟未至年分行令歸旗者
　亦著該部行查一併交部察議
　　二十七日奉
上諭八旗兵丁學習清語最為𦂳要嗣後侍衛䕶軍等凡
　看守禁門値宿該班等處俱著清語總毋令漢語至於
　訓練營兵丁㑹集操演之處亦著令其清語如該管大
　臣官員不行教訓稽察仍有漢語者一經查出定將該
　管大臣官員一併治罪
　
　
　
　
　
　
　
世宗憲皇帝上諭内閣卷一百三十七
　　欽定四庫全書
　世宗憲皇帝上諭内閣卷一百三十八
　　　雍正十一年十二月
　上諭十四道
　　　初二日奉
　上諭正藍旗蒙古都統等將居住古北口外蒙古達蘭圗
　　等控訴伊等並非副都統巴雅爾圗等家人一案具奏
　　夫巴雅爾圗等實為科爾沁貝勒之後裔台吉達蘭圗
　　等係彼家人是實昔在
皇考時伊等曾兩次控告俱經治罪拿交伊主因巴雅爾圗
　　等不能管束致伊等不服歴年控訴及將伊等宣入訊
　　問達蘭圗等仍堅執奏稱並非巴雅爾圗家人寜伏罪
　　而死斷不為彼家人而生等語計伊等人口共數百餘
　　今即將為首數人治罪將伊等拿交巴雅爾圖等伊等
　　既已互訟成讐決不能相安於無事巴雅爾圖等不但
　　不能管束抑且與彼無益因此照伊等所有人數將入
　官之人賞給巴雅爾圖等將逹蘭圖等另行區處已敕
　令該旗大臣㑹同内務府總管議奏此蓋欲伊等彼此
　有益斟酌合宜故爾辦理八旗似此等台吉屬下之人
　甚多儻有效法逹蘭圖等妄生覬覦以圖儌倖混行控告
　者朕必從重治罪斷不姑恕將此徧諭八旗知之
　　初四日鑲紅旗漢軍都統董象緯㕘奏革職知府張
　　景偉屢次請託奉
上諭請託之端大有害於人心吏治董象緯此奏甚屬可
　嘉著交部議叙其所㕘張景偉等著交部嚴察議奏董象
　緯到任未久即有人屢行請託其各旗大臣處豈竟無
　請託之人總由該大臣等因循瞻顧縱使不受請託亦
　但知潔已置之不問並不𠫭處以致不肖之徒罔知懲
　戒若似董象緯之據實𠫭奏則人人知所儆惕夤緣惡
　習或可望改除矣著該部通行曉諭八旗大臣知之
　　初七日奉
上諭進士舉人例應銓補知縣因其中有賦性迂拙不諳
　吏治而人尚循謹文理明通者又定有准其改教之例
　所以重民社之任亦以慎司鐸之選並為伊等保全功
　名也乃年來候選各員有年老才庸不稱縣令而苦不
　自量謂猶能勝任者其意以為得一縣官已身榮幸即
　不能勝任仍可改補教職並無礙功名殊不思以必不
　能勝任之人一經銓選到任學習至一年半年之後再
　請改教則此一年半年之内地方事務不且廢弛乎况
　教官本非閒員責任綦重若將無用之人補用亦何資
　訓迪嗣後著該部堂官於銓選時詳加甄别凡年老才
　庸之人即諭令改教若本人必欲銓選知縣及到任後
　不能勝任者著該督撫題𠫭送部引見不必題請改補
　教職若該督撫因無改教之例或又將不勝任之員因
　循姑容不行題𠫭經朕察出定行從重議處
　　又刑部將庚戍科本部學習進士帶領引
見奉
上諭此學習人員内爾等請將伊福納等五員以各部主
　事歸班選用爾等之意謂伊等次於留本部之員是以
　令其歸班選用各部主事也既以各部主事歸班選用
　則遇有刑部員缺自必仍選刑部與留部有何分别且
　刑部將其次人員請選用别部别部又將其次人員請
　選用刑部等部輾轉更調成何銓法又滿洲進士乃係
　新進若無出衆之處不便揀留本部者請以別部主事
　選用必占年乆筆帖式陞途亦屬不可刑部原議尚未
　妥協著㑹同吏部另行定議
　　初九日奉
上諭本年江南應徵漕米朕已降㫖密飭該督撫等以半
　本半折徵收為接濟民食之用惟是漕糧既一半改折
　則漕船亦應一半停運定例漕船减歇之年該運丁給
　與一半月糧以為養贍今於上年業已緩截本年又復
　减歇其行裝等項俱經預備於將次出運之時旋復停
　運則所領一半月糧或不敷用未免艱苦著將本年應
　支月糧等項悉行賞給此賞給銀米乃朕格外特恩嗣
　後不以為例
　　又奉
上諭嚴緝逃兵一事各官宜實力奉行朕前降諭㫖若逃
　兵在本處藏匿而該管官不能查拿後經發覺者定行
　從重治罪並令軍營領兵大員於兵丁逃走時即遣人
　查拿若䝉古王扎薩克等有能拿獲者交部議叙屬下
　人拿獲者重加賞賚從前所降諭㫖甚為明晰年來逃
　兵甚多而各該處文武官弁並未陸續報有拿獲者是
　皆不能實力奉行所致况逃兵不過仍回本處及左近
　地方藏匿若該管官果稽察嚴密何致任其潛留著再
　通行曉諭儻仍前怠玩不肯實力奉行一經發覺定行
　從重治罪
　　初十日正紅旗滿洲都統奏赫碩色等五家來歸情
　　由無案可稽奉
上諭爾等查奏赫碩色等之祖另自來歸情由並無實據
　董鄂額駙何和禮帶來屬下人内查伊等祖父有無之
　處亦云未得檔案俱係無慿據之事然董鄂佐領安得謂
　非原管佐領今若將伊等即作董鄂佐領屬下之人伊等
　焉敢不服但仍將伊等留此佐領下不惟彼此相處不安
　且不免互相控告今赫碩色等奏稱伊等祖父係另處之
　人並非董鄂處人朕將伊等另處之人分出另行凑編佐
　領之處詢問該佐領俱奏稱伊等感悅誠服爾等可將董
　鄂八個佐領内另處人數查明如及一佐領即凑編一佐
　領若及兩佐領即凑編兩佐領作為公中佐領其餘佐領
　俱作董鄂原管佐領如此則可永絶爭競之端矣
　　十一日奉
上諭從前鄂彌達條奏臺灣地方僻處海中向無城池
　宜建築城垣礮臺以資保障經大學士等議覆令福建
　督撫妥議具奏今據郝玊麟等奏稱臺灣建城工費浩
　繁臣等再四思維或可因地制宜先於現定城基之外
　買備茨竹栽植數層根深蟠結可資捍衛再於茨竹圍
　内建造城垣工作亦易興舉等語朕覽郝玉麟等所
奏不過慮其地濱大海土疏沙淤工費浩繁成功匪易
故有茨竹藩籬之議殊不知城垣之設所以防外患如
必當建城雖重費何惜而臺灣變亂率皆自内生非禦
外寇比不但城可以不建且建城實有所不可也臺郡
門户曰鹿耳門與府治近號稱天險港容三舟傍皆巨
石鋒稜如劒㦸舟行失尺寸頃刻沉没内設礮臺可恃
以為固其法最善從前平定鄭克塽朱一貴皆乘風潮
舟行入港水髙港平衆艘奔赴無所阻礙大兵一入即
獲安平港之巨舟賊無去路而撫其府市人民南北路
商賈一聞官軍至絡繹捆載而來相依以自保物力既
充軍氣自倍賊進不能勝退無可守各鳥獸散終無所
逃遁故旬日可以坐定向使賊衆有城可據收府治人
民財物以自固大兵雖入攻之不拔坐守安平曠日相
持克敵不易蓋重洋形勢與内地異此即明效大驗固
未可更議建置也若謂臺灣築城即以禦臺灣外寇是
又不然從前兩征臺灣皆先整兵泊舟於澎湖之南風
　澳以候風潮風潮之便歲不過一時時不過數日若盗
　賊竊發或外番窺伺泊舟澎湖則夕至而朝捕之矣至
　南北二路可通之地雖多然如南路之蟯港北路之
　八掌溪海翁港鹿仔港甲西二林三林中港竹塹􁨁
　山惟小舟可入其巨港大舟可入者不過南路之打
　狗中港北路之上淡水其次則北路之笨港鹹水港去
　府治較遠縱有外寇亦不取道於此備設礮臺派撥汛
　兵朝夕廵視自足以資控禦今郝玊麟等請於現定城
　基之外栽種茨竹藉為藩籬實因地制宜甚有裨益其
　淡水等處礮臺務須建造各屬並應増修不可惜費省
　工或至潦草應如何舉行之處著郝玊麟趙國麟妥協
　定議具奏
　　十三日奉
上諭從前敕令漢軍人等學習清語原祗令年少之人學
　習耳若年逾六十者概以不能清語之故該旗即不入
　於揀選之列則伊等効力年乆之處豈不至於湮没著
　傳諭八旗漢軍都統等嗣後揀選人員年六十以上者
　不必責其定能清語
　　十四日管理正黄旗滿洲都統事務和碩莊親王允
　　祿等帶領補授公中佐領等缺及承襲世職人員引
見奉
上諭此内補授佐領之七十六承襲精竒尼哈番之白成
　承襲拜他拉布勒哈番之來住伊等俱甚年幼爾該旗
　大臣等務必加意照看成全造就遇大臣等陞轉時亦
　必轉諭接任之大臣此朕特恩務令承襲世職之年幼
　子弟均沾實惠如大臣等不留心照看成全造就經朕
　查出必將該旗大臣等加倍治罪爾該旗將此註册登
　記亦著當月旗登記仍徧諭八旗有似此等經朕諭令
　照看成全造就之世職年幼子弟俱著一體遵行
　　十七日協理山西道監察御史阿林條奏漕船停運
　　之年所支給一半月糧請停其支給奉
上諭漕船停運之年該運丁等向來給與一半月糧以資
　養贍蓋伊等全頼漕船出運將月糧等項贍養家口並
　可順帶貨物以取利益若遇停運則養贍無資所給一
　半月糧正不可少之經費也本年江南停運漕船朕尚
　軫念運丁艱苦於一半月糧之外將應支各項悉行賞
　給今阿林乃請將停運漕船之應支一半月糧停其支
　給甚屬卑鄙不堪着交部察議具奏
　　二十三日奉
上諭朕因浙省海塘關係𦂳要是以特命大臣前往㑹同
　該督程元章等相度形勢定議興修又恐在工人員或
　怠緩稽遲不能及時建築特令將軍阿里衮副都統隆
　昇㑹同該督等督催辦理近聞堵塞尖山開挑引河已
　經該督等查勘數次尚欲再看再商但以行文閩省調
　取善水之人試探為辭議論紛紜終無定議全不思海
　水潮汐有時若遲至潮水長盛之時如何施工且採辦
　石料又互相推諉舎近求逺致稽時日該督等既不努
　力辦公而阿里衮隆昇亦俱袖手旁觀不上𦂳催辦若
　各工内實有難以施工應奏聞請㫖之事亦應及早奏
　聞何得半年以來尚無頭緒著傳諭程元章阿里衮隆
　昇張坦麟汪漋穆克登額等速將各項工程及時修築
　毋得仍前怠忽
　　二十六日奉
上諭雲南元江普洱兩府邊境上年猓夷蠢動百姓驚惶
　今雖地方寜帖年嵗豐收但夫役頻繁之後恐小民輸
　將力有不逮所有元普兩府雍正十一年分額徵條銀
　公件銀兩俱着加恩蠲免
　　二十七日奉
上諭直省州縣重囚輕犯例應分别監禁不許混襍一處
　其餘干連人犯即令取保候審不得濫行監禁定例昭
　然且朕屢降諭㫖嚴飭奉行乃近聞州縣中有將一切
　斬絞流徒罪犯混襍監禁全無分别並將未經審結之
　笞杖輕罪與大案干連人犯一槩混行收禁獄官禁卒
　以流徒杖罪之人不至於死可無意外之虞干連人犯
　指日省釋諒無脫逃之事因而任其親屬餽送探望又
　利其親屬出入之賄賂不為嚴禁此牽彼引借探視輕
　犯為由代重囚傳遞消息或重囚親屬閙中混入密送
　挖牆斷鎻行兇之具甚至以餽送飲食為名多送酒肉
　禁卒貪一時口腹醉臥不醒致令重犯越獄脫逃種種
　弊端總由輕重罪犯混襍監禁所致著各省督撫嚴飭
　府州縣等官務將重囚輕犯分别監禁不許混襍致滋
　弊端或間有州縣監獄房屋甚少不能分别者酌量另
　造數間於監獄之外以收禁流徒等犯其杖罪以下及
　干連人犯仍遵照定例取保看守毋得濫禁如不肖州
　縣仍蹈前轍即行㕘處務使實力奉行
　
　
　
　
世宗憲皇帝上諭内閣卷一百三十八
　　欽定四庫全書
　世宗憲皇帝上諭内閣卷一百三十九
　　　雍正十二年正月
　上諭四道
　　　初二日奉
　上諭諸王大臣以元旦立春恰遇甲寅年丙寅月戊寅日
　　甲寅時瑞雪繽紛竟日盈尺考之占書最爲佳祥豐年
　　可慶爲朕稱賀朕素不言祥瑞降諭至再至三爾諸王
　　大臣聞之熟矣凡祥瑞者特其兆耳兆也者吉之先見
　　尚屬未成之際全在乎人事贊成凡靈芝慶雲麟鳳嘉
　　禾之屬皆
天心所以示喜豈得不以爲慶但須君臣益加修省以祇承
天之休命果能事事上合
天心賜得一個是字則祥乃成其爲祥否則其事尚在未成
　　何得遽爲稱慶洪範恭之對待曰狂如或因有嘉兆而
　　不加修省遂侈然自肆則狂之咎徴特在轉移間耳祥
其可恃乎朕不敢妄自比擬但理以譬喻而得明譬如
爾諸王大臣朕以其人可用許以加恩其人聞朕恩㫖
便自放縱頓改前操朕亦惟有收回成命而加之以罪
豈得更不轉移仍以恩待乎總之災祥之兆尚視人事
如何以定休咎遇災而能知修省災必不成爲災遇祥
而黽勉敬承祥必益成其祥儻遇災而不知修省其災
固不待言遇祥而不知敬承其祥豈能必其爲祥也朕
於天人感應之際知之甚明信之甚篤信之篤是以一
刻不敢自懈自逸知之明是以不憚反覆申明告誡爾
諸王大臣詩云天維顯思無曰高高在上葢面前虛空
即是昊天足履撮土即是大地此面前虛空與日月星
辰所麗之天無二無别此足履撮土與岳瀆山川所載
之地無二無别皆屬天地一氣之内猶如人有七尺之
軀人身㧞一毫毛則通體皆知痛癢豈有人於天地之
中舉一念行一事而天地不呼吸相通者乎作善降之
百祥作不善降之百殃如影隨形如響應谷形谷既存
而以影響爲不可必之數豈不愚昧顛倒之甚夫善者
公而已矣心乎天下國家之謂公心乎一身一家之謂
私爲大臣者誠心乎天下國家之公而不計及一身一
家之私天有不降之百祥者朕信其必無是理然則其
一身一家之計正復得則兩得也茍心乎一身一家之
私而不計及天下國家之公天有不降之百殃者朕亦
信其必無是理然則其一身一家之計亦復失則兩失
也朕雖深信此理朝乾夕惕不敢刻忘然天下國家之
事非朕一身所能獨理書曰天工人其代之朕不能不
賴爾諸王大臣之克代天工則朕固不能已於諄諄訓
誡也朕非推諉爾諸王大臣但朕所爲者朕之事諸王
大臣須各盡爾諸王大臣之事人惟無志則不能自立
而推諉他人如爲大臣者以天下國家之事爲己躬之
事且以爲非我莫能爲而身任之而不辭斷不諉之他
人一人如是人人如是則内外大小諸務有不事事合
宜者乎如使内而八旗部院毎事諉之參佐司屬參佐
　　司屬又諉之大臣外而督撫藩臬毎事諉之府㕔州縣
　　府㕔州縣又諉之督撫藩臬又或内則諉之於外外則
　　諉之於内内外交相推諉皆謂主上自有乾斷如此則
　　朕何所恃以代天之工朕雖朝乾夕惕亦何由使事事
　　合宜以仰邀
上天之嘉祥福應乎今歳元旦時雪既有其兆當益加奮勵
　　朝夕修省以期成此瑞慶我君臣其共勉之
　　　初四日奉
　上諭苗疆地方緊要道㕔缺出委署各員每以本管地方
　　有刑名錢穀之責不能長駐於署印地方以致苖疆乏
　　員彈壓事件躭延嗣後苗疆道㕔缺出著該督撫於屬
　　員内揀選才具勝任之員委令署理並令速赴駐劄彈
　　壓其本任事件若可以照應仍令兼管如不能兼顧即
　　著該督撫酌量遞行委員署理俟新任官到後再回本
　　任如此庶各有責成無可推諉於苗疆地方大有裨益
　　矣
　　二十三日
諭禮部琉球國十年進貢方物曽經降旨准作十二年正
　貢今該國王復行奏請仍遵舊典按期入貢情辭懇切
　具見悃誠著仍遵前旨行
　　二十七日奉
上諭朕因河防闗係緊要特命大學士嵇曽筠在任守制
　管理總河事務今據嵇曾筠奏稱現將本年各項物料
　工程如何查核催儹條析指明交高斌辦理臣於三月
　内料理喪事畢即趨赴河工凡一應修守搶䕶機宜臣
　務必悉心籌畫查察各工儹辦妥協所有總河印務伏
　祈仍著高斌管理臣協同保固伏秋兩汛平安霜降之
　後籲懇俯准回籍終制等語河工事務嵇曽筠已經辦
　理妥協今於料理伊母喪事之後即赴河工指示機宜
　則一應工程自可保固平穏伊請將總河印務仍令高
　斌署理於霜降後回籍終制情詞懇切具見悃忱著照
　所請總河印務著高斌署理嵇曽筠於霜降後准其回
　籍終制再嵇曽筠本籍常州距淮安不逺明歳工程亦
　可就近徃來協同經理在伊終制之心既已得遂而河
　防事務亦大有裨益矣
　
　
　
　
　
　
　
　
　
　
　
　
世宗憲皇帝上諭内閣卷一百三十九
　　欽定四庫全書
　世宗憲皇帝上諭内閣卷一百四十
　　　雍正十二年二月
　上諭七道
　　　初二日大學士兼管兵部尚書事鄂爾泰㕘奏兵部
　　　堂司各官䝉混造冊冐銷驛站錢糧奉
　上諭山東驛站奏銷各項雜用銀兩弊端百出從前兵部
　　堂官何以不行查察此等情弊非只泛看題稿而能查
　　明者若不將厯年案卷逐細留心清查何能得明事之
　　根原此案雖由兵部公同具奏實係大學士鄂爾泰一
　　人查出辦理者如此實心任事方不愧爲朝廷大臣將
　　此等留心政治爲捜求深刻可乎從來大姦大弊皆由
　　小事積累而成若能不時留心查核遇有一毫情弊即
　　行革除何至滋蔓爲害況釐姦剔弊全在平時今䝉
上天慈佑國家昇平正宜及時綢繆整理内外大臣應共相
　　勉勵者據兵部如此則别部此等情弊亦所不免著將
　此摺交與各部院堂官看閱若各部院俱能如此實心
　查察何弊不可清除大學士鄂爾泰著交部議叙范時
　繹喀爾吉善楊汝穀著交部察議普泰通智鄂善高起
　任事未久從寛免交部
　　又理藩院奉
上諭拉錫色楞之父貝勒達錫拉布坦身係盟主將辦理
　兵馬緊要事件怠忽遲悞理應照該衙門所議減等以
　公爵承襲但伊祖達爾札於平定陜西花馬池定邊等
　處之役甚屬効力而拉錫色楞復能知伊父之罪上年
　辦理馬匹事務竭力奮勉行走著加恩襲封固山貝子
　　初六日奉
上諭直省闗稅監督於地方官原不相統轄一切呼應不
　靈各闗大小口岸甚多監督一人勢難分身兼顧每選
　委書吏巡役公同親信家人稽查收放而地方文武各
　員以爲無與己事並不協力或轉懷挾私意則姦商之
　隱漏地棍之把持督撫或不闗心監督動則掣肘不獨
　於稅務無補即於地方亦難免擾累嗣後凡有監督各
　關著該督撫兼管所屬口岸飭令該地方文武各官不
　時巡查如有縱容滋擾情弊聽該督撫㕘處至監督徵
　收稅課及一切應行事宜仍照舊例遵行不必聽督撫
　節制如此庶闗稅既有專司而地方官仍無敢岐視於
　稅課商民似均有裨益
　　又奉
上諭聞江南通州濱海地方上年秋收稍歉現今米價昻
　貴鹽場竈户未免謀食維艱將來青黄不接之時尤不
　可不加賑䘏通州地方原有鹽義倉榖石存貯可以動
　撥應用著署總河高斌即行酌撥數千石遴委實心任
　事之員分運各場設厰煑賑並再行酌量撥運平糶務
　嚴飭各員實力奉行勿任姦胥猾吏侵漁中飽至各場
　竈戸有現在應徴折價錢糧著一概暫緩至秋成之後
　再行徵收
　　十三日兵部𠫭奏正白旗滿洲都統查爾泰等繕寫
諭旨遺漏應分别議處奉
上諭查爾泰偏圖佛凝峨俱著銷去紀録二次免其罰俸
　德福閣圖肯係協辦旗務之員俱不必罰俸嗣後協辦
　旗務各員於應管事件内有應行處分之案仍照例處
　分若旗務内有議處都統等案件不必將伊等一併議
　處
　　十九日大學士鄂爾泰等議覆浙江總督程元章奏
　　中小亹引河難以開挖尖山難以堵塞應令再加詳
　　勘奉
上諭依議浙省海塘闗係重大固須詳慎尤戒遲疑若總
　理者不肯擔承將分任者愈多瞻顧則因循草率迄無
　逺圖其何以謀奠安而垂永久該督程元章毫無確見
　今將海塘一應工程著副都統隆昇總理令御史偏武
　前往協辦所需文武工員俱聽隆昇揀調其運辦物料
　預備人夫及給發錢糧等項仍著程元章料理應付無
　得推諉並無得稽遲
　　二十二日奉
上諭向來南北總河奏稱桃汛伏汛秋汛等情形俱從驛
　遞馳送一日行八九百里朕思動用驛馬當酌量事之
　緩急以定遲速若河工有緊要奏聞之事自當星速馳
　遞至於汛水平穏乃照例奏報者毎年河水情形朕皆
　於奏摺中先期聞知不待題本之至也嗣後南北兩河
　奏報汛水平穏本章著河臣酌量寛期毋得照前奔馳
　疲勞驛馬
　
　
　
　
　
　
　
世宗憲皇帝上諭内閣卷一百四十
　欽定四庫全書
世宗憲皇帝上諭内閣卷一百四十一
　　雍正十二年三月
上諭十道
　　初一日奉
上諭范時繹乃一旗員朕念其爲勲臣之後逾格加恩用
　至内外顯要職任實冀其追思伊祖爲國家誠心宣力
　紹述家聲乃伊在江南任内居心詐僞辦事瞻徇吏治
　官方毫無整飭鹽梟巨盜縱令逺颺且與姦宄不法之
　徒私相往來曲爲袒䕶情弊敗露之後朕猶諒其愚昧
　而保全之復用爲北河總督予以自新之路乃當伏汛
　危險之時伊竟袖手旁觀將國計民生視同膜外比降
　諭旨切加懲儆幸而水勢漸退工程得保無虞朕知其
　不可外用撤回京師仍念范氏子孫現爲大員者甚少
　范時繹屢經獲罪之後定感朕三宥之大恩洗滌肺腸
　痛自奮勵以圖後效是以仍用爲工部尚書兼管兵部
　事務乃伊玩愒性成將一切部務巧於推諉全無實心
　効力之處是朕屢加特恩而不知感伊屢獲重罪而不
　知愧誠可謂下愚不移者非尋常疎忽之咎可比范時
　繹著革退尚書職任以為負恩溺職者戒
　　又奉
上諭朕聞上年福建赴臺征勦番賊之兵丁所帶用火藥
　鉛子等項俱令各兵自備朕思兵丁逺涉重洋征𠞰出
　力隨帶用去之火藥鉛子等項應動支公項銀兩按數
　造補不必令各兵自備可傳諭該督提知之
　　初九日戸部議覆長蘆鹽政鄂禮奏永平府屬鹽課
　　一案奉
上諭前因商人晉同信欠帑無完是以招募徐季韓等代
　辦乃晉同信巧詐爲姦與徐季韓等通同作弊仍復暗
　佔引窩懸帑侵利續換新商何永盛承充而徐季韓等
　竟敢結黨把持抗不交割甚屬可惡國家之招商行鹽
　原爲辦理國課乃一種狡獪之徒往往以出資頂充爲
　名而詐僞營私弊端百出以致帑項稽延積成虧缺是
　招商辦課轉開侵帑虧課之門此等姦商與光棍無異
　司其事者不可不察此案著該鹽政會同總督李衞照
　部議嚴審究追如逾限不完著落濫委之運使彭家屏
　分賠仍將晉同信並徐季韓等從重治罪
　　十五日奉
上諭據署福州將軍凖泰奏稱福州駐防旗兵䝉恩賞銀
　二萬兩營運生息以濟吉㐫之用雍正八年間原任將
　軍阿爾賽派員經理臣抵任以來循照舊例而行今計
　算除每年賞給兵丁及墊還退甲馬價外現存一萬兩
　有零臣伏讀原奉諭㫖所賞帑本不必繳還但此項存
　剰息銀日積月累爲數漸多若存在營恐起侵那等弊
　應請咨送巡撫發交藩司另款貯庫俟將軍衙門遇有
　公用之處請㫖動用等語朕所賞兵丁生息銀兩必得
　該管大臣經理得宜始可以使兵丁均霑國恩營伍永
　受利益若不論得息多少儘數開銷則利將滋弊轉以
　累官究於旗營何補今覽凖泰所奏具見阿爾賽與凖
　泰先後在任實心辦理顯有成效可將此傳諭各省將
　軍知之
　　又吏部遵
旨帶領各部郎中引
見奉
上諭今日引見各部郎中其中多有年老昬憒者著傳諭
　各部堂官將滿漢郎中員外内有年老不能辦事之人
　秉公甄别據實舉出該堂官帶領引見儻有徇情姑容
　者將來經朕察出該堂官不得辭其責
　　十七日署正白旗漢軍都統高起等將擬補佐領之
　　驍騎校等帶領引
見奉
上諭佐領職任甚屬緊要向因大臣等兼管或致本旗大
　臣瞻徇掣肘是以降㫖令於世職或對品或應陞官員
　内揀選補授並無永不著大臣等兼管之㫖今該旗一
　時不得應補之人即應將情由奏明仍著大臣等兼管
　何得將驍騎校等員越次擬補帶領引見不但伊等品
　級不相當且伊等並非超羣軼衆之材亦無出兵効力
　之處何所見而如此辦理甚屬錯誤著另行辦理具奏
　併將此旨傳諭八旗知之
　　又宗人府奏請承襲和碩康親王爵將應襲人員帶
　　領引
見奉
上諭看來崇安之子永恩永憲年俱㓜小從前康親王傑
　書王爵以傑書子椿泰承襲時因椿泰諸兄等係庶妃
　所生是以未准承襲今永恩永憲亦係崇安庶妃所生
　況王爵尤宜慎重務須斟酌人去得克守其業者方爲
　有益爾宗人府會同諸王詳議具奏再崇安之伯父及
　其伯父之諸子等亦著詢問
　　二十日奉
上諭據順天學政呉應棻奏稱前經摺奏八旗歳考不到
　生員一事原爲清查規避起見誠恐不肖旗員借端苛
　索其中遂意者即現在京師亦混稱駐防隨任不遂意
　者即已經考過仍不放回原處仰懇敕下八旗都統轉
　飭各𠫭領佐領秉公稽查勿得借端需索高下其手以
　致苦累童生等語清查八旗歳考不到生員原以杜規
　避之弊然不肖旗員或借此生事苛索亦未可定著該
　都統轉飭㕘領佐領等秉公辦理儻有徇情朦混及需
　索苦累等事該都統即行查㕘
　　又奉
上諭朕因武弁中熟習水師之員甚爲難得毎見督提諸
　臣有將熟習水師人員題補陸路者是以降㫖令督提
　等留心酌量其不宜於水師之員則應調補陸路切不
　可因陸路一時需人而輕調熟練水師之員至於水師
　内目前看來雖屬平等之員漸令學習日久亦可熟練
　若一時俱行改調安有如許人員以供水師之用今覽
　鄂彌達本内題請改調水陸各員是伊錯會朕意可將
　此傳諭鄂彌達知之
　　二十四日奉
上諭廣州將軍柏之蕃奏稱前䝉聖恩軫念漢軍駐防之
　餘丁日漸蕃衍准其充補將軍標下綠旗兵丁之缺如
　伊等父兄在旗遺有甲缺仍令掣回頂補今廣東駐防
　餘丁在綠旗食糧者已有三百餘名伊等久經學習標
　營事務如有標營外委缺出似可與綠旗兵丁一體考
　驗㧞補若著有勤勞照標營一例㧞用則伊等益加感
　奮等語朕令駐防餘丁頂補本將軍標下綠旗糧缺如
　伊等父兄遺有甲缺仍令掣回頂補原爲加恩旗人餘
　丁俾得養贍之意若標營外委千把缺出俱令一例㧞
　補日後即用爲營弁則旗兵别開捷徑各思分外得官
　懷僥倖之想而本業必至廢弛矣況駐防旗兵更要於
　綠旗此中如果係出格人材可以㧞補者若不揀選用
　爲旗員而旗員又須另簡則兵丁中有如許可用之人
　材耶柏之蕃因其操守廉潔厯用至於此任伊自到廣
　以來日惟誦經習靜置訓練營伍於不問將蔡良整頓
　之條規漸漸廢棄且其素性專尚柔善沽名而又無沽
　名之才惟好爲此婦寺之仁今復建此悖謬之議以冀
　取恱於駐防之旗人可謂無能爲之至矣識見甚屬卑
　鄙著交部嚴察議奏以爲徇名妄奏者戒
　
　
　
　
　
　
　
　
　
　
世宗憲皇帝上諭内閣卷一百四十一
　欽定四庫全書
世宗憲皇帝上諭内閣卷一百四十二
　　雍正十二年四月
上諭十道
　　初六日奉
上諭前據署大將軍查郎阿等㕘奏副都統阿克山觀音
　保將江寧荆州滿兵馬匹毫不經心三令五申皆置不
　理核其倒斃走失之數竟至十之八九請革職分賠等
　語朕因觀音保前年領兵赴陜道經豫省縱兵踐踏田
　禾自陜赴肅違例多支料豆出口之後不能約束兵丁
　致令迷失無踪今又將各項馬騾任其倒斃走失於大
　將軍指示並不遵奉明係有心怠玩故意違誤是以特
　降諭㫖令將觀音保即于軍營正法正由觀音保所犯
　情罪非止一端原不僅爲馬匹故於阿克山治罪之處
　畧有區别且以緊要軍需馬匹而觀音保任其倒斃走
　失如此之多正可殺一人而使人人知法之不可犯則
　所全實多也今查郎阿等不達朕意奏稱阿克山觀音
　保所屬官兵久居南方初來塞外不知牧馬之法而阿
　克山觀音保不能管教致令倒傷較之畏葸退縮偷竊
　抵換者微有差别可否格外施恩將觀音保阿克山暫
　停正法俱在軍營通衢枷號俾將弁觸目警心臣等將
　嗣後不小心經理致多倒斃必行正法之條另行申明
　遍爲曉諭之後然後遵行等語查郎阿等既如此陳奏
　著照所請將觀音保暫停正法同阿克山一併在軍營
　枷號秋後處決將此諭㫖曉諭闔營將弁兵丁等知之
　嗣後如有似此玩誤軍務不實心經理者定行正法決
　不輕貸
　　又奉
上諭聞四川重慶地方向有成都府屬威茂等處蠻民毎
　於冬初來此傭工至春暖始歸歳以爲常近年有姦蠻
　等自號大小頭目前來重慶對岸搭房居住攜帶婦女
　爲娼流棍姦匪亦皆混迹其中朕思此等姦蠻甚有闗
　於地方風俗自應嚴查驅逐免致滋事但威茂等處蠻
　民多藉傭工度日若因此概行禁止不令出境恐失其
　生理又非情法之平著傳諭該撫鄂昌轉飭地方官實
　力稽查除實係傭工力作之人仍聽其來往居住外若
　攜帶不良蠻婦有闗地方風化者即行逐回交該管官
　約束不許出境將流棍等一併懲治
　　初十日奉
上諭朕御極以來於滿漢人材廣開登進之途冀收得人
　之效是以雍正元年定有滿洲亦准考試武塲之例今
　已行之十年未曽見有宜用綠旗之材況滿洲弓馬技
　勇逺勝於漢人將來行之日久必至科場前列悉爲滿
　洲之所占而滿洲文藝不及漢人又恐考試内塲時不
　免有傳遞代作等弊於作養人材之道未有裨益著行
　停止
　　十二日奉
上諭向來定例宗室犯枷責罪者俱准折贖覺羅犯枷責
　罪照平人例完結朕思覺羅亦係宗室悉照平人例處
　分則宗室覺羅迥然各異而與平人似無辨别至宗室
　犯枷責罪者如概令折贖伊等亦不知儆懼嗣後宗室
　覺羅若犯枷責之罪應酌其罪犯輕重即在宗人府或
　拘禁或鎖禁分别年限期滿釋放以抵其罪庶覺羅處
　分與平人有别而宗室亦知儆戒其如何酌量罪犯輕
　重分定年限之處著宗人府會同該部定議具奏
　　又奉
上諭據湖廣鎮筸鎮總兵官楊凱奏稱鳳凰營舒家塘地
　方民人張元興之媳林氏迷失路徑誤入馬頸潭苗寨
　該苖龍有等不敢容留即報明汛弁傳信招認又令伊
　妻伴宿是苗人不但知法並且知禮臣隨賞以花紅銀
　牌鹽布等物其女子林氏已飭張元興領回寧家理合
　據實奏聞等語苗民年來遵奉法紀各安生業已屬可
　嘉今有民間女子迷失路徑誤入苗寨而該苗龍有等
　不敢容留即報明汛弁傳信招認又令伊妻伴宿措置
　合理尤爲罕覯據總兵楊凱奏稱已經賞給花紅等物
　朕念蠢爾苗民有此善舉足徴苗俗之奉公嚮化應加
　格外之恩以示嘉奬著該督撫傳㫖宣諭再加賞賚俾
　衆苗相率爲善同受國恩
　　十三日吏部奏各省薦舉人員有與例不符者應不
　　准卓異奉
上諭何鳴謙等十一員該督撫既已給咨來京著一併帶
　領引見請㫖各省卓異人員俱有現任地方之責毎當
　大計之年理應先行具本候㫖敕交部院查議其與例
　相符應准卓異者奏聞令其進京引見其與例不符不
　准卓異者候朕酌量應令引見與否再降諭㫖如此則
　地方事務不致廢弛而與例不符之員亦不徒費往返
　甚屬有益嗣後將此永著爲例
　　十四日奉
上諭番役錢糧著照内府番役之例毎月頭目給銀四兩
　管下番役給銀三兩朕既施恩添賞番役錢糧且挐獲
　　事件復有恩賞嗣後倘仍有訛詐勒索妄爲等事察出
　　定行正法可傳諭番役等知之
　　　又奉
　上諭據直𨽻河道總督顧琮等奏稱永定一河渾流洶湧
　　全賴下口深通庶上流得以暢注入淀乃淘河以南漸
　　積填淤河流梗塞正議挑濬疏通以資宣洩仰䝉
天賜引河自然開刷二十餘里之程畚鍤不勞民力四千餘
　　丈之逺疏排悉出天工顯著嘉祥萬民歡忭等語朕因
　　畿輔河渠闗係重大時時軫念莫釋於懷今於河臣籌
　　議挑濬通疏之地仰䝉
天賜引河自然開刷不勞民力順軌通流
　河神福佑羣生功用顯著應䖍誠展祀以荅
　靈貺其應行典禮該部察例具奏
　　　十七日奉
　上諭各省府㕔州縣有司俱有地方民社刑名錢榖之責
　　不應無故赴省謁見上司擅離職守是以律例定有處
　分朕復屢加訓飭通行嚴禁但聞近年以來此習尚未
　盡除良由庸陋之屬員以奔競趨承爲務往往借稱公
　事逗留省會冀博上憲之歡心而無識之督撫亦或習
　而不察不知有司已蹈曠官之咎矣地方事務有應調
　取屬員赴省辦理者該督撫自有酌量至若本官任内
　之事其必應靣見督撫口禀者本不常有其他尋常事
　件或用文書或寫禀帖皆可通達事情候批指示何必
　逺離職守僕僕道途以致公事廢弛詞訟淹滯至於賀
　節祝壽等事尤屬有損無益之虗文若該督撫以此相
　尚俾屬員等爭先恐後則其人之識見可知又何能勝
　督撫之任耶大約屬員之趨承全視上官之意指若果
　平時訓導明切惡諂諛而戒夤緣則奔競依附之風不
　禁而自息著將此再行曉諭儻有仍蹈前轍者經朕訪
　聞將屬官上司一併嚴加議處
　　二十八日奉
上諭五城司坊等官各有管轄之地越界挐人固不免滋
　擾然路遇鬭毆酗酒拐騙嚇詐之徒若因地非管轄遂
　置而不問以致逃遁無踪亦非稽查整飭之道似應不
　論何地皆准其拘執移送該城司坊官聽詳該御史審
　訊發落至曖昧隠僻不法等事雖訪聞的確猶非刻不
　可緩則准其密詳該城御史查挐並密詳本城御史存
　案如此庶無推諉亦不致攙越應如何定例飭行之處
　著九卿議奏
　
　
　
　
　
　
　
　
世宗憲皇帝上諭内閣卷一百四十二
　欽定四庫全書
世宗憲皇帝上諭内閣卷一百四十三
　　雍正十二年五月
上諭八道
　　初四日戸部議覆山東巡撫岳濬奏登鎮餉銀請於
　　就近州縣支領應如所請奉
上諭各省藩司乃錢糧之總匯兵餉悉從藩司支領始易
　稽查若圖一時近便在州縣關支將來必滋弊端從前
　所降諭㫖甚明此本内登鎮兵餉議在就近州縣支領
　其如何辦理錯誤及他省有無似此支領之處著大學
　士等詳查具奏
　　十二日吏部議覆江南寧國府知府張勤望徇庇屬
　　員應降調奉
上諭張勤望身為知府徇庇所屬劣員已屬不職且聞伊
　父張𢡟誠就養在署性情暴戾舉動乖張任用私人挾
　制伊子干預公事不恤聲名江南督撫等皆知之夲應
　將伊父子並加嚴處以示儆懲但念大學士張鵬翮在
　日宣力多年今子孫寥落現為職官者只有張勤望一
　人不忍令其廢棄特加格外之恩照部議所降之級從
　寛留任張懋誠著來京候㫖張勤望嗣後居官既無掣
　肘之處若不知感戴朕恩努力奮發勉為良吏稍有怠
　忽曠誤著該督撫即行糾㕘朕必嚴加處分
　　十七日奉
上諭向來八旗官員遇有吉凶之事競尚繁華恣意糜費
　以致兵民效尤㒺知撙節重有累於生計朕屢加訓諭
　並令九卿等按其品級分别等次酌定規條頒行已久
　伊等自當體朕教養之苦心各循職分謹守章程以為
　仰事俯育之道乃近聞八旗人等仍有未改陋習以誇
　多鬬靡相尚者不知聖人教人以生養死塟合禮為孝
　又曰禮與其奢也寧儉䘮與其易也寧戚朕之教人亦
　即此意如曰父母之葬祭必以耗財為孝獨不思蕩廢
　家産以致不能顧恤品行辱及先人其不孝也更為何
　如子女之婚嫁必以厚資為慈獨不思無所貽謀以致
　不能養育子孫饑寒困苦其不慈也更為何如况越禮
　踰分之事但覺可恥更有何榮朕之提撕警覺已至再
　至三而庸愚之人尚未醒悟今特再行宣諭該都統等
　務須諄切化導並不時稽查俾八旗人等遵照所頒定
　例實力奉行毋得陽奉隂違負朕崇儉黜奢維風訓俗
　之至意儻視為具文仍踵故習經朕訪聞必將該都統
　等一併議處
　　二十一日奉
上諭據乍浦副都統傅森奏稱訓練兵丁各種技藝俱已
　嫻熟且歩行一日可至百餘里等語此皆傅森實心辦
　事身不憚勞善於指教管束之所致也况問及乍浦來
　人俱各感戴傅森處處體訪亦俱謂官兵内無一苦累
　怨望之人甚屬可嘉誠可謂各省將軍大臣内之超卓
　勝任者矣其餘將軍大臣身膺厚祿惟知隨衆供職自
　圖榮寵安逸未有竭盡血誠如此實心教訓成就兵丁
　　者果能如是體行何患兵不精練而事不整頓乎著將
　　傅森奏摺抄發各省將軍大臣等令伊等閲看各捫胸
　　自問或伊等内有似此奮勉之人朕未得知亦未可定
　　　二十五日奉
　上諭向例恭逄
列祖忌辰在京則由禮部等衙門在外則由督撫提鎮及各
　　府州縣懸牌出示曉諭官弁兵民人等一體凛遵齋戒
　　朕思懸牌出示將
列祖廟號直書於上其懸示之地未必悉能潔淨而出入往
　　來行人雜遝坐卧喧譁均非敬謹恪恭之意嗣後應如
　　何通行曉諭使衆共知而又不至於䙝慢著該部悉心
　　妥議定例奏聞
　　　二十七日戸部議覆山東巡撫岳濬題奏錢糧未完
　　　之生監應照例議革奉
　上諭雍正七年山東紳衿等拖欠錢糧例應斥革朕念東
　　省歉収特寛三年之限此夲内雍正九年東省未完錢
　糧之紳衿部議照例斥革朕查雍正九年東省亦係歉
　収之嵗與平時抗玩者有間著照從前恩㫖亦准寛期
　三年令其完納儻再有逾限不完之頑戸則照例處分
　無可寛貸
　　又奉
上諭福建武平縣民藍厚正打傷胞兄藍元正身死一案
　據稱藍元正倚恃兄長欲佔藍厚正名下所分之田厚
　正與之理論元正持棍毆打厚正走避元正復行趕毆
　厚正奪棍回抵致傷元正頂心殞命厚正之母戴氏年
　逾七十僅生元正厚正兩子元正雖生一男年方七嵗
　脚患廢疾應否將厚正免死留養之處請㫖定奪等語
　朕因近日刑部法司辦理刑名案件輕重失倫者甚多
　而交與九卿會議之案又多以姑息為寛大潦草議覆
　而不察其情理之當否因將此夲發與九卿詳悉閲看
　令其各抒己見於朕前面奏以觀其識見便於教導今
　日戸部尚書慶復等十七人奏稱弟毆胞兄致死法無
　可貸禮部尚書三泰刑部尚書福敏張照侍郎王國棟
　等十二人奏稱元正毆打厚正厚正走避元正趕毆厚
　正奪棍回抵出於一時情急戴氏年老一孫㓜穉厚正
　之罪可以從寛等語朕思人心風俗之根本莫重於倫
　常夫以田土細事而毆胞兄致死實屬人倫之變若因
　母老而曲從寛宥則凡凶惡之人父母年髙兄弟單少
　者皆得肆行無忌並可置倫常於不問矣有是理乎况
　元正趕毆之時厚正已奪棍在手可免乃兄之撻擊矣
　而乃持棍忿毆一擊而殞乃兄之命尚得謂之一時情
　急出於不得已乎此等兇暴之徒枉法容留適足以為
　人心風俗之害尚望其孝養伊母撫乃兄之㓜子俾其
　成立耶福敏張照王國棟乃專掌刑名之大臣而識見
　卑庸糊塗姑息至於如此不可不加儆懲著交部嚴察
　議奏藍厚正照律即行處斬
　　二十八日奉
上諭據署宣化總兵官補熙奏稱鎮標右營馬兵閆兆龍
　於夲月二十二日在朝元觀門西拾得白布稍連内有
　白銀五兩大制錢二百二十文比即告知街坊訪問失
　物之人隨有張家口民人楊友尋至該處所報銀兩數
　目錠件俱屬相符閆兆龍當官給還堅不受謝臣已賞
　給花紅面加奬勵理合奏聞等語數年以來直省地方
　屢有拾金不昧之事朕以草野愚民知崇亷讓實風俗
　轉移之機深用慰恱今邉地營兵閆兆龍輕利重義不
　取遺金甚屬可嘉著補熙傳㫖再加賞賚可否以千把
　拔補著補熙酌量
　
　
　
　
　
　
世宗憲皇帝上諭内閣卷一百四十三
　欽定四庫全書
世宗憲皇帝上諭内閣卷一百四十四
　　雍正十二年六月
上諭七道
　　初三日奉
上諭據湖廣總督邁柱奏稱忠峝宣撫司田光祖等十五
　土司齊集省城公懇歸流緣土民見永順保靖桑植諸
　處改土以來撫綏安輯所以望風歸嚮願入版圖等語
　楚省各土司如永順保靖桑植諸處前經改入内地安
　輯撫綏各得其所而容美一司又現議改隸今忠峝等
　十五土司復望風歸嚮願入版圖同向該督衙門懇切
　呈請朕俯念輿情准其一併改設其設官定制移營安
　汛幷一切善後事宜著總督邁柱詳畫妥酌定議具奏
　　初七日奉
上諭近來外省不應題補之缺督撫提臣等悉遞行題補
　者較前過多在部候缺之人未免銓補壅滯嗣後若實
　因地方𦂳要務需熟諳風土之員不得不題補者著於
　本内聲明亦只可將現任簡僻地方之員調補如此則
　所遺之缺仍歸部選内外銓用方各得其平
　　初十日奉
上諭從前拏獲賭具議叙從優者原為力禁地方賭風起
　見倘該員等但察究數案為倖叨議叙之舉其餘仍怠
　於稽查是徒邀國家之恩而於地方毫無裨益嗣後所
　屬地方有賭博之事失於覺察除照例議處外將從前
　議叙之加級紀錄俱照案銷去永著為例
　　十七日戸部議覆甘省紳衿未完錢糧應將順慶府
　　知府潘祥等斥革仍照數催徴完報奉
上諭潘祥著照議革職其餘拖欠錢糧之紳衿等理應俱
　照例斥革朕念年來西陲用兵甘省紳衿士庻等俱有
　急公効力之處著格外加恩寛期三年令其完納倘再
　有逾限不完者即照部議黜革著該督撫通行曉諭知
　之
　　二十五日刑部議覆正黄旗滿洲㕘革佐領那星阿
　　致死家人一案奉
上諭那星阿並非查弼納親生之子前被家人控告劣蹟
　經歩軍統領㕘奏請交刑部治罪朕以憫念查弼納陣
　亡之故特恩寛宥復靣加訓飭冀其改過自新豈料兇
　暴性成不遵朕㫖仍將夏有仁毒打斃命且伊將查弼
　納身後之事種種措置不堪其不孝之罪衆所共知著
　交該旗永逺枷號其所有財産人口悉交與查弼納親生
　之子収管不許絲毫存畱此因伊違背朕訓玷辱家聲
　特行治罪以懲敗類與尋常打死家人者迥然不同並
　將此宣諭衆人知之
　　二十六日奉
上諭據總督尹繼善等奏稱黔省遵義府除遵義仁懐兩
　大稅之外又有遵義縣小板塲等一十四山場綏陽縣
　永興山場桐梓縣新街山場共小稅銀四百十九兩零
　到場之物皆係遵義仁懐兩大稅處已經徴稅者查黔
　省原有各山場小稅久經豁免遵義因向隸川省是以
　仍循舊規今既改隸黔省應請一例邀免等語遵義等
　縣山場小稅既於遵義仁懐兩大稅處已經徴収若分
　販小場又復抽取未免重複催頭衙役更得藉端需索
　均有未便著照黔省通例一併加恩豁免該部即遵諭
　行
　　又雲貴廣西總督尹繼善議覆貴州布政使常安條
　　奏苗疆文武各官處分定例奉
上諭新定苗地全賴撫綏撫綏之方先除擾累尹繼善等
　雖已令該管文武互相稽察如有縱容兵役滋擾者即
　行嚴㕘治罪但未定嚴例仍恐視為具文且或係故縱
　或係徇隠或係失察其滋擾之由不一而啟釁之害則
　同若不倍治文武官弁之罪何能徧查兵役使之奉公
　守法著交部詳悉定議具奏
　
世宗憲皇帝上諭内閣卷一百四十四
　欽定四庫全書
世宗憲皇帝上諭内閣卷一百四十五
　　雍正十二年七月
上諭五道
　　初四日四川總督黄廷桂奏署大寧縣知縣李梁園
　　試用一年請准實授奉
上諭凡命往各省人員多係不應即選之人因該督撫等
　奏請差委需員是以命往此等人員該督撫等自應先
　行差委試看果有勞績再令署印署印果優然後題補
　或該省懸缺需人一到即行委署更當留心訪察必實
　有政績可嘉方行題請實授如此則命往人員無茍且
　僥倖之心益奮勉於職守今黄廷桂奏請署大寧縣知
　縣李梁園實授一案據稱該員試用已滿一年居官謹
　飭堪以實授等語是伊錯會一年期滿之㫖不論効力
　之多寡才具之短長但以一年為期便行題請則庸才
　皆可計日以待實授豈鼓勵官方之道乎况該督出具
　李梁園考語只有居官謹飭四字則其才具中平又無
　差委効力之處可知此奏甚屬徇情錯誤李梁園實授
　之處不准行嗣後各省命往人員題請實授者著該督
　撫將差委効力及署印實在政績一一敘入本中具奏
　如果係卓越之才即不滿年限亦可聲明題請該部可
　將此通諭各省督撫知之
　　初五日奉
上諭從前直隸山東山西河南四省派往北路出征之兵
　丁在外已經數年應另派兵丁前往更換著四省督撫
　提督每省選派精銳兵一千名所有一應衣裝等項令
　各該省於存公銀兩内動支應用務須豫備齊全候諭
　㫖到日即行起程
　　十八日奉
上諭據湖廣總督邁柱奏請將江陵縣知縣周珙調補巴
　東縣蘄水縣知縣汪歙調補江陵縣該部查得周珙任
　内有㕘罰各案而承追未完之件尤多從前州縣有司
　陋習每遇承追衆多之任則夤緣上司題請陞調他處
　以避本任之㕘罰今周珙調補情節未必似此但恐行
　之日久州縣官員將謂承追之件無關考成視同膜外
　非所以懲貪重帑之道也且該督既稱周珙歴練老成
　竭力辦公何以尚有種種承追未清之案惟是苗疆要
　地一時無合例之員著照所請將周珙汪歙准其調補
　嗣後督撫等倘有以承追未完之員題請陞調者朕不
　概准若係卓越之才可於本内聲明具奏將此通諭各
　省督撫知之
　　二十日奉
上諭西北兩路用兵已經數年將士効力戎行久在邊外
　朕心深為不忍再四思維或應乘此兵力全備直進賊
　境俾軍務早完以息將士或應遣使往彼諭以利害俾
　其醒悟二者未能遽定特召兩路領兵將軍來京與辦
　理軍機之大臣悉心計議伊等意見亦不畫一朕思軍
　務關係重大應博採衆論詳愼籌畫著王公滿漢文武
　　大臣公同㑹議各抒己見據實具奏
　　　二十一日奉
　上諭凖噶爾一部落習尚貪殘世濟其惡策妄阿喇布坦
　　老姦巨猾狡獪非常當其跳梁之時我
皇考聖祖仁皇帝審觀形勢洞悉機宜曽宻諭曰彼地遼遠
　　我往則我師徒勞彼來則彼衆受困是以
皇考經理八九年惟令兩路將軍陳師於邊境以待之即富
　　寧安傅爾丹之屢次襲擊者亦欲誘之使來便於邀擊
　　而賊究不至富寧安等亦未多獲而歸此當日之情形
　　也及朕即位之初籌畫邊事敬佩
皇考之明訓確知策妄阿喇布坦之姦頑持重不肯妄行又
　　因將弁兵丁等久役於外勤勞可念於是將兩路兵馬
　　撤回暫令休息其間因清畫疆界一事彼此遣人講論
　　徃還數次朕則開誠布公彼則支吾巧詐朕仍隠忍姑
　　容之未幾策妄阿喇布坦身故伊子噶爾丹策凌繼其
　　部落朕知伊少年狂肆乖張異於其父必有侵擾衆䝉
古之舉不得不預為防範且其人孟浪無知輕躁任性
若激之使忿誘之使來俾賊衆冐昧而前我師就近擒
𠞰可懲兇除暴使邊塞永享安静之福是以復於兩路
邊界駐劄大兵以張聲勢命理藩院與彼文書中多責
以難從之事無非欲為誘敵之計使其自投羅網也至
於命將一事因岳鍾琪久在西陲深悉用兵之道問之
於伊亦踴躍從事是以命為西路大將軍傅爾丹雖用
為北路大將軍朕恐其才具不能勝兹重任爰允廷臣
之推舉繼遣查弼納為副將軍命往軍前伊陛辭之時
朕諄諄詳諭應凖備完宻度勢審機務為萬全必勝之
策實冀專閫之大臣戮力同心不負朕之簡用也乃噶
爾丹策凌輕舉妄動果不出朕之所料於雍正八年冬
月發兵侵犯西路此正合朕之初心我師擊賊之機㑹
也而岳鍾琪來京陛見請將大將軍印務交與紀成斌
署理前此岳鍾琪身在軍營一切軍務全無布置竟將
駝馬牲畜十數萬置於賊人來路之旁供其掠取而紀
成斌庸懦不堪於賊人來犯之時畏縮驚惶一籌莫展
以致賊人得志而去次年即以全力向我北路是時北
路領兵大臣與喀爾喀皆懐賊人㫁不敢來犯北路之
心一切軍需竟未預備齊全傅爾丹查弼納等復誤聽
俘虜欺誑之言並不奏聞請㫖一面領兵輕進一靣奏
報彼時朕即向廷臣言之賊人恐有詭詐我師此進甚
不妥協未幾奏至我師果致敗績查弼納以血氣之勇
負朕委任之恩若非臨陣捐軀亦難逃於國法雍正十
年正月賊人只以七千之衆來犯西路深入哈密塔爾
納沁地方此乃易於大創之機㑹而岳鍾琪身坐軍營
調度乖舛俾既入網羅之獸又得從容逸去此西路軍
營人人切齒痛恨者於是賊志愈驕料西路彼時不能
行動於雍正十年秋月傾其醜類以向北路越過察漢
叟爾軍營直至額爾得尼昭地方副將軍額駙策凌等
領兵追至奮勇擊殺殱其精銳將及萬人餘賊䘮膽偷
生乘夜逃遁朕於查克拜答里克一帶預設重兵一萬
四千餘以遏其歸路似此殘敗之賊誠如釜底逰魂况
只相隔百餘里此地將軍但遣官兵堵截擒擊便可使
之一騎不返而凖噶爾之事可以易於完結乃馬爾賽
等坐守空城一旅不發賊至不擊賊去不追俾餘孽猶
存邊氛未能即熄馬爾賽之罪誠擢髮難數也總之朕
之籌畫於事先者雖未有爽而臣工之失機於臨事者
不一而足亦皆朕無能不明之咎以上情由皆辦理軍
機大臣及兩路領兵之大臣所共知共見者今賊人自
額爾得尼昭大創之後畏我兵威守伊故智且將遊牧
之地遷徙遠去以避我師目下不敢復以大衆近我邊
界者歴然可知看此情形兩路軍務一時難以吿竣而
將士等出征在外已歴數年朕心時深軫念再四思維
或應乘賊窮乏之際我兵齊備之時直進賊境或應遣
使往彼曉諭利害以醒愚頑二者未能遽定特召兩路
領兵將軍來京與辦理軍機之大臣悉心計議據北路
副將軍額駙策凌西路署大將軍查郎阿奏稱兩路兵
　　丁合計十萬有餘跟役將近十萬以二十萬之衆加以
　　壯健之馬駝充足之糧餉若直入賊境無往不克况北
　　路大兵已在科卜多地方進取亦屬近便等語朕以軍
　　務關係重大復令在朝王公滿漢文武大臣公同集議
　　今覽所奏意見亦不畫一據兩路將軍皆言兵力有餘
　　士氣奮勇而從賊境脫回之人及彼地投順我朝之人
　　俱言賊勢窮蹙人心離散似此則遣兵進討未甞不可
　　但
皇考當年聖意與朕本心俱不欲勞師逺渉而駐兵防守邊
　　界又未免時日躭延將士久勞朕心不忍朕意且遣使
　　臣前往凖噶爾靣見噶爾丹策凌曉以利害諭以寛大
　　之恩㫖開其迷悟從此畫清疆界彼此不得踰越著北
　　路大將軍平郡王將進駐科卜多之大兵仍撤回察漢
　　叟爾以釋賊人疑懼之心若噶爾丹策凌聞朕諭㫖啟
　　其悔心之萌一一遵行則兩路大兵俱可徐徐議撤儻
　　仍執迷不悟怙惡不悛俟使臣回京之日另作計議為
　當
　
　
　
　
　
　
　
　
　
　
　
　
　
　
世宗憲皇帝上諭内閣卷一百四十五
　欽定四庫全書
世宗憲皇帝上諭内閣卷一百四十六
　　雍正十二年八月
上諭六道
　　初六日奉
上諭陜西領運民人急公敬事辦理軍糧妥協可嘉著巡
　撫史貽直碩色查明交米多寡之數酌仿從前之例分
　别賞賚務令均霑實惠
　　初七日奉
上諭朕聞湖南五寨司文武生童向令麻陽縣訓導兼攝
　今改流多年應試生童日衆應添設訓導一員專司訓
　迪又聞永順生童讀書應試者亦多即六里亦有就學
　子弟似應酌設學校教職以隆作養以上二事是否應
　行著總督邁柱巡撫鍾保詳察地方情形酌量定議具
　奏
　　十二日奉
　上諭頃將軍那蘇圖奏稱向例黒龍江兵丁奉委前往盛
　　京支領錢糧及解送京師物件等差俱係已力備辦行
　　走再修理倉房牆垣應需蘆葦茅草等物由船厰將船
　　運送並載糧所需車輛亦俱取給於兵丁解送胡倫貝
　　爾等處地方口糧亦分交兵丁碾辦等語此等差使俱
　　令兵丁已力備辦行走於伊等生計未便甚屬可憫嗣
　　後如遇官差派遣兵丁著計日賞給行糧其修理倉房
　　牆垣等項亦宜動用公項錢糧即在本地牛馬稅銀並
　　官房租銀内支給年底報部銷算
　　　十五日奉
　上諭從來天人感應之理捷如影響朕自臨御以來每遇
　　水旱災祲即恐懼儆畏思政事之闕失䖍加省改不肯
　　諉其過於臣民惟是
上天之降災往往畫地分疆廣狹不一有隣省俱獲豐登而
　　一省獨遭荒歉者亦有通省皆收而一府一縣或一鄉
　　一里獨罹災沴者此豈
天心有所厚薄於其間哉或由彼地之文武官弁政令乖舛
　　或由本鄉之人庻風俗澆漓其招致之由必非無故不
　　可不敬凛
天威上下各自省畏也即如雍正六年直隸通省地方収成
　　豐稔惟宣化府所屬之宣化懷來保安三州縣交界之
　　處廣約四十里長約百里獨愆雨澤甚覺亢旱是年冬
　　月他處皆得瑞雪而此地獨少此必地方文武大員不
　　妥或無知愚民有干和氣之所致今年六月間又聞宣
　　化地方苦旱七月杪又有被氷雹之處其大有如拳如
　　鷄子者田禾多被損傷朕思冰雹雖北方所時有而宣
　　府鄉村被災獨甚為近來所罕見可見
上天埀象屢屢示儆於宣化者顯然若彼地官民或視為氣
　　數之適然而不知恐懼戰慄思過省愆是不知敬
天畏
天而為無忌憚之小人矣其何以感召
天和享百室盈寧之慶乎着該部將朕此㫖通行宣諭宣屬
　　文武官員兵民着人人各自省疚共戴
上天埀象示儆之恩以迓將來時和年豐之福
　　　十六日奉
　上諭湖廣土司改土歸流一案乃總督邁柱委令按察使
　　王柔辦理者其建立府縣營汛添設官弁兵丁及一切
　　善後事宜關係甚為𦂳要王柔踏勘計議之後應就近
　　具詳督臣候督臣悉心籌畫酌其可行不可行妥議具
　　題請㫖不但事無岐誤即上司下屬之體統亦當如是
　　也乃王柔屢次具摺直達朕前其中建置各條未經督
　　臣等公同詳議豈可遽以為凖且地方此等重大事件
　　亦無據臬司一摺而即批發施行之理揣王柔之意必
　　料督臣已有定議特欲借此一奏將來諸事竣後可引
　　為己功以誇耀於衆識見甚屬卑鄙且數年以來王柔
　　條奏苗疆事件甚多其中不可行者十居八九孟浪粗
　　踈有忝方靣之任着嚴行申飭並將所奏各摺悉行發
　　還
　　二十九日兵部將馬蘭鎮總兵官石文焯保題鎭標
　　千總郭世勲等帶領引
見奉
上諭凡武職官員原在人材之精健豈拘漢仗之大小從
　來拔補武員之陋習但擇漢仗魁梧者即行保送是不
　論人之材技矣朕曽屢次訓誡近觀石文焯保送之人
　仍蹈故轍著行文飭知
　
　
　
　
　
　
　
　
世宗憲皇帝上諭内閣卷一百四十六
　欽定四庫全書
世宗憲皇帝上諭内閣卷一百四十七
　　雍正十二年九月
上諭十二道
　　初二日奉
上諭朕前降㫖凡軍前發回之官弁兵丁内有曽著勞績
　及受傷殘廢之人若俱行革退情實可憫著該管大臣
　詳查官則賞給半俸兵則賞食半餉所降諭㫖甚明近
　聞督撫中有錯會朕意者將軍前發回之兵丁一概給
　與半餉不思兵丁中有懶惰不肯出力之人稱病退縮
　希冀還家此等之人不過差勝於潛逃者若與出力受
　傷之人一體加恩則是賞罰不明何以分勤惰而昭激
　勸著將此曉諭派兵省分之督提等知之
　　初三日奉
上諭朕覧四川秋審本章該撫鄂昌所擬可矜之案甚多
　其中如呉相周張模茍老興王有臣何一正唐洪澤李
子瑞七案所犯情罪並無可矜之處而該撫强為開脫
或稱原非有意或稱無欲殺之心夫鬭毆傷人者律應
抵罪若有欲殺之心則為故殺非鬭毆矣據鄂昌强為
開脫之詞則鬭毆抵償之條可以不設有是理乎似此
婦寺之居心何能膺封疆之重寄至於按察使高維新
乃專司刑名之大員且在川已久數年以來之秋審皆
其所辦理而前後互異如此前則隨憲徳而擬緩決後
又隨鄂昌而擬可矜胸無一定之衡有忝法司之職著
將鄂昌髙維新一倂交部嚴察議奏其所擬呉相周等
七案著九卿另行詳愼定擬具奏國家刑名最關𦂳要
而九卿秋審定擬尤為讞獄之大典各省撫臣所奏若
輕重不同九卿當悉心斟酌務期畫一以成協中之治
假使依樣葫蘆寛縱者任其寛縱嚴刻者任其嚴刻則
各省刑名委之督撫更無餘事又何用廷臣之集議乎
至於憲徳昔為川撫今為司宼此本内昔年所定緩決
而今改可矜之數案若憲徳自以昔年擬罪錯悞則此
　時當自行檢舉若從前不錯而鄂昌悞改從輕則應於
　秋審時據理更定以期平允今伊尚隨聲附和不顧前
　後之矛盾又何怪九卿之視為泛常潦草塞責耶嗣後
　秋審案件若其中有應改而不改及不應改而妄改者
　經朕察出或另派大臣檢出定將九卿從重議處若九
　卿及與議之官員等有意見不同者准兩議陳奏朕前
　請㫖定奪即衆人皆同而一人獨異者亦准陳奏
　　初五日奉
上諭各省所定衝繁疲難等缺多未確當著各該督撫再
　行詳細查明據實具題如題定之後將來接任督撫仍
　有題請更改者將原草率辦理之督撫交部議處其苗
　疆烟瘴邊逺等缺亦著一體分晰確當具奏如有踈忽
　亦照此議處
　　又奉
上諭直隸營房墩䑓當年李維鈞辦理甚不妥協以致易
　於傾圯今若遽令地方官全行脩築完固入册交代恐
　現任各員一時難以辦理未免受累著交與總督李衛
　酌看地方力量應分幾年次第修葺定議奏聞俟陸續
　告竣時報部仍交與地方官隨時修理入册交代
　　十二日
上諭古州等處苗蠻人等朕為天下生民主撫御萬方凡
　有血氣皆吾赤子莫不望其遂生復性以同受朝廷之
　徳化是以各省苗猺猓獞種類雖殊總無岐視數年以
　來漸次經理化其頑梗期為善良况爾古州等處苗人
　尤非僻處窮邊者所可比其地介在黔粵兩省之中與
　内地民人土壤交錯乃從前惡習相沿罔知法度恃其
　險阻出没無常擾害居民邀截行旅且即同類之中往
　往自相仇殺報復相尋以强凌弱以衆欺寡視刧奪為
　固然等人命於草芥此等殘忍之風朕實為憫惻是以
　於數年前命封疆大臣等經理化導其怙惡抗拒者不
　得不懲以兵威而革面革心者悉加意撫綏俾逰樂土
　今苗疆諸事就緒凡爾苗衆皆為服教嚮化之良民矣
　不但朕民胞物與一視同仁之懷於焉大慰即爾苗衆
　亦當知去危苦而就安全離湯火而登袵席豈非爾古
　州等處從來未有之美俗應踴躍慶幸百倍尋常也如
　果自兹以往戕賊之念不萌頑梗之心不作安居樂業
　守法奉公樸者優游於耕鑿秀者沐浴於詩書爾等苗
　衆與土著之民一同上進且使爾子子孫孫服疇食徳
　永永受國家教育之福豈不善歟今因苗疆奠定特遣
　大臣會同該省文武大員親歴古州等處宣朕諭㫖並
　加賞賚爾等苗衆其仰體朕心祇遵朕訓父教其子兄
　勉其弟族黨親朋互相勸勵共敦善俗永息刁風以副
　朕育正羣生之至意
　　十六日奉
上諭各省生童往往有因與地方有司爭競齟齬而相率
　罷考者或經教官勸諭或同城武弁排解然後寢息其
　事此風最為惡劣士為四民之首讀書明理尤當祇遵
　法度恪守憲章化氣質之偏袪囂陵之習况國家之設
　考試也原以優待士子與以上進之階凡爾生童不知
　感戴國恩鼓舞奮勉而乃以私心之憤借罷考為脇制
　官長之具何市井無賴至於此乎葢因庸懦之督撫學
　臣希圖省事草草完結不加嚴懲以致相習成風士氣
　一驕士品日流於下關係匪淺嗣後如果該地方官有
　不公不法陵辱士子等情生童等自應赴該地方上司
　衙門控告秉公剖㫁儻不行控告而邀約罷考者即將
　罷考之人停其考試若合邑合學俱罷考亦即全停考
　試天下人材衆多何湏此浮薄乖張之輩是乃伊等自
　甘暴棄外於教育生成即擯棄亦何足憫惜如此定例
　庻亦整飭士習之一端著該部妥議通行
　　二十一日
諭刑部爾等職司邦禁弼教明刑惟秉至公庻幾大小獄
　訟歸於平允胸中不存一物但有一片公心猶恐人之
　情偽難窮未必事事恊於至是何得先存一從寛之見
　或先存一從嚴之見横據胸中以待事至是則纎塵著
　　眼泰山在前而不能覩豈能得其實情既不能得其實
　　情何由歸於平允又况挾私狥情顚倒是非乎至於用
　　刑不可視為習慣人情乍見則心怵目驚相習則安之若
　　素朕在藩邸時奉
聖祖仁皇帝諭㫖審理事件初見夾訊竟至戰慄悲涕迨經
　　數次辦理之後便視為尋常葢熟習薫染之為害也如
　　此何况爾等日日習見豈能免於輕率務須保住此心
　　雖經百遍常如初見之怵惕方可用刑更須將靣前聽
　　訊之人之心詳細體量委曲追求則不特不敢輕易用
　　刑且心誠求之何患情實之不得果能時時刻刻惟恐
　　有一夫之寃事事不輕放過自然不生推諉之念怠玩
　　之心不忍不勤不忍不愼矣夫事之情形不一如人之
　　面目不同雖極相似之案件若細心推求必有不同之
　　處非律例之所能該即使加倍増添律例亦㫁不能全
　　該未來案件之情形若非實心辦理秉公衡量其輕重
　　之間豈能無失爾等如肯以至公之心求其平允則刑
　貪戮暴正所以為集福之基如其偏嚴偏寛畸輕畸重
　或且以婦寺之仁曲貸姦宄之命以為求福之道斯則
　自求其禍有何福之可得朕於此理見之甚明爾等深
　信力行自有效驗勉之愼之
　　又
諭刑部朕每閲獄讞至罪重惡極人犯雖情理可惡必平
　心静氣將致罪情由詳加審度茍有一線可生之路必
　為之細細推出惟求其生而不得方置之於法不敢因
　一時之見而失於嚴至情似可原者亦必推情度理必
　其實有可原然後加以矜恤不敢任一時之見而失於
　寛總之用刑期於公當㫁不可先存一寛嚴之見於意
　中也爾等刑憲大臣尤須詳體此意於讞獄時設身處
　地詳愼推求以期允當一案有一案之委曲一犯有一
　犯之情罪不可有意於寛亦不可有意於嚴大凡人之
　處事始則矜持久而漸熟未必不輕忽任意朕平時每
　於小事一一體認知心之安與不安總由於習之慣與
　不慣耳爾等初任刑官之時視用刑無不生畏懼之心
　者久而習慣遂視為固然毫不介意其中保無錯悞若
　於用刑之時能常存初任刑憲之心庻刑獄得其平而
　天下無寃民矣
　　二十三日奉
上諭聞川省敘永㕔與永寧縣同處一城從前㕔隸四川
　縣屬貴州㕔縣各設稅口嗣經兩省會勘將永寧縣改
　隸敘永㕔管轄所有田地丁糧已照川省條例經徴惟
　稅課一項仍是㕔縣兩處俱収未免重複嗣後着將縣
　稅裁除只留㕔稅其一切貨物俱照川省之例徴収
　　二十五日奉
上諭據總理西安廵撫事史貽直等奏報陜省秋禾受旱
　水田仍可有收而旱田收成分數大減現今秋社前後
　乃秦民種麥之期必得甘雨應時始能播種是以農夫
　望雨甚切等語覽所奏情形若將來得雨沾足則明嵗
　夏收自有可望但今歲秋收既歉則明年青黄不接之
　時米糧或致騰貴兵民人等有應行接濟之處亦未可
　定不可不預為籌備查陜省與河南接壤雍正十一年
　春間撥運豫米十萬石自水次裝載直抵西安已有成
　效上年曾令河東總督王士俊於沿河州縣水次貯穀
　三十萬石並將上年豫省漕米截留易穀以備陜省之
　用是豫省備運陜省之米甚為充裕儻明年陜省有需
　用之處著史貽直等一靣具奏一靣即將需用米數行
　文王士俊料理照上年之例由水道運赴西安應用將
　此併諭王士俊知之
　　二十六日大學士等以湖廣秋審册内斬犯易孟臣
　　與服兄易向倫因灌田互毆易向倫越七日殞命一
　　案請
㫖奉
上諭按律卑㓜致死有服尊屬加重至擬斬立決所以厚
　倫紀植綱常也但其中情罪有實在可原者法司限於
　服制按律定擬朕詳愼原情於法司覆奏之後仍令九
　卿議奏九卿反覆推研改為監候夫以立決之犯改為
　監候於本律已為末減然斬絞仍屬死刑從來命案當
　以致死不致死為㫁若尊屬之死果由卑㓜所致則按律
　立決法無可寛若實未甞致死尊屬則不當坐以致死
　之罪出此入彼理無兩是今九卿之所以改為監候者
　以尊屬之死不由該犯所致也尊屬既不由該犯毆傷
　致死徒以一時抵觸適遇其數盡自斃而加以斬決重
　辟於理似不甚協當此案著大學士會同刑部再行詳
　議具奏
　　二十九日奉
上諭各省鹽政關係國計民生所當加意整理而兩淮鹽
　務之積弊更甚於他省此中外所共知者大約鹽法之
　行必以緝私為首務私靖則官引自銷轉輸便利裕課
　恤商皆本於此淮南江廣口岸寛濶如果私鹽杜絶何
　慮積引難銷惟是緝私一事地方督撫大吏非不遵奉
　辦理但以不關切己之務有名無實聞今年江廣口岸
鹽壅價減急難銷售皆由鄰私充斥之所致葢兩淮行
鹽地方江西河南有浙私蘆私之侵越而湖廣之川私
粤私為害更甚現今雖於各處私鹽隘口設立巡官巡
役似為周宻而地方文武官弁不肯實力奉行一任兵
役人等網利營私如商船夾帶原應秉公盤查而往往
視為利藪多方需索恣意搜求以塞巡查之責轉為平
民之擾累至於大夥梟販則慮其拒捕或畏難故縱或
受賄得錢其拿獲到案者該地方官弁又視非專責姑
息養姦以重作輕以多報少朦混草率不能據實審結
以致立法雖嚴而鄰私之肆行如故在江南督臣亦不
過責成所屬地方至咨會鄰省即未必有呼輒應此私
販之所以難禁也年來朕留心訪聞甚確用是特頒此
㫖曉諭湖廣等省督撫等務矢公心視鄰省之事為己
事嚴飭文武官弁同心協力使川粤浙蘆之私鹽不敢
越界横行則兩淮積壓之引易運易銷於國計民生均
有裨益儻既經曉諭之後仍有失於覺察者一經發覺
　朕必於該督撫是問
　
　
　
　
　
　
　
　
　
　
　
　
　
　
世宗憲皇帝上諭内閣卷一百四十七
　欽定四庫全書
世宗憲皇帝上諭内閣卷一百四十八
　　雍正十二年十月
上諭十五道
　　初三日
諭刑部江蘇秋審冊内情實之曹坤致和等數案喬世臣
　向在江蘇巡撫任内並擬緩決經九卿等改正甚是從
　來姑息長奸為害於民生最大刑官㫁獄失入失出皆
　非平允若以骩法弛刑希圖種積隂徳是喬世臣之擬
　緩決則為寛厚九卿等之改情實即為苛刻矣誰無心
　胸誰無子孫豈肯酷虐無辜上干天譴乎但國家立法
　應生應死律有明條揆諸天道則縱惡濫刑均傷和氣
　要在至公無私而已古云死者不可復生㫁者不可復
　續督撫大僚受封疆之重寄其於該省地方官吏之黜
　陟錢穀之度支固為要務至於刑名尤屬𦂳要無論斬
　絞重犯不當纎毫草率即輕至徒杖必須詳愼在聽㫁
　者遇此等案件或以徒杖罪名非同重辟略加責問便
　圖完結不知受徒杖者離父母棄妻子䟦渉逺道託跡
　異郷甚至僵仆中途呻吟牀簀辛苦惨切申愬無由即
　或未致顚連而因被責辱無聊失業抱痛終身用刑者
　不可不愼也爾諸臣等並宜念之戒之
　　初五日奉
上諭數年以來甘肅等處地方辦理軍需民人等輓輸効
　力朕心深為軫念已屢加恩澤以示嘉奬前據督撫等
　奏報今年春麥夏禾収成俱好朕心甚慰今聞秋間有
　雨少之州縣如階州靖逺縣環縣數處収成不足民食
　稍艱或他處有似此者亦未可定著劉於義許容確加
　訪查所有歉收之處或應蠲免或應停征其乏食之民
　如何撫恤一靣定議奏聞一靣即行料理若西安所屬
　有秋田歉薄之州縣著史貽直碩色亦即確查奏聞照
　此辦理
　　初七日
諭内閣及刑部朕思欲小民各得其所亦非必不可得之
　事如内外大小各官果皆知為臣不易之道實心實力
　教養斯民雖不能俗易風移亦可使之安居樂業若以
　小民犯法謂與己豪無干渉是視斯民之痛癢漠不關
　心矣夫州牧縣令不特民之父母亦民之師長也須刻
　刻提撕教誨不啻訓課䝉童與之講解自然漸漸明曉
　常有諄諄與此人言而旁聽者竟能領會故知教導之
　法貴優㳺漸浸非偶爾宣講上諭便可謂教民也即如
　招冊内案件俱係為上者不能教養所致而不肖有司
　尚欲營私壞法納賄徇情朕不知伊等實具何等肺腸
　天下上智之人不教而善者不可多得下愚不移者亦
　少唯中材之人最多全頼有司善為訓迪見良善者扶
　持之兇暴者懲治之使百姓曉然於良善之不受禍而
　兇暴之不能保則誰不勉為良善之徒乎夫神明之道
　實是體物不遺古聖賢云無愧衾影葢見得隨處有神
　明所以如此戒謹耳神明之道信以為有便有若以為
　無便無信以為有而時時誠敬厥後必然受福若以為
　無而事事欺謾厥後必然䝉禍理有一定毫髮不爽也
　　又奉
上諭西路軍營發回兵丁内對敵受傷已經殘廢之楊秉
　義著給與半餉其曾經受傷起用之張自成等准於病
　愈之時收伍食糧仍註出兵一次至於並未受傷因病
　回家各兵丁等若概作出兵一次則開藉病退諉希冀
　還家之弊今伊等既情願起用許其頂補食糧不准作
　曾經出兵之數再遇有㧞補千把等缺凡係告病回籍
　病痊復用之人著該督提等將可用情由聲明另疏具
　奏送部引見請㫖此㫖通行八旗各省永逺遵行
　　初九日奉
上諭據御史張考奏稱各省同知通判知州知縣等要缺
　例應該督撫題補者從雍正九年至今尚有未經題補
　之缺未免懸缺太久署理之人未必實心効力事務廢
　弛如果不得其人亦應奏請簡補等語朕將該御史所
　奏交與吏部詳查據奏數年以來各省同知通判知州
　知縣等官有未經題明委署亦未咨部者共十六缺又
　有曾經咨明委署未曾題補者共十五缺朕思各省要
　缺交與該督撫題補者葢以𦂳要地方必得才能熟練
　人地相宜之員而就近揀選又不至曠延時日於公事
　有益今此數省之缺有一二年未經題補者有三四年
　未經題補者雖各處皆有委署之員然署理日久未分
　優劣亦不定以期限驗其考成彼將視地方之事如同
　膜外殊非鼓舞激勸之道是加意於要缺而轉至於事
　務廢弛亦未可定如果該省不得其人則當奏請簡補
　不應任意遲緩况其間有題署咨署者亦有不題不咨
　自行委署者辦理亦不畫一著行文此數省督撫其有
　出缺至二三年未曽題補者著伊等將緣由明白回奏
　　十一日奉
上諭今年六月間江蘇地方雨水稍多州縣低窪之地有
　被水淹浸収成歉薄者朕心軫念且恐將來米價漸昂
　不可不預為籌畫著將乙卯年江南起運漕糧截留二
　十萬石於被水成災之州縣各就近留一萬石或五六
　千石於被水不成災之州縣量留三四千石俟開春市
　價増長之時將此平糶其成災田地應徴新舊條銀若
　仍行徴輸小民不無竭蹷著緩至來年麥熟開徴再本
　年應納南漕等米亦准緩至明秋折納所有被災地方
　無力乏食之窮民據該督等奏稱已動公項酌賞但冬
　春之際此等民人覓食艱難應動支倉糓分别賑濟毋
　令失所著該督撫悉心辦理並督率有司實力奉行務
　令均沾恩澤
　　十二日刑部奏中城營兵劉天忠犯罪擬絞查係獨
　　子應否准其留養奉
上諭凡命案擬抵之犯奏請存留養親者朕常酌其情罪
　開恩准其留養此本内劉天忠用鞭打逐無名之人傷
　非致命若論常例未始不可從寛但此病人在車馬往
　來之地偃卧難起則其狼狽可憐之態即行路之人見
　之亦應惻然動念設法安頓救濟劉天忠身為汛兵自
　應照管或報知營弁乃不但無憐憫之心且用鞭桿連
　打數處逐令他去未幾身死雖傷非致命而其存心殘
　忍已甚不可不加懲儆劉天忠不准留養依擬應絞著
　監候秋後處決
　　十六日奉
上諭向以浙江吏治營伍俱須整理而浙閩總督駐劄閩
　省未免隔越是以特授李衞為浙江總督兼管巡撫事
　務此係因時制宜一時變通之舉並未永著為例也今
　浙江事務經李衞辦理以來已漸整頓而程元章又以
　伊之才力難兼總督巡撫鹽政三重任恐致曠悞為辭
　頃郝玉麟來京陛見朕看其才具精神足以貫注兩省
　着仍照舊制命郝玉麟為浙閩總督程元章以總督銜
　專管浙江巡撫並兩浙鹽政事務又從前降㫖將廣西
　一省暫隸雲貴總督管轄者因廣西與貴州接壤俱有
　苗疆應辦事務若非該督總統節制恐文武官弁呼應
　不靈今苗疆用兵事竣諸凡就緒而年來内外臣工多
　有奏稱廣西距雲南路逺廣東路近不若仍舊之為妥
　便者滇黔兩粤情形本是如此即朕之初念亦不過暫
　令雲貴總督管轄俟苗疆事竣仍可照舊非謂尹繼善
　不能兼管三省而前後互異也其應否仍隸廣東之處
　著九卿會議具奏
　　十七日奉
上諭向因倉場米石關係𦂳要在京十倉每倉或都統或
　副都統各派一員御史各派一員專任稽察之責於倉
　場不無裨益但從前未定更替之期現在各員中有歴
　至三四五年尚未更換者朕思日久因循易生懈怠且
　或偶有疎虞該員恐干失察因而掩飾彌縫亦未可定
　著定為三年更換之例届期各倉一同更替若有接任
　之員未滿三年即届更換之期者亦一體更換庻稽察
　嚴密而瞻顧之弊可免該部即遵諭行
　　又正藍旗漢軍副都統祖魯奏本旗承辦虧空有應
　　賠軍需銀两應不准查免奉
上諭祖魯所奏是凡軍需項下虧空銀兩不准查免屢降
　諭㫖甚為明晰今據祖魯此奏是該旗竟有將軍需二
　字藏匿而巧借代賠核減等名色以倖邀恩免者一旗
　如此則他旗可知著交與八旗大臣及該部堂官詳細
　確查若有似此情弊其已經朦混邀免者著即查㕘其
　現查造册尚未具奏者即行刪除免其㕘處
　　二十日吏部將各部院保送員外郎人員帶領引
見奉
上諭福壽七達俱係俸淺之員若即實授員外郎旋可陞
　用郎中未免太速福壽著以主事銜署理藩院員外郎
　事七達著以主事銜署戸部員外郎事俟三年後辦事
　稱職該堂官具奏請㫖實授伊等主事員缺照例開選
　至欽天監保送之監副永安不過通曉歴法於部務未
　必諳練不稱保舉嗣後保送部員時欽天監官員不必
　保送
　　　二十一日䕶軍統領滿泰奏出征之䕶軍㕘領兼嚮
　　　導官石圖等誤領雙俸請按季扣還奉
　上諭前因嚮導官出外行走之處甚多是以給與雙俸數
　　年以來朕並未出巡嚮導官在家不應坐食雙俸至於
　　出征嚮導官其員缺並未另補乃亦給與雙俸滿泰等
　　瞻徇多年至今始奏稱出征嚮導官誤領雙俸請將伊
　　等俸餉坐扣還項殊屬悖謬此應還雙俸即著落辦理
　　錯悞之嚮導總管塞爾弼滿泰蘇爾鼐等將伊等俸銀
　　俸米坐扣還項其嚮導官給與雙俸之處俱著停止如
　　有稔知路徑詳記地名於嚮導任効力行走者著嚮導
　　總管保奏給與雙俸嗣後著嚮導人員俱加意學習如
　　二三年後嚮導人員仍有不知地名路徑者朕惟嚮導
　　總管是問
　　　二十二日奉
　上諭
壇
廟乃關祭典之處俱當潔淨嚴肅
太廟
社稷更宜恭敬故派太監等專責以掃除之事又派旗員輪
　　班看守若非祭祀之日一應官員不許擅入原係定例
　　近聞在内住宿之太監等將伊等親友縱令出入行走
　　看守之旗員亦將朋友引入廊院乘凉此皆平日懈弛
　　之所致也著交禮部太常寺嚴查禁止割草之人令太
　　常寺酌量選擇數名令其敬謹除治並交與内務府御
　　史等不時詳查如有容留閑㪚人等推故混入者即行
　　指名題㕘嚴加治罪如仍前懈弛經朕聞知定將禮部
　　太常寺堂官及御史等一併交部議處
　　　二十六日奉
　上諭朕從來不言祥瑞屢頒諭㫖曉示天下臣民是以數
　　年來凡以嘉祥入告者朕皆屏拒弗納而各省之瑞糓
　　嘉禾誕降者甚多悉令停其進獻葢欲天下臣民共敦
　　實行不尚儀文以為敬
天勤民之本也今據總兵官楊凱奏報鎭筸紅苖甫經嚮化
　　今年苗民所種之山田水地黍稷稻梁盈疇遍野及至
　　秋成則皆雙穗三穗四五六穗不等萬畝皆然苗民額
　　手歡呼以為從來未有之竒瑞又據侍郎蔣泂奏報高
　　臺縣屬雙樹墩地方在鎭夷堡口外自開墾以來人烟
　　日盛今嵗秋成粟穀挺秀有一本之内枝抽十餘穗者
　　有一穗之上叢生五六穗者屯農共訝為竒觀稱為盛
　　事等語朕思苖疆播種乃夷民務本之先資逺徼屯田
　　關邊塞軍儲之重計今値經營伊始欣逢瑞榖呈祥且
　　地廣穗多超越於見聞紀載之外仰見
天心眷佑錫福方來苗民之樂利可期軍旅之糗糧有賴此
　　非空言祥瑞而無濟於實用者可比朕心不勝感慶在
　　廷臣工莫不有撫綏苗衆籌邊足食之心聞之定為色
　　喜是以將楊凱蔣泂奏摺及糓本圖樣發出共觀之
　　　二十七日諸王大臣等奏賀
景陵瑞芝並請宣付史館奉
　上諭今嵗元旦立春喜遇四寅仰䝉
上天特賜盈尺之瑞雪朕心感慶期與臣民共相黽勉自春
　　及秋直省地方雨暘時若除直隸江南近水數縣河水
　　有漲溢之處陜西數縣得雨稍遲外其餘則甘霖應候
　　禾稼豐登雖不敢遽稱大有之年而各省年穀順成大
　　率相類誠為罕覯此
上天
聖祖賜祐國家顯然昭著者今當萬寳告成之候西師報捷
　　之時欣覩瑞芝九本産於
景陵寶城最近之山屈指數年以來三秀之瑞已經四見實
　　乃
上天恩賜以表章我
皇考之聖德神功欲使中外臣民咸知樂利養恬共享昇平
　　之福者皆我
皇考之所留貽非偶然也據此則諸王大臣等奏請宣付史
　　館昭示中外於理應行至謂朕純孝所感朕實愧不克
　當並曉諭天下臣民共知之
　
　
　
　
　
　
　
　
　
　
　
　
　
　
世宗憲皇帝上諭内閣卷一百四十八
　欽定四庫全書
世宗憲皇帝上諭内閣卷一百四十九
　　雍正十二年十一月
上諭七道
　　初三日奉
上諭天津北倉存貯截漕海運米石原以備附近州縣不
　時之需但收貯年久難免折耗若不定准銷之例則地
　方有司不無賠累之苦其准銷耗米數目及如何鋪墊
　倉厫料理防䕶之處俱照通倉之例行著戸部查明定
　議具奏
　　初八日奉
上諭據都統李禧奏稱家選兵内有將俸餉抵買入官人
　口其俸餉尚未扣完而挑選出征者經本旗前任都統
　等㕘奏追還原賞伊主銀兩但自出征以來已經三載
　其家選兵之父母妻子俱係伊主養贍今若追繳賞銀
　恐有無力養贍者非所以仰體皇仁等語此等家選兵
　丁之妻子既在各本主家養贍數年所有賞過銀兩免
　其追繳似此八旗入官之人挑選出征者著各該旗大
　臣等查明將伊等之妻子俱於本家撤出照原降之㫖
　作為另戸其本人未回京之前應如何安揷照看之處
　著該旗大臣酌量料理
　　十一日奉
上諭朕聞閩省漳泉地方民俗强悍好勇鬭狠而族大丁
　繁之家往往恃其人力衆盛欺壓單寒偶因口角小故
　動輙紏合黨與持械鬭爭釀成大案及至官司捕治又
　復逃匿抗拒目無國憲兩郡之惡習相同而所屬之平
　和南勝一帶尤甚著名者朕思上天陰隲下民與以至
　善之性故云民之秉彛好是懿德雖五方之風氣不齊
　而本然之性則有善而無惡東西南北所在皆然漳泉
　之民亦未有天禀獨異者其所以不善之故則因俗尚
　囂凌漸成積習耳之所聞目之所見皆剽悍桀驁之風
　而無禮讓遜順之氣遂令本然至善之性陷溺而不自
知也其中豈無善良之人不過自潔其身固難以數人
之力挽風俗之澆漓可為浩歎朕自臨御以來屢頒諭
㫖訓迪内外黎庻詳明諄切至再至三自通都大邑至
僻壤遐陬咸使之家喻戸曉而各省民風漸知奉法循
理不敢蕩檢踰閑且如最難化者莫過苖蠻猺獞之人
近亦頗知革面革心有欣欣嚮化之意豈漳泉内地之
民轉不如苗衆等之悔過遷善革薄從忠而甘於自暴
自棄䧟身法網乎朕心深為不忍特降諭㫖切加訓導
易曰積善之家必有餘慶積不善之家必有餘殃書曰
作善降之百祥作不善降之百殃此言善惡感召之幾
捷於影響作奸犯科之人既為王法之所不宥必為天
理之所難容禍福利害之間判然兩途然則爾等亦何
所憚而不為善何所利而為不善乎大抵居鄉之道親
睦為要保身之道循分為先毋以强陵弱毋以富欺貧
毋以智侮愚毋以衆逼寡毋為行險儌倖之事毋為干
名犯義之行父老子弟聨為一體隣里鄉黨視若一家
　相友相助息訟息爭使朝廷旌為義鄉有司表為仁里
　身名俱泰刑罰不加天下至樂至利之事至安至適之
　境無過於此况閩省文風頗優武途更盛而漳泉二府
　人材又在他郡之上歴來為國家宣猷効力者實不乏
　人獨有風俗强悍一節為天下所共知亦天下所共鄙
　何不翻然醒悟共相勉勵而成禮義仁讓之鄉乎著該
　督撫仰體朕心時加訓誡更立勸懲之法實力奉行務
　俾俗易風移副朕一道同風之至意
　　十二日湖南巡撫鍾保㕘奏原任布政使鄭任鑰冒
　　銷耗羡銀兩前任巡撫魏廷珍等徇情准銷請著落
　　分賠奉
上諭各省存公銀兩原以備該省公事之用葢地方公務
　繁多若無辦理之資必致官民並受其累是以再四籌
　畫存貯此項以本省百姓之輸將充本省公事之用度
　逮至數年之後果有贏餘如河南山東兩省朕即降諭
　㫖將該省額徵錢糧各蠲免四十萬而以存公銀兩補
　之是仍以百姓之物還之百姓並未收入公帑也乃督
　撫藩司中竟有庸鄙之人以此項為分外之物無關考
　成可以取擕任意者或充私用或狥私情上不知仰體
　朕心下不知愛惜民力朕為此已屢降諭㫖訓諭再三
　今據鍾保㕘奏湖南撫藩各員此即濫用公項之敗露
　者鍾保不事瞻徇據實陳奏且使將來經管之大員知
　一渉茍且雖離任數載之後尚不免於糾㕘各加謹愼
　於公事大有裨益鍾保著交部議叙摺内所開濫用銀
　兩於魏廷珍王朝恩二人名下著追還項
　　二十三日奉
上諭凡標營大小武弁均係職典戎行有官守之責者至
　於執事應差之人悉皆入伍兵丁非如丈職之書吏皂
　役可比均當愛惜其力以備行伍之用朕聞外省提鎭
　赴任時第一次批令千把總一員帶兵役數十名及儀
　從等件越省逺迎第二次則令守備一員帶兵役百餘
　名迎至交界第三次則係中軍官帶兵數十名沿途迎
　候至於副將㕘遊等官其所轄弁兵等有至交界處迎
　接者有至舊任駐劄處迎接者新員赴任常無定期以
　至弁兵在外淹留曠廢職守且途次資斧非動公費即
　出已資公費乃軍裝噐械之需已資乃仰事俯育之項
　以迎迓之虛文而耗公私之實用此等陋習不知起於
　何時遂至相沿未改此即提鎭等不能體朕愛養弁兵
　之心之一端也著該部傳㫖嚴行禁止並將如何迎接
　之處斟酌定議俾大小武弁遵守通行倘有違越不遵
　者並嚴定處分之例以示懲儆
　　又奉
上諭今歲春夏間陜西地方禾麥頗好及至仲秋聞有雨
　少之州縣如甘肅所屬則有階州靖逺環縣等處西安
　所屬則有臨潼渭南高陵涇陽三原醴泉富平同州郃
　陽澄城韓城朝邑華州華陰蒲城潼關以及榆葭二府
　州所屬等處朕心深為軫念特諭該督撫速籌蠲免賑
　䘏並轉運接濟之策務使貧民不至失所兹據劉於義
許容奏稱階州及靖逺縣環縣本年錢糧及應徵舊欠
已概行停徵俟明年夏收後再行徵收至乏食之民已
按照成例計大小口借給口糧以今歲十月起至明歲
四月為率統俟夏收後徵還或其他州縣有一村一堡
被旱薄收者亦照階州等處之例辦理等語據史貽直
碩色奏稱西安所屬州縣秋間雨澤愆期嗣於九月内
大沛甘霖所種之麥滋潤暢茂明歲夏收可望現在糧
價有減無増約計本地存貯穀石足以接濟明春之用
無庸借資於豫省至本地錢糧百姓感戴皇仁且値連
年豐稔已經完納十之八九亦無庸加恩蠲免惟從前
借糶之穀糧應於秋後還倉者今西安同華榆葭等府
州既有薄收之屬若再催還借糶之項誠恐市價増長
民力維艱應請暫緩徵買統俟明秋還項則民力可紓
等語劉於義史貽直等奏報地方情形已悉階州等三
州縣乏食民人所借之口糧俱著賞給明年夏收時不
必徵還所有本年未完之錢糧亦著蠲免明年不必補
　徵其應徵舊欠著概行停止仍令劉於義許容督率有
　司加意撫綏務令小民得所至西安同華榆葭等府州
　屬百姓所借之倉糧亦著賞給明年不必交還其糶出
　之穀於明年何時買補還項著史貽直等酌量具奏
　　三十日奉
上諭朕賞各省兵丁生息銀兩原交與該管大員善為營
　運以濟其緩急之用從前有草率從事者即將此銀借
　給兵丁收取利息以為賞恤似此辦理甚不妥協朕已
　降㫖訓飭嚴行禁止近聞仍有無識無能之總兵官希
　圖省事暗中借給兵丁者又或有各兵假託商人借領
　之名而其實自用官銀繳利者朕思兵丁切要用度莫
　大於吉凶二事朕既已賞給官銀則二事可以粗備至
　於尋常衣食之類無銀則可節省有銀易至輕費此乃
　人情之常今見有官銀可借一時用去而將來補償無
　資其拮据之苦仍兵丁身受之豈朕愛養加惠之本意
　乎若兵丁假借商名領銀繳利更為不可兵丁既非殷
　實之家又非久慣貿易之人虧折後從何賠補不但領
　銀之兵受累於目前且致將來之兵不能霑國家之恩
　澤此顯然可見者著各該管大員一一清查若有似此
　情弊速行更改倘官銀不敷營運不妨據實奏聞或地
　僻難於招商不妨輕減利息若取兵丁之息銀以為賞
　恤是以朕惠兵之心而成將來累兵之舉則該管大員
　經理不善之罪無可寛貸除從重議處外仍將虧欠之
　項責令賠補
　
　
　
　
　
　
　
世宗憲皇帝上諭内閣卷一百四十九
　欽定四庫全書
世宗憲皇帝上諭内閣卷一百五十
　　雍正十二年十二月
上諭十六道
　　初二日奉
上諭據浙江巡撫程元章奏稱臣以巡撫兼司鹽政所有
　緝私一事必賴弁兵協力同心始克整頓仰懇天恩凡
　有關於鹽政事宜容臣仍令各鎭協營照舊分辦督緝
　倘敢岐視怠忽臣即據實題㕘等語大凡經理鹽政必
　以緝私為第一要務從前督理鹽務惟總督李衛管理
　兩浙時恤商裕課事事妥協實無有出其右者程元章
　接任之後朕諭令仿照舊規毋得紛更成法乃伊管理
　以來兩浙鹽務雖不至於敝壞聞亦漸不如前今此奏
　葢亦惟恐將來鹽政漸弛而預留地歩以武弁不歸統
　轄為卸過之計獨不思程元章為總督已數年而鹽政
　漸不整理又豈武弁呼應不靈之咎耶著照程元章所
　請凡揀選將弁及一切兵馬營制聽督臣郝玉麟辦理
　外其有關於鹽務事宜者各鎭協營聽程元章派辦督
　緝倘有岐視怠忽者即據實指㕘似此文武合為一體
　弁兵聽其督派倘鹽務稍有不整則責有攸歸矣
　　初六日奉
上諭據往良鄉等處八城查閲兵丁之䕶軍統領伊蘭泰
　奏稱查閲良鄉等處八城兵丁騎射人人勤習俱已嫻
　熟且能清語其雄縣兵丁五十名内射箭優者一半甚
　嫻熟者一半去年伊等騎射不堪並不能清語奉㫖將
　該管協領圖克禪防禦沙渾沙爾圖革職即於彼處枷
　號另揀官員訓練兵丁等人人感懼奮勉力學今皆至
　於嫻熟等語兵丁等世受國家豢養之恩人人勤於當
　差熟習騎射技藝清語以圖報効該管大臣官員盡心
　管教使之上進俱係職分當為之事若不知互相黽勉
　只圖安逸疏忽怠玩日流而下漸至不堪勢必俱獲罪
　戾如果上下互相勉勵何所不能但患不勤耳昔
太宗皇帝聖訓有云管兵之人宜率衆勤習騎射技藝若不
　　預行學習一旦行軍將何以戰丈夫技藝無過騎射畜
　　自飛之鷹亦可搏雉調不語之犬無有不馴此眞
至聖之論凡膺管轄之任者俱宜盡心不時勸悔俾勤習一
　　應技藝兵丁等人人醒悟勤於學習不久自然熟練將
　　軍大臣等如不勤加訓練致兵丁等不行學習技藝生
　　疎撫躬自問是誠何心若止合無知惡少一時之鄙見
　　而不計及國家關係之重大寧不有負大臣官員之任
　　乎嗣後仍有似此疎忽不勤加教誨訓練者朕必將該
　　管將軍大臣等治罪為衆人鑒戒㫁不姑恕
　　　初七日理藩院將厄魯特貝子多爾濟色卜騰懇請
　　　另給游牧之地一案具奏奉
　上諭爾等傳諭多爾濟色卜騰人之壽算俱有定數並不
　　關地方之故若地方之水土不服則無可如何豈可因
　　心内疑惑之故即欲移游牧乎况爾現今欲移之地界
　　在巴林科爾沁二旗分之間而爾之屬下俱係厄魯特
　若混入扎薩克等游牧内雜處將來彼此不睦别生爭
　鬭之端亦未可定已經居定之處不可頻頻移徙屬下
　之人亦甚勞苦爾因一時昏昧故存此意見今聆此諭
　㫖省悟之後亦應自笑其愚也至伊所請借三年俸祿
　之處著照所請借給
　　初八日正黄旗漢軍都統甘國璧㕘奏原任佐領劉
　　瑜等欺隱餘地請交部議處奉
上諭八旗餘地歴來欺隱甚多若逐件㕘奏治罪未免紛
　擾此案免其交部八旗有似此㕘奏交部之案著各該
　旗查明咨部免議並傳知八旗通行曉諭將欺隱餘地
　俱令自首免罪嗣後倘仍欺隱不首一經發覺定行加
　倍治罪
　　十四日奉
上諭從前臺灣北路大甲西等社頑番不法官兵已經剿
　滅餘黨亦已就擒叛犯之律所有家屬一併緣坐朕念
　此等愚番㝠頑無知究非漢民可比從前妄行不法罪
　在正犯其眷屬散處各社未必知情今當平定之後若
　一一搜查不無牽累驚擾用是格外開恩免其根究該
　督撫提鎭可仰體朕心妥協辦理以安番衆並將朕諭
　明白宣示咸使聞知倘朕如此開恩而愚番等仍不知
　感激再有干犯法紀者則是蠢頑不靈之輩不可以恩
　惠化導朕必加以重懲
　　又奉
上諭廣東督標左營㕘將陳其瑛來京引見奏稱伊母年
　已八十餘歲請給假暫回貴州原籍省視再赴新任等
　語朕觀陳其瑛漢仗好人亦明白伊母年逾八旬貴州
　與廣東相隔路逺難以迎養著交與湖廣總督邁柱遇
　有湖南副將缺出將陳其瑛題補俾得就近事奉伊母
　以盡子職
　　又奉
上諭旗員内曽因獲罪鞭責枷號者若不論其情罪一概
　永逺廢棄不准保薦復用則伊等志氣隳頽無復上進
　之望情亦可憫此等人員果有可恕之情能改過自新
　出衆奮勉効力者仍准該管官員保送但將獲罪枷責
　情由聲明具奏不得徇私隱匿
　　十八日奉
上諭朕聞甘州地方於上年正月内有提標兵丁王哲等
　六人行刦張掖縣民陳進孝家傷害事主陳訓一案又
　本年九月内有張掖縣民李福家一連兩夜被盗刦去
　糧食衣物並將事主綁縛打傷十月内有張掖縣民王
　建文家被盗刦去糧食衣物銀噐二案拿獲盗犯俱係
　甘提標兵現食馬歩名糧者從來甘肅一帶民風醇朴
　從無大盗刦奪之事况今歲河西各屬俱獲有收糧價
　較往年平減且涼肅二鎭兵丁各安靜守法何獨甘提
　標兵輒敢數十成羣公然盗刦該管弁員平日所司何
　事如何訓練約束竟至兵丁肆行無忌如此署提督劉
　世明由侍衞微員朕加恩用至提督總督榮顯之職伊
　在總督任内毫無善績可稱其弟劉錫瑗竟牽連於山
西叛案之内朕猶格外開恩赦宥之後因西路領兵需
人念伊熟悉邊地情形特授以副將軍之重任豈料伊
一到軍營諸事委靡退縮全無奮勇宣力之意西陲弁
兵無不恥笑之其罪與五格等朕猶念其久歴戎行不
忍遽令廢棄仍令署理甘州提督印務以為贖罪自新
之路豈料伊在任二年一味茍且因循視國家之事如
同膜外朕屢次訓飭毫不悛改即如杭奕祿在彼役使
弁兵騷擾驛遞伊並無隻字奏聞其他廢弛怠玩者不
可枚舉今伊所轄兵丁目無國法刦奪横行擾害良善
實屬希有之事聞之令人髮指不識劉世明具何心胸
而負恩溺職至於此也劉世明著革職拿交署總督劉
於義會同巡撫許容將兵丁行刦各案及縱兵為盗負
恩溺職情由一一嚴審定擬具奏其任内所有資財等
物著劉於義委官確查封貯本籍所有財産著王士俊
委員查封以待審訊結案再行請㫖甘州提督印務著
副都御史二格前往署理内閣學士岱竒現差寧夏有
　　辦理事件俟辦理後前往肅州協助劉於義辦理軍需
　　事務
　　　十九日
　諭禮部前據太常寺奏請於雍正十三年正月初十日恭
　　祭
祈穀壇今據順天府府尹奏於雍正十三年正月十二日迎
　　春朕思祈穀乃新春典禮似不應在立春以前著該部
　　會同太常寺悉心定議具奏
　　　二十日奉
　上諭前據署陜督劉於義巡撫許容奏報甘省之階州靖
　　逺環縣三處秋收稍歉朕特頒諭㫖將該州縣乏食人
　　民所借口糧俱著賞給本年未完錢糧亦著蠲免矣今
　　又據劉於義許容奏稱固原㕔州所屬之平原所下馬
　　關一帶及靈州所屬之花馬池中衞縣所屬之香山又
　　接壤階州之禮縣所屬大潭一里各就一隅而論收成
　　分數實有不足應徵錢糧請酌量寛緩其乏食之民亦
　酌量借動倉糧加意安頓等語下馬關等處秋收既屬
　稍歉著將該村堡本年未完錢糧一體蠲免其乏食貧
　民所借口糧亦一體賞給至其餘州縣如來春有應行
　接濟之處著劉於義許容隨時酌量加意撫綏
　　又刑部議覆廣西南寧府屬之遷隆峝差目越佔安
　　南地界一案奉
上諭從前渠那設隘既由姦民廖廣圖利唆令遷隆土官
　黄震中妄禀而勘界員弁惟聽土官之言遂爾立隘設
　防今經該督撫等查明渠那地方實非遷隆所屬之内
　地已將淰梯隘移置於剝馬村板䝉隘移置於柏心村
　中外之界以十萬山下小河為限並將廖廣黄震中等
　分别治罪著總督尹繼善巡撫金鉷將勘明地界改設
　隘口及渠那地方給還安南遵守各緣由備細明白行
　文該國王令其知悉並飭令守隘員弁不時巡查無得
　縱放内地姦民出境騷擾以副朕懷柔逺人至意
　　二十一日兵部議覆進剿南北西三川并桌子山等
　　處有功人員應按各該督所分等次照例議叙奉
上諭軍功議敘乃國家賞功之大典必至公至確始足以
　表彰勞績鼓勵軍心從前桌子山棋子山征剿一案乃
　年羮堯岳鍾琪張大其事有意捏成者即在事効力官
　弁亦不過以伊等私心任意開入册内冀邀議敘並無
　功績之可紀凡桌子山棋子山册開官弁俱不准議敘
　若從前有已叨議敘者著該部查明註銷其南北西三
　川西海効力人員仍准其議敘
　　又刑部議覆土司田旻如拒敵官兵一案奉
上諭田旻如畏罪潛藏投繯自盡尚與抗拒官兵者有間
　著從寛免其戮屍凡田旻如之孽皆由自作其眷屬及
　脇從之人俱係聽伊指使情有可原所擬斬絞各犯俱
　著從寛免死交與總督邁柱分别安挿别省居住田旻
　如之衣飾等物仍賞給田旻如之妻子其田産亦不必
　入官著查明變價亦賞伊妻子以為度日之費所有牽
　連治罪各犯著邁柱酌其情罪減等發落其首先繳印
　之石梁司長官張彤砫著賞給千總職銜支食俸薪以
　示奬勵
　　二十二日奉
上諭畿輔為天下首善之地是以各府州縣童生入學之
　數昔年曽加恩増添以示鼓勵惟宣化府屬之蔚州從
　前原隸山西廣平府屬之磁州從前原隸河南及改歸
　直隸之後入學仍照晉豫原額未與直隸一體邀恩又
　新從山西改歸易州管轄之廣昌縣雖係山邑而入學
　之數尚不及直隸之小縣此兩州一縣均當酌議加増
　者再者毎遇鄉試之年宣化府屬另立旦字號與奉天
　府屬夾字號額數相同各取中三名今宣郡人才較前
　漸盛又添蔚州一屬應舉人數加多查夾字號前已廣
　額二名則旦字號亦應加増中式之數著禮部定議具
　奏
　　又奉
上諭鄉會兩闈乃國家掄才大典必須防範周宻令肅風
　清始足以遴拔眞才屏除弊竇朕聞各省鄉試之年官
　字號士子入闈者往往監臨提調等官有差人餽送飲
　食果品之事此雖無關於科塲作弊然當關防嚴宻之
　時有人往來號房難保日久無僱倩傳遞之弊且恐民
　卷中之有力者亦可借此作奸犯科不可不防其漸嗣
　後著通行禁止倘有仍蹈前轍者一經發覺即照科塲
　作弊例將與受之人一同治罪
　　二十九日奉
上諭朕聞浙江海塘工程現在修理尖山已堵築三分之
　一人心甚是踴躍但尖山夫役每日給工銀三分六釐
　稍覺不足今當初春之月水淺潮平正趲築工程之候
　著照引河挑夫之例每日加銀一分四釐共足五分之
　數又聞從前採運石塊毎方給銀八錢九分四釐六毫
　今運送多資人力著每方增銀六分俾夫役等工食寛
　裕努力修築早告成功以慰朕念
世宗憲皇帝上諭内閣卷一百五十
　　欽定四庫全書
　世宗憲皇帝上諭内閣卷一百五十一
　　　雍正十三年正月
　上諭六道
　　　初八日諸王大臣等奉
　上諭今日諸王大臣等以雍正十二年十月二十九日慶
　　雲見於雲南之大理等府又見於廣東之髙州府又山
　　東寜陽縣産毓麒麟嘉瑞駢臻仰見
上天慈恩福佑具摺稱賀朕向不言祥瑞非為謙讓之虗文
　　也厯年以來各省多有慶雲之瑞兹又值朕生辰雲南
　　廣東兩省同見雖感
上天昭示嘉祥但兩省慶雲何如處處雨晹時若嵗獲豐登
　　萬民樂利斯真可謂
上天慈佑前者河東總督王士俊曽具摺奏報寧陽産麟朕
　　即批示訓勉之今爾等王公大臣果能砥礪公忠為朕
　　分猷宣力是乃人中之麟方愜朕之願望方堪為朕稱
　　慶爾等為朕思之何由使宗室天潢之中人人品行端
　　方何由使八旗根本之地各各奉公守法何由使六卿
　　喉舌之司紀綱整飭萬事咸宜何由使封疆之吏大法
　　小亷萬民安業朕之願望常多未滿則斯産麟何足深
　　慶若以産麟為朕徳所感益屬朕所不居傳言誠能格
　　天朕十二年來懇切至誠時時訓誡爾諸王大臣所頒
　　諭㫖不下數千萬言而諸王大臣尚未盡能激發天良
　　公正無私實心辦理國家政事則是朕於人心未盡感
　　格而謂能感格
天心實不敢自信也朕惟益加黽勉爾諸王大臣亦當各思
　　何以答朕諄諄期望之至意夫君臣一體無不可言之
　　情使爾諸臣果能正直亷潔而家計不足有奏知於朕
　　者朕亦易為給與若受朕訓誨而猶以貪墨無厭居心
　　則是爾諸王大臣終身無感格之日朕亦實無計以感
　　格爾諸王大臣也卿等當思朝廷一絲一粟皆天下之
　　民脂民膏如朕今者解衣以賜此衣雖被於朕躬實未
　　嘗成之於朕手揆厥由來仍是萬民脂膏豈朕所得而
　　自有哉凡一絲一粟用得其當則是以民力所成者令
　　教養民生之人食其美報朕與斯人兩居其是用不得
　　其當則是以民力所成者供剥削民生之人恣其暴殄
　　朕與斯人兩居其非如其是耶朕亦何可言功如其非
　　耶朕豈得不引為已咎爾諸臣自思之必如何而後可
　　使君臣之施受常居其是又何忍受君之恩而轉使君
　　為爾等受過乎夫大小臣工各有職業孜孜矻矻尚恐
　　隳廢安得有寸晷餘閒優游逸樂如果無可辦之事有
　　此一刻清閒此即
上天所賜之福當及時思其職業何事當為思其過愆何事
　　當改豈有放逸其心别尋消遣之理主敬二字實不可
　　以須臾離者如果時刻主敬則昏惰自去精明自生有
　　事無事心常惺惺斷不肯别尋無益之消遣以致縱欲
　　敗度爾諸王大臣亟須自問猛省畢竟此身欲成何等
　　人物豈可不日加奮勉各以人中之麟厚自期待實心
　　實力辦理國家政事俱成朝廷公正之大臣將澤被生
　　民感召
天貺使四海九州之大盡致五風十雨之徴此時再感
上天慈佑賀朕瑞祥豈不更勝於慶雲屢見麒麟疊生乎是
　　乃朕所至望者諸臣尚各勉旃
　　　十四日奉
　上諭據台拱總兵官卜萬年奏稱台拱苗民抒誠嚮化雍
　　正十二年十月二十二日台拱城外瓦厰内踹泥之牛
　　一時走失有排畧寨苗人收得即同本寨鄉約牽送入
　　城禀明交還又於十一月十二日居民周文魁家有牧
　　養之牛走失為排畧寨苗人收得亦同鄉約送還本人
　　臣已均加奬賞理合奏聞等語台拱苗人嚮化之初即
　　知亷讓之理較之内地拾金不昧者更為可嘉著欽差
　　侍郎吕耀曽等宣㫖奬諭加倍犒賞竝諭衆苗等咸使
　　聞知俾其踴躍向善同受國家恩澤
　　　二十一日奉
　上諭朕每見天下督撫有司等於人命盜案查審定擬時
　　往往曲為開脱以行其婦寺之仁謂寛宥一人可以種
　　隂徳於㝠㝠之中不知君與臣皆有教養斯民之責平
　　時不能殫教養之道使之不䧟於重辟雖在吾君臣有
　　不得辭之過然實伊等干犯法紀自取其罪國家設立
　　科條原以禁暴鋤姦使人人共守者豈可枉法以市恩
　　俾受害者含寃飲恨而不得伸效尤者玩法逞兇而不
　　知儆乎至於水旱災荒天時有不齊之數鰥寡孤獨人
　　生有所遇之窮如寧填溝壑而不肯為匪者率皆良民
　　似此無辜之赤子不幸而遭値困阨朕以牧養斯民之
　　任寄之天下督撫有司而不能保䕶撫綏登之袵席乃
　　視同秦越聽其饑餓流離此孟子所謂受牧牛羊立而
　　視其死者
天髙聽卑必加重譴而顧欲於命盜案中曲活一二有罪之
　　人以冀倖邀福報何識見顚倒一至此乎朕望天下督
　　撫董率有司屛棄虛文敦尚實政平時則勸農教稼闢
　　地墾荒崇儉黜奢儲糧積粟以立其根本偶遇旱潦必
　　深以為憂即據實奏聞殫心區畫俾澤中鴻鴈共慶樂
　　郊有此濟人利物之功方不負父母斯民之職即以福
　　報而論較之曲活一二罪人者其相去奚啻霄壤耶至
　　於樂善好施史稱義舉扶危濟困人有同心周禮以六
　　行教萬民孝友睦婣而繼以任恤可見任恤之道與孝
　　友竝重也鄰里鄉黨之間原有休戚相闗之誼以己之
　　有餘濟人之不足在我本為不多之費而在人已為當
　　厄之施况民有秉彛自然觀感興起衆擎易舉利益孔
　　多從來天道好還無有施而不報者此等之人
上天自賜福佑必及其子孫所謂積善之家必有餘慶也一
　　人行善則慶在一家衆人行善則慶在衆姓果然風俗
　　淳良號稱仁里則和氣致祥天道之感應㨗於影響凡
　　水旱災祲之戾氣悉變為五風十雨之休徴矣然興仁
　　樂善者乃鄉鄰長厚之風而鼓舞旌揚者則大吏有司
　　之責如所屬内有紳衿士庶惠愛鄉閭力行善事存心
　救濟孤寒該督撫等當優禮褒嘉加意培植以表揚之
　有應題請者即行題請朕必降㫖議叙俾身膺爵秩名
　譽流芳勉之勉之著直省督撫將朕此㫖刋刻頒布務
　使逺鄉僻壤人人知悉
　　又奉
上諭八旗所拴官馬下五旗竟有給王公等之䕶衛官員
　親軍等拴養不時乗騎者官馬之設特以備要事之用
　今毎日馳驅俾其勞苦何得肥壯著交與八旗大臣等
　將各旗官馬務令應養之人拴養該管官員等不可妄
　徇情面給與不應牷養之人令其乘騎著都統等不時
　留心查驗
　　二十四日御史張鵷摺奏萬安倉厫坍塌原由奉
上諭國家設立言官原為敷陳公事竝非與以言責令得
　自便其私也從前屢經訓諭甚明其偶有以已事凟奏
　者俱降㫖嚴行申飭張鵷身為御史寧不知之其遲悞
　修倉之處被金通保等叅奏此案自有查議之衙門若
　查議不公張鵷再行陳奏未遲豈有借言官之職而冐
　昧凟陳之理張鵷著交部嚴察議奏
　　二十八日
諭兵部凡年滿千總發回原任者因其漢仗中平又未知
　其効力如何是以發回令各該督提再行試看如其効
　力果好遇有守備缺出仍可於各標千總内比較酌量
　題補不得因其回任礙於保題爾部可行文各該督提
　知之
　
　
　
　
　
　
　
世宗憲皇帝上諭内閣卷一百五十一
　欽定四庫全書
世宗憲皇帝上諭内閣卷一百五十二
　　雍正十三年二月
上諭九道
　　初一日大學士等奉
上諭聞得各省武弁中有於該管上司前文禀應對用天
　恩天喜天顔聖明謝恩等類字様者且於上司批示稱
　為接奉硃批者此等謬妄處皆由該弁不諳文義信口
　稱呼無人指教而文禀之中則慿幕客胥吏書冩該弁
　目不識丁以致草野無禮至於如此凡該管上司皆有
　教導屬員之責此等處即應隨時教導俾各知禮節豈
　有職官如此糊塗而該管大員聽其僭妄錯謬而不一
　加開示之理此督撫提鎭之責也爾等可傳諭直省督
　撫提鎭知之
　　初二日奉
上諭文武生員不准入伍食糧乃厯來定例今朕聞陜甘
　提鎭所屬兵丁内有文武生員現充營伍而延綏一鎭
　竟有六十餘名之多在文武生員名列膠庠各應專心
　舉業嫻習技藝以圖上進豈可又掛名營伍其已經入
　伍之兵如有粗知文義願應考試者原有准入武場一
　體鄉試之例不必又附名學校若以一身而兼顧兩途
　必且互相牽制轉致兩誤著署陜督劉於義通行各提
　鎭將各兵内之文武生員查明革糧令其歸學如有情
　願革去生員當兵食糧者即行知該學政除名准其留
　營差操竝飭行各營將弁嗣後文武生員一概不許濫
　收入伍如故違成例一經察出即將該管將弁及該學
　教官一併題㕘議處將此竝通行各省知之
　　初八日奉
上諭聞江南淮安板閘地方有土棍人等開立寫舡保載
　等行由該縣濫請司帖合夥朋充為客商之擾累曽經
　該闗差追帖禁止而土棍等仍改易姓名盤踞淮闗上
　下凡南河北河西河三路豆米貨船内有重載至闗口
　僱覓小船起剥者土棍等輙恃强代僱任意勒索使用
　不饜不休客商甚為苦累每每觀望不前此朕得之傳
　聞者著督撫再行確查倘果有此等情弊即嚴懲禁止
　毋得視為具文嗣後布政司衙門亦不得濫給牙帖若
　他處闗口有似此作弊者著該管督撫一體查禁
　　初十日
諭禮部向因貴州等省官生應試者少是以未冇取中官
　巻之例今貴州居官者漸多人才亦漸好且又添撥遵
　義一府亦應設立官卷其應取㡬名之處著該部定議
　具奏
　　乂奉
上諭朕聞河工官員每於裝運工料差役封捉船隻而所
　差胥役即藉端封捉商船生事騷擾及至三汛搶工則
　口稱裝運緊急物料百般需索甚至將重載之客船勒
　令中途起貨以致回空商船聞風藏匿裹足不前既於
　客商擾累且於闗税虧少查河工裝運物料原有額設
　浚船即使搶築之時浚船或不敷用祇應僱募本地民
　船恊濟運送原不必封捉客船阻遏商旅著河道總督
　飭所屬河員嚴行查禁如該役等陽奉隂違仍前勒索
　即將該員題㕘議處
　　二十日奉
上諭從來文武兩途國家並重未嘗軒輊於其間而習其
　業者必專心致志不惑於他岐然後有所成就可以備
　國家之用每見無識之武臣往往有沽名邀譽輙稱於
　營伍中設立義學以興文育材者又有請令駐防兵丁
　子弟就近應該省鄉試者此皆舍本逐末糊塗顚倒之
　見朕已屢經訓飭而近來尚有如此陳奏之人不得不
　再加宣諭以開導之國家之設立營伍原為折衝捍禦
　之計營伍中提鎭大員乃弁兵之表率也意之所嚮衆
　共趨之今乃浮慕讀書嚮學之虛名而於持㦸荷戈之
　地以文章翰墨相矜尚是本業在武而注意於文必致
　弁兵等相習成風重文而輕武日乆相沿人材漸至軟
　弱武備亦至廢弛是豈整飭戎行之道乎彼兵弁之子
　弟其資性聰慧可以讀書者聽其延師自課循例考試
　以圖上進此乃兩全之道為提鎭大員者何必以虛名
　倡率使之輕視本業乎且與其設義學以課文何如設
　義學以課武尤為輕車熟路易於有成也况國家文途
　之人甚廣用之不可勝用豈尚取資於營伍而為此兩
　岐之舉耶至於各省之駐防乃專為武備而設其子弟
　通曉文藝者原聽其來京應試以為進身之路若准其
　在外就近鄉試則伊等各從其便競尚習文之名而漸
　忘用武之實將來更有何人可充駐防之選乎在京師
　則文武竝用是以文武兼收在駐防則武備是資應以
　武途為重即如農工商賈各專其業然後可以收其效
　此古今不易之理奈何介在兩岐其流弊必至兩誤向
　後如仍有下愚不移者朕必加以重處
　　二十二日奉
上諭據巡撫岳濬奏稱山東省城元旦祥雲捧日厯辰巳
　　二時不散又摺奏山東各府於正月初五六日瑞雪普
　　降逺近均霑又據王士俊摺奏河南地方於元旦得瑞
　　雪一尺五六寸至二三尺不等朕嘗言天道人事之感
　　應㨗於影響督撫之優劣闗係雨暘之休咎年穀之豐
　　歉厯厯不爽即如從前大學士鄂爾㤗節制雲貴廣西
　　三省連嵗雨暘時若禾稼豐收且嘉穀屢登慶雲疊見
　　又如田文鏡節制河東數年其精神强健辦事合宜之
　　時則雨澤均調西成豐稔厥後暮年抱疾計慮不周遂
　　有水旱歉收之患此皆人人所共知共見者朕此諭㫖
　　竝非以地方水旱災祲委其責於督撫也督撫皆朕簡
　　用之人其是非得失朕實與共之至於感應之道亦必
　　君與臣上下交修均殫其職然後可以上格
天心不可以地方逺近而起分别之見近而京師畿輔既有
　　部院督撫之分理不得專指為朕一人之事逺而雲貴
　　川廣雖有督撫有司之代理亦不得推卸以為非朕之
　　事也朕論感召之理如此亦必該督撫實有善蹟之可
　　稱又有休徴之足驗天下相合朕方從而褒美之若無
　　其實而有其驗朕又必留心徐徐體察不肯濫加恩奬
　　也假使將來不肖之督撫有因朕此㫖而隱匿災荒者
　　亦必不能欺朕之耳目又或有捏稱祥瑞以冀倖邀嘉
　　奬者將使天下之人謂
天道之感應不足慿其獲譴於
　神明者更大尚何所逃罪乎朕因河東兩省元日之慶雲
　　瑞雪再將朕平日敬信
天道勤求民隱之誠意宣諭告誡期與内外臣工共勉之
　　　二十八日兵部議奏察哈爾副總管善巴不能約束
　　　營兵致披甲人等偷盗馬匹應革職奉
　上諭依議官兵駐劄外邉原為防衞蒙古而設若偷盗蒙
　　古馬匹是不能防衞而轉行戕害應加重懲以儆將來
　　嗣後官兵及跟役等有偷盗蒙古馬匹者一經審訊確
　　實即在本地正法著該管大臣官員將此㫖通行曉諭
　　務令人人知悉文到三月之後照此例遵行至蒙古偷
　盗官兵馬匹或官兵等自相偷盗者仍照舊例行
　　又奉
上諭朕令薦舉博學鴻詞以廣育才之典為督撫學臣者
　自應秉公採訪加意蒐羅以副朕愛惜人材之至意乃
　降㫖已及两年而外省之奏薦者寥寥無㡬以江浙兩
　省人材衆多之地至今未見題逹此非人材之不足應
　選乃督撫學臣等奉行不力之故也大凡薦舉之典臣
　工得以行其私者徃徃踴躍從事争先恐後若不能行
　其私則觀望遲回任意延緩其迹似乎愼重周詳其實
　視公事如膜外也凡督撫學臣之所考取者不過就耳
　目見聞之所及彼伏處巖阿學問淹雅素有抱負之士
　未必肯以文章筆墨求售於有司以倖邀一日之遇合
　是在督撫學臣留心訪察加意旁求屛虛名而崇實學
　以佐國家右文之治如李衞呉應棻合舉二人呉應棻
　又獨舉二人就中則有宣化府進士夫以宣化北邉一
　郡尚有可舉之人何况内地各省之大可見李衞呉應
　棻乃實心為國家留意人材者著再通行宣諭無論已
　奏未奏之省俱著再行遴選倘因朕此㫖而遂冒濫以
　行其私亦難逃朕之鑒察若果有才華出衆而與例不
　符者著具摺陳奏候朕降㫖其在京三品以上之大臣
　均有薦舉之責將此一併曉諭知之
　
　
　
　
　
　
　
　
　
　
世宗憲皇帝上諭内閣卷一百五十二
　欽定四庫全書
世宗憲皇帝上諭内閣卷一百五十三
　　雍正十三年三月
上諭七道
　　初二日奉
上諭各省新近自軍前回來之人為補行引見即令來京
　殊覺勞苦著行文各省有徃軍前去後補授之員應補
　行引見者除已經起程外現在未曽起身及續到人員
　俱令於到家之日計算休息一年再行補送引見如有
　保送伊等陞轉者照常咨送引見
　　初七日都察院議奏吏部悞將暫停銓選之州判孟
　　炳帶領引
見堂司官應照例處分奉
上諭此案吏部堂官處分俱著寛免至於大學士張廷玉
　實無應處分之處即寛免二字朕亦不忍出諸口伊與
　大學士鄂爾泰二人辦理事務甚多自朝至夕無片刻
　之暇以一身之精神豈能於部中一切細事悉行查到
　從前曽降諭㫖鄂爾泰於旗務公錯不必入議今應照
　此例嗣後鄂爾泰張廷玉兼管部務凡堂官公辦之事
　有似此處分之處伊等俱不必入議
　　十三日刑部議覆江西民人徐節孫因救母情急致
　　死黃起鵬一案奉
上諭此本情由部駁甚是但議稱黃起鵬持斧欲砍徐節
　孫之母徐節孫若不奪打聽其下手則其罪與殺母無
　異等語此處甚為錯謬凡父母與人争鬬而救䕶情急
　致傷人命者止當原其救父母之情若救䕶不力而即
　加以殺父母之罪自古及今無此科條也此等過當之
　語即見之談論尚且不可今乃載入本章通行天下是
　迫人子以不得不殺人之勢又添殺人救親之條例矣
　况果如部議若或有兇惡之徒謀欲殺人先令伊父母
　尋釁鬬毆故作跌扑傷損狀而伊子繼至迫切救䕶斃
　人性命且得引若不奪打與殺母無異之案以自辨則
　貽害長姦又豈可勝言乎數年以來屢降諭㫖凡救親
　情急致成命案者當察其情罪之重輕以定減等與否
　假若一概從寛則其中詐偽百出弊端叢生刑罰多不得
　其平矣從前諭㫖甚明此案内徐節孫之罪實有可原
　但部議與殺母無異一語大有疵病不得不指出以曉
　諭内外之秉持法憲者
　　二十日奉
上諭朕聞南方濱江兩岸多係蘆洲民間俱將蘆葦堆貯
　洲上賣以度日而江楚及上江各幫漕船由江徃囬竟
　有不法水手每遇蘆柴堆積之處輙糾集多人蜂擁上
　岸恃强奪取洲民攔阻動輙毆詈甚至有强取雞鴨等
　物者小民畏勢莫敢與校而領運弁丁不加約束民多
　怨言夫領運弁員即坐本幫糧船之内水手肆行如此
　安得推為不知至督運之糧道押運之㕔員雖云統轄
　衆幫亦當留心查察何得任其多事著漕運總督通行
　曉諭倘有仍蹈前轍者經朕訪聞必將文武大小運官
　分别嚴加議處
　　二十四日奉
上諭國家設立兵丁原以充緝盗安民之寄廣東為濱海
　巖疆武備尤宜勤練不應少有廢弛查通省兵丁共計
　七萬餘名不為不多嵗費俸餉等項將及二百萬兩國
　家之養之者不為不厚乃近年以來朕留心訪察粵省
　兵丁怯懦退縮者多而奮徃用力者少如雍正十一年
　九月間有黎聖兼等客船在髙要縣三榕汛前被刼盗
　止八人該汛有外委一員帶兵十九名一任事主喊救
　閉門不出又如惠來營管隊陳有爵帶兵九名於雍正
　十一年九月巡哨途遇私鹽十餘擔不能擒捕反被打
　傷搶去鳥鎗衣物又如提標前營百總黃振魁帶兵十
　八名於雍正十一年十二月巡遇私鹽亦被打傷搶去
　噐械此朕陸續訪聞甚確者同一廣東之人而為盗賊
　私梟者則强悍無比其食糧入伍者轉怯懦不堪細推
　其故皆由將備選募時多慿兵家之子弟親戚夤縁汲
　引但取其應對伶俐趨蹌便㨗者送赴上司驗補不但
　民間强壯勇敢之人無有入選即餘丁中之勇健而質
　樸者亦棄而不録以致營伍之中習尚虛文全無實濟
　此乃戎政之最有闗係者著廣東督撫提鎭嚴飭所屬
　將弁痛改從前陋習嗣後募補名糧必以强健勇敢者
　為合式入伍之後時加訓練申明賞罰如再有遇賊退
　怯者必重懲以示儆其現在老弱之輩濫充營伍者作
　何沙汰募補之法著該督撫提鎭等秉公妥議辦理自
　此次奉㫖之後倘有仍蹈前轍者經朕訪聞必將督撫
　提鎭及大小將弁分别嚴加議處不少寛貸
　　又奉
上諭據古州總兵官韓勲奏稱古州屬之八妹髙表等寨
　頑苗聽信妖言出有苗王之語於二月内糾集苗衆滋
　事妄行臣差撥兵役躧探確實即派遣官兵彈壓將勦
　禦事宜部署早定二十五日各寨頑苗同聲響應圍攻
　汛城拒敵援兵將沿途安設之塘房等項燬壞而藏弩
等寨遂與八妹同謀糾結逺近各寨附和甚衆官兵等
奮力𠞰禦殺死頑苗多人竝將六寨搗燬頑苗等各自
逃散臣等差遣鄉導通事人傳諭各寨有將倡首糾結
之人獻出者餘人概行免罪隨據樂鄉等六寨各將首
犯拏解竝申訴誤聽欺誘今來贖罪懇求招安等語查
八妹髙表等寨地處險僻離鎭恊較逺巡厯難周此番
蠢動雖據韓勲所奏係被姦苗煽誘糾衆妄行然揆厥
情事或因騷擾或因恐嚇遂藉苗王一語激衆逞兇俱
未可定不然以二萬苗衆若早蓄異謀何以旋聚旋散
官兵一出即悔罪來歸竝無自固之詭計除捏造謡言
及倡首糾結之人著督撫提鎭嚴緝勒獻審明按律治
罪宣示各寨外其起事根由務期確實查出不得絲毫
粉飾寛縱以致長姦貽害又據韓勲奏稱上年七月即
有苗人老包等揑造苗王之語當被拏獲交文員收審
嗣經釋放即有此苗王之妖言惑衆滋事等語是上年
造言之人未曽根究殊屬踈忽今八妹等寨雖經懲創
　現稱無事然既已為匪終懷疑懼且造言倡首之姦苗
　尚未盡除餘衆驟難寧貼著該督撫提鎭愷切曉諭苗
　人勿再蹈前轍致干𠞰洗竝飭文武官弁留心訪察嚴
　禁兵役等騷擾恐嚇等弊以安苗衆至於頑苗叵測難
　信目下雖然無事仍不得不密為防備也
　　二十八日奉
上諭據國子監祭酒覺羅呉拜邵基奏稱直省貢監生録
　科時無論有無本籍地方官文書請俱令取具同鄉京
　官主事以上印結等語朕思各省地方大小不同在京
　同鄉官員有無多寡不能一轍若録科時概令取具同
　鄉京官印結其中逺省貢監生無熟識之同鄉京官何從
　覓取印結勢必啓抑勒鑽營之弊所奏尚未允恊此事
　原係給事中王瓚條奏在伊諒有所見著呉拜邵基㑹
　同詳細妥議具奏
　
世宗憲皇帝上諭内閣卷一百五十三
　欽定四庫全書
世宗憲皇帝上諭内閣卷一百五十四
　　雍正十三年四月
上諭七道
　　初三日奉
上諭據浙江廵撫程元章奏稱向因杭州漢軍四旗壯丁
　生齒蕃衍於雍正十一年間倣照閩省之例挑選餘兵
　三百名撥歸督撫標下頂補緑旗名糧臣查浙省向無
　督標只有撫標兩營共額兵七百餘名内除隨糧公糧
　外實在兵丁止六百餘名非若閩省督撫兩標兵丁數
　千名可比杭城省㑹重地城守營額兵原少而撫標弁
　兵亦一體派差凡廵緝私鹽查拏盗賊等事在在需兵
　差遣而新補旗兵例不派撥則標兵應付差使實有不
　敷况撫標兵數無多每年出缺有限計算一年有餘僅
　頂補四十餘名約畧餘丁三百名非厯十年之乆不能
　補足不但經年守候抑且先後不均且緑旗亦有餘丁
　無頂補之缺未免向隅等語查雍正七年朕曽降㫖當
　日各省設立漢軍駐防因人數不敷是以添設緑旗兵
　丁令該將軍管轄今漢軍餘丁蕃衍足供差操之用嗣
　後將軍標下緑旗兵丁缺出即將漢軍餘丁頂補如緑
　旗兵丁之子弟内有祖父食糧年乆者著於本省督撫
　等標營名糧准其充補此朕再三籌畫辦理者蓋以當
　年漢軍人數不足是以添設緑旗兵丁今漢軍餘丁日
　多仍令充補本將軍標下緑旗之缺於情理實為允當
　若照閩省之例以將軍所轄漢軍餘丁充補非將軍所
　轄緑旗兵丁之缺從前閩省辦理未恊况浙江撫標額
　兵本少豈可又分三百名令漢軍充補若果漢軍餘丁
　繁多當另思所以安頓之法著將閩省從前頂補緑旗
　之漢軍撤囬俟本標缺出頂補其缺仍給還緑旗浙省
　頂補甲兵亦著撤囬
　　又禮部將滿漢教習期滿人員帶領引
見奉
上諭教習舉人貢生多係不應即選之人考取補用即三
　年期滿不過勤於訓課其職易稱只宜量加議叙以示
　鼓勵從前議以知縣教職即用未免太優即如教習王
　孚係雍正十年舉人科分甚淺若以其教習三年遽行
　即用較之中式進士之人尚須分部學習挨班銓選者
　遲速轉覺相懸殊屬太驟至舉人銓選教職亦須挨照
　科分厯久方能銓補今以近科舉貢教習期滿俱准即
　用以致年久應選之人轉多壅滯於銓法亦未均平此
　等教習人員應如何酌定班次分别選用之處著交吏
　部另行詳悉妥議具奏
　　初四日奉
上諭縣令為親民之官闗係民生休戚最為切近是以自
　古帝王愼重司牧之選以端化民成俗之原朕亦屢降
　諭㫖若果縣令皆能得人各治其邑各子其民竟可使
　閭閻之中無一夫之失所此非誇大之論也凡選用知
　縣者類多舉人進士出身之人其中才具可觀克稱厥
職者固多而年老迂踈不諳吏治者亦復不少朕念其
攻苦寒窓幸登科目不忍遽令放廢於是定以改教之
例俾得邀一命之榮且居師儒秉鐸之席此朕隨材噐
使委曲成全之至意也况改補教職之後若果課士有
方通曉吏治仍可膺卓異薦舉以為上進之路此又在
本人之自勉竝未限以教職終其身也每見候選各員
有年老才庸不稱縣令之任而漫不自量仍欲勉强謁
選其意蓋以縣令為榮希圖僥倖且以到任之後不能
辦事仍可改補教職無礙於功名故為此茍且姑試之
計殊不思邑宰之職民社攸闗以不能勝任之人冒昧
銓選及至到任之後試看一年半載再請改教其間輾
轉更換時日已多事務廢弛之患有必不能免者豈非
庸碌貪位之人貽之咎耶嗣後科目出身之員若係㨂
選命徃者到任後不勝縣令之任准該督撫以教職題
請改補如係月選之員或年力衰邁或才識庸愚即當
於未選之先或臨選之際呈請改教若不自度量仍欲
　銓選知縣該員到任後著該督撫留心察看或以才力
　不及或以溺職分别題叅不得奏請改教以遂其自便
　之私如果有為人謹愼學問優通者著該督撫將應否
　改教之處具本聲明送部引見請㫖
　　初六日奉
上諭前據理藩院奏稱鄂爾多斯上年收成歉薄貝子羅
　卜藏請借倉糧議令辦理夷情事務郎中七十五㑹同
　該扎薩克查明乏食蒙古先借支一個月口糧其在秋
　成之前應再行借支若干令定議呈報等語朕已允行
　又據貝勒扎木陽齊旺班珠爾貝子那木扎爾色楞等
　請借倉糧亦經理藩院議令七十五逹色照議辦理今
　朕聞陜西神木榆林等處上年收成歉薄糧價昂貴而
　鄂爾多斯蒙古之乏食者生計艱難多向神木榆林城内
　就食甚為可憫該郎中七十五等從前未曽呈報及奉
　㫖查辦之後又復怠忽遲延竟不上緊辦理甚屬不合
　著七十五等即行㑹同該道將乏食蒙古查明一面具
　報該督撫一面酌動倉糧發給毋使乏食蒙古至於失
　所至神木榆林等處乏食民人亦著該地方官查明酌
　量辦理
　　十七日奉
上諭廣東開採一事十數年來内外臣工奏請者甚多朕
　悉未准行上年總督鄂彌逹巡撫楊永斌奏稱開採以
　資鼓鑄於粤民生計大有裨益言之再三朕發九卿確
　議旋經議覆准行後復有數人條陳極言其不應行今
　朕再四思維廣東近年以來年穀順成米價平減盗賊
　漸少地方寧謐與從前風景逈異今若舉行開採之事
　聚集多人其中良頑不一難於稽察管束恐為閭閻之
　擾累况本地有司現在勸民開墾彼謀生務本之良民
　正可用力於南畝何必為此僥倖貪得之計以長喧囂
　争競之風此時正在計議之初停止甚易著該部即行
　文該省督撫令其遵諭停止
　　二十三日奉
　上諭軍前遣囬之官員兵丁内著有勞績得傷殘疾者若
　　俱行革退殊覺可憫著該管大臣等詳查具奏官員賞
　　給半俸兵丁賞給一半錢糧以資養贍如有病愈復欲
　　請用者亦著具奏請㫖
　　　二十六日正藍旗滿洲都統將擬補
陵寢防禦人員帶領引
　見奉
　上諭
陵寢防禦與軍功世襲之官不同伊等之子准其保送者原
　　因本地舊人在彼處久住故加恩補授朕從前所降諭
　　㫖甚明同住於康熙五十五年始行補授防禦竝非本
　　地舊人輙將伊子披甲佛保柱保送前來殊屬不合著
　　將保送佛保住之大臣等交部嚴察議奏爾等通行傳
　　諭
陵寢處該管大臣嗣後防禦缺出其出缺之人若非本地舊
　　人伊等之子不必保送再爾等㨂選擬陪之驍騎校哈
　拉密雖出兵一次年紀尚少彼處差使亦少宜留伊在
　京効力行走防禦員缺爾等於旗下揀選効力年久之
　人帶領引見補授
　
　
　
　
　
　
　
　
　
　
　
　
世宗憲皇帝上諭内閣卷一百五十四
　欽定四庫全書
世宗憲皇帝上諭内閣卷一百五十五
　　雍正十三年閏四月
上諭九道
　　初三日奉
上諭朕廣攬人材以資治理是以有内外大小臣工各舉一
　人之諭誠以諸臣皆受恩之人承此特㫖必無有不矢公
　矢愼以副朕之旁求者雖云知人匪易難保初終然以生
　平閲厯之久豈無深知灼見之一人而乃以不可慿信者
　奏薦朕前謂非徇情受囑其誰信之况被薦之員以才力
　不及因公詿誤題㕘者朕皆寛其濫舉之罪獨於貪酷劣
　蹟者照例處分亦可謂寛大之至矣是以數年來以濫舉
　貪贓劣員降調者悉未寛貸今據總督李衞奏稱天津府
　降調同知楊灝熟悉河工明白勤練目前正當夏汛防範
　難得其人可否暫留原任効力贖罪等語直𨽻吏治正當
　整頓之際而楊灝又係河工需用之員著格外開恩照所
　　降之級仍留原任令其効力贖罪竝將此曉諭中外知之
　　　初六日奉
　上諭凡烈婦輕生從死昔年
聖祖仁皇帝曽降㫖禁止朕於雍正六年又降㫖曉諭至周至
　　悉數年以來因各省奏請旌表烈婦者尚少朕是以格外
　　加恩准其旌表今數日之内題奏殉夫盡節烈婦烈女多
　　至十數人可見地方官未將從前諭㫖剴切曉諭鄉曲愚
　　民尚未深悉
聖祖仁皇帝與朕重惜民命之至意以致民間婦女激烈捐軀
　　者更多於前嗣後若概予旌表恐轉相則傚易至戕生深
　　可憫惻著地方有司將朕前㫖廣為宣布俾遐邇僻壤家
　　喻户曉儻宣諭之後仍有不顧軀命輕生從死者不必概
　　予旌表以長閭閻憤激之風
　　十一日正黃旗漢軍都統奏原任工部侍郎李錫之
　　　李懋徳原任福州將軍李樹徳隱匿入官人口京口駐
　　　防馬兵金章等請移咨該將軍變價入官奉
上諭金章等俱是駐防年久之人從寛免其入官朕前曽降
　諭㫖令在京八旗傳諭各該佐領凡過繼開户人等有户
　口不清者令其自首免罪另行記檔如不據實自首或經
　查出或被告發定行從重治罪爾等可將從前所降諭㫖
　通行各省駐防處一體遵照辦理
　　十五日奉
上諭從前賞給各省駐防兵丁生息銀兩如兵丁數少之處
　無大員管領難於經理是以未曽議及今查保定太原徳
　州三處各駐防兵五百四名熱河駐防兵八百名為數雖
　少亦應一體加恩以資其吉凶之用保定太原徳州三處
　各賞銀二千兩熱河賞銀三千兩保定熱河二處銀兩交
　與總督李衞派員管理太原銀両交與巡撫石麟徳州銀
　兩交與巡撫岳濬務令辦理妥恊俾兵丁等得沾實惠
　　二十六日河東總督王士俊奏山東安山湖地勢低
　　於運河其湖旁涸出之地請分别開墾以濟民食奉
上諭山東運河之水全頼諸湖渟蓄以資灌注所以前人
　有水櫃之名後因諸湖淤墊附近居民侵佔為田以致
　水少不能引以濟運大有闗於漕務經朕屢降諭㫖令
　河道總督等悉心經理近年始無水淺停舟之慮今總
　督王士俊雖稱安山一湖其勢低於運河湖旁涸出之
　地可以分别開墾以濟民食王士俊此舉乃為開墾起
　見朕思湖水專資濟運儻或經理之初但貪田畝之有
　餘而不計湖水之不足將來田多水少漕運稽遲則顧
　此失彼未免輕重倒置不慎之於始也王士俊此奏著
　交部詳確速議具奏
　　二十八日
諭凖噶爾台吉噶爾丹䇿凌朕軫念衆庶止息兵戈振興
　黃教安逸生靈用是特遣使臣降㫖宣諭爾極恱服遣
　吹納木喀等進貢齎表内稱若使後世言某皇帝與某
　台吉失好以致衆生勞苦殊非羙名若互相和好振興
　黃教安逸生靈則可垂休聲於永久等語朕披覽之際
　不勝嘉許欣恱果能知此
天必錫之以福若不知此惟以貪暴為事則
天亦必加之以禍此常理也至於搆兵之由爾意若自朕始
　　者昔我
聖祖皇考時衆云凖噶爾之人秉性貪暴好尚兵戈侵擾隣
　　封不崇釋教仁慈之道彼時朕猶未深信後爾父䇿妄
　　阿拉布坦無端侵我哈密又遣兵赴臧擾亂佛教殘毁
　　寺廟傷害喇嘛朕始知前言不妄似此則兩路之駐兵
　　防範謂始自我
皇考可乎我
皇考聖心仁慈惟思安逸衆生故遣使徃來數次乃爾父推
　　托遷延始終無定朕纘承大統爾父又遣根敦來京朕
　　仰體
皇考仁愛之心仍欲和好俾黃教振興生靈安逸令根敦至
　　朕前親執其手諭云爾回時可告知爾台吉朕執爾之
　　手即如見爾台吉之面朕與爾台吉應俱教訓子孫輩
　　令其永逺和好於是遣使議和定界詎意爾父竝無和
好之念屢次托故遷延且藏匿我朝之逃亡羅卜藏丹
津竝未告知使臣以致諸事未成和議中止自此朕亦
未遣使前去爾亦不遣使來京後爾父物故爾遣特壘
奏云爾父已成佛矣不思佛為天下人之所共禮者朕
心素為尊敬爾謂爾父成佛將欲使朕尊禮爾父耶奏
内又將朕前㫖引入朕前㫖原云和好之後令子孫輩
永逺不相違約爾父在時竝未遵㫖定和好之議將何
以傳示子孫耶朕既未知爾意且來使特壘舉動驕慢
不知禮法是以朕諭特壘云爾台吉若果誠心遵㫖和
好可將羅卜藏丹津解送前來竝將邉疆定界始見實
心此朕所以試覘爾心也爾若即將羅卜藏丹津解送
竝將邉界定議朕豈有遣發大兵之理朕既降㫖索取
羅卜藏丹津且又言和好未定則爾意實未可測不得
不為防範故有兩路駐兵之舉及爾又遣特壘前來奏
稱羅卜藏丹津已解至中途聞大兵遣發是以中止爾
若果將羅卜藏丹津解送自應直到軍營何以中道而
返耶假若彼時果將羅卜藏丹津解到軍營而我兵仍
行進𠞰則興兵誠自朕始矣朕為天下主若偶違信約
將何以撫育萬國特壘到京時實值朕躬違和乃通國
所共知者豈因不欲見特壘而托言以欺爾乎朕因解
送羅卜藏丹津之言渉於虛妄故於特壘囬時令部内
加以拂意之言貴以難行之事付咨帶徃亦不過因爾
父當日以難行之事牽强凟奏之意故以此相報耳竝
未勒令遵行也若果勒令遵行自應寫入朕㫖之内乃
不寫入敕諭祗部内行文者特令爾知非朕意也爾縱
有難行之處亦應聲明陳奏何以竝無囬覆而於使臣
在巴爾庫爾軍營等候之際潛兵盗我馬匹此非搆兵
自爾乎我兵果欲進𠞰則於特壘去後乘爾兵無備之
時不行襲擊轉候爾兵有備有是理乎如我兵長驅攻
掠尚可謂搆兵自朕乃我兵駐於境内而爾來侵擾則
興兵實自爾始若謂自朕始朕必不受也此俱已徃之
事朕既軫念衆生將爾從前過愆悉已寛宥所降諭㫖
甚明無庸置議今爾既遵循禮義敬奉朕㫖歡恱順從
欲修和好遣使來京朕心甚嘉之再爾使吹納木喀等
口奏從前曽言將羅卜藏丹津解送俟大事定後羅卜
藏丹津之事甚易辦理至定界一事阿爾㤗原係厄魯
特遊牧之地杭愛原係喀爾喀遊牧之地請由哲爾葛
西拉胡魯蘓等處至巴爾庫爾地方定為疆界等語羅
卜藏丹津爾從前既屢奏解送即與解送無異儻定界
之事不能完結雖將羅卜藏丹津解送朕亦不受果將
疆界定議則羅卜藏丹津之解送與否在爾之意朕亦
不勒取也但所云阿爾㤗係厄魯特遊牧之地此噶爾
丹從前之事噶爾丹為我兵𠞰滅取其土地竝其骨殖
子孫俱經爾父獻納此衆人所共知者現今噶爾丹之
屬人及丹積拉之子孫俱在内地爾凖噶爾曽未越阿
爾㤗遊牧居住乃謂為厄魯特遊牧之地可乎若將徃
事勉强牽引則終無結局之日矣且喀爾喀等尚不令
近阿爾㤗遊牧者原欲使兩界相隔稍逺可息争端豈
可令凖噶爾人越阿爾㤗遊牧乎夫永逺和好之事定
界實為要議朕特命大臣等與吹納木喀等公同酌議
務期兩有裨益指定疆界具奏而吹納木喀等云我台
吉所交口奏言辭之外竝無别語不便擅定等語此事
在京既不能定議用是再頒敕諭交來使吹納木喀等
齎囬若果誠心修好疆界不可不明設日後無知之人
越界妄行稍有争競則又生事端矣况定界之説原起
於爾父策妄阿拉布坦奏請以安衆生者爾父從前曽
奏云哲爾葛西拉胡魯蘓等處不過聲明縁由竝非固
執争論等語彼時朕曽降㫖嘉許後又請將阿爾㤗山
梁外哈道里哈逹青吉爾布拉青吉爾兩處不必置為
閒地朕未准行今特欲安逸衆生永逺和好將此兩處
空閒之地俱屬於爾祗自克木齊克汗騰格里上阿爾
㤗山梁由索爾畢嶺下哈布塔克拜他克之中過烏蘭
烏素直抵噶斯口為界竝將爾父所請自胡遜托輝至
哈拉巴爾魯克悉作空閒之地似此分界在爾竝無難
　行不便之處爾其仰體朕加恩眷注之意遵諭定界方
　可謂永逺修好朕為天下主惟思扶持黃教利濟衆生
　敦崇和睦執中循理斷不强汝以難行者至於不便大
　國之處亦不能俯允爾請也儻爾遵奉諭㫖議定疆界
　之後猶以喀爾喀之遊牧逼近爾屬不免疑懼奏請稍
　展空閒之地亦屬可行俟爾遣使再來陳奏時朕當另
　降諭㫖台吉其熟思詳審酌定具奏
　　又奉
上諭數年以來内地民人拾金不昧者屢見今據臺灣御
　史圗爾㤗林天木奏稱臺地番婦母女拾得衣服銀兩
　比即報官給還原主不肯受謝似此亷讓之義舉見之
　番黎婦女更屬可嘉著該督撫宣㫖再賞銀三十兩以
　示奬勸
　　又奉
上諭各省秋審定例該督撫㑹同司道等官審録分晰情
　實緩决矜疑具題闗係最為重大向聞外省㑹審之時
不論案件多寡務於一日之内悉行定議一切俱聽督
撫主張不特守令不敢置喙即司道亦無一辭輕重定
於俄頃之間是非决於一人之口究其實際督撫亦未
必了然不過令幕客創一畧節貼於冊上徒飾觀瞻而
已况有席氊懸綵鼓吹喧闐日甫踰中即退而肆筵行
酒竟有似乎宴㑹之禮者甚至召令優人演劇為樂近
來曉明義理者多各檢㸃而此風猶未盡革夫刑罰者
國家不得已而用之者也天以父母斯民之責畀之吾
君臣凡兹犯法獲罪之民皆吾赤子也平時不能撫綏
化導使之遵守法度免於罪愆已有忝教養之職矣及
䧟於刑辟之後又復視為泛常不察情罪之重輕率定
爰書之出入寛所不當寛而嚴所不當嚴以至讞獄不
得其平寃情抑而莫訴勸懲兩失兇暴肆行所謂明刑
弼教者安在清夜捫心能無愧赧乎朕自臨御以來於
一切刑名案件莫不虛𠂻歛息詳慎推研每於法司所
進立决本章悉令内廷管本官員三次覆奏然後批發
　　每年秋審朝審時朕先將招冊細細披覽及至勾到之
　　日復面與大學士刑部堂官等徃復講論至再至三然
　　後䧏㫖盖哀矜惻怛之意實動於不能已而發於不自
　　知竝非欲博欽恤好生之名於天下臣民也
聖祖當年於勾到日皆著素服朕亦效行之凡為督撫大臣
　　者受朕封疆之寄應與朕同此哀矜惻怛之心乃各省
　　秋審大約皆於一日之間草草定局竝未博採羣議詳
　　察實情不過視秋審為具文於㑹審之日雖不便穿著
　　素服豈有結綵設席徴歌演劇之理此則殘忍性成不
　　學無術者之所為嗣後各省秋審時該督撫務率司道
　　等官敬慎周詳殫心辦理必使權衡不爽情罪相符向
　　來竝無限期何妨多寛時日安得視為虛文故套輕忽
　　民命以供其自便之私至於㑹集既久除日食常餐外
　　儻有肆筵設席仍蹈從前陋習者經朕訪聞必嚴加議
　　處
　世宗憲皇帝上諭内閣卷一百五十五
　欽定四庫全書
世宗憲皇帝上諭内閣卷一百五十六
　　雍正十三年五月
上諭六道
　　初五日奉
上諭西陲用兵以來一應軍需皆取資於公帑絲毫不以
　累民惟是甘肅等處運送糧餉不能不藉民力輓輸朕
　心時為軫念既已屢沛恩膏即當豐稔之年亦下蠲租
　之詔所以奬百姓之急公示朕心之體恤也兹聞甘省
　所屬地方今年入夏以來有雨澤愆期之州縣或恐收
　成稍薄納課艱難著將雍正十三年甘肅通省所屬應
　徴地丁錢糧全行蠲免俾催科不擾民力寛舒該督撫可
　董率有司實力奉行以副朕加惠秦民之至意
　　初八日奉
上諭三姓八姓渾春地方兵丁每年只支給餉銀十二兩
　著照寧古塔吉林烏拉等處兵丁之例給與二十四兩
　全分餉銀
　　十六日奉
上諭前據湖南巡撫鍾保奏請將湖南通省舖司裁改遞
　馬經廷臣議令㑹同總督邁柱妥議具題今鍾保未曽
　㑹同邁柱定議但奏稱邁柱因湖北不議裁改是以未
　經㑹題等語湖南舖司若果應裁改遞馬則督撫大臣
　自應㑹商定議者况朕聞舖司改設遞馬多有不可行
　之處如山僻州縣道路險仄馬匹不能行走即令勉强
　更改亦屬陽奉隂違以人代馬再如兩岐三岔四面皆
　通之處文書徃來甚繁自應分頭遞送不得不多設馬
　匹人夫其費用必多於舖司原額且此馬零星安設稽
　察繁難若但交與馬夫勢必至於尅扣草料疲瘦倒斃
　若交附近驛站仍不過派撥驛馬應差而該州縣佐貳
　亦各有專司不能時時查察是一利未興而諸弊隨起
　不可不詳加酌定著該部悉心妥議具奏
　　十八日大學士等奉
上諭前據湖廣督撫提鎮奏報台拱逆苗不法情形比即
　降㫖與湖廣督提於調發官兵三千名外再撥官兵二
　千名陸續前進以備征𠞰之用又諭廣西撫提派撥精
　兵三千名分為兩路前徃以資應援彈壓今覽雲貴總
　督尹繼善奏摺其所檄調鄰省官兵之處與朕諭㫖相
　符計此時進𠞰之兵合四省計之已二萬有餘哈元生
　親在軍前統領調度諒自有平定之䇿爾等可傳諭哈
　元生乘此兵威須將清江台拱上下九股兇苗及内地
　倡首附逆惡寨痛加𠞰除務盡根株不貽後患其逺寨
　逼脅附從各苗有悔罪求撫者皆令盡繳噐械然後准
　撫倘敢抗違不繳亦相機𠞰除今番如此辦理方能一
　勞永逸若其中有勢不可行處可據實奏聞但毋得稍
　存姑息之念陽奉隂違令異日更啟事端提督哈元生
　統領四省官兵著授為將軍凡赴援將弁俱聽伊節制
　調遣其將軍名號敕印著大學士議奏請㫖速行頒發
　并傳諭尹繼善知之
　　二十四日奉
上諭據山西廵撫石麟奏稱太原府陽曲縣紳衿士民李
　杭等汾州府汾陽縣紳衿卞時盛等情愿各捐銀兩存
　貯公所以為周恤比閭之資臣現在與各該地方官公
　同酌議或置田地或為營運因地制宜以埀永久等語
　夫所謂樂善好施扶危濟困者大抵於水旱饑饉之嵗
　散財發粟賑救窮黎又或於平常無事之時造義倉以
　儲米榖修橋路以便行人或置敦宗贍族之田或立養
　老育嬰之所凡此善事多端必須出自本人之誠心而
　又親身經理誼同休戚始可以惠鄉閭而收實效今石
　麟奏稱陽曲汾陽兩縣紳衿士民願捐銀兩存貯公所
　其作何措置之道俟與地方官公同酌議是該處竝無
　現在應辦之事此乃另開捐納之條也若遇無才之有
　司經理不善必致為胥吏之所中飽土棍之所侵蝕而
　無益於貧乏之人此人人能料及者石麟如此辦理是
　何意見陽曲汾陽紳衿士民等既已捐助其樂善好施
　之念可嘉著交部分别議叙石麟務將各姓所捐之銀
　妥商位置令地方得實受其益勿致虛糜向後若有無
　故捐銀交官者與朕原㫖不符俱著停止
　　二十八日奉
上諭據貴州提督哈元生廵撫元展成奏報古州逆苗不
　法臣哈元生於四月二十日馳赴軍前調度閏四月三
　十五月初一等日副將紀龍周儀署㕘將哈尚徳崔傑
　等各領官兵分路擊殺逆苗奔逃斬獲無算驛路開通
　黃平一帶地方居民復業及時耕種等語前聞黃平一
　帶居民被逆苗擾害朕心深為軫念已經降㫖諭令該
　督撫動撥正項錢糧確查賑恤今民人復業之初或仍
　有遷徙未回及資生無力者著元展成遴選賢員招徠
　安插加意撫綏勿令一人失所此次哈元生進𠞰已降
　㫖授為揚威將軍所有在事有功將弁兵丁俟事竣查
　明分别議叙其附賊之逆寨餘黨應勦應撫之處著哈元
　生酌量辦理據元展成奏摺内稱黃平地方為倉厫監
　獄重地元展成既知黃平為倉厫監獄重地逼近苗疆
　從前何意止設官兵三十名被賊侵擾而平時全不留
　心籌及亦不具奏請㫖以致倉卒無偹甚屬溺職今官
　兵到彼賊苗逥避乃自然之情勢而元展成奏報之時
　不自知從前辦理之非大言不慚似有以地方復舊為
　幸之意甚屬不合事畢論其功過著該部嚴察議奏
　
　
　
　
　
　
　
　
　
世宗憲皇帝上諭内閣卷一百五十六
　欽定四庫全書
世宗憲皇帝上諭内閣卷一百五十七
　　雍正十三年六月
上諭九道
　　十二日刑部奏諾樂洪㕘奏福祿各欵竝無實蹟但
　　福祿係允䄉用人行止不端應擬斬監候奉
上諭前據諾樂洪密奏福祿乃允䄉心腹用人心術行止
　俱不可問於北路出兵時營求派徃及到軍前毫無効
　力之處又復鑽營該管諸大臣由䕶軍校委署防禦復
　委副㕘領又署理掌管𦂳要軍機兵部員外郎之缺似
　此匪人竟充要職恐於軍機不無擾亂洩漏殊屬未便
　等語朕因覽諾樂洪所奏福祿秉性奸邪存心叵測種
　種夤縁鑽刺之處大干法紀是以降㫖拏解囬京交與
　刑部嚴審定議具奏今覽刑部審訊情由是福禄出兵
　數年竝無過犯且在河通胡爾哈殺賊受傷得受恩賞
　又曽派徃科卜多隨征効力凡諾樂洪所奏皆全無影
　響之事且諾樂洪狡猾乖張近日諸事敗露此即伊造
　言誑奏之一端也福祿著釋放其諾樂洪原摺著發出
　與福祿倂衆閲看竝令在廷臣工共知之朕待天下臣
　民無不與以改過自新之路即如阿其那塞思黒隆科
　多年羔堯之黨與屬下朕加恩録用者不可勝數竝無
　成見成心豈以福禄為允䄉舊屬而存刻待之意祗因
　諾樂洪叅奏不得不將福禄拏交審問該部既審無不
　法實蹟而且有行間効力之勞便當據實奏聞請㫖豈
　有不審實情强引律條擬以大辟之理著嚴飭行
　　十五日禮部議覆貴州學政晏斯盛奏黎平府屬亮
　　寨長官司正長官龍紹儉陳請科舉應不准行奉
上諭土司龍紹儉原由生員出身既有志觀光陳請科舉
　著准其一體應試若得中式其土司世職亦可著將應
　襲之人舉出請襲
　　十八日奉
上諭據扎魯特貝勒阿第沙報稱今嵗春時亢旱將伊旗
　　分人等移於近河潮濕之地居住五月初七日大雨竟
　　日夜間水發淹没人畜甚多等語扎魯特等旗分年來
　　連值旱澇收成歉薄今又遭此水患深可憫惻從古天
　　人感召之理一定不易果能各修人事安分循理
上天必加䕶佑錫之以福若所行不善即可以致災患此被
　　災旗分之扎薩克台吉等身圖安逸怠玩公事苦累屬
　　下不加愛惜所屬人等不知親上之義罔遵法紀貪營
　　小利互相盗竊因而干犯天和災害疊至儻不知悛改
　　猶以被災怨望安能消禍致福國家設立法度原以乂
　　安民生凡官差𣲖遣誠能實心行走自然免於罪戾以
　　獲善報嗣後扎薩克台吉等宜居心忠正各盡職業勤
　　於公事愛養屬下令其從善其部屬民人各守分遵法
　　承應官差黽勉効力如此上下鼓勵交勉於善則
上天洞鍳自能雨𤾉時若災患不生人畜滋息米糧豐稔共
　　享安寜之福其理固不爽也即今䝉古等於遊牧處謀
　　生豈不知地方形勢而於夏令雨水之時率衆環居近
　　河之地竝不防䕶以致被災此皆怠惰成習昧於謀生
　　後此可不加謹愼耶著將此旨行文衆扎薩克等令其
　　遍行傳諭各加勉旃
　　　十九日
　諭内閣現今道府出缺甚多一時不得勝任之員著在京
　　三品以上滿漢官員於現任科道部屬及知府同知知
　　州通判知縣内各舉一人或勝道員之任或勝知府之
　　任填註明白於三日内交送内閣彚齊奏聞候朕簡用
　　若所舉有相同者亦准彚奏大臣等厯官年乆豈無深
　　知確信之一人可膺保薦者况奉朕特㫖尤當矢公矢
　　愼以副朕諮詢之意儻懷挾私心瞻狥情面又蹈從前
　　舊轍將來所舉之人或有不端劣蹟或不能勝任無忝
　　定將原保舉之大員嚴加議處
　　　二十二日奉
上諭向來外任官員告病者即行休致無病痊復用之例
　　朕從愛惜人材起見特准各省督撫酌量若屬員居官
素優而患病是實者於告病本中聲明病痊引見補用
此朕體恤成全之恩㫖也近於引見之時見起用各員
本無大恙調治未乆即赴部銓補者甚多則本來患病
之不實顯然矣又有借名告病而巧為規避者或因繼
起有人囊槖豐厚冀娯晚景或因民俗刁悍地方繁劇
慮及考成其該管上司但見屬員不戀官職遂爾代題
而不覺受巧宦之欺䑃也如原任福建漳州府知府王
之𤦺同知王時翔等皆因地方繁難而託詞告休者本
皆精神强健竝非實病得請之後讌樂歡遊朕知之最
確似此者各省不可枚舉今元展成題請平越府知府
朱東啟告假囬籍調理俟病痊起用一䟽明係該員畏
懼苗疆而為此規避之計朱東啟著解任仍留黔省調
理俟病痊之日自黔送部引見將來凡有似此告病該
督撫題請病痊起用者俱著留於該省調理不准囬籍
俟病痊之日該督撫送部引見若永逺告休不請起用
者該督撫司道必察其患病果實一時難痊或年老力
　　衰不能辦事然後申請題達儻受屬員之欺朦或狥平
　　日之情面仍蹈從前故轍經朕訪聞必將該上司從重
　　議處
　　　二十三日奉
　上諭據福建提督王郡奏稱吕宋國以麥收歉薄今附洋
　　船載榖二千石銀二千兩海参七百觔來厦賣銀糴麥
　　多則三千石少則二千石臣查五榖不許出洋律有明
　　禁今呂宋以榖易麥臣與督臣撫臣現在商酌請㫖等
　　語朕統御寰區内外皆為一體呂宋雖隔重洋朕心竝
　　無岐視國家之所以嚴禁五榖不許出洋者乃杜奸商
　　匪類私販私載暗生事端之弊若該國偶然缺少米糧
　　以實情奏聞於朕朕尚酌量盈餘以濟之今呂宋以麥
　　收歉薄載榖易麥更為情理之當允從者著該督撫提
　　督等轉飭有司按照榖麥時價均平糶糴不許内地之
　　人抑勒欺詐俾番船載麥回國以濟其用竝將朕㫖傳
　　諭來商知之
　　　又奉
　上諭自古地方官員有進獻方物之禮盖以地土所産貢
　　之於君所以將其誠意而為君者鑒其意而酌納之所
　　以篤堂亷之誼聯上下之情也朕即位以來亦循照舊
　　例而行其中間有進獻珍寳古玩者朕概降㫖停止不
　　許呈進向來鎮臣中偶亦有隨督撫進獻者朕皆諭止
　　之至於所獻之物備隨時賞賜内外臣工以示一體之
　　意竝非朕所需用都中市賣不得之物而收貯内府也
　　此朕左右及廷臣所共知共見者雖臣之効忠於上君
　　之加恩於下不在乎此然此亦係儀文禮節之一端所
　　以厯來未廢凡為督撫者既以此將其誠敬之悃則當
　　於採辦之時厚其價值俾所屬官民歡欣從事有踴躍
　　之心無退縮之意方為事君盡禮之實心乃朕向聞各
　　省大員採備貢物有恃上司體勢發價减少者以致民
　　間視為畏途如榆次百姓不敢種好𤓰肅寜畏植好桃
　　外間傳為話柄近朕訪聞福建採買柑果有短價累地
方官民之處似此則與君臣聯接之本懷大相違背矣
朕豈肯為此無益之儀文而令承辦之微員貿易之百
姓或受擾累哉昔年石文焯在外任時進獻土産食物
用數摺開列各品件件相同朕訝其重複問伊奏事之
人伊奏云石文焯現在署理㡬缺故用貢物㡬分朕實
不解其故後偶向年羮堯諭及年羮堯奏云外官之於
上司現署㡬印則饋送規禮亦是㡬分朕始知外間有
此不堪之陋規而石文焯竟彷而行之於君父之前其
識見庸劣一至此哉凡事謹小慎微不可不防其漸若
以貢物而累及閭閻固萬萬不可即或交與屬員代辦而
價值不敷令其暗中賠補是又假公濟私收受賄賂之
巧術也似此食用微物朕發價市買何所不得豈肯絲
毫累及地方可通行曉諭督撫等自接奉此㫖為始著
將前貢物之數再减一半儻再不遵行仍蹈舊轍朕只
得將各省貢獻之例全行停止莫謂朕將自古通行之
禮為務虛名而廢不體下情也
　　二十九日奉
上諭朕聞奉天地方凡事闗旗民者俱送盛京刑部㑹審
　雖司員㑹同有司承審實皆司員主稿乃奉天司員積
　成陋習惟事威嚴一切人犯到案先將鎻鍊盤於地上
　令其膝跪謂之跪鎖繼以荆條互擊其背任意敲打謂
　之背花鞭又案無定限如上年八月間遼陽州民郭金
　美毆死旗人裴玉亨一案白晝毆傷更餘殞命當日旗
　員及知州㑹騐任聼屍親串同仵作混報多傷且傷痕
　寛長逾格承審司員不即禀駁亦不揆度情理惟執定
　傷痕刑夾供認草率定擬本年閏四月内葛森到任始
　駁令另行騐審相距已十餘月尚未定案又筆帖式皆
　本處生長之人所司者不過繙譯之事乃當審訊之時
　輙亦列坐詰問此皆朕訪聞甚確者國家定例訊鞫人
　犯必須審問實情其應用刑訊者自有一定規條今奉
　天司員承審人犯一經到案不察虛實便以刑罰相加
　且於定例之外創為跪鎖等項此從來所未聞者似此
　嚴刑重罰其中豈無寃濫至於筆帖式微員職司繙譯
　竝無審刑之責乃公然列坐審詰命案有乖體制以上
　二事著嚴行禁止儻再蹈從前陋習經朕察出定將該
　堂官及司員等一併嚴加議處至辦理事件自有限期
　而人命等案闗係尤重若無定限則拖累牽連之弊不
　可勝數嗣後應如何定以限期俾得永逺遵行之處著
　盛京刑部侍郎㑹同該將軍悉心定議具奏
　　又奉
上諭黔省逆苗不法擾害黄平一帶村莊哈元生等領兵
　進勦逆苗雖聞風逃竄仍復盤踞山梁為負嵎之技前
　已降㫖授哈元生為揚威將軍専司征討惟是苗黨衆
　多地方遼濶現調四省官兵甚多滇黔之兵從上游前
　進湖廣之兵從下游前進其中相隔路逺哈元生調遣
　難周湖廣提督董芳熟悉苗地情形著授為副將軍一
　切勦撫機宜著與哈元生和衷恊力公同辦理目前或
　應分領夾擊將來如何彈壓安置俱著哈元生董芳悉
　心籌畫務期妥恊以副朕委任之至意董芳著馳驛前
　徃
　
　
　
　
　
　
　
　
　
　
　
　
　
世宗憲皇帝上諭内閣卷一百五十七
　欽定四庫全書
世宗憲皇帝上諭内閣卷一百五十八
　　雍正十三年七月
上諭十四道
　　初八日奉
上諭前聞浙省海塘於本年六月初二日風潮偶作衝决
　之處甚多朕心深為軫念已降㫖詢問情由並令速行
　搶修以防秋汛今朕訪聞得今嵗風潮不過風大水湧
　並非昔年海嘯可比且為時不久未有連日震撼衝汕
　情形若平日隨時補苴防䕶謹密自不致潰决如此之
　多總因數年來經理官員將舊日工程視同膜外並不
　随時修補且將原題准其在歲修案内報銷之工不許
　修築以致根脚空虛處處危險不能捍禦風浪又海防
　兵備道乃特設專司之員責任綦重從前隆昇程元章
　等請將同知成貴題補朕因其平日不曽經厯河工誠
　恐未必勝任且陞用太驟是以姑令署理試看今聞伊
　　於工程並未諳練兼之患瘧經年不能辦事東塘同知
　　張偉為人軟弱安坐海寧西塘同知李飛鯤存心狡猾
　　日在省城奔競俱非實心任事之員而隆昇與程元章
　　等意見又不相合汪漋張坦麟但知隨聲附和不顧國
　　家公事前因虐使民夫尅減石料經朕降㫖申飭略知
　　收斂然每石萬觔尚折減六七折不等欲符原估六萬
　　兩之數一任石匠包賠逃亡誤工平時人事廢弛若此
　　何以抵禦狂瀾况朕不惜數百萬帑金冀以保全一方
　　民命而各官懐挾私意不知為國為民宜乎
上天埀象以示儆也兵備道係𦂳要之員今成貴患病溺職
　　如此隆昇程元章汪漋張坦麟總理恊辦所司何事郝
　　玉麟既在浙江豈無見聞何以俱不題㕘著伊等明白
　　囬奏兵備道員缺即著伊等於知府中揀選題委目今
　　秋汛正大搶修保䕶最為急務一切事宜俱交與隆昇
　　程元章汪漋張坦麟等悉心料理儻仍蹈前轍再有踈
　　虞致傷田廬民命必將伊等從重治罪不稍寛貸郝玉
　麟既不據實奏聞亦不能置身事外至於僱募人夫採
　辦物料務須公平給值聽從民便俾閭閻踴躍從事不
　得渉於勉强或繩以官法刑驅勢迫擾累地方致負朕
　愛養民生至意
　　又奉
上諭各省拿獲賭具查其製造年月在半年之内者大小
　官員有議叙之例所以奬勵臣工使之實心禁約賭博
　也今朕訪聞各省拿獲賭具均稱造賣在半年以内迨
　細心根究率多不實蓋地方官希冀議叙未免支飾邀
　功即新任署任原在半年以内無庸支飾又未免瞻顧
　前官失察之愆為之改移遷就不知造賣年月既屬改
　移則販賣之多寡夥黨之有無何由得實是其弊更不
　止於冒叨議叙也所恃上司稽核精詳庶㡬功過不爽
　然上司例又並得議叙茍非公正不欺者勢必茍且雷
　同矣夫賭博之害最闗風俗人心澄源端本則賭具在
　所必嚴計效責功則勸懲誠難偏廢然州縣身任查拿
　而上司則不過申嚴督率本屬分内之事今因並得議
　敘之例轉滋徇捏之端而不能收勸懲之實效其應作
　何分别定例之處著九卿悉心妥議具奏
　　初九日刑部以疎脱重犯處分分别定例具奏奉
上諭此本内議稱髙牆内拘禁人犯倘因保出責令兵丁
　看守致有疎脱者如審無賄縱情弊枷號二十五日鞭
　七十等語髙牆拘禁人犯與外省不同八旗之人非親
　即友最易受囑徇情且勢力重大之人亦多不難賄買
　挾制若止定以枷號二十五日鞭七十之薄懲則將來
　之疎縱作弊者不可勝數矣又稱髙牆係京城重地若
　有越獄重情各照外省之例加一等治罪等語此處並
　未明白聲説旗人安知外省是何例今加一等又是何
　罪共相凛遵乎又稱八旗將斬絞人犯送部及八旗互
　相遞送中途疎脱者照外省例分别議處治罪等語外
　省解送人犯或數百里千里不等時日既多路程又逺
　徃徃難於防範至八旗解部及互相遞送之人犯相隔
　不過數里或十餘里頃刻可至若其中敢有疎脱等情
　則藐視國法已甚豈可引外省之例以定其罪朕前降
　㫖著照外省例如何協捕如何治罪敕令定議者盖以
　外省有例而在京無例亦應酌定規條以便遵奉並非
　謂外省之例即應通行於在京也今憲徳等於奉特㫖
　交議之事草率具奏且處處牽引外省以為言顯係朦
　混著將刑部滿堂官交部嚴察議奏此案著另議具奏
　　初十日辦理苗疆事務王大臣等奉
上諭據廣西提督霍昇奏稱總兵王無黨等率領兩粤官
　兵七千餘名陸續前到古州分兵前徃八寨𠞰殺逆苗
　七次斬獲甚多現與古州總兵韓勲酌議分撥進𠞰等
　語朕思古州地方為新疆要地闗係甚重韓勲等雖分
　兵攻擊八寨等處而古州尤不可忽若因古州地方現
　在無事而鋭意𠞰賊將赴黔之粤兵及該鎮兵丁俱派
　徃八寨等處則古州地方兵力未免單弱不可不籌畫
　萬全且接連粤省彈壓尤為𦂳要爾等速議具奏
　　十一日奉
上諭軍營撤囬之兵丁今已漸次進口朕訪聞得伊等進
　口之後見有酒肆徃徃入而沽飲雖目前尚無酗酒生
　事實跡然將來撤囬之兵甚多不能保無麯蘖迷心而
　罹於法網者伊等俱係出征囬家之人若因此獲罪朕
　只得執法雖欲從寛而國法又豈可廢著該督撫轉飭
　州縣官嚴禁賣酒之家不得賣與軍營撤囬之兵丁違
　者重加責懲并令該管將弁等曉諭所轄之兵丁各遵
　朕諭思患預防以副朕眷養之意
　　十四日奉
上諭浙閩江西等省有棚民之州縣朕皆留心揀發牧令
　前徃俾司化導董率之任盖此等無業民人聚散無常
　徃來莫定其間良頑不一易於藏奸若稽察稍疎必至
　漸為閭閻之擾向聞棚民留住之地方皆責成本處地
　主山主出具保結並非來厯不明之輩始許容留而牧
　令官員於每年嵗底親徃查㸃一次儻有作奸犯科而
　地主山主不行舉首者一體治罪此向例也今聞法乆
　廢弛有司等視查㸃為具文而地主山主亦以保結為
　虛應故事大非朕除暴安良教民成俗之本意著該督
　撫等轉飭有司實力奉行毋或怠惰儻有不遵即行嚴
　㕘從重議處若督撫失於覺察經朕訪聞亦必加以嚴
　譴
　　十五日奉
上諭浙江海塘工程原在平日隨時補苴防䕶謹密始可
　以禦猝然之風浪乃近年以來經理官員將舊日工程
　以為非己身經手者視同膜外不加修補以致今年六
　月初二日風大水湧遂潰决塘工如此之多此朕訪聞
　最確者朕為浙省海塘宵旰焦勞無時或釋且不惜多
　費帑金冀登斯民於袵席年來所降諭㫖不下數十百
　次矣隆昇程元章汪漋張坦麟皆朕特簡之大員委以
　防川之鉅任且訓諭諄諄望其實力奉行勉以和衷共
　濟豈料伊等私心蔽錮意見參差全無公忠之念安有
　　身在地方目覩隄岸空虛而不督率屬員先事預防急
　　為修補者隆昇程元章汪漋張坦麟俱著交部嚴察議
　　奏目今江南塘工告竣王柔著補授浙江海防兵備道
　　速赴新任
　　　十九日奉
　上諭浙江海塘工程闗係民生最為𦂳要朕宵旰焦勞不
　　惜多費帑金為億萬生靈謀久逺乂安之計所以告誡
　　在事臣工者已至再至三矣不料經理諸臣各懐私意
　　彼此參差以致乖戾之氣上干
天和有今年六月風浪潰堤之事今雖勉力搶修尚不知能
　　捍禦秋潮否至於建築石塘工程浩大若諸臣陋習不
　　改仍似從前則大工何所倚頼朕再四思維大學士朱
　　軾亷愼持躬昔曽廵撫浙江諳練塘工今雖年逾七旬
　　精神不逮而董率指示似尚能為朕以此詢問之伊自
　　稱情愿効力著由水路前徃令該部給與水程勘合並
　　令沿途撥兵䕶送伊子朱必堦著隨去朱軾到浙之日
　稽查指授總理大綱至一切工程事務仍著隆昇程元
　章汪漋張坦麟等照前辦理俱聽朱軾節制若大臣中
　有懷私齟齬者著朱軾據實㕘奏朕必嚴加處分文武
　官員等有營私作弊或怠玩因循者即行糾㕘從重治
　罪朱軾未到之先所有應辦工程物料著隆昇程元章
　等上𦂳辦理無得藉口等候欽差徘徊觀望以致稽遲
　　二十日奉
上諭朕軫念行間將士從前曽降諭㫖令將陜西等省現
　出各缺於十缺之中分出三缺以陞補出征弁員數年
　以内隨征將弁各按出力等次俱得通行擢用現今西
　路官兵次第撤囬凡弁員之陞補他省者俱應各赴新
　任今據署大將軍查郎阿等奏稱將弁中有陜甘人員
　陞補直𨽻山西山東河南四川五省之千把伊等隨征
　年久俱從兵丁㧞補今復囬本籍又逺赴新任或有無
　力攜帶家屬者若隻身逺去則家中又恐無人養贍可
　否將現在西路軍營之陜甘人員内陞補直𨽻等五省
　之千把仍留在陜甘各營食俸辦事遇缺挨補等語向
　例千把缺出俱於本省標營就近㧞補因朕加恩出征
　將弁欲其早得陞轉是以有六省分缺之舉今大兵撤
　囬之後若千把等令其逺赴新任自然力量不敷查郎
　阿等奏請之處甚是惟是伊等効力有年撤囬之後留
　於本省候缺未免多需時日尚未允恊著陜甘督撫提
　鎮將現任各千把之未經出征者分别查明如内有食
　俸年淺及未曽出力之人令其出缺候補其所出之缺
　即將軍營撤囬留陜千把悉行補用至該千把等既留
　陜甘補用則所遺直𨽻等五省原缺應行㧞補查直𨽻
　等五省亦有自軍前撤囬應補千把之人著該督撫等
　即將伊等補授此缺倘撤囬各弁人多缺少亦照陜省
　將俸淺未經出征之千把内暫行出缺補用伊等以示
　朕體恤從征弁員之至意
　　又辦理軍機大臣奉
上諭朕軫念鄂爾多斯貧乏䝉古有就食口内典賣妻子
人口者前已降㫖令該地方官查明賞給原價贖出照
看安插今據總理西安廵撫事務史貽直等奏稱查出
雍正十二三年邊民并延綏鎭及各將弁共買䝉古子
女二千四百餘名口再雍正十一年以前尚有邊民娶
買乞養者今亦查出先將上年今年凡有典買蒙古人
口逐細查出贖囬應否俱發夷漢衙門查明親屬轉交
完聚之處相應請㫖再米國正身為鎮臣首先倡買五
名以致該將弁軍民人等效尤共買二十七名口臣等
不敢徇隱等語䝉古乏食貧民典賣子女其已經查出
贖囬人口朕另降㫖詢問該扎薩克等情願領囬者令
其領回完聚儻有不願領囬者再行商酌料理安插之
法其未經查報人口務須逐一清查一體辦理至米國
正及將弁等因蒙古乏食用價收買俾得存養與尋常
典買䝉古人口有間著將所買人口交出不必㕘處其
雍正十一年以前邊民娶買乞養人口亦降㫖詢問該
扎薩克等有情願領囬者亦照原價賞給贖囬其中若
　有因厯年既久居處相安不願領囬者即聽其存留不
　必贖囬俱免其查究嗣後該地方官務須嚴禁邊民不
　得娶買乞養䝉古人口儻有故違定例私自典買者一
　經察出定行從重治罪並將該地方官一併嚴加議處
　　二十三日奉
上諭西陲用兵以來甘肅等處民人急公効力甚屬可嘉
　是以朕屢沛恩膏免其正賦今年又將地丁錢糧全行
　蠲免所以優恤民力令其寛裕也今據巡撫許容奏稱
　五月接奉諭㫖之時已據各屬詳報完納銀一十二萬
　餘兩查定例已完者充餉未完者免徵此項應照例充
　餉等語朕因嘉奬秦民奉公趨事是以特加格外之恩
　而其中争先完課者尤為良善之民著將已完若干准
　作來年正賦許容可傳㫖速行曉諭俾閭閻咸知朕意
　並督率有司實力奉行毋使胥吏土棍作弊中飽以副
　朕加惠秦民之至意
　　又兵部議奏湖南添平麻寮二所土官覃慶永等呈
　　請辭職奉
上諭土官覃慶永等既無防禦之責亦無管束軍民之任
　懇請辭職應准其請將土官裁汰但朕念伊等祖父曽
　經隨征効力不忍令其廢置著賞給千把總職銜准伊
　等子孫永逺承襲若有年力精壯情願隨營差撡者准
　其食俸効用才具優長者著該管大臣保題照武職例
　陞轉其如何分别定例之處著該部定議具奏
　　二十八日工部議覆直𨽻河道總督朱藻奏官民捐
　　納土方應請分别議叙奉
上諭向來沿河文武官弁有種栁葦議叙之例遵行已久
　不便停止今若又添土方物料議叙之例恐奉行不善
　將來必致滋弊累民凡本地方現任官弁捐輸土方物
　料者尤為不可槩不准行若紳衿民人等情願捐輸者
　著分别定例議叙
　　又奉
上諭西路官兵前因岳鍾琪調度失宜諸事廢弛遂致軍
　氣不揚士志不振自雍正十年查郎阿統兵以來與張
　廣泗同心恊理事事整頓時時訓練凡行間將士俱知
　奮勇効力營伍為之改觀所以十一年及十二年賊人
　兩次侵犯卡倫俱為我兵擒𠞰未令兔脱且賊人因我
　軍嚴整畏憚懾伏從前狡獪伎倆不敢復逞此皆由查
　郎阿等辦理妥恊之所致今大兵撤囬查郎阿張廣泗
　俱著交部從優議叙具奏再自雍正十年以後調徃西
　路之奉天船厰索倫官兵及䝉古官兵皆為奮勉其中
　之勞績懋著者亦宜加恩賞勵著查郎阿查明據實具
　奏交部議叙其未經著有勞績及岳鍾琪任内行走之
　人不必開入
　
　
　
　
世宗憲皇帝上諭内閣卷一百五十八
　欽定四庫全書
世宗憲皇帝上諭内閣卷一百五十九
　　雍正十三年八月
上諭九道
　　初一日署陜西總督劉於義奏銷囬營兵丁買補營
　　馬一案奉
上諭陜省兵丁自出征以來頗為効力其買補營馬准照
　軍需馬匹之例以十三兩報銷以示朕加恩兵丁之意
　至現今軍務告竣嗣後買補營馬仍照定例報銷
　　初三日奉
上諭從前經理苗疆之意原因苗性兇頑久為地方居民
　之害是以計議𠞰撫為乂安百姓之計若云利其民人
　則其人不過如鳥獸之屬若云貪其土地則其地本在
　吾版圖之中縱使日久之後苗衆抒誠向化輸納錢糧
　計算尚不及設汛養兵萬分之一然則國家果何所利
　而為此哉乃經理之始既多疎虞而善後之䇿又復草
率即如逼近苗疆之𦂳要州縣設兵不過三四十名全
不足以資捍禦而逆苗萌動之時文武官弁又皆在睡
夢之鄉茫然一無知覺今逆苗突入内地勾引熟苗肆
行搶掠良民遭其荼毒以安民之心而成害民之舉朕
與前後經理之大臣安能辭其過耶每當讞獄之時遇
身獲重罪之犯應加刑辟者朕與執法之臣皆再四推研
求其生而不可得然後置之於法此心尚應惻然其見
小卑劣者尚欲賣法以為隂徳今黔省被害之民皆無
罪之良民也我君臣目視其遭兇苗之慘禍如蹈湯火
朕言念及此㡬為淚落實無顔以對被害之黎庶也不
知代朕經理之大臣又如何存心矣其幸得保全之民
人此時當竭力撫綏以贖吾君臣從前之過勿憚煩勞
勿惜公帑期登災黎於袵席若再稽查不力董率無方
以救災恤困之資或飽汚吏貪官之腹不令窮民得沾
實惠經朕訪聞必將大小官員在該省即時正法以示
衆或有但知潔已而不能安插貧民者著該督撫即以
　　溺職題叅不必論其向日之官聲稍為寛貸其災黎避
　　徃之地方亦照此㫖一體料理若視為鄰省之事稍存
　　怠忽之心朕亦必治以溺職之罪若有將賑恤之項借
　　名侵蝕者亦必即行正法貴州既有被害之州縣則運
　　餉募夫俱須鄰郡接濟著將今年黔省錢糧通行蠲免
　　其被賊殘害之州縣蠲免三年錢粮若有已徵在官者
　　准抵下次應徵之額賦著將此㫖通行曉諭各省官弁兵
　　民等咸使聞知
　　　又九卿等奉
　上諭從來滿洲風俗於尊卑上下之分秩然有禮即冠履
　　亦從不濫置一處此風實應永為典則當年
聖祖仁皇帝惟恐古風漸逺特頒
諭㫖諄切告誡朕即位以來敬謹奉行凡於本章奏摺中遇
　　有
壇
廟等字者必敬謹捧持不敢置於牀座近見滿洲薫染漢習
　諸凡輕忽禮意漸弛竟有將稿案任意安放鞾襪間者
　此風不可不嚴為整飭以儆玩䙝嗣後部院及八旗官
　員人等於一切稿案或置懷中或貯囊内皆可擕行不
　得夾帶鞾襪之間該管上司務須嚴行查禁違者即行
　㕘處如不實力遵奉經朕查出將該管上司必加嚴處
　　初五日奉
上諭據直𨽻總督李衞奏稱保定訓練之兵聞挑選赴楚
　之㫖無不感戴國恩争先願徃其中有偶患疾病略覺
　軟弱及年力稍次存留在營者無不再三告懇叩頭埀
　涕驅之不去衆目共見竟有蔣廷貴一名囬寓自縊臣
　見兵氣勇鋭如此不敢壅於上聞等語朕聞蔣廷貴之
　事深為竒異此實向來緑旗兵丁中所未聞者惟我滿
　洲舊俗見義必赴臨陣必先若徵兵選將之時已不得
　與則深以為恥或以疾病衰頺而卒於牀第之間妻子
　之手者則以不得致命疆埸為有生之大恨此等剛勁
　之概勇敢之氣與生俱來千萬人如出一心實能超越
乎徃古而為法於後世也乃數十年來承平日久人習
安閒遂將急公趨事之古風漸漸改易每當出兵逺差
之時雖求去者紛紛皆不過飾為外貌而其實則胸懷
退避並無勇徃之誠心竟至派出統領之大臣不以為
朕榮任選用之恩而以為上意不喜特令逺離服勞受
苦者又或疑人讒譛而有此差者種種卑鄙私見不可
悉數如發軍前効力字様乃指獲罪之人賜以自新之
路令圖功贖罪之謂豈衝鋒破敵之兵弁皆罪人之役
乎若然則黒龍江寧古塔等處簡用之官員皆謂獲罪
發遣可乎即如前年署副都統魯保具奏朕前怨伊該
管大臣有意苛求派伊送馬苦差似此偷安懶惰之人
豈尚知有我滿洲夙昔之美俗乎蔣廷貴以一緑旗兵
丁而迫欲効力戎行不獲如願遂捐軀命而不恤不知
滿漢蒙古在内在外之弁兵等受國家多年爵禄養育
之恩而存畏難退縮之念者聞蔣廷貴之事其亦抱慚
負愧於心否耶著將此㫖交與内外領兵大臣刋刻宣
　諭咸使聞知蔣廷貴著照陣亡兵丁例賞恤以示恩奬
　　十一日奉
上諭黔省逆苗不法擾害地方以致居民逃避於隣省湖
　南接壤黔疆朕聞該督撫有司經理有方俾轉徙之災
　黎不致失所甚屬可嘉著該督撫將實心辦事之員記
　名俟事竣之後奏請議叙沅州切近黔省聞難民聚集
　者竟至萬人且僱募夫役赴黔運餉者又多係沅州之
　民除已降㫖加増價値用示恩恤外朕念沅民急公趨
　事倍於他處著將沅州今年地丁錢糧全行蠲免若有
　已徵在官者准扺明年應徴之額賦著該地方官敬謹
　奉行毋使胥吏侵蝕中飽其雲南廣西近黔之郡縣若
　有似此多養難民努力趨事者著該督撫查明具奏朕
　必將該處官民亦加恩澤其怠忽從事之官員即著嚴
　㕘照前㫖從重治罪
　　十三日奉
上諭數年以來雲南地方屢有用兵籌餉之事民力輓輸
　　未免勞頓朕心深為軫念今聞元江普思等處軍務告
　　竣用是特沛恩膏將本年通省地丁錢糧全行蠲免俾
　　滇民均沾實惠若諭㫖到日有已徵在官者准抵明年
　　應納之正賦著該督撫藩司董率州縣官員敬謹奉行
　　毋使胥吏土棍人等侵蝕中飽以副朕加惠滇民之至
　　意
　　　十五日奉
　上諭據直𨽻總督李衞奏進遵化州
陵寢垣外地畝及保定縣耤田所産瑞穀多種竝有一本九
　　穗者朕覽之不勝欣慶朕常言地方年穀之豐歉在於
　　督撫居官之感召十餘年來留心體察厯厯不爽至於
　　京師畿輔之地則内觀刑部讞獄之公私外觀督撫政
　　令之得失以為雨暘休咎之本即如直𨽻地方從前旱
　　澇不時晴雨徃徃差忒今李衞節制全省則五穀豐收
　　可稱大有又如王士俊總督河東二省此二省同慶有
　　秋民人樂業此近事之顯然可見者總之感召之責固
　　在督撫而用人之責則在於朕此中是非得失朕實與
　　督撫共之近而京畿既有内外諸臣之分理不得專指
　　為朕一人之事逺而雲貴等省雖有督撫之代理亦不
　　得推卸以為非朕之事從前所降諭㫖甚明所望内外
　　大臣官員等時時儆戒刻刻提撕信
天道之昭垂凛鑒觀之不逺則豐亨有慶災沴潛消萬民共
　　受其澤矣朕素不言祥瑞久已降㫖不令各省進獻嘉
　　禾今因瑞穀産於
陵寢地方感
天
祖
皇考之昭示福應信而有徵特賜廷臣共觀竝將朕敬愼乾
　　惕之意重加宣諭期與諸臣共勉之
　　　十六日奉
　上諭從前䧏㫖令八旗於朔望日宣講
聖諭廣訓以教誨兵民俾知忠孝立身之大義乃數年以來
　　各旗視為具文奉行不力即或宣講亦不過在各旗公
　　衙門及佐領家中聽講之人徃徃不能齊集查八旗例
　　於每月逢三逢八之日齊集教場操練兵丁若於射箭
　　之後宣講
聖諭一二條則地廣人多庶得家喻户曉有所裨益聞正藍
　　旗漢軍現在教場宣諭著八旗照此通行又聞皇城内
　　鑲黃旗正黃旗正白旗侍衞教場三處係挑選侍衞操
　　練弓馬之所於從前地動之後牆垣傾圮屋宇亦不堅
　　固著該管大臣詳加騐勘及時修葺竝派人嚴加看守
　　毋得疎忽
　　　十七日奉
　上諭朕軫念出征弁員已降㫖將應補千把之人即於該
　　省補用若缺少人多則將食俸年淺未曽出力之千把
　　暫行出缺令軍營撤囬人員即得頂補以奬勤勞今思
　　軍營兵丁中奮勇戎行出衆効力或臨陣對敵得受恩
　　賞大將軍曽給以外委委牌者此等人囬營之後亦應
　令其即補以示奬勵著該管大臣將伊等効力之處查
　核明確竝考驗其技勇若現有外委之缺即令頂補如
　缺少人多即將現在外委人員内未曽出力而技藝生
　疎者令其出缺以軍前之外委頂補可即傳諭直𨽻山
　陜等數省一體遵行
　
　
　
　
　
　
　
　
　
　
世宗憲皇帝上諭内閣卷一百五十九
　　乾隆六年三月二十四日奉
㫖開列編次校刋諸臣名銜
　　和　　　碩　　　和　　親　　　王(臣/)𢎞　晝
　　太　保　保和　殿大學　士三　等伯(臣/)鄂爾泰
　　太保兼太子太保保和殿大學士三等伯(臣/)張廷玉
　　太　　保　武　英　殿　大　學　士(臣/)福　敏
　　太　子　太　保　東　閣　大學　士(臣/)徐　本
　　協　辦　大　學士　事禮　部尚　書(臣/)三　泰
　　禮　　部　尚　書　革　職　留　任(臣/)任蘭枝
　　太　　子　少　　保　尚　書　　銜(臣/)徐元夢
　　都　　察　院　　左　都　御　　史(臣/)杭奕禄
　　禮　　　部　　　右　　侍　　　郎(臣/)吳家騏
　　工　　　部　　　左　　侍　　　郎(臣/)張廷瑑
　　刑　　　部　　　左　　侍　　　郎(臣/)張　照
　　工　　　部　　　右　　侍　　　郎(臣/)許希孔
