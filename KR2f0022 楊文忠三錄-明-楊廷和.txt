#+TITLE: 楊文忠三錄-明-楊廷和
#+DATE: 2016-06-11 12:21:27
#+SOURCE: github.com/kanripo/KR2f0022 master 110f6b57                
欽定四庫全書　　　　　史部六
　楊文忠三録　　　　　　詔令奏議𩔖二(奏議之/屬)
　　提要
　　　　(臣/)等謹案楊文忠三録八巻明楊廷和撰廷
　　　　和字介夫新都人成化戊戌進士官至華葢
　　　　殿大學士文忠其諡也事迹具明史本傳是
　　　　編名為三錄實則題奏前錄一巻題奏後錄
　　　　一巻視草餘錄二巻辭謝錄四巻凡四種題
　　　　奏前錄正徳時所上題奏後錄嘉靖時所上
　　　　喬宇為之序又有自序謂官内閣時凡朝廷
　　　　奏對之詞政事可否之議隨事錄之序題嘉
　　　　靖六年而所記止於嘉靖二年則廷和以嘉
　　　　靖三年正月去位也其中有足與史參考者
　　　　如武宗本紀十三年正月丙午至自宣府命
　　　　羣臣具綵帳羊酒郊迎御帳受賀此書載上
　　　　傳諭五府及團營三大營各為旗帳奉迎廷
　　　　和不從錢寧及廖鵬張龍屢傳㫖要脅廷和
　　　　終不從駕回竟不用旗帳上意亦無所忤據
　　　　此則本紀書其始未詳其卒此書乃具其首
　　　　末又此書載正徳十四年正月七日散本官
　　　　送兵部侍郎馮清奏捷本至内閣欲擬㫖奬
　　　　勵威武大將軍廷和執不可張龍錢寧相繼
　　　　催取廷和卒擬㫖奬勵馮清而不及威武大
　　　　將軍一字又載慈夀遣散本官傳諭欲改懿
　　　　㫖為聖㫖廷和力爭至再方寢又載夀安后
　　　　崩世宗堅欲持喪三年且擬頒遺誥廷和力
　　　　争乃僅服二十七日于宫中遂止遺誥之命
　　　　凡此數事本紀及廷和本傳俱不載又欲擒
　　　　戮江彬及議興獻廟曲折始末亦較史為詳
　　　　辭謝錄皆辭職謝恩諸疏林俊為之序其巻
　　　　帙多於三錄而不在三錄之數以一人之事
　　　　非國政也其奏疏有過于樸率之病然告君
　　　　以達意為主不以修詞為工如正徳中請慎
　　　　重郊廟疏請還宫疏嘉靖中請停齋醮疏皆
　　　　指陳時弊在當日可謂讜言其他亦多切直
　　　　中理言雖質直而義資啓沃固與春華自炫
　　　　者異矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
楊文忠三錄序
少師石齋先生楊公自正徳間以首相值時多虞内蠱
外釁而以一身任天下之重佐理匡救啓沃扶翊凡可
為社稷利者竭盡心力為之無顧忌卒成中興𢎞濟之
功天下之人盖隂受其賜而有不能盡知者也今觀奏
藁曰答天譴遵祖訓戒遊逸數疏皆格君心正國體之
大者他如謹名號節權倖之𩔖有以懾奸回之氣而禠
其魄宸聰方悟而公以憂去矣向使公在位國家弊端
之開當不知是又三年武皇亟召公還則憸人壅間竊
弄之勢巳牢不可破北狩方畢遽復南征内降數下欲
以至尊稱將領促公定草且動以危言于是廷臣諌者
多斃杖下孰敢有犯雷霆之怒者乎公陳説大義執奏
愈厲竟不從既而翠華久駐南都公見諸播告之詞居
守之議者悉中機㑹凡郊享諸大政令連章迭上務請
回鑾而後巳夫輔相之職將順者易匡忤者難公處不
可為之時能為人所不敢為之事雖古名臣之風采何
以加焉未幾武皇升遐羣奸汹汹正國勢危疑之際公
頃刻間決定大䇿戡剿亂逆實以身蹈不測之禍事勢
當此可不謂之難且急邪今聖皇繼統公親扶日轂而
釐革誅罰之典又經畫精明世一變而為安厥功尤偉
乃知天所以留公者正以為今日用也然公有此丕績
方謙虚持盈惴惴焉以盛滿為懼是其體國之忠憂世
之志人可得而測其涯涘哉書曰乃心罔不在王室傳曰
臨大節而不可奪若公者真所謂社稷之臣矣宇辱公知
愛久因讀公奏劄諸草少寓賛述之意并敢以功之成
於前者為公慶而以功之圖於後者為公祀也光祿大
夫柱國少保兼太子太保吏部尚書前南京兵部尚書
㕘贊機務太原喬宇序
楊文忠三錄序
視草餘録者録在朝奏對之言及政事可否之議也何
為録之志愧也廷和承乏内閣前後十有八年視近嵗
諸臣號為頗久初從文正李公後因以寡過及文正去
任事多齟齬凡闗切利害之大者知之必言言之必盡
雖未得盡如所請而先帝毎優容之一無所忤寅恭勑
以雷霆臨之不力執則事日非而國體益褻一難也于
時六龍出狩宸居虚拱且嵗餘二寧謀益人勢將傾行
則有駭輿之虞居則有固圉之責二難也鑾輿既回大
行事迫四家環布毫髮失宜虀粉立至三難也既而肅
皇帝入御遭逢何竒比議大禮則以魚水之投而為氷
炭之隔四難也公周旋其間停威武勑不草竟見信任
居守維鼎擒瑾詒彬押虎逐狼外寧内安人孰不服公
有定傾之功然後手扶日月啟四十六年丕承之烈又
孰不歸公有定䇿之忠比其力辭伯封恥為灞上之請
寧守硜硜不從永嘉之議又熟不亮公有信心之徵而
言必信在朝廷可以表納諫之美在臣不可以見敬事
之義藏之篋笴姑以示我後人不必其傳之久逺也嘉
靖六年丁亥秋八月丙午石齋楊廷和序
楊文忠三錄序
隆慶庚午余為臺史而内江趙文肅以閣學兼領臺事
屬邊報急京師戒嚴公語余曰新都楊文忠當武皇時
肘腋大姦弄之掌上頓安宗社儻藉籌邊何皇皇如此
日繼得公所撰文忠墓祠碑讀之信公知文忠而言之
非茍也萬厯已亥余為工相與惟一二同志之賢是賴
今上入繼大綂推誠委任化理維新時有獻納不過仰
承德意坯土細流無補海嶽亦惟同志之助勉强從事
以至乞休而歸居常自念平生遭際最勝在任最久而
器識最下驅策不前所為報効者止於如此上負聖明
下負所學多矣視草之餘隨事錄之用以志愧一曰兒
輩見之請曰昔人有所著述多在閒居之日今政務叢
委應接不暇倉卒紀錄未必無所遺忘柰何輙語之曰
政恐久而或遺乃役志於此縱不能悉猶愈於通無所
述也若昔人歸田之錄間取士大夫之笑談天順曰録或
涉公卿之美刺今兹所録皆親承天語及閣中日常議
擬闗係職業者此外一無所附事有介時則永嘉進而
公退永嘉之難難在違衆公之難難在嬰鱗而卒之易
名皆不失為忠雖永嘉盖棺即允公則蒙莊皇帝以肅
皇帝遺命而及然肅皇帝知公不忘公之心一也惟是
肅皇帝知公人人能言之毅皇帝知公信任公未有能
言之者初公制歸有召守趣終制即起異數也諫齋祀
止織造停兩掛印率勉從疏留浹旬或月餘未有竟不
下者中使詣公或羅跪有罪逮繫不少假竟安國家於
磐石非毅皇帝知公信任公寧至此公鄉人左司馬趙
公合刻公視草題奏辭謝三録於楚以序屬余余題曰
楊文忠公三録為輔弼龜鑑而因追頌我朝列聖慎簡
輔弼而崇重之竟延國家有道靈長之慶如此亦可為
萬世當宁獻萬厯癸夘上元日侍經筵資德大夫正治
上卿都察院掌院事左都御史闗西温純序
欽定四庫全書
　楊文忠三録巻一
　　　　　　　　　　　　明　楊廷和　撰
　　題奏前録
　　　自劾不職乞賜罷黜以答天譴䟽
具官臣楊廷和等謹題為自劾不職乞賜罷黜以答天
譴事臣等伏見皇上昨以乾清宮被災既下令羣臣同
加修省復申勅所司直陳時政即古昔聖帝明王遇災
而懼之心也切惟災變之來感召有自皇上嗣登大寳
十年於兹寛仁愛人任用賢俊刑政無失惠澤覃敷宜
乎景福茂膺休徴協應夫何近歲以來災異遞見水旱
頻仍盜賊縱横兵戈不息強敵侵擾邊境未寧五星失
度千里飛蝗隕霜雨雹之非時地震天鳴之相繼軍民
困苦帑藏空虚人多怨咨天不悔禍兹乃復有此變宗
廟震驚臣民悚懼聖明在上何以致之感召之由實在
臣等葢臣等徳薄位高力小任重陛下有上智之資而
臣等無格心之學陛下有大有為之志而臣等無濟時
之才議論不足以禆萬幾之裁决誠意不足以動九重
之視聽先事既無開陳之益臨事又無匡救之功瘝曠
有年憂慙無地若復依違不去將恐過咎愈深一時之
物議既難茍容後世之公評豈能終掩况周官燮理不
備其人而漢庭䇿免亦有故事輒敢披瀝悃誠冒干天
聽伏望俯從寛貸特賜罷歸别選賢能以充委任庶賛
化得人而變可弭矣然消復之道惟賴於聖明而轉移
之機正在於今日尤望陛下念皇天付託之重祖宗創
造之艱天下生民仰戴之切早朝宴罷以延接羣臣深
居簡出以頤養聖體九廟之烝嘗必親其事兩宮之孝
養必主於誠經筵勤日講之御殿庭復面奏之規大開
言路通達下情還兊調邊兵以謹外防革禁中市肆以
肅内令出西僧於外以絶異端罷皇店之設以通商賈
停止一應工作以惜民力減免各處織造以節民財任
用正直忠良之士親信老成持重之人夙夜孜孜圖惟
治理將見人心悦服天意咸孚和氣薫蒸政教旁達羣
盜望之而革心四裔聞之而向化宗社萬萬年無疆之
慶也臣等無任激切懇祈之至正徳九年正月十九日
聖㫖上天示警朕心弗寧寢食遑遑卿等致意朕已悉
知九廟兩宮惟日是謹早朝深居朕自處置經筵等項
已有成規邊兵只照前㫖市肆常理西僧舊制俱不必
改動皇店嚴加禁約下人工作織造著該衙門條陳緩
急來看方殷事冗宜盡心輔導以紓朕之不逮用保康
寧以寛朕懐所辭不允該衙門知道
　　　請遵祖訓以光聖徳䟽
具官臣楊廷和等謹題為遵祖訓以光聖徳事臣等聞
之禮莫重於視朝禁莫嚴於宮衛自古帝王之治天下
必謹視朝之節以觀示臣民嚴宮衛之防以消彌禍變
我朝列聖尤致謹於斯伏覩皇明祖訓所載有曰朕以
乾清宮為正寢晚朝畢而入清晨星存而出除有疾外
平康之時不敢怠惰此所以畏天人而國家所由興葢
言視朝之當謹也又曰凡帝王居安常懐警備日夜時
刻不敢怠慢雖親如骨肉朝夕相見猶當警備於心葢
言宮衛之當謹也此皆憂深思逺制治保邦之言聖子
神孫所當時時誦讀守為家法者也㳟惟皇上聰明天
授政令之施動遵祖訓近年以來朝㑹慶賀或至遲暮
其初葢因一時起居違和而然積習既乆遂以為常傳
之外朝將謂縱耳目之玩極心志之樂觀聽之間不無
惶惑去歲以來揀選人馬親自校閱其事葢因一時敵
冦犯順而然意在禦侮實非有他傳之天下皆謂邊兵
非宿衛之人禁禦非操練之所疑似之間未免驚駭臣
等職居輔導出入禁闥雖隨事納規時有陳請縁議論
不足以發明事體誠意不足以孚契聖心尸素有年愧
悚無地伏望皇上鑒皇祖之訓典察臣等之愚忠自今
以後夙興視朝躬親祀事乘清明之氣以裁决萬機竭
享獻之誠以昭格九廟仍選用方直以為侍從信任老
成以為腹心軍士操練必於演武之所朝夕督勵付之
將領之官推恩左右體悉勤勞啟處以時庶不有勞於
聖體闗防既謹亦可盡釋於羣疑將見聖徳日新天心
悦豫神人胥慶和氣致祥宗社萬萬年無疆之休端在
此矣臣等下情無任激切祈望之至正徳十年正月十
七日
　　　請宣布捷音并候㫖决囚䟽
具官臣楊廷和等謹題為宣布㨗音并候㫖决囚事近
該兩廣四川奏到㨗音例該宣㨗因聖駕在邊未及舉
行今大同又奏到㨗音内開分布將士隨機應變皆出
皇上神謀妙筭以致大有成功臣等下情不勝慶幸然
非早賜回鑾臨朝宣㨗則天下臣民何由知皇上逺出
巡邊有此除冦安民之功哉况决囚日期已近若該科
三覆奏既下各項該决重囚本日即當押赴市曹依律
處决其家人或有擊鼓訢寃等項皆當臨時奏請取自
上裁非比别項事情可以預先裁定伏望皇上早賜回
鑾宣㨗示衆既以彰天威於天下而亦不廢毎嵗處决
重囚之舊典臣等不勝懇切祈望之至正徳十二年十
一月某日
　　　請處决重囚䟽
具官臣楊廷和等謹題為處决重囚事近該司禮監官
傳諭聖意欲將今年該决重囚曽經刑科三覆奏者俱
押赴市曹示將處决以警㓙惡之徒隨即傳㫖取回仍
送各該原問衙門照舊監禁此固皇上用刑警衆而又
慎重人命不輕殺戮之意但臣等竊謂聖駕既逺臨邊
境凡齎去一應題奏事理往返動經旬日然後得㫖批
出行下所司今乃不出半日之内概將該决重囚方欲
處决隨即取回則人心孰不驚疑以為是何衙門頃刻
之間便從何處得奉㫖意如此之速不知將何辭以解
之况重囚臨刑其親屬有擊鼓訴寃者直鼓給事中於
校尉手上批字走赴市曹暫免行刑具本連鼓狀封進
候㫖裁决或殺或留皆在臨時有難預處此係祖宗舊
制累朝遵行孰敢輕變所以臣等前日擬票欲將各項
該决重囚俱且監著留待明年秋後審録畢日照舊三
覆具奏依律處决伏望仍依原票批出庶事體允當人
心不至驚疑而於祖宗立法之意朝廷欽恤之仁亦兩
全矣伏惟聖明鑒納正徳十二年十一月二十三日
　　　請大祀看牲䟽
具官臣楊廷和等謹題為大祀看牲事照得毎歲大祀
天地俱先期十二月初一日聖駕躬詣犧牲所看牲此
祀天之禮乃祖宗舊制國家大事至嚴至重非他禮儀
可比累朝遵行惟謹皇上臨御以來亦已十二舉矣天
心孚祐福祉無疆端係於此近日有㫖閏十二月初一
日看牲較之往歲已遲一月即今日期將近未覩迴鑾
中外人心曷勝懸望且聖駕在外已踰三月臣等内外
臣工遥望天顔無由瞻拜悵悵然如人子之逺違父母
而身無所依也朝夕食寢豈能自安况邊塞苦寒聖體
勤勞意外之虞又有不可不防者此尤臣等之所大慮
伏望聖明念一身為天地宗廟社稷之主而郊祀看
牲大禮不可一毫少忽亟降明㫖振旅還京實天下臣
民之至願也臣等無任忠愛拳拳之至正徳十二年十
二月某日
　　　自劾不職乞賜罷歸田里䟽
具官臣楊廷和等謹奏為自劾不職乞賜罷歸田里事
臣等竊惟朝廷設置公卿輔弼之臣望其陳力効忠將
順匡救以共成天下之務非徒取其充位而已兹者皇
上出巡邊境數月未迴中外人心日夕憂懼臣等備員
内閣職專輔導平日既無格心之學臨事又非濟時之
才竊位素餐涓埃莫報雖嘗累疏奏請迴鑾又不能少
回天聽以慰天下臣民之望誠恐一旦禍患之來出於
意料之所不及則臣等雖貶竄誅殛亦不足以贖其罪
矣伏望皇上俯察愚誠奮施乾斷亟將臣等即日罷歸
田里以為人臣不能盡忠之戒别選賢能代居重任庶
㡬或有轉移感動之機而臣等雖退猶進雖死猶生也
臣等無任迫切殞越俟命之至正德十二年某月某
日
　　　請迴鑾看牲䟽
具官臣楊廷和等謹題為速請迴鑾看牲以成大禮事
今日早該司禮監太監蕭敬等於左順門傳奉聖㫖今
特差太監張永魏彬張忠趙林齎帖傳與司禮監太監
蕭敬等知道即今尚有邊報未寧目下不得便行所有
閏十二月初一日起照舊差官輪流看牲不誤大祀天
地爾各衙門大小官員各要安心辦事該衙門知道欽
此臣等竊為人君之道莫大於敬天敬天之禮莫大於
郊祀是以我祖宗列聖百五十餘年來毎遇郊祀必於
前一月躬往看牲嵗之首月卜日行禮所以天心克享
而天下乆安仰惟皇上為天之子受祖宗列聖之天下
果能上體祖宗列聖之心以事天則天之眷我皇上亦
將無異於祖宗列聖之時矣今駐蹕闗外乆未迴鑾顧
謂邊報未寧便欲差官先行輪看臣等愚昧心竊未安
况邊報縱有未寧自有各該鎮巡等官分任其責皇上
但當專其委任明信賞罰則邊境自爾無虞豈可以是
為詞遂欲廢此百五十餘年盛典萬一天下臣民及各
處宗藩有疑於此而具奏問故則將何説以應之此事
係國安危利害不小伏望皇上俯從臣等所言收回新
命即日迴鑾躬徃南郊看牲以成大禮則人心安而天
意悦宗社萬萬年無疆之慶端在是矣臣等不勝懇切
俟命之至正徳十二年十二月某日
　　　請迴鑾看牲第二䟽
具官臣楊廷和等謹題為請駕看牲事臣等數日前㳟
聞迴鑾有期不誤看牲下情不勝欣慶近日禮部又節
奉聖㫖閏十二月初一日起照舊差官輪流看牲不誤
大祀天地臣等愚昧心切不安未敢奉命是以不避斧
鉞㳟詣居庸闗下北望稽首昧死上請伏望皇上念郊
祀大禮祖宗舊制速賜回鑾躬往看牲畢然後羣臣以
次往看庶得不廢舊制克成大禮實宗社萬萬年無疆
之慶也謹題請㫖正徳十二年十二月二十七日
　　　論緊急賊情䟽
具官臣楊廷和等謹題為緊急賊情事近日武清東安
等縣盧溝橋及清河店等處四面俱有盜賊生發少則
四五十人多則百十餘人披帶盔甲兵器擺列馬隊旗
號刦掠村店燒燬房屋殺擄人口搶奪財物敵殺官軍
數多徃來公差内外官員人等悉被其害道路為之不
通而京城之内東直門及大時雍等坊强賊白日殺人
刦財亦往往有之即今各該地方報到賊情殆無虚日
該部奏請調度軍馬支給錢糧未奉明㫖難以擅便施
行不無有誤事機臣等竊思前項盜賊固由饑寒窮廹
不能聊生以至於此實亦數月以來窺知聖駕逺狩邊
境京城居守無人投間抵隙肆無忌憚若不及早撲滅
恐致日漸滋蔓不但如近年劉六楊虎之禍而已誠不
可不慮也伏望皇上以宗社為憂以生靈為念及早還
京庶㡬諸司章奏易於上達九重裁斷便於奉行彼强
梁不逞之徒不待𠞰捕而自然潜消退伏矣况今郊祀
天地時享太廟正旦朝賀各項大禮相繼在邇所以聳
四方之觀聴繫天下之人心者尤在於此誠不可不慎
也此實治亂安危之幾臣等故敢昩死為陛下言之伏
望聖明獨運乾剛深惟至計俯垂聴納天下幸甚臣等
不勝恐懼激切之至正徳十二年閏十二月某日
　　　請慎重郊廟元旦等項大禮以慰神人疏
具官臣楊廷和等謹題為慎重郊廟元旦大禮以慰神
人事照得嵗暮孟春時享太廟及正月元旦節臨朝受
賀皆係朝廷大禮而大祀天地其事尤重自古至今惟
天子得以祀天地葢人君為天之子實天地之主也非
天子而祀天地則必不能上享天心以覬天之錫福降
祥於天下而祖宗在天之靈惟聖子神孫是憑是依自
鑾輿出闗巳經五月祖宗神靈亦切望聖駕早回躬行
奠獻以得有所依歸祖宗之祀天地皆極其精誠未嘗
少有怠慢其説載於祖訓中所列嚴祭祀條者甚詳又
元旦乃一嵗之首履端之慶錫自朝廷四方萬國皆欲
遂其瞻仰祝頌之誠今去郊天享廟及元旦臨朝之期
甚近伏望皇上速賜回鑾恪遵祖訓躬行大禮使天人
上下皆有所主祖宗神靈皆有所依實宗社萬萬年無
疆之慶也臣等不勝懇切仰望之至正徳十二年閏十
二月二十二日
　　　請駕還京䟽
具官臣楊廷和謹題為請駕還京事伏惟聖駕在外巳
餘一月臣等犬馬之情依依戀慕以日為年近又風聞
親統六師將出喜峰口外使人招引三衛人等近邊交
易人情惶惶莫知所措臣等竊念兵以治亂如藥以治
病無病而服藥非養生之術也無事而好兵非治安之
道也見今三衛人等朝貢以時邊境安靖無可征之罪
無可乗之釁陛下不知聴何人之言用何人之策輕啓
兵端逺臨邊境如無病之人試大毒之藥又率易自用
不付之良醫之手况炎天酷暑非出兵之時深山茂林
非行兵之路萬一變生不測不知誰任其罪此在凡人
稍知自愛者尚不肯為而謂陛下為之乎臣職在輔導
坐視不言萬死莫贖伏望俯賜鑒納早迴鑾輿深居九
重頤養聖體以兵政委之兵部以邊備責之邊臣坐收
不戰之功永建無疆之業實宗廟社稷之福天下臣民
之慶也臣不勝激切祈望之至謹題請㫖正徳十三年
四月某日
　　　請聖駕還京以安宗社以慰人心疏
具官臣楊廷和謹題為恭請聖駕還京以安宗社以慰
人心事伏惟聖駕出幸今巳一月矣内外人心慄慄危
懼又有訛言傳播總督軍務威武大將軍名號及巡幸
山西陜西河南山東南北直隸之説愚民無知轉相告
語甚至扶老攜㓜逃避山谷此風一傳闗係甚大臣愚
竊念自古人君乗輿逺幸或以邊境侵擾或以臣下逆
命皆因不容巳之勢乃有不得巳之行今陛下當無事
之時為有事之舉雖有内外左右忠良之臣諫亦不聞
言亦不入不知聖明之見何以出此見今邦畿逺近盜
賊公行江淮南北大水為患各處災異奏報不絶士馬
疲勞財用匱乏天變於上人怨於下誠恐朝廷之憂不
在邊方而在腹裏不在四裔而在百姓也伏望早回鑾
輿亟下明詔將前日訛言所傳一切禁約改正自今以
後有仍以總督威武大將軍名號見於文移行下官府
者坐以詐傳聖㫖重典其原日調来邊兵俱各放回本
鎮照舊操守原留隨侍將官亦宜因能授任使之各守
職業示以寛大之恩消其疑畏之念陛下深居宸極頤
養天和以奉慈闈之懽以俟前星之耀則事體自定人
心自安宗社萬萬年無疆之福也臣受恩深厚衰病日
加屢疏乞休未䝉俞允困卧床褥與死為隣前項事情
目擊耳聞痛切心肺義不容於不言情不忍於不言故
敢冐死言之伏望聖明俯賜採納不勝幸甚正徳十三
年十月某日
　　　止侍郎馮清奏㨗疏
該司禮監發下整理兵馬糧草等項侍郎馮清奏到㨗
音二本臣等仰惟皇上親統六師指授將士在於陜西
寧夏延綏各邊及薊州等處地方斬獲賊級數多聖武
布昭敵人逺遁禮宜宣㨗慶賀隨征將士亦宜論功行
賞但馮清本内俱開有欽差總督軍務威武大將軍總
兵官鎮國公朱字様恐於事體有礙無以傳示天下垂
法後世臣等未敢輕易擬㫖伏望皇上將前項題本不
必批出仍令馮清另行具奏止是明言仰遵成筭致有
此㨗庶事體當而人心安矣所有前項題本謹隨揭帖
封進伏乞聖明鑒納正徳十四年正月某日
　　　止逰幸疏
具官臣楊廷和等謹題臣等荷國厚恩切官内閣供職
無狀心切憂慚竊見近日以来在京各該衙門題奏一
應軍馬錢糧𦂳要事情動經旬月猶未得㫖事多壅滯
不行又道路相傳聖駕不時巡行市肆或至夷館菜園
等處逰幸夜或不歸甚至馳驟街衢衝冐風雨深更静
夜出入宫門臣等初聞且驚且疑未敢輕信巳而流傳
既久衆議紛然今亦不敢不信况聞逺處軍民皆有不
美之談臣等之心尤有不勝其隱憂者謹具奏聞伏惟
聖明鑒納自今以後切望尊居九重裁决庶務頤養天
和茂隆國本流通政務安内攘外綿宗社億萬年無疆
之慶臣等不勝惓惓至願正徳十四年某月某日
　　　請上尊號疏
臣楊廷和等謹題臣等仰惟聖母皇太后克配先帝誕
育聖躬自皇上臨御以来徳化𢎞敷海宇寧謐是皆祖
宗列聖洪庥及聖母餘慶致然也以此臣等下情議謂
宜如天順年間英宗皇帝加上皇太后孫氏尊號及成
化年間憲宗皇帝加上皇太后周氏尊號故事請於聖
母今尊號慈夀二字之上加至四字以極尊崇用彰皇
上聖孝此亦中外臣民所同致願者也如䝉聖明嘉納
特賜允行臣等謹當議擬上請取自聖裁仍乞預勅禮
部具儀行禮頒示天下謹題請㫖正德十四年三月某
日
　　　(時外議喧傳聖駕將南廵乃上此疏將藉以留/止聖駕竟不報)
　　　議處江西事情䟽
臣楊廷和等謹題本月十四日早該司禮監太監蕭敬
等同到内閣送下御史蕭淮所奏一本傳諭聖意令臣
等看詳議處臣等看得本内開稱寧王聽信奸人出入
王城撥置主使陵轢官府强脅郡王虐害忠貞招納亡
命打死平人覇占官民田土差來内官旗校人等潜住
京師經年累月前後踵接不知何所營謀及江西鎮巡
官太監畢真都御史孫燧御史林潮不能以理規正却
又過為推善等情其撥置主使之人各有指名又與前
次本府典寳副等官閻順等所奏大略相同事闗宗社
大計宜存逺慮臣等查得宣徳初年趙府被人訴告不
法事情我宣宗皇帝遣駙馬都尉袁容都御史劉觀齎
捧勅書前去戒諭趙府隨即獻還䕶衛及羣牧所朝廷
待之如初合無照依前例冩書一道遣司禮監太監駙
馬都尉都御史各一員領勅前去宣諭皇上保全宗室
至意姑從寛貸令其獻還䕶衛并屯田仍屬江西都司
管轄其所奏占種官民田土等項亦各退出先年聽招
賊首凌十一閔念四等及其徒黨逐一散遣一應撥置
人員不許仍前在府出入仍勅江西鎮守巡撫巡按三
司等官并護衛指揮千百戸總旗等一一遵奉施行如
此庶㡬朝廷親親之情祖宗世守之法兩盡而不廢矣
臣等未敢擅擬伏乞聖裁正徳十四年某月某日
　　　論鎮守官勅書䟽
　　　(宣府巡撫官勅舊與大同稍異都御史寗杲有/宣府之命謀欲易之如大同㑹宣府鎮守太監)
　　　(劉祥大同馬錫俱隨駕在京因請以巡撫責任備載/太監總兵勅内司禮監屢來傳諭上意執奏如後)
看得各處鎮守巡撫等項官員各有職掌備載勅書此
係祖宗累朝舊制臣等遇凡奉㫖撰寫止是檢抄舊稿
換新命職名間有因事加添責任亦必該部議奏得㫖
明白開具印信手本送到内閣然後據其原行増入勅
内事畢隨即照舊查改未有該部無行輒敢擅用已意
撰擬以更舊制伏乞聖明鑒納正徳十四年六月初一
日
　　　論鎮守官勅書第二䟽
臣等竊見我朝命各處鎮守總兵官統領軍馬防禦戰
守廵撫都御史撫安軍民禁革奸弊鎮守太監託以腹
心之寄各有一定職掌祖宗累朝勅書彼此不同皆有
深意此固祖宗累朝之成法亦皇上世守之成法也是
以臣等於宣大二處鎮廵等官勅書只遵奉皇上成法
抄謄舊稿進呈請㫖書冩不敢茍從一時新命葢慮他
日聖心悔悟責怒臣等以為不能恪守舊制加以罪戾
則臣等死有餘愧矣以此謹將寗杲勅書仍照前任廵
撫官舊稿封進伏乞批下謄黄早令前去廵撫以安地
方庶不悮事臣等愚昧不勝惓惓忠懇之至正徳十四
年六月初三日進初七日奉聖㫖朕覽卿等奏詞具己
悉知但前次廵狩地方各官隨侍偶有事件往返者數
次令特通降便宜勅書易於行事永為定規
　　　論鎮守官勅書第三䟽
臣等看得各處地方自累朝設立鎮守廵撫等官以來
各官職守載在勅書先後相承遵奉惟謹未嘗輒改一
事葢朝廷既恪守祖宗之法彼領勅之臣自不得不恪
守朝廷之法孰敢輕易陳請以干國憲今早該司禮監
官傳諭聖意發下揭帖欲令臣等將延綏山西寧夏甘
肅陕西遼東薊州各總兵廵撫官本等職任俱増入各
鎮守太監勅内縁鎮守廵撫等官雖同有地方之責而
城池兵馬錢糧獄訟各有所司職掌責任彼此不同係
干定制今一旦無故輕易變更他日律以祖宗之法孰
任其咎以此臣等不敢曲為阿順仰遵新命伏惟聖明
鑒納正德十四年某月某日
　　　(奏上未允司禮監日來催進稿張鋭送駕回/自涿州猶以為言南巡還復申前命竟不敢)
　　　(從/)
　　　㑹議江西事情䟽
近該南京内外守備參賛等官奏報江西寧府事情兵
部巳行遵照欽依㑹官議處經今三日未奉明㫖今日
又該南直隸巡撫巡按官亦各奏報前來臣等看得前
項事情闗係重大處之尤宜慎重停當伏望皇上早賜
宸斷俯從兵部㑹奏事理將臣等所擬㫖意即日批出
命將出師并勅下各該地方官員分布防禦以彌大患
宗社幸甚生靈幸甚臣等不勝懇切仰望之至正徳十
四年七月十三日
　　　止親征䟽
臣等切念江西事情干係重大前日發下兵部㑹奏一
本臣等再三看詳若如此擬必不誤事近者道路傳説
聖駕欲往親征臣等聞之不勝驚懼誠恐聖駕一出京
城無人居守人心未免驚疑中原盜賊所在蜂起外國
聞之深入為冦命令無所稟承章䟽不能通達不知何
以為處况寧府懐奸稔惡已非一日特以朝廷待之素
厚兵端無自而起前聞聖駕有南巡之㫖其心已自不
能無疑今又聞聖駕親征自謂罪在不赦必將借此為
詞不量逆順聚集黨惡抗拒王師一則欲脱罪求生一
則欲覬覦非分意外之患尤有不可測者伏望皇上俯
鑒臣等一得之愚深惟宗社萬年之計照依兵部㑹奏
事理即日簡命將臣前去行事如此處置决可保無他
患臣等不勝激切祈請之至正徳十四年七月十三日
　　　止親征第二䟽
今日早該司禮監官發下南京内外守備等官太監黄
偉等勅稿各改添朕當親統六師等字様臣等竊慮兵
機貴宻此意彼若先知必將益得自為奸計伏望聖裁
各該勅稿内俱免令臣等寫朕當親統六師六字蚤賜
發行庶為停當正德十四年七月十五日
　　　論居守䟽
具官臣楊廷和等謹題該司禮監官發下兵部㑹奏一
本内開多官奉㫖議處京師居守及防邊禦寇并各衙
門題奏等項事宜詳其所議止及防邊以下居守重事
未嘗議及臣等看得京師居守闗係重大古云居守一
云留守本朝永樂七年太宗皇帝自南京巡狩北京命
皇太子留守南京次年駕還南京又命皇長孫留守北
京宣徳元年宣宗皇帝親征漢庶人命鄭王襄王居守
此祖宗累朝居守故事人所共知今聖駕親征京師根
本空虚無人居守伏望聖明留神裁處宗社幸甚正徳
十四年八月初五日奉聖㫖居守照南京内外守備事
例司禮監内閣内外坐營等官府部九卿并科道等官
東厰錦衣衛俱各給與勅書一道該衙門知道
　　　止取空頭勅䟽
該司禮監傳諭聖意令臣等撰冩動調湖廣等處土兵
空頭勅書臣等看得兵部先次㑹議及覆奏侍郎王憲
本内並無開載調土兵事情此實地方利害所闗未可
輕議臣等難以擅擬伏乞聖裁正徳十四年某月某
日
　　　請降詔䟽
臣等查得先年寧夏寘鐇反叛朝廷命將出師之時曽
頒詔書告諭天下今江西宸濠背逆天道謀為不軌殺
害守臣焚刦郡縣地方被其荼毒比之寘鐇其罪尤甚
皇上親統六師奉天征討與尋常遣將用兵事體大有
不同正宜照依前日明㫖頒降詔書大誥天下使知宸
濠罪大惡極覆載不容王師之出實非得巳臣等所擬
寛恤事宜惟欲𠞰除首惡分釋脅從固結人心保䕶邦
本謹隨揭帖封進伏望聖明俯垂睿覽即賜施行天下
臣民不勝歡慶正徳十四年某月某日
　　　改擬詔草第二䟽
臣等昨日擬進詔書條欵止據各衙門開送事件參以
舊例議擬進呈以俟宸斷但恐中間或有窒礙今臣等
再加斟酌刪去六條另具揭帖封進伏乞聖裁早賜施
行以慰人心以全事體臣等不勝幸甚正徳十四年某
月某日
　　　改擬詔草第三䟽除去罪已之言
臣等看得宸濠悖逆反叛罪惡貫盈皇上赫然震怒興
師討罪雖已革其王爵削其屬籍但未明詔天下天下
之人恐尚未知宸濠之罪大惡極至於如此近日各處
奏題本内往往仍舊提冩寧府字様見者皆憤惋不平
實於事體未便今臣等再行撰擬詔㫖上請定奪一應
寛恤條件俱各停止以俟大功告成之日另議施行則
人心慰安而逆賊指日可擒矣伏乞聖裁正徳十四年
某月某日
　　　進勘合字䟽
臣楊廷和等謹題為公務事照得功賞勘合并底簿自
正徳九年置立兵部節次領出填冩用盡合無更造底
簿二十扇勘合紙二千張送下奏擬字號等因正徳十
四年十月二十七日奉聖㫖是欽此欽遵今檢得羣書
𩔖句中二十字擬進謹題請㫖計開提劍雲雷動垂衣
日月明妙筭干戈止神謀宇宙清正德十四年某月
某日
　　　請掣回南征軍馬䟽
具官臣楊廷和等謹題仰惟皇上御駕親征聖武布昭
神威逺震旬日之内江西逆賊遂已成擒餘黨解散皇
上睿謀妙筭委任得人以致成功之速如此海内臣民
曷勝欣慶臣等尤有私憂過計不敢不為陛下言之伏
見近日宣府奏報興和城等堡敵人下營屯闊數十里
日遣輕騎千百成羣入境侵擾勢頗猖獗已調大同逰
兵前來懐安城住劄但慮各邊軍馬調去南征數多在
鎮軍馬缺少未免顧此失彼伏望皇上軫念西北重地
萬一倉猝有事恐難支持合無將調去南征軍馬量賜
掣回本鎮照舊防守仍乞聖明審度進止或專命親信
重臣前去江西㑹同都御史王守仁將生擒斬首逆賊
名夥及逆黨家口財産等項逐一查處停當奏請定奪
如此則陛下既有以全内安外攘之至計又有以收南
征北伐之全功實宗社萬萬年無疆之福也兵部覆奏
大同逰擊孫鎮闕内亦是此意通乞聖裁正徳十四年
八月二十九日
　　　請聖駕䟽
具官臣楊廷和等謹題為㳟請聖駕還京以安人心事
臣等照得近日孽藩宸濠肆行叛逆皇上念宗社大計
不得已親統六師奉行天討先聲所至威武振揚是以
地方守臣仰遵睿謀指授方略遂致旬月之間元惡就
擒餘黨悉滅此皆皇上聖武神功内外諸臣恊心用命
之所致也正宜即日班師振旅還京御朝宣捷百官致
詞稱賀俟宸濠囚檻至日通行各處親王議罪多官㑹
問議擬明白奏請定奪然後論功行賞詔告天下此事
體重大難以遲緩陛下不可不亟為之處也臣等尤慮
聖駕在外巡逰未已陸路有䟦涉之艱舟行有風波之
險野宿有震驚之虞古人云千金之子坐不垂堂况以
萬乘之尊四方觀聽所繫而可輕自貶損忽略一至此
乎且師旅經過日費不貲糧餉之給竭於民之所供物
用之需盡其地之所産馬匹兊及種騍船夫役至孤婺
州縣正官多被逮繫驛逓衙門半已逃亡河道阻塞糧
運稽遲商賈不通物價踴貴官府政務俱廢居民室家
不保至於回民近在肘腋番僧召令隨行凡若此皆自
來所無之事豈不大為聖明之累哉况今各處地方災
異逓見京師乃宗廟社稷之所在而近日地震不寧江
南乃國家財賦之所出而連年大水為患他如宣府氷
雹大如盤甌陜西大風至於㧞木其餘水旱䖝蝗火災
不一而足召異致變必有其由又今北方擁衆在邊畿
内盜賊蜂起而邊兵缺少未見掣回天下官員朝覲在
邇皆不知何以處之又况宮城之内居守無人諸司章
奏乆不得出卒有事變可為寒心此實臣等之所為大
可憂懼者也伏望皇上洞悟聖心深惟至計上畏天變
下恤民窮不惑於浮言不牽於逸欲早賜凱旋明正大
逆以雪神人之憤庶㡬上以妥九廟在天之靈内以慰
聖母皇太后之念外以安宗室之心下以遂臣民之願
實宗社萬萬年無疆之大慶也臣等愛君憂國惓惓誠
悃言與淚俱不覺至此無任激切瞻戀待罪俟命之至
正徳十四年十月初三日
　　　請大祀䟽
具官臣楊廷和等謹題該太常寺題一本内開正徳十
五年大祀天地正徳十四年十二月初一日該聖駕看
牲臣等竊惟郊祀天地實朝廷第一大事祖宗以來皆
於毎年正月擇日行禮前期一月聖駕躬詣犧牲所看
牲然後文武大臣輪看百五十餘年莫之有改今春郊
祀乃遽移於二月輕變舊章羣心未愜議者至今惜之
災異荐臻上天示戒甚可畏也即今聖駕南征逆賊既
擒俘馘將至伏望早賜旋蹕大告武功之成至於郊祀
看牲等項大禮務遵舊典以次舉行不少廢忽庶㡬人
心慰恱天意昭孚宗社靈長之福端有賴矣伏乞聖明
鑒納正徳十四年十月初十日
　　　請聖駕回京
具官臣楊廷和等謹題臣等仰惟聖駕南征天威逺布
旬月之間逆賊遂已就擒我皇上神謀廟略致此成功
正宜即時奏捷獻俘大行賞賚以快人心實中外臣民
之至望也臣等尤念明年正月南郊大祀天地預於今
年十二月初一日聖駕看牲嵗暮并孟春等月祭享太
廟等項大禮俱宜皇上躬親奠獻庶有以致其對越之
誠其冬至正旦等節在朝文武百官禮當致詞稱賀外
國四裔人員亦各進貢方物赴京朝見及天下諸司官
員述職入覲皆欲瞻拜天顔以遂其朝宗之願各處王
府册封毎嵗朝廷傳制遣官行禮今年尚未舉行至如
仲冬頒厯明春殿試等項俱係國家重事皇上御殿然
後行之不可廢者即今各項日期漸近臣等日夜憂思
不知所處伏乞聖明留意宗社幸甚天下幸甚正徳十
四年十月二十二日
　　　請聖駕第二䟽
具官臣楊廷和等謹題臣等照得大祀南郊乃人君敬
天第一事皇上所以仰承眷命茂膺景福者端在於此
今聖駕南征罪人既得實天佑我國家所以戡定禍亂
如此之速正宜奏凱班師舉行大禮告成於天以致享
薦之誠明年春孝貞太皇太后大祥祔廟奉安神主俱
該皇上躬親行禮非臣下所敢攝行者又今天下諸司
官員赴京朝覲該吏部㑹官考察各衙門堂上并科道
官大班糾劾必須皇上親臨黼座面賜裁决近日以來
内外衙門具題事務已經累次齎奏日乆未見發出應
行事情率多積滯中間如推用巡撫等項官員處置各
邊兵糧問擬罪犯等事動經數月未奉明㫖人心疑惑
誤事非細所據前項禮典政務委的事體闗係重大不
可輕忽伏望聖明留神省覽俯賜采納中外臣民不勝
慶幸正徳十四年十二月十三日
　　　請聖駕第三䟽
具官臣楊廷和等謹題近日傳奉聖㫖令欽天監另擇
郊祀日期今擇於二月十二日行禮又孝貞太皇太后
大祥神主祔廟亦該在二月初十日行禮縁前大禮俱
係皇上躬親舉行今日期漸近内外人心不勝懸望伏
乞鑾輿早迴舉行大禮并將隨征官軍人等論功行賞
以慰人心臣等幸甚天下幸甚正徳十五年正月二十
二日
　　　請聖駕第四䟽
具官臣楊廷和等謹題正徳十五年二月二十一日該
司禮監太監蕭敬等傳奉聖㫖朕親統六師正名討賊
今各該罪人既以次擒獲待解到之日隨即班師回京
告於郊廟仍躬大祀之禮其考察天下朝覲官員并殿
試傳臚等項及孝貞純皇后大祥告祔一應禮節亦俱
於三月内次第舉行爾内外文武大小官員宜各安心
辦事該衙門知道欽此臣等伏聽明㫖拜稽之餘因以
仰窺皇上慎重大禮慰念臣下之至意大小臣工無任
歡慶兹者佇俟日乆不聞旋蹕之音臣等下懐未免轉
生疑慮豈有聖明在上而肯失大信於天下乎切惟大
祀之禮我祖宗以來皆於正月行之今嵗改卜二月又
改卜三月欽天監選擇日期已經三次矣看牲官員自
冬十二月初一日為始至今百十餘日輪流未已時既
屢更嫌於褻玩况春丁社稷之事俱未舉行神人之間
兩有未安者孝貞純皇后大祥在二月初十日禮宜即
時祔廟祀享雖欲擇吉亦當不出數日之内今乃將及
禫期而改卜至再揆之禮制似有未宜又天下諸司入
覲官員本以朝正為名今到京數月尚未得一覩天顔
吏部雖已㑹官考察上請黜陟未奉定奪難擅放回各
該官員俱係司府州縣掌印正官離任既乆政務悉廢
雖有署印官員豈能一一幹理乎至於禮部㑹試中式
舉人例該三月十五日皇上御殿策試讀巻傳臚具有
皇祖舊規此尤國家登庸賢俊之重事亦不可以太緩
者自去秋聖駕南行至今八月有餘在京在外各衙門
題奏不下五六百本中間多係緊急重務俱未發出施
行人心遑遑莫知所措以上事情臣等累曽具本奏請
未䝉允納若知而不言言而不達則臣等固不能辭其
責若陛下聞而不行行而不决亦恐無以自白於天下
也况今沿河一帶連嵗災傷餓莩盈野六師屯駐供億
繁勞民窮財盡意外之變尤切隱憂考之宣徳二年宣
廟親征漢庶人於八月初十日出師至九月初六日還
京計其往迴不出一月之間輯寧邦家貽謀𢎞逺誠聖
子神孫之所當體念也伏願皇上仰承祖徳俯順人心
務懐逺圖用全大信亟命班師回京悉照前㫖將各項
禮典以次舉行仍先將各衙門題奏文書照常發出毋
致事務乆稽致生他虞如此則陛下外攘之功既著内
安之政亦修神人胥悦民物咸康而宗社萬萬年靈長
之福端在是矣臣等犬馬㣲誠不勝惓惓之至正徳十
五年三月十三日
　　　請免禁殺猪䟽
具官臣楊廷和等謹題近日傅聞直隸及山東等處鎮
廵等官欽奉聖㫖禁約地方人等不許養豕及易賣宰
殺違者發極邊衛分永逺充軍逺近流傅旬日之間各
處城市鄉村居民畏避重罪隨將所養之豕盡行殺賣
減價賤售甚至將小豕掘地埋棄者有之人心惶駭莫
測其由臣等切思民間豢飬牲豕上而郊廟朝廷祭祀
宴饗膳羞之供應下而百官萬姓日用飲食之資給皆
在於此不可一日缺者孟子曰雞豚狗彘之畜無失其
時五十者可以食肉矣古先哲王之治天下所以制民
之産其道如此且人年五十非肉不飽則豚彘之畜正
飬生之具而非所以致疾也人生瘡痍乃血氣内傷風
濕外感所致是食豕肉而致然乎况小民畜飬貿易以
此為生理之資正宜敎之孳息蕃育是可禁乎至於十
二支生辰所屬物畜乃術家推筭星命之説鄙俚不經
不可為據若曰國姓字音相同古者嫌名不諱葢以文
字之間雖當諱者尚且不諱嫌名今乃因其字之音而
并諱其物之同者其可乎又况民間日用牲豕比之他
畜獨多牛以代耕亦非可常用之物私自宰殺律有明
禁不可縱也此事行之雖若甚㣲而事體闗係其大如
此傳之天下後世亦非細故誠不可不慮也伏望皇上
洞察物情詳審命令亟勅所司追寢前㫖仍通行曉諭
各處地方人等各安生業毋致驚疑則事體不乖而人
心慰悦矣臣等偶有見聞不敢緘黙伏乞聖裁正徳十
五年二月初九日
　　　請班師䟽
具官臣楊廷和等謹題為懇請班師以慰人心以安宗
社事邇者宸濠叛逆皇上親統六師往正其罪天威逺
震元惡就擒尋奉明㫖待解到之日隨即班師人心皆
為之喜慰今聞俘繫南都亦已數月陛下以萬乘之尊
六軍之衆暴露於外尚未定有還期則人心之喜慰者
又未免轉而為憂懼矣伏惟陛下之出已踰一年於兹
南郊大禮看牲已乆而未祀孝貞皇后大祥已乆而未
祔殿庭之朝奏乆虚宮闈之問視乆曠時享太廟乆未
親行册封宗藩乆未傳制㑹試舉人乆未廷試凡此皆
祖宗一定不易之規朝廷至重極大之典萬世所當遵
守者陛下為天地神人之主豈可一切恝然於懐而不
為之省念乎况軍旅屯駐供億既繁而倉庫在在空虚
夫船候送聚集既多而州縣日日勞擾從征將士行役
既乆豈無父母妻子之念地方人民貧困已極常有死
亡轉徙之虞又近日以來京畿及山東河南等處盜賊
竊發百十成羣隨撲隨生不能禁止宣府鎮廵官節報
敵人近邊劄營長闊三四十里時遣輕騎擾我墪保深
入之計難保必無今日之事豈不大可憂哉豈不大可
懼哉此無他葢以聖駕出京既逺厯時既乆居守無人
政務廢弛其勢必至於此也然此特在聖心一轉移之
間耳况今罪人既得理當奏凱之時天氣漸凉正可班
師之日伏望皇上思天位之重大念王業之艱難深戒
逸逰務存兢業亟降明㫖振旅班師還京之日將前項
祀天告廟論功行賞等事遵照典禮以次舉行庶㡬神
人交慰中外均歡宗社萬萬年無疆之福端在是矣臣
等待罪輔臣不勝忠懇廹切瞻戀顒望之至正徳十五
年八月二十日
　　　請班師第二䟽
具官臣楊廷和等謹題近日傳説皇上班師已離南都
不日奏凱還朝内外大小臣工聞之不勝歡慶所有郊
天祔廟朝賀殿試并獻俘賞功各項典禮俟聖駕到京
之日必將次第舉行不待言矣但今各衙門題奏文書
已該臣等擬票封進各該管文書官節次前往軍門齎
奏自去年八月以後至今年正二月文書雖經奏過尚
有多半未曽發回自二月以後至今一應文書俱未發
出以致各衙門本内往往皆稱未奉明㫖委的前後事
情不相照應難以遵行况中間多係重大𦂳急事情不
可遲悞者且如吏部推用南京操江并鄖陽貴州延綏
等處廵撫都御史并各處布按二司方面官兵部推用
寧夏遼東總兵官皆係邊方重地鎮廵重任日乆缺人
辦事又法司問完提解人犯監禁月乆未見發落及各
年重囚例該秋後處决今日期將近難以遽行甘肅地
方先年起送進貢外國差官查理明白又令留住在闗
及近日佛郎機并滿刺加占城等國進來番文事干地
方俱未見有處置人情反覆不可不慮各處奏報災異
頻仍盗賊生發徴免錢糧賑恤貧困事多稽滯人心不
安其江西地方逆賊雖已就擒而荼毒之餘軍民十分
困苦見今功罪未論刑賞太遲至如都御史孫燧副使
許逵盡忠死節天下之人皆痛憤之今已一年之後尚
未顯加褒恤何以激勸人心又况天氣漸寒河道將凍
糧運阻塞商賈不通將來之患尤有可憂伏望聖明俯
審輿情深惟至計早旋法駕不必久停仍令通查前後
齎奏文書先行奏請回京發與各該衙門遵守施行庶
㡬政務不廢人心稍安臣等職業所闗不敢緘黙伏乞
聖裁正徳十五年九月十五日
　　　請擇日郊祀䟽
具官臣楊廷和等謹題伏聞聖駕凱旋已至通州臣等
不勝歡慶旬日以來朝夕懸望鑾輿之至今嵗事將暮
郊祀大禮尚未舉行况明年祀期又近我祖宗舊制一
嵗一郊禮不可缺伏望聖明留意亟命欽天監將今年
郊祀日期先行選擇奏聞仍乞將近日禮部㑹官議奏
聖駕到京祭告獻俘等項禮典即日預先發下以憑遵
奉施行通乞聖裁正徳十五年十一月初四日
　　　議處反賊䟽
昨日該司禮監官傳諭聖意欲令臣等擬㫖命多官議
處反賊宸濠并從逆栱樤等十四名罪犯臣等仰惟皇
上為宗社生靈之故親統六師往正宸濠反逆之罪先
行祭告天地宗廟社稷詔告天下仍冩書與各處王府
然後出師是皇上奉天地祖宗之命躬行天討而非為
已私也今罪人既得地方以寧班師北還駐蹕通州咫
尺京師未先祭告天地廟社以復天地祖宗之命又未
詔諭天下及冩書與各處王府以慰逺近親踈之心乃
遽欲議處宸濠等罪惡則出師為有名班師為無名使
聖武神威伐叛安民之偉績皆泯然無聞於世矣臣等
受恩深厚切列扈從此而不言其為負國孰大於是所
有前項㫖意臣等不敢撰擬伏乞聖明鑒納正徳十五
年十一月某日
　　　議處反賊第二䟽
具官臣楊廷和等謹題臣等欽遵勅㫖於本月二十五
日㳟詣行在伺候朝見伏聞聖意欲命多官㑹議逆賊
宸濠等罪狀臣等切惟宸濠悖逆天常滅絶人紀肆行
反叛覆載不容今幸皇上親統六師布昭聖武罪人既
得速宜明正典刑以雪神人之憤但我朝祖宗以來凡
議擬大罪必於内闕即古廟議之意處决重囚必於市
曹即古刑人於市與衆棄之之意此乃一定不易之成
規百五十餘年莫之敢變况前項逆賊聖駕親征之時
已嘗告於天地宗廟社稷今日奏凱還京豈可不復行
祭告以荅庇䕶之靈貺乎合無請聖駕到京之日先將
賊平班師通行祭告俟郊祀禮畢仍照近日提督賛畫
機宻軍務御用監太監張永題奉欽依事理獻俘之後
將各該逆黨應處置者即為處置㑹問者通行㑹問議
擬明白奏請聖斷然後論功行賞詔告天下如此則大
禮既舉大法以彰國是不揺人心胥定我皇上攘外安
内之功兼備而無遺矣臣等身為大臣叨受厚恩知而
不言死有餘罪干冒天威無任殞越之至謹題請㫖正
徳十五年十一月二十六日
　　　請免設蘭州凉州分守官䟽
臣等照得各處分守等項官員應否設置累朝以來自
有定規今若分外添設非惟事體紛更抑且官多民擾
况二處地方切臨邊境軍民疲困闗係匪輕合無仍照舊
規不必差官分守其晁進楊保候有他處相應員缺奏
請差用庶㡬事體不乖地方安靖臣等仍將原票封進
伏乞聖裁正徳十五年十二月初三日
　　　問安䟽
具官臣楊廷和等謹題為問安事臣等伏睹皇上於前
月二十八日及元旦令節兩次視朝犬馬之情無任欣
慶近該禮部節奉聖㫖朕體雖已稍平尚須調理臣等
職居輔導地位最親任遇既殊於外廷恩義實同於父
子顧起居之節不得與聞食飲之詳無從候問晝夜思
之倍増憂恐但聞昔人有言未病謹疾既病服藥今當
進藥之時竊惟用醫則宜專而不可雜議藥則宜審而
不可輕然治病猶易而調理最難必加千倍之功乃收
萬全之效伏望皇上大寛聖慮勉進藥餌調節食飲慎
重起居早遂康復以膺萬萬年隆長之福天下幸甚臣
等幸甚正徳十六年正月初十日
　　　選醫䟽
具官臣楊廷和等謹題伏惟聖體違和已踰半月臣等
犬馬㣲誠殊切瞻戀昨日該司禮監官傳諭聖意欲令
臣等擬㫖命該部愽訪精通醫藥之人臣等竊惟天下
名醫皆聚於太醫院又選其尤者入御藥房但當專任
而信用之自收萬全之效又何待求諸草澤未試之人
哉况治疾之術調攝為上醫藥次之若調攝少有不節
則醫藥亦無速效伏願皇上慎重啓處勿使勞逸之失
宜調節飲膳勿使滋味之太過但凡一應玩好有可以
惑亂聰明傷損元氣者皆不使少干聖慮自然百體豫
康萬福駢臻上可以慰九廟在天之靈下可以慰天下
臣民之望臣等不勝惓惓忠懇之至正徳十六年正月
十六日
　　　請免獻俘疏
具官臣楊廷和等謹題近日以來伏聞聖體漸復康寧
臣等大小臣僚不勝懽慶仰惟皇上一身為天地宗社
臣民之主自今以往尤宜倍加調攝凝神静慮頤飬天
和凡一切逰翫動心勞形之事悉置之而不問止之而
不為斯可以收勿藥之全功也臣等尤念郊祀慶成獻
俘頒詔賞功等項禮典皆以另擇日期尚未奉有明㫖
傳云國之大事在祀與戎誠不可以太緩者况此後又
有殿試册封等事亦該相繼而行但今聖躬初愈不宜
過勞前項禮儀該部題有獻俘奏捷一節葢聖駕親征
與尋常命將報捷不同况首逆宸濠既已處置而各起
罪犯又已有㫖法司㑹問所據獻俘揆之事體似亦可
免臣等再照各該衙門題奏文書自前年秋後至今多
有未曽發出者應行事務未免稽滯乞勅司禮監逐一
查出早賜施行如此則陛下攘外安内功徳隆盛神人
悦豫萬萬年無疆之夀端有繫於此矣臣等惓惓愚忠
伏乞聖明留意正徳十六年正月二十五日
　　　請免妖言人犯連坐䟽
臣等看得都察院本内妖言謀反首賊叚鋹家屬連坐
於法相應其潘依道孫爵本内明開無運謀顯跡欲量
從末減合無俱免連坐惟復止將伊妻王氏孔氏同王
滿堂等俱送浣衣局其餘免坐及大理寺二本犯人王
豸等并徐通等本内原無開有家屬連坐之文况各犯
情罪比之段鋹等尤有不同今欲將家口俱送浣衣局
似乎太重臣等各加斟酌擬票封進通乞聖裁正徳十
六年正月三十日
　　　請免兩廣奏捷陞賞䟽
近該都御史蕭翀等奏報兩廣捷音臣等於兵部覆議
廣西本内斟酌擬票已將王堂朱麒各加禄米蕭翀陞
俸還各廕子姪一人世襲百戸查得正徳元年以前各
處都御史等官平賊有功俱無廕子世襲軍職事例其
蕭翀等恩典已為過重所以於廣東本内止擬蕭翀等
各賞銀兩表裏况廣東賊級三千有零雖是蕭翀等督
委得人所致然比時蕭翀等身在廣西功次亦自不同
其捷音本到又俱在一月之間相去不過數日若又加
恩不無太濫臣等别難再擬謹仍以原票進呈伏乞聖
明俯賜采納庶於事體為當正徳十六年正月三十日
　　　請以江西賊平詔告天下䟽
具官臣楊廷和等謹題仰惟皇上親統六師征討叛逆
凱旋之日禮宜即時頒詔天下一以告大功之成一以
布大賚之恩今聖駕還京兩月餘矣臣等已嘗撰擬詔
㫖進呈御覽適遇聖體違和未䝉發出施行昨聞欽天
監擇日欲在郊祀之後然此與郊祀事體自不相闗未
郊之前亦可舉行况今各處地方水旱相仍災異迭見
嵗用錢糧小民拖欠數多各邊軍士月糧經年無支該
鎮奏討殆無虚日欲徴之於民而脂膏已竭欲取之於
官而帑蔵已空閭閻之間愁苦萬狀饑寒所逼嘯聚為
非者在在有之其畿内州縣及山東河南陜西等處盜
賊百十成羣白晝公行搶掠居民被害商旅不通若非
早為拯救痛加寛恤則將來事勢誠有大可憂者即今
逺近人心朝夕懸望徳音之降真如大旱之望雲霓其
情之不容以暫已者喜聞聖躬數日以來漸復康泰伏
願留神省覽將前項詔書早賜頒降以慰四海臣民之
望仍乞將隨征内外有功人員速行陞賞則徳澤旁施
和氣充洽人心悦懌而天意可格矣臣等愚見如此伏
乞聖裁正徳十六年二月二十六日
　　　請安置犯人家屬於高墻䟽
具官臣楊廷和等謹題先該太監張永查盤踏勘過江
西反叛事情先後具題節奉欽依將宸濠并栱樤等妃
妾趙氏等及蕭山等郡縣君及宸潜等多燦等俱著暫
在通州空閒公館處所住歇欽此臣等看得前項人犯
男婦數多通州地方褊小近又盜賊生發不惟供給不
敷抑且防守不易况其事情與郊祀慶功等項自不相
闗合無不待各項事畢俱照原㫖先差的當人員送鳯
陽高墻内安置如此則事體順而人心悦矣臣等不勝
惓惓仰望之至正徳十六年二月二十三日
　　　請慎重調理䟽
具官臣楊廷和等謹題今早司禮監太監魏彬等同御
用監太監張鋭傳諭聖意郊祀大禮尚未舉行聖心深
有未安臣等聞之以為只此一念上通於天天心感格
聖體即日便當平復然後舉行大禮亦未為晚且聞近
日聖駕暫出徃來内監在外臣民皆知聖體漸安莫不
舉手稱慶以為宗社萬萬年無疆之福伏望皇上勉進
飲膳慎重藥餌益加調理上以慰聖母之心下以荅天
下之望臣等不勝幸甚正徳十六年三月初四日
　楊文忠三錄巻一
欽定四庫全書
　楊文忠三録巻二
　　　　　　　　　　　　明　楊廷和　撰
　　題奏後録
　　　請崇聖學以隆聖治疏
具官臣楊廷和等謹題為崇聖學以隆聖治事臣等聞
人君之心惟在所養養之善則日進於髙明君心日進
於髙明則治化可躋於太平矣堯舜三代之君所以養
心者必先務學學必待講而後明必資人而後成是以
立師傅之官專為論道講學之職伏惟陛下嗣登大寶
一月以來用人無不當行政無不宜羣小逺斥積弊一
清天下聞之皆欣欣然有太平之望又聞視朝之暇端
拱文華惟以觀書冩字為事外廷聞之亦皆舉手相賀
堯舜之聖復見於今日只今夏日晝長閱覽章奏多有
餘閒敢請日講祖訓一二條臣等直說大義明白開具
揭帖或三日或五日躬候便殿進呈以為聖學萬一之
助俟武宗皇帝山陵事畢即開經筵慎選儒臣中學行
純正者取經史諸書分直進講遇有疑義隨賜質問則
藴於心為聖學有日新之功施於政為聖治有隆盛之
美宗社萬萬年無疆之慶端在此矣臣等下情不勝懇
切祈望之至正徳十六年六月初一日
　　　請拆毁石經山祠宇疏
具官臣楊廷和等謹題看得石經山祠廟已經多官奉
詔查明不係舊規例該拆毁變賣况其所祀謂為泰山
之配尤極邪妄秦漢以後不正封號我太祖髙皇帝盡
行革去止稱泰山之神一洗千古之陋且山嶽英靈萃
而為神有氣無形非如世人隂陽配合生育男女可以
名為夫婦今乃摶土刻木或範五金塑像繪形藻飾丹
青儼然不異生人伉儷瀆禮不經莫此為甚又况此山
祠廟乃錢寧創造立廟本以祈福福未可得而禍已先
臨錢寧謀反大逆已凌遲處决家口亦已連坐財産亦
復抄没彼其姓名人尚羞道之矧可留其穢跡以汙輦
轂之近地哉仰惟皇上嗣大厯服以來崇正闢邪中外
臣民方傾耳拭目以觀聖政豈宜留此妖妄以惑人心
若不痛加斥絶内外臣子懐忠愛之心者必將次第論
列上累聖徳所損不小臣等職居輔導知而不言且又
阿諛順㫖罪亦無所逃矣伏望聖明俯納臣等所言亟
將前項祠廟聴各該衙門官貟仍前拆毁變賣以滅其
跡如此則詔令之出既無不信邪妄之説又不得行一
事舉而二美具矣臣等不勝惓惓懇切之至正徳十六
年七月初五日
　　　請正大獄疏
具官臣楊廷和等謹題為正大獄伸國法從公論以順
人心事先該科道官劾奏張銳等罪惡陛下赫然震怒
下之法司天下聞之交相喜慶謂是大有為之君乃有
此等舉措嘉靖之治寔基於此既而法司議上再命㑹
官詳審臣等擬票進呈俱從上改竟至寛貸聞者莫不
喪氣解體以為不誅此則國法不正公道不明九廟之
靈不妥萬民之心不服禍亂之機未息太平之治未臻
語曰上無失政下無私議殺一人而千萬人懼天下之
大政也縱奸長惡而使亂臣賊子無所懲戒此行政之
大失也所以科道與刑部司屬相繼言之或交章或獨
奏入則議於朝出則議於巷逺臣小吏亦將有聞風而
言者不意新政之初有此等舉措也自古帝王制刑三
千餘條曰元惡大憝不待教而誅我皇祖大明律一書
首之以十惡大罪不待時而决如張鋭等正所謂誅不
待教殺不待時者也堯時四凶之罪不過巧言令色治
水無功而已舜帝即位先誅殛之而後天下咸服今張
銳等之罪萬倍於四凶而其罰止於充軍何以服天下
之人心乎姑以近日之事校之張銳等所犯與錢寧江
彬相同畢真王綸等又在其下錢寧等既伏誅而張銳
等乃保其首領罪同罰異使錢寧等游魂有知亦當不
服於地下矣此輩縱不一一皆誅而張銳張雄張忠三
人决不可赦今執奏者未已若陛下仍以有㫖答之使
紛紛之議上及於宫闈下連於左右又以罪夫臣等臣等與
左右固不足惜竊恐天下之人謂陛下不忍於元惡而忍
使謗議及於宫闈似亦非得萬國之懽心以事親之大
孝也伏望俯納羣言即賜宸斷追回張鋭張雄張忠三人
仍依原擬監後處决則大法以正而人心皆服人言可止
天下傳之史冊書之直可與舜之誅四凶千古並美矣臣
等不勝激切懇請之至正徳十六年十月二十八日
　　　請發留中章奏疏
具官臣楊廷和等謹題為請發先朝留中章疏以備纂
修事該司禮監題稱先帝御前留下在京在外各衙
門題奏并建言及批紅等本自正徳九年正月起至十
六年三月止共一千四百三本本年三月十四等日陸
續交與本監及未交者逐一查送内閣本年四月十六
日奉慈壽皇太后懿㫖是敬此臣等看得前項章疏皆
兩京府部科道等官忠誠所發一代治道所闗數年以
來權奸錢寧張鋭江彬相繼用事曲為䝉蔽一切皆留
中不發今幸聖明嗣統光復舊章勅修先朝實録前項
章疏事皆已往新政以來亦多施行不用發抄覆議俱
乞發出該科徑送史舘則事雖不得正於當時猶可示
戒於後世忠雖不得效於先帝猶可顯白於今日豈不
足為皇上新政之助與後來臣子之勸哉今將查過見
在八百六本并批紅五十六本逐年開具謹題請㫖正
徳十六年十一月二十日
　　　請拆毁保安等寺疏
臣等看得近年以來京城内外創建寺院窮極土木侈
用金碧委係侵盜國家財用剥削小民脂膏有傷治化
有失人心至於冐請名額營求䕶勅甚非祖宗舊制仰
惟皇上新政之初剗弊除奸闢邪扶正此亦其一端也
所以言官論奏該部覆議皆欲將保安等寺遵照詔㫖
通行拆毁其於聖政深為有助臣等擬票封進未䝉俞
允切惟前項寺院之設萬一有益於國無損於民則留
之可也奉之可也然此乃異端邪説之流瀆經亂紀上
焉無益於國傷風敗俗下焉有損於民自古聖王之所
必誅而不容以並立者或以種福田求利益為説則他
未暇論姑舉近日劉瑾之𤣥明宫錢寧之石經山亦非
本欲求禍也皆身被顯戮家底淪亡而畧不䝉其庇佑
焉由此觀之則其不足信也明矣臣等心知其非不敢
隠黙伏望聖明斷而行之世道幸甚臣等幸甚正徳十
六年十月日
　　　請慎命令以保新政疏
具官臣楊廷和等謹題為慎命令杜夤縁以保新政事
近日節該兵部傳奉㫖意更換廣西鎮守廣東市舶并
提督大壩馬房守備倒馬闗等處官員命臣等撰冩勅
書政令紛更中外駭異仰惟皇上臨御以來採納忠言
釐革弊政各處鎮守等項官員勤慎無過者圗任仍舊
其有黨惡黷貨壞事害人者固已屏黜更置殆盡見任
各官𩔖皆亷靜老成事體漸諳人心已定但令久於其
任自然地方獲安今多蒞事未久不聞有何過失輒復
傳㫖更換舊任者料已無擾於下新任者未必盡擾於
前而乃朝夕更改徒爾滋弊長奸外議沸騰皆以為夤
縁希寵由於左右請託納賂上及宫闈不曰藩府之舊
人則曰戚里之私謁聖明新政豈宜有此臣等實痛惜
之且天子以天下為一家百官萬姓皆其臣子覆育之
下容可少私若以逺近為親疎以新舊分彼此是豈王
者至公無我之心哉先朝權幸狥私干紀幾危宗社亦
陛下之所耳聞目擊者積習既久餘風未殄正宜深惡
而痛絶之忍令恣之使復熾而益盛乎伏望聖明深懲
往轍昭示永鑒亟命兵部將前項傳奉鎮守等項官貟
俱行停止原任者仍令照舊用心辦事各該勅書免令
臣等撰冩自今以往尤願皇上遵祖訓之内令體乾剛
以獨斷慎重命令詳審政體固不可偏於聴信亦不可
過於更張則國是不揺而聖治可保矣正徳十六年十
二月十二日
　　　請慎始修徳以隆治化疏
具官臣楊廷和等謹題為慎始修徳以隆治化事臣等
竊惟天下之治必本於一人之身而聖徳之修必慎於
更新之始兹者新宫甫成而陛下入承大統安處其中
所以革故鼎新迓續天命實惟有待於陛下由此日新
聖徳慎始圗終以延本支於百世固宗社於萬年則臣
等不能不深望於陛下也所謂慎始修徳固非一端而
其大者則在於所親必正人所聞必正道所行必正事
所發必正言伏願陛下退朝之暇靜處法宫取太祖髙
皇帝所編祖訓及宋儒真徳秀大學衍義反覆熟玩以
􁁃養聖心詳審治體凡百舉動必以堯舜禹湯文武為
法羣臣章奏有闗于聖躬切于治道者置諸座右時賜
睿覽見諸施行至於左右侍從乞選老成靜重之人勿
雜以憸邪狎眤之輩而凡奸聲亂色竒技淫巧皆不得
導誘意嚮蠱惑聰明務使精神内固血氣凝定本源澄
澈心志不移由是充養完粹徳性純一則萬壽無疆永
作臣民之主諸福駢集益綿𦙍祚之休天下後世稱治
化之隆者必首歸於陛下豈不足以追配二帝三王之
盛哉臣等職在輔導無任懇切願望之至所有慎始修
徳事目隨本上進乞冩成牌扁懸置殿壁以備接目儆
心之助
　　　慎始修徳事目
　　　　一敬天戒
人君奉天命為天子當常存敬畏之心其仁愛人君有
所譴告見於災異尤當儆懼即今金星畫見冬不嚴寒
各處水旱為災天意不和宜正心修徳施恵澤除弊政
以召休祥一應修齋設醮務為禳禱之事須豫絶其端
不可輕信
　　　　一法祖訓
祖宗列聖𢎞規大訓備載寶訓諸書而太祖髙皇帝祖
訓尤為切要宜時常省閱凡事遵行自無過舉
　　　　一隆孝道
聖孝純篤三宫在上奉養之禮諒無少缺而慈壽皇太
后斷自聖心首定大策迎立我皇上入紹大統功徳甚
隆一切奉事供養尤宜從厚
　　　　一保聖躬
皇上春秋甚富血氣未定務宜收斂放心保養元氣飲
食起居皆宜有節至於聲色玩好足以亂聰明惑心志
者尤宜屏絶此實享國永年之本
　　　　一勤民事
即今天下百姓艱難近京地方盜賊縱横宜留心民隠
訪問下情大小章奏躬親省覽凡言及閭閻疾苦减賦
輕徭等事須即下該部加意賑恤
　　　　一勤問學
每日視朝聴政之暇宜親近儒臣誦讀經書披閱史冊
講明義理考見前代某君可法某君可戒以為龜鑑如
宋儒真徳秀大學衍義一書尤為切要更宜留神熟玩
　　　　一慎命令
朝廷命令必須審處而行既行之後不宜因一人私愛
一言蠱惑復為更改使國有定法人可遵守
　　　　一明賞罰
賞功罰罪乃朝廷大政凡官賞必當其功有功者即宜
加賞無功者不宜濫及刑罰必當其罪無罪者不宜濫
罰有罪者不宜輕縱如此則人有勸懲紀綱振舉
　　　　一專委任
凡朝廷大臣宜開心委任推誠付託言議當理者即與
施行不宜為讒言所惑致生疑沮以妨善政
　　　　一納諫諍
凡臣下直言規諫者即是忠臣宜深加容納即與施行
仍記其人姓名漸加任用若巧言媚說希圖寵幸者不
宜聴信致傷治道
　　　　一親善人
凡左右前後朝夕承事必須簡任忠厚謹慎之人一切
讒佞憸巧之徒不宜在側恐被引誘移易心志致損聖
徳
　　　　一節財用
即今民窮財盡府庫空虚邊餉缺乏宜躬行節儉凡事
减省服食賞賜悉依舊典不宜妄費財物以供無益正
徳十六年十二月
　　　請經筵日講疏
具官臣楊廷和等謹題為經筵日講事去年十一月内
節奉聖㫖經筵日講免了到明年二月來說欽此即今
嘉靖元年正月將盡天氣漸和伏乞明㫖於二月初一
日經筵仍于正月二十六日起皇上蚤御便殿令臣等
日侍講讀緝熙聖學以𢎞政化臣等不勝幸甚嘉靖元
年正月
　　　請節省供應疏
題為節省供應事臣等切惟理財之道固必損于上而
後益於下人臣之分尤在先其事而後其食今天下財
用日竭所在倉庫空虚朝廷之日用雖有常例而每苦
於浮費之難繼府縣之嵗辦雖有定額而每苦於積欠
之難完是以在京諸司屢以缺用上聞催徵下督若必
如數解納則民生益至窮困臣等猥䝉任使職在輔導
恨無濟時之䇿每懷竊禄之慚為今之計惟力行節儉
盡去浮冗而後國用可足民力少寛且如臣等日食厨
料已為甚多近以纂修倍加支給日用之外尚有餘剰
盖該寺止據舊例以為當然不欲裁减而臣等自揣功
不稱禄心實不安况聞牲口價銀拖欠幾及數萬若復
因仍冐昧貪取茍得豈先事後食之義哉伏願聖明
俯察愚悃特諭所司將臣等及翰林春坊五品以上官
員日給酒飯减去十分之五俟財用充裕之日别為議
處惟不失國家待士之禮庶可免臣等饕餮之譏且一
事之省必有一事之益一分之寛必受一分之賜未可
以為所减不多而無補于時也更望上自宫闈逹于監
局凡百冗費痛加裁抑古人有言所省者一即吾之一
所省者二即吾之二數年之後積少成多轉貧而為富
不難矣臣等無任激切懇悃之至嘉靖元年二月
　　　論大婚誥諭疏
前日司禮監官傳示聖意以大婚選到女子進宫揀選
欲令欽天監擇日來看臣等擬撰聖母昭聖慈壽皇太
后懿㫖進呈昨日又聞聖意欲懿㫖出自壽安皇太后
臣等心竊未安盖聖母昭聖慈壽作配皇考孝宗母儀
天下將四十年去嵗首定大䇿有安社稷之大功陛下
入繼大統奉聖母之命而行也壽安皇太后興國太后
加上尊號奉聖母之命而行也大婚遣官分行選擇又
奉聖母之命而行也必出於此然後名正言順協于公
論今一旦改易衆心未免驚疑恐致天下紛紛之議臣
等職在輔導不敢不以上聞伏望俯從臣等初擬庶幾
事體穏便不至虧損聖徳臣等不勝懇切之至嘉靖元
年八月初六日
　　　論大婚誥諭第二疏
具官臣楊廷和等謹題連日司禮監官傳諭聖意以大
婚禮取到女子赴宫簡選欲從壽安皇太后傳㫖臣等
疑而未安已具揭帖言其不可未䝉俞允切惟大婚所
以正人倫之始延宗祀之慶闗係匪輕豈可有一之不
慎去年宣諭禮部舉行今春分遣司禮等監官員選取
皆由聖母昭聖慈壽皇太后誥諭在廷之臣皆知之天
下之人皆知之夫何今日傳㫖遽欲改從壽安而不由於
昭聖慈壽事既不歸於一禮復不出於正其何以昭示
中外乎盖昭聖慈壽表正宫闈母儀天下乃正統之所
在陛下嗣登寶位上承孝宗武宗之統名為昭聖慈壽
之子安忍貳其志而違於禮乎况陛下身為聖子神孫
人孰不知為壽安之所自出陛下尊尊親親之道固能
知所自盡誠不係於懿㫖之行否以為輕重也但今仁
壽殿前設有武宗几筵外人不宜輕入合無是日請聖
母暫御仁智殿選視畢仍引赴清寧殿選視以全大體
倘聖意猶有未快乞召臣等至便殿面賜商確務求事
體穏當毋貽天下後世之譏臣等不勝幸甚嘉靖元年
八月十二日
　　　論宣諭順天府官疏
具官臣楊廷和謹題今日朔旦恭惟皇上遇災知懼避
殿御門以示謙損之意又令順天府官宣諭都内百姓
遵守法度綸音清徹竦動班行臣等仰見皇上敬天勤
民拳拳如此傳之天下書之史冊足為美談實宗社蒼
生之福也尤願皇上始終此心則聖徳可以比隆堯舜
而唐虞之治復見於今日矣臣等不勝慶忭仰望之至
　　　文華後殿致詞
八月二十八日日講官祭酒臣趙永講論語首章未及
終篇而退皇上特遣太監扶安慰諭再三明日講罷臣
楊廷和等致詞稱謝云講官趙永昨日講書遲悞欽䝉
皇上傳宣慰諭臣等不勝感戴叩頭謝恩又奉聖㫖卿
等宜安心辦事不必介意欽此臣楊廷和等遂舉手相
慶而退時講官諭徳臣温仁和臣董玘校文兩京侍讀
臣徐縉以丁憂去惟諭徳臣李時一人在列永初以是
日受命進講在文華後殿中前此身未嘗到至是叩頭
面見訖入班甫定即趨至講案前敬慎太過以致稍欠
接續再承温㫖乃知皇上體悉臣下其仁愛一至於此
　　　　請免齋醮疏
臣等竊見道士陳應䙉李雲容當先朝權奸亂政之時
夤縁依附蠱惑上心新政之初當與番僧人等同加
誅戮於時止將真人封號革去得保首領已為失刑
而近日以來不知有何夤縁復圖進用肆無忌憚首欲
壊亂新政漸不可長所以該部據理執奏臣等擬票欲
行拿問明正其罪庶幾奸人有所警畏異端邪說不至
復用陛下清明之治可以保而不壞伏望斷自聖心俯
賜聴納再照僧道人等修齋設醮實以售其欺妄之説
濟其貪饕之欲而於國家政治畧無所補人主福利畧
無所增唐虞三代之時聖君賢王享有眉壽或至百有
餘嵗皆以修徳節慾致之其時未嘗有仙佛之教也未
嘗有祈禳之事也後世如梁武帝最好佛法而乃餓死
於臺城如宋徽宗最好道教而乃受辱於金國則二教
之不足信可知矣近聞各宫因正景命傍景命修建齋
醮每月凡四五次每年不下六十餘次齋供賞賜費銀
數千餘兩耗有限之財供無益之用殊為可惜更願鑒
梁武宋徽之失法堯舜三代之聖如前無益齋醮一切
革免惟日以敬天勤民節財省費為先則聖壽自延國
本自固此祈天永命之實務也伏惟聖明留意幸甚臣
等不勝懇切願望之至
　　　請給賞進貢人疏
具官臣楊廷和等謹題為逺人進貢事照得四塞人員來朝
到京例有筵宴賞賜及闗領勅書應該禮部主客司掌行必
須依期打發免致在館守侯一則體其懷土思歸之情一則
省我日逐供應之費况人情詭詐難以防範恐延住日久探
聴事情致生他虞不可不慮近該泰寧等衛都督孛來
罕等差頭目塔卜歹等二百六十四員名各備馬匹赴
京進貢禮部於八月十五日題准給與賞賜其回賜加賜
在衛都督孛來罕等綵叚表裏等件例合請勅付塔卜
歹等領去給與加賜把兒孫綵段表裏等件亦闗付夷
人哈剌乃領齎前去交與備載給賜花當勅内所據前
項勅書進稿批紅及譯冩番漢字様動經數日方可行
出查得該司請勅手本延至九月十七日方纔送進自
題准闗賞之後已過一月不無怠緩悞事合著該部查
究督責今後各夷到舘務要依期發遣免致羈候日久
有傷逺人之情以全大朝之禮嘉靖元年九月二十四
日
　　　請免提問查勘草塲官疏
臣等看得鎮撫司題㕘給事中閻閎御史曹嘉主事李
崧祥查勘草塲違法事情要行提問隨該科道官交章
論辨以為該衛設計阻撓勘官欲乞究治仍令閻閎等
照舊查勘二本適與鎮撫司本同日進入俱該司禮監
發下命臣等擬票將閻閎等提問且以科道官回䕶鎮
撫司漏泄事情欲令罰俸回話臣等議擬數次未䝉俞
允竊照閻閎等查勘草塲行事委有過當但其遵奉勅
書惟欲事情明白跡涉于刻意本為公既該鎮撫司㕘
提朝廷自有處置各該科道官却乃不候明㫖輒便具
奏煩瀆罪以回䕶亦不為過但優容言官自是朝廷盛
徳之事其與鎮撫司進本同日者盖因齋戒將近亦偶
然耳仰惟皇上登極以來釐革弊政開廣言路天下臣
民方稱頌之不暇前項舉措闗係甚大臣等不容緘黙
合無將閻閎等免其提問量加罰治科道并鎮撫司官
特賜寛宥并其餘俱如臣等所擬斯於聖徳聖政兩無
所損矣臣等不勝幸甚嘉靖元年十月初八日
　　　請保和聖躬疏
具官臣楊廷和等謹題臣等今蚤該司禮監官傳云聖
躬已就康泰將出視朝臣等大小臣僚曷勝歡慶仰惟
聖徳懋隆天心眷佑固宜蚤遂勿藥然臣子之心猶有
不能不過慮者盖人之一身必血氣堅定精神完固然
後為安雖在平居之時動靜食息皆有調養之道况當
平復之初值此隆寒之日尤不可不加慎也伏望皇上
念一身為宗社臣民之主順時保愛倍加慎重興居有
期飲膳有節和以適體靜以養心但凡快意適情之事
皆宜節省至於宫中不急之務無益之作一切停止不
必上下聖慮庶幾調攝專一太和保合而迓承福履於
無疆矣臣等無任忠愛惓惓之至嘉靖元年十一月
　　　請齋戒禱雨疏
具官臣楊廷和等謹題近因畿内之地一冬無雪將來
農事可憂皇上軫念民窮特勅禮部擇日齋戒祭告祈
禱乃以本月二十二日為始皇上朝罷遂致齋于文華殿
是日即見雪霰微落今二十三日自晨至晡雪落未已
百官萬民無不欣躍稱頌以為我皇上一念誠敬之心
感格上天神速如此明春農事猶有可望但今年自秋
無雨至冬無雪土脈乾涸必得盈尺之雪庶為豐年之
兆尤望皇上益堅睿志敬天勤民恒存於念慮之間不
使有一息之或間則聖心純一天意昭孚和氣瑞應將
駢集于今日矣伏望聖明留意嘉靖元年十二月二十
三日
　　　請講學勤政疏
具官臣楊廷和等謹題竊惟人君之治天下其所當務
者有二焉曰勤政曰講學而二者之中講學尤為急務
盖人君之政實由一心而推心茍不正則發於政事必
有不當於理者况一心之微衆欲攻之人君居崇髙富
貴之位在深宫獨處之時所以娯耳目惑心志者雜陳
于前皆足以為政事之害一有所好而不知察則始焉
雖勤終必流於荒怠而不能自制矣惟勤於務學日以
聖賢義理涵養本原不使之昏昧放逸而又究觀古昔
治亂興亡之故隨事省察惕然驚懼然後心無不正政
無不善而天下可保其常治也仰惟陛下即位之初頻
御經筵講明聖學天下臣民得於聞見者莫不私相慶
幸以為堯舜復生欣欣然有太平之望盖以為陛下心
存務學則必能明義理屏嗜欲以端為政之本清出治
之源何患於政事之不修明治道之不隆盛哉然去秋
罷講太蚤今春出講太遲人心未能無始勤終怠之惑
臣等叨處禁近職在輔導自侍朝數刻之外不得瞻奉
天顔無由少效忠悃亦甚愧焉伏願自今以後時御便
殿容臣等率領講官日執經史敷陳治道以仰禆聖性
之聰明至於宫中無事復取既講之書反覆玩味期於
貫通浹洽不徒以空言視之將見講誦之樂自足以易
玩好之娯規警之益自足以遏怠荒之念所以延宗社
無疆之慶所以荅臣民望治之心實在於此臣等不勝
懇切伏惟聖明留意天下幸甚臣等幸甚嘉靖二年二
月
　　　論修省勅諭疏
具官臣楊廷和等謹題近因風霾災畢臣等仰承聖意
撰擬修省勅諭具稿進呈伏䝉批添其先年親臨戰陣
斬獲外冦并流賊功次曽經覈實的兵部查看來説二
十八字臣等看得前項軍功俱係正徳年間冐濫人員
仰惟皇上登極之初特詔查革中外臣工方歡忻鼔舞
稱頌聖徳今未及二年乃欲遽令兵部查看非惟大拂
舉朝公議抑且上違累朝彞典不但不能弭災而反有
以召災臣等豈敢阿意曲從以得罪於天下今仍將原
擬封進伏望聖明嘉納亟賜批行則明詔不違而聖政
益光矣臣等不勝惓惓仰望之至嘉靖二年三月二十
七日
　　　請慎選左右速停齋醮疏
具官臣楊廷和等謹題為慎選左右速停齋醮以光聖
徳事竊惟人君一身天下根本欲令出入起居事事盡
善惟在左右前後皆用正人日聞正言日行正道則奸
佞之徒不須斥逐自然逺去異端邪妄之說何從而生
臣等先於正徳十六年四月初間已嘗具啟請于昭聖
慈壽皇太后乞命司禮監官將尚冠尚衣等四執事及
膳房茶房殿内答應掌宫侍衛牌子等項人員逐一豫
選老成重厚慎密小心之人以待陛下任使其曽經先
朝隨侍壞事人員不許濫與即䝉懿㫖施行暨陛下登
極之初臣等又嘗極言異端邪説瀆經亂倫傷風敗俗
亟宜痛絶又條奏慎始修徳十二事冩成牌扁懸置殿
壁其一事謂齋醮禳禱必須豫絶其端不可輕信不意
近來無故不時修設齋醮恩寵賞賚過於尋常逺近
傳聞莫不驚駭推求其故皆因先年壊事之徒各名下
掌家管家等項人員計引畨漢僧道人等巧言誑惑
以致陛下不察悞䝉信用各該名下人員從來壊事
非止一端至于今日猶以齋醮一事試探聖心夫齋醮
之事乃異端邪說誑惑時俗假此名目以為衣食之計
佛家三寶道家三清名雖不同其實同一虚誕誣罔聖
王之所必禁在昔梁武帝宋徽宗崇信尊奉無所不至
一則餓死臺城一則纍繫金國廟社丘墟生靈塗炭求
福未得反以召禍史冊所載其跡甚明若使二君當時
左右隨侍皆得正人何至受禍如此哉二君且未暇詳
論只如近日劉瑾建𤣥明宫錢寧建石經山祠張雄建
大慧寺張鋭建壽昌寺于經建碧雲寺張忠建隆恩宫
所費金銀不可勝計其心本欲求福也然皆身被誅竄
家底敗亡畧不䝉佛與天尊之庇佑由此觀之則其不
足信也明矣夫何讒邪小人公肆眩惑不遵祖宗法度
不畏天下議論至使宫闈之内修建齋醮萬乗之尊親
莅壇塲上惑宸聰下誑愚俗以為福田可種利益可求
災患可除祥瑞可致不知年來逺近亢旱風霾災變彼
何不誦一經念一呪以消弭之乎南北直𨽻山東河南
流賊往來焚刦殺戮彼何不驅神兵役鬼將以掃平之
乎陛下試以此驗之則其無益有損不待辨矣况陛下
親莅壇塲行香拜籙亦甚勞矣何不移之以御講筵修
設齋醮糜費錢糧亦甚多矣何不移之以賙窮困正道
異端不容並立心既繫於彼則必不繫於此邪說既入
聖賢之經訓自疎播之天下傳之後世其為陛下聖徳
之累不少非止虧損聖治耗蠧民財而已臣等職在輔
導陳善閉邪培養君徳分所當然第以積誠未至言雖
諄諄未䝉嘉納今不得已形之章奏揚言于廷以為不
如是則不足以聳動天聴故不避干犯率爾上塵伏望
聖明亟納臣等所言特命司禮監官將前項有名蠱惑
誘引人貟逐一查出先將首惡從重究治其餘夤縁阿
附者盡數斥逐不使仍前隨侍再命禮部查訪在外寺
觀同惡相濟表裏售奸僧道一體治罪又命光禄寺備
查近來每次齋醮取用米麫蔬果等數又命内庫查報
各該人員賞過襯施銀兩等物各開數進呈究問追奪
以杜冐濫更乞大施乾斷於凡無益齋醮一切停免惟
日以敬天法祖修徳保身為先務則聖治益隆聖壽自
延而聖徳愈光所以綿國祚于千萬年而無疆者端有
在於是矣臣等不勝忠懇仰望之至嘉靖二年閏四月
初一日
　　　請一法令以息羣議疏
具官臣楊廷和等謹題為一法令以息羣議事近日巡
城御史劉黻題㕘并工部作頭宋鈺等具告被革投充
軍匠李陽鳯等撥置科斂事情已該刑部將各犯行提
到官問理間續該太監崔文題節奉欽依宋鈺李陽鳯
等拏送鎮撫司打問既而刑部尚書林俊等具奏要將
李陽鳯等仍從本部問理復奉欽依宋鈺李陽鳯等還
送鎮撫司問臣等聞之切恐法令不一異議紛起有傷
治體大為聖徳之累夫朝廷設三法司衙門凡大小刑
獄之事皆其職掌間有機密奸宄重情則令鎮撫司追
問及其問畢俱送法司擬罪發落此乃祖宗舊制行之
百餘年法有定守事咸歸一莫之敢變未有法司提問
人犯事未歸結而復改送鎮撫司問者盖雖正徳年間
權奸亂政亦無此事今聖政維新可復有此舉措乎且
其事之虚實罪之輕重自有公道固不容以一人之私
而遂廢天下之大法也今林俊等特具奏本至以去就
為决盖欲以此感悟聖心正其法守亦甚不得已之情
也皇上若加省覽則其是非可否必能洞見而聖意於
此猶未釋然者豈鎮撫司可信而法司獨不可信乎况
前日崔文之本不䝉發下㫖從中出臣等既未得與聞
昨林俊等之奏臣等擬票欲將各犯俱送法司究問而
不復商確徑從中改豈一人之言可聴而衆人之言顧
不可聴乎此事甚微所損甚大臣等心知其非不容緘
黙輒敢冐昧言之伏望聖明俯賜鑒納亟將李陽鳯等
并陳泰等仍令法司一併問擬自取上裁庶幾法令均
一事體允當而天下之議自息矣臣等不勝惓惓之至
嘉靖二年閏四月
　　　論修盖皇親第宅疏
具官臣楊廷和等謹題臣等竊惟都督同知陳萬言以
椒房至親屢有明㫖欲與修盖房第工部不即奉行委
係違慢以致觸忤聖心下郎中葉寛貟外郎翟璘於獄
尚書趙璜等自知有罪踧踖不安但原其遣官至皇親
處請問之情亦是彼此商量欲要事體穏便非敢欺慢
况葉寛翟璘述其堂官之言前去請問初非有意唐突
臣等竊意皇上一時震怒因有拏問之㫖諒天威少霽
必不深加譴責所以未即有言今科道等官連章論説
誠為煩擾臣等已遵聖諭擬票詰責然聖政惟主於寛
仁聖徳尤在於納諫臣等職在輔導荷國厚恩豈可黙
黙不言忍使堯舜之君徳政有一毫之闕伏望俯從衆
論特下明㫖將葉寛翟璘即賜釋放房第聴該部次第
修盖則雷霆之威既足以警有司之怠弛而天地之量
尤足以致羣下之感孚臣等無任拳拳忠愛之至嘉靖
二年七月二十日
　　　請逮問谷大用疏
具官臣楊廷和等謹題臣等今蚤文華殿進講之後伏
䝉特賜宣召得親御座商畧大政仰瞻天顔和粹温潤
俯聴玉音從容委曲真大聖之資帝王之度臣等何幸
得備任使而遭此休明之運荷此希濶之恩退至内閣
更相慶忭以為有君如此何忍負之竊惟聖明所論御
馬監草塲地土錢糧仍聴本監管理原差踏勘太監李
璽等免其提問俱已仰遵聖意票擬施行惟谷大用竊
弄威權蠱惑先帝假勘地之名混占産業莊田至一萬
有餘頃侵欺子粒官銀至百萬有餘兩利歸私室怨及
朝廷情罪深重神人共怒必須從公究問然後國法可
彰聖諭以為地土乃祖宗之舊制然額外有所侵占以
剥害小民致其嗟怨則非祖宗設立之初意也聖諭以
為踏勘奉先帝之成命然歴年有所侵欺以饜飽奸貪
私於一巳則先帝亦不得而知也自陛下即位以來查勘
見於詔㫖官已三更今草塲之界額既明大用之惡狀益
著若不明正其罪何以警戒將來况今水旱相仍人民
十分饑困追其所侵贓銀之半足以少備賑濟之需與
其積於一家以利蠧國之盜臣孰若散于窮民以溥朝
廷之恩澤伏望俯納臣等之言以正清朝之法將谷大
用提問追贓則可以平人心之怨憤可以彰天討之至
公天下幸甚臣等幸甚臣等無任忠懇激切之至嘉靖
二年九月十八日
　　　請賑濟災傷疏
具官臣楊廷和等謹奏為急處重大災傷事竊見今年
以來四方無不告災而淮揚廬鳯等府滁和徐等州其
災尤甚臣等詢訪南來官吏備說前項地方自六月至
於八月數十日之間淫雨連綿河流泛漲自揚州北至
沙河數千里之地茫如湖海無處非水沿河民居悉皆
渰没房屋椽柱漂流滿河丁壯者攀附樹木偶全性命
老弱者奔走不及大半溺死即今水尚未退人多依山
而居田地悉在水中二麥無從布種或賣鬻兒女易米
數斗偷活一時或抛棄家鄉就食四境終為餓殍流離
困苦之狀所不忍聞臣等竊惟各府州處南北之衝為
要害之地聖祖之創造帝業實以此為根本江南之輸
運錢糧實以此為喉襟况自古奸雄啓釁召亂多從此
地若不急議賑恤深恐冬盡春初米價愈貴民食愈艱
地方之變殊不可測盖小民迫於饑寒豈肯甘就死地
其勢必至棄耰鋤而操挺刃賣牛犢而買刀劒攘奪榖
粟流刦鄉村雖冐刑憲有所不顧嘯聚既多遂成大盜
攻剽不已且有逆謀於是欲招之則法廢而人玩或未
必從欲剿之則兵連而禍結或未必定貽害不小善後
實難孰若思患而豫防或可潜消而黙解臣等嘗伏讀
聖祖之訓有曰凡每嵗自春至秋此數月尤當深憂憂
常在心則民安國固盖所憂者惟望風雨以時田禾豐
稔使民得遂其生如風雨不時則民不聊生盜賊竊發
豪傑或乗隙而起國勢危矣此盖我祖宗保有四海之
心法也今前項重地有此災傷陛下尤當仰體祖訓深
加憂念恤民生以固邦本乞勅户部㑹集廷臣講求賑
救之方各衙門一應嵗派額辦錢糧在此地方者俱宜
暫從蠲免庶幾徳澤下流人心感恱未死之民得延其
殘喘未萌之變可保其或無矣嘉靖二年十月
　　　請處决重囚疏
臣等看得刑部本内題稱欲將㑹審過重囚何明等速
正典刑一節切惟天道有生長而無肅殺則不能以成
萬物人君有徳禮而無政刑則不能以治萬民盖人君
奉天命以治天下其道不得不然也前項囚犯俱係叛
逆奸黨強盜人命等項重情中間如李琮等黨比江彬
同謀反逆罪大惡極神人共憤乃常赦之所不宥者巳
經多官累次㑹審情真該三覆具奏所宜速正典刑以
上順天道下快人心今乃無故連年不决致緩天誅其
何以示天下之大戒乎隂盛陽微災異迭見未必不由
於此雖曰天子以好生為徳然惡者不去則善者不安
去惡人正所以安善人大學所謂惟仁人能好人能惡
人正此意也且我朝祖宗以來每嵗秋後處决重囚成
憲具在百五十餘年未之有改先朝或有一二年不决
囚盖因當時偶有妨礙如上年孝恵之喪暫爾停刑猶
之可也况當時罪人豈有黨逆如李琮之所犯者乎近
者科道官連章舉奏臣等擬票欲照前㫖處決未䝉俞
允今法司又以為言伏望皇上俯從衆論仰守舊規大
張乾斷仍令所司將前項重囚押赴市曺處决以懲亂
逆以彰國法天下幸甚嘉靖二年十一月初一日
　　　請停止織造疏
具官臣楊廷和等謹題為乞憫念地方災傷重大停止
差官織造事先年各處織造内臣仰惟皇上登極之初
各行取囬京以甦民困天下之人方稱頌聖徳不已近
者不意一時悞聴内織染局所奏差官前去蘇杭提督
織造命臣等撰冩勅書臣等看得南直𨽻蘇州并松江
常鎮等府浙江杭州并嘉湖寧紹等府今年四月以後
亢陽為虐入秋以來大雨不止旱澇相繼災異非常委
的地方十分狼狽本等錢糧不能辦納尚要奏求蠲免
若又差官織造一應物料工匠何從出辦撥給非惟逼
迫逃亡抑恐激成佗變又况經過地方淮揚等府邳徐
等州見今水患非常髙低逺近一望皆水軍民房屋田
土盡被渰没百里之内寂無一爨之烟流徙死亡難以
數計所在去處白骨成堆幼男稚女稱斤而賣十餘嵗
者止得銅錢三十餘文有經數日賣不能得母子相視
痛哭投水而死者各該地方官員奏要賑濟該部為因
公私匱乏錢糧無從出辦方且晝夜憂惶計無所措自
今至於麥熟之時尚有數月各處饑民豈能俯首枵腹
坐以待斃其勢必將起而為盜傳聞鳯陽所轄泗州地
名洪澤饑民聚集舟中者已不下二千餘人刦掠過往
客商船隻莫敢誰何所聞果實未知何日始得勦平將
來事勢尚有不可預料者臣等職叨輔導實切驚懼其
所有前項勅書臣等决不敢冩伏望皇上俯從六科十
三道各官所言憫念地方災傷重大收回成命停止織
造官員不差宗社生靈不勝慶幸如果袍服缺乏止照
工部題覆著鎮巡三司官計處物料人匠鎮守官提督
織造則地方既免重困而供應亦不至於有悮矣伏惟
聖明留意嘉靖二年十二月初二日
　　　請停止織造第二疏
具官臣楊廷和等謹題為懇乞憫念災傷窮民亟賜停
止差官織造事近該臣等奏乞免撰差官織造勅書節
奉聖㫖官已差了再不必具擾執抝欽此臣等一聞此
㫖相顧驚愕備員大臣素䝉體貎不意聖明一旦有此
在朝羣臣亦皆彼此駭歎謂雖正徳年間亦未見批答
内閣題奏有如此㫖意者臣等固當引身求避以明不
可則止之義但展轉以思不能無庶幾改之之望若以
具擾執奏為嫌而乃悻悻然見於其面非臣等之所宜
自處也臣等豈敢以此擾陛下哉恐災傷窮民不堪織
造之擾千百成羣起而為盜賊以擾天下也亦非敢固
執已見違抝不通也執祖宗之法欲望陛下遵而行之
以保宗社勿與天下公議大相違抝以取後世之譏也
今臣等言之不聴九卿言之不聴六科十三道言之皆
不聴獨二三邪佞之言聴之不疑陛下獨能與此二三
邪佞之臣共治祖宗之天下哉聖㫖又謂織造係累朝
事例臣等考之洪武永樂洪煕宣徳正統天順累朝並
不曽差官織造雖成化𢎞治中間一行之亦非朝廷美
事憲祖孝考恤民節財聖徳善政非止一端陛下皆不
取以為法乃獨舉此不美之政以為事例此豈可以事
例言也方陛下登極之初嘗傳㫖欲更換廣西鎮守廣
東市舶并提督大壩馬房守備倒馬闗等處及看守亷
州府珠池各項官貟臣等先後具題俱䝉俞允停止各
官不差勅書俱免撰冩海内之人方傳頌聖政之美何
故今日織造一事乃獨不䝉嘉納且特降前㫖雖出御
筆親批决非司禮監所敢議擬不知撰冩進呈果出左
右何人之手我祖宗朝一應批答皆由内閣擬進惟正
徳年間權奸亂政始有擅自改擬營求御批以濟其貪
私者新政以來不曽明正其罪遂令此輩邪佞小人敢
於今日復蹈前車覆轍其心惟欲䝉蔽蠱惑以圗身家
富貴不顧生靈休戚社稷安危陛下何忍墮其奸計壞
祖宗之法度哉祖宗天下至正徳間幾至傾覆仰賴陛
下再造乾坤轉危為安中外軍民始獲稍甦然國勢民
力比之成化𢎞治等年百尚不及一二今日豈堪再敗
壞邪興言及此可為流涕臣等决不敢撰冩勅書以重
悞國殃民之罪伏望陛下俯垂鑒察停止織造官貟不
差仍乞命司禮監官將前項䝉蔽蠱惑邪佞小人逐一
查出斥逐在外不使仍前奉侍左右以杜後來亂政壊
事之漸實宗社萬萬年無疆之慶也臣等不勝惓惓忠
懇嘉靖二年十二月十一日奉聖㫖卿等所言具見忠
誠愛君恤民至意宜安心辦事但官已差了冩勅與他
著安靜行事不許分外擾人該衙門知道
　
　
　
　
　
　
　
　
　
　
　楊文忠三錄巻二
欽定四庫全書
　楊文忠三録巻三
　　　　　　　　　　　　明　楊廷和　撰
　　視草餘録
鄭僖王薨世絶東垣繁昌二郡王爭襲繁昌以兄終弟
及為辭東垣謂其父與繁昌俱僖王之弟其父行四繁
昌第九奏上召府部臺諫集議東角門衆相顧莫先發
予曰是當如武官襲廕例衆皆以為然于是㑹奏請以
東垣進封然親王世絶進封之例祖訓亦未之及也
寘鐇作亂時副總兵楊英逰擊將軍仇鉞俱領兵在外
朝廷因命楊英鎮守寧夏仇鉞副之尋聞仇鉞還寧夏
朝廷疑其與寘鐇合亟命司禮監至東閣召府部科道
官議之皆欲追囬勅書予謂勅已發二日追之必不及
鉞之謀或者欲入為内應以待外兵之至未可知也欲
為内應而我疑之彼將得以為辭是為寘鐇益黨也使
鉞果與寘鐇合其舉事又何假于勅追奪之徒堅其從
亂之志耳且鉞世官也受朝廷恩最厚聞兹新命安知
不悔而改圖耶又安知寘鐇不因而疑之以為賣已而
自誅之耶遂不追未幾奏至仇鉞果以計擒斬諸反者
雲南夷奏䝉化知府不法事時逆瑾用事欲差錦衣衞
官校械繫来京西涯心知其不可然議擬間猝未有以
應也予曰朝廷治遠人與中州殊雲南又逺在荒服外
易于生變土官世禄相傳已乆欲拘繫之恐未必可得
徒損威重急之或逃避山澤或賊害詔使或潜結交阯
為變後患將奈何况土官貪淫暴虐自其常事但不為
亂足矣此奏只須下鎮巡勘報耳西涯深以予言為然
未幾交阯移文雲南言彼國人有逃入中國者欲發兵
萬餘人假道臨安捕之且云將来除道言甚張皇㑹分
守金齒太監張辰以貪暴激變地方㡬為土人所殺諸
司禮至閣中言曰雲南險逺易變前日楊先生之言果
然何以能料事如此焦泌陽曰楊先生往年曾到雲南
親迎故知之予笑曰載籍所紀數千年事今皆知之豈
一一親歴其地親見其人耶直以義理裁之耳
初聞寘鐇之變予謂西涯宜請聖㫖榜文慰諭慶府諸
宗室及寧夏之人泌陽以為黄河之舟盡為寘鐇驅至
西岸兩地隔絶即有榜諭誰與傳之予曰今日之事夏
人不與者十八九苦為寘鐇所脅人人自危若無以慰
諭其心彼將謂朝廷盡欲誅之毋乃爲寘鐇樹黨邪言
之再四皆為泌陽所抑又明日西涯乃請于上而行之
後聞榜至寧夏逺近大恱乆之檢閣中舊稿見宣徳中
征漢府亦有榜諭之文蓋事體不得不然也
泌陽脩怨于彭文思將移之江西一省㑹萬安舟子盗
殺交趾進貢夷人因嗾逆瑾窮治其獄并奏減江西科
舉額數禁江西人不得為京朝官又謂王安石禍宋吳
草廬仕元欲追榜其罪于朝堂逆瑾主其言一日来閣
中議之予謂王吳皆往事舟子殺貢夷自有王法今偶
因一時一事遂有此舉動恐駭四方聽聞瑾謂出榜朝
堂前代亦有故事予曰此非盛時事恐傷朝廷政體為
主上聖徳之累瑾盛怒色變予復從容言之其事竟中
止
正徳四年夏京城訛言有㫖城内外官民家及各寺觀
停寄棺柩盡令焚燬寡婦守節者無少長皆令改嫁逺
近驚疑奸人亦有乘之刼奪者予聞之亟請于上傳㫖
都察院禁約仍命緝事官校訪察訛言遂息孝廟實錄
焦泌陽與總裁之列故與萬文康彭文思有怨每言及
彭輒俚語大罵甚至移怒于其鄉人予謂王守溪此老
似于萬稍恕守溪笑曰先生在故耳至書將成藉以報
復置所厚三二人于内閣東偏所不合者一一屬之作
傳而授之意極其詆誣如謂文康于皇親萬通為僚壻
其妾常出入禁中大抵皆誣罔之言諸名公卿但異已
者盡枉其是非而為之辭所私者恣為溢美不復顧忌
西涯守溪見之怫然謂此乃萬世之是非非一人所得
私也初亦相與辯論乆乃益厭泌陽又私以告之逆瑾
今日入瑾耳明日即出瑾口信之甚篤予知不可口舌
爭不復省視西涯曰此穢史也瑾誅後欲請于上重脩
之予曰重脩恐致紛紛西涯曰先生忘表中之言乎是
曰是非曰非豈得専于獨見疑傳疑信傳信庶以備于
將来予為此表時意正在今日也予曰一時人才大賢
大奸如黑白之在人耳目者自不可枉其餘中人上下
者恐不必傳傳亦無足為輕重公閒中著述時一白之
曰賢者如某某為泌陽所誣不賢者如某某為泌陽所
右一字褒貶自足取信後世異日脩史者亦自能改正
至嘉靖初言官果有以重脩孝廟實録上請者予與總
裁諸公亦時以告之諸史官使隨事辯白天理之在人
心終不容泯也
正徳五年八月十三日劉瑾既收下獄内外多所連逮
被逮者輒封其門差出官校相望于道十六日諸司禮
同至閣中予言逆瑾亂政挾天子之權所謂狐假虎威
天下誰不畏之况諸監局官同在禁内朝夕相接安得
不曲意事之若槩以為交通恐人人自危肘腋之間不
可不慮果有罪惡顯著者下法司鞫問明正其罪而後
籍其家安能逃乎予又言首惡既除附麗之徒去其太
甚者可矣諸司禮皆曰先生之言是也自是封門者少
人心稍安又數日散本官王奉持二軸来令寫勅乃秦
府兩郡王壽劉瑾詩也皆泥金書稱瑾連用兩公字王
傳諭上意謂以金枝玉葉卑謟如此勅中務要重加切
責欲坐待閣中西涯云且囘至門上即時有稿進呈謂
左順門也送至階下予語西涯須熟思之此勅一下宗
室疑懼者多矣因要王復坐予云劉瑾専政各處宗室
或請名請婚請封或請禄米誰不有求于瑾此軸秖據
搜出者朝廷見之以為天潢之派而稱瑾如此是誠可
罪但其初意不過媚瑾以干恩澤耳當其時瑾為司禮
掌印所媚者太監也今反賊矣以宗室與反賊交通彼
一念及于此或將自裁豈不傷天下宗室之心昔漢光
武尚欲安王郎反側之黨今聖明顧欲動天下宗室之
心耶王云然則將何如處予曰焚之以滅其迹不獨此
耳凡瑾私宅搜出問遺私書之𩔖當一切焚之以釋羣
疑以安人心王曰果如此便寫揭帖進乃先持二軸去
西涯遂進揭帖云云明日問之則云已不行矣
正徳六年四月十二日日講罷臣東陽臣廷和臣儲叩
頭訖上靣諭曰文選事委吏部武選事委兵部天下大
事先生毎主張東陽未有以應廷和恐太遲對曰臣等
不才有負委託東陽云臣等欽承聖諭敢不勉强以副
聖意又叩頭訖上就御案取書一冊付張司禮永永以
授東陽乃是年㑹試錄也永云起来看東陽遂捧之以
出至殿屏間展閱之旁有箋註小票皆指摘程文中疵
病東陽欲將至閣中廷和曰就此閱畢可遂納上永問
如何皆無以應出左順門予語西涯曰此錄若將至閣
中便有形迹以言語文字罪人非聖明事况科塲文字
乎西涯厚齋皆曰先生之言是也箋註者意不過爭進
耳竟為終身口實云
是日退朝後復宣予輩入張司禮永等俱至閣中言刑
部主事宿進建言忤㫖上怒甚欲宣至𤣥武門山子前
親鞫之西涯曰後生狂妄言事要名若重罪之秪成其
名耳不如寛之張曰上怒且不測予問已至山子前否
張曰使校尉索之不在衙門亦不在家不知此時到否
諸司禮又言上欲見三先生靣言之予微聞上已被酒
因向西涯云暮夜恐非見君之時張曰若不見須擬㫖
進我輩好奏也予又賛于西涯曰我輩不知本中所言
何事豈可輕率擬㫖但望諸公從容救解庶于聖徳無
損聖政無虧也張曰上意難解予曰難解而能解之方
見諸公扶持大功頃之聞進已宣至錦衣衞直房予心
私喜以為進至此易為言矣復告張曰望諸公千萬極
力調䕶務保全伊性命毋汙朝廷玉堦地也時聞上坐
于午門内予輩亟趍出循東廊而行尋聞杖之五十送
戶部發囬原籍為民至深夜予令夾江舉人毛亨宻語
進云善自保愛毋多言也明日遂抵灣中登舟亨進之
姻家也
流賊劉七齊彦名等作亂馬都御史中錫張恵安偉督
兵剿之乆無功至正徳六年八月初改命陸兵侍完提
督軍務師巳出涿州忽報賊在固安上召臣東陽臣廷
和臣儲至左順門内上南向立問曰賊在東而師乃西
出恐緩不及事適令兵部追還陸完等令東如何臣東
陽等對曰甚當且行未逺一二日内可至臣東陽復奏
曰賊船在水套自来送死官軍併力擒之不難但恐人
心不齊向来累失事機正坐此故今官軍在北宜亟勅
東南諸將官嚴謹隄備以防奔逸上曰張俊等皆在南
料亦無害臣廷和奏曰盗賊充斥臣等不能運謀設䇿
致厪聖慮俱合有罪上曰只用心便是慰諭令退臣東
陽因奏曰臣年衰多病累嵗乞休未䝉矜允即今勉強
供職稍待事情寧帖再當陳乞臣廷和遽奏曰今已愈
矣上復加慰諭命賜羊酒因叩頭出
七年京師市易用夾銅錫錢極薄小以二折一謂之倒
好張司禮永奏禁之止許用肉好完者毎銀一兩市錢
七百文其意本以利民也一時射利之家競收舊錢藏
之專用新錢于是物價騰貴貧民失業怨聲載道予因
擬㫖奏上令都察院榜諭聴民自便明日遂定(時西涯/)
(在告/)
京城訛言有㫖選民間㓜女内之禁中逺近惶懼將未
出㓜女子一槩婚配奸人至有持一帕入人家徑欲迎
去者輿夫為予言之驗問果然因請降㫖禁約仍令緝
事官校根究造言之人其事頓止(時西涯在告/)
順天府霸州民王豸以妖術惑人張司禮永令人宻捕
之以奏法司鞫之致其法謀反予執不可謂未有反狀
坐以妖言則情罪當矣時外廷微聞欲加張侯封議者
藉藉公卿間皆以為難處一日諸司禮来閣中傳諭上
意具言王豸手文成字有異相張能消變未形功甚大
宜重加褒賞予應曰是不可不褒諸司禮曰何以褒之
予曰寫勅奬勵多加禄米可也諸司禮不然謂上意欲
進封爵予曰我朝官制太祖髙皇帝所定載在祖訓内
監局官止于四品未有加封爵者范太監璟曰劉馬侯
故有例予曰劉馬侯為誰自来未聞此號止聞先年太
監中有劉永誠者厯事累朝七十餘年出入中外多効
勞勩又乆在御馬監掌事京師人因號劉馬太監未嘗
封侯卒于成化初年岳翰林正曾與銘墓岳公文集𩔖
博稿可考也其姪子聚乃為將官鎮守地方以功封寧
晉伯非永誠自為也今可從寧晉伯劉福家取誥劵来
看復就閣中檢𩔖博稿相示銘中載永誠曾出征烏梁
海及亦集乃𤓰沙等處擒其酋長斬獲數萬功伐顯著
諸司禮讀之有首肯者范曰在古亦有之予曰漢時一
日五侯非盛世事宋童貫至封王爵後竟何如范曰可
下吏兵二部令多官議之予曰張公奏誅逆瑾靖寧夏
之亂功在朝廷天下皆知之恐不假此為重若多官㑹
議誰敢阿順上意變亂成法自取重罪必將正言極論
形之奏牘揚于大廷傳之天下似非所以為張公寵也
時張亦同来皆怏怏而去既退予因張所厚宻諷之謂
此舉在朝廷為異恩在公宜力辭乃見勞謙盛徳明日
奏下閣中擬㫖寫勅褒諭嵗加禄米四十八石賞綵段
五十表裏姑慰其意張上疏辭謝一無所受外議始定
未㡬張為丘太監聚所訐出居私第謂所厚曰今日始
知楊先生前日愛我之厚也時西涯在告
正徳七年冬陜西按察僉事趙應龍為巡按御史劾奏
贓私無筭散本官傳㫖以應龍事榜諭天下予謂應龍
果如御史所奏罪不可赦但未經覆勘恐無以服其心
言之累月予迄不變又數月太僕丞張鑑亦為巡撫官
劾奏贓罪散本官復傳㫖申前說欲并寫勅諭内外諸
司予應之如前言之亦累月諸司禮使人来言曰内閣
不寫勅豈謂我輩不能寫耶予笑曰寫勅易易耳顧此
二事見在行勘待勘報至得其情罪以示天下庶㡬人
心服而法可行今不待勘至即據所奏勅下若後勘報
萬有一不如所奏王言豈可改耶况内外諸司官賢否
不同朝廷南靣臨羣臣一一以贓官待之賢者豈能自
安耶既而勘至所奏皆虚予亦不復致詰也㑹九年春
朝覲考察乃于八年十二月中擬勅稿進令府部諸司
各申諭所屬勉脩職業云
正徳九年六月初聞上不豫問之散本官皆云不知數
日後外議訩訩九日早予輩入朝亟問之散本官盧明
應如前予忿然曰我輩為朝廷大臣君父有疾而不知
尚可居此位乎皇上乃宗社神人之主有疾司禮監當
與我輩同往問安率御藥房官診脉進藥脉主某病藥
用某方明白開具揭帖一紙進御一紙留司禮監收貯
事體方便今皇上偃卧豹房兩宫聖母不得知中宫及
二妃不得近早晚用藥或云四夷舘譯字官或云街市
老嫗萬一有不測之禍近幸邊將畨僧義子四散逃逸
府部科道交章問罪司禮監與我輩豈能辭責我輩猶
有可諉每日辦事還在宫城之外司禮監日侍朝廷左
右朝廷只合在乾清宫何故移至豹房又移至新寺又
日往虎房逰戲皆我輩不得與聞者傳之天下宗室親
王忠臣義士皆將起而倡大義清君側之惡彼時尚可
諉之不知耶時風聞上病創甚㡬殆中人猶諱之予故
云然盧明聞予言色變蒼黄去以告蕭司禮等遂要谷
大用同往問安且云内閣諸臣欲同来上聞之不欲見
近侍奏云自家人見之不妨乃召蕭敬等跪于窻外語
之曰我已平復着他每安心辦事既退令盧明来囘復
如上諭盧相見有喜色是時彼亦方知聖躬之安也
正徳九年二月寧府請復䕶衞屯田予與費鵞湖極力
諫止鵞湖言近日本府䭾載金銀數騾以謀此事聞者
變色予曰我輩但知䕶衞不可復無問銀之有無也鵞
湖曰正是正是葢宸濠逆謀予料之乆矣時權倖有納
賂主其事者竟得請後謀為不軌予與敬所礪菴請遣
官齎勅往諭獻還護衞亦無及矣時忌予者謂寧府本
不反因削護衞乃反何耶
是年六月北塞侵宣府大同二鎮甚急内降命都督白
玉佩平冦大將軍印充總兵官予輩不與知也明日予
謂兵部白玉非總制才盍疏止之兵部謂命既下恐難
爭也又明日有㫖命太監張永同白玉總制軍務張忠
監督都督温恭充副總兵俱聴永玉節制忠奏已與温
恭所領三千人俱邊兵遇賊隨便擊殺若受節制未免
有所牽掣上巳允之矣下閣中擬㫖予謂散本官曰兵
權貴専九節度之敗前事可鑒也且今諸將中有可與
李光弼郭子儀比者乎散本官復奏下再傳諭上意曰
禮樂征伐自天子出朝廷欲忠受節制則受節制欲忠
不受節制則不受節制如何可違也予曰今日有冦至
朝廷命將出師便是征伐自天子出若副參聴受大將
節制自是軍中紀律違之必敗我輩職在輔導今日不
言是懐奸不忠縱一時取恱上意如國家大事何手可
斷此㫖决不可擬也忠亦私使人来言予亦以此意應
之又數日温恭亦欲佩副將軍印復下閣中議反復數
日予執不可散本官謂内府收貯見有副總兵官印將
欲何為予謂我朝故事命將多佩副將軍印佩大將軍
印者不數人近時惟撫寧侯朱永成化十七年征威寧
海子保國公朱暉𢎞治十三年征延綏十八年徃宣府
得佩之葢一時大臣失于檢詳耳如唐時李郭統兵權
非不重止稱天下兵馬副元帥今白玉佩大將軍印已
為不可温恭又可復佩副將軍印邪不知副總兵佩印
即大將也如象戲然白玉與小王子對敵各一將也又
益一將置之何地耶且冦在門庭禦之當如救焚拯溺
温恭輩受命已乆乃遷延如此意欲何為七月十九日
晚退朝後忽有宣召甚急予獨至閣中散本官傳諭曰
一二日且出師老先生不發勅書似有沮撓軍機之意
予笑應曰六月二十七日邊報至七月初二日已進勅
稿監督副總兵輩爭議未定當受節制者不欲受節制
不當佩印者欲佩印勅稿至今未下沮撓者自有所屬
不在我輩也且我輩寫勅只據兵部手本故無挂印及
不受節制字樣豈敢擅自增損况議論獻替我輩専職
可謂之沮撓乎手可斷前議决不可改也一二日間果
欲出師諸公今日便當亟奏散本官以此言復并持兵
部手本去司禮諸貴近亟徃奏勅稿乃下錄黄以進又
明日遂出師
正徳九年三月一日聞先君訃即移文吏部告奔䘮上
遣内臣慰問且令吏部查先朝留用輔臣故事予聞命
即疏云奪情非令典該部必能據禮執奏朝廷必能以
禮處臣疏三上乃得允遣行人送還勅令塟畢趣起復
任先是命未下時私心皇皇邃菴獨過予曰上倚公甚
重有移孝為忠之諭且時事方殷决不可去諸公卿之
意皆然公獨不為朝廷留為天下留耶况本朝累有故
事吏部當援以覆奏公無尤也予曰此不可以故事言
徃年欲起復尚書陳金掌都察院又欲奪情徐州兵備
毛科予皆不可語文正李公曰公與廷和皆有老親在
恐後日難處西涯即應曰正是正是念不及此其事遂
止正為今日地也公若必欲我留是我能見信于西涯
不見知于公將以王叔文待我也邃菴黙然李工部鶴
山亦以為言予曰三年之愛人子皆有之無是心是禽
獸也朝廷之上藹藹吉人可容一禽獸玷班行乎諸公
卿皆知予志不可奪此意亦寖聞于上十五日命下又
明日領勅遂行
正徳十二年上北狩將歸傳諭五府及團營三大營各
為旗帳奉迎時王兵部提督團營因要六部偕行既又
屬劉尚書愷要予輩錢寧亦復過予言曰此上意也厚
齋已諾矣予曰贈送旗帳在官僚親舊則可恐非人臣
事上之禮當更議之寧不恱而去明日寧乃遣張龍達
于敬所敬所亦不從又明日廖鵬入朝告予曰奉迎之
舉諸老皆報可獨敬所不欲掌印甚銜之予曰不欲者
非獨敬所我輩故未嘗欲也人君之尊如天然凡人家
嵗時祝天惟瓣香耳酒果皆無所用也天不可以酒果
供人君可以旗帳賀耶必欲為旗帳當作何辭威武大
將軍何等名號耶或云帳辭但如詩經中語亦可予曰
我不能為也我太祖創業垂統以奉天承運皇帝六字
傳之聖子神孫未聞有此等號也今日誰其改之或又
云聖駕還後此帳不知置之何處誰復問之予笑曰他
日午門前置對此帳便出矣廷和今日不為此不過為
民耳勿相累也至除夜張龍復使人脅予曰今日張司
禮自北来說朝廷知楊閣老不肯為旗帳傳與掌印問
他往年丁憂囘朝廷遣行人逺送至家又遣内臣起取
服滿後又遣行人徃迎他父祭葬差兩部官管理今日
我巡狩將歸如何執拗不肯為旗帳問他懼否有何話
說予遜謝曰朝廷之威雷霆也雷霆擊物其何能避人
臣生死皆在朝廷將何所逃何敢不懼何說之辭但私
竊自念廷和朝廷春宫舊臣䝉眷知最乆開正七日駕囘
予輩及府部迎候至徳勝門外竟不用旗帳上意亦無
所忤云
予以十二年十一月二十日復任十二月二十八日同
敬所至居庸闗請駕閏月一日囘京尋有㫖戒飭京城
九門守門内外官勿放京朝官出城至正月七日駕囘
陪祀郊壇十三日慶成宴畢十四日即註門籍將以說
事後上疏乞休二十一日早忽報聖駕又出矣北望長
號者乆之二月十日孝貞皇后崩十三日駕囘予朝臨
畢即出候于朝房不至閣中夕臨亦如之題銘旌上諡
議諡冊俱不與有㫖命題神主亦以疾辭示决欲休致
之意六月山陵事畢上還自天壽山七月八日召文武
百官集左順門校尉十數輩至予家宣喚甚急閉門不
納去而復来且云果有疾將扶之徃驗亦不應不知何
事乆之乃知諭百官以將復北巡之意命内閣即門上
寫威武大將軍勅厚齋免冠辭礪菴助之言晚乃出敬
所時巳在告兩月明日礪菴痰疾作亦註門籍不出諸
司禮及近幸三四人同至閣中趣寫勅厚齋獨爭之不
得十三日駕出又明日厚齋過予具道所以予卧于床
嘆曰廷和負國廷和負國蓋自恨久病不得出朝力爭
也自正月至是乞休之疏凢八九上皆不允至十月二
日不得巳乃出供職然亦不能日在官也
正徳十四年正月七日散本官送兵部侍郎馮清奏㨗
本至内閣欲擬㫖奬勵威武大將軍予言皇上親統六
師指授將士在于各邊斬獲賊級數多理宜稱賀隨征
將士亦宜行賞但不可奏㨗今馮清本内俱開有總督
軍務威武大將軍總兵官鎮國公朱字樣于事體有礙
無以傳示天下垂法後世我輩豈肯輕易擬㫖即以原
本付還散本官予輩即時出徳勝門外迎駕甫至門外
張銳馳至行幕以前本授予予言此本適在閣中已見
之矣銳言朝廷親征大功合當奬勵予曰功在朝廷則
臣下不敢奨勵若謂在馮清則今日之事是朝廷親征
其功非馮清所敢擅馮清亦不當奨勵况本内所稱威
武大將軍者何人當之何人敢下筆奨勵耶因以本還
銳銳轉授之厚齋且言朝廷待有㫖方入城予復取自
厚齋以還銳銳言毎日文書房散本官送尚收之我来
送本反不收耶予笑言公朝廷貴臣非散本之官此亦
非接本之處可以此言囘奏請聖駕即入城免誤事也
銳忿然馳去已而復来申前說予言必欲擬㫖則須馮
清别具奏稱近日奉命整理兵馬糧草見得某鎮斬獲
若干奨勵該鎮守臣乃可不然决不敢擬也銳徑去尋
復偕錢寧乃泣而言曰朝廷疑銳説得不分明先生每
不肯信所以又差掌印来務要即時擬票予言公是朝
廷心腹我輩素知豈敢不信但事體未穏當恐傳笑天
下將来未免為馮清之累須如前説易奏乃可寜言上
駐蹕教場坐待此㫖不煩多言也予曰此事闗係重大
今日不言何時言耶二公可直以廷和此言復奏不必
囘䕶决不敢他議也銳與寧乃去未㡬有㫖命予囘内
閣擬㫖予乃偕敬所囘具疏執奏如前止擬奨勵馮清
竟不及威武大將軍一字卒從之上之明于聴内如此
可見凡事多被權幸䝉蔽臣下開陳未明匡救未至耳
嗚呼是非獨權幸之罪也
正徳十四年三月予以乞休在告疏上不允再上又不
允時上欲南巡杖言者于朝予乃亟出言于散本官曰
各衙門官諫止南巡皆一念忠愛之誠為宗社計為朝
廷計非為身家計也朝廷杖之有至死者何以傳天下
何以示後世皇上尊居九重上承九廟之祀奉兩宫之
養國本未建人心危疑見今軍民困苦盗賊縱横聖駕
必欲南去逺渉大江供應接遞都是腹裏人民面目衣
服大段相似不比西北邊塞容易辨别一有奸人藏于
其間或泅水鑿舟或因風縱火變起倉卒何以應之又
有宗室窺伺于外或偽為奉迎誘至深宫子女玩好日
陳于前用其私人隨侍左右凡我扈從之人一切禁格
使不得近進退不能内外不通異日之悔有不可言者
望以我輩此言達之司禮諸公一一轉奏于上宗社有
幸萬民有幸司禮監與文淵閣亦有幸也宗室窺伺之
説葢意在宸濠云明日約同寅三公跪門留止如是者
三日未得命至四日張鋭来自文華殿出順門而西予
􁃶之代奏且申説南去利害如告文書房者銳曰無與
我事何不徃豹房自奏予曰我輩止知聖駕在乾清宫
不知豹房何在聞公等朝夕奏事豹房不知所奏何事
我輩名為大臣凡事不得與知毎日票本送上輒從中
改不知何人執筆看来我輩只當六部中一都吏謄稿
而已時各衙門題奏文書有留中十餘日或月餘不下
者外議謂錢寧令家僮送王兵部瓊處改擬一日兵部
參奏四川巡撫馬昊本中誤遺一竹紙小票葢改擬之
辭也散本者蒼黄取上卒如所改批出予故云然跪門
五日後予謂既不見答姑已之敬所之意終未滿也其
忠􁃶如此
十四年五月初十日御史蕭淮奏宸濠聚集賊徒招納
亡命謀為不軌十四日蕭司禮等同至閣中出示其奏
無一言予閱畢問曰上意云何曰著先生每處置予曰
寧府之謀天下皆知之不敢言御史獨肯言之難矣但
要朝廷處置得宜葢事闗宗室其逆謀雖成反形尚未
露須善處予曰宣徳中有處趙府故事在宣廟征漢府
囘學士楊榮陳山等奏趙府嘗與漢府連謀請即移兵
討之一勞永逸也學士楊士竒楊溥等以為不可請命
皇親大臣徃諭之趙府即遣人謝罪獻還䕶衞朝廷遂
不用兵趙府亦得保全今日宜如此處為善蕭等云我
輩以此言復奏先生更有何言予笑曰另有揭帖進其
意葢欲予輩任其責也予又云梁同僚今日偶来遲蔣
毛二同僚俱以病註門籍今亦將出矣至閣門梁公来
予恐其應之或參差亟語之曰蕭淮御史有本云云予
欲云云先生意如何可與諸公言之梁云先生之言是
也諸司禮别去乃使人要蔣毛二公入明日進勅稿諭
宸濠獻還䕶衞屯田自今勿令諸賊徒與亡命者出入
府中改䕶衞為南昌左衞并諭撫按三司等官知之遣
者頼司禮義顔刑侍頥夀崔駙馬元以二十四日行時
内外權幸多與宸濠交通口語籍籍盧文書明至閣中
言將来恐有七國索晁錯之事予應曰晁錯為誰聖明
在上國家有福必無此事也三使者遷延不進至浙江
聞孫都堂許副使之變遂奔囘至天津王兵部瓊使人
要于路曰復命時當云寧府本不反因削䕶衞乃反三
使者亦不以其言為然噫王之為謀視袁盎益拙矣崔
在途中作詩柬顔有吳王自反盎何諱劉氏雖安錯已
危之句葢有所屬也
宣府巡撫勅辭舊與大同稍異正徳十四年都御史寗
杲將徃宣府請易之鎮守太監劉祥時隨駕還京因請
于上乞以巡撫責任備載内外鎮守官勅中予方在告
厚齋遂各如所請給之既而薊州遼東陜西延寧甘肅
七鎮守臣皆以為請傳㫖閣中速令進稿予偕敬所礪
菴再四執奏不可且仍查宣府巡撫官舊勅重與寗杲
進稿乞易之未得㫖時各邊鎮守隨駕在京者俱繳還
舊勅乞新勅上屢遣諸司禮至閣中言之予言朝廷設
官各有職掌在内庭則司禮不得兼别監在外朝則吏
部不得干别部在外藩則都司掌軍政布政典錢榖按
察理刑獄亦不得相兼在邊鎮則太監専鎮守如古之
監軍總兵領軍馬巡撫總理軍馬城池錢榖及一應民
事此成法也祖宗律令變亂成法者斬誰敢犯之諸司
禮言宣大二鎮業已給之矣予謂前日已誤豈容再誤
容檢舉可也予又言西北七鎮盡天下地方之半若創
改勅書變易職掌今後七鎮守臣有亂政害人者皆自
今日始是西北一半天下由我而壊也廷和么麽小子
能當此罪否况内閣寫勅止憑各部手本開具責任豈
敢擅增一字因具疏進呈明日得㫖朕覽卿等奏詞具
已悉知但前次巡狩地方各官隨侍偶有事件徃返者
數次今特通降便宜勅書易于行事永為定規兵部亟
送手本請勅散本官云手本已来更復何辭予復執奏
云在兵部則從命在内閣則從義决不敢阿狥以取身
家之禍廷和手可斷勅不可寫也廷和寧有二頭耶豈
肯以身家性命博官耶諸司禮氣阻數日後再至三至
言亦如之散本官日至閣中輒首言之予曰前言已盡
豈得復易同官中即有肯寫者當自書名進稿不敢連
署以取連坐之罪也既而山西鎮守吳經隨上南征至
臨清復遣人從閣中乞仍領舊勅曰近日在途止負空
筩耳得此亦足壓人耳目葢彼亦知無可奈何已愚戅
之性違忤上意如此卒得保全者先帝之仁也至今言
之泣下犬馬餘生何以為報哉
正徳十四年七月上聞宸濠之變遂欲親征左右日從
㬰之意益决予輩雖屢疏諫止終不納至七月十三日
命司禮監集百官議于左順門予與同寅三公云滿朝
臣子受國厚恩無所補報今日有事正當盡忠竭節為
朝廷出死力殺賊豈敢有所推避以遺君父之憂皇上
不必親征但當命文武大臣督率官軍前去剿殺仍命
各處鎮巡官調度所部互相應援或搗其巢穴或扼其
奔突是乃萬全之計此賊大逆不道得罪天地祖宗江
西軍民恨入骨髓若出黄榜數百張諭以順逆利害使
之勤王報効誅斬首惡寛釋脅從不旬月間只江西城
中人亦能擒之不煩天兵也京師根本重地聖駕未宜
輕動永樂中北征有皇太子皇太孫居守宣徳中親征
漢府有鄭王㐮王居守今大駕欲出居守重任付之何
人予因向諸司禮言曰公等敢任之乎又向許泰江彬
神周輩言曰公等能任之乎科道中亦有助予輩言者
毛禮書澄曰親征亦是好事先朝曾有之予曰朝廷連
年北巡今年春又欲南巡豈皆為親征耶顧禮侍清私
于人曰若不親征萬一失陷南京誰任其責予初不聞
其言既退敬所乃為予言之二禮部皆儒臣亦為此言
何耶又明日兵部本出得㫖朕親統六師云云竟不能
止也
七月十一日逆濠變聞亟要王司馬徳華及王兵侍惟
綱至閣中議討賊方略予欲文臣提督軍務徳華恐起
楊應寧及彭濟物意不欲乃擬王伯安兼巡撫議定即
出筆劄屬就東閣草奏上之予以徳華心事不可知猝
與之議葢欲出其不意耳
十五日得㫖遂次第擬進各項勅稿至二十七日始發
下毎稿俱以硃書增入總督威武親征之詞趣令寫黄
王伯安勅中去兼巡撫字予與同官執不可一日上命
諸司禮及三四近幸来閣中迫令即時寫進且以危言
恐喝曰否者必有身家之禍予以死諍之温司禮亦遣
人宻諭上意曰楊廷和若不寫勅當云云云云予亦遜
謝之竟不從至八月二十日批㫖于吏部奏中命予囘
話予避出駕遂南矣此事已書于前偶閱之覺尚有遺缺
輒復掇拾于此
兵部議上南征事宜欲内閣扈從欲載御寳行凡數事
本下内閣擬予與散本官言朝廷親征大臣扈從分也
亦義也但連年巡逰于外皆不用文臣扈從今年自入
春以来即欲南巡因言者諫止近以逆濠作亂遂有親
征之説其實意在巡逰耳若必欲我輩去行營除軍機
進止外凡事俱從我輩議處庶不徒行若御寳亦不可
輕出此行以戰鬪為事蒼黄草野中萬一或有疎虞奸
人將因而生事近年四川流賊藍五鄢老人掘得一廢
印尚且藉以鼓惑愚民况御寳乎蔣毛二公皆主予説
厚齋謂朝廷既出我輩不可不出先生不去我亦當去
御寳亦當載之以隨予言我輩不去彼用事者尚有所
顧忌而不敢為若我輩同行凡事將分任其責彼更何
所畏乎公在行遇事有不可者能一一匡救之乎厚齋
云我如何不行匡救立在御舟前亦欲力爭也予笑曰
在此尊嚴之地又當暇豫之時且不敢爭况行營乎此
行賊平即囘凡有除拜號令皆凱旋後行之御寳亦無
所用也議論乆之二事俱不果行議者謂兵部之奏厚
齋與知又數日文書房来取内閣職名旋有㫖命厚齋
與敬所扈從乆之聞上在臨清遣人取去象牙寳一卒
用前議敬所之行葢司禮監藉以助厚齋云文書房傳
諭上意御寳既不可出須寫調土兵及與王府空勅載
之以行予與厚齋言近日兵部議上親征事宜無土兵
與王府事安用空勅且土兵恐其反覆不必調議者已
嘗及之若王府則無兵可調縱有之亦將留以衞其王
國必不可動也外此更有何事勅王府耶萬一有事相
干公在行營相機應之我輩不敢豫為此謀也蔣毛二
公皆以為然親征之議既决遂遣散本官来閣中命寫
威武大將軍勅兵部亦有手本来予笑曰朝廷親征逆
賊奉行天討誰敢以差遣為辭又誰敢稱威武大將
耶近聞逆濠偽檄以朝廷失政為名起兵若稱威武大
將軍名目是何等政令也此勅一傳將動天下之兵必
謂朝廷既云親征復有威武大將軍為誰誰降朝廷為
此名號誰寫此勅先斬寫勅之人然後興兵問罪吾恐
朝廷之憂不在宸濠而在此一舉也楊廷和只有一頭
不能當此大罪同僚即有欲寫者請自僉名進稿異日
勿相累也廷和不能以宗族性命換官做今日不寫此
勅不過為民充軍重則賜死耳一死後便有人奏表贈
諡不至上玷祖宗下累子孫也散本者毎来催趣輒至
泣下皆以此言應之敬所礪菴皆如予言一日命諸司
禮及近幸谷大用錢寧等同至閣中云朝廷唘行在邇
勅書尚未有恐悞大事今日必欲進稿令我輩坐待于
此予曰朝廷命臣下行事乃用勅書今日朝廷自行何
以勅為蕭司禮曰言之將一月如何尚為此言予曰廷
和一向為此言文書房豈不以上達耶蕭曰先生之言
已達不必再説今日必欲得勅去我輩親奉聖㫖今日
無勅蕭敬等不必来見可投金水河死也予笑曰公等
不必死若果欲加罪止罪廷和耳公等可以此言復命
再遲一年亦是如此説廷和决不敢奉命也蕭云我輩
且囘左順門待寫稿予云不必待因送至花臺前諸公
爭言之厚齋云只寫勅與鎮巡也罷予云如此公可自
進稿張鋭錢寧怒形于色曰上意决欲如此予曰天子
有爭臣我輩之意亦决欲如此諸公遂去至午復来蕭
率諸公羅拜于花臺前呼予以尊稱聲不絶口予曰諸
公皆朝廷貴人以此相待將置我于何地也我所知者
太祖太宗之法太祖太宗以奉天承運皇帝六字傳之
萬世聖子神孫廷和何人敢稱朝廷為威武大將軍鎮
國公耶他日磔屍萬段覆宗滅族不足以贖此罪也廷
和有死而已諸公去至晚復来酷暑如蒸坐于左順門
者盡日時送𤓰云解渴予語使者曰若不寫勅予輩亦
心凉也制誥兩房官及隨從官吏人等見之皆驚紙匠
有給事閣中三四十年者相與語曰自有内閣以来未
見有此等事也繼此散本官日以為言予曰前言已盡
更有何辭至八月十九日上將出㑹吏部具奏請詹事
府掌印官得㫖以前年推舉劉尚書春管誥勅事命廷
和囘話命下之明日予至閣中始知之亟趍出遂有勅
進明日夜半囘話本出得㫖既囘話認罪罷不必在懐
便急出辦事復傳㫖趣予入朝天明則乘輿已駕矣五
鼓時錢寧張銳使人来傳諭上意予入長安右門則校
尉自東而西者十數輩讙傳来了来了心知為予頗以
為疑至承天門橋南乃問曰汝曹急走有何事誰所差
遣曰為公也厰衞遣来看公来未時礪奄已出予遂同
行出正陽門至暮上乃出坐正陽橋南百官皆跪魏司
禮傳令進酒官前廷和當進酒趍而前六部隨魏若將
止之者酒三進上持盃躊躇若有所言魏遽取以授廷
和駕遂行諸司禮以江西奏㨗本至日遣制勅房官速
予出擬㫖二十八日予謝恩出至閣中散本官問曰老
先生前日進酒上有何言曰無又曰上准備許多説話
要與老先生説因醉都忘之矣予因言區區賦性愚直
才識短淺時有違忤聖意處得早早放歸庶免罪戾也
散本云皇上天資明睿最知重老先生且如二十一日
夜票囘話本語魏司禮及張鋭錢寧云我與楊廷和陪
話他想不記懐魏等對云朝廷厚恩楊廷和感激不勝
有何記懐又云明日務要他出来送我有説話爾鋭爾
寧便傳諭他知道若不来爾二人有罪也銳等云豈敢
不来予聞是言乃知上持盃躊躇若欲有言及寧等傳
諭之意本末如此又明日散本官復言及前事因以告
之鄉里白刑部轍楊兵部儀儀云先帝啓行時老先生
進酒畢先帝云好生看家衆皆聞之老先生獨不聞乎
葢與散本之言合廷和以衰病重聴又蒼黄之際實未
之聞也追念聖恩感泣嗚咽者乆之上既南巡東厰捕
一盗奏下閣中傳諭欲陞有功旗校予謂舊例未有捕
一盗輒陞賞者既而鎮撫司獄上徑擬移文兵部陞賞
予復言鎮撫司所理者刑名陞賞自有司存舊例亦未
有因具獄擬陞者豈可為一人而變一代之法因一事
而變累朝之制我輩决不敢擬㫖封還原奏又數日鎮
撫司乃易奏止送法司擬罪不然將遂為故事矣此雖
一事救正亦多
十四年冬上在揚州有㫖禁民間養猪云食猪肉病瘡
又云音同國姓葢為囘夷于永寫亦虎仙輩所惑也軍
門遂移文兩直𨽻及山東河南等處巡撫官榜諭禁約
且云違者發極邊衞分永逺充軍逺近驚疑旬日間殺
之殆盡甚至將小者掘地瘞之予與礪菴具疏言民間
養猪上而郊廟朝廷宴享膳羞之供應下而百官萬民
日用飲食之資給皆在于此孟子以雞豚狗彘之畜不
失其時為先王之政且人年七十非肉不飽是乃飬生
之具非生疾之物人之病瘡或氣血内傷或風濕外感
所致非因食猪肉也若曰國姓字音相同則古者文字
之間不諱嫌名豈可因其字之音而并諱其物之同者
乎乞勅下所司追寢前命以安人心又亟言于司禮監
東厰及都察院令京城内外不必禁榜亦不必張人家
凡有入肆買猪肉者一切勿問以示意向則屠人生理
如故四逺聞之自定矣一日太常寺奏時享缺猪欲以
羊代之予謂宗廟牲品皆太祖親自裁定載在諸司職
掌此成法也誰敢變亂之必不得已雖小者亦可遂不
敢易乆之乃定
正徳十五年二月㑹試放榜後禮部循故事印廷試巻
諸生私喜以為且廷試矣先帝在南京未有迴鑾之期
諸生乃相率言于禮部毛禮書憲清語之曰此事主張
在内閣内閣欲行即行我部中豈無供給耶諸生遂拉
予鄉人詣予私第言之予曰廷試與㑹試不同昔在先
朝亦有故事永樂中太宗北征已丑罷試至辛夘年方
舉行諸賢豈未之考耶諸生又曰願老先生具䇿問進
呈行在請而行之可也予笑而不應久之諸生日至禮
部懇請憲清因以告予予亦微聞前日供給之説乃應
之曰諸生之凟告情也先生宜以正法諭之曰廷試求
賢朝廷第一重事臨軒發䇿讀巻題名放榜傳制皆天
子親行之非若㑹試禮部可以檢舊比題奏舉行也如
此告之譁然者當自定若謂部中不是無供給然則我
内閣無䇿問耶于是一時讙傳謂禮部欲廷試内閣不
欲諸生皆歸怨于予至十二月十一日先帝在郊壇九
卿諸公偕過予齋幕憲清復言曰諸生廷試願在年終
舉行不願為辛已進士也予愕然曰誰欲彼為辛已進
士耶禮部近日題本郊祀後免朝數日以某日賜燕某
日獻俘某日賞功至二十四日事方畢去嵗暮纔五六
日且廷試一事自發䇿至賜冠服釋菜須七八日亦不
足先生為此言姑欲以慰諸生則可不知果可行否九
卿諸公一笑而别時聖體違和至十六年春二月初偶
幸御用監憲清復告厚齋敬所礪菴三公及予曰聖駕
已出逰若諸生廷試後或就豹房或御用御馬諸監局
隨便讀巻我輩願從諸老先生後予曰若如此處禮部
須題奏可也憲清曰我有司但知守成法耳予曰我輩
獨敢變成法耶憲清語塞今上龍飛乃以五月十五日
廷試予弟正夫以兵侍與讀巻之例十七日文華殿讀
巻退至東閣前語同事諸公曰今日乃知廷試儀節如
此予以庸劣繆當事任只此一事明白易見亦受許多
怨謗至今言之真談虎也
正徳十年兵部缺尚書戶部王徳華欲補其處僉議多
屬都御史彭濟物徳華忌濟物欲害之未有間一日濟
物于燕㑹間語及錢寧罵曰此賊行當顯戮市曹蒲包
裹骨寧聞之大怒㑹土魯畨冦甘蕭徳華欲借是嫁禍
濟物濟物總制陜西時嘗遣囘夷舍音和珊齎勅往諭
土魯畨和珊私許土魯畨厚賞濟物欲罪之和珊懼賂
徳華塊玉重百三十斤祈免罪徳華因誣奏濟物失信
致冦朝命給事中黄臣㑹巡按御史趙春及鎮巡官體
勘多虚徳華怒覆奏勘官皆奪俸濟物時已致仕落其
職逮鎮守巡撫及兵備官至京與舍音和珊廷鞫之徳
華主其事鞫者皆莫敢異同毛禮書憲清纔有言輒斥
之曰爾安知邊事必陸水村教爾也都給事中王爌石
天柱有言未㡬皆調逺方外任巡撫兵備官降黜有差
舍音和珊在刑部獄中錢寧假傳上意差校尉數輩往
視之近幸饋燒羊酒肉者無虚日既脱罪遂留豹房朝
夕近侍冒國姓父子俱授錦衣衞指揮使隨狩南京皆
徳華致之也時議者籍籍謂舍音和珊自成化以来交
搆土魯畨據哈宻城池奪金印前後虜忠順王善巴哈
尚及蘇爾坦巴雅濟三人阿穆爾温都爾實哩亦為所害其
意直欲王哈宻也每年進貢所得厚賞皆歸和珊自甘
肅至京師沿途皆有店舍擾害西域者數十年近又䝉
恩寵乆在禁中内知朝廷事情外知邊方虚實一得脱
罪而歸必將據哈宻自立大為邊患不止如宋元昊時
事因與同官諸公謀就詔書中擒之不費兵力潜消禍
變亦庶幾謀國之逺慮也
土魯畨之入冦也勢甚猖獗囘夷寄居甘肅者數百人
為之内應兵備陳九疇知之斬其酋長瑪哈穆特于南門
其衆遂散去甘肅之亂始定徳華初上疏亟稱其功後
因彭濟物之怨乃并及于禍
　
　
　
　
　
　
　
　
　
　楊文忠三録巻三
欽定四庫全書
　楊文忠三録巻四
　　　　　　　　　　　　明　楊廷和　撰
　　視草餘録
正徳十六年三月十四日擬廷試䇿問付陳文書嚴呈
上未久陳復持囘倉皇言駕崩矣予聞之驚悸失措私
念危急時天下事須吾輩當之驚悸何為即語陳曰請
衆太監啓太后取興長子来繼承大統莫錯說了話須
㬰魏司禮英等八人及谷大用張永張銳同至閣中魏
手持一紙授廷和乃大行皇帝遺命說與陳敬蘇進我
這病則怕好不的你每與張銳呌司禮監来㸔我有些
好歹奏娘娘與閣下計較天下重事要𦂳不管恁衆人
事都是我悞了天下事了臣廷和臣儲臣冕臣紀舉哀
叩頭訖臣廷和即揚言且不必哭亦且不必發哀遂取
皇明祖訓示諸司禮曰大行皇帝未有後當遵祖訓兄
終弟及之文奉迎興長子来即皇帝位兵部選法倫序
相承正是如此可啓請皇太后降懿旨大行皇帝降勅
旨遣司禮監皇親文武大臣各一貟前去奉迎即日啟
行途中不可延遲予遂言内閣遣同官蔣魏云谷哥你
去又云韋家你也去駙馬命崔元予言見任大臣中武
臣須皇親定國公徐光祚文臣須禮部毛澄尚書諸公
皆應曰諾谷之遣予意不欲危疑之時恐拂其意遂不
敢更頃之厚齋色變向敬所云先生讓我去予云此行
廷和不敢辭以年老多病恐途中疾作有悞大事先生
春秋高又方自南都回礪菴亦有痰疾所以欲敬所去
非有他也其意不解既而寫奉迎勅稿於興長子下云
取来京即皇帝位厚齋云且不必如此說予云當作何
辭厚齋方欲有言予復云此行不可不正其名凢寫勅
與臣下皆寫官名周令中書云即皇帝位正是官衘一
般遂書之予私念厚齋不得去在此必多齟齬遂告魏
請梁代蔣去魏云隨先生厚齋乃喜行後百凢議擬予
與蔣毛二公惟善是主無所乖戾要之天意所在非偶
然也
初諸司禮来閣中王吏部與王兵部邀於左順門欲偕
来諸司禮云我輩奉有勅旨無諸公事且云朝廷亦無
他事吏部揚言云外面滿街俱傳言取白衣安得無事
便呌科道来此等事如何不與我輩㑹議諸司禮至閣
中具言之且戒守閣門者勿納一人議定奉所擬懿旨
幷大行皇帝勅書入啓畢出就左順門宣諭朝臣知之
衆皆躍然大呼曰天下事大定矣府部諸大臣及六科
十三道俱就閣中揖予輩謝吏部雖偕来其色不怡予
輩亦慰之竊念倉卒之際人懐二心三二權奸多欲立
其非次以貪功避罪昔吕端之鎻王繼恩李迪之制八
大王韓琦之叱允弼皆事權專而委任重所以能辦我
朝内閣無宰相之權予輩任此亦難矣然此非予之踈
淺所能為祖宗功徳深厚宗社靈長之福同官皆先朝
敷遺舊徳同心恊力之所致也
大議既定王吏部遂有幷迎興獻妃之言予曰天下不
可一日無君今日之事望嗣君旦夕至豈可與宫眷同
行吏部又言聞長子二月間方出痘恐不可以風予曰
天之所命百神衛護出痘與否未可知即出痘亦當平
復如王霸氷合之說非人力所及也吏部又曰五月上
任有官者忌之予曰此俗忌也官員中有明達者亦不
忌此紂以甲子亡武王以甲子興嗣君此来為天地神
人作主何所忌邪吏部語塞予因語奉迎諸公云可即
日啟行谷韋皆應以明日四皷發决不敢誤也又語崔
都尉云公途中疾行厚齋與毛公或行遲愼勿相候也
厚齋将出治裝命典籍多齎奏題本揭帖備用予曰先
生至彼傳命後即隨嗣君来有何題奏厚齋又欲帶兩
房屬官各二員云至彼欲有所傳道予云隨行者多途
中供應煩勞厚齋云縦不用四人去亦須二人去予曰
必不得已屠主事可也厚齋云屠多病不可去予曰屠
信不可去亦不須他人厚齋又云至彼將為先生道達
奉迎之意予曰天命所在誰敢貪天之功邪慎勿言及
於我異日府中人相見亦不敢承也
奉迎之議既定遂擬旨㪚豹房官軍命太監張永張忠
武定侯郭勛安邉伯許泰兵部尚書王憲提督優恤命
威武團練營官軍各回原營操練各邊鎭守太監各回
本鎮管事原調各邊幷保定官軍各回本鎮操守各邊
者俱於本鎭人賞銀叄兩命太監張永武定侯郭勛安
邊伯許泰兵部尚書王憲揀選團營官軍分布皇城四
門及京城九門防守命革皇店管店官校幷軍門辦事
官旗校尉人等俱回本衛命哈宻及土魯畨等處原差
進貢等項夷人該放回者該部各照原擬賞例給賞差
人送回其餘仍令㑹同館安歇該管官貟嚴謹闗防不
許縦容出入佛朗機夷人差人送回廣東聽候豹房畨
僧及少林寺取来和尚各回本寺南京馬快船隻除常
例聽候外盡數發回各處帶来各色匠役樂工及水手
人等各放回原籍命東厰錦衣衛緝事衙門及五城廵
視御史嚴夜禁督捕盗賊
已上事俱以先帝末命行之厚齋在安陸聞之言於藩
府臣僚曰此等事何不少留待嗣君行耶夫事機之會
間不容髪是時權奸人人自危兵柄利權所在若不急
解之變起倉卒誰能制邪
九門防守之旨既擬上因以告于王司馬憲及許泰泰
意若不慊要王同至内閣欲有所言予輩問之却不言
時徙倚花臺前與王誶語予謂泰曰今危疑之際所仗
在提兵諸公諸公中倚公尤重諸公所以報朝廷正在
今日有所欲言當直告我輩勿令我輩揣摩也王曰許
總兵與朱平虜同事西官㕔平虜又與張孫二太監同
提督團營今張與許防守而不用平虜以此未安予曰
團營根本也留孫與平虜在團營專主調發人馬諸公
在此專主防守各有專責庶不悞事予輩再三慰之泰
不應但以舌餂唇作次且狀且㣲語云這箇賊予問賊
為誰王曰李琮也又曰許總兵家中今用三百人防䕶
予曰今日之事忠臣義士無有不赤心為國出死力者
李琮將欲何為李琮受朝廷厚恩圖報正在今日嗣君
至日自有恩賞彼老將也亦知利害肯自取滅族之禍
邪王云李琮兇狠平虜腹心也許甚憂之予曰有諸公
在琮不足憂亦無能為平虜能自保身家亦必不為琮
所動也許公若必欲與平虜同事可一言而决勿次且
也泰之意盖顧望持兩端不欲明與江彬異同無事則
因以為功有事則發言者當之耳頃之都督張洪亦至
閣中言曰這箇賊不可不防予問為誰洪曰彬也予曰
公疑江欲反邪公誤矣江明達人也往年征流賊回豹
房過隊先帝見其耳帶箭鏃喜其驍勇因留置左右日
漸寵任既又扈従廵狩一時隨駕者内外文武皆有之
不獨江也江獨何罪而欲反邪伊盖不必自疑人亦不
可以此疑之也近年反者寘鐇宸濠以誅君側之惡為
名劉六劉七藍五鄢老人等迫於饑寒各嘯聚數十萬
人作反隨起隨滅今皆何在朝廷何負於江江以何為
名而欲反邪江即欲反雖其家丁亦不肯従與誰同反
邪假使逆節一露旋即虀粉人何用疑之在伊自處亦
自知本無大罪前日既無以報先帝今日當報之於嗣
君趂此危疑之時與諸公恊心共濟待嗣君至日閉門
辭爵嗣君念其新功或仍其禄秩或聽其致仕未可知
也伊亦何用自疑邪伊不必疑而自疑人不必疑而疑
之此則在諸公掌兵者制之予輩書生握數寸筆管無
能為也洪唯唯而退洪盖探予輩意耳予復語泰曰今
日已晚矣不必遲疑西官㕔舊有宋贇參將三千人可
且分布防守各門過此一夕也因問宋參將何在泰曰
見在午門外遂呼之入宋之先蜀人也予迓而語之曰
總兵鄉兄今夕之事一以付君嗣君至日我輩為君具
奏之作一知證人也贇即出分部三千人於各門京城
街市間人馬介介有聲意以為江彬部曲人心皇皇竟
夕不寐城外者欲移入城内者欲奔出私相語以為彬
且反矣非従容處之天下事未可知也許泰隂險猾賊
凡江彬所為皆泰導之而隂避其名平居則朋惡以怙
寵有事則危言以脅人充其心將欲如何而廷鞫之際
不能盡其情尚有納重賂為之救解者大義不明國法
不正一至於此至今思之猶將痛哭而不能已也
防守之命既下十五日早予與敬所礪菴二公入左掖
門内與郭武定王兵部及許泰相見予亟問云各門人
馬巳分布否齊應曰張太監不肯相㑹我輩派定者張
公又欲改撥予曰諸公就而㑹之如何今日之事須同
心乃克有濟郭云人馬在營中如散沙然我輩原非團
營官兩手只扯得兩人權不在手如何行事予云懿旨
既下即權之所在若只一束草亦當聽受節制兩總兵
皆世受國恩司馬公掌九伐之法如何可為此言朝廷
何所頼邪諸公皆遜謝予時有所激辭甚峻尋亦悔之
然不容已也於是武定諸公乃往就張議之至午王吏
部同永忠二張太監至閣中言曰二公受命防守須重
其權不然恐行事不便予曰唯唯徐謂永曰公朝廷重
臣平寘鐇擒劉瑾威望久著今日之事内外倚重又謂
忠曰公朝廷近臣乆在大行左右能直言為大行所親
信今當危疑之際同心共濟嗣君至日自有恩典忠曰
防守事體最重若無名目無勅書無闗防如何行事予
笑曰倉卒之際豈能便鑄關防懿㫖一下即是勅書提
督防守即是名目嗣君旬月之間可至我輩臣子當此
有事之時大率各盡忠心隨事効力為是議論多恐嗣
君聞之亦不樂也又謂永曰今早聞武定諸公云人馬
尚未㑹撥恐不宜太遲永曰已分布矣但欲請賞賜耳
予輩曰賞賜朝廷不吝也吏部初来徑造閣中堂予輩
但揖之無延入之意已乃迤邐出至閣門外大慙沮故
事改革之際各門防守原無勅書時忠亦無防守之命
吏部乃挾之以来獨不念嗣君未至尊位尚虚假母后
之命以號召内外人心訩訩是何等事變而忍為此掠
美嫁禍之計邪
内外奉迎官行後復議啓聖母請命司禮太監一人及
京營提督官領兵迎䕶遂命温司禮祥及提督團營太
監孫和恵安伯張偉兵部侍郎予弟正夫領京營兵五
千人往鄭户侍宗仁主饋餉趙工侍璜治道路孫和等
皆言兵少予謂經過處所供億繁勞必不得已六千人
足矣和又欲請旗牌二十四面副予言此行與征剿不
同無他調發安用旗牌是日早方欲哭臨和拉王兵部
候予輩於金水橋南言之予輩不應和又欲渡河而南
予言但候於黄河北岸可也數日後王吏部要府部科
道俱来言各衙門欲分官奉迎予言二十四監局諸貴
幸皆欲去恐其途中請間迎合有先入之奸已力止之
矣諸公若去彼將有詞也明日禮兵二掌科言曰聞諸
貴幸多齎金帛前去行賂須科道各遣二人往時監察
之庶有所警予云彼欲行賂豈令人知若隨路糾劾恐
驚疑人心事體不便萬一發之不中嗣君之心先疑矣
張太監永使人来言欲迎至眞定上下予謂行止在公
不敢與知也郭武定及許泰亦為之言使者再三至乃
語之曰公受命防守委任最重若必欲逺去各門之事
能保無他虞乎張銳人来亦復云云予曰我輩但知公
領勅提督官校京城緝事耳他非所知也遂皆止不行
十七日朝臨罷出右順門王吏部向予云天象可憂予
問如何王曰不見日色乎日色正赤豈不可憂予曰久
旱故耳王曰占書不然主女主昌予曰今以懿㫖行事
非女主昌而何王曰恐其應不止此予曰天道逺非人
所知天若祚明必無此事也似有幸亂之意蔣毛二公
言曰辟如應試秀才文字不得意但欲科塲失火耳可
嘆可嘆
慈夀遣散本官傳諭欲改懿㫖為聖㫖予與同官言今
日之事祖宗功徳深厚上天眷佑宗社靈長有老太后
在上當此大變嗣君未至凢事皆以懿㫖行之盡善盡
美萬世穪頌若欲改稱聖㫖事體似有未安因檢祖訓
皇后不許干預朝政一條示之云皇祖内令如此之嚴
又檢大明律内皇后稱懿㫖一條示之曰我輩不敢差
了久之又来傳諭云前代有稱聖旨是如何我輩云世
代不同法度亦異如前代宰相封王童貫内臣亦封王
此等事今日行得否老太后盛徳大功為今日女中堯
舜我輩豈敢不成就盛美以致貽譏後世邪遂不復言
江彬提督團營之命久下尚未領勅三月十四日至閣
中㑹勅予輩恭問聖躬近日曾進藥否因慰藉之旋聞
晏駕之變十五日彬不出十六日出聽遺詔十七日朝
臨罷魏英出右順門向予言曰親家煩扶持謂彬也予
云公親家朝廷大總兵也安用扶持時京師人口語籍
籍皆言彬决反予與同官切憂之敬所時以為言且云
疑者事之賊也予謂發之有機萬一不中大事去矣十
七日晚愼恒二兒皆言外議謂父親何不早擒之予漫
應之曰彬逆節未露將以何辭擒之邪仔細保首領勿
取滅族之禍盖慮後生輩不宻故云然十八日早入朝
至端門同敬所行因以告之敬所云連日介介予懐者
正在此耳予云彬手握重兵發之須中機㑹今日可與
文書房議之是日命夀寧侯張鶴齡齎遺詔往安陸誥
諭用寳諸司禮令陳嚴王欽二文書来閣中請予輩同
㸔言已即去時礪菴以痰疾作卧朝房中予與敬所同
入至左順門要陳王回宻語之曰外議皆謂江彬不擒
恐不靜煩告衆太監啟太后早為之處陳曰用寳後老
先生自言之若我軰言稍有不合不敢復言矣予曰良
是用寳訖諸司禮揖予輩出陳曰兩先生有話說因屏
去左右予復左右顧魏司禮云爾輩都去都去左右皆
去予二人揖諸司禮云前日之議大功已成宗社之慶
也但有大患未除若大患不除大功未得全美魏問曰
何為大患予以魏與彬為姻家不可徑以為言先曰大
義滅親古人所重管叔蔡叔都是周公弟兄二人作亂
周公誅之東晉宰相王導有兄王敦謀反導親誅之至
今聲名垂於史册公雖與江彬為親奉大行之命出於
不得巳實非本意也今外議紛紛若不請于太后及早
擒之恐彼亦不能自安將貽嗣君以憂未免為大功之
累張銳疾言曰彼有何罪予曰江彬挾着皇帝着處廵
逰安得無罪魏曰巡逰出大行聖意何人敢挾銳曰前
年去南京我送至涿州某事如何處某事如何處一一
出自上意法度又嚴誰人挾得予竊念大行巡逰時諸
司禮多在扈従恐激之怒因好語曰挟之一字我誤矣
再不復出口江彬罪惡萬千如擅引邉軍入禁内擅立
威武團練營擅改團營教場為西官㕔教場擅立鎭國
府名目之𩔖擢毛不能盡其罪只舉一二件也勾他死
了魏乃曰他委的惡貫滿了罪不能迯銳猶極力為辯
予曰公莫回䕶他銳曰我如何回護予曰這等說話豈
不是回䕶我輩言出禍隨身家巳不顧了公亦須自顧
身家公雖無子孫亦有祖宗墳墓亦有兄弟都是祖宗
子孫不可不念見今嗣君未至萬一有變途中聞之安
得不驚諸公同聽今日之言他日有變張公當之不得
辭也陳嚴見事不諧引温太監衣附耳云云温因向魏
云且収得在予與敬所即應云正是且収得在又不問
他罪待嗣君至日或寛宥他也未可知擬旨所以有監
候之言敬所云待了此事方去哭臨銳曰如何這等急
予曰此等事情間不容髪安得不急公便去准備挐人
銳曰我如何挐人予曰挐人是錦衣衛事彬之罪該籍
沒縁坐一挐後封閉門戶防範人口照管財産豈不是
行事衙門的事公何故抵死攔截也温因揖予輩出曰
老先生每去閣中調旨意文書房去取㫖意来予與敬
所再四謝云諸公扶持社稷竭盡忠誠同幹好事太祖
太宗孝宗在天之靈亦知諸公之心千萬就奏太后行
之擒彬賊後方哭臨也又云與江彬同惡相濟者止李
琮神周二人他無與也諸司禮皆以為然既擬旨付陳
進呈久之未下予與敬所私念事若不成禍必先我三
家我輩豈肯離此地壊於賊手但兒子輩在外不能逃
耳又念弱孫心為之痛復相與慰藉遭逢至此莫非數
也死得其所亦復何憾敬所云天若祚宋必無此事頃
之有人報神周已宣至右順門伺候久之陳来云江彬
已擒矣幾乎逸出予與敬所再拜以謝陳亦拜謝予輩
曰二老先生大功大忠也延之坐備述所以是日坤寧
宫安獸吻予恐張銳至工所與彬言之事敗矣問之則
銳已從工所來不復去矣但聞工所有内豎附耳語彬
遂急奔西安門以取西官㕔文書為辭中道折向北安
門亦復云云門者云有㫖留提督彬叱之云皇帝何在
旨從何來手批門者守門人羣擁抱之追者至遂縛之
由東安門至錦衣衛直房内官數百人隨而撲之㧞其
鬚鬢殆盡予謂陳曰一時撲殺之誠快人意仍須留待
嗣君來鞫問明白肆諸市朝以正其罪陳遂去告魏以
此意徧曉於衆令長隨䕶之出端門乃止時久旱遂雨
都城中歡聲雷動有挐了江彬朝廷安穏之謠盖以吻
為穏也王吏部瓊聞彬被擒呀呀失聲蒼黄奔魏英于
河下河下者魏司禮宅也不遇復奔東安門欲趨外宅
遂不及哭臨百官至右順門予尚語鴻臚寺行禮須待
冢宰至久之不至乃行禮李琮自其家縛至錦衣衛朝
房罵彬曰汝早聽我言豈至於此彬云悔不自斷其子
怨其母亦云然時収捕者云彬已分腹心於東安西安
北安三門衷甲裹糧立馬以伺動息盖其處心積慮久
矣是舉也賛其决者敬所也
先是奉迎官啓行時即與之約以四月十八九至京師
二十二日嗣君即位或有沮撓者已斥之矣既而谷太
監等有啓本排日計程大約二十二三方可至京即位
擇在二十四二十七兩日予與蔣毛二公皆怏怏于中
欲以兼程啓請又念長途冒暑恐不可強既聞渡河後
日每二程二十前後間可至京乃知前日非不能速不
欲速也竊以為憂至二十日早王吏部瓊要九卿科道
候予軰於左掖門外議欲迎至良鄉予輩唯唯問至再
則應之曰初議如何盖初時禮部㑹議嗣君至日百官
迓於彰義門外二里許如漢文渭橋故事至是王必欲
逺去予輩不應忿然曰何不斷也諸皆無言科中亦有
一二人以為不必違初議者王别去至部中更衣遂行
既出宣武門乃遣人上䟽啓知慈夀不早上者恐尼之
也各衙門相繼去二十一日早至良鄉朝于行在槩慰
諭之而退先是王嘗遣四人至安陸書辦官陳潮隨厚
齋趙咨隨崔都尉其二人則營中舊部曲一指揮一千
戶也四人者皆於内外府僚處為伊道情欵王意此行
必特召見賜問乃不然大慙沮而退午後予與二同官
出巳過彰義門見有校尉數輩馳馬来問是内閣否且
云諸司禮請于行幕相見有事啇議予輩折而東頃之
文書房亦有一二人来俱至幕次谷韋二太監崔都尉
皆在與諸司禮揖予輩言曰府中議欲明日即位如何
予即響應曰正好正好諸公初往奉迎時已擬擇此日
今得如初議此天意也同官皆和之又言請亟啓懿㫖
命嗣君即位今日晚嗣君便請至行殿三箋俱於行殿
次第上之諸公皆以為然因擬㫖付谷韋二太監啓慈
夀崔都尉回良鄉復命漏下二皷嗣君至行殿先是箋
文已授禮部遂上第一箋不允召内閣宣諭上第二箋
不允召府部諸大臣宣諭上第三箋乃允三批答皆就
行殿東廡擬上文書房供紙筆墨硯金序班雲鴻書之
時久旱第三箋命下雨隨降文武侍衛及逺近迎候瞻
望之人歡聲雷動以為帝王自有眞非人力也二十二
日五皷時嗣君遂由正陽門入
二十二日之議既定敬所先回閣中整理詔書兩房官
在門外者皆趣之回詔條中若軍門皇店官校豹房畨
僧冩亦虎仙數事尚未入草予别用小摺親書宻緘之
藏於刺函中防漏泄也敬所至予家諭家童取之以去
至閣中巳晚杜文書震送官燭送酒饌兩房官就中堂
分書之黎明時揭帖已進呈敬所又宻書片紙與杜轉
付錦衣韓指揮待詔下後宻捕之盖趙瑾姚俊張倫張
璽舍音和珊諸罪人姓名也又與杜約批紅出方鳴皷
至日向辰文書房官忽来言欲去三二條皆闗切時忌
者予揚言曰數年以来事有齟齟者皆曰朝廷不従今
日朝廷到便有此等事乃知前日虧了朝廷多少即此
一事廷和便當出去不可在此地但未拜新天子今日
拜賀後明日跪於奉天門前乞休且奏陛下初到如何
便更改詔書務見明白雖死亦甘心也蔣毛二公皆力
言之予又言果欲去某條便須在本條下註云臣某去
此乃可耳文書房官知不可囘復持去乆之鳴皷批紅
猶未下予與三公亟趍華盖殿後往来玉除間不見一
人跼蹐無所容入而出出而復入者至再竟無所遇復
趍奉天殿覔直殿者要文書房官来相見且語之云亟
去萬一誤事我輩有說話也厚齋云批紅若不下明日
開讀也罷予與二公言自古人君即位雖草昧中亦須
下詔改元以新天下之耳目今日之事若無詔書不知
所改者是何年號人心惶惑恐有他虞誰任其咎杜文
書復来云衆老太監都不肯奏盖是日蕭太監初宣入
魏掌印事未定故也再四懇之入乃得批紅来且曰幹
我家事也不是如此用心予與三公言處官事如家事
正是公盡忠處太祖太宗孝宗在天之靈亦鑒公此心
也遂命中書就閣中取詔書十三張用寳訖即持入鐘
已鳴矣是日早雨尚霏㣲辰已時猶隂翳皷聲一動天
容日色萬里開霽無片雲晶英濯濯照映黄瓦若洗濯
然京師老稚皆踴躍歡慶舉手加額曰眞太平天子也
我輩有福矣
正徳十六年四月二十四日午前召臣廷和臣冕臣紀
見於文華殿臣廷和致詞云陛下順天應人為天下臣
民之主初至行宫雨澤隨降一登寳位天日開明可見
宗社萬萬年之慶上曰先生每說的是知道了臣等叩
頭訖臣廷和又致詞云伏望陛下敬天法祖修徳愛民
任賢納諫講學勤政建立萬萬年太平之業臣等不勝
幸甚上曰先生每說的是知道了臣等又叩頭訖上賜
酒饌又叩頭訖方退進揭帖謝恩
正徳十六年四月二十五日早命文書房送下各衙門
題奏數本皆御筆親批也因進揭帖稱謝云今早伏覩
皇上御門視事宣諭禮官臣等仰瞻天表喜慰良深退
至閣中司禮監官送下御批數本拜觀之餘竊喜陛下
躬覽章奏親御宸翰字畫端勁真得心正筆正之意陛
下勤政務學之盛節見於更化之初如此可為天下賀
也臣等尤望陛下緝熈無間日進高明宗社無疆之慶
端在是矣臣等不勝感仰之至
上即位後三日王吏部率九卿上疏請上親政事首引
祖訓不設宰相為言凡六部有疑事擬旨未當者召該
部該科面議且有不滿劉謝二公正徳初年過激之意
因乞辭任仍先屬瑞虹弟語予通欲慰留以責後効云
云散本官送文書至閣中笑曰王天官好巧計不肯各
自辭欲以一本中了事邪予應之曰朝廷亦巧於批答
也擬旨褒諭之不及辭任事又明日科道交章劾王瓊
等二十餘人擬㫖俱令致仕上不可仍發囘改擬散本
官作色言曰上面言内臣張雄張銳張忠于經等武臣
許泰錢寧裴徳等俱下獄文臣中亦有朋姦亂政罪惡
顯著者皆得輕貸何也老先生常言用法須平閣中這
案棹是天平架子如此處置可謂平乎盖指在内二三
尚書在外一二巡撫也予言諸君所說皆是文官中朋
姦亂政者誠有之但所壊只是一衙門事壊事者退則
衙門復清矣如雄銳許泰等蠱惑朝廷移住豹房新寺
南北巡幸離間宫闈以致國本中絶此何等罪惡可贖
不可贖也散本官云王天官先在兵部時戴爪剌穿貼
裏親至豹房與朝廷飲酒非蠱惑而何予云此等事外
人都未之知散本官云今日則知之矣於是欲擬王冠
帶閒住不應乃擬革職為民明日又發下必欲收下獄
王因科道之劾私使人来屬又托瑞虹再四致意但遜
謝之無一言以復時内外戒嚴闗節不通王危迫甚亟
捃摭奏予意予因奏迴避將有庇之者上覽奏怒甚欲
重治之予復為救解蔣毛二公遂進揭帖如左二十八
日召予三人至文華殿慰諭賜酒饌張司禮又傳諭上
意欲予發其事對曰外廷自有公議刑官自有正法廷
和無用較也既下獄雨隨降時方亢旱御史李獻等奏
比之烹桑𢎞羊云先是擒江彬及後是誅錢寧皆乆旱
而雨歡動京師盖人心之厭亂即天心也蔣毛二公因
張司禮傳諭乃疏王覆議逆濠事情節畧以進
正徳十四年南京内外守備等官黄偉等奏報江西宸
濠反逆一本内稱宸濠殺害巡撫方面等官占擬九江
等處城池其為反逆昭彰明甚本年七月十三日已奏
抄到部自有此奏到京人誰不知宸濠反逆無可疑者
又何待體勘哉本月十五日王瓊乃按住此本不行覆
奏却將黄偉等并巡撫等官李充嗣等前此所奏題覆
乃云事有可疑又云尤為可疑又云中間恐有别情又
云合無本部差官前去沿途直抵江西探聽體訪差去
官員體勘的報取具本處官司印信文書囘奏不許止
慿傳聞輕信忽畧又云不必張皇失措其本内並不及
黄偉等反逆昭彰明甚一言又彼時江西各衙門印信
皆為宸濠奪去乃欲取具印信文書其意皆出回䕶䝉
蔽其前項奏本覆本月日前後一一見在兵科可查
　(此蔣毛二公疏王吏部事情/)
正徳十六年四月二十九日上因王吏部奏廷和召臣
廷和臣冕臣紀見於文華殿臣等叩頭訖上諭曰先生
每為國勤勞朕悉知之宜安心辦事臣等叩頭訖謝云
陛下聖政更新臣等奉行唯知守法不顧怨謗以致流
言上頼聖明慰諭照察臣等不勝幸甚上復宣諭云知
道了賜茶而退
錢寧以狡黠得幸出入禁中進見無時朝廷左右皆其
私人或有所欲言時令家僮宻啓無人敢間之者先帝
南巡江彬始従道中發其交通宸濠状還至臨清乃逮
係之今上即位後兩月法司方議其罪初寧厚遇士夫
本衛官校及内庭諸臣皆為所餌又以發自江彬間有
為之彌縫者法司鞫之謂不得其死罪状予曰錢寧冒
國姓擅威權進退大臣改易鎮守四方賂遺月無虚日
宸濠䕶衛屯田之復皆出其意其罪浮於逆瑾天下皆
知之更欲何云既而藉沒江彬家得取宸濠世子司香
手勅諸司禮令散本官持来閣中示予輩謂是錢寧所
為其中有此勅出自内意閣下不知之語予因與散本
官言曰錢寧罪惡至此外人豈得知之即此可正其罪
矣即欲將手勅發出意内中不欲或反有沮格止就法
司議罪本中據此擬票以進明日得㫖乃正典刑寧赴
市曹時始知其死臨刑詈予不絶口盖知予所擬也後
言者乃借其言以仇予噫亦誤甚矣初查革詔下權貴
家弟侄有奏乞以都督致仕者予應之曰事在兵部再
四言之不可遂止言者葢其所嗾也
正徳十六年五月十二日予與同官恭詣武英殿題武
宗神牌諸司禮皆在張司禮首言追崇大禮予曰連日
議論已盡更無他說自古聖帝明王莫如舜禹舜有天
下不曾追崇瞽叟禹有天下不曾追崇伯鯀此可為萬
世之法漢宣帝追諡史皇孫王夫人不過曰悼考悼后
至今猶非之哀帝尊崇定陶衰世庸君所行不足為擬
魏明帝勅戒公卿謂今後藩王入繼臣下敢有邪佞導
䛕謂考為皇稱妣為后者股肱大臣誅之無赦晉元帝
自瑯琊王入繼止立皇子為王奉父共王祀宋時濮園
之議英宗終於不行孝宗理宗並不追崇所生所以廟
號稱孝稱理今日我皇上舜禹之聖也漢宣帝以下皆
在下風我輩臣下不以舜禹事之而顧阿意導諛使蹈
哀帝之失是萬世罪人也諸司禮亦反覆言之曰先生
每所言皆是皇上但欲盡孝情不可不從予曰外廷公
卿科道自有正議誰敢犯之
是日蕭司禮又言及張邵夏蔣四皇親家人輩時有訟
四家強占人房屋地土搶奪人財物畜産者法司鞫之
其家人輩皆擬枷號充軍奏下閣中文書房傳諭上意
欲貸之予與同官執不可往反再四至是蕭復以為言
予曰數年以来權奸擅政法守盡廢外戚家因而怙寵
生事新天子嗣位如初日照耀萬方皆仰光采各皇親
家正當奉法循禮以助新政張氏二侯尤當痛自檢制
以為之倡率顧乃首欲犯之邪往年無籍之徒指稱二
侯名目在外害人京師人怨入骨髓二侯恐不及知未
能禁約遂使錢寧張銳輩得以藉口搆于大行前奸人
曹組肆為誣奏重賂寧銳輩至十數萬兩事乃得解尚
不許朝謁杜門不出者數年太后在内多有不安亦不
知外家之事至於如此前日已誤今日可再誤邪重治
此輩正為衆皇親家増福也蕭附耳語云各宮掌宮太
監及各監局掌印多在此恐聞之予曰正欲揚言于大
庭使之轉聞于内戒諭外家自求多福也既而各家人
輩皆發遣充軍但免枷號耳新政之善如此
正徳十六年十二月七日傳㫖取回廣西鎮守太監傅
倫廣東市舶太監牛榮命御馬監右監丞鄭斌守備倒
馬闗太監楊金各代之以右少監安川守備倒馬闗先
是聞近幸有請託宮闈進獻珍玩干恩澤者至是果然
戶兵二部各有手本請勅予與同官上疏言聖明嗣位
以来采納忠言釐革弊政各處鎮守等官壊事害人者
屏黜殆盡代之者𩔖皆㢘靜老成事體漸諳人心已定
但令乆於其任地方自安今莅事未久過失未聞輒復
更換朝令夕改徒長奸弊未免為新政之累乞収囬新
命仍令原任官照舊用心辦事勅書免令臣等進呈仍
宻諭該部論之遂不果行明年三月二十一日復傳㫖
命鄭斌分守四川建昌楊金分守陜西凉州安川㸔守
廣東㢘州珠池該部亦有手本請勅予輩執奏如前其
事復寢時羣邪觀望伺隙而動使此端一開將来流弊
恐不止如正徳年間事矣上之明於聽納如此
自成化間以来朝廷所病者冗兵冗食之費臣下建議
皆首以為言未能裁省劉東山司馬在𢎞治中最為孝
廟所知每因召見輒以為言孝廟納之乃上奏欲裁革
騰驤四衛之冒濫者已得請孝廟上賔太監甯瑾奏止
之東山以此怨謗叢集遂及於禍身幾不免正徳中冒
濫尤甚十六年四月以前在京官軍旗校勇士軍匠人
等食糧之數共三十七萬二千一百餘員名一年支米
三百九十八萬八千八百餘石嵗運四百萬石之餘除
海運三十五萬石外雖盡數到京亦不能支今上嗣位
之初明詔一下凡查革十四萬八千七百七十有餘一
年實支米二百四十五萬六千四百餘石所省一百五
十三萬二千四百餘石半年之後人心已定既而内官
御用尚衣織染兵伏等監局諸新貴各奏乞収補兵科
一一叅出時司禮監亦有查補之疏兵部初亦執奏其
詞過激内批有詰問之意乃遽引咎欲併二十四監局
已革者盡復之予與同官讀之太息以為新政第一美
事只此一本盡壊之矣姑擬㫖令其再行查議又月餘
覆上㑹有南京大水之異予輩又極以為言擬㫖已查
革的再不許収補存留數内有逃亡事故者照數勾補
幸而聖明俯納如所擬批出諸司見之皆相慶此亦一
大機也
大婚揀選分遣近臣在京蕭司禮領之已得劉鎮撫女
為首選外議紛紛謂劉之先故太監永誠家人也以蕭
主之莫敢有言者予欲禮部發之毛尚書澄未決㑹有
與劉氏爭者揚言于諸王館前寖聞于上召府部科道
官至左順門議之毛乃具述外議云云蕭不以為然因
出一掲帖相示曰此東厰訪察之奏也故與永誠無干
禮部該司言曾查兵部貼黄實如外議予曰内臣以朝
廷為家果然則朝廷自家人也何用選邪遂不果選毛
因是得免物議
嘉靖元年正月十三日上以清寧宮後三宮火命司禮
監傳諭宮眷居住稠宻欲奉遷武宗皇后居西城仁夀
宮賢徳二妃居永安等宮憲廟皇妃之居清寧後宮者
亦倂西移予輩聞之驚愕遂言皇上仁孝豈宜有此舉
動嘗聞西城仁夀宮乃先朝幽閉廢黜之所武宗皇后
母儀天下十有六年皇上在藩邸嘗以臣禮事之况親
受武宗神器之傳恩徳甚大事其后妃禮宜從厚今康
陵土尚未乾遽忍忘之邪憲廟諸皇妃逮事皇祖與邵
太后實在同時親愛之情不言可知偶然遭此回禄之
變正當體念安慰顧欲置之此地非惟聖心不安恐邵
太后之心亦不欲也此於聖徳所損不小若未行不必
行已行亟止之庶不起天下紛紛之議尋具揭帖極言
之其事遂止葢亦不出上之意也
嘉靖元年八月初大婚選到女子將進宮揀選擬上聖
母昭聖慈夀皇太后懿㫖令欽天監擇日司禮監傳諭
欲出自夀安皇太后予與同官皆以為不可往復再四
未允遂具揭帖言聖母作配皇考孝宗母儀天下垂四
十年去嵗首定大策迎請陛下入繼大統有安社稷大
功近日加上夀安皇太后興國太后尊號大婚遣官選
擇皆奉聖母之命而行必出於此然後名正言順恊于
公論今一旦改易衆心未免驚疑恐致天下紛紛之議
伏望俯從初擬庶幾事體穏便不至虧損聖徳又數日
乃得允臣等仰窺聖意葢亦有不得已者存焉耳
嘉靖元年八月二十八日日講官祭酒趙永講論語首
章未及終篇而退朝廷特遣太監扶安慰諭再三明日
臣廷和等致詞稱謝云講官趙永昨日講書遲悞欽蒙
皇上傳宣慰諭臣等不勝感戴叩頭謝恩又奉聖旨卿
等宜安心辦事不必介意臣廷和等舉手相慶而退時
講官諭徳臣温仁和臣董玘校文兩京侍讀臣徐縉以
丁憂去惟諭徳臣李時一人供事永初以是日受命進
講在文華後殿中前此身未嘗到至是叩頭見訖入班
甫定即趍至講案前敬慎太過以致稍欠接續再承温
旨慰諭皇上體悉臣下其寛仁一至于此
嘉靖元年十一月十八日夀安皇太后崩逝蕭司禮傳
上意欲頒遺誥且手持一黄揭帖曰此已有稿第欲先
生潤色之予云遺誥止行於宮中先傳旨諭禮部具䘮
禮儀注可也蕭去予遂與同官言曰遺誥在夀安未宜
皆以為然予又曰三年之䘮亦不可行礪菴曰且先議
服制服制定乃議其他因取㑹典摘大明律令孫為祖
服齊衰期年之文相示又取孝肅孝貞大䘮禮俄注閱
之予曰内庭一應祭奠皆如舊儀不可減外庭之禮皆
殺之服以十三日而除遂擬勅諭進呈敬所謂有勅諭
可以止遺誥矣明日早掖門未啓散本官趣予輩入索
遺誥予曰昨已進勅諭矣再来應亦如之未幾諸司禮
偕至閣中傳諭上意今日之禮悉如孝肅行事急頒遺
誥予曰事體似有不同蕭曰夀安與孝肅皆自皇妃為
皇太后如何不同予謂孝肅於憲廟為親母孝廟承憲
廟之後服制當行三年亦當頒遺誥今上繼孝宗之後
承武宗之統因興獻帝乃加尊號葢聖情有不得已者
於禮為未安於義為未正予輩自去年三月言之至今
外議紛紛猶未已也此事豈可更犯衆議以損聖徳萬
一不聽予輩言議者復將紛紛聖躬才平復能無傷聖
心耶宫中禮儀一切從厚聖心亦可少慰也尋復来執
議如前謂上意必欲服三年之䘮予輩言此乃綱常典
禮所繫决不敢従諸司禮謂非天子不議禮今以上意
行之何為不可予言非天子不議禮謂所議者合於禮
也若非禮之禮豈天子所議况既謂之議須合天下之
情非獨㫁也尋召予輩至文華門予以為上將面議之
及至門下則諸司禮云一應禮儀上意俱従列位先生
言但欲改十三日為二十七日耳再無容議也予云所
當議者正在服制廷和今日不言將得罪於天下後世
太祖太宗孝宗在天之靈必加隂譴他日死而有知見
自已父母於地下父母必謂爾伏祖宗福廕遭逄聖明
濫叨大任不能輔導朝廷以禮今日何顔見我也張司
禮云老先生議論已到忠情已盡朝廷行三年之䘮亦
盡孝道君臣之間忠孝兩全豈不是好老先生說他日
無顔見父母於地下即是王旦削髪之意但王旦是賛
助天書矯誣之事與今日事體不同予云為大臣不能
事君以道隠忍不言即是欺心與矯誣天書一般衆司
禮云連日議論我輩一一奏知聖意堅欲行三年之䘮
以盡孝道先生每何不順従予云經書所言孝道事甚
多今不必逺引論語中孔子告孟懿子問孝的言語只
說生事之以禮死塟之以禮祭之以禮便是盡孝的事
若服制非禮豈得是孝豈可阿意曲從同官相繼言之
諸司禮皆變色謂上意已定我輩更不敢奏也然二十
七日之制但行於宫中免頒遺誥外朝哭臨止三日在
外王府幷諸司俱免進香亦見降殺之義矣
甘肅軍士因爭折糧銀捶死巡撫都御史許銘大變也
實總兵李隆之意所謂解雖不知甚於解殺之者推此
意以正其罪隆復何辭陳巡撫九疇議其獄擬以主謀
則求之似太深矣及隆取回在道又奏彼欲與其黨入
賀蘭山作亂正欲甚其罪耳都察院獄上議如九疇命
多官廷鞫之仍如初擬上疑之乃擬㫖此大獄關係朝
廷紀綱死者當雪其寃生者當正其罪干證人犯俱在
彼處差官再勘正欲曲盡事情以服人心遂遣鄭大理
岳王錦衣佐同往先是甘肅奏亦卜剌近邉出沒鄭難
之欲械隆往幷逮繫干證人龎鎮李夀及楊淮等五十
餘人至西安㑹鎮巡官鞫之都察院覆奏㑹於蘭州鄭
偕王至閣中㑹勅猶以邉報為辭予曰公等若以寡就
衆徑往甘肅最便若謂見有虜患則五十人者械繫逺
来尤為可虞昔顔真卿使李希烈亦無此長慮也
嘉靖二年二月二十六日以畿内雨雪愆期風霾連月
四方亦屢奏災異擬上修省勅稿請諭内外文武官員
各修職業以囘天意明日批紅發下增其先年親臨戰
陣斬獲外冦幷流賊功次曾經覈實的兵部還查㸔来
說二十八字予與同官見之愕然因語管文書官曰刑
賞僣濫是致災之由若増此一段是此畨勅諭專為查
革官而降非惟不足弭災恐益重上天之怒也亟具疏
言之仍録舊稿封進竟如初擬予與同官舉手相慶以
為只此一舉又一畨新政也可見上意初無所主將順
者莫為力耳
二年閏四月二十二日以後予以宣弟及余氏女之戚
在告五月十四日上命諸司禮至閣中傳諭欲加興獻
帝皇字同官不可旋具䟽言之至六月初四日予出朝
上語諸司禮曰楊先生出矣至初九日復遣諸司禮来
申前說初十日早復来應之如前去而復来明日又来
予言此事關繫萬世綱常自右皆無人敢行豈敢自我
輩壊之况自正徳十六年言之至今使其可行何待今
日廷和等四人雖死不敢奉命若必欲行我輩惟乞休
去耳蔣亦極力言之毛費皆和之諸司禮知不可奪乃
去
嘉靖二年六月十八日朝罷召臣廷和臣冕由東角門
入至平臺謹身殿東後左門之左也及門張司禮承㫖
呼来臣等應之如文華殿後日講之儀入門叩頭者三
上曰前乃稍進去御座僅尺許上親授臣廷和勅一通
諭臣等曰是孝道事先生將去行臣等叩頭訖共展讀
之其辭曰諭大學士楊廷和等朕承天命入奉宗祧自
即位以来奉天法祖㳟侍兩宮日勤政事未敢一時怠
忽朕本生父興獻帝母興國太后雖帝后之稱禮養於
天下未遂朕心矣今尊朕父興獻帝為興獻皇帝母興
國太后為皇太后其尊號字稱幷勅諭卿等便冩擬来
㸔施行朕以答劬育罔極之恩安治天下卿等其承之
再勿固執宸翰也臣等又叩頭訖臣廷和言曰臣等欽
承上命敢不遵奉但此大禮闗係萬世綱常在舜禹之
聖皆不曽行陛下有舜禹之資臣等不以舜禹所行事
陛下是不忠也况自古以来所未有之事豈敢壊自今
日上曰自古亦有行者臣冕曰古来惟漢哀帝曽行陛
下不法舜禹如何學漢哀帝然哀帝亦止稱定陶共皇
未曽有稱帝者臣廷和言哀帝是衰世庸君不足為法
臣等望陛下惟法舜禹臣等自正徳十六年三月十四
日言之至今使若可行臣等當先事奏請上以慰皇上
孝心下以盡臣子職分何待煩勞聖意也臣等議論已
盡雖死不敢奉命上曰朕受天命繼大統要為父母盡
孝道臣冕言天子之孝在於承宗祀安社稷陛下承太
祖太宗孝宗武宗之統興獻帝與興國太后稱帝稱后
已極尊崇今止讓一皇字少見大宗小宗正統本生之
别若再有所加祖宗在天之靈必不能安恐興獻帝神
靈亦必不能安也臣廷和言去年帝后尊號之加外議
至今未已臣等心尚未安若再有所加未免損聖徳虧
聖政臣等輔弼之臣將欲何用上曰朕心只欲盡此孝
情臣廷和言連日司禮監傳諭聖意委曲詳盡臣等俱
已知之孝道莫大於盡禮孔子告孟懿子問孝只說無
違無違是不違悖於禮便是孝道若違悖於禮豈得為
孝凡人能隨事盡得本等職分皆可稱孝古人以事君
不忠戰陣無勇為不孝葢為不能盡本等職分也陛下
敬天法祖用賢納諫愛養軍民全盡君道即是孝之大
者上曰朝廷政事朕不曽怠忽了臣冕言陛下日勤政
務便是大孝的事臣廷和又言陛下順天應人入繼大
綂為天下臣民之主若此等大禮所行未當則上無以
合天心下無以服人心誠恐聖心亦自不安臣子之心
皆不安也臣等㳟奉聖諭措身無地豈敢固執亦知陛
下之心有大不得已者容退後再進揭帖陛下從容啓
知興國老娘娘以安老娘娘之心張司禮跪云到下面
再議臣冕云更無他議諸司禮皆跪賴太監云叩頭叩
頭臣等叩頭訖命賜酒饌臣等又叩頭訖遂奉勅諭出
諸司禮皆出門送舉手相揖上言温氣和臣等辯論雖
多玉色怡然畧無所忤天地之量也初承召時王文書
平導之入且行廷和私語敬所曰此為大禮也事必不
行言不可激敬所以為然一時應對之言不能悉記姑
録其槩如此以侈遭逢之盛云(時毛費二同官俱在告/)
嘉靖初元有旨命科道部屬官查勘御馬監草塲地踰
年盡得其奸私状以奏户部覆議請追罪其舊任者疏
下閣中擬㫖逮問司禮監傳諭上意欲宥之往反數四
執如初擬九月十八日文華殿日講罷既出屏外復召
臣廷和臣冕臣紀臣宏進至御榻前諭曰草塲舊事不
必深究臣廷和對曰此一事最為先朝聖政之累塲地
連跨三四州縣典守者不遵舊額侵占官民田土幾萬
頃發人墳墓以千數所在軍民至今怨入骨髓事雖已
往不罪之無以示戒將来三臣以次而對皆謂草塲嵗
租銀不下數萬餘兩盡為掌監事者侵用利歸於下怨
在朝廷不可不罪上曰草塲地傳自累朝谷大用等皆
先帝所命今俱斥逐去任矣臣等對曰先帝之命本欲
其奉公守法不使之害衆歛怨况官地本以牧馬不使
之収租収租又不以給公家之用官雖去任贓須還官
今勘官及戶部所奏皆是體國之誠非有他也上曰朕
已知之須從寛處臣等辯論再四其言多不能悉記明
日内批舊任各官降秩罰治有差雖免逮問而法亦正
矣臣等奏對之際仰瞻玉容和霽天語温厚畧無所忤
真聖明之度也
逆瑾專政賣官鬻獄天下府庫之財半入其門為之謀
者欲盡去官府簿書以滅其跡乃遣官以查盤為名因
而易之既又令工部取在京諸司文巻鬻之為紙筋收
其直以備支用不然則聚而焚之予偶聞之謂李文正
公曰圖籍國家所重古人草創之初尚先収之在今日
顧欲棄之可乎一日瑾来閣中問之則曰近日部中有
言文書積多無架閣處往往浥爛因有此議予曰移之
古今通積庫如何曰通積庫所貯非此𩔖予又曰聞承
天門南千步廊亦有積貯文書何不移之於彼瑾憮然
曰再議再議又明日聞取吏部文巻藏之千步廊矣祖
宗朝凢開館纂修必選善書者供事授官後又擇其能
者備内閣東西房之用東房典誥勅古之外制也西房
典制勅古之内制也號為清流選多名士近世以来往
往夤縁倖進有玷清華之地予嘗不滿於斯今上新政
初纂修武宗實録諸貴人各有所薦東南富家子弟多
厚齎而来外議紛若予謀諸同寅盡用科目出身者庶
以杜奔競而清仕路疏下吏部㑹禮部考選鄉貢士二
十人既而各授中書舎人亦有選入制勅房者諸生自
視進身之正皆相慶兩房之官為之一清云吏部文巻
及纂修考選二事乆亦忘之近聞吕道夫方伯戴中書
倫偶向人言及因附于此
　
　
　楊文忠三録巻四
楊文忠三錄序
元人者必有以貞其志浩其氣俟時以發其光明雋偉
之烈大明當天羣隂退伏其非細故也大老石齋楊公
起異童収早遇以有今師垣歉若嗇退焉其若怯吾不
知其勇其晦之深也方正徳間辟煽處公無私同出貳
司徒留部春宫舊徳殆非其所也未數月先皇帝念之
晉司徒又念之召入以為内閣公辭不可老以請又不
可殿學孤卿荐恩異數公辭不可歸省少師翁又不可
服憂存慰勤複未卒制使相屬于道亟以還公人者曰
公胡為起也巡幸爭不草制載空勑符璽以行强之又
不可公之危亦至矣忠誠所感竟有以諒其衷而强委
重焉以竟収受遺定策之功健將驕兵元兇宿蠧夷劉
翕戢之聲色俱冺之間鼎革之㑹也狄梁公為唐司馬
公之為宋以期還我祖宗之舊功髙弗有而力辭世封
焉公無南無去無怫心之任非所以為公南而入去而
遄來怫而要諸道猷裕圖終𢎞濟艱難其弗遺餘力矣
君子在治在亂若鳯潜升貞利龍之所以亨道消息爾
矣公前後五十餘疏俊竊觀危孫之機今天子明聖遐
隱畢宣危言亢志百世一時也俊以徵之天下士而集
思廣益則願之於公公無讓哉公戊戌進士前輩稱榜
中得人一公可也晨星落落同時亦僅俊故以俊序嘉
靖更元冬仲長至莆見素林俊書于兩槐寓隱
欽定四庫全書
　楊文忠三録巻五
　　　　　　　　　　　　明　楊廷和　撰
　　辭謝録一
南京户部尚書臣楊廷和謹奏為謝恩事臣於正徳二
年六月十四日准吏部咨節奉聖㫖南京吏部左侍郎
楊廷和陞南京戸部尚書欽此欽遵移咨到臣切照臣
歴事三朝洊更八任冒居禁從乆侍經幃器識凡庸性
資愚戅朝夕講説時有瀆於聰明天地寛容毎曲䝉於
聽納近者轉官吏部躐授左銜赴任南京特令馳驛敢
誇稽古之力極知遭際之榮曽幾何時驟膺峻擢夐出
常調斷自宸衷皇上以人惟求舊為心視逺如近㣲臣
以力小任重為愧受寵若驚切惟戸部乃國計所關尚
書實經總其要兩京之政理繁簡雖殊官府之建置職
掌則一况祖宗根本之地財用不可不充而東南困憊
之餘民力尤所當恤顧茲重任宜得通儒豈意菲材誤
承迪簡再命而傴甚欲循墻數日以來未敢視篆伏念
大號之渙不可以中輟自天之益不容以故違欽遵成
命已於本月二十二日望闕謝恩到任管事外仰窺聖
意倍感愚懐豈以鉛槧之迂堪任金穀之事謂政事可
以澤物因授之劇司謂經術本以濟時乃責其實効此
造化曲成萬物之徳聖主振厲羣策之機也臣敢不勉
䇿駑疲用圖報効力不能强止則有辭臣下情無任瞻
天仰聖激切戰慄之至正徳二年八月某日奉聖㫖
該衙門知道
南京户部尚書臣楊廷和謹奏正徳二年八月二十八
日節該欽奉勅㫖特命爾内閣辦事勅至爾即馳驛來
京毋或稽違故勅欽此欽遵已于本年十月十二日到
京十三日朝見訖臣頃自翰林遷貳南部曾未踰月驟
掌戸曹吏事未諳方黽勉以自効聖恩無量忽寵渥之
洊加特降綸音召入内閣顧茲累朝之典傳自祖宗爰
以舊學之臣置諸左右駭聞盛事懽動留都馳驛來京
蓋逺懐于行役用人如渇乃申戒于稽違捧誦命辭感
切心骨載瞻日表誓竭葵誠疊荷殊恩躐陞穹秩竊惟
内閣乃深嚴之地辦事則機務所關雖建官無宰相之
名而責任有鈞衡之重非𢎞才無以濟當世之務非碩
望無以服天下之心臣雖至愚嘗聞古訓徳薄位尊者
殆力小任重者顛以臣之才實𩔖于是再三自忖愧汗
交流伏望俯察愚衷収囘成命别選茂異以副旁求庶
皇上簡在之明仰無所負而㣲臣自知之義讓亦非虚
臣下情無任感激惶恐之至正德二年十月某日奉
聖㫖卿春宫舊臣學行素著特茲召用改户部尚書兼
文淵閣大學士著在内閣同李東陽毎辦事不必再辭
吏部知道
户部尚書兼文淵閣大學士臣楊廷和謹奏正徳三年
八月十七日欽奉手勅户部尚書兼文淵閣大學士楊
廷和陞少保兼太子太保尚書大學士仍舊欽此臣性
資愚蠢學識迂踈遭逢聖明曲加甄録遂縁講讀之舊
擢居宻勿之司未及一年疉承異數服色之賜超出品
流誥命之頒施及父祖受恩有同于山嶽圖報未罄于
涓埃感激之餘愧悚無已忽承手勅兩晉穹階竊念孤
卿乃𢎞化之官宫保有輔徳之責實百僚之表率為天
下所具瞻禄位愈崇委任亦重既踰涯分恐速過愆伏
望皇上俯鑒愚衷收囘成命俾臣仍以舊官供職庶斗
筲之器不過於滿盈而駑劣之材亦安于驅䇿臣下情
不勝感戴天恩之至正德三年十月某日奉聖㫖卿
文學才行推重士林講讀輔導積有勞勩特茲加秩宜
勉副任不必固辭吏部知道
少保兼太子太保户部尚書文淵閣大學士臣楊廷和
謹奏頃奉綸音大發宸斷公舉考察之典以正百官將
求勵翼之明用熈庶績臣以庸劣遭際聖明召自南都
超陞内閣置諸左右委以腹心毎感激于深恩思勉圖
于寸報縁志有餘而學不逮故心欲進而力未能職在
格心未有隨事納忠之益分當謀國又無濟時應變之
才因循歲時虚糜廩禄面顔有靦寢食不安况朝廷勵
精圖治之時正臣下兢惕思過之日臣謬膺三少任重
百官内自省循曠瘝為最㑹茲考察罷黜宜先用是仰
瀆睿慈俯察誠悃特加體悉早賜退休豈惟矜其不能
實足遂夫私願蓋審已量力非敢要知止之名而推賢
讓能亦竊附効忠之義臣下情無任懇切俟命之至正
徳四年三月某日特奉聖㫖卿學行俱優方隆輔導宜
盡心供職以副朕懐不必固辭吏部知道
少保兼太子太保户部尚書文淵閣大學士臣楊廷和
謹奏正徳四年五月十四日節該欽奉手勅皇考實録
修完他毎勤勞總裁楊廷和加陞俸二級餘俱如舊欽
此臣聞命驚惕莫知所為伏惟孝宗敬皇帝聖徳神功
卓冠萬世邇者奉命纂述臣以職事叨與總裁雖嘉謨
善政嘗親得于見聞而陋識淺才毎自愧于揚厲乆稽
嵗月方就簡編省躬實切于憂危妄意敢圖于榮寵猥
承聖眷曲賜優容顯布綸音特加俸級宴賞之典至再
至三高厚之恩如天如地在皇上以顯親為孝不遺臣
下之微勞在愚臣以敬事為心惟知職分之當盡况臣
力小任重輔導無能福過灾生滿盈當戒伏望收囘新
命令臣支俸如舊勉圖後効以報大恩臣下情不勝激
切感戴之至正徳四年五月某日奉聖㫖先朝實録
已完卿數年勞勩功績昭著特加陞賞毋負朕意不允
所辭該衙門知道
具官臣楊廷和謹奏為乞恩省親事臣以庸劣遭際聖
明簡置内閣畀以重任比及三年尚無寸補誓當委身
圖報豈敢輒便言私臣父春原任湖廣按察司僉事致
仕見在原籍四川成都府居住近䝉聖恩加封少保兼
太子太保戸部尚書文淵閣大學士今年七十五歲臣
自離家復任已及十年路途遥逺音問稀闊昨于正月
二十二日得臣弟廷宣寄到家書説稱臣父自去冬以
來痰𠻳舉發身體尫羸毎思及臣涕泣交下臣竊念此
疾非老人所宜以烏鳥之私情迫桑榆之暮景連晨累
夕寢食弗寧展轉于中不能自已伏望聖慈俯矜愚悃
容臣暫囘原籍少視起居躬調湯藥幸䝉洪庇臣父獲
遂安全臣即當依限赴京勉圖供職庶免于徇禄忘親
之咎亦可盡輸誠報國之心臣舉家父子兄弟不勝感
激欣戴之至正徳五年二月某日奉聖㫖卿以父病
具奏歸省情詞甚懇已悉孝誠但輔導重事而卿才徳
兼備精勤弗懈朕方委托豈可逺違左右宜安心辦事
著太醫院選差醫士一人馳驛前去看視該衙門知道
少保兼太子太保吏部尚書武英殿大學士臣楊廷和
謹奏為陳情乞恩休致事臣以庸劣遭際盛時早塵侍
從之班歴踐清華之任擢居秘閣未及一年猥沭殊恩
驟加三少曾祖以下三代俱得貤封在臣寒門一時最
為榮幸頃因父疾具疏乞歸復奉聖慈命醫馳視誓捐
軀以為報雖至死而靡他顧以才器所拘驅䇿不進兼
之稟賦素弱精力漸衰縱勉强于簿書終虚糜于廩禄
竊見今春以來風霾示異雨澤愆期責在臣鄰實司其
咎分宜䇿免更復何辭况思臣父年過七旬暮景侵尋
喜懼交集臣於此時便當求去進不能効勞于國退猶
可致養于親忠孝兩端庶幾一盡㑹有寧夏之變上厪
宵旰之憂輒欲自陳其私似為避難而退義有不可情
亦何安邇者首惡就擒餘黨悉定捷音一奏中外交歡
蓋神謀制勝于廟堂而將士用命于閫外地方以寧人
心大慰臣之求去此維其時敢陳悃誠冒瀆天聽伏望
聖明俯賜矜察赦其曠瘝之罪遂其休退之情使養親
得盡一日之誠則在臣亦無終身之悔臣當優㳺林下
歌咏太平倡率鄉人惇行孝弟感激深恩死而後已臣
下情無任激切俟命之至正德五年五月某日奉聖
㫖卿春宫舊臣學行老成才識素著輔導有勞今引親
老病欲致養于終已曾命醫㸔視近因寧夏寘鐇等作
亂悉平皆卿代言之力足見忠孝至意允副朕懐照舊
辦事不准所辭吏部知道
具官臣楊廷和謹題為謝恩事臣于正月内因臣父春
患病在家奏乞歸省荷䝉陛下以臣叨居近地不允囘
還特命太醫院選差醫士一人前去㸔視臣父聞命驚
喜病體頓輕服藥以後遂底平復原差醫士徐宗嗣已
于七月十六日囘京復命訖臣竊伏自念世受國恩身
承簡任既不獲問安嘗藥以盡私情又不能奉職宣力
以禆聖化仰厪陛下推恩廣愛逈出常科勉以忠孝之
心慰其喜懼之念深體羣臣而不棄曲成萬物而不遺
自臣之身暨于子姓兄弟靡不銜恩佩徳思欲為臣死
忠為子死孝以報陛下天地生成之大造也臣無任銘
心鏤骨感激慚悚之至除赴鴻臚寺報名行禮外謹具
題謝恩
具官臣楊廷和謹奏為陳情乞恩懇祈休致事臣以庸
劣幸際聖明眷念青宫舊臣擢居内閣近地因循歲月
已及三年仰惟皇上法祖愛民虚心圖治不意劉瑾蠧
政害人有負委托中外積怨莫敢一言近因劾奏盡露
姦謀皇上斷自宸衷明正其罪詔旨一下懽動市朝中
間事情多關機務臣備員輔導責亦難辭縁臣才質踈
愚智識短淺毎日發下票本文書臣等委曲酌議擬㫖
進呈務要宣布上徳通達下情及至施行率多更易事
與心違憂兼愧集虚糜廪禄寢食不安臣有父見年七
十五歲致仕在家臣自今年以來兩次上章懇乞歸養
荷䝉寵眷曲賜慰留靦顔班行又踰數月伏望聖慈體
察愚悃放歸田里以養老親别選賢才叅預機務臣庶
得少免曠職之愆當優㳺林下歌咏太平自生至死之
年皆感激聖恩之日也臣下情無任激切懇請之至正
徳五年八月十六日奉聖㫖卿累朝舊臣春宫輔導學
行聞望衆論所推自入内閣以來輔翊勤勞劉瑾専權
壊事卿等委曲酌議多非得已朕已知悉宜安心辦事
以副委任不允所辭吏部知道
具官臣楊廷和謹奏正徳五年九月二十日節該奉手
勅寧夏叛逆事情内閣輔導重臣運籌合議大功既成
宜加恩典少保兼太子太保吏部尚書武英殿大學士
楊廷和加少傅兼太子太傅謹身殿大學士廕他男一
人做中書舍人賞銀一百兩紵絲四表裏餘如舊欽此
臣聞命驚惶罔知攸措竊念臣官居内閣已閲數年職
在論思全無寸補因循歲月積累愆尤内自愧于愚衷
外有慚于公議屢陳求退未奉俞音邇者寧夏之平皆
出神謀之斷聖功不伐顧假寵于迂儒詔旨渙頒拜申
恩于後嗣穹秩列師臣之亞清銜進内殿之崇捧誦命
辭益増愧悚心口相語寢食不安縁臣才尚未充徳義
何以為聖躬之傅已且不職弱息何以堪近侍之榮矧
當經費之餘屢有節財之議縱未能捐俸以助國又安
敢冒賞而懐慙伏望聖慈收囘成命與其寵之過而納
之罪戾之中孰若察其情而賜之和平之福庶止足之
義㣲臣藉以自安而辭受之宜中心亦可少盡臣下情
無任惶恐激切之至正徳五年九月二十三日奉聖㫖卿
輔導重臣忠勤茂著近者寧夏叛逆運籌合議致有成
功官廕賞賚禮不為過不允所辭該衙門知道
少師兼太子太師吏部尚書華蓋殿大學士臣李東陽
等謹奏正徳七年九月二十四日該兵部送到謄黄欽
奉手勅直𨽻山東河南江西等處盜賊平定内閣官運
籌定議致有成功李東陽楊廷和梁儲費宏各賞銀五
十兩紵絲四表裏還廕子姪一人與做錦衣衛世襲正
千户欽此臣等聞命之餘不勝惶汗竊惟論功行賞者
朝廷之大典佐令代言者儒臣之常職比年以來各處
地方盜賊蠭起上厪宵旰命將出師寒暑載更兵食俱
困臣等職居禁近責在匡持既不能制亂于先幾又不
克収功于一旦曠瘝之咎實所難辭幸遇陛下聖武神
謨天人恊相將臣効力逆黨就誅臣等厚禄高官安居
飽食甲兵未被筆舌何功况武職之官必由軍功除授
豈有徒操文墨輒可廕及子孫揆公議以難容撫私心
而自愧除銀兩表裏臣等仰體聖心不敢辭避望闕叩
頭外其廕子恩典斷不敢受伏望聖慈収囘成命俾臣
等自容于覆載之間庶可少効涓埃之報臣等無任誠
懇激切之至正徳七年十月某日奉聖㫖近年以來
盜賊紛紜卿等出謀運䇿以致安平特官一子以酬勞
勩可不必辭兵部知道
具官臣李東陽等謹奏昨該臣等辭免恩廕未䝉俞允
臣等竊惟賞必當功則人知勸才必當位則職不隳此
為政之大端實天下之公議也洪惟我朝立法定制武
職之授非軍功不得預其以文臣督兵討賊與大將同
事者則有之若兵部職掌戎機預聞調度如有竒功異
績間亦舉行臣等義在論思職兼撰述議擬之事𩔖皆
出於諸曹進止之機不過仰遵宸斷至于𠞰賊一事未
嘗身任其勞彼京邉官軍親冒矢石歲歴炎霜毎經萬
死千生方進尺資寸級若使白面書生皆得錦衣世廕
以五品官階之貴為一時幸㑹之榮將使衣冠相率以
䝉羞將士聞之而解體若銀幣之賞本非所安臣等已
仰體聖心强顔登受正以廕子恩命決不敢承故略虚
辭務存實讓伏望聖明鑒察臣等幸甚舉家幸甚臣等
不勝激切懇迫之至正徳七年十月某日奉聖㫖成
命已下再勿固辭該衙門知道
具官臣李東陽等謹奏臣等兩次具疏辭免恩廕未䝉
俞允命下之餘益増悚愧伏念朝廷推恩賞不可僣人
臣盡職分所當然顧于辭受之間必視禮義所在臣等
任非督戰職異典兵禁近從容未嘗親與驅馳之苦文
墨議論安敢冒承矢石之功皇仁雖曲賜寵嘉臣子宜
自知分限况乗時徼利乃壟斷之謀而非分取榮亦身
名之累在已自知不可物議其將謂何義實未安事非
虚讓設若堅辭而未允則將引避以自明豈敢一朝以
居致貽羣口之誚連章所具皆出悃誠伏望皇上早賜
俞音収囘成命庶少全退遜之節抑以長亷靜之風正
徳七年十月某日奉聖㫖卿等職司綸綍贊化勞心
廕子酬功不為過當今累疏辭還著吏兵二部㑹㸔了
來説
具官臣李東陽等謹奏近該臣等累次辭免恩廕奉聖
旨著吏兵二部㑹㸔續奉聖旨改廕六品文職臣等仰
窺聖意俯悉下情謂匪軍功難承世職曲加裁處俾受
文階尚有愚誠干冒天聽臣等竊惟廕叙之典非特有
文武之分抑亦有厚薄之等比因羣盜肆惡徧歴諸方
出入四五年間荼毒數千萬衆主憂臣辱安敢辭勞天
佑人歸僅成克捷即今奸兇甫定凋瘵未蘇雖同率土
之歡豈免向隅之泣若燕齊河洛之安靖以為臣等之
功則川陜湖貴之縱横復是誰歟之過推恩廕子誠所
未安且以六品之華階何可一朝而驟至是用懇乞天
恩並收成命使臣等安心于旦夕庶猶可圖報于將來
臣等感恩佩徳有過于受廕萬萬矣臣等不勝惶恐激
切之至正徳七年十月某日奉聖㫖朕以卿等勞勩
特廕武臣堅辭不受今改文秩又動章文可不必辭該
衙門知道
具官臣李東陽等謹奏近該臣等累次具本辭免恩廕
未奉俞音數日以來心志不寧寢食俱廢向因武職専
言著令之所無及改文階豈為㣲勞之當得且京朝六
品地位清華若非科目之英才必是官曹之累歴豈可
一朝而驟致况于接跡以駢登臣等職在股肱義存匡
弼正宜慎惜爵賞以示庶官何敢幸㑹功名僥於一得
已不自克人其謂何用是再瀝衷誠冒干斧鉞盖心有
不安無以為展布之地事若不稱豈能逃貪冒之譏所
有前項恩廕臣等斷不敢受伏望聖明矜察臣等不勝
惶恐迫切之至正徳七年十月某日奉聖旨已屢有
成命了卿等宜勉順受再勿固辭該衙門知道
具官臣李東陽等謹奏臣等再承恩廕累具辭章曲荷
綸音不䝉賜允若心無所愧豈敢故違但理有未安終
當懇訴竊惟事有常職故任事者無侵官恩有常格故
受恩者無愧色臣等所居之官論思輔導之職也目不
識兵馬之數耳不聞金鼓之音足不履行陣之地身不
冒矢石之險若文書之經由論議之關渉與戰伐攻擊
坐作進止者同功而例論推恩以及家是以平居本分
之勞冒格外非常之賞况臣等或已䝉廕録不可重沾
或方歴嵗年未經乆試捫心揣分實不能堪所有前項
恩廕臣等終不敢受伏望聖明俯從愚請竝収成命以
慰憂惶使臣等照常格守常職以圖報稱于萬一臣等
不勝感激之至正徳七年十月某日奉聖㫖卿等累
奏辭免特允所請該衙門知道
手勅下後李文正公即具疏與予洎梁厚齋費湖東二
公連名辭疏三上得㫖改文階又三辭乃得允第三疏
予所草其餘皆文正公備録于此以示後人使知朝廷
優禮輔臣之恩且以見事之始末如此云
　
　
　
　
　
　楊文忠三錄巻五
欽定四庫全書
　楊文忠三録巻六
　　　　　　　　　　　　明　楊廷和　撰
　　辭謝録二
少師兼太子太師吏部尚書華蓋殿大學士臣楊廷和
等謹題臣等伏見皇上昨以乾清宫被災既下令羣臣
同加修省復申勅所司直陳時政即古昔聖帝明王遇
災而懼之心也切惟災變之來感召有自皇上嗣登大
寳十年于茲寛仁愛人任用賢俊刑政無失恵澤覃敷
宜乎景福茂膺休徴恊應夫何近歲以來灾異疉見水
旱頻仍盜賊縱横兵戈不息邊境侵擾于今未寧五星
失度千里飛蝗隕霜雨雹之非時地震天鳴之相繼軍
民困苦帑蔵空虚人多怨咨天未悔禍茲乃復有此變
宗廟震驚臣民悚懼聖明在上何以致之感召之由實
在臣等蓋臣等徳薄位高力小任重陛下有上智之資
而臣等無格心之學陛下有大有為之志而臣等無濟
時之才議論不足以禆萬幾之裁決誠意不足以動九
重之視聽先事既無開陳之益臨事又無匡救之功瘝
曠有年憂慙無地若復依違不去恐過咎愈深一時之
物議既難茍容後世之公評豈能終掩况周官爕理不
備其人而漢庭䇿免亦有故事輒敢披瀝悃誠冒干天
聽伏望俯從寛貸特賜罷歸别選賢能以充委任然消
復之道有賴于聖明而轉移之機正在于今日尤望陛
下念皇天付託之重祖宗創造之艱天下生民仰戴之
切早朝宴罷以延接臣工深居簡出以頥養聖體九廟
之烝嘗必親其事兩宫之孝養必主于誠經筵勤日講
之御殿庭復面奏之規大開言路通達下情還兑調邉
兵以謹外防革禁中市肆以肅内令出西僧于外以絶
異端罷皇店之設以通商賈停止一應工作以惜民力
減免各處織造以節民財任用正直忠良之士親信老
成持重之人夙夜孜孜圖惟治理將見人心感悦天意
可囘和氣薫蒸政務旁達羣盜望之而革心四夷聞之
而向化宗社萬萬年無疆之休端在此矣臣等無任激
切懇祈之至正徳九年正月十九日奉聖㫖上天示警
朕心弗寧寢食遑遑卿等致意朕已悉知九廟兩宫惟
日是謹早朝深居朕自處置經筵等項已有成規邉兵
只照前旨市肆常理西僧舊制俱不必改動皇店嚴加
禁約下人工作織造著該衙門查緩急來㸔方殷事冗
宜盡心輔導以紓朕之不逮用保康寧以寛朕懐不允
所辭該衙門知道
具官臣楊廷和謹奏臣以凡庸叅預機政黽勉供事七
年于茲屢乞退休未䝉俞允近因乾清宫之灾復與同
官連名具疏猥承睿眷仍賜勉留伏念朝廷命官毎因
材而授仕人臣奉職當随事而効忠力小負重者必顛
受直怠事者必罪且多事之際經理為難而非常之材
舉措自别臣本無異能謬膺重任虚糜廩禄優㳺歲時
日辦文書蓋秖務于小而未究其大動懐獻納亦徒有
其志而未見其功燮理有乖灾變乃見瘝曠至此䇿免
㝡宜若復依違自全將至顛躓難悔况臣有父見年七
十九歲别臣一十四年日夕相念憂病交集必欲一見
臣面庶幾稍慰餘年臣退公之暇言念及此心神若驚
寢食俱廢用是不避斧鉞再陳肺肝仰乞聖慈俯垂矜
察曲全終始早賜歸休使以優閒之身少盡定省之禮
是上雖不能竭忠於國而下猶得致養于家怠事之罪
庶幾可免負重之憂庶幾可釋尤望皇上别求茂異用
副倚毗修徳政以荅天心更化理以慰人望則臣雖逺
處山林之下常如近瞻日月之光感戴聖恩曷有窮已
臣下情不勝待罪祈恩激切懇請之至正徳九年二月
初四日奉聖旨卿職司宻勿勞勩著稱正方倚任才識
老臣豈得因親為念遽求休致所辭不允吏部知道
具官臣楊廷和謹奏臣父見年七十九歲舊患痰𠻳之
疾不時舉發臣自𢎞治十四年離家復任已經一十四
年相違既乆思念甚切時常寄書與臣望臣囘還一見
臣毎讀來書涕泣交下屢乞歸省未䝉允俞近日又得
父書稱説舊疾轉加念臣愈切竊惟凡人之情必心安
而後能處其身志定而後能應于事臣于居家事親之
道既有所歉於中則于當官臨事之時必有所不能盡
其意雖夙夜在公亦復何補况臣受恩深厚未報涓埃
而精力未衰尚堪驅䇿豈忍遽求優逸以至上負聖明
伏望俯察愚情特垂矜念容臣暫囘省視少盡菽水之
歡即當依限前來益圖犬馬之報臣愚父子不勝感戴
懽忻之至正徳九年三月二十九日奉聖㫖卿柱石老
臣參謀機務倚託方隆豈以親老為念輒欲歸省可不
必去著彼處有司給米三石羊二隻酒十瓶以伸優待
該衙門知道
具官臣楊廷和謹奏為懇切陳情乞恩給假事臣近日
具奏省親節奉聖旨可不必去著彼處有司給米三石
羊二隻酒十瓶以伸優待欽此臣聞人倫莫大於君親
人道莫先於忠孝為子孝而後能忠於君居家理而後
可移于治若棄親罔念即是不孝之人雖効勞于官豈
有盡忠之節臣屢次具奏實本至情仰承異恩又出望
外捧誦詔㫖感切肺肝誓竭庸愚勉圖報稱敢復内顧
以瀆聖明竊惟天地生物必欲盡其性臣子事君不敢
隠其情且逺方軍民凡有一事皆得具疏上聞而京朝
官員毎經六年輒許援例歸省臣愚日侍左右顧不能
比于常人離家十有四年乃不得援夫近例展轉思念
寢食未安况臣父見今七十有九侍養之日似為不多
而臣方今五十有六報効之心將來未已伏望特垂聖
鑒體念愚衷嚴立限期暫容歸省計程來往不踰旬月
之間望日趨蹌早赴闕庭之下鞠躬盡瘁更復何辭臣
下情無任瞻天仰聖激切懇請之至
前疏具于正徳八年冬庋之閣中至九年三月廷試事
畢十九日赴禮部恩榮宴即封上未得俞㫖欲再上疏
司禮監再四傳諭上意趣出供事四月三日乃出秋間
㑹有邉報命將出兵遂不敢再請以至先人大變而歸
終天之恨曷有窮哉
具官臣楊廷和謹奏為陳情乞恩守制事臣近得原籍
家書知臣父春于本年正月二十二日病故例該守制
移咨吏部題奉聖㫖内閣輔臣丁憂留用事例爾部裏
便查了來説欽此欽遵臣哀苦之中一聞命下驚惶無
地竊念臣自𢎞治十五年丁母憂起復以來荏苒于今
一十四年不得與臣父相見節次具奏歸省屢荷聖慈
遣醫調治又令有司以禮存問臣感激在心勉强供職
不敢言私又時得臣父手書諭臣盡心職業毋負朝廷
委任臣見字畫細楷誨戒諄詳意精力未衰夀當未艾
今乃倐爾奄逝恨抱終天既已無及唯得早從禮制親
視殯塟庶幾此心少安詎意聖情寵眷批答禮部欲查
用留事例臣知該部自能據禮覆奏陛下必能以禮處
臣但憑棺之情逺繫萬里奔喪之心切在一朝臣見年
五十七歲計守制滿日年纔六十禮大夫七十致仕臣
若未即就木尚有十年堪備任使是臣以三年報父以
十年報陛下所謂盡孝之日少盡忠之日多也用是不
候吏部查奏輒敢以情上瀆伏望陛下俯察愚衷不使
臣以哀苦抑鬰成疾豈惟臣之此心知感雖臣父没于
九泉亦知感矣臣不勝披誠瀝血激切祈恩之至正徳
十年三月初九日奉聖㫖朕以卿春宫舊學輔導年深
徳望才猷朝野推重特遵先朝故事為國留卿任用宜
勉抑内顧私情以副倚毗至意所辭不允吏部知道三
月初八日朝廷差文書房内官監左少監秦用宣諭聖
㫖老先生是朝廷輔導重臣國家大事多有倚頼先少
保喪事已令該部查例留用望老先生以禮節哀
具官臣楊廷和謹題為謝恩事臣近於本年三月初一
日聞先臣封少保兼太子太保户部尚書文淵閣大學
士春之喪今早䝉皇上垂念特遣内官監左少監秦用
下臨臣第宣諭聖意令臣以禮節哀臣憂苦之餘不勝
感激慈恩之至
具官臣楊廷和謹奏為再陳情悃懇乞天恩事臣以先
臣病故疏乞守制荷䝉温旨批答再四開諭念輔導于
舊學援故事于先朝申重為國之意抑臣内顧之私若
天地之於朽株發生不廢若慈父之于愛子誨諭有加
前日又特遣近臣臨慰哀苦顧臣何人冒茲優寵昔人
所謂有君如此何忍負之臣之私心實𩔖于此但念人
之大倫有二外則君臣内則父子臣自離先臣以來一
十四年皆事陛下之日今乞歸守制所以事先臣不過
二十七月之期况父子之情幽明無間先臣雖汲其情
亦欲得臣一歸以襄大事伏望聖慈俯徇臣請俾得早
從禮制即日奔歸少伸終天之恨以慰地下之魂臣不
勝披誠瀝血懇切祈望之至正徳十年三月初十日奉
聖㫖再覽奏具悉卿迫切至情但内閣任重方頼老成
共圖治理卿宜以體國為念勿再固辭吏部知道
具官臣楊廷和謹奏為懇切乞恩憐念哀苦事比者臣
再疏守制荷䝉皇上悉臣迫切之情見于省覽之下載
念責任之重假以老臣之褒拜命之餘倍增感痛切念
臣自入仕以來服膺先臣之訓誓以報國為心况遭際
聖明寵眷優渥援引故事勉留再三心非木石敢忘報
稱但臣兄弟六人臣為長子先臣之喪臣當主祭送終
之禮人子大事少有缺失不可復補身為長子而不思
主祭之職當此大事而致有缺失之悔言念至此肝腸
寸裂且凡人之情必志定而後能處其身心安而後能
審于事臣今形神俱䘮心志荒迷萬一臨事眩惑不惟
上負陛下圖治之心抑亦自負臣體國之念見今賢俊
滿朝共熈帝載臣之去留無足輕重陛下既已悉臣迫
切之情忍使臣日夕西向抱痛不已鬰而不伸將為心
病乎伏望聖慈特賜矜察即日幸容早歸守制三年免
喪亦得早趨闕庭以慰陛下拳拳眷顧至意臣不勝瀝
血抆淚懇切哀號之至正徳十年三月十六日奉聖㫖
卿屢乞守制情苦詞切今暫准奔䘮冩勅給驛遣行人
一員䕶送葬畢即來供職以副委任卿弟楊廷儀也著
馳驛去該部知道
具官臣楊廷和謹奏為感激天恩懇乞終制事本年八
月初一日欽差司禮監管文書内官監左少監秦用親
奉璽書宣諭聖意趣臣還朝復勅四川鎮巡三司等官
合辭勸諭臣聞命之餘神魂驚怛竊思臣在京時以三
月一日聞先臣之憂荷䝉聖眷特舉先朝故事慰諭勉
留臣屢疏陳請勅許奔喪仍遣行人䕶送遂于本月十
九日啟行閏四月十七日到家豈意啟行方兩月而詔
㫖即下到家僅三月而勅使随至枕塊而承自天之恩
越紼以拜如絲之命寵光赫奕逺邇驚聳顧臣何人有
此榮遇戀闕之情甚切陟岵之痛方深伏念先臣起家
於孤貧教臣以忠孝臣出仕頗早缺養最多屢陳歸省
之章輒為職司所繫既莫追于往事將少贖于方來况
人生大倫君父最重輔臣舉措風化所關親䘮不能自
盡不可以為子禮義或有少愆不可以範俗見今耆舊
在位忠賢滿朝聞望謀猷皆出臣右臣若以庸劣之才
藉故事為口實當太平之世襲金革之變禮已且内愧
人其謂何伏望皇上矜憫愚臣召還命使俾情事得伸
于喪紀庶舉措小補于人風且隙駒之景易過而犬馬
之齒未衰禫禮既成或尚存于視息厚恩未報敢乆滯
于山林誓畢餘生勉圖後效鞠躬盡瘁更復何辭臣下
情無任感激天恩懇切祈請之至正徳十年某月某
日奉聖㫖朕以卿輔導元臣忠勤乆著特差勅使守取
速來供職卿宜體朕至意即日就道以慰人望再不必
辭吏部知道
具官臣楊廷和謹奏為感激天恩懇乞終制事近日猥
承聖眷特命内官監左少監秦用賜臣璽書趣臣還朝
臣具疏懇辭未䝉俞允賜以温諄之詔假以忠勤之褒
捧誦再三且感且泣竊念臣一身自早歲以至今日特
受眷知臣一家自先世以及後人俱登仕籍在國家有
世臣之義在臣子為不世之逢雖樗櫟之才不堪為用
而犬馬之報恒切于心前日親奉璽書既曰葬畢即來
供職毋得固違近日再承批答又曰特差勅使守取以
慰人望肅肅嚴命蕩蕩厚恩臣雖至愚感切心肺本欲
隨同勅使即日就道但念人生大倫惟君與父君臣之
義固無所逃而父子之恩終不可解三年之愛人子至
情三年之喪古人中制臣前疏所謂親喪不能自盡不
可以為子禮義或有少愆不可以範俗者此臣之志也
亦禮之經也况臣之淺劣自知甚明羸瘠之軀遽難馳
于道路哀毁之狀亦有靦于班行陛下之所以召臣者
將以用之也若出而心安志定有益于時勉强一出可
也出而無所建明徒冒榮寵不惟無補于風化又或有
累于聖明陛下亦將焉用之哉伏望聖慈特賜矜憫許
終三年之制以遂匹夫之情愚臣幸甚私門幸甚臣下
情不勝瞻望闕庭懇切祈請之至正徳十一年二月十
一日奉聖㫖卿孝思純至固乞終制朕覽奏良用惻然
今勉從所請原差内官著先囘京待卿服闋還著鎮巡
等官催趣馳驛前來供職以副委任該衙門知道
具官臣楊廷和謹奏臣于正徳十年三月初一日丁先
臣之憂囘家守制十二年六月初六日釋服從吉初七
日欽差行人司行人劉翀同鎮巡司府等官親詣臣家
宣諭勅㫖命臣上體朝廷眷顧之心下念先臣移忠之
教即日還朝供事勿更遲延天語温淳開道懇切拜領
之餘且感且泣臣雖捐軀亦未能報遂于八月初三日
啟行沿途遇雨登山渉水兼程而行臣素有寒濕痰火
之疾加以道路艱辛衝冒風露行至陜西凍河橋驛舊
疾復作手足頑麻頭目眩暈舌强語澁狀如痰厥幾至
于死良乆方蘇隨處問醫勉强前進遷延乆之尚未平
復乃從河南衛輝府上船從容調理得至京師瞻拜闕
庭復見天日犬馬之情倍萬歡慶竊伏自念臣以庸劣
際遇聖明居官歴十四轉食禄且四十年父子兄弟世
受國恩未有尺寸之勞少答生成之造敢圖自便遽乞
退休但臣精力已衰神志已耗譬如羸馬不可以致逺
敝舟不可以任重强而用之必至覆蹶伏望聖慈俯賜
矜憫念臣趨召而來切有報恩之志因疾而退將遂首
丘之私病在切身情非得已曲垂優眷放免歸田使得
辭榮謝寵休養殘軀倡率鄉井之人歌詠太平之盛則
自今以往未盡之年皆陛下之賜也臣下情無任瞻天
仰聖激切懇請之至正徳十二年十一月十六日奉聖
㫖卿守制三年力辭召命今服闋赴京朝廷方切倚任
豈可又引疾求退宜即日入閣照舊供職再不必辭吏
部知道
具官臣楊廷和謹題為謝恩事臣近有疏乞休節該欽
奉聖㫖卿宜即日入閣照舊供職再不必辭已于十一
月二十日謝恩到任二十三日欽䝉皇上特遣内臣親
到臣家賜臣寳鈔三千貫羊二隻酒二十瓶又于二十
四日報名謝恩訖臣萬里逺來如子趨父天顔日表瞻
仰咫尺關守限隔無路奮飛犬馬至情曷勝戀慕竊惟
邉地苦寒聖躬勞倦兩宫聖母思念于上中外臣民仰
戴于下在外一時有一時之慮一日有一日之虞臣等
在此安居坐食夢寐不寧伏望皇上念祖宗創業之難
神器負荷之重早囘鑾御深居九重頥養天和茂隆國
本實宗社萬萬年無疆之慶也臣下情無任感戴激切
之至謹具題謝恩
　
　
　
　
　
　
　
　
　
　
　
　
　
　楊文忠三錄巻六
欽定四庫全書
　楊文忠三録巻七
　　　　　　　　　　　　明　楊廷和　撰
　　辭謝録三
具官臣楊廷和謹奏為陳情懇乞聖恩早賜放歸田里
事臣于去年十月到京具疏乞休節該欽奉聖㫖宜即
日入閣照舊供職再不必辭欽此時聖駕在外未敢再
辭已于十一月二十日到任勉强辦事已經三月縁臣
稟賦素弱年少之日疾病交攻前年丁憂囘家經營先
臣䘮事益覺衰憊繼後奉召來京沿途衝冒風雨兼程
前進舊疾轉加近日以來心煩咯血四肢麻木耳鳴重
聽兩目昏花言出于口輒自惶惑心有所念旋復遺忘
首丘之情日以迫切藥餌時進猝未見功竊伏自念臣
材不逮于中人位已登于極品力小任重福過灾生貪
冒寵榮積成罪戾滿盈招損理勢固然若不自陳退休
誠為有負委任伏望皇上俯察愚衷早容致仕榮禄既
謝則灾𤯝自輕心志既安則醫藥自效自今以往或得
少延殘喘休息林泉皆陛下生成之賜也臣下情無任
瞻天仰聖激切屏營之至正徳十三年二月十六日奉
聖㫖卿元臣碩徳望隆中外復任以來朝廷尤切倚注
豈可屢次引疾求退宜即出供職再不必辭吏部知道
具官臣楊廷和謹奏為衰病不能供職懇切祈恩早賜
放歸田里事臣近者疏乞休致節該欽奉聖㫖卿元臣
碩徳望隆中外復任以來朝廷尤切倚注豈可屢次引
疾求退欽此拜讀温綸且感且泣竊念臣之事君必欲
盡其義上之使下必欲體其情臣以衰病虚羸困伏枕
席一聞大行慈聖康夀太皇太后大䘮呼天號地無所
逮及義不容于不出悲痛之餘舊患轉劇飲食減少醫
藥無效朝夕思念惟望生還情不容于不退况臣徳不
稱位名浮于實自承召以來復任四月在告六旬師保
具瞻豈素餐之地樞機重任非養病之官内自省循實
孤倚注遷延既乆罪戾愈深皇上雖曲賜優容神明將
黙加譴責或至纒綿不起終為自負聖恩伏望俯垂鑒
照特降俞音憐其哀苦之鳴俾遂首丘之願臣生而自
慶當曝背于田間死若有知亦感恩于地下臣下情無
任瞻天仰聖激切祈請之至正徳十三年二月二十一
日奉聖旨朕以卿累朝耆徳方切倚毗况兹多事之時
正宜盡心匡輔何乃屢疏固求休致宜照前㫖即出供
職再不必辭吏部知道
具官臣楊廷和謹奏為激切陳情懇乞聖恩早賜生還
事臣屢疏乞休未䝉俞允顧承優詔慰諭過情寵以耆
徳之褒責以匡輔之義伏讀感泣不知所云謹瀝血誠
再干洪造九重之聽雖以屢瀆為嫌匹夫之情期于得
請乃已竊念人臣事君必精力强健而後能興起事功
必神志安和而後能展布自効臣以蒲栁之質百病交
攻寒熱往來怔忡眩暈耳目昏瞶手足頑麻歩履艱難
語言謇澁精神恍惚事多健忘喘息茍存奄奄待盡若
復忍旦夕之命叨冒寵榮䇿虺隤之軀勉强長路顛蹶
自取罪戾彌增豈惟孤累朝眷遇之恩抑亦負皇上倚
毗之意况今忠賢在位夀俊滿朝臣之才識不足為有
無臣之進止不足為輕重陛下勉而留之既不得乞骸
以去又不能力疾以出困伏枕席日益沈痼死而後已
悔其可追伏望特賜矜憐許令休致幸得生還鄉里庶
幾調理殘軀凡桑榆未盡之年皆天地曲成之賜也臣
下情無任瞻天仰聖激切祈請之至正徳十三年二月
二十五日奉聖㫖耆徳去留繫時輕重卿既為朝廷倚
注正宜以身體國豈可累求休致著鴻臚寺即催出供
職再不必辭吏部知道
具官臣楊廷和謹題為辭免恩賞事昨日欽䝉聖恩賞
大學士梁儲蔣冕毛紀及臣各銀五十兩紵絲二表裏
新鈔三千貫聞命之餘惶恐無地切念臣自正月十四
日患病填註門籍至二月二十二日恭聞大行慈聖康
夀太皇太后崩逝于二十三日力疾趨朝拜聽遺誥當
即隨衆散出梁儲等題銘旌之時臣實不與誤䝉厚賞
心切未安伏望聖慈俯垂鑒察將前項賞賜等物収囘
内帑以待有功臣下情無任激切惶恐之至謹題請㫖
正徳十三年二月二十八日
具官臣楊廷和謹奏為衰病日深伏枕陳情懇乞聖恩
早放生還事臣稟賦素弱早年多病初不自料得至今
日兼智識庸下才力綿薄亦不自料得至今官際遇聖
明誤䝉擢用官登一品年至六十福禄過分神明降灾
自去冬以來百病交攻兩耳重聽頭目昏暈手足頑麻
咳𠻳吐痰鮮血交下累次陳乞休致節䝉温㫖慰留又
命鴻臚寺官宣諭催出天地之大雖曲賜于生成蒲栁
之質實難堪于負荷近日以來又感冒寒疾發汗過多
氣體益虚精神益耗困卧枕席以日為年醫藥無功飲
食少進家鄉萬里夢寐常懸反復思惟情實悲痛竊念
人臣事君受一日之禄則任一日之事當一事之任則
盡一事之職臣自復任之後供事未及兩月在告且已
半年歲郊時享有事如㸔牲分獻陪祀諸大禮皆不能
隨駿奔之列太皇太后大喪如題銘旌上諡冊諸大事
亦不能與執事之勞飽食深居虚糜厚禄欲出則不能
欲去則不得氣息奄奄坐以待斃曠官廢職一至于此
傳之天下將謂陛下以高爵厚禄待衰病之士以隆恩
殊禮寵尸曠之官是上之用臣徒取其備員不責其實
效而臣之事上徒志于富貴不顧夫死生其於聖上知
人之哲所累誠不小也伏望特垂睿眷早賜生還使得
延喘息以歸故鄉委殘生以還造化臣之感恩荷徳雖
九泉亦不能忘也臣下情不勝激切哀鳴瞻望祈請之
至正徳十三年五月二十五日奉聖㫖卿偶有㣲疾宜
善加調理痊可即出供職以副朕倚毗至意所辭不允
吏部知道
具官臣楊廷和謹奏為衰病迫切懇乞天恩早放生還
事臣近上疏乞休未䝉俞允特遣官醫前來調治又遣
内臣頒賜蔬米等物伏枕聞命且感且泣天高聽逺下
情莫通積病之餘益増憂苦切念人君使臣不强其力
之所不能人臣事君必審其力之所能盡臣以庸劣叨
冐榮寵已四十一年隨侍陛下春宫至今二十二年矣
徳薄厚饗福過災生百病交攻日甚一日炎暑長天困
卧床褥奄奄待盡以日為年數月之間疏凡五上沈痼
之狀前已備陳見今痰氣喘急起坐艱難遍體皆痛虚
汗不止蓋枯朽無發生之望衰頽無再壮之期惟圖暫
息于林泉庶或少延于殘喘况不退一日則受一日之
禄抱病一日則曠一日之官無功而受禄神理之所不
容受任而曠官物議之所不免陛下既用之于少必將
優恤其老既寵之于始必將保全其終萬一强而留之
決未能出徒使乆註門藉而稱號朝官長卧私家而冐
支官廩憂鬱日積灾眚日増或至輿尸而還豈不顛沛
道路臣之庸愚不知量力自處以至于斯固不足恤竊
恐於陛下知人之哲保全之恩兩有所負也情苦辭切
不知所云伏望天光下照大徳好生體臣控訴之至情
驗臣衰病之實跡特垂矜憫早放生還則臣之一身自
首至踵毛髪齒骨皆皇上之賜也臣下情不勝激切哀
鳴之至正徳十三年六月二十五日奉聖㫖卿之名徳
簡在朕心正宜以身體國用副倚毗至意豈可偶因㣲
疾累疏求退宜更加調理痊可即出供職再不必辭吏
部知道
具官臣楊廷和謹奏為衰病陳情懇乞天恩早放歸田
以全生命事臣自今年正月以來舊疾舉發又患傷寒
填註門籍在家調理前後且半年矣奏疏屢陳俞音未
下五月二十五日欽䝉聖恩遣太醫院院使施鑑院判
盧志前來㸔視診得臣六脉虚數見患痰𠻳咯血頭暈
脊疼手足頑麻耳鳴眼昏脾胃虚弱等症日毎用藥調
治六月初五日又䝉遣鴻臚寺卿張昱親詣臣家到臣
卧榻㸔臣病勢騐亦相同體悉之念至再至三保䕶之
恩如天如地伏枕叩謝涕泗交流顧臣何人得此榮遇
毎感激以自誓將圖報于終身何忍違天日之光就丘
園之陋舍卿相之貴伴田野之夫但病根已深病勢日
重昨于二十五日早陡然昏迷眩暈狀如痰厥良乆方
醒呻吟困憊度日如年既不得陳乞以去又不能勉强
以出皇上將欲寵之而無受寵之地將欲用之而無効
用之力譬如春生之化枉費于枯株雕刻之功難施于
朽木生為尸素之官死作遊䰟之鬼言念及此實自悲
傷臣又竊念閭閻小民皆以親喪為自盡以送死為大
事前日太皇太后大喪天下臣民如喪考妣奔走哭臨
率土皆同臣身為大臣職居禁近自初喪以至發引多
是卧病之日自頒誥以至祔廟曾無分寸之勞偃息在
床背若芒刺此又臣之所以惕然内省心口自訟者也
伏望皇上憐臣懇切之至情念臣衰病之實跡早降恩
綸放還鄉里將見播之大廷傳之天下皆知皇上優禮
舊臣保全終始直與古之聖帝明王同符合徳真清朝
之盛典後世之美談也豈獨臣一人一家之私感而已
邪臣下情不勝激切哀鳴之至正徳十三年七月初一
日奉聖㫖朝廷倚任舊臣共圖治理卿豈可偶因㣲疾
固求休致宜勉遵前㫖更加調理亟起供職再不必辭
吏部知道
具官臣楊廷和謹奏為病苦陳情懇乞天恩早放生還
事臣以衰病乞休疏凡六上詞已窮矣情已盡矣誠不
足以格天信不能以自達哀鳴雖切聰聽未囘控訴雖
勤俞音未下近于六月二十九日又䝉特遣鴻臚寺左
寺丞翟宗仁親詣臣家驗臣病勢此蓋知周萬物而體
念尤切道濟天下而曲成不遺臣雖捐軀亦未能報臣
委因憂勞之餘積成衰憊兼以傷寒之後出汗過多遂
至痰火上攻精神恍惚飲食減少氣體益虚夢寐之中
或作譫語影響之疑便生驚悸藥常在口身不離牀似
無平復之期敢有生還之望然而下愚不移匹夫自信
猶將呼天號地懇懇祈請者貪生之念未忘首丘之私
固在也竊念逺方細民凡有情事未伸者皆得赴愬于
上而臣近在左右顧不得自言其情聖明寧不照察之
乎毎嵗審録凡有情可矜疑者尚欲為之展轉求生而
臣以乞歸未得乃將至抑鬱而死聖慈寧不憐憫之乎
除于本月初一日已移咨吏部照例住俸外用是備瀝
愚衷再伸前請伏望皇上普容光之照施大造之仁查
臣節次陳奏之情出于真切宥臣積年尸曠之罪許以
生還則桑榆未盡之年皆天地再生之賜也銜環之報
縱莫効于生前結草之圖當不忘于死後臣下情無任
瞻天仰聖憂苦激切哀號冀望之至正徳十三年八月
十一日奉聖㫖大臣之義當以身體國今四方多事卿
豈可屢次引疾決求休致宜照依前㫖更加調理亟出
供職以副倚毗至意再不必辭吏部知道
具官臣楊廷和謹奏為懇切陳情辭免恩廕賞賜事該
兵部送到謄黄欽奉手勅朕親統六師𠞰除外冦平靜
四方内閣官運籌定議協力成功楊廷和梁儲蔣冕毛
紀各賞銀五十兩紵絲四表裏還廕他子姪一人做錦
衣衛世襲正千户欽此臣聞命之餘不勝慙悚竊念臣
于去年六月中恭承召命以八月初三日啟行赴京至
陜西地方聞聖駕有北狩之行又至天津一帶聞天兵
有破敵之㨗臣卧病舟中且疑且懼謂陛下屈萬乗之
尊臨邉塞之險違兩宫之養親矢石之勞此臣子之深
憂天下之大慮也所幸祖宗功徳之厚深入人心陛下
勇智之資本于天授致茲克㨗事非偶然今日論功行
賞之時遂有一視同仁之舉臣官非將領責異本兵前
日幃幄之籌無所叅也進止之議無所聞也奔走之力
無所効也剿除之功無所與也卧病牀褥乞歸未得乃
誤䝉陛下賜以無功之禄加以無名之賞傳之天下則
天下騰議曰此不能分主之憂而欲貪天之力者也聞
之將士則將士解體曰此以文墨之士而冒我介胃之
功者也不惟大拂乎人情抑亦有虧于國典展轉思念
實切驚惶所有前項恩廕賞賜斷不敢受伏望俯察愚
衷収囘成命非分之福既去則無妄之眚自消臣感恩
佩徳過于受廕受賞萬萬矣臣下情不勝惶恐激切之
至
具官臣楊廷和謹奏為激切陳情懇乞天恩放囘致仕
事臣自去嵗春初至于秋盡因疾在告屢疏乞休素行
不足以取信于時㣲誠不能以自達于上哀鳴雖切聰
聽未囘勉出供職又復踰歲簿書從事廩禄虚糜曽無
輔導之功以酬高厚之徳職隨病廢病與日増見今鬱
火上攻痰中咯血耳目昏聵歩履艱難借聽而有聞扶
掖而後進志有餘而才不逮心欲强而力未能毎一思
之愧汗交集竊念朝廷之委重于臣必將責其實用人
臣之受知於上必欲盡其常職職業未盡不敢安其居
績用無成即當聽其去此君臣之大義出處之大節也
况廟堂實具瞻之地孤卿非養病之官愚臣本以積勞
而致疾過寵而生災若復遷延歲時必至顛沛道路孽
由自作悔其可追不惟自失進止之宜抑亦上負倚毗
之意伏望皇上察臣再三之奏出于至誠憫臣煩瀆之
情本于迫切特賜允俞放歸田里使得優㳺林下歌咏
太平則臣自今以後未死之年皆陛下再造之賜也臣
愚無任願望祈請之至正徳十四年三月十六日奉聖
㫖卿輔導年深徳望隆重朕心簡在方切倚毗豈可偶
因㣲疾累求休致宜即出供職再不必辭吏部知道
具官臣楊廷和謹奏為衰病陳情懇乞天恩早放生還
事臣先後乞休疏凡十上天高聽逺未奉俞音情竭詞
窮徒含憂苦竊念臣叨際聖明誤䝉簡用歴官一十四
轉受任四十二年禄賜贍于一家恩封及于三世庸材
小器初不自料得至今官多病早衰亦不自料得至今
日正欲勉驅駑鈍少効涓埃奈何福過灾生病隨日甚
供事之日少在告之日多廩餼虚糜俸錢冒受一日不
去則曠一日之官一日曠官則重一日之罪隠忍而不
以自訟是謂之欺於心含昧而不以自陳是謂之罔于
上欺于心則不能盡輔導之職罔于上則何以副倚毗
之意言念及此天鑒實臨仰惟皇上曲成萬物體悉羣
情不知何所取於臣而不聽其去何所棄于臣而不恤
其愚邪伏望聖慈特垂睿覽憐其懇悃早賜生還則臣
雖草野閒居亦是瞻天之地死生自誓敢忘報徳之誠
臣無任激切哀鳴泣血祈請之至正徳十四年三月某
日
具官臣楊廷和謹奏為辭免恩命事正徳十四年七月
十五日節該欽奉手勅少師兼太子太師吏部尚書華
蓋殿大學士楊廷和加特進欽此臣聞命之餘驚惶無
地竊念臣以衰病乞休未䝉俞允勉强供事又復踰時
謀慮不達于事宜議擬未諧于宸斷因循官守以日為
年慙愧班行以榮為懼豈意温綸之下猥承特進之加
此在散官號稱極品因考滿而受斯謂有名若幸㑹而
得則為非分是蓋欲求退而反進將自損而更益豈不
重増疢疾倍切憂危伏望聖慈特垂睿鑒収囘成命俯
徇下情庶得身心少安暫圖犬馬之報臣愚不勝激切
感戴之至正徳十四年七月某日奉聖㫖卿清徳正
學體國忠誠功在朝廷望隆中外特加勲秩用示優崇
宜勉承恩命益勤匡輔所辭不允吏部知道
具官臣楊廷和謹奏為囘話認罪事節該吏部題為印
信事伏奉聖㫖楊廷和推舉同鄉劉春替李遜學已有
㫖著另推如何日乆不推著從實囘將話來欽此臣聞
命之餘惶愧無地臣先因内閣缺専管誥勅官員查得
舊例多係挨次推用以此將南京吏部尚書劉春㑹同
推舉劉春委係四川重慶府人與臣同鄉一時愚昧失
於迴避及奉聖㫖叧推自合遵命即便叧推為當又因
近來文書浩繁辦事不給兼以精力衰耗神昏健忘以
致日乆未推稽誤遲延罪當萬死伏望聖明俯察愚衷
擴天地之量寛鈇鉞之誅臣下情不勝感恩戴罪之至
正徳十四年八月二十一日奉聖㫖既囘話認罪罷不
必在懐便急出辦事該衙門知道
具官臣楊廷和謹奏為衰病陳情懇乞天恩放囘致仕
事臣遭際聖明濫竽内閣一品歴俸亦既九年屢疏乞
休未䝉矜允勉强供事因循至今疾病日深衰頽日甚
痰𠻳喘急昡暈徤忘毎趨朝過門歩履蹇澁必扶掖而
後進凡對人言語聽聞恍惚多再問而後知兼以器局
迂愚才識庸下圖報雖切而宣力未能持論雖多而成
功則少老疾之狀衆所共見情迫于中不容于不退也
瘝矌之罪自知甚明義之所在不可以不退也竊念葵
藿尚有傾陽之誠犬馬亦有戀主之意臣雖至愚比之
草木鳥獸稍有知識仰承覆載之恩未効涓埃之報豈
忍逺違光寵甘處林泉但以情不可强義不可乖難强
而强之必有顛蹶之虞當退而不退必有負乗之咎見
今朝覲考察州縣卑官倉庫小吏老疾者必退不職者
必黜非徒以懲戒於既往抑亦以風勵於將來况朝廷
為四方之極大臣乃百官之表臣所居者何官所任者
何事顧以老疾而不去瘝曠而備員已且内愧人其謂
何伏望皇上特垂睿覽俯鑒愚衷憐懇切哀鳴之情全
始終優禮之義許退休于田里得調養于餘年則自頂
至踵皆受恩之地自生至死皆感恩之日也臣下情無
任激切祈請之至正徳十五年二月初五日奉聖旨卿
忠誠體國徳望兼隆值今四方事殷謀猷賛畫勞績𢎞
多朝廷方切倚毗豈可累疏引疾求退宜照舊供職以
副朕懐慎勿再辭吏部知道
具官臣楊廷和謹奏為懇陳愚悃辭免恩命事臣近以
九年考滿節該欽奉手勅著支大學士俸還與誥命復
遣内臣李榮枉臨臣第特賜臣寳鈔五千貫白金五十
兩彩段四表裏羊三隻酒三十瓶卓面五張者天光下
濟睿澤曲流銜恩未酬以榮為懼切念臣自復任以來
三年于比卧病之日十常二三報稱之勞百無一二衰
頽日甚瘝曠愈深屢陳乞休之章未奉允俞之旨毎欲
再申前請顧以時事方殷清蹕未旋私情猶阻勉强就
列荏苒踰時猥及考滿之期誤受非常之眷楮頒内帑
饌錫天厨上尊養羊絡繹載道白金彩幣絢爛充庭拜
受之餘戰兢無已竊以誥命之賜賁及重泉顯揚之恩
加于三代實慰私願敢復他辭惟是受廩于官義當計
功而食伐檀啟素餐之誚負乗有致寇之灾臣今忝竊
穹階已叨厚禄若更兼支五品益重汗顔大約五品一
年之俸可為一家八口之供當財用匱乏之時正上下
節省之日寛一分民受一分之賜省儋石官有儋石之
儲伏望聖慈收囘成命令臣仍支舊俸少安芻秣之情
庶幾恪守官常暫効涓埃之報臣下情無任懇切祈請
之至正徳十六年五月初六日奉聖㫖卿宏才碩徳望
實素隆弼亮忠貞朝廷倚重一品九年特崇恩禮用酬
勞勩卿宜勉遵先朝成命以副朕眷注至意所辭不允
吏部知道此疏十五年七月内進時先帝南征乆未得
命今上登極後乃得㫖新政之初首䝉褒諭衰病餘生
其何以為報邪
具官臣楊廷和謹奏為自劾不職請賜罷黜以彰新政
事臣聞之為政莫先于擇人擇人莫先于大臣大臣之
黜陟既公然後百官之賢否可得而理也百官之賢否
既明然後庶事之規模可得而正也臣資性迂愚器識
庸下既無格心之學又乏救時之才輔政數年畧無寸
補丁憂去任再召還朝屢疏乞休經年卧病未䝉俞允
益重愆尤于時四方靡寧百度多闕軍民困苦怨讟流
聞揆厥所由皆在臣下臣當大臣之位為百官之首非
臣之咎其誰之咎也恭遇皇上當繼統之初操威福之
柄剗革前弊創立新規正百官以正萬民闢四門而明
四目逺近有中興之望華夷仰麗正之輝惟是進退人
才關係最重有如臣者黜罰宜先伏願陛下察臣懇切
之情宥臣瘝曠之罪即日罷臣職任遣歸田里則臣之
負恩于先帝者可以少贖懐慙于端揆者可以少釋既
以彰聖治而開賢路又以儆有位而懲無良朝廷之政
令自此而一新天下之觀聽自此而一改臣雖在田里
得見太平陛下之為賜大矣㣲臣之為幸多矣臣無任
懇祈誠請之至正徳十六年五月某日奉聖㫖卿在
先朝隨事納忠嘉謨令譽播在天下比者受遺定議擁
䕶匡持除奸剗弊備竭勤誠有功宗社朕圖新治理方
切倚毗卿宜展布四體共致太平用副朕眷注至意所
辭不允吏部知道
具官臣楊廷和謹奏為老疾陳情懇乞天恩休致事臣
自近年以來齒髪漸改疾疢愈加志氣昏沈精神萎憊
耳已迷于聽應目乆暗于𤣥黄數月之間勉强供職武
宗皇帝奄棄臣民雲雷方屯水火相息臣才非通變而
值改革之時徳不及人而當經綸之地憂惶之甚劇若
飲氷機緘之難危於臨敵既無涓埃之助敢言退托之
私幸逢陛下嗣大厯服乾元資始離照重明葵藿之誠
向日雖切蒲栁之質望秋先零况勵精伊始而臣以衰
病廢其官賢俊滿朝而臣以老朽與其列審已則宜退
量力則不堪若更仰戀明時坐俟終日恐萬幾有叢脞
之患三孤為瘝曠之員伏望聖慈憐臣懇切之情遂臣
休退之願使得優游田里歌咏太平則臣未盡之年皆
感恩之日也臣下情無任感激祈請之至正徳十六年
五月某日奉聖㫖卿忠清公正徳望素隆翊戴勤勞
功在社稷朕初嗣位方切倚毗豈可暫離左右今乃屢
疏引疾乞休元臣體國之義恐有未安鴻臚寺便往諭
朕意即出供職以副眷懐所辭不允吏部知道
具官臣楊廷和謹奏為懇乞天恩俯憐誠悃容令休致
事臣聞力不足者中廢老將至而耄及昔誦其語今驗
諸身臣積老而衰積衰而病今年轉篤入夏彌加昨具
短疏上陳冀䝉俞㫖下允豈意天言曲奬聖澤洪流伏
讀再三憂惶萬狀臣有何徳而稱以公清忠正臣有何
功而許以翊戴勤勞屢遣禮官趣令供職責以體國之
義歆其報徳之心顧名實之有乖致罪戾之益重已且
内愧人其謂何竊念明良相逢古今盛事當聖明臨御
之日正臣工勵翼之時臣以菲才謬膺重任置諸左右
寔資啟沃之勤委以腹心莫副倚毗之切雖竭駑駘之
力以驅末路畢桑榆之景而奉休光分所當然死亦何
避但病隨年至身與願違匍匐未能支持不可因循既
乆瘝曠愈深不惟自負于初心抑且有妨于新政仰祈
睿鑒俯察㣲誠賜骸骨以全歸永荷生成之造視手足
以相待能忘舞蹈之誠臣下情無任懇切祈請之至正
徳十六年六月某日奉聖㫖卿輔翊朕躬勲徳隆重
精忠直節中外共知屢次引疾乞休已有㫖再四慰留
况今更化之初機務日殷方切倚任宜仰體眷懐亟出
供職用副平生愛君許國至意慎勿再辭吏部知道
具官臣楊廷和謹奏為衰病陳情懇乞天恩休致事臣
聞事君以忠期盡瘁而勿恤不能者止懼陳力之難勝
臣以菲才遭逢盛世歴任一十五轉在官四十四年猥
䝉四朝之恩乆玷三孤之位自從召起卧病上請者凡
十二章今事聖明陳辭懇乞者亦已三疏數䝉恩詔曲
賜慰留申命禮官枉臨宣諭竊念先帝之山陵未舉皇
上之哀慕方深强扶衰羸黽勉從事遷延彌月轉益舊
痾雙目漸昏難奉十行之札兩耳重聽罔禆四達之聰
陛下之眷遇方隆而臣之筋力已耗太平之氣象日盛
而臣之福澤已盈敢貪廊廟之榮實切山林之想况老
當致仕非以為名而病冀得閒本其至願伏望聖慈早
賜俞允懸車授杖永懐周澤之隆擊壤耕田載頌堯仁
之庇臣無任激切懇請之至正徳十六年九月三十日
奉聖㫖卿累朝元老徳望素隆翊戴賛襄功在社稷朕
心簡注士論咸歸今方勵精圖治虚懐倚毗宜益竭忠
誠展布四體助成維新之化豈可屢疏引疾遽求休致
鴻臚寺官便往諭朕意即出供職以副中外之望慎勿
再辭吏部知道
具官臣楊廷和謹奏為自劾不職乞賜罷黜以正綱常
昭典禮事臣聞有官守者不得其職則去有言責者不
得其言則去臣忝為三孤之官謬當輔導之地凡諸司
之所守者皆臣等之所當遵者也諸司之所言者皆臣
等之所當行者也况典禮之大義綱常之大倫哉近者
陛下欲追崇本生父母禮官據禮以守其職科道交論
以正其言臣與同官蔣冕毛紀費宏等上稽古史之舊
俯察庶言之同執奏再三不䝉采納續奉慈夀皇太后
懿㫖加帝后之稱既已力戰天下之公議曲伸罔極之
私恩矣後乃再奉詔㫖欲於帝后之上復加皇字臣等
聞命驚惕不敢奉行隨即封還請從前議豈敢無禮于
君取罪于已哉誠以典禮所係不可壊之於聖朝綱常
所闗不可廢之于今日也昔者魯夏父弗忌逆躋僖公
其死也焚烟徹于上宋濮園之議論者謂韓琦歐陽修
皆可誅夫生莫迯于公議死莫逭于天刑何也蓋人臣
事君不以禮議禮不以正之鑒戒也臣于今日其敢效
尤尤而效之罪又甚矣臣等縱不足惜奈陛下虧損聖
徳何聖㫖謂卿等所陳皆推至義朕之所奉昊天至情
又令臣等不必拘于史志臣思自古帝王入繼大統皆
不行追崇之典豈忘昊天之情無罔極之恩哉而儒者
之論亦未嘗議其不孝何也天無二日國無二統身無
兩考尊無二上守此者謂之綱常行比者謂之典禮典
禮一失綱常以隳拂萬方之心起萬世之議豈聖人以
禮事親以孝治天下之道哉綱常典禮之在世譬如日
月之在天不可以晦翳譬如江河之在地不可以壅塞
自三代至今日萬古不可變非若制度文為一代自一
代可以損益不相沿襲也豈可謂前史所載非今日之
制而不遵哉臣素有病疾乆欲歸休近日以來耳日重
聽目日昏暗牙齒動揺肌膚消鑠道當止於不可力亦
病于不能伏望聖斷䇿免還家則㣲臣進退之義既明
而朝廷始終之恩益篤矣臣無任激切祈請之至正徳
十六年十二月二十一日奉聖㫖卿屢朝舊徳譽望素
隆翊戴朕躬計安宗社輔導初政竭盡忠誠朕嗣大統
猶未踰年方切倚毗共圖至治豈可以㣲疾遽求休退
所言典禮當委曲裁處宜亟出供職以副眷懐所辭不
允該衙門知道
　
　
　
　
　楊文忠三錄巻七
欽定四庫全書
　楊文忠三録巻八
　　　　　　　　　　　　明　楊廷和　撰
　　辭謝録四
其官臣楊廷和謹奏為懇切陳情辭免恩命事本年三
月二十五日節該欽奉手勅朕入繼大統賴爾内外文
武勲戚大臣定策并迎立各宣忠悃保安社稷今山陵
及徽稱大禮事畢宜加殊恩以答元功大學士楊廷和
蔣冕毛紀首先定䇿忠義大節功尤顯著俱進封伯爵
給與誥劵子孫世世承襲食禄一千石餘官如故俱仍
在内閣辦事欽此恭惟陛下聰明睿知毓徳濳邸以憲
宗皇帝之孫遵太祖皇帝聖訓奉武宗皇帝遺詔昭聖
慈夀皇太后懿㫖嗣孝宗皇帝之大位承累朝列聖之
大統名正言順天與人歸即位以來更化善治有繼志
述事之大孝有撥亂反正之丕烈雖夏啓之敬承周宣
之中興未可同日而語也臣以庸才叨居重任攀鱗附
翼既自幸於逢時儋爵析圭敢希榮于延賞在小人有
乗噐之戒在臣下可貪天之功猥䝉聖慈特加甄録賜
以元功之寵假以定策之名三復綸音萬倍兢惕伏望
俯察愚衷收回成命俾臣仍守舊官供事數月庶幾身
安而慮以舒惕出而咎可免其為賜實多受恩實大矣
臣下情無任瞻天仰聖激切屏營之至嘉靖元年三月
二十八日奉聖㫖卿累朝元老徳望隆重當國勢危疑
之際首定大策翊戴朕躬計擒逆賊濳消禍變中外义
安功在社稷朕嗣統以來贊襄新政釐革宿弊罔顧利
害備竭忠誠朕心嘉悦特加殊典以答元功宜勉承恩
命用副朕倚毗至意所辭不允該部知道
具官臣楊廷和謹奏為再陳情悃懇辭恩命事近奉手
勅加臣封爵臣具䟽辭免未賜允俞心切未安神如有
失臣聞無非常之功難受非常之賞有無妄之福必致
無妄之禍以封爵之典而加儒臣非常之賞也以論議
之官而享世禄無妄之福也臣何人斯際兹盛事伏念
臣供事内閣歴有嵗年中遭權奸相繼擅政事多至于
變亂心徒切于匡持服滿召起之後奸黨愈熾政令所
出不忍見聞卧病乞休䟽凡十上私情未遂隐忍班行
錢寧張鋭毎每假傳上令脅制外庭期于必行以竊威
柄每日票本擬進徑從豹房改出臣與大學士蔣冕毛
紀随事執奏多不奉行以此奸權切齒必欲中傷遂於
先帝親征前二日揑寫聖㫖令臣回話臣私竊自慶以
為因此罷歸鄉里庶得免於陷穽乃復半夜傳㫖慰諭
勉留聞命之餘益増悲苦去既不得遂其情留又不能
盡其職心口相語踪跡孤危進退之間狼狽萬狀時慮
家門之禍不止性命之憂將以即死為安寧有後來之
望今則欣逢景運利見聖明羣奸伏法善人生氣臣之
自視如出窮谷而登坦途去水火而就袵席室家相慶
有若更生大造之恩沾被多矣又幸因攀附得効涓埃
仰荷陛下之寵光上副先帝之委託豈敢過有希望以
冒非分之賞速無妄之禍哉所有恩命決不敢受萬一
皇上不察其情不聴其讓將使物議未平紛紛不巳是
以朝廷報功之典為臣下多口之地於臣之心豈能安
乎伏望聖慈特賜矜允臣雖不敢自謂勞謙之有終亦
庶幾竊比知足之不辱此臣之願也亦臣之分也臣下
情無任瞻天仰聖激切祈請之至嘉靖元年四月初六
日奉聖㫖卿在先朝随事匡持備竭忠悃中外共知朕
入繼大統實卿定策迎立計安社稷又能除奸弭亂寜
壹衆志功勲顯著前此所無封爵之加出自朕心宜勉
承恩命以副朕報功至意慎勿固辭該部知道
具官臣楊廷和謹奏為激切陳情容令辭免恩命事臣
于近日兩次具䟽懇辭新命節該欽奉聖㫖封爵之加
出自朕心慎勿固辭欽此聞命之餘益増兢惕臣惟朝
廷懸爵賞以待有功無功不可以冒賞人臣懐仁義以
事其上非義不可以自居君臣之間各欲自盡在上雖
以一朝之饗為禮在下必以四維之閑為重臣何人斯
敢昧斯義竊念臣少小多病才識庸愚遭際盛時歴事
列聖見今行年六十有四居官四十五年優游嵗時徧
歴華要以禁署為養老之地以官廪為代耕之資未有
分寸之勞上答乾坤之造顛危是懼寢食不安鬱鬱于
懐頻頻乞退何幸桑榆之景再瞻旭日之光身無懋徳
而受懋賞之恩功非康侯而蒙蕃庶之錫已且内愧人
其謂何天道惡滿鬼神禍盈在小臣官卑祿薄尚計日
月而叙遷况愚臣力小任重乃出格調而加寵此義之
所當辭而心有未安也當辭而不聴其讓是速臣之去
也未安而冒昧受之是自失其心也由衷之請倘未得
從䘮心之病恐或不免必得請而後巳惟引退之為決
伏望皇上特賜矜憐察其廹切至情收回成命使之委
蛇自適勉圗後功則上之待下恩禮既盡下之事上分
義亦安矣臣下情無任激切懇請之至嘉靖元年四月
初八日奉聖㫖卿當國勢危疑之時首定大策翊戴朕
躬除奸弭亂中外帖然扶顛持危竭盡心力近古社稷
之臣忠謀偉績朕所簡知加以封爵實不為過而乃再
三具疏辭免不允所請務勉受封以表朕懐該部知道
具官臣楊廷和謹奏為哀號陳情乞恩致仕事臣近奉
手勅加授封爵再三具奏激切堅辭天聴尚髙俞音未
下淵冰在念寢食未寜竊念臣之事君以無隐為義上
之待下以從欲為仁欲寵利者固人之同情好名節者
尤人之志願五等之爵千石之禄在今日足為一身之
榮在後日足為子孫之澤况以從龍而得似無續貂之
嫌臣亦何心獨不欲此但義有所未當則心有所未安
能薄厚饗者必危功成名遂者當退與其為一時之利
孰與為名與其遺子孫以危孰與遺安再念臣自幼而
病未老而衰近日以來困憊尤甚齒牙脱落言語差訛
目既昏䑃耳亦重聴神若有失事多健忘徒懐戀闕之
情實切首丘之念氣盡詞竭不知所云伏望聖慈收回
成命容令致仕得遂生還庶幾心志稍安不致狼狽無
措既俯全于晚節將自詫於歸榮此愚臣之所以無隱
於陛下而陛下之所以曲成乎愚臣也臣下情無任瞻
天仰聖懇切哀號祈請之至嘉靖元年四月十三日奉
聖㫖朝廷禮待臣下功疑惟重卿倡義定策以續國統
宻計除兇以消禍變功在社稷事無可疑推恩加封義
不為過乃具疏懇辭至于數四又遽欲棄朕託疾乞休
似不念新政倚毗之切朕知卿勞謙雅志決不可奪但
報徳酬功朕宜從厚可不必至再固辭務受前職以紓
朕情用贊維新之治著該部便擬爵名來看
具官臣楊廷和謹奏為激切哀號懇乞致仕事臣辭免
封爵之命疏巳四上節該欽奉聖㫖朕知卿勞謙雅志
決不可奪但報徳酬功朕宜從厚欽此有命自天驚惶
無地伏念臣之事君猶子事父孝子不敢言勞于父忠
臣豈敢言勞于君以微勞而輒有非分之望是市井之
事知禮義者不為也以文儒而冒受封爵之賞是屠販
之𩔖知亷耻者不為也禮義亷耻國之四維臣雖無一
得之愚每以四維自勵嘗考之國朝故事及叅之前軰
傳聞文臣封爵舊不多見在天順初徐有貞以奪門迎
駕封成化中王越以搗巢撲賊封即在當人之身已有
追寢之命以一朝之寵乃易終身之辱以非分之福卒
致無妄之禍臣雖庸劣自處亦審前日手勅初下即具
疏上陳既而温㫖屡頒俱未䝉報可是蓋積誠未至素
行未孚哀懇徒勤有言不信將舉平生而棄之寧不自
愛或盡天下而非之亦復何辭因盛事而反為詬病有
至情而未得體悉此臣所以啟處不安神志若䘮矢心
自誓顧影自慙衷曲不容於不伸陳情不嫌于屡凟未
奉俞音雖百章而未巳欲全晚節惟一去之為宜伏望
天光下照洪造曲成收回異恩准令致仕使得從心所
欲完璧以歸則從厚之恩雖没身而永感難奪之志亦
自信而不移矣臣下情無任瞻天仰聖哀號懇請之至
嘉靖元年四月十六日奉聖㫖朕以報功宜厚巳著定
擬爵名来㸔欲卿勉受以紓朕情而乃屡疏懇辭決以
去就朕不能强特允辭封全卿亷讓之節還寫勅褒諭
賜宴禮部用表朕眷注至懐卿宜益竭忠誠贊成維新
之治仍廕卿一子錦衣衛指揮使永遠世襲該部知道
具官臣楊廷和謹奏為合辭陳情乞免恩命事臣等先
因屡辭封爵獲奉俞音各改廕于錦衣俾永沾于世禄
賜宴比鐘鼓之饗璽書榮蕐衮之褒感與愧俱以榮為
懼即欲力陳情悃抗疏以辭時因再遣禮官宣諭而出
慮愚衷之太激姑少待于經旬乃以兵部之言復有申
命之寵倍増惶恐益重愆尤切念君臣之分以義而合
辭受之間以義為主義有可受則萬鍾不辭心或未安
則一介不取朝之廕叙明有彛章武廕必以軍功而加
文官故無世襲之例國史備載職掌可稽臣等見秩俱
崇階難更進先帝服制未滿燕亦未宜所有前項恩典
臣等決未敢受伏望俯垂鑒照曲賜保全收回節次温
綸令以舊官供事謹祇承于徳意將勉受于璽書汝諧
汝徃之文蓋嘗聞之舜典乃績乃休之諭幸再見于虞
廷此則可以傳之四方而昭于永久藏之策府而裕諸
後人者也臣等下情無任感激聖恩懇切辭免之至嘉
靖元年五月十七日奉聖㫖朕念國統未定事勢危疑
之際卿等能同心協謀請于昭聖慈夀皇太后早決大
策以安宗社其時逆賊江彬稔惡負罪尚握重兵心懐
不軌禍機難測卿等又能乗時擒獲不動聲色濳消大
變朕雍容入朝傳序繼統中外晏然𢎞濟艱難功勞懋
著考之前史漢文帝宣帝繼承大統之後亦嘗加封丞
相陳平周勃楊敞蔡義等邑戶我太宗文皇帝以尚書
茹瑺有黙相事機之功亦進封忠誠伯况大明律内明
載出將入相能除大患盡忠報國者同開國功勲一體
封拜朕前日勅加封爵義不為過第重違卿等雅志已
准辭免朕心怏然賜宴進階及文武録廕略示朕報功
之意卿等宜勉承恩命不必過為髙潔以傷朕懐所辭
不允該衙門知道
封爵之命五疏辭免仍改廕錦衣衛指揮使世襲方欲
再辭兵部復有議處之奏乃合辭(云云/)兵部奏辭節附
于左
兵部為乞允輿情議處恩廕事臣等竊嘗思之定策之
名於臣下固不敢言而定難之功在諸臣亦宜首别當
武宗毅皇帝疾劇彌留之時乃國祚安危之際其徃日
欺君誤國竊弄威權惡極罪大者人思脱禍之門朋奸
附黨各持兩端者坐幸非常之變比聞晏駕而賓天益
恐置身之無地逆謀已形于爪牙之環布事機惟在乎
頃刻之奔逃萬一廟堂之上謀議不恊機事不宻姦雄
之徒得逞所欲國家生民之禍固不忍言而三二密勿
大臣之身家不首罹虀粉之殃而無噍𩔖乎此等濳消
禍變再安宗社之功尚不敢受封廕之報况濳邸從龍
者已沐驟遷之曠恩禁掖舊任者久荷累朝之殊眷加
禄巳足酬勞廕後寜敢徑受顧今一槩廕以錦衣重職
委于事體未安公議沸騰也諸臣之所以力辭言官之
所以抗論亦坐是耳除見封侯伯者多係皇親及該吏
部掌行臣等不敢論列外伏望皇上體念内外諸臣辭
免之懇切俯從科道等官論奏之頻仍痛革錦衣衛所
官員之積弊將前項勅内有如大學士楊廷和等量加
别項恩典以為大臣忠誠之勸其費宏毛澄以下分别
等第係文職者量廕應得文職如此則輕重適宜名噐
不濫庶于朝廷崇徳推恩之盛典諸臣秉忠戒滿之本
心而言官随事納忠之専職咸兼盡而兩全且上符聖
祖神宗之貽謀下息天下後世之訾議矣嘉靖元年五
月初九日太子太保本部尚書彭澤等具題本月十二
日奉聖㫖楊廷和等既准辭伯爵在朕心尚怏然除廕
子指揮千户外楊廷和再廕一子四品文職蔣冕毛紀
五品文職各一人費宏廕一子七品文職各世世承襲
本職楊廷和上進二階蔣冕毛紀費宏仍各進一階庶
足朕報功之典以垂於永久其餘各官録廕俱有成命
了便着該衙門擬授職衘來看再無煩擾
具官臣楊廷和謹奏為衰病陳情乞恩休致事臣近以
調攝不謹致生腹疾吐㵼交作上下俱病俄頃之際困
頓不勝聲啞氣澌頭眩目暈偃卧直所乍起乍伏延至
薄暮扶掖回家氣息僅屬自分必死荷䝉皇上憫念衰
殘亟遣尚醫前來診視旋有大官之賜再厪命使之臨
市肆懽傳比鄰動色天光下照疾眚頓消從此未死之
年盡是更生之造其為感戴莫罄名言正當入謝大廷
勉供舊職但念斗筲之才所容有限犬馬之用力盡則
疲物且尚然勢不可强臣以能薄厚饗福過災生未老
先衰因衰益病萬一前病不起必至輿尸而歸道路逶
迤非旬月可至山川險阻有震撼之虞旅魂有知亦將
自悔况臣之求退非始于今年而臣之陳情非止於一
疏不能者止乃分之宜既老而休于義為當伏望俯垂
睿鍳特賜生還成始成終謹祇承於異渥知足知止竊
自附于前賢載歌嘉靖之休長享優閒之福進退之義
庶得以自全君臣之間真可謂兩盡矣所有前日廕叙
等項恩命臣與同官别有會本辭免兹不敢凟臣下情
無任瞻天仰聖懇切祈請之至嘉靖元年六月十七日
奉聖㫖卿耆徳元臣功在社稷望重朝野當先帝之世
及朕嗣統以來懇切求歸章數十上中外共知朕為天
下留卿倚毗方切比聞微疾旋即平復延佇入朝何忍
棄去朕左右鴻臚寺便徃諭朕意宜即日亟出供職益
竭忠誠贊襄新政用成嘉靖之治以副眷注至懐慎勿
再辭吏部知道
具官臣楊廷和謹奏為乞恩放歸田里以全名節事今
早聞新陞山西按察司僉事史道因陞官外任具本奏
臣不知所奏何事竊念臣賦性愚直才識踈淺恭事陛
下兩年以來自慶遭逢感激知遇知無不言言無不盡
欲圖報稱于㣲涓不顧利害于萬一既不敢為市恩植
黨之私又不敢為避怨逺害之舉名實未加使蹤跡孤
危于下甘辛難和致謗詬叢集于身衆口鑠金積毁消
骨昔聞其語今見其真所謂正人指邪人為邪邪人亦
指正人為邪是以聖人畏䜛説之震驚君子懼䜛人之
反亂詩書所嘆略同一揆今古相襲何能有定尚賴陛
下聖明有罪無罪不能逃于淵衷之洞察也史道昔官
諫垣不為不久即其既徃無非可言之日而誣奏乃在
五日之中何故日前反黙黙不言而今日遽嘵嘵自鳴
邪去年夏中臣註門籍數日不出史道建言上聞請亟
起臣以禆新政薦墨未乾謗書随至一人之言自相矛
盾豈臣期年之間遽易行改節如此之速而道之顛倒
是非何如此之易邪黑白随其㸃汚雌黄由其口吻陛
下將何以聴之乎去年陛下登極釐革弊政誅殛罪人
王瓊自知其罪未收先一日誣奏臣以求寛其誅當時
史道論救王瓊陸完許泰自知公論不容外除後五日
又誣奏臣以自解於人夫王瓊之罪臺諫所發也而誣
臣以自脱史道之陞吏部所擬也而誣臣以自觧是臣
之一身譬則射者之招也羣目睽睽以競射之其能有
全招乎静言思之誠可嘆也大抵位峻者勢顛功成者
身退福過者災生亢極者有悔臣之一身犯此四累雖
無史道之言臣固知其難為自立矣草木遭霜不可以
風過况以衰病之年當此隆重之任寒暑膏肓侵其内
怨謗詬惡攻其外恐不知税駕之所矣為臣萬全之計
惟有一退而巳伏望聖慈念臣廹切之情容臣休退之
請亟賜俞允不待終日免致頻煩聒凟天聴則臣之名
節庶㡬可全而朝廷始終之恩感戴無極矣臣不勝激
切懇請之至嘉靖元年十二月十四日奉聖㫖卿以正
學直道輔佐先帝随事匡救備竭誠悃力止護衛諫止
廵遊以死自誓不寫威武大將軍勅書綵帳不附權倖
逼令回話先年聞父訃音旬日之内連章乞歸終制忠
孝大節中外共知及國勢危疑之際又能計擒逆彬俟
朕從容嗣統功在社稷更化以來議處大禮釐革弊政
誅逐姦黨褒進忠賢知無不言罔顧利害勲望隆重朝
野稱述簡在朕心方切倚毗豈可偶因一人挾私怨望
䜛佞排陷之言輒求休退鴻臚寺便徃諭朕意即日亟
出供職以副眷懐所辭不允吏部知道
具官臣楊廷和謹奏為辯白欺罔懇乞休致以全名節
事近聞山西按察司僉事史道奏臣不知其所言何事
臣具疏辭免節奉聖㫖卿以正學直道輔導先帝随事
匡救忠孝大節中外共知及國勢危疑之際又能計擒
逆彬俟朕從容嗣統勲望隆重朝野稱述豈可偶因一
人挾私怨望䜛佞排陷之言輒求休退鴻臚寺便徃諭
朕意宜即日亟出供職以副眷懐臣聞命之餘無任感
泣及史道奏下又奉聖㫖史道這厮巳陞外任却乃挾
私怨望揑餙虚辭顛倒是非巧言迎合排陷大臣變亂
國是好生無理臣拜讀之餘益増感泣夫臣之愚忠陛
下既已信之道之排陷陛下又巳知之臣即死于九泉
亦瞑目矣何用再有辯論但竊伏自念史道所奏上闗
朝廷之治體下闗人臣之名節中闗百僚之視效外闗
四夷之觀聴臣亦不容無言請以道之所以欺罔陛下
者一一條陳之使中外臣民曉然知陛下所以信臣者
非有所私而道之所以欺罔陛下者其言一至於此庶
公道明而是非定邪説息而正人安其於嘉靖之治亦
非小補也史道原任兵科給事中以本年十二月初八
日陞任山西命下五日乃有此奏官則外任本則内銜
顛倒日期眩惑聖聴其誅語謂亟處漏網元惡以保社
稷以回天變末語又謂請以身任欺罔之罪嗚呼寃哉
讀之哽咽念之心痛殊不知臣所漏者何網所為者何
惡謂臣才不能安社稷則可而危社稷之事則無謂臣
徳不能消天變則可而致天變之罪則無此其欺罔之
一也道奏臣先年與劉瑾同在先帝春宫薦臣由學士
陞南京吏部侍郎尚書又因納賂傳取入閣臣自成化
十四年入翰林供奉三朝歴陞詹事兼學士入閣専管
誥勅又充纂修副總裁經筵日講官當劉瑾用事之初
為其所擠出為南京吏部左侍郎尋陞南京户部尚書
非吏部也先帝念臣舊學特降手勅召臣還任内閣時
政權雖竊于劉瑾勅㫖則出自先帝况先帝未出閣之
前内閣會推官僚十人臣以官次名在第五劉健謝遷
去任吏部會推入閣者五人臣以官次名在第四宫僚
入閣自是舊例臣之資歴已三十年其去國也無罪其
召還也無因後之承命而來猶前之承命而去也道乃
謂與劉瑾同事此其欺罔之二也道又奏臣夤緣起復
臣父于正徳十年正月二十二日病故三月初一日聞
䘮次日移咨吏部以聞奉㫖命吏部查輔臣丁憂留用
故事來看臣即䟽乞終制内云吏部自能據禮執奏朝
廷必能以禮處臣奪情之舉不可為法此䟽尚在可覆
也又臣未丁憂之前朝議欲奪情都御史陳金掌都察
院又奪情副使毛科任徐州兵備臣語同官李東陽曰
我與公俱有親在不可開此路此言人皆聞之及臣丁
憂後召命屢下屢辭而免以此自謂得守匹夫之志而
道乃謂臣夤緣此其欺罔之三也道又奏宸濠護衛之
復票㫖雖不由臣未聞一言匡正夫宸濠逆謀臣料之
久矣正徳六七年間有鄉人除寧府長史相别之日臣
令其勿通書問鄉里士夫多知之正徳九年正月中聞
宸濠獻燈於内又遣人親至豹房張設臣即言於管文
書官謂王府無獻燈之例禁中非外人可至恐有奸謀
不可不防及護衛之請臣與同官費宏極力諌止臣謂
伊祖以謀逆而革劉瑾復之方纔革還朝廷豈可又從
其請費宏言本府近日䭾載金銀數騾以謀此事聞者
變色是日午後與費宏同出至承天門橋臣語之曰公
今早數騾之言似太露昔人云但可云驪山不可遊不
可云遊必有禍我軰但知護衛不可復銀之有無不必
問宏因舉手揖謝此言常以告之同官可謂無一言匡
正乎况䕶衛之復張鋭錢寧主之受賂明有招詞揑㫖
的有主名而道乃謂臣無言匡正及御史蕭淮上變之
日臣與同官蔣冕毛紀舉趙府故事請遣官齎勅徃諭
令其獻還護衛及屯田當時人皆為臣危之比臣為晁
錯比忌臣者為袁盎天祚宗社變早禍小罪人斯得臣
自以謂庶㡬少盡心於國事而道乃以為臣罪此其欺
罔之四也先帝初議南征臣與蔣冕毛紀跪門留止謂
宸濠奸計萬狀聖駕一出或鑿舟縱火變起倉卒或偽
為迎奉誘至深宫進退不能内外不通異日之悔有不
可言者既不能止乃命臣等寫威武大將軍總督勅書
臣與蔣冕毛紀以死自誓謂太祖髙皇帝所以傳聖子
神孫者惟是奉天承運皇帝六字未聞有此等名號誰
敢犯萬死之罪下此筆邪有敢下筆者便湏親自簽名
進稿異日無相累也既而命司禮諸臣及谷大用張永
張鋭錢寜一日三至閣中申諭臣等堅執如前南行前
二日遂令臣回話此在朝諸臣之所知也事之本末明
白如此道乃謂臣無言此其欺罔之五也北伐南征兩
次奉迎内閣俱無彩帳帳既無有安得有辭道乃謂京
師人家尚有收藏者此其欺罔之六也道又奏臣不當
以姚俊趙瑾張璽張綸諸人之罪入于詔中夫諸元惡
得罪先帝臣與蔣冕毛紀恐其懼罪自殺得逭正法又
或亡命脱走致生别患因密于詔書中擒之四方聞者
無不稱快道乃謂臣受其財物璽之娼妾來家恐嚇且
俊等之罪臣等發之也私受其贜而公發其罪似非人
情况臣之愚戅任事直前既以身為萬人之敵受萬人
之怨硜硜自守尚恐有人媒孽其短更敢貪得茍取自
速罪戾乎此其欺㒺之七也道又奏錢寧江彬之獄皆
不朝審意臣恐其攻訐以揚巳惡夫錢寧謀取宸濠之
子其事未有人昌言之者臣與蔣冕毛紀擬㫖票出乃
正其罪都給事中邢寰又請速正典刑江彬之罪亦臣
與蔣冕毛紀密謀于司禮諸臣請皇太后懿㫖擒之張
鋭尚欲脅止其事幸而司禮諸臣極力贊助乃得就擒
各人前後獄詞皆法司所上原無朝審之請而道以罪
臣且假死囚臨刑之言而滅官府有據之案此其欺罔
之八也道又奏臣强任定策之名親撰封拜之勅夫封
爵之命本於徳意手勅之下出于宸斷皆非臣等所與
知力辭得免臣等方自以為少全亷退之節道乃謂臣
為之此其欺罔之九也道又奏興獻帝皇字之號與夀
安皇太后䘮服之制皆臣議擬之失此等大事有先王
之典禮儒先之議論屢經會議自有正論乃敢復肆詖
邪之説于成事之後舉非禮之禮以損聖明之徳此其
欺罔之十也道又奏臣以勢強屬府部寺院等衙門吏
兵二部尤被逼廹敢怒而不敢言夫謀王斷國大臣之
事事有當言不容緘黙若以私屬誰其肯從今府部等
衙門具在試一問之曾否有一於是乎既云敢怒而不
敢言道何由知之乎此其欺罔之十一也道又奏臣中
夜受不貲之物有誤扛送于東隣者今東隣具在試一
問之送者何人誤者何與曾有是事否乎此其欺罔之
十二也道又奏臣貪婪悖戾人以生與宦於四川者為
不幸臣以為劉瑾江彬之惡亦不至是臣諸子皆讀書
僮僕皆務農未嘗置田莊于隣縣之境未嘗放私債以
結怨于人嘗辭坊牌之建以脩新都之城捐私家之財
以修水利之堰城成而流賊適至所全活數萬餘人堰
通而毎嵗豐收所灌溉數千餘頃二事鄉人皆歌頌之
至若三司府縣並無一事相干無怨無德人所共知道
之言乃相反如此此其欺罔之十三也道又奏翰林學
士久不推補臣待罪翰林四十五年陞遷故事習聞之
矣或以纂修或以考滿或以宫僚之𨕖或以登極之恩
無事而舉盖不多見成化五年學士劉珝劉吉陞吏禮
二部侍郎後至成化八年方轉王獻等五人𢎞治七年
轉程敏政等三人正徳以來已兩次推舉皆出常調即
以臣例之為六七品官者二十六年同年劉忠張澯亦
歴二十七八年始陞五品當時不以為遲人亦無為之
聲寃者道之此言將誰為邪臣又自念素行不孚于人
怨詬易集正徳八年除授庶吉士先與同官議定然後
下筆既而言者獨歸咎于臣夫以常例除授尚招人言
分外推陞能免物議况近來查革官員數多一有此舉
彼將謂我武職官多所裁革爾文職官任意陞補謗議
一起彼此俱困矣臣之事陛下既不敢蔽賢以取罪亦
不敢市恩以要譽如日講官例有金帯之賜臣等每因
文書房官以轉逹于上無所避嫌也道乃謂臣因人不
肯附已淹留不行推補此其欺罔之十四也道又奏臣
薦吏部尚書石珤改任内閣為非臣之薦珤與蔣冕毛
紀議而後奏非止為誥勅也以為珤學行老成先帝實
録湏珤共事况徃年白鉞劉春皆以尚書改任絲綸之
地不輕于吏部實録之重不减于選法此其欺罔之十
五也道又奏南京兵部尚書廖紀以納妻一事斥辱不
暇此事發之者言官處之者宸斷臣亦何所與邪此其
欺罔之十六也道又奏臣勢逼史官任意增减陛下不
以臣為不才使總裁史事十館纂脩皆臣督領何謂勢
逼是非筆削自有公論何謂増减况史事漏泄有重禁
職掌在専官館在禁中事干密勿其成也置之于金匱
其稿也滅之于水火其重如此道何所見聞何所傳受
而為此言乎此其欺罔之十七也道又奏臣長男修撰
慎今年代祀南行帯有一百八扛其實止十八扛香帛
祝文領于禮部者七扛自帯衣服書籍十一扛一時同
僚鄉里送出門外所共見者且慎以二月二十四日啓
行三月二十八日到四川以三十四日之間行八十八
站使行李重大何以能如此之速耶道又奏臣次男中
書舍人恒齎詔南行帯五十八扛實則二十五扛亦衆
所見聞者其中所藏皇上所賜五經四書性理大全諸
書及朝廷大慶賀大典禮所賜段疋稠疊隆重之恩十
襲百世之珍也如道之意似以為皆贓私之物此其欺
罔之十八也道又奏臣姪禮部中式舉人恂罵臣為老
檜老牛臣姪讀書知禮此言保其必無况少年未入仕
途道亦未曽深交乃誣以此言離間骨肉此其欺罔之
十九也道又奏臣知伊將欲論奏令臣壻編脩余承勛
屬編脩葉桂章檢討季方止之夫道既有意害臣豈肯
先自聲言臣安得知之若先自聲言便自有所要脅臣
安得止之此其欺罔之二十也道之欺罔二十餘條其
心實欲害臣一家言臣之二子是欲害臣子也言臣之
姪是欲害臣姪也言臣之壻是欲害臣壻也攻一人而
要譽于衆口害一家而取悦於羣心是誠何心哉是盖
為錢寜江彬報復為王瓊許泰報復為趙瑾姚俊張綸
張璽諸奸黨報復也道昔在翰林為庶吉士臣考校比
㸃有師資之誼平日徃來禮貎無纖毫之嫌一旦以財
多自累患失為心沉迷㝠惑以至於此不意聖明之世
士風如此薄惡此風一長將見奸人横議善𩔖奪氣公
道不明國是未定天下之事未可知也尚賴陛下聰明
神聖渙發綸音折其欺罔此臣之所以且感且泣不能
自已蓋不獨為一身幸而且為世道幸也夫陛下於臣
之心事既已知之真而信之確於臣之身事必將念其
始而保其終伏望俯察愚衷放回休致使臣奉身而退
不貽玷於虞廷之臣隣全節以歸庶有辭于益部之耆
舊臣下情無任瞻天仰聖激切懇請之至嘉靖元年十
二月二十二日奉聖㫖卿輔佐先帝以及朕躬忠在朝
廷功在社稷清徳正氣讜論𢎞猷随事著見中外傳誦
至于律身處家之際動以禮法自持光明洞逹無愧古
之名臣史道大肆欺罔挾私詆誣朕巳洞燭其奸又該
吏部尚書喬宇等從公參看兵部尚書彭澤具奏辯論
尤見公論難冺已别有㫖拏問了覽奏具見卿以身體
國事君不欺至意今四方多事國是未定豈卿避嫌求
去之時吏部便徃諭朕意宜即日亟出供職益竭勤誠
展布四體賛成嘉靖之治慎勿再辭該衙門知道
具官臣楊廷和謹奏為懇乞天恩放歸田里以全晚節
事臣近者兩疏乞休皆䝉温㫖慰留又先後命吏部及
鴻臚寺官枉臨臣家宣諭聖音令臣亟出供職臣拜命
之餘不勝驚惕自惟庸劣何以得此於聖明哉鞠躬盡
瘁分所宜然但人君之待下必體其情人臣之事上必
量其力故上之恩禮有終始而下之自處無悔尤也臣
少而多病老益無能斗筲之才寵禄已踰其分蒲栁之
質神志日减于前目昏耳聾頭童齒豁非徒力不能強
抑且心有不安宜從知足之箴竊附能止之義既稍全
于大體亦自息於㣲躬若復炫桑榆之末光極犬馬之
餘力竊恐上無所益下自招損衆詬集而成瘡痍衆喣
聚而漂山岳身名俱困悔之晚矣况臣之歸計巳非一
年里社風烟時發于歌咏親戚情話常存于夢寐若䝉
聖慈矜念即賜俞允使得辭謝于闕庭優游于鄉井則
林下一日之安陛下所賜之一日也一嵗之安陛下所
賜之一嵗也譬如倦鳥投林敢暫忘于清䕃渇魚得水
忍少負於恩波哉臣下情不勝瞻天仰聖激切申請之
至嘉靖元年十二月二十八日奉聖㫖卿朝廷元臣徳
望素隆出處進退繋國輕重近因連疏乞休朕念卿以
經濟宏才匡弼先朝輔佐新政備嘗艱險曲盡心力轉
危為安功在社稷孤忠大節中外共知巳屡有㫖慰諭
為天下留卿如何今日又有此奏至以老病為詞覽之
良用憮然還著吏部徃諭朕意宜即日亟出供職用副
朕惓惓眷倚至意所辭不允該衙門知道
具官臣楊廷和謹奏為懇乞天恩以宥狂妄事近者山
西按察司僉事史道具本奏臣節奉聖㫖史道這厮已
陞外任却仍挾私怨望排陷大臣變亂國是著吏部便
參看了來説及吏部覆奏又節奉聖㫖着錦衣衛拿送
鎮撫司問此非有私怒於道知道之所奏皆狂妄也臣
三次具疏乞休節奉温㫖慰留又命吏部及鴻臚寺官
枉臨臣家各再宣諭此非有私愛於臣知臣之愚忠無
他腸也夫臣之心事陛下既巳信之道之狂妄陛下又
已知之播之綸音傳之邸報天下皆將知之亦皆將信
之公議以明國是以定何畏乎巧言何驚乎䜛説哉但
臣竊念之遏惡揚善固旌别之大法赦過宥罪亦寛大
之美政况聞道有二母一向随任在京當三春布徳之
始而道乃自投於囹圄當萬國朝賀之日而道乃不齒
於簪裾在道之心將自謂怨艾之不及而道之母亦必
將哀號之不巳此臣所以不以為怨而顧為道惜不徒
為道惜而且為其母惜也伏望皇上念使過之義推宥
罪之仁曲賜矜憐特從寛處使道移其勇鋭之氣而動
心於改過用其果敢之資以從事於職業異日自効或
有可觀是天地無棄物而成大成小各保其太和聖人
無棄人而作好作惡同歸于皇極矣臣干冒天威下情
無任隕越之至嘉靖二年正月初六日奉聖㫖卿忠誠
體國正大光明平生心事朕所素知史道挾私䜛謗肆
意誣罔自取罪戾卿乃為其陳奏懇乞矜宥具見奉公
任怨休休有容之量待鎮撫司問明之日朝廷自有處
置該衙門知道
具官臣楊廷和謹題為謝恩事昨正月初六日欽䝉皇
上遣奉御姚忠枉臨臣家賜臣羊二隻酒二十瓶拜受
之餘無任感激切念臣近以衰病具疏乞休屢奉綸音
再厪寵賜禮如三接當晝日以親承錫過百朋望天顔
而起舞感深報淺恩重身輕既醉以歌慙無補于聖化
羔羊之節期不負于平生除赴鴻臚寺報名行禮外謹
具題謝恩嘉靖二年正月初七日奉聖㫖卿耆徳元臣
偶罹䜛謗累疏懇辭特遣内臣頒賜羊酒用示朕惓惓
慰安至意今具疏謝恩巳知道了
具官臣楊廷和謹奏為乞恩休致以全晚節事臣近遭
山西按察司僉事史道誣奏名節所闗不得不辯䟽乞
休致節䝉温㫖慰留命吏部鴻臚寺官先後宣諭各至
於再又命内臣枉臨臣家頒賜羊酒静言思之且感且
泣豈有涓埃之力少酬天地之恩况當萬方朝賀之日
又舉南郊大祀之禮堅卧不出義有未安然勉强班行
有靦面目偶聞御史曹嘉又上疏奏臣臣不知其所言
者何事不過黨史道以求勝挾私忿以報復耳切念臣
才㣲任重處非所宜寵禄巳踰分自當退况消息有盈
虚之理進退有倚伏之機盛滿之餘悔吝必生數之所
在人豈能違若退之不早縱免人非將有鬼責是無罪
而有罪無禍而速禍矣巳且自厭人其謂何曹嘉與臣
素無怨惡平日過從頗熟契分似厚史道奏臣之後兩
至臣家謂是求全之毁何損盛徳臣亦唯唯應之以為
知已不意今日乃有此言相知者尚且如此不知者又
將何如此臣所以茫然驚愕嘆人心之難測公論之不
眀而大臣立身處世之無所措手足也其心之公私言
之是非不欲與辯亦有不必辯者浮議不明于一二日
之間必待昭于異日臣之迂愚不理于一二人之口已
洞察於聖心臣復何言哉惟碩聖慈俯垂矜憐早賜退
休以昌言者之氣以避賢者之路使股肱耳目相安於
廟堂衰朽形骸獲歸於鄉井臣不勝感戴天恩激切懇
請之至嘉靖二年正月十六日奉聖㫖卿累朝勲舊徳
望素隆贊理天工多施勞勛勿以人言見沮忠義便當
亟出供職以副朕懐吏部知道
具官臣楊廷和謹題為謝恩事臣以本月十三日具疏
陳情乞恩休致十六日欽奉聖㫖卿累朝勲舊徳望素
隆贊理天工多施勞勩勿以人言見沮忠義便當亟出
供職以副朕懐欽此本日又䝉聖恩遣内官監右少監
婁斌親至臣家催臣即日速出且欲坐守以待拜命之
餘不勝感悚緣臣衰病侵尋勢不能强又屢遭人言義
不可出豈敢故違自取罪責除再行具奏陳情外先此
具題謝恩伏惟聖眀俯賜鑒察臣下情不勝感激屏營
之至嘉靖二年正月十八日奉聖㫖卿肝膽忠義有功
社稷公論難冺簡在朕心豈可以誣妄之言自生疑沮
况内閣密勿之地典司政本卿與同官連日俱各辭避
亦于事體未便朕甚不悦乃遣官催促責以大義宜遵
朕命亟出供職慎勿稱疾固辭吏部知道
具官臣楊廷和謹奏為衰病陳情懇乞天恩放歸田里
事臣近日屢疏乞休節奉温㫖慰留加以勲舊之褒奬
其忠義之氣又命内臣及吏部鴻臚寺官枉臨臣家宣
訓各再聖情繾綣天語丁寜臣雖至愚豈不知髙厚之
恩將勉圗涓埃之報哉竊伏自念進而必有退者理也
盈而不可久者數也徃而不可返者年也衰而不可强
者力也臣歴任已四十六年行年已六十有五數窮理
極年邁力衰窮極則舉動必招夫悔吝衰邁則聰明不
逮於前時常恐叢脞萬㡬坐廢三事自貽伊慼有負聖
眀譬如負重任者力倦而休庶無困頓之患譬如泛巨
浸者風起則止庶無覆溺之虞若沉迷不復貪冒不巳
將至身名俱辱晚節盡棄上無補于明時下有媿于同
𩔖近不齒於鄉井逺遺誚于史冊雖欲悔之亦無及巳
伏望聖慈即賜矜允俾臣無抱憂鬱以傷餘生無重愆
尤以負寵渥臣下情無任企望懇請之至嘉靖二年正
月二十日奉聖㫖卿朝廷元臣素負重望赤心為國功
業顯著贊襄新政多效忠謀諸所禆益外廷雖不盡知
而朕心洞察非人言所能離間近因卿屢疏辭避已遣
官再四宣諭朕之視卿蓋如手足而卿必欲乞歸乃不
能以腹心待朕于義安乎著吏部徃諭朕意卿可即日
亟出供職以副朕眷注至懐慎勿再辭吏部知道
具官臣楊廷和謹題為謝恩事臣於本年正月十八日
上疏乞休二十日節奉聖㫖卿屢疏辭避已遣官再四
宣諭可即日亟出以副朕眷注至懐欽此本日又䝉遣
尚衣監右少監王成義枉臨臣家催出供職盖自正月
以來二十日之間巳三遣内臣宣諭聖意矣犬馬至愚
尚知感徳臣何人斯忍忘圗報但念臣年巳邁而病益
増心欲前而力難强朽木徒施於刻畫枯荄枉被於華
風熟復三思惟有一退除再行陳情乞休外先用具題
謝恩伏惟聖明俯賜鑒察臣下情無任感激屏營之至
嘉靖二年正月二十一日奉聖㫖朕以機務至重要人
辦理屢遣官催卿早出卿乃不體朕意再三辭避義實
未安乞休之疏慎勿再上宜即日赴閣供職吏部知道
具官臣楊廷和謹奏為謝恩事臣於今年正月二十一
日欽䝉聖恩差内織染局右副使郭宣親至臣家宣諭
上意催臣即時入閣供職半月之内命使四臨瞻望天
顔不違咫尺聳聴嚴詔急於星火臣雖至愚無任感悚
但臣衰病侵尋委難勉强除再行陳情乞休外先具題
謝恩伏惟聖慈俯垂鑒察臣下情無任感激屏營之至
嘉靖二年正月二十三日奉聖㫖朕知卿忠義念卿有
功輔導重地推誠委任退休之私决不可遂遣官再四
宣諭意巳篤至而猶稱疾偃蹇髙卧朕甚疑焉陳乞之
章徒煩筆札不必再上宜即日亟出供職以慰朕懐吏
部知道
具官臣楊廷和謹題為謝恩事臣近聞弟訃又遭女䘮
骨肉至情手足深痛􁀼哀茹苦填註門籍在家欽蒙皇
上遣奉御姚忠特賜慰諭令亟出供職仍賜臣羊二隻
酒二十瓶臣拜受之餘無任感激屏營之至嘉靖二年
五月初七日
具官臣楊廷和謹奏為辭免恩命事嘉靖二年九月初
七日欽奉手勅少師兼太子太師吏部尚書華盖殿大
學士楊廷和輔翊朕躬勲勞茂著今以一品九年滿後
又歴三年考滿特加太傅太子太師尚書大學士仍舊
還寫勅奬諭賜宴禮部欽此臣聞命之餘實深慙悚竊
惟朝廷之官以三公為重太傅之任視太師惟鈞邦國
屬其經綸隂陽付之爕理在成周雖有而不備昔先正
常讓而不居臣本以葑菲之才庸劣無取况薄桑榆之
景衰病交侵今年二月初旬已歴三年任滿既跼蹐而
不得退又逡廵而不敢辭徒冒輔翼之虚名豈有勲勞
之可紀寵禄彌厚愆尤愈多見職尚懼其不勝新秩又
煩於申命縱是暮年之貪得敢忘天道之虧盈伏望皇
上察其不容巳之情念其不可受之義收回成命用矜
不能庶㡬再効于涓埃或得少安於旦夕若乃鐘鼓一
朝之饗喜溢班行絲綸一字之褒榮逾華衮舉先朝之
舊典勵臣下以奮庸此則受之有名不敢過為虚讓者
也臣下情無任瞻天仰聖懇切祈請之至嘉靖二年九
月初十日奉聖㫖卿累朝耆舊内閣首臣精忠碩徳輔
翊勤勞功在國家望隆中外今一品九年後又歴三年
勲績茂著朕心嘉悦特加重秩用示優崇宜勉承新命
以副朕眷倚至意所辭不允吏部知道
具官臣楊廷和謹奏為懇切隱情辭免恩命事昨欽奉
手勅加臣太傅臣具䟽以辭未䝉俞允捧誦温綸倍増
感愧竊念亢滿之戒不待明者而知出處之間尤以晚
節為重臣少小多病本非夀考之人才力疎庸亦無逺
大之望祇因遭際徧歴清華館閣之階今已十有五轉
犬馬之齒亦已六十五年考功校能全無實効因衰求
退屢有封章所以考滿之愆期正為衰殘之宜去豈謂
非常之寵加於盛滿之餘聖明亟意于優崇薄劣實艱
於負荷將來之嵗月無㡬而平生之積累自知一朝之
好爵易縻而後世之完名難保眷言内省益切憂危愚
臣自愛其身當知所擇大造曲成之妙宜體其情伏望
聖慈收回成命使得從容自効尚有展布之圖進退有
餘亦無亢滿之悔臣下情無任瞻天仰聖懇切祈請之
至嘉靖二年九月十三日奉聖㫖朕以卿元勲耆徳望
重台司弼亮忠勤多歴年所功存社稷澤在生民穹秩
特加用彰殊眷卿乃以盛滿為懼懇辭至再具見勞謙
成命巳下宜即祇承朕意從容展布贊成嘉靖之治再
不必辭吏部知道
具官臣楊廷和謹奏為懇切陳情辭免恩命事比者再
上封章堅辭異渥積誠未至聰聴猶髙竊念臣任重才
踈能薄厚饗歴俸徒多於年所獻功有愧於忠勤元勲
之褒若與臣而無與耆徳之諭亦非臣所宜䝉捧誦温
綸實深戰慓極知分量之已過有何勞効而撝謙粤若
我朝歴數前哲多有祇承於列聖未甞進秩於三公臣
何人斯敢當是寵况衰頽之狀日以益増而休致之章
嵗凡㡬上顧求退而反進是惡滿而取盈當鐘鳴漏盡
之時為䇿蹇驅羸之歩不自虞于顛蹶將有負于聖明
舉生平而棄之豈永譽之有望愆由自至悔其可追用
是再瀝愚誠上干洪造若固辭而未允惟引去之為安
伏望特賜矜憐曲成衰朽收回新命容守舊官沾周燕
以歌呼願三熏而飽徳領堯言之奬勵謹百拜以揚休
臣下情無任瞻天仰聖懇切辭免之至嘉靖二年九月
十六日奉聖㫖朝廷設立三公之職以待忠賢共圗化
理卿匡輔先朝贊襄新政備竭心力茂著忠勤勲績既
多特加穹秩資望允宜何乃屢陳懇悃至以引去為辭
鴻臚寺便徃宣諭宜祇承恩命即日供職用副朕眷倚
至意慎勿再辭吏部知道
具官臣楊廷和謹題為謝恩事今日臣欽䝉聖恩賜宴
禮部仍命尚書侍郎都御史侍宴者都邑歡傳縉紳交
慶竊念鐘鼓既設侈燕饗之盛儀徴角具陳見君臣之
相悦兹惟異數義不濫施臣以樗櫟之材又迫桑榆之
景衰頽待盡懇切懐歸時以覆餗為憂日有素餐之愧
乃因滿考揚大號於王庭爰舉舊章肆盛筵于華省公
卿陪位俎豆生輝奏周雅于一朝陋羲圗之二簋大烹
以養期以小人之腹而為君子之心既醉而歌願攄天
保之誠以荅鹿鳴之寵除赴鴻臚寺報名陳謝外謹具
題謝恩嘉靖二年九月某日
具官臣楊廷和謹奏為懇切陳情固辭恩命事邇者欽
䝉聖恩加臣太傅三疏辭避未奉俞音萬倍憂惶莫知
所措竊念力小任重仕宦之危機福過災生乗除之定
數負而且乗者吝據非其所者顛臣雖至愚思之亦審
譬如飲水冷暖自知比于加餐饑飽有量分量已踰而
强進似非饑飽之宜心知其非而受之乃失冷暖之節
臣見任三孤之首已極一品之榮俸禄如此其優任遇
如此其乆未有涓埃之効以答髙厚之恩内省猶慙人
其何謂且君之使臣以禮臣之事君以忠與之名必欲
求其實受其實必思稱其事使愚臣能盡貳公𢎞化之
責則自視何忝經邦論道之官况四方正當災異之時
在三公亦有䇿免之義恩踰望外懼本由中臣前疏所
謂若堅辭而未允將引退以為安者盖悃愊之至情非
遜謝之常禮也天髙聴卑仰祈矜念意盡辭竭不知所
云臣下情無任瞻天仰聖懇切固辭之至嘉靖二年九
月十九日奉聖㫖自古三公論道具載祖訓朝廷設立
此官正以待輔弼之臣朕以卿忠誠體國為時元勲崇
徳報功宜加異數揆之公論尤為允恊而乃具疏辭免
至于再四實出悃愊至情朕不欲強特允所辭以成卿
勞謙之美吏部知道
具官臣楊廷和謹奏為懇切陳情乞恩休致事臣聞大
造之仁勞者必終之以逸聖王之政老者必與之以安
故嵗晚務閒者所以息勞物也懸車解紱者所以優老
臣也臣以庸劣際遇聖明起進士歴今官已四十七年
自入閣至今日亦十有八載雖華裾佩玉竊非據於穹
堦而臯壤山林恒不忘於私念去嵗一品三考重歴三
年所以逡廵於移牘次且於引奏者為是故也旋承天
恩特加殊寵强勉從事又復踰年盛滿之餘積為災戾
嵗月益逝衰病益深邇者大禮慶成羣臣賜宴臣乃以
河魚之疾不得随儀鳳之班望闕瞻天不違咫尺延醫
問藥又復連朝伏枕而思撫膺以嘅賦受之分有限榮
禄不可以久居圗報之心無窮精力不能以自强平時
趨陪朝著竊恐顛仆班行居之遷延日以沉痼或者首
丘未遂將至輿尸而歸謀身不審噬臍何及用是盡露
衷曲暱就聖慈再切哀鳴上干聰聴伏望俯矜誠悃早
賜歸休則乾始坤成永感洪鈞之造樵歌漁唱不為日
昃之嗟矣臣下情無任激切懇請之至嘉靖三年正月
十九日奉聖㫖卿先朝重臣宏才師保朕承天命纘嗣
厯運卿正宜恭天輔朕協力贊襄郊禮之成交慶不赴
君臣㑹逹豈可避哉因公行之事故具章辭所請不准
該部知道
具官臣楊廷和謹奏為懇切陳情乞恩放歸田里事臣
質本衰羸幼多疾疢毎有短折之慮原無逺大之期偶
以菲才謬登樞要再際飛龍之運幸随附鳳之班病與
寵以俱増憂兼榮而並集俛焉供職倐再踰年新嵗以
來舊患增劇頭目眩暈歩履艱辛耳目昏聾齒牙脱落
懐歸日切愁思日加頃復上章冒干聰聴猥承温詔未
賜允俞然情有廹于由衷不能自止而辭巳窮于累牘
更欲何言竊念仕則慕君盖人情之必至盈不可久亦
天道之自然若神志既昏則筋力亦倦辟之服牛乗馬
疲勞乃休又如渇飲饑餐醉飽而止縱忘貪得之戒可
勝從事之難惟是謝寵以歸斯為便安之計况有餘之
禄義合還之朝廷而未盡之年樂亦在乎林下伏望貞
明垂照大造曲成矜其廹切之情遂其生還之願使臣
仕有餘榮歸有餘閒則臣生有餘樂死有餘休以覆以
載兼天地以同仁曰食曰生合君親而一致載咏桑榆
之景敢忘葵藿之私從今至死之年盡是感恩之日也
臣下情無任瞻天仰聖激切懇請之至嘉靖三年二月
十一日奉聖㫖卿内閣首輔密務重臣故引疾據卧因
政理相闗連章具辭准致仕還鄉寫勅馳驛前去著有
司月給食米六石嵗撥人夫八名應用前次有㫖論功
特與世廕等項恩典吏兵二部還議了來説該衙門知
道
具官臣楊廷和謹題為謝恩事近者臣具奏乞休節奉
聖㫖准致仕還鄉寫勅馳驛去著有司月給食米六石
嵗撥人夫八名應用欽此伏念臣生於踈逺起自寒微
以一介之庸愚竊四朝之榮遇秩更三少年望七旬屬
慶會于聖明又遷延於嵗月賦受有限寵禄無涯瘝曠
已多罪戾不少是以屡陳情悃上凟宸聰重荷恩慈特
蒙俞允褒以璽書之重賜以馳驛之華廩餼月支人夫
嵗給假乗軒於出入叨素飽於安閒日月回光景耀桑
榆之暮陽和布澤春生蒲栁之姿寵若丘山難為負戴
恩同覆載豈易名言臣將違逺闕廷瞻依霄漢載歌擊
壤行随野老之吟竊比華封遥祝聖人之夀臣下情不
勝感激屏營之至除赴鴻臚寺報名恭謝外謹具本謝
恩
致仕具官臣楊廷和謹奏為謝恩事近准兵部咨先該
臣具奏乞休節奉聖㫖前次有㫖論功特與世廕等項
恩典吏兵二部還議了來説欽此續該吏兵二部會議
覆奏節奉聖㫖楊廷和既准辭封爵照前㫖廕一子做
錦衣衛指揮使世襲欽此聞命之餘不勝惶懼竊念人
臣含章而從事乃職分之當然大君有命以正功實優
崇之令典臣以庸劣蚤入仕途洊歴三孤供奉列聖晚
際風雲之會親依日月之光時或随事而納忠多是因
人而成事詎意天光下逮猥蒙沛澤𢎞施封爵之頒堅
辭得免文武之廕寵命重申尚遜避之未遑以衰頽而
請老仰荷曲成之造幸遂生還特承曠蕩之恩再加世
廕忽傳綸命聳聴鄉閭聖慈不棄于箸簪刻畫誤施於
朽木厚價以市駿骨將歆動于士心仕宦而執金吾叨
賞延於後裔此虞廷功惟從重之徳意周武仁不忘逺
之盛心也臣受寵若驚以退為進瞻天仰聖謹頓首以
陳詞結草銜環誓銘心而圗報臣下情不勝感謝欣戴
之至謹具奏謝恩
　
　
　
　
　
　
　
　
　
　
　楊文忠三録巻八
