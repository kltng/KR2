#+TITLE: 孫毅菴奏議-明-孫懋
#+DATE: 2016-06-11 12:21:27
#+SOURCE: github.com/kanripo/KR2f0025 master d501cb32                
欽定四庫全書　　　　　史部六
　孫毅菴奏議　　　　　　詔令奏議𩔖二(奏議之/屬)
　　提要
　　　　(臣/)等謹案孫毅菴奏議二巻明孫懋撰懋字
　　　　徳夫號毅菴慈谿人正徳辛未進士官至應
　　　　天府尹事迹具明史本𫝊懋官給事中時武
　　　　宗方狎昵小人嬖倖用事言官多所謫降懋
　　　　獨抗直不回如奏太監于喜史宣張澤諸疏
　　　　俱能直陳無隠頗著丰采又所奏湖廣之管
　　　　解綿花絨及嚴考察各條皆足補明史食貨
　　　　選舉各志所未備又懋是時扈從行在其請
　　　　急定平宸濠功賞又請還京屢陳邊警直指
　　　　天變至千餘言亦具見忠讜其劾江彬也史
　　　　言人皆為懋危而彬方日侍帝娛樂亦不之
　　　　見懋以幸免亦可謂彈劾權貴奮不顧身者
　　　　矣集中諸疏史但摘其大端不能備載今備
　　　　録存之以與本𫝊相叅考猶可想見其遺直
　　　　也惟疏中所劾諸人刻本多劖除其姓名葢
　　　　其子孫避怨之計今無從一一考補亦姑存
　　　　其舊焉乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　孫毅菴奏議巻上
　　　　　　　　　　　　　明　孫懋　撰
　　崇綱常以隆治道䟽
臣竊惟國家之治綱常爲重崇綱常所以隆治道也近
者伏聞朝廷特降勅㫖遣中使起復丁憂大學士楊廷
和臣仰惟聖心所在豈不以廷和青宫舊臣黃閣元老
不可一日不在廟堂不容一時不經聖目故特致眷戀
之懷崇奬之禮千載而下未易得也但臣竊謂三年之
喪天下之通喪也無古今無貴賤無賢不肖皆當遵守
服行不容私意有所短長也綱常之重孰踰於此哉禮
人子有父母之喪君命三年不過其門正欲全其孝而
不以王命奪之所以崇綱常以隆治道有如此也今廷
和居喪未幾遽令起復則是以爵禄奪其情使不得終
喪以報其親非所以化天下之孝也我祖宗以孝治天
下雖庸人孺子短喪匿服者皆有法以繩之百餘年來
彞倫攸敘治化昭明良有以也而况於大臣民之具瞻
風化攸繋而可使之短喪以為民望乎夫喪制止於二
十七月計廷和自聞喪以來幾及小祥繼而大祥而禫
日月如流服闋之期屈指可數何急於此數月而必欲
起之乎廷和博學稽古知之明矣且天經地義發於良
心臣誠知廷和豈肯勉從陛下一時之命以壞萬世綱
常之重必將伏苫懇請而不赴矣但命使未回終未能
釋天下之疑安孝子之心且有司供給日復一日所擾
不細伏望陛下收回成命追還使臣仍虚位待之令其
終喪即日倍道趨朝以副眷注若有大謀議大政事許
其實封聞奏或遣使就咨如此則廷和内得盡人子報
親之情外不忘人臣愛君之念一舉而忠孝兩得矣綱
常由此而益崇治道由此而益隆天下幸甚公議幸甚
正德十年十月二十日
　　重委任以存國體以安人心疏
臣仰惟我朝稽古建官内則嚴御史之選外則重郡守
之職誠以風紀之司闗國家之重輕牧郡之官係生民
之休戚委任之權不可不重焉者也陛下即位以來尤
加慎擇所以委任之重而望其獨持風裁為民造福之
意至深切矣頃者竊聞御史張經巡按直隷劾奏鎮守
大監于喜燒荒失事而反為于喜所誣寧波府知府翟
唐承勘部民王臣不法事情而反為市舶太監崔珤所
搆是二臣者俱奉欽依拏解來京臣庸愚聞命驚愕誠
不知聖意之所在也將張經翟唐風紀有不職民社有
不勝邪抑于喜等報復私讐誣執其事而誤陛下之聽
邪不然以陛下平日委任之重責望之深而何至於此
極也夫天下之事有是有非而處事之權有輕有重斟
酌可否之幾在陛下一轉移之間耳臣風聞于喜者故
違勅㫖輕舉燒荒損折官軍幾至大挫其罪甚重張經
亷得其實而劾之不為不是矣彼喜之所奏不過挾讐
之舉耳陛下何置于喜不問而獨怒張經邪又聞王臣
者乃崔珤用事人也詐取民財姦淫婦女其事發露知
府翟唐承委勘問雖刑罰過峻不過欲得其實以與民
除害為陛下造一郡之福耳亦未為不是矣彼崔珤知
而不戢縱使害民亦未能無罪也陛下何不忍于害民
一王臣而獨忍於為民之郡守邪且臣聞之朝廷之體
不可不重御史以司監察之權重郡守以任師帥之責
邇年以來凡御史奉差於外者如施儒余珊李穏累經
拏問而知府孫禄周統亦往往曽解赴京中外驚惶人
人自危臣竊料聖意特欲因此以薄示天威整肅臣工
耳然方今天下中材最多庶官之中涵養純固雖利害
禍福交至於前而能確然不奪者無幾也萬一為御史
者皆以經等為戒為知府者皆以唐等為戒惟事詭隨
靡然日趨於下如昔人所謂寧忤天子而不敢忤權臣
寧負公門而不敢負私室者陛下何利而使士風至此
哉伏望陛下俯察愚言特勅法司從公體勘據實奏聞
果如臣所聞將張經翟唐即賜寛宥于喜等明正其罪
以為欺罔之戒仍乞陛下重念國體今後御史巡按或
有不職遵依祖宗舊制令都察院嚴加考黜郡守如有
不才聽監司糾舉或朝覲考察一體降免毋致紛紜驚
駭聽聞則國是以明國體以正人心服而天下安矣正
德十一年正月初六日
　　懲兇惡以安人心疏
兹者𫝊聞織造太監史宣與沛縣官奏訐尋奉欽依將
主事等官王鑾胡守約等拏解去訖臣聞之初尚驚眩
謂胡守約必有遲悞御用重情陛下因史宣之奏赫然
震怒而有是歟隨訪得史宣在途酗酒作威肆行兇惡
所過軍衛有司驛逓巡司衙門每處索要茶果分例或
逼取折乾起闗等錢多至百六七十兩少亦不下百三
四十兩又且聲言欽賜黄棍專令打死官吏勿問隨路
凌辱指揮知縣等官及嚇死宿遷主簿孫錦打死泰州
船户孫富人民逃竄鷄犬驚散風聲氣熖有若雷霆道
路傳聞莫不震駭計其所獲動盈千數流賊之害不慘
於此及照史宣織造有年貪虐日甚若折收下程索要
水夫月錢贓賄之入亦動以千計南京軍民痛恨入髓
先經南京科道紏劾未䝉究治近又該巡按直隷監察
御史王崧奏稱進貢進鮮等項黄馬快船管運官員多
勒人夫嚇取財物綁縳官吏乞要出榜禁約等因已經
該部題准凡進貢船隻務遵欽定則例上水人夫二十
名下水人夫八名差撥應付除氷鮮外其餘歲例供用
之物不許闗文開寫添撥人夫字様如有仍前違例索
取財物及曲為奉承者許巡撫巡按巡鹽管洪管閘等
官指實叅奏處治詔㫖已行史宣何人乃敢公然不遵
愈肆兇暴一不滿欲輙行搆䧟職官若王鑾等果被中
傷則凡各官聞風畏懾莫敢誰何何禁令之足行邪臣
竊觀憲廟時太監王敬帶領千户王臣江南為害該巡
撫官王恕奏其罪惡當明正典憲今史宣惡浮於敬而
又帶領史臣脅威助虐若宣者真謂當道豺狼也陛下
明足燭姦仁足保民而忍容史宣之惡如此邪况各處
黄木續至若不為慮臣恐沿河軍民無以自存人情洶
洶易於生變昔宋朱勔以花石綱擾害江淮卒致靖康
之禍今日之事安可忽以為細故哉惟陛下惕然深思
超然逺覽即將史宣寘之重典王鑾等復其原職庶使
刑政允當人心稍安而禍變可息矣正德十一年四月
二十六日
　　自劾不職乞賜罷黜以消災變疏
臣竊惟災異之來實由人事人事失於下則災變見於
上天人感應之機捷於影響甚可畏也頃者伏覩四方
奏報災異比之往年特為尤甚豈非羣臣不能盡職之
所致耶伏念臣猥以庸愚誤䝉選擢寘之言論之司委
以耳目之寄凡時政之得失生民之休戚庶官之賢不
肖皆得以聞之亦皆得以言之若聞之而不能言言之
而不能盡或既盡言之矣而不能委曲開導以致主上
之必納皆所謂失職也然則臣之失職亦多矣若近者
以用舍之未審於是有明國是之言以委任之未重於
是有存國體之言以儲副之未建於是有定大計之言
以天變之未回於是有實脩省之言民害當去而憂其
未去也於是有保重地之言兇惡當懲而慮其未懲也
於是有安人心之言姦有當防而微有未防也於是有
安宗社之言是數言者皆有益於朝廷有闗於時政有
切於生民有繋於庶官之賢否者也臣晝夜以思詳復
以議而後敢言亦庶幾仰瀆之餘施行一二以少禆職
分之萬一也豈意陛下一切留中不報臣即不審果已
經聖覽以為不急姑寘之耶將左右權幸務為壅蔽未
之達耶謂曰壅蔽以陛下之聰明察下左右之忠誠事
上且逆瑾覆車方切為戒寧有是耶謂曰不急陛下亦
宜批降明示大廷公議可否可則行之否則寘之其或
臣情有過激言有太驟或誤犯忌諱或觸忤權貴陛下
幸而賜之優容可也加之罪譴可也何乃是非不分可
否無辨而竟留中若罔聞耶萬一姦人縁此隂相結黨
公為稽秘果有警急陛下不聞大臣不知其禍可勝言
耶臣竊聞明目達聰堯舜所以成聖治偏聽獨任秦隋
所以致敗亡伏願陛下以堯舜為法以秦隋為鑒則天
下之幸宗社之幸也若臣待罪無狀不能匡賛大猷禆
益化理以致人事缺失上干天變災異頻仍貽憂宵旰
負國之罪不容誅矣伏願陛下特賜罷黜以為人臣不
能盡忠者之戒仍别求方正才識之士俾居諫垣納誨
輔德以副選擇之意庶幾人事以盡天意可回災變可
弭而臣尸素之咎亦可免矣臣下情無任戰慄感仰之
至正德十一年六月十九日
　　分豁疏
臣等各准奉本衙門關劄巡視甲字等庫除巡視外近
准南京户部湖廣清吏司手本據湖廣襄陽府襄陽縣
解户趙子明通狀告稱管解正德九年分折糧綿花絨
七千斤到部秤騐完足外應得該庫梁内官等茶果等
項使用共要用銀一百二十五兩四錢鄉民在京無從
揭借告乞暫放回籍措辦前來完納等因到部送司巻
查先奉本部送據湖廣布政司批差本解管解正德九
年分綿花絨七千斤到部送司秤送間據告前因查得
𢎞治十七年該吏科給事中許天錫題奉勅㫖各處百
姓每輸納錢糧到京十分艱苦近來内府各監局各庫
并各處倉塲及各門管事内官内使人等好生不畏法
度凡遇收放錢糧多方勒指巧取財物又縱容下人通
同作弊非止一端解納人等使費浩繁負累揭借傾家
蕩産經年累月不得完納寃苦無伸朕甚憫惻今後敢
有仍前玩法生事害人的著緝事衙門用心宻切體訪
并被害之人指實陳奏拏送法司治以重罪不饒欽此
又查得正德七年該雲南等道監察御史呉祺等題奉
聖㫖是國計重事近年費用委的繁多誠宜深慮各倉
各庫各門官員已累有㫖禁約全不遵守本當黜革(闕/)
　
　
　
　　　　　　　　　　　　　　　　内府解納錢
糧使費浩繁累經題奉聖㫖禁約兹據開告該庫索要
銀兩數多事屬故違合行查究為此除稟堂外合用手
本前去煩為查究施行等因備行前來臣隨行該庫查
究續據大使王松申稱查得趙子明綿花絨斤重人單
俱未到庫所告内官梁忠等使用銀兩縁無知見無從
查報等因臣叅照解户趙子明所告雖其詞出於一靣
原其情甚非得已或得於上手納户之傳說或出於在
外攬頭之指派驚慌無柰遂欲脱回其稱原籍措辦未
免重令小民加納臣竊聞民者邦之本也財者民之心
也其心傷則其本傷今生民窮困日益無聊額辦錢糧
尚不能措加以剋剥如此其何以堪是不可不加之意
也臣又訪得見今各庫内官貪濫者頗多亷謹者甚少
誅求解户日甚一日今該庫解户既逃其他庫解户能
保其不逃乎一逃之後往復經年錢糧何以得完國用
何以取足伏望陛下重念邦本深惟國計特勅該部轉
行南京内外守備遵照累奉欽依事理嚴加究治禁革
仍公同訪查各庫見在管事官員中間有能守法奉公
者照依舊額每庫量留一員名或三二員名同該庫官
收支錢糧其多餘添設貪濫虐民之徒盡行汰黜庻幾
積弊可除民困可蘇而庫藏由之以充矣正德十一年
九月初四日
　　亟黜貪汚憲臣以勵在位疏
臣近嘗具本自劾不職未蒙罷黜殞越無措然竊惟君
子一日居其位則思一日殫其忠茍有所見詎敢緘黙
臣曩者伏聞朝廷以邉方多事國用匱乏簡命南京刑
部右侍即兼都察院左僉都御史藍某前往兩淮長蘆
清理鹽法以佐國用天語丁寧所以委任而責成之者
可謂重且切矣為某者正當仰體聖心夙夜警惕思所
以振風紀除夙弊使鹽法流通歲課増衍可以給軍需
固邊防可也夫何本官受任以來專事玩愒清理無聞
貪汚大著其取於商人也則計筭鹽引而賄賂公行其
取於運司也則増收鹽價而羨餘私入且又縱弟壻以
來往各塲集優伶以教演雜劇憲體大傷亷恥掃地臣
仰惟祖宗以來鹽法甚宻凡權豪勢要中賣私鹽者既
著律例以禁治之矣出辦地方設有運司者又差御史
以巡視之矣今又推選風力大臣以清理之者豈不以
法令雖詳而遺姦所不免乎巡視雖設而職任之尚輕
乎夫正己者可以正人有守者為能有為今某之貪婪
如此汚穢如此其何以抑豪右禁姦弊而使鹽法之清
哉近該巡鹽御史王金劾奏本官實跡彰著未䝉罷黜
公論喧騰實所不容况先是累經彈劾貪冒日甚畧無
畏忌曽不思朝廷之所以委任我者何如縉紳之所以
推薦我者何如而乃忍於忘國家之急敢於營私門之
計如此乎若人而茍容於朝在位何所懲邪伏望皇上
將藍某亟賜罷黜以為大臣貪汚不職之戒仍别選素
有才望相應大臣一員以充其任庶幾分朝廷之憂盡
清理之責鹽法大行而國用可繼矣正德十一年九月
初四日
　　公舉錯以隆治道䟽
臣聞之孔子曰舉直錯諸枉則民服舉枉錯諸直則民
不服夫以舉錯不同而民之服不服由異則於治道所
闗不小也枉直賢否之間容可以無辨哉臣竊見先任
光禄寺少卿馬陟先蒙欽陞南京太僕寺少卿未遂便
私輒敢辭免雖託為子幼等情其希圖留京叙用之意
蓋不待知者而後知也當經吏科叅出吏部覆請皆公
道之所激也既未賜罷黜乃復䝉恩陞太僕寺少卿是
豈以直而必舉之耶御史徐文華因入廟監禮援引禮
經條陳五事雖所言涉於狂妄其欲忠於所事之心要
亦不可誣也巳經法司問擬不應運炭還職亦足以償
其罪矣乃不䝉俞允仍令革職為民是豈以枉而必錯
之耶以臣愚見觀之某某夤縁自固奔競無恥所謂枉
者真若人也况朝廷為官擇人非為人擇官某某何人
顧可擇官而仕乎徐文華志存典禮言出無私所謂直
者其庶幾也况諫者之狂誣明我之能恕朝廷以直取
人顧可以直而棄乎且臣於某某非有讐也誠慮幸門
一開士習由此大壞而不可以復收也於徐文華非有
識也誠恐言路一塞下情由此壅遏而不得以上聞也
伏願陛下特賜宸㫁明示去取將某某罷黜徐文華留
用庶舉錯以當人心以服治道巳隆而益隆矣正德十
一年十月二十五日
　　公紏劾以嚴考察䟽
臣仰惟我朝稽古定制凡在外官員三年一朝覲吏部
會同都察院考察以去留之是即唐虞三載考績成周
三歲大計羣吏之治而誅賞之之意也國家承平百五
十餘年吏稱民安治化之隆卓越前古有由然矣兹正
德十二年復當朝覲之期考察之典復當一大舉也臣
竊惟天下不職之官其狀有五曰貪酷曰不謹曰罷輭
曰老疾曰才力不及夫貪酷不謹者害民罷輭老疾者
廢事才力不及者雖有恤民勤事之心而民或不被其
澤事亦同歸於廢而巳矣臣固知司考察者必能仰體
聖心以張公道所謂五者之狀不能以倖免矣但臣尤
慮人之誠偽難知而世之毁譽無據一為所蔽取舍混
殽則巧詐得計公論不明尚何考察為哉然此不惟當
事者之責亦臣濫叨耳目者之罪也是以夙夜靡寧咨
訪徧及而有以得其情狀顯著公議不容者敢不舉其
人為陛下言之乎山東登州府知府某某山西右叅議
某某貪滛成性而名教之難容山西左布政使某某某
右布政使某某汚穢茍容而亷恥之盡䘮陜西副使某
某河南僉事某某暴横自肆罔恤人言浙江左叅政某
某山西副使某某某贓濫巳彰奚能自解江西左叅議
某某僉事某某阿權勢而清議乆乖陜西右叅政某某
廣西左叅政某某被論列而前非未改四川僉事某某
廣西僉事某某任屬職而過納贓私汚名大播山東副
使某某陜西僉事某某當出差而大行賄賂遺臭尚存
江西撫州府知府某某買旌異而厚遺當道外議昭然
四川重慶府知府某某營歸計而濫罰小民士論難掩
河間府知府某某贓貪有跡論劾既明江西瑞州府知
府某某科罰無名羣議頗沸四川右布政使某某慣能
奔競笑罵於改官之時廣東左叅議某某素著姦貪網
漏於考察之日山西右叅政原任揚州府知府某某盗
名苦節錢糧出入不明贓私可知貴州丁憂左叅政某
某假名道學聞䘮濡滯不行孝心何在廣西右叅政某
某江西左叅議某某廣東左叅議某某管糧同收乎分
利山東副使某某山西丁憂副使某某某雲南叅政原
任陜西副使某某某督學各著乎汚名安慶府丁憂知
府某某貴州石阡府知府某某某居官俱有贓貪之實
湖廣永州府丁憂知府某某福建延平府丁憂知府某
某在任均乏持巳之操湖廣鄖陽府知府某某廣西平
樂府知府某某江西吉安府丁憂知府某某貪虐殃民
詎可居乎郡牧山西副使某某僉事某某山東僉事某
某某姦貪利巳實有玷乎憲司原任真定府知府某某
實跡已形豈宜改調起送鎮江府知府某某暴行巳著
惡可復留先任福建左布政使今陞順天府府尹某某
平日雖清白著稱一旦以贓汙見敗晚節不立公論難
容凡此所謂貪酷不謹者也原任山東運使某某昏懦
不立縱吏胥以為姦湖廣寶慶府知府某某優柔不㫁
廢民事於不理陜西副使某某粗鄙無識風裁不聞浙
江右叅議某某江西南康府知府某某老病侵尋難免
茍安之計陜西鳳翔府知府某某四川順慶府知府某
某精力衰倦不無廢事之殃河東運同某某風狂有年
尸素無恥凡此所謂罷輭老疾者也山西副使某某人
品庸陋詎堪學校之司江西僉事某某某行事乖方甚
貽士子之怨應天府府丞某某糊塗而任吏作弊畿民
怨嗟四川右叅議某某昏庸而惟吏所為政體大壞廣
東僉事某某某某某同膺清軍之差略無風紀之力凡
此所謂才力不及者也夫貪酷不謹者罷輭老疾者例
應罷黜才力不及者例應降調臣直據聞見所及實跡
彰著者言之然天下至廣庶官至衆耳目所未悉者尚
多伏望陛下特勅吏部會同都察院通加體訪一體黜
調以為不職之戒則舉錯當而勸戒昭賢才衆而庶績
成實為宗社之幸生民之幸也正德十一年十一月二
十七日
　　崇廉恥以正士風䟽
臣聞之宋儒游酢有言天下之患莫大於士大夫無恥
士大夫至於無恥則見利而巳不復知有義如入市而
攫金不復見有人也始則衆笑之少則人惑之久則天
下相與而傚之莫之以為非也然則廉恥之風何可不
崇於世哉所以崇之之術無他亦曰重公議明國法使
無恥之徒不得以茍容而巳矣今之士頑頓無恥最為
甚者臣近見二人工部營繕清吏司郎中某某山東登
州府知府某某是也其巳往貪滛顯跡累經科道糾明
姑置勿論矣若某某既叨營繕之職管理乾清宫工役
正其分也况總督者有府部大臣監視者有科道等官
功尚未幾衆方効力經之庸鄙廁於其間獨何勞哉顧
乃夤縁僥倖急於陞職觀其欲援少卿陳恭事例專管
大木則某之本心可見矣某某果有桑梓之念即日懇
疏解官而歸斯為孝也况國家用人之道内外自有常
資京職之設未聞便養某思養親欲改京職獨何為哉
是蓋詐誕欺罔希圖美官觀其自敘嘗任通政司叅議
先為張本則某之真情自顯矣臣謹按此二人者穿窬
同行市井為心富貴是圖廉恥罔顧侈靡濫溢於私室
財賄交通於權門甘心笑罵而不羞靦顔彈刺而自若
孟子曰不恥不若人何若人有某某某某之謂也天下
公議切齒二人恨不逺投荒裔永絶其跡以無為士風
之玷治道之蠧也頃者乃聞趙經因同事太監劉養之
薦朝廷未嘗覈其實量其材驟陞太僕寺少卿之職矣
儻某某之得請復有如某某者亦不察其姦究其罪而
遷以京職寵之美官則姦諛得志奔競成風所謂士不
修已而以干進為事不務率職而以請託為先習俗日
壞人材日衰欲相與隆至治胡可得哉是故管子齊相
也以禮義廉恥為國之四維康澄唐臣也以廉恥道消
列國之六畏此二言者真萬世之藥石也臣備員諫垣
有所聞見不敢隱黙伏望陛下俯納芻言渙發宸㫁即
勅吏部查照先該科道官糾劾某某某某姦貪實跡并
今夤縁欺罔情由備行法司依律取問輕則罷黜重則
竄逐夫然後公議始快國法始彰廉恥之風庶幾可興
於世士習敦而人材盛矣天下幸甚正德十二年正月
二十四日
　　大本急務竭愚衷以圖報稱䟽
臣伏念備員諫垣于兹有日愚衷未竭夙夜寧忘直慮
誤犯天威自罹罪憲於國事無補於陛下聖德有累也
夫既無補於事而又有累聖德則臣妄言之罪反有重
於不言之罪矣以是因循將發復止然尸素自咎徬徨
益深頃者伏聞車駕大祀南郊尋游海子當時大小臣
工罔不相顧失色誠以南海子者延袤不啻數頃儻鑾
輿一日周游不及則聖御何所安止大禮何由慶成於
是相率具疏請還賴陛下聞言即悟從諫如流即日車
駕還宫慶成大饗神人胥慶中外騰懽雖古帝堯之稽
衆舍已帝舜之明目達聰大禹之拜昌言成湯之從諫
弗咈不是過也臣以是知陛下有納諫之明而臣昧敢
言之直陛下有優容之量而臣負隱黙之罪非一日矣
於是且喜且慙披瀝肝膽謹以天下之大本與今日之
急務昧死為陛下言之何謂大本一日保聖躬臣聞之
詩曰纉戎祖考王躬是保保者謂保其身體蓋太保之
職也然則王者之所以自保可知矣若近者游幸射獵
之事有馳逐之勞有銜橜之虞非所以保聖躬也况陛
下春秋鼎盛儲位尚虚正宜優游深居頤愛聖體近闗
雎窈窕之逑廣螽斯子孫之福以上慰九廟在天之靈
下答四海臣民之望也且家絫千金坐不垂堂况萬乗
之尊乎伏望陛下怡神穆清凡游畋佚樂之習無内無
外一切戒絶自然聖躬有養和氣召祥皇嗣由是誕育
宗廟生靈永有賴矣二曰早視朝臣聞之禮曰朝辨色
始入君日出而視之退適路寢聽政釋者曰視朝而見
羣臣所以通上下之情聽政而適路寢所以决可否之
計自古帝王迨我祖宗之御天下莫不皆然今陛下一
月視朝不過再三退朝之餘日巳昏晚則何以通上下
之情决可否之計哉且四夷朝貢而至者觀望攸繋畏
忽所闗也伏望陛下乾剛夬決勵精圖理日出而視朝
朝罷而聽政則所謂赫赫厥聲濯濯厥靈内而中國尊
安外而四夷畏服矣三曰御經筵臣聞之書曰王人求
多聞時惟建事學于古訓乃有獲釋者曰求多聞者資
之人學古訓者反之已我國家開設經筵之意端在是
也今陛下每遇講期輒聞報罷講讀之官徒為具員則
何以資多聞之益正稽古之學哉然自古盛德之主未
有不以講學親賢為務者也伏望陛下日講月講務循
常期因以延見羣臣切劘治道則所聞皆正言所接皆
正人學有緝熈於光明聖德日新又新矣夫此三者皆
不出乎陛下之一身一心而天下之安危治忽繋焉故
曰大本何謂急務一曰任老成夫自古守成之君必倚
老成之臣以為輔佐詩曰雖無老成人尚有典刑是欲
用老成人而不可得者顧今有之而可以不用邪臣竊
見大學士謝遷都御史林俊尚書韓文孫交皆嘗歴事
先朝或與受顧命或敭歴中外誠一代之元老宿望也
今雖乆去朝廷乃心罔不在王室况天下之人想望丰
采翹首跂足以冀其復用伏望特勅各該有司或遣行
人等官以禮聘召督促赴闕置之股肱喉舌之任必有
興治致化之功禆益聖政聿隆太平所謂任老成為腹
心以養平和之福者是也二曰廣言路夫治道之隆替
係言路之通塞故曰興王賞諫臣未有忠諫不用而能
善治者也臣竊見給事中如王元凱張原御史如周廣
高公韶主事如戴冠黄體行韓邦靖李中編脩如王思
之數臣者素負忠義兼有才識往者皆以言事罷謫或
自請謝未䝉收録非所以作忠諫之氣開敢言之路也
伏望勅下吏部通查前此言事謫去之臣有如前數臣
者一體起取赴部復其原官或别加擢任則忠良效用
讜言日聞所以通治道而來諫者不越此矣三曰重本
兵夫兵部者本兵之寄即近古樞宻院之任考之有宋
韓琦范仲淹皆一時名臣也先除陜西四路招討經略
使後乃並授樞宻副使當時議者謂宜一處乎内一處
乎外蓋以二人久在軍中備詳本末内外迭處足應機
宜方今邊境多事本兵之寄不可不重其選也乃若宣
府之警提督大任至委之於侍郎丁鳳非以在其位而
不得不任之邪蓋平日輕授之過也其後卒任彭澤近
者甘肅事情𦂳急朝廷簡任亦惟彭澤一人耳夫以澤
之忠義智勇所向有功任之誠當矣不知用以繼彭澤
者果誰歟書曰三有宅克即宅三有俊克即俊宅謂在
位者俊謂儲養以待用然則今日欲預選以待之者無
他惟於各邊巡撫重臣皆精擇其人而任之必久俟其
備禦之有成功然後以次授之本兵如此則外而巡撫
既得其人内而本兵亦皆得其人可以協機宜可以備
遣委矣如蒙乞下廷議今後會推各邊巡撫之任務在
得人以為他日本兵之地而其本兵之寄必於邊任者
是授此則重本兵之道也四曰嚴邊防夫邊兵之設所
以防禦敵人詩曰豈不日戒玁狁孔棘是也今朝廷久
留邊兵演習禁中坐食京師示虚闗塞近者宣府之警
敵衆數萬而守禦之兵不滿萬人長驅深入無足怪也
及照各闗守臣𩔖皆後占士卒或收納月錢以致闗門
無結草之禦堡砦鮮誰何之人如䝉乞將原留邊兵遣
還本鎮以時操備仍勅各邊撫按官員清查役占等弊
嚴加禁革庶行伍整肅而邊防益嚴矣五曰理財用夫
財者為國之命而萬事之本財用不足國之大患今日
所憂不在此邪師旅一興則餽餉告急矣往往大司徒
有開例入監之請然此亦大不得巳而出䇿之下者也
盍亦反其本邪昔人謂三宂不去不可為國今日之宂
臣不能以悉數姑以耳目之所及者言之若南京各省
府不急之織造錦衣衛冒功帶俸無限之濫員兩京各
監局買閑之工匠凡以靡天下之財耗太倉之粟者視
祖宗之時不知凡幾倍矣如之何而能使財用之不竭
邪如䝉乞勅户工二部檢尋祖宗以來并近年會計經
費簿籍逐一比附見今支費有如前項浮宂盡行奏革
或量為裁省庻粟多財餘國用不乏矣夫此五者皆有
闗於今日之大政不可以為緩而忽之者也故曰急務
雖然臣以是數言冒干天聽非以茍且塞責也實區區
忠愛之心將以圖報稱於萬一也儻蒙陛下留神採納
而見之施行有如近者開納在廷諸臣之所言則臣幸
甚天下萬世幸甚臣無任激切願望之至正德十一年
三月二十日
　　守衛牌靣䟽
臣先准本科闗巡視皇城各門除巡視外正德十二年
五月三十日據南京金吾前衛把總指揮僉事李綱呈
稱本年五月初六日至六月初八日終守衛承天門帶
管長安右門據南京虎賁左衛中千户所管隊百户賀
良呈稱隊内軍人楊秀峯一向跟隨本門官奉御張澤
於本月初七日被本官將本役牌面打破用膠黏定等
因本職一向得患心氣疼痛等病今治痊可思得守衛
牌靣為重理合具呈施行等因隨又審得百户賀良執
稱委於前項月日有守門奉御張澤令楊秀峯上網撈
魚因遲澤手持木棍將秀峯背膊打訖一下第二下秀
峯閃躱誤將秀峯懸帶守衛木牌打破用膠黏住是實
等因到臣竊以南京乃祖宗根本重地宫闕具存守衛
之設良有深意今照奉御張澤私役直軍用威凌虐以
致打傷懸帶牌靣指揮僉事李綱明知守衛重情却乃
遷延日久方纔舉呈中間顯有通同規避情由俱合有
罪若不重加究治無以懲戒將來如䝉乞勅法司轉行
南京法司通提到官依律取問庶將來官軍奉法守衛
日嚴祖宗宫闕保之於萬萬年逺矣正德十二年六月
初六日
　　任老成以圖治安䟽
臣竊惟自古國家所以治安永久者皆賴老成人為之
輔佐故書戒逺耆德詩欲召故老禮稱七十致政若不
得謝不俟朝皆言老成人之當用也誠以老舊之臣閱
世已久歴事巳熟智逺有蓍龜之見履固有松栢之操
其於國家非但平日有補緩急尤足倚重詎可一日而
或去朝廷耶邇者不數月間在位大臣有因請而聽其
去者現巳三人始而大學士楊一清去其後靳貴去今
左都御史彭澤又去矣夫楊一清靳貴之去皆懇䟽三
四而後得請此猶可諉也若彭澤者辭章再上俞音巳
下天語雖温勉留未切臣愚昧誠於朝廷之意有所未
諭也伏念今日四方水旱頻仍人民饑困西北用師不
巳國用匱乏又其大者急者皇儲未建國本未固人心
未安災變未息天下之事日多朝廷之憂方殷廟堂之
上誠不可以無任事之臣也而乃今日去一大臣明日
去一大臣非惟人情駭異將俾在位者皆動其欲去之
心而不能以自安矣夫人才難得得老成之才尤難國
事孔艱責復誰任而可以紛紛聽其請如此哉且汲黯
在漢淮南寢謀司馬相宋邊境少事如彭澤者歴官中
外才節並著况近年奉命出師所向有功雖皆朝廷天
威逺加睿筭先定亦由澤之忠勇奮發士卒用命敵人
聞風而退却耳即今小冦陸梁時出時沒朝夕伺我虚
實一旦得聞平日其所敬畏之人巳請疾而去能不益
無所憚耶故曰謀臣不用敵國之福也臣備員言官感
惻時事寸衷廹切不知避忌伏望陛下聖度優容睿衷
亮察念老成人不可不惜國家事不可無慮其彭澤雖
去急遣使挽留收復成命若先年去位舊臣其間精力
未衰人望攸屬者特起任用庻忠賢滿朝以相與共圖
國事國家所以長治久安之道盡於是矣天下幸甚正
徳十二年七月初二日
　　戒不虞以保宗社䟽
臣先於本年正月郊祀後聞乗輿幸南海子游獵時巳
恐啓輕出之端或䙝神器之重嘗具䟽上聞未䝉俞允
方切憂惶忽又得聞乗輿於八月初一日臨幸昌平欲
過居庸闗往宣大等處臣相顧失色神魂飛越手足無
措於是昧死敢言陛下一身宗廟社稷之主也陛下重
其身是欲重宗廟社稷矣然則今日不自重豈所以保
有宗廟社稷乎夫古者出稱警入言蹕是古之人君未
嘗輕於出入也我祖宗以來每歲惟大祀南郊車駕一
動正以重出入而戒不虞耳乃者陛下無故自離法宫
所率人馬無幾驟至邊闗且欲逺臨敵境臣誠不知陛
下何以不自重若此豈以西北敵人屢犯疆場皇威震
怒欲一鼓而擒之耶明監未逺觀於土木之事可知况
當是時英廟嘗委親王監國詔諭百官居守然後六師
啓行猶不免於一時之難以遺千古之恨至今言之可
為寒心今陛下一旦輕身而出兩宫母后未知所之師
保大臣未知所之四方之章奏日陳四夷之朝貢日至
諸司百僚日俟宸㫁以共其職者何限陛下果嘗誰之
委耶堂堂京師又嘗令誰守耶用是觀之是陛下不欲
保有宗廟社稷矣仰惟太祖高皇帝間闗百戰餘二十
年而天下始一太宗文皇帝驅馳兩京越五六載而天
下始定自是以後列聖相承皆念艱大之投不忘兢業
之守而天下始治以安今陛下享有成業十有二年于
兹寧忍不以祖宗為念哉且乗輿未還九廟神靈不安
兩宫母后不安内外大小臣工軍民萬姓之心皆皇皇
不安於此又寧忍於恝然哉見今宣大二鎮敵人連營
萬一姦細窺伺掩乗輿不備荒郊草野之間環衛疎闊
茍有不逞之徒包藏異心雖神靈擁護亦所傷多矣是
不可以不戒也嘗聞漢御史大夫薛廣德之諌元帝欲
以頸血汚車輪今臣逺處留都恨無由親當乗輿以死
報陛下區區忠藎亦惟願聖主不乗危而巳伏望陛下
上念祖宗念母后下念四海臣民早賜回鑾以慰神人
之望自今無復輕出以重過舉用戒不虞宗廟社稷億
萬年無疆之祚也臣無任懇切願望待罪之至正徳十
二年八月二十八日
　　時政䟽
臣仰惟朝廷政令率由舊章無愆忘之失因時損益適
變通之宜行之天下而安傳之萬世而無弊者臣方將
順不暇何所復言但竊聞近者事有一體而議擬之間
聖㫁或有未及法有一定而紛更之餘奉行遂至失當
凡為時政五事不敢隠默請得條舉為陛下言之五事
者何一曰人才所以資化理也近該吏部題請查取丁
憂養病官員欲行各該巡按御史備查兩京翰林院科
道部屬等官丁憂患病在家者即便給文催促赴部聽
用伏蒙聖㫖俞允此見朝廷君相一心振拔幽滯廣收
遺才以資化理之盛舉也但臣竊謂人才難得不可輕
棄前項官員起用固已允愜衆心若近年以來各官有
因言事坐謫下僚及廢置田里者雖當時誤犯之罪巳
見寛宥然一念忠愛之誠終當亮察况心志堅苦之餘
悟悔自新之日才節必有逾人朝廷正宜收録伏望陛
下天寛地容始棄終取并勅該部查請果召汲黯之戇
生還唐介之忠則忠良效用而治化益隆矣二曰商賈
所以通貨財也近該都察院題稱革横征以蘇民困欲
行浙江等十三省并南北直隷撫按衙門除舊額外其
餘新設抽稅去處盡該查革亦䝉聖㫖俞允是誠上體
祖宗薄稅之仁下慰商賈藏市之願綸音一下固巳人
人稱慶矣但臣竊見近年京城内外及張家灣等處置
立皇店收取客稅亦非先王市廛不征之意且商人縁
此畏避物貨少通服食器用𩔖増高價嘗聞之宋儒朱
熹有言商旅雖非農民之比亦官司財用取資不宜重
困使之望風畏避而不敢出於其途伏望陛下軫念邦
畿臣民攸聚百物騰貴人何以存渙發宸㫁通行革去
則商賈阜通貨財而臣民咸安所止矣三曰二宫營建
之急務也近該工部題稱乞罷年久工程接濟營建内
開脩理太素殿宇延今二年之上未見了畢民間解納
有限該監取用無窮本部無從措辦恐因而妨廢營建
乞勅該監節省刻期完畢雖䝉聖㫖降答未見斷然停
罷臣考之斯干之詩有曰似續妣祖築室百堵西南其
户爰居爰處爰笑爰語又曰乃生男子載寢之牀載衣
之裳載弄之璋其泣喤喤朱芾斯皇室家君王然則今
日營建二宫上以光復大業下以肇生皇嗣事莫有急
於此亦莫有重於此者也若太素殿臣雖未識朝廷所
用然必非二宫之比况以太素為名何在務為全美伏
望陛下明勅該監責以完期近則一二旬逺則一二月
留有餘之財為大工之用成輪奐之羙兆熊羆之祥宗
廟社稷萬萬年之至計也四曰裕民所以止盗也近該
湖廣鎮守太監杜甫奏稱郴桂衡永等處流賊猖獗乞
要親歴巡視巳經兵科并該部叅論仍䝉准允給勅臣
竊惟祖宗建官分職隨事定名今各處太監既以鎮守
名職其不為巡視而設明矣誠以内臣在外舉動頗重
偏郡下邑供應實難况叅隨左右生事騷擾之弊必不
能免親歴巡視非所以造地方之福也唐太宗嘗曰民
之所以為盜者由賦役繁去奢省費輕徭薄賦選用㢘
吏使民衣食有餘則自不為盜彼杜甫果以地方為念
亦惟安静自處勿妄有所徵發勿縱下人侵漁自然姦
貪有警善良獲安其所以弭盜安民者思過半矣何必
為是之紛更耶伏望陛下特勅該部行令杜甫遵照原
奉勅諭行事毋致紛擾則為地方之福不小也五曰民
壯所以備警急也考之初立之法有事用以征戰事平
復還為民即古者民兵之遺意况見行有例春夏秋毎
月操二次至冬操三次亦俱有定期夫何近年有司奉
行失當一槩拘留在官或用之迎送上司或用之句攝
公事遂使四時不離府縣之門三農罕就新畬之業甚
至轉包市人則又交通吏胥生事擾民為害匪細伏望
陛下特勅該部查照法例備行都察院轉行各該巡按
御史嚴加禁革此亦恤民隱之一端也正德十二年八
月十三日
　　守衛䟽
臣各准奉本衙門闗劄巡視皇城各門㸃閘守衛官軍
除遵依外正徳十二年九月二十二日據南京金吾前
衛把總指揮僉事李綱儲承祖手本開稱本月二十二
日有南京户部主事汪淳前赴長安門倉收糧未完至
申時分有南京左軍都督府忻城伯趙槿進門上鎻所
有收糧官吏并脚夫人等俱闗在門裏宿歇又據南京
虎賁左衛左千户等所守衛長安右門正千户趙佐等
手本備開本月二十一日南京户部主事汪淳在倉收
糧未完有忻城伯趙槿進門當有守門内官余榮等說
與本官收糧主事未出登時上鎖有收糧官吏脚夫人
等俱在内宿歇等因各開報前來臣照得長安門倉係
在皇城禁地豈容外人止宿今忻城伯趙槿明知官吏
諸人在内不行催逐主事汪淳雖係在倉收糧不早出
門俱屬有違應合叅究正德十二年九月二十六日
　　請旋聖駕定國本以消天變以安人心䟽
臣竊聞敵國之為邊患從古皆然來則懲而禦之去則
備而守之斯聖王制御之常道也乃者不聞烽火之警
未有征討之議忽勞聖駕逺出駐蹕宣大二鎮方事馳
獵逾月未返誘致狂冦率衆深入夫聖人舉事動在萬
全不知何以輕易若是也豈以聖武無敵蔑兹小醜不
足殱耶然興師十萬日費千金萬一縁此兵連禍結財
力不繼悔將何及是故漢武雄其才略從事四夷遂致
海内虛耗隋煬恃其富強勤兵萬里卒令中國疲敝况
英廟土木之變明監之未逺乎至於儲貳國之大本自
古人君即位太子多同時建立所以繋天下之心杜窺
覦之端也仰惟陛下臨御日久儲位尚虛人心未有所
繋姦邪寧無隂伺是以忠智之士咸懷隱憂連章累疏
懇切論奏夫聖人制變必有權宜不知何以持久未决
也豈以春秋鼎盛視為不急姑置之耶然國家大計貴
於前定當其治安之時預為長逺之謀此禍亂所從而
弭也是故宋仁宗預養濮安懿王子宗實而繼綂有光
高宗預立普安郡王瑗而付託無憾况祖訓法律之條
家法之具在乎且臣竊見南京地方本年十月十三日
交冬之候是夕雷雨交作逮十一月初一日一陽之始
是夜雷電尤熾詩曰曄曄震電不寧不令此之謂也及
聞各處大水之災流星雨雹之異疊見夫變不虛生感
召有自天心仁愛譴告匪虚中外憂惶日甚一日伏望
陛下上謹天戒下順人心閫外之務委於將領聖駕蚤
旋班太原薄伐之師宗嗣之選斷自宸衷國本蚤定奠
皇圖永安之業如此則災變以消休祥滋至宗廟社稷
億萬年無疆天下幸甚正徳十二年十月十一日
　　罄陳愚衷懇請聖駕還京䟽
臣竊聞聖王之治先内後外若益之戒舜首曰敬戒無
虞終之四夷來王周之文武亦以天保以上治内采薇
以下治外載之於經可具見也是以宋儒朱熹論禦敵
之道以為不在邊境而在朝廷乃者伏䝉陛下軫念邊
陲躬勞聖駕自八月終旬出闗迄今五月未返豈視邊
境顧有先於朝廷耶何以重外輕内如是嘗䝉宣諭刻
期還京臣聞之不勝踴躍以為誠宗廟社稷之福天下
臣民之幸夫何明㫖屢頒凱旋未果且聞廣置行宫駐
蹕宣府夫宣府距京師三百餘里凡廷臣之陳請四方
之章奏經旬始得一上又經旬始得一下中間豈無廢
事文武大臣恪守闗禁絶無一人得面天顔左右豈無
壅蔽士馬數萬聚食一區何但芻粟不支實恐地方生
變内外之間姦雄隱伏儻或乗機竊發未免重勞征討
凡此乃必至之勢天下之人皆以為憂陛下獨未之思
乎京師者祖宗宫闕在焉廟社在焉百官萬民在焉四
夷朝貢而至者在焉陛下以至尊至貴之身而顧處於
至孤至危之地宫室之安不如九重嬪御之適不如六
宫膳羞之奉不如内庖臣下之朝不如大廷凡此乃至
明之理天下之人皆以為疑陛下獨何所見乎臣嘗聞
宋臣司馬光曰天下重器也得之至艱守之至艱今陛
下承祖宗艱難之業亦當以艱難守之奈何棄國事而
不恤委宗社而逺去耶且人君父天母地郊祀之禮躬
親行事固報本反始之義亦祈天永命之道也陛下前
此㸔牲巳委之大臣今日大祀將何以處耶臣嘗伏讀
祖訓有曰凡祀天地祭社稷享宗廟精誠則感格怠慢
則禍生又曰其風雷雲雨師山川等神亦必敬慎自祭
勿遣官代祀大哉皇言正今日所當深念也伏乞陛下
速戒羽衛旋軫京師首事南郊繼享宗社以慰神人之
心以答中外之望仍乞親賢納諫逺佞防姦早朝聽政
祗復乎舊規經筵講學務遵乎成憲先本而後末修内
以攘外如此則朝廷既正邊境自安虞周之盛復見於
今日矣天下幸甚宗社幸甚臣備員言官分當死爭誠
欲排闥引裾而未能惟有愚衷迫切而巳無任惶恐戰
慄待罪之至正德十三年正月初十日
　　急除姦惡以安宗社以謝天下人心䟽
臣竊觀自古國家信用姦邪未有不為所禍者蓋其始
也媚君以徼寵其終也挾君以自恣必致危人宗社而
後巳載諸史冊可具考也竊照都督朱彬本以梟雄之
資兼懷憸邪之念自縁進用以後專事從諛導非或游
衍馳驅或聲色貨利凡可以蠱惑聖心者無所不至由
是近年間陛下聖德為彬所累者多矣况復怙寵恃恩
愈肆無忌乃於去年又導陛下幸南海子再幸功徳寺
又再幸昌平等處地以漸逺日以漸乆游樂無節輕䙝
至尊流聞四方驚駭人聽臣即欲指名論奏猶恐𫝊言
未真且猶冀彬改心易慮自為善後之圖誠不意彬自
知罪盈惡積公議難容乃欲挾陛下自庇故又導聖駕
出居庸闗又無大臣一人保護置陛下孑然獨處於沙
漠苦寒之地者殆將半載險哉彬之用心誠有不可知
也且彬武夫其於前代若漢高白登之事或有未知至
於我朝英廟土木之變則固習聞之矣何故乃導聖駕
既臨宣府又過大同以致引惹敵人深入應州等處與
之交戰六日六夜使當時各鎮之兵未集塞外之騎沓
來幾何不蹈往轍哉然昔王振之挾英廟猶以敵人犯
邊率師親征今彬之挾陛下不知何所為哉是振以禦
寇彬以誘寇彬之罪又浮於振也且聖駕在外數月萬
幾叢委兩宫違養廟享不親四方災異迭見逺近盗賊
蜂起中外臣民疑懼向非皇天眷命之有歸朝廷法度
之具在宗廟社稷亦岌岌乎危哉是彬也不獨陛下之
罪人實宗廟社稷之罪人且彬在一日則為宗廟社稷
一日之憂故議者皆曰容一朱彬國之安危未可知也
臣竊又料彬無以自解必將肆為巧言以為行止皆出
陛下欺罔聖聽夫陛下臨御巳十有三年于兹何前此
未聞他幸自彬用事而乃輕出不常如是耶在陛下左
右之臣亦多矣何以皆不及從獨彬為之先導耶正使
實如彬言又獨不可諫止之耶故自彬言之以為赤心
事陛下自臣觀之實未免包藏禍心爾彬之罪固有不
可得而逃矣陛下於此宜亦不欲復庇之矣臣叨荷國
恩養育成材備員言官當此權姦稔惡之秋正委身圖
報之日如緘口自默徒切浩歎禍亂已成噬臍何及臣
之罪則又浮於彬矣故不得不極力痛切為陛下言之
且嘗伏讀祖訓有曰歴代多因姑息以致姦人惑侮當
未知之初一槩委用既識其姦退亦何難慎勿姑息大
哉皇言所以為萬世聖子神孫告者明且切矣伏乞陛
下仰承祖訓俯納芻言急勅錦衣衛將朱彬拏送法司
按鞫其罪從重處治以雪神人之憤以為姦惡之戒仍
乞陛下自今伊始端居九重親理萬幾無事輕出以重
過舉則宗社幸甚天下幸甚臣無任激切願望之至正
徳十三年二月十九日
　　亟黜姦貪撫臣以伸公論䟽
臣竊以公論之屈伸係治道之隆替公論伸則是非明
而黜陟當庻官皆得其人治道由之日隆否則顛倒混
淆當進者退宜黜者陟在位靡所勸懲淪胥於曠職僨
事而巳欲治道之無替胡可得哉仰惟國家稽古建官
布列中外慮其間不能以皆率職也於是設臺諫之臣
俾司糾劾之任故公論之所擊臺諌必擊之然則非臺
諫撃之實公論共撃之也公論而可容以一日之不伸
耶竊照巡撫四川都御史某某屢經糾劾未䝉罷黜公
論喧騰實不容已臣謹按某某縁長邊方頗諳武事偶
值蜀中多故誤蒙驟陞今職為昊者自宜殫心竭力持
正秉公撫輯地方用圖報稱可也夫何得志而驕横行
無忌任智自用禍延雲貴二省貪功妄殺殃及全蜀軍
民甘十罪以自居斂衆怨而罔恤是以御史胡潔劾之
盧雍劾之胡瓊劾之近該給事中俞敦又劾之何某一
人而攻之若是其衆耶誠以公論所在不容以不言之
也然某猶不知自省目言者之誤聽稱地方為晏然上
欺聖聰下誣公議名為認罪回話實則文過遂非朝廷
於此而猶欲容之則公論盡廢姦貪罔懲非惟何昊愈
無忌憚殃及地方凡欲為惡而未敢者皆將相率成風
冒昧居位此豈世道之幸哉夫治道去其太甚昊之姦
貪厥狀顯著物議紛然兹非太甚者耶况西蜀一區久
罹兵燹軍民疲敝公私困竭豈容以復殘害之耶伏乞
陛下軫念地方俯從公論亟將某某罷黜别選賢能以
代其任庻在位有儆庻官得人公論伸而治道隆矣天
下幸甚正德十三年五月十二日
　　嚴操備以固江防䟽
臣惟南京實我太祖開基之地形勢當東南之勝所恃
以為險者長江而江之為防者水戰今之新江口操此
正國家用以為江防計者考之初立之時將領得人士
卒訓練器械精好船艦備具是以守無不固戰無不宜
百餘年來晏無他虞有由然矣夫何往者逆賊劉七等
敗喪南奔黨衆無幾往來江上莫敢誰何不知當時所
以為防者何在即今地方災困盗賊縱横見被殺傷巡
捕官軍况意外之患尤有可憂江防之計不可不早為
之圖也兹欲嚴操備之法復祖宗之舊臣嘗詢之衆見
以為不出六事而巳何謂六事一曰擇將領夫將者三
軍之司命今之把總哨總衛總等官固非大將之比是
亦偏禆之任也然多出䕃叙而韜畧之罔諳養於膏糧
而矢石或未覩何以統三軍而倡勇敢邪必把總合選
各營各總就選各衛按其平日之功能量其當時之精
力不因請託而驟舉不以静退而見遺或無其人則外
閫之名帥武舉之名流簡拔其一二宜無不可也二曰
練兵卒夫兵不務多而務精今新江之卒八千餘名然
私役過於公差老憊倍於强壯無怪其單弱也况裹糧
而行饋餉不能繼依江而居妻子不暇恤比之内營勞
苦百倍所宜清查役占會官揀選精強者專令操練免
其雜差老弱者專聽雜差免其操練仍於正操之卒或
時加犒賞或増給月糧少致優恤之意可也三曰利器
用兵法器械不備以卒予敵今之器械若紙盔布甲之
制朽弓敗弩之習平日操演皆為虚具一遇堅利能免
倉皇况大江之上觀聽所闗非所以示武揚威也合於
該操之期俱給上號軍器使之挽強負重習慣自然後
雖強冦突至鋒鏑驟交如處平居之日而無畏縮之心
矣四曰備船艦水戰之法以船艦大小為等蓋遇風則
使戰船無風則使戰艦今江上新舊船艦之制大小亦
畧具矣但訪之大船歲久朽壞見存無幾小船制欠輕
捷用亦未充且雖頻年興修有名無實緩急所宜慮也
合就會計工料依倣古制修整大船二百號増造小船
一百號仍行該部選委勤能官一員專住船厰日逐監
督不容工匠致有冒破侵剋之弊務令堅完倍常期於
十年一工寸木不施庶緩急有備而財力亦無虚費矣
五曰濬河港新江舊開小河灣泊船艦近年淤泥壅塞
潮汐罕通或閣置高土或就泊江干暴裂漂溺之患所
不能免聞之往年亦嘗興工䟽治然堤岸未固泥沙復
壅殊非經久之圖亦合會計工費置立樁石堅築堤岸
著實開淘務令内外深廣如一大小潮汐可通仍通計
河岸步里分派各衛雜差軍丁自後但遇沙漲水淺隨
時挑濬如有失誤并罪該管官員六曰教水習江操之
設非但教閱弓矢兼使習涉風波考之古人水戰或招
集善没操舟便利之人或以諳曉水勢人充軍額新江
兵卒少得此北軍是以一遇出江便防墜溺今日操演
宜以水習為先或馮河泛津或破風駕浪務使日習月
練精通若神如有未能則廣募呉越水工江濵舟子教習
烝徒盡窮厥技此亦務之急者也雖然有其法尤在得
其人得其人又不可不重其任誠以得人而任之重則
申嚴號令信必賞罰無一撓沮而法可得行功可得立
若南贛地方盜賊嘯聚雖專設憲臣撫𠞰久無成功近
䝉加都御史王守仁提督之任聽以軍法從事不數月
間大奏克捷南京武備久弛江防尤重陛下宵旰之際
寧不軫念及此乎如䝉乞勑該部將臣所言六事詳議
可否採擇施行其見管操江都御史任鑑才識本庸精
力亦憊况贓汚大著公論難容乞即罷黜别選才望風
力素著大臣一員查照都御史王守仁提督事理重加
委任使之嚴飭操備修復舊規若江上緩急事宜俱聽
節制或不用命及失事者俱以軍法從事如此則武備
復振江防永固祖宗根本之地盛大之業保之於萬萬
年逺矣臣備員南都三年于兹耳聞目撃不敢緘默干
冒天威無任戰兢隕越之至正徳十三年九月十三日
　　慎郊祀以保天命䟽
臣惟人君天命之主郊祀者所以祈天永命之道自古
聖帝明王未有不慎諸此若書有肆𩔖之文詩載生民
之雅觀之固可槩見迨我皇祖垂訓特重天地之祀曰
精誠則感格怠慢則禍生又曰其風雲雷雨師山川等
神亦必敬慎自祭勿遣官代祀大哉皇言所以為萬世
保有天命慮者深矣自是列聖相承率由無間我陛下
臨御以來繼述有加神祗交格眷顧日隆有由然也若
往者聖駕巡幸宣大遲久未返天象變於上人情疑於
下内外奸宄之徒不無乗機伺間於其間當是時天命
若幾於不保者賴睿𠂻夙悟聖駕亟旋大祀之禮如期
而舉由是神人上下胥歡胥慶稱聖稱明變者以消疑
者以釋乗機伺間者自沮所以保命之道陛下蓋得之
矣至近者駕出之時亦聞陛下嘗有不誤郊祀之言但
今去㸔牲之期已迫大祀之行亦不過兩月而道路𫝊
者皆曰駕方過河未即旋軫臣愚莫識聖意所在豈以
敵人方遁俘馘未獲將欲犁其庭耶嘗聞之不追其往
不誘其來者先王防外患之法也况近日以來京師之
間白晝禦貨者肆行昏夜掠財者屢警雖官校督捕莫
之能止内外之治詎無重輕且聖駕日逺則章奏之請
日難脫於一時偶有警急欲達不及欲行不可安危所
闗孰任其咎乃若餉饋逺輸必有不繼之憂士衆久役
不無潰叛之患所在地方亦難免於傷殘之苦徵諸往
事皆然其在今日恐尤不可以不之慮也伏乞陛下念
郊祀之届期知保命之攸繫申戒將士用戢干戈即日
回鑾舉行大祀以慰神人之心以答中外之望仍乞自
今伊始居中制外偃武修文則宗社幸甚天下幸甚臣
無任激切願望之至正德十三年十一月初二日
　　選任憲臣管理操江䟽
臣切照南京見管操江都御史任鑑贓跡敗露累經糾
劾近該刑部題准䝉差委科道官查勘完報尚未有期
即今𫝊聞江西南昌府賊首吳十三等聚衆數多住劄
西山不時刦掠殘害地方官司卒莫能禁儻一日奔潰
來犯長江南京祖宗根本重地豈不深為可憂書曰有
備無患詩曰用戒不虞今日所以戒備之者亦惟嚴飭
江防而巳彼任鑑平日既乏展施臨事詎足倚任且江
防久弛非才智過人者不足以修復地方多故非威望
素重者不足以鎮定之責之任實難其人如䝉乞勅廷
臣會議務於中外臣僚之中驗其平日才望並著可預
必其有成功者作急推選請命一人前來管理操江之
事其任鑑先行罷黜或令還籍聽候勘報至日定奪如
此則任用得人江防有備意外之患無足虞矣正德十
四年正月二十四日
　　戒巡幸以安人心懲循黙以服公議䟽
臣竊以巡狩之典虞周以下史冊不載豈非時異勢殊
行於古者不可行於今邪借曰可行我朝祖宗當先行
之何以未之行邪夫先代既莫之行祖宗亦未之行則
是斷斷乎不可行矣仰惟陛下臨御十有四年于兹前
此數年亦未之嘗行迨今一二年間乃徧歴邊闗越歲
始返豈惟護從人馬坐耗芻糧驚駭地方内而朝廷大
政大事中間廢缺者不知凡幾所恃祖宗徳澤之深厚
法度之詳宻人心不離天命方永然姦宄無知之徒潛
窺而側睨者不可謂無其人也是故每歲孟春合祀天
地此前古之曠典我朝之盛制所以報本反始祈天永
命之要道臣伏見郊期巳過聖駕未還竊恐姦人乗機
生變無任憂惶未幾得聞南郊禮成陞殿受賀又曷勝
踴躍豈惟臣雖田夫野父兒童走卒亦莫不鼓舞懽呼
喜見太平一二日間忽又得聞有㫖欲不時巡狩臣則
又不覺駭愕失措因考古帝王之巡狩所以省方觀民
初非遊樂然舜之時五載僅能一行至周十有二年乃
一行之又皆止於四岳未嘗徧歴多方蓋雖本於憂民
之心而尚恐有煩民之事不時巡狩亦非虞周之制也
且臣竊聞益之戒舜曰儆戒無虞罔失法度罔遊于逸
罔滛于樂夫在古無虞之時且然况今日邪誠以今之
可虞殆未可以一二數而其大者則國喪未終皇儲未
建清寧二宫無慮百萬之費而營建方興京通二倉不
滿再歲之儲而宂耗日甚南北直隷皆京輔之地旱潦
頻仍人民或至相食山陜諸鎮乃四夷之防敵人深入
郡邑每為侵擾江西之南贛雖平而西山之盜復聚兩
廣之府江雖捷而後山之賊尤多至於閩浙川湖等省
非兵則荒加以賦斂日繁公私上下坐困此正今日君
臣交儆脩之廟堂銷患未形之秋而何以巡幸為哉即
今道路𫝊聞人情洶洶若無以存如果不時巡狩竊恐
聖蹕所駐千乗萬騎糗糧芻藳無所取給人民必至離
散官司必至逃避其有不釀成大患者幾希雖然陛下
守成致治閭閻疾苦宜有未知彼内閣大臣皆師保之
任輔導之職有股肱心膂之寄者其與陛下義同休戚
使當去年𫝊㫖草勅之時有如李沆楊億之不奉詔開
陳事理再三泣諫如有未納寧繼以死則聖心必為感
悟巳無前日之行安有今日之㫖夫何二三元老不聞
力爭或姑為涕泣卒於草勅以果陛下之行或稱疾杜
門若不與聞聊免一時之議不知古者師相之道果如
是哉以是羣議紛紛所不能免伏乞陛下上念宗社下
為生民巡幸之事斷然戒絶内閣大臣特加切責其間
公議尤不服者仍賜䇿免以為循默之戒天下幸甚臣
干冒天威無任戰兢隕越之至正徳十四年三月初七
日
　　公選任以杜夤縁䟽
臣仰惟祖宗之制凡兩京衙門堂上官吏部具缺奏請
每缺一員會推二人奏請簡用如巡撫都御史在内地
者會户部在邊方者會兵部其與唐虞命官疇咨僉諧
然後用之之意同一揆也由是選任以公夤縁以杜地
方得人保障攸賴良法美意蔑以加矣夫何近者一二
地方如順天宣府各缺巡撫都御史當其未推之先外
議紛紛巳皆曰宣府都御史劉達欲轉順天又曰起復
都御史甯杲欲得宣府及後一推再推二人果皆如願
外議果皆不誣正謂除書未出而物色先定夤縁之跡
彰然著明是豈不為朝廷至公之累哉臣謹按某某天
性姦邪履行兇暴始為御史背公阿黨營陞美官繼任
巡撫殺人黷貨甚於流賊迄今河間保定之民或子銜
父寃或妻稱夫屈咸欲食某之肉恨不覿杲之面宋儒
有言惡人放而不逺顧彼所置之地其民何罪夫以放
之且不可近况可復用之耶劉達人品素低才識最下
當初抵宣府之日一籌莫之能展惟判押成案酣醉終
日與管糧郎中李志學號為劉伶李白其後一二年來
聖駕親臨敵人退遯地方雖則稍寧軍民實皆坐困方
且以修築邊墻墩臺嘵嘵自陳求賞宋臣所謂勞效纎
微自矜無愧者正其人也則其無他顯功可知然已陞
職受賞復敢擇便以求安耶且順天京輔之地宣府鎻
鑰之門比之他處地方厥責尤重選任賢良尚懼弗勝
顧以此輩膺之其能免於負乗致寇或亦難矣又何保
障之足賴哉况夤縁之路一開則無恥之徒競進士習
之壞風俗之汙皆自兹始管子曰禮義亷恥國之四維
不可以不慎也雖然臣所聞二臣夤縁已非虚語然在
左右或在廷臣則未可知伏乞聖明留意通加戒飭今
後選任之際内外務秉至公如果始推得人即賜簡用
免令再推以致煩勞聖慮其該部果知其人可用亦合
執奏不當輙為依違以自失其職守若甯杲劉達量其
情罪重輕或行罷黜或容自陳以為夤縁無恥之戒天
下幸甚正徳十四年四月十一日
　
　
　
　
　
　
　
　孫毅菴奏議巻上
欽定四庫全書
　孫毅菴奏議巻下
　　　　　　　　　　　　　明　孫懋　撰
　　斷大義除大逆以安宗社疏
臣竊以春秋之法大義滅親是非忍於親夫義有重焉
不容以不滅之耳近據九江等府湖口等縣𫝊報𦂳急
軍情開稱寧王壞了孫都堂又稱寧府人馬船隻隨路
焚燒府縣房屋其謀危社稷之意顯著無疑已經南京
内外守備衙門具本奏聞隨已分𣲖府部堂上官及臣
科道官起調官兵民夫分門協力晝夜防守外但臣竊
慮寧王天性不良陰謀百出一日天兵四集勢迫事危
殆将卑辭上請藉口流賊祈蔽聖聰自營脫罪儻蒙不
察曲加寛宥将來之禍必大可憂誠以王之包蓄異心
圗竊神器自附逆瑾之時而巳然迨復䕶衛以來而益
肆若其招納亡叛廣收盜贓殘虐居民厚積財賄上伺
朝廷動静則委任心腹往來都城殆無虚日下探地方
事情則分布爪牙出入官府轉相傳報且訪得本年二
三月間於蘇杭等處廣出招帖扇惑人心五六月内於
湖口要津攔截客船搜取貨物凡若所為皆渉不軌今
日之舉實係夙謀昔者管蔡流言周公致辟淮南作孽
漢文廢之至於我朝若漢府安化王皆以謀逆誅滅宗
社由是奠安伏乞皇上大奮乾斷速行誅討若南京承
平之餘武備乆弛所在官軍僅足防守乞勅該部㑹議
作急推選風力憲臣老成武将統領精强士馬仍勅附
近郡省若南贛都御史王守仁湖廣都御史秦金各率
部下軍快土兵前來策應其江西南直𨽻等處水陸地
方亦乞勅各該撫按衙門出給榜文一諭脅從諸人禍
福使令解散一諭䕶衛官軍順逆還綂都司又諭隨路
地方軍民當篤念朝廷恩徳勿令扇動其有謀勇出衆
願行報效者許於各該統兵官處投報厚加勸賞如此
則亂臣賊子刻日可擒地方生靈免遭荼毒宗廟社稷
億萬年無疆之福也天下幸甚正徳十四年七月初二
日
　　恤人言以安人心䟽
近該南京守備司禮監太監劉瑯差人送到掲帖内閣
為緝捕姦細以息流言造謗事正徳十四年六月二十
一日據守備九江等處地方署都指揮楊銳呈報江西
寕王已將孫都堂壞了事變𦂳急職等内外守備府部
等官除㑹議通行具奏外竊見寕王受國厚㤙正當恪
遵祖訓安享王爵乃背逆天道輙興謀為不軌之心此
罪大惡極天人共憤本職誓不共戴天恨不能一時就
獲當行各該掌兵人員整搠軍器預備戰船及行廵城
御史五城兵馬廵捕人員排門挨捕江西姦細不許一
人潜住京城因而致生流言造謗加於本職除捕獲流
言一十餘人全行治以軍法及具奏外為此合用掲帖
前去南京吏科等衙門煩為查照知㑹等因臣竊照南
京守備自太監黄偉而下非止一瑯也緝捕姦細係多
官㑹議而行亦非出一瑯也謗者不於黄偉諸人而獨
於劉瑯一人乎意者瑯於寕王今日雖無知謀之情平
時或有交與之跡况瑯昔為守備阿附逆瑾苟逃天誅
今復叨職愈肆兇惡殘虐地方謗之所起厥亦有因且
禦寒莫如重裘止謗莫如自修瑯果自反無愧亦合退
避事權以正浮議以候公論之定豈冝紛紛緝拿以拑
衆口昔者周厲王患謗得衛巫使監謗者以告則殺之
國人莫敢言道路以目王喜告召公曰吾能弭謗矣召
公曰是障之也夫民慮之於心而宣之於口成而行之
胡可壅也今王塞下之口而遂上之過恐為社稷憂今
瑯之所為若是不㡬於塞下之口以遂已之過乎即今
滿城軍民愈加惶惑防守之間前却無定夫將士安則
朝廷安朝廷何惜瑯一人而不以安百萬之軍民耶伏
乞陛下上念祖宗重地下體軍民至情特下廷議早决
宸斷即將劉瑯罷居私第勿令再恭機務其姪南京錦衣
衛指揮劉奇亦勿令管事守門但係本官手下家人伴
當亦使各還本家生理不許妄以報效為名冒領軍器混
雜軍民之中致生疑阻如此則人言以恤人心以安而
瑯亦得以自保矣正徳十四年七月十五日
　　専委任責成功以安地方䟽
邇者逆藩為變戕害忠良江西地方缺人廵撫已該廷
臣㑹議兵部覆題請勅一道齎付都御史王守仁不妨
提督軍務原任廵撫江西地方節該奉聖旨王守仁暫
且准行其廵撫都御史另行推舉欽此臣竊以用人之
道其未得之也固在擇之精其既得之也尤當任之專
夫惟得其人而尤専其任然後可以責成功若都御史
王守仁忠義自許才識逾人應變將略又其所長觀其
南贛平賊之功已可概見即今變起倉卒地方實倚為
重且聞本官倡義勤王衆心兢奮推誠致士羣䇿兼収
欲於兩月之間期成一鼓之績得臣如此可謂擇之精
矣暫令廵撫豈為任之専耶况江西地方素多盜賊非
得文武備足之才不可以當保障重大之任另行推舉
恐難得人伏望皇上俯納芻言特是廷議仍照該部原
擬或加以總督重任請即降勅差人馬上齎付本官以
示推委責成之意事寕之日仍留本官勦除黨與撫綏
軍民以収平定安集之功再照浙江衢州府接連江西
地方急冝防禦臣又訪得本布政司左布政使何天衢
風采素著才器老成屢經廵按等官推舉亦乞量陞憲
職専理軍務一以内杜姦萌一以外防㓂賊如此則委
任専一功可責成地方可保於無虞矣正徳十四年八
月初四日
　　辨忠邪核功罪以公勸懲疏
邇者逆藩就擒宗社大慶仰惟朝廷論功行賞按罪示
罰勸懲之典固有必行而無廢者但臣愚竊謂諸臣竭
忠效勞於一時者固有足褒而先事有見於平日者亦
所當錄朋姦黨惡以遂其謀者固冝必誅而屈節辱身
以為其用者亦不容宥請以聞見所及用舉一二為陛
下言之廵撫都御史孫燧與兵備副使許逵當逆藩肇
變之時聞偽𫝊保駕之語推明大義力抗邪謀利刃在
前誓死不屈曰天無二日國無二王其精忠直氣仰貫
天日雖古之忠烈不是過也守備都指揮楊銳與安慶
知府張文錦以孤虗不守之城抗方張難制之冦攻圍
日急防禦益嚴援兵雖寡我師自奮卒能挫其先鋒使
不得順流東下以窺南都在今之主將不多得也臣所
謂竭忠效勞於一時者茲其人也先差廵視江西都御
史今致仕林俊與先任江西副使今充軍胡世寕一則
因王乞瑠璃瓦為疏大義曰毋涉吴王几杖之賜叔叚
京鄙之求一則因言地方利害遂及府事曰禮樂刑政
漸不出於天子凡此皆曲突徙薪之謀先任南京禮科
給事中今養病徐文溥與先差江西清軍御史今降知
事范輅一則因王奏復䕶衛屯田極言王之暴行一則
因樂官秦榮毆死生員奏正其罪及議朝王禮儀凡此
皆强幹弱枝之計臣所謂先事有見於平日者茲其人
也至於致仕都御史李士實舉人劉養正先差江西今
鎮守浙江太監畢真或公然就迎為其謀主或預圖轉
遷約為應援反君事讎行若狗彘臣所謂朋姦黨惡以
遂其謀者非若人耶廣西恭政季斆南昌府學教授趙
承芳江西僉事潘鵬師夔或捧其偽檄而隨處招降或
受其偽命而押牌管事易靣變詞曽無愧怍臣所謂屈
節辱身以為其用者又非若人耶雖然數臣忠邪之辯
功罪之等特舉其聞見所及言之然此逆藩積謀既乆
黨與必多况伺察之使絡繹都城賄賂之通途徑非一
不有所懲何以警後伏乞陛下明目達聰乾剛夬决即
將臣所言下之廷議忠勞如孫燧許逵楊銳張文錦厚
加㤙典先見如林㑓胡世寕徐文溥范輅特起任用李
士實劉養正畢真之朋姦黨惡者明正典刑季斆趙承
芳潘鵬師夔之屈節辱身者勿容漏網其平日納交通
賄之徒騐有贓證實跡亦必治以重罪乃若鎮廵二司
等官或受其迫脅而遂與守門或被其囚繫而不免隨
行其情罪之輕重較然著明南康九江等府或倉卒無
備而遂至失守或急為請援而卒能克復其功過之有
無自不相掩即今功成奏凱通合差委公正風力科道
官前来查勘具實奏聞庻賞罰當而人心服豈惟勸戒
於既往抑將激勵於方来均乞聖明留意則宗社之福
臣民之幸也正徳十四年八月十三日
　　崇奬忠勤以勵人心䟽
竊以逆藩宸濠不軌之謀醖釀已乆今日之變實闗宗
社竊見都御史王守仁獨先倡義興師捐軀赴難一鼓
而堅城破再鼓而元惡擒自古用兵神速未有能過
之者且天下之患撲之於早則易滅養之於大則難除
臣聞之是時其撫按三司勇者就戮怯者坐繫無一人
得免其各府州縣逺者自保近者受攻無一地得安其
本處士民劫於積威舉搖手閉目亦無一人敢先出聲
若非守仁忠義許國智略先人則雖有同志之士果誰
為之倡率數十萬兵壯義勇亦誰為之號召齊一或者
以賊鋒方銳卒未敢當必俟逺近之兵齊至而後向敵
坐使賊勢張大黨與日盛或據險拒守或散兵襲擊師
旅之用恐未即已雖然風雨霜露無一氣非天今日之
功孰非我皇上之功哉詩曰王猶允塞徐方既来徐方
既同天子之功皇上之謂也特守仁一念忠勤為可録
耳即今𫝊聞守仁因宸濠旬餘不食慮恐物故無以明
正天討乃親押觧奏凱獻俘行至浙江杭州府地方適
遇欽差太監張永欲待親臨地方覆審明白具奏軍門
定奪縁此未果前進且將乞恩養疾臣竊謂功成智隱
雖人臣自全之道功髙厚賞實朝廷崇報之典亦所以
激勵人心感發將来自古國家忠良効用緩急得人鮮
不由此伏願陛下究宸濠反逆之跡鍳守仁忠勤之心
急令與同太監等官張永等同心恊力疾速獻俘隨定
功賞以攄神人之憤以酬忠義之勲以昭國家之典若
復遲阻縱使今日之事已往竊恐將来人心以守仁之
奮勇伐叛為戒以環觀坐視者為得計可不慮乎况江
西大亂之後撫綏懷集非守仁不可伏惟聖明留意則
宗社幸甚天下幸甚正徳十四年十一月初二日
　　公糾劾以嚴考察䟽
竊照正徳十五年復當朝覲之期朝正後例應考察臣
仰惟國家令典遵用固乆至於今日尤所當嚴誠以間
者四方水旱頻仍或重之以師旅之事閭閻疾苦所不
忍言尚冀所在上下臣僚相與奉宣徳意子恵困窮庻
固邦本於不搖儻復容殃民蠧政者厠其間㡬何而能
免於流移輾轉耶於是臣等各相詢訪公同議擬至再
至三有以灼知其人决不可復用者請得次其情狀一
一為陛下言之原任福建左布政使今陞都御史某某
刻剝軍民谿壑其欲謬膺廵撫之寄原任河南左布政
使今陞府尹某某出納錢糧市利為心冒居京兆之尊
山東丁憂參政某某先任直𨽻徽州府知府歸裝滿載
因啓逆藩之求江西丁憂叅政某某原任福建漳州府
知府受盜千金自取屬職之侮山東恭議某某先任武
選汙濫之跡甚彰福建叅議某某嘗守建寕賄賂之門
大啓山西丁憂副使某某屢經論劾曽無悛改之心敢
復夤縁欲肆未盡之惡湖廣副使某某因領軍而分遣
白牌公行科取當出廵而特止富室明肆宣淫山東裁
革副使某某兩任郡守所在貪聲有聞廣東丁憂副使
某某屢掌司事多方索取無算湖廣副使某某晚節不
謹居鄉互有譏評廣東僉事某某素性貪婪宰縣多侵
庫藏四川僉事某某先曽廵按遼東考軍政而論價風
紀索然陜西僉事某某先曽廵鹽兩淮通運使而均財
鹺政大壊河南僉事某某因築城而濫行科罰陜西僉
事某某任成都而夙著贓貪陜西叅議某某先任僉事
索取屬縣湖廣僉事某某先任經厯奔競私門浙江嚴
州府知府某某縱容庫役難免通同之弊衢州府知府
某某管理邉儲實多剋取之私河南懷慶府知府某某
耽酒廢事况容諸子貪求山東青州府丁憂知府某某
枉法受賕且縱下人為害廣西梧州府丁憂知府某某
府縣薦厯貪聲徧聞雖有才奚取廣東廣州府知府某
某上下和同贓貪顯著縱求薦何加廣東南雄府知府
某某取諸民取諸商纍贓獨厚先任南京工部郎中今
陞廣西思恩軍民府知府某某管蘆洲管抽分射利偏
多先任直𨽻真定府今改陜西鞏昌府知府某某夤縁
復職難逃清議廣西桂林府知府某某苛虐取財歛怨
地方鎮江府知府某某才力雖稱操履有虧大名府知
府某某初政可觀晚節不守湖廣寳慶府知府某某厯
官有年貪得無厭直𨽻寕國府起送知府某某欲償私
債濫取民財長蘆運司同知某某暴行不悛貪心亦肆
福建運司同知某某性習驕奢行多滛縱凡此皆不謹
者也山西叅政某某年力已衰詎稱旬宣之任雲南丁
憂叅政某某宿疾間作不無縱子為非浙江僉事某某
物議紛紜兼多疾疢湖廣常徳府知府某某郡事廢弛
實亦衰頽山東運司運使某某衰年竊禄止足之戒罔
聞江西南康府知府某某老矣専城失守之罪難免廣
西潯州府知府某某廣東髙州府知府某某四川馬湖
府知府某某雲南廣南府知府某某皆以衰白之年均
急歸休之計凡此皆老疾者也廣西叅政某某依阿有
聞旬宣無補四川叅議某某才識踈闇愈見昏庸貴州
叅議某某才識踈庸雖調簡不聞展布浙江起送僉事
某某性習委靡縱别用終難振起廣東僉事某某厯
官中外絶無清譽之聞四川夔州府知府某某兩任郡
牧鮮有恵澤之布所謂罷軟無為者茲其人也江西副
使某某原無知略兵備何勝貴州僉事某某素乏文名
提學奚稱先任湖廣辰州府知府今陞貴州副使某某
作郡已聞闒茸安望風采之揚先任南京刑部員外郎
今陞廣西僉事某某斷理多見糊塗豈勝綱紀之任所
謂才力不及者茲其人也雖然此特臣就其聞見所及
泰者甚者為言亦多偏舉一事未盡各官殃民蠧政之
實伏乞勅下吏部都察院再加詢訪如果臣所言不誣
即將各官照例罷黜降調以為一時尸竊茍容之戒再
照逆藩宸濠稱亂江西二司官員仗節死義惟副使許
逵一人自餘若叅政某某反為出謀贊畫固已明黨亂
賊左布政使某某首先屈服按察使某某平素阿承僉事
某某安撫九江某某招降安慶某某専與廵河雖或不
出各官本意而其屈節辱身甚矣不當混列脅從輕貸
其罪亦乞勅該部院將此數人先行革職為民仍監候省
城委官勘報各從重處庻國法以明綱常以正而凡臣
子之有懷二心者知所警矣天下幸甚正徳十四年十
一月二十四日
　　急獻俘馘以彰天討以修大祀䟽
臣竊照逆藩宸濠隂蓄異圖積有年嵗肆今為亂逺邇
騷然仰賴皇上天賜勇智神授英謀涣號親征聖武昭
布由是先聲所被賊膽自寒故安慶乆圍而觧去九江
既入而復出遂令黨與離心我師乗之一鼓而克復南
昌再鼓而擒獲元惡自古帝王禁亂誅暴成功之速未
有過於今日者詩曰赫赫業業有嚴天子又曰如雷如
霆徐方震驚正我皇上之謂也又奚必親臨其地面縳
其人而後為我皇上之功哉即今傳聞宸濠自囚繫以
来或食或否瀕於死者屢矣儻一旦物故何以大彰天
討再照國之大事莫重於祀而祀尤莫重於郊郊者所
以大報本反始也自古聖帝明王之所甚重而不敢忽
焉者也然或於二至或於四時皆有定期迨我祖宗叅
酌古制議定天地合祀之典毎嵗正月擇日行禮先期
㸔牲臨時齋宿情文委曲意義深逺臣伏讀大祀祝文
曰時維孟春三陽開泰敬率臣僚以玉帛犧牲粢盛庻
品恭祀於大祀殿備茲燎瘞然則萬世聖子神孫以似
以續固不可先時而失之遽亦不當後期而失之緩也
今時值暮冬去孟春之期無㡬矧夫朝覲考察㑹試殿
試又適當其期凡此皆國家求賢審官大政大事所冝
次第舉行而無廢者仰惟皇上天縱聖明其有不介於
衷乎夫南京係我太祖開基定鼎之地宗廟在焉陵寢
在焉宸濠以始封舊藩而乃忍忘國恩敢違祖訓謀危
宗社荼毒生靈臣竊意太祖在天之靈將必震怒於上
亟欲明正其罪伏願皇上大奮乾斷速降明㫖著落欽
差太監張永等官即將首惡宸濠逆黨劉吉等牢固管
押觧送前来由是獻俘告廟奏凱班師以慰祖宗之靈
以彰天討之威以修大祀之典如此則我皇上神功聖
徳已隆而益隆矣宗社幸甚天下幸甚正徳十四年十
二月二十八日
　　戒不虞以保聖躬䟽
茲者駕幸大報恩寺修齋越數日不聞入城臣憂惶之
餘即欲冒進瞽言隨於本月十七日早得聞車駕已於
十六日晚旋蹕行宫懽忭間忽又𫝊聞皇上仍欲臨幸
各寺諸處臣備員六科諫諍職也又惡得而終黙黙哉
誠以齋醮之事非帝王所冝屑禪寂之居非帝王所冝
處况夫意外之患尤不可以不防昔者宣廟欲微行大
學士楊士奇諫曰陛下尊居九重恩澤豈能徧洽幽隠
萬一有寃夫怨卒窺伺竊發誠不可無慮後果獲至二
盜乃嘗結約候車駕之玉泉寺作亂者宣廟乃嘆曰士
奇言不虛自是不復微行夫姦謀叵測在宣廟太平之
時尚所不免况今以宸濠大亂之後師旅擾攘之時顧
不可以不慮及此乎且舍大内不居而御督府已非杜
漸防微之道又可舍督府而厯寓僧寺及諸處耶此非
獨臣之所深憂雖閭巷小民亦無不憂之也伏願皇上
軫垂堂之戒養居重之威端處行宫無事輕出以受臣
下之朝以俟俘捷之獻如此則祖宗幸甚天下幸甚臣
干冒宸嚴無任殞越戰懼之至正徳十五年正月十八
日
　　披瀝愚衷懇乞回鑾䟽
茲者逆藩宸濠妄圖不軌恭遇皇上奉天征討駐蹕留
都臣固已仰窺聖心無非所以為宗社為生靈為萬萬
世無疆之大業用興有名之師為是不得已之舉也然
方今仰仗天威首惡就擒餘黨悉獲所執俘囚與所収
諸府子女玉帛數百餘艘就泊江干豈徒風濤衝激之
虞兼有慢藏誨盜之患奏凱獻俘論功行賞非其時耶
雖然今日當務之急者殆又不止是也姑舉一二言之
人君所敬惟天南郊大祀之典何可以不速舉所尊惟
祖太皇太后祔主之禮何可以不早行所養惟親皇太
后千秋之節何可以不及時稱慶所任者庶官也考察
之政雖委於吏部而黜陟幽明尚有煩夫宸斷所重者
賢才也㑹試之事雖屬於春官而大廷賜對尤必俟夫
臨軒凡此五者皆國家大典禮大政事其舉廢遲速之
間實安危治忽攸繫我皇上以保有大業為心固宵旰
所冝孜孜者也臣近又聞之遼左諸鎮敵衆連營覇州
等處强賊嘯聚豈不以駕方逺征京師空虚將以掩吾
之不備耶南自淮揚北抵順天隨路夫役迎候日乆飢
餓無聊或至相食况又農務之方殷耶詩曰不留不處
三事就緒又曰徐方不回王曰還歸然則古昔明王之
自將未甞不以農事為重班師為急也且旬月以來暴
雷震驚風霾大作災變之至厥亦有因尤不可以忽而
不畏也臣待罪諫垣愚衷不勝惓惓謹用披􁏏以言伏
望皇上特留睿思早降明㫖即日班師啓行旋復京闕
由是大明誅賞以快天下之心聿修庶政以隆國家之
治實宗社生靈莫大之幸臣干冒天威無任殞越之至
正徳十五年四月初八日
　　乞罷衰老不職憲臣以崇國體以厚士風䟽
竊照舊任廵撫兩廣某某衰老不職累經彈劾其匿罪
冒賞鑿鑿皆有證據雖甞奉旨催取回京盖朝廷優禮
大臣禮貌當然耳某某亦當上顧國體下畏公議懇䟽
辭免以全晚節可也顧乃陽為乞休之章隂懷覬望之
意始則徘徊道途終焉留處京邸廣務私交宿贓狼藉
𫝊播中外貽羞搢紳邇者忽聞有㫖著到任掌印管事
臣交切驚愕因伏稽之國初官制具載於諸司職掌者
若都察院原設左右都御史二員其後雖因廵撫地方添
設不拘定額而在院管事員數一遵舊制未有加也即
今本院已有左都御史王璟右都御史張綸復添置某某
則為左右都御史三員隳紊舊章實自某始國體所
繫為損匪輕且風俗之厚薄由大臣之倡導昔人有言
大臣持祿以固寵故小臣僥倖以求進大臣貪冒而不
法故小臣因縁而為姦以某之持祿固寵如是貪冒不
法如是而使之茍容於朝甚非所以表百僚而厚士風
也再照見任廵撫兩廣僉都御史某某素乏才猷徒長
奔競往者禦賊失事僥倖脫罪復官自後濫膺廵撫専
事趨時附勢縱惡容姦轉輾結納地方利病視之漠然
其當時科擾貪饕之狀已備經廵按御史李素糾舉未
䝉罷黜屢見轉遷方今兩廣總制之任又非各省一靣
之比某復居然承乏殆所謂以蚊負山多見其不知量
也雖然某之夤縁彌縫則亦不讓於某將来冒功希進
之事勢所必至是又不可不早見而預杜之也臣事雖風
聞言皆非誣伏乞皇上上念國體下為士風即將陳某
罷黜或容自陳以全體貌蕭某行令致仕仍勅該部另
推具奏簡用如此則國體以正而士風可厚矣正徳十
五年七月二十四日
　　再瀝愚衷懇乞回鑾䟽
臣先於本年四月初八日繼於七月十一日兩經具題
懇請聖駕回京俱䝉俞允始諭臣正在収拾其後復蒙
諭収拾已有次第於此有以仰窺聖心惓惓思歸固已
先得臣愚衷之所同然伏候之餘無任欣躍豈惟臣雖
扈從將士滿城軍民亦莫不鼓舞稱慶歡聲載途即今
傾聴有日未奉明㫖豈以皇上思周萬務事必躬親収
拾尚未完耶臣竊以君逸臣勞古今通誼小大之務各
有専司果若未完即將合行事宜分命内外諸臣嚴限
責成剋期班師豈不大彰宸斷大慰人心誠以宸濠大
逆不道得罪天地祖宗不赦之罪詎容稽緩寢食自若
倨坐舟中非所以懼亂賊也忠臣義士戮力成功大賞
之典乆格未行非所以勵人心也天地人君父母人子
不可一日不見父母人君不可一嵗不祭天地自古帝
王慎之重之南郊大祀之禮可復遲乎賢才國家器用
齊民不能一日不資器用國家不能一時不須賢才前
科進士選用殆盡臨軒䇿士之典可復緩乎且我皇上
萬夀之辰不乆届期萬方玉帛不期自㑹臣伏見本年
正旦適我皇上駐蹕之始未謁陵寢則未容朝賀臣民
交口歌頌聖明然則今日鑾輿旋軫郊祀之禮所冝先
也宗廟之禮所冝先也太皇太后祔主之禮所冝先也
啓行之期又可以不預且急耶雖然此固事之至重至
大者也若軍馬數萬住劄日乆應給芻豆在在告乏旦
夕將有不繼之憂秋髙馬肥易滋抄掠天威既逺戎心
益生西北難免侵陵之擾北来章䟽近雖降有明旨前
後之間壅滯尚多百司何所奉行南都市廛率多官軍
住歇工商廢業生理蕭條小民何以堪命况夫元兇寄
泊於江滸逆黨雜繫於狴犴防衛既乆人情必懈倉卒
生變何以禦之臣甞聞應天府獄南門内街往往夜驚
羣喊此固人心不安憂虞之所致實亦天心仁愛譴告
之有在也仰惟皇上睿炳㡬先明見萬里意外之患所宜
預防臣待罪言官愚衷迫切不知隠諱伏惟聖明採納
早見施行以承天意以安人心實宗廟社稷莫大之幸
臣無任激切願望之至正徳十五年八月
　　計處京儲以足國用䟽
臣近聞提督倉塲尚書候觀擬奏前事聞稱京通二倉
實在糧斛共計止有六百六十一萬一千餘石比照成
化𢎞治年間一年共放三百四五十萬石近年毎嵗多
放七八十萬石糧斛日漸消耗欲㑹部院大臣科道等
官計處查汰在京各衙門旗校軍役各處做工人役及
求此外良法可以充實倉廩者伏奉聖旨這所奏計處
京儲重事戶部㑹官議了来說欽此其後兵部尚書王
瓊復題前事亦奉聖㫖近年以来委的財用匱乏闗係重
大這所奏事情戶部㸔了来說欽此於此有以仰見聖
明深惟國計惓惓欲厚儲蓄之至意也臣備員六科雖
逺處留都無由與議茍有所見亦安敢不言以少禆國
計之萬一王制曰國無九年之蓄曰不足無六年之蓄
曰急無三年之蓄曰國非其國以今三倉所蓄計一年
所放之外所餘無㡬然則雖謂之無蓄可也若是而尚
可以緩而不圖耶誠以今日國用之不足以宂食之人
衆宂食之人衆以濫収旗校冒報工作之人多固其一
也然昔人有言大有三宂小有三費以困天下之財今
日之宂之費得無有𩔖於是者乎此皆責在執政大臣
務殫忠謀罔避嫌怨凡係今日害財蠧政之事悉用指
畫具實上聞取自聖裁持以必行庻浮冗可以盡去匱
急可以少紓若復疑沮於其間其如國計何至於此外
良法有未容以易言盖古者富藏於民至後世乃藏於
官今則公私上下皆坐困矣於何取給哉臣竊聞近日
抄沒逆黨朱寕廖鵬等家除金玉器玩不計外其見在
銀兩不下千萬大約計之銀萬兩可抵米二萬石百萬
兩可抵米二百萬石千萬兩可抵米二千萬石使誠用
此貯之二倉則一轉移之間立見數年之積不知在廷
諸臣亦甞計及此否乎况夫近年邉境多事軍餉告乏
或析其半以給邉儲宜亦無不可也臣不勝區區憂國
之誠僣妄及此伏惟聖明開納特勅戶部作急㑹議早
見施行實惟國計之幸宗社之幸正徳十五年十月十
三日
　　釐夙弊以正版籍䟽
竊惟國家版籍之設所以具載天下州縣人丁事産人
丁著戶口登耗之數事産著田賦輕重之數毎十年一
大造又以著前二者舊管新収開除實在之數而賦役
胥此焉出名曰賦役黄冊者此也故版籍正則賦役均
賦役均則貧富皆得其所而天下由是平臣伏稽之祖
宗立法之始版籍無不正賦役無不均貧富無不各得
其所夫何法乆而弊漸滋今之版籍非昔之版籍矣於
此而無以釐正之欲臻均平之效胡可得耶即今大造
之期伊邇謹舉聞見所及四事少救時弊萬一伏惟聖
明采納施行不勝幸甚
　　計開
一曰均里甲臣惟里甲不均之弊非直人戶有多寡亦
　由其間貧富相去之逺耳臣先任福建建寕府浦城縣
　知縣該臣督造正徳七年黄冊查得該縣糧米除官
　糧外民糧總計二萬四千餘石縁先年攅造之日里
　書為姦富實人戶多收一甲糧米不下八千餘石貧
　難下戶多落七甲八甲糧米各不滿八九百石隨審
　得各甲田糧雖有多寡各年里役則無重輕緣是糧
　少甲分毎遇里甲均徭之年必致傾産破家流移轉
　輾深用惻然當申廵按御史賀泰計欲通融區處縁
　泰未諳民情不允臣請仍照舊冊攅造臣心終是缺
　然其後查照舊按復申續到廵按御史李如圭批係
　補偏救弊之法依擬施行等語乃取各甲糧米通加
　磨筭多者分減少者凑補俱用糧多丁少上下民戶
　量其相近甲分挨次均撥務使貧富相兼各甲各不
　過米二千四百石之数人丁多寡大略亦同另造均
　平甲冊封貯庫内自後但遇里甲均徭俱照前冊編
　𣲖由是賦役得均民頗稱便臣續訪得各省直𨽻不
　均之弊在在有之如䝉乞𠡠戶部通行天下州縣今
　後攅造黄冊務先㑹計丁田總數如糧滿一萬石毎
　甲合各坐一千石丁及一萬口毎甲亦各坐一千口
　但取州縣大數相平不必毎圖一一相等如軍匠之
　戶有改甲者務於戶下填註原在某甲今改本甲以
　便清查如此則里甲均而賦役無不均矣
二曰一法制臣惟法制之一者大一統之道也臣甞署
　掌戶科管理後湖黄冊查得北方省分開造里甲毎
　甲自相聫屬如一甲里長趙甲其本甲甲首相連十
　名俱繫於趙甲之後他甲皆然遇有查理止於一十
　戶内檢尋其弊難隠南方省分開造里甲各甲互相
　依附如一甲里長錢乙其本甲至十甲甲首各掲一
　名雜繫於錢乙之後謂之穿甲遇有查理湏於百戶
　之内徧閱其姦易匿且開寫上中下三等人戶此舊
　制也今北方人戶仍分三等南方人戶一概混列凡
　此豈為同軌同文之制哉况南方里書之弊比之北
　方尤甚不可視為不急而忽之也如蒙乞𠡠戶部通
　行天下州縣今後攅造黄冊三等人戶務遵定式其
　穿甲之法查非舊制及見行事宜通照北方黄冊開
　造庻國無異政家無殊俗而里書之弊亦縁是可革
　一二矣
三曰革詭寄臣惟冊籍之弊莫甚於詭寄詭寄者皆姦
　民豪戶買通里書或混立戶籍於畸零之内或偽除
　舊地於仕宦之家以脫重役以免雜差夫姦豪茍免
　則善良偏累故有田以頃計而累嵗不當一差糧僅
　升合而終年役於官府者比比然也非以朝廷優恤
　之恩反為姦豪欺罔之資耶如蒙乞勑戶部申明禁
　例以後攅造黄冊務審老幼單丁官民田不及五畆
　者方許編入畸零如田及五畆以上仍収正管寄莊
　人戶一體當差絶戶女戶一切革除若内外仕宦之
　家亦必量其官職崇卑定為優免則例如京官三品
　以上免田四頃五品以上三頃七品以上二頃九品
　以上一頃外官則逓减之無田者凖田免丁如人已
　死優及子孫以寓世祿之意此非愚臣之見先臣大
　學士邱濬所著進呈大學衍義補中已備言之如此
　則不惟詭寄之弊可革古人所謂限民名田之意亦
　存乎其間矣
四曰専委任臣惟任法不如任人攅造格例自洪武初
　年以迄於今不啻詳矣然而民偽日滋遺姦難免臣
　甞監督監生查對冊籍中間有除者無収有總者無
　撒新冊之舊管多與舊冊之實在不侔舊冊之戶籍
　間與新冊之軍民不合田糧之飛灑者有之埋沒者
　有之戶口之隠瞞者有之脫漏者有之弊病紛紛難
　以縷數雖經駁行改正往復經年官擾民費如同再
　造此皆當時任非其人人無専責之故也如蒙乞勑
　戶部議處慎選相應官員如各省則用右布政使或
　左右叅政兩直𨽻則用本部郎中或員外郎平日精
　敏廉慎著稱者各一員坐名奏委請𠡠前去専一提
　調各屬稽革奸弊定限一年事完復命其屬監造等
　官俱聴察訪徑行選委所造冊藉俱聴設法通行磨
　筭查對無差然後起解進呈復命之日仍許將委過
　官勤惰㢘貪之狀䟽名舉劾以示勸懲如此庻委任
　専一功可責成弊可盡革矣正徳十五年十二月二
　十六日
　　查處乆謫官員以廣聖恩䟽
頃值宸濠謀為不軌恭遇皇上下詔親征臣伏讀明詔
有曰䕶衛及軍民職官先因陳奏宸濠非罪降謫者查
奏起用又曰俟大功之告成將大賚於海宇欽此欽遵
有以仰見皇上追念忠貞欲加顯擢大賚之行又將溥
及其餘是誠聖明天寛地容之量所以赦過宥罪之至
意也凡在人心孰不感激臣用是察訪乃得先曽陳奏
宸濠與今逆黨者數人除按察使胡世寕布政使鄭岳
已經中外臣僚查奏起用外若先任御史今降驛丞周
廣則甞劾都督錢寕僣擬之罪先任御史今降經厯范
輅則甞奏樂官秦榮太監畢真暴横之罪先任給事中
今為民陳鼎則甞劾錦衣衛指揮廖鵬子廖鎧冒籍取
中舉人之罪此三臣者折姦宄之萌戒履霜之漸其與
胡世寕鄭岳實同心一體之人也再照宸濠謀逆之始
江西三司及府州縣官僚不下百數其能抗賊不屈視
死如歸者惟都御史孫燧副使許逵二人仗節死義之
臣何寥寥也雖然宋臣張栻有言於犯顔敢諫中求則
臨事可以得仗節死義之士若平時不能犯顔敢諫他
日安能望其仗節死義乎朱熹又曰仗節死義之日當
平日無事之時得而用之則足以逆折姦萌潜消禍本
自然不至真有仗節死義之事非謂必知後日當有變
故而預蓄此人以擬之也二臣之言可謂至論即今兵
荒相仍天下多事正宜廣収忠義之士分布中外若人
而顧可以少之耶臣竊甞求之往者若編修王思給事
中張原御史徐文華主事李中等近者若修撰舒芬郎
中張衍瑞姜龍黄鞏孫鳯陸俸員外郎夏良勝主事萬
潮林大略蔣山卿博士陳九川寺正行人等官周叙巴
思明等或因事納忠失於太驟或越職言事傷於過激
冒犯天威致蒙降謫計今逺者數年近者二三年矣臣
竊謂諸臣罪固難逭情則可原况當堅苦刻勵之餘正
其悔悟自新之日俾圖自效必有可觀伏乞皇上俯賜
矜察即𠡠吏部通為查處前之諸臣若周廣者特加超
用後之諸臣如王思如舒芬者特用召還又如陸震何
遵林公黼劉概等之死有足矜者亦量加以恤典如此
則忠良益勸賢才益盛大賚之典真與天地之覆載者
同其廣矣天下幸甚臣無任激切仰望之至正徳十六年
二月二十八日
　　端本始以興至治䟽
臣惟人君天下之本始即位又人君之本其始正無所
為而不為正故伊尹之告太甲曰今嗣王新服厥命惟
新厥徳召公之戒成王曰若生子罔不在厥初生自貽
哲命非以聖明嗣位端本正始固不可忽歟茲者恭遇
陛下嗣統承天更化善治誕宣明詔大慰人心若朝廷
政事得失天下軍民利病皆已莫能逃聖鑒矣臣草䟽
已成輙復中止亦知事有當先者也謹以平日所聞本
始三事妄效芹曝之獻伏惟聖明採納施行其一曰養
聖徳臣聞人君之徳惟在所養仰惟陛下春秋方冨志
氣如神輔養本原正惟其時臣甞稽古完徳有道之主
不獨得賢師保之助其侍御僕從罔匪正人旦夕承弼
故曰僕臣正厥后克正僕臣諛厥后自聖况在今日明
監未逺伏乞陛下以古為法以近事為戒師保大臣必
専信任以傅徳義以保身體沃心造膝不憚其煩若一
應隨侍使令中官皆必謹擇老成如宋儒程頥所言年
四十五已上重厚小心之人要使侈靡之物不接於目
淺俗之言不入於耳如此則聞必正言見必正行所養
皆善而聖徳自隆矣二曰正聖學臣聞君道之大在乎
稽古正學仰惟陛下繼承列聖統御萬邦必明堯舜禹
湯文武之道斯可以興唐虞三代之治稽古之學所冝
汲汲以有事焉者也伏乞遵用舊典早開經筵博選儒
臣俾侍講讀雖然聞乎其言將見乎其行但如故事擬
書二叚驟讀一通恐於聖心未有得也今後講官進講
宜令反覆詳說或有未明陛下俯賜清問再三詢考必
待聖心洞然明悟凡聖賢之旨帝王之道以及政事之
得失人臣之邪正天下之所由理亂厯代之所由廢興
皆必講之明而無疑乃可行之篤而無懈此則聖學之
要當務之急者也三曰勤聖政臣聞自古興衰撥亂之
主未有不以憂勤為先書美髙宗曰不敢荒寕嘉靖殷
邦史稱宣王曰早朝宴罷卒成中興之名以今法度縱
弛之餘此正憂勤圖治之日仰惟陛下踐阼以来視朝
聴政固當盡復祖宗之舊矣臣竊聞之昔者文廟甞召
六部尚書及近臣諭曰早朝四方所奏事多君臣之間
不得盡所言午後事簡卿等有所欲言可從容陳論大
哉皇言此萬世聖子神孫所冝體行者也㐲乞陛下退
朝之餘但當閒暇即御便殿或於順門任聖意所注内
閣部院大臣量召一二人或三四人從容延對咨訪治
道若有大政則通召府部院寺堂上官及科道官㑹議
使人各盡其謀事必求其當而後已至於在外總兵撫
按方靣等官有入朝見辭者亦必召至御前俯降辭色
或詢以敵國之盛衰與邉防之嚴弛或質以官吏之賢
否與生民之休戚因而察其器識騐其行能如此則賢
才常集於目前視聴不至於壅蔽紀綱日振法度日新
中興之盛可不勞而致也雖然臣又聞之詩曰靡不有
初鮮克有終易曰天行健君子以自强不息伏願陛下
謹詩人之戒體大易之訓法天行健終始惟一實宗社
生靈莫大之幸臣區區忠愛之誠無任仰祈之至正徳
十六年五月二十五日
　　辨忠邪公舉劾以遵明詔䟽
恭惟陛下天縱聖明嗣位宸極明詔誕布化理維新臣
伏覩詔書内一欵𢎞治十八年五月十八日以後正徳
十六年四月二十二日以前在京在外内外大小官員
人等有因忠直諫諍及守正被害去任降調陞改充軍
為民等項及言事忤㫖自陳致仕養病各該衙門備查
明白開具事情奏請定奪欽此又奉詔書内一欵給事
中御史職當言路文武官員有貪暴姦邪者務要指陳
實跡糾劾欽此臣伏念備員六科以言為責前項官員
雖累經論奏前此姦臣皆務為蒙蔽或留中不出或阻
抑不行公議鬱鬱莫伸忠邪之不辨乆矣茲者伏遇陛
下大明黜陟開廣言路任賢勿貳去邪勿疑堯舜之治
端有見於今日臣仰承明詔悉心查訪其忠賢之當録
者除大學士費宏編修費寀已蒙起用外臣今查得先
任大學士致仕劉健謝遷先任尚書致仕韓文先任編
修降驛丞王思先任給事中為民今陞知府致仕劉茞
降驛丞張原先任御史李熙降驛丞周廣降典史今陞
知縣髙公韶丁憂張文明降縣丞今陞知縣林有年為
民徐文華先任主事降驛丞李中今陞知縣戴冠皆忠
諫得罪者也先任大學士致仕王鏊楊一清先任尚書
致仕孫交先任都御史為民彭澤養病俞諫張嵿降副
使李昆先任給事中為民陳鼎陞州同知吕經今陞太
僕寺丞潘塤調推官王爌石天柱調判官黄臣席彖先
任御史降判官俞珊董相許完今陞知州張士隆降經
厯范輅調知縣趙春為民李穏施儒劉士元先任評事
為民沈光大先任司務降教諭今陞知縣林華先任布
政使致仕方良永先任副使降同知今陞知府余祜降
檢校胡文壁為民陳九疇先任知府降知州毛思義今
陞同知翟唐先任知州降經厯樊凖先任知縣為民胡
守約皆守正被害者也先任都御史致仕林俊先任評
事養病羅橋皆甞言事忤旨者也以上諸臣或先朝耆
舊徳業並茂或一時英賢才行可稱所當任而勿二者
茲其人也其姦暴之當去者除尚書等官某某等已經
拿問及自陳外臣今訪得大學士某某伴食有年貪得
無恥盡棄平生之學甘同流俗之歸姦回不忠焉用彼
相提督倉塲戶部尚書某某濫司國計惟務私交常例
倍増倉儲日耗原任廵撫鳯陽都御史今陞南京工部尚
書某某厚賂權姦茍免譴辱地方困苦若罔聞知廵視
邉城都御史某某陞官必由自擇院寺迭遷保官必求
私謝贓貪太濫養病國子監祭酒某某罔利務登龍斷
虐害鄉人居閒覬覦復起怨尤親識原任廵撫四川都
御史某某貪功妄殺黷貨殃民甘以十罪自居丁憂廵
撫延綏都御史某某掊克有聞保障無補實忝三邉之
任巡撫保定都御史某某因解問而轉居要地自賴於
錢神太常寺卿某某務夤緣而洊厯清階難逃乎物議
丁憂太常寺少卿某某陞官有自私債甘於代償少卿
某某出身至微髙位詎容冒處南京大理寺某某治家
無法持身有玷南京光祿寺卿某某屢經紏劾多方保
全以上諸臣留一日則害一日之事在一方則貽一方
之憂所當去而勿疑者茲其人也雖然費宏等之起用
固允恊人心矣數年以来有因道與時違志不茍合有
如原任大學士劉忠尚書邵寳待郎章懋都御史陶琰
修撰吕柟先任修撰後改陞同知何瑭或引年自善或
稱疾養親亦莫非人望之所屬者也某某等之拿問固
大快人心矣有如工部尚書某某因督大工肆為貪得
任用平日心腹武功衛千戶王選立為買辦名目専管
一應物料剋落分受動以萬計嘗用在官銀二千兩託
某某過送錢寕致被欺騙穢跡大彰伊男某某發身粟
例營選京官累陞吏部主事謀入内閣書冩蠅營狗茍
依勢罔利嵗辦課程必先厚賂方敢進納事干錢糧必
經稟白方可施行加以串通鋪戶發賣批單計某某私
入亦不下萬數此某之父子亦合拿問者也臣備員言官
茍有所聞不敢隠黙伏乞陛下俯垂聴納特賜施行如
臣所舉劉健劉忠等即勅該部訪其年力盛衰應存問
者遣使存問因以咨訪嘉謀應禮聘者降勅齎聘勉令
光輔新政應陞用者遇缺陞用俾得及時展布然年逺
事湮中間所遺尚多仍聴各該衙門查明聞奏如臣所
劾某某等俱有實跡不係泛言尤望陛下獨奮乾斷通
賜罷黜其某某父子並用事千戶某某就行拿送法司
審問明白追出侵過物料贓賂坐以應得罪名以為人
臣貪墨欺罔之戒天下幸甚正徳十六年五月二十五
日
　　謹天戒以修人事䟽
臣竊聞天人之間感應如響人事失於下則天變見於
上此理之常也恭惟陛下臨御以来孶孳圖治任用輔
相開廣言路斥逺邪侫登進忠良聖政日新令聞四達
人事之闕失臣未之見也兹者伏聞五月初一日雷擊
奉天門獸吻及日精門災天威赫赫胡為而然耶臣則
聞之矣人事失而變隨應者固上天仁愛之心人事得
而異或見者尤天心仁愛之至况天位惟艱一念不謹
或以貽四海之憂一日不謹或以致千百年之患天之
所以警動陛下者殆不可謂無意也臣備員無補實切
憂惶謹以所聞人事當修者七事仰塵睿覽用答天戒
伏惟聖明採納施行
　　計開
一曰定聖志臣聞之君志定而天下之治成仰惟朝廷
　今日之政已大定矣所慮姦人或乗時妄議以疑聖
　心則他日之事有未可知書稱舜曰烈風雷雨弗迷
　伏惟陛下體天心之仁愛法帝徳之罔愆聖志一定
　斷之不疑勿以調停之說為然勿以更張之驟為信
　亦勿始銳而終怠則唐虞之治可望於今日
二曰保聖躬臣聞之人君所愛莫切於身人臣亦莫切
　於愛君之身恭惟陛下頃以親藩入繼大統固上有
　宗社之靈母后之聖下有内外臣庻之衆呵䕶翊戴靡
　所不竭但臣區區蟻誠竊謂陛下聖年方妙聖質未
　甚充盛凡夫起居飲食之期寢興勞佚之節小大曲
　折備慮所冝周悉至於前後左右委任尤湏得人詩
　曰王躬是保伏惟聖明留意
三曰信詔令臣聞之詔令所以行於天下者信也詔令
　不信則人主之權廢矣恭惟陛下改元肆赦革故鼎
　新救天下深沉固結之弊為生民永逺太平之謀所
　在聞之歡欣鼓舞甚於更生雖漢史所稱山東布詔
　民之老羸癃疾扶杖往聴者殆不是過書曰令出惟
　行弗惟反伏乞陛下維新渙號尤懷永圖執之必堅
　行之惟允保信以保民實天下至切之望
四曰明賞罰臣㐲讀祖訓有曰凡聴訟要明不明則刑
　罰不中罪加良善乆則天必震怒焉又曰凡賞功要
　當不當則人心不服乆則禍必生焉欽此竊照江西
　宸濠之變雖已討平有日然忠義之勲未酬黨惡之
　罪未正若將有待然者不可不留聖意臣聞之功有
　髙下亦有虗實今欲賞當其功宜將隨征各官繳過
　文冊盡行降出仍令先後紀功科道官查明開奏而
　冒功者必黜庻賞不僣而人人以為慶矣罪有輕重
　亦有真偽今欲罰當其罪宜取見獲各犯招過情由
　不拘成案仍聴法司官及㑹多官再三研審而負寃
　者必宥庻刑不濫而人人以為威矣
五曰斥遺姦臣伏讀祖訓有曰厯代多因姑息以致姦
　人惑侮當未知之初一概委用既識其姦退亦何難
　慎勿姑息欽此竊照太監蕭敬與宸濠厯年来往已
　經太監張永查係書底簿籍有名人犯具奏先帝著
　外私宅閒住所處已寛頃者忽聞司禮監太監賴義
　𫝊奉聖旨外私宅閒住太監蕭敬著本監掌印照舊
　辦事欽此此命一下中外驚疑其於新政所繫匪小
　誠以宫府一體不宜異同今若起用蕭敬一人其何
　以處同犯諸人交結重情不宜輕縱今若不懲於既
　往其何以示警於將来且敬自負前罪强顔供職則
　亦無以取重同列展布行事伏乞陛下仰承祖訓早
　决宸斷縱不加罪仍令退閒以釋中外之疑以昭平
　明之治
六曰嚴内禁頃者得聞御史張翰奉勅㸃閘大工一日
　從内官監出忽見内使人等約有三五百人或挐棍
　棒甎石向翰圍擁撒土其守衛官軍直日旗校明見
　兇惡不為防䕶臣聞之不覺驚愕竟亦未諳其故然
　以皇城禁宻之地而敢爾肆為兇忿其在外無忌則
　又可知仰惟天威震怒必有重法以處治之矣臣竊
　謂漸不可長事宜預防伏乞陛下在内即勅各監局
　等各掌印官各行嚴束所管人員各於本衙門専務本
　等職事不許輙出各門各路口聚衆為非違者許守
　衛直日官旗人等即時捉獲通將該管官員恭奏治
　罪其京城内外亦即勅錦衣衛及廵城御史兵馬司
　官嚴督官校弓兵火甲各於分管地方不限晝夜用
　心廵邏但有前項生事之人許即拿送法司從重問
　斷違者罪亦有歸
七曰慎邉防臣聞之禦戎之䇿守備為上備邉之要兵
　食為先雖然食足則兵强是食又先於兵也即今邉
　餉缺乏軍士困憊一旦𤇺火有警何以驅之應敵况
　先該宣府報稱口外走回男婦供報彼處扶起小王
　子與烏蘭哈等講和及瞭報塞外兵勢下營四十餘
　里其意盖非尋常侵掠之比幸遇聖明御極威靈逺
　震彺圖雖已大沮然亦不可忘備伏乞陛下軫念邉
　防之重特從廷臣之請早將各犯抄沒銀兩分給各
　邉以紓困急仍勅各該鎮廵總兵等官務在嚴飭將
　士保固疆圉以稱今日中興内修外攘之意正徳十
　六年六月(某/)日
　　懇乞勉留大臣以光輔新政䟽
臣竊以數年權姦誤國祖宗之法度變壞㡬盡天下之
生民塗炭已極宗社之不危者亦幸焉而已兹者伏遇
陛下聖明天啓忠良任職剗革積年所不可抜之弊力
除羣黨所未易動之姦中外人民舉欣欣然謳歌鼓舞
仰望太平所恃以成化致治者陛下乾乾不息於上大
臣相與蹇蹇匪躬於下耳近者𫝊聞大學士楊廷和以
弟廷儀被劾之故蔣冕以御史張鵬之言吏部尚書石
珤亦因御史趙永亨之言皆相繼乞休臣不為三臣惜
實不能不為國事惜也誠以當此人情積玩之餘政化
維新之始法度雖修而未全惠澤雖布而未洽羣姦雖
已下獄而未决者尚多正人雖已起用而赴闕者未見
其姦種餘息乗間伺隙隂冀其散而復聚者盖不知其
㡬也如此則調停之說必興紹述之禍且作而國家之
大事去矣可不為之寒心哉臣聞之王敦雖負大惡而
其弟王導不害為元輔今廷儀所坐特不職耳廷和何
嫌之足避耶若蔣冕雖甞扈從先帝留處南都事由梁
儲實非獲已然薫蕕同器香臭自别言者盖失之不察
石珤遭值陛下新政擢任冡司朝野相賀方喜得人然
任事未㡬展施未究言者誠失之太輕矧此三臣才智
徳望既居天下之先文學操履亦出羣臣之右盖無一
人之可舍去亦無一日之可暫逺朝廷者也伏乞陛下
特降温旨曲賜勉留仍諭以中外公論及責之國體大
義務使其位得安其志可行再照致仕大學士謝遷尚
書韓文雖甞奉旨起用一時未有員缺臣竊以二臣厯
事累朝當孝廟盛時朝政清明輔佐徳業以成盛治逮
武廟初年權姦紛亂伏闕死諍廢居謫籍其孤忠碩徳
又非其他諸臣之比今遷年逾七旬文亦躋八袠必待
有缺而用或恐其年不待臣聞之宋致仕太師文彦博
居洛年八十有一司馬光言其宿徳元老宜起以自輔
乃詔平章軍國重事班宰相上六日一朝兩月一赴經
筵今朝廷起用二臣宜若可凖彦博故事不必拘夫員
缺亦不必煩以職務但優其禮遇列之上班朝恭經筵
日月一至若有大政大事特令叅預必有嘉謀禆益新
政如蒙亦乞陛下速降勅旨聘取来京與楊廷和蔣冕
石珤等同心輔政以與至治實宗廟社稷之幸亦天下
人心之望也正徳十六年七月(某/)日
　　陳言䟽
案照先為前事各准奉本衙門闗劄准南京通政使司
經厯司手本奉南京兵部劄付武庫清吏司案呈案照
先奉本部送准兵部咨前事内開正徳十四年五月初
八日該本部題准在京衛分今後仍照成化三年初定
事例就令原差存恤給事中御史部屬官毎年終弔取
糧冊清查一次如有買閒作弊軍人依律叅奏究問如
有情弊將查過軍人總數具本查考其各衛所見役食
糧軍人止於兩京兵部取數與戶部糧冊查對不必徑
拘各衛所比較致生阻撓若查出見役軍人與糧冊不
對者照依刷巻事例行拘各衛首領官吏查問回答合用
紙劄於兩京刑部見収囚人紙劄内闗用筆墨硃炭等
項行移順天應天二府支給官錢買辦應用書寫人役
行移南京國子監量撥監生一十五名應用完畢送回
肄業等因到部送司已經備由案呈通行各該衙門去
後今照正徳十五年分例該一年一次清查之期案呈
到部擬合通行等因備由轉行臣除欽遵外續准該司
節次手本將取到各營並監局等處見操見役旗軍手
本並調到南京戶部食糧文冊與各衛所花名手本督
同監生蔡瑾等一十五名逐一清查明白將查出見役
軍人與糧冊不對者照例行拘首領官吏人等查問回
答其軍人中間有准令食糧應該當月驗差而延至下
月方驗者有已經驗差就應送操而遲違一二月不送
者有各營開報逃故日期在前而衛所糧冊扣除在後
者有為事已完支糧日乆而不行當差者雖各稱有患
病等項事故查無堪信文凴遽難准豁行間准該部職
方清吏司手本奉本部送准兵部咨據委主事路直呈
前事本部㸔得在京各衛所詭冒新添軍匠勇士近日
俱已奉詔查革經該官吏並各犯應得罪名又已過蒙
赦宥若仍照本部節次題奉欽依内事理再行清查不
惟事涉重復徒取煩擾抑恐追呼逼迫人情不堪合無
將本部前項二次題准清查事理俱各停止本部再行
南京兵部即查南京各衛所軍匠勇士等項如果奉詔
查革數多一體停止等因備行前来臣為照南京各衛
所軍匠勇士見今兵部奉詔委官查革其陳言事理雖
已舉行有次未盡事情亦合照例停止除將造完軍人
花名文冊照舊送南京兵部轉繳外今將清查過軍人
數目開坐具本謹具奏聞正徳十六年九月二十二日
　　公糾劾以嚴考察䟽
臣仰惟祖宗以来考察京官始則間一舉行其後十年
一舉又其後六年一舉所以䟽數不同者非有張弛於
間也盖世道日降士習漸澆法亦縁之而益宻耳方今
士習之壞殆又有甚於前幸遇陛下聖明嗣統化理更
新而考察之典適當其期其可比常而不加嚴哉臣切
見近日兩京文職四品以上俱經自陳五品以下俱從
吏部㑹官考察其諸不職大小臣僚顯黜者雖若巳衆
茍容者不能盡無若都御史某某太常寺卿某某南京
工部尚書某某大理寺卿某某光祿寺卿某某其不職
罪狀已經具劾不復開外臣今訪得通政司通政某某
先任兵科都給事中避劾貴幸託為養疾以自全風采
何在太僕寺少卿某某先任戶科都給事中鑚求美陞
甘心笑罵而不顧操履可知翰林院侍講學士某某濫
交無藉立社㑹而挾妓酣歌滛縱無忌左春坊左諭徳
某某連姻時宰假奕棊而為人請託貪得無筭順天府
府尹某某先任河南布政貪汚之行乆著豈宜遽遷應
天府府尹某某先任貴州布政贓賄之蹟大彰何須待
勘陜西巡撫都御史某某見小利而逼走驛官受私賀
而納交權宰晚節頓改物議紛然此皆自陳未蒙賜罷
者也南京戶部雲南司郎中某某承委買金則多侵價
值驗収布疋則明通私賄南京刑部福建司郎中某某
先宰程鄉既貪濁有聞繼居法曹益汚濫無檢南京工
部屯田司郎中某某先任虞衡收納皮漆料價毎批剋
銀動盈千數太僕寺寺丞今丁憂某某嘗歴屬縣索取
羣長分例毎處進銀各計百餘南京戶部河南司郎中
今陞都勻府知府某某反目閨門貽羞里巷妄見讎於
同列南京工部屯田司郎中今陞廣西府知府某某年
已衰頽志惟貪得甘受侮於作頭工部虞衡司郎中今
陞陜西叅議某某先差易州已盈大欲繼出蕪湖未殄
餘貪工部都水司主事某某先令永豐巳著汚名後調
英山不聞改行應天府通判某某下屬催徴科害糧里
况前任尤貪養病通判某某贓濫被劾夤縁茍全實當
道有賴此皆考察尚在所遺者也臣再照某某等非貪
則姦罪状不為不顯屢經糾劾公論不為不明中間亦
嘗奉有明旨令其自陳尋復䝉温旨留其供職不知聖
衷何以斷之於前而復遲疑於後耶豈以去者已衆將
不論賢否一概姑容之耶臣聞之管子有言任賢而使
小人間之害霸也夫賢不肖混淆在霸尚有所妨况今
聖徳中興將任衆賢以興至治而可容以小人間之哉
且宋元祐之治其後變為紹聖者以熈豐之小人不盡
去耳我國家去宋未遠此又今日所當取以為鑒者也
臣備員耳目之任不敢不盡其聞見之實伏望陛下俯
徇公議早决宸斷即將某某等通賜罷黜不必再令自
陳其郎中等官某某等仍𠡠吏部查訪俱照不謹事例
閒住庶考核嚴明姦邪消沮士習可以丕變而世道將
駸駸乎向隆矣正徳十六年九月二十二日
　　十分貧乏鋪行無力辦納重大紙張乞憐比例區
　　　處以便官民䟽
據上元江寕二縣重紙鋪戶胡璉等連名告稱身等俱
於二十年前僉編重紙行頭初役未累之先蒙派上用
大料紙一百三十萬張因價浩繁無力措辦當有行頭
賀瓊等告蒙分豁准召客商李崇等均同辦納䝉將食
鹽銅錢支給有巻可查自後身等連年陪納消乏猶未
造冊更代困苦難言毎班雖有貼戶數名年乆逃亡僅
存一二各皆貧窘近日又蒙行取前項紙張原行南京
工部轉行出産去處採買今蒙仍拘身等各班辦納若
不預先告鳴切思前紙價銀動經萬有餘兩身等小民
不過錙銖微本亦在京畿貿易素非産有地方况前未
累之先尚難措辦而今既累之後豈能進納晝夜驚惶
竊照先年絲綿鋪戶何輔等因年例合用串五絲料價
銀數多應辦不前告䝉本府將情轉奏先領價色差官
前去湖州等處収買後交物料及照司馬御史亦曽奏
准今後該派物料價貴數多者該部移文産有地方令
其有司召商平買送部運用前項事例遵行已乆今仍
拘辦安敢抗違但思身等負累日乆貲産既傾脂血枯
耗縱加鞭扑比較未免束手待斃徒亡獄底於事無益
如蒙准告伏乞憐憫生靈危迫困苦之極查照前項事
例給賜價銀委官前去産有去處収買庻使商賈各有
樂從之心官府亦無稽誤之累公私兩全實為便益為
此冒罪連名上告及單開貼戶賀廷蘭等三十九名俱
各消乏慎廣明等四十四名俱已逃亡見存止有陳佐
等三十七名等情到府巻查嘉靖十五年六月初二日
該南京工部劄付為供應紙劄事内開合用大榜紙三
十萬張中夾紙五十萬張奏本紙五十萬張劄行本府
轉行上江二縣著落當該官吏查照先年事例即便拘
集該行鋪戶到官照依街市時直從公估計白榜紙毎
張該價鈔若干中夾紙毎張該價鈔若干奏本紙毎張
該價鈔若干務在兩平不致虧官損民仍將估過價鈔
共計若干貫總數具由連人火速一併解部以凴轉送
内府南京司禮監闗填勘合赴南京天財庫闗領鈔貫
収買等因已經帖仰上元江寕二縣著落當該官吏照
依帖文内事理即便查照先年事例拘集該行鋪戶到
官照依街市時直從公估計収買去後隨於本年十月
初七日據本府經厯司案呈抄蒙廵視九庫南京吏科
等衙門給事中等官陳塏南京浙江道監察御史申用
休等案驗為估計事據應天府上元江寕二縣手本開
送委官主簿李竒章典史藍璞帶領各行鋪戶前赴㑹
同館公同該府府尹孫懋逐一體比街市兩平從公估計
明白等因計開一起為供應紙劄事合用白榜紙毎張
價銀二分共該銀六千兩中夾紙毎百張價銀一錢二
分共該銀六百兩奏本紙毎張價銀三厘共該銀一千
五百兩三項通共該銀八千一百兩臣等㸔得百金者
中人十家之産也今計所直之價八千一百兩實中人
八十一家之産也而况此等鋪戶原無産業止靠些須
貲本輾轉貿易規圖生計則又非中人之比及照南京
原非産紙地方雖有一二客商興販前来多不如式且
數亦不敷若所産之地在浙江則有衢州常山江西則
有廣信鉛山二省府縣相去南都水陸不下二千餘里
為鋪戶者貲本既已不足盤費復何所資觀此其不能
辦納必矣不能辦納而强之承認豈惟徒累貧賈實恐
有誤上供臣等隨查得嘉靖六年該本府府尹王爌奏
據上元江寕二縣絲綿鋪戶何輔等告稱乞憐十分困
苦鋪行從便處價以蘓民困事要將戶部各處解到鹽
鈔銀兩不必仍令解戶買錢上納就將本色銀兩収貯
本部照數給還鋪行該本部題准咨行南京戶部議得
毎年如遇各處照依新例解到戶口食鹽錢鈔價銀到
部除鈔貫照舊支給買納上庫外其餘銅錢不必扣除餘
價積買軍糧亦不必易换銅錢就將原價銀扣寄本部
銀庫待候應天府遇有内府衙門用過鋪行絲料等項
行移支還料價該府就具應支明文赴部闗領回府支
給取領附巻等因該戶部再議相應覆題奉欽依通行
欽遵外再查得嘉靖拾年該南京雲南等道監察御史
司馬泰等奏為條陳興革事宜以禆修省事内開壹節
派買以蘇鋪戶要將戶工貳部該派料價先查甲字等
庫所有者儘數放支如果盡紙方許派買價貴數多者
該部移文齎價於産有地方責令有司召商平買送部
轉發各該衙門應用不許令解人徑送以滋弊端其價
賤數少者仍於兩縣派買該部即給與價直毋得稽遲
守候留難該戶部題奉欽依移咨南京戶部今後壹應
該派物料先儘甲字等庫見貯數内明白㑹支若有不
敷酌量貴賤移文齎價於産有地方収買送用勿累解
人或量派上元江寕貳縣買辦隨即給價務使官民兩
便經乆可行通行遵照外今照重紙之價加倍於絲綿
産有之地逺在於江浙貳項價銀均之取給於食鹽錢
鈔前此絲綿鋪戶乞憐困苦已蒙皇上明燭幽遐㤙施
浩蕩免其辦納如獲更生今茲重紙鋪行乞憐貧乏情
尤懇切如蒙伏乞皇上壹視同仁將臣等所言下之該
部咨行南京戶工貳部從長議處仍照絲綿事例量支
食鹽銀兩差官壹員或帶本行鋪戶壹貳名齎文所産
地方着落該府官吏拘集抄紙人戶到官時估價直當
官交易刻期完解仍於該府守取明文回部查考如此
則上供之需既不致誤而下民之癉庻亦有瘳我皇上
天地覆載之㤙日月照臨之明已隆而益隆矣南都人
民幸甚臣等幸甚嘉靖十五年十一月初九日
　　謝㤙䟽
嘉靖十五年十一月初四日該南京吏部辦事官張梧
奏事回還齎捧欽賞銀五兩紵絲一表裏到臣當即望
闕叩頭秪領訖照得臣先任河南布政使司左布政使
於時扶溝縣地方强賊髙寵聚集徒衆流刼鄉村隨該
巡撫右僉都御史簡霄巡按監察御史李鏞督同臣等
都布按三司掌印及守巡兵備巡捕等官調集官兵民
夫分投截捕攻剿不旬月内擒獲殆盡地方底寕是皆
仰賴天威震攝神武布昭之所致也臣繆膺承宣之寄
愧乏消弭之方負譴方深論功何有迨後臣叨陞今職
該御史查勘功次凡嘗同事俱獲與名茲者荷蒙皇上
涣頒厚賞猥及微勞兼金發自大盈駑駘増價彩幣賁
於京輔縉紳有光臣敢不益自濯磨逺遵作礪之訓勉
加裁正恒存補衮之心庻㡬圖效於涓埃於以少酬乎
洪造臣無任瞻天仰聖惶悚感激之至嘉靖十五年十
一月(某/)日
　　引年乞㤙休致䟽
臣見年七十嵗原籍浙江寕波府慈谿縣人由正徳六
年進士除授福建建寕府浦城縣知縣欽蒙行取考選
南京吏科給事中厯陞廣東布政使司右恭議按察司
副使因事詿誤聴理明白蒙降廣西梧州府藤縣典史
尋改江西廣信府貴溪縣典史陞吉安府安福縣知縣
河南汝寕府光州知州山東按察司副使廣西布政使
司右恭政隨調江西布政使司右叅政厯陞廣西按察
司按察使布政使司右布政使河南布政使司左布政
使以至今職臣伏念入仕二十八年累官一十五任為
才本庸受㤙特厚顧犬馬之勞未効而桑榆之景已侵
出入班行毎慚白首仰瞻天日惟切丹心臣聞禮大夫
七十而致仕及檢查得大明㑹典内一欵文官七十以
上不能治事者許明白具奏放回致仕欽此臣今官叨
大夫年滿七十氣血日虧精神漸耗揆之禮制正當退
休之期揣之衰庸難塵任使之列是以夙夜憂懼身心
靡寕不得不輸􁏏衷情懇乞於君父之前也伏望聖慈
察臣愚悃容令休致别任賢能庻尸素之咎可以少逭而
止足之道亦得自全矣臣無任感激天㤙之至嘉靖七
年三月二十七日
　
　
　
　
　孫毅菴奏議巻下
