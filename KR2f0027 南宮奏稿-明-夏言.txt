#+TITLE: 南宮奏稿-明-夏言
#+DATE: 2016-06-11 12:21:27
#+SOURCE: github.com/kanripo/KR2f0027 master 8b2e8051                
欽定四庫全書　　　　　史部六
　南宫奏稿　　　　　　　詔令奏議𩔖二(奏議之/屬)
　　提要
　　　　(臣/)等謹案南宫奏稿五巻明夏言撰言字公
　　　　謹貴溪人正徳丁丑進士授兵科給事中厯
　　　　官禮部尚書武英殿大學士為嚴嵩所搆坐
　　　　與曽銑交闗棄市隆慶初追復原官謚文愍
　　　　事蹟具明史本𫝊言初以才器開敏受知世
　　　　宗而柄用之後志驕氣溢傲愎自専卒以致
　　　　敗其立身本末殊無可稱特學問淹博一切
　　　　儀文度數皆夙所留意又值世宗鋭意講貫
　　　　之時故其於朝廷制作斟酌損益頗為合於
　　　　典要如南北郊分祀更定文廟祀典及大禘
　　　　禮儀立先蠶壇之𩔖悉言所贊成迨帝擢掌
　　　　禮部益力舉其職前後奏牘亦多有可採此
　　　　本為御史王廷瞻所刋行即其官尚書時所
　　　　上疏議自郊廟大典以致封爵貢舉無不賅
　　　　具議論明達洵可謂能折衷於古者録而存
　　　　之庶不沒言之所長且俾讀明史者得與禮
　　　　志相參考於討論沿革要不為無助焉乾隆
　　　　四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
南宫奏稿序
序曰古昔聖君賢臣經緯人文鋪張帝業莫不著之話
言施之憲章然後浹於人心人心安以樂流於教化教
化厚以深夫隘於思則才滯而靡發窘於事則氣鬱而
弗宣辭之不達聽之不聰言之不文行之不逺豈不病
王猷盭大化哉聖天子中興啓運赫張雄圖兼盡制倫
寤寐良弼少保尚書兼學士桂洲夏先生超起諫垣深
契大議特隆眷注爰作秩宗時有急宣多闗宻畫諸所
上疏每付折衷典謨作制於邦家書奏便蕃於曹省運
思泉涌揺筆雲飛揮灑立成文同宿構倉卒填委用無
滯神動中𤣥機允符淵度集成五巻題曰南宫奏稿成
一家識度之言昭千載明良之會爰托侍御王君廷瞻
刻之寄示幽鄙且命為敘予見其婉者不屈焉微者不
晦焉直者不肆焉激者不訐焉逺者不遺焉邇者不侵
焉古者不迂焉通者不流焉軌物者齊昭倫者正決疑
者晢闡幽者舒飾行者彰表徳者懋綏猷者定署事者
詳宣氣者同協道者一杼軸乎天人之際組織乎性命
之元諄復乎帝王心學之𫝊昭感乎鬼神功效之著磅
礴於勲賢乆大之業周流於親愛情理之間論郊禮也
祇而肅論廟祭也順而備論大雩也美而章論太學也
隆而重論節文也宻而審論古樂也平而中論宗藩也
惇而睦論農桑也憂而勤論昭穆也辯而理論陵寢也
剴而直答瑞應者其心畏警天戒者其言恐却夷貢者
其防峻斥異端者其令嚴宥言責者其詞懇正文變者
其體醇崇節義者其念深惜人才者其意厚是故分禋
而明察位矣特享而仁孝孚矣皇舞而神貺臻矣臨雍
而文教洽矣别嫌而至禮行矣觀成而元聲見矣錫𩔖
而維城固矣重本而王業昌矣合蒸而尊尊隆矣萃和
而親親至矣持盈以戒苞桑也保威以徴仁愛也慎微
以尊中國也崇正以清城社也通言以達下情也立準
以滌浮習也録貞以振頽風也憫遺以養中才也渾厚
之化成則奮迅之鋒歛矣寛大之體立則發揚之機晦
矣夫天運於上凡日月星辰之森布皆天文也地位於
下凡山川草木之附麗皆地文也人君建極於中凡章
奏書記之流𫝊皆人文也夫索賾𤣥微存乎學道揚隠
伏存乎才出入光大存乎位經濟利用存乎時昌言祇
承于舜禹而成都俞之休訓戒翼戴于夏殷而奏篤棐
之續不其偉乎三代以還以叔向子産蘧伯玉季札之
賢不得少效於王官去而為列國之名卿才大夫賈董
不遇徒托空言房杜無文未免慚徳開物致君成務命
世惟諸葛武侯陸宣公李衛公李忠定公表奏猶存風
節可想然皆隨世就功周旋於散微偏安之末又不能
無萎而不振之患先生迅發純英滋漸名訓可不謂學
乎髙厲遐清深資閎閟可不謂才乎一人當陽委任腹
心可不謂時乎貳公𢎞化寅亮天地可不謂位乎崇山
出雲觸石而彌六合𤣥圃積玉徹夜而騰清光全才與
勲力相宣逸氣與英華同耀嫓美姬姒匹休伊周刻之
金石無愧詞藏諸載籍為惇史此之謂不朽則兹編也
特出其緒餘焉巳耳謹書以冠于篇端嘉靖十三年秋
七月既望崇陽汪文盛希周甫撰
　
　
　
　
　
　
　
　
　
　
　
　
　
　南宫奏稿序
欽定四庫全書
　南宫奏稿巻一
　　　　　　　　　　　　　明　夏言　撰
　　一斟酌臨雍舊典乞賜宸斷疏
儀制清吏司案呈先該本部題為議幸學以興教化以
全文治事奉聖㫖先師祀典既正朕當躬謁依擬於嘉
靖十二年三月内幸學一應事宜都准行臨期你部裏
具儀來看欽此欽遵續該本部擬題照得駕幸太學例
該先期擇日伏乞聖裁特勑欽天監預先擇定吉日其
一應事宜候命下之日次第舉行等因奉聖㫖是欽此
欽遵行該欽天監擇於嘉靖十二年三月十三日大吉
所據合行禮儀查得成化元年該本部題為禮儀事節
奉憲宗皇帝聖㫖着欽天監擇日爾禮部會同翰林院
具儀來看欽此欽遵今照合行禮儀亦合照例本部會
同翰林院議擬奏請等因具題奉聖㫖是欽此欽遵又
查得𢎞治元年三月初九日駕幸太學該太子太保吏
部尚書王恕奏要乞増幣及分獻官行拜禮等因該本
部議擬覆題奉孝宗皇帝聖㫖分獻官拜禮准行其餘
只照舊欽此欽遵續又該太子太保吏部尚書王恕又
奏要乞増幣等因該本部會官議得合無於聖駕幸學
之前致齋一日至期加帛一叚餘仍其舊等因覆題節
奉孝宗皇帝聖㫖是尊先師當以禮既成化初年有所
舉行只孔子前加幣用太牢改分獻為分奠其餘儀物
俱照永樂年例行欽此欽遵今該前因案呈到部臣等
會同太子太保吏部尚書兼武英殿大學士李時太子
太保吏部尚書兼武英殿大學士方獻夫禮部尚書兼
武英殿大學士翟鑾議擬仰惟皇上運撫中興治臻文
盛執中建極紹千聖之心𫝊禮備樂和敷萬方之聲教
神人胥慶述作兼隆乃者發自淵衷釐正祀典重厪帝
衮祇謁先師當一紀化成之時躬萬乗臨雍之禮右儒
重道崇徳報功創昭代之上儀示百王之偉範天臨泮
水春瞻奎璧之祥雲擁橋門晝聴絲綸之諭君師道重
徳教風行式開文運之昌允弼皇圖之固懽均率土慶
溢儒紳所據儀文宜遵條貫今將一應合行儀注臣等
謹斟酌舊典議擬繕寫一通隨本進呈御覽伏乞聖裁
嘉靖十二年正月二十二日題二十五日奉聖㫖都依
擬行宴罷欽此
　　一紀録重幸太學以昭文明疏
竊惟古者臨視太學釋奠先師所以展禮樂宣徳化教
導天下之人使歸於善也是故厯代帝王莫不以是為
首務我太祖髙皇帝肇造洪業始立學金陵乗輿時賜
臨幸列聖相承每於踐祚一舉著為彛典前此幸學禮
成俱該國子監纂緝聖駕臨雍録用紀一時儀文之盛
恭惟皇上懋昭帝徳丕闡聖謨制禮作樂崇道右文凡
郊廟神祇之祀無不稽訂又釐正先師祀典尊禮極至
嚴奉有加兹者乃㳙令辰躬屈萬乗端弁秉圭祇謁文
廟禮稱樂合雍雍彬彬旋幸學宫天臨黼座元僚侍席
儒臣談經既乃聖制播宣金聲玉振橋門觀聴雲擁星
陳盖於龍飛一紀之餘為累朝僅見之舉踵跡皇祖克
紹前休誠昭代之偉儀明王之盛典也茍無紀述嗣世
將何觀焉臣等列在禮官獲與侍從之末恭遇非常之
典竊願有所纂緝以揚厲我皇上之盛徳𢎞業俾光昭
於無窮而一時大小臣工亦得以自託於不朽豈非國
家文明之盛事哉且近日給事中沈謐有言意不殊此
臣等謹以本部題請聖㫖一應舉行移文奏牘及奉宣
制詞勑諭并講官所進經義稱賀表文以日月先後次
第繕録成編恭名曰聖駕重幸太學録刋刻成書隨本
上呈仰塵御覽候命下之日各以一帙頒布南京禮部
并南北直𨽻府分浙江等十三布政司令依本翻刻遍
發所在學校使天下之士皆知皇上隆師重道之盛心
實為斯文幸甚臣等干冒威嚴無任戰慄懇悃之至嘉
靖十二年四月二十五日題二十八日奉聖㫖是依擬
行欽此
　　一改便科舉以順人情疏
該遼東都指揮使司遼東都司等衛儒學優次等生員
徐潮等奏惟照嘉靖十年例該鄉試臣等俱䝉巡按遼
東謝御史考送山東布政司鄉試隨於六月内起程閏
六月入闗時值天雨連綿平地皆水冒暑衝泥延至七
月終方纔到省中間觸犯暑濕太半感疾多不終塲臣
等勉强全塲而志昏力倦僅能成文以致本學中式止
生員韓瑋一人而臣等俱被黜落委屬文理荒繆豈敢
妄有怨尤但念臣等由遼東以至山東徃返六千餘里
跋涉四箇月餘辛苦萬千難以盡訴已於嘉靖七年九
月内備將苦情及將遼東比照潼闗等處科舉事例奏
行該部轉行遼東巡按王御史勘處取具議擬供結及
合費供給銀兩又經覆奏一向拱候明㫖至今未䝉准
行臣等竊惟潼闗一衛本屬直𨽻而科舉乃在陜西以
其近於陜西又如宣府一鎮其守巡官員俱係山西而
其科舉則在順天以其近於順天今遼東之地比之潼
闗其去順天逺近最為相等而其所設守巡亦係山東
官員又與宣府相同獨科舉一節乃使越過順天逺越
山東揆之事體似有不均議者或謂此其舊規殊不知
遼東先年學校之名雖設而科舉之途未開至正統丁
夘地方撫臣始選都司等學軍生張昇金統律二人起
送應試彼時遼東山東原有海道之便却將昇等咨送
山東既而中式以後科舉遂以昇等為例實因襲之弊
非舊規也況今海道不通巳四十餘年臣等何由以乗
其便向使遼東先年既有科舉跋涉果如今日之逺廟
堂之議必酌量地里逺近附之順天無疑又況遼東學
校見屬巡按管理與直𨽻提學事體相同而科舉乃屬
之山東竊恐法制不如是也如蒙伏望皇上憫念下情
乞勑禮部查照臣等先年奏行本詞及該年巡按王御
史勘處縁由容令遼東各學生儒得赴順天府應試庶
勞逸適均事體便益臣等圖報亦有日矣干冒天顔下
情無任戰慄之至等因奉聖㫖禮部知道欽此欽遵臣
等看得遼東都司等衛儒學生員徐潮等奏稱正統年
間撫臣始選軍生應試原有海道之便咨送山東科舉
況今多年海道不通乃使越過順天而逺赴山東徃返
六千餘里辛苦不便乞要比照潼闗宣府事例附近順
天府科舉一節為照遼東都司衛學應試生員先附山
東委縁海道之便今海道既塞陸路遼逺徃返至有六
千餘里貧生寒士褁糧挾策奔走長途動經數月委於
人情不便今欲改附順天府應試又與潼闗之附陜西
宣府之附順天事體相同況節該衛學生員徐潮等并
曹福等陳奏頻煩情詞如一似應俯從但係奏改就近
科舉地方既巳更屬解額未免有拘臣等查得近該直
𨽻提學御史胡明善題稱徳州等衛提調教官皆屬山
東惟生員乃為提學御史所轄乞要建學起貢等因該
本部覆題奉聖㫖是依擬行欽此巳經行令欽遵去後
今照遼東衛學逺去山東三千餘里乃使越過順天而
附於山東科舉徳州左等衛學本是山東地方而科舉
乃反附於順天事體人情通屬未便相應議處臣等合
候命下行移山東布政司及移咨都察院轉行直𨽻提
學并遼東巡按御史知會今後徳州左等衛儒學聴山
東提學官管轄就山東布政司應試遼東科舉生儒聽
遼東巡按御史考送順天府鄉試其徳州等衛建學起
貢事宜本部移咨都察院改行山東巡按御史查照先
奉欽依事理施行則不惟解額無拘而人情事體兩得
其便矣嘉靖十年十月十六日具題十九日奉聖㫖是
依擬行欽此
　　一請復嵗貢舊法以通利人才疏
該都察院右僉都御史史道奏(云云/)奉聖㫖這所奏禮
部看議了來説欽此欽遵查得嘉靖十年九月内該巡
按直𨽻御史胡明善題為申明學正事内一件處嵗貢
該本部復議得嵗貢一途本古鄉舉里選之遺意近年
以来踵弊成風但自僥倖食糧之後便謂嵗貢可望挨
次輪年相因巳乆雖有陪貢之例亦不過虚應故事而
巳是以起貢到部者年力衰邁學問荒疎在得之戒徃
徃犯之乃復姑息收用以充國學之選不惟無益而反
有害求賢審官之道當不如此所以近奉明詔本部議
處題准通行天下提學官會同巡按御史并二司官以
今年為始起貢生員將槩學廩膳通考如廩膳無人遞
考増附無非釐革時弊期得真才以副我皇上三途並
用之意但宣徳正統年間事例以在學生員四十以上
年力將衰而學問荒疎者將來必至於無用是以公同
會考黜陟如都御史李賔所奏數十年間此例暫一行
之今欲每嵗考貢提學官必待會同巡按二司然後考
校則地方有逺近巡厯有先後彼此相持終嵗躭待迄
無所就不惟委任欠専抑且事體不便其應貢者祖宗
舊規本以食糧年深兹欲下及増附則廩膳之名似為
虚器今該御史胡明善所奏合行酌處臣等候命下通
行天下提學官除前通學考校事例巳行外其有未行
并以後考貢者著為定例每處提學官徑自考送不必
會同巡按二司官其起送應貢者每於嵗考之時即行
詳定如廪膳考居一等之内不拘名次仍查食糧年深
者起送一人如無人才去處一等無人方許於二等内
十名以前照前起送則不必下及増附而時弊可革矣
其餘廩膳生員亦不拘食糧淺深但遇嵗考如一次考
居三等者量加責治二次三等者停廪肄業三次三等
者黜退為民増附亦如之但考居在四等者不分廪増
附學通行黜退如此則凡嵗貢者無僥倖挨年之弊而
沙汰之法亦寓乎其中矣然此特救弊之術耳至於本
源之論惟在提學官得其人而巳提學得人則公以持
巳明以取人其始既不輕以進人其中考校又不輕以
授廩其終起貢也又加詳定起送如前之法如此夫何
人才之不得哉等因奉聖㫖這嵗貢生員既兩京國學
缺人數多各衙門撥用不敷准照例開貢二年還行與
各處提學官員嚴加考選不許冒濫其餘准擬欽此欽
遵巳經通行去後今奏前因通查到部臣等看得嵗貢
之法祖宗以來例以食糧年深者起貢盖提學官嵗考
通學生員舊規以増廣考居優等者以次補廪附學考
居優等者以次補増間有提學官不拘増附挨次幇補
止以考案之居優者補之則凡得補廪食糧者巳極一
學之選矣至於三年一開科鄉試則提學官小考不拘
廪増附生皆得入試考試官取士不拘廪増附生皆得
中式則凡英敏出衆之才固於科目中網羅之矣其間
屢舉不第者則以食糧之年深者充嵗貢焉故廪膳之
在府學者額數四十人而毎嵗貢一人州學額數三十
人而三嵗貢二人縣學額數二十人而二嵗貢一人其
學業荒疎文理疵繆甚至不成材者則於提學官嵗考
之時固多黜退或停廩作曠所以得充貢者必其食糧
年深屢考不黜之士但不偶於科目而亦非盡可棄之
才也應貢到京者考送國學則有坐班厯事之勞至就
大選不過補州縣一佐貳小吏願就教職者不過授以
教諭訓導等官此嵗貢生員入仕之格如此朝廷立法
亦可謂盡善矣近日建議之人徃徃病其年齒衰謝文
詞不工又無所驗據而逆探其行檢不修將到部嵗貢
生員痛加汰黜致使流落失所甚至困窮無聊畢命於
溝瀆者已非一人其與先王極治之世使聾瞽侏儒皆
得以其材見食於有司者似不如此及與我祖宗以來
立學育才大以成大小以成小之意大不𩔖矣至於將
通學生員精選一人以充嵗貢而不拘其食糧之淺深
此則又為變法之大者盖嵗貢之設本以待屢舉不偶
之士況在食糧之數亦係先年考居優等之人且國家
用人取材科目為重今以少儶之人據其文字一日之
長而遂令充貢是沮其終身科目之望而見在食糧年
深之人永無出身之途矣此法一行必將盡廢科目而
後可今該僉都御史史道所奏其言通達事體曲盡人
情殊為有見本部先因提學御史胡明善所奏本部定
擬考居一等二等三等四等之説似為立例太繁原非
成憲而中間考校之法又多提學官之事亦非事體合
候命下通行天下提學官一遵祖宗舊規今後每年嵗
貢止以廪膳生員食糧年深者充貢每遇該貢之年有
司起送止許正貢一人陪貢一人提學官處考定一人
起送赴部不必如近年事例加添四人五人送考徒滋
凌奪奔競之弊虚費道路奔走之勞其考貢不中願告
衣巾終身者聴於提學道應貢到京願告冠帶榮身者
聽於本部俱照例准行庶成法不致紛更而人才亦無
失所之患矣嘉靖十年十二月十二日題本月十五日
奉聖㫖這嵗貢生員事例你部裏既議處停當都只着
照舊行便行文與天下知道再不許紛更奏擾欽此
　　一涵育人才以恢𢎞治道疏
該山東道監察御史楊宜題(云云/)等因奉聖㫖這本説
的是禮部看了來説欽此欽遵臣等看得人才者乃國
家致治之具而學校者乃人才所自出之地盖將取用
於異日者務擇其精必預養於平時者不厭其廣近日
當事建議之臣甄别太嚴號稱沙汰而各處提學官奉
行過當立意摧傷以致所在學校生員年少者以文詞
不工見黜稍長者以齒貌近邁不容甚則浪據毁譽横
加擯棄沮父兄教子弟之念驅衣冠為田野之傭其於
聖朝育才之意先王教人之法實大相背戾且史冊所
載聞有増廣生員増置學舍者矣有沙汰天下僧尼者
矣未聞有沙汰生員之名也今該御史楊宜所奏公平
正大誠為確論不惟有補於朝廷養士之法制抑實有
見於先王教道之本原所據開陳相應依擬合候命下
移咨都察院轉行南北直𨽻提學御史本部通行天下
提學官今後務要體聖人循循善誘之㫖遵虞書敬敷
在寛之訓究周禮觵其不敬而撻其怠慢之義優游涵
濡以養其心振翼提撕以作其氣毋徒以黜退為功芟
夷為能如御史楊宜之所論者乃為稱職臣等再看得
約束生員之法自有祖宗朝卧碑提學官教士之方備
載朝廷勑諭茍能遵行足為善政近年以來提學官多
據一巳私見適足以壊一方人才初至即創立條約刋
刻成書多尚繁苛使士子曠時廢學難於遵守至於考
校命題則又截碎經文試以隠僻使士子於經書大義
廢而不講而用功於所不當讀之書學為鈎棘恠僻之
文而卒莫通於理道此則比來教化之弊此人才之所
以不振而政事之所以不舉也合無行令天下提學官
自今日為始將見奉勑諭欽發各該學校刋刻木榜於
明倫堂懸掛使生徒永為遵守再不須更以巳意别立
教條言人人殊無所歸一其巡厯考校務要以經書大
章大㫖命題不許破裂經文巧立主意取其義理純正
文辭典雅者列為優等其支離恠僻悖經叛理之言雖
甚藻麗亦在不取而抑置于後照舊以三等簿考其徳
行若有放僻邪侈行檢不修甚不率教或有干倫理者
考畢之時聽有司提調官及本學教官通學生員公同
呈稟提學官即當按實明正其罪使不齒於鄉閭不許
汎濫訪察以開奔競賄賂之門曖昧黜退以滋赴愬搆
訟之擾庶士心知所趨向感奮可以成材可以善俗法
令明一而學校之政修矣嘉靖十年十二月二十二日
題本月二十四日奉聖㫖是依擬行欽此
　　一正文體重程式簡考官以收真才疏
仰惟祖宗舊典凡三年一開科取士惟兹嘉靖十一年
二月例該會試天下舉人臣等承乏南宫叨知貢舉除
科塲一應合行事宜無不仰承徳意題奉欽依次第舉
行外但臣等偶有一得條為三事敢為陛下陳之一曰
變文體以正士習竊惟國家建學校聮師儒以教養天
下之學者既乃設科目較文藝以網羅天下之成材自
祖宗以來百六十年于兹造士求才之法可謂盡善極
美是以經術日明文運日昌盖至於成化𢎞治間科舉
之文號稱極盛凡會試及兩京鄉試所刻文字深醇典
正蔚然炳然誠所謂治世之文矣近年以來士大夫學
為文章日趨卑陋徃徃剽剟摹擬左𫝊國語戰國策等
書蹈襲衰世亂世之文争相崇尚以自矜眩究其歸不
過以艱深之詞飾淺近之說用竒僻之字盖庸拙之文
如古人所謂減字換字之法云耳純正博雅之體優柔
昌大之氣蕩然無有盖自正徳末年而此風始熾伏自
皇上登極以來聖學格天帝文煥日且屢發徳音黜浮
崇雅宜乎文章之盛駸駸乎與三代同風乃昨嵗天下
進呈鄉試程文𩔖皆猥鄙不經氣格卑弱背盭經㫖決
裂程式其或刻意以為髙者則浮誕詼詭而不協于中
騁詞以為辯者則支離磔裂而不根于理文體大壊比
昔尤甚乃知俗學流弊振起為難有識者盖深憂之兹
聖明在上若不大振頽風力救斯文之弊則將來道術
日微人才日壊欲得真才以輔成治理盖益難矣此事
闗係甚大又臣等以人事君之義莫重於此伏乞聖明
采納勑考試官今次會試較士務取醇正典雅明白通
暢温柔敦厚之文凡一切駕虚翼偽鈎棘軋茁之習痛
加黜落庶幾士子知所趨向而文體可變而正矣二曰
責主司以定程式臣等切見本朝科舉文字體格甚好
初塲試以七篇皆以五經四書大義求其㫖趣不失而
詞理俱到者巳為難得於中塲試以論表判語末塲試
以五策求其隨扣即應而博洽貫通者尤為難得所以
應試之士於風簷寸晷之餘欲實録其文可為後學矜
式者盖巳絶無間有之是取什一於千百也所以試録
文字多出主司之手而謂之程文將以為學者程式也
且自來諸省鄉試録文字不及兩京而會試録文字每
冠天下盖兩京主考用翰林官二人而會試則用館閣
儒碩及諌垣郎署之素有文名者充之所以試録程文
成于多賢之手足為海内矜式庶幾學者有以循據近
年題奉欽依欲録士子本文不必考官自作所以各處
試錄文理紕繆體裁龎雜殆不可觀以致初學之士不
辯臧否方且争效所為至於平日善為文者亦不能守
其故步反遷就其非繆以希合一時則文之弊也將来
可勝捄哉臣等伏乞勑下考試官今次會試所命三塲
題目俱要冠冕正大有闗理道足資治體於經書則摘
取大章大㫖於策論則試以大經大法不許截裂牽掇
徒事帖括及困以隠僻有如覆射每題於士子可録之
文仍令考試官重加裁正以示模範於天下使學者有
所矜式但議者以為考試官留心改文有妨閲巻臣等
請以今次放榜日期寛展至三月初五日以前則閱巻
刻文各有餘力而真才之得程文之體當有可觀者矣
其三曰簡考官以重文衡臣等查得會試例用考試官
二員該本部題請簡命儒臣詹事府翰林院學士等官
以充用同考試官十七員該内閣推舉講讀修撰編修
等官一十一員及六科給事中三員六部司屬官三員
以充為照先年翰林史館及各坊局儲材甚衆五經各
有剰員每遇會試鄉試主考同考俱得於羣彦之中遴
選以充人不可必得士子不能必知考官為某是以闗
節難通人鮮猜議況至於開科年分凡翰林院官俱預
先杜門謝客以逺嫌疑近年以來事體稍異今查得本
院除學士五員外自侍講以下通得十一人則當盡數
入塲始足供事然中間或有臨時妨碍則五經房考官
必不能備難免悮事乞勑内閣今次於六科部屬查照
舊規六員之外再加訪推三四員以補翰林不足之數
庶文衡得人而取士之效可幾矣再照會試之期伊邇
天下舉人方爾雲集所宜預行曉諭示以嚮方合候俞
允命下本部出給榜文於本部及科塲門首張掛使多
士知所遵守仍行考試官一體欽遵知會施行嘉靖十
一年正月二十一日題本月二十三日奉聖㫖是文運
有闗國運所係不細近來士子經義詭異艱深大壊文
體誠為害治您部裏便出榜曉諭今次會試文巻務要
醇正典雅明白通暢的方許中式如有仍前鈎棘竒僻
痛加黜落甚則令主考官指名具奏處治揭曉日期照
舊其餘依擬行欽此
　　一𢎞文教憫遺才以光聖治疏
看得通政使司右㕘議兼吏科都給事中李鳯來等題
稱近來提學官遵奉新例沙汰生員奉行過刻乞要𢎞
文教以憫遺才及江西提學副使張時徹行事乖方欲
將改調别官以責後効一節除更調官員係𨽻吏部掌
行其應否徑自查覆外臣等竊惟教化者治世之首務
而學校者人才之所出也求之必廣而養之以豫故上
有隨才成就之仁而下無甘于自棄之患古之治朝所
以或増廣太學諸生或増置學官弟子員書之史冊俱
為一時盛事皇上聖徳中興銳情教化而建議之臣乃
創為沙汰生員之例其提學官承望風㫖奉行太過將
所該管府衛州縣學生員或有未經考校輒據一時風
聞訪察及㸃名不到等項名目將在學生員不分年少
可進及文行無玷之人一槩盡行降黜毁譽失真賢否
莫辨良材竟遺于寸朽斬伐先逮于萌芽堙塞化原阻
喪士氣深為可惜今據給事中李鳳來等所陳實係振
舉文教愛惜人才至意相應酌擬合候命下移咨都察
院轉行天下撫按衙門行令各府衛州縣學除經提學
官嵗考以文理不通黜退過生員照例罷黜外其奉例
以沙汰之名及一時㸃名訪察遽爾逓降黜退者盡行
收録造成清冊一本候新任提學官至日通行起送查
明復學肄業候嵗考之時與在學諸生一體嚴加考試
如果年力衰邁文詞紕繆方行黜退其文學平通年資
可進者一體作養毋事苛刻以傷風教庶朝廷之教化
大行天下之賢才思奮學政修舉而聖治益光矣嘉靖
十一年十月十八日題本月二十日奉聖㫖是依擬行
欽此
　　一議處嵗貢事宜以惜人才疏
該大學士張孚敬李時翟鑾題該禮部奏准天下嵗貢
生員行移翰林院考試臣等欽遵出題彌封考試過上
等五十巻上中四十五巻中等六百四十一巻俱堪作
養下等五十九巻文理紕繆例該發回原學肄業仍令
該部將各該提學官照例取招問罪以警將來未敢擅
便謹將各巻通行封進伏乞御覽定奪嘉靖十一年五
月二十六日奉聖㫖是該部知道欽此欽遵抄出送司
查得見今廷試不中生員五十九名其嘉靖八九年分
湖廣嵗貢生員史潛等二名係原任提學副使許宗魯
考送廣東嵗貢生員孫達係原任提學僉事林希元考
送陜西嵗貢生員胡鉞係原任提學僉事敖英考送江
西嵗貢生員陳恔係原任帶管提學僉事陳璧考送山
西嵗貢生員潘鋐等二名係原任帶管提學僉事宋欽
考送嘉靖十年北直𨽻嵗貢生員髙第等三名係見任
提學御史胡明善考送嘉靖十一年陕西嵗貢生員左
經等十名係見任提學僉事王邦瑞考送河南嵗貢生
員趙守光等一十二名係見任提學副使敖英考送湖
廣嵗貢生員林文器等八名係原任提學副使崔桐考
送四川嵗貢生員趙伯遇等十名係原任提學副使張
鯤考送山東嵗貢生員劉温等三名係見任提學副使
陸釴考送浙江嵗貢生員袁麟係見任提學副使汪文
盛考送江西嵗貢生員李直係見任提學副使張時徹
考送南直𨽻嵗貢生員朱思聰係原任提學御史丘養
浩考送遼東嵗貢生員張鈺等二名係見任巡按御史
李庸考送又查得嘉靖十年正月内節該本部題為遵
奉詔書議處生徒以充國學以備不次擢用事内開自
今嵗為始廷試有不中式生員其提學官一名以上聽
本部㕘究提問五名以上降級改用等因節奉聖㫖今
後嵗貢生員務着該府州縣提調官選舉行檢無碍學
識優長的方許送巡按御史會同提學官并布按二司
官從公考覈其嵗貢到京廷試再有衰老無學及行檢
不修的經該貢舉等官依擬一體治罪不饒欽此巳經
通行欽遵去後今該前因通查案呈到部為照前項會
考嵗貢生員係嘉靖十年正月内舉行在外提學官員
奉行前項自當以嘉靖十一年為始見今黜退生員有
原應嘉靖八年九年十年分嵗貢者其考送官員如許
宗魯林希元俱各陞遷去任況在事例未舉之前似難
照例究問其應十一年分嵗貢者一名以上提學官例
該提問五名以上提學官例該降級但中間係奉行會
考者則有御史布按二司官會同考試似當分任其咎
今提問降級之罰若獨坐提學官一人揆之事體似屬
偏礙但查原係本部初議巳經題奉欽依臣等未敢徑
自遵照合當分别申請伏乞命下之日本部備查見今
黜退生員名數及各該貢舉提學官員職名移咨都察
院及各處巡按御史除嘉靖十年分以前者提學官徑
免追究外其應十一年分嵗貢者查照名數多寡通將
各省提學及會考官員量從罰治以後年分聴臣等從
長更議處分惟復照例止將提學官提問降級等因奉
聖㫖這嵗貢廷試不中五名以上的各該提學官俱照
見行事例降一級别用其餘并未盡事宜你部裏還議
處来説欽此欽遵抄出送司案呈到部為照會考嵗貢
生員事例既屬巡按御史會同布按二司及提學官公
同舉行則貢舉非人自當均受其罰況一名以上提問
五名以上降級似乎立例太嚴提學官縁此畏罪其弊
必至於有不敢起貢之處竊恐偏方下邑遂至無人應
貢則學校之政益致廢墜教化之源由此湮塞所以本
部具題欲别議處分殊慮及此昨奉欽依止摘考退五
名以上降級之例獨坐提學官而一名以上例該提問
者未奉明示但二例俱屬見行相應遵照先前明㫖一
體施行除將各省提學官例該降級者咨送吏部降級
别用外其各省黜退生員一名以上者各該提學副使
僉事等官仍從本部開查職名㕘送都察院轉行各該
巡按御史照例行提取招問罪發落但南北直𨽻提督
學官係監察御史所據犯該提問者合無從兩京都察
院行提問罪惟復止令本處巡按御史提問俱伏乞聖
裁再照前項嵗貢事例既以考送之罰獨坐提學官則
考貢一事亦宜獨責成於提學官方為情法允當臣等
愚見合無今後令提學官止是遵守欽奉勑諭内事理
各處嵗貢生員照例止將食糧年深者嚴加考試不必
會官如果年深者不堪充貢就便照例黜罷却將以次
者考充務要通曉文理方許起送赴部布政司按察司
及巡按御史不許侵越提督者職事如此庶使責任専
重可以自効即被譴罰當亦無辭矣其見今犯該提問
降級者合無俯從本部議擬將嘉靖十一年分者如例
提問降級其係嘉靖十年以前者免究惟復不拘年分
與事例有無先後一槩施行再照先次題准在外考貢
不中生員願告衣巾終身者聴於提學道應貢到京廷
考不中者願告冠帶榮身聴於本部俱照例准行合無
今次廷考不中有願告冠帶榮身者准給冠帶以塞平
生願仕之志以慰其末路無聊之情庶於朝廷作養之
恩始終優厚而無一人不獲其所矣其邊逺地方學校
生員朝廷作興事例原與中土不同是以有免考送監
之例有從便舉貢之例有選取身材不限文字之例毎
每寛其條格以開其進取之路今若一例發回原學肄
業則道路遥逺資費艱難況多有攜挈妻子來京進退
徃返委的窮蹙難處合無將雲南貴州四川兩廣及西
北邊方不分有司衛學凡廷考不中者准令在京聴候
下次覆考一次庶不失祖宗曲成人材之遺法矣巳上
俱係未盡事宜相應議處況欽奉聖㫖臣等不敢不盡
其愚嘉靖十一年六月十六日題本月十八日奉聖㫖
嵗貢會選事宜俱係祖宗舊例巳都有㫖了巡按及二
司官雖係會同考選但提學官職專提調近來曠職日
甚以致貢非其人責實難辭五名以上的降級照前㫖
行三名以上的提問俱自十一年為始南北直𨽻提學
并遼東帶考御史着兩京都察院提問考退生員原無
秋考事例不准願告冠帶并衣巾終身的依擬欽此
　　一議處寄學以省勞費疏
看得工科右給事中葉洪題稱徳州在兩京水陸之衝
賦役浩繁連嵗灾傷難以興建衛學及學校未建教官
未設反使諸生曠時失業乞要不必另建衛學裁設教
官只令生員照舊寄住州學教官分領管教仍行山東
提學官管轄查照欽依考定優等次等生員各三十名
照例挨次起貢一節具見本官體國惜民通達事體相
應依擬合候命下一咨吏部將徳州學官不必裁設更
改一咨都察院轉行山東巡按御史即將原議衛學不
必另建二衛生員照舊寄於州學教官分領管教仍令
山東提學官管轄查照先次題奉欽依考定優等次等
生員各三十名照例挨次起貢則勞費既省而人才亦
得均沾聖化矣嘉靖十二年正月三十日題二月初二
日奉聖㫖依擬欽此
　　一明封爵以懲挾詐以杜紛擾疏
該瀋府宿遷王詮鎀奏有臣先考瀋莊王配妣夫人胡
氏生兄靈川王并臣二人兄生子勛潪襲封次勛澻勛
澈封鎮國將軍後勛潪生𦙍栘係臣姪孫嘉靖九年九
月初六日有臣長兄瀋恭王詮鉦嫡長孫𦙍榿命卒故
絶豈被𦙍栘明知伊係逺隔三輩犯堂從姪惡孫霸謀
襲封瀋王爵位宻謀宗室賄囑承奉長史等官遇夜踵
門跪托福山恭和王妃郄氏外戚姦豪兄儀賔郄賢等
邀買府親人衆架揑倫序相應仁孝昭著朦蔽具奏𦙍
栘主喪行禮不候命下伊先專權亂政遷入瀋府安住
未承天㫖竊弄政柄就於承運殿丹陛尊居中道僣位
當尊朝賀出位進殿致辭諸王將軍昭穆排序班次列
伊兩傍有伊刋頒圖式存照比有𦙍栘朋黨郄賢等假
以喪禮為名先同儀賔牛麟等妄行揑臣一父三王親
支叔祖保本一封暗差伊府軍餘王資瞞衆暗齎揑是
臣府差委校尉李卿齎奏彼蒙天恩欽准𦙍栘主喪有
伊寫本軍餘陳清鄭堂單儒漏言活口為証方知奸弊
若不預為改正切思𦙍栘上欺天恩濫叨王爵下毁祖
父不孝本生親母閆氏抛棄在伊原府奉養有缺忘哀
作樂强占樂婦在府犯姦交同外戚毆臣幾死臣與𦙍
栘祖父一脈同血支𣲖姪孫今具保本未曽會臣一語
巧揑寫臣等三王姓名在上似此𦙍栘上欺朝廷下侮
臣等此罪惡非細豈可入繼瀋府表率宗室臣僚原於
嘉靖九年九月十三日被𦙍栘郄賢等毆傷垂命卧床
豈有十月初二日臣同定陶王詮鑨雲和王詮□連名
具本保伊之理況聖朝勑諭容𦙍栘主喪行禮管理府
事並未准令𦙍栘與郄氏一宫居住此情不過郄賢主
謀擅奪宗室權柄歸伊一手任其舞弄欺滅瀋府非止
臣等之不幸於聖朝清明之治實有戾也如蒙伏望聖
恩憐憫臣下乞勑禮部㕘詳合將郄氏𦙍栘暫且停止
冊封服爵候臣與伊弔取瀋府原保𦙍栘奏本姓名查
對要見定陶王雲和王曽否同臣連名舉保𦙍栘查明
此情回奏之日奉命施行庶為萬便不致牽害臣與𦙍
栘等前各具奏巳經刑部轉行都察院𩔖行山西撫按
官員見今行勘未結即日郄賢等揚言廣用財賄上下
流通不怕車載船裝本狀管定各部不行等語臣恐日
後查出前項伊揑保本未經改正臨期罪責難辭伏望
聖朝暫且停止𦙍栘冊封待行勘伊等違法重情如有
涉虚臣甘萬死如果是實乞將𦙍栘明正國法别選倫
序當立賢徳宗支入繼瀋府庶可以服人心也臣螻蟻
草野冒犯天威不勝戰慄等因奉聖㫖禮部看了来説
欽此又該瀋府定陶王詮鑨奏為乞明保奏事先於嘉
靖九年九月初六日有臣大兄瀋恭王嫡長孫今封謚
瀋懐王𦙍榿病故無嗣宗妃郄氏并闔府宗室陵川等
王詮□等鎮國等將軍詮銅等長史承奉知州等官韓
宗孔等各有奏本保舉倫序相應恭王長弟二支靈川
榮懿王詮鉌嫡長孫靈川王𦙍栘今奏准襲封瀋王先
行管理府事掌行喪祭已蒙禮部題准頒賜天勑到府
遵行外比時臣四兄宿遷王詮鏅兩次奏保次本委實
與臣弟雲和王詮□一同連名保奏後宿遷王與瀋府
因有私隙具奏又行奏稱未曽奏保等情況郡王印信
實封孰敢偽為而教授印信批文亦不易給臣恐聖明
雷霆之下豈可虚誑至期難以分辯理合預為明奏伏
望皇上察臣情辭乞勑禮部明臣等所奏保是實庶免
詿誣便益臣下情不勝恐懼之至等因又該瀋靖王妃
郄氏奏為乞恩早賜冊封以一宗室以遏紛更奏擾事
先於嘉靖九年九月初六日有臣妾子瀋懐王𦙍榿病
故無嗣巳經臣妾舉奏并闔府宗室陵川等王詮□等
鎮國將軍詮銅等長史承奉知州等官周昊等保奏倫
序相應瀋恭王長弟二支靈川榮懿王詮鉌嫡長孫靈
川王𦙍栘查照玉牒遵奉祖訓兄終弟及例該承繼宗
祀襲封王爵巳蒙禮部查准宗人府回報與奏相同題
蒙聖皇欽賜勑㫖到府命靈川王𦙍栘先行主喪行禮
管理府事外嘉靖十年四月初七日又蒙禮部題准靈
川王𦙍栘襲封瀋王妃苗氏進封王妃臣妾同子靈川
王𦙍栘感戴天恩仰候遣官冊封近有本府宿遷郡王
詮鏅不遵國憲攘奪府財毆傷親嫂靈川王𦙍栘因管
理府事㕘奏伊聽信撥置等情詮鎀因而挾讎揑詞阻
抑況詮鏅先巳同各王兩次奏保靈川王𦙍栘倫序相
應襲封王爵今却又妄奏虚誑廷闕詐稱伊不曽奏保
且郡王各有印信教授各有批文豈容詐偽彼時闔府
郡王宗室俱有奏請今事已定而宿遷王屢屢紛更奏
擾以致宗室不一深為未便伏覩頒賜大明會典内一
欵凡朝覲聴選給由等項人員及解送軍匠物料聴奏
儀賔會試舉人嵗貢生員人等到京若在京及原籍來
京一應親戚閒雜人等設謀奏告欺詐嚇取財物者問
罪發落原詞立案不行欽此而官員儀賔人等被其奏
告者尚蒙加罪原詞立案況親王已蒙題准冊封豈容
郡府挾讎阻抑臣妾忝在宗妃不宜緘黙伏望皇上眷
念宗親乞勑禮部早賜遣官冊封庶使宗室各安其分
不致紛更奏擾便益臣妾下情不勝感戴天恩之至等
因俱奉聖㫖禮部知道欽此欽遵查得嘉靖九年十月
内該本部題為懇乞天恩推倫序以承宗祀乞明降以
主喪禮事該瀋府福山恭和王妃郄氏奏臣妾夫勛□
止生𦙍榿病故乏人奉祀喪祭續據唐山等王勛澂等
以倫序相當推得臣妾夫考瀋恭王長弟次支靈川榮
懿王詮鉌所生嫡長孫靈川王𦙍栘仁孝素著相應攝
主喪事承繼宗祀襲封王爵侍養宫闈等因又該瀋府
陵川等王詮□等鎮輔國等將軍詮銅等奏為乞恩查
照玉牒早賜明降推倫序以襲王爵奉宗祀以安宗室
事有臣堂弟瀋恭王所遺嫡長孫𦙍榿病故今一支巳
盡二支靈川王𦙍栘倫序相當堪以承祀等因又該瀋
府長史司左長史韓宗孔等奏為乞天恩推倫序管理府
事繼承王爵事議得瀋恭王長弟靈川榮懿王嫡長孫
靈川王𦙍移倫序相當仁孝素著相應攝理府事繼承
王爵等因又該瀋府宜山王詮鏋奏為明倫序續國脈
懇乞聖斷以存宗祀事臣乃瀋恭王一父之弟較諸倫
理親而近者也雖有靈川王𦙍栘疎而且逺或該愚臣
承襲臣雖駑下亦須强加鞭策以付皇上重托若該𦙍
栘亦乞早封等因又該瀋府吳江王勛淯奏為懇乞天
恩早定嫡親支派承襲伯爵以繼宗祧事臣姪𦙍榿病
故倫序嫡𣲖該臣襲伯爵位等因俱奉聖㫖禮部知道
欽此欽遵行准祠祭清吏司手本查報瀋恭王嫡長孫
𦙍榿病故及行准宗人府經厯司手本查報瀋莊王幼
㙾所生七子庶第一子詮鉦襲封瀋王故生庶第一子
勛□封福山王故生嫡第一子未名故嫡第二子𦙍榿
襲封瀋王故庶第二子詮鉌封靈川王故生嫡第一子
勛潪襲封靈川王故生嫡第一子𦙍栘襲封靈川王庶
第三子詮鏋封宜山王庶第四子詮鎀封宿遷王庶第
五子詮鏗封吳江王故生嫡長子嫡第二子嫡第四子
俱未名故庶第三子勛沽封鎮國將軍嫡第五子勛淯
襲封吳江王庶第六子詮鑨封定陶王庶第七子詮□
封雲和王等因各回報到司臣等隨查據宗人府及本
部玉牒文冊照得瀋莊王嫡妃趙氏無出惟有庶子七
位恭王係庶第一支今𫝊至𦙍榿故絶以倫序推之應
該庶第二支承襲所據王妃郄氏奏辭及合府陵川等
王左長史韓宗孔等奏推靈川王𦙍移攝理府事委係
倫序相應别無可議合候命下之日照例請勑一道令
其主喪行禮管理府事再照襲封王爵自有一定倫序
不容少紊吳江王勛淯假追封之次妃揑稱嫡母以五
支之庶派妄干國封遂致庶第三支宜山王詮鏋亦以
兄終弟及為辭宗室不和釁孽交搆實由於此伏望聖
明量加切責以杜非望之請以安宗藩之心等因覆題
奉聖㫖是勛淯詮鏋揑詞奏擾交搆不和本當查究且
饒這遭欽此又查得嘉靖十年四月内該本部題為乞
恩請封事該瀋府福山恭和王妃郄氏奏臣嫡男𦙍榿
病故以倫序推及靈川王𦙍栘相應承繼縁𦙍栘例該
襲封王爵理宜奏請將臣妾男𦙍榿先次奏請行造冊
服等件轉移𦙍栘襲封為瀋王及妃苗氏進封為瀋王
妃等因奉聖㫖禮部知道欽此欽遵該本部議得靈川
王𦙍栘攝理府事委係倫序相應照例請勑一道令其
主喪行禮管理府事等因節奉聖㫖是欽此巳行欽遵
去後今該前因看得瀋府福山恭和王妃郄氏奏稱要
將𦙍榿先次行造冊服等件轉移𦙍栘襲封為瀋王及
妃苗氏進封為瀋王妃一節既查瀋恭王𫝊至𦙍榿故
絶以倫序推及次支靈川王𦙍栘相應承繼又先奉明
㫖勑令管理府事合無將靈川王𦙍栘襲封為瀋王妃
苗氏進封為瀋王妃除金寳儀仗相𫝊應用不造外各
該金冊冠服冊文等件通行各該衙門撰造完備候各
王府冊封之日通行闗領遣官前去冊封行禮所據𦙍
榿先次行造金冊冠服等件應否移與𦙍栘惟復另行
撰造亦行各衙門徑自定奪施行等因覆題奉聖㫖是
先次行造金冊冠服等項准移與不必再行撰造欽此
俱經通行欽遵去後今各奏前因通查看得瀋府宿遷
王奏稱不曽保奏靈川王乞要暫且停止冊封候臣與
伊弔取原保奏本姓名查對要見定陶王雲和王曽否
同臣連名舉保查明之日奉命施行及瀋府定陶王奏
稱靈川王比時臣兄宿遷王兩次委實與臣并弟雲和
王一同連名保奏後宿遷王與瀋府因有私隙奏稱未
曽奏保況郡王印信實封孰敢偽為并瀋靖王妃郄氏
奏稱宿遷王兩次奏保靈川王倫序相應襲封王爵今
又妄奏不曽奏保且各郡王印信豈容詐偽乞要將靈
川王早賜遣官冊封庶使宗室各安其分不致紛更奏
擾各一節為照瀋懐王故絶而次支靈川王既先該本
部并宗人府查據玉牒冊内倫序相應例該襲封瀋王
節經本部查明覆題奉有前項欽依候遣官冊封外今
宿遷王定陶王并王妃郄氏各奏前情㕘照宿遷王先
與諸王連名奏保靈川王後因私隙却稱不曽同保要
得暫且停封故為待勘之言顯肆脅制之術且靈川王
縱有别項情弊原與倫序無干巳經題奉欽依似宜即
行冊封況定陶王係宿遷王親弟又行奏辯前項同保
真情則宿遷王之挾私不問可知又況靈川王之應襲
王爵本於倫序不專係於宿遷王之曽保與否今若遽
爾停封似中宿遷王挾詐之計但靈川王先曽被宿遷
王奏訐原經法司行勘未結所據靈川王冊封應否暫
且停止惟復遵奉欽依即行遣官冊封臣等擅難定擬
伏乞聖裁嘉靖十年十月初八日具題初十日奉聖㫖
靈川王𦙍栘既倫序當立照前㫖冊封訐奏事情着行
勘明白具奏定奪欽此
　　一議處違法宗室以絶厲階疏
先該刑部題稱慶庶人台浤事情已經各官會勘明白
伏候勑㫖處斷其定封代理府事一應事宜合咨禮部
從長議處等因奉聖㫖台浤遷發并鼒櫍冊封一應事
情禮部會官從長計議奏請定奪欽此欽遵咨部送司
查得代府應立長子革爵武邑王聰􁥆先為違法變亂
謀􁀤人命等事該刑部具題節該奉孝宗皇帝聖㫖是
聰􁥆先因為非革爵今又稔惡不悛居喪酗酒荒滛好
生不遵祖訓難居藩府寫勑降做庶人還差内官去般
宫眷於太原府城内着劉政每撥與房屋居住令人看
守柴米照例供給欽此續該代恵王夫人王氏并棗强
王等各奏乞聰􁥆長子俊枤代理府事縁由節奉孝宗
皇帝欽依俊枤准封長子寫勑與他着管理府事欽此
及查𢎞治十二年十月内該本部題准俊枤進封代王
通查案呈到部本年十一月初五日該臣等會同太傅
兼太子太傅武定侯臣郭勛等太子太保吏部尚書臣
汪鋐等會議得欽差司禮監左監丞宋興巡撫寧夏等
處地方都察院右副都御史楊志學巡按陕西監察御
史毛鳳韶等各題稱慶庶人台浤怙終稔惡無復改過
殘虐冢子衆叛親離及稱寧夏為極邊要鎮徃因台浤
之變深貽西顧之憂今諸王搆忿妄生事端以致驚疑
人心乞要將伊遷發用絶厲階及台浤長子鼒櫍年已
長成倫序當及乞要冊封管理府事及遷調官員等項
事情臣等切惟冊封王爵乃國家極重之典本朝凡親
王薨故必待世子服制已終方行遣官冊立所以尊體
統别嫌微也照得庶人台浤雖經革爵迄今見存若預
將伊子鼒櫍冊立為王考之典禮既屬無稽揆之名分
亦有未順似難遽議但稱台浤自革爵之後稔惡不悛
謀􁀤冢子及寧夏係極邊重鎮乞要將伊遷發以絶厲
階無非思患預防保安宗室至慮及臣等查有代府庶
人聰􁥆事例相同似應依擬伏望皇上俯從各該勘官
所請查照先今會議事理比照代府聰􁥆事例特賜選
差内官一員前徃慶府將台浤及所愛宫眷量帶一二
十人遷至陕西省城會同鎮巡等官查照聰􁥆事例給
與房屋柴米務要以禮防範不致别起事端待台浤身
終之日宫眷仍令回府就養所據長子鼒櫍既該撫按
等官節次會保前來倫序當及合無議照代府長子俊
枤事例准令封為世子先行寫勑一道令其管理本府
一應事務鈐束一應官員旗校人等更望天語丁寧嚴
加訓戒務令恪守宗藩禮法以盖伊父前愆不得假以
退避為由妄行辭遜奏擾仍勑司禮監選委老成端重
内官數員銓註伊府承奉典寳典膳典服門正等官吏
部選取賢能官員及應選人等選調本府長史教授等
官舊日本府撥置生事見在内外官員合候命下容本
部及移咨吏部盡行查出奏請取回改調别府以絶從
諛引誘之漸則庶幾名正言順體統不乖杜漸防微地
方無虞禍變消而宗藩安矣嘉靖十一年十一月初八
日會題初十日奉聖㫖這該府事情你每既會議停當
台浤着司禮監差官照例遷置陜西省城居住鼒櫍准
封世子還寫勑與他着管理本府一應事務務要恪守
禮法用盖父愆其餘都依擬行欽此
　　一懲抗違以彰國法疏
看得慶懐王妃王氏奏稱乞將庶人台浤免其遷發又
該台浤庶長子鼒櫍奏稱懇乞垂念人倫至情以全父
子乞將伊父台浤蹔免遷發各一節㕘照台浤先因謀
為不軌荷蒙朝廷優容止革王爵及又怙終稔惡衆叛
親離已該多官會議題奉欽依巳經降勑差官前去遷
置省城居住用絶厲階伊長子鼒櫍准封世子先行寫
勑管理府事去後今照世子鼒櫍并慶懐王妃王氏自
合遵奉明命勉循禮法却乃聴信撥置之人妄行奏擾
不能仰體朝廷保全之意復起台浤他日覬覦之心該
科所㕘深為有見訪得該府撥置人員潛住京師厚齎
金帛賄賂夤縁意欲抗沮國法必遂私圖若不重加究
治無以杜絶後來合候命下移咨都察院先將今次齎
本之人挐問坐以撥置之罪從重發遣仍轉行撫按官
員會同欽差司禮監右監丞李淮作速將台浤起發前
去毋令延緩仍諭世子鼒櫍務要遵照前項欽依恪守
宗藩禮度不得辭遜煩瀆重速罪戾再行戒諭該府新
設輔導官員不許似前容留小人在府出入交搆撥置
再行奏擾如違聽撫按官㕘奏從重究治庶國法嚴明
而奸人知所畏矣嘉靖十二年正月二十四日題二十
六日奉聖㫖是台浤已有勑㫖遷置鼒櫍并王氏聴人
撥置妄行奏擾本都當查究姑從寛着都察院將齎本
人役挐問從重擬罪還行撫按官會同李淮作速遷發
不許延緩其餘依擬欽此
　　一定親王繼封併行查勘疏
該滎澤王表檈奏稱晉王知烊薨逝無嗣該取切近宗
枝倫序相應之人承繼承奉等官不由奏請輙將新化
端和王長子新㙉擅喚府内欲承王嗣況端和王所生
尚有次子新墧乞要將新㙉令襲端和王之爵以承繼
伊父新墧當襲晉王之爵以繼晉王之嗣及晉王繼妃
王氏奏稱夫王薨逝絶嗣乞要將端和王知㸅妾尚氏
庶生長子新㙉襲封晉王爵位及據長史司申稱滎澤
王教授申奉本王欲要將親枝郡王暫理府事各一節
為照親王無嗣俱以倫序應及之人襲封王爵係是定
制查得唐成王薨逝無嗣其弟文城恭靖王彌鉗生五
子以長子文城王宇温襲封唐王次子宇潛等俱封鎮
國將軍不得襲封王爵瀋恭王嫡長孫𦙍榿病故絶嗣
以恭王長弟次枝靈川榮懿王詮鉌所生嫡長孫恭裕
王勛潪所生長子靈川王𦙍栘承繼瀋王其弟𦙍榳今
封鎮國將軍不得襲封王爵盖累朝舊例凡親王絶嗣
例得繼封若郡王入繼親王封爵其本枝郡王不得復
請繼封其次子亦止封鎮國將軍盖重繼統不言繼嗣
也故國朝以來並無舍長立次之例及查得晉靖王所
生六子嫡第一子表榮今𫝊知烊薨絶其嫡第二子表
槏生新化王知㸅已故庶生二子新㙉新墧其長子新
㙉倫序相應及查得新㙉見年一十七嵗近該晉王知
烊𩔖奏請封為新化王本部已經行准宗人府查報去
後未經題請今該晉王薨故例該新㙉襲封合無先將
新㙉以新化王長子請勑一道令其主喪管理晉王府
事待服滿之日本府另行奏請遣官冊封為晉王庶于
統緒相應典制盡合再照滎澤王表檈先稱新㙉等年
㓜欲以郡王管理府事及又推保新墧前來是欲以新
㙉仍襲封新化王爵以新墧襲繼晉王封爵實與朝廷
典禮不合查無以郡王次子繼封親王事例難以准從
但查得本部收貯該府造報玉牒冊内開稱新化端和
王知㸅𢎞治十年五月二十八日毋妃蘇氏嫡生及查
妾媵冊内開稱端和王位下妾尚氏先於𢎞治十五年
二月十七日娶到太原府陽曲縣民人尚賢長女入府
正徳十三年正月十一日庶生第一子請名新㙉今據
冊開新化端和王所娶新㙉母尚氏入府年月扣算彼
時知㸅年方六嵗不應便立妾媵事屬未明相應查勘
及滎澤王又稱晉府承奉等官不由奏請輙將新㙉擅
喚府内以承王嗣若果是實則專擅之罪法亦難容合
候命下通行撫按官查勘務見新㙉生母尚氏入府來
厯的係何年月日見今數嵗若干其奏報冊籍有無差
悮逐一開具明白取具該府宗室人等結狀回報前來
以憑本部覆請定奪施行其該府内外輔導長史等官
如有擅權縱肆撥亂生事者一併㕘奏仍行長史司及
輔導内外等官欽遵明命暫聽長子新㙉約束但新㙉
父知㸅娶妾尚氏年月未經勘明伏請聖裁惟復别有
定奪嘉靖十二年二月十九日題二十二日奉聖㫖新
㙉暫着掌管府事尚氏還着撫按官查他入府年月明
白來説其餘依擬欽此
　　一請勑内官會勘宗室隠情以正欺㒺疏
該滎澤王奏稱新㙉生母尚氏係色目人所生新㙉故
祖恭裕王表槏買入府内收用為妾後子端和王知㸅
將尚氏烝滛生子新㙉造入玉牒尚氏揑作陽曲縣民
人尚賢之女查娶尚氏之時知㸅年方五嵗尚氏年巳
一十九嵗等因為照晉王薨逝無嗣先該晉王繼妃王
氏奏以新㙉倫序當及相應承繼夫爵該本部查照玉
牒支𣲖明白新㙉委係倫序應及但又查得伊母入府
之時知㸅年方六嵗不應便立妾媵係是生母來厯未
明題奉欽依通行撫按官查勘前項事情及暫令新㙉
主喪管理府事去後今該滎澤王又奏前因若果是實
則新㙉不但不可襲封親王其應得名封於法俱當查
革該府官僚扶同欺罔干犯憲典罪難輕貸但先次奏
請名封之時迨今巳十餘年滎澤王不行舉正止因近
日議襲王爵又因本部奏行查勘方將前事指奏及又
添出烝滛之事與先二次奏詞不一其間必有别故況
干係宗室重情又涉宫闈隠迹事體重大合無簡命司
禮監官一員請勑一道前徃晉府會同彼處撫按官及
該府宗室具啓晉王繼妃會集年老宫眷及内使人等
審勘尚氏委係何處何人之女何年月日入府是否色
目人所生曽否經侍恭裕王知㸅收為宫人長史等官
有無節次扶同隠匿情弊及先次行勘事情一併會勘
明白具奏上請定奪如係滎澤王造誣搆釁敢於陷害
宗親干犯國法及另有宗室人等隂肆謀奪撥置奏擾
亦要從公指實㕘奏請自宸斷施行嘉靖十二年四月
初二日題初五日奉聖㫖是這該府事情依擬寫勑差
司禮監官一員前去會同撫按官及該府宗室人等從
公審勘明白來説欽此
　　一優處婺婦以仁宗室疏
該巡按山西監察御史王獻題稱慶成王府已故奉國
將軍表桹先年不候保勘擅娶任氏為妻及娶禇氏為
妾所生長次二女俱未請封後表桹及妾禇氏相繼病
故止遺妻任氏所生長女并禇氏所生次女俱照民間
聘嫁訖縁任氏未經保勘成婚有礙請封但曽經撫養
二女發殯三喪情似可憫乞要將任氏收入宫妾數内
量給口糧以贍終身一節為照巳故奉國將軍表桹先
年全無保勘私娶妻妾於例有違其所生二女已照民
間之女自行聘娶但表桹禇氏相繼病故及查任氏孀
居經今二十餘年撫養二女發殯三喪守禮無違原情
可憫且民間節婦尚蒙朝廷旌表況于派出天潢遵崇
禮法雖表桹違例擅婚不應授封而任氏嫁女舉喪巳
全婦道養贍之典誠不可缺況該御史王獻勘實具奏
前來及查宗室將軍成婚有結無奏者節該本部題請
聖恩優容多授封號所據任氏女具奏前因既經回勘
亦應酌處合無候命下之日𩔖行山西布政司轉行該
府教授啓王知會將任氏收入表桹位下宫眷名目仍
咨戸部查照各王府宫妾事例量行優處按月給與衣
糧養贍終身惟復請自聖裁别有優典嘉靖十二年正
月二十四日題二十六日奉聖㫖任氏依擬優養欽此
　　一警除道肅朝儀以申舊規疏
該羽林前衛指揮使劉永昌奏稱東西長安門外新築
御路近日皇上行方澤朝日夕月壇禮翠華經行今文
武大小官員乃在前項御路之上擡轎騎馬而行為臣
僣君路恬無悚畏況兼近來申明禁約入朝私揖等事
官員多不遵守各一節照得長安東西兩街原係京城
通衢大道臣民所共徃來車馬必由之地原無禁例不
許人行近因聖駕出東西郊躬祀朝日夕月二壇該工
部題准用工修築馳道恭候車駕經臨此即禮記所載
氾埽反道之儀盖謂天子郊祭之日六卿之人於乗輿
經過之路則灑水而後埽之謂之氾埽剗道路之土反
之令新者在上謂之反道今南郊正陽門外直路每遇
郊祀則有司率地方人先期灑埽剗治嵗以為常實古
人氾埽反道之禮也況正陽門外正路乃係祖宗以來
御輦經行原無禁例所據長安東西大街恐未可擬名
御道若一槩禁止人行則新築之道延袤甚逺中間低
窪積水之處未免褰裳或逢狹隘則車馬不惟難容徃
来易致擁塞梗阻而市賈交易亦各有妨通屬未便但
近來填修道路工力浩繁惟是駕使驘牛等項車輛徃
來其上易致傾頽不免常年重費修築相應酌處合無
候命下今後長安東西兩街并正陽門外大道凡遇大
祀車駕出郊有司除道之日先期旬日之内官員人等
俱令委曲迴避不許擡轎騎馬徑行中道禮成駕回之
後照常行走仍咨工部都察院行五城御史兵馬司嚴
加禁約不許於新填道上行使大小車輛如有阻礙去
處許開横道徑過則法制有常事體稱便而尊君敬上
之禮亦甚嚴矣再照官員人等入朝私揖先經本部題
奉欽依出榜禁約一向遵行外近來大小官員或仍蹈
舊習於大庭御道之間交相揖者亦復有之查得舊規
凡衣朝衣公服秉笏鳴珮乃見君之禮不當輒相私揖
近年以来衣朝衣公服而相揖者亦復比比此則尤為
棄禮合再通行申明候命下之日本部移文各該衙門
一體知悉今後再不許怠忽違犯自取譏議嘉靖十一
年正月初八日具題初十日奉聖㫖是這各郊經行大
路凡遇祭期先十日除道不許官員人等徃來行走事
畢照舊還行各該衙門常川嚴加禁約不許大小車輛
於道上行使違了的就便挐問其餘依擬行欽此
　　一明職掌以杜侵越疏
先該鴻臚寺卿王道中等題為申舊例請宸斷以便遵
守事奉聖㫖禮部看了來説欽此隨該通政使司通政
使陳經等題為申明舊例以便遵守事奉聖㫖既查例
明白依擬着通行遵守敢有違犯的照例究治不饒欽
此又該陳經等題為明職掌以正體統事奉聖㫖該部
一併看了來説欽此又該王道中等題為再申舊例併
賜查勘以便遵守等因奉聖㫖該部一併看了來説欽
此欽遵通抄到部查得大明會典開載通政司職掌一
欵本司官職専出納帝命通達下情闗防諸司出入公
文奏報四方臣民實封建言陳情伸訴及軍情聲息災
異等事又一欵凡天下臣民實封入遞或人齎到司須
於公㕔眼同開拆仔細檢看事干軍情機宻調撥軍馬
及外夷來降進貢方物急缺官員提問軍職有司官員
并請㫖定奪事務即於底薄内謄寫畧節縁由當將原
來實封御前陳奏畢就於奏本後批寫㫖意送該科給
事中收轉令該衙門抄出施行其進繳稅糧文冊勘合
通闗起解軍囚等項附簿明白止送該科收不須入奏
又一欵凡在京大小衙門但係奏出不分公事私事并
在外鎮守等項内陳情已事巡撫都御史巡按等項御
史總兵副㕘及分守守備備倭等項武職宣慰宣撫招
討等司及府州縣等衙門一應錢糧軍馬刑名乞恩認
罪繳勑等項本冊俱赴本司投進又查得鴻臚寺職掌
一欵凡謝恩見辭官員人等先於本寺報名該面見辭
及領勑繳勑或賜酒飯者預先具白本題知次日早俱
於午門外行禮畢本寺官仍引赴御前叩頭又一欵凡
公差及給由官吏先將文冊投下明日引入又一欵凡
王府并鎮守守備備倭等官外蕃宣慰宣撫招討等司
進貢齎本人員天下諸司朝覲給由官員并奏繳軍職
文憑稽考公文完銷勘合及總兵等官會奏聲息等項
本冊俱赴本寺引奏又一欵凡在外總兵等官奏報捷
音本寺官引差來人於御前宣奏又一欵凡復命朝見
人員繳勑進題本及四夷朝貢人員進番字文書俱本
寺官接至西陛授内官捧進及查得嘉靖十一年正月
内該鴻臚寺卿王道中等題為朝儀事仰惟聖體違和
暫免朝㕘數日即今早臻勿藥獲遂康寧真宗社無疆
之福臣民莫大之慶也但聖明視朝之初誠恐面見面
辭官員旬日所積會於一旦未免起數太多累動綸音
乆勞聖體臣等犬馬之心殊有不能自安者合無以後
凡遇免朝之日一應面見面辭官員午門外行禮畢應
該領勑者乞命司禮監照例於左順門給領應該繳勑
者本寺官員引領進繳其復命堂引等項人員各令具
本奏知庶幾聖明視朝之初起數減少不至於過勞臣
等無任惓惓仰望之至等因奉聖㫖是欽此欽遵臣等
看得我朝分建百司以釐庶務而於章奏之復逆案牒
之徃來又設通政司以總之紀其時日而考其出入名
為喉舌之司以防壅隔之弊也至於鴻臚寺之職止於
整肅朝儀𫝊宣制命引領進奏人員於各衙門文案奏
疏全不相干其各處王府及在外大小衙門差来進貢
齎本人員及朝覲給由官吏并在京在外復命謝恩赴
任等項人員例該面進見辭者先期赴本寺報名本寺
即將朝見縁由具本題知次日皇上御朝之時本寺官
次第引見其間或有繳勑領勑封進圖本及外夷番字
文書者俱從本寺官當御前引奏接逓進呈非如通政
司之實封可以開拆公文必須編號也其職掌之詳載
在會典條目甚明但近來在外官員人等多有不明司
寺職掌徑將實封本冊赴該寺投逓該寺亦或間與封
進相承日乆因以為例非舊制也合無今後除在京衙
門題本係有印信及官吏連名僉署者俱遵照舊規於
左順門徑自投進外其餘一應職行奏本并在外衙門
題奏等本俱從通政司投逓𩔖封進覽其面辭面見人
員應該繳勑領勑投逓圖本文書者俱從該寺先期題
知臨朝引人面奏進呈不得擅將本冊收受封進仍將
前項司寺職掌通行天下王府及大小衙門知會以便
遵守庶職掌詳明法守歸一可以免侵越争辨之失矣
再照得鴻臚寺先因聖體違和視朝之時誠恐起數太
多有勞宣命題稱今後凡遇免朝一應面見面辭官員
應該領勑繳勑者俱於左順門領繳復命等項人員俱
從本寺具本奏知此盖一時權宜之策耳今遂沿以為
例凡遇免朝即謂不須陛見徑將勑書領繳非祖宗之
制也況今皇上厲精圖治視朝臨政鮮有暇日正宜延
見中外羣臣以宣徳意其領勑在外公幹事完回還人
員正宜面奉天顔親進奏疏以通下情所據前事相應
遵復照常舉行合無今後應該面見面辭及領繳勑命
復命等項人員雖遇皇上暫時免朝仍候視朝之日於
奉天門奏見庶使中外臣工皆知尊君之禮而於祖宗
立法防範壅隔之意益嚴矣嘉靖十一年七月二十八
日題九月初一日奉聖㫖免朝日期領繳勑等項不係
重大事情照該寺題准事例行其餘依擬欽此
　　一乞審定綸音以防壅蔽疏
昨因鴻臚寺題為申舊例請宸斷以便遵守事及與通
政使司彼此辯争前後肆奏節奉聖㫖禮部看了來説
該部一併看了來說欽此本部仰遵聖諭備查典章俱
經議擬明白末復查得於今年正月間因聖體違和暫
免朝㕘該寺題稱免朝日乆一應領勑繳勑辭見人員
若俱候御前面奏恐聖體於視朝之初起數太多未免
煩勞欲要暫於左順門領繳等因奉聖㫖是欽此本部
看得該寺原題止是一時權宜未嘗擬為定例近日以
來一應領勑繳勑并例該面辭面見人員但偶遇隂雨
免朝之日該寺即令赴左順門繳進此則甚非祖宗舊
制況非該寺原題本意本部因覆奏前事因就題請今
後領勑繳勑例該面辭面見等項雖遇免朝仍候視朝
之日面奏所以重體統而防壅隔其所闗係未為輕小
適間奉㫖免朝日期領勑繳勑等項不係重大事情照
該寺題准事例行欽此臣伏讀綸音不勝疑駭竊意本
部題覆之章因司寺互相搆論言語煩多恐未經聖覽
前項㫖意恐出閤臣一時票擬未曽注意臣竊謂朝廷
差官降勑未有不係重大事情且頒勑必於御前所以
重帝命可以防詐𫝊旁出之姦繳勑必於御前所以達
下情可以防遲留隱匿之弊至於禮該面辭面見人員
即遇免朝日期豈不能少待而遽然廢上下之禮殆非
臣子之心所敢安者以此為不係重大事情則御前進
奏之事無復有重大於此者也且御前與勑上勤天語
陛下慎重絲綸特令翰林學士捧下今乃以為不係重
大事情恐非所以仰承聖謨矣臣實愚昧不通逺猷廟
堂批荅必有深意但在廷臣工本部僚佐議與臣合非
臣一人私見伏乞聖明於該科取本部原題特加省覽
仍賜問閤臣所以票擬之意萬一臣所見於朝廷大體
不為無補伏望聖裁重降御批改回前命則宗社幸甚
嘉靖十一年八月初一日具題奉聖㫖卿説的是勑書
領繳見辭官員都照舊例行如遇雪雨風寒暫三五日
免視朝都着候待若朝廷小有不豫免視朝日多準今
春該寺奏准事例行著為令欽此
　　一條陳事宜以重修省疏
照得先該本部題稱災異修省通行九卿衙門六科
十三道各條列時政得失以聞等因節奉聖㫖依擬
務要思忠論實不許挾持泛引假公報私欽此欽遵臣
等愚不省其於治體所在無足周知況政務之大者
陛下方以次裁斷於上而諸司臣僚方以次敷陳於下
臣等未敢他有論列謹將本部合行事宜逐一議擬凡
九事伏望聖明採擇可否賜之施行其於罅隙或亦
小有補塞縁係修省陳言事理未敢擅便開坐謹題請
㫖
　　　計開
　　　　一議請封查得見行事例凡宗室將軍中尉
　　　　　一應子女俱候十五嵗選婚其有年嵗不
　　　　　同或庶出生母入府來厯不明通行駁勘所
　　　　　據前例遵行巳久但近來各府長史司多
　　　　　有不遵法守任意遷延或有使用不敷營
　　　　　求未及則子女年嵗過例方與𩔖請乞恩
　　　　　其奏内來文又多年月不同母氏錯誤至
　　　　　於應婚夫人姓氏或本到無結或結至無
　　　　　本互相背馳延緩以致查駁之間動經年
　　　　　嵗遂使聖明渥澤鬱而不流宗室至親怨
　　　　　曠失所感傷和氣闗係匪輕合候命下行
　　　　　令各王府長史司啓王今後將軍中尉子
　　　　　女凡年嵗已及即與具奏請婚若奏内來
　　　　　文或年嵗少差母氏未的本部一面駁行
　　　　　查勘一面聽令選擇應婚子女一併開具
　　　　　奏報若過期不行奏請夫人奏結不齊候
　　　　　至三月以上者俱聽本部查考得出奏將
　　　　　該府長史等官究問則法令嚴明文移簡
　　　　　便而婚配亦不失時矣
　　　　一禁奸弊訪得各王府差來内使儀賔官校
　　　　　人等俱是積年光棍熟知誆騙闗節一蒙
　　　　　王府差遣乞恩等項即便設計誆受金帛
　　　　　數多任意花銷使用或又收置土産徃來
　　　　　買賣填實表文箱扛分外需索人夫接運
　　　　　以致累損驛𫝊及至到京先投積年窩戸
　　　　　窺探進止然後報名朝見或又私自潛住
　　　　　京師動經年月徃徃用計營求打㸃各王
　　　　　府不知本部凡遇合行事理自有公道一
　　　　　應公務自有事例期限非吏書人等所能
　　　　　預力合候命下移咨都察院行各處撫按
　　　　　衙門轉行各王府長史司啓王知會今後
　　　　　但遇有公事奏理不得聴信差來人役多
　　　　　齎金帛指稱來京使用打㸃亦不許本役
　　　　　私帶銀兩貨物其批文務要定限月日逺
　　　　　近銷繳到京之日徑報入會同館安歇事
　　　　　完即回但有潛住日乆并在京各色人役
　　　　　容令安歇通同作弊者許厰衛緝事衙門
　　　　　及五城兵馬司訪挐俱各指實㕘送法司
　　　　　問以誆騙打㸃相應罪名仍行都察院出
　　　　　榜禁約則形跡無疑而弊源可息矣
　　　　一便闗領照得各王府將軍以下應得冠服
　　　　　等件巳該本部議處題准嘉靖六年正月
　　　　　以後授封者行令各該布政司給錢造辦
　　　　　外嘉靖五年十二月以前授封未曽闗給
　　　　　者其器物非一監局所造闗領非一時可
　　　　　齊是以各府徃返差人勞費日甚差來人
　　　　　役守候日乆有將闗領出金銀綵叚等項
　　　　　恣意花費無從查考遂使朝廷有成造之
　　　　　費而該府無受恵之實相應議處合候命
　　　　　下本部將見在各王府差來人役責限回
　　　　　還仍行各該布政司轉行長史教授啓王
　　　　　知會逐一備查自嘉靖五年以前授封該
　　　　　府將軍中尉夫人等及郡縣鄉君儀賔一
　　　　　應宗室除已闗領外其餘未領并先年遺
　　　　　下寄闗物件逐一開具名位應得冠服等
　　　　　項件數造冊印鈐限嘉靖十二年春季𩔖
　　　　　奏之時齎送赴部赴内府盡數查會明白
　　　　　陸續造完待本年各府冊封之日將前項
　　　　　物件領出給與副使順帶該府其不係冊
　　　　　封府分應該闗領者責令該府所差聖節
　　　　　冬至慶賀人員順齎前去該府俱各逐一
　　　　　交割仍令各該長史教授啓王將領過錢
　　　　　糧數目給散過名位造冊奏繳以憑查考
　　　　　但節年工部行造物件係是内府各監局
　　　　　造辦本部無憑查催仍乞勑各監局查照
　　　　　該部原行一一造辦給領如有延緩查出
　　　　　一體㕘究則各府無守候之難而恩恵實
　　　　　沾矣
　　　　一杜請乞照得王府孝行等事舊例止應請
　　　　　勑獎勵𢎞治十八年十二月内該魯府奏
　　　　　鎮國將軍陽銖陽□孝行可嘉欲自備工
　　　　　料各建坊門乞賜坊名荷蒙特恩賜允自
　　　　　此始開旌表之端而親郡王將軍妃與夫
　　　　　人遂徃徃援引前例請乞不已切惟朝廷
　　　　　于民庶之家凡有節孝等行賜之旌表所
　　　　　以表其宅里以致特異于齊民之意至於
　　　　　天下王府則皆朱垣㦸戸有不俟于旌表
　　　　　而後異者況朝廷降勑獎勵盖以親親之
　　　　　懿特形天語之褒非宗室孰克當此故累
　　　　　朝以來宗藩善行止是寫勑獎勵不立坊
　　　　　牌所以崇重宗室辨别貴賤立法最有意
　　　　　義且天潢之裔孰非懿徳若使有所表異
　　　　　分别既殊則淑慝互見亦非敦睦大同之
　　　　　道也況今宗藩日衍樂善無窮若不斷之
　　　　　於今切恐將來無有紀極合無通行議處
　　　　　除巳徃外今後各王府如有節孝等事及
　　　　　卓異行跡親郡王或撫按官查奏前事本
　　　　　部俱照舊例請勑獎諭仍通行天下王府
　　　　　今後不許奏請建立坊牌則體統正而風
　　　　　教同矣
　　　　一定條例查得𢎞治十三年三月初二日以
　　　　　前多官奉詔會議定王府條例十七條及
　　　　　本部節年題准事例不一俱遵行已乆但
　　　　　見行條例載在刑書節年條例藏於案牘
　　　　　雖經屢次申明不過就事論事以故各宗
　　　　　支不能周知事例惟務營求本部事例日
　　　　　煩難於檢閲殊為未便合候命下容臣等
　　　　　將王府見行條例及節年題准事例編成
　　　　　書帙請下廷臣集議如或可行具奏刋刻
　　　　　成書本部遵照施行仍乞遍賜各王府宗
　　　　　室使皆便於誦閲有所遵守其本部别項
　　　　　條例可行事件亦容臣等逐一抄謄編纂
　　　　　一體刋刻遵奉則朝廷貞明之法恪慎不
　　　　　移有司畫一之規奉行惟謹法守易循而
　　　　　奸弊不作矣
　　　　一議王謚臣等看得各王府親郡王薨故必
　　　　　有謚號以表其行舊制俱於乞恩祭葬之
　　　　　時即賜以謚𢎞治年間唐王奏准凡親王
　　　　　薨逝行巡撫巡按分巡等官郡王病故行
　　　　　本府親王及承奉長史等官各覈勘善惡
　　　　　事蹟至日度其賢否方賜以謚至今通行
　　　　　遵守但各王乞恩祭葬到部方與行文各
　　　　　該衙門覈勘事蹟回報至日題請謚號填
　　　　　寫銘旌前去始得安葬且如四川蜀府廣
　　　　　西靖江王府俱路途窵逺文移徃返動經
　　　　　逾年差去掌行喪葬禮儀行人在彼守候
　　　　　葬畢方得囘還以致徃徃乞恩寛限且有
　　　　　司供應之繁本差耽延之乆未免耗費財
　　　　　力多生嗟怨矧各王府親郡王棺木暴露
　　　　　動經嵗年亦足以上干和氣深為不便合
　　　　　無今後但遇各王府親郡王薨故本府一
　　　　　面乞討祭葬一面行移各該衙門覈勘平
　　　　　生行實不必候本部行文徑自具結呈部
　　　　　以憑題請庶宗室體魄早獲妥安而事體
　　　　　簡便乆逺可行矣
　　　　一懐逺人照得我朝輿圖一統四夷咸賔厚
　　　　　徃薄來各有定制頃自正徳年間以來貪
　　　　　官猾胥縁此為市所收叚疋布絹稀鬆紕
　　　　　薄不堪服用逺人徃徃投逓番文鳴號不
　　　　　平輒稱先朝賞賜甚厚今日賞賜太薄雖
　　　　　節經本部題請行移工部并該監局衙門
　　　　　查處去後但所賞者仍舊不堪無以厭服
　　　　　夷心尊重國體所係甚大合無勑令工部
　　　　　再照前勑申明轉行各該織造地方巡按
　　　　　衙門應解叚疋時節行委的當官員看驗
　　　　　務要經緯堅緻堪以進用者方許起解若
　　　　　各處解到者仍復稀鬆紕薄即行退回經
　　　　　該官匠定行提問收納之際經該衙門不
　　　　　許勒掯常例貽􁀤小民凡遇各蕃到館奉
　　　　　㫖給賞闗領該監毋得推調淹滯以致逺
　　　　　人乆住致生怨嗟務使厚賞速歸庶足以
　　　　　感興四夷嚮服之情而悖戾之心消矣
　　　　一處貢馬照得天下各王府凡遇聖旦冬至
　　　　　正旦并謝恩慶賀例該有馬進貢本部先
　　　　　准御馬監奏為進貢馬匹不堪廐牧預畫
　　　　　以省虚費國計事奉欽依務要到部辨看
　　　　　毛齒堪中方行送監驗收巳經遵行三四
　　　　　年矣但各王府享上之誠雖同而其逺近
　　　　　貧富不一加以差來人役多係積年或領
　　　　　價到京旋買或領馬中途變易事完回府
　　　　　又稱雜費若干百計侵尅間有不堪驗退
　　　　　者未免行移責備該府是利歸奸人罪坐
　　　　　宗親甚非事體合無行移各王府長史司
　　　　　啓王知會今後應進貢馬匹須用印烙鈐
　　　　　記仍將毛齒嵗尺寸備造青冊一本長史
　　　　　司印封送部以憑比對看驗即與轉送該
　　　　　監收受毋得留難勒掯十分求全以拂朝
　　　　　廷親親之情如或馬匹毛齒參差與原造
　　　　　青冊不同即是差來人員作弊定行究治
　　　　　如此庶國體全而宗藩仰徳矣
　　　　一蘇民困切見全陜累嵗災傷加以師旅民
　　　　　不聊生而嵗𣲖牲口之數必有所不能辦
　　　　　者查得光禄寺逓年節省所剰銀兩積貯
　　　　　頗多合無將陜西兵荒地方嘉靖十二年
　　　　　分牲口暫行蠲免一年就將前項餘銀補
　　　　　用則上既不缺該寺備物之用下亦可少
　　　　　寛一方民力矣嘉靖十一年九月二十二
　　　　　日題二十四日奉聖㫖覽奏具見卿等忠
　　　　　誠體國謀慮周悉都依擬行欽此
　　一議處節孝以彰風化疏
該儀制清吏司案呈查得本部節年稿簿内開凡民間
孝子順孫義夫節婦等項見行事例先據有司具奏到
部仍行有司覆勘回文至日復行彼處風憲衙門覈實
取具結狀到部案候𩔖奏旌表文移徃返之間以地方
逺近計之多者三五年少者亦不下一年有餘況閭閻
節孝之人多有出於貧乏之家有司結勘里胥因縁為
姦假藉保覆横肆需索是以有力者或足以應其求而
貧難者遂不得其覆勘甚至勘合雖行而終於湮没不
報者徃徃有之又況有司具奏節婦等項中間多有六
七十嵗以上者年已衰暮而文移勘覆動經數年寵光
未沐巳先朝露盖有抱節操行終身不獲表異之榮者
比比合無今後孝子順孫義夫節婦等項但係有司勘
實奏請者免行有司復勘止行風憲官覈實若係風憲
官覈實奏請者免其再覈通候季終𩔖奏旌表則不惟
有司文移減省里胥不得為奸抑且使行義足徴速獲
為善之報寵光所被真足以激勵世俗矣伏乞轉達等
因案呈到部臣等看得該司呈稱乞要將孝子順孫義
夫節婦有司勘實具奏者免其復勘徑行風憲官覈實
若係風憲官覈實具奏者免其再覈通候季終𩔖奏旌
表以便人情以杜弊端一節為照前項旌表節孝事例
實為朝廷激勵風俗之盛典所以必行再三覈勘者恐
有偽為無非欲考其實耳然至於文移展轉動淹嵗月
吏縁為奸恩不下究亦不可不為之所也今據該司所
呈實便事體足弭弊端況風化所闗相應依擬臣等合
候命下著為定例通行今後凡民間孝子順孫義夫節
婦等項但係有司勘實具奏者免其復勘徑行風憲官
覈實若風憲官覈實具奏者免其再覈通候每季終𩔖
奏旌表一次如此則人情便而弊端革矣嘉靖十年十
月十三日具題十五日奉聖㫖是欽此
　
　
　
　
　
　
　
　
　
　
　
　
　南宫奏稿巻一
欽定四庫全書
　南宫奏稿巻二
　　　　　　　　　　　　　明　夏言　撰
　　一定擬郊廟粢盛疏
該司禮監太監鮑忠題嘉靖十年二月二十六日奉聖
㫖西苑等處但有空閒土地都要耕種五榖牛具種子
并應用農器奏領銀錢買造使用欽此本月二十九日
臣帶領本監右監丞宋興等并内官監太監温璽等及
官匠人等親詣西苑等處逐一將空閒土地通行丈量
過共七頃九十四畆五分畫圖貼説具奏節該奉聖㫖
有㸃的都要宜時耕耘種五榖欽此欽遵有㸃的地計
六頃三十七畆三分一釐内除建造帝社稷壇無逸殿
豳風亭省耕亭恒裕倉省斂亭并御路稻池界境糧場
及蠶宫各衙門直殿碾磨農夫農器房屋占用一頃二
十畆一分七釐行間該戸部印信手本為快覩親耕陳
愚見以禆化理事該順天府宛大二縣送到應用農夫
牛具種子犁耙鍬鋤等器臣就㑹同戸部右侍郎張雲
郎中張玩及府縣委官李僉等督率農夫於本年三月
十一日起將堪種土地五頃十七畆一分四釐耕治播
種五榖間續奉聖㫖先蠶壇着戸部栽培小様桑樹欽
此臣又同右侍郎張雲并兩縣上林苑監委官侯璽魏
夢吉等於先蠶壇西夾道栽植小様桑樹七百八十株
完備訖臣仍督率播種既畢將牛具發出又買辦騾一
十六頭西苑專力耕種責令老人孫泰等管領農夫孫
得玉等將水旱田禾自春徂夏及秋沿段履畆耘耨澆
灌三時既畢禾稼告成刈穫登場揚簸堅實除獻新進
用留種并稭奏賜各衙門不開外謹將見在收過各色
糧八百五十八石八斗二升七合於本年八月二十五
日眼同右侍郎張雲郎中張玩等逐一盤量明白運輸
恒裕倉管事奉御郭真等看守訖臣竊惟農桑王業之
本小民之依古先哲王之所慎重者也但載諸典籍未
有見諸行事今聖上定耕藉之儀立先蠶之制身先天
下風動四方實千古而一見者也如䝉乞勑該部著為
令典使歲有常規以供郊廟粢盛之用以昭聖上敬天
勤民之意以立萬世永逺之規臣下情不勝忭躍快覩
之至等因隨該戸部右侍郎張雲題同前事俱奉聖㫖
是君后耕蠶以供郊廟粢盛衣服除親蠶已定有儀注
了今將西苑隙地命内外官貟耕種五榖已經收穫藏
貯恒裕倉内着禮部查照著在令甲毎歲定擬戸部官
二員管領耕種各郊廟合用粢盛定擬數目支給其田
地頃畆農夫牛具冊籍喂養等項一應事宜都立為一
定規制以垂永逺庶稱朕敬天事神之意便開具来看
欽此欽遵行據藉田祠祭署呈報常年郊廟合用粢盛
等項數目前來案呈到部臣等竊惟古者天子躬耕以
供粢盛是以有千畆之藉㳟惟皇上敬天勤民憲則古
典耕藉之禮每歲舉行猶以郊坰遼逺不得時時觀省
又即西苑之中以為農桑之所雖於農務有内外之分
而恪共神祀之心則一也兹者農事告成御廩充實乃
命有司定擬支給之常以供郊廟粢盛臣等查得舊規
郊廟百神之祀所用粢盛以及葱韭芹菜醤醋之𩔖悉
取給於神倉乃今西苑之獲固足以供一歲祭祀之用
但藉田之舉皇上躬執三推而公卿共宣其力校之西
苑為重西苑之事雖屬農官督理而皇上時省耕斂校
之藉田特勤所據二倉之儲委當分屬兼支以供郊廟
祭祀合無每歲將藉田之所出者藏之南郊圓廩方倉
以供圜丘祈榖先農神祗壇厯代帝王長陵等陵以及
百神之祀西苑之所出者藏之恒裕倉以供方澤朝日
夕月太社稷帝社稷太廟世廟祫祭禘祭先蠶先師孔
子之祀庶稱我皇上敬天禮神勤重至誠之意而内外
倉廩之儲皆得以供明薦事體便而禮意周矣謹將查
過每年該用粢盛等項數目開具揭帖隨本進呈乞惟
聖明裁定嘉靖(缺/)聖㫖是郊廟粢盛支給數目都依擬
行其田畆農夫等項冊籍立為定規的還㑹同戸部擬
議來説欽此
　　一計處西苑事宜以重粢盛疏
先該本部題該司禮監太監鮑忠題奉聖旨是君后耕
蠶以供郊廟粢盛衣服除親蠶已定有儀注了今將西
苑隙地命内外官員耕種五榖已經收穫藏貯恒裕倉
内着禮部查照著在令甲每歲定擬戸部官二員管領
耕種各郊廟合用粢盛定擬數目支給其田地頃畆農
夫牛具冊籍喂養等項一應事宜都立為一定規制以
垂永逺庶稱朕敬天事神之意便開具來看欽此欽遵
該本部將粢盛數目議擬開具上請奉聖㫖是郊廟粢
盛支給數目都依擬行其地畆農夫等項冊籍立為定
規的還㑹同戸部擬議來說欽此欽遵臣等仰見陛下
重神祀而勤民生拳拳於稼穡之務是以經畫畎畆優
復丁夫㑹計穜稑之種樹藝之宜各有章程至於錢鎛
芻牧之微亦皆揆䇿商訂著之典籍以為永圖陛下所
其無逸之心真足以綿宗社無疆之福者也臣等欽遵
明諭㑹同戸部尚書許讚等將田畆袤延之數農官督
理之規饋餉耕夫之費畜牧種植之務一一籌計開立
條件進呈御覽伏候命下行令各該衙門一體遵守紀
之冊籍歲歲舉行以為定式仍行史館採録以彰昭代
之良規以作則於萬世緣奉欽依還㑹同戸部擬議來
説事理未敢擅便謹題請㫖
　　　計開
　　　　一每年遵照欽依戸部侍郎一員雲南清吏
　　　　　司郎中一員於春作之時提督管理直至
　　　　　收穫仍不妨部務
　　　　一耕熟地五頃十七畆一分四釐每年合用
　　　　　各項種子聴督理官於見收穫内照數支
　　　　　用
　　　　一耕地騾頭共一十六頭每騾一頭日支草
　　　　　三束料一斗宛大二縣俱按月造冊赴部
　　　　　關領勘合赴御馬監倉場委官主事處放
　　　　　支
　　　　一農夫五十名及管農老人四名養騾夫八
　　　　　名毎名日支口糧三升宛大二縣按月造
　　　　　冊赴部坐撥太倉糙粳米内支給仍免本
　　　　　身差役
　　　　一恒裕倉看守人役遵奉欽依太倉取撥軍
　　　　　斗三十名應用
　　　　一凡遇農忙時月或車水及㧞稻鋤地等項
　　　　　農夫應用不敷許令府縣委官於外雇進
　　　　　應用計日酌量輕重給與工食工畢即行
　　　　　退出
　　　　一每年收成畢日内外提督官貟總將放過
　　　　　各項糧數備造文冊進呈
　　　　一見今置備農器物件等項遇有損壊令内
　　　　　官監增修送用
嘉靖十年十一月十九日題二十二日奉聖㫖這西苑
田畆農具等項你每旣㑹議停當立為定規着各該衙
門遵行還送史館纂輯欽此
　　一時享太廟奉安神主疏
該輔臣張孚敬李時翟鑾題稱孟夏時享太廟臣等俱
係欽命捧主官員思得太廟先年祭祀止設衣冠行禮
皇上改行出主誠為得禮之正又臣等恭覩皇上誠敬
篤至徧詣各廟躬自啓納未免過勞臣等於心竊有未
安臣等愚見合請今後太祖神主皇上躬自安設其各
廟帝后神主各令内外捧主官員自行安設啓納等因
奉聖㫖禮貴可乆依所言行欽此欽遵臣言承乏禮官
備員捧主看得前者行禮專於㳟捧神主以奉陛下出
納奉安至於啓匵又係内府近侍官員陛下毎廟躬行
奉安出納備極㳟敬周旋甚勞誠如輔臣所請伏䝉陛
下嘉允甚慰臣心但禮旣更正便合注為定儀所據捧
主出至殿庭初事啓匵出主奉安及終事納主於匵非
一人能兼必先有安置之處或增設佐佑之人方能成
禮從事在即臣言未敢擅擬伏乞聖裁示下以便欽遵
三月二十九日題本日奉聖㫖是捧帝主大臣以太常
官佐之捧后主以神宫監内侍官佐之欽此欽遵今擬
儀注一通伏乞裁定施行
　　計開
　　　捧帝主大臣捧至神位前跪太常官跪取匵置
　　　神位御褥之左捧主大臣將神龕通授太常官
　　　跪捧大臣奉帝主出安奉於神座太常官以神
　　　龕置匵所仍以匵韜之退祭畢捧主大臣詣神
　　　位前跪太常官啓匵先捧龕跪大臣奉帝主納
　　　龕中太常官還授大臣仍取匵韜之大臣捧入
　　　寢殿奉安捧后主内臣捧至神位前跪内侍官
　　　跪取匵置神位御褥之右捧主内臣將神龕通
　　　授内侍官跪捧内臣奉后主出安奉於神座内
　　　侍官以神龕置匵所仍以匵韜之退祭畢捧后
　　　主内臣詣神位前跪内侍官啓匵先捧龕跪内
　　　臣奉后主納龕中内侍官還授内臣仍取匵韜
　　　之内臣捧入寢殿奉安嘉靖十一年四月初一
　　　日題本日奉聖㫖依擬欽此
　　一定擬泰神殿禮儀疏
本年九月二十日本部尚書兼翰林院學士臣夏言於
重華殿面奉聖諭泰神殿石座既成朕當親徃奉安禮
卿宜具儀来看欽此已經欽遵具儀呈覽於十月初九
日欽奉聖諭神御版自奉天殿奉詣泰神殿仍朕親奠
獻餘依擬欽此臣等隨詣泰神殿㳟視庭陛丈尺及陳
設神案拜位之所其殿内除神御臺座之外僅足行禮
加以正配位各設神案縱横聯屬隙地無幾皇上躬親
奠獻請於正位三爵俱當自西面東而獻配位三爵俱
當自南面北而獻庶便周旋又泰神殿南向石陛原遵
奉欽定五級每級髙可尺餘恐於登降未便合無行令
工部㑹同内府衙門添造木陛展為九級臨期安設以
便行禮臣等謹遵聖諭定擬儀注并將恭視過殿庭丈
尺圖様一幅隨本進呈御覽候命下之日行令各該衙
門一體遵奉施行
　　　計開
　　　　一吉日行欽天監選擇
　　　　一捧神主合用太常寺執事官十一貟行該
　　　　　寺定擬奏請
　　　　一配殿合用分獻大臣二員臨期太常寺奏
　　　　　請
　　　　一先期翰林院撰祝文太常寺備脯醢酒果
　　　　　制帛香燭錦衣衛備隨駕儀仗
　　　　一前一日上行告廟禮畢太常寺設神輿香
　　　　　案於奉天殿設神案貳於泰神殿神案貳
　　　　　於東西配殿各設祭品如常儀香案壹於
　　　　　丹墀正中司設等監設上拜位於香案之
　　　　　南讀祝位於正位神案之南大次於圜丘
　　　　　左門外
　　　　一是日質明上具常服詣奉天殿行上香一
　　　　　拜三叩頭禮畢退立於殿東西向執事官
　　　　　捧昊天上帝神主次捧太祖髙皇帝神主
　　　　　又次捧從位神主各奉安輿中訖錦衣衞
　　　　　舉輿由殿中門出大明門正陽門入昭亨
　　　　　門歴圜丘至泰神殿門外正位配位神輿
　　　　　舁入停於殿外丹墀從位神輿停於殿門
　　　　　外兩傍先是百官俱常服於南郊迎候上
　　　　　乗輅由大明門正陽門西天門入至昭亨
　　　　　門外偏西降輅禮部太常寺堂上官各二
　　　　　貟導上由圜丘外内壝靈星左門入繞圜
　　　　　丘東至泰神殿丹墀内執事官就神輿中
　　　　　捧昊天上帝神主由中道至殿中陞石座
　　　　　奉安於龕中次捧太祖髙皇帝神主次捧
　　　　　配殿從位神主各奉安訖典儀唱執事官
　　　　　各司其事内賛奏就位典儀唱迎神内贊
　　　　　導上詣香案前奏跪奏上香司香官以香
　　　　　跪進於上左上三上香訖奏復位奏鞠躬
　　　　　四拜典儀唱奠帛行初獻禮内贊導上升
　　　　　殿詣上帝神位前奏奠帛捧帛官以帛跪
　　　　　進於上右上受帛奠訖奏獻爵捧爵官以
　　　　　爵跪進於上右上受爵獻訖導上詣讀祝
　　　　　位奏跪贊讀祝讀祝官跪讀訖奏俯伏興
　　　　　平身導上詣太祖神位前(儀同/)奏復位分
　　　　　獻官各詣配殿行奠帛獻爵禮典儀唱行
　　　　　亞終獻禮(如前儀唯不讀祝/)分獻官(儀同/)
　　　　　上復位内贊奏鞠躬四拜典儀唱讀祝官
　　　　　捧祝進帛官捧帛各詣燎位上退立于拜
　　　　　位之東内贊奏禮畢導引官導上出至大
　　　　　次陞座鴻臚寺引導駕執事等官贊行一
　　　　　拜三叩頭禮次引百官(儀同/)畢上乗輅還
　　　　　宫
　　　　一禮部堂上充請神導引官太常寺堂屬充
　　　　　捧神位官先期具名題請欽定禮部官一
　　　　　員上香行禮
　　　　一前一日太常寺設香案於泰神殿丹墀正
　　　　　中
　　　　一將事之夕三更一㸃導引捧神位等官詣
　　　　　泰神殿行上香一拜三叩頭禮畢太常寺
　　　　　官九員分詣東西配殿陞石座各請從位
　　　　　神牌出龕先雷師次風伯次雨師次雲師
　　　　　次周天星辰次二十八宿次五星次夜明
　　　　　次大明捧降丹墀東西向立太常寺官一
　　　　　員詣配位石座請太祖主出龕本寺少卿
　　　　　一員捧降至殿中西向立本寺官二員詣
　　　　　正位石座分立左右請上帝神版出龕本
　　　　　寺卿一員捧降至殿中南向立禮部堂上
　　　　　官導引出殿先上帝次太祖次大明次夜
　　　　　明次五星次二十八宿次周天星辰次雲
　　　　　師次雨師次風伯次雷師由圜丘北門陞
　　　　　壇先正位次配位次從位各依原序先後
　　　　　奉安於神座訖候上至大次率各官上香
　　　　　官致詞復命叩頭出祭畢如前儀捧主官
　　　　　仍依次奉神版神牌神主禮部官導引入
　　　　　殿以次納於龕中奉安訖各官仍行一拜
　　　　　三叩頭禮出
　　一遣官代祀奏定禮儀䟽
該内閣輔臣宣示臣言欽奉聖諭朕面生癬痒别無他
恙待二三日必消暫免視事用示卿等及轉示禮卿言
知之欽此欽遵臣等切惟今歳天氣亢旱鬱熱早發陛
下偶生面癬正緣感熱所致照得本年五月十一日夏
至陛下將躬祀皇地祗於方澤臣等仰惟今春聖體違
和祈榖上帝之禮已嘗遣官代行天相聖明茂綏多福
固已倍萬康寧但即今四月中旬尚爾燠熱比及夏至
煩溽必甚况恒𤾉已久暑氣驟酷北郊在安定門外比
之南郊稍逺陛下躬冒炎鬰逺即郊野萬一衝冒暑雨
臣等實甚不安合無不為常例今歲北郊特免躬祀暫
遣大臣一員㳟詣行禮陛下齋居九重精意潛達亦足
以展祗肅神祗之敬待明歲夏至氣候清和照舊舉行
似為便益臣等再惟陛下奉天法古啓建郊壇去歲禮
成之初陛下㳟行祀事春朝禮日秋夕禮月穆穆皇皇
對越顒若固足以展肇稱之敬而立萬世之規矣臣等
仰惟陛下父天母地毎歲宜躬承祀典其朝日夕月遣
官行禮朝日則遣文職大臣夕月則遣武職大臣著為
常典其於郊祀隆殺之義聖躬保䕶之道似為兩盡亦
不為越禮臣等無任區區伏惟聖明裁擇嘉靖十一年
四月二十一日具題二十四日奉聖㫖是今春祈榖祀
天朕以疾未躬行北郊依擬暫命大臣行禮朝日壇間
歲一親祀以甲丙戊庚壬年行事夕月并神祗壇毎三
歲一親祭以丑辰未戌年行事著為令典又該本部題
稱本年五月初十日夏至大祭地於方澤合無不為常
例今歲北郊特免躬祀暫遣大臣一員行禮等因節奉
聖㫖是北郊依擬暫命大臣行禮欽此欽遵臣等竊惟
前項郊祀之禮雖經奉有欽定儀注止是皇上躬祀之
儀其暫行遣官儀注未經裁定及查得大明集禮内有
遣官奏告圜丘方澤儀注其行禮之節甚為周悉臣等
竊惟禮以定上下别嫌疑而郊祀又禮之重且大者其
遣官行禮儀注若不預為詳定未免涉於僭儗非所以
明等威一觀聴也臣等謹將欽定儀注及大明集禮逐
一參詳撰為遣官行禮儀注一通開坐上請伏乞聖明
裁定
　　　計開
　　　　一祭祀前期太常寺具本上請欽定遣官職
　　　　　名遣官受命報名謝恩齋宿如常儀先一
　　　　　日遣官及分獻陪祀官各致齋於祭所
　　　　一是日先期太常寺陳設如圖儀設遣官拜
　　　　　位於壇下内壝正中設遣官讀祝位於壇
　　　　　上避御拜位近北陛設典儀贊引官位於
　　　　　遣官拜位之南贊引引遣官分獻陪祀官
　　　　　各服法服候於壇壝外南向立典儀唱樂
　　　　　舞生就位執事官各司其事贊引引遣官
　　　　　由内壝右靈星門入贊就位典儀唱瘞毛
　　　　　血唱迎神奏樂樂止贊四拜遣官及衆官
　　　　　各四拜平身典儀唱奠玉帛奏樂贊陞壇
　　　　　遣官由壇西陛陞至皇祗香案前贊跪搢
　　　　　笏遣官跪搢笏司香官捧香跪于遣官右
　　　　　贊上香遣官三上香訖捧玉帛官以玉帛
　　　　　跪於遣官右遣官受玉帛奠訖贊出笏贊
　　　　　引引至太祖前(儀同/)贊復位樂止典儀唱
　　　　　進俎奏樂齋郎舁饌至贊引贊陞壇遣官
　　　　　復由壇西陛陞至皇祗前贊搢笏進俎出
　　　　　引至太祖前(儀同/)贊復位樂止典儀唱行
　　　　　初獻禮奏樂贊陞壇遣官由壇西陛陞至
　　　　　皇祗前贊搢笏捧爵官以爵跪於遣官右
　　　　　遣官受爵贊獻爵遣官獻訖贊出笏贊詣
　　　　　讀祝位遣官退至讀祝位贊跪遣官及衆
　　　　　官皆跪樂暫止贊讀祝讀祝官跪讀訖樂
　　　　　復作贊俯伏興平身遣官及衆官皆俯伏
　　　　　興平身引至太祖前贊搢笏捧爵官以爵
　　　　　跪於遣官右遣官受爵贊獻爵遣官獻訖
　　　　　贊出笏贊復位樂止典儀唱行亞獻禮奏
　　　　　樂(儀同初獻惟不讀祝/)樂止典儀唱行終
　　　　　獻禮奏樂(儀同亞獻/)樂止贊引贊復位遣
　　　　　官復位贊四拜遣官及衆官四拜平身典
　　　　　儀唱徹奏樂樂止唱送神奏樂贊四拜遣
　　　　　官及衆官四拜平身樂止典儀唱讀祝官
　　　　　捧祝進帛官捧帛掌祭官捧饌各詣瘞位
　　　　　奏樂贊禮畢樂止贊引引遣官及衆官以
　　　　　次出太常寺具福胙於神所禮成奏進宫
嘉靖十一年五月初三日題初五日奉聖㫖是依擬行
欽此
　　一議處雩壇事宜疏
竊惟大雩之祭乃古先帝王為民切至之心葢以建巳
之月萬物始生故請命上帝以祈膏雨其與祈榖之祭
意義本同慨自秦漢以來正雩禮廢顧兹茂典有待而
行仰惟皇上敬天勤民稽古善治斷自淵𠂻特下勑㫖
令臣等㳟建雩壇於南郊天神降休臣民丕應固將成
之不日永奠萬年臣等行與駿奔豈勝慶幸所據祭器
樂舞等項必須斟酌古今以成一代鴻章鉅制庶幾仰
稱皇上祈天保民之盛心臣等謹逐一議擬開坐前件
請自聖明裁處
　　　計開
　　　　一祭器臣等仰惟雩壇之制雖與圜丘不同
　　　　　而大雩之祭比之祈糓實𩔖其玉帛邊豆
　　　　　醴齊牲牢等件俱合照祈糓品數伏乞聖裁
　　　　一爐鼎照得雩壇止去地一級其四圍合用
　　　　　爐鼎四箇壇面合用爐鼎二箇比之圜丘
　　　　　所用合稍减四分之一庶規制相等欲候
　　　　　命下轉行内府鑄造
　　　　一燎壇按陳氏禮書曰雩祀既祀上帝必升
　　　　　烟後世謂用火不可以祈水而為坎瘞殊
　　　　　非古禮今照雩壇焚帛合用燎壇一座其
　　　　　髙廣規制乞命工所内外官㑹議建造相
　　　　　擇吉地畫圖上請惟復止用燎爐俱乞聖裁
　　　　一樂舞謹按月令仲夏命樂師修鞀鞞鼓均琴
　　　　　瑟管簫執干戚戈羽調笙竽竾簧飭鍾磬
　　　　　柷敔大雩帝用盛樂而杜氏通典亦曰雩
　　　　　五方上帝命樂正習盛樂舞皇舞葢雩祀
　　　　　之禮所以祈雨澤必備極聲容之盛以詔
　　　　　告於天地之間而宣達隂陽之氣故郊以
　　　　　禮為重雩以樂為主今照雩祀在近雖杜
　　　　　氏五精之帝其說近誣而四時成嵗之功
　　　　　所據雩祀上帝合照圜丘樂舞之數以四
　　　　　方之色成造樂舞之服務極鮮明令彩色
　　　　　錯然舞歌間作足以達宣和氣庶稱古人
　　　　　盛樂皇舞之制
　　　　一樂章合用迎神奠帛進俎獻爵徹饌送神
　　　　　等曲乞命翰林院撰擬請自聖明裁定
嘉靖十一年三月十三日題十九日奉聖㫖准用燎壇
着工所㑹議畫圖来看樂舞服色還查議停當具儀依
擬欽此
　　一懲邪説以正典禮疏
該直𨽻廣平府儒學教授張時亨建言明倫大典節目
未盡本原未究乞要更議以覺羣疑一節臣等仰惟陛
下大孝之志通於神明上聖之資總兼述作即位以來
既追尊皇考位號又㳟建世廟以崇萬世之祀閟宫有
侐祀事孔明在列聖既無統序之嫌於皇考已極尊崇
之實愛親敬祖偹制盡倫本之聖心播之天下傳之後
世已無纎毫可議今張時亨乃謂向年皇考之喪禮制
未備乞行追補廟號未稱乞行更定及欲刻懸皇考聖
像奉以歲時及請聖母衣帝服正位内庭請陛下執皇
太子禮關决政事又欲自皇上誕生之日以至即位之
年追改鍾祥年號等事則其誕謾無稽瞽惑觀聴狎侮
朝廷全無忌憚其罪有不可勝言者夫自皇考升遐之
日迄今閱有歲年一旦輒廢吉禮更從㓙制言之不祥
孰大於此且皇考享世廟特祀之尊為百世不遷之主
以奉天子禮樂顧不足以盡聖人無窮之孝而乃欲下
倣匹夫之行為刻木奉祀之禮哉况皇考隆名徽號尊
上有年𫝊之天下萬世簡册昭明彼一介小人乃敢擅
擬廟號且杜撰俚言全於諡法無據聖母徳擬姜莘譽
齊任姒閨門之化直與二南同風乃欲躬被帝服與政
外庭陛下光臨大寳乆握乾綱大君天下十有一年於
兹乃欲重屈萬乗之尊俛執青宫之禮不惟瀆䙝慈元
上戾祖訓抑且冒干宸極潛抑主威據法誅心罪在不
赦况陛下誕生之歲乃武宗皇帝在御之辰豈可盡削
編年預承國統所據狂悖之言有干憲典之重事關國
體漸不可長參照張時亨本以市井庸流狎邪無恥昔
年叨冒甲科因選期不及輒投赴金水河陳訴則其决
性命以饕富貴之心已見於筮仕出身之日今復厭薄
卑官妄生邪説假以上書希求進用且時亨以進表來
京事完日久乃敢潛住京師妄行奏擾事屬欺慢在法
難容再照近日有等無知小人不事本等職業専務窺
伺風㫖摭拾狂言逞奸飾詐連章累奏妄議朝廷典禮
究其所自𩔖皆不識一丁徃徃假手奸人與之代筆抑
或在位不才臣僚諷使狂愚以覘探上意非惟輕瀆聖
聴抑且有乖政體若不痛懲一二無以警戒將来如䝉
乞勑錦衣衞將張時亨拿送都察院查照律例從重問
擬請自上裁仍乞特降嚴㫖出榜禁約今後但有無知
小人假以建言擅議宗廟及干涉宫闈指斥乗輿者治
以重罪使知國法嚴明不容輕犯而爵賞至重難以妄
干庶奸邪屏息而治道光矣嘉靖十一年三月十一日
題十三日奉聖㫖尊崇大禮朝廷已有定典張時亨假
以建言為由輒敢妄議意在希圖進用又潛住京師日
久依擬着法司提了問欽此
　　一酌古典舉望祀以祈聖嗣疏
先該大學士李時等題竊惟皇嗣者天子之儲貳宗廟
社稷萬民之所係屬在今日所最重而至急者伏望皇
上於新春之首親製祝文分遣廷臣齎捧香帛前徃各
該嶽鎮地方竭誠祈禱等因奉聖㫖朕思日前卿等此
奏出於忠懇至誠不當已者但遣使逺出未免擾吾百
姓今一面分遣道士齎捧香帛幡祝去令彼處官員竭
䖍行禮一面就於今建地祗壇卿等徃詣祈告仍行卜
筮於太廟禮部㑹翰林院議具奏来欽此欽遵㑹同大
學士李時等謹議仰惟皇上因輔臣之請軫祚𦙍之懐
將禱祠山川以祈鍚羡然不欲分使逺出重煩百姓陛
下一念惻隱之仁已足以覆宇内而育羣生矧於𦙍嗣
之祥寧不足以塞本支百世之盛乎臣等聞虞書云望
秩於山川周禮男巫掌望祀望衍說者謂衍進也葢山
川在逺不能一一就祭故延進其神遥望而秩祭之也
乃者皇上兆建祗壇以崇隂祀自嶽鎮海瀆以及逺近
名山大川莫不懐柔即此而行祈禱之禮適合古人望
秩望衍之義但古者望祀之禮山川並行而兹者輔臣
之請止於嶽鎮臣愚以為海瀆山川之神其含英畜萃
以發祥効靈者與嶽鎮同功况基運翔聖神烈天夀純
徳諸山又為祖考妥靈之地猶之木本水源枝流所賴
以逺茂者祈禱之禮似不可缺但欲逐位遣官奠獻誠
恐壇面窄隘不便周旋合無毎壇簡命大臣一員主行
奠獻之禮其五府九卿并勲戚重臣俱令一體陪祀以
同致感格之誠所據祈告之禮誠今日所當舉行者也
但陛下欲於太廟之中仍行卜筮此固陛下尊祖敬神
之盛心但太卜筮人之書今不可考而世之所𫝊又皆
末技淺數與古不同况天子所用龜必千歲而蓍長九
尺乃為靈異即今卒未易得似難舉事秪修望秩之祀
以竭祈禱之誠則百神效靈黙翊皇祚重光繼明之慶
當不占有孚矣臣等欽遵聖諭考據古典并撰擬儀注
一通上呈御覽㳟候聖明詳定欽奉施行
　　　計開
　　　　一吉日行欽天監擇取
　　　　一祝文行翰林院撰擬
　　　　一祭七壇牲牢品物行太常寺備辦前期陳
　　　　　設如常儀禮神制帛青紅黄白𤣥共二十
　　　　　七段
　　　　一主行奠獻文武大臣共七員臨期禮部疏
　　　　　名上請以候欽命典儀贊引執事等官俱
　　　　　於太常寺屬官内差委
　　　　一前期三日分祭及執事者俱於本衙門齋
　　　　　戒如常儀
　　　　一是日質明分祭官各具祭服登壇典儀唱
　　　　　執事官各司其事贊引贊就位各官俱就
　　　　　位典儀唱迎神贊引導各官各詣香案前
　　　　　贊跪贊搢笏贊上香司香者各以香進各
　　　　　官俱三上香訖贊出笏贊復位贊鞠躬四
　　　　　拜典儀唱奠帛行初獻禮贊引導各官詣
　　　　　神案前贊搢笏贊奠帛捧帛者各以帛進
　　　　　各官俱以帛奠訖贊獻爵捧爵者各以爵
　　　　　進各官俱受爵獻訖贊出笏導各官詣讀
　　　　　祝位贊跪贊讀祝讀祝者跪讀訖贊俯伏
　　　　　興平身典儀唱行亞終獻禮(如前儀惟不/)
　　　　　(讀祝/)各官復位贊鞠躬四拜典儀唱讀祝
　　　　　官捧祝進帛官捧帛各詣瘞位贊引贊禮
　　　　　畢各官降壇次日早於奉天門復命
嘉靖十一年二月十八日題二十日奉聖㫖是都依擬
行欽此
　　一専祀先賢以崇功徳䟽
該巡按直𨽻監察御史施山等題稱大名府古有名宦
狄仁傑冦凖鄉賢劉安世祠宇書院二宦一賢功徳顯
著乞要專祭一節為照狄仁傑仕唐位至司空薦賢為
國廷爭面折忠扶唐室竟成夾日之功奏毁淫祠大著
闢邪之力故其生有國老之稱而死䝉文惠之諡冦凖
仕宋官拜平章秉道嫉邪忘身狥國澶淵之役旋乾轉
坤雷陽之貶秋霜烈日相才致同列之推感竹遺邦人
之愛若狄與冦功業俊偉增光青史真無愧於所謂名
宦者也安世挺生元祐師事司馬得盡心行已之要而
用功於自不妄語遭炎海瘴嶺之行而勵節於略不動
色在人目為鐵漢自許欲為完人其為諫官有殿虎之
號若元城者道誼髙明皦如白日真無愧於所謂鄉賢
者也所據三賢之在大名雖有祠祀未列國典委宜專
祭庶稱褒崇既該巡按監察御史施山具奏前來相應
依擬合候命下之日行移翰林院撰祭文仍照例定與
祭品行大名府轉行該縣於每年春秋仲月就遣本縣
掌印官致祭如此則報功崇徳之典大備於今日風化
美而政教章矣嘉靖十一年十月二十三日具題二十
九日奉聖㫖是這名宦鄉賢都准收入祀典着有司專
祭欽此
　　一從實修省以弭星變疏
嘉靖十一年八月初六日於内閣捧出聖諭朕聞彗星
再見於井宿之間夫斯變也未及二歲凡三見焉乃朕
所召卿等即刻𫝊朕意於禮卿言生辰慶賀俱令免行
自明日不必吉服只如常服視事以承天意欽此欽遵
節該本部題稱萬夀聖節非尋常慶賀可比乞要俯狥
輿情照常舉行其應天弭變之實俟禮成之後通行諸
司痛加修省仍各條列具聞等因奉聖㫖是應天必以
實兹不過變其服色暫輟禮儀耳依擬照舊行待禮畢
各務要實加修省以弭變異欽此欽遵備付到司案呈
到部臣等竊惟和氣致祥乖氣致異人事失於下天象
見於上應之以實則變異自消忽而不戒則渝怒滋甚
感應之機捷於影響天道神明誠有不可誣者仰惟皇
上尊天敬地稽聖法祖凡所以修已安民真徳實意朝
夕惕勵罔敢怠遑者葢一紀于兹矣以皇上之天徳純
一治理休明宜乎禎祥疊見而災異不作也乃二歲之
間妖彗三見此實變之大者陛下一聞占史之言特降
宸諭引咎責躬慶賀大禮即欲輟免臣等仰見陛下克
謹天戒之心雖成湯之六事自責宣王之側身修行殆
不是過矣臣等䝉昧㒺測幽𤣥但聞之𫝊曰彗者除舊
布新之象齊晏子曰天之有彗也所以除穢也變不虛
生有所由召人無釁焉妖不妄作今日之異乃皇天眷
佑陛下丁寧反覆以致告戒之意曩者陛下雖嘗降㫖
令大小臣工痛加修省以答天譴矣然卒未有革心勵
行以仰體陛下之心者今兹變異之來不職之罪又將
安所迯哉雖然是在陛下以至誠之意正厥事以應之
耳昔宋公一言而妖星退舍大戊桑榖共生於朝而反
化為祥陛下寅畏天戒必行應天之實臣等將見百祥
來止而太平之業不難致矣伏望皇上仰承天意益加
祗懼先勑下各該衙門大小臣工務要洗心滌行省愆
思過勉修職業毋或怙終以干邦憲自本月十四日為
始其如故事各青衣角帶朝叅辦事三日仍通行九卿
衙門六科十三道各條列時政得失以聞臣等尤願陛
下上念天地祖宗付託丕基之重下思子孫黎庶倚賴
鴻庥之逺超然廣覽毅然英斷進君子退小人開衆正
塞羣枉以安危責大臣以是非責言路庶幾振起治功
同底於道如是而天心不格休徵不應無是理也臣等
奉職無狀感召災變實為諸司之首謹跧伏屏息以俟
天威重加誅譴臣等無任恐懼隕越之至嘉靖十一年
八月十二日題奉聖㫖彗星三見為妖必有其由上天
垂愛朕敢不祗承夙夜思省未自逸寧卿等文武羣工
皆有輔贊之責可不痛思省改匡朕一人十四日起本
是因事輟朝不可又説是修省自本月二十一日始終
三日淺衣辦事九卿衙門官還各着自陳以聴裁處其
餘依擬務要思忠論實不許挾持泛引假公報私欽此
　　一恤邊難立義塜以廣仁恩疏
該巡按直𨽻監察御史徐汝圭題稱㓂兵由黄木山孤
店兒東堂坡一路直至大同教塲退囬至大同迤南十
里地名寺村兒安營向南由艾家莊袁家莊龍堂兒大
河等處因見古定橋邊設有伏兵隨即由應州迤西邊
腰堡流胡堡張家堡小石堡東馬堡西馬堡朱家堡又
南過懐仁迤南振子上堡灰泉堡水口堡東言莊西言
莊石家莊堡王家堡毛家堡小橋堡厮唎堡又復徃北
大同迤西八里莊出大邊去訖凡經過地方皆被荼毒
前項等堡居民多有横罹鋒刃者實所當恤又聞陜西
及延綏等處地方重被災傷多有輾轉而死者其與大
同各堡遭酷於鋒刄者雖若有間然均之一死皆可痛
心乞勑各處撫按官員毎村各立義塜以收埋屍骨仍
為祭章俾各分祭等因奉聖㫖該部看了來説欽此隨
該兵部題奉聖㫖是欽此欽遵移咨到部看得巡按直
𨽻監察御史徐汝圭題稱大同地方冦兵入境陜西延
綏地方重被災傷民多死亡乞各立義塜收埋屍骨仍
為祭章分祭一節為照先王昭澤及枯骨之仁聖人垂
掩骼埋胔之令矧其莩死於饑餓之餘喪首於鋒鏑之
下者屍骸委棄無所收恤尤可憫怜是以征西陣亡之
士藝祖以之興悲而青州流斃之民守臣為之立塜是
皆前代之善政垂譽於無窮者也兹者擁衆入冦大同
諸堡悉被殘毁延綏等處重被災傷一則殺戮徧於原
野一則饑羸轉於溝壑是以沿邊諸郡白骨委積誠可
傷心恭惟皇上先因廷臣之議降優恤軍士之㫖内帑
賑濟之資其施恩於僅存之民可謂渥矣惟兹死亡幽
滯之衆未䝉聖澤似為缺典所以本官具題前来相應
依擬合候命下移咨都察院轉行三邊撫按衙門查照
今擬事理于沿邊去處空閒地方各立義塜將陣亡及
餓死并一應無主之屍著令所在官司加意收掩開穴
叢葬務在得所乞勑翰林院為又一通賫捧前去仍令
所司備物致祭以昭皇上仁覆閔下之恩不特澤及枯
槁而且逮於幽冥矣縁奉欽依事理未敢擅便謹題請
㫖嘉靖十一年正月初八日題二十六日奉聖㫖是依
擬行欽此
　　一重獻瑞兎乞免稱賀疏
該欽差總理糧儲兼巡撫應天等府地方都察院右副
都御史陳軾奏獻瑞兎等因奉聖㫖禮部知道兎留内
欽此欽遵臣等仰惟皇上徳懋中和效臻位育大化達
於兩間至仁浹於九有由是協氣充塞靈物滋蕃所以
白鵲白兎白鹿之瑞接踵而至但前此四川貢至白兎
已經呈獻太廟世廟呈覽兩宫皇太后文武百官上表
稱賀今該巡撫應天等府地方右副都御史陳軾所進
白兎雖産自東吳與西蜀所獻同一希珍瑰瑋所據一
瑞再見尤足以表嘉祥駢集之休兹欲仍復舉行前典
但恐事神則近於繁禮稱慶則嫌於同辭臣等雖欣躍
倍常而不敢以彌文具請臣等竊惟自古符瑞並臻應
徳而至陛下徳及太清道合無疆將来瑞應之見日月
不絶載於史官將不勝紀臣等議得今後四方有所貢
獻凡係創見特出之瑞俱當呈獻宗廟兩宫百官表賀
以昭皇上聖徳格天之徵其係一物而再至屢至已行
獻賀者俱合欽遵昨奉聖㫖進留内苑簡遴囿人珍重
飼養以祗承天貺庶幽明上下之間天人感應之際禮
文不瀆而驩欣交通矣伏乞聖裁著以為令俾有所遵
承臣等不勝歡躍慶忭之至嘉靖十二年三月二十七
日具題四月初一日奉聖㫖白鵲鹿兎已屢行獻賀之
禮今後或有重至不必復舉你部裏還通行天下果非
正瑞自至者勿報欽此
　　一明設科條以處積弊疏
該欽差刑科等衙門給事中等官傅學禮等題稱遵奉
欽依查盤過太常寺一應錢糧物料其巻宗簿冊自相
矛盾互有多寡及稱鹿隻尅減犧牛瘦小奸弊多端情
法難恕乞要通行查究及議處弊端一節為照國家大
事莫嚴於祭祀而鉅細品物實司於太常為該寺者誠
宜精白一心恪㳟乃職以仰承陛下敬天禮神至意緣
各項錢糧皆由本寺坐派支銷一向漫無稽考以致因
襲之弊已非一日所以本部題奉欽依特差科道官查
盤稽考今該查出前項弊端事皆據實出入之數既有
不明侵漁之情難保無有所據該寺并犧牲所官員均
屬不職法難輕貸委應通行查究庶足以懲不恪合候
命下本部移咨法司將該寺首領官吏并一應經該人
役及犧牲所官通行提問将各項欠少錢糧逐一查究
明白奏請發落其該寺堂上官并丁憂去任典簿趙澍
應否一體追問本部未敢擅擬伏乞聖明定奪但臣等
看得該寺前項弊端俱係未經查理之前一應錢糧品
物紀載出納全無簿籍文案可以稽考法制不備人
人可緣為奸若遽繩之以法彼或各執一詞所據已徃
之愆合無量從曲宥今既經查理之後所當懲弊立法
明設科條務俾經久通行庶免將來無弊所有前項香
燭果品鹿兎等項俱係供祀應用不可缺者合無本部
行令太常寺將年例一應祭祀該用香燭果品等項若
干大約每年報祭若干備細開報本部行移内府并順
天府各該衙門照數徑自支發應用仍置立文簿二扇
送部用印鈐記一扇存留本部一扇發寺收掌每遇年
終明白開詿支銷數目送部查考著為令典永示遵守
其犧牲騐收之時各該委官務要選擇大様純色肥腯
者方許發所存牧如該所委官不行如法喂養以致瘠
損及有通同抵換情弊俱聽緝事衙門訪拿并本部委
官查出呈部叅究庶法令嚴明弊端可杜而典祀之官
可以寡過矣所以科道等官傅學禮等請陛下寧過宥
其無知之罪毋寧失今不為之處是亦情法兩盡嚴恕
得宜之論也臣等未敢定擬伏乞聖裁嘉靖十一年十
二月二十八日具題三十日奉聖㫖該寺首領官吏并
一應經該人員都着法司提了問堂上官并去任的待
問明了一併来説其餘依擬欽此
　　一乞宥言官以勵臣節疏
先該福建道監察御史喻希禮題為溥恩宥過以迓天
休以彰聖徳事奉聖㫖這本所説意以為祈嗣不在修
醮在於求下臣得罪於君本其自取非其君之弗仁此
説謂朕罪責他毎以致遲嗣此理有無人則知之果若
是亦朕自取該衙門參看了來説不許黨護欽此又該
浙江道監察御史石金題為崇聖徳廣聖嗣𢎞聖恩以
凝天眷事奉聖㫖這所言一併看來欽此欽遵參看得
御史喻希禮奏乞聖恩曲宥逺戍諸臣為足以招祥致
和石金奏乞皇上凝神端拱不必勞以萬幾一節為照
肆赦宥罪乃朝廷不測之恩勤身勵精實帝王至要之
務今喻希禮等職居言路論事乖踈乃謂宥罪即可迓
天休狃於常情福利之説謂養心遂不當勤政是啟人
君以怠逸之歸且與祈嗣之禮不相干涉所以聖明精
鑒責以理道罪實難辭但二臣識見蹇淺自坐迂愚不
善開陳詞涉支蔓原其本意似亦無他伏望皇上俯垂
慈貸曲示優容或量加罰治以懲其狂率或特賜戒飭
以開其愚䝉則聖徳容物適足以示無我之公而小臣
省愆將益勵不欺之節矣嘉靖(缺/)
　　一慎重恩典以杜濫請疏
先該都察院右副都御史王應鵬等題稱看得巡按福
建監察御史蘇信奏勘過已故左布政使查約右參議
楊瑀都指揮僉事王翺經厯周煥各前項被殺事情委
可矜憫乞要褒録一節相應議處以昭激勸等因奉聖
㫖禮部詳議了來説欽此又該禮科給事中薛宗鎧題
為明賞罰以定國是事奉聖㫖這本説的是禮部一併
看了来説欽此欽遵臣等看得人臣之死事變以節義
為難朝廷之加䘏恩以功徳為重故士貴處死古人有
鴻毛泰山之喻所以國家於死難之臣必責以義理之
正有關激勸而后褒崇之典行焉上不濫予下無虚冒
庶幾名實相副足以風厲海内禮典所在關係非輕今
照左布政使查約右參議楊瑀都指揮僉事王翺經厯
周煥偶以公事㑹集適遭重囚反獄挺兵突至事出倉
卒横罹鋒刃死極慘毒委可哀憫但臣等切詳前項罪
囚反獄弄兵自求脱命乗勢肆毒何暇擇人而查約等
適相遭值變出不虞遁身無從駢首遇害比與孫燧許
逵等抗節不屈以身殉國周憲等臨陣奮勇以死勤事
者大有不同所據乞要比照孫燧等死節恩典事例一
體褒録臣等輒難輕議今給事中薛宗鎧具奏前因葢
本官彼時居閩屬邑中間事體顛末聞見尤真無非公
是非慎賞罰之意與本部查議相同今該巡按福建監
察御史蘇信查勘各官被殺事情及該院覆題前因委
的詞多文飾義涉牽附殊非公論惟是各官不得其死
原情雖足哀矜然無禆於公安所議其褒録况先年已
經奉有欽依量賜各官營葬䘏典所加已足酬死所據
該院請乞表彰褒録俱難准行且各該地方官員平時
不能禁奸倉卒不能禦亂以致方面守臣分閫帥職當
白晝大逵之中憲司公署之地以數輩么麽囹圄之羈
囚而操刃一呼𨽻卒潰散衣冠竄伏肝腦塗地為國大
辱漸不可長而當事執法之臣不能彰明憲典以正生
者之罪誠有如給事中薛宗鎧所論者但查得前事先
年已經都察院行勘參題奉有欽依各該失事官員俱
已罰治外事屬已徃亦難再議但再看得給事中薛宗
鎧奏内所言罪囚林汝美等應决而久不决不錮之臬
司而置之於縣獄徃來易通之地是示之以無生之路
而與之以可乗之機此實本官嘗為有司目擊時弊反
獄殺官之禍本原在此葢在外衙門問刑不審輕易入
人死罪徃徃獄成而事在矜疑以致難於處决後官拘
於成案避嫌畏事莫肯平反以致重囚淹禁經年老於
囹圄及在外各按察司官徃徃移囚府縣以預防反獄
之事罪不及已殊不計州縣衙門獄戸垣墉卑隘監守
人卒寡少易於反獄而按察司在省城之中狴犴牢固
可以防禦今欲覬免已之罪而不顧貽地方之禍是何
心哉合候命下移咨都察院通行天下今後凡係死罪
重囚俱解送按察司監錮不許寄監府縣如係應禁按
察司罪囚而移監府州縣反獄者罪坐按察司掌印及
該道分巡官如係應决罪囚不决而淹禁反獄者罪坐
本年巡按御史著為定例則反獄之禍可弭而地方不
致有他變矣嘉靖十二年正月二十一日具題二十三
日奉聖㫖是依擬行欽此
　　一參懲詐冒以杜奸萌疏
先該道録司僉書右至靈聶一然奏乞天恩自首改正
以圖補報等情奉聖㫖禮部看了來説又該大徳顯靈
宫敷教真人李雲嵱奏為乞恩休致老病以終殘喘等
情奉聖㫖禮部知道又該大徳顯靈宫道士穆正增奏
為乞恩分理等情奉聖㫖禮部知道欽此欽遵通抄送
司隨行道録司散拘李雲嵱等到官審得穆正增即朱
正増年五十六歲係順天府宛平縣民狀供正增與在
官周一澋即周伴兒馬時明即馬福受真人李雲嵱即
李躧住右至靈聶一然即聶道兒於成化𢎞治等年間
俱各關給度牒出家於顯靈宫為道士各不合不守清
規專一投托權貴正徳四五等年間正增不合夤緣已
故權奸魏彬誘引進見先帝投充義子賜姓朱氏𫝊陞
體道真人職事又不合將已伏誅劉瑾名下抄没入官
田地房屋侵盗與人佃種賃住遞年共得利銀三千兩
雜糧一千石入已李躧住不合依附已故權奸陳應循
傳陞敷教真人職事正徳十六年四月㳟遇皇上御極
將正增等真人職事俱各削除正增前項侵盗官物罪
名亦䝉赦宥不合不行首正致被地方總甲具呈都察
院委官喻御史行拘正增到官參送刑部四川清吏司
審究明白問擬杖八十罪名比例奏請節奉聖㫖穆正
增情罪深重難照常例發落追贜完日押發廣西奉儀
衛充軍遇赦不宥欽此欽遵將正增監追贜銀尚未發
遣正增不合遂將度牒隱匿嘉靖元年九月内例該秋
報設醮李躧住不合營求管修串同周伴兒聶道兒各
不合將欽賞各道士官銀侵分入已聶道兒得銀一十
五兩周伴兒得銀六十一兩五錢李躧住得銀二十二
兩紵絲絹各一十一疋馬福受揣知前情不合要向李
躧住等挾分財物李躧住等不從馬福受將情具奏隨
該刑部題奉欽依行拘李躧住等官審究明白將李躧
住周伴兒聶道兒各問擬雜犯斬罪准徒五年馬福受
問擬杖八十追出度牒照例還俗各發原籍當差李躧
住等各不合仍在本宫潛住與正增等仍托權貴巧肆
夤緣嘉靖二三等年間節該御用監太監黄錦傳奉聖
㫖大徳顯靈宫方丈一所着革職真人李雲嵱住坐欽
此又該司禮監太監張欽傳奉聖㫖原舊真人李雲嵱
着在顯靈宫總領道衆𬋩理一應齋醮准復原職封號
誥命印信照舊與他欽此李躧住係追去度牒人數不
合不行奏明就任前職正增亦因贜銀未完不合飾詞
具奏奉聖㫖穆正增本當重治姑從寛免追贜發遣放
了欽此又該刑科都給事中劉濟參題欲要照舊發遣
奉聖㫖穆正增已有㫖發落了不必再來説欽此比有
陳應循明知聶一然係犯罪還俗人數却乃朦朧奏保
欽陞道錄司僉書右至靈兼住靜虚觀聶一然不合不
行首明就任前職嘉靖十年十月内聶一然與馬福受
不知以致互相攻訐聶一然不合妄引自首免罪律文
仍乞簪冠隨衆焚修奏奉聖㫖禮部㸔了來説欽此欽
遵行間李躧住不合隱匿真情詐稱老疾乞要休致正
增不合詐稱原有度牒在宫焚修等情各先後奏抄到
部送司散拘穆正增等前來審究前情明白猶恐不的
隨行刑部四川清吏司道録司各查勘無異將正增等
取具確的供詞案呈到部參照得穆正增等本先朝宿
蠧盛世遺奸始以鑽刺榮身繼以賄賕脱罪雖聖恩寛
大曲賜優容而稔惡怙終㒺知懲戒穆正增罪犯已經
斷結猶復私自簪冠李雲嵱聶一然度牒俱各追銷却
仍冒濫名器是皆朦朧陳乞豈天聴之能周依附營求
信國法之難宥以致神醜其行天奪其魄互相許告自
觸刑章雲嵱却又隱匿真情詐充老疾正增私藏度牒
遮飾詭詞聶一然妄引自首之律冀遂免罪之私馬時
明周一灝先因行止有虧斷令還俗却乃逋逃租税潛
跡𤣥門所據各犯論律雖有殊科原情皆為故犯不惟
有傷聖化抑亦自玷宗風合無通行參送法司查照先
今過惡比照律例定擬罪名奏請定奪惟復特賜聖斷
將各犯徑加嚴譴以杜奸萌
　
　
　
　
　
　
　
　
　南宫奏稿巻二
欽定四庫全書
　南宫奏稿巻三
　　　　　　　　　　　　　明　夏言　撰
　　一為重陵寢以培國脈請聖斷以息羣議疏
近該光祿寺厨役王福錦衣衛千戸陳昇建言欲要遷
改顯陵迎請㳟睿淵仁寛穆純聖獻皇帝梓宫入葬天
夀山以全大孝一節即與先年革職錦衣衛百户隨全
罷閒光祿寺錄事錢子勲之説相同近又該縁事監生
詹􁥖温州府武舉生杜承美為民兵馬周密湖廣生貟
蕭時用致仕僉事甯河相踵具奏即與王福陳昇所言
如一雖其心之出於公私誠偽固不可知然據其議論
皆自謂效忠以贊成聖孝之意已經本部會議題覆至
再至三始終未敢輒議奉行者尚書席書固已備論於
前今大學士李時又嘗極論於後矣先年工部尚書趙
璜嘗有言曰體魄不可輕犯靈秀不可輕泄根本不可
輕動其説良是至如引本朝故事太祖不曾遷皇陵太
宗不曾遷孝陵此論亦正是皆合文武大臣多官之見
要不出此豈忠君愛上之心謀國料事之智乃盡不若
隨全錢子勲王福陳昇蕭時用輩哉識者當知其不然
也臣竊惟遷陵之議意者本出於聖母萬年之情陛下
終天之慕凡在臣子豈昧將順所以卒不敢輕議者非
謂才識謭薄不能奉行畏難茍安有所欺而不肯也亦
非有義理難明之事考求不得有所詭而不可也亦非
敢沮抑人言推避國事顧一已利害有所憚而不為也
惟是竊念先皇帝衣冠之藏厯歲已久顯陵之役建造
經年規制已備恭覩陛下光臨大寶十年於兹百祿駢
臻即已然之福而徴諸地理芘䕃之説似乎神靈已安
比者屢頒聖製封其山為純德名其府為承天表章丕
顯似乎事體已定而一旦議遷老成長慮者多為駭愕
葢以關係國家禍福有動而不可悔之憂首事倡和之
人將来有不容誅之罪故也但近日言者假當時安厝
梓宫土壤非吉為詞自不能不感動陛下之哀衷上厪
聖母之至慮所以節奉欽依重令本部會官從長集議
昨該尚書汪鋐具奏又奉旨一併會官詳議了來說欽
此臣仰奉嚴旨不勝悚懼夙夜思維祗見事大體重非
臣下所能任其咎者又況遷葬之舉治棺制服事同初
喪萬一欲改祔梓宫重易衾歛禮必躬親又非臣下所
能代攝者是皆不可不預思也議者至謂陛下震位久
虛以為咎在顯陵固未必然又謂陛下龍飛江漢以為
福縁顯陵亦未必然葢上天篤生聖人為中興太平之
主必能生聖嗣以開萬世之傳非地靈鬼福所能握其
機者乃若先皇帝𤣥宫久閟體魄久安譬如木之根本
培植已固而一旦動搖則似非所以求枝葉繁茂之道
是則不可不尤加慎重者也故今日之事誠在聖明留
神加察淵謀獨斷上同聖母早夜籌慮有以自致其決
耳慎勿輕為羣議之所搖惑況近世精通地理之術實
鮮其人至於士夫涉獵講論尤多誕謾每見人家惑於
風水之説將先世丘壟無故改遷往往自速新凶坐消
已福葢異人罕得道眼難逢地理家書亦有天相神司
之説所以可遇而不可求可信而不可盡信者也昔宋
儒朱熹嘗論夀皇葬地非吉疏請遷改然猶有取於孫
逢吉之言少寛日月别求吉兆為上十字以為至論當
時熹明知夀皇所葬不吉以為當改然亦必須從容慎
擇如此況今日未有所擇之地知其最吉為必可葬又
未知顯陵果非吉地為必當遷而建議之人徒爾紛紛
未達事體即使重復會官集議凡有忠愛之實心者恐
亦不能復為他説也臣待罪禮官敢不恭承明命廣集
衆思但事體重大輒難議擬如蒙聖明采擇臣愚伏乞
英斷特罷會議亟賜停寢實為宗社無疆之慶仍乞重
降嚴㫖禁絶細人自今無得妄議園陵重事傷國大體
天下幸甚萬世幸甚嘉靖十年十月初二日進初四日
奉聖㫖卿所言説的是朕已奉聖母慈訓謂陵寢根本
重地不可輕動這各該奏擾人役本都當拏問重治且
不究再來奏擾決不輕宥欽此
　　一叅酌古今慎處廟制乞賜明斷疏
該右春坊右中允廖道南奏臣伏考洪武元年二月朔
我太祖高皇帝勑諸儒臣曰自昔聖帝明王之有天下
莫嚴於祭祀故當有事内必致其誠敬外必備其儀文
所以交神明也朕誕膺天命統一海宇首建郊廟以崇
祀事顧草創之初典禮未備其何以交神明致靈貺其
各具沿革以進於是輔臣李善長傅瓛等學士陶安等
上議曰商書七世之廟可以觀德則知天子七廟自古
有之不獨周制為然若太祖百世不遷三昭三穆以世
相次此萬世不易之禮也今擬四代各為一廟德祖𤣥
皇帝居中懿祖恒皇帝居東第一廟熙祖裕皇帝居西
第一廟仁祖淳皇帝居東第二廟以四時及歲除凡五
享惟孟春特祭於高祖廟孟夏孟秋孟冬則各祭於列
廟臣惟我聖祖之制斟酌三代垂憲萬世載在國史編
諸集禮聖子神孫所當世守以為祈天永命之鴻圖者
恭遇我皇上中興大化光紹丕烈遵復四郊以祀天地
日月釐正百禮以祭神祗帝王情文胥恊顯微攸通無
以復加矣而獨於宗廟之制屢形於御札宣於召問有
不能以自安焉者誠有以見聖人之大孝天子之大禮
有聖人在天子之位如之何其弗可行也朱熹曰天下
有二件極大事一是天地合祭一是太祖不特立廟與
諸祖同一廟千五六百年無人整理又曰漢承秦弊不
能深考古制自是以來更厯魏晉下及隋唐其間非無
奉先思孝之君據經守禮之臣而皆不能有所裁正至
使太祖之位下同子孫且更僻處於一隅旣無以見其
為七廟之尊羣廟之神則又上厭祖考而不得為一廟
之主以人情論生居九重窮極壯麗而没祭一室不過
尋丈甚或無地以容鼎俎孝子順孫之心宜有所不安
矣夫熹之進講此論於經筵在宋偏安之時而況我皇
朝輿圖一統我太祖高皇帝崇勲峻業遠邁百王豐澤
洪仁光被九域夫有萬世不朽之功者宜享萬世不遷
之報而乃今不獲專享特廟以全南面之尊端居宗祧
以統列廟之主尊卑長幼並列於一堂而籩豆鼎俎分
羅於一隅信有如朱熹之所云者此我皇上至仁大孝
之思所以時發由衷而不能以自安焉者也今之議以
為弗可行者其説有四一曰地勢窄隘二曰禮節繁難
三曰成憲宜遵四曰勞費當惜臣請解其惑焉夫以地
勢窄隘為言者臣按周禮匠人營國左祖右社廟門容
大扄七箇闈門容小扄三箇鄭𤣥註云闈門廟中之門
大扄牛鼎長三尺小扄膷鼎長二尺以周尺較之周之
九廟之制亦甚儉矣臣愚前奏禘義篇云請以今太祖
為我太祖萬世不遷之廟太宗以下各建特廟於今兩
廡之地制度不必其崇高而務質朴之為貴儀文不必
其繁縟而務簡素之為貴有都宫以統廟而不必各為
門垣有夾室以藏主而不必更為寢殿法古之意而不
失其義酌今之宜而咸得其當庶尊尊有主而太祖之
位恒安而不遷親親有倫而列聖之尊各全而無瀆矣
夫以禮節繁難為言者臣按周禮外宗掌宗廟之祭祀
王后不與則贊宗伯鄭𤣥註云后有故不與祭宗伯攝
其事故王一獻卿大夫以次代獻古禮也陳祥道亦云
君子以義處禮則祭不至於數煩以仁處禮則祭不至
於疏怠是故禮雖先王未之有亦可以義起也而況古
禮有諸乎今若各建列廟特享之時我皇上躬行禮於
太祖之廟其餘遣親臣代獻如古諸侯助祭之禮亦未
為不可而何必拘泥丘濬十八日行禮之臆説哉夫以
成憲宜遵為言者臣按中庸曰武王周公其達孝矣乎
夫孝者善繼人之志善述人之事者也陳□註云祖父
有欲為之志而未為子孫善繼其志而成就之祖父有
已為之事而可法子孫善因其法而遵述之故武王周
公稱為達孝而況我皇上善繼太祖之志善述太祖之
事以覲耿光以揚大烈正所以遵我太祖之成憲也夫
以勞費當惜為言者臣按禮曰君子將營宫室宗廟為
先居室為後孟子亦曰君子不以天下儉其親而況今
日之尺地寸土皆我祖宗創業垂統之所貽百官萬民
皆我祖宗休養生息之所致以祖宗之土地而建祖宗
之廟以祖宗之臣民而供祖宗之事如之何其弗可行
也臣愚於嘉靖九年二月内陳言郊祀有及宗廟之制
仰䝉御札詢及輔臣彼皆不以為然臣覆奏云郊廟一
體天人一道未有郊祀宜急而廟祀宜緩者又䝉明命
下禮官議已而宸衷獨斷親定圖式舉孟春特享之祭
正太祖南面之位各為帷幄以權九廟之制甚盛典也
而又肇舉大禘大祫以伸仁孝之思以盡誠敬之極禮
曰尊祖故敬宗敬宗故親親我皇上尊尊親親之道其
克盡矣臣愚前奏又云各居一幄者一時之權也而各
一廟者萬世之經也伏望聖明采於蒭蕘不棄葑菲遠
法商周之彛典光復聖祖之舊制則億萬世太平之基
端在是矣臣於邇者恭覩泰神殿成我皇上恭詣奉安
皇天皇祖及諸神位行禮甫畢天應瑞雪及長至之夕
我皇上躬行大報禮於圜丘是夕天宇澄霽景緯輝朗
兹葢至誠昭格休徴應響之嘉祥也臣謹撰泰神殿禮
成感雪賦一篇圜丘載祀慶成詩九章并錄上御札寵
及臣名者三條及臣原奏三通裝成二册隨本進呈仰
冀宸慈俯垂省覽臣無任戰慄之至等因奉聖㫖這所
進詩賦奏疏送史館採錄宗廟祀典儀制朕嘗有諭輔
部大臣禮部便會官議了來説欽此又於禮科抄出禮
部尚書兼翰林院學士夏言題為會議宗廟事臣頃者
伏䝉皇上於重華殿東室召見大學士李時翟鑾尚書
汪鋐臣適後至首䝉聖諭天地百神祀典俱已釐正惟
宗廟之制非古臣具對誠如聖諭但古人建廟恐制度
卑小今本朝太廟規模𢎞偉若一旦改作恐事體重大
陛下亦諭臣曰事體委的重大臣奏曰各立廟本是古
禮但他日致祭陛下欲一日徧厯羣廟恐勢不能上曰
今日言廟制未論到行禮處即使難行或遣官亦可臣
又奏曰古禮恐亦難盡復上曰盡如古禮固難但大體
處不可不依據古人各立廟只是各全其尊此等處却
當依臣奏曰太廟宜如何處上曰太廟自不當動臣又
奏寢殿祧廟如何上又曰寢殿祧廟俱不動臣始仰見
聖慮淵微止欲於太廟之外增建羣廟使列聖各專其
尊庶於古禮為合於聖心始稱臣乃奏曰三殿不動事
又易處須是臣等量度地步廣狹具奏上曰須是如此
末後上又諭曰我皇考顧得專享世廟之祀自我文祖
以下列聖乃不得專廟以祀朕心未安臣時等俱叩首
對揚曰聖諭及此真聖人大孝之心也臣復䝉聖諭卿
禮官宜即具奏臣承㫖而退終夜以思仰知聖心廣大
見道分明鋭志興復古典臣叨列禮官乃得仰佐下風
豈不甚幸況禮重郊廟事同一體臣先建議分祀葢嘗
有感於宋儒朱熹之言謂天地間有兩件極大底事其
一天地不當合祀於南郊其二本朝不為太祖特立廟
此臣少日所聞有志於此久矣詎意遭逢明聖而南郊
大典竟得光復若廟制一新則是朱子所謂兩件極大
之事皆舉行於當今陛下制作之志可無遺憾議禮之
家可無遺論而臣區區仰佐聖明興起禮樂之願亦庶
㡬其全且畢矣臣方欲具奏間適見大學士時鑾向臣
曰昨䝉皇上召見文華西室因時奏建廟之議恐今年
天氣寒沍不便興工且少待來春䝉聖諭曰昨所論偶
爾議及但地方窄狹勢恐難行且罷臣仰聞密勿之言
遂不敢瀆奏昨該中允廖道南奏奉聖㫖宗廟祀典儀
制朕嘗有諭輔部大臣禮部便會官議了來說欽此臣
始惶懼仰惟聖志方欲舉行未有罷議而臣以輔臣之
言稽於敷奏以致尚留淵衷未有定議臣實死罪死罪
但聞命以来即當踴躍從事旣而思慮經營無不曲到
所不能如志者惟是地方有限恐於規制不能無窒礙
耳且太廟兩傍隙地無㡬左則限於世廟右則迫於前
朝若欲建立羣廟必須規模宏遠合古宜今有不容茍
簡者宗廟重事宜慎謀始臣愚伏乞聖慈特命内閣輔
臣司禮監内官監官及尚書汪鋐蔣瑤并臣會同恭詣
太廟步量地方審度位勢計畫規制逐一籌筭議擬明
白停當先行具奏請㫖定奪方可會官定議上請庶神
謨有定而公議允諧矣等因奉聖㫖卿只遵照前㫖即
便會議了來説欽此欽遵通抄到部臣等會同中軍都
督府等衙門太傅兼太子太傅武定侯等官郭勛等吏
部左侍郎等官嚴嵩等會議得竊聞古者天子宗廟之
制唐虞五廟夏后氏因之殷周之制大抵皆七廟而祭
法王制所論與劉歆宗無數之説又各不同宋儒朱熹
論古今廟制引王制天子七廟三昭三穆與太祖之廟
而七其制皆在中門之左外為都宫内各有廟有寢别
有門垣太祖在北左昭右穆以次而南太祖者百世不
遷一昭一穆為宗亦百世不遷二昭二穆為四親廟高
祖以上親盡則毁而逓遷昭常為昭穆常為穆旣而曰
三代之制其詳雖不得聞然其大略不過如此漢承秦
弊不能深考古制諸帝之廟各在一處不容合為都宫
以序昭穆明帝遵儉自抑不復别為寢廟而子孫遂為
同堂異室之制嗣是更歴魏晉下及隋唐皆不能有所
裁正至論宋事亦以不為太祖特立廟為憾此朱子之
言後學相守以為確論者也恭惟我太祖高皇帝受天
明命以有天下初為四親各别立廟德祖居中懿祖居
東第一廟熙祖居西第一廟仁祖居東第二廟廟皆南
向東西兩夾室兩廡三門門設二十四㦸外為都宫正
門之南别為齋次其西為饌次門東為神厨其一時制
度儼合古禮嗣後改建太廟始一遵同堂異室之制夫
旣遵古制以各立廟矣而一旦襲用漢唐故事是葢神
謨英斷必有所以然議禮者終以為非古之制也恭遇
皇上俊德憲天聖學稽古天地百神之祀典皆以釐正
制度儀文昭然可述矣獨於宗廟之制未之修復所以
形於御札宣於召問謀之輔部大臣者屢矣臣等恭聞
聖諭仰見大聖人制禮作樂之志奉先思孝之誠葢欲
追復三代之禮以成一王之制將以垂諸萬世而不刋
者也臣等躬逢斯盛仰奉明㫖敢不思所以對揚休命
乎但臣等廣集衆思愚有一得不敢不為陛下陳之臣
等嘗聞廟者所以象生之有朝也寢者所以象生之有
寢也建之觀門之内不忍遠其親也位之左不敢死其
親也是其營構之制奠兆之所各有定則不可以意為
者即今太廟南邊宫牆東邇世廟西阻前朝地勢有限
輔臣禮官已奉有聖諭太廟三殿俱不動則是太廟周
垣之外左右隙地不盈數十丈耳若依古制三昭三穆
之廟在太廟之前以次而南則今太廟都宫之南至承
天門墻不甚遼遠即使盡闢其地以建羣廟亦恐勢不
能容若欲小其規模不必别為門垣寢廡則又不合古
禮況古人七廟九廟制度皆同太廟營構已極宏壯而
羣廟隤然卑隘恐非所以稱生前九廟之居也議者欲
除太廟兩廡則非特不中典禮而裁損廟制事體尤重
且諸王功臣之祀又將置之何所非臣等所敢聞也且
臣等聞之廟者貌也所以形貌祖考而禮之明者也寢
者寢也所以寢息祖考而妥之幽者也有廟無寢則神
將安棲議者欲藏其主於夾室之中夫夾室者側室也
所以藏祧廟之主也以親廟未毁之主而藏之夾室恐
非禮矣至謂周人廟制約儉宜摹倣而為之是又徒耳
熟陳言而未嘗精於心計者也夫周廟門容大扄七箇
圍門容小扄三箇則大門實容二丈一尺小門實容六
尺其制度之宏且過於今烏在其為儉約也況臣等恭
覩世廟之制葢損於太廟之數多矣今欲建立羣廟其
規制高廣又豈可損於世廟乎且太宗功業之盛比隆
太祖而憲宗又我獻皇帝父也二廟規制視世廟尤不
當有一毫降損而後可不然則聖心於此又有所大不
安也今太廟之主自我太宗而下凡七聖兹欲各為立
廟將依古制為三昭三穆而止立六廟乎將依商周之
制以太宗為百世不遷之宗而加立七廟乎夫規制旣
不可降損而欲擬諸世廟森然並建七廟於太廟之南
豈惟地小不足以容殆恐宸居左偏宫室太盛以隂陽
家説未免有偏缺壓制之嫌此就地勢規制而言臣等
所未敢輕議者也臣等竊謂即使各廟旣成陛下以一
人之身冠冕佩玉執圭服衮循紆曲之途而欲於一日
之間徧厯羣廟為之興俯拜起升降奠獻雖有强力之
容肅敬之心且將薾然疲􁦂非獨筋力有所不逮而日
力亦有所不給矣議者乃引周禮宗伯代后獻之文謂
羣廟之中可以遣官攝祭是又未嘗深惟禮意者葢古
者宗廟之祭君后迭獻是以后不與祭則宗伯可以代
獻謂同在一廟之中而代后之亞獻者言也未聞人臣
可以代天子行事而遂主一廟之祭也且古者諸侯助
祭多同姓之臣以之代攝猶之為可何也同一祖宗之
子孫也今之陪祀執事者可以擬古諸侯之助祭者乎
孔子曰吾不與祭如不祭是有故不得與祭而其心猶
以為如不祭也況陛下之仁孝誠敬可以於終歲舉祭
止對越太祖之廟而不一至羣廟乎且規制必備而成
廟門垣堂廡寢室是也儀文必備而成禮陪位樂舞之
數是也今欲立為七廟或八廟之制則毎廟之中致祭
之時皆當有樂舞之數陪祀之位而後可若曰降從簡
易而垣寢不備樂舞不陳主祭不親則是本欲尊之而
反卑本欲親之而反疎祗見貶損而未見所以為隆重
矣先年大學士丘濬謂宜間一日祭一廟厯十四日而
徧七廟此葢無所處而强為之説不自知其言之涉於
迂濶此就禮節儀文而言臣等所未敢輕議者也臣等
竊聞先儒馬端臨曰後世之失禮者豈獨廟制一事而
廟制之説自漢以来諸儒講究非不詳明而卒不能復
古制者以昭穆之位太拘故也必欲如古制立廟必繼
世而有天下者皆父子相繼而後可若兄弟世及則其
序紊矣周孝王以共王之弟懿王之叔繼懿王而立故
晦菴廟圖宣王之世則以穆懿夷為昭共孝厲為穆夫
穆王於世次昭也共王為穆王之子於世次穆也懿王
為穆王之孫則繼穆王而為昭是也孝王為共王之弟
而以繼共王為穆雖於世次不紊然以弟而據孫之廟
矣至夷王為懿王之子世次當穆而圖反居昭厲王為
夷王之子世次當昭而圖反居穆則一孝王立而夷厲
之昭穆遂至於易位於是晦菴亦無以處此不過即其
繼立之先後以為昭穆而不能自守其初説矣又況宣
王之世三昭三穆為六代則所祀合始於昭王今因孝
王厠其間而其第六世祖昭王雖未當祧而已在三昭
三穆之外則雖名為六廟而所祀止於五世矣然此所
言者昭穆祧遷之紊亂不過一代而已前乎周者為商
商武丁之時所謂六廟者祖丁南庚陽甲盤庚小辛小
乙是也然南庚者祖丁兄子陽甲盤庚小辛小乙又皆
祖丁子也姑以祖丁為昭言之則南庚至小乙皆祖丁
子屬俱當為穆是一昭五穆而祖丁所祀上不及曾祖
未當祧而祧者四世矣後乎周者為唐唐懿宗之時所
謂六廟者憲宗穆宗敬宗文宗武宗宣宗是也然穆宗
宣宗皆憲宗之子敬宗文宗武宗又皆穆宗之子姑以
憲宗為昭言之則穆宣為穆敬文武為昭是四昭二穆
而懿宗所祀上不及高祖未當祧而祧者三世矣葢至
此則不特昭穆之位偏枯而祧遷之法亦復紊亂若必
欲祀及六世則武丁之時除太祖之外必創十廟懿宗
之時除太祖之外必創九廟而後可且繼世嗣位者旣
不能必其為弟為子而創立宗廟之時亦安能預定後
王之入廟者或穆多昭少如殷之時或昭多穆少如唐
之時哉若必欲昭穆不紊則立廟之制必須屬乎昭者
於太祖廟之左建之屬乎穆者於太祖廟之右建之方
為合宜而預立六廟定乎三昭三穆以次遞遷之説不
可行矣似反不如東都以来同堂異室共為一廟之混
成也此則往哲之論足證今事就昭穆祧遷而言臣等
所未敢輕議者也臣等仰惟陛下孝思純至天鑒高明
制禮作樂卓越前聖方且退託謙冲下咨廷議但臣等
愚昧非不知古禮當復而事理有所難行惟是聖諭以
為皇考獻皇帝有世廟以享祀而我文祖太宗以下列
聖乃不得專有一廟以全其尊斯言也皇天列祖實鑒
臨之天下後世可以仰見陛下純孝至誠大公至正之
心矣但臣等愚見則以為列聖同享太廟已極尊崇而
皇考專居世廟猶為退遜若廟制大小不倫行祀親攝
或異則尊卑厚薄之分反不足以稱陛下孝敬之誠恐
又未免有遺憾矣臣等竊見今歲孟春陛下更定特享
之儀正太祖南面之位以為太廟之始祖又為列聖各
設帷幄祭俱南面各自奠獻讀祝臣等仰服陛下酌古
凖今因時制宜儼乎各廟專祀之義雖古人制禮精微
之意亦不過如是而已況向来恭聞陛下有諭輔臣御
札云祀典宜正廟制難更大哉皇言實萬世之寶訓也
今臣等復議得太廟九間同為一堂雖有帷幄而無所
間隔嫌於混同未稱專尊之敬請以木為黄屋儼如廟
庭之制毎廟設一於殿之一間又設帷幄於其中太祖
居中盡北太宗而下列聖依昭穆之序以次稍南位置
如古建廟之制則太祖列聖各得以專其尊足以申陛
下尊尊親親之情而於古禮亦庶㡬矣臣等足以作則
萬世而未可以為遷就權宜云也彼朱子謂宋太祖僻
處一隅與夫設祭一室甚或無地以容鼎俎者事體大
有不侔陛下愽觀前史固可考而知也但宗廟重事臣
等愚昧未敢定擬伏乞聖明特賜裁斷嘉靖十年十一
月二十四日具題嘉靖十一年三月二十一日奉聖㫖
郊廟大禮係國家重典朕於天地百神祀典俱已釐正
惟宗廟之禮尚襲同堂異室之制未能復古於心歉然
朕嘗稽我聖祖開國之初已曾建立四親廟實有鑒於
漢制之非今具載大明集禮存心録祭祀禮儀朕為子
孫所當遵行見今太廟前堂後寢俱有定制不必移其
昭穆世數廟次你部裏便會同多官相度兩廡地方議
處規制停當来説
　　一折浮議以慎廟制疏
該中軍都督府經厯趙善鳴備奏建立宗廟及祫禘昭
穆規制禮儀等項臣等仰惟陛下懋德憲天崇古圖治
上嘉三代下陋百王制作之盛昭然可述乃者數諭輔
部大臣考訂宗廟禮制釐正百神祀典聖學精微孝思
深遠固已上通皇天格於列祖萬邦臣庶莫不作孚丕
應以祗承休德矧訏謨茂制悉出淵衷雖元卿碩輔老
師宿儒有不能仰贊萬萬分之一者兹因趙善鳴之奏
復命臣等逐一看議臣等仰見陛下謙冲大度不遺邇
言但宗廟之制前者中允廖道南建議已經該部議擬
具題除伏候明㫖外所據趙善鳴世廟問宗廟圖説等
項臣等謹遵奉明㫖逐一看議伏乞聖裁
　　　計開
　　　　一太廟前自石欄杆外南至承天門東墻約
　　　　　有九十餘丈若建太宗文皇帝廟於三昭
　　　　　之上則左當為四廟恐其地之或淺臣僭
　　　　　計擬不若展拓太廟之東北其東與世廟
　　　　　西墻之鄰北與世廟北墻齊若畫一太廟
　　　　　西邊甃一墻直抵於南轉而之東復轉而
　　　　　之北同為一大都宫太廟并後二寢廟及
　　　　　金門皆巋然不動後一寢廟以藏德懿熙
　　　　　仁四祖中寢廟與太廟則我太祖為始受
　　　　　天命之君功高萬世實聖朝百世不遷之
　　　　　始祖所當居也太廟大門則遷置於承天
　　　　　門東墻之北去墻五丈太宗定鼎金臺又
　　　　　百世之所當宗宜别立廟於太廟之東北
　　　　　世廟為始封之君亦當百世不遷今以自
　　　　　為都宫可謂尊尊親親各得其宜仁之至
　　　　　義之盡者也其三昭三穆則立於太廟之
　　　　　前以次而南各有門垣寢廟是則獨致隆
　　　　　於太祖以為羣廟之主而不下同於子孫
　　　　　羣廟各得致其尊崇而不上壓於祖考庶
　　　　　乎先王報本追遠之禮意得復全於陛下
　　　　　矣惟聖明采擇焉
　　　　前件按王制曰天子七廟三昭三穆與太祖
　　　　　之廟而七朱子以為其制皆在中門之左
　　　　　外為都宫内各有寢廟别為門垣太祖在
　　　　　北左昭右穆以次而南太祖百世不遷一
　　　　　昭一穆為宗亦百世不遷則二宗廟固在
　　　　　太廟之内商之廟制雖不可考然韋𤣥成
　　　　　等周廟圖亦以文武世室列太祖之左右
　　　　　故書稱文王曰穆考武王曰昭考此其證
　　　　　也今欲别建太宗廟於太廟之東北不與
　　　　　昭廟之列旣與古制不倫況文廟世廟俱
　　　　　在太廟之東參差迤邐偏在一隅似於規
　　　　　制未稱所據前議似難依擬至認祧廟為
　　　　　寢名廟門為金門似亦未諳禮制
　　　　一太廟街門自門内簷下東至太廟金門外
　　　　　中街之西旁約有三十餘丈西除地五丈
　　　　　作路通輦至南南轉而東東復轉北亦皆
　　　　　除路五丈以達太廟世廟其西南之渠皆
　　　　　覆以石以便鑾輿出入其神宫監之房更
　　　　　轉徙於東一以廣三昭廟之地一以廣達
　　　　　世廟之路其三昭三穆之廟大約每廟深
　　　　　三十丈濶二十八丈每廟除廟前廟後寢
　　　　　庭階門垣各尚有地一十餘丈亦足以容
　　　　　文武羣臣之拜位也
　　　　前件看得太廟係享祀祖考尊嚴惟五品以
　　　　　上官始得陪祭其餘人等不許擅入律有
　　　　　明條況非奉明㫖不敢度量指畫所據前
　　　　　項約計地步丈尺及輒定廟制深廣事屬
　　　　　擅擬臣等不敢依據候奉有成命别議
　　　　一孔子曰春秋修其祖廟陳其宗器設其裳衣
　　　　　又曰行其禮奏其樂故每廟設後寢以安
　　　　　神主設前廟以迎主致祭設庭階以容樂
　　　　　舞左右設神厨以貯宗器衣冠樂器之屬
　　　　　其旁親之可祔者以其班而祔之各廟之
　　　　　寢焉特祭則祔食於本廟之旁時祫則祔
　　　　　於太廟之西廂如今之制可也
　　　　前件看得太廟堂寢規模祭祀禮文自有定
　　　　　制無容别議其所言神厨恐非貯宗器衣
　　　　　冠樂器之處
　　　　一三昭三穆共六廟其後四廟於各大門之
　　　　　外除路街二丈七尺其前二廟於大門之
　　　　　外各除路街三丈以其迫於太廟之南牆
　　　　　故也
　　　　前件係廟路規制若如所擬似太迫隘俟建
　　　　　廟議成請自聖裁不敢擅擬
　　　　一世廟之南乃朱雀之方須多植花木四時
　　　　　秀麗其間所累之石乞移於世廟之後填
　　　　　河丈餘累為小山多植松柏以護𤣥武之
　　　　　方
　　　　前件臣等竊惟宗廟乃尊奉神靈之地祗宜
　　　　　林木䕃翳以致隂氣自古以来未聞可以
　　　　　植花木於前而疊山累石於後者也況皇
　　　　　城御河方如環璧今議填塞不惟壞裂内
　　　　　庭規制抑亦有礙中外觀瞻事出不經尤
　　　　　難依擬伏乞聖明裁之
　　　　一四時之祭春特享其夏秋冬皆合於太廟
　　　　　禮有明文矣但特享之禮其日辰行禮之
　　　　　節度臣則有所未考焉獨先朝文莊公丘
　　　　　濬大學衍義補有曰孟春自初一齋戒為
　　　　　始四日祭太祖廟間一日祭一廟厯十四
　　　　　日徧七室然由祭義云祭不欲數數則煩
　　　　　煩則不敬祭不欲疏疏則怠怠則忘又季
　　　　　氏之祭逮闇而祭日不足繼之以燭雖有
　　　　　強力之容肅敬之心皆倦怠矣有司跛倚
　　　　　以臨祭其為不敬大矣他日祭子路與室
　　　　　事交於户堂事交於階質明而始行事晏
　　　　　朝而退孔子以為知禮又先儒陳祥道云
　　　　　自再祼而至九獻其禮非一舉自致神以
　　　　　至送尸其樂非一作以一日而厯七廟則
　　　　　日固不足而強力者亦莫善其事矣若日
　　　　　享一廟前祭視牲後祭又繹則彌月之間
　　　　　亦莫旣其事事矣臣以為若分而祭則動
　　　　　經半月齋戒靡寧鑾輿屢出間而省牲二
　　　　　旬而圍宿臣以祭義孔子諸説推之則先
　　　　　王之禮恐不若是之煩數也臣晝思夜惟
　　　　　先考聖朝特享之禮及今郡縣祭先師儀
　　　　　注并朱文公家禮酌古凖今妄為儀注惟
　　　　　聖明采擇而損益之夫今太廟之特享也
　　　　　天子位於中門内北向奏行初獻禮奏詣
　　　　　太祖位前奠爵奠帛次奏詣太宗位前奠
　　　　　爵奠帛羣主則遣官各詣各神位前代奠
　　　　　爵奠帛而七祝文一齊讀焉此今之制也
　　　　　若郡縣主祭官之祀孔子皆位於兩階之
　　　　　中及家禮四時之祭主人立於阼階主婦
　　　　　立於西階今人家主婦不從事同祭則主
　　　　　人亦宜立於兩階之間又有降神詣盥洗
　　　　　酒尊所之節度又孔子曰禘自旣灌而往
　　　　　者禮之􁃚蕭求神於陽祼鬯求神於隂則
　　　　　灌之禮又不可缺矣又有嘏辭禮曰祝以
　　　　　孝告嘏以慈告是謂大祥儀禮嘏辭曰祖
　　　　　考命工祝承致多福於汝孝孫来汝孝孫
　　　　　使汝受命於天宜稼於田眉夀永年勿替
　　　　　引之又祭法曰祝嘏辭説藏於宗祝巫史
　　　　　非禮也則嘏辭亦不可缺者臣妄以為每
　　　　　歲於孟春上旬㳙吉特享羣廟設天子位
　　　　　於太廟金門之中文武羣臣承委代祭及
　　　　　陪祭官員皆分列於金門之外天子始至
　　　　　親詣羣廟迎主各就前廟太祝或大臣捧
　　　　　帝主宫闈令捧后主天子仍親閲宗器裳
　　　　　衣祭品之屬以致其敬於是金門之中而
　　　　　踐其位奏其樂行四拜禮以迎羣廟之神
　　　　　乃奏詣盥洗所又奏詣酒尊所又奏詣香
　　　　　案前降神俯伏興再拜平身又奏詣太祖
　　　　　高皇帝前奠爵奠帛詣讀祝位即香案前
　　　　　也奏讀祝讀祝訖天子即位於香案前西
　　　　　向其羣廟遣官奠爵奠帛讀祝凡進退節
　　　　　度一以天子所行為差再獻三獻皆然至
　　　　　奏飲福受胙奏嘏辭則天子出由西階而
　　　　　降復金門之位奏跪奏飲福酒則祝於太
　　　　　廟先捧温酒一爵及羣廟之祝各執酒一
　　　　　壺同立於左至是皆跪天子飲福酒訖奏
　　　　　受胙則太廟羣廟之祝皆執胙於右齊跪
　　　　　進天子受胙訖乃奏嘏辭乞命禮官考定
　　　　　嘏辭嘏辭訖則羣祝執捧胙從金門左出
　　　　　至没階以交内侍訖乃奏送神天子與承
　　　　　遣陪祭官貟皆照舊位行四拜禮訖徹饌
　　　　　焚祝帛天子納太廟之主遣官各納羣廟
　　　　　之主夫然則人以誠感神以誠格孝達於
　　　　　㝠㝠之中神交於羣廟之表庶㡬特享之
　　　　　禮周全簡要而一日可行也若世廟則間
　　　　　日而行皆天子親主祭事一如今制至於
　　　　　夏秋冬三時之祫一宗先王時制太祖東
　　　　　向自如羣昭之主皆居北牖而南面羣穆
　　　　　之主皆列南牖而北面太宗特設位於仁
　　　　　廟之西獻皇帝設位於孝宗之東天子從
　　　　　太廟東南之突門而入東立西向其獻灌
　　　　　嘏辭一一如儀其代祭陪祭官員皆立於
　　　　　太廟門外石欄杆之下一如舊儀惟祝文
　　　　　則總歸於一必添减兹祫食之文凡樂舞
　　　　　皆如聖制列於廟外所謂禮交動於上樂
　　　　　交應於下和之至也則時享之禮簡便歸
　　　　　一可以行之悠久而無難矣
　　　　前件看得古人廟制前堂後室與今制不同
　　　　　故有南牖北牖以列昭穆之主而太祖之
　　　　　主則以東向為尊今屋制旣與古殊乃欲
　　　　　泥古東向之文則太祖之主當該於西旁
　　　　　中柱之下又當改易廟門别開南北之牖
　　　　　而後可泥古非今變更制度莫此為甚其
　　　　　欲天子親迎羣廟之主一時出就前廟恐
　　　　　迂迴曲折往復出入勢所不能勞亦不勝
　　　　　又欲天子即金門以為拜位捧温酒一爵
　　　　　及執羣廟酒各一壺一時皆跪以上儀文
　　　　　皆不知出自何典惟聖明裁之
　　　　一德懿熙仁四廟在太祖之時為高曾祖禰
　　　　　四親廟在今日則為親盡之主正猶宋太
　　　　　祖之立僖順翼宣四廟至高宗紹興二年
　　　　　吏部貟外郎董弅太常丞王普曰藝祖始
　　　　　受天命追宗四廟以致孝享行之當時可
　　　　　也至於今日世逺親盡迭毁之禮古今所
　　　　　同所當尊者藝祖而已自僖祖至於宣祖
　　　　　親盡之廟當祧自太宗至於哲宗昭穆之
　　　　　數已備是宜奉藝祖為第一室永居東南
　　　　　位太祖仁宗南面為昭真宗英宗北向為
　　　　　穆五年之禘則迎宗祖享於太廟而以太
　　　　　祖配之由此則今日之制正當以太祖為
　　　　　始祖三年大祫則四廟但祀之後寢可也
　　　　　五年之禘則宜考文獻通考朱熹所定之
　　　　　圖及宋臣董弅王普之論推之則我朝以
　　　　　仁祖為所自出之帝五年迎祀於太祖之
　　　　　位太祖退居北牖以配食焉可也惟陛下
　　　　　定之
　　　　前件看得前項祧廟及特享時祫大祫大禘
　　　　　之禮俱經聖明詳定足以垂憲萬世本部
　　　　　節奉勅諭著為成典今趙善鳴輒復妄議
　　　　　非臣等所敢擅擬其曰三年大祫以四廟
　　　　　之主但祀之後寢不知此為何説
　　　　一室之西南隅曰奥奥為至尊之地故禮曰
　　　　　凡為人子者居不主奥又傳曰奥有常尊
　　　　　且隂道尚右故以西為上而面東又所以
　　　　　受生氣以衍子孫蟄蟄繩繩之祥也西北
　　　　　隅曰漏東北隅曰宧東南隅曰突古之人
　　　　　君升自阼階俱從東南隅出入於廟東立
　　　　　西向即儀禮諸侯遷廟禮云君就東廂西
　　　　　向祝就西廂東向及禮將畢則云君反位
　　　　　祝徹反位説者曰君反位東廂之位也祝
　　　　　反位西廂之位也此非特以奥為尊而昭
　　　　　穆之得名實以羣廟之主入於太廟分列
　　　　　於南北牖下面南面北而取義也況由二
　　　　　世而十世十世而千百世其三年之大祫
　　　　　悉陳已毁之主未毁之主則太廟東西之
　　　　　廣濶亦得以容神位而陳俎豆也伏乞陛
　　　　　下裁之
　　　　前件看得古人廟制堂之後有室故以奥為
　　　　　尊室有南北牖故因之有昭穆之名當今
　　　　　宗廟宫室之制與古不同所據趙善鳴泛
　　　　　引古義意在毁更非臣等所敢擅擬
　　　　一郊廟天下之大禮今四郊旣成矣天下幸
　　　　　甚萬世幸甚而宗廟之數未備實為聖朝
　　　　　之缺典固宜我皇上屢諭輔部大臣也誠
　　　　　有如今侍讀學士廖道南云未有郊祀宜
　　　　　急而廟祀獨緩者也但制作舉動當以其
　　　　　漸此孔子所以稱公子荆之善居室傳曰
　　　　　禮樂積德百年而後可興又國家常須稍
　　　　　存贏餘以備不虞漢文帝露臺惜百金之
　　　　　費所以海内富庶㡬致刑措今連年土木
　　　　　之工興又加以四方之飢饉輒一興工動
　　　　　費十萬又聞南方運来之木或有中虛而
　　　　　不中材用者則動費數百銀兩且木之長
　　　　　大又難於牽運臣妄計擬伏乞陛下每廟
　　　　　委一材幹官貟擇工師巧匠凡所用棟梁
　　　　　榱桷大小長短多寡一一畫定圖本差往
　　　　　江南産木之地大府分二府共修廟一座
　　　　　小府分三府共修一座皆於近水搭厰修
　　　　　造而各府以在庫無礙官銀幇修斵成麤
　　　　　胚小而短者以舟運大而長者以筏運其
　　　　　出甎瓦石之處亦往彼處燒鑿旣成乃陸
　　　　　續運来仍乞寛其限期使京師軍民得休
　　　　　息外郡之民不告勞而陛下亦得以静制
　　　　　動以逸待勞惟陛下裁之
　　　　前件看得前議以為建立九廟恐致京師勞
　　　　　費欲要差官徃就江南分派各府造立廟
　　　　　座搬運來京臣等竊惟朝廷設立工部内
　　　　　官監等衙門職掌營建凡營造大工必有
　　　　　大臣提督科道監巡驅役軍夫動以數萬
　　　　　猶且經厯歲年乃能底績況百凡規制出
　　　　　自内府時稟聖裁今欲以一二匠役付之
　　　　　繩墨逺赴江南使偏方下郡奉朝廷咫尺
　　　　　之書驅素不習事之民罷農釋賈以供朝
　　　　　廷莫大之役自古及今未聞有此所據前
　　　　　議似為不知事體迂曲難行
　　　　一臣聞為椽杉木出自福建地方而買辦運
　　　　　解乃在江西郡縣徽州等處販木射利商
　　　　　人索價太高殊為江西買運者之苦可勅
　　　　　工部移文於福建布政使司責令出杉郡
　　　　　縣親送至修廟府分交割用度庶彼此勞
　　　　　逸得均
　　　　前件看得前項椽杉雖所出地方不等而運
　　　　　送上納實係沿路官夫今旣欲責令民間
　　　　　出木又欲府縣親送前来地逺民貧豈堪
　　　　　重累所據前議皆屬厲民難以准行
　　　　一樂舞生須廣收多蓄以備特享各廟之用
　　　　　仍許其讀書庶不自棄於無用也
　　　　前件看得樂舞生係道士選充祖宗成法因
　　　　　其出家清浄故用之專習樂舞以事郊廟
　　　　　神靈今神樂觀道士不為不多即使廟成
　　　　　足備供用不必廣收至於讀書科舉自有
　　　　　民間俊秀何用求之於此所據前議亦為
　　　　　浮泛
　　　　一周令四時必薦新於寢廟葢事死如事生
　　　　　不敢以人之餘奉神此時祭之外行薦禮
　　　　　也先哲方懿以為以人道事之故有寢以
　　　　　神道事之故有廟今之奉先殿進薦品物
　　　　　即其制也又禮云君子有終身之喪忌日
　　　　　之謂也而宣德年間有馮善著家禮集説
　　　　　有生忌之文云存旣有慶没寧敢忘臣妄
　　　　　意以為四時之新必薦於各廟之寢及各
　　　　　廟之諱辰生忌皆天子親行以致專隆之
　　　　　孝思但今鑾輿之出必致圍宿恐太煩也
　　　　　其或遣官代祭則天子率聖后焚香㸃茶
　　　　　拜於奉先殿如此則禮意周備而孝思無
　　　　　遺矣惟聖明定之
　　　　前件看係薦新之祭祖宗列聖及我皇上行
　　　　　之自有定禮成法不敢輕議
　　　　一世廟問有序洪惟我聖天子登極之四年
　　　　　乙酉建世廟於太廟之東所以迎祀恭穆
　　　　　獻皇帝也臣作世廟問或問曰世廟何為
　　　　　而作也臣曰孝思之至情之不能已仁禮
　　　　　之極也曰情也毎慮拂乎性何謂仁禮之
　　　　　極也曰聖人制禮縁於人情情之正即性
　　　　　也奚其拂性有禮義禮起以義義亦禮也
　　　　　制禮本於人情故曰仁禮之極也曰何謂
　　　　　也曰孟氏有言士有遊於楚則託其妻子
　　　　　於其友然則無所托則聿來胥宇我聖天
　　　　　子入紹大統匪直楚逰而已士之嫡子入
　　　　　仕則載其應祀之神主以隨聖天子為嫡
　　　　　子入紹大統又無皇太弟之可託也而罔
　　　　　極之恩奚啻妻子豈友生可託也且奉慈
　　　　　后入内以天下養旦夕瞻覲母子之樂洩
　　　　　洩焉母后旣来而獨留獻皇帝孑然厠於
　　　　　安陸之廟萬里閴寂仁者忍為之乎故曰
　　　　　事死如事生事亡如事存孝之至也曰然
　　　　　則世廟之主以祔祫於太廟乎曰祫而祔
　　　　　食可也廟而祔數不可也曰何謂也曰天
　　　　　子之廟七世也世廟不可以與焉則僭天
　　　　　子下祭及王殤者五旁親之無後者以其
　　　　　班祔況堂堂世廟天子之父也是宜與夫
　　　　　祫食也不祫則離曰世廟本藩王也而祔
　　　　　祫太廟或者不可乎曰古有之矣曰何徴
　　　　　曰昔季厯倫序本季也古公以季厯生子
　　　　　昌有聖德故傳其位以及昌是以季厯生
　　　　　則為諸侯没則入昭廟是父以子貴而不
　　　　　嫌於奪嫡也及武王旣事則行追王之禮
　　　　　是故季厯昔為五廟之侯後為七廟之王
　　　　　昔五世而祧後至七世而祧是又祖以孫
　　　　　尊而王季不嫌於七廟矣故世廟之祔祫
　　　　　也奚其僭曰然則世廟之祔也位當何居
　　　　　也曰於今四時之祫宜列於孝宗皇帝之
　　　　　下異時武宗當祧四時之祫則宜列於太
　　　　　宗皇帝之下是旣不失其所尊而又不失
　　　　　其所親尊尊親親各得其宜矣曰世廟至
　　　　　於七廟亦當祧乎曰否曰何謂也曰諸侯
　　　　　别子尚百世不遷況獻皇帝以曠世之明
　　　　　王樂善篤學受天子之封在本國為百世
　　　　　不遷之始祖非但諸侯之别子而已且生
　　　　　我皇上亶聰明足以有臨武宗皇帝奉天
　　　　　之命遵祖之訓而傳以大統焉登極之後
　　　　　愛親尊祖敬天勤民制禮作樂丕闡先王
　　　　　之典則一新天下之耳目於文武周公尤
　　　　　其光焉設使當武宗彌留之頃獻皇帝尚
　　　　　存之日縱獻皇帝非傳統之次若武宗有
　　　　　古公之見猶宜傳位於獻皇帝以及我皇
　　　　　上況倫序之所宜乎是季厯無獻皇帝之
　　　　　所有獻皇帝有季厯之所無是則世廟祔
　　　　　祫於太廟宜矣其誰曰不可乎故臣嘗曰
　　　　　明倫大典有云孝宗當祧之日世廟之主
　　　　　亦合遷藏但歲暮出主一祭臣以謂即當
　　　　　削正也曰旣立世廟則四時特祭可也何
　　　　　以祔為曰宗廟以祫祔為榮禮文以合一
　　　　　為貴祫祔則尊享為極至合一則易簡而
　　　　　有常有常則百世聖子神孫舉行猶一日
　　　　　也故禮大傳春犆礿禘祫嘗祫烝祫正謂
　　　　　是也曰法施於民則祀之以勞定國則祀
　　　　　之太祖受天之命為開國百世不遷之始
　　　　　祖太宗定鼎金臺又百世之所當宗理固
　　　　　然矣然則武宗以上羣廟之主亦有時而
　　　　　祧乎曰五世而緦六世親屬竭矣故親盡
　　　　　則當祧也曰世廟乃獨不祧可乎曰禮有
　　　　　明文王者始受命與諸侯始封之君皆為
　　　　　太祖皆百世不遷故世廟不得而祧也曰
　　　　　世廟太廟皆百世不祧得無有二大之嫌
　　　　　乎曰世廟别為都宫不與七廟之數但春
　　　　　則特享而夏秋冬三時皆祔祫於太廟而
　　　　　時享焉是則上得以尊其所尊下得以親
　　　　　其所親何二大之嫌乎曰昔武王以周公
　　　　　有大勲勞賜魯重祭孔子曰魯之郊禘非
　　　　　禮也今日世廟不祧無乃冒非禮之誚乎
　　　　　曰不同也夫郊則配天禘則配所自出之
　　　　　帝禮曰不王不禘非周公侯國而僭也況
　　　　　周公之子伯禽也諸侯也世廟聖子我皇
　　　　　也天子也是又周公無世廟之所有而世
　　　　　廟有周公之所無且世廟又無配天配祖
　　　　　之失但遵始封百世不遷之典以伸我皇
　　　　　上千百年孝思之至情耳又何非禮之冒
　　　　　乎是故不拂乎性之謂和不戾乎禮之謂
　　　　　通不僭之謂義不離之謂仁是故世廟立
　　　　　而衆善備矣臣故曰孝思之至情之不能
　　　　　巳也仁禮之極也詩曰永言孝思孝思維
　　　　　則其斯之謂歟或者曰傳云非天子不議
　　　　　禮不制度不考文吾乃今見之矣
　　　　前件雜引禮經諸説牽摭文議無所取衷但
　　　　　所議世廟當百世不遷禮不當議祧此論
　　　　　甚正前此議者有欲與孝宗當祧之日亦
　　　　　合遷藏斯為不通已經聖明裁正但又欲
　　　　　祔祫於太廟則又非所以隆專廟之祀矣
　　　　　所據祔祫太廟臣等未敢輕議
　　　　一宗廟説天子七廟商書王制周禮孔子家
　　　　　語及公羊傳皆有明文謂始祖之廟與左
　　　　　三昭右三穆共為七廟共為一大都宫而
　　　　　各有門垣寢室也始祖有二焉一為王者
　　　　　始受命一為諸侯始封之君其昭穆前四
　　　　　廟前為高曾祖禰四親廟後二廟為二祧
　　　　　廟以祀高祖之父與高祖之祖所以致隆
　　　　　於天子而别於諸侯之五廟也天子有祫
　　　　　有禘諸侯有祫而無禘故曰不王不禘除
　　　　　始祖百世不祧其下六廟至七室即遞祧
　　　　　之祧主藏於太廟之夾室若有功德不可
　　　　　祧則於七廟之外别立廟以祀之若商之
　　　　　祖甲太戊高宗周之文武世室是也故天
　　　　　子七廟常數也其外非常數也商書曰七
　　　　　世之廟可以觀德其此之謂歟若王者始
　　　　　受命其上世無有始封之君未見有功於
　　　　　民未嘗以勞定國則宜虛始祖之位但事
　　　　　其六世而已至於親盡則祧之故我聖祖
　　　　　不立始祖與二祧者但祀德懿熙仁四親
　　　　　廟而已得無洞見於此邪且聖祖嘗曰漢
　　　　　高創業之君禮樂之事固所未講豈我祖
　　　　　於定國之初亦未遑備舉也邪夫自始祖
　　　　　以下皆父昭子穆二世昭而三世穆四世
　　　　　昭而五世穆六世昭而七世穆廟皆南向
　　　　　主皆東向廟以左右為昭穆而不以昭穆
　　　　　為尊卑故在本廟則左為昭而右為穆若
　　　　　祫於太廟則北為昭而南為穆昭常為昭
　　　　　穆常為穆昭者祧而穆主不動穆者祧而
　　　　　昭主不移故文王在穆而武王不嫌於居
　　　　　昭也宗廟以時致思故孟春則特祈於各
　　　　　廟所以致吾祖考得以享獨尊之榮其夏
　　　　　秋冬豋各廟見在之主於太廟而合食焉
　　　　　謂之四時小祫若陳其已毁夾室之主并
　　　　　登其未毁在廟之主各序昭穆而列於太
　　　　　廟南北之牖下而合食焉是謂三年之大
　　　　　祫葢祫者合也若五年推迎始祖之父居
　　　　　於始祖東向之位始祖退居北牖之下而
　　　　　面南以配食焉則謂之禘是為王者之大
　　　　　祭也若商周契稷皆帝嚳所生并受堯之
　　　　　封故契稷為二代之始祖而以帝嚳為所
　　　　　自出之帝也夫未有祧主之小祫及有祧
　　　　　主三年之大祫其父昭子穆倫序皆不易
　　　　　矣但第二世旣祧之後四時之祫又不陳
　　　　　毁廟之主則三穆皆父三昭皆子即所謂
　　　　　父昭子穆或子昭父穆也其序坐之次禮
　　　　　有未考宋儒朱熹之意以為右祧廟之主
　　　　　其上無昭而設其位於高祖之西新附廟
　　　　　之主其下無穆而特設其位於曾祖之東
　　　　　則倫序各得其宜矣仰惟聖朝若先見在
　　　　　七廟則太祖居北為百世不遷之始祖太
　　　　　宗文皇帝當居二世為昭仁宗昭皇帝當
　　　　　居三世為穆宣宗章皇帝居四世為昭英
　　　　　宗睿皇帝居五世為穆憲宗純皇帝居六
　　　　　世為昭孝宗敬皇帝居七世為穆武宗毅
　　　　　皇帝賓天入廟則文廟之主當建别廟以
　　　　　祀之宣廟憲廟當以次遞遷於上武宗宜
　　　　　入於憲宗之故廟即儀禮所謂以其班祔
　　　　　檀弓所謂祔於祖父者也但七廟始創於
　　　　　今日文廟定鼎金臺又為百世之所當宗
　　　　　旣宜别立廟於三昭之上宜凖商之三廟
　　　　　周之世室若以仁宗居三世之穆則宣宗
　　　　　為子反居二世之廟似於鼎新之禮未得
　　　　　其宜不若據今新立之廟即以仁宗居昭
　　　　　之二世而與宣偶英與憲偶孝與武偶其
　　　　　大祫小祫之禮只特設太宗之位於仁宗
　　　　　之西其世廟則自為都宫為始封百世不
　　　　　遷之祖若入祫於太廟則設位於孝宗之
　　　　　東異時武宗當祧之日則獻皇帝之位又
　　　　　設於太宗之東如此則尊尊親親各得宜
　　　　　為省便耳不知博古通今者以為何如謹
　　　　　為之説以獻惟聖明采擇一二復乞詔薦
　　　　　紳之臣假以秘閣之書俾之參考以求至
　　　　　當歸一之論以舉千百年之墜緒以成聖
　　　　　代之制作以全陛下之孝思無俾後之悲
　　　　　今猶今之悲前代也天下幸甚萬世幸甚
　　　　前件謹按宗廟之制夏商之前雖不可考今
　　　　　見於商書有天子七廟之文則七廟自古
　　　　　已然禮曰天子立七廟曰考廟曰王考廟
　　　　　曰皇考廟曰顯考廟曰祖考廟逺廟有祧
　　　　　有二祧朱子七廟説一昭一穆為宗二昭
　　　　　二穆為四親廟則七廟似兼二宗祧廟在
　　　　　中然考之劉歆廟圖則文武世室在昭穆
　　　　　之外葢以七廟乃廟之正法而宗則無常
　　　　　不可預設朱子深以其言為然陳氏禮書
　　　　　亦曰鄭康成之徒謂周制七廟文武為二
　　　　　祧親廟四而已此是臆説夫周公制禮之
　　　　　時文武尚為近廟宗之之意起於後代若
　　　　　果宗在七廟内則繼世有功德不異文武
　　　　　者復以為宗而親廟又益殺矣此説明白
　　　　　可據況以廟圖考之雖議論不同而昭穆
　　　　　廟俱在太廟前之左右今趙善鳴謂天子
　　　　　七廟廟之正數似矣至謂四親廟在太廟
　　　　　前而二祧廟以祀高祖之父祖在太廟後
　　　　　不知何據又禮文逺廟為祧葢后代謂文
　　　　　武世逺在應祧之列特為功德而留故曰
　　　　　二祧非建廟之時即謂之祧廟而不謂之
　　　　　昭穆亦非以高祖之父祖為二祧也至於
　　　　　始祖之廟則祀王者上世受封之始如周
　　　　　后稷建邦於邰實為周家王業之所由起
　　　　　故以為始祖若後世王者旣無受封之始
　　　　　則宜就世系可知耳目所記方可祀之宗
　　　　　廟以致其尊尊親親之情如高皇帝立四
　　　　　親廟亦以上世本無可推故耳然考之集
　　　　　禮則德祖居中三祖廟在左右葢旣立宗
　　　　　廟必以第一祖廟居中尊於羣廟以為之
　　　　　統今趙善鳴乃謂后世王者止事六世而
　　　　　虛始祖之位又不知何據夫禘祭之所以
　　　　　可為虛位者以必有始祖必有所自出之
　　　　　帝因不可考故虛位盡誠以祈感格若旣
　　　　　立一廟則有一主又非可以虛位而居虛
　　　　　廟也此尤於古不通又按朱子曰宗廟之
　　　　　序昭嘗為昭穆嘗為穆祔昭則羣昭皆動
　　　　　而穆不動祔穆則羣穆皆動而昭不移昭
　　　　　穆本以廟之居東居西主之向南向北而
　　　　　得名初不為父子之號也昭穆之分自始
　　　　　封以下入廟之時便有定次故成王之世
　　　　　文王為昭而不害其為尊於武武王為穆
　　　　　而不害其卑於文則古之昭穆固有定序
　　　　　今宗廟之制旣以高皇帝為始祖則文皇
　　　　　為昭仁皇為穆以次而下其序有不可紊
　　　　　者今旣欲以仁宗居二世之昭而大祫之
　　　　　祭文皇反居右方之穆誠恐位次不倫古
　　　　　制有礙至於禘祫之義臣等已議之左方
　　　　　統惟聖明裁定嘉靖十一年三月十二日
　　　　　題二十一日奉聖㫖廟議朝廷自有定論
　　　　　趙善鳴所言多有未諳典禮難以准行以
　　　　　後再不許率意奏擾欽此
　　一計度廟制以重謀始疏
該臣等遵奉欽依會同内閣輔臣張聰李時翟鑾司禮
監太監張佐黄偉鮑忠韋霦張欽内官監太監高忠太
傅兼太子太傅武定侯郭勛等太子太保吏部尚書王
瓊等恭詣太廟遍厯兩廡地方繚垣前後左右周旋締
視逐一議擬恭惟我太祖高皇帝龍飛淮右囊括四海
席巻天下功隆治懋與天無極陛下大孝尊祖旣奉為
太廟始祖特正南面之位其於天人之望允惬惟我太
宗文皇帝定鼎北都建子孫萬世長業功治與我高皇
帝比隆重光兹欲稽古建廟宜極追崇當别立一廟於
太廟之東百世不遷擬之周文世室不在三昭三穆之
數其昭穆六廟臣等初議以為自古宗廟必有前堂後
寢周垣門廡方稱禮制隨該督令官匠丈量得太廟門
牆内進深八十一丈二尺東西牆内原空東西各廣一
十四丈四尺先議因廟門内進深太淺欲將廟門往南
展移十丈五尺因東西牆内横過太狹欲各展十丈一
尺昨日陪祭之後該内閣輔臣會同諸臣復議不必展
動東西大牆止以牆内一十四丈四尺除二丈九尺為
御路以一十一丈五尺為廟之廣以二十二丈五尺為
廟之深每廟止建正殿一座五間以其後半為藏主之
所不用寢殿以太宗世室直就北與太廟後牆等齊廟
門牆止展南八丈八尺葢因廟門迫近廟街欲更少縮
近北以存林木用護周垣是皆委曲議處遷就地勢以
事營構期於仰承德意光復古典但臣等竊惟宗廟國
家重事況陛下上嘉隆古聿懷永圖將以流慶萬年垂
憲罔極雖其儀文細節可以因時而制度大規必須合
禮且事體崇重謀始貴臧務使備制盡文將来無纎毫
遺憾乃為盡善今以地勢不足乃於廟制展轉裁損竊
恐成事之後聖心少有未稱則臣等茍簡之罪萬死莫
贖矣臣等祗奉明命正宜竭心殫力以仰承陛下奉先
思孝之誠直為地勢所限不得盡如臣等據經考禮之
志所據會議規制伏乞聖明裁定再照廟門東西各亭
一區近牆東西有神庫神厨俱各妨礙必須湮塞移改
似無隙地可容合候再議其昭穆世次與夫祭祀行禮
之節候廟制奉有定命本部逐一議上謹先畫圖貼説
隨本上進倘䝉允可候命下之日行移欽天監選擇日
期工部會計物料及未備事宜一併奏請縁節奉欽依
便會同相看計處停當来説事理未敢擅便謹題請㫖
嘉靖十一年四月初二日會題初二日奉聖㫖且罷欽
此
　
　
　
　
　
　南宫奏稿巻三
欽定四庫全書
　南宫奏稿巻四
　　　　　　　　　　　　　明　夏言　撰
　　一乞憐查照舊規以甦民困以安地方疏
主客清吏司案呈奉本部送禮科抄出巡撫貴州等處
地方兼理軍務都察院右副都御史劉士元題據貴州
布政司呈奉巡撫貴州地方都御史劉士元批據撫理
凱里地方舍人楊張呈稱近䝉奏授安撫職事莫大之
恩但所管苗民只知有糧馬之説而不知進貢表箋之
意今受天㤙若不補報恐有不忠之罪若照各司大例
於各寨起𣲖前項貢賦恐苗人又言卑舍纔得官印就
行科害近查得施南宣撫司亦無進貢表箋乞要查照
量為處分等情奉批仰布政司議報此繳奉此又䝉巡
按貴州監察御史郭𢎞化批據本舍呈同前事䝉批布
政司查勘應否呈奪䝉此隨於本司慶賀巻内查得所
屬思南等八府安順等六州貴州宣慰司金筑安撫司
毎年各進萬夀聖節表文一通合用黄絹袱一箇冬至
正旦毎各進表箋五通合用紅絹袱一箇黄絹布袱各
二箇并隨表箋紙劄籠銷等項思南安順等府州毎起
水脚白銀各二兩五錢宣慰安撫二司俱無水脚銀兩
宣慰司亦無紙劄籠銷金筑安撫司毎遇朝覲之年又
進馬四匹變賣白銀四十兩貯庫各縁由在巻今奉前
因議照表文馬匹昭臣子忠敬之心五品衙門有先期
舉行之例人當自盡何事呈詳今楊張初授安撫職銜
世轄凱里地土雖竭㳙埃之報莫酬浩蕩之恩况盛服
拜表儀衛聳衆目之觀瞻舞蹈嵩呼禮文起一方之景
仰丕變夷俗此其首圖楊張何不深思妄引施南事例
而乞求分豁也及照該司官品實與金筑相同毎遇朝
覲之年應有進貢之馬但訪得本舍家道貧難衙門新
造舊官初復苗民纔附難以全禮責成相應量為寛恕
合無呈詳允日備行凱里比照宣慰金筑二司毎年止
進聖節表一通黄絹袱一箇冬至正旦各表四通箋一
通紅絹袱一箇黄絹布袱各二箇及撰冩工食合令楊
張自行備辦或覔人謄寫俱從其便不許指此科歛苗
民致生嗟怨其紙劄籠銷并水脚銀兩俱與除豁免其
徴解仍候地方事妥給領憑印冠帶之日為始方纔舉
行毋再揑文申擾自惹罪究但進貢馬匹原係土官衙
門舊規難擅停止如䝉體念轉為㑹奏請賜蠲免以示
寛恤之意等因到臣查得接管巻内為解釋紛爭以安
地方事該提督雲南貴州四川湖廣等處軍務兵部尚
書伍文定㑹同川貴鎮巡等官議將四川凱里建設安
撫司衙門楊張擬授土官安撫職事改𨽻貴州㑹本具
題該兵部覆議題奉欽依降給印信文憑收候在官備
行川貴委官知府崔允等將勘處過起苗撥寨事情囘
報前來臣因事體重大未經布按二司官覆勘有礙具
奏又經備行分守右叅議柴經親詣彼中覈實未報間
隨據楊張呈為乞憐查照舊規以甦民困以安地方事
批行布政司議呈前因臣又看得逺人敬上之誠在儀
而不在物朝廷柔逺之道有義而亦有恩合進表文批
仰該司備行安撫楊張遵照工食費少不必𣲖擾苗民
其進馬一事仍候㑹奏施行去後續據右叅議柴經呈
稱覈勘過起苗撥寨事情委俱停當别無窒礙等因除
將印信文憑給付楊張到任管事外臣㑹同巡按貴州
監察御史郭𢎞化議照得進貢馬匹在土官固有彛禮
在盛朝原有定制禮不可廢制莫敢違而安撫楊張既
得附籍受官正宜效忠納欵雖渥駒千里宛馬十乘之
獻尚不足以效芹曝之忱于萬一顧乃預為之辭雖三
尺之童亦知其不可然臣等嘗察其情而得其故矣自
昔楊友楊張父子與楊愛楊斌楊相等讎殺數十年招
聚流苗占據田業日事爭鬬性習兇頑喑嗚則彎弓睚
眦則挺劍馭之寡恩即反面忘主自相噬齧其禍有不
可勝言者今雖仰仗朝廷恩威消數十年之變于一旦
然地方之雲擾方戢人心之波搖未定流苗雖以起發
而土苗故態猶存似難以禮法驅迫況有土人向為亂
兵所逐者始得招囘資計甚㣲䝉化日淺編茅結庋不
避寒暑扶攜聚落靡有生計若楊張復以貢馬之故而
有科差之擾是不察其疲羸之瘡瘠匪值其勢弗堪而
其情亦可隠者也伏望皇上俯念凱里為新造之域凱
苗皆新附之民止令照例進表以嚴天冠地履之分免
其進貢馬匹以示海涵春育之仁庶俾國體民情兩無
所失惟復仍照招撫流民事例姑待五七年之後生意
漸復事體漸安官有固志民有定業然後與各土官衙
門一體進貢均乞聖明裁處等因隨該巡按貴州監察
御史郭𢎞化題同前事俱奉聖㫖該部知道欽此欽遵
通抄送司查得貴州四川等處土官衙門其宣慰使司
毎年慶賀萬夀聖節嵗貢及三年朝覲俱進有馬匹不
等其金筑等安撫司遇三年朝覲亦該進有馬匹俱經
本布政司變賣價銀貯庫今該前因通查案呈到部看
得貴州巡撫都御史劉士元巡按御史郭𢎞化㑹奏要
將凱里地方新設安撫司嵗貢馬匹准令免進或待數
年之後生業漸復仍照舊例進貢一節臣等切惟旅獒
之貢載之周書元龜之賂咏於魯頌古先哲王非徒務
勤逺畧實以風示外夷也我祖宗以來伐叛柔服四夷
咸賔一切珍異多見拒却獨於各夷常貢馬匹特容進
獻下至盔甲刀劍之㣲亦復收納其所貢馬匹或存留
在邊給軍騎操或變銀貯庫用備買馬差來到京人役
務加重賞以酬其值計其所貢常㣲所賞常厚而不惜
者盖不但嘉其來王之誠亦所以示無藏甲之意也百
餘年來各夷遵守不廢今若因凱里新立遽免進貢馬
匹不惟舊規有礙亦恐諸夷效尤但流離以勞來為本
新附以撫綏為先所據凱里地方逋叛甫平土官新設
事欠綜理民無定業既輸貢賦同於編氓若復責備一
時不無動其攜離之志各官㑹奏前來足見體悉夷情
顧惜國體相應議處合無候命下行移貴州撫按等官
省諭安撫楊張見得朝廷柔逺固不在物逺人朝貢貴
在輸誠所據舊規似難停免但念凱里地方苗夷初附
瘡痍未平所宜矜恤其嵗進馬匹暫且停止待五七年
之後事有定緒民有定業仍照各土官衙門一體進貢
如此則新附苗民不致科擾鄰方諸夷自難效尤庶於
事體兩便惟復别有定奪均乞聖明裁處縁係乞憐查
照舊規以甦民困以安地方及奉欽依該部知道事理
未敢擅便謹題請㫖嘉靖十年十月初九日具題本月
十一日奉聖㫖這安撫司既係新設嵗進馬匹暫且停
止待七年後照例進貢欽此
　　一西海遣人求貢納欵疏
主客清吏司案呈嘉靖十一年三月十六日准兵部咨
該巡撫甘肅等處地方兼管屯政都察院右僉都御史
等官趙載等㑹題議照(闕/)　　族𩔖竊據西海二十餘
年騷擾邊境耕作失時兵馬調發倉廩空虛地方疲憊
今迺傾心求貢近過鎮羌永昌遄徃不擾過肅州境外
聲言報功及稱續差通事趙真等隨帶賞賜叚布前去
各夷居聚處所審探見聞之實差來夷人供報懇求之
詞効順之迹似為不虛雖方來永保無虞未可逆料觀
目前輸誠欵附似難拒絶一節為照前項西邊進貢買
賣結親納欵及遣子入質授官降印建衛羈縻如曲先
罕東等衛事情先該鎮巡官㑹題乞要廷臣㑹議已該
本部題奉前項聖㫖通行訪探議處去後未報案候間
今鎮巡官又奏前因照得延綏地方北邊侵犯總制尚
書唐龍躬臨調度地方隔逺期㑹難料若待㑹同勘議
則此等在邊觀望日乆生變招釁誠如鎮巡等官所慮
合無除遣子入質授官降印建衛羈縻事情候總制等
衙門㑹議停當至日另行奏請定奪其所奏進貢買賣
結親納欵等項事該禮部掌行相應早為議處等因奉
聖㫖禮部便㑹多官議了來説欽此欽遵備咨前來案
呈到部臣等看得(闕/)　　　　原係小王子部落先年
因小十王據其女子戮其黨衆搆兵讎殺力不能支乃
逺竄西海蟠據有年搶掠甘肅地方殘破沿邊屬番為
中國肘腋之害乆矣今據邊臣奏稱一旦傾心向化圗
卜特穆爾等属畨前来求稱納欵聲言為邊立功就欲許
其入貢買賣結親和好又欲建衛質子授官降印等項
事情重大關係安危計議應否正係兵部職掌為照本
部主客一司專掌四夷進貢但係祖宗以來例該入貢
之國凡事照常奉行盖赴京自有常期夷使自有常數
貢獻自有常物賞賜自有常格館待自有常禮一應題
請事宜俱𨽻本部今西海(闕/)　竊據我土原非祖宗以
來入貢之國甘肅地方逺通西域原非北人入貢之路
況講和結親之説情形叵測通貢納欵之舉事體極重
非臣等所敢擅議且今樞筦大臣先嘗經畧兩土人情
邊務聞見必真執政諸臣尤多陛下簡拔一時人望忠
誠謀國必有逺猷所據前事乞勅兵部㑹集廷臣從長
議處臣等亦不敢不叅與末議縁係西海遣人前來求
貢納欵事理未敢擅便謹題請㫖嘉靖十一年三月十
七日具題二十日奉聖㫖已别有㫖了欽此
　　一逺夷進貢疏
主客清吏司案呈奉本部送禮科抄出欽差總制陜西
三邊地方軍務兵部尚書兼都察院右都御史唐龍題
准巡撫甘肅右僉都御史趙載咨據陜西行都司呈奉
本職㑹案前事備仰本司㑹同兵守官將土魯番等地
面番王蘓勒坦莽蘓爾等差来進貢使人逐一詳審分别
存留起送姓名數目并所進馬駝方物查騐的確照依
徃年事例造册責差的當官通伴送赴京領賞具由囘
報施行奉此行間續奉本院㑹案准總制陜西三邊地
方軍務兵部尚書唐龍咨准禮部咨亦為前事備仰本
司照依咨案備呈該部題奉欽依内事理即便㑹同兵
守官將今次各國使人作急查照舊規及近年題准事
例應該起送者照例起送具起送存留數目開報其額
濟格依呼遜原非入貢番夷從長議處應否星速通行呈
報以憑㑹議奏請定奪奉此案查先據肅州衛起送土
魯番賽瑪爾堪天方國哈宻額濟格依地面使人瑪哈瑪特
和里鼐翁等到司查騐間今奉前因依奉行該本司掌
印都指揮同知徐威㑹同肅州兵備副使粟登分守右
叅將都指揮楊佑議令甘州撫夷百戸沙文通事馬榮
議審得呼遜王差來正副使和卓伯哩等供稱我們原
係賽瑪爾堪人分在北山地名額濟格依寄住賽瑪爾
堪二十日逺的路有番王呼遜管束裏頭順山住的人
都像(闕/)　模様不通進貢正徳十三年有呼遜王因土
魯番犯邊差着我哥哥都爾蘇等一十名隨帶方物前
來甘肅州通路奏報邊情赴京進貢挐去的賞賜錢糧
都交付呼遜王收了前年有呼遜王并大小頭目説先
前差着都爾蘇通路進貢去了這幾年不曽差人去衆
頭目冩了番本差着我和卓伯哩帶領五十八箇人進
着馬駝方物到了哈密遇和里鼐翁進貢囘來他們説
且不要去我把賞賜送饋蘇勒坦王等我囘來一答裏
去我們在那裏住了一年把進貢的馬駝偷的偷了死
的死了舊年十月和里鼐翁領着各國土人都來進貢
我們一答裏纔來到了肅州有撫夷百戸陳剛通事馬
驥審騐我們把額濟格依寄住賽瑪爾堪的話不曽説只
照呼遜王番本起送甘州令撫夷官通審出前情等因
得此案查正徳十三年八月内據肅州衛騐放賽瑪爾
堪北山寄住瑪哈瑪特呼遜王差使臣都爾蘇等十名隨
帶方物前來奏報邊情起送赴京貢囘是的巻查今次
呼遜王畨本内云稱有舊例差著使臣去來朝廷恩顧
賞着各様的賞賜打發囘來等情一節為照原來各起
使人數多言貌相𩔖無從辯騐審究欲將和卓伯哩等
以額濟格依地面不准進貢以禮阻囘但各人供報在額
濟格依地名寄住先次畨人都爾蘇等則稱北山王今稱
額濟格依原非一起合無將和卓伯哩等照依土魯番事
例量起送數名其餘存留在邊候呈詳允日照例起送
惟復將騐過給軍馬匹量給官價以禮遣囘通乞議處
除將土魯番等國土夷使查照舊規照例起送外為此
今將議審過前項縁由理合具呈伏乞照詳施行等因
到職案查嘉靖十年十二月二十五日准叅將楊佑手
本開稱據使人瑪哈瑪特和里鼐翁等遞到番文一百八
十七紙内有印一百七十六紙無印一十一紙發肅州
衛督同撫夷千百戸陳剛等令通事馬驥等眼同譯字
畨人雅克哈雅議得土魯番蘇勒坦莽蘇爾等番文七十五
紙差正副使瑪哈穆特和里鼐翁等一百四十九名天方國
蘇勒坦扎拉鼎等番文二十七紙正副使和卓阿克力
等五十四名賽瑪爾堪蘇勒阿卜協等番文五十三紙
正副使和卓瑪哈瑪特等一百六名額濟格依呼遜等番
文二十九紙正副使和卓伯哩等五十八名哈密衛襲
職都督穆爾瑪哈穆特等番文三紙夷使們拉伊斯瑪音
等四十七名等因開報前來已經備由㑹本具題并開
具掲帖送部查照及行該司將各畨詳審分别存留起
送數目并所進馬駝方物查騐明白起送續准總制陜
西三邊地方軍務兵部尚書唐龍咨准禮部咨准職掲
帖前事又經㑹行該司查照舊規起送及㑹同兵守官
從長議處通行呈報去後今據前因㑹同鎮守太監陳
浩總兵官都督同知姜奭議照西域諸部其名號不
係我朝封爵先年入貢止據哈密忠順王開奏某處
某起人數今忠順王年久缺封哈密止照伴送之例
遇夷使到日差人伴送雖哈密之人知亦未真今據
行都司㑹審夷使和卓伯哩等供稱呼遜王等原在
賽瑪爾堪北山額濟格依地面居住且言半是(闕/)　先
年差使臣都爾蘇等進貢巻查相同則今日呼遜即
前日呼遜彼時稱北山則方隅今稱額濟格依則地名
耳但彼處逺方既無可稽供報詞語又隔譯審委難
取實及照先年呼遜已經進貢今次來使似宜俯從
如䝉乞勅該部計議合無念彼逺夷其名稱言詞不
必深較准令照依賽瑪爾堪等事例量與來使之中起
送數名以寓柔來逺人之意若以名稱尚殊詐冒難
免亦行鎮巡官以禮遣回給過軍人馬匹仍要兩平
償其價值酌於彼情叅以事例通行奏請取自聖裁
等因奉聖㫖該部知道欽此欽遵抄出送司案查嘉
靖十一年四月内該巡撫甘肅等處地方都察院右
僉都御史趙載掲帖開稱土魯番蘇勒坦莽蘓爾等差
正副使瑪哈瑪特和里鼐翁等天方國蘇勒坦扎拉鼎等
差正副使和卓阿克力等賽瑪爾堪蘓勒坦阿卜協等差
正副使瑪哈瑪特額濟格依呼遜差正副使和卓伯哩
等哈密衛襲職都督們拉瑪哈瑪特等差使臣們拉
伊斯瑪音等五起番夷各進貢縁由到部行據本館通
事王鳳查稱額濟格依呼遜係徼外回夷素未入貢今亦
差來使臣五十八名想是土魯番部落假稱國王名
色冒貢圖賞設謀詭秘亦未可知合行總制都御
史㑹同巡撫官從長議處應否奏請定奪等因奉
聖㫖是欽此欽遵外又查得正徳十三年七月内
禮科譯出瑪哈瑪特呼遜王等高昌話回回字奏文
三道上天恩命大位洪福大明皇帝前瑪哈瑪特呼
遜王頂上具奏因路途遥逺弟兄㑹不齊的上不
曽差人進貢中間不曽有使臣往來近日間有弟
兄們每㑹在一處了有約策旺要我與他做頭領
那一件事我全依從了有察哈台王衆人會同要
蘇勒坦莽蘇爾王做了王子其餘有名王子都歸順
了他蘇勒坦莽蘇爾王我兩箇要親厚的上説要相
換兒女這箇約㑹定了我來行察哈台王子的禮
既來的近了就來問安兒女上相應用的稀罕的
物件王子家裏應用的家火來朝廷前奏討我這
裏平安奏報朝廷有朝廷的安示將來進貢西馬
四匹達馬九匹専差使臣瑪哈穆特達爾罕做使臣
該用的求討的快些打發回來等因該本部議看
得前項求討等項番文不開是何地方及查無繳
到前項番王進貢抄冊有礙查題合連送該司仰
行大通事督同該管通事譯審前項求討番文是
何地方番王所差進貢使臣瑪哈穆特達爾罕等見
在何處有無到京其前項番文本使在於何處地
方何衙門封進逐一譯審明白開報行准鴻臚寺
等衙門大通事右少卿等官舍誠等手本據該管
回回通事劉泰等拘集土魯番地面使臣和卓瑪
哈瑪特人衆等審問前項禮科譯出瑪哈瑪特呼遜王
等高昌話回回字奏文是何地方何衙門投進使
臣瑪哈穆特達爾罕等有無見在到京有使臣和卓
瑪哈瑪特人衆等説稱我們不知前項番文何處封
進番王亦不知何地方番王差來使臣也不認得
等語據審得此看得近年以來在邊遞到番文俱
是鎮巡等官差人進送待該邊奏報本冊到部方
可明白己將前抄案侯外續止據陜西行都司指
揮使司起送哈密衛都督恩克保喇等差使臣呼
遜等赴京進貢謝恩備查竝無呼遜王差使臣都
爾蘇開通入貢縁由今該前因通查案呈到部看
總制都御史唐龍題覆逺人通貢一節先該巡撫
甘肅都御史趙載掲稱額濟格依呼遜入貢欲行照
例起送該本部查得本呼遜色不載舊典原非通
貢之國奏行總制㑹同彼處鎮巡等官從長議處
應否奏請定奪去後今總制都御史唐龍題稱據
甘肅撫夷百户沙文等譯審得呼遜王差來正副
使和卓伯哩等供稱本畨原係賽瑪爾堪地面人
分在北山地名額濟格依寄住正徳十三年呼遜王
曽差使臣都爾蘇通貢一次意欲查照鎮巡官趙
載等所議准令照依賽瑪爾堪事例量行起送臣等
檢閲堂稿當年禮科譯出瑪哈瑪特呼遜王高昌回
回奏文三道内開差使臣瑪哈穆特達爾罕入貢該
本部看得前項求討番文未見明白又無繳到抄
冊仰該管通事譯審前項求討番文是何地方所
差進貢使臣瑪哈穆特逹爾罕見在何處有無到京
番文係何衙門封進後據大通事劉泰等回稱拘
集土魯番使臣譯審都云不知前項縁由本部己
行案候續止據哈密衛差來使臣呼遜等赴京
進貢謝恩而前項番文所稱呼遜王差來使臣
都爾蘇等實未甞到京今據其詞未可輕信若許其
入貢則賽瑪爾堪載在㑹典見今己行照例起送畨
使和卓瑪哈瑪特等在途并存留男婦共一百六名口豈
有一國而二王一次而兩起進貢之理况既譯審係賽
瑪爾堪地面人分在北山寄住縁何不將賽瑪爾堪進
貢使臣對審明白既稱寄住北山則即賽瑪爾堪部落
豈可擅自稱王擅求入貢倘因容貢之後他日與賽瑪
爾堪抗衡争長兵連禍結責將誰歸但係該邊守臣失
於稽查覺察遂將所進馬匹已行給軍騎操今守候日
乆似難遣囘合候命下本部移咨兵部馬上差人齎文
前去總制都御史唐龍轉行甘肅鎮巡官趙載等從長
酌議若事理可行保無後患依擬將額濟格依呼遜差來
使臣和卓伯哩等暫照賽瑪爾堪事例量行起送數人
赴京其餘存留在邊聽候給賞以全朝廷柔逺之道徃
後入貢年分止許附搭賽瑪爾堪同來不許别稱王爵
自分國土有違國典惟復償其馬價以禮遣囘未敢擅
便均乞聖裁再照鎮巡等官先因諸畨入貢名種殊常
番文繁疊便當詳加譯審研究來歴備稽國典遵照事
例處分為是今既失䇿於前事遂難處於後既不能深
察彼情又不肯力扶國體則邊方重寄所賴何人合行
鎮巡官今後務要慎重邊防保全大體毋或好大喜功
召侮啟釁斯為禦戎上䇿但朝貢之禮事屬本部體統
名分不敢不嚴其守邊馭逺之道責在邊臣非臣等所
能知也仍乞天語丁寜申勅總制官重加省諭庶人知
警飭事出萬全遐荒畏服而中國常尊矣縁係逺人進
貢事理未敢擅便謹題請㫖嘉靖十一年十月初十日
具題本月十三日奉聖㫖這使人既守候日乆今次暫
准照例量起數人入貢以後只著附搭賽瑪爾堪進貢
不許别稱王爵有違國典還説與總制并鎮巡官員今
後遇有諸畨入貢務要詳加譯審遵照事例處分勿得
輕易許納致虧國體欽此
　　一欽奉宣諭夷情疏
主客清吏司案呈奉本部送准兵部咨該本部題為三
衛外兵入境搶擄人畜官軍對陣得獲馬匹器械等事
看得密雲地方大水谷關等處被諾延等衛外兵入境
殺死官軍夜不收掠去人口喪失器械等項一節為照
三衛夷人素稱恭順為我朝藩籬毎年許其入貢二次
恩典優厚比與諸夷不同乃敢一面伴送入貢一面乘
機搶掠原情可惡論法該當執留貢使追究首倡為惡
者聲罪致討以彰我中國之威但入境搶掠不知何衛
部落未經譯審有礙議處及照邊鎮都御史總兵官調
度軍馬處置錢糧保障地方責任甚重故凡遷轉去官
俱係交代方許離任此自來舊規近該先任薊州總兵
官楊鎮被劾革任不候交代輙自囘衛當時關防旗牌
符騐等項干繫至重不知何官擅自接受今都御史王
大用被劾奉㫖囘籍聽候本部懲楊鎮擅自離任之弊
隨查前例移咨本官暫管巡撫責任聽候交代實為邊
方長慮却顧今乃移咨迴避先去揆之事體未宜且勘
官行事應查應審人巻各自幹理亦不相妨即今該鎮
地方多事一時新任巡撫總兵俱未到鎮若從其去邊
方調度實為缺人再照鎮城東西叅將周璿蕭陞周良
臣袁繼勲遊擊九聚等設官分職統兵防禦是乃職任
乃敢偷安玩敵以致節次侵入一犯建昌營水谷泉墩
再犯太平寨擦崖子關三犯大喜峯口關四犯密雲大
水谷關所據各官先時不能設䇿防禦臨敵又不能恊
力追剿論法本當提解重治但地方多事𦂳急用人之
際通合議處候命下之日移咨禮部查照先年省諭舊
規令大通事將三衛見在進貢夷使責問犯邊縁由及
宣布朝廷恩威殺伐利害令其悔悟懾服以弭後患等
因奉聖㫖王大用著照前㫖囘籍聽候這地方既夷情
𦂳急你部裏便於各衙門相應官員選差一人暫去代
管毛伯温再著馬上差人催取前來其餘依擬欽此欽
遵咨部送司於嘉靖十一年十二月二十五日拘喚見
在進貢三衛夷人頭目棟阿等到部當堂令該管通事
昌孝等宣布朝廷恩威殺伐利害令其悔悟及責問各
夷犯邊縁由説稱作歹的人我來了不知道我既在關
作歹我們也不敢來進貢纔省諭的話我們囘去説與
都督喀喇台等知道如查有作歹的人送來邊上等語
看得泰寜諾延福餘三衛祖宗建立為中國藩籬自來
效順比與諸夷不同今累次犯邊再三責問答以不知
且要囘去告稟在衛都督追尋犯邊之人送邊懲治觀
其情狀似與無干但夷情叵測難以遽處合將各夷省
令囘還外再照國家制馭邊方之道貴在恩威竝用法
守不失我祖宗設立三衛夷人一年兩貢恪有定例館
穀之厚賜予之繁恩至渥矣以故夷人畏威向化稱臣
欵塞不敢驕背但邇年以來巡撫總兵不得其人怯懦
蓄縮茍且姑息既不能振揚武畧以致夷人跋扈全無
忌憚謀國之臣又不能循守祖宗舊制濫容進貢冒與
官職以致夷人父兄子姪争肆求討茍不如志輙來犯
邊甚則邊臣受其賄賂譯使與之交通啟釁挑禍懐奸
蓄患要非一日況此敵患切門庭癰藏肘腋其於國家
之事可憂方大不但損威傷體而已合候命下之日移
咨兵部轉行彼處巡撫并今次差去科道查勘等官從
實察訪犯邊夷人是何酋首屬何部落其陽為進貢隂
肆侵犯竟出何謀根極貢使犯順之情追究邊臣失守
之故徑自奏請定奪伏望皇上留情邊事振厲國威文
武得人紀綱申飭則裔夷自服中國自尊邊境肅清而
宗社永安矣所有奉㫖宣諭夷人文字開坐進呈凟塵
聖覽縁係欽奉宣諭夷情事理未敢擅便謹題請㫖嘉
靖十一年十二月二十六日具題本月二十八日奉聖
㫖知道了便行巡撫及差去科道官著從實查訪犯邊
夷人是何酋首部落明白來説欽此
　　一夷情疏
主客清吏司案呈奉本部送該通政使司連狀送據土
魯番夷使瑪哈瑪特和里鼐翁等告稱我們是嘉靖十年
十一月有蘇勒坦莽蘇爾王差我們謝恩進貢來到肅州
東關寺裏安住本月内有陳太監差家人王洪問我們
要去好馬伍箇薩哈廉一箇玉石三塊留下好的一塊
重三斤退囘兩塊捨力孫皮三十箇鐡角皮三十條西
羊布二疋銀䑕皮一百八十箇大葡萄六斗小葡萄五
斗有我們衆人來京進本了也不見下落今我們去禮
部去告賞行到兵部前正撞見陳太監的家人王洪挐
我們的東西本人來了纔得明白是我們挐去禮部告
了别的要了東西的都這箇人來了我們的都明白如
蒙乞送禮部憐憫逺夷有此具告等因到部送司及據
陳太監家人王洪口供於嘉靖十年八月内夷人奶翁
等在肅州地面與軍民人等交易是陳太監分付與伊
買馬等項委果得過馬五匹并玉石一塊不知斤兩鐡
角皮二十張捨力孫皮二十張銀䑕皮一百二十張鎖
袱一段薩哈廉一段鎖子葡萄大小共四斗西羊布一
疋説到甘州與伊價銀後洪只在肅州居住不知陳太
監到甘州曽否還伊銀價據此除將王洪責令中兵馬
司牢固監候并願與同監夷使二名呼爾班逹巴巴薩哩
俱取收管外案呈到部看得夷使瑪哈瑪特和里鼐翁等
所告前情既經奏行兵部題奉欽依轉行陜西巡按御
史查勘去訖今本夷又於兵部衙門外將奏本人役撦
挐到部告出前情其怨懟不平驕悍無忌甚是有傷國
體但前項馬匹玉石等物審據太監陳浩家人王洪所
供得過銀䑕皮等物數目多寡與和里鼐翁原奏大畧
相同則夷人所告不虛事為有據為照中夏之待外夷
界限貴嚴所以古者大夫無境外之交本朝法例有索
取之禁所據前項夷人到邊凢我守疆之臣一言不可
與之潛通一錢不可與之私易況賈胡尚利易啟戎心
今太監陳浩受朝廷邊方重寄乃敢違法貪黷至此不
惟取侮外夷抑已敢犯重憲若是果的實情罪非輕但
本夷輙擅挐人全無畏忌王洪應口供認無復辯詞中
間或有隠情未可逆測但裔夷訟中國事關大體合當
從重明白議處既不可墮外夷之計以損國威亦不可
失逺人之心以召邊釁又不可縱邊臣之貪以屈國法
且據通事人員譯知和里鼐翁等口稱欲聲寃闕廷要
求明白恐亦未可諉之查勘可以杜結況此夷今在輦
轂之下尚爾跋扈憑陵若囘至甘肅地方事情不明夷
心不服則二三邊臣豈能控制驅遣況已被夷人訴訟
跡涉嫌疑勢難壓服搆禍生事理所必至臣等以為此
事在朝廷當大有處分方保不害治體如䝉乞賜宸斷
勅差法司錦衣衛堂上官各一員給事中一員前徃甘
肅地方㑹同總制官巡按御史作急勘問若夷使奶翁
等所奏俱實將各官所得夷人原物盡行追給明白仍
量調人馬將一行進貢夷人防送先行督令出關務在
起程囘國去訖勘事官方許囘京具奏請㫖然後將有
罪人員從重處治如此庶夷情早得明白發遣不致逗
留縱肆而朝廷令嚴法重亦足以服逺夷之心矣臣等
愚見區區伏乞聖明留神縁係夷情事理未敢擅便謹
題請㫖嘉靖十二年二月十八日具題二十日奉聖㫖
這夷情便差法司錦衣衛堂上官并給事中各一員押
帶王洪及夷使前徃甘肅㑹同總制尚書唐龍及巡按
御史查提應審人犯逐一從公勘問明白具奏定奪各
寫勅與他其餘依擬行欽此
　　一夷情疏
主客清吏司案呈嘉靖十一年十一月該陜西行都司
都指揮同知徐威等起送土魯番并天方國等地面蘇
勒坦莽蘇爾王等差來夷使瑪哈瑪特和里鼐翁等赴京進
貢該本部將各夷使進到方物騐收及將各番王求討
事情俱經具題給賞外即今差官督發各夷起程查得
今次土魯番入闗進貢共二百九十名天方國一百三
十七名縁舊例各夷入貢十人内准與起送一人其土
魯番等處來貢止許與哈密依時同來竝不許過十人
後為寛禁例以舒夷情事又准毎十人起送二人其土
魯番天方國兩處先年赴京人數多不過二十餘人惟
是今次到京人數倍多且開列地面王號動致數十以
致求討之文不勝其繁不惟違越舊規抑亦非以小事
大之體若不及今區處將來踵襲故常於賞賜則難於
應付於體統則難以制馭恐非善後永乆之圖等因案
呈到部看得西域諸國載在㑹典惟是土魯番天方國
賽瑪爾堪等乃其國號其稱王者亦止是一人前此求
討番文除國王外多者不過十餘紙大抵皆稱王母王
弟王子頭項其餘部落地面𩔖稱頭目名色惟是今次
土魯番開稱王號者七十五人天方國稱王號者二十
七人不别孰為國主孰為部領今次勅書囘賜之間若
一槩具答如其所稱則是所開地面皆係入貢之國而
彼國亦無復君臣之辨矣此等事體大有關係廟堂之
上宜有處分一以尊中國之體一以折外夷之奸況其
稱號名目既多則貢物雖㣲自當如例給賞求討相同
自當逐項囘答且一次准許日後遂為成例將來不副
其無厭之求則執詞啟釁未必不由於此宋人嵗幣之
事盖可鑒已所以富弼當國家事勢逼迫之時猶力争
獻納二字古人慎重事體如此逺人豈得不畏我朝以
堂堂一統國勢尊强非前代比況列聖相承神威聖武
四夷震疊泰山之勢何所不壓而蕞爾小夷乃或肆其
狡詐槩稱王號僭凟天朝揆諸國無二主之義責之以
小事大之道彼將何詞為此臣等議得今次囘賜勅書
除各國國王一人宜從本等稱號其餘恐未可𩔖以王
號囘答合無請自聖裁勅下内閣輔臣從長議處撰勅
一道發明華夷君臣大義備述祖宗相待外夷恩威並
用舊規丁寜天語示以畫一之令責付進貢夷使齎還
本國宣示國王俾知遵守庶懐柔之道制馭之方各得
其宜斯為聖王禦戎之上䇿矣臣等膚淺之見未知逺
猷伏惟聖明裁擇縁係夷情事理未敢擅便謹題請㫖
嘉靖十二年四月十三日具題本月十五日奉聖㫖依
擬欽此
　　一夷情疏
禮科抄出少傅兼太子太師吏部尚書華盖殿大學士
張孚敬等題今該禮部手本開稱今次進貢夷人土魯
番稱王號者七十五人天方國稱王號者二十七人欲
將勅書除國王一人宜從本等封號其餘未可𩔖以王
號囘答合無請自聖裁勅下内閣輔臣從長議處撰勅
一道責付夷使齎還本國宣示國王俾知遵守等因奉
聖㫖依擬欽此欽遵臣等反覆思維看得西域諸國稱
王數多恐是本國封授或伊部落自相稱呼皆未可知
又查得先年土魯番等國進貢使臣多寡不同稱王者
亦曽有三四十人俱以王號囘答今次若不依來文止
囘答本國國王一人誠恐夷情不恊執詞觖望合無仍
勅禮兵二部再加從長議處停當奏請定奪務使國體
尊嚴夷情懾服庶得禦戎之道矣等因奉聖㫖卿等以
所議欲仍命禮兵二部從長計議亦是慎處之道其稱
王還查舊文同否一併議來禮兵二部知道欽此抄出
到部臣等議得土魯番天方國自𢎞治正徳及嘉靖八
年以前入貢屢次其赴京使臣求討物件稱呼名號竝
未有如今次之多是以本部欲乞聖裁勅下内閣輔臣
從長議處誠欲尊崇國勢節省國儲將以少効芹曝之
愚也今内閣輔臣題稱前因復䝉陛下勅令禮兵二部
從長議處是臣等初意欲伸中國之威而惜夫體輔臣
之意恐召外夷之怨而啟乎釁皆以納忠於陛下非為
身謀也但看得西域諸國稱王號者惟土魯番天方國
賽瑪爾堪三國節年入貢其餘如日落等國國名尚多
來朝絶少自與土魯番等國不相統屬查得土魯番自
𢎞治正徳以來入貢十三次天方國自正徳以來入貢
四次毎次稱王號者多止一人或二人三人其餘多稱
頭目親屬嘉靖二年八年天方國稱王號者始多至六
七人土魯番稱王號者始多至十一二人而二年内賽
瑪爾堪始稱王至二十七人内閣題稱先年亦曽有稱
王至三四十人者盖即嘉靖二年併三國而數之有此
數也若今次土魯番則七十五王天方國則二十七王
而近日續到賽瑪爾堪則五十三王併而數之則為百
五六十王矣是前此來朝稱王竝未有如今次之甚其
所稱王號查與舊文竝無相同即有同者地面又復不
同及查先朝囘賜勅書𢎞治以來或止囘本國國王一
人其餘頭目親屬即該載一勅之中或一地面幾處内
一地面頭目幾名不拘多少賜勅一道或各照親屬名
色如嘉靖八年毎人賜勅一道今開列地面既多稱呼
王號者尤多揆諸舊例殊為參差不一必欲依文囘答
如徃年賽瑪爾堪例但恐彼時亦出於一時不審不及
致詳之過恐未可遂以為例襲而行之也況賽瑪爾堪
止因嘉靖二年添稱王號二十七人此其肇端今次遂
致倍踰其數豈不可為鑒哉查得成化元年該禮部議
稱土魯番等國今後來朝經由哈密地方者就彼聽候
同來竝不許過十人及不得假作别番名目濫放入關
此係著例可考者也𢎞治元年該甘肅鎮巡等官奏稱
哈密地面同賽瑪爾堪天方國等處使臣六百一名土
魯番三起男婦四百十四名口俱來進貢本部為照差
人過多冒賞太濫議擬合於六百一名口内量准二百
名其天方國果係原來夷人量准十數人起送來京其
額外多餘并土魯番等三起合俱以禮阻囘及請勅切
責鎮巡官員今後務要照例騐放起送其守關原報官
貟行巡按御史查提問罪此係禁例之嚴近在孝宗之
朝非逺也則是前此國家之處三項夷人固嘗禁其不
得假濫名目亦嘗節其起送人數至於土魯番三起男
婦四百餘人又嘗盡數以禮阻囘既而於鎮巡騐放官
員則加切責於守關原報人員則行提問是皆老成謀
國之臣其重體惜費伸威振法處置曲盡固未嘗慮
有他患也臣等竊謂自古中國之於裔夷當其來朝入
貢雖嘉其納欵之誠未嘗直與拒絶至於貢期方物未
嘗不有體例為之節制其或名號僭差言詞侮慢未嘗
不正以大義責其無禮必如此而後有内夏外夷之辯
天冠地履之分庶幾徳可逺施威可逺加而中國不失
為中國矣今土魯番天方國稱王太多事關國家大體
若謂其本國封授則前此舊文所無若謂其部落相呼
則不當聞於闕下若止依來文囘答則土魯番天方國
皆一國也恐自此而為數十國矣若𩔖以王號答稱人
與勅書一道竊恐自今以後各項地面各執所得勅書
率其部落任意加増將來無時入貢勢難阻絶貢使日
増則道路有司供費日甚賞賜囘答無有紀極以府庫
有常之財似不足以充谿壑無涯之欲況臣等昨來親
赴左順門看給囘賜土魯番天方國所費禮物不貲其
織金蟒龍各様鳥獸段匹俱係永樂年間織造之物顔
色鮮明金縷緻密非近年織造者可及詢之管庫人員
亦云見今積貯空虛後將難繼且夷人所貢鐡銼等件
俱無用之物而竭我帑藏以應彼求討是敝中國而事
外夷恐非計之得者也臣等愚議合無查照累朝舊規
成化𢎞治年間事例今次囘賜勅書除本國國王一人
應從原來稱號其餘止宜照依原來各項地面名目直
書不用王字不拘地面多少給賜一道不必人與一勅
於本國國王勅内伸重天語少加詰責今後不許濫稱
别項地面王號止照先年頭目名色入貢使知國無二
王大義仍乞定以貢期限以人數不許其來朝無時如
此庶幾正名定分謹始防㣲伸中國之威懾外夷之心
禦戎之䇿斯為得矣臣等管見區區如此若夫長慮熟
計𢎞見達識為國家建千百年乆逺之謀實惟密勿元
臣職掌絲綸之事伏乞聖明仍勅輔臣叅酌臣等查議
稽按累朝舊章應否從長處分使國體尊安惟復依文
囘答使夷情順悦臣等擅難定擬伏乞聖裁縁係夷情
及奉欽依卿等以所議欲仍命禮兵二部從長計議亦
是慎處之道其稱王還查舊文同否一併議來禮兵二
部知道事理未敢擅便謹題請㫖嘉靖十二年四月二
十九日具題五月初四日奉聖㫖是這各夷勅書毎國
稱王只准一人餘俱作頭目字様欽此
　　一請給勅書疏
主客清吏司案呈先該本部等衙門㑹議得今次囘賜
土魯番等國勅書除本國國王一人應從原來稱號其
餘止宜照依原來各項地面名目直書不用王字不拘
地面多少給賜一道不必人與一勅等因㑹題奉聖㫖
是這各夷勅書毎國稱王只准一人餘俱作頭目字様
欽此除備行翰林院撰給去後節該内閣退出手本稱
説毎國地面人名數多囘賜并求討物件尤多若共載
一勅紙張短窄難以該載等因案呈到部看得臣等原
議大畧惜王號之答無非尊崇國體之意伏奉欽依仍
足正名定分伸威正法可為萬世遵守者也其囘賜勅
書臣等原議不必人與一勅良以王言如絲其出如綸
故議欲少賜裁抑以慎重綸綍亦使不為異日藉口沿
襲得以加増入貢將無紀極況訪得各夷毎次囘賜勅
書人齎一道毎勅用馬二疋用跟隨人夫二名騷擾地
方陵虐驛遞皆以勅書為詞但前此賜勅數少驛遞猶
可支持若今次土魯番天方國共百有二人若賜勅一
百二道其勢益盛其為地方之擾驛遞之害何可勝言
聖王之政惠近以及逺春秋之法詳内而畧外此臣等
所以有前議也今因内閣説稱前因連日差官請勅議
擬未定各夷羈住日乆專待勅書啟行為此臣等今日
親赴内閣㑹同輔臣面議委的人數太多紙幅短窄不
能共載一勅及議得各地面夷人頭目既已更易名稱
須更人與一道使知朝廷囘答恩典正名大義似亦穏
便況止是囘賜禮物之文與詔諭國王勅書不同合無
伏候聖裁俯從臣等㑹同内閣今議其求討夷人宜照
依原來番文頭項人與一紙候寫完之日總封完固共
為一通責付夷使瑪哈瑪特和里鼐翁和卓阿克力二人
各齎囘本國國王照名給散庶朝廷之體統外夷之觀
聽驛遞之便益無不於此得矣縁係請給勅書事理未
敢擅便謹題請㫖嘉靖十二年五月十六日具題本月
十八日奉聖㫖依擬欽此
　　一雩壇禮儀疏
祠祭清吏司案呈該本部題伏覩崇雩壇告成除祭器
樂舞舞衣等項一應事宜先已具題奉有欽依行移各
該衙門欽遵外所有儀注先該本部叅酌欽定祈穀儀
注議擬上請迄今未䝉欽定發下及樂章未經翰林院
撰擬臣等仰惟皇上敬天勤民稽古建事比嵗肇建雩
壇於圓丘之旁以祀天禱雨為民祈福誠帝王之重務
子育元元之盛心也竊惟本壇儀注樂章係出肇創初
制必須預為酌定演習熟閑庶修舉雩祀之時禮備樂
和可以宣達隂陽感通上下且當著之祀典永示遵守
所據本壇告成日乆其儀注樂章俱未經擬定目今天
時亢暵臣等欲恭請聖駕出郊致禱但裁擬未定未可
舉行相應具請伏望皇上念兹雩祀重事聖朝特典萬
幾之暇將前次進呈儀注俯垂睿覽早賜聖裁仍特命
翰林院撰擬樂章祀文發下本部及所司遵奉施行遂
令載諸祀典以昭一代之休臣等幸甚天下幸甚等因
題奉聖㫖這雩祀樂舞禮儀你毎考議一帖來看欽此
欽遵臣等謹按古者大雩之祀命樂正習盛樂舞皇舞
夫凡祭非不用樂也獨雩祀用盛樂凡樂必備歌工舞
士獨雩祀重舞盖樂舞者無非假聲容之和以宣暢隂
陽之氣詔告天地之間以達神明之情耳而雨者乃天
地之施必隂陽和而始降也此神理感通不過如此然
上世之禮無所於考而後代之制不能皆同亦未能盡
合先王之禮臣等請叅酌古今為之㑹通除一切奠獻
樂歌禮節具如常儀外惟盛樂皇舞之説宜稍依據古
人創為聖朝之制臣等請三獻禮成之後九奏樂止之
時燎揚將舉賛者宜賛樂奏雲門之舞樂舉乃賛禮畢
仍命儒臣檃括雲漢詩詞别製雲門一曲使文舞士武
舞士竝舞而合歌之雲門者乃周官大司樂以祀天神
之舞取其雲出天氣雨出地氣也堯取以名樂亦本此
耳仍於正樂之外神樂觀増設鼓吹數番選教舞童百
人青衣執羽繞壇周旋歌雲門之曲而舞曲凡九成而
始奏禮畢其舞節樂數合候命下行太常寺少卿張鶚
逐一議擬㑹同本部叅酌停當伏請聖裁所據前項加
増樂舞及先經進呈儀注謹叅録一通開坐上請伏乞
聖明特賜裁正頒下遵奉施行臣等不勝幸甚縁奉欽
依這雩祀樂舞禮儀你毎考議一帖來看事理未敢擅
便謹題請㫖嘉靖十二年五月初十日題十四日奉聖
㫖是依擬行欽此
　　　計開
　　　　大雩乃祀天禱雨之祭如遇一嵗天氣亢暵
　　　　　則于季春之末禮部具奏請行雩禮得㫖
　　　　　行欽天監擇仲夏吉日具奏舉行
　　　　一前期五日太常寺奏請欽命文武大臣毎
　　　　　日視牲
　　　　一次日太常寺奏祭祀如常儀
　　　　一前期三日告請太祖配神于太廟行一獻
　　　　　禮
　　　　一前期二日太常卿同光禄卿面奏省牲如
　　　　　常儀
　　　　一正祭前期太常寺陳設如儀是日早免朝
　　　　　錦衣衛備法駕設板輿于奉天門正中上
　　　　　常服乘輿至南郊由西天門歴昭亨門降
　　　　　轝過門陞輿至崇雩壇之西降轝禮部太
　　　　　常官導上由東左門入正南靈星左門入
　　　　　壇由中陛左陞至壇恭視神位畢出至神
　　　　　庫視籩豆至神厨視牲畢導駕官導上至
　　　　　幕次具祭服出導駕官導上由左門入内
　　　　　壝靈星左門入壇典儀唱樂舞生就位執
　　　　　事官各司其事内賛奏就位上就御拜位
　　　　　典儀唱迎神奏樂樂止内賛奏四拜上四
　　　　　拜平身(傳賛百官同/)典儀唱奠玉帛奏樂
　　　　　内賛奏陞壇上陞至上帝前奏跪搢圭上
　　　　　跪搢圭司香官捧香跪進于上左奏上香
　　　　　上三上香訖捧玉帛官以玉帛跪進于上
　　　　　右上受玉帛奠訖奏出圭導至太祖前(儀/)
　　　　　(同進香并帛俱右/)奏復位樂止典儀唱進
　　　　　俎奏樂齋郎舁饌至内賛奏陞壇上陞至
　　　　　上帝前奏搢圭進俎出圭導至太祖前(儀/)
　　　　　(同/)奏復位樂止典儀唱行初獻禮奏樂内
　　　　　賛奏陞壇上陞至上帝前奏搢圭捧爵官
　　　　　以爵跪進于上右上受爵獻爵上獻訖奏
　　　　　出圭奏詣讀祝位奏跪上至讀祝位跪(傳/)
　　　　　(賛百官皆跪/)樂暫止内賛賛讀祝讀祝官
　　　　　跪讀訖樂復作内賛奏俯伏興平身(傳賛/)
　　　　　(百官同/)導至太祖前(儀同前/)奏復位樂止
　　　　　典儀唱行亞獻禮奏樂(儀同初獻惟不讀/)
　　　　　(祝/)樂止典儀唱行終獻禮奏樂(儀同亞獻/)
　　　　　樂止太常卿進立于壇前東向立唱賜福
　　　　　胙内賛奏詣飲福位上陞至飲福位奏跪
　　　　　奏搢圭光禄卿捧福酒跪于上左内賛奏
　　　　　飲福酒上飲訖光禄官捧福胙跪于上左
　　　　　内賛奏受胙上受訖奏出圭俯伏興平身
　　　　　奏復位上復位内賛奏四拜上四拜平身
　　　　　(傳賛百官同/)典儀唱徹饌奏樂執事官徹
　　　　　饌訖樂止典儀唱送神奏樂内賛奏四拜
　　　　　上四拜平身(傳賛百官同/)樂止典儀唱讀
　　　　　祝官捧祝進帛官捧帛掌祭官捧饌各詣
　　　　　燎位上退拜位之東立典儀唱望燎奏樂
　　　　　樂奏雲門之曲内賛奏禮畢導駕官導上
　　　　　至幕次易祭服畢還宫(壇上樂舞不止九/)
　　　　　(成乃止/)
　　一雨澤疏
祠祭清吏司案呈該本部題奉本部送據順天府呈先
奉禮部劄付該本部題奉欽依仰本府率屬祈禱雨澤
等因到府率領僚屬官吏人等擇日齋戒於各廟䖍誠
祈禱除本年五月十三日節降㣲雨未遍不開外至十
九日申時分天降雨澤至酉時止普沛肆野入土約有
三寸理合呈報施行等因到部送司案查先該本部題
稱今春徂夏亢暵不雨今照例行順天府率屬祈禱奉
聖㫖依擬欽此續該司禮監太監戴永傳奉聖㫖今春
徂夏雨澤愆期農事可憂朕心怵惕你部裏已奏令順
天府率屬祈禱了今自明日始朕與爾文武羣工各修
省齋心滌慮以俟甘澤青衣朝叅辦事雨降後如故禮
部知道欽此又該司禮監太監韋霦傳奉聖諭朕惟時
雨未降麥苗稿矣昨有㫖令順天府率屬祈請乆未感
通今自本月二十九日始爾遣官各致齋三日於五月
初二日卿言祭北極佑聖之神侍郎若水祭東嶽泰山
之神春祭都城隍之神道瀛祭漢前將軍夀亭侯之神
務秉潔誠以格神貺欽此傳奉到部節經通行欽遵外
今該前因案呈到部臣等仰惟皇上憂切蒸黎慮深稼
穡宸衷積念天意遽迴移造化之𤣥功革隂陽之常數
致兹甘雨尚及農時布䕶彌漫和氣同帝謨之廣運滂
沱霑霈天澤與恩波而竝流肆野同歡玖農相慶天心
黙佑閭閻歌大有之年帝力何知海宇洽無為之化臣
等謬司邦禮樂此歳功優渥均沾涓滴無補惟知慶忭
百倍恒情所據向來陛下減損服御飲膳及臣下朝叅
服色并諸燕享之禮宜遵照先奉欽諭壹切如故事事
臣等未敢擅便謹題請㫖嘉靖十二年五月二十日具
題二十二日奉聖㫖是亦有諭了欽此
　　一修省疏
祠祭清吏司案呈奉本部送禮科抄出少𫝊兼太子太
師吏部尚書華盖殿大學士張孚敬等題今日臣等趨
朝忽見彗星復出於東北約在畢昴之間光芒稍見臣
等竊惟變不虛生仰惟皇上聖徳格天自足以弭變致
祥但臣等奉職無狀祗懼之心不能自已除另行自陳
外合無令該部具奏通加修省以囘天意等因奉聖㫖
彗星為異退而復見者四矣上天垂戒朕敢不祗懼卿
等各思匡逮不必自疏便擇日朕於殿陛祭告爾文武
羣工宜痛加省慎以賛朕不逮上囘天意禮部知道欽
此欽遵抄出送司案呈到部臣等仰惟陛下秉純聖之
徳勵精明之政兢兢業業欽崇天道顧畏民碞可謂至
矣乃兹彗星之異三嵗四見至厪聖心祗懼卜日躬即
殿陛行祭告之禮勅大小羣工痛加省慎重以賛朕不
逮為言此實明王克謹天戒之心一念抑畏之誠固以
感格於冲漠之表妖星之退天意之囘必有響應者矣
但揆厥所由實由臣等佐理無狀鰥曠廢職積愆稔戾
之所致也除欽遵明命痛加省慎外仍通行榜示大小
羣工一體欽遵以十二日為始青衣朝叅辦事至祭告
後三日而止仍乞天語丁寜申勅羣臣自今伊始凡一
切用人行事務宜秉執公正絶去私邪勿餙虛文務宣
實政庶幾仰承徳意以上答天心實為宗社生靈幸甚
縁節奉欽依禮部知道未敢擅便謹題請㫖嘉靖十二
年六月十二日題本日奉聖㫖依擬爾文武羣工俱與
有天工之責各宜痛滌乃心秉公持正以賛朕躬勿視
為故事欽此
　　一公務疏
祠祭清吏司案呈奉本部送禮科抄出南京禮部等部
右侍郎黄綰等題案照各准本部咨准工部該户部等
衙門㑹題該欽差總督漕運兼巡撫鳯陽等處地方都
察院右副都御司劉節題開地方應議事宜内一件建
城垣據直𨽻鳯陽府申前事議照各府州縣俱有城池
鳯陽府乃國家根本重地所設留守司并鳯陽府縣以
及八衛一所獨無城池可為防守累經建議拘於方向
有礙年嵗荒歉既舉復輟合無再行南京禮工二部各
委堂上官一員并欽天監熟知地理風水官員親詣鳯
陽府精加相度如果便利無礙相應建築甎城就行定
擬闊狹逺近并興造規模畫圖貼説仍計合用工料徑
自奏請裁奪等因該戸部等衙門㑹議題奉欽依咨行
工部看得所題建築甎城事宜相應勘處備咨到部轉
委臣等親詣鳯陽府查照都御史劉節所議前項事宜
逐一相度查處徑自奏請定奪隨該臣等行委南京欽
天監冬官正許濟等并中都留守司署正留守孫璽等
鳯陽府知府李瑜等各親誼相度隨據委官冬官正許
濟等呈稱相看得鳯陽府治原無城垣止存土埂五十
餘里中有皇城一座内包萬嵗山東西山勢相連皆拱
對皇陵其萬嵗山正當前案自建皇陵到今土脉靈氣
秘結年乆誠恐建築城垣不免開壕動土關係匪輕今
將相過縁由圖様呈乞照驗等因又據該司府各囘申
亦稱風水有礙等因相同臣等又經親詣陵寢及府治
處所逐一相度切照鳯陽府治所關固宜有城池以為
保障都御史劉節之奏誠為地方急務但仰惟皇陵乃
宗社萬年基本而鳯陽府治正在皇陵前面䕶砂明堂
之中凡附近四圍山塲地土累朝以來例有重禁不許
軍民砍伐樹株掘取土石開鑿窯井及皇城内外不許
耕種近陵處所不許置設油榨恐有震驚況今欲築鑿
城池大興工役山川風氣焉保無傷且皇城所包萬嵗
山即皇陵案山所以聖祖當時建立皇城形如半月抱
向皇陵其東西鐘鼓二樓并各城門臺基亦皆拱向又
看得周圍城基止有萬嵗山後北門一段見存甎城數
丈其餘俱是土牆亦無開鑿壕河及查中都誌書亦云
土牆無壕竊想聖祖建極開基三十餘年九州四海周
思曲慮無有不至髙城深池隨處創建未嘗患財力之
不足豈有龍飛故鄉之地慮猶未及而惜此數十里城
池之費哉盖有深意存乎其間而非今日所敢輕測也
若欲於此建築城池決當審避以故前此累經相勘人
員不敢明言姑以年向不利地方荒歉為辭臣等親詣
相度實見陵寢所關如此焉敢茍徇一方私見依違兩
可不為陛下明言以致萬一之誤哉伏乞聖明留神睿
斷庶於根本重地可保萬全而臣等叨䝉任使之責可
無負矣等因奉聖㫖禮工二部看了來説欽此欽遵抄
出送司案呈到部看得南京禮部等部右侍郎黄綰等
題稱先該戸部等衙門㑹議備咨坐委臣等親詣直𨽻
鳯陽府相度應否建置甎城事宜臣等看得本府在皇
陵前面䕶砂明堂之中凡本陵附近四圍山塲地土累
朝例有重禁不許伐木取土等項恐有震驚今欲築鑿
城池大興工役有傷皇陵風氣決當審避一節為照鳯
陽府治皇陵所在乃聖朝祖宗根本之地山川靈秀王
氣所鍾不宜震驚騰洩誠如各官所議相應依擬合候
命下二部行移彼處巡撫官及咨都察院轉行巡按御
史并各該衙門一體遵守不須築城則皇陵永固而長
保億萬年無疆之休矣縁奉欽依禮工二部看了來説
事理未敢擅便謹題請㫖嘉靖十二年七月初九日具
題十一日奉聖㫖是欽此
　　一公務疏
祠祭清吏司案呈奉本部送禮科抄出南京禮部等部
右侍郎黄綰等題各准本部咨該戸部等衙門㑹議前
事題奉欽依咨行到部坐委臣等親詣直𨽻鳯陽府地
方精加相度應否建置甎城臣等到彼相度恭詣皇陵
備審山川形勢有無妨礙因見寳山背面有孔數處似
係狐狸所穿不勝駭愕切見凡人墳墓遇有此等孔穴
皆知掩塞恐於氣脉有傷況皇陵靈氣所鍾乃宗社萬
年根本萬一狐狸之𩔖藏匿其中日積月累徃來穿穴
為害匪輕乞勅該部詳議差官一員帶同諳曉風水員
役親詣寳山處所看騐孔穴淺深如有狐狸等物在内
務要設法驅除就將孔穴擇日填塞縁此舊無事例以
故看守人員不知所處仍乞天語叮嚀奉侍内臣及奉
祀官員自今以後皇陵周圍内外務要不時相看遇有
前項孔穴即便奏聞掩塞毋令積乆滋深等因奉聖㫖
禮工二部看了來説欽此欽遵抄出送司案呈到部看
得南京禮部等部右侍郎黄綰等題稱近因坐委臣等
親詣鳯陽府相度應否建置甎城到彼恭詣皇陵審㸔
有無妨礙因見寳山背面有孔數處似係狐狸所穿誠
恐日積月累為害匪輕乞要差官帶同諳曉風水員役
看騐擇日填塞一節為照皇陵係聖朝祖宗神靈體魄
妥藏之地其寳山背面又為切近𤣥宫處所豈宜狐狸
得以穿穴誠宜急用填塞今該各官看騐具奏前來相
應依擬合候命下禮工二部各差屬官一員帶同欽天
監諳曉地理人役前去督同彼處府衛掌印官親詣皇
陵寳山背面看騐孔穴即便如法填塞仍行翰林院撰
告文太常寺關領香燭帛一并齎捧前去及行彼處撫
按官着落有司備辦祭品擇日躬行祭告行事務要填
補停當修築堅固事畢畫圖貼説具奏覆命縁奉欽依
禮工二部看了來説事理未敢擅便謹題請㫖嘉靖十
二年七月初九日具題十一日奉聖㫖是欽此
　　一慶皇朝彰聖徳以賛中興之世以昭治化之隆
　　　少攄圖報疏
祠祭清吏司案呈奉本部送禮科抄出朝天宫道録司
致仕左𤣥義張振通奏臣籍係閩之福安留江唐上柱
國端國公之後葉也臣少游泮水蚤失父天户役交連
官司逼迫臣𢎞治壬子赴京因風土不服疾患屢作藥
石無功遂慿親禮部祠祭司郎中林壂保息本宫茍全
性命故宗老氏之門頗識清㣲之㫖臣謬膺前職拙守
山林晨夕焚香於蒼穹之下上祝皇圖日永聖夀天長
國泰民安風調雨順海不揚波三邊息塵嘉靖五年正
月初五日欽䝉聖恩命臣撰修道教清㣲典章臣㳟奉
徳音敢不敬承節次書完進繳臣僻居無用之地至賤
至愚不幸出五倫之外負愧負慚臣修道四十二年功
無毫髮感聖皇莫大之恩慚無補報際中國文明之世
形穢士風洪惟聖主陛下天縱英華光文恊帝至仁育
物勇智自天四海歸仁萬邦恊慶大孝啟慈闈之下徳
音溥寛大之恩當河清海晏之時正君聖臣忠之日千
祥至止萬國交懽相職隆爕調之寄文風當大振之時
聖徳日新經筵朝進學盖羣英之表仁孚萬國之春招
天地之至和慶君臣之同徳萬邦獻頌千載難逢臣觀
歴代聖王無如今日之盛矣臣於祝釐之餘徒抽黄而
對白不知沿流以失源作國朝中興詩二十一首天降
寳露詩一首白鵲呈祥詩一首白兔獻瑞詩一首金臺
八景詩九首武夷九曲詩十一首皇陵八詠詩八首輔
臣賛和詩一首共成一册謹録上進伏望皇上以天地
為量矜其愚不録其咎當萬幾之暇曲垂采覽益加宸
翰正之萬感賜臣前序臣不勝感戴天恩之至等因奉
聖㫖禮部叅看了來説欽此欽遵抄出送司案查左𤣥
義張振通縁係先年乞陞受職人數於正徳十六年六
月内奉詔裁革原非致仕案呈到部叅看得革職左𤣥
義張振通本以流俗㣲跡託身𤣥教先因夤縁冒濫陞
職後遇詔例裁革閒住正宜幽藏跧伏攻苦食淡以畢
餘齡庶幾無玷清規茍全末路乃復假借儒墨杜撰瞽
言雖皆歌咏聖徳紀述禎祥之詞然鄙俚紕繆言不成
章且古人里巷歌謠固未嘗禁其自為但不當猥以疵
賤塵凟宸嚴實為僭踰至欲請乞宸翰賜之序文尤屬
狂悖之極究其用心無非呈技眩名希圖叙用據法所
當究治合候命下之日將本道叅送法司問擬應得罪
名用懲不恪俾狂妄小人知有朝廷之尊而無忌憚者
足警於將來矣縁奉欽依禮部叅看了來説事理未敢
擅便謹題請㫖嘉靖十二年八月十六日具題十八日
奉聖㫖是張振通着法司提了問欽此
　　一祭祀日期疏
祠祭清吏司案呈該欽天監開送擇到嘉靖十三年分
祭祀日期副本到司案查先該本部欽奉聖諭令該監
官另具一副本來看了方着進正奏欽此今該前因案
呈到部今將該監開到祭祀日期副本一本理合隨本
先行進呈御覽請㫖發下其正本仍令該監於本月初
八日早照例于奉天門設案由中路進奏縁係祭祀日
期事理未敢擅便謹題請㫖嘉靖十二年八月二十六
日具題二十八日奉聖㫖有諭卿言了欽此
　　一陳情比例懇乞天恩賜復封號恭承祭祀慶賀
　　　以便稱呼以竭愚衷疏
儀制清吏司案呈奉本部送内府抄出岷府冠帶管理
府事彦汰奏切念臣猥以凢庸幸叨宗末毎懐靡及補
報無由臣於嘉靖四年按法規諫逆弟彦泥反累革爵
仰荷聖明在上公道昭彰該部詳議臣之奏詞果遭屈
枉題奉明㫖復臣冠帶管理府事臣已感戴皇上曲賜
生成之恩至矣盡矣臣時加悔悟自新勉圖報稱益當
知操盈之戒豈敢興覬覦之私伏念臣管理府事恭承
祭祀山川社稷慶賀聖夀等節且隨班行禮者則有各
該郡王暨諸將軍以下宗室及官吏生員人等居臣之
後臣居班首未䝉賜復封號稱呼誠為不便以故昧死
懇乞天恩賜復舊封王號庶乎行禮之間祝讃有儀觀
瞻不失臣查得石城端隠王子鎮國將軍宸潣子拱梴
查比代府武邑王聰􁥆蜀府華陽王申鍷沒後俱得復
奏縁由比奏隨該禮部議得宸潣既是查明止因迎父
册而失拜君恩縱下人而誆騙民財比與聰􁥆申鍷打
死人命敗壊祖宗神廟奸謀等事者尤為不同原情酌
理相應追封祭塟又查得管理府事弋陽王拱樻首為
伊祖奠壏先因訐奏寜靖王奠培革爵奏辯亦得追封
臣因按法諫弟以致褫爵伏望皇上篤念親親一視同
仁乞賜復臣封號俾臣得以竭誠慶祝祗承祭祀有便
稱呼臣昧死投陳不勝懇切戰慄之至等因奉聖㫖禮
部知道欽此欽遵抄出送司查得嘉靖十年十月内該
勅賜攝理府事岷世子譽榮奏稱懇乞特賜綸音復父
舊爵免其攝理一節該本部查例議擬具題看得庶人
彦汰犯該荒淫敗度抗制擅權幽囚嫡母至於焚死親
逼多官令其稱臣僭分千名不守國法其獲罪降革與
見灂鍾鍑事體頗同今岷世子屢次奏乞辭免攝理以
全子道情詞懇切義重天倫況彦汰降黜既乆懲艾已
深改過自新或能仰遵先前聖諭但爵位難以議覆合
無准令岷世子辭免其庶人彦汰查照見灂鍾鍑事例
授以冠帶令其管理府事惟復别有定奪恩典出自朝
廷等因覆題奉聖㫖譽榮既累次具奏情詞懇切你毎
又這等説彦汰與冠帶管理府事着務要敬遵祖訓改
過自新如再不悛國典具在必不輕貸欽此欽遵外今
奏前因案呈到部看得岷府冠帶管理府事彦汰奏乞
比例賜復封號以便慶祝祗承祭祀稱呼一節叅照彦
汰先因幽囚嫡母致死逼令多官稱臣犯罪深重革爵
降為庶人後因世子譽榮累次奏乞辭免攝理府事以
全子道情詞懇切該本部題奉欽依准令辭免彦汰授
以冠帶令其管理府事恩至隆渥彦汰自宜恪遵成命
安守常職勉圖後善以副朝廷篤厚親親之意却乃不
能痛加悔艾輙又攀援覬覦煩凟聖聽相應切責再照
該府長史等官職專輔導不能以理匡諫致令任意奏
擾各該官員㨿法亦應究治但恭遇嘉靖十二年八月
二十五日恩詔所據該府官員相應免罪伏望皇上將
彦汰嚴加戒諭務令遵守先奉明㫖用心管理府事不
許似前奏擾若再不安分守法定行查照本部原日題
奉欽依仍令世子譽榮管理府事仍舊革去冠帶庶幾
法令嚴明恩威兼著而宗室知所警畏矣縁係陳情比
例懇乞天恩賜復封號恭承祭祀慶賀祝讃以便稱呼
以竭愚衷及奉欽依禮部知道事理未敢擅便謹題請
㫖嘉靖十二年十月初三日題初五日奉聖㫖是彦汰
着照舊冠帶管理府事不許再來奏擾如違定行處治
不饒欽此
　
　
　
　
　
　
　
　
　
　
　
　南宫奏稿巻四
欽定四庫全書
　南宫奏稿巻五
　　　　　　　　　　　　　明　夏言　撰
　　一科舉疏
儀制清吏司案呈照得嘉靖十三年例該天下開科取
士欲預行浙江等布政司及順天應天二府各照前科
事例依期開科鄉試及查得嘉靖六年九月内該都察
院署掌院事兵部左侍郎兼翰林院學士張璁題為慎
科目以風厲人材事節該奉聖㫖各省鄉試係有司職
務考官雖出欽命但近來教官多不得人補偏救弊似
亦相應况先年亦曽舉行待開科之前數月各布政司
呈禮部亦㑹舉京官或進士毎處二員具奏馳驛前去
主考監臨官不許干預内簾職事禮部仍作急先行各
該衙門及各提學官知道欽此已經通行欽遵外案呈
到部臣等照得嘉靖十三年例該兩京及浙江等布政
司鄉試之期合行照例依期鄉試但各省開科名為鄉
試本係有司職務實古人鄉舉里選之遺意近以京官
主試委屬一時補偏救弊之法可偶一行之若遂踵為
常規似乂不能無弊况上科差出考官與巡按御史毎
因爭較禮節競生嫌隙以致妨誤試事其試録文字間
有艱深奇僻不堪為式有壊文體一切事宜俱有未便
其正文體一節合無查照本部上年題准事例申明通
行移咨都察院轉行各該巡按衙門及令各省考官務
要明經取士為文必合程式毋得崇尚奇詭如有不遵
俟試録進呈到部之日摘其文疵叅究照例追奪聘幣
其監臨提調監試等官亦要與考試官同心戮力以共
成賓興重典毋或異同僨事重傷大體所據今次各省
鄉試合無仍照上年事例㑹舉京官主試惟復止令各
布政司遵照祖宗舊制舉行伏乞聖明定奪緣係科舉
事理未敢擅便謹題請㫖嘉靖十二年十月初六日具
題本月初九日奉聖㫖考官只用敎職京官不必差正
文體依擬欽此
　　一薨逝疏
祠祭清吏司案呈該本部題嘉靖十二年十月十一日
早該司禮監太監張欽𫝊奉聖㫖朕第一子本年十月
初十日夜丑時以疾薨逝禮部知道欽此欽遵𫝊奉到
部該本部查照成化八年皇太子薨逝事例議得皇長
子誕生甫及三月雖已詔告天下尚未冊立所據合行
禮儀似宜從殺惟復悉照以上舊儀舉行等因題奉聖
㫖是朕長子既未冊封况聖母在上舊儀不宜用便酌
擬來看欽此查得𢎞治九年二月二十日蔚悼王薨逝
該本部照依憲廟皇子并忻穆王薨逝事例具題節奉
孝宗皇帝聖㫖是輟朝二日祭祀壇數并出殯下葬禮
儀俱照成化二年皇子喪禮行欽此欽遵外今奉前因
臣等謹將皇長子合行禮儀叅酌議擬比照蔚悼王事
例施行伏乞聖明裁定緣節奉欽依便酌擬來看事理
未敢擅便謹題請㫖
　　　計開
　　　　一嘉靖十二年十月十三日起至十四日止
　　　　　輟朝二日不鳴鐘鼓上位御奉天門淺淡
　　　　　服色視事文武百官青衣烏角帶朝叅
　　　　一十月十三日文武百官具青衣烏角帶詣
　　　　　奉天門行奉慰禮
　　　　一聞喪御祭一壇昭聖康惠慈壽皇太后御
　　　　　祭一壇章聖慈仁皇太后御祭一壇莊肅
　　　　　皇后祭一壇中宫祭一壇(俱素羞遣内官行禮/)
　　　　　一朝夕設素饌于柩前
　　　　　一出殯設酒果素饌祭告(遣内官行禮/)
　　　　　一發引御祭一壇昭聖康惠慈壽皇太后祭
　　　　　　一壇章聖慈仁皇太后祭一壇莊肅皇后
　　　　　　祭一壇中宫祭一壇(俱素羞遣内官行禮/)
　　　　　一下葬御祭一壇(俱素羞遣内官行禮/)
　　　　　一翰林院擬奏封號并撰祭文壙誌文
　　　　　一光禄寺備辦祭物
　　　　一欽天監差官擇地并選出殯等項日期
　　　　一工部差官一員料造墳塋享堂房屋等項
　　　　一錦衣衛撥官旗校擺路
　　　　一本部行令敎坊司撥樂人三百員名送至
　　　　　墳所
　　　　一擡棺槨并執葬儀㝠器及拽方相等項合
　　　　　用旗軍一千六百名於五軍神機等營摘
　　　　　撥
　　　　一破土并掩土祠后土祭祀二壇
　　　　一百日　周年　二周年毎次御祭一壇憲
　　　　　廟皇妃祭一壇昭聖康惠慈壽皇太后祭
　　　　　一壇章聖慈仁皇太后祭一壇莊肅皇后
　　　　　祭一壇武廟皇妃祭一壇中宫祭一壇公
　　　　　主共祭一壇(俱素羞遣内官行禮/)
嘉靖十二年十月十一日具題本日奉聖㫖依擬封號
應否再議來説欽此
　　一薨逝疏
祠祭清吏司案呈節該本部題稱皇長子誕生甫及三
月雖巳詔告天下尚未冊立所據合行禮儀似宜從殺
惟復悉照以上舊儀舉行題奉聖㫖是朕長子既未冊
封况聖母在上舊儀不宜用便酌擬來看欽此隨該本
部將皇長子合行禮儀合比照蔚悼王事例施行等因題
奉聖㫖依擬封號應否再議來説欽此欽遵臣等查得𢎞
治十一年九月十七日欽奉孝宗皇帝聖㫖皇女於𢎞治
十一年九月十六日亥時薨逝賜號太康公主欽此又查
得蔚悼王亦係皇子薨後賜以封號今皇長子生前雖未
冊立然以詔告天下覃恩萬方陛下亦已錫名但未面
命稽之國典宜有封號俾天下後世永有稱聞合候命
下本部行移翰林院撰擬相應封號上請定奪緣節奉
欽依封號應否再議來説事理未敢擅便謹題請㫖嘉
靖十二年十月十二日具題本日奉聖㫖依擬行欽此
嘉靖十二年十月十二日該太監戴永𫝊奉聖㫖皇長
子生母麗嬪添祭二壇徳嬪等祭一壇禮部知道欽此
通行各衙門欽遵外本日又奉聖㫖薨於十月十一日
丑時都著改正欽此通行改正
　　一親王至鎮欲要赴闕疏
儀制清吏司案呈奉本部送禮科抄出欽差巡撫宣府
等處地方都察院左僉都御史韓邦奇太監楊成總兵
官劉淵題嘉靖十二年十月十一日午時有代府承奉
吳聰齎王令帖到臣内開為叛逆軍人兇惡逼迫私出
禁城親詣赴闕事嘉靖十二年十月初六日晚三更時
分本爵在宫聞知城中放礮納喊差人門首打聴言説
軍士燒毁總兵官都察院門及至天明將總兵官李瑾
殺死將總兵官及都察院衣服等件盡行搶去又將各
店房客貨亦行搶去有經過府門者言説要本爵與他
做王於初七日申時分將各處脩邊按伏軍馬調入城
中本爵慌懼引領承奉吳聰䙝衣小帽就混入於衆人
之中從北門而出前至金谷莊潛伏一更時分將管莊
人王宣帶領跟隨前至四家莊將管莊人宋景春亦隨
前來至順聖川西城劉叅將容暫一宿初九日起身有
總旗張文錦楊達因在東井村催糧亦隨前來等因到
臣至本日未時臣謹迎王入至鎮城臣慰安及整備一
切供用外看得大同軍變王因出至臣等鎮城實不得
巳但要親詣赴闕未奉明㫖臣等啓王留住鎮城聴候
明㫖以為進止等因奉聖㫖王只在本鎮暫住不必赴
京禮部便差官安慰欽此欽遵抄出送司案呈到部臣
等竊惟大同叛軍不靖數年之間兩行稱亂先次代懿
王畏其迫脅潛至宣府地方後朝廷鑒其忠誠特遣光
禄寺少卿蕭淮齎勅褒諭今次代王充燿因禍變方萌
復能引避杜絶嫌微即其歸闕之誠固可嘉尚而遁身
迫切之情尤宜矜體今該巡撫宣府都御史等官具奏
前來奉有欽依免其來京差官安慰誠於事體穏便其
差官安慰應降璽書勅文合候命下行移翰林院撰擬
仍乞諭令宣府地方撫按等官即今代王暫住本鎮其
廨宇供張務宜致敬盡禮仰體皇上軫愛宗親至意候
逆徒授首地方寧輯之日另行具奏以聴朝廷處分所
據領勅安慰官員合照前次事例於卿寺衙門差遣堂
上官一員以示優重臣等擅難定擬伏乞聖裁緣係親
王至鎮欲要赴闕及節奉欽依禮部便差官安慰事理
謹題請㫖嘉靖十二年十月十六日題十九日奉聖㫖
寫書與王差行人去欽此
　　一禮儀疏
祠祭清吏司案呈近該皇長子薨逝本部將合行禮儀
於本年十月十一日具題節奉聖㫖依擬欽此欽遵除
備咨工部差官料造墳塋享殿房屋等項去後臣等竊
惟既有享殿必須安設神主于内以便嵗時祭祀合候
命下本部行移内府該衙門預行如式製造仍乞欽定
遣官一員臨期題主安奉未敢擅便謹題請㫖嘉靖十
二年十月二十六日具題二十八日奉聖㫖是遣禮部
尚書夏言題主奉安行禮欽此
　　一欽奉聖諭疏
祠祭清吏司案呈嘉靖十二年十一月二十四日欽奉
聖諭今月二十七日冬至大祀天于圜丘自今日為始
嚴齋三日朕偶微恙必目下可不敢自肆凡爾與事諸
臣各勿生怠慢益加祗畏以匡祀事卿言便行示告知
之欽此欽遵齎捧到部臣等竊惟郊祀之期近在旦夕雖
天佑聖躬計必茂綏多福然病謹小愈未宜遽厯煩勞
况今天氣寒沍至日必甚陛下敬天之心必欲力疾承
祀即使精誠融液自足忘勞而逺履郊坰衝冒凜烈誠
宜保䕶臣等之心實有未安臣等聞孔子曰吾不與祭
如不祭則是聖人固有有故不得與祭之時所謂如不
祭者指聖人之心歉然以雖祭如未祭也是即陛下今
日雖疾猶必欲躬祭同一心也臣等議得疾者聖人所
不能免而禮則貴於有權權而得中雖聖人不可易也
况至日大報乃陛下克遵先王定典與前代謬禮可以
改卜者不同祭可必於是日而行疾豈可必於是日而
愈聖人制禮必使可𫝊於後世為法於將來况向來欽
定儀注亦有遣官代攝之文臣等敢請陛下以聖躬為
天地神人之主不可不重為天地神人加愛今次大祀
伏乞聖慈俯從内閣輔臣及臣言連日再三祈請特賜
俞允遣官代行即皇天聖祖昭赫在上必能深鑒陛下
萬萬不獲巳之誠臣等下情不勝幸甚不勝惓惓緣係
欽奉聖諭事理未敢擅便謹題請㫖嘉靖十二年十一
月二十四日具題二十六日奉聖㫖朕自不慎以致疾
侵大祀不獲與實為不敬但今不能强起比昨較重已
有遣代之命覽奏具見愛朕至意欽此
　　一懇乞天恩憐念宗室緣坐已殁延及妻子久禁
　　　髙牆等疏
儀制清吏司案呈奉本部送准刑部咨該本部題河南
清吏司案呈准禮部咨該欽差鳳陽奉侍皇陵兼管皇
城及收掌安插庶人内官監太監王徳題伏覩髙牆幽
禁得罪庶人皇上憫念潢流一派不過使其改過遷善
以去其暴殘之性而已矣於嘉靖三年欽䝉聖恩勅臣
守備鳳陽等處地方臣於本年十一月將幽禁髙牆庶
人等情具題外臣仰思皇上以孝治天下徳佈萬方覃
施溥博之恩未有不及於親親者也臣查得中髙牆緣
坐庶人聰灍於正徳十二年二月内押送前來安插彼
於嘉靖十一年三月内病故遺下妾子張氏等七名口
及東髙牆仕□於嘉靖三年七月内押送前來彼於嘉
靖四年閏十二月内病故遺下妻子王氏等五名口各
該妻子在牆日夜號泣恒思故里臣雖木石亦皆痛心
而緣坐已故宗室聰灍仕□又非十惡之流殘於囹圄
之内妻子尚然幽禁實可哀矜再照中髙牆庶人宸澐
原來妻王氏於嘉靖四年正月内病故止遺老母在牆
見今病卧著牀不能動履毎遇開門供給攙扶哀告欲
自備銀兩買一使女侍奉伊母衰年緣係宗室豈敢擅
専伏望皇上憫其母子獨居顛連之苦行令有司給與
使女一人俾其侍奉伊母以供炊爨之勞誠聖明推恩
宗室之重等因奉聖㫖該部看了來説欽此欽遵抄出
送司該禮部看得太監王徳題稱庶人聰灍等犯罪輕
重緣由原係法司掌行本部無憑查處合候命下移咨
刑部查照原行上請定奪等因題奉聖㫖是欽此欽遵
咨部送司案呈到部除將聰灍仕□等犯罪緣由本部
已經查覆外其奏内宸澐妻死母病乞給使女侍奉於
罪無干仍咨禮部徑自查覆等因咨部送司案查先該
太監王徳題稱前因已該本部題奉欽依移咨該部查
覆去後今該前因案呈到部看得太監王徳題稱髙牆
庶人宸澐妻王氏病故遺下老母不能動履乞要行令
有司給與使女一人侍奉一節為照髙牆庶人給與使
女本部查無事例但宸澐妻死母病一母一子更無一
力以代炊爨之勞委的情有可憫所據欲要給與使女
一人侍奉伊母相應俯從所請合無候命下𩔖行直𨽻
鳳陽府轉行太監王徳㑹同司府官員行令本境地方
軍民之家願賣為婢者官給價銀收買一人給與應用
庶母子得以保全生命而天恩浩蕩雖囹圄之中亦無
不被矣緣係懇乞天恩憐念宗室緣坐已殁延及妻子
久禁髙牆事理未敢擅便謹題請㫖嘉靖十二年十二
月十六日具題十八日奉聖㫖是欽此
　　一大封冊文疏
儀制清吏司案呈奉本部送禮科抄出太子太保本部
尚書兼翰林院學士夏言題嘉靖十二年十二月十六
日欽遇皇上恭循太祖高皇帝之制臨御紫宸大封同
姓甚盛典也除一應冊封禮儀俱經本部題請外是日
冊節到部該臣等分給付各使者持捧以行臣言謹將
冊寶逐一檢閲看得封徳世子金冊内有恪憞忠孝之
文臣竊詳文義憞字同憝字夫憝訓怨訓惡若用此字
義屬不通考之文理宜用敦崇之敦為是夫大封同姓
朝廷之重典也冊書之文皇上之聖訓也受冊于朝藩
國之世寶也若今字書舛訛文理背繆恐非所以重典
則而昭文明也伏乞聖明特賜稽查執事者之誤倘䝉
改鐫則令該府使臣暫停一二日以俟仍乞勅今後凡
冊文鐫畢俱復送内閣官看詳後發則庶幾無失矣伏
乞聖裁定奪等因奉聖㫖是憞字著查照内閣批紅掲
帖改正書寫差訛的還查叅來説禮部知道欽此欽遵
抄出送司除將徳世子冊文内差寫憞字查照内閣批
紅掲帖原係敦字行准中書舎人手本開送原寫中書
舎人戴倫到司案呈到部叅照中書舎人戴倫典司翰
墨叨侍絲綸自宜研究書畫詳考偏傍精一乃心庶為
盡職况錫命之文勒之金冊比於常例加重而又有内
閣批紅掲帖可以遵據却乃惇憞不辯亥豕成訛萬一
布之宗藩豈不有妨聖訓事屬不恪法所當懲合候命
下移咨法司徑自行提從重叅詳問擬應得罪名奏請
發落庶垂鑒戒而執事之臣知所警矣其冊文訛字除
欽遵已行内府銀作局取匠改正旦日給付使者發行
外緣係大封冊文及奉欽依是憞字著查照内閣批紅
掲帖改正書寫差訛的還查叅來説禮部知道事理未
敢擅便謹題請㫖嘉靖十二年十二月十七日具題二
十日奉聖㫖戴倫法司提了問欽此
　　一𩔖奏災異疏
祠祭清吏司案呈奉本部送内府并禮科抄出嘉靖十
二年正月二十九日該巡按直𨽻監察御史李朝綱等
題稱懐來隆慶右衛正月十一日地震如雷本年二月
十五日該提督撫治鄖陽右僉都御史胡東皋等題稱
湖廣鄖縣河南浙川縣嘉靖十一年十二月二十六日
雷鳴衛輝府正月初一日星隕如斗聲若雷鳴本年三
月初一日該巡按江西監察御史李循義等題稱南昌
府九江府嘉靖十一年十二月二十七等日雷鳴本年
三月初二日該巡按貴州監察御史周襗等題稱銅仁
府嘉靖十一年十一月二十三日雷鳴電掣本年三月
十四日該巡撫山東右僉都御史袁宗儒等題稱青州
府正月十八日地震聲吼如雷本年四月十九日該巡
按山東監察御史方逺宜等題稱平山衛軍餘范寶家
二月三十日黄㹀牛生犢頭額豐滿牙齒巉巖前二膝
至足并尾俱成鱗甲甲内有毛渾身有紋落地而死本
年四月二十日該巡按貴州監察御史周襗等題稱安
南衛二月初四日軍人李華妻劉氏生男一身兩頭四
手四足良久身死本年五月初二日該鎮守遼東太監
王純等題稱長勇堡四月十八日軍餘田伏家火起燒
燬官軍房屋軍器數多燒死男女四名口本年五月初
三日該巡按雲南監察御史楊東等題稱尋甸軍民府
六涼衛正月十九日地震倒塌城牆房屋本年五月初
四日該巡撫甘肅右僉都御史趙載等題稱肅州衛三
月初八日星落有聲本年五月二十五日該鎮守遼東
太監王純等題稱海州衛四月二十四日天雷震死公
差人張景和本年五月二十九日該巡按山西監察御
史王獻等題稱祁縣五月初五日天鼓如雷火光落地
本年六月十五日該鎮守雲南總兵官黔國公沐紹勛
等題稱雲南府四月十四日地震本年六月十七日該
巡撫寧夏右副都御史楊志學等題稱寧夏等衛四月
二十等日地震本年九月初九日該巡撫陜西右副都
御史王堯封等題稱隆徳縣六月二十五日地震如雷
本年十一月初四日該巡撫遼東右副都御史王潮等
題稱廣寧衛十月初七日夜四方星亂飛落本年十一
月三十日該巡按福建監察御史方涯等題稱福州府
九月十七日地震本年十二月初七日該巡撫寧夏右
副都御史楊志學等題稱寧夏衛十月二十一日地震
等因俱奉聖㫖該部知道該衙門知道欽此欽遵通抄
送司俱經案候外今該前因案呈到部臣等竊惟上天
聰明茍無其故變不虚生詩曰畏天之威于時保之言
宜恐懼修省則變災為福也陛下敬徳祈天修道凝命
其於弭災之道蓋無所不至矣比來雷鳴星隕物異人
妖四方奏報殆無虚月𫝊曰天心仁愛人君則數出災
異以譴告之伏望皇上體上天仁愛之心勅下羣工同
加修省尤望聖明攬威福之權辯忠邪之分開衆正之
路杜羣枉之門此實自古為治之常經今日弭災之要
道也宗社幸甚蒼生幸甚緣奉欽依該部知道該衙門
知道事理未敢擅便謹題請㫖嘉靖十二年十二月十
八日具題十九日奉聖㫖知道了欽此
　　一𩔖奏災異疏
祠祭清吏司案嘉靖十二年十二月十七日該本部題
奉聖㫖知道了欽此巻查嘉靖元年該本部題前事奉
聖㫖卿等説的是上天示戒近日京師地震各處地方
災異疊見朕心驚惕與爾文武羣臣同加修省以回天
意便擇日齋戒遣官祭告天地宗廟社稷山川欽此嘉
靖二年該本部題奉聖㫖是上天示戒各處地方災異
疊見朕心驚惕事闗朕躬的自有處置内外羣臣宜同
加修省以回天意欽此嘉靖三年該本部題奉聖㫖是
上天示戒災異頻仍事闗朕躬者自當警懼還行與内
外大小臣工著同加修省以回天意欽此嘉靖四年該
本部題奉聖㫖是四方災變非常朕心朝夕憂懼事闗
治體的自當留意舉行還行與内外大小臣工著同加
修省以回天意不得虚應故事欽此嘉靖六年該本部
題奉聖㫖上天垂示四方災變頻仍朕覽巳中心恐懼
况日前地震京師今冬季將終雪猶未降氣不凝寒推
思咎本實在朕躬尚賴卿等中外大小羣工協心匡佐
各加勉修乃職思其弭災召和之方為朕言之務期上
回天意以消變異副朕至望勿或怠忽其被災地方官
員也行文與他著改悟修省務求實效該衙門知道欽
此嘉靖七年該本部題奉聖㫖卿等所言忠愛誠懇朕
已知悉災異迭見朕心驚惕當與爾文武諸司官員痛
加修省務修實徳以回天意勿得徒事彌文凡一切應
舉釐革事宜俱要各陳所見以備采擇施行賑恤災傷
已有㫖了欽此嘉靖八年該本部題奉聖㫖卿等説的
是這各該地方災異委的重大君臣上下所宜一體修
省事闗朕躬的知道了内外大小臣工亦宜體國奉公
痛加懲艾以盡消弭之道欽此俱經本部通行内外大
小衙門一體欽遵修省外今該前因案呈到部竊惟𩔖
奏災異雖係累朝舊規然實聖明克謹天戒至意是以
節年以來凡本部具奏前事俱奉諄復之㫖申飭内外
同加修省非徒循故事飾虚文而已昨該本部𩔖奏仰
奉前㫖其於聖徳謙冲似䝉采聴而於内外臣工則似
無所施行雖臣等仰知聖明在上應天之實不必以言
然大小羣工誰能遍諭將謂陛下以災異為諱以修省
為虚恐非所以謹天戒明常憲而昭示天下者也臣等
待罪禮官職司聞奏四方災異既有所見不敢不言伏
望聖明留神鑒納特播天語嚴飭内外大小臣工今後
務宜仰體天心不負君徳惟公惟正去欺去私毋淫朋
比毋作好惡以贊成皇上正大光明之治則天意格而
人心安矣天下幸甚緣奉欽依知道了事理未敢擅便
謹題請㫖嘉靖十二年十二月二十日具題二十二日
奉聖㫖覽此奏前批委忽略了天垂眷愛災異羣方本
自朕召敢不省懼但内外大小百工均宜各加改悟以
弭變沴勿得視為故事便通行文示悉欽此
　　一欽奉勅諭疏
儀制清吏司案呈嘉靖十三年正月初八日早欽奉皇
帝勅諭禮部朕承天眷嗣祖丕圖坤宫不可無繼主母
不可缺人相祀宗祧承歡慈極昨已聞于聖母以徳嬪
方氏性資端慎名冠九良允副朕懐未嘗少怠宜立為
皇后嬉嬪沈氏稟資淑敏朕所特嘉宜進封為宸妃麗
嬪閆氏曽協熊夢宜有加恩兹進封為麗妃便擇日具
儀來聞故諭欽此欽遵今將合行禮儀并欽天監擇到
大吉日時及頒詔日期開坐謹題請㫖
　　　計開
　　　　一欽天監擇到嘉靖十三年正月十五日午
　　　　　時吉行冊立冊封禮
　　　　一先期遣官前一日早奏告天地于南北郊
　　　　　告祖考于太廟世廟及社稷並行翰林院
　　　　　撰文
　　　　一前一日鴻臚寺設節冊寶案于奉天殿内
　　　　　節案居中冊東寶西設節冊寶綵輿于丹
　　　　　墀内教坊司設中和韶樂及大樂是日早
　　　　　錦衣衛設鹵簿駕内官設皇后受冊位于
　　　　　坤寧宫設節冊寶案于受冊位之北設香
　　　　　案于節案前設内贊二人引禮二人設内
　　　　　樂于丹陛上又設宸妃麗妃受冊位于各
　　　　　宫中設節冊案于受冊位之北節案居左
　　　　　冊案居右設香案于節冊案前設内贊各
　　　　　二人引禮各二人至期上御華蓋殿具皮
　　　　　弁服鴻臚寺官奏執事官行禮畢奏請陞
　　　　　殿導駕官導上陞座文武百官具朝服入
　　　　　班行叩頭禮左右侍班正副使入就拜位
　　　　　贊四拜興奏𫝊制俯伏興執事官舉節冊
　　　　　寶案由殿左門出用黄傘遮送至丹墀内
　　　　　置綵輿中𫝊制官由左門出稱有制贊正
　　　　　副使跪制曰嘉靖十三年正月十五日冊
　　　　　徳嬪方氏為皇后嬉嬪沈氏為宸妃麗嬪
　　　　　閆氏為麗妃命卿等持節捧冊寶行禮贊
　　　　　俯伏興四拜禮畢執事舉節冊寶輿由奉
　　　　　天門左門出鴻臚寺官奏禮畢上興大樂
　　　　　迎綵輿至右順門外正副使朝北立内官
　　　　　舉皇后節冊寶輿由正門入内樂迎至皇
　　　　　后宫門外節冊寶未至之前引禮請皇后
　　　　　具禮服候節冊寶將至宫人執扇擁䕶及
　　　　　擎執在後行禮導引皇后出迎于宫門外
　　　　　節冊寶至内官捧由正門入皇后随至拜
　　　　　位内官以節冊寶各置于案内贊贊四拜
　　　　　贊宣冊贊跪宣冊女官取冊立宣于皇后
　　　　　之左訖贊搢圭贊受冊宣冊女官以冊跪
　　　　　授于皇后皇后受訖以冊授女官女官跪
　　　　　受于皇后之右立于西贊宣寶宣寶女官
　　　　　取寶立宣于皇后之左訖贊受寶宣寶女
　　　　　官以寶跪授于皇后皇后受訖以寶授女
　　　　　官女官跪受于皇后之右立于西贊出圭
　　　　　贊興内贊贊四拜禮畢内官持節由正門
　　　　　出皇后送至宫門外又内官舉宸妃麗妃
　　　　　節冊輿各由正門入迎至各宫中節冊未
　　　　　至之前引禮請宸妃麗妃具禮服候節冊
　　　　　將至宫人執扇擁䕶及擎執在後引禮導
　　　　　引宸妃麗妃出迎于宫門外節冊至由正
　　　　　門入宸妃麗妃隨至拜位内官以節冊各
　　　　　置于案内贊贊四拜贊宣冊贊跪宣冊女
　　　　　官取冊立宣于宸妃麗妃之左訖贊受冊
　　　　　贊搢圭宣冊女官以冊授宸妃麗妃宸妃
　　　　　麗妃各受訖各以冊授女官女官跪受于
　　　　　宸妃麗妃之右立于西贊受冊禮訖贊出
　　　　　圭贊興贊四拜禮畢内官持節由正門出
　　　　　宸妃麗妃各送至宫門外内官各齎節出
　　　　　至右順門外以節授正副使報禮畢正副
　　　　　使得報各持節復命
　　　　一謁告内殿是日皇后受冊畢内官先具謁
　　　　　告儀物翰林院具撰謁告文上具冕服皇
　　　　　后宸妃麗妃各具禮服上率皇后二妃詣
　　　　　奉先殿奉慈殿崇先殿行謁告禮俱如常
　　　　　儀
　　　　一謁見三宫冊立之次日上具冕服皇后宸
　　　　　妃麗妃各具禮服上率皇后二妃詣昭聖
　　　　　康惠慈壽皇太后前章聖慈仁皇太后前
　　　　　俱行八拜禮莊肅皇后前行四拜禮畢皇
　　　　　后宸妃麗妃于内殿俟上易皮弁服陞座
　　　　　贊引女官引皇后二妃詣上前各就拜位
　　　　　皇后位中妃位左右稍後行八拜謝恩禮
　　　　　畢還宫
　　　　一皇后受賀儀是日皇后受冊畢内官即于
　　　　　宫中設皇后座南向設儀仗設内樂設内
　　　　　贊二人引禮二人俟皇后謝恩禮畢還宫
　　　　　請皇后服燕居冠帶陞座引禮引二妃詣
　　　　　皇后前贊八拜禮次引在内親屬詣前贊
　　　　　八拜禮次引六尚等女官入班贊八拜禮
　　　　　次各監局内官内使行八拜禮畢還宫
　　　　一欽天監擇到本月十八日夘時吉頒詔是
　　　　　日上具皮弁服御奉天殿頒詔布告中外
　　　　　行禮如常儀
　　　　一表賀頒詔之次日文武百官具朝服上表
　　　　　慶賀陳設如常儀是日早上具冕服御華
　　　　　蓋殿執事官行五拜叩頭禮畢鴻臚寺奏
　　　　　請陞殿導駕官導上陞座進表行禮如儀
　　　　一是日命婦行慶賀禮前期一日女官陳設
　　　　　昭聖康惠慈壽皇太后寶座于宫中設香
　　　　　案于丹墀之南其日清晨内官陳設儀仗
　　　　　于丹墀之東西及丹墀東西女官擎執者
　　　　　立于寶座之左右陳内樂于丹陛東西北
　　　　　向設表案于殿東門外設班首拜位及各
　　　　　命婦拜位于丹墀北向設司贊位于丹墀
　　　　　東西設司賓位于命婦班之北東西相向
　　　　　設内贊二人于殿内東西命婦至宫門外
　　　　　司賓引命婦入就拜位女官具服侍班如
　　　　　常儀尚宫尚衣等官詣内奉迎尚儀奏請
　　　　　陞座昭聖康惠慈壽皇太后具禮服出導
　　　　　從如常儀樂作陞座樂止司贊唱班齊樂
　　　　　作贊四拜樂止外贊唱進表引表案女官
　　　　　前導舉表案女官二人舉由殿東門入樂
　　　　　作至殿中樂止贊衆命婦跪内贊唱宣表
　　　　　目宣表目女官宣訖興唱宣表展表女官
　　　　　詣案前取表宣表女官宣訖興舉案者舉
　　　　　案置于殿東贊命婦皆興司贊唱拜樂作
　　　　　四拜樂止尚儀跪奏禮畢昭聖康惠慈壽
　　　　　皇太后興樂作還宫樂止
　　　　一慶賀章聖慈仁皇太后進表禮同
　　　　一慶賀皇后進箋禮同
　　一欽奉聖諭疏
儀制清吏司案呈先該本部具儀題前事奉聖㫖都依
擬行謁告於太廟世廟行禮便㑹同翰林議儀來看勿
推避欽此欽遵抄捧到部臣等㑹同少傅兼太子太師
吏部尚書華蓋殿大學士張孚敬太子太保吏部尚書
武英殿大學士李時議得天子立三宫以共承宗廟之
祀在禮經有廟見之文我皇上天縱聖明稽古正義遵
祖制見廟之儀正内殿相沿之禮甚盛典也臣等仰承
明命謹考据禮經又查照大明集禮櫽括節文議擬謁
廟儀注開坐上呈御覽伏乞聖裁緣節奉欽依便㑹同
翰林議儀來看勿推避事理未敢擅便謹題請㫖
　　　恭擬立后禮成謁廟儀
　　　　一前期太常寺奏皇帝齋三日尚儀奏皇后
　　　　　及妃各齋三日内外諸執事各齋一日
　　　　一先期太常光禄寺官奏省牲如常儀
　　　　一預期所司陳設如時祫儀
　　　　一是日質明有司嚴整以伺錦衣衛備儀衛
　　　　　如常儀内侍監設皇帝皇后及妃肩輿于
　　　　　各宫中皇后及妃受冊禮畢錦衣衛進輅
　　　　　于奉天門尚儀備皇后及妃翟車于輅後
　　　　　以序内侍監奏中嚴外辦皇帝皇后及妃
　　　　　各陞輿出宫至奉天門錦衣衛官奏請降
　　　　　輿陞輅皇帝降輿陞輅尚儀奏請降輿陞
　　　　　車皇后及妃各降輿陞車内外䕶衛儀仗
　　　　　隨從内執事女官遮以幃幙從行至太廟
　　　　　之大門西奏請降輅皇帝降輅奏請降車
　　　　　皇后及妃降車障以龍幃導駕官導皇帝
　　　　　入皇后及妃以從至廟之後寢先是命官
　　　　　捧七廟主陞神御座退至是皇帝捧太祖
　　　　　髙皇帝主皇后捧孝慈髙皇后主出陞殿
　　　　　之神御座典儀唱執事官各司其事内贊
　　　　　奏就位皇帝皇后及妃各就御拜位典儀
　　　　　唱迎神樂作内贊奏跪搢圭上香皇帝跪
　　　　　搢圭司香官跪捧香函進于皇帝之左皇
　　　　　帝上香訖内贊奏出圭復位皇帝出圭復
　　　　　位樂止内贊奏四拜皇帝皇后及妃皆四
　　　　　拜奏興平身典儀唱奠帛行初獻禮樂作
　　　　　内贊奏搢圭皇帝搢圭奏奠帛捧帛官以
　　　　　帛跪進于皇帝之右皇帝受帛奠訖奏獻
　　　　　爵執爵官以爵跪進于皇帝之右皇帝受
　　　　　爵獻于太祖神御前奏出圭奏搢圭皇帝
　　　　　搢圭奏獻爵執爵官以爵跪進于皇帝之
　　　　　左皇帝受爵獻于髙皇后神御前奏出圭
　　　　　奏復位各廟捧主官至此皆上香奠帛獻
　　　　　爵訖退奏跪贊讀祝樂暫止皇帝皇后及
　　　　　妃皆跪讀祝官取祝跪讀訖樂復作奏俯
　　　　　伏興平身樂止典儀唱行亞獻禮樂作司
　　　　　贊女官各搢圭皇后搢圭奏獻爵執爵女
　　　　　官以爵跪進于皇后之右皇后受爵獻于
　　　　　太祖神御前奏出圭奏搢圭皇后搢圭奏
　　　　　獻爵執爵女官以爵跪進于皇后之左皇
　　　　　后受爵獻于髙皇后神御前奏出圭復位
　　　　　各廟捧主官俱獻爵訖樂止典儀唱行終
　　　　　獻禮樂作司贊女官啓搢圭宸妃等妃俱
　　　　　搢圭啓獻爵儀同亞獻但一妃獻帝主前
　　　　　一妃獻后主前訖樂止太常卿進立于東
　　　　　西向唱賜福胙光禄官捧受如常儀内贊
　　　　　奏跪搢圭皇帝跪搢圭奏飲福酒皇帝飲
　　　　　訖奏受胙皇帝受訖奏出圭如常儀奏四
　　　　　拜皇帝皇后及妃皆四拜訖典儀唱徹饌
　　　　　樂作徹訖樂止太常卿跪奏禮畢請還宫
　　　　　樂作内贊奏四拜皇帝皇后及妃皆四拜
　　　　　樂止畢退立于東典儀唱讀祝官捧祝進
　　　　　帛官捧帛各詣燎位各廟捧主官捧回退
　　　　　皇帝奉太祖神主納櫝皇后奉髙皇后神
　　　　　主納櫝訖導駕官導皇帝皇后及妃出各
　　　　　陞輿至世廟行禮同禮畢由來路至陞輅
　　　　　陞車處敎坊司官跪奏樂奏敬祖宗之曲
　　　　　大樂鼓吹振作還宫解嚴
　　一祭祀疏
祠祭清吏司案呈案查先該本部題稱厯代帝王祭一
壇開載於皇明祖訓春從祭於大祀壇内秋祭於本廟
自嘉靖九年恭遇皇上釐正祀典已不從祀仍歸南京
本廟加添春祭一壇續奉聖諭於京都建廟致祭節該
本部題奉聖㫖古先帝王春祭南京不必増待廟成春
秋俱在京行禮欽此嘉靖十年八月内又該本部題稱
查得大明㑹典内一欵厯代帝王遇有子午夘酉年分
朝廷𫝊制遣道士齎香帛致祭各陵寢本廟不祭今年
辛夘正遇停祭之期合無照例免祭待明年仲春吉日
舉行等因奉聖㫖是不必擇日待來春之祭朕親行禮
一次向後照舊例行欽此欽遵外今照嘉靖十三年甲
午例該七月初一日𫝊制遣道士齎香帛前往各處帝
王陵寢致祭已經題奉欽依通行去後通查案呈到部
臣等看得今嵗甲午正遇致祭厯代帝王陵寢之年所
據本廟秋祭合宜停免春祭既無從祀似仍當遣官舉
行伏乞聖明裁定著為令甲以便遵行緣係祭祀事理
未敢擅便謹題請㫖嘉靖十三年二月十四日具題十
六日奉聖㫖是欽此
　　一祭祀疏
祠祭清吏司案呈奉本部送禮科抄出太常寺等衙門
少卿等官張鶚等題嘉靖十三年二月十四日啓蟄行
祈榖禮于圜丘臣等例該於本月十二日早朝面奏圜
丘壇省牲等因奉聖㫖是圜丘方澤今後稱天壇地壇
禮部知道欽此欽遵抄出送司案呈到部為照圜丘方
澤乃我皇上稽古法祖創建祀天禮地之所法象定名
不可易也但該寺題稱圜丘壇省牲則於名義不通奉
㫖改稱正為此耳今恐所司不知聖㫖改稱之義遂欲
於祝文皆欲去圜丘方澤字様恐將來愈致訛舛合無
今後冬至大報啓蟄祈穀祀天夏至祭地祝詞之文俱
合稱圜丘方澤其省牲及壹應公務有事壇所俱稱天
壇地壇不得瀆稱圜丘方澤候命下之日本部行移各
該衙門永為定制庶名正言順而人知所遵守矣緣奉
欽依是圜丘方澤今後稱天壇地壇禮部知道事理未
敢擅便謹題請㫖嘉靖十三年二月十八日具題二十
日奉聖㫖是欽此
　　一正體統以尊朝廷疏
主客清吏司案呈奉本部送禮科抄出鴻臚寺卿王道
中等題前事近該禮部題稱看得朝鮮國凡遇萬壽聖
節冬至令節差人奉表進賀所有馬匹方物咨行本部
照驗方與奏進正以見逺方下國不敢自達於天子其
尊上之禮有宜然者所據該國原咨正係送投本部文
字不當進呈發科今該國使臣擅將咨文混送鴻臚寺
鴻臚寺亦混與封進不惟與咨文不合殊失等威事屬
差錯合無請自聖裁候命下之日俟今次該國使臣事
畢回還本部移咨國王省諭自後進貢使臣合遵照咨
文内事理先從本部投進以俟驗收明白轉與奏進庶
文移之式不紊而尊卑之體自嚴其鴻臚寺前項差錯
係承襲舛謬其來已久合免追究仍行該寺一體遵行
今後該國咨文再不許擅受代與奏聞庶幾事體釐正
使逺人知朝廷之上禮法所在有不可毫髮僭差者矣
等因題奉聖㫖是欽此欽遵臣等查得朝鮮國咨文舊
例俱由本寺進呈御前發下該科抄行禮部其原來咨
文仍繳送内府收照自洪武永樂年間至今一百七十
餘年遵守無失左順門收本文簿可以查考况我朝凡
遇外國番文雖片紙隻字必須直至御前祖宗立法防
微慎始之意至深且逺臣等章句腐儒不能深知亦豈
敢擅為更變伏望皇上勅下司禮監查吊左順門收本
文簿其朝鮮國原咨禮部文書是否直至御前之文其
今次夷使蘇洗讓等齎捧咨文合無仍照累朝舊規徑
由本寺進呈御前惟復照依禮部近題事理施行伏乞
聖裁緣係正體統以尊朝廷事理未敢擅便等因奉聖
㫖禮部看了來説欽此欽遵抄出送司先該本部具題
照得朝鮮國王李懌毎嵗恭遇萬壽聖節冬至令節敬
差陪臣吏曹等曹叅判等官齎捧表文赴京慶賀查得
該國慶賀所有表文方物例有咨文開稱行移本部照
驗轉與奏進不知起自何年該國使臣徑將咨文混送
鴻臚寺鴻臚寺亦混與封進内府發出該科然後抄行
本部始與進收揆諸事體殊為乖錯相應改正等因案
呈到部看得朝鮮國凡遇萬壽聖節冬至令節差官奉
表進賀所有馬匹方物咨行本部照驗方與奏進正以
見逺方下國不敢自達於天子其尊上之禮有宜然者
所據該國咨文正係送投本部文字不當進呈發科今
該國使臣擅將咨文混送鴻臚寺鴻臚寺混與封進不
惟與咨文不合殊失等威事屬差錯合無請自聖裁候
命下之日俟今次該國使臣事畢回還本部移咨國王
省諭自後進貢使臣合遵照咨文内事理先從本部投
進以俟驗收明白轉與奏進庶文移之式不紊而尊卑
之體自嚴其鴻臚寺前項差錯係承襲舛謬其來已久
合免追究本部仍行劄付該寺俾令一體遵奉今後該
國咨文再不許擅受代與奏聞庶幾事體釐正使逺人
知朝廷之上禮法所在有不可毫髮僭差者矣緣係正
體統以尊朝廷事理臣等未敢擅便嘉靖十二年十一
月十七日太子太保尚書兼翰林院學士夏言等具題
本月十九日奉聖㫖是欽此已經備咨該國及劄付該
寺改正遵守去後今該前因案呈到部看得朝鮮國行
移本部咨文節該鴻臚寺混與封進原屬差錯已經本
部題請改正奉有前項欽依事理既明體統已正足以
尊朝廷而服外夷矣今鴻臚寺卿王道中等復奏前因
執稱舊例并欲查左順門收本文簿為據不知舊例差
謬先該本部奏論巳悉其左順門收本文簿不過記載
出入文書數目原非國家典章所在豈足為據至稱外
國番文雖片紙隻字必須直至御前為祖宗立法防微
慎始之意尤為無謂且朝鮮雖是外夷素知禮義其書
與中國同文况行移本部咨文止是開載貢物及咨請
照驗聞奏詞甚明白既非番文之比事非私隠又無可
防之迹本部據咨具題上聞事正言順不知王道中等
所謂慎始防微於義何居况查得該國毎次進賀例有
咨行該國文書邊官亦止是據其咨文轉與奏進原移
咨文未嘗必由該寺封進未嘗必繳送内府收照又朝鮮
與琉球兩國事體相同琉球毎次進貢所移咨文例投
本部即如該寺所言則祖宗立法何獨防本部而不防
邊官獨防朝鮮而不防琉球引彼證此其説愈為不通
為照本部先前具奏祗因該國咨文明開右咨禮部及
至禮部開拆字様原非直達御前文字一向承襲差謬
相應釐正無非欲重體統以尊朝廷不知該寺何故必
欲抗違明㫖沮格部議妄肆侵越瀆擾所據奏詞事理
乖剌難以别議伏乞聖明特賜聴斷明示戒飭候命下
之日仍行鴻臚寺查照前㫖欽遵施行緣係正體統以
尊朝廷及奉欽依禮部看了來説事理未敢擅便謹題
請㫖嘉靖十三年閏二月初五日具題本月初七日奉
聖㫖照前㫖行欽此
　　一遵舊制以便出入疏
主客清吏司案呈奉本部送提督㑹同館主事張鏊呈
據朝鮮國使臣蘇洗讓等呈前事竊照本國粗識禮義
至誠事大朝廷待遇有同内服凡本國使臣到京自行
出入不見防範迤至于今百有餘年敬謹彌篤别無違
異近年以來始加拘禁鎖閉館門遇有稟奉公幹只許
通事一二員刻期出入著令館夫帶牌管押有礙舊式
查得成化六年二月間本國陪臣權堿等赴京時分禮
部發到榜文該奉聖㫖㑹同館安歇一應朝貢四夷使
客出入舊有禁例今後不許無故往來街市該衙門知
道欽此本月十一日武都督等到㑹同館宣諭聖㫖因
通行禁錯將朝鮮使臣并禁今後依舊出入即令撤去
榜文又該𢎞治十三年五月間有㑹同館安歇女直早
哈殺死一般夷人兵部奉聖㫖備由出榜曉諭朝貢夷
人著令在館不許出入并本國一體防禁禮部據主事
劉綱陳言奏本查得先該本部見行事例朝鮮素守禮
義敬事朝廷比與他夷不同進貢人員自行出入原無
防禁近該兵部等衙門㑹議禁約將前項事例一槩革
去以致提督官員嚴加拘禁不得出入合無仍照前項
舊例朝鮮人員令其自行貨賣深為便益奉聖㫖是欽
此本國使臣出入自由無有防禁在嘉靖初年主客孫
郎中無緣拘禁不許出入至嘉靖四年八月内有陪臣
鄭允謙等前赴京師將前項節奉欽依事理告要照舊
自行出入䝉部准告查照舊例許令自行出入已經本
館移文知㑹去後有提督陳主事執已不遵迫束愈嚴
久莫申省貽此因循逺人慕義之望殊用缺然所以區
區陳瀆不能自黙者豈是意在買賣以圖復舊哉其拘
閉與否亦非有他虧益秪以一視之仁罔有内外使之
觀游無間光瞻禮儀考質文物薰炙遷化大有開益此
實敦懐柔之至徳奬事大之盡誠俾我遐服永荷寵靈
綿厯萬世與之匹休爾在先本國使臣人等入貢到京
常飭下人務令循度猶恐或有非違十分畏謹即日禁
制嚴此比前尤甚在館防閑有似囚縶非唯有違舊行
之規恐非累朝優待之意伏乞照依舊例許自出入以
示聖朝優容之典不勝幸甚為此合行具呈等因申呈
到職照得防閑出入乃累朝待夷之舊規遵奉已久今
據使臣申呈前因情詞懇切相應轉呈施行等因呈部
送司查得朝鮮國使臣素守禮義節年慶賀到京本部
查照舊例待遇以禮於國子監等處聴令謁拜於一應
貨買聴其自便近年以來止因逺方夷使跟隨人役多
生事端該管官員始行一槩約束加嚴而使臣稍有不
堪今既呈稱前因相應申明等因案呈到部看得朝鮮
國使臣頗閑禮義委與他處夷使不同朝廷自來待遇
以禮出入禁防具有舊例所據蘇洗讓等具呈前事相
應議處其呈稱欲行觀游無間光瞻禮儀考質文物薰炙
遷化固見其仰慕上國之誠但逺人言服既殊易罹國
禁亦須曲為之處合候命下毎五日一次許令該國正
使及書狀官人等出館於附近市衢觀游本部仍劄付
空閒通事一員陪侍出入以示禮待防衛之意其隨從
人役仍行照前拘禁不許擅自出入庶幾不拂逺人之
情不廢中國之法矣緣係夷情事理未敢擅便謹題請
㫖嘉靖十三年閏二月初九日具題本月十一日奉聖
㫖是欽此
　　一崇祀先賢以昭聖化以慰民心疏
祠祭清吏司案奉本部送禮科抄出浙江嚴州府知府
盛應陽奏臣聞聖王揚一善而天下勸激一不善而天
下懲激揚之典固人主風化天下之大機也恭惟陛下
聰明睿智超越百王聖徳神功比隆五帝臨御以來舉
明黜幽凡為臣民者或勸或懲皆幡然其向風矣又於
萬幾之暇親與股肱元良斟酌祀典正先師之號新啓
聖之祠崇徳報功所以風化天下者益有至矣當此盛
時而一郡之中有一二先賢未曽奏聞朝廷賜載祀典
是誠有司罪也有司責也臣雖愚叨守兹土茍有所見
敢不以聞臣竊見嚴州境中有釣臺祠以祀漢之嚴光
有思范亭以祀宋之范仲淹此二祠者皆由嚴民追思
先賢一建祠於釣臺一建祠於山麓自昔奉祀到今為
有司者亦遂因而祀之俱未嘗奏聞朝廷載諸祀典者
也臣常從而考之嚴陵者漢光之故人也堅逃寵命養
志山林披褐富春不貪禄位客星應象上感動于天文
桐江一絲迺繫漢之九鼎其清風髙節不獨照古映今
誠能起頑立懦故嚴民追而祀之自漢迄今千有餘年
相承不絶今嚴州猶以嚴為名者此其追思一驗也范
仲淹者宋之名臣也嘗自天章閣出守嚴州興學校而
作士𩔖明禮義以淑人心恤民隠而撫摩有道糾吏姦
而百廢俱興他日竟登相位為宋朝第一流人物其碩
徳重望昭著當時厚澤深恩漸漬百姓故嚴民追而祀
之自宋迄今五百有餘載中間屢經兵火而一亭巍然
獨存此其遺愛之在人心不忍泯没之一驗也臣自守
土以來上仰聖化下體民心春秋兩祀已仍其舊而不
敢廢又常隨宜修葺祠宇以推聖朝崇徳報功之意以
為一郡士民勸矣但恐崇祀之禮出於有司未經奏聞
朝廷賜載祀典厯年既久典籍無徴萬一廢墜不舉為
有司者不得無罪伏望聖明特勅禮部再加詳議將此
二賢之祀開載祀典行令翰林院撰給祭文各一通再
行本布政司照依祀典事例派令里甲備辦祭品毎嵗
春秋就令本府正官致祭仍於均徭内編僉門子各二
名專一看守祠宗掃除門户著為定例永逺遵守如此
庶幾崇報之典不獨下慰一郡之心亦可振動天下之
風化臣愚不勝幸甚等因奉聖㫖禮部知道欽此欽遵
抄出送司案呈到部看得浙江嚴州府知府盛應陽奏
稱嚴州境中有釣臺祠以祀嚴光有思范亭以祀范仲
淹乞要將此二賢之祀列在祀典行翰林院撰祭文各
一通令本府正官春秋致祭并僉門子各二名專一看
守祠宇一節為照施法勤民祀典有常禮賢崇節盛世
所尚夷考嚴光東漢之真隠范仲淹有宋之名臣一則
以髙尚之志逃名於漁一則以公輔之才肇迹於守即
其遺祠猶在則於流澤可徵考徳論世二賢之在嚴州
委不可無祀今既該知府盛應陽具奏前因相應依擬
合候命下之日本部行移翰林院撰給祭文各一道仍
行浙江布政司轉行該府縣備辦祭品於毎年春秋仲
月就遣本府正官致祭及僉門子各二名專一看䕶祠
宇以供灑掃永為定例實足以昭國家尚賢之典而於
風化不為無補矣緣奉欽依禮部知道事理未敢擅便
謹題請㫖嘉靖十三年閏二月二十一日具題二十四
日奉聖㫖只著有司自行祭祀欽此
　　一祭祀疏
祠祭清吏司案呈奉本部送禮科抄出户科給事中張
選題臣聞國之大事惟祀孝子為能饗親語曰吾不與
祭如不祭𫝊曰神不享非𩔖宗廟之祭不可不躬不敬
不誠也明矣前者正月初九日孟春特享太廟時享世
廟適陛下聖體違和暫遣勲臣代祭内外臣民皆知陛
下出於不得已耳非誠敬之不至也今者四月初一日
孟夏又當祫享太廟時享世廟小大臣工咸謂邇來聖
躬萬福必親行禮無疑昨鴻臚寺為禮儀事請於二十
八日陞殿奉聖㫖是今早乃遇免朝萬一復如故事仍
遣勲臣代祭則陛下不得致其如在之誠而異姓之臣
氣脈不通祖宗在天之靈恐不來享雖陛下孝本天性
饗親之誠無時不在倘不躬行大事則迹涉怠玩懼無
以風四方而示來世也即如聖躬平復之初未任趨蹡
拜跪之勞亦當明詔禮官先期告廟以陳其不得已之
故陛下亦須靜處齋宫以通神明之況以俟竣事不可
直謂遣某姓某官代祭而已也臣待罪言官遭逢聖明
在上事有當言義不容黙謹昧死上陳臣無任兢惕祈
望之至等因奉聖㫖時享命官一時權暫皆非無故是
否朕偷安忽祀禮部看了來説欽此欽遵抄出到部查
得本月二十八日本部於内閣抄捧節奉聖諭朕連日
未出視事咳疾之患猶未盡除孟夏時祫享祖考暫命
武定侯勛代之朕仍須靜適一二旬遇神氣和平之日
間出視事卿等即録示禮官以共悉朕意欽此欽遵通
送到司案呈到部臣等看得户科給事中張選所奏反
覆數百言其大要不過引孔子曰吾不與祭如不祭及
𫝊曰神不享非𩔖兩言藉此以為執禮進諫之忠然實
不自知其言之悖於理也臣等忝列禮官聞聖賢之言
久矣使陛下動或違禮豈敢引君非道取譏公議顧以
啓言官之喙乎臣等請得以明辯之夫代祭之禮其來
尚矣周官大宗伯之職曰若王不與祭則攝位凡大祭
祀王后不與則攝而薦豆籩徹記曰君子之祭也必身
親涖之有故則使人可也蓋代之雖在乎人使之則出
乎君正謂是矣此三代聖王之所已行載之禮經昭然
可述殆非後世人主之所起也今陛下以聖躬未康遣
官代事乃禮之正何謂不可至謂孔子曰吾不與祭如
不祭是言聖人之心亦曰因有故不得與祭而使他人
代之故雖祭若未祭然就聖人不已之誠言也非謂雖
疾必欲親祭而不復可使人代也所謂神不享非𩔖者
蓋指立異姓以涖宗祀之謂非指代祭言也如以為他
人代祀遂為非𩔖而神不享則周公孔子所為皆非與
夫語曰子之所慎齋戰疾是疾之所當慎無以異於祭
孟子論禮有時而輕於食是身固有重於禮今陛下致
慎於疾所重者身是有得於孔子孟子之意况陛下一
身乃天地神人之主慎疾謹身是乃所以致孝於鬼神
也顧可不量其輕重而必於躬親乃為禮乎且攝祭係
循古禮何假告廟之文享祀既非躬親安取齋居之義
是選之言實異於周禮孔孟之訓矣叅照給事中張選
官以諫名學未聞道不以保君身體為念而獨以嵗事
常禮為拘君父之情不通臣子之心安在推原措意不
過邀名遂致謬迷堕於誹訕相應重治用警將來臣等
再照前此祭祀遇聖躬違和臣等嘗具請遣官代攝至
再至三陛下未即賜允間嘗因疾暫輟朝叅必䝉聖諭
諄復警勵百工各務修職是陛下孝先重祀勵精圖治
之心越出千古中外臣民共所聞見兹者臣等方恐陛
下切於孝敬至或强疾為禮凡抱忠愛罔不同情豈有
無故而憚於勤勞哉選可謂不亮聖主之心矣但昨來
先奉聖諭未能遍播廷臣選罔有聞知輕率發議伏望
皇上少霽天威曲垂開赦臣等不勝戰兢隕越之至緣
節奉欽依看了來説事理謹題請㫖嘉靖十三年三月
三十日題初一日奉聖㫖你部裏既看得明白罪人自
無可釋之理如何末復回䕶他知道了欽此
　
　
　
　
　
　
　
　
　
　
　
　
　
　
　南宫奏稿巻五
