#+TITLE: 譚襄敏奏議-明-譚綸
#+DATE: 2016-06-11 12:21:28
#+SOURCE: github.com/kanripo/KR2f0029 master cb7e5712                
欽定四庫全書　　　　　史部六
　譚襄敏奏議　　　　　　詔令奏議𩔖二(奏議之/屬)
　　提要
　　　　(臣/)等謹案譚襄敏奏議十巻明譚綸撰綸字
　　　　子理宜黄人嘉靖甲辰進士官至兵部尚書
　　　　襄敏其諡也事迹具明史本𫝊此編乃其厯
　　　　官疏草分為三集曰閩稿嘉靖四十二年再
　　　　起為右僉都御史巡撫福建時所上也曰蜀
　　　　稿嘉靖四十四年起為陜西巡撫㑹大足民
　　　　作亂陷七城調任四川以後所上也曰薊遼
　　　　稿隆慶元年至四年由兵部右侍郎進左侍
　　　　郎兼右僉都御史總督薊遼保定軍務時所
　　　　上也史稱綸沈毅知兵為台州知府時即與
　　　　戚繼光立束伍法練兵破倭冦擒斬殆盡官
　　　　浙江海道副使時又連破之再起為浙江右
　　　　叅政時破饒平賊林朝曦調福建叅政時郡
　　　　縣多為倭所陷力戰恢復閩地以平官四川
　　　　巡撫時滅雲南叛酋鳯繼祖于㑹理總督兩
　　　　廣時岑岡賊江月照等望風而降朝廷倚以
　　　　辦賊遇警輙調居官無淹嵗在薊遼與戚繼
　　　　光協力邉辦三衛諸部迄不敢南牧終始兵
　　　　事垂三十年積首功二萬一千五百計其功
　　　　名不在王守仁下而儒者顧艷稱守仁則以
　　　　守仁聚徒講學羽翼者衆也今特録是集以
　　　　見其謀畫之大畧庶不沒其實焉乾隆四十
　　　　六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　譚襄敏奏議巻一
　　　　　　　　　　　　　明　譚綸　撰
　　恭謝天恩疏(嘉靖四十二年/二月望日題)
臣前任浙江布政使司右叅政兼按察司副使奉勑巡
海嘉靖四十年三月十九日以父憂離任本年九月間
因廣冦流突江西伏蒙皇上以金革復臣原職事寧伏
䝉皇上許臣終制四十二年正月間閩倭猖獗兵部又
題奉欽依復臣原職時臣讀禮甫及大祥伏惟大君制
命時事孔棘臣子之私其何敢䘏臣隨於三月初一日
割情就道催取淛兵至本月二十八日進至建陽縣䝉
聖恩陞臣都察院右僉都御史提督軍務兼巡撫福建
臣領咨望闕叩頭謝恩訖臣念閩海之冦盤據已乆徴
兵方至易將臨敵誠恐交代之間人心弛懈因致誤事
臣即破除常格凡事關戰守未代之先一面施行尋於
四月十一日入省准前任巡撫游震得將闗防符驗旗
牌并文巻與臣交代領事外臣惟兵戎為國之大事巡
撫乃今之重臣必遴選之極精始付托之有效竊念臣
以一介㣲賤濫厠班行才本不逮於中人學實未通乎
軍旅始由郎署而出守徒負恩私繼秉憲節以臨戎深
慚尸素忽冐知兵之譽祗縁任事之愚兩被命而墨縗
已非所據薦承恩而秉鉞孰謂其宜且八閩之受倭今
㡬十載而易巡撫者四姓曽未有終彼皆抱竒傑之才
尚無救地方之患如臣菲劣抑又何勝聞命自天措躬
無地欲感恩而圗奮實有志而未能惟無改其實心或
粗得乎勝筭更假之以時日誓竭愚忠不與賊共戴于
以開八閩之太平紓九重之南顧臣之願也亦臣之分
也臣下情無任感激屏營之至
　　乞恩終制疏
淛江等處承宣布政使司右叅政兼按察司副使譚綸
奏為江西地方流賊已靖仰遵成命懇乞天恩放回終
制以廣聖孝事竊念臣以一介草茅叨逢盛世仕㡬廿
年官階三品揣分弗堪圗報靡及不幸喪父苫居甫及
兩月即遭流冦之來毁形扶襯竄伏林莽艱難備厯有
死無生伏䝉皇上憫念元元横被鋒鏑屢下哀痛之詔
亟興問罪之師江西臣庶皆焚香籲天祝願皇上萬夀
無疆顧臣不自意駑下得以墨縗備數金革聞命兢惕
措躬無所㑹時事戒嚴天威霆震臣烏鳥蹢躅之私未
敢上請而犬馬奔走之力因效前驅今幸皇上𤣥威廣
運廟算萬全渠冦授首三省底寧老終少長咸無失所
之嗟孝子慈孫盡遂人倫之願獨臣三年有其懐之愛
既與人同而一日愈於已之心未獲自盡誠宇宙内之
罪人為聖明朝之棄物恭䝉明㫖准臣以暫起復及奉
欽依許臣以事寧守制天語昭如日星君恩侔於天地
臣雖粉骨碎身無以為報伏望皇上念臣哀苦惻怛之
情恤臣無所解於其心之私勅下該部仰遵成命放臣
回籍守制待制終之日遵例聽用則臣自此有生之年
皆是效忠之日臣下情無任殞越懇切之至
　　水陸官兵勦殺新舊倭冦捷音疏(三月十/九日題)
嘉靖四十二年三月十八日倭賊進至建陽巡按福建
監察御史李邦珍趣臣督戰臣啟行間㨿兵備副使汪
道昆呈稱奉文㑹同副總兵官戚繼光選募淛兵於本
年三月十七日入境行至浦城據報新倭四百餘徒自
長樂縣地方登岸劄營小址窺伺省城本道先發前部
六營把總胡守仁褚應宿率兵兼程赴省賊聞兵至隨
奔福清縣岱后地方總兵官劉顯俞大猷各發官兵分
伏要路截擊四月初十日提督軍門右僉都御史游震
得親督胡守仁等三營勁兵徑趨福清縣追勦賊聞大
兵壓境夤夜潜由江口逃遯本月十五日總兵官劉顯
㑹同俞大猷各發把總郭成與領江西援兵把總樂塤
及領兵名色把總包堂郭文劉添慶劉添榮劉招桂龔
仁朱相指揮魏宗瀚等率兵分伏要路本日夘時官兵
齊出奮擊俘斬首級一百四十五顆生擒一十六名奪
回被擄男婦數百又准總兵官俞大猷報稱本鎮一面
督發中軍指揮魏宗瀚統兵合勦一面督令名色把總
朱相帶兵前往可通平海要路開溝㫁橋以截去路仍
令各兵埋伏俟賊渡水邀擊至日夘時前賊果突大營
劉兵放銃為號伏兵四起劉兵從左衝擊我兵從右夾
攻賊衆大敗我兵乗勝衝殺追至開溝處所朱相伏兵
齊起賊無去路擒斬過半餘黨勢窮奔投入海不能取
級我兵全勝各收回營本鎮部下名色把總俞義重俞
義安等官兵共斬獲首級四十一顆四月十九日准總
兵劉顯開稱本月十八日把總許朝光稱平海倭賊知
新賊殺盡即驚慌下船欲走因光防範嚴謹不敢開行
至十六日夜颶風大作光將哨船駕至南向避風大船
摘留平海繫泊賊欺船少乗風揺駕大小船共三十二
隻一齊開洋光即棄艇急追連犂賊船四隻亂放發熕
火器銃沉二隻焚燒三隻賊見勢蹙將財帛婦女抛棄
入水投奔老岸比因昏夜不能盡殺止斬獲真倭四十
九顆奪回被擄男女一百三十名口兵夫陣亡五人被
傷一十一人餘倭復回舊巢見在督兵圍勦除首級人
口解發紀驗外具報到臣為照福建地方被倭荼毒年
甚一年民既凋殘兵粮俱困毎遇賊至無所措手以致
延蔓日深蕩平無計兹䝉皇上憫念元元俯從諸臣所
請遣將徴兵荐出内帑濟給粮餉用是軍聲稍振賊勢
消沮在陸則新來之冦悉已授首在水則舟遯之賊尋
報成擒是皆仰仗皇上𤣥威逺鎮廟算萬全將士用命
所致也
　　飛報異常捷音疏(四月二十/二日題)
嘉靖四十二年四月二十一日臣督兵駐總兵俞大猷
營内據整飭福州兵備按察司副使汪道昆報稱四月
初八等日督募淛兵入省監督總兵劉顯俞大猷副總
兵戚繼光三大營官兵尅期進剿原襲破興化府城大
勢倭冦本月十九日兵至興化地方探得前賊移據平
海衛總兵官劉顯俞大猷分屯渚林養威蓄鋭以圗大
舉令義士許朝光劉文敬各督舟師邀諸海上賊坐是
困窮探知戚副總兵同本道統督大兵入境遂拔營前
至酒林迤南據險結巢犄角迎敵二十日䝉本院督同
本道與興泉兵備叅議萬民英布政司戴罪殺賊左叅
政翁時器親至渚林㑹集三大營官兵面議機宜分定
哨道以副總兵戚繼光統督把總胡守仁等部下官兵
為中哨衝鋒以總兵都督劉顯統督把總郭成等部下
兵為左哨而以江西巡撫都御史胡松所遣領援兵把
總樂塤與前福建軍門都御史游震得所發標兵把總
陳倉等兵佐之以總兵都督俞大猷統督南贑軍門都
御史陸穏調發指揮魏宗瀚名色把總朱相等部下兵
為右哨而以淛江巡撫都御史趙炳然所遣領援兵把
總楊文與本院發與叅政翁時器監督領標兵把總陳
其可蔣伯清傅應嘉部下等兵佐之仍懸賞衝鋒銀二
萬兩以鼓作士氣定以二十一日各照分定哨道刻期
進攻軍門各道隨軍監督本日丑時中哨官兵仍分三
路魚貫而進直薄賊巢賊亦分道擁出拒敵賊首躍馬
當先我兵勇氣益倍三哨官兵一時並進賊勢不支奔
□回巢各兵乗勝攻打益急賊復併入大巢死守各兵
四面圍合因風縱火血戰破巢賊衆敗匿房中或焚死
或刃傷自相枕籍積尸充霤難以數計間以遁避山海
我兵隨處奮擊墮崖蹈海死者數亦難計止據在陣敵
殺生擒真倭首功二千二百餘名顆器械稱是奪回被
擄男婦三千餘人衛所印信一十五顆即今福州以南
郡縣並無一賊臣惟蠢爾倭奴突如内犯襲我郡衛辱
我冠裳䖍劉我人民占據我城池流毒已經數月被害
奚啻一方今乃仰仗皇上𤣥威廣運廟謨審固文武同
心將士用命遂使莫敢誰何之冦不崇朝而授首既䧟
被據之城以一鼓而克復全閩按堵萬姓歡騰捷書露
布皆稽首籲天祝願皇上萬夀無疆臣待罪督撫仰念
聖明萬里南顧臣寢食靡寧今幸有此非常之捷除有
功効勞人員另行查叙外恭先馳報上慰聖懐
　　飛報捷音疏(五月初/十日題)
嘉靖四十二年四月二十四日臣在平海渚林班師據
福清縣報二十三日清晨有賊船三隻約賊二百餘徒
在神前澳登岸臣即遣標下名色把總蔣伯清楊文統
領所部淛兵自平海進至蒜嶺驛地方伏截仍委兵備
副使汪道昆戴罪殺賊叅政翁時器監督次日前賊果
由彼路而來伏兵四起前後夾擊賊衆奪氣我兵鏖戰
益力斬獲真級七十八顆被掠男婦當從寛貸令地方
領回二十七日又報倭賊五百餘徒突至北嶺逼近省
城左布政使曽于拱按察使萬衣督遣淛兵胡世等五
百名前去截殺斬獲首級二十顆餘賊星夜退遯連江
地方去訖未敢近薄省城皆胡世一戰之功五月初三
日據福州兵備道副使汪道昆呈稱二十六夜賊聞平
海倭賊剿滅不候風潮潜自開遯水寨官兵船瞭見舉
火為號二枝齊起四更時分追至東湧外洋捕盜黄怡
等四船首挫賊鋒衝沈倭船四隻生擒真倭二十七名
斬獲首級二十顆奪獲被掠人口一十名遇夜昏黑浪
湧溺死不計難盡取級又據鎮東衛指揮同知趙國柱
報稱本澳探有倭船九隻抛泊外洋國柱率捕盜兵船
及萬安所千戸夏雋等船於四月二十六日前去草嶼
洋中奮勇夾攻衝沈倭船四隻賊各潰敗趙國柱捕兵
生擒真倭一十五名斬獲倭首一十二顆千戸夏雋兵
生擒真倭五名斬獲首級二顆千戸許勲親斬倭首級
一顆家丁許四等生擒真倭二名千戸張淮親擒生倭
一名部兵張漢等生擒真倭三名斬獲首級一顆其餘
賊船五隻篷舵櫓􁪻俱已衝壊雖脱遯逺洋勢必沈没
等因五月五日又據該道呈稱本道自平海大捷班師
復䝉本院委督副總兵戚繼光部兵進剿連江等處倭
冦五月二日到連江先差哨官王寧帶兵潘大徳等哨
至湯嶺遇有倭賊二名在彼窺探大兵消息王寜等併
力斬之又探得倭賊四百餘徒屯住馬鼻地方把總傅
應嘉帶藤牌手及戚副總兵鳥銃手從五虎門先出把
截本道㑹同戚繼光於初三日先發名色把總王如龍
等兵三營直趨羅源防遏北遯仍親督把總胡守仁等
三營為竒兵由左路縁山而進以陳禄等三營為正兵
由右路衝鋒而進賊出奮力死戰我兵左右夾擊血戰
移時擒斬真倭一百五十七名顆奪回被掠㓜男二十
三名巢穴船隻俱各焚燬餘賊計蹙□入海塗溺死無
數訪得前賊原係攻破夀寧政和一起欲往平海合夥
聞被蕩平退回馬鼻今䝉本院方畧一鼓剿滅該縣地
方已平初七日據興化府申報莆田縣海邊有殺散零
賊該生員鄭瑄倡集鄉衆鄭國寳等敵斬真倭首級五
顆鄉夫李思敬等斬獲首級二顆仙遊縣鄉兵程竒烈
等斬獲倭首一顆擒獲從賊一名本日又據福清縣申
稱指揮趙國柱督率捕盜兵船前至後營海洋遇有賊
船四隻即乗順風敵衝賊船三隻沈没百有餘倭一隻
脱走外洋生擒真倭二名從賊一名斬獲首級三顆奪
回被擄男子二名本縣又差民兵紀憲林文昌等在於
新塘地方擒獲散遁零倭一人斬取首級二顆各呈報
到臣除解到首功俱發委官運同劉汝順紀驗生倭取
赴軍門梟示被擄人口放回訖其有功有勞人員查明
之日另行具題外為照各該官兵自平海大捷以來勇
氣百倍至於舟師最為廢弛亦各感奮共興敵愾之心
以是而福清之神前澳懐安之北嶺連江之馬鼻與東
湧草嶼後營等洋莆田靈川里等處各新舊倭賊不旬
日間次第報平水陸擒斬通共三百七十餘級逺近歡
騰地方寧謐是皆仰仗皇上𤣥威震疊廟堂勝算所致
其福寜沙埕等處小醜見係閩淛夾攻成功計在呼吸
間矣
　　倭冦暫寧條陳善後事宜以圗治安疏(五月二/十日題)
臣㑹同總督廣閩都御史張臬巡按福建監察御史李
邦珍議照修政貴於及時有備所以無患福建地方邇
自乙夘以來倭冦紛紜廣賊並出因之民窮盜起内外
騷然馴至興化之事而顛危極矣兹者仰仗聖皇神武
赫然一怒次第蕩平八閩之間遂獲寧宇十年之内僅
見一時若不乗此戰勝之暇亟為善後之圖誠恐冦情
叵測事變靡常必待患至而始為之備則後之視今亦
猶今之視昔掣肘多艱噬臍無及臣等用是大懼莫敢
寧處謹稽諸舊典酌之時宜質諸輿論之公㕘以一得
之見條列十有二事上塵聖覽寔思患預防之愚忠為
乆安長治之至計伏乞勅下該部再加查議請自宸斷
速賜允行則地方幸甚臣愚幸甚
　一曰議復寨以扼外洋
　　照得八閩之地西北阻山東南濵海海中諸國獨
　　日本最為狡獪藉我姦民乗間内侵不但此時為
　　然蓋自洪武迄今皆嘗受其患查自福寧南下以
　　逹漳泉置衛凡十一置所凡十四置巡司凡四十
　　有五以控之於陸又置水寨以防之於海初惟烽
　　火門南日山浯嶼三寨耳景泰年間増而為五時
　　則戰艦如雲旌旗相望且哨守皆衛所之軍有司
　　無供億之費外威内固有自來矣法乆人玩武備
　　漸弛倭患突登舊制盡失為今之計亟宜查復五
　　水寨之舊毎寨設兵船四十隻兵萬三千名五寨
　　通計用船二百隻用兵六萬五千名以五把總領
　　之定為五大䑸内以舊設烽火門南日山浯嶼三
　　䑸為正兵増設銅山小埕二䑸為逰兵而又為之
　　分信地明斥堠嚴㑹哨賊寡則各自為戰賊衆則
　　合力併攻以扼外洋擊來賊為功第一擊去賊次
　　之失賊弗擊與致賊登岸者查照信地論罪五寨
　　兵船俱屬總兵官統督監軍道監督未汛之先總
　　㑹南臺聴統督整搠訓練汛期將及分發哨守汛
　　畢復總㑹南臺殿最功罪而賞罰之仍整搠訓練
　　以備來汛如此則總覈有經聲勢亦重虚偽盡革
　　實効可臻但立法雖詳振舉在將閩中武弁得人
　　甚艱見今各寨把總僅惟原任守備秦經國尚堪
　　鞭䇿外他皆用之倉卒之餘率乏勇敢之氣臣等
　　查得見奉欽依陞二級泉州納級副千戸傅應嘉
　　泉州衛指揮魏宗瀚百户鄧銓浙江松門衛千戸
　　羅繼祖皆熟諳海務屢立戰功及照浙江定海等
　　闗把總皆奉欽依以都指揮體統行事閩浙海防
　　責任惟均合無比照浙江事體請乞勑下該部查
　　將傅應嘉魏宗瀚等銓補前職但五寨之中又有
　　緩急而五臣才力亦有大小臣等劑量相宜小埕
　　為省㑹門戸宜用傅應嘉蓋本官竒才傑抱將畧
　　尤優一時武弁無出其右次則烽火門宜用魏宗
　　瀚次則銅山宜用鄧銓次則浯嶼宜用秦國經次
　　則南日宜用羅繼祖斯則因地用人乃無不勝之
　　患伏乞聖裁
　二曰議處兵將以責實効
　　臣等查得前福建巡撫都御史劉燾分為南北中
　　三路請設三㕘將領之軍門標下另設逰擊一員
　　各陳陸兵三千名其經畫亦云備矣但㕘遊既難
　　於得人而尾大毎至於不掉數年之間未覩成效
　　職此故也臣惟知兵之將世不多有治標之事難
　　執一方亦惟隨時措置有益成事而已今照分守
　　温處福興副總兵官戚繼光忠誠懋著文武兼資
　　貌雖不踰中人才則可將十萬南北將官號為節
　　制之師而收堂堂正正之效者誠未見其比也第
　　其秩雖都督官纔副總殊未足以展其千里之才
　　而慰八閩之望臣等謂宜請乞以戚繼光充總兵
　　官鎮守福興漳泉延建邵武福寧金温九郡一州
　　其三路㕘將悉改為守備所轄信地俱仍舊章且
　　宜即以戚繼光部下偏裨曉暢兵事屢立戰功者
　　充補其任則在平時既兵知將意將識士情而於
　　臨事如身之使臂臂之使指無不如意誠為計之
　　得者今該臣等查得戚繼光營内見充軍門標下
　　把總納級指揮胡守仁其才則堪中路守備見在
　　領兵納級指揮王如龍其才則堪北路守備但南
　　路守備尚難得人臣等又查得福建都司署都指
　　揮僉事耿宗元精敏向進合無請乞勑下兵部查
　　將胡守仁王如龍推中北二路耿宗元以原職帶
　　管南路各守備職任行令查照原分信地各帶所
　　部兵夫住劄防禦三路五寨水陸兵將俱屬總兵
　　官統督監軍道監督容臣等查處堪動官銀於閩
　　縣南臺地方開設鎮守教塲及監督公署在彼聽
　　其公同調集合營訓練風汛之月乃分布四出聽
　　各住劄該道分投監督水陸防守蓋無事而合營
　　團操則號令出於一人而兵有實用臨汛而畫地
　　分守則水陸備於多算而事有成功誠又計之得
　　者但本鎮以一人之身轄全閩之廣馭二三萬之
　　衆若非分任得人焉能巨細畢舉仍應照例添設
　　坐營都司一員専司調度中軍把總二員職掌旗
　　皷統領標兵其人則查有見任北路守備羅章堪
　　備坐營之任戚繼光部下納級指揮陳濠金科堪
　　備把總之任就而用之庶㡬上下相信任使有人
　　而軍務為可舉矣再照原議遊擊領兵一枝専任
　　軍門標下以備往來䇿應見在遊擊員缺查有江
　　西南湖守備李超堪以銓補伏乞聖裁
　三曰議處客兵以備常戍
　　照得金台之兵臣與戚繼光居浙頗乆勞心訓練
　　故長於陸戰漳泉福清之間人以下海為業故長
　　於水戰今淛江不能不用閩兵以備之於水亦猶
　　福建一時不能不用淛兵以防之於陸蓋其長技
　　有如南舟北馬既不可以强而同而其應募亦如
　　逰藝行商實不可以禁而止是固無容别議外但
　　越省從征勢難乆駐而萬衆聚食坐費餉金臣等
　　因行副總兵官戚繼光監軍副使汪道昆將前客
　　兵從公詢審願去願留分為上下二班毎班務足
　　九千名上班自今七月初一日為始分布教訓以
　　防小汛至十月無警放班下班亦自七月初一日
　　為始差官押送回籍至十月初旬聽各把總統領
　　上班以防春汛汛畢仍於六月終放還又以前班
　　兵夫限七月初旬上班以防秋汛年年如此嵗嵗
　　更畨務以三年為率不許别有變更但出應募毎
　　不為本處有司所喜值其放班因肆凌虐情亦有
　　之故兵將往往以此為慮伏乞天語叮嚀淛江巡
　　撫右侍郎趙炳然通行該管道分及府縣官員務
　　要一體存恤毋得自分彼此因其應募輒事誅求
　　致開他釁内有把總等官變亂行伍違誤戍期及
　　赴他處投用者聽臣等從重叅究挐治如此則陸
　　戰有人閩事自定而淛之列郡與閩境土相接者
　　亦無唇亡齒寒之患矣伏乞聖裁
　四曰團練主兵以固根本
　　臣惟先年編僉民壯大縣多至五六百名中縣三
　　四百名小縣亦不下百五十二百名毎名嵗定工
　　食銀七兩二錢近年東南皆給帖聽募人自取蓋
　　有倍收至十一二兩者兵有定數粮有定額所以
　　捄官軍之敝得寓兵於農之意比者屢該言官建
　　議詔下有司團練鄉兵法莫有便於民壯者乃沿
　　習日乆本意寖失以有用之錢糧養無籍之棍徒
　　無益實用臣等謂宜將各縣額設民壯責之駐劄
　　守巡兵備該道督責知府知縣巡捕等官通行查
　　出汰其老弱與市井棍徒補以精悍丁壯給以堅
　　甲利兵編成隊伍分為班次一班屬之知縣就便
　　訓練在縣防守一班屬之巡捕官領赴本府團操
　　毎季更畨稍均勞逸毎府聽臣坐委知兵武職一
　　員假以把總名色為之統督知府為之監督公同
　　訓練駐劄該道以時閲視别其勤怠精否而賞罰
　　之務使人人善戰縣縣皆精該道該府該縣等官
　　乃為稱職否則他事雖賢亦以曠官論罪八府一
　　州計可得兵萬二千人小警則各自為戰大警則
　　互相應援如此則糧餉不増戰守有備行之三年
　　即八閩之内可轉弱為强而議罷客兵矣伏乞聖
　　裁
　五曰議處憲臣以重監督
　　凡用兵既有大將為之統督又必用憲臣為之監
　　督蓋訓練士馬臨陣决戰身先士卒則統督之事
　　也稽察姦弊課殿功罪處置錢糧則監督之事也
　　除水陸守備把總分駐信地料敵出戰則聽臣行
　　駐劄該道分投監督外至於合營團操與大兵進
　　剿大將臨戎必同心文官一員與之終始其事臣
　　等查得兵備副使汪道昆忠存許國才足投艱素
　　與副總兵官戚繼光雅志匡時恊誠任事故去春
　　今夏屢建竒勲武畧文謨並輝窮海今戚繼光既
　　欲其總鎮八閩而汪道昆則伏䝉欽陞二級萬一
　　推遷别省不免有拂羣情伏望聖明軫念遐方剛
　　生神氣勑下該部將汪道昆遵照成命陞授福建
　　按察司按察使協堂請給闗防勑書監督全省水
　　陸軍事務與戚繼光同心一徳共濟時艱俟其年
　　勞茂著績用有成超格擢用伏乞聖裁
　六曰薦舉賢能以備任使
　　伏惟為政在於得人而見賢乃可授任方今聖皇
　　夀考乆道化成多士濟濟隨試輒效固不必為官
　　而擇人也但人之才器各有不同而時屬艱危亦
　　宜厯試照得福建海道之官最為重任人所畏為
　　而延建二府素稱善地比以山海之冦屢次傷殘
　　鄉無完宇民樂從盜撫摩安輯尤貴得人知府周
　　賢宣年踰一考海道副使邵楩則任滿六年誠恐
　　一旦轉遷别行推補即係賢能克堪重任而於海
　　防事體境内民情豈能一旦熟悉今該臣等查得
　　分守建寧叅議金淛分巡興泉叅議萬民英鹽運
　　司同知劉汝順漳州府同知劉宗寅皆夙抱忠誠
　　才猷茂著素閑軍旅人望共推且居閩既乆人情
　　地利無不周知如䝉伏乞勅下該部再加查訪如果
　　臣言不謬遇有前項員缺即將金淛等推補則任
　　使得人而於殘破地方真有賴矣伏乞聖裁
　七曰議處有司以圗治理
　　臣惟安内攘外必先有司蓋其於民最親而民之
　　繫望最切如使拊循無術防禦失宜民禍滋矣近
　　該言官建議吏部題奉欽依通行撫按衙門將各
　　該地方凡才力不及并貪汚不職官員體訪既真
　　不時叅論蓋誠有見乎此閩中戎事日棘吏治日
　　非徒以糾察未遑懲創弗及方今外患始息内治
　　當修有司官員亟宜議處除循良著聞俟其成績
　　地方簡僻許其自新不得濫及外該臣等查訪得
　　某官利政教之録以沽名假餽遺之儀以射利才
　　足濟貪政多播惡某官性資庸劣志氣卑汚當民
　　窮財盡之際惟峻法而取盈適力詘舉羸之秋獨
　　興工以求悦政聲湮沒物議沸騰此二臣者貪汚
　　不職所當亟為罷斥者也某年力龍鍾才猷駑鈍
　　充耳無聞面命猶煩介紹措身無地跬步必假人
　　扶精力消亡職業曠廢此一臣者年老有疾所當
　　准令休致者也某官外若可觀中無所取買辦軍
　　需百求而百不給講求民瘼十問而十不知政已
　　下移志非尚往此一臣者才力不及所當改調閒
　　散者也以上地方或為省㑹門戸而當倭賊之衝
　　或在山谷隩區而為冦盜之藪安民彌盜必得其
　　人乞勅該部再加查訪如果臣言不謬將某等罷
　　斥某官改調别選進士有才力者以補其任庶㡬
　　因地擇材因才授事官守得職而民生有依矣伏
　　乞聖裁
　八曰申明職守以振頑惰
　　臣惟以民養軍以軍衛民三代以來未之或改國
　　初沿海地方衛所相望行伍充盈一切軍需莫非
　　民力故出海有軍烽堠有望隘塞有把城池有備
　　凡以下捍民患上酬國恩由彼視之因皆分内事
　　也比來法令廢弛行伍空虚各該衛所官軍大都
　　桀鷔不馴頑鈍無恥驅之戎行則恍然自失責之
　　城守則恬若罔聞於是乃復以供賦之民受登陴
　　之役事之倒置未有甚於此者夫彼以積弱自名
　　難於不教而戰水陸之防固無望矣至若攖城自
　　守力猶可為顧又所養非所用所用非所養則又
　　焉用養彼為哉查得見行條例凡沿海及腹裏府
　　州縣與衛所同住一城及衛所自住一城若遇大
　　敵攻圍不能固守衛所掌印官與専一捕盜官俱
　　比照守邊將帥失䧟城寨者律斬其府州縣掌印
　　官及捕盜官與衛所同住一城者不能竭力協守
　　俱起送吏部降一級别用是則典守之責既有等
　　差而失䧟之罰亦有輕重臣請申明前例分别職
　　守如鎮海等衛安海等所官軍自住一城並無居
　　民相錯者責之掌印捕盜官編定精壯食糧官軍
　　署名防守如或老弱即為汰革另選餘丁精壯者
　　補之其不食糧軍餘舍餘既有身家亦要一體編
　　派協助其餘與府州縣同住一城亦照此例編定
　　如或城垣寛袤戍守不敷先儘官軍而後以機兵
　　及居民補其不足假令失事悉照前例分别論罪
　　設若賊勢重大攻圍𦂳急許赴附近守備官處請
　　發援兵援兵聞報必須整搠器械闗支行粮沿途
　　探哨相機嚮往大約離程三日者即限以十日為
　　期如過期而援兵不至因而失䧟者領兵官照律
　　擬罪若倭賊始登攻圍未乆援兵已發程期未滿
　　及為賊所襲原非攻破者俱止罪坐本衛所官員
　　如此則事有責成人無規避敵愾之勇可作偷惰
　　之弊可祛而無復覆轍之足虞矣伏乞聖裁
　九曰請乞錢糧以救危急
　　臣自受任以來厯稽往牒福建用兵之始嵗費六
　　十餘萬其後巡撫劉燾當詘乏之時為撙節之議
　　盡罷兵食祇増軍糧大約一嵗計之猶至二十八
　　萬然而武備俱廢冦患益深而閩遂不支矣及巡
　　撫游震得繼任之後更議調募稍為調停雖費出
　　有經亦不下四十二萬顧牘中奏留僅存虚數而
　　民間窮困無救供需其後失事日殷調兵日至使
　　非聖明大破常格特發帑銀與取回浙直原借去
　　銀兩閩事去矣臣始入境則各部調募官兵已近
　　三萬而各營斬獲功級不啻三千五百有竒解到
　　帑銀近俱用盡即有未到之數内又除去三萬兩
　　准作興化修賑等用外以臣等計之僅存一十萬
　　兩以供來嵗之需近該臣等部署水陸分布官兵
　　共計用兵二萬三千嵗用工食銀二十八萬加以
　　修船給械懸賞衝鋒通計一嵗非三十二萬不可
　　視前巡撫劉燾所議之數止加四萬亦期以實心
　　行之或可濟事即今汛期相仍嵗事孔棘萬一兵
　　食不繼士氣不張不惟盡棄前功抑恐仍蹈故轍
　　即臣以身殉國固所甘心國事謂何伏乞皇上留
　　神於廟算垂成之功終惠於海隅更生之㑹勅下
　　該部查浙直江西先年用兵事例就近請發兩淮
　　鹽課銀十二萬兩兩淛鹽課銀四萬兩兩廣椒木
　　銀四萬兩責限解發前來聽臣撙節用度散訖繳
　　報庶足以濟部中待哺之急免日後噬臍之憂伏
　　乞聖裁
　十曰請緩征科以恤凋殘
　　臣惟貢賦惟正之供催科有司之職市恩曠職謂
　　之不臣孰謂不臣而可為也近因各省拖欠内庫
　　折銀節該戸部題請通行撫按督催按季開報臣
　　雖駑下固知内庫為不可缺上用為不可稽欽限
　　為不可違部議為不可格也近該臣督兵剿賊親
　　厯福興延建汀邵之間聚落成墟汚萊蔽日民間
　　危急愁苦之狀殆周人所不能喻鄭俠所不能圗
　　矣以此而責有司招徠之撫字之猶懼不蔇將復
　　使之集流亡督逋負誠不忍出諸口也邇䝉皇上
　　恩覃溝壑化被海濵大施曠蕩之仁屢下蠲免之
　　令民間父老猶幸得及於寛政庶㡬可保其餘年
　　使臣不能宣布徳意而一切督責有司彼必以應
　　文逃責之心而為逺禍全身之計有司讐民民讐
　　有司或以箠楚離心或以耰鋤起釁縱能頭㑹箕
　　斂而得不償失将焉用之查得先任詔安縣知縣
　　龔有成龍巖縣知縣湯相俱各心勞撫字政拙催
　　科部議以完糧不及分數照例移官一時有司翻
　　然改慮後該巡撫陸穏奏調龔有成巡撫游震得
　　奏保湯相於是始知朝廷不輕絶之仁無求備之
　　議莫不感激思奮精白承休是則部議之殿最吏
　　治視之以為汚隆吏治之汚隆民生視之以為休
　　戚者也如䝉乞勅該部憫念流離稍從寛假福建
　　一省即七分不完姑免䧏級四季未報無論稽程
　　庶遺民得以休息而更生下吏得以紓徐而從事
　　地方幸甚臣愚幸甚伏乞聖裁
　十一曰乞蠲租稅以復流移
　　臣所謂緩征者謂全省之民也至若興化之莆田
　　平海福寧之寧徳建寧之夀寧政和泉州之晉江
　　永寧漳州之𤣥鍾南靖生理乆絶喘息未甦以此
　　而視全省之民又不可以同日語矣先是興化克
　　復該巡按御史李邦珍發銀六千兩興復水利賑
　　濟流離近報平海蕩平又該御史林潤請銀三萬
　　兩為之修城築堰賙貧助耕凡所以為斯民居養
　　計者至深切也顧自府縣官到任以來日以招集
　　為事近欲清查戸口歸併都圗乃拊循之急務而
　　民怨征徭之將至又皆轉而之他即使有地可耕
　　有城可守民多疑畏相率流移紛紛未已及查寧
　　徳之民乆報賊平不願歸復政和夀寧之民猶懐
　　亂畧不樂寜居大率民困則易離民勞則易動事
　　所必至理固然也竊計地方殘破莆田平海為甚寧
　　徳夀寧政和次之晉江永寧𤣥鍾南靖又次之使
　　非廣布之以寛貸之恩明示之以招徠之信即使
　　龔黄為治民弗能依伏乞免其征科與之更始甚
　　者三年而後納稅次則二年又次則一年使之甦
　　息有期歸復可待庶㡬漸遂有生之樂益彰無外
　　之仁但照邇年部議蠲免猶征起運僅免存留是
　　可以少紓乎災傷之民而不可以槩施於殘破之
　　地何則水旱之災不常有而豐凶之嵗恒相乗即
　　使年穀不登而舊積可資豐年可望於是持其緩
　　急為之調停即寛一分民已受賜一分矣乃今故
　　貲蕩廢已往既無所憑生業淪亡将來又無所賴
　　故雖用其一而緩其二彼惟知有怨而不知有恩
　　誠能寛之嵗月悉為蠲免庶一方可無後憂而三
　　年或有成効伏乞聖裁
　十二曰請復額糧以修軍政
　　臣惟三代以下兵農始分兵制不同用之惟一國
　　初衆建衛所部署官軍出則從征居則戍守法至
　　善矣其後承平日乆尺籍徒存軍兵不足賴而後
　　有民兵民兵不足賴而後有募兵制益分而軍費
　　益廣矣查得國初舊設福建馬步官軍四萬八千
　　二百員名夫有軍則有糧有糧則有額要之以境
　　内之賦養境内之兵非自外至者也邇來衛所消
　　耗行伍空虚計其所存曽不能以半較之額數不
　　知其所餘者凡㡬何矣當事者綜覈盈虚裒益多
　　寡或那易别用或轉運地方理固然也乃今欲以
　　轉弱為術而為乆安長治之謀則必查復額糧振
　　飭武備計莫出於此者何者醫之攻疾也急則治
　　標緩則治本治標者烏附之𩔖客兵是也治本者
　　參术之𩔖籍兵是也誠能申明舊章查復定額那
　　移者照舊補足轉輸者照舊取回是四萬八千之
　　軍需可不外索而自足由是而汰其老弱選其丁
　　壯定其部曲時其訓練藉客兵既張之威以作其
　　氣舉客兵已試之法以定其趨俟三年有成由是
　　而罷客兵調募之費減民兵供億之需因地制賦
　　因賦制兵真救時之長慮修武之善經也以上所
　　陳訓練主兵查復額糧與前巡撫都御史劉燾先
　　年建議因兵以求兵因糧以求糧大意相似自非
　　需之以嵗月不免同入於虚文故臣等徴兵請餉
　　之議恒拳拳焉必期以三年之乆庶㡬為萬全之
　　䇿不然往事具在顛覆相尋臣等雖竭犬馬之愚
　　亦無救地方之患伏乞聖裁
　　剿平倭冦叙有功人員懇乞録賞以勵人心疏
據各兵備道呈報先後水陸官兵通計擒斬新舊倭賊
二千二百五十名顆奪回印信十九顆救回男婦二千
三百八十名口搶回夷器三千九百六十一件俱發運
同劉汝順紀驗印信發興化府收貯給兵及分發府縣
貯庫被掠男婦俱發知府易道談審放即今省城以南
倭賊盡絶地方底寧前項有功人員相應查叙伏乞具
題以彰勸典等因備呈到臣伏照倭冦為患業已有年
而郡社為墟舊所未覩師老財竭未收全勝之功而遣
将徴兵仰厪九重之慮今乃衆方入境行未息肩而賊
已覆巢亡不旋踵華夏之氣以紓冠裳之恥盡雪即其
成功之速要非人力能為蓋當其乗夜出海㑹有風雲
之變賊即受挫還巢而我之四面合攻猶如雲霧之興
賊遂昏迷失守彼之去也若或尼之而我之成也如将
助焉是皆仰仗皇上𤣥徳足以格天而彼蒼所以悔禍
故海隅蒼生咸歌誦乎帝徳而封疆臣庶敢妄貪乎天
功他如輔宰之憂先天下運籌于宻勿之内本兵之念
切恫瘝決勝於萬里之外言官建議動中機宜司署受
成畢舉群䇿功皆第一臣何可言臣謹以有事地方之
官各効一臂之力者分别次第敬為皇上陳之在文臣
則有如總督廣閩軍務都御史張臬威望素隆先聲丕
振折衝三省允為元老之壯猷制勝八閩聿樹無前之
偉績膚功一奏人望共推前任巡撫福建都御史今回
籍聽勘㳺震得秉心淵塞惟志忠誠慨二冦之猖狂而
撫剿並用念八閩之窮困而寝食俱忘舊賊甫平共仰
誠才之合興城失守豈由提督之踈志已折而不回身
雖危而益厲出其憂憤屢著忠猷雖平海之捷未及躬
逢而争先之勞皆存成算巡按福建監察御史李邦珍
職在觀風心同濟變覩時事之艱危而推納若已因㑹
省之震動而彈壓以身議兵議餉皆抗疏以上陳而為
國為民其自任之甚重蓋才堪濟世而義在和衷紀察
惟明成功攸賴南京戸部尚書鮑道明兵部尚書李遂
巡撫江西兵部侍郎胡松巡撫淛江兵部侍郎趙炳然
巡撫南贑兵部侍郎陸穏巡按江西監察御史陳志巡
按浙江監察御史張科仰承明命念切同舟轉餉發兵
先赴公家之急分屯遣将務紓隣國之憂我武維揚成
功有自兵備副使汪道昆才猷揮霍器度恢𢎞毎憂時
而發憤遂被髮而纓冠當巨冦之成擒而倡議請兵早
已有待於今日知名将之間出而推誠相與迄以共濟
乎時艱念其幹蠱之勞精力俱竭即此匪躬之義神明
可通誠文武之全才堪一方之重寄以上諸臣功當首
論内李邦珍破格任事竟廓妖氛游震得無改初心終
崇偉績汪道昆乆親戎馬茂著勛猷臣謂李邦珍汪道
昆所宜超格優異游震得謂宜不待勘明復其原職仍
加陞賞者也分巡興泉道福建布政司右叅議萬民英
素閑武畧乆著英聲推誠任人而衆心豫附監軍給餉
而士馬歡騰原任分守福寧道左叅政翁時器孳孳為
義念念憂民初志存節省乃展布之未能比身際顛危
遂奮發以從事分督官兵纔當二十之一而斬獲首虜
亦㡬二百之多有志竟成遇變弗懈紀功鹽運司同知
劉汝順畏塗給餉不避艱難曠日露衣備嘗險阻士心
同戴民志允孚以上三臣功當並論内劉汝順任怨任
事有為有守所宜從重叙用萬民英分駐泉州連及住
俸此則功非因人罪不在已謂宜開其俸而論其功翁
時器則莅任未乆失事亦重雖無桑土之謀實有擒斬
之績此則或功浮於罪或罪浮於功或功過相准非臣
所敢議擬也乃若左布政使曽于拱按察使萬衣副使
邵楩余曰徳叅議黄朏僉事金淛曽一經同當禍變均
效忠猷或公私之具竭而轉運惟艱或冦盜之猖狂而
防禦備至譬如逐鹿咸事張羅又若南京兵部主事賀
邦泰南京戸部主事陳思宗間闗奉委匍匐餉軍如彼
匱乏之時極賴飛輓之助人皆畏避彼獨驅馳又若署
福州府運使何思讃建寧府知府王一鶚延平府知府
周賢宣漳州府知府桂嘉孝泉州府知府周道光興化
府知府易道談福寧州知州夏汝礪福清縣知縣督應
元閩縣知縣鮑宗沂侯官縣知縣任春元都司㫁事梁
繼武福州府經厯王坊厯涉多艱輸轉不乏南平縣縣
丞王繼祖福清縣縣丞陳永倉官聞鑚隨軍給餉䇿馬
監軍矢石紛紜生死弗避以上諸臣功當優賚内邵楩
余曰徳黄朏金淛皆誠與才合而事與願違與福建都
指揮使徐髙或因混同而住俸或以帶管而取尤今賊
已伏誅亦宜開其俸而叙其績至於知縣督應元邑當
萬衆之衝百責攸聚縣丞王繼祖陳永倉官聞鑚身任
三軍之役一事無違尤宜録用以酧其勞者也以武職
言之有如總兵戚繼光鞠躬盡瘁用兵如神馭衆而分
數愈明處勝而機事益宻批亢擣虚彼醜畏之如虎除
兇雪恥斯民望之如雲全師奏凱兵不留行一戰成功
賊無噍𩔖豈徒振古之驍将實為當今之虎臣都督僉
事劉顯沈鷙有謀精悍無敵以烏合之兵毎用寡而擊
衆負鷹揚之氣能轉弱以為强位髙而無愛惜俘獲獨
多戍乆而有權宜鬼神莫測時名知重士氣獲伸總兵
俞大猷𢎞廓深逺渾厚老成論兵如王翦大而非夸馭
衆如子儀威而不猛滅倭有議制勝於未戰之先堅壁
如山破敵得萬全之䇿居然大将之體乆矣丈人之貞
以上諸臣功當首論故或謂賊破興城之後無劉顯扼
之江口則必北突㑹省震驚無歐陽深扼之溪瀨則必
南竄漳泉瓦解歐陽深既殁俞大猷不來則劉顯勢孤
亦難乆駐然非戚繼光節制之兵則摧䧟廓清之績必
不可成議者以為確論臣請以是而定諸將之功焉至
于中哨把總胡守仁王如龍趙記王輔陳禄葉大正朱
珏張元勲丁茂童子明孫延賢哨官俞志隆張買王寧
伯錢助禮標兵把總陳其可蔣伯清楊文左哨把總郭
成樂塤右哨指揮魏宗瀚千戸楊𢎞舉舍人朱相俱各
身先士卒手刃倭冦雖其功次有差均之驍雄足賴功
當併論而中哨各官奮勇直立成功神速尤當優異者
也兵部聴差指揮宋連唐安南京戸部委官提舉郁瑠
兵部委官指揮靳文部押糧餉奔馳萬里水路撫民許
朝光截賊海奔獨當一面與領哨把總禇應宿陳倉千
戸杜招督軍指揮盧鼎臣百戸方伯武崔經吳經羅澄
武生傅應嘉千總張玘俱各親行伍而佐軍功冐矢石
而作士氣功當通論而方伯武𫝊應嘉技藝閒習智勇
兼資所當叙用者也戴罪叅將畢髙身披草莽志在桑
榆雖不能効死守於連城未破之時而亦能殊死戰於
羣醜将亡之日所當併議領江西援兵叅将梁成愚分
布上郡遥為聲援迄之夀政之冦畏威斂戢旋就誅鋤
所當叙用者也此臣得諸目擊之真實無纎毫之爽伏
望皇上勅下該部再加查議如果臣言有據所叙皆真
将戚繼光等破格陞賞游震得早賜叙用其他應優異
者優異應陞賞者陞賞開俸贖罪者開俸贖罪餘有功
員役開載未盡備存紀冊者一應查例施行至如臣者
以墨縗而從戎實因人以成事今服雖甫終而心殊未
盡宜援三年不計閏之例少伸一日愈於已之私伏乞
聖慈俯從臣請及照臣有書辦任相王應麟蓋嘗從臣
於金革之間委身於行陣之後比之常役倍有憂勞仰
冀恩私均垂勸典如此則賞不至於踰時勞無㣲而不
録人心思奮士志益増無煩期月之間坐復東南之盛
而倭冦不足平矣
　　官兵剿平流冦查叅功罪人員以彰勸懲疏(八月/五日)
　　　(題/)
據各兵備道呈稱流冦悉除等因臣惟頑民梗化妖巫
惑民固皆起於兵燹之傷殘迫於饑寒之無賴将帥之
臣既不知兵守令之官復事玩冦萌芽不翦致用斧斤
有自來矣即兹賊首陳明光余珦十等本以龍巖漳平
之編氓敢為張璉廖選之羽翼既編網於鈇鉞復起釁
於耰鋤此龍巖漳平縣官之養冦也當其初起之時衆
止數百及至出境之後尚分二宗乃屢報格殺㣲功冀
免大兵進剿致使賊兵進合黨與日増流毒三縣衆㡬
盈萬此大田沙縣縣官之玩冦也自非巡按御史李邦
珍按行該府乆駐彈壓分守叅議黄朏調集錢糧圗為
接濟分巡僉事曽一經親臨營壘監督進止延平府知
府周賢宣力持大征身親勒戰及非總兵都督劉顯統
督把總楊文蔣伯清陳其可樂塤等直入賊巢分屯血
戰則火燃泉逹之勢駸駸未已而救焚拯溺之費又不
知當何如其為力也今仰仗𤣥威震疊廊廟訏謨文武
同心将士用命流冦山冦一旦掃平四境寧謐以功言
則巡按御史李邦珍本以觀風之職毎超格於提兵叅
議黄朏僉事曽一經曽無一旅之師輒多方以濟變知
府周賢宣治兵轉餉勞苦功髙决䇿運籌機宜屢中總
兵都督劉顯用强弩之末勢當已成之賊鋒一戰破巢
單騎服敵把總楊文蔣伯清陳其可馘賊首惡挫彼選
鋒遂使烏合之衆膽落魄飛奔遯之徒魚沉鳥散以上
各官所當首叙者也撫建叅将梁守愚指揮劉偉凌芝
千戸馬桂武生鄧子龍把總樂塤哨官劉招桂劉添慶
古朝艾吳鯨王茂龔仁巡檢孟汶均効驅馳之力共收
斬獲之功推官江南知縣康求徳督餉多勞履險不避
以上各官所當次叙者也再照延平衛百戸超環王焜
尤溪縣知縣劉應龍大田縣主簿盧敬典史孫熈楨南
平縣典史何壇雖有鵰剿之功難掩失事之罪所當准
贖者也以罪言延平衛指揮某謬總鄉兵之任未聞一
戰之功當刻期而逗遛觀望毎臨賊而退縮潜藏所當
提問者也龍巖縣知縣某漳平縣知縣某養虎噬人縱
民為盜既不能安輯於平日又不敢發覺於臨時大田
縣知縣某沙縣知縣某冦方入境力實難支乃飾功以
妄報畏備餉而阻兵以上各官所當罰治者也内知縣
魏文瑞因余珦十既敗而逃回遂能設計以擒獲功與
罪等相應准贖如䝉乞勅該部再加查議如果臣言不
謬将李邦珍超格擢用劉顯黄朏周賢宣楊文蔣伯清
等查例陞賞梁守愚等賞賚王某行巡按御史提問劉
某等各罰治超環等與魏文瑞俱准與贖罪如此庶有
功競勸有罪知懲而地方之太平有日矣
　
　
　
　
　
　
　
　
　譚襄敏奏議巻一
欽定四庫全書
　譚襄敏奏議巻二
　　　　　　　　　　　　　明　譚綸　撰
　　恭謝天恩䟽(嘉靖四十二年/九月朔日題)
兵部題奉聖㫖天地宗廟垂祐八閩底寧各官協謀戮
力擒斬倭㓂數多功委可嘉譚綸陞右副都御史賞銀
三十兩紵絲二表裏欽遵備咨賫捧欽賞銀幣到臣謹
焚香望闕叩頭祗領謝恩訖伏以皇威廣運俄収無敵
之功寵命維新薦拜非常之賚貪天是懼戴徳奚勝臣
誠恐誠惶頓首頓首竊念臣猥以韋布之賤仰䝉陶鑄之
恩始筮仕於中朝徒勤砥礪再備官於東海有愧章縫
偶值袵金之時誓無孤於壯志誰謂裹革之念遂上徹
於宸𠂻甫被命而墨縗竟超資而秉鉞念兹平海之績
本自聖神忽拜懋官之榮遽階承貳起家太驟荷賜何
頻夫増秩賜金乃所以表卓異而緇衣敝袴亦必以待
功賢孰謂孤逺之臣乃有殊常之遇兹盖伏遇皇上徳
侔造化明並照臨視民如傷逺邁周文之敬任賢勿貳
上符神禹之艱舞干羽以撫四夷垂衣裳而奠八極徒
以南閩之冦警上厪聖懐遂使白面之書生叨承閫寄
幸一月而三捷詎人力之能為未半載而再遷實功疑
而惟重金分内帑榮耀百朋幣出尚方寵逾三錫念碔
砆之何幸承筐篚以併臨揣分未堪圖報靡及惟争自
磨濯志切斬鯨益有事綢繆心同衣袽即毫無可取愧
自比於南金而寸有所長期紓憂於北極臣下情無任
激切感戴之至
　　縣官督兵勦賊奮勇陣亡請䘏典以勸忠義疏
據兵備僉事黎元呈稱奉南贛軍門憲牌據所報賊蘇
阿普范祖貴梁益巫二妺等即行漳州府同知劉宗寅
與汀州府同知尹尚賢㑹同計剿嚴督各該縣掌印巡
捕官調集精兵尅期追捕以静地方初九日據漳州府
同知劉宗寅呈報知縣魏文瑞先將印信牒送主簿管
理公同巡檢阮海在縣防守城池本官親自招募永福
等處鄉兵三千餘名迎敵殺賊斬級一十一顆奈賊衆
勢盛本官被賊陣亡備報到臣臣看得山冦蘇普等結
黨千百深藏萬山之中屬在三府之界急之則烏散無
蹤緩之則蜂屯為害盖自昔而然于今為甚誠神人之
共憤宜征伐所必加但屬我海寇方熾而南贛軍門都
御史呉百朋方受害入境伸威營總兵俞大猷又督兵往
潮機宜未便勢難兼舉臣計必俟海賊成擒之後乃可
移師及之故屢次批行巡視海道副使周賢宣㑹同漳
南武平等道就近酌議相機而行去後盖已逆知此賊
據險善戰要非鄉兵所能辦矣今據報到前因則賊勢
已成事難中止除一面行令漳南該道嚴督同知尹尚
賢集見官兵設法擒剿同知劉宗寅知縣劉源湧照依
原分信地應援防遏仍聽南贛軍門調度及據一時領
兵官員通合有罪但查分守信地相去稍逺剋定期日
尚在正月初六日專任搗巢之責同知尹尚賢知縣劉
源湧魏文瑞止於分屯把截同知劉宗寅亦止奉文監
督龍岩之兵乃知縣魏文瑞首先遇賊以致陣亡此事
在不測而於同事各官實情有可原法難槩坐容臣再
行查勘從實參究外為照漳平縣知縣今陣亡魏文瑞
雅抱忠猷誠心幹濟矢謀討賊以身任而不辭策馬前
驅既深入而益奮於其募兵之始即以印信付諸僚佐誓
不俱生當在剋期之先輙以營寨直薄賊巢期於必克
卒之首犯賊鋒身膏草野臣子之心久能自靖忠義之
氣凛然猶生實文臣所希有為人心所共惜若不亟請
恩賚無以下慰羣情如䝉伏乞勅下該部再加查議上
請照例褒䘏于以慰忠魂于地下勸有位於将來如此
則地方幸甚臣愚幸甚
　　官兵搗平大勢山寇巢穴飛報全㨗疏
監軍按察使汪道昆呈稱賊黨盤據香寮時常出没流
刼汀漳延邵等處地方屢招屢叛近又賊殺漳平知縣
魏文瑞大肆猖獗奉福建軍門牌調發標下遊擊將軍
李超統督台兵二千自漳州兼程前赴省城謁見巡按
福建監察李御史面授方略即趨延平邀截仍恐所部
兵少牌行本道即取新到淛兵二枝從宜給與錢糧器
械督令前去聽逰擊將軍李超統督分巡武平道監督
赴永安等縣隨賊向往相機截剿等因本道㑹同戚總
兵調發把總金福景良忠二營官兵督發去後隨據逰
擊將軍李超陸續飛報㨗音前来延平衛百戸超環統
領鄉兵進攻北山陸續鵰剿擒斬賊犯余舉七陳福鑑
范椿等賊級一百一十九名顆續報逆賊楊一等因懼
南贛兵威意欲□入江西地方本道隨調練兵把總樂
塤統領部兵及練兵千户張豹武生陳世湍統領民兵
俱聽延平府推官江南監督進剿隨該遊擊李超部兵
齊至本道督行延平府多辦火藥器具備用及委南平
縣縣丞王繼祖齎領餉銀前來接濟本道隨營監督閠
二月十六日前賊擄掠地方被樂塤超環領兵斬級五
顆餘賊退屯洪田遊擊李超探得賊首楊一等擁衆四
五千人屯劄洪田勢必奔突永安一帶㑹同本道分布
以坐營把總蔣伯清名色把總何十之各部兵為前哨
衝鋒而以名色把總李越督陣以名色把總胡世副總
呉昆各部兵為左哨而以千總張九詔督陣以名色把
總施觀定徐全為右哨而以名色把總葉延選督陣本
月二十七日各賊不知大兵已到仍分為二枝一枝攻
打黄龍土寨一枝突至永安縣城外意在掩襲即取道
貢川為長驅計本遊將兵預伏近地待賊一至麾兵四
起賊遂奔遯官兵乘勝追至吉山地方蔣伯清率兵衝
鋒李超催督何十之胡世等兵齊進共擒斬賊級三十
一名顆餘賊奔潰前阻(缺/)河被兵追逼下水淹死者不
計其數餘黨復回洪田屯劄三月初一日南贛官兵接
踵進攻逰擊李超兵取道黄龍村夾擊賊衆大敗迯伏
山林星夜分遁復回香寮老巢遊擊李超督兵窮追奪
回被掠男婦六十名口本遊看得香寮老巢林菁茂宻
鳥道險阻距洪田一百六十餘里若使各賊先至舊巢
據險固守後難進攻隨令衆兵乘勝躡踪追至馬家山
劄營次早且薄賊巢各賊原築高大工堡五座堡外四
畔各開池積水堡内多用鳥銃藥弩併力拒敵本遊督
令兵搭造敵臺雲梯連日攻打不下計令兵士决盡池
水每兵各備柴草三担堆積與堡樓並高以便火攻賊懼
初八日已時送出先鋒鄧朝貴賴忠泓首級欲求招撫
官兵知彼詭計求緩愈加奮勇攻擊至初九日賊勢危
急大夥突出直衝把總胡世兵營要得奪路迯走各該
官兵奮力截殺即時斬首二十餘顆各賊復退入本巢
官兵乘勝攻打又於敵臺上布橋度兵上屋放火焚燒
賊死不計其數擒斬一百二十名顆初十日乘勝攻破
盖竹溪寨斬獲首級八十一名顆本日申時火攻祠堂
後曹家寨燒死賊徒不計斬獲首級三十三名顆仍有
蘇家山大寨離我兵營一百三十里周圍崇山峻嶺視
前各寨尤險遊擊李超㑹同本道議得若照行師節次
日行不過五六十里深入彼中既無宿所又或聞風迯
遯難以成功必須密令官兵連夜兼程出不意方可决
勝隨於十五日四更督發調到把總金福景良忠新兵
二枝與蔣伯清等兵銜枚疾趨至本日申時抵蘇家山
賊寨攻打各賊多備鳥銃矢石據城對敵至二更官兵
奮勇鑿崩城墻約三丈許乘勝入城放火賊不能當除
燒死外擒斬一百五十八名顆各寨俱破餘黨悉平連
前鵰剿通共擒斬五百四十二名顆俱委官紀驗訖各
兵節次攻堡對敵陣亡邵志厚等三十三名被傷何十
之等一百一十五名等因備闗到道又闗巡視海道節
差漳平縣署印經厯呉豐等宣布三院徳意省諭彼中
親屬計擒首犯餘悉與免罪有楊一族人楊偕等恐大
兵征剿玉石俱焚三月初五日將楊一縛解漳平縣監候
等因到道又據紀功官延平府推官江南漳州府同知
劉宗寅各呈報相同所據前項有功人員相應照例叙
録陣亡戰傷官兵相應優䘏通候查覈明白另册造報
等因及據兵備僉事黎元節將南贛官兵進剿功次亦
不下四五百級併報到臣該臣看得香寮逆賊盤據萬
山之中業已有年殺官殃民神人共憤茲者仰仗皇上
神威有赫廟算無遺責成臣等主於速剿而南贛軍門
右僉都御史呉百朋受命惟謹千里督征巡按福建監
察御史李邦珍紀察惟明三軍思奮鎮守總兵官署都
督同知戚繼光遣將誓師而賊已落膽監軍按察司按
察使汪道昆運籌决勝而人知用命以故師不再舉寇
靡孑遺自是地方無鋒鏑之慘良善有耕鑿之望所據
有功効力人員除屬南贛者聽南贛軍門查叙外其在
福建則有如標下遊擊將軍李超有勇知方善謀能斷
冐百里趨利之戒収一皷成擒之功威如迅雷掩耳不
及勢同破竹迎刅皆解然且避逺師以杜争功之釁保
善𩔖以弭妄殺之災非惟悉合乎機宜抑亦不愆於節
制即其冠軍之績居然上將之材功當首論者也分巡
武平道僉事曾一經隨營監督而諸險備嘗臨敵制勝
而羣䇿畢舉日不暇食寧辭軍務之勞師皆宿飽竟致
成功之速巡視海道副使周賢宣恩信素孚士吏咸服
生縛渠魁而兵不血刅拊循良善而民皆按堵此二臣
者或以文事而著武畧或用智名而並勇功所當併論
者也坐營名色把總蔣伯清督陣名色把總李越材俱
精悍氣復飛揚率衆深入不避諸難乘勝長驅遂収全
勝功當次論者也延平府推官江南親營陣而甘苦與
同給餽餉而飛輓不絶材官用命鬬士伸威功當同論
者也各營名色把總胡世何十之金福景良忠副總呉
昆徐全戰無不摧攻則必克或首扼突圍之寇或先登
堅壁之巢斬獲既多黨𩔖已絶功當通論者也延建邵
練兵把總樂塤提師一旅本難責其成功轉戰千里亦
恒苦於奔命桑榆底績杕杜同聲延平府經厯湯岡南
平縣縣丞王繼祖永安縣縣丞張世鑑領兵百户超環
或蹈不測之地而轉輸或率末練之兵而克㨗功當並
論者也其餘斬獲功級人員相應照例陞賞陣亡戰傷
官兵相應照例優恤恭候命下施行
　　官兵追剿大勢倭賊三戰三㨗地方底寧䟽
據監軍按察使汪道昆呈稱原攻圍仙遊縣城大勢倭
賊先該本院親臨調度戚總兵統督本道監督各該官
兵進剿焚倭三巢殺賊千許餘倭萬數敗遁南下各道
督行府縣衛所官員固守城池及調把總傅應嘉兵船
由水路䇿應以防搶船下海尋該署南路守備耿宗元
督把總暴以平等官兵斬獲倭級一十一顆平海衛指
揮丘鼎實省祭楊濓督兵生擒真倭二名白嶺巡檢殷
儉督兵斬獲倭級三顆生擒真倭一名仙遊縣鄉兵章
建二等生擒真倭二名前賊遁過晋江南安同安髙浦
安海等縣所城堡俱保無虞又該南安縣鄉兵王應文
等生擒真倭一名從賊三名髙浦所千户李如玉督兵
斬獲倭級三顆康店驛夫曾綿等生擒真倭一名又准
僉事李儒烈闗稱正月十三日把總滕易下兵在射店
哨賊斬獲倭級一顆都司耿宗元兵在小盈嶺哨賊斬
獲倭級一顆指揮百希周千户方璽斬獲倭級一顆從
賊三顆鄉兵洪子謙等斬獲賊級一顆又據塘兵胡計
征斬獲倭級一顆鄉兵吕廷信斬獲賊級一顆林體玉
斬獲賊級一顆鄉兵柯和仔斬獲倭級一顆各解道紀
騐訖隨據總兵官戚繼光手本開稱哨得前項殺敗南
遁大夥倭寇屯住同安縣坂尾地方隨獲犯人柯六等
十四名的於二月初三日起營分布哨道預授方略以
北路守備王如龍為左哨中軍生營把總陳濠為中哨
署南路守備耿宗元為右哨中軍把總呉京淛江軍門
賛畫生員金文通督陣俱于三更自苧溪起營平明到
深青驛設伏先差塘報把總愈世隆錢助禮哨官王漢
沈元就近探得本日寅時賊果起營沿山徑下離我兵
二十里本鎮催發各兵分為四路由仙店大路追至田
裏社王倉坪地方正遇倭賊午炊探知兵到賊擁四五
千衆列陣以待兵見賊勢重大稍亦劄定該守備王如
龍㧞刀欲斫領兵把總哨官仍要自刎誓死决戰隨該
名色把總朱九龍丁茂親執招揺當先率兵衝進鏖戰
數合前鋒黠倭俱被我兵剿殺後陣倭賊不待交鋒望
風披靡先奔過嶺賊先分一枝劄住山頭從傍徑衝陳
濠營該名色把總陳禄張元勲率兵一齊衝進耿宗元
率暴以平楊世胡守臯滕易陳倉由北山邀擊賊皆奔
上大山我兵追上山頂本鎮督戰益力至日將没賊復
大挫投墜山谷及奔過朝天嶺去訖遇夜収兵並無傷
損通共斬獲倭級一百七十七顆収回被虜男婦三千
餘名口本日鄉兵柯和仔斬獲倭級一顆晉江縣義士
謝畏夫生擒真倭一名俱解興泉道紀騐訖即今城市
鄉落居民始皆畏服兵威無復阻撓又准海道副使周
賢宣闗稱王倉坪殺敗倭寇奔突長㤗野無所掠本道
密令義士潘元先於溪北糖寮將糖内盡置毒藥隨據
同安縣被擄人劉大同從天寳山迯回供稱各賊中毒
倒屍數多賊隨路拆屋焚屍奔遁出漳浦縣地方本道
追至該縣分布民兵生擒真倭五名從賊三名斬獲真
倭十級從賊一級及拏獲接濟犯人謝賛等三名俱解
軍門審驗訖准戚總兵手本開稱前倭遁至漳浦縣無
象舖地方據蔡丕嶺為巢意欲窺漳浦仍蒙提督軍門
親臨調度巡按李御史就近紀察監軍道分撥部兵前
來協助巡海道隨營監督泉州府同知譚維鼎漳州同
知鄧士元臨陣計議漳州府署印同知劉宗寅督運糧
餉二月十五日兵至漳浦縣本鎮備知賊巢㨿險難乘
但恐一聞兵至夜遁出境愈難追剿即於本日夜分布
哨道以坐營把總陳濠領陳禄陳文澄張元勲各部兵
為中哨衝鋒而呉景督之以北路守備王如龍領楊世
潮丁茂朱九龍各部兵為左哨正兵而以金文通督之
以百户方伯樓大有并遊擊李超領蔣伯清胡世耿宗
元暴以平胡仲臯各部兵為右哨竒兵而以王輔督之
合後則以陳逺婁子和施觀定南路陳倉楊世滕易俞
一和各兵劄營山上以備䇿應俱於十六日卯時進發
先登巢後髙山俯視賊巢如在鍋底山壁削立林木蓊
蘙山下田洋俱種甘蔗雜以荆棘不能用武各賊先瞭兵
至設伏蔗林兵已逼近四面伏倭並起各兵分投格殺
血戰移時不能前進本鎮手刅退縮示衆各兵悚懼奮
力相持張元勲獨馬當先部下官兵恐致有失一齊衝
進賊遂披靡大敗另賊一枝徑衝山上老營欲襲兵後
陳逺婁子和擁衆下山衝擊哨官李嘉珍當先戰死我兵
益奮賊又大敗各兵據山四面圍合倭賊數千聚成堅
陣殊死衝出兵皆盛氣以待俟賊衝至則一當其鋒一
襲其後既而分突四面則四面皆然賊勢大沮棄甲曵
兵突入林莾僅求身免各兵躡踪不捨各持短刀穿入
莾中各賊計無所出轉入深叢自投髙崕多被我兵短
器刺死縱火焚燒或又冐死登危被銃打死不下千數
但屍在髙深險絶首級未能盡取當時紀騐得生擒真
倭四名從賊一名斬獲真倭二百五十二級從賊二級
隨據生擒通事李妙供稱倭賊先在王倉坪戰敗各扶
傷宵遁獨選精壯真倭四千殿後本月十三日有漳浦
縣城内姦細十五名投賊獻城密説本城不可明攻須
過城二十里以緩城守約於十六日夜濳回城下見今
南門外木柵未完從此襲入各人内應以白巾白衣白
旗登城為號是日遇兵剿賊計不得行姦細内一名充
總管五千大頭目下通事右目有白珠可認大頭目亦
已被殺看得蔡丕嶺之戰既冒險而殱勍敵復伐謀而
保危城衝鋒决勝則張元勲之功居多俞世隆錢助禮
王漢沈元各單身扮作鄉民深入賊壘陰伺動静且得
虜情以故大兵徑𢷬深山如履熟路功亦足多哨官李
嘉珍哨長屠子和鮑仲富隊長石元等十二名兵王龍
等一十名俱血戰而死相應照例優恤及開千總倪府
斬獲倭級一顆漳浦縣鄉兵生擒真倭一名從賊一名
斬獲首級一顆盤陀嶺廵檢司官兵斬倭級一顆又鄉
兵擒獲生倭二名斬獲倭級共四顆詔安縣民快沈莆
斬獲倭級一顆百長張祖寧斬獲從賊一顆鄉兵李時
化陳紹擒斬倭賊九名顆各到道轉解軍門紀騐訖又
據詔安縣南詔所各報殺敗殘倭於十七日已時突過
本縣帶傷投遁西省地方十八日寅時遁由雙港往廣
東地方去訖十九日酉時又零倭一夥避屯大坡本夜
三更由九上落山徑投奔廣東去訖官兵追至界上各
賊盡氣奔狂已越潮州而南六十里及據民快陳攸仲
等路獲被掠人報稱各賊初欲遁出廣東合夥先令南
賊探得潮州花腰峯等山賊蒙俞總兵招撫為兵只殘
倭四百該鎮提兵一萬圍困已久又蒙兩廣軍門調發
狼兵二萬前来潮州截殺各倭䟦前㚄後風木皆兵連
夜欲奔廣東沿海地方尋船歸國及據同知譚維鼎等
呈報紀騐過功級共計五百三十六名顆等因到臣臣
看得蠢爾倭奴節被勾引侵擾閩地攻䧟郡城彼醜雖經
蕩平内逆實多漏網乃復沿襲故智結連萬倭大舉入
冦幸而水陸多備俘馘相仍及其擁衆攻城意在必下
客兵久戍數僅相當乃能一破之仙遊再破之同安三
破之漳浦先後斬獲實級至二千有竒焚溺毒死稱是
即鼠竄狼奔僥倖無死者尚數千人而傷弓驚餌逺逝
髙飛自是可無東顧之患矣且令睊睊之民目擊堂堂
之陣姦宄改慮良善安心㧞本塞源端在於此目今境
内並無一賊地方以寧各部官兵掣回信地專備春汛
此皆仰仗皇上𤣥威有赫廟堂勝算萬全以故文武同
心將士用命遂使遊魂無所假息成功出於望外如此
所據一時宣猷效忠之臣如浙江巡撫右副都御史趙
炳然義切同舟憂深拯溺巡按福建監察御史李邦珍
隨軍紀察共蹈艱危咸為功首但皆拘於明例非臣所
敢議擬外照得都督同知戚繼光居宦成而志氣愈勵
乘戰勝而智慮益精衝瘴癘之鄉冐風雪之㑹勞苦不
暇身謀解仙遊之困伐漳浦之謀全活何可數計西賊
愁聞不啻仲淹之風烈南人不反庻㡬諸葛之天威比
年雖已三見蕩平而此舉寔為萬代瞻仰功當首論按
察使汪道昆抱經世之雄畧懐捄時之隠憂佐軍而分
數甚明誓衆而人心競奮運籌决勝動中機宜轉餉給
兵曾無匱乏巡視海道副使周賢宣持檄而趨信地蹈
海而出畏塗兵不血刅寇已夜亡餉不違期士皆宿飽
既密于掫之令亦多俘馘之功此二臣者功當次論北
路守備王如龍引刀自裁不忘死綏之義攖鋒决戰遂
伸破竹之威把總張元勲杖馬箠以先人義不避死率
雁行而赴敵勇可冠軍功當首論者也遊擊李超守備
耿宗元受事而備嘗艱難臨敵而不辭險阻韜鈐久習
枹皷足當泉州府同知譚維鼎漳州府同知鄧士元居
帷幄而籌策無遺親矢石而紀騐有據外伸士氣内戢
人心功當次論者也把總陳濠朱九龍丁茂陳禄陳逺
婁子和蔣伯清暴以平驅兵接戰斬獲獨多俞世隆錢
助禮哨官王漢沈元伺敵入屯奸謀畢得功當並論者
也把總方伯樓大有楊世胡仲膏滕易陳倉操此竒兵
共除強寇功當通論者也其餘前後水陸官兵功罪及
應加優恤人員容臣通查明實另行題請
　　水陸官兵剿㓕重大倭冦分别殿最請行賞罰以
　　勵人心䟽
據監軍按察使汪道昆呈准戚總兵手本内開本鎮分
布水陸官兵防禦秋汛議照倭奴乘汛入境必須順風
自北而南即今風汛已迫錢糧不敷所議五寨兵船未
能一齊造募隨行鹽運司同知劉汝順先將近北一帶
烽火門小埕南日山三寨兵船增修新舊選將集兵比因
題設各寨把總尚未奉有欽依勘劄赴任該蒙撫按兩
院詳定以福州右衛指揮使朱璣署烽火門把總泉州
衛納級千户傅應嘉署小埕把總各領大小兵船四十
隻浙江松門衛正千户顧喬署南日山把總先領造完
兵船十二隻各給軍火器械月糧督發各該信地以防
之於水又議得見在浙兵勞苦思歸閩省糧餉詘乏相
應樽節浩費體恤羣情原議存留班兵九千名止留得
兵六千四百名分為八營每營八百即以金科葉大正
兵二營駐劄福寧州防守北路胡守仁統領陳應朝朱
珏方其兵三營駐劄福清防守中路耿宗元統領暴以
平胡仲膏俞廷秀陳倉滕易楊世俞一和等兵二營駐
劄漳泉防守南路陳其可統領標兵駐劄連江翼䕶省
城本鎮統督趙記陳良琮兵二營往來福清等處調度
以防之於陸比因漳泉内逆竊慕上年興化厚利勾引
倭奴萬衆大舉入寇小埕把總傅應嘉見得竿塘海洋
係賊船南下之衝分定哨官張楠李騰蛟千户許瀚專
領兵船一枝在彼防截本年十月二十三日倭船一十
三隻駕到臺山海洋烽火門把總朱璣督哨官千户陳
聰兵船犁沈綉鞋船一隻本總追至東北外洋犂沈大倭
船一隻焚溺倭賊二百餘徒撈斬倭級一十一顆又倭
船十餘隻駕到官澳海洋傅應嘉督哨官粘席珍兵
船追至東磉外洋犂沈倭船一隻焚溺不計遇晚不能
撈取首級只生擒真倭一名二十四日倭船七隻駕到
本竿海洋朱璣督百户張威兵船追至外洋犂沈大小
倭船三隻沈溺倭賊三百餘徒撈斬倭級一十二名顆
本日倭船一隻計賊百餘突從福寧州三沙地方登㟁
二十五日奔至本州東門外福寧衛掌印指揮張本等
不行出擊分守道金淛調督金科葉大正部兵截殺守
備羅章督陣賊懼奔遯池嶼地方金科當前葉大正尾
擊共斬獲倭級四十九顆餘賊五十餘徒奔入民房官
兵放火燒死盡絶本日大倭船一隻約賊百名登犯長
樂縣大址地方附近鎮東衛掌印指揮劉師錡管操指
揮戴一衮各不出擊二十六日把總胡守仁統督朱珏
方其等兵追至大石坵地方擒斬倭級八十四名顆南
日署把總顧喬督兵登㟁協戰斬獲倭級二顆餘賊數
名散遯把守嶺口鎮東衛千户商昇斬獲倭級四顆福
清縣鄉兵林桂廣林公成長樂縣兵陳孔相零斬倭級
共四顆把總陳其可下千總魏文舉等出哨蘓溪地方
斬獲倭級一顆本日倭船一十六隻在臺山海洋朱璣
督駕陳璁張威馬雲鵬兵船追至七星海洋犂沈大小船
八隻撈斬倭級一十三顆生擒真倭二十三名焚溺不
計又倭船一隻突至漳浦縣青山巡檢司下南風灣住
係銅山把總常江信地失於堵截以致登㟁附近鎮海
衛掌印指揮周祥不行出擊被各鄉兵阻殺夜遁廣東
地方詔安縣知縣梁士楚㑹同原任守備王道成督兵
追至饒平古篤寨共斬倭級七顆從賊五顆本日倭船
七隻登㟁福清縣石坵澳又一隻登犯萬安所連盤澳
共計倭賊二千係南日署把總顧喬信地本鎮即督趙
記陳良琮等兵與軍門發到名色把總楊文等標兵馳
至福清與胡守仁朱珏方其陳應朝部兵合營料賊必
由上徑南奔二十八日夜出兵埋伏漁溪次早賊果過
橋我兵舉砲發伏一齊衝殺倭賊敗走自相踐踏下水
二三百餘隨潮漂出外海止斬前鋒倭賊首級九十二
顆餘賊殊死奪路往南去訖軍門看得南北飛報倭賊
數多浙兵分屯戍守見在出戰不過五千多寡不敵隨
差泉州府推官鍾崇文行都司都事何季春齎帶安家
銀兩前赴浙江催取上班官兵兼程赴閩及親統把總陳
其可蔣伯清等標兵馳至福清與本鎮㑹議戰守本日
倭船三隻在東□外洋行使小埕把總傅應嘉督哨官
李騰蛟張楠等兵船追至白犬外洋適遇大䑸倭船二
十隻兵船併力攻打犂沈倭船八隻焚溺不計生擒真
倭三十五名撈斬倭級一十七顆又倭船三隻突至福
寧州舊水澳倭賊一半䕶船一半登㟁係千户劉㭿百
户馬雲鵬信地該分守建寧道調度把總朱璣督令二
哨官捕掣船埋伏調水兵為陸兵登山納喊前賊驚懼
開遯外洋去訖又有倭船二隻弓鞋船二隻登犯興化
吉了澳又大倭船一十二隻登犯平海衛南哨澳俱係
南日署把總顧喬信地比因船少兵寡不能堵截又倭
船一隻登犯惠安縣西港該縣典史張承吉督兵截殺
斬獲倭級八顆奪囘被虜一十六名又倭船三隻突到
晉江圳上澳係浯嶼水寨把總鄧一桂信地失於堵截
以致登㟁附近永寜衛指揮余昂劉維垣千户張克椿
百戸陳鎧各不出擊前賊流突南安縣學前地方都指
揮耿宗元下副總滕易楊世等兵連夜追至斬獲倭級
二十九顆泉州衛指揮百希周帶民兵協戰斬級百顆餘
賊散遁滕易下哨兵於西店斬獲倭級一顆南安縣鄉
兵曾思遜曾體明安海堡鄉兵曾元晉江縣義總謝愛
夫各零斬倭級一顆三十日有雙桅船六隻到平海後
番澳登㟁又倭船一十隻在星門海洋行使該把總顧
喬督哨官陳伯秀張榕等兵船追至東山井門外洋犂
沈倭船六隻生擒真倭一十七名撈斬倭級三十七顆
溺死不計又倭船三隻約賊四百餘徒突到福寧州閭
峽澳係千户崔應朝信地失於堵截以致登岸建寧道
督發把總金科葉大正部兵追至漁洋交鋒用銃打死
數賊路險兵疲不能収功只斬獲倭級一顆餘賊奔遁
南屏十一月初一日倭船一十六隻約賊二千登犯興
化青山巡檢司石城後澳初二日倭船一隻登犯晉江
烏潯巡檢司合夥屯住内坑地方俱係浯嶼寨把總鄧
一桂附近福全千户張克椿百户陳鎧不行出擊都指
揮耿宗元將部兵分布哨道以副總蔣思胡仲膏俞一
和等兵為前鋒俞廷秀陳倉兵為左右翼三路齊進俞
仲膏奮勇當先共擒斬倭級七十五名餘賊奔遯本日
倭船一隻賊一百五十餘徒突至福寧州田澳係千户
崔應朝信地不能堵截以致登㟁聞知漁洋有兵即由
海邊奔往南屏與前閭峽賊合夥遁過福安寧徳地方
又倭船五隻約賊三百餘徒從竿塘安海澳突至連江
東岱澳因哨官張楠李騰蛟千户許瀚兵船不遵該寨
調度避泊内澳不能阻截賊人登㟁俱向南奔軍門料
度各賊結聚南路勢必覬覦城池初四日提兵南下預
發鎮撫葉應春千總揭宇授以守城方略帶兵二百名
入仙遊縣城協守及行泉州府惠安南安等縣與沿海
衛所各張兵威加謹防守初六日倭船一隻登犯惠安
小岞地方乘夜突到東闗外本縣督鄉兵曾凌徵等斬
獲倭級六顆餘賊奔向楓亭地方合夥真倭實有萬餘
分劄四靣環攻四門探知我兵在近賊營連絡並不分
夥止可正兵直𢷬難用奇兵而我兵數少賊一倍未可
議戰軍門調發守備胡守仁把總蔣伯清等前去近縣
鉄山據險為壘與賊相持以牽其勢十一日連江縣東
岱登㟁倭賊遁至玻瓈嶺欲往仙遊合䑸本鎮預發把
總朱珏陳良琮趙記等兵在彼接戰斬獲先鋒倭級三
顆餘倭遯往􁁃頭復出新浦軍門調發陳其可蔣伯清
楊文部兵截殺斬獲倭級二百三十六顆盡絶訖十七
日倭船一隻至南日山後烽澳擱淺打破十八日有倭
賊十八名登岸欲入仙遊招夥救援守備胡守仁統領
方其部兵於酒林地方截殺斬級一十八顆餘倭屯住
南日山該監軍道督行把總顧喬千户張應龍哨官錢
國明平海衛指揮丘鼎實水陸攻剿顧喬水兵共斬倭
級三十四顆生擒真倭一十八名丘鼎實家丁丘章等
斬獲倭級三顆生擒真倭三名小埕把總傅應嘉奉調
駕船至南日澳遇見前賊哨官許瀚督兵協剿斬獲倭
級四顆散遁殘倭逃伏山谷陸續被倉官謝鍷於江口
千總屈允舍人王世榮兵陳討鄉兵楊濓蘇樹各斬倭
級一顆鄉兵陳烏二擒倭二名陳文明林宗達方貴華
張宜長林希尹指揮丘鼎實各擒倭一名共計擒斬一
十五名顆福寧州原遯寧徳倭賊突入古田地方守坑
百户呉彪督鄉兵陳詩七等斬獲倭級一顆本鎮哨探
親兵沈賢同鄉兵王明等斬獲倭級二顆該縣典史李
權領機兵林應明等擒倭一名斬獲倭級一顆通計五
名顆餘賊遯到仙遊合夥軍門又行小埕把總傅應嘉
將水兵選充陸兵募足三千名并調原任叅將侯熙募
兵二千五百名分布泉州等處防賊南遯賊乗我兵未
集攻圍益急仙遊縣知縣陳大有典史陳賢白嶺巡檢
司巡檢殷恭晝夜登陴誓與居民效死同守本鎮據報
城内急缺火藥節發哨官髙太平武生龔騰霄王如麒
親兵鄭希等一百八十人陸續濳帶火藥火箭縋城送
進即協戰守本鎮親率輕兵劄營石馬逼近賊巢四靣
張疑以緩賊勢初六日賊衆攻城知縣陳大有督同典
史陳賢各帶家丁及生員施大銓俱立垜口矢石並下
賊多選鋒擁至西北水闗砍倒木栅控開土城用銃攻
打甚急各官併力拒守知縣家丁陳二與施大銓及兵
夫林志寛俱被銃打死垜下賊即𥪡梯登垜兵夫呉育
劉君芳丘世修奮勇砍死數賊墜城劉君芳亦被殺死
城外遊兵李以仁放火焚毁竹牌木梯賊勢稍却又聞
本鎮部兵呐喊放銃賊疑兵進遂即解圍十一日倭船
七隻在於鷺鶿海洋行使把總顧喬督兵船追至烏姑
外洋犁沈倭船三隻溺死倭賊四百餘徒斬獲倭級二
十一顆十六日推官鍾崇文都事何季春同原押兵把
總陳濠縣丞陳永催督守備王如龍官兵到省尋該遊
擊將軍李超即赴兵營調度分布哨道剋期進剿以王如
龍統楊世潮丁茂朱九龍為中左路胡守仁統方其陳
應朝朱洪婁國華為中右路取賊南巢陳濠督陳禄陳
文澄童子明張元勲為左翼取賊東巢遊擊陳其可蔣
伯清楊文為右翼取賊西巢金科督陳良琮葉大正
為大營正兵專備䇿應指揮吕崇舟副總金文秀領都
司郭成下苖兵及軍門標兵一枝張疑鉄山以牽北巢
之賊傅應嘉取道西嶺以拊西賊之背機宜號令一聽
總兵但總論成功各哨不許争取首級悞事二十六日
平明自新嶺發行辰時到仙逰城下倭賊正在攻城製
造吕公車八座髙踰城垜丈許三靣用竹木綿氊遮蔽
於内層層布梯藏倭百數用輾輪推近城垜止離二尺
車頂另架飛橋度越女墻城中士民危在頃刻守備王
如龍率兵直衝南巢倭賊結陣出迎我兵奮勇衝殺胡
守仁督兵齊進賊敗入巢各官兵砍開木城圍燒巢屋
戮死倭賊四百餘徒遵約不取首級聽其燒毁賊奔東
巢陳濠督兵攻破東巢王如龍乗勝直𢷬李超蔣伯清
等夾攻喊聲震天殺死倭賊一千有餘頃刻三巢俱焚
賊衆慌懼併為一枝衝出我兵奮力死戰賊方敗遁救
出各巢被擄男婦二千餘名口除焚燒倭賊不堪取級
外見斬倭級五百顆本鎮隨賊追擊賊遁同安縣坂尾
地方沿途被知縣陳大有督家丁斬獲倭級七顆詔安
縣知縣梁士楚南詔所百户張鳳□督家丁梁錫舍人
張鳳來等擒倭四名斬獲倭級四顆賊級一顆各家兵
等斬獲倭級有差共計擒斬倭級五十四名顆餘賊一
夥遁住廣地方去訖尚有殘倭散匿山谷本鎮仍令各
該官兵多方搜捕千户孟松把總陳倉千總劉朝鄉兵
林益祥等共鵰剿五十一名顆四境山谷捜捕殆盡居
民安業前後通計水陸官兵斬殺倭賊除焚溺者三千
有竒不計外見在擒斬賊級共二千一十七名顆通計
陣亡在池嶼則隊長呉奎等三名在大石則隊長孫文
玉等十一名在上逕則哨長裘子成等二十七名在仙
逰則把總童子明等二十四名在蔡坡嶺則哨官李嘉
珍等二十七名標下百總何拱兵王川等五名煩將有
功者議請陞賞以勵士心有罪者查叅究治以明軍法
陣亡者厚加優恤以勸將来等因臣看得比年徵調浙
兵剿平海冦往往以衆取勝一戰成功冦靡孑遺雖國
威已伸而島奴未知賊膽未落乃今引倭大舉擁衆内
侵意在抗我積威逞彼故智假令拘於常調時必持久
而後集兵必相當而後戰境内之事將不支矣伏荷皇
上神威黙運於九重神武光昭於四表執政操衡本兵
握算餱糧發天府之儲部曲盡人官之選而浙江巡撫
右都御史趙炳然共懐攘夷安夏之心拯援備至巡按
福建監察御史李邦珍誼切同舟共濟之義操切得宜
以故事無掣肘人皆用命乃能用寡擊衆一呼而輙解
重圍以正為竒三戰而悉収全㨗使其駢肩就戮盡氣狂
奔威如破竹草木皆兵振若發蒙僵尸盈野非惟裭外
邦之魄抑亦寢内逆之謀盖自東南用兵以来軍威未
有若此之震軍功未有若此之奇者也照得都督同知
戚繼光精忠殉國妙略通神宦成而志不渝戰勝而機
益宻徹桑於陰雨之先預事而立射隼於髙墉之上好謀
而成俘馘何啻千羣勞苦豈云萬狀部中賴其保障
居然衣冠文物之故鄉海外憚其威稜乆矣禮義詩書
之宿將宜加上賞用答元功監軍按察使汪道昆才誠
相合軍旅素諳馭衆而動有成規决勝而算無遺䇿以
文事而兼武備人望共推自經始以至成功心思既竭
參政劉佃參議金淛海道副使周賢宣兵備僉事李儒
烈任勞任事足食足兵鼔舞允愜乎下情發蹤先得乎
上䇿軍功併著民譽攸歸以上六員陞賞出自上裁未
敢輕議其餘文武職官功罪等第相應甄别以備懲勸
以武職言之北路守備王如龍引刀自决鼓衆志以立
竒功名色把總張元勲䇿馬前驅突重圍而摧勍敵烽
火門把總朱璣當全省之襟喉地逺而勞績獨著南日
山把總顧喬值羣倭之輻輳兵少而斬獲獨多功當首
論者也南路守備耿宗元孤軍而保遐服冦無停留遊
擊將軍李超單騎而入行營師有統馭名色把總朱九
龍丁茂楊文解仙遊之圍其勇足尚標兵把總陳其可
蔣伯清殱新浦之寇其績尤竒方其胡仲膏秉蝥弧而
踴躍先登孫廷賢錢助禮俞世隆張買王漢探虎宂而
偵候不爽哨官髙太平冐死而入危城至於傷損鎮撫
葉應春千總揭宇協力以拒强冦幸而保全功當次論
者也中路守備胡守仁上徑之發伏稍失機宜大石之
摧鋒足占勇略小埕水寨把總傅應嘉竿塘□網之愆
不無可議白犬截流之殺亦有足多功當併論者也名
色把總暴以平陳禄陳應朝楊世潮方伯樓大有副總
胡世何十之滕易均之能效一旅之勞収累戰之勝中
軍名色把總呉京崔經王輔指揮盧鼎臣千户徐棠及
浙江軍門千户胡奎賛畫生員金文通均之盡驅馳之
力佐蕩寇之功所當通論者也通計水陸之功當致難
易之辨言破敵則水易而陸難言取級則水難而陸易蓋
截海揚帆㡬不容間艤舟馘首勢不可留以故賊溺舟
沉百無一得且在陸則賊雖殱滅其傷必多在水則賊
既淪亡其惡未播此當以難易論不當以多寡論者也
至於銅山水寨把總常江浯嶼水寨把總鄧一桂則視
寨務而弁髦以舟師為家槖將在軍而孤舟徑入難辭縱
寇之愆賊臨境而一報不聞寧免失機之罪所當重䆒
者也福寧衛指揮張本鎮東指揮劉師錡戴一衮永寧
衛指揮余昂劉維垣福全所千户張克椿百戸陳鎧鎮
海衛指揮周祥叨豢養之深恩任封疆之重寄登犯不
滿百人束手不能出擊相去不過一舍攖城若罔聞知
所當併究者也烽火門哨官崔應朝防禦不嚴致狡夷
之深入小埕哨官張楠李騰蛟許瀚違令自便棄信地
而不居陸梁之寇雖已誅夷而踈虞之罪亦當追論所
當通究者也中軍把總金科葉大正始収池嶼之功䘚
失漁洋之利名色把總趙記逐寇於上徑橋傷於鋭進
朱珏禦賊於玻瓈嶺憚於窮追其罪固不容辭而其功
亦不容掩所當免究者也以文職言之仙遊縣知縣陳
大有當新任而適值難危輒倡效死之義典史陳賢巡
檢殷恭居卑官而不畏強禦亦著全城之功鹽運司同
知劉汝順捐俸以濟公事苦節可貞竭力以佐戎機膚
功累奏泉州府推官鍾崇文力不恤乎獨勞克勤王事
才復優於專對不失師期已上五員功當首論内陳大
有陳賢殷恭資格稍異宜破格而超遷劉汝順鍾崇文
年資不同宜循資而大用者也福州府知府胡帛通才
應務居繁劇而事事有章泉州府同知譚維鼎壯志臨
戎倡勇敢而人人作氣福清縣縣丞陳永馳驅靡寧而才
有實用南平縣縣丞王繼祖出納惟允而人無間言所
當優論者也給餉則興化府知府易道談泉州府知府
周道光漳州府同知劉宗寅福州府通判任良翰侯官
縣知縣任春元福清縣知縣督應元浦城縣知縣林萬
春紀功則漳州府同知鄧士元莆田縣知縣莫天賦幹
濟則詔安縣知縣梁士楚行都司都事何季春都司司
獄丁汝止萬安倉倉官聞鑚均之協心而任事隨事而
效勞所當併論者也陣亡名色把總義烏縣吏童子明哨
官楊世傑李嘉珍生員施大銓百總何拱哨長裘子成
等十五名隊長呉奎等五十三名兵王全王川等二十
一名機兵劉君芳等三名要皆屢戰立功以身殉義所
當分别等第照例贈廕優恤者也其餘各部獲功人員
應照覈冊陞賞通候紀功御史查明題請施行庻㡬譴
舉當而功罪自明賞罰行而懲勸斯得人心思奮而武
備益修矣
　　海冦已寧比例陳情懇乞天恩俯容補制以廣聖
　　孝䟽
嘉靖四十年三月十九日臣以參政丁父憂回籍守制
至本年十一月間伏蒙聖恩起臣原職領浙兵往江西
殺賊至四十一年九月間賊平具奏終制未幾又以倭
賊攻䧟興化府城又蒙聖恩起臣原職領浙兵往福建
殺賊尋授臣節鉞時計臣父之䘮甫及大祥烏鳥之私
缺然未盡而不敢以請者竊念皇上所以奪臣於縗絰
之中誠以福建之冦頗著猖狂故以金革之事責之於
臣而臣不敢不强起任事計事竣且得請耳乃自夏徂
秋山海之寇業已次第蕩平臣因具䟽陳乞補制庶幾
公義私恩兩無所憾顧䟽發未㡬而警報復至臣又差
人追回捐軀事敵茲荷皇上𤣥威廣運二萬之冦被我
水陸掩殺福建地方已幸平寧且善後皆有成議文武
不至乏人臣亦可藉是以仰荅明命於萬分之一矣臣
惟我朝成憲凡人子執親之䘮皆不計閠二十七個月
夫官吏給由必計閠而守制則不計閠者盖推人子無
窮之心雖加一日愈于己之意此我太祖髙皇帝以孝
治天下所以立人極開太平於萬萬世也近該吏部題
奉欽依今後内外官員凡遇本生父母亡故許給假回
籍治䘮夫我朝令甲無為本生父母給假治䘮之例而
今乃得以遂其情事者此又我皇上以孝治天下所以
立人極開太平於萬萬世也伏念臣亦人子也遭臣父
之䘮雖已服除然臣居苫塊前後纔十四月耳餘皆在
墨縗之中夫起復墨縗既已居位而食禄矣固非閠月
之比而身為人子又與為後者有間乃貪位嗜進不一
哀訴於君父之前以求盡一日之私則在臣父猶無子
而於臣心為無親臣復何面目立於皇上盡倫盡制之
朝乎臣用是跼蹙弗安故敢援例陳請伏望皇上憫臣
缺然未盡之情無所解於其心之私勅下該部查照不
計閠之例放臣回籍補制制終之日赴湯蹈火惟陛下
所命臣不敢愛此犬馬之軀以仰負覆載生成之厚仍
乞以此比照為本生父母給假之例著為令甲永垂遵
守如此則皇上議禮制度信乎建諸天地質諸鬼神考
諸太祖而有光𫝊之萬萬世而為法矣臣不勝感戴戰
慄之至
　　條陳善後未盡事宜以備逺略以圖治安疏
臣惟决䇿於多事之秋則必有權宜之術而圖治於安
平之後又必有經常之規福建之事至壬戌癸亥變已
極矣故臣於上年所以經畫而措置者自五寨三路之
外皆為一切權宜之計以紓目前之急今則仰藉皇上
聖武事固稍稍定矣而臣又以補制得代若不圖為經
常之規以為久安長治之計則名將不可以多得客兵
不可以常恃内帑不可以時出而覆轍相尋後將何賴
臣用是大懼行將出境不能解於其懐所以上酬陛下
委寄之重下答閩人仰望之殷蓋有六事焉敢條列以
獻誠自知為九九之術然愚者一得不勝芹曝之私伏
乞勅下該部再加看詳如果芻蕘可采略見施行則地
方幸甚臣愚幸甚
　一曰議將
　　夫今日閩中大將有如總兵戚繼光者亦可謂名
　　世之英無以尚矣如遊擊如三路五寨既多得人
　　即有一二未稱又取諸軍中而具足則固無容多
　　議矣但臣之先題止詳於海寇而未及處閩廣之
　　寇審於客兵而未遑練本省之兵今則欲兼而舉
　　之始知其有所未盡譬之學然後知其不足也且
　　以八閩之機務總萃於戚繼光之一身此憂勞所
　　以成疾而精力屢以告疲於是增設户將之議紛
　　紛然起矣臣有説焉福建有都行二司備員六人
　　果盡堪軍旅之寄則此六人者固皆大將也為今
　　之計謂宜勅下該部轉行撫按衙門㑹同總兵官
　　戚繼光將都行二司見任堂上官從公考察具奏
　　去留即許於軍中查舉才勇素著資望相應者聽
　　該部照缺推補載之鎮巡璽書隨宜委用於内仍
　　銓註訓練主兵都司二員務得人如守備胡守仁
　　把總傅應嘉當之如此則官不必備而分任有人
　　事得其理而成務可振矣伏乞聖裁
　二曰議兵
　　臣嘗聞之見兎而顧犬未為晚也忘年而補牢未
　　為遲也福建之兵所以不足用者為其積弱也為
　　其未練也臣嘗練之而又病於未專也夫未練與
　　練而未專則均謂之無兵也亦宜是客兵之調終
　　不可罷然而非䇿矣為今之計宜取各縣團操民
　　壯之半與各巡司弓兵之應故事者查照客兵事
　　體自額設工食之外仍聽巡撫衙門以軍餉増給
　　月足口糧一兩盡集之省㑹分為二營務足三千
　　二百人聽練兵都司分統訓練即因以課都司之
　　督否而賞罰之兵有弗堪則奪其食另於邊海取
　　壯徤充補數有弗及即動支軍餉募而足之每營
　　必以三千二百人為成數教之三月而成列六月
　　而藝精一年則屢小試之而有勇知方乃又擴而
　　増之而漸减客兵之半至於盡罷客兵而止但軍
　　旅之事法尚威嚴而訓練之初易生謗怨必欲成
　　節制之師為安攘之助湏撫按諸臣與練兵都司
　　身任其節真能一國非之而不顧衆人議之而愈
　　堅務使總兵之令得行於都司都司之令得行於
　　把總把總之令得行於哨官哨官之令得行於隊
　　長隊長之令得行於部卒自上而下體統森然自
　　下而上略無阻撓凡在武塲之中得以軍法從事
　　必兵皆畏將權不下移如臣與戚繼光在浙東時
　　然如是而練兵不精臣未信也若安常習故憂讒
　　畏譏徒擁兵權僅同兒戯如是而練兵有成臣亦
　　未信也此在今日為閩中第一急務如以七年之病
　　求三年之艾茍為不蓄終身不得臣請自今蓄之
　　也伏乞聖裁
　三曰議食
　　福建之患所以一甚至此者其弊固始於無兵而
　　其源尤起於無食興化之變全閩且騷然動矣自
　　非仰仗皇上大破常格屢發内帑極力拯援則閩
　　之為閩未可知也夫救患於將然則事半而功倍
　　圖事於既去則所費不貲而未必能濟今閩事甫
　　定冦情叵測備未可以少弛兵不能以不練若不
　　先為足食之謀則臨渴掘井嗟又何及臣嘗反覆
　　計之福建賦稅未入於朝廷其為數亦夥矣夫以
　　惟正之供則如彼仰給之意又如此臣子之心真
　　有岌然不能自靖者然臣又竊思焉此賦也此税
　　也皆出之於土地人民也今土地則荒蕪矣人民
　　則離散矣豈惟離散又聚而為盗賊而賦税亦無
　　所于供如此則曷若且以福建之賦税平福建之
　　禍患定以五年為率禍患果已盡平人民果以盡
　　安土地果已盡闢賦税果有所輸則仍行盡數起
　　解如此則公私具利而上下並受其福不然是寸
　　有所吝而尺有所遺臣不知其可也且福建為山
　　海之區財源素狹以通省計之不及江浙一大郡
　　今即請留秋折屯折鹽折每嵗除興化一府寧徳
　　等縣蠲免外僅可得銀一十萬兩不逮額餉三中
　　之一其不足之數雖徧加搜括亦惟糧剩銀之三
　　萬鹽鈔另𣲖扣出料銀之二萬八千如此而已其
　　於原題嵗計三十二萬猶欠一十六萬有竒尚不
　　免别有陳乞若又謂秋糧折銀决不可留則其為
　　數益寡即定以五年之期與臣今年有𡨕探力索
　　儲以預待亦纔足二年之用將来事勢益不可支
　　而惟正之供亦同歸於逋負而已矣再照全閩之
　　地被患極甚拖欠極多加以有司催科無法項項
　　取盈事未及濟而民已先病且去而為盗矣臣愚
　　謂宜且緩其舊欠而嚴其新徵責之年完一年庻
　　㡬用其一而緩其二財用有所出而民生亦不苦矣
　　伏乞聖裁
　四曰議有司
　　臣惟生民之休戚係於守令賢否而令於民親其
　　職為尤重福建列縣屬在山海之間素號簡僻然
　　而山川險阻地方綿廣加以近年風俗薄惡豪右
　　縱横最稱難治在昔縣令雖未盡為甲科而尚十
　　居三四今則一省纔得五人耳餘皆来自舉監教
　　職且强半為江廣之産此銓曹就近用人謂於土
　　俗民情相習固美意良法但江廣雖稱多才豈必
　　人人皆善舉監教職固有卓異英賢超出風塵之
　　外然而委靡弗振以資格而自廢者則十嘗六七
　　又所處非善地重以時艱詎惟無逺志且無固心
　　焉即有所謂卓異英賢超出風塵之外者亦僅以
　　清白自守圖惟安静茍免謗訕如是而已至於任
　　怨任事能與斯民痛癢相闗者則求什百於千萬
　　而絶無其人此賦役不均刑罰不中民生日病盗
　　賊日滋逋負日盛法紀日頺理有固然勢將何極
　　臣甚憂之謂當此大計羣吏之時亟為更置而補
　　以科甲之英與㨂選人才之俊仍乞天語丁寧撫
　　按官自是嚴加甄别但係賢能一體舉薦不許較
　　量資格在進士則挽之惟恐不及於舉監之賢則
　　隐而弗彰而又博選於四方不專取於江廣如此
　　則百寮思奮而地方有攸頼矣伏乞聖裁
　五曰寛海禁
　　臣惟中外之分界限不可不嚴而貨利之津人情實
　　不可壅宋臣蘇軾謂宜以不治治之臣嘗愛其說
　　以為得馭戎狄之至要况閩人濱海而居者不知其
　　凡㡬也大抵非為生於海則不得食海上之國方
　　千里者不知凡㡬也無中國綾錦絲枲之物則不
　　可以為國禁之愈嚴則其值愈厚而趨之者愈衆
　　私通不得即攘奪隨之昔人謂弊源如䑕穴也須
　　留一箇若還都塞了好處俱穿破意正如此今豈
　　惟外洋即本處魚鰕之利與廣東販米之商漳州
　　白糖皆一切禁罷則有無何所於通衣食何所從
　　出如之何不相率而勾引為盗也為今之計正宜
　　嚴禁日本不許私通外其他如採捕魚鮮貿易米
　　穀與在廣東轉販椒木漳州發賣白糖之𩔖悉宜
　　如臣近日將各府單桅船隻定為號色編立保伍
　　聽於附近海洋從便生理之意推廣而行但有勾
　　引事發乃行連坐重治如此雖未必盡無法外之
　　遺姦但天下之事豈有皆利而無害惟當權其分
　　數之多寡使為賊者半為商者半或為商者十之
　　七為賊者十之三則彼之分數既减而我之致力
　　亦易不愈於相率而共為盗乎第其事多變通法
　　難執一如蒙勑下該部再加㸔詳轉行福建撫臣
　　就近酌處便宜行事惟取其有禆於成算不必淆
　　亂於人言則小人之衣食有寄而地方之禍患自
　　消矣伏乞聖裁
　六曰增設縣治
　　福建山民往往嘯聚為盗至父子相繼莫之誰何
　　蓋自昔而然矣其故蓋起於山川險阻地理綿曠
　　距縣窵逺政令莫及即大加征剿率無過四五十
　　年而不復叛者且每一用兵小費則數萬大則數
　　十萬載在故牒厯厯可數至如汀州之溪南漳平
　　之和睦集賢二里與寧徳之東洋則其甚者盖皆
　　在諸府各縣之交有如三窟可以藏避必欲為久
　　安長治之計僉謂設縣最便為溪南則宜縣於河
　　埠如先任南贛巡撫都御史陸稳所題在和睦集
　　賢則宜縣於東西坑巡檢司在東洋則宜就本處
　　為縣治先年僉事舒春芳已嘗為之堡矣且民情
　　亦所樂趨而久議未定縁惜小費而不念用兵之
　　費則當幾倍於此也或又謂糧額太狹即臣請無
　　論起運但彀存留則亦不病于狹如蒙勅下該部
　　再加詳㸔如河埠則處置已備即請欽賜縣名開
　　設衙宇建立城池學宫選官從事似無他疑至如
　　東西坑東洋二處須再行撫按將各地方備細分
　　割一切事體處置周詳具奏施行如此則兵不血
　　刃盗息民安而陛下永無南顧之慮矣臣不勝懇
　　切祈望之至伏乞聖裁
　
　
　
　
　
　
　
　
　
　
　譚襄敏奏議巻二
欽定四庫全書
　譚襄敏奏議巻三
　　　　　　　　　　　　　明　譚綸　撰
　　恭謝天恩疏(隆慶元年/六月朔題)
臣待罪四川巡撫於嘉靖四十五年十一月日䝉聖恩
陞臣兵部右侍郎兼都察院右僉都御史總督兩廣軍
務兼理糧餉兼巡撫廣西地方臣聞命即焚香望闕叩
頭謝恩訖隆慶元年三月初二日始與巡撫四川都御
史陳炌交代出疆兼程前進逮本年五月二十七日至
廣東南雄府受原任提督兩廣都御史呉符驗一道預
備倉糧并督徵錢糧勅書各一道令旗令牌各五面副
并肇慶府申送新􁊾闗防一顆臣當即望闕叩頭謝恩
接管外竊念臣才識庸陋無可比數伏䝉先帝晉之崇
階畀之重任比臣具疏自陳又伏䝉皇上温綸勉留臣
戴此隆恩天高地厚誠不勝感激即今兩廣地方雖稱
盜多財匱臣敢不誓竭犬馬勉濟時艱以圖報稱至於
效與不效則非臣之愚所能逆覩也
　　照例添設總兵中軍官員以便訓練疏
據鎮守廣西地方總兵官俞大猷鎮守廣東地方總兵
官湯克寛呈稱照得職等標下隨征兵勇必得中軍坐
營官一員統領訓練查得福建等處鎮守總兵官原題
設坐營署都指揮僉事一員又設中軍以都指揮體統
行事署指揮僉事二員職等事體與之相同合照例請
設以都指揮體統行事坐營把總各一員前來統領訓
練各兵等因到臣臣看得鎮守總兵官員荷九重推轂
之委專一方征伐之權任至重矣故必有標下之兵以
崇居重馭輕之勢亦必有坐營之職以為分任佐理之
司不但訓練標兵支放月粮督造器械為坐營官所有
事即文移往返如巡按御史不便行之總兵而行之坐
營總兵官不便行之諸司而行之坐營自是事體且總
兵或移鎮於外坐營則居守於内總兵或調度於中坐
營則宣力於外此其闗係為尤重而不容以一日缺焉
者也故在福建總兵官既設有坐營署都指揮僉事一
員又設有中軍以都指揮體統行事把總二員在先年
鎮守惠潮伸威營總兵官亦設有中軍把總指揮僉事
一員其人陳其可是也緣從征歲久積勞成病放囘調
理今兩廣既各專設有鎮守總兵則前項官員委不可
缺但查先年鎮守恵潮伸威營總兵官即今湯克寛是
也于時所設中軍人員止是指揮僉事職任委属太輕
此俞大猷湯克寛所以必欲請各設以都指揮體統行
事坐營官一員似亦相應及照原任伸威營中軍指揮
僉事陳其可久服行陣多厯戰功事在前督撫兵部右
侍郎呉厯與臣先年提督福建軍務時所有捷書班班
可考今查所患疾病業巳痊可如䝉伏乞勅下該部再
加查議上請於鎮守廣東廣西總兵官標下照例各設
以都指揮體統行事坐營官一員其在廣東總兵官標
下謂宜即以原任伸威營中軍指揮僉事陳其可推補
廣西總兵官標下亦宜就俞大猷營中查取素有勞績
官一員推補如此則兵將相識任使得人而軍務為有
賴矣臣愚不勝幸甚
　　議處添設將官便督調以安地方疏(隆慶元年七/月初二日題)
據廣東都布按三司呈奉巡撫廣東僉都御史李及巡
撫福建都御史塗澤民巡按福建監察御史胡維新題
稱廣東南澳與本省𤣥鍾銅山寨切近盜賊不時出没
乞設㕘將一員于廣東大城所駐劄督理兩省兵船防
禦該兵部覆議合候命下准將大城所添設水路㕘將
一員統督銅山柘林等寨把總守備兵船常川在於南
澳東西信地加謹防捕如有盜賊生發即便㑹合追剿
仍聽閩廣兩省撫按官節制調度其添兵粮餉造船工
料與㕘將把總衙宇各該撫按衙門徑自議處施行等
因具題節奉聖㫖是欽此備咨查照欽遵兵部推得署
都指揮胡守仁相應補大城所㕘將題奉欽依備咨前
來臣㑹同巡撫廣東李都御史巡按廣東王御史議照
擇要害以置將領備禦誠貴於周詳分疆界以明職守
事權最病於牽制查得潮州府地方先年曽議總兵俞
大猷駐劄府城山海頗稱寧靖後因本官被論閑住主
將缺人續奉欽依以福建總兵官戚繼光兼制二省本
官見廣東地方多事潮州為亟閩省山海之冦竊發無
時既以專劄鎮城難便遙制異省條陳揭帖事宜遂該
福建撫按衙門具疏題請議於大城所添設㕘將一員
實所以代本官之右臂也近因言官建議題奉欽依特
專設總兵官湯克寛鎮壓全省專劄潮州府城其福建
總兵巳免兼制之勞矣前提督兩廣兵部右侍郎呉於
題請設柘林守備疏内亦巳備言大城所不必添設㕘
將之意反覆詳盡夫廣省水寨未創之先南澳一帶委
覺無備廣東未有總兵之先大城所㕘將亦應添設今
則柘林水寨設有守備一員碣石水寨設有把總一員
各分管南澳等處地方統之以南頭㕘將而潮恵二州
又設有㕘將一員專管陸路兵防且有總兵官員親握
重兵專劄潮州又有海防兵備徃來監督是水陸各有
專官將領不見缺乏體統相維血脉聯絡海防之計似
無遺䇿矣况南澳本潮州地方而大城所離府城止八
十里柘林等兵不專統於本省之大將而分屬於異省
之𥚹禆權柄倒置事體既覺舛謬惠潮既有㕘將二員
而咫尺之地又設㕘將一員十羊九牧責任愈見牴牾
將多兵冘彼此推託且疲困府分粮餉缺乏支應囏窘
後愈難繼各該司道前後議呈誠為有見伏乞勅下該
部再加詳議將新設大城所㕘將胡守仁列銜閩中專
在漳州詔安駐劄統轄𤣥鍾銅山等寨官兵如漳州原
設有㕘將或將本官裁革别用其廣東柘林兵船仍聽
南頭㕘將統領各明定疆界互相應援如賊由西行則
廣兵邀其前閩兵擊其後賊由東行則閩兵邀其前廣
兵擊其後中嚴㑹哨之法務成犄角之勢仍就近俱聽
總兵湯克寛調度無事閩廣水兵工食俱各於本省闗
支有警逐日行糧則隨所在支給庶閩廣各有専官而
職守不致侵越兵防愈飭海氛可寧地方幸甚臣等幸
甚
　　條處驛傳事宜以蘇困敝疏(隆慶元年七/月十一日題)
據廣西布政司呈先奉撫按衙門案驗行各分守道及
府州縣查理驛傳自嘉靖四十一年以前各該站銀應
存應扣之數及巳完拖欠各若干逐一查明分别果係
應存驛遞支用拖欠在民者盡行蠲免若係應扣户部
之銀雖在小民拖欠亦要作速徵解如有侵欺即行追
究仍通取查過數目備細開呈以憑奏報施行依奉通
行分守桂林等道及桂林等府查得桂林等府屬共拖
欠若年分應扣解銀一萬九千八百四十八兩七錢伍
分六厘各屬皆稱鄉民編充船馬驢夫日逐應付公使
無息民力困竭前項所扣銀兩拖欠向無輸納等情近
奉詔盡蠲免今照各該驛遞拖欠扣解船馬驢夫鋪陳
廩粮等銀係近年建議扣解户部錢粮並不係額辦之
數且在四十三年以前似與欽奉恩詔相合合無俯念
邊隅田土瘠薄生民疲困將前銀遵奉恩詔蠲免等因
到臣臣㑹同巡按廣西監察御史朱炳如議照扣驛銀
以資邊餉固先年謀國之權宜而寛積欠以免征求尤
今日恤民之至要蓋廣西地方土瘠民窮驛傳之編額
徵有限雖惟正之供尚猶苦於不給而額外之扣豈能
責以時輸以故嘉靖四十一年以前相應扣解之數共
積欠至一萬九千八百有竒非有司之弗勤誠民力之
巳竭此乃至於今該司通行各該道府逐一清查委果
拖欠在民又係欽奉恩詔蠲免之列委應准與停徵以
示寛恤如䝉乞勅該部再加查議將廣西所屬各府驛
遞應扣解嘉靖三十九年四十年四十一年分前項未
完銀兩遵奉恩詔悉與蠲免庶斯民獲一分之恵而困
敝可少蘇矣
　　比例陳情乞恩贈母疏
竊念臣以一介書生行能寡薄仰荷朝廷作養積官卿
貳奉命總督兩廣軍務恭遇皇上龍飛九五覃恩海内
日月所照霜露所墜凡有血氣盡被恩榮如臣疏賤亦
䝉皇上特賜誥命逺及臣祖下逮臣妻榮踰望外感切
寸衷且本朝舊例推恩不及前母乃者大小臣工如前
任刑部尚書黄光昇等各以前母比例陳乞加恩特䝉
皇上均賜俞允此又曠蕩之典可為萬世之法伏念臣
父先年娶臣前母黄氏生臣兄經見任雲南武定府推
官不幸黄氏早故繼娶臣母羅氏生臣臣自㓜受學臣
兄致有今日則前母黄氏於臣雖無鞠育之恩而能生
臣兄以教臣成就之恩與鞠育等今幸遇皇上特恩開
此新例真千載之竒逢為人子所希遘臣故敢冒昧比
例陳情伏乞勅下該部比照尚書黄光昇事例議擬上
請將臣前母黄氏一體追贈臣誠不勝感激屏營待命
之至
　　恭謝天恩疏
隆慶元年十二月初一日該禮部差指揮舒煥齎捧欽
奉皇帝勅諭朕即位之初念爾等效職勤勞宜有錫賚
以隆恩典爾等其體朕至意益盡忠誠用副委任故諭
特賜總督右侍郎譚綸紵絲三表裏臣綸祇領望闕叩
頭謝恩訖竊念臣備位邊疆奉職無狀恭遇皇上嗣登
大寳政令一新臣自分鰥曠宜䝉黜罰乃荷温綸勉勞
錫命煇煌受此高厚之恩即粉骨碎身無以為報自是
敢不益勵初心勉圖後效實心為民忠誠體國于以仰
答至懷少盡犬馬於萬分之一臣不勝感戴激切之至
　　比例陳情乞恩廕弟疏
隆慶二年三月十一日欽奉詔書内一欵兩京三品以
上文官未及三年考滿者許廕一子入監讀書欽此欽
遵備行兵部武庫清吏司呈堂巳經三年考滿廕一子
者不必開報外其未及三年考滿者查取應廕一子備
開姓名年歲前來以憑題請施行等因到司案呈到部
備咨到臣竊照臣於嘉靖四十二年七月初六日准吏
部咨陞授都察院右副都御史提督福建軍務兼巡撫
地方四十三年五月十九日得報奏准補制四十四年
九月起復都察院右副都御史巡撫陜西未任尋以原
職巡撫四川地方四十五年三月十一日到任本年閏
十月陞兵部右侍郎兼都察院右副都御史總督兩廣
軍務隆慶元年三月初二日在四川交代出境本年五
月二十七日至廣東地方行事本年十月准兵部咨奉
㫖行取囘京本年十二月十七日在廣東交代出境尋
准吏部咨該本部㑹題奉聖㫖著囘部管事前後共厯
正三品俸通計三十個月零二十六日兹未逮考滿之
期恭遇延世之賞臣誠不勝幸甚顧念臣見生一子甫
及四齡未堪送監讀書臣謹查得嘉靖二十七年十二
月内有總督宣大等處地方軍務都察院左都御史兼
兵部左侍郎翁萬達為集衆論酌時宜以圖安邊事荷
䝉先帝鴻恩准廕一子入監讀書該本官奏行吏部將
伊弟生員翁萬程題准承廕今臣有親弟譚綵年一十
五歲見充江西撫州府宜黄縣儒學廩膳生員如䝉伏
乞勅下該部將臣弟譚綵比照翁萬程事例題請承廕
錄用以圖補報臣愚無任祈懇感激之至
　　特薦大將講求車戰共圖安攘疏
竊惟臣以一介草茅仰荷國恩備位卿貳總督兩廣巳
踰涯分即捐糜不足為報也伏念臣自筮仕以來側聞
湖廣久為邊患常私心憤之以為何緣得二三同志之
臣請朝廷一旅之師講求車戰之法一伸撻伐之威乃
恭遇皇上乘龍御極召用直言極諌之臣有給事中呉
時來者起自謫所首陳破敵之䇿蓋誠有見於陛下為
不世出之主真大有為之君遂以中興之業望陛下忠
謀之臣若時來者誠足多也此引薦折衝禦侮足稱陛
下任使者數人總兵官俞大猷戚繼光以逮臣愚陛下
不量臣不能下之部議乃以素稱名將如戚繼光者列
在用否之間堪任大將如俞大猷者寘之不用而獨請
㫖將臣行取赴京臣聞命之初誠不勝大懼夫練兵破
敵臣之素志懼之云何盖懼不得大將如俞大猷名將
如戚繼光者與臣共事於疆場之間而以白面書生謂
堪獨任恐終上負陛下任使無益成算耳兹幸戚繼光
業巳奉㫖取用獨俞大猷者竟復見遺而不知今日破
敵之䇿决非車戰不可而能盡車戰之法實惟俞大猷
一人即臣與戚繼光皆自以為不及而廟議顧不之許
盖緣陛下與在廷諸臣尚未深知俞大猷之為人耳臣
請據實為陛下陳之謹按俞大猷秉義懷仁篤信好學
休休大度不徒為將畧之優翼翼小心直論其人品之
粹居常亦自比於管樂言有大而非誇用兵實有𩔖於
穰苴道則正而不譎曰老成持重殆子儀充國其人語
文武才猷則方叔吉甫之侣既絶口不談功利即謗言
朋起亦順受而不辭且乃心恒在國家當時事難為獨
慷慨而敢任堅定之性撓不濁而澄不清敬義之加榮
不加而窮不損生平奮激志滅強敵滿腹甲兵獨重車
戰當此之時而意氣彌勵則他日負荷可知故臣每許
之為社稷之臣而臣亦服其有元戎之具今年齒雖踰
六十精力尚似少年在大猷既自不肯服老而臣亦每
幸其益壯陛下有臣如此且屬在多事之秋乃緣其不
自表暴遂棄之一隅使不得展其平生而顧以破敵之
事責之於臣此臣所甚懼而重為陛下惜之故敢冒昧
以言伏乞勅下該部再加查訪如果臣言弗謬將俞大
猷照戚繼光事理行取赴京與臣等講求車戰之法練
兵破敵少紓皇上西顧之憂仰贊皇上中興之業天下
幸甚臣愚幸甚
　
　
　
　
　
　
　
　
　
　譚襄敏奏議巻三
欽定四庫全書
　譚襄敏奏議巻四
　　　　　　　　　　　　　明　譚綸　撰
　　恭謝天恩疏
嘉靖四十四年十一月二十三日臣在原籍據承差龍
詷齎到吏部咨為缺官事該本部題奉聖㫖譚綸著以
原職巡撫陜西等處地方寫勅與他欽此欽遵備咨前
來臣即焚香望闕叩頭謝恩訖尋䇿馬衝寒兼程前進
至李坪驛及准兵部差官齎到吏部咨為缺官事該本
部題奉聖㫖譚綸著以原職巡撫四川等處地方寫勅
與他欽此欽遵備咨前來臣又焚香望闕叩頭謝恩訖
隨晝夜兼行前至四川與前巡撫都御史劉自強交代
行事外臣誠惶誠恐稽首頓首具本奏謝者伏以聖皇
達孝曲成本始之私恩天府名藩薦荷拊循之重負自
天有命無地措躬竊念臣跡本孤微才復駑下徒以一
念之忠朴至叨三品之崇榮昨秉鉞以南征實因人而
成事既得㫖而西返將廬墓以終身孰謂服制之始闋
遽濫保釐之大任循省莫稱遭際實竒兹盖伏遇皇帝
陛下德合上𤣥道超元始應天以實畢至諸福之祥立
賢無方採及下體之賤臣感恩思奮有志未能惟正巳
以正人仰祇承乎上意必任怨以任事期無改于初心
悉心以救殘民蓄威而備外患茍可為全蜀之利不敢
愛六尺之軀此固臣之所以效忠於陛下亦以盡其職
分之當為也臣下情無任感激屏營之至
　　究盗㕘官以議善後疏
據成都府申查得仁壽縣堂上櫃内原貯白銀三千二
百四十六兩有竒於本年四月十七日夜被巳獲強盗
鄭廷采等刼去知縣周大繡當堂查㸃明白並無吏庫
乘機偷盗情弊等因及據守巡川西二道緝獲原刼仁
夀縣庫強盗鄭廷采等七名窩主陳珊等六名及刼去
贓物若干招解到臣尚有餘黨未獲臣將該縣知縣周
大繡巡捕主簿李萃責令戴罪拏賊所獲失事官員通
合查㕘以懲弗恪㕘照仁夀縣知縣周大繡忝居令長
不顧司存銀巳立庫而慢藏典守之心何怠賊得梯城
而行刼防禦之術誠疎在平日雖有愛民之心於臨事
殊無弭盗之略人贓稍獲遺逸尚多巡捕主簿李萃才
本闒茸政亦怠弛伴食縣堂任兵疲而弗練高卧私室
致冦至而㒺聞雖在履任之初難逭曠官之咎此二臣
者所當提問以為奉職不恪者之戒也布按二司守巡
川西二道左㕘政李尚智僉事吕廕均有地方之責難
免疎虞之愆但李尚智則兼攝下川南道巡歴叙瀘未
囘相應免究吕廕則承委監督操務彼此顧慮難周相
應量行罰治再照四川一省逺在西陲山川險阻甲於
天下法網疎闊自昔而然邇年巳來在外則諸畨跳梁
雖屢行撫剿而桀鷔之態尚轉相效尤而恬不之改在
内則武備廢弛即嚴行督責而文武之屬率視為故事
而莫覩其成如臣自入境以來即首視各郡縣城垣要
皆單薄無益防禦甚如雲陽等縣之城則倒塌殆盡僅
存遺址推之通省大略𩔖是繼之簡閱軍伍尺籍徒存
迯亡過半此則天下衛所皆然而四川為甚矣至於民
壯則論粮編丁最為近古其在今日可以循名責實轉
弱為彊惟此而巳奈初意浸失於承平之久良法盡壞
於不才之官有司視役占為當然以選練為長物而先
年又以採辦之故工費浩大稍議折徵以濟一時然眉
之急後以民力告困暫行停减因循至今額數皆失而
所存無幾又皆白徒市棍遊手遊食責之披堅執鋭以
待暴客其將能乎故自富順失事之後僅及年餘而越
城刼庫巳經四起有由然哉及照全蜀四塞之地皆有
盗區而永寧播州二司尤為淵藪盖二司利羣盗之重
賂羣盗恃二司為三窟出没無常緝捕難及非一朝一
夕之故矣故先年議設分守㕘將一員於永寧宣撫司
駐劄兼制播州一帶盖欲其宣布威信鈐轄土夷誠為
有見乃今反使羣盗得憑藉諸司以為逋迯之主而莫
之誰何則又將焉用彼分守兼制為哉其故盖起于各
官謀身之念太重任事之志弗專徒欲上下雷同遷延
歲月僥倖無事以保全其富貴而未知顧名思義原始
要終為地方謀為朝廷計耳則亦無惑彼之桀鷔愈甚
轉相效尤而莫之改也至於㕘將周表則又有難以備
責而當為處之者盖制馭土夷之道在我當守其舊章
在彼宜責以定分則我既有執詞而彼亦自心服查得
本路㕘將原係分守銅仁後改為思石兼制川湖播州
等處向駐貴州石阡府今復改駐播州兼制思石遂使
該司上下同辭紛然申擾以為不便臣初盖切責之其
辭甚嚴其義甚正比查前此當事諸臣亦累行議處至
久而未决盖土夷每以激變上囤為言周表亦以孤危
難處為慮臣因為之熟計宣慰楊氏之有播州巳數十
世所轄八司土夷自常賦之外朝廷未嘗令其妄出一
錢而一旦以其素未嘗有之官隨帶三省之兵改駐於
其治内供應夫馬不免偏累誠于情有弗堪故其心未
厭服而周表此時且不免委曲遷就以計定人心為事
不然恐生他故愈益難處而又何暇問其藏汙納垢之
事而畢得行吾志哉故臣謂難以一槩責備而又當為
之處者此也伏乞勅下該部再加查議將知縣周大繡
等行巡按御史提問僉事吕廕量行罰治左㕘政李尚
智免究仍聽臣嚴督守巡兵備等道府衛所州縣等官
將通省大小城池並行修濬務高深如法保障有資合
用工料從宜措處其原設民壯盡行查復舊額分投訓
練務成精兵以備不虞及通行永寧等處㕘將安大朝
并叙瀘重夔各兵備道嚴督播州宣慰楊烈永寧土舍
奢效忠等將竄入該司地方有名強盗盡行拏獲解臣
正法仍禁戢所屬不許再行窩藏其㕘將周表仍聽該
部轉行臣與貴州巡撫都御史從長計議改駐適中地
方免使獨累播州一司致生疑畏而文武庶官中之有
怠緩不職與土司中之有桀鷔弗恭者皆從臣遵照勅
諭㕘拏處治甚則加之以兵如此則守無不固令無不
行而區區小冦不足慮矣
　　議設兵備官員以圖善後疏
准巡撫陜西都御史谷中虚巡按湖廣監察御史陳省
㑹議得施州地方孤懸荆州千里之外適當䕫州建始
之中上以扼三陜之要害外以控諸番之跳梁荆南守
巡有遙制之慮重䕫兵備無專制之權相應㑹題比照
辰沅事例除守巡該道外仍於湖廣按察司添設僉事
一員請給勅書闗防整飭荆瞿施州等處兵備駐劄施
州衛將本省荆州府所屬各州縣衛及施州十四土司
俱聽該道統轄專一操練兵馬修理城池稽察奸弊清
理詞訟撫綏民夷禁弭盗賊以安地方其鄰近永順保
靖容美各土司悉聽節制及照四川重慶府所屬忠州
酆都縣䕫州府所屬萬縣巫山建始奉節雲陽七州縣
及石柱土司亦聽兼制庶號令易行緩急有濟仍於荆
州府添設撫苗通判一員常駐施州衛專聽該道委用
等因又准巡撫貴州兼督湖北川東等處地方副都御
史陳洪濛㑹議得施州衛設居湖廣下湖南極西之界
與川東雲萬奉建等縣相鄰其所轄宣撫司三安撫司
八長官司三懸崕絶壁環繞牙錯締結姻好互肆吞噬
兼之離省遼逺監司罕臨其地法令勾攝所不及衛官
因而耽襲廢弛恬不知有王法平時明納其監贓遇事
隂為之心腹以故養成桀黠嘯聚逋迯據險結寨刼殺
鄰境幾二十餘年而後剿撫平之頃者土冦黄中之事
為可鑒也迄今欲為善後之圖相應查照今議添設兵
備一員專勅駐劄施州整飭軍衛土司一應軍機操練
官軍兵快兼理刑名申嚴保甲之法繕固闗隘之守宣
明號令擒拏盗賊禁戢奸宄相機撫剿仍兼制荆瞿二
衛武職悉聽提調考註賢否併勘結襲替一體經由該
道轉詳原設守備一員則令移駐南坪堡要害之衝並
受節制隨宜調遣而又分撥施瞿二衞所指揮千百户
三四員俱附南坪以聽守備行事仍設通判一員列銜
荆州亦駐施州專理粮餉獄訟庶各該衞司漸膺監司
之訓飭熟覩朝廷之紀綱自有以消弭其交結隂謀之
念而湖廣極邊之界四川腹心之區雄然成一重鎮保
無意外之虞矣其達州原設兵備副使一員宜以重䕫
二府分為上下川東二道下川東道以兵備副使仍駐
達州專轄䕫州府衞一應軍機兼理刑名上川東道以
分巡僉事仍駐重䕫專轄該府衞一應刑名兼理兵備
各換給勅書一道以便就近責成無事則周徧巡歴鋭
圖平靖有事則上下川東與施州兵備聲勢聯絡互為
犄角庶官無多設之冘地無遙制之囏統馭各有所司
消弭預有所藉是亦善後之䇿及欲查復總督等因備
議前來巻查兵科給事中邢守廷刑部主事羅青霄工
科給事中何起鳴各以前因胥䝉題准俱經備行湖廣
貴州巡撫等官㑹議去後今准㑹議到臣該臣㑹同巡
按四川監察御史李廷龍議照貴州所以必欲復設總
督者盖嘗病於兼制之甚難而工科右給事中何起鳴
則謂總督可以不復者又有見於遙制之無益臣等因
是而㕘諸輿論酌之時宜要之復總督不如設兵備盖
總督勢逺而節制難及兵備勢近而緩急有濟此不但
在施州一處為難即他處有事其形格勢沮有似施州
地方者亦可推𩔖而行之則聲勢聮絡血脉貫通雖謂
總督永永不必復可也但兵備之設在湖廣之議則謂
宜于湖廣按察司添設僉事一員整飭荆瞿等處兵備
駐劄施州兼制四川重慶所屬忠州酆都等七州縣而
貴州之議則又止言添設兵備副使一員駐劄施州而
不及所轄之地臣等恐兼制之權欠專而僉事之體未
崇因從而折衷之謂宜如貴州巡撫議添設副使一員
請給勑書闗防整飭荆䕫地方兵備從湖廣按察司列
銜在於施州衛駐劄專屬湖廣撫按考覈仍聽川貴巡
撫四川巡按節制在湖廣則以荆州府所屬各州縣及
荆州荆右瞿塘施州四衞枝江夷陵長寧逺安忠州伍
千户所并施州十四土司俱聽統轄鄰近永順保靖容
羙各司悉聽節制在四川則以重慶府所屬忠州酆都
縣䕫州府所屬萬巫建始奉節雲陽七州縣俱聽統轄
石砫宣撫司亦聽節制如此則事權既專展布為易而
成效可臻矣但施州衞既有兵備憲臣坐鎮其中則荆
瞿守備宜移駐南坪堡仍聽該兵備道調度以扼塞諸
夷出刼重䕫之衝合用官軍粮餉器械聽該兵備道臨
期議處而添設管粮巡捕通判初議應於䕫州府帶銜
比照施州衛官軍俸粮皆𣲖在重䕫所屬而䕫州府為
多則此官應從䕫州府列銜為便及照川東地方原設
有兵備副使一員駐劄達州分巡僉事一員駐劄重慶
分守㕘議一員原駐合州今駐劄涪州而主事羅青霄
復議於上川東道更設兵備副使一員實為冘職但二
府所轄北連秦隴南雜土漢綿亘三千餘里三道既各
專一政二府實兼顧難周誠宜以重䕫二府分為上下
川東二道以整飭下川東道兵備副使即兼分巡仍駐
達州專轄䕫州府衛州縣并石砫土司以分巡上川東
道僉事即兼兵備專轄重慶府衞州縣并播司酉陽等
土司各另給勅書一道欽遵行事其分守㕘議駐劄涪
州亦應比照江西湖東分守事理請給勅書一道兼理
本州并忠州長夀墊江南川酆都彭水武隆黔州九州
縣刑名里甲之事如此庶畫地為守分任責成彼此無
掣肘之虞首尾成率然之勢而於地方為有賴矣
(缺/)
　
　
　
招討司土舎楊時譽節經守巡各道行委知府等官重
覆查勘的係巳故副招討楊合庶長(缺/)男應該襲授前
職無容别議祇因該司招討(缺/)定黨助伊姊高氏夀元
妄保楊時舉越襲不遂以致互相讎殺雖經撫處寧息
但恐苗蠻之性翻覆無常危疑之間禍變叵測則楊時
譽以孤弱之身委難逺離所據告詞就彼襲替既經守
巡兵備等官查有邦政事例又經三司掌印等官覆議
相同相應請將楊時譽免其赴京就彼襲授副招討到
任管事候地方事寧之日仍照例起送赴部除授伏望
勑下該部查議果與前例相合行臣轉行遵照但恩典
出自朝廷臣等未敢擅擬為此具本題請
　　慶賀疏
嘉靖四十五年八月初十日恭遇萬壽聖節臣誠懽誠
忭稽首頓首上言稱賀者伏以天心篤祐北辰凝電繞
之祥聖壽遐昌南極衍龍飛之祚神人交鬯宇宙均懽
恭惟皇上德契高𤣥道超元始光膺寳籙大明普離照
之無疆恭握瑤圖久道配乾行之不息皇仁天覆聖敬
日躋惟精惟一以建中盡制盡倫而立極禮明樂備鴻
謨逈邁乎百王内順外寧駿業獨超於千古維此仲秋
之候忻逢誕聖之期歲功占瑞於金穰壽曜星輝於丙
舍四靈畢至休徵恊六千甲子之周天九譯咸賓純嘏
㑹億萬星纒之拱極日臨閶闔蓂開十葉以敷榮雲映
蓬萊桃熟千春而薦實茂集長生之慶於昭永命之符
臣幸際昌辰濫叨重寄恩實同乎大造報未效於微涓
仰歌天保之章呼嵩忭舞遙上華封之祝望闕徘徊伏
願景運彌隆𤣥禧滋熾永保太和之盛洊臻有道之長
凝周鼎於萬年光昭日月垂虞裳於五位久並乾坤臣
無任瞻天仰聖忻躍祝頌之至
　　恭謝天恩疏
嘉靖四十五年八月間臣在四川接得邸報該巡按福
建監察御史陳萬言查覈福建山海功次該兵部題奉
聖㫖譚綸賞銀二十兩二表裏欽此隨該禮部給付承
差張大才等順齎到臣臣即焚香望闕叩頭謝恩祇領
外臣誠惶誠恐稽首頓首具本謝恩者伏以受命專征
愧乏旂常之績論功頒賞洊膺金幣之蕃誠感激而弗
勝恨圖報之靡及竊念臣才同襪線器比鉛刀以纓索
而繫單于寧免鯫生之妄執干戈以衞社稷徒懷士庶
之忠詎謂癸甲之年㑹有甌閩之變奉詔起復䇿馬徂
征幸使雕題鑿齒之人共識瞻依之慕遂令賣刀買犢
之衆咸知鈇鉞之威是皆奉廟算以有成何敢貪天功
為巳力乃捷書甫上即拜殊恩而舊跡成塵復䝉大賚
兹盖伏遇皇上德侔造化明並照臨道以久而彌昌善
雖微而必録故使韋布之賤亦獲自効於明時而錙銖
之勞竟不見遺于大冶臣仰承天寵奚啻挾纊之温俯
竭愚衷誓切捐軀之報即纎毫無補于世亦期無愧于
五紽若緩急有用於時誠欲自同于百鍊此實臣涓埃
之細所以圖盡于萬分之一者也臣下情無任感戴激
切屏營之至
　　増設縣治以圖治安疏
據四川布政使司呈准分守川東道左㕘議余田重䕫
道兵備副使周鎬分巡川東道僉事喬應元等各議請
于隆橋驛地方建縣為弭盗安民計臣查嘉靖四十一
年間䝉巡按四川監察御史陳批據舉人江汝岷呈稱
重慶府榮昌縣原設于川東川南川西三道之衝東至
瀘州一百六十里南至富順八十里西至内江縣一百
二十里北至榮昌縣一百里徃來道路適為通衢汝岷
居鄰兹土此中利害則熟知之亦巳身當之矣緣本驛
與有司窵逺地里遼廣山澗險阻人民奸惡無所不至
瀘州則有嘉明等里富順則有趙陽等里榮昌則有青
灘等里以盗賊為生涯以逋賦為慣弊日則結夥嘯聚
夜則明火殺人汝岷曾被刼掠家貲一空又刼平民張
大韶等百十餘家至如錢粮逃欠不納告詞不行赴理
瀘州勾提則逃避于榮富榮昌拘逼則逃避他方靡所
踪跡先年䝉巡撫四川湯都御史奏准㑹議欲於瀘州
富順榮昌割撥里分於該驛設縣後因停止議設叙州
府通判一員駐劄嘉明鎮督粮捕盗然府館巳建年久
通判巳更五員盗賊滋蔓逋負且甚豈法果不足以繩
民民委不知向化哉盖緣嘉明通判之設無大捍衛有
官無權有權無印雖至賢至勇之官亦有難於措手者
賊民日興職此故也先年告欲設縣良民稱便奸惡梗
焉夫民不可與慮始而可與樂成故本省先年添設威
州太平壁山等縣其始皆難而繼皆告便矣該司㑹同
按都二司議得隆橋驛地方四川縣相攙三道控轄官
司窵逺人民雜居追徵錢粮則兩相影射追捕盗賊則
兩相推調加以逋逃無賴於此淵藪官司莫可清查頑
民日益驕横瀘州富順歲欠錢粮動以萬計此處之民
逋欠也重叙一帶盗賊四漫行刼此處之民窩藏也上
虧官帑下擾地方故先年屢議建縣惜費中止圖目前
而忘悠久也今計建縣之費不過二三千金僅瀘富一
歲逋負耳若縣巳業成豈止什百倍蓰於所費耶且盗
賊獲寧百姓安堵公私兩利何憚不為所據設縣之議
似應俯從等因到臣臣㑹同巡按四川監察御史李廷
龍議照隆橋地方開設縣治其為士民屬望甚殷各司
府勘議甚明而久之未决豈盡由于愛惜小費之故哉
盖緣此縣一立則盗賊不能肆其志逋負無所遂其私
元惡巨奸倡為異議多方阻撓以至因循停止釀成癰
腫失今不亟為之圖則將來之患又有不可勝言者矣
此隆橋縣治之立審時度勢臣等以為不可一日緩焉
者也所據相度地形建設職官分割里分估計錢粮處
分學校裁革通州掣囘官軍以新縣屬之叙州府隆橋
驛改附新縣木料取諸費用第金川驛恊濟錢粮歸還
富順多係臣等面加詳訂似巳周悉無容别議但欲分
割二州縣田粮定為一則起徵一節前此豪強之民所
為藉口公然阻撓者此也臣等竊謂地土有肥瘠風氣
有厚薄故起科有重輕在他省地方固有一縣而三四
則起徵者今欲比而同之使之舎輕而就重此於羣情
實有所弗堪相應各仍其舊三則起徵所謂額既不失
民亦樂從至於徭役民壯驛傳則從一而均𣲖免致參
差不齊及查叙州府舊有廢王府第一區先年奉有欽
依拆卸木石變賣年久無人承買中間朽腐過半且地
里阻逺搬運為難似當酌量取用改造縣廨學宫等處
則用過木植價銀即應扣算减免及照瀘州富順榮昌
三州縣額設民壯原係照依丁粮僉編亦當隨照分割
數目編入新縣仍於各該州縣舊額之内照數開除黄
冊則待犬造之年磨算改正仍先造草冊一様六本存
布政司該府州縣備照伏乞勅下該部再加查議具請
欽定縣名銓選才識老成官員前來任事及轉行臣等
將顯奉欽依事理逐一欽遵查照而行如此則一方之
盗息民安而治化為有補矣
　　擒獲積惡渠賊查叙功次以勵人心疏
據四川布按二司呈報嘉靖四十五年三月十二日兵
備葉副使獲賊首張廷輔十七日土婦鳯氏督領土兵
於禮州城外與賊對敵生擒惡賊十名斬獲首級四顆
奪獲賊馬八疋俘獲賊屬七名口二十一日鳯氏領兵
臨陣生擒惡賊四名斬獲首級七顆奪獲馬一疋二十
三日指揮丁良弼督領家丁與賊對敵生擒惡賊一名
二十七日鳯氏率土兵戰於拖郎地方生擒首賊檢得
一名從賊三名奪獲馬二疋本日千户陶漢生擒首賊
一名二十八日原任指揮今辯問永逺充軍丁思道同
家丁生擒惡賊六名千户楊能同家丁生擒安信名下
賊七名斬獲首級二顆奪牛馬三頭疋指揮施溥同家
丁施禮等生擒從賊二名原任百户今降總旗鍾鋭同
家丁生擒從賊一名原任百户今問邊逺充軍未遣聶
恩施坤同家丁生擒從賊一名四月初二日鳯氏督工
戰於樟木箐地方生擒惡賊十二名奪獲馬二疋俘獲
男婦三名口指揮丁良弼徐紹文同家丁生擒惡賊二
名鹽井衞指揮張垣同家丁生擒惡賊二名斬獲首級
五顆初五日指揮丁良弼率家丁大戰於拖郎箐地方
生擒惡賊一名初六日越雋衞百户王霍率軍人於溪
龍後山大戰生擒首賊一名從賊六名十一日鳯氏率
土兵追入毛牛山番寨與賊大戰生擒惡賊十一名斬
獲首級一十五顆奪獲馬騾器械有差俘獲男婦二十
七名口殺死賊衆二百餘人十二日指揮丁良弼同家
丁戰於黄甫營生擒逆止名下賊首一名二十三日鳯
氏率土兵追入生番地方攻打牙礦何搽等寨大戰生
擒惡賊七名斬獲首級九顆俘獲男婦五名口衝陣被
傷土兵頭目吉魁本日都司張焰下家丁張普定生擒
惡賊一名千户楊應昇生擒惡賊一名原任守備劉接
指揮周因吾百户葉茂林督同承差喻梧并呉賢生擒
惡賊一名五月初七日鳯氏率把事張偉土兵生擒首
賊二名以上共計生擒首賊七十六名斬獲首級四十
二顆殺死從賊番人二百餘名俘獲賊屬男婦四十二
名口奪獲馬騾器械不可勝紀臨陣投降二十餘名燒
過賊巢并助賊番村共七處招撫安挿猓猓九百六十
一名西番二千三百六十名止有安信逆止二名敗陣
迯入老箐去訖呈乞著落鳯氏挨拏庶為便益等因又
據寧番衛被害失主李興四等百十餘人連名具告被
土舎安信主令叛賊張廷輔檢得等刼殺人財等情到
道當將安信等拏獲與栁興四等并發斷事司監候訖
臣㑹同巡按四川監察御史李廷龍始仍開誠布公予
以可生之路繼乃調兵懸賞示以必剿之機俱各批行
該道便宜從事今仰仗皇上𤣥威震疊文武同心將士
用命遂使元惡一旦就擒羣兇同時授首番夷因而知
畏地方賴以底寧所據解到安信檢得等該臣批發按
察司監候問詳及查有功效勞人員除問擬充軍未遣
指揮丁思道百户施坤聶恩立功未配百户楊應元降
級百户鍾鋭行令再行累功自贖徒犯呉賢等分别犒
賞外照得整飭建昌兵備副使葉應乾才堪濟變心切
救民任事而處置得宜見每出人意表知兵而籌畫數
定敵巳在其目中得先發制人之機致一舉成功之䇿
利州衞經厯黄清練達有為亷勤超𩔖先事能為未然
之防臨事每得多算之勝番夷素服其無私士卒樂為
之用命冦帶土婦鳯氏忠貞素著謀勇兼資率兵三千
人血戰十餘陣令嚴部曲而斬獲獨多威震番夷而反
側胥定以上三臣功當首論者也帶管分守上川南道
㕘政李尚智分巡上川南道副使陳嘉謨義切同舟心
懷共濟或决勝於千里之外而動中機宜或轉輸於多
事之秋而曽無詘乏寧越守備沈鯨明見賊情習知地
利足躡行陣而奮不顧身深入夷巢而竟至底績四川
行都司都指揮宣詔僉書署都指揮僉事張焰咸負驍
勇各奮鷹揚共収破敵之功均於武成有賴指揮丁良
弼老成持重勇敢超羣提軍保障孤城而民志巳定乘
勝追擒劇賊而地方獲寧千户楊能百户王霍艱險不
避矢石争先一則有抗敵全城之功一則著䇿應斬馘
之績行都司斷事邵相守禦多贊畫之能部運得緩急
之助行都司經歴孫光祖督餉而秋毫無染備冦而寢
食靡寧以上諸臣功當次論者也指揮施溥周因吾張
垣徐紹文千户陶漢楊應昇百户葉茂林各親行陣均
有戰功經歴李藻與有區畫之勞守備劉接百户張誥
亦效摉獲之力以上諸臣又當次論者也再照巳故土
官指揮使安忠妻鳯氏質本女流心閒將略馭衆嚴而
有恩屬下久之益服誠無負于國恩深有禆於邊鄙所
據守巡兵備等官要將鳯氏承襲夫職一節無非欲為
安緝地方計也但臣查得夫亡妻襲之例在各宣撫宣
慰諸土司則有於各衞所諸土官則無合無通乞勅下
該部再加查議將首惡安信等轉行四川巡按御史明
正典刑以泄軍民之憤將兵備副使葉應乾等功次覈
實賞賚以為羣工之勸及將鳯氏比照邦政内夫亡妻
襲事例俾之承襲伊夫指揮使職事管束土夷以靖地
方之患待鳯氏終身仍令四十八馬火頭公同舉保安
氏子孫承襲如此則懷忠者有所激勵濟惡者有所懲
創而邊徼為有賴矣
　　議建郡城分軍守禦以圖久安長治疏
據四川布按二司呈稱馬湖府張世𦙍條陳内開馬湖
係國初設立土官衙門原無城郭盖防微杜奸之意至
𢎞治九年改設流官屢議修建但因山勢險峻兼以土
官土舍及目把人等多不樂從誅心察微必有别志則
修建之舉誠不可巳即山勢險峻若經營有方不患無
成但自大水之後水旱相仍兼以征調之苦即今地方
十室九空民間財力實難措處伏望動支官銀差委賢
能官員估計督修庶專任責成財可省事可濟而保障
有賴矣等因節經查議䝉兩院批允通行該府一面動
支官銀採石并行布政司㑹同分守該道逐一查議訖
今據估計備議前來該臣㑹同巡按四川監察御史李
廷龍議照馬湖地方在唐宋皆為覊縻之州城則建廢
不一入國朝則為世守之郡於例又不得城後土官知
府安鰲以不法伏誅乃改土為流政令一新百廢(缺/)
　
加彼於馬湖則無兵而有兵事之便利無過于此如䝉
伏乞勅下該部再加查議請自聖裁容臣等將所議城
垣嚴督該府查照覆估事理及時興築勒限完工及查
該府空地修葢千户所一區并量造營房將叙南衞後
千户所官軍公撥前去該府屯守中間未盡事宜聽臣
等權宜區處庶地利人和兼舉並得一方賴以保障而
邊鄙無虞矣臣等不勝幸甚
　　勦賊計安地方疏
據四川按察司整飭建昌兵備副使葉應乾呈稱嘉靖
四十五年九月初四日准雲南布按二司監軍盧㕘將
張副使闗稱逆賊鳯繼祖聚集賊黨數千日逐攻圍武
定府城分巡安普道張僉事劄營于六塊山本月二十
九日夜鳯賊刼營將張僉事擒入東山賊巢賊祖見土
兵勢大擁擡張僉事于小路帶令賊黨二百餘騎潜自
迯遁于四川七州急發兵截勦以靖地方等因又據㑹
州衛呈稱㑹理安通及東川阿著他泥等處惡賊連年
抄刼軍屯請乞乘此機㑹及塞外禾稻未斂之時抑且
因糧於敵軍食可資一併勦除等因到道巳經備行行
都司及㑹川衞掌印巡捕等官蕭世傑等嚴加防禦及
照逆賊鳯繼祖敗則迯遁㑹理東川此其故智也但查
雲南不曽先期知㑹四川直待彼處兵巳調集而始移
文前來以致賊得行其故智追悔莫及且雲南大兵即
日渡江相應亟為議處查得鳯氏土兵尚少合無呈乞
本院另調官兵三四千名星夜前來㑹川與鳯氏合陣
并查㑹理與東川交界而繼祖之姑嫁與東川他泥此
地進兵則彼必以東川為退路夾攻似不可緩再乞選
將一員調兵一枝駐劄東川境上候本院示定日期建
昌兵與雲南兵從㑹理進而東川兵從東川進兩相攻
入則此賊庶不迯遁等因呈詳到臣巻查本年七月二
十五日准雲南巡撫等處地方兼贊理軍務兵部尚書
兼都察院右都御史吕光洵并鎮守雲南總兵官征南
將軍黔國公沐朝弼各咨為𠞰除逆酋以正國法以安
地方事俱㑹同巡按雲南監察御史劉思問照得武定
府巳故土官知府瞿氏先因無子商同伊女四川建昌
衞土官鳯氏將本省木納解馬火頭阿咱男阿備抱養
為子改名鳯繼祖婚娶土婦阿茄為妻本婦係東川土
酋阿五之母阿科之姐根聮枝附包藏禍機又與四川
巧家土舎别雞合謀搆亂刼掠黎溪州巳故土里長自
天禄妻賒路男混保擾害兩境繼祖雖身在武定其根
底實植於建昌羽翼濳布於東川先年謀為不軌發兵
征剿逃依阿科阿五為命潜復武定益肆兇殘今又殺
害本營總管鄭竑武定土官應繼宗𣲖鳯誥及抄殺居
民李堯卿馬邦元等家人口擁衆入城迫脅府禦官員
震驚百姓罪在必誅巳經本省集議征剿以正國法以
絶一方禍本拯兩省生靈咨煩督行建昌叙瀘等兵備
守巡該道及守備等官禁嚴鳯氏阿科阿五别雞等俾
遵朝廷法度固守封疆不得助兇黨惡仍希督責各該
地方漢土官兵於要隘處所嚴加防截等因備咨前來
隨即案行建昌兵備道調發土官鳯氏嶺栢各正漢官
兵於金沙江叙瀘兵備道行㕘將安大朝領兵在於交
界處所防截并著落東川府官吏嚴禁土目阿科等不
許黨助窩藏仍出示懸賞擒捕及行四川按察司備呈
巡按四川監察御史李廷龍知㑹本年九月十四日又
准巡撫雲南都御史吕光洵并鎮守雲南總兵官黔國
公沐朝弼各咨照得本省武定府逆賊鳯繼祖謀奪土
官攻城殺人誘執方面大肆猖獗本省調兵攻剿賊祖
勢窮迯奔㑹川七州伊妻阿茄前夫男阿五處餘黨迯
遁東川土酋阿科處各潜匿偷生隨該都指揮徐高督
率官兵於八月十八日追至直勒渡江邊駐劄監軍㕘
政盧岐嶷亦於二十六日督兵續進指日過江前來七
州地方與四川官兵剋期進剿等因又經備行建昌兵
備道添調土官鳯氏調集土漢官兵沿江分布把截及
定委行都司僉書署都指揮僉事沈鯨前去統督經歴
黄清前去監督㑹同雲南官兵夾剿并行叙瀘兵備道
督行㕘將安大朝領兵於東川交界去處相機截殺又
差百户牧愛擎捧旗牌前去東川府嚴責該府土婦寧
著禁諭土夷不許黨助窩藏及要將繼祖設法擒獻又
行分守下川南道右㕘議呉文葉親詣馬湖府選調羅
􁋄兵二千名責令原任守備陳師指揮丁世延統領前
去東川境上聽候夾剿又恐雲南官兵經由東川地方
土目因而生事阻撓復牌仰原差百户牧愛傳諭土婦
寧著嚴禁間隨據帶管叙瀘兵備僉事崔棟呈稱原調
羅􁋄兵與安㕘將官兵共二千六百餘名俱必從四川
納谿經由烏撒貴州畢節取道雲南霑益州等處方抵
東川俱係苗地又據分守上川南道右㕘議呉文華稟
帖開稱烏撒霑益地方大軍經行去處萬山蹊徑民居
稀少不便安挿且米糧艱貴難於糴買等因該臣看得
初調羅􁋄土兵謂可徑從馬湖以至東川剋期夾剿今
據復要取道霑益計調發以至地方非三月不能到彼
恐巳緩不及事據理度勢似宜從雲南徑調霑益州土
兵一枝直抵東川為便巳經移咨雲南巡撫衙門查照
去後尋又催行建昌兵備道添調土官鳯氏土兵七千
名㑹川等衞官軍二千五百名雅黎等州縣鄉勇一千
名紅卜所等處土兵一千七百名再行委行都司掌印
署都指揮僉事周宗前去統督務要隨賊向往相機夾
攻又行叙瀘兵備道嚴責東川土婦寧著整搠土兵分
布把截必茄滋卜鑾得等渡不許縱賊迯匿外為照㑹
理七州雖係四川行都司㑹川衞所轄地方然皆是苗
民不奉法令以其接連滇境往往交通為患其㑹理又
與東川府聮界東川亦係羅猓在四川直有覊縻之名
而巳先年鳯繼祖因雲南征討迯匿七州遂茍合阿茄
聮姻阿科葢其狡猾之計以㑹理東川為三窟久矣後
雖投降雲南尋復猖狂弗靖此在雲南不得不征在四
川不得不備祇緣雲南至四川㑹城計程十七八日自
四川㑹城至建昌行都司所屬㑹川衞又計程十七八
日當雲南初咨到臣在七月二十五日自臣行文與建
昌兵備道在八月十一二日方可到彼建昌兵備道行
各土官調兵又必兩月方齊乃鳯賊刼去張僉事在於
七月二十九日迯入㑹理在於八月十三日此建昌兵
備副使葉應乾所以有無及之嘆也但今兩省官兵集
至三萬有竒業巳分道並進直薄賊巢計此釜中之魚
必當旦夕授首除臣再嚴加催督候有捷音另行具奏
　　土漢官軍併力搗剿斬獲隣省逆酋飛報捷音疏
據四川按察司整飭建昌兵備副使葉應乾呈稱嘉靖
四十五年八月初八日奉臣案驗為剿除逆酋以安地
方事備案行仰本道即調土官鳯氏等各領土兵於交
界要隘防禦并行經厯黄清監督如遇雲南武定逆酋
鳯繼祖并黨惡卞大才馬騰霄等奔遁前來即約㑹雲
南官兵相機夾擊若七州土酋阿五等窩藏就便一併
擒剿以靖地方等因遵行間又䝉巡按四川監察李御
史案行本道即便監督調到土漢官兵申嚴號令約㑹
雲南官兵相機擒剿所獲功次選委公正官員隨營紀
驗合用糧餉軍需犒賞悉聽該道從宜動支仍委廉官
專管等因䝉此案查八月初七日先奉巡撫雲南等處
地方兼贊理軍務兵部尚書兼都察院吕都御史案驗
備行本道即便嚴督土官鳯氏指揮撒和等各調部下
土漢勇鋭官兵多則萬計少則三四千名於隘口去處
屯劄把截如遇逆酋鳯繼祖及黨惡卞大才馬騰霄等
奔遁就便截殺等因俱經遵奉一面調發建昌衞土官
鳯氏昌州長官司土舎白馬普濟長官司土舎吉正榮
又差鹽井衞經厯李啟明調取該衞左所土舎刺馬紳
中所土舎刺世麟右所土舎八定安各部下精鋭土兵
并行鹽井衞指揮張垣千戸髙森百戸黄欽寧畨衞指
揮施溥越巂衞千戸陳清鎮西千戸所百戸王霍大渡
河千户所指揮周因吾千户劉澤各督領該衞所軍兵
及行㑹川衞掌印指揮蕭世傑巡捕指揮張嗣爵立功
指揮撒和千户蘇好朱軒起調本衞軍兵行委經厯黄
清監督分投前去金沙江白馬渡把截至本月十六日
逆酋鳯繼祖徑由直勒渡過江迯入㑹理州阿五家據
險窩藏訖黄清備將鳯繼祖逃遁事情具報到道本道
又分投差吏喻翥承差張育賢舎人張純歐應時等催
督鳯氏等各土漢官兵兼程前去截殺本道即於八月
二十七日帶領建昌衞千户韓京楊應陞大渡河千戸
所百户葉茂林并建前二衞軍兵自建昌起程至九月
初三日到於㑹川將先到官兵與㑹川迷易紅卜二所
土舎賢明等各部下見在土兵分把㑹理要害去處又
差指揮撒和同千户蔡一元周應元帶領㑹川衞見在
軍兵一千五百名防守姜州堡及差鄉導劉志月郭文
正蔡朋等分路徑入各處村寨賫捧兩省撫院告示曉
諭不許藏匿黨助鳯繼祖等拒敵若能擒獻首惡准給
重賞本道又見各苗民貪受重賄乘見官兵捕急將賊
祖渡送東川地方隨於本月初八日差人嚴諭諸苗以
鳯賊在雲南殺害憲臣乃王法必誅之人若有接引渡
送東川致令逃匿即先發兵誅㓕其家貽患不小并出
示曉諭跟隨鳯繼祖部下諸酋不論榜内有名無名若
能擒斬鳯繼祖出獻者俱准呈請兩省撫按衙門免罪
之外仍給重賞本月十五日又奉巡撫四川譚都御史
火牌行道解散黨與以分賊勢本道遵奉備出榜示發
令經厯黄清差人密諭各黨如原係脅從者務各悔悟
解散以免玉石俱焚之患并令經厯黄清指揮蕭世傑
招諭七州土酋普雄阿罵等及鐵厰五朶麻龍仲村等
寨苗民盡數投降惟㑹理一州阿五名下葡萄各可各
普等寨雖與阿五鳯繼祖結黨犯順勢亦孤弱本月十
八日又准分守上川南道右㕘議呉文華手本差雅州
千户所千户廖芳前來領兵恊剿二十日本道差千户
陳清蔡一元等各領部下兵勇分投䕶接雲南參政盧
岐嶷副使楊守魯渡江至二十三日盧參政由直勒渡
到姜州堡楊副使由金沙江到㑹川衞本道備將陸續
調到鳯氏部下土兵七千名鹽井衛土舎刺馬紳部下
土兵二千二百名刺世麒部下土兵四百名八定安部
下土兵四百名寧番衞軍兵三百名大渡河所軍兵三
百名越嶲衞并鎮西所軍兵一百名建昌衛軍兵四百
名㑹川衞土漢官兵一千五百名土令賢明部下土兵
五百名通融分布以代行㑹鹽守備原任行都司僉書
署都指揮僉事余環利州衛經厯黄清共統領鳯氏賢
明㑹川衞指揮張嗣爵千户周應元于朝爵寧番衞指
揮施溥越嶲衞千户陳清鎮西所百户王霍各土漢官
兵進攻㑹理州以指揮張垣經厯李啟明共統領刺馬
紳刺世麒八定安各土兵與千户髙森百戸黄欽部兵
分攻各普各可等處以雅州所千户廖芳提督建昌千
户楊應陞㑹川千户蔡一元各部下軍士屯守姜州堡
以大渡所指揮周因吾千户劉澤共領該所軍兵把守
官橋以㑹川衞指揮蕭世傑統領本衞軍兵守㑹川衛
城兼把截普雄㑹理各交界隘路又以本衞指揮張輔
周管理軍器本衞應襲蘇尚恩把守黎溪堡百户徐勇
把守石㜑哨百户髙樹勲把守甸沙闗隨又該分守上
川南道右參議呉文華帶官分巡上川南道僉事曹司
賢奉四川撫院調發卭雅眉州等處鄉勇民兵一千名
以雅黎守備張元統領成都前衞經厯杜柯監督大邑
縣主簿夏師舜大渡河所百户葉茂林各分領與建昌
衞千户韓京下鄉勇進守苦竹壩魯魁山等處又委新
任成都府通判何朝佩管理糧餉賞犒兼驗功次㑹川
衞知事馮著分管運糧本衞千户蘇炤李選專管押運
指揮王永世隨營支放糧米本道親督各照哨道進次
姜州堡㑹合雲南富民瀾滄貳哨監督盧㕘政楊副使
各土漢官軍分道並進又奉本院差委成都前衞百户
袁髙擎捧令旗令牌前來督剿又差中衞百户蕭敬前
來責戰間本月二十七日逆賊鳯繼祖等合夥至姜州
堡刼營㑹川衞指揮撒和下兵勇生擒賊犯一名方勇
奪獲黄牛五隻十月初三日各哨官兵同時並進至苦
竹埧各可村等處直搗㑹理巢穴鳯繼祖與卞大才馬
騰霄阿五等因見兩省官兵勢盛難以抵當并脇從黨
各思節次曉諭利害遂分枝逃住山箐藏匿經厯黄清
督同土官鳯氏一面多方用計緝捕一面㑹同雲南及
本哨官軍分哨搜捕至地名磋跎河口㑹川衞鄉導趙
廷貴蔣勤兒周班徐以順等遇賊對敵就陣斬獲首級
一顆鳯氏又督兵將阿五巢穴盡行燒燬本月十三日
㑹川衞鄉導唐文貴李仲逺沈朝用陳齊九等出哨搜
山擒獲鳯繼祖下從賊一名阿革十五日又發兩省官
兵進攻阿乃箐寨與賊對敵當有㑹川衞指揮蕭世傑
等率兵阿法等就陣生擒鳯繼祖下從賊一名阿别阿
五下從賊一名阿澤十六日千户廖芳督嚮導王彦容
軍人張儀劉來住等在於地名發覺山捕斬從賊首級
一顆俘獲賊婦八口㓜男一名百户葉茂林督總旗張
志土兵阿客等就陣生擒鳯繼祖下從賊宻都者哈阿
洗三名十七日各賊又於各可村出截粮運指揮張嗣
爵等督兵追捕軍人劉尚仁李小黒兒等斬獲首級一
顆俘獲賊婦一口十月二十一日指揮蕭世傑張嗣爵
等督兵搜至各可葡萄二村遇賊對敵指揮蕭世傑下
土兵吉兆呉自吉哀革生擒鳯繼祖下從賊一名阿你
張嗣爵下家丁張奴哐張四隆斬獲從賊首級一顆二
十六日土官鳯氏下昌州長官司土舎白馬把事張啟
光生擒阿五下從賊一名阿六俘獲賊婦一名木著㓜
女一口舖菊指揮張嗣宗下鄉導劉尚仁斬獲從賊首
級一顆二十七日指揮張因吾等督率軍兵攻捕各普
寨賊總旗楊欽舎人張拱八就陣斬獲賊級二顆本日
鹽井衞官兵搜至别那等寨與賊大戰當有指揮張垣
督同家丁張應魁就陣斬獲首級一顆土舎刺馬紳斬
獲首級七顆擒獲賊婦㓜男九名口奪獲牯牛一隻土
舎刺崑斬獲首級六顆生擒鳯繼祖下奸細一名小保
奪獲賊婦㓜男女一十四名口牛十隻馬二疋羊十隻
三十日千户廖芳督兵搜至地名公鵞溝溜筒河遇賊
對敵土兵李二奴家丁廖志安等斬獲葡萄寨賊首阿
沮首級一顆閏十月初二日土官鳯氏下土舎白馬把
事張啟光等領兵搜至各可村斬獲從賊首級二顆俘
獲苗女一口鄉勇孫時中俘獲苗婦一口你罵被賊藥
箭傷死土舎賢侯土名一名波哈襄鳯繼祖見得黨與
盡散及沿江苗民不肯渡送過江勢孤力弱帶同卞大
才者色迯入青鷄羅山大箐内潜避隨該鳯氏訪知發
兵多方擒拏間比有鳯繼祖親信家人者色知覺懼為
鳯氏併擒於初四日早走報鳯氏與土官禄紹先處隨
發兩省官兵監同色者斬獲鳯繼祖與卞大才首級二
顆㑹理州頭目首級二顆解送各道對衆紀驗明實轉
解外其餘黨從督追剿初五日鹽井衞官兵出哨搜至
地名水箐遇賊對敵當有指揮張垣下家丁張子林就
陣斬獲首級一顆土舎刺馬紳下斬獲首級三顆俘獲
男婦二名口土舎八安定下斬獲首級二顆俘獲男婦
五名口土舎刺崐下斬獲首級六顆俘獲男婦四名口
本日㑹川衞千户蘇好男蘇尚恩領兵在黎溪堡地方
大灣箐遇賊對敵蘇尚恩督同黎溪里長自天瑞等就
陣生擒鳯繼祖下賊犯者仔者义者係阿角者姐五名
又斬獲賊級三顆初七日又發川兵分哨搜至地名剪
烏山與賊對敵當有指揮撒和下家丁撒轍撒明憲撒
書童就陣生擒先日刼營叛賊三名阿他俺古者鍋初
八日㑹川衞應襲蘇尚恩督同軍人黄尚斌莫廷璋等
搜至地名火焰山遇賊對敵就陣斬獲首級一顆又據
經厯黄清報稱遵奉本道行令官兵攻剿核桃大峒伏
賊至初十日鹽井衞土舎刺馬紳下舎把刺馬經阿他
頭目左家送小兒甲初卜肉非李萬坤等奮勇攻進斬
獲賊首者罵者古者凹者五首級四顆俘獲賊婦二口
男孩一口奪獲馬二疋本日都司余環督兵於官橋搜
山遇賊對敵當有土官鳯氏下把事趙章同土舎盧繼
先就陣斬獲賊級一顆十三日川兵分搜水箐各可二
處遇賊對敵土官鳯氏家糯谷咱斬獲首級三顆奪獲
黄牛七隻土舎刺馬紳斬獲首級三顆舎人李莊家丁
李保斬獲首級一顆以上除雲南官軍所獲功次不開
併逆賊鳯繼祖卞大才及㑹理州頭目首級三顆解送
雲南外在川哨通共生擒賊犯一十八名斬獲賊級五
十八顆俘獲賊屬男婦女五十七名口奪獲牛羊馬共
四十三疋隻攻破大賊巢二處俱經仰通判何朝佩紀
驗及賊屬等項查發㑹川衞収管所據㕘論功罪除㑹
同雲南監軍㕘政盧岐嶷副使楊守魯併報過用過錢
粮候剿平餘孽另報及查雲南官兵巳於閏十月初九
日掣囘訖等因又據建昌兵備副使葉應乾呈為連斬
有名賊首再報捷音事節據監督利州衞經歴黄清并
領兵代行㑹鹽守備原任都司余環報稱遵奉連日發
兵分哨搜捕賊黨於閏十月十四日搜至地名各可村
遇賊對敵土官鳯氏下通把張廷貴張林等就陣斬獲
從賊首級一顆指揮周因吾千户韓京百户王霍督同
家丁周紳韓得等共斬首級一顆同日指揮撒和督兵
搜至阿歪寨遇賊對敵當有打手彭時曉同撒和家丁
撒明憲等生擒賊首一名糯著又斬獲首級一顆十五
日經歴黄清督同土舎刺世麒等率兵攻破葡萄寨與
賊對敵當有刺世麒同男刺崐并部下土兵就陣斬獲
極惡大土酋奄古首級一顆又斬獲從賊首級一十一
顆生擒從賊一名者窩俘獲奄古妻額佐男者罵兒婦
波切阿覺并小女共六名口奪獲馬鞍鞍籠盔刀長槍
銀帶各一件戰馬一疋刺馬紳下斬獲首級一顆俘獲
賊屬二口奪獲羊三十隻八定安下斬獲首級六顆指
揮李明下家丁李守李容斬獲首級二顆當將前獲銀
帶給賞有功土兵訖同日官兵搜至阿則寨遇賊對敵
土官鳯氏下舎把趙章盧繼先斬獲首級一顆紅卜所
土舎刁仲仁土兵哈哀斬獲首級一顆千户劉澤督兵
侯彦成等俘獲賊婦一口索别十六日搜至即畜寨遇
賊對敵指揮撒和下家丁撒明憲等就陣生擒鳯繼祖
下黨惡班頭楊大義段伍月生并叛賊阿勺阿荅四名
十七日搜至各可村遇賊對敵指揮張嗣爵下家丁張
崇道等斬獲賊黨阿咱阿歹首級二顆十九日搜至地
名江口渡遇賊對敵百户葉茂林督同總旗張志等生
擒逆祖下黨惡賊犯一名末簡二十二日搜至即畜寨
遇賊對敵土官鳯氏下把事趙章就陣生擒鳯繼祖下
黨賊一名楊仲義土舎吉正榮賢侯刁仲仁指揮施溥
家丁施良等共生擒即畜寨逆賊一名沙白俘獲賊男
婦女落咱小猓羅普九母糯母六小女共六名口奪獲
馬二疋又據經厯黄清報稱㑹同都司景應光督兵於
本月二十四日攻打科薄寨與賊對敵土舎刺馬紳下
舎把刺馬經陳四肉非等斬獲賊首阿義糯麥首級二
顆從賊首級十顆俘獲賊屬三名口馬一疋土舎八定
安下舎把刺馬佐賈加佐斬獲首級二顆指揮張垣下
家丁張合保張甲樞張禄斬獲首級三顆指揮李明下
家丁李載斬獲首級一顆報効吏何煜家丁何坤斬獲
首級一顆同日官兵攻打大邑寨㑹川衞指揮張嗣爵
下家丁張崇道等生擒鳯繼祖書手一名鄧繼科本月
二十五日官兵搜至地名糯呷村遇賊對敵指揮撒和
下家丁撒轍撒明憲等生擒鳯繼祖下從賊五應舉阿
則二名同日鹽井衞土兵搜至下葡萄寨與賊對敵土
舎八定安下斬獲案内有名賊首别則首級一顆從賊
首級二顆生擒從賊二名普直者白土舎刺崑下斬獲
五村火頭賊首阿烏首級一顆從賊首級二顆俘獲賊
婦二口又據經歴黄清報稱本職節奉本道諭令監督
土官鳯氏搜捕奏内有名首賊馬騰霄等今據原差鄉
導探得馬騰霄聞見大兵掣出却於鸞得渡地方梭托
山寨仍前糾聚賊衆欲囘武定為患隨該本道宻差經
歴杜柯李啟明主簿夏思舜同新任行都司署都指揮
僉事景應光守備張元㑹川衞監生李應東督領指揮
張垣周因吾千户廖芳楊應陞百户葉茂林王霍等領
兵分哨先於鸞得渡一帶隘口伏截一面宻令經歴黄
清督同鳯氏統精兵一枝徑搗該寨又令百户袁髙齎
捧旗牌前去督戰各兵於二十六日早攻至該寨馬騰
霄等率衆拒敵該黄清督同鳯氏統兵大戰馬騰霄等
敗走江邊鳯氏乘勝追殺當有頭目厄濶糯谷咱阿貴
佐把事趙洪張啟光等就陣斬獲馬騰霄首級一顆并
雲南奏内有名賊首遮古阿你羡資法歹阿鮓大首級
四顆及從賊李成男李二阿祛罵色者則楊却者罵阿
歹者泥者我等各首級九顆餘賊困逼投江溺死不計
其數實係竒功及驗亡土兵一名祭咱箭傷土兵八名
阿施者住阿保巳迷阿什約聶四十五吽咱又據經厯
黄清報稱閏十月二十九日追至各普寨遇賊對敵當
有㑹川衞鄉導余英等就陣生擒從賊二名者我者得
十一月初一日又搜至麻龍仲村遇賊對敵土舎刺馬
紳下土兵卜兒刺斬獲從賊阿你首級一顆刺崑土兵
各租斬獲首級一顆八定安下土兵擢苴斬獲首級一
顆以上川兵自閏月十四日起至十一月初一日止又
共斬獲大賊首級六顆從賊首級六十三顆生擒從賊
一十六名俘獲賊屬二十名口奪獲牛馬羊共三十四
隻攻破葡萄村賊寨一處等因各報解道案照先奉巡
撫四川譚都御史并巡撫雲南兵部尚書吕都御史各
案驗仰道即便調兵擒剿如獲黨惡馬騰霄賞銀三千
兩仍奏陞官職若七州土酋别則等誘引助惡即係賊
黨一併誅殛等因奉此巳該本道遵奉節經宻切圖剿
以靖地方去後今據前因為照馬騰霄遮古阿你羡資
法歹阿鮓别則等原係隨同賊祖攻城刼營戕害方面
奏内有名極惡首賊阿烏阿義糯麥等亦俱㑹理連年
為害惡酋且近日接引逆祖過江幇助拒敵官兵罪惡
尤甚今者仰仗本院忠誠上格威武宣昭將士祇承勇
氣増倍如經厯黄清之申嚴號令不避艱險明慎謀慮
動中機宜而土官鳯氏與土舎刺馬紳刺崑八定安各
能奮勇截殺摧破強敵及經厯杜柯李啟明主簿夏思
舜與旗牌百户袁髙都司耿應光守備張元報効監生
李應東指揮千百户張垣等恊力恊謀共相督率殱除
兩省之元兇蕩平積年之禍本邊徼廓清神人胥慶除
將前項賊級發通判何朝佩紀驗明白照格給賞賊屬
發㑹川衞収管外呈乞將獲功人員一併叙錄以彰激
勸等因併將生擒斬獲功次呈解到臣卷查先准巡撫
雲南等處地方兼贊理軍務兵部尚書兼都察院右都
御史吕光洵并鎮守雲南總兵官征南將軍黔國公沐
朝弼各咨隨即案行建昌兵備道行㕘將安大朝領兵
於交界處所防截并著落東川府官吏嚴禁土目阿科
等不許黨助窩藏仍出示懸賞擒捕間續據建昌兵備
道呈報逆賊鳯繼祖逃入㑹理地方催行該督調土漢
官兵一萬二千二百餘名㑹同雲南官兵隨賊向徃相
機夾攻及具本題知訖又准兵部咨為久叛夷酋背撫
謀據新城大肆猖獗乞懇聖明切責鎮巡重臣恊心剿
除以正國法以安地方事該本部題奉聖㫖是征剿重
務著鎮巡官恊心幹理以靖地方如敢以小嫌致妨大
計重罪不饒欽此欽遵備咨前來催行該道㑹兵擒剿
間隨據四川按察司整飭建昌兵備副使葉應乾并雲
南監軍等道㕘政盧岐嶷副使楊守魯揭帖報稱三道
親督雲南都司徐高四川原任都司余環監督利州衛
經厯黄清守備袁位干鳯朝統領兩省大兵㑹同進剿
有鳯繼祖頭目者色見兵勢重大先赴土官禄紹先營
投降引兩省大兵前進各兵隨同者色斬獲鳯繼祖卞
大才首級二顆㑹理州頭目首級一顆此皆仰仗本院
勝筭逆首既巳授首餘黨隨行掃除等因又據各官查
將兩省有功官兵㑹呈到臣該臣看得鳯賊既巳就擒
而七州餘黨尚多潜匿乘此大兵雲集相應乘勝加剿
以靖地方不然此屬散而復合大兵之後無從得食其
為兩省軍民之害不淺隨案行建昌守備分守上川南
二道㑹同雲南監軍道嚴督見在官兵將七州平日刼
掠賊徒相繼征剿必軍聲大振國威既伸然後從而撫
之乃可保無後患等因尋該二道囘稱雲南官兵先巳
掣囘又行嚴督四川官兵擒剿去後今據前因該臣看
得逆酋鳯繼祖素負梟獍之資久恣豺狼之暴以卞大
才馬騰霄等為腹心結他泥阿五等為羽翼虜兩省夷
民無慮千百毒四川邊圉巳厯數年在雲南征之則走
七州以拒敵在四川逐之則降雲南以緩死營㑹理東
川以為三窟聚逋迯亡命衆至數千遂敢攻圍府城戕
害方面虐焰遍及於隣境姦謀實蓄乎異圖若不及時
征剿實為地方大患兹者仰仗皇上天威震叠廟筭萬
全兩省文武同心一時智勇並奮遂使負嵎之虎不浹
旬而伏誅遊釜之魚率延頸而就戮番衆為之懾服黎
庶由此奠安所據有功効命之人在雲南者聽該省巡
撫都御史查叙外其在四川以發縱指示言之有如整
飭建昌兵備副使葉應乾誠心體國鋭志匡時切同舟
共濟之懷以討賊安民為任徵兵足餉即寢食之靡遑
用間伐謀在心思而既竭恩威兼用調度多方慮每出
於萬全功故収於一舉利州衞經厯黄清智足知兵才
堪馭衆識微達變明每炳於幾先料敵出竒筭不遺乎
餘力深入于蠻獠之穴奮不顧身調停乎主客之兵咸
思用命真有禆於大計故馴至於成功以上二臣所當
首叙者也分守上川南道布政司右㕘議呉文華帶管
分巡上川南道按察司僉事曹司賢忠猷並茂謀斷相
資遣將發兵應援惟恐不及運籌决勝績用藉以有成
以上二臣所當次論者也至如成都府通判何朝佩督
運不匱紀驗惟嚴成都前衞經厯杜柯鹽井經厯李啟
明大邑縣主簿夏師舜㑹川衞知事馮著指揮王永世
千户蘇炤李選或以監督効勞或以飛輓底績或以䕶
餉無虞或以出納無弊又當次論者也以臨陣决戰言
之有如建昌衞巡捕土婦鳯氏質本女流心閑將畧舉
七千之衆於旬日之間懸數千之賞為購賊之計以大
義而滅親厯諸艱而不避竟能先人以奪人遂致以賊
而殺賊鹽井衞左所土舎刺馬紳中所土舎刺世麒同
男刺崑右所土舎八定安争先效順抗志䇿勲奮勇以
破堅巢賊膽俱落乘夜而襲首惡舉事尤竒徃來於巢
穴之中如入無人之境稽考其俘獲之數獨於諸哨為
多以上諸人均當首論而鳯氏之智勇兼全忠義傑出
尤為難得者也代行㑹鹽守備原任行都司署都指揮
僉事余環承委統兵實心任事入畏途而不懼於戎務
而能勤黎雅守備以都指揮體統行事指揮使張元㑹
川衞指揮張嗣爵蕭世傑鹽井衞指揮張垣雅州所千
户廖芳㑹川衞千户蘇好同應襲蘇尚恩大渡河所百
户葉茂林均有搜捕之功咸著擒斬之績以上諸臣所
當次論者也至如行都司新任署都指揮僉事景應光
成都前衞百户袁髙中衞百户蕭敬大渡河所指揮周
因吾千户劉澤建昌衞千户韓京鎮西所百戸王霍寧
番衞指揮施溥李明紅卜所土舎刁仲仁普濟長官司
土舎吉正榮賢明或以斬獲而報功或以催督而盡力
又當次論者也臣又看得是役雖兩省協謀羣䇿畢舉但
當賊祖入據七州勢正猖獗之時在臣與雲南都御史
吕光洵所責成者惟兵備副使葉應乾土婦鳯氏而巳
在兩省文武諸臣所依以為張主者亦惟兵備副使葉
應乾土婦鳯氏而巳而副使葉應乾所委任責成又惟
在於經厯黄清土婦鳯氏所聽信服從亦惟在於經厯
黄清故臣所論必以此三人者為功之首但查葉應
乾見以前任解官鳯氏班師至家一夜為讎家所刺黄
清阨於下位人莫之竒臣因表而出之誠欲使竭忠任
事之人速得為善之利耳如䝉伏乞勅下該部再加查
議將副使葉應乾特賜録用土婦鳯氏量加恤典經厯
黄清破格超擢土舎刺馬紳等俱請乞恩賚其餘有功
人役候巡按御史查明聽接管巡撫都御史照格給賞
如此庶幾勸有位於將來而慰忠魂於地下矣臣愚幸
甚地方幸甚緣土漢官軍併力搗巢斬獲隣省逆酋飛
報捷音事理未敢擅便為此具本專差承差王誥親齎
謹題請㫖
　　議處賢能兵備官員以重至要極敝邊方疏
照得四川行都司所轄建昌等六衞地方西接土番南
連滇徼距省㑹千五百為巴蜀極邊要地加以蠻衆跳
梁土官桀鷔紈袴不知奉法武備漸以廢弛綱紀陵夷
冠裳倒置可謂大壞極敝非一朝夕之故矣邇自整飭
建昌兵備副使葉應乾蒞任以來鋭意振作百廢具舉
盖緣本官有氷蘖之操足折其驕慢之態有竒傑之才
克勝其盤錯之任有忠義之氣可動其本心之良故未
期月而法度修明蠻夷率服禍變消弭他弗論論其著
者建昌衞土舎安信其人乘土官指揮安忠乏嗣遂招
納叛亡挾分土地肆行刼掠數百里内十餘年間軍民
之衆被其荼毒不可勝紀前此任兵備者視其猖獗莫
之誰何而副使葉應乾於入境之初目擊其害即赫然
震怒擒縳安信及信黨數十百人盡剿滅之如探囊取
物振落發䝉用是六衞安堵雲南武定鳯繼祖者土官
瞿氏之孽子也先年在於該府地方聚衆壞法拒捕迯
入建昌㑹理州藏匿該省調兵征剿至費餉一十七萬
竟不能得迄以就撫今又殺總管鄭竑戕害憲臣張澤
仍擁衆走入㑹理據險為患副使葉應乾一得臣檄輒
奮然自任召集土漢官兵動以萬計轉輸主客軍餉並
無匱乏用是軍聲大振諸苗落膽賊祖伏誅羣黨殱悉
即一時兩省當事之臣羣䇿畢舉而莫不推讓應乾為
首功焉使應乾當時稍分彼此或才不足以濟之則今
日羽翼巳成之繼祖焉知其不復如徃年養虎遺患之
安信乎此其人所以有禆於邊方而能盡忠以報國者
也陛下有臣如此豈易得之乃臣近讀邸報本官以前
江西南昌府知府被劾去官一時聞者莫不駭嘆以為
臣既失一左臂而邊方要地遽壞此長城何建昌六衞
軍民不造一至於此夫應乾之為南昌有無善狀臣不
能知其被劾事情臣亦未知所指但即其在建昌如此
恐應乾即欲為兩截人物不如是懸絶之甚此臣之所
未解也或者以為人才不同譬之於樹桃李之花悦人
其實可啖至其材不可以屋楩楠把梓無桃李之花實
而語棟梁者必歸焉今應乾或者其才不長于牧民而
長于治兵與其不宜于幅裏而宜于邊方與其不善于
守常而善于達變與無桃李之花與實而有棟梁之具
與是未可知也洪惟我皇上壽考作人天下才賢涵濡
于悠久無疆之化彬彬盛矣然求矩度之士於治平無
事之日以弼成堯舜之治則舉目而是求倜儻於折衝
禦侮之時以仰贊中興之業則每難其人以臣觀應乾
者即無愷悌宜民之牧實為緩急有用之才可以仰贊
皇上中興之盛者也乃以二卵而棄干城因寸朽而遺
合抱臣甚惜之夫其人本無良而敢於違衆以私其所
好是謂黨邪臣不能也心知其可惜而黙黙不復出一
語使忠智之士俛首而去是謂蔽賢臣所懼也故敢冒
昧為陛下陳之伏望聖明軫念邊方重地人才難得勅
下該部再加查訪如果臣言不謬大破常格將應乾仍
留建昌地方整飭邊務如此不惟賢才無阨窮之嘆而
皇上亦可免西顧之憂矣
　
　譚襄敏奏議卷四
欽定四庫全書
　譚襄敏奏議巻五
　　　　　　　　　　　　　明　譚綸　撰
　　交代疏
臣任兵部右侍郎隆慶二年三月十六日伏䝉聖恩陞
臣左侍郎兼都察院右僉都御史總督薊遼保定等處
軍務兼理糧餉謹於十七日廷謝臣以軍旅重務不敢
遲緩於三月二十九日辭朝領勅起程前到順義縣四
月初四日與原任總督今回部左侍郎曹邦輔交代任
事除將旗牌符驗闗防收用外為此具本專差千户張
世勲親齎謹具題知
　　早定廟謨以圖安攘疏(隆慶二年四月/二十四日題)
臣惟振積弱之勢者則必有通變之權而急救時之務
者亦宜為先事之備何則北邊之為中國患其來已逺
其勢甚强而我備禦之䇿率因循茍且年甚一年故臣
嘗謂北邊諸部惟不來與來不深入深入不乆住則已
若來而深入深入而久住孰能禦且驅之禦之不能固
為已然之事驅之無術又為必至之憂此皆在我相習
為積弱之漸故彼因得以成其積威之勢若及今而不
大為之處而復牽制於尋常之見眩惑於道傍之言臣
恐不惟中國坐受其弊而將來事變殆有未可知者臣
請畧言之今之談禦敵之䇿者其意莫重於擺邊尤莫
急於設險臣亦謂先處戰地以逸待勞設險之説誠善
矣然專言設險而不言守險則其始也徒罷其力於修
砌剷削之勞而其繼也委而去之亦無救於成敗之事
是險果可盡恃乎至於擺邊之説則又可嘆之甚者臣
嘗即薊昌十區之地而熟計之東西相距二千餘里闗
營城寨三百餘處見在主客官軍不滿十萬而老弱半
之又分蒞於總副參遊守備提調多官之手散布於二
千餘里之間大率畫地三丈五丈七丈而守一軍而敵
動以十餘萬衆攻我一面即有預定䇿應之兵大率又
以一兵而當數十百衆是衆寡已弗敵矣况彼故精悍
又多選鋒大舉深入必先自休息同欲共奮而我軍方
苦於饑寒疲於力作困於誅求以其孱弱之人當彼精
鋭之氣是强弱甚逺也彼閑騎射馬復調良且多而我
兵素習株守未嘗勒戰馬更疲瘦不堪鞭䇿是利鈍又
懸殊矣如是而欲我武之維揚彼勢之弗張不待智者
而知其不能也故徃年給事中吳時來有見於此遂請
下部議將臣與總兵官戚繼光行取赴京住劄昌平訓
練三萬燕趙之士委以地方之寄俟其三年有成責之
遊兵破敵信如所言誠亦轉弱為强之機攘外安内之
䇿比臣至京師陛下又復以臣總督薊遼等處軍務欽
奉勅諭仍不妨練兵原務若以臣之才有可兼舉者而
臣實不能也然臣亦嘗試思之遊兵破敵之議其利有
六而其難有四臣請為陛下陳之即今北部之氣驕盈
已極塞上吏士怯懦成習矣陛下誠能毅然斷之於上
公卿大夫士翕然承之於下破除因襲之弊和𠂻協力
為安攘之圖如給事中吳時來議慎擇忠智之臣假以
便宜之任訓練遊兵一枝益以薊鎮主兵乗彼之驕因
我之弱或當其内侵或出其不意以我素練兵車出為
堂堂之陣正正之旗與决一戰必可得志於彼使大有
創懲如此則不惟既練之兵勇氣百倍且使九邊之兵
盡知奮勵京營之兵亦受約束不出數年之間馴復强
盛之舊利之一也今日司計所苦在於軍餉不足邉軍
所苦在於餉給不時推求其故以屯鹽之法壊耳屯鹽
之法與兵相因其所急不在於腹裏而在於邊陲我兵
既强則彼不敢南向而生心彼不生心則不徒内邊之
屯政可修即大邊二邊既失之堡可以盡復且耕且守
之説可以漸講鹽商得上本色鹽政可復舊規内帑之
發可以漸減四方民力因之少紓利之二也九邊之兵
既强入衞之衆可免所省行糧即可以支募兵三分之
一利之三也邊民之陷沒敵營因而為用即在板升一
處且三萬人東自遼薊西至陜西又不知其幾矣我武
既奮邊境就安則其思歸之念自切招徠之計可施收
之為兵行伍益實用之謀敵機智益神利之四也藩籬
既固堂陛尊嚴潜消乗間竊發之念利之五也冗兵冗
員自此可革冗費可裁利之六也而臣固復以為難者
盖彼之大舉動以一二十萬而吾即用車戰之法以三
五萬人當之已屬太寡若復欲减省勢必不能且此遊
兵三萬之衆又决非見在行伍可求其勢不得不從召
募召募之兵與尺籍軍異尺籍之軍世受國恩無問老
少强弱皆有常餼且老疾有例紀録有糧夏布冬花優
恤備至其月食糧一石調遣更支行糧四斗五升馬軍
又得闗支草料為之幇貼已足稱事召募之兵非强壯
不得入選既無素養之恩有疾輙便汰去又無常食之
惠既為車戰即不給馬自非酌擬尺籍人馬之食而稍
優之如北方民兵然則人必不樂從即以三萬人計之
每月人給銀一兩五錢歲該費銀五十四萬中間即有
四五千人可以取諸各處行伍抽之民壯自有本等工
食所欲増給不多省减之數亦僅可充校閲犒賞鼓舞
之資而戰車盔甲軍火器械調發行糧不在此數即今
帑藏空虛司農告匱大衆一集張口待哺時不可缺是
一難也燕趙之士雖多慷慨可使有勇知方然邇年以
來使之備邊畏敵如虎鋭氣消盡振之甚難自非召募
吳越慣戰之士萬二千人與之相兼訓練事必無成但
吳越萬二千人自臣與戚繼光視之召之可以立至用
之可以立效功成之後留之實邉從者且半散之歸農
亦可立遣必無後患而時方疑其兵之不可以北與慮
其後之不可以處致有他虞是尚以臣與戚繼光之言
為難據其知之弗真如此又安望其任之弗二哉是二
難也軍旅之事務在威嚴故書曰威克厥愛允濟愛克
厥威允罔功又曰用命賞于祖不用命戮于社則孥戮
汝夫既戮其身又及其妻子是三代時兵法固如此矣
燕趙之人素未着實經練乍見軍法不無大駭且練兵
之處去京師又近一聞流言便生異議使實心任事盡
忠報國之臣既掣其肘又或不得終事不惟盡棄前功
抑恐釀成他患是三難也我兵素未嘗勝一戰勝之彼
必不心服駕為報讐之説聚衆再舉惟我同力合志而
再破之則彼有終身之創而我為永逸之圖但恐成功
之後忌嫉易生因其再舉不務戮力更造為飛語中以
竒禍下石幸菑無所不至亦羣情所必有者是四難也
臣因是又熟思之不如姑就薊鎮見在之兵講求一鎮
戰守之䇿内除舊派擺守修邉之兵仍舊責之擺守舊
議分布就牆應援之兵其極衝次衝之處則宜就彼訓
練仍舊責之應援昌平總兵官所屬之兵亦宜就彼訓
練仍舊防守外謂宜將臣標下標兵二枝振武營遊兵
一枝順天廵撫標下標兵一枝遵化遊兵一枝薊鎮總
兵官郭琥標下標兵二枝又聽臣於大名井陘二兵備
道挑取民兵一枝又調取真定遊擊下民兵一枝又聽
臣於真保等府安挿舎内及各路防秋民兵挑選一枝
共為十枝每枝務足三千人内數有不足又聽臣於十
路稍緩䇿應兵内抽取以足其數合之可得兵三萬人
列為三營每營各分為三軍一營駐之密雲一營駐之
遵化各用參將二員遊擊一員統領一營駐之三屯營
中軍屬之總兵郭琥左右二軍仍用參將遊擊各一員
統領如法訓練專備截殺但兵既分屯易生彼此而權
不歸一動有窒碍在平日既苦於號令之難齊於臨敵
又焉能如臂指之相使合應請乞勅下内閣部院科道
諸臣再加博議以神機營副將戚繼光比照上年總理
江廣福建軍務劉顯事理加以總理薊遼保定等處練
兵總兵官職銜前來總理訓練之事而以廵撫都御史
劉應節專任提調之責而臣實總督之合用戰車軍火
器械盔甲等項聽臣與都御史劉應節叧議題請每遇
春秋兩防之時三營之兵各移至近邊要地屯劄在密
雲營則以密雲兵備副使張學顔隨營監督在遵化營
則以永平兵備僉事王之弼隨營監督在三屯營則以
薊州兵備參政羅瑶隨營監督而臣與撫臣劉應節都
督戚繼光則徃來督厲小警則分投截殺大警則合力
併攻務各據牆以戰禦之邊外為上䇿萬一一面失守
致或潰入亦望皇上少逭罪誅聽臣等號召各路兵將
與之决一死戰務收桑榆之功以贖東隅之罪亦不失
為中䇿若先事既不能禦後事復不能戰沿襲舊套掩
取微功希圖塞責臣等罪狀實無所逃即當身膏草野
又安敢汚陛下三尺法哉其總兵官戚繼光仍乞給以
勅印旗牌使得便宜行事薊遼昌平保定等處總副參
遊等官凡受臣節制者並受戚繼光節制戚繼光仍受
臣節制凡戚繼光有所施行府州縣官而下不得阻撓
違者聽臣參奏處治如此則閫外之權既專將軍之令
自肅積弱可振殊效可臻北邊不足平矣再照禦敵之
䇿必以其所長攻其所短今中國長技為敵所甚畏者
無如火器而火器之利則又莫有過於鳥嘴銃者臣當
蒞鎮之初即馳入教場㸃視軍器見各軍所持火器雖
多率自名為快鎗其長僅僅一尺又制造弗精㸃放無
法問其所謂鳥銃手每一營三千人中僅得一十八人
又皆浙産細求其故咸謂北人不能習此尋於武庫搜
得敝壊不堪鳥銃數十百架盖皆前此當事者强人習
學不成不但傷損其銃又因逼逃其軍遂棄之不講以
甚利之器置之無用之地真可惜哉今欲練戰兵三萬
必得鳥銃手三千人以為衝鋒破敵之用此去防秋期
廹必欲取邊人勒習非遲之一年不可而北方所制鳥
銃亦又不如南方之精伏望聖慈俯念邊備之弛邊臣
之苦勅下兵部責令戚繼光就近列欵呈部題奉欽依
差一司屬官員前去㑹同浙江廵撫趙孔昭不拘寧紹
温台金衢等處地方但係先年㑹充兵役善放鳥銃者
召募三千人各給與見成鳥銃及安家路費銀五兩仍
聽戚繼光呈舉舊日偏裨六人責令分投統領前來以
濟燃眉之急在途仍通行所在府分計程給與行糧米
日一升五合仍應付船隻其牽纜人夫即以各兵為之
免致沿途騷擾到鎮工食日各給銀五分初至仍各給
衣鞋銀一兩俱請勅下該部議於太僕寺馬價銀内動
支觧發密雲兵備道收貯按月支給務以三年為期俟
邊軍訓練已成然後遣發歸農間有願留者聽夫當臣
初訓練鎮兵之時竊謂糧不加増兵不别募於補偏救
敝之中求循名責實之效事之便利莫有過於此者末
復有此三千鳥銃手之請誠事屬艱危萬非得已伏望
皇上鑒臣愚忠俯賜允行臣愚幸甚邊方幸甚
　　早定廟謨以圖安攘疏(隆慶二年六/月初六日題)
准兵部咨該本部題看得臣前所陳係干邊計除上䇿
姑俟再議外其次䇿合就議擬恭候命下將戚繼光仍
以中軍都督府署都督同知總理薊昌保定練兵事務
本部備擬責任請給勅書責令欽遵行事其譚綸所陳
分立三大營事宜縁各兵挑選未定聽戚繼光到彼與
譚綸再行詳議具奏等因又准兵部咨為戒備紫荆諸
闗以固畿輔以伐敵謀事看得薊昌保定三鎮拱衞陵
京均為重地但在薊昌頻年修築設備稍嚴紫荆倒馬
諸闗恃有宣大在外未免疎畧合候命下備行總督侍
郎譚綸嚴督廵撫都御史温如璋總兵官李勇速將紫
荆倒馬龍泉等處躬親查閲一應防守事宜如火器民
兵之𩔖曽否整理限文到二十日以裏囘奏等因俱題
奉欽依備咨到臣臣與戚繼光從長計議薊昌十路之
邉延長二千四百餘里每歲計乗障列守主客之兵僅
足一十餘萬總督鎮廵標下專備䇿應之兵數止一萬
五千我以其分彼以其專則守者既病於衆寡之弗敵
彼攻我東又聲我西則援者又牽於彼此之兼顧先年
屢屢失事弊皆坐此惟有總督楊博動獲萬全事實難
繼此臣所以議欲練兵三萬列為三營遇大舉深入則
合力倂攻即分道並進亦隨處有備庻幾擺守之卒因
援衆而氣自張應援之兵以守定而戰益力竊謂禦敵
之䇿殆莫有過於此者顧臣甫自南來未閑邉務建議
倉皇有昧周覽徒知保鎮之外峙强藩内阨重險可幸
無事而不慮敵情之狡猾無常潜萌窺竊遂議於大名
井陘二兵備道挑取民兵一枝及調取真定遊擊民兵
一枝不免顧此失彼甚非長䇿此兵部所以預有備紫
荆固畿輔伐敵謀之議而復臣練兵分营之疏又欲聽
臣與戚繼光詳議具奏深憂熟慮匪夷所思苐以臣之
愚謂此兵三萬練之必不可已念各邊入衞之兵行且
議罷無復可練之理幅裏入衞之兵亦有放班舊規其
人復無固志臣因查得先年兵部尚書楊博因總督尚
書許綸建議遂於十路各設遊兵一枝盖取戰守相資
之議法至善矣乃今遊兵亦入擺守是徒知以守為守
之易行而不知以戰為守之為固遂使初意浸失後患
相尋僉謂為今之計莫若於原設遊兵十枝之中除振
武遵化二枝已經議取外合再取石匣建昌永平遊兵
三枝内以遵化永平營二枝合廵撫標兵一枝定為遵
化一營以建昌營一枝合鎮守總兵標兵二枝定為三
屯一營以振武石匣二營合臣標兵二枝定為密雲一
營在遵化者聽廵撫都御史劉應節就近提督永平
兵備僉事王之弼監督遊擊尚智閆縉楊騰各統領
嚴加訓練在三屯者聽鎮守總兵郭琥提督薊州兵備
參政羅瑶監督遊擊何宗禹戴綸坐營官程燮各統領
嚴加訓練在密雲者聽練兵都督戚繼光總理密雲兵
備副使張學顔監督參將董一元蔡勛遊擊李如檟王
旌各統領嚴加訓練其遵化三屯二營仍聽都督同知
戚繼光徃來總理戚繼光既出則密雲一營臣自任之
其訓練節制之法三營皆總出臣手不得矛盾同異當
春秋兩防之時各查照先議移至近邊要地屯劄如遇
永平一區有警則遵化一營首先迎敵三屯一營出二
哨應之密雲一營出一哨應之薊州一區有警則三屯
一營首先迎敵遵化一營出二哨應之密雲一營出一
哨應之密雲一區有警則石匣一營首先迎敵三屯一
營出二哨應之遵化一營出一哨應之餘在本地防守
其迎敵應援之兵務各據牆以戰禦之邊外為上䇿萬
一一面失守致或潰入則盡合三營之兵併力奮擊内
有觀望後至及臨陣不用命者都指揮以下聽臣遵照
勅諭即以軍法從事參遊而上參拏處治如此庻事有
責成兵得實用不徒可為目前禦敵之資且足為他日
罷調入衞張本但各路之卒補練未效擺守之兵視舊
頓减一萬四千有竒十路參將提調之官又不免以單
薄為辭臣復查得先年通州有舊遊兵二枝每枝三千
人在於本鎮防守後因設立遊兵改入京營操備今聞
舊遊兵在京營者尚存一千三百五十九人新遊兵在
京營者尚存一千六百七十四人合之可得三千三十
三人更於京營請發京軍二千名徃居庸闗防守代出
大水谷遊擊高遷所部官軍一千五百員名囘守信地
更聞真保等處安挿䧏人空役頗多挑選可得二千人
又山東沂州把總戚繼美統有民兵一千二百名每年
於滕縣屯住聽淮陽廵撫調發防倭今海波已靜計可
調之以來合之得兵八千二百人分發各路擺守以補
前取遊兵五枝之半如真保諸軍二千難以取盈或沂
州民兵不可必得合於通州參將胡進營内摘取一千
補足其數其近議保鎮見在之兵皆罷弗調此則既於
東鎮有禆亦於西陲無患兩利俱全庻幾近之但或者
則謂臣前者方議取兵於井大取兵於真保今井大真
保既不可收又議取之於東營取之於通州取之於山
東若是乎其不憚煩曷不姑仍舊貫之為便是徒知舊
貫之當仍不宜為是之紛紛而不知覆轍之當鑑不可
復然而泄泄因復思薊鎮之事必欲破治標之議以杜
其増兵之擾其必為探本之圖以重其補練之責乎何
則補練主兵將以罷調客兵也今行之已踰十年主兵
竟不能充客兵終不可罷豈天下之事真有不可為哉
任之未專行之未實也今臣前所陳亦漸練之云耳竊
謂補軍之事在闗之東亦宜責之臣與練兵都督戚繼
光使得專任其事勿復以廵按廵闗攙與其間俟三年
補練有成然後請特差官閲視中間須補得主兵二枝
即罷調客兵一枝補得主兵一萬即罷調客兵五千務
事從其漸要之以久將見責任既專功效自著比之頻
年補練迄無成績不可同日而語矣至於渤海以西臣
與戚繼光力量尚難兼舉合無仍聽廵闗御史或專責
之鎮廵分任獨理每及一年各以補練事績具奏是亦
綜核名實之一道矣茍不此之圖而惟終日以罷調客
兵為言是猶畫餅充饑胡可得哉夫方議處挑選之事
而又及補練之説盖臣繆膺總督之寄則既有補練之
責而幸戚繼光之才又足以辦此故不識忌諱冒昧以
聞伏望勅下該部再加看詳如所議事體俱果相應作
速擬議上請俯賜允行其補練主兵一節仍乞專勅一
道付總理都督戚繼光以便欽遵行事如此不惟臣下
獲盡其犬馬之愚自是可以祛虛文而收實效邉事少
有裨矣
　　照例設立中軍坐營官以便教練疏(六月十/一日題)
據總理都督同知戚繼光呈稱叨承新命總理薊昌保定
練兵事務敢不誓竭犬馬勉圖報稱但地廣兵衆庻務紛
拏事體重大必得坐營中軍等官分任幹理庻克有濟竊
念先任福浙鎮守標下設有坐營都司一員把總二員
以今較比責任尤重創始之際幹濟更艱似難拘以北
方總兵事例且秋防期廹勢若然眉務貴得人乃無誤
事查得見在軍門聽用原任守備今閑住楊秉中原無
重情懲艾亦久方今破格用人而本官資格亦頗相應
合無將楊秉中特為題請量陞署都指揮職衘管理本
職中軍事務其坐營把總等官合設二員但見無相應
官員乞先将海寧衞帶衘都指揮同知陳文治改用其
一員查有堪用材官另行呈請等因到臣臣看得原議
練兵三萬在戚繼光統馭之素尚若未盡其才但官以
總理為名則十路戰守之兵皆得次第整理况大將之
體重在發縱分任佐理貴在得人據情照例設立中軍坐
營等官誠於事不可緩及查舉聽用原任守備楊秉中
堪為中軍官海寧衞都指揮同知陳文治堪為坐營伏
乞勅下該部詳覆施行庻參佐有人大將自然整暇而
軍政可畢舉矣
　　比例改擬坐營添設守備以便戰守疏(隆慶二年/六月十一)
　　　(日/題)
據薊州兵備羅瑶呈據薊鎮總兵官郭琥開稱標下原
有坐營官一員專住三屯營操練兵馬承行軍中一應
戎政闗防門禁盤詰奸細緝捕盗賊保䕶倉場衞守城
池至於有警出征雖有中軍官一員隨營幹理然其職
任微末難以行事若令坐營官隨征則遺下城池倉場
乏人管理况總兵乃一鎮表率節制大小將領必得欽
依坐營都司傳布號令庻彼此協謀合無題請比照宣
大山陜各鎮事例將中軍官裁革就以見任坐營官程
爕責之料理兵馬相隨出征其䕶守城池等事另設守
備一員專管等因到臣臣㑹同廵撫都御史劉應節議
照總兵之官荷九重分閫之寄握一面專征之權出則
折衝禦侮入則秣馬厲兵其任至重其事甚繁故必設
之標兵以嚴其出奇制勝之備而又必立之坐營以司
其分任佐理之責非徒然也乃今總兵官郭琥標下以
坐營之官兼城守之責隨軍則城池為虛居守則軍事
莫寄至令自辟中軍幹辦戎務常時既鮮克自愛臨事
又靡所責成徒使備員無濟實用所據比例宣大各鎮
專設坐營官程爕充之事而於三屯營另設守備官一
員䕶守城池管理地方一節雖曰官事不攝實於軍計
有禆伏望勅下該部再加看詳如果相應議擬具請早
賜施行庻大將之分任得人而地方之防守多頼矣
　　分布兵馬以慎秋防疏(六月十/六日題)
照得禦邊之道曰戰與守而薊鎮之守則視戰為尤急
防邊之時在春與秋而秋日之防則視春為更重故當
春防稍緩之時則必修臺扼險以為守而戰在其中於
秋高風勁之日則宜厲兵秣馬以待戰而守在其中今
照夏季垂盡秋序將臨且氊裘在邇先事當備今我春
防臺工業已告竣所據防秋事宜相應及時整理内除
保定紫荆等闗節年舊規俱聽該鎮撫臣徑自分布具
奏遼東一鎮三面瀕邊四時皆備不必再行分布外臣
謹督同整飭薊州等處邊備兼廵撫順天等府地方都
察院右僉都御史劉應節及鎮守總兵兵備等官戚繼
光楊四畏宋守約等逐一查將薊昌二鎮一十四路主
客官軍較其地之衝緩定以兵之强弱多寡通融酌處
悉心分布其主兵與客兵見在者責令各該將領嚴加
訓練客兵與班軍未至者臣即差人督催俱限以七月
初旬赴邊照依前議分認信地且操且守臣與鎮廵協
守標下之兵各照原議遇警相機䇿應各路應援之兵
遇有調發務遵欽依期限不許觀望逗遛宣鎮遼東保
定入援之兵臨期仍要不候調遣星馳入援及議將本
年秋防臺工在主兵與入衞客兵通行停止專以待戰
班軍量以一分修臺二分操守今仍將見完敵臺每臺
定以百總一名五臺定以把總一員十臺定以千總一
員各増給軍火器械派定主客官兵各五十名無臺之
邉仍照舊規擺守在常時則責成各千把百總分投訓
練於臨敵則奮力拒戰庻幾聲勢相聨臂指相使真有
如常山之蛇擊首則尾應擊尾則首應擊中則首尾俱
應務期事事有備處處無虞若果上下同心文武一德
毋事虛文毋習舊套則勝算定於未戰之前而邊患不
足虞矣但恐庸懦狡獪之習尚未盡除交結欺罔之徒
猶得以售其推姦避事之詐致使實心任事之臣志不
得伸戰勝守固之䇿棄而不用則其勝負之機尚有非
臣之愚能逆覩者伏望皇上勅下兵部將臣分布事宜
再加詳議題請行臣轉行遵照各鎮入衞各省班軍及
宣遼保定入援之兵舊該兵部有行者仍從兵部通行
催督内有文武吏士不務實心幹理專沿舊習致誤事
機者聽臣先期參奏從重處治如此則事豫而戰守可
圖法嚴而人心知畏邉疆真有頼矣
　　計開
　　　一薊昌二鎮地方西自鎮邉城掛枝庵起東至石
　　　　門寨山海闗止延長二千一十七里查照節年
　　　　舊規并新設松棚谷臺頭營山海闗及又以曹
　　　　家寨自為一路共分為十四路今將分布過
　　　　主客官兵并守援信地開列於後
　　　一總督侍郎臣譚綸駐劄密雲廵撫都御史劉
　　　　應節駐劄遵化當秋防之日各徃來督理一
　　　　十四路軍務遇警各隨營調度
　　　一昌平鎮三路邉長四百六十里俱屬總兵官
　　　　楊四畏鎮守兵備僉事宋守約整飭地方
　　　一總兵官楊四畏統領標下遊擊馬負圖坐營
　　　　官畢英標兵二枝駐劄三路適中地方訓練
　　　　候所鎮地方有警即首先應援迎敵總兵官
　　　　常時徃來料理戰守機宜薊鎮地方有警亦
　　　　聽調截殺
　　　一兵備僉事宋守約公同總兵官駐劄地方監
　　　　督料理
　　　一各營分認防守信地
　　　第一路鎮邊城邊長一百三十里共分布主客
　　　　官兵一萬一百二十一員名
　　　一主兵
　　　　本路副總兵楊鏜并守備胡忠等各營官軍
　　　　共四千二百三十一員名
　　　　白羊口遊擊劉戡營官軍二千八百七十二
　　　　員名
　　　一客兵
　　　　山東民兵參將俞承光營官兵三千一十八
　　　　員名
　　　第二路居庸闗邉長一百五十里共分布主客
　　　　官軍八千九百九十二員名
　　　一主兵
　　　　本路參將孫山并守備王陽把總孫承爵等
　　　　各營官軍共二千七百九十二員名
　　　　鞏華營遊擊李時營官軍二千五百餘員名
　　　　良涿千營官軍一千二百員名
　　　一客兵
　　　　京營戰兵一千五百餘員名
　　　第三路黄花鎮邉長一百八十里共分布主客
　　　　官軍一萬一千二百五十三員名
　　　一主兵
　　　　本路副總兵程九思并守備李世臣提調官
　　　　程照等各營官軍共三千四百五十三員名
　　　　昌平遊擊趙應時營官軍二千一百餘員名
　　　　都司嚴勲統領德州等衞班軍三千員名
　　　一客兵
　　　　寧夏副總兵蕭文奎營官軍二千五百餘
　　　　員名
　　　　把總周易統領兼䇿應鎮邉居庸二路鳥銃
　　　　南兵二百員名
　　　　薊州鎮十一路邉長一千五百五十七里俱
　　　　係總兵官戚繼光鎮守地方
　　　一總兵官戚繼光統領標下遊擊史宸王通標
　　　　兵二枝配以遊擊王撫民等車步民兵河南
　　　　都司劉世恩班軍共成車騎二營駐劄三屯
　　　　營地方訓練中路有警首先迎敵總兵官常
　　　　時徃來料理戰守機宜聞警仍隨所鎮地方
　　　　應援截殺昌鎮有警亦聽調䇿應
　　　石塘嶺古北口曹家寨墻子嶺四路邉長六百
　　　　五十四里俱係副總兵官李超協守密雲兵
　　　　備道整飭地方
　　　一西路總兵官李超統督軍門標兵參將李如
　　　　檟遊擊將軍王禄振武營參將蔡勛及本官
　　　　石匣營官軍共一萬一千員名配成車騎二
　　　　營駐劄密雲石匣地方專一訓練士馬備墻
　　　　古曹石四路有警首先迎敵李超仍督馬蘭
　　　　谷防守有警仍星馳應援截殺他路有警亦
　　　　聽調遣
　　　一兵備參政王惟寧駐劄四路適中地方監督
　　　　料理
　　　一各營分認防守信地
　　　第四路石塘嶺邉長二百四十八里共分布主
　　　　客官軍一萬一千八百五員名
　　　一主兵
　　　　本路參將陳勛并提調章延廪等各營官軍
　　　　共四千九十二員名
　　　　大水谷遊擊張涇營官軍一千五百員名
　　　　都司時天爵所統寧山等衞班軍三千一十
　　　　三員名
　　　一客兵
　　　　大同遊擊薛邦竒營官軍二千七百員名
　　　　把總葉應春下哨官王德烈等統領鳥銃南
　　　　兵五百員名
　　　第五路古北口邉長九十五里共分布主客官
　　　　軍一萬一千四百九十一員名
　　　一主兵
　　　　本路副總兵董一元并提調潘一麟等各營
　　　　官軍四千八十員名
　　　一客兵
　　　　延綏遊擊高如桂營官軍二千二百員名
　　　　都司楊文下山東班軍三千五員名
　　　　延綏遊擊楊經營官軍二千二百員名
　　　第六路曹家寨邉長一百一十一里共分布主
　　　　客官軍七千八百四十七員名
　　　一主兵
　　　　本路遊擊王旌并提調寗潮等各營官軍二
　　　　千三百二十員名
　　　　都司林棟下河間德州左等衞班軍二千二
　　　　十七員名
　　　一客兵
　　　　河間遊擊陳其可營官軍三千員名
　　　　把總葉應春下鳥銃南兵五百員名
　　　第七路墻子嶺邉長二百里共分布主客官軍
　　　　一萬四百八十八員名
　　　一主兵
　　　　本路副總兵張臣并提調王禄等各營官軍
　　　　二千五百八十八員名
　　　　都司林棟所統通州左等衞班軍六百名
　　　　原任守備孟杰統領召募新兵三千名
　　　一客兵
　　　　大同遊擊文良臣營官軍二千七百員名
　　　　定州忠順都司吳増貴營忠順官軍一千五
　　　　百員名
　　　　南兵哨官王時下鳥銃南兵一百名
　　　　馬蘭松棚太平三路邉長四百五十七里内
　　　　馬蘭一路係屬副總兵李超協守松棚太平
　　　　二路係屬副總兵胡守仁協守俱係薊州兵
　　　　備道整飭地方
　　　一兵備參政楊錦公同總兵官駐劄適中地方
　　　　監督料理
　　　一各營分認防守信地
　　　第八路馬蘭谷邉長一百五十里共分布主客
　　　　官軍一萬一千八百七十七員名
　　　一主兵
　　　　本路參將楊鯉并提調陶世臣等各營官軍
　　　　六千三百七十七員名
　　　一客兵
　　　　河南都司葉鎧下統領河南班軍三千員名
　　　　宣府遊擊張士義營官軍二千五百員名
　　　第九路松棚谷邉長一百三十里共分布主客
　　　官軍八千一百五十一員名
　　　一主兵
　　　　本路遊擊張拱立并提調王經等各營官軍
　　　　四千三百五十一員名
　　　　天津等衞班軍三千一百餘員名
　　　一客兵
　　　　宣府遊擊張士義下官軍五百員名
　　　　延綏遊擊侯服逺下官軍五百員名
　　　第十路太平寨邉長一百七十七里共分布主
　　　　客官軍一萬一千三十二員名
　　　一主兵
　　　　本路參將羅端并守備王禄提調王杰等營
　　　　官軍共六千四百三十二員名
　　　一客兵
　　　　定州遊擊胡懋功營官軍二千九百員名
　　　　延綏遊擊張拱立營官軍二千員名
　　　　燕河臺頭石門山海四路邉長四百四十六
　　　　里俱係副總兵胡守仁協守永平兵備道整
　　　　飭地方
　　　一東路副總兵官胡守仁統領建昌營官軍一
　　　　枝及廵撫標下遊擊閻瑨等標兵二枝配成
　　　　車騎二營駐劄建昌地方專一訓練士馬備
　　　　四路有警首先迎敵胡守仁仍督松太二路
　　　　防守有警星馳應援截殺他路有警亦聽調
　　　　遣䇿應
　　　一兵備副使楊兆駐劄三路適中地方監督料
　　　　理
　　　一各營分認防守信地
　　　第十一路燕河營邉長一百二十里共分布主
　　　　客官軍九千二百五十四員名
　　　一主兵
　　　　本路參將史綱并提調劉坤等各營官軍四
　　　　千二百五十四員名
　　　　山東秋班都司徐岐鳴下班軍二千名
　　　一客兵
　　　　固原遊擊王紹勲營官軍三千員名
　　　第十二路臺頭營邉長一百一十六里共分布
　　　　主客官軍六千九百員名
　　　一主兵
　　　　本路參將楊騰并守備谷承功等各營官
　　　　軍四千四百員名
　　　　山東領班都司徐岐鳴下班軍一千名
　　　一客兵
　　　　保定竒兵都司朱時熈下官軍一千五百員
　　　　名
　　　第十三路石門寨邉長一百六十里共分布主
　　　　客官軍八千九百二十八員名
　　　一主兵
　　　　本路參將李信并提調孫繼武等各營官軍
　　　　共六千五百二十八員名
　　　一客兵
　　　　遼東遊擊劉澐營官軍二千四百員名
　　　第十四路山海闗邉長五十里共分布主客官
　　　　軍二千六十員名
　　　一主兵
　　　　本路參將莫如德下官軍一千四百六十員
　　　　名
　　　一客兵
　　　　遼東遊擊劉澐營官軍六百名派在寺兒谷
　　　　三道闗擺守待下年本路募有主兵此兵仍
　　　　歸石門寨地方擺守
　　條陳薊鎮未盡事宜以重秋防疏(六月二十/九日題)
該臣㑹同廵撫順天都御史劉應節議照薊昌為九邉
第一重鎮自有邊患以來前後督臣之所經畫大小羣
工之所建明與本兵二次集議其防守事宜可謂至精
至密無遺䇿矣當事諸臣信如兵科都給事中張鹵議
悉以實心行之又何兵有弗精守有弗固而邊患有足
虞乎而臣等復不能無言者盖涓埃之細亦愚者千慮
之一得耳謹冐昧列欵以聞伏望勅下該部再加看詳
如果言不涉迂議擬上請俯賜施行其於秋防大計亦
庻乎有小補矣
　　計開
　　　一曰議應援臣等竊惟薊鎮之邊天險足恃據
　　　　險以守本無足虞而前此徃徃為敵所乗如
　　　　入無人之境盖徒知以守為守之當事而不
　　　　知以戰為守之得䇿耳臣前議練兵三萬列
　　　　為三營分任責戰庻幾以戰為守一大應援
　　　　之兵矣然以臣所總督薊遼二千餘里之邉
　　　　專恃三萬應援之衆合之雖若有餘分之則
　　　　祗見不足且我方明於所徃彼已决於聚攻
　　　　自非就近設有援兵一枝與之相持相戰則
　　　　擺守之兵未有不敗事者為今之計合於十
　　　　路主客官兵之中各選精鋭三千人每五百
　　　　人定把總一員領之謂之一司每二司定千
　　　　總一員領之謂之一部每三部定參遊一員
　　　　領之謂之一哨無事則免其做工常用訓練
　　　　遇警則視其所攻徃來截殺無論大舉深入
　　　　務與主兵併力拒守以待大援之至如大援
　　　　已至而失守則失守之罪當以大援為首而
　　　　本路援守官軍應從次論若大援奉調計其
　　　　時日地理逗遛不進以至失守則本路與大
　　　　援各任逗遛失守之罪若大援奉調計其時
　　　　日地里尚未能至而先失守則本路獨任失
　　　　守之罪如敵犯别路本路確然無警則此援
　　　　兵三千亦聽隨宜應援如此庻隨處有援人
　　　　心知警而戰守為有頼矣伏乞聖裁
　　　二曰明節制臣等聞之有制之兵無能之將不
　　　　可敗也無制之兵有能之將不可勝也夫將
　　　　為三軍司命而勝敗之機乃係於兵之有制
　　　　無制何也盖有制則上下之利害皆切於身
　　　　而其心不得不與之共死無制則秦越之肥
　　　　瘠無與於已各計謀生故臣嘗謂節制之節
　　　　即竹節之節節節而制之則將如身之使臂
　　　　臂之使指無不如意否則在上者既無所責
　　　　成因得以遂其推諉之奸在下者漫無所闗
　　　　繫徃徃視棄其主將如弁髦而莫之顧焉此
　　　　不特士卒之於偏裨偏裨之於主帥為然即
　　　　於督撫亦莫不然者矣故領兵偏裨居常每
　　　　對人言曰何必自苦遇有事來我尚隔着幾
　　　　革拚一充軍無不了者是在偏裨且爾又况
　　　　其下者乎此皆節制之法未講耳臣等謂宜
　　　　請從鎮守總兵官而下預為部署如總兵則
　　　　謂之一鎮總兵之下有參遊其所領則謂之
　　　　一路一哨參遊而下有千總其所領則謂之
　　　　一部千總而下有把總其所領則謂之一司
　　　　把總而下有百總其所領則謂之一局百總
　　　　而下有旗總其所領則謂之一宗旗總而下
　　　　有隊總其所領則謂之一隊凡臨陣戰守之
　　　　事在一鎮則責成總兵一路一哨則責成參
　　　　遊一部則責成千總一司則責成把總一局
　　　　則責成百總一宗則責成旗總一隊則責成
　　　　隊長但有觀望退縮皆得以軍法論罪至於
　　　　蹶一總兵則以所部下參遊蹶一參遊則以
　　　　所部下千總蹶一千總則以所部下把總蹶
　　　　一把總則以所部下百總蹶一百總則以所
　　　　部下旗總蹶一旗總則以所部下隊長蹶一
　　　　隊長則以所部下兵士皆斬弗宥是語責成
　　　　則自大而小凡為之主將者不得不致其忠
　　　　論失事則自小而大凡為之偏裨士卒者不
　　　　得不䕶其將合千萬人之心以為一人之心
　　　　此則所謂節制之法故雖主之以無能之將
　　　　亦不可敗昔臣在東南治兵大率用此故能
　　　　轉弱為强今邉塞之軍令不行已久臣等竊
　　　　謂備邉之䇿盖莫有急於此者所謂先自治
　　　　而後治人者也今不講自治之法而惟紛紛
　　　　以備邉為言直空言無補耳伏乞聖裁
　　　三曰議功賞凡論功行賞視首級之多寡以為
　　　　殿最此若可以為據矣然臣以為論小敵則
　　　　可若遇大敵則當先破敵者勢難取功奪首
　　　　級者未必殺賊此不惟功賞不明人心解體
　　　　徃徃又因爭首級馴至悞事故臣等謂宜於
　　　　臨事之際以密雲等三大營之兵預分為三
　　　　大枝專備衝鋒破敵而於各路調到之兵分
　　　　配於三大枝之後以為應援或遼東或宣府
　　　　入援之兵則張布兩翼或資之夾擊或聽其
　　　　出竒仍各將其兵編為三人一伍三伍一隊
　　　　三隊一宗三宗一局三局一司三司一部三
　　　　部一哨每伍以二人殺戰一人取首一首止
　　　　許同伍三人共之越三人者不許作功其先
　　　　為某枝銃箭所傷者則以歸諸本枝銃箭之
　　　　兵用鎗棒者不與焉至於各枝齊奮致敵墜
　　　　崖塹死者則聽主將於事定之後總取其首
　　　　合而分之大率以十分為率衝鋒破敵夾攻
　　　　出竒者各得其三應援之兵共分其四臨陣
　　　　斬獲之功願紀録者以親斬論墜崖之功主
　　　　將許論部功士卒給賞而已如此則軍無爭
　　　　功朝無僣賞其得之不以為倖而賞之足以
　　　　勸矣夫賞當其功固為公平之道而賞不踰
　　　　時又為激勸之機今之功賞徃徃踰年而不
　　　　决至使獲功之人有不以功為功而反以為
　　　　累之嘆豈所以致人盡死力哉盖縁隨軍無
　　　　紀功之人日久成腐爛之物以致真偽難明
　　　　因而持疑莫决也謂宜於秋防之時聽各廵
　　　　按廵闗御史㑹委老成練達推官二員與之
　　　　隨營紀察凡遇各枝官軍所獲功次當即得
　　　　赴紀功委官處登時紀驗准與作功者即給
　　　　與闗防小票為照其首級仍與標記明白别
　　　　與差人轉觧紀功御史覆驗無異仍給印信
　　　　小票為照其各委官先給之票追囘不用仍
　　　　即具奏陞賞則衆皆競勸人樂捐生而膚功
　　　　為有待矣伏乞聖裁
　　　四曰議修守查得防邉集議明戰守一欵内云
　　　　將諸鎮入衞官兵專責之戰守本鎮主兵專
　　　　責之修邉是徒知主兵之弱而不知主兵之
　　　　中亦有强者也徒知客兵之强而不知客兵
　　　　今日之弱非盡可恃也為今之計謂宜於十
　　　　路主客之中選其强而可以戰者三千人就
　　　　中慎擇一參將領之如臣等前議免其做工
　　　　責之常川訓練以為就近應援之兵其餘不
　　　　論主客仍盡責之以修守之事庻幾無藉其
　　　　戰猶資其守不然二事俱廢則又焉用彼入
　　　　衞為哉伏乞聖裁
　　　五曰革冐濫夫三軍之士賈勇直前凡以為功
　　　　也有功而賞之後期人心且觧體矣况奪之
　　　　功乎臣等竊聞塞上宿弊凡軍士之功將官
　　　　家丁輙得攘之矣將官輙又攘之矣總督鎮
　　　　廵中軍旗牌聽用等官輙又攘之矣四方鑚
　　　　刺報効之人輙又攘之矣是戰士出百死一
　　　　生而得之而輙見攘於將官與將官家丁之
　　　　手已甚不堪而未操寸刃罔發一矢者亦得
　　　　以奪其血戰之功以為功則誰復肯致死而
　　　　用命哉臣等謂冐濫之弊所當嚴為之禁也
　　　　伏乞聖裁
　　　六曰禁虛詐竊惟春秋兩防大小文武功罪必
　　　　從臣等與之叙論上之朝廷下之本兵復下
　　　　之廵按御史以覈實之然後殿最請行誅賞
　　　　可謂至公至明至精至密且無倖功茍免之
　　　　弊乃各大小將官不修實事專尚虛詐厚養
　　　　刀筆之徒置之帷幄之中廣收辯舌之士布
　　　　之輦轂之下毎當有事之秋即預為活奪揑
　　　　寫虛文如見敵輒奔則云如何而拒敵未見
　　　　烽塵則云如何而轉戰觀望不前者輒敢以
　　　　陷陣自名摧鋒破敵者反或以退縮見訾敵
　　　　未退而先報出境本有罪而肆言有功中外
　　　　交搆遐邇播揚能使聞者聳聽見者色喜因
　　　　而顛倒是非變亂黒白甚至冐犯交結之條
　　　　甘蹈欺罔之罪徒取便於身圖不顧觸乎法
　　　　網比比皆然此而不禁相率為偽尚安望其
　　　　盡忠耶臣謂宜請下該部每於邉塞有事之
　　　　時行令五城兵馬差人於東西長安門外與
　　　　兵部都察院門首徃來廵察但有在彼高談
　　　　浪議邉將功次即係前項辯舌棍徒許便拏
　　　　赴所司嚴加拷訊坐以潜住京師窺探為奸
　　　　之條其逓送各衙門報功報事揭帖亦宜連
　　　　人送赴廵按廵闗御史與之從公查覈如所
　　　　報是實情尚可原若事涉虛誣即從重參究
　　　　并根治秉筆之人如此則詐偽息而聞見不
　　　　淆公論定而人心自奮矣伏乞聖裁
　　　七曰廣利器竊惟中國之長技莫踰於火器而
　　　　火器之利又莫踰於佛郎機但其制必用銅
　　　　其次用鐵銅之巨者毎具計費二十金次亦
　　　　不下十五金鐵之巨者每具計費八九金次
　　　　亦不下五六金㸃放不得其宜易破破必傷
　　　　人更制則其費又半之以故不能多具具亦
　　　　不敢輕用臣在南方見有木佛郎機之法因
　　　　教武生舒明臣造而試之其利與銅佛郎機
　　　　同連發七八銃又不破壊破壊亦不傷人法
　　　　用堅木為體長七尺圍一尺四寸中空徑寸
　　　　外束以鐵篐六道計其工費共用銀三錢三
　　　　分壊則止易其木而鐵篐則長存費省而用
　　　　巨莫有善於此者臣謂宜請乞勅下工部支
　　　　銀一萬一千兩前來分發薊昌二鎮十一路
　　　　參將分投照式制造三萬三千架分布各𦂳
　　　　要闗口以備戰守之用且㸃放則人皆可能
　　　　輕便而運動復易壊則責令該路取木易之
　　　　再壊再易不必更給之費以見在之兵各兼
　　　　守一銃計一路増銃三千架猶加増兵三千
　　　　名由是推之郡縣推之營堡制而用之為利
　　　　甚溥是亦禦敵之一䇿也伏乞聖裁
　　請復舊兵馬以嚴防守疏(隆慶二年七/月十一日題)
准兵部咨據燕河營參將史綱建昌營遊擊戴綸各呈
稱查得先年春秋兩防燕河路有客兵固原官軍三千
河間官軍三千保定竒兵一千五百䧏軍一千五百共
有官軍九千員名相兼建昌永平本路官軍分布擺守
石門路舊有遼東營官軍三千大水谷營官軍一千五
百共有官軍四千五百員名相兼本路并山海遊兵官
軍分布擺守至四十二年因牆子嶺之犯四十三年將
河間羅遊擊保定安挿都司劉淮二營官軍四千五百
員名通行調去止遺固原保定二營官軍四千五百在
燕河路防守四十五年又將大水谷遊擊張冬官軍一
千五百員名調去止遺遼東官軍三千員名在石門路
防守計二路邉長四百三十四里極衝者一軍分守二
丈二尺次衝者一軍分守三丈五尺稍緩者一軍分守
四五丈不等邉牆既長衝口又多官軍既少老弱過半
以致敵得乗虛徃徃失事近節據古北馬蘭石塘太平
燕河等路内屬部落伯彦打頼等哨夜張貴等投降人
王四兒等報稱土蠻去年進搶因傷損數多要在今年
八九月内聚兵由舊路進入報讐專一圍困人馬攻打
城池等語前後傳報不下三十餘次衆口相同似為的
確若止將遼東固原不堪兵馬照常分布恐難濟事合
無乞將各鎮勁兵添撥二枝或將原調去各營兵馬仍
發囘原地擺守就將各該官軍彼處應支本折行糧料
草銀兩發永平管糧衙門支給候二路邊工告完警報
稍緩之日另行酌量各路緩急通融分布等因到臣據
此為照薊鎮十路從來稱馬蘭燕河二路為難守故先
年設副總兵二員給以重兵彈壓其地夫各路非不通
大舉處也未若二路處處盡通大舉也今馬蘭邊工自
參政羅瑶増修險阻頗足恃頼而燕石一帶則因仍副
使沈某廢弛之餘平漫如故今各路俱無警而燕石之
謀犯獨亟各路兵力稍厚而燕石之掣減獨多各路邉
工俱可恃而燕石之頺廢獨甚且地方新經殘破而主
兵多被殺傷即歲秋防殊可寒心近該總督軍門議將
臣廵撫及總兵標下各添兵一萬又因東方警報將擦
崖子以東地方撥給延綏兵馬一枝此其同心共濟汲
汲為地方謀者意獨至矣然臣復有憂焉何也敵圖報
復聚衆必多彼覘知我邊長兵寡有可乗之虛而我亦
自度其邊長兵寡無必不可破之勢則援兵雖増而擺
守之兵非得精鋭徒以老弱者充數曷能濟事近見廵
闗御史孫代奏疏有云薊鎮連年修築畧有次第不堪
恃者獨燕石之區又謂薊鎮客兵十枝稍可者惟延綏
大同保定三枝而遼東固原謂之無兵夫遼東固原兵
馬即所以備守燕石者也以極衝之邊當方張之勢既
無可恃之牆又加以無兵之守即傍觀者言之悚悚而
况臣身任其事者乎為今之計合無將延綏見在防夏
兵馬就留住燕河路以備秋防固原兵馬暫撥付緩僻
無警路分仍乞總督軍門差官一員前去遼東選兵一
枝入衞以求實用其邇年調去河保大水谷客兵六千
仍發囘原地擺守以復舊額之數其建昌永平二營䝉
軍門新議撥付鎮廵標下團練則遺擺守地方另行查
補今既掣囘舊額之兵則前項地方不必議補可也再
照薊鎮各路先該總督侍郎楊愽廵撫都御史吳嘉㑹
㑹議將密雲建昌各設副總兵一員三屯營總兵居中
調度勢成鼎足且有常山蛇首擊尾應之勢甚為有見
後總督尚書許綸廵撫都御史張玭議將薊鎮十路除
昌平鎮所屬三路照舊外其餘七路各設參兵遊兵一
枝一正一竒正兵分守竒兵䇿應此其勢漸分析稍失
初意而機猶活動未甚乖離近年以來乃將遊兵亦分
給信地同參將一例擺守於是兵分而力薄勢格而機
滯無事則株守不可動有警則熟視而不相救邊牆一
潰然後倉皇調集勢將何及語曰十指之分抉不如合
拳之共擊故敵專而我分亦兵家之所甚忌也似應於
振武營改設副總兵一員駐劄密雲統領總督標下各
營兵馬建昌營革去遊擊改設副總兵一員就彼駐劄
統領新議鎮廵標下永平建昌二營兵馬俱聽總理衙
門徃來督率訓練如東西有警則分投䇿應若本路無
警則聽總督等衙門隨宜調遣如此則聲勢相聨體統
相制不惟沿邊諸將無彼此難合之虞而灤東三路亦
無空虛不備之虞矣均乞勅下該部再加覆議施行等
因奉聖㫖練兵乃禦敵要務督撫官所宜協力幹理以
副朝廷委任所奏分營訓練與譚綸原議不同殊未見
有同心為國之義秋防期近着譚綸便㑹劉應節計議
停當并將舊額兵馬一併議處具奏兵部知道欽此欽
遵抄出送司案呈到部看得督撫同事一方一應邊計
皆當㑹議題請據奏彼此異同不便題覆且事在彼中
殊難遥斷合咨前去煩為遵照明㫖㑹同廵撫衙門將
分營訓練并舊額兵馬各項事宜務要協心計議停當
作速徑自具奏以慿議覆等因備咨到臣該臣㑹同整
飭薊州等處邊備兼廵撫順天等府地方都察院右僉
都御史劉應節議照臣等待罪督撫均有邊圉之責况
咫尺天威凡百舉動明若觀火敢不同心即嘗畫地分
野乃居常督責修守之事至於臨警之際利害相闗何
能復分彼此前臣綸議於十路遊兵之中抽取五枝合
各標兵共成三萬練為三營專備戰守于時實嘗與臣
應節及總理都督戚繼光訂議僉同縁練兵之事臣綸
係奉特命與臣應節難於合疏具題今臣應節復有前
議盖縁㑹議之後囘至遵化㑹永平兵備僉事王之弼
議復燕石戍守之兵臣應節既憂地當衝要兵無可恃
復思督撫之官皆屬文職不任戰鬬之事而遵化一營
將官三員盡為遊擊密雲一營將官四員亦是參將遊
擊官品相同事權不一故議請於二營各改設副總兵
一員以統領之與三屯總兵列而為三咸聽總理都督
戚繼光徃來訓練而又圖復燕石先年戍卒庻事有責
成兵足擺守方為萬全顧意雖圓融語欠詳盡仰䝉皇
上不加罪譴特降嚴㫖著臣等計議具奏臣等不勝誠
惶誠恐感激感激内除燕石二路戍守之兵在遼東者
已該臣綸差官督選餘聽臣綸再加劑量地之衝緩兵
之强弱從公分布另疏具題外臣等竊惟禦邉之䇿拒
之塞外實為上䇿致使合戰於失守之後斯落第二義
矣而臣綸前有練兵三萬之議一則仰承明命將欲以
戰為守一則揆之事理守亦有難盡恃戰亦不可偏廢
也但今秋防既近戰具全無士馬亦尚未練若不先為
守計而復以戰為言誠恐戰既不能守亦弗固臣等審
時度勢實切憂之為今之計謂宜以原取永平石匣建
昌三路遊擊仍復歸之本路以備擺守其鎮守總兵官
郭琥標下仍舊止用標兵二枝專屬本官訓練以備䇿
應但廵撫所分燕石二路屬在極東與總兵官所分馬
太二路逺近相等則廵撫標下亦宜増兵一枝與見在
標兵共為二枝其兵即宜以遵化營遊兵充之牆子嶺
古北口石塘嶺原係三路且當極衝而總督標下止有
標兵二枝亦宜増兵一枝相應即以振武營遊兵充之
但遵化營遊兵原係馬太擺守之數今既屬之廵撫則
當以通州參將胡進營軍兵二千七百八十四名填補
本路擺守振武營遊兵原係河坊口擺守之數今既取
囘總督標下則當以大水谷遊擊高遷營兵一千五百
名沂州把總戚繼美營兵一千二百名填補本處擺守
大水谷高遷下遊兵一枝原係居庸闗擺守之數今既
移置河坊口則當以新取練軍一枝填補本闗擺守夫
練必主兵取其有定居也守則客兵以其有踐更也變
而通之誠勢不得已耳再照廵撫標下兵止六千亦僅
可充燕石二路䇿應至於與敵開陣决戰勢必不能相
應專聽臣應節提督訓練臣綸標兵二枝振武營遊兵
一枝與新募浙江鳥銃手三千名則以付練兵都督戚
繼光統督訓練内標遊兵三枝仍備古北口三路䇿應
鳥銃一枝則專聽戚繼光隨營截殺其密雲遵化二營
兵數既减則副總兵亦宜罷設但照都督戚繼光係奉
欽命前來總理練兵今止有兵三千人係屬專督勢難
自展合俟防秋之後聽臣等再行具奏施行及照薊昌
二鎮舊分為十路新増松棚一路共十一路總督鎮廵
雖見有援兵四營使各拘泥信地誠恐彼衆我寡猶於
戰守難支謂宜於秋防之際各將標兵移至分管近地
而又將各路主客之兵亦定為守援二等務使大則一
鎮小則一路之兵勢俱如常山之蛇擊首則尾應擊尾
則首應擊中則首尾俱應若先年總督劉燾題議一營
有一營之䇿應一路有一路之䇿應一鎮有一鎮之䇿
應如此則分合有機竒正迭出戰守為有頼矣
　　南兵已到即行分布邊塞以重秋防疏(八月十/七日題)
先該臣題中國長技無如火器而火器之利則又莫有
過於鳥嘴銃者臣當蒞鎮之初即馳入教場㸃視軍器
見各軍所持火器雖多其長僅僅一尺又制造弗精㸃
放無法臣意必得鳥銃手三千名以為衝鋒破敵之用
此去防秋期近必欲取邊人勒習非遲至一年不可而
北方所制鳥銃亦又不如南方之精伏望聖慈俯念邊
備之弛邊臣之苦勅下兵部責令都督戚繼光就近列
欵呈部題請差官前去㑹同浙江廵撫趙孔昭不拘寧
紹温台金衢等處地方但係先年曽充兵役善放鳥銃
者召募三千人各給與見成鳥銃又安家路費前來訓
練截殺等因題該兵部覆奉欽依當差錦衣衞千户郭
元相等前去浙江廵撫軍門督委參將胡守仁李超於
前項地方召募至本年七月十六日准兵部咨該浙江
廵撫都御史趙孔昭咨稱胡守仁等募完前兵給與鳥
銃路費仍加犒賞於六月二十一日起行縁由前來臣
恐各兵沿途躭閣有悞秋防即將約束事宜牌差夜不
收苗秀實等前去徐淮等處一路督催於八月初旬據
報各兵將已到灣惟盤費稍稍缺乏臣又行密雲兵備
道動支縣庫民兵銀兩委官齎帶跟同都督戚繼光前
去張家灣接濟并行胡守仁等務遵軍令約束各兵及
行該道督令守備縣官示諭民間將店舖暫行安揷不
許騷擾去後今據前因除臣親行閲視於本月十七日
優加犒賞外臣惟薊鎮十一路為京陵要津先䝉皇上
憫念久弛之餘節允臣請已於保定増選達官山東調
發沂州民兵俱已次第到鎮與入衞客兵班軍查照信
地分布防守視舊似亦加嚴中惟鳥銃為敵所甚畏者
獨未之備今據各兵既至地方適當防秋𦂳要之時况
前兵既素善放鳥銃且經二將沿途約束號令亦習臣
即擬於二十日督同都督戚繼光酌量邉闗緩急内以
二千名通融派發古北口等十一路協同主客官兵防
守餘一千名聽戚繼光督赴石匣營訓練以備緩急應
援為此具本題知
　　新調衛軍請討盔甲以備戰守疏(隆慶二年八/月廿四日題)
據總督防守居庸闗路等處軍舎指揮安廷燦呈稱本
職所統前項軍舎王節等二十名係是本部院題准於
保定河間定州三處衞所新選之數今䝉分發居庸闗
化木梁等處邉牆防守縁各軍一時赴調衣甲器械一
未制備即今正值秋防敵情叵測倘遇有警空拳赤體
難以禦敵伏乞給發盔甲二十頂副并查給快槍火藥
鉛子分發各軍以濟急用等因具呈到臣據此案照先
該臣議以各路遊兵抽選訓練擺守之兵視舊頓减參
將提調之官又未免以單薄為辭臣聞真保等處安挿
䧏人空役頗多捜選可得二千人分發擺守以補前取
遊兵之數題該兵部覆奉欽依移咨前來臣欽遵行委
守備楊秉中前去保定着落鎮廵官選取前軍臣復恐
事在倉卒人須鼓舞行仰密雲兵備道動支密雲縣庫
犒賞銀兩就差達官指揮安廷燦齎觧前去交發總兵
官李勇分賞每軍五錢以資行囊續於八月初三日據
楊秉中安廷燦等統率各軍并齎總兵官李勇造完花
名文册到臣臣即閲視犒勞編立隊伍督發居庸闗防
守訖今據安廷燦呈稱各軍在邉防禦衣甲未備倘遇
有警無以禦敵一節委於事不可已且十路戍守之兵
呈討盔甲月無虛日必待臨時請給誠恐緩不及事相
應一併具題伏乞勅下該部將庫貯造成盔甲查發五
千頂副内以二千頂副就近發仰昌平兵備僉事宋守
約分給各軍應用候秋防畢日交收該路以俟來年再
給如有損失責軍賠償三千頂副發順義縣收貯以備
不時之需庻新軍不致赤身應敵而將來防禦亦有資
矣
　　懇乞聖明早定廟謨以圖安攘疏(二年十二月/初二日題)
准兵部咨據山東按察司整飭沂州兵備僉事郭天禄
呈稱本道額設快手一百八十名民壯八百八十二名
盖為彈壓地方備禦不虞而設今䝉總督遼薊譚侍郎
調取赴邉防秋本道地方無兵防禦合無奏請以後免
調等因具呈到臣臣㑹同廵按山東監察御史羅鳯翔
議照沂州一帶北連山海南接邳淮地方廣濶難制礦
徒鹽販嘯聚無時所設兵備一員團操壯快一千餘名
專為防守之計先年倭犯鳯陽就近暫調䇿應封壤相
接齎發既易備彼顧此自為無妨今調薊鎮兩難俱廢
及照山東庚戌以後每年民兵三千入衞七月初旬赴
鎮防秋人馬工食糧料安家等費一年計用銀一十二
萬兩有餘俱派六府州縣民貧賦重應辦不前節經司
道等官呈乞議處折價徵觧補濟練兵臣等以為事千
軍機不敢輕請廼兹又調取前兵小民愈加愁怨所據
該道呈請免其再調一節情委廹切相應俯從題請再
照統兵把總戚繼美倜儻邁衆勇畧先人原出將門之
種堪任邉方之寄伏望皇上憫念山東民力既竭兩起
取兵為難乞勅該部再加查議合無將沂州道民兵一
千名以後免調其把總戚繼美留住薊鎮軍門聽用遇
缺推補沂州把總另推領兵庻地方有頼而民困少蘇
矣等因奉聖㫖該部知道欽此欽遵今准前因該臣看
得初議調取沂州之時盖縁振武營遊兵一枝原分布
大水谷擺守後臣題議取入標下操練則大水谷不免
空虛於時雖有前總督侍郎曹公輔題請山東京操班
軍三千人見在可以撥補縁其班滿之期適在戒嚴之
日以故舎此見在之班軍議取沂州之民壯誠萬萬不
得已也今照山東班軍一枝已該臣咨行兵部題准班
次春班以正月到鎮六月放囘秋班以七月到鎮十二
月放囘若使彼省依期督發則大水谷之守即可以此
班軍代之而沂州之兵可以無調但照前項班軍春秋
分為二班共計六千人每三千名例設一都司統領今
統馭尚無其人强弱所以相半除見在秋班一枝該臣
權委原任福建都司僉事署都指揮僉事楊文統領在
於古北口貼守除候防冬畢日容臣并將河南班軍一
體博採相應統領官員另行題請外其山東明年春班
官軍戍期已近整搠宜早合無請乞勅下該部再行查
議將把總戚繼美量陞署都指揮職銜責令前去㑹同
該都司兵備等官將前項春班官軍於該赴京操軍内
務儘戍邊之數不必拘以名伍嚴加挑選整搠齊備依
期統領赴邊防禦各軍應得預支月糧該兵備道查照
舊規嚴督軍衞有司速行支給不許遲誤其沂州民兵
一枝免其再行調取仍聽戚繼美督押囘道交與新任
把總官管理防守地方如此庻在彼無空虛之患在此
有防禦之資可謂兩利而俱全矣及照各處入衞踐更
官民二兵徃徃到邉輙逃該管官員事權本輕提觧之
令既難行之軍衞有司具呈到臣如山陜河南定須咨
行彼處廵撫方可轉行拏觧然亦苦難催督每每十不
得五用是奸頑肆志相率效尤殊非細故伏望皇上軫
念邉事孔棘軍令久弛以後但有逃軍除舊咨行該省
廵撫外仍容臣併行各該兵備都司官員勒限拏觧但
有視為隔屬玩忽不理聽臣參奏輕則罰治重則改調
庻責成有地不惟軍政可修而於協恭兵濟之義必如
是而後無愧於人臣矣
　　客兵錢糧不敷請乞早賑疏(隆慶二年九/月初八日題)
據總理密雲糧餉户部郎中王以纁呈薊鎮客兵錢糧
縁四十五年㑹計議發之時裁去閏月銀兩元年歲歉
價高兼本鎮係軍門駐劄之地各鎮調到入衞兵馬春
秋兩防初至皆赴軍門過堂撤兵亦從軍門驗放操閲
㸃查動經數日所費錢糧原無㑹計是節年借用主兵
補還數多所以客兵之銀年復一年愈不敷用且今歲
新募車兵添調統兵官軍馬匹合用錢糧俱出額外愈
致不敷伏乞早為題請以濟然眉庻軍需有頼邉事不
悞等因到臣臣惟禦邉之計無踰於兵食二端然必食
為之有餘而後兵可使宿飽乃兹密雲一鎮目前兵額
不無視昔少加内除山東河南班軍二枝行糧已有定
議外其所増之數以支行糧言之戚總理新募車兵八
百九十有竒兑領主兵及自備馬二百二十六匹及新
調大水谷遊擊高遷沂州把總戚繼美各部下官軍二
千四百五十有竒馬七百六十四匹浙江參將李超等
所統發邉防守一半全支一半半支行糧南兵二千二
百三十六名振武營改撥客兵馬三百五十四匹然戚
繼光新募之兵雖自五月陸續收支而高遷之兵則以
七月中旬戚繼美之兵則以八月初旬李超等之兵則
以八月二十五日方始收支是在舊額之外然而入衞
之兵比之上年缺糧者亦不下千人也以支月糧言之
則有臣與戚繼光原奉欽依帶來浙福官兵四百三十
九員名及新募車兵與廵撫劉應節標下召募新軍共
一千一百二十有竒通計每月支糧不下二千餘石然
實頂補各路逃故之數是在舊額之内而據呈客兵錢
糧不足八月一月支用至計算自八月末旬而後至十
一月中旬撤防為止約該補發銀七萬八千四百六十
五兩有竒盖縁自嘉靖四十五年㑹計之初歲該用客
餉二十九萬八千五百八十九兩有竒既該户部减去
八萬有竒當年即借支主兵糧銀四千四百七十四兩
隆慶元年又借支主兵糧銀至二萬三千一百四十八
兩之多皆取諸年例二十一萬二千八百二十四兩之
内補還比至本年又以歲歉糧草翔貴遂至缺欠七萬
八千四百六十五兩有竒其積少之數乃年復一年殆
如厯家閏餘之積三歲即成一閏五歲即成再閏至十
有九歲即有七閏之多非自本年始也且主兵之糧又
以蠲免之故亦稱不敷無復上年可以借用况當秋防
𦂳急之時警報時至荷戈待敵司餉之官告匱若此誠
可寒心伏乞皇上勅下該部查果事在然眉亟行照數
運發以濟時艱以後年例仍照初議務足二十九萬之
數俾餉常有餘士無饑色而當事諸臣不至甚窘得少
效其萬一邉方幸甚臣愚幸甚
　　訪獲疏
准廵撫遼東地方兼賛理軍務都察院右副都御史魏
學曽咨據山東按察使分廵遼海東寧道僉事何棨呈
問得犯人栗愷招年五十二歲係廣寧中衞中所百戸
栗見下舎丁撥在本城備禦衙門答應聽差有大同天
城衞右所百户張洗所軍人劉彪撥在本處新凍河臺
守瞭伊在官男劉保隨臺同住嘉靖十九年三月内劉
保下臺取水被敵搶去賣與蘇巴噶營内和喇岱濟使
喚改名阿都齊因牧放牛羊走失被和喇岱濟將耳鼻
割去後和喇岱濟病故將阿都齊分與次子楮布額部
下就將搶掠王氏配與阿都齊為妻所生一女喚名阿
喇陳方年三歲有阿都齊失記年月曽跟楮布額等隨
營拏馬進搶三坌河東遼陽地方二次又搶河西廣寧
地方一次隆慶元年十二月内阿都齊因被狼咬死羊
十餘隻懼怕楮布額傷害性命要行囘鄉密自拐騎馬
一匹走至中途撞遇黄毛部落將馬奪去要將阿都齊
送囘至夜脱走於本月十七日到廣寧邉境地名䨇臺
即鎮安堡鎮邉臺下漢語呌説我是來鄉人口當有先
在官今省發臺軍杜運答話問實引見未到守堡千戸
方世臣審明存住二日差人觧赴撫鎮衙門審實賞戴
氊帽一頂將原戴皮帽換下行令先廣寧今調汛河備
禦指揮王永祜差人觧送囘家將阿都齊仍寫本姓劉
保批差愷同在官舎人周輔押觧於隆慶二年正月二
十二日起闗將劉保并各處邉外逃囘山海衞王氏撫
寧衞丁淮施氏趙氏昌平縣傅氏昌黎縣李氏同觧過
闗赴各衞縣交割守取寧家印信收管存照止有劉保
觧赴大同天城衞交割比因沿途驛分不行照闗應付
止與折乾銅錢買飯不足喫用愷等各又不合不顧劉
保將折乾銅錢各自買飯喫用令伊隨路乞討二月二
十七日巳時到通州驛止與銅錢二十四文愷等各又
不合自買飯喫仍令劉保乞討本日未時自通州起行
本日晚在高密店住宿一夜於本月二十八日卯時由
本店起行至本日午時到北京張掖門外住不知名人
店内買飯喫畢愷與周輔雇送脚驢二頭比劉保步行
隨後愷與周輔向劉保説稱你快走來我們到前途等
你劉保跟行迤邐行逺跟赶不上至晚方到前途甜水
井天色黒暗找尋愷等不見就在路傍歇宿愷與周輔
不見劉保到來亦在甜水井投不知名人家住歇一夜
至次日各又不合不行等候先到蘆溝橋等至日午不
見劉保恐劉保坌路走過又到良鄉縣找尋劉保不見
愷又不合乗機向周輔商説我們觧了許多人都有了
收管只剰下劉保一人這到大同還有好些日子不如
趁劉保不在將他丢棄假寫個白頭收管囘家也了得
此事周輔亦不合依允各就當時囘還行至山海西闗
不知名人家存歇各又不合詐揑浮頭谷把總千戸王
勲白頭收管套畵押字與丁淮等收管囘家繳報備禦
王永祜比時本官亦不合失於查驗粘連轉繳訖後劉
保找尋愷等不見在彼乞食遊走至第三日行至蘆溝
橋撞遇東厰旗校盤問語言異常面目可疑當就拿見
司禮監馮太監處審問劉保畏刑不合妄招有楮布額
差都齊同和爾齊前來打細分付都齊那里地方好
搶那里有牛羊段子糧米看了回去到夜間引着進
來好搶當將銀子一大塊與都齊又將銀子三四塊與
和爾齊各收藏在身是都齊等離了營帳前到廣寧䨇
臺地方喚下不知名墩軍一名答話與了他兩塊銀子
將都齊等皮㡌去了與了兩頂氊㡌戴上送過邉來有
和爾齊徑徃東邉打細去了是都齊裝做乞食男子徃
西遊走踏探行至蘆溝橋地方致被東厰旗校捉獲等
項虛情在官致䝉准信備由題行錦衣衞掌衞事朱都
督轉行鎮撫司究問間劉保方纔供係大同天城衞人
先年被和喇岱濟搶去替伊牧放頭畜屢次跟伊進邉
搶掠隆慶元年十二月内偷走到邉至䨇臺投降有不
知姓名墩軍引領見官差兩個觧子送過山海闗到於
北京闗外他兩個觧子把我丟下去了我等不來就在
城南一帶討喫行至蘆溝橋地方因語言不同被東厰
旗校捉去等情致䝉看得劉保所供前後情詞不一覆
題奉欽依轉行總督薊遼譚侍郎審實照例議覆施行
隨䝉將劉保咨觧廵撫遼東魏都御史查審明的咨報
㑹處施行案行分廵道即將發去阿都齊查審要見是
否奸細原觧人役觧至某處有無丢棄情弊嚴究明實
問擬招詳施行本道依䝉將愷等與劉保杜運提吊到
道審問間愷與周輔各又不合將雇驢先行等候劉保
互相找尋不見懼怕押觧逺勞乗機丢棄劉保實情隱
下止稱愷等失於闗防致失劉保不獲詐揑浮頭谷千
户王勲白頭收管囘繳等情劉保又不合將愷等先行
遺撇找尋不見實情亦未供出致䝉准信及責令劉保
與臺軍杜運面審彼時劉保投降止是獨自到臺並無
和爾齊亦無曽與銀子止因呈觧廵撫衙門換了皮㡌
賞了一頂氊㡌見今頭戴是真取供在案先將杜運省
發囘臺瞭守將愷與周輔俱問擬詐偽其餘衙門文書
套畵押字减等各杖八十徒二年照參備禦王永祜有
罪招詳本院䝉批劉保囘鄉一節似無可疑但中途若
係走失則其包藏奸心有不可測者今招稱栗愷等揑
稱交與王勲詐具收管則明係各觧憚其逺行故意丢
棄又稱不合不行闗防劉保自行出店又似劉保有心
走脱辭涉含糊難以定擬况事干奸細又係厰衞題請
覆勘重犯不宜潦草仰再嚴審栗愷等觧至甜水井是
否鎮店曽否落有歇家買飯處所與落脚處所相離幾
何既不見劉保曽否等候幾日或係丢棄或係走失務
究歸一確供觧報以慿咨送議題繳依䝉覆將愷等提
取到道悉加嚴審愷等方纔招出押觧劉保比因各驛
不肯照闗應付飯食折與乾錢不足愷等買飯自用不
顧劉保令伊隨路討飯行至北京愷等在張掖門外不
記名店内買飯食畢雇驢先行劉保隨後步行跟走不
前言過前途等候至晚先後俱到甜水井天黒互尋不
見愷等慮怕途逺乗機丢棄詐揑收管䝉蔽囘銷及審
劉保委的赶尋不見遺棄遊食到於蘆溝橋一帶討飯
撞遇東厰旗校盤問言語異常面生可疑拿獲畏刑妄
供奸細各情是的將愷等取問罪犯議得栗愷等所犯
栗愷周輔各除不應輕罪俱不坐外仍依原擬詐偽其
餘衙門文書套畵押字者律各杖一百徒三年劉保依
不應得為而為之事理重者律杖八十俱有大誥及遇
䝉恩例通减二等栗愷周輔各杖八十徒二年劉保杖
六十俱舎餘審各無力栗愷周輔定發衝要驛逓照徒
年限擺站滿放劉保依律的决完日觧發寧家照出劉
保係囘鄉貧民免紙栗愷周輔各納民紙銀一錢聽明
追發官庫收貯其劉保既今審無别情仍行廣寧備禦
官差人觧送原籍寧家另取真正印信收管并實收繳
報查考栗愷等原詐揑浮頭谷千戸王勲收管塗抹附
巻參照先廣寧今調汎河鎮備禦廣寧右衞指揮僉事
王永祜叨承方面殊乏嚴明觧囘鄉而差遣匪人以致
中途丟棄信詐偽而覺察無方遂爾含糊呈報法既有
違相應參究等因備咨到臣准此案照先准提督官校
辦事太保兼太子太傅錦衣衞掌衞事後軍都督府左
都督朱希孝手本據經厯司案呈准本衞鎮撫司手本
該掌司事指揮僉事譚宏等題該總督東厰官校辦事
司禮監太監馮保題前事内稱犯人阿都齊所供前後
情詞不一合無勅下本衞將本犯觧發總督薊遼軍門
查審明實照例徑自議覆施行等因題奉欽依欽遵備
行并觧犯人阿都齊前來該臣查得本犯原於廣寜䨇
臺地方進境彼中必知的確來厯就經連人咨行遼東
廵撫衙門查問去後今准前因看得招内所議情罪已
無枉縱但查犯人阿都齊係奉欽依發問人數王永祜
又係軍職相應題請伏乞勅下該部再加詳覆行臣轉
行原問衙門將栗愷阿都齊等查照發配發落王永祜
提問如律另行具奏定奪
　　秋報𦂳急議處將領以備東西應援疏
據總理練兵事務兼鎮守總兵官右都督戚繼光呈稱
本職標下近奉欽依設為馬步二營每營二枝奉總督
軍門撥到保河遊擊王世卿馬步兵一枝近該民兵李
法將遊擊王世卿告訐廵闗衙門批行薊州道問理而
烏合閭民一聞准鞫心志暌離雖世卿力欲仍前任事
而厚顔三軍之上自難展布見今該白馬闗尖哨康自
金報稱辛愛下頭目俱稱連年無有布穿要搶裏邉把
都兒又稱東邉土蠻屢次借兵等因事在然眉况本職
三屯營標下車步騎兵營係居中備援東西䇿應之數
似難以被告離心之將司統馭也合無乞將王世卿暫
令聽候勘問先將員缺就近推委一員管理但資格相
應臨近邉防都司守備提調等官俱各已有防邉修工
之責秋防𦂳急難以摘推今查得三屯營守備史宸年
青力健材勇並著近䝉本部推陪遊擊守備二次合無
即將本官推補其王世卿姑候問理明白有無罪枉另
聽别用庻緩急有頼地方之幸也呈乞早為題請等因
到臣臣㑹同整飭薊州等處邉備兼廵撫順天等府地
方都察院右僉都御史劉應節看得保河兵馬一枝係
該總兵官戚繼光標下團練聽征之數該營遊擊王世
卿既經告訐委難任事况值秋月已深邉警方棘該營
兵馬缺官統馭今總兵官戚繼光要將王世卿暫令聽
候勘問乞要就近將三屯營守備史宸推補保河遊擊
一節臣等復加查訪得守備史宸委實年青力健材勇
並著且久厯薊鎮暢曉邉情相應推用伏乞勅下兵部
速為查議合無依其所請將史宸就近推補前缺王世
卿行令聽勘庻將領得人足濟目前之急而軍情不渙
可免意外之虞矣
　　為徵收隆慶三年夏税秋糧馬草疏
准戸部咨據易州管糧主事楊珂并委官主事彭文質
各呈准易州天津各兵備道手本奉臣案驗行給新選
忠順官軍應支月糧布花草料呈乞㑹計等因為照前
項忠順軍共二千名雖稱總督添選調遣居庸闗等處
防秋行糧料草例該附近管糧衙門支給月糧應𨽻各
該營衞不分新舊一體造册闗支但今新選達軍未見
分别永逺暫充防禦及應支錢糧的數併應在某倉庫
支給且在保定五衞則稱有一千三十四名河間三衞
稱有五百名定州衞稱有四百五十八名亦無分别舎
餘正軍各名數具題其保定定州二營共添馬六百匹
有無足數常川兑養或止防秋騎征事畢交還馬戸應
否比照原營馬匹給以春冬料草各查的該歲用月糧
布花本折各若干馬匹料草各若干在保定五衞定州
衞者或於二府或於易州管糧主事河間三衞者應於
該府或於天津管糧主事闗支新添錢糧作何坐派務
要議處妥貼永久可繼分析明白各的確數目具奏以
慿本部㑹派等因備咨前來就經行據天津兵備道呈
稱㑹同管糧衙門查得河間等三衞新選忠順軍舎楊
本浩等五百名内河間衞軍舎四百六十三名原食糧
老㓜軍馬住等九十名無糧舎餘楊本浩等三百七十
三名瀋陽中屯衞無糧舎餘王嘉賔等二十四名大同
中屯衞無糧舎餘楊朝舉等一十三名原奉選取春秋
防邉俱係永逺闗支糧賞舊例每軍月糧一石單月折
銀四錢䨇月折銀七錢歲用糧六千石折銀三千三百
兩内除舊額原食糧五斗軍馬住等五十一名今選出
征每月每名例該添糧五斗共該添糧三百六石原食
糧三斗㓜軍孔五成等三十九名今選出征每月每名
該添糧七斗共該添糧三百二十七石六斗新選無糧
舎餘四百一十名每月每名該食糧一石共該糧四千
九百二十石通共添糧五千五百五十三石六斗折銀
三千五十四兩四錢八分每名該綿布二疋共布一千
疋花一斤八兩共花七百五十斤内除原領布一疋花
一斤八兩老㓜軍九十名今選出征添布一疋共添布
九十疋原無布花舎餘四百一十名每名布二疋共布
九百一十疋花六百一十五斤共折銀三百九兩九錢
每嵗通共實添月糧布花銀三千三百六十四兩三錢
八分援照舊例應於本府闗支及查河間三衞舊額官
軍月糧布花額派河南山東二省并大名府及本府州
縣衞徵觧支給俱係歲支之數分外並無羡餘中間各
處災傷停免積欠數多見在各軍尚不足支放今額外
添此新選忠順軍舎五百名月糧布花議於本府所屬
州縣存留糧内每年通融派徵原額存夏麥三千一百
九十石每石原折銀七錢今加徵銀一錢原額存秋糧
一萬石每石原折銀五錢今加徵銀三錢計每年加徵
銀共三千三百一十九兩外少銀四十五兩三錢八分
仍於本府所屬州縣額辦商税課鈔銀内每年動支輳
給以後年分照例徵觧等因紫荆兵備道呈稱㑹同管
糧衙門查得保定五衞新選忠順軍舎一千四十二名
除原食糧八名不計外原食五斗今添五斗二十六名
原未食糧今添一石一千零八名每月計該糧一千二
十一石每年無閏一十二箇月計該糧一萬二千二百
五十二名俱係折色每年正月至六月為大月每名每
月舊例折銀六錢五分共該銀三千九百八十一兩九
錢七月至十二月為小月每名每月舊例折銀四錢五
分共該銀二千七百五十六兩七錢俱於去年八月初
一日為始先給五箇月糧訖今年閏六月計該加糧一
千二十一石大月折銀六百六十三兩六錢五分新添
馬三百匹照原營一例除夏秋牧青外春冬料草每匹
月支料九斗折銀三錢一分五厘草月支十束折銀一
錢五分二季料草總該銀八百三十七兩料糧草三項
不計閏通共該銀七千五百七十五兩六錢連閏月通
共該銀八千二百三十九兩二錢五分除布花銀兩例
該户部逓年㑹計頒發闗領外其糧料草束俱應㑹計
定派查得本鎮主客錢糧歲有定額既難權宜處給本
府起觧京邉賦有常數又難輙議加徵有司庫藏近日
盡數查刷觧京委皆無從議處及查戸部每年觧發主
兵年例各邉多寡不一而易鎮獨無止靠民運及本地
屯糧支給較之别鎮事體不均即今新添軍馬合照各
邉主兵事例每年通入㑹計數内照數題請與本鎮應
發客兵銀兩運發前來按月支給其先權支月糧五箇
月銀兩一併議發處補等因井陘兵備道呈稱查得定
州衞新選忠順軍四百五十八名内原食半糧㓜軍一
百八十一名無糧舎餘二百七十七名見調赴邉防春
防秋月糧應該永逺闗支每名每月俱給全糧一石除
㓜軍一百八十一名月支糧五斗一年共糧一千八十
六石共折銀四百三十四兩四錢每名該冬衣本色布
一疋折色布一疋綿花一斤八兩共折銀七十九兩六
錢四分通共折銀五百一十四兩四分係屬舊派外今
補足全糧并加給無糧之數共該加添月糧四千四百
一十石折銀一千七百六十四兩又冬衣每名該本色
布二疋内除㓜軍各原有一疋外今加并其餘原無之
數共該添七百三十五疋并折色布二百七十七疋綿
花四百一十五斤八兩共折銀二百五十九兩二錢八
分通共該添月糧布花銀二千二十三兩二錢八分其
新添馬三百匹常川兑養應給春冬二季料豆每匹日
支三升折銀一分五厘共銀八百一十兩該衞軍糧原
係坐派河南山東大名真定等處但各屢虧歲額節年
借支未償若復新添額則虧欠日増支給不繼有悞軍
機合無將新添軍糧布花銀二千二十三兩二錢八分
比照各邉主兵事例通入㑹計照數題請觧發真定府
支給其新添馬料銀八百一十兩悉照原營馬匹事例
㑹計造册在於易州主事衙門闗支等因各呈到臣巻
查保定領忠順軍官都司何天爵定州領忠順官軍都
司王登二營馬各三百匹該前總督侍郎曹備咨兵部
題請給領各營官軍永逺騎征並非防秋事畢交還馬
戸之數其新選忠順軍二千名係臣題奉欽依選取前
來以備春秋兩防亦非暫充防禦所據月糧料草俱應
常川支給今據各兵備道㑹同各管糧主事查議前來
其有無食糧與歲支歲増之數俱已剖析明白但在天
津兵備道㑹議則欲於河間一府所屬州縣存留夏麥
秋糧内加徵不足則以商税課鈔銀取給在紫荆兵備
道㑹議則欲將布花銀兩照例從户部逓年㑹計闗領
將月糧料草比照各邉主兵事例每年通入㑹計數内
與客兵銀兩照數題請給發其先權支月糧五箇月亦
要一併處補在井陘兵備道議呈則欲將料草悉照原
營馬匹事例㑹計造册於易州管糧衙門闗支將軍糧
布花銀兩亦比照各邉主兵事例通入㑹計照數題請
支給夫軍糧布花馬匹料草同一事也河間真保同一
民也而或以加徵或以請發措處之異宜如此臣愚竊
謂請發有如太倉之粒米事尚可從加徵至於一石而
三錢民弗堪命合無請乞勅下該部再加查議將前新
選忠順軍舎二千名新兑二營戰馬六百匹月糧布花
料草通行比照各邉主兵事例每歲通入㑹計數内題
請觧發各該管糧衙門依期放給不惟馬騰士嬉邉疆
有頼而三輔之民亦無不均之嘆矣
　　乞討班軍行糧以資防守疏
據總理密雲糧餉戸部郎中王以纁呈先奉總督薊遼
軍務左侍郎曹劄付准户部咨准本部院咨為乞討輪
班操軍激賞銀兩以助防邉事開稱調到河南山東班
軍各照客兵行糧則例通融支給候支給之後計算用
過的數一併具題等因劄該本職查得河南指揮朱懐
邦等山東指揮侯承恩等各領秋班官軍共六千一十
八員名馬六匹原係京操之數遵依自隆慶二年正月
初一日起至三月十五日止照依客兵行糧本折間支
内除分調二千員名别鎮闗支外其餘實在本鎮支過
本折共銀四千八百七十兩八錢三分六厘班滿囘京
訖春班接換官軍王惟藩張延等六千一十八員名俱
於四月十六日到鎮隨准密雲兵備副使張學顔手本
䝉總督軍務左侍郎譚鈞牌備行將官軍王惟藩張延
等照例支給行糧等因查得河南官軍王惟藩等三千
九員名馬三匹分發本鎮大水谷駐守山東官軍張延
等三千九員名馬三匹見留標下常川訓練總算應支
本鎮行糧料草俱自四月十六日起至十二月終止共
該用本色粟米一萬一千五百二十石九斗每石價銀
一兩料豆二十二石九斗五升每石價銀六錢榖草七
百六十五束每束價銀三分三項共計價銀一萬一千
五百五十七兩六錢二分又折色銀八千八十六兩八
錢二分五釐本折二色實共該銀一萬九千六百四十
四兩四錢三分五釐連前秋班官軍支過本折銀四千
八百七十兩八錢三分六釐通計共銀二萬四千五百
一十五兩二錢七分一釐俱係新増兵馬應用錢糧原
非㑹計之數及查㑹計之時比年遇閏十月正是秋防
已將應用錢糧照數計入後䝉减去閏月以故當年年
例不敷二次借支主兵銀二萬七千餘兩已將隆慶二
年年例銀兩補還即今正在缺乏前項行糧難以通融
伏乞早為請發以便接濟支用等因又據總理薊州糧
儲郎中王汝梅呈稱隆慶二年二月初一日䝉調河南
千總指揮卯官帶領官軍七百八十八員名馬二匹山
東千總指揮王紹光領官軍六百九十三員名馬二匹
俱到太平寨路防守至本年三月十五日撤赴密雲總
計支過本鎮本色米四百二石九斗五合豆二石七斗
六升草九十二束共計價銀三百二十七兩一錢五分
四釐又折色乾銀一百八十六兩一錢七分七毫通計
共銀五百一十三兩三錢二分四釐七毫係該補發之
數等因各到臣據此巻查先該前總督左侍郎曹邦輔
議惟薊鎮密邇京師與他鎮不同今年永平一帶痛遭殺
搶又各地方亦多水患内屬諸部乗此每紛紛到牆求賞
亦有不遜之言或搆引乗隙殊未可測乞要將河南山東
秋班操軍量撥二枝助守及量給銀兩以備犒賞等因題
該兵部覆奉欽依欽遵將河南山東精壯班軍量撥六千
名分為二枝前來防守及將各軍行糧咨該戸部覆咨劄
仰各該管糧郎中官員查照客兵則例通融支給去後今
據前因該臣看得薊鎮主客兵糧歲有㑹計定額比以恩
詔蠲免與米價翔貴厯年閏月又不在㑹計之限客兵
錢糧馴至不足即在密雲一總致借主兵折銀二萬七
千餘兩凑支目今正當匱乏之時乃以山東河南班軍
六千有竒行糧馬料責令通融支給勢委不能且此項
班軍原係京操之數所用行糧舊在太倉支給移彼與
此原非額外新增今以本有之糧存之太倉而以額外
之支責之密雲等鎮此郎中王以纁等所以有此呈請
伏望皇上軫念各軍防守艱辛邉鎮倉庫匱竭度支不
繼勅下該部速將王以纁等所請前項本折行糧早為
運給以後年分一體於年例數内㑹計發支是不過一
轉移之間而兵食自足防守有頼矣
　
　
　
　
　譚襄敏奏議巻五
欽定四庫全書
　譚襄敏奏議巻六
　　　　　　　　　　　　　明　譚綸　撰
　　設官保障䟽(隆慶二年九/月十八日題)
據昌平道兵備僉事宋守約呈稱節䝉督撫廵闗衙門
批據居庸闗叅將傅廷勲呈議於本闗西路石峽峪口
添設守備一員撥兵常川駐守及修造石城官㕔營房
等項緣由俱䝉批本道查勘議估通詳㑹題等因續又
䝉廵撫劉都御史案驗准鎮守昌平劉總兵手本㸔得
議估石峽峪應修石城門樓官㕔營房共用工料銀三
千一百四十六兩四錢俱於居庸闗南口商税銀内動
支不足者補以别項銀兩仰本道通加詳估實該用銀
若干除商税之外再有何項銀兩可以支用逐一明白
呈報等因䝉此本道親詣前去該路㑹同叅將等官查
勘查得本路所管地方闗北有七十屯堡軍士多在彼
處住種内有附近石峽峪屯堡軍人馬榮等二百三十
名附近八逹嶺軍人馬廵等一百五十二名各有産業
若就近撥發各口常住不惟房價可省而防守似亦便
益合於石峽峪先修營房三百間連前附近軍士二百
三十名若成五百三十間八逹嶺舊有營房一百一十
間連前附近軍士一百五十二名共成二百六十二間
内查有妻室者毎軍給房一間如隻身者二三人同居
至為簡便其城垣公廨營房等項估值費銀四百八十
一兩伍錢七分但俱於南口商税内動支恐未足用查
有延慶衞先年修造肅寧城剩餘銀九十二兩似可動
支臣㑹同廵撫順天都御史劉應節廵闗御史饒仁侃
議照居庸闗西路石峽峪等口地方内衞陵京外鄰宣
大實為衝要之區所據添設守備建造城樓官㕔營房
撥軍常川駐守深得周防萬全之計既經該道議呈前
來相應題請伏乞勅下該部再加查議上請速賜推選
謀勇官員充任石峽峪守備與八逹嶺守備分割地方
管領防守俱聽居庸闗叅將節制調度其分撥常守軍
士及造官舍城門樓營房應動南口商税并原修肅寧
城剩餘銀兩合如該道所議施行
　　薦舉兵備䟽(隆慶二年十二/月二十六日題)
竊惟薊鎮諸路國家京陵在焉外而防禦則以練兵設
險為要内而保障則以修城繕堡為急節據宻雲兵備
道王一鶚等開報修過邊工城堡造過盔甲火器分布
過守援兵馬等項文册到臣臣㑹同廵撫順天都御史
劉應節議照今嵗兩防仰仗天威疆埸寧謐雖一時大
小臣工罔不畢力而徃來課督上下計議則諸監司之
功為尤多也謹據實為皇上陳之整飭覇州道兵備副
使孟重鵠志不羣氷操自勵捕巨盗奚啻千餘一路絶
雈葦之警建高城已完五座千年懐保障之圖處大事
則謀斷相資决大獄則情法兩盡累樹無前之績允稱
大受之才整飭昌平道兵備僉事宋守約䟽朗之才剛
介之度執法不撓於豪右談兵動中乎機宜簡衆詰戎
奮迅倍三軍之氣高墉深塹延袤峻千里之防夙抱經
濟之猷無愧鎻鑰之寄此二臣者乆著芳聞懋多偉績
相應薦揚以需優擢者也整飭宻雲道兵備副使王一
鶚高明發自沉潜正直濟以忠厚議戎事畫如指掌胷
中兵甲何多督邊工不憚躬親閫外金湯自固剖分案
牘迎刃有餘察治官聫懸鑑不爽整飭永平道兵備僉
事王之弼事不辭難剛足任怨曩領郡咽喉之津材既
占於盤錯今分任疆場之備志畢效乎勤勞創建邊闗
之敵臺二百餘座盤獲潜入之姦宄十數餘名甚得諸
將之心足當一面之任此二臣者雖履事未乆而勞績
已多相應併薦以需乆任者也再照原任薊州道兵備
右叅政羅瑶善撫部衆哨報深得其力經營邊險陟降
罔憚其勞馳驅已厯十防顦顇徵於兩鬢此一臣者雖
經别事論劾而數年修守之勞亦難盡冺所當追叙者
也如䝉乞勅該部再加查訪如果臣等所言不謬將孟
重等量其年資以備擢用王一鶚等乆任羅瑶追叙庶
邊臣無獨勞之嗟而地方收用人之效矣
　　秋防舉劾䟽(隆慶二年十二/月二十六日題)
科道張鹵等建議防秋事宜内如申軍令圖戰守練軍
兵繕城堡等項大率責成臣等督率主客將領分兵教
練分工修築先明戰守期責實効有功者聽臣等奏薦
玩慢有罪者聽臣叅䆒處治臣㑹同順天廵撫都御史
劉應節議照控禦邊圉之道惟戰守二者而巳戰則以
練兵為急守則以設險為要臣等仰遵廟謨申飭諸將
而各該將領亦罔不黽勉恊𠂻争相淬勵一切戰守事
務漸次可觀茲者秋防已竣仰仗皇上天威震疊外患
潜消所據主客將領相應遵例分别舉刺以示勸懲除
通州叅將胡進三屯營逰擊何宗禹石匣營逰擊王旌
俱才能任淺三河守備趙應時遵化守備任良相將軍
營提調張應時牆子嶺提調王祿潮河川提調劉尚仁
俱職業頗修已該臣等自行奬勵不敢槩舉建昌營逰
擊戴綸等山海守備周承遠等羅文谷提調袁承芳等
近經叅劾不敢再論外臣等看得主兵將領如牆子嶺
叅將張臣太平寨叅將羅端忠誠夙植謀勇兼資一則
李家庒攘臂而抗方張之勢大挫强鋒一則棒槌崖躍
馬而奮先登之威獨收偉績工程各踰萬丈勇氣獨冠
三軍此二臣者修邊最多練兵有效據今則位不滿材
在昔則功浮于賞相應超擢以示優異者也總督軍門
標下左營叅將董一元右營逰擊李如檟廵撫標下逰
擊尚智昌平逰擊馬負圖遵化逰兵營逰擊閆瑨振武
營叅將蔡勛夙志吞敵名無忝於虎將協心共事氣並
著乎鷹揚繕械甲則軍容改觀教車營則士氣自倍此
六臣者雖亦助修邊工而訓練之功獨多所當優叙者
也石門寨叅將李信燕河營叅將史綱鎮邊城叅將楊
鏜黄花鎮叅將朱紹文居庸闗叅將孫山永平逰擊楊
騰曹家寨逰擊張延賞古北口副總兵程九思經營工
務鞅掌不辭陟降山原馳驅備至高墉深塹共成千里
之金湯剏疊增臺深藏諸闗之虎豹結士盡得驩心守
巳不聞物議此八臣者修守之功獨多所當優録者也
昌平逰擊張斌鞏華營逰擊高仲安白羊口逰擊劉戡
崔黄口守備何勲喜峰口守備王禄薊州守備朱壽白
羊口守備張涇冷口提調谷承功董家口提調史宸義
院口提調李蓁桃林口提調劉坤洪山口提調張良臣
馭部卒纎無剥削撫蕃部曲盡恩威申嚴號令城頭之
烽堠惟嚴慎毖隄防隘口之設備尤宻此十二臣者練
兵修邊頗有次第相應併薦以需擢用者也又以客兵
將領言之如統領南兵叅將胡守仁李超忠誠許國勇
畧絶人抵掌談兵允矣有能之將借籌布陣偉哉節制
之師乆著名於江南行揚威於漠北大同逰擊陳勛保
定都司劉喬壽保河逰擊王世卿宣府逰擊張蕙定州
逰擊胡懋功延綏遊擊楊經遼東逰擊劉澐河間逰擊
楊爾千山東民兵叅將孫紹先定州都司王登領班軍
貼守古北口原任署都指揮僉事楊文領竒兵以都指
揮體統行事把總陳其可沂州民兵把總戚繼羙志切
勤王功圖殱敵軫恤軍士全無科尅之聲飭勵軍容頓
益旌旗之色練兵俱有實效修工各務永圖催募南兵
錦衣衞千戶郭元相百户耿桂奉命募兵兼程赴戍所
至而安靜弗擾防秋而緩急有頼此十七臣者均之客
將之良所當薦揚以示激勸者也原任馬蘭谷叅將張
爵遼東遊擊周冕一則當要害之地而修工最多一則
統烏合之兵而訓練有法此二臣者雖經論劾罪固難
辭而修練㣲勞亦難盡冺相應量為犒賞内周冕於原
論或從末減以為後來任事任怨者勸也又訪得石塘
嶺副總兵某年逼桑榆力鮮矍鑠屬蕃漸徙於闗門罔
思禁諭撫賞每踰乎常額惟事因循號令頗欠嚴明精
神難以馳騁此一臣者相應容令休致以全晚節者也
松棚谷遊擊某議論頗有儒風施設未閑將畧遇屬蕃
則多方推避不知撫賞之方修邊工則徒啓怨嗟漫無
課督之法况係新設未定之軍心又當極衝難守之要
地以本官處之恐非其據相應改調以全器使者也龍
井兒提調某徒負偉軀全無膽畧見屬蕃則奉頭避匿
遂移撫賞之成規督工務則蹙額逡巡致誤邉防之大計
界嶺口提調某受鈐制於屬官一籌莫展聽撥置於羣
小百事支吾時出自棄之言日謀脱身之計此二臣者
相應降調以示懲創者也三屯營守備某手足痿痺歩
履艱難在一片石科削多端已甘心於棄置在三屯營
積習未浣遂放意以誅求大安口提調某晚節不終浮
議日起受夜不收百八十名之賂每名日計三分索守
墩軍七十餘座之布毎臺月各二疋穢迹愈彰怨聲載
道一片石提調某初至即索見面之錢隨事悉有常例
之賄號令不行迯亡相繼此三臣者相應亟為罷斥以
全地方者也曹家寨提調某才足濟貪奸能飾詐造訛
言以惑衆幾䘮良心尅軍餉以肥家大招物議先署遊
擊事濫收墩砲軍常例之銀今為提調官挾納守寨官
打㸃之賄青山口提調某闒茸無能愞怯成性領宫銀
而造火藥半係侵欺縱屬蕃而扑軍人輙行逃匿此二
臣者相應提問以正其罪者也伏乞勅下兵部再加查
訪如果臣言不謬將張臣等董一元等李信等張斌等
胡守仁等各加叙録循資擢用張爵等量為犒賞某容
令休致某改調别用某等降調某等罷斥某等聽廵撫
衙門提問各缺速為推補庶功罪明而欺玩之頺風可
革矣
　　移置兵將覆䟽(隆慶二年十二/月初七日題)
據永平道兵備僉事王之弼呈開查得石門寨一路雖
兵力寡少分布不敷然山川頗險猶堪防禦無容再議
外查得燕河路叅將所轄地方東自星星谷堡起西至
石門子闗止邊長二百二十七里内設冷桃青界四提
調所管闗寨二十六處在在皆為衝要每年春秋兩防
叅將雖與各營主客將領分地修守如遇各口有警叅
將仍當徃來馳應以二百餘里極衝之邊責以一叅將
管轄應援緩急調度勢自難周又查得永平營逰兵原
係先年添募專為䇿應燕河一路地方原無分地擺守
為今之計合將燕河一路分為二路割地分守以專責
成即以永平營逰兵移至臺頭營常駐操練該營逰擊
改為分守臺頭營叅將管轄界嶺青山二提調地方其
將領衙舍軍士營房地基就於該營查撥空地或置買
軍民地土起盖合用工料價值即於永平府庫見貯先
年原發修盖營房銀内酌量動支如此則將官既免添
設兵馬又省召募額餉不增邊防有頼伏乞照詳施行
等因到臣臣㑹同廵撫順天都御史劉應節看得燕河
營叅將所轄四提調地方綿亘二百二十餘里其衝要
隘口可通大舉者無慮二十餘處叅將以一人之身提
二千之衆徃來䇿應勢何能周永平逰擊駐劄在府防
守在邊每遇赴防之日則道里窵遠饋餉不便及至撤
防之後又邊備空虛責成為難所據該道議將永平逰
擊改駐臺頭營與燕河叅將分地防守一節委屬有益
相應題請伏乞勅下該部再加詳議如果臣言可行乞
將永平逰擊楊騰改為分守叅將移駐臺頭營專管青
山界嶺口二提調其燕河叅將史綱但管冷口桃林二
提調地方其臺頭營一路尚欠客兵一千五百候兩防
之日查於撤去舊額内撥給一千五百共足三千之數
臺頭營叅將一應供應容臣等仍行該道查議處給永
平軍士就動支庫䝬營房銀起安挿再查有荒閑地土
撥給耕種務使得所兩防之日照舊全支行粮草料候
居處既定屯牧相安照依百里以内間支行粮事例施
行則兵不另募餉不加增畫地分防事有專責一轉移
間可坐收萬全之績少紓皇上東顧之憂矣
　　請發南兵工食以濟邊用䟽(隆慶三年正/月初二日題)
據總理宻雲糧餉户部郎中王以纁呈奉欽依募取浙
江鳥銃官兵三千四百四十六員名赴宻雲訓練防守
各兵工食合於本部馬價銀内支給自明年正月初一
日起至十二月終連閏計一十三個月共該銀七萬四
千三百三十七兩九錢呈乞早為題請庶不臨時缺乏
備呈到臣臣查前項官兵合支工食數目本官計算别
無差謬但各兵應募遠戍分布各邊防守時無休息比
之别項主客官兵畨休迭上勞苦最多所據前項工食
委應預請及時支給伏乞勑下該部再加查覈將隆慶
三年應支南兵工食銀七萬四千三百三十七両九錢
早賜給發聽臣行令宻雲兵備副使王一鶚公同管糧
即中王以纁按月造册唱名給㪚庶各兵無枵腹之苦
邊塞有防禦之効矣
　　敵兵窺犯拒堵退遁䟽(隆慶三年正/月九日題)
隆慶二年十二月二十六日據鎮守薊州總兵官郭琥
報稱喜峰口邊外有敵兵三千餘騎要搶太平寨等路
地方該臣等據報隨即一面遣發標下叅將董一元逰
擊尚智閆瑨各兵馬星夜前赴喜峰董家等口防禦䇿
應仍通行各路主客將領兵備等兵嚴加哨備總兵郭
琥親統何宗瑀等標兵二枝馳赴相機援勦又據喜峰
口守備王禄報稱長昂紏領三千餘騎在㑹州屯聚准
在二十六七等日要犯鐵門闗董家口榆木嶺青山擦
崖子等處該臣等随即移駐適中地方調度防禦總理
練兵都督戚繼光督率兵車䇿應二十七日被各伏路
家丁用滚石弓矢鎗砲將敵兵前哨射打退散隆慶三
年正月初一日敵人瞭見牆上把守嚴宻遂將鈎梯等
項抛棄由歡喜嶺遁去郭總兵統率各營兵馬同督撫
委官董暉紀學韓李秉鈞徐從義范君寵殷佐等出邊
追勦前到廟兒嶺秋木溝等處業巳遠遁踏看得所行
道路及劄營處所馬駝蹤跡滿川抛棄攻城木梯鈎杆
屑橛榔頭等器無數官軍拾取驗訖各營兵馬俱撤囬
分守信地臣㑹同廵撫順天都御史劉應節看得北邊
諸部窺見兵巳撤防正疆場空虛之㑹又節逢新嵗適
人心怠惰之時輙蓄深謀乘機突犯觀其䭾載鈎梯等
具無算牽趕駱駝數多必宻切勾連東西諸部妄圖一
逞幸頼皇上神武布昭天心黙佑我邊得以預知早備
將吏宣力効忠兵馬雲集功収不戰邊境無虞生民幸
甚臣等幸甚
　　分布兵馬以飭春防䟽(隆慶三年正/月初八日題)
照得新正巳交防春不遠所有一應防守事宜相應預
行題請案查先准兵部咨為邊患日熾乞賜大飭備禦
以固春防事該兵科都給事中歐陽一敬等題該本部
議覆内稱合候命下通行各邊總督撫鎮等官將來春
一應防範機宜查照節經申飭事理嚴加隄備務保萬
全各該督撫諸臣極當虛心無我從長㑹議此外更有
切於禦敵制勝之䇿必湏竝及務見何者為節目詳細
所宜漸次整理何者為綱領重大作何振飭應徑行者
徑自斟酌施行應奏請者奏請定奪等因題奉欽依備
咨在巻該臣督同整飭薊州等處邊備兼廵撫順天等
府地方都察院右僉都御史劉應節鎮守薊州永平等
處地方總兵官郭□等遵照部科所議備將綱領節目
悉心㑹議看得薊昌二鎮邊疆今分為一十二路主客
官軍分地畫守無事則踞險脩工聞警則聨營决戰務
必禦之塞外而又擊其惰歸此其防守之大綱也然算
雖可以先定變不可以預圖又當各整標下之兵分駐
適中之地時其緩急以為應援相其機宜而為分合此
則節目之當講者所據今春防守主客官軍謹照節年
舊規度其地之衝緩防以兵之多寡悉心分布客兵俱
限二月初九日入闗到鎮主兵俱限正月二十八日開
操興工各將修守訓練事宜遵照分管信地著實舉行
務使以守則有險可據以戰則有兵可恃地利人謀動
必獲於萬全功不虧於壹簣乃為得䇿但地方既廣機務
實繁在平時非分任責成則臣等僕僕徃來實徒勞而
無益於臨敵非合力併攻即我雖僅僅保守亦勢寡而
難支故言修守訓練之事在居庸闗黄花鎮鎮邊城三
路則宜責之鎮守總兵官楊四畏為之統督兵備僉事
宋守約為之監督在馬蘭松棚太平寨三(闕/)
　
　
　
　
　
　
　
　
　
　
　
　　　　奏處治内有臨陣不用命者聽臣遵照勅諭
即以軍法從事其宣府遼東保定各總兵官入援兵馬
悉行令遵照節年題准事理而行如此則謀定而戰守
可圖法行而人心自肅矣再照和𠂻任怨共攄報國之
忠推功讓能務濟公家之急此又人臣第一義也伏望
勑下該部再加㸔詳即為上請行臣等及時舉行仍乞
天語叮嚀大小當事諸臣務在同舟共濟毋為私便身
圖有先人奪人之謀無臨渴掘井之患邊疆幸甚臣愚
不勝幸甚
　　增設重險以保萬世治安䟽(隆慶三年正/月穀日題)
臣㑹同廵撫順天都御史劉應節議照禦邊之䇿惟在
於戰守二端故以戰則求必勝以守則求必固乃為萬
全之圖若勝負相半與得失相叅非善之善者也除戰
則求必勝之事巳别有成議外臣等謹以薊昌二鎮之
守言之東起山海闗西止鎮邊城塞垣延長二千四百
餘里因山為險分兵列戍年年修築處處有備前人貽
謀設䇿非弗臧也但地方綿亘擺守單薄敵若聚而攻
之全藉臣等標下應援之衆然稽之徃牒得失恒相叅
焉盖戍守之卒既無所不備則無所不寡而應援之兵
𩔖在倉卒之時每能援於敵之所必攻而或不能援於
敵之所不攻徃徃敵得出其驍徤數十人於崇峰峭壁
我所不虞之地攀援而上入我邊境乘暗殺人守援之
兵不知敵兵之寡又棄馬而歩本為易與但見已在内
地殺人輙讙呼曰敵已入邊矣於是守者援者皆相率
奔潰一路數十百里之間並無一人在牆然後彼乃從
容啓闗拆牆擁衆而入如蹈無人之境各邊將士相傳
以為倒取是也若使當時彼雖潜入數十百人而我在
牆之兵堅守不動則此數十百人雖不成擒亦當自遁
大隊之衆又安有從容啓闗拆牆如入無人之境哉然
此意在將士𩔖能知之𩔖能言之而於臨事之時輙奔
潰四出即斬之莫能禁者盖緣我兵原無訓練之素而
所守又為一面之險遇敵内外夾攻欲其無逃不可得
也故臣等以謂為今之計必設二面受敵之險而後可
所謂二面受敵之險則是將塞垣稍為加厚二面皆設
垜口計七八十垜之間下穿一小門曲突而上而又於
緩者則計百歩之遠衝者五十歩或三十歩之遠即築一
墩䑓如内地看家樓而小視邊牆高可一倍大約高至
三丈而止四方共廣一十二丈内可容五十人無事則
守牆守臺之卒皆住在臺更畨瞭望有警則守牆出守
其所分之地守臺者專擊其聚攻之卒而臺之位置又
視其山之形勢使之叅錯委曲務處䑓於牆之突收牆
於臺之曲突者受敵而戰曲者守之而巳且以臺受敵
高且三丈彼之鈎杆皆不可施我之火器如鳥嘴銃佛
即機又能致遠彼之弓矢遠不五六十歩亦無所用如
此則大隊之衆既不能攻吾外即有數十百人從我不
守之處棄馬攀援而入吾之守者有所恃而不去又不
能攻吾内且我既整暇則此數十百人亦相率授首無
所逃命此即所謂以守則無不固真可謂萬全之䇿百
世之利也又以臺數計之大率每路該增墩臺三百座
薊昌二鎮先分為十路今分為十二路於内斟酌裒益
共増築墩臺三千座即周宻可守臣等查得先年修邊
所費鉅萬後總督侍郎劉燾因見前廵撫都御史吳嘉
㑹以修邊被謗遂創為不修之修之説將邊工盡𣲖主
客官軍且脩且守而所省亦鉅萬然視其堅固可乆則
與舊牆異矣故今脩砌剷削之工尚無息肩之期而官
軍愁苦之狀嗟怨之聲盖不無也今議增臺三千座若
如先年廵撫吳嘉㑹脩邊事理既用官帑又𣲖民夫則
沿邊郡縣為之騷然勢必不可若如近年總督劉燾脩
邊事理全用兵力不給官銀則既有力作之勞又有甎
灰等料之費群情洶洶事亦難成臣等再三籌畫每一
墩臺必給官銀五十兩以備工料犒賞之費庶人皆樂
從工可就緒通計墩臺三千座共費官銀一十五萬足
矣或者以為近嵗脩邊畢無所費今輙議此一十五萬
不巳多乎則臣等將應之曰山東民兵一枝共三千人
徴入鎮邊城防秋四個月耳乃該省嵗費工食銀一十
二萬而行糧料草不與焉今沿邊增臺三千座奚啻抵
十萬雄兵視之三千為何如此臺一成乃國家永世之
利比之每年僅防四個月又何如而所費僅此則亦何
憚而不為哉但照薊昌一十二路之間每當春秋兩防
之時計主客官軍不過一十四萬内除尖夜哨瞭飬馬
等役脩守者不過十萬以十萬之衆分為二班在役者
不過五萬且毎嵗除大寒大暑與撤兵放班月日外大
約止有六個月在班若以十路三千之臺責之一年之
間不惟工不能前且日亦不足矣合無請乞勅下兵工
二部再加㑹議上請每嵗動支内帑五萬兩差官解送
臣應節處分發薊宻昌永四兵備道收貯容臣等嚴督
各兵備官員與各主客將官量其官軍多寡照數分給
官銀責之備料興工各築墩臺若干座合用府州縣佐
貳官稽查工程聽各兵備道呈詳臣等於所轄各府州
縣取用各兵備官仍將各起官軍脩過工程分數每十
日一次具報臣等查考大約每嵗一十二路務完築墩
臺一千座三年之内限以通完其工料銀兩在本年五
萬兩即乞速賜給發在次年三年各五萬兩每於隔嵗
聽該部先期支發以慿及時興工其加厚邊牆添設内
垜則聼臣等便宜而行毎嵗仍聽臣等與廵闗御史將
完過工程備查有無堅固堪備守禦及各文武大小當
事諸臣勤惰之狀分别奏請加賞罰以示勸懲如此則
邊關有磐石之固陛下無北顧之憂臣等以為可保萬
世治安者端有在於此矣
　　議處薊鎮𦂳要事宜以防後患䟽(隆慶三年正/月廿六日題)
據永平道兵備僉事王之弼薊州道兵備右叅政羅瑶
宻雲道兵備副使王一鶚昌平道兵備僉事宋守約覇
州道兵備副使孟重俱呈報脩造落成城堡共若干座
臣㑹同廵撫順天都御史劉應節看得各道所呈脩築
各縣城垣共十三處鄉村砦堡共二十五座墩院四座
中間或從新創築或因舊增脩俱用磚石包砌如法高
厚可恃昌平州樂亭等縣城工物料俱備完報有期且
應用火炮動計數百具而此外又有槍刀挨牌等器守
城壯丁各不下千人而此外又有廵邏䇿應等兵即無
事則巳脫有警報亦足以為折衝禦侮之資而收堅壁
清野之効臣等先將効勞原閑住將領等官周孚先等
行令各道動支無碍官銀買辦花紅量行奬賞及各該
捐貲助工尚義士民人等或量給官帶或置立牌扁用
示優異外仰惟我皇上方以邊患日厪宵旰諄諄命臣
等亟為脩城建堡之圖今照隆慶二年巳終據府州縣
衞脩築過巳未完工程數目先行奏報以備查考併將
工完官員分别優叙以示風勸為照覇州道兵備副使
孟重督脩城四座永平道兵備僉事王之弼督脩城五
座村堡墩院四座宻雲道兵備副使王一鶚督脩城二
座村堡八座薊州道兵備叅政羅瑶任内督脩城四座
村堡一十七座昌平道兵備僉事宋守約督脩城三座
以上各官事不辭難功圖可乆繆牖戶於隂雨之先徃
來調度不遺餘力鞏皇圖於磐石之固日夜經畫曲盡
心思永平府知府劉庠署欒州事同知賀溱并知州崔
炳薊州知州王明汲通州知州劉耀武遷安縣知縣隨
府黎昌縣知縣張存智盧龍縣知縣張瀾寳坻縣知縣
楊元義平谷縣知縣瞿□香河縣知縣萬通永清縣署
印覇州判官王建領任邊圉留心保障佚以使民則子
來者恐後義以勸衆則輸財者争先練兵繕械閭閻藏
虎豹之威深塹崇牗城郭壯金湯之固以上十二臣城
工巳完均當優叙内張存智則脩築之功獨多隨府則
守城之具曲備又為賢勞之尤者也署房山縣事保定
府通判李琮昌平州知州高尚仁樂亭縣知縣李邦优
懷柔縣知縣朱繼立順義縣知縣盧漸良鄉縣知縣安
守魯雖力詘舉嬴尚虧一簣之功而量工計日已有埀
成之緖况中間鼎新之力多倍於仍舊之功以上各臣
相應量行奬賚俾之終事者也玉田縣知縣崔克智脩
城則視縣衞為一體而完報獨先浚池則增林木數萬
株而隄防備至雖經論劾功難盡冺相應追叙容令以
功而贖罪者也伏乞勅下兵部查議將副使孟重等知
府劉庠同知賀溱知州崔炳等知縣隨府等各該工程
完報依期先移咨吏部查照叙録劉庠等仍行臣等分
别優奬通判李琮知州高尚仁知縣朱繼立李邦优盧
漸安守魯等各該城工亦有次第量行奬賞俾令終事
知縣崔克智姑與贖罪以為有司勤事者之勸再照脩
城之役原因邇年邊患頻仍謀攻城堡不得巳而動衆
傷財為一勞永逸之計但愚民難與慮始大工難以惜
費公帑不足而括民之貲則嫌疑易生夫役不充而勞
民之力則謗怨易起於是諸有司雖黽勉任事而浮言震
撼自生疑沮至以脩城之事視為殷鑒方今各州縣城
池鄉村塞堡尚多未完若不少為寛假未免致妨大計
再乞天恩行令臣等督撫巡按衙門嚴行所屬有司各
要將境内應脩城堡上𦂳脩築完報不得曲避嫌怨藉
口推奸通候工完之日照依兵部題奉欽依事理容臣
等將前後脩過工程用過錢糧各數目奏繳兵部覆行
巡按御史覈實具奏則有司脩城一事有無染指一查
可知賢者固得以自見其保障之功而不才者亦無以
逭其貪墨之罪矣
　　議處財用定經制以垂永久疏(隆慶三年二/月十二日題)
據密雲管糧郎中王以纁昌平管糧主事呉哲永平管
糧郎中辛應乾薊州管糧郎中王汝梅各呈稱本鎮兵
馬錢糧料草數目速請發銀接濟以救然睂等因到臣
臣惟有兵則有食雖智者無所庸其巧而或寡與或多
即善算者亦難使之齊乃户部先年欲較數嵗之中議
為一定之額亦特其大凡耳所據各官開到㑹計隆慶
三年錢糧密雲該銀三十七萬八千八百七十八兩四
錢五分在昌平該銀九萬六百三十四兩六分永平該
銀一十萬九千七百三十兩薊州該銀一十八萬一千
六百八十五兩七錢六分内薊昌永三鎮大約不越舊
額惟密雲稍為過之葢緣本鎮係軍門駐劄之所兩防
客兵赴戍撤兵皆從密雲過堂且新暫之兵分布無定
俱從密雲一鎮㑹計又當有閏之年故密雲一鎮視他
鎮若為獨多然實他鎮欲増之數多總計於密雲若通
論之則密雲亦不至逈異也况將為永逸之圗亦難惜
此暫時之費伏望勅下户部再加查計務如各官所呈
照數准給早為支發前來聴各官隨宜備買以時放給
庶幾馬騰士嬉可責戰勝守固之効而臣亦必嚴督各
該官司用心稽察務為節縮俾有盈餘存為後用於治
兵之中而寓理財之術固臣等一念區區之愚忠也
　　計處薊遼善後事宜以禆邊防疏(隆慶三年三/月四日題)
據永平兵備王之弼呈奉臣案驗㑹同鎮守總兵戚繼
光該路叅將李信等議得先年建設一衛十所官軍一
萬員名後因無事將七千五百餘名調撥一片石迤西
北一帶守邊又將二千調撥遼東大凌河等處住守見
在止有南海口等五闗官軍二百八十員名及本衛城
操軍二百名與本闗擺守即今本闗邊二十餘里止有
操守官軍五百比之居庸紫荆二闗懸殊雖設守備官
一員所握官軍數僅止此且莅屬石門路叅將事權既
輕展布實難萬一遇警手足真無所措為今之計合將守
備裁革比照居庸紫荆兩闗事例改設叅將一員請給
勅書欽遵行事則事權既重足堪彈壓甚屬妥當其一
應軍馬錢糧酌量増設庶衝闗有備而重地可保無虞
矣等因到臣㑹同巡撫順天都御史劉應節議照山海
闗地方委係遼海咽喉薊鎮股肱重地據該道㑹同總
兵官戚繼光議將原設守備革去改設叅將一員及増
設兵馬并酌處糧餉供應等項事理已為明悉相應依
擬伏乞勅下兵部再加酌議題請及推舉叅將官一員
前來任事庶控制可萬全矣
　　改設管糧専官以重責成以資邊計疏(隆慶三年/六月二十)
　　　(九日/題)
准吏部咨前事内開看得總督侍郎譚綸巡撫都御史
劉　㑹題要將薊鎮馬蘭太平松棚三路増設通判一
員専管主客兵馬錢糧就近於永保河間府分帶銜受
薊州管糧郎中鈐轄巡撫劉又咨稱要將涿州同知李
元破格銓補一節為照薊鎮馬蘭太平松棚三路倉場
之事素稱煩重委湏増設通判分理而涿州同知李元
諸藝俱通一塵不染先任經厯已經九年既經彼處督
撫官會題移咨前來相應依擬合侯命下將李元陞授
直𨽻河間府通判駐劄遵化管理馬蘭太平松棚三路
主客軍馬錢糧聴薊州管糧郎中鈐轄本部給憑令其
到任管事等因題奉欽依備咨到臣准此除行本官欽
遵到任管事外臣㑹同整飭薊州等處邊備兼巡撫順
天等府地方都察院右僉都御史劉看得薊鎮増置通
判専為管理邊儲而設錢糧浩大簿書繁冗一應出納
稽查若無闗防何所准信巻查嘉靖四十二年間該前
任督撫㑹議題准昌平密雲建昌三處管餉通判各
請給闗防一顆今薊鎮管餉通判與彼事體相同伏乞
敕下該部查議比照昌平密雲建昌管館通判事例上
請將薊管餉通判鑄給闗防一顆令其收掌使用庶錢
糧之出納有稽而奸弊可清矣
　　分布兵馬以慎秋防疏(隆慶二年六月/二十一日題)
准兵部咨該本部題職方清吏司案呈該本部議看得
防秋伊邇相應題請命下本部馬上齎文交總督侍郎
譚綸嚴督各該鎮巡副叅遊守兵備等官回思責任之孔
艱仰念秋防之甚重往事可以戒懲今日不容再誤夜丁
責令逺哨不得寄耳目於屬蕃烽火務要嚴明不得稽傳
報於頃刻何處係必經要路今當為設伏之圗何處係必
攻處所今當為戒嚴之舉應擺守者照舊擺守母得藉
口於内地之戰而致疎外户之防應䇿應者隨機䇿應
母得拘泥於信地之分而致忘同室之難敵在牆外一
面嚴行收斂一面徴調各兵或積薪或鈎杆使之一無
所試敵若潰牆一面號召諸將一面牽其進止或刼營
或擊惰使之動有所防邊堡固當加謹而境内州縣尤
當深地堅壁以伐其謀邊兵固所當練而各處民兵尤
當及時教習以作其鋭自將領以致軍士不用命者悉以
軍法從事母得廢弛紀律而務為寛大之名自衝要以
及徧援當查閲務要身親經厯不得轉委他人而致
有疎虞之咎中國長技火器為上凡火器鉛彈之𩔖
備之不可以不多軍馬供應饋餉居先□炒熟食之需
處之不可以不預不獨秋防而冬防尤不可忽不獨晝
防而夜防尤為喫𦂳共切同舟共濟之義蚤為周悉萬
全之謀其有連營合戰大挫敵鋒者自宜破格以旌其
績若能拒諸墻外使不得入者亦當優叙以酬其勞如
或因仍茍且致失事機國典甚嚴自難輕貸等因題奉
欽依備咨到臣除即欽遵督行各該鎮巡副叅遊守兵
備等官各一體欽遵將哨探練兵及火器等項逐事幹
理去後今照六月將終秋防巳近所有防守事宜除保
定紫荆等闗節年舊規俱該鎮巡官徑自分布具題遼
東一鎮三面瀕邊四時皆備不必再行分布外惟薊昌
二鎮切近京陵闗係甚鉅今嵗春防雖仰仗皇上天威
震疊窺伺潜蹤但前此探報諸部蓄謀嘗欲報復在我
備禦不可不嚴臣因督同巡撫都御史劉應節總兵兵
備等官楊四畏張學顔等逐一查將各鎮主客官軍照
依原分十路分布明悉其主兵見在者責令各該將領
預行整搠客兵未至者聽臣馬上差人督催俱限七月
初十日赴各信地屯劄更分為修守䇿應兩項應修守
者查照原議三等工程修守應䇿應者就彼訓練專備
䇿應臣等仍遵題准事例以鎮邊城居庸闗黄花鎮三
路責之總兵楊四畏兵備宋守約馬蘭谷太平寨二路
責之總兵郭琥兵備羅瑤燕河營石門寨二路責之巡
撫劉應節兵備王之弼石塘嶺古北口墻子嶺三路責
之臣與兵備張學顔各調度監督而臣實總督之其總
理練兵三萬列為三營仍照原議各移駐近邊要地如
遇燕河石門二路有警則以遵化一營首先迎敵三屯
一營出二哨應之宻雲一營出一哨應之馬蘭谷太平
寨二路有警則以三屯一營首先迎敵遵化一營出二
哨應之宻雲一營出一哨應之墻子嶺古北口石塘嶺
三路有警則以宻雲一營首先迎敵三屯一營出二哨
應之遵化一營出一哨應之餘皆在本地防守聽候别
調至於居庸闗黄花鎮鎮邊城三路有警則宻邇陵寢
所係尤甚宜以總兵官楊四畏標兵二枝首先迎敵三
營之兵各盡出應援誓死决戰其調出三營應援之兵
俱聽總兵官郭琥統領總理戚繼光調度至於該路分
駐守援之兵務要奮勇堵截以待援兵之至不許專恃
援兵敵未至而任意燕安恬不為備敵巳至而望風䑕
竄畧不固守其各營標下應援之兵亦要聞調星馳先
至待敵乃為得䇿若本路主客守援之兵先不固守各
路䇿應之兵觀望後期以致誤事都指揮以下官員聽
臣遵照敕諭處以軍法叅遊而上先取死罪招由仍聽
臣嚴督立功自贖建有竒勲一體具奏陞賞如此庶法
行而人心知畏謀定而外侮不足虞矣但恐軍令之廢
弛巳乆人情之觀望不一條例雖張玩愒如故失伍離
次者相襲以為當然避事推奸者公然不行省改亦不
可謂盡無其人伏乞敕下兵部再加詳議請嚴督大小
文武諸臣務各精白一心協恭共濟仍乞天語嚴戒武
臣務修實事與其揺唇鼓舌避罪於既事之後孰若戮
力齊心制勝於未事之先於以上報國㤙下攄民患之
為得也
　　再議增設重險以保萬世治安䟽(隆慶四年四/月十六日題)
准整飭薊州等處邉備兼巡撫順天等府地方都察院
右僉都御史劉應節咨准臣咨查原㑹議題准建造敵
臺隆慶三年收到部發銀兩若干分發各道若干各造
過敵臺若干支用過若干存剩若干四年應造若干應
該請發若干明白咨報以慿㑹題等因准經行據整飭
宻雲兵備叅政凌雲翼呈稱查得隆慶三年原分領部
發銀一萬二千五百兩春秋兩防各路造過敵臺一百
五十五座毎座該銀五十兩共該銀七千七百五十兩
又加賞過各臺工銀六千一百八十兩白馬闗買石條
銀五十兩未完臺一座已給過銀三十兩通共用過銀
一萬四千一十兩除前發銀兩支盡外尚欠未給銀一
千五百一十兩呈䝉軍門批仰暫於犒賞銀内借支仍
呈撫院查取各道支剩銀兩補庫依䝉已經借支宻雲
縣庫貯民兵犒賞銀一千五百一十兩照數給㪚外及
查隆慶四年春秋兩防敵臺共該𣲖造一百五十八座
半毎座該銀五十兩共該銀七千九百二十五兩造完
之日比照見行規則上上等加賞銀五十兩上等加
賞銀四十兩銀數難以預定約計毎臺連加賞不下一
百兩共該銀一萬五千八百兩等因又據整飭薊州兵
備叅政楊錦呈稱查得本道原分領部發銀一萬二千
五百兩本年馬蘭太平松棚三路春秋两防共修過臺
一百二十座給過工料并加賞奬賞不等共支過銀九
千八百一兩二錢二釐五毫二絲尚存剩銀二千六百
九十八兩七錢九分七釐四毫八絲隆慶四年兩防大
約該修臺一百三十座約該用銀一萬五千餘兩等因
又據整飭永平兵備副使楊兆呈稱本道原分領部發
銀一萬二千五百兩内輕銀一百四十三兩九錢實收
銀一萬二千三百五十六兩一錢今年春秋兩防石門
臺頭燕河三路共修完臺九十二座支用過銀八千八
百三兩四錢九分五釐七毫支剩見在銀三千五百五
十二兩六錢四釐三毫隆慶四年春秋兩防以主客兵
力計之亦僅可修造百座合再發銀一萬兩連前支剩
銀兩凑用倘或臨期不敷另行呈請等因又據整飭昌
平兵備僉事宋守約呈稱本道所管黄花居庸横嶺三
路原議應修敵臺一百六十一座後又議添二座共一
百六十三座本年春秋兩防共修完臺一百零五座尚
有未修五十八座原領部發銀一萬二千五百兩巳支
過九千四百二十五兩尚有存剩銀三千七十五兩其
隆慶四年應造之臺或止修前議未完之數或有無加
添未敢定擬合無將前剰銀兩聽來春興工支用候臺
數既定銀兩不敷臨時另請等因據此看得薊永昌三
道雖各有支剩銀兩數俱不敷四年春秋兩防修臺支
用宻雲道銀兩支用巳盡尚有借欠之數合無查照原
議題請再發銀五萬兩前來酌量分發各道以備四年
兩防修臺應用如有剩餘仍候下年凑用等因備咨到
臣准此案照先准戶部咨該臣㑹同巡撫都御史劉應
節議照薊昌二鎮塞垣延長二千四百餘里地方綿亘
擺守單薄共増築墩臺三千座共費官銀一十五萬請
乞毎嵗動支内帑五萬兩解送臣應節處分仍聽臣等
與巡闗御史將完過工程備查有無堅固堪備守禦及
各文武大小當事諸臣勤惰之狀分别奏請各加賞罰
以示勸懲等因題該戶部㑹同兵部議照薊昌二鎮層
巒疊嶂雖稱險阻但地里遼濶擺守未免稀踈若一處
之鏬隙可乘則地方之失事豈細全在督撫官平時設
備務極周詳然後臨事防禦方為有頼所據前項應修
墩臺誠為保障至計相應通行依擬合候命下每年戶
部於太倉銀庫動支銀三萬五千兩兵部於馬價銀内
動支一萬五千兩各差官解送巡撫劉應節處分發薊
宻永昌四兵備道收貯今嵗先行給發以後二年依次
解運聽督撫官嚴督各兵備與各主客將領酌量官軍
多寡照數分給官銀責令備料興工大約每嵗一十二
路務要築墩臺一千座總限三年通行完結務要修築
堅固如法足堪保障毎嵗督撫臣與各該巡闗御史逐
一親閲所築墩臺是否堅固銀兩有無虛冐如果堅固
並無虛冐即將效勞員役分别等第具奏賞賚如工程
不堅虛費錢糧即將經管人員應提問者提問應叅奏
者叅奏處治通候三年工完仍將築過墩臺用過銀兩
造册奏繳青册送部查考等因題奉聖㫖是這建築墩
臺誠薊昌修守至計着該鎮督撫嚴督各該兵備等官
作速及時興工務要修築堅固足堪保障如或茍完悞
事經管員役巡闗御史指名叅䆒銀兩依擬以次給發
欽此欽遵備咨前來臣即通行宻薊永昌四兵備道遵
照於巡撫衙門分領部發銀兩仍行委鎮協總副官分
投㑹同各兵備官前去各路相度地勢定立基址逐一
畫圖貼説酌量緩急分别先後查計各該主客官兵大
約以二百五十人修臺一座照議給發工料犒賞銀五
十兩及申布造築規條嚴𦂳督飭分委府縣佐貳等官
稽覈催督比各陸續有報完者臣即㑹同巡撫都御史
劉應節親詣沿邊逐一閲視其工程堅固規制宏偉較
之民間有五七百金及千金不能成者所給官銀五十
兩不足以供雇募匠役之費而効勞官軍曽未霑半毫
之賞遂行從公查驗定其極於工緻者列為上上等加
給犒賞銀五十兩次為上等加給犒賞銀四十兩次為
中等雖不逮上上等上等偉麗然朴素渾堅亦遠出原
擬制式之上則加給犒賞銀二十五兩以故人心鼓舞
争相勉勸在三年春秋兩防雖事當創始時有警報亦
完臺至四百七十二座巳經臣等具題伏䝉聖明優加
恩賚外所據四年春秋兩防臺工又經臣等酌量分𣲖
見在興築合用工料犒賞銀臣某竊計上年當有盈餘
故行巡撫劉應節查明以便請討今准前因該臣㑹同
整飭薊州等處邊備兼巡撫順天等府地方都察院右
僉都御史劉應節議照原議犒賞銀兩共該一十五萬
以三年為率毎年該發銀五萬其在本年似應遵照題
准事理咨行戶兵二部照數請發無庸别議而臣等復
不能無言者盖緣初議薊昌一十二路増建敵臺三千
座于時誠謂二千四百餘里之邊不分通馬通歩但於
緩處限以一百歩衝處三十五十歩而置一臺即増三
千之數而尚以為少後該臣等躬親踏看分别夷險計
料情形專扼其通馬之路則臺數自可减省又如古北
口原定敵臺一百九十三座後於桃樹窪建臺五座衡
截之則自潮河川第七寨西至陳家谷四十餘里之邊
盡不通馬計可省臺五十餘座又如松棚路之東西常
谷原定敵臺二十餘座後於邊外長城嶺建臺三座控
扼之則自潘家口以西三十餘里之邊盡不通馬計可
减臺二十座如此之𩔖殆難悉舉以故今計一十四路
之間止湏建臺一千五百座可將大舉要路盡行扼塞
此臺數之當議减者一也初議每年築臺一千座盖以
舊時墩臺計之則謂每百人一防可建臺一座耳今其
規制逈異昔時所資人力五百名厯三月之乆僅得完
臺一座以兵力計之毎嵗兩防僅可完臺三百數十座
至於秋防之際一聞警報又當停工休士待戰故計此
一千五百之臺除上年已完及今春夏共可完一半外
其一半再須限以三年乃人不告勞工可畢就此臺工
之當議寛者二也初議毎臺一座給與工料犒賞銀五
十兩亦有見於舊日墩臺石不加斵甃不用甎灌不用
灰竊謂給此五十兩銀即可圖為堅乆矣乃不期諸將
一聞列等競求壯麗礱石磨甎備極精美即今沿邊一
帶纍纍貫珠穹然巍然甚聳觀視臣等前後雖加賞銀
五十四十二十五兩有差其實不足償其勞費十分之
一且自去秋以來皆為上等上上無復中等之臺此犒
賞之當議増者三也如䝉伏乞敕下該部再加查議將
臺數定以一千五百為率每年除班軍遊兵原係更畨
者春秋兩防依舊並作其主軍則春防建臺秋防辦料
或量建數臺入衞之軍如宣大如遼東除春防照𣲖修
建外今秋量行辦料以待明春時和日永邊報稍寧量
行建築如延綏如寧夏固原自五年為始特免修建庶
各以其餘力休息習戰所完臺座仍列等加賞本年犒
賞工料仍要查發五萬兩或量減一萬運發巡撫都御
史劉應節處分發各兵備道支用待本年工完通行磨
筭如有餘剩聽於五年凑用如此則工可勿亟人思用
命而邊備為有禆矣
　　為乞恩查照舊例賞賚遠戍邊兵䟽
據寧夏遊擊王國延綏遊擊張拱立固原遊擊石玉各
呈稱本營官軍去嵗入衛過夏防秋仍留備冬防春修
守勞苦殊甚各軍離家乆遠衣装損缺窮困艱難情有
可憫舊例應有春賞伏乞查照早為請給以慰遠兵等
因又據標下遊擊李如檟呈稱原選標下延綏官軍九
百餘員名合營操練以備調遣東西䇿應例有春賞伏
乞一體查給又據昌平總兵官楊四畏呈稱查得標下
存有先年提督遺留陜西家丁一百名隨營操守截殺
勞苦居多所有春賞乞照舊例給發等因各呈到臣除
行各官查將實在官軍的數造送該管監督兵備道與
支糧號單查對明白聽候部覆咨送領賞外臣查得每
年防秋事畢例該奏留陜兵三枝内延綏一枝再防一
年寧固二枝暫留備冬防春候換班回鎮各兵遠戍經
年勞苦委多情應加恤據呈各有春賞係屬舊例應准
請給及查臣標下延綏官軍與昌平總兵標下陜西家
丁事體相同均應優處伏乞敕下戶部查照節年舊例
上請將各營官軍毎官一員賞銀壹兩二錢每軍一名
賞銀七錢容將查過的數送部照數支發前來逐一給
領庶勞來有方而人心思奮矣
　
　
　
　
　
　
　譚襄敏奏議巻六
欽定四庫全書
　譚襄敏奏議巻七
　　　　　　　　　　　　　明　譚綸　撰
　　分布兵馬以愼秋防䟽(隆慶三年閏/六月朔日題)
准兵部咨稱自古禦邊之道必以守備為先即今夏序
將終秋期漸近在我安常襲故不無踈略之虞在彼投
間抵隙難免侵軼之患必湏先期申飭庶幾可保萬全
等因題奉聖㫖是各邊近雖少警未可恃以為安你部裏
便行與各該總督鎮廵等官務要嚴加隄備查照節經
題准戰守事宜着實修舉毋得徒事虚文欽此欽遵備
咨到臣竊惟圖事在於未形有備斯能無患目今邊境
暫寧愚者輙謂可無事矣而不知鷙鳥之擊必匿其形
猛虎之搏每乘其便所以廟謨申飭恒在於天未隂雨
之時而各邊戒嚴尤急於秋高馬肥之際即今閏夏無
幾秋氣將臨正彼便於慿凌之期塞上吏士所當及時
為備之日也所據防秋事宜委應預期整飭内除保定
紫荆等闗節年舊規俱該鎮廵撫官徑自分布具奏遼
東一鎮三靣瀕邊四時皆備不必再行分布外惟薊昌土
鎮實惟京師後門且陵寢在焉一墻之厚即界中外故
其地為至重而為備當至嚴設防當及早也臣謹督同
廵撫都御史劉應節鎮守總兵兵備等官逐一查明二
鎮一十四路主客官軍較其地之衝緩定以兵之强弱
多寡通融酌處悉心分布其主兵與客兵見在者責令
各該將領預行整搠客兵與班兵未至者臣即督催各
赴信地住劄防守查得節年成議不論主客官軍就於
信地各計日程工修築邊墻開濬壕塹軍雖勞苦緣係
舊規難持異議但一與之語戰則相視為分外事矣近
該總兵官戚繼光呈為積少成多修中求練以備戰陣
事將各路主客官軍擇其人馬壯盛器甲堅利者定為
援兵十哨就各信地操練與各營標兵專備應援而臣
又將各入衛客兵因其地之遠近時之乆暫兵之强弱
馬之有無與各路主兵各枝班軍俱各分為班次大抵
遠兵以一半待援一半修工主兵因無更番亦以一半
操備一半修工惟是客兵之無馬者與班軍之不能戰
者則以二分修工一分擺守處分既定衆亦相安顧塞
上積弊始則主兵專待客兵以戰今則客兵俱入擺守
其情狀亦與主兵無異又專待標兵以戰使各路之哨
探果明飛報以實則標兵四集亦何至有意外之憂乃
始則哨探不得其情繼則飛報又不以實無稽之言紛
來㳫至標兵承調罔知從出之途此哨報之賞罰不可
以不講也謂宜責成各路主將查將臣上年每路發去
備賞尖夜銀一百兩内有支剩者每當秋防之時慎選
伶利忠實尖夜各給與路費令其遠入近邊營帳多方
偵探彼中向徃消息謂之明哨又多方設伏於百里内
外瞭其東西聚散向徃情形謂之暗哨凡得實情預期
飛報截擊成功本哨即查例陞録仍破格給賞併賞及
主哨報之官不然則有重罰併罰及主哨報之官如此
則哨報不敢以不明且實矣然又有調發應援之弊何
則將官不閑節制又恐後期且犯損軍之例抑或以受
敵之處非彼地方之責也每奉調遣咸棄其全營止將
數十家丁及百餘健卒零星至彼見利則争奪首級見
害則潜避一方徃徃不能以全取勝弊皆坐此臣等所
以徃日㑹議必各定為程限事緩則騎兵晝夜湏行一
百二十里車步八十里事急則騎兵晝夜行一百五十
里車步一百里皆以調兵文到為始違期者以逗遛論
將至而兵不至者將官自叅逰而下以軍法綑打而悮
事者斬副總兵而上奏聞處治誠有為而云然非漫説
也但人心之玩愒軍令之廢弛亦已乆矣節嘗奉有成
命臣等若不再為申飭着實舉行則又託之空言視為
故紙其誰肯信從哉至於各營標兵以次迎敵巳經題
奉欽依章章著明無容復贅但又湏嚴責主兵與乘障
客兵當有警之時務要奮勇堵截以待援兵之至不許
專恃援兵敵未至而任意燕安敵一至而望風䑕竄如
臣徃年所陳則戰守皆具事可萬全矣抑臣又聞之大
同得敵之情宣府得敵之形此薊鎮哨探所以必專責
之獨石叅將良有以也蓋在薊鎮不過詢諸屬蕃其言
難信在獨石則皆得之目擊其見必真伏望皇上勅下
該部將臣分布事理再加詳議作速題請行臣遵照施
行仍嚴行獨石叅將務將軍情緩急遵照成命多方偵
探不時報臣早為隄備及行宣遼兩鎮查照舊規一遇
有警不待調發各自督兵入援如此則在我無可投之
間在彼有日蹙之機地方幸甚臣等幸甚
　　欽奉聖諭䟽(隆慶三年閏六/月二十日題)
據整飭昌平等處兵備山東按察司僉事宋守約呈䝉
臣批據鎮守昌平總兵官楊四畏呈前事内稱横嶺路
叅將楊鏜莅任三年零八箇月任内職業修舉乞要比
照石塘嶺叅將孫桓考滿事例題請加陞副總兵職衘
仍管叅將事務緣由䝉批仰昌平兵備道將本官修過
工程補過軍役買過馬疋逐一查勘與秋防臺工一併
呈報以慿具題繳續蒙廵撫劉都御史案驗准楊總兵
手本開同前事備行本道即將叅將楊鏜三年任内有
無失事并修守等項事蹟再加查勘明實與加恩事例
有無相合具由通呈以慿施行等因䝉此案照先准叅
將楊鏜開報自嘉靖四十四年十月初八日到任至今
隆慶三年六月終止厯任三年零八箇月任内督率官
軍沿邊修過大小邊城五千二百八十六丈五尺空心
臺一十九座附墻墩臺三十二座山崖一萬一百五十
五丈五尺官㕔舖房一千四百八十四間各衝口修設
過重城水堤三十四丈三尺石砌壕七丈棚壕板七十
八塊擎木柁六架鐵閘二扇鐵褁檔門三扇地釘簽木
一千一百一十根石荆囤三百八十六座抝馬大石一
千二百餘塊品窖七百五箇住城内修過城垣水堤六
百八十一丈五尺城門三座樓舖營房二百二十六間
接傳號火烟灶柴塘二十九處清勾召補過逃故軍士
六百一十七名追徴過樁朋銀九百七十六兩二錢四
分買補過騎征馬八十四疋打造并修補過盔甲一千
二百一十四頂副造補過修邊損壞鐵器三千三百三
十四件處置過遮箭挨牌三百靣栽種過樹木一千四
百一十株等因到道准此通將各項修舉事宜逐一覈
實明白照例呈請間今䝉前因看得横嶺路叅將楊鏜
厯任巳逾三年修防曾經七次且該路邊隘外隣宣鎮
極為衝險幸能地方無事兼以功蹟頗多委與石塘嶺
叅將孫桓考滿加銜事例相同欲遵候秋工勘報但查
孫桓止厯任三年修守六次即䝉照例加恩今楊鏜將
幾四載較之原例已為過期况今秋防伊邇正鼔舞人
心之際合無軫念㣲勞俯賜題請加恩以需乆任以勵
衆心等因呈詳到臣據此案照先准兵部咨前事該本
部等衙門㑹題内開一處乆任督撫及兵備則查照近
日題准三年考滿事例陞廕總兵副叅遊守則查其任
内職業修舉防秋三年無事者許督撫具奏兵部分别
地方險易題請加恩等因續又准本部咨該前任總督
侍郎曹(缺/)　題稱石塘嶺叅將孫桓歴任三年春秋六
防職業修舉效有勞績該本部覆議題奉欽依孫桓陞
副總兵職銜仍管叅將事務俱經備咨遵行縁由在巻
今據前因臣㑹同整飭薊州等處邊備兼廵撫順天等府
地方都察院右僉都御史劉應節看得横嶺路叅將楊
鏜春秋已歴七防前後共經五薦精誠天禀真如赤子
之心才貎鷹揚雅有文人之度修工獨先諸路操身逈
異時流既經該道查勘前來委係職業修舉地方無虞
與例相合相應題請伏乞勑下該部再加議擬上請照例
加恩以示激勸縁係欽奉聖諭事理未敢擅便為此具
本專差千户張世勲親齎謹題請㫖
　　懇乞聖明講求大經大法以足國用以圖安攘以
　　建乆安長治䟽(隆慶三年七/月七日題)
臣惟聖帝明王之治天下也則必有經常之宏規如有
郊廟則必有祭享有朝廷則必有百官有朝覲㑹同則
必有宴饗予賚有水旱疾厄則必有賑恤有外侮内患
則必有邊備有甲兵有征伐皆非財莫為也故孔子論
政亦惟曰足食足兵民信之矣至於去兵去食皆其必
不得已之時相率效死之際非治平隆盛之事也洪惟
我國家所以制用理財皆有大經大法故當祖宗之時
以府庫則充實以百姓則殷富以水旱則有備以士馬
則衆强以邊備則無虞今則虚實强弱之勢甚相遠矣
乃不䆒其所以虚實强弱之由相與講求修舉制用之
大經大法而務為一切必不得已之謀臣竊以為舛矣
且不可聞於外國而使潜萌窺伺之念也今之議者動
謂祖宗之時嵗入幾何輸邊幾何今則輸邊幾十倍於
昔矣其言豈不聳人聽聞特未思祖宗之時各邊屯塩
之法未壊尺籍之軍盡存而北部又當削弱之時故各
邊年例之仰給於户部者自少今敵勢盛矣其勢不能
不盛也軍伍耗矣其勢不能不耗也各邊之屯田廢矣
其勢不能不廢也塩折盡輸之户部矣而又不從户部
輸之於邊則將安仰乎臣愚竊謂今日之事所謂最可
憂者莫如北邊中外大小臣工受國厚恩思欲圖報於
陛下所宜專心致志敝精竭神日以此事為念臣愚猶
恐弗蔇乃不深察其强弱衆寡之勢而惟以匱竭為詞
在平日則盡出一切必不得巳之謀比至有事則處置
一二當事之臣以了故事事後則又因循如故臣恐甚
非所以為國忠謀而適以成夫敵人强盛之勢陛下豈
不可為寒心乎然所以為此一切必不得巳之謀者是
誠有見於目前空虛竭匱之狀亦所謂必不得巳而言
之者也而獨未念夫理財之術自有祖宗常經可以修
舉有古人成法可以講求舍其大而圖其細不力行其
當務之急而顧忘其所甚憂臣故曰舛也臣謬有邊疆
之寄利害廹身不敢沿襲舊套以欺陛下天地鬼神可
鍳此心頋自足食足兵之外無所措手以仰答委寄之
重故特條為理財數事以獻伏乞聖明下之公卿大夫
愽議如果臣言鑿鑿可行則乞行臣之言匪特臣一人
之幸實天下國家之幸也如言渉迂遠必不可行乞逐
事駁議治臣之罪以為妄言之戒臣無任隕越惶懼之
至
計開
　一曰通錢法夫錢法之行見於諸臣之所條議已不
　　一而足卒未能行之豈錢法之果難行哉言之者
　　未盡其理也以臣愚計之今日制國之用豈復有
　　加于錢法者乎臣昔誦有子之對哀公曰百姓足
　　君孰與不足百姓不足君孰與足始未能深觧其
　　㫖今乃知之夫我國家之制為財用自有常經其
　　一嵗所入豈直足以周一嵗之用亦必有所以為
　　非常之備者而至匱竭如是正由於百姓之不足
　　耳百姓之所以不足則由於貨賄之賤而銀貴銀
　　之所以為貴則為其少也夫天地間惟布帛菽粟
　　為能年年生之乃以其銀之少而貴也至使天下
　　之農夫織女終嵗勤動弗獲少休每當催科峻急
　　之時以數石之粟數疋之帛不能易一金彼一農
　　之耕一嵗能得粟幾石一女之織一嵗能得帛幾
　　疋而其賤若此求其無貧不可得也民既貧矣則
　　逋負必多逋負多矣則府庫必竭乃必至之理也
　　故欲求國用之足必先務富其民欲富其民必重
　　布帛菽粟而賤銀欲賤其銀必制為錢法以多其
　　數以濟夫銀之不及而后可夫天地間銅至多矣
　　國家又無山澤之禁制而為錢以濟夫銀之不及
　　則可使銀與錢不至於甚貴而布帛菽粟不至于
　　甚賤如是即農織不傷農織不傷即家給人足而
　　貢賦以時貢賦以時則國用自裕亦必至之理也
　　第今之議錢法者臣惑焉有曰朝廷用銀一萬兩
　　止鑄得一萬兩銀之錢而無甚利是則然矣而不
　　知帝王以天下為家務藏富於民每一嵗鑄錢一
　　萬金則國家獲一萬金之錢而天地間復多銀一
　　萬兩每嵗鑄錢百萬金則國家獲百萬金之錢而
　　天地間復多銀百萬兩顧不甚利乎又謂錢之鑄
　　矣其如民之不可强行何此又不智之甚也夫錢
　　者泉也謂其能流行而不息也今之錢法所以難
　　行者盖惟欲布之於下而不欲輸之於上所以權
　　恒在於市井而不在朝廷且又以年號誌錢亦不
　　免有壅而不通之患以臣之愚請乞朝廷每嵗出
　　資本銀一百二十萬在京師則從工部鑄二十萬
　　兩銀之錢在南京則從南京工部在天下則從各
　　布政司在南北直𨽻則從各府以大小為差共鑄
　　一百萬兩銀之錢在外務開局設官專任其事如
　　布政司專以右布政主之直𨽻各府專以同知主
　　之其資本銀在兩京工部則從本部動支在各布
　　政司各府則以撫按觧京贓罰及存留各項錢糧
　　動支所鑄之錢即以備次年各官軍俸糧兼支折
　　色之用以後年分就以代出應給官軍折銀動支
　　錢造不必復用别項錢糧即湏用别項錢糧所鑄
　　之錢亦分以給本項之用錢制必輕重適均如銀
　　一分可鑄錢十文即以一文錢折一釐銀之用如
　　銀一分不彀鑄錢十文即約所值稍重其制鑄為
　　錢五文以錢一文折銀二釐之用務從五文十文
　　當銀一分以便民間折算其錢又俱以大明通寳
　　為誌庶可行之萬萬世而無窮從前嘉靖等錢及
　　先代開元等錢亦不必廢但湏從十文五文之例
　　不得有所軒輊其間民間不行亦不必强盖新錢
　　盛行舊錢當自廢耳是錢法之制已無不備但使
　　自上布之于下而不自下輸之于上雖日戮數人
　　於市其法亦不能行要自布錢之日即令民得以
　　錢入官如賦役之供除本色外其起運折色每以六
　　分觧銀四分解錢存留折色則從中半徴解當其
　　行錢之初錢數尚少不必以是為限其給散官軍
　　俸糧折色則内外皆從中半銀錢兼支若内外罪
　　贖紙價除應上榖外其折色與紙銀湏並收錢即
　　舊如嘉靖開元等錢一體收之如此則百姓皆以
　　行錢為便雖欲强其用銀不可得矣第恐初鑄之
　　時其錢太少數十年後錢更太多當議於初年則
　　多費資本三十年後乃以漸而殺即可免錢多而
　　賤之患但既可以供賦役可以作贖金亦自無壅
　　塞之時而収之以十文五文為制散之以十文五
　　文為制其權皆在朝廷則市井田野之民雖欲輕
　　重而不可得故臣嘗謂朝廷利權莫重于此也或
　　有沮臣議者則謂錢質太重難為綱運此則計小
　　利而亂大謀者也百姓既無逋賦其為國家之利
　　甚愽寧論綱運之費哉彼天下軍器胖襖之𩔖皆
　　重墜之物可以議折而顧不之議乃議其利之最
　　鉅而費之最㣲者是惑也或又謂取效之遲則亦
　　未之思耳陛下誠能斷然行臣之言一二年間海
　　内即相率稱便于時臣言有據朝廷議發資本必
　　多百姓漸至殷富賦税無逋府庫充實軍國之需
　　既裕而邊備為之益振矣抑臣又聞之救荒無竒
　　䇿若此法一行則榖粟不至甚賤百姓務為積貯
　　不肯輕以售人遇有水旱䖝蝗之灾富者取諸蓄
　　藏而自足貧者亦易于糴貸救荒之䇿亦寓于此
　　此實古人已試之成法可以為制國用之大經故
　　臣以為鑿鑿可行不容一日緩而不講者也伏乞
　　聖裁
　二曰嚴吏治夫國用之匱固由于百姓之不足而亦
　　有司之職不舉也臣惟貢賦乃惟正之供在唐虞
　　夏商之世所不能免催科實有司之職即龔黄卓
　　魯其人亦在所必先直行之有法處之盡道不至
　　虐用其民斯撫字催科並行而不悖矣乃今之為
　　有司者多不知當務之急輒以姑息而獵名為監
　　司者惟恐失有司之心競以寛大為得體上下之
　　間習為因循茍且之政于以固位而持禄其流之
　　弊遂至於監司之令不行於有司有司之令不行
　　於百姓此逋負之所以日滋而紀綱所為大壞甚
　　非治世所宜有也臣愚謂宜請乞勅下該部特行
　　申明祖宗徴糧法例在有司必以任内徴過錢糧
　　之分數以考其賢否在監司必以任内督過錢糧
　　之分數以定其殿最凡錢糧有逋即他事稱賢並
　　不得陞遷考滿行取即遇陞遷考滿行取撫按官
　　亦必嚴覈其錢糧冗欠之數錢糧徴解及數者乃
　　准離任不及數者留任追徴完日方許放行仍各
　　咨報户部知㑹拖欠多者即照例叅論而黜降之
　　當其考滿行取陞遷到京之日吏部仍照例送户
　　部覆覈著實舉行務盡法例並不得有所遷就以
　　成其因循茍且之習如此則人心知警吏治自嚴
　　而逋負為可少矣然臣又有説焉愚民無知不諳
　　大義每遇有司之盡職催科者即指以為不肖務
　　姑息者輒以為賢衣冠之士又從而和之撫按又
　　從而聼之自非特立獨行之流鮮不易慮趨時全
　　名而擇利矣如之何能使吏治之修而財用之足
　　也然其轉移之機特在撫按為撫按者果盡誠明
　　毋偏聽信修實政者雖衆惡而必察飾虛譽者即
　　顯斥以示懲凡有舉措必出至公至明至精至當
　　由是而衆志可定任事任怨自有其人其有補於
　　吏治有闗於國計真不淺矣伏乞聖裁
　三曰重蠲征夫國用之匱固由於民貧而吏慢臣謂
　　亦由蠲征之令太數也夫蚩蠢之民並生於天地
　　之間至不齊也固有所謂良民亦有所謂敝民彼
　　良民者率知奉法而務先惟正之供彼敝民者習
　　為梗化而毎違三限之例比至國用不足弗獲巳
　　而加賦於民彼良善者又相率效義而頑梗者輒
　　逋負如故是頑梗之民適所以為良善之累惟朝
　　廷有法以繩之俾不得幸免庶幾乎善者知勸而
　　惡者知懲可以化頑而為善乃或者不求其梗化
　　之故惟見其積逋之多遂為之建議而蠲征之致
　　使頑民得志而良善易心是朝廷曠蕩之恩不足
　　以勸善而反以惠姦如此則蚩蚩蠢蠢之民又安
　　得不更相倣效相率而為敝民耶此逋負之多而
　　經制之乏盖亦有由然矣臣愚請自今非國家有
　　非常慶典與地方有水旱蟲蝗重大災傷之事不
　　得輒議蠲免其習為逋負恃頑不納本等錢糧務
　　令有司論罪如律不得有所寛貸如此則良民不
　　至獨累而敝民亦知所創懲奉法而常賦為有供
　　矣伏乞聖裁
　四曰查額糧夫國家衆建衞所棊列中外除錦衣衞
　　及各䕶衞儀衞司蕃牧所外計為衞凡四百九十
　　二屬所二千五百八十八為守禦千户所凡三百
　　一十五毎所額軍一千一百二十名通計額軍三
　　百一十三萬八千三百名而指揮千百户等官不
　　在此數當其始也軍無缺額粮有定科不惟壯軍
　　足食而老疾亦有飬焉且給糧之限盡如兩京月
　　不過五今軍伍消耗尺藉徒存除錦衣衞外計中
　　外馬歩官軍大約止可八十四萬五千有竒其在
　　外都司所屬官軍俸糧又恒不時給至欠一二年
　　者有之數月者有之不知當其軍伍充實至三百
　　一十三萬八千三百之時何以軍實皆足今軍伍
　　消耗不止三分之二何至匱乏如是彼起運之數
　　固未嘗增即嘗以他事增之要皆加之于民未必
　　盡以捜諸額賦之内也其殆宗室蕃盛之故歟然
　　其衆寡之數亦不盡同且亦有無宗藩之地矣即
　　有之而蕃盛視昔數倍而民間之糧額亦稍以宗
　　藩之故而增之而宗藩之禄亦多支不及時不知
　　其故何也今以户部計之毎嵗所入誠不足以供
　　所出然亦昔在京與各邊言耳若以天下存留之
　　糧總較其出入之數臣謂積之數年且不可勝紀
　　臣昔嘗廵撫福建四川及總督兩廣軍務於稽其
　　數止見福建每年尚𣲖有糧剩銀十萬兩彼之所
　　謂糧剩即臣所謂額餉也臣按福建為衞凡十六
　　為所凡十二共該額軍十萬六千四十名乃所存
　　不能四萬其𣲖剩糧銀當不止十萬兩而數止於
　　是要之除水旱蟲蝗蠲征之外餘皆逋負於民時
　　臣嘗建議與繼臣廵撫者悉心清查以備水陸兵
　　餉至今頼之比至四川兩廣查通無糧剩一項及
　　考其留存之數與見在軍伍則餉額常盈以是而
　　推之天下當不相遠大抵多逋負於民耳盖有司
　　百姓自起運錢糧之外至於存留輙緩視之茍可
　　以足官吏師生之廪餼即官軍枵腹不知恤也而
　　况其餘剩乎故臣謂國用之匱由於百姓之貧吏
　　治之慢者以此為今之計故必以行錢法為第一
　　要務而又請乞勅下户部通行十三布政司與南
　　北直𨽻各府清查所屬原設衞所若干官軍若干
　　當其軍伍全盛之時合用糧餉若干今軍伍消耗
　　若干合用糧餉若干又查所屬原額錢糧若干起
　　運若干存留若干起運之數逓年有無增益曾否
　　加賦於民存留之數是否一嵗所入止足以供一
　　嵗之用果否別有盈餘務以已徃𣲖支之數從實
　　㑹算不得輒以大約為言含糊了事各造册送部
　　與撫按官查理如此則天下額餉可清而謀國者
　　亦當知設施措置之宜而不必紛紛為一切必不
　　得已之計矣伏乞聖裁
　五曰肅屯政夫屯政之當修諸臣議之備矣且沿邊
　　又遣大臣以專董之臣復不能無言意專在於幅
　　裏將欲著實而舉行也何則九邊屯田臣未周知
　　且軍伍多耗耕者乏人戎馬方殷事難畢舉惟是
　　幅裏當國初右武田皆膏腴使能著實舉行所收
　　子粒殆足以充見在軍食之半其坐𣲖存留民糧
　　可以其半轉而輸邊臣非敢臆説也昔臣嘗奉先
　　帝之命廵撫四川見蜀國之富甲於天下諸王府
　　且又恪守祖訓不敢一毫侵損於民臣因求其致
　　富之故則由先年請去二䕶衞而二䕶衞之屯田
　　屬焉其徴收子粒亦止如例每遇水旱蟲蝗輒又
　　蠲免有差特自蠲免之外不復有升斗逋負遂因
　　以致富焉臣嘗謂國家屯田不知其幾百倍於彼
　　而又專設奉勅屯田憲臣與考選管屯自都指揮
　　而下多官以任其事誠重之也乃所徴屯糧曾不
　　足禆軍餉之什一何居臣以為法之廢也彼今之
　　屯田軍得而典賣之矣豪官豪舍又得而占種之
　　豪民亦得而兼并之稽之册籍則曰某軍某餘所
　　種也比至比并子粒則或壓于本管而不敢言或
　　先已取典價而難言或軍以逃亡而不知田之所
　　在管屯官旗又從而侵欺其間為都司者既不得
　　任法即奉勑憲臣亦未必任怨而任事住俸降級
　　之例多閣而不行遂使朝廷以下屯田之多不如
　　蜀府兩衞之田足以富國可慨也臣愚謂宜請乞
　　勅下該部轉行各撫按官嚴督屯田該道與管屯
　　都司備查所屬屯田額數與其田之所在兼并者
　　奪之還官占種者治之以法兼并占種而子粒無
　　逋且能自首者則貸其罪俱以隆慶四年為始通
　　行清查𣲖俵有力之軍即多給數票而不謂之濫
　　無力之軍即不給一票而不謂之刻惟取其力足
　　以耕而不至於轉典於人斯可矣至於子粒則務
　　及時催納不得升合逋負其管屯官員與各該掌
　　印官但有催徴不及數者俱住俸降級有差並不
　　得姑息寛貸盖屯田既屬膏腴而自辦納子粒之
　　外非如民田復有里甲之征均徭之役民壯之編
　　驛傳之費百計取盈乃又并其子粒而逋負之管
　　屯之官又從而故縱之臣謂即盡法以䋲亦不為
　　過其屯田僉事每年仍將督過屯糧分别舊管新
　　收開除實在四柱造册送撫按衙門覈實奏繳仍
　　造青册送部稽查其完欠之數殿最其功罪請於
　　皇上賞罰而黜陟之如此則責成既嚴屯政可舉
　　而軍計為有頼矣伏乞聖裁
　　流言亂正搖動人心懇乞聖明遣官㑹勘敵臺以
　　定國是以全忠計䟽(隆慶三/年八月)
臣㑹同巡撫都御史劉應節建議於昌薊沿邊増設敵
臺三千座以備防禦兵部題奉欽依咨行臣等欽遵舉
事竊念斯舉為守邊第一要務國家萬世永圖殫竭心
力和衷恊恭以求必濟顧當建議之始深慮時詘過為
節省以為將此見在主客官軍分為二班一班操守一
班值臺每防以三月之乆二百五十人之衆共建臺一
座於軍亦不甚勞每臺除雇募匠役買辦釘鐵麻油之
外其磚石皆從各軍自辦木料則照採柴砍板撫賞成
規聽各路取屬蕃一二人為質以尖夜出邊外數十百
里燒荒之地採取本年四月間臣㑹同巡撫御史劉應
節同出黄花鎮石塘嶺古北口曹家寨墻子嶺馬蘭谷
等路閲視臺工則見各該官軍爭先趨事競為偉䴡閎
壯臣等竊計其臺之上上等者其民間千五百金所不
能成上等者民間千金所不能成中等者民間六七百
金所不能成及查其雇募石匠之費有毎名毎日費銀
一錢二分者臣等先議給銀五十兩適足以供募匠之
費又竊悔當時節約之過乃議於臺之上上等者增給
犒賞銀五十兩臺之上等者增給四十兩臺之中等者
増給二十五兩又别取花紅牛酒以優勞之約待秋工
㑹算已定然後具題本月初六日總兵都督戚繼光揭
報近據京營把總楊承業禀稱敵臺一事都下萬口一
詞皆云無益徒累軍逃死且砍伐樹木為後籓籬之損
衆議將欲止工事體未便不止恐致後悔等因到光光
詳此言必是做工官軍有在京揚播鼓扇又或新調京
軍為之倡言乞軍門轉告當道見得取木于數十百里
之外損何藩籬如謂築臺浪費則先年修邊每丈給銀
二十兩今計一臺百兩之銀纔彀修邊墻五丈僅及此
臺一靣半截之高而堅好又萬萬弗及是誰為費省如
謂建臺無益以邊墻較之臺高兩倍四面禦敵比之邊
墻一丈二三尺與八九尺高者孰為可恃孰不可恃明
若觀火何謂無益如謂軍因臺逃則前此軍士不加於
今日今日軍士不减於昔年十餘年來補練數目俱存
亦是敵臺累逃否也若臺必當止吾亦曰當止以後敵
入誰任其咎等因備揭到臣臣讀之不勝大駭繼之以
痛哭流涕夫薊鎮之邊與諸邊異諸邊於京師為外藩
至於薊邊其耳目所及之處尚有一墻之厚以限中外
至耳目所不能及足跡所未嘗到之處其邊墻頽毁以
一軍而守數丈之墻僅同兒戯何濟防禦且越此一墻
有不半日即達都城之下庚戍之事可埀殷鑒臣畫此
一勞永逸之圖為陛下固守此邊仰䝉陛下俯賜俞允
臣等咸舉手加額以為宗廟社稷之慶當其舉事之初
人情亦落落難合比春工既竣庶謀僉同秋工再興人
情大定臣等又益竊自喜復以為宗廟社稷之慶今顧
有此流言要非做工官軍在京傳播亦非新調京軍倡
言緣有姦人先因阻撓臺工稽緩期限故違則式或被
臣鞭笞或恐臣叅論乃交搆黨與廣布流言隂壞成算
以中傷臣聞者未察所由能無聽信轉相傳告勢所不
免臣初亦嘗聞之但以為茍有益於國家何事瞻顧誠
不意即加以損壊藩籬之言欲中臣以竒貨以快其私
如此其甚也夫臣之一身良不足惜亦不敢惜但使忠
亮之臣他日且將以臣為戒誰復敢為陛下任怨而任
事者深足惜也此皆臣素望不足服人小才弗堪任大
使赤膽見疑忠謀多沮臣身一日不去浮議一日不止
而防邊大計終至寢閣難成伏望皇上鑒臣愚忠念臣
昔在南方亦有犬馬微勞將臣削籍放回田里保全骸
骨别選才誠素著大臣一員前來代任保固封疆以衛
社稷臣雖伏在畎畆心亦自安此非臣敢為規避盖與
其僨事而處其人孰若擇人以重其事朝廷用舍之道
當如此也仍乞特遣大臣科道及兵部該司官各一員
前來㑹同薊鎮督撫等官將薊昌一十四區邊墻逐一
躬親踏看有無足恃擺邊株守每軍分地若干是否良
法今建敵臺果否閎麗堅固可埀乆永據臺守牆扼馬
路是否得䇿每臺止費數十百金有無糜費邊外樹木
是否堪作藩籬今所採臺木曾否以屬蕃為質出採數
十百里之外於藩籬有無傷損務要一一親身目擊毋
徒委官虛應故事如果臣謀未左邊計有禆仍乞責成
督撫諸臣相繼代終于以奠宗廟於磐石之固如或此
臺亦與尋常邊工無異靡資防守徒耗錢糧不足為國
家永利則乞治臣之罪以為舉動乖方者之戒如此則
國是定而浮議自息人心安而邊事日舉矣
　　添設將領團練車營以圖制勝䟽(隆慶二年/八月日題)
准巡撫遼東都御史魏學曾咨查得新設車營議用偏
箱戰車一百二十輛依式造完俱運到鎮每車中用拒
馬鎗一架上用佛郎機二杆下用雷飛砲快鎗各六杆
每拒馬鎗架上用長鎗十二杆下用雷飛砲快鎗亦各
六杆用挽車扛架打放火器歩軍二十五人共該三千
人查得廣寧歩哨軍五百名左等九哨無馬軍九百名
見在堪用又查得軍門標兵兩班每下班該一千人似
可借用營田見占軍五百名似可改用合無即以作數
惟復仍于東南山一帶流寓及土官舍餘内召垜再照
車營係今創設軍未習見一切進止開闔施放火器雖
有千把總分管號令靡一承聽不謹萬一臨敵之際少
有生踈干涉匪細似應暫添將官一員專管其事候團
練熟閑另議裁革將官並千把總應用軍馬三百名即
於正遊兵營弱馬軍内查撥及稱原任遊擊今聽降調
廣寧左衛都指揮僉事馬文龍原任遊擊今聽調義州
衛指揮僉事徐國輔見任險山叅將郭承恩皆堪是任
理合題請等因到臣臣議照遼地三面隣邊又值凋傷
之後更稱多事連年防禦雖幸稍奪敵氣而猶未能大
收于襄之績良以衆寡之勢本自懸絶而以騎射相角
正犯敵人之所長耳今既設立車營遇有大犯偵報到
日即可長驅之邊彼即數萬亦足以相抗于塞垣之下
盖所謂運有足之城者衆非所慮一利也火器本中國
長技棄不知用故彼得逞其弧矢之巧耳車營若遇大
敵千砲齊發動踰數百歩彼雖精於弓馬自無所施所
謂以我之長攻人之短者二利也古人馬歩兼將戰無
勍敵今人重馬輕歩是以應用不無窮窘車營火器得
盡歩兵之用助馬所不逮三利也且行則為陣止則為
壘戰守相資即古稱有制之兵四利也彼若舍車營而
肆掠則出營中馬隊及各處伏兵足以衡擊如其聚結
仍驅車營以衝之竒正相生即古用車為櫓以破匃奴
之遺意五利也歩哨與各隊無馬軍向皆置之無用間
多影占歇役者今化腐為新不増甲兵不費糧餉而得
精兵一枝六利也營田軍故皆費操今結為一營而以
專官督之無事則相從耒耜有警則戮力戎行得古且
戰且耕之義七利也以遼方振之兵當連年不得志之
敵再以此車營乘之臣愚料知其有必可取勝者但創
設之初士未練習總兵官既將騎兵若將此營勢有所
不周在平時必不得專其督教在臨敵必不得親其指
麾萬一行止不足以適節變化不足以應機火器不足
以命中則其僨事之患又有大可慮者故臣謂經練車
營全在得人非專官領之不可也所據該院查舉原任
遊擊馬文龍徐國輔一則忠亷驍俊而火器素諳一則
果敢明達而戰陣乆厯見任叅將郭承恩英竒自負機
智過人委皆謀勇可用伏乞聖明軫念戰不易圖營難
虛設勅下兵部從長酌議將所建車營添設遊擊一員
即于前項各官内推用如欲用郭承恩仍以叅將管遊
擊事責令專管團練車營兼理營田事務務使一營之
内動合紀律藝皆精閑遇警則將之以戰居常則驅之
以耕似為兩利兼濟若慮官冗姑從暫設待其團練精
熟而裁革之聽臣等于該鎮廢閑將官内隨宜委用是
亦一䇿臣愚慮不勝悚怖懇祈之至
　　謹申聖諭飭諸臣以急圖戰守機宜䟽(隆慶三年/八月二十)
　　　(二日/題)
准兵部咨職方清吏司案呈奉本部送兵科抄出兵科
都給事中張鹵等題昨初五日酉時據大同總兵官趙
岢火牌飛報開稱隆慶三年九月初三日五更時據右
衛城守備唐增差二邊鶯圪墩夜不收李思公報本月
初二日巳時哨有五百餘騎從小水口邊進入徃南行
走後灰塵不斷等因到科臣等隨即有擬議欲請徴兵
應援方具草候題間忽聞喧傳聖諭説與兵部近報北
兵已進大同邊内你部裏便行與陳其學急發馬芳人
馬星夜前去與同趙岢併力截殺不許沿習舊套觀望
逗遛以致誤事重罪不饒欽此臣仰惟皇上此諭一出
其勝算威敵神機應變固已即使將領傾心敵人䘮膽
囬視臣所擬書生原議更復何為但諸部隂謀叵測以
其停蓄未洩之思為兹威逞不戢之勢據今從入之地
固大同當其衝其在總兵官趙岢督撫陳其學李秋王
遴固當誓死竭力總兵官馬芳固當戮力同心以期必
勝若由此而南窺廣蔚則紫荆一帶西窺忻代則太原
諸路若再逞其聲東擊西之謀則薊鎮近宻之防尤俱
不可不戒嚴謹備以慎先圖再乞勅下督撫鎮總靳學
顔朱大器謝朝恩李勇與譚綸劉應節戚繼光等各宜
仰體我皇上勅令馬芳與趙岢併力截殺聖諭務要義
激同仇心切共濟敵至則固守疆域相機則互相䇿應
使未窺之地匹馬不入已入之邊秋毫無犯以各求仰
副聖懷再乞勅下兵部將臣䟽得勅㫖之時即火速馬
上差人飛傳各鎮知悉仍即取據各奉到時刻一同奏
繳庶在我羣力畢伸諸部鋭鋒頓遏天威震逹而聖懐
可慰矣等因奉聖㫖這所奏著兵部申飭各該督撫將
領等官遵照前㫖恊力戰守務保無虞欽此欽遵抄出
送司案呈到部擬合通行為此合咨前去煩照該科題
奉欽依内事理行令各該將領一體欽遵施行仍具奉
到時刻并遵行過緣由各徑自奏繳等因備咨到臣准
此案照先據傳報敵人從大同右衛地方入犯該臣速
即督行保定鎮巡衙行并兵備叅遊等官嚴謹紫荆浮
圖倒馬龍固一帶闗塞遇有侵突併力截禦及又嚴督
昌平鎮守兵備等官各整搠主客官兵謹固邊防慎䕶
陵寢臣仍親督標兵候有警急馳赴應援及塘報兵部
知㑹去後其宻雲迤東各路臣又慮土蠻等乘機入犯
又經通行嚴切申戒比常益加嚴謹哨備外今准前因
除臣恭遵勅㫖即時再行申飭督屬鎮巡兵備副叅等
官各整搠軍兵謹固守禦臣整搠標下各營兵馬遇有
警急相機䇿應外合具奉到日時先行奏繳
　　申明舊例查覈馬疋以重修攘䟽
據薊州永平宻雲昌平各兵備道叅政等官楊錦等呈
開遵依案驗事理備行各路將官領支椿明銀兩收買
馬匹陸續解送本道驗估明白印烙給軍騎征外各將
買過馬匹毛齒動支過銀兩數目兊給過官軍姓名造
册呈繳到臣據此查得接管巻内該前總督侍郎曹邦
輔咨該兵部題稱合候命下咨行侍郎曹邦輔將二鎮
各營路見在貯庫椿朋銀兩照數動支分發各兵備道
督同各該將領照依原議價值收買臕壯好馬驗印給
軍騎征不許濫收老弱不堪馬匹冐破官銀糜費草料
完日將買過馬匹毛齒用過銀數造册奏繳青册送部
查考等因題奉欽依備咨前來准經通行各道欽遵查
照該臣接管又經節行催督去後今據繳到查得各該
營路支用銀兩買過馬匹俱經各兵備官驗估給軍領
飬騎征内有餘剩銀兩收庫聽候下次買馬凑用俱各
查覆明白逐一𩔖造文册完備理合奏繳
　　明㑹計以通時變預遠圖䟽
據整飭宻雲兵備右叅政凌雲翼呈䝉總督軍門案驗
准户部咨前事備仰㑹同本鎮管粮衙門查議即今戶
部發到銀兩糴買議改京通二倉米石應該作何設法
糴買於事體有無便益務要從長計議經乆可行具由
通呈拖行䝉此行准總理宻雲管粮戶部郎中王以纁
手本囬稱巻查隆慶二年正月内先准本道手本䝉巡
撫劉都御史案驗同前事備准煩將部議山東河南漕
粮從長酌議應否改納京通二倉該鎮軍餉發銀召買
有無窒碍查議停妥申覆以慿通呈准該前任任郎中
行據管餉通判史篆呈稱查得本鎮地方牆子古北石
塘三路俱抵極邊一牆之外即盡沙漠牆内多係崇山
峻嶺其中可耕地畆不多且沙石攙雜原無出産宻雲
一縣僅轄十里所居者率食粮之軍鮮耕耘之戶屢遭
邊患民亦凋殘况東連薊永西接昌平悉供軍需劇地
本鎮軍餉督責商人每於通州三河張家灣河西務地
方糴買嵗用主兵本色該米一十五萬六千餘石除漕
粮正耗共米一十一萬二千一百有零外該添買米四
萬四千餘石邊方米貴添買尚難又客兵每嵗兩防并
闗院預買及凑補漕粮三項共米九萬三千有零經年
比併亦且難完兹又加以原額漕粮正耗之數抵石糴
買則主客共該召買米二十餘萬石倍加徃昔其勢益
難將發之於附近州縣而州縣無幾查得先年預買米
每嵗不過一萬三千餘石發通州三河平谷等州縣富
戶運納在民則多稱負累在官則遠調難催如此數少
尚為未便將責之於本鎮商人而各役告非額編屢苦
消乏如更代既難責諸無産之軰而選増又無堪充之
家以一商而兼辦數倉每次領銀動及數千餘兩不惟
恒産不足以抵所領之數抑且運納顧此失彼如此困
疲何堪督併甚至産薄之家賠辦不敷罹重獄而見監
追者厯厯可數及查先年漕粮改寄通倉令本鎮如數
穵運邊軍聞風告擾不過懲先年穵運之覆轍畏米色
攙和之粗陳耳尚且震讋如彼近日東西侵犯邊戒益
嚴月支軍粮時不可缺萬一主客並糴備運不前干係
匪細合無轉逹俯照舊規仍將河南山東漕粮徑運本
鎮交納務與設法速收早蘓運卒實為邊方萬全之䇿
等因據呈㑹覆本道備由通呈外今准前因看得先據
管餉通判史篆所呈慮地方糴買之難鍳穵運啓軍之
怨大率謂復漕運之宜斯邊儲之有賴其設已詳似難
别議矧今正當買期委應從長計處但本鎮糴買悉藉
於啇人備運不前相應行㑹煩為通呈等緣由到道准
此看得宻雲鎮漕粮十萬四千八百一十石八斗昌平
鎮三萬九千二百七十二石五斗共該漕粮正米一十
四萬四千八十三石二斗節年俱運本色以備主兵支
用今户部以京通二倉存貯米數既少又因隆慶元年
奉詔將漕粮改折十分之三思患預防議將宻雲昌平
二鎮前項漕粮輸納京通二倉以足舊額將二鎮軍餉
比照大同事例於隆慶三年為始每年預發銀兩劄行
管粮郎中酌量糴買備用無非通融措處以為足國飬
兵之計但查宻昌二鎮逼近邊闗皆沙磧之地出産米
粟已為寡少每年除漕粮之外主客兵餉共添買九萬
三千有零尚且難完若又將漕粮改折糴買則每年共
該買米二十餘萬石蕞爾邊邑豈能取盈欲以此責之
州縣而州縣必以此責之召商且各倉商人既鮮殷實
節年召買俱稱消乏徃徃侵欺逋欠其力豈能再勝
倘遇年嵗不登疆場有警主客官軍嗷嗷待哺何以應
之即宻雲而推之昌平亦可知矣事闗重大遽難更易
似應仍舊漕運本色乃為濟邊經乆之圖庶免臨期告
急之患合候題請將河南山東二省漕粮共該正米一
十四萬四千八十三石二斗仍運至本鎮交納惟在設
法速收早蘓運卒庶軍餉克濟而緩急亦可恃矣備由
具呈到臣據此案照先准户部咨該本部查得通京二
倉存貯粮米共止七百萬餘石總以各衛官軍月支二
十五六萬石計之僅足二年半支用而漕粮四百萬石
内除薊鎮三十萬石又以湖廣顯陵承天减折與撥薊
州倉班軍行粮昌平宻雲二鎮軍餉外每年實止運納
京通二倉三百四十九萬二千六百五十五石四斗加
以拖欠漂流嵗不下二十餘萬石今嵗漕粮改折十分之
三内各衙門嵗𣲖白粮奉詔蠲半若或撥支凑給嵗用
之外所存無多萬一河道阻澀輸運不逹白粮亦阻六
宫百官之需皆取之太倉實難措備預為計處查將原
非舊額近撥宻雲鎮漕粮十萬四千八百一十石八斗
昌平鎮三萬九千二百七十二石五斗共該漕粮一十
四萬四千八十三石二斗改正輸納京通二倉以足舊
額其昌宻二鎮軍餉照數議行比照大同事例於隆慶
三年為始每年預發銀兩秋收之時委官抵石糴買上
納昌宻二倉等因本年十一月内為公務事該漕司議
題又該本部議覆行薊遼總督及漕運衙門自隆慶三
年為始將官軍原運宻雲昌平二鎮漕糧改復京通二
倉上納其該鎮糧餉比照大同鎮事例每年秋收之始
預發銀兩委官照數糴買上納該鎮倉厫以備邊軍支
給隆慶二年該鎮糧餉糴買已遲遠運官軍又急望蘇
息該年暫如漕司所議收貯通倉本部差官穵運一年
自後該鎮不得援此復更等因俱經題奉欽依通行欽
遵去後及查隆慶二年嵗用漕糧見今穵運隆慶三年
預發銀兩呈乞酌處具題案呈到部為照給兵芻糧貴
先事以有備酌時糴買尤省價之善籌所據議改昌宻
二鎮漕糧應於隆慶三年預發糴買但銀必早發則趂
此糴買之時便可酌行相應先期請發合候命下移咨
總督倉塲本部左侍郎譚綸劄付管理太倉銀庫主事
武尚賢查將庫貯折糧銀内動支七萬三千三百六十
七兩五錢六分給發宻雲鎮二萬七千四百九十兩七
錢五分給發昌平鎮及劄付宻雲管糧即中王以纁昌
平管糧主事吳哲各照數具印信領狀差官前來領回
該鎮收貯酌量三時之内但遇市集稱裕米價平賤之
際即便立限糴買前項議改京通二倉米石之數專備
隆慶四年上半年主兵軍士本色月糧支用亦不許於
米價未平之際輕發先買致商人遷延市利虧損官銀
如能斟酌糴買抵補漕糧外積有多餘亦要明白呈部
以慿筭作隆慶四年應發主兵年例等因隆慶二年十
一月十六日本部尚書馬(缺/)等具題奉聖㫖是銀兩准
給發欽此欽遵合咨前去煩照本部題奉欽依内事理
欽遵查照施行准此就經案行該道查照議呈去後今
據前因該臣㑹同整飭薊州等處邊備兼巡撫順天等
府地方都察院右僉都御史劉應節議照昌宻二鎮舊
該漕糧一十四萬四千八十三石二斗上年該户部題
議在隆慶二年則於通倉穵運在隆慶三年則從本鎮
糴買夫穵運將以蘓漕卒也但臣等查得去冬穵運漕
糧至於宻雲縣牛攔山等處交卸俱從户部預行通州
管糧郎中刷雇民船領運大小不等動該數十百隻即
官給船錢但先期已有守候之難比至半途舟膠不進
又行起陸有司所雇驢脚勢不能多河氷復合又有守
凍之苦至今年二月氷泮乃去且小民無知一時乏食
遂行攙水其間因而蠶食者衆既經查出逮繫纍纍至
於人舟盡䘮夫細民造舟以資生也既絶其生又抵于
法是漕卒雖蘓而船户又病孟子見牛未見羊之諭事
實𩔖此臣等以為與其累無辜之小民孰若用本等之
漕卒之為便至於就本鎮糴買之説不過因元年二年
奉詔蠲免誠恐京儲不足因為一時權宜之計遂定以
為例耳盖不知昌宻二鎮地方僅如彈丸土瘠人稀山
高水淺出産既微商賈鮮至見在七路主客官軍共計
八萬八千有竒而諸路入衛徃來者不計焉毎嵗漕運
及糴買糧米僅足以周半嵗之用其餘則闗支折色要
皆在於本地糴買視官買之數已盈一倍若又并買漕
糧即在豐年亦不免頓使米價翔湧軍民皆病更遭嵗
歉臣等誠不知事之所終矣今兵備叅政凌雲翼與管
糧郎中王以纁身任其事目擊其艱有此議呈臣等所
以不敢不亟為之題請伏望勅下該部將昌平宻雲二
鎮毎嵗漕糧一十四萬四千八十三石有竒照舊撥運
二鎮上納臣等復行管糧郎中主事嚴禁監收監運官
攅人等不得索勒漕卒如此則地方之米價可平兵食
可足商人無負累之苦船户免穵運之病一舉而數利
存焉邊方幸甚臣等幸甚
　　申廟謨獻愚𠂻以預飭防秋大計䟽
准工部咨虞衡清吏司案呈奉本部送准兵部咨該兵
科都給事中張鹵等題前事開稱查得薊鎮各邊軍器
額有軍三民七銀兩打造應用本部舊無解銀自造之
例脱有警急臨期奏討軍火器械破格給發今該兵部
咨開練兵營軍器要行照數解銀赴彼自造為照前營
係是新設原無軍器銀兩比與各邊事體不同相應行
查三大營操練軍兵是否原額薊鎮挑選人數或係别
處召募充補共數若干合用盔甲軍火器械若干明白
開送過部以慿酌議題覆等因備咨前來案照先為懇
乞聖明早定廟謨以圖安攘事該臣題議以軍門鎮巡
標下標遊二兵及於十路稍緩䇿應兵内抽取合三萬
人列為三營每營各分為三軍請以神機營副將戚繼
光前來總理訓練專備截殺又於浙江選取鳥銃手三
千名以為衝鋒破敵之用合用戰車軍火器械盔甲等
項聽臣與廵撫都御史劉應節另議題請等因題該兵
部覆議三大營事宜緣各兵挑選未定聽戚繼光到彼
與譚綸再行詳議具奏本部備咨浙江廵撫趙孔昭不
拘寧紹等處但係曾充兵役善放鳥銃者召募三千名
給與見成鳥銃前來防秋等因題奉欽依備咨欽遵在
巻尋該都督戚繼光到鎮領事臣與本官計議三萬訓
練之兵必不可已為今之計莫若於原設遊兵十枝之
中除振武遵化二枝已經議取外合再取石匣建昌永
平遊兵三枝内以遵化永平營二枝合巡撫標兵一枝
定為遵化一營以建昌營一枝合鎮守總兵標兵二枝
定為三屯一營以振武石匣二營合臣標兵二枝定為
宻雲一營俱聽都督戚繼光徃來總理訓練等因已經
具題去後續准兵部咨該吏部等衙門議覆兵科都給
事中張鹵題稱兵部右侍郎冀(闕/)至自宣大都督戚繼
光至自閩越觀其所帶軍中素用什物率多鋭利精堅
一可當百問其所以乃曰皆其家丁自造以供實用者
至於公家造作不惟鐵刃不綱筋膠不固抑且式様不
合軍中用之不過以為觀望之具夫公家嵗出數鉅萬
之資以造供軍器乃使軍自為備其費徒委谿壑此器
械之未責實效也合將練兵營軍器照數估發價值彼
中自造免致虛費等因題奉欽依欽遵備咨到臣先是
臣於受命之初即常反覆思惟控制之䇿果能禦之塞
上則當先以火器為主而各路見火器雖不甚精亦差
足用至於或潰牆而入則决非車戰不可盖惟車乃可
以止其衝突之勢亦必有迅疾火器以破其堅厚之甲
又必有利刃粗挺以乘其奔北之敝乃為計之得也若
徒有犀利之器非車則無所於施雖謂之虛器可也徒
有戰車而不輔之以犀利之器則其車不能自存雖謂
之虛車可也是車與器盖相依為用而言禦敵之䇿莫
加焉古人以車戰之善得志沙漠者固不可勝數然其
詳不可得聞已惟先朝大學士李賢嘗有車戰之議載
在皇明經濟録者其言實鑿鑿可行臣初固未祖其説
比以臣與都督戚繼光俞大猷三人所製之車取其説
參之若與之先後合轍惜其立論之時尚未知有佛郎
機鳥嘴銃之利耳臣因與總理練兵都督戚繼光熟計
練兵三萬合用戰車七百輛將圖與敵開陣决戰其火
藥銃砲備之必多乃可持乆至於盔甲刀槍團牌棍棒
之𩔖亦湏色色全具方於臨事有濟及查各營見在軍
火器械率徒為觀美無益實用且内多朽壞僅充名數
臣雖權行動支宻雲縣庫貯民兵銀兩以臣帶來浙匠
委官督造鳥銃一千架戰車三十輛然鳥銃僅備目前
訓練之用戰車僅堪分發為式至於大造自非仰給工
部不可㝷該總理都督戚繼光備開合用各項軍器數
目前來行據宻雲兵備副使張學顔呈開估計得戰車
七百輛每輛工料銀一十七兩三錢九分二釐五毫通
共該銀一萬二千一百七十四兩七錢五分車内合用
噴筒八千四百把該工料銀一千一百三十三兩四錢
九分六釐火箭一十四萬枝連盛箭蓆桶一千四百箇
共工料銀四千五百三十三兩一錢三分鳥嘴銃二千
八百把每把工料銀一兩三錢五分共工料銀三千七
百八十兩鳥銃藥二萬八千斤連盛藥磁瓶二千八百
箇該工料銀一千五百五十兩八分鉛子一萬四千斤
連盛鉛子桶七百箇共工料銀一千一百五十五兩綿
紗火䋲該二萬八十條計重七千斤連盛貯木桶二百
三十四箇共工料銀五百七十一兩七錢大鐵銃二百
三十四門并鎚送等項共工料銀三百二十九兩九錢
八分六釐八毫粗火藥二千八百八十斤連盛藥磁瓶
二百八十八筒共工料銀七百六十兩八錢四分八釐
大鉛子二千一百八箇該工料銀一百六十八兩四錢
八分銅佛郎機一千四百架毎架提銃九門該一萬二
千六百門并鐵鎚鐵送剪刀各一千四百件藥匙八千
八百件共工料銀二萬六千八百八十六兩六錢六分
大鉛彈一十五萬一千二百箇該工料銀三千四百二
兩車正隊長攅竹旗桿一千四百根該工料銀一百三
十七兩二錢團牌一千四百面該工料銀五百九兩牌
手腰刀一千四百把該工料銀一千四百五十七兩四
錢長刀一千四百把該工料銀一千六百五十六兩二
錢鎲义一千四百把該工料銀五百六十七兩白棍一
千四百根該工料銀三十七兩八錢弓箭一千六百二
十副每副弓一張絃一條箭三十枝撒袋一副共工料
銀一千六百二十兩箭手腰刀一千六百二十把該工
料銀一千六百八十六兩四錢二分夾刀棍一千六百
二十根該工料銀四百五兩大棒一千六百二十根該
工料銀四十三兩七錢四分以上共工料銀五萬一千
七百九十一兩一錢四分八毫連前造車工料一併該
銀六萬三千九百六十五兩八錢九分八毫造册呈詳
到臣具題間今准前因除將估計備細工料數目開送
工部外該臣㸔得所練之兵惟浙江鳥銃手三千名係
屬新募之數其見在三萬俱是本鎮標遊之兵但既責
之以敢戰則必事與之求全若謂以本鎮之兵即用其
見成之器是朽戈鈍斧既不能以殺人又或以虺隤之
馬而當其奔突之騎則彼强此弱乃適所以取敗是造
戰車利器械固練兵禦敵第一義也所據該道估到軍
火器械與戰車工料之數委屬臣與戚繼光等參伍總
核並無冐破但工程浩大人匠寡少况毎事必欲求精
似非倉卒可辦及照新募浙江銃手三千俱應給與盔
甲通合題請勅下該部再加查看將數内銅佛郎機鐵
鳥嘴銃腰刀盔甲大小各様鉛彈取諸庫貯造成照各
斤兩數目運發宻雲縣庫收貯聽候給發應用仍於原
佑價銀内扣除免給其戰車并火器等項應製造者扣
該工料銀二萬五千四百六十四兩九錢三分八毫照
數支給解發宻雲兵備道副使張學顔公同總理練兵
都督戚繼光委官督匠買料依式打造其戰車容臣㑹
同巡撫都御史劉應節給價發式行令各兵備道量所
屬州縣大小分投買料製造是皆以備將來練兵决戰
之用者至於本年各兵防秋所需姑以其見在器械嚴
行整理應用候各新造器械次第報完陸續換給事完
之日仍行該道將用過銀數備造清册徑呈該部查考
如此庶工料易集器用皆精戰守均有頼矣
　　比例請討行糧料草以便克敵䟽
據整飭薊州等處兵備山西布政司右叅政兼按察司
僉事羅瑤呈該臣批據薊鎮總兵官郭琥呈討標下兵
馬行糧料草縁由䝉批該鎮標兵馬匹共數若干既均
名曰標兵緣何行糧料草攴給不同仰薊州道從實議
報以慿具題施行遵依查得郭總兵標下設有標兵一
枝三屯營設有遊兵一枝俱入本鎮標下合營操練實
在官軍共六千一百六十四員名内原准全支行糧料
草官軍家丁寗潮等三千七十四員名正䭾馬二千九
百七十七匹近奉軍門批准半支行糧草料旗牌官侯
三錫等二十四員馬二十四匹全不支行糧草料官軍
王宗儒等三千六十六員名馬二千一百八十三匹為
照該鎮標遊軍馬原為東西應援而設衝鋒破敵實專
頼之遇警調遣則各照兵馬數目起行日期填單支給
自有定規無容再議外及尋常操練有原准全支者有
近准半支者又有全不支者盖緣薊鎮沿邊各提調下
主兵事准每月各支月糧一石春冬六箇月支給料豆
春三箇月仍給草束名為月糧月草月料若遇調遣得
攴行糧及全支料草其月料月草扣除不支今該鎮標
兵多係調到燕石馬太四路尖兒手故得照調出事例
日攴行糧料草其遊兵係原設主兵止攴月糧料草行
糧料草例不准攴但今主兵逃亡數多俱以遠處軍丁
勾補既無地土又鮮幇丁且既與標兵一體操練均聽
調發勞苦則同而馬匹止攴料六月攴草三月行糧通
不得攴飬贍獨異原情據理委屬未均况薊鎮闗係較
之别鎮不同當春秋撤防之後全頼前項兵馬以為折
衝别鎮自難援以為例合無俯念早為題請將兩營軍
馬行糧料草一體攴給庶馬騰士嬉戰守有頼等因呈
詳到臣據此簿查得據薊鎮總兵官郭琥呈稱閲得三
屯營官兵軍人各精壯但馬多瘦弱據軍人鄧秀等告
稱所有馬匹止是春冬六箇月攴給料豆春三箇月乃
給草束每馬一匹雖一月攴料九斗止折銀二錢二分
時價僅買豆二斗四升止勾八日餧用其餘日期并夏
秋六箇月料豆九箇月草束全無且各役俱係山海撫
寧豐潤玉田香河等衛之軍相離三屯三五百里隻身
應役别無生理雖攴月糧不能糊口欲飬馬匹實難攴
持乞要比照標兵事例准給行糧料草以便餧飼馬匹
等緣由備呈到臣據經批仰該道議報去後今據前因
為照鎮守總兵官郭琥設有標遊二兵專備應援截殺
標兵選之各路所以人馬得支行糧料草遊兵係在本
營所以人馬止支月粮料草今據議稱遊兵之與標兵
操練調發勞苦則同人馬糧料飬贍則異欲要將行糧
料草一體攴給一節據例實為有礙原情似亦相應但
臣近議於密雲遵化三屯共練兵三萬專(缺/)　　所練
之兵其在宻雲即有振武逰兵(缺/)　　是主兵其在遵
化即有遵化遊兵三千(缺/)　　　若此議一行異日不
免援以為例事實難繼第兵既從實練比之修守勞逸
百倍不同若不稍加優異不惟人情弗堪馬亦馴致疲
損惜小費而妨大計誠不可不亟為之處也臣愚伏乞
勑下該部再加看詳將鎮守總兵官郭琥標下遊兵營
内馬匹俱與全攴草料其官軍除調發之日照例得支
行糧外居常操練准與半攴行糧如此庶於主客有辨
明例猶存貧軍稍得所濟無弗敢為厚薄弗均之嘆矣
　
　
　
　
　
　
　
　
　
　
　
　
　
　
　譚襄敏奏議巻七
欽定四庫全書
　譚襄敏奏議卷八
　　　　　　　　　　　　　明　譚綸　撰
　　防秋事竣諒功舉刺疏(隆慶三年十/二月望日題)
臣照得每嵗防秋事畢例將文武官員分别賢否具題
以備懲勸今嵗題奉欽依修建敵臺臣等竊謂可為邊
境千百年之計與一戰之㨗一守之固萬不相侔當其
鳩工之初頗以慮始為難幸文武諸臣敝精殫力百計
圖成以故春秋兩防且修且守完臺四百七十二座且
規制宏偉造作精堅邊人僉謂素未嘗有即此完數可
抵雄兵十萬臣謹㑹同廵撫順天都御史劉應節議照
今嵗舉刺直當以此臺工為主庶計功程能不徒托之
空言而人品才識自難逃其定論假非分别差等無以
壓服人心若不查照原題事理請乞恩賚亦難責其後
効臣等謂宜以春秋兩防俱在修臺者提調自六座而
上主兵㕘遊都司自十一二座而上總副兵備官自百
座而上應列為第一等文職請乞加陞一級武官陞不
世襲實職一級内有㕘遊官員春秋止一防造臺亦至
十二座而上又有入衛領班㕘遊都司官員兵數本少
而兩防造臺至八座以上者亦擬入第一等之例其春
秋各止一防修臺提調自四座而上都司自六座而上
㕘遊自八座而上應列為次一等請乞陞俸一級内有
領班都司入衛㕘遊兵數不足但計每兵一千能完臺
三座者亦宜擬入次一等之例其春秋兩防或春秋各
止一防造臺雖不及格但計其所領之兵能以四百五
百名完臺一座者亦請乞先加賞賚候四年工完再行
通叙其悞事者則宜分别㕘論黜革以示懲戒内有守
備提調等官如果賢能卓異者則從特薦以備超擢不
在造臺之例又有文武官員未與造臺如内地兵備標
下將官但與有防秋之責者亦應併薦以作勤勞内除
三屯營標兵遊擊王通保河營遊擊史宸遵化營標兵
遊擊王廷政俱賢能任淺軍門標下中軍官署都指揮
僉事暴以平遵化標下中軍官原任㕘將張功與各營
路千把總等官武定所千户趙一鳴等已經臣等奬勵
及各悞事千把總等官已經臣等戒飭者俱不敢𤨏屑
塵凟聖聴外臣等謹查得總理薊鎮都督戚繼光與密
雲兵備凌雲翼薊州兵備楊錦永平兵備楊兆協守東
路副總兵胡守仁協守西路副總兵李超春秋兩防共
督完敵臺三百六十六座鎮守昌平總兵官楊四畏同
昌平兵備宋守約春秋兩防共督完敵臺一百零五座
又查得横嶺路副總兵楊鏜春秋兩防督造完敵臺一
十五座白羊口遊擊劉戡春秋兩防督造完敵臺一十
三座居庸關㕘將孫山春秋兩防督造完敵臺一十一
座黄花鎮副總兵程九思春秋兩防督造完敵臺一十
二座昌平營遊擊張斌春秋兩防督造完敵臺八座牆
子嶺㕘將張臣春秋兩防督造完敵臺一十一座半大
同入衛遊擊張鐸春秋兩防督造完敵臺一十一座半
古北口㕘將朱紹文春秋兩防督造完敵臺一十八座
石塘嶺㕘將陳勛春秋兩防督造完敵臺一十七座大
同入衛遊擊趙竭忠春秋兩防督造敵臺一十一座馬
蘭谷㕘將楊鏜春秋兩防督造完敵臺二十六座半宣
府入衛遊擊白添福春防一防督造完敵臺九座松棚
谷今聴别用遊擊張蕙春秋兩防督造完敵臺一十一
座太平寨叅將羅端春秋兩防督造完敵臺二十一座
延綏入衛遊擊張拱立春秋兩防督造完敵臺十座臺
頭營㕘將楊騰春秋兩防督造完敵臺一十二座燕河
營㕘將史綱春秋兩防督造完敵臺一十五座五門寨
㕘將李信春防督造完敵臺二十座遼東入衛遊擊劉
澐春秋兩防督造完敵臺一十六座渤海所提調程照
春秋兩防造完敵臺八座潮河川提調劉尚仁春秋兩
防造完敵臺八座白馬關提調戴詔春秋兩防造完敵
臺六座白羊口守備王平春秋兩防造完敵臺六座羅
文谷提調王經春秋兩防造完敵臺六座内如兵備㕘
政凌雲翼楊錦副使楊兆僉事宋守約則共分才猷各
竭忠藎屬事在草創之初於衆難慮始之日語調度則
夙夜匪懈良工之心獨苦論率作則險阻備嘗敬事之
志彌勵又如薊鎮都督戚繼光昌平總兵楊四畏實心
任事鋭志責成視險夷則隆冬盛暑罔辭䟦涉之頻課
殿最即縷析銖分務極擬議之當善鼓舞而人思用命
勤撫諭而衆不知勞又如協守李超胡守仁職司訓練
兼理工程酌緩急之勢以事興築見經畫之得宜搜影
占之役盡入戎行雖怨謗而不避奔馳竟日勞瘁百端
又如副總兵楊鏜程九思㕘將孫山陳勛張臣朱
紹文楊鯉羅端史綱楊騰李信遊擊劉戡張蕙入
衛遊擊張拱立張鐸白添福劉澐趙竭忠提調程
照劉尚仁戴詔王平王經官有主客崇卑之異而報國
之念則同兵有强弱衆寡之殊而勞事之心則一率捐
俸募匠斵所費何止百金咸與事共苦甘其勞可謂萬
狀績用攸成功垂不朽以上諸臣均當列為一等以備
陞録但查兵備右參政凌雲翼敭歴最乆才望茂著先
以右布政被誣謫官而來今公論已明勞績復盛相應
復其原職仍加超擢墻子嶺㕘將張臣素負鷹揚雅懷
虎略昔戰捧槌崖賞未當功今守墻子嶺位不稱徳相應
量進副總兵仍守本路以酬其忠者也今縁事原任石
門寨㕘將李信止歴一防獨造巍臺二十座於十四路
功為第一乃以父事累入法網相應憐其才勇議其功
過以責後効者也臣等又查得石門寨㕘將董一元秋
防督造完敵臺十座山東領班都司楊文秋防造完敵
臺八座河間遊擊陳其可秋防造完敵臺八座半領班
都司嚴勲秋防造完敵臺八座領班都司時天爵秋防
造完敵臺六座河間遊擊張涇領兵一千五百秋防造
完敵臺四座又春防任横嶺守備造完敵臺二座曹家
寨遊擊王旌秋防造完敵臺四座又先任河間遊擊春
防造完敵臺三座半以上諸臣咸懷忠耿各盡實心或
潔已以撫士而一塵不染人皆感恩而思奮或捐貲以
犒軍而百工競勸臺故及時以早成相應列為次一等
以備陞俸内㕘將董一元歴任已踰三年例當别薦進
階都司楊文先因降為總旗充為事官推補領班尋復
功陞副千户今所造八座規制壯麗逈異尋常似應改
以署都指揮僉事職衘都司嚴勲領班四載更歴八防
奉公守職有功無過似應遇缺量行推用者也又查得
鎮邊城守備胡忠春秋兩防造完敵臺五座横嶺城千
總趙棟春秋兩防督造完敵臺四座保定營忠順都司
何天爵春秋兩防督造完敵臺六座八達嶺守備王陽
春秋兩防造完敵臺四座鞏華營遊擊李時秋防造完
敵臺四座原任本營遊擊髙仲安春防造完敵臺五座
保定忠順營遊擊馮登秋防造完敵臺四座黄花鎮守
備李世臣春秋兩防造完敵臺四座寧夏營入衛遊擊
崔桐春秋兩防造完敵臺五座半墻子嶺提調王禄春
秋兩防造完敵臺四座鎮邊營提調張應時春秋兩防造
完敵臺四座定州營原任都司吳增春春防造完敵臺
三座半原任遊擊左棋春秋兩防造完敵臺三座半原
任曹家寨遊擊張延賞春防督造完敵臺四座提調寗
潮春秋兩防造完敵臺五座延綏入衛遊擊楊經秋防
督造完敵臺五座領班都司林棟秋防督造完敵臺四
座領班都司今陞任張銘春防督造完敵臺五座古北
口提調潘一麟秋防造完敵臺四座延綏入衛遊擊髙
如桂春秋兩防督造完敵臺五座山東都司戚繼美春
防造完敵臺三座原任遊擊丁添福秋防造完敵臺二
座寛佃谷提調汪政春秋兩防造完敵臺二座黄崖口
提調康樞春秋兩防造完敵臺二座半原任將軍石提
調今陞總理練兵坐營官謝惟能春防造完敵臺三座
新任將軍石提調徐槐秋防造完敵臺二座半宣府入
衛遊擊劉付秋防造完敵臺六座喜峯口守備今陞遊
擊王禄春防造完敵臺三座新任喜峯口守備楊秉忠
秋防造完敵臺二座定州營陞任遊擊胡𢡟功春防造
完敵臺四座新任遊擊王登秋防造完敵臺六座固原
入衛遊擊王紹勲秋防督造完敵臺六座分守山海關
㕘將莫如徳秋防督造完敵臺二座河南領班都司葉
鎧秋防督造完敵臺四座桃林口提調劉坤春秋兩防
造完敵臺五座一片石提調李承召春秋兩防造完敵
臺三座大毛山提調張糾秋防造完敵臺二座以上諸
臣或念其逺軍入衛而量减臺工或因其步軍數少而
照軍𣲖臺故臺數雖不及格而勞蹟則咸為可嘉合列
二等以備賞賚待四年工完之後再行通叙但内如入
衛遊擊楊經髙如桂劉付王紹勲崔桐綽有智謀均懷
勇畧咸從他鎮入衛畧無彼此之心領班都司戚繼美
當臺制未定人心觀望之時首事修建極其堅精以為
諸路之倡此六臣者所冝遇缺推補㕘將遊擊之任者
也臣等又查得界嶺口守備谷承功才識兼合謀勇兼
資改官極衝之邊絶無怨言又能力終其事併任兩關
之責曽無難色亦且恥言其功防變則色色俱備處事
則井井有條榆木嶺提調王軫器識閑雅才猷精練愛
士真如嬰兒即乆逃之敝卒悉還營伍治邊猶如家事
雖乆荒之屯地盡成膏腴建白綽有千言操守並無一
玷大安口提調陶世臣忠義求為古人澹泊猶如寒士
革墩夜納班之例夙蠧頓清嚴邊城瞭望之規雨夜不
懈築臺則胼手胝足三軍感甘苦之同持身而羸馬敝
衣一路起亷能之譽大水谷提調章延廩生長南方熟
諳邊務地利之險夷若燭照於胷中軍情之向背如親
得之境外稽查虛冐行伍之積弊頓除整飭邊禦墩臺
之戍守最密允為有用之才可備干城之寄以上四臣
所宜特薦以備㧞擢而臺工非所論也又查得管理各
路錢糧兼監督臺工居庸關管關通判法暟霸州同知
今陞遵化管糧通判王建永平府同知賀溱通判張文
襄趙無咎專司出納而料價之支放以時督理工程而
徃來之勞苦特甚若王建則建明獨多嫌怨弗避若賀
溱法暟張文襄趙無咎則調度咸當樽節得宜以上五
臣所當併薦以備恩賚者也又照霸州兵備副使宋豫
卿志存有為才堪任重治郡以循良報最東人懷去後
之思兵備以保障為先黎庶有來暮之嘆正已以率其
下貪黷為清彌盗必塞其源行旅無病此一臣者若無
與於秋防之事然補軍給食保境安民例當並薦者也
密雲標下領左哨㕘將李如檟乆歴戎行熟諳戰陣軍
中之賞罰嚴明足稱節制塞上之風霜備歴懋著威名
恂恂貌狀有𩔖儒生耿耿忠誠何慙虎將振武營㕘將
蔡勛忠信亷㓗練達老成持重而綽有機謀彼此之籌
畫素定仁勇而畧無誇詐上下之心志咸孚無忝折衝
之才足當一面之選遵化營遊擊閻瑨乆歴邊方暢達
戎務撫軍則召補者已踰四百共懷挾纊之恩養馬則
倒損者不滿數十綽有騰槽之氣倉卒當肘腋之變兩
成遏截之功馳驅備東西之援具著防禦之績助臺則
建昌之採辦獨多修城而遵化之卜築為最昌平營標
兵遊擊馬負圖年力强盛資性驍雄厚撫部軍則重懲
剥削之弊而衆無饑色加意馬政則嚴禁料草之剋而
槽有騰驤節制分明旌旗因之變色器械鋒利戰守于
焉有資宣府獨石路㕘將麻貴清慎勤能勇敢多智長
於料敵動能得乎隱情善於用人咸肯盡其死力於薊
鎮而哨報甚明在本路而經畫可見以上諸臣雖無與
於修臺之事均有禆於防秋之役所當併薦以備循資
擢用者也臣等又查得義院提調李某見利必趨谿壑
之慾無厭望塵下拜韋脂之術尢工物議今已沸騰法
令漸成廢墜雖臺工茍完而衝關非據此一臣者相應
斥罷者也石峽谷守備白某資性寛柔才識庸劣撫馭
無術而軍多逃亡法令不張而事咸叢脞臺工數少而
僅完營房乆修而未就即操守已壞何補邊防而年力
猶强直堪器使冷口提調劉某驍徤有餘操守無議但
性多嫌忌心復顓蒙抗螳蜋之臂以觸上官則理法凌
夷懷鬼蜮之奸以傷善𩔖則怨言叢集縱屬蕃撲殺軍
人曷逭典守之罪致客兵躭延臺料殊非共濟之心龍
井兒提調李某才本中人任當衝地邊務蝟集委於馳
驅之弗前日惟涕泣以自廢屬蕃雲屯苦於撫賞之弗
繼任其撲捉以為奸此三臣者雖修臺之功難以盡冺
而繁劇之地終非所宜所當更調别用者也河南領春
班都指揮僉事王某山東領秋班都指揮僉事徐某但
知舊套未變習心各染指於常規威令為之不振初無
志於逺到修守所以無功但履官未及一年少壯尚堪
鞭策此二臣者所當降充為事官員仍聴領班以責後
効者也如䝉伏乞勅下該部再加看詳如果臣言不謬
逐一議擬上請將總兵戚繼光楊四畏特加優異參政
楊錦副使楊兆僉事宋守約各加陞職參政凌雲翼復
其原任仍候超擢協守副總兵李超等各陞不世襲實
職一級㕘將張臣量進副總兵李信查其原犯從公勘
贖遊擊陳其可張涇王旌都司嚴勲時天爵各陞俸一
級内嚴勲仍遇缺推用㕘將董一元候臣查例另題陞
職為事官楊文進以署職領班入衛遊擊楊經等各循
資推用參將胡懋功等先加賞賚待其四年工完再行
通叙守備谷承功提調王軫陶世臣章延廩遇有㕘遊
員缺破格擢用同知賀溱等併加賞賚副使宋豫卿轉
行吏部優録參將李如檟等待其積有年勞循資擢用
提調李某罷斥守備白某提調劉某李某更調别用都
司王某徐某各降充為事官仍舊領班如此則賞罰明
而人心思奮邊備肅而邊患不足虞矣
　　懇乞天恩議處入衛兵馬土兵宜練邊兵宜减兩
　　全重鎮疏(隆慶三年十/月二十二日)
准兵部咨該征西將軍鎮守寧夏地方總兵官左軍都
督府署都督僉事雷龍題前事該本部看得總兵官雷
龍題稱寧夏孤懸河外三面受敵蕃族日見猖獗疆場
日見騷擾節年挑選遊兵入衛薊鎮各路營堡抽揀空虛
見今諳達率衆迫聚西海河套諸部聨營賀蘭誠恐乘
虛突入戰守無兵乞要將本鎮入衛兵馬每年每營量
减一千或五百在彼選摘土兵一千或五百補入邊兵
營伍隨同將領操練征戰一節為照入衛之兵乆為各
鎮之累人人知之人人能言之然十數年來卒不敢輕
撤者以薊鎮土兵未練邊患方殷陵京至重不得不藉
手足以䕶腹心也據其初議以練主兵為根本以調客
兵為權宜今薊兵之補練迄無成效而衛兵之奔命委
屬乆疲故宣大二邊督撫諸臣紛紛奏乞撤罷而寧夏
總兵官雷龍亦有此請揆時度勢誠非得已但陜西四
鎮之中以逺近言則寧夏逺而延綏近以衝緩言則延
綏衝而寧夏緩若寧夏先准議撤則延綏諸鎮豈肯遽
已除今年已經起程無容别議外其來年客兵似應以
地方之衝緩為减撤之先後合候命下本部一面移咨
陜西三邊總督王崇古寧夏廵撫沈應時嚴督總副㕘
遊守操等官將防秋戰守事宜一一及時整飭仍多方
探諜嚴加戒備務保無虞一面移咨薊鎮總督譚綸廵
撫劉應節總兵官戚繼光即將該鎮土兵自今為始務
要多方召募設法抽補凑足三千之數處給器械用心
訓練至隆慶四年先將延綏客兵减去一枝每年照此
土兵以漸而補練衛兵以漸而减撤如土兵卒難充實
聴移文戎政大臣暫將京營戰兵挑選二枝統以驍將
春秋兩防輪畨赴薊前項練兵减兵事宜或别有窒礙
亦聴薊鎮總督鎮廵等官查照科道等官節議事理作
速從長㑹議一併奏請定奪仍查照本部等衙門近年
㑹議事宜將各鎮見調客兵無事則同各路標兵嚴加
訓練遇警則分布信地登墻拒守或應援截殺不得槩
撥修邊以致坐消鋭氣無補邊防等因具題奉聖㫖是
這入衛兵馬近來委的疲累著薊鎮督撫官即便議
處具奏欽此欽遵咨煩查照等因備咨到臣准經通行
廵撫兵備衙門㑹同鎮守總兵官從長計議回報及查
先為效愚忠條陳末議以仰禆聖治事准兵部咨該刑
科右給事中光懋題前事内開看得給事中光懋條陳
减客兵一節大率謂宣大薊鎮密邇京畿兵衛之設舊
有定額粤自庚戌之役長驅内地薄於陵京當事者調
發延固遼左一帯精鋭之兵入䕶事寧之日即當還舊
帥閫之臣每嵗調發率為常例取彼益此難以為常近
年西邊失事已漸不支欲為經乆之計破積習之弊莫
若盡罷逺鎮客兵量留三鎮舊額之兵嚴設固守如有
不足復清軍御史以嚴勾補查新充軍役以實行列無
非免逺徵以省勞費之意查得先該直𨽻廵按王友賢
條陳練土著以省入衛大率言入衛之兵在各鎮則為
手足之傷在薊鎮則為心腹之擾欲要優恤邊民以練
土著責成各道將部民照冊編立保甲俱於邊城垜口
就近分撥擺守又該吏科給事中鄭大經條陳練土著
以省冗兵大率謂練邊民以儲邊軍欲要通查臨邊州
縣居民三丁抽一免其糧差招之為軍酌量地方分撥
各邊防禦漸减客兵本部議擬備行薊鎮督撫官從長
計處去後又該直𨽻廵按御史陳于階條陳復清軍以
嚴勾補欲要查照先年事例量差清軍御史數員將垜
充軍役嚴行勾解務實原額至於充發之軍犯該重刑
减死一等不宜縱之以逃嚴行查解俱令實邊該本部
議擬除添差清軍御史移咨都察院徑自議覆外一面
先咨該院轉行廵關御史將垜充軍役查照缺籍嚴行
勾解務實原額至於充發之軍如有逃者亦要嚴查依
律拏解以實邊伍俱經覆奉欽依通行欽遵外今給事
中光懋具題前因與前所陳事理相同合無備行薊鎮
督撫官酌議要見延固遼左之兵即今應否罷徵宣大
薊鎮之兵留守有無相應務要從長㑹議具奏前來以
憑覆請定奪大抵欲减遊兵之費無出于召募土著本
部一面移咨都察院轉行廵按廵關御史將缺籍軍人
嚴行清勾務實原額新充軍役嚴加查解仍行總督譚
綸廵撫劉應節自今嵗為始招得土兵一千即减調客
兵一千務期土兵以漸而多客兵以漸而减方為經乆
之策至于山東河南山西北直𨽻近鎮所在僉𣲖民壯
照里定數量幇軍装行糧等項薊鎮督撫官亦要計處
的當於人情事體有無便益一併具奏等因又為攄愚
忠袪積弊以少禆國計事該廵按直𨽻監察御史房楠
題該本部看得御史房楠具題前因大率謂邊方之費
其弊有三自今以後墻工告竣而勞者可以暫息主兵
若練則客兵可以量减備禦軍逃不必㕘提止行該道
以軍法綑打仍扣其後來俸糧以抵支過之數南兵乆
客宜遣之使還姑就北兵之已能者教其未能者惟責
成督撫竭力區畫此數言者本官目擊時艱因事建白
無非節省財費之意相應議擬合無咨行總督譚綸秋
防畢日㑹行薊鎮撫鎮等官備查今嵗兩防完過敵臺
的有若干來年邊工應否暫息練過主兵約有幾分來
年客兵應否暫减其備禦軍逃不必㕘提止扣俸糧仍
以軍法綑打有無相應南兵客乆遣之使還止以北兵
之已能者教其所不能者是否可行逐條酌議停妥具
由回奏以慿覆議施行等因俱奉欽依備咨前來准經
俱行總鎮兵備等官查議去後尋該陸續議呈前來非
膠柱而鼓瑟即髙逺而難行迄無至當歸一之論今該
臣㑹同整飭薊州等處邊備兼廵撫順天等府地方都
察院右僉都御史劉應節議照數年以來言官建白大
率皆謂主兵當練客兵當减章數十上盖累千萬言至
以憲臣專司補練之責十年于此矣今兵部復因給事
中光懋與總兵官雷龍所題議欲以隆慶四年為始罷
去延綏客兵一枝併以量調民壯以備應援垜抽民丁
以實軍伍酌罷臺工以節兵力以省多費請下臣等熟
計行之仰見廟堂之於邊事務求庶謀僉同而不欲遥
斷也臣等當未至薊鎮之先亦恒有言朝廷之於九邊
蓋均重矣奈何調各鎮之兵以從事薊昌至乆而不罷
於各鎮有徵發之勞在薊昌繁供億之費甚非計之得
也故自受命抵鎮之初即鋭然以練兵為已任必欲一
振積弱而後已今當事二年講求區畫乃始得其梗概
非謂有兵而不練蓋欲練而無兵也不然練兵亦非難
事即期月而可何至議之十年而卒未覩成効乎臣等
謹披瀝始末為陛下陳之昔我太祖髙皇帝廓清區夏
其幅員之廣東漸于海西被流沙視漢唐宋為獨盛云
故在東則以開平在東北則以大寧在西北則以宣大
以固原延綏寧夏為中外大界所在開設重鎮屯宿重
兵以備戰守而又衆建親藩外示彈壓内資屏翰備禦
之周無遺策矣而薊在當時蓋為内邊焉所重者居庸
紫荆山海三關而已時惟遣廵關御史以董其事而不
設鎮守繼雖設鎮守而亦不掛印盖緩之也故額設兵
馬錢糧不及諸鎮之什一後至成祖文皇帝遷大寧都
司於保定改封寧王於江西盡舉大寧之地而屬之烏
良哈于時三衛畏威懷徳且以内附為幸無有二心百
數十年頗資其藩屏之力然在文皇北伐之時即嘗有
言滅此餘衆惟守開平興和大寧遼東甘肅寧夏則邊
境可保無事矣如此則文皇何曽一日忘大寧哉但大
勲未集而文皇上賔興和大寧經畧未竟其後敵勢漸
强三衛漸弱竟至與之連和外雖佯順於我而陰實與
彼為用至嘉靖庚戌而後而薊遂多事矣防禦之計居
然與宣大諸鎮相埓而利害所關尤為迫􁂒蓋一墻之
越即直逼神京震動陵寢庚戌之事可為殷鑒使當時
果能興問罪三衛之師復大寧一鎮之舊則薊之為薊
猶夫故也不然則遷大寧都司於薊州盡復其兵馬之
額不足則如吏科給事中鄭一經所陳於沿邊州縣抽
取民丁以補之又不足則從各省募民以實之即不得
如宣大三邊舊額之盛與三邊見今三十萬之多但得
嘉靖三十八年查過宣大二鎮一十八萬之衆則薊鎮
之力盖亦可以自支而何假以入衛為也乃審時度力
俱不能矣於是議調列鎮列省之兵以入衛焉而又召
募各營之兵以為應援非故損彼以益此為冗兵與冗
費也蓋縁薊昌二鎮原無額設重兵乃為一切權宜之
計已近出下策矣今查各路額設之軍不滿六萬而老
弱逃亡亦在其數各營召募應援之兵在當時已不能
及原議之數今七營見在不滿一萬四千即使名名皆
精數亦止此而况不盡然乎且總督鎮廵標兵又强半
取給於此此外惟有先後請發京操班軍二萬與調取
保河等衛遊兵六枝民兵一枝共有二萬實在之數内
如民兵一枝尚可練之以戰遊兵之中挑取三千尚可
資之以守餘則十不當一者有之百不當一者有之驅
之見敵必致敗事僅可以供修邊之役邊臺既成之後
教之相兼守臺而已夫以額設召募之兵數僅止於七
萬而内地徵發之兵又無足恃如此而又不資於十枝
入衛之兵與召募南兵則三千四百餘里之邊將何所
恃以為固乎且以入衛之兵言之其初蓋十四枝遞减
至今始十枝耳中如大同二枝延綏寧夏三枝每枝又
遞减三百合十枝論之其逃亡事故又不下千五百人
計實在入衛之兵秪二萬七千人耳視舊直三之二且
舊皆㧞其精鋭今□弱相半矣臣等於此蓋殫竭心力
為之設重險繕利器練車戰廣召募多方以圖之即能
轉弱為强以寡擊衆猶恐一時之功不足以為乆安長
治之計必欲為乆安長治之計尚欲懇乞陛下大奮乾
剛復大寧建藩封處三衛絶外交聨絡宣遼以為外藩
而薊鎮仍深處於内使國家有重關之恃宗社奠磐石
之安乃為上策即不能然亦當下之廷議悉心計處俾
薊鎮錢糧兵馬俱必有畫一之規長乆之算如臣等所
謂不得如宣大三邊舊額之盛與三邊見今三十萬之
多亦當如嘉靖三十八年查照宣大一十八萬之衆使
之或戰或守皆不必仰給隣封亦不失為中策乃今以
兵馬則或聚或散有如奕碁以錢糧則或與或不與殆
𩔖乞糴已為識者之所深憂而又議論紛然欲盡罷入
衛之衆不幾於慢藏而誨盗乎此臣等所寧肝腦塗地
而不敢奉詔也不惟盡罷入衛之兵不敢奉詔即兵部
議欲自隆慶四年為始减去延綏入衛官軍一枝臣等
亦竊以為不可蓋薊昌之地其始分為十區每區派有
客兵一枝以備截殺餘則擺守而已今若全减客兵一
枝則薊鎮既缺一區截殺之兵而各鎮且不免相援為
例又將何以應之無已合無請乞勅下該部再加查議
將延綏寧夏固原入衛兵馬五枝内各减丟五百名疋
聴臣等以近日各標下新募土著之兵各就近補足其
數照舊分區備禦如此則庶乎其可也以後年分如果
本鎮應募有人亦照此例以次逓减但恐畿輔之地人
易資生塞上之役事當効死一聞召募響應無人仍乞
皇上軫念薊昌為朝廷第一重鎮原無額設兵馬聴各
鎮入衛如故如此則不惟臣等之幸實邊疆之幸矣再
照入衛兵馬原係分畨故有一班在薊即又整搠一班
候代必後班已到乃放前班前班抵家休息未幾而後
班又望代矣今在薊鎮既减去兵馬二千五百在該鎮
即省調兵馬五千亦非小補若更如近年入衛以弱卒
羸馬僅求充數則於薊鎮為有名無實而在該鎮為徒
勞無益甚非同舟共瘠之義也伏乞皇上勅下該部併
議及之庶幾無務多而務精乃不寖失徵調初意也臣
等又以錢糧言之日前薊鎮仰給户部誠多矣然使在
國初之時如果他鎮有額設之軍則亦有額設之糧其
在今日即可因糧以求軍何至紛紛以請發為也惟其
軍糧皆無額設是以軍則取辦於各鎮糧則仰給於户
部雖有善者無所用其巧矣今惟即他鎮額設之糧與
年例所發之數合而計之便可知其大畧也但邇年以
來以入衛之兵則日减於前而錢糧則日増於後若有
求其説而不得者臣等又有以知其故矣蓋前此入衛
軍民二兵其月糧工食皆取給於該省該鎮薊鎮不過
支給行糧料草而已且每當兩防撤兵率有數月之間
故客兵雖多而所費却少至嘉靖四十二年而後因客
兵漸减戰守乏人復議於總督鎮廵標下各増設標兵
一枝隆慶元年又議將督撫標兵皆全給行糧是各標
兵行月二糧與馬疋草料皆從薊鎮全支錢糧嵗増職
此之故今既責臣等以補練之事客兵雖减而錢糧則
又増矣此則諸臣與本兵思議未及臣等不得不詳言
之以一解羣疑也但先今既减去入衛兵馬一萬四千
五百人則每嵗連更畨人馬共减去一萬九千所省沿
途數千里之逺二萬九千人馬兩次徃廻計五萬八千
人馬行糧料草之費盖亦係度支之數而嵗免在途倒
死馬疋亦不止二三千計又孰非府庫之財乎是以全
體論之増於此即减於彼亦未為不利也以練兵修工
言之臣等謬以踈庸仰荷任使誠寢食俱廢惟以禦侮
為務顧事有戰守而兵分强弱入衛之兵誠强矣而弱
不能戰者恒半之土著之兵誠弱矣而强可教者亦三
之一臣等取其强而可敎者合標兵練之以待戰即其
弱而不能戰者俾修敵臺以待守此閫外之事臣等籌
之熟矣竊謂廟廊所宜專任而責成之不宜從中制也
自敵臺南兵言之敵臺所以據地利遏勍敵制馳突處
弱兵易擺邊之謬為併守之策即韓范復生不能易矣
南兵之調非專為教鳥銃也謂邊兵為敵之積威所刼
而南兵善戰又善守可以為北士之倡此皆臣等焦心
覃思之所為今敵亦知二者之足畏而顧欲臣等盡變
其初説臣等蓋不容不腐齒折舌而力為之諍矣伏望
陛下俯從至謂欲將山東河南山西北直𨽻近鎮所在
州縣僉𣲖民壯照里定數量幇軍裝行糧聴各兵備官
督至境上以備應援是或一道但嘉靖辛亥年間嘗募
兵於此數處百姓為之騷然至今談及猶疾首蹙額且
敵之來去有如風雨傳報之事紛至㳫來難於定執預
調其兵至薊則繁費尤甚於入衛之師聴其駐師本境
又恐無濟於緩急之事是以臣等未敢輕議仰惟聖明
裁察
　　城完紀功行賞疏(隆慶三年十二/月二十六日題)
據昌平道兵備僉事宋守約呈報城郭工完堅壁有賴
于祖宗陵園之重似亦稍有禆益視別州縣之城止于
收保居民者其重輕大不相侔所據効勞大小文武官
員雖該本道動支修城之銀節次犒賞宴待但查節奉
案驗原有工完奏賞之例似應分别叙録以勵人心等
因到臣臣㑹同廵撫順天都御史劉應節看得昌平設
在京師陵寢之間密邇居庸黄花之境委係畿輔之上
游邊關之要樞也所據重修城垣包築完固既經該道
查覈明實并各該督工効勞官員分别前來相應照例
具奏叙録為照總兵官楊四畏合文武而同心視軍民
為一體軫修城之重務則量工命日身親䕶作之勞慮
人力之不敷雖吏胥色役悉入徒庸之數經營僅以期
月成功可垂百年綜理極詳勤勞特甚兵備僉事宋守
約心孚諸將義驅三軍飭備邊防則増臺繕堡居然成
虎豹之關董振城工則修隍濬池屹然壯金湯之險綢
牖户以陰雨山陵之王氣常存鞏皇圖于苞桑邊鄙之
烟塵無恐兹二臣功當首叙者也昌平州知州髙尚仁
政先保民守圖設險詳度費務則出納不爽乎錙銖審
量事宜則訶督無懈于終始人和與地利兼興繭絲與
保障並舉標兵營遊擊馬負圖永安營坐營畢英志在
急公義能終事舁畚臿以先士卒真有胼手胝足之勤
歴山原以事斧薪甘同野宿風飡之苦以上三臣均當
叙録以酬其勞者也伏乞勑下該部查議上請將總兵
官楊四畏兵備僉事宋守約特加優賚知州髙尚仁遊
擊馬負圖坐營畢英各加叙録以需推用其餘分管城
工提調等官孫堂等容臣另行分别奬賞庶勤事者不
虛勞而感恩者益圖報矣
　　地震疏(隆慶三年十一/月十一日題)
據密雲縣申稱本年十一月初八日丑未時候地震有
聲如雷從西北角向東南而去房屋悉皆震動有頃方
止係干地方災異理合申報等因具申到臣該臣㑹同
整飭薊州等處邊備兼廵撫順天等府地方都察院右
僉都御史劉應節議照地道主靜動則失其常道而為變
矧兹邊境當一陽初復尤為非宜今據前因是皆臣等
奉職無狀所致抑或將有邊釁幾故先見除臣等痛加
修省及申飭各該將領嚴加哨禦外為此謹具題知
　　地方災異疏(隆慶三年十二/月初八日題)
據薊鎮三屯營守備崔經呈據本營直日陰陽生王賔
呈稱本年十一月二十五日子時地震有聲自東北起
徃西南去訖又十二月初二日子時天鼓鳴響自西南
起徃東北去訖等因具呈到臣案照先據密雲遵化等
縣申稱十一月初八日地震有聲已經具題去後今據
前因該臣㑹同整飭薊州等處邊備兼廵撫順天等府
地方都察院右僉都御史劉應節議照地道主靜天載
無聲乃今兩月之内地震二次天鼓復鳴變不虛生皆
臣等奉職無狀所致抑或邊釁潛萌幾故先見除臣等
痛加修省及申飭各該將領比常嚴加哨備外謹具題
知
　　遊騎乘夜竊入撲射燒窯軍人疏
據總理練兵事務兼鎮守薊州永平山海等處地方總
兵官中軍都督府右都督戚繼光掲稱據太平寨㕘將
羅端呈䝉本職紙票行查五重安關守關官及十二日
夜間守關軍士併進入出口各墩臺墩軍并見差出口
外尖夜姓名逐一查報先將守關管墩砲哨夜人員解
職查理今經查得失事官軍蘇正䝉等九員名現在理
合呈解等因到職為照前項失事官軍設若大隊擁入
則勢非所敵今以些少遊騎乘夜竊入責之守關等官
捍禦固恐未能如彼時内外預知早為舉號彼勢孤寡
决當潜遯即以潜入猶可截勦乃出入俱屬不知實難
辭責而每區所定尖夜動稱數百少亦不下百餘烽火
相望號令全無今當首犯之初乃軍門與本職新政之
始若不連坐責治一番通行示知何以警衆但查得各
犯内守關官為第一可惡出口尖夜并墩軍次之管夜
不收墩二官雖當連坐似宜從輕等因備掲到臣案照
先為屬蕃入邊撲殺軍人事臣同整飭薊州等處邊備
兼廵撫順天等府地方都察院右僉都御史劉應節廵
邊至牆子嶺據鎮守總兵都督戚繼光掲報五月十四
日據防守太平寨遊擊胡懋功禀稱本月十二日三更
時分本營軍在五重安關下燒灰被北兵約有二十名
各帯弓箭兵刃到于燒灰窯厰將燒灰軍人射死丘彦
文武進文齊伏二姚友等四名掠去王友能周聚臧得
髙李重喜等四名即時從正關城西琵琶稍出邊去訖
切照本營官軍奉調分擺洪谷口新開嶺白羊谷白道
子四處防春五重安不係本營官軍信地因奉文調赴
白羊谷修工摘撥軍士隨石便處開窯燒灰應用以致
敵兵暗行窺殺且人數不多哨瞭難及係干邊關擬合
具禀等因到職案照先為邊備事䝉總督軍門案行本
職通行做工軍士各將盔甲器械隨帯工所夜間務在
城上宿歇又該本職慮恐各軍出口採辦臺料嚴行各
以兵馬圍䕶多方哨探兩准廵撫衙門手本加意㑹防
續為𦂳急軍情事奉軍門調職督兵趨赴密雲防備西
路隨據報緩職乃回馬蘭谷選練援兵廵撫劉都御史
㑹同軍門出古北口等處閲視臺工不意擦崖子提調
王杰縁事被提代署人員甫到防範踈虞致有此失但
敵兵乘夜襲殺燒灰之軍必係平日窺伺道路熟識若
無導引豈能徑到燒灰地方此皆屬蕃乆住關外撫賞
不遂之所為也限一面行令跟緝的係何項姓名另行
究處及將署提調劉懷逺并該關守關官軍與越墻經
過地方墩軍原差出口尖夜通行拏㕘另行詳報等因
備掲到臣該臣案行整飭薊州等處兵備右㕘政楊錦
備將所報事情併各該失事人員嚴行查䆒去後未報
今據復掲前來及據分守太平寨㕘將羅端呈為前事
大約與掲報事體相同為照薊昌二邊事體有險可修
務守為上故每當春秋兩防之時無事則合力修工有
警則乘障以守此節年不易之定規也至今年春防臣
復通行將主兵分為二班一班修工一班操守客兵分
為三分二分修工一分操守一以節宣人力一以預防
意外至當邊報紛紜未定之時臣與鎮廵又各出標兵
分投備禦稍有實息輙停工列陣以待固將以備大舉
之㓂也至於防範屬蕃則實責成於各谷各口管關管
墩操守官軍而已今據總兵戚繼光之報則以二十屬
蕃據㕘將羅端之報則以十四五游騎乘夜竊入掠殺
燒灰軍人出入自由關防何在即窯軍孤處偶逄竊發
在分守㕘將羅端與領兵遊擊胡懋功情猶可原而來
則不知去亦無阻於守關百户蘇正䝉管墩百戸許受
管夜不收千户尹允協併各關墩軍哨罪實難逭所據
前項失事人員法應㕘奏提問但照臣欽奉勅諭内開
薊遼保定鎮廵并各鎮㕘遊所屬地方各道兵備添設
修築墩堡等項官員俱聴爾節制各領兵等官敢有臨
陣不用命者自都指揮以下許以軍法從事欽此臣又
查得鎮守總兵戚繼光欽奉勅諭内開副㕘遊守悉聴
節制但有尅剥軍士沿襲虛套教練不實及臨陣退縮
觀望不前者俱許爾徑以軍法處治欽此除各欽遵外
今照百户蘇正䝉等一經㕘奏臣等便不復得以軍法
行乎其間所以沿邊將士習視總督總兵平時則號令
難行臨事則法度莫及徒擁虛器有如贅疣毋惑乎其
積弱難振軍務日弛合無請乞勅下該部將管關管墩
百户蘇正䝉等一面行廵按御史提問仍聴臣行總兵
官戚繼光將蘇正䝉等拏赴軍前分别情罪輕重各以
軍法從重綑打差官擎捧令旗令牌押發一十二路邊
關示衆如此庶閫外之事權稍重而人情玩愒庶幾其
有改矣
　
　
　
　
　
　
　
　
　
　
　
　
　
　
　譚襄敏奏議巻八
欽定四庫全書
　譚襄敏奏議巻九
　　　　　　　　　　　　　明　譚綸　撰
　　感激非常恩遇披誠請兵備戰守以圖補報疏(隆/慶)
　　　(三年二月/二日題)
准兵部咨將總理都督戚繼光奏内事理移咨廵撫衙
門㑹議施行奉聖㫖郭琥著回京聴用戚繼光改充總
兵官鎮守薊州永平山海等處地方南兵不必調取其
餘事宜督撫等官即便議處停當具奏欽此欽遵備咨
到臣該臣㑹同廵撫順天都御史劉應節廵按直𨽻監
察御史劉翺周以敬饒仁侃議照薊昌二鎮實惟京師
北門在西北尚有宣大為之外藩東北則與敵僅隔一
邊且陵寢在焉地莫重焉者也乃以士馬則孱弱弗堪
法度則廢弛弗振事體多窒碍難行以故雖有良法浸
成虛文即具實心難著明效既不能以自固必專籍於
外援若及今而不為之所則將來之患誠有不可言者
今總理練兵都督戚繼光具陳七原六失四弊蓋真觸
目激衷發之丹赤求為易轍改絃以圖報於陛下非漫
言也伏䝉皇上嘉納即以繼光充總兵官且重其事權
俾得自展而又下之臣等熟計其便此誠轉弱為强之
機去虚文而責實效之㑹臣等敢不虛心博議以裨廟
算之萬一内除南兵已奉有明㫖不敢議調外謹以戚
繼光所陳與兵部所議事理㕘之輿情酌之時弊足資
防禦有關軍計者列為綱領凡七綱領之下又開條目
具請伏乞勑下兵部再加看詳請乞聖斷早賜施行則
邊疆幸甚臣等幸甚
　　計開
　　　一兵部議稱就近召募精壯與選摘該鎮見軍
　　　　事體孰為長便臣等看得選摘該鎮見軍訓
　　　　練誠為經乆之圖策之上也即就近召募土
　　　　著之兵已落第二義矣但薊鎮各路之軍缺
　　　　額以數萬計而邊疆綿亘即擺守修工尚稱
　　　　乏人不能不仰資於各鎮入衛之軍與更戍
　　　　班軍若摘而練之則守邊益寡就而練之則
　　　　戚繼光一人之身勢難徧歴委之各路守將
　　　　則適為虛文寘而弗練則積弱終不可起至
　　　　於召募土著尤屬難行蓋沿邊郡衛土廣人
　　　　稀即耕鑿之民朝東暮西轉徙不定應募者
　　　　寡是一難也先年募兵各給安家銀伍兩始
　　　　議召募三千者卒不能一千比至逃故輙又
　　　　勾其親族補伍遺累頗深至今土人相率以
　　　　應募為戒謂以五兩之銀博一永逺之軍是
　　　　二難也塞上軍士月食糧一石又有尅剥之
　　　　苦撫賞之累修邊之勞人不樂於應募是三
　　　　難也臣等於此反覆思之既不可因噎而廢
　　　　食亦不宜膠柱而鼓瑟必有處焉故自練兵
　　　　言之其説有二一曰選區將區將者各路之
　　　　主將也使各路主將盡能知兵而練之則隨
　　　　處皆可用之兵臣等從而總其成以合其渙
　　　　事蔑有不濟矣但今薊昌之將中間曰忠勇
　　　　曰練達曰清謹固有其人至與語練兵之事
　　　　則多弗省焉且各有成心自以為是臣等謂
　　　　宜將各路㕘遊之官俱聴總督鎮廵授以練
　　　　兵之法將各區兵如法訓練務求其精内有
　　　　才識庸暗語之而弗省者與智足知兵而不
　　　　肯實心訓練即練之而弗精者俱容臣等不
　　　　時論罷即舉一人代之舉非其人仍治臣等
　　　　之罪是區將得人兵可使精矣二曰設副將
　　　　夫練兵之事既專屬之戚繼光而臣等又議
　　　　選區將以分任其責矣但薊鎮九路山川險
　　　　阻臺寨棋列即使戚繼光徃來偏歴必三月
　　　　一周更加詳閲必半載一周况專一鎮之重
　　　　有兩防之務一嵗不能再周亦明矣而九區
　　　　之將固難必其盡知兵又豈能盡取而易之
　　　　臣等謂宜以建昌營遊擊改設協守薊州東
　　　　路副總兵一員住劄建昌營分理松棚太平
　　　　燕河臺頭營石門寨山海關等處練兵之事
　　　　而臣應節標下之兵即以屬之其人則有統
　　　　領南兵㕘將胡守仁可充也以石匣營遊擊
　　　　改設協守薊州西路副總兵一員住劄石匣
　　　　密雲分理馬蘭牆子嶺曹家寨古北口石塘
　　　　嶺等路練兵之事而臣綸標下之兵即以屬
　　　　之其人則有統領南兵㕘將李超可充也其
　　　　石匣營見任遊擊王旌改調别用再照古北
　　　　口見有加陞副總兵程九思今薊西既設副
　　　　總恐與程九思不便行事况程九思素與戚
　　　　繼光亦每事阻撓其與協守不能共濟不待
　　　　事至而後知也臣等思得黄花鎮亦屬重地
　　　　相應以副總兵程九思改守黄花鎮地方而
　　　　以黄花鎮㕘將朱紹文調守古北口庶於人
　　　　情事體兩為妥當一曰議班軍班軍固當練
　　　　矣但見在班軍皆分布于十二路以任夫修
　　　　守之事近該臣綸臣應節議於各路増築墩
　　　　臺三千座則半用此軰之力殆無暇於練矣
　　　　為今之計惟有稍増其數自擺守之外恒餘
　　　　有六千人付之戚繼光與彼見在標兵二枝
　　　　合營訓練待此六千既精即發邊防守又取
　　　　六千人練之務在三年之間將數萬班軍更
　　　　畨訓練盡成精兵而止第此六千之兵别難
　　　　取盈合無於河南山東京操軍内再各請發
　　　　三千人照例改定春秋班次各用領班都司
　　　　一員責之挑選統領毎年依期赴臣綸處轉
　　　　發戚繼光更畨訓練以備戰守是一策也但
　　　　查得河南京操春班官軍見在止有一千有
　　　　竒必須於秋班七千數内改撥二千作為春
　　　　班乃可足春秋兩班之數二曰清查衛軍薊
　　　　鎮邊事不振固縁訓練之無素亦由營伍之
　　　　不充而營伍不充又屬清查無法照得舊規
　　　　每年鎮廵官將屬衛軍伍各輪流比較二次
　　　　其法非不善也但所比者重在本戸正軍而
　　　　餘丁則在所略合無以後聴臣應節將比較
　　　　一事嚴督薊州等五兵備道查取各衛所兠
　　　　底戸口文冊逐一清查除見係戍邊者外但
　　　　有逃故盡行清補每季終一次將清出軍丁
　　　　及取當房妻小造冊徑解臣應節處轉送鎮
　　　　守衙門收操專備策應如果本戸正軍故絶
　　　　就在本百戸内照依近例僉取别餘補伍不
　　　　許該管百戸屯田人等隠匿埋没賣富差貧
　　　　及將流寓之人冐名頂解以致隨解隨逃無
　　　　禆實用仍嚴禁中軍官不得需索常例解到
　　　　軍丁加意存恤本衛均徭悉與優免如此則
　　　　清出一軍即得一軍之用愈於召募民兵多
　　　　矣三曰勾補逃軍薊昌二鎮各該管營路額
　　　　設軍士逃故數多在本鎮所屬衛所今議責
　　　　之鎮廵兵備等官為之清補矣至屬之他府
　　　　與在外省分例用造單清勾先將北直𨽻八
　　　　府每府各造一冊送臣綸處通行𩔖查分發
　　　　該兵備道嚴責各府清軍官并各該州縣掌
　　　　印正官照冊逐名清勾精壯戸丁審取年貌
　　　　及當房妻小每名仍要盡報本戸下弟姪兒
　　　　男名數登註軍黄冊内即將本軍連妻解該
　　　　府清軍官復查委果精壯别無頂替情弊每
　　　　二十名或三十名為一冊解臣驗發各該營
　　　　路將官務將各軍安插得所亦備邊之一䇿
　　　　也四曰廣召募召募之法雖屬難行然亦不
　　　　可偏廢合無容臣應節㑹同各鎮守官查支
　　　　先年募兵銀兩每路將官各發三百兩二鎮
　　　　守總兵各發六百兩聴令廣行召募土著精
　　　　兵審取真正名籍每名給與衣甲器械銀一
　　　　兩二錢解送二總兵處收補各路額軍食糧
　　　　充作標兵操練仍各給與行糧逃者一體拏
　　　　治見在軍餘多有改易名姓棄軍投軍良非
　　　　事體務須嚴禁庶無此實彼虛之患五曰議
　　　　行糧土著之民所以不樂應募者固懲前受
　　　　募之害亦以糧餉之薄俯仰不給故也今各
　　　　標兵因月支行糧四斗五升而又無修邊之
　　　　勞尅剥之苦故應募尚有其人為今之計謂
　　　　宜將各新募土著之兵與勾補衛軍之精壯
　　　　者俱屬之總兵戚繼光楊四畏充作標兵訓
　　　　練在戚繼光務以萬人為率在楊四畏以三
　　　　千為率各一體支給行糧如出一萬三千之
　　　　外推之以補督撫標下之兵即各將原取各
　　　　路標兵歸之各路防守如下班事體止食本
　　　　等月糧仍計發回各路軍數若干即减調入
　　　　衛客軍若干若减得入衛客兵一枝所省行
　　　　糧料草即可充標兵二枝行糧之用若用此
　　　　法盡罷入衛之軍所省奚啻鉅萬足兵省餉
　　　　計無出於此者臣等以為斷斷可行凡此數
　　　　事皆補兵練兵之要務也伏乞聖裁
　　　一兵部議云車騎合練是否堪用臣等考之太
　　　　公對武王曰車者軍之羽翼也所以䧟堅陣
　　　　要强敵遮走北也騎者軍之伺候也所以踵
　　　　敗軍絶糧道擊便㓂也故車騎不敵且所謂
　　　　險地易地在薊昌皆有之今計二鎮之間可
　　　　練為兵車七營毎營用重車一百五十六輛
　　　　輕車二百五十六輛步兵四千騎兵三千駕
　　　　輕車馬二百五十六匹以東路副總兵一營
　　　　合廵撫標下一營駐之建昌遵化以西路副
　　　　總兵一營合總督標下一營駐之石匣密雲
　　　　以薊鎮總兵二營駐之三屯昌平總兵一營
　　　　駐之昌平是十二路二千里之間有七營車
　　　　騎相兼轉戰之衆即有數萬之多無能為矣
　　　　或者疑於敵騎迅疾車步遲不相及臣等為
　　　　之解曰用兵之法有分有合兵車七營豈皆
　　　　聚為一處必以一半合戰而又以一半出竒
　　　　或遮其前或搏其後或出其左或掩其右有
　　　　追奔有仰擊有扼塞有邀截追奔邀截及險
　　　　地用騎與輕車扼塞用重車迎擊及易地則
　　　　輕重車騎相合彼之所恃者馬也而我有車
　　　　以制其馬彼之所習者射也然逺不能六十
　　　　步而我之火器火箭皆逺可二三百步之外
　　　　且有車以為之營衛我得以展其所長是枝
　　　　又不相若矣此車騎合練堪用者一也行則
　　　　為陣止則為營以車為正以騎為竒進可以
　　　　戰退可以守人無挑壕壘塹之勞馬有從容
　　　　飲秣之便此車騎合練堪用者二也車不飲
　　　　食步不用馬以車為蔽步又半不用甲省費
　　　　甚鉅此車騎合練堪用者三也前此敵入内
　　　　地如蹈無人之境四散摽掠莫之誰何今有
　　　　兵車與戰彼既不敢分掠又不敢乆住僅僅
　　　　自保取道以遁此車騎合練堪用者四也薊
　　　　昌地方險阻車利扼塞邀截使大失利當有
　　　　終身之創此車騎合練堪用者五也臣等又
　　　　以奕喻駐則布車四隅將卒馬礟俱處其中
　　　　明以車為衛也行則馬步各有止節惟車從
　　　　横逺近所向無前明其不可當也礟則隔子
　　　　取子明無物可障也此車與火器相須為用
　　　　又因可互見矣臣等又以字説陣字從車軍
　　　　字從車大軍所駐名其門為轅門轅字從車
　　　　騎字從馬從竒可見古人以車為正戰以馬
　　　　出竒其所從來逺矣不獨太公之對武王為
　　　　然今都督戚繼光議以車騎合練臣等援古
　　　　證今實以為得制勝之長䇿伏乞聖裁
　　　一兵部議云鼓舞犒賞兵車火器之費作何措
　　　　處夫兵車火器之相須為用臣等以奕為喻
　　　　已甚深切著明矣至於鼓舞犒賞則古語有
　　　　云軍無財士不來軍無賞士不徃是犒賞誠
　　　　鼓舞第一義也今自犒賞言之臣等查得先
　　　　年該兵部議行每㕘將遊擊於密雲縣庫貯
　　　　山西河南解到折徵民兵犒賞銀兩支發各
　　　　二百兩後昌平總兵則或二百兩三百兩薊
　　　　鎮總兵或五六百兩各聴隨營練兵犒賞今
　　　　戚繼光總練七路與標下之兵及改設副總
　　　　亦應議及合無將副總止照各㕘遊官支𤼵
　　　　其戚繼光每季以三百兩為率支發該鎮坐
　　　　營官收掌從其隨營犒賞照舊登記循環按
　　　　季解赴軍門稽查有餘即作下季之數不足
　　　　則另呈議發自兵車言之先該臣綸疏請工
　　　　部支發料銀營造所少者及修葺損壞者亦
　　　　于犒賞銀内動支以火器言之在各路主客
　　　　官軍俱以火藥器械其未備者亦於犒賞銀
　　　　内動支是亦小有所補伏乞聖裁
　　　一兵部議云七原六失四弊作何改圖夫所謂
　　　　七原者原其雖多亦少之弊耳一曰役占之
　　　　弊二曰應付夫馬之弊三曰調遣無法之弊
　　　　四曰班軍無制之弊五曰臨陣無紀之弊六
　　　　曰家丁偏重之弊七曰守險無要之弊内除
　　　　役占違例夫馬驛騷家丁偏重臣等得以徑
　　　　行議處班軍無制事緒煩𤨏必須督臣専疏
　　　　以議守險無要已該督撫議築墩臺自可酌
　　　　量緩急防守適宜臨陣無紀即今訓練兵車
　　　　坐作進退自當齊一無容更議外惟是遇警
　　　　調發委當預定程限以便遵守先以督撫鎮
　　　　協標兵言之在督撫鎮守已奉欽依不分信
　　　　地但各標下之兵於春秋兩防各有就近駐
　　　　劄之處如協守薊東副總駐劄建昌廵撫標
　　　　兵既議屬之則本標之兵與廵撫標兵當兩
　　　　防之際俱赴建昌合練而後則當以一營駐
　　　　建昌一營駐燕河以備燕石東西之警得以
　　　　就近首先迎敵次則薊鎮次則西路協守次
　　　　則昌鎮各標兵以次而至薊鎮總兵標兵駐
　　　　練三屯兩防之時則當仍舊不動以備馬太
　　　　松棚三路之警即當先期馳赴截禦在東則
　　　　東路協守在西則西路協守次則昌鎮各標
　　　　兵以次而至協守薊西副總駐劄石匣總督
　　　　標兵既議屬之則本標之兵與總督標兵當
　　　　兩防之際俱赴密雲合練而後則當以一營
　　　　駐密雲一營駐石匣以備墻古石塘嶺三路之
　　　　警得以就近首先迎敵次則本鎮次則昌鎮
　　　　與東路協守各標兵以次而至昌鎮標兵駐
　　　　練昌平亦當仍舊不動以備居庸黄花鎮鎮
　　　　邊城三路之警即當先期馳赴截禦次則薊
　　　　西協守次則薊鎮次則鎮東協守各標兵相
　　　　繼並至凡遇調遣每營務各遣騎將各將騎
　　　　兵二千先馳赴邊拒敵兵車隨進至本路各
　　　　要口扼截以待决戰其各路策應與各鎮入
　　　　衛之軍次第前進亦各以是為凖其程限事
　　　　緩則騎兵晝夜須行一百二十里車步八十
　　　　里事急則騎兵晝夜須行一百五十里車步
　　　　一百里皆以調兵文到為始違期者以逗遛
　　　　論將到而兵不至者將官自㕘遊而下以軍
　　　　法綑打因而悞事者斬副總而上先取死罪
　　　　招由奏聞處治然又必先嚴探哨戒妄報各
　　　　區將積習不務軍營有濟専為私便身圖冀
　　　　免徵調則無警而報有警不明探哨以有事
　　　　而報無事一日之間紛紜不一遂使臣等靡
　　　　所適從因而調發差悞馴至失事者徃徃而
　　　　有除臣等嚴行申飭外以後仍有因習不改
　　　　者容臣等參奏處治庶軍令明而調遣無失
　　　　策應不至後期此又在於七原之外不可以
　　　　不講也所謂六失一曰不明節制之失二曰
　　　　不練火器之失三曰不練土著之失四曰不
　　　　練入衛客兵之失五曰不練班軍之失六曰
　　　　不務練將之失其目雖有六一言以蔽之不
　　　　務練將盡之矣今旣以戚繼光為之總鎮而
　　　　臣等又議設副將又議選區將則明節制精
　　　　技藝練土著練班軍皆舉之矣至於練士卒
　　　　以備十夫長練十夫長以備百夫長練百夫
　　　　長以備把總千總練把總千總以備提調守
　　　　備練提調守備以備參遊副總練㕘遊副將
　　　　以備大將皆不外此而得之惟在陛下信任
　　　　專否之間耳所謂四弊一曰打箭彌縫之弊
　　　　二曰較藝無實用之弊三曰偏重射打之弊
　　　　四曰閲視多虛文之弊夫弊雖有四一言以
　　　　蔽之將官不得其人也如將得其人則所存
　　　　皆實心所幹皆實事兵之所習皆實藝臨閲
　　　　得以盡言監臨自相信任可以無彌縫可以
　　　　濟實用然則臣等所謂選將練將實今日第
　　　　一義也又何有於七原六失四弊云乎哉伏
　　　　乞聖裁
　　　一兵部議云廵關監軍果否便益臣等議得都
　　　　督戚繼光奏請科道一員監軍本部覆議就
　　　　以廵關御史為之正恐設官太多事機紛擾
　　　　故議行廵關衙門常川督理委於事體為便
　　　　但戚繼光原請科道監督之意是欲調取南
　　　　兵并募西北等軍另練五萬以備截殺誠恐
　　　　更張之始流言易起首尾顧忌難以展布故
　　　　請設監軍免生别議近奉成命南兵不必調
　　　　取又以本官領鎮守之任有地方之責則其
　　　　所轄邊關與應練兵馬原與廵關御史職守
　　　　相關事得稽察似不必復以監軍為名伏乞
　　　　聖裁
　　　一兵部議云較閲射打應否停止臣等查得薊
　　　　鎮軍官先年該兵部題奉欽依行廵按廵關
　　　　御史㑹同閱視兵缺者補之兵不精者練之
　　　　定擬分數以為舉刺其法甚善詎逃亡之額
　　　　卒難以取盈訓練之法半奪於工役行之數
　　　　年竟無成效且諸將畏罪曲事彌縫甚至因
　　　　而虛冒糧餉科削軍人姦弊百出莫可究詰
　　　　如部議所謂頓足發聲交通作偽者誠不誣
　　　　也况校羣衆於一日之間程功能於一技之
　　　　細委不足盡兵務而益勝算邇來廵按廵關
　　　　御史亦洞悉此弊亟欲釐正先該御史孫代
　　　　疏言之詳矣臣等屢奉廟謨諄諄以責實為
　　　　言合無將補練一事就責成都督戚繼光嚴
　　　　督各關營諸將領痛洗夙弊從實經理廵按
　　　　廵關御史仍照出廵事理逐路閲視但廢弛
　　　　已乆振刷甚難若復論其分數専事射打彌
　　　　縫之弊又難盡洗以後合無於閲視之際稍
　　　　寛時日既不併作一日亦不集在一處務將
　　　　軍中一切金鼓旌旄之節行伍營壁之制車
　　　　馬介胄之容五兵長短之用悉心校勘有無
　　　　實用以定優劣以行賞罰不但専校射打一
　　　　藝㕘遊而上有仍徒事虛文不幹實事者許
　　　　各御史不時㕘奏中軍千把總而下應賞應
　　　　罰聴各御史即於敎場舉行其分别補練分
　　　　數懇乞聖明暫行停止如此則事有責成人
　　　　鮮畏避去虛文而臻實效在此舉矣伏乞聖
　　　　裁
　　　一議樁朋臣等照得兵之馳逐惟馬是先馬之
　　　　芻秣所費無算顧諸軍所領之料豆不以飼
　　　　馬而剋以自食至於乾銀又孰肯以易束藁
　　　　哉間者將官侵漁其間任馬之放牧於野漫
　　　　不加察此馬之所以存者骨立而死者相壓
　　　　也將官侵乾銀於上諸軍剋草料於下馬焉
　　　　得而不耗哉乃議追死馬樁銀以領馬嵗月
　　　　之乆近定追銀之多寡即所以懲不肯飼馬
　　　　者之罪也旋以請馬請價牧寺難支議追朋
　　　　銀自管軍官以及諸軍出銀有差以補馬價
　　　　之不足俱嵗終總計其數題准支以買馬又
　　　　因將官稽察無法營馬日耗乃題為㕘罰之
　　　　例自將官以及千把總各計倒損者以為分
　　　　數法至嚴矣然將官懼㕘罰之及已死者不
　　　　以開報草料不行開除逼令本軍賠補而鬻
　　　　妻子者有之索其賄賂乃為開追樁銀者有
　　　　之軍不能賠且賄棄伍以逃者有之是樁銀
　　　　未必盡追諸軍實因馬而逃且困矣又有巧
　　　　避㕘罰之例立為均攤冷補之議即如昌平
　　　　總兵劉漢比照保定事例已經題允此一例
　　　　之開任其科𣲖馬之賠者無幾而諸軍之科
　　　　索者無限朋銀之例徒為諸將開騙局耳况
　　　　各軍領馬者一年之中止有半年草料領糧
　　　　者一年之中又有半年本色乃每月扣朋銀
　　　　五分令其鬻米以扣銀於官苦孰甚焉扣額
　　　　月止五分而千把總之所扣者又不止此其
　　　　納於官者又不盈此是官未得其實用而軍
　　　　重受其困矣除議為條約嚴追樁朋不許將
　　　　官以追賠冷補為名科害諸軍以去其所以
　　　　病軍者附營處所添樹馬廐令其櫕槽喂養
　　　　專以各中軍官董之日稽其草料月驗其脿
　　　　息每季終委官查㸃以去其所以耗馬者但
　　　　馬須急補支用樁朋總題不免遲悞時題似
　　　　涉煩𤨏以後合無將收貯樁朋隨便支買嵗
　　　　終𩔖奏以免題請支用之煩且以濟買補之
　　　　急其冷補私攤盡行革免庶將官之騙局可
　　　　破而諸軍之積蠧亦掃如有似前倒死數多
　　　　者中軍千把總先行綑打仍與將官一體㕘
　　　　罰乃責成既専牧事可舉矣此則部議所無
　　　　而臣等併論之亦軍務當亟處者伏乞聖裁
　　懇乞聖明早定廟謨以圖安攘疏
臣前題山東京操官軍在彼防邊請乞添設都司統領
兵部議得河南亦有班軍在彼守禦似應照例添設希
從長酌處題請以慿議復等因咨行到臣臣查議得山
東班軍春秋二班共計六千人毎三千名例應設一都
司統馭尚無其人强弱所以相半除見在秋班一枝該
臣權委原任福建都司都指揮僉事楊文統領在於古
北口貼守除候防冬畢日容臣併將河南班軍一體博
採相應統領官員另行題請其山東明年春班官軍戍
期已近整搠宜早合無勅下該部查議將把總戚繼美
量陞署都指揮職衘責令前去㑹同都司兵備等官將
春班官軍挑選依期赴邊防禦等因題奉欽依欽遵移
咨在巻今准前因該臣看得二省操軍既分為春秋二
班則領班都司亦宜各設二員庶下班者得以預期整
㮶不悞踐更之期見班者得以専精修守可責防禦之
實又照兵不貴多而貴精將不在於徒勇而在知練兵
之法蓋能練則兵可精兵精則雖寡亦衆故練得精兵
一千則謂之千人敵練得精兵一萬則謂之萬人敵不
然養兵雖多實為烏合之衆任將雖勇不過一人之敵
此知兵之將所以當深致意也臣今蓋得二人焉如原
任廣東總兵標下坐營官都指揮僉事陳其可原任福
建都指揮僉事楊文皆所謂知兵之將各堪將萬人者
一則因取用作缺一則以詿誤聴調臣嘗擬薦用之而
未得其便所據前項領班員缺合無請乞勅下兵部再
加查訪如果臣言不謬將陳其可楊文各擬署職推補
河南山東各領秋班都司官責令前去用心整㮶依期
赴戍以後遇有薊鎮𦂳要員缺再行推用如此則弱可
使强寡可敵衆其有補於邊備不淺矣
　　條議邊務以禆實效疏(隆慶三年三/月二十四日)
准兵部咨該總督宣大山西等處地方軍務兼理糧餉
都察院右都御史兼兵部右侍郎陳其學㑹同鎮廵題
議要將大同遊兵四營比照宣府事例裁去一營歸併
三營每營務足三千除一營防守本鎮其餘二營一營
輪畨入衛一營在鎮操練惟復仍舊四營輪畨等因該
本部看得總督宣大右都御史陳其學等㑹議過御史
周詠所陳議遊兵以省冗濫一欵大率謂大同一鎮原
有新舊遊兵二營嗣因嘉靖二十九年犯畿輔又設遊
兵二營分為兩班輪畨入衛每年督發率於該鎮各營
兵馬内選補年復一年以致逃亡故絶數多無人可補
邇來薊鎮操練主兵營伍已屬强盛欲將該鎮遊兵四
營比照宣府事例裁去一營歸併三營止許二營輪畨
入衛不為無見但前項兵馬係干拱衛畿輔關係匪輕
且事在閫外本部遽難輕議合候命下備行總督薊遼
左侍郎譚綸查薊鎮主兵連年補練果否比前强盛其
大同遊兵裁革一營歸併三營事體有無窒碍今欲减
去入衛一枝有無相應逐一從長計議停妥明白具奏
以慿覆請施行等因題奉欽依備咨到臣該臣查得薊
鎮地方自嘉靖庚戌以前號為治平無事軍政多廢弛
弗講比自庚戌而後邊患頻仍乃始以武備為務不惟
廢墜之乆驟欲整頓為難而生長内地未嘗身經一戰
之人較之各邊終日與敵為伍者强弱自是懸絶且咫
尺神京事難盡法所以衆不足恃其勢不能不資於入
衛之兵此其大凡也邇年以來不惟補練未效而逃故
之數視之他鎮為尤甚即如永安昌平遊兵二營舊每
營各三千也今每營實在各止一千五百員名耳振武
石匣建昌永平遵化遊兵五營舊每營各三千也今每
營各止二千三百員名耳此在營兵如此推之一十二
路正兵與各枝班軍莫不皆然即自去嵗以來議添京
操班軍四枝忠順軍二千名通州㕘將胡進操軍二千
二百員名亦僅補足此逃亡之數此其勢何能一日無
藉於入衛之兵况今日入衛之兵不惟强弱視昔為逺
而其數亦日减月削非復舊時如延綏官軍四枝每枝
减去三百名共减一千二百名大同官軍二枝每枝减
去三百名共减六百名此皆近年事也通計入衛十枝
之中又各有逃亡事故每枝亦不下二百人此臣所以
終日皇皇莫知為計而譊譊然請以設險練兵為事盖
誠有見於敵勢日張守備日薄求七年之病於三年之
艾亦始自今蓄之耳乃即加之以强盛之名而欲减去
入衛遊兵二枝之一是入衛之兵視昔十分已去其三
二千四百餘里極重之邊萬一敵騎突至其誰與守以
虛名而受實禍臣雖至愚極暗萬萬知其不可也伏望
皇上軫念畿輔重地陵寢要區勅下該部議將大同入
衛之兵仍舊以四枝更畨入衛此不惟得居重馭輕之
勢而諸邊自是亦免紛紛援乞之擾矣
　　請設専官馭新軍以防重地疏(隆慶三年六/月二十四日)
據整飭昌平等處兵備山東按察司僉事宋守約呈稱
保河忠順營軍士雖稱係安挿軍舍選集為兵訪得内
多遊民頂充在邊防守則公然逃回撤兵之後又漫無
統紀若不嚴為責成縱設有専官終無成效似應查照
近日題准勾補薊昌二鎮標兵事例添設遊擊一員統
領充為保定鎮守總兵下標兵名色一應訓練勾補事
宜俱與該鎮部下兵馬一體督責查考春秋兩防逐名
㸃發遊擊統領前來庶事權重而人心攝服號令嚴而
行伍就緒等因備呈到臣案照先為懇乞聖明早定廟
謨以圖安攘事該臣具題真保等處安挿軍舍空役頗
多合於内摉選二千人與山東沂州通州㕘將各兵合
之可得八千二百人分發各路擺守以補前取遊兵五
枝之半尋該兵部題奉欽依行臣轉行保定等處鎮廵
衙門於真保河間定州等衛挑選得忠順軍舍二千名
據鎮守總兵官李勇呈委千總安廷燦統領前來發居
庸關地方擺守時兵係新選安廷燦職卑不能鈐束又
該兵備僉事宋守約呈委原任㕘將劉淮統領而劉淮
亦乏統馭之才但各兵月糧至今年五月議之始定劉
淮原係彼人所以春防仍聴統領聊以安輯衆心至於
修守實効則三不當一也今據呈要添設遊擊一員為
之専領而又屬之保定鎮守總兵標下充為標兵名色
下班則就彼訓練遣戍則就彼督發庶兵有歸著事可
責成委為有見相應議請及照有兵無將與無兵同若
將不得人又與無將同今此新選忠順軍舍二千名視
之他兵有如未受衘勒之馬駕馭尤難緩之則法度盡
廢急之則羣情弗安必得老成練達之人方有操縱聨
屬之道臣謹查得原任副總兵後充為事官管理軍門
中軍事今聴用馮登乆歴邊塞曉暢軍情且籍係衛所
素閑約束伏望勅下該部再加查議將馮登推補遊擊
統領前項新選軍舍屬之保鎮總兵官標下作為標兵
名色如法訓練每遇春秋兩防㑹同廵撫兵備等官查
照各營事規處給糧餉整備器械責令馮登統領依期
赴鎮分布防守中間若係雇倩頂替者徑行革退查取
正身補役但有逃亡俱行總兵官李勇逐名拏解選補
如此則將得其人事亦歸一而兵有實用矣
　　敷陳末議以禆益倉漕疏(隆慶三年六/月十五日)
准兵部咨該廵按直𨽻監察御史周禧條陳内慎防守
一事該本部議得合候命下移咨總督譚綸從長計議
即今添撥班軍二枝又准隨宜召募今秋防禦如果可
省即將通州胡進各兵不必調用若班軍見聴教練土
兵召募不多合將本㕘人馬量留精鋭一千在邊協守
其餘發回該城防䕶漕糧統竢薊鎮各兵練有次第及
召募充足通行免調若該鎮别有區畫亦聴從長另議
題奉聖㫖通州兵著都留本處防守其餘依議行欽此
欽遵備咨到臣案照先為懇乞聖明早定廟謨以圖安
攘事該臣議於薊鎮原設遊兵十枝之中掣取五枝合
總督鎮廵標兵練為三營以備截殺但各枝遊兵原係
擺邊之數今視舊頓减一萬四千則十路㕘將提調之
官又不免以單薄為辭臣復查得先年通州有新舊遊
兵二枝每枝計三千人在邊防守後因設立遊兵改入
京營操備今聞舊遊兵在京營者尚存一千三百五十
九名新遊兵在京營者尚存一千六百七十四名合之
可得三千三十三名更於京營請發京軍二千名又於
真保等處選取安挿軍舍二千名又取山東沂州民兵
一千二百名合之得兵八千二百名分發各路擺守以
補前取遊兵五枝之半如真保達軍二千難以取盈或
沂州兵不可必得合於通州㕘將胡進營内摘取一千
補足其數當該兵部覆議題奉欽依將逹兵二千沂兵
一千二百俱行調取其通州新舊遊兵三千在京營者
與京營軍二千俱未議發惟以通州㕘將胡進全營官
軍二千七百八十四員名盡數發邊防守而行京營大
臣將戰兵營軍士摘發一枝選委良將統領前去通州
防䕶漕糧等因備咨在巻後沂兵一千二百止防一秋
尋即議罷則以山東班軍一枝補之今准前因該臣查
得通州㕘將胡進兵一營當臣初議之時止摘取一千
後廟議未以通州新舊遊兵歸在京營者與臣所請京
軍二千人戍邊乃以㕘將胡進下全營官軍畀之去秋
今春皆分布馬蘭谷防守蓋以補原取遵化遊兵一枝
擺守信地之數近日請發河南山東班軍二枝一枝係
屬鎮守總兵戚繼光軍營訓練一枝係補原取建昌營
在於燕河擺守之數所據馬蘭一路見今又議分出主
兵五百五十名作松棚谷遊擊張蕙下標兵又以原派
保河遊擊王世卿所部民兵三千取回鎮守總兵戚繼
光標下合營練訓則本路見缺擺邊官軍六千餘員名
臣即通融設補不能以半其一半即臣敝精竭神亦難
措處蓋在邊防守之兵止有此數足於此則缺於彼而
各區守將動念舊䂓取彼與此誰肻心服照得臣前所
議通州新舊遊兵併入京營者見今尚足三千人合無
請乞勅下兵部再加查議將此遊兵三千分為二枝每
枝務足一千五百人統以專將每嵗秋防則用二枝春
防則輪流一枝依期督發到臣分布馬蘭一路防守各
兵行糧在於薊鎮關支月糧毎當赴邊之日於本衛所
預支三個月以便齎裹如此則塞上之兵仍歸塞上通
州之軍歸之通州可謂兩利而俱全矣
　　重地増兵防禦以保萬全疏(隆慶三年六月/二十五日題)
據整飭昌平等處兵備山東按察司僉事宋守約呈據
黄花鎮守備李世臣呈稱本職所轄邊隘東自南治口
起西至西星口止延長三十餘里止有部下主兵老家
軍士五百名京操該班軍士五百名共一千名常川駐
守每遇春秋兩防調撥昌平營遊兵一枝名雖全營其
實止有一千五百名主客通共二千五百名分布沿邊
戍守大約七八十人守地一里萬一敵人擁衆突犯軍
力單弱不足守禦合無俯賜轉達添兵協守庶保無虞
等因呈該本職㑹同鎮守總兵官楊四畏看議得黄花
鎮設在禁山之後南拱諸陵北鄰永寧東聨渤海一墻
之外即為甌脱西接西星口起至居庸路邊界川草花
頂止延長百里因係陵寢後山原無修設邊工實為極
衝要害止有額設老家軍五百名常川駐守後䝉兵部
議添京營班軍一千名劄委把總官二員統領分為春
秋兩班春班以二月初一日上班八月初一日下班秋
班接日更替上班者除月糧之外每名日給米一升下
班者回家休息坐支月糧一石先年邊方無事軍士足
守近因入犯之後増防築險邊務日殷所據守備李世
臣呈乞増兵協守似應俯從但今防春主客兵馬分布
已定原無可増之兵及查前項班軍名雖京營其實俱
在長陵等八衛食糧在京名籍除革已乆與本鎮主兵
無異而廼有半嵗之閒况春防二月秋防八月正值喫
𦂳之際適當換班之期一應修設邊工事務率多挨日
候換此調彼推下班者先期私逃上班者後期不至是
以徒有班軍之名不獲𦂳急實用且九邊八衛之兵間
關千里逺涉山川在邊終嵗尚無暇時矧兹額設班軍
豈得獨逸即今時異勢殊難拘故態合無將前項軍士
令其秋班者自八月初一日上邊至來年春防將撤五
月初一日下班春班者自二月初一日上邊至秋防將
撤十一月初一日下班各軍每嵗在邊九箇月下班休
息三箇月其在邊日給行糧照舊關支庶兵無額外之
添邊有協守之益等因具呈到臣竊惟黄花鎮係屬陵
寢後門邊長地要守備宜密據呈止有老家軍伍百名
昌平遊兵一千五百名京操班軍一千名京軍又分為
春秋兩班委為單薄所據該道議稱前項班軍原在長
陵等八衛食糧實與主兵無異要行改定班限秋班自
八月初一日上邊協過春防至五月初一日方許下班
春班自二月初一日上邊協過秋防至十一月初一日
下班則是在邊每防増五百之衆而各軍每年亦尚有
三月之安兵不假於外求食不煩於他計事莫便於此
者如䝉伏乞勅下兵部再加酌議具請行臣轉行遵照
施行則邊方幸甚
　
　
　
　
　
　
　
　
　
　
　
　
　
　
　譚襄敏奏議巻九
欽定四庫全書
　譚襄敏奏議巻十
　　　　　　　　　　　　　明　譚綸　撰
　　沿邊缺乏火器速乞請發以充備禦疏(隆慶四年/四月二十)
　　　(五日/題)
准巡撫順天都御史劉應節咨據薊州永平昌平密雲
各兵備道呈稱闕乏火藥器械相應題請一體給發等
因備咨到臣臣惟禦敵之技必以火器為先火器之用
又以多多為善葢多則㸃放無窮足當其蟻聚之攻少
則擊發有限莫勝其蝟集之矢前此禦敵專待於應援
之兵故所用火器亦惟應援之兵是賴故今惟標兵火
器可言精且備耳至於各邊之器則皆束之高閣以待
查盤並不敢分之塞垣以備戰鬭去年以來建造敵臺
臣遍行各路摉刷火器以為守臺保邊之具始知其無
備而紛然具以為請臣固不敢不竭犬馬之力而為多
方營置之圖但自抵鎮以來講求車戰繕治器械晝夜
無休比至去冬業始粗備而諸營呈討鳥嘴銃及各路
呈討鐵佛郎機以備極衝之守又日不暇給今准咨稱
缺少佛郎機至五千零二十位快槍至八千二百桿缺
少鉛彈至六十七萬七千箇火藥至五萬六千二百斤
若不亟為題請而惟責之本鎮自辦不惟料價無處抑
且人力有限况見缺佛郎機快槍之數亦據三四年所
建臺數之需言之耳若合一千五百臺計之所用之數
尚多及稱火藥鉛彈聽本鎮自辦亦自薊昌具呈之數
而言密永二道尚未慮及若以四道十四路每年合用
火藥鉛彈皆辦自本鎮誠恐原留料價之銀不足以備
十分之三伏望皇上軫念畿輔重鎮邊備廢弛勅下該
部將所缺佛郎機快槍俱如數給發仍每道量給火藥
五萬斤大小鉛彈五十萬箇聽臣等多方計處分投製
用如此則重險不至視為虚器長技不徒託之空談而
敵衆亦當有所懲創矣
　　即事效忠再飭春防大計以慎固疆埸疏(隆慶四/年五月)
　　　(二十四/日題)
准兵部咨該本部題職方清吏司案呈奉本部送兵科
抄出巡撫宣府等處地方贊理軍務都察院右副都御
史王遴題内一欵免入衞遊兵以均戰守該本部看得
巡撫都御史王遴等所陳免入衞遊兵以均戰守一節
大率謂該鎮東路遊兵既議照舊專䕶南山遊兵一枝
專防鎮城止遺正奇二營不敷戰守欲將更畨入衞薊
鎮遊兵一營行令發囘留備本鎮候薊鎮的有警急與
正奇等兵一併入關援剿查得本年入衞兵馬已經薊
鎮軍門分布防守各有信地遽難議撤相應勘處合無
備行薊鎮督撫官查照所議將宣府入衞遊兵應否發
囘防禦聽其有警應援倘或南山一帶有警薊鎮作何
䇿應勘議停妥咨報前來以憑議覆等因題奉欽依備
咨到臣該臣㑹同整飭薊州等處邊備兼巡撫順天等
府地方都察院右僉都御史劉應莭議照薊昌二鎮先
年分為十區毎區俱派入衞客兵一枝以備截殺宣府
入衞遊兵一枝向分付在馬蘭谷防守其來已乆非創
始自今矣今宣鎮之所謂南山即指薊昌二鎮邊牆而
言也宣鎮所謂重南山乃所以重京陵即薊昌所謂守
邊城即所以守京陵也今若裁減宣鎮衞兵一枝則馬
蘭一區缺軍截殺而馬蘭將不守矣馬蘭一處不守則
全鎮為之騷然而陵京亦不免於震動宣鎮南山之重
亦徒託之空言而無益矣此其不可一也况薊鎮入衞
之兵其舊葢二十枝逓減至今乃十枝耳而數又不足
三千於内如延綏三枝則每枝僅二千二百人寧夏固
原大同四枝每枝各二千七百人耳遽年以來又各紛
紛議罷而事難必從今更使近者罷去逺者安能但已
而薊鎮二千四百餘里之邊將何以為守乎此其不可
二也伏望皇上軫念薊鎮為全邊第一重地勅下該部
將宣鎮遊兵一枝入衞如故仍執為一定之議以便遵
守免致揺惑人心如此則畿輔幸甚臣等不勝幸甚
　　感激非常恩遇披誠請兵以備戰守以圖補報疏
　　　(六月十/六日題)
本年四月初一日據山東領班署都指揮僉事楊文呈
奉臣帖將遊擊將軍陳其可督同原任守備義勇右衞
指揮僉事孟杰新募奇兵一枝通行管營訓練仍照原
案多方召募遇有來投查審真正名籍陸續呈報驗發
收伍等因到臣所據都司楊文等召募新兵三千名相
應内以一千五百名抵補入衞陜兵原分布黄花鎮寧
夏一技古北口曹家寨延綏一枝各原減五百之數餘
一千五百名即抵今革退忠順軍二千之數俱屬臣標
下另設專將統領訓練候臣通融分布各路防守合用
月粮照舊於各營路缺額主兵數内攴給仍遵照題准
事例全給行粮每年㑹計於客兵額内動攴庶人心樂
從而無復有散逸之患及照畿輔之地人易資生塞上
之役事宜効死人不樂於應募以故前此募兵非不嚴
行督責卒未見有成效今於一年之間募足三千之數
實由陳其可楊文孟杰多方招徠與用心撫輯所致不
然未易辦此除陳其可見充河間遊擊外合無即以山
東領班都司署都指揮僉事楊文量陞遊擊職銜統領
訓練以需實效其楊文領班員缺即以原任守備義勇
右衞指揮僉事孟杰代補庶㡬在新軍則兵將相識在
班軍則統馭獲人軍既皆得實用而或修或守盡為有
資矣再照本鎮召募之法本為節省財用計也今減去
入衞與忠順官軍三千五百員名正䭾馬一千七百餘
匹而補以募兵三千即給與全攴行粮其所省誠為不
少但入衞官軍一千五百月粮皆屬彼省關攴盔甲器
械乃其自備在薊鎮不過攴與行粮料草耳今募兵則
月粮皆取諸本鎮盔甲器械皆從官給其所費亦甚不
貲是用入衞之軍在各鎮則士馬多勞錢粮多費而薊
鎮實安享其成從召募之法在各鎮雖甚䝉其利而薊
鎮仍未見其省臣愚竊謂自是而後不如且罷召募之
法仍從入衞為便如䝉伏乞勅下該部再加㸔詳定為
畫一之規併行上請行臣等遵照而行臣愚幸甚邊疆
幸甚
　　營務初更條陳未盡事宜以飭戎政以裨安攘疏
　　　(七月三/日題)
准兵部咨該巡視京營魏給事等題查班軍以資䕶衞
竊惟班軍之役專以强榦弱枝拱䕶京輔祖宗神謨為
慮逺矣邇來事規漸紊法乆弊生官利其賄則有賣放
頂替之私軍畏其苦尤多買脱竊迯之弊及至入京不
論工之大小盡數撥在工所在營將官不相統屬兩相
躱避既不在工又不歸伍不惟人無實用又且徒費月
粮此班軍之所以極敝而不可不亟為之處也臣等議
欲預行彼處撫按都司兵備等官將該班軍各照額數
清催精壯統領赴班分投各營操練與京軍一體賞罰
亦可資為戰守再照先年薊遼總督題議將河南山東
上班壯軍撥一萬六千餘名赴鎮協同防守將老弱者
留京以不教之軍守極衝之邊在邊方徒糜粮餉于京
營實妨大計合無將薊鎮防守班軍酌量撤囘該本部
覆議祖宗時定居重馭輕之制每年令外衞官軍更畨
赴京操練自嘉靖間敵犯畿輔地方已將大寧等衞官
軍留各關隘守把近又議將鳯陽守陵官軍留在彼處
防守僅此山東河南中都等三都司官軍轉流京操却
又每年借戍薊州一萬六千員名今查得春班該赴京
者不及九千員名適又遇有殿閣工役尚且不敷撥用
動攴太僕寺庫銀募夫以充班軍做工此其積衰廢法
不但統領劄付官作弊及在營操練無法而已委當及
時查處合無通行山東河南鳯陽等處各該撫按官轉
行兵備該道嚴責各衞掌印等官自今秋班為始各該
班軍赴京者要照額數遴選精壯責令勤能委官督發
起程到部發營操練其借撥薊鎮防邊官軍一萬六千
員名亦咨總督侍郎譚綸急速補練土兵刻期退囘京
營無致乆假不歸等因題奉欽依咨行到臣臣看得在
河南山東京操班軍各二枝每歲春秋兩防各一萬二
千員名乃臣等與前總督侍郎曹(缺/)先後題請節該兵
部題奉欽依屬見薊鎮分班防春防夏防秋一以備撤
兵空虚之時一以為更畨訓練之計在京營戰兵三千
乃巡倉御史議將通州官軍撤囘防守兵部議以戰兵
三千抵補薊鎮先年改入京營遊兵六千與見今撤囘
通州官軍之數在原議並非暫借於薊鎮亦非乆假况
薊鎮與敵僅隔一牆保固薊鎮即以拱䕶京師薊鎮誠
急朝廷尚當别行遣將發兵以為聲援以張天討京師
則堂奥也薊鎮則門戸也徵列省之兵以實京營誠得
居重馭輕之法出京營之兵以守門戸亦為攘外安内
之圖事均一體情非秦越謂之乆假不歸臣固有所不
敢責之尅期退囘勢亦有所未能伏望皇上軫念薊鎮
精兵歲減邊患可虞且人心易摇秋防已迫勅下兵部
將先後請發班軍一萬二千員名存留薊鎮如故仍馬
上差人齎文二省撫臣將秋防赴邊班軍嚴加挑選依
期督發其京營戰兵二枝每枝各一千五百名仍定以
慣戰邊將以七月十五日為期統領前來以便分布如
此庶人心知有定向不致觀望悞事而邊疆實有賴矣
　　哨報東西諸部合謀大舉請乞預調保邊入援兵
　　　馬以助戰守疏
本月二十二日酉時據分守石塘嶺叅將陳勛揭禀白
海子迤北瞭見敵兵約長七八十里於八月十三日起
身徃東北行走又據薊鎮總兵官戚繼光揭稱西路敵
兵十分重多已到境外地名啇都等因各報到臣該臣
督同鎮巡等官查照節年事規將主客官軍酌量地勢
衝緩題請分布乘牆列守而又議以黄花居庸鎮邊三
路有警該昌鎮總兵官楊四畏統領本標官兵首先應
援迎敵古北牆子嶺曹家寨石塘嶺有警該西路副總
兵官李超統領本營并臣標將李如檟等標兵首先應
援迎敵馬蘭松棚太平三路有警該總理都督戚繼光
首先應援迎敵燕河臺頭石門山海關四路有警該東
路副總兵官胡守仁統領巡撫標下及本營標兵首先
應援迎敵而臣與巡撫都御史各徃來督理遇警隨營
調度各該總協等官本路無警他路有警即便相機䇿
應夫分路列戍布置雖詳但邊長人稀全仗軍門鎮巡
協守標兵近者則首先迎敵逺者則相繼應援設使直
入一路或分入兩路又地方相去不逺即有二三十萬
之衆臣等以四標全力合併拒阻即不資外助可保萬
全但今據所報西路且有二十萬衆東路懲創徃年挫
䘐之事糾合各部計亦不下十萬屢報西路謀入黄花
鎮而東路又謀入古北口東西又謀入馬蘭谷是分為
三路矣東路則謀入義院口為石門寨所屬又謀入界
嶺口為臺頭營所屬又謀入冷口為燕河營所屬又謀
入潘家口為松棚谷所屬即未能四路並入但今四路
内屬諸蕃各自逃去亦必有分入二路之意且一路遇
敵左右二路俱當戒嚴是薊昌一十四路東西相去二
千餘里處處受敵臣等各標之兵可以應援截殺者纔
有四營東二營合車騎歩兵計三萬有奇昌平一營不
滿六千又抽諸長陵等八衞之人最為脆弱難恃所堪
恃者僅東之三營耳以三營三萬之兵而當三十萬五
路入人之衆已為力不能攴而况黄花鎮為陵寢重地
臣必自將密雲一營合昌平標兵誓死以當黄花一路
則所謂古北石塘曹家寨牆子嶺首先迎敵已無其兵
而東路既欲分入二處則副總兵胡守仁即合巡撫標
下之兵其力亦難兼顧總兵戚繼光協總胡守仁即如
初議遇警首先迎敵亦再無别兵可以調發相繼應援
臣等用是苦心籌畫無所措手為今之計合無請乞勅
下該部預將保定鎮巡應援兵馬行令整搠三枝星馳
前赴密雲聽臣分撥標兵三千相兼前去駐劄石匣營
適中地方專備古北牆子曹家寨石塘嶺有警分投赴
邊併力拒阻又行遼東鎮巡官預將入援人馬星馳進
關至石門寨臺頭營屯劄專備東路土蠻如果分入二
處總兵王治道與副總胡守仁督兵分投拒遏巡撫都
御史劉應節徃來調度俾臣得以專當黄花鎮一面保
䕶陵寢戚繼光專當馬松太平三路如或黄花一鎮無
警臣仍率協總李超標將李如檟等專待牆古曹石首
先迎敵而以保定援兵分發西自牆古曹石東至馬松
太平遇急䇿應又或牆古曹石無警而敵悉衆分入馬
蘭以東臣則親率標兵以東而以保定應援兵馬留在
平谷以西一則防備西路突瞰我虛一以預備内地又
或馬松無警而牆古以西或得潰入則戚繼光躬率全
營標兵星馳而西與臣連營奮戰如此則勝算粗定不
致顧此失彼若謂二鎮援兵必待敵巳潰牆而後入關
策應則有焦頭爛額之功不如曲突徙薪之萬全也伏
望聖明軫念敵衆兵寡俯賜俞允畿輔地方幸甚臣愚
不勝幸甚
　　查陳舊例漕運疏
准巡撫順天都御史劉應節咨據昌平道兵備僉事宋
守約呈遵䝉案驗事理行准總理昌平糧向戸部主事
張克家手本囘稱緣由為照昌鎮地方設居陵寢切臨
邊隅軍多民少地窄農稀年例主客糧草俱于四外收
買轉運艱難商人疲累已屬難攴今若以漕糧折價萬
一各商糴買不前到累逋迯邊軍仰給無資臨時悮事
干係匪輕合無姑如管糧衙門所議仍發本色漕糧查
照先年舊例責令原運官旗徑運大通橋下堆卸本鎮
委官帶領車戸䭾運該運官旗各赴該倉晒揚交納庶
車脚無挿和之弊而邊軍得實用之惠矣惟復仍運通
倉收貯責令經紀轉運等因據呈備由咨覆到臣議照
昌平地方委係邊隅土地磽确出産穀粟甚寡上年戸
部將漕糧發銀召買所司深以為難臣等據文題請已
該戸部撥酌准覆于脚價有省然召商收買實於事體
難行所據兵備管粮衙門㑹議不惟當從通州仍令經
紀轉穵且欲復照先年由大通橋官旗徑運為便臣等
覆加叅酌委宜率由舊章難於因噎廢食動事更革伏
乞勅下該部再為詳定覆請畫一遵守施行
　　遼東急缺大將乞早推補先褒死節以作忠勇疏
據險山叅將郭承恩報敵人聚兵要搶廣寧錦義地方
總兵官王治道隨自關西囘還徑至義州適中地方防
禦遇敵兵四萬餘騎王治道提兵追剿忽遇伏兵三萬
餘騎突起王治道見其勢衆併力血戰殺敵不計其數
王治道并郎得功均被射砍身死家丁選鋒官軍亦有
損傷其大營兵馬並無損折敵人從原路出境去訖等
因備報到臣臣督屬雖逺而大將陣亡亦難辭責謹席
藁待罪外前項事情本宜從彼中撫按㑹同具奏但臣
面詢走報夜不收任友才禀稱敵兵徃東北退遁本處
既未得手尚恐要犯廣寧等因則巡撫官正屬調度截
殺之時而巡按相去又逺且大將云亡人心解體必候
合疏以聞誠恐别失事機所據總兵官員缺相應先行
具題伏乞勅下該部作速㑹推謀勇兼資將官一員前
去任事仍乞比照先年陣亡總兵官殷尚質楊照事理
將王治道郎得功先行題請褒錄于以安地方於目前
慰忠魂於地下
　　薦舉兵備官員以備錄用疏
臣奉命總督薊遼保定等處軍務已及三年茲當陞任
所據督屬兵備官員例應薦舉臣謹查得分守遼海東
寧道叅政張邦土精明宏博重厚老成以恬淡而飭躬
不務先人以賢智崇樸忠以明職真能為世之表儀定
驛傳之章程明屯種之規則具見其經畫之大嚴收堡
之號令設路河之墩牆足知其防禦之周賞罰明而人
心思奮更歴乆而勞勣獨多整飭大名兵備副使張佳
𦙍學有淵源才堪經濟留心飭武列郡多可戰之兵正
已率人一道無犯贓之吏詰戎則每嚴清勾逋迯者盡
歸於伍救災則務先窮困昬墊者胥匡以生提一旅以
備邊軍威甚盛操三尺以馭下憲體何嚴真可謂人倫
之表而能備緩急之用整飭昌平兵備僉事宋守約揮
霍宏才光明俊業掣肘而處盤錯之具區操割不難於
迎刃抗志以圖安攘之實政經營獨見其苦工持憲具
凛凛之風裁一路之豺狼屏跡馭衆有休休之器度全
鎮之羆虎傾心建臺建城皆挺身任事故能先衆以成
功議餉議兵則獨立敢言不為曲學以阿世克勤克慎
真懷忠抱赤之臣有守有為允康濟保釐之器分守遼
海東寧道兵備僉事劉田博雅不羣清真可則當軍民
錯雜之地處置盡合于人情峻内外出入之坊備禦毎
先於勝算督率則遍歴險阻何異於胼手胝足之勞秉
憲則獨持風裁常聞其發奸摘伏之事敵毎畏威而遁
吏不緣法為奸整飭遼東寧前兵備僉事任彬嚴毅不
阿沈潛不露懲奸剔蠧一道之弊肅風清列戍修垣三
載而民安盜息備冦則人人用命鼔舞自見其多方清
屯則井井有條區畫足知其極密以上諸臣皆一時藩
臬之選所當薦舉以備擢用内僉事宋守約資勞巳及
四載春秋共歴七防望重而心愈謙宦成而志益勵所
宜特薦以備破格超擢者也如䝉伏乞勅下該部再加
查訪如果臣言弗謬將張邦土等循資擢用宋守約破
格超待如此則人思感奮而邊備為有禆矣
　　舉劾有司官員以昭勸懲疏
臣據督屬有司官員例當舉劾謹查得順德府知府馮
善温恭有度正直不阿易俗移風知化導之在巳能躬
先於儉約救災恤患若痌瘝之切身遂力拯其啼號百
廢俱興四知尤慎廣平府知府賀賁貞至絶俗人不忍
欺明照覆盆寃獄為之盡洗法行近習積蠧因而一清
不猛不寛能勤能慎保定府知府賈淇重厚有文精明
不刻當三輔之首衝迎刃足占其利器拯百姓之胥溺
設心獨苦於良工氷清玉潔之操吏畏民懷之政真定
府知府楊道亨溫文謹飭正大光明寓撫字於催科黎
庶每歌其善政以㢘平為治體僚屬盡慕其清操事必
為之調停法能行於豪右大名府同知朱一松和而有
執介不為名處事務盡周詳衆皆稱便鞠獄無為深刻
民自不寃左右不敢為奸黎庶咸懷其惠管通州事河
間府同知劉耀武沈潛能斷果毅有為當盤錯之具區
操割不煩遊刃處驕滑之衞卒駕馭自是長才永平府
同知賀溱忠信明決重厚老成案牘必親胥吏無舞文
之弊亷隅自峻門庭絶請謁之私遵化營管粮河間府
通判王建鏌鋣利器科第遺英守邊則議保障之長圖
不獨恃其山川險阻署篆則修循良之實政尤加意於
錢穀甲兵建白綽有千言足占經術施為得當一面定
著壯猷居庸關管關保定府通判法暟雅有文辭習明
吏事禔身清謹志不耻於抱關立志㢘平才尤優於守
郡承委能事事不茍議法則井井有條保定府推官蔣
希孔儀容修潔操履方嚴不察察以為明法令自行於
頑滑每孳孳以為善好惡獨謹於貪殘審鞠務得其情
平易可以觀政大名府推官蔡汝賢人如金玉操比氷
霜條上便宜每事有關於政體聼斷訟獄論法必酌諸
人情廣平府推官董邦禮德器溫純才識明敏剖斷如
流法律真同老吏操持似洗清苦無異寒儒河間府推
官馬應夢才本明達政尚清㢘掣鹽能盡得奸欺課入
為盛議獄則多所平反寃抑獲伸潔巳譬之氷壺方人
猶懸藻鑑真定府推官張堯年器識老成才猷精練議
獄務為明允兩造無寃禔身克盡清廉一塵不染左右
無舞文之吏菁莪多樂育之賢開州知州陳允升警敏
多才沈毅有守事必求其節省經費自充獄不厭於精
詳民命攸賴管房山縣事知州李琮平易可以近民明
敏足以從政事至輒應弦而解真剸繁理劇之才質成
能片言以折有治暴抑强之具五年清節無間始終百
雉堅城足垂乆逺遷安縣知縣趙雲翔駕馭長才循良
古吏潔已愛民治行已空於冀北即戎講武甲兵尤富
於胷中真非百里之才可當一面之任寶坻縣知縣劉
不息髙明器識潔白操持理枉伸寃囹圄無乆淹之獄
省刑薄罰田野有更生之民固安縣知縣馮子履人如
精金美玉操比烈日嚴霜催科能屏絶鞭笞逋負獨少
拯溺則胼胝手足全活何多法不撓於權豪惠每先施
㷀獨遵化縣知縣王宣化言行動法古人政事足稱良
吏均徭平賦事必為之畫一而權貴靡所低昻議獄慮
囚意每切於平反而囹圄並無寃抑有節用愛民之實
真盤根錯節之才撫寧縣知縣李一本才優治劇明可
燭奸撫字勞心流移盡復其業催徴有法逋負悉輸之
官不染一塵能盡三事肥郷縣知縣李栻學有淵源才
雄經濟寓郷約於保甲善政真足宜民存渾厚於精明
儒術固能飭吏事事見其精采斷斷可為循良任丘縣
知縣胡峻德才優幹濟守更端嚴以民心為已心體悉
務周於寒谷理官事猶家事忠誠可格乎上蒼折獄真
以片言修城不動聲色蠡縣知縣劉伯縉博雅宏才廉
明善政法紀行之豪右宿蠧為清催徴不事鞭敲額賦
盡起能潔已以愛民㒺違道而干譽魏縣知縣徐元太
䆳學宏才英標雅操儉約出自性成民懷節省長厚由
於天賦政尚㢘平效古人㒺為時套修實政不衒虚名
邯鄲縣知縣高世雨揮霍長才循良德政邑當孔道精
明無減於驅馳民罹大災憂勤至廢其寢食法行自近
廉可生威井陘縣知縣鍾遐齡德性謙冲才猷縝密條
列編審之便良法可窒其弊源節省供應之煩美意遂
甦夫民瘼持巳擬之食檗發奸畏其有神濬縣知縣楊
沂心存公恕政尚㢘平以片言而折獄動得隠情立三
限以催科咸無逋賦儒術可以飭吏身教自能化民邢
臺縣知縣耿鳴世性資明發操履端嚴豪右畏其威㢘
侵地盡歸於版籍疲民賴其賑恤仁聲遍滿於閭閻馭
下嚴而有恩教民動必以禮長垣縣知縣孫錝德性温
恭才猷敏贍地本盜賊之淵緝捕嚴而民皆帖席時值
昏墊之後拯援切而衆乃胥生操比氷霜邑多弦誦滑
縣知縣劉翲才識老成政體練達剸繁理劇恢恢乎遊
刃有餘節用愛民歉歉然毎懷靡及一塵不染六事允
修昌黎縣知縣張存智練達多才沈潛有決慎刑獄而
兩造無寃躬節儉而一介不茍以上諸臣雖職任各殊
才器互異均之㢘平公謹所當薦揚以備錄用者也臣
又訪得真定府管粮通判王某小才足以集事多智可
以飾奸淫刑以逞賣法貪贓藁城縣知縣易某性資迂
緩才智昏庸舉動全無威儀刑罰不知可否初則柔懦
無為末乃貪贓敗度此二臣者清議不容人心共忿所
宜亟行罷斥以警官邪者也臣又訪得興濟縣知縣公
某年當衰暮識欠精詳聽左右一言則巨冦五人同時
漏網甫到任數月逮無辜二命相繼含寃一味昏庸全
無知識但蒞任尚淺為患未深此一臣者所宜降調閑
散以責後效者也如䝉伏乞勅下該部再加查訪如果
臣言不謬將馮善等循資擢用王某等亟行罷斥公某
降調閑散如此則公論定而勸懲自昭生民為有賴矣
　　舉劾大小將領以飭邊備疏
臣據督屬大小將領例當舉劾查得總理都督戚繼光
並具才識兼資文武能以其身係安危之重即艱難盤
錯務成其信於先資之言每嚴其辨於義利之關雖禍
福死生不變其塞於平生之守語統馭之規模則治衆
如寡真多多而益辦論綜理之周密則視官猶家無事
事之不親凡令必三五申具見忠肝義膽一檄即千百
語皆為豹畧龍韜訓練足以動鬼神塞外之思一逞者
巳竟憚其威畧忠信可以貫金石麾下之始而疑者今
咸服其精明充其素志豈但勒石於燕然意厥成功直
欲標柱於瀚海此一臣者真為國家之良翰而無忝公
侯之腹心所宜隆其委任假之事權俾得展布以䇿奇
勲者也鎮守昌平總兵官楊四畏滿腔忠赤刻意功名
其治兵也則紀律甚嚴而恩又足以附衆無忝古名將
之風其臨事也即勇徃直任而謙又能以下人足稱真
君子之譽貌𩔖恂恂儒者勇畧實冠於三軍名則﨣﨣
武夫㢘潔不茍於一介程功督備雖披星戴月而㤀其
勞養士恤軍每推食解衣而莫之吝此一臣者真為遼
左之偉人無忝一方之大將所宜乆其委寄進之崇階
以重陵寢者也遼東總兵官李成梁忠義得之性成果
敢由於天賦自結髮以從戎雅能奮鷹揚之勇惟矢心
以報國㡬成入虎穴之功所至以清白著聲官給養㢘
之田亦却之而不受至今尚澹泊自處家僅中人之産
恒鬻之以為資威望乆播於東方才畧足當乎大任協
守東路副總兵官胡守仁心誠許國志切寧邊嚴節制
以練車師吏士之精采百倍懸恩信以購戰卒貔貅之
歸附獨多申明剥削之科條軍無掊尅搜刷軍餘之影
占身無怨懟督工則調停有方衆不勞而事集防冦則
寢食俱廢人有感而作忠協守西路副總兵官李超英
敏長才恢𢎞逺志虎鈐豹畧悉淹貫於胸中用兵而奇
正逓出騎士車師皆精練於平日臨陣則意氣自閑當
在南方割所愛以酬敢死之士人服其忠比來北塞轉
其弱而為有制之兵衆稱曰善遇知已於平生不㤀國
士之報即登壇於年少居然老將之風分守牆子嶺副
總兵張臣起自戎行熟諳武畧遇敵則請為前鋒裹瘡
而戰何止數十餘陣存傷痕於遍體防邊則務幹實事
設險以守僅得五十八臺足保障於一方元年以標兵
六百當土蠻三萬竟成棒箠崖之捷本路以主軍二千
守要害六防能貽牆子嶺以安真禦侮之長才堪折衝
之重任分守古北口副總兵董一元猛氣凌雲壯心噴
火譬之鷹隼志每在於青霄如彼貔貅身不安於錦韀愛
士能同甘苦寢食與俱臨敵不畏死生威名甚盛分
守黄花鎮副總兵程乆思又歴邊陲熟知戎務才足以
當一面緩急之際有資智可以將萬人戰守之能胥備
修臺則調度有法衆不稱勞臨敵則鼔舞多方人思用
命分守太平寨叅將羅端練達多謀沈毅能斷毎事務
存大體臨陣乃見壯猷控衝關凡數百里防守惟嚴任
邊事已五六年始終無懈太平寨之設備保障誠多李
家庄之折衝功名最著振武營叅將蔡勛渾厚精明忠
信廉潔熟韜鈐而圭角不露馭衆則法令獨明寡言笑
而容止若愚臨事則果敢能任建層臺於古北堅利獨
冠於一時未嘗謄之口説為標將於密雲清謹有加於
流輩不欲播之聲名真長慮却顧之老成堪投大遺艱
之重負分守居庸關叅將孫山才如老將操則清流綜
理精詳數年之積蠧為洗猷為練達一路之百廢盡興
革占役以事邊工必先近習搜空丁以實行伍罔畏豪
强建臺則𩔖其家舎愛士殆有如嬰兒既暢兵機兼優
吏治分守石塘嶺叅將陳勛秉忠憤之心負强直之氣
任事毎期於任怨理官何異於理家撫賞務為節約且
具感其恩威建臺獨事高堅足可垂之保障嚴撥馬之
令私騎之弊頓除徹取魚之梁横歛之害遂息雖毁言
日至葢由於用法之嚴而公論或淆必得之嫉能之口
軍門標下左營叅將李如檟沈潛有智警敏多謀論事
則井井有條每稱一得臨文則滔滔不竭立就千言磊
落如珠之走盤真能臨機應變奮擊若鷹之搦兔可與
逐北追奔三仕三巳凡以觸忌諱之故一弛一張人服
其操縱之能山東領民兵叅將俞承光才氣英敏幹局
精詳當警報旁午之秋而修守並事足占其為將之優
處荒凉寒苦之地而澹泊自甘雅見其持身之潔善拊
循而士心豫附未戰而勝算已成嚴節制而軍令齊整
所過而市民不擾河間遊擊陳其可談笑有勇倜儻不
羣寛能得衆而嚴又足以濟師允矣為大將之體射可
穿楊而逺又足以貫革居然擅北産之能却河南河間
班軍之常例二千解逃亡事故等項之官銀一千何其
廉潔先建牆子嶺磨刀谷之敵臺八座又建曹家寨井
連口之敵臺七座可謂勤勞忠勇欲為古人才識獨超
行輩鞏華營遊擊李時有志事功當機明決擒首惡於
巖穴乃夜半先登遂免生民之塗炭建危臺於邊塞不
三月告竣屹為一面之金湯每事輒以身倡故廢墜盡
起開口便為國計故節省誠多葢有統馭之才而又兼
綜理之具者也三屯營標下右營遊擊王通論年則血
氣正盛以藝則弓馬獨長遇敵輒奮臂先登一身皆膽
中矢復裹瘡以戰遍體成班如彼驍雄葢無忝於鬭將
即其忠勇真可任以前鋒分守燕河營叅將史綱忠存
報國志切奉公振積弱之邊軍號令一新於耳目當極
衝之要路威名逺播於邊隅修臺適妻死而不能傷潔
已則賓至而莫為禮本忠實不欺之心為緩急有用之
器曹家寨遊擊王旌縝密之才精明之政為臺能竭心
力磐石永固於邊關治兵必事威嚴神䇿頓加於疇昔
撫屬蕃示之以信每能得其懽心除戎器務尚其精深
有裨於實用寛田谷多疆場之斬獲剩有威名馬水口
却巨賈之饋遺足占清節業可望之逺到志不怠於宦
成軍門標下右營遊擊王禄操有欲上人之心負奮不
顧身之勇開數石之弓命中於百步之外巧力俱全提
三千之軍議戰於一路之衝志氣彌勵真有桓桓之氣
象無慙赳赳之家風三屯營標下左營遊擊史宸年青
而才識已老藝精而膽氣甚雄提兵出塞奪回被撲尖
夜於諸蕃之手勇有足多鋭志詰戎振舉極敝軍政於
積弱之時功為可尚臨敵能以身先乃得人皆用命行
罰必從大始故能令在必行軍門中軍官都指揮僉事
暴以平憂勤惕勵之心剸繁理劇之器遇事則綜理周
密即盤錯而能為治兵則節制嚴明雖嫌怨而不避辨
材官之能否俾人得自盡緩急多可取之長立養馬之
規程既廐有騰槽屠劊免妄派之苦禔身則不染一塵
論才可獨當一面大水谷逰擊張涇器度莊凝才猷縝
密領遊兵而法令齊一足占馭衆之能設邊備而樓櫓
高堅具見奉公之恪清操素甘於澹泊士故歸心雅志
不尚於虚誇人無異議巡撫中軍張功儀容修偉幹局
精詳馭衆綽有恩威能孚衆志守已堅持清白不染半
塵節制分眀動有符於古法言論篤實逈不𩔖於邊人
原任遊擊取赴巡撫衙門聽用盧國讓懷忠自効見義
必為負慷慨不羈之才諂媚耻同於流俗有談笑却敵
之智知遇恒左於方圓練車兵則分合進止動成節制
真堪為有足之城造石砲則山川草木皆為甲兵足稱
為利用之器奇計每能疊出名將實所優為遼陽副總
兵趙完胄出將門業傳儒術忠信廉潔允克紹其家聲
持重老成真可屬以戎務習知地利敵盡在其目中曉
暢兵機謀必出人意表錦義叅將畢朝周才堪治劇勇
可折衝約已愛軍終始能堅於一節設險守要勤勞並
著於兩城實心實政同列服其功能不疾不徐百廢為
之振緝寧前遊擊楊爕秉性忠誠兼資謀勇起家世胄
全無紈袴之風育秀儒門熟習韜鈐之説西平堡之斬
獲武畧足稱寧前衞之勤勞保障攸賴遼東管屯都指
揮僉事郭夢得丰標俊偉才識精明備禦蒲河之衝每
預嚴桑土之徹應援懿路之戰輒先為士卒之倡署閫
務而苞苴不行司局捕而奸盜屏息才克堪于大受志
不安于小成分守馬水口副總兵宋蘭夙抱忠猷乆閑
武畧才已練於歴試官不怠於宦成修邊則獨任其勞
堪作百年之保障馭衆則能同其苦允為一面之干城
分守倒馬關叅將時雨盛年博識壯志英標發跡武科
素有平邊之䇿兼通文事雅崇儒將之風馭衆而賞罰
甚明人思用命防秋則夙夜匪懈敵亦聞風分守龍固
二關右叅將張斌忠能就事勇足冠軍生長邊方習見
北軍之出没曉暢兵機㡬遏南牧之奔衝修臺曾歴三
防每先期告竣即任勞任怨之不辭入援未及一月能
因地設險而或戰或守之皆備真定標下民兵營遊擊
滿朝相年力强盛性資剛果生在邊陲習見金革而恒
無懼意每出塞上喜聞笳角而勃起鬭容揮戈耀武綽
有報國之忠誠結髮從戎雅負勒銘之志槩甘苦能同
下士澹泊無改初心分守㤗州叅將聶大經儀容雅飭
法令修明統素不奉法之頑軍紀律漸行於士伍當甚
難盡職之重地勤慎特冠於班行操持潔而僚屬歸心
緝捕嚴而奸盜屏跡河南領班都指揮王邦憲青年美
質壯志英才騎射甚優素有聲於行輩軍旅曾學亦鋭
志於功名偶被屬官之欺畢為臺工所累翻然能改遂
克葢其前愆行之有恒終當期於逺到以上諸臣職任
雖有崇卑才畧均能禦侮所當薦揚以需大用内副總
兵張臣董一元素稱驍勇其志不樂守株叅將羅端積
有年勞於例得以增秩但因節省賞銀屬蕃生怨遊擊
王禄先年守備喜峯口甚得屬蕃之心叅將李如檟才
堪綜理毎多心計及照古北口係是極衝之關太平塞
則為貢道牆子嶺革去撫賞諸蕃恒欲竊發臣愚謂宜
以張臣董一元改入標下左右二營統領標兵以遂其
鷹隼欲擊之志以羅端量進一階分守古北口李如檟
分守牆子嶺王禄分守太平寨各盡其練達有為之才
李如檟王禄雖各未及三年但在標下百倍勞苦且以
標將無故出為分守人情似有弗安惟復各進一階以
作其任事之氣副總兵官李超先年以福建漳州叅將
改守台州本官原係台州松門衞千戸蒞任未及三月
輒見疾於本路監司致被中傷該彼處總督軍門論劾
提問雖今公論未明事尚未結臣愚謂宜憫其事出誣
枉念其南北功勞准免提問領班都司王邦憲上年以
違悞臺工降充為事官今春在馬蘭谷獨修敵臺九座
功為第一足贖前愆謂宜復其原職中軍官暴以平不
耐塞上風寒宜備南任此皆臣與新任總督侍郎劉應
節面議相同故敢就事陳乞臣又查得石塘嶺提調張
延廪長馭之才盡忠之志愛士真同赤子號令則雷厲
風行持已有𩔖儒生操履實氷清玉潔力能披堅執鋭
藝擅制挺彎强為臺既高於數仞又增環堵一周真可
屈乎羣力設險每出於百里間為棧道㡬處乃制之以
多方料敵出奇允矣三軍之司命堙山塹谷屹然一路
之長城喜峯口提調楊秉中狀貌可觀幹局精當撫賞
三衞之降人推赤心以置其腹咸愛戴之為父母習知
全鎮之地利即沙漠如指諸掌盡收拾之圖畫敵情之
背向動得其真機臺座之經營真不遺乎餘力上年以
才見忌因而謫官衆論咸為稱屈今歲以勞足稱將議
增秩庶謀靡不僉同自非才守俱有可觀安能内外為
之翕服界嶺口守備王軫超出武流允為儒將優於綜
理當衝關之盤錯毎迎刃而解足占利器善事拊循凡
疲卒之逃亡輒聞風而復役具見仁聲以遊擊而謫居
下僚黽勉其官畧無怨尤之意自榆林而量移界嶺勤
勞所事並多戰守之功真折衝千里之才可獨當一面
之任大安口提調陶世臣志安澹泊允矣同寒士之風
士共苦甘居然得大將之體撫屬蕃能無箕歛軍心既
悦而游牧亦安建敵臺毎竭心思人力弗疲而規模盡
就一貧若洗妻子不免啼饑片言所加軍士皆如挾纊
八達嶺守備王陽熟諳地形曉暢兵畧修邊能節省官
銀工咸就緒建臺若經營家事制獨渾堅扼内外之要
津譏察獨嚴於奸宄除戰守之戎器犀利遍滿於關城
素有志於犁庭動可資以固圉鎮邊城守備胡忠年青
有志守潔而勤馭疲滑之邊軍修守不遺其餘力處寒
苦之荒塞操持無間於有初虚冒嚴稽升合皆還公帑
逃亡多補尺籍漸免空名茨溝守備李琚廉介有守驍
雄善戰韜鈐能習志每切於四方騎射夙閑力可挽乎
十石才猷精練豈徒為一路之優號令嚴明真可作三
軍之帥黄花鎮守備李世臣性資近實修守能勤築臺
則堅麗俱備壯矣金湯種樹而處置得宜鬱然保障四
季馬無倒損兩防心不怠荒永平守備李沛志欲有為
才堪大受法令期於必行即權要而莫之阻撓操持素
稱不染在交際而亦辨是非築臺頭之城髙厚可垂於
保障種嶺口之樹採辦不擾於編氓灰嶺口守備谷九
臯年齡英妙膽氣驍雄勤勞素稱於渤海才望益茂於
天山勾各衞之逃軍督責嚴而補解甚衆修灰嶺之重
險區畫當而防禦多資長峪城提調魯煌洞悉軍情素
閑邊務當絶疲之地而整頓以漸蠱壞者遂皆足觀馭
極滑之軍而招徠多方逃亡者復歸於伍設備則有倫
有要事集而衆不為勞修臺則不疾不徐工成而制亦
盡善牆子嶺提調王禄勇敢可以折衝質實而不避事
守邊任櫛風冒雨之苦真可為士卒之倡修臺有胝足
胼手之勞葢不負主帥之託官乆扼於下位自毎嘆其
數竒志不懈於有初人亦稱其難得永安營坐營指揮
畢英武科妙選寒士清操查樁朋則以時追徵弊革侵
漁制器械則務為犀利料無冒破攝新舊之城操職業
修而地方不擾練應援之標騎行伍實而士卒歸心以
上諸臣可備都司遊擊之選内楊秉中以才見忌落職
一階人所共惜臣固已言之謂宜復其原官俾之乆任
累至髙官以重貢道魯煌則宜就近推補白羊口守備
慎固邊關者也臣又查得永安營標下存操把總千戸
周相才長撫馭事善調停管軍能勤於訓練分數獨明
修城則務為髙堅保障攸恃在長峪被誣當時之公論
共惜以去後見慕今日之遺愛猶存原任山西馬邑守
備見充為事官薛柱才堪幹濟志復純誠承委則終日
僕僕不得少休曾無悞事奉法則一念兢兢㒺敢或懈
雅有畏心糲食垢衣僅足充其口體長鎗勁弩尚有志
於邊陲管南兵千總吳惟忠賦性精明存心忠實由行
伍而起家身經百戰與士卒而同苦義服三軍前後凡
部斬親斬級過千餘先今管南兵北兵守如一日管車
營千總楊瑄少年銳志赤膽英才馭部曲而一塵不染
譽已振于粤南練車騎而四營皆精能尤徵於薊北韜
鈐得之家學擊刺之藝兼工忠義本於性成節制之法
尤善嘗經戰陣綽有機謀軍門標下左營中軍官李添
爵資性純實才器老成騎射優長可備衝鋒之選號令
嚴肅堪稱節制之師督造軍器指揮路宰青年有志偉
貌多能義不辭難激烈每懷於世豢心能持正精勤益
勵於危途造兵器而節省俱多巳見清修之節督邊工
而調度有法足徴綜理之才軍門標下車營千總盧述
起自布衣曾學軍旅嚴凝有義不忘一飯之恩清介無
私能節千金之費臨陣多赳赳之狀論事有諤諤之風
教練車營成率然之陣勢督造臺座壯美哉之山河燕
河營中軍千戸葛紹忠年力精强資性警敏管中軍而
毫無所染儘得士卒之懽心造軍器而事必求工有裨
戰守之實用論軍情明若觀火幹邊事視之猶家練援
兵千總葉鱨體貌修揚性資純雅早歲業儒頗知經術
壯年就武亦習韜鈐節省佛朗機料價一千餘兩毫髮
不茍督造虎蹲砲三百餘位委用稱能多藝多材任怨
任事操練各提戰陣能轉弱以為强監督總鎮標遊皆
知方而有勇管督三路敵臺千總陳子鑾率族從戎功
名在於閩浙挺身赴薊勞效著於邊陲督防三路以一
人之才而兼十提調之責總管百臺竭五尺之力而事
三將官之間純誠足尚勤慎可嘉南京府軍左衞指揮
史臣江東世胄武舉真才騎射熟閑可副馬革之念操
持清潔雅稱羔羊之風監督敵臺監修關寨無委而不
殫心思之勞督軍守禦督軍成造每事而必竭股肱之
力軍門贊畫百戸祝琦早遊庠校晚習韜鈐投筆請纓
雅負驍騰之志揮戈䇿馬曾收捍禦之功力能舉於十
鈞才足當乎一面延綏入衞遊擊李昫營中軍指揮李
鍾秀生在邊陲習知戎務㧞之行伍累立戰功臨敵每
技癢而欲前建臺則料堅而可乆軍心咸服營政亦修
永安營前哨哨總百戸張梭膽氣驍雄才思英敏穿楊
有百步之巧射藝獨優持身擅一節之長士心咸服軍
門督陣千戸王秩心如赤子居常則口訥無言貌比儒
生臨陣則勇敢獨著昔在閩海以累功而起家今屬薊
門亦督備而致力積日累月圖有補於涓埃蹈矩循規
真不踰於尺寸以上諸臣在常薦多所弗及既沮夫人
前進之心而遇守備提調之缺徃徃借才異地又失因
才器使之義故併薦之以備守備提調之選者也臣又
查得河南領春班指揮同知某統馭無方侵尅有跡洪
山口提調某徒負血肉之軀全無幹理之具侵漁日肆
貪鄙愈彰大毛山提調某年近衰遲志更庸劣懦不能
振甘受侮於屬蕃慾則無剛任多怨於部士一籌不展
無惑其防禦之疎百計自營共訝其誅求之巧真定守
備某性資粗俗志行貪汚雖屢中武科畧知文事再試
軍旅無補邊防承乏謬蒙錄用正奮身圖報之秋倚勢
輒肆貪求皆剥軍害民之事此四臣者所宜革回原衞
帶俸差操者也分守石門寨守備某景逼暮齡志惟私
槖先年抗節辯主帥之寃誠有一善之可取今日䘮心
恣溪壑之慾又何寸朽之足言此一臣者相應行令致
仕以示曲全者也遼東長永備禦徐永昌才識明敏性
亦慈祥管局捕未嘗淫刑以逞掌衞印且能與軍相安
但以繩墨之才難任防托之事敵愾禦侮終非所長玩
冦殃民勢當見斥白馬關守備戴詔行已素知向上臨
事不克慮終防範空疎任屬蕃之出入而莫之禁法令
寛縱受尖哨之玩弄而不敢言氣已索然即一籌而難
展心亦灰矣惟得去以為安但操守原無可議而臺工
亦有足取遽爾終棄似屬過苛此二臣者所宜量調腹
裡地方以全器使者也白羊口守備王平修工能勤守
邊亦慎年力意氣皆尚未衰操守幹才俱無可議但以
夙患風疾今復舉發步履必藉人扶邊事豈復堪任此
一臣者所宜革囘聽其病痊别用者也伏乞勅下該部
再加查訪如果臣言不謬將戚繼光楊四畏重其委寄
以策竒勲李成梁聽其乆任以需茂建胡守仁等循資
擢用張臣董一元改入總督軍門標下統領標兵羅端
照例進階推補古北口李如檟推補牆子嶺王禄推補
太平寨分守地方王邦憲復其原職照舊領班暴以平
遇有南方都司遊擊員缺酌量推補楊秉中量復原職
照舊守備喜峯口魯煌推補白羊口周相推補長峪城
薛柱等遇(缺/)　　二鎮守備提調員缺亦各就近推補
李超免其提問方某等革囘原衞帶俸差操李某行令
致仕徐永昌戴詔量調腹裡簡僻地方王平革回待其
病痊别用如此則任使皆宜而功罪各當邊備為有裨
矣
　　議撤防春兵馬疏
據總理練兵事務兼鎮守薊州等處地方總兵官右都
督戚繼光呈稱奉臣案驗行仰㑹同巡撫衙門督令各
路將領等官多差人役出邊逺哨東西各路有無結聚
情形及查各該官軍派築臺工有無通完酌議應於何
時撤放具由呈報以憑題請等因遵依行據副叅等官
董一元羅端等各呈報差人逺出邊外哨無大隊結聚
緣由及查隆慶元年防春官兵於五月初(缺/)日奉文撤
放隆慶二年於五月二十四日撤放上年因閏六月乃
以中分六月為期今照本年五月將終各兵自正二月
上邊修守勞苦已乆即今暑氣鬱蒸理宜憫放休息除
該見面交代與應留過夏及新到入衞兵馬外其餘合
照上年題准事理將臺工巳完者先准撤放未完者必
待工完始放等因又據鎮守昌平等處總兵官署都督
僉事楊四畏呈稱遵依行據副總兵程九思叅將孫山
等各呈稱差人出邊暗哨至裘厰三岔口湯河等處瞭
無北兵踪跡取據獨石叅將麻貴囘稱獨石邊外地名
金字河雙海子野狐子耳朶桃害等處各有北兵或五
百或一千餘騎在彼牧馬等因各呈到臣并准整飭薊
州等處邊備兼巡撫順天等府地方都察院右僉都御
史劉應莭咨報相同臣惟邊防有嚴緩之時戍卒有畨
休之例葢所以因時而節養其力以備戰守也查得每
歲防春官軍俱於五月初中撤放乃今歲屢報各部合
謀將欲分道入侵而辛愛領衆屯住滿桃兒近邊地方
又獨石邊外哨多游騎其情叵測是以未敢議撤今雖
哨報辛愛北去各邊外俱無南侵踪跡然獨石之外猶
有屯牧之衆防範之機誠難定料但五月已盡炎暑鬱
蒸各兵勞苦既乆期至情動似難乆留且其間多係仍
該防秋之數亦應早得放囘收養整搠以便依期赴戍
今既該鎮巡等官查議前來相應題請合無准照上年
事規將各原分布防春官軍内係該見面交代與查其
臺工未完者容臣徑自酌行其各該入衞官軍與臺完
班軍俱行撤放囘營蓄養銳氣整治衣甲器械依期赴
邊防秋仍行各將領將各主兵并該留及新到入衞延
固寧夏兵馬四枝相兼酌量分布防守一面多方哨探
萬一有警速即飛報臣等督撫鎮協衙門相機調發標
下兵馬前去䇿應務保萬全如此庶軍士不致乆勞而
邊防得以保固矣如䝉乞勅兵部再加查議上請行臣
遵照施行惟復别䝉定奪
　　議撤防秋兵馬疏
據鎮守薊州等處總兵官右都督戚繼光呈該臣行仰
哨探東西諸路有無屯結踪跡果否逺遁即便㑹同巡
撫兵備衙門酌議防守兵馬應於何時撤放并查舊規
該留客兵與各該官軍作何分布防冬一併呈報以憑
具題等因依䝉行據古北石塘馬蘭太平等路副叅等官
董一元陳勛等各囘稱差人逺出邊外哨探並無大
隊結聚等情且防秋警報重大各該官軍晝夜擺守曾
無時刻懈怠比之徃年勞苦倍甚即今已值冬深寒凍
似應憐恤撤放仍督勵各路主兵嚴謹防守其固原遊
擊劉葵延綏遊擊陳天福二枝兵馬應照舊規存留相
兼備禦倘有警息聽臣調發與同各枝標兵䇿應截殺
等因又據昌平總兵官楊四畏呈稱依蒙帖行事理督
行黄花居庸横嶺等路副叅等官程九思孫山楊鏜等
各分投哨報據各囘稱差人逺出賈兒嶺至裘厰三岔
口湯河及於宣府獨石邊外各哨無北兵結聚消息舊
規應留寧夏兵馬一枝駐劄黄花鎮與本路主兵相兼
防守其各該官軍秋防乆勞似應早為撤放等因各呈
到臣并准巡撫順天等府地方右副都御史劉應莭咨
及據密雲等兵備道副使等官王惟寧等各呈報相同
據此案照先為分布兵馬以慎秋防事該臣督同鎮巡
等官戚繼光等將本年防秋兵馬酌量分布具題該兵
部覆議題奉欽依備咨前來通行遵照嚴加偹禦外尋
准兵部咨為東西大隊糾聚近邊聲犯宣大謀窺薊昌
申飭内外戰守機宜以拱䕶京陵事該宣大總督右都
御史王崇古具題前因該兵部覆議題奉聖㫖着譚綸
嚴督鎮巡等官加謹防禦王崇古等整搠人馬相機䇿
應各要竭心奮力殺敵奏功將卒有不用命者都許以
軍法行事京城内外防守事宜你毎詳議來説欽此欽
遵備咨到臣臣莊誦天語不勝感奮通行督勵文武臣
僚大小將帥各將邊備嚴加整飭仍與撫鎮等官劉應
節戚繼光楊四畏等歃血設誓各務奮不顧身期於盡
立邊功以報陛下巳又伏䝉陛下特加大賚激勵三軍
沿邊將士感恩思奮勇氣百倍而廟堂之上調給兵食
區畫防禦視昔又萬倍加嚴西自宣大東至遼陽南則
保定應援之兵勢如雲擁同時並集以故彼衆聞風落
膽畏威宵遁我無亡矢遺鏃之勞而彼則有東西調集
曬肉晾馬之費此皆仰仗皇上天威震疊廟算萬全得
先發制人之䇿收不戰屈人之功臣等藉是得免僨事
之罪誠為千載竒遘所據防秋兵馬既經鎮巡等官查
議前來相應題請伏乞勅下兵部再加酌議具題轉行
新任總督侍郎劉應節查照舊規將應留固原遊擊劉
葵延綏遊擊陳天福寧夏副總兵蕭文奎兵馬三枝與
應該見面交代等兵及存留鳥銃南兵相兼各路主兵
分布備冬仍嚴督總協等官各整搠標兵防意外之
警各知不待調遣星馳相機援截其餘各該客兵俱准
撤放囘營休息一面通行各鎮督撫等官將防春該班
兵馬查照題准事規上𦂳整搠依期督發赴戍惟復别
賜定奪
　　懇乞天恩俯容辭免重任以圖安分盡職疏
本月十二日准吏部咨為懇乞聖斷早復京營舊制以
一事權以圖萬世治安事該本部等衙門㑹推協理京
營戎政題奉聖㫖是譚綸陞都察院右都御史兼兵部
左侍郎協理京營戎政寫勅與他欽此欽遵備咨到臣
臣聞命自天無任感激無任恐懼竊惟戎政為國之大
事右都乃今之上卿况當營制載更之時皇上勵精之
日必得忠誠茂著才識素優之臣乃可以厭服羣望振
起六師若而臣者學不通方志多泥古徒有任事之愚
殊寡御衆之具過不自量冒然承乏必至上負任使伏
望皇上鑒臣愚忠俯容辭免新命俾仍舊官安分盡職
臣下情無任(缺/)　　　　切祈仰之至
　
　
　
　
　
　
　譚襄敏奏議卷十
