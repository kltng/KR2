#+TITLE: 兩河經略-明-潘季馴
#+DATE: 2016-06-11 12:21:28
#+SOURCE: github.com/kanripo/KR2f0031 master ad615b0d                
欽定四庫全書　　　　　史部六
　兩河經畧　　　　　　　詔令奏議𩔖二(奏議之/屬)
　　提要
　　　　(臣/)等謹案兩河經畧四巻明潘季馴撰萬歴
　　　　初河決高家堰淮揚高寶皆為巨浸季馴建
　　　　議築隄疏淤論水勢之強弱復黄河之故道
　　　　條上六事詔如議行書中所載皆其時相度
　　　　南北兩河奏疏首冠以圖末附書一通不著
　　　　所上者為何人書中有奉大司空之教親往
　　　　閲視之語考是時工部尚書李幼滋始終主
　　　　張其事殆即其人歟季馴先後總河務二十
　　　　七年晚輯河防一覽其大㫖在以隄束水以
　　　　水刷沙卒以此奏功此集所載諸疏並規度
　　　　形勢利弊分明足以見一時施工之次第與
　　　　所作河防一覽均為有禆實用之言不但補
　　　　史志之疎畧備圖之考證已也乾隆四十六
　　　　年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　兩河經畧巻一
　　　　　　　　　　　　明　潘季馴　撰
　　奉明㫖陳愚見議治兩河經略以圗永利疏
為奉明㫖陳愚見議治兩河經略以圗永利事據管理
河道工部郎中佘毅中施天麟張譽管河兵備等道㕘
政龔大器副使林紹張純章時鸞僉事朱東光水利道
僉事楊化各曹呈䝉臣并漕運巡撫侍郎江一麟劄付
備仰職等躬歴各該地方逐一查閲要見徐沛豐碭縷
水及太黄長隄衝決者作何築塞茶城正河變遷由小
浮橋出果否成河崔鎮等決黄水泛溢正漕淤阻作何
堵築徐邳一帶長堤應否加幫宿桃以南應否接築老
黄河故道應否開復髙家堰應否修築新城外一帶老
隄是否低薄或原基短促相應接築草灣既開復淤作
何濬治或應棄置仍復雲梯關故道黄浦口見今水従
東決一望瀰漫以致髙寳揚州一帶淺阻因何不行築
塞髙寳一帶隄岸有無足恃逐一詳議虚心講求或應
修復舊河或應别求利涉勿拘成案勿避煩勞上禆國
計下奠民生以圗久安長治之策畫圗貼説具由通詳
等因䝉此隨該職等前往徐沛淮揚等處督同淮安府
知府宋伯華揚州府知府虞徳煜管河同知王琰蔡玠
劉順之并各州縣掌印管河等官逐一細加查勘従長
計議㸔得水性就下以海為壑向因海壅河髙以致決
隄肆溢運道民生胥受其病故今談河患者皆咎海口
而以濬海為上策則誠然矣第海有潮汐茫無著足不
得巳而議他闢豈知海口視昔雖壅然自雲梯關肆套
以下濶柒捌里至十餘里深皆叄肆丈不等縦使欲另
開鑿必須深濶相𩔖方便注放則工力艱鉅必不能成
矧未至海口乾地猶可施工及將入海之處則潮汐往
来亦與舊口等耳且海之舊口皆係積沙人力雖不可
濬水力自能衝刷乃若新闢之地則土壤堅實不特人
力難措而水力亦不能衝故職等竊謂海無可濬之理
惟當導河以歸之海則以水治水即濬海之策也然河
又非可以人力導也欲順其性先懼其溢惟當繕治隄
防俾無旁決則水由地中沙隨水去即導河之策也顧
頻年以来無日不以繕隄為事亦無日不以決隄為患
何哉卑薄而不能支迫近而不能容雜以浮沙而不能
久隄之制未備耳是以黄決崔鎮等口而水多北潰為
無隄也淮決髙家堰黄浦等口而水多東潰隄弗固也
乃議者不咎制之未備而咎築隄為下䇿豈得為通論
哉又有所未盡者上流既潰地以旁決矣至於下流復
或岐而分之其趨於雲梯關正海口者譬猶強弩之末
耳盖徒知分流以殺其怒而不知水勢益分則其力益
弱水力既弱又安望其能導積沙以注于海乎職等故
謂今日濬海之急務必先塞決以導河尤當固隄以杜
決而欲隄之不決者必真土而勿雜浮沙髙厚而勿惜
鉅費讓逺而勿與争地斯隄於是乎可固也如徐邳桃
清沿河各堤固矣崔鎮等口塞矣則黄不旁決而衝漕
力専髙家堰築矣朱家口塞矣則淮不旁決而㑹黄力
専淮黄既合自有控海之勢又懼其分之則力弱也則
必暫塞清江浦河而嚴司啟閉以防其内奔姑置草灣
河而専復雲梯以還其故道仍接築淮安新城長堤以
防其末流盡令黄淮全河之力㳙滴悉趨於海則力强
且専下流之積沙自去下流既順上流之淤墊自通海
不濬而闢河不挑而深矣此職等所謂固隄即所以導
河導河即所以濬海也猶慮伏秋水發暴漲傷堤職等
查得吕梁上洪之磨臍溝桃源之陵城清河之安娘城
等處土性堅實可築滚水石壩叄座若水髙於壩任其
走泄則水勢可殺而兩隄無虞矣至若寳應石隄之當
復與夫下流支河之當疏揚州運河之當濬皆今時之
切務所宜次第併舉而不可緩者也但前項工程自豐
沛徐淮以至海口共長千有餘里自清江浦以至儀真
共長叄百餘里地勢遥逺工程浩大一時錢糧未措人
夫難集除前請發銀貳拾萬兩并截留漕粮捌萬石一
面先將豐沛縷隄太黄遥隄及徐邳一帶縷隄酌量幇
築桃清南隄併接淮安新城長隄乗時創築髙家堰兩
頭水勢稍緩先行築塞寳應湖先用樁笆修築土隄外
其餘各項工程相應大加修舉者一面請發錢粮調集
官夫買辦物料次第興舉務保無虞等因并將應做工
程列欵呈詳到臣據此該臣查得接管河道巻内先准
工部咨為竭愚忠陳末見以禆安攘事該御史柴祥題
踏勘彭城淮邳等處某處河身淤塞作何疏濬某處隄
岸窄狹作何展築某處下流可開支河則滌為數河以
分水勢某處海口果有束隘則多方開通以達於海等
因又准工部咨為敷陳末議懇乞聖明亟賜舉行以禆
將来粮運大計事該御史陳世寳題開三義鎮引入清
河縣北或出大河口或出清河縣西另開壹河何者為
便従長定議又准工部咨為河患頻仍運道艱阻懇乞
聖明亟賜議處以禆國計以奠民生事該南河郎中施
天麟題要停運㫁流大挑河身該部覆題動支官銀製
造平底方舟長柄鐵爬躬親試驗如果挑濬有效先於
淤墊最髙處逐段濬去或大興工役應否停運仍將髙
家堰并朱家等口築塞至於髙郵寳應隄間多建減水
大閘隄下多開支河俱聴従宜處置其黄浦口可塞則
塞如另為入海壹路可疏下流亦宜建減水大閘水漲
則任其外流水消則儘閘而止等因又准工部咨為河
患愈深經治鮮效懇乞聖明特彰宸㫁審機宜以圗匡
濟事該工科都給事中劉鉉題疏海口洩下流或濬草
灣之口使之開廣或疏雲梯關之淤使之復舊應開海
口去處如鹽城安東五港金城一帶孰為利便并查小
浮橋新衝之口可否濟運如有淺阻亦要設法開濬等
因又准工部咨為披竭愚衷敷陳治河事宜以備採擇
以安國計事該戸科給事中李涞題要見安東金城雲
梯關等處某處地方堅實可以另開壹河以洩河淮下
流興化鹽城沿海廟道口新興場牛團舖等處某處可
以多濬拾餘口以導射陽諸水入海相度計議的確陸
續修舉其徐吕而下河身淤髙之當疏老黄河故道之
當復髙家堰潰決之當築髙寳湖平水閘分水河之當
修俱聴詳估等因又准工部咨為摘陳急治河淮事宜
乞發錢糧以濟興工以保運道以安民生事該工部題
覆前任總理河漕尚書吳桂芳掲帖内議南京户兵二
部將庫貯粮剰馬價等項銀兩各支壹拾萬兩差官解
至淮安府庫收貯及咨户部速將見年尾幇漕粮奏請
准留捌萬石咨行漕運衙門分貯沿河各倉聴候支用
其徐沛以上宿遷以上小河口以下及髙家堰淮口各
項工程趂今水尚未發上緊修築不可因而廢工等因
又該臣欽奉勅諭内開備查草灣口何為既開復淤及
今作何開通全淮水何為南徙不復及今作何疏導徐邳
河身髙並州城何以疏之使平黄浦崔鎮等口久塞無
功何以築之使固及查諸臣歴年建議有行奏疏逐一
勘議要見老黄河故道應否開復清桃正河應否挑濬
髙家堰寳應堤應否修築小浮橋新衝口可否濟運應
否加挑又徐邳以上地形南昂北下恐隄防壹潰勢必
奔流北徙將為閘河之梗亦要審其孰為正河孰為支
河孰為合河或正而當厚其防或支而當殺其勢或合
而當分其流一併勘議詳妥奏聞區處欽此又准工部
咨為新開海口復淤河患不測乞勅當事臣工多方計
處以圖永濟事該工科都給事中王道成題行臣親詣
雲梯關踏勘果否原係黄河入海之口従前何以通流
今日何以一線詳相其勢明求其故仍自海口而上逐
處講求及備查草灣何時復淤作何開濬或另擇堅實
之地多開數口以為通海之路金城以下何以久不疏
通崔鎮決口何以築之使固桃源長隄應否修築髙家
堰應否修理老黄河應否開復大端委官之言決不足
慿務必躬親庶有真見合用錢粮應於何處動支原題
請各官何以處之使得効力一一籌畫委妥等因准此
案照前事已經㑹案劄行各該司道逐一勘議誠恐轉
委屬官不足慿信該臣㑹同漕運巡撫右侍郎江一麟
躬親督率沿河荒度南遡維揚㸔得儀真東關歴石人
頭揚子橋三議河直抵髙廟止一帶運河淤淺寳應一
帶湖堤圮壊黄浦決口渰及數邑髙家堰水射淮揚清
江浦長隄卑薄栁浦灣至髙嶺無隄障禦西窮鳳泗看
得全淮不下清口日益南徙北抵清桃看得崔鎮諸決
水従旁洩一望瀰漫正河淤淺徐沛以上崔家口新河
淺阻北陳一帶水行陸地僅盈尺餘東抵海口看得新
挑草灣尋復淤塞今自清口至西橋一帶河流復通但
不及故河拾分之壹自安東以下河身漸廣雖有淤淺
未復全河然河水東下亦無阻礙隨處患害一一查閲
明白又經催行司道議呈去後今據前因除徐州迤北
新衝崔家口之議另行具題外該臣㑹同漕運巡撫右
侍郎江一麟議照事師古者㒺愆智不鑿者乃大孟子
論智一章首以禹之治水為喻而論為政則曰為政不
因先王之道可謂智乎是大智者事必師古而不師古
則鑿矣故治河者必先求河水自然之性而後可施其
疏築之功必先求古人已試之效而後可倣其平成之
業黄水来自崑崙入徐濟運歴邳宿桃清至清口㑹淮
而東入于海淮水自洛及鳳歴盱泗至清口㑹河而東
入于海此兩河之故道即河水自然之性也元季嵗漕
江南之粟由揚州直北出廟灣入海至永樂年間平江
伯陳瑄始隄管家諸湖通淮河為運道然慮淮水漲溢
東侵淮郡也故築髙家堰堤以捍之起武家墩經小大
澗至阜寜湖而淮水無東侵之患矣又慮黄河漲溢南
侵淮郡也故隄新城之北以捍之起清江浦沿鉢池山
栁浦灣迤東而黄水無南侵之患矣尤慮河水自閘衝
入不免泥淤故嚴啓閉之禁止許漕艘鮮船由閘出入
匙鑰掌之都漕五日發籌壹放而官民船隻悉由五壩
車盤是以淮郡晏然漕渠永賴而陳平江之功至今未
斬也後因剥食既久隄岸漸傾水従髙家堰決入壹郡
遂為魚鼈而當事者未考其故乃謂海口壅塞遂穿支
渠以洩之盖欲亟拯淮民之溺多方規畫以為疏導之
計其意甚善而其心亦良苦矣詎知旁支暫開水勢陡
趨西橋以上正河遂致淤阻而新開支河濶僅貳拾餘
丈深僅丈餘較之故道不及叄拾分之壹耳豈能容受
全河之水下流既壅上流自潰此崔鎮諸口所由決也
今新開尋復淤塞故河漸巳通流雖深濶未及原河拾
分之壹而兩河全下沙隨水刷欲其全復河身不難也
河身既復面濶柒捌里狹者亦不下叄肆百丈滔滔
東下何水不容若猶以為不足而欲另尋他所别開壹
渠恐人力不至於此也以臣等度之非惟不必另鑿壹
口即草灣亦須置之勿濬矣故為今之計惟有修復平
江伯之故業髙築南北兩隄以㫁兩河之内灌而淮揚
昏墊之苦可免至於塞黄浦口築寳應隄濬東關等淺
修五閘復五壩之工次第舉之則淮以南之運道無虞
矣堅塞桃源以下崔鎮口諸決而全河之水可歸故道
至於兩岸遥隄或葺舊工或剏新址或因髙崗或填漥
下次第舉之則淮以北之運道無虞矣淮黄二河既無
旁決並驅入海則沙隨水刷海口自復而桃清淺阻又
不足言矣此以水治水之法也若夫扒撈挑濬之説僅
可施之於閘河耳黄河河身廣濶撈濬何期悍激湍流
器具難下前人屢試無功徒費工料但恐伏秋水發淫
潦相仍不免暴漲致傷兩堤故欲於磨臍溝陵城安娘
城等處再築滚水壩叄道萬一水髙於壩任其宣洩則
兩隄可保而正河亦無淤塞之患矣徐州以南之工如
此而已或有難臣者曰臣等欲順水性今淮水欲東而
乃挽之使北黄水欲北而乃挽之使東無乃水性之未
適乎臣曰水以海為性也決水乃過顙在山之水也非
其性也或者又曰昔禹治河播九河同為逆河入于海
今臣等乃欲塞諸決併二瀆而不使之少殺耶縦有滚
水壩僅去浮面之水百壹耳亦烏能殺其勢也臣應之
曰九河非禹所鑿特疏之耳盖九河乃黄河必經之地
勢不能避而禹仍合之同入於海其意盖可想也況黄
河經行之地惟河南之地最鬆禹導河入海止經郟縣
孟津鞏縣三處皆𨽻今之河南一府其水未必如今之
濁今自河南府之閿鄉縣起至歸徳之虞城縣止凡五
府河巳全經其地而去禹導河之時復三千餘年流日
久土日鬆土愈鬆水愈濁故平時之水以斗計之沙居
其陸壹入伏秋則居其捌矣以貳升之水載捌升之沙
非極湍急即至停滯故水分則流緩流緩則沙停勢所
必至者臣等不暇逺引他證即以近事觀之草灣一開
而西橋故道遂淤崔鎮壹決而桃清以下遂澀去嵗水
従崔家口出則秦溝遂為平陸此眼前事也又何疑哉
所據司道諸臣欵議前来臣等復加㕘酌似應允従伏
望敕下該部再加查議如果臣等所言不謬俯賜俞允
行臣等遵照及時興舉除工程夫役錢粮數目另本具
陳其緊關工程如髙家堰淮城北隄馬厰坡濬揚州諸
淺并塞小缺口拾肆處工所必舉而伏前尚可舉事者
一面分投興工外縁係奉明㫖陳愚見議治兩河經畧
以圗永利事理謹題請㫖
　　計開
　　一議塞決以挽正河之水竊惟河水旁決則正流
　　　自㣲水勢既微則沙淤自積民生昏墊運道梗
　　　阻皆由此也臣等查得淮以東則有髙家堰朱
　　　家口黄浦口叄決此淮水旁決處也桃源上下
　　　則有崔鎮口等大小貳拾玖決此黄水旁決處
　　　也俱當築塞但伏秋之水相繼而至非惟地為
　　　水占無處取土抑且波濤洶湧為工不堅除將
　　　決口稍窄者見在分投興築外其決至數拾丈
　　　以上者一面鳩集工料相時興舉伏候聖裁
　　一議築隄防以杜潰決之虞照得隄以防決隄弗
　　　築則決不已故隄欲堅堅則可守而水不能攻
　　　隄欲逺逺則有容而水不能溢累年事隄防者
　　　既無真土𩔖多卑薄巳非制矣且夾河束水窄
　　　狹尤甚是速之使決耳合無力監前弊凡隄必
　　　尋老土凡基必従髙厚又必繹賈讓不與争地
　　　之㫖倣河南逺隄之制除豐沛太黄隄原址遥
　　　逺仍舊加幇外徐邳一帶舊隄查有迫近去處
　　　量行展築月隄仍於兩崖相度地形最窪易以
　　　奪河者另築遥隄桃清一帶南崖多附髙岡但
　　　上自歸仁集以至朱連家墩古堤已壊相應修
　　　復下抵馬厰坡地形頗窪相應接築以成其勢
　　　北崖自古城至清河亦應創築遥隄壹道不必
　　　再議縷隄徒糜財力及查清江浦外河一帶至
　　　栁浦灣止為淮城北堤除掃灣單薄量行加幇
　　　外但原基短促防䕶未周仍自栁浦灣至髙嶺
　　　創行接築肆拾餘里以遏兩河之水盡趨於海
　　　自清江浦運河至淮安西門一帶舊隄相應再
　　　行幇厚勿致裏河之水走洩妨運如此則諸隄
　　　悉固全河可恃矣伏候聖裁
　　一議復閘壩以防外河之衝查得先該平江伯陳
　　　瑄創開裏河仍恐外水内侵特建五閘設法甚
　　　嚴鎖鑰掌於漕巡啟閉屬之分司運畢即行封
　　　塞一應官民并回空船隻悉令車盤此在嘉靖
　　　初年尚爾循行故事制非弗善也奈何法久漸
　　　弛五閘巳廢其壹僅存肆閘亦且坍塌殆盡漫
　　　無啟閉是以黄淮二水悉由此倒灌致傷運道
　　　合無議復舊制將見存肆閘俱加修理嚴司啟
　　　閉俟貳月先後粮運過完即行封閉惟遇解貢
　　　船隻方許啟放仍行查復五壩以便官民船隻
　　　照舊車盤毋致曲徇使客致壊良規伏候聖裁
　　一議剏建滚水壩以固隄岸照得黄河水濁固不
　　　可分然伏秋之間淫潦相仍勢必暴漲兩崖為
　　　隄所固水不能洩則奔潰之患有所不免今查
　　　得吕梁上洪之磨臍溝桃源之陵城清河之安
　　　娘城土性堅實合無各建滚水石壩壹座比隄
　　　稍卑貳叄尺濶叄拾餘丈萬壹水與隄平任其
　　　従壩滚出則歸漕者常盈而無淤塞之患出漕
　　　者得洩而無他潰之虞全河不分而隄自固矣
　　　伏候聖裁
　　一議止濬海工程以免糜費照得海口為兩河歸
　　　宿之地委應深濶但查海口原身自清口至安
　　　東縣面濶貳叄里自安東歴雲梯關至海口面
　　　濶柒捌里至拾餘里深各叄肆丈不等止因去
　　　年旁決之後自桃清至西橋一帶淤塞尋復通
　　　流今雖未及原身拾分之壹而兩河之水全歸
　　　故道並流洗刷深廣必可復舊至云相𫝊海口
　　　横沙并東西二尖據土民季真等吐稱並未望
　　　見潮上之時海舟通行無滯潮退沙面之水尚
　　　深貳尺況横沙并東西二尖各去海口叄拾餘
　　　里豈能阻礙河流故臣等以為不必治亦不能
　　　治惟有塞決挽河沙隨水去治河即所以治海
　　　也别鑿壹渠與復濬草灣徒費錢粮無濟於事
　　　伏候聖裁
　　一暫寝老黄河之議以仍利涉照得黄强淮弱毎
　　　毎逼淮東注故議者欲復老黄河故道冀使黄
　　　水稍避髙堰民墊可瘳斯亦得策但勘得原河
　　　柒拾餘里中間故道久棄無論有水無水之地
　　　詢之居民俱失其真無従下手一不便也且已
　　　棄故道欲行開復必須深廣與正河等乃可奪
　　　流今見存大河口窄狹不及桃清叄分之壹而
　　　三議鎮入口之處背灣徑直猶恐水未必趨二
　　　不便也又其中流如魚溝鐵線溝葉家口陰陽
　　　口等處地勢卑窪諸決之水漫流至此一望瀰
　　　茫築隄費鉅且恐難保叄不便也況今桃清遥
　　　隄議築則黄水自有容受崔鎮等決議塞則正
　　　河自日深廣髙家堰議築則淮水自能㑹黄清
　　　江浦等閘議啟閉新城北隄議行接築則淮安
　　　髙寳興鹽等處自無水患此河雖不必復可也
　　　伏候聖裁奉聖㫖工部看了来説
　　條列河工事宜乞恩俯賜俞允以便經理疏
為條列河工事宜乞恩俯賜俞允以便經理事該臣㑹
同漕運巡撫右侍郎江一麟議得工役繁興料理冝預
官夫蝟集調度須周若不先為申明未免臨事舛錯除
兩河疏築之議另行具陳外所有一二事宜不得不上
煩聖聴者敬列條欵擬議上請伏望敕下該部再加查
議如果臣言不謬俯賜施行臣等不勝感幸
　　計開
　　一議支放照得鳩工聚材出納甚瑣收掌銷筭頭
　　　緒頗多稽覈不嚴必滋冐破臣與撫臣百責攸
　　　萃兼以閲視不常無暇躬親經理合無比照昔
　　　年邳工事例將請發銀兩俱解淮安府貯庫各
　　　工應給工食應買物料府佐等官開數赴各該
　　　分督司道官覈實給票赴兩淮巡鹽衙門覆覈
　　　掛號方許關支毎季終該府將票𩔖送巡鹽衙
　　　門比對號印數目相同發回附巻通候工完𩔖
　　　覈造冊奏繳如有奸弊按法追究庶臣等得以
　　　専心河工而錢粮亦易於清楚矣伏乞聖裁
　　一議分督照得河工浩繁道里遥逺若非多官分
　　　理不免顧此失彼分工之後錢粮出入工程次
　　　第皆其首尾遇有陞調等項若聴其離任則本
　　　官所分之工又須另委補替文移往来便至逾
　　　月及到工所茫然無措何以望其竣事而底績
　　　也合無俯念河工重大如遇前項相應離任官
　　　員容臣等暫留完工稽其勤惰别其功罪請㫖
　　　處分方得離任庶人心専定覬覦不萌而事易
　　　責成矣伏乞聖裁
　　一議責成照得州縣正官職専親民故民易驅而
　　　事易集也奈何相沿之弊視河患如秦越視管
　　　河官如贅疣即以分司部屬臨之蔑如也妨工
　　　僨事實由於此目今大工肇興諸務叢脞若非
　　　責成各掌印官鮮克有濟合無興工之後一應
　　　派撥夫役買辦物料俱以責之各掌印正官躬
　　　親料理仍選委賢能佐二管押夫役赴工不許
　　　將陰醫等官搪塞如有仍前玩愒派辦失宜以
　　　致夫役逃散物料稽遲該工司道官即時㕘呈
　　　以慿奏治事完之日仍與管理河工諸臣一體
　　　分别題請施行庶事權歸一人無推避而大工
　　　自易矣伏乞聖裁
　　一議激勸照得各工委官除府佐縣正外其州縣
　　　佐二府衛首領及雜職陰醫義民等官或管領
　　　人夫或措辦樁埽或運取甎石或打造器具衆
　　　務紛紜如臂使指但各官出入泥淖櫛沐風雨
　　　艱辛畢萃殊可矜憫有功而薄其賞誤事獨重
　　　其罰此人心之所以懈弛而事功之所以隳墮
　　　也合無工完之後容臣等逐一精覈如有實心
　　　任事勞苦倍常者俯賜破格超擢中間間有劣
　　　陞王官等項准與改擢其陰醫等官原有部劄
　　　冠帶者厚加奨犒如係義民准照題給冠帶榮
　　　身仍與陰醫等官一體免其本等差徭庶人心
　　　争奮而百事易集矣伏乞聖裁
　　一議優恤各工夫役計工者毎方給銀肆分計日
　　　者毎日給銀叄分而本籍本户幇貼安家銀兩
　　　有無聴従其便兹亦不為薄矣但貧民自食其
　　　力衝寒冐暑暴風露日艱苦萬状縦使稍従優
　　　厚亦不為過合無毎夫一名於工食之外再行
　　　量免丁石壹年容臣等出給印信票帖審編之
　　　時許令執票赴官告免州縣官抗違許其赴臣
　　　告治如此則恵足使民民忘其勞矣伏乞聖裁
　　一議蠲免照得淮揚河患頻仍民遭昏墊稱最苦
　　　者如淮安所屬山陽清河桃源宿遷睢寜安東
　　　鹽城鳳陽所屬泗州揚州所屬興化寳應徐州
　　　所屬蕭縣十一州縣者一望沮洳寸草不長凋
　　　敝極矣適今大工興舉用夫頗多舎近取逺鄰
　　　封未免有詞而此中流移貧民亦賴做工得食
　　　少延殘喘應派夫役既不容巳應輸賦税復加
　　　責辦實為繁苦合無軫念災極民窮姑將前十
　　　一州縣本年見徵夏秋起運錢粮特蠲壹半行
　　　臣等掲示通知俾催科少緩人樂趨役伏乞聖
　　　裁
　　一議改折照得大工肇興費用不貲帑蔵空虚既
　　　難捜括閭閻窮困又難加派臣等反覆思惟無
　　　可為處萬不得已輒有非分之請而非所敢必
　　　也職等竊聞太倉之粟可備捌玖年之食積愈
　　　久則粟易朽故官軍之情有不願本色而願折
　　　色者稍加變通未為不可合無暫將今嵗漕粮
　　　除淮北及河南山東照舊兑運外其淮南并浙
　　　江等省姑准改折照例正兑毎石連耗米輕齎
　　　折銀柒錢改兑毎石連耗米折銀陸錢即以伍
　　　錢給軍正兑尚餘銀貳錢改兑餘銀壹錢兑運
　　　停止官軍應得行月粮留發河工支用總計可
　　　得玖拾餘萬兩以運軍應得之數而濟國家大
　　　工之需在内帑無支發之煩在閭閻無徵派之
　　　苦在朝廷為不費之恵在河工免缺乏之虞而
　　　在工諸臣亦得悉心疏築可無顧此失彼之慮
　　　所謂兩利而俱全者也臣等非不知近該科臣
　　　建議奉有明例但錢粮浩繁時當詘乏舍此則
　　　惟有請發内帑耳故敢冐昧陳瀆伏望敕下該
　　　部再加查議如可允行河工幸甚臣等幸甚伏
　　　乞聖裁
　　一議息浮言臣等竊惟治河固難知河不易故雖
　　　身歴其地猶苦於措注之乖舛而況於遥度乎
　　　但勞民動衆之事怨咨易興而往来絡繹之途
　　　議論易起至於將迎之間稍稍簡畧則以是為
　　　非變黒為白者亦不可謂其盡無也憂國計者
　　　以急於望成之心而偶聞必不可成之語何怪
　　　乎其形諸章牘也而不知當局者意氣因而銷
　　　沮官夫遂生觀望少為揺奪隳敗隨之勉强執
　　　持疎逖難達其苦有不可言者伏望皇上俯垂
　　　鑒照容臣等殫力驅馳悉心料理寛臣以叄年
　　　之期如有不效治臣以罪伏乞聖裁奉聖㫖工
　　　部知道
　
　
　
　
　
　
　
　
　
　兩河經畧巻一
欽定四庫全書
　兩河經畧巻二
　　　　　　　　　　　　明　潘季馴　撰
　　勘估兩河工程乞賜早請錢糧以便興舉疏
為勘估兩河工程乞賜早請錢糧以便興舉事據管理
河道郎中佘毅中施天麟張譽管河兵備等道㕘政龔
大器副使林紹張純章時鸞僉事朱東光水利道僉事
楊化各㑹呈前事䝉臣并漕運巡撫右侍郎江一麟劄
付備仰職等親歴各該地方逐一相度除河患源委疏
治事宜先行具呈訖今將職等估計過各項工程合用
錢糧分理官員派調夫數逐一㑹計明白及稱錢糧無
處要得題請破格蠲發等因列欵呈詳到職案照先為
前事巳該臣等㑹案劄行各該司道勘議過疏治兩河
經畧縁由前来另本具題外又經催行逐細估筭工程
去後今據前因該臣㑹同漕運巡撫右侍郎江一麟議
得北自豐沛南抵爪儀蟺蜿壹千餘里中間應築應塞
應建應復工程不遺尺寸當此極敞大壊之時欲為壹
勞永逸之計若非重費豈能有成所據司道估勘銀兩
官夫數目臣等復加筭覈委不可已伏望敕下該部再
加查議題請速賜俞允行臣等遵照施行地方幸甚
　　計開
　　一議錢糧照得河工募夫計土論方者築隄方廣
　　　壹丈厚壹尺為肆工毎工給銀肆分計日者毎
　　　日給銀叄分傜夫日給銀壹分風雨量犒此歴
　　　年議工之成䂓也但土有逺近力有倍省工難
　　　處所量須加増以均苦樂至于合用料物樁草
　　　□麻栁稍灰鐵之𩔖俱須查照時價難以律論
　　　但當嚴加稽查勿滋虚冐除徐沛碭山黄縷貳
　　　堤并徐邳睢靈宿遷兩岸幇堤剏築歸仁集堤
　　　桃清接築新堤髙家堰與淮口支河先共估銀
　　　貳拾貳萬肆千叄百叄拾貳兩叄錢捌分巳經
　　　工部題奉欽依動發南京戸兵貳部銀貳拾萬
　　　兩并留漕粮捌萬石除前工支用外約該剰銀
　　　壹萬伍千陸百陸拾柒兩陸錢貳分相應聴作
　　　後工支用今估計得崔鎮決口共長壹百捌拾
　　　丈中段水深壹丈貳尺兩頭深淺不等俱應築
　　　根濶貳拾丈頂濶拾丈計用人工樁草□麻䓁
　　　料該銀壹萬兩黄浦決口先就上流斜築計長
　　　陸拾丈水深壹貳丈不等應築根濶貳拾丈頂
　　　濶拾丈計用工料銀陸千兩填塞原決長壹百
　　　陸拾丈該用工料銀肆千兩應展月堤自徐州
　　　𤣥黄貳舖計長捌百伍拾丈根濶伍丈頂濶壹
　　　丈肆尺髙壹丈貳尺毎丈計土叄拾捌方肆分
　　　共叄萬貳千陸百肆拾方計工壹拾叄萬伍百
　　　陸拾工該銀叄千玖百壹拾陸兩捌錢應築遥
　　　堤南岸自靈璧縣張字舖起至邳州果字舖止
　　　長玖拾捌里北岸自吕梁山空連築至邳州直
　　　河止長柒拾伍里桃源古城起至清河獾墩止
　　　長壹百貳拾里共長貳百玖拾叄里計伍萬貳
　　　千柒百肆拾丈應築根濶陸丈頂濶貳丈髙壹
　　　丈貳尺每丈計土肆拾捌方共貳百伍拾叄萬
　　　壹千伍百貳拾方計工壹千壹拾貳萬陸千捌
　　　拾工該銀肆拾萬伍千肆拾叄兩貳錢内查沙
　　　墊土難在邳睢各界約長貳拾里桃清各界約
　　　長貳拾伍里貳處計長捌千壹百丈該土叄拾
　　　捌萬捌千捌百方毎方量加貳工該加銀叄萬
　　　壹千壹百肆兩加樁草等料該銀捌百玖拾兩
　　　吕梁磨臍溝桃源陵城清河安娘城叄處各建
　　　滚水石壩壹座每座工料銀叄千兩共銀玖千
　　　兩淮城北堤自大王廟起至栁浦灣止肆拾伍
　　　里零長捌千貳百伍拾貳丈肆尺加幇根濶貳
　　　丈貳尺頂濶壹丈壹尺髙陸尺毎丈計土玖方
　　　玖分該土捌萬壹千陸百玖拾捌方捌分計工
　　　貳拾肆萬伍千玖拾陸工肆分該銀柒千叄百
　　　伍拾貳兩捌錢玖分陸釐又自栁浦灣起至髙
　　　嶺止肆拾餘里實長陸千肆百玖拾陸丈柒尺
　　　剏築根濶肆丈伍尺頂濶壹丈伍尺髙陸尺毎
　　　丈計土拾捌方該土壹拾壹萬陸千玖百肆拾
　　　方陸分計工肆拾陸萬柒千柒百陸拾貳工肆
　　　分但取土甚逺遍野虚沙有尋距伍里挖至丈
　　　餘者若一槩論方給銀恐難濟事共估銀叄萬
　　　叄千柒百壹拾兩伍錢伍分清江浦一帶運堤
　　　南岸自王卿家起至夀州厰止長貳千貳百貳
　　　拾丈北岸自月河口起至許嶺家止長捌百捌
　　　拾丈各加髙叄肆尺濶壹丈肆伍尺不等共計
　　　土貳萬貳千壹拾方計工陸萬陸千叄拾工該
　　　銀壹千玖百捌拾兩玖錢内北岸一帶缺口計
　　　用樁料該銀肆百捌拾陸兩修復通濟閘并塞
　　　天妃閘該用工料銀壹千兩修復板閘清江福
　　　興新荘等閘各加石陸柒層不等共該工料銀
　　　壹千肆百玖拾兩肆閘各開月河打壩截流該
　　　用銀伍百兩修復仁義等壩約用銀伍千兩寳
　　　應湖堤自陸淺起至瓦店止長叄拾里添石修
　　　補工料該銀捌萬玖千伍百柒拾兩沿堤設減
　　　水閘陸座毎座工價銀伍百兩共銀叄千兩下
　　　流應開支河如興化縣白駒丁溪貳場鹽城縣
　　　新河廟等處各應挑深濶丈尺不等共計夫工
　　　該銀貳萬伍千捌百柒拾陸兩揚州河自髙廟
　　　至揚子橋計長伍千捌百貳丈應挑深陸柒尺
　　　不等共計夫工該銀壹萬玖千肆百肆拾陸兩
　　　伍錢儀真縣自東關至石人頭止計長肆拾伍
　　　里量加疏濬該銀叄千伍百兩舊例管工員役
　　　各有廩粮府佐毎員日給廩粮銀壹錢貳分毎
　　　員各帶書辦壹名日給口粮銀肆分州縣佐貳
　　　首領等官毎員日給廩粮銀陸分省祭陰醫義
　　　民老人毎名日給口粮銀肆分約該銀貳千兩
　　　以上總括之數大約如此至於工程難易料價
　　　低昂裒多益寡截長補短容職等隨時通融計
　　　筭要在節縮不至虚糜而巳通共該銀陸拾陸
　　　萬肆千捌百陸拾陸兩捌錢肆分陸釐除前支
　　　剰銀壹萬伍千陸百陸拾柒兩陸錢貳分徭夫
　　　減省工食銀壹萬伍千兩揚州挑淺并白駒丁
　　　溪鹽場新河廟等處支河議動巡鹽衙門銀叄
　　　萬伍千捌百柒拾陸兩外尚該銀伍拾玖萬捌
　　　千叄百貳拾叄兩貳錢貳分陸釐職等查得河
　　　道嵗額錢粮山東南直𨽻原無餘積毎遇年例
　　　修築東那西補甚至縮手待敝以致因循誤事
　　　追悔莫及止有河南壹省見貯銀壹拾玖萬餘
　　　兩而彼中河工繁鉅如梁靖口黄陵崗孫家渡
　　　趙皮寨銅瓦廂等處築堤防決費用不貲剜肉
　　　補瘡勢難那借合無俯念大工緊急破格議處
　　　准照臣等所請改折將正額解京餘銀留工支
　　　用庶為不費之恵如有不可乞照都給事中劉
　　　鉉題請内帑支發通貯淮安府庫聴司道官查
　　　覈赴巡鹽御史處覆覈闗支伏候聖裁
　　一議分督照得工程浩大道里遥逺若非多官分
　　　理畫地責成不免顧此失彼今議徐州北岸自
　　　吕梁洪至邳州直河止一帶遥堤柒拾里該海
　　　防道㕘政龔大器總管自桃源縣古城以下遥
　　　堤陸拾里并塞界内缺口及建陵城滚水壩壹
　　　座該淮北分司郎中佘毅中總管自桃源界至
　　　清河獾墩止遥堤陸拾里并塞界内決口及建
　　　安娘城滚水壩壹座該添註管河道副使張純
　　　總管自徐州南岸𤣥黄貳舖月堤并靈睢界内
　　　遥堤伍拾餘里及建磨臍溝滚水壩壹座該徐
　　　州道副使林紹總管自睢寜界内遥堤肆拾餘
　　　里并築歸仁集堤叄拾伍里該潁州道僉事朱
　　　東光總管修復淮安板閘至新荘閘共肆閘修
　　　築裏河兩堤并新城北一帶幇築新舊堤及塞
　　　黄浦口該水利道僉事楊化總管外興鹽支河
　　　先經該道呈允行各縣掌印官開挑仍應該道
　　　查催築髙家堰中段塞天妃閘朱家口開復通
　　　濟閘修築趙家口迤西堤岸修復仁義等伍壩
　　　該添註管河郎中張譽總管修築寳應一帶土
　　　石堤并建減水閘及挑濬揚州至儀真一帶河
　　　道該南河分司郎中施天麟總管以上司道捌
　　　員均分捌大工毎司道壹員分督府佐貳員計
　　　用府佐壹拾陸員毎府佐壹員分督州縣佐貳
　　　首領陰醫省祭官拾員共用壹百陸拾員聴臣
　　　等於所屬地方掄才調取如員數不足及各官
　　　間有經手要務妨占者容臣等於附近省分有
　　　司内查有幹濟素著者另行具奏調用分工之
　　　後大小官員俱要悉心經理總有應理公務止
　　　許工上幹辦不得擅離工次工完之日通將効
　　　勞官員分别等第及怠玩誤事者一并題請處
　　　分以昭勸懲伏候聖裁
　　一議夫役照得前項工程一時並舉約用夫捌萬
　　　名内除量調各處傜夫柒千伍百名外今議派
　　　淮安府所屬募夫貳萬柒千伍百名揚廬鳳三
　　　府各募夫壹萬名徐州所屬募夫壹萬名滁和
　　　二州共募夫伍千名内有災傷及衝繁州縣聴
　　　該道官酌議減免應得工食照常支給仍行各
　　　該掌印官按籍派募如將無藉之徒應名塞責
　　　以致臨工逃散者容臣等指名㕘究伏乞聖裁
　　　奉聖㫖工部知道
　　黄河来流艱阻後患可虞乞恩速賜查議以圗治
　　安疏
為黄河来流艱阻後患可虞乞恩速賜查議以圗治安
事臣等猥以譾材謬膺重任晝夜思惟欲求萬全之䇿
以報陛下㒺極之恩食不甘味寝不貼席者叄月矣而
卒未能快於心也竊惟今之談河患者莫不曰徐邳河
身墊髙水易溢也崔鎮諸口未塞桃清淺阻也髙堰黄
浦淮水横流淮揚之民久為魚鼈也淮黄兩河之水漫
無歸宿海口沙墊也此徐州迤南之患耳目之所覩記
運道之所必資故人人得而言之也臣等巳於前月貳
拾捌日㑹本具題陛下俯従臣請兩年之内或可脱淮
揚昏墊之苦免運道梗阻之虞而臣等亦得藉以少逭
愆尤矣然其大可憂者不在此也敢敬陳之臣等初抵
淮安即詢黄河出接運道處所衆云出徐州小浮橋則
臣等喜以為此黄河故道之最順者也又詢水深若干
衆云深肆丈餘則臣等又喜以為此河身之本體也又
詢小浮橋迤西則為胡佃溝為梁樓溝為北陳為鴈門
集為石城集而石城集以上拾伍里則為崔家口即去
嵗捌月所決之口也其間淺深俱不能答臣等即行淮
安府管河同知王琰前往測度去後隨於肆月貳拾玖
日親督淮北分司郎中佘毅中添註管河郎中張譽徐
州管河兵備副使林紹添註管河副使張純沿河踏勘
行至徐州隨據王琰掲報前項河水深柒捌尺至貳叄
尺不等而梁樓溝至北陳叄拾里則止深壹尺陸柒寸
散漫湖坡一望無際原係民間住址陸地非比沙淤可
刷故河流逾年而淺阻如故也臣等不勝驚訝隨據徐
州碭山鄉民段守金龔泮王霜等各呈稱老河故道自
新集歴趙家圏蕭縣薊門出小浮橋壹向安流名曰銅
幫鐵底後因河南水患另開壹道出小河口本河漸被
沙淺至嘉靖叄拾柒年河遂北徙忽東忽西靡有定向
行水河底即是陸地比之故道髙出叄丈有餘停阻泛
濫妨運殃民懇乞開復老河上下永利等情臣等當督
前司道并山東管河道副使邵元哲河南管河道副使
唐汝迪由夏鎮歴豐沛至崔家口復自崔家口歴河南
歸徳府之虞城夏邑商丘諸縣至新集閲視間則見黄
河大勢已直趨潘家口矣隨據地方鄉老靳廷道等稟
稱去此拾貳叄里自丁家道口以下貳百貳拾餘里舊
河形迹見在儘可開復臣等即自潘家口歴丁家道口
馬牧集韓家道口司家道口牛黄堌趙家圏至蕭縣一
帶地方委有河形中間淤平者肆分之壹地勢髙亢南
趨便利用錐鑚探河底俱係滂沙見水即可衝刷又據
夏邑虞城等縣鄉官王極鄉民歐陽照等柒百餘人連
名呈告俱為乞疏舊河便民事切照黄河故道自虞城
迤下蕭縣迤上夏邑迤北碭山迤南嘉靖年間岸濶底
深水勢安流既於運河無虞亦於民田無害商賈通行
貿易大遂民稱豐庶自嘉靖叄拾陸年以後故道漸淤
河隨北徙黄流泛溢青野汪洋居民拾不存壹運道屢
年阻滯告乞早為開通上利下便是誠萬世盛舉等情
臣等度其言實為探本之論但道里遼逺工費鉅艱復
又沿河荒度更無省近可従者而臣等又冀崔家口一
帶淺阻去處或可疏濬成河易為力也復督各官駕小
舠至梁樓溝北陳等處躬親測量委果淺阻河底原係
陸地委難衝刷蕭縣地方一望瀰漫民無粒食號訴之
聲令人酸楚該縣城外環水為壑城中豬水為池居民
逃徙官吏嬰城難守見今題請遷縣臣等竊思之壹縣
之害此其小也夫黄河并合汴沁諸水萬里湍流勢若
奔馬陡然遇淺形如檻限其性必怒奔潰決裂之禍臣
等恐不在徐邳而在河南山東也止縁徐州以北非運
道經行之所耳目之後人不見及止見其出自小浮橋
而不考小浮橋之所自来遂以為無虞耳豈知水従上
源決出運道必傷往年黄陵岡孫家渡趙皮寨之故轍
可鑒乎臣等又查得新集故道河身深廣自元及我朝
嘉靖年間行之甚利後壹變而為溜溝再變而為濁河
又再變而為秦溝止因河身淺澁隨行隨徙然皆有丈
餘之水未若今之逾尺也淺愈甚則變愈速臣等是以
夙夜為懼也臣等又查得此河先年亦嘗建議開復止
縁工費浩繁因而寝閣臣等竊料先時諸臣雖以工費
為辭實非本心盖誠慮黄河之性叵測萬一開復之後
復有他決罪將安辭目前既有壹河可通姑為茍安之
計耳而不知臣子任君父之事惟當論可否不當論利
害惟當計其功之必成不當慮其後之難必且所慮者
他決也隨決隨塞亦非有甚難者故河變遷之後何處
不溢何年不決寜獨不慮之乎臣等與司道諸臣計之
故河之復其利有伍河従潘家口出小浮橋則新集迤
東一帶河道俱為平陸曹單豐沛之民永無昏墊之苦
壹利也河身深廣受水必多毎嵗可免泛溢之患虞夏
豐沛之民得以安居樂業貳利也河従南行去㑹通河
甚逺閘渠可保無虞叄利也来流既深建瓴之勢導滌
自易則徐州以下河身亦必因而深刷肆利也小浮橋
之来流既安則秦溝可免復衝而茶城永無淤塞之虞
伍利也臣等以為復之便至於復故道難仍新衝易復
故道勞仍新衝逸則臣等計之熟矣然舍難就易趨逸
避勞慮日後未可必之身謀而不惜將来必致之大患
皆非臣等之所以盡忠於陛下也臣等勘議之後即擬
具題但因伏水將發猶望水勢洶湧或可衝刷成渠近
又行據同知王琰回稱勘得北陳等處原深壹尺陸柒
寸者今止深柒捌尺臣等看得伏秋暴漲之時水増陸
尺有餘則客水消落之後不免仍存本體矣伏望敕下
該部查議如果臣等所言不謬擬議上請特差素識水
性科臣壹員前来候秋深水落與臣等㑹同山東河南
撫臣及兼理河道巡鹽御史躬親勘議如果可復即便
估計錢粮㑹本題請早賜施行地方幸甚臣等幸甚
　　恭報河工大舉日期疏
為恭報河工大舉日期事據管理河道郎中張譽等水
利等道副使張純等呈稱抄䝉臣并漕撫侍郎江一麟
㑹案劄行各官遵照題奉明㫖將各分督河工候水落
興舉壹向鳩聚工料委調官夫俱有次第即今霜降在
邇水勢漸消擇於玖月初拾日祭告本月拾伍日起土
興工及将天妃閘塞口㫁流以便修築諸閘揚州打壩
攔水以便挑濬淤淺仍乞掲示往来船隻暫行停止等
因到臣案照先該臣等題為勘估兩河工程乞賜早請
錢粮以便興舉事欵開一議分督看得河工浩大派為
捌工定委總管司道官捌員督理該工部覆奉欽依備
咨臣等通行欽遵間續因南河郎中施天麟奉㫖降調
水利僉事楊化拏問遺下貳工缺官監督臣等議將施
天麟所管寳應堤工改委營田道僉事史邦直揚州挑
淺改委該府知府虞徳煜楊化所管清江浦兩岸築隄
改委主事陳瑛増修新荘等肆閘改委淮安府知府宋
伯華各管理栁浦灣一帶新隄并添寳應捌淺決工改
委今補水利道副使張純黄浦口決工改委今補南河
郎中張譽各兼理訖止有徐州兵備副使林紹原分壹
工近該臣等題為河工大舉水旱頻仍謹循明例陳便
宜以計安地方事議得本官河務欠諳力求解脱應合
調處乞將真定副使游季勲加銜陞補勒限到任督管
此工尚未奉㫖臣等一面督行徐州知州孫養魁靈璧
縣知縣張允孚睢寜縣知縣徐密查照原分界址興築
仍恭候成命至日施行其各工分委府佐及州縣正佐
首領等官臣等遵奉明㫖先巳列名咨送吏部訖臣等
向慮大役繁興料理宜預屢經嚴督整備相時肇舉去
後今據前因看得霜降水消正宜及時工作相應依擬
除批行遵照外再照河工囏鉅經理甚難國計民生關
係匪細在工大小諸臣累奉明㫖申飭多方遴選靡不
鼓舞奮勵期副廟堂責成之盛心矣興工之後益宜専
心致志殫忠宣力務求堅久共成永利之澤仰舒我皇
上南顧之憂如有因循墮誤以致半途之廢茍且塞責
僅為目前之圗該工官員縦以别故去任容臣等指名
追治必不敢姑息自干法紀今將興工日期及更置申
飭縁由擬合奏報
　　恭報兩河工程次第疏
為恭報兩河工程次第事據原委督工司道等官郎中
佘毅中㕘政龔大器游季勲副使張純僉事朱東光各
呈稱原䝉本院分定應築黄河兩岸遥隄并淮城北栁
浦灣等隄自本年玖月拾伍等日興工至今止築過工
程中因取土難易工夫不齊總計丈尺大約已完拾分
之叄應建減水壩叄座見在採辦石料捌淺已築西隄
并挑濬月河通運東隄見在攔水興工又據郎中張譽
呈報髙家堰未築中段隄岸共長叄千陸百陸拾丈内
大澗湯恩等大小決口共長壹千陸拾丈今已築過壹
千伍拾丈止餘拾丈未合偶阻風雪見今晝夜督併不
日㫁流另報黄浦口水流巳緩俟髙堰㫁流之後自易
築塞及稱方信貳壩工完見在車放回空粮船朱家口
趙家口一帶隄決塞築已完通濟閘石止餘肆層見在
催砌又據僉事史邦直呈稱寳應湖隄除填土工程已
完拾分之叄應砌石工隄根無水處所見在甃砌有水
者打壩掣水一面鑿石下樁等因又據佘毅中稟稱今
嵗節奉牌行職等加嚴修守自邳州迤北并南岸一帶
縷隄幸保無虞河水入漕止餘原報桃清上下大小決
口自捌月拾陸日以来仰仗朝廷福庇百靈效順諸決
自塞崔鎮大決口壹處原勘共長壹百捌拾丈近縁水
歸故道日漸淤平止餘中段壹溝深坎處所積水叄肆
尺不等原䝉本院諭令姑待髙堰㫁流之後再看水勢
何如方行議築今本口淺涸乃在髙堰未築之前縦留
無益莫若一體建築遥隄及查原議吕梁洪地名磨臍
溝應築減水壩壹座今本處河渠深刷地形頗髙莫若
將此壩移建崔鎮口以順趨下之勢又查得清河縣北
伍拾餘里羅家口夏家口周家口新河口肆處向来分
流灌口入海既非運艘經行之路亦無築隄妨礙似應
姑留等因又據淮安府知府宋伯華申報督修福興等
閘掣水砌石工完叄分之壹又據揚州府知府虞徳煜
申報挑濬揚州運河自髙廟至楊子橋長伍千捌百貳
丈外又増挑孟家溝長壹千捌百貳拾貳丈伍尺儀真
縣運河自東關至石人頭長肆拾伍里俱於本年拾壹
月初拾日工完申行水利道覈實開壩放水等因各報
到臣案照先該臣等題為勘估兩河工程乞賜早請錢
粮以便興舉事該工部覆奉欽依備咨臣等巳經通行
司道府督令大小委官集夫辦料擇於玖月拾伍日開
工具本題知訖今據前因該臣㑹同侍郎江一麟竊照
治河之工築隄固難而塞決尤難今幸仰仗我皇上一
誠黙運上格天心河伯效靈諸決自塞臣等原議欲挽
旁決之水以歸正道今已悉従人願桃清而下昔如溝
洫今皆洗刷深廣如故此雖郎中佘毅中修守之功不
無少效勤勞然人力不至於此也及查雲梯闗海口大
闢清口通利兩河順軌叄月之間河形頓改此自古迄
今所無之事而臣等偶幸遭逢如此何敢貪天功為巳
力哉止餘大澗口壹拾丈未合淮水尚分壹小支東奔
若天氣晴和功在旬日不足慮也但黄水雖巳歸正而
隄不築則明嵗伏秋必復泛溢故堅築遥隄以固其防
剏築減水壩以殺其勢其工未可緩也髙堰之工㫁流
雖已可期而一線未足為恃必俟㫁流之後隄内稑地
乾出廣取其土加培髙厚方可無虞再查黄浦捌淺貳
口皆因髙堰之水漫溢衝決髙堰既塞則貳口之築自
易湖隄閘座亦當次第告成崔鎮決水委已歸漕併趨
雲梯闗下海據稱留之無益應合一體建築遥隄復将
磨臍溝減水壩移建本處姑留羅家等口以殺黄流似
為允當工程次第此其大都矣再照築隄不難而取土
為難或為水占或為沙掩逺搜深取務得膠淤老土方
許填築夯杵並舉務求堅實臣等叄令伍申諸司道朝
乾夕惕惟此而巳臣等猶慮官夫暗用飛沙填蔵隄内
無従辨驗又製鐵探筒數拾具分散各工令其時時錐
探臣等閲工之時亦將前器探試如筒内帶出浮沙揑
不成顆即將本管官究治挖去改築真如燕雀壘巢日
計分寸其工誠有不易者至於石工採運亦甚艱苦與
其速而不堅孰若遲而可久故未可責效於旦夕也近
因風雪大作地脈凍結難以興工日下暫擬陸續散夫
先逺後近至明年正月貳拾日以前鳩工再舉伏望皇
上少紓南顧之憂容臣等悉心料理務圗永賴之計必
不敢茍且塞責以負任使縁係恭報兩河工程次第事
理謹具題知奉聖㫖工部知道
　　河患已除流民復業乞恩蠲租以廣招徕疏
為河患已除流民復業乞恩蠲租以廣招徕事據徐州
兵備兼管河道㕘政游季勲呈䝉臣批山陽縣被災流
民陳漢等告為堰成復業乞憐困苦蠲豁粮差存恤事
内稱向因髙堰衝決漢等大義安樂等鄉田地數萬頃
盡沈水底民廬飄蕩只得逃竄他方傭身乞食今幸堰
成地出逺近歡呼争来復業但恐安身未定遽徵粮差
實難存濟告乞蠲恤以便開耕等情又䝉批桃源縣流
民海其等清河縣流民鄭效等俱告為懇救殘命事内
稱隆慶年間崔鎮等處口決節遭渰沒寸草不生民逃
外方趂食延命今幸建築遥堤水由地中其等田土頓
露漸次可耕即今賣船買牛覺有生路但汪􁏳蓁蕪一
旦舉趾荷鋤不無多費牛種仍恐未獲有秋遽催新賦
殘苦窮民實難復業如䝉蠲恤萬姓得生等情俱䝉批
仰徐州道查議速詳該本道議照清河桃源濵臨黄河
山陽壹縣適當淮黄之衝泗州接壤而鹽城寳應興化
居其下流自隆慶以来河變異常沙淤淺阻黄決崔鎮
等口而桃清長年渰沒淮決髙堰黄浦而泗州山陽鹽
城寳應興化俱為巨澤小民無田可耕流移轉徙各色
粮差逋負日積近䝉本院部堅持築塞天神黙相崔鎮
等處決口盡歸故道河身深刷水有所受再築髙家堰
下樁廂板實土堅固見加髙厚永保無虞自是淮㑹於
黄循厓下海桃清山陽泗州田地皆可耕種髙堰既塞
黄浦立成鹽城寳應興化田地旋見涸露拾數年昏墊
之患幸巳消除黎庶𫝊聞歸復日衆正宜多方安挿以
示招徕若再加以舊欠追呼新輸徵併巳歸者失望難
存未歸者疑畏不至田地雖出亦復荒蕪合無請乞垂
憐久災重地俯賜㑹題將前各州縣舊欠一應起存錢
粮自萬厯陸年以前盡行蠲免萬厯柒年以後亦暫免
徵俟安集既定耕種有成照舊一體徵派庶災民得業
而子来河漕得民而永賴等因呈詳到臣據此案查先
該臣等題為恭報兩河工程次第事巳将司道呈報過
工程分數具本於去年拾壹月貳拾壹日題知天寒凍
阻隨将官夫暫行掣放訖今於本年正月貳拾等日調
集夫役照舊赴工臣因大澗一帶勢甚艱險添取徐州
道㕘政游季勲水利道副使張純協同郎中張譽晝夜
督理節據郎中佘毅中呈稱崔鎮自去冬淤塞止餘積
水今巳厚築土壩内地乾涸僉事朱東光呈稱歸仁集
隄決盡數堵塞隄南一帶頓復昔日田土之故流移亦
多復業且津津事犂鋤矣郎中張譽呈稱髙堰塞決難
在澗口去冬偶值氷雪竟難收功今䝉本院部親督官
夫奮力負薪塞土頓挽全淮旋復故堰遂使數拾年之
沮洳立成平陸數萬頃之膏腴盡還原業衆夫之畚挿
有地三農之耕耨不妨見今密布柵樁中實板片即取
乾出之土増髙加厚務保無虞等因各到臣通候工完
具題間隨據各縣流民陳漢等擁衆填門各告前情巳
經批行該道議詳去後今據前因該臣㑹同漕撫侍郎
江一麟議照治水之道固以昏墊為先而治民之方尤
以招徕為要自隆慶肆年以来黄水旁決於崔鎮張四
冲等處淮水旁決於髙堰黄浦等處而淮揚之民魚鼈
久矣今幸仰仗我皇上鋭意圗治獨㫁廟謨俾臣等得
以勉竭犬馬之力以效胼胝之勞而司道諸臣大小各
屬無不感奮自去嵗玖月拾伍日興工以来中間苦為
氷雪所阻實止用工叄月各工大約及半而崔鎮髙堰
歸仁集等處俱巳㫁流成陸見今加築髙厚可保無虞
獨黄浦口伍拾餘丈見在興築然髙堰為黄浦上流髙
堰既塞黄浦亦可計日淮黄貳河悉由故道並流入海
了無漲溢中間或由天成或由人力要之皆仰仗皇上
聖徳所感故天相其成人盡其力也臣等何能之有但
地雖復矣而耕地之人不可無民雖歸矣而保民之政
不可後倘佇足未定而催逋之吏已来開墾未成而増
課之令即下則苛政之驅民又有甚於兩河旁決之水
矣此災民之所以紛紛赴愬也職等欲俟大工通完之
日方為題請但此時正當佈種之候恩詔未頒民心未
定其孰肯虚費工力哉此臣等所以不得不早為陳乞
也伏望皇上俯念久困之民特下蠲租之令即敕該部
查議如果臣等所言不謬即行臣等轉行各該州縣備
查原被黄淮貳水漂沒田産某州某處若干某縣某處
若干自萬厯陸年以前拖欠錢粮若干悉行蠲免其萬
厯柒年以後應徵額課再免貳年或叄年俟其開懇成
熟方與追徵其極貧下户無力開墾者有司量為設處
牛種以給之則民不改聚而萬姓咸自子来地不改闢
而千里俱成沃壤矣縁係河患巳除流民復業乞恩蠲
租以廣招徕事理謹題請㫖
　
　
　
　
　兩河經畧巻二
欽定四庫全書
　兩河經畧巻三
　　　　　　　　　　　　明　潘季馴　撰
　　遵奉明㫖恭報續議工程以便查覈疏
為遵奉明㫖恭報續議工程以便查覈事該總理河漕
右都御史潘季馴題前事據管理河道工部郎中佘毅
中張譽主事陳瑛管河兵備水利營田等道叅政龔大
器㳺季勲副使張純僉事朱東光史邦直㑹呈抄蒙總
理河漕并漕撫衙門憲牌仰職等即查各工内有與原
議不同工程㑹同𩔖總開呈以憑覆覈奏聞依蒙隨將
各工逐一查勘除兩河分合及應築應塞工程俱與原
議無異又堤工各髙濶丈尺各相度地形増减不等候
通完之日冊報外所有堤㟁閘壩勢當小更難拘原議
者委應裁酌用圖經乆以淮北言之如南㟁遥堤原議
自靈璧縣張字舖起至邳州果字舖止共長玖拾捌里
其張字舖以上原因河㟁甚髙故止議將元黄貳舖掃
灣處所展築月堤長捌百伍拾丈今續勘得徐州三山
頭起至靈璧縣張字舖共伍拾餘里一帶河岸雖髙然
先年遇有異常泛漲亦往往漫决若止展築元黄貳舖
月堤尚有可虞相應一併接築遥堤計長玖千餘丈庶
成全堤無復遺慮其元黄貳舖止築順水壩以遏水勢
不必另行展築果字舖以下原因縷堤頗逺故未議築
遥堤續勘得果字舖至李字舖縷堤約肆里餘猶覺逼
近仍應增築遥堤計長㭍百伍拾丈北岸遥堤内邳州
谷山并匙頭灣貳處俱有水溝瀦蓄積水合行䟽泄今
議各建函洞壹座以便泄水桃源縣古城起至季太口
止計陸拾里内原議滚水壩叁座巳經建完今嵗伏水
漲溢之時甚賴其减泄之力但季太口至清河縣計伍
拾餘里未議建壩恐水勢至此尚致漲溢勘得三義鎮
地形原窪衆水所趨合增建滚水壩壹座其長闊丈尺
俱照前壩庶分殺之路旣多則衝漫之患可免此淮北
工程所當續議者也以淮南言之原議脩復清江等閘
今勘得通濟閘逼近淮河直受衝齧勢甚洶湧且閘設
年乆底樁朽爛加石太重不免坍䣃相應改建扵甘羅
城東堅實之地仍改濬河口斜向西南使水勢紆廻不
至直射庶便啓閉前閘旣巳改建則新莊閘距此不及
一里難容多船而關鎻太促水勢湍急不易啓閉相應
拆䣃福興閘上距通濟閘計貳拾里下距清江閘止五
里逺近懸絶且亦因年乆圯壞難以加石今議改建於
夀州厰適中處所其清江一閘仍照原議修復至於板
閘地窪水平無庸啓閉止湏照舊免行增髙又勘得原
議脩復伍壩内信字壩逼近淮城且係黄河掃灣先年
乆廢不用今巳將禮智貳壩脩復見在車盤船隻其仁
義貳壩原共壹口出船亦係黄河掃灣又與清江閘相
隣恐有意外衝漫之患見今築堤在上以禦黄流不便
脩復查得舊有天妃閘正與清河直對相應建壩壹座
於本閘之裏則車盤尤便而船隻無阻矣其興鹽等處
入海支河原因髙堰未築黄浦八淺等决未塞水勢浩
蕩故踵襲節年舊議欲加挑濬以泄積水近勘得髙堰
築完黄浦八淺俱塞下流巳乾無水可泄而海口之水
反髙於内地若復挑濬則海水灌入旣傷民田復損鹽
利正在勘議間隨該巡鹽御史姜璧躬親踏勘題請免
濬復經司道㑹勘委應停止夫興鹽等䖏旣以無水可
泄免濬支河若寳應湖堤仍照原議於叄拾里之内添
建减水閘六座又恐分流太多興鹽難受况建閘初意
祗因上流水溢恐致傷堤今髙堰旣築通濟閘外又經
題准每年水漲之時築壩斷流則寳應湖水不甚盈溢
湖堤可保無虞不必多建减閘今議脩復舊閘貳座創
建二座通共四座庶運道民田俱有攸賴其開挑興鹽
支河工費銀二萬五千八百七十六兩原議於巡鹽衙
門動支運司銀兩仍聴該衙門作正支銷此淮南工程
所當續議者也以上事宜皆因地損益隨時劑量期於
有濟不敢執泥俱經㑹議僉同陸續呈請舉行訖今蒙
行查理合𩔖報轉奏施行等因到臣案照先准工部咨
為奉明㫖陳愚見議治兩河經畧以圖永利事該臣等
題議各項工程事宜本部覆題奉聖㫖這治河事宜旣
經河漕諸臣㑹議停當依擬都准行着他們悉心着實
興建永利各該經委分任人員如有玩愒推諉虛費財
力者許不時拿問恭治其未盡事宜及臨時事勢㦯與
原議不合的也着陸續奏聞務求有益應用錢糧爾部
裏便㑹戸部上𦂳議来欽此備咨到臣俱經通行司道
欽遵興舉間續據郎中佘毅中等議将各工增損事宜
節次㑹呈前来又經臣等親閱相同批允舉行訖秖縁
工程大體俱無更張止於節目微有不同事渉煩𤨏未
敢屑屑凟奏兹當告成伊邇合行通查𩔖報今據前因
為照兩河大工延袤千里臣等荒度之初止詳於兩河
分合大勢而隄岸閘壩之逺近多寡委須臨時再加勘
酌仰荷我皇上坐照萬里洞燭事機假臣以便宜之權
開臣以續奏之路所據司道陸續議報前来在淮北則
有徐州三山頭起至張字舖加築遥堤五十餘里元黄
貳舖止建順水壩一道果字舖起至李字舖加築遥堤
四里餘谷山匙頭灣添建函洞二座三義鎮添建滚水
􁆡一座此皆原題未載委應増益在淮南則有通濟福
興二閘從新改遷新荘逼近通濟閘勢難兩存板閘止
宜仍舊信字壩逼近黄河不便脩復仁義壩改建天妃
閘以裏至於興鹽等處入海支河因髙堰黄浦八淺隄
成無水可泄自宜停止而寳應湖堤减水閘止須脩建
四座此原題備載委當更易因時審勢隨地制宜臣等
固不敢惜勞以貽一簣之虧亦不敢妄舉以滋無益之
費其應添錢糧即於原請河工銀内通融裁節濟用並
無求益加𣲖之事除将各堤工髙濶丈尺相度地形
増减不等通候查覈外縁係遵奉明㫖恭報續議工程
以便查覈事理相應奏報謹具題知奉聖㫖工部知道
　　恭報兩河工成仰慰聖衷疏
為恭報兩河工成仰慰聖衷事萬歴七年十月初六日
據管河郎中佘毅中張譽主事陳瑛管河兵備營田等
道叅政龔大器㳺季勲副使張純僉事朱東光史邦直
㑹呈節奉總理河漕并總督漕撫衙門劄付俱為奉明
㫖陳愚見議治兩河經畧以圖永利等事行職等将派
定工程鳩夫辦料刻期興舉該職等遵依督率分委府
州縣等官親詣工所照式率作俱自萬歴六年九月十
五等日興工至今陸續通完訖總計築過土堤長一十
萬二千二百六十八丈三尺一寸砌過石隄長三千三
百七十四丈九尺塞過大小决口共一百三十九處建
過減水石壩四座每座長三十丈脩建過新舊閘三座
車壩三座築過攔河順水等􁆡十道建過函洞二座減
水閘四座濬過運河淤淺長一萬一千五百六十三丈
五尺開過河渠二道栽過低栁八十三萬二千二百株
其各隄髙卑酌量地形低昻隨宜増損自一丈二尺以
至七八尺不等數目煩𤨏聼候勘官至日另冊開送覈
實外照得數年以来黄淮二河胥失故道至以地方州
縣為壑盖由黄河惟恃縷隄而縷隄逼近河濵束水太
急每遇伏秋輒被衝決横溢肆出一㵼千里莫之底極
北岸則決崔鎮季太等處南岸則決龍窩周營等處共
百餘口而又從小河口白洋河灌入挟永堌諸湖之水
越歸仁集直射泗州陵寝以致正河流緩泥沙停滯河
身墊髙淮水又因髙家堰年乆圮壞潰決東奔破黄浦
決八淺而山陽髙寳興鹽悉成沮洳清口將為平陸黄
淮分流淤沙岡滌雲梯關入海之路坐此淺狭而運道
民生俱病矣自去秋興工之後諸決盡塞水悉歸漕衝
刷力專日就深廣今遥隄告竣自徐抵淮六百餘里兩
隄相望基址旣逺且皆真土膠泥夯杵堅實絶無往嵗
雜沙虛鬆之弊蜿蟺綿亘殆如長山夹峙而河流於其
中即使異常泛漲縷隄不支而溢至遥隄勢力淺緩容
蓄寛舒必復歸漕不能潰出譬之重門待暴則暴必難
侵増纊禦寒則寒必難入兼以歸仁一隄横截于宿桃
南岸要害之區使黄水不得南決泗洲至于桃清北岸
又有減水四壩以節宣盈溢之水不令傷隄故在遥隄
之内則運渠可無淺阻在遥堤之外則民田可免渰沒
雖不能保河水之不溢而能保其必不奪河固不能保
縷隄之無虞而能保其至遥即止盖嘗考𢎞治以前張
秋數塞數決自先任都御史劉大夏將黄陵岡一帶増
築太行堤一道而張秋之患遂息此其巳試之明騐也
今職等所築之遥隄即太行隄之別名耳况係真正淤
土較之太行雜沙又有不侔者故今嵗伏初驟漲桃清
一帶水為遥堤所束稍落即歸正漕沙隨水刷河身愈
深河岸愈峻前嵗桃清之河膠不可檝今深且不測而
兩岸迥然髙矣上流如呂梁兩崖俱露巉石波流湍急
漸復舊洪徐邳一帶年来篙探及底者今測之皆深七
八丈兩岸居民無復昔年蕩析播遷之苦此黄水復其
故道之效也髙家堰屹然如城堅固足恃今淮水涓滴
盡趨清口㑹黄入海清口日深上流日涸故不特堰内
之地可耕而堰外湖坡漸成赤地盖堰外原係民田田
之外為湖湖之外為淮向皆混為一壑而今始復其本
體矣其髙寳一帶因上流俱巳築塞湖水不至漲滿且
寳應石堤新砌堅緻故雖秋間霖潦浃旬隄俱如故黄
浦八淺築塞之後俱各無虞栁浦灣一帶新隄環抱淮
城並無齧損不特髙寳田地得以耕藝而上自虹泗盱
眙下及山陽興鹽等處皆成沃壤此淮水復其故道之
效也見今淮城以西清河以東二凟交流儼若涇渭誠
所謂同為逆河以入於海矣海口之深測之巳十餘丈
盖借水攻水以河治河黄淮並注水滌沙行無復壅滯
非特不相為扼而且交相為用故當秋漲之日而其景
象如此昔年沙墊河淺水溢地上秪見其多今則沙刷
河深水由地中秪見其少地方士民皆謂二十年来所
曠見也此盖仰仗我皇上聖徳格天神明恊相聖心獨
斷廟筭堅持是以本院部得行初志職等得效胼胝向
使少為異議所揺則此時不知更作何状矣今財力不
多費而功徧於兩河時日不乆曠而效收於朞月數千
里魚鱉之民一旦登于袵席億萬年命脉之路一旦底
于翕寜職等幸獲遭逢曷勝慶幸除各用過錢糧另行
冊報外所據完過工程擬合開坐呈報施行等因到臣
據此案查萬歴六年五月十五日該臣欽奉勑諭都察
院右都御史兼工部左侍郎潘季馴近年河淮泛濫為
害運道梗塞民不安居朕甚憂之巳屢有㫖責之地方
官經理奈無實心任事之臣動以工費艱鉅為解又當
事諸臣意見不同事多掣肘以致日乆無功今特命爾
前去督理河漕事務将河道都御史暫行裁革以其事
專属于爾其南北直𨽻山東河南地方有與河道相干
者就令各該巡撫官照地分管俱聽爾提督爾宜親歴
河流所經㑹同各巡撫官督同各部属司道等官悉心
恊慮講求致害之因博采平治之䇿備查草灣口何為
既開復淤及今作何開通全淮水何為南徙不復及今
作何䟽導徐邳河身髙並州城何以䟽之使平黄浦崔
鎮等口乆塞無功何以築之使固及查諸臣歴年建議
有行奏疏逐一勘議要見老黄河故道應否開復清桃
正河應否挑濬髙家堰寳應隄應否脩築小浮橋新衝
口可否濟運應否加挑又徐邳以上地形南昻北下恐
隄防一潰勢必奔流北徙将為閘河之梗亦要審其孰
為正河孰為支河孰為合河㦯正而當厚其防㦯支而
當殺其勢㦯合而當分其流一併勘議詳妥奏聞區處
合用錢糧及選任司道等官俱許以便宜奏請給發委
用功成之日通将効勞官員一體分別陞賞如有抗違
不服及推諉誤事者文官五品以下武官四品以下徑
自提問應奏請者奏請定奪其提督軍務事宜查照河
道衙門原管行事爾候事寕之日奏請囘京朝廷以爾
諳習河道素有才望特兹重任爾尚殚忠籌慮盡力區
畫俾河漕無梗塞之虞人民免昏墊之苦必有懋賞以
酧爾功毋㦯畏難惮勞隱忠不效及茍且塞責有負委
任爾其勉之慎之故諭欽此臣遵奉綸音㑹同撫臣躬
率司道等官沿河荒度周諮分合之勢博求治平之謀
羣䇿畢集衆論僉同隨題為奉明㫖陳愚見議治兩河
經畧以圖永利事該工部覆看得都御史潘季馴侍郎
江一麟足遍口訊僉議詳酌為是六說其所脩置寝格
俱目擊利害而非道聽之言庶同則繹而非弗詢之謀
盖隄防旣固塞決又審水無旁駛而正流自急沙随水
刷而海口自復此正以水治水而不為穿鑿之論迂謾
之談頃来治河之說未有逾於二臣之議等因題聖㫖
這治河事宜既經河漕諸臣㑹議停當依擬都准行著
他們悉心著實興建永利各該經委分任人員如有玩
愒推諉虛費財力者許不時拿問參治其未盡事宜及
臨時事勢㦯與原議不合的也著陸續奏聞務求有益
應用錢糧儞部裏便㑹戸部上𦂳議来欽此備咨臣等
欽遵查照興舉施行准此又該臣等題為勘估兩河工
程乞賜早請錢糧以便興舉事欵議分督徐州北岸自
呂梁洪至邳州直河止遥隄該海防道參政龔大器總
管自桃源古城以下遥隄并塞界内決口及建減水壩
一座又先分馬厰坡遥隄該中河郎中佘毅中總管自
桃源縣界至清河縣北遥堤并塞界内決口及建減水
壩一座該添註管河道副使張純總管自徐州南岸并靈
睢界内遥隄及建減水壩一座該徐州道副使林紹總
管睢寕界内遥隄并築歸仁集隄該頴州道僉事朱東
光總管脩復淮安運河各閘脩築裏河兩隄并新城北
一帶幫築新舊隄及塞黄浦口催濬興鹽支河該水利
道僉事楊化總管築髙家堰塞天妃閘朱家口開復通
濟閘脩築趙家口迤西隄岸脩復各壩該添註管河郎
中張譽總管脩築寳應一帶土石隄并建減水閘及挑
濬揚州至儀真一帶河道該南河郎中施天麟總管等
因本部覆奉欽依咨行臣等分工間郎中施天麟降調
將原分寳應隄工改委營田道僉事史邦直揚州挑淺
改委該府知府虞德煜僉事楊化罷黜将原分清江浦
兩岸築隄改委主事陳瑛増脩閘座改委淮安府知府
宋伯華各管理栁浦灣脩築新舊隄并添寳應八淺決
工増委今補水利道副使張純黄浦口決工増委今補
南河郎中張譽各兼理副使林紹閒住原分壹工該今
任參政㳺季勲管理俱於上年九月十五日起土興工
臣等具本題知訖又該臣等查得司道續報工程淮北
有徐州三山頭起至張字舖増築遥隄元黄二舖止建
順水壩一道果字舖起至李字舖増築遥隄谷山匙頭
灣添建函洞二座三義鎮添建減水壩一座此皆原題
未載續議増益淮南有通濟福興二閘從新改遷新荘
逼近通濟閘勢難兩存板閘止宜仍舊信字壩逼近黄
河不便脩復仁義壩改建天妃閘裏興鹽等處支河因
髙堰黄浦八淺隄成無水可泄自宜停止寳應湖隄減
水閘止須脩建四座此原題備載續議更易又經具本
題知訖臣等向在催督各工去後今據前因除将報到
工程逐一查覈相同外該臣㑹同漕運巡撫侍郎江一
麟竊照我朝建都燕冀轉輸運道實為咽喉自儀真至
淮安則資淮河之水自清河至徐州則資黄河之水黄
河自西而来淮河自南而来合流於清河縣之東經安
東達雲梯關而入於海此自宋及今兩瀆之故道也數
年以来崔鎮諸口決而黄水遂北髙堰黄浦決而淮水
遂東桃清虹泗山陽髙寳興泰田廬墳墓俱成巨浸而
入海故道幾成平陸臣等受事之初觸目驚心所至之
處孑遺之民扳輿號泣觀者皆為隕涕然議論紛起有
謂故道當弃者有謂諸決當留者有謂當開支河以殺
下流者有謂海口當另行開濬者臣等反覆計議弃故
道則必欲乗新衝新衝皆住址陸地漫不成渠淺澀難
以浮舟不可也留諸決則正河必奪桃清之間僅存溝
水淮揚兩郡一望成湖不可也開支河則黄河必不兩
行自古紀之淮河泛溢隨地沮洳水中鑿渠則不能別
尋他道則不得况殺者無幾而来者滔滔昏墊之患何
時而止不可也惟有開濬海口一節於理為順方在猶
豫而工部遺咨叮嚀臣等親詣踏看臣等乃乗輕舠出
雲梯關至海濵延袤四望則見積沙成灘中間行水之
路不及十分之一然海口故道則廣自二三里以至十
餘里詢之土人皆云徃時深不可測近因淮黄分流止
餘涓滴入海水少而緩故沙停而積海口淺而隘耳若
兩河之水仍舊全歸故道則海口仍舊全復原額不必
别尋開鑿徒費無益也臣等乃思欲䟽下流先固上原
欲遏旁支先防正道遂決意塞決以挽其趨築遥隄以
防其決建減水壩以殺其勢而保其隄一嵗之間兩河
歸正沙刷水深海口大闢田廬盡復流移歸業禾黍頗
登國計無阻而民生亦有賴矣盖築塞似為阻水而不
知力不專則沙不刷阻之者乃所以䟽之也合流似為
益水而不知力不宏則沙不滌益之者乃所以殺之也
旁溢則水散而淺返正則水束而深水行沙靣則見其
髙水行河底則見其卑此既治之後與未治之先光景
大相懸殊也每嵗不失脩治即此便為永圖借水攻沙
以水治水臣等蒙昧之見如此而巳至於復閘壩嚴啟
閉䟽濬揚河之淺亦皆尋繹先臣陳瑄故業原無竒謀
秘䇿駭人觀聽者偶幸成功殊非人力實皆仰賴我皇
上仁孝格天中和建極誠敬潜孚而秪靈助順恩威並
運而黎獻傾心念轉輸乃足國之資軫昏墊切儆予之
慮宵旰靡皇絲綸屢飭其始也倂河漕以一事權假便
宜以任展布故臣等得效芻蕘之言其旣也逮媮墮以
警𡨕頑折淆言以定國是故臣等得竟胼胝之力俯從
改折之議國計與民困咸紓特頒賞賚之仁臣工與夫
役競勸致兹無競之功遂成一嵗之内今兩河烝黎歌
帝徳而祝聖夀者且洋溢乎寰宇矣臣等何敢貪天工
以為巳力哉除用過錢糧聽巡鹽衙門查覈奏繳外謹
将完過工程總數開坐伏乞勑下該部覆議差官勘閱
明實施行縁係恭報兩河工成仰慰聖衷事理謹題請㫖
　計開
　淮北工程
　　總管官中河郎中佘毅中督淮安府同知王琰兖
　　　州府同知唐文華桃源縣知縣郭顯忠濟寕衛
　　　指揮文棟等築完原分桃源縣北岸遥隄自古
　　　城起至闗王廟止長八千六百八十九丈二尺
　　　俱根闊六丈頂闊二丈髙一丈至九尺不等塞
　　　完崔鎮大決口一處及劉真君廟等決口共三
　　　十六處共長四百六十一丈五寸築完古城堰
　　　口隄一道長三百六十丈造完崔鎮減水石壩
　　　一座壩身連雁翅共長三十丈又築完續増徐
　　　州南岸三山遥隄長二千四百二十八丈三尺
　　　五寸俱根闊四丈頂闊一丈六尺髙八九尺不
　　　等又督淮安府同知蔡玠築完桃源縣迤南馬
　　　厰坡遥隄長七百四十六丈根闊七丈至五丈
　　　不等頂闊二丈髙一丈至八尺不等以上各隄
　　　共栽過低栁一十六萬一千六百株
　　總管官海防兵備道參政龔大器督廬州府通判
　　　宋守中邳州知州張延熈泰州同知王法祖等
　　　築完原分邳州北岸遥隄自吕梁山麓起至直
　　　河止長九千四百六十四丈一尺俱根闊六丈
　　　至五丈不等頂闊二丈至一丈五六尺不等髙
　　　九尺至七八尺不等造完續增各山并匙頭灣
　　　函洞各一座又築完續増徐州南岸三山遥隄
　　　長一千三百九十一丈八尺俱根闊四丈頂闊
　　　一丈四五尺不等髙八尺以上各堤共栽過低栁
　　　五萬二千株
　　總管官徐州兵備道參政㳺季勲督淮安府同知
　　　蔡玠徐州知州孫養魁靈璧縣知縣張允孚睢
　　　寕縣知縣徐宻桃源縣知縣郭顯忠等築完原
　　　分靈睢南岸遥隄自竇老穀堆起至象山止長
　　　一萬一千七百五十七丈二尺俱根闊六丈頂
　　　闊二丈髙九尺造完徐昇鎮減水石壩一座壩
　　　身連雁翅共長三十丈又築完續増徐州三山
　　　遥堤二千六百四十七丈一尺六寸俱根闊四
　　　丈頂闊一丈六尺髙九尺順水壩一道又㑹同
　　　南河分司改建通濟閘一座并閘外攔河壩一
　　　道以上各隄共栽過低栁一十五萬一千六百
　　　株
　　總管官水利道副使張純督兖州府同知樊克宅
　　　清河縣知縣石子璞等築完原分桃源清河縣
　　　北岸遥隄自闗王廟起至䕶城隄止長九千七
　　　百二十一丈俱根闊六丈頂闊二丈髙一丈至
　　　八九尺不等塞完張泗沖等決口一十八處共
　　　長二百一十一丈造完季太鎮減水石壩一座
　　　續增三義鎮減水石壩一座􁆡身連雁翅俱長
　　　三十丈又築完續増徐州南岸三山遥隄二千
　　　五百四十九丈俱根闊四丈頂闊一丈五尺髙
　　　八尺以上各隄共栽過低栁五萬三千株
　　總管官潁州兵備道僉事朱東光督鳯陽府通判
　　　李光前廬州府通判查志文歸徳府通判祝可
　　　立泗州守備衛鎬張大徳等築完原分睢寕南
　　　岸遥隄自象山起至果字舖止長六千九百三
　　　十六丈七尺俱根闊九丈至六丈六尺不等頂
　　　闊二丈一尺髙一丈至八尺不等又築完續増
　　　果字舖起至李字舖止遥隄長八百四十八丈
　　　六尺俱根闊六丈六尺頂闊二丈一尺髙八九
　　　尺不等又築完原分歸仁集遥隄長七千六百
　　　八十二丈八尺根闊六丈至四丈五尺不等頂
　　　闊三丈至一丈不等髙一丈二尺至八九尺不
　　　等内填塞決口四十七處共長三百四十九丈
　　　以上各隄共栽過低栁三十萬株
　淮南工程
　　總管官南河郎中張譽督揚州府同知韓相淮安
　　　府同知鄭國彦王琰兩淮運副曹鉷東昌府通
　　　判王一鳯中軍都司俞尚志等脩築髙家堰隄
　　　六十餘里計長一萬八百七十八丈俱根闊十
　　　五丈至八丈六丈不等頂闊六丈至二丈髙一
　　　丈二三尺不等内三千四百丈㑹同徐水二道
　　　俱用樁板廂䕶堅固塞完大澗渌洋湯恩口等
　　　決三十三處共長一千一百一十八丈又塞朱
　　　家決口一處先築月壩一道長八十丈并築本
　　　口直堤長一十四丈閉塞天妃閘一座脩築趙
　　　家口迤西兩岸堤共長六百七十四丈根闊二
　　　丈至一丈頂闊二丈至一丈髙一丈至八尺不
　　　等又修復禮智壩各一座添設天妃壩一座又
　　　開出閘河口自甘羅城起至淮河長二百一十
　　　三丈底闊四丈靣闊六丈深一丈兩崖築隄共
　　　長四百二十六丈根闊十丈頂闊二丈髙一丈
　　　又塞完續分黄浦決口一處先築南北攔河壩
　　　二道共長四十五丈根闊一十三丈頂闊十丈
　　　髙二丈填築正口土堤一道長九十四丈自水
　　　㡳至頂髙三丈八尺根闊一十三丈又㑹同徐
　　　州道改建通濟閘一座并閘外築攔河壩一道
　　　以上各隄共栽過低栁六萬株
　　總管官清江厰主事陳瑛督留守司經歴屠鑰把
　　　總諸葛堯賔鎮撫王紹武等築完清江浦南北
　　　兩岸河隄共長三千三百九丈八尺俱根闊一
　　　丈二尺頂闊八尺五寸髙三尺五寸塞完鄭家
　　　決口一處長六十七丈加隄一道自水底至頂
　　　髙一丈三四尺不等底濶二丈五尺頂濶九尺
　　總管官水利道副使張純督淮安府帶銜同知劉
　　　順之兩淮運副曹鉷寳應縣知縣李贄修完原
　　　分淮安府新城北舊隄自清江浦起至栁浦灣
　　　止共長九千八百五十一丈幫濶二丈一丈五
　　　尺以至一丈不等髙四尺至二三尺不等築完
　　　新隄自栁浦灣至髙嶺止長六千六百四十丈
　　　俱根闊四丈五尺頂闊一丈五尺髙六尺築完
　　　西橋壩一座長十二丈自水底至頂髙二丈築
　　　塞八淺決口一處長八十五丈六尺内土隄根
　　　濶七八丈不等頂濶二丈自水底至頂髙二丈
　　　至一丈四五尺不等外包砌石隄一道長八十
　　　五丈六尺髙一丈五六尺不等又石隄兩頭接
　　　築舊土堤共長一百五十丈俱根濶三丈頂濶
　　　二丈髙一丈三四尺不等南北攔河壩二道共
　　　長五十九丈西隄一道長二百四十一丈俱根
　　　濶五六丈不等頂濶一丈三四尺不等自水底
　　　至頂髙一丈六七尺不等以上各隄共栽過低
　　　栁五萬四千株
　　總管官營田道僉事史邦直督揚州府通判王開
　　　郭紹等脩築完寳應湖土隄長四千四百九十
　　　二丈俱根濶五丈頂濶三丈髙一丈六七尺不
　　　等砌完石隄長三千三百七十四丈九尺俱根
　　　濶五尺頂濶三尺髙一丈四五尺不等上加土
　　　西靣三尺東靣四五尺不等宻下樁笆實土者
　　　計長一千一百一十七丈一尺修建減水閘共
　　　四座
　　總管官揚州府知府虞徳煜督江都縣知縣秦應
　　　驄原任儀真縣知縣况于梧等挑完淤淺河道
　　　自髙廟起至儀真縣東闗止共長一萬一千五
　　　百六十三丈五尺挑深五尺至二三尺不等濶
　　　十四丈至八丈不等
　　總管官淮安府知府宋伯華督同同知劉順之通
　　　判况于梧清河縣知縣石子璞等造完改建福
　　　興閘一座修完清江閘一座増砌荒細石塊共
　　　長二千二百九十二丈三尺旁開月河一道長
　　　九十三丈築完南北攔河壩二道共長三十五
　　　丈閘下兩岸并月河隄共長一百二十四丈俱
　　　用樁笆廂䕶
　　議復營田兼攝州縣以廣招徕以利民生疏
為議復營田兼攝州縣以廣招徕以利民生事該總理
河漕右都御史潘季馴題前事據淮鳯營田道僉事史
邦直呈據淮安府鹽城縣申稱本縣乆罹水患幸得髙
堰黄浦工成潦水不入露出荒田不下數萬頃節據窮
民劉岊等紛紛告討牛種趂時開墾但庫藏空虗無從
處措申乞借發營田官銀一千兩資民耕種三年補還
縁由到道允發間續蒙漕撫部院信牌看得該道不以
該縣非其所屬慨然以拯民為任允借前銀該縣又以
三年償還為巳責其於地方撫墾良為有賴相應督催
處置期有成效等因蒙此巻查萬歴四年十月内本道
欽奉勑書開載駐劄淮鳯兩府適中處所督令有司親
行阡陌招撫開墾欽遵行事至萬歴五年正月内該前
任漕撫侍郎吳桂芳因淮安府屬州縣俱被水災難以
施工具題止留山陽一縣加以徐沛豐碭蕭五州縣聽
本道管轄其餘鹽城清桃宿邳睢安海州贛沭十州縣
開除不入道屬又将鳳陽所屬潁夀亳三州潁上太和
霍丘三縣改屬潁州兵備道共計本道所轄十八州縣
更換新𠡠頒給外及查本道原額錢糧題奉欽依每年
兩淮運司帶納引銀二萬七千兩江北四府三州觧京
錢糧扣除水脚銀二千七百餘兩及冠帶等銀共四年
大約十一萬有零通聽營田支用今照鳳徐所屬十八
州縣十五衛所招撫過軍民三千九百九十一户男婦
計一萬七千六百四十二名口認墾田土一萬九千一
百一十一頃一畆六分領牛一萬九百四十四隻種五
萬六千三十四石二斗總計所費止用銀三萬八百八
十七兩五錢見貯鳳陽府庫銀二萬九百七十四兩八
錢運司未支及各府未觧尚有六萬七千兩所據鹽城
等州縣原係載在𠡠書闗防緣一時有水難以施工權
宜裁退彼時本道自揣愚陋固幸减一處省一處之勞
可以偷安簡便迺今堰成水退地出民歸嗷嗷告缺牛
種府縣計窮措處院部過勞痌瘝本道官名營田經理
所轄雖未必家復人足而銀兩之積貯不用尚多乃坐
視屯膏致鹽城等州縣来蘇之民沾被無由心誠未安
况所借止於鹽城一縣其餘不能遍借者懸望更切合
無乞将淮安水退可耕州縣不必另處錢糧不必另委
官員查照本道建設之由再為題請仍責成本道興復
掌印治農官專聽督率招墾年終冊報舉劾庶朝廷恩
澤不難於下究孑遺窮民不限於秦越有錢糧不艱于
劑量有專官不難於責成一方困苦值乆災極敝之後
當河工底績之時更有所借以為牛種安業之具固天
時地利人事共啟此方泰運也如㦯本道怠緩誤事空
言無補即甘首斥以戒虗誑州縣若此一體查參等因
具呈到臣據此先該臣等題為河患巳除流民復業乞
恩蠲租以廣招徕事戸部覆稱淮安府屬山陽清河桃
源鹽城等縣萬歴六年以前舊欠盡免七年以後撫按
委官查勘具奏酌處至於處給牛種加厚貧丁一切優
恤事宜聽督撫官便宜施行等因題奉欽依咨臣通行
欽遵外今據前臣㑹同漕運巡撫侍郎江一麟巡按直
𨽻監察御史李時成姜璧㸔得固本莫先於惠民省耕
貴補其不足鳯陽地廣人稀淮隂頻年昏墊上厪廟堂
軫念元元特設憲臣招徕開墾甫及三年而中都荒蕪
皆成沃壌駸駸然民樂農桑之業矣惟獨鹽城等處向
因地沈水底無田可營以故改除不在營田道属兹者
淮黄順軌水患盡除田土旣乾流民四集告借牛種盖
不止鹽城一縣為然也該道限於所轄政難越施有司
苦無錢糧澤難下究臣等皇皇方在區處而僉事史邦
直忠誠體國憂勤為民毅然以地方自任要将淮安所
屬鹽城等處仍舊督率一體撫墾㪚彼有嬴之財濟此
待哺之衆民受其賜良非淺鮮合無乞勑該部查議将
前鹽城清河桃源安東宿遷睢寕贛榆沭陽并邳州海
州十處招撫開墾事務悉聽營田道督率掌印治農等
官着實舉行仍乞換給𠡠書以便責成行事候年終聽
撫按衙門考覈成績破格敘録如或不效一併參懲庶
官無分土而其澤易周民有餘資而其業易復矣緣係
議復營田兼攝州縣以廣招徕以利民生事理謹題請
㫖
　兩河經畧巻三
欽定四庫全書
　兩河經畧巻四
　　　　　　　　　　　　明　潘季馴　撰
　　恭報水孽既除地方可保永安䟽
為恭報水孽旣除地方可保永安事該總理河漕右都
御史潘季馴題前事據管理南河郎中張譽呈蒙職批
委官揚州府同知韓相掲稟前事該職行拘黄浦居民
郭松等審稱舊口南岸委因本年叁月拾捌日雷雨之
後平地穴深丈餘方廣貳拾捌丈穴内遺骨數多俱被
商民紛集搬拾去訖止見本家屋後遺有一物形如馬
頭隨送韓同知所報相同行間又據郭三等抱送脛骨
并齒角等骨前来竊照黄浦當髙堰之下流受全淮之
傾瀉其浩淼停注為蛟龍之宅非一日矣故居民隂雨
聞有異聲府官鑄符以圖鎮壓皆得於覩記之真者數
年以来築塞之工頻施而隨脩隨壞樁埽之力既竭而
愈刷愈深固人謀之未恊亦斯物之為祟也今蒙本院
部親督官夫先築髙堰以殺其勢繼築兩壩以斷其流
積水頓涸蛟龍無以藏身蛻骨騰昇風雷因而助勢真
平成之竒徵曠世之希覯也昔漢以穿渠得龍骨遂以
龍首名渠建伏龍祠史冊可考今獲龍首試騐果真顯
跡更異從此隄防永固地方永賴是皆仰仗我皇上中
和建極位育成功神明恊相淮瀆效靈之所致也似此
靈異允宜獻諸朝廷昭太平於有象登諸簡冊揚休美
於無窮本職祗役斯工躬覩其盛不勝慶幸除将郭三
等抱送見在龍骨連人呈觧外理合具報等因到臣簿
查三月二十五日先據同知韓相掲帖禀稱本月十八
日黄浦兩壩築成横流盡涸一面調撥官夫興築舊口
間忽於本日申酉時分風雨晦冥雷電交作達旦方霽
隨據管工官宿州衛經歴崔文學稟據地方郭竒報稱
今早起看舊口之南平地穴深丈餘方廣約二十八丈
本職莫測其故延至二十四日閧𫝊連日灣泊商船并
居民人等俱於穴内搬取龍骨數多當拘地方審詢間
隨據居民郭松禀稱本家屋後遺有一物状似馬頭堅
實如石見在其餘多被商民衆雜一時搬拾去訖職聞
神龍無腦又聞龍骨黏舌職親加䑛試果符所聞又據
地方鄉約陳轅等俱稱本浦自衝决以来向被蛟龍佔
據毎遇隂雨即聞聲如鷄啼近因􁆡成水涸難以藏匿
騰駕雲雨變化飛昇等情據此合将龍首送驗該臣批
行南河分司訪查来歴明白申報去後今據前因并将
續獲龍骨連人觧送到臣臣㑹同漕撫侍郎江一麟驗
得骨質外璞如石腠理如礬挈之甚重䑛之黏舌再詢
啇民搬取骨殖約有數十擔似非尋常水獸可比而衆
見其地穴於雷雨之後骨見於地穴之餘皆謂龍之蛻
骨而去無怪其然矣臣聞之荀卿曰積水成淵蛟龍生
焉又聞之歐陽脩曰澤養千年龍蛻骨則龍之居於淵
而能自蛻其骨亦理所有者然以臣愚之見言之其為
龍與否新蛻與否若何而去俱不敢以臆度之說告之
君父之前而總之水孽既去水患自除庶幾自此可慰
我皇上南顧之憂矣伏念黄浦為髙堰下流髙堰既決
黄浦繼之以全淮之水注入髙寳興鹽之間數邑田廬
盡為蛟龍之窟乆矣臣等受事之初属寮士庶俱云堰
浦為水怪所據㦯聞其聲㦯見其形沉舟敗艦無日無
之官民船隻渡此如蹈湯火似非人力所制又查據淮
安府囘稱萬歴五年六月十七日張真人過淮該府留
駐紫霄宫建壇設醮製鐵符五十靣投水鎮之案巻見
存全無應驗臣聞其言不覺悚懼第思之黄淮不塞則
地方魚鱉之患何時而巳耶遂畢力興築而未敢以為
必成也豈期兩􁆡甫築徵見果至於此是豈臣畚鍤之
工所致哉皆仰賴我皇上純德格天至誠動物憫念一
方昏墊之苦每厪宵衣旰食之懷獨斷廟謨羣言遂定
恩威並濟衆志允孚昔劉昆以郡守之政能使猛虎之
渡河韓愈以祭告之䖍遂致鱷魚之去海矧如陛下偹
聖神文武之資成位育中和之化而有不足以孚格昆
䖝鱗介之𩔖也哉君父之徳臣不敢蔽地方之事臣不
敢隱除将原觧蛻骨首足共拾塊觧赴工部查驗外謹
用上聞奉聖㫖龍骨着進内庫交收工部知道
　　河工告成遵奉𠡠㫖分別効勞官員乞恩查覈俯
　　　賜允行以勵臣工以禆國計䟽
為河工告成遵奉勑㫖分別効勞官員乞恩查覈俯賜
允行以勵臣工以禆國計事該總理河漕右都御史潘
季馴題前事據管河司道等官郎中佘毅中等呈将督
完工程并分委官貟賢否各開報到臣除将完過工程
另本具題外案查先該臣節奉勅諭内開選任司道等
官俱許以便宜奏請委用功成之日通将効勞官員一
體分別陞賞如有抗違不服及推諉誤事者文官五品
以下武官四品以下徑自提問應奏請者奏請定奪欽
此續准工部咨該臣等題為條列河工事宜乞恩俯賜
俞允以便經理事該本部覆議一欵議分督内開司道
等官自委之後雖遇陞調不許擅離候工完分別勤惰
奏請處分方許離任又一欵議激勸内開在工州縣佐
貳府衛首領雜職義民等官出入泥淖沭櫛風雨勞苦
萬状而不大懸賞格何以令其畢力而終事耶候工完
日将供事官貟查有効勞實績者分別等第題請超擢
中間如有劣陞王官等項亦准改擢或從另議優處其
隂醫等官重加賞犒如係義民給與冠帶仍與隂醫一
體免其本等差徭等因題奉聖㫖河工事宜必須委任
責成乃可期效今後分督司道及承委等官都着潘季
馴等開送吏部暫停陞調通候河工完日總論功罪大
行賞罰欽此備咨到臣兹當工完臣宜欽遵勅㫖甄别
具陳除墮誤官五品以上臣等巳經參治五品以下徑
自問戒外其有功人貟相應列叙但臣反覆思惟於心
尚有未安者伏念臣嶔崎末路潦倒餘生偶值乏員謬
蒙特簡入境之初目擊兩河分溢故道俱堙昔年耕刈
之塲皆為魚鱉之藪以臣之才當此囏鉅非惟人心未
厭臣亦自知其不堪矣二三之說因之沸騰盖疑其事
之難成者十一而疑其人之不能成者十九也仰荷我
皇上日月並明乾綱獨奮俯採蒭蕘之議嚴懲簧鼓之
言元徳格天川靈效順至誠動物水孽旋驅俾臣等得
竭犬馬之勞以效涓埃之報厥功告成絲粟皆我皇上
神聖所致臣等祗切慶幸何敢上貪天工仰希天寵哉
復念臣等奉役外服若非廟堂主持豈能展布内閣元
輔張居正赤心報主畢力匡時當夷夏謐寜之秋尤惓
惓以民生國計為慮當議論紛紜之日惟切切以委任
責成為先開誠布公興千百載平成之績發縱指示祛
數十年昏墊之憂同事輔臣張四維申時行雅抱寅工
之志同厪巳溺之懐恊贊廟謨審事幾而千里皆如燭
照力扶國是决大計而羣疑咸自氷銷臣等奉㫖不敢
凟叙但元勲偉績實有不容冺者工部堂臣挈領提綱
居中應外淵猷碩畫受成算於未事之先廣益集思定
公是於淆言之日尚書李㓜滋始終主張部事固為惟
允惟明侍郎何寛楊成陸光祖金立敬先今左右部事
亦皆同心同徳工科諸臣王道成等敷陳悉殚忠忱道
謀為之屏息計慮毎圖全勝河防藉以堅完先今都水司
臣葉逢春陸檄等即始見終籌箸必稽乎長䇿察来知
往和衷共濟乎時艱大工之成臣等實有賴於内庭之
臣者如此也先今巡按御史崔廷試李時成巡鹽御史
董光裕姜璧巡漕御史陳世寳茹宗舜志存拯溺義切
同舟諮諏咸藉折衷閱勘殊多鼓舞或䖍其始㦯相厥
成均為有禆而覈支放以免虚冒之弊留漕米以活既
疲之夫尤有禆焉山東巡撫都御史趙賢巡按御史錢
岱心忘有我念切周隣委属調夫荅捊應響工力之借
辦於山東者甚殷二臣之襄助扵兹役者甚大漕運總
兵靈璧侯湯世隆任乆而聞見自真心虚而咨詢獨確
官兵赴役約束甚嚴鎮臣宣勞尤徵忠悃大工之成臣
等實有賴於地方之臣者如此也以上諸臣委扵河工
禆益縁係大臣憲職通候聖裁臣不敢叙夫以兩河工
程所藉手於内外臣工者如此在工諸臣又何敢以言
功哉但主持劻勷之力不無仰藉於人而胼手胝足之
勞誠有不容冺者臣謹遵勑㫖㑹同漕撫侍郎江一麟
逐一稽覈明實分別等第敬為皇上陳之以總管官言
之如中河即中佘毅中遇事輒有定力此中卓有區裁
夷險周知措注如探囊取物鉅囏克任施為真就􁆐御
輊固其源而委自塞巳恊神工培其縷而遥亦成實竭
人力官夫戴若父母地方賴以生全南河郎中張譽明
秉幾先故臨岐不至於見惑智周意外故投艱每見其
不窮置身於巨浪之中更歴寒暑而處之自若樹功於
積廢之後備嘗險阻而成之晏如浦堰之防既堅桑田
之利巳溥海防兵備兼管河道叅政龔大器區畫精明
属吏有同臂使撫摩真切貧夫咸若子来必躬必親凡
有規為而大小競勸其難其慎一經相度而終始不渝
當河湖交滙之區成屹然可恃之障徐州兵備兼管河
道叅政㳺季勲視國事如家事圖乆逺于猝辦之餘以
民身為巳身寓調停于督催之内當前官墮誤之後尤
急急于分人之勞居水陸要衝之衢猶孜孜以竣其役
外無拮据之状實多康濟之功水利道副使張純敭歴
乆而視河如視掌分合不爽分毫識見融而治水如治
棼尺寸皆中肯窽兩堤相去數舎往来之督理惟勤八
淺一決有年外内之䕶持甚哲潁州兵備兼管河道僉
事朱東光雄才曠識邁出等夷偉略忠謀足當一面工
肩百里居水激沙堙之塲而凝然不動聲色身将萬夫
當祁寒伏暑之時而熈然㒺有怨咨營田道僉事史邦
直沉毅有為仁明能斷築堤于巨浸之内甃砌獨當其
艱取石於大江之濵採運尤多其智棄孱嬰於襁褓而不
顧違雙親之逺視而不歸終嵗旅棲尤徵其苦以上㭍
貟才識俱優心力俱瘁論功為首所宜優叙而朱東光
史邦直資俸巳及三年相應加議佘毅中張譽係部司
實授五品且宜乆任相應破格加陞以成永賴者也清
江厰主事陳瑛通明每中機宜純實自能幹濟運河隄
決分猷茂著賢勞髙堰板樁恊理尤多雅義揚州府知
府虞徳煜誠能合才寛以濟猛濬數十里之運道成功
曽不逾時鑿百千丈之屯河縮費大裒原額淮安府知
府宋伯華㢘不近名公能得衆處最衝最煩之地百責
攸萃而應辦自周當乆災乆疲之餘各閘告成而調停
自善以上三員心力俱竭工程少簡所當併叙而陳瑛
歴俸巳逾四年似應優擢虞徳煜宋伯華似應加陞服
俸仍管府事者也原任北河郎中徐儒見任郎中張徳
夫管理泉閘主事張文竒夏鎮閘主事王煥山東管河
道副使邵元哲徵調官夫隨取隨發俾在工諸臣得以
緩急濟用漕儲道叅政陳文燭督理便河分猷分瘁俾
管河司道得以專力本工兩淮運使王憑館糓添設寅
寮纎悉皆為備具俾黄清曹鉷得以安心供職以上七
員所當量加賞賚以勸其後者也以分管官言之淮安
府管河同知王琰兖州府管河同知樊克宅唐文華揚
州同知韓相兩淮運副曹鉷廬州府通判今陞無為州
知州查志文鳯陽府通判李光前東昌府通判王一鳯
歸徳府通判祝可立徐州知州孫養魁邳州知州張延
熈清河縣知縣石子璞桃源縣知縣郭顯忠中軍以都
指揮體統行事指揮僉事俞尚志以上十四貟忘身狥
役悉意奉公築堤則覔土之難如燕壘巢日計分寸塞
決則捲埽之苦如蟻封穴工校錙銖董萬夫于烈日怒
濤之中而怨聲不作惟是先勞濟大事于沙塞水盈之
時而晷刻不爽更多頴敏黧其靣癯其形何有髪膚之
愛力巳疲嵗巳易曽無倦勤之私均應首叙内王琰樊
克宅唐文華諳習河務似應加陞職銜仍行管河者也
查志文雖經陞任仍應加銜管理該州者也淮安府同
知鄭國彦蔡玠帶銜同知劉順之揚州府通判王開廬
州府通判宋守中揚州府推官范世美廬州府推官胡
載道江都縣知縣秦應聰靈璧縣知縣張允孚徐州叅
将黄孝敢泗州守備張大徳陞任衛鎬濟寜衛指揮文
棟以上十三貟允懷急公之義率多任事之勤分勞畚
鍤不辭雨夜之艱稽覈錢糧絶無毫髪之爽㦯經畧于
初㦯接管于後較之全功雖歉而心力俱無不周㦯坐
籌于公所㦯催辦于任中較之野處稍閒而才識俱有
可取均應倂叙内劉順之相應准贖者也揚州府通判
郭紹淮安府通判况于梧山陽縣先後知縣胡希舜魯
錦寳應縣知縣李贄安東縣知縣史選以上陸員事值
鉅艱常多匡助若鳩工料實効勤劬所當量加賞賚以
勸其後者也以散委州縣佐貳首領等官言之六安州
同知浦朝柱泰州同知王法祖泗州同知易宗宿州同
知李茂元邳州同知王誠判官胡𫝊徐州判官胡三徳
通州判官李應魁沛縣縣丞吕學申儀真縣縣丞吳子
恕魚䑓縣縣丞黄穆興化縣縣丞張相陽糓縣主簿張
祖范揚州府經歴葉逢𤾉宿州衛經歴崔文學海州吏
目甘梆亳州吏目吕堯煥通州吏目周敏政單縣典史
岑登巢縣典史王公祚宿遷縣典史陳良璧来安縣典
史林公松定逺縣典史何養浩頴上縣典史朱良臣海
門縣典史李廷瑞靈璧縣典史李時先淮營名色把總
諸葛堯賔立功名色把總宋大斌徐州左衛鎮撫蒋助
以上二十九員經理有方承委便能速辦操持無染督
夫每見争趨出入泥淖之中墮指裂膚而不顧見者俱
為酸心棲遅草茇之内餐風沭雨以為常察之全無惰
意忠勤可取優擢允宜相應首叙内名色把總二貟應
咨兵部一體准行陞贖者也亳州同知潘良旦濵州同
知辛自實海州同知李逢合肥縣縣丞髙㓜元山陽縣
縣丞陳國光蕭縣主簿趙永福聊城縣主簿陳嘉兆武
城縣主簿喬遇山陽縣主簿吳一道汶上縣主簿李廷
佐江都縣主簿鄒東周靈璧縣主簿喻鵬沛縣主簿陳
存之留守司經歴屠鑰廬州府經歴李簡淮安府照磨
雷雨檢校周藻廬州衛經歴黄自性濟寕衛經歴林大
原邳州衛經歴周學孔徐州左衛經歴林英揚州衛經
歴任重滁州吏目吳夢麒夀州吏目沈淮泗州吏目劉
一龍嶧縣典史辛元禄揚州府稅課大使吳炤徐州衛
鎮撫薛守田大河衛千戸許圜以上二十九員率作甚
勤奉法惟謹㦯任畚鍤之役㦯承奔走之勞緩急皆為
得濟部夫無逃亡之虞支銷無尅減之弊工程因以堅
完相應併叙量加服俸文職仍咨吏部免其劣陞者也
以部夫省祭官義民言之定逺縣省祭伊儒夀州省祭
曹仁泗州省祭于子貴天長縣省祭董梅来安縣省祭
于顯東阿縣省祭戰伯前山陽縣省祭張濟儀真縣省
祭郭忠徐州義民張奎邳州義民胡巡楊去甚陳潛曹
縣義民囘守節濟寕州義民田輅山陽縣義民胡應華
江都縣義民許國忠以上十六員名分雖卑而識見頗
出儔衆力既竭而終始克効勤勞除臣等自行奨賞外應
照題奉欽依事理省祭咨行吏部紀録即命赴選量為
優處義民工部出給劄付給以冠帶免其雜泛差役者
也各該大小官員列叙似覺煩𤨏然于百千稠人之中
詳審精擇方得此數且臣等目撃其苦每為隕涕誠有
不能蔽者故敢冒昧陳凟再照天下之事每成于同夫
人之情恒善其異我皇上洞燭河工僨事之由特頒
河漕併一之令廟謨睿筭超軼千古然使任事者不能
仰體聖心少有疑阻亦烏能有成哉漕撫侍郎江一麟
休休有度曽無炫能競智之私蹇蹇匪躬真得同寅恊
恭之義議未定則周諮荒度以求是固不毁方以狥人
議旣同則併力一心以求成未嘗拂衆以從巳分工計
餉舉皆經濟之才猷布令張官悉其方畧之指授籌兹
勞勛實應首被殊恩者也伏望皇上推原主持定議之
功爰及恊助劻勷之力憫念羣工勞苦之乆特嘉撫臣
心膂之同勑下該部請官勘實覆擬上裁俯垂陞賞則
人心勵而國計永有賴矣緣係河工告成遵奉勑㫖分
别効勞官員乞恩查覈俯賜允行以勵臣工以禆國計
事理謹題請㫖
　　大工告成川靈效順謹循舊例懇乞遣祭大海河
　　　淮諸神以答休貺以祈永賴䟽
為大工告成川靈效順謹循舊例懇乞遣祭大海河淮
諸神以答休貺以祈永賴事該總理河漕右都御史潘
季馴題前事據管河郎中佘毅中張譽主事陳瑛管河
兵備等道叅政龔大器㳺季勲副使張純僉事朱東光
史邦直呈稱照得頻年以来黄淮二瀆潰決横行不循
壑海之性海口一帶積沙淤墊頓失茹納之常下流愈
壅上流愈潰以致淮北淮南河幾成陸民悉為魚上厪
宵旰之憂誠二百年希覯之患也去嵗荷蒙聖主特簡
本院部建議題請肇舉大工塞諸決以挽正河剏遥隄
以𢎞保障築髙堰以捍長淮復閘􁆡以嚴啓閉陂栁浦
以防内灌建减􁆡以宣盈溢甃寳應之石隄濬揚河之
淤淺諸所興建盖自徐邳以至淮揚方千有餘里之逺
向来無一處非患區今則無一處不整頓矣而工期堅
乆則事難猝成且在河道當大壞極敝之餘在地方值
災傷孑遺之後興兹鉅役實為艱危職等祗役各工兢
兢朝夕雖以治河之正理揆之固逆知其必成而不敢
謂其成之甚速以河海之常性卜之固逆知其必治而
不敢謂其治之甚速大小臣工蒿目嘔心寝食靡暇其
黙禱於明神之佐佑徼惠於宗社之福祚者盖匪徒循
行禋祝之彌文巳也今役甫浃嵗而工倐告成工方就
緒而河即順軌往時河身墊髙人皆以為莫知底止矣
而今則漕深數丈岸髙丈餘往時淮水南灌人皆以為
不可挽囘矣而今則悉由清口㑹黄注海二瀆旣巳合
流海口愈益深闢至如遥隄苦取土之逺髙堰當巨浪
之衝興工之初人皆疑畏以為必難就緒而今皆髙厚
堅實屹如岡陵且民不告勞費有省剰即今漕渠通利
萬艘懽呼沮洳成田流移四復誠兩河曠見之景宗社
無疆之福也此豈臣等畚鍤之力所能致哉盖由我皇
上神聖麗天明良合德至誠孚格下逮百神故河伯海
若交相助順若此揆諸典禮允宜祭謝用答神休且祈
遐貺查得嘉靖四十五年夏鎮新河告成蒙世宗皇帝
特諭禮部行翰林院撰發告文太常寺差官齎捧香帛
命總理河漕諸臣不論有無祀典神祗一體祭謝又查
得隆慶六年經理徐邳堤工蒙穆宗皇帝俯俞河漕衙
門題請亦照前例欽發告文香帛祭告其在先朝以工
成祭謝者尤未易悉數况今兹之役舉全漕要害之流
悉臻翕順奠兩河昏墊之衆咸獲敉寕較之前工不啻
倍蓰則明神毗國衛民之力尤當申酬伏乞照例題請
舉行庶神靈有常格而運道可永保矣等因到臣據此
該臣㑹同漕撫侍郎江一麟㸔得國家之舉大事動大
衆也其謨謀率作固在人為而隂助黙相寔藉神力故
書稱望于山川詩稱是𩔖是禡而漢儒劉向釋記者四
瀆視諸侯之義謂其能蕩滌垢濁而通百川于海也大
禹治水可謂神矣然亦恭禱陽旴之野齋求宛委之山
故平成之功萬世為烈而迄今言致孝鬼神者必歸焉
今兹大役復十數年横決之河淮通十數年淤塞之海
口障狂瀾于旣倒拯積患于浸淫無論臆決坐談之士
相與目攝以為難就即臣等感激特恩欽承廟斷固自
矢捐糜剪此朝食而内省謭劣亦惴惴焉竊懼無能為
役也故自興工至今每率屬禱神竭䖍求祐中間徵應
之竒翼相之巧有未敢一一凟聞于君父之前者即如
黄浦決塞之餘水孽乗雷而蛻去三伏霪潦之後河身
倐滌而反深或開㦯堙動恊人意時𤾉時燠大慰輿情
實川靈效順之明徵非區區人力所能致此皆仰仗我
皇上敬天勤民任賢圖治故百神受職諸福方来臣等
偶藉奏功誠不敢忘所自也所據諸臣呈乞照例題請
祭謝委屬相應伏望我皇上軫念漕河闗係之重俯鍳
明神恊相之功𠡠下該部查照先年事例議覆上請欽
發告文香帛差官齎捧前来容臣等督率司道等官擇
吉祭謝大海河淮之神仍查濵河凡建有神廟處所俱
一體分行就近司道督同州縣等官致祭以示報賽庶
祀典聿脩而人神胥慶成功可保而河漕永頼矣縁係
大工告成川靈效順謹循舊例懇乞遣祭大海河淮諸
神以答休貺以祈永賴事理謹題請㫖
　　隄決白(附/)
伏念季馴潦倒餘生謬蒙抜擢感激圖報不自分量欲
收全河之功以報殊常之遇𤨏𤨏陳凟悉荷俞㫖自六
月以来鳩工聚材事頗有緒但聞僉謀未恊以致異議
紛然萬一廟堂之上偶揺于三至之言道旁之舎終隳
于半途之築馴百其身何能贖哉馴昔治邳河之時通
復故道一百二十里堅築兩隄共三百里然因人情不
恊竟以塞決論黜若非邳河無恙公論復明馴何辭于
今日哉傷弓之鳥慮之不得不周傷虎之人談之尚令
色變敬用條列于後奉塵清徹伏望留神詳閱如有所
否仰祈指教容馴虗心改從如敢固執巳見自敗巳事
明神殛之臨楮不勝懇懇
　一議決口不可不塞
　　前件塞決之難難于升天昔漢塞瓠子之決天子
　　　躬臨羣臣負薪投馬沉璧方克有濟馴豈好為
　　　艱難之事以自取勞苦哉但細細籌之實有不
　　　可巳者盖自崔鎮至清口共九十里使崔鎮決
　　　而此九十里者深廣如故決可以不塞也使崔
　　　鎮決而決内坡地遂能衝刷成渠河水有容受
　　　之地汪洋迅駛一瀉而出灌口以逹於海決亦
　　　可以不塞也今自崔鎮而下九十里間由冬以
　　　及初夏水不滿三尺糧艘過此必用小船起剥
　　　殆盡方可通行入伏以来水僅七八尺而淤沙
　　　四壅舟師尋討中溜方能無滯此在故道之水
　　　然也再查決内之水去口一二十丈間深可丈
　　　餘稍入坡内止深一二尺矣即入伏以来亦不
　　　過三四尺耳數百里間散漫無歸包涵停蓄滿
　　　而後溢故出灌口者緩而清此在決口之水然
　　　也再查徐州至宿遷縣河水皆深四丈至三丈
　　　四五尺一過決口便以尺計何也盖水分則勢
　　　緩勢緩則沙停也馴恐河性最急滔滔西来一
　　　至崔鎮由故道既不順由決口又不順則崔鎮
　　　而上能保其無虞乎上愈決則下愈壅恐桃清
　　　而下即二三尺之水亦不能保其常存也　議
　　　者又云伏秋暴漲再潰可慮此說不為無見但
　　　馴原陳疏内有請建滚水􁆡三座每座長三十
　　　丈髙及隄之半滚水者減水也水至隄半即任
　　　其滚出隄外也所減之水亦從灌口出海此與
　　　留決無異但決口與河身等故能掣全河之水
　　　減水􁆡髙出于岸故止減盈溢之水水落則河
　　　身如故也　議者又云往因淮黄並流勢不相
　　　敵故淮避而東今諸決旣塞兩河復合則髙家
　　　堰清江浦之堤其能保乎此說似尤有見但查
　　　兩河合流自元以前無論巳即平江伯剏築髙
　　　堰之後幾二百年合流無恙至隆慶年間髙堰
　　　決而後淮南為水困尋復築之而淮揚無水患
　　　者二年惜以錢糧缺乏所費僅六千餘金以致
　　　卑薄易潰而人遂有避河之說夫淮避河而東
　　　矣河之決崔鎮也亦豈避淮而北乎盖髙堰決
　　　而後淮水東崔鎮決而後河水北隄決而水分
　　　非水合而隄決也再查二河入海處所如安東
　　　雲梯關等處河靣俱濶數里海沙一望無際水
　　　至沙刷深廣如故何有於二河哉止緣隄決河
　　　分議者遂歸咎于海口之不容而不知上決而
　　　後下壅非下壅而後上決也季馴初亦疑之後
　　　奉大司空之教親往閱視乃知其故盖益信千
　　　聞不博一見矣續(即今清口以外之水較之去/嵗黄淮未合之時反覺銷減)
　　　(盖昔日水分勢弱不能攻沙故㳙滴之流皆浮/沙面祗見其髙今水合勢盛併力攻沙故尋丈)
　　　(之水皆出河底祗見/其卑此其明騐也)　議者又云黄河遷徙淤
　　　塞殊不足憂去年崔鎮決出大河口大小民船
　　　皆由此出何嘗一日停也但一時泛漲漫散田
　　　禾民舎不無淹没飄敗為不便耳此殆不然夫
　　　決水所行之處皆係民間住址陸地正河淹塞
　　　漫無所歸輕舠偶一由之而樹樁基□往往觸
　　　敗豈可恃為運道若至冬春之間水僅尺寸即
　　　輕舠亦不能行矣况運船經過處所雖裏河亦
　　　欲築隄以便牽挽乃可令之由決乎至若千里
　　　之間所至田廬飄敗江撫院閱視之時曽為含
　　　淚浃旬之間食不下咽而議者僅云不便無人
　　　心矣　議者又云為今之計當先将崔鎮口䟽
　　　濬深廣使黄水盡由北出此則自知其決内淺
　　　阻不能䟽泄而姑為是說矣夫自崔鎮以至灌
　　　口五百餘里茫無畔岸何事再廣獨欲濬之使
　　　深則非人力所能為者水中施工旣難措手而
　　　住址陸地扒撈更難如果可濬則桃清以下又
　　　何任其沙塞耶此二說似為瞽者觀塲聾者論
　　　樂不足辨也
　一議遥隄不可不築
　　前件築隄與塞決之工相因盖隄不築則水不歸
　　　漕不歸漕則水從他決決則正道必淤故築隄
　　　所以防決也若隄不築則決亦不必塞矣考之
　　　禹貢云九澤旣陂四海㑹同𫝊曰九州之澤已
　　　有陂障而無潰決四海之水無不㑹同而各有
　　　所歸由此觀之則禹之導川距海亦必先障上
　　　流也然舎縷水隄而築遥隄者盖因縷隄即近
　　　河濵束水太急怒濤迅溜必至傷隄遥隄離河
　　　頗逺㦯一里餘或二三里伏秋暴漲之時難保
　　　水不至隄然出岸之水必淺旣逺且淺其勢必
　　　緩緩則隄自易保也　議者又云遥隄内峙縷
　　　隄外閑中間積潦之水或縷隄決入黄流何處
　　　宣洩職應之曰遥縷兩頭原無􁆡阻且因髙岡
　　　遇湖口處俱有斷頭非如櫃笥周匝包裹也縱
　　　有積潦決水皆順隄直下仍歸大河矣若縷隄
　　　内居民亦有水淹之慮職巳諭其移住遥隄或
　　　六月初旬移居九月初旬仍歸故址自可無患
　　　然縱無二隄每嵗水發能免淹浸乎恐愈甚耳
　　　　議者又云髙堰旣築泗州之水不免停蓄職
　　　問之曰泗州之水蓄于髙堰未決之前或在髙
　　　堰巳決之後彼云在堰決後職曰是固然矣髙
　　　堰決而後清口塞清口塞而後海口堙海口堙
　　　而後上流蓄盖堰東皆係民間田地丘墓宣泄
　　　不順豈如入海為建瓴勢也堰決而水蓄則堰當
　　　築明矣泗州商販専利堰決直逹淮揚故為此
　　　說不足信也　議者又云職以樁板護堰可能
　　　乆乎職應之曰樁板不可乆也隨圯隨修可乆
　　　也是以有守隄夫之設也新築客土非板不免
　　　汕刷一二年後土脉烝結無板亦可江湖河海
　　　之濵皆土岸也能盡以板乎
　
　
　
　
　
　
　兩河經畧巻四
