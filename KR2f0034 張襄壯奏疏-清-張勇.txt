#+TITLE: 張襄壯奏疏-清-張勇
#+DATE: 2016-06-11 12:21:28
#+SOURCE: github.com/kanripo/KR2f0034 master dd227aaf                
欽定四庫全書　　　　　史部六
　張襄壯奏疏　　　　　　詔令奏議𩔖二(奏議之/屬)
　　提要
　　　　(臣/)等謹案張襄壯奏疏六巻
　　　國朝張勇撰勇字飛熊上元人積軍功官至靖
　　　　逆侯靖逆將軍提督甘肅軍務加少傅兼太
　　　　子太師是集為其子雲翼所編始於順治六
　　　　年謝實授甘肅總兵官疏終於康熈二十三
　　　　年甘州遺疏凡百二十篇勇初任甘肅總兵
　　　　官時即内值肅州囘民作亂外值昻漢夷人
　　　　窺邊日事攻討中間奉調南征旋囘甘肅復
　　　　值王輔臣之亂徃來征𠞰日無寧晷其沒也
　　　　猶以防禦麥力幹之故力疾出師卒於軍營
　　　　計始終兵間四十餘年王進寶趙良棟等皆
　　　　由其偏禆起為名將自康熙十三年以後箭
　　　　創病足以肩輿督師者十年屢乞解職皆荷
　優詔慰留卧理葢
　兩朝受知之深諸將無逾於勇者今觀集中諸疏大
　　　　抵皆兵間所作並剴切詳明言無不盡讀之
　　　　可見
　開國之初底定秦隴之方畧並可見
　列聖知人善任風雲際㑹極千載一時之盛焉乾隆
　　　　四十五年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　張襄壯奏疏巻一
　　　　　　　　　甘肅提督靖逆侯張勇撰
鎮守甘肅等處地方總兵官都督僉事(臣/)張勇謹
奏為恭謝
天恩事順治六年十一月十二日(臣/)在肅州征勦􁋄逆
行間接閲邸報䝉兵部題覆陜督孟喬芳㑹題為巖疆
亟需總鎮等事奉
旨張勇著以都督僉事充總兵官鎮守陜西甘肅等處
地方勑印即與頒給欽此隨䝉禮部頒給順字第八十
五號鎮守甘肅總兵官銀印一顆又兵部給發甘肅總
兵官劄付一道各到(臣/)該(臣/)即恭設香案望
闕叩頭謝
恩祇領訖伏念(臣/)以介胄武夫遭逢
聖世猥䝉不棄謭劣俾得効命疆場用圖尺寸仰答
髙深顧戡定亂畧冒險衝鋒計出萬死一生莫非(臣/)之
職分乃荷
皇上格外優擢實除今職自是權益重而(臣/)之憂益殷
恩愈深而(臣/)之感愈切當兹拜
命惶悚難安祇懼隕越有辜
帝簡然(臣/)自任軍旅以來即矢致身之義况今特膺
寵畀自當更竭報私寒霜卧甲敢懷楊栁之詩夜月横
戈豈有玉闗之望惟期努力報我
聖朝為此理合具疏奏
謝伏乞
皇上睿鑒施行順治六年十二月十三日奏奉
旨知道了該部知道
　附陜西總督孟喬芳原題疏
題為巖疆亟需總鎮煩請
題補實銜以振軍威以重彈壓事准巡撫甘肅右副都
御史周文(闕/)咨前事内稱甘肅逺在邊徼番彛比隣又
前叛􁋄作亂地方殘破今甘凉等處雖已恢復而肅城
賊孽猶盤踞未下况貴部院因延寧告警分兵東向而
攻圍之事毫難疎懈竊慮此時此地非有實銜總鎮則
法令行威恐無以懾將士之心資彈壓之重也其署鎮
張勇功績甚多自任事以來召募壯健以練營伍製造
器械以壯軍實屢戰屢㨗斬馘梟逆且其馭兵恤衆咸
得厥心防邊固圉動合機宜誠今日五郡之干城也若
但以署事任之而坐待後來之實授恐無以厭人望而
貽悮于封疆等因移咨到臣該臣看得甘肅一鎮孤懸
河西兼與哈宻為隣番彛雜處夙稱極邊要地也且自
闖賊蹂躪之後又值逆􁋄叛變士馬消耗人民死徙凋
殘之狀大有不堪全賴撫鎮二臣從新整理極力招徠
庻幾望有起色今撫臣周文(闕/)老成持重已稱得人惟
是總鎮缺員雖准部咨委用張勇然係署事之官人心
未免玩視且肅城􁋄孽尚在盤踞又值延寧告警(臣/)不
得不分兵兼顧雖留有(臣/)標中軍馬寧等兵四千并續
調臨鎮之兵赴彼協力圍勦務期蕩滅但彈壓兵民撫
禦番彛非得實授總兵未足以懾服其心也况張勇有
謀能戰屢建竒績且自署事以來破賊復城練兵飭伍
製造器甲壁壘為之一新又恤民撫番無不愛戴是以
撫臣有移請實授之議良以封疆起見實非阿私所好
也查張勇履歴功次(臣/)先已造册咨送樞部訖(臣/)謹㑹
同撫臣周文(闕/)按臣石維崑合詞具
題伏乞
皇上睿鑒
勑部察議如果臣等所言不謬將張勇准即實授甘肅
總兵仍速
頒賜
勑印則巖疆幸甚(臣/)等幸甚謹題請
旨順治六年五月初四日題奉
旨張勇著以都督僉事充總兵官鎮守甘肅等處地方
勑印即與頒給
鎮守甘肅等處地方總兵官都督僉事(臣/)張勇謹
題為飛報生擒逆首恢復肅州併陳善後事宜事竊河
西自􁋄逆倡亂以來人心惶惑所在城堡𩔖皆淪陷致
厪
廟堂西顧已逾年矣凢受封疆之寄者孰不思滅此而
後朝食以期毋負責成至意先是督臣孟喬芳提臣傅
夸蟾奉
命調遣滿漢官兵追殺米丁二逆於鞏昌城下大破之
米喇印時即授首獨丁國棟猶奔踞肅州為負嵎之計
節經塘報在案續督提二臣平凉定甘之後親抵肅州
嘉峪闗等處正在分佈營壘指授方畧尅期進勦間適
大同姜逆叛變督臣同提臣遂統師赴晉唯留督標中
軍副將馬寧帶領馬步官兵四千員名駐劄肅地與(臣/)
計議攻圍於六年十一月初五日(臣/)方整旅進攻肅城
而洪水報警海彞出口勢甚猖獗兼准甘肅撫臣周文
(闕/)手本催兵孔亟(臣/)受
國厚恩何敢顧此失彼隨撤兵而東親自臨陣以鼓士
氣仰仗
天威逺播海彛望風逃遁唯逆􁋄未滅猶煩
宵旰(臣/)罪莫逭伏思􁋄氛一日未靖肅州一日未復肅
州一日未復(臣/)心一日未安夙夜焦思不得不復謀大
舉併力合圍庶幾肅城指日可下正與撫(臣/)周文(闕/)商
𣙜進兵間于十一月二十日據(臣/)標中軍署中營遊擊
孫加印報稱本月十八日三更時候卑職遵令領兵首
先登梯從東北角爬城詎賊死守矢石齊發被我兵鏖
戰登陴當晚尅獲東北二城餘賊猶踞守西南城樓等
情又據署肅州副將齊陞報據金塔寺守備馮得名塘
報䝉古昻漢部落不下數萬絡繹入境口稱往西朝藏
蹤跡詭秘等情又接副將馬寧手劄内云金塔寺海彞
來有萬餘駝馬極多口稱要去朝藏希速統兵前來堵
截等語各到(臣/)該(臣/)細思􁋄情夙稱叵測况肅圍日乆
能保其不與海彞交通結成表裏連合之勢今節據前
報等縁由唯有先發制人之一策當即飛移督撫按(臣/)
知㑹(臣/)隨星夜帶兵馳赴肅州於二十七日率領標下
副叅遊都守趙守義等官兵三千員名兼程飛馳到營
一面令(臣/)標遊擊張三耀領兵五百名截斷䝉古昂漢
來路一面令副將馬寧調度各營官兵内外夾攻逆􁋄
雖髙砌墻垣堅守西南被我兵奮不顧身蜂擁爭先勢
莫敢攖當將􁋄首丁國棟活擒下城時賊方在危急之
際􁨣命拒戰而我兵鋭氣所向無前于二十九日巳時
又活擒􁋄首黒成印併前所獲共二逆俱交副將馬寧
押解督臣孟喬芳處審驗
獻俘請
旨發落此一役也纒漢􁋄首悉已伏誅僅存殘孽(臣/)復
率兵四面捜勦當陣查斬逆賊首級十顆仍交馬寧藳
竿懸示計此兩陣共斬􁋄級五千有竒其餘兔脱鼠竄
零星殺死者無算但城池雖復民心尚在驚惶撫綏勞
來不可無人隨即移㑹撫臣周文(闕/)併檄副將馬寧將
署肅州副將齊陞署兵備道賈還真署監屯㕔曹維翰
佈置城内以集逃亡從此肅州之民有官以撫之矣尤
慮地方甫定彈壓需兵除督臣孟喬芳原留駐肅馬步
官兵五百員名外再于(臣/)標下撥兵六百名暫駐肅州
併嘉峪闗兩處策應以杜昻漢彞人窺伺之端俟大定
後聽(臣/)調回歸標從此肅州之險有兵以守之矣更查
肅州連歲用兵倉箱如洗目今兵馬所需糧料現在仰
屋(臣/)仍㑹同撫臣周文(闕/)道臣賈還眞動支額銀於附
近產糧處所糴買麥豆以佐軍需從此肅城之兵有糧
以資之矣更昂漢諸彞亦被我兵逐出金塔寺三百餘
里外斬首二名獲馬三匹從此衝要之區亦漸次底定
矣是皆仰仗我
皇上威福之所致也(臣/)謹臚陳破賊情形及善後事宜
以仰慰
聖懷所有行間有功人員并陣傷輕重官兵馬匹等項
據副將馬寧册報轉移該撫臣查報外縁係恢復地方
理合題
報伏乞
皇上睿鑒
勑部察議施行謹題請
旨順治七年正月二十二日題奉
旨兵部知道
鎮守甘肅等處地方總兵官都督僉事(臣/)張勇謹
奏為欽奉
勑諭恭謝
天恩事順治七年五月二十六日(臣/)差官雷尚雨從
京齎到
勑諭一道欽此欽遵該(臣/)率領官屬匍匐出郊恭迎入
署䖍設香案望
闕叩頭俯伏捧讀
勑書所載
煌煌天語炳若日星
赫赫龍章光同琬琰綏疆方畧得
廟算而無遺專閫事權賴
王言而益重凛
九重之謨訓動自合宜遵
一代之典章事無過舉(臣/)以駑駘下乘深荷鞭策之加
但恐樗櫟散材莫勝棟樑之任既幸邀乎
異數自圖報於將來不敢稍逸稍安上干
國憲唯知矢忠矢慎仰答
天恩總期無負
朝廷簡拔之榮庶幾少盡臣子捐糜之念者矣縁係欽
奉
勑諭事理(臣/)謹繕疏奏
謝伏乞
皇上睿鑒施行順治七年六月初四日奏奉
旨知道了該部知道
鎮守甘肅等處地方總兵官都督僉事(臣/)張勇謹
奏為敬竭愚忠懇調繁劇上報
國恩下盡(臣/)職事竊(臣/)聞推心置腹者帝王待下之誠
竭力殫忠者臣子事君之義昔終軍甫弱冠即欲請纓
繫南越王致闕下馬援耄年猶據鞍顧盼以示可用(臣/)雖
一介武夫然治兵之暇每流覽古人壯志竒蹟則又未
嘗不贊歎而欣慕之也念(臣/)自歴行間荷䝉
皇上拔於儔𩔖之中破格任用時即感泣
聖恩知有
國而不知有家知有
君而不知有身此念久已自矢矣嗣於順治五年間河
西逆􁋄倡亂滋擾地方(臣/)隨師征勦不避矢石仰仗
天威逺播羣凶授首所有失陷城池節次恢復䝉
皇上鑒(臣/)微勞加陞總兵官鎮守甘肅自維効命疆場
於兹七載雖功不掩過而報
主之誠心固未嘗一日忘也况(臣/)叨受
國恩不為不深上而祖父槩膺
榮褒下而子孫均叨世襲如此
寵眷即頂踵俱捐亦難報稱乃猶尸位素餐偷安歲月
縱
天朝寛大之典或可優容而(臣/)自返於心不能無愧按
甘肅地處極邊夙稱衝險固用武之區也今則逺人歸
服土宇廓清民處其間安生樂業養而教之可以坐觀
化理矣獨南氛未靖小醜尚在跳梁臣閲邸抄勦撫俱
未就緒致厪
聖懐毎一念及未嘗不南向眦裂誓不與賊俱生也夫
叛逆未滅正武臣爭先効命之時今(臣/)坐鎮河西幸值
清晏與其以久逸之身虛糜好爵孰若代久勞之將奮
志前驅且(臣/)年方壯兼有隨帶親丁自備馬匹足資臂
指若不及此時為
國効力日復一日
君恩未報兩鬢如霜欲求如壯歲之摧鋒陷陣斬將搴
旗又何可得哉籲乞
皇上俯鑒愚忠
允臣
陛見
廷授方畧統師前進滅冦安民庶幾少報
國恩於萬一也至(臣/)衞註西安妻子或仍住陜西或搬
移至
京統祈
皇上睿鑒勑部議覆施行順治十二年二月二十五日
奏奉
旨張勇久歴巖疆勞績茂著今奏請効力繁劇忠勤可
嘉著即來京以俟簡用
　附山陜總督金礪題疏
題為鎮臣奉
旨需用重地闗係匪輕謹據實
上請仰祈
睿鑒事(臣/)于本年八月二十一日准兵部咨為敬竭愚
忠懇調繁劇上報
國恩下盡(臣/)職事該本部覆甘肅總兵官張勇奏前事
等因奉
旨張勇久歴巖疆勞績茂著今奏請効力繁劇忠勤可
嘉著即來京以俟簡用欽此備移到(臣/)隨經轉行遵照
去後但念甘肅一鎮孤懸河西外環䝉古内雜番族兼
之哈密纒頭等彞逼處西偏撫綏駕馭全賴賢能鎮臣
威望優崇方資彈壓且自順治五年米丁二逆叛變之
後所在殘廢張勇多方整理漸有起色况黄台吉部落
不時遊走内地從而設厰互市飭備脩防無非張勇之
經畫况能破格養人自備甲馬番族䝉古從無侵擾之
患見今商賈通行民安畎畝所謂邊壤之長城一方之
保障也今乃自
請効力繁劇是出忠
君愛
國之心遂荷我
皇上俞旨召用蓋亦嘉其誠悃不以長材屈于短馭也
然張勇赴
京必須另推一將來任邊疆顧甘肅重地番部雜處易
動難安新來鎮員恐未必即能奏效一旦易人易地何
如輕車熟路之為便也况甘肅南方皆為
朝廷封疆與其另推更換不若仍留張勇鎮守斯土庶
于地方有賴邊防永固耳(臣/)有封疆之責良以重地所
關不敢不據實
上請伏乞
睿鑒施行謹題請
㫖順治十二年九月十五日題奉
旨張勇赴京朝見已有旨了金礪不必議留兵部知道
鎮守甘肅等處地方總兵官都督僉事(臣/)張勇謹
題為欽奉
上傳事順治十二年二月二十六日䝉兵部劄付内開
准吏部咨稱順治十二年正月十九日捧接
上諭諭吏部朕撫育萬方夙夜祗慎講求愛民之道不
啻三令五申乃年來水旱相尋干戈未靖民窮莫拯兵
食不充上德弗宣下情壅塞所以致此弊非一端朕已
廣開言路博詢化理復念天下至大民情土俗所在不
同地方各官身親實歴凡兵民疾苦政事利弊必皆灼
知於心耳聞目見最為真切今文官自督撫以下知府
以上武官自提督總兵以下副將以上管轄之内職掌
事理向來積弊何以得清見今整頓如何而可俱著詳
切直陳無隱以資採用司道知府副將各陳奏一次知
其病即備其藥言其害即舉其利無得浮泛雷同茍且
塞責負朕周諮勤民至意爾部即傳諭行特諭欽此捧
接到部備劄到(臣/)該(臣/)竊聞之主治者君也佐治者臣
也君臣一德則政簡刑清化行俗美天時不能災人事
不能害又何水旱干戈之足以累至治哉粤稽古帝王
之世治稱上理乃堯有九年之水湯有七年之旱舜亦
有苗民之梗化此豈古帝王之治有未純耶抑亦天時
人事之莫可如何在人君唯有與諸臣益務脩德而已
迨其後元圭錫而水土平矣桑林禱而甘霖沛矣干羽
舞於兩階而苗民嚮化矣可見天時人事之變終無損
於君德也(臣/)今恭繹
綸音仰見我
皇上敬
天勤民之意其所以廣開言路博詢化理者無非欲大
小臣工恪供厥職念切痌瘝使水旱潛消干戈偃息以
共成樂利之風此即古帝王之心也(臣/)以庸劣謬任邊
鎮唯隕越之是懼何能仰贊乎
髙深然向來之積弊與見今之整頓皆(臣/)所見所行者
敢不一一為我
皇上陳之夫甘鎮去
京師萬里東距西寧為海藏門户西距肅州為哈密咽
喉部落衆多四面環遶營路城堡中處一線往往窺伺
搶掠匪朝伊夕今幸
聖化覃敷番彞傾服内外一家可謂超軼前代矣乃前
此之兵民猶交困者何也弊在甘肅總兵官尅減軍餉
耳查甘肅曩日馬戰兵一名月止支銀一兩四五錢步
戰兵一名月止支銀八九錢守兵一名月止支銀六七
錢其餘餉銀盡被鎮將扣尅甚至數月不給兵皆饑寒
逼身且私佔空糧按月虛冒上下禮節坐派營官更有
官庄田地勒令兵丁耕種收成之日子粒盡歸鎮將而
耕田之兵不與焉兵安得而不困也弊又在甘肅總兵
官尅剥小民耳夫民之生計所以贍家口也今鎮將所
需之油鹽酒菓米蔬柴炭之𩔖悉取給于衞官衞官則
派及行户上下輪流供應不絶以貧民有限之膏脂飽
鎮將無窮之需索民安得而不困也然其弊之所積更
有不堪言者矣從來兵心不齊恃有法以治之今鎮將
唯利是圖又安有所謂法者以鈐束營兵哉查甘肅昔
時有一人當兵而父子兄弟併親戚交遊輩悉冒在營
名色霸佔行市或遇鄉民載賣柴草糧食等物輒三五
成羣出城一二十里或三四十里勒令短價賤買貴賣
致百姓不敢進城貿易而生路幾絶毋怪乎兵化為賊
民盡為盗所以順治二三四年間屢經譟變釀成􁋄亂
者職此之故也所謂向來之積弊者如此(臣/)自順治五
年銜
命來甘彼時殘黎兵燹城郭丘墟白骨盈郊傷心慘目
(臣/)仰體
皇上以天下為家之心甫至其地即以農業為先務也
乃買備牛種勸其及時耕作繼則以行旅宜通也見有
市㕓焚燬客商露宿者即行捐助脩理店舍量給貲本
令其招商營生且以凍餒之宜恤也毎於青黄不接之
際隨力賑濟以稍甦窮民之困苦者至於城垣傾圮則
僱夫脩葺凡一切支放軍餉屯糧官庄及營伍雜費併
從前陋規如日用油鹽蔬炭等項微有損于軍民者盡
行革除迄今七載兵民頗相安矣所謂見今之整頓者
如此若夫訓誡將弁約束健丁整飭邊防讋服番彞此
(臣/)職分宜然何敢冒干
天聽唯願軍前諸王侯同經畧諸(臣/)運籌制勝立掃逆
氛出斯民於水火之中將見水火既出兵無征戰之苦
民鮮轉輸之勞人事協而天時和又何水旱之不潛消
干戈之不偃息猶致煩
宵旰之憂也哉縁係直陳地方事宜理合具
題伏乞
皇上睿鑒施行順治十二年三月初三日題奉
旨兵部議奏欽此該(臣/)等看得甘肅鎮(臣/)張勇盡革陋
規多方整頓兵民相安該鎮職掌無容再議奉
旨依議
欽命五省經畧右標提督總兵官(臣/)張勇謹
奏為恭謝
天恩事竊(臣/)謬膺節鉞罔諳韜鈐志雖切乎殫忠功實
難以補過每抱慚於衾影恐致負夫
髙深迺荷
皇上簡拔之恩久鎮甘肅衝要之地稍弭邊患悉仗
天威兹奉
新綸復調今職敢昧致身之義寧辭竭蹶之勞且得入
叩
闕廷覲
天顔於咫尺因而恭承
謨訓領
廟算以馳驅兼叨
内府殊頒更
允京師賜第
聖恩浩蕩誠千載所難逢(臣/)識迂疎愧一籌之未展但
願有生之日皆為圖報之年畢力駑駘實永矢夙夜盡
捐頂踵庶少效涓埃者矣(臣/)謹恭設香案望
闕叩頭謝
恩訖理合繕疏奏
聞伏祈
皇上睿鑒施行順治十三年三月二十五日奏奉
旨知道了該部知道
欽命五省經畧右標提督總兵官(臣/)張勇謹
奏為恭謝
天恩事竊(臣/)以愚鈍庸材荷䝉
皇上不次隆恩陞授湖南右標提督
勑令陛見優加賞賚
恩遇已極及至辭
闕復荷
天語諄諄
指示(臣/)鏤心刻骨感奮曷巳今于本年三月二十七日
䝉兵部發給經畧右標提督總兵官劄付一張
王命旗牌八面桿又䝉禮部頒發闗防一顆(臣/)即䖍設
香案叩頭跪領訖切思謭劣微材濫竽重寄時凜素飱
之懼恒懷尸位之虞惟當勉圖竭蹶仰答
宸恩効力馳驅劻勷
王事雖莫能酬
髙厚于萬一庶幾盡涓滴于寸心耳縁係恭謝
天恩事理謹具奏
聞順治十三年四月初一日奏奉
旨知道了該部知道
欽命五省經畧右標提督總兵官(臣/)張勇謹
奏為恭報微(臣/)到任日期叩謝
天恩事(臣/)于順治十二年八月内捧接部劄䝉
皇上陞授湖南經畧右標提督仍令
陛見仰承
天語諄切
賞賚殊常
浩蕩鴻恩捐糜難報(臣/)辭
闕赴秦整頓兵馬于十三年五月二十四日介馬南馳
沿途糧料車船脚力各項齊備各官兵并家口俱于十
三年十一月初十日抵湖南長沙府(臣/)擇于十一月十
六日在公署恭設香案望
闕叩頭謝
恩到任管理經畧右標提督總兵官事務訖仍將所帶
兵馬備造花名文冊呈送經畧輔(臣/)查核聽候奏
聞竊(臣/)迂疎謭劣蚉負難勝夜寐夙興虛糜是懼惟竭
馳驅之力以矢犬馬之效而已(臣/)曷勝感激惶悚之至
謹具奏
聞順治十三年十一月二十二日奏奉
旨覽卿奏謝知道了該部知道
　附經畧洪承疇薦疏
題為特舉卓異武職官員以襄
大典事竊照考選軍政為
朝廷黜陟鉅典闗係最重(臣/)案准部咨
題覆續陳軍政事宜等事一疏内開今武職中豈無亷
能智勇超出羣𩔖者請
勑下督撫查照文職卓異事例毎省量舉二三人開列
實蹟分送查核妥確恭呈
御覽欽遵在案(臣/)今應查照上次軍政事例將臣經畧
各標營提督鎮將大小各官親行嚴加察考内有亷能
智勇超出羣𩔖堪應卓異官員必應照例據實特舉以
光
大典今查有提督總兵官一員謹照文職
大計卓異事例具疏逐一為
皇上陳之
經畧右標提督總兵官張勇事實
一本官奉調湖南招集親丁二千餘名凑備戰馬五千
　餘匹製造盔甲器械不惜巳資力為報効
一本官于順治十四年十一月内親統官兵晝夜星馳
　先赴寶慶之永豐堡地方迎䕶義王投誠大衆保全
　無虞
一本官隨大兵進取貴州親統各鎮各標挑選火器精
　兵同滿洲先鋒營前進追賊放塘開山墊路後抵鎮
　逺府以東之三十里地方堵截靖州逃賊髙文貴等
　逺遁隨大兵速進貴州
一本官分駐清平縣撫綏苗民安業又招致偽伯武邦
　賢等歸順興隆重安江一帶俱獲安堵
一本官綂兵同滿洲大兵攻勦十萬溪險寨親率本標
　官兵用命先登以成首功塘報有據
一本官隨
王師進征雲南分同先鋒營前進沿途招出偽將軍林
　得勝等衆又于雲南招出偽將軍王玉隆劉之復偽
　總兵劉玉田盧朝陽等十數起捐貲安插得所
一本官進雲南後親統官兵捜勦彌勒州阿迷州等處
　逃賊招撫州縣軍民土司多有歸誠
一本官先到雲南率兵同滿兵保䕶賊遺倉糧為數甚
　多後經盤量得濟大兵八九箇月支用
考得本官智足籌邊忠圖報
國竭家資而不惜集士馬以從征進貴州則同大兵以
涉險取雲南則隨前鋒以先登故招撫偽營獨多保䕶
倉糧得濟威名丕著功績超常洵應卓異以表偉伐所
當據實特舉伏乞
皇上勑下該衙門再加查核如果(臣/)所舉不謬聽候請
旨裁定遵行順治十六年十月二十九日題奉
旨該部院知道
欽差雲南臨元廣西提督總兵官(臣/)張勇謹
奏為恭謝
天恩事(臣/)于本年正月十三日准雲南撫(臣/)袁懋功手
本為推陞提督事内開准兵部咨開奉
旨是張勇著以左都督充提督雲南總兵官寫勑與他
欽此備移到(臣/)該(臣/)伏讀之下感泣失聲竊念(臣/)本庸
材韜畧素昧過䝉
世祖章皇帝破格優擢寸報未展負罪實深今復䝉
皇上特恩宥(臣/)既往之愆授(臣/)全滇重任但(臣/)兩腿先
年俱帶重傷不時痛楚去年四月内又復大發近雖腫
痛漸消猶難乘馬宿疾未痊不無疎曠之虞至於効力
邊疆(臣/)之職也亦(臣/)之願也敢不竭盡犬馬之力自矢捐
糜之念祇期圖報于此生仰答
國恩于萬一耶(臣/)謹恭設香案望
闕叩頭謝
恩訖實不勝感激悚惶之至謹具奏
聞康熈元年正月十五日奏奉
旨覽卿奏謝知道了該部知道
提督雲南總兵官左都督(臣/)張勇謹
題為特請舊員隨往新任查缺補授以固重地事竊(臣/)
前在甘肅時邊疆效命雖少有微績而所頼以左持右
挈者實二三標員贊襄之力居多如(臣/)標署守備今現
任雲南提標管右營遊擊事王進寳者素優膽智夙裕
韜鈐行師則紀律必嚴馭兵以恩威並濟明勠力捐軀
之義擅提綱挈領之長不特才技過人亦且果敢邁衆
誠今日武臣中之翹楚者也又(臣/)原任經畧右標旗鼓
因奉
旨裁缺隨經前任經畧(臣/)
題補貴州鎮西城守都司僉書强自行者歴練營政諳
熟兵機䧟陣摧鋒矢石不避亦可稱將弁中之不可多
得者矣以上二員向(臣/)見其在西陲實能盡職且備悉
屬羌情形邊外地利兹(臣/)欽奉
上諭調遷甘肅保固兩河正在需人非此二員不足以
資訓練懇祈
皇恩俯允隨(臣/)仍赴甘肅俟(臣/)到任後查有相當員缺
另疏
題補不獨(臣/)得以再收臂指之用即此二員久從行間
始終相信亦未有不歡欣鼓舞均思報效于將來者也
(臣/)為人地相宜起見伏乞
皇上睿鑒
勑部議覆施行謹題請
旨康熈二年十一月初四日題奉
旨兵部議奏欽此查王進寶强自行既經該提督疏稱
備悉屬羌情形始終相信應准帶赴甘肅遇有相應員
缺題補其雲南提標右營遊擊貴州鎮西城守都司僉
書各員缺另推奉
旨依議
提督甘肅總兵官左都督(臣/)張勇謹
奏為遵例自陳仰祈
睿鑒事(臣/)本一介武夫恭逢
聖世䝉
世祖章皇帝不次錄用拔(臣/)於稠伍之中數年間授以
甘肅重鎮順治十三年内調征雲南
特加右都督充經畧右標提督總兵官順治十六年内
進征雲貴復加左都督順治十七年軍政經畧臣洪承
疇
題舉卓異在案近奉
新例停止軍政以歴俸三年考滿查(臣/)于順治十八年
正月内䝉發到部劄為議設全滇鎮將兵馬等事擬(臣/)
以原銜左都督改充鎮守雲南臨元廣西等處總兵官
覆奉
俞旨劄付前來于本年正月十七日到任康熈元年正
月内奉兵部劄付為推陞提督事奉
旨是張勇著以左都督充提督雲南總兵官寫勑與他
欽此備劄到(臣/)于本年正月二十一日到任十一月
初二日准雲南督臣卞三元咨准兵部咨為邊兵
缺乏軍器等事題覆(臣/)捐銀二千兩零製造軍器紀録
二次遵奉在案二年九月初九日奉兵部劄付為欽奉
上諭事内開奉
上諭雲南提督張勇前鎮守甘肅地方威名素著屬番
讋服著以提督現任職銜仍調回甘肅鎮守欽此備劄
到(臣臣/)驚聞
新命隨具疏恭謝
天恩訖(臣/)自順治十八年正月十七日以左都督任雲
南臨元廣西鎮康熙元年正月二十一日以左都督任
雲南提督扣至康熈三年正月止連閏歴左都督俸三
十七箇月相應遵例考滿具疏自陳伏念(臣/)受
國厚恩慚無寸報自隨征雲貴以來始而鎮守臨元内
輯土司外禦羌冦雖勉殫駑鈍之力巖疆稍獲安寧然
職分所在功不補過我
皇上不加斥譴仍
命提督全滇屢竊
恩榮一籌莫展乃者邊釁廓清南維底定實賴
皇上威福(臣/)有何功久尸厥位復荷
新綸調鎮甘肅但(臣/)幼在行間屢出征勦兩腿帶傷不
時發痛今年四十有六精力日衰夙患愈痼雖凛遵
成命矢圖報效以期無負任使至意然(臣/)自揣羸病誠
恐難任衝邊蓋疎曠之罪雖不輕而封疆之責為更大
(臣/)謹據實自陳伏乞
皇上勑下部臣嚴加考覈别選賢能俾無貽悞于巖疆
且以垂戒于曠職(臣/)無任激切惶悚之至仰祈
睿鑒施行謹具奏
聞康熈三年二月初六日奏奉
旨張勇著復職應得恩典察例具奏欽此查凡提督奉
旨復職應得恩典察例具奏者照例賜羊酒表裏縀疋
應否加銜加級出自
上裁恭候
命下(臣/)等遵奉施行康熈三年五月二十六日奉
旨張勇先在甘肅時著有勤勞近又以甘肅要地近于
邊外䝉古調補著加太子太保餘依議
　
　
　
　
　
　
　張襄壯奏疏巻一
欽定四庫全書
　張襄壯奏疏巻二
　　　　　　　　　甘肅提督靖逆侯張勇撰
提督甘肅等處地方總兵官太子太保左都督臣張勇
謹
題為欽奉
上諭事准陜西總督咨准兵部咨開奉
上諭雲南提督張勇前鎮守甘肅威名素著屬畨讋服
著以提督現任職銜仍調回甘肅鎮守其陜西提督王
一正所轄地方應與張勇作何分管爾部議奏特諭欽
此備咨到部院准此除分管地方已經具題奉
旨另移外至甘肅提標額設官兵三營作何撥調推補
應聽酌用㑹題等因移咨到臣准此案照臣先奉
簡命調囘甘肅鎮守業具有特請舊員隨往新任等事
一疏
請以原任雲南提標右營遊擊王進寶貴州鎮西城守
都司僉書强自行隨帶赴甘查有相當員缺另疏
題補奉有
俞旨欽遵在案今擬以都司僉書强自行補臣標中軍
叅將兼管中營事以遊擊王進寶補臣標左營遊擊至
臣標右營員缺查有原任廣西叅將緣事降二級党從
戎現今赴部候補此一官者昔在臣標効用素悉其為
人年力方壯材技優長懇乞
皇恩准補前缺俾圖後效以蓋前愆至於中營守備擬
以原任提標署守備管右營千總事王光輝補用其
左營守備擬以原任雲南提標署守備管右營千總
事張汝義補用其右營守備擬以隨征部劄署守備
張文星補用再照强自行係都司僉書不應驟補叅
將員缺但查本官原任貴州鎮西城守殺敗賊衆保
全城池戰功最著矧巖邊將領與内地不同倘才智
兼優人地相宜似應破格擢用以示鼔勵者也緣係
推補營員事理臣未敢擅便謹㑹同督臣白如梅合
詞具
題伏乞
皇上睿鑒勑部議覆施行謹題請
旨康熙三年八月十五日題部覆准補奉
旨依議
提督甘肅等處地方總兵官太子太保左都督臣張勇
謹
題為密陳衝邊情形請増兵馬以固巖疆事竊(臣/)欽奉
上諭調回甘肅鎮守私幸昔任兹土所有邊情地勢曽
為稍悉循例布置似可無事紛更既而又思山川猶昔
人事或非況海彜蹤跡靡常能保無時異勢殊之處隨
即親履沿邊密詢各將弁據云䝉古邇來悉由永昌硤
口山丹各處踰越南山竟從内地北出分列各水頭揷
帳遊牧等情臣聞不勝駭愕因窮搜博訪始知在在皆
與昔時不同也查昌寧湖離永昌一百六十里舊駐牧
者無多今則男婦老少計有數千矣又洪水山後舊止
有塔素爾害綽庫兒兩家為數不過五六百今則有瀼
卜刀兒并彜衆縱牧于洪水白石崖口一帶亦約有數
千矣又髙台洪崖山後討來川等處原係屬番所居竝
無䝉古今則有著述卓目印塔素害的子諸部落紛紛
雜處亦約有數千矣又肅州嘉峪關邊外之赤斤湖與
所屬之金塔寺向無䝉古往來今則哈密海彜時常放
牧亦約有數千矣更查其部落遊散内地駐牧者處處
皆是聞臣兵經過雖暫避出口究竟未還草地巢穴臣
職司提督有綂率調度之責際此彜情叵測之時欲為
防微杜漸之計非増添兵數大振軍聲恐不足以資彈
壓也案查部議臣標設兵四千名立中左右前後五營
奉有
依議之
旨欽遵在案但衝要邊防之處非同安閒坐鎮之區設
兵四千臣愚猶以為未足以備緩急之用似應増補一
千名共合五千之數馬戰三千步戰二千分佈五營無
事則時加訓練壯我軍容有事則由近及遠調遣四應
庶疆圉保固無臨時抽調之煩矣然臣更有請者查涼
州一城北則䝉古帳幕環拱而居南則西海部落相連
雜處乃河西𦂳要甘肅咽喉之地也臣已㑹商督臣擬
將甘肅鎮臣移駐涼州以資控制見在㑹疏題
請其鎮標營制各兵亦須馬步各半庶可以收臂指之
效除沿邊恊路各營斟酌衝緩量行増添分别調撥碁
布星羅固我疆圉容臣詳查妥確㑹商督臣另疏上
聞外緣係請増兵數事理臣謹㑹同督臣白如梅合詞
具
題伏乞
皇上睿鑒
勑部議覆施行康熙三年十一月二十四日題
奉
旨兵部速議具奏欽此該臣查得甘肅地處衝邊提督
有綂率調度之責應如所請再添兵一千名應于所裁
督標二千兵内撥補一千以實營伍至所請馬戰三千
太多馬步相應各准二千五百名其涼州據稱河西𦂳
要甘肅咽喉之地准以馬步各半可也奉
旨甘肅巖疆著照提督所請准馬兵三千步兵二千餘
依議
提督甘肅等處地方總兵官太子太保左都督臣張勇
謹
題為備陳防禦機宜以作未雨綢繆之計事竊照河西
乃三秦重地自莊涼歴甘肅以至嘉峪北倚長邊南隣
山谷中通一線計一千五百餘里番彜交雜帷幕聨絡
情形叵測守禦需兵兵力之重輕關係疆圉之虛實臣
謹按要害之處酌量増兵請一一為我
皇上陳之查肅州副將營地處極陲當河西上游三面
番彜險要第一原設兵一千名不足以資彈壓應議増
兵四百名嘉峪關守備營密邇赤斤湖地方海彜駐牧
衝隘要地原設守兵三百名不足以守險要應議増馬
兵一百名金塔寺守備營處在邊外孤懸彜帳之中原
設兵二百七十名不足以備捍禦應議添兵一百三十
名下古城守備堡所管深哨東壩為彜騎出沒要路原
設兵一百四十名分布不足應増兵六十名清水守備
堡附近黑番宛卜又接討來川彜藪原設兵一百一十
名哨守維艱應議増兵九十名鎮彜遊擊營逼近狼心
山兀魯乃亦集乃湖極衝要地原設兵四百名防禦難
周應議増兵一百名甘州東去涼西至肅各五百餘里
瞻顧左右最為重地南山之内北邊之外彜騎羅列揷
帳遊牧臣駐甘城有兼顧三鎮䇿應調度往來之任非
同守汛者比甘州制設城守守備額兵二百名分布最
難萬一臣提兵出境則城守關係重大應議改設叅將
増兵六百名以甘屬之髙臺洪水黑城山丹營路歸城
守叅將兼轄以專責成涼州為河西重地逼臨黑溝龍
灘等口天池白水諸隘移駐鎮臣于此應議設馬步戰
兵各半以壯西陲保障西寧當番彜門户市口通衢商
賈貿易窺伺之心易起固守之機宜先鎮標營制亦須
議改馬步戰兵各半以壯聲援洪水遊擊營當南山扁
都口西水關氷溝虎刺各要隘尤甘南第一衝險今制
兵七百五十名不足以資防禦應議増兵二百五十名
并増中軍守備千把各官黑城遊擊營汛屬後所白石
崖等處當南山要隘原設兵四百名不足以備堵禦應
議増兵一百名山丹遊擊營乃甘肅通衢衝要重地原
設兵四百名防範難周應議増兵二百名硤口守備堡
峻嶺重關為甘肅咽喉原設兵一百四十名應議増兵
一百六十名平川守備堡北近長邊後通海套原額兵
一百名應議増兵一百名炭山把總堡所管橫梁山西
打班逼近海彜原設兵三十名應議増兵七十名永昌
叅將營乃甘涼通衢汛地廣闊接海近牧番族交錯極
稱衝險原設兵七百名難敷四應應議増兵二百名水
泉守備堡附近大黃山三岔嚮門等口衝險數十處原
設兵一百四十名應議増兵一百六十名寧遠守備堡
孤懸境外接連昌寧湖密邇大海子原設兵一百四十
名應議増兵一百六十名土門守備堡切近鵝頭山黃
花兒灘原設兵一百四十名應議増兵六十名安遠守
備堡所管可可墩紅溝兒近海要隘原設兵一百四十
名應議増兵六十名黑松把總堡孤立萬山接連倒坡
河青石崖諸處原設兵七十名應議増兵三十名鎮羌
遊擊營處在萬峯交錯番彜環居烽火時警原設兵四
百名戰守不足應議増兵三百名鎮海遊擊營切近西
海彜騎為隣衝要重地原設兵四百名防禦維艱應議
増兵二百名岔口守備堡北通海道西連大通河腦原
設兵一百一十名應議増兵四十名莊浪叅將營西接
甘涼東通蘭州界連西寧險要重地原設兵七百名不
足䇿應應議増兵二百名河州副將營所轄要隘積
石等關景右各處北隣番彜原設兵一千名分布難周
應議増兵二百名紅水遊擊營建設小松山尾下處在
萬峯叢中套彜出沒之地原設兵三百名應議増兵一
百名洮州叅將營逼隣海彜切近生番最號衝險原設
兵五百名不足彈壓應議増兵二百名舊洮守備堡接
連松茂生番環遶原設兵一百五十名應議増兵五十
名鞏昌遊擊營四路衝繁且有城守藩庫錢粮之責前
駐總兵鎮守今設遊擊額兵五百名防禦不足應議増
兵二百名通計甘肅西寧二鎮屬應議増兵四千五百
二十名但増兵必先籌餉叩懇
睿鑒裁腹裏無事之緩補邊疆衝險之急庶邊圉益固
而腹地永寧矣臣謹密㑹同總督臣白如梅合詞具題
仰祈
睿鑒勑部議覆施行康熈四年七月十六日題
奉
旨兵部議奏欽此查甘肅西寧雖見設兵二萬九千有
餘但係陜西邊要處所均應如該提督所請増設各兵
應請
勑下該提督于該省腹裏五萬一千有餘兵内酌量作
速撥給造冊報部城守叅將臣部另推其洪水營應設
守千把數目應行該提督確議具題到日再議奉
旨這増兵事恐該提督復奏遲悮依議速行
提督甘肅等處地方總兵官太子太保左都督臣張勇
謹
題為邊氛未靖要地需兵乞速
題請増設以資戰守事康熙五年三月二十日准甘肅
鎮臣孫思克移咨到臣為照甘涼處秦封上游為關隴
右臂乃𦂳要地也比隣海彜素稱刁悍番族雜處名號
衆多雖自定羌廟戰敗之後業已南徙然秋髙馬肥能
保其不有窺伺之端乎况臣所轄三鎮西寧之衝險則
與甘肅較同而寧夏扼制兩河兼與賀蘭密邇且距甘
肅二千餘里相隔懸絶萬一有意外之虞西寧既不可
捨已以援人寧夏又豈能朝呼而夕至夫以甘涼重地
兩路均難分兵所藉以指臂相顧舉動相維者惟臣標
與鎮營各官兵而巳如此不議加兵殊非得計但加兵
非難而需餉浩繁臣再四圖維因就各營堡制額數内
權作變通之計緩固足以自守急復可以相資者擬將
臣等㑹
題備陳防禦機宜等事一疏新増營堡兵内斟酌改撥
一千名歸甘肅鎮標照舊立為五營合原額共四千名
仍復前後營遊守千把各官經制無事則整練軍容遇
警則相機應援實可以顧此兼彼不議増兵而獲増兵
之用查甘肅鎮標額兵業已奉有
俞旨馬步戰兵各半今改撥各營堡率多守兵尚不足
馬三步七之額或應將改撥一千名亦改為馬步戰兵
各半以振軍聲此臣就衝邊不得已之中而權為變通
之䇿倘䝉
皇恩俯念巖疆重地照臣所請以山東山西河南江南
等省裁汰兵馬額設糧餉撥補邊地選募精壯如此則
營路守禦既優而鎮標四應之兵聲勢又振聨絡堵禦
俾海彜不敢窺伺强固邊疆規模𢎞遠矣除將擬撥營
堡新議増兵數目造冊送部外臣謹密㑹同總督臣白
如梅合詞具
題仰祈
睿鑒勑部議覆施行康熙五年三月二十六日題
奉
旨兵部密速議奏欽此查該提督疏内既稱甘涼所藉
以指臂相顧舉動相維者惟臣標與鎮標官兵等語請
設前後營官兵及改為馬步戰兵各半應如所請但係
錢糧不敷之際不便准從應准于各營堡内暫撥兵一
千名歸入鎮標三營管轄俟邊境肅清之日仍裁歸各
營可也奉
旨著照該提督所請行
提督甘肅等處地方總兵官太子太保左都督臣張勇
謹
題為海彜潛謀不軌密探已確請發大兵用彰
天討永靖邊氛事竊惟兵㓙戰危古人蓋不得已而後
用之然與其不用而圖一時之安何如用之而絶後日
之患夫天下之患莫不起於微而遂乃漸積以至於著
迨至于著而方遏之而始謂謀之宜早也亦已後矣臣
待罪甘肅屢奉有
將沿邊地方加意固守之
旨雖蚉負是虞何敢不仰遵
嚴綸悉心籌畫以固疆圉隨于三月内咨明督臣帶兵
馳赴南山沿口一帶親行巡察西自西水關東抵涼屬
之江嶺口除山谷小口不計外查要隘數十處在在衝
險徑路廣濶防守良難今海彜部落雖搬移出口而大
草灘水草肥美東西坦平三百餘里彜人遊牧于此臣
恐其久戀不捨也又查黃城兒在祁連山北本我内地
方圓數百里今彜目麥力幹現住大通河其部落亦各
盤踞于此立局設爐製造軍器開懇屯種日事操練此
其意果欲何為哉臣即密差通丁何成等往番族哨探
聞各彜目糾合部落督造弓箭印烙馬匹演放鳥鎗聲
言入犯一股直入河州臨鞏一股進迫西寧一股分犯
甘肅涼州雖傳聞未可深信然狡謀叵測亦已由微而
將著矣臣思我
朝定鼎以來威加海内勢如破竹誰復有逆我顔行者
獨此厄魯特䝉古叛服不常然按其地雖通連西藏不
過荒徼邊塞非有膏腴土田可以積草屯糧也其人馬
非甚强壯也其兵甲亦非甚堅利也
天戈所指何難拉朽摧枯乃猶曲意招徠准其開市貿
易且以境内數十萬之番族歴來領種茶馬者舉以與
之令其輸納䝉古添巴此無非體上天好生之德與邊
境相安于無事也為厄魯特䝉古者應宜感激
皇仁傾心向化今乃不安窠穴蟻聚蜂屯於祁連山上
并率各部盈千動萬縱牧于内地之大草灘
欽差躧勘驅逐竟抗不從甚至如去冬之定羌廟不遵
撫諭敢披盔擐甲與我官兵對敵此其心尚可以恩信
固結者哉臣愚以為宜及此時迅調大兵出其不意先
發以制之盡行掃蕩將領種茶馬之番族照舊取回作我
籓籬此其機不可失也若待秋髙馬壯一旦犯疆邊地
遼闊䇿應莫及是貽悮封疆臣雖粉身虀骨亦不足以
贖其辜矣但邊外海彜不同于内地冦賊何敢上請
禁旅遠勞跋踄惟陜西駐防大兵或可就近請發併量
調綠旗精鋭期以五月内至邊分發進勦誠可必其一
舉而邊患永靖者也况番族被海彜需索無厭怨入骨
髓皆願内附為我效命正可乘其機而用之倘延至數
年之後反被海彜威迫編入隊伍是數十萬番族不特
非我藩籬且作海彜牙爪表裏連合其為患更有不可
勝言者矣緣係密謀大舉事理臣謹㑹同督臣白如梅
合詞密
題伏乞
皇上睿鑒勑部議覆施行康熈五年四月二十六日
題奉
旨軍務無旨不得妄動但相其動作好生隄防將内地
各處嚴𦂳防備邊疆地方毋得先自輕動致啓兵端其
番人仍行撫綏體恤以和其心
提督甘肅等處地方總兵官太子太保左都督臣張勇
謹
題為及時脩築以重邊防量撤守兵以固内地事竊照
厄魯特䝉古部落遊牧揷帳雜處於内地等處居民苦
其肆擾商旅愁于道路者已非一日矣自康熙三四五年
間或被我兵堵殺于定羌廟或被我兵擒縛於古溝凹
始漸次移徙今亦頗知有
朝廷法度也先是臣於康熙五年三月内㑹同鎮臣孫
思克帶領官兵及甘山道臣袁州佐親赴南山各隘巡
察宣布
皇上德威間當有原任洪水城南彜目淮河力柰台吉
率領遊牧大草灘各家部落俱行搬移出口訖臣即同
鎮道二臣計議捐輸僱覔匠作及需用等項并行令汛
防將備鼓勵官兵自扁都口西水關起至嘉峪關止大
小各隘照依舊址脩築但既絀於費用復又艱于工資
未免草率不可以垂永久者也業將脩築緣由照㑹甘
山道轉報前督臣在案其扁都口迤東至涼屬安遠可
可口止約計數十餘處則全未脩築彼時因屬在内境
且係番族駐牧地方現有麥力幹等部落戀牧于此今
聞臣統師至莊調度遣發軍聲大振始相率盡行出口
當准鎮臣孫思克咨報及臣差通丁確探均稱西海䝉
古遵奉
本朝勑諭將内地遊牧部落行令搬移歸巢各情節隨
經呈報兵部在案續准西寧鎮臣王可臣咨稱各彜目
拔帳散歸各原住地方住牧等因又准甘肅鎮臣孫思
克咨報䝉古部落盡數搬移出口等由又准鎮臣孫思
克咨稱住牧之䝉古既已悔禍囘巢則内地之官兵防
閑應宜倍密查甘涼南面逼隣西海向來未設邊牆止
借祁連山為屏藩但自甘州南古城大尾麻龍口至安
遠堡相去不啻千里要口極多請照各營路該管分屬
之汛地酌量分撥聨絡布置首尾䇿應以嚴堵守可也
等因咨移各到臣該臣查得西海䝉古歴年遊牧内地
滋擾已久近遵
功令盡搬出口而邊境稍獲肅清矣然思今日之肅清
不可不慮及後日之叵測臣節准二鎮臣咨稱前由再
四籌畫唯有照明季舊址脩築邊牆審度形勢大小酌
量安兵勤加守望之為得䇿也然脩築可可口迤西至
白石崖後所口等處及重整扁都口至嘉峪關各隘中
間壘砌墻閘需用磚石鐵柱以及匠作夫役工料等項
約估銀三萬餘兩業經臣行令鎮道地方文武各官㑹
議脩築去後但查邊隘地寒早凍必須來年五六月間
天氣和煖層氷消解方可興工俟到彼時提鎮隨帶官
兵道臣督率夫匠分頭脩築懸垜固守整立烽燉如是
無事則登髙遠哨有事則傳烽接應洵為一勞永逸之
至計矣然臣更有慮者今歲河西涼州各處荒旱米價
騰貴前督臣白如梅於查訪備邊等事具
題奉撥督提延興四標官兵西來協防計四千員名内
地空虚似非居重馭輕之䇿合無先將督標陜西提標
官兵二千名撤歸原伍以固根本其延綏鎮標官兵一
千名暫留分撥防禦洪黑永昌等處興安鎮標官兵一
千名亦暫留駐防臨洮等處以壯西河聲援俟後酌量
時勢再作計議請
旨定奪顧此脩築撤兵二事一以防外一以固内唯内
外之無虞斯可益措封疆於磐石之安矣臣為未雨綢
繆先時預備起見謹㑹同督臣盧崇峻合詞具
題伏乞
皇上睿鑒勑部議覆施行康熙六年九月初十日題
奉
旨該部議奏欽此查可可口等處壘砌墻閘及需用磚
石等項銀兩督標陜西提標官兵撤歸原伍延鎮官兵
暫留分防興鎮官兵暫駐臨洮等情由均應請
勑該督㑹同提督詳議妥確具題奉
旨已有旨了
提督甘肅等處地方總兵官太子太保左都督臣張勇
謹
奏為遵
旨自陳事康熙六年六月二十九日䝉兵部劄付内開
奉
上諭提督及總兵官俱著自陳欽此備劄到臣䝉此竊
臣待罪甘肅三載於兹矣上既不能殫心竭慮懋著勲
猷以報
朝廷知遇之恩次復不能制勝出奇讋服番彜以清邊
圉窺伺之釁撫心自問負罪良深兼以臣昔年効力行
間為流矢中傷不時腫痛醫藥罔效病勢日篤每藉肩
輿以代步履起居坐卧動須扶持以臣病之困憊如此
舉凡登降拜跪之禮皆不能行倘猶寄以封疆之重不
特無以領袖偏裨亦非所以示威于邊境也况甘肅何
地提督何官而奄奄垂斃之夫可以尸位素飱于其際
者哉兹當
大典激揚之時正值仕路整刷之日臣若不將病篤情
由據實自陳是臣自欺以欺
皇上掩飾貪戀之罪擢髪難數矣伏乞
睿鑒俯念衝邊重地病臣委難坐理亟
簡賢能星馳代任
准臣休致則黜陟之典益彰而地方之責有賴矣臣無
任惶悚待
命之至為此具本謹具奏
聞康熙六年十月初二日奏奉
旨張勇具有才能擢用提督著照舊留任
提督甘肅等處地方總兵官太子太保左都督臣張勇
謹
奏為恭謝
天恩事䝉兵部劄付為遵
旨自陳事内開議得甘肅提督總兵官張勇任事勤
勞才能昭著仍應留任但自陳提督總兵官去留出
自
上裁等因奉
旨張勇具有才能擢用提督著照舊留任欽此欽遵備
劄到臣䝉此臣即恭設香案望
闕叩頭謝
恩訖伏念臣猥以庸愚深叨
眷顧韜鈐素昧既無決竒制勝之能疾痛時聞復鮮振
刷蕩平之績三邊守土慚非專閫良才萬里分符謬作
長城重寄允宜罷黜以示激揚乃荷
温綸仍留供職不忍病臣勞瘁置之擯斥之科且念邊
地衝繁畀以事權之重感
聖主莫大之德俯
賜優容竭餘生未盡之年徐圖報稱但願河山永奠綿
萬年厯數之祥尤冀氛沴全消靖四海兵戈之氣臣雖
悉捐頂踵亦無任懽忭矣為此理合具本
奏
謝伏乞
皇上睿鑒施行康熙七年六月初八日奏奉
旨該部知道
提督甘肅等處地方總兵官太子太保左都督加一級
臣張勇謹
奏為微臣癈病日深恐悮巖疆重寄懇乞
聖恩别簡重臣以資彈壓事竊臣以樗櫟散材䝉
世祖章皇帝拔於衆人之中授以節鉞復荷我
皇上待以心腹
寵眷日隆臣敢惜此餘生而不效古人裹屍還葬之義
以少報
國家數十年豢養之恩乎奈臣自昔年受箭傷腿之後
時常痛楚迄今病勢較甚毎遇天陰腫發則精神恍惚
坐卧不寧臣思邊陲要地所關最鉅豈宜以殘廢之軀
濫竽名器業已屢疏乞休叠䝉
皇上不即罷黜兼
允假往湯泉療治其所以
加恩于臣者至矣不料臣為瘡毒所傷血氣漸耗於
康熙十一年間痰火陡發諸病叢生日坐肩輿以代
動履衰殘困憊幾成廢人因伏枕思維以臣之病
篤如此而猶肩兹重任將誰欺也乃復於自陳疏内
奏
請休致未邀
俞旨夙夜彷徨至今正月初二日夜間舊疾復作昏
迷數次較前更劇隨于本月初四日移咨督臣哈占
代為題
請間於初十日接准督臣咨為𦂳急軍情事聞雲南
告變飭臣整頓兵馬以備不虞又節䝉兵部劄付
欽奉
上諭著臣固守地方臣思逆氛未掃之日正武臣不
遑寕處之時何敢因病推卸不自鼔勵致涉規避之
嫌乎但臣撫心自問萬難欺飾以負
皇上付託之重蓋固守地方在尋常無事時不過布置
得宜隄防加慎已耳目今全滇既叛正沿邊多事之秋
萬一海彛乗機窺伺臣以孱弱病夫豈能扶輿臨陣與
賊對壘哉况甘肅為三秦門户提督乃三鎮綱維雖强
幹精明者猶恐不足以資控制衰朽如臣而欲扶病鎮
之勢必不能矣我
皇上撫臨萬方懷材抱能可備干城之選者自不乏人
獨是臣叨
兩朝知遇之恩當兹亂臣犯順不能提兵汗馬為
國討賊而顧以病辭此則臣之所椎心泣血而不能自
已者也伏懇
皇上俯念甘肅重地亟簡精敏才幹重臣交代提督事
務庶統馭有人邊疆賴以鞏固矣臣無任惶悚懇切待
命之至為此具本謹具奏
聞康熙十三年正月二十日奏奉
旨卿簡任提督久歴戎行勞績茂著巖疆軍務正資料
理著照舊供職不必以病求罷該部知道
提督甘肅等處地方總兵官太子太保左都督加一級
臣張勇謹
題為彜情之叵測堪虞邊地之扼防最亟請速増兵以
固疆圉事案照康熙十一年八月内臣接西寧鎮臣王
可臣手札内稱達賴台吉統領彜目各帶兵馬徑往正
南而去又據臣差去探聽通丁王有才報稱達賴台吉
領兵開路直抵雲南麗江各等情業於康熙十一年十
月初十日報明兵部在案續䝉部劄令臣嚴飭沿邊鎮
將加意防禦等因臣遵即嚴加固守并行所屬再為偵
探用心隄防外經今一載有餘未㨿有回巢之報目今
雲南變亂現奉
上諭飭臣固守地方但臣所屬各營汛地在在兵單際
兹彜兵未回逆臣反叛之時臣有封疆之責敢不未雨
綢繆預為安邊至計臣思向者䝉古帶兵徑抵雲南今
適在叛逆作亂之地若呉三桂啖以重利令其出没
分我兵勢則邊外一帶未可保其無事臣在病中籌
畫至再實廢寢食兹謹就各邊衝險之處所宜添兵
固守者一　一臚陳之除甘肅所屬隘口繁多臣與鎮
臣極力防禦毋庸議増外查莊浪兩處汛兵寥寥雖
設有撫標官兵然為數無多恐難控制也更查階河
二州界接番彛悉屬衝隘兼以階文路近四川尤為
要口兹階河二營僅設額兵六七百名内馬戰兵不
過各三百名倘遇有警而兵力單薄尤難堵禦也更
查臨洮府迤南則通階州文縣迤西則連西寧河州
亦為四通之處接應需兵合無於臨洮或滿洲勁旅
或綠旗精鋭調遣駐防於此萬一所在告警則應援
有兵矣更臨鞏二府皆在山谷之中地勢遼廓守兵
無幾亦深足慮若得於此處増添兵數以壯聲援不
特邊圉鞏固即隴右等處亦可保其無虞也臣為防
禦邊疆起見理合題
請伏乞
皇上睿鑒勑部議覆施行謹題請
旨康熙十三年正月二十日題奉
旨兵部速議具奏欽此查調遣官兵係地方督提専責
應
勑下該提督㑹同督撫將不𦂳要處所官兵調遣𦂳要
處所固守可也奉
旨依議
提督甘肅等處地方總兵官太子太保左都督加一級
臣張勇謹
題為欽奉
上諭事臣于康熙十三年正月十四日䝉兵部劄付内
開奉
上諭諭總督哈占提督張勇雲南作亂先巳有諭固守
地方今叛逆呉三桂倘有偽劄偽言煽惑軍民當曉諭
官兵百姓令其出首具奏爾等皆朕股肱之臣固守地
方安撫軍民皆賴爾等特諭欽此備劄到臣又於本年
正月二十日䝉兵部劄付内開奉
上諭諭提督張勇係朕擢用封疆大臣爾當督率所屬
鎮將固守地方倘叛逆呉三桂散布偽劄即行舉首如
有作亂非為嚴加挐究務副朕股肱倚任至意特諭欽
此又備劄到臣該臣節經飭令所屬一體欽遵用心固
守地方并嚴行密訪偽劄偽言與作亂非為之人務必
緝獲外竊念臣本一介武夫材質駑鈍䝉
世祖章皇帝拔臣於稠伍之中逾格委任不數年而即
膺專閫復荷
皇上念臣乃
先帝舊臣邊疆効命稍有微勞
眷顧屢加不次擢用計歴兩任總兵三任提督授以世
職錫以
誥命俾臣祖父咸受
榮褒妻子悉叨
封廕
本朝武臣受
恩之厚於臣為最臣即虀骨粉身以圖報稱亦未能仰
酬萬一也近呉三桂不守臣節興兵犯順凡有血氣者
靡不切齒臣恨不得生擒叛賊致於
闕下正法寸磔以快人心尚何有偽言偽劄之足以汙
臣之耳惑臣之心哉兹臣兩奉
上諭皆以股肱待臣跪讀再四不覺感泣失聲自念臣
有何功而䝉
皇上推心置腹至於如此祗恐箭瘡時發不堪以衰朽
之餘肩兹重任致負
國家三十年豢養之恩是則臣日夜之所深憂者耳至
於保固疆圉捕奸緝逆皆臣職分之所當為者若防閑
不嚴稍涉疎縱毋論
國憲之所不容而臣既負
皇上且負
先帝臣亦何面目生於世間死於地下哉查雲南至秦
相距萬里未可朝發夕至此後倘有逆黨散布書劄簧
鼓人心臣當潛探密偵設法搜捕斷不令此輩匪𩔖得
以漏臣之網也但呉三桂位極人臣不思報効反行背
叛為神人之所共憤
天討之所必加釜底游魂偷生旦暮伏願
皇上勿介
聖懷從古豈有亂臣賊子得保首領者乎臣遠在邊陲
萬里葵忱唯有望
闕廷而瞻戀者矣仰祈
皇上睿鑒施行康熈十三年正月二十三日
奉
旨覽卿奏具見忠誠知道了該部知道
提督甘肅等處地方總兵官太子太保左都督加一級
臣張勇謹
題為叛賊差送逆書特疏舉首事案照臣前奉有
固守地方倘叛逆呉三桂散布偽劄即行舉首如有作
亂非為嚴加挐究之
上諭臣即嚴行所屬一體欽遵在案今於康熙十三年
二月二十日酉時執得成都府茂州遲州逆差王則孝
王友英二名并帶有鈐印路票一張税票二張又與臣
書一封問據來差供稱有話俱在書内臣隨拆閲内有
呉之茂名帖則此書係呉逆差送前來以簧鼓兵心無
疑矣復細加搜檢又獲出與陜西提臣王輔臣手札一
封臣亦拆看與投臣之書俱是叙問等語但因與提臣
王輔臣書内有來差口禀一語仍嚴加盤詰據供呉之
茂係呉三桂之姪現稱西蜀大將軍此正月二十八日
呉三桂之子已到成都欲將呉之茂家口一齊搬到成
都居住然後綂四川兵馬前去湖廣等情據此除將逆
差嚴加鎖鈕著人看守外縁據供有綂兵赴楚情由臣
即將書票等件飛咨知㑹督臣哈占次日隨將逆差王
則孝等二名差官押解督臣處嚴訊去後緣係舉首逆
差投書理合飛疏題報伏乞
皇上睿鑒施行康熈十三年二月二十二日題
奉
旨覽卿奏賊黨呉之茂差人送書即執其來人并逆書
舉首忠貞可嘉著從優議敘已有旨了兵部知道
提督甘肅等處地方總兵官太子太保左都督加一級
臣張勇謹
奏為恭謝
天恩事䝉兵部劄付為微臣廢病等事内開康熙十三
年二月十四日奉
旨卿簡任提督久歴戎行勞績茂著巖疆軍務正資料
理著照舊供職不必以病求罷該部知道欽此欽遵備
劄到臣䝉此臣思漢臣馬援耄年據鞍班超垂老立功
異域彼豈不思名成身退哉良由報
國一念矢切捐糜况臣以一介武夫叠荷
皇恩不次拔擢格外信任又何惜此餘生而不為
朝廷效力其所以屢疏乞休者無非以病體日深恐悮
巖疆益滋罪戾耳與樂躭林泉自髙恬退有别迺䝉
皇上俯鑒愚忠不以廢病仍著供職非信之深而任之
篤者弗克邀兹
寵眷也臣自分衰朽長為世棄乃䝉
皇上垂憐不惟不加擯斥而仍畀以事權拜讀
温綸不勝感泣臣若再疏懇辭恐違
成命致負
天恩因勉起任事以酬
曠典倘臣得少延殘喘則未填溝壑之年皆為圖報
髙厚之日也為此理合具本奏
謝伏乞
皇上睿鑒施行康熈十三年三月十二日奏
奉
旨該部知道
提督甘肅等處地方總兵官太子太保左都督加一級
臣張勇謹
奏為恭謝
天恩事䝉兵部劄付為叛賊差送逆書等事内開該臣
等議得提督張勇出首逆黨呉之茂書劄并執來人解
送總督又親行出首具題忠誠昭著應優敘與世職查
提督張勇現係三等阿達哈哈番今應加拜他喇布勒
哈畨授為一等阿達哈哈畨先准世襲四次今再加世
襲二次俟
命下之日劄行該提督將原領
勑書繳部轉揭
内閣撰給
勑書可也等因奉
旨張勇授為一等阿達哈哈畨餘依議欽此備劄到臣
䝉此臣即恭設香案望
闕叩頭謝
恩訖伏思自呉逆背叛以來散布偽言軍民煽惑凡任
封疆之重者倘有緝獲即行
題報此臣子之本分宜然無足為異臣待罪戎行毎
恨不能尅期勦滅致厪
君父之懷正深惶悚又以曩受箭傷釀成痼疾䝉
我
皇上不以衰朽廢棄特加譴斥已出望外何敢僅以
舉首逆書一疏濫膺
上賞優奬逾分授以世職被以殊榮人臣遭際於此
為極感泣之下不無抱慚惟有益矢忠貞効命疆塲
以少酬
皇上寵遇於萬一耳除將原領
勑書繳部外理合具本奏
謝仰祈
睿鑒施行康熈十三年五月十一日奏奉
旨覽卿奏謝知道了該部知道
提督甘肅等處地方總兵官太子太保左都督加一級
臣張勇謹
題為密報賊勢披猖彜情狡詐請乞補官給餉
勑通道路以資戰守以便恢復事竊照自寧羌變後最
先則秦州副將陳善棄城逃走逆賊王輔臣即囘據秦
州再則鞏昌遊擊袁成樑以城從賊恊防階文洮岷叅
將潘瑀撤兵囘營以洮岷從賊階州副將江有倉竟無
音信致川賊偽將軍四員偽總兵一員入犯階州繼則
臨洮營遊擊守備曽文輝等以臨洮從賊後則輔臣遣
趙陳兩偽鎮竊據鞏昌而蘭州彈丸之地危若累卵是
以臣與甘肅鎮臣孫思克西寧鎮臣王進寶各領本標
官兵兼程應援甫到中途於二月初五日聞蘭州城守
遊擊董正已與撫標守千勾引逆賊裏應外合率兵民
盡皆從賊撫臣誓與城相存亡不肯抽囘兵馬所有調
去甘肅鎮標并各營副叅遊守達爾䕶等見賊勢重大
内外夾攻萬難固守恐復蹈經畧故轍哀請過河徐圖
後舉其撫標左營遊擊張大選右營遊擊楊三元見守
備與各兵俱有從逆之勢萬難挽囘隨䕶撫臣過河而
臣等即欲前進恢復奈河氷融開官兵不能飛渡且准
甘肅鎮臣咨稱海彜入犯搶去紅崖地方牛羊馬匹打
死兵民又准咨報海彜四五百騎與官兵對敵要犯搶
肅州髙臺等地方各緣由臣隨駐劄永昌以為䇿應此
臨鞏階秦蘭州失陷之大畧也而其間調遣援禦不敢
贅凟
宸聰惟是蘭州既失河西之咽喉已為賊有盤踞隴山
長河之外與川賊相連其勢亦甚猖獗矣省城之音信
難通糧餉不前河西亦甚阽危矣况加以海彜乗我内
地有事不時蠢動臣等處此時勢急迫之時若不速謀
保䕶河西即所以保䕶關中之良䇿其何以仰副我
皇上倚任之重乎是以撫臣親至永昌即與面議臣當
駐師莊浪以便進勦但查河西三鎮所屬曽經經畧總
督調去官兵當此在在多事之際應宜選補招募庶足
以資守禦但目下補官非尋常之比有一官必實得一
官之用方克有濟如臣標與三鎮所屬之官中有投誠
者有年邁者有經畧調去將備及附叛如張忠等懸缺
未補者擬與督臣㑹題既地阻難行欲候内部推補又
恐躭延時日合無請
恩破格容臣與撫臣得以就近選擇膽力超羣技藝出
衆者隨便委換如此則臂指可收而官無曠廢矣又計
河西官兵四萬有奇入春以來並未給餉以披堅執鋭
之徒豈宜使有呼癸呼庚之事此臣不能不仰懇
皇上勑下司農在於山西近省撥發餉銀由榆林寧夏
接濟燃眉如此則三軍用命可免枵腹之虞矣再賊氛
日肆道路多艱羽書莫傳軍機窒塞雖有奇謀善畫不
無面墻之嗟臣等欲從邊外
奏請機宜懇祈我
皇上賜勑䝉古貝勒若遇臣等差官往來不得阻撓併
為引道如此則上下流通而征勦不難矣以上數欵臣
等確議俱係籌河西之要著固河西之至計葢河西乃
關中之門户河西既固然後驅兵四出圖克隴右殲滅
賊黨用抒我
皇上西顧之懷也綂乞
俯念時勢危急速賜
勑部議覆臣等竭力圖維得以悉心辦賊而恢復之本
舉矣臣謹㑹同甘寧撫臣華善甘肅鎮臣孫思克西寧
鎮臣王進寶寧夏鎮臣陳福合詞具
題伏祈
皇上睿鑒勑部議覆施行康熈十四年二月二十日
題奉
旨議政王貝勒大臣㑹同速議具奏欽此查得當兹多
事之際三邊調去官兵遺缺應聽該將軍張勇作速選
補召募其伊所轄屬官員内年邁闒茸者亦聽該將軍
張勇酌量更換至河西兵餉應
勑陜西總督巡撫即於恊餉内作速撥解所稱欲從邊
外
奏請機宜甚為至當應差理藩院賢能官前往俄爾多
思地方駐劄沿途設立驛站如遇齎奏人員給與驛馬
引導前來仍應作速進勦平定之日從優議敘可也奉
旨依議
提督甘肅等處地方總兵官太子太保左都督加一級
臣張勇謹
題為密首偽諭偽劄偽印式事竊照臣於康熙十四年
三月初二日統領官兵同甘寧撫臣華善按察使司臣
伊圖造桴渡河與西寧鎮臣王進寶圍困蘭州正在勦
撫間於初八日有逆賊王輔臣差經畧原調甘州城守
營守備陳旺來臣營中懷出逆賊呉三桂與臣偽綾諭
偽綾劄偽綾印式各一方并逆賊王輔臣與臣逆書一
封臣恨逆賊反叛負
國厚恩不自悔罪乃敢汚及于臣不禁髪指守備陳旺
身受
國恩寧羌之變即使力微不能討賊亦當馳囘原汛徐
圖後效乃竟附逆賊王輔臣且為之投送偽物裂屍
寸磔尚不足以蔽其辜也理宜題報候
旨發落縁臣身在行間未便羈守除將偽綾諭偽綾
劄偽綾印式三方并逆書一封及在守備陳旺身邊
搜獲原領部劄一張并逆賊王輔臣所給照呈一紙
呈送兵部外將守備陳旺㑹訊正法訖臣謹㑹同甘
寧撫臣華善西寧鎮臣王進寶合詞具
題為此具本謹題報
聞康熈十四年三月初十日題奉
旨覽卿奏逆賊王輔臣差陳旺投送呉逆偽綾諭
偽劄偽印式及逆書卿即行舉首將逆差訊明正法
具見忠貞可嘉著議叙具奏兵部知道欽此議得
將軍張勇現係左都督太子太保一等阿達哈哈
番左都督之上無銜可加或應加給世職或晉加宫
保伏候
上裁奉
旨靖逆將軍張勇勲舊大臣忠貞素著近因王輔臣背
恩反叛殫抒偉畧悉心籌畫又舉首呉逆偽劄益勵忠
純克盡臣節深為可嘉著封為靖逆侯
提督甘肅等處地方總兵官太子太保左都督加一級
臣張勇謹
題為殺敗蘭州逆賊恭報捷音事竊照蘭州逆賊計圖
死守不時出兵衝突我營幸臣等平日設備業被我兵
殺退屢矣臣隨㑹同西寧鎮臣王進寶按察使司臣伊
圖等密議將我兵分路夾擊俟賊衆出城時以砲聲為
號併力齊進庶幾可獲全勝分布已定賊果於本年四
月初二日城内吹號喊聲連天率大隊馬步千餘突出
東門臣隨傳令放砲各路俱進令莊浪副將馬山鎮羌
遊擊丁顯俊帶領兵馬堵截水關鎮臣王進寶綂率標
下官兵自關廂正東門迎首殺入提標中營叅將黃鉉
等由關廂正南門斷尾殺入臣隨帶筆帖式卜延圖倪
哈達圖海等俱各擐甲從中督率一齊奮力向前鏖戰
自辰至午大敗賊兵直殺進東門甕城逆賊遂將城門
𦂳閉城上鎗砲矢石亂下如雨然後收兵統計當陣殺
死偽叅將一員併賊兵三百餘名活擒偽千把總四員
賊兵三十三名奪獲馬八十一匹盔甲旗幟器械大砲
鳥鎗無算所有擒獲賊兵應即正法姑留在營以作招
安之計除在事有功人員及輕重傷亡官兵俟查明另
報外臣謹㑹同西寧鎮臣王進寶合詞題
報伏乞
皇上勑部議覆施行康熈十四年四月初六日題
奉
旨據奏鎮臣王進寶按察使伊圖等率領官兵殺進蘭
州東門甕城擊敗賊衆陣斬偽叅將等得獲偽劄馬匹
盔甲砲銃等項具見卿等調度有方官兵奮勇可嘉在
事有功人員事平之日議敘具奏兵部知道
靖逆將軍兼管甘肅提督事務臣張勇謹
奏為恭謝
天恩事康熈十四年四月十三日准兵部宻咨為請
隆事權以圖恢復事内開陜西提督張勇應授為將
軍仍管提督事務奉
旨張勇著授為靖逆將軍孫思克著加左都督王進
寶著加都督同知餘依議欽此密咨到臣又據臣差
官魏國華齎
奏回來報捧
皇上頒臣
勑印臣即率大小將領出郊迎接恭設香案望
闕叩頭謝
恩祗領訖伏念將軍專閫之權提督封疆所寄
朝廷責任綦重微臣駑鈍何堪迺荷
皇上破格拔擢既畀以事權復隆以爵秩人臣
受
恩髙厚已極拜
命流涕報稱為難祇恐供職迂疎有辜
特簡至意然臣所屬地方正當用兵之際一鼓登城雖
乏出奇之䇿五申誓衆實堅用命之心務期盡掃妖氛
蕩平立奏以少酬
皇上寵遇於萬一也為此具本專差臣男張雲翼齎捧
奏
謝謹具奏
聞康熈十四年四月二十一日奏奉
旨覽卿奏謝知道了該部知道
靖逆將軍兼管甘肅提督事務臣張勇謹
題為恭報驅逐海彛殺敗逆賊恢復河洮二州事竊照
臣等統兵圍困蘭州逆賊勢孤援絶禀懇招安以原係
撫標城守官兵負罪深重各懷疑畏遂致不果仍􁨣命
死守臣已知其窮逼不過暫偷釜息正計議攻圍間據
河州土民郭亮等報稱海彛出口搶犯河州等情臣恐
其窺伺臨洮不得不分兵前往相機勦禦因思洮州接
連階文有土司楊朝樑者為土兵領袖臣隨給以叅將
銜劄檄令糾衆攻取洮州一以扼階逆之臂一以斷蘭
賊之後分遣已定議留西寧鎮臣王進寶全標官兵併
臣標官兵一半同按察使臣伊圖圍取蘭州臣於四月
初九日帶領臣標官兵一半自蘭起程至初十日到臨
洮府有海彜達爾加反成大肆搶掠攻克堡塞土􁋄歸
順者衆至數千臣隨差通官俞加興前去撫逐并發精
兵一千令副將馬山楊三元等率領前往河州相機堵
勦去後十四日據俞加興禀稱海彜聞我兵已至臨洮
盡將所掠人口牛羊并順去之土􁋄驅赴前行撤兵囘
巢去訖并據副叅遊守馬山等報稱行至太子寺離河
州六七十里聞海彜俱已囘巢職等率兵直抵河州城
下劄營當有知州鄒玗衞守備李乗龍等開城納欵囘
稱逆賊偽副將曽文耀先聞大兵圍攻蘭州俱各驚駭
後因海彜搶犯附近地方復聞將軍提兵前來俱經逃
遁等情據此職等隨即統兵分路星馳追赶至土門關
漠泥關老鴉關奪歸􁋄民男婦一半隨交鄒玗李乗龍
令其安挿得所并安撫軍民訖等由到臣該臣隨飭行
各將備量留兵馬令河州副將楊三元防守餘皆撤囘
於十七日又據土司楊朝樑塘報奉令傳調各土司兵
馬計有萬餘於四月初三日攻圍洮州并舊洮堡日夜
攻擊賊勢孤危至十三日有偽總兵潘瑀冒死出城逃
遁當即驅兵齊進殺死賊衆數百名活擒偽文武官宋
兆先朱孔陽等奪獲器械馬匹併偽劄偽印無算除一
面將䝉發安撫告示張掛曉諭外一面遣職子楊威等
率領精兵追赶潘瑀當殺死逆賊官兵數十名其餘墜
崖落河者復數十人至十四日舊洮堡守備樊𢎞基亦
率領紳士出降職亦如前安撫訖除傷亡土兵俟查明
另報外所有活擒賊官并偽印偽劄器械馬匹等項遣
職子楊威押解塘報到臣據此該臣看得王逆作亂偽
總兵潘瑀偽副將曾文耀竊據洮河二州又海彜乗隙
肆掠仰仗我
皇上天威一聞臣等兵臨曾文耀即先逃遁遣發土官
楊朝樑圍攻洮州而潘瑀旋亦棄城發兵撫逐海彜亦
復回巢而去且殺俘偽官賊兵獲有器械馬匹偽印偽
劄等項現將河洮二州一堡一時恢復除將偽劄印咨
送兵部外臣謹㑹同西寧鎮臣王進寶合詞題
報伏乞
皇上睿鑒施行康熈十四年四月二十一日題
奉
旨覽卿奏逆賊竊據河洮二州海彜乗隙肆掠卿親赴
臨洮遣發官兵進勦擊敗賊衆斬殺甚多生擒偽遊擊
宋兆先等得獲偽印劄器械等項恢復二州城池海彜
讋遁囘巢具見調度有方將士奮勇可嘉在事有功人
員著議敘具奏該部知道
　
　
　
　張襄壯奏疏巻二
欽定四庫全書
　張襄壯奏疏卷三
　　　　　　　　　甘肅提督靖逆侯張勇撰
靖逆將軍兼管甘肅提督事務臣張勇謹
題為征勦須用騎兵營員尤宜遴補籲請
俞㫖以資戰守事竊臣奉
命専征職司軍旅所有行間一切應行事宜皆當預為
籌畫悉心佈置始不至臨事倉皇以蹈覆餗也目今賊
氛未滅命將出師恢復郡邑非用騎兵不足以壯聲援
查臣標五營原設馬兵三千名步戰兵二千名嗣因製
造盔甲裁去步戰兵一百名撥往洪水馬步兵各一百
名共裁撥馬步兵三百名今當進勦之際需兵孔亟臣
欲抽調各路之兵則在在留守城池難於離汛又查各
營官兵經去嵗撥防興安陽平等處俱未回營見在招
募復難調撥似應將臣標裁撥過馬步戰兵數内聴臣
募補足額并於步戰兵二千名内俱改為馬兵如是則
臣標五千名數内俱為騎兵用以征勦庶軍聲大振矣
至於臣標五營併衝要各營等員缺尤須亟為推補因
材擬用方於守禦有賴也但臣䝉
皇上恩加將軍之職則臣標中軍一官有提綱挈領統
率五營之責必得副將職銜方可鈐束查臣標五營遊
擊内有投誠者有可擬陞用者其中營㕘將黄鉉才能
出衆膂力超羣補用永固營副將以資彈壓庶衝營有
賴矣所遺中營今
題請副將員缺查安逺㕘將劉選勝隨師攻勦果敢有
謀堪以補用也其左營遊擊張祚酌其才之所優擬另
調用所遺遊擊員缺以本營守備史孔筆補用至所遺
守備員缺查本營千總桂竒可以任用也其右營遊擊
吕成徳年巳七旬有餘又係通事業經題請休致所遺
遊擊員缺以本營守備張文星補用巳經任事從征數
月矣其前營遊擊陳應啓亦係通事擬另陞用所遺遊
擊員缺查本營千總李𢎞鑒堪以推補也其後營遊擊
呂天玉亦才各有長擬另調補所遺遊擊員缺查馬營
墩守備劉虎堪以補用也更右營守備張進忠歴練營
政膽智兼優用補洪水衝區實為允當所遺守備員缺
查本營千總田養心堪以補用也更前營守備邊永昌
擬陞山丹營遊擊所遺守備員缺查本營千總張士竒
堪以補用也更後營守備張鍷擬陞蘆塘營遊擊所遺
守備員缺查右營千總孫應宰堪以補用也以上諸員
皆久歴行間兵機熟諳才優膽壯戰勝攻克用補前缺
各稱所長并擬步戰悉改馬兵皆係目今進征急務倘
邀
俞允則勦禦有資膚功可立奏矣至於中軍副將闗防
乃兵馬錢糧所係尤祈
勅部另行鑄給其所需戰馬二千匹業巳移咨撫臣招
中茶馬牽領補額俟事平再為裁減可也臣謹㑹同甘
寧撫臣華善合詞具
題伏乞
皇上睿鑒勅部議覆施行康熈十四年四月二十一日
題奉
㫖户兵二部㑹同速議具奏欽此查得靖逆將軍侯張
勇見今統兵勦滅逆賊正需官兵該將軍所題均應准
從奉
㫖依議
靖逆侯靖逆將軍兼管甘肅提督事務臣張勇謹
奏為㳟謝
天恩事康熈十四年五月初一日准兵部咨為密首偽
諭偽劄偽印式事内開奉
㫖靖逆將軍張勇勲舊大臣忠貞素著近因王輔臣背
恩反叛殫抒偉畧悉心籌畫又舉首吳逆偽劄益勵忠
純克盡臣節深為可嘉著封為靖逆侯欽此欽遵移咨
到臣准此臣即㳟設香案望
闕叩頭謝
恩訖伏念頒爵之典
朝廷所以待有功者也臣以庸劣謬膺節鉞䝉
皇上不加擯斥俾得待罪巖疆冀效涓埃之報少補疎
曠之愆此臣之素願所可矢天日而質鬼神者耳至於
亂臣背叛誓不與之共生舉首逆謀咨繳偽劄何足言
功况當邊隅多事之秋尤非閫外邀
恩之日迺荷
特典爵以通侯位列五等之崇萬甲觀瞻動色躬沐
九重之眷三軍壁壘生光竊比班超實増愧赧若言李
廣尤慶遭逢此誠不世殊榮允為
當代異數臣感泣之下益矢忠貞寤寐之中不忘報稱
以仰答
付託之重庶無負
寵畀之隆者矣臣無任感激惶悚之至為此具本専差
官魏有祿齎
奏以
聞康熈十四年五月初三日奏奉
㫖覽卿奏謝知道了該部知道
靖逆侯靖逆將軍兼管甘肅提督事務臣張勇謹
題為稟報追撫􁋄民歸土事康煕十四年五月十九日
據河州副將楊三元報據起台堡守備馬文廣報稱前
奉憲令招撫􁋄民卑職隨即遵同差官捧執令箭告示
前去宣布
朝廷愛育􁋄民至意并諭以恩徳廣為招徠當有窮民
千餘人傾心願歸於本月十四日俱出老鴉闗有在鄉
住劄者有前來入城者除將歸來􁋄民即行安挿外其
餘尚未來歸者俟陸續招撫到日另報等情轉報到臣
據此該臣看得前彞目達爾加歹成縱兵入犯河州致
漢􁋄人民歸順前去者動以千計臣隨差官撫逐彞目
回窠業經題
報在案但臣思漢􁋄百姓獨非人情乃肯背鄉井棄廬
舍相率而去者無非逼于海彞不得巳而逺徙也臣查
出闗之衆將及萬人致地方空虚人烟㫁絶臣等無任
慘然若不招其來歸不特
國賦無人輸將且恐勾引海彝將為後日邊地之患矣
臣即發給告示令箭差官同地方官員沿途追赶招撫
去後兹據該將報據招回千餘人入闗等由其餘未歸
者俟陸續招來據報到日另咨報部外事闗招撫􁋄民
理合題
報伏乞
皇上睿鑒施行奉
㫖覽卿奏招撫􁋄民千餘具見籌畫周詳可嘉知道了
該部知道
靖逆侯靖逆將軍兼管甘肅提督事務臣張勇謹
題為恭報彝目出邊併調兵勦賊情形仰祈
睿鑒事竊照臣等於本年春㑹同各鎮起兵進勦之後
適有彝目達爾加歹成率衆犯搶河州臣即兼程馳赴
臨洮遣發官兵追逐出口遂恢復河洮二州業經臣題
報在案今海彝阿喇奈及番族葉賽等又乘我方有事
於河東竟入内地處處侵犯是以甘肅鎮臣孫思克甫
定靖逺即提兵疾回甘涼用備接應臣亦遣通官梁必
昇前往達賴台吉處問其出兵情由并諭以
朝廷徳威隨據梁必昇回稱達賴台吉巳差數十騎將
威逺南川北川等處彝目盡行調回等情又據鎮海遊
擊張文明報稱各海彝俱撤兵回窠等情臣思我兵正
在計議圍蘭取鞏若海彝復侵邊界未免分我兵勢兹
據前報海彝之兵盡數撤回則我得以悉力進兵無顧
此失彼之虞矣臣等隨將三鎮合兵進攻河東臨洮等
緣由遣人間行至秦州報知定西大將軍貝勒當領有
清文内開移咨靖逆將軍甘肅巡撫我等大兵克復隴
州各處直抵秦州城下四面攻圍逆賊出城三次與我
對敵俱被我兵衝殺敗遁今離秦州十里劄營不便分
兵前往蘭州爾等遵
㫖作速進勦我兩路大兵合力夾攻破賊必矣等因臣
等即將河洮等處分佈穩妥當即移調甘肅鎮臣統兵
渡河併力攻勦於五月十七日兵至蘭州與臣等㑹議
攻圍奈逆賊城内掘壕城上墜石計圖死守一時未能
遽下臣等現在設法陷城俟克獲日另疏題
報但兵馬悉㑹於蘭所需糧草實費籌畫雖前經臣給
以印文於百姓殷實之家那借米麥料豆共計萬石并
撫臣華善按察使臣伊圖在蘭附近處所購買草束三
十餘萬俱各運到蘭州緣兵馬衆多支用浩繁不久告
匱隨公同㑹議于兩鎮兵數内撥馬步兵五千交西寧
鎮臣率領圍困蘭州臣等同甘肅鎮臣進取鞏昌然後
遵大將軍貝勒之咨再赴秦州共圖滅冦此臣前後調
兵進勦之大畧也唯是此舉海彝盡數出邊則我之兵
力既專大兵聲息相通則我之兵勢又振於以奏底定
之功諒亦在旦暮間矣臣謹㑹同甘肅鎮臣孫思克西
寧鎮臣王進寶合詞題
報伏乞
皇上睿鑒施行康熈十四年五月二十八日題奉
㫖覽卿奏彝目盡數出邊河西地方寧静卿等統率官
兵進取鞏昌約赴秦州合勦具見忠藎為國籌畫有方
勤勞可嘉知道了兵部知道
靖逆侯靖逆將軍兼管甘肅提督事務臣張勇謹
題為密陳邊地情形
請添兵馬以資固守事康熈十四年五月十五日據河
州副將楊三元呈稱竊照河州地處極邊為遐荒衝要
之處番彝出沒全賴汛兵以固疆圉查本營額設官兵
除奉抽撥外所有存營兵數寥寥無幾誠恐汛廣兵單
不無鞭長莫及之慮况今多事之際尤宜預為隄防庶
守禦有資不至臨時周章等情到臣據此該臣查得河
州孤懸天末為番彝出入門户兼之幅􁆟遼闊防禦尤
難若兵力單薄分佈稍疎恐非未雨綢繆之至計也目
今海彝雖云回窠而狡謀叵測能保其不為他日之憂
添兵防守似難刻緩者矣兹據呈請等由應於該營増
添馬兵四百名補設把總一員以資分防者也除即㑹
商撫臣一面檄令暫行募補以備不虞外謹㑹同甘寧
撫臣華善合詞具
題伏乞
皇上睿鑒勅部議覆施行康熈十四年五月二十九日
題奉
㫖户兵二部㑹同速議具奏欽此查得該將軍既稱河
州為番彝出入門户防禦不敷等語應如所題准添馬
兵四百名補設把總一員俟事平之日裁減可也奉
㫖依議
　附兵部
題為恭繳
上諭事康熈十四年閏五月初一日奉
上諭諭兵部秦省巖疆重地軍務方殷靖逆將軍靖逆
侯張勇忠勤懋著謀畧優長久鎮西陲奠安疆圉近復
躬履行間殫心籌畫屢敗賊衆恢復城池志期殲滅逆
渠底定秦隴朕甚嘉之凡用兵籌餉一切機宜必須重
其事權不拘常格而後可以整飭軍紀齊一衆心以収
蕩平之績所屬地方總兵官有故違節制不聴調遣者
許即行指㕘副將以下有臨陣畏縮殺良冒功者聴以
軍法從事其文官自道員以下倘有遲悞𦂳急軍需者
許㑹同巡撫據實㕘奏務令克展壯猷早奏膚功以副
朕委任至意爾部即遵諭速行特諭欽此㳟捧到部除
遵
㫖行文外所有奉到
上諭一道理合㳟繳謹此題
知康熈十四年閏五月初五日題奉
㫖該衙門察収
靖逆侯靖逆將軍兼管甘肅提督事務臣張勇謹
題為飛報大敗鞏昌賊衆并請
優恤陣亡將弁事竊臣統兵劄營圍困鞏昌日夜巡防
密行偵探務得敵情以預為設伏接應之計當有逆賊
王輔臣遣偽先鋒副將任國治偽副將王友祿于本年
閏五月二十九日三更時分帶領三千餘衆潛至鞏昌
由東門入城臣外示之以弱内實嚴加隄防詎偽總兵
陳可鄭元經偽布政司陳台孫偽道郎熈化等果于六
月初二日帶領各營偽弁潘連等率賊兵六千餘四門
齊出直衝我營幸臣有備隨即鳴號出兵親自臨陣令
千總韓成等率領精兵截賊後路并堵絶城門復令副
㕘遊守劉選勝等奮力齊進自鞏昌城西南角殺至城
東陣斬逆賊首級無算屍横遍野血滿城壕唯餘數十
殘冦􁨣命奔遁入城得此一㨗亦可以破賊心膽矣更
活擒四百七十餘賊審係真逆即行正法其無辜被脅
者臣仰體
皇上好生之徳俱已釋放訖當獲盔甲器械即行給賞
有功人員所有陣傷輕重官兵馬匹等項俟查明報部
外此皆賴我
皇上天威而諸弁効命之所致也但查撫標遊擊張大
選因追殺敗遁賊衆直迫城下當被城上砲打傷亡該
臣看得張大選臨城追賊矢石不避殫心滅冦奮不顧
身兹查砲傷殞命深為可憫似宜從優
恩䘏以慰忠魂庶行間將士知所激勸者矣緣係勦賊
大㨗理合報
聞伏乞
皇上睿鑒勅部議覆施行康熈十四年六月初六日題
奉
㫖覽卿奏率領官兵圍困鞏昌逆賊偽總兵陳可等帶
領賊衆出城拒敵卿等親督官兵奮勇擊賊擒斬甚多
得獲盔甲器械等項具見調度有方將士奮勇可嘉在
事有功人員事平之日議叙具奏遊擊張大選作何恩
䘏著議奏兵部知道欽此查遊擊張大選應照例加一
級給
䘏銀四百兩准廕子弟一人以守備推用應得祭葬請
勅禮工二部議覆可也奉
㫖依議
靖逆侯靖逆將軍兼管甘肅提督事務臣張勇謹
題為密陳三路進兵以収全勝事竊臣觀古來亂臣賊
子雖狂逞于一時不旋踵而身膏斧鉞此亦天道之昭
然不爽者也吳三桂受
國厚恩不思報効乃包藏禍心圖謀不軌普天切齒恨
不滅此而後朝食其亡也亦可立而待者矣但反叛之
徒往往盤踞一方以為進戰退守之計所謂負嵎之虎
人莫敢攖今吳逆據有全滇輜重糧草悉聚于此亦彼
根本之地若不㫁其根而鋤其本徒勞
王師四出聲罪致討雖
天威逺播所向無前究竟賊之股肱傷而腹心無恙猶
可茍延釜底坐以觀變臣愚以為宜用竒兵出其不意
以直破其根本之地根本既失將見分出各路賊兵靡
不各慮室家而驚心落膽也此不攻自潰不戰自屈逆
謀雖狡其如衆心之瓦解何哉然此法必由三路進兵
方可以収全勝所謂三路者一路由草地徃麗江之東
一路由草地往麗江之西此東西兩路每路各用一將
軍統兵進勦并齎
勅發給麗江各土官令其引導前進葢麗江一帶舊遭
吳逆於其地方採取金銀百姓受其茶毒怨聲載道今
若乘其機而驅使前行未有不歡欣鼓舞樂為我用者
也更一路須由安龍入師宗州之曲靖查安龍泗辰等
州各土官及宋時儂智髙之後廣南府土官儂鵬皆臣
奉征雲南時所經招撫者後被吳逆凌鑠暴虐心懐憤
恨匪伊朝夕今宜於此路用一將軍統兵進勦亦齎
勅發給各土官如麗江例又未有不樂趨恐後者也且
以雲南二十府屬之土官率被吳逆傾陷絶其宗祀失
其職位怨府愁城巳非一日今倘俱䝉給發
勅印復其原官孰不起兵響應為我前驅者乎再祈
勅下平南王并廣東督撫設法調遣官兵從交趾國竟
出雲南地方夾攻并咨㑹該國王以
王師討逆假道經由該國不必驚恐於是各路精兵一
齊進發直抵雲南攻其無備賊必以我兵從天而下㫁
無有不倒戈授首者况目今逆兵精鋭者多集於湖南
而腹裏空虚我有數路之兵長驅夾擊功成易易矣此
臣一得之見總為滅賊心切報
國情殷故不揣芻蕘冒凟
天聴應否可行非臣所敢擅専伏乞
皇上睿裁緣係密陳破賊機宜臣謹具
題請
㫖康熈十四年六月十二日題奉
㫖議政王貝勒大臣㑹議具奏欽此該臣等查得將軍
侯張勇為
國籌畫題請三路進兵及加
恩土官從交趾界起兵夾勦所議甚是但各處大兵見
在分頭進勦逆賊其三路進兵之處今不便遽議俟後
有機㑹再議可也奉
㫖依議
靖逆侯靖逆將軍兼管甘肅提督事務臣張勇謹
題為敬抒管見條陳安邊之䇿以備
採納事竊臣待罪巖疆謬承節鉞凡保境寧民治軍防
冦何一非臣所當夙夜籌畫者葢非兵則捍禦莫資而
無民則邦本奚賴是設兵恤民二者所闗於今日為最
切也至于海彝出沒靡常狡詐莫測若但知撫柔而不
加懲創恐有釀成後日之患者矣兹仗
皇上天威叛逆將盡蕩平海彝悉已逺遁秦省底定自
可計日而待也但既定之後臣又審時度勢有不可不
預為之謀者備列三欵敬為我
皇上陳之一秦中之要地分佈宜密也查漢中襟帶省
㑹控馭川湖應駐大兵二千名設總兵官一員兵三千
名誠以逆賊雖已敗遁而蜀冦方在固守我兵亦暫當
養鋭之時不得不將通川衝隘布置周密臣料川中殘
破巳極今賊之催徴尤急民不堪命不過朞月之内人
心必至瓦解有此一鎮官兵防守要區然後乘機進取
動出萬全矣再如秦州西控階文南接漢中且附近臨
鞏萬山環遶易為盜藪應駐大兵一千名總兵官一員
兵三千名但恐一時招募不及或于各鎮抽撥馬戰兵
一千五百名步戰兵一千五百名應設將備千把等官
亦隨即遴委
題補庶足以濟急用而資控制者也其平涼既有提臣
駐劄查固鎮離平涼僅一百六十里相距不逺可以遙
制應將固鎮改駐慶陽誠以慶陽僻處山谷地瘠民頑
近遭逆賊蹂躪之後民心不一非設鎮將恐不足以資
彈壓也至鳯翔東連省城北通平慶南控漢中西接秦
鞏應駐大兵三千名庶足以備四面接應者也更寧夏
鎮一缺查見任天津衞總兵官趙良棟向隨臣征勦雲
南謀畧膽智迥出尋常臣知之最稔懇乞
皇上俯念寧夏重鎮准調趙良棟移駐於此必能大展
猷為無負
簡任者也臣所謂非兵則捍禦莫資者如此一秦省之
百姓宜加憫恤也查自王逆叛變以來河東臨鞏處處
被冦摧殘凋敝已極非此賊勒催糧草則彼賊徴索餉
銀前追未完後呼又至展轉仳離循環弗絶臣經過各
處其顛連情狀不覺觸目傷心今雖節次克復然斯民
乆罹湯火骨枯髓竭若不大沛恩膏格外撫恤非四散
逃亡則委填溝壑將來井里不至於炊烟盡絶不已也
籲請
皇上𢎞如天之仁若臨洮府屬之蘭州金縣岷州等處
鞏昌之秦州清水秦安徽州兩當等處漢中之寧羌西
安之長武平涼之華亭等處受害最慘准全蠲見年正
供如漳縣洋縣畧陽褒城鳯縣安化寧州環縣等處受
害次之酌蠲本年田賦之半更如通渭南鄭西鄉沔縣
等處受害又次之似應十免其三庶百姓之殘喘得以
少延然後安生樂業輸將恐後而兵食亦有攸賴矣臣
所謂無民則邦本奚賴者如此一海彝之强悍宜行痛
懲也查臣自滇調甘之時業將海彝盡數驅逐回巢間
有悍横不服者亦經勦殺敗遁故十年以來皆巳讋服
不敢侵犯乃自王逆變亂後臣率兵東征海彝復乘内
地有事肆行蠢動侵我邊陲掠我人畜傷亡我官兵在
在告急人心惶惑若非我
皇上天威丕震則河西一帶為其魚肉乆矣今幸各彝
部落渙散無統唯聮生格并雲南開路之台吉等互相
聯絡久欲鴟張希圖入犯臣思三邊為秦省重地而甘
肅尤為秦省咽喉若不大彰
天討不特後來深為邊患即目下秋髙馬壯未必不乘
隙窺伺動我斥堠也兹宜先發以制之俟平慶肆靖貝
勒大將軍及各將軍駐兵臨鞏休兵牧馬之時令各鎮
乘戰勝之師大舉進勦逐其逺遁庶海彝不敢再萌肆
犯之心而我兵亦得以專力進討南方叛寇矣臣所謂
不加懲創恐釀成後日之患者如此以上三欵以之設
兵固防無不戰勝攻取黎民之元氣既復彊圉之烽烟
永靖誠今日安邊之要畧也如果臣言可採伏乞
皇上睿鑒勅部議覆施行康熈十四年六月十二日題
奉
㫖議政王貝勒大臣㑹議具奏
靖逆侯靖逆將軍兼管甘肅提督事務臣張勇謹
題為㳟報恢復鞏昌郡城事竊照臣等因圍蘭兵馬衆
多軍食不接隨分兵前赴臨鞏㑹合大兵于閏五月初
五日擊敗賊衆一次臣等于初九日兵抵鞏昌䝉定西
大將軍多羅貝勒差纛章京卜克撤等來鞏調兵于二
十三日令甘肅鎮臣孫思克統兵赴秦州㑹合大兵夾
勦逆賊去後復于六月初二日鞏賊四門突出被我官
兵勦殺幾盡餘賊敗遁入城等情由俱經題
報在案嗣于本月十七日臣等原遣去探聴平涼賊情
千總羅天夀報稱王輔臣遣逆子同偽總兵李國樑等
帶賊兵數千前來救援鞏昌已至安定監地方下營等情
臣一面發兵前去堵勦一面移㑹定西大將軍多羅貝
勒仍令甘肅鎮臣率兵圍鞏合力攻勦併于鞏城四面
環挖壕塹㫁賊出路間今六月二十五日大將軍貝勒
遣安西將軍臣穆占帶大兵同甘肅鎮臣孫思克原
領官兵并令投誠總兵陳萬䇿等一同來鞏齎有赦免
勅諭及大將軍多羅貝勒招撫告示臣等㑹議亦發告
示令陳萬策等入城招撫衆賊既感
皇上寛宥之恩復見我官兵雲集又掘挖壕塹自知生
路巳絶乃于本月二十七日盡行出城投繳偽劄戴罪
歸順軍民歡聲動地皆賴
皇上恩威逺被地方漸次恢復臣等仰體
皇上好生至意一切文武官員俱行宥貸計投誠總兵
副㕘遊守千把陳可等共一百二十二員道府㕔縣等
官陳台孫等共十九員統領壯丁偽文武官監紀同知
陳曜吉遊擊王克忠等四十六員各營馬步兵丁四千
九百七十五名壯丁五千六百三十名城闗户口共一
十三萬五千七百餘名口除將偽文武官員職名造冊
并繳到偽劄票送部外事闗恢復郡邑臣謹㑹同甘肅
鎮臣孫思克合詞題
報伏乞
皇上睿鑒勅部議覆施行康熈十四年七月初二日題
奉
㫖覽卿奏統領官兵圍困鞏昌擊敗逆賊又大將軍貝
勒遣將軍穆占鎮臣孫思克等㑹兵合勦隨齎赦免勅
諭招撫賊衆盡行繳劄投誠招撫過偽文武官一百八
十餘員兵丁一萬餘名安輯人民一十三萬餘名口恢
復鞏昌府城具見調度有方勦撫並用可嘉在事有功
人員著議叙具奏該部知道
靖逆侯靖逆將軍兼管甘肅提督事務臣張勇謹
題為土官戰功足錄懇豁前愆以勵後効事竊自叛賊
變亂河東淪陷臣志切討逆率兵東渡實因分布不敷
欲抽調各汛綠旗官兵又恐人心不齊查經畧所調各
處征兵中途悉皆逃散前轍可鑒必難為用臣於是檄
調各處土官結之以恩信勵之以忠貞隨有寧莊各土
官如魯大誥祁伯豸李沐等各帶土兵千餘攻圍蘭州
賴其戮力克取臨洮並洮岷土官楊朝樑率屬部土兵
四千餘効命征勦仍倡率各土官如昝成福帶兵二千
有竒馬國棟楊威等各領兵千餘趙之鼎后國璽各帶
兵七八百名俱圍攻岷州蘇成威帶兵三百餘王拱斗
帶兵五百名檄調把守臨洮共糾兵萬餘克復洮州攻
取岷州查陷陣衝鋒不避矢石土官之功獨著且各處
土兵被賊傷亡者甚衆他日論功俱各有優敘毋庸臣
贅惟土官昝成福身負殺人之罪擬定大辟監禁鞏昌
乘隙越獄逃避深山續因逆賊變亂一聞調兵征討欲
糾衆從軍將功贖罪以懐疑生畏不敢前來臣查成例
有戴罪圖功之條遂給以免死照身令其勦賊以自贖
而昝成福即率所部土兵二千有竒克洮攻岷屢著戰
功今奉調帶兵五百同楊威所部前赴鞏昌圍攻逆孽
查昝成福始雖偶犯典刑貪生越獄繼則勠力疆場矢
心報
國似應免其前罪稍加
恩典俾昝成福感激思報以収後効而一時土官亦皆
鼓勵奮徃矣但此
恩出自
上裁非臣所敢擅専也臣謹㑹同甘寧撫臣華善西寧
鎮臣王進寳合詞具
題伏乞
皇上睿鑒勅部議覆施行康熈十四年七月初二日題
奉
㫖該部議奏欽此查靖逆將軍侯題敘土官昝成福克
洮圍岷軍功應俟攻克岷州之日一并議敘奉
㫖依議
靖逆侯靖逆將軍兼管甘肅提督事務臣張勇謹
題為密報𦂳急彝情事竊照海彝年來所以不敢侵擾
者實緣定羌廟一㨗心膽已寒兼以我兵防禦嚴密無
隙可乘也邇因臣同鎮臣率兵東征海彝逆知兵馬悉
調在外内地空虚故前巳肆犯搶掠今復鴟張蠢動或
假稱尋馬打牲或借端挿帳駐牧諸如此𩔖無非窺探
虚實希圖侵犯耳臣稔知彝人蓄謀已久擬欲大率精
鋭追奔逐北以挫其鋒因中外一家奉有不得擅殺之
嚴㫖故未敢即為進兵乃彝人不思
朝廷寛大之典乘我有事之際輒敢挿帳于大草灘蔓
延無忌撫逐不去此亦漸不可長也若不及此時痛加
勦殱至秋髙馬壯必統部落前來入犯亦勢所必至矣
臣愚以為大兵現在河東臣等再統兵馬一同出口大
舉進勦用彰
天討永靖邊氛亦千載一時也但臣與鎮臣俱在河東
用命未敢擅回相應請
㫖或臣回駐莊浪兩相彈壓或甘肅鎮臣回甘整飭邊
務事闗彝情叵測情由臣謹㑹同甘寧撫臣華善甘肅
鎮臣孫思克合詞具
題伏乞
皇上睿鑒勅部議覆施行康熈十四年七月初八日題
奉
㫖議政王貝勒大臣㑹同速議具奏欽此該臣等查得
秦州鞏昌蘭州等處雖經次第恢復然陜西全省底定
惟在速取平涼如不將逆賊王輔臣早滅一日則秦省
兵民一日不得安生近經㑹議行令靖逆將軍侯張勇
與大將軍貝勒等㑹商作速勦滅逆賊王輔臣平定平
涼等處拯救生民出於水火最為𦂳要將軍侯張勇總
兵官孫思克等不便回去如彝人顯然有變果實擾民
令總兵官孫思克回甘料理邊務可也奉
㫖依議速行
靖逆侯靖逆將軍兼管甘肅提督事務臣張勇謹
題為鞏郡恢復請増官兵以資固防事竊照鞏昌一郡
實當衝要之區東通汧隴南連漢沔西接蘭河北至固
靖乃西秦腹心川蜀咽喉之地也我
朝定鼎之初本郡設立總兵官鎮守後屢經裁減止額
留遊擊一員千總一員把總二員馬戰兵二百名步戰
兵一百名守兵二百名但鞏郡為秦保障幅􁆟遼闊萬
山環繞易為盜藪兼以被賊蹂躪之後逃竄流孽出沒
不常兵力單薄實難防禦且遊擊職銜亦非所以統攝
全郡之險要者也今地方雖經恢復而綢繆之計不可
不詳應改設副將一員再設守備一員千總一員把總
二員馬戰兵四百名歩戰兵二百名守兵一百名與舊
額兵共合一千二百名庶緩急有備防禦足資而全城
賴以捍衞安如磐石矣俟事平之日再為酌裁事闗増
添官兵重務非臣所敢擅專伏候
上裁臣謹㑹同甘寧撫臣華善合詞具
題伏乞
睿鑒勅部議覆施行康熈十四年七月初八日題奉
㫖户兵二部㑹同速議具奏欽此查得該將軍既稱鞏
昌要地兵力單少防禦不敷等語應如該將軍所題俟
事平之日再行裁減可也奉
㫖依議
靖逆侯靖逆將軍兼管甘肅提督事務臣張勇謹
題為行間効力歴著戰功特請咨部復職以廣
皇仁事康熈十四年六月十九日准兵部咨前事内開
准靖逆將軍侯張勇咨稱賀雙龍革職雖難考其果否
寃枉但現今隨征勠力用命屢有戰功况有革職官員
敘功還職之例今勦賊正殷應否還職惟侯部裁等因
查賀雙龍于康熈十二年十月内奉
㫖革職之官今該將軍既稱見今隨征屢有戰功不便
據咨查議應咨該將軍查明係何處戰功具題到日再
議可也等因備咨到臣准此隨咨西寧鎮臣王進寳即
將賀雙龍係何處戰功查明咨覆以慿具
題隨准鎮臣王進寳咨稱查得革職遊擊賀雙龍帶領
親丁跟隨本鎮出師赴蘭于本年二月二十三日夜渡
河于二十六日至新城與賊對敵斬獲賊級嗣于本年
三月内逆賊乘天降大雪直奔營盤衝殺前來本官奮
力勦殺直抵城邊又于本年四月内逆賊大隊突出東
門本官奮力當先殺進東闗當陣所斬并活捉賊兵以
及奪獲器械節經塘報在案况本官對陣之際奮不顧
身中箭傷腿屢著戰功其勞績誠不容冺者也等因到
臣該臣查得遊擊賀雙龍先以互訐被㕘革職繼因征
勦逆賊勠力疆場屢立戰功援例呈請復職經臣咨部
嗣准部查賀雙龍係何處戰功等因臣即移西寧鎮臣
確查去後今准該鎮臣王進寳查明咨覆前來謹㑹同
甘寧撫臣華善合詞具
題伏乞
皇上睿鑒勅部議覆施行康熈十四年七月初八日題
奉
㫖兵部知道欽此議得靖逆將軍侯張勇以賀雙龍隨
西寧總兵官王進寳出師赴蘭勠力屢立戰功軍功難
冺
題請還職前來相應准將賀雙龍復還原職後不為例
可也奉
㫖依議
靖逆侯靖逆將軍兼管甘肅提督事務臣張勇謹
題為飛報恢復岷州并有功人員仰祈
睿鑒事康熈十四年七月十六日據洮岷副將楊朝樑
報稱卑職委令隨征㕘將馬國棟等前至岷州進城招
撫去後于十三日午時據闔城文武官員劉翊漢等階
州綂兵官李永茂等率領兵馬出城各親繳札投誠卑
職隨即遣差官孫進禮等統領漢土兵馬一千名進城
安撫百姓俱各復業等情具報到臣據此該臣等看得
自逆賊叛變在在附從臣等渡河進勦志欲一鼓蕩平
惟因河東郡邑悉非我有兵馬單薄分勦不敷遂檄調
土官楊朝樑糾率各土官集兵攻取洮岷所屬一帶除
洮州巳經克取外其岷州于四月内副將楊朝樑率原
領各土官之兵進攻因偽同知劉翊漢力主堅守布散
流言使賊衆負固不服兼以岷州地通階文險要之區
致攻圍四閱月不下其間逆賊數出突犯屢被各土官
殺敗入城又因各土官原無攻城火器臣遣本標右營
把總孫進禮帶鳥鎗手三百名前赴恊力攻勦仍仰體
皇上好生至徳飭令兼用招撫之法聴賊投順今已相
率來歸其發縱指示督率攻圍實副將楊朝樑之功而
勠力用命勤勞最著則土官趙𢎞元馬國楝等俱勞不
可泯者也此皆仰賴我
皇上威福故岷州一時就撫全城得以恢復所有繳到
偽劄咨送兵部外事闗恢復岷州城池并勠力人員理
合題
報伏乞
皇上勅部議覆施行康熈十四年七月十九日題奉
㫖覽卿奏遣發副將楊朝樑等率領官兵圍困岷州屢
敗賊衆隨行招撫闔城官員軍民人等繳劄投誠恢復
岷州城池具見調度有方勦撫並用可嘉在事有功人
員事平之日議敘具奏該部知道
靖逆侯靖逆將軍兼管甘肅提督事務臣張勇謹
題為稟報􁋄民歸業事竊照河州漢􁋄百姓前因彝目
入犯逃出萬餘人除先經招回千數入闗已經題
報外今于康熈十四年七月二十日據河州副將楊三
元報稱前䝉本將軍差官執持令箭著卑職同地方官
前去闗外招撫􁋄民卑職隨差把總王國弼同差官齎
執令箭于二十日前徃招回去後今于本月十五日據
王國弼等稟稱卑職等屢加善言招撫􁋄民宣諭
朝廷恩典及各大將軍愛民之意今招來􁋄民茶商馬
嘉錦馬應才等一萬餘名口卑職等于本月十二日先
行䕶送進闗等情具報到臣據此該臣看得􁋄民性頗
狡悍今被海彜勾引闗外恐日久無倚必將為其所用
是以臣等復遣官前去同地方官善行開諭招撫回歸
今據報招回萬餘盡數進闗從此照舊復業可杜邊釁
之患矣事闗􁋄民盡數回歸相應題
報伏乞
皇上睿鑒勅部議覆施行康熈十四年八月初六日題
奉
㫖覽卿奏招撫到河州􁋄民萬餘人盡數復業可嘉知
道了該部知道
靖逆侯靖逆將軍兼管甘肅提督事務臣張勇謹
奏為恭謝
天恩事康熈十四年七月二十一日准兵部咨為遵
㫖議敘事内開奉
諭㫖將軍張勇為國効力克盡忠誠恢復河州洮州不
日克取蘭州往助圍秦州大兵差伊子張雲翼齎奏前
來殊為可嘉將張雲翼作何從優錄用之處著吏兵二
部㑹同速議具奏欽此議得應將張雲翼從優以大四
品京堂員缺先用可也等因奉
㫖依議欽此移咨到臣臣思錄勤紀勩雖
聖代之𢎞恩而討逆除奸乃武臣之常職兹者臣男張
雲翼業受
恩廕齎奏進
京先以移家䝉
賜五百之帑金復以京堂
擢大四品之任用
俯念彊場㣲績致邀
楓陛崇褒
湛恩霈自
九重
温綸頒於兩世如斯
異數洵屬殊榮世以祿仍世以官
盛典之加特渥念臣身因念臣子
天朝之寵實隆揣分難安問心有愧擬辭
成命恐蹈矯飾之愆謹戴
洪慈冀効涓埃之報葢
賞延逓及總知
髙厚難酬惟忠藎相承永切捐糜共矢者矣除臣恭設
香案望
闕叩頭謝
恩外為此具本謹具奏
聞康熈十四年八月初六日奏奉
㫖覽卿奏謝知道了該部知道
靖逆侯靖逆將軍兼管甘肅提督事務臣張勇謹
奏為㳟謝
天恩事竊臣自昔年征勦被傷箭瘡頻發不時痛楚衰
殘困憊日甚一日䝉
皇上不加擯斥俾得待罪巖彊
寵眷之隆巳屬
曠典乃荷
勅遣名醫章師吉前至軍前代臣診治以犬馬之軀致
邀
聖主股肱之愛臣雖頂踵捐糜亦難仰酬
皇仁於萬一也兹醫官章師吉於康熈十四年七月二
十六日同臣差官魏有祿巳到鞏昌臣謹㳟設香案望
闕叩頭謝
恩隨請醫官診視據云必俟晴霽鍼治鍼後須静攝一
載或半載俱勿勞苦動作方可復舊臣思見在行間軍
務倥偬既非静攝之時兼以逆氛未靖勦撫方殷恨不
能尅期蕩平以抒
宵旰尤非㣲臣急於治病之日也若一面用鍼一面動
作恐治不如法難於奏效有辜
皇上眷顧至意臣之罪更擢髪難數矣臣謹差官䕶送
醫官章師吉回
京俟孽盡氛銷臣得安静調攝之時再請
恩㫖賜醫治療則有生之日皆報効之年也為此理合
具疏奏
謝伏祈
皇上睿鑒施行康熈十四年八月初六日奏奉
㫖該部知道
靖逆侯靖逆將軍兼管甘肅提督事務臣張勇謹
題為地方巳經恢復酌駐重臣官兵并要地添設總兵
以固封彊以資勦防事康熈十四年八月十九日准兵
部密咨内開議得陜西總督哈占疏稱秦州𦂳要將固
原總兵朱衣客移駐秦州漢中接連川疆應設總兵分
立三營同大兵駐劄鳯翔逼近南山應設援勦總兵一
員令四川左路總兵官陳竒謨將缺額官兵召募補足
駐劄鳯翔至於平涼且晚可破提督陳福必須移駐於
此寧夏總兵官自應早補等因應
勅下將軍侯張勇將前後事宜詳議到日再議奉
㫖依議密咨到臣該臣等看得秦州東接闗隴鳯寳南
連畧沔階文允為通川要地是以督臣
請令將軍臣暫駐秦州但臣等前在秦州同大將軍貝
勒㑹議鞏岷二處新經恢復鞏郡距岷僅二百餘里岷
城迤南之階州見為諸逆盤踞我兵方有事於平涼未
暇攻取隨令西寧鎮臣王進寳統領綠旗兵馬八千有
餘㑹同大兵駐防秦州臣等仍囘駐鞏昌居中䇿應以
防階文而消反側惟俟平涼旦晚収復在秦大兵仍令
駐防鎮臣王進寳及甘肅鎮臣孫思克各令囘汛彈壓
提臣陳福即令駐劄平涼至提臣既駐平涼則寧鎮缺
員巖邊要區自當預
請速補秦州為𦂳要重地急需智勇兼備之大帥方可
控制必俟其抵任之後乃可令鎮臣王進寳囘汛更查
鳯翔為雲棧要衝就便以陳竒謨暫駐鎮守俟陜西平
定之日仍令赴川又漢中接連興安廣元密邇川湖添
設總兵以備攻守均應如督臣所
請各設總兵一員分立三營惟是軍需恐詘或于秦省
各鎮標營抽撥照馬三步七之例每鎮各設兵三千名
以資聯絡防禦庶地方得以鞏固而糧餉不必議増矣
至於固原鎮既近平涼自應裁併移駐臣等臆見如是
所有詳議過機宜謹㑹同督臣哈占合詞密
題伏乞
皇上勅部速議施行康熈十四年八月二十四日題奉
㫖議政王貝勒大臣㑹議具奏欽此㑹議得漢中等處
設鎮添兵臣等請
勅將軍張勇總督哈占等詳議具題到日再議今雖將
軍張勇具題總督哈占尚未具題不便遽議俟總督哈
占具題到日一併再議可也奉
㫖依議
靖逆侯靖逆將軍兼管甘肅提督事務臣張勇謹
題為鞏郡恢復請増官兵以資固防事康熈十四年九
月二十九日准兵部密咨覆臣題前事内開應如所題
改設副將一員再添守備一員千總一員把總二員馬
戰兵四百名步戰兵二百名守兵一百名共成一千二
百名其應設將備聴該將軍遴選題補等因奉
㫖依議欽此備咨到臣臣因鞏昌一郡處四通之間地
勢遼闊夙稱險要祗恐兵力單薄難資防禦故前有改
設營制増添官兵之請也今欽遵
俞㫖除將應増兵馬行令招募外至所需將備看得莊
浪副將馬山自叛逆變亂以來調遣征勦屢著功績調
補鞏昌副將似為允當其中軍守備查得投誠遊擊金
宫聲原係山西千總隨標効用遣防招撫屢副任使堪
補鞏昌中軍守備至莊浪副將遺缺查得投誠總兵官
陳萬䇿帶兵一千九百有竒倡先投誠又經定西大將軍
給以總兵官委牌遇缺補用且幼曽隨臣征勦久經戰陣
聞臣東征故先率兵投誠又不避艱險入鞏昌城内招撫
文武一百八十餘員恢復地方功誠難冺且才畧超衆以
補莊浪副將彈壓要地鼓勵勞員似為得宜者也再照
原任鞏昌遊擊劉彪宜暫令隨臣征勦待後遇缺另行
題補臣因封疆起見謹㑹同督臣哈占甘寧撫臣華善
合詞具
題伏乞
皇上睿鑒勅部議覆施行康熈十四年十月初四日題奉
㫖該部知道欽此該臣等查得投誠偽總兵陳萬策偽
遊擊金宫聲俱係秦鞏新經投誠之官今該將軍既稱
其招撫有功堪以補用等語均應如該將軍所題莊浪
副將馬山應准以原銜調管陜西鞏昌營副將事金宫
聲應准以署守備管陜西鞏昌副將中軍守備事陳萬
策應准以署守備管陜西莊浪副將事其原任鞏昌遊
擊劉彪應准遇缺另補可也奉
㫖依議
靖逆侯靖逆將軍兼管甘肅提督事務臣張勇謹
題為咨繳偽劄事康熈十四年九月二十九日准兵部
咨内開准臣等咨稱河州知州鄒玗衞守備李乘龍州
判婁文明前來軍前投誠各繳偽劄一張仍委令照舊管
事等因到部查知州鄒玗州判婁文明衛守備李乘龍
應否再議或竟免議之處該將軍咨内並未叙明本部
不便懸議仍行該將軍等查明具題到日文職聴吏部
議武職聴本部議可也等因到臣准此該臣查得河州
先為逆賊竊踞知州鄒玗衞守備李乘龍等委係被脇
與附黨從逆者有别故於海彝犯搶河州攻圍城池時
鄒玗等協力防守共保無虞續因臣等遣發官兵驅逐
海彝鄒玗李乘龍婁文明等遂俱赴軍前繳劄投見臣
等因奉有
如能棄邪歸正投獻城池官復原職之
㫖且彼時適在用兵之際糧草缺之故就便㑹委令其
各復原任徴催糧餉以濟征勦且鄒玗巳經臣等
題陞河州監収同知奉有
俞㫖在案似與李乘龍婁文明均應免議以廣
皇仁者也所有查明縁由理合具
題伏乞
皇上睿鑒勅部議覆施行康熈十四年十月十九日題
奉
㫖該部議奏欽此查該將軍等既稱知州鄒玗衞守備
李乘龍等委係被脇情屬無奈故令各復原任均應免
議等語應將衞守備李乘龍免議准復原任文職鄒玗
婁文明聴吏部議可也奉
㫖依議
靖逆侯靖逆將軍兼管甘肅提督事務臣張勇謹
密題為欽奉
上諭事准兵部咨開康熈十四年十月初九日奉
上諭諭兵部秦省最為𦂳要故一切綏定地方勦除賊
冦倚任將軍侯張勇雖有定西大將軍貝勒統領大兵
圍困平涼倘賊冦死守有需月日亦未可定且聞川賊
過長寧驛已到平涼若不速取平涼以滅逆賊王輔臣
秦省不即底定百姓必至重困勿以大將軍貝勒在陜
有所瞻顧致悞大事目今克取平涼其事所闗最要鞏
昌宜量留官兵張勇親統官兵速與大將軍貝勒董格
等㑹合并力急取平涼若萬不可親身離鞏則多撥標
下精銳官兵作速發往平涼至於盤龍坡長寧驛等處
賊來救援之路作何防禦張勇等酌量而行其速定平
涼事闗重大將軍侯張勇朕倚任甚殷務令慰朕西顧
之懐爾部作速行文欽此相應行咨等因到臣該臣看
得逆賊王輔臣死據平涼又有川賊赴援誠宜速靖逆
孽以安地方今䝉
皇上令臣親赴平涼或遣兵發往仰見
神武𢎞謨無微不届臣感
眷注之殷亟宜親行以抒
皇上西顧之懐但臣屢接定西大將軍貝勒臣札示鞏
秦地方最為𦂳要川賊蠢動惟賴將軍巡撫彈壓等語
又查河西各邊將屢報海彜麥力幹等有収拾兵馬入
内犯邊情形萬一知我虚實狂逞入犯乏兵堵禦非計
之得也故臣等特撥甘肅鎮標并各營馬步兵一千名
令永固城副將黄鉉統領回汛防禦再撥各營兵一千
名令鎮番㕘將陳應啓統領赴髙古城隄防又查蘭州
為河西咽喉臣與甘西二鎮逺在各處鞭長莫及復量
撥各營馬步兵丁一千五百名令莊浪副將馬山安逺
㕘將呂天玉等協守河口此臣移緩就急之䇿也至於
臣標額設馬兵五千名除留守甘州兵五百名并西安
至鞏昌鞏昌至平涼兩路安設塘撥兵四百名而臣標
中營副將劉選勝後營遊擊劉虎隨甘肅鎮臣出征平
涼帶領馬兵一千一百名又撥營馬三百匹䭾載盔甲
及甘肅鎮臣到平涼貝勒因其標營馬匹倒斃過多移
臣添撥臣復於戰馬内撥給三百六十匹以資征勦又
因固原逆賊鴟張屢犯静寧地方勒催百姓運糧臣同
撫臣商議遣撫標遊擊岳鎮邦本標守備孫進禮帶撫
標馬兵五百名臣標馬兵七百名駐防静寧再遣臣標
千把總羅天夀狄世俊帶兵三百駐防馬營監梁家河
等處又岷州地方逆賊譚宏等帶兵萬數入犯土兵見
有損失不能阻當臣一面塘報貝勒一面遣守備栁開
甲帶馬步兵五百名前去岷州堵勦今賊與我兵隔河
相持臣擬再遣標兵五百名協力防禦其情形尚在叵
測此臣標營兵馬撥發之大畧也再照分防安㑹伏羌
臨洮各州縣原係甘西二鎮標兵今鎮臣俱各撤回帶
領征勦臣又遣撥標營馬兵一百或五六十名不等共
調去兵四百名而臣標見在之兵僅一千六百矣近准
西寧鎮報稱逆賊吳之茂帶領五員偽總兵統兵數萬
于單家河小川子徽州等處下營未敢遽爾入犯者良
以窺探虚實耳今臨蘭秦鞏洮岷各營兵馬尚在召募
為數無幾且無盔甲又係新招難堪任用撫臣華善標兵
一千五百亦分發各處防守在鞏不過數百今鞏秦岷
州賊勢如此加之解散降兵雜聚其間臣赴平涼必須
調回本標出防之兵庶便前去但恐倉卒撤回而各處
地方設有反側不可不深慮也且臣一經動移逆賊聞
知或乘虚入犯則鞏岷等處未能保其無患是平凉固
屬重大鞏岷亦為要區臣晝夜思維酌度時勢誠不便
逺離鞏昌且兵甚單薄委無發徃平凉之兵合無請乞
皇上勅下陜西提臣陳福速行進兵協勦逆賊庶底定
之勲得以早奏矣為此理合具疏題
報伏乞
睿鑒勅部議覆施行康熈十四年十月二十一日題奉
㫖議政王貝勒大臣㑹議具奏欽此該臣等查得靖逆
將軍侯張勇身在地方既稱鞏岷甚為𦂳要誠不便逺
離鞏昌兵甚單薄委無發往平涼之兵俱如所題固守
鞏昌秦州等處堵禦逆賊又先經㑹議令在陜西神水
所有歸化城土墨忒䝉古兵馬及駐劄大同副都統搯
㙮大兵速赴提督陳福處協力進取固原今此兩處兵
馬不拘何處兵馬先到提督陳福處該提督即往㑹合
大將軍貝勒等大兵協力速取平涼勦滅逆賊可也奉
㫖依議速行
靖逆侯靖逆將軍兼管甘肅提督事務臣張勇謹
題為酌移糧餉募兵征勦以靖逆氛事竊照川逆鴟張
盤踞各口階文迤東商州迤西俱有逆賊突犯兼以吳
之茂入冦西和王輔臣死拒平涼勦禦之際在在需兵
目今各鎮兵馬分布不敷而臣標雖有兵馬五千分防
遣征之外所留無幾兵力單薄克敵為艱擬
請添兵又須増餉臣查得興安漢中地方巳被賊據而
原設興安鎮標各營官兵今巳虚懸其糧餉之數可估
計而知合無將興安一鎮所屬各營官兵估定俸餉移
撥臣標或在甘寧西三鎮標下以資招募進勦所需馬
匹移㑹甘撫招中牽領如是兵既増加則征防有賴而
底定之績可立奏矣俟興漢恢復之後再將原撥餉銀
照數發回興安鎮其招募兵馬撥發興漢等處以資防
禦庶糧餉不致増添兵馬又得充足勦禦咸備秦疆可
定矣臣因征勦起見伏乞
皇上睿鑒勅部議覆施行康熈十四年十一月二十二
日題奉
㫖依議速行
　
　
　
　張襄壯奏疏巻三
欽定四庫全書
　張襄壯奏疏巻四
　　　　　　　　　甘肅提督靖逆侯張勇撰
靖逆侯靖逆将軍兼管甘肅提督事務臣張勇謹
密題為舉首逆書事竊照逆賊人犯西和臣正在計畫
勦禦間於康熙十四年十一月二十一日有二人到臣
軍前鬚髪盡白見臣惟有哭泣因投書一封說係叛賊
吳将軍著來鞏昌投遞臣問你係何人年齒巳老為何
前來投送逆書據供小的一係貢生一係百姓俱有家
眷三四十口頗饒産業蹇被叛賊吳将軍将小的并家
口拿去與書一封著來投遞如若不來就要把小的殺
了并處治各家口無奈冒死前來投獻等情據此臣隨
拆閱來書俱係亂言反間竊臣素秉愚忠一心為
國恨不亟殱窮兇用昭
天討以快人心何物叛逆勒害良民敢以狂言煽惑微
臣真不禁髮指除将二人扭鎖監禁将逆書咨送兵部
外相應題
報候
㫖發落伏乞
皇上睿覽𠡠部議覆施行康熙十四年十一月二十二
日題奉
㫖覽卿奏逆賊差人投書卿即行舉首将來人拿禁具
見矢志忠貞可嘉著議叙具奏餘著議奏兵部知道欽
此除逆書焚燬外查靖逆将軍侯張勇出首逆書相應
議叙張勇係左都督太子太保奉
特㫖授為靖逆侯今無級可加應准紀功一次至投送
逆書二人該将軍既稱係逆賊勒害良民無奈前來投
遞等語應聽該将軍酌量發落可也奉
㫖依議
靖逆侯靖逆将軍兼管甘肅提督事務臣張勇謹
題為
請補營将以資征勦事准寧夏鎮今陞提督臣陳福移
咨到臣該臣查得中衛副将賈從哲業經正法鎮標右
營遊擊柯彩巳經
題補定邊副将所遺員缺值兹地方多事之際萬難久
懸今准提臣以原任花馬池副将賴塔屢立戰功人地
相宜擬補中衛營副将以隨征原任京口鎮標左營遊
擊劉伯玉立功八次並援
俞㫖請還原職補用右營遊擊等因查賴塔經臣前咨
督臣哈占擬補慶陽副将後准督臣咨移俟慶陽招撫
另行
題補在案此缺尚懸但中衛副将并鎮標遊擊二缺俱
係𦂳要不便乏人今查賴塔劉伯玉才能軼衆歴著戰
功以之補用前缺似為允當者也臣謹㑹同督臣哈占
甘寧撫臣華善合詞具
題伏乞
皇上睿鑒𠡠部議覆施行康熙十四年十一月二十五
日題奉
㫖兵部知道欽此查該将軍侯正在征勦用人之際均
應如其所
題所有伊等功次俟議叙之日扣除可也奉
㫖依議
靖逆侯靖逆将軍兼管甘肅提督事務臣張勇謹
題為稟報陣亡官員事康熙十四年十二月十四日據
防守張義堡領旗郭恩王居位報稱千総范洪勳奉遣
領兵一百名防守張義堡於本月初十日未時忽來賊
兵馬步數百名竟赴堡搶掠人民千総范洪勳率所部
目兵暗出城門奮力當先從中截殺不意身帶重傷不
能對敵說爾等可奮力撲殺勿以我為念恐致失機不
便小的等遂一鼔前進将賊殺退追趕十餘里于酉時
收兵陣斬賊二十七名我兵帶傷九名而范千総已經
絶氣看所傷之處前胸左中鉛右臂中箭理合具報等
情據此除臣一面另委官員前去固守城池外查得張
義堡離固原八十餘里為静寧州要地因固原逆賊鴟
張臣遣發標下左營千總范洪勳帶領馬兵一百名防
守堵禦不意逆賊來犯范洪勳奮不顧身當先堵殺以
致重傷陣亡殊為可憫除所遺員缺遴選咨部補用外
緣係營弁殺賊陣亡相應援
請廕䘏以慰忠魂以鼓後効者也臣謹㑹同甘寧撫臣
華善合詞具題伏乞
皇上睿鑒勑部議覆施行康熙十四年十二月二十一
日題奉
㫖據奏千總范洪勳奮勇殺賊陣亡可憫作何恩䘏著
議奏該部知道欽此查定例内陣亡武職官員四品職
任以下者准廕子弟一人以衛千総推用給䘏銀一百
五十兩等語陣亡千総范洪勳應准廕子弟一人以衛
千総推用仍照例給與䘏銀可也奉
㫖依議
靖逆侯靖逆将軍兼管甘肅提督事務臣張勇謹
題為飛報勦撫逆賊事康熙十四年十二月二十五日
據撫標左營遊擊岳鎮邦塘報内稱竊照卑職因逆賊
在于水落城侵犯静寧地方民被屠害業經呈報隨䝉
飭令卑職率兵進勦卑職遵奉同爵標千總羅天夀等
領兵千餘前進及抵賊境而逆賊統馬步賊兵二千餘
前來迎敵卑職将兵分為二陣各率領從左右兩路奮
力鏖戰賊遂披靡敗遁被我官兵陣斬偽副将一員守
千把官八員殺死賊兵五百餘名活捉賊兵一百一十
五名餘賊四散内有偽副将雒世仲偽遊擊李必捷等
自知已無生路隨帶領見在賊兵二百四十三名投誠
併被賊所掠民人婦女一百二十三名口俱查明釋放
訖奪獲盔甲馬匹弓箭腰刀火器等項無數在事有功
人員俟查明另報等情到臣據此該臣看得静寧所屬
之水落城離固原一百二十五里離平凉二百餘里此
兩處逆賊利静寧為通渭莊浪各州縣糧道故每遣賊
兵欲行襲取搬運糧料以濟兵食臣等業已遣發遊擊
岳鎮邦帶兵千餘固守猶恐兵力單薄又調臨洮遊擊
謝世忠河營守備林時泰率兵前赴協防續據岳鎮邦
禀報逆賊鴟張臣等隨飭該遊擊率同千総羅天夀等
督兵進勦留遊擊謝世忠等防守城池乃岳鎮邦等果
能奮力効謀勦撫逆賊奪獲器械查釋難民厥功誠
為𢡟著者也兹據塘報前來理合題
報伏乞
皇上睿鑒𠡠部議覆施行康熙十四年十二月二十八
日題奉
㫖據奏岳鎮邦等奮力効謀勦撫逆賊可嘉事平之日
議叙具奏兵部知道
靖逆侯靖逆将軍兼管甘肅提督事務臣張勇謹
題為欽奉
上諭事准兵部咨開康熙十五年正月初四日奉
上諭前将軍侯張勇具題請将天津總兵官趙良棟發
往陜西彼時因陜西事體尚緩天津當海口要地故未
發去今寧夏有事趙良棟陜西如有用處将軍張勇或
調去應用或不必調往陜西之處令其作速密行具奏
欽此備咨到臣同日又准兵部咨為兵丁鼓噪事内開
寧夏係三邊要地闗係重大應請
𠡠下靖逆将軍侯張勇巡撫華善遴選忠貞賢能之員
補授寧夏總兵官令其速赴安撫官兵之心綏定地方
仍令将軍巡撫公同商議如鞏昌等處無有妨礙可以
分往将軍巡撫二人内擬一人前往寧夏安撫官兵再
回若将軍巡撫斷不可離鞏則不必去将寧夏情形打
探的確不時題報其西寧総兵官王進寳已補提督所
遺員缺或應推補或令王進寳以提督兼管西寧総兵
官事聽将軍張勇巡撫華善酌議具題等因到臣竊照
寧夏地當衝邊為秦省要區今值變故臣聞報之日慮
官兵無有統紀民心驚惶又恐逆賊王輔臣遣發賊兵
侵擾再布訛言則地方深為隠憂臣擬率兵赴彼撫綏
軍民俟拉員外郎大兵抵固原仍回鞏昌今奉
㫖擬臣與撫臣分任臣愚以為必須臣親自前往庶為
安妥除臣移㑹将軍佛尼勒甘撫臣華善西寧鎮臣王
進寳令其嚴加防範固守秦州外臣擬于正月十二日
統兵起行赴寧但寧鎮官兵見無総統急須賢能之員
彈壓地方今奉
㫖令臣同撫臣遴選忠貞賢能之員速赴寧鎮又奉
上諭趙良棟陜西如有用處将軍張勇或調去應用查
天津總兵趙良棟向隨臣征勦所至歴有功績區畫每
無遺䇿其韜鈐素裕逈有過人之才臣知最深故前
題請調補寧夏総兵官今寧夏有事若得趙良棟控制
甚為得人倘䝉
俞允調補乞
勑令由邊路兼程速赴任事俟臣抵寧安撫後如鞏秦
有事臣仍回鞏如鞏秦無事臣同鎮臣趙良棟相機進
勦平固庶期妖氛立靖耳至于総兵官王進寳巳陞提
督所遺員缺暫停推補仍令暫管西寧總兵事俟事平
再為推補可也臣謹㑹同甘撫臣華善合詞具
題伏乞
皇上睿鑒𠡠部議覆施行康熙十五年正月十二日題
奉
㫖将軍侯張勇為國籌畫周詳深為可嘉本内情節議
政王貝勒大臣㑹同速議具奏欽此查平定陜西全省
勦滅逆賊等項事宜一惟將軍侯張勇是賴今将軍侯
張勇身在地方稔知賊冦情形地方緩急擬親赴寧夏
撫綏軍民俟安撫料理後如鞏秦有事仍回鞏昌如鞏
秦無事臣同鎮臣趙良棟相機進勦平固移㑹将軍佛
尼勒巡撫華善提督王進寳令其固守秦州等語均應
如其所題聽将軍速赴寧夏撫綏軍民並将進取平固
之處相機速行至于天津總兵官趙良棟駐鎮海口要
地深得兵民之心不宜令離天津但寧夏有事将軍侯
張勇復稱趙良棟韜鈐素裕逈有過人之才臣知最深
請調補寧夏總兵官等語且寧夏係三邊要地所闗甚
為重大合宜重其職任應以此缺改為提督員缺将趙
良棟陞為寧夏提督令其速赴寧夏聽将軍總督節制
印信禮部速為鑄給
𠡠書内閣撰給其西寧總兵官員缺既稱暫停推補仍
令王進寳管理事平再行推補亦應如所題至提督陳
福自逆賊吳三桂反叛以來屢次勦殺逆賊建立功勳
固守地方頗有勤勞為
國忘家竭盡心力忠誠顯著今忽遭變身沒相應将伊
弟涿州叅将陳竒優陞天津総兵官以酬忠勤
命下之日内閣撰給
𠡠書可也奉
㫖趙良棟陞補寧夏提督總兵官陳竒陞補天津總兵
官餘俱依議速行
靖逆侯靖逆将軍兼管甘肅提督事務臣張勇謹
題為欽奉
上諭事竊照寧鎮告變臣慮地方叵測一面移㑹将
軍臣佛尼勒鎮臣王進寳撤兵回秦固守秦州一面檄
撤臣標兵馬擬于正月十二日起程帶領赴寧安撫軍
民業經題
報外不意於十二日忽接定西大将軍多羅貝勒照㑹
内開本年正月初六日平凉城内投出猓猓一名阿丕
供稱初四日晚間平凉城内逆賊出兵發往秦州問其
數目供稱不知多少合行移㑹預為防範等因到臣十
三日又准提臣王進寳移㑹内稱逆賊王屏藩領兵欲
從吳寨出犯臣思逆賊吳之茂見拒守西和離秦僅二
百里王屏藩離秦亦不過二百餘里秦州兵力單薄倘
臣一離斯地賊兵乘虚入犯深為可虞臣遂移㑹将軍
佛尼勒提臣王進寳公議均謂臣萬不可輕離秦鞏臣
思寧夏要地必須大臣前去遂議令提臣王進寳量帶
精兵三千名前赴寧夏彈壓地方遂統寧鎮官兵㑹合
副都統大兵相機進勦平固逆賊臣與将軍佛尼勒固
守秦州但提臣一去而将軍佛尼勒滿兵無幾臣標見
兵亦復寥寥況鞏昌兵馬又少不無乘機竊發之慮伏乞
𠡠下定西大将軍将甘肅鎮臣孫思克并所轄標兵撤
回駐守鞏昌又臣發往平凉標兵撤回秦州再撥滿洲
甲兵千餘發秦州将軍統領庶能四應馳勦地方可保
無虞矣再照提臣王進寳如赴寧夏而寧夏鎮務即令
兼管似為妥便但西寧鎮缺亟須能員料理俟臣同撫
臣華善公選賢能另疏請補外伏乞
皇上睿鑒𠡠部議覆施行康熙十五年正月十六日題
奉
㫖議政王大臣㑹同速議具奏欽此查将軍侯張勇既
稱四川逆賊吳之茂等欲犯秦州又平凉城内逆賊發
往秦州臣萬不可輕離秦鞏等語相應将提督王進寳
不必發往寧夏令将軍侯張勇等合力固守秦鞏等處
地方堵勦逆賊提督王進寳既停其前往寧夏其所請
選補西寧総兵官員缺之處無庸議仍照将軍侯張勇
前題令提督王進寳兼管可也奉
㫖依議速行
靖逆侯靖逆将軍兼管甘肅提督事務臣張勇謹
題為詳陳進勦逆賊機宜事竊照逆賊王輔臣負固平
凉日久難下者原因賊糧道未斷平凉兵少圍困不敷
又值寧夏有事恐賊愈為鴟張故臣前有赴寧夏之
請繼因秦州兵少臣不敢離秦又有留秦之
題今臣于本年正月十九日准兵部密咨一禀報事一𦂳
急軍情事該議政王等㑹覆大将軍貝勒并臣
題前事情由議得寧夏等處地方所闗最要官兵作何
安撫地方百姓作何綏輯一惟靖逆将軍侯是賴至攻
取平凉在先尚候提督陳福之兵今提督陳福身巳如
此若不速取平凉則秦省底定無日應聽将軍侯張勇
等酌調官兵發去與大将軍貝勒等兵馬㑹合将併力
克取平凉之處一面作速舉行一面奏聞奉
㫖移咨到臣但臣思各標兵馬除分防外見在單薄無
兵可撥臣與将軍臣佛尼勒提督臣王進寳公議應照
臣前
題臣赴寧夏㑹合搯都統拉員外郎大兵相機夾勦平
固留将軍臣提臣保守秦鞏但臣離秦州而将軍提督
之兵又皆單薄伏乞
𠡠下将西安就近兵馬無論何處調發防守各隘将各
隘見在防守之兵撤回秦隴與将軍臣提臣之兵聫絡
分防庶秦鞏可保無虞矣今擬臣于正月二十日統兵
從秦州前赴寧夏所有撥防兵馬事宜伏乞
皇上睿鑒𠡠部議覆施行康熙十五年正月十九日題
奉
㫖速議具奏欽此㑹議得将軍侯張勇目擊地方緩急
欲親赴寧夏㑹合大兵相機夾勦平固應如所題其速
赴寧夏将克取固原平凉等處及勦滅逆賊事宜酌量
而行仍将西安就近兵馬無論何處調撥照地方緩急
速行撤回固守地方堵勦逆賊可也奉
㫖依議速行
靖逆侯靖逆将軍兼管甘肅提督事務臣張勇謹
題為遵
㫖酌行調遣并報抵鞏日期事竊臣因寧夏兵變逆賊
乘隙侵犯臣一面具
題一面于正月二十日自秦起程赴寧安撫行至鞏昌
地方因見兵力單薄難資防禦隨留左營遊擊史孔筆
帶標兵一千名駐鞏又前行至松山之龍灘河接准部
文㑹議奉
㫖令臣駐劄適中地方四面調遣堵勦一惟聽臣酌行
等因臣遂将先遣去遊擊安守正赴寧之兵撤回莊浪
後又據中衛同知張輔報賊找栰欲行渡河飛請援兵
等情臣隨遣前營守備張士竒帶標兵五百名前去中
衛防守但臣奉有駐劄適中之
㫖因思蘭州路處四通可以居中調遣遂率兵回蘭乃
屢據報川逆逼近秦鞏臣因營馬馳驅日久瘦損者多
復于各營中挑選堪騎良馬一千匹令右營遊擊張文
星前營遊擊安守正率標兵一千赴秦堵勦又将調來
各營兵丁一千名令嘉峪關遊撃劉大明山丹遊撃邊
永昌在蘭臨等處防守此臣節次酌行調遣之大畧也
計臣標兵除發平凉一千二百名留鞏一千名赴中衛
五百名赴秦州一千名以及留甘患病帶傷安塘外現
在隨臣兵馬僅有八百名乃係挑餘弱兵選剩疲馬悉
不堪用正在苦心籌畫間于二月二十五日復准部文
㑹議奉
㫖著臣前赴鞏昌等因臣于本月三十日親赴鞏昌外
所有酌行調遣緣由並赴鞏昌日期理合一併題
報伏乞
皇上睿鑒𠡠部議覆施行康熙十五年二月二十九日
題奉
㫖兵部知道
靖逆侯靖逆将軍兼管甘肅提督事務臣張勇謹
題為塘報殺敗逆賊事康熙十五年三月初十日據臣
標前營遊擊安守正撫標右營遊擊劉廷棟等塘報稱
本月初九日天明時候據南山架梁兵丁報稱有賊二
千餘名出南山沙溝等情卑職等隨即上城瞭望果有
逆賊二千餘俱帶紅盔纓将伏羌四門圍繞卑職等公
議領兵從北東二門衝殺北門係遊擊安守正邊永昌
等領兵衝出東門係叅将吕天玉遊擊劉廷棟等領兵
衝出兩路勦殺逆賊大敗卑職隨即追勦至駱駝巷餘
賊鳥散俱巳逺遁卑職等至未時收兵查殺死賊兵無
數活捉偽叅遊都守千把等二十餘名搜獲偽劄二十
餘張活捉逆賊一百餘名内有中傷者就於闗子鎮正
法訖其餘六十餘名另行押解軍前所有奪獲馬匹盔
甲器械等項數目俟查明另報等情到臣據此該臣看
得自逆賊入犯秦鞏以來臣撤兵回蘭因賊勢日熾擬
即統師赴援奈箭瘡痛楚痰火暈迷肩輿所至日僅三
十里輾轉長途不能速援因思伏羌為秦鞏要路恐賊
襲取不可不預為之防業巳先遣臣標前營遊擊安守
正山丹遊擊邊永昌協同撫標遊擊劉廷棟安逺叅将
吕天玉等各帶兵駐防保守城池以堵逆氛去後乃逆
賊果乘夜前來掩取以斷我秦州糧道時遊擊安守正
劉廷棟等隄備素密分布有方身先士卒合力擊勦擒
斬偽官賊兵奪獲馬匹盔甲器械等項餘賊逺遁大獲全
勝皆仰賴我
皇上天威逺播之所致也緣係殺敗逆賊理合具
題伏乞
皇上睿鑒𠡠部議覆施行康熙十五年三月初十日題
奉
㫖覽卿奏遣發遊擊安守正等於伏羌縣城外擊敗賊
衆擒斬偽官賊兵甚多得獲馬匹器械等項具見調度
有方将士奮勇可嘉在事有功人員事平之日議叙具
奏兵部知道
靖逆侯靖逆将軍兼管甘肅提督事務臣張勇謹
題為委員監造軍器并請移駐地方事康熙十五年三
月二十五日准兵部密咨為就便製造盔甲軍器等事
㑹覆靖逆将軍侯張勇題前事等因奉
㫖議政王貝勒大臣㑹同速議具奏欽此該臣等議
得前因将軍侯張勇赴寧故四川逆賊齊犯闗係甚
為重大相應令将軍侯張勇暫回鞏昌整頓兵馬㑹
同大将軍勦滅逆賊其盔甲器械乃係緊要軍需聴
将軍侯張勇選委才能官員差赴蘭州速行製造以
濟軍需等因移咨到臣該臣查得製造盔甲軍器等
項乃征勦防禦之所必需臣先奉有駐劄適中要地
之
㫖因蘭州路處四通可以暫為駐劄又因該地匠物甚
便故于本年二月内有移駐就便製造之
請也但目今逆賊逼近秦鞏豈臣可逸坐蘭州製造軍
器之時當即進兵于二月三十日離蘭三月初四日到
鞏已經報明在案又于本月二十一日前抵伏羌因賊
氛未靖極力分佈以備䇿應計兩旬之内肩輿代騎載
道督兵靡有寧晷緣盔甲軍器等項闗係軍需最急又
不敢視為可緩之事業已遵
㫖委官赴蘭監造外但臣提督衙門原係新設逺在甘
州似難遥控萬一接應莫及不無貽悞封疆之慮或移
駐蘭州或議駐何地臣未敢擅便相應題
請伏乞
皇上睿鍳仍
𠡠部議覆施行康熙十五年三月二十七日題奉
㫖議政王貝勒大臣㑹議具奏欽此查平定秦省征勦
逆賊悉皆付託将軍侯張勇今甘肅提督衙門或移于
蘭州或駐何地聴将軍侯張勇酌量要地駐劄仍将駐
劄處所報明該部可也奉
㫖依議
靖逆侯靖逆将軍兼管甘肅提督事務臣張勇謹
宻題為塘報殺敗逆賊事竊臣于康熙十五年三月二
十七日據駐防寧逺縣撫標右營遊擊劉廷棟報稱馬
塢偽汪縂兵因将軍前往伏羌帶兵數千來犯寧逺查
寜逺為鞏昌要道兵力單薄請乞速發大兵前來保守
城池等情到臣臣隨遣臣標後營遊擊劉虎守備邵廷
臣并檄撫標右營遊擊劉廷棟同滿洲嘠喇昻邦纛章
京傑印領滿漢官兵三千名前往馬塢鎮迎勦去後今
于本年四月初一日據遊擊劉虎劉廷棟等塘報稱卑
職等奉令統領官兵同滿洲章京等帶領滿兵前赴馬
塢鎮㑹勦遵于二十八日至陳家窯劄營二十九日寅
時起營行至平頭山遇賊馬步千餘列隊迎敵卑職等
同滿洲章京督令官兵奮力撲勦逆賊敗遁下山卑職
等分兵三路前進滿洲嘠喇昻邦章京等統領滿兵分
為一路卑職虎帶領本標中營千把総韓成趙邦俊等
分為一路撫標右營遊擊劉廷棟領守備邵廷臣千総
冶大年等各官兵分為一路一齊追趕至山下逆賊大
敗奔逃馬摀鎮卑職等奮力追殺至城下賊兵􁨣命入
堡我兵週圍攻勦連攻三陣砍去鹿角柞攻開賊寨二
座殺死賊兵千餘得獲賊糧三百四十餘袋陣斬偽都
守等四員活捉逆賊四十三名其餘逆賊敗入老寨固
守不出奪獲馬匹旗幟盔甲鳥鎗片刀賞給有功人員
等情塘報到臣據此該臣看得馬塢當伏羌之後又附
近鞏昌逆賊出犯寧逺無非欲邀我後故臣等㑹檄滿
漢官兵前去迎勦今據報稱分路夾勦奮力攻開賊寨
擒斬逆賊官兵一千四十餘員名得獲賊糧三百四十
餘袋陣獲盔甲馬匹等項俱賞有功人員等情前來是
皆仰賴我
皇上威福并諸将士同心用命之所致也臣謹㑹同将
軍臣佛尼勒撫臣華善提臣王進寳合詞具
題伏乞
皇上睿鑒𠡠部議覆施行康熙十五年四月初四日題
奉
㫖覽卿奏㑹同纛章京傑印遣發滿漢官兵于馬塢等
處地方擊敗賊衆擒斬甚多陣斬偽都司等得獲旗幟
器械等項具見調度有方将士奮勇可嘉在事有功人
員著議叙具奏兵部知道
靖逆侯靖逆将軍兼管甘肅提督事務臣張勇謹
題為舉首逆書事康熙十五年四月初三日據署西安
州遊擊賀雙龍塘報到臣據此該臣看得賀雙龍以革
職遊擊隨軍征勦渡河以來屢立戰功經臣題
請復職業䝉
俞允在案續臣以西安州乃靖逺屏藩逼近固原夙稱
衝要之地因稔知本官才堪重任遂委令署理本州營
務以覘其能查該州被賊陳彭等屢次侵冦蹂躪巳極
顛連凋敝之狀不堪矚目本官自署事以來加意撫綏
保固巖疆種種整飭靡有懈弛所著成效亦已有明驗
矣嗣因逆賊李黄鷹等大率賊衆直逼城下本官復能
以微兵堵禦誓與城為存亡隨機應變拒守無虞不獨
其才足用而其操守之堅更足以砥礪将士也且逆黨
節次煽惑非啖之以利則危之以詞甚至以李成芳偽
書相誘本官侃侃拒絶即行舉首誠所謂疾風中之勁
草者矣夫既以練達之才而抒其謀猷復以忠貞之守
而凛其節操則雙龍之才節似難泯沒不叙況當兹偽
言散布在在鼓簧尤宜亟為表揚以激勸人心者也今
據前由除将逆書送部外臣謹㑹同撫臣華善合詞具
題伏乞
皇上睿鑒勅部議覆施行康熙十五年四月初六日題奉
㫖據奏署遊撃賀雙龍出首逆書忠貞可嘉著議奏該
部知道
靖逆侯靖逆将軍兼管甘肅提督事務臣張勇謹
密題為飛報殺敗侵犯通渭逆賊事竊照康熙十五年
四月十六日據駐防通渭水泉守備段為章知縣周玉
田禀據哨探兵丁禀稱探得偽總兵四人率衆萬餘塵
土蔽天将抵縣城等情卑職查本縣城内僅有防守步
兵二百名今聞逆賊大衆來犯百姓驚惶盡皆出城逃
竄兵少城空萬難死守卑職等無奈暫駐山寨理合飛
報乞速發大兵以救地方等情據此臣隨㑹叅贊軍務
䕶軍統領臣傑印令其率領滿兵同臣標副将劉選勝
遊擊史孔筆安守正等帶領官兵于十七日自伏羌進
發又移甘撫臣華善遣中軍遊擊岳鎮邦同守備千把
各官并臣標守備張士竒等率兵從鞏昌速赴通渭撲
勦各去後本月十九日接䕶軍統領傑印報稱本統領
㑹同貴標中軍劉副将等率領滿漢官兵前赴通渭途
遇撫標遊擊岳鎮邦等兵馬遂合兵前進行至十八盤
坡遇見賊兵萬餘前來伏羌本統領㑹合劉副将等将
滿漢官兵分為兩路左右夾擊奮力齊進賊不能支敗
回通渭我兵尾追斬殺當時安遊擊同千總王友資等
奪東門而入逆賊從城内逃出劉副将等又率兵從城
外追殺正黄旗嘠喇昻邦同各章京率兵奪南門而入
鑲白旗統領夸哈等各滿兵從城外追殺賊衆披靡敗
奔上山計殺傷賊兵七百餘名活擒一百十四名得獲
大砲四位馬匹駱駝器械等項賞給有功人員詢據拿
獲賊兵供稱領兵係李総兵小李総兵陳総兵楊総兵
供畢俱行正法訖官兵欲乗勝攻勦因天色已晚次
日復㑹同各将領率滿漢官兵進攻三次奈賊已劄
定營盤立有木柵挨牌布列火器難以攻取遂收兵
對面安營等因又據副将劉選勝等塘報同前等情
到臣該臣看得逆賊狂逞率衆萬餘侵犯通渭欲合
川逆以連聲勢臣隨一面移㑹甘撫一面發兵撲勦
今據塘報将士奮力用命擒斬八百餘名仍復縣城
逆賊敗踞山頭我兵亦經安營等縁由雖一時未即
蕩滅根株然亦足以破賊之膽矣但我兵尚與賊營
相持兵力單薄臣處又無多兵可撥恐分禦不敷非
計之得隨飛移将軍臣佛尼勒提臣王進寳從秦撥
發滿兵五百名緑旗五百名俱到通渭㑹兵勦禦外
臣謹㑹同将軍臣佛尼勒撫臣華善提臣王進寳合
詞題
報伏乞
皇上睿鑒施行康熙十五年四月二十一日題奉
㫖據奏逆賊侵犯通渭䕶軍統領傑印等率領官兵殺
敗賊衆得獲砲銃器械等項恢復縣城具見調度有方
将士奮勇可嘉在事有功人員事平之日議叙具奏該
部知道
靖逆侯靖逆将軍兼管甘肅提督事務臣張勇謹
密題為飛報大敗逆賊事康熙十五年四月二十四日
據副将劉選勝遊擊史孔筆岳鎮邦李守魁塘報稱前
滿兵撤回伏羌卑職等奉有固守城池嚴禦逆賊勿令
竊赴秦川之令遵即入城防守外于二十二日辰時望
見北山各賊營旗幟亂動卑職等一面整兵一面公議
如賊東向赴秦則亟行堵勦如賊欲挑戰則留副将劉
選勝率領官兵守城卑職等分頭迎敵正商議間乃見
賊奔突下山内有偽総兵李黄鷹李建基等率領馬步
賊兵五千餘名從西面偽陳総兵率領馬步賊兵三千
餘名從東面俱皆直擁前來卑職等隨照前議留守城
池外遊擊史孔筆帶領守備千把各官率兵從南門出
城岳鎮邦帶領千把等官率兵從西門出城李守魁帶
領千把各官率兵從東門出城逆賊見我官兵出城隨
行站隊三路官兵分頭向前奮力撲勦賊死拒不退從
辰至未鏖戰數陣賊始潰敗我兵隨後追勦逆賊仍上
北山當陣活擒偽官并兵五十餘名内帶傷偽守備二
名偽千総四名偽把總五名捜獲偽劄十一張在陣殺
死賊兵五百餘名内殺死偽把総二名捜獲偽劄二張
問據擒獲偽官等供稱吳之茂王屏藩屢遣人往平凉
王輔臣處請兵前來秦州接應今此一陣若能取勝川
賊必來平凉等語問畢俱經正法訖計奪獲棉甲火器
旗幟器械等項俱經賞給有功人員除行間立功官兵
及帶傷陣亡兵丁馬匹俟查明另行造冊呈報外所有
殺敗逆賊情形并獲偽劄合先飛報等情到臣據此該
臣看得逆賊前犯通渭巳被滿漢官兵殺敗退據北山
嗣據寧逺遊擊劉廷棟等報稱馬塢逆賊有出犯截餉
之信臣因伏羌兵單遂移撤滿兵回伏仍檄催李守魁
速赴通渭同劉選勝史孔筆岳鎮邦等固守嚴防乃賊
探知撤兵遂來侵犯縣城經臣標副将劉選勝調度議
令遊擊史孔筆撫標遊擊岳鎮邦西寜鎮標遊擊李守
魁各率守備千把等官領兵分路夾勦自辰至未鏖戰
良久賴官兵奮勇直進賊始潰敗奔回上山當陣擒斬
逆賊官兵五百餘名共捜獲偽劄一十三張除偽官巳
經正法盔甲器械旗幟火器等項賞給有功人員所獲
偽劄咨送兵部查燬外臣謹㑹同将軍臣佛尼勒提臣
王進寳合詞題
報伏乞
皇上睿鑒𠡠部議覆施行康熙十五年四月二十六日
題奉
㫖覽卿奏遣發官兵於通渭縣地方擊敗賊衆擒斬甚
多得獲偽劄器械等項具見調度有方将士奮勇可嘉
在事有功人員著議叙具奏該部知道
靖逆侯靖逆将軍兼管甘肅提督事務臣張勇謹
題為衝鋒拔險大敗逆賊飛報捷音事竊臣前准撫臣
華善咨報偽李将軍有入犯岷州之信臣以岷州逼近
臨鞏恐被逆賊盤踞擬于二十四日親赴彈壓因撫逺
大将軍以樂門賊勢猖獗恐臣分兵往鞏莫資䇿應臣
遂留臣標中軍副将劉選勝防守伏羌臣于二十四日
帶兵到樂門㑹同都統臣巡察地形查賊札營一十一
座相為聫絡其南北山梁賊營二座相距都統營盤僅
有三里許賊思踞險連營以圍困我兵非大挫其鋒使
之䘮膽恐蔓延日久則牢不可破矣臣等公議須安營
于賊營山梁中間以分其勢併大舉精銳拔其南北二
營使賊失其險然後用勦用撫勢如破竹也隨議将滿
兵分為二股一股攻賊南營即以一股堵其援南之兵
臣標官兵亦分二股一股攻賊北營即以一股堵其援
北之兵并令滿漢各兵每一兵帶草一束以備填塞賊
營壕塹之用計議已定于二十六日黎明都統臣遣發
鑲黄旗夸蘭大佛爾禾率領外委嘠巴什章京等滿洲
官兵望賊南營進勦臣亦遣發前營遊擊安守正率領
守備李𢎞鑒張士竒外委守備王𢎞鼎等各官兵望賊
北營進勦二營逆賊布列鳥鎗齊出拒敵我兵奮力撲
殺賊隨敗遁入營至已時樂門偽汪總兵率兵三千餘
從北路前來偽李将軍率兵三千餘從南路前來分援
南北二營不知臣等前議已遣鑲黄旗夸蘭大蘇尼安
等領兵在河灘架梁預堵南來援兵復遣左營遊擊史
孔筆後營遊擊劉虎等領兵屯札山梁預堵北來援兵
故汪李二賊衝突數陣被我滿漢官兵分頭堵截鎗砲
齊發賊遂敗奔不能進援而我進勦南北二營官兵仍
復兩路攻擊鏖戰六陣奈三道壕塹加以鹿角挨牌我
兵難于速拔至酉時傳令将所帶草束填平賊濠當先
八旗滿兵合力齊進攻拔逆賊南營隨後緑旗官兵合
力齊進攻拔逆賊北營二營既拔賊衆大潰東逃西竄
各自奔命我兵尾殺因天黑不便逺追遂收兵回營活
捉賊兵三百餘名訊供北營偽総兵官姓裴不知其名
先被砲傷身死南營偽総兵姓白亦不知其名落崖跌
死至次日天明查殺賊衆併跌崖死者計有千餘奪獲
鹿角柞二千餘個挨牌一千六百餘面帳房六百餘頂
併跌傷盔甲器械甚多當即給賞有功人員是役也皆
仰賴我
皇上威福而将士用命故能衝鋒拔險大獲全勝其餘
釜息行見膽落魂消不敢狂逞矣所有傷亡滿漢官兵
併倒斃馬匹俟查明造冊另報外再照甘撫臣華善布
政司伊圗因臣等兵馬急需糧芻特遣莊浪監收同知
髙成美隨臣軍前招買并遣河州監收同知鄒玗伏羌
縣知縣張其㨗西河縣知縣馮翼鼎原任隴西縣知縣
張琦買運䇿應俾滿漢兵食馬料不至告匱其勤勞亦
難泯没相應一併題
報伏乞
皇上睿鑒𠡠部議覆施行康熙十五年四月二十八日
題奉
㫖覽卿奏親率滿漢官兵于樂門等處地方分路進勦
攻破南北賊營擊敗來援賊衆擒斬偽総兵等得獲器
械等項具見籌畫周詳調度有方将士奮勇可嘉在事
有功人員著議叙具奏
靖逆侯靖逆将軍少保仍兼太子太保兼管甘肅提督
事務臣張勇謹
奏為恭謝
天恩事康熙十五年六月十八日准兵部咨為逐出海
彛等事奉
㫖張勇著加少保兼太子太保欽此欽遵備咨到臣准
此臣即恭設香案望
闕叩頭謝
恩訖竊臣猥以菲材謬膺重寄叠荷
皇仁屢沐
寵眷
授以将軍既承節鉞之重
錫以侯爵復叨帶礪之榮頒
𠡠命於師中隆事權於閫外人臣遭遇之竒至此極矣
乃以恢復河洮諸州復䝉
特加少保之職夫公孤師保秩至崇也原以酬異績殊
勛克建非常之業者臣徒以征討微勞濫受
曠典感泣之餘實深惶悚擬欲具疏懇辭恐違
成命致負
天恩謹刻骨鏤心祗供厥職用殫犬馬之私以報
髙厚之徳者矣伏乞
皇上睿鑒施行康熙十五年六月十九日奏奉
㫖該部知道
靖逆侯靖逆将軍少保仍兼太子太保管甘肅提督事
務臣張勇謹
題為夾勦逆賊大獲全勝事竊照川逆盤踞樂門連
營一十九座臣慮兵力單薄勦禦不敷隨飛咨陜西
提臣王進寳移兵前来以壮聲援於六月十九日提
臣帶兵前至樂門札營大河北岸以衛糧道詎賊乗
提臣壁壘未定欲為刼營之計大率馬兵三千餘衆
同步賊相繼渡河直望提臣營中衝突而来當經提
臣遣發本標右營遊擊李守魁率領千總李日榮把
總王和善等首先迎敵去後并親督前營遊擊郝善
永泰遊擊趙光榮等官兵前進飛騎報臣臣令其從
河北往南迎勦臣隨一面留臣標中軍副将劉選勝
固守營盤一面撥發左營遊擊史孔筆前營遊擊安
守正後營遊擊劉虎金塔寺遊擊李進江山丹營遊
擊邊永昌各領守備千把等官兵從河南往北迎勦
與遊擊郝善等所帶往南一股官兵共作環圍之勢
併㑹都統臣黒葉副都統臣奚福率領各旗滿兵從
中截擊臣亦從後督陣滿漢官兵奮力齊進分頭夹
擊四面圍勦逆賊面面受敵左衝右突力不能支遂
披靡大潰被箭傷刀砍者尸横遍野投河落崖者不
計其數生擒偽總兵張興偽副将雒世伸偽遊擊張
承耀等并獲偽劄四張活捉精健蟒甲賊兵一百三
十八名俱即正法訖并於陣斬屍内捜獲㕘遊守千
把等偽官劄付三十一張與生擒偽官劄付共五十六
張奪獲馬匹盔甲器械當即給賞有功人員是役也皆
仰仗
皇上威福而将士用命所致從此餘逆望風落膽不敢
狂逞而蕩平疆土亦勢如破竹矣但查西寧鎮標後營
千総王之福因撲入賊隊奮往直前頭中片刀當陣身
殞深為可憫似應優䘏以慰忠魂所有行間有功官員
及傷亡官兵倒斃馬匹俟查明造冊另報并将偽劄咨
送兵部外臣謹㑹同提臣王進寳合詞具
題伏乞
皇上睿鑒𠡠部議覆施行康熙十五年六月二十二日
題奉
㫖覽卿奏㑹同都統黑葉等率領滿漢官兵于樂門地
方擊敗賊衆擒斬甚多活擒偽総兵副将等得獲偽劄
馬匹器械等項具見調度有方将士奮勇可嘉在事有
功人員著議叙具奏王之福作何恩䘏著議奏兵部知
道欽此查樂門節次殺賊功績現今行令靖逆将軍侯
張勇等造冊應俟各案有功官員清冊送到之日一并
彚叙至傷亡兵丁應聽該将軍酌量賞䘏陣亡千総王
之福係功加署守備應照現任職銜議叙廕子弟一人
以衛千総推用䘏銀一百五十兩可也奉
㫖依議
靖逆侯靖逆将軍少保仍兼太子太保管甘肅提督事
務臣張勇謹
題為塘報大敗逆賊事康熙十五年七月初三日據領
兵遊守桂奇李進江等報稱于七月初一日奉令領兵
前到岷州岩昌地方准各土官報稱逆賊有五千餘衆
聞知将軍遣發大兵前來即于二十八日移兵前去梨
川等由卑職等隨㑹同遊擊劉大明栁開甲領兵前往
追勦行至哈塔舖見賊兵數百出沒其間卑職等率兵
撲勦殺死賊兵數十名活擒六名問據供稱賊在梨川
地方川裏下營等語卑職等遂直趨梨川果見賊營三
座隨分兵三路合力進勦爵標左營守備桂奇遊擊李
進江等帶領鞏營千把総各官兵分為中路嘉峪闗遊
擊劉大明西寧鎮標守備栁開甲帶領嘉峪闗各官兵
分為左路山丹營遊撃邊永昌等帶山丹營各官兵分
為右路共三路齊進奮力撲勦連殺數陣逆賊大敗陣
斬千餘名中傷者更多活捉七十二名餘賊逃匿山林
因山路崎嶇松林深䆳難以尾追遂公同收兵回營所
有奪獲馬匹盔甲鳥鎗長鎗弓箭腰刀等項并傷亡官
兵馬匹俟查明另報等情到臣該臣看得逆賊盤踞岩
昌官軍對壘相持因偽将軍李良柱率賊冦犯岷州臣
亟親統官兵赴岷援勦于本月二十九日到新寺鎮據
塘報偽李将軍亦到岩昌各土官番族被賊迫脅每日
數次請兵救援臣因瘡病之餘天氣暑熱晝夜行間一
時昏暈兼以山路狹隘遽難前進遂遣左營守備桂奇
遊擊李進江邊永昌守備邵廷臣等率兵兼程前進援
勦去後續于七月初二日到漳縣據遊擊李進江等塘
報追賊至梨川大敗賊衆得獲器械帳房甚多此雖将
士協力効命實仰賴
皇上天威逺播之所致也除将得獲器械等項檄令賞
給有功人員及陣亡兵丁馬匹俟查明另報外事闗殺
敗逆賊理合題
報伏乞
皇上睿鑒𠡠部議覆施行康熙十五年七月初三日題
奉
㫖覽卿奏遣發官兵于梨川地方殺敗賊衆得獲器械
等項具見調度有方将士奮勇可嘉在事有功人員著
議叙具奏兵部知道
靖逆侯靖逆将軍少保仍兼太子太保管甘肅提督事
務臣張勇謹
奏為微臣病勢日危恐悞邊疆重任懇乞亟
簡賢能以資彈壓事臣自本年二月内奉
㫖赴寧因痰火病發精神昏亂唯以安撫地方事屬重
大乃肩輿就道星夜奔馳于三月初一日行至中途忽
自顛仆幾不能甦及抵鞏昌藥餌調治稍有起色又飛
赴伏羌樂門等處扶病勦賊奈箭毒久傷元氣耗散不
過兩三日内即發暈數次兼以腿瘡纒綿不時腫痛遍
體麻木舉動艱難此臣近來病勢危篤之狀滿漢官兵
所共目擊者也伏念臣䝉
世祖章皇帝拔于儔𩔖之中復荷
皇上寄以腹心之重計受
兩朝知遇之恩于兹三十有餘載矣其間
寵眷之日隆
賞賚之獨厚不一而足臣思天地之愛物靡所不周父
母之愛子無所不至今
皇上之待臣如此亦即
天地父母也臣豈土木為心而有不思忘身家捐頂踵
以仰答
髙厚于萬一而顧以病篤之故屢疏乞休者非為疾痛
莫支自圗安逸之計亦非性命念重欲為静攝之謀而
臣之所以力辭解任者實為封疆起見也葢甘肅為三
秦門户提督為三鎮綱維當兹亂臣内叛海彛外伺之
時即以强幹精明者分符坐鎮猶慮區畫偶踈有乖佈
置況以病臣竊位其中萬一所在告警非臣瘡腫難行
之日即臣痰壅暈迷之際師無所統則兵不用命必致
倉皇失措策應莫及斯時也臣雖虀粉恐不足以贖其
辜矣若夫裹屍還葬臣自筮仕以來即以此念自矢肝
腦塗地正臣死得其所之時斷非以愛身之故而叠
請休致也但臣前疏奏辭奉有
不必以疾求罷之
㫖或者
皇上察臣在邊日久頗諳情形故不以衰殘困憊而加
擯斥然今日四海景從懷瑾握瑜足備干城之選者實
繁有人如臣一息雖存奄奄待斃又何足補耶泣懇
皇上俯念巖疆重地
鑒臣病勢危篤迅
簡賢能星馳代任
准臣赴京醫治倘邀
聖庇得延殘喘是臣之餘生皆賴我
皇上之覆載也如委滇溝壑而邊圉得人獲保清晏臣
亦瞑目于地下矣臣不勝惶悚待
命之至謹具
奏請
㫖康熙十五年七月初四日奏奉
㫖卿長才偉畧久鎮巖疆矢志忠貞力圖報國勦禦賊
冦恢復地方安輯兵民勞績茂著秦省軍務方殷正資
料理著勉加調攝益殫壯猷以副朕倚任之意不必以
疾求罷該部知道
靖逆侯靖逆将軍少保仍兼太子太保管甘肅提督事
務臣張勇謹
密題為急
請鎮臣統練新兵以資分防事竊照興安鎮屬官兵經
臣題
請照依原額召募業奉
俞㫖臣隨㑹同甘撫并甘西二鎮各行招募并馬匹招
中牽領計自本年正月起至六月終止臣同撫鎮各臣
共計募有馬歩兵五千五百有竒但不便令其坐糜糧
餉查今川賊敗遁各隘需兵應将所募之兵撥防分禦
惟是新募之衆操演訓練必須禆員管轄方為有制之
師故興鎮原設新增副叅遊守等官臣與督臣遴選賢
能隨才
題補然三軍無司命之主勢必渙散而各将無総理之
樞亦将懈怠是新募之兵與新補之将控制得當指臂
相須者惟鎮臣是賴耳伏乞
皇上簡選賢能擢授興安鎮庶兵馬得有統率用以分
守各隘實有禆也再照應募興漢鎮屬之兵共計一萬五
千有竒今地方尚未恢復一鎮似難率理況秦徽鳳隴
各要地既恐外虞又慮伏莽必須分行彈壓防禦方周
應将前裁補秦州總兵朱衣客并暫駐秦州漢中総兵
費雅達俱令其速抵秦州分統新兵則訓練防禦均有
攸賴矣至于平凉巳經歸誠則提臣王進寳應專管陜
西提督事務其西寧原缺請祈
睿鑒另簡賢員迅赴任事俾要地得人而巖疆永固也
臣謹㑹同督臣哈占合詞具
題伏乞
皇上睿鑒𠡠部議覆施行康熙十五年七月十三日題
奉
㫖議政王貝勒大臣㑹議具奏欽此查撫逺大将軍圗
海題請令提督王進寳駐劄固原固原総兵朱衣客駐
劄西寧管西鎮事等語臣等㑹議俱如大将軍所題此
疏無庸另議至稱應募興漢鎮屬一萬五千有竒之兵
一鎮似難率理等語今朱衣客已授西寧総兵其興漢
鎮屬兵馬作何分轄之處聽靖逆将軍侯張勇総督哈
占提督王進寳公同㑹商確議具題可也奉
㫖依議
　
　
　
　
　
　
　
　
　
　
　
　張襄壯奏疏巻四
欽定四庫全書
　張襄壯奏疏巻五
　　　　　　　　　甘肅提督靖逆侯張勇撰
靖逆侯靖逆將軍少保仍兼太子太保管甘肅提督事
務(臣/)張勇謹
密題為照額設兵并補守備以資防禦事竊照逆賊倡
亂淪陷階文臣前題准將階州副將改為洮岷副將而
副將營原設兵馬曩因軍需尚詘故未經照額募補唯
以洮岷㕘將營額兵五百并副將楊朝樑不食糧餉之
土兵五百充伍凑合副將營制以為權宜之計今楊朝
樑已經休致土兵五百隨行帶回而洮岷副將營止存
兵五百名今階文見議歸誠臣擬遣兵前去安撫而分
布實苦不敷查階州額設馬戰兵三百名步戰兵四百
名守兵三百名文縣守備營馬戰兵五十名步戰兵一
百五十名守兵二百名西固城守兵一百一十名則洮
岷協營兵數當凖階協舊制而文縣西固亦應照原額
募補庶可以分防各隘戰守有資矣再照西固城原設
守備一員今地方恢復急需能員查得河州營把總杜
道隆調征一年有餘屢著戰功且膂力超衆才技兼人
堪以擬用西固城守備除臣一面行令洮岷副將吕天
玉階州遊擊吳掇桂文縣守備馬任逺并委把總杜道
隆各速行召募外謹㑹同督臣哈占甘撫臣華善提臣
王進寶合詞具
題伏乞
皇上睿鑒勅部議覆施行康熈十五年七月二十五日
題奉
㫖兵部知道欽此查階州副將營原額馬步兵一千名
先經該將軍題准將洮岷㕘將改為副將添兵五百名
階州副將改為遊擊裁去兵四百名其洮岷營應添兵
五百名即以楊朝樑自養土兵充額不費糧餉暫行守
禦地方今該將軍既稱楊朝樑土兵五百已經帶回洮
岷營兵數當凖階協舊制并文縣西固亦應照原額募
補可以分防各隘戰守有資等語均應照該將軍所題
杜道隆係把總不應越陞守備該將軍既稱杜道隆調
征一年屢著戰功等語應准陞以署守備管陜西西寧
西固城守備事可也奉
㫖依議
靖逆侯靖逆將軍少保仍兼太子太保管甘肅提督事
務(臣/)張勇謹
題為恭
報暫停召募以省兵餉事竊照召募興漢二鎮屬原額
新設官兵共計一萬六千有餘今臣已募有八千四百
餘名又督臣先經募過漢鳳兩郡及舊縣闗地方二營
兵共一千一十五名漢中鎮臣費雅達募兵一千一百
餘名共募兵一萬五百餘名未募之兵尚少五千餘名
臣因前赴秦州與撫逺大將軍㑹商機務并酌議興漢
二鎮所有召募未足之兵應行停止葢逆賊已經逃遁
則二鎮所屬各營地方可以節次恢復俟到彼時即將
恢復之兵選充原額既可省先支之餉復可免召募之
煩臣遂移行各標營將見在已募之兵收伍操練其未
募之兵飭令暫停去後所有新兵應需旗幟已經製造
將完馬匹亦已領配二千八百匹唯所需盔甲器械等
項俟臣抵蘭後將見募之兵分定馬步戰守額數督造
報竣分給配用之日造冊報部理合
題明伏乞
皇上睿鑒勅部議覆施行康熈十五年九月十三日題
奉
㫖兵部知道欽此查該將軍侯既稱興漢二鎮屬未募
之兵尚少五千餘名臣與撫逺大將軍㑹商俟各營路
地方恢復即將恢復之兵選充原額可省金錢應暫停
止等語應如該將軍侯所題將興漢二鎮屬未募兵五
千餘名停其召募可也奉
㫖依議
靖逆侯靖逆將軍少保仍兼太子太保管甘肅提督事
務(臣/)張勇謹
奏為恭謝
天恩事康熈十五年九月二十日准兵部咨為欽奉
上諭事該議政王等㑹題前事内開康熈十五年八月
二十日奉
上諭諭兵部自逆賊煽亂以來奸徒附和侵擾地方闗
隴以西疆域遼濶大兵一時未集人心不無動揺靖逆
將軍靖逆侯張勇提督王進寶鎮臣孫思克一聞蘭州
之變即統領兵馬星馳渡河勦殺賊衆攻圍蘭州臨鞏
等處恢復城池條奏機宜舉發偽劄拿獲奸細綏靖邊
陲其功甚大及大兵攻取平凉專任靖逆侯張勇等鎮
守秦鞏復殫心籌畫調度合宜勦禦川賊屢奏捷音紓
朕西顧之憂厥功尤為茂著伊等皆夙將重臣矢志報
國同心協力展布謀猷兼以訓練士卒忠義素孚故能
身先行陣所向克捷其屬下官員兵丁亦皆効力共建
功績朕甚嘉之于軍功議叙之外應從優加恩以示朕
奬勵忠貞酬答勲勞至意著議政王貝勒大臣㑹同議
奏特諭欽此該臣等㑹議得
上諭内靖逆將軍靖逆侯張勇提督王進寶鎮臣孫思
克攻圍蘭州臨鞏等處恢復城池綏靖邊陲其功甚大
復殫心籌畫調度合宜紓朕西顧之憂厥功尤為茂著
伊等皆夙將重臣矢志報國忠義素孚其屬下官員兵
丁亦皆効力共建功績朕甚嘉之于軍功議叙之外應
從優加恩以示朕酬答勲勞至意欽此除將軍侯張勇
提督王進寶鎮臣孫思克于軍功議叙外其靖逆將軍
侯張勇係三等侯今優加以拖沙喇哈畨授為二等侯
提督王進寶冊開係阿思哈尼哈畨今優陞為二等阿
思哈尼哈畨給與將軍名色仍兼管平凉等處提督事
務查鎮臣孫思克無世職今優授為三等阿達哈哈畨
授為凉州提督仍聽靖逆將軍侯張勇節制至給與王
進寶將軍名色之處交與内閣其張勇添撰
勅書及王進寶孫思克換給
勅印之處交與内閣吏部禮部可也等因康熈十五年
八月二十三日題奉
㫖張勇王進寶孫思克勦禦賊寇功著巖疆矢志忠貞
克副倚任張勇著從優加為一等侯王進寶著優陞為
一等阿思哈尼哈畨授為將軍仍兼管平凉等處提督
事務孫思克著優陞為一等阿達哈哈畨凉州提督餘
依議欽此欽遵備咨到臣准此竊自吳三桂變亂以來
三秦擾動臣所屬河東臨鞏等處悉遭淪陷
皇上不加譴斥俾得戴罪恢復仰叨
寛典已出望外且荷
特恩加臣將軍之職畀以事權用資彈壓及吳逆投送
偽劄臣即繳部具疏首報復䝉
恩㫖賜爵通侯臣自維才薄叠膺
寵遇乃濫竽名器實夙夜抱慙今臨鞏各地方雖節次
克復然失而復得功不掩過况川逆現在盤踞勦禦方
殷臣恨不能滅此朝食以抒
廟堂西顧之懐何敢復因擾攘屢捧
絲綸茲又欽奉
上諭加臣一等侯爵拜
命之下深切惶悚臣有何功而過沐
湛恩有加無已此誠古來將臣所不易得之數庸劣如
臣竊叨
曠典不禁感泣失聲愈自奮激從此秣馬礪兵務期妖
氛立靖以仰報
髙厚於萬一耳除臣恭設香案望
闕叩頭謝
恩訖為此理合具
奏伏乞
皇上睿鑒施行康熈十五年九月二十七日奏奉
㫖覽卿奏謝知道了該部知道
靖逆侯靖逆將軍少保仍兼太子太保管甘肅提督事
務(臣/)張勇謹
題為彚報傷亡官兵懇乞循例恤賞以廣
皇仁以鼓士氣事案照河西自去嵗用兵以來衝鋒撼
陣者屢矣其間克捷獲勝將士實與有力似當一體仰
邀
恩䘏况披堅執鋭奮不顧身以致或傷或亡其忠魂廢
體尤宜倍加憐憫者也查官有戰功兵有傷亡者業經
照案題
報奉有
事平議叙之
㫖臣隨將行間有功人員造冊送部議敘外唯前後對
敵傷亡各兵未䝉議䘏臣思疆場殞命者家失所依肢
體殘缺者身屬無用苦况莫告魂魄哀號每一念及為
之痛心茲奉
大典恤賞下頒則此傷亡官兵相應循例優䘏以勵人
心者耳今臣准據甘寧撫臣華善奮威將軍王進寶凉
州提臣孫思克臣標中軍副將劉選勝各將所屬標營
節次殺賊官兵開列對陣身亡日期并被傷處所分别
輕重彚造清冊前來除將原冊送部外臣謹合詞具
題伏乞
皇上睿鑒勅部議覆施行康熈十五年十一月十七日
題奉
㫖兵部議奏欽此除陣亡官員已經議給恩䘏應無庸
再議外今該將軍侯張勇既稱傷亡官兵似宜循例優
䘏等語其被傷官兵陣亡兵丁應聽該將軍侯照例賞
䘏仍造冊報部可也奉
㫖依議
靖逆侯靖逆將軍少保仍兼太子太保管甘肅提督事
務(臣/)張勇謹
題為軍需孔亟殫力捐貲以報
國恩事竊自叛逆變亂以來警息頻聞所在淪陷雖
天威逺播釡底遊魂不久殱滅然轉輸糧餉購買馬匹
製造甲械賞賚將士糜費
内帑之金錢亦已不貲矣臣一介武夫每聞古人家散
萬金之語恨不能追蹤往蹟以報
兩朝知遇之恩去嵗河東告變臣統師撻伐用彰
天討唯是軍前所需用度浩繁司農方在持籌而計臣
子敢萌身家之念故臣不憚傾囊倒篋多方拮据隨事
補苴務期士飽馬騰軍容整肅兵心踴躍以奏剋期蕩
平之績并以少盡破家為
國之心也案查糧糈為用兵急務臣慮蘭州殘破之後
井里蕭條兵馬到蘭未免倉皇措餉臣待罪河西二十
餘載其蓄藏糧米之家聞之頗稔遂於甘州永昌莊浪
等處勸諭積儲人戸常時泰張大噪等一千二百七十
四家借出現糧三萬四百五十七石照時價給發銀兩
在甘州者交甘州道㕔在永莊者交凉莊道㕔并移㑹
甘撫臣華善轉檄各道㕔衞親行下鄉催運至蘭而蘭
州各標營兵食始克有濟此臣捐貲辦餉業經甘寧撫
臣華善題
報在案又逆賊鴟張六郡失陷雖
王師四出所至克復而追奔逐北非馬莫資又况對壘
相持馳驅靡息晝夜奔勞倒斃者衆臣隨㑹知甘撫臣
華善於十四年内捐銀一萬一千餘兩在西寧莊浪甘
凉肅州産馬處所陸續購馬一千三百餘匹并覔買草
料喂飼嗣因倒馬過多又於十五年内捐銀一萬四千
五百餘兩購馬一千七百餘匹前後共捐過銀二萬五
千七百兩買馬三千二百匹征勦臨蘭鞏秦以及伏羌
西和樂門通渭馬塢等處計今兩載有一兵倒馬十匹
或七八匹五六匹不等隨倒隨給故戰馬賴以不缺此
甘撫臣華善所目擊者又臣標營制新設所有配兵藍
布盔甲率多督鎮撥給歴年已久𩔖皆損敝似難以壯
軍威臣自渡河以來捐貲改製雜色緞面盔甲一千頂
副用過銀八千餘兩故四處征勦軍裝明亮有先聲奪
人之勢此亦甘撫臣華善所目擊者又臣駐劄伏羌堵
截秦州逆賊時大兵赴勦樂門當有樂門鄉民數千齊
奔伏羌涕泣稟稱麥豆榖稻青苗俱被大兵馬匹踐食
等情臣隨令臣標中軍副將劉選勝伏羌知縣張吉捷
查勘回稱兩山悉係賊兵屯劄大兵馬匹無處放牧不
得已作此權宜之計臣即與百姓估買公議定價每青
苗一畝給銀三錢東至西寧鎮西至樂門鎮一帶青苗
共給過銀三千六百四十兩以牧養滿漢官兵馬匹此
都綂臣黒葉副都綂臣奚福所共知者又王輔臣原遣
偽總兵李國樑李師膺帶兵二千前去秦州接應偽將
軍王屏藩赴援平凉而李國樑甫至樂門王輔臣見援
兵不至已率平慶固原等處投誠臣即㑹同都綂臣黒
葉提臣王進寶遣人頒諭李國樑等回兵李國樑接諭
遂于十五年六月二十四日二更起營飛回平凉川逆
知失所恃亦於次晚棄營奔遁臣恐官兵追勦道路多
被挖掘因思大路有一髙橋若為賊拆斷而我追兵不
能飛渡隨遣後營遊擊劉虎功加㕘將武自成等帶兵
一千餘名鳥鎗五百名每兵賞銀四錢官三員各賞銀
三十兩共賞銀六百九十餘兩以示鼓舞令各官兵乗
夜步行星速到彼防䕶勿致有悞軍機去後嗣據劉虎
等禀稱卑職於四更時候俱到髙橋賊於五更欲來拆
毁見我兵防守不敢進前等語而髙橋賴以不斷追勦
之兵始不至望洋興歎矣計臣前後所捐銀兩職分宜
然何敢瑣䙝上陳致凟
天聽惟是改造盔甲措購馬匹計運糧餉防䕶河梁悉
闗𦂳急軍務故臣勉力捐貲以少佐征勦之用者耳謹具
本報明伏乞
皇上睿鑒施行康熈十五年十一月二十九日題奉
㫖覽卿奏捐貲買馬製造盔甲給賞兵丁具見急公可
嘉著議叙具奏兵部知道欽此查見今各省捐助盔甲
器械等項俱照捐助袍㡌之例議叙五百兩以上准加
一級如有多者照此加級今靖逆將軍侯張勇於用兵
之際審度時勢𦂳急捐資買馬製造盔甲給賞兵丁相
應照例議叙但該將軍侯張勇前後共捐銀三萬八千
餘兩所捐銀數甚多查張勇見係靖逆將軍一等侯少
保兼太子太保侯爵無照例可加之級應否加宫保銜
伏候
上裁奉
㫖張勇著加少傅兼太子太傅
靖逆侯靖逆將軍少傅兼太子太傅管甘肅提督事務
(臣/)張勇謹
奏為臣病已危萬難供職特舉賢能懇
允代任無悞巖疆事案照先為微臣病勢日危等事臣
業已具疏乞休隨奉有
秦省軍務方殷正資料理不必以疾求罷之
㫖臣不覺感激涕零自念
君恩深厚如此祇恐廢病有悞
付託此外又何計焉故自駐蘭以來延醫診治冀獲稍
痊俾得以未盡之餘年竭蹶圖報不料病勢日見危篤
藥餌毫無效驗於二月中旬兩手俱腫至輕莫舉又於
足面受傷之旁陡發擁腫詢之醫者皆云箭中有毒
年久移注之故又兼痰火上蒸氣喘咳逆飲食漸減形
體尫羸曩尚賴人扶上肩輿今竟仰卧牀褥一加扶掖
則百痛交作是臣雖一息尚存亦不過奄奄待斃而已
伏思臣以一介武夫遭逢
聖世分符專閫位列通侯死何足惜但受
兩朝寵眷之隆不能為
國討賊盡掃妖氛裹革還葬少効涓埃此不無遺憾耳
目今諸寇奔遁秦省雖安然臣所轄地方悉屬衝險倘
控制不得其人隠憂靡細臣今命若懸絲危在旦暮料
難尸素查凉州提臣孫思克韜畧夙裕膽智兼優且在
邊日久曉暢情形素為畨彞所畏服以之代臣甘肅提
督綽有餘裕矣至於甘肅鎮缺查永昌副將達爾䕶謀
猷久著諳熟兵機自受職以來實心任事靡有懈弛如
前嵗臣與二鎮綂兵征勦該副將留守河西時則警報
頻聞羽書旁午獨能防禦嚴密疆土賴以無虞洵為已
試之明驗也泣懇
皇上俯憐臣病已入膏肓甘肅為秦重地特降
俞㫖將提臣孫思克代臣員缺以副將達爾䕶補鎮庶
可朝拜
命而夕赴任巖疆大有攸賴矣此臣如鳥哀鳴思欲以
人事
君故不避嫌特舉所知臣無任懇切惶悚待
命之至為此具本謹
奏請
㫖康熈十六年三月十九日奏奉
㫖卿長才偉畧久鎮巖疆矢志忠貞勞績懋著地方雖
經底定正資料理著勉加調攝益殫壯猷以副朕委任
至意不必以疾求罷該部知道
靖逆侯靖逆將軍少傅兼太子太傅管甘肅提督事務
(臣/)張勇謹
奏為恭謝
天恩事康熈十六年四月十二日准兵部咨為請
㫖事内開該臣等㑹議得靖逆將軍張勇授為一等侯
奮威將軍王進寶授為一等阿思哈尼哈畨並未議及
世職幾次之處查海澄公黄梧准襲十二次伯周全斌
准襲一次等語今靖逆將軍侯張勇奮威將軍王進寶
等圍攻蘭州臨鞏等處恢復城池著有功績相應將張
勇一等侯准襲十次王進寶一等阿思哈尼哈畨准襲
八次俟
命下之日交與吏部轉揭内閣撰給
勅書可也等因奉
㫖依議欽此欽遵備咨到臣准此竊照録勩紀勛雖為
國家之鉅典而光前裕後尤屬臣子之殊榮臣以微勞
謬膺侯爵晉崇階於五等軍旅兼司叨異數于
九重恩施屢渥固已
澤流閫外歡徹師中者也乃於城池恢復之時更議襲
職相承之數以帶礪綿夫十世聿騰遞及之輝知河山
奠於萬年彌永
賞延之慶但媿無功受
寵實深濫竽名器之慚所望有子克家庶幾少效涓埃
之報從此生生世世長懐
雨露之恩行見子子孫孫共凜
絲綸之重者矣除臣恭設香案望
闕叩頭謝
恩外理合具
奏伏乞
皇上睿鑒施行康熈十六年四月二十九日奏奉
㫖覽卿奏謝知道了該部知道
靖逆侯靖逆將軍少傅兼太子太傅管甘肅提督事務
(臣/)張勇謹
奏為恭謝
天恩事康熈十六年七月十五日接臣男大理寺少卿
臣張雲翼家報内稱六月二十六日䝉
太皇太后命内使戛爾兎到家口傳
懿㫖問男母併男兄弟
賜𤓰菓二十籃男叩頭謝
恩祇領訖等情臣聞報感悚踧踖靡寧恭惟
太皇太后啟
先皇帝以成耆定之勲復同
皇上共致太平之治薄海内外靡不瞻仰
徽音臣以一介武夫受知
兩朝恩遇優渥茲得
賜第京師近依
輦轂固已榮逾望外乃荷
聖慈俯念微臣妻子
恩賜𤓰菓臣鏤心志感揣分難安喜降
慈廷温語恩同霄漢之髙欣逢
中使傳
頒香奪蓬萊之氣此皆
皇上眷顧有加是以
太皇太后寵賚獨厚臣縁逺任邊陲弗克趨叩
闕下惟有北望感忭遙祝
椒闈無疆之壽耳臣謹恭設香案望
闕叩頭謝
恩訖為此理合具奏伏乞
皇上睿鑒施行康熈十六年七月二十五日奏奉
㫖覽卿奏謝知道了該部知道
靖逆侯靖逆將軍少傅兼太子太師管甘肅提督事務
(臣/)張勇謹
奏為恭謝
天恩事康熈十六年十一月二十八日准兵部咨為欽
奉
上諭事内開奉
㫖張勇著以少傅兼太子太師餘依議欽此并發到議
叙過臣標及各標營將弁加銜劄付到臣臣即率領各
官恭設香案望
闕叩頭謝
恩訖竊臣以殘廢之軀屢荷
皇恩覃及即肝腦塗地實難報稱而征勦各處賊寇恢
復地方雖各將士之用命皆賴我
皇上之神謨也今䝉
特恩加臣太子太師臣標屬員俱䝉
優叙加銜拜
命之下偏裨踊躍以歡呼士卒激勵而鼓舞唯願早靖
妖氛仰舒
宵旰臣等自當各殫忠誠共勉厥職以少酬
髙厚于萬一耳謹具奏
聞康熈十六年十二月十二日奏奉
㫖覽卿奏謝知道了該部知道
靖逆侯靖逆將軍少傅兼太子太師管甘肅提督事務
(臣/)張勇謹
題為兵分五路進取漢興以圖大舉入川事竊自吳逆
背叛以來我兵屢挫其鋒以大勢觀之賊亦不久自潰
矣但逆賊目下以川蜀為巢穴以漢興為藩籬進戰退
守全在於此我必破其藩籬始能入其巢穴故今日欲
為入川計不得不亟取漢興也聞撫逺大將軍公圖海
有分兵二路攻取漢興之疏在大將軍雖自有見然以
臣愚慮蜀道險阻所在遼濶兩路分兵未免單薄葢兵
有不得不合者合之則敵有望風披靡之勢兵亦有不
得不分者分之則敵有應接不暇之勞今欲取漢興非
由五路進兵不可所謂五路者欲取興安不得不分兵
為二路而出也查鄖襄西連洵陽應將鄖襄官兵并去
嵗平羅㕘將全卿王珍李師膺等領赴湖廣三千之兵
或鄖撫或鄖提率領此一路前抵洵陽再將陜西一路
官兵命將綂率由商州南抵洵陽有此兩路兵馬俱㑹
集于洵陽一齊進取興安如摧枯拉朽矣其次欲取漢
中不得不分兵為三路而出也查黒水峪一路出接洋
漢可至漢中之東又連雲棧一路可至漢中之北又畧
陽一路接連沔縣可至漢中之西此三路官兵訂期齊
進以取漢中亦如風行草偃矣然後以五路之進發分
逆賊之兵勢或突其前或襲其後或攻其腹心或擊其
左右使賊四面受敵倉皇失措各思敗遁内變自作於
是大舉破蜀可一鼓而下也若慮糧芻難繼則臣有官
兵齊集漢興等事一疏暫且駐守亦養鋭待時之一策
應否可行臣未敢擅便理合題
請伏乞
皇上睿鑒勅部議覆施行康熈十七年三月初三日
題奉
㫖議政王貝勒大臣㑹議具奏欽此查陜西滿洲緑旗
大兵分為兩路進取漢中興安已經㑹同撫逺大將軍
公圖海具題相應將將軍侯張勇所題無容另議奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為官兵齊集漢興秦省轉運莫繼宜駐商州西和隘
口以豁民累事准撫逺大將軍公臣圖海咨准兵部咨
為進取漢興事奉
㫖議政王貝勒大臣㑹議具奏欽此㑹議得征勦逆賊
固守陜西之處既已倚任大將軍公圖海及將軍侯張
勇等其作何留守官兵以期陜西無虞作何綂領官兵
征勦逆賊進取漢興等處應聽大將軍公圖海將軍侯
張勇等公同確商酌量而行至於秦省滿漢官兵為數
不少所稱留守大兵似屬單薄之處毋容議等因康熈
十七年二月十八日題本日奉
㫖依議速行欽此欽遵備咨到本大將軍准此合咨貴
將軍侯煩為查照奉
㫖内事理詳細妥議速覆等因移咨到臣准此業將臣
宜移駐莊浪適中之地以彈壓三邊并戰守一切事宜
既經大將軍籌畫允當相應仍照前議進取漢興等縁
由咨覆在案但臣細思目下兵馬四集克取漢興雖指
日可待而既克之後必將乗勝破蜀查川蜀層巒叠嶂
賊已踞為窠穴所有險路懸橋必皆毁拆以為固守之
計兼以地多瘴癘暑濕薰蒸以大勢觀之似難速進不
得不將三邊進征之兵分防各口獨是調征兵馬幾及
五萬有竒曠日持久盡駐漢興恐漢興殘破之後糧芻
必無所出計唯有責令陜西七府輓運以濟兵食但秦
民三載叠遭兵燹家室流離顛連萬狀今若再有運濟
之累行見逃亡死徙貽悞軍需誠靡細也莫若止守商
州迤西西和迤東各隘口令滿洲緑旗等官兵暫且就
食本處然後相機入川則可省險道之轉輸即以培閭
閻之元氣所全實大矣臣為
國計民生起見應否可行仰祈
皇上睿鑒勅部議覆施行康熈十七年三月初三日題
奉
㫖議政王貝勒大臣㑹議具奏欽此查已於將軍侯張
勇五路進攻川蜀可圖若慮糧芻難繼宜暫且駐守疏
内議覆此疏無容另議奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為咨請就近
題補邊堡守備以資防禦事康熈十七年三月初一日
准凉州提臣孫思克咨稱寧逺彈丸小堡孤懸在北邊
闇門以外專司哨探並無附近營堡可以應援且當昌
寧湖與兎兒砂野馬川紅峴兒腰一帶邊外草地俱係
哈兒罕套彞往來叵測之地堡小兵單最難防禦倘任
用非人易為邊患今原任守備孫傳臚積勞病故所遺
員缺應宜靜候部推本提督何敢妄行請補但邊疆與
内地不同現今海彞恣肆遊牧靡常驅逐不從抗違如
故非得熟識邊情深曉地利恐難勝任斯職查得本標
右營功加都司僉書管千總事任鳳翔歴任邊營膽略
素裕才技優長且定例千總歴俸已滿六年者例應陞
遷今本官現任千總歴俸既深亦應陞以守備員缺况
効力年久勤勞素著連年出征屢立戰功見䝉
恩加都司僉書正合推補守備員缺合無咨請將任鳳
翔題補寧逺堡守備人地既已相宜銜缺又復相當循
例保結咨請查照題補等因到臣准此該臣看得寧逺
堡設在北邊之外最為險要必須熟識邊情素練行陣
者方克勝任今該提臣既以歴俸年深征勦著功久事
邊陲人地相宜之功加都司僉書管千總事任鳳翔請
補該堡守備循例具結保舉前來除印結履歴冊送部
外臣謹㑹同督臣哈占甘撫臣鄂善提臣孫思克合詞
具
題伏乞
皇上睿鑒勅部議覆施行康熈十七年閏三月初三日
題奉
㫖兵部議奏欽此查千總任鳳翔該提督保舉且寧逺
堡設在邊外應如該將軍所題准補守備可也奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為衝邊亟需能員循例就近
請補以衞疆圉事竊照甘肅安逺營㕘將霍嵤患病身
故除另疏題
報外所遺員缺應候部推但安逺設在衝邊逼近可可
口南臨海彞北連套彞兼以土畨環居其中控制殊難
非得深知地利膽智兼優人地相宜之員不克勝任斯
職查臣標後營遊擊劉虎才堪御衆智能悉邊且連年
征勦果敢先登有軍功紀録二次堪以補用安逺㕘將其
所遺後營遊擊員缺選得本營中軍守備孫應宰沈
毅有謀兵機諳熟有軍功紀録一次堪以補用其後營
中軍守備員缺查得功加署㕘將王友資謀畧夙裕戰
功屢著有軍功紀録二次且奉有遇缺即用之
㫖堪以補授以上三員臣縁地擇人因才補缺相應循
例出具印結
請補除將各弁履歴備造清冊并印結送部外臣謹㑹
同督臣哈占合詞具
題伏乞
皇上睿鑒勅部議覆施行康熈十七年閏三月十五日
題奉
㫖兵部議奏欽此查遊擊劉虎等既經該將軍侯保題
且安逺地方又設在衝邊非腹裏可比應如所題奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為極邊需員最亟特舉才能補授以重邊防事竊照
嘉峪闗遊擊劉大明因病辭職業經另疏題
報外所遺員缺應候部推但嘉峪闗為極邊要地非得
才畧素優堪資守禦者恐難稱職臣看得標下隨征功
加副將武自成狀貌魁梧膽智充裕兼以攻克臨洮首
先登城恢復蘭鞏前驅効命現有軍功紀録一次并奉
㫖遇缺補用授以嘉峪闗遊擊洵為人地相宜銜缺相
當用資固圉而邊防大有攸賴矣臣循邊地用人之例
出具保結
題
請除保結履歴送部外謹㑹同撫臣華善合詞具
題伏乞
皇上睿鑒勅部議覆施行康熈十七年六月二十二日
題奉
㫖兵部議奏欽此查武自成原係甘肅提標前營千總
功加署副將有軍功紀録一次留標効用遇缺補授今
該將軍既稱嘉峪闗設在極邊將武自成保題前來應
如所題奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為巖疆亟需才能將備請乞就近
題補以固邊疆事康熈十七年七月二十六日准凉州
提臣孫思克咨稱邊疆與内地不同而城守與各營復
别查甘州㕘將一缺内則捍衞城池戢和兵民外則把
守闗隘防禦畨彞并一切脩理器械製造火藥巡邏偵
探捕緝奸宄稽查斥堠皆其所司責任綦重况兼轄梨
園暖泉與夫東古城磁窰口太平堡等處時防海彞出
没較之别處邊營尤為衝險必得明敏練達熟知地勢
夙諳畨彞情形者方克勝任今原任㕘將王履吉既以
老病告辭所遺員缺刻難乏人恐部推一時未到即或
到任而邊方形勢未必周知爾時始議
題請更換則一往一來不無躭延時日且目今用兵之
際尤宜擇人以資勦禦者也今查有功加署副將現任
髙古城遊擊牛一麟老成練達材技優長生長邊方深
知地利堪以肩茲重任又連年隨征河東屢立戰功以
軍功八等䝉
恩加陞署副將職銜尚餘軍功紀録二次合無即以署
副將職銜就近
請補甘州城守營㕘將則銜缺相當人地相宜用資守
禦誠可以收其後効也至牛一麟倘荷
准補其所遺員缺查得功加署副將管標下後營中軍
守備事余啟膽智兼優堪資戰守且歴俸年深屢立戰
功亦以軍功八等加署副將職銜合無請補髙古城遊
擊員缺則前功足紀後効方新行見戮力疆場未有不
感激思奮者也至所遺守備員缺看得功加署副將管
標下後營千總事李士達英年鋭志膂力方剛隨征用
命屢著勞績見有軍功九等加陞署副將職銜合無請
補後營守備員缺以上三員皆隨標年久四處征勦爭
先撼陣奮不顧身其才技智謀悉堪任用相應循例出
具保結咨請查照具題
請補施行等因到臣准此該臣看得甘州城守一缺地
處衝邊必須才力兼優之員方堪理繁治劇有裨邊務
今提臣以功加署副將髙古城遊擊牛一麟生長邊陲
熟知形勢又河東征勦屢建戰功堪以補用其髙古城
遊擊員缺以提標署副將管後營守備事余啟技畧超
羣戰守堪資曽屢立戰功歴俸亦久堪以補用其後營
守備員缺以署副將管後營千總事李士達年力方剛
戰陣敢先堪以補用查以上三弁俱為人地相宜屢著
戰功之員既經提臣循例出具印結保舉前來臣謹㑹
同提臣孫思克合詞具
題伏乞
皇上睿鑒勅部議覆施行康熈十七年七月二十八日
題奉
㫖兵部議奏欽此查遊擊牛一麟守備余啟千總李士
達既經該提督以熟知邊情技畧超羣保舉且甘州等
處俱係衝邊地方應如該將軍所題可也奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為循例保舉補授將弁以重巖疆事康熈十七年十
一月初四日准提臣趙良棟咨開案照中衞營副將賴
塔病故縁由業已咨報候
題在案查中衞乃寧夏之極邊距鎮三百餘里西界凉
莊南臨蘭鞏内則香山各水頭山野民愚素稱難治外
則營盤長流五塊一帶為河西䝉古出没之地該營副
將必須才智優長恩信孚人者方克勝任今提標中軍
㕘將趙彞鼎任事勤敏堪寄一方雖中軍為五營八路
首領兵馬錢糧總司應難輕調縁係本提督之姪不便
久任合無仍以原銜調補中衞實為人缺相宜其所遺
中軍㕘將員缺查後營遊擊胡攀桂英年壯志遇事敢
為不獨奮力著有戰功抑且實心䖍共厥職合無仍以
遊擊職銜調補中軍兼管中營㕘將事至中營守備師
帝賔智識過人膽畧軼衆前隨本提督單騎抵寧撫安
地方收拾人心不負委任動合機宜勞不可冺合無量
加職銜陞補後營遊擊更隨征還職守備髙允焯勤勞
日久立有戰功且係部覆遇缺補用之員合無請補中
營守備以上四員本提督原從巖疆要地需人起見遵
例具結保請伏乞本爵俯賜具
題等因到臣准此該臣看得寧夏中衞副將賴塔因病
身故除另疏題
報外所遺員缺查中衞設在極邊為寧夏西陲重地必
得才能素著之員始有裨于地方今准提臣以提標中
營㕘將趙彞鼎調補中衞副將即以後營遊擊胡攀桂
擬補提標中營㕘將復以中營守備師帝賔擬補後營
遊擊以隨征遇缺補用守備髙允焯擬補中營守備臣
查各弁才悉堪用既經提臣循例具結保舉前來除將
各結送部外臣謹㑹同撫臣鄂善合詞具
題伏乞
皇上睿鑒勅部議覆施行康熈十七年十一月十一日
題奉
㫖兵部議奏欽此查㕘將趙彞鼎遊擊胡攀桂俱歴俸
未經年滿師帝賔係署守備管守備事如補遊擊似屬
過優但中衞寧夏係邊地且該提督既將趙彞鼎等保
舉該將軍具題應照例補授可也奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為邊堡重地特舉能員以固疆圉事竊照西寧保安
堡守備王拱斗因患病辭職業經另疏具
題外所遺員缺闗係衝邊難以久懸查保安堡設在境
外孤立之地畨彞環居最難控馭非才能素著熟諳邊
情之員難以任用選得阿□營千總張得禄才能練達
久任邊營屢從征戰著有勞績且歴俸九年有餘以之
補用保安堡守備洵為人地相宜可資實用者也縁係
選補要地能員除循例出具保結送部外臣謹㑹同撫
臣鄂善合詞具
題伏乞
皇上睿鑒勅部議覆施行康熈十七年十一月十一日
題奉
㫖兵部議奏欽此查該將軍侯張勇既稱千總張得禄
才能歴練保題補授保安堡守備應如所題可也奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為彞情叵測邊地兵單請暫設總鎮以重控制事竊
照套彞噶爾旦與海上䝉古雖有結親之好然世為仇
敵未必始終不渝萬一有西海之爭兩彞自相攻擊則
我内地恐難警息無聞所有隄防堵禦之策應於未雨
綢繆查甘肅兵力單薄兼以連嵗四出征勦兵疲馬敝
若不預為籌畫以致倉皇失措貽悞封疆誠靡細也况
今逆氛未靖臣現綂兵前赴鞏秦鞭長莫及顧此失彼
更不得不鰓鰓是慮者耳合無將肅州協營改為城守
營再設總兵官一員添兵三千照馬三步七之例設立
三營葢肅州窮邊極險為二彞往來道路有此一鎮官
兵以資控禦則進戰退守均有攸賴也倘慮需餉浩繁
或就興漢二鎮内酌調一鎮移駐肅州俟地方底定臣
兵回汛之後再議裁撤仍舊分布庶彈壓有資而邊防
得以鞏固矣應否可行臣未敢擅便為此理合題
請伏乞
皇上睿鑒勅部議覆施行康熈十七年十一月二十一
日題奉
㫖兵部議奏欽此查秦省増添官兵甚多今當需餉浩
繁之際不便再添官兵該將軍所請改營設鎮添兵之
處應無庸議撫逺大將軍公圖海等身在地方悉知緩
急𦂳要與不𦂳要可否暫調一鎮綂兵赴肅防守聽撫
逺大將軍公圖海總督哈占將軍侯張勇公商酌行可
也奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為秦省勦撫方殷重臣不便久離仰祈
睿鑒迅
勅還陜以安民心以濟軍務事案照臣准撫逺大將軍
公臣圖海咨為移知事内開本大將軍具疏懇請入
覲已䝉
俞允今騎自備馬匹赴京
陛見不日言旋所有留秦大兵業經奉
㫖著建威將軍吳丹暫行綂轄合咨貴將軍侯煩為查
照嚴飭各汛官兵固守地方遇有軍機重務移㑹建威
將軍商酌而行可也等因移咨到臣准此臣思陜西幅
􁆟萬里古稱河山百二乃天險之地也兼以三邊衝要
營堡孤懸守禦隄防尤刻難疎忽者自變亂以來警息
頻聞烽煙未淨幸仗
皇上知人善任
特簡大學士圖海畀以西征之權託以閫外之寄而大
學士臣用能仰體
皇仁勦撫兼施故一戰而平凉歸誠川逆逺遁安民禦
寇綱舉目張其幄算帷籌雖古名將何以加茲且開誠
布公推心置腹俾一時文武各官人民軍士靡不深相
悦服洵秦地長城也茲因久離
天顔疏請
陛見旋奉
俞㫖仰見
皇上憫念勞臣
眷顧有加至意但陜西遭羣寇蹂躪之後民不堪命加
以漢興負固現在酌議進兵所望重臣撫綏控制不啻
援溺救焚懇乞
皇上俯鑒三秦重地勦撫方殷速
勅大將軍公圖海回陜庶人心鎮定釡息潛消疆圉軍
民均有攸賴矣為此具本臣謹具題
知康熈十八年正月二十七日題奉
㫖已有㫖了該部知道
靖逆侯靖逆將軍少傅兼太子太師管甘肅提督事務
(臣/)張勇謹
題為岷州地隣賊境協將缺難久懸特舉能員以奠封
疆事康熈十八年二月十六日准甘寧撫臣鄂善咨開
康熈十八年二月十四日准貴爵咨開洮岷副將吕天
玉病故委令本部院標下中軍遊擊岳鎮邦署理縁由
到部院准此查得洮岷現隣賊地控制必須得人貴爵
選擇岳鎮邦署理誠為允當查岳鎮邦在鞏昌及靜寧
樂門等處勦賊屢立功績
題報在案嗣准部覆議叙功次應加三等仍紀録一次
合無以本官就近
題補洮岷副將可為人地相宜所遺員缺查標下右營
遊擊劉廷棟才技優長屢著戰功堪以調補所遺右營
遊擊員缺查標下左營守備趙魁英殺賊有功業准議
叙一等堪以補用其所遺員缺查原任雲貴督標中營
守備劉虎才猷懋著堪以補用本部院循例出具印結
并各弁履歴一併咨送煩請查照㑹
題施行等因到臣該臣看得洮岷副將吕天玉病故員
缺查岷州切近階逆日事堵勦又洮州設居畨族時殷
防範必須謀畧兼優聞望素著者庶能威懾賊氛彈壓
畨族於以靖外安内也查撫標左營中軍遊擊岳鎮邦
沈謀有斷果敢爭先屢經戰陣奏捷居多以之補用洮
岷副將實為人地相宜所遺撫標左營中軍遊擊員缺
查右營遊擊劉廷棟才技兼優隨軍征勦著立戰功堪
以調補所遺右營遊擊員缺查撫標左營中軍守備趙
魁英才力軼衆勦賊著勞堪以補用所遺左營守備員
缺查原任雲貴督標中營守備劉虎屢隨征勦勤勞日
久堪以補用以上各弁原係臣揀拔
題用悉知其才技優長今銜缺雖有未符于人地悉為
相宜既經撫臣具結保舉前來臣亦出具印結併將各
弁履歴送部外謹㑹同撫臣鄂善鎮臣朱衣客合詞具
題伏乞
皇上睿覽勅部議覆施行康熈十八年二月十九日題
奉
㫖兵部議奏欽此查該將軍侯既稱洮岷地方切近階
逆設居畨族且岳鎮邦等俱係才力優長保題等語均
應如所題補授奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為巖疆急需能員擬補將備以資邊防事康熈十八
年四月初四日准西寧鎮臣朱衣客咨開照得河州地
處極邊逼隣西彞撫綏彈壓實惟副將是賴今該營副
將楊三元已經陞任所遺員缺急需能員查鎮海㕘將
劉忠久歴邊疆才識敏練堪以陞補其鎮海㕘將員缺
密邇海彞最屬險要查本鎮標下中軍遊擊汪溥狀貌
魁梧謀畧超邁以補鎮海㕘將殊稱人地相宜查前營
遊擊米之順馭兵有術武藝超羣以之調補中軍遊擊
員缺用資經理錢糧可無貽悞更查西寧城守都司楚
名俊年力精壯才名出衆堪以陞補前營遊擊員缺至
於右營守備胡禎久歴營伍弓馬熟嫺堪以陞補西寧
城守都司員缺至於中營千總官斌壯年果敢騎射優
長堪以陞補右營守備員缺以上各官俱人地相宜本
鎮照例出具保結并履歴咨㑹煩請查照具
題等因又准督臣哈占咨為推陞副將事准兵部咨内
開江南江北徐州營副將惠占春題補員缺今掣著楊
三元希轉飭副將楊三元速赴新任仍移甘撫知照施
行等因各到臣除飭令副將楊三元速赴新任外該臣
看得河州副將楊三元陞任員缺自應靜候部推但河
州逼近西彞畨族環居非才畧敏練久悉邊情之員不
克勝任今查鎮海㕘將劉忠歴任衝邊熟知彞情才幹
明敏堪以補用河州副將其所遺鎮海㕘將員缺設居
市口最屬衝繁查西寧鎮標中軍遊擊汪溥饒有謀畧
才力兼優堪以補用所遺鎮標中軍遊擊員缺查前營
遊擊米之順才技過人士卒畏服堪以調補所遺前營
遊擊員缺查西寧城守都司僉書楚名俊智力俱優遇
事勤敏堪以補用所遺城守都司員缺查鎮標右營守
備胡禎久經戰陣技藝純熟堪以補用所遺右營中軍
守備員缺查鎮標中營千總官斌年力正富技藝復長
堪以補用以上各弁銜缺雖少有未符人地俱屬相宜
既經鎮臣保舉前來臣謹具印結并各履歴送部外謹
㑹同甘撫臣鄂善鎮臣朱衣客合詞保
題伏乞
皇上睿鑒勅部議覆施行康熈十八年四月初九日題
奉
㫖兵部議奏該臣等議得該將軍侯既稱河州畨族環
居且劉忠等俱係才力兼優等語均應如所題補授奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為邊地亟需能員謹循例保舉以固巖疆事康熈十
八年六月初二日准督臣哈占咨為推陞副將事内開
准兵部咨開浙江台州副將秦𢎞猷陞任員缺今掣著
黄鉉查黄鉉河南人由外委以遊擊管陜西甘肅永固
城副將事有軍功紀録二次歴俸年滿今應陞以署都
督僉事管浙江台州副將事等因奉
㫖依擬用欽此併移劄付到部院准此移咨到臣竊照
甘州永固城一汛處大草灘之中逼近海彞乃甘肅極
邊要地也今該營副將黄鉉已陞台州副將所遺員缺
必須諳熟邊情才畧素優者始可以資彈壓臣選得鎮
畨㕘將陳應啟才猷軼衆洞識彞情歴任邊營熟知地
利堪補永固城副將所遺鎮畨㕘將員缺選得臣標左營
遊擊史孔筆生長邊地才技兼優戰功屢著有軍功
紀錄六次堪補鎮畨㕘將所遺左營遊擊員缺選得臣
標中營中軍守備李𢎞鑒沈毅有謀騎射超軼有軍功
紀録五次堪補左營遊擊所遺中營守備員缺選得臣
標中營千總韓成年力精壯戰陣先登見有軍功紀録
六次堪補中營守備以上各弁俱人地相宜以之推補
各缺實于邊防有賴者也相應循例具結保舉除將印
結履歴送部外臣謹㑹同撫臣鄂善提臣孫思克合詞
具
題伏乞
皇上睿鑒勅部議覆施行康熈十八年六月初四日題
奉
㫖兵部議奏該臣等議得該將軍侯既稱永固城地方
係海彞切近極邊重地將陳應啟等保題均應如所題
補授奉
㫖依議
靖逆侯靖逆將軍少傅兼太子太師管甘肅提督事務
(臣/)張勇謹
題為咨請就近
題補將備以勵邊才以收實效事康熈十八年九月十
八日准凉州提臣孫思克咨稱安逺㕘將劉虎以眼疾
告辭業經查明真確咨㑹在案但安逺一營處萬山之
中正當大通河腦之處逼近海彞巢穴兼以四面俱係
畨族挿帳非得熟識邊情膽畧出衆技藝超羣之員難
司厥任查得山丹營遊擊邊永昌生長邊地久歴戎行
彞情固所熟識險隘又復周知遇敵果敢當先行兵紀
律素著且連年隨征河東立有軍功合無即以遊擊邊
永昌擢補安逺㕘將其銜缺既已相當人地又復相宜
最于衝邊有裨者也至山丹遊擊員缺查得本標中營
中軍守備王三元英年鋭志技射熟􁋯屢隨征勦勞績
最著堪以拔補其中營守備員缺看得本標前營千總
宋秀明敏練達才智優長鋒鏑不避奮力爭先堪以拔
補此三弁者隨本提督出征進勦久相指臂其膽畧才
技知之最稔倘得就近擢補則三弁感
恩思奮益殫壯猷而邊疆可收得人之效矣謹循例出
具保結合咨查照速賜㑹
題等因到臣准此該臣看得安逺㕘將劉虎因眼病失
明難以供職業經具
題辭任在案查安逺為衝邊要地畨族環居必須精
明才幹之員方能控禦既經提臣以山丹遊擊邊永昌
生長邊地熟識彞情遇敵敢先兵紀素著見有軍功紀
録二次擬補安逺㕘將其山丹遊擊員缺以中營中軍
守備王三元技射熟􁋯勞績最著見有軍功紀録三次
堪以補用其中軍守備員缺以前營千總宋秀明敏練
達才智優長見有軍功紀録三次堪以補用等因循例
保舉前來除將保結并各弁履歴送部外謹㑹同撫臣
巴錫提臣孫思克合詞具
題伏乞
皇上睿鑒勅部議覆施行康熈十八年九月十九日題
奉
㫖兵部議奏欽此議得將軍侯既稱安逺營設在衝邊
畨族環居將遊擊邊永昌等保題前來應如該將軍侯
所題補授奉
㫖依議
　
　
　
　
　
　
　
　
　
　
　張襄壯奏疏巻五
欽定四庫全書
　張襄壯奏疏巻六
　　　　　　　　　甘肅提督靖逆侯張勇撰
靖逆侯靖逆將軍少傅兼太子太師管甘肅提督事務
臣張勇謹
奏為恭謝
天恩事康熙十八年十二月初八日臣男大理寺少卿
臣張雲翼欽捧
御匾御巻到臣臣即出郊跪迎入署恭設香案望
闕叩頭謝
恩祗領訖竊臣鈍質菲材素餐尸位叠荷
九重之異數每撫寸衷而多慙欽惟我
皇上
徳懋中和
道隆純粹禮樂既光於四表文章更煥於八方固已逺
邁百王上超五帝者也且
萬幾稍暇常欽
聖學之勤乃
三錫頻頒復荷
宸章之賜赤文緑字
奎毫騰鳳翥之姿鐡畫銀鈎
金管展龍紋之彩
洒瑶箋之雨露
御墨流香
揚天漢之波濤
筆霖溥潤捧來邊徼
星日同輝
賜出
闕廷球圖共重雖
天恩浩蕩率土莫不尊親而
睿藻繽紛闔門盡皆焜燿誠為鎮家之寶允稱垂世之
珍者矣臣曷勝歡呼無任感激為此理合
奏
謝伏乞
皇上睿鑒施行康熙十八年十二月初十日奏奉
㫖該部知道
靖逆侯靖逆將軍少傅兼太子太師管甘肅提督事務
臣張勇謹
題為欽遵
勑諭留秦敬陳進勦形勢事康熙十八年十二月初八
日學士臣希福捧頒
勑諭一道到臣併口𫝊
天語以臣疾痛頻呼蜀道峻險不必提師逺涉唯三邊
重地加意固守臣跪聽宣讀之下感激涕零念臣以餘
生未盡之年當茲遺孽盤踞之際疆塲効命正得所終
乃荷
皇上愛育周摰令臣仍留秦省保固地方叨
恩深重未報涓埃惟念漢興攻克之後不可不即圖破
蜀查川蜀賊兵悉抽於編氓之中勒令充伍似此烏合
嘯聚之徒復鮮約束訓練之法此所謂驅市人而戰也
一經對壘未有不各顧身家而四散奔遁者四川如此
雲貴可知况賊新敗之餘膽落心驚必無鬭志我應亟
乗此戰勝之兵鋭氣自倍速從興漢湖南廣西等處分
道前進大舉撲勦出其不意直搗巢穴賊必倉皇失措
不及防䕶隘口我兵環而攻之滇黔可指日而定也但
臣受
國厚恩誓期死報敢憚川路之險而茍且偷安方擬請
㫖親統三鎮屬官兵由文縣一路進發適學士臣希福
宣布
聖諭臣不敢不欽遵留秦固邊所有疏稿繕成業經學
士臣希福閲過相應一併聲明伏乞
皇上睿鑒施行康熙十八年十二月初十日題奉
㫖該部知道
靖逆侯靖逆將軍少傅兼太子太師管甘肅提督事務
臣張勇謹
題為保舉才能補授邊營員缺以資固圉事竊照西寜
南川營逼近番族乃極邊衝要之地隄防守禦實惟營
員是頼若任用非人不無疎虞廢弛之憂故遴補是缺
者恒加慎也查該營守備惠得才已經病故所遺員缺
闗係衝邊不便久懸選得原鎮番營陣亡㕘將陳應啓
嫡子陳天策生長將門素諳軍旅向隨征臨鞏等處歴
著勞績其膽智過人久為行間所推許用補南川守備
允稱斯職况其父陳應啓血戰疆塲重傷身殞
題奉
俞㫖准廕子弟一人以守備用今陳天策既係陳應啓
嫡子才復堪用以之補任衝營不獨有裨邊防且令死
事臣裔得沐
皇仁擢用并可以慰忠魂於地下矣其激勸將來實非
淺鮮者也除將保結履歴送部外臣謹㑹同甘撫臣巴
錫合詞具
題伏乞
皇上睿鑒勑部議覆施行康熙十九年正月二十五日
題奉
㫖兵部議奏欽此議得該將軍侯既稱陳天策係陣亡
㕘將陳應啓嫡子請補西寜南川營守備保題應如所
題可也奉
㫖依議
靖逆侯靖逆將軍少傅兼太子太師管甘肅提督事務
臣張勇謹
題為邊患正殷防禦尤亟請復舊制以固邊疆事康熙
十九年二月初四日准凉州提臣孫思克咨稱向來邊
患在南山一帶故前任總督羅多議將大靖㕘將移駐
安逺地方將安逺守備移駐大靖地方今北邊之彛患
更甚于南山此永昌副將達爾䕶所以有仍循舊制將
安逺㕘將調囘大靖大靖守備調囘安逺之請也查安
逺離黒松堡三十餘里今大靖守備標下額設把總一
員馬步兵丁共二百七十五名合無將守備帶領兵馬
二百名移駐安逺其餘七十五名内撥馬兵十五名步
戰兵二十名守兵四十名令把總帶領駐防黒松堡以
防禦哈西榨等口則安逺得有應援矣將安逺㕘將帶
領原營馬步官兵七百員名仍駐大靖則大靖亦可無
疎虞之患矣夫仍循舊制既不増添兵馬又不重費糧
餉不過轉移更換間而南北兩邊俱可以獲寜謐者也
合亟咨請查照俯賜主裁㑹
題等因到臣准此該臣看得大靖設立㕘將營制原以
禦防套彞自海彞部落入牧大草灘前任督臣羅多巡
閲邊界因見安逺逼近可可等口直通彞巢乃彞人出
沒之路是以將大靖營官兵題
請移駐安逺也今大靖接連鎮番隣近套彞部落遊牧
北邊屢犯内地一守備持兵實難防禦縁目今正在用
兵之際不便議増應那緩就急將安逺㕘將并額設官
兵仍移駐大靖以大靖守備之兵移駐安逺而黒松堡
為番族環居之處應照提臣所議分撥大靖把總一員
馬步兵七十五名駐防黒松堡以堵禦各榨口者也既
經咨㑹前來臣謹㑹同督臣哈占甘撫臣巴錫凉提臣
孫思克合詞具
題伏乞
皇上勑部議覆施行康熙十九年二月初八日題奉
㫖兵部議奏欽此查該將軍身在地方既將安逺㕘將
官兵仍移駐大靖守備之兵移駐安逺應撥大靖把總
一員馬步兵七十五名駐防黒松堡等語應如所題換
給闗防劄付可也奉
㫖依議
靖逆侯靖逆將軍少傅兼太子太師管甘肅提督事務
臣張勇謹
密題為請調秦省緑旗官兵進定滇黔事康熙十九年
七月初五日准陜西總督臣哈占咨准勇畧將軍部院
趙良棟咨開建昌永寜兩路率皆猓猓苗蠻不毛之地
必須留兵防守而雲南為賊老巢逆孽無可退可守之
處計惟負固死戰以冀僥倖我之統兵進攻者豈可不
廣加籌慮以期必勝哉今㑹同商議擬調凉州一鎮馬
步兵三千名令㕘將康調元統領前來以濟進勦急用
等因准此隨㑹同撫逺大將軍公圖海查得陜西地方
遼闊甘凉隣近彞境海彞遊牧不定亦須多兵彈壓但
進勦雲貴事闗重大今議調貴將軍侯標下兵丁五百
名凉提孫思克標下兵丁五百名甘肅鎮屬各營路兵
馬一千名靖冦將軍標下兵丁五百名尚少五百名查
順承王來川帶有本部院標下守備朱貴領兵五百名
以上共合三千之數除㑹覆勇畧將軍徑移調用外相
應移明煩為查照等因到臣該臣看得進征雲貴固屬
急務而固守川屬尤闗至要查前奉
㫖令奮威將軍臣王進寶固守四川今已經囘固原養
疾臣願領兵前赴四川固守查目今河西見有臣與凉
提臣孫思克駐劄莫若免調甘肅之兵令凉提孫思克
囘駐甘凉彈壓河西臣領標兵三千赴川駐守庶進戰
爭前險要有守雲貴之克可指日而待即臣滅冦之志
報
主之心亦得以少遂矣理合具
題伏乞
皇上睿鑒勑部議覆施行康熙十九年七月初六日題
奉
㫖議政王貝勒大臣㑹議具奏欽此查秦省闗係緊要
是以奉
㫖特令大將軍公圖海將軍侯張勇等鎮守應令將軍
侯張勇不必赴川仍遵前
㫖防守秦省至該將軍侯疏内所稱免調甘肅之兵令
凉提孫思克囘兵臣領標兵三千名赴川駐守庶進戰
爭前險要有守等語今進取雲貴期逼若調沿邊之兵
則致有悞應令將軍侯張勇挑選伊標兵三千名責令
賢能官帶領速赴四川不悞進征可也奉
㫖依議速行
靖逆侯靖逆將軍少傅兼太子太師管甘肅提督事務
臣張勇謹
題為邊營必資能員懇乞
題請就近擢補事康熙十九年閏八月初二日准凉州
提臣孫思克咨稱竊邊疆與内地不同而甘肅與西寕
諸邊逈異内則黄黒二番挿帳山塲外則厄魯特䝉古
部落環處聚牧守禦隄防刻難疎忽至黒城一堡正當
大草灘之中緊依雪山之麓所轄有白石崖與扁都後
所三大口其餘零星小口不一乃至衝極險之區非得
曉暢彞情周知險易才幹優長膽畧素著者實難勝任
今原任遊擊左文啓既以老病告辭衝邊營員不得不
嚴加慎擇庶於邊防有賴茲看得標下前營中軍守備
唐廷謨生長邊方備悉彞情久厯戎伍兼通彞語膂力
方剛技藝絶優且征勦河東奮往先登戰功懋著合無
請
題就近補授黒城遊擊銜缺既已相當人地又復相宜
似于邊疆有禆者矣至守備員缺看得標下右營千總
方凱射技優長英年壯志鈐束兵馬紀律森嚴屢隨征
討歴著勞績堪以就近請補此二弁者出征年久屢建
竒功膽畧才能堪膺専城之寄以邊才拔補邊缺誠戰
守足恃而番彞知所畏懼者也謹循例保結咨請查照
具
題等因到臣准此該臣看得甘屬黒城營地處極邊衝
口繁多内而番族外而海彞日事控禦惟恐不密必久
歴邊地深悉彞情之員方為克副斯任該營遊擊左文
啓病老辭職員缺業准提臣以前營中軍守備唐廷謨
膂力方剛技射絶優隨征克敵屢立戰功就近請補其
所遺守備員缺以右營千總方凱青年善射奮力征勦
堪以補用查此二弁委屬才力優長技藝􁋯熟彞情地
利靡不通曉補用各缺實於人地相宜邊營有禆者也
既經保舉前來除結狀履歴送部外臣謹㑹同甘撫臣
巴錫提臣孫思克合詞具
題伏乞
皇上睿鑒勑部議覆施行康熙十九年閏八月初六日
題奉
㫖兵部議奏欽此議得該將軍侯既稱黒城營地處極
邊將守備唐廷謨等保舉題補與例相符應如所題補
授奉
㫖依議
靖逆侯靖逆將軍少傅兼太子太師管甘肅提督事務
臣張勇謹
密題為哨探彞情事康熙二十年五月十八日准凉州
提督臣孫思克移咨到臣該臣看得甘凉肅悉屬邊外
夙為番彞出沒叵測之區今自鎮番以至嘉峪闗海彞
遊牧不止萬餘盡係噶爾旦殺敗奔逃之衆屢侵内地
而爾定合首吉等彞目復紏合各彞聲言入犯似此邊
方擾動漸不可長臣隨遣前營遊擊王弼率領標兵五
百名赴肅㑹同汛兵驅逐出邊去後續又據哨探報有
海彞達賴台吉在河州邊外脩搭河梁臣細度其故無
非畏懼套彞噶爾旦聲勢將趨松潘躱避耳但海彞窮
逼已極東西遊牧往來靡常性情難料萬一乗隙窺伺
而邊長汛廣兵力單薄將何所恃以無恐也查目今調
征四川者臣標官兵已撥一千員名凉提標并甘肅屬
之兵已撥四千五百餘名西寕鎮屬已撥萬有餘名現
在西寕闔屬等汛馬戰兵尚不足五百名步戰兵亦僅
有五百名各處精鋭徴調幾盡所留存汛等兵實皆單
弱際茲套彞與海彞各欲戰爭之時而西寜甘凉邊境
防卒無多豈為未雨綢繆之良策臣思雲南已被圍困
賊黨敗遁逆首呉世璠釜底游魂旦暮授首似無庸多
兵雲集而始克奏蕩平之功者也辰下彞情莫測固邊
為亟莫若將臣標并凉提甘肅屬調征之兵俱行撤囘
將西寜鎮屬征兵量撤一半囘汛以備不虞庶邊防有
資而巖疆永固矣臣因防患未然起見理合具
題伏乞
皇上睿鑒勑部議覆施行康熙二十年五月十九日題
奉
㫖兵部議奏欽此查陜西現在緑旗兵四萬有餘陜西
調赴四川緑旗兵共有四萬餘名此調撥官兵見在進
勦深入今正值直抵雲南勦殺逆賊平定地方之際其
該將軍所請伊標并凉提甘肅鎮屬征兵俱行撤囘西
寜鎮屬征兵量撤一半之處不便遽議撤囘應請
勑下將軍趙良棟總督哈占等一得雲南省城之日題
明將所調陜西官兵速行令其囘汛既稱見今噶爾旦
大舉來與海彞相爭則西寜甘凉邊境不能無虞應請
勑下將軍張勇將省内不緊要地方兵預先速行量調
暫行固守地方可也奉
㫖依議
靖逆侯靖逆將軍少傅兼太子太師管甘肅提督事務
臣張勇謹
題為禀報彞情事康熙二十年六月初四日准甘寜撫
臣巴錫移咨到臣准此案照海彞攻圍撒喇將往洮州
等情由業經題
報在案矣但西寜鎮屬官兵徴調幾盡今海彞乗隙糾
合西番兵馬計有一二萬前來攻圍撒喇查撒喇與揚
威俱係内地中馬之番若此處稍有疎虞海彞必肆行
狂逞則我邊陲恐難警息無聞目今兩河兵數寥寥無
可遣發前雖撥兵五百名沿汛分防究竟安置不敷誠
非星羅碁布未雨綢繆之良策也臣擬以凉提臣孫思
克駐劄莊浪標兵囘駐甘凉臣率臣標之兵前赴臨鞏
相機勦撫并祈將臣前疏題
請撤囘臣標并西寜甘肅屬赴川各兵馬速
勑囘汛庶邊威克壯而防禦有賴矣伏乞
皇上睿鑒勑部議覆施行康熙二十年六月初四日題
奉
㫖兵部議奏欽此查已議一得雲南省城之日題明將
所調陜西官兵速行令其囘汛今該將軍所稱前赴川
兵馬速行囘汛之處無容另議至將軍張勇身在地方
悉知情形查照緩急將提督孫思克駐劄莊浪標兵囘
駐甘凉伊親身率領標兵赴臨鞏相機而行應如所題
該將軍親統伊屬官兵前赴臨洮鞏昌固守地方相機
而行可也奉
㫖依議
靖逆侯靖逆將軍少傅兼太子太師管甘肅提督事務
臣張勇謹
密奏為臣病危篤恐悞封疆謹瀝血泣辭仰祈亟
簡賢能以重閫寄事竊照甘肅為西秦門戶提督為邊
鎮綱維汛廣地寛任大責重臣謬膺節鉞待罪茲土敢
不悉心籌畫加意隄防奈縁箭瘡腫痛百病交攻雖勉
强支持精力莫濟故年來屢疏乞休無非以險阻衝要
之區必得强幹精明者始足以重彈壓而資控制若以
臣之羸病而猶寄以邊務何異責眇者之能視跛者之
能履也將見貽悞封疆有不可勝言者矣乃疊荷
溫綸著臣照舊供職或者
皇上謂疾痛人所時有調攝自可獲痊抑以臣在邊日
久頗熟地利彞情故不以衰殘困憊而加擯斥詎奈臣
之中毒已入骨髓有愈久愈劇之勢斷無漸輕漸減之
時藥餌空投療治何益是臣之痼疾自非調攝所能痊
也我
國家生才之盛卓越前代其間懷竒負異堪備干城之
選者實繁有徒唯
皇上鑒而拔之用專邊閫靡不立奏膚功是可任甘肅
提督之責者舎臣之外正自多人也况臣今年六十有
六櫛風沐雨之餘血氣早已消耗耳目既無聰明牙齒
亦皆脱落加以傷㾗潰裂膿血迸流痰火薫蒸不時暈
仆曩用肩輿以代步履今則仰臥床簀不能屈伸命若
懸絲料亦不久人世自維筮仕以來幾四十載銜加宫
保位列通侯
誥命光前世襲裕後人臣遭際至此為極死復何恨但
受
兩朝寵眷未効涓埃倘犬馬之殘喘難延則
髙厚之殊恩莫報不禁伏枕涕零而不能自已也伏懇
皇上俯念三邊重地鑒臣病勢危篤亟
簡賢能以固疆圉俾海彞絶窺伺之隙軍民獲寜謐之
休臣雖委填溝壑亦瞑目於地下矣臣無任激切惶悚
待
命之至為此具本謹
奏請
㫖康熙二十年十月初六日奏奉
㫖卿簡任提督勞績懋著巖疆事務重大正資料理著
照舊供職不必以病求罷兵部知道
靖逆侯靖逆將軍少傅兼太子太師管甘肅提督事務
臣張勇謹
密題為海彞充斥邊外防禦必當先籌
請撤提臣囘汛以固疆圉事竊照甘凉肅沿邊久為海
彞駐牧故設提鎮以資彈壓但曩者止禦南邊之彞今
忽有祝囊遊牧于北而乞慶汗部落被噶爾旦殺敗陸
續逃散為數甚多窮逼無依盡歸祝囊往來于鎮番金
㙮寺邊外等處遊移不斷而鎮海沿邊之彞尤實繁有
徒臣差通事出邊查探大小彞目不下三十餘名俱係
窮困其饑寒之狀不堪矚目萬一為衣食所逼乗機窺
伺則我内地恐難保其無事也今甘凉肅標營并臣標
兵丁調征四千五百名將備等官選去三十餘員即南
邊之彞防禦尚且難周倘或入犯猶慮本汛兵單前轍
可鑒豈復能禦北彞而壯我邊威耶查督臣哈占前以
凉提臣孫思克
題駐莊浪原因西寜鎮屬官兵調征大半留汛者多係
守兵不能防禦而莊浪乃西寜要口是以令凉提暫駐
遥為控制今莊浪副將孫繼善已領原調官兵二千到
汛而河州副將劉忠原領進征官兵一千名亦經督臣
檄令囘汛固守沿邊則提臣孫思克似應率領標兵囘
凉分禦南北彞人以為綢繆之計者也理合具
題伏乞
皇上睿鑒勑部議覆施行康熙二十年十月初七日題
奉
㫖兵部議奏欽此查該將軍侯張勇既稱莊浪副將孫
繼善等已領兵囘汛凉提孫思克似應率領標兵囘凉
防禦等語應如所題令凉提孫思克統伊標兵囘凉固
守地方可也奉
㫖依議
靖逆侯靖逆將軍少傅兼太子太師管甘肅提督事務
臣張勇謹
題為懇念戰功題
請議叙以恤勤勞以示鼓勵事據洮州土司世襲拜他
喇布勒哈番楊威呈稱竊照呉逆叛變城邑淪䧟卑職
父子於康熙十四年四月二十六日奉令統領漢土官
兵五十員名攻圍岷城身先士卒汗馬衝鋒其間躧殺
賊營堵截階逆追勦鞏黨生擒賊兵陣斬首級以及奪
獲器械等項節經塘報在案賊因卑職等圍困三閲餘
月力竭計窘始窮逼投誠計自十四年四月起至十五
年六月止攻洮圍岷節次征戰共傷亡過土兵二百五
十名土馬四百餘匹業於十五年八月内造冊呈報伏
思卑職父子盡忠報
國矢志殱逆率領兵馬自備糧芻擐甲荷戈躬冐矢石
交鋒對壘萬死一生未邀議叙之恩難免向隅之泣合
將恢復功次呈懇再賜題
請上以昭
國家酬勲之典下以恤將士血戰之勞感戴鴻慈當生
生世世矣等情到臣據此該臣案查恢復岷州有功人
員經臣造冊報部續准部咨以恢復岷州係賊自行投
順在事各官無容議等因業已奉
㫖欽遵在案今據土官楊威復懇具
題議叙等情前來臣又何敢復干
天聽但查當日岷州議降實因楊威等圍攻日久賊屢
戰屢敗窮極無路方始歸順與官兵一到即行獻城納
欵者不同况原任洮岷副將楊朝樑自克復洮州之後
即糾所屬各部土兵萬有餘衆于康熙十四年四月二
十六日到岷將城圍困其間賊兵出城衝突悉被漢土
等官兵殺敗入城又鞏昌階州等賊屢行救援亦被楊
朝樑發兵截殺敗遁業經臣於密報土兵屢敗逆賊等
事案内彚
報部覆俟克復岷州之日將楊威等一併優叙奉
㫖依議欽遵在案茲岷州既經恢復正楊威等得邀議
叙之時且自備糗糧不費
國帑行間勠力奮不顧身以致傷亡土兵倒斃馬匹此
皆實心為
國勞苦功髙所當照恢復鞏昌蘭州之例一體優叙者
也伏乞
皇上俯念戰功有據
勑部議叙不特大昭酬庸
盛典即臣亦可無負土官急公尚義之初心矣為此具
本謹
題請
㫖康熙二十一年四月初二日題奉
㫖該部議奏欽此查恢復岷州有功人員該將軍既經
造冊送部應據冊詳加查議可也奉
㫖依議
靖逆侯靖逆將軍少傅兼太子太師管甘肅提督事務
臣張勇謹
題為請録陣亡戰將之子以慰忠魂以勵後効事康熙
二十年五月初八日准西寜鎮臣李芳述咨開竊照靖
逆將軍侯標左營遊擊李𢎞鑒西寜鎮標中營遊擊米
之順在于四川軍前用命陣亡曽經勇畧將軍部院題
准部覆奉
㫖加贈賜䘏各准廕子弟一人以守備推用等因欽遵
在案查鎮屬松山守備陳維新舊洮守備胡思容因臨
陣退縮俱經革職所遺二缺均屬沿邊要地刻難乏員
看得李𢎞鑒嫡子李元淙青年壯志弓馬􁋯習堪以擬
補舊洮堡守備米之順嫡子米世惠年富力强騎射􁋯
練堪以擬補松山堡守備相應咨請查照
題補庶捐軀之二將銜結九原而邊疆之各官亦咸知
激勸矣等因移咨到臣該臣看得臣標左營遊擊李𢎞
鑒西寜鎮標中營遊擊米之順俱係疆塲用命奮力當
先以致重傷身死今
皇恩浩蕩業准廕子弟一人以守備推用查李𢎞鑒嫡
子李元淙年青志壯米之順嫡子米世惠力健才優既
經鎮臣以李元淙擬補舊洮堡守備員缺以米世惠擬
補大松山堡守備員缺保舉前來似應准補上以昭酬
庸
盛典下以慰死事忠魂者也除保結履歴送部外臣謹
㑹同甘寜撫臣巴錫西寜鎮臣李芳述合詞具
題伏乞
皇上睿鑒勑部議覆施行康熙二十一年五月十二日
題奉
㫖兵部議奏
靖逆侯靖逆將軍少傅兼太子太師管甘肅提督事務
臣張勇謹
奏為懇憐病勢危篤亟
簡賢能
允臣解任事竊臣年來箭瘡痛楚痰火薰蒸自知痼疾
日久必無生機不過茍延嵗月坐以待斃而已故前後
具疏籲請休致雖荷
温綸屢著留任然臣一日在邊一日戒懼祗恐精力莫
支有乖布置致辜
皇上付託之重用是殷憂莫釋耳此七月十六日䝉
欽差大臣折爾肯訂臣㑹同閲視大草灘扁都等口臣
因奉有
㑹同閲視各地方之
㫖隨力疾肩輿前徃永固城㑹閲訖及至囘甘舊疾轉
劇精神散亂撫臣并凉提臣等見臣病勢危篤遂各同
欽差大臣前抵西寜寜夏各邊查閲臣以病不能從伏
思
君命為重臣身為輕猶冀調治稍痊再赴巡閲不料病
勢日加腹心已壞視聽俱滅血痰不止動即昏暈夫甘
肅何地提督何官而可令重病垂危之人臥而理之者
乎叩懇
皇上亟
簡才幹精敏重臣前來彈壓
鑒臣病篤
俯賜解任地方幸甚微臣幸甚為此具本謹
奏請
㫖康熙二十一年八月十七日奏奉
㫖卿簡任提督勞績懋著巖疆事務重大正資料理著
仍遵前㫖照舊供職不必以病求罷兵部知道
靖逆侯靖逆將軍少傅兼太子太師管甘肅提督事務
臣張勇謹
奏為遵例自陳癈病曠職仰祈罷黜以重
大典事康熙二十一年三月初五日准兵部咨為請行
軍政
大典以飭武備以勵人心事内開應自陳之提鎮務將
本省各官文冊起送之日一并自陳等因具
題奉
㫖依議欽此欽遵備咨到臣准此竊臣䝉
世祖章皇帝破格優擢歴任總兵提督復荷
皇上寵眷仍假節鉞前後幾四十年深慚尸素未有尺
寸之功少報
髙厚自呉逆變亂以來三秦擾動郡邑失守臣矢志殱
逆統兵渡河其間捐助鳥鎗糧料以佐軍需舉首偽劄
逆書以抒忠悃勦滅賊冦恢復城池購戰馬以壯兵威
造甲械以整軍仗皆臣分内之事乃沐
皇仁叠
頒優奬先授以一等阿達哈哈番次即畀以將軍之職
旋膺侯爵子列卿班且
賜第京師以䘏臣眷銜加宫保秩晉少傅侯封一等世
襲十代
眷顧之隆有加無已此誠曠古所未有之遭逢以臣謭
劣䝉被
殊榮自應竭股肱之力以仰答
國恩於萬一耳奈臣衰老之年加以痼疾因而溺職負
罪實多查自康熙十一年軍政後每有因公詿悞如錯
填火牌減冩
徽號等事此皆由久病恍惚舉動紊亂之所致也雖
皇上如天之量或可優容而廢疾竊位之愆臣實不能
辭其責者矣况臣見今耳聾目瞶牙齒脱落兼之舊疾
時作倐忽暈迷何堪以兩河衝要三鎮機宜而寄於奄
奄一息之夫也哉茲當
大典激揚之時正覩仕路肅清之日懇祈
皇上俯念邊疆重地另
簡賢能罷斥廢病庶黜陟以彰而軍紀以昭矣臣無任
惶悚待
命之至為此具本謹
奏請
㫖康熙二十一年九月二十五日奏奉
㫖卿簡任提督克副委任勦禦賊冦安輯地方勤勞茂
著可嘉著照舊供職該部院知道
靖逆侯靖逆將軍少傅兼太子太師管甘肅提督事務
臣張勇謹
題為請
命提鎮次第入
覲以重閫寄事康熙二十二年五月初四日准兵部咨
開議得都察院左都御史希福等疏稱提鎮諸臣身在
疆隅無不瞻望
天闕思得仰覿
龍顔等語相應令其入
覲但提督總兵官有鎮守地方之責不便令其皆來應
俟
命下之日將直𨽻各省提鎮等職名開列具題恭侯
俞㫖馳驛調來俟到日入
覲可也等因康熙二十二年三月三十日題奉
㫖將軍副都統提督總兵等官鎮守封疆闗係緊要若
槩行赴京朝見遠離汛守曠廢職掌有願來陛見者聽
其自行陳請候㫖遵行欽此欽遵抄出到部備咨到臣
准此竊臣猥以菲材謬膺節鉞自
皇上臨御以來抵今二十有二載其間
寵眷之隆
賞賚之厚不一而足臣雖待罪窮邊距
京萬里而犬馬戀
主之私固未嘗一日去諸懷也但曩因叛逆犯順肆行
狂逞臣所屬郡邑悉遭淪䧟警息頻聞時臣提師撻伐
用彰
天討臥甲待旦靡有寜晷故孺慕雖殷而軍務方亟亦
不過心馳
帝闕夢繞
龍墀而已今賴
天威逺播妖氛肆靖兩河城邑悉已恢復
廟堂可釋西顧之懷臣子得遂
覲光之願此其時也况臣景逼桑榆加以痼疾日深箭
瘡腫痛痰火上逆不時發暈倘溘然朝露一旦就木是
臣終身無由仰瞻
聖顔其抱痛於九原又寜有已也茲幸奉有
願來陛見聽其自行陳請之
㫖謹瀝下情懇祈
皇上俯鑒愚忱
允臣入
覲俾得隨鵷鸞拜舞之班少傾葵藿向陽之志躬謝
洪恩面聆
廟謨臣即委填溝壑亦泉壤䝉輝矣臣無任懇切待
命之至為此具本謹
題請
㫖康熙二十二年五月初六日題奉
㫖張勇著來京陛見兵部知道
靖逆侯靖逆將軍少傅兼太子太師管甘肅提督事務
臣張勇謹
奏為恭謝
天恩事康熙二十二年八月初十日申時奉有
天使二人到張井鎮口𫝊
天語問臣在秦勤勞一路辛苦此八月十五日可以到
京否臣跪聽之下不勝感激念臣濫竽名器老病衰殘
祗以戀
主心殷疏請入
覲乃䝉
皇恩寵眷遣使垂問於千里之外恍如春風化日令臣
遍體生温此誠曠代異聞允為一時
盛典也但臣瞻仰念切恨不得飛叩
闕廷以申孺慕奈腿病沉重不能乗騎一路肩輿躭延
時日雖兼程之有心實倍道之無力咫尺
九重徒覺葵誠益急耳今臣已抵張井鎮離
京不逺計得仰覩
龍顔為期伊邇者矣除臣伏地叩頭謝
恩外為此具本謹具
奏
聞康煕二十二年八月十二日奏奉
㫖該部知道
靖逆侯靖逆將軍少傅兼太子太師管甘肅提督事務
臣張勇謹
奏為臣病危篤已無生機籲請
俞㫖迅賜解任事臣自流矢中傷之後始則瘡毒纒綿
繼則火痰銷灼衰殘困憊已非一日乃屢疏乞休䝉
皇上不即擯棄仍假節鉞臣雖感激思奮勉强支持然
精竭髓枯肉消骨痿已無復生人氣色矣幸奉
恩綸
允臣入
覲拜舞之下
温言慰藉
寵賚洊加臣四十載感
恩効命之私盡得傾吐於
君父之側素願已遂夫復何憾兼獲叩謁
世祖章皇帝陵下撫躬感激不覺五内摧裂淚繼以血
猶期殫忠竭力少答
皇上眷顧之恩仰報
先皇帝知遇之徳奈臣年已衰老病復交攻昨日匍匐
丹墀弗能曲盡臣禮其傴僂跼蹐不堪鞭策之狀已在
我
皇上洞鑒之中不意近為風寒所侵舊病較前轉劇向
止痛腫今則潰裂而膿血迸流矣向止暈迷今竟顛仆
而精神散亂矣食不下咽形體尫羸祗恐仰覩
龍顔之日即為臣生死永辭之時也泣懇
皇上俯憐鳥死鳴哀
恩准解任所有未盡之忠勤臣當勉勵臣男矢効捐糜
以圖報於無既矣臣曷勝惶悚懇切待
命之至為此具本謹
奏請
㫖康煕二十二年九月初三日奏奉
㫖逆賊呉三桂叛亂時秦省騷動卿㑹同大將軍等勦
禦賊冦固守地方籌畫周詳勞績茂著今年邁患病雖
真但係巖疆宿將韜鈐素裕尚可坐鎮調度以展猷為
著照舊供職不必求罷兵部知道
靖逆侯靖逆將軍少傅兼太子太師管甘肅提督事務
臣張勇謹
奏為恭謝
天恩事竊臣庸愚薄質樗櫟散材向受
世祖章皇帝之洪恩不次抜擢復荷
皇上之寵渥破格優褒位既列於通侯銜又加以宫保
謬専邊閫控百二之雄闗沗任巖疆厯三十有餘載期
遵
廷訓求入
覲以聆
聖言欲仗
廟謨資籌邊而奉
睿算恭抒孺慕仰覩
天顔乃沐
皇恩俯准
陛見爰尅期而就道冀銜
命以趨
朝奈以久病微軀遂致稍遲前路反邀
寛典特遣侍臣詢問一路之艱撫慰千里之外不啻和
風披拂恍同旭日照臨甫叩
九重即隆
三錫茶頒
内府喜嘗
御鼎之芬香宴賜
上方飽飫
天厨之珍錯拜
先皇於陵寢恨當年未獲攀髯被
聖代之簪纓念此生永懷刻骨撫今追昔由後思前及
至謁
陵旋京仍
命中使逺迓歌𢎞湛露躬膺
異數之榮
寵賚彤弓目覩
殊恩之溥聲溢中外光映寰區迨及
陛辭又聞
天語
温諭至再
優賞頻加鞍馬㡌靴不减球圖之盛袍服寶帶儼如琰
琬之祥情可同於家人誰謂
尊卑勢隔
澤逈出於常制實唯
上下情深洵為千載竒逢允稱曠世罕覯者矣但臣有
何功何能叨
皇上隆恩隆眷驚悚無已感激殊深縁臣屢抱沉疴久
嬰廢病駑駘不堪鞭策蒲柳莫耐風霜竭誠繕疏乞休
奉
㫖照舊供職今臣業於本年十一月二十三日前抵莊
浪即恭設香案望
闕叩頭謝
恩訖謹具本
奏
聞伏乞
皇上睿鑒施行康熙二十二年十一月二十五日奏奉
㫖覽卿奏謝知道了該部知道
靖逆侯靖逆將軍少傅兼太子太師管甘肅提督事務
臣張勇謹
題為報明微臣到甘日期事臣䝉
聖恩俯准
陛見自甘州起程赴
京所有臣轄屬甘寜西三鎮地方邊務及各項
欽部件倂臣標五營兵馬事務當即移行各鎮將依限
具報督臣并應進所屬武職官員各節
表箋該鎮彚齊俟臣囘甘日照舊料理業經
題明在案臣于本年九月十四日
陛辭出京因病軀衰老不能兼程至本年十二月十二
日始到甘州將統轄各鎮事宜以及本標各營事務照
舊料理外惟是甫離
天顔恒深孺慕瞻戀之忱靡刻有已所有臣到甘日期
理合題
報伏乞
皇上睿鑒施行謹題報
聞康熙二十二年十二月十八日題奉
㫖該部知道
靖逆侯靖逆將軍少傅兼太子太師管甘肅提督事務
臣張勇謹
奏為微臣病勢已危邊疆責任為重泣辭解任亟
簡賢能以資控制事竊臣去嵗仰荷
俞㫖
允臣入
覲俾拜舞
丹墀獲申孺慕且深沐
聖恩忭感曷已詎
陛辭抵甘後舊病轉加較前尤劇手足腹心俱已敗潰
耳目言語亦皆閉塞食不下咽僅存瘦骨支床萬無生
機不過暫延旦暮而已臣聞人苦則呼天地疾痛則呼
父母今
皇上乃臣之
天地父母也臣之疾苦至此為極臣之病痛亦至此為
急不得不披肝瀝血遥呼
皇上俯鑒危篤情狀迅
賜解任亟
簡賢能代臣邊缺庶得人控制疆圉無虞臣亦瞑目於
地下矣至于甘肅為秦省門戶提臣為鎮將綱維幅􁆟
遼濶彈壓必須能員臣前數疏俱已詳陳久在
皇上睿鑒之中茲臣病勢危急恐措辭失倫不敢復贅
臣無任激切待
命之至為此具本謹
奏候
㫖康熙二十三年四月初六日奏奉
㫖已有㫖了該部知道
靖逆侯靖逆將軍少傅兼太子太師管甘肅提督事務
臣張勇謹
密奏為泣陳臣命之將終懇念邊疆之為重仰祈
睿鑒俯納愚忠事竊臣猥以草芥庸材䝉
世祖章皇帝舉於稠人之中不數年而即膺専閫迨
皇上臨御復寄腹心謬承重任計受
兩朝眷顧之隆迄今幾四十載矣自叛臣變亂于川滇
而西秦亦為之擾動兩河地方𩔖多淪䧟時臣待罪邊
鄙奉
命勦賊日夜驅馳無有寜晷兼以間諜頻聞偽書相誘
臣仗此孤忠唯知勠力故所失郡邑旋亦節次恢復此
皆仰賴
皇上威福及諸將士用命臣有何功况臣昔年為流矢
所傷中毒已深病勢日篤恐悞巖疆屢疏乞休䝉
皇上不加擯斥仍假節鉞從古得時遇主未有如臣之
幸者也近以秦地廓清奏請
陛見喜奉
俞㫖得覲
天顔囘甘之後猶冀一息尚存不辭竭蹶乃據報麥力
幹入犯内地臣慮南北彞人合謀叵測遂親赴山丹相
機防禦不料痰火上蒸倐忽暈潰精神飛越語言紊亂
臣之微命諒亦只在須臾伏念臣沐
寵眷有加無已身封侯爵子列卿班
加以宫保之銜
予以世襲之職人臣遭際至此為極夫復何求獨是臣
叨
國家豢養之恩在武臣中最為深厚涓埃未報一旦就
木未免生有餘辜死多遺憾耳因伏枕思維三秦為天
險之國而三鎮尤屬邊外之衝地接番彞夙難控制撫
之以恩而生玩加之以威而積怨其間調劑之術甚費
苦心所設營堡雖云星羅碁布然補授將弁必須人地
相宜方於邊防有賴臣死之後所遺員缺非得膽識兼
優精明强幹者恐不足以資彈壓但知臣莫如
主以
皇上聖明自應遴選得人又無庸臣之鰓鰓過計至于
臣男張雲翼幼讀儒書稍明大義今現任文職合無懇
請
聖恩卑之侯爵寄以封疆使其殫忠竭誠為
國勤勞猶可以効臣未畢之力也臣今病篤如此萬無
生機轉盼即填溝壑斷不能重覩
堯天再瞻
舜日望
皇上勿復念臣所願治益求治安愈求安鞏
皇圖于有永綿
帝厯于無疆臣雖死亦瞑目于地下矣此臣刻骨鏤心
之語如鳥哀鳴故于臨終之際遥望
九重依戀莫捨不覺言之無已也伏乞
皇上睿鑒施行康熙二十三年四月十三日奏奉
㫖該部知道欽此查張雲翼係文職該將軍所請寄以
封疆使其殫忠竭誠為
國勤勞之處應無庸議奉
㫖依議
　附甘寧巡撫葉　原題疏
題為申報將軍侯病故事康熙二十三年四月十八日
亥時據靖逆侯將軍標下中軍副將兼管中營事黄燕
贊等呈稱竊照靖逆侯張將軍前于三月二十八日因
報彞情前赴山丹于四月十四日䝉令牌將卑職調赴
山丹見本將軍侯病勢奄弱當有跟隨本將軍侯標員
人等口稱本將軍侯于昨日亥時忽然昏迷不省人事
週時始復蘇醒云本爵病殊危篤要囘甘州調理可留
後營守備張自立并兵五百名協防山丹等語遂用臥
轎于本日晚囘甘後次日早又據跟隨人等口稱將軍
侯令囑卑職云本爵昨日調爾前赴山丹專為酌量撥
兵協防今本爵既囘已經留兵山丹但本爵受
朝廷四十餘年厚恩未嘗報効不料舊病又發日重一
日爾及諸將弁等各當盡忠報
國以體本爵之心等語本將軍侯遂于本月十五日申
時身故理合具報等情同時又據黄燕贊等呈為請准
輿情暫有統轄以安内外事竊照甘州孤懸一線南北
皆邊從來重地必得大帥彈壓庶得内外晏安今靖逆
將軍侯一旦棄世軍民惶惑且彞情出沒無常今甘肅
孫總鎮切近鄰疆且地方俱係統轄合無懇請憲臺垂
念邊疆重地俯准輿情移文甘肅總鎮赴甘暫行統轄
則邊疆幸甚軍民幸甚等情到臣該臣看得靖逆將軍
侯張勇駐鎮邊疆彈壓番彞盡心報
國已非一日矣今據該將軍侯標下中軍副將黄燕贊
呈報該將軍侯于三月二十八日因報彞情前赴山丹
忽然昏迷不省人事于四月十四日晚囘甘十五日申
時病故等情到臣除該將軍印信一應兵馬事宜或照
該將軍侯原文令中軍副將黄燕贊暫行䕶理或令甘
肅鎮臣孫思克星馳赴甘暫行料理臣當即移咨督臣
希福星速酌奪外所有該將軍侯病故日期理合具疏
題
報但查該將軍侯臣張勇原因麥力幹台吉口稱養病
暫住于黄城兒灘地方撫慰不去因而該將軍侯親赴
山丹防禦患病身故相應具
題伏乞
皇上睿鑒勑部迅賜議覆施行康熙二十三年四月十
九日題奉
㫖張勇韜鈐素裕殫心盡職久鎮巖疆勦禦賊冦固守
地方籌畫周詳勞績懋著邊防戎務倚任方殷奄逝忽
聞朕心深為軫惻應得恩䘏著從優議奏該部知道欽
此查將軍侯張勇久鎮巖疆勦禦賊冦固守地方勞績
懋著理應優䘏將軍侯張勇係少傅兼太子太師應否
加宫保銜之處伏候
上裁其祭𦵏應交禮工二部從優議覆其甘肅提督事
務令總兵孫思克速赴甘州暫行署理甘肅總兵官事
務移咨該督遴委賢能官員署理可也奉
㫖張勇著加贈少師仍兼太子太師餘依議
䟦
先襄壯受
兩朝寵命司封疆者四十年其間為戰為守悉歸本
廟謨不敢少自為功此固久在
宸鑒中惟是具沐
恩榮彌懷奮勉乃殫忠未畢竟齎志以歿則不肖雲翼
所應悲溯而不能自已焉其初定甘凉取滇黔姑遠不
具述近憶逆臣變亂河東之役深荷
主知事權既隆感勵愈至有所籌畫有所攻剿固皆請
而後行然非
主上任之重信之専則或不得遂效於疆塲而盡尺寸
之勞宜先襄壯之悉歸功於
朝廷也獨念不肖雲翼㓜隨南徼長侍西陲後雖列在
卿班暫離子舎而所習見習聞其生平致身報
國稜稜不可奪之氣根於至性發於行事形於章奏者
一皆無所縁飾則存其疏又無不可即其事而知其心
海國波恬署齋晝靜不肖雲翼恒焚香敬讀之因擇其
至要者止彚一百二十疏以付之梓起自甘肅奏謝紀
受
世祖章皇帝簡畀之始也其後自陳有疏條議有疏報
㨗有疏題補有疏乞休有疏並歴受
皇上殊恩異數皆謝有疏然多在行陣間或倥偬之際
詞皆質直而居恒亦謂告
君之體宜切而勿蔓顯而勿晦核而勿迂故所草者止
取口如其心筆如其口而忠
君愛
國已自盡抒其肝膈不肖雲翼每讀至臨終泣陳一疏
誠懇切至盡見生平而獨不能已於悲溯者則以其殫
忠未畢竟齎志以歿耳今不肖雲翼仰承
天寵亦復列爵守土將何以矢報於
國者即無沗於家耶梓既竣因撮其巔末恭書於後並
自警勵云爾時康熙三十三年嵗次甲戌八月十二日
不肖男雲翼百拜敬書於温陵署中
　
　
　
　
　
　
　
　
　
　
　
　
　
　
　張襄壯奏疏巻六
