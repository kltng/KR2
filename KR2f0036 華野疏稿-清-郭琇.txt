#+TITLE: 華野疏稿-清-郭琇
#+DATE: 2016-06-11 12:21:28
#+SOURCE: github.com/kanripo/KR2f0036 master 79f65889                
欽定四庫全書　　　　　史部六
　華野疏稿　　　　　　　詔令奏議𩔖二(奏議之/屬)
　　提要
　　　　(臣/)等謹案華野疏稿五巻
　　　國朝郭琇撰琇即墨人華野其字也康熙庚
　　　　戌進士官至湖廣總督此編乃其歴官奏疏
　　　　起康熙二十七年迄四十一年凡四十四篇
　　　　疏末多載原奉
　諭㫖葢琇所恭録而其後人彚刋以𫝊也琇初由吳
　　　　江知縣行取入臺即劾罷大學士明珠尚書
　　　　王鴻緒等
　聖祖仁皇帝嘉其敢言洊擢左僉都御史進左都御
　　　　史後縁事鐫秩復起為湖廣總督在官四年
　　　　别以紅苗搶掠一事禠職歸葢當其彈抨得
　　　　實則拔擢以旌其忠當其貽悞封疆則罷斥
　　　　以明其罪仰見
　聖祖仁皇帝行政用人大公獨斷賞罰悉視其自
　　　　取而無一毫畸輕畸重於其間前者纂輯
　五朝國史列傳
　　特命於明珠及王鴻緒𫝊中各載琇劾疏全文毋
　　　　庸刪削復頒示
　　綸音闡明其進退之由俾共知琇之罷官非由傾
　　　　軋百爾臣工仰承
　　誥誡已無不曉然共喻(臣/)等謹録琇此編並恭録
　　　　前奉
　諭㫖冠諸巻端庶
　　彞訓昭然永垂成憲益共知所警勵焉乾隆四十
　　　　六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
　　　乾隆三十七年十月二十八日奉
　上諭國史館進呈新纂明珠列傳内所列郭琇紏㕘
　　各欵臚採不全於核實紀載之義未合明珠在康
　　熙年間身為大學士柄用有年乃竟不克自終漸
　　至植黨營私市恩通賂勢燄熏灼物議沸騰
皇祖叠申
誡諭期得以恩禮保全而明珠不知省改致為郭琇㕘
　　奏復
念其於平定三藩時曾有贊理軍務㣲勞不即暴示罪
　　狀然亦立予罷斥並未甞廢法姑容後雖量為録
　　用僅授内大臣之職距其身殁二十餘年不復再
　　加委任此實
皇祖恩威並用權衡纎毫不爽迥非三代以後所可幾
　　及而確核明珠罪案秖在徇利太深結交太廣不
　　能恪守官箴要不致如明代之嚴嵩温體仁輩竊
　　弄威福竟敢隂排異已潛害忠良舉朝側目而莫
　　可誰何也即如明珠以現任閣臣而郭琇即以露
　　章臚欵抨擊甚力使明珠果能如明季諸奸之箝
　　制言路則郭琇矢口之間早已禍不旋踵即或深
　　謀修隙亦必多方狙伺假手擠排乃郭琇因此一
　　疏遂以鯁直受
知不及二年即由僉都御史洊擢都御史不聞明珠之
　　黨有能為之抑沮者雖其間亦曾因事論黜而我
皇祖鑒其政績風力由閒廢中擢為湖廣總督後因紅
　　苗搶奪隠匿不報削籍歸里其罪實由自致亦非
　　明珠之黨藉事以為報復今郭琇列傳具在可攷
　　而知也至扵明珠生平是非功過原不相掩我
皇祖慎持予奪之柄至公至明因物付物恭繹
聖諭仁至義盡一一適如其人之所自取即此可以窺
　　見萬一兹館臣裒輯明珠事蹟因檢閣庫未獲郭
　　琇劾章似由當日
留中不下遂據館中所存郭琇疏稿刋本撮載大凡但
　　其間刪削過多恐𫝊之既久或疑修史者有意曲
　　為隠諱於据事直書之㫖無當也因命於明珠𫝊
　　中全列郭琇㕘本俾天下後世得喻此事本末共
　　知我國家立綱陳紀朝宁肅清從無有宵小僉壬
　　如前代之得以怙權干政而我
皇祖聖明英斷刑賞持平實為執兩用中之極則朕禀
　　承
祖訓凡一切用人行政無不本此意為折衷用是剖悉
　　原委宣諭中外仍命録載𫝊後使定論昭然永以
　　示𫝊信而垂法戒焉欽此
　　　乾隆四十年三月二十六日奉
　上諭國史館進呈所纂王鴻緒列傳于左都御史郭
　　琇劾鴻緒與髙士竒招納賄賂等案僅叙大畧而
　　郭琇原疏未經載入恐𫝊之後世其不知鴻緒輩
　　之罪狀者妄疑一劾即去或有屈抑其知者又疑
　　秉史筆之人意存袒䕶不肯顯暴其短豈朕特命
　　另修史傳之意乎夫王鴻緒髙士竒與明珠徐乾
　　學諸人當時互為黨援交通營納衆所共知如郭
　　琇所劾諸事並不為枉而我
皇祖不加窮究僅予罷退葢扵明珠念其曾有襄辦討
　　平吴逆之勞而王鴻緒髙士竒諸人則因文學尚
　　優宣力史館是以屢下
明詔剴切曉諭曲予矜全實由我
皇祖聖德然即以諸人事蹟而論雖有交結納賄之私
　　亦止於暗為闗照不至勢燄薫灼生殺擅専如前
　　明嚴嵩輩之肆奸蠧國陷害正人此亦人所共知
　　也即如郭琇㕘劾明珠王鴻緒諸人後旋經
皇祖特加任用未聞有能稍事排擠者即其後郭琇於
　　總督任内因他事罷官亦由其自取並非諸人之
　　所能媒孽又實由我
皇祖聖明是郭琇原疏於諸人被劾欵蹟皆當據事直
　　書不必稍為刪節使天下後世曉然於王鴻緒輩
　　之罪狀如此郭琇之鯁直如此其後之自取罪戾
　　如此並敬悉我
皇祖之仁智並用措置得中又如此既可令海内𫝊為
　　美談且足令朝臣共知鑑戒其於世道人心甚為
　　有益何必曲存隠諱乎其明珠本傳前已降㫖改
　　修外著交該館總裁將王鴻緒徐乾學髙士竒等
　　列傳覆加核訂所有郭琇等原劾諸疏悉載入𫝊
　　内另繕呈覽其餘有𩔖此者並著一體詳載以示
　　大公而昭𫝊信焉欽此
欽定四庫全書
　華野疏稿巻一　　　　　湖廣總督郭琇撰
　　特㕘河臣疏
　題為河臣蠧
　國累民幕賓冒濫名器仰祈
睿鑒譴斥事臣一介䜿儒七年外吏䝉
皇上隆恩破格拔置言路臣感激
高深無可仰報惟是不避嫌怨庶可稍盡臣職萬一竊
　　見海宇昇平萬邦底定而
皇上宵旰殷憂時切如傷之念者止此一線之黄河與
　　淮揚等州縣昏墊之黎民耳
皇上委任於河臣靳輔靳輔又專聴命於幕賓陳潢如
　　果洪水歸洋狂瀾永息猶得有辭以報
君上乃今日議築堤明日議挑濬縻費
　帑金數百萬而河患如故今日題河道明日題河㕔
　　以
朝廷爵位為私恩而卒無止期又復攘奪民田妄稱屯
　　墾横取米麥越境貨賣
皇上以下河為必可開而靳輔百計阻撓必令功垂成
　　而終止至於屯田一事
皇上洞知其累民查勘諸臣亦知其累民則靳輔陳潢
　　之罪燎如指掌矣總之陳潢之策為靳輔營一家
　　之謀於
　國計民生全無裨益忌功之念重而圖利之心堅真
　國之蠧而民之賊也監司何等之貴僉事何等之尊
　　豈容一介小人冒濫名器僅以快靳輔酬恩償賄
　　之私願乎伏祈
皇上乾斷立賜譴革
　勅部嚴加處分另簡滿漢大臣清亷敏練者整理河
　　務庻成功可奏黄河南北之億萬生靈永享萬年
　　之利矣仰祈
睿鑒施行謹
　題請
㫖
　　康熙二十七年正月二十二日
　題二十六日奉
㫖這所㕘事情著九卿詹事科道一併嚴察議奏
　　特糾大臣疏
　題為特糾大臣背公結黨納賄營私仰請
乾斷立賜嚴譴以清政本事臣聞自古帝王御天下之
　　道舉直錯枉而已堯舜之世未嘗不有共鯀驩兠
　　堯舜始焉因其才而姑用之繼焉知其奸而誅殛
　　之故唐虞之世稱為極盛我
皇上聖徳純粹聖鑒淵深與放勲重華異世同揆臣竊
　　見
皇上用人行政孜孜求治惟恐一夫不被澤一物不得
　　所私竊歎誦以為千古難遘邇者幾務之地奸邪
　　逞詐植黨𩔖以樹私竊威福以惑衆日益縱肆
皇上灼知情偽於一切用人皆由
宸聰獨斷中外翕服無不踊躍思奮臣䝉
皇上破格超擢感激流涕莫知所以為報竊自念職在
　　糾彈仰體
堯舜之心輒效鷹鸇之逐謹將大學士明珠余國柱背
　　公營私實跡臚列具陳於左
　　一凡閣中票擬俱由明珠指麾輕重任意余國柱
　　承其風㫖即有舛錯同官莫敢駁正
皇上聖明時有詰責乃漫無省改即如陳紫芝㕘劾張
　　汧疏内并請議處保舉之員
皇上面諭九卿應一體嚴處乃票擬竟不之及則保舉
　　張汧原屬指麾即此可見矣
　　一明珠凡奉
諭㫖或稱其賢則向彼云由我力薦或稱其不善則向
　　彼云
上意不喜吾當從容挽救且任意増添以市恩立威因
　　而要結羣心挾取貨賄至於毎日啓奏畢出中左
　　門滿漢部院諸臣及其腹心拱立以侍皆密語移
　　時
上意無不宣露部院衙門稍有闗係之事必請命而行
　　一明珠連結黨羽滿洲則佛倫葛思泰及其族姪
　　傅臘塔席珠等漢人之總攬者則余國柱結為死
　　黨寄以腹心向時凡㑹議㑹推皆佛倫葛思泰等
　　把持而國柱更為之囊槖惟命是聴但知戴徳私
　　門
　　一凡督撫藩臬缺出余國柱等無不展轉販鬻必
　　索及滿欲而後止是以督撫等官愈事剝削小民
　　重困今天下遭遇
聖主愛民如子而民間猶有未給足者皆債官搜索以
　　奉私門之所致也
　　一康熙二十三年學道報滿之後應陞學道之人
　　率往論價九卿選擇時公然承風任意派缺缺皆
　　預定由是學道皆多端取賄士風文教因之大壞
　　一靳輔與明珠余國柱交相固結毎年縻費河銀
　　大半分肥所題用河官多出指授是以極力庇䕶
皇上試察靳輔受任以來請過錢糧幾何通盤一筭則
　　其弊可知矣當下河初議開時彼以為必委任靳
　　輔欣然欲行九卿亦無異辭及
皇上欲另委人則以于成龍方沐
聖眷舉出必當
上㫖而成龍官止臬司可以統攝於是議題奏仍屬靳
　　輔此時未有阻撓意也及靳輔張大其事與成龍
　　議不合於是始一力阻撓皆由倚托大臣故敢於
　　如此
天鑒甚明當洞悉靳輔累累抗拒
明詔非無恃而然也
　　一科道官有内陞出差者明珠余國柱率皆居功
　　要索至於考選科道即與之訂約凡有本章必須
　　先行請問由是言官多受其牽制
　　一明珠自知罪戾見人輒用柔顔甘語百般欵曲
　　而隂行鷙害意毒謀險最忌者言官恐發其奸狀
　　當佛倫為總憲時見御史李時謙累奏稱
㫖御史吳震方頗有㕘劾即令借事排陷聞者駭懼
　　以上各欵但約畧指㕘總之明珠一人其智足以
　　窺探
上㫖其術足以彌縫罪惡又有余國柱奸謀附和負
恩之罪書之罄竹難盡
皇上鼓舞臣僚責其實心報効臣受非常
殊眷若舎豺狼而問狐狸即為辜負
聖恩臣罪滋大臣固知其黨羽實繁睚眦必報恃有
聖主當陽何所畏忌伏祈
霆威立加嚴譴簡用賢能俾贊密勿天下人情莫不欣
　　暢感戴
聖明無盡仰祈
皇上睿鑒施行謹
　題請
㫖
　　康熙二十七年二月初六日
　題本月十一日奉
上諭諭吏部國家建官分職經理庶政必須矢志精
　白大法小㢘各守職業實心任事庶無負拔擢簡
　用之意朕親理萬幾歴有年所於爾部院大小官
　員行事無不深知為臣子者既擔爵受祿榮
　及父母庇其子孫家能自給便當知足無致
　隕越前已屢頒諭㫖嚴行申誡又復諄諄面諭
　訓誨再三今在廷諸臣自大學士以下有職掌
　官員以上全不恪勤乃職惟知早出衙署偷安
　自便三五成羣互相交結同年門生相援引傾
　陷商謀私事徇庇同黨圖取貨賂作弊營私種種
　情狀確知已乆九卿詹事科道皆朕委任之員凡
　遇㑹議自當各出已見公同商酌乃一二欲行倡
　率之人持議於前衆遂附和於後雷同草率一意
　詭隨又其甚者雖在㑹議之班茫無知識隨衆畫題
　希圖完結廷議如此國是何憑又有當集議時緘黙
　自容及至僨事巧於推䣃朕深惡此等推諉茍容之
　輩亦屢加嚴飭至於用人闗係重大羣臣賢否難以
　周知遇𦂳要員缺特令㑹同推舉原期為國得人實
　有裨益亦欲令被舉者警心易慮恐致溺職累及舉
　者因而勉自刻勵九卿諸臣宜體朕心從公選舉
　方為不負委任乃歴來所舉官員稱職者固有而
　貪黷匪𩔖往往敗露此皆瞻顧情面植黨納賄所
　致凡此情弊朕非不知前者班布爾善阿思哈等身
　為大臣所行悖亂致干憲典遂行正法至今猶耿於
　懐是以比來大小官員背公徇私交通貨賄朕雖
　洞見而不即指處冀其自知罪戾痛加省改庶可終
　始保全詎意積習深錮漫無悛悔如審擬蔡毓榮一
　案庇䕶挽救瞻徇黨𩔖百計營求因朕具悉其奸私
　謀未遂近差色楞格往審張汧所㕘事情朕面諭
　色楞格張汧居官貪穢爾宣嚴行審出迨差回時詢
　問色楞格奏稱臣於此案盡心研鞫若有失實甘受
　誅戮及覽其奏案惟恐累及保舉張汧之人並未議
　及業行折出又念張汧審結定罪之後自然發露因
　仍用原僉票發又靳輔下河工程屯田之案朕早已
　察其情弊特遣佛倫等前往勘議今所議悉屬偏私
　且凡㑹議之時科爾坤佛倫等務執已見持論好勝
　茍非懐挾私情何以力排衆議朕亦曾面加誡諭未
　見畏悔如此積弊愈乆愈深物議沸騰輿情憤激以
　致言官列欵㕘奏本應發明其事以肅官方因不忍
　遽行加罪大臣且用兵之時有効勞蹟者故免其發
　明勒徳洪明珠著革去大學士交於領侍衞内大臣
　酌用李之芳著休致回籍余國柱著革職科爾坤著
　以原品解任佛倫熊一瀟等著解任於河工案内完
　結嗣後大小臣工各宜洗滌肺腸痛改陋習潔已奉
　公勉盡職業以副朕寛大矜全咸與維新之至意爾
　部即遵諭行特諭
　　特㕘近臣疏
　題為特㕘近臣植黨營私招搖撞嵗罪有可誅仰請
乾斷事臣一介庸儒臺班末職荷䝉
皇上特恩拔擢歴位中丞
高厚既深涓埃無補備員尸位跼蹐難安惟思知無不
　　言言必由中以稍盡犬馬之愚衷耳
皇上宵旰焦勞勵精圖治用人行政皆出
睿裁未嘗􁅰毫假手左右乃有植黨營私招搖撞嵗如
　　原任少詹事高士竒左都御史王鴻緒等表裏為
　　奸恣肆於
光天化日之下罪有可誅罄竹難悉試約畧一二為
皇上陳之高士竒出身微賤其始也徒步來京覔館為
　　生
皇上因其字學頗工不拘資格擢補翰林令入
　南書房供奉不過使之考訂文章原未假之與聞政
　　事為士竒者即當竭力奉公以報
君恩於萬一計不出此而日思結納諂附大臣攬事招
　　搖以圖分肥凡内外大小臣工無不知有士竒之
　　名夫辦事
　南書房者先後豈止一人而他人之聲名總未著聞
　　何士竒一入辦事而聲名赫奕乃至如此是其罪
　　之可誅者一也乆之羽翼既多遂自立門户結王
　　鴻緒為死黨科臣何楷為義兄弟翰林陳元龍為
　　叔侄鴻緒胞兄王頊齡為子女姻親俱寄以腹心
　　在外招攬凡督撫藩臬道府㕔縣以及在内之大
　　小卿員皆王鴻緒何楷等為之居停哄騙而夤縁
　　照管者餽至成千纍萬即不屬黨䕶者亦有常例
　　名之曰平安錢然而人之肯為賄賂者蓋士竒供
　　奉日乆人皆謂之曰門路真而士竒遂自忘乎其
　　為撞嵗亦居之不疑曰我之門路真是士竒等之
　　奸貪壞法全無顧忌其罪之可誅者二也光棍俞
　　子易在京肆横有年惟恐事發潛遁直𨽻天津山
　　東洛口地方有虎房橋瓦房六十餘間價値八千
　　金餽送士竒求托照拂此外順城門斜街並各處
　　房屋總令心腹出名置買何楷代為收租打磨場
　　士竒之親家陳元師夥計陳季芳開張緞號寄頓
　　各處賄銀資本約至四十餘萬又於本鄉平湖縣
　　置田産千頃大興土木修整花園杭州西溪廣置
　　園宅蘇松淮揚王鴻緒等與之合夥生理又不下
　　百餘萬竊思以覔館餬口之窮儒而今忽為數百
　　萬之富翁試問金從何來無非取給於各官然官
　　從何來非侵
　國帑即剥民膏夫以
　國帑民膏而填無厭之溪壑是士竒等真國之蠧而
　　民之賊也其罪之可誅者三也
皇上聖明洞悉其罪止因各館史書編纂未完著解任
　　竣事矜全之恩至矣極矣士竒乃不思改過自新
　　仍怙惡不悛當
聖駕南巡時
上諭嚴誡餽送定以軍法治罪誰敢不遵惟士竒與王
　　鴻緒愍不畏死即淮揚等處王鴻緒招攬府㕔各
　　官約餽萬金潛遺士竒淮揚如此他處又不知如
　　何索詐矣是士竒等之欺
君滅法背公行私其罪之可誅者四也更可駭者王鴻
　　緒陳元龍鼎甲出身亦儼然士林之翹楚者竟不
　　顧清議為人作壟斷而不以為恥且依媚大臣無
　　所不及即人之所不屑為者亦甘心為之而不以
　　為辱茍圖富貴傷敗名教豈不玷
朝廷而羞當世士哉總之高士竒王鴻緒陳元龍何楷
　　王頊齡等豺狼其性蛇蝎其心鬼蜮其形畏勢者
　　既觀望而不敢言趨勢者復擁戴而不肯言臣若
　　不言是臣負
聖恩臣罪滋大臣故不避嫌怨仰請
皇上大奮乾綱立賜罷斥明正典刑人心快甚天下幸
　　甚臣因糾㕘貪穢憤激直陳字多逾格伏祈
睿鑒施行謹
　題請
㫖
　　康熙二十八年九月十五日
　題本月十九日奉
㫖高士竒王鴻緒陳元龍何楷王頊齡俱著休致回籍
　該部知道
　　詳訂全書疏
　題為全書原有舊章止宜斟酌損益不宜草率編輯
　　仰祈
簡員纂修急正舛錯事臣惟古帝王則壤成賦原有三
　　等九則之不同而什一之征取民有制所以文誥
　　書契載籍版圖家諭户曉班班可考我
皇上勵精圖治念切民生
特允部臣之請編輯簡明全書將使四海九州窮鄉僻
　　壤咸知賦有定額冊無繁文法固善也為部臣者
　　自應仰體
徳意斟酌至當不負
皇上委任之聖心乃悠忽蹉跎遞相𫝊換以纂修為捷
　　徑視編輯如具文書未告成陞遷絡繹遲延四載
　　始得進
　呈其堂司各官多非原事之人及
勅下九卿等公同參閱倉卒具
　覆僉曰簡明臣思部臣纂修於數載九卿㑹看於一
　　時手執一編目經數紙以為簡則誠簡矣而簡中
　　之遺漏錯誤者無從而知也以為明則誠明矣而
　　明中之缺畧參差者無從而辨也幸
皇上聖明早已知其未當矣奉
㫖這全書著發與各巡撫㑹同經管錢糧司道官員詳
　　察細閱有無應行更改增刪務期永遠可行明白
　　確議毋得彼此瞻顧各行具題到日再議具奏今
　　各省撫臣陸續具題全書之茍簡不可枚舉有應
　　歸起運而載入存留者有應歸存留而載入起運
　　者有應刪除而未刪除者有應增入而未增入者
　　有多造數目者有少編銀兩者有支解朦混不清
　　者有徵給重複開載者種種差訛不一而止各撫
　　臣具題本章與繳還登註之原書一一可騐也夫
　　司道經管錢糧撫臣身任地方其所考訂諒無差
　　誤然不過就一省言一省之事合天下而計之其
　　㕘訂不符未及詳載者又不知其凡幾也况今直
　　𨽻各省停止由單原謂既有全書由單可以不用
　　倘以此書為賦役之全則一省之書不過五六十
　　頁由省分之各府則一府不過數十頁由府分之
　　各縣則一縣不過片紙而已竊思大縣錢糧有三
　　四十萬以及數萬者中縣小縣亦有七八萬以及
　　一二萬者以片紙之全書即中小縣之賦役亦不
　　能分晰欵項悉載明白况大縣乎是有全書之名
　　而無全書之實矣夫全書既失其實而民間之輸
　　納無憑則或有不肖有司奸胥猾吏勢必至上下
　　其手顛倒那移飛洒作弊其流毒可勝言哉臣查
　　一應纂修事務俱選才能文學之員獨賦役全書
　　止責之户部當日之司農或未經入目各司或不
　　諳權衡襲舊本之大綱撮前人之條目止一筭手
　　書吏之所為非可以經乆而垂憲也伏祈
皇上於在廷滿漢諸臣擇其學識明通老成練達者令
　　為總裁而以各衙門之品行端方才能素著者共
　　司編輯停其遷轉限以嵗月即將各省撫臣所題
　　新書舛錯之本章與舊存全書並歴年裁扣增添
　　案巻互相㕘酌應增入者增入之不必厭其繁應
　　刪改者刪改之不必嫌其簡其賦役之綱目條欵
　　多寡盈虧詳訂分明參酌均平務期為永遠不易
　　之章程至書成之後量加優奬則人知鼔舞悉心
　　任事於
皇上愛民定賦之至意或稍有裨於萬一也臣從詳陳
　　全書起見字多逾格仰祈
睿鑒施行謹
　題請
㫖
　　康熙二十八年九月十五日
　題十九日奉
㫖這本内事情九卿詹事科道㑹同確議具奏
　　剖明心跡疏
　奏為剖明心跡雖死猶生事竊臣生性戅直疾惡如
　　仇去嵗一疏兩疏今嵗又一疏不避嫌怨不畏報
　　復無非去當道之豺狼而為
社稷生民計也乃若輩之怨臣恨臣願得臣而甘心焉
　　蓋已乆矣特無隙可乘耳適值張星法糾㕘錢珏
　　而珏遂以主使誣臣在珏之含沙噴人其或出若
　　輩之指使不指使不可知然在臣斷不學錢珏之
　　寡㢘鮮恥而妄行扳扯以自求解免也䝉
皇上勅下部院嚴察虚公之意原欲求得實據非有成
　　見必欲坐罪於臣不知馬齊與臣何仇何怨於部
　　院諸臣之中獨主廷斷任口索瘢求疵多方煅煉
　　自本月初三日問起至初十日午後大聲疾呼向
　　星法云明白對你說必問你要一主使之人方止
　　及星法供訪之道路之口而不聴供伊戚段姓者
　　親往訪之而不聴又供伊友任姓者親筆手書差
　　送單欵而不聴遂以捉風捕影毫無憑據之事輕
　　將星法議送刑部又䝉
皇上大聖大仁洞燭寃抑令從寛典止將段姓者付刑
　　部審理及諸臣㑹鞫馬齊羞老成怒又獨主廷斷
　　將段姓者嚴行夾訊自午至日暮幾放幾收竊思
　　段姓者書生也三木之下何求不得初夾時因而
　　亂供云某人主使怒曰亂供不聴再夾又供某人
　　主使怒曰亂供不聴及三夾又供他堂官郭某也
　　說他該㕘來馬齊遂喜見顔色曰這就是了始將
　　段姓者鬆放此等取供情形在部院同事諸臣皆
　　共聞見是馬齊之或為若輩主使或為錢珏主使
　　亦未可定臣猶曾記張星法㕘錢珏之日馬齊曾
　　面對臣言
皇上南巡時我曾啓奏他好來故今日得耑訊鞫若不
　　嚴比張星法主使之人則從前欺罔
君父之罪難逃所以肆行羅織而必欲致臣於死地也
　　然臣死何足惜但天下後世笑臣無氣無骨不敢
　　㕘一巡撫而假手於他人何其前勇而後怯也是
　　臣之氣節所關言路之通塞所係臣死不甘心也
　　惟得見
皇上剖明心事使天下後世知臣之死由於奸邪羅織
　　隂謀煅煉則臣雖死猶生矣故不得不披肝露膽
　　嘔心吐血而陳伏乞
聖明全覽而垂察焉謹
　奏請
㫖
　　康熙二十八年十月初六日
　奏後發出附張星法㕘錢珏錢珏扳扯私書案内坐
　　主使部院擬罪革職問杖不准折贖具
　奏奉
㫖郭琇鯁直敢言姑免罪降五級調用餘依議
　
　
　
　
　
　華野疏稿巻一
欽定四庫全書
　華野疏稿巻二　　　　　湖廣總督郭琇撰
　　奏報起程疏
　奏為恭謝
天恩併報微臣起程日期事康熙三十八年六月初六
　　日准吏部咨開奉
上諭九卿湖廣總督李輝祖已補授侍郎湖廣地方甚
　屬𦂳要原任左都御史郭琇前任吳江縣知縣居官
　甚優最清百姓至今稱頌行取内用行事能不畏人
　若補授湖廣總督必能更改弊習不徇情面有禆地
　方郭琇著補授湖廣總督即速行文馳驛速往赴任
　欽此欽遵等因到臣臣隨恭設香案望
闕叩頭謝
恩訖伏念臣一介庸愚䝉
皇上特達之知膺不次之擢超遷左都御史後臣負罪
　　復邀
皇恩放歸田里幸此身未填溝壑凡餘生之年無非戴
主之日本年二月間
聖駕南巡臣匍匐道左未得仰瞻
天顔駑駘依戀固結難伸今䝉
皇上温諭以湖廣地方𦂳要
命臣補授馳驛赴任聞
命自天抱慚無地臣何人斯得邀封疆重任惟有捐糜
　　踵頂潔已率屬以仰報
聖恩於萬一耳惟是犬馬依戀之私分宜恭請
陛見敬聆
天語訓誨庶有式從奉有馳驛赴任之
諭不敢稽遲瀆請謹於六月十五日自即墨縣兼程單
　　騎前進容入境之後另行
　題報外所有微臣起程日期理合恭疏
　奏報伏乞
皇上睿鑒施行為此具本謹
　奏
聞
　　康熙三十八年六月十五日具奏奉
㫖該部知道
　　恭請
陛見疏
　奏為恭請
陛見仰祈
聖訓以開愚䝉以抒微誠事伏念我
皇上勵精圖治宵旰不遑參贊𢎞猷駕唐虞而軼三代
　　邇者
巡視河工惟軫念元元為心屢渙
綸音恩膏覃被普天之下無不歡聲雷動詠歌
聖明矣乃猶念湖廣地方甚屬𦂳要不以臣為庸劣
特簡臣補授湖廣總督且以臣為能更改弊習不徇情
　　面
天語寵嘉乃下及田間庸賤臣何人斯受
皇上恩眷至此臣即捐糜頂踵何能仰報萬一亦惟益
　　勵氷蘖竭忠自矢斯無負我
皇上委任至意受事以來夙夜祇惕凡所以綏輯兵民
　　澄清官吏以至地方利弊應興應革者無一不悉
　　心體訪雖楚省幅􁆟遼濶臣涖任無㡬尚未周知
　　而事宜已確有所見但地方積弊相沿有臣未可
　　徑行者非得躬行面
　奏親聆
皇上指示恐措置不無失宜此臣之所不能已於
　請也然而臣拳拳之誠猶有進者臣受
皇上格外之恩始終生全自古知遇之隆未有過於臣
　　者且臣暌違
聖顔已逾十載犬馬尚有戀主之私况臣之畧曉詩書
　　稍知忠義者乎臣年已六十有二衰病交侵倘一
　　旦身填溝壑即欲一瞻
天顔不可得矣仰懇
鑒臣愚衷俯允
陛見俾臣得躬聆
聖訓則撫綏巖疆既遵循有據而臣戴
主之微誠亦得稍盡矣臣總督闗防印信付湖廣撫臣
　　年遐齡署理臣單騎而前往來不過兩月亦不至
　　遲延誤事合併籲
　請伏冀
睿慈俞允施行謹
　奏請
㫖
　　康熙三十八年閏七月十八日齎
　奏八月初九日奉
㫖郭琇不必來京陛見該部知道
　　據詳題㕘疏
　題為據詳題㕘事竊臣一介庸愚荷䝉
皇上殊恩補授湖廣總督於康煕三十八年七月十五
　　日到任以來惟有潔已率屬察吏安民以仰副我
皇上愛養元元至意但楚省地方遼濶其所屬劣員雖
　　經檄飭察訪必須司道揭報合臣採訪無異方敢
　　據實指㕘於本年八月初六日據分守下荆南道
　　㕘議蔣興芑詳報襄陽府知府黄章稱瘋咆哮正
　　批行確查間又於八月初九日據該道復詳内稱
　　黄章恣意饕餮横肆暴虐於閏七月二十五日已
　　將貪酷各欵具揭在案臣隨查所稱二十五日具
　　揭計已半月矣何該道八月初二初五兩日續發
　　之詳已到其所稱欵揭之詳並未據到想該道已
　　經揭報之語閃爍無憑除將知府黄章稱瘋咆哮
　　情由先行據詳
　題㕘并於疏内聲明該道所揭是何欵蹟因何失此
　　詳揭各情由俟察明補㕘等因於八月初十日拜
　　疏之後始據該道詳為揭報貪酷知府肅吏治以
　　安民生事内開襄陽府知府黄章不畏
功令貪虐横行錢糧則勒加火耗
　奏銷則借名斂費驛遞則苛索心紅審事則酷用非
　　刑官民受害怨聲沸騰誠難一日姑容民上今將
　　本官劣蹟各欵開揭據實詳報一本官於本年七
　　月二十二日將宜城縣交代不收殘馬六匹騾一
　　頭差經承彭思舜押交襄陽縣當堂勒兌庫内錢
　　糧銀一百二十六兩彭思舜外得銀二兩二十八
　　日又差彭思舜復勒找馬價銀七十兩兑付交銀
　　該縣經承孫毓秀証一本官於本年五月内指稱
　奏銷費用勒派襄棗二縣銀各一百五十兩均宜光
　　南穀五州縣銀五十六十七十兩不等共派銀五
　　百餘兩入已收銀户書經承郭天卿証一本官勒
　　索襄陽宜城三驛每驛每季心紅銀四十兩五季
　　共得銀六百兩兵房經承王之佐彭思舜審証一
　　本官於本年二月𫝊各州縣限初九日早齊至諭
　　話當面吩咐錢糧每兩要加耗五分再三懇減每
　　百兩勒銀三兩一年實徵銀五萬三千一百零共
　　勒銀一千五百九十三兩又勒隨包小封銀一百
　　五十九兩入已各解錢糧經承審証一本官於本
　　年四月内因本道出示嚴禁各州縣火耗雜派南
　　漳民帥仁傑傅良佐曽章身曽士吉曽士懿等共
　　欲勒石永禁差人鎖挐送監將帥仁傑夾一夾棍
　　責三十板枷號兩個月餘各責三十板怨聲沸騰
　　俱本人証一本官因李明五告李明宇等欠客賬
　　將李明宇晉五馮益公拶指硃封還完放拶拶一
　　晝夜昏暈數次兩臂青腫本人証一本年七月内
　　有張茂蘭女嫁與武生高岳翠養子為媳因不令
　　接看喊控學道發審本官並不訊問原被口供將
　　媒人李世玉夾一夾棍寫婚人拶一拶指高岳翠
　　打三十木嘴掌扭鎖送監本人審証等因到臣據
　　此該臣看得知府為州縣表率守道職任監司知
　　府有貪酷之處司道一有聞見即應揭報今襄陽
　　府知府黄章貪酷各欵而分守下荆南道㕘議蔣
　　興芑居處同城先則不即揭㕘後稱於閏七月二
　　十五日已將貪酷各欵開具揭帖詳報何以該道
　　八月初二日發行報黄章稱瘋咆哮之詳即於八
　　月初六日到臣詳内亦未聲有已將各欵揭報之
　　語又該道八月初五日發行報黄章退還勒要銀
　　兩之詳即於八月初九日到臣其所稱閏七月二
　　十五日欵揭詳文至八月初十日拜疏之後始到
　　其中顯有瞻徇情弊因而倒寫月日以支飾前詳
　　大非監司之體也今將詳揭襄陽府黄章貪酷各
　　欵與該道瞻徇情由一併補㕘請
㫖將知府黄章革職與有名蠧役証佐一併嚴提究擬
　　其守荆道㕘議蔣興芑併請
勅部嚴加議處者也臣謹具
　題伏祈
皇上睿鑒勅部議覆施行
　　康煕三十八年八月十一日
　題本年九月初三日奉
㫖這所㕘黄章著革了職其貪酷各欵並本内有名人
　犯該撫嚴提究擬具奏蔣興芑該督嚴察議奏該部
　知道
　　據詳補㕘疏
　題為據詳題㕘事康煕三十八年八月十三日據襄
　　陽府知府黄章詳為詳明致病之由冒瀆本道獲
　　罪事内開七月二十五日由省囬署赴本道稟旋
　　即𫝊見盤問各禁示鄖襄有無功過卑府實言聞
　　得署司事爐頭行賄風𫝊䝉開誠實告果有其事
　　不足為慮乃於二十九日具有四詳一為詳請丁
　　祭
大典事照得八月初二日丁祭訪舊例憲臺先日行香
　　正祭之日不同行禮豈憲臺另有定例典制乎合
　　詳請示下本道批丁祭誰敢另定典制照從前舊
　　例行繳一為詳請前門封鎖以掩耳目後門私開
　　以通綫索恐玷官箴宜行堵塞事本道批居官貪
　　穢雖重門嚴扃暮夜苞苴何難送入若操守亷潔
　　雖洞開重門自無可議要塞即塞何必詳請此繳
　　一為詳查院示不遵憲臺曽有聞見事本道批仰
　　將違禁勒耗并諱匿職名速行揭報以憑詳㕘繳
　　一為詳請憲役裁汰姓名示府以便存案事本道
　　批本道衙役自有督撫部院行查非該府所得追
　　問妄行詳請殊屬不合此繳等語到府卑府不解
　　丁祭舊例之批查訊教官亦云襄例有先日行香
　　之舉但無稽考不料八月初一日本道先至
　文廟拜謁而去一應屬員俱未及伺候無不恐懼卑
　　府云同赴道轅認罪候久不𫝊正直文武講約之
　　期卑府等即赴伺候道駕後至卑府迎揖於門本
　　道怒目定視即隨入内至講畢掩門卑府於廣衆
　　前稟實抱疾求轉報本道叱咤一時驚惶失措忽
　　高聲喊呌乃瘋狂病作但此病卑府自幼屢試不
　　第父兄督責綦嚴所以遇拂意即發非敢故意輕
　　慢上司也此初一日始末詳明另具揭報并據揭
　　開一本道違禁結院司為姻婭恣意貪婪委署布
　　政司事嚇詐爐頭贓銀三千兩爐頭証一本道
勅書駐劄鄖陽現有衙署今不遵依竟在襄陽舊治院
　　衙門居住違悖
勅書一治院衙門𦂳靠北城本道起造望江樓一座高
　　過禁城毎登樓眺望左右居民婦女不敢往後院
　　行走闔郡士庶証一本道聴信本地奸民李錫吾
　　傾燒假銀又招陜民魏二住鐘樓寺傾化在外方
　　行使李錫吾魏二可審本寺僧官覺念証一本道
　　聘請左道吳清泉在署燒丹煉汞招留異術㒺顧
　　禁約吳清泉可審一本道准馮金元尤尚義給示
　　在棗陽縣曹劉家山招集匪𩔖私開銀礦山主曹
　　士珍証一本道縱快役璩三夜役唐思賢私刑弔
　　拷醫生梁自受府巻確據本人証一本道違悖
詔欵將屢奉
恩赦三十餘年舊事翻新准理
赦前詞訟酷行夾打枷死王利被害伊兄王皆可審一
　　本道誣良劉君益李二禿子楊鬍子馬天卿王水
　　子等為盜並無失主對贓極刑鍛鍊成獄連夾七
　　八次打一百二十雙扛仍各枷號三個月被害劉
　　君益等証一本道縱土巡捕為鷹犬四出查訪日
　　逐開單投報便拘審理民寃莫伸一本道恃院司
　　姻親勢力凌虐下屬勒索規禮贓私纍纍印簿証
　　一本道濫准詞訟擅立徳政碑三座於頭門違禁
　　輒自立碑袁徳祖胡吉士孀婦彭氏等証等因到
　　臣據此臣看得襄陽府知府黄章先據分守下荆
　　南道蔣興芑詳報稱瘋咆哮及貪酷各欵經臣兩
　　次據詳
　題㕘并查該道所稱閏七月二十五日欵揭詳文遲
　　至八月初十日拜疏之後始到顯有瞻徇情弊因
　　而倒寫月日以支飾前詳縁由一併指㕘請
㫖在案今據知府黄章詳揭㕘議蔣興芑各欵詳内小
　　日係八月初五日發行若該道前揭黄章賍欵詳
　　文果係閏七月二十五日發行則黄章此詳應照
　　官員將伊列欵糾㕘之後乃將上司列欵首告將
　　所告之處不准行治罪但該道之詳似有倒提月
　　日而黄章之詳似屬互訐又未便照㕘後訐告上
　　司之例相應據詳補㕘請
㫖將㕘議道蔣興芑革職與欵内有名犯証一併嚴提
　　同知府黄章等併案質審究擬者也臣謹具
　題伏祈
皇上睿鑒勅部議覆施行
　　康熙三十八年八月十三日
　題本年九月初六日奉
㫖這所㕘蔣興芑著革了職將詳訐各欵及有名犯証
　該督嚴提究擬具奏該部知道
　　改折兵糧疏
　題為特請
皇仁飭行改折以便兵民事欽惟我
皇上軫念元元常慮一夫不得其所深仁厚澤霑被無
　　遺前者
巡視河工
恩膏頻頒猶復惓惓以吏治民生為念伏讀
上諭内開凡可以為民興利除害者作速勘實陳奏况
　　臣膺
寵命總理全楚灼見地方事宜歴來不便於民者敢不
　　為我
皇上陳之臣查湖北南糧一項所以協濟本省駐防官
　　兵其他府州縣每年徵收本色支放兵糧殊為甚
　　便獨有黄州府屬之黄梅麻城黄安三縣與夫武
　　昌府屬之通山大冶二縣共米二萬七千二百二
　　十二石零例應解至荆鄖等汛以支兵糧原無額
　　設解費而各屬僻處萬山之中相去荆鄖地方有
　　千餘里者有至一千六七百里者道路﨑嶇舟楫
　　不通肩挑背負勢必不能將以騾䭾運交則必需
　　二萬七千餘頭口其雇覔之價及百姓往返食用
　　等費約計值米六萬石有餘是運一萬石之正數
　　而需二萬石之糜費其費何自而來上官必責之
　　有司捐解而有司果有如許之捐賠乎彼不得不
　　責之百姓曰爾等米石爾等應解而百姓力有何
　　能其欲釋一時之苦累勢必哀懇縣官折價差往
　　彼地購買支放殊不知一折價間而百弊叢生矣
　　其中胥役之科勒者有之包辦之侵漁者有之或
　　不肖官吏因而浮取肥槖者亦有之是折價較之
　　米值猶然二三倍不止民力㡬何豈堪如此之剥
　　索如此之重困乎前康熙三十七年臺臣李先復
　　曽以楚省五縣南糧等事籲
　請改折部覆行該督撫確查具題而地方各官慮以
　　折銀給兵自購恐致米價騰貴各兵或至貼補每
　　嵗須隨時估價責成糧道等語以致部駁不允謂
　　每嵗以時價具報恐不肖官員具報浮多亦未可
　　定駁之誠是也竊計荆鄖正當水米聚㑹之鄉五
　　縣之米不過二萬七千零其價何至騰貴且查荆
　　鄖厯年米價豐年值銀六七錢不等即遇歉收至
　　八錢之外足矣酌豐歉之中每石折銀七錢不為
　　不均且豐年多而歉嵗少以有餘補不足酌定價
　　值既便於民亦何嘗有累於兵是當仍照臺臣條
　　奏每石折銀七錢改入地丁冊内彚徵若恐南糧
　　數目久或無稽仍於全書南糧項下註明某年改
　　折兵糧若干
奏銷查對亦甚易也即有不肖官吏亦不得於中滋行
　　弊竇矣是一轉移間而小民省輓輸之勞免解運
　　之費杜侵漁之累其感沐
皇恩非淺鮮也臣自涖任以來而各屬之申詳與士民
　　之環訴不已者皆謂運解糧米大有未便於民也
　　臣今㑹同撫臣仰體
皇上愛養斯民之至意因地察情據實陳
　請伏候
上裁以便造冊報部併祈
睿鑒施行謹合詞具
　題請
㫖
　　康煕三十八年九月十九日
　題十一月初十日部覆不允十一日奉
㫖這事情著照該督所請行
　　奏請均賦疏
　題為仰請
皇仁酌行變通無損
　國課永除民累事竊謂湖廣一省幅􁆟遼濶濱江繞
　　湖百姓易於失業幸䝉我
皇上軫念民生輕徭薄賦深仁厚澤民得以休息咏歌
　　太平矣但尚有一二事猶遺民累者臣得為我
皇上陳之臣自涖任之始士民紛紛公陳謂有今昔異
　　時徵賦頻仍皆因拘於成例以致未均者二事焉
　　一賦偏重而累偏苦莫過於藩産湖北江夏咸寧
　　武昌崇陽通城漢陽漢川景陵安陸雲夢應城孝
　　感共一十三縣舊有楚租更名田地係故明藩産
　　其地畝本皆瘠薄不堪為民間不毛之土撥給楚
　　藩不過供飼牧之需曰鵝鴨田因而令民承種每
　　年驗嵗之豐歉定穀之多寡原不因穀價以起科
　　賦至輕也逮我
朝定鼎以來此項租田始則每榖一石折銀二錢地不
　　變肥穀不加多不論豐歉照此折徵已覺偏重至
　　順治九年嵗荒榖貴每石折銀至四錢六分六釐
　　共計折銀一萬五百兩零因嵗荒而穀少價貴因
　　價貴而徵銀愈重較之初徵銀數竟一倍有餘相
　　沿為例載在全書而民不愈覺偏累乎竊計楚省
　　上則民田每畝不過徵銀二分四五釐或一分七
　　八釐獨楚穀折銀每畝至一錢一二分零是以最
　　下瘠薄之田較上則民賦重六七倍不止故偏重
　　難完而逋欠拖累種種不已也前督撫諸臣屢行
　　籲
　請减租部覆不允夫事歴多年賦闗
　國課減之誠難也臣愚以為此項穀折田地自應一
　　視同仁照各縣上則民田一例起科按畝合算共
　　折徵銀四千餘兩尚餘銀六千餘兩仍於十三縣
　　田内各照數均攤每畆所加不過釐毫亦最輕易
　　辦賦則均一原額無減而
　國課可以早輸楚佃得免偏累之苦彼世世子孫永
　　沐
皇恩於無既矣一有課額而無田土莫過於坍地湖北
　　江夏嘉魚漢陽三縣地逼江濱洞庭荆江踞其上
　　流水勢衝擊節年坍塌地畝不一而足如江夏之
　　邊洲鯉魚廖蕎麥下陽林高埠等屯共坍地一百
　　一十九頃零無徵課銀二百一十四兩零又草埠
　　等里坍去民賦地十頃三十四畝零無徵條銀一
　　十九兩八錢零漕米四石零嘉魚縣之大洲高麗
　　軍營三屯共坍地六十六頃無徵課銀一百二十
　　二兩零漢陽縣之懐澤里共坍民屯兩賦地三百
　　餘頃無徵條遼租餉銀三百二十三兩零合三縣
　　共計銀六百七十八兩八錢零漕米四石零有賦
　　無田賠累難繼前督臣李輝祖業行上
　請豁免部覆謂如果水勢衝擊節年坍塌從前督撫
　　豈有不行
　題請豁免以所題之處毋庸議第坍塌者係節年陸
　　續坍塌在百姓以為有坍則有漲猶冀其漲者或
　　可以補坍故民未敢遽報而督撫亦無憑具
　題也孰知因循既久而所坍者在此所漲者在彼彼
　　之所漲者已陞科報部自不肯移彼補此而此之
　　所坍者竟猶然如故也所以告賠告累嘵嘵請
　題豁免也臣以為豁免有虧
　國課亦應照前項將此坍塌地糧為數無多仍公攤
　　於三縣田地數内庶衆擎易舉亦通變宜民之良
　　法也以上二條實今昔異宜所應因時均賦者也
　　叠據士民赴訴前來事闗地方民瘼不得不據實
　　指陳仰候
聖裁飭行另造清冊報部臣謹㑹同撫臣年遐齡合詞
　　具
　題伏祈
皇上睿鑒施行
　　康熙三十八年九月十九日
　題部覆更名田地刋載全書遵行已久不便更張
　　毋庸議又坍塌地畆錢糧為數無多應如該督所
　　題十一月十三日奉
㫖依議
　　㑹㕘汙吏疏
　題為特㕘貪庸貪酷等官以清吏治事竊臣東鄙䜿
　　儒荷膺
寵命總理全楚
君恩深重無以為報惟思精白乃心恪供厥職必期大
　　法小亷無負我
皇上愛養元元之至意或可仰答
高厚於萬一也不意猶有愍不畏法怙過不悛如興國
　　州知州張輝祖嘉禾縣知縣陳開泰其人者不思
　　潔已以愛民而反厲民以肥已穢蹟多端不一而
　　足據兩湖司道各揭報前來合之臣所察訪的有
　　確據者無異謹臚列欵蹟為我
皇上陳之
　　計開
　　武昌府興國州知州張輝祖欵蹟
　　一本官本年四月内聴信經承余徳昌捏稱餉差
　　　不足著里書持侍生紅帖挨請百姓每石秋糧
　　　派銀二錢五分名曰樂輸合州共派銀七千兩
　　　零據糧里嚴自明年次齡等口訴自四月十三
　　　日起至今閏七月止共徵收過銀四千餘兩入
　　　已經承收簿可審
　　一本官一切錢糧俱假手與保户梁佑人李爾千
　　　等包攬稱收正銀每兩加耗一錢七分扛解一
　　　錢一分合州額銀三萬五千兩耗扛共計九千
　　　餘兩官蠧包户朋分糧里樊漢若等証
　　一本官庸劣尸位陋弊雖奉禁革而蠧役仍陽奉
　　　隂違每年徵收銀糧經承余徳昌董加㑹王定
　　　與總催王林黄勝保歇梁佑人李爾千每人於
　　　每里勒索銀四五兩不等米四五石不等衆蠧
　　　索取銀米共計有二千餘數漫不覺察糧里年
　　　次齡等証
　　一本官縱容民壯石文一名石穀裕一名石道載
　　　一名石義仁侵盜在官料豆因而革役猶然盤
　　　踞州衙肆行無忌為伊兄犯事搶詳奪犯謀騙
　　　羅有萬妻子又伊合族以户孽狼奸出首竟使
　　　漏網反屢興刁詞或告状或條陳拖害多人健
　　　訟不一俱有案卷可查竟不按律究擬姑容肆
　　　横可謂官之木偶者矣被害殷永明陳仲漢等
　　　証
　　衡州府嘉禾縣知縣陳開泰欵蹟
　　一本官恣意貪婪勒令糧里十九家照現年六百
　　　三十丁石派銀六百三十兩名曰見面禮徵收
　　　入已皂頭蕭榮彭玉廖鳳等承催積保李生引
　　　送外又勒銀三十兩名曰𫝊送禮糧里李尚文
　　　謝志周証
　　一本官遇新年糧里呈銀二十四兩曰新年呈儀
　　　又聴信班頭李希賢雷玉璣詹一卿李占白等
　　　派四季呈儀每季各里派銀三百五十兩共徵
　　　過銀七百兩入已皂壯頭彭選蕭榮李兆承催
　　　糧里廖思寛李春紅等証
　　一本官往衡州府預派各里盤費銀一百二十兩
　　　大小什物銀一百八十兩入已外家人陳竒生
　　　刁丁相王彦新等往府六次每次勒派銀十九
　　　兩共銀一百一十四兩書役李可任蕭明謨雷
　　　先春李維春隨官往府勒索盤費銀三十八兩
　　　二次共派過銀七十六兩衆役可審
　　一本官調取入簾派盤費銀一百八十兩勒限徵
　　　比李尚文等告限觸怒將十九家盡行監禁大
　　　板連比受害里民李徳先彭千伍等証
　　此二官者穢聲著聞有玷官箴誠難一日容居民
　　上所當特疏糾㕘請
㫖將知州張輝祖知縣陳開泰革職與有名蠧役犯証
　　一併嚴提究擬者也臣謹㑹同撫臣合詞具
　題
　　康熙三十八年九月二十一日題
　　趙楊閣揭
　　為欽奉
上諭事康熙三十八年十月初九日奉内閣行文内開
　　九卿議得原任茶陵州知州趙國瑄指稱督撫生
　　日私派銀兩以致陳丹書等激變情罪重大為此
　　將趙國瑄擬斬立決原任巡撫楊鳳起明知私派
　　以致激變譚廷玉等圍了州衙不行㕘奏乃掩飾
　　以浮躁題㕘明係通同私派苦累百姓以致激變
　　為此將楊鳳起擬絞立決原任總督不據實題㕘
　　將李輝祖擬革職等因具
　題康煕三十八年九月二十三日拆出啟奏奉
㫖這案九卿將趙國瑄楊鳳起定擬正法夾訊趙國瑄
　套夾嚇問楊鳳起將科派之處俱堅不承認亂行具
　供郭琇現任湖廣總督必知二人居官優劣及此案
　初起縁由爾等行文郭琇問明具奏欽此應行文該
　　督文到將二人居官優劣及此案初起縁由作速
　　開明印揭送本衙門可也為此合行前去欽遵查
　　照施行等因到職奉此案查康熙三十六年十月
　　二十六日據茶陵州知州趙國瑄申詳刁棍周來
　　儀等侵蝕錢糧無補乘餉銀糟脚投櫃未拆於十
　　月初八日倡黨搶刦打傷户書譚士賢搶去續二
　　十五都餉銀四十九兩拆壊監鎖打傷禁卒譚君
　　文等情隨於十月二十七日據南布按二司㑹詳
　　議委長沙知府張維垣前往確查復於十一月二
　　十一日准偏撫楊鳳起咨士民譁譟定係該州撫
　　字乖方今調委衡同知茹儀鳳赴茶署篆該府即
　　便摘取印信將趙國瑄及為首士民一併帶赴長
　　沙以憑親訊
　題㕘等因後又於十二月十九日據南按察司詳稱
　　該府查覆内稱據州判腰含英署吏目尉文言俱
　　回稱周來儀等擁集州堂稱説徵派不明當同儒
　　學勸釋衆皆集聚旌忠庵並無刦搶庫獄今俱已
　　安撫解散等情隨經原任總督李輝祖偏撫楊鳳
　　起將趙國瑄於
大計内填列浮躁
　題㕘續於三十七年二月二十七日據南布按二司
　　㑹詳請將周來儀等於羣虎博噬等事案内從重
　　歸結此案請銷此係三十六年内趙國瑄撫字乖
　　方士民譁譟之始末也又查陳丹書係茶陵州人
　　與吳旦先訂約已久聞旦先要從西山率領人馬
　　下衡遂糾集黨𩔖為之接應羣聚圍城此又在三
　　十七年七月二十四日事趙國瑄已離任八月矣
　　非伊任内事也獨是趙國瑄不能寓撫字於催科
　　當餉糧並比之時若官不多勒羨餘經承不科索
　　陋例而百姓何以擁集州堂抗稱徵派不明也是
　　官役不法罪固難逭原任巡撫楊鳳起豈無聞見
　　不將官役不法早行㕘處直待百姓喧譁之後始
　　於
大計内以浮躁㕘之是平日失察之咎亦應難辭此二
　　官者劣則有之優則未也至私派一節職亦不敢
　　諱為烏有乃湖省歴來之通弊也若以歴來之通
　　弊激民叛逆而坐罪於趙國瑄楊鳳起二人予之
　　斬絞亦非公論蓋陳丹書等之叛逆蓄志已久而
　　譚姓等衆其嚮應之意亦希冀倖脱羣虎博噬之
　　案獨趙國瑄楊鳯起適值其時耳
皇上聖明寛大其罪之輕重大小自洞鑒無遺也其所
　　謂指稱督撫生日私派百姓者職涖任之始即聞
　　楚省之雜派種種名目不一而止已歴飭永禁矣
　　尚未聞有督撫生日禮之耑名也或者此名即寓
　　於衆目之中亦未可知第見有未真聞有未確亦
　　不敢率然妄陳相應揭送為此合揭送内閣伏祈
　　查照施行
　　康熙三十八年十月十一日揭十一月二十六日
　　内閣將揭啟
　奏奉
㫖著内閣行文問前往審事官公與不公有無亂行之
　處
　　董王閣揭
　　為知㑹事康熙三十三年十月二十二日准兵部
　　火牌遞到兵部咨送内閣公文一角内開為知㑹
　　事湖廣巡撫金璽一本為衡永郴道董廷恩長沙
　　府知府王奕曽於叛案内奉
㫖革職今士民等籲請題留原任謹具奏
聞一本於康熙三十八年十月初九日折奏奉
㫖爾等行文郭琇將此二人居官優劣之處問明具奏
　　文到將二人居官優劣之處開列明白速行内閣
　　等因到職奉此查得分守衡永郴道董廷恩原任
　　衡州府後調補長沙府知府王奕曽於去歲八月
　　十一日逆賊陳丹書等謀叛侵犯衡城時副將陳
　　盛告病卧牀營兵分防各汛存城兵丁僅有一百
　　六七十名賊衆兵單事在危急該道府㑹同在城
　　文武罄捐家資召募餘丁三百名又各率領親丁
　　衙役分門堅守賞犒士卒及察聞城内奸細竊發
　　拒捕當場擒斬數人抛屍城外喊諭賊知内應敗
　　露遂於是夜潛遁即遣發把總王徳副將之子陳
　　光國統兵飛行追𠞰赶至常寧賊方進城官兵擁
　　入斬殺賊衆擒獲賊首是保守城池擒賊安民實
　　董王二員之克盡厥職也因於叛案内革職准到
　　部文轉行之後即有衡永郴三府州屬士民吳權
　　等又長沙府屬士民余鼎臣等赴職衙門呈稱董
　　廷恩王奕曽皆居官清亷恵澤及民深感平日愛
　　養更䝉臨難保全民情愛戴籲請
　題留等情職因到任未久該道府果實心實政正在
　　確察得實據情入
　告間隨准偏沅金撫院送到㑹稿具
　題今奉
㫖行文查此二人居官優劣之處遵查董廷恩從前在
　　任果能正已率屬愛養百姓賊冦臨城又能盡力
　　保固調度有方王奕曽前任衡守於康熙三十六
　　年内
大計卓異於三十七年十月内奉
㫖簡調蘇州府復因湖南田賦等事案内調補長沙府
　　知府到任僅八月餘而賢聲著聞是以士民愛戴
　　不辭跋涉千里赴省環署呼籲此二人者若非恵
　　澤及民之深必不能使輿情愛戴之切是可稱居
　　官之優者也倘䝉
皇上格外垂恩准留原任以慰民望而該道府益勵後
　　效於無已矣相應揭送内閣伏祈查照施行
　　康熙三十八年十月二十四日揭
　　審官閣揭
　　為知㑹事康煕二十八年十一月十一日准兵部
　　火牌遞咨内閣公文一角内開為知㑹事康熙三
　　十八年十月二十七日將該督欽奉
上諭事揭帖啟奏奉
㫖這揭帖郭琇只將趙國瑄楊鳯起之處開出并未言
　及前往審事官員著仍行文郭琇將前往審事官員
　公與不公有無亂行之處問明具奏欽此行文該督
　　文到即欽遵
上諭作速開明揭送本衙門可也為此合行前去等因
　　到職奉此查得郎中剛五達等奉
㫖審事乃職未到任以前事也今奉
㫖將前往審事官員公與不公有無亂行之處問明具
　奏職查剛五達察審叛犯具
　題疏内處分各官亦稍有議焉夫叛犯聚謀發覺地
　　方而文武官若置㒺聞其處分也固宜其所經過
　　地方而文武官不能防禦擒挐其處分也固宜至
　　圍陷城池其官即無兵馬之責但不能城存與存
　　城亡與亡其處分也亦宜獨趙國瑄居官不職不
　　應入叛案之例與衡州府道董廷恩等竭力守城
　　擒賊而審事本内不入守城之供以致一例處分
　　此公論之所以不服也然是二案前已具揭聲明
　　訖其餘之公與不公無憑可稽亦不敢草率妄陳
　　至於亂行之處是誠有之職聞剛五達到長沙府
　　有勒索銀錢過多之謡然此亦暮夜之金曖昧之
　　事與受者皆有定例不惟受者不肯言即與者亦
　　不敢言過而無據又何由而知其詳職亦不得過
　　為臆議也及自長沙來武昌時先於本年四月二
　　十五六等日差家人到省不入公館自佔文昌門
　　外民房六所不容居住接娼妓歇宿以致百姓鳴
　　鑼喧譁遂於五月初二日移住漢口鎮騾馬店内
　　每日每人接妓女一名歌唱作樂日需裁縫工匠
　　數十人食用供應日費多金夫審事官員既奉
欽差而地方各官自應供給蓋所以尊
朝廷而隆體統也然行徑乖張猶恐住久騷擾多事只
　　得稟請起程日期以便伺候應之曰叙供修本還
　　得㡬日竊思湖南審事將近半載尚有何供之未
　　叙何本之未修竟於漢口逗留四十餘日延至六
　　月十七日方始起行馬騾百餘蜂擁前途第思來
　　時人不過數十餘口馬不過數十餘匹去時男女
　　多人騾馬成羣試問此騾馬所装載者何自而來
　　彼時萬耳萬目共見共聞豈不有玷官箴是其亂
　　行可知矣
皇上聖明無微不照久已洞悉其非故有
㫖下問職就聞見之有據者畧為指陳又何敢代為之
　　諱也相應揭送内閣伏祈查照施行
　　康熙三十八年十一月十四日揭
　　再請
陛見疏
　奏為安民必祈
聖訓面
　奏始盡微情敬竭愚誠再請
陛見事恭惟我
皇上治化光天世臻熙皞乃猶治愈求治安愈求安凡
　　用人行政時厪
宵旰之懐吏治民生尤切
宸衷之慮因念湖廣地方𦂳要
簡臣補授總督臣際昌期雖屬愚䝉亦具有心胸寧不
　　感激奮發矢志靡遺圖報
君恩於萬一哉邇者蠢爾紅苗無知梗化奉有作速𠞰
　　撫之
㫖仰賴
皇上恩威漸次輸誠嚮化不日就撫當此兩湖晏安而
　　臣之所以澄清地方仰酬
聖恩者端在此時且欽奉
上諭寵嘉以臣為能更改弊習不徇情面臣愚不徇情
　　面益自砥礪更改弊習有可徑行者有未便徑行
　　者臣受事以來夙夜祇惕有不能已於請
　見之心有不能已於面
　奏之事臣聞澄其源者流清目前之弊習易更而將
　　來之弊習復生不思所以久安長治之道是臣負
皇上之委任臣罪不滋大乎然地方利弊悉心體訪惟
　　恐知之不真見之不確既真且確事宜之應興應
　　革者有可陳之章
　奏即片牘而已該有不便陳之章
　奏雖百言而難盡在外臣工原不必來
　京
陛見但臣所轄之地不同而請
　見之心更不同
皇上鑒臣至愚之心實為
　國為民之心
諒臣面奏之事亦為
　國為民之事皆仰體我
皇上愛養元元之至意也正惟仰體
聖懐是以不覺其計之愚而請之切矣臣年逾六旬衰
　　病交侵痰症時發倘身填溝壑不特戀
主之微情不得上達
天聴而地方之利弊又何能直陳
上聞乎仰懇
俯鑒臣衷
允臣所請俾得面
　奏微情親聆
聖訓則巖疆弊習可得盡更而安民報
主之愚誠亦得以稍遂矣臣依戀情殷字多逾格貼黄
　　難盡伏祈
睿鑒全覽施行謹
　奏請
勅㫖
　　康熙三十八年十一月十八日
　奏奉
㫖郭琇著來京陛見該部知道
　　移鎮彈壓疏
　題為防苗撫民必移鎮彈壓仰祈
睿裁以靖邊疆以圖久安事竊惟我
皇上神武天縱超越百王威徳所加四海賓服詎蠢爾
　　紅苗小醜輒敢梗化者蓋因世際昇平未思預防
　　堵禦之計耳試以狡苗所恃之險要邊地宜防之
　　情形一一為我
皇上陳之湖南辰州西南一帶苗地乃楚黔蜀萬山之
　　交懸巖深澗路皆鳥道羊腸林木稠宻兼多瘴霧
　　蠻烟其苗𩔖不一各倚箐峝為寨數百處而内巢
　　生苗地更險峻性更悍頑自古不通聲教接壤漢
　　土邊民頻遭攘竊惟藉鎮筸一協兵威彈壓但此
　　地上接貴州銅仁協塘汛下抵瀘溪辰州塘汛地
　　廣五百餘里險隘四十餘處苗路如梳所以明時
　　沿邊築土墻三百八十里以限之分布官軍七千
　　八百員名以防之而邊民猶受其患及至明末堵
　　守無人邊墻俱已傾圮自我
朝定鼎以來該協設官兵一千六百名以資彈壓於康
　　熙二十三年為裁兵之成議已久等事案内裁去
　　五百名僅存一千一百名副將駐劄五寨司城居
　　中調度須兵守備駐防乾州控馭須兵分防麻陽
　　縣鎮溪所以及大小塘汛八十餘處在在須兵歴
　　任副將雖有汛廣兵單之請而前任督撫提鎮諸
　　臣因制兵裁定且海宇昇平曷敢
　題請増添又各鎮營兵皆按地險易酌留亦難移撥
　　止議令永順保靖二土司分寨撫管而土司相拒
　　頗遥未免鞭長莫及且土司兵非經制性異情殊
　　止可供偶爾之徵調若是永逺撫管更有未便是
　　俱不可恃也故康熙二十四年即有補頂等寨狡
　　苗跳梁恣行出没截陷官兵進攝半載而始就撫
　　數年來苗𩔖生齒日繁貪性愈狡陷人勒贖視為
　　不可破之積習又非可與二十四年同日而語也
　　自上年十二月内出擾土人來圍塘汛傷死兵丁
　　截去把總以致上瀆
宸聰動發師旅現今調集漢土官兵數千員名遵
㫖作速𠞰撫已陸續攝撫過一百餘寨俱已甘服向化
　　矣尚有十餘寨乃敢拒敵抗命盤踞於最險之天
　　星寨據報此寨在萬山之中懸巖壁立自下至頂
　　高數百丈止有一路可上中有懸巖五處乃諸苗
　　平素積糧所恃之險要屢遣順苗招諭抗不就撫
　　現在嚴催領兵㕘將朱紱等設䇿撫𠞰竣功具報
　　另疏㑹
　題外因思逆苗種𩔖繁多心性狡黠弱則稽首請命
　　强則率衆跳梁我若興師問罪彼則竄匿深箐我
　　若奏凱而歸彼則仍思跋扈所以自古不能斷其
　　根株者蓋彼恃巖穴箐峝而處不須裹糧而行我
　　則師行糧從支費浩繁縱能威加逼服殄絶邊氛
　　而百姓之勞擾告累業已不可勝言所謂雖克所
　　願動亦耗弊者此也此所以不得不亟籌防堵也
　　防堵若嚴來則禦之去不窮追是以逸待勞之權
　　自我而操較之臨時調兵跋涉﨑嶇輓運維艱者
　　不㡬省如許勞擾乎近奉有鎮筸副將員缺著選
　　擇題補之
㫖是筸汛情形久在
皇上洞鑒中矣臣謹㑹同偏撫臣金璽提督臣林本植
　　再四籌酌不在目前聊且攝服之計而欲為善後
　　久安之䇿莫若移鎮防堵之為愈也查沅州鎮標
　　額兵一千九百五十名内存城一千三百名夫沅
　　州係往來大道無甚險僻與鎮筸之孤懸苗地迥
　　然有别當此承平日久似可不必重兵彈壓將該
　　鎮總兵張大受撤帶本標將弁兵一千名就近移
　　駐鎮筸衙門合筸協原兵一千一百共有二千一
　　百名數矣即將鎮筸副將亦撤帶標員移沅州統
　　領遺存兵九百五十名酌分防汛并以辰州沅州
　　將弁永保二土司統歸該鎮管轄庶軍威壯而聲
　　勢廣頑苗聞風畏憚當不敢肆行狂悖矣縱貪念
　　復萌間有攘竊之故習該鎮或徑率標員堵截或
　　飛調所轄漢土官兵聲援䇿應甚為便捷况總兵
　　任大責重平日約束必嚴自無縱下起釁之弊設
　　遇警息而調集所轄弁兵亦無彼此偏執岐視之
　　情是一轉移間而邊地生民或可以安居樂業則
　　感沐
皇恩當非淺鮮矣再查署鎮筸協辰州副將張國勲已
　　經革職臣委衡州副將金國正署理其人才技優
　　長兼能整飭營伍熟識苗情乃前任督臣卓異保
　　題引
見䝉
皇上鑒賞超擢衡協副將者也今以之調補筸協移駐
　　沅州亦可為人地相宜銜缺相當至衡協員缺伏
　　候
勅部另選但事闗地方重務非臣等所敢専擅也謹合
　　詞具
　題統候
聖裁臣等為地方情形起見詳切直陳字多逾格貼黄
　　難盡伏懇
睿鑒全覽施行
　　康熙三十八年十一月十八日
　題奉
㫖該部議奏部議允行十二月十五日奉
㫖依議
　
　
　
　
　
　
　
　
　
　
　
　
　
　
　
　華野疏稿巻二
欽定四庫全書
　華野疏稿巻三　　　　　湖廣總督郭琇撰
　　辨白寃誣疏
　奏為微臣祖父之冤不辨則不忠不白則不孝仰祈
睿照以完臣節以正
　國體事恭惟我
皇上至仁大孝凡繼述之隆尊養之盛無不度越千古
　　臣一介豎儒前倖叨錫𩔖之典榮膺三代之
封存歿啣
恩感刻無地矣兼之
皇恩深重屢邀不次之擢臣思無以為報惟期知無不
　　言言無不盡或可稍酬
聖恩於萬一耳因而讒搆交興四處吹求即莫須有事
　　便思羅織適有江南查㕘兵糧一案發臣質對其
　　詭計閃爍枉法煆煉罄竹難述
君門萬里以致孤蹤莫告幸
聖主當陽洞悉其誣
特㫖寛免臣罪是臣餘生之年皆
皇上矜全之所賜也臣復何辨今且不以臣為庸劣補
　　授湖廣總督臣跪捧
上諭讀至謂臣前任吳江縣居官甚優最清不覺泣痛
　　搶地數十年之寃抑向而寄諸覆盆者今忽騰出
　　雲霄矣臣雖肝腦塗地復有何贅獨是康熈二十
　　九年山東巡撫佛倫因發臣押送江南遂借風生
　　波誣捏多端臣不敢一一凟辨仰煩
天聽惟㕘臣係郭爾標之子過繼臣父郭爾印係故明
　　御史黄宗昌之家僕改名討
封使其事稍渉風影不惟玷辱
王章抑且欺罔
聖明臣雖萬死何足以盡其辜然臣本生父郭景昌係
　　即墨縣學庠生郭爾標乃隻身光棍横賭街坊為
　　宗族之所不齒並無妻室何有子嗣因而投充宗
　　昌家僕是闔邑之所共知者當爾標甲申作亂之
　　時臣方七齡本生祖郭文耀被爾標慘害臣父攜
　　臣避難於文登縣宋村集後爾標被柯永盛拏獲
　　正法臣父與臣順治三年始得回籍時臣已九歲
　　臣伯父郭爾印乏子過繼臣承嗣本生父於是年
　　九月内病故過繼父於康熈十五年正月内病故
　　有丁艱呈詞可查是事跡之彰明較著者也况臣
　　生父與爾標固係逺族即臣過繼父與彼亦係逺
　　堂各有宗譜支𣲖又何能掩人耳目夫爾標乃殺
　　祖不共之仇人而誣臣為之子其痛心尚忍言哉
　　語云求忠臣於孝子之門倘臣隠忍不言而使祖
　　父含寃於地下則不孝之罪通於天矣是臣不得
　　為孝子又焉得為忠臣我
皇上以孝治天下又安取此不忠不孝之人而用之哉
　　臣故不得不辨不敢不白也前臣䝉
恩休致囬籍大學士伊桑阿奉
㫖著無人處問臣是
皇上聖明必洞鑒其造謀隂陷猶不忍臣顯受其辱有
　　傷
　國體臣感激流涕已曽據實
　奏明矣如臣果係爾標之子宗昌之僕現有宗昌嫡
　　孫黄貞晉一問即明不知佛倫何所聞而無影無
　　稽誣臣欺
君冐認祖父濫膺
封典即擬行革職追奪
誥命部覆不俟行查遂依様葫蘆先立時追繳矣臣今
　　日之辨白非敢為挾私報復之計但此乃臣生平
　　大節所係
　國家體統所關抱寃十載臣死不甘心伏祈
皇上勅問佛倫當日誣臣事件或係訪聞或係告發必
　　有其人提來臣與質對事若有據則臣今日之辨
　　白俱屬支飾是欺
君之罪在臣而不在佛倫矣事若無稽而止徒挾私虚
　　誑罵臣辱臣不顧
　國體之謂何是欺
君之罪不在臣而在佛倫矣即或不在佛倫亦在同與
　　造謀之人當必不屬之臣矣仰懇
乾斷勅察明白討發
封誥以完臣節以正
　國體俾存殁不至含寃臣當捐驅殞生世世犬馬啣
　　結無巳也臣情激辨寃悲憤直陳字多逾格貼黄
　　難盡未敢另繕伏祈
皇上睿鑒俯賜全覽施行謹
　奏請
勅㫖
　　康熈三十九年正月二十八日
　奏二月初三日奉
㫖該部議奏　吏部議覆據大學士供稱我訪聞郭琇
　　之父名字與郭爾標名字相𩔖今郭琇既稱伊父
　　名字並不是郭爾標想必不是我如何得知我據
　　訪聞具題我並無别供等語佛倫前疏係訪聞題
　　㕘並無實據應將前所追郭琇
誥命給還應掲送内閣照所追
誥命繕冩給發其不行查明具題之原任山東巡撫今
　　任大學士佛倫及不詳查即照所㕘議覆追奪
誥命臣部之原任侍即沙海李振裕索諾和司官鍾儀
　　傑蘇赫納白良瓚李雲㑹理應查議但事在
赦前相應免議其原任尚書卾爾多張士甄侍郎趙士
　　麟已經病故無庸議奉
㫖依議
　　條陳三事疏
　奏為事關地方謹陳三條仰祈
睿鑒事恭惟我
皇上宵旰不遑軫念民瘼殷殷南顧授臣湖廣總督凡
　　地方事務有係民生者敢不一一為我
皇上陳之
　　計開
　　一楚地素稱澤國則百姓以堤為命毎於年終水
　　患歲警等事案内將有無冲潰修築穏固字様造
　　册達部又奉有堤塍冲决印河各官俱照黄河之
　　例處分全賴該管各官實力修築髙厚以資捍禦
　　如本年沔陽州之被水瀰漫及黄梅廣濟二縣之
　　受鄰省湖水瀰漫雖屬水勢氾濫所致然亦地方
　　各官修築不堅厚之故也若不嚴定處分之例無
　　以警愓應於毎年秋成九月興修次年二月告竣
　　如有冲潰被水漫溢者即將經修縣丞州同以及
　　印官並原有考成督催之同知知府分别降罰留
　　任修好開復仍令該管道員不時查察至於修堤
　　原係照糧役夫衿監俱應一體出夫不得濫行優
　　免庶糧少之民獲免獨受其勞而糧多之衿棍土
　　豪不得坐受其福如有抗違包折等弊或查訪確
　　實或被他人首告按照光棍例治罪庶管堤各官知
　　新例可畏衿棍土豪知法紀難犯而
　國賦民生兩有攸賴矣
　　一查湖北預備漕船一百隻先因吳逆變亂之後軍
　　旗額船未足且又歲歲回遲歴年動支輕賫銀三
　　分令各旗丁扣費七分雇覓民船應用至康熈二
　　十一年前㕘議道章欽文議照雇覓例於各旗丁
　　行月耗米内每石扣銀一錢并於州縣應徴漕米
　　内每石𣲖銀一錢二分合共打造預備漕船一百
　　隻前撫臣題准成造及此船造完而額船之數旗
　　軍亦已造定每歲又依限回空受兌無誤歴今一
　　十八載此船竟置勿用渟泊河干皆致朽爛無存
　　前糧儲道董紹孔詳請咨部銷案部駁不允責令
　　修造但查出運額船原有三修銀兩給軍修理十
　　年復動項大造今此船隻本非動支正項係屬𣲖
　　捐成造者既不出運又無三修大修之項已經一
　　十八年之乆雨淋水濕日日渟泊江干以致朽爛
　　無存今輓運船隻年年依限到次並無愆期即使
　　此船尚存原屬無用倘若以無用之船重責修理
　　則此船原公𣲖四萬餘金斷非一二該管官弁可
　　以措辦勢必仍照前議扣費𣲖捐而軍民何堪此
　　累况船毁板爛實屬無船可修無法可設即使再
　　行𣲖造亦無需用之處不過仍前渟泊終歸朽爛
　　而已仰請
皇上睿鑒勅部銷案則軍民啣結無既矣如或額船回
　　次偶遲責令軍丁雇覓民船北運或亦不致有誤
　　也
　　一苖民雜處之區如茶陵州等處調補熟識苖情
　　官員查内有難治易治之分亦有才大才小之别
　　未必盡能人地相宜且湖南州縣通計止六十餘缺
　　而苖民雜處者已及其半似此苖缺甚多未必有
　　如許可調之人倘此後選擇無勝任之員或雖能
　　勝任而品級未當似應不拘資格借品調補仍照
　　原衘陞轉是一通融調補庶乎地方得人至官員
　　調補苖地其撫字之間自必倍費心力冀望奬勵
　　伏懇
皇上勅部議覆倘照邊俸陞遷俾人忘其苦累而益加
　　奮勉亦愈可收得人之效也不則人皆甘於平常
　　而不願為廉能矣再苖民雜處之汛防將弁有彈
　　壓控制之責亦必得廉幹熟悉風土之員始能恩
　　威並用安輯苖民似應照文員一例揀選調補庶
　　文武均得其人而地方可收實效矣
　　以上三條皆切時宜伏祈
聖明睿裁俞允以安民生以靖地方臣因條陳起見字
　　多逾格貼黄難盡未敢另繕併祈
皇上俯賜全覽施行謹
　奏請
勅㫖
　　康熈三十九年正月二十八日
　奏二月初三日奉
㫖該部確議具奏　部覆三欵俱應如該督所題本年
　　三月初三日題本月初五日奉
㫖依議
　　再請均賦疏
　奏為更名之穀折太重畧為變通賦不缺額民不受
　　累事竊湖廣江夏等十三縣楚租更名田地乃明
　　季下瘠之藩産盖因田瘠每歲納租穀於楚藩猶
　　之佃户納租米於田主也年豐照收歲歉告減原
　　非計畝定則之田可比我
朝定鼎以後順治九年適遇荒歲穀價騰貴毎石遂至
　　折價銀四錢六分零較之民糧科則加重至六七
　　倍在彼時不過因價昻而論豈可不問豐歉執為
　　定例使佃種窮民竭終歲之胼胝莫供一歲之輸
　　將稍有拖欠又迫於追比而士民紛紛告苦告累
　　叠據布政司並各縣請照民田一例改折徴糧情
　　由詳報等因臣隨查此項藩産若照民田輸賦固
　　致正額有虧應照各縣上則田地起科合筭共銀
　　四千餘兩尚餘銀六千餘兩仍於十三縣田内照
　　數均攤每畝所加不過釐毫最輕易辦實無減
　國課臣於康熈三十八年九月内為仰請
皇仁等事㑹疏具
　題部覆前項更名田地原係明季藩産給民播種輸
　　租非民間自置田地可比故與民田應徴科則較
　　多且輸租田地各省俱有此項刋載全書遵行已
　　乆不便更張應將所題之處毋容議等因竊思此
　　項田地雖係明季撥為藩産給民播種實乃版圖
　　之疆土佃民納穀無異按則納糧自應與民賦一
　　例輸將况任土作貢已乆即非自置田地而同為
　　力事畎畝之民輸納獨有偏重恐愚夫愚婦始而
　　顒望蘇息今則見其困無底止勢難免其流亡且
　　經撫臣年遐齡咨詢鄰省一准偏沅咨覆湖南所
　　屬藩産與民田一例起科從無租穀折價事例一
　　准河南咨覆豫省更名田地總係比照民賦一例
　　徴收輸納較之民賦並無輕重懸殊一准山東咨
　　覆東省租穀田畝並無折價之例見今俱係按畝
　　徴銀一准江西咨覆江省藩産應納錢糧俱係按
　　畝輸將並無更名藩産租穀折價一准山西咨覆
　　太原所屬藩産更名田畝悉照全書科則徴收並
　　無折價之例一准陜西咨覆陜西明季藩産更名
　　田畝向來俱照原租徴收並無租穀折價事例至
　　康熈三十六年奉
㫖均平民無偏輕偏重之嫌是各省藩産更名田地俱
　　照全書按畝分别輸賦並無折價重累則湖北同
　　一藩産之更名田地何堪輕重懸殊我
皇上愛育民生屢下蠲租減賦之
詔惟恐一夫不獲當此時際雍熈民歌樂利而又欽頒
上諭為民興利除害誠千載一時之遇而楚民有重困
　　不得不仰祈
皇恩勅部將此項折價田畝照民地上則輸賦其餘仍
　　於十三縣田内照數均攤是稍為變通轉移而
　國課無虧小民數十年之積困一旦獲甦無復呼籲
　　之累永戴
皇恩於無既矣伏祈
睿鑒施行謹
　奏請
勅㫖
　　康熈三十九年正月二十八日
　奏二月初三日奉
㫖該部確議具奏　部覆謂此項田地各省輕重不一
　　俱照全書所載數目徴收况將此地租照地租民
　　田上則輸銀四千兩其餘六千兩於十三縣民田
　　内均攤其十三縣自置田糧外又行加増反致偏
　　苦受累應將該督所請毋容議康熈三十九年二
　　月初三日題本月二十七日折本奉
㫖這更名地租照上則民田起科餘銀均攤於十三州
　縣徴收則十三州縣之民未種此田令其納銀恐致
　民怨這所奏未協於中著筆帖式前往問郭琇將伊所
　見明白冩摺子即付筆帖式帶回具奏
　　三請均賦疏
　奏為欽奉
上諭事康熈三十九年二月二十九日准户部咨奉
㫖更名田租著筆帖式問臣明白冩摺子帶回具奏仰
　　見我
皇上愛育羣黎無微不照詳且至矣夫臣之
　奏請田租餘銀所應均攤者盖因百姓之佃種此田
　　歴年銀兩徴收不完偏苦已甚或有逃亡或有荒
　　蕪錢糧無着官云官賠而官何嘗出已之所有以
　　代民之所無猶然取之於民究竟是民賠而官受
　　代賠之虚名此荒蕪逃亡之貽累也又有累極不
　　能耕種者先貸銀與人托付耕種輸課圖釋已累
　　而種者不三四年間覺此田無利而受累又欲退還本
　　主而本主不受乃至紛紛具控彼稱原係此人之田
　　此稱原係彼人之田轉輾牽纒告掲不已是又耕
　　田搆訟之貽累也臣涖任之始據布政司各縣紛
　　詳不一俱謂此田有偏苦之累以致錢糧每歲拖
　　欠而各縣士民呈請
　題達豁免臣查舊案前任督臣巳經
　題請部覆謂豁免則課額有虧應毋容議臣思十
　　三縣之有更名田地者實為彼闔邑之苦累豁免
　　有虧
　國賦餘銀均攤每畝不過釐毫衆擎易舉亦各縣人
　　民之所樂輸者也况此項銀兩一有拖欠官必責
　　成里長里長豈肯代賠必歛之於百姓一經里長
　　科歛則每畝又不止釐毫矣故均攤亦可以省彼
　　闔邑之苦累也臣謹具摺回
　奏伏祈
睿鑒施行
　　夲年三月初七日奉
㫖這事情著照該督所請行
　　請禁八弊疏
　奏為楚地之陋弊實甚臚列八條仰請
勅㫖勒石永禁以澄吏治以安民生事恭惟我
皇上勵精圖治宵旰勤勞無日不以吏治民生為念而
　　三楚地方風俗猶未淳美民物尚未安阜者皆由
　　官吏因循陋弊不能振刷頽廉也盖督撫藩臬監
　　司守令雖職有尊卑皆屬臣子務期洗心滌慮共
　　勉良圖毋養奸而滋惡毋縱蠧而殃民毋黷貨以
　　剥民財毋濫刑以殘民命自是風行草偃大法小
　　廉以仰荅
皇上愛養元元之至意臣謹㑹同撫臣藩臬司道條議
　　弊習之實甚者臚列八欵嚴行禁革第思臣在任
　　之日尚能禁之於一時臣離任之後或不能禁之於
　　他日故不憚瑣凟敢請
勅㫖勒石永垂鑑誡也
　　計開
　　一軟擡硬駝之弊宜除也從來徴收錢糧皆當遵
　　　照定額若額外多徴即為私臟或有指稱貲費
　　　等項公然科𣲖如闔邑通里共攤同出者名曰
　　　軟擡如各里各甲輪流獨當者名曰硬駝此皆
　　　由地方豪紳劣衿及奸民惡棍專工包攬借此
　　　夥結有司倡此異議以為分肥撮潤之計乆而
　　　州縣衛所官吏遂為把持挾制即或官有稍知
　　　自愛者而亦不能更張悛改竟視為例所當然
　　　牢不可破以致豪劣奸棍槖肥囊盈而窮簷良
　　　懦日貧月乏是從前習弊貽累甚深故宜勒石
　　　永禁
　　一陋規雜𣲖之多宜除也如大差大役固有因公
　　　而𣲖者乃遂有假公濟私以一𣲖十者又有每
　　　年毎節𣲖大小禮儀者而郡守之交際亦有𣲖
　　　之各屬者有府㕔縣衛所一出門𣲖中伙𣲖路
　　　費以及跟役之食用者有上官差役往來𣲖送
　　　規禮下程過客交際𣲖送贐儀酒席至起解餉
　　　銀又别立名色曰解費曰扛費若現年應役則
　　　有磕頭花紅酒席之陋例甚而至於府道亦有
　　　開徴奏銷之陋例是一邑之中私𣲖横徴竟有
　　　倍於正供者至南漕一項又有監兌下縣之規
　　　禮差人坐催之規禮道府書役之規禮且書役
　　　之科勒竟有倍於官長者嗟嗟民力幾何豈堪
　　　如此之剥索乎嗣後上下衙門各須潔已自愛
　　　革除陋習不得仍蹈前轍故宜勒石永禁
　　一徴糧之滚單宜行也如一邑毎里之中或五户
　　　或十户立一滚單於某戶名下註明田糧若干
　　　該銀若干春應完若干秋應完若干或分作十
　　　限一限該完銀若干發給甲内首名挨次滚催
　　　令民遵照部法自封投櫃不許包户銀臣櫃役
　　　執戥稱收一限若完二限又挨次滚去如有一
　　　户沉單不完不繳查明即嚴拏究處是既省差
　　　役之滋擾又省里排之科歛且省民一分之濫
　　　費即増民一分之正供既増民一分之正供即
　　　省各官一分之考成豈不大有益於官民乎故
　　　宜勒石永行
　　一訟棍之包攬詞訟宜禁也楚俗刁悍率以越訴
　　　為常無論户婚田土小忿角口有不由州縣而
　　　遽赴上控者有已經結案多年而忽思翻案妄
　　　控者有州縣府道業已斷明而又誣衊問官牽
　　　告衙役羅織多人以為准狀之套頭者此皆由
　　　各屬不逞之徒往來省㑹結交在省訟棍狼狽
　　　為奸遇事生風代人架捏情詞包告包准扛帮
　　　硬証而愚民無知信若神明甘心健訟往往傾
　　　家破産而不悔若庭鞫得實原告受反坐之條
　　　被告受拖累之苦而訟棍猶安然無事飽食無
　　　禍也嗣後此等訟棍務嚴行重䆒按光棍例定
　　　擬以警刁風故宜勒石永禁
　　一酷刑濫刑之宜禁也查㭱牀一項乆經禁革近
　　　楚中各監口有一刑具名曰大鐐不論輕重罪
　　　囚凡無賄者夜俱置之於此中與㭱牀名異而實
　　　同雖謂謹防越獄起見然手鐐脚□鎖項之三件
　　　犯罪重者原許並用而大鐐何為也凡監口有此
　　　者官當立刻親查嚴飭禁卒拆毁又如夾棍一項
　　　原為極刑即長有二尺以外者總為三木之下已
　　　無求而不得何須再以尺餘之夾棍為用不幾極
　　　刑之中又極刑乎至於木枷竹板輕重大小俱有
　　　定式又定例開載如有違制刑杖嚴行焚毁仍著
　　　體訪酷吏等語則一百二十觔之重枷瓦様之
　　　大板尺餘之夾棍皆當遵
㫖焚毁嗣後官吏須身體力行不得陽奉隂違致干
功令故宜勒石永禁
　　一誣盗之宜嚴飭也查楚中依山帶湖固多匪𩔖
　　　為民牧者自當嚴飭捕役緝拏真盗真贓不可
　　　草率了案以致無辜含寃乃地方各官一聞失
　　　事惟慮盗難弋獲遂任捕役横行拏獲真盗者
　　　固有而誣良栽贓陷害者亦復不少如有形迹
　　　稍渉疑似及捕役素所嫌怨者公然鎖拏私行
　　　弔拷種種非刑不認不休及其屈認方始到官
　　　而官惟顧一巳之考成不問是盗之果否捕役
　　　之言深信不疑受寃之人百喙莫辨是不惟捕
　　　役之誣良竒幻叵測而官之容隠扶同亦在天
　　　理人心之外嗣後遇有此等案件而官役應按
　　　律加等議處以示警惕故宜勒石垂戒
　　一抄搶之風宜禁也楚之為俗强凌弱衆欺寡或
　　　因鬭毆傷命未經告官屍親統衆先抄兇手之
　　　家或小忿不忍因而投繯溺水亦率扛屍抄其
　　　與口角之家甚或女嫁與人偶以别故自盡其
　　　母家亦率衆抄其壻家又江河兩岸有田之家
　　　修築堤塍逐年輪充堤長經管宜於農隙之時
　　　預為堅築乃平日互相推諉一遇横流汎濫水
　　　過於堤是非人力所能捍禦而兇横之族竟不
　　　思平日不肯齊力修築乃反以為利率衆抄搶
　　　堤頭堤長之家并及其鄰里且謬為飾詞曰不
　　　行救䕶其被搶之慘酷於賊刦家囊牲畜棺椁
　　　房屋樹木掃蕩一空既而皆控於官彼稱殺人
　　　掘堤此稱率衆抄搶而州縣各官姑息含糊竟
　　　不按律究擬茍且結局此輩益無忌憚故楚鄉
　　　有官法逺蠻法近之謡今後若再有犯者地方
　　　官即當嚴究律擬通詳以懲刁惡是宜勒石永
　　　禁
　　一强族阻葬之風宜禁也楚地惡俗每遇䘮葬乃
　　　有借事生風者或賣地之人需索酒食稱賣陽
　　　不賣隂必不許葬或此地曽經管業轉賣巳經
　　　數主自稱業主需索酒食必不許葬或有田地
　　　相連欲圖買成片者或附近有墳屋者則稱碍
　　　其墳屋莫不統領多人或以糞穢洗潑其棺或扛
　　　病人强卧其穴需索者不滿其慾不止圖片者
　　　不得其地不止大抵皆强族兇徒慿恃族衆魚
　　　肉鄉懦嗣後如有强族欺壓隣里强於人家來
　　　龍白處安塟者許其具控地方官親臨騐視不
　　　得委員滋擾一騐便可剖斷是非若係統兇阻
　　　葬需索酒食圖謀地土者立刻盡法究處不得
　　　少縱庶兇悍之風可息故宜勒石永戒
　　以上八欵兩湖員役因循已乆民生未輯毎貽
聖上南顧之憂仰祈
勅部行文勒石永禁即或有不肖官吏貪念復萌亦當
　　顧石自惕且誰無身家誰無性命斷未有不仰體
聖心矢志精白而猶敢悖
㫖自罹法網者也則是楚俗一變雍熈成風亦可謂乆
　　安長治之䇿焉臣因地方起見
　奏言甚煩貼黄難盡未敢另繕合併聲明臣謹合詞
　　具
　奏伏祈
皇上睿鑒施行
　　康熈三十九年四月二十一日奏五月十七日奉
㫖這本内事情前任督撫並未陳奏郭琇涖任實心除
　　弊詳明具奏可嘉俱著照該督所請行該部知道
　　援豁積案疏
　題為積案沉寃生死交累叩請援豁以廣
皇仁以恤幽魂事竊照康熈三十八年十月初四日據
　　湖北前任革職已故布政使徐惺家人徐忠呈稱
　　蟻主一介寒儒由科員外轉監司陞選湖北布政
　　居官六年不顧身家凛遵法紀報
　國維勤痛值吳逆猖狂
王師進𠞰數百萬軍供盡出藩庫支辦寅呼卯應日無
　　寧時逆賊蕩平之後追賠者若許蟻主病故復坐
　　以侵蝕者又若許慘受竒寃生前忍痛死後遭汚
　　實為楚省一大寃累前任撫部院叠次保
　題以軍供悉符
詔欵請豁請銷有慿有據是蟻主之詿誤自屬因公不
　　意保
　題之案件而又紛紜行追者不下百萬致承追府縣
　　枉受例議迄今二三十年孤㷀家屬日不聊生即
　　將來咨籍變追而原籍寸土全無徒滋苦累哀叩
　　力賜援
詔開豁是楚省多年累案一旦清除則隂功浩大人鬼
　　啣恩等情遂批布政司任風厚逐案細查詳議前
　　來臣檢查得湖廣原任革職病故布政使徐惺㕘案
　　内虧空銀各項共銀八十一萬五百九十兩零豆
　　八千四百三十七石零係徐惺任藩司之時正值
　　吳逆變亂荆襄鄖岳等屬與賊對壘
禁旅綠旗官兵雲集進𠞰凡取辦軍供糧餉夫船噐械
　　難誤時刻自不拘何項錢糧動用採辦而承辦各
　　官期無誤萬𦂳之軍需又何計事後核減刪除與
　　夫那移虧空之追賠也然用兵地方軍供動用錢
　　糧賠補未清已悉
宸衷一於康熈二十六年五月初三日欽奉
恩詔内開一自用兵以來一應動用錢糧有因原未題
　　明不准開銷屢經核減現在追取召買價值拖欠
　　在民變賣糧草多給兵餉及盖造營房修理軍器
　　雇募船隻俱令賠補歴年未清者概准豁免又於
　　康熈三十四年二月十七日欽奉
恩詔内開一湖廣省制造棉簾車輛等案核減銀兩俱
　　著豁免一各省節年未清錢糧無慿察核及官役
　　亡故無著銀兩察明保題豁免欽遵在案是徐惺
　　等承辦軍供動用銀兩以及在事各官役死亡殆
　　盡正與
恩詔相符歴任督撫諸臣屢經㑹疏
　題豁在部臣祗以錢糧為重槩未允銷行令追完報
　　部第查此案人員司道府㕔州縣其牽累者三十
　　餘人有歸旗回籍縁事物故不一而止現在者僅
　　存皮骨死故者家産盡絶而徐惺亦已病故㷀㷀
　　家屬日受血比絲毫無完承督各官徒受㕘罰無
　　已臣思徐惺當日值軍需浩繁之時勤勞盡瘁在
　　生巳赤貧如洗死後旅櫬難歸家屬羈囚追比情
　　實堪憐今經二十餘載雖日事乎桁楊而終亦無
　　益於
　國帑臣今㑹同撫臣年遐齡合詞保
　題仰懇
宸衷獨斷准予豁免及銷除抵補以昭
皇仁以清積案伏祈
皇上睿鑒勅部議覆施行
　　康熈三十九年五月十八日題六月十四日奉
㫖該部議奏部覆查徐惺原㕘案内虧空銀八十一
　　萬五百九十兩零豆八千四百三十七石零原任
　　楚撫吳琠現任巡撫年遐齡曽援
恩詔請豁抵銷等因保題户刑工三部㑹議以前項銀
　　兩俱係該督撫審明徐惺侵那應追賠之項不便
　　據題豁免仍行該撫作速追完報部可也康熈三
　　十九年七月十三日具題本月二十日奉
㫖徐惺虧空銀豆俱從寛免其追取
　　肅清學政疏
　奏為試差之積弊實甚仰請
睿鑒除弊清源以肅學政事恭惟我
皇上右文重儒逺邁千古加意人材鄉㑹廣額凡屬士
　　子無不感激思奮仰戴
皇恩於無既也詎各省學臣肆為貪濫其流弊有不可
　　勝言者臣得累為
皇上指陳之夫學宫之設原為
　國家培養人材童子一試係士子進身之始三年中
欽簡學臣務期拔取真材附入黌宫以儲異日之用任
　　綦重矣乃邇來學臣一經差出即肆意妄費先負
　　京債若干及至地方考試而習弊尤不止一端其
　　督撫之陋例歲試每府若干科試每府若干名曰
　　棚規而藩臬司道或例銀若干或進學若干名曰
　　常規之二項者無不成千纍萬習弊相沿各省皆
　　然大約督撫司道以學臣為壟斷學臣借督撫司
　　道為䕶符而學臣復何所畏忌故考試生童線索
　　遍滿通衢因州縣之大小定價之多寡奔競成風
　　舉國若狂是學臣之納賄先入私囊者已十有
　　七八矣且學臣考試俱由知府提調各知府於屬
　　下州縣凡有賄通學道者先檢得其人及案臨之
　　日勒不發案送考以為要挾之具學臣不得已因
　　求調停其間每一州縣攬去二三名不等甚至州
　　縣奔競多而價最髙者知府盡為包去一府之人
　　號曰老爺學是府官之要挾包攬又不知幾何人
　　兼之本地勢宦之情面京札之投託又不一而止
　　以致芸牕寒士俱被擯落而濫入黌門者俱屬膏
　　梁紈絝目不識丁之人將明倫一席止為錢神交
　　易之地又安得有人材哉由是夤縁得慣浸假而
　　買鄉科買甲科關節習熟靦然不以為怪皆由此
　　始進之不正誤之也而更可駭者尤莫若考入武
　　庠之一途也文童之真者尚間有一二至若武童
　　無論州縣大小槩以賄進只縁此途不行磨勘無
　　關聲價盡以此項充之囊槖且自行賄賣之外復有
　　各處進士舉人之常例教官巡捕等職之恩典或
　　二人一名一人一名俱以武生應之至中有通線
　　索連首尾者包去三五人不等甚至書吏皂快水
　　夫火夫之𩔖亦皆合班成羣指武生為討賞之具
　　而縁入武庠者俱係無賴棍徒不習弓馬不諳韜
　　畧假阿堵為䕶身之符一旦衣頂到身抗糧把持唆
　　訟武斷率由此輩凡此諸弊孰非學臣之貪濫所致
　　而學臣之貪濫又孰非督撫之䕶縱所使也伏祈
勅部先嚴督撫之處分有勒索學臣棚規者勿論贓之
　　得與不得一經發覺即行革職提問而司道有勒
　　索者亦依此例夫督撫司道之處分既嚴自當嚴
　　察學臣之賢否而無所容其貪學臣亦有所畏忌
　　而不敢復蹈前轍以自干
功令也至府官提調亦當嚴行申飭其州縣送考名數
　　與知府送考名數俱照定額固不得掯勒以為要
　　挾仍不得濫取以滋弊竇如知府猶然要挾濫取
　　其送考童生有文理不通者學道試出即申詳督
　　撫請㕘將知府革職提問如學道扶同作弊仍然
　　冀倖賄賂者督撫訪確
　題㕘亦將學道革職提問此所謂㧞本塞源而各省
　　之積弊可革也至臣所理湖廣一省更有駭人聽
　　聞者各州縣入學名數自有正額乃正額發案之
　　後於造冊達部時毎學三等項下揷入數名售於
　　從未入試之棍徒名曰附案又有生員物故匿不
　　報除或改姓或改名售人承頂者名曰鬼接頭且
　　有以此學改入彼學售人承頂者名曰飛過海諸
　　如此𩔖居然生員而不自以為恥臣涖任之始雖
　　與學臣酌議俱行禁革然習弊已乆猶恐後來學
　　臣貪念復萌并祈
睿裁諭部嚴飭以前者革除勿留以後敢再有營謀者即
　　以光棍例治罪而學臣亦以貪例加等議處是又
　　楚省學政之習弊所宜痛懲者也總之臣職任楚
　　地止應在楚言楚第見考試之濫觴巳極數年來
　　咸習為固然實有負於
皇上倍養人材之至意倘弗更定嚴例其積習尚可底
　　止哉故不得不統言時弊瑣凟
宸聽伏懇
乾斷通行直省不咎巳往嚴懲將來則學政以清而真
　　才必出庶幾可以端士風而收得人之效也臣因
　　條陳起見字多逾格貼黄難盡未敢另繕惟祈
睿鑒勅部議覆施行
　　康熈三十九年五月二十二日具
　奏奉
㫖這本說的是九卿詹事科道㑹議具奏
　　穀米轉移疏
　奏為欽奉
上諭事臣前䝉
恩陛見
皇上面諭湖廣可收米二十萬石當預於秋成時定價
　　冩摺子先送内閣臣一時愚昧未曽啓
　奏是否急需今將屇秋收穫在望如米係急需臣謹
　　有轉移之法預為
　奏請伏候
上裁楚省之米出自湖南臣思湖南倉貯積穀甚多查
　　歴年所積有一百萬四千八百石零夫此項榖石原
　　為賑荒而設即遇歲歉廣行賑濟亦不過費至五
　　十餘萬下此五十萬石不幾置之無用乎况積年
　　太乆其榖難免腐朽雖每歲將五十萬石春出秋
　　入以陳易新其中豈無侵漁耗費等弊臣以為此
　　積穀五十萬石可辦米二十萬石易無用為有用
　　以濟急需詎非至便且湖南今歲錢糧俱䝉
皇恩蠲免餉銀尚撥自他省其收米價銀又不得不煩
　　計别撥也且一時收糴米石又恐致米價騰貴何
　　若將此一半積榖如數辦米尚留一半貯倉備賑
　　既不乏他年濟荒之用又無煩今日撥價之勞而
　　貯倉者出入既少亦可以省每歲腐朽之慮即穀
　　米不敷所用臣行湖南布政司就近得以從容陸
　　續收糴而民間不知有買米者之多又可免米價
　　騰貴之弊斟酌轉移似屬兩便臣未敢專擅預為摺
　奏請
㫖伏祈
皇上睿鑒施行
　　康熈三十九年六月二十二日具摺
　奏七月初十日奉
㫖這本說的是該部確議具奏　部覆應如該督所奏
　　恭侯
諭㫖遵行可也七月二十九日奉
㫖依議
　　保題標員疏
　題為保
　題標員仰請
睿鑒以重職掌事伏念臣一介庸愚叨䝉
聖恩格外知遇授臣湖廣總督之任臣日夜祗惕無由
　　圖報惟思一心營職氷蘖自凛凡地方官無不留
　　心延訪俾人地相宜庶得稍竭犬馬微力以仰荅
皇恩於萬一况臣標中軍一官係諸弁首領關防内外
　　尤不可不慎擇其人也臣標下中軍胡駿業已推
　　陞廣東雷州副將現今來京
陛見所遺員缺臣思是官有兵馬錢糧之責既當練習
　　戎事亦須操守廉謹倘不得其人或則玩愒從事
　　或則招揺撞歲不惟彼自玷官箴其有關於臣之
　　職掌政非輕也臣標右營遊擊張文定因係臣同
　　鄉故素悉其為人忠義謹慎先年隨閩督援𠞰屢
　　効軍前破寨負傷功加左都督仍帶餘功是其技
　　勇乆著行間也及臣涖任今經一載見其整飭營務
　　弁兵肅靜而且矢志廉直以之補授臣標中軍亦
　　可謂人地相宜克厥勝任者也第該將職係遊擊應
　　否㧞補微臣未敢專擅伏祈
睿裁勅部議覆倘荷
俞允俟部文到日即令赴京引
見得䝉
皇上再為親試騐其技勇彼必奮勵供職而封疆亦可
　　收得人之效矣為此具本謹保
　題請
㫖
　　康熈三十九年七月初六日題
　　移員弭盗疏
　題為沔地之湖溪遼濶盗賊之發覺甚多仰請
聖鑒移員分駐以專巡緝以靖盗原事竊查湖北八府
　　先年惟鄖陽府屬之房保竹山以及荆州府屬之
　　歸巴彛陵等州縣界聨秦蜀山川險惡最易蔵奸
　　欽惟我
皇上威德誕敷仁恩周洽罔不革面洗心共游化日光
　　天之下桴鼔不鳴閭閻樂業矣惟有安陸府沔陽
　　一州介居江湖之中接連洞庭包絡漢沔凡廣八
　　百六十餘里袤五百四十餘里大約田疇居十之
　　三而湖汊居十之七為大湖南北武岳荆襄往來
　　孔道而新堤一帶地方如茅埠竹林灣王家堡等
　　處皆係倚江傍湖溪港紏紛葭荻茂密村落隔越
　　尤為盗賊出没之所更有黄朋山鍋底灣裩襠湖
　　仙桃鎮葫蘆嘴南龍王廟等處奸宄匪𩔖潜匿尤
　　多此輩無事則操舟四出網魚為業乗便則行刦
　　居民剽掠客舟蹤跡詭秘去來聚散倐忽莫測近
　　年如鄭介玉劉學寵張度徐鳳聲等各案失事俱
　　經先後
　題報獲賊有案而近日發覺如蘇文逺陳五濤各案
　　現在獲賊審擬報㕘防員且歴查從前别屬發覺
　　盗犯又多係沔陽新堤人氏至於異鄉旅客孤舟
　　逺渉曠邈無人之區遭害意外命畢波臣孤魂渺
　　渺飲泣夜臺地方無由具報有司無從覺察者又
　　不知凡幾矣臣與撫臣毎念及此寢食不寧朝夕
　　計議屢經申飭該汛文武將吏加意巡防雖遇有
　　失事盗多即時擒獲然䆒未能殄絶根株也夫欲
　　靖盗之根株必須清盗之窟穴而欲清盗之窟穴
　　必先嚴巡捕之責成查新堤一鎮戶口幾萬往來
　　生理者皆係四方雜處之人此地雖有汛防守備
　　一員第係武職而稽察民間保甲當不可令為專
　　擅也且水曠千里易為大盗窟穴而兵無巡船間
　　有警報亦唯口喊拏賊目視飛颺而已是又宜專
　　設文官住守彈壓然思另設員役張官置吏不無
　　煩費今查安陸府現設通判一員職司糧捕沔陽
　　地方原屬兼轄之所况其兌收糧石不過每歲秋
　　冬之季為日無幾是其専責全在捕盗而現任通
　　判王良楫身係旗員年力精强才技敏練儘稱此
　　職臣等竊計莫若將此通判移住新堤俾得就近
　　專心巡緝特懇
皇上勅部頒給安陸府捕盗通判關防一顆庶申詳文
　　移可杜詐偽而巡防呼應不致稽延但該通判從
　　前雖有捕盗之衘而無捕盗之實額設捕役寥寥
　　無幾兼以長江大湖又無巡緝船隻地方遼濶遇
　　有失事不過坐受㕘罰勢難責其追捕弋獲臣今
　　請照直𨽻四路捕盗同知之例撥發臣標下水師
　　營經制把總一員唬船三隻兵目三十名再撥荆
　　州水師營唬船三隻兵目三十名共唬船六隻兵
　　六十名把總一員俱屬該通判管轄遇有地方失
　　事隨即跟蹤追捕務期必獲兼令晝夜巡查稽察
　　匪𩔖俾盗賊無潜蹤之地庶沔陽新堤一帶居民
　　絶鳴吠之警而各處行旅商賈並享坦道之福是
　　一轉移間官無添設兵不増餉而於弭盗安民似
　　乎均有裨益也臣身在地方目擊情形謹㑹同湖
　　廣撫臣年遐齡合詞具
　題伏祈
皇上睿鑒勅部議覆施行
　　康熈三十九年七月二十四日具
　題八月十九日奉
㫖該部議奏　部覆允行於九月十二日奉
㫖依議
　　具陳科弊疏
　奏為欽奉
上諭事竊照科目一途關係
　國家大典我
皇上隆文崇儒孜孜作人之心周詳篤至真千古未有
　　乃邇來郷㑹科塲積弊未改致煩
聖慮今復
　檢選内閣中書臣馬喀於康熈三十九年八月初十
　　日賫到本年七月二十四日大學士伊桑阿馬竒
　　王熈吳琠熊賜履張英學士滿都卲穆布巢可托
　　舒輅顧祖榮奉
上諭直𨽻巡撫李光地河道總督張鵬翮湖廣總督郭
　琇廣西巡撫彭鵬此四人處著將該部院揀選筆帖
　式各遣一員限期前往將郭琇條陳學道時務鄭惟
　孜條陳鄉試之處經九卿㑹議事宜及禮部議覆滿
　普條奏科塲事件俱全抄賫往令看九卿禮部所議
　者得其當否若何施行方得無弊永逺稱善著各殫
　心詳議務期歸於盡善即具本付遣去人員賫回啟
　奏伊等皆居官素好行已清廉之人此事若瞻徇諸
　臣情面不務求盡善殫竭乃心從公議奏則伊等一
　生讀書制行俱有忝矣往返直𨽻限六日江南限一月
　湖廣限五十日廣西限七十日欽此到臣臣即至愚
　　極陋捧讀
聖諭諄切敢不殫竭乃心畧陳管見以仰副
皇上下詢芻蕘之至意伏惟我
皇上念考試甚屬𦂳要
特諭現任大臣官員子弟另編字號另入考試
睿慮髙出千古非在廷臣工所能見及者也乃廷臣議
　　編為官字號而下及知縣守備等官臣念我
皇上深思顧慮恐妨貧寒進取者在大臣子弟耳知縣
　　守備等官亦屬微末或亦不能中通線索向京闈
　　科塲作弊也其應編官字號者唯如垣臣慕琛奏
　　内在京三品以上及大小京堂翰林科道吏禮二
　　部司官在外督撫提鎮及藩臬等官其餘在京文
　　官散職武官佐領在外文官道府州縣武官副㕘
　　游守似不必編入其中徒取充數廷臣又議官字
　　號毎二十巻取一巻與民巻數似相當也臣聞各省
　　鄉試大省中式八十名其應試生員至七八千人
　　中小省中式五六十名其應試生員至五六千人
　　夫各省應試生員若此之多者亦以三年大比恐
　　有遺才以故廣收多士㧞取其尤大約百巻中取
　　一巻也今官員子弟世其家學者固多而游惰失
　　業者亦復不少設此二十人中無一可取將强取
　　之乎誠有如垣臣慕琛所奏者况膏粱之子未必
　　盡勝寒牕之士乃各省生員於百巻而取一巻官
　　員子弟反二十人而取一人此豈事之得其乎者
　　乎臣愚以為凡編官字號者定為三十巻取一巻
　　畧溢其數至餘巻零數照三十巻過半者仍取一
　　巻不及一半者不取巻數多者照此算取至各省
　　鄉試或報名止二三人以及數人者則官號可以
　　不編及㑹試則直省舉人集數甚多亦仍編號考
　　試是既不使有遺珠亦不致有倖得務㧞真才以光
特典至若恭請
皇上親試以選舉之事上煩
至尊似屬不敢議者也如臺臣鄭惟孜又有監生回籍
　　應試之奏想亦目擊近來監生積弊指陳利害愷
　　切詳明殆有激乎其中而言之也夫科塲之弊惟
　　北闈江浙為甚而積弊之由皆自若輩為之且若
　　輩大半俱係内而大臣子弟外而富家紈袴或
　　納粟或捐貢或選㧞借肄業名色僉集
　京師一遇試期其密謀皆關節之事往來悉線索之
　　家包攬過付舉國若狂且内有假名士一流奔走
　　權門獻詩獻文以盗虚聲及標榜習慣遂儼然名
　　士自居而為試官者亦樂得其人而收之門下因
　　而交結串通號曰名士關節然更有異者莫甚於
　　塲後遺巻之刻也夫有不肖之子夤縁中式未遂
　　者出塲後或倩他人代作或將舊文改竄並非塲
　　中夲來面目乃竟借主考房官美批以為業定魁
　　巻小疵偶遺公刻呈送恬然不以為恥因送至選坊
　　與中式墨巻並行甚至選家濃圏極贊有逺勝墨巻
　　數倍者不過邀此虚聲為來科梯媒故時人諺云今
　　日之遺巻來科之元魁也似此鬼蜮伎倆治以光
　　棍之例亦不為枉所當
勅下嚴行禁絶者也臣竊計若輩咸肄業於
　國學之門而交結串通肆無忌憚至此而祭酒司業
　　以及助教等官竟付之不見不聞乎臣不知監官
　　所司何事也若輩所肄何業也自今宜責令國子
　　監衙門平日檢舉不肖貢監如有鑽營謀為串通
　　作弊者即行嚴拏究處如不行檢舉瞻徇弗問者
　　將國子監官員皆以溺職重例論庶本原可清而科
　　塲之弊竇乃塞則凡夤縁之監生知其無間可入
　　自願本籍肄業應試又不在遣之回籍與不回籍
　　也至㑹議
　京師首善之地
　國學教化之原不可虚無其人廷臣此議臣亦未敢
　　以為非也如監生之為科塲厲階廷議未及剔除
　　之法止據成例以無容議三字抹煞則非矣此臺
　　臣之所以不平而復行條奏也臣合觀條奏㕘之
　　廷議欲求一永逺無弊之法反覆思維而不可得
　　盖立一法即叢一弊未見自古有不弊之法也為
　　今日科塲計惟在除弊而舍嚴其法一着弊終不
　　得而除也夫
　國家科塲條例非不嚴也非不詳且密也但視為具
　　文而奉行者不力即近科來以關節告者纍纍報
聞矣而考官之處分輕者降調重者革職而已其賄中
　　者重者褫革輕者罰一科兩科不㑹試而已况舉發
　　者少倖脫者多所以愈無畏忌也臣以為自今以
　　往莫若嚴其處分榜發之後内有串通作弊者一
　　經發覺問確即將考試各官革職充發夤縁中式
　　者即照悖
㫖例立置重典其父兄縱子弟作弊平日之家教可知
　　亦照考試官例處分法在必行勿致倖脫則人即
　　不畏清議抑不畏
　國法乎其愛功名能甚於愛性命乎臣故謂立法必
　　當嚴也而臣尤有議焉夫科道兩衙門有言責者
　　也開榜之後誰為賄通誰以勢得衆議􁁦􁁦豈能
　　掩科道耳目特隠忍不肯言耳自今科道不言或
　　被旁人首發亦將科道官嚴加處分以為瞻徇緘
　　黙之戒如此庶人人知所警畏而科塲積弊可以
　　漸除矣至垣臣滿普所奏三條一主考官務求行
　　端學優之員一房考官多行揀選開列具題令夤
　　縁者不得預為營謀一進塲後嚴行廵察不使有
　　換巻代做之弊此皆科塲切要事務廷臣一一覆
　　允所當
勅下直省力為舉行者也若臣條奏試差積弊業經部
　　覆臣何庸再置一喙縁係欽奉
上諭詳奏事宜字多逾格貼黄難盡未敢另繕伏祈
皇上睿鑒採擇施行
　　康熈三十九年八月十八日
欽差内閣中書馬喀賫
　奏奉
㫖九卿詹事科道確議具奏
　　特㕘鎮臣疏
　題為鎮臣貪婪揭中軍以卸過假身病以脫罪謹據
　　實
　題㕘以肅軍政以飭邊防事竊惟湖南逼處苖地獨
　　藉鎮筸一協以資防禦而汛廣兵單不足彈壓以
　　致頑苖屢肆狂悖臣與提督臣林夲直再四籌畫
　　因沅州與鎮筸相去匪遥故合詞具
　題將沅州總兵官張大受移駐鎮筸帶標兵一千名
　　合筸協原兵共有二千一百名數庶幾軍威可壯
　　頑苗聞風憚服或不敢仍肆狂悖也筸協副將亦
　　撤帶標員移駐沅州荷䝉
　俞允仰見我
皇上未雨綢繆之至計臣意為大受者屢䝉
皇上格外知遇超拔今職竊以其身非木石必思精白
　　乃心捐軀効力圖報
君恩於萬一詎邇來貪婪無厭兵心離叛自知有干
功令思為兎脫之計臣敢不據實
　題㕘也臣前九月間風聞筸兵有喧噪之舉出城離
　　汛聚衆囂騰臣初以邉方兵卒素多驕悍或小欲
　　不遂因鼓衆抗官者有之正在查訪間忽接到大
　　受禀帖内稱散給秋餉時有原協兵丁聚四百餘
　　人赴石陽哨觀望招揺捏創本職招諭一稿云夏
　　秋皆有虚冐扣尅本職重視邉疆依冩持去等語
　　又隨到麻陽縣知縣謝儀禀稱職於八月二十八
　　日向鎮筸汛地監放餉銀行至石陽哨遇營兵數
　　百人喊稱鎮協兩營撥汛不均本季包封數目不
　　肯依從勒令卑職出給扣尅字様印信照帖等語
　　臣固已疑其中顯有情弊矣乃至九月二十五日大
　　受掲㕘中軍虞典病廢曠職臣已據掲
　題㕘遂又接到大受咨呈據稱得染膨脹病症醫藥
　　罔靈右臂酸痛不能開弓苖藪重地誠恐貽悞伏
　　祈亟賜代為
　題請解任調理等語觀其先後咨呈臣愈不能無疑焉
　　遂即檄委辰沅靖道吳國士馳往親騐果否真病
　　有無託故星速具報去後續於十月初五日准偏
　　沅巡撫臣金璽咨十二日准提督臣林本直咨俱
　　開鎮臣告病亟請㑹
　題等因臣又密加察訪始駭然於大受先掲虞典後
　　託身病乃專為卸過脱罪地也盖大受自沅移鎮
　　之時奉
㫖令帶沅兵一千名大受不顧邊疆重大止帶兵四百
　　七十三名虚冐五百二十七名更可異者又有總
　　兵公費食糧一百二十分親丁食糧一百二十分
　　苗頭食糧十分是其虚冐名糧貪饕已極且每季
　　放餉每名扣尅一二錢不等以致衆兵沸騰遂於
　　八月二十五日聚集石陽哨驚動士民喧噪不已
　　大受欲令解散不得因與麻陽縣知縣給付印照
　　至九月初四日方始歸伍則是大受前所禀稱虚
　　冐扣尅竟係自已出首非虚脅可知矣此等行徑
　　有原鎮恊百隊并小冩等可審証又十一月初五
　　曰據辰沅靖道僉事吳國士騐病取醫生甘結詳覆
　　前來禀報本道細訪該鎮今日居官不惟貪飲廢
　　事兼又扣尅虚冐大失兵心至虚兵冐餉盈千纍
　　百未可言盡邇因放餉兵譁今雖幸獲安堵尚有
　　兵丁劉貴向小冩二人見著張守備看守未結等
　　語内粘單一紙開有中軍虞典呈禀為遵
㫖首明免罪事身鎮主貪横懼罪揑病乞休因典深悉
　　惡蹟忽於九月十三日出文倒提初八日期亦捏
　　以病廢掲㕘倘典去後鎮主贓欵敗露身命更遭
　　波累等語又總鎮張為撫諭事因中軍妄議裁汰
　　本鎮多食空糧以致爾等不服今再三勸息嗣後
　　並不挾仇倘有上憲風聞或被旁人出首俱係本
　　鎮擔當不干爾等衆人之事等語又總鎮張為給
　　照事照得春秋二季餉到虚冐扣尅筸兵苦累不
　　堪今同闔城紳衿耆老人等撫轉倘復因公挾私聽
　　慿執此向上告理等語臣閱前諭係給沅兵者後
　　照係給筸兵者是沅筸之兵俱與主將心懷攜貳
　　將來士卒驕惰養成□鷔之勢邊方重地設有不
　　虞大受尚能驅䇿惟命乎臣念及此不勝髪指眦
　　裂竊大受一介武夫職任總兵不思矢心報
　國而黷貨營私迨至穢聲彰聞清議不容乃先掲去
　　中軍冀掩惡蹟又假托身病希圖倖免以辜負我
皇上數十年豢養深恩真有玷官方貽悞地方仰祈
乾斷立賜罷譴
勅部嚴加議處另簡廉幹賢員任此重鎮庶邊防得人
　　而兵民可圖綏靖矣伏祈
皇上睿鑒勅部議覆施行
　　康熈三十九年十一月初九日題
　
　
　華野疏稿巻三
欽定四庫全書
　華野疏稿巻四　　　　　湖廣總督郭琇撰
　　衰病告休疏
　奏為微臣衰朽日甚病勢愈沈惟恐貽悞封疆伏祈
聖恩俯賜罷斥另委賢員以膺重任事竊念臣一介寒
　　賤至愚至陋七年外吏䝉
特㫖行取拔置言路不二載間破例超擢至左都御史
　　後因臣不職又䝉
皇上特賜寛宥免臣之罪臣何人斯受恩至此及臣十
　　載田間杜門自守復於前嵗六月間聞
命自
天恩出望外
特起臣總督湖廣之職是臣自筮仕以迄今日隆恩異
　　數哀矜生全皆出自
聖裁則凡受我
皇上格外之知遇者無與臣比但臣年邁力衰前承
恩陛見已將臣病面行陳
　奏䝉
皇上以不服水土慰問再三臣祇
命之下不勝感激涕零既到任所因思矢竭犬馬勉供
　　驅䇿仰答
髙厚於萬一不意臣病已經數載時時舉發且年逾六
　　旬血氣既衰則病覺愈沈去嵗自秋徂冬心忡不
　　已及交冬至手足麻木不思飲食然尚能勉强支
　　持至立春以後積痰上壅頭暈目昏步履維艱甚
　　至語言亦多恍惚病勢纒綿醫藥罔效臣思鞠躬
　　盡瘁死而後已自屬臣子常分但念全楚何地總
　　督何官必須年力健壯智慮精明方克統屬文武
　　彈壓地方似臣年邁病朽之人軀頽步艱既不可
　　肅羣寮之觀瞻而髦及智昏又何能為一方之表
　　率是臣一已之身命不足惜而貽悮於
朝廷之封疆則闗係非輕也況臣子年未十齡家無成
　　丁倘臣倏忽命殞骸骨必不復歸故里臣䝉
皇上豢養三十餘載受
恩最深故敢披瀝陳情哀懇
洪慈憐臣孤蹤允賜罷斥另簡賢能膺此重任俾臣得
　　回籍調理或不即填溝壑食息尚延則有生之日
　　皆我
皇上之賜將生生世世永戴
聖恩于無既矣臣職所應辦事務不能卧理恐致有誤
　　謹將總督闗防一顆
王令旗牌十面杆於正月十七日委湖北驛鹽道㕘
　　議張士伋交湖廣巡撫年遐齡暫為代理不勝惶
　　懼待
命臣以犬馬衰疾圖報無由哀切上陳字多逾格貼黄
　　難盡未敢另繕伏祈
皇上慈鑒施行
　　康熙四十年正月十七日題二月初七日奉
㫖卿才品優長簡任總督正資料理著照舊供職不必
　以衰病求罷該部知道
　　謝
恩受印疏
　題為恭謝
天恩暨㣲臣接印受事日期仰祈
睿鑒事康熙四十年二月二十七日准署理湖廣總督
　　印務撫臣年遐齡咨送吏部咨文一件内開湖廣
　　總督郭琇題為微臣衰朽等事一疏奉
㫖卿才品優長簡任總督正資料理著照舊供職不必
　以衰病求罷該部知道欽此相應仍咨該督知照欽
　　遵施行等因到臣准此并准撫臣咨為移送事差
　　委湖北驛𫝊鹽法道㕘議張士伋臣標中軍副將
　　張文定捧齎
欽頒總督闗防一顆
王令旗牌十面副書吏文巻等項到臣并據署理湖北
　　布政司事驛𫝊鹽法道㕘議張士伋呈齎前收貯
　　臣坐名
勅書一道各等因到臣臣于即日恭設香案望
闕叩頭謝
恩祇領受事外伏念臣一介寒㣲幸際
皇上隆恩異數曠古無比臣身非草木具有心胸寧不
　　知感激奮勵以思圖報
君恩前月陳情乞休者實以久病纒綿誠恐有誤封疆
　　重寄也復䝉
聖度優容不加譴斥
温㫖慰留臣聞
命之下涕泗交流感懼無措臣即粉身碎骨亦何能仰
　　酬萬一唯臣久病之軀氣血既衰右腿殘廢耳目
　　漸成聾聵臣不勝日夜祇惕然捧誦
聖言俯察臣躬從無寸效堪以報稱倘臣犬馬之疾醫
　　藥調治或不至即填溝壑自當勉供厥職益矢精
　　白以上報我
皇上知遇𢎞恩但蚊負之懼恐致有悮臣故不敢不時
　　切惴惴耳所有微臣于康熙四十年二月二十七
　　日接印受事日期謹恭疏
　題報伏祈
皇上睿鑒施行
　　保授郡丞疏
　題為省㑹衝劇郡丞員鈌仰請
睿鑒擇能員以兼職掌事竊惟楚疆接攘秦蜀黔粤襟
　　聨呉豫而武昌為省㑹重地實數省水路通衢五
　　方襍處舟楫輪蹄往來如織其間良奸混襍猝難
　　辨别臣自涖任以來屢嚴飭府縣有司申嚴保甲
　　以靖地方然保甲之法僅可行之城廂閭巷而客
　　旅江干浮蹤靡定者能保無奸宄之徒潜寓其中
　　也雖府縣身膺地方之責各有錢穀刑名事務紛
　　煩詎能分身四應如全委之營汛恐滋生事擾民
　　臣每深防奸於微之慮反覆籌畫往時設有江防
　　同知一貟駐劄漢口久奉裁去此已無庸更議復
　　設夫武昌與漢口兩岸對峙共此一江臣思武昌
　　府清軍水利同知職掌頗閒似可兼江防之任臣
　　愚以為自今請改為江防理事清軍水利同知官
　　不煩于另設事有可以兼舉清釐地方専其責成
　　庶可免貽誤之虞且遇有往來旗人犯事詞件並
　　荆州將軍衙門咨查檔案併令専管料理似為妥
　　便但官仍此官而任有兼攝職掌匪易必須能幹練
　　達滿漢兼通之貟方克勝任今武昌同知何勲已
　　陞任員缺查有臣衙門筆帖式圖納辦事勤敏操行
　　端方熟識漢文才能可任且供職已歴十有二年
　　諳悉楚省地方情形若以之補授武昌同知允屬
　　人地相宜也或䝉
皇上另簡賢員俾授此職亦統出自
聖裁臣伏查外省同知無
　題補滿洲人員之例顧值此四海一家之
盛世我
皇上宵旰勤民惟期得人而理則亦何分滿漢臣查江
　　南清江浦理事同知係奉
㫖補授滿員再查山西太原府通判係奉
㫖改補滿員臣因綢繆地方起見謹援二省之例㑹同
　　撫臣年遐齡合詞具疏保
　題如臣言可採所有同知闗防應擬添江防理事字
　　樣臣當另疏
　題請換給伏祈
皇上睿鑒勅部議覆施行
　　保補道員疏
　題為荆楚地方𦂳要道員經理需才仰體
宸衷為地擇人特疏保
　題懇祈
睿鑒事臣䝉
皇上隆恩總理楚省髙天厚地捐靡難酬惟有於地方
　　事宜官員職守殫心籌畫期於萬有一裨是以每
　　有所見敬抒下悃次第入
告矣兹查荆州居楚上游扼川蜀滇黔之衝滿洲将軍
　　駐防其地設有上荆南道分巡荆州安陸徳安三
　　府實闗至要向因駐防滿營糧餉未有耑員管理
　　俱發知府支放其酌撥動用必由督撫藩司相隔
　　九百餘里往返動經旬日所以駐防荆州將軍有
　　督撫内移駐一貟之請臣恭閲邸抄見有撥銀十
　　萬兩交與荆州駐劄道員之
㫖仰見我
皇上睿慮周詳無㣲不照臣思荆州駐防既於省城隔
　　逺管理糧餉必湏切近専員今既撥銀十萬兩交
　　與巡荆道管理則滿營每年粮餉俱應歸併收放
　　又向年奉
㫖截留運秦漕米内將九萬六千餘石遞年易換南米
　　現在收貯荆倉亦應歸併管理庶責成得専又查
　　武昌道員駐劄省城分守武昌漢陽黄州三府界
　　連江南江西河南湖南北諸郡上接洞庭中臨大
　　江為漢沔湘川交滙數省通衢五方雜處稽察水
　　陸汛防消弭奸宄為全楚保障經畫務期盡善臣
　　前請將安陸通判移駐新堤又請將武昌同知兼
　　理江防皆防奸于㣲之意而提綱挈領尤賴道員
　　控制下流彈壓重地庶得措置有方此二道者職
　　掌甚重均為要缺必湏廉能勤幹之員方克勝任
　　現今巡荆道員缺雖陞補有人尚未到任未知其
　　人之能與否武昌道莊搢内陞員缺尚未銓補臣
　　查武昌府知府尤汶荆州府知府魏勷此二員居
　　官廉明辦事勤敏洵稱才守兼優臣於
大計之期㑹同保
　題在案若將此二員以之補授此二缺則是於地方
　　之情形事勢諳練已久駕輕就熟實為人地相宜
　　也雖湖省道員無坐名保
　題之例但臣從道員職守起見一則為糧餉之責成
　　綦重一則為要地之綏輯匪易惟期地方有益既
　　有可用之能員又何敢知而不舉有負以人事
君之義臣謹㑹同湖廣撫臣年遐齡合詞保
　題伏祈
皇上乾斷破格俯允
勅令二員赴京引
見親為簡試應否分缺陞授恭候
聖裁抑臣等更有請者湖南近苗州縣現有調補之例
　　湖北雖屬腹地但沔陽荆門江陵二州一縣地界
　　江湖民多刁健節年錢糧拖欠未清歴年
　奏銷處分有案官斯土者視為畏途𫝊舍諸事每致
　　頺廢臣等再四籌維懇請
皇上或照山陜官員缺出部臣恭請
特簡賢能補授或聴臣等於本省内選擇賢員調補事
　　闗地方理合一併陳明統祈
皇上睿鑒施行
　　康熙四十年五月十二日題
　　請遵成例疏
　題為虧空之題㕘太迫官民之貽累無窮請仍遵奏
　　銷察核之成例以定催科之期以紓小民之力事
　　竊惟錢糧五月完半十月全完載在
　令甲成憲昭然近准吏部等衙門㑹覆科臣陳黄永
　　條奏查㕘虧空一疏凡一應錢糧遇完半全完之
　　期解不及額者即行㕘處仍令核明侵那實據題
　　㕘不得含糊用是侵是那審明具題等語奉
㫖欽遵移咨到臣臣當即通飭司府州縣遵行在案但
　　臣再四思維立法防奸誠屬至當而奉行不善其
　　害難言葢就一省而言除真正富庶之州縣與錢
　　糧甚少之州縣方能按期而完其餘錢糧繁多催
　　科維艱所謂五月者大約延至八月以後十月者
　　大約延至次年奏銷以前且四月雖曰麥秋九月
　　雖曰登穀第仲夏之時小民方事播種孟冬之候
　　田間正在滌場而遽責其及時輸賦賣絲賣榖剜
　　肉醫瘡誠可憫傷況土地不同氣候亦異湖湘之
　　間種麥甚鮮五月之時正屬農忙留心民事之官
　　此時原在停徴以盈千累萬之錢糧而取盈額數
　　於一時有司止顧考成不顧民命追呼之急如星
　　如火稍有不前敲撲横加以致稱貸無門秋成失
　　望因而户口逃亡田地荒蕪者有之其為民害可
　　勝言哉至所謂查參虧空者全憑司府之揭報司
　　府之揭報亦止可查徴簿之多寡徴多解少即為
　　虧空其是侵是那必經審明而後可定葢此官既
　　有虧空題㕘之後即行摘印委官署理然後按籍
　　而稽訊其根底㕘以証佐而為侵為那始可定擬
　　今若以未經摘印之先遽期查明核定侵那則被
　　查之員印篆在手何難改換冊籍虚揑欵項或稱
　　小民拖欠勢必調停掩飾是以杜弊之意反為叢
　　弊之階也臣愚以為五月而即㕘完半之虧空十
　　月而即㕘全完之虧空百姓必至受無窮之敲撲
　　未摘印而先查何者是侵何者是那上官必不能
　　得其確實是為官民交病而究竟於
　國帑無裨益也莫若仍遵成例凡州縣官有虧空等
　　弊一經察出即行
　題㕘不必限定五月十月之期而總稽完欠務於奏
　　銷之前如有隠諱治以通同之罪彼亦無辭至其
　　是否侵那必行嚴審務得確據以定爰書況近日
　　直𨽻撫臣李光地一疏其於承審虧空之處分已
　　極其嚴峻孰肯以自已之功名身家與人為殉臣
　　之為此言者非不重
　國帑也非有曲庇於州縣官也誠恐追呼過急民命
　　堪憐查核過早朦蔽益甚其為累更大耳臣七年
　　外吏十載家居民情吏弊知之最悉故敢直陳於
　　我
皇上之前如果臣言可採伏祈
皇上睿鑒勅部議覆施行
　　遵
㫖回奏疏
　奏為遵
㫖明白回奏事康熙四十年十月初七日准吏部咨為
　　特㕘知府挾私揭㕘督撫失察請究弊源以清䑃
　　混事内開協理江南道事額外試監察御史左必
　　蕃題前事本年九月初八日題本月十五日奉
㫖這所㕘事情著郭琇年遐齡各行明白回奏餘著察
　議具奏該部知道欽此到臣准此竊臣一介迂儒至
　　愚至陋䝉
皇上隆恩不次顯擢拔自田間補授今職臣祇事以來
　　日夜兢惕常懼隕越有負報稱兹因湖北布政使
　　任風厚據黄州府知府許錫齡揭㕘黄梅縣知縣
　　李錦虧空一案致臺臣以失察指㕘䝉
皇上不即加處分令臣明白回奏捧誦
恩綸感悚無地伏查州縣錢糧戶部定例四月完半九
　　月全完凡有司府揭報虧空督撫例應
　題㕘解任查究而後知其為侵為那或為民欠也黄
　　梅令李錦其虧空完半之數於七月内撫臣年遐
　　齡方據揭與臣㑹疏
　題㕘其是否侵那民欠尚未清查而臺臣疏稱本年
　　完半之數尚過未久安知不欠在民竊思兵餉急
　　需司府催解完半之時自五月以至七月歴日不
　　為不久矣如果欠在民該縣何難具詳一紙報明
　　上官何遲至㕘後臺臣乃以安知不欠在民代為
　　申辨乎至若司據府詳報稱黄梅縣民閉城抗拒
　　不令署事官進城不放摘印官出城又據程騏出
　　首為報明杜禍事詞稱有縣主素所寵用之城長
　　鄉勇以及投拜門生等閉城圍官在玉皇閣起事
　　見工房張經櫃書張𢎞選差頭藍旭捕役蔡節等
　　持銀二百兩雇人保留現在絡繹赴省等語臣思
　　楚俗素稱刁悍今如此行徑委官不得出入良民
　　不獲貿易將一城内外斷絶往來闗係匪輕臣公
　　同酌議因委武昌府知府尤汶星往曉諭謂爾等
　　令署官進城清查錢糧如無虧空或㕘後全完即
　　為
　題請復任詎意閉城如故而夥衆之要挾聲勢似若
　　叛然臣再三思維倘不於斯時姑從權宜勢必差
　　兵查拏驚擾地方貽累滋深仰體
皇上息事寧民至意所以有暫
　請李令視事之疏一面示諭聚衆解散安業一面清
　　算錢糧有無虧空并詳查為首行賄聚衆之奸徒
　　也今臺臣以為臨涖之體不當如是且謂保留之
　　人既可賄買出首之人獨不可疑為許錫齡之賄
　　買乎又謂督撫既不能細察於前至百姓不服指
　　為賄買保留代為文飾於後等語自臣觀之是皆
　　臺臣身居事外之言耳設使臺臣易地而處見司
　　府詳報程騏之出首謂縣官之寵用有人行賄之
　　衙役有名持銀有數起事有地聚衆閉城抗拒若
　　叛值此之際而臺臣猶必曰若令原令視事非長
　　官臨涖之體也將任其閉城置之不論乎抑差兵
　　查挐乎
　題請暫令視事而後為查究乎如謂宜㕘知府之妄
　　行揭報方不為之文飾第思虧空尚未查明將以
　　何者為憑而㕘其妄揭乎如謂程騏之出首疑為
　　知府之賄買第思出首者之口供鑿鑿有據而知
　　府之賄買無憑若以可疑二字懸擬
　題㕘冒瀆
天聴臺臣言之則可而非臣之所敢也總之此一案其
　　虧空之有無賄買之真否必俟審明而後定臣前
　　疏業已
　請查究其中或李錦之果有虧空或知府之妄行捏
　　報或閉城之衆係李錦賄買或出首之人係知府
　　賄買其罪各有所歸也倘查究之後臣等不為據
　　實糾㕘咎亦何辭但未經審明之先而臺臣即以
　　懸擬之詞指為失察殊不思懸擬之風一倡則天
　　下事無不可以懸擬而得將在外督撫尚敢㕘一
　　官建一議乎我
皇上至聖至明無㣲不照其中情事自難逃
皇上之洞鑒也第臣賦性愚直以致言官指㕘葢因舊
　　疾纒綿衰朽日甚精力委屬不及惟祈
皇上乾斷即賜罷斥另簡賢貟膺此重任免致貽誤地
　　方則臣之銜結當生生世世矣臣縁遵
㫖明白回奏字多逾格貼黄難盡伏乞
睿鑒俯賜全覽施行謹具奏
聞伏候
勅㫖
　　再疏告休疏
　奏為㣲臣病廢衰朽日甚舊疾復作委難供職不得
　　不再懇
天恩允賜罷黜事竊臣一介庸儒叠䝉
皇上異數隆恩屢擢顯職至矣極矣臣幸際
聖明之世遭逢
堯舜之君即粉身碎骨亦不能仰報萬一而再疏求去
　　臣稍有人心何遽至此第臣年已六十有四病勢
　　纒綿匪朝伊夕氣鬱痰壅遂成痼疾數年來一逢
　　節至無不感發但有輕重不同耳惟去嵗交春之
　　前氣逆上忡痰積上塞兩腋膨脹如萬刃攅心晝
　　夜號痛者數日因而右腿積痛竟成殘廢臣時以
　　封疆闗係具
　奏乞休乃復䝉
温㫖慰留且以才品優長加臣之身臣何人斯受
皇上之寵遇辱
皇上之襃嘉伏枕自思感激涕零幸而醫藥調理病勢
　　稍覺痊減因復遵
㫖勉供厥職臣自分犬馬捐縻以報臣之分也實臣之
　　心也詎臣氣血衰枯今嵗自夏徂秋南方炎蒸水
　　土不調感冒暑氣猶然心忡不已至九月二十三
　　日大感嘔吐昏瞶者二晝夜迨交冬後餘痰上攻
　　新痰舊證連綿交纒時卧牀褥益覺委頓伏念我
皇上勵精圖治逺過唐虞尤加意吏治民生凡直省督
　　撫缺出悉由
睿裁慎簡其人無非為保障地方撫綏兆民計也若臣
　　自蒞任楚地已逾二載識短才庸愧無寸長堪圖
　　報稱既不能副我
皇上委任至意今復身遘重疾目漸昏眊耳又重聴右
　　腿久成殘廢即喘息猶存而形神已離尚乃坐擁
　　髙職將上而寮屬下而軍民睹此頺然聾瞶之狀
　　瞻視之下不幾褻體統而羞當世士哉況楚省幅
　　員廣闊邊疆之軍防郡邑之利弊官吏之賢否統
　　於督臣是問此即才力精健思慮深長者猶凜凜
　　乎曠職之是懼也而顧可委之衰朽病廢之人乎
　　且所到臣衙門事件非闗
　國計即係民生以臣久病之軀精神恍惚耳目又復
　　瞇塞倘有該屬之奸吏舞文本管之積役玩法一
　　有不檢致干
　國典於此之時
皇上即憐臣恤臣思欲全臣而煌煌
　令甲欲不戮及臣身而不可得然戮臣之身足蔽貽
　　誤之辜臣之一身亦何足惜第事闗重大雖萬戮
　　臣身究何能贖貽誤之愆也思及于此臣尚可一
　　日安于斯位哉若使臣貪職戀爵諱言病廢不思
　　封疆重寄是益負我
皇上知遇洪恩臣罪滋大此臣之私心惴惴日夜靡寧
　　而不得不再為哀鳴也伏懇
皇上念封疆所係匪輕病廢如臣委難卧理
允賜罷斥另簡賢員膺此重任則臣犬馬銜結之私縱
　　今生無由仰酬
聖恩惟願誓之再生圖報于生生世世矣臣因陳情迫
　　切字多逾格貼黄難盡伏祈
皇上睿鑒施行不勝惶懼待
命之至為此具本謹具奏
聞伏候
勅㫖
　　康熙四十年十月十八日奏奉
㫖卿才品優長簡任總督正資料理著照舊供職不必
　以衰病求罷該部知道
　　原情具題疏
　題為瀝血哀鳴等事康熙四十年十月二十二日准
　　兵部咨開該本部覆雲貴總督巴　題前事内稱
　　官斌叩
閽一案湖廣係原案發覺之地當日領兵之官同在彼
　　處必有真知灼見請
勅發湖廣督臣提取王世清等與官斌質審情節自明
　　奉
㫖這事情著郭琇審明具奏欽此欽遵并發原案到臣
　　臣隨一面檄發湖南按察司提審外臣細查部發
　　案巻知賊首黄明盤踞廣西産峝時三省㑹拏既
　　經擒獲彼此攘奪争功事自有之然廣西通判王
　　世清游擊田國璽等與貴州將弁官斌等既有公
　　報公挐之印文乃又有官斌搶奪之密稟是王世
　　清等以為黄明既在本省汛地今同黔將挐出其
　　功似在黔而不在粤矣故具此密稟希為居功之
　　地殊不知㑹挐黄明之時止計黄明之獲與不獲
　　耳其功之有無應在於以前各官失察與不失察
　　原不計及于此際也在官斌以為黔粤將領協力
　　擒賊現有公報印文而審官不以印文為憑又不
　　俟行提到案對質止移取口供遂擬官斌搶奪是
　　真因干部議革職是官斌無功而有過所以激而
　　為叩
閽之舉也臣思搶奪一事固失軍紀自應查明第推其
　　心無非一時邀功之計似與失機縱賊者不同況
　　逆賊黄明久經正法止因兩省將弁争功藤葛至
　　今懸案三載未經質明其拖累官犯相隔三省往
　　返程途多或萬有餘里少者亦七八千里﨑嶇道
　　路拖累無窮且其中有經别案革職者有經革職
　　回籍者甚有死亡不存者欲令提齊對質非動經
　　年月恐未能一時清結也臣愚以為此案如係失
　　機縱賊罪不容赦亦屬自罹之咎何足為惜至若
　　官斌即使審明搶奪果真亦不過為邀功之私乃
　　出師將弁之常念耳原事推情似亦無大過而懸
　　案逾年拖累多人誠為可憫伏思我
皇上聖徳如天宥愆赦過無不覆幬或將官斌復還原
　　職以彰我
皇上使過之仁仍
勅令赴部引
見試其技勇果有可採俾之効力邊方必克鼓勵自奮
　　益竭駑駘而未結之案得免拖累即人人沐
皇仁於無盡矣臣敢特疏題
　請
寛恩出自
聖裁倘䝉
俞允臣仍將部發質審原案繳部查銷臣謹具
　題伏祈
皇上睿鑒施行
　　康熙四十年十一月初六日題奉
㫖官斌著復還原職該部知道
　　奉
勅薦賢疏
　奏為欽奉
上諭事康熙四十年十一月初十日准兵部送到
　内閣公文一角内開十月二十五日大學士伊桑阿
　　馬竒吴琠熊賜履學士辛保𫝊申來道范承烈曹
　　鑑倫面奉
㫖著行文與總督郭琇張鵬翮桑格華顯巡撫彭鵬李
　　光地噶禮徐潮將伊等所屬地方道員以下知縣
　　以上官員内勿論因事故降級罰俸有品行清廉
　　實心愛民者著寫摺齎送内閣若别省官員内有
　　伊等真知灼見者亦著開列齎送為此移咨前去
　　等因到臣奉此臣恭惟我
皇上勵精圖治宵旰不遑殷殷以吏治民生為念一時
　　循良之盛卓越千古三代以來未之有也迺
聖不自聖安益求安猶以各地方品行清廉實心愛民
　　之員下詢臣等捧誦
聖諭仰見我
皇上視民如傷孜孜不已之盛心也至臣一介庸愚辦
　　事楚中愧無報稱惟於所屬之員上自監司下逮
　　郡牧時時以清廉二字面加勸諭又於逺屬各官
　　悉心體訪詳行申飭務期吏稱其職民安其業以
　　無負我
皇上簡任司牧愛養元元之意但其中循分守職照常
　　供事所在多有而求其品行清廉實心愛民如
聖諭所及者實以未能多見然據臣平素之所見聞如
　　武昌府知府尤汶荆州府知府魏勷正已率屬廉
　　明任事前於
計典内臣已㑹疏
　題薦但其任值繁劇㕘罰殊多故限於成例部覆未
　　允今承
聖諭諄切不計㕘罰此二員者可稱品行清廉實心愛
　　民者也他如才守兼優不負其職者如湖北糧儲
　　道㕘政張聖佐涖任以來革除夙弊操行端方軍
　　民感悦其署按察司事案無留牘苞苴不入而廉
　　明之聲著聞于口碑嘉魚縣知縣蔣斆廉潔存心
　　寛和為政寓撫字于催科而百姓感戴又逺安縣
　　知縣梁鳯翔才能敏練兼知自守名稱素著及署
　　理江陵縣任事未幾而能清累年未清之錢糧一
　　時民情鼓舞争先完納是足徴其操存之不茍矣
　　再湖南沅州知州包太隆地屬邊境歴來鎮協駐
　　劄撫綏良難而愛養民力不事煩苛至其和輯士
　　卒令兵民相安尤為羣情之所推服以上六貟卓
　　卓表見皆有實政以及民者也夫湖之南北其守
　　牧縣令才守可挹者亦自有人然或新任未久或
　　調補苗邊其廉能之實跡尚當徐俟以觀其成効
　　至若他省清正之員臣雖問有風聞知之未確何
　　得冒昧入
　陳惟臣屬諸貟係臣素所體訪者縁今欽奉
聖諭不敢不據實上
聞伏祈
皇上睿鑒施行
　　康熙四十年十一月十六日摺奏
　　再疏奏謝疏
　奏為恭謝
天恩事康熙四十年十一月二十八日准吏部咨開考
　　功清吏司案呈查得湖廣總督郭琇奏為㣲臣病
　　廢衰朽日甚舊疾復作委難供職不得不再懇
天恩允賜罷黜事一疏康熙四十年十一月初八日奉
㫖卿才品優長簡任總督正資料理著照舊供職不必
　以衰病求罷該部知道欽此移咨到臣准此臣隨恭
　　設香案望
闕叩頭謝
恩訖竊臣一介庸迂躬逢
盛世荷䝉
皇上隆恩拔自田間卑以封疆重寄臣雖才識疎庸際
　　兹
異數敢不竭厥駑駘以圖報稱然以犬馬齒迫氣血衰
　　頽老病百出是以於康熙四十年正月内具有微
　　臣衰朽日甚等事一疏乞
賜罷黜䝉我
皇上優容
温㫖慰留仰戴
髙厚夙夜負慙期于鞠躬盡瘁或可少報萬一其如病
　　勢日増形神俱離實恐貽誤封疆致負
君恩只得再疏求去又䝉
温㫖以臣才品優長簡任總督正資料理著照舊供職
　不必以衰病求罷臣捧讀之下感激涕零回思臣之
　　一身自頂及踵皆沐
皇上生成膺兹
格外知遇之恩臣即木石亦思報効況臣粗識大義具
　　有心胸曷敢顧惜自愛以罹重愆倘繼此以往仰
　　賴
聖恩醫藥奏效殘喘暫延唯有誓竭餘生以酬
殊遇但恐久病之軀精力頺廢其於一切吏治民生不
　　無昏瞶此又臣之所朝夕惴惴者耳臣謹恭疏奏
謝伏乞
皇上睿鑒施行
　　康熙四十年十二月初二奏奉
㫖覽卿奏謝知道了該部知道
　
　
　
　
　
　
　
　華野疏稿巻四
欽定四庫全書
　華野疏稿巻五　　　　　湖廣總督郭琇撰
　　糾參州牧疏
　題為特參貪庸州牧以清吏治事竊照州牧為親民
　　之官務在潔巳奉公愛養百姓乃為不負職守臣
　　自涖任以來惟思精白乃心日夜氷兢期俾官稱
　　其職民安其業以仰副我
皇上軫恤元元之至意詎猶有貪庸敗檢如彛陵州知
　　州李廣其人者唯利是視因而上下其手苛剝不
　　恤民命重派惟聽蠧言穢聲著聞大玷官箴者也
　　今據署理湖北布政司事按察使李華之湖北按
　　察使李華之分巡上荆南道副使胡蔚先荆州府
　　知府魏勷各揭報前來與臣訪聞無異謹臚列欵
　　蹟為我
皇上陳之
　　一本官聽信積蠧雷時豫户書趙於斯凡事把持
　　　於本年二月初六日在城隍廟唤里民議毎斗
　　　田粮除納三錢六分七釐正銀外又苛派銀四
　　　錢八分闔邑約派銀二千餘兩僉㸃册書催辦
　　　差役劉先押認以致道路沸騰穢聲彰著里民
　　　劉常如吕家祚等証
　　一該州有康熈八年安插福建之海丁一百九十
　　　餘名墾荒納糧後隨呉逆叛去所遺田粮州民
　　　頂耕輸賦除納正項外又聽户書趙於斯等仍
　　　毎斗加派銀四錢八分以圖分肥貽累里民趙
　　　愈霞等証
　　一本官編審不思革除積弊乃聽經承趙於斯受
　　　賄之多寡為户口之増減於毎戶索銀七八錢
　　　不等約計得銀三百餘兩以致里民之有者欺
　　　隐無者寃抑官若木偶竟置㒺聞譚君熊黄文
　　　若等証
　　一該州有川客販賣耕牛毎次一二千隻不等每
　　　牛稅銀不過二三分本官聽信兵房李枝先喻
　　　見章等管收牛稅其各處買牛者毎隻必索銀
　　　二錢方發契票漫無覺察兵書牛票可審
　　此一官者庸鄙性成貪婪無厭任蠧役之調撥致
　　百姓於苦累誠難一日姑容民上所當特疏糾參
　　請
㫖将知州李廣革職與有名蠧役犯証一併嚴提究擬
　　者也臣謹㑹同湖廣撫臣年遐齡合詞具
　題伏乞
皇上睿鍳施行
　　康熈四十一年四月十八日題
　　三疏告休疏
　奏為
君恩髙厚已極微臣病勢難支伏乞
聖明垂慈俯賜罷斥以全餘生事竊臣一介草茅辦事
　　楚中已及三載寸長未效有負
恩眷前臣以乆病不痊恐誤封疆兩疏乞休俱䝉
温㫖慰留我
皇上之遇臣者厚矣臣之所以報我
皇上者亦薄矣而屢凟
天聽冒干
宸嚴臣之罪尚可逭乎而臣心實有不容巳者臣年邁
　　氣衰連歲痰症時時舉發然時作時止醫藥調理
　　猶得勉強支持唯自去冬吐㵼之後脾氣大傷飲
　　食漸減延至今歲交夏以來氣血日枯病勢日増
　　一日間強起者不過兩三時耳餘皆身卧牀褥不
　　時昏迷且臣右腿乆成殘廢今左腿又復積痛一
　　舉動全頼人扶瞻視不尊何以臨民似此形狀尚
　　能表率羣吏而整頓地方也臣思我
皇上勵精圖治逺邁唐虞無時不以吏治賢否民生休
　　戚惓惓
聖慮若臣以乆病之軀耳目聾聵精神衰憊惶惑之中
　　或不能為我
皇上澄清吏治奠麗民生
君恩髙厚既無由仰報而臣又何辭以謝天下也臣束
　　髪受書父生師教鞠躬致身之義素所講明使臣
　　　一息茍延猶得為我
皇上効力封疆臣即捐糜頂踵身塡溝壑亦復何憾唯
　　是臣病日篤身不足惜而任大責重一有貽誤百
　　死何贖此臣日夜憂懼而一息不敢自寧者也伏
　　乞
皇上憐臣餘生格外
垂慈恩賜罷斥另簡賢員膺此重任則臣生固啣環死
　　當結草将世世子孫俱沐
皇仁於無盡矣臣謹具
　奏伏乞
皇上睿鍳施行
　　康熈四十一年閏六月初十日奏
　　奏明祈罷疏
　奏為微臣病實難支謹遵
㫖奏明仰祈
睿鍳允賜罷斥事康熈四十一年八月初六日准吏部
　　咨開湖廣總督郭　奏為
君恩髙厚已極微臣病勢難支伏祈
聖明垂慈俯賜罷斥以全餘生事一疏七月初十日奉
㫖郭琇丈量地畝事尚未完著俟丈量事完日再行具
　奏該部知道欽此移咨到臣臣跪捧伏讀之下仰
　　見我
皇上勵精圖治宵旰不遑殷殷以吏治民生為念更不
　　忍使臣任内事件尚有未完以致遺憾於地方也
　　臣思臣自仕進以至今日䝉
皇上格外之知既生全之復優擢之眞所謂
君恩之髙髙於天
君恩之厚厚於地臣何從測涯際哉臣即矢竭犬馬捐
　　糜頂踵亦何能報
髙深於萬一惟是湖南丈量一事從前奉行未善致多
　　不均經臣
　請以武昌道莊搢等三員督率清丈查出不均之長
　　沙等州縣衛挨坵捲丈均平以餘補缺與額無虧
　　士民羣集歡呼咸稱永無偏累共沐
皇恩於無疆矣業於康熈四十年四月内
　題明在案嗣准部咨又經取册咨送復准户部咨查
　　各州縣丈量田地後果否俱巳清楚有無題奏之
　　處令臣查明隨将查明丈量之後悉皆均平清楚
　　並無應行
　題奏縁由於本年八月初六日具
　題候
㫖並咨部查核矣然臣連歲痰證為虐近則病勢日増
　　時而痰壅上忡兩脇塞脹坐卧靡寧醫藥㒺效勿
　　論地方事宜涓埃未補而病體惶惑之中精神不
　　到檢㸃不周其所以負我
皇上之𢎞恩者将擢髮莫數其罪臣稍有人心得一日
　　安於其位耶况楚省地處遼濶最關𦂳要總督統
　　制全省所係非輕臣念我
皇上神明天縱無微不燭無情不悉以臣雖年衰病廢
　　或可勉強辦事亦不意臣之狼狽至此極也故臣
　　之冒昧陳情一而再再而三乞憐於我
皇上之前者實為地方之利害計而非為臣一身之生
　　死計也伏懇
皇上垂念封疆𢎞開
天慈允賜罷斥臣料今生無由仰報而啣結之私惟永
　　矢之生生世世矣謹具
　奏
聞伏候
勅㫖
　　康熈四十一年八月十八日奏
　　明白回奏疏
　奏為遵
㫖明白回奏仰祈
睿鍳事康熈四十一年十月初一日准吏部咨湖廣總
　　督郭琇奏為微臣病實難支謹遵
㫖奏明仰祈
睿鍳允賜罷斥事一疏康熈四十一年九月初九日奉
㫖郭琇原係有罪革職之人特㫖起用授為湖廣總督
　初陛見時朕詢問地方情形郭琇輙奏稱楚地易治
　於湖南丈量田畝復言刻期可以告竣不致擾民朕
　之擢用郭琇原欲其經理地方綏輯兵民非為其能
　出大言畀以重任今丈量一事時日甚乆始行題覆
　紅苖屢肆搶掠殺傷兵民匿不奏聞亦漫無籌畫又
　所屬知府揭報黄梅縣知縣李錦虧空錢粮郭琇等
　並不詳察即輕率題叅委官署印以致百姓妄行聚
　衆擅閉城門初叅時不能詳察百姓閉城時又不能
　禁戢此皆大負職掌之處凡所行俱與所言不符此
　等事情著郭琇一一明白回奏該部知道欽此咨移
　　到臣欽此欽遵臣跪誦
綸音惶悚無既䝉
皇上不即加臣罪令臣明白回奏感激流涕謹望
闕叩頭恭謝訖竊臣一介寒微至愚至陋自縣令歴任
　　左都御史識淺才疎致多不職乃䝉
聖慈特賜寛宥放歸田里於康熈三十八年内
特起臣湖廣總督之職復承
恩允陛見䝉
皇上詢問地方情形臣思我
皇上德威遐布四海昇平天下晏如恭逢
堯舜之世正臣竭効犬馬之時遂以楚地易治之言回
　奏詎自回任之後未竟一載痰症復作臣實心有餘
　　而力未逮此臣輕言之罪何能逭也又湖南田地
　　從前丈量因奉行未善致多不均臣涖任之時據
　　有里民呈訴不無豪強隐漏良懦包賠臣仰體我
皇上惠愛羣黎至意冒昧
　奏請清丈因慮有司奉行未善反藉擾民并
　請以武昌道莊搢衡永郴道董廷恩長沙府知府王
　　奕曽三員督率其事週歲之内或可告竣不致擾
　　民具奏在案於三十九年三月内准户部咨行到
　　臣臣隨分委莊搢等三員單騎減從自裹行粮分
　　途查丈内有善化等州縣衛原係均平毋庸察勘
　　零陵等州縣間有數户不清止按不清各戶清查
　　均平其有長沙等州縣衛不均田粮則挨坵捲丈
　　以餘補缺與額無虧據各呈報士民羣集歡呼咸
　　稱永無偏累随於四十年四月内具
　題在案於六月内准户部咨行臣将各州縣衛均平
　　田賦數目分晰造册送部隨行據湖南布政司詳
　　稱零陵等八州縣因間有不均之户清查均平非
　　通邑捲丈可比毋庸造册其捲丈之長沙等二十
　　五州縣除衡陽衡山二縣丈出田粮銀米已經造
　　具陞科册賫報其餘州縣係以有餘補不足仍與
　　三十一年造報原額無虧是今日均平之數即三
　　十一年造報之原額也若復行查造恐不肖有司
　　藉名造册派費以致累民詳請咨部免行造册等
　　因於七月内咨覆户部在案於九月内又准户部
　　咨行臣仍應造册隨行據布政司詳稱各州縣田
　　粮數目均平清楚照數徵輸相安無事今若飭令
　　造册送部勢必槩行攅造難免驚動闔邑而原無
　　包賠不清之户反受其累請再咨部免造等因於
　　十一月内咨部在案又於四十一年二月内戶部
　　咨臣照依各州縣衛所送布政司底册抄録送部
　　隨行據都司将岳州等五衛照依底册抄録詳賫
　　據布政司将捲丈之長沙等二十五州縣原送司
　　底册抄録詳賫并稱零陵等八州縣非挨坵捲丈
　　原未取册無憑抄録各等因於六月閏六月兩次
　　咨送户部又於閏六月内准户部咨以湖南丈量
　　田地後果否俱已清楚有無題奏之處行臣臣隨
　　據布都二司各查明丈量田地之後悉皆均平清
　　楚並無應行
　題奏之處回覆隨於八月内咨部并具疏
　題明在案是湖南丈量一事以三十九年三月准咨
　　之日計算於四十年四月内具
　題雖已週歲告竣惟因户部屢次駁令造册而臣據
　　詳請免造册遂致往返駁取遲延至今此又臣疎
　　忽之罪不能逭也至於鎭筸紅苖臣於三十八年
　　七月十五日到任時查前任督臣有
　題報紅苖出擾邊民截陷弁兵一案已奉
㫖相機撫𠞰臣仰體
皇上柔逺洪慈行令該管文武官弁多方化誨相機撫
　　𠞰勒退截陷兵民據領兵參将朱紱等呈報被陷
　　兵民俱巳陸續追出撫懾事竣
　題報在案後因鎭筸一協設在苖邊協營汎廣兵單
　　經臣
　請以沅州鎭總兵移駐鎭筸彈壓嗣因總兵張大受
　　駁兵無術
　題參革職䝉
皇上将南陽鎭總兵雷如調補鎭筸臣不次照行該管
　　鎭道於所屬紅苖土民加意綏輯恩威並用照㑹
　　議善後事宜實力舉行勿生事滋擾勿怠忽貽誤
　　各在案於四十年三月内有瀘塘人楊通智等之
　　妻係兩頭羊苖人之女因索債不還捉陷勒贖遊
　　擊沈長禄帶兵至老家寨遊巡致截陷兵丁十一
　　名臣據報
　題參在案臣思苖性狡悍出没攘竊乃其故智武昌
　　距筸甚遥誠恐鎭将事先懈於防禦事後畏罹參
　　罰或有隐諱文飾宻行辰沅靖道查報據辰沅靖
　　道僉事呉國士呈稱鎭筸紅苖性𩔖犬豕攘竊為
　　智惟在邊防将士守禦得宜不致疎懈長奸則邊
　　境羣黎自獲寧謐然苖𩔖繁多良頑不一沿途三
　　百餘里苖土界址相連或有偷竊争鬭互相勒贖
　　猶之民間鼠牙雀角挾私報復之愚原非驚擾内
　　地者可比實與腹地無知細民鼠竊争訟無異此
　　又在地方文武權其事之輕重即與之剖斷而詳
　　結也縁奉飭行宻查相應據實呈覆等因臣查鎭
　　筸乃楚南極邊所屬紅苖與五寨筸子等土司土
　　民比寨而居貿易結姻彼往此來鼠竊雀角事實
　　有之誠如
皇上之洞鍳也第臣愚以鎭臣道府皆䝉
皇上簡用之員必能盡心料理保愛身命或可無疎懈
　　隐匿之虞至督撫提臣職任封疆事有應查結者
　　即行查結曷敢輕率冒凟致煩
聖慮總之臣因夙疾未痊心思志慮昏庸日甚以致邊
　　方事務未能確訪入
告上厪
聖懷此臣失於覺察及漫無籌畫之罪又難逭也再黄
　　州府知府許錫齡揭參黄梅縣知縣李錦虧空一
　　案因李錦經徵四十年四月完半錢粮至七月尚
　　有未完銀三千一百餘兩據司道府揭報撫臣即
　　據揭㑹臣指參例應委員署事清查是否侵那民
　　欠該縣愚民一時閉城留印不放署官進城臣隨
　　委令武昌府知府尤汶前往撫諭著令署官上任
　　清查錢粮如無虧空或參後全完即為
　題請復任而愚民執迷不悟臣思若差兵查拿勢必
　　驚擾不寧遂令李錦暫行視事一面清查錢粮一
　　面查拏為首聚衆之人後經查審李錦並無虧空
　　因其居官頗優百姓愛戴
　題請還職仍留原任是先未經詳察即據揭㑹參迨
　　百姓閉城又不能禁戢此實臣大負職掌之罪也
　　我
皇上至聖至明無微不照臣非草木具有心胸寧不思
　　仰報
君恩無奈病勢纒綿兼之南地濕熱水土不調以致心
　　神恍惚耳目聾聵諸事廢弛貽誤地方言行相違
　　允屬不能稱職有負
特用之隆恩雖百死莫贖又復何辯伏懇
聖慈立賜罷譴以為人臣之負
恩不職者戒臣惟席藁待罪不勝惶懼之至縁係遵
㫖一一明白回奏事理字多逾格貼黄難盡伏乞
皇上睿鍳施行
　　康熈四十一年十月初六日奏
　　據實奏陳疏
　奏為遵
㫖明白回奏仰祈
睿鍳立賜罷譴事康熈四十一年十月十八日准吏部
　　咨為特參玩愒溺職之督撫等事考功清吏司案
　　呈奉本部送吏部抄出兵科掌印給事中宋駿業
　　題前事康熈四十一年九月二十一日題本月二
　　十五日奉
㫖這所參事情著郭琇金璽林本直雷如各明白回
　奏該部知道欽此相應抄録原疏移咨該督欽遵施行
　　計抄疏一紙咨移到臣欽此竊臣質本庸愚任楚
　　三載涓滴未報不能稱職大負
聖恩巳遵前
㫖一一明白回奏惶悚待罪今垣臣宋駿業疏參復䝉
皇上不即賜罷譴令臣明白回奏跪捧
恩綸感激涕零敢不據實陳
　奏也夫垣臣之參臣玩愒溺職蓋由鎭筸士民叩
閽一疏内叙紅苖搶掠殺傷屢行不法等語因而具疏
　　題參是雖勦説他人之唾餘然臣返躬自問而覺
　　垣臣之參奏誠是臣未敢以為非也蓋湖廣鎭筸
　　一汛在楚南極邊與五寨土司同城迴環皆土民
　　邊墻舊址之外乃紅苖巢寨苖民性最狡詐攘竊
　　為智加以五寨筸子二司土民及辰谿麻陽瀘溪
　　溆浦各縣邊地之民性以相習奸頑平日與苖結
　　姻交易彼往此來因而欺詐騙害争鬭報復搶牛
　　盗馬捉人勒贖多由奸民啟釁而擾及良善往往
　　有之但該管文武權其事之輕重大小有應詳報
　題究者如前奉
㫖相機撫𠞰及遊擊沈長禄等遊巡不愼俱經先後㑹
　題結案者是也亦有應詳報批飭審究者亦有應該
　　管官自行查結者實與腹地無知細民鼠竊争訟
　　無異故不敢輕率冒凟
宸聰妄動師旅以開邊釁也然臣職任封疆乃不能化
　　誨邊地使苖人畏懷懾服與土民相安致有李豐
　　等叩
閽上厪
聖懷是不待垣臣之疏參而臣罪亦難辭此臣之撫綏
　　無術所當先行罷斥者也至叩
閽一案巳奉
㫖著趙申喬等㑹同詳察審明具奏是紅苖情形應聽
　　察審回奏上請
廟謨再垣臣參臣向騖虛聲近益衰廢臣思臣自縣令
　　以至行取濫厠朝班且䝉我
皇上不次優擢詎臣賦性愚直才識疎淺多不稱職罪
　　已莫贖乃又䝉我
皇上包容寛宥於康熈三十八年復
特㫖起用此臣之一身自始及終俱係我
皇上髙厚深恩以致有今日臣尚不能仰酬於萬一是
　　可徵臣原無虛聲又何虛聲之可騖至謂臣近益
　　衰廢則果如垣臣之言蓋臣年已六十有五痰證
　　纒綿日甚一日精神委屬不及思慮委有不周况
　　楚省幅員廣濶邊方軍務即才力精健者亦惴惴
　　乎曠職之是懼臣以殘疾之軀肩此重任猶謂能
　　不貽誤地方臣亦未敢自信此臣之尸位無用又
　　當即行罷斥者也總之諸凡廢弛漫無籌畫皆臣
　　一人病之所致有負
特用之隆恩伏懇
皇上俯允垣臣所奏将臣立賜罷斥另選賢員接任則
欽差到彼察審官民亦無瞻顧隐飾之嫌並請
勅部擬臣之罪以為人臣之溺職者戒而接任之臣亦
　　知所警惕矣臣不勝惶懼待
命之至謹遵
㫖明白回奏字多逾格貼黄難盡伏乞
皇上睿鍳施行
　　康熈四十一年十月二十日奏
　
　
　
　華野疏稿巻五
