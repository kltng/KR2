#+TITLE: 紹陶錄-宋-王質
#+DATE: 2016-06-11 12:21:33
#+SOURCE: github.com/kanripo/KR2g0009 master 57a48a74                
欽定四庫全書　　　　　史部七
　紹陶録　　　　　　　　傳記類二(名人之屬/)
　　提要
　　　　(臣/)等謹案紹陶録二卷宋王質撰質有詩總
　　　　聞已著録質於淳煕中奉祠山居以陶潜陶
　　　　𢎞景皆棄官遺世其同時唐汝舟鹿伯可繼
　　　　其風因作此書上卷載栗里華陽二譜而各
　　　　摘其遺文遺事為題别為詞以咏之下巻紀
　　　　唐鹿事而附以林居詠物之詩其曰山友詞
　　　　者皆咏山鳥曰水友詞者皆詠水鳥曰山友
　　　　續詞者皆詠山草曰水友續詞者皆詠水草
　　　　曰山水友續詞者則襍詠禽蟲諸物盖質以
　　　　耿直忤時阨於權倖晚嵗欲絶人逃世故以
　　　　鳥獸草木為友盖亦發憤之作舊於雪山集
　　　　外别行
　　　國朝康熙中商邱宋犖嘗摘録其山友諸詞分
　　　　為五巻改題曰林泉結契亦取其有寄懐塵
　　　　外之致也今觀錄中諸作雖惟意所云往往
　　　　不甚入格然人品既髙神思自别誦其詞者
　　　　賞之於酸鹹之外可矣乾隆四十六年十一
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　紹陶録巻上
　　　　　　　　　　　　　宋　王質　撰
　　書陶元亮譜
元亮髙風發于宋晉去就之際君曽祖事晉懋著勛勞
自宋武帝芟元復馬逆揣其末流即不出武帝將收賢
士以繫人心見要亦不應陶謝皆世臣君世地色言俱
辟而靈運為武帝秉任最後乃欲詭忠義雜江海逺師
送君過虎溪而郤靈運不入蓮社素心皆所鑒知譜于
左方
　　書陶通明譜
通明髙風發于梁齊宋去就之際君祖父皆食宋禄身
又生宋代自齊髙祖代宋旋引去梁武帝代齊益退藏
平時以師待君然大節有定操豈復以恩禮推移至丹
陽應簡文之命不復至京都慰武帝之懐抑何其堅忍
壯年果于遺世炤之審故判之不疑譜具左方
　　書栗里華陽閑窩辭
淵乎栗里謐哉華陽也當時所歴異代所傷栗里嘗言
風波未定巳為剩語華陽單于之詩死而秘篋出之雖
本草亦屬去世乃𫝊生安死樂度此足矣安樂之窩伊
洛自有乾坤栗里華陽其安樂也巳辭具左方
　　栗里譜
興寧三年乙丑(晉哀/帝)君生于潯陽柴桑今徳安縣楚城
市是君父軼名命子詩云於穆仁考淡焉虚止寄跡風
雲冥于愠喜陶氏自侃以武功擅世後裔稍襲故風多
流亂岐盖折翼之祥發之旁𣲖𫝊君父子皆以隱徳著
稱侃女適孟嘉嘉女適君父是生君其氣所𫝊造化必
有可言者太元元年丙子(晉武/帝)君年十二失母祭妹文
云慈妣蚤世我年二六太元九年甲申君年二十失妾
楚調詩云弱冠逢世阻始室䘮其偏妻翟氏偕老所謂
夫畊于前妻鋤于後當是翟湯家湯莊矯法賜四世以
隱行知名亦柴桑人太元十九年甲午君年三十有歸
田園居詩云誤落塵網中一去三十年初為州祭酒當在
其前不堪乃解歸故云乆在樊籠裡復得返自然尋亦
却主簿隆安四年庚子(安/帝)君年三十六五月有從都還
阻風規林詩當是參鎮軍銜命自京都上江陵故在始
作鎮軍參軍經曲阿詩父在柴桑故云一欣侍温顔又
乆留戀所生父為人度不肯適都當是巳舍單行見還
舊居詩軍僚差彊郡吏故云時來茍冥㑹宛轡憇通衢
投策命晨裝暫與田園踈隆安五年辛丑君年三十七
正月有逰斜川詩云開歲倐五日方三十七作五日是
當是故歲五月還潯陽今歲七月適江陵有赴假還江
陵夜行途中詩留潯陽踰年當是予告在鄉至是往赴
云閒居三十載自未參鎮軍以前得三十六年當是不
堪勞役遂起歸意故云詩書㪟夙好園林無俗情如何
捨此去遥遥至南荆失父祭妹云昔在江陵重罹天罰
觸事未逺書疏猶存當是妹自武昌報江陵時父在柴
桑元興二年癸夘君年三十九正月有始春懐古田舍
詩當是自江陵歸柴桑復適京都宅憂居家思湓城故
有懐古田舍又云良苖亦懐新十二月有從弟敬逺詩云
寢迹衡門下在都亦當是處野元興三年甲辰君年四
十有連雨獨飲詩云僶俛四十年有飲酒詩云是時向
立年志意多所耻遂盡介然分拂衣歸田里當是在壬
辰癸巳為祭酒之時所謂投來去學仕又云冉冉星氣
流亭亭復一紀至是得十二年義熈元年乙已君年四十
一三月有自為建威參軍使都經錢溪詩當是故歲自
都還里即吉庚子始事鎮軍繼事建威中經罹憂至是
得六年復銜命至都其家尚未歸柴桑還舊居詩云疇
昔家上京六歲去還歸往來時經鄉閭不常留稍成疎
故云阡陌不移舊邑屋或時非履歴周故居隣老罕復
遺至是始定居斷他適十一月有歸去來辭九月家留
柴桑身住彭澤至是免歸當是不堪軍役故求縣不堪
縣役故歸家所謂風波未定心憚逺役彭澤去家百里
公田足以為酒少日眷然有歸歟之情平生之志始决
見序及辭甚詳失妹所謂情在駿奔自免去職是歲劉
將軍録尚書義熈三年丁未君年四十三有祭程氏妹
文自乙已至是所謂服制再周義熈四年戊申君年四
十四有六月遇火詩云奄出四十年義熈五年巳酉君
年四十五有九日詩義熈六年庚戌君年四十六有西
田早稻詩義熈七年辛亥君年四十七有祭從弟敬逺
文絶粒委務考槃山隂晨採上藥夕閑素琴當是同志
見文甚詳義熈十年甲寅君年五十有雜詩云奈何五
十年棄官來歸至是得少閒故云荏苒經十載暫為人
所羈義熈十一年乙夘君年五十一有與子儼等疏云
年過五十又云見樹木交蔭時鳥變聲亦復懽然五六
月北窻下卧遇涼風蹔至自謂羲皇上人見疏甚詳義
熈十二年丙辰君年五十二有下潠田舍穫詩云曰余作
此來三四星火頽當是得此在癸丑甲寅之間義熈十
四年戊午君年五十四有楚調詩云僶俛六九年召為
著作郎不應是歲朱公為相國元熈元年(晉恭/帝)巳未君
年五十五王休元為江州自造不得見遣其故人龎通
之等齎酒于望道里要之即引酌野亭休元出與相見
極懽竟日嘗九日把菊無酒休元餉之有九日閒居詩
所謂秋菊浮園時醪靡至當是未獲所遺休元在江州
凡六載未審的在何年自乙巳至丁夘訖死(一作/絶)未嘗
他適獨暫為休元入州永初元年(宋武/帝)庚申君年五十
六仝隱周續之召至都下為顔延之連挫義熈間檀韶
為江州邀續之在城北􁅳禮讐書有示周掾祖謝詩云
馬隊非􁅳肆校書亦巳勤願言誨諸子從我潁水濵
江城尚不欲周往奚况京師劉遺民亦同隱有和劉柴
桑詩挈杖還西廬又云春醪解飢劬其還以春有酧柴
桑詩云嘉穟飬南疇又云慨然巳知秋其還至是及秋
初自西廬及南村有移居詩云聞多素心人樂與數晨
夕又云過門更相呼有酒斟酌之遷居殆為遺民之徒
尋適西廬度相去亦不逺與遺民更相酧酢不改賞竒
析義之時未審的在何年或恐劉柴桑是縣令劉或嘗
為此縣存此呼或有命不為猶續之嘗命為撫軍參軍
不就因呼周掾皆不可知但非時為宰者語皆冷交非
熱官酧丁柴桑詩云秉直司聰于惠百里此乃當官無
疑尋事鍾情于劉過厚于周遺民自隱之餘無聞續之
在隱之中㣲婉君與周劉號潯陽三隱校情義稍有淺
深是歲宋武帝踐阼景平元年(晉營/陽王)癸亥君年五十九
顔延之為始安過潯陽日造飲酣醉臨去留二萬錢悉
送酒家相知乆間驟見益歡延之未審何時來柴桑所
謂自爾介居及我多暇伊好之洽接簷隣舍當是不詣
劉穆之之時又未審何時去柴桑當是為豫章世子參
軍之時據誄參𫝊略見元嘉三年(宋文/帝)丙寅君年六十
二檀道濟為江州時抱羸疾多瘠餒往候饋以梁肉不
受元嘉四年丁夘君年六十三有自祭文云律中無射
擬挽歌詩云嚴霜九月中送我出逺郊當是杪秋下世
顔延之誄云視化如歸臨凶若吉藥劑弗嘗禱詞非恤
其臨終髙態見誄甚詳君平生好談歸蕭統以為處百
齡之内居一世之中悠忽白駒寄寓逆旅與大塊而榮
枯随中和而放蕩豈能勞于憂畏役於人間最知深心
形贈影答神釋本趣略見所謂縱覽大化中不喜亦不
懼應盡便須盡無復獨多慮惟患不知既以洞知安坐
待此夫復何言杜甫許避俗未許逹道識者更詳之癸
夘二月泰山王質譜
　　華陽譜
孝建三年(宋世/祖)丙申君生于丹陽秣陵今上元縣冶村
是母郝氏夢兩天人持爐焚香來前有娠今世為君再
世為孫思邈兩世肇啓于郝故其兆先形當是本居天
仙趣報盡還入人趣植根殊凡受形亦異生以火年火
月又夏至極陽日悉禀純陽多起飛止累功積行所升
當益髙推佛言參君迹略見大明四年庚子君年五歲
常持荻盡灰學書泰始元年(宋明/帝)乙已君年十歲得葛
洪神仙𫝊即有志飬生語人仰青天睹白日不覺為逺
及長博讀書䆳解文武諸伎自後天文地理人事雖至
淵妙咸臻底極當時巳罕𫝊歴年愈逺行世寢稀梁𫝊
所載十二種今𫝊惟三種𫝊不能紀十種唐志所載九
種今𫝊惟四種𫝊有志無八種𫝊無志有五種本草後
人増衍攷証益詳間與集注差異元徽三年(宋蒼/梧王)甲寅
君年十九蕭將軍録尚書引為諸王侍讀故事止典文
學無他務除奉朝請故事止奉朝請召(一作/有)不為官雖
在宦途亦居静地及求縣乃不遂縁勢可見永明十年
(齊世/祖)壬申君年三十七家貧求宰縣不遂脱朝服挂神
武門去止句曲山體極輕㨗性嗜山林所厯必吟咏盤
旋不巳語人曰吾見朱門廣厦雖適其華樂而無欲往
之心望髙岩瞰大澤知難立止自常欲就之永明中辭禄
得遂初服不爾豈得為今日之事亦縁勢使然此語甚
真是事先有根次有縁次有勢相符乃人所謂道生之
徳畜之物形之勢成之惟難契故曠世難就隆昌元年
(齊欎/林王)癸酉君年三十八沈約為東陽累要不至自隠句
曲不出所謂遍厯名山求訪仙藥或未然至句章禮育
王塔一至丹陽應太子召他適皆未攷又言往東陽從
孫逰嶽受符圖經法亦無攷惟楊羲靈寶五符𫝊句容
葛粲粲以𫝊陸修静修静以𫝊許翽翽以𫝊孫度度東
陽人出都君與遇得之所得止在秣陵句曲之間非逺
適而後𫝊永元元年(齊東/昏侯)已夘君年四十四在句曲
築樓凡三層身處其上弟子居其中賔客止其下與物
遂絶不娶無子他眷亦不通先斷此根可議他事特愛松
風庭院皆植松聆響為樂間獨逰泉石此門忌濁便清
神仙上景多雲霞下景多山水物多金玉色多紫碧他
皆類是所謂熟之飬之覆之若欲成辦必加將䕶大要
離塵換境為上中興元年(齊和/帝)辛巳君年四十六蕭都
督至新林遣弟子戴猛之迎謁初齊末作水丑木之歌
至是援䜟文成梁字令弟子進之遂以梁建國後覆没
亦預言朱㸃巳巳詩嘆昭陽重離七元元卒驗雖隱茅
山不郤人主訽謀中大通初獻善勝成勝二刀度武帝
狃陳慶之覆魏洛陽好大之心寢移參㑹侯景太觸駭
機豈盡忘救世者但觀時爾早慕張良甚深黄石編書
盖𫝊真秘諜兵法其間餘事推已及物致平緒術此門
隱除魔顯定亂學道者聞及君著水鏡握鏡當是早為
豈挂晚念天監元年(梁髙/祖)壬午君年四十五梁武帝在
西邸與逰及即位恩禮彌篤問訊勿絶屢招不出畫兩
牛一放水草之間一金絡頭人執杖驅之知不可復致
旁族李直亦不肯事梁武帝常歎梁有天下遂不見此
人門風何由乃爾天監四年乙酉君年五十移居積金
澗泉石益竒無蛇虎有佳木及雜藥初乏青林及來居
皆自茂在句曲東壟中大通元年巳酉君年七十四遇
異人宣闓以本草用䖟虫水蛭之屬傷物遲一紀可解
形至期果化尸解凡十餘種世𫝊闓自青城來句曲先
昇以君聞帝錄其積水之功化後為蓬萊都水監見
仙𫝊及拾遺甚詳今茅山相𫝊稍詳但㣲渉異大同二
年丙辰君年八十一㕠眼(一作兩/隻眼)或方夣勝力菩薩授
菩提記乃詣鄼縣禮育王塔自誓受戒世𫝊吕巖從鍾
離權授劍訣後二百年來參黄龍惠南始竟佛言不脩
正覺别得生野休止深山大島絶于人境報盡還來歆
人諸趣晚年始堅此願唐志有所著艸堂法師𫝊當時
佛教雖隆禪宗未開圓覺以大中元年至以是年去留
臺城十九日度君不及相見大同六年庚申君年八十
五逆尅亡日乃為告逝詩及卒顔色如常香氣彌山華
陽頌云號期行當滿實數未終丁迨乃承唐世將賔來
聖庭化後一遇丁亥為唐太宗貞觀元年昇平之盛隆
古所稀聖庭當是此時初隋文帝輔周以國子博士召
孫思邈不應宻言後五十年有聖人出吾且助以濟人
宣政元年至貞觀元年適滿五十年應命來見太宗官
之不受辭歸太白山風素極類隠居它無種不類形有
轉移神無變易自是至丁夘獨孤信鎮洛陽之時正七
歲至丁亥太宗召至長安之時得八十七歲暮齡有少
容所以驚嗟盧照隣稱其自謂生開皇辛酉當時巳不
信若爾豈得聖童之稱博士之召貞觀丁亥方二十七
歲豈得少容之歎若言數百歲豈得七歲弱冠之譽度
思邈之生適繼隱居之後其為後身何疑挺契頌又云
重離儻或似謂簡文與武帝俱非令終又云七元乃扶胥
謂武帝凡改元世稱推戴為䇿立侯景嘗為懐朔鎮功
曹史至是篡梁稱漢故云扶胥所謂篇中字皆有義㫖
後人自篇中字求之則機萌一頌二十字豈其虛設矧
又彰明業運又云濟神既有在去留從所宜神既濟矣
在于何所華原孫氏即其所在也巳當知佛言報盡還来
及㑹生趣生至確可信識者更推之癸夘二月泰山王
質譜
　栗里華陽窩辭
　　移南村辭
　　　見集謀居南邨甚乆所謂懐此頗有年今日從
　　　兹役戀南村甚堅所謂此理將不勝母為忽去
　　　兹未審何時復還西廬所謂山澤乆見招胡事
　　　乃躊躇直為親舊故未忍言索居當是居南村
　　　柴桑時
多柴多桑兮繁隂栗熟兮山前山後而多聞有人兮素
心林宻林踈兮溪山自為秋春不見兮相思相思兮起
下牀而攬衣南疇兮嘉穟北牖兮新葵轉南村兮西廬
夫豈衆芳兮要之何所獨無芳草兮惟吾宇其増菲紛
有此内美兮奚適而非良期勿知太元兮又焉知義熈
　　去彭澤辭
　　　見集彭澤歸從叔營致當是陶夔官太常君平
　　生下至曲阿上至江陵所謂在昔曽逺逰直至
　　東海隅即為曲阿阿在丹陽至是所謂恐非此
　　名計息駕歸閒居自後不見所之
西田下潠兮將荒胡不歸彭澤洵美兮唯柴桑其是思
米五斗兮何薄帶一束兮何卑乾坤莽蒼兮懐有道之
無期山隩兮江衝魚龍波濤兮蘆人漁子猶怔忡朝上
英兮暮下雄山林自有豪杰兮白銀水精之飛龍
　　㳺斜川辭
　　　見集鄰曲同㳺無攷劉遺民周續之龎通之龎
　　　遵祖企謝景夷羊和齡劉子驥鄉親張野從弟
　　　敬逺仲徳見𫝊見集顔延之見誄君親友之情
　　　甚敦(一作/篤)停雲詩龎參軍序略見晚息交逰獨
　　　悦親戚見歸來辭所以敬徳云亡傷懐深深見
　　　文甚詳張野無見
風物兮美且閑矯鷗馳魴兮各適所天南阜兮斜川川
雖斜兮心不然二隣三曲兮為誰劉即周兮祖謝羊龎
皆從而命之閙沙奔兮烟瞀回峰轉兮雲䎖上下湓浦
兮無乃丹陽之桀人不恨廬山之弗秀兮恨廬山之弗
深
　穫西田下潠辭
　　見集世事度甚㣲常抱饑窘有乞食詩極哀歸
　　去來辭缾無儲粟有㑹而作序煙火纔通旬日
　　可見
平疇兮交逺風良苖兮懐新新欲升兮未升猿鳥兮悲
吟饒霜露兮深山風氣兮先城郭而生寒堇不苦兮將
辭其實難倍伊蓰周兮又奚著而奚作青山白蓮兮遼
遼邈邈矧玉臺兮金闕
　　居句曲山辭
　　　見𫝊始棲句曲山立館中茅號華陽隱居南冣
　　　髙為大茅北孤峯聚石為小茅中三峯鼎立近
　　　後冣髙為中茅同為句曲
林屋兮峨嵋岱宗羅浮兮繚之幅員既長兮無極杳烟
􁒅兮雲陂谷髙陵深兮矧昭陽穹廬之翻覆萬春千秋
兮句曲東麓兮南岡桂椒蕭艾兮同香湛汧溪兮永碧
岌菌山兮長蒼
　　移積金澗辭
　　　見𫝊大茅中茅長阿中連石為積金今居東面
　　　横壟多環石深穴聳壁狹洞皆有湧泉大率冬
　　　温夏冷水旱不増減色白味甘美隠居東澗宅
　　　與許長史南澗宅冣竒長史即謐又有掾即許
　　　翽舍人即揚羲並在旁近三君皆生東晉諸仙
　　　故迹多出所𫝊
長史御風兮舍人躡雲掾左右兮山髙谷深昔𣺌𣺌兮
何世今茫茫兮何代王謝兮埃中楊許兮塵外五明重
雲兮咫尺而阻脩東春兮西秋羣芝兮遞芳术花參花
兮似不仝人兮焉往藥香無歌兮人生不可以乆留
　　禮育王塔辭
　　　見辭傳臨作先用道家制籙鈴藥鈴佩符腋下
　　　釵符髻上次用佛家儀覆以大袈裟欎袍葛衍
　　　桐柏弟子劉顯林等學仙泉法堅等學佛君兼
　　　辭于仙特詣極
乾坤分呉越兮隔以海潮之飛鴻鵠兮十度而九回朝
句曲之嶙峋兮暮育王之嵾嵯垂老逺逰兮豈其舍人
長史之非上精行次絶行兮非通行照行之可希天石
縱兮天河驚星辰日月兮攲危度錢塘兮江碧而山蒼
斯行兮非常
　　築層樓辭
　　　見𫝊華陽頌紀居上多種果林蔬圃澣泉石灶
　　　亦弗遺未見及樓當是在東澗前居既遷故迹
　　　不甚省頌所包羅甚濶偶不及之如欲立碣刻
　　　頌安經昭靈臺前頌亦不及經臺
樓愈髙兮世愈遥平壤兮層霄松遇風風遇松兮信美
而弗迨笙籟兮雲陂波濤兮雪川夢巳隔而弗聞兮矧
浮塵之入飛烟樓安得兮袤阜松安得兮穹岩大分有
終兮大空無終斯時有羣仙之是從兮它時無一人之
與同
　　籃輿　柴車
　　　見𫝊門生暨兒攑籃輿適廬山為王休元入湓
　　　城亦用此見集日暮巾柴車
柴桑雖寂寥兮亦扶疎不孤吾烓兮吾車紙筆梨棗兮
物計有酒兮聊可與娯洲寒兮桑落乆阻脩兮江淮慘
其如昨鶴怨兮猿悲灌卉宿莽兮無依湓城倘可以且
泊兮廬山未趣夫來歸
　　舫舟
　　　見集舫舟䕃門前
有事兮春疇趾垂舉兮攙㳺碕回回兮峪漫漫何楫兮
何舟潺湲兮虎溪東林兮逺師溪深兮榜度溪淺兮行
歸諦玩兮(缺/)痕逆知兮履綦林有影兮溪無聲露下月
明兮過之到家兮掩門噫其不爾兮闔蓬亦可以棲身
　　琴
　　見𫝊有琴無絃以為但得琴中趣何勞絃上聲
　　見集上絃驚白鶴下絃摻孤鸞
冩意兮憑聲寄無所兮夫何能陶我心酤我醑我兮勿
充豈其餘兮于琴山空兮聲出溪空兮聲澈遲有絃兮
何時溪山兮為我流水而白雪虎溪石兮濺濺靈山樹
兮欒欒柏下之人巳往兮清吹毋為之輕彈
　壺觴
　　見集多及壺觴次及杯罇無定器多言濁流嘗
　　　言偶有名酒當是艱得至作二十首平生賦詩
　　　未有若此其多紓情未有若此其適者尋詩可
　　　見
乾為天兮為圓有時兮不然醒復醒兮日月皆為之右
轉醉復醉兮天勿為之左旋騖遐觀兮北睨斂孤照兮
南䀽天下有道則庶人不議兮夫何波浪之瀰漫柯欒
欒兮我眄松蕭蕭兮我撫阿衡去我兮已逺我獨歌兮獨
舞化無輿兮曷乗盡無宅兮曷歸今茫茫兮何是昨莽
莽兮何非
　　鹿皮巾　葛巾
　　　見𫝊武帝遺鹿皮巾不用後見簡文丹陽以葛
　　　巾進謁
斕斕兮斑斑毋落落兮其間蒼茸黄精之本兮秋風杳生
後而生前山葛兮山巾勿問山中兮君其問諸水濵瀼
瀼兮秋露漙蕭蕭兮秋風生浄居永福兮胡可得為孤
山之寒人荷荷兮巳矣膠膠兮何耶去復來兮願采苑
山之藥花
　　笙
　　　見𫝊少便馬閑射晚皆捐惟喜聽吹笙
山不風兮風不松□磕兮自生松風夫何所嗜之太酷
兮山林將安為容下坂兮飛鞚袤川兮深弓去彼取此兮
但空斯情兮焉窮王母去兮雲歸王子來兮霜霏鳯皇
兮驚飛明月在天兮星稀疇昔兮成非是耶非耶焉知
　栗里車及輿(見歸田園等詩其制/無考今所用如左)
　　山轎　繖
　　　冝用紫竹斑竹以輕壯為良繖用竹亦如花葉
　　　紙梧桐油為頂衣以清滑為良
跚跚以出軋軋以趣山攃淺草溪滔深蒲在我窩兮不
可傷竹竿潗潗桐油香遮雨遮風遮夕陽
　栗里杖(見和劉柴桑等詩其/制無考今所用如左)
　　拄杖　塵拂子
　　　宜用山茶木櫻桃木或紫竹或斑竹白花藤以
　　　堅潤為良塵拂子柄用竹眊用白馬尾以輕柔
　　　為良
溪昏霧多潤即搓挪路㣲石狠弱即擔柯在我窩兮不
可㧿十二紅邊千百紅入山轉深春轉濃
　栗里舟(及/)櫂楫(見遇火等詩其制/無考今所用如左)
　　船篷
　　　冝用艑子船拖篷船腰篷船橛頭船又網板船
　　　敞槽船多拖潭簊其材冝用桫木櫧木欏木以
　　　輕㨗為良篷用雜箬皆可以厚密為良
山﨑水嶇無軌可濡草黔木黮無轡可攬在我窩兮不
可暌孤篷秋風秋葉飛露冷波寒冝早歸
　　蓑笠　背篷
　　　冝用藨草在背胸為蓑衣在腰為蓑裙莣繩索
　　　領笠冝用箬葉笋籜筋竹背篷亦如之或椶毛
　　　為衫笠以鮮宻為良
横江斜風零雨其濛無蓑無笠誰適為容在我窩兮不
可殃濈濈濕濕麾牛羊負餱轉入魚龍鄉
　　槳　櫂　橈　篙
　　　冝用白橚木白植木烏圓木樟木椿木篙冝用
　　　筀竹以堅緻為良
□□其擀□□其盪吾非榜人惟意所向在我窩兮不
可擲菌桂木蘭皆不必何材不動能浮碧
　　栗里屨　鞋(見貧士詩/)
　　　冝用芒草藨草稻草椶毛或用蕦蔴皮藨鮮嫩
　　　者號過街新以輕韌為良
有黄其總有青其絇岩壑﨑嶇不利走趨在我窩兮不
可排白沙何嘗破青鞋柳絮蒲花鋪滿街
　　栗里枕(見雜詩/)
　　　枕冝用藤枕竹枕柏枕如胡牀為繩枕如吸筒
　　　為藥枕純貯甘菊荆芥良佳它方稍繁難集以
　　　輕平為良
塊不枕頭防兒來偷疾攑深投安枕長流在我窩兮不
可忘無煩酴酥入枕囊但乞野菊花風香
　　栗里杯觴(及/)壺罇(見飲酒/等詩)
　　　酒杯冝用貓頭竹根或松根柏根堅老者亦佳
　　　筀竹筒柘木馬盂馬瓢長頸葫蘆扁腹葫蘆以
　　　輕稳為良
松陵木癭草堂竹根草堂不貧仍有瓦盆在我窩兮不
可攙自古英豪于此韜(或作/陷)不英不豪杯可銜
　栗里燭(見歸田/園詩)
　燭　燈
　　冝用松膏樺皮燈冝用烏桕油紵子油菜子油
　　梧桐油無燈艸用紙撚布縷亦可以明澈為良
有月未生誰與為朋姑閟我光少須爾明在我窩兮不
可陵踈幹一任梢浮雲我自𫝊燈仍續燈
　栗里衣(見歸田/園詩)
　　衣冝用四垂衫旋襴裙磕膝袴漫襠袴腿袴脚
　　䙀皆用布以簡潔為良
芰荷我衣芙蓉我裳秋風易彫相從勿長在我窩兮不
可侵薪姑稻姨不可紉樹有㳺絲茒有針
　　栗里巾及冠(見飲/酒詩)
　　　巾冝用烏紵青葛冠冝用樺皮槲皮椶皮白藤
　　　皮斑竹皮簮冝用箭竹以輕潔為良
東莊有紵西莊有葛翾哉附蟬棲我枯茁在我窩兮不
可譏斜日西西鳴竹絲暗樹鈎冠休夜歸
　栗里牀(見移/居詩)
　牀　席　薦
　　冝用竹牀松牀席冝用燈草心莞草薦冝用稻
　　艸或蒲艸號蒲盖以潔軟為良
晝亦蝴蝶夜亦蝴蝶普天長春芳草無歇在我窩兮不
可妨瑇瑁珊瑚終剥牀枕中江漢菰蒲香
　褥
　　冝用蒲花柳花蘆花青麻布囊之或用零陵香
　　荆芥穗宻編作團以氣(一作/柔)厚為良
曲江錦茵白蘋紅巾我茵不文雖吐奚嗔在我窩兮不
可驕深陷溪山花柳毛松房竹館棲身牢
　　交牀　懶牀
　　　冝用筋竹水竹麻絛交縶懶牀用竹用絛皆如
　　　之或黄牛草代絛以牢稳為良
礤礤其麄㛁㛁其𦂳夫惟無華可與相永在我窩兮不
可嗤徑㣲樹繁行稍遲倦即倚牀齁片時
　栗里案(見挽/歌詩)
　机　椅
　　冝用紫竹黄竹椅冝用竹椅竹机蒲團竹懶椅
　　可負以輕便為良
昔氷我眼今雪我身豈惟我身又玉我心在我窩兮不
可鄙班坐春莎總吾椅㗳隱春山亦吾机
　栗里琴(見時/運詩)
　　冝用常琴不必好古尚竒操冝用多怡愉少悲
　　怨多幽淡少繁急不可求𫝊(一作/博)反嬰神勞心
　　　以輕緻為良
冝竹冝松冝山冝溪有月與風無適不冝在我窩兮不
可攖千頭萬緒叢關心纔聞一聲無一星
　栗里鋤(見歸田/園詩)
　　鋤　鏟　刀　斧
　　　冝用鋼為刀黄檀木白橚木為柄以堅利為良
我藥務滋我蔬務榮閑卉閑花任其死生在我窩兮不
可沉鏟欲平平鋤欲深□刀鈎林多錯薪
　
　
　
　
　
　
　
　紹陶録巻上
欽定四庫全書
　紹陶録巻下
　　　　　　　　　　　　　宋　王質　撰
　　書唐濟民事
廬山異人多前聞乆寂矣近得一人焉出于士大夫之
間可書也巳同年臨川唐君名汝舟字濟民其樂趣可
見小名冝僧小字僧兒其樂趣之外又可見也君亦偉
哉少業儒事决科年四十有五始有成户掾南康儒官
武陵宰蘄春之黄梅居乆之易祠官歸湓江人莫知何
為也初娶黄繼娶張居無何出隻子贅旁舍無他唐夫
媍淡處㷀也不求官不治生不接親朋至不見其子人
亦莫知何為也臨川豐城湓江量薄有生理官廪亦㣲
有贏資一日盡裒施廬山諸寺及諸庵夫媍往來轉食
無定所亦無多時間旬月輙他徙人皆莫知其何為也
飲食固随衆衣服亦不加紉浣不知其何以度寒暑錢
幣皆無所挈持不知其何以應緩急也有所遇耶人亦
莫知自有所得耶人亦莫知惟不言故不知也或訪求
即深避逢者鮮焉終莫知何為也今夫年六十有九婦
不知年輕行岩谷甚駛其能與君仝固冝皆康强常悦
豫從君同里管鏄叔亷得之及從他得皆相符今君不
可得見悲夫癸夘正月六日泰山王質書
　　書鹿伯可事
士大夫挾才宏者交世深脱然遺之才空則世踈同年
鹿君鄉之竒哉君名何字伯可再舉登庚辰甲科資精
悍才踔厲㣲官巳張竒聲貳廬陵益著能事遇事如照
鏡取形馭吏如聚火燔石也以故臨蒞者多詘體降心
接之他所扞格者屬君從容如辨白黒入稍遷為郎駸
駸矣無何亟引章求謝事年五十有一也謝公廓然開
之與君同自出天台尊事如師資開之承上睠渥甚睨
鼎席近矣乗推致趣近列見君退心堅歸辭苦不遺餘
力輓之侵尋通簡上意上亦愛怜勿忍使去也君自以
䘮室家䘮兄弟叢哀抱疾他流者以為不舍去無以延
于世人皆覺其為辭端不為是也君宰燭知其深情寓
直延閣遣之將以感動其有懷而未决而風厲其不然
者于邦風豈小補哉君今居鄉强健初無他怡愉良有
適也間語所厚曰吾無心酢酧世態爾姑蘇沈繼祖述
之君聫官者言之他皆同辭異時同題名大公巨卿班
班矣先有濟民後有伯可兩君振此風夫豈無繼之者
癸夘正月十五日泰山王質題
　本自山野無關世資其濶踈固宜周旋簮紱之間㧞
　出亦難晉陶元亮梁陶通明皆棄官遺世者今濟民
　伯可宦途方通年齡未頹而飄然去之書之為紹陶録
　云王質題
　兩同年為余興起山林之心至切矣既書其事巳渉
　閑趣者他辭今附于後
　山友辭
　　拖白練
　　　身全白觜㣲紅尾長尤鮮白聲清簡又有拖紅
　　　練通體深紅
拖白練拖白練蒼翠隂中玉一片翻枝倒葉露㣲茫風
動樹鳴忽不見穿向北穿向南山藤埜蔓何能纒嗚呼
此友兮可解顔溪山繚繞多林巒
　青菜子
　　身間青緑頭烏腦後一線細白圍之聲清急多
　　苦吟又謂之碧蒿
青菜子青菜子林静山空忽驚耳闇中娟妙度清圓東
林吟罷西林起葉青青菜青青飛到山深聲轉清嗚呼
此友兮相㑹心蕭騷埜響生寒林
　泥滑滑
　　身焦黄雜黒斑㸃如鷄而小聲噍急多鳴則有
　　隂雨在篁篠間故又號竹鷄
泥滑滑泥滑滑林雨林風交颯颯蒼皮翠莢啄鮮香樹
外行人何時歇山有果山有蔬楓脂松膠香有餘嗚呼
此友兮慰所須埜艸山花滿地鋪
　　黄栗留
　　　身黄而光鮮觜紅而眉黒聲清圓喜啄細青蟲
　　　如云動便不喫你
黄栗留黄栗留寂寂寞寞𫝊聲幽桃花吹墮杏花起重
叠春岡春樹稠耳聞之心蕭然花飛花落溪潺湲嗚呼
此友兮真忘言空山無人春亦寒
　　提葫蘆
　　　身麻斑如鷂而小觜彎聲清重初稍緩巳廼大
　　　激烈
提胡蘆提胡蘆東呼西呼聲不孤荳䓻花繁葡萄踈埜
香埜氣薫薰麄過相煩為我携攅砂㸃漆苞纍纍嗚呼
此友兮堅相期山樊亂蕊霑皴皮
　　屈陸兒
　　　身黒觜足皆黄頭有髽張翅有兩白團如毬斂
　　　翅則隱如云鬼呌聲清急多傍人呈巧語
屈陸兒屈陸兒元無屈陸何呼為雜樹停隂雜花静相
招相喚無人知屈兮陸陸兮屈凌亂衝花花縴絲嗚呼
此友兮莫相疑相伴空山深掩扉
　　山和尚
　　　身灰褐而長腦觜俱黒聲濁圓間若誦牟尼號
　　　者旋雜他聲
山和尚山和尚低叢之下髙林上深飛撩動聲稍稍穠
翠參差不能障不蘭若不招提丁丁啼罷還棲棲嗚呼
此友兮堪同栖鮮枝潤葉漫蒼陂
　　啄木兒
　　　身間黒白腹深紅又一種身間青黄腹白觜如
　　　錐啄蠧自飽
啄木兒啄木兒壁壁剥剥尋幽期山樊深静眠睡熟樹
聲忽鳴林葉飛輕蹙蹙重督督山風槭槭聲漉漉嗚呼
此友兮誠相知樹林要深不要稀
　　蘄州鬼
　　　身黑觜足俱白聲清急别一聲不類蘄州鬼如
　　　云奚啾觜
蘄州鬼蘄州鬼江南淮北隔江水淮山巉巉深又深鬼
哭浪頭險無比你且鳴我且睡花草薫人令人醉嗚呼
此友兮願相逢谷烟溪霧深重重
　　百舌兒
　　　身黒觜足皆黄他禽善鳴者輙效之俄傾作數
　　　種審聽知其皆此禽
百舌兒百舌兒發口及時莫過時柳色花香皆可掇林
光水光多足娯花沾舌柳沾舌吟咏山風共山月嗚呼
此友兮相追随樹巔一聲春夣歸
　　不如歸去
　　　身灰褐啼極則倒罣春殘多啄紅苞故吻如染
　　　血秋深則化為鷂
不如歸去不如歸去花稠草繁胡不住春山春林烟日
暮山花慘悽無意緒溪可飲林可啄飲啄甘香且為樂
嗚呼此友兮勿渝約月明滿埜松毬落
　　山樂官
　　　身全褐能作歌音又能作拍彈音如喤囉者聲
　　　清軟性極從容
山樂官山樂官自歌自和閒追歡杉風梧月都清圓松
烟竹露仍團圞林為筦溪為絃深山飛鳴相拍彈嗚呼
此友兮冝相諳樹香樹粉山毶毶
　　畫眉兒
　　　身褐眉細長而烏觜白形聲皆妍類百舌能雜
　　　音而此又能為歌舞
畫眉兒畫眉兒林下何須更畫眉莽莽蘿蔓迷東西聲
髙聲低聲總竒非真畫即真畫棘刺藤梢時一罣嗚呼
此友兮長相陪樹杪聲來樹欲飛
　　雪錢子
　　　身白如飛流黄而大尾長頭上一㸃深黒極鮮
　　　未暮即栖見燈火即死又號見燈滅
雪錢子雪錢子非雪非錢但相似天清雲浄雪驚飛樹
聲纔定溪聲起只愛雪不愛錢梨花影下月明前嗚呼
此友兮豈相違重花㳫葉欒山枝
　　白頭翁
　　　身間皂腦上一暈深黒團一㸃鮮白飛上下不
　　　横斜又號打線子
白頭翁白頭翁咀嚼淺紫掐深紅樹枝翻翻趒山狖樹
葉駁駁彫山蟲不斜飛不倒挂一絲擲上一絲下嗚呼
此友兮乆相同半銜蘿月半杉風
　　㜑餅焦
　　　身褐聲焦急㣲清毎調作三語初如云㜑餅焦
　　　次云不與喫末云歸家無消息後兩聲若微于
　　　初聲
㜑餅焦㜑餅焦深山無事奚多勞青林窈㝠卧展轉緑
樹蓊欎飛逍遥脆枝弱韌枝强惟聞呼餅不聞香嗚呼
此友兮頻相招暮烟漠漠風瀟瀟
　　脱郤布袴
　　　身褐立即無聲飛廼鳴雌雄相應先曰脱却後
　　　随曰破袴聲無間斷又如云燒香撥火稍急破
　　　類布
脱却破袴脱却破袴空潤㝠濛濕交股層層山草雜山
花刈穫衣裳總無數燒杉香燒楓香菌桂蔓椒紛衆芳
嗚呼此友兮毋作踈寒巢幽夢頻相呼
　　郭公
　　　身黒聲稍緩如呼郭公音頗重稍急且繁如呼
　　　布穀音頗清烈餘聲如呼郭婆
郭公郭公上田下田催野翁嬋媛蒼翠錯青紅汪汪活
水聲交通蚤布穀蚤收穀稻花垂垂香撲撲嗚呼此友
兮真相識麻坡荳坡晚隂濕
　　山鷓姑
　　　身青翅赤觜黒足青如鷄而小臆前有白團㸃
　　　背閒有紫赤毛多鳴即有雨稍緩則如云行不
　　　得哥哥
山鷓姑山鷓姑林深濃淡交榮枯鈎輈格磔半雲木山
谷轉深聲轉孤沙易行泥難行蚤呼春暗回春明嗚呼
此友兮仝所歸石藤屢罥道人衣
　水友辭
　　鴛鴦
　　　身麻褐雜花㸃如鴨而小稍長夜傍灘岸雌雄
　　　交頸即成睡賦性好思
鴛鴦鴦鴛一雌一雄春水鄉(缺/)　所思在何方葡萄顔
色桃花香溪南岸溪北岸且住中流莫相伴嗚呼此友
兮堪仝調烟浄波明影可照
　　鸂鶒
　　　身雜色雌者白毛間黒花如鴨而小尾有毛如
　　　船柁夜停岩穴深栖聲清急
鸂鶒鸂鶒水花蕭踈並花立夜倚岩花眠埜香平稳溪
山總如律春水温秋水寒攲岸側島隂欒欒嗚呼此友
兮常相安虚舟横渡人搴帘
　　翡翠兒
　　　身粉青背上一縷濃翠觜紅腹白如飛流黄而
　　　大小者為翠碧巢先極髙後寖低恐堕其雛
翡翠兒翡翠兒幽清浄緑深依歸浮空凝風香不動翻
身一擲碎花飛總無矰總無弋波上沉浮沙上立嗚呼
此友兮冝相從晚瀬(一作/灘)榜人收水功
　　鷺鷥
　　　身全白頂上數縷纎毛如絲觜足皆黒頸細長
　　　寡鳴將宿則多繁聲一種比鷺鷥稍大觜足皆
　　　黄標格差低
鷺鷥鷺鷥三花兩花乾雪飛荷花浄紅葉浄碧輕來輕
去掠寒霏或孤翔或孤立落日横波脩影直嗚呼此友
兮彌相敦水衰石老秋容深
　　江鷗
　　　身全白觜足皆紅眉黒飛如鷂立如鴿聲㣲破
　　　而清捕魚頗近于鷺
江鷗江鷗茫茫萬波同一秋菰雨蒲風不自由浮世浮
生爾更浮一寸白二寸白啄碎波紋聲㶁㶁嗚呼此友
兮堪相邀石村沙市江烟遥
　　青樁
　　　身青如鵝頸足皆長眉黒腹白觜紅聲差烈而
　　　不清亦不迅㨗故得樁稱
青樁青樁樁樁孤影横秋江上磯下磯江入腹斜倚亂
磧聲淙淙有如痴還不痴波動魚行皎皎知嗚呼此友
兮喜同規渚蒲水荇秋風稀
　　野鴨兒
　　　身麻褐間斑花如鴨而小亦與鴨同聲雄者頂
　　　翅㣲緑寒則聚他時稍稀
野鴨兒野鴨兒長蘆短葦風披披不寒不煖天與睡睡
足撲漉横斜飛飛劃劃鳴軋軋菰蒲澎浡花欲脱嗚呼
此友兮奚可闌㫁岸欹樹連深山
　　紅鶴
　　　身白如鷄而大背上一路深褐自頭至尾不㫁
　　　觜足皆黒觜㣲彎而長飛則色紅立則色白
紅鶴紅鶴東江飛度西江泊蕭蕭晚烟和夜霜寒魚沉
波不可啄轉松梢轉松梢孤聲不停危夢揺嗚呼此友
兮冝相求付與江天能復留
　　鸕鷀
　　　身全黒眉白如鴨而頸極長能入水捕魚夜則
　　　棲林又號水老鴉卵生誤𫝊口吐
鸕鷀鸕鷀江烟𣺌𣺌波瀰瀰捎空欲下不肯下投深未
飛俄急飛碧中食青中眠風吹亂聲譁滿川嗚呼此友
兮良可嘉髙紅低紫無乾花
　　魚鷹
　　　身全黒觜足皆黄如鵝而小空中視波間甚的
　　　㨗于他禽聲清烈
魚鷹魚鷹江空谷空同一音風浪衝磯磯擦過波沸安
能遮眼明忽飛上忽飛下碎玉横斜口中挂嗚呼此友
兮不厭多看看桑田生白波
　　陶河
　　　身蒼白觜足皆黒如青樁而大頥下有囊如拳
　　　可貯水極䕶其觜淺深能令水涸魚露故號陶
　　　河又號洿澤
陶河陶河江文萃蔡搔江莎岸沙岩石相蕩摩異音同流
烝渉波東在梁西在梁繅風紛霧無斜陽嗚呼此友兮
相與永島影忽翻水聲併
　　鵁鶄
　　　身淡青如鴨而足甚髙故其行輕頂有冠多毛
　　　白細而長于樹穴中生雛稍長則銜其翅而學
　　　飛
鵁鶄鵁鶄嗢咽秋水溞秋聲石樹􁣙􁣙崖稜稜蹋蘋蹴
藻輕輕行哺兒饑誨兒痴淋滲離樅相挾飛嗚呼此友
兮常相存溪子通知魚鳥心
　　魚姑
　　　身白間黒花觜足皆黒而長如啄木傍淺水啄
　　　細鱗多栖蘆葦間聲焦急
魚姑魚姑溪南溪北遥相呼烟深霧重棲沉魚荒荒秋
漢秋星疎要姑活怕姑死姑且閒飛歇深沚嗚呼此友兮
真足稱草平樹安波不興
　　魚燕子
　　　身全黒腹麻花如燕而加俊聲清急並岸低飛
　　　捕小魚冣㨗
魚燕子魚燕子堇飴不下銀花觜荷香菱香溪清泠涮
盡嚏喋全無腥蒲槌黄菰臺黒波痕蕩揺渚花蝕嗚呼
此友兮能相寛天生水資歡水賢
　　水鶯子
　　　身灰褐間白斑花色如鴨而小不能入水沿岸
　　　啄魚蝦聲細急
水鶯子水鶯子不愛林花愛溪水春岸春莎翕習飛波
動鬛揺(缺/)身墜罱入淺罩入深東渚抛綸西抝罾嗚呼
此友兮良相冝水光樹光韜暗輝
　　魚烏子
　　　身全黒如鴉觜足皆黄晝傍水啄魚夜鳴雌雄
　　　相應如云嗚□
魚烏子魚烏子相喚相挨擦風葦春莎滲子漸成鱗的
皪眼光入波底唼艸芽啑楊花勃勃春沫吹春莎嗚呼
此友兮冝接跡溪氣溪香午猶濕
　　科斗兒
　　　身黒頭濶尾鋭初邏藍成包藉物寄之多淺瀦
　　　暗草發藝則叢聒漸變為蜞□又變為蝦蟇本
　　　形始全
科斗兒科斗兒役役聿聿成攅嬉輭温春水調春泥噆
深噆淺随髙低傍春艸傍春石莫向空中亂澄碧嗚呼
此友兮良可觀羽葆鼔吹春風前
　　水鵶鵲
　　　身間黒白似鵲而小尾長多巢軟荷育雛則寄
　　　菱葉弱弗長者為搭水荷㨗能髙者為花下荷
　　　或暫立少乆存聲如鵶而清婉
水鵶鵲水鵶鵲軟荷搭水身可泊髙荷脩莖難著脚一
盤一窩足安樂灶有薪甑有飯蘆人漁子事皆辦嗚呼
此友兮冝相倚溪風來定(一作/寒)水香歸
　　寐卑子
　　　身麻褐似鴨而小入水捕魚良㨗且能乆聲如
　　　野鴨多穴桑為窠
寐卑子寐卑子春菰秋蒲老烟水一雙飛逐一雙飛斜
景浄空光陸離戀桃花戀麥黄𤓰蔓荻苖皆故鄉嗚呼
此友兮冝同方江花吹子魚花香
　山友續辭
　　枸把
　　　花紅紫實紅葉青春苖可食清甘人呼甜菜得
　　　名甚多冣佳為仙人杖西王母杖
我取友兮得枸把左陂花頭野聲起蘘蓑霏雨雜斜陽
半濕半乾留春水仙人杖王母杖所思兮可曠野鶯慫
慂野花旺
　　黄精
　　　花青白子白葉青春苖可食甘腴人呼筆菜根
　　　尤美生肥土或如柑瘠土小亦如橘多啖可飽
我取友兮得黄精竹葉荳花交埜隂人不圖仙只圖飽
鴉鵲窠雕龍𤓰零白可擷青可捋所思兮何由掇半岩
斜陽孟溪潑
　山藥
　　花白莖紫葉青根可食極美人呼靈􁖆取之嘿
　　則獲稱謂則無得相𫝊為靈
我取友兮得山藥蝶花開盡鈴子落幾日幾日黄不成
􁖆莫日靈施少靈猿父上􁖧子下所思兮安可捨一重
空岩一重野
　甘菊
　　花黄莖紫葉青春苖可食甘香尤冝茶莖青者
　　　氣㣲帯蒿艾號苦意不堪食
我取友兮得甘菊髙叢低葉貯清馥石盂幡纚乳花飛
錯落紛敷間寒緑入顧渚入䝉山所思兮安可捐椿兒
桂子争芳鮮
　　牛蒡
　　　花褐莖如芋殻如栗實如葡萄苖莖皆可食人
　　　呼牛菜又號䑕黏子
我取友兮得牛蒡稠叢㨗䑕走不上深山誰伏又誰牽
唇麄舌皴滕頭壯實雖惡食不惡所思兮奚可却松岡
竹墩隔沙濼
　　石耳
　　　色面黒背紫柔薄生深岩危壁餘木耳地耳皆
　　　珍
我取友兮得石耳石壁峻嶒下無底非脾非腎非肝腸
馬齒馬牙銜不起耳無是耳無非所思兮何可萎石笋
石花滋石脂
　　合蕈
　　　色黒為楮蕈冣珍白蕈紫蕈各随樹而生又茭
　　　蕈竹蕈梭蕈蘆蕈類甚多産于壊濕地亦多類
我取友兮得合蕈山深樹底風不進彈子團欒敷未敷
飛儡騰猿毋口麄藤花迷荳花肥所思兮焉可遺溪山
撩亂將安歸
　　槐芽
　　　花黄葉青春芽可食或兎目鼠耳不堪食餘棗
　　芽皁芽櫧芽初嫩皆可食
我取友兮得槐芽繚陂灌叢饒雜花纔茁嫩莢抽枯椏
涎流山鵲并山鴉膠著䖟房著蠊所思兮安可芟碧鮮
冷淘思露寒
　　蔊頭
　　　色褐葉青堅瘦生深山峻壁極辛亦帯㣲苦稍
　　　傷太烈縷蘆菔雜之皆可食
我取友兮得蔊頭猛嚏烈香驚伏蚪石羊石蛇齧不得
彈蠏燕蚕胡可偷常風寒常雪寒所思兮奚可堪隂崖
湧沫號飛湍
　　山姑
　　　花白莖葉皆青木防風春芽可食餘天門冬芽
　　　萆薢芽芎芽地黄芽牛膝芽皆可食又號赤脚
　　　娘
我取友兮得山姑春雨春風沙土蘇山麄屨綻不皴脚
祗恐义頭罥花落拜蘋婆揖菜娘所思兮豈可忘苦楝
風髙須索防
　水友續辭
　　蓮子
　　　花紅或白房莖葉皆青子外黄中白清脆可食
　　　老有他味
我取友兮得蓮子月白風清影横水烟消露飛香愈茂
風標宜夜不宜晝薏青青的白白所思兮將焉歇中坻
阻躋不可越
　　藕條
　　　花紅白葉青根白而圓長方初嫩堪滋羮稍旉
　　　冝咀嚼呉人欲肥根稍髠葉朔人號光旁希見
　　　之稱
我取友兮得藕條花近可招逺可撩龜魚到底亦不見
但見紅開廼碧凋風漾漾露霏霏所思兮焉可移光旁
聊寄幽并兒
　　雞頭
　　　花紫苞莖葉皆青子外緑中白甘韌莖亦美又
　　　號鷄頭
我取友兮得雞頭漪瀾汪洸不肯流鷄栖雁栖卑不飛
雁或浮上鷄何為溪無灑沙無蝨所思兮安有畢濕沙
暗蟲聲㖅㖅
　　菱角
　　　花黄白子外緑中白四角或兩角紫者皮薄而
　　　肌厚尤佳又號水栗
我取友兮得菱角碎葉參差水瀺灂重重叠叠庶相鯈
雖見噞喁不可捉收壁袋收簧絲所思兮冝相資擦莎
挨樹秋蟬啼
　　水粽
　　　花白莖紫苞青子如栗根如粽根莖皆可食春
　　　採莖秋採根
我取友兮得水粽結花甚輕結根重竹筒楝葉瀟湘餘
隨波凌亂飄江湖藤籠閉漏兜閑所思兮奚可慳蘆岸
槿籬門早􁁧
　　水芽兒
　　　色黄葉青狀如嬰兒可食味如黄精人呼水黄
　　　精
我取友兮得水芽荷花為孃藕為爺不聞兒聲聞水聲
短碕長溆鳴奔沙霜欲飛水欲歸所思兮不忍欺東波
南蕩秋風稀
　　慈菰
　　　花白葉青根外黄中白狀如大蒜可食葉如車
　　　前者為山慈菰
我取友兮得慈菰秋水纔没藏莎餘并州剪刀聊藉姑
剪得閒花閒子踈燕搖尾龍掀鬚所思兮可與娯秋波
索索秋聲孤
　　水芹
　　　花白根亦白可食葉似芎藭色赤為荻芹又號
　　　水英
我取友兮得水芹深青淺緑鬖鬖開半沉半浮輕去來
溪毛石髪相毰毸健魚赤弱魚碧所思兮不勝積踈烟
淡川浄如拭
　　水􁃇
　　　花黄白子紫莖赤葉柔滑可食為絲􁃇色似紫
　　　菜者為石􁃇冬為猪􁃇龜􁃇古稱苑
我取友兮得水􁃇黄黄白白花深深美髯得非龍子孫
秋風不退香涎痕東魯思東呉思所思兮冝相詒草木
溪山今是非
　山水友餘辭
　　㜑看蠶
　　　色黄似屈陸兒雄者先如云㜑看蠶一百箔絲
　　　車轉□雌者次如云作田作掘又來掘初夏多
　　　鳴
一百箔二百箔千百箔遍村落官絹不厭厚私絹不厭
薄婆看蠶㜑看蠶蒲桶荷包共作田晚豅秋風揺稻髯
　　鶻嘲
　　　身全褐觜足皆黒似畫眉而大罕定蹲且繁鳴
　　　聲焦急又號骨雕
鶻不挾鵰不劂各忀徉毋獝□一愁撦花裂二愁踏花
折鶻嘲鶻嘲相呼竊脂并博勞同尋念佛㜑羅巢
　　銅觜
　　　身灰褐腹白觜足皆黄雄者腦黒翅微緑正旅
　　　立忽隻起人以嘴黄又名蠟嘴
不銀眉不金翅尋䭾梁搬草子啄花蠟觜獰啄粟銅觜
獰銅觜銅觜春環春嚶好兄弟春喁自飛莫同隊
　　涴鳴
　　　身全緑腹白間黒細㸃花觜足皆黒
幸䝉寵聊舂容有水礦無筠筒雪姑擡揌婦巧婦堅正
翁涴鳴涴鳴尋花尋柳無山無繁隂漸合春模糊
　　黄頭兒
　　　身全黄足白或黒腹白夏多鬭秋消息鏖戰至
　　　死不聲以作聲為負
山鮑老甘受嘲山㜑㜑惜得驕□子來解腕大頭來間
交黄頭兒黄頭兒白黄頭兒有老時鴉線靴頭相伴飛
　　緑毛龜
　　　殻褐背生緑毛如青苔甚小菖蒲盆豢之可觀
　　　次金線次黒文金線亦小黒文皆常品有絶大
　　　者産山為秦龜􁖮龜
似太平自開元雖垂老不踰錢只愛緑苔浄勿愛金絲
鮮緑毛龜緑毛龜三三八八總不知彷徉露蔣風蒲稀
　　秧鷄
　　　身全黒觜足皆黒似鷄而小聲清㣲水滿秧生
　　　則多集
望水白雁來黄隔山拖先拖秧夘子何日圓馬牙何日
長秧鷄秧鷄兩豪狹溪成濶溪螺螄蠼子澎澎肥
　　水澇子
　　　身褐腹白觜鋭尾細長似鼠而小依湖岸或湖
　　　草為巢又號湖鼠一種竹䑕全與湖鼠不類多
　　　傍竹根為窠
獺冣黠鼠更黠知水情識水脉荷花不禁搯稻花不禁
捾水澇子水澇子鷃濫堆隨江風起自伏秋莎噆秋水
　　水划蟲
　　　身褐腹白四足兩鬚浮水啑草泥輕趒極駛人
　　　呼水馬兒
足為櫂鬚為撓舴艋子何多勞黒油急旋旋玉掌輕揺
揺水划蟲水划蟲鸊鷉鷖鴨同從容寛陂緩波無㸃風
　　水蛾兒
　　　身灰白頭黒四􁓂六足如蚕蛾而小掠水啅飛
　　　蚊為食艸木蟲化蛾甚多石蠧亦能化此不審
　　　何化
任霜葉任霜花啑飛蚊味亦佳浪稳無弩狐波平無鈎
蛇水蛾兒水蛾兒石媍春風放盡絲松根共掠蘋花飛
　　刺椿
　　　花紫如茱萸莖褐通體皆刺獨樹無旁杪梢短
　　　苗從顛生深如皁莢芽可食
喚春鳥當春呼莫錯呼非茱萸前林迎榆郎後林接榆
姑刺椿刺椿黠禽掐捾餘姑存土卵蕨鷄無宿根
　　金櫻子
　　　花白葉青實黄如山梔而多刺夏殻韜瀋可食
　　　深秋尤美冬入藥甚力又號刺梨
蔷薇花榅桲實多㗘㗱津浥浥椰子亦成酒縮沙亦成
蜜金櫻子金櫻子速挽菖蒲出溪水仍招茯苓并逺志
　　甜藤
　　　莖淡褐葉青味甘傖人加苦芙雜米為團當春
　　　初時多食過上壟即止又號甘藤
元姓甘不姓丁引春風含常春鷄翁呷甘露祁㜑挿金
稜甜藤甜藤粥香餳白度清明一片春山快活聲
　　苦菜
　　　花黄似野菊葉青如苦苣而小莖淡褐似燈心
　　　草而大深春莖葉皆可食又號㳺冬經寒不萎
　　　然不堪食
王𤓰後靡草前薺却苦荼却甘貝母花哆哆龍葵葉團
團苦菜苦菜空山自有閒人愛竹筯木瓢越甜煞
　　甜椎
　　　花白葉青樹甚壯秋結實殻黒肌白人呼烏圓
　　　子苦者殻褐毬皆類栗但無刺
花成穗子成毬雅相似終非儔茅栗低坡尾旋栗髙岡
頭甜椎甜椎秋後龝樹倚斜暉苦者擲與看牛兒
　　蓼米
　　　花紅莖葉皆青多節花謝子結如粟可食晚秋
　　　人多採又有菰米蘆米葭米艸木實間有韞米
　　　者御米甚佳蛇米不可食
無馬纒無蝦鬚羅裙帯色色無願花變流沙願花變穿
珠蓼米蓼米秋風易揺入秋水大平中期難屈指
　　水芋頭
　　　莖葉皆青葉圓而大春深水生則抽莖可食根
　　　如薑芋外褐中白不堪食
不粤卵不㟭鴟雖沉波堪作魁葧臍葉搓牙芥蒩苖整
齊水芋頭水芋頭江湖百年無一愁南灣北灣皆膳羞
　　蔞蒿
　　　莖青近山多赤葉亦青杪冬發土取啖多土氣
　　　初春抽莖清脆可食盛夏成蒿能辟蚊
皤老白角子烏爾未萌我巳敷蘆笋茁戢戢荻笋抽擢
擢蔞蒿蔞蒿風枝兩葉老蕭蕭艸堂黍氏不得驕
　
　
　
　
　
　
　
　
　
　
　
　
　
　
　紹陶録巻下
