#+TITLE: 古列女傳-漢-劉向
#+DATE: 2016-06-11 12:21:33
#+SOURCE: github.com/kanripo/KR2g0017 master 1791e32d                
劉向古列女傳小序
　　母儀傳
惟若母儀賢聖有智行為儀表言則中義胎飬子孫
以漸教化既成以徳致其功業姑母察此不可不法
　　賢明傳
惟若賢眀亷正以方動作有莭言成文章咸曉事理
知丗紀綱盾法興居終身無殃妃后賢焉名號必揚
　　仁智傳
惟若仁智豫識難易原度天理禍福所移歸義従安
危險必避專專小心永懼匪懈夫人省兹榮名必利
　　貞順傳
惟若貞順修道正進避嫌逺别為必可信終不更二
天下之俊勤正㓗行精專謹慎諸姬觀之以為法訓
　　莭義傳
惟若莭義必死無避好善慕莭終不背義誠信勇敢
何有險詖義之所在赴之不疑姜姒法斯以為丗基
　　辯通傳
惟若辯通文詞可從連類引譬以投禍凶推摧一切
後不復重終䏻一心開意甚公妻妾則焉為世所誦
　　孽嬖傳
惟若孽嬖亦甚嫚易淫如熒惑背莭棄義指是為非
終𬒳禍敗
　謹按列女傳頌義大序小序及頌或者皆以為劉
　向子劉歆作攷之隋書崇文縂目及本朝曽校書
序則非歆作眀矣然崇文縂目則以續二十傳無
　頌附入向七篇中分上下為一十四篇并傳頌一
篇共成一十五篇今人則以向所撰列女傳七篇
并續列女傳二十傳為一篇共計八篇今止依此
　将頌義大序列于目録前小序七篇散見目録中
間頌見各人傳後觀者冝詳察焉
劉向古列女傳目録
　一卷
　　母儀
　有虞二妃　棄母姜嫄　契母蕳狄　啟母塗山
　湯妃有㜪　周室三母　衞姑定姜　齊女傳母
　鄒孟軻母　魯季敬姜　椘子發母　魯之母師
　魏芒慈母　齊田稷母
　二卷
　　賢眀
周宣姜后　晉文齊姜　椘荘樊姬　秦穆公姬
　　齊桓衞姬　周南之妻　宋鮑女宗　晉趙衰妻
　　陶荅子妻　桞下恵妻　魯黔婁妻　齊相御妻
　　椘接輿妻　椘老莱妻　椘於陵妻
　　三卷
　　　仁智
　　宻康公母　椘武鄧曼　許穆夫人　曹僖氏妻
　　孫叔敖母　晉伯宗妻　衞靈夫人　齊靈仲子
　　魯臧孫母　晉羊叔姬　晉范氏母　魯公乗姒
　　魯漆室女　魏曲沃婦　趙将括母
　　四卷
　　貞順
　召南申女　宋恭伯姬　衞宣夫人　蔡人妻
　黎荘夫人　齊孝孟姬　息君夫人　齊𣏌梁妻
　椘􁀊伯嬴　椘昭貞姜　椘白貞姬　衞宗二順
　魯寡陶嬰　梁寡髙行　陳寡孝婦
　五卷
　　莭義
　魯孝義保　椘成鄭瞀　晉圉懐嬴　椘昭越姬
　盖将妻　魯義姑娣　代趙夫人　齊義繼母
　魯秋潔婦　周主忠妾　魏節乳母　梁莭姑姊
　珠厓二義　邰陽友姊　京師節女　上谷魏母
　六卷
　　辯通
　齊管妾婧　椘江乙母　晉弓工女　齊傷槐女
　椘野辯女　阿谷䖏女　趙津女姢　趙佛肹母
　齊威虞姬　齊鍾離春　齊宿瘤女　齊孤逐女
　椘䖏荘姪　齊女徐吾　齊太倉女
　七卷
　　孽嬖
　夏桀末喜　殷紂妲己　周幽褒姒　衞宣公姜
　魯桓文姜　魯荘哀姜　晉獻􁏿姬　魯宣繆姜
　陳女夏姬　齊靈聲姬　齊東郭姜　衛一亂女
　趙靈吴女　椘考李后　趙悼倡后
　　右七卷俱有頌
　八卷
　　續列女傳
　周郊婦人(仁智)陳辯女(辯通)聶政姊(節義)
　王孫氏母(節義)陳嬰母(賢眀)王陵母(節義)
　張湯母(仁智)雋不疑母(母儀)楊夫人(賢明)
　嚴延年母(仁智)霍夫人顯(嬖孽)漢馮昭儀(莭義)
　王章妻女(仁智)班婕妤(辯通)趙飛燕姊娣(孽/嬖)
　漢孝􁀊王后(貞順)更始夫人(孽嬖)梁鴻妻(賢明)
　眀徳馬后(母儀)梁夫人媳(辯通)
　　右二十傳皆班氏前人或同時人並無頌
古列女傳目録終
劉向古列女傳卷之一
　母儀傳
　　有虞二妃
有虞二妃者帝尭之二女也長娥皇次女英舜父頑
母嚚父號瞽叟弟曰象敖㳺扵嫚舜䏻諧柔之承事
瞽叟以孝母憎舜而爱象舜猶内治靡有姦意四嶽
廌之扵堯尭乃妻以二女以觀厥内二女承事舜扵
畎畆之中不以天子之女故而驕盈怠嫚猶謙謙恭
儉思盡婦道瞽叟與象謀殺舜使塗廪舜歸告二女
曰父母使我塗廪我其徃二女曰徃哉舜既治廪乃
捐階瞽叟焚廪舜徃飛出象復與父母謀使舜浚井
舜乃告二女二女曰俞徃㢤舜徃浚井格其出入從
掩舜潜出時既不䏻殺舜瞽叟又速舜飲酒醉将殺
之舜告二女二女乃與舜藥浴汪遂徃舜終日飲酒
不醉舜之女弟繋怜之與二嫂諧父母欲殺舜舜猶
不怨怒之不已舜徃于田號泣曰呼旻天呼父母惟
害若兹思慕不己不怨其弟篤厚不怠既納于百揆
賔于四門選于林木入于大麓尭試之百方每事常
謀于二女舜既嗣位升為天子娥皇為后女英為妃
封象于有庳事瞽叟猶若焉天下稱二妃聦眀貞仁
舜陟方死于蒼梧號曰重華二妃死于江湘之間俗
謂之湘君君子曰二妃徳純而行篤詩云不顯惟徳
百辟其刑之此之謂也
　　頌曰
　元始二妃　帝尭之女　嬪列有虞　承舜扵下
　以尊事卑　終䏻勞苦　瞽叟和寜　䘚享福祜
　　棄母姜源
棄母姜嫄者邰侯之女也當尭之時行見巨人跡好
而履之歸而有娠浸以益大心怪悪之卜筮禋祀以
求無子終生子以為不祥而棄之隘巷牛羊避而不
踐乃送之平林之中後伐􁀊林者咸廌之覆之乃取
置寒氷之上飛鳥傴翼之姜嫄以為異乃收以歸因
命曰棄姜嫄之性清静専一好種稼穡及棄長而教
之種樹桑麻棄之性眀而仁䏻育其教䘚致其名尭
使棄居稷官更國邰地遂封棄于邰號曰后稷及尭
崩舜即位乃命之曰棄黎民阻飢汝后稷播時百榖
其後世世居稷至周文武而興爲天子君子謂姜嫄
静而有化詩云赫赫姜嫄其徳不囬上帝是依又曰
思文后稷克配彼天立我烝民此之謂也
　　頌曰
　棄母姜嫄　清静專一　履跡而孕　懼棄扵野
　鳥獸覆翼　乃復收恤　䘚爲帝佐　母道既畢
　　契母簡狄
契母蕳狄者有娀氏之長女也當尭之時與其妹姊
浴扵玄丘之水有玄鳥銜邜過而墜之五色甚好蕳
狄與其妹娣競徃取之簡狄得而含之誤而吞之遂
生契焉蕳狄性好人事之治上知天文樂扵施恵及
契長而教之理順之序契之性聪眀而仁䏻育其教
䘚致其名尭使為司徒封之扵亳及尭崩舜即位乃
勅之曰契百姓不親五品不遜汝作司徒而敬敷王
教在寛其後世世居亳至殷湯興為天子君子謂蕳
狄仁而有禮詩云有娀方将立子生啇又曰天命玄
鳥降而生啇此之謂也
　　頌曰
　契母蕳狄　敦仁勵翼　吞卵産子　遂自脩餙
　教以事理　推恩有徳　契為帝輔　盖母有力
　　啟母塗山
啓母者塗山氏長女也夏禹娶以為妃既生啓􁅪壬
癸甲啓􁀾􁀾泣禹去而治水惟荒度土功三過其家
不入其門塗山獨眀教訓而致其化焉及啟長化其
徳而從其教䘚致令名禹為天子而啟為嗣持禹之
功而不殞君子謂塗山彊扵教誨詩云釐爾士女從
以孫子此之謂也
　　頌曰
　啟母塗山　維配帝禹　􁅪壬癸甲　禹徃敷土
　啟􁀾􁀾泣　母獨論序　教訓以善　䘚繼其父
　　湯妃有㜪
湯妃有㜪者有㜪氏之女也殷湯娶以為妃生仲壬
外丙亦眀教訓致其功有㜪之妃湯也統領九嬪後
宫有序咸無妬􁀬逆理之人䘚致王功君子謂妃眀
而有序詩云窈窕淑女君子好逑言賢女䏻為君子
和好衆妾其有㜪之謂也
　　頌曰
　湯妃有㜪　賢行聪明　媵従伊尹　自夏適殷
　勤慤治中　九嬪有行　化訓内外　亦無愆殃
　周室三母
三母者太姜太任太姒　太姜者王季之母有吕氏
之女大王娶以為妃生太伯仲雍王季貞順率道靡
有過失太王謀事遷徙必與太姜君子謂太姜廣于
徳教徳教本也而謀事次之詩云古公亶父来朝走
馬率西水滸至扵岐下爰及姜女聿来胥宇此之謂
也盖太姜淵智非常雖太王之賢聖亦與之謀其知
太王仁恕必可以比國人而景附矣
太任者文王之母摯任氏中女也王季娶為妃太任
之性端一誠荘惟徳之行及其有娠目不視悪色耳
不聴淫聲口不出敖言䏻以胎教溲于豕牢而生文
王文王生而眀聖太任教之以一而識百君子謂太
任為能胎教古者婦人姙子寝不側坐不邉立不蹕
不食邪味割不正不食席不正不坐目不視于邪色
耳不聴于淫聲夜則令瞽誦詩道正事如此則生子
形容端正才徳必過人矣故姙子之時必慎所感感
于善則善感于惡則惡人生而肖父母者皆其母感
于物故形意肖之文王母可謂知肖化矣
太姒者武王之母禹后有㜪姒氏之女仁而眀道文
王嘉之親迎于渭造舟為梁及入太姒思媚太姜大
任旦夕勤勞以進婦道太姒號曰文母文王理陽道
而治外文母理隂道而治内太姒生有十男長伯邑
考次則武王彂次則周公旦次則管叔鮮次則蔡叔
度次則曹叔振鐸次則霍叔武次則成叔䖏次則康
叔封次則􁡌季載太姒教誨十子自少及長未嘗見
邪辟之事及其長文王繼而教之䘚成武王周公之
徳武王纘太王王季文王之緒壹戎衣而有天下身
不失天下之顯名尊為天子富有四海之内宗廟饗
之子孫保之武王末受命周公成文武之徳追王太
王王季上祀先公以天子之禮斯禮也逹乎諸侯大
夫及士庻人父為大夫子為士葬以大夫祭以士父
為士子為大夫葬以士祭以大夫期之䘮逹乎大夫
三年之䘮逹乎天子父母之䘮無貴賤一也盖十子
之中惟武王周公成聖要其安民以播烈光制禮以
廣逹孝而言之則盛徳自然着矣若管蔡監殷而畔
乃人才質不同有不可以少加重任者易曰力小而
任重鮮不及矣反思其受教之時未必至扵斯也豈
可以累太姒耶故君子謂太姒仁眀而有徳詩曰大
邦有子俔天之妹文定厥祥親迎于渭造舟為梁不
顯其光又曰太姒嗣徽音則百斯男此之謂也
　　頌曰
　周室三母　太姜任姒　文武之興　盖由斯𧺫
　太姒最賢　號曰文母　三姑之徳　亦甚大矣
　　衞姑定姜
衞姑定姜者衞定公之夫人公子之母也公子既娶
而死其婦無子畢三年之䘮定姜㱕其婦自送之至
扵野㤙爱哀思悲心感慟立而望之揮泣垂涕乃賦
詩曰燕燕于飛差池其羽之子于歸逺送于野瞻望
不及泣涕如雨送去歸泣而望之又作詩曰先君之
思以畜寡人君子謂定姜為慈姑過而之厚定公悪
孫林父孫林父奔晉晉侯使郤犫為請還定公欲辭
㝎姜曰不可是先君宗卿之嗣也大國又以為請而
弗許将亡雖悪之不猶愈于亡乎君其忍之夫安民
而宥宗卿不亦可乎㝎公遂復之君子謂定姜䏻逺
患難詩曰其儀不忒正是四國此之謂也定公䘚立
敬姒之子衎為君是為獻公獻公居䘮而慢定姜既
哭而息見獻公之不哀也不内食飲嘆曰是将敗衛
國必先害善人夫禍衛國也夫吾不獲鱄也使主社
稷大夫聞之皆懼孫文子自是不敢舎其重器于衞
鱄者獻公弟子鮮也賢而定姜𣣔立之而不得後獻
公暴虐慢侮定姜䘚見逐走出亡至境使祝宗告亡
且告無罪扵廟㝎姜曰不可若令無神不可誣有罪
若何告無罪也且公之行舎大臣而與小臣謀一罪
也先君有冡卿以為師保而蔑之二罪也余以巾􁆽
事先君而暴妾使余三罪也告亡而已無告無罪其
後賴鱄力獻公復得反國君子謂㝎姜䏻以辭教詩
云我言惟服此之謂也鄭皇耳率師侵衞孫文子卜
追之獻兆于㝎姜曰兆如山林有夫出征而䘮其雄
定姜曰征者䘮䧺禦㓂之利也大夫圗之衞人追之
獲鄭皇耳于大丘君子謂定姜逹扵事情詩云左之
左之君子冝之此之謂也
　　頌曰
衞姑定姜　送婦作詩　恩爱慈恵　泣而望之
　數諌獻公得其罪尤聰眀逺識麗于文辭
　　齊女傳母
傳母者齊女之傳母也女為衞荘公夫人號曰荘姜
姜交好始徃操行衰惰心淫泆冶容傳母見其婦道
不正諭之云子之家世世尊荣當為民法則子之質
聪逹于事當為人表式儀貌壮䴡不可不自脩整衣
錦絅裳餙在輿馬是不貴徳也乃作詩曰碩人其頎
衣錦絅衣齊侯之子衞侯之妻東宫之妹邢侯之姨
譚公維私砥厲女之心以髙莭以為人君之子弟為
國君之夫人尤不可有邪辟之行焉女遂感而自修
君子善傳母之防未然也荘姜者東宫得臣之妹也
無子姆戴媯之子桓公公子州吁嬖人之子也有寵
驕而好兵荘公弗禁後州吁果殺桓公詩曰母教猱
升木此之謂也
　　頌曰
齊女傳母　防女未然　稱列先祖　莫不尊榮
作詩眀指　使無辱先　荘姜姆妹　䘚䏻脩身
　　鄒孟軻母
鄒孟軻之母也號孟母其舎近墓孟子之少也嬉逰
爲墓間之事踴躍築埋孟母曰此非吾所以居䖏子
乃去舎市傍其嬉戲爲賈人衒賣之事孟母又曰此
非吾所以居䖏子也復徙舎學宫之傍其嬉逰乃設
爼豆揖譲進退孟母曰真可以居吾子矣遂居之及
孟子長學六藝䘚成大儒之名君子謂孟母善以漸
化詩云彼姝者子何以予之此之謂也自孟子之少
也既學而歸孟母方績問曰學所至矣孟子曰自若
也孟母以刀㫁其織孟子懼而問其故孟母曰子之
廢學若吾㫁斯織也夫君子學以立名問則廣知是
以居則安寕動則逺害今而廢之是不免于厮役而
無以離于禍患也何以異于織績而食中道廢而不
爲寕䏻衣其夫子而長不乏糧食㢤女則廢其所食
男則墮于脩徳不爲竊盗則爲虜役矣孟子懼旦夕
勤學不息師事子思遂成天下之名儒君子謂孟母
知爲人母之道矣詩云彼姝者子何以告之此之謂
也孟子既娶将入私室其婦袒而在内孟子不恱遂
去不入婦辭孟母而求去曰妾聞夫婦之道私室不
與焉今者妾竊墮在室而夫子見妾勃然不恱是客
妾也婦人之義盖不客宿請歸父母于是孟母召孟
子而謂之曰夫禮将入門問孰存所以致敬也将上
堂聲必揚所以戒人也将入户視必下恐見人過也
今子不察扵禮而責禮扵人不亦逺乎孟子謝遂㽞
其婦君子謂孟母知禮而眀扵姑母之道孟子處齊
而有憂色孟母見之曰子若有憂色何也孟子曰不
敏異日閒居擁楹而歎孟母見之曰鄉見子有憂色
曰不也今擁楹而歎何也孟子對曰軻聞之君子稱
身就位不為苟得而受賞不貪榮禄諸侯不聴則不
逹其上聴而不用則不踐其朝今道不用扵齊碩行
而母老是以憂也孟母曰夫婦人之禮精五飰羃酒
漿養舅姑縫衣裳而已矣故有闥内之修而無境外
之志易曰在中饋無攸遂詩曰無非無儀惟酒食是
議以言婦人無擅制之義而有三従之道也故年少
則従乎父母出嫁則從乎夫夫死則從乎子禮也今
子成人也而我老矣子行乎子義吾行乎吾禮君子
謂孟母知婦道詩云載色載笑匪怒匪教此之謂也
　　頌曰
　孟子之母　教化列分　䖏子擇藝　使従大倫
　子學不進　㫁機示焉　子遂成徳　為當世冠
　　魯季敬姜
魯季敬姜者莒女也號戴已魯大夫公父穆伯之妻
文伯之母季康子之従祖叔母也博逹知禮穆伯先
死敬姜守養文伯出學而還歸敬姜側目而盻之見
其友上堂從後堦降而却行奉劍而正履若事父兄
文伯自以爲成人矣敬姜召而數之曰昔者武王罷
朝而結絲􁆗绝左右顧無可使結之者俯而自申之
故能成王道桓公坐友三人諌臣五人日舉過者三
十人故能成伯業周公一食而三吐哺一沐而三握
髮所執贄而見扵窮閭隘巷者七十餘人故䏻存周
室彼二聖一賢者皆伯王之君也而下人如此其所
與逰者皆過巳者也是以日益而不自知也今以子
年之少而位之卑所與逰者皆為服役子之不益亦
以眀矣文伯乃謝罪于是乃擇嚴師賢友而事之所
與逰䖏者皆黄耄倪齒也文伯引祍攘􁂼而親饋之
敬姜曰子成人矣君子謂敬姜備于教化詩云濟濟
多士文王以寜此之謂也文伯相魯敬姜謂之曰吾
語汝治國之要盡在經矣夫幅者所以正曲枉也不
可不彊故幅可以為将晝者所以均不均服不服也
故畫可以為正物者所以治蕪與莫也故物可以為
都大夫持交而不失出入不絶者捆也捆可以為大
行人也推而徃引而来者綜也綜可以為開内之師
主多少之數者均也均可以為内史服重任行逺道
正直而固者軸也䡒可以為相舒而無窮者摘也摘
可以為三公文伯再拜受教文伯退朝朝敬姜敬姜
力績文伯曰以歜之家而主猶績懼于季孫之怒其
以歜為不䏻事主乎敬姜嘆曰魯其亡乎使吾子備
官而未之聞耶居吾語女昔聖王之䖏民也擇瘠土
而䖏之勞其民而用之故長王天下夫民勞則思思
則善心生逸則淫淫則忘善忘善則悪心生沃土之
民不材淫也瘠土之民嚮義勞也是故天子大采朝
曰與三公九卿組織施徳日中考政與百官之政事
使師尹維旅牧宣敬民事少采夕月與太史司載紏
䖍天刑日入監九御使潔奉禘郊之粢盛而後即安
諸侯朝脩天子之業令晝考其國夕省其典刑夜儆
百工使無慆淫而後即安卿大夫朝考其職晝講其
庶政夕序其業夜庀其家事而後即安士朝而受業
晝而講隷夕而習復夜而討過無憾而後即安自庶
人以下眀而動晦而休無自以怠王后親織玄紞公
侯之夫人加之以紘綖卿之内子為大帶命婦成祭
服則士之妻加之以朝服自庶士以下皆衣其夫社
而賦事烝而獻功男女効績否則有辟古之制也君
子勞心小人勞力先王之訓也自上以下誰敢淫心
舎力今我寡也爾又在下位朝夕䖏事猶恐忘先人
之業况有怠惰其何以辟吾兾而朝夕脩我曰必無
廢先人爾今也曰吾不自安以是承君之官余懼穆
伯之絶嗣也仲尼聞之曰弟子記之季氏之婦不淫
矣詩曰婦無公事休其𧖟織言婦人以織績為公事
者也休之非禮也文伯飲南宫敬叔酒以露堵父為
客羞鼈焉為小堵父怒相延食鼈堵父辭曰将使鼈
長而食之遂出敬姜聞之怒曰吾聞之先子曰祭飬
尸饗飬上賓鼈于人何有而使夫人怒遂逐文伯五
日魯大夫辭而復之君子謂敬姜爲慎微詩曰我有
旨酒嘉賓式讌以樂言尊賔也文伯䘚敬姜戒止妾
曰吾聞之好内女死之好外士死之今吾子夭死吾
惡其以好内聞也二三婦之辱共祀先祀者請毋瘠
色毋揮涕毋䧟􁊅毋憂容有降服毋加服従禮而静
是昭吾子仲尼聞之曰女知莫如婦男知莫如夫公
父氏之婦知矣欲眀其子之令徳詩曰君子有榖貽
厥孫子此之謂也敬姜之䖏䘮也朝哭穆伯暮哭文
伯仲尼聞之曰季氏之婦可謂知禮矣爱而無私上
下有章敬姜嘗如季氏康子在朝與之言不應從之
及寝門不應而入康子辭于朝而入見曰肥也不得
聞命母乃罪耶敬姜對曰子不聞耶天子及諸侯合
民事于内朝自卿大夫以下合官職于外朝合家事
于内朝寝門之内婦人治其職焉上下同之夫外朝
子将業君之官職焉内朝子将庀季氏之政焉皆非
吾所敢言也康子嘗至敬姜䦱門而與之言皆不踰
閾祭悼子康子與焉酢不受徹爼不讌宗不具不繹
繹不盡飲則不退仲尼謂敬姜别于男女之禮矣詩
曰女也不爽此之謂也
　　頌曰
　文伯之母　號曰敬姜　通逹知禮　徳行光眀
　匡子過失　教以法理　仲尼賢焉　列為慈母
　　椘子發母
椘将子發之母也子彂攻秦绝粮使人請于王因歸
問其母母問使者曰士䘚得無恙乎對曰士䘚并分
菽粒而食之又問将軍得無恙乎對曰将軍朝夕芻
豢黍梁子彂破秦而歸其母閉門而不内使人數之
曰子不聞越王句踐之伐吴客有獻醇酒一器王使
人徃江之上流使士䘚飲其下流味不及加羙而士
䘚戦自五也異日有獻一囊糗糒者王又以賜軍士
分而食之甘不踰嗌而戦自十也今子爲将士䘚并
分菽粒而食之子獨朝夕芻豢黍梁何也詩不云乎
好樂無荒良士休休言不失和也夫使人入于死地
而自康樂于其上雖有以得勝非其術也子非吾子
也無入吾門子發于是謝其母然後内之君子謂子
彂母能以教誨詩云教誨尔子式榖似之此之謂也
　　頌曰
　子彂之母　刺子驕㤗　将軍稲梁　士䘚菽粒
　責以無禮　不得人力　君子嘉焉　編于母徳
　　魯之母師
母師者魯九子之寡母也臘日休作者歳祀禮事畢
悉召諸子謂曰婦人之義非有大故不出夫家然吾
父母家㓜稚歳時禮不理吾從汝謁徃監之諸子皆
頓首許諾又召諸婦曰婦人有三従之義而無専制
之行少繫父母長繋于夫老繋于子今諸子許我歸
視私家雖踰正禮碩與少子俱以俻婦人出入之制
諸婦其慎房户之守吾夕而反于是使少子僕歸辨
家事天隂還失早至閭外而止夕而入魯大夫従臺
上見而恠之使人間視其居䖏禮節甚脩家事甚理
使者還以状對于是大夫召母而問之曰一日従北
方来至閭而止良久夕乃入吾不知其故甚怪之是
以問也母對曰妾不幸早失夫獨與九子居臘月禮
畢事間従諸子謁歸視私家與諸婦孺子期夕而反
妾恐其酺䤓醉飽人情所有也妾反太早不敢復反
故止閭外期盡而入大夫羙之言于穆公賜母尊號
曰毋師使明請夫人夫人諸姬皆師之君子謂母師
能以身教夫禮婦人未嫁則以父母為天既嫁則以
夫為天其䘮天母則降服一等無二天之義也詩云
出宿于濟飲餞于禰女子有行逺父母兄弟
　　頌曰
　九子之母　誠知禮經　謁歸還返　不掩人情
　徳行既備　卒䝉其榮　鲁君賢之　號以尊名
　　魏芒慈母
魏芒慈母者魏孟陽氏之女芒卯之後妻也有三子
前妻之子有五人皆不爱慈母遇之甚異猶不爱慈
母乃命其三子不得與前妻子齊衣服飲食𧺫居進
退甚相逺前妻之子猶不爱于是前妻中子犯魏王
令當死慈母憂戚悲哀帶圍减尺朝夕勤勞以救其
罪人有謂慈母曰何如勤勞憂懼如此慈母曰如妾
親子雖不爱妾猶救其禍而除其害獨扵假子而不
為何以異于凡母其父為其孤也而使妾為其繼母
繼母如母為人母不䏻愛其子可謂慈乎親其親而
偏其假可謂義乎不慈且無義何以立扵世彼雖不
愛妾安可以忌義乎遂說之魏安釐王聞之髙其義
曰慈母如此可不赦其子乎乃赦其子復其家自此
五子親附慈母雍雍若一慈母以禮義之漸率導八
子咸為魏大夫卿士各成扵禮義君子謂慈母一心
詩云尸鳩在桑其子七兮淑人君子其儀一兮其儀
一兮心如结兮言心之均一也尸鳩以一心養七子
君子以一儀養萬物一心可以事百君百心不可以
事一君此之謂也
　頌曰
　芒卯之妻　五子後母　慈恵仁義　扶養假子
　雖不吾愛　拳拳若親　繼母若斯　亦誠可尊
　　齊田稷母
齊田稷子之母也田稷子相齊受下吏之貨金百鎰
以遺其母母曰子為相三年矣禄未嘗多若此也豈
脩士大夫之費㢤安所淂此對曰誠受之于下其母
曰吾聞士脩身潔行不為苟得竭情盡實不行詐偽
非義之事不計扵心非理之利不入于家言行若一
情貌相副今君設官以待子厚禄以奉子言行則可
以報君夫為人臣而事其君猶為人子而事其父也
盡力竭能忠信不欺務在効忠必死奉命亷潔公正
故遂而無患今子反是逺忠矣夫為人臣不忠是為
人子不孝也不義之財非吾有也不孝之子非吾子
也子起田稷子慙而出反其金自歸罪扵宣王請就
誅焉宣王聞之大賞其母之義遂舎稷子之罪復其
相位而以公金賜母君子謂稷母㢘而有化詩曰彼
君子兮不素飱兮無功而食禄不為也况扵受金乎
　　頌曰
　田稷之母　㢘潔正直　責子受金　以為不徳
　忠孝之事　盡材竭力　君子受禄　終不素食
劉向古列女傳卷之一終
劉向古列女傳卷之二
　賢眀傳
　　周宣姜后
周宣姜后者齊侯之女也賢而有徳事非禮不言行
非禮不動宣王常早卧晏起后夫人不出房姜后脕
簮珥待罪扵永巷使其傳母通言于王曰妾之不才
妾之淫心見矣至使君王失禮而晏朝以見君王樂
色而忘徳也夫苟樂色必好奢窮欲亂之所興也原
亂之興從婢子𧺫敢請婢子之罪王曰寡人不徳寔
自有過非夫人之罪也遂復姜后而勤于政事早朝
晏退䘚成中興之名君子謂姜后善于威儀而有徳
行夫禮后夫人御于君以燭進至于君所㓕燭適房
中脫朝服衣褻服然後進御于君鷄鳴樂師撃鼓以
告旦后夫人鳴佩而去詩曰威儀抑抑徳音秩秩又
曰隰桑有阿其葉有幽既見君子徳音孔膠夫婦人
以色親以徳固姜氏之徳行可謂孔膠也
　　頌曰
嘉兹姜后　厥徳孔賢由禮動作　匡配周宣
引過推譲　宣王悟焉　夙夜崇道　為中興君
　　齊桓衞姬
衛姬者衞侯之女齊桓公之夫人也桓公好淫樂衛
姬為之不聴鄭衛之音桓公用管仲寗戚行伯道諸
侯皆朝而衞獨不至桓公與管仲謀伐衞朝入閨衞
姫望見桓公脕簮珥觧環珮下堂再拜曰碩請衞之
罪桓公曰吾與衞無故姫何請邪對曰妾聞之人君
有三色顯然喜樂容貌淫樂者鐘鼓酒食之色寂然
清静意氣沉抑者䘮禍之色忿然充滿手足矜動者
攻伐之色今妾望君舉趾髙色厲音揚意在衞也是
以請也桓公許諾眀日臨朝管仲趨進曰君之􁍤朝
也恭而氣下言則徐無伐國之志是釋衞也桓公曰
善乃立衛姬為夫人號管仲為仲父曰夫人治内管
仲治外寡人雖愚足以立于世矣君子謂衛姬信而
有行詩曰展如之人兮邦之媛也
　　頌曰
　齊桓衞姬　忠欵誠信　公好淫樂　姬為修身
　望色請罪　桓公加焉　厥使治内　立為夫人
　　晉文齊姜
齊姜齊桓公之宗女晉文公之夫人也𥘉文公父獻
公納􁏿姬譛殺太子申生文公號公子重耳與舅犯
奔狄適齊齊桓公以宗女妻之遇之甚善有馬二十
乗将死于齊曰人生安樂而巳誰知其他子犯知文
公之安齊也欲行而患之與従者謀于桑下𧖟妾在
焉妾告姜氏姜殺之而言于公子曰従者将以子行
䎹者吾巳除之矣公子必従不可以貳二無成命自
子去晉晉無寕歳天未亡晉有晉國者非子而誰子
其勉之上帝臨子貳必有咎公子曰吾不動必死扵
此矣姜曰不可周詩曰莘莘征夫毎懐靡及夙夜征
行猶恐無及况𣣔懐安将何及矣人不求及其䏻及
亂不長世公子必有晉公子不聴姜與舅犯謀醉載
之以行酒醒公子以戈逐舅犯曰若事有濟則可無
所濟吾食舅氏之肉豈有饜㢤遂行過曹邾鄭椘而
入秦秦穆公乃以兵内之于晉晉人殺懐公而立公
子重耳是為文公迎齊姜以為夫人遂伯天下為諸
侯􁋼主君子謂齊姜㓗而不瀆䏻育君子于善詩曰
彼姜孟姜可與寤言此之謂也
　　頌曰
　齊姜公正　言行不怠　勸勉晉文　反國無疑
　公子不聴　姜興犯謀　醉而載之　䘚成伯基
　　秦穆公姬
穆姬者秦穆公之夫人晉獻公之女太子申生之同
母姊與恵公異母賢而有義獻公殺太子申生逐群
公子恵公號公子夷吾奔梁及獻公䘚得因秦立始
即位穆姬使納羣公子曰公族者君之根本恵公不
用又背秦賂晉饑請粟于秦秦與之秦飢請粟于晉
晉不與秦遂興兵與晉戦獲晉君以歸秦穆公曰掃
除先人之廟寡人将以晉君見穆姬聞之乃與太子
罃公子弘與簡璧衰絰履薪以迎旦告穆公曰上天
降災使両君罷以玉帛相見乃以興戎婢子娣姒不
能相教以辱君命晉君朝以入婢子夕以死惟君其
圗之公懼乃舎諸靈臺大夫請以入公曰獲晉君以
功歸今以䘮歸将焉用遂改舘晉君饋以七牢而遣
之穆姫死穆姬之弟重耳入秦(秦)送之晉是為晉文
公太子罃思母之恩而送其舅氏也作詩曰我送舅
氏曰至渭陽何以贈之路車乗黄君子曰慈母生孝
子詩云敬慎威儀維民之則穆姬之謂也
　　頌曰
　秦穆夫人　晉恵之姊　秦執晉君　夫人流涕
　痛不䏻救　乃将赴死　穆公義之　遂釋其弟
　　椘荘樊姬
楚姬者椘荘王之夫人也荘王即位好狩獵樊姬諌
不止乃不食禽獸之肉王改過勤扵政事王嘗聽朝
罷晏姬下殿迎曰何罷晏也得無飢􁑴乎王曰與賢
者俱不知飢􁑴也姬曰王之所謂賢者何也曰虞丘
子也姬掩口而笑王曰姬之所笑何也曰虞丘子賢
則賢矣未忠也王曰何謂也對曰妾執巾􁆽十一年
遣人之鄭衞求賢人進于王今賢于妾者二人同列
者七人妾豈不𣣔擅王之爱寵乎妾聞堂上兼女所
以觀人䏻也妾不䏻以私蔽公欲王多見知人䏻也
妾聞虞丘子相椘十餘年所薦非子弟則族昆弟未
聞進賢退不肖是蔽君而塞賢路知賢不進是不忠
不知其賢是不智也妾之所笑不亦可乎王恱眀曰
王以姬言告虞丘子丘子避席不知所對于是避舎
使人迎孫叔敖而進之王以為令尹治椘三季而荘
王以覇椘史書曰荘王之覇樊姫之力也詩曰大夫
夙夜無使君勞其君者謂女者也又曰温恭朝夕執
事有恪此之謂也
　　頌曰
　樊姬謙譲　靡有嫉妬　廌進羙人　與已同䖏
　非刺虞丘蔽賢之路椘荘用焉功業遂伯
　　周南之妻
周南之妻者周南大夫之妻也大夫受命平治水土
過時不来妻恐其懈于王事盖與其隣人陳素所與
大夫言國家多難惟勉強之無有譴怒遺父母憂昔
舜耕于厯山漁于雷澤陶于河濱非舜之事而舜為
之者為養父母也家貧親老不擇官而仕親操井臼
不擇妻而娶故父母在當與時小同無虧大義不罹
患害而巳夫鳯皇不罹于蔚羅麒麟不入于䧟穽蛟
龍不及于枯澤鳥獸之智猶知避害而况于人乎生
于亂丗不得道理而迫于暴虐不得行義然而仕者
為父母在故也乃作詩曰魴魚頳尾王室如毁雖則
如毀父母孔邇盖不得巳也君子以是知周南之妻
而䏻匡夫也
　　頌曰
周大夫妻　夫出治土　維戒無怠　勉為父母
　凡事逺周　為親之在　作詩魴魚　以勅君子
　　宋鮑女宗
女宗者宋鮑蘇之妻也養姑甚謹鮑蘇仕衛三年而
娶外妻女宗養姑愈敬因徃来者請問其夫賂遺外
妻甚厚女宗姒謂曰可以去矣女宗曰何故姒曰夫
人既有所好子何留乎女宗曰婦人一醮不改夫死
不嫁執麻枲治絲繭織紝組紃以供衣服以事夫室
澈漠酒醴羞饋食以事舅姑以專一為貞以善従為
順豈以專夫室之爱為善㢤若其以淫意為心而扼
夫室之好吾未知其善也夫禮天子十二諸侯九卿
大夫三士二今吾夫誠士也有二不亦冝乎且婦人
有七見去方無一去義七去之道妬正為首淫僻竊
盗長舌驕侮無子悪病皆在其後吾姒不教吾以居
室之禮而反𣣔使吾為見棄之行将安所用此遂不
聴事姑愈謹宋公聞之表其閭號曰女宗君子謂女
宗謙而知禮詩云令儀令色小心翼翼古訓是式威
儀是力此之謂也
　　頌曰
　宋鮑女宗　好禮知理　夫有外妻　不為変巳
　稱引婦道　不聴其姒　宋公賢之　表其閭里
　　晉趙衰妻
晉趙衰妻者晉文公之女也號趙姬𥘉文公為公子
時與趙衰奔狄狄人入其二女叔隈季隗于公子公
以叔隈妻趙衰生盾及及國文公以其女趙姬妻趙
衰生原同屏括樓嬰趙姬請迎盾與其母而納之趙
衰辭而不敢姬曰不可夫得寵而忘舊舎義好新而
嫚故無恩與人勤于隘厄富貴而不頋無禮君棄此
三者何以使人雖妾亦無以侍執巾􁆽詩不云乎采
葑采菲無以下體徳音莫違及尔同死與人同寒苦
雖有小過猶與之同死而不去况于安新忘舊乎又
曰讌爾新㛰不我屑以盖傷之也君其逆之無以新
廢舊趙衰許諾乃逆叔隗與盾来姬以盾為賢請立
為嫡子使三子下之以叔隗為内婦姬親下之及盾
為正卿思趙姬之讓恩請以姬之中子屏括為公族
大夫曰君姬氏之爱子也㣲君姬氏則臣狄人也何
以至此成公許之屏括遂以其族為公族大夫君子
謂趙姬恭而有讓詩曰温温恭人維徳之基趙姬之
謂也
　　頌曰
　趙衰姬氏　制行分眀　身雖尊貴　不妬偏房
　躬事叔隗子盾爲嗣君子羙之厥行孔備
　　陶荅子妻
陶太夫答子妻也答子治陶三年名譽不興家富三
倍其妻數諫不用居五秊從車百乗歸休宗人撃牛
而賀之其妻獨抱児而泣姑怒曰何其不祥也婦曰
夫子䏻薄而官大是謂嬰害無功而家昌是謂積殃
昔䒦令尹子文之治國也家貧國富君敬民戴故福
結于子孫名傳于後世今夫子不然貪冨務大不顧
後害妾聞南山有玄豹霧雨七日而不下食者何也
欲以澤其毛而成文章也故蔵而逺害犬彘不擇食
以肥其身坐而須死耳今夫子治陶家富國貧君不
敬民不戴敗亡之徴見矣願與少子俱脫姑怒遂棄
之䖏朞年答子之家果以盗誅唯其母老以免婦乃
與少子歸養姑終䘚天年君子謂答子妻能以義易
利雖違禮求去終以全身復禮可謂逺識矣詩曰百
爾所思不如我所之此之謂也
　　頌曰
　答子治陶　家冨三倍　妻諌不聴　知其不改
　獨泣姑怒　送厥母家　答子逄􁧻　復歸養姑
　　栁下恵妻
魯大夫柳下恵之妻也栁下恵䖏魯三黜而不去憂
民救亂妻曰無乃瀆乎君子有二耻國無道而貴耻
也國有道而賤耻也今當亂世三黜而不去亦近耻
也桞下恵曰油油之民将䧟于害吾能以乎且彼為
彼我為我彼雖祼䄇安䏻汚我油油然與之䖏仕于
下位桞下既死門人将誄之妻曰将誄夫子之徳耶
則二三子不如妾知之也乃誄曰夫子之不伐兮夫
子之不竭亏夫子之信誠而與人無害兮屈柔従容
不強察兮䝉耻救民徳弥大兮雖遇三黜紂不蔽兮
愷悌君子永䏻厲兮嗟呼惜㢤乃下丗兮庻㡬遐年
今遂逝兮嗚呼哀㢤魂神泄兮夫子之謐宜為恵兮
門人従之以為誄莫䏻竄一字君子謂栁下恵妻䏻
光其夫矣詩曰人知其一莫知其他此之謂也
　　頌曰
　下恵之妻　賢明有文　柳下既死　門人必存
　将誄下恵　妻為之辭　陳列其行　莫䏻易之
　　魯黔婁妻
魯黔婁先主之妻也先生死曽子與門人徃弔之其
妻出户曽于弔之上堂見先生之尸在牗下枕墼席
槀緼𫀆不表覆以布𬒳手足不盡歛覆頭則足見覆
足則頭見曽子曰斜引其𬒳則歛矣妻曰斜而有餘
不如正而不足也先生以不斜之故䏻至于此生時
不邪死而邪之非先生意也曽子不䏻應遂哭之曰
嗟乎先生之終也何以為謚其妻曰以康為謚曽子
曰先生在時食不充口衣不盖形死則手足不歛旁
無酒肉生不得其美死不得其榮何楽于此而謚為
康乎其妻曰昔先生君嘗𣣔授之政以為國相辭而
不為是有餘貴也君嘗賜之粟三十鍾先生辭而不
受是有餘富也彼先生者甘天下之淡味安天下之
卑位不戚戚于貧賤不忻忻于富貴求仁而得仁求
義而得義其謚為康不亦冝乎曽子曰唯斯人也而
有斯婦君子謂黔婁妻為樂貧行道詩曰彼美㳤姬
可與窹言此之謂也
　　頌曰
　黔婁既死　妻獨主䘮　曽子弔焉　布衣褐衾
　安賤甘淡　不求豊羙　尸不掩蔽　猶謚曰康
　　齊相御妻
齊相晏子僕御之妻也號曰命婦晏子将出命婦窺
其夫為相御擁大盖䇿駟馬意氣洋洋甚自得也既
歸其妻曰宜矣子之卑且賤也夫曰何也妻曰晏子
長不滿三尺身相齊國名顯諸侯今者吾従門間觀
其志氣恂恂自下思念深矣今子身長八尺乃為之
僕御耳然子之意洋洋若自足者妾是以去也其夫
謝曰請自改何如妻曰是懐晏子之智而加以八尺
之長也夫躬仁義事眀主其名必揚矣且吾聞寕榮
于義而賤不虗驕以貴于是其夫乃深自責學道謙
遜常若不足晏子恠而問其故具以實對于是晏子
賢其䏻納善自改升諸景公以爲大夫顯其妻以爲
命婦君子謂命婦知善故賢人之所以成者其道愽
矣非特師傳朋友相與切磋也妃匹亦居多焉詩云
高山仰止景行行止言當常嚮爲其善也
　　頌曰
　齊相御妻　匡夫以道　眀言驕恭　恂恂自效
　夫改易行　學問靡巳　晏子升之　列于君子
　　椘接輿妻
椘狂接輿之妻也接輿躬畊以為食椘王使使者持
金百鎰車二駟徃聘迎之曰王願請先生治淮南接
輿笑而不應使者遂不得與語而去妻從市来曰先
生以而為義豈将老而遺之㢤門外車跡何其深也
接輿曰王不知吾不肖也欲使我治淮南遣使者待
金駟来聘其妻曰得無許之乎接輿曰夫富貴者人
之所𣣔也子何悪我許之矣妻曰義士非禮不動不
為貧而易操不為賤而改行妾事先生躬耕以為食
親績以為衣食飽衣暖㩀義而動其樂亦自足矣若
受人重禄乗人堅良食人肥鮮而将何以待之接輿
曰吾不許也妻曰君使不従非忠也従之又違非義
也不如去之夫負釡甑妻戴紝器變名易姓而逺徙
莫知所之君子謂接輿妻為樂道而逺害夫安貧賤
而不怠于道者唯至徳者䏻之詩曰肅肅兎罝椓之
丁丁言不怠于道也
　　頌曰
　接輿之妻　亦安貧賤　雖𣣔進仕　見時暴亂
　椘聘接輿　妻請避舘　戴紝易姓　終不遭難
　　椘老莱妻
椘老莱子之妻也莱子逃世耕扵䝉山之陽葭墻蓬
室木牀蓍席衣緼食菽墾山播種人或言之椘王曰
老莱賢士也王𣣔聘以璧帛恐不来椘王駕至老莱
之門老莱方織畚王曰寡人愚陋獨守宗廟碩先生
幸臨之老莱子曰僕山野之人不足守政王復曰守
國之孤願変先生之志老莱子曰諾王去其妻戴畚
莱挟薪樵而来曰何車迹之衆也老莱子曰椘王欲
使吾守國之政妻曰許之乎曰何妻曰妾聞之可食
以酒肉者可随以鞭捶可授以官禄者可隨以鈇鉞
今先生食人酒肉受人官禄為人所制也䏻免扵患
乎妾不䏻為人所制投其畚莱而去老莱子曰子還
吾為子更慮遂行不顧至江南而止曰鳥獸之觧毛
可績而衣之据其遺粒足以食也老莱子乃随其妻
而居之民従而家者一秊成落三年成聚君子謂老
莱妻果扵從善詩曰衡門之下可以棲遅泌之洋洋
可以療飢此之謂也
　　頌曰
　老莱與妻　逃世山陽　蓬蒿為室　莞葭為盖
　椘王聘之　老莱将行　妻曰世亂　乃遂逃亡
　　椘於陵妻
楚於陵子終之妻也楚王聞於陵子終賢𣣔以為相
使使者持金百鎰徃聘迎之於陵子終曰僕有箕箒
之妾請入與計之即入謂其妻曰椘王𣣔以我為相
遣使者持金来今日為相明日結駟連騎食方丈于
前可乎妻曰夫子織屨以為食非與物無治也左琴
右書楽亦在其中矣夫結駟連騎所安不過容膝食
方丈扵前甘不過一肉今以容䣛之安一肉之味而
懐楚國之憂其可楽乎亂世多害妾恐先生之不保
命也于是子終出謝使者而不許也遂相與逃而為
人灌園君子謂扵陵妻爲有徳行詩云愔愔良人秩
秩徳音此之謂也
　　頌曰
　於陵處楚　王使聘焉　入與妻謀　懼世亂煩
　進徃遇害　不若身安　左琴右書　爲人灌園
劉向古列女傳卷之二終
劉向古列女傳卷之三
　仁智傳
　　宻康公母
密康公之母姓魏氏周共王逰于洷上康公従有三
女奔之其母曰必致之王夫獸三爲群人三爲衆女
三爲粲王田不取群公行下衆王御不参一族夫粲
羙之物歸汝而何徳以堪之王猶不堪况尔小醜乎
康公不獻王㓕宻君子謂宻母爲䏻識㣲詩云無巳
太康職思其憂此之謂也
　　頌曰
　宻康之母　先識盛衰　非刺康公　受􁇪不歸
　公行下衆　物滿則損　俾獻不聴　宻果㓕殞
　　椘武鄧曼
鄧曼者武王之夫人也王使屈瑕為将伐羅屈瑕號
莫敖與群帥悉楚師以行闘伯比謂其御曰莫敖必
敗舉趾髙心不固矣見王曰必濟師王以告夫人鄧
曼曰大夫非衆之謂也其謂君撫小民以信訓諸司
以徳而威莫敖以刑也莫敖狃于蒲騷之役将自用
也必小羅君若不鎮撫其不設備乎扵是王使賴人
追之不及莫敖令于軍中曰諌者有刑及鄢師次亂
濟至羅羅與盧戎撃之大敗莫敖自經荒谷群帥囚
于治父以待刑王曰孤之罪也皆免之君子謂鄧曼
為知人詩云曽是莫聴大命以傾此之謂也王伐隨
且行告鄧曼曰余心蕩何也鄧曼曰王徳薄而禄厚
施鮮而得多物盛必衰日中必移盈而蕩天之道也
先王知之矣故臨武事将發大命而蕩王心焉若師
徒毋虧王薨于行國之福也王遂行䘚于樠木之下
君子謂鄧曼為知天道易曰日中則昃月盈則虧天
地盈虗與時消息此之謂也
　　頌曰
　椘武鄧曼　見事所興謂瑕軍敗　知王将薨
　識彼天道　盛而必衰　終如其言　君子揚称
　　許穆夫人
許穆夫人者衞懿公之女許穆公之夫人也𥘉許求
之齊亦求之懿公将與許女因其傳母而言曰古者
諸侯之有女子也所以苞苴玩弄繋援于大國也言
今者許小而逺齊大而近若今之世強者為雄如使
邉境有㓂戎之事維是四方之故赴告大國妾在不
猶愈乎今舎近而就逺離大而附小一旦有車馳之
難孰可與慮社稷衞侯不聴而嫁之于許其後翟人
攻衞大破之而許不䏻救衞侯遂奔走渉河而南至
椘丘齊桓徃而存之遂城椘丘以居衞侯扵是悔不
用其言當敗之時許夫人馳驅而弔唁衞侯因疾之
而作詩云載馳載馳歸唁衞侯驅馬悠悠言至于曹
大夫䟦渉我心則憂既不我嘉不䏻旋反視爾不臧
我思不逺君子善其慈恵而逺識也
　　頌曰
　衞女未嫁　謀許與齊　女諷母曰　齊大可依
　衞君不聴　後果遁逃　許不䏻救　女作載馳
　　曹僖氏妻
曹大夫僖負覊之妻也晉公子重耳亡過曹恭公不
禮焉聞其駢脅近其舎伺其将浴設帷薄而觀之負
覊之妻言于夫曰吾觀晉公子其従者三人皆國相
也以此三人者皆善戮力以輔人必得晉國若得反
國必覇諸侯而討無禮曹必為首若曹有難子必不
免子胡不早自貳焉且吾聞之不知其子者視其父
不知其君者視其所使今其従者皆卿相之僕也則
其君必伯王之主也若加禮焉必䏻報施矣若有罪
焉必䏻討過子不早圗禍至不久矣負覊乃遺之壺
飡加璧其上公子受飡反璧及公子反國伐曹乃表
負覊之閭令兵士無敢入士民之扶老携㓜而赴其
閭者門外成市君子謂僖氏之妻䏻逺識詩云既眀
且哲以保其身此之謂也
　　頌曰
　僖氏之妻　亷智孔白　見晉公子　知其興祚
　使夫饋飡　且以自託　文伐曹國　䘚獨見釋
　　孫叔敖母
椘令尹孫叔敖之母也叔敖為嬰児之時出逰見両
頭蛇殺而埋之歸見其母而泣焉母問其故對曰吾
聞見両頭蛇者死今者出逰見之其母曰蛇今安在
對曰吾恐他人復見之殺而埋之矣其母曰汝不死
矣夫有隂徳者陽報之徳勝不祥仁除百禍天之處
髙而聴卑書不云乎皇天無親惟徳是輔爾嘿矣必
興于楚及叔敖長為令尹君子謂叔敖之母知道徳
之次詩云母氏聖善此之說也
　　頌曰
　叔敖之母　深知天道　叔敖見蛇　両頭岐首
　殺而埋之　泣恐不及　母曰隂徳　不死必夀
　　晉伯宗妻
晉大夫伯宗之妻也伯宗賢而好以直辨凌人毎朝
其妻常戒之曰盗憎主人民愛其上有爱好人者必
有憎妬人者夫子好直言枉者悪之禍必及身矣伯
宗不聴朝而以喜色歸其妻曰子貌有喜色何也伯
宗曰吾言于朝諸大夫皆謂我知似陽子妻曰實榖
不華至言不餙今陽子華而不實言而無謀是以禍
及其身子何喜焉伯宗曰吾𣣔飲諸大夫酒而與之
謀爾試聴之其妻曰諾于是為大㑹與諸大夫飲既
飲而問妻曰何若對曰諸大夫慕子若也然而民之
不䏻戴其上乆矣難必及子子之仕固不可易也且
國家多貳其危可立待也子何不預結賢大夫以託
州犁焉伯宗曰諾乃得畢羊而交之及欒不忌之難
郤害伯宗譛而殺之畢羊乃送州犂于荆遂得免焉
君子謂伯宗之妻知天道詩云多将熇熇不可救薬
此之謂也
　　頌曰
　伯宗凌人　妻知且亡　數諌伯宗　厚許畢羊
　屬以州犂以免咎殃　伯宗遇禍　州犁奔荆
　　衞靈夫人
衞靈公之夫人也靈公與夫人夜坐聞車聲轔轉至
闕而止過闕復有聲公問夫人曰知此謂誰夫人曰
此􁐣伯玉也公曰何以知之夫人曰妾聞禮下公門
式路馬所以廣敬也夫忠臣與孝子不為昭昭變節
不為冥冥惰行蘧伯玉衞之賢大夫也仁而有智敬
以事上此其人必不以闇昧廢禮是以知之公使視
之果伯玉也公反之以戲夫人曰非也夫人酌觴再
拜賀公公曰子何以賀寘人夫人曰始妾獨以衞為
有蘧伯玉爾今衞復有與之齊者是君有二臣也國
多賢臣國之福也妾是以賀公驚曰善㢤遂語夫人
其實焉君子謂衞夫人眀于知人道夫可欺而不可
罔者其眀智乎詩云我聞其聲不見其人此之謂也
　　頌曰
　衞靈夜坐　夫人與存　有車轔轔　中止闕門
　夫人知之　必伯玉焉　維知識賢　問之信然
　　齊靈仲子
齊靈仲子者宋侯之女齊靈公之夫人也初靈公娶
于魯聲姬生子光以為太子夫人仲子與其娣戎子
嬖于公仲子生子牙戎子請以牙為太子代光公許
之仲子曰不可夫廢常不祥聞諸侯之難失謀夫光
之立也列于諸侯矣今無故而廢之是專絀諸侯而
以難犯不祥也君心悔之在我而已仲子曰妾非讓
也誠禍之萌也以死爭之公終不聴遂逐太子光而
立牙為太子髙厚為傳靈公􁀣髙厚欲迎牙及公薨
崔杼立光而殺髙厚以不用仲子之言禍至扵此君
子謂仲子眀扵事理詩云聴用我謀庶無大悔仲子
之謂也
　　頌曰
　齊靈仲子　仁智顯眀　靈公立牙　廢姬子光
　仲子強諫　棄嫡不祥　公既不聴　果有禍殃
　　魯臧孫母
臧孫母者魯大夫臧文仲之母也文仲将為魯使至
齊其母送之曰汝刻而無恩好盡人力窮人以為威
魯國不容子矣而使子之齊凡好将作必扵変動害
子者其于斯發事乎汝其戒之魯與齊通壁壁隣之
國也魯之寵臣多怨汝者又皆通于齊髙子國子是
必使齊圗魯而拘汝㽞之難乎其免也汝必施恩布
恵而後出以求助焉于是文仲託于三家厚士大夫
而後之齊齊果拘之而興兵𣣔􁐂魯文仲隂使人遺
公書恐得其書乃謬其辭曰歛小器投諸台食獵犬
組羊裘琴之合甚思之臧我羊羊有母食我以同魚
冠纓不足帶有餘公及大夫相與議之莫䏻知之人
有言臧孫母者世家子也君何不試召而問焉于是
召而語之曰吾使臧子之齊今特書来云爾何也臧
孫母泣下襟曰吾子拘有木治矣公曰何以知之對
曰歛小器投諸台者言取郭外萌内之扵城中也食
獵犬組羊裘者言趣饗戦闘之士而繕甲兵也琴之
合甚思之者言思妻也臧我羊羊有母是善告妻善
飬母也食我以同魚同者其文錯錯者所以治鋸鋸
者所以治木也是有木治保于獄矣冠纓不足帶有
餘者頭亂不得梳飢不得食也故知吾子拘而有木
治矣扵是以臧孫母之言軍于境上齊方遣兵将以
􁐂魯聞兵在境上乃還文仲而不伐魯君子謂臧孫
母識髙見逺詩云陟彼屺兮瞻望母兮此之謂也
　　頌曰
　臧孫之母　刺子好威　必且遇善　使援所危
　既厚三家　果拘于齊　母說其書　子遂得歸
　　晉羊叔姬
叔姬者羊舌子之妻也叔向叔魚之母也一姓楊氏
叔向名肹叔魚名鮒羊舌子好正不容于晉去而之
三室之邑三室之邑人相與忀羊而遺之羊舌子不
受叔姬曰夫子居晉不容去之三室之邑又不容于
三室之邑是于夫子不容也不如受之羊舌子受之
曰為肹與鮒亨之叔姬曰不可南方有鳥名曰乾吉
食其子不擇肉子常不遂今肹與鮒童子也随大夫
而化者不可食以不義之肉不若埋之以眀不與于
是乃盛以甕埋壚隂後二年攘羊之事發都吏至羊
舌子曰吾受之不敢食也彂而視之則其骨存焉都
吏曰君子㢤羊舌子不與攘羊之事矣君子謂叔姬
為䏻防害逺疑詩曰無曰不顯莫予去覯此之謂也
叔向𣣔娶于申公巫臣氏夏姬之女羙而有色叔姬
不𣣔娶其族叔向曰吾母之族貴而無庶吾懲舅氏
矣叔姬曰子靈之妻殺三夫一君一子而亡一國両
卿矣爾不懲此而反懲吾族何也且吾聞之有竒福
者必有竒禍而有甚羙者必有甚悪今是鄭穆少妃
姚子之子子貉之妹也子貉早死無後而天鐘羙于
是将必以是大有敗也昔有仍氏生女髮黒而甚羙
光可監人名曰玄妻楽正䕫娶之生伯封宕有豕心
忿戾母期貪婪無饜謂之封豕有窮后羿滅之䕫是
用不祀且三代之亡恭太子之廢皆是物也汝何以
為㢤夫有美物足以移人苟非徳義則必有禍也叔
向懼而不敢娶􁀊公強使娶之生楊食我食我號曰
伯碩生時侍者謁之叔姬曰長姒産男叔姬徃視之
及堂聞其號也而還曰豺狼之聲也狼子野心今将
㓕羊舌氏者必是子也遂不肯見及長與祁勝為亂
晉人殺食我羊舌氏田是遂㓕君子謂叔姬為䏻推
類詩云如彼泉流無淪胥以敗此之謂也叔姫之始
生叔魚也而視之曰是虎目而豕啄鳶眉而牛腹谿
􁒅可盈是不可饜也必以賂死遂不見及叔魚長為
國賛理邢侯與雍子争田雍子入其女扵叔魚以求
直邢侯殺叔魚與雍子于朝韓宣子患之叔向曰三
姦同罪請殺其生者而戮其死者遂族邢侯氏而尸
叔魚與雍子于市叔魚䘚以貪死叔姬可謂知矣詩
云貪人敗類此之謂也
　　頌曰
　叔向之母　察于情性　知人之生　以窮其命
　叔魚食我　皆貪不正　必以貨死　果䘚分争
　　晉范氏母
晉范氏母者范獻子之妻也其三子逰于趙氏趙蕳
子乗馬園中園中多株問三子曰奈何長者曰眀君
不問不為亂君不問而為中者曰爱馬足則無爱民
力爱民力則無爱馬足少者曰可以三徳使民設令
伐株于山将有馬為也巳而閑囿示之株夫山逺而
囿近是民一悦矣夫險阻之山而伐􁀊地之株民二
悦矣既畢而賤賣民三悦矣簡子従之民果三悦少
子伐其謀歸以告母母喟然嘆曰終㓕范氏者必是
子也夫伐功施勞鮮䏻布仁乗偽行詐莫能久長其
後智伯㓕范氏君子謂范氏母為知難夲詩曰無忝
皇祖式救爾後此之謂也
　　頌曰
范氏之母　貴徳尚信　小子三悦　以詐與民
　知其必㓕　鮮䏻有仁　後果逄禍　身死國兮
　　魯公乗姒
魯公乗姒者魯公乗子皮之姒也其族人死姒哭之
甚悲子皮止姒曰安之吾今嫁姊矣已過時子皮不
復言也魯君𣣔以子皮為相子皮問姒曰魯君𣣔以
我為相為之乎姒曰勿為也子皮曰何也姒曰夫臨
䘮而言嫁一何不習禮也後過時而不言一何不逹
人事也子内不習禮而外不逹人事子不可以為相
子皮曰姒𣣔嫁何不早言姒曰婦人之事唱而後和
吾豈以𣣔嫁之故數子乎子誠不習扵禮不逹扵人
事以此相一國據大政何以理之譬猶揜目而别黒
白也掩目而别黒白猶無患也不逹人事而相國非
有天咎必有人禍子其勿為也子皮不聴䘚受為相
居未期年果誅而死君子謂公乗姒縁事而知弟之
遇􁧻也可謂智矣待禮然後動不苟觸情可謂貞矣
詩云籜兮籜兮風其吹汝叔兮伯兮唱予和汝又曰
百爾所思不如我所之此之謂也
　　頌曰
　子皮之姊　眀事分禮　子皮相魯　知其禍𧺫
　姊諌子皮　殆不如止　子皮不聴　䘚為宗恥
　　魯􁇀室女
􁇀室女者魯􁇀室邑之女也過時未適人當穆公時
君老大子㓜女倚柱而嘯旁人聞之莫不為之慘者
其隣人婦從之逰謂曰何嘯之悲也子𣣔嫁耶吾為
子求偶􁇀室女曰嗟乎始吾以子為有知今無識也
吾豈為不嫁不樂而悲哉吾憂魯君老大子㓜隣婦
笑曰此乃魯大夫之憂婦人何與焉漆室女曰不然
非子所知也昔晉客舎吾家繋馬園中馬佚馳赱踐
吾葵使我終歳不食葵鄰人女奔随人亡其家倩吾
兄行追之逄霖水出溺流而死令吾終身無兄吾聞
河潤九里漸洳三百歩今魯君老悖太子少愚愚偽
日起夫魯國有患者君臣父子皆𬒳其辱禍及衆庶
婦人獨安所避乎吾甚憂之子乃曰婦人無與者何
㢤鄰婦謝曰子之所慮非妾所及三年魯果亂齊楚
攻之魯連有冦男子戦闘婦人轉輸不得休息君子
曰逺矣􁇀室女之思也詩云知我者謂我心憂不知
我者謂我何求此之謂也
　　頌曰
　􁇀室之女　計慮甚玅　維魯且亂　倚柱而嘯
　君老嗣㓜　愚悖姦生　魯果優亂　齊伐其城
　　魏曲沃負
曲沃負者魏大夫如耳母也秦立魏公子政為魏太
子魏哀王使使者為太子納妃而羙王将自納焉曲
沃負謂其子如耳曰王亂于無别汝胡不匡之方今
戦國強者為雄義者顯焉今魏不䏻強王又無義何
以持國乎王中人也不知其為禍耳汝不言則魏必
有禍矣有禍必及吾家汝言以盡忠忠以除禍不可
失也如耳未遇門㑹使于齊負因欵王門而上書曰
曲沃之老婦也心有所懐碩以聞扵王王召入負曰
妾聞男女之别國之大莭也婦人脆于志窳于心不
可以邪開也是故必十五而笄二十而嫁早成其號
謚所以就之也聘則為妻奔則為妾所以開善遏淫
也節成然後許嫁親迎然後随従貞女之義也今大
王為太子求妃而自納之于後宫此毀貞女之行而
亂男子之别也自古聖王必正妃匹妃匹正則興不
正則亂夏之興也以塗山亡也以末喜殷之興也以
有㜪亡也以妲巳周之興也以大姒亡也以褒姒周
之康王夫人晏出朝關雎𧺫興思得㳤女以配君子
夫雎鳩之鳥猶未嘗見乗居而匹處也夫男女之盛
合之以禮則父子生焉君臣成焉故為萬物始君臣
父子夫婦三者天下之大綱紀也三者治則治亂則
亂今大王亂人道之始棄綱紀之大大國五六南有
強楚西有横秦而魏國居其間可謂僅存矣王不憂
此而従亂無别父子同女妾恐大王之國政危矣王
曰然寡人不知也遂與太子妃而賞負三十鍾如耳
還而爵之哀王勤行自修勞来國家而齊椘強秦不
敢加兵焉君子謂魏負知禮詩云敬之敬之天維顯
思此之謂也
　　頌曰
　魏負聰逹　非刺哀王　王子納妃　禮别不眀
　負欵王門陳列紀網王䏻自脩䘚無敵兵
　　趙将括母
趙将馬服君趙奢之妻趙括之母也秦攻趙孝成王
使括代亷頗為将将行括母上書言于王曰括不可
使将王曰何也曰始妾事其父父時為将身所奉飯
者以十數所友者以百數大王及宗室所賜幣者盡
以與軍吏士大夫受命之日不問家事今括一旦為
将東向而朝軍吏吏無敢仰視之者王所賜金帛歸
盡蔵之乃曰視便利田宅可買者王以為若其父乎
父子不同執心各異碩勿遣王曰母置之吾計已决
矣括母曰王終遣之即有不稱妾得無随乎王曰不
也括既行代亷頗三十餘日趙兵果敗括死軍覆王
以括母為仁智詩曰老夫灌灌小子矯矯匪我言耄
爾用憂謔此之謂也
　　頌曰
　孝成用括　代頗拒秦　括母獻書　知其覆軍
願止不得　請罪止身　括死長􁀊　妻子得存
劉向古列女傳卷之三終
劉向古列女傳卷之四
　貞順傳
　　召南申女
召南申女者申人之女也既許嫁于鄷夫家禮不備
而𣣔迎之女與其人言以為夫婦者人倫之始也不
可不正傳曰正其本則萬物理失之毫釐差之千里
是以本立而道生源潔而流清故嫁娶者所以傳重
承業継續先祖為宗廟主也夫家輕禮違制不可以
行遂不肯徃夫家訟之于理致之于獄女終以一物
不具一禮不備守莭持義必死不徃而作詩曰雖速
我獄室家不足言夫家之禮不備足也君子以為淂
婦道之儀故舉而揚之傳而法之以絶無禮之求防
淫慾之行焉又曰雖速我訟亦不女從此之謂也
　　頌曰
　召南申女　貞一脩容　夫禮不備　終不肯從
　要以必死　遂至獄訟　作詩眀意　後丗稱誦
　　宋恭伯姬
伯姬者魯宣公之女成公之妹也其母曰􁁴姜嫁伯
姬于宋恭公恭公不親迎伯姬迫于父母之命而行
既入宋三月廟見當行夫婦之道伯姬以恭公不親
迎故不肯聴命宋人告魯魯使大夫季文子如宋致
命于伯姬還復命公享之繆姜出于房再拜曰大夫
勤勞于逺道辱送小子不忘先君以及後嗣使下而
有知先君猶有望也敢再拜大夫之辱伯姬既嫁于
恭公十年恭公䘚伯姬寘至景公時伯姬嘗遇夜失
火左右曰夫人少避火伯姬曰婦人之義保傳不俱
夜不下堂待保傳来也保母至矣傳母未至也左右
又曰夫人少避火伯姬曰婦人之義傳母不至夜不
可下堂越義而生不如守義而死遂逮于火而死春
秋詳録其事為賢伯姬以為婦人以貞為行者也伯
姬之婦道盡矣當此之時諸侯聞之莫不悼痛以為
死者不可以生財物猶可復故相與聚㑹于澶淵償
宋之所䘮春秋善之君子曰禮婦人不得傳母夜不
下堂行必以燭伯姬之謂也詩云淑慎爾止不愆于
儀伯姬可謂不失儀矣
　　頌曰
　伯姬心専　守禮一意　宫夜失火　保傳不備
　逮火而死　厥心靡悔　春秋賢之　詳録其事
　　衞宣夫人
夫人者齊侯之女也嫁于衞至城門而衞君死保母
曰可以還矣女不聴遂入持三年之䘮畢弟立請曰
衞小國也不容二庖請碩同庖終不聴衞君使人愬
子齊兄弟齊兄弟皆𣣔與君使人告女女終不聴乃
作詩曰我心匪石不可轉也我心匪席不可卷也厄
窮而不憫勞辱而不苟然後能自致也言不失也然
後可以濟難矣詩曰威儀棣　不可選也言其左右
無賢臣皆順其君之意也君子羙其貞一故舉而列
之于詩也
　　頌曰
　齊女嫁衞　厥至城門　公薨不反　遂入三年
　後君欲同　女終不渾　作詩譏刺　䘚守死君
　　蔡人之妻
蔡人之妻者宋人之女也既嫁于蔡而夫有悪􁀣其
母将改嫁之女曰夫之不幸乃妾之不幸也柰何去
之適人之道一與之醮終身不改不幸遇悪疾不改
其意且夫采(采)芣苢之草雖其臭悪猶始于捋采之
終于懐襭之浸以益親况于夫婦之道乎彼無大故
又不遣妾何以得去終不聴其母乃作芣苢之詩君
子曰宋女之意甚貞而一也
　　頌曰
　宋女専慤　持心不碩　夫有悪疾　意猶一精
　母勸去歸作詩不聴詩人美之以為順貞
　　黎荘夫人
黎荘夫人者衞侯之女黎荘公之夫人也既徃而不
同𣣔所務者異未嘗得見甚不得意其傳母閔夫人
賢公反不納憐其失意又恐其已見遣而不以時去
謂夫人曰夫婦之道有義則合無義則去今不得意
胡不去乎乃作詩曰式㣲式㣲胡不歸夫人曰婦人
之道一而巳矣彼雖不吾以吾何可以離于婦道乎
乃作詩曰㣲君之故胡爲乎中露終執貞一不違婦
道以俟君命君子故序之以編詩
　　頌曰
　黎荘夫人　執行不衰　荘公不偶　行節及乖
　傳母勸去　作詩式㣲　夫人守一　終不肯歸
　　齊孝孟姬
孟姬者華氏之長女齊孝公之夫人也好禮貞一過
時不嫁齊中求之禮不備終不徃躡男席語不及外
逺别避嫌齊中莫䏻備禮求焉齊國称其貞孝公聞
之乃脩禮親迎于華氏之室父母送孟姬不下堂母
醮房之中結其衿縭戒之曰必敬必戒無違宫事父
誡之東階之上曰必夙興夜寐無違命其有大妨于
王命者亦勿従也諸母誡之両階之間曰敬之敬之
必終父母之命夙夜無怠爾之衿縭父母之言謂何
姑姊妹誡之門内曰夙夜無愆爾之衿鞶無忘父母
之言孝公親迎孟姬于其父母三顧而出親迎之綏
自御輪三曲顧姬與遂納于宫三月廟見而後行夫
婦之道既居久之公逰于琅邪華孟姬従車奔姬墮
車碎孝公使駟馬立車載姬以歸姬使侍御者舒帷
以自障蔽而使傳母應使者曰妾聞妃后踰閾必乗
安車輜軿下堂則従傳母保阿進退則鳴玉環佩内
餙則結紐綢繆野處則帷裳擁蔽所以正心一意自
歛制也今立車無軿非所敢受命也野䖏無衞非所
敢久居也三者失禮多矣夫無禮而生不若早死使
者馳以告公更取安車比其反也則自絰矣傳母救
之不絶傳母曰使者至輜軿已具姬氏蘇然後乗而
歸君子謂孟姬好禮禮婦人出必輜軿衣服綢繆既
嫁歸問女見弟不問男昆弟所以逺别也詩曰彼君
子女綢直如髮此之謂也
　　頌曰
　孟姬好禮　執節甚公　避嫌逺别　終不冶容
　輦不並乗　非禮不従　君子嘉焉　自古寡同
　　息君夫人
夫人者息君之夫人也楚伐息破之虜其君使守門
将妻其夫人而納之于宫椘王出逰夫人遂出見息
君謂之曰人生要一死而已何至自苦妾無須臾而
忘君也終不以身更貳醮生離于地上豈如死歸于
地下㢤乃作詩曰榖則異室死則同穴有如不信死
如曒日息君止之夫人不聴遂自殺息君亦自殺同
日俱死椘王賢其夫人守莭有義乃以諸侯之禮合
而葬之君子謂夫人説于行善故序之于詩夫義動
君子利動小人息君夫人不為利動矣詩云徳音莫
違及尔同死此之謂也
　　頌曰
　椘虜息君　納其適妃　夫人持固　弥久不衰
　作詩同穴　思故忘新　遂死不顧　列于貞賢
　　齊杞梁妻
齊𣏌梁殖之妻也荘公􁐂莒殖戦而死荘公歸遇其
妻使使者弔之于路𣏌梁妻曰今殖有罪君何辱命
焉若令殖免于罪則賤妾有先人之弊廬在下妾不
得與郊弔于是荘公乃還車詣其室成禮然後去𣏌
梁之妻無子内外皆無五屬之親既無所㱕乃枕其
夫之屍于城下而哭内諴動人道路過者莫不為之
揮俤十日而城為之崩既葬曰吾何歸矣夫婦人必
有所倚者也父在則倚父夫在則倚夫子在則倚子
今吾上則無父中則無夫下則無子内無所依以見
吾誠外無所倚以立吾莭吾豈能更二哉亦死而已
遂赴溜水而死君子謂𣏌梁之妻貞而知禮詩云我
心傷悲聊與子同歸此之謂也
　　頌曰
　𣏌梁戦死　其妻収丧　齊荘道弔　避不敢當
　哭夫于城　城為之崩　自以無親　赴淄而薨
　　椘􁀊伯嬴
伯嬴者秦穆公之女椘􁀊王之夫人昭王之母也當
昭王時椘與吴為伯莒之戦吴勝椘入至郢昭王亡
吴王闔閭盡妻其後宫次至伯嬴伯嬴持刀曰妾聞
天子者天下之表也公侯者一國之儀也天子失制
則天下亂諸侯失莭則其國危夫婦之道固人倫之
始王教之端是以眀王之制使男女不親授受坐不
同席食不共器殊椸枷異巾􁆽所以逺之也若諸侯
外淫者絶卿大夫外淫者放士庶人外淫者宫割夫
然者以為仁失可復以義義失可復以禮男女之失
亂亡興焉夫造亂亡之端公侯之所絶天子之所誅
也今君王棄儀表之行縦亂亡之欲犯誅絶之事何
以行令訓民且妾聞生而辱不若死而榮若使君王
棄其儀表則無以臨國妾有淫端則無以生世一舉
而両辱妾以死守之不敢承命且凡所𣣔妾者為楽
也近妾而死何楽之有如先殺妾又何益于君王于
是吴王慙遂退舎伯嬴與其保阿閉永巷之門皆不
释兵三旬秦救至昭王乃復矣君子謂伯嬴勇而精
一詩曰莫莫葛纍施于條枚豈弟君子求福不囘此
之謂也
　　頌曰
　闔閭勝椘　入厥宫室　盡妻後宫　莫不戦慄
　伯嬴自守　堅固専一　君子美之　以為有莭
　　椘昭貞姜
貞姜者齊侯之女椘昭王之夫人也王出逰留夫人
漸臺之上而去王聞江水大至使使者迎夫人忌持
其符使者至請夫人出夫人曰王與宫人約令召宫
人必以符今使者不持符妾不敢從使者行使者曰
今水方大至還而取符則恐後矣夫人曰妾聞之貞
女之義不犯約勇者不畏死守一節而已妾知従使
者必生留必死然棄約越義而求生不若留而死耳
于是使者取符則水大至臺崩夫人流而死王曰嗟
夫守義死莭不為苟生䖏約持信以成其貞乃號之
曰貞姜君子謂貞姜有婦莭詩云淑人君子其儀不
忒此之謂也
　　頌曰
　椘昭出逰　㽞姜漸臺　江水大至　無符不来
　夫人守莭　流死不疑　君子序焉　上配伯姬
　　椘白貞姬
貞姬者椘白公勝之妻也白公死其妻紡績不嫁吴
王聞其羙且有行使大夫持金百鎰白璧一雙以聘
焉以輜軿三十乘迎之将以為夫人致幣白妻辭之
曰白公生之時妾幸淂充後宫執箕箒掌衣履拂枕
席託為妃匹白公不幸而死妾願守其墳墓以終天
年今王賜金璧之聘夫人之位非愚妾之所聞也且
夫棄義從𣣔者汚也見利忘死者貪也夫貪汚之人
王何以為㢤妾聞之忠臣不借人以力貞女不假人
以色豈獨事生若此㢤于死者亦然妾既不仁不䏻
従死今又去而嫁不亦太甚乎遂辭聘而不行吴王
賢其守莭有義號曰貞姬椘君子謂貞姬㢘㓗而誠
信夫任重而道逺仁以為巳任不亦重乎死而後巳
不亦逺乎詩云彼美孟姜徳音不忘此之謂也
　　頌曰
　白公之妻　守寡紡績　吴王美之　聘以金璧
　妻操固行　雖死不易　君子大之　美其嘉績
　　衞宗二順
衞宗二順者衞宗室靈王之夫人而及其傳妾也秦
㓕衞君乃封靈王世家使奉其祀靈王死夫人無子
而守寡傳妾有子傳妾事夫人八年不衰供飬愈謹
夫人謂傳妾曰孺子養我甚謹子奉祀而妾事我我
不聊也且吾聞主君之母不妾事人今我無子于禮
斥絀之人也而得㽞以盡其節是我幸也今又煩孺
子不改故莭我甚内慙吾碩出居外以時相見我甚
便之傳妾泣而對曰夫人𣣔使靈氏受三不祥耶不
幸早終是一不祥也夫人無子而婢妾有子是二不
祥也夫人𣣔出居外使婢子居内是三不祥也妾聞
忠臣下君無怠􁑴時孝子養親患無日也妾豈敢以
小貴之故変妾之莭㢤供養固妾之職也夫人又何
勤乎夫人曰無子之人而辱主君之母雖子𣣔爾衆
人謂我不知禮也吾終碩居外而已傳妾退而謂其
子曰吾聞君子䖏順奉上下之儀脩先古之禮此順
道也今夫人難我将𣣔居外使我居内此逆也䖏逆
而生豈若守順而死㢤遂𣣔自殺其子泣而守之不
聴夫人聞之􁁅遂許傳妻留終年供養不衰君子曰
二女相譲亦誠君子可謂行成于内而名立于夫世
矣詩云我心匪后不可轉也此之謂也
　　頌曰
　衞宗二順　執行咸固　妾子雖代　供養如故
　夫人慙辭　請求出舎　終不肯聴　禮甚有度
　　魯寡陶嬰
陶嬰者魯陶門之女也少寡飬㓜孤無強昆弟紡織
為産魯人或聞其義将求焉嬰聞之恐不得兔作歌
眀已之不更二也其歌曰黄鵠之早寡兮七年不雙
鵷􁦺獨宿兮不與衆同夜半悲鳴想其故雄天命早
寡兮獨宿何傷寡婦念此兮泣下數行嗚呼㢤兮死
者不可忘飛鳥尚然兮况于貞良雖有賢匹兮終不
重行魯人聞之曰斯女不可得巳遂不敢復求嬰寡
終身不改君子謂陶嬰貞一而思詩云心之憂矣我
歌且謡此之謂也
　　頌曰
　陶嬰少寡　紡績養子　或𣣔取焉　乃自修理
　作歌自眀　求者乃止　君子稱揚　以為女紀
　　梁寡高行
高行者梁之寡婦也其為人榮于色而美于行夫死
早寡不嫁梁貴人多争𣣔娶之者不䏻得梁王聞之
使相聘焉髙行曰妾夫不幸早死先狗馬填溝􁒅妾
守飬其孤㓜曽不得專意貴人多求妾者幸而得免
今王又重之妾聞婦人之義一徃而不改以全貞信
之莭念忘死而趨生是不信也貴而忘賤是不貞也
棄義而從利無以為人乃援鏡持刀以割其鼻曰妾
巳刑矣所以不死者不忍㓜弱之重孤也王之求妾
者以其色也今刑餘之人殆可釋矣于是相以報王
大其義髙其行乃復其身尊其號曰髙行君子謂髙
行莭禮專精詩云謂予不信有如皎日此之謂也
　　頌曰
髙行䖏梁　貞専精純　不貪行貴　務在一信
不受梁聘　劓鼻刑身　君子髙之　顯示後人
　　陳寡孝婦
孝婦者陳之少寡婦也年十六而嫁未有子其夫當
行戍夫且行時囑孝媍曰我生死未可知幸有老母
無他兄弟備吾不還汝肯養吾母乎媍應曰諾夫果
死不還婦飬姑不衰慈爱愈固紡績以為家業終無
嫁意居䘮三年其父母哀其年少無子而早寡也将
取而嫁之孝婦曰妾聞之信者人之幹也義者行之
莭也妾幸淂離襁褓受嚴命而事夫夫且行時屬妾
以其老母既許諾之夫受人之託豈可棄㢤棄託不
信背死不義不可也母曰吾憐女少年早寡也孝婦
曰妾聞寜載于義而死不載于地而生且夫養人老
母而不䏻䘚許人以諾而不䏻信将何以立于丗夫
為人婦固養其舅姑者也夫不幸先死不淂盡為人
子之禮今又使妾去之莫飬老母是眀夫之不肖而
著妾之不孝不孝不信且無義何以生㢤因𣣔自殺
其父母懼而不敢嫁也遂使飬其姑二十八年姑死
葬之終奉祭祀淮陽大守以聞漢孝文皇帝髙其義
貴其信羙其行使　者賜之黄金四十斤復之終身
號曰孝婦君子謂孝婦備于婦道詩云匪直也人秉
心塞淵此之謂也
　　頌曰
　孝婦䖏陳　夫死無子　母将嫁之　終不聴母
　專心養姑　一醮不改　聖王嘉之　號曰孝婦
劉向古列女傳卷之四終
劉向古列女傳卷之五
莭義傳
　　魯孝義保
孝義保者魯孝公稱之保母臧氏之寡也𥘉孝公父
武公與其二子長子括中子戲朝周宣王宣王立戲
為魯太子武公薨戲立是為懿公孝公時號公子稱
最少義保與其子俱入宫養公子稱括之子伯御與
魯人作亂攻殺懿公而自立求公子稱于宫将殺之
義保聞伯御将殺稱乃衣其子以稱之衣卧于稱之
䖏伯御殺之義保遂抱稱以出遇稱舅魯大夫于外
舅問稱死乎義保曰不死在此舅曰何以得免義保
曰以吾子代之義保遂以逃十一年魯大夫皆知稱
之在保于是請周天子殺伯御立稱是為孝公魯人
髙之論語曰可以託六尺之孤其義保之謂也
　　頌曰
　伯御作亂　由魯宫𧺫　孝公乳保　臧氏之母
　逃匿孝公　易以其子　保母若斯　亦誠足恃
　　椘成鄭瞀
鄭瞀者鄭女之嬴媵椘成王之夫人也𥘉成王登臺
臨後宫宫人皆傾觀子瞀直行不顧徐歩不變王曰
行者顧子瞀不顧王曰顧吾以女為夫人子瞀復不
顧王曰顧吾又與女千金而封若父兄子瞀遂不顧
于是王下臺而問曰夫人重位也封爵厚禄也一顧
可以得之可得而遂不顧何也子瞀曰妾聞婦人以
端正和顔為容今者大王在臺上而妾顧則是失儀
莭也不顧告以夫人之尊示以封爵之重而後顧則
是妾貪貴樂利以忘義理也苟忘義理何以事王王
曰善遂立以為夫人䖏期年王将立公子啇臣以為
太子王問之于令尹子上子上曰君之齒未也而又
多寵子既置而黜之必為亂矣且其人蠭目而豺聲
忍人也不可立也王退而問于夫人子瞀曰令尹之
言信可従也王不聴遂立之其後啇臣以子上救蔡
之事譛子上而殺之子瞀謂其保曰吾聞婦人之事
在于饋食之間而巳雖然心之所見吾不䏻蔵夫昔
者子上言太子之不可立也太子怨之譛而殺之王
不眀察遂辜無罪是白黒顛倒上下錯􁅜也王多寵
子皆𣣔得國太子貪忍恐失其所王又不眀無以照
之庶嫡分争禍必興焉後王又𣣔立公子職職啇臣
庶弟也子瞀退而與其保言曰吾聞信不見疑今者
王必将以職易太子吾懼禍亂之作也而言之于王
王不應其以太子為非吾子疑吾譛之者乎夫見疑
而生衆人孰知其不然與其無義而生不如死以眀
之且王聞吾死必寤太子之不可釋也遂自殺保毋
以其言通于王是時太子知王之𣣔廢之也遂興師
作亂圍王宫王請食㷱蟠而死不可得也遂自經君
子曰非至仁孰䏻以身試詩曰舎命不渝此之謂也
　　頌曰
　　子瞀先識　執莭有常　興于不顧　䘚配成王
　　知啇臣亂　言之甚強　自嫌非子　以殺身盟
　　晉圉懐嬴
懐嬴者秦穆公之女晉恵公太子之妃也圉質于秦
穆公以嬴妻之六秊圉将逃㱕謂嬴氏曰吾去國數
年子父之接忘而秦晉之友不加親也夫鳥飛反鄉
狐死首丘我其首晉而死子其與我行乎嬴氏對曰
子晉太子也辱于秦子之𣣔去不亦宜乎雖然寡君
使婢子侍執巾􁆽以固子也今吾不足以結子是吾
不肖也從子而歸是棄君也言子之謀是負妻之義
也三者無一可行雖吾不從子也子行矣吾不敢泄
言亦不敢從也子圉遂逃歸君子謂懐嬴善䖏夫婦
之間
　頌曰
　晉圉質秦　配以懐嬴　圉将與逃　嬴不肯聴
　亦不泄言　操心甚平　不告所從　無所阿傾
　　椘昭越姬
椘昭越姬者越王勾踐之女椘昭王之姬也昭王燕
遊蔡姬在左越姬参右王親乗駟以馳逐遂登附社
之臺以望雲夣之囿觀士大夫逐者既驩乃頋謂二
姬曰樂乎蔡姬對曰樂王曰吾碩與子生若此死又
若此蔡姬曰昔敝邑寡君固以衆黎民之役事君王
之馬足故一婢子之身爲苞苴玩好今乃比于妃嬪
固碩生俱樂死同時王頋謂史書之蔡姬許従孤死
矣乃復謂越姬越姬對曰樂則樂矣然而不可久也
王曰吾碩與子生若此死若此其不可得乎越姬對
曰昔者吾先君荘王淫樂三年不聴政事終而䏻改
䘚霸天下妾以君王為䏻法吾先君将改斯樂而勤
於政也今則不然而要婢子以死其可得乎且君王
以束帛乗馬取婢子于弊邑寡君受之太廟也不約
死妾聞之諸姑婦人以死彰君之善益君之寵不聞
其以苟従其闇死為榮妾不敢聞命于是王寤敬越
姬之言而猶親嬖蔡姬也居二十五年王救陳越姬
従王病在軍中有赤雲夹日如飛鳥王問周史史曰
是害王身然可移移于将相将相聞之将請以身禱
于神王曰将相之扵孤猶股肱也今移禍焉庸為去
是身乎不聽越姬曰大哉君王之徳以是妾碩従王
矣昔日之逰燕樂也是以不敢許及君王復于禮國
人皆将為君王死而况于妾乎請碩先驅狐狸于地
下王曰昔之逰樂吾戲耳若将必死是彰孤之不徳
也越姬曰昔者妾雖口不言心既許之矣妾聞信者
不負其心義者不虗設其事妾死王之義不死王之
好也遂自殺王病甚讓位于三弟三弟不聴王薨于
軍中蔡姬竟不䏻死王弟子閭與子西子期謀曰母
信者其子必仁乃伏師閉壁迎越姬之子㷱章立是
為恵王然後罷兵歸葬昭王君子謂越姬信䏻死義
詩曰徳音莫違及爾同死越姬之謂也
　　頌曰
　椘昭逰樂　要姬従死　蔡姬許王　越姬執禮
　終獨死莭　群臣嘉美　維斯両姬　其徳不比
　盖将之妻
盖之偏将丘子之妻也戎伐盖殺其君令于盖群臣
曰敢有自殺者妻子盡誅丘子自殺人救之不淂死
既歸其妻謂之曰吾聞将節勇而不果生故士民盡
力而不畏死是以戦勝攻取故䏻存國安君夫戦而
忘勇非孝也君亡不死非忠也今軍敗君死子獨可
生忠孝忘于身何忍以歸丘子曰盖小戎大吾力畢
䏻盡君不幸而死吾固自殺也以救故不淂死其妻
曰曩日有救今又何也丘子曰吾非爱身也戎令曰
自殺者誅及妻子是以不死死又何益于君其妻曰
吾聞之主憂臣辱主辱臣死今君死而子不死可謂
義乎多殺士民不䏻存國而自活可謂仁乎憂妻子
而忘仁義背故君而事強暴可謂忠乎人無忠臣之
道仁義之行可謂賢乎周書曰先君而後臣先父母
而後兄弟先兄弟而後交友先交友而後妻子妻子
私愛也事君公義也今子以妻子之故失人臣之節
無事君之禮棄忠臣之公道營妻子之私愛偷生茍
活妾䓁恥之况于子乎吾不䏻與子䝉恥而生焉遂
自殺戎君賢之祠以大牢而以将禮葬之賜其弟金
百鎰以為卿而使别治盖君子謂盖将之妻㓗而好
義詩曰淑人君子其徳不囘此之謂也
　　頌曰
　盖将之妻　據莭銳情　戎既㓕盖　丘子獨生
　妻恥不死　陳設五榮　爲夫先死　䘚遺顯名
　　魯義姑姊
魯義姑姊者魯野之婦人也齊攻魯至郊望見一婦
人抱一児携一児而行軍且及之棄其所抱抱其所
携而走山児隨而啼婦人遂行不顧齊将問児曰走
者爾母耶曰是也母所抱者誰也曰不知也齊将乃
追之軍士引弓将射之曰止不止吾将射爾婦人乃
還齊将問所抱者誰也所棄者誰也對曰所抱者妾
兄之子也所棄者妾之子也見軍之至力不䏻両護
故棄妾之子齊将曰子之于母其親爱也痛甚于心
今释之而反抱兄之子何也婦人曰已之子私爱也
兄之子公義也夫背公義而嚮私爱亡兄子而存妾
子幸而得幸則魯君不吾畜大夫不吾養庶民國人
不吾與也夫如是則脅肩無所容而累足無所履也
子雖痛乎獨謂義何故忍棄子而行義不䏻無義而
視魯國于是齊将按兵而止使人言于齊君曰魯未
可伐也乃至于境山澤之婦人耳猶知持莭行義不
以私害公而况于朝臣士大夫乎請還齊君許之魯
君聞之賜婦人束帛百端號曰義姑姊公正誠信果
于行義夫義其大㢤雖在匹婦國猶頼之兄以禮義
治國乎詩云有覺徳行四國順之此之謂也
　　　頌曰
　　齊君攻魯　義姑有莭　見軍走山　棄子抱姪
　　齊将問之　賢其推理　號婦為義　齊兵遂止
　　代趙夫人
代趙夫人者趙簡子之女襄子之姊代王之夫人也
簡子既葬襄子未除服馳登夏屋誘代王使厨人持
斗以食代王及従者行斟隂令宰人各以一斗撃殺
代王及従者因舉兵􁀊代地而迎其姊趙夫人夫人
曰吾受先君之命事代王今十有餘年矣代無大故
而主君殘之今代巳亡吾将奚歸且吾聞之婦人執
義無二夫吾豈有二夫㢤𣣔迎我何之以弟慢夫非
義也以夫怨弟非仁也吾不敢怨然亦不歸遂泣而
呼天自殺于磨笄之地代人皆懐之君子謂趙夫人
善䖏夫婦之間詩云不僣不賊鮮不為則此之謂也
　　頌曰
惟趙襄子　代夫人弟　􁐂㓕代王　迎取其姊
姊引義理　稱説節禮　不歸不怨　遂㽞野死
　　齊義继母
齊義继母者齊二子之母也當宣王時有人闘死于
道者吏訊之𬒳一創二子兄弟立其傍吏問之兄曰
我殺之弟曰非兄也乃我殺之期年吏不䏻决言之
于相相不䏻决言之于王王曰今皆赦之是縦有罪
也皆殺之是誅無辜也寡人度其母䏻知子善悪試
問其母聴其所𣣔殺活相召其母問之曰母之子殺
人兄弟欲相代死吏不䏻决言之于王王有仁恵故
問母何所𣣔殺活其母泣而對曰殺其少者相受其
言因而問之曰夫少子者人之所爱也今𣣔殺之何
也其母對曰少者妾之子也長者前妻之子也其父
疾且死之時屬之于妾曰善飬視之妾曰諾今既受
人之託許人以諾豈可以忌人之託而不信其諾耶
且殺兄活弟是以私爱廢公義也背言忌信是欺死
者也夫言不約束已諾不分何以居于世㢤子雖痛
乎獨謂行何泣下沾襟相入言于王王美其義髙其
行皆赦不殺而尊其母號曰義母君子謂義母信而
好義㓗而有讓詩曰愷悌君子四方爲則此之謂也
　　頌曰
　義繼信誠　公正知禮　親假有罪　相讓不巳
　吏不䏻决王以問母據信行義䘚免二子
　　魯秋潔婦
㓗婦者魯秋胡子妻也既納之五日去而官于陳五
年乃㱕未至家見路傍婦人採桑秋胡子恱之下車
謂曰若曝採桑吾行道逺碩託桑䕃下飡下齎休焉
婦人採桑不輟秋胡子謂曰力田不如逄豊年力桑
不如見國卿吾有金碩以與夫人婦人曰嘻夫採桑
力作紡績織絍以供衣食奉二親飬夫子吾不碩金
所碩卿無有外意妾亦無淫佚之志収子之齎與笥
金秋胡子遂去至家奉金遺母使人喚婦至乃向採
桑者也秋胡子慙婦曰子束髮辭親徃仕五年乃還
當所悅馳驟揚塵疾至今也乃悦路傍婦人下子之
糧以金予之是忘母也忘母不孝好色淫佚是汚行
也汚行不義夫事親不孝則事君不忠䖏家不義則
治官不理孝義並忘必不遂矣妾不忍見子改娶矣
妾亦不嫁遂去而東赱投河而死君子曰潔婦精于
善夫不孝莫大于不爱其親而愛其人秋胡子有之
矣君子曰見善如不及見不善如探湯秋胡子婦之
謂也詩云惟是𥚹心是以爲刺此之謂也
　　頌曰
　秋胡西仕　五年乃歸　遇妻不識心有淫思
　妻執無二㱕而相知恥夫無義遂東赴河
　　周主忠妾
周主忠妾者周大夫妻之媵妾也大夫號主父自衞
仕于周二年且㱕其妻淫于鄰人恐主父覺其淫者
憂之妻曰無憂也吾為毒酒封以待之矣三日主父
至其妻曰吾為子勞封酒相待使媵婢取酒而進之
媵婢心知其毒酒也計念進之則殺主父不義言之
又殺主母不忠猶豫因陽僵覆酒主大怒而笞之既
已妻恐媵婢言之因以他過笞𣣔殺之媵知将死終
不言主父弟聞其事具以告主父主父驚乃免媵婢
而笞殺其妻使人隂問媵婢曰汝知其事何以不言
而反㡬死乎媵婢曰殺主以自生又有辱主之名吾
死則死耳豈言之㢤主父髙其義貴其意将納以為
妻媵婢辭曰主辱而死而妾獨生是無禮也代主之
䖏是逆禮也無禮逆禮有一猶愈今盡有之難以生
矣𣣔自殺主聞之乃厚幣而嫁之四鄰爭娶之君子
謂忠妾為仁厚夫名無細而不聞行無隠而不彰詩
云無言不醻無徳不報此之謂也
　　頌曰
　周主忠妾　慈恵有序　主妻淫僻　藥酒毒主
　使妾奉進　僵以除賊　忠全其主　終䝉其福
　　魏莭乳母
魏莭乳母者魏公子之乳母秦攻魏破之殺魏主瑕
誅諸公子而一公子不得令魏國曰得公子者賜金
千鎰匿之者罪至夷莭乳母與公子俱逃魏之故臣
見乳母而識之曰乳母無恙乎乳母曰嗟乎吾柰公
子何故臣曰今公子安在吾聞秦令者有䏻得公子
者賜金千鎰匿之者罪至夷乳母儻言之則可以得
千金知而不言則昆弟無類矣乳母曰吁我不知公
子之䖏故臣曰我聞公子與乳母俱逃母曰吾雖知
之亦終不可以言故臣曰今魏國亦破亡族已㓕子
匿之尚誰為乎母吁而言曰夫見利而反上者逆也
畏死而棄義者亂也今持逆亂而以求利吾不為之
且夫凡為人養子者務生之非為殺之也豈可利嘗
畏誅之故廢正義而行逆節㢤妾不䏻生而令公子
擒也遂抱公子逃于深澤之中故臣以告秦軍秦軍
追見争射之乳母以身為公子蔽矢著身者數十與
公子俱死秦王聞之貴其守忠死義乃以卿禮葬之
祠以大牢寵其兄為五大夫賜金百鎰君子謂莭乳
母慈恵敦厚重義輕財禮為孺子室于宫擇諸母及
阿者必求其寛仁慈恵温良恭敬慎而寡言者使為
子師次為慈母次為保母皆居子室以飬全之他人
無事不得徃夫慈故䏻爱乳狗搏人伏鷄搏狸恩出
于中心也詩云行有死人尚或墐之此之謂也
　　頌曰
秦既㓕魏　購其子孫　公子乳母　與俱遁逃
守莭執事　不為利違　遂死不顧　名號顯遺
　　梁節姑姊
梁節姑姊者梁之婦人也因失火兄子與其巳子在
大中欲取兄子輙得其子獨不得兄子火盛不得復
入婦人将自趣火其人止之曰子本𣣔取兄之子惶
恐䘚悮得爾子中心謂何何至自赴火婦人曰梁國
豈可户告人曉也𬒳不義之名何面目以見兄弟國
人㢤吾𣣔復投吾子為失母之恩吾勢不可以生遂
赴火而死君子謂節姑姊㓗而不汚詩曰彼其之子
舎命不渝此之謂也
　　頌曰
　梁節姑姊　㩀義執理　子姪同内　火大發𧺫
　𣣔出其姪　輒得厥子　火盛自投　眀不私巳
　　珠崖二義
二義者珠崖令之後妻及前妻之女也女名𥘉年十
三珠崖多珠繼母連大珠以為繋臂及令死當送䘮
法内珠入于關者死継母棄其繋臂珠其子男年九
歳好而取之置之母鏡奩中皆莫之知遂奉䘮歸至
海關關候士吏捜索淂珠十枚于繼母鏡奩中吏曰
嘻此值法無可柰何誰當坐者𥘉在左右顧心恐母
云置鏡奩中乃曰𥘉當坐之吏曰其状何如對曰君
不幸夫人觧繋臂棄之𥘉心惜之取而置夫人鏡奩
中夫人不知也繼母聞之遽􁀣行問𥘉𥘉曰夫人所
棄珠𥘉復取之置夫人奩中𥘉當坐之母意亦以𥘉
為實然憐之乃因謂吏曰碩且待幸無劾児児誠不
知也此珠妾之繋臂也君不幸妾觧去之而置奩中
迫奉䘮道逺與弱小俱忽然忘之妾當坐之𥘉固曰
實初取之繼母又曰児但譲耳實妾取之因涕泣不
䏻自禁女亦曰夫人哀初之孤欲強活初身夫人實
不知也又因哭泣泣下交頸送葬者盡哭哀慟傍人
莫不為酸鼻揮涕關吏執筆書劾不䏻就一字關候
垂泣終日不䏻忍决乃曰母子有義如此吾寕坐之
不忍加文且又相譲安知孰是遂棄珠而遣之既去
後乃知男獨取之也君子謂二義慈孝論語曰父為
子隠子為父隠直在其中矣若繼母與假女推讓争
死哀感傍人可謂直耳
　　頌曰
珠崖夫人　甚有母恩　假繼相讓　維女亦賢
　納珠于關　各有伏愆二義如此　為丗所傳
　　邰陽友姊
友娣者邰陽邑任延夀之妻也字季児有三子季児
兄季宗與延夀争葬父事延夀與其友田建隂殺季
宗建獨坐死夀㑹赦乃以告季児季児曰嘻獨今乃
語我乎遂振衣𣣔去問曰所與共殺吾兄者為誰延
夀曰田建田建已死獨我當坐之汝殺我而巳季児
曰殺夫不義事兄之讐亦不義延夀曰吾不敢㽞汝
碩以車馬及家中財物盡以送汝聴汝所之季児曰
吾當安之兄死而讐不執與子同枕席而使殺吾兄
内不䏻和夫家又縦兄之讐何面目以生而戴天復
地乎延夀慙而去不敢見季児季児乃告其大女曰
汝父殺吾兄義不可以㽞又終不復嫁矣吾去汝而
死善視汝両弟遂以身自經而死馮翊王讓聞之大
其義令縣復其三子而表其墓君子謂友姊善復兄
讐詩曰不僣不賊鮮不爲則季児可以爲則矣
　　頌曰
季児樹義　夫殺其兄　欲復兄讐　義不可行
　不留不去　遂以自殃　馮翊表墓　嘉其義明
　　京師節女
京師節女者長安大昌里人之妻也其夫有讐人𣣔
報其夫而無道徑聞其妻之仁孝有義乃刼其妻之
父使要其女為中譎父呼其女告之女計念不聴之
則殺父不孝聴之則殺夫不義不孝不義雖生不可
以行于世𣣔以身當之乃且許諾曰旦日在楼上新
沐東首卧則是矣妾請開户牖待之還其家乃告其
夫使卧他所因自沐居楼上東首開户牖而卧夜半
讐家果至㫁頭持去眀而視之乃其妻之頭也讐人
哀痛之以為有義遂释不殺其夫君子謂節女仁孝
厚扵㤙義也夫重仁義輕死亡行之髙者也論語曰
君子殺身以成仁無求生以害仁此之謂也
　　頌曰
京師莭女　夫讐刼父　要女問之　不敢不許
　期處既成　乃易其所　殺身成仁　義冠天下
劉向古列女傳卷之六
　辯通傳
　　齊管妾婧
妾婧者齊相管仲之妾也寗戚𣣔見桓公道無従乃
爲人僕将車宿齊東門之外桓公因出寗戚撃牛角
而啇歌甚悲桓公異之使管仲迎之寗戚稱曰浩浩
乎白水管仲不知所謂不朝五日而有憂色其妾婧
進曰今君不朝五日而有憂色敢問國家之事耶君
之謀也管仲曰非汝所知也婧曰妾聞之也毋老老
毋賤賤毋少少毋弱弱管仲曰何謂也昔者太公望
年七十屠牛于朝歌市八十為天子師九十而封于
齊由是觀之老可老耶夫伊尹有㜪氏之媵臣也湯
立以為三公天下之治太􁀊由是觀之賤可賤耶睪
子生五嵗而賛禹由是觀之少可少耶駃騠生七日
而超其母由是觀之弱可弱耶于是管仲乃下席而
謝曰吾請語子其故昔日公使我迎寗戚寗戚曰浩
浩乎白水吾不知其所謂是故憂之其妾笑曰人也
語君矣君不知識矣古有白水之詩詩不云乎浩浩
白水儵(儵)之魚君来召我(我)将安居國家未定従我
焉如此寗戚之𣣔得仕國家也管仲大悦以報桓公
桓公乃修官職齊戒五日見寗子因以為相齊國以
治君子謂妾婧為可與謀詩云先民有言詢于蒭蕘
此之謂也
　頌曰
桓遇寗戚　命管迎之　寗稱白水　管仲憂疑
妾進問焉　為說其詩　管嘉報公　齊淂以治
　椘江乙母
椘大夫江乙之母也當恭王之時乙為郢大夫有入
王宫中盗者令尹以罪乙請于王而絀之䖏家無㡬
何其母亡布八尋乃徃言于王曰妾夜亡布八尋令
尹盗之王方在小曲之臺令尹侍焉王謂母曰令尹
信盗之寡人不為其富貴而不行法焉若不盗而誣
之椘國有常法母曰令尹不身盗之也乃使人盗之
王曰其使人盗柰何對曰昔孫叔敖之為令尹也道
不拾遺門不閉關而盗賊自息今令尹之治也耳目
不眀盗賊公行是故使盗得盗妾之布是與使人盗
何以異也王曰令尹在上冦盗在下令尹不知有何
罪焉母曰吁何大王之言過也昔者妾之子為郢大
夫有盗王宫中之物者妾子坐而絀妾子亦豈知之
㢤然終坐之令尹獨何人而不以是為過也昔者周
武王有言曰百姓有過罪予一人上不眀則下不治
相不賢則國不寕所謂國無人者非無人也無理人
者也王其察之王曰善非徒譏令尹又譏寡人命吏
償母之布囙賜金千鎰母譲金布曰妾豈貪貨而失
大王㢤怨令尹之治也遂去不肯受王曰母智若此
其子必不愚乃復召江乙而用之君子謂乙母善以
㣲喻詩云猷之未逺是用大諌此之謂也
　　頌曰
　江乙失位　乙母動心　既歸家庭　亡布八尋
　指責令尹　辭甚有度　王復用乙　賜母金布
　　晉弓工妻
弓工妻者晉繁人之女也當􁀊公之時使其夫為弓
三年乃成􁀊公引弓而射不穿一札􁀊公怒将殺弓
人弓人之妻請見曰繁人之子弓人之妻也碩有謁
于君􁀊公見之妻曰君聞昔者公劉之行乎羊牛踐
葭葦惻然為痛之恩及草木豈𣣔殺不辜者乎秦穆
公有盗食其駿馬之肉反飲之以酒椘荘王臣援其
夫人之衣而絶纓與飲大樂此三君者仁着于天下
䘚享其報名垂至今昔帝堯茅茨不剪采椽不斵土
階三等猶以為為之者勞居之者逸也今妾之夫治
造此弓其為之亦勞其幹生于太山之阿一日三覩
隂三覩陽傳以燕牛之角纒以荆䴢之筋糊以阿魚
之膠此四者皆天下之妙選也而君不䏻以穿一札
是君不䏻射也而反欲殺妾之夫不亦謬乎妾聞射
之道左手如拒右手如附枝右手發之左手不知此
盖射之道也􁀊公以其言而射穿七札繁人之夫立
得出而賜金三鎰君子謂弓工妻可與䖏難詩曰敦
于既堅舎矢既鈞言射有法也
　　頌曰
　晉􁀊作弓　三年乃成　公怒弓工　将加以刑
　妻徃說公陳其幹材列其勞苦公遂釋之
　齊傷槐女
齊傷槐女者傷槐衍之女也名婧景公有所爱槐使
人守之植木懸之下令曰犯槐者刑傷槐者死于是
衍醉而傷槐景公聞之曰是先犯我令使吏拘之且
加罪焉婧懼乃造于相晏子之門曰賤妾不勝其𣣔
碩得俻數于下晏子聞之笑曰嬰有淫色乎何為老
而見奔殆有說内之至㢤既入門晏子望見之曰怪
㢤有深憂進而問焉對曰妾父衍幸淂充城郭為公
民見隂陽不調風雨不時五榖不滋之故禱祠于名
山神女不勝麴孽之味先犯君令醉至于此罪固當
死妾聞眀君之蒞國也不損禄而加刑又不以私恚
害公法不爲六畜傷民人不爲野草傷禾苗昔者宋
景公之時大旱三年不雨召太上而卜之曰當以人
祀景公乃降堂北面稽首曰吾所以請兩者乃爲吾
民也今必當以人祀寡人請自當之言未䘚天大雨
方千里所以然者何也以䏻順天慈民也今吾君樹
槐令犯者死𣣔槐之故殺婧之父孤妾之身妾恐傷
執政之法而害眀君之義也鄰國聞之皆謂君爱樹
而賊人其可乎晏子惕然而悟眀日朝謂景公曰嬰
聞之窮民財力謂之暴崇玩好嚴威令謂之逆刑殺
不正謂之賊夫三者守國之大殃也今君窮民財力
以美飲食之具繁鐘鼓之樂極宫室之觀行暴之大
者也崇玩好嚴威令是逆民之眀者也犯槐者刑傷
槐者死刑殺不正是賊民之深者也公曰寡人敬受
命晏子出景公即時命罷守槐之役㧞植懸之木廢
傷槐之法出犯槐之囚君子曰傷槐女䏻以辭免詩
云是䆒是圗亶其然乎此之謂也
　頌曰
景公爱槐　民醉折傷　景公将殺　其女悼惶
奔告晏子　稱説先王　晏子為言　遂免父亡
　椘野辯女
椘野辯女者昭氏之妻也鄭蕳公使大夫聘于荆至
于狭路有一婦人乗車與大夫轂撃而折大夫車軸
大夫怒将執而鞭之婦人曰君子不遷怒不貳過今
于狭路之中妾已極矣而子大夫之僕不肯少引是
以敗子夫夫之車而反執妾豈不遷怒㢤既不怒僕
而反怨妾豈不貳過㢤周書曰無侮鰥寡而畏髙眀
今子列大夫而不為之表而遷怒貳過释僕執妾鞭
其㣲弱豈可謂不侮鰥寡乎吾鞭則鞭耳惜子大夫
之䘮善也大夫慙而無以應遂释之而問之對曰妾
椘野之鄙人也大夫曰盍従我于鄭乎對曰既有狂
夫昭氏在内矣遂去君子曰辯女䏻以辭免詩云惟
號斯言有倫有脊此之謂也
　　頌曰
　辯女獨乗　遇鄭使者　鄭使折軸　執女忿怒
　女陳其冤　亦有其序　鄭使慙去　不敢談語
　　阿谷䖏女
阿谷䖏女者阿谷之隧浣者也孔子南逰過阿谷之
隧見䖏子珮瑱而浣孔子謂子貢曰彼浣者其可與
言乎抽觴以授子貢曰為之辭以觀其志子貢曰我
北鄙之人也自北徂南将𣣔之椘逢天之暑我思譚
譚碩乞一飲以伏我心䖏子曰阿谷之隧隠曲之地
其水一清一濁流入于海欲飲則飲何問乎婢子授
子貢觴迎流而挹之投而棄之從流而挹之滿而溢
之跪置沙上曰禮不親授子貢還報其辭孔子曰丘
已知之矣抽琴去其軫以授子貢曰為之辭子貢徃
曰嚮者聞子之言穆如清風不拂不窹私復我心有
琴無軫碩借子調其音䖏子曰我鄙野之人也陋固
無心五音不知安䏻調琴子貢以報孔子孔子曰丘
已知之矣過賢則賔抽絺綌五両以授子貢曰為之
辭子貢徃曰吾北鄙之人也自北徂南将𣣔之椘有
絺綌五両非敢以當子之身也碩注之水旁䖏子曰
行客之人嗟然永久分其資財棄于野鄙妾年甚少
何敢受子子不早命切有狂夫名之者矣子貢以告
孔子孔子曰丘巳知之矣斯婦人逹于人情而知禮
詩云南有喬木不可休息漢有逰女不可求思此之
謂也
　　頌曰
　孔子出逰　阿谷之南　異其處子　𣣔觀其風
　子貢三反　女辭辯深　子曰逹情　知禮不淫
　趙津女姢
趙津女姢者趙河津之女趙蕳子之夫人也𥘉簡子
南撃椘與津吏期簡子至津吏醉卧不䏻渡簡子𣣔
殺之姢懼持檝而赱簡子曰女子走何為對曰津吏
息女妾父聞主君来渡不測之水恐風波之起水神
動駭故禱祠九江三淮之神供具偹禮御釐受福不
勝玉祝杯酌餘􁏏醉至于此君𣣔殺之妾碩以鄙軀
易父之死蕳子曰非女子之罪也姢曰主君欲因其
醉而殺之妾恐其身之不知痛而心不知罪也若不
知罪殺之是殺不辜也願醒而殺之使知其罪簡子
曰善遂釋不誅簡子将渡用檝者少一人姢攘卷操
檝而請曰妾碩備父持檝蕳子曰不榖将行選士大
夫齋戒沐浴義不與婦人同舟而渡也姢對曰妾聞
昔者湯伐夏左驂牝􁏿右驂牝靡而遂放桀武王伐
殷左驂牝騏右驂牝䮲而遂克紂至于華山之陽主
君不𣣔渡則已與妾同舟又何傷乎簡子恱遂與渡
中流為蕳子發河激之歌其辭曰升彼阿兮面觀清
水揚波兮杳冥　禱求福兮醉不醒誅将加兮妾心
驚罰既釋兮凟乃清妾持檝兮操其維蛟龍助兮主
将歸浮来擢兮行勿疑蕳子大恱曰昔者不榖夢娶
妻豈此女乎将使人祝祓以為夫人姢乃再拜而辭
曰夫婦人之禮非媒不嫁嚴親在内不敢聞命遂辭
而去簡子歸乃納幣于父母而立以為夫人君子曰
女姢通逹而有辭詩云来逰来歌以矢其音此之謂
也
　頌曰
趙蕳渡河　津吏醉荒　将𣣔加誅　女姢恐惶
操檝進說　父淂不䘮　維久難蔽　終遂發揚
　　趙佛肹母
趙佛肹母者趙之中牟宰佛肹之母也佛肹以中牟
畔趙之法以城畔者身死家収佛肹之母将論自言
我死不當士長問其故母曰為我通于主君乃言不
通則老婦死而已士長為之言于㐮子㐮子問其故
母曰不得見主君則不言于是襄子見而問之曰不
當死何也母曰妾之當死亦何也㐮子曰而子反母
曰子反母何為當死㐮子曰母不䏻教子故使至于
反母何為不當死也母曰吁以主君殺妾為有説也
乃以母無教耶妾之職盡久矣此乃在于主君妾聞
子少而慢者母之罪也長而不䏻使者父之罪也今
妾之子少而不慢長又䏻使妾何負㢤妾聞之子少
則為子長則為友夫死従子妾䏻為君長子君自擇
以為臣妾之子與在論中此君之臣非妾之子君有
暴臣妾無暴子是以言妾無罪也㐮子曰善夫佛肹
之反寡人之罪也遂释之君子曰佛肹之母一言而
發㐮子之意使行不遷怒之徳以免其身詩云既見
君子我心冩兮此之謂也
　　頌曰
佛肹既叛　其母任理　将就于論　自言襄子
　陳列母職子長在君㐮子說之遂释不論
　　齊威虞姬
虞姬者名姢之齊威王之姬也威王即位九年不治
委政大臣佞臣周破胡專權擅勢嫉賢姤䏻即墨大
夫賢而曰毁之阿大夫不肖反曰譽之虞姬謂王曰
破胡讒䛕之臣也不可不退齊有北郭先生者賢眀
有道可置左右破胡聞之乃悪虞姬曰其㓜弱在于
閭巷之時嘗與北郭先生通王疑之乃閉虞姬于九
層之臺而使有司即窮騐問破胡賂執事者使竟其
罪執事者誣其詞而上之王視其詞不合于意乃召
虞姬而自問焉虞姬對曰妾姢之幸淂䝉先人之遺
體生于天壌之間去蓬廬之下侍眀王之讌昵附王
著廌床蔽席供執掃除掌奉湯沐至今十餘年矣惓
惓之心兾幸𥙷一言而為讒臣所擠湮于百重之下
不意大王乃復見與之語妾聞玉石墜泥不為汙柳
下覆寒女不為亂積之于大雅故不見疑也經瓜田
不納履過李園不整冠妾不避此罪一也既䧟難中
有司受賂聴用邪人䘚見覆冐不䏻自眀妾聞寡婦
哭城城為之崩亡士嘆市市為之罷誠信發内感動
城市妾之冤明于白日雖䘖號于九層之内而衆人
莫為毫釐妾之罪二也既有汙名而加此二罪義固
不可以生所以生者為莫白妾之汙名也且自古有
之伯竒放野申生𬒳患孝順至眀反以為殘妾既當
死不復重陳然碩戒大王羣臣為邪破胡最甚王不
執政國殆危矣于是王大寤出虞姬顯之于朝市封
即墨大夫以萬户烹阿大夫與周破胡遂𧺫兵収故
侵地齊國震懼人知烹阿大夫不敢餙非務盡其職
齊國大治君子謂虞姬好善詩云既見君子我心則
降此之謂也
　　頌曰
　齊威惰政　不治九年　虞姬譏刺　反害其身
　姬列其事上指皇天威王覺窹䘚距強秦
　　齊鍾離春
鍾離春者齊無塩邑之女宣王之正后也其為人極
醜無雙臼頭深目長指大莭印鼻結喉肥項少髮折
腰出胞皮膚若􁇀年四十無所容入衒嫁不售流棄
莫執于是乃拂拭短褐自詣宣王謂謁者曰妾齊之
不售女也聞君王之聖徳碩借後宫之埽除頓首司
馬門外唯王幸許之謁者以聞宣王方置酒于漸臺
左右聞之莫不掩口大笑曰此天下強顔女子也豈
不異㢤于是宣王乃召見之謂曰昔者先王為寡人
娶妃匹皆巳俻有列位矣今女子不容于郷里布衣
而𣣔于萬乗之主亦有何竒䏻㢤鍾離春對曰無有
特竊慕大王之美象耳王曰雖然何喜良久曰竊嘗
喜隠宣王曰隱固寡人之所碩也試一行之言未䘚
忽然不見宣王大驚立發隱書而讀之退而推之又
未䏻得眀日又更召而問之不以隠對但揚目銜齒
舉手拊膝曰殆㢤殆㢤如此者四宣王曰碩遂聞命
鍾離春對曰今大王之君國也西有衡秦之患南有
強椘之讐外有二國之難内聚奸臣衆人不附春秋
四十壮男不立不務衆子而務衆婦尊所好忽所時
一旦山陵崩弛社稷不㝎此一殆也漸臺五重黄金
白玉琅玕籠䟽翡翠珠璣幕絡連餙萬民罷極此二
殆也賢者匿于山林謟䛕強于左右邪偽立于本朝
諫者不得通入此三殆也飲酒沉湎以夜繼晝女樂
俳優縦横大笑外不修諸侯之禮内不秉國家之治
此四殆也故曰殆㢤殆㢤于是宣王喟然而嘆曰痛
㢤無􁇏君之言乃今一聞于是折漸臺罷女樂退謟
䛕去雕琢選兵馬實府庫四辟公門招進直言延及
側陋卜擇吉日立太子進慈母拜無􁇏君為后而齊
國大安者醜女之力也君子謂鍾離春正而有辭詩
云既見君子我心則喜此之謂也
　　頌曰
　無􁇏之女　干説齊宣　分别四殆　稱國亂煩
　宣王㴀之　四辟公門　遂立太子　拜無􁇏君
　　齊宿瘤女
宿瘤女者齊東郭採桑之女閔王之后也項有大瘤
故號曰宿瘤初閔王出逰至東郭百姓盡觀宿瘤採
桑如故王怪之召問曰寡人出逰車騎甚衆百姓無
少長皆棄事来觀汝採桑道旁曽不一視何也對曰
妾受父母教採桑不受教觀大王王曰此竒女也惜
㢤宿瘤女曰婢妾之職屬之不二予之不忌中心謂
何宿瘤何傷王大悅之曰此賢女也命後乗載之女
曰頼大王之力父母在内使妾不受父母之教而随
大王是奔女也大王又安用之王大慙曰寡人失之
又曰貞女一禮不備雖死不從于是王遣㱕使(使)者
以金百鎰徃聘迎之父母驚惶𣣔洗沐加衣裳女曰
如是見王則變容更服不見識也請死不徃于是如
故隨使者閔王㱕見諸夫人告曰今日出逰淂一聖
女今至斥汝屬矣諸夫人皆恠之盛服而䘙遅其至
也宿瘤駭宫中諸夫人皆掩口而笑左右失貌不䏻
自止王大慙曰且無笑不餙耳夫餙與不餙固相去
十百也女曰夫餙相去千萬尚不足言何獨十百也
王曰何以言之對曰性相近習相逺也昔者尭舜桀
紂俱天子也尭舜自餙以仁義雖為天子安于節儉
茅茨不剪采椽不斵後宫衣不重采食不重味至今
數千歳天下歸善焉桀紂不自餙以仁義習為苛文
造為髙臺深池後宫蹈綺縠弄珠玉意非有饜時也
身死國亡為天下笑至今千餘嵗天下歸悪焉由是
觀之餙與不餙相去千萬尚不足言何獨十百也于
是諸夫人皆大慙閔王大感瘤女以為后出令卑宫
室填池澤損膳减樂後宫不得重采期月之間化行
鄰國諸侯朝之侵三晉懼秦椘一立帝號閔王至于
此也宿瘤女有力焉及女死之後燕遂屠齊閔王逃
亡而弑死于外君子謂宿瘤女通而有禮詩云菁菁
者莪在彼中阿既見君子樂且有儀此之謂也
　　頌曰
　齊女宿癅　東郭採桑　閔王出逰　不為變常
　王召與語　諫辭甚眀　䘚升后位　名聲光榮
　齊孤逐女
孤逐女者齊即墨之女齊相之妻也𥘉逐女孤無父
母状甚醜三逐于郷五逐于里過時無所容齊相婦
死逐女造襄王之門而見謁者曰妾三逐于郷五逐
于里孤無父母擯棄于野無所容止碩當君王之盛
顔盡其愚辭左右復于王王輟食吐哺而𧺫左右曰
三逐于郷者不忠也五逐于里者少禮也不忠少禮
之人王何為遽王曰子不識也夫牛鳴而馬不應非
不聞牛聲也異類故也此人必有與人異者矣遂見
與之語三日始一日曰大王知國之柱乎王曰不知
逐女曰柱相國是也夫柱不正則棟不安棟不安則
榱橑堕榱橑墮則屋㡬覆矣王則棟矣庶民榱橑也
國家屋也夫屋堅與不堅在乎柱國家安與不安在
乎相今大王既有眀哲而國相不可不審也王曰諾
其一日王曰吾國相奚若對曰王之國相比目之魚
也外比内比然後䏻成其事就其功王曰何謂也逐
女對曰朋其左右賢其夫妻是外比内比也其三日
王曰吾相其可易乎逐女對曰中才也求之未可得
也如有過之者何為不可也今則未有妾聞眀王之
用人也推一而用之故椘用虞丘子而得孫叔敖燕
用郭隗而得樂毅大王誠䏻厲之則此可用矣王曰
吾用之柰何逐女對曰昔者齊桓公尊九九之人而
有道之士歸之越王敬螳蜋之怒而勇士死之葉公
好龍而龍為暴下物之所徴固不須頃王曰善遂尊
相敬而事之以逐女妻之齊國以治詩云既見君子
並坐鼓瑟此之謂也
　　頌曰
　齊孤逐女　造㐮王門　女雖五逐　王猶見焉
　譚國之政　亦甚有文　與語三日　遂配相君
　　椘䖏荘姪
椘䖏荘姪者椘頃㐮王之夫人縣邑之女也𥘉頃㐮
王好臺榭出入不時行年四十不立太子諌者蔽塞
屈原放逐國既殆矣秦𣣔襲其國乃使張儀間之使
其左右謂王曰南逰于唐五百里有樂焉王将徃是
時荘姪年十二謂其母曰王好淫樂出入不時春秋
既盛不立太子今秦又使人重賂左右以惑我王使
逰五百里外以觀其勢王已出姦臣必倍敵國而彂
謀王必不淂反國姪碩徃諌之其母曰汝嬰児也安
知諌不遣姪乃逃以緹竿為幟姪持幟㐲南郊道旁
王車至姪舉其幟王見之而止使人徃問之使者報
曰有一女童伏于幟下碩有謁于王王曰召之姪至
王曰女何為者也姪對曰妾縣邑之女也𣣔言隱事
于王恐壅閼蔽塞而不淂見聞大王出逰五百里因
以幟見王曰子何以戒寡人姪對曰大魚失水有龍
無尾墙𣣔内崩而王不視王曰不知也姪對曰大魚
失水者王離國五百里也樂之扵前不思禍之起于
後也有龍無尾者年既四十無太子也國無弼輔必
且殆也墻𣣔内崩而王不視者禍亂且成而王不改
也王曰何謂也姪曰王好臺榭不恤衆庻出入不時
耳目不聪眀春秋四十不立太子國無強輔外内崩
壤強秦使人内間王左右使王不改滋曰以甚今禍
且搆王逰于五百里之外王必遂徃國非王之國也
王曰何也姪曰王之致此三難也以五患王曰何謂
五患姪曰宫室相望城郭濶逹一患也宫垣衣繡民
人無褐二患也奢侈無度國且虗竭三患也百姓飢
餓馬有餘秣四患也邪臣在側賢者不逹五患也王
有五患故及三難王曰善命後車載之立還反國門
已閉反者已㝎王乃彂鄢郢之師以擊之僅䏻勝之
乃立姪為夫人立在鄭子䄂之右為王陳莭儉爱民
之事椘國復強君子謂荘姪雖違于禮而終守以正
詩云北風其喈雨雪霏霏恵而好我携手同歸此之
謂也
　　頌曰
椘䖏荘姪　雖為女童以幟見王　陳國禍凶
　設王三難　五患累重　王載以歸　終䘚有功
　　齊女徐吾
齊女徐吾者齊東海上貧婦人也與鄰婦李吾之属
㑹燭相従夜績徐吾最貧而燭數不属李吾與其属
曰徐吾燭數不属請無與夜也徐吾曰是何言與妾
以貧燭不属之故𧺫常先息常後􁤤掃陳席以待来
者自與蔽薄坐常處下凡為貧燭不屬故也夫一室
之中益一人燭不為暗損一人燭不為眀何爱東壁
之餘光不使貧妾得䝉見哀之恩長為妾役之事使
諸君常有恵施于妾不亦可乎李吾莫䏻應遂復與
夜終無後言君子曰婦人以辭不見棄于隣則辭安
可以已乎㢤詩云辭之輯矣民之恊矣此之謂也
　　頌曰
　齊女徐吾　㑹績獨貧　夜託燭眀　李吾絶焉
　徐吾自列　辭語甚分　䘚淂容入　終沒後言
　　齊太倉女
齊太倉女者漢太倉令淳于公之少女也名緹萦淳
于公無男有女五人孝文皇帝時淳于公有罪當刑
是時肉刑尚在詔獄繫長安當行㑹逮公罵其女曰
生子不生男緩急非有益緹縈自悲泣而随其父至
長安上書曰妾父爲吏齊中皆稱亷􁀊今坐法當刑
妾傷夫死者不可復生刑者不可復属雖𣣔改過自
新其道無由也妾碩入身爲官婢以贖父罪使得自
新書奏天子憐悲其意乃下詔曰盖聞有虞之時畫
衣冠異章服以爲示而民不犯何其至治也今法有
肉刑五而姦不止其咎安在非朕徳薄而教之不眀
歟吾甚自媿夫訓道不純而愚民䧟焉詩云愷悌君
子民之父母今人有過教未施而刑已加焉或𣣔改
行爲善而其道無繇朕甚憐之夫刑者至㫁支體刻
肌膚終身不息何其痛而不徳也豈稱爲民父母之
意㢤其除肉刑自是之後鑿顛者髠抽脅者笞刖足
者鉗淳于公遂淂免焉君子謂緹縈一言發聖主之
意可謂得事之冝矣詩云辭之懌矣民之莫矣此之
謂也
　　頌曰
　緹縈訟父　亦孔有識　推誠上書　文雅甚備
　小女之言　乃感聖意　終除肉刑　以免父事
劉向古列女傳卷之六終
劉向古列女傳卷之七
　孽嬖傳
　　夏桀末喜
末喜者夏桀之妃也羙于色薄于徳亂孽無道女子
行丈夫心佩劍帯冠桀既棄禮義淫于婦人求美女
積之扵後宫收倡優侏儒狎徒䏻為竒偉戲者聚之
于旁造爛漫之樂日夜與末喜及宫女飲酒無有休
時置妹喜于膝上聴用其言昏亂失道驕奢自恣為
酒池可以運舟一鼓而牛飲者三千人䩭其頭而飲
之于酒池醉而溺死者末喜笑之以為樂龍逄進諌
曰君無道必亡矣桀曰日有亡乎日亡而我亡不聴
以爲妖言而殺之造瓊室瑶臺以臨雲雨殚財盡幣
意尚不饜召湯囚之扵夏臺已而释之諸侯大叛于
是湯受命而伐之戦于鳴條桀師不戦湯遂放桀與
末喜嬖妾同舟流于海死于南巣之山詩曰懿厥哲
婦爲梟爲䲭此之謂也
　　頌曰
　末喜配桀　維亂驕揚　桀既無道　又重其荒
　姦宄是用　不恤法常　夏后之國　遂反爲啇
　殷紂妲己
妲己者殷紂之妃也嬖幸于紂　材力過人手格猛
獸智足以距諌辨足以餙非矜人臣以䏻髙天下以
聲以為人皆出已之下好酒淫樂不離妲己妲己之
所譽貴之妲己之所憎誅之作新淫之聲北鄙之舞
靡(靡)之樂収珍物積之于後宫䛕目群女咸獲所𣣔
積糟為丘流酒為池懸肉為林使人祼形相逐其間
為長夜之飲妲己好之百姓怨望諸侯有畔者紂乃
為炮烙之法膏銅柱加之炭令有罪者行其上輒墮
炭中妲己乃笑比干諌曰不修先王之典法而用婦
言禍至無日紂怒以為妖言妲己曰吾聞聖人之心
有七竅于是剖心而觀之囚箕子㣲子去之武王遂
受命興師伐紂戦于牧野紂師倒戈紂乃登廩臺衣
寳玉衣而自殺于是武王遂致天之罰斬妲己頭懸
于小白旗以為亡紂者是女也書曰牝雞無晨牝雞
之晨惟家之索詩云君子信盗亂是用暴匪其止共
維王之卭此之謂也
　　頌曰
　妲己配紂　惑亂是修　紂既無道　又重相􁅜
　指笑炮炙　諌士刳囚　遂敗牧野　反啇為周
　　周幽褒姒
褒姒者童妾之女周幽王之后也𥘉夏之衰也褒人
之神化爲二龍伺于王庭而言曰余褒之二君也夏
后卜殺之與去莫吉卜請其漦蔵之而吉乃布幣焉
龍忽不見而蔵漦犢中乃置之郊至周莫之敢發也
及周厲王之末發而觀之漦流于庭不可除也王使
婦人祼而譟之化爲玄蚖入後宫(宫)之童妾未毀而
遭之既笄而孕當宣王之時産無夫而乳懼而棄之
先是有童謡曰檿弧箕服寔亡周國宣王聞之後有
人夫妻賣檿弧箕服之器者王使執而戮之夫妻夜
逃聞童妾遭棄而夜號哀而取之遂竄于褒長而美
好褒人姁有獄獻之以贖幽王受而嬖之遂释褒姁
故號曰褒姒既生子伯服幽王乃廢后申侯之女而
立褒姒爲后廢太子宜臼而立伯服爲太子幽王惑
于褒姒出入與之同乗不恤國事驅馳弋獵不時以
適褒姒之意飲酒沉湎倡優在前以夜繼晝褒姒不
笑幽王乃𣣔其笑萬端故不笑幽王爲熢燧大鼓有
冦至則舉諸侯悉至而無冦褒姒乃大笑幽王𣣔悅
之數爲舉燧火其後不信諸侯不至忠諫者誅唯褒
姒言是従上下相䛕百姓乖離申侯乃與僧西夷犬
戎共攻幽王幽王舉熢燧徴兵莫至遂殺幽王于􁏿
山之下虜褒姒盡取周賂而去于是諸侯乃即申侯
而共立故太子冝臼是為􁀊王自是之後周與諸侯
無異詩云赫赫宗周褒姒㓕之此之謂也
　　頌曰
　褒神龍變　寔生褒姒　興配幽王　廢后太子
　舉𤇺致兵　笑冦不至　申侯伐周　果㓕其祀
　　䘙宣公姜
宣姜者齊侯之女䘙宣公之夫人也𥘉宣公夫人夷
姜生伋子以爲太子又娶于齊曰宣姜生夀及朔夷
姜既死宣姜𣣔立夀乃與夀弟朔謀􁀌伋子公使伋
子之齊宣姜乃隂使力士待之界上而殺之曰有四
馬白旄至者必要殺之夀聞之以告太子曰太子其
避之伋子曰不可夫棄父之命則悪用子也夀度太
子必行乃與太子飲奪之旄而行盗殺之伋子醒求
旄不得遽徃追之夀已死矣伋子以夀爲巳死乃謂
盗曰所𣣔殺者乃我也此何罪請殺我盗又殺之二
子既死朔遂立為太子宣公薨朔立是為恵公竟終
無後亂及五世至戴公而後寕詩云乃如之人徳音
無良此之謂也
　　頌曰
衛之宣姜　謀危太子　𣣔立子夀　隂設力士
夀乃俱死　䘙果危殆　五丗不寕　亂由姜起
　魯桓文姜
文姜者齊侯之女魯桓公之夫人也内亂其兄齊㐮
公桓公将伐鄭納厲公既行與夫人俱将如齊也申
繻曰不可女有家男有室無相凟也謂之有禮易此
必敗且禮婦人無大故則不歸桓公不聴遂與如齊
文姜與㐮公通桓公怒禁之不止文姜以告㐮公㐮
公享桓公酒醉之使公子彭生抱而乗之因拉其脅
而殺之遂死于車魯人求彭生以除恥齊人殺彭生
詩曰亂匪降自天生自婦人此之謂也
　　誦曰
　　文姜淫亂　配魯桓公　與俱歸齊　齊㐮淫通
　　俾厥彭生　摧幹拉胸　維女為亂　䘚成禍凶
　　魯荘哀姜
哀姜者齊侯之女荘公之夫人也𥘉哀姜未入時公
數如齊與哀姜淫既入與其弟叔姜俱公使大夫宗
用幣見大夫夏甫不忌曰婦贄不過枣栗以致禮也
男贄不過玉帛禽鳥以彰物也今婦贄用幣是男女
無别也男女之别國之大莭也無乃不可乎公不聴
又丹其父桓公廟宫之楹刻其桷以夸哀姜哀姜驕
淫通于二叔公子慶父公子牙哀姜𣣔立慶父荘公
薨子般立慶父與哀姜謀遂殺子般于黨氏立叔姜
之子是為閔公閔公既立慶父與哀姜淫益甚又與
慶父謀殺閔公而立慶父遂使卜齮襲弑閔公于武
闈将自立魯人謀之慶父恐奔莒哀姜奔邾齊桓公
立僖公聞哀姜與慶父通以危魯乃召哀姜酖而殺
之魯遂殺慶父詩云啜其泣矣何嗟及矣此之謂也
　　頌曰
　哀姜好邪　淫于魯荘　延及二叔　驕姤縦横
　慶父是依　國適以亡　齊桓征伐　酖殺哀姜
　　晉獻􁏿姬
􁏿姬者􁏿戎之女晉獻公之夫人也𥘉獻公娶于齊
生秦穆夫人及太子申生又娶二女于戎生公子重
耳夷吾獻公伐􁏿戎克之獲􁏿姬以歸生奚齊卓子
􁏿姬嬖于獻公齊姜先死公乃立􁏿姬以為夫人􁏿
姬𣣔立奚齊乃與弟謀曰一朝不朝其間容刀逐太
子與二公子而可間也于是􁏿姬乃說公曰曲沃君
之宗邑也蒲與二屈君之境也不可以無主宗邑無
主則民不畏邉境無主則開冦心夫冦生其心民慢
其政國之患也若使太子主曲沃二公子主蒲與二
屈則可以威民而懼冦矣遂使太子居曲沃重耳居
蒲夷吾居二屈晉獻􁏿姬既逺太子乃夜泣公問其
故對曰吾聞申生爲人甚好仁而強甚寛恵而慈于
民今謂君惑于我必亂國無乃以國民之故行強于
君君未終命而殁君其柰何胡不殺我無以一妾亂
百姓公曰恵其民而不恵其父乎􁏿姬曰爲民與爲
父異夫殺君利民民孰不戴苟父利而淂寵除亂而
衆說妾不𣣔焉雖其爱君𣣔不勝也若紂有良子而
先殺紂母彰其悪鈞死也母必假手扵武王以廢其
祀自吾先君武公兼翼而椘穆弑成此皆爲民而不
顧親君不早圗禍且及矣公懼曰柰何而可􁏿姬曰
君何不老而授之政彼得政而治之殆将釋君乎公
曰不可吾将圗之由此疑太子􁏿姬乃使人以公命
告太子曰君夣見齊姜亟徃祀焉申生祭于曲沃歸
福于絳公田不在􁏿姬受福乃置鴆于酒施毒于脯
公至召申生将胙􁏿姬曰食自外来不可不試也覆
酒于地地墳申生恐而出􁏿姬與犬犬死飲小臣小
臣死之􁏿姬乃仰天叩心而泣見申生哭曰嗟乎國
子之國子何遅為君有父恩忍之况國人乎弑父以
求利人孰利之獻公使人謂太子曰爾其圗之太傅
里克曰太子入自眀可以生不則不可以生太子曰
吾君老矣若入而自眀則􁏿姬死吾君不安遂自經
于新城廟公遂殺少傳杜原欵使閹椘刺重耳重耳
奔狄使賈華刺夷吾夷吾奔梁盡逐群公子乃立奚
齊獻公䘚奚齊立里克殺之卓子立又殺之乃戮􁏿
姬鞭而殺之于是秦立夷吾是為恵公恵公死子圉
立是為懐公晉人殺懐公于髙梁立重耳是為文公
亂及五世然後㝎詩曰婦有長舌惟厲之階又曰哲
婦傾城此之謂也
　　頌曰
　　􁏿姬繼母　惑亂晋獻　謀譛太子　毒酒為權
　　果弑申生　公子出奔　身又伏辜　五丗亂昬
　魯宣繆姜
繆姜者齊侯之女魯宣公之夫人成公母也聪慧而
行亂故謚曰􁁴𥘉成公㓜􁁴姜通于叔孫宣伯名喬
如喬如與􁁴姜謀去季孟而擅魯國晉椘戰于鄢陵
公出佐晉将行姜告公必逐季孟是背君也公辭以
晋難請反聴命又貨晉大夫使執季孫行父而止之
許殺仲孫蔑以魯士晉為内臣魯人不順喬如眀而
逐之喬如奔齊魯逐擯􁁴姜于東宫始徃􁁴姜使筮
之遇艮之六史曰是謂艮之隨随其出也君必速出
姜曰亡是于周易曰随元亨利貞無咎元善之長也
亨嘉之㑹也利義之和也貞事之幹也終故不可誣
也是以雖隨無咎今我婦人而與于亂固在下位而
有不仁不可謂元不靖國家不可謂亨作而害身不
可謂利棄位而放不可謂貞有四徳者随而無咎我
皆無之豈随也哉我則取悪䏻無咎乎必死于此不
得出矣䘚薨于東宫君子曰惜㢤繆姜雖有聪慧之
質終不得掩其淫亂之罪詩曰士之躭兮猶可說也
女之躭兮不可說也此之謂也
　　頌曰
　繆姜淫泆　宣伯是阻　謀逐季孟　𣣔使專魯
　既廢見擯心意摧下　後雖善言　終不䏻𥙷
　　陳女夏姬
陳女夏姬者大夫夏徴舒之母也其状美好無匹内
挟技術盖老而復壮者三為王后七為夫人公侯爭
之莫不迷惑失意夏姫之子徴舒為大夫公孫寕儀
行父與陳靈公皆通于夏姬或衣其衣以戲于朝泄
冶見之謂曰君有不善子冝掩之今自子率君而為
之不待幽間於朝廷以戲士民其謂爾何二人以告
靈公靈公曰衆人知之吾不善無害也泄冶知之寡
人恥焉乃使人徴賊泄冶而殺之靈公與二子飲扵
夏氏召徴舒也公戲二子曰徴舒似汝二子亦曰不
若其似公也徴舒疾此言靈公罷酒出徵舒伏弩廐
門射殺靈公公孫寜儀行父皆奔椘靈公太子午奔
晉其眀年椘荘王舉兵誅徴舒定陳國立午是為成
公荘王見夏姬美好将納之申公巫臣諫曰不可王
討罪也而納夏姬是貪色也貪色為淫淫為大罰碩
王圗之王従之使壞浚垣而出之将軍子反見美又
𣣔取之巫臣諫曰是不祥人也殺御叔弑靈公戮夏
南出孔儀䘮陳國天下多美婦女何必取是子反乃
止荘王以夏姬與連尹㐮老㐮老死扵邲亡其尸其
子黒要又通于夏姬巫臣見夏姬謂曰子歸我将聘
汝及㳟王即位巫臣䀻于齊盡與其室俱至鄭使人
召夏姬曰尸可得也夏姬従之巫臣使介歸幣扵椘
而與夏姬奔晉大夫子反怨之遂與子重㓕巫臣之
族而分其室詩云乃如之人兮懐婚姻也大無信也
不知命也言嬖色殞命也
　頌曰
夏姬好美　㓕國破陳　走二大夫　殺子之身
　殆誤椘荘　敗亂巫臣　子反悔懼　申公族分
　　齊靈聲姬
聲姬者魯侯之女靈公之夫人太子光之母也號孟
子淫通于大夫慶尅與之䝉衣乗輦而入于閎鮑牽
見之以告國佐國佐召慶尅将詢之慶尅久不出以
告孟子曰國佐非我孟子怒時國佐相靈公㑹諸侯
于柯陵髙子鮑子處内守及還将至閉門而索客孟
子訴之曰髙鮑将不内君而欲立公子角國佐知之
公怒刖鮑牽而逐髙子國佐佐遂奔莒更以崔杼為
大夫使慶尅佐之乃帥師圍莒不勝國佐使人殺慶
尅靈公與佐􁋼而復之孟子又愬而殺之及靈公薨
髙鮑皆復遂殺孟子齊亂乃息詩云匪教匪誨時維
婦寺此之謂也
　　頌曰
　齊靈聲姬　厥行亂失　淫于慶尅　鮑牽是疾
　譛愬髙鮑　遂以奔亡　好禍用亡　亦以事丧
　　齊東郭姜
齊東郭姜者棠公之妻齊崔杼御東郭偃之娣也美
而有色棠公死崔子吊而說姜遂與偃謀娶之既居
其室比于公宫荘公通焉驟如崔氏崔子知之異日
公以崔子之冠賜侍人崔子愠告有疾不出公登臺
以臨崔子之宫由臺上與東郭姜戲公下㴀之東郭
姜奔入户而閉之公推之曰開余東郭姜曰老夫在
此未及収髮公曰余聞崔子之疾也不聞崔子與姜
自側户出閉門聚衆鳴鼓公恐擁柱而歌公請于崔
氏曰公知有罪矣請改心事吾子若不信請􁋼崔子
曰臣不敢聞命乃避之公又請于崔氏之宰曰請就
元君之庙而死焉崔氏之宰曰君之臣杼有疾不在
侍臣不敢聞命公踰墻而逃崔氏射中公踵公反墮
遂弑公先是時東郭姜與前夫子棠毋咎俱入崔子
爱之使為相室崔子前妻子二人大子城少子疆及
姜入後生二子眀成成有疾崔子廢成而以眀為後
成使人請崔邑以老崔子哀而許之棠毋咎與東郭
偃争而不與成與彊怒将𣣔殺之以告慶封慶封齊
大夫也隂與崔氏争權欲其相㓕也謂二子曰殺之
于是二子歸殺棠毋咎東郭偃于崔子之庭崔子怒
愬之于慶氏曰吾不肖有子不䏻教也以至于此吾
事夫子國人之所知也唯辱使者不可以巳慶封乃
使盧蒲嫳帥徒衆與國人焚其庫廐而殺成姜崔氏
之妻曰生若此不若死遂自經而死崔子歸見庫廐
皆焚妻子皆死又自經而死君子曰東郭姜殺一國
君而㓕三室又殘其身可謂不祥矣詩曰枝葉未有
害本寔先敗此之謂也
　　頌曰
　齊東郭姜　崔杼之妻　惑亂荘公　毋咎是依
　禍及眀成　爭邑相殺　父母無聊　崔氏遂滅
　　衞二亂女
衞二亂女者南子及衞伯姬也南子者宋女衞靈公
之夫人通于宋子朝太子蒯聵知而悪之南子䜛太
子于靈公曰太子欲殺我靈公大怒蒯聵蒯聵奔宋
靈公薨蒯聵之子輒立是爲出公衞伯姬者蒯聵之
姊也孔文子之妻孔悝之母也悝相出公文子䘚姬
與孔氏之竪渾良夫淫姬使良夫于蒯聵蒯聵曰子
苟䏻内我于國報子以乗軒免子三死與􁋼許以姬
爲良夫妻良夫喜以告姬姬大恱良夫乃與蒯瞶入
舎孔氏之圃昬時二人䝉衣而乗遂入至姬所已食
姬杖戈先太子與五介胄之士迫其子悝于厠強􁋼
之出公奔魯子路死之蒯瞶遂立是為荘公殺夫人
南子又殺渾良夫荘公以戎州之亂又出奔四年而
出公復入将入大夫殺孔悝之母而迎公二女為亂
五丗至悼公而後㝎詩云相䑕有皮人而無儀人而
無儀不死何為此之謂也
　　頌曰
　南子惑淫　宋朝是親　譛彼蒯聵　使之出奔
　悝母亦嬖　出入両君　二亂交錯　咸以㓕身
　　趙靈吴女
趙靈吴女者號孟姚吴廣之女趙武靈王之后也𥘉
武靈王娶韓王女為夫人生子章立以為后章為太
子王嘗夢見處女鼓瑟而歌曰美人熒熒兮顔若苕
之榮命兮命兮逄天時而生曽莫我嬴嬴異日王飲
酒樂數言所夣想見其人吴廣聞之乃因后而入其
女孟姚甚有色焉王愛幸之不䏻離數年生子何孟
姚數㣲言后有淫意太子無慈孝之行王乃廢后與
太子而立孟姚為恵后以何為王是為恵文王武靈
王自號主父封章于代號安陽君四年朝羣臣安陽
君来朝主父従旁觀窺羣臣宗室見章纍然也反目
于弟心憐之是時恵后死久恩衰乃𣣔分趙而王章
于代計未决而輟主父逰沙丘宫章以其徒作亂李
兊乃𧺫四邑之兵擊章章走主父主父開之兊因圍
主父宫既殺章乃相與謀曰以章圍主父即觧兵吾
屬夷矣乃遂圍主父主父欲出不得又不得食乃探
雀􁈸而食之三月餘遂餓死沙丘宫詩曰流言以對
冦攘式内言不善之従内出也
　　頌曰
　吴女苕顔　神窹趙靈　既見嬖近　惑心乃生
廢后興戎子何是成生閉沙丘國以亂傾
　　椘考李后
椘考李后者趙人李園之女弟椘考烈王之后也𥘉
考烈王無子春申君患之李園為春申君舎人乃取
其女弟與春申君知有身園女弟因間謂春申君曰
椘王之貴幸君雖兄弟不如今君相椘三十餘年而
王無子即百歳後将立兄弟即椘更立君後彼亦各
貴其所親又安淂長有寵乎非徒然也君用事又多
失禮于王兄弟王兄弟誠立禍且及身何以保相印
江東之封乎今妾知有身矣而人莫知妾之幸君未
久誠以君之重而進妾于椘王椘王必嬖妾賴天有
子男則是君之子為王也椘國盡可得孰與身臨不
測之罪乎春申君大然之乃出園女弟謹舎之言之
考烈王召而幸之遂生子悼立為太子園女弟為后
而李園貴用事飬士𣣔殺春申君以㓕口及考烈王
死園乃殺春申君㓕其家悼立是為幽王后有考烈
王遺腹子猶立是為哀王考烈王弟公子負芻之徒
聞知幽王非考烈王子疑哀王乃襲殺哀王及太后
盡㓕李園之家而立負芻為王五年而秦㓕之詩云
盗言孔丼亂時用餤此之謂也
　　頌曰
　李園女弟　發迹春申　考烈無子　果得納身
　知重而入　遂得爲嗣　既立畔本　宗族㓕弑
　　趙悼倡后
倡后者趙悼㐮王之后也前日而亂一宗之族既寡
悼㐮王以其羙而取之李牧諫曰不可女之不正國
家所以覆而不安也此女亂一宗大王不畏乎王曰
亂與不亂在寡人為政遂娶之𥘉悼襄王后生子嘉
為太子倡后既入為姬生子遷倡后既嬖幸于王隂
譛后及太子于王使人犯太子而䧟之于罪王遂廢
嘉而立遷黜后而立倡姬為后及悼㐮王薨遷立是
為幽閔王倡后淫佚不正通于春􁀊君多受秦賂而
使王誅其良将武安君李牧其後秦兵徑入莫䏻距
遷遂見虜于秦趙亡大夫怨倡后之譛太子及殺李
牧乃殺倡后而㓕其家共立嘉于代七年不䏻勝秦
趙遂㓕為郡詩云人而無禮不死何俟此之謂也
　　頌曰
　趙悼倡后　貪叨無足　墮廢后適　執詐不慤
　淫亂春平　窮意所欲　受賂亡趙　身死㓕國
劉向古列女傳卷之七終
劉向古列女傳卷之八
　　周郊婦人
周郊婦人者周大夫尹固所遇于郊之婦人也周赧
王之時王子朝怙寵為亂與敬王争立敬王不得入
尹固與召伯盈原伯魯附于子朝春秋魯昭二年六
月晉師納王尹固與子朝奉周之典藉出奔之數日
道還周郊婦人遇郊尤之曰䖏則勸人為禍行則數
日而反是其過三歳乎至昭公二十九年京師果殺
尹固君子謂周郊婦人悪尹氏之助亂知天道之不
祐示以大期終如其言詩云取辟不逺昊天不忒此
之謂也
　　陳辯女
辯女者陳國採桑之女也晉大夫觧居甫使于宋道
過陳遇採桑之女止而戲之曰女為我歌我将舎汝
採桑女乃為之歌曰墓門有棘斧以斯之夫也不良
國人知之知而不已誰昔然矣大夫又曰為我歌其
二女曰墓門有梅有鶚萃止夫也不良歌以訊止訊
予不顧顛倒思予大夫曰其梅則有其鶚安在女曰
陳小國也攝乎大國之間因之以飢餓加之以師旅
其人且亡而况鶚乎大夫乃服而释之君子謂辯女
貞正而有辭柔順而有守詩云既見君子樂且有儀
此之謂也
　　聶政姊
齊勇士聶政之姊也聶政母既終獨有姊在及為濮
陽嚴仲子刺韓相侠累所殺者數十人恐禍及姊因
自披其面抉其目自屠刎而死韓暴其尸于市購問
以千金莫知為誰姊曰弟至賢爱妾之軀㓕吾之弟
名非弟意也乃之韓哭聶政尸謂吏曰殺韓相者妾
之弟軹深井里聶政也亦自殺于尸下晉趙椘衛聞
之曰非獨聶政之勇乃其姊者烈女也君子謂聶政
姊仁而有勇不去死以㓕名詩云死䘮之威兄弟孔
懐言死可畏之事唯兄弟甚相懐此之謂也
　　王孫氏母
王孫氏母者齊大夫王孫賈之母也賈年十五事齊
閔王國亂閔王出見弑國人不討賊王孫母謂賈曰
汝朝出而晚来則吾倚門而望汝汝暮出而不還則
吾倚閭而望汝今汝事王王出赱汝不知其處汝尚
何歸乎王孫賈乃入市中而令百姓曰淖齒亂齊國
弑閔王欲與我誅之者袒右市人従者四百人與之
誅淖齒刺而殺之君子謂王孫母義而䏻教詩云教
誨爾子式榖似之此之謂也
　　陳嬰母
漢棠邑侯陳嬰之母也始嬰為東陽令大居縣素信
為長者秦二世之時東陽少年殺縣令相聚數千人
欲立長帥未有所用乃請陳嬰嬰謝不䏻遂強立之
縣中㴀之得二萬人𣣔立嬰為王嬰母曰我為子家
婦聞先故不甚貴今暴淂大名不祥不如以兵有所
屬事成猶得封侯敗則易以亡可無為人所指名也
嬰従其言以兵屬項梁梁以為上柱國後項氏敗嬰
歸漢以功封棠邑侯君子曰嬰母知天命又䏻守先
故之業流祚後世謀慮深矣詩曰貽厥孫謀以燕翼
子此之謂也
　　王陵母
漢丞相安國侯王陵之母也陵始為縣邑豪髙祖㣲
時兄事陵及髙祖𧺫沛陵亦聚黨數千以兵屬漢王
項羽與漢為敵國得陵母置軍中陵使至則東嚮坐
陵母欲以招陵(陵)母既而私送使者泣曰為老妾語
陵善事漢王漢王長者無以老妾故懐二心言妾已
死也乃伏劒而死以固勉陵項羽怒烹之陵志益感
終與髙祖定天下位至丞相封侯專爵五世君子謂
王陵母䏻棄身立義以成其子詩云我躬不閱遑恤
我後終身之仁也陵母之仁及五丗矣
　　張湯母
漢御史大夫張湯之母也湯以文法事漢孝武帝為
御史大夫好勝陵人母數責怒性不䏻悛改後果為
丞相嚴青翟及三長史所怨㑹趙王上書言湯罪繫
廷尉丞相及三長史共致其罪遂自殺昆弟諸子𣣔
厚葬之母曰湯為天子大臣𬒳悪言而死亦何厚葬
載以牛車有棺而無槨天子聞之曰非此母不生此
子乃盡案誅三長史丞相嚴青翟自殺君子謂張湯
母䏻克已感悟時主詩云彼羙孟姜徳音不忘此之
謂也
　　雋不疑母
漢京兆尹雋不疑之母也仁而善教為京兆尹行縣
録囚徒還其母輒問所􁀊反母喜笑飲食言語異于
他時或無所出母怒為之不食由是故不疑為吏不
嚴不殘君子謂不疑母䏻以仁教詩云昊天疾威敷
于下土言天道好生疾威虐之行于下土也
　　楊夫人
楊夫人者漢丞相安平侯楊敞之妻也漢昭帝崩昌
邑王賀即帝位淫亂大将軍霍光與車騎将軍張安
丗謀𣣔廢賀更立帝議已定使大司農田延年報敞
敞驚懼不知所言汗出浃背徒曰唯唯而已延年出
更衣夫人遽従東廂謂敞曰此國之大事今大将軍
議已㝎使九卿来報君侯君侯不疾應與大将軍同
心猶與無决先事誅矣延年従更衣還敞夫人與延
年参語許諾請奉大将軍教令遂共廢昌邑王立宣
帝居月餘敞薨益封三千五百户君子謂敞夫人可
謂知事之機者矣詩云辰彼碩女令徳来教此之謂
也
　　霍夫人顯
霍夫人顯者漢大将軍愽陸侯霍光之妻也奢淫虐
害不循軌度光以忠慎受孝武皇帝遺詔輔翼少主
當孝宣帝時又以立帝之功甚見尊寵人臣無二顯
有小女字成君欲貴之其道無由㑹宣帝許后當産
疾顯乃謂女監淳于衍曰婦人㝃乳大故十死一生
今皇后當㝃身可因投薬去之使我女得為后冨貴
共之衍承其言擣附子碎太醫大丸中持入遂藥弑
許后事急顯以情告光光驚愕業已治衍奏因令上
署勿論顯遂為成君衣𥙷治入宫具果立為后是時
許后之子以正適立為太子顯怒嘔血不食曰此乃
帝在民間時子安得為太子即我女有子反當為王
耶復教皇后令毒殺太子皇后數召太子食保阿輒
先甞之光既薨子禹嗣為愽陸侯顯改更光時所造
塋而侈大之築神道為輦閤幽閉良人奴婢又治第
宅作乗輿輦畫繡絪　黃金塗為薦輪侍婢以五采
絲輓顯逰戲又與監奴馮子都淫亂禹等縦弛日甚
宣帝既聞霍氏不道又弑許后事泄顯恐怖乃謀為
逆欲廢天子而立禹發覺霍氏中外皆腰斬而顯棄
市后廢䖏昭臺宫詩云廢為殘賊莫知其尤言肆扵
　　嚴延年母
河南大守東海嚴延年之母也生五男皆有吏材至
二千石東海號曰萬石嚴嫗延年為河南太守所在
名為嚴䏻冬月傳属縣囚論府下流血數里河南號
曰屠伯其母常従東海来𣣔就延年臘到洛陽適見
報囚母大驚便止都亭不肯入府延年出至都亭謁
母閉閤不見延年免冠頓首閤下母乃見之因責數
延年曰幸偹郡守專治千里不聞仁義教化有以全
安愚民顧乗刑罰多刑殺人𣣔以致威豈為民父母
之意㢤延年服罪頓首謝因為御歸府舎母畢正席
已謂延年曰天道神明人不可獨殺我不自意老當
見壮子𬒳刑戮也行矣去汝東海掃除墓地耳遂去
歸郡見昆弟宗族復為言之後歳餘為府丞所章結
延年罪名十事下御史案騐遂棄延年于市東海莫
不稱母賢智君子謂嚴母仁智信道詩云心之憂矣
寜自今矣其嚴母之謂也
　　漢馮昭儀
漢馮昭儀者孝元帝之昭儀右将軍光禄勲馮奉丗
之女也元帝二年昭儀以選入後宫始為長使數月
為羙人生男是為中山孝王羙人為婕妤建昭中上
幸虎圈鬪獸後宫皆従㷱逸出圈攀檻𣣔上殿左右
貴人傳昭儀皆驚走而馮婕妤直當㷱而立左右格
殺㷱天子問婕妤人情皆驚懼何故當㷱對曰妾聞
猛獸得人而止妾恐至御坐故以身當之元帝嗟嘆
以此敬重焉傳昭儀䓁皆慙眀年中山王封乃立婕
妤為昭儀随王之國號中山太后君子謂昭儀勇而
慕義詩云公之媚子従公于狩論語曰見義不為無
勇也昭儀兼之矣
　　王章妻女
王章妻女漢京兆尹王仲卿之妻及其女也仲卿為
書生學于長安獨與妻居疾病無𬒳卧牛衣中與妻
訣泣涕妻呵怒曰仲卿尊貴在朝廷誰愈于仲卿者
今疾病困厄不自激昻乃反涕泣何鄙也後章仕宦
至京兆尹成帝舅大将軍王鳯秉政專榷章雖為鳯
所舉意不肯附㑹有日食之變章上封事言鳯不可
任用事成當上妻止之曰人當知足獨不念牛衣中
流涕時耶章曰非女子所知書遂上天子不忍退鳯
章由是為鳯所䧟事至大逆収繫下獄章有小女年
十二夜號哭曰􁀊日坐獄上聞呼囚數常至九今八
而止我君素剛先死者必我君也眀日問之果死妻
子皆徙合浦鳯薨後成都侯王啇為大将軍閔章無
罪白還其妻子財産田宅衆庶給之君子謂王章妻
知卷舒之節詩云昊天巳威予慎無罪言王為威虐
之政則無罪而遘咎也
　　班婕妤
班婕妤者左曹越騎班况之女漢孝成皇帝之婕妤
也賢才通辨始選入後宫為少使俄而大幸為婕妤
成帝逰于後庭嘗欲與婕妤同輦辭曰觀古圗画賢
聖之君皆有名臣在側三代之末主乃有女嬖今𣣔
同輦得無似之乎上善其言而止太后聞而喜曰古
有樊姬今有班婕妤毎誦詩及窈窕徳象女師之萹
必三復之毎進見上䟽依古禮自鴻嘉之後成帝稍
隆于女寵婕妤進侍者李􁀊􁀊得幸立為婕妤帝曰
始䘙皇后亦従㣲𧺫乃賜􁀊姓曰䘙所謂䘙婕妤也
其後趙飛燕姊妹有寵驕妬譛訴婕妤云挟邪詛祝
考問班婕妤曰妾聞死生有命富貴在天修正尚未
䝉福為邪𣣔以何望且使鬼神有知不受不臣之訴
如其無知訴之何益故弗為也上善其對而憐閔之
賜黄金百斤時飛燕驕姤婕妤恐久見危求供養皇
太后于長信宫上許焉婕妤退䖏東宫作賦自傷曰
承祖考之遺徳兮荷性命之㳤靈登薄軀于宫闕兮
充下陳于後庭䝉聖皇之渥恵兮當日月之盛眀揚
光烈之翕赫兮奉隆寵于増成既過幸于非位兮竊
庶㡬乎嘉時毎寤寐而累息兮申佩襍以自思陳女
圗而鏡鑑兮顧女史而問詩悲晨婦之作戒兮哀褒
豔之爲尤羙皇英之女舜兮榮任姒之母周雖愚陋
其靡及兮敢舎心而忘兹歴年嵗而悼懼兮閔繁華
之不滋痛陽禄與祐館兮仍襁褓而離災豈一人之
殃咎兮将天命之不可求白日忽以移光兮遂奄莫
而昧幽猶𬒳覆載之厚徳兮不廢捐于罪郵奉供養
于東宫兮託長信之未流供􁤤掃于帷幄兮永終死
以爲期碩歸骨于山足兮依松栢之餘休重曰潜玄
宫兮幽以清應門閉兮禁闥扃華殿塵兮玉階苔中
庭萋兮緑草生廣屋䕃兮帷幄暗房櫳虗兮風冷冷
感帷裳兮發紅羅紛綷縩兮紈素聲神眇眇兮宻龍
䖏君不御兮誰為荣俯視兮丹墀思君兮履綦仰視
兮雲屋雙涕下兮横流顧左右兮和顔酌羽觴兮消
憂惟人生兮一世忽一過兮若浮已獨嚮兮髙眀䖏
生民兮極休勉娱精兮極樂與福禄兮無期禄衣白
華自古兮有之至成帝崩婕妤充奉園陵薨因葬園
中君子謂班婕妤辭同輦之言盖宣后之志也進李
􁀊于同列樊姬之徳也释詛祝之譛定姜之知也求
供養于東宫寡李之行也及其作賦哀而不傷歸命
不怨詩云有斐君子如切如磋如琢如磨瑟兮僴兮
赫兮喧兮有斐君子終不可諠兮其班嫥妤之謂也
　　趙飛燕姊娣
趙飛燕姊娣者成陽侯趙臨之女孝成皇帝之寵姬
飛燕𥘉生父母不舉三日不死乃収養之成帝嘗㣲
行出過河陽主樂作上見飛燕而悦之召入宫大幸
有女弟復召入俱爲婕妤貴傾後宫乃封父臨爲成
陽侯有頃立飛燕爲皇后其弟爲昭儀飛燕爲后而
寵衰昭儀寵無比居昭陽舎其中廷彤朱殿上􁇀砌
皆銅沓黄金塗白玉階璧徃徃爲黄金釭函藍田璧
玊眀珠翠羽餙之後宫未嘗有焉姊娣専寵而悉無
子嬌媚不遜嫉姤後宫帝幸許羙人有子昭儀聞之
謂帝曰常紿我従中宫来今許羙人子何従生懟以
手自擣以頭撃柱従床上自投地涕泣不食曰今當
安置我𣣔歸爾帝曰我故語之反怒為亦不食昭儀
曰陛下自如是不食謂何陛下常言約不負汝今許
羙人有子竟負約謂何帝曰約以趙氏故不立許氏
使天下無出趙氏之上者無憂也乃詔許氏夫人令
殺所生児革篋盛緘之帝與昭儀共視復緘封以御
史中丞印出埋獄垣下中宫史曹宫字偉䏻御幸生
子帝復用昭儀之言勿問男女殺之宫未殺昭儀怒
掖庭獄丞藉武因中黄門奏事曰陛下無繼嗣子無
貴賤唯留意帝不聴時児生八九日遂取去殺之昭
儀與偉䏻書及藥令自死偉䏻得書曰果欲姊娣擅
天下且我児額上有壮髮似元帝今児安在巳殺之
乎乃飲藥死自後御幸有子者輒死或飲藥自墮由
是使成帝無嗣成帝既崩援立外藩仍不繁育君子
謂趙昭儀之凶嬖與褒姒同行成帝之惑亂與周幽
王同風詩云池之竭矣不云自濱泉之竭矣不云自
中成帝之時舅氏擅外趙氏專内其自竭極盖亦池
泉之勢也
　　漢孝􁀊王后
漢孝􁀊王后者安漢公太傅大司馬王莾之女孝􁀊
皇帝之后也為人婉淑有莭行􁀊帝即位后年九歳
莾秉政欲只依霍光故事以女配帝設詐以成其禮
諷皇太后遣長楽少府宗正尚書令納采太師大司
徒大司空以下四十人皮弁素積而告宗廟眀年春
遣司徒司空左右将軍奉乗輿法駕迎皇后于安漢
公第司徒授璽綬登車稱警蹕時自上林延夀門入
未央前殿群臣就位行禮畢大赦天下賜公卿下至
趨宰執事皆有差后立歳餘􁀊帝崩後數年莾篡漢
位后年十八自劉氏廢嘗稱疾不朝㑹莾敬惮哀傷
意𣣔嫁之令立國将軍孫建世子豫将醫徃問疾后
大怒笞鞭旁侍御因廢疾不肯𧺫莾遂不敢強也及
漢兵誅莾燔燒未央宫曰何面目以見漢家自投火
中而死君子謂􁀊后體自然貞淑之行不為存亡改
意可謂莭行不虧汚者矣詩曰髧彼両髦實惟我儀
之死矢靡他此之謂也
　　更始韓夫人
漢更始韓夫人者更始皇帝劉聖公之夫人也佞謟
邪媚嗜酒無禮𥘉王莾之末更始以新市􁀊林下江
之衆𧺫自立為更始将軍兵威日盛遂自立為帝以
紹漢統及申屠建討莾首詣宛更始視之曰不如此
當與霍光䓁韓夫人曰不如此帝那得之其佞巧得
更始意如此更始既惰于政事而韓夫人嗜酒淫色
日與更始醉飽沉湎乃令侍中于幃幕之内詐為更
始與群臣語群臣知非更始聲莫不怨恨尚書奏事
韓夫人曰帝方對我飲樂正用是時来奏事由是綱
紀不攝諸侯離叛赤眉入關不䏻制乃将妻子奉天
子璽綬降于赤眉為赤眉所殺詩云彼昬不知一醉
日富其更始與韓夫人之謂也
　　梁鴻妻
梁鴻妻者右扶風梁伯淳之妻同郡孟氏之女其姿
貌甚醜而徳行甚修鄉里多求者而女輒不肯行年
三十父母問其所𣣔對曰𣣔莭操如梁鴻者時鴻未
娶扶風世家多碩妻者亦不許聞孟氏女賢遂求納
之孟氏盛餙入門七日而禮不成妻跪問曰竊聞夫
子髙義斥數妻妾亦巳偃蹇數夫今来而見擇請問
其故鴻曰吾欲得衣裘褐之人與共遁世避時今若
衣綺綉傳黛墨非鴻所碩也妻曰竊恐夫子不堪妾
幸有隠居之具矣乃更麄衣椎䯻而前鴻喜曰如此
者誠鴻妻也字之曰徳曜名孟光自名曰運期字俟
光共遯逃覇陵山中此時王莾新敗之後也鴻與妻
深隱耕耘織作以供衣食誦書弹琴忘富貴之樂後
復相将至㑹稽賃舂為事雖襍庸保之中妻毎進食
舉案齊眉不敢正視以禮修身所在敬而慕之君子
謂梁鴻妻好道安貧不汲(汲)于榮樂論語曰不義而
富且貴扵我如浮雲此之謂也
　　眀徳馬后
眀徳馬后者漢眀帝之后伏波将軍新息忠成侯馬
援之女也少有岐嶷之性年十三以選入太子家接
待同列以承至尊先人後已彂于至誠由此見寵時
及政事后推心以對無不當理意有所未安則眀陳
其故是時後宫未有妊育者常言繼嗣當時而立廌
逹左右如恐弗及其後宫有進見者輒奉養慰納之
其寵益進者與之愈隆是時宫中尚無人事皆自爲
舞衣袿裁成手皆瘃裂終未嘗與侍御者私語防僮
御襍繒或因有所訢恐萬分見于顔色故預絶其漸
其慎㣲如是永􁀊三年有司奏立長秋官以率八妾
上未有所言皇太后曰馬貴人徳冠後宫即其人也
遂登后位身衣大練御者秃裙不縁率皆羗胡倭越
未嘗請舊人僮使諸王親家朝請望見后𫀆極麄䟽
反以為綺就視乃笑后曰此繒染色好故用之耳老
人知者無不嗟息性不喜出入㳺觀未嘗臨御忩又
不好音樂上時幸苑囿離宫以故希従輒戒言不冝
晨𧺫及禽因陳風邪霧露之戒辭意甚備上納焉誦
易經習詩論春秋略說大義讀椘辭不竟賦誦過耳
疾浮華聴言觀論輙擿發其要讀光武皇帝本紀至
扵獻千里馬寳劒者上以馬駕鼓車劒賜騎士手不
持珠玉后未嘗不嘆息時有椘獄因證相引繋者甚
多后恐有卑詞妄相覆冐承間為上言之惻然感動
于是上衣夜起彷徨思論所納非臣下得聞后志在
克巳輔佐不以私家干朝廷兄為虎賁中郎弟黄門
侍郎訖永􁀊世不遷當眀帝體不安召黄門侍郎防
奉参醫薬夙夜勤勞及帝崩后作起居注省去防参
醫藥事公卿諸侯上書言冝遵舊典封舅氏太后詔
曰外戚横恣為丗所傳永􁀊中常自簡練知舅氏不
可恣不令在樞機之位今水旱連年民流滿道至有
飢餓而施封拜失宜不可且先帝言諸王財今半椘
淮陽王吾子不當與先武帝子䓁今柰何欲以馬氏
比隂氏乎吾自束脩異𣣔上不負先帝下不虧先人
之徳身服大練縑裙食不求所丼左右旁人皆無香
薫之餙但布帛耳如是者𣣔身帥衆也以為外親見
之當傷心自克但反共言太后素自喜儉前過濯龍
門上見外家問起居車如流水馬如㳺龍蒼頭衣緑
褠領䄂正白顧視旁御者逺不及也亦不譴怒但絶
其歳用兾以黙止讙耳知臣莫若君况親屬乎人之
所以𣣔封侯者𣣔以禄食飬其親奉脩祭祀身温飽
祭祀則受大官之牲郡國既珍司農黍稷身則衣御
府之餘繒尚未足耶必當得一縣上令長楽宫有負
言之責内亦不愧于世俗乎先是時城門越騎校尉
治母䘮起墳㣲大後大后以為言惶懼即時削减成
墳上下相承俱奉法度王主諸家莫敢犯禁廣􁀊鉅
鹿樂成王入問起居見車騎鞍勒皆純黒無金銀采
餙馬不踰六尺章帝縁太后意白賜錢五百萬新􁀊
主衣紺縞直領讁以不得厚賜于是親戚𬒳服如一
教化不嚴而從以躬親率先之故也置織室蚕室濯
龍中后親徃来占視于内以為娱楽教諸小王試其
誦論衎衎和樂日夕論道以終厥身其視養章帝過
所生章帝奉之竭盡孝道君子謂徳后在家則可為
衆女師範在國則可為母后表儀詩云惟此恵君民
人所瞻秉心宣猷考慎其相此之謂也
　　梁夫人媳
梁夫人媳者梁竦之女樊調之妻漢孝和皇帝之姨
恭懐皇后之同産姊也𥘉恭懐后以選入掖庭進御
于孝章皇帝有寵生和帝立為太子竇后母養焉和
帝之生梁氏喜相慶賀聞竇后竇后驕恣欲專恣害
外家乃誣䧟梁氏時竦在本郡安㝎詔書収殺之家
屬移九真後和帝立竇后崩諸竇以罪悪誅放媳従
民間上書自訟曰妾同産女弟貴人前充後宫䝉先
帝厚㤙得見龍乘皇天授命育生眀聖托體陛下為
竇憲兄弟所譛訴而破亡父竦冤死年獄體骨不掩
耳今老母孤弟逺徙萬里獨妾脫身竄伏草野嘗恐
殁命無由自逹今遭陛下神聖之徳攬統萬里憲兄
弟奸悪伏誅海内黯然各得其所妾幸蘇息我目更
視敢昧死自陳父既湮沒不可復生母垂年七十弟
棠䓁逺在絶域不知死生碩乞母弟還本郡收葬竦
枯骨妾聞文帝即位薄氏䝉逹宣弟紀統史氏復興
妾自悲既有薄史之親獨不得䝉外戚餘㤙章䟽上
天子感悟使中常侍掖庭令襍訊問知事眀審引見
應對上泣涕賞賜義姊媳既羙有節行又首追比事
上甚善之稱梁夫人擢媳夫樊調為郎中遷羽林郎
将恭懐后䘮乃改殯于承光宫葬為陵追謚竦為褒
親愍侯徴還母及弟䓁及既到乃封侯食邑三千户
君子謂梁夫人以哀辭發家開悟時主榮父之媿還
母萬里為家門興三國之祚使天子成母子之禮詩
云世之不顯厥猶翼翼思皇多士生此王國此之謂
也
劉向古列女傳卷之八終
