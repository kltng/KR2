#+TITLE: 卓異記-唐-李翱
#+DATE: 2016-06-11 12:21:33
#+SOURCE: github.com/kanripo/KR2g0019 master 74b60e8d                
欽定四庫全書　　　　　史部七
　卓異記　　　　　　　　傳記類三(總錄之屬/)
　　提要
　　　　(臣/)等謹案卓異記一巻舊本題唐李翺撰唐
　　　　書藝文志則作陳翺案李翺為貞元㑹昌間
　　　　人不應紀及昭宗陳翺唐志註曰憲穆時人
　　　　亦不應紀及昭宗其非李翺亦非陳翺甚明
　　　　宋史藝文志作陳翰而註曰一作翺亦不言
　　　　　為何許人其序稱開成五年七月十一日乃
　　　　　文宗之末年其次年辛酉乃為武宗㑹昌元
　　　　　年何以書中兩稱武宗則非惟名姓舛訛併
　　　　　此序年月亦後人妄加而書則未及竄改矣
　　　　　其書皆紀唐代朝廷盛事故曰卓異然中宗
　　　　　昭宗皆已廢而復辟一幽囚於悍母一迫脅
　　　　　於亂臣皆國家不幸之事稱為卓異可謂無
　　　　　識之尤又讀書志稱所載凡二十七事今檢
　　　　其標目僅二十六條或佚其一或中宗昭宗
　　　　誤合兩事為一事均未可知也乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　卓異記
　　　　　　　　　　　　　唐　李翺　撰
翺所著卓異記皇唐帝功瓌特竒偉前古無可比倫及
臣下盛事超絶殊常輝昔而照今貽謀紀述家世徽範
奉上度密不自顯發人莫知之至有誤為𫝊説者洎正
人碩賢守道不撓立言行巳真貫白日得以愛慕遵楷
其奸邪之迹覩而益明自廣利隨所聞見雜載其事不
以次第然皆是儆暢在心或可諷歎且神仙鬼怪末得
諦言非有亦用俾好生殺為人一途無害於教化故貽
自廣不俟繁書以見意時開成五年七月十一日予在
檀溪
　叙封禪併兩朝　　　　兩即帝位
　平賊同日　　　　　　三聖子皆登帝位
　相有二親　　　　　　三代為相
　三拜中書令　　　　　三十二年居相位
　二十七年背相印　　　代妻父為節度
　與妻父同時為相　　　與使主同時為相
　三拜左僕射　　　　　父子同時為節度使
　兄弟為禮部侍郎　　　子弟四人皆任節度
　兄弟皆掌記　　　　　四代掌綸誥
　座主見門生知舉　　　起家二年為丞相
　與同列子弟為丞相　　父子皆自揚州再入相
　文士為文元功六拜正司徒兼侍中中書令晉國公
　裴度　　　　　　　　門生先佩金紫
　門生撰座主白麻　　　三代自中書舍人拜侍郎
　　叙封禪併兩朝
髙宗皇帝麟徳三年正月一日有事于泰山玉牒文曰
嗣天子臣治敢昭告于昊天上帝有隋位極顛危天數
窮否生靈塗炭鼎祚淪亡髙祖仗黄鉞而救黎元錫𤣥
珪而拯沈溺太宗功宏鍊石定區宇於再麾業壯㫁鼇
飲滄溟而一息臣忝奉餘緒承威積慶遂得崑山寢燎
炎海韜波雖業茂宗祧斯實降靈穹昊今謹告成東嶽
歸功上𤣥大寶克隆鴻基永固凝薰萬姓陶化八紘又
𤣥宗有事於泰山開元十三年玉牒文曰有唐嗣皇帝
臣隆基敢昭告於昊天上帝天啟李氏運興土德髙祖
太宗受命立極髙宗昇平六合殷盛中宗紹復繼體丕
定上帝眷祐錫臣中武底綏内難推載聖父恭承大寶
十有三年敬若天意四海晏然封紀泰嶽謝成于天子
孫百祿蒼生受福謹按麟德三年至開元十三年凡五
十四年祖宗封禪自古帝王無有倫比
　　兩即帝位
中宗皇帝𢎞道元年二月六日皇太子即位嗣聖元年
二月八日降廬陵王聖厯元年九月十五日即冊為皇
太子神龍二年正月二十四日重即帝位謹按中宗皇
帝即位後復為皇太子又重紹寶位昇降兩度自古無
比昭宗皇帝龍紀元年三月十三日自夀王即位至光
化三年十一月三日遷為太上皇至天復元年正月一
日返政却即帝位自古未有
　　平賊同日
憲宗皇帝朝元和元年十一月一日斬劉闢西川之亂
元和十二年十一月一日斬吳元濟淮西之亂元和二
年十一月一日斬李錡浙西之亂憲宗誅三賊皆同月
同日自古無等
　　三聖子皆登帝位
穆宗皇帝聖子三人敬宗長慶四年正月十三日即帝
位文宗寶厯二年十二月十三日即位武宗開成五年
正月十四日即位謹按穆宗有聖子三人皆有天下詳
求正史未有比倫或曰髙洋兄弟三人亦皆即位如何
對曰皇唐仗義舉旗拯時之亂承隋致禪光有八紘安
得以區區北齊偏方閏位弱才稚立欲相侔埓况髙歡
乃魏廐剪馬之賤追封為尊安得比我穆宗十二葉之
嗣君也
　　相有二親
代國郭元振謹按李邕撰行狀云自我有唐受宰相臣
未有二親存者唯元振而巳
　　三代為相
河東公張嘉貞子延賞賞子𢎞靖按漢書韋平繼嗣為
丞相者若今之張氏三代無比
　　三拜中書
燕國張説按中書故事本云説三拜此命終始無玷自
古未有
　　三十二年居相位
梁國公房𤣥齡按𤣥齡初與杜如晦為友屬隋室喪亂
未嘗不慨然相顧有匡國濟時之心雖徒步風塵未嘗
自失不得巳而調集吏部髙孝基有知人之鑒見𤣥齡
嗟嘆謂裴矩曰僕閲人多矣未見此賢及唐師至渭北
𤣥齡即仗䇿詣於軍門秦王一見引為謀主屈指居相
位三十二年而終自古未有
　　二十七年背相印
汾陽王郭子儀按子儀至德元年自朔方前節度使加
庫部尚書同中書門下考二十四自古未有
　　代妻父為節度
韋臯張延賞按韋臯初自鳯翔判官殿中侍御史權領
隴州立殊功拜節度使及朱泚平入為右金吾將軍時
延賞巳為西川矣四年之代領兹鎮士林之中近古未
有
　　與妻父同時為相
杜黄裳韋執誼初黄裳為相時執誼自吏部郎中賜緋
紫直及平章事自近古未有
　　與使主同時為相
杜佑權德輿牛僧孺李珏按德輿杜公神道碑云早忝
賓席晚聫台座時牛公自中書侍郎出鎮武昌辟珏為
書記始授殿中侍御史其後十餘年間珏巳為户部侍
郎平章事時牛公自右僕射再入為相正共珏同列相
庭當代以為盛矣
　　三拜左僕射
彭原公李程按李程自河中節度使入拜左僕射自武
德至長安四年巳前兩度拜左僕射為正丞相其後以
南省事疎方帶平章之號然非耆德碩老有嘉名者莫
得居之焉程由是故相巨鎮三年此官不支於右振古
為盛矣
　　父子同時為節度使
韓𢎞(汴/州)公武(鄜/州)田𢎞正(魏/博)布(經/原)按韓𢎞田𢎞正兩人皆
稱有功憲宗英特為兩家父子同時為節度使或曰當
代為美又曰王智興河中子晏平靈武亦皆同時何不
具載對曰王智興逐崔羣刼徐州晏平用賄十萬貫取
朔方其未乆又坐贓貶永州司户固不足以編之
　　兄弟三人為禮部侍郎
崔邠郾鄲按國紀以文章取事儀曹選之以登第吏部
得補官方帥因之以奏請丞相因之除授不由奏官之
擇雖詞人無階級可進故禮部之重根本如是崔邠郾
鄲兄弟三人皆仕此官斯為卓異
　　子弟四人皆任節度
西平王李晟有子四人愿(夏徐歧/下蒲)憲(廣/州)愬(隨襄歧/徐魏)聴(夏/靈)
(并滑/州)按李晟收城之功皎如白日其後四子皆秉節麾
大忠所庇斯聖神之報應也
　　兄弟四人皆任掌記
盧簡能(夏/州)簡辭(河/孟)𢎞正(昭/義)簡求(鄂/州)按使下書記必擇有
文學得時稱者任之盧簡能兄弟四人並當嘉選時亦
無比
　　四代掌綸誥
張嘉貞延賞𢎞靖次宗從嘉貞至𢎞靖掌綸誥繼世人
以為冠古絶今次宗又拜焉前古未有士林稱之
　　座主見門生知舉
蕭昕杜黄裳楊嗣復栁璟李景讓薛躭按故事考功員
外知貢舉自開元中以外郎權輕遂命禮部侍郎主之
邇來取士益以為重而座主見門生知舉猶蕭杜二家
若嗣復與璟又是禮部侍郎璟首及第纔十六年致仕
春官尤以為美
　　起家二年為丞相
張鎬按獨孤及撰張鎬神道碑云一命左拾遺二命右
補闕三命侍御史四命諫議大夫五命中書侍郎平章
事起家二年秉國鈞自古未有
　　與同列子弟為丞相
宋璟與蘇瓌子頲同時為相按蘇頲除紫薇侍郎平章
事時璟歎曰吾與蘇家父子同時為丞相至如寛厚博
物僕射亦有之若正直賢明則頲過其父推此為論繼
代為相有如此頲與其父同秉衡者古無所聞璟初共
其父比肩又與其子同列如璟年徳重乆居台位又無
其比
　　父子皆自揚州再入為相
李吉甫子德裕按國朝繼世為相者數子唯吉甫德裕
皆自揚州節度再入為相則無其匹况吉甫以忠明博
達事憲宗德裕以清直無黨事武宗今上踐祚起而用
之與蘇瓌父子相望為優劣况頲不再相再相者則德
裕之盛為難及也
　　文士為文元功六拜正司徒兼侍中中書令晉國
　　裴度
按裴公進士及第宏詞登科歴中書舍人御史中丞刑
部侍郎叶贊憲皇平蕩宿寇為盜憎入朝遇刼不能傷
遂拜相前後為小人害其才横議以惑上者多矣故其
詩曰灰心緣忍事霜鬂為論兵竟自為蔡州節度使至
郾城三師兵不敢逗撓纔四十日擒吳元濟以獻明年
平鄆州分青州兖州為三道用韓𢎞父子田𢎞正父子
兩家同時為鎮皆掌强兵自古無之大和五年冊拜司
徒兼侍中其年又拜河陽後二年又拜留守洛陽又拜
司徒中書令仍依舊居守一年又拜留守太原一年又
拜入輔凡六拜焉當廷以侍中中書令為正相艱難以
來以寵用武臣如公文業發身戎功佐主削平巨冦致
位上台以台徳終始於大位者近古儒生無比也
　　門生先為座主佩金紫
李石按石元和十三年及第後二年賜緋後二年賜紫
自釋褐四年之内服金紫量之前輩實無其比至長慶
二年座主庾公内難服闋除尚書右丞始賜紫綬石乃
選紫衫金印以獻議者榮之
　　門生為翰林學士撰座主白麻
薛廷老按𤣥宗初置翰林待詔尋改為學士以備顧問
祇對而巳代宗登極并領詔誥毎授相除將不由外制
德宗之代尤難其選凡及第之人入者甚衆或座主先
逝而不見或座主官位而不及於内廷之制者唯廷老
翰林時座主庾公拜兖海節度廷老為門生得為麻制
時代榮之
　　三代自中書舍人拜侍郎
燕公張説(自中書舍人/拜工部侍郎)子均(自中書舍人/拜禮部侍郎)孫濛(自中書/舍人拜)
(禮部/侍郎)按張公三代自中書舍人拜侍郎奕世無比時號
為佳美者耳
　
　
　
　
　
　
　
　
　
　
　
　
　
　
　卓異記
