#+TITLE: 宋名臣言行錄前集-宋-朱熹
#+DATE: 2016-06-11 12:21:34
#+SOURCE: github.com/kanripo/KR2g0024 master ddd9226d                
欽定四庫全書　　　　　史部七
　宋名臣言行錄　　　　　傳記類三(總錄之屬/)
　　提要
　　　　(臣/)等謹案宋名臣言行錄前集十巻後集十
　　　　四巻續集八巻别集二十六巻外集十七巻
　　　　前集後集並朱子撰續集别集外集李幼武
　　　　所補編㓜武字士英廬陵人據其續集序文
　　　　蓋理宗時所作其始末則未詳觀其外集所
　　　　錄皆道學宗派則亦講學家矣趙希弁讀書
　　　　附志載此書七十二巻今合五集計之實七
　　　　十五巻殆傳刻者誤以五為二歟朱子自序
　　　　謂讀近代文集及紀傳之書多有禆於世教
　　　　於是掇取其要聚為此書乃編中所錄如趙
　　　　普之陰險王安石之堅僻吕惠卿之姦詐與
　　　　韓范諸人並列莫詳其㫖明楊以任序謂是
　　　　書各臚其實亦春秋勸懲之㫖非必専以取
　　　　法又解名臣之義以為名以藏偽有敗而不
　　　　敗者其置詞頗巧然劉安世氣節凛然争光
　　　　日月盡言集元城語錄今日尚傳當日不容
　　　　不見乃不登一字則終非後人所能喻考吕
　　　　祖謙東萊集有與汪尚書書曰近建寧刻一
　　　　書名五朝名臣言行錄(案祖謙所見係前/集故但稱五朝)云
　　　　是朱元晦所編其間當考訂處頗多近亦往
　　　　問元晦未報不知曽過目否晦庵集中亦有
　　　　與祖謙書曰名臣言行錄一書亦當時草草
　　　　為之其間自知尚多謬誤編次亦無法初不
　　　　成文字因看得為訂正示及為幸云云則是
　　　　書瑕瑜互見朱子原自不諱講學家一字一
　　　　句尊若春秋恐轉非朱子之意矣又葉盛水
　　　　東日記曰今印行宋名臣言行錄前集後集
　　　　續集别集外集有景定辛酉浚儀趙崇硂引
　　　　云其外孫李㓜武所輯且云朱子所編止八
　　　　朝之前士英所編則南渡中興之後四朝諸
　　　　名臣也今觀後集一巻有李綱二巻有吕頤
　　　　浩三巻有張浚皆另在巻前不在目錄中又
　　　　缺殘脱板甚多頗疑其非朱子手筆為後人
　　　　所増損必多葢朱子纂輯本意非為廣聞見
　　　　期有補於世教而深以虚浮怪誕之説為非
　　　　今其間吕夷簡非正人而記翦髭賜藥之詳
　　　　余襄公正人而有杖臀懐金之恥蘇子瞻蘇
　　　　木私鹽等事亦無甚闗繫若此者葢不一也
　　　　李居安所謂翦裁纂要是之謂歟嘗見章副
　　　　使繪有此書巾箱小本又聞叔簡尚寳家有
　　　　宋末廬陵鍾堯俞所編言行類編舉要十六
　　　　巻前後集尚俟借觀以祛所惑云云則盛於
　　　　此書亦頗有所疑顧就其所錄觀之宋一代
　　　　之嘉言懿行畧具於斯旁資檢閲固亦無所
　　　　不可矣㓜武所補大扺一歩一趨無甚出入
　　　　其所去取不足以為重輕以原本附驥而行
　　　　今亦姑並存之備考核焉乾隆四十四年正
　　　　月恭校上
　　　　　　　總纂官(臣/)紀昀(臣/)陸鍚熊(臣/)孫士毅
　　　　　　　　　　總　校　官　(臣/)陸費墀
宋名臣言行錄前集原序
予讀近代文集及記事之書觀其所載國朝名臣言行
之迹多有補於世教者然以其散出而無統也既莫究
其始終表裏之㑹而又汨於虚浮怪誕之說予常病之
於是掇取其要聚為此書以便記覽尚恨書籍不備多
所遺闕嗣有所得當續書之新安朱熹序
欽定四庫全書
　宋名臣言行錄前集巻一
　　　　　　　　　　　　宋　朱子　纂集
　　　趙普　韓國忠獻王
　　字則平幽州人事太祖太宗位至中書令配享太
　　祖廟庭
普為滁州判官太祖與語竒之㑹獲盜百餘人將就死
　普意其有寃啟太祖更訊之所全活十七八(范蜀公/䝉求)
太祖既得天下誅李筠李重進召普問曰天下自唐季
　以來數十年間帝王凡易十姓兵革不息蒼生塗地
　其故何也吾欲息天下之兵為國家建長乆之計其
　道何如普曰陛下之言及此天地人神之福也唐季
　以來戰鬭不息國家不安者其故非它節鎮太重君
　弱臣強而已今所以治之無它竒巧惟稍奪其權制
　其錢榖收其精兵則天下自安矣語未畢上曰卿勿
　復言吾已諭矣頃之上因晚朝與故人石守信王審
　琦等飲酒酣上屏左右謂曰我非爾曹之力不得至
　此念汝之徳無有窮已然為天子亦大艱難殊不若
　為節度使之樂吾今終夕未嘗敢安枕而卧也守信
　等皆曰何故上曰是不難知居此位者誰不欲為之
　守信等皆惶恐頓首曰陛下何為出此言今天命已
　定誰敢有異心上曰不然汝曹雖無心其如汝麾下
　之人欲富貴者何一旦以黄袍加汝身汝雖欲不為
　不可得也皆頓首涕泣曰臣等愚不及此惟陛下哀
　憐指示可生之塗上曰人生如白駒過隙所為好富
　貴者不過欲多積金錢厚自娱樂使子孫無貧乏耳
　汝曹何不釋去兵權擇便好田宅市之為子孫立永
　乆之業多置歌兒舞女日飲酒相歡以終其天年君
　臣之間兩無猜嫌上下相安不亦善乎皆再拜謝曰
　陛下念臣及此所謂生死而肉骨也明日皆稱疾請
　解軍權上許之皆以散官就第所以慰撫賜賚之甚
　厚與結婚姻更置易制者使主親軍其後又置轉運
　使通判使主諸道錢榖收選天下精兵以備宿衛而
　諸功臣亦以善終子孫富貴迄今不絶鄉非韓王謀
　慮深長太祖聰明果斷天下何以治平至今戴白之
　老不覩干戈聖賢之見何其逺哉普為人隂刻當其
　用事時以睚眦中傷人甚多然其子孫至今享福禄
　國初大臣鮮能及者得非安天下之謀其功大乎太
　祖既納韓王之謀數遣使者分詣諸道選擇精兵凡
　其材力伎藝有過人者皆收補禁軍聚之京師以備
　宿衛厚其粮賜居常躬自按閲訓練皆一以當百諸
　鎮皆自知兵力精鋭非京師之敵莫敢有異心者由
　我太祖能強幹弱枝制治于未亂故也
太祖寵待韓王如左右手御史中丞雷徳驤劾奏普強
　市人第宅聚歛財賄上怒叱之曰鼎鐺尚有耳汝不
　聞趙普吾之社稷臣乎命左右曳于庭數匝徐使復
　冠召升殿曰今後不宜爾且赦汝勿令外人知也(並/涑)
　(水記/聞)
太祖即位之初數出㣲行以偵伺人情或過功臣家不
　可測普每退朝不敢脱衣冠一日大雪向夜普謂帝
　不復出矣乆之聞叩門聲普亟出帝立風雪中普惶
　懼迎拜帝曰巳約晉王矣已而太宗至共於普堂中
　設重䄄地坐熾炭燒肉普妻行酒帝以嫂呼之普從
　容問曰夜乆寒甚陛下何以出帝曰吾睡不能著一
　榻之外皆它人家也故來見卿普曰陛下小天下耶
　南征北伐今其時也願聞成算所向帝曰吾欲下太
　原普黙然乆之曰非臣所知也帝問其故普曰太原
　當西北二邉使一舉而下則二邉之患我獨當之何
　不姑留以俟削平諸國則彈丸黒子之地將無所逃
　帝笑曰吾意正如此特試卿耳遂定下江南之議帝
　曰王全斌平蜀多殺人吾今思之猶耿耿不可用也
　普于是薦曹彬為將以潘美副之(邵氏聞/見錄)
太祖欲使符彦卿典兵韓王屢諌以為彦卿名位已盛
　不可復委以兵柄上不聴宣已出韓王復懐之請見
　上曰卿苦疑彦卿何也朕待彦卿至厚彦卿能負朕
　耶王曰陛下何以能負周世宗上黙然遂中止(記/聞)
太祖一日以幽燕地圖示中令問所取幽燕之䇿中令
　曰圖必出曹翰帝曰然又曰翰可取否中令曰翰可
　取孰可守帝曰以翰守之中令曰翰死孰可代帝不
　語乆之曰卿可謂逺慮矣帝自此絶口不言伐燕至
　太宗因平河東乘勝欲搗燕薊時中令鎮鄧州上疏
　力諌其憂國愛民之深言出乎文章之外雖雜陸宣
　公論事中不辨也(聞見/錄)
普嘗欲除某人為某官不合太祖意不用明日復奏之
　又不用明日又奏之上怒取其奏壊裂投地普顔色
　自若徐拾奏歸補綴明日復進之上乃悟用之後果
　稱職
太祖時嘗有羣臣立功當遷官上素嫌其人不與普堅
　以為請上怒曰朕固不為遷官將若何普曰刑以懲
　惡賞以酬功古今通道也且刑賞者天下之刑賞非
　陛下之刑賞也豈得以喜怒専之上怒甚起普亦隨
　之上入宮普立於宮門乆之不去上悟乃可其奏(並/記)
　(聞/)
普為相於㕔事坐屏後置二大甕凡有人投利害文字
　皆置中滿即焚於通衢(聞見/錄)
太祖嘗與普議事不合曰安得宰相如桑維翰者與之
　謀乎普對曰使維翰在陛下亦不用葢維翰愛錢上
　曰茍用其長亦當䕶其短措大眼孔小賜與十萬貫
　塞破屋子矣(楊文公/談苑)
太祖豁達既得天下普屢以㣲時所不足者言之欲潛
　加害上曰不可若塵埃中總教識天子宰相則人皆
　去尋也自後普不復敢言(普公/談錄)
普秉政江南後主以銀五萬兩遺普普白太祖太祖曰
　此不可不受但以書答謝少賂其來使可也既而後
　主遣弟從善入貢常賜外宻賚白金如遺普之數江
　南君臣始震駭上之偉度(談/苑)
太祖忽幸普第時兩浙錢俶方遣使致書及海物十瓶
　於普置在左廡下㑹車駕至倉卒出迎不及屏也上
　顧見問何物普以實對上曰此海物必佳即命啟之
　皆滿貯𤓰子金也普惶恐頓首謝曰臣未發書實不
　知若知之當奏聞而却之上笑曰取之無慮彼謂國
　家事皆由汝書生耳因命普謝而受之(記/聞)
始為相太祖命薛居正呂餘慶參知政事以副之不知
　印不奏事不押班但奉行制書而已事無大小一決
　於王開寳中盧多遜因對屢攻其短雷有鄰復奏其
　庇吏受賕上怒下御史府案問抵吏罪詔參知政事
　更知印押班奏事以分其權
王性深沈有岸谷多忌刻以吏道聞寡學術太祖嘗勸
　以讀書晚年手不釋巻為相以天下為已任沈毅果
　斷當世無與為比
昭憲太后聰明有智度嘗與太祖參決大政及疾篤太
　祖侍藥餌不離左右太后曰汝知所以得天下乎上
　曰此皆祖考與太后之餘慶也太后笑曰不然正由
　柴氏使幼兒主天下耳因戒太祖曰汝萬嵗後當以
　次傳之二弟則并汝之子亦獲安矣太祖頓首泣曰
　敢不如母教太后因召普於榻前為約誓書普於紙
　尾自署名云臣普書藏之金匱命謹宻宮人掌之及
　太宗即位普為多遜所譛出守河陽日夕憂不測上
　一旦發金匱得書大悟遂遣使急召之普惶恐為遺
　書與家人别而後行既至復為相(並記/聞)
太平興國中朝士祖吉典郡奸贓事覺下獄時郊禮將
　近太宗怒其貪墨諭百執政特俾郊赦不宥普奏曰
　敗官抵罪宜正刑辟然國家卜郊肆類所以對越天
　地告休神明吉本何人安足以隳改陛下赦令哉上
　善其對而止(沂公/筆錄)
彌徳超自冗列為諸司使驟被委遇誣奏曹彬有不軌
　謀太宗疑之拜徳超樞宻副使不數月普拜相因為
　辯雪上乃大悟即逐徳超而待彬如故自是數日上
　頗不懌從容謂普曰朕以聴斷不明幾悟大事夙夜
　循省内愧于心普對曰陛下知徳超才幹而任用之
　察曹彬無罪而昭雪之有勞者進有罪者誅物無遁
　情事至立斷此所以彰陛下之明聖也雖堯舜何以
　過哉上于是釋然(沂公/筆談)
李繼遷擾邉太宗用普計封趙保忠守夏臺故地令滅
　之保忠反與繼遷合謀大為邉患(玉壺/清話)
　　　曹彬　濟陽武惠王
　　字國華真定人事太祖太宗真宗位至樞宻使配
　　享太祖廟庭
太祖始事周世宗于澶州彬為世宗親吏掌茶酒太祖
　嘗從求酒彬曰此官酒不敢相與自沽酒以飲太祖
　既即位語羣臣曰世宗舊吏不欺其主者獨曹彬耳
　由是委以腹心使監征蜀之軍(記/聞)
大舉伐蜀以王為都監時諸將皆欲屠城殺降以逞威
　暴唯王申禁戢之令明勸賞之法繇是乘破竹之勢
　不血刃而峽中郡縣悉下兩川平王與諸將㑹成都
　大將王全斌等日夕縱酒不恤軍事部下列校皆求
　取無厭蜀人苦之王屢勸全斌宜速振旅凱旋全斌
　等逗留不發卒致全師雄等作亂郡縣相應盜賊蠭
　起王與崔彦進悉力剪平之洎全斌等歸闕太祖盡
　得全斌等所為事狀又面詰王仁贍仁贍厯詆諸將
　奢縱不法事冀以自解止言清慎亷恪惟曹彬一人
　耳太祖怒全斌等並下吏議即日授王宣徽南院使
　充義成節度使王獨懇請曰收蜀將校皆得罪臣以
　無功獨䝉厚賞恐無以勸天下太祖笑曰卿有茂功
　加以不伐設有㣲累仁贍肯惜言哉夫懲惡勸善所
　以勵臣子也王不敢辭(李宗諤/撰行狀)
彬討蜀初克成都有獲婦女者彬悉閉于一第竅以度
　食且戒左右曰是將御當宻衛之洎事罷咸訪其親
　以還之無者備禮以嫁之及師還輜重甚多或譛言
　悉竒貨也太祖宻令伺之圖書也無銖金寸錦之附
　焉(掇/遺)
仁贍自劒南獨先歸闕乞見厯數王全斌等貪縱之狀
　太祖笑謂曰納李廷珪女擅開豐徳庫取金寳此又
　誰耶仁贍惶怖叩伏待罪曰此行清介畏慎止有曹
　彬一人爾(記/聞)
太祖遣王全斌等平蜀全斌殺降兵三千人時曹彬不
　從但收其文案不署字及師還太祖傳宣送中書取
　勘左右曰方克復西蜀回雖殺降兵亦不可便案劾
　今後陛下如何用人太祖曰不然河東江南皆未歸
　服若不勘劾恐今後委任者轉亂殺人但且令勘劾
　洎勘案成宣令後殿見責問曰如何敢亂殺人又曰
　曹彬但退不干你事曹不退但叩頭伏罪曰臣同商
　議罪合誅戮太祖遂皆原之後忽一日宣曹并潘美
　曰命汝收江南又顧曹曰更不得似往時西川亂殺
　人曹徐奏曰臣若不奏恐陛下未知曩日西川殺降
　之事臣曽商量固執不下臣見收得當日文案元不
　著字太祖令取覽之謂曰如此則當時何故堅執服
　罪曰臣初與全斌等同被委任若全斌等獲罪臣獨
　清雪不為穏便所以一向服罪太祖曰卿既欲自當
　罪又安用留此文字曰臣初謂陛下必行誅戮故留
　此文書令老母進呈乞全老母之命太祖尤器遇之
　(晉公/談錄)
太祖遣曹彬潘美征江南彬辭才力不迨乞别選能臣
　潘美盛言江南可取帝大言諭彬曰所謂大將者能
　斬出位犯分之副將則不難矣美汗下不敢仰視將
　行夜召彬入禁中帝親酌酒彬醉宮人以水沃其面
　既醒帝撫其背以遣曰㑹取㑹取他本無罪只是自
　家著他不得葢欲以恩徳來之也是故以彬之厚重
　美之明鋭更相為助令行禁止未嘗妄戮一人而江
　南平(聞見/錄)
彬累遣告城中大軍決取十一月二十七日破城宜早
　為之圖後主將遣其愛子清源郡公仲寓入覲至仲
　冬下旬日日克期仲寓未出彬累遣督之言郎君到
　寨四面即罷攻後主終惑左右之言以為堅壘如此
　天象無變豈可計日而取葢敵人之言豈足為信但
　報言行李之物未備宮中之宴餞未畢將以二十七
　日出彬又令懇言至二十六日亦無及矣果以是日
　城陷整軍成列至其宮城門後主方開門奉表納降
　彬答拜為之盡禮先是宮中預積薪後主誓言若社
　稷失守當携血屬以赴火既見彬彬諭以歸朝俸賜
　有限費用至廣當厚自齎裝既歸有司之籍則無及
　矣遣後主入治裝禆將梁逈田欽祚皆力爭以為茍
　有不虞咎將誰執彬曰非爾所知觀煜神器懦夫女
　子之不若豈能自引決哉煜果無他彬遣五百人為
　搬致輜重登舟後主既失國殊無心問家計所賫特
　鮮矣(談/苑)
江南官吏親屬有為軍士所掠者王即時遣還之因大
　搜軍中無得匿人妻女振乏絶恤鰥寡吳人大悦及
　歸舟中無它物惟圖籍衣被而已(行/狀)
彬攻金陵垂克忽稱疾不視事諸將皆來問疾彬曰余
　之病非藥石所愈唯須諸公共發誠心自誓以克城
　之日不妄殺一人則自愈矣諸將許諾共焚香為誓
　明日稍愈及克金陵城中皆安堵如故曹翰克江州
　忿其乆不下屠戮無遺彬之子孫貴盛至今不絶翰
　卒未三十年子孫有乞匄于海上者矣(記/聞)
太祖遣彬等下江南許以平定之日授之相印洎凱旋
　恩禮愈厚而絶無前命彬等因曲宴從容陳叙及之
　上曰非忘之也頋念河東未下而卿等官位隆重豈
　可更親此事耶彬等宴退其家各賜錢百萬其重爵
　勸功若此(沂公/筆錄)彬怏怏而退至家見錢滿室乃歎曰
　好官亦不過多得錢耳何必使相也(記/聞)
以功拜樞宻使王在宥宻常公服危坐如對君父接小
　吏亦以禮未嘗以名呼歸私第唯閉閤宴居不妄通
　賔客五鼓纔動巳待漏于禁門矣雖雪霜不易其操
　如此者八年(行/狀)
嘗知徐州有吏犯罪既立案逾年然後杖之人皆不曉
　其㫖彬曰吾聞此人新娶婦若杖之彼其舅姑必以
　婦為不利而惡之朝夕詬罵使不能自存吾故緩其
　事而法亦不赦也(記/聞)
嘗曰自吾為將殺人多矣然未嘗以私喜怒輙戮一人
　其所居堂室弊壊子弟請加修葺公曰時方大冬墻
　壁瓦石之間百蟲所蟄不可傷其生其仁心愛物如
　此既平江南回詣閤門入見牓子稱奉勑江南幹當
　公事回其謙恭不伐又如此(歸田/錄)
王始生周嵗日父母以百玩之具羅于席觀其所取王
　左手提干戈右手取俎豆須臾取一印餘無所視後
　果為樞宻使相卒贈濟陽王配享帝廟公雖兼領將
　相不以爵禄自大造門者皆降廡而揖不名呼下吏
　吏之禀白者雖劇暑不冠不見伐江南西蜀二國諸
　將皆捆載而歸惟公但圖史衾簟而巳(玉壺/清話)
為樞宻使向敏中為副使時契丹犯塞繼遷叛命每軍
　書狎至上必亟召樞臣計議彬則曰此狂㓂當速發
　兵誅討斬決而已止用強弩若干步兵若干足矣敏
　中徐曰某所儲廩未備或道途邉逺或出兵非其時
　當别施方略制之纎悉措置多從敏中所議上謂將
　帥難其人彬必懇激而言臣請自效更無它説敏中
　常私怪之及子瑋亦有將材累厯邉任威名甚重晚
　自樞貳出鎮西鄙臨事整衆酷類先君復果于戰鬭
　而不肯以安民柔逺為意豈將帥之體固當若是耶
　(筆/錄)
彬前後征討凡降四國主江南西川廣南湖南也未嘗
　殺一無辜諸子皆賢今瑋琮璨繼領旄鉞陶弼觀王
　畫像有詩曰蒐兵四解降王縳教子三登上將壇其
　後少子玘追封王爵實生慈聖光獻太后輔佐仁宗
　母儀累朝非元功隂徳享報深厚何以至此雖漢馬
　唐郭無以過此(渑水/燕談)
　　　范質　魯國公
　　字文素大名人登後唐第相太祖官至太傅
質自從仕未嘗釋巻人或勉之質曰昔嘗有異人與吾
　言它日必當大任茍如其言無學術何以處之(䝉/求)
周祖自鄴舉兵向闕京師亂公隠于民間一日坐封丘
　巷茶肆中有人貌怪陋前揖曰相公無慮時暑中所
　執扇偶書大暑去酷吏清風來故人二句其人曰世
　之酷吏寃獄何止如大暑也公他日當深究此弊幸
　無忘吾言公惘然乆之後至祅廟後門見一土木短
　鬼其貌肖茶肆見者公心異焉亂定公大用首建議
　律條繁廣輕重無據吏得以因縁為姦周祖特詔詳
　定是為刑統(聞見/錄)
質初作相與馮道同堂道意輕其新進潛視所為質初
　知印當判事語堂吏曰當判之事並施籖表得以視
　而書之慮臨文失誤貽天下笑道聞嘆曰自識大體
　吾不如也質果為名相(談/錄)
質奉行制敕未嘗破律每命刺史縣令必以戸口版籍
　為急(䝉/求)
周恭帝之世有右拾遺直史館鄭起上宰相范質書言
　太祖得衆心不宜使典禁兵質不聴及太祖入城諸
　將奉登明徳門太祖命軍士皆釋甲還營太祖亦歸
　公署釋黄袍俄而將士擁質及王溥魏仁溥等皆至
　太祖嗚咽流涕曰吾受世宗厚恩今為六軍所逼一
　旦至此慙負天地將若之何質等未及對軍校羅彦
　瓌按劒厲聲曰我輩無主今日必得天子太祖叱之
　不退質頗誚讓太祖且不肯拜王溥先拜質不得已
　從之且稱萬嵗周帝内出制書禪位及太宗即位先
　命溥致仕葢薄其為人也又嘗稱質之賢曰惜也但
　欠世宗一死耳(記/聞)
質謂太祖曰太尉既以禮受禪則事太后當如母養少
　主當如子太祖揮涕許諾由是深敬重質仍以為相
　者累年終質之世太后少主皆無恙故太祖太宗每
　言賢相必以質為稱首(龍川/別志)
公自以執政之地生殺慘舒所係茍不能蚤夜兢慎悉
　心精慮敗事覆餗憂患畢至加之道有枉直時有險
　夷居其位者今古所難嘗謂同列曰人能鼻吸三斗
　醇醋即可為宰相矣(筆/錄)
舊制宰相早朝上殿命坐有軍國大事則議之從容賜
　茶而退自餘紙尾用御印可其奏謂之印畫降出奉
　行而已由唐五代不改其制國初范質王溥魏仁溥
　自以前朝舊相且憚太祖英睿具劄子面取進止朝
　退各疏其事所得上㫖臣等同署字以志之自是奏
　御寖多或至旰昃命坐啜茶之禮尋亦廢罷今遂為
　定式(筆/錄)
公以亷介自持未嘗受四方饋遺前後所得禄賜多給
　孤遺閨門之中食不異品身沒之後家無餘貲後太
　祖因講求輔相謂侍臣曰朕聞范質但有所居宅不
　營産真宰相也太宗亦素重質以為循規矩惜名器
　持亷節無出質之右者
　　　竇儀
　　字可象薊州人登晉朝第國初再入翰林弟儼侃
　　偁僖皆繼登科
太祖欲改元謂宰相曰今改年號須古來未有者時宰
　相以乾徳為請且言前代所無三年正月平蜀蜀宮
　人有入掖庭者上因閲其奩具得鑑背字云乾徳四
　年鑄大驚曰安得四年所鑄乎出鑑以示宰相皆不
　能對乃召學士陶榖竇儀奏曰蜀少主曽有此號鑑
　必蜀中所鑄上大喜因嘆曰作宰相須是讀書人自
　是大重儒臣矣(劉貢父/詩話)
王著既貶官内署闕人太祖謂范質等曰王著昨以酒
　失既貶官深嚴之地當選慎重之士以處之質等對
　以前朝學士惟竇儀清介謹厚然頃自翰林遷端明
　今又官為尚書難於復召上曰禁中非此人不可卿
　當諭朕意令勉赴所職即日再入翰林為學士(金坡/遺事)
儀為翰林學士時趙普専政帝患之欲聞其過一日召
　儀語及普所為多不法且譽儀早負才望之意儀盛
　言普開國元勲公忠亮直社稷之重帝不悦儀歸言
　於諸弟張酒引滿語其故曰我必不能作宰相然亦
　不詣朱崖吾門可保矣既而召學士盧多遜多遜嘗
　有憾于普又喜其進用遂攻普之短果罷相出鎮河
　陽普之罷甚危賴以勲舊脱禍多遜遂參知政事作
　相太平興國七年普復入相多遜有崖州之行是其
　言之驗也(談/錄)
太祖下滁州世宗命儀籍其帑藏至數日太祖遣親吏
　取藏絹儀即白曰公初下城雖傾藏取之誰敢言者
　今既有籍即為官物非詔㫖不可得也後太祖屢對
　大臣稱儀有守欲以為相趙普忌其剛直乃引薛居
　正參知政事及儀卒太祖聞之驚嘆曰天何奪我竇
　儀之速耶
儼顯徳中上疏言六綱一曰明禮二曰崇樂三曰熙政
　四曰正刑五曰勸農六曰經武(並䝉/求)
太祖常晚坐崇政殿召學士儼對儼至屏樹間見之不
　進中使促不應上訝其乆不出笑曰竪儒以我燕服
　爾遽命袍帶儼遂趨出(筆/錄)
儼尤善推步星厯與盧多遜楊徽之同在諌垣謂二公
　曰丁夘嵗五星當聚奎奎主文明又在魯分自此天
　下始太平二拾遺必見之老夫不預也至乾徳間五
　星果聚於奎(玉壺/清話)
竇偁為晉府記室賈琰為判官每諸王宗室宴集琰必
　怡聲下氣褒讚㨗給偁叱之曰賈氏子何巧言令色
　之甚獨不懼于心耶太宗甚怒白太祖斥出為涇州
　節判後即位思之召為樞宻直學士數月參政中謝
　語之曰汝知何以及此偁曰陛下以臣往年覇府遭
　逢所以至此耳上曰不然以卿嘗面折賈琰故任卿
　左右思聞直言耳(談/錄)
儀為性嚴重家法整肅每對客坐即二侍郎三起居四
　參政五補闕皆侍立焉(晉公/談錄)
　　　李昉　文正公
　　字明逺深州人舉漢進士相太宗
昉在周朝知開封府人望已歸太祖而昉獨不附王師
　入京昉又獨不朝貶道州司馬三嵗徙延州别駕在
　延州為生業以老三嵗當徙不願内徙後二年宰相
　奏其可大用召判兵部昉五辭既至上勞之昉曰臣
　前日知事周而已今以事周之心事陛下上大喜曰
　宰相不謬薦人(談/叢)
太宗語侍臣曰朕何如唐太宗左右互辭以讚獨昉無
　他言㣲誦白居易諷諌七徳舞詞曰怨女三千放出
　宮死囚四百來歸獄上聞之遽興曰朕不及朕不及
　卿言警朕矣(掇/遺)
太宗時與宋琪同建議復時政記月終送史館先進御
　而後付有司時政記進御自昉始也
盧多遜與昉相善昉待之不疑多遜知政多毁昉人以
　告昉昉不信之後太宗語及多遜事昉頗為解釋太
　宗曰多遜毁卿一錢不直昉始信之太宗由是目昉
　為善人(並䝉/求)
公為相有求差遣見其人材可取將收用必正色拒之
　已而擢用或不足收用必和顔温語待之子弟或問
　其故公曰用賢人主之事我若受其請是市私恩也
　故峻絶之使恩歸于上若其不用者既失所望又無
　善辭此取怨之道也
公常期王旦為相自小官薦進之公病召旦勉以自愛
　既退謂其子弟曰此人後日必為太平宰相然東封
　西祀亦不能救也(並巵/史)
　　　呂䝉正　許國文穆公
　　字聖功河南人舉進士甲科相太宗真宗
淳化三年太宗謂宰相曰治國之道在乎寛猛得中寛
　則政令不成猛則民無措手足有天下者可不慎之
　哉呂䝉正曰老子稱治大國若烹小鮮夫魚擾之則
　亂近日内外皆來上封求更制度者甚衆望陛下漸
　行清淨之化上曰朕不欲塞人言路至若愚夫之言
　賢者擇之亦古典也趙昌言曰今朝廷無事邉境寧
　謐正當力行好事之時上喜曰朕終日與卿論此事
　何愁天下不治茍天下親民之官皆如此留心則刑
　清訟息矣(談/苑)
上聞汴水輦運卒有私質市者謂侍臣曰幸門如鼠穴
　何可塞之但去其尤者可矣篙工楫師茍有少販鬻
　但無妨公不必究問冀官物之入無至損折可矣䝉
　正曰水至清則無魚人至察則無徒小人情偽在君
　子豈不知之若以大度兼容則萬事兼濟曹參不擾
　獄市者以其兼愛善惡窮乏則姦慝無所容故慎勿
　擾也聖言所發正合黄老之道(事/實)
國朝三入中書惟公與趙韓王爾未嘗以親戚徼寵子
　從簡當奏補舊制宰相奏子起家即授水部員外郎
　加朝階公奏曰臣昔忝甲科及第釋褐止授六品京
　官況天下材能老于巖穴不能霑寸禄者無限今從
　簡始離襁褓一物不知膺此寵命恐罹隂譴止乞以
　臣釋褐所授官補之固讓方允止授六品京官自爾
　為制(湘山/野錄)
䝉正不喜記人過初參知政事入朝堂有朝士於簾内
　指之曰是小子亦參政邪䝉正徉為不聞而過之其
　同列怒令詰其官位姓名䝉正遽止之曰若一知其
　姓名則終身不能復忘固不如無知也且不問之何
　損時皆服其量(記/聞)
有一朝士家藏古鑑自言能照二百里欲因公弟獻以
　求知其弟伺間從容言之公笑曰吾面不過楪子大
　安用照二百里其弟遂不復言聞者歎服以謂賢於
　李衛公逺矣(歸田/錄)
公嘗問諸子曰我為相外議如何諸子云大人為相四
　方無事蠻夷賔服甚善但人言無能為事權多為同
　列所爭公曰我誠無能但有一能善用人爾此誠宰
　相之事也公夾袋中有冊子每四方人替罷謁見必
　問其有何人才客去隨即疏之悉分門類或有一人
　而數人稱之者必賢也朝廷求賢取之囊中故公為
　相文武百官各稱職者以此(巵/史)
公既致政居洛真宗祀汾隂過洛文穆尚能迎謁至回
　鑾已病帝為幸其宅問曰卿諸子孰可用公對曰臣
　諸子皆豚犬不足用有姪夷簡任潁州推官宰相才
　也帝記其語遂至大用先是富韓公之父貧甚客公
　門下一日白公曰某兒子十許嵗欲令入書院事廷
　評大祝公許之其子韓公也公見之驚曰此兒他日
　名位與吾相似亟令諸子同學供給甚厚公兩入相
　以司徒致仕後韓公亦兩入相以司徒致仕文穆知
　人之術如此(聞見/錄)
　　　張齊賢　文定公
　　字師亮曹州人舉賢良方正中第相太宗
太祖幸西都齊賢以布衣獻䇿太祖召至便坐令面陳
　其事文定以手畫地條陳十䇿一下并汾二富民三
　封建四敦孝悌五舉賢六太學七籍田八選良吏九
　懲姦十恤刑内四説稱㫖文定堅執其六説皆善太
　祖怒令武士拽出及車駕還京語太宗曰我幸西都
　唯得一張齊賢耳我不欲爵之以官異時汝可收之
　為相至太宗即位放進士榜決欲置于髙等而有司
　偶失掄選在第三甲之末太宗不悦及注官有㫖一
　榜盡與京官通判文定釋褐將作監丞通判衡州不
　十年果為相(筆/錄)
太祖幸西都公獻十䇿于馬前召至行宫賜衛士廊飱
　文定就大盤中以手取食帝用柱斧擊其首問所言
　十事文定且食且對略無懼色賜束帛遣之歸謂太
　宗曰吾幸西都為汝得一張齊賢宰相也(聞見/錄)
為江南轉運使吉州㳂江有勾欄地錢其地為江水淪
　陷或官占為船場而所輸錢如故又李氏時民于江
　中編浮栰以居量丈尺輸税名水場錢公悉奏免之
　(䝉/求)
真宗時戚里有爭分財不均者更相訴訟又因入宮自
　理于上前更十餘斷不能服齊賢請自治上許之公
　詔訟者曰汝非以彼所分財多汝所分財少乎皆曰然
　即命各供狀結實乃召兩吏趨歸其家令甲家入乙舎
　乙家入甲舎貨財無得動分書則交易之訟者乃止上
　大悦曰朕固知非君莫能定者(記/聞)
　
　
　
　
　
　
　
　
　宋名臣言行錄前集巻一
欽定四庫全書
　宋名臣言行錄前集卷二
　　　　　　　　　　　　宋　朱子　纂集
　　　呂端　正惠公
　　字易直幽州人以䕃補官相太宗
公使髙麗遇風濤檣折舟人大恐公恬然讀書若在齋
　閣(玉壺/清話)
太宗欲相正惠公左右或曰端為人糊塗鶻突帝曰端
　小事糊塗大事不糊塗決意相之(呂氏家/塾記)
保安軍奏獲李繼遷母太宗甚喜時㓂凖為樞宻副使
　端為宰相上獨召凖與之謀凖退自宰相幕次前過
　不入端使人邀至幕中曰鄉者上召君何為凖以獲
　繼遷母告端曰君何以處之凖曰凖欲斬于保安軍
　北門之外端曰必若此非計之得者也願君少緩其
　事端將覆奏之即召閤門吏使奏宰相呂端請對上
　召見之端具道凖言且言昔項羽得太公欲烹之漢
　髙祖曰願遺我一杯羮夫舉大事者固不顧其親況
　繼遷乃一悖逆之人哉且陛下今日殺繼遷之母繼
　遷可擒乎不然徒樹怨讎而益堅其叛心耳宜置于
　延州使善養視之以招徠繼遷雖不能即降終可以
　繫其心而母死生之命在我矣上拊髀稱善曰㣲卿
　幾誤我事即用端䇿
太宗大漸李太后與宣政使王繼恩忌太子英明隂與
　參政李昌齡殿前指揮使李繼勲知制誥胡旦謀立
　潞王元佐太宗崩太后使繼恩召端端知有變鎖繼
　恩于閤内使人守之而入太后謂曰宮車巳晏駕立
　嗣以長順也今將何如端曰先帝立太子正為今日
　豈可違先帝之命更有異議乃迎太子立之
真宗既即位垂簾引見羣臣端于殿下平立不拜請巻
　簾升殿審視然後降階率羣臣拜呼萬嵗(並記/聞)
趙普在中書端為參政趙普謂人曰吾觀呂公奏事得
　嘉賞未嘗喜遇抑挫未嘗懼真台輔之器也(談/錄)
公為相持重識大體以清靜簡易為務每奏對同列多
　異議公罕所建明一日内出手札戒曰自今中書事
　必經吕端詳酌乃得聞奏公讓不敢當
　　　錢若水　宣靖公
　　字淡成河南人舉進士釋褐位至同知樞宻院事
為舉子時見陳希夷於華山希夷曰明日當再來若水
　如期往見有一老僧與希夷擁地爐坐僧熟視若水
　乆之不語以火箸畫灰作做不得三字徐曰急流中
　勇退人也若水辭去希夷不復留後若水登科為樞
　宻副使年方四十致仕希夷初謂若水有仙風道骨
　意未決命僧觀之僧云做不得故不復留然急流中
　勇退去神仙中不逺矣僧麻衣道者也(聞見/錄)
為同州推官有富民家小女奴逃亡不知所之奴父母
　訟于州命錄事鞫之錄事嘗貸錢于富民不獲乃劾
　富民父子數人共殺女奴棄屍水中遂失其屍富民
　不勝搒楚自誣服具上州官審覆無反異若水獨疑
　之留其獄數日不決錄事詣若水詬之曰若受富民
　錢欲出其死罪邪若水笑謝曰今數人當死豈可不
　少留熟觀其獄辭邪留之旬日知州屢趣之不能得
　上下皆怪之若水一旦詣州屏人言曰若水所以留
　其獄者宻使人訪求女奴今得之矣知州驚曰安在
　若水因宻使人送女奴于知州所知州乃垂簾引女
　奴父母問曰汝今見汝女識之乎曰安有不識也因
　從簾中推出示之父母泣曰是也乃引富民父子悉
　破械縱之其人號泣曰㣲使君某滅族矣知州曰推
　官之賜也其人傾家貲飯僧為若水祈福知州欲奏
　論其功若水固辭曰若水但求獄事正人不寃耳論
　功非其本心也朝廷若以此為若水功當置錄事于
　何地邪知州歎服曰如此尤不可及矣太宗聞之驟
　加褒擢二年中為樞宻副使(記/聞)
若水為學士嘗草賜趙保忠詔云不斬繼遷存狡兔之
　三穴潛疑光嗣持首鼠之兩端太宗覽之甚悦謂若
　水曰此四句正道著我意又與趙保吉詔有既除手
　足之親已失輔車之勢其辭甚美太宗批其後云依
　此詔本極好子延年寳藏之(金坡/遺事)
李繼隆與轉運使盧之翰有隙欲陷之罪乃檄轉運司
　期八月出塞令辦芻粟轉運司調發方集繼隆復為
　檄言八月不利出師當更取十月運司遂散芻粟既
　而復為檄云賊且入塞當以時進軍芻粟即日取辦
　是時民輸輓者適散倉卒不可復集繼隆遂奏轉運
　司乏軍興太宗大怒立召中使一人令乘驛馳取轉
　運使盧之翰竇玭及某人首丞相呂端樞宻使柴禹
　錫皆不敢言惟若水爭之請先推驗有狀然後行法
　上大怒拂衣起入禁中二府皆罷獨若水留廷中不
　去乆之上出詰之曰爾以同州推官再期為樞宻副
　使朕所以擢用以爾為賢爾乃不才如是邪對曰陛
　下不知臣無狀使得待罪二府臣當竭愚慮不避死
　亡補益陛下以報厚恩李繼隆外戚貴重莫比陛下
　據其一幅奏書誅三轉運使雖有罪天下何由知之
　鞫驗事狀明白加誅亦何晚焉獻可替否死以守之
　臣之常分臣未獲死固不敢退上意解乃召呂端等
　奏請如若水議先令責狀許之三人皆黜為行軍副
　使既而虜欲入塞事皆虛誕繼隆坐罷招討知秦州
　(記/聞)
詔訪備邉之䇿若水條上五事一擇郡守二募鄉兵三
　積芻粟四重將帥五明賞罰
公嘗率衆過河號令軍伍分布行列悉有規節深為戍
　將所服上知之謂左右朕嘗見儒人談兵不過講之
　于尊俎硯席之間于文字則引孫吳述形勢皆閒暇
　清論可也責之于用罕有成效今若水亦儒人曉武
　深可嘉也時言者請城綏州積兵禦党項詔公自魏
　乘疾傳往按至則乞罷其役時論韙之(玉壺/清話)
至道初呂䝉正罷相以僕射奉朝請上謂左右曰人臣
　當思竭節以保富貴呂䝉正前日布衣朕擢為相今
　退在班列寂寞想其目穿望復位矣劉昌言曰䝉正
　雖驟登顯貴然其風望不為忝冐僕射師長百寮資
　望崇重非寂寞之地且亦不聞其鬱悒也況今巖穴
　髙士不求榮達者甚多惟若臣輩茍且官禄不足以
　自重耳上黙然又嘗言士大夫遭時得位富貴顯榮
　豈得不竭誠報國乎若水言髙尚之人固不以名位
　為光寵忠正之士亦不以窮達易志操其或以爵禄
　恩遇之故而效忠于上此中人以下者之所為也上
　然之及劉昌言罷上問趙鎔等曰頻見昌言否鎔等
　曰屢見之上曰涕泣否曰與臣等談多至流涕上曰
　大率如此當在位時不能悉心補職一旦斥去即汛
　瀾涕泗若水曰昌言實未嘗涕泣鎔等迎合上意耳
　若水因自念上待輔臣如此葢未嘗有秉節髙邁不
　貪名勢能全進退之道以感動人主遂貽上之輕鄙
　將以滿嵗移疾遂草章求解職㑹晏駕不果上及今
　上之初年再表遜位乃得請(談/苑)
　　　李沆　文靖公
　　字太初洺州人擢進士甲第位至丞相配享真宗
　　廟庭
沆嘗侍曲宴太宗目送之曰沆風範端凝真貴人也(䝉/求)
真宗既與契丹和親王文正公問于公曰和親何如公
　曰善則善矣然邉患既息恐人主漸生侈心耳文正
　亦未以為然及上晚年多事廵逰大修宮觀文正乃
　潛嘆曰李公可謂有先知之明矣(記/聞)
真宗初即位沆為相王旦參政沆日取四方水旱盗賊
　奏之旦以為細事不足煩上聴沆曰人主少年長使
　知四方艱難不然血氣方剛不留意聲色犬焉則土
　木甲兵禱祠之事作矣吾老不及見此參政他日之
　憂也及旦親見王欽若丁謂等所為欲諌則業已同
　之欲去則上遇之厚不忍去乃歎曰李文靖真聖人
　也(龍川/志)
沆在相位接賔客常寡言馬亮與沆同年生又與其弟
　維善語維曰外議以大兄為無口匏維乘間達亮語
　沆曰吾非不知也然今之朝士得升殿言事上封論
　奏了無壅蔽多下有司皆見之矣若邦國大事北有
　強虜西有戎遷日旰條議所以備禦之䇿非不詳究
　薦紳中如李宗諤趙安仁皆時之英秀與之談猶不
　能啟發吾意自餘通籍之子坐起拜揖尚周章失措
　即席必自論功最以希寵奬此有何䇿而與之接語
　哉茍曲意妄言即世所謂籠罩籠罩之事僕病未能
　也為我謝馬君沆嘗言居重位實無補萬分唯中外
　所陳利害一切報罷之此少以報國耳朝廷防制
　纎悉備具或狥所陳請施行一事即所傷多矣陸象
　先曰庸人擾之正此謂也憸人茍一時之進豈念民
　邪(談/苑)
真宗初即位沆為相帝雅敬沆嘗問治道所宜先沆曰
　不用浮薄新進喜事之人此最為先帝問其人曰如
　梅詢曾致堯等是也帝深然之故終帝世數人皆不
　進用(龍川/别志)
或薦梅詢可用真宗曰李沆嘗言其非君子時沆沒二
　十餘年矣歐陽文忠嘗問蘓子容云宰相沒二十年
　能使人主追信其言以何道子容言獨以無心耳軾
　謂陳執中俗吏耳特以至公猶能取信主上況如李
　公才識而濟之無心邪(東坡/志林)
真宗問公曰人皆有宻啟而卿獨無何也對曰臣待罪
　宰相公事則公言之何用宻啟夫人臣有宻啟者非
　讒即佞臣常惡之豈可效尤(龜山/語録)
公為相真宗嘗夜遣使持手詔問欲以某氏為貴妃如
　何公對使者引燭焚其詔書附奏曰但道臣沆以為
　不可其議遂寢(吕氏家/塾記)
㓂萊公始與丁晉公善嘗以丁之才薦于公屢矣而終
　未用一日㓂謂公曰比屢言丁謂之才而相公終不
　用豈其才不足用邪公曰如斯人者才則才矣頋其
　為人可使之在人上乎莱公曰如謂者相公終能抑
　之使在人下乎公笑曰他日後悔當思吾言也晚年
　與㓂權寵相軋交互傾奪至有海康之禍始服文靖
　之識(東軒/筆錄)
常讀論語或問之公曰沆為相如論語中節用愛人使
　民以時兩句尚未能行聖人之言終身誦之可也(聞/見)
　(錄/)
沆自奉甚薄所居陋巷㕔事無重門頹垣敗壁不以屑
　慮堂前藥欄壊妻戒守舍者勿葺以試沆沆朝夕見
　之經月終不言妻以語沆沆笑謂其弟維曰豈可以
　此動吾一念哉家人勸治居第未嘗答維因語次及
　之沆曰身食厚禄時有横賜計囊裝亦可以治第但
　念内典以此世界為缺陷安得圓滿如意自求稱足
　今市新宅須一年繕全人生朝暮不可保又豈能乆
　居巢林一枝聊自足爾安事豐屋哉(談/苑)
駙馬都尉石保吉求為使相仁宗以問公公曰賞典之
　行須有所自保吉因縁戚里無攻戰之勞台席之拜
　恐騰物論他日再三詢之執議如初遂寢其事及公
　薨數日乃卒拜焉(金坡/遺事)
張詠嘗謂人曰吾榜中得人最多慎重有雅望無如李
　文靖深沈有徳鎮服天下無如王公面折庭爭素有
　風采無如㓂公當方面寄則詠不敢辭(王文正/公遺事)
元城論本朝名相最得大臣體者惟李沆或曰何以明
　之李丞相每謂人曰沆在政府無以補報國家但諸
　處有人上利害一切不行耳此大似失言然有深意
　且祖宗時經變多矣故所立法度極是穏便正如老
　醫㸔病極多故用藥不至孟浪殺人且其法度不無
　小害但其利多耳後人不知遂欲輕改此其害所以
　紛紛也李丞相每朝謁奏事畢必以四方水旱盗賊
　不孝惡逆之事奏聞上為之變色慘然不悦既退同
　列以為非問丞相曰吾儕當路幸天下無事丞相每
　奏以不美之事以拂上意然又皆有司常行不必面
　奏之事後告已之公不答數數如此因謂同列曰人
　主一日豈可不知憂懼若不知憂懼則無所不至矣
　惟此兩事最為得體在漢時惟魏相能行此兩事以
　為古今異制方今務在奉行故事而已奏故事詔書
　凡二十三事敕掾史案事郡國及休告從家還至府
　輙白四方異聞或有逆賊風雨災變郡不上相輙奏
　言之此最得宰相太體後之為相者則或不然好逞
　私智喜變祖宗之法度欺蔽人主惡言天下災異喜
　變法度則綱紀亂惡言災異則人主驕此大患也(元/城)
　(語/錄)
公為相治居第於封丘門内聴事前僅容旋馬或言其
　太隘公笑曰居第當傳子孫此為宰相㕔事誠隘為
　太祝奉禮㕔事已寛矣(温公/訓儉)
　　　王旦　魏國文正公
　　字子明魏州人中進士第位至太尉配享真宗廟
　　庭
王晉公祜事太祖為知制誥太祖遣使魏州以便宜付
　之告曰使還與卿王溥官職時溥為相也魏州節度
　使符彦卿有飛語聞于上祜至魏得彦卿家僮二人
　挾勢恣横以便宜決配而已及還朝太祖問曰汝敢
　保符彦卿無異意乎祜曰臣以百口保彦卿又曰五
　代之君多因猜忌殺無辜故享國不長願陛下以為
　戒帝怒其語直貶䕶國行軍司馬華州安置祜赴貶
　親賔送于都門外謂祜曰意公作王溥官職矣祜笑
　曰祜不做兒子二郎必做二郎者旦也祜知其必貴
　手植三槐于庭曰吾子孫必有為三公者已而果然
　天下謂之三槐王氏云(聞見/錄)
公通判鄭州建言請天下置常平倉以抑兼并為學士
　嘗奏事退上目送之曰為朕致太平者必斯人也
真宗為皇太子太子諭徳見公稱太子學書有法公曰
　諭徳之職止于是邪(歐公撰/神道碑)
張士遜言皇太子學書甚好公曰皇太子不待應舉選
　不必學書由是文懿日以善道規贊皇太子(遺/事)
趙徳明言民饑求糧百萬斛大臣皆曰徳明新納誓而
　敢違請以詔書責之真宗以問公公請敕有司具粟
　百萬于京師詔徳明来取上大喜徳明得詔慙且拜
　曰朝廷有人(碑/)
契丹奏請嵗給外别假錢幣上以示公公曰東封甚近
　車駕將出以此探朝廷之意耳上曰何以答之公曰
　止當以㣲物而輕之也乃于嵗給三十萬物内各借
　三萬仍諭次年額内除之契丹得之大慙次年復下
　有司契丹所借金帛六萬事屬㣲末仰依常數與之
　今後永不為例(遺/事)
大中祥符中天下大蝗真宗使人于野得死蝗以示大
　臣明日他宰相有袖死蝗以進者曰蝗實死矣請示
　於朝率百官賀公獨以為不可後數日方奏事飛蝗
　蔽天上顧公曰使百官方賀而蝗如此豈不為天下
　笑邪(碑/)
宦者劉承規以忠謹得幸病且死求為節度使真宗以
　語公曰承規待此以瞑目公執以為不可曰他日將
　有求為樞宻使者奈何至今内臣官不過留後(碑/)
薛簡肅公天禧初為江淮發運司辭公公但云東南民
　力竭矣薛退謂人曰真宰相之言也(湘山/野錄)
張士遜出為江西轉運使辭公且求教公從容曰朝廷
　𣙜利至矣張起謝後迭更是職思公言未嘗求錐刀
　之利識者曰此運使最識大體(遺/事)
景徳中李迪賈邉皆舉進士有名當時及就省試主文
　咸欲取之既而皆不與取其巻視之迪以賦落韻邉
　以當仁不讓於師論以師為衆與注疏異説乃為奏
　具道所以乞特收試時公為相議曰迪雖犯不考然
　出於不意其過可恕如邉特立異説將令後生務為
　穿鑿漸不可長遂收迪而黜邉(國朝/事實)
宮禁火災公馳入對上驚惶語公曰兩朝所積朕不妄
　費一朝殆盡誠可惜也公對曰陛下富有天下財帛
　不足憂所慮者政令賞罰有不當臣備位宰相天災
　如此臣當罷免繼上表待罪上乃降詔罪已許中外
　上封事言朝政得失後有大臣言非天災乃某王宫
　失火禁請置獄出其狀當斬決者數百人公持以歸
　翌日乞獨對曰初火災陛下降詔罪已臣上表待罪
　今反歸咎于人何以示信且火雖有迹寧知非天譴
　邪果欲行法願罪臣始以明無狀上欣然聴納減死
　者幾百輩(遺/事)
中書有事關送宻院事礙詔格㓂公在樞府特以聞上
　以責公公拜謝引咎堂吏皆遭責罰不踰月宻院有
　事送中書亦違舊詔堂吏得之欣然呈公公曰却送
　與宻院吏出白㓂公冦大慙翌日見公曰同年甚得
　許大度量公不答(名臣/遺事)
公在中書㓂公在宻院中書偶倒用了印㓂公須勾吏
　人行遣他日樞院亦倒用了印中書吏人呈覆亦欲
　行遣公問吏人汝等且道宻院當初行遣倒用印者
　是否曰不是公曰既是不是不可學他不是(龜山/語錄)
王欽若陳堯叟馬知節同在樞府一日上前因事忿爭
　上召公公至則見欽若諠譁不已馬公流涕曰願與
　欽若同下御史府公乃叱欽若曰王欽若對上豈得
　如此下去上大怒乃命下獄公從容曰欽若等恃陛
　下顧厚上煩陛下譴訶當行朝典然觀陛下天顔不
　怡願且還内来日取㫖上許之翌日上召公問欽若
　等事當如何公曰當黜然未知坐以何罪上曰朕前
　忿爭無禮公曰陛下奄有天下而使大臣坐忿爭無
　禮之罪恐外國聞之無以威逺願至中書召欽若等
　宣示陛下含容之意且戒約之俟少間罷之未晚上
　曰非卿言朕固難忍月餘皆罷(遺/事)
王曽張知白陳彭年參預政事因白公曰每奏事其間
　有不經上覽者公但批㫖奉行恐人言之以為不可
　公遜謝而已一日奏對公退諸公留身上驚曰有何
　事不與王旦同来諸公以前説對上曰旦在朕左右
　多年朕察之無毫髪私自東封後朕諭以小事一面
　奉行卿等當謹奉之諸公退而愧謝公曰向䝉諭及
　不可自言曽得上㫖然今後更賴諸公規益(名臣/遺事)
冦凖為樞使當罷使人私公求為使相公大驚曰將相
　之任豈可求耶且吾不受私凖深恨之已而制出除
　凖武勝軍節度使同中書門下平章事凖入見泣涕
　曰非陛下知臣何以至此真宗具道公所以薦凖者
　凖始愧嘆以為不可及(碑/)
諌議大夫張師徳謁向文簡曰師徳兩詣王相公門皆
　不得見恐為人輕毁望公從容明之一日方議知制
　誥公曰可惜張師徳向公曰何謂公曰累于上前説
　張師徳名家子有士行不意兩及吾門狀元及第榮
　進素定但當靜以待之耳若復奔競使無階而進者
　當如何也向公方以師徳之意啟之公曰旦處安得
　有人敢輕毁人但師徳後進待我淺也向公固稱師
　徳適有闕望公弗遺公曰苐緩之使師徳知聊以戒
　貪進激薄俗也(名臣/遺事)
張尚書知成都召還朝議以任中正代之言者以為不
　可時公為相上責問之對曰非中正不能守詠之規
　他人往妄有變更矣上是之言者亦服王之能用人
　也(湘山/野錄)
以病求罷入見滋福殿真宗曰朕方以大事託卿而卿
　病如此因命皇太子拜公公言皇太子盛徳必任陛
　下事因薦可為大臣者十餘人其後不至宰相者李
　及凌䇿而已然亦皆為名臣(碑/)
公乆疾不愈上命肩輿入禁中使其子雍與直省吏扶
　之見于延和殿命曰卿萬一有不諱使朕以天下事
　付之誰乎公謝曰知臣莫若君時張詠馬亮皆為尚
　書上曰張詠如何不對又曰馬亮何如不對上曰試
　以卿意言之公強起舉笏曰以臣之愚莫若冦凖上
　憮然有間曰凖性剛褊卿更思其次公曰他人臣不
　知也公薨嵗餘上卒用凖為相
王太尉薦莱公為相萊公數短太尉于上前而太尉専
　稱其長上一日謂太尉曰卿雖稱其美彼専談卿惡
　太尉曰理固當然臣在相位乆政事闕失必多凖對
　陛下無所隠益見其忠直此臣所以重凖也上由是
　益賢太尉初萊公在藩鎮嘗因生日造山棚大宴又
　服用僣侈為人所奏上怒甚謂太尉曰冦凖每事欲
　效朕可乎太尉徐對曰凖誠賢能無如騃何上意遽
　解曰然此正是騃耳遂不問(並記/聞)
萊公在長安因生日為㑹有所過當轉運使以聞上怒
　以狀示公公覽狀笑曰凖許大年幾尚騃耶因奏請
　錄付凖使自知過凖惶恐待罪(名臣/遺事)
陳彭年任翰林學士日求對歸詣政府公延見之陳起
　呈其狀曰科塲條貫公投之于地曰内翰做官幾日
　待隔截天下進士陳惶懼而退時向文簡同在中書
　一日陳再来公不見曰令到集賢㕔相見既而向出
　陳所留文字公瞑目取紙封之向曰何不一覽公曰
　不過興建符瑞圖進耳(遺/事)
公常與楊文公評品人物楊曰丁謂乆逺果何如對曰
　才則才矣語道則未它日在上位使有徳者助之庶
　得終吉若獨當權必為身累後謂果被流竄
真宗欲命王欽若作相公曰欽若遭逢陛下恩禮已隆
　且乞在樞宻院兩府亦均臣見祖宗朝未嘗有南方
　人當國雖古稱立賢無方然須賢士乃可臣為宰相
　不敢沮抑人此亦公議也上遂止後公罷欽若乃相
　出語人曰為王公遲却我十年作相(並遺/事)
公每有賜予見家人置于庭下瞑目而嘆曰生民膏血
　安用許多(名臣/遺事)
公以儉約率子弟使在富貴不為驕侈兄子睦欲舉進
　士公曰吾常以太盛為懼其可與寒士爭進至其薨
　也子素猶未官遺表不求恩澤(碑/)
公母弟傲不可訓一日遇冬至祠家廟列百壺于堂前
　弟皆擊破之家人惶駭公忽自外入見酒流滿地不
　可行俱無一言但攝衣步入其後弟忽感悟復為善
　終亦不言(韓魏公/别錄)
公每見家人服飾似過即瞑目曰吾門素風亦至于此
　亟令減損故家人或有一衣稍華必于車中易之不
　敢令公見焉(遺/事)
有貨玉帶者公弟以呈公公曰如何弟曰甚佳公命繫
　之曰還見佳否弟曰繫之安得自見公曰自負重而
　使觀者稱好無乃勞乎我腰間不稱此物亟還之平
　生所服止于賜帶(名臣/遺事)
太尉不置田宅曰子孫各當念自立何必田宅置之徒
　使爭財為不義耳(温公/日錄)
太尉局量寛厚未嘗見其怒飲食有不精潔者但不食
　而已家人欲試其量以少埃墨投羮中公唯啖飯而
　已家人問其何以不食羮曰我偶不喜肉一日又墨
　其飯公視之曰吾今日不喜飯可具粥其子弟愬于
　公曰庖肉為饔人所私食肉不飽乞治之公曰汝輩
　人料肉幾何曰一斤今但得半斤食其半為饔人所
　廋食肉不飽公曰盡一斤可得飽乎曰固當飽曰此
　後人料一斤半可也其不發人過皆類此嘗宅門壊
　主者徹屋新之暫于廊廡下啟一門出入公至側門
　門低據鞍俯伏而過都不問門畢復行正門亦不問
　有控馬卒嵗滿辭公問汝控馬幾時曰五年矣公曰
　吾不省有汝既去復呼迴曰汝乃某人乎于是厚贈
　之乃是逐日控馬但見背未嘗視其面因去見其背
　方省(筆/談)
李文靖居相位公来預朝政一日便殿論邉事退公歎
　曰何日邉候徹警使吾輩得為太平宰相文靖不答
　至中書獨召公語云唯聖人能外内無患自非聖人
　外寧必有内憂譬人有疾常在目前則知憂而治之
　沆死子必為相遽與敵和親一朝疆場無事不有盤
　逰之樂必興土木之工矣及祥符間契丹既修好兵
　革不用近習任事之人始建議封泰山祀汾隂築玉
　清昭應宫崇奉天書耗用浸廣公常悒悒不自得然
　不忍獨善其身以去曰誰為國家抗羣小者乃薦先
　祖文靖公(吕夷簡/)暨王沂公(曽/)等二十餘人布列于
　位小人卒不能勝而成仁宗持盈之業公之勲也(吕/氏)
　(家塾/記)
契丹既受盟而歸冦公每有自多之色雖上亦以自得
　也王欽若深患之一日從容言于上曰此春秋城下
　之盟也諸侯猶且恥之而陛下以為功臣竊不取真
　宗愀然不樂曰為之奈何欽若度上厭兵即謬曰陛
　下以兵取幽燕乃可刷恥上曰河朔生靈始免兵禍
　吾安能為此可思其次欽若曰唯有封禪泰山可以
　鎮服四海誇示外國然自古封禪當得天瑞然後可
　為也既而又曰天瑞安可必得前代葢有以人力為
　之者惟人主深信而崇奉之以明示天下則與天瑞
　無異也上乆之乃可然旦方為相上心憚之曰王旦
　得無不可乎欽若曰臣得以聖意諭旦宜無不可乘
　間為旦言之旦黽勉而從然上意猶未决莫與籌
　之者他日晚幸祕閤唯杜鎬方直宿上驟問之曰古
　所謂河圖洛書果何事耶鎬老儒不測上㫖漫應之
　曰此聖人以神道設教耳適與上意㑹上由此意決
　遂召旦飲酒于内中懽甚賜以樽酒曰此酒極佳歸
　與妻孥共之既歸發之乃珠子也由是天書封禪等
　事旦不復異議旦為相才有過人者然至此不能力
　爭議者少之(龍川/志)
真宗臨御嵗乆中外無虞與羣臣燕語或勸以聲妓自
　樂公性儉約初無姬侍其家以二直省官治錢上使
　内東門司呼二人者責限為相公買妾仍賜銀三千
　兩二人歸以吿公公不樂然難逆上㫖遂聴之葢公
　自是始衰數嵗而捐館舍初沈倫家破其子孫鬻銀
　器皆錢塘錢氏昔以遺中朝將相者花籃火筩之類
　非家人所有直省官與沈氏議止以銀易之具白于
　公公嚬蹙曰吾家安用此其後姬妾既具乃呼二人
　問昔沈氏作器尚再可求否二人謝曰向私以銀易
　之今見在也公喜用之如素有聲色之移人如此(龍/川)
　(志/)
　
　
　
　
　
　
　
　
　
　
　
　
　
　宋名臣言行錄前集巻二
欽定四庫全書
　宋名臣言行錄前集巻三
　　　　　　　　　　　　宋　朱子　纂集
　　　向敏中　文簡公
　　字常之開封人登進士第相真宗
太宗飛白書張詠及公名付中書曰二人者名臣為朕
　記之公出知永興軍㑹邦人大儺有告禁卒欲倚儺
　為亂者宻使麾兵被甲衣袍伏廡下幕中明日盡召
　賔僚兵官置酒縱閲無一人預知者命儺入先令馳
　騁于中門外後召至階公振袂一揮伏卒齊出盡擒
　之果各懐短刃即席誅之𠞰訖屏戸亟命灰沙掃庭
　張樂宴飲賔從股慄
除右僕射麻下日翰學李昌武當對真宗謂之曰朕自
　即位未嘗除右僕射今日以命敏中此殊命也敏中
　應甚喜對曰臣未知宣麻亦不知敏中何如上曰敏
　中今日門下賀客必多卿往觀之明日却對来勿言
　朕意也昌武候丞相歸乃往見門無一人昌武徑入
　見之徐賀曰今日聞降麻士大夫莫不歡慰公但唯
　唯又曰自上即位未嘗除端揆自非徳重眷殊何以
　至此公復唯唯又厯陳前世為僕射者勲勞徳業之
　盛禮命之重公亦唯唯卒無一言既退復使人至庖
　厨中問今日有無親戚賔客宴飲者亦寂無一人乃
　具以所見對上笑曰敏中大耐官職
公在西京有僧暮過村民家求寄止主人不許僧求寢
　於門外車廂中許之夜有盗入其家自墻上扶一婦
　人并嚢衣而出僧適不寐見之自念不為主人所納
　宿今主人亡其婦及財明日必執我詣縣官矣因夜
　亡去走荒草中忽墮眢井則婦人已為盗所殺先在
　其中矣明日主人搜訪得之井中執以詣縣掠治僧
　自誣云與子婦姦誘與俱亡恐為人所得因殺之投
　井中暮夜不覺失足亦墜其中贓在井傍亡失不知
　何人所取獄成言府府皆不以為疑獨公以贓不獲
　疑之引僧詰問數四僧服罪但言某前生當負此人
　死公固問之乃以實對公宻使吏訪其賊吏食于村
　店店嫗聞其自府中来不知其吏也問之曰僧之獄
　何如吏紿之曰昨日已笞死矣嫗曰今獲賊何如吏
　曰已誤決此獄矣雖獲賊亦不問也嫗曰言之無傷
　矣婦人者乃此村少年某甲所殺也吏曰其人安在
　嫗指示其舍吏就舍中掩捕獲之案問具服并得其
　贓一府咸以為神
時舊相出鎮者多不以吏事為意唯公勤于政事所至
　著稱上曰大臣出臨四方唯敏中勤心于民事耳于
　是有復用之意
　　　陳恕　晉公
　　字仲言洪州人中進士第位至參政
公總領計司多年每便殿奏事太宗或未深察必形誚
　讓公歛板踧縮退至殿壁負墻而立若無所容俟帝
　意稍解復進慤執前奏終不改易如是或至三四上
　以其忠亮多從其議故當時言稱職者公為之首(沂/公)
　(筆/錄)
恕長于心計為鹽鐵使釐去宿弊大益興利太宗深器
　之嘗御筆題殿柱曰真鹽鐵陳恕(掇/遺)
恕為三司使將立茶法召茶商數十人俾各條利害公
　閲之第為三等語副使宋太初曰吾觀上等之説取
　利太深此可行于商賈而不可行于朝廷下等固滅
　裂無取唯中等之説公私皆濟吾裁損之可以經乆
　于是始為三説法行之數年貨財流通公用足而民
　富實世言三司使之才以恕為稱首後李諮為使改
　其法而茶利浸失後雖屢變非公之舊法也(東軒/筆録)
公自升朝入三司為判官既而為鹽鐵使又為總置使
　洎罷參政復為三司使首尾十八年精于吏事朝廷
　藉其才晚年多病乞解利權真宗諭曰卿求一人可
　代者時莱公罷樞使歸班公即薦以自代上用萊公
　為三司使而以公為集賢學士判院事莱公入省檢
　尋公前後改革興立事件類為方冊自是計使無不
　循其舊貫李諮為三司使始改茶法而公之規模漸
　革向之方冊亦稍稍除削今則無復存矣(東軒/筆錄)
恕為三司使真宗命具中外錢穀大數以聞恕諾而不
　進乆之上屢趣之恕終不進上命執政詰之恕曰天
　子富于春秋若知府庫充實恐生侈心是以不敢進
　上聞而善之(記/聞)
恕領春官以王沂公為舉首嵗中拔劉子儀于常選自
　云吾得二俊名世才也是不愧于知人(談/叢)
公素不喜釋氏嘗請廢譯經院辭甚激切真宗曰三教
　之興其来已乆前代毁之者多矣但存而不論可也
張忠定閲邸報忽再言可惜許門人李畋請問之曰參
　政陳恕亡也斯人難得唯公唯正為國家歛怨于身
　斯人難得退為詩哭之(乖崖/語錄)
世稱恕為三司使改茶法嵗計幾増十倍予為三司使
　時考其籍自景徳中北戎入冦之後河北糴便之法
　蕩盡後茶利十喪其九恕在任值北虜講解商人頓
　復嵗課遂増雖云十倍之多考之尚未盈舊額至今
　稱道葢不虞之譽也(筆/談)
　　　張詠　忠定公
　　字復之濮州人中進士第位至工部尚書
公令崇陽民以茶為業公曰茶利厚官將𣙜之不若早
　自異也命拔茶而植桑民以為苦其後𣙜茶他縣皆
　失業而崇陽之桑皆已成為絹而比者嵗百萬匹民
　富至今(談/叢)
公在崇陽嘗坐城門下見里人有負菜而歸者問何從
　得之曰買之市公怒曰汝居田里不自種而食何惰
　耶笞而遣之(仝/上)
公在銀臺時張永徳為并代帥小校犯法杖之而死有
　詔按罪公封還詔書曰永徳方被邉寄若責一小校
　遂摧辱之臣恐帥體輕而小人慢上矣不納既而果
　有營卒脅刺其大校者上始寤公言面加慰勞(韓魏/公撰)
　(神道/碑)
淳化四年冬東西兩川旱民饑吏失救䘏冦大起五年
　正月賊首李順陷成都府詔王繼恩充招安使率兵
　討之復命公知成都府事五月繼恩破賊收成都上
　留公至秋始遣行時關中率民負粮以餉川師道路
　不絶公至府問城中所屯兵尚三萬人而無半月之
　食公訪知鹽價素髙而廩有餘積乃下其估聴民得
　以米易鹽民爭趨之未踰月得米數十萬斛軍中喜
　而呼曰此翁真善幹國事者時益雖收復諸郡餘冦
　尚充斥繼恩恃功驕恣不復出兵日以娱燕為事軍
　不戢往往剽奪民財公于是悉擒招安司吏至庭面
　數其過將盡斬之吏皆股栗求活公曰汝帥聚兵玩
　冦不肯出皆汝輩為之今能亟白乃帥分其兵尚可
　免死吏曰唯公所命兵不分願就戮公釋之繼恩即
　日分兵鄰州不數日減城中兵半既而諸軍請食馬
　芻粟公命以錢給之繼恩詬曰馬不食錢給錢何也
　公召謂曰今賊餘黨所在尚多民不敢出招安使頓
　兵城中不即討芻粟民所輸今城外皆冦也何由得
　之繼恩懼即出城討賊公計軍食有二嵗備乃奏罷
　陜西運粮上喜曰向益州日以運粮為請詠至方踰
　月已有二嵗備此人何事不能了朕無慮矣公以順
　黨始皆良民一旦為賊脅從當示以恩信許其自新
　即掲榜諭之已而首者相踵公皆釋其罪使歸田里
　一日繼恩械賊數十人請公行法公詢之悉皆前所
　自首者復縱之繼恩恚而問公公曰前日李順脅民
　為賊今日僕化賊為民不亦可乎公度繼恩日横以
　狀聞上命上官正為招安使順之餘黨公撫安于内
　正擒討于外再閲月而兩川平(碑/)
西川都巡檢使韓景祐為所部廣武卒劉旰所逐掠懐
　安軍破漢州公方㑹僚屬報至飲燕如故賊又掠卭
　蜀將趨益報者愈急公復不問其夕召上官正謂曰
　賊始發不三四日破數郡勢方鋭不可擊氣驕敢逼
　吾城乃送死耳請出兵北至方井當遇賊破之必矣
　正即受教行至方井果遇賊一戰斬旰首餘黨盡平
　衆亦服公料敵制勝人所不及(碑/)
討劉旰兵迴有以斬首級求賞者公曰當奔突交戰之
　際豈暇獲其首耶此必戰後剪来知復是誰殿直叚
　倫曰學士果神明也當時隨倫為先鋒入賊用命者
　皆中傷破體主帥令付營將理矣公命悉舁以來先
　錄其功帶首級者次之于是軍情以公賞罰至當相
　顧歡躍(語/錄)
公性剛毅因責決一吏彼枝辭不伏公曰這的莫要劒
　喫彼云決不得喫劍則得公牽出斬之以狥軍吏愕
　眙相顧自是俱服公之威信令出必行(語/錄)
初知益州斬一猾吏前後郡守所倚任者吏稱無罪公
　封判令至市曹讀示之既聞斷辭告市人曰爾輩得
　好知府矣葢李順嘗有死罪此吏縱之也(仝/上)
有僧行止不明有司執之以白公公判其牒曰勘殺人
　賊既而按問果一民也與僧行于道中殺僧取其祠
　部戒牒二衣因自披剃為僧寮屬問何以知之公曰
　吾見其額上猶有繫巾痕也(記/聞)
民間訛言有白頭老翁午後食人男女公召犀浦謂曰
　近訛言惑衆汝歸縣去訪市肆中歸明人尚為鄉里
　患者必大言其事但立證解來明日果得之公遂戮
　于市即日帖然夜市如故公曰妖訛之興沴氣乘之
　妖則有形訛則有聲止訛之術在乎識斷不在厭勝
李順黨中有殺耕牛避罪逃亡者公許其首身拘母十
　日不出釋之復拘其妻一宿而來公斷云禁母十夜
　留妻一宵倚門之望何疎結髪之情何厚舊為惡黨
　今又逃亡許令首身猶尚顧望就市斬之于是首身
　者繼至並遣歸業民悉安居(並語/錄)
公守蜀兵火之餘人懐反側一日合軍大閲始出衆遂
　嵩呼者三公亦下馬東望而三呼復攬轡行衆不敢
　讙或以告魏公公曰當是時琦亦不敢措置(塵/史)
公鎮成都一日見一卒抱小兒在廊下戯小兒忽怒扯
　其父公見之集衆語曰此方悖逆乃自習俗幼已如
　此況其長成豈不為亂遂殺之(巵/史)
公嘗以蜀地素狹游手者衆事寧之後生齒日繁稍遇
　水旱則民必艱食時米㪷直錢三十六乃按諸邑田
　税如其價嵗折米六萬斛至春籍城中細民計口給
　劵俾輸元估糴之奏為永制逮今七十餘年雖時有
　災饉米甚貴而益民無餒色者公之賜也(碑/)
公凡有興作先帖諸縣于民籍中係工匠者具帳申来
　分為四畨役十日滿則罷去夏則夘入午歇一時冬
　抵莫放各給木札一幞以禦寒工徒皆悦有一瓦匠
　因雨乞假公判云天晴葢瓦雨下和泥事雖至㣲公
　俱知悉(巵/史)
公寢室中張燈炷香通夕宴坐郡樓上鼓畨漏水厯厯
　分明儻一刻差必詰之守籖者指名伏辜謂公為神
　明公曰鼓角為中軍號令號令在前尚不分明其餘
　外事將如何也(語/錄)
公有清鑒善臧否人物凡所薦辟皆方亷恬退之士嘗
　曰彼好奔競者將自得之何假吾舉(碑/)
轉運黄虞部好舉時才之士公勸曰大凡舉人須舉好
　退者好退則亷謹知恥若舉之忠節愈堅少有敗事
　莫舉奔競者奔競則能曲事諂媚求人知已若舉之
　必矜才好利累及舉官故不少矣其人既解奔競又
　何須舉他(語/錄)
益不貢士幾二十年學校頹廢公察郡人張及李畋張
　逵者皆有學行為鄉里所服遂延奬加禮篤勉就舉
　後三人登科厯美官于是兩川學者知勸文風益振
　(碑/)
公每斷事有情輕法重情重法輕者必為判語讀以示
　之蜀人鏤板謂之戒民集大抵以敦風俗篤孝義為
　本也(湘山/野録)
公在杭有富民病將死子方三嵗乃命其婿主其貲而
　與婿遺書曰他日欲分財即以十之三與子七與婿
　子時長立果以財為訟婿持其書詣府請如元約公
　閲之以酒酹地曰汝之婦翁智人也時以子幼故以
　此屬汝不然子死汝手矣乃命以其財三與婿而子
　與七皆泣謝而去服公明斷(碑/)
公之自蜀還也詔以諌議大夫牛冕代公公聞之曰冕
　非撫御才其能綏輯乎踰年果致王均之亂逐冕據
　益州後雖討平之而民尚未寧上以公前治蜀威惠
　在人復以公為樞宻直學士遷刑部侍郎知益州蜀
　民聞之鼓舞相慶如赤子乆失父母而復来鞠我公
　知民信已易嚴以寛凡令下人情無不慰愜蜀郡復
　大治上命謝濤撫蜀諭公曰得卿在蜀朕不復有西
　顧之憂因詔公鑄景徳大錢于嘉卭州一當小鉄錢
　十銅錢一千今便之(碑/)
公問李畋曰百姓果信我否對曰侍郎威惠及民民皆
　信服公曰前一任則未也此一任應稍稍耳秀才只
　此一箇信五年方得成(語/錄)
范延貴為殿直押兵過金陵公為守因問曰天使沿路
　來還曽見好官員否延貴曰昨過袁州萍鄉縣邑宰
　張希顔者雖不識之知其好官員也公曰何以言之
　延貴曰自入縣境驛傳橋道皆完葺田莱墾闢野無
　惰農及至縣則㕓肆無賭博市易不敢諠爭夜宿邸
　中聞更鼓分明以是知其必善政也公大笑曰希顔
　固善矣天使亦好官員也即日同薦于朝希顔後為
　發運使延貴亦為閤門祗候皆號能吏也(東軒/筆録)
公自金陵入苦腦疽未陛見御史閤門累奏上寛其告
　俾養疾公恨不得面陳所懐乃抗論近年虚國家帑
　藏竭生民膏血以奉無用之土木者皆賊臣丁謂王
　欽若啓上侈心之所為也不誅死無以謝天下章三
　上不報出知陳州(燕/談)
公在陳一日方食邸報至公且食且讀既而抵案慟哭
　者乆之哭止復彈指乆之彈止罵詈乆之乃丁謂逐
　萊公也公自知禍必及已乃延三大戸于便坐與之
　博䄂間出彩骰子勝其一坐乃買田宅為歸計以自
　汙晉公聞之亦不害也余謂此智者為之賢者不為
　也賢者有義而巳寧避禍哉禍豈可避耶(談/叢)
公少學劍樂為竒節有士人遊宦逺郡為僕夫持其不
　法事恐之且欲其女為妻即止嵗乆益恣横不可制
　詠寓傳舍知其事即陽假此僕為馭單騎出城至林
　麓中斬之而還(䝉/求)
公寢室中無侍婢服玩之物閴如也李畋嘗侍坐廡下
　因謂公寢禪室不如公哂曰吾不為輕肥為官以至
　此吾往年及第後以詩寄傅霖逸人云前来失脚下
　漁磯苦戀明時未得歸寄與巢由莫相笑此心不是
　愛輕肥豈今日之言也(語/錄)
王均李順之亂官于蜀者多不挈家以行公知益州單
　騎赴任官屬憚其嚴莫敢畜侍婢公不欲絶人情遂
　自買一婢以侍巾櫛自此官屬稍稍置姬侍矣公還
　闕呼婢父母出貲以嫁之仍處女也一日有術士上
　謁自言能鍜汞為白金公即市汞百兩俾鍜一火而
　成不耗銖兩公立命工煆為一大香爐鑿其腹曰充
　大慈寺殿上公用送寺中以酒榼遺術者而絶之(筆/錄)
公嘗訪陳搏一見公厚遇之顧謂子弟曰此人于名利
　澹然無情達必為公卿不達則為帝王師(碑/)
少時謁華山陳圖南遂欲隠居陳曰公方有官職未可
　議此其勢如失火家待君救火豈可不赴也
公去蜀留一巻實封文字與僧正希白云候十年觀此
　後十年公薨于陳訃至蜀人罷市號慟希白為公設
　大㑹齋請知府凌䇿發所留文字乃公畫像自為贊
　云乖則違俗崖則絶物乖崖之名聊以表徳因號乖
　崖公
公曰事君者亷不言貧勤不言苦忠不言已效公不言
　已能可以事君矣
謂李畋曰大小之事皆須用智智猶水也不流則腐凡
　百不用智則臨大事之際寧有智來
公曰臨事有三難能見一也見而能行二也當行必果
　決三也
謂李畋曰子知公事有隂陽否對曰未也曰凡百公事
　未著字前則屬陽陽主生也通變由之著字後屬隂
　隂主刑也刑貴正名名不可改
又曰子異日為政信及于民然後教之言及于義然後
　勸之動而有禮然後化之靜而無私然後民安而樂
　業矣行斯四者在先率其身
李畋苦痁既瘳請謁公曰子于病中曽得移心法否對
　曰未也公曰人能于病中移其心如對君父畏之慎
　之靜乆自愈(並語/錄)
蘇軾書公帖後云以寛得愛愛止于一時以嚴得畏畏
　止于力之所及故寛而見畏嚴而見愛皆聖賢之難
　事所及者逺矣張公治蜀用法之嚴似孔明孔明與
　公遺愛皆至今葢尸而祝之社而稷之也
　　　馬知節　正惠公
　　字子元幽州人以父功補官位至樞宻
公年十八監彭州兵馬以嚴飭見憚如老將
監博州兵馬時劉延讓敗于君子驛而契丹歸矣公方
　料丁壯集芻粮繕城治械如冦至吏民初不悦其生
　事已而契丹果至度不可攻乃去
知延州至郡羌以兵覷邉㑹上元開門張燈視以無為
　而羗卒不能為冦
除樞宻副使當時契丹已盟大臣方言符瑞而公每不
　然之獨從容極言天下雖安不可忘戰去兵之意真
　宗多以公言為是(並王荆公/撰神道碑)
真宗末王欽若每奏事或懐數奏出其一二餘皆匿之
　既退以已意稱聖㫖行之嘗與知節俱奏事上前欽
　若將退知節目之曰懐中奏何不盡出之(記/聞)
公與同列奏對次忽厲聲曰王欽若等讀盡劄子莫謾
　官家公退見王文正詞色尚怒因語公曰諸子上前
　議論如此知節幾欲以笏擊死之但恐驚動君相耳
　公歎撫乆之(文正/遺事)
真宗東封泰山車駕發京師上及從官皆蔬食封禪禮
　畢上勞王旦等曰卿等乆食蔬不易旦等皆再拜知
　節獨進言蔬食者惟陛下一人耳旦等在道與臣同
　次舍無不私食肉旦等再拜曰誠如知節之言(記/聞)
　　　曹瑋　武穆公
　　字寳臣武惠王之子以父任補官位至樞宻配享
　　真宗廟庭
知渭州圖涇原環慶兩路山川城郭戰守之要以獻真
　宗留其一樞宻院以其一付本路使諸將出兵皆按
　圖議事(荆公撰/行狀)
曹侍中將薨太宗親臨視之問以後事對曰臣無可言
　固問之對曰臣二子璨與瑋材器有取皆堪為將上
　問其優劣對曰璨不如瑋已而果然瑋知秦州嘗出
　循城以城上遮箭版太髙召主者令下之主者對曰
　舊如此乆矣瑋怒曰舊固不可改耶命斬之僚佐以
　主者老將諳兵事罪小宜可赦皆諌瑋瑋不聴卒誅
　之軍中懾伏瑋在秦州有士卒十餘人叛赴虜中軍
　吏来告瑋方與客圍棊不應吏亟言之瑋怒叱之曰
　吾固遣之去汝再三顯言耶虜聞之亟歸告其將盡
　殺之(記/聞)
公在邉蕃部有過惡者皆平定之每以餞將官為名出
　郊而兵馬次序以食品為節若曰下某食即某隊發
　比至水飯則捷報至矣(東莱/記事)
公為將幾四十年用兵未嘗敗衂尤有功于西方舊羌
　殺中國人得以羊馬贖死如羌法公謂如此非所以
　尊中國而愛吾人奏請不許其贖陜西嵗取邉人為
　弓箭手公以塞上廢地募人為之若干畆出一卒若
　干畆出一馬至其種歛為發州兵戍守至今邉賴以
　實所募皆為精兵瑋募弓箭手使馳射校強弱勝者
　予田二頃再更秋穫課市一馬馬必勝甲然後官籍之
　則加田五十畆至三百人以上團為一指揮擇要害
　處為築堡使自塹其地為方田環之立馬社一馬死
　衆為出錢市馬開邉濠率令深廣丈五尺山險不可
　塹者因其峭絶治之使足以限虜後皆為法自三都
　之戰威震四海唃厮囉聞公姓名即以手加顙在天
　雄契丹使過魏地輒隂勒其從人無得髙語疾驅至
　多憚公不敢仰視
天雄卒有犯法衆謂獄具必殺之公乃處以常法或以
　為疑公笑曰臨邉對敵斬不用命者所以令衆吾非
　喜殺也平時治内郡安事此乎初守邉時山東知名
　士賈同造公客外舍公欲按邉即同舍邀與俱同問
　從兵安在曰已具既出就騎見甲士三千環列不聞
　人馬聲同歸語人曰瑋果名將也公為將不如其父
　寛然自為一家云
公好讀書所如必載書數兩兼通春秋公榖左傳而尤
　熟于左氏(並行/狀)
寳元中王忠穆公為樞宻使河西首領趙元昊叛上問
　邉偹輔臣皆不能對明日樞宻四人皆罷忠穆謫虢
　州翰林學士蘇公儀與忠穆善出城見之忠穆謂公
　儀曰􁎦之此行前十年已有人言之公儀曰必術士
　也忠穆曰非也昔時為三司鹽鐵副使疏決獄囚至
　河北時曹南院自陜西謫官初起為定帥􁎦至定治
　事畢瑋謂􁎦曰決事已畢自此當還明日願少留一
　日欲有所言􁎦愛其雄才又聞欲有所言遂為之留
　明日具饌甚簡儉食罷屛左右曰公滿面權骨不為
　樞副即邉帥或謂公當作相則不然也然不十年必
　總樞柄此時西方當有警公宜預講邉備蒐閲人才
　不然無以應卒􁎦曰何以見教曹曰瑋在陜西日河
　西趙徳明嘗使人以馬博易于中國怒其息㣲欲殺
　之莫可諌止徳明有一子方十餘嵗極諌不已曰以
　戰馬資鄰國已是失計今更以貨殺邉人則誰肯為
　我用者瑋聞其言私念之曰此子欲用其人矣是必
　有異志聞其嘗往來牙市中瑋欲一識之屢使人誘
　致之不可得乃使善畫者圖其貌觀之真英物也此
　子必須為邉患計其時節正在公秉政之日公其勉
　之􁎦是時殊未以為然今知其所畫乃元昊也(筆/談)
　
　
　
　
　
　
　
　
　
　
　
　宋名臣言行錄前集巻三
欽定四庫全書
　宋名臣言行錄前集巻四
　　　　　　　　　　　　宋　朱子　纂集
　　　畢士安　文簡公
　　字仁叟代州人舉進士相真宗
端拱中詔王府官各上所為文帝問近臣曰文吾既知
　之其行孰優皆以公對帝喜曰是也以本官知制誥
　召為翰林學士大臣以張洎言帝曰洎視士安詞義
　踐厯固不減但履行逺在其下耳
契丹謀入冦公首疏五事陳選將餉兵理財之䇿甚備
　帝多納用中書闕宰相乃進公參政入謝帝曰未也
　行且相卿然時方多事求與卿同進者其誰可曰冦
　凖兼資忠義善斷大事此宰相才也帝曰聞其剛使
　氣對曰凖資方正慷慨有大節忘身狥國秉道疾邪
　此其素所蓄積也朝臣罕出其右者苐不為流俗所
　喜今天下之民雖䝉休徳涵養安佚而西北跳梁為
　邉境患若凖者所宜用也帝曰然當藉卿宿徳鎮之
　不閲月拜公本官平章事冦公並命而以公監修國
　史位在上既而契丹益犯邉北州皆警二公始合議
　請帝幸澶淵
公雖貴奉養無異平素未嘗殖産為子孫計故天下稱
　其清王文正為相嘗面奏曰士安仕至輔相而四海
　無田園居第沒未終喪家用已絀今其妻貸于臣家
　其不負陛下可見矣(並劉莘老/撰神道碑)
真宗詔選官校勘三國志晉唐書或言兩晉事多鄙惡
　不可流行者上以語宰相公曰惡以戒世善以勸後
　善惡之事春秋備載上然之命刋刻(蓬山/志)
　　　冦凖　萊國忠愍公
　　字平仲華州人中進士第相真宗
太宗幸魏時公年十六以父陷蕃上書行在辭色激昻
　舉止無畏上壯之命有司記姓名後二年進士及第
　寖以貴顯(遺/事)
公年十九舉進士時太宗取人多問其年年少者往往
　罷遣或教公増其年公曰吾初進取可欺君耶
知歸州巴東縣每期㑹賦役不出符移唯具鄉里姓名
　掲縣門民莫敢後者嘗賦詩有野水無人渡孤舟盡
　日横之句時以為若得用必濟大川手植雙栢于縣
　庭至今民以比甘棠謂之萊公栢(政/要)
太宗時公為員外郎奏事忤上㫖上拂衣起欲入禁中
　公手引上衣令上復坐決其事然後退上由是嘉之
　嘗曰朕得冦凖猶唐文皇之得魏鄭公也(記/聞)
太宗時一嵗大旱天子以為憂嘗輦過館中汎以問衆
　皆曰水旱天數也堯湯所毋奈何凖獨曰朝廷刑罰
　偏頗凡天旱為是發耳上怒起入禁中頃之召凖問
　所以偏頗狀凖曰願召兩府至前臣即言之有詔召
　兩府入凖乃言曰某子甲坐贓若干少爾罪乃至死
　參政王沔其弟淮盗所主財至千萬以上顧得不死
　刑罰非偏而何上顧問沔沔頓首謝即皆罷去其暮
　遂大雨上大喜以凖可用遂驟進(劉貢父撰/萊公傳)
公性忠朴喜直言無顧避時人語曰冦凖上殿百僚股
　栗(遺/事)
公在青州太宗乆不豫驛召還問後事公曰知子莫若
　父臣愚不當與也固問之公再拜曰臣觀諸皇子惟
　夀王得人心上大悦遂定䇿以夀王為太子謁太廟
　還六宫登樓以觀百姓皆合手叩額歌呼相慶曰少
　年天子也(遺/事)
契丹犯澶淵急書一夕凡五至萊公不發封飲笑自如
　明日同列以聞真宗大駭取而發之皆告急也大懼
　以問公曰陛下欲了欲未了耶曰國危如此豈欲乆
　耶曰陛下欲了不過五日爾其説請幸澶淵上不語
　同列懼欲退公曰士安等止候駕起從駕而北上難
　之欲還内公曰陛下入則臣不得見而大事去矣請
　無還而行也遂行六軍百司追而及之(談/叢)
天子北巡至澶州敵騎已過魏府矣上疑不欲渡河駐
　南澶州凖勸上北渡以固衆心毋令敵得乘勝上猶
　豫未決時陳堯叟勸上避之蜀王欽若勸上避之金
　陵上以問凖凖曰誰為陛下畫此計者上曰顧所畫
　何如耳毋問其名凖曰臣姑欲知之先斬此曹以令
　天下且先帝建都埀五十年天下財用兵甲聚于京
　師宗廟社稷之所寄也不幸有事陛下當與臣等以
　死守之今一旦棄去非復陛下所有若盗賊因縁而
　起陛下當何歸乎上喟然凖又勸上北渡上猶未決
　因起更衣凖亦下殿去時髙瓊為殿前都指揮使宿
　衛殿下凖謂瓊曰事當奈何太尉胡不一言瓊曰相
　公謀之廟堂瓊何敢與知然相公所以謂上何準曰
　今渡河則河北不勞力而定不渡則敵日益熾人心
　不敢自固雖有智者不能善其後矣瓊呼曰陛下聴
　凖語凖言是也上還問之語良乆凖即趣瓊以其兵
　先渡又自牽馬奉上上乃從之既至澶州上御城北
　門凖居上前上盡以軍事委凖凖因承制専決號令
　明肅士卒喜悦敵數千騎乘勝薄城下有詔吏士迎
　擊之斬獲大半敵乃引退不敢復逼㑹暮上還宫留
　凖居城上上使人視凖何為曰凖方飲酒歌笑上未
　嘗不釋然也相持十餘日契丹計索始請和既有約
　矣又率其衆詐欲填壕㑹有飛矢射其統軍殺之契
　丹大擾其請和遂益堅凖不肯敵使來益恭上將許
　之凖欲邀使稱臣且獻幽州地時上厭兵事于是有
　譛凖不願與敵平幸有兵事以自取重上亦不悦凖
　不得已許之時敵舉國來冦入中國千餘里其歸不
　十日不能出漢地郡邑堅壁清野以待冦敵人馬飢
　乏百萬之衆可毋戰而死敵窘如此誠少抑緩之契
　丹不敢不稱臣幽州可必得也(萊公/傳)
上至澶州賊猶未退公曰六軍心膽在陛下身上今若
　登城必擒賊矣上因御澶之北門將士望見黄屋皆
　呼萬嵗聲震原野勇氣百倍(遺/事)
公在澶淵每夕與楊億飲博謳歌諧謔喧呼常達旦或
　就寢則鼾息如雷上使人覘之喜曰得渠如此吾復
　何憂(記/聞)
敵請和上以問公公曰如用臣䇿可數百年無事不然
　四五十年後臣恐戎心又生矣上曰朕不忍生靈受
　困不如且聴其和四五十年後安知無能捍塞者乎
　戎遂得和(遺/事)
敵既退來求和親命曹利用與之約時契丹已疲又懼
　鎮定大兵扼其歸路見利用至甚喜寢以珠縁貂褥
　敵主求割河北利用曰如此臣得族罪矣不敢以聞
　許嵗給金繒二十萬敵嫌其少利用復還奏之上曰
　百萬以下皆可許也凖召利用語之曰雖有勑㫖汝
　往所許毋得過三十萬過三十萬勿来見凖凖將斬
　汝利用股栗再至敵帳果以三十萬成約而還(記/聞)
和議成諸將請設伏邀擊可使敵匹馬不返公勸帝勿
　從縱敵歸國以保盟好(聞見/錄)
真宗之次澶淵也一日語公曰今敵騎未退而天雄軍
　截在賊後萬一陷沒則河朔皆敵境也何人可為朕
　守魏公曰當此之際無方畧可展古人有言智將不
　如福將臣觀參政王欽若福禄未艾宜可為守于是
　即時進殿出勑退召欽若諭以上意授勑俾行欽若
　茫然自失未及有言公遽曰主上親征非臣子辭難
　之日參政為國柄臣當體此意馹騎已集仍放朝辭
　便宜就塗身乃安也遽酌大白飲之命曰上馬盃欽
　若驚懼不敢辭飲訖拜别公答拜曰參政勉之回日
　即為同列也欽若馳入魏則戎敵滿野無以為計但
　屯塞四門終日危坐越數日敵退乃召為次相或云
　王公數進疑辭于上前故公因事出之以成勝敵之
　績耳(東軒/筆錄)
章聖嘗謂兩府欲擇一人為馬步軍指揮使公方議其
　事吏有以文籍進者公問其故曰例簿也公曰今朝
　廷欲用一牙官尚須檢例耶安用我輩哉壊國政者
　正由此耳(遺/事)
上既回鑾每歎公之功小人或譛之曰陛下知博乎錢
　輸將盡取其餘盡出之謂之孤注陛下冦凖之孤注
　也尚何念帝聞之驚甚公眷禮遂衰(聞見/錄)
公鎮大名府北使道由之謂公曰相公望重何以不在
　中書公曰皇上以朝廷無事北門鏁鑰非凖不可(掇/遺)
大中祥符元年正月天書降于宫中承天門天子以改
　元六月又降于泰山是嵗十月封泰山間二嵗祀后
　土汾隂天子奉天書謹甚載以玉輅天書所行天子
　不敢當其道居無何復有神降于延恩殿號稱天尊
　天子親自見之上于是益崇飭祀事自天書始降則
　築昭應宫其後復置㑹靈景靈之屬祀老子于亳州
　天下無慮皆神事矣凖是時出為外官又不信天書
　上益疏凖最後知京兆府都監朱能復獻天書上以
　問王旦旦曰始不信天書者凖也今天書降凖所當
　令凖上之則百姓將大服而疑者不敢不信也上從
　之使中貴人逼凖朱能素事宦者周懐政而凖壻王
　曙居中與懐政善勸凖與能合凖始不肯曙固要凖
　凖亦因此復為中書侍郎同平章事天禧三年也(萊/公)
　(傳/)
天禧末真宗寢疾章獻太后漸預朝政上意不能平公
　探此意遂欲廢章獻立仁宗尊真廟為太上皇而誅
　丁謂曹利用等于是引李迪楊億曹瑋盛度李遵朂
　等協力處畫已定凡誥命盡使億為之且將舉事㑹
　公因醉漏言有人馳報謂謂夜乘犢車往利用家謀
　之明日利用入盡以公所謀白太皇遂矯詔罷公政
　事及真宗上仙遂指公為反而投海上其事有類上
　官儀者天下寃之億臨死取當時所為詔誥及始末
　事迹付遵朂收之章獻上仙遵朂乃抱億所留書進
　呈仁宗及叙陳本末仁宗盡見當日曲直感嘆再三
　遂下詔湔滌其寃贈中書令謚曰忠愍(筆/錄)
公好士樂善不倦丁謂种放之徒皆出其門嘗語所親
　曰丁生誠竒材惟不堪重任公為相謂參政嘗㑹食
　都堂羮染公鬚謂起拂之公正色曰身為執政而親
　為宰相拂鬚耶謂慙不勝公恃正直而不虞巧佞故
　卒為所陷(遺/事)
公為樞使利用為副公以其武人輕之議事有不合者
　輙曰君一夫耳豈解此國家大體利用由是銜之真
　宗將立劉氏公及王旦向敏中皆諌議為出于側㣲
　不可劉氏宗人横于蜀奪民鹽井上以后故欲捨之
　公固請行法時上已不豫不能記覽政事多宫中所
　決丁知曹冦不能平遂與利用合謀請罷公政事除
　太子太傅上初不知嵗餘忽問左右吾目中乆不見
　冦凖何也左右亦不敢言上崩太后稱制公再貶雷
　州(記/聞)
公始謫道州司馬素無公宇百姓聞之競荷瓦木不督
　而㑹公宇立成頗亦宏壯守土者聞于朝遂再有海
　康之行(倦逰/錄)
公貶雷州丁謂遣中使賫勑往授之以錦囊貯劒掲于
　馬前既至公方與郡官宴飲驛吏言狀公遣郡官出
　迎之中使避不見入傳舍中乆之不出問其所以来
　之故不答上下皆惶恐不知所為公神色自若使人
　謂之曰朝廷若賜凖死願見𠡠書中使不得已授之
　公拜受于庭升階復宴飲至暮罷(記/聞)
公貶死于雷詔還葬洛陽過公安民皆迎祭哭其喪斬
　竹挿地以掛紙錢焚之尋復生筍成林邦人神之號
　曰相公竹因立廟其旁(麈史及/名臣傳)
公赴貶雷州道出公安剪竹挿于神祠之前而祝曰凖
　心若負朝廷此竹必不生若不負朝廷此枯竹當再
　生其竹果生(筆錄○此説與前二/書異意前説為是)
公少時不修小節頗愛飛鷹走狗太夫人性嚴嘗不勝
　怒舉秤鎚投之中足流血由是折節從學及貴母已
　亡每捫其痕輙哭(記/聞)
公初為樞宻直學士賞賜金帛甚厚乳母泣曰太夫人
　不幸時家貧求一縑作衾襚不可得豈知今日富貴
　哉公聞之慟哭盡散金帛終身不蓄財産公外奢内
　儉無聲色之娱寢處一青幃二十餘年時時有破壊
　益命補葺或以公孫𢎞事靳之笑答曰彼詐我誠雖
　弊何憂且不忍處之乆而以弊復棄也(遺/事)
處士魏野贈公詩曰有官居鼎鼐無宅起樓臺及上即
　位北使至賜宴兩府預坐北使厯視坐中問譯者曰
　誰是無宅起樓臺相公坐中無答丁謂令譯者謂曰
　朝廷初即位南方須大臣鎮撫冦公暫撫南夏非乆
　即還(政/要)
鄧州花蠟燭名著天下雖京師不能造相傳云是公燭
　法公嘗知鄧州而自少年富貴不㸃油燈尤好夜宴
　劇飲雖寢室亦燃燭達旦每罷官去後人至官舍見
　厠溷間燭淚成堆杜祁公為人清儉在官未嘗燃官
　燭油燈一炷熒然欲滅與客相對清談而已二公皆
　為名臣而奢儉不同如此然祁公夀考終吉萊公晚
　有南遷之禍雖其不幸亦可以為戒也(歸田/錄)
王元之之子嘉祐為館職平時若愚騃獨公知之喜與
　之語公知開封府一旦問嘉祐曰外人謂劣丈云何
　嘉祐曰外人皆云丈人旦夕入相公曰于吾子意何
　如嘉祐曰以愚觀之丈人不若未為相為善相則譽
　望損矣公曰何故曰自古賢相所以能建功業澤生
　民者其君臣相得如魚之有水故言聴計從而功名
　俱美今丈人負天下重望相則中外有太平之責焉
　丈人之于明主能若魚之有水乎此嘉祐所以恐譽
　望之損也公喜起執其手曰元之雖文章冠天下至
　于深識逺慮殆不能勝吾子(記/聞)
張忠定守蜀聞公大拜曰冦凖真宰相也又曰蒼生無
　福門人李畋怪而問之曰人千言而不盡者凖一言
　而盡然仕太早用太速不及學耳張冦布衣交也公
　兄事之忠定常面折不少恕雖貴不改也公在岐忠
　定自蜀還不留既别顧公曰曽讀霍光傳否曰未也
　更無他語公歸取其傳讀之至不學無術笑曰此張
　公謂我矣(談/叢)
張乖崖常稱使公治蜀未必如詠至澶淵一擲詠亦不
　敢為也(記/聞)
公南行至雷陽吏以圖獻閲視之首載郡東南門抵海
　岸凡十里凖恍然悟曰吾少時有到海秖十里過山
　應萬重之句迺今日意爾人生得䘮豈偶然耶(旌忠/碑)
公貶雷州時丁謂與馮拯在中書丁當秉筆初欲貶崖
　州而丁忽自疑語馮曰崖州再涉鯨波如何馮唯唯
　而已丁乃徐擬雷州丁之貶也馮遂擬崖州當時好
　事者相語曰若遇雷州冦司戸人生何處不相逢比
　丁之南也冦復移道州冦聞丁當来遣人以蒸羊逆
　于境上而收其僮僕杜門不放出聞者多以為得體
　(歸田/錄)
　　　髙瓊　衛國烈武王
　　家世燕人徙亳州事太宗真宗官至太尉曽孫女
　　配英宗為宣仁聖烈皇后
上在澶淵南城瓊請幸河北曰陛下不幸北城百姓如
　喪考妣馮拯在旁呵之曰髙瓊何得無禮瓊怒曰君
　以文章為大臣今敵騎充斥如此猶責瓊無禮君何
　不賦一詩詠退敵騎耶上乃幸北城至浮橋猶駐輦
　未進瓊以所執撾築輦夫背曰何不亟行今已至此
　尚何疑焉上乃命進輦既至登北城門樓張黄龍旗
　將士皆呼萬嵗㑹敵將達蘭中弩死敵遂退他日上
　命凖召瓊詣中書戒之曰卿本武臣勿強學儒士作
　書語也(記/聞)
太祖與文臣言未嘗文談葢欲激厲將士此漢髙祖溺
　冠之意也至太宗好文方戰爭之時多作詩賦羣臣
　屬和故武事不競卒有潘美之敗及澶淵之役章聖
　既渡大河至浮橋一半瓊執御轡曰此處好喚宰相
　吟兩首詩也葢當時宰相王欽若陳堯叟輩好為詩
　賦以薄此輩故平日憾之而有此語(元城/語錄)
真宗嘗問卿子幾人曰臣子十有四人臣誠愚不肖然
　未嘗不教以知書于是賜諸經史于其家每戒諸子
　母曲事要勢以蘄進身若吾奮節行間至秉旄鉞豈
　因人力哉(王禹玉撰/神道碑)
　　　楊億　文公
　　字大年建州人以神童召試事太宗真宗官至翰
　　林學士
公年十一太宗親試一賦二詩頃刻而成上喜送中書
　再試執政令賦喜朝京闕詩亦立就且有願秉清忠
　節終身立聖朝之句宰相表賀(野/錄)
公每欲作文與門人賔客博飲投壺奕棋語笑諠譁而
　不妨締思以小方紙細書揮翰如飛文不加㸃每盈
　一幅則命門人傳錄門人疲于應命頃刻之際成數
　千言真一代之文豪也(歸田/錄)
公凡為文所用故事常令諸生子弟檢討出處每叚用
　小片紙錄之既成則綴粘所錄而蓄之時人謂之衲
　被焉(家塾/記)
公為學士時草答契丹書云鄰壤交歡進草既入真宗
　自注其側云朽壤鼠壤糞壤大年遽改為鄰境明旦
　引唐故事學士作文書有所改為不稱職當罷因亟
　求解職真宗語宰相曰楊億不通商量真有氣性(歸/田)
　(錄/)
公以文章擅天下然剛勁寡合有惡之者以事譛之大
　年在學士院忽夜召見于一小閤深在禁中既見賜
　茶從容顧問乆之出文稿數篋以示大年云卿識朕
　書蹟乎皆朕自起草未嘗命臣下代作也大年惶恐
　不知所對䪺首再拜而出乃知必為人所譛矣(並歸/田錄)
公因母病有陽翟之行王文正恐人害之白上遣使賜
　藥既而言事者彈劾不已卒以亞卿分司上嘗語輔
　臣曰聞楊億好謗時政王公曰億文人幼荷國恩若
　諧謔過當則恐有之至于謗訕臣保其不為也(掇/遺)
公為執政所忌母病謁告不俟朝㫖徑歸韓城與弟倚
　居踰年不調公有啟謝朝中親友曰介推母子願歸
　綿上之田伯夷弟兄甘受首陽之餓後除知汝州而
　希㫖言事者攻之不已公又有啟與親友曰己擠溝
　壑猶下石而未休方困蒺䔧尚關弓而相射(青箱/雜記)
丁謂初參政億例賀焉語同列曰骰子選爾何多尚哉
　未幾辭親疾逃陽翟别墅(掇/遺)
公以直道獨立時有挾邪説以進者面戲公曰君子知
　㣲知章知柔知剛公應聲答曰小人不恥不仁不畏
　不義(家塾/記)
范文正贊公畫像曰公以命世之才其位不充故天下
　知公之文而未知公之道也昔王文正公居宰府僅
　二十年未嘗見愛惡之迹天下謂之大雅萊公當國
　真宗有澶淵之幸而能左右天子如山不動却戎狄
　保宗社天下謂之大忠樞宻扶風馬公慷慨立朝有
　犯無隠天下謂之大直此三君子者一代之偉人也
　公與三君子深相交許情如金石則公之道其正可
　知矣
　　　王曙　文康公
　　字晦叔河南人中進士第又舉賢良方正科相仁
　　宗
公知益州賊盗贓無輕重一切戮之蜀中股慄不數月
　賊屏竄列郡皆外戸不閉先是張詠守蜀季春糶廩
　米其價比時估三之一以濟貧民凡十戸為一保一
　家犯罪一保皆坐不得糴民以此少敢犯法至是獻
　議者改詠之法窮民無所濟復為盗公奏復之(名臣/傳)
公治蜀頗以法御下有謗其太苛㑹劉煜召還為右正
　言真宗召問凌䇿王曙治蜀孰優曰凌䇿在蜀值嵗
　豐故得以平易治之王曙值嵗歉慮民為盗故以法
　治之使易地則皆然上善其言(同/上)
公與薛簡肅公俱嘗鎮蜀而皆有名章獻時同為執政
　一日奏事已因語蜀事公曰臣在蜀時有告戍卒反
　乃執而斬之于營門遂無事薛曰臣在蜀時亦有告
　戍卒反者叱出之亦無事(野/錄)
玉清昭應宮災守衛者皆坐繫獄公上疏曰昔魯桓僖
　宮災孔子以為桓僖親盡當毁者也遼東髙廟及髙
　園陵便殿災董仲舒以為髙廟不當居郡國便殿不
　當居陵旁故災魏崇華殿災髙堂隆以為天以臺榭
　宮室為戒宜罷勿治文帝不聴明年復災今所建宮
　不應經義災變之來若有警者願除其地罷諸禱祠
　以應天變仁宗與太后感悟遂薄守衛者罪已而詔
　以不復繕修諭天下
謝希深歐陽永叔官洛陽時同游嵩山歸暮抵龍門香
　山雪作留守錢文僖公遣吏以厨傳歌妓至且勞之
　曰山行良勞少留龍門賞雪府事簡無遽歸也錢遇
　諸公之厚類此公代錢為留守御吏如束濕諸公俱
　不堪其憂日訝其多出游責曰公等自比萊公何如
　萊公尚坐奢縱取禍貶死況其下者乎希深而下不
　敢對永叔取手板起立曰莱公之禍不在杯酒在老
　不知退爾時公年已髙若為之動卒薦永叔入館(聞/見)
　(錄/)
　
　
　
　
　
　
　
　
　
　
　
　
　
　
　宋名臣言行錄前集巻四
欽定四庫全書
　宋名臣言行錄前集巻五
　　　　　　　　　　　　宋　朱子　纂集
　　　王曽　沂國文正公
　　字孝先青城人由鄉貢試禮部御前皆第一相仁
　　宗
公青州發解南省廷試皆為首冠中山劉子儀為翰林
　學士戲語之曰狀元試三塲一生喫著不盡公正色
　答曰曾平生之志不在温飽(筆/錄)
祥符中公在掖垣時瑞應沓臻公嘗請對上語及之公
　奏曰斯誠國家承平所感而致然願推而勿居異日
　或有災沴則免夫輿議退又白于執政及後飛蝗旱
　暵乃亟被擢用焉(言行/錄)
公以建昭應宫上疏陳事之不便者五條以諌請殺其
　制其餘論事甚衆皆削其稿惟此疏偶存(仝/上)
章聖不豫劉后諷宰臣丁謂欲臨朝中外汹汹無敢言
　者公謂后戚錢惟演曰漢之吕后唐之武氏皆非據
　大位其後子孫誅戮不得保首領公后之肺腑何不
　入白皇后萬一宫車不諱太子即位太后輔政豈不
　為劉氏之福乎若欲稱制以取疑于天下非惟為劉
　氏之禍恐亦延及公矣惟演大懼入白之其議遂止
　(政/要)
初章聖上仙外尚未聞中書宻院同入問起居召詣寢
　閤東面垂帷明肅傳遺命輔立皇太子及皇太后權
　聴斷軍國大事退而發哀公于殿廬草具遺制丁謂
　欲去權字加淑妃為皇太妃字公執咨曰皇帝冲年
　太后臨朝斯已國家否運稱權猶足示後況言猶在
　耳何可改也且増減制書有法豈期表則之地先欲
　亂之耶曷為更載立妃之文必若尊禮當俟事定而
　議謂勃然曰參政却欲擅改遺制乎公曰曽適来寢
　殿中實不聞此言若誠有之豈敢改也諸公無相同
　者遂依違而行然權字遂不敢去故謂之敗公首被
　爰立之命(言行/錄)
章獻明肅太后權處分軍國事聴斷儀式乆而未定公
　時判禮儀院乃采蔡邕獨斷所述東漢故事皇帝在
　左母后在右同殿埀簾中書樞宻院以次奏事如儀
　人心乃定(言行/錄)
丁謂既逐李迪于衡州因大行貶竄王欽若丁度等皆
　投之逺方時公參知政事不平之曰責太重矣謂熟
　視乆之曰居停主人恐亦不免也公踧然而懼因宻
　謀去之内侍雷允恭既有力于謂謂深徳之至是允
　恭為山陵都監謂為山陵使允恭擅移山陵上穴謂
　知其非而重違允恭無所可否既而上穴有石石盡
　水出公具得其事以謂擅易陵地意有不善欲奏之
　而未得間語同列曰曾無子欲令弟子過房来日奏
　事畢略留奏之謂不以為疑太后聞之大驚即命差
　官按劾其事而謂不知也謂既得罪山陵竟就下穴
　葢謂所坐欲庇允恭耳然其邪謀深逺得位嵗乆心
　不可測雖公以計傾之而公議不以為非也(龍川/志)
公在中書聞謂卒顧謂同列曰斯人平生多智其在海
　外猶能用智而還若不死數年未必不復用斯人復
　用則天下之不幸可勝道哉吾非幸其死也(筆/錄)
天聖初公嘗詮錄古先聖賢事跡凡六十事繪事以獻
　上嘉納之降詔褒美仍勑鏤板模印均賜近侍因命
　禁署月繪二十軸以進焉又建議請擇名儒勸講尋
　命孫奭馮元更侍經筵(言行/錄)
魏公言公當國門下未嘗顯拔一人希文乘間輒諷之
　曰明揚士類宰相之任也公之盛徳獨少此耳公徐
　應之曰司諌不思耶恩若已出怨將誰歸希文惘然
　歎曰真宰相也(别/錄)
公嘗以大臣執政不當收恩避怨曰恩欲歸已怨使誰
　當聞者歎服(歸田/錄)
公嘗言始參大政屬故王太尉當國每進用朝士必先
　望實或曰某人才某人賢則曰誠知此人然厯官尚
　淺且俾養望嵗乆不渝而後擢任則榮途坦然中外
　允惬故公執政之日遵行是言而人皆心服
公留守洛陽屬嵗歉里有囷積者飢民聚黨脅取鄰郡
　以強盗論報死者甚衆公但重笞而釋之逺近聞以
　為法全活者數千計
公嘗語曰昔楊文公有言人之操履無若誠實吾每欽
　佩斯言茍執之不渝夷險可以一致
公再涖大名治政益信于俗民居軍伍咸畫像以事之
　時敵使往来入境皆云此府王公在焉必沐浴潔服
　而入
公在閤下累年時楊文公已居内制楊性恢諧好嘲誚
　凡僚友無不狎侮至公則曰第四㕔舍人不敢奉戲
　故李翰林昌武尤所歎服嘗曰若王舍人可謂不可
　得而親疎也(並言/行錄)
魏公言公徳器深厚而寡言當時有得其品題一兩句
　者人皆以為榮琦為諌官時因納劄子忽云近日頻
　見章疏甚好只如此可矣向来如髙若訥輩多是擇
　利范希文亦未免近名要須純意于國事爾(魏公/别錄)
公與孫冲同榜冲子京一日往辭公相留云喫食了去
　飭子弟云已留孫京喫食安排饅頭饅頭時為盛饌
　也食後合中送數軸簡紙開看皆是他人書簡後截
　下紙其儉徳如此(韓莊敏/遺事)
胡文定公曰李文靖澹然無欲王沂公儼然不動資禀
　既如此又濟之以學故是八九分地位也
　　　李迪　文定公
　　字復古其先趙郡人後家濮州舉進士第一相真
　　宗仁宗以太傅致仕
公為舉子時從种放明逸先生學將試京師攜明逸書
　見栁開仲塗以文巻為贄與謁俱入乆之仲塗出曰
　讀君之文須沐浴乃敢見因留之門下一日仲塗自
　出題令公與諸子及門下客同賦賦成驚曰君必魁
　天下為宰相文定所擬賦題不傳如王沂公初作有
　物混成賦識者知其決為宰相葢所養所學發為言
　辭可以觀矣(聞見/錄)
公罷陜西都轉運使還朝時真宗方議東封西祀修太
　平事業知秦州曹瑋奏羌人潛謀入冦請大益兵為
　備上大怒以瑋虛張敵勢恐喝朝廷以求益兵以迪
　新自陜西還召見示以瑋奏問其虚實欲斬瑋以戒
　妄言者迪因奏曰瑋良將必不妄言臣觀陛下意不
　欲從鄭州門出兵耳秦之旁郡兵甚多可發以戍秦
　臣在陜西籍諸州兵數為小冊常置鞶囊中以自隨
　今未敢以進上曰趣取之迪于鞶囊取以進上指曰
　以某州某州兵若干戍秦州卿即傳詔樞宻院發之
　既而敵果大入冦瑋迎擊大破之遂開山外之地奏
　到上喜謂迪曰山外之捷卿之功也(記/聞)
上將立章獻后迪為翰林學士屢上疏諌以章獻起于
　寒㣲不可母天下由是章獻深啣之周懐政之誅上
　怒甚欲責及太子羣臣莫敢言迪為參政俟上怒稍
　息從容奏曰陛下有幾子乃欲為此計上大寤由是
　獨誅懐政等而東宫不動摇迪之力也
公在翰林仍嵗旱蝗國用不給一日歸沐忽傳詔對内
　東門上出三司所上嵗出入財用數問何以濟公曰
　祖宗初置内藏庫欲復西北故土及以支凶荒今邉
　無他費陛下用此以佐國用賦歛寛民不勞矣上曰
　今當出金帛數萬借三司公曰天子于財無内外願
　下詔賜三司以顯示徳澤何必曰借上悦(並記/聞)
真宗不豫大漸之夕公與宰執以祈禳宿内殿時仁宗
　幼冲八大王元儼者有威名以問疾留禁中累日不
　肯出執政患之無以為計偶翰林司以金盂貯熟水
　曰王所須也公取案上墨筆攪水中盡黑令持去王
　見之大驚意其有毒也即上馬去(聞見/錄)
真宗既疾甚李迪丁謂同作相内臣雷允恭者嬖臣也
　自劉后以下皆畏事之謂之進用皆雷之力嘗傳宣
　中書欲以林特為樞宻副使迪不可曰除兩府須面
　奉聖㫖翌日爭之上前聲色俱厲謂辭屈俛首鞠躬
　而已謂既退迪獨留納劄子上皆不能省記而二相
　皆以郡罷允恭傳宣謂家以中書闕人權留謂發遣
　謂因直入中書見同列召堂吏諭之索文書閲之来
　日與諸公同奏事上亦無語衆退獨留及出道過學
　士院問院吏今日學士誰直曰劉學士筠謂呼筠出
　口傳聖㫖令謂復相可草麻筠曰命相必面得㫖果
　爾今日必有宣召麻乃可為也謂無如之何他日再
　奏事復少留退過學士院復問誰直曰錢惟演謂復
　以聖㫖語之惟演即從命既復相乃逐公及其黨正
　人為之一空將草公責詞時宋宣獻知制誥當直請
　其罪名謂曰春秋無將漢法不道皆其事也宋不得
　已從之及謂貶朱崖宋猶掌詞命即為之詞曰無將
　之戒深著于魯經不道之誅難逃于漢法天下快之
　(龍川/志)
真宗不豫冦凖得罪丁謂李迪同為相以其事進呈上
　命除凖小處知州謂退署其紙尾曰奉聖㫖除逺小
　處知州迪曰曏者聖㫖無逺字謂曰與君面奉徳音
　君欲擅改聖㫖以庇凖耶由是二人鬭䦧更相論奏
　上命翰林學士錢惟演草制罷謂政事惟演遂出迪
　而留謂外人先聞其事制出無不愕然上亦不復省
　也
迪貶衡州團練副使嵗餘除祕書監知舒州章獻上仙
　迪時以尚書右丞知河陽召復為相迪自以受不世
　之遇盡心輔佐知無不為吕夷簡忌之潛短之於上
　嵗餘罷出知某州迪謂人曰迪不自量恃聖主之知
　自以為宋璟而以吕為姚崇不知其待我乃如是也
　(並記/聞)
　　　魯宗道　肅簡公
　　字貫夫亳州人舉進士官至參政事真宗仁宗
仁宗在東宫公為諭徳其居有酒肆在側號仁和酒有
　名於京師公往往易服㣲行飲于其中一日真宗急
　召公將有所問使者及門而公不在移時乃自仁和
　肆中飲歸中使遽先入白乃與公約曰上若怪公来
　遲當託何事以對幸先見教兾不異同公曰但以實
　告曰然則當得罪公曰飲酒人之常情欺君臣子之
　大罪也中使嗟歎而去真宗果問使者具如公對真
　宗問何故私入酒家公謝曰臣家貧無器皿酒肆百
　物具備賔至如歸適有鄉里親客自逺来遂與之飲
　然臣既易服市人亦無識臣者真宗笑曰卿為宫臣
　恐為御史所彈然自此竒公以為忠實可大用晚年
　每為章獻言羣臣可大用者數人公其一也後章獻
　皆用之(歸田/錄)
公為正言事有違誤風聞彈疏真宗稍厭之公一日自
　訟于上前曰臣在諌列而諌守臣職也陛下以數而
　厭之豈非事納諌之虛名俾臣尸素茍禄乎臣竊媿
　之願得罷去上悦其忠慰勉以遣他日追念其言御
　筆題殿壁曰魯直(掇/遺)
章獻太后臨朝公屢有獻替太后問唐武后何如主對
　曰唐之罪人也幾危社稷太后黙然時有上言請立
　劉氏七廟者太后以問輔臣衆不敢對公獨曰不可
　退謂同列曰若立劉氏七廟如嗣君何帝太后將同
　幸慈孝寺欲以大安輦前帝行公曰婦人有三從在
　家從父既嫁從夫夫歿從子太后乃命輦後乘輿行
　執政多任子于館閤讀書公曰館閤育天下英才豈
　紈袴子弟得以恩澤處耶吾子誠幼已任京官然終
　不使慁國恩樞宻使曹利用恃權驕横公屢折之帝
　前時貴戚用事者莫不憚之目為魚頭參政因其姓
　且言骨鯁如魚頭也
　　　薛奎　簡肅公
　　字宿藝絳州人中進士第事仁宗官至參政
公舉進士時贄謁馮魏公首篇有囊書空自負早晚達
　明君之句馮捲巻而謂之曰不知秀才所負何事讀
　至第三篇春詩云千林如有喜一氣自無私乃曰秀
　才所負者如此(記/事)
公在開封以嚴為治肅清京師京師之民相戒曰是不
　可犯也及居蜀則以惠愛稱蜀人喜亂而易摇公鎮
　以無事又能破姦發伏無一不中蜀人愛且畏之以
　比張詠而不苛
契丹使蕭從順来朝時莊憲明肅太后垂簾聴政從順
　謂南使至契丹者皆見太后遂亦請見朝議患之未
　有以決公獨以理折之從順乃止
拜參政入謝上曰先帝嘗言卿可用吾今用卿矣公益
　感激自勵而素剛毅守節不茍合既與政尤挺立無
　所牽隨然遂欲繩天下無細大一入于規矩往往不
　可其意則歸卧于家歎息憂愧輒不食家人笑其何
　必若此公曰吾慚不及古人而懼後世譏我也(並歐/公撰)
　(墓/誌)
明肅太后欲以衮冕謁太廟諌疏交上宰臣執議俱不
　之聴公關右人語氣明直不文其談獨于簾外口奏
　曰陛下大謁之日還作漢兒拜耶女兒拜耶明肅無
　答是夕報罷(野/錄)
公知開封明參政鎬為府曹官公待之甚厚直以公輔
　期之其後公守秦益嘗辟以自隨優禮特異有問公
　何以知其必貴公曰其為人端肅其言簡而理盡凡
　人簡重則尊嚴此貴臣相也其後果至參政(歸田/錄)
　　　蔡齊　文忠公
　　字子思其先洛陽人徙萊州舉進士第事仁宗官
　　至參政
祥符八年真宗采賈誼置器之説試禮部所奏士讀至
　公賦有安天下意歎曰此宰相器也凡貢士當賜第
　者考定必召其髙第數人並見又參擇其材質可者
　然後賜第一及公召見衣冠偉然進對有法天子以
　為無能過者亟以第一賜之(歐公撰/行狀)
真宗好文雖以文辭取士然必視其形神器識或取其
　所試文辭有理趣者徐奭鑄鼎象物賦云足惟下正
　詎聞公餗之欹傾鉉乃上居實取王臣之威重齊置
　器賦云安天下于覆盂其功可大皆以為第一(歸田/錄)
公喜酒既登第通判濟州日飲醇酎往往至醉時太夫
　人年已髙頗憂之一日賈存道賈同字希徳門人私
　謚存道先生過濟公館之數日存道愛公之賢慮其
　以酒廢學生疾乃為詩示公曰聖君恩重龍頭選慈
　母年髙鶴髪垂君寵母恩俱未報酒如成病悔何追
　公矍然起謝之自是非親客不對酒終身未嘗至醉
　(燕/談)
通判濰州民有告某氏刻為税印為姦利者已逾十年
　蹤跡連蔓至數百人公歎曰盡利于民民無所逃是
　為政者之過也為緩其獄得減死者十餘人餘皆釋
　而不問濰人皆曰公徳于我使我自新為善人由是
　風化大行
真宗新棄天下天子諒隂丁謂専權欲邀致公許以知
　制誥公拒不往已而冦莱公王文康公皆以不附黜
　公歸歎曰吾受先帝之知至此豈宜為權臣所脅得
　罪非吾懼也
契丹祭天于幽州以兵屯界上界上驚騷議者欲發大
　軍以備邉公獨料其必不動後卒無事公在大位臨
　事不回無所牽畏而恭謹謙退未嘗自伐天下推之
　為正人搢紳之士倚以為朝廷重
錢惟演作樞宻直學士題名記附離丁謂輙去冦凖姓
　氏云逆凖不書公言于仁宗曰冦凖社稷之臣忠義
　聞天下豈可為姦黨所誣哉遂令磨去(並行/狀)
　
　
　
　
　
　
　宋名臣言行錄前集巻五
欽定四庫全書
　宋名臣言行録前集巻六
　　　　　　　　　　　　宋　朱子　纂集
　　　吕夷簡　許國文靖公
　　字坦夫其先萊州人徒夀州進士及第相仁宗配
　　享廟庭
河北自五代末即筭田鎛公嘆曰王道本於農此何名
　哉因表除之朝廷推其法他路自是農器無征(李宗/諤撰)
　(行/狀)
祥符末王沂公知制誥朝望日重一日至中書見王文
　正公公問君識一吕夷簡否沂公曰不識也文正曰
　此人異日與舍人對秉鈞軸沂公曰何以知之曰吾
　亦不識但以其奏請得之沂公曰奏請何事曰如不
　税農器等數事卒與沂公並相(龍川/志)
玉清宫災太后泣曰先帝尊道奉天並建宮宇今忽焦
　灼何以稱遺意哉公知后㫖且復營建因推洪範以
　明災異之所致請罷不復建(行/狀)
公以主上方富春秋宜導之典學擢孫奭等居講席以
　經義輔導後又増置崇政説書天章閣侍講之職以
　廣聞見
李宸妃薨章獻欲以宫人禮治䘮于外公奏宜從厚章
　獻遽引帝起頃之獨坐簾下召公問曰一宫人死相
　公云云何與公曰臣待罪宰相事無内外無不當預
　章獻怒曰相公欲離間吾母子耶公從容對曰陛下
　不以劉氏為念臣不敢言尚念劉氏也喪禮宜從厚
　章獻悟遽曰宫人李宸妃也且奈何公乃請治喪皇
　儀殿用一品禮殯洪福寺公又謂入内都知羅崇勲
　曰宸妃當以后服殮用水銀實棺異時莫道夷簡不
　曽説来章獻皆從之後章獻上仙燕王謂仁宗言陛
　下乃李宸妃所生妃死以非命仁宗號慟頓毁不視
　朝者累日下哀痛之詔自責尊宸妃為皇太后謚章
　懿甫畢章獻殿􁏟幸洪福寺祭告易梓宫帝親哭視
　之后玉色如生冠服如皇太后者以有水銀故不壊
　也帝嘆息曰人言其可信哉待劉氏加厚(聞見/錄)
章獻既沒或疑章懿之喪仁皇遣李用和發其葬視之
　容貎如生使者馳入奏仁皇于章獻神前焚香泣吿
　曰自今大孃孃平生分明矣(龍川/志)
公在章獻朝近臣頗以言事去職或勸公宜退公曰先
　帝待我厚期以宗廟安寧死不愧于先帝故平勃不
　去所以安漢仁傑不去所以安唐使吾亦潔虛名而
　去治亂未可知也故孜孜燮輔知無不為雖禍之未
　形事之將然必先為之救禦
太后嘗欲進荆王為皇太叔公力爭以為不可遂止又
　以荆王子養于宫中長而弗出公因對言及以為不
　可后曰欲令與皇帝同讀書耳公言皇帝春秋方盛
　自當親接儒臣日聞典訓今與童稚處無益乞早令
　就邸他日又極言后曰何至如此公曰前代母后多
　利于幼稚嫌疑之際不可不慎臣只今在中書聴㫖
　后寤即令出宫
大内災宮室略盡比曉朝者盡至日晏宫門不發不得
　聞上起居兩府請入對不報乆之追班上御拱宸門
　樓有司贊謁百官盡拜樓下公獨立不動上使人問
　其意對曰宫廷有變羣臣願一望天顔上為舉簾俯
　檻見之乃拜(並行/狀)
契丹借兵伐髙麗明肅欲與之公堅執不可后曰適已
　㣲許其使矣不與恐生怨奈何公曰但以臣不肯拒
　之既而后語其使曰意非不欲應但吕相公堅執不
　可耳使人無語而去元昊反有詔削奪在身官爵募
　能生擒元昊若斬首者即為節度使仍賜錢萬貫公
　在大名府聞之驚曰謀之誤矣立削奏曰前代方鎮
　叛命如此誥誓則有之矣非所以禦戎狄也萬一反
　有不遜之言得無損國體乎朝廷方改之已聞有指
　斥之詞矣(家塾/記)
章獻崩上始親政公手疏為治之本以諷于上其目有
　正朝綱塞邪徑禁貨賂辨姦壬絶女謁逺近習罷力
　役節冗費條奏甚詳
天下學校乆廢公請詔州皆立學國朝公族分居邸第
　無所統一公請置大宗正建睦親宫置教授官悉授
　諸衞官以别庶姓(並行/狀)
寳元中御史府乆闕中丞一日李淑對仁宗偶問以憲
　長乆虚之故李奏曰此乃夷簡欲用蘇紳已許紳矣
　上疑之異時因問公曰何故乆不除中丞公奏曰中
　丞者風憲之長自宰相而下皆得彈擊其選用當出
　聖意臣等豈敢詮量之仁宗頷之(筆/錄)
初元昊拒命契丹重兵壓境上以伺釁議者請城洛陽
　為遷都之計公獨謂敵畏壯侮怯易以威制洛邑山
　川狹隘以壯則不足以威則退縮遂請建都大名示
　將親征以伐敵謀或曰此為虚聲爾不若増修東都
　城池以沮契丹之志公曰此子囊城郢計也使敵果
　南嚮則雖城固無益卒申前議既而契丹求和親割
　關南之地及劉六符等再至桀驁乆留不能遣公奏
　請于殿外幕次與敵使相見置酒面議以折之上以
　為然敵使見公畏伏語館伴使曰觀宰相如此雖留
　無益遂亟就道前好如初(行/狀)
景祐中公執政范文正以天章閣待制知開封府屢攻
　公之短坐落職知饒州康定元年復舊職知永興軍
　㑹公自大名復入相言于仁宗曰仲淹賢者朝廷將
　用之豈可但除舊職耶即除龍圖閣直學士陜西經
　略安撫副使上以公為長者天下亦以公不念舊惡
　文正面謝曰曏以公事忤犯相公不意相公乃爾奬
　拔公曰夷簡豈敢以舊事為念耶及文正知延州移
　書諭元昊以利害元昊復書語極悖慢文正具奏其
　狀焚其書不以聞時宋庠為參政先是公執政諸公
　唯諾書紙尾而已不敢有所預宋公多與之論辨公
　不悦一日二人獨在中書公從容言曰人臣無外交
　希文乃擅與元昊書得其書又焚不奏他人敢爾耶
　宋公以為公誠深罪范也時朝廷命文正分析文正
　奏臣始聞虜有悔過之意故以書誘諭之㑹任福敗
　虜勢益振故復書悖慢臣以為使朝廷見之而不能
　討則辱在朝廷乃對官屬焚之使若朝廷初不知者
　則辱専在臣矣故不敢以聞也奏上兩府共進呈宋
　公遽曰仲淹可斬杜祁公時為樞宻副使曰仲淹之
　志出于忠果欲為朝廷招叛虜耳何可深罪爭之甚
　力宋公謂公必有言助已而公黙然終無一語上顧
　問公何如公曰杜衍之言是也止可薄責而已乃降
　一官知耀州于是論者諠然而宋公不知為公所賣
　也尋出知揚州(記/聞)
公惡韓富范三公欲廢之而不能軍興以韓范為西帥
　遣富使北名用仇而實間之又不克軍罷而請老盡
　用三公及宋莒公夏英公于二府皆其仇也又以其
　黨賈文元陳恭公間焉猶欲因以傾之譽范富皆王
　佐可致太平于是天子再賜手詔又開天章閣而命
　之坐出紙筆使疏時政所當因革諸公皆推范富請
　退而具草使二宦者更往督之且命領西北邉事既
　而各條上十數事而易監司按羣吏罷磨勘減任子
　衆不利而謗興又使范公日獻二事以困之及請城
　京師人始笑之初公每求去以候主意常未厭而去
　故能三入及老入事猶問西北相攻請出大臣行三
　邉于是范公使河東陜西富公使河北(談/叢)
仁宗以西戎方熾歎人才之乏凡有一介之善必收錄
　之杜衍經撫關中薦長安布衣雷簡夫才器可任遽
　命賜對於便殿簡夫辯給善敷奏條列西事甚詳上
　喜即降㫖中書令檢真宗召种放事公為上言曰臣
　觀士大夫有口才者未必有實效今遽爵之以美官
　異時用有不周即難於進莫若且除一官徐觀其能
　果可用遷推未晚上以為然遂除耀州幕官簡夫後
　累官至員外郎三司判官而才實無大過人者(筆/錄)
公在中書奏令宋綬編次中書總例謂人曰自吾有此
　例使一庸夫執之皆可以為相矣(記/録)
公感風眩天子憂甚手詔拜司空平章軍國重事三日
　一入中書公表固辭御府出萬金藥上剪髭賜公手
　詔曰古人有言髭可療疾雖無痊驗今朕剪髭合湯
　藥表予意也
公薨于鄭訃聞上震悼對執政語及公輙涕下曰安得
　憂公忘身理萬事幹四鄙如吕夷簡者
上嘗大書方正忠良四字以賜及書懐忠之碑以賜(並/行)
　(狀/)
　　　陳堯佐　文惠公
　　字希元閬州人中進士第相仁宗
通判潮州有鱷魚食人不可近公命捕得鳴鼓于市以
　文告而戮之鱷患屏息
知夀州遭嵗大饑公自出米為糜以食餓者吏民以公
　故皆爭出米活數萬人公曰吾豈以是為私惠耶葢
　以令率人不若身先而使其樂從也
為河東轉運使以地寒而民貧奏除石炭税減官冶鐵
　課嵗數十萬以便民曰轉運征利之官也利有本末
　下有餘則上足吾豈為俗吏哉
河決壊滑州公躬自暴露晝夜督促剏為木龍以巨木
　駢齒浮水上下殺其暴堤乃成又為長堤以䕶其外
　滑人因號其堤為陳公堤
知開封府公以謂治煩之術任威以擊強盡察以防姦
　譬於激水而欲其澄也故公為政一以誠信每嵗正
　月夜放燈則悉籍惡少年禁錮之公召諭曰尹以惡
　人待汝汝忍為惡耶因盡縱之凡五夜無一人犯法
　者
故事知制誥者先試其文辭天子以公文學天下所知
　不復命試自國朝以來不試知制誥者唯楊億及公
　二人而已
公居官不妄進取為太常丞者十三年不遷為起居郎
　者七年不遷自議錢塘堤為丁謂所絀後丁益用事
　専威福故人子弟以公乆于外多勉以進取公曰唯
　乆然後見吾守如是十五年今天子即位謂敗公乃
　見召用
公初作相以唐劉蕡所對䇿進曰天下治亂自朝廷始
　朝廷賞罰自近始凡蕡之所究言者皆當今之弊臣
　所欲言而陛下之所行也天子嘉納之(並歐公撰/神道碑)
吕申公累乞致仕仁宗問之曰卿果退當何人可代申
　公曰陛下欲用英俊經綸之才臣所不知必欲圖任
　老成鎮撫百度周知天下之良苦無如陳堯佐者上
　深然之遂大拜(野/錄)
公父秦國公省華三子長曰堯叟同中書門下平章事
　季曰堯咨為節度使皆舉進士第一及第三子已貴
　秦公尚無恙每賔客至其家公及伯季侍立左右坐
　客䠞蹜不安求去秦公笑曰此兒子輩爾故天下皆
　以秦公教子為法而以陳氏為榮(碑/)
堯咨精於弧矢自號小由基為知制誥出守荆南回其
　母馮氏問之曰汝典名藩有何異政堯咨曰州當孔
　道過客以堯咨善射無不歎服母曰汝父訓汝以忠
　孝輔國家今不務仁政善化而専卒伍一夫之技豈
　汝先人之意耶以杖擊之金魚墜地(名臣/傳)
　　　晏殊　元獻公
　　字同叔撫州人以神童召試相仁宗
公父本撫州手力節級公幼能文楊大年以聞時年十
　二真宗面試詩賦疑其宿搆明日再試文采愈美上
　大竒之即除祕書省正字令於龍圖閣讀書(温公/田錄)
公為童子時張文節薦之於朝召至闕下適值御試進
　士便令公就試公一見試題曰臣十日前已作此賦
　有賦草尚在乞别命題上極愛其不隠及為館職時
　天下無事許臣僚擇勝燕飲當時侍從文館士大夫
　各為宴集以至市樓酒肆往往皆供帳為遊息之地
　公時貧甚不能出獨家居與兄弟講習一日選東宫
　官忽自中批除晏殊執政莫諭所因次日進覆上諭
　曰近聞館閣臣寮無不嬉遊宴賞彌日繼夕惟殊杜
　門與兄弟讀書如此謹厚正可為東宫官公既受命
　得對上面諭除授之意公語言質野對曰臣非不樂
　宴遊者直以貧無可為之具臣若有錢亦須往但無
　錢不能出耳上益嘉其誠實知事君體眷注日深仁
　宗時卒至大用(筆/談)
公留守南京大興學校以教諸生自五代以來天下學
　廢興自公始(碑/)
章懿之崩李淑䕶葬公撰志文言生女一人早卒無子
　仁宗恨之及親内出志文以示宰相曰先后誕育朕
　躬殊為臣子安得不知乃言生一公主又不育此何
　意也吕文靖曰殊固有罪然宫省事祕臣備位宰相
　是時雖略知之而不得其詳殊之不審理容有之然
　方章獻臨御若明言先后實生聖躬事得安否上黙
　然良乆命出殊守金陵明日以為逺改守南都及殊
　作相八大王疾革上親往問疾王曰叔乆不見官家
　不知今誰作相上曰晏殊王曰名在圖䜟胡為用之
　上歸閲視圖䜟得成敗之語并記志文事欲重黜之
　宋祁為學士當草白麻爭之乃降二官知穎州詞曰
　廣營産以殖資多役兵而規利以他罪羅織之殊免
　深譴祁之力也(龍川/志)
自公復召用而元昊反師出陜西天下弊於兵公數建
　利害請罷監軍兼以陣圖授諸將使得應敵為攻守
　及制財用為出入之要皆有法天子悉為施行(碑/)
公未嘗為子弟求恩澤在陳州上問宰相曰晏殊居外
　未嘗有所請其亦有所欲耶宰相以告公公自表問
　起居而已故薨上尤哀之(碑/)
　　　宋庠　鄭國元獻公
　　字公序安州人舉進士開封試禮部皆第一相仁
　　宗
元昊反劉平石元孫皆以輕失軍時諸帥官重者互領
　陜西四路號令頗不一又兵多分屯堡障公言宜使
　大帥收重兵内地他帥自當一道緩急有警則分兵
　四出以援之其議乆不決後卒如公計
帝召二府天章閣觀書出詔自問天下利病事宰相倉
　卒莫敢對公時參政獨進曰臣等皆待罪二府固已
　總萬事而共謀之不當下同諸生對䇿願至中書條
　上既退草數千言奏之後皆施用
公間言祖宗收方鎮之權嘗欲畿甸蓄禁兵三十萬今
　所蓄不精且多外補戍更非强本之勢(並神/道碑)
公嘗奏事而帶寛誤墜文書于地不顧而行仁宗呼内
　侍拾以與之議者謂仁宗有人君體宋公得大臣體
　(家塾/記)
公初名郊字伯庠與其弟祁自布衣時名動天下號為
　二宋其為知制誥仁宗驟加奬眷便欲大用有忌其
　先進者譛之謂其姓符國號名應郊天又曰郊者交
　也交者替代之名也宋交其言不祥仁宗遽命改之
　公怏怏不獲已乃改名庠字公序公後更踐二府二
　十餘年以司空致仕兼享福夀而終而譛者竟不見
　用以卒可為小人之戒也(歸田/錄)
公嘗曰殘人矜才逆詐恃明吾終身不為也(退朝/錄)
公以言者斥其非才罷樞相守洛有一舉人行橐中有
　不税之物為僕夫所告公曰舉人應舉孰無所貨之
　物未可深罪若奴告主此風不可長也寮屬曰犯人
　乃言官之子也意欲激其報之公不答但送税院倍
　其税仍治其奴罪而遣之(塵/史)
公雍雍然有徳之君子也既參大政朝廷無事廟堂之
　上日閲文史後既登庸天下承平日乆尤務清淨無
　所作為有為者病之嘗自謂時賢多以不才誚我因
　為自詠詩曰我本無心士終非濟世材虛舟人莫怒
　疑虎石當開蚊負愁山重葵傾喜日来欲將嘲強解
　真意轉悠哉(同/上)
　　　韓億　忠獻公
　　字宗魏其先真定人徙開封舉進士事仁宗官至
　　參政以太子太傅致仕
公布衣時與李康靖同遊止一氈同寢一日分途遂割
　而分之至汝州太守趙學士請康靖為門客尤敬待
　公每公至即令設猪肉康靖嘗有簡戲云乆思肉味
　請兄早訪及趙公有女遂與公議親既過省趙公遣
　人送女来至京城外旅店中一夕病卒公具素服往
　哭之康靖為長社每日懸百錢于壁上用盡即已其
　貧儉如此(莊敏/遺事)
公與李參政若谷未第時皆貧同試京師每出謁更為
　僕李先第授許州長社簿赴官自控妻驢韓為負一
　箱將至長社三十里李謂韓曰恐縣吏来箱中只有
　錢六百以半遺韓相持大哭别去次年韓亦登第後
　皆至參政世為婚姻不絶(聞見/錄)
公奏置裏行四員以廣言路在樞府請薦武臣以備任
　使纂兵法以授諸將及廣南募土兵數事景祐中唃
　􁩌囉與元昊交兵使来獻捷執政以夷狄相攻中國
　之福議加唃嘶囉節度使公曰二族俱藩臣當諭使
　解仇釋憾以安逺人且元昊嘗賜姓今夷狄攻之而
　反加恩賞恐徒激其怒以生邉患無益也上是其議
　乃厚賜其使而遣之(名臣/傳)
公知洋州有大校李申以財豪于鄉里誣其兄之子為
　他姓賂里嫗之貌類者使認之為已子又醉其嫂而
　嫁之盡奪其奩橐之富嫂姪訴于州及提轉申賂獄
　吏嫂姪被笞掠反自誣服受杖而去積十餘年洎公
　至又出訴公察其寃因取前後案牘視之皆未嘗引
　乳醫為證一日盡召其黨立庭下出乳醫示之衆皆
　伏罪子母復歸如初(辜/錄)
范文正知開封獻百官圖指宰相差除不公隂薦公可
　用文正既貶仁宗以諭公公曰若仲淹舉臣以公則
　臣之拙直陛下所知舉臣以私則臣委質以来未嘗
　交託於人遂除參政
公在中書見諸路職司摭拾官吏小過輙不懌曰天下
　太平主上之心雖蟲魚草木皆欲得所況仕者大則
　望為公卿次亦望為侍從職司二千石其下亦望京
　朝幕官奈何錮之於聖世乎(名臣/傳)
公教子嚴肅不可犯知亳州第二子舍人自西京謁告
　省覲康公與右相及姪柱史宗彦皆中甲科歸公喜
　置酒召僚屬之親厚者俾諸子坐於隅坐中忽云二
　郎吾聞西京有疑獄奏讞者其詳云何舍人思之未
　能得已訶之再問未能對遂推案索杖大詬曰汝食
　朝廷厚禄倅貳一府事無巨細皆當究心大辟奏案
　尚不能記則細務不舉可知矣吾在千里外無所干
　與猶能知之爾叨冒廪禄何顔報國必欲撻之衆賔
　力解方已諸子股慄累日不能釋家法之嚴如此所
　以多賢子孫也(蘓氏/談訓)
　　　程琳　文簡公
　　字天琳中山人舉服勤詞學科相仁宗
公嘗館契丹使使者言中國使至契丹坐殿上位次髙
　而契丹使来坐次下當陞語甚切上與大臣皆以為
　小故不足爭將許之公以謂許其小必許其大不可
　遂止
公知開封㑹禁中大火延兩宫宦者治獄得縫人火斗
　已誣伏而下府命公具獄公立辨其非禁中不得入
　乃命工圖火所經而後宫人多而居隘其烓竈近版
　壁嵗乆燥而焚曰此豈一日火哉乃建言此殆天灾
　也不宜以罪人上為緩其獄卒無死者(並歐公/撰墓志)
章獻垂箔有方仲弓者上書乞依武氏故事立劉氏廟
　章獻覽其疏曰吾不作此負祖宗事裂而擲之於地
　仁宗在側曰此亦出於忠孝宜有以旌之乃以為開
　封府司錄及章獻崩黜為汀州司馬琳亦嘗有此請
　而人皆莫之知也上一日在邇英謂講官曰程琳心
　行不中在章獻朝嘗請立劉氏廟且獻七廟圖時王
　洙侍讀聞之然上性寛厚琳竟至宰相葢無宿怒也
　(龍川/志)
　
　
　
　
　
　
　
　
　
　
　
　
　
　
　
　宋名臣言行錄前集巻六
欽定四庫全書
　宋名臣言行錄前集巻七
　　　　　　　　　　　　宋　朱子　纂集
　　　杜衍　祁國正獻公
　　字世昌越州人擢進士甲科相仁宗以太子少師
　　致仕
公幼時祖父脱㡌使公執之㑹山水暴至家人散走其
　姑投一竿與之使挾以泛公一手執㡌漂流乆之救
　得免而㡌竟不濡(記/聞)
公聴獄訟雖明敏而審覈愈精故屢決疑獄人以為神
　其簿書出納推析毫髪終日無倦色至為條目必使
　吏不得為奸而已及其施於民者則簡而易行知乾
　州未滿嵗安撫使察其治行以公權知鳳翔府二邦
　之民爭於界上一曰此我公也汝奪之一曰今我公
　也汝何有焉
夏人叛命陜西困於科歛吏縁侵漁調發督迫民至破
　産不能足往往自經投水以死公在永興語其人曰
　吾不能免汝然可使汝不勞爾乃為區處計較量物
　有無貴賤道里逺近寛其期㑹使以次輸送由是物
　不涌貴車牛蒭秣宿食来往如平時而吏束手無所
　施民比他州省費十六七
吏部審官主天下吏員而居職者類以不乆遷去故吏
　得為奸公始視銓事一日選者三人爭某闕公以問
　吏吏受丙賕對曰當與甲乙不能爭遂授他闕居數
　日吏教丙訟甲負某事不當得公悟召乙問之乙謝
　曰僕已得他闕不願爭公不得已與丙而笑曰此非
　吏罪乃吾未知銓法爾因命諸曹各具格式科條以
　白問曰盡乎曰盡矣明日勑諸吏無得升堂使坐聴
　行文書而已由是吏不與銓事與奪一出於公其在
　審官有以賂求官者吏謝不受曰我公有賢名不乆
　見用去矣姑少待之
慶厯初上厭西兵之乆出而民弊亟用富韓范而三人
　者遂欲盡革衆事以修紀綱而小人權倖皆不悦獨
　公與相佐佑而公尤抑絶僥倖凡内降與恩澤者一
　切不與每積至十數則連封而面還之或詰責其人
　至慙恨涕泣而去上嘗謂歐陽修曰外人知杜衍封
　還内降耶吾居禁中有求恩澤者每以杜衍不可告
　之而止者多於所封還也其助我多矣此外人及杜
　衍皆不知也然公與三人者卒皆以此罷去
公多知本朝故實善決大事初邉將議欲大舉以擊夏
　人雖韓公亦以為可舉公爭以為不可大臣至有欲
　以沮軍罪公者然兵後果不得出契丹與夏人爭銀
　瓮族大戰黄河外而鴈門麟府皆警范文正安撫河
　東欲以兵從公以為契丹必不來兵不可妄出范公
　怒至以語侵公公不為恨後契丹卒不來(並歐公/撰墓志)
公為相蔡君謨孫之翰為諌官屢乞出於是蔡除福州
　之翰安州公云諌官無故出終非美事乞且仍舊上
　可之退書聖語時陳恭公為執政不肯書曰吾初不
　聞公懼遂焚之由此遂罷相議者謂公當俟明日審
　奏不當遽焚其書也公言始在西府上每訪以中書
　事及為相中書事亦不以訪公因言君臣之間能全
　始終者葢難也(志/林)
公嘗謂門生曰凡士君子作事行已當履中道不宜矯
　飾矯飾過實則近乎偽
又曰今之在上者多擿發下位小節是誠不恕也衍知
　兖州時州縣官有累重而素貧者以公租所得均給
　之公租不給即繼以公帑量其小大咸使自足尚有
　復侵擾者真貪吏也於義可責又曰衍厯知州提轉
　安撫未嘗壊一箇官員其間不職者即委以事使之
　不暇惰不慎者諭以禍福俾之自新從而遷善者甚
　衆不必繩以法也其有文學政事殊行絶徳者雖不
　識面未嘗不力薦於朝有一善可稱一長可錄者亦
　未嘗不隨所能而薦之
有門生為縣令公戒之曰子之才器一縣令不足施然
　切當韜晦無露圭角毁方瓦合求合於中可也不然
　無益於事徒取禍爾門生曰公平生以直亮忠信取
　重天下今反誨某以此何也公曰衍厯任多厯年乆
　上為帝王所知次為朝野所信故得以申其志今子
　為縣令巻舒休戚係之長吏夫良二千石者固不易
　得若不奏知子焉得以申其志徒取禍爾予所以欲
　子毁方瓦合求合於中也
嘗謂門生曰作官第一清畏無求人知茍欲人知同列
　不慎者衆必譛已為上者又不加明察適足取禍耳
　但優游於其間黙而行之無愧於心可也
公一日憂見于色門生曰公今日何以不悦公曰適覩
　朝報行某事行某事非便所以憂爾又一日喜見于
　色門生未及問公曰今日見朝報某人進用某人進
　用社稷之福也公又曰孔子稱不在其位不謀其政
　苐衍荷國恩之深退居以来家事百不關心獨未能
　忘國爾
公食于家惟一麵一飯而已或羙其儉公曰衍本一措
　大爾名位服用皆國家者俸入之餘以給親族之貧
　者常恐浮食焉敢以自奉也一旦名位爵禄國家奪
　之却為一措大又將何以自奉養耶又嘗戒門生曰
　天下惟浙人𥚹急易動柔懦少立衍自在幕府至於
　監司人尚不信及為三司副使累於上前執奏不移
　人始信之反曰杜衍如是莫非兩浙生否其輕吾黨
　也如此觀子識慮髙逺志尚端慤他日植立當為鄉
　曲之顯謹勿少枉為時所上下也
門生嘗從容問公曰公在相位未朞年而出使蒼生不
　盡被公之澤天下甚鬱望公曰衍以非才乆妨賢路
　遽得解去深遂乃心然獨有一恨爾門生曰公之恨
　何也公曰衍平生聞某人之賢可某任某人之才可
　某用未能悉薦而去此所以為恨也(並語/錄)
韓公言公公心而樂與人善既知其人無復毫髪疑間
　始琦為樞宻副使論難一二事公不樂乆之相亮每
　事問曰諌議看来未諌議曽看便將来押字琦益為
　之盡心不敢忽以此見公存心至公不必以出於已
　為是賢於人逺矣(別/錄)
公享客多用髹器客有面稱嘆曰公為相清貧乃爾耶
　公命侍人盡取白金燕器陳於前曰衍非乏此雅不
　好爾然公性好施亦卒不蓄也張唐公侍讀壊曰公
　之好施人所能及也其不妄施人之所不能及也(家/塾)
　(記/)
公退寓南都不殖資産第宅卑陋居之裕如也烏㡌皂
　綈袍革帶親故或言宜為居士服公曰老而謝事尚
　可竊髙士名邪
　　　范仲淹　文正公
　　字希文蘇州人中進士第事仁宗位至參政
公二嵗而孤母夫人貧無依再適長山朱氏既長知其
　世家感泣去之南都入學舍掃一室晝夜講誦其起
　居飲食人所不堪而公自刻益苦居五年大通六經
　之㫖為文章論説必本於仁義(歐公撰/神道碑)
公處南都學舍晝夜苦學五年未嘗解衣就寢夜或昬
　怠輙以水沃面往往饘粥不充日昃始食同舍生或
　饋珍饍皆拒不受(遺/事)
公以進士解褐為廣徳軍司理日抱具獄與太守爭是
　非守盛怒臨之公不為屈歸必記其往復論辨之語
　于屏上比去至字無所容貧止一馬鬻馬徒步而歸
　(汪藻撰/祠堂記)
晏殊留守南京公遭母憂晏公請掌府學公常宿學中
　訓督學者夜課諸生讀書寢食皆立時刻往往潛至
　齋舍詗之見先寢者詰之其人紿云適疲倦暫就枕
　耳問未寢時觀何書其人亦妄對則取書問之其人
　不能對乃罰之出題使諸生作賦必先自為之欲知
　其難易及所當用意亦使學者准以為法由是後學
　者輻湊
公服中上宰相書言朝政得失及民間利病凡萬餘言
　王曽見而偉之時晏殊亦在京師薦一人為館職曽
　謂殊曰公知范仲淹捨不薦而薦斯人乎已為公置
　不行宜更薦仲淹也殊從之遂除館職頃之冬至立
　仗禮官定議欲媚章獻請天子帥百官獻夀于庭公
　奏不可殊大懼召公責怒之以為狂公正色抗言曰
　仲淹受明公誤知常懼不稱為知已羞不意今日更
　以正論獲罪於門下也殊慙無以應(並記/聞)
嵗大旱蝗詔公奉使安撫江淮還以太平州民所食烏
　昧草進呈乞宣示六宫戚里用抑奢侈(燕/談)
公知開封為百官圖以獻曰任人各以其才而百職修
　堯舜之治不過如此因指其遷進遲速次序曰如此
　而可以為公可以為私亦不可以不察由是吕丞相
　怒至交論上前公求對辨語切坐落職知饒州(碑/)
　貶饒州謝表云此而為郡陳優優布政之方必也立
　朝増蹇蹇匪躬之節天下歎公至誠許國始終不渝
　不以進退易其守也(燕/談)
公為將務持重不急近功小利於延州築青澗城墾營
　田復承平永平廢寨熟羌歸業者數萬戸於慶州城
　大順以據要害奪賊地而耕之又城細腰胡盧於是
　明珠滅藏等大族皆去賊為中國用公之所在賊不
　敢犯其城大順也一旦引兵出諸將不知所向軍至
　柔逺始號令告其地處使往築城至於版築之用大
　小畢具而軍中初不知賊以三萬騎来爭公戒諸將
　戰而賊走追勿過河已而賊果走追者不渡而河外
　果有伏賊既失計乃引去諸將皆服公為不可及所
　得賜賚皆以上意分賜諸將使自為謝諸蕃質子縱
　其出入無一人逃者蕃酋来見召之卧内屏人徹衛
　與語不疑居邉二嵗士勇邉實恩信大洽乃決䇿謀
　取横山復靈武而元昊數遣使稱臣請和上亦召公
　歸矣
公領延安閲兵選將日夕訓練又請戒諸路養兵蓄鋭
　毋得輕動夏人聞之相戒曰無以延州為意今小范
　老子腹中自有數萬甲兵不比大范老子可欺也戎
　人呼知州為老子大范謂雍也(名臣/傳)
公帥邠延涇慶四郡威徳著聞夷夏聳服熟戸蕃部率
　稱為龍圖老子至元昊亦以此呼之(燕/談)
仁宗時西戎方熾韓公為經略招討副使欲五路進兵
　以襲平夏時公守延州堅持不可時尹洙為經略判
　官一日將命至慶州約公以進兵公曰我師新敗士
　卒氣沮但當自謹守以觀其變豈可輕兵深入耶以
　今觀之但見敗形未見勝勢也洙歎曰公于此不及
　諱公也韓公嘗云大凡用兵置勝敗於度外今公乃
　區區過慎此所以不及也公曰大軍一動萬命所懸
　而乃置於度外仲淹不見其可洙議不合遽還魏公
　遂舉兵入界次好水川元昊設伏全師陷沒大將任
　福死之魏公遽還至半途而亡者父兄妻子數千人
　號於馬首皆持故衣紙錢招魂而哭聲震天地魏公
　不勝悲憤掩泣駐馬不能前者數刻公聞而歎曰當
　是時難置勝敗於度外也(筆/錄)
公與韓琦協謀必欲收復靈夏横山之地邉上謡曰軍
　中有一韓西賊聞之心骨寒軍中有一范西賊聞之
　驚破膽元昊大懼遂稱臣(名臣/傳)
初西人籍為鄉兵者數萬既而黥以為軍唯公所部但
　刺其手公去兵罷獨得復為民其于兩路既得熟羌
　為用使以守邉因徙屯兵就食内地而紓西人饋輓
　之勞其所設施去而人徳之與守其法不敢變者至
　今尤多
自公坐吕公貶羣士大夫各持二公曲直吕公患之凡
　直公者指為黨或坐貶竄及吕復相公亦再起被用
　於是二公驩然相約戮力平賊天下之士皆以此多
　二公然朋黨之論遂起而不止上既賢公可大用故
　卒置羣議而用之
公為參政每進見上必以太平責之公歎曰上之用我
　者至矣然事有先後而革弊於乆安非朝夕可也既
　而上再賜手詔趣使條天下事又開天章閣召見賜
　坐授以紙筆公惶恐避席退而條列時所宜先者十
　數事上之其詔天下興學取士先徳行不専文辭革
　磨勘例遷以别能否減任子之數而除濫官用農桑
　考課守宰等事方施行而磨勘任子之法僥倖之人
　皆不便因相與騰口而嫉公者亦幸外有言喜之為
　佐佑㑹邉奏有警公即請行乃以公為河東陜西宣
　撫使至則上書願復守邉即拜資政殿學士知邠州
　兼陜西四路安撫使其知政事纔一嵗而罷有司奏
　罷公前所施行而復其故言者遂以危事中之賴上
　察其忠不聴(並/碑)
慶厯四年四月戊戌上與執政論及朋黨事公對曰方
　以類聚物以羣分自古邪正在朝未嘗不各為一黨
　不可禁也在聖鑒辨之耳誠使君子相朋為善其於
　國家何害(記/聞)
慶厯中刼盗張海横行數路將過髙郵知軍晁仲約度
　不能禦喻軍中富民出金帛具牛酒迎勞且厚遺之
　海悦徑去不為暴事聞朝廷大怒時公在政府富公
　在樞府富公議欲誅仲約以正法公欲宥之爭於上
　前仲約由是免死既而富公愠曰方今患法不舉方
　欲舉法而多方沮之何以整衆公宻告之曰祖宗以
　來未嘗輕殺臣下此盛徳事奈何欲輕壊之且吾與
　公在此同寮之間同心者有幾雖上意亦未知所定
　也而輕導人主以誅戮臣下他日手滑雖吾輩亦未
　敢自保也富公終不以為然及二公迹不安公出按
　陜西富公出按河北公因自乞守邉富公自河北還
　及國門不得入未測朝廷意比夜傍偟遶床嘆曰范
　六丈聖人也(龍川/志)
公為參政與韓富二樞並命鋭意天下之事患諸路監
　司不才更用杜杞張昷之輩公取班簿視不才監司
　每見一人姓名一筆勾之以次更易富公素以丈事
　公謂公曰六丈則是一筆焉知一家哭矣公曰一家
　哭何如一路哭耶遂悉罷之(遺/事)
歐余王蔡為諌官時謂之四諌四人力引石介執政欲
　從之公為參政獨曰介剛正天下所聞然亦好異使
　為諌官必以難行之事責人君以必行少拂其意則
　牽裾折檻叩頭流血無所不為主上富春秋無失徳
　朝廷政事亦自修舉安用此諌官也諸公伏其言而
　罷(筆/錄)
慶厯中議弛茶鹽之禁及減商税公以為不可茶鹽商
　税之入但分減商賈之利耳行於商賈未甚有害也
　今國用未減嵗入不可闕既不取之於山澤及商賈
　須取之於農與其害農孰若取之於商賈今為計莫
　若先省國用國用有餘當先寛賦役然後及商賈弛
　禁非所當先也其議遂寢
皇祐二年吴中大饑殍殣枕路時公領浙西發粟及募
　民存餉為術甚備吳人喜競渡好為佛事公乃縱民
　競渡太守日出宴于湖上自春至夏居民空巷出遊
　又召諸佛寺主首諭之曰饑嵗工價至賤可以大興
　土木之役于是諸寺工作鼎興又新敖倉吏舍日役
　千夫監司奏劾杭州不恤荒政嬉遊不節及公私興
　造傷耗民力公乃自條叙所以宴遊及興造皆欲發
　有餘之財以惠貧者貿易飲食工技服力之人仰食
　於公私者日無慮數萬人荒政之施莫此為大是嵗
　兩浙惟杭州晏然民不流徙皆公之惠也(並筆/談)
公嘗與吕申公論人物申公曰吾見人多矣無有節行
　者公曰天下固有人但相公不知爾以此意待天下
　士宜乎節行者之不至也(别/録)
公言幕府辟客須可為已師者乃辟之雖朋友亦不可
　辟葢為我敬之為師則心懐尊奉每事取法於我有
　益耳(遺/事)
公曰吾遇夜就寢即自計一日食飲奉養之費及所為
　之事果自奉之費與所為之事相稱則鼾鼻熟寐或
　不然則終夕不能安眠明日必求所以稱之者(聞見/後錄)
公之子純仁娶婦將歸或傳婦以羅為帷幔者公聞之
　不悦曰羅綺豈帷幔之物耶吾家素清儉安得亂吾
　家法敢持至吾家當火於庭
公戒諸子曰吾貧時與汝母養吾親汝母躬執爨而吾
　親甘㫖未嘗充也今而得厚禄欲以養親親不在矣
　汝母又巳早世吾所最恨者忍令若曹饗富貴之樂
　也
公在杭州子弟以公有退志乘間請治第洛陽樹園圃
　以為逸老之地公曰人茍有道義之樂形骸可外況
　居室哉吾今年踰六十生且無幾乃謀樹第治圃顧
　何時而居乎吾之所患在位髙而艱退不患退而無
　居也且西都士大夫園林相望為主人者莫得常遊
　而誰獨障吾遊者豈必有諸已而後為樂耶
公語諸子弟曰吾吴中宗族甚衆於吾固有親疎然吾
　祖宗視之則均是子孫吾安得不恤其饑寒哉且自
　祖宗来積徳百餘年而始發於吾若獨享富貴而不
　恤宗族異日何以見祖宗於地下今亦何顔以入家
　廟乎(並遺/事)
公輕財好施尤厚於族人既貴於姑蘓近郭買良田數
　千畆為義庄以養羣從之貧者擇族人長而賢者一
　人主其出納人日食米一升嵗衣縑一匹嫁娶喪𦵏
　皆有贍給聚族人僅百口(燕/談)
公自政府出歸姑蘓焚黄搜外庫惟有絹三千匹錄親
　戚及閭里知舊散之皆盡曰宗族鄉黨見我生長幼
　學壯仕為我助喜我何以報之哉(巵/史)
公以朱氏長育有恩常思厚報之及貴用南郊所加恩
　乞贈朱氏父太常博士暨諸子皆公為葬之嵗别為
　饗祭朱氏他子弟以公䕃得補官者三人
公在睢陽遣堯夫到姑蘓取麥五百斛堯夫時尚少既
　還舟次丹陽見石曼卿問寄此乆何如曼卿曰兩月
　矣三喪在淺土欲葬之而北歸無可與謀者堯夫以
　所載麥舟付之單騎自長蘆㨗徑而去到家拜起侍
　立良乆公曰東吳見故舊乎曰曼卿為三喪未舉方
　留滯丹陽時無郭元振莫可告者公曰何不以麥舟
　與之堯夫曰已付之矣(冷齋/夜話)
晏殊判南京公以大理寺丞丁憂權掌西監一日晏曰
　吾有女及笄仗君為我擇婿公曰監中有二舉子富
　皋張為善皆有文行他日皆至卿輔並可婿也晏曰
　然則孰優范曰富修謹張疎俊晏曰唯即取富為壻
　後改名即弼也為善後亦更名方平云(筆/錄)
公與南都朱某相善朱且病公視之白公曰某常遇異
　人得變水銀為白金術吾子幼不足傳今以傳君遂
　以其方并藥贈公公不納強之乃受未嘗啟封後其
　子寀長公教之義均子弟及宷登第乃以所封藥併
　其術還之(遺/事)
公少有大節其於富貴貧賤毁譽歡戚不一動其心而
　慨然有志於天下常自誦曰士當先天下之憂而憂
　後天下之樂而樂也(碑/)
　　　种世衡
　　字仲平工部侍郎放之兄子以廕補官位至東染
　　院使
知武功縣用刑嚴峻杖人不使執拘之使自凭欄立磗
　上受杖杖垂畢足或落磗則更從一數之人亦服其
　威信或有追呼不使人執帖入鄉村但以片紙牓縣
　門云追某人期某日詣縣庭其親識見之驚懼走告
　之皆如期
知澠池縣縣旁山上有廟世衡葺之其梁重大衆不能
　舉世衡乃令縣幹剪髪如手搏者驅數對於馬前云
　欲詣廟中教手搏傾城人隨往觀之既至而不教謂
　觀者曰汝曹先為我致廟梁然後觀手搏衆欣然趨
　下山共舉之須臾而上其權數皆此類
初康定元年春夏戎犯延安君時為大理丞任鄜州從
　事建言延安東北二百里有故寛州請因其廢壘而
　興之以當冦衝左可致河東之粟右可固延安之勢
　北可圖銀夏之舊有是三利朝廷從之以君董役事
　君膽勇過人雖逼戎落曽不畏憚與兵民暴露數月
　且戰且城然處險無泉議不可守鑿地百有五十尺
　始至于石工徒拱手曰是不可井矣君曰過石而下
　將無泉耶爾其屑而出之凡一畚償爾百金工復致
　其力過石數重泉果沛發萬人歡呼曰神乎雖虜兵
　重圍吾無困渇之患矣既而朝廷署故寛州為青澗
　城(范公撰/墓志)
初至青澗城教吏民習射雖僧道婦人亦習之以銀為
　射的中者與之既而中者益多其銀重輕如故而的
　漸厚且小矣或爭徭役優重亦使之射射中者得優
　處有過失亦使之射射中則釋之由是人人皆能射
羌酋蘓慕恩部落最強世衡皆撫而用之嘗夜與慕恩
　飲出侍姬以佐酒既而世衡起入内潛於壁隙窺之
　慕恩竊與侍姬戲世衡遽出掩之慕恩慙懼請罪世
　衡笑曰君欲之耶即以遺之由是得其死力諸部有
　貳者使慕恩討之无不克(並記/聞)
青澗東北一舍而逺距无定河河北有虜寨虜常濟河
　為患君數使屬羌擊之往必破走前後取首級數百
　牛羊萬計未嘗勞士卒也故功多而費寡建營田二
　千頃嵗取其利募商賈使通其貨或先貸之本速其
　流轉嵗時間其息十倍乃建白城中芻糧錢幣軍須
　城守之具皆不須外計一請自給(募/錄)
在青澗為屬吏所訟不法事按驗皆有狀鄜延路經略
　使龎公奏世衡披荆棘立青澗城若一一拘以文法
　則邉將无所措手足詔勿問及徙知環州將行别龎
　公拜且泣曰世衡心腸鐵石也今日為公下淚矣
慶厯三年春范文正巡邉至為環慶經略使知環州以
　屬羌多懐貳心宻與元昊通以世衡素得屬羌心而
　青澗城已完乃奏徙世衡知環州以鎮撫之有牛奴
　訛素屈強未嘗出見州官聞世衡至乃來郊迎世衡
　與約明日當至其帳慰勞部落是夕雪深三尺左右
　曰奴訛凶詐難信且道險不可行世衡曰吾方以信
　結諸羌可失期耶遂冒雪而往既至奴訛大驚曰吾
　世居此山漢官無敢至者公了不我疑耶帥部落羅
　拜皆感激心服(並記/聞)
涇原葛懐敏定川之敗戎馬入縱于渭子仲淹領慶州
　蕃漢兵往扼邠城又召君分援涇原即時而赴羌兵
　從者數千人屬羌為吾用自此始君曰羌兵可用乃
　復教士人習弧矢以佐官軍由是縁邉諸城獨環不
　求増兵不煩益糧而武力自振夏戎聞屬羌不可誘
　又人皆善射烽火相望無日不備乃不復以環為意
　(墓/誌)
始元昊冦邉王師屢撓虜之氣燄益張常有并吞關中
　之意其將剛浪㖫號野利王某號天都王元昊倚為
　腹心凡勝我軍皆二將之䇿也公方城青澗謀有以
　去之有王嵩者本青澗僧將軍察其堅朴誘令冠帶
　因出師以賊級予之白於帥府表授三班借職充經
　略司指使且力為辦其家事凡居室騎從衣食之具
　悉出將軍嵩感恩既深將軍反不禮以奴畜之或掠
　治械繫數日嵩雖不勝其苦卒無一辭望將軍將軍
　知可任兵事居半年召嵩謂之曰吾將以事使汝吾
　戒汝所不言其苦雖有甚于此者汝能為吾卒不言
　否嵩泣對曰䝉將軍恩教致身榮顯常誓以死報而
　未知其所況敢辭捶楚乎將軍乃草遺野利書書辭
　大抵如世間問起居之儀惟以數句隠辭如嘗有私
　約而勸其速行之意書於尺素且膏以蠟置衲衣間
　宻縫之告嵩非濵死不得泄如泄之當以負恩不能
　成吾事為言并以畫龜一幅棗一部為信牌遺野利
　嵩受教至野利所居致將軍命出棗龜投之野利知
　見侮笑曰吾素竒种將軍今何兒女子見識度嵩别
　有書嵩佯目左右既而答以無有野利不敢匿乃封
　其信上元昊數日元昊召野利與嵩俱西北行數百
　里至一大城曰興州先詣一官寺曰樞宻院次曰中
　書有數羌人雜坐野利與焉召嵩廷詰將軍書問所
　在嵩堅執前對稍稍去巾櫛加執縳至于捶楚極苦
　嵩終不易其言又數日召入一官寺㕔事廣楹皆垂
　班竹箔緑衣小竪立其左右嵩意元昊宫室也少頃
　箔中有人出又以前問責之曰若速言死矣嵩對如
　前乃命曳出誅之嵩大號且言曰始將軍遣嵩宻遺
　野利王書戒不得妄泄今不幸空死不了將軍事吾
　負將軍吾負將軍箔中急使人追問之嵩具以對乃
　禠衲衣取書以進書入移刻始命嵩就館優待以禮
　元昊于是疑野利隂遣愛將假為野利使使于將軍
　將軍知元昊所遣未即見命屬官入館勞之問虜中
　山川地形在興州左右言則詳迫野利所部多不能
　悉適擒生虜數人因令隙中視之生虜能言其姓名
　果元昊使將軍意決乃見之使者傳野利語將軍慢
　罵元昊而稱野利有心内附乃厚遣使者曰為吾語
　若王速決無遲留也度使者至嵩即還而野利已報
　死矣將軍知謀已行因欲并間天都又為置祭境上
　作文書於版以弔多述野利與天都相結有意本朝
　悼其垂成而失其文雜紙幣伺有虜至急爇之以歸
　版字不可遽滅虜人得之以獻元昊天都以此亦得
　罪元昊既失二將乆之始悟為將軍所賣遂定講和
　之䇿焉(吕與叔/文集)
寳元中党頃犯邉有明珠族首領驍悍最為邉患世衡
　為將欲以計擒之聞其好擊鼔乃造一馬持戰鼓以
　銀裹之極華焕宻使諜者陽賣之入明珠族後乃擇
　驍卒數百人戒之曰凡見負銀鼓自隨者併力擒之
　一日羌酋負鼔而出遂為所擒(筆/談)
　
　
　
　
　宋名臣言行録前集巻七
欽定四庫全書
　宋名臣言行錄前集巻八
　　　　　　　　　　　　宋　朱子　纂集
　　　龎籍　潁國莊敏公
　　字醇之單州人中進士第相仁宗以太子太保致
　　仕
明道中為殿中侍御史章獻崩章恵欲踵之臨朝公奏
　燔閤門所掌垂簾儀制以沮其謀仁宗始專萬機左
　右欲以竒巧自媚後苑珠玉之工頗盛公上言願以
　儉約為師上納其言中丞孔道輔嘗謂人曰今之御
　史多承望要人風㫖獨龎公天子御史耳(温公撰/墓誌)
元昊既効順而不肯臣請稱東朝皇帝為父國號吾祖
　年用私號求割三州十六縣地朝議彌年不决既而
　報書年用甲子國號易其一字敵使過延公坐堂上
　召敵使立前而謂曰爾主欲戰則戰今不戰而降則
　朝廷所賜藩臣詔與頒朔封國皆有常制不必論自
　古夷狄盗中國之地則聞之未聞割地與夷狄也三
　州十六縣豈可得耶使曰清逺故屬吾且墳墓所在
　故欲得耳公曰中國所失州縣今未十年若論墳墓
　所在則中國多矣使語塞(談/叢)
公在延州軍行出塞使因糧於敵馬芻皆自刈之還畀
　其直民無飛輓之勞及去民遮道而泣曰公用兵數
　年未嘗以一事煩民雖以一子為香焚之猶不足報
　也(誌/)
文公為相公為樞宻使以近世養兵之弊在於多而不
　精故國用竭因大加簡閱揀放為民者六萬餘人减
　其衣糧之半者二萬餘人衆議紛然以為不可施昌
　言李昭亮尤甚皆言衣食於官久不願歸農又習弓
　弩散之必為盗賊上亦疑之二公曰今公私困竭上
　下皇皇正由養冗兵太多故也今不省去無由蘇息
　萬一果有聚為盗者二臣請以死當之上意乃决邉
　儲由是稍蘇(東軒/筆錄)
公自鄆徙并過京師謁上是時上新用文富為相自以
　為得人謂公曰朕新用二相如何公曰二臣甚副天
　下之望上曰誠如卿言文彦愽猶多私至於富弼萬
　口同詞皆云賢相也公曰彦愽臣頃與之同在中書
　詳知其所為實無所私但惡之者毁之耳况前者被
　謗而出今當愈畏慎矣富弼頃為樞宻副使未執大
　政朝士大夫未有與之為怨者故交口譽之冀其進
　用而巳有所利焉若富弼以陛下之爵祿樹私恩則
　非忠臣何足賢也若一以公議槩之則向之譽者今
　轉而為謗矣此陛下所宜深察也且陛下既知二臣
　之賢而用之則當信之堅任之乆然後可以責成功
　若以一人之言進之又以一人之言疑之臣恐太平
　未易致也上曰卿言是也(記/聞)
至和三年以災異詔中外咸言得失公宻䟽曰太子天
　下本今陛下春秋固方盛然太子不豫建使四方無
　所係心願擇宗室之宜為嗣者蚤决之羣情既安則
　災異可塞矣(王禹玉撰/神道碑)
知定州請老召還京師公陳請不巳或謂公今精力克
　壯年少所不及主上注意方厚何遽引去若此之堅
　公曰必待筋力不支明主厭棄然後乃去是不得巳
　豈止足之謂耶凡上表者九手疏二十餘通朝廷不
　能奪五年聽以太子太保致仕(誌/)
公常曰凡為大臣尤宜祗畏繩墨豈得自恃貴重亂天
　子法耶(誌/)
　　　狄青　武襄公
　　字漢臣汾州人從軍事仁宗位至樞宻使
公自散直爲延州指使與西賊戰毎帶銅面具被髮出
　入行陣間凡八中箭累功至招討副使而未識其面
　遂令圖形以進(記事/)
青在涇原嘗以寡當衆度必以竒勝預戒軍中盡捨弓
　弩皆執短兵宻令軍中聞鉦一聲則止再聲則嚴陣
　而陽却鉦聲止則大呼而突之士卒皆如其教纔遇
　敵未接戰遽聲鉦士卒皆止再聲皆却虜人大笑相
　謂曰孰謂狄天使勇時虜人謂青爲天使鉦聲止忽
　前突之虜兵大亂相蹂踐死者不可勝計
戍涇原日嘗與虜戰大勝追奔數里虜忽壅遏山嵎知
　其前必遇險士卒皆欲奮擊青遽鳴鉦止之虜得引
　去驗其處果臨深澗將佐悔不擊青獨曰不然奔亡
　之虜忽止而拒我安知非謀軍巳大勝殘冦不足利
　得之無所加重萬一落其術中存亡不可知寧悔不
　擊不可悔不止(並筆/談)
廣源州蠻儂智髙以其衆叛乗南方無備連破邕賔等
　七州至廣州所至殺吏民縱掠東南大駭朝廷遣驍
　將張忠蔣偕馳驛討之甫至則皆為所摧䧟又遣楊
　畋孫沔余靖招撫皆久之無功仁宗憂之遂遣樞宻
　副使狄青爲宣撫使率衆擊之翰林學士曽公亮問
　所以爲方畧者青初不肯言公亮固問之青廼曰比
　者軍制不立又自廣州之敗賞罰不明今當立軍制
　明賞罰而巳然恐賊見青來以謂所遣之官重勢必
　不得見之公亮又問賊之標牌殆不可當如何青曰
　此易耳標牌歩兵也當騎兵則不能施矣初張忠蔣
　偕之徃率皆自京師六七日馳至廣州未嘗拊士卒
　立行伍一旦見賊則疾驅使戰又偕等所居不知爲
　營衛故士卒皆望風退走而忠臨陣偕方卧帳中悉
　爲賊所虜楊畋余靖又所爲紛亂不能自振而孫沔
　大受請托所與行者乃朱從道鄭抒翊揚乾曜之徒
　皆險薄無頼欲有所避免邀求沔引之自從逺近莫
　不嗟異既至潭州沔遂稱疾觀望不敢進青之受命
　有因貴近求從青行者青延見謂之曰君欲從青行
　此青之所求也何必因人之言乎然智髙小冦至遣
　青行可以知事急矣從青之士能擊賊有功朝廷有
　厚賞青不敢不爲之請也若徃而不能擊賊則軍中
　法重青不敢私也君其思之願行則即奏取君矣非
　獨君也君之親戚交遊之士幸皆以此言告之茍欲
　行者皆青之所求也於是聞者大駭無復敢言求從
　青行者其所辟取皆青之素所知以爲可用者人望
　固巳歸矣及行率衆日不過一驛所至州輙休士一
　日至潭州遂立行伍明約束軍行止皆成行列至於
　荷鍤裹粮持守禦之備皆有區處軍人有奪逆旅菜
　一把者斬之以狥於是一軍肅然無敢出聲氣萬餘
　人行未嘗聞聲青毎止郵驛四面嚴兵每門皆諸司
　使二人無人得妄出入求見青者無不即時得通其
　野宿皆成營栅青所居四面陳兵彀弓弩皆數重所
　將精鋭列布左右守衛甚嚴方青之未至諸將屢敗
　屢走皆以爲常至是知桂州陳某知英州蘇緘與賊
　戰復敗走如常時青至賔州悉召陳與禆校凡三十
　二人數其罪按軍法斬之惟蘇緘在某所使械繫上
　聞於是軍中人人奮勵有死戰之心時智髙還守邕
　州青懼崑崙闗險阨爲所據乃下令賔州其五日糧
　休士卒賊諜知不爲備是夜大風雨青率衆半夜時
　度崑崙闗既度喜曰賊不知守此無能為也彼謂夜
　半風雨吾不敢來吾來所以出其不意也巳近邕州
　賊方覺逆戰於歸仁舖青登髙望之賊據坡上我軍
　薄之禆將孫節中流矢死青急麾軍進人人皆殊死
　戰先是青巳縱蕃落馬二千出賊後至是前後合擊
　賊之標牌軍爲馬軍所衝突皆不能駐軍士又縱馬
　上鐡連枷擊之遂皆披靡相枕藉死賊遂大敗智髙
　果焚城遁去青先與公亮言立軍制明賞罰賊不可
　得見標牌不能當騎兵皆如所料青坐堂户之上論
　兵數千里之外辭約而慮明雖古名將何以加此豈
　特一時之武人崛起者乎方慶歴中葛懐敏與元昊
　戰於廣州懷敏敗死諸校與士卒既敗多竄山谷間
　是時以權宜招納皆許不死自此軍多棄其將不肯
　死戰故青云自廣州之敗賞罰不明翰林學士蔡襄
　亦言聞於青者如此(南豐/雜識)
初青自請擊智髙諫官韓絳上言青武人不足專任固
　請以侍從文臣爲之副上以問執政時龎籍獨爲相
　對曰屬者王師所以屢敗皆由大將自輕偏禆人人
　自用遇賊或進或退力不能制也今青起於行伍若
　以侍從之臣副之彼視青如無青之號令復不得行
　是循覆車之軌也青昔在鄜延居臣麾下沉勇有智
　略若專以智髙事委之使青先以威齊衆然後用之
　必能辦賊幸陛下勿以爲憂也上曰善於是詔嶺南
　用兵皆受青節度時余靖軍於賔州聞智髙將至棄
　其城遣廣南西路鈐轄陳某將萬人擊智髙戰敗遁
　歸青至賔州余陳皆來迎謁青悉集將佐於幕府立
　陳某於庭下數其敗軍之罪并軍校數十人皆斬之
　諸將股栗莫敢仰視靖起拜曰某之失律亦靖節制
　之罪青曰舍人文臣軍旅之責非所任也於是勒兵
　而進智髙大敗捷書至上喜謂龎籍曰嶺南非卿執
　議之堅不能平今日皆卿功也青還上欲以爲樞宻
　使同平章事籍曰昔曹彬平江南太祖謂之曰朕欲
　以卿為使相然今敵尚多卿爲使相安肯復爲朕盡
　死力耶賜錢二十萬緡而巳今青雖有功未若彬之
　大若賞以此官則富貴極矣異日復有冦盗青更立
　功將以何官賞之且青起軍中致位二府衆論紛然
　爲國朝未有此比今幸而立功論者方息若又賞之
　太過是又使青得罪於衆人也臣所言非徒便於國
　體亦爲青謀也昔衛青巳爲大將軍封侯立功漢武
　帝更封其子爲侯陛下若謂賞功未盡更宜官其諸
　子争之累日上乃許之加青䕶國軍節度仍遷諸子
　官既而議者多謂青賞薄石全彬復爲青訟功於中
　書竟以爲樞宻使(記/聞)
青宣撫廣西時智髙守崑崙闗青至賔州值上元節令
　大張燈燭首夜宴將佐次夜宴從軍官三夜饗軍校
　首夜樂飲徹曉次夜二皷時青忽稱疾暫起如内久
　之使人諭孫元規令暫主席行酒少服藥乃出數使
　勸勞座客至曉客未敢退忽有馳報者云是三皷青
　巳奪崑崙矣(筆/談)
青之征智髙也自過桂林即以辨色時先鋒行先鋒既
　行青乃出帳受衙罷命諸將坐飲酒一巵小餐然後
　中軍行率以爲常及頓軍崑崙闗下翌日將度闗晨
　起諸將詣帳立甚久而青尚未坐治至日髙親吏疑
　之遽入周視則不知青所在諸將方相顧驚愕俄有
　軍候至曰宣徽(青爲宣徽/南院使)傳語諸官請過闗喫食方
　知青巳㣲服同先鋒度闗矣(筆錄二書不/同未知孰是)
公入邕州獲金貝巨萬畜數千悉分麾下賊所俘脅皆
　慰遣之歛積尸爲京觀於城北尸有衣金龍之衣者
　又得金龍楯於其傍或言智髙已死亂兵中當亟奏
　公曰安知其非詐寧失智髙敢欺朝廷耶(王禹玉撰/神道碑)
智髙兵敗奔邕州其下皆欲窮其窟穴青亦不從以謂
　趨利乘勢入不測之城非大將事智髙因而獲免天
　下皆罪青不入邕州脱智髙於埀死然青之用兵主
　勝而已不求竒功故未嘗大敗計功最多卒爲名將
　譬如奕棋巳勝敵可止矣然猶攻擊不已徃徃大敗
　此青之所戒也臨利而能戒乃青之過人處(筆/談)
公嘗為樞宻使時予為諫官人有相語童謡云漢似
　羌人羌似漢改頭換面摠一般只在汾河川子畔以
　青汾河人面有刺字不肯滅去又姓狄爲漢人此歌
　爲是人作也為不疑矣欲予言之予應之曰此唐太
　宗殺李君羡事上安忍爲適以啟君臣疑心耳(東齋/記事)
公器度深逺韓范之爲西帥也皆𨽻其節下咸竒之曰
　此國器也范嘗以左氏春秋授之曰熟此可以斷大
　事將不知古今匹夫之勇不足爲也公於是晚節益
　喜書史(余襄公/撰墓誌)
公事親孝遭父䘮雖衽金革之事而哀戚過人養母尤
　篤征南之日懼遺其憂戒内外不以治兵事聞第云
　奉使江表而巳始行至邕㑹瘴霧之氣昬鬱中人或
　謂賊流毒水中飲者多死忽一夕泉湧於郊汲之甘
　冽遂濟其衆(碑/)
青作真定副帥嘗宴魏公惟劉易先生與焉易性素踈
　訐時優人以儒為戲易勃然謂黥卒敢如此詬詈公
　不絶口至擲樽俎以起公氣殊自若不少動笑語益
　温次日公首造劉易謝魏公於是時巳知其有量(别/錄)
陜西豪士劉易多遊邊喜談兵寳元康定間韓公宣撫
　五路薦之賜處士號易善作詩韓公為書石或不可
　其意則發怒洗去魏公欣然再書不憚公毎燕設易
　喜食苦馬菜不得之即呌怒無禮邊城無之公為求
　於内郡後毎燕集終日惟以此菜㗖之易不能堪方
　設常饌時稱公善制易也
公為韓范所知後位樞宻或告以當推狄梁公為祖公
　愧謝曰青出田家少為兵安敢祖狄梁公哉(筆談云/青為樞)
　(宻使有狄梁公之後持梁公畫像及告身十餘通詣/青獻之以謂青之逺祖謝之曰一時遭際安敢自附)
　(梁公厚贈而還之比之郭崇/韜哭子儀墓青所得多矣)或勸去鬢間字則曰青
　雖貴不忘本也(或曰仁宗喻青使去其湼青指其面/云臣所以至此者以是耳願留示軍)
　(中不敢/奉詔)毎至韓公家必拜於廟庭之下入拜夫人甚
　恭以郎君之禮待其子弟其異於人如此(聞見/錄)
京師火禁甚嚴將夜分即滅燭故士庶家凡有醮祭者
　必先闗廂吏以其焚楮幣在中夕之後故也至和嘉
　祐間公爲樞使一夕夜醮而勾當人偶失告報中夕
　驟有火光探吏馳白廂主又報開封知府到宅則火
　滅久矣翊日都下盛傳狄相公家有光怪燭天者時
　劉敞爲知制誥聞之語權知開封王素曰昔朱全忠
　居午溝夜光怪出屋隣里謂失火徃救則無之今日
　之異得無類此矣此語諠於搢紳間狄不自安遽乞
　陳州遂薨於鎮夜醮之事竟無人爲辨之者(筆/錄)
　　　吳育　正肅公
　　字春卿建州人中進士甲科舉賢良方正事仁宗
　　位至參政
公爲政簡嚴其治開封尤先豪猾曰吾何有以及斯人
　去其為害者而巳(歐公撰/墓誌)
寳元初元昊嫚書始聞張鄧公爲相即議絶和問罪時
　西邉弛備巳久不知兵識者以爲憂公時爲諫官上
　言夷狄不識禮義宜勿與較許其所求彼將無詞舉
　動然後隂勑邉臣宻修戰備使年嵗之間戰守之計
　立則元昊雖欲妄作不能爲深害矣奏入鄧公笑曰
　人言吳舍人心風果然既而和事一絶元昊入冦所
　至如入無人之境後數年力盡求和嵗増賂遺仍改
　名兀卒朝廷亦竟不問世乃以公之言爲然(龍川/誌)
公嘗與賈丞相爭事上前殿中人皆恐色變公論辨不
　已既而曰臣所爭者職也顧力不能勝矣願罷臣職
　不敢争上多公直乃復以公爲樞宻副使居嵗餘大
　旱賈丞相罷去御史中丞髙若訥用洪範言大臣廷
　争為不肅故雨不時若因并罷公
公在二府太保公以列卿奉朝請父子在廷士大夫以
　為榮而公踧踖不安自言子班父前非所以示人以
　法顧不敢以人子私亂朝廷之制願得罷去不聽(並/墓)
　(誌/)
公爲叅政山東盗起仁宗遣中使察視還奏盗不足慮
　惟兖州杜衍鄆州富弼得山東心此爲可憂上欲徙
　二人淮南公曰盗誠不足慮而小人乗時以傾大臣
　非國家福也上嘗語輔臣曰育剛正可用但嫉惡太
　過耳
陳執中罷相仁宗問誰可代卿者執中舉育上即召赴
　闕㑹乾元節侍晏偶醉坐睡忽驚顧拊床呼其從者
　上愕然即除西京留臺以此觀之執中雖俗吏亦可
　賢也育之不相命矣夫然晚節有心疾亦難大用仁
　宗非棄才之主也(東坡/志林)
　　　王堯臣　文忠公
　　字伯庸應天府人舉進士第一事仁宗位至叅政
元昊反時邉兵新敗於好水任福等戰死韓公坐主帥
　失律范文正亦坐移書元昊皆奪招討副使公因言
　此兩人天下之選其忠義智勇名動夷狄不宜以小
　故置之且任福由違節度以致敗尢不可深責主將
　由是迕宰相意明年賊入涇原戰定川殺大將葛懷
　敏乃公指言爲備處由是始以公言爲可信因復遣
　公安撫涇原路公曰陛下復用韓范幸甚然將不中
　御兵法也願以便宜從事上以爲然(歐公撰/墓誌)
自朝廷理元昊罪軍興而用益廣前爲三司使者皆加
　厚賦暴歛甚者借内藏率富人出錢下至菜果皆加
　税而用不足公始受命則曰今國與民皆弊矣在陛
　下任臣者如何由是天子一聽公所爲公乃推見財
　利出入盈縮曰此本也彼末也計其緩急先後而去
　其蠧弊之有根宂者斥其妄計小利之害大體者然
　後一爲條目使就法度罷副使判官不可用者十五
　人更薦用才且賢者期年民不加賦而用足明年以
　其餘償内藏所借百萬又明年其餘而積於有司者
　數千萬所在流庸稍復其業
初宦者張永和方用事請收民房錢十之三以佐國事
　下三司永和隂遣人以利動公公執不可度支副使
　林濰附永和議不巳公奏罷濰乃止益利夔三路轉
　運使皆請増民鹽井課嵗可爲錢十餘萬公亦以爲
　不可而權倖因縁多見裁抑京師數為飛語及上之
　左右徃徃䜛其短者上一切不問而公爲之亦自若
　也及公既罷上慰勞之公頓首謝曰非臣之能惟陛
　下信用臣爾(並/誌)
　　　包拯　孝肅公
　　字希仁廬州人舉進士事仁宗至樞宻副使
公知天長縣有訴盗割牛舌者公使歸屠其牛鬻之既
　而有告私殺牛者公曰何爲割某家牛舌而又告之
　盗者驚伏徙知端州州嵗貢硯前守縁貢率數十倍
　以遺權貴人公命製者纔足貢數嵗滿不持一硯歸(巵/史)
公在言路極言時事復爲京尹令行禁止至今天下皆
　呼包待制又曰包家市井小民及田野之人凡狥私
　者皆指笑之曰你一個包家見貪汚者曰你一箇司
　馬家天下稱司馬公曰司馬家(家塾/記)
公尹京號爲明察有編民犯法當杖脊吏受賕與之約
　曰今見尹必付我責狀汝第呼號自辨我與汝分此
　罪汝决杖我亦决杖既而包引囚問畢果付吏責狀
　囚如吏言分辨不巳吏大聲訶之曰但受脊杖出去
　何用多言包謂其市權捽吏杖之十七特寛囚罪止
　從杖坐以沮吏勢不知乃爲所賣卒如素約小人爲
　姦固難防也公天性峭嚴未嘗有笑容人謂包希仁
　笑比黄河清(筆/談)
公始及第以親老侍養不仕官且十年人稱其孝知開
　封府爲人剛嚴不可干以私京師爲之語曰闗節不
　到有閻羅包老(記/聞)
公知諫院列上唐魏鄭公三䟽請置座右以爲龜鑑爲
　中丞奏曰東宫虚位日久天下以爲憂羣臣數有言
　者卒未聞有所處置未審聖意持久不决何也太子
　者天下根本也根本不立禍孰大焉仁宗曰卿欲誰
　立公曰臣非才備位所以乞豫建太子者爲宗廟萬
　世計耳陛下問臣欲誰立是疑臣也臣行年七十且
　無子非邀後福者唯陛下裁察仁宗喜曰徐當議之
　　　王徳用　魯國武恭公
　　字元輔鄭州人以父超任補官事仁宗位至樞宻
　　使
邢洺盜出入二州間歴年吏不能捕公以氊車載勇士
　爲婦人服盛飾誘之賊黨争前邀刼遂皆就擒由是
　知名
章獻臨朝有詔補一軍吏公曰補吏軍政也敢挾詔書
　以干吾軍亟請罷之太后固欲與之公不奉詔乃止
　及太后上仙有司請衛士坐甲公以爲故事無爲太
　后䘮坐甲又不奉詔於是天子以公可任大事(並歐/公撰)
　(神道/碑)
公狀貌魁偉而面色正黒雖匹夫下卒閭巷小兒外至
　逺夷君長皆知其名識與不識稱之曰黒王相公北
　虜常呼其名以驚小兒其爲戎狄畏服如此蘓紳孔
　道輔等言其宅枕乾岡貌類藝祖公奏曰宅枕乾岡
　朝廷所賜貌類藝祖父母所生云(燕/談)
公在定州契丹使人覘其軍或勸公執而戮之公曰吾
　軍整而和使覘者得實以歸是屈人兵以不戰也
自寳元慶厯之間元昊叛河西兵久無功士大夫争進
　計䇿多所改作公笑曰奈何紛紛兵法不如是也使
　士知畏愛而怯者勇勇者不驕以吾可勝因敵而勝
　之耳豈多言哉
皇祐六年復爲樞宻使是嵗契丹使者來公與之射使
　者曰天子以公典樞宻而用富公爲相得人矣語聞
　上喜賜公御弓一矢五十公善射至老不衰嘗侍上
　射辭曰幸得備位大臣舉止爲天下所視臣老矣恐
　不能勝弓矢上再三諭之乃手二矢再拜一發中之
　遂將釋復位上固勉之再發又中由是左右皆驩呼
　賜以襲衣金帶(碑/)
公帥真定上遣使問公邉事公曰咸平景徳中邉兵二
　十餘萬皆屯定武不能分扼要害之地致虜兵軼境
　遽有澶淵之師又當時賜諸將陣圖人皆死守戰法
　緩急不相救以至於敗誠願不以陣圖賜諸將使得
　應變出竒立功(王禹玉/撰墓誌)
韓忠獻宋景文同召試中選公帶平章事例當謝二公
　有空踈之謙言公曰亦曽見程文誠空疎少年更宜
　廣問學二公大不堪宋曰吾屬見一老衙官乃納侮
　也後二公俱成大名公巳薨韓謂宋曰王公雖武人
　尚有前軰激礪成就後學之意不可㤀也(聞見/録)
　
　
　
　
　
　
　宋名臣言行録前集巻八
欽定四庫全書
　宋名臣言行錄前集巻九
　　　　　　　　　　　　宋　朱子　纂集
　　　田錫
　　字表聖嘉州人中進士第事太宗真宗位至諫議
　　大夫
公自布衣已有意於風化上書闕下請復鄉飲籍田禮
　及知睦州下車建孔子祠教民興學表請入紙國子
　學印經籍給諸生詔賜之還其紙(范文正公/撰墓誌)
太宗嘗與侍臣論皇王之道錫奏曰皇王之道㣲妙曠
　闊今師平太原逮兹二載未賞軍功願因郊籍議功
　酬之乞罷交州戍兵免驅生民爲瘴嶺之鬼上嘉納
　焉趙普當國錫謁之曰公以元勲當國宜事損檢今
　羣臣書奏先經中書既非尊王之體諫官章疏令閤
　門填狀尤弱臺憲之風皆不便普引咎正容厚謝皆
　罷之(玉壺/清話)
錫好直諫太宗或時不能堪錫從容奏曰陛下日徃月
　來養成聖性上説益重之(聖/政)
太宗時錫上言軍國要機者一朝廷大體者四上嘗言
　錫有文行敢言真宗即位屢召對言事嘗請抄略御
　覽三百六十巻又採經史要言爲御屏風十巻以便
　觀覽及卒真宗謂劉沆曰田錫直臣也何天奪之速
　朝廷毎有小缺失方在思慮錫之章奏巳至矣(䝉/求)
真宗見錫色必莊嘗目之曰朕之汲黯也(名臣/傳)
錫疾亟進遺表真宗宣御醫馳救之無及矣俄召宰相
　對袖出其表示之且曰朕自臨大寳閱是表者多矣
　非祈澤宗族則希恩子孫未有如錫生死以國家爲
　慮而儆於朕者興歎久之命優贈典(拾/遺)
上嘗幸龍圗閣閱書指東北隅架一漆函上親署鐍者
　謂學士陳堯咨曰此田錫章疏也愴然乆之(仝/上)
蘇軾序公奏議曰自太平興國以來至於咸平可謂天
　下大治而田公之言常若有不測之憂近在朝夕者
　何哉古之君子必憂治世而危明主明主有絶人之
　資而治世無可畏之防夫有絶人之資必輕其臣無
　可畏之防必易其民此君子所甚懼也方漢文時刑
　措不用兵革不試而賈誼之言曰天下有可長太息
　者有可流涕者有可痛哭者後世不以是少漢文亦
　不以是甚賈誼由此觀之君子之遇治世而事明主
　法當如是也
　　　王禹偁
　　字元之濟州人擢進士第事太宗真宗官至知制
　　誥
年七八巳能文畢文簡爲郡從事始知之問其家以磨
　麺爲生因令作磨詩元之不思以對但存心裏正無
　愁眼下遲若人輕着力便是轉身時文簡大竒之留
　於子弟中講學一日太守席上出詩句鸚鵡能言難
　似鳯坐客未有對文簡冩之屏間元之書其下蜘蛛
　雖巧不如蚕文簡歎息曰經綸之才也遂加以衣冠
　呼爲小友至文簡入相元之巳掌書命矣(聞見/録)
禹偁能屬文太宗方奬㧞文士聞其名召拜右拾遺直
　史館賜緋故事賜緋者給銀帶上特命以文犀帶賜
　之公獻端拱箴以爲戒尋知制誥上嘗稱之曰禹偁
　文章當今天下獨歩真宗即位召爲翰林學士修太
　宗實錄執政疑公輕重其間落職知黄州州境有二
　虎鬬食其一冬雷羣雞夜鳴公上疏引洪範陳戒且
　自劾上乃命移知蘄州尋召還朝公巳卒(記/聞)
爲諫官上禦戎十策大旨以謂外任人内修徳則可以
　弭之外則合兵勢以重將權罷小臣詗邏邉事行間
　諜以離其心遣保忠御卿率所部以張掎角下詔感
　勵邉人取燕薊舊疆葢弔晉遺民非貪其土地内則
　省官以寛經費抑文士以激武夫信用大臣以資其
　謀不貴虚名以戒旡益禁游惰以厚民力端拱冬旱
　公上疏請節用省費薄賦緩刑
真宗即位詔羣臣論事公上疏陳五事一曰謹邉防通
　盟好二曰减冗兵併冗吏三曰難選舉四曰澄汰僧
　尼五曰親大臣逺小人(並記/聞)
公在翰林真宗初即位暇日召與論文公奏曰夫進賢
　黜不肖闢諫争之路彰爲誥命施之四海延利萬世
　王者之文也至於彫纎之言豈足以軫慮較輕重於
　𤨏𤨏之儒哉願棄其小務其大誠宗社之福上顧曰
　卿愛朕之深者(掇/遺)
出知黄州作三黜賦以見志卒章曰屈於身而不屈於
　道兮雖百謫其何虧吾當守正直而佩仁義兮惟終
　身而行之
嘗云吾若生元和時從事於李絳崔羣間斯無愧矣
公卒諫議大夫戚綸誄曰事上不回邪居下不謟佞見
　善若巳有嫉惡過仇讎世以爲知言(記/聞)
蘇東坡贊公畫像曰傳曰不有君子其能國乎余嘗三
　復斯言未嘗不流涕太息也如漢汲黯蕭望之李固
　張昭唐魏鄭公狄仁傑皆以身徇義招之不來麾之
　不去正色而立於朝則豺狼狐狸自相吞噬故能消
　禍於未形救危於將亡使皆如公孫丞相張禹胡廣
　雖累千百緩急豈可望哉故翰林王公元之以䧺文
　直道獨立當世足以追配此六君子者方是時朝廷
　清明無大奸慝然公猶不容於中耿然如秋霜夏日
　不可狎玩至於三黜以死有如不幸而居於衆邪之
　間安危之際則公之所爲必將驚世絶俗使斗筲穿
　窬之流心破膽裂豈特如此而巳乎余見公之畫像
　想其遺風餘烈願爲執鞭而不可得乃追爲之贊云
　惟昔聖賢患莫已知公遇太宗允也其時帝欲用公
　公不少貶三黜窮山之死靡憾咸平以來獨爲名臣
　一時之屈萬世之信紛紛鄙夫亦拜公像何以占之
　有泚其顙公能泚之不能已之茫茫九原愛莫起之
　　　孫奭　宣公
　　字宗古博平人以九經及第事太宗真宗仁宗位
　　至翰林侍講學士
爲國子監直講太宗幸監詔公講尚書說命三篇公年
　少位下然音讀詳潤帝稱善因歎曰天以良弼賚商
　朕獨不得耶因以切勵輔臣賜公緋章服
永興軍上言朱能得天書真宗自拜迎入宫公知河陽
　上疏切諫以爲天且無言安得有書其辭有云得來
　唯自於朱能崇信只聞於陛下其質直如此上亦不
　之責頃之朱能果敗(並記/聞)
真宗將西祀公上疏切諫以爲西祀有十不可其辭有
　云秦多徭役而劉項起於徒中唐不恤民而黄巢因
　於饑嵗今陛下好行幸數賦歛安知天下無劉項黄
　巢乎上乃自製辨疑論以解之仍遣中使慰諭焉
毎上前説經及亂君之國事反復申繹未嘗避諱因以
　規諷又掇五經切治道者爲五十篇號經典徽言上
　之畫無逸爲圖乞施便坐爲勸鑒之助
奭舉動方重論議有根柢不肯詭隨雷同真宗巳封禪
　羣臣皆歌誦盛徳獨公正言諫争毅然有古風采(並/記)
　(聞/)
公以太子少保致仕居於鄆一日置宴御詩廳(仁宗嘗/賜詩刻)
　(石所居/㕔壁)語客曰白傳有言多少朱門鎻空宅主人到
　老不曽歸今老夫歸矣喜動於色復顧石安道諷易
　離卦九三爻辭且曰樂以忘憂自得小人之志歌而
　鼓缶不興大耋之嗟公以醇徳奥學勸講禁中二十
　餘年晚節勇退優游里中始終全徳近世少比(燕/談)
公與馮章靖公俱以鴻碩重望勸講禁中凡朝廷典禮
　事並二公討論之沂公嘗言孫八座所閱典故必以
　前代中正合彛法事類而陳之則政府奉行無疑馮
　貳卿求廣博不專以典正爲意故政府奉行煩於執
　奏以是二君之優劣分矣(沂公言/行錄)
　　　李及　恭惠公
　　字幼幾其先范陽人後徙鄭州中進士第事真宗
　　仁宗位至御史中丞
曹瑋久在秦州累章求代真宗問王旦誰可代者旦薦
　公上即以公知秦州衆皆謂公雖謹厚有行檢非守
　邉材楊億以衆言告旦旦不答公至秦州將吏心亦
　輕之㑹有屯駐禁軍白晝掣婦人銀釵於市吏執以
　聞公方觀書召之使前略加詰問其人服罪公不復
　下吏亟命斬之復觀書如故將吏皆驚服不日聲譽
　達京師億聞之復見旦道其事且曰向者相公初用
　及外廷之議皆恐及不勝其任今及材器乃如此信
　乎相公知人之明也旦笑曰外廷之議何其易得也
　夫以禁軍戍邉白晝爲盗於市主將斬之事之常也
　旦之用及者其意非爲此也夫以瑋知秦州七年羗
　人讋服邉境之事瑋處之巳盡其宜矣使他人徃必
　矜其聪明多所變置敗瑋成績旦所以用及者以及
　重厚必能謹守瑋之規模而巳億由是服旦之識度
　(記/聞)
公知杭州毎訪林逋於孤山望林麓而屏導從歩入其
　廬一日冒雪出郊衆謂當置酒召客乃獨造逋清談
　至暮而返逋死公以䘮服哭送拜墓乃歸吳兒自是
　恥其風俗之薄也(晁以/道集)
蔡君謨嘗書小吳牋云李及知杭州市白集一部乃爲
　終身之恨此清節可爲世戒乖崖鎮蜀當遨時士女
　環左右終三年未嘗回顧此重厚可爲薄末之檢柙
　(筆/談)
　　　孔道輔
　　字厚魯孔子四十五代孫舉進士奉孔子祠事仁
　　宗位至御史中丞
初章獻太后稱制郭后侍太后勢頗驕横後宫爲太后
　所禁遏不得進太后崩上始自縱適羙人尚氏父自
　所由除殿直賞賜無筭恩寵傾京師郭后妬屢與之
　忿争尚氏常於上前有侵后不遜語后不勝忿起批
　其頰上自起救之后誤查上頸上大怒閻文應勸上
　以𤓰痕示大臣而謀之上因以示吕夷簡且告之故
　夷簡因宻勸上廢后上疑之夷簡云光武漢之明主
　也郭后止以怨懟廢况傷乗輿乎廢之未損聖徳上
　未許外人籍籍頗有聞之者左司諫范仲淹因登對
　極諫不可夷簡將廢后奏請勑有司無得受臺諫章
　疏十二月乙卯稱皇后入道賜號净妃居别宫權中
　丞孔道輔怪閤門不受章奏遣吏詗之始知其事奏
　請未降詔書明日與范仲淹帥諸臺諫詣閤門請對
　閤門不爲奏公等欲自宣祐門入趣内東門宣祐監
　官宦者闔扉拒之道輔拊門銅環大呼曰皇后被廢
　柰何不聽我曺入諫宦者奏之須臾有㫖臺諫欲有
　所言宜詣中書附奏公等悉詣中書論辨諠譁夷簡
　曰廢后自有典故仲淹曰相公不過引漢光武勸上
　耳此光武失徳又足法耶自餘廢后皆昏君所爲夷
　簡拱立曰兹事諸君更自登對力陳之公等退夷簡
　即爲熟狀貶黜道輔等故事中丞罷須有告詞至是
　直以勑除之公等還家勑尋至遣人押出城十一月
　故后郭氏薨后之獲罪也上直以一時之忿且爲吕
　閻所贊故廢之既而悔之后出居瑶華宫章惠太后
　亦逐楊尚二羙人而立曹后久之上遊後園見郭后
　故肩輿悽然傷之作慶金枝詞賜之且曰當復召汝
　呂閻聞之大懼㑹后有小疾文應使醫官故以藥發
　其疾疾甚未絶文應以不救聞遽以棺歛之王伯庸
　時爲諫官上言郭后未卒數日先具棺器請推按起
　居狀上不從但以后禮葬於佛舍而巳或曰章獻初
　崩上與夷簡謀以夏竦等皆莊獻之黨悉罷之退告
　郭后后曰夷簡獨不附太后耶但多機巧善應變耳
　由是并夷簡罷之是日夷簡押班聞唱其名大駭不
　知其故夷簡素與内侍副都知閻文應相結使爲中
　詗乆之乃知事由郭后夷簡由是惡郭后(記/聞)
公知兖州近臣有獻詩百篇者執政請除龍圖閣直學
　士上曰是詩雖多不如孔道輔一言乃以公爲龍圖
　閣直學士(王荆公/撰墓誌)
公使契丹契丹燕使者優人以文宣王爲戯公赩然徑
　出虜使主客者邀還坐且令謝公正色曰中國與北
　朝通好以禮文相接今俳優之徒侮慢先聖而不之
　禁北朝之過也道輔何謝虜君臣黙然
公在寧州道士治真武像有蛇穿其前數出近人人以
　爲神州將欲視驗以聞故率其屬徃拜之而蛇果出
　公即舉笏擊蛇殺之自州將以下皆大驚巳而又皆
　大服由是知名(並墓/誌)
元祐中上元駕幸凝祥池宴從臣教坊伶人以先聖爲
　戯刑部侍郎孔宗翰(道輔/之子)奏唐文宗時嘗有爲此戯
　者詔斥去之今豈宜尚容有此詔付伶官于理或曰
　此細事何足言者孔曰非爾所知天子春秋鼎盛方
　且尊徳樂道而賤工乃爾褻慢縱而不治豈不累聖
　徳乎聞者歎服(燕/談)
　　　尹洙
　　字師魯河南人中進士第事仁宗官至起居舍人
范公貶饒州諫官御史不肯言師魯上書言仲淹臣之
　師友願得俱貶貶監郢州酒税(歐公撰/墓誌)
慶歴中洙與仲淹等友善仲淹等既罷朝政洙亦爲人
　希時宰意攻以居渭州時事遂置獄遣劉湜按之一
　日謂洙曰龍圖以銀爲偏提給銀有記而收偏提無
　籍龍圖當得罪死矣洙曰此不足以致洙罪也以銀
　爲偏提用某工校主之附某籍可取視之湜閱籍果
　然知不能害嘆息而巳其後洙在随州而孫甫知安
　州過隨二人皆好辨論對榻語幾月無所不道而洙
　未嘗有一言及湜者甫問曰劉湜按師魯欲致師魯
　於死而師魯絶口未嘗有一言及湜何也洙曰湜與
　洙本未嘗有不足之意其希用事者意欲害洙廼湜
　不能自樹立耳洙何恨於湜乎甫深伏其識量甫又
　言洙自謂平生好善之心過於嫉惡甫謂信然(南豐/雜識)
師魯謫官均州時希文知鄧州師魯得疾即擅去官詣
　鄧州以後事屬希文希文日徃視其疾一旦遣人召
　希文甚遽既至師魯曰洙今日必死矣人言將死者
　必見鬼神此不可信洙並無所見但覺氣息奄奄就
　盡耳隠几坐與希文語乆之謂希文曰公可出洙將
　逝矣希文出至㕔事巳聞其家號哭希文竭力送其
　喪及妻孥歸洛陽(記/聞)
師魯當天下無事時獨喜論兵爲叙燕息戍二篇行於
　世自西兵起凡五六嵗未嘗不在其間故於西事尤
　習其詳欲訓土兵代戍卒以减邉用爲禦戎長乆之
　䇿皆未及施爲而元昊臣西兵解嚴師魯亦去而得
　罪矣(誌/)
公天性慈仁内剛外和凡事有小而可矜者必惻然不
　忍發見顔貌及臨大節斷大事則心如金石雖鼎鑊
　不可變也
文章自唐之衰日淪淺俗寖以大敝本朝栁仲塗始以
　古道發明之後卒不能大振天聖初公獨與穆叅軍
　伯長矯時所尚力以古文爲主次得歐陽永叔以雄
　詞鼓動之於是後學大悟文風丕變(並韓魏公/撰墓表)
師魯深於春秋故其文謹嚴辭約而理精章奏疏議大
　見風采士林聳慕焉(范文正撰/文集序)
本朝古文栁開仲塗穆修伯長首爲之唱師魯兄弟繼
　其後文忠公蚤工偶儷之文及宦河南始得師魯乃
　出韓退之之文學之盖公與師魯於文雖不同公爲
　古文則居師魯後也如五代史公嘗與師魯約分撰
　其後師魯死無子今歐陽公五代史頒之學官盛行
　於世内果有師魯之文乎抑歐陽公自爲之也歐公
　誌師魯墓論其文曰簡而有法且謂人曰在孔子六
　經中惟春秋可當則歐公於師魯不薄矣崇寧間改
　修神宗正史歐公傳乃云同時有尹洙者亦爲古文
　然洙才不足以望修云葢史官皆晚學小生不知前
　軰文章淵源自有次第也
天聖明道中錢文僖自樞宻留守西都謝希深爲通判
　歐陽永叔爲推官尹師魯爲掌書記梅聖俞爲主簿
　皆天下之士錢相因府第起䨇桂樓西城建臨園驛
　命永叔師魯作記永叔文先成凡千餘言師魯曰洙
　只用五百字可記文成永叔服其簡古永叔自此始
　爲古文(並聞/見錄)
韓魏公曰希文常勸以身安而後國家可保師魯以謂
　不然直謂臨國家不當更顧身公雖重希文之説然
　性之所喜以師魯爲愜爾(別/録)
　　　余靖　襄公
　　字安道建州人舉進士試書判㧞萃事仁宗官至
　　工部尚書
范文正以言事忤大臣貶知饒州諫官御史緘口避禍
　無敢言者公獨上書曰陛下親政以來三逐言事者
　矣若習以爲常不甚重惜恐鉗天下之口書既上落
　職監筠州酒税尹洙歐陽修相繼抗疏論列又以書
　讓諫官以得罪逺謫時天下賢士相與惜其去號爲
　四賢
慶歴三年上増置諫官以開廣言路親筆公姓名除右
　正言公感激奮勵遇事輙言無所回避是年太白犯
　嵗星於太㣲端門之右公論之曰金火罰星皆主兵
　喪及饑葢木爲徳金爲刑惟金沴木五行所忌願陛
　下責躬修徳以謝天變(並蘇台文/撰行狀)
開寳塔災得舊瘞舎利迎入内廷傳言頗有光怪將復
　建塔公言彼一塔不能自衛何福可及於民凡腐草
　皆有光水精及珠之圓者夜亦有光烏足異也上從
　之(筆/談)
奉使契丹入辭書所奏事於笏各用一字爲目上顧見
　之問其所書者何靖以實對上指其字一一問之盡
　而後巳(記/聞)
慶歴四年元昊請和將加封册而契丹以兵臨境上遣
　使言爲中國討賊請止毋與和朝廷患之議未决公
　獨謂中國厭兵久矣此契丹之所幸一日使吾息兵
　養勇非其利也故用此以撓我耳是不可聽朝廷雖
　是公言猶留夏册不遣而假公諫議大夫以報公從
　十餘騎馳居庸闗見虜於九十九泉從容坐帳中辨
　析徃復數十卒屈其議取其要領而還朝廷遂發册
　臣元昊西師既解嚴而北邉亦無事(神道碑歐/陽公撰)
使契丹能爲胡語契丹愛之及再徃虜情益親余作胡
　語詩虜主大喜還坐貶官(貢父/詩話)
唐之畨舶裝船舊皆取税公奏罷之以來逺商又請立
　法戒當任官吏不得市南藥及公北歸不載南海一
　物(行/狀)
本名希古韶州人舉進士未預解薦曲江主薄王仝喜
　遇之時知韶州者舉制科仝亦舉制科知州怒以爲
　玩巳捃其罪無所得惟得仝與希古接坐仝坐違勅
　停任希古杖臋二十仝遂閒居䖍州不復仕進希古
　更名靖取他州解及第景祐中爲館職爲范文正訟
　寃獲罪由是知名范公叅政引爲諫官祕書丞茹孝
　標䘮服未除入京私營身計靖上言孝標冒哀求仕
　不孝孝標由是獲罪深恨靖靖遷龍圖閣直學士王
　仝數以書干靖求貨靖不能應其求孝標聞靖嘗犯
　刑詐匿應舉乃自詣韶州購求其案得之時錢子飛
　爲諫官方攻范黨孝標以其事語之子飛即以聞詔
　下䖍州問王仝靖隂使人諷仝令避去仝辭以貧不
　能出靖置銀百兩於茶篚中託人餉之所託者怪其
　重開視竊銀而致茶於仝仝大怒及詔至州官勸仝
　對當日接坐者余希古今不知所在仝不從對稱希
　古即靖是也靖遂以將軍分司(記/聞)
　　　王質
　　字子野文正公之姪也以䕃補官召試賜進士及
　　第事仁宗官至天章閣侍制
通判蘓州州守黄宗旦頗以新進少公議事則曰少年
　乃與丈人争事公曰受命佐君事有當争職也宗旦
　雖屢屈折而政常得無失稍徳公助已宗旦得盗鑄
　錢百餘人以託公公曰事發無跡何從得之曰吾以
　術鉤出之公愀然曰仁者之政以術鉤人寘之死而
　又喜乎宗旦慙服遂緩出其獄始大稱公曰君子也
遷湖北轉運使當用兵西方急於財用之時獨不進羡
　餘其賦歛近寛平治以常法故他路不勝其弊而荆
　湖之人自若
判吏部流内銓號爲稱職而於選法未嘗有所更易人
　或問之公曰選法具備如權衡在執者不欺其輕重
　耳何必屢更其法
范仲淹以言事貶饒州方治黨人甚急公獨扶病率子
　弟餞於東門留連數日大臣有以讓公曰長者亦爲
　此乎何苦自䧟朋黨公曰范公天下賢者若得爲黨
　人公之賜質厚矣聞者爲公縮頸(並歐公撰/神道碑)
文正作舍人時家甚虚嘗貸人金以贍昆弟過期不入
　輟所乗馬以償之公因閱家藏書而得其劵召家人
　示之曰此前人清風吾軰當奉而不墜宜祕藏之又
　得顔魯公爲尚書時乞米於李大夫墨帖刻石以模
　之遍遺親友終身不貪所至有冰蘗聲(范文正/撰墓表)
　　　孫甫
　　字之翰許州人再舉及第事仁宗官至天章閣待
　　制兼侍讀
監益州交子務蜀用鐡錢民苦轉貿重故設法書紙代
　錢以便市易轉運使以偽造犯法者多欲廢不用公
　曰交子可以偽造錢亦可以私鑄私鑄有犯錢可廢
　乎但嚴治之不當以小仁廢大利後卒不能廢(歐公/撰墓)
　(誌/)
祁公爲樞宻副使薦於朝得祕閣校理是時天子方銳
　意更用二三大臣乃極選一時知名士増置諫官使
　補缺失公以右正言居諫院上好納諫諍未嘗罷言
　者而至言宫禁事他人猶須委曲開諷而公獨曰所
　謂后者正嫡也其餘皆猶婢耳貴賤有等用物不宜
　過僣自古寵女色初不制而後不能制者其禍不可
　悔上深嘉納之保州兵變前有告者大臣不時發之
　公因力言樞宻使副當得罪使乃杜祁公也邉將劉
　滬城水洛於渭州部署尹洙以滬違節度將誅之大
　臣稍主洙議公以謂水洛通秦渭於國家利滬不可
　罪由是罷洙而釋滬洙公平生所善者也公在諫院
　所言補益尤多是三者其一人所難言其二人所難
　處者其後言宰相以某事當去者上亟爲罷之因以
　陳執中爲叅知政事公又言執中不可用由是上難
　之公遂求解職(墓/誌)
慶歴中孫甫蔡襄爲諫官言宰臣晏殊役官兵治邸舍
　懷安茍且無向公之心遂罷殊政事而甫等因薦富
　弼代殊上怒以謂進用宰相人主之任臣下不宜有
　所指陳遂相陳執中而甫等極言執中不可用不聽
　求罷(南豐/雜識)
慶歴中上用杜衍范仲淹富弼韓琦任政事而以歐陽
　修蔡襄及甫等為諫官欲更張庶事致太平之功仲
　淹亦皆戮力自効欲報人主之知然好同惡異不能
　曠然無適莫甫嘗家居石介過之問介適何許來介
　言方過富公問富公何為介曰富公言滕宗諒守慶
　州用公使錢坐法杜公則欲致宗諒重法不然則衍
　不能在此范公則欲薄其罪曰不然則仲淹請去富
　公欲抵宗諒重法則懼違范公欲薄其罪則懼違杜
　公患是不知所決甫曰守道以為如何介曰介
　亦竊患之甫嘆曰法者人主之操柄今富公患重罪
　宗諒則違范公薄其罪則違杜公是不知有法而未
　嘗意在人主也守道平生好議論自謂正直亦安得
　此言乎(同/上)
初元昊反河西契丹亦以兵近邉謀棄約任事者於西
　方益禁兵二十萬北方益土兵亦二十萬又益禁兵
　四十指揮及羣盗張海等刼京西江淮皆警是時巳
　更用大臣矣又令天下益禁兵公言曰天下所以大
　困在浮費而浮費之廣者兵為甚今不能損又可益
　之邪且兵巳百萬矣不能止盗而但欲多兵豈可謂
　知所先後哉不報於是極論古今養兵多少之利害
　以聞語詆大臣尤切(行/狀)
為兩浙轉運使范文正守杭以大臣或便宜行事公曰
　范公貴臣也吾屈於此則彼不得伸於彼矣由是一
　切䋲以法而常以監司自處范公遇公無倦色及退
　而不能無恨公遇范公不少下然退而未嘗不稱其
　賢也(誌/)
人嘗與一硯直三十千公曰硯何異而如此之價也客
　曰硯以石潤為賢此石呵之則水流甫曰一日可得
　一擔水纔直三錢買此何用竟不受(筆/談)
公博學强記尤善言唐事能詳其君臣行事本末以推
　見當時治亂毎為人説如其身履其間而聽者曉然
　如目見故學者以為終嵗讀史不如一日聞公論也
　所著唐史記七十五巻論議閎贍書未及成公巳卒
　詔取其書藏秘府(誌/)
司馬温公書公唐史記後云孫公昔著此書甚自重惜
　常别緘其藁於笥必盥手啟之謂家人曰萬一有水
　火刀兵之急他貨財盡棄之此笥不可失也毎公私
　少間則増損改易未嘗去手其在江東為轉運使出
　行部亦以自随過亭傳休止輙取修之㑹宣州有急
　變乗馹遽徃不暇挈以俱既行其後金陵大火延及
　轉運廨舍弟子察親負其笥避於沼中島上公在宣
　州聞之亟還入問曰唐書在乎察對曰在乃悦餘無
　所問自壯年至於白首乃成亦未以示人文潞公執
　政嘗就公借之公不與但録姚宋論以與之况他人
　固不得見也
蘓内翰答李薦書云錄示孫之翰唐論僕不識之翰今
　見此書凛然得其為人至論褚遂良不譛劉洎太子
　瑛之廢由張説張廵之敗由房琯李光弼不當圖史
　思明宣宗有小善而無人君大略皆舊史所不及也
　
　
　宋名臣言行録前集巻九
欽定四庫全書
　宋名臣言行錄前集巻十
　　　　　　　　　　　　宋　朱子　纂集
　　　陳搏　希夷先生(穆修才种放逋魏野/李之    林  附)
　　字圖南亳州人周世宗賜號白雲先生太宗賜號
　　希夷
摶隠居華山多閉門獨卧至百餘日不起周世宗召至
　闕下令於禁中扄戸以試之月餘始開摶熟寐如故
　甚異之因問黄白之術曰陛下為天下君當以蒼生
　為念豈宜留意於為金乎世宗不悦放還山太宗即
　位再召之留闕下數月延入宫中與語遣中使送至
　中書宰相宋琪等問曰先生得元黙修養之道可以
　授人乎曰練養之道皆所不知然正使白日昇天何
　益於治聖上龍顔秀異有天人之表洞達古今治亂
　之㫖誠有道仁聖之主正是君臣合徳以治天下之
　時勤行修練無以加此琪等表上其言上喜甚(談/苑)
摶負經綸之才歴五季亂離遊四方志不遂入山隠居
　自晉漢以後毎聞一朝革命顰蹙數日人有問者瞪
　目不答一日方乗驢遊華隂市聞太祖登極驚喜大
　笑問其故又笑曰天下自此定矣太祖方潜龍時搏
　嘗見天日之表知太平有日矣遯跡之初有詩云十
　年踪跡走紅塵回首青山入夢頻紫陌縱榮爭及睡
　朱門雖富不如貧愁聞劍㦸扶危主悶見笙歌聒醉
　人携取舊書歸舊隠野花啼鳥一般春豈淺丈夫哉
　(邵伯温易/學辨惑)
太宗召赴闕賜詩云曽向前朝出白雲後來消息杳無
　聞如今若肯隨徵召摠把三峯乞與君先生服華陽
　巾草履垂絛以賓禮見賜坐(燕/談)
太平興國初召至闕求一靜室休息乃賜館於建龍觀
　扄户熟寐月餘方起上方欲征河東搏諫止之九年
　復來朝始陳河東可取暨王師再舉果執劉繼元平
　并州
太宗問搏曰堯舜之為天下今可致否對曰堯舜土階
　三尺茅茨不剪其跡似不可及然能以清凈為治即
　今之堯舜也(並辨/惑)
被召至闕下間有士大夫詣其所止願聞善言以自規
　摶曰優好之所勿乆戀得志之地勿再徃聞者以為
　至言(倦遊/錄)
康節嘗誦希夷之語曰得便宜事不得再作得便宜處
　不可再去又曰落便宜是得便宜故康節詩云珍重
　至人嘗有語落便宜處得便宜葢可終身行之也
後復再召摶辭曰九重仙詔休教丹鳯啣來一片野心
　巳被白雲留住
搏好讀易以數學授穆伯長穆授李挺之李授康節邵
　堯夫以象學授种放放授廬江許堅堅授范諤此一
　枝傳於南方也世但以為學神仙術善人倫風鑒而
　巳非知圖南者也
穆修字伯長汶陽人後居蔡州師事圖南少豪放性褊
　少合多遊京洛間人嘗書其句於禁中壁間真宗見
　之深加賞嘆問侍臣曰此為誰詩或以穆修對上曰
　有文如此公卿何以不薦丁晉公在側曰此人行不
　逮文由是上不復問葢伯長與晉公有布衣舊晉公
　赴䕫漕伯長猶未仕相遇漢上晉公意欲伯長先致
　禮伯長竟不一揖而去晉公銜之由是短於上前後
　晉公貶珠崖徙道州公有詩云却謗有虞刑政失四
　凶何事不量移可見其不相善也公登進士第後為
　潁州文學㕘軍故當時呼之曰穆叅軍老益貧家有
　唐本韓栁集乃丐於所親厚者得金用工鏤板印數
　百帙携入京師相國寺設肆鬻之坐其旁有儒生數
　軰至其肆輙取閱公奪取怒視謂曰先軰能讀一篇
　不失一句當以一部相送遂終年不售時學者方從
　事聲律未知古文伯長始為之倡其後尹洙師魯始
　從之學古文又傳其春秋學
李之才字挺之青州人倜儻不羣師事伯長伯長性嚴
　急稍不如意或至呵叱挺之承順如事父兄登科任
　孟州司戸挺之性坦率不事儀矩時太守范忠獻公
　以此頗不悦後忠獻建節移鎮延安郡僚多送至境
　外挺之但别於近郊衆或讓之挺之曰情文貴稱公
　實不我知而出疆逺送非情豈敢以不情事范公未
　幾忠獻謫守安陸過洛三城故吏無一人徃者獨挺
　之沿檄徃省之忠獻始稱嘆遂受知焉又嘗為衛州
　共城令時康節居祖母服築室蘇門山百源之上挺
　之自造其廬問曰子何所學曰為科舉進取之學耳
　挺之曰科舉之外有義理之學子知之乎曰未也願
　受教挺之曰義理之外有物理之學子知之乎曰未
　也願受教挺之曰物理之外有性命之學子知之乎
　曰未也願受教於是康節始傳其學(並邵伯温/易學辨惑)
种放字明逸隠居終南山豹林谷聞希夷先生之風徃
　見之希夷一日令洒掃庭除曰當有佳客至明逸作
　樵夫拜庭下希夷挽而上之曰君豈樵者二十年後
　當為顯官名聞天下曰放以道義來官禄非所問希
　夷曰君骨相當爾雖晦迹山林恐竟不能安後真宗
　召為司諫帝携其手登龍圖閣論天下事辭歸山拜
　諫議大夫後改工部侍郎先是希夷為明逸卜上世
　塟地於豹林谷下不定穴既塟希夷見之言地固佳
　安穴稍低世世當出名將明逸不娶無子自其姪世
　衡至今為將帥有聲(聞見/錄)
希夷嘗戒放曰子他日遭逢明主不假進取迹動天闕
　名馳寰海名者古今之羙器造物者深忌之天地間
　無完名子名將起必有物敗可戒之放至晚節侈飾
　過度營産滿豐鎬間門人戚屬亦怙勢强併嵗入益
　厚遂䘮清節(玉壺/清話)
放以處士召見真宗待以殊禮名動海内後謁歸終南
　山恃恩驕倨王嗣宗知長安放至通判以下羣拜謁
　放小俛垂首接之而巳嗣宗内不平放召其姪出拜
　嗣宗嗣宗坐受之放怒嗣宗曰向者通判以下拜君
　君扶之而巳此白丁耳嗣宗狀元及第名位不輕胡
　為不得坐受其拜放曰君以手搏得狀元耳何足道
　也嗣宗怒遂上疏言放實空踈才識無以逾人專飾
　巧詐盗虚名陛下尊禮放擢為顯官臣恐天下竊笑
　益長澆偽之風且陛下召魏野野閉門避匿而放隂
　結權貴以自薦達因抉摘放隂事數條上雖兩不之
　問而待放之意浸衰(記/聞)
放别業在終南山後生從之學者甚衆性嗜酒躬耕種
　秫以自養所居有林泉之勝殊為幽絶真宗聞之遣
　中使携畫工圖之開龍圖閣召輔臣觀焉上嘆賞之
　其後甘棠魏野郊居有幽趣帝亦使人圖之故野有詩
　曰幽居帝畫㸔(燕/談)
處士魏野字仲先居於東郊架草堂有水竹之勝好彈
　琴作詩清苦多聞於時上祀汾隂召之辭疾不至以
　詩贄王文正公曰從前輔相皆頻出獨在中書十五
　秋泰嶽汾隂俱禮畢這迴好伴赤松遊公覽之喜形
　於色以酒茗藥物為荅旦得詩感悟以疾屢辭政柄
　遂拜太尉玉清昭應宫使(王文正/遺事)野謂冦準曰自古
　功名葢世少有全者因與詩曰好去上天辭將相歸
　來平地作神仙及貶始悔不用野之言(仁宗/政要)野子閑
　亦不仕嘉祐中賜號清逸處士(温公/集云)
林逋字君復居杭州西湖之孤山真宗聞其名賜號和
　靖處士詔長吏嵗時勞問逋工筆畫善為詩如草泥
　行郭索雲木呌鉤輈頗爲士夫所稱又梅花詩云踈
　影横斜水清淺暗香浮動月黄昏評詩者謂前世詠
　梅者多矣未有此句也又其臨終為句云茂陵他日
　求遺藁猶喜初無封禪書尤為人稱誦(歸田/錄)　逋景
　祐初尚無恙范文正公亦過其廬贈逋詩曰巢由不
　願仕堯舜豈遺人又曰風俗因君厚文章到老醇其
　激賞如此(青箱/雜記)
　　　胡瑗　安定先生
　　字翼之泰州人累舉不第以范文正薦官至太常
　　博士
侍講布衣時與孫明復石守道同讀書泰山攻苦食淡
　終夜不寢一坐十年不歸得家問見上有平安二字
　即投之澗中不復展讀(曽孫滌/所記)
師道廢久矣自明道景祐以來學者有師惟先生暨孫
　明復石守道三人而先生之徒最盛慶歴四年春天
　子開天章閣與大臣講天下事始慨然詔州縣皆立
　學於是建太學於京師而有司請下湖州取先生之
　法以為太學法至今為著令(歐公撰/墓表)
在湖州置治道齋學者有欲明治道者講之於中如治
　兵治民水利筭數之類嘗言劉彛善水利後累為政
　皆興水利有功(程氏/遺書)
先生尤患隋唐以來仕進尚文詞而遺經業茍趨禄利
　及為蘇湖二州教授嚴條約以身先之雖大暑必公
　服終日以見諸生解經至有要義懇懇為諸生言其
　所以治巳而後治乎人者學徒千數日月刮劘為文
　章皆傳經義必以理勝信其師説敦尚行實後為太
　學四方歸之庠舍不能容旁拓歩軍居以廣之五經
　異論弟子記之目為胡氏口義(蔡端明/撰墓誌)
侍講讀乾元亨利貞不避諱上與左右皆失色侍講徐
　曰臨文不諱上意遂解(曽孫/滌記)
在湖學時福唐劉彛中徃從之學者數百人彛為髙弟
　熈寧二年召對上問曰胡瑗文章與王安石孰優彛
　曰胡瑗以道徳仁義教東南諸生時王安石方在場
　屋修進士業臣聞聖人之道有體有用有文君臣父
　子仁義禮樂歴世不可變者其體也詩書史傳子集
　埀法後世者文也舉而措之天下能潤澤其民歸於
　皇極者其用也國家累朝取士不以體用為本而尚
　其聲律浮華之詞是以風俗媮薄臣師瑗當寳元明
　道之間尤病其失遂明體用之學以授諸生夙夜勤
　瘁二十餘年專切學校始自蘇湖終于太學出其門
　者無慮一千餘人故今學者明夫聖人體用以為政
　教之本皆臣師之功也上曰其門人今在朝者為誰
　對曰若錢藻之淵篤孫覺之純明范純仁之直温錢
　公輔之簡諒皆陛下所知也其在外明體適用教於
　民者迨數十軰其餘政事文學粗出於人者不可勝
　數此天下四方之所共知而嘆美之不足者也上悦
　(李廌/書)
侍講當召對例須先就閣門習儀侍講曰吾平生所讀
　書即事君之禮也何以習為閣門奏上令就舟次習
　之侍講固辭上亦不之强人皆謂山野之人必失儀
　及登對乃大稱旨上謂左右曰胡瑗進退周旋舉合
　古禮(曽孫/滌記)
皇祐至和間為國子直講朝廷命主太學生千餘人先
　生日講易毎講罷或引當世之事以明之至小畜以
　謂畜止也臣止君也已乃言及中令趙公補所碎劄
　子呈於藝祖之事(塵/史)
判國子監其教育諸生有法先生語諸生食飽未可據
　案或乆坐皆於氣血有傷當習射投壺游息焉是亦
　食不語寢不言之遺意也程伊川曰凡從安定先生
　學者其醇厚和易之氣望之可知也
仁宗朝嘗上書請興武學其略曰頃歳吳育巳建議興
　武學但官非其人不乆而廢今國子監直講内梅堯
　臣曽注孫子大明深義孫復而下皆明經㫖臣曽任
　邉陲丹州推官頗知武事若使堯臣等兼莅武學毎
　日只講論語使知忠孝仁義之道講孫吳使知制勝
　御敵之術於武臣子孫中選有智略者二三百人教
　習之則一二十年之間必有成效臣已撰成武學規
　矩一巻進呈時議難之(吕厚/明記)
時方尚詞賦獨湖學以經義及時務學中故有經義齋
　治事齋經義齋者擇疏通有器局者居之治事齋者
　人各治一事又兼一事如邉防水利之類故天下謂
　湖學多秀異其出而筮仕徃徃取髙第及為政多適
　於世用若老於吏事者由講習有素也歐公詩云吳
　興先生富道徳詵詵弟子皆賢才王荆公詩云先取
　先生作梁柱以次收拾桷與榱(家塾/記)
初為直講有㫖專掌一學之政遂推誠教育多士亦甄
　别人物故好尚經術者好談兵戰者好文藝者好尚
　節義者皆使之以類羣居相與講習胡亦時召之使
　論其所學為定其理或自出一義使人人以對為可
　否之當時政事俾之折𠂻故人皆樂從而有成今朝
　廷名臣徃徃胡之徒也(李廌/記)
為國子先生日畨禺有大商遣其子來就學其子儇宕
　所齎千金仍病甚瘠客於逆旅若將斃焉偶其父至
　京師閔而不責携其子謁胡先生告其故曰是宜先
　警其心而後教誘之以道者也乃取一帙書曰汝讀
　是可以先知養生之術知養生而後可以進學矣其
　子視其書乃黄帝素問也讀之未竟惴惴然懼伐性
　命之過甚痛悔自責兾可自新胡知其巳悟召而誨
　之曰知愛身則可以修身自今以始其洗心向道取
　聖賢之書次第讀之既通其義然後為文則汝可以
　成名聖人不貴無過而貴改過無懐昔悔第勉事業
　其人頴脫善學二三年登上第而歸(李廌/記)
治家甚嚴尤謹内外之分兒婦雖父母在非節朔不許
　歸寧有遺訓嫁女必須勝吾家者娶婦必須不若吾
　家者或問其故曰嫁女勝吾家則女之事人必欽必
　戒娶婦不若吾家則婦之事舅姑必執婦道(曽孫/滌記)
　　　孫復　泰山先生
　　字明復晉州人舉進士不中退居泰山用富范薦
　　官至直講
先生少舉進士不中退居泰山之陽學春秋著尊王發
　㣲魯多學者其尤賢而有道者石介自介而下皆以
　弟子事之孔道輔聞先生之風就見之介執杖履侍
　左右先生坐則立升降拜則扶之及其徃謝也亦然
　魯人由是始識師弟子之禮莫不嗟嘆之(歐公撰/墓誌)
退居泰山之陽枯槁憔悴鬚鬢皓白故相李文定守兗
　見之歎曰先生年五十一室獨居誰侍左右不幸風
　雨飲食生疾奈何吾弟之女甚賢可以奉箕帚先生
　固辭文定曰吾女不妻先生不過一官人妻先生徳
　髙天下幸婿李氏榮貴莫大於此先生曰宰相女不
　以妻公侯貴戚而固以嫁山谷衰老藜藿不充之人
　相國之賢古無有也予不可不成相國之賢遂娶之
　其女亦甘淡薄事先生盡禮故當時士大夫莫不賢
　之(渑水/燕談)
先生治春秋不惑傳注不為曲説以亂經其言簡易明
　於春秋諸侯大夫功罪以考時之盛衰而見王道之
　治亂得於經之本義為多(墓/誌)
先生惡胡瑗之為人在太學常相避瑗治經不如先生
　而教養過之(邵氏/後錄)
范文正在睢陽掌學有孫秀才者索遊上謁文正贈錢
　一千明年孫生復道睢陽謁文正又贈一千因問何
　為汲汲於道路孫生戚然動色曰母老無以養若日
　得百錢則甘㫖足矣文正曰吾觀子辭氣非乞客也
　二年僕僕所得幾何而廢學多矣吾今補子學職月
　可得三千以供養子能安於學乎孫生大喜於是授
　以春秋而孫生篤學不舍晝夜明年文正去睢陽孫
　亦辭歸後十年聞泰山下有孫明復先生以春秋教
　授學者道徳髙邁朝廷召至乃昔日索遊孫秀才也
　(筆/録)
　　　石介　徂徠先生
　　字守道兗州人進士及第官至直講
守道為舉子時寓學於南都其固窮苦學世無比者王
　瀆聞其勤約因㑹客以盤餐遺之石謝曰甘脆者亦
　介之願也但日饗之則可若止得一餐則明日何以
　繼乎朝饗膏粱暮厭粗糲人之常情也介所以不敢
　當賜便以食還王咨重之(倦遊/録)
慶歴三年吕夷簡罷相夏竦罷樞使而杜衍章得象晏
　殊賈昌朝范仲淹富弼韓琦同時執政歐陽修余靖
　王素蔡襄並為諫官先生喜曰此盛事也歌頌吾職
　其可巳乎乃作慶歴聖徳詩略曰衆賢之進如茅斯
　㧞大奸之去如距斯脫衆賢謂衍等大姦斥竦也詩
　且出泰山先生見之曰子禍始於此矣先生不自安
　求出通判濮州(歐公撰/墓誌)
聖徳詩云維仲淹弼一䕫一卨又曰琦器魁礧豈視扂
　楔可屬大事重厚如勃其後富范為宋名臣而魏公
　定䇿兩朝措天下於泰山之安人始歎先生之知人
　(燕/談)
先生非隠者其仕嘗位於朝矣然魯之人不稱其官而
　稱其徳以為徂徠魯之望先生魯人之所尊故因其
　所居之山以配其有徳之稱曰徂徠先生其遇事發
　憤作為文章極陳古今治亂成敗以指切當世賢愚
　善惡是是非非無所諱忌世俗頗駭其言由是謗議
　喧然而小人尤嫉惡之相與出力必擠之死先生安
　然不惑不變曰吾道固如是吾勇過孟軻矣(墓/誌)
天聖以來穆伯長尹師魯蘇子美歐陽永叔始倡為古
　文以變西崑體學者翕然從之其有楊劉體者人戲
　之曰莫太崑否守道深嫉之以為孔門之大害作怪
　説三篇上篇排佛老下篇排楊億於是新進後學不
　敢為楊劉體亦不敢談佛老後歐蘇復主楊大年(家/塾)
　(記/)
介既卒夏英公言於仁宗曰介實不死北走胡矣尋有
　㫖編管介妻子於江淮又出中使與京東部刺史發
　介棺以驗虚實是時吕夷簡為京東轉運使謂中使
　曰若發棺空而介果北走則雖孥戮不足以為酷萬
　一介屍在未嘗叛去即是朝廷無故發人塜墓何以
　示後世邪介之死必有棺殮之人及内外親戚及㑹
　塟門生無慮數百至於舉柩空棺必用㐫肆之人今
　皆檄召至此劾問之茍無異説即皆令具軍令狀以
　保任之亦足以應詔也中使大以為然遂合數百狀
　皆結罪保證中使持以入奏仁宗亦悟竦之譛尋有
　㫖放介妻子還鄉而世以夷簡為長者及竦之死也
　仁宗將徃澆奠吳奎言於上曰夏竦多詐今亦死矣
　仁宗憮然至其家澆奠畢躊蹰乆之命大閹去竦面
　羃而視之世謂剖棺之與去面羃其為人主之疑一
　也亦所謂報應者耶(筆/錄)
張安道雅不喜介謂狂譎盗名所以與歐范不足至人
　目以姦邪一日謁曽祖至祖父子容書室中見介書
　曰吾弟何為與此狂生遊又問黄景㣲何在問前日
　狂生以羔鴈聘之不受何不與喫了羊着了絹一任
　作怪何足與之較辭受義理也曽祖除御史中丞固
　辭不拜石介以書與祖父以不拜為非其略云内相
　為名臣子容為賢子天下屬望所係非輕豈可以辭
　位為亷安道見者此書也(蘇氏/談訓)
　　　蘇洵　老泉先生
　　字明允眉州人常舉進士茂材異等不中歐公上
　　其書韓公復薦之遂除校書郎
君少不喜學年巳壯猶不知書始大發憤謝其素所徃
　來少年閉戸讀書為文詞嵗餘舉進士再不中退而
　嘆曰此不足為吾學也悉取所為文數百篇焚之益
　閉户讀書絶筆不為文辭者五六年涵蓄充溢抑而
　不發乆之慨然曰可矣由是下筆頃刻數千言其縱
　横上下出入馳驟必造於深㣲而後止盖其禀也厚
　故發之遲志也慤故得之精自來京師一時學者皆
　尊其賢學其文以為師法以其父子俱知名故號老
　蘇以别之(歐公撰/墓誌)
永叔一見權書衡論目為荀卿子獻其書於相由是名
　動天下士争誦其文時文為一變時相韓公琦嘗與
　論天下事亦以為賈誼不能過也初作昭陵禮廢缺
　琦為大禮使事從其厚調發趨辦州縣騷然先生以
　書諫琦且再三至引華元不臣以責之琦為變色然
　顧大義稍省其過甚者及先生歿琦亦頗自咎恨以
　詩哭之曰知賢不早媿莫先於余者矣(張安道/撰墓表)
嘉祐初王安石名始盛黨友傾一時歐陽修亦善之勸
　先生與之遊而安石亦願友於先生先生曰吾知其
　人矣是亦不近人情者鮮不為天下患安石之母死
　士大夫皆吊先生獨不徃作辨姦一篇先生既沒三
　年而安石用事其言乃信辨姦略云山巨源見王衍
　曰誤天下蒼生者必此人也郭汾陽見盧杞曰此人
　得志吾子孫無遺類矣自今言之其理固有可見者
　以吾觀之王衍之為人也容貌言語固有以欺世而
　盗名者然使晉無惠帝雖衍百千何從而亂天下乎
　盧把之姦固足以敗國然不學無文非徳宗之鄙暗
　亦何從而用之由是言之二公之料二子亦容有未
　必然也今有人焉口誦孔老之言身履夷齊之行収
　召好名之士不得志之人相與語言私立名字以為
　顔淵孟軻復出而隂賊險狠與人異趣是王衍盧杞
　合而為一人也其禍可勝言哉夫面垢不忘洗衣垢
　不㤀澣此人之至情也今也不然衣巨盧之衣食犬
　彘之食囚首䘮面而談詩書此豈其情也哉凡事之
　不近人情者鮮不為大奸慝以葢世之名而濟未形
　之惡雖有願治之主好賢之相猶當舉而用之則其
　為天下之患必然而無疑者非特二子之比也(墓/表)
東坡中制科王荆公問吕申公見蘇軾制䇿否全類戰
　國文章若安石為考官必黜之故荆公後修英宗實
　錄謂蘇明允為戰國縱横之學云(聞見/録)
因論權書衡論曰觀其著書之名已非豈有山林逸民
　立言垂世乃汲汲於用兵如此所見安得不為荆公
　所薄曰大蘇以當時不去二虜之患則天下不可為
　又其審敵篇引晁錯説景帝削地之䇿曰今日夷狄
　之勢是亦七國之勢其意葢欲掃蕩二虜然後致太
　平爾曰才以用兵為事只見搔擾何時見天下息肩
　時節以仁宗之世視二虜豈不勝如戰國時然而孟
　子在戰國時所論全不以兵為先豈以崇虚名而受
　實敝乎亦必有道矣(龜山/語録)
　
　
　
　
　
　
　
　
　
　
　
　
　
　
　
　宋名臣言行錄前集巻十
欽定四庫全書
　宋名臣言行錄後集巻一
　　　　　　　　　　　　宋　朱子　纂集
　　　韓琦　魏國忠獻王
　　字稺圭相州人中進士第二人事仁宗英宗神宗
　　官至丞相配享英宗廟庭
天聖五年仁宗初臨軒試進士公年二十名在第二時
　唱名第一甲方終太史奏日下五色雲見左右從官
　皆賀於殿上
監左藏庫時方貴髙科多徑去為顯職公獨滯於筦庫
　衆以為非宜公處之自若不以為卑冗職事亦未嘗
　茍且(並家/傳)
徙開封府推官理事不倦暑月汗流浹背府尹王博文
　大器重之曰此人要路在前而治民如此眞宰相器
　也(胡氏傳/家錄)
以右司諌供職勸上明得失正朝廷紀綱親近忠直放
　逺邪佞時災異數見公以災變屢發主於執政者非
　才累言於上未見納公又奏曰豈陛下擇輔弼未得
　其人耶若杜衍范仲淹孔道輔宋郊胥偃衆以為忠
　正之臣可􁁎進擢不然嘗所用者王曾吕夷簡蔡齊
　宋綬亦人所屬望也章十上不報公抗䟽乞出上乃
　罷宰臣王隨陳堯佐叅政韓億石中立等(家/傳)
公又言賞罰當從中書出今數聞有内降不可不止玉
　曾蔡齊宋綬當世名臣宜大用上納其說王沂公見
　公論事切直有本末謂公曰比年臺諌官多畏避為
　自安計不則激發近名如君固不負所職諫官宜若
　此沂公天下正人公得此益自信(行/狀)
民間作銷金服玩公請以先朝舊制禁絶之乃下詔申
　諭未幾有犯者開封以刑名未明申請審刑院議止
　徒三年公奏大中祥符八年敕犯銷金者斬請復用
　之
詔同詳定阮逸胡瑗等所造鍾律公曰祖宗舊法遵用
　斯久屬者㣘一士之偏議變數朝之定律臣切計之
　不若窮作樂之源為致治之本使政令平簡民物熈
　洽海内擊壤鼔腹以歌太平斯乃上世之樂可得以
　氣象求乎既逹其源又當究當今之所急國家方夏
　寧一又弛邊備犬戎之性豈能常保願陛下與左右
　弼臣緩兹求樂之誠移訪安邉之議急其所急在理
　為長遂詔將來南郊用和峴舊樂
發解開封府舉人時惟禮部貢院置封彌謄錄二司開
　封止有封彌官公請並設謄錄司以示至公從之
公言自古興儉以勸天下必以身先之今欲减省浮費
　莫如自宫掖始請令三司取入内内侍省并御藥院
　内東門司先朝及今來賜予支費之目比附酌中皆
　從减省無名者一切罷之
公為諌官三年所存諌稿欲歛而焚之以效古人慎密
　之義然恐無以見人主從諌之美乃集七十餘章為
　三巻曰諌垣存稿自序於首大畧曰諌主於理勝而
　以至誠將之(並家/傳)
以益利路人飢為體量安撫使公至則蠲减稅以募人
　入粟招募壯者等第刺以為廂禁軍一人充軍數口
　之家得以全活檄劒門關民流移而東者勿禁簡州
　艱食為甚明道中以災傷嘗勸納粟後糶錢十六餘
　萬歸於常平公曰是錢乃賑濟之餘非官緡也發庫
　盡以給四等以下戸逐貪殘不職吏罷冗役七百六
　十人為饘粥活飢人一百九十餘萬蜀人曰使者之
　來更生我也(家/傳)
元昊初叛兵鋒銳甚中國久不知戰人心頗恐授公陜
　西安撫使趣上道公勇欲自効馳至延安則𦍑已解
　圍去然士氣沮傷將吏往往移病求罷職公即選練
　材武治戰守器慰安居人收召豪傑與之計議范雍
　守延州朝廷以為不能欲以趙振代公奏曰願留雍
　以觀後效無已則范仲淹為可以為國家計非私仲
　淹也若涉朋比誤陛下事當族慶人陳叔慶等陳邉
　防策補官東南公奏曰忠義憤懣為國獻計雖稍收
　用乃置於僻左實覊縻之非所以開示誠意招徠人
　才也
康定元年夏竦都䕶西師公副之未幾遣學士晁宗慤
　内侍王守忠督出兵攻賊公曰如詔意為便不則元
　昊聚兵出不意攻伐我倉卒赴敵必敗合府争之公
　所論不得用使持奏還而元昊掠鎮戎軍偏將劉繼
　宗逆戰果不利詔下切責俾以進兵日月來上衆復
　㑹議乃畫攻守二䇿求中决公馳驛奏闕下上許用
　攻䇿已而執政以為難公不得已獨上章曰元昊精
　兵不出四五萬餘皆婦女老弱舉族而行我四路之
　兵不為少分戍數十城寨彼聚而來故常衆我散故
　常寡相遇毎不敵是以元昊能數勝今不究此失乃
　待賊大過以二十萬重兵惴然守界濠不敢與虜角
　臣實痛之願更命近臣觀賊之隙如不可不擊則願
　不疑臣言奏雖未下知兵者以公言為然
公往來塞下勤苦忘寢食期有以報上出按屯至涇原
　聞元昊乞和公諭諸將曰無約而降者謀也宜益備
　遽調兵兵未集賊果入鈔山外公指圖授諸將曰山
　間狹隘可守過此必有伏或致師以怒我或為餌以
　誘我皆無得輙出待其歸且惰也邀擊之而禆將任
　福王仲寳狃小勝數違節度公檄之曰違節度有功
　亦斬福猶進兵遇伏遂戰死疾公者乞置公大罪後
　大帥使收餘兵得檄福衣帶間封上之朝廷知罪在
　諸將止左遷右司諌知秦州
公在秦增廣州城以保固東西市招集屬戸益市諸羌
　馬討殺生羌之鈔邉者厲兵以待賊訖公去秦賊不
　敢窺塞
慶厯二年陜西四帥皆改觀察使公為秦州觀察使曰
　吾君憂邉臣子何可以擇官獨不辭
初京師所遣戍兵脆懦不習勞苦賊嘗輕之目曰東軍
　而土兵勁悍善戰公奏增土兵以抗賊而稍减屯戍
　内實京師又以籠竿城據衝要乞建為德順軍以蔽
　蕭關鳴沙之道既任事久嵗補月完甲械精堅諸城
　皆有備賞罰信於軍中將亦習戰闘識形勢毎出輙
　有功公方建請於鄜延渭三州各以土兵三萬為一
　軍軍雖别屯而耳目相通為一視虜所不備互出𢷬
　之破其和市屠其種落困撓其國因以招横山之人
　度横山隳則平夏兵素弱必不能支我下視興靈穴
　中兔爾章既上又與范公定謀益堅而元昊黠賊知
　不可敵亦歛兵不敢近塞(並行/狀)
公駐延安忽有人夜攜匕首至卧内遽褰幃帳公起坐
　問曰誰何曰某來殺諌議又問曰誰遣汝來曰張相
　公遣某來盖是時張元夏國正用事也公復就枕曰
　汝攜予首去其人曰某不忍願得金帶足矣遂取帶
　而出明日亦不治此事俄有守陴卒報城櫓上得金
　帶者納之時范純祐亦在延安謂公曰不治此事為
　得體盖行之則沮國威今乃受其帶是堕賊計中矣
　公嘆曰非琦所及(麈/史)
公與范公同召拜樞密使副公自請捍邉至五表不聽
　既至又與范公伸前議同决䇿上前期以兵覆元昊
　會夏國送欵公謀不果用范公毎恨齟齬功不就故
　作閱古堂詩叙其事傳於世
初夏人方議和公以謂邉備不可弛請與范公俱出按
　行遂命公宣撫陜西范公宣撫河東范請益兵屯河
　陽蒲中及以兵從公以為不必請兵上前議未合退
　於殿廬中猶争公曰若爾則臣乞自行不用朝廷一
　人一騎范色忿欲再請對道公語公笑止之㑹富公
　賛公說卒不發兵范亦不以為忤(家/傳)
公至關陜以兵數雖多而雜以疲弱耗用度選禁軍不
　堪征戰者停放一萬二千餘人後田况乞選諸路軍
　不堪戰者為廂軍云若謂兵驕久一旦澄汰恐致亂
　則去年韓琦汰邉兵萬餘人豈聞有為亂者哉(家/傳)
時仁宗以天下多事急於求治手詔宰相杜衍曰朕用
　韓琦范仲淹富弼皆中外人望有可施行宜以時上
　之又開天章閣賜坐咨訪急務公條九事大畧備西
　北選將帥明按察豐財用抑佞倖進有能退不才去
　冗食謹入官繼又獻七事議稍用而小人巳側目不
　安二府皆合班奏事公必盡言事雖屬中書公亦對
　上指陳其實同列尤不恱獨仁宗識之曰韓琦性直
　(行/狀)
蘇子美軰為進奏院事發仁宗為讒者所惑夜遣中使
　散入大臣家捕同飲者公明日對曰夜来聞遣官遶
　京城捕館職甚駭物聽此事但付有司自有行遣上
　色悔久之(别/錄)
諸人欲以進奏院事傾正黨宰相章得象晏殊不可否
　賈昌朝參政陰主之張方平宋祁王拱辰皆同力以
　排至列狀言王益柔作傲歌罪當誅公時在右府因
　兩府同對言益柔狂語何足深計較方平等皆陛下
　近臣今西邉用兵有何限大事不為論列而同狀攻
　一王益柔其情亦可見上遂釋然(别/錄)
徙知鄆州京東素多盗捕盗之法以百日為三限限不
　獲者抵罪盗未必得而被刑者衆公請獲他盗者聽
　比折除過捕者有免刑之路故盗多獲朝廷著為天
　下法至今用之(家/傳)
徙鎮定定州久用戎將治兵無法度至於驕不可使公
　至即用兵律裁之察其横軍中尤不可教者捽首斬
　軍門外士死攻圍賻賞其家恤其孤兒使繼衣廪恩
　威既信則倣古兵法作方貟銳三陣指授偏將日月
　教習之由是定兵精勁齊一號為可用冠河朔嵗大
　歉為法賑之活飢人七百萬鄰城旁路刺取其法視
　中山隱然為雄鎮聲動虜中(行/狀)
定卒惡米陳下執籌不請公時為帥聞之馳入倉羣卒
　約十餘人皆持米前訴公曰米乃如此餘人皆退後
　出懷中米一裹曰琦亦請此朝廷置此米一㪷約八
　鐶内地不售一百今雖陳下售猶不失四鐶適皆自
　汝扇揺命盡戮十卒於前公凝然不動一軍股栗(遺/事)
中書習舊弊毎事必用例五房史操例在手顧金錢惟
　意所去取所欲與白舉用之所不欲行或匿例不見
　公令刪取五房例及刑房斷例除其冗繆不可用者
　為綱目類次之封縢謹掌毎用例必自閱自是人知
　賞罰可否出宰相五房史不得髙下於其間(行/狀)
公自為相即與當時諸公同力一德謀議制作銓補天
　下士所汲引多正直有名或忠厚可鎮風俗以公議
　用之士莫知出何人門下嘉祐四年下祫享赦事多
　便民者命諸路舉學行尤異篤遣詣京師館於太學
　試舍人院差使授官立柴氏後為崇義公法春秋存
　亡繼絶之義擇才臣詣四方寛恤民力籍戸絶田租
　為廣惠倉以廣賑䘏募耕唐鄧廢田勸課農作守令
　治最者久其任以率吏課裁定令敕以省疑讞弛茶
　禁以便東南之民議者以謂近於三代之仁義多公
　所論議施行(行/狀)
仁宗春秋髙繼嗣未立天下以為憂雖或有言者而大
　臣莫敢為議首公數乘間伏奏乞選立太子上頋曰
　後宫一二欲就館卿毋亟後誕育皆皇女公一日挾
　孔光傳進對曰漢成帝立二十五年無繼嗣已議立
　帝弟之子定陶王為太子成帝中材常主猶能之以
　陛下之明何難於此哉太祖為天下長慮澤流至今
　惟陛下以太祖心為心則無不可矣仁宗感悟始以
　英宗判宗正寺英宗力辭宦官宫妾勢未便中外皆
　危之公復啓曰陛下屬之以大任而不肯當盖其沉
　逺詳重識慮有以過人非有他也猶豫不决招讒慝
　生變故且名未正則尚得以辭名體一定父子之分
　明則浮議亦不得復揺矣仁宗欣納曰如此則宜乘
　明堂大禮前亟立為太子乃召樞密大臣諭其事或
　愕曰此大事毋遽上頋曰朕意决矣曰誠如此敢為
　天下賀又召學士為詔書學士亦請對然後進藁英
　宗既為太子尚堅卧公又奏曰今既為陛下子何所
　間哉願令宫人就諭㫖及本宫族屬敦勸上如其請
　始就興寧宫㑹仁宗棄天下平旦入預大議英宗即
　帝位宫門徐開追百官班宣遺制衛士坐甲諸司幕
　廡下治䘮人情肅然日至午市肆猶有未知者公性
　厚重未嘗名其功其門人親客或燕坐從容語及太
　子定䇿事必正色曰此仁宗聖德神斷為天下計太
　后母道内助之力朝廷定議久矣臣子果何預焉(行/狀)
仁宗嗣未立公請置内學教宗子建儲之意黙存其中
　事未及行仁宗倦勤勢漸廹更不暇置内學毎進對
　罷即論太子天下本不可不豫立以係天下心語日
　益切時有二宗子育宫中公謂二宗子陛下亦必自
　能見其孰聰明知否上以英宗為言公即將順乞降
　聖㫖劄子權判宗正司後兩府通簽御劄張昇太尉
　見之懼深罪公何不與之素議及次日殿上大言此
　事係社稷陛下不可錯上曰此事與相公商量來昇
　下殿至中書又詰公公曰此甚入思慮來不錯昇退
　公笑曰若素議豈不壞了事(遺/事)
英宗初為皇太子時允弼最尊屬心不平且有語國朝
　制度嗣天子即位先親王賀次六軍次見百官公是
　時先獨召允弼入稱先帝晏駕太子即位大王當賀
　允弼曰皇子為誰曰某人允弼曰豈有團練使為天
　子者何不立尊行公曰先帝有詔允弼曰焉用宰相
　遂循殿陛上公叱下曰大王人臣也不得無禮左右
　甲士已至遂賀次召諸親王見六軍百官中外晏然
　(遺/事)
英宗即位已數月初掛服於柩前哀未發而疾暴作大
　呼語言恐人所不可聞左右皆反走大臣軰駭愕癡
　立莫知所措公亟投杖於地直趨至前抱入簾曰誰
　激惱官家且當服藥内人驚散公呼之徐徐方來遂
　擁上以授之曰皆須用心照管官家再三慰安以出
　仍戒當時見者曰今日事惟某人見某人見外人未
　有知者復就位哭處之若無事然歐公歸以語所親
　曰韓公遇事真不可及(並别/録)
英宗初以驚疑得疾雖平而疑未解潜晦自居猶若疾
　者靣壁卧不受藥餌公日率同僚自捧藥以進公俯
　而懇告則或熟視而不言或取藥覆公之衣而不頋
　公或跪於榻上者移時或拜於床下者數四太后毎
　勞公曰相公亦不易勝矣大王汝自勸及大王勸之
　尤不頋也然須公強之而後服(别/録)
英宗遇貂璫少恩禮左右不恱多道禁中隱密者雖大
　臣亦心惑之公獨屹然不動昌言於衆曰豈有前殿
　不曾差了一語而一入宫門得許多錯來琦深疑此
　事簾前亦屢以此為對自爾人情知公意不搖妄傳
　語言者遂息慈夀一日送密札與公有為孀婦作主
　之語仍勅中貴俟報公但曰領㫖公以山陵有事呈
　乞晚臨後上殿諸公不預既見謂上曰官家不得驚
　有一文字進呈只是不可泄陛下今日皆太后力恩
　不可報然既非天屬之親願加意承奉便自無事上
　曰謹奉教公又云此文字臣不敢留幸宫中宻焚之
　若泄則間遂開卒難合矣他日光獻對中書泣訴英
　宗疾中語言起居狀繼而樞密院對語亦如前富弼
　謂公曰適聞簾下說否弼不忍聞盖富意亦以太后
　之意為然而歸咎於英宗及公力勸太后徹簾不敢
　令冨公預聞後中書已得光獻㫖還政宻院猶未知
　也迨手書出富公愕然因此不恱(家/傳)
英宗既自外來又方寢疾不豫人情向在太后公慮宫
　中有不測者一日因對深以言動太后曰臣等只在
　外靣不得見官家内中保䕶全在太后若官家失照
　管太后亦未安穏太后驚曰相公是何言語自家更
　是用心公即曰太后照管則衆人自照管同列為縮
　頸流汗既而吴奎曰語不太過否公曰不得不如此
　(别/錄)
公潜察英廟巳安而曹后未有還政意乃先建議英廟
　曰可一出祈雨使天下之人識官家上然之咨太后
　太后怒曰獨不先禀此耶孩兒未安恐未能出公曰
　可以出矣后曰人主出不可以不備禮儀方處䘮素
　仗未具公曰此小事朝廷頤㫖即辦不數日素仗成
　上遂幸相國寺京師之疑巳解太后不久即還政
曹后初未還政公力引古以動之云前世母后更聦明
　者多莫不以固吝權位敗名德太后若脫然復辟則
　是千古所未有請閱史書一一可見太后曰自家何
　敢望賢人公察其意囬矣即連賛成之後數日批出
　云某日更不御殿公亟令捲簾徹坐乃徃白上上曰
　莫未否公曰已得親詔矣上遂釋然
初曹后難於還政公說曰當别與太后議儀制(山呼警/蹕益衛)
　(士五百/人之類)太后既允即以諷上上曰相公苦崇奬母后
　是豈好事公曰臣等亟以此誘之方肯放下陛下何
　惜此邪(並别/錄)
帝疾甚時有不遜語后不樂大臣有不預立太子者隂
　進廢立之說惟宰相韓琦確然不變叅政歐陽脩深
　助其議嘗奏事簾前慈聖嗚咽流涕具道不遜狀琦
　曰此病故爾病已必不爾子病母不容之乎慈聖不
　懌曰皇親軰皆笑太后欲於舊窩中尋兎兒聞者驚
　懼皆退數歩獨琦不動曰太后不要胡思亂量少間
　修乃進曰太后事仁宗數十年仁聖之德著於天下
　婦人之性鮮不妬忌昔温成之寵太后處之裕然何
　所不容今母子之間而反不能忍邪后意稍和修復
　進曰仁宗在位嵗久德澤在人人所信服故一日晏
　駕天下禀命奉戴嗣君無一人敢異同者今太后一
　婦人臣等五六措大爾非仁宗遺意天下誰肯聽從
　太后黙然久之而罷後數日獨見英宗帝曰太后待
　我無恩公曰自古聖帝明王不為少矣然獨稱舜為
　大孝豈其餘皆不孝邪父母慈愛而子孝此常事不
　足道惟父母不慈而子不失孝乃可稱但恐陛下事
　之未至爾父母豈有不慈者帝大悟自是不復言太
　后短矣熈寧中歐公退居頴上間言及此曰古所謂
　社稷臣韓公近之(龍川/志)
英宗初立外六班有謀變者或言於公公曰事不成不
　過族耳吾不懼也既而卒無事英宗即政公以其勇
　智不世出可與有為乃考尋中書祖宗御批得百餘
　畨俱闕畧不全補綴僅能識其字皆經國長筭大䇿
　如取太原伐江南伐犬戎付中書之類編成十餘軸
　英宗一見之不覺避御座是時同列皆謂公有不言
　教萬乘事後上僊公哭之慟曰何事不可為(别/錄)
入内都知任守忠者姦邪反覆間諜兩宫時司馬温公
　在諌院吕諌議為侍御凡十餘章請誅之英宗雖悟
　未施行宰相韓琦一日出空頭勅一道叅政歐公已
　簽書矣叅政趙槩難之問歐公曰何如曰苐書之韓
　公必自有說公坐政事堂以頭子勾任守忠立廷下
　數之曰汝罪當死責蘄州團練副使蘄州安置取空
　頭勅填之差使臣即日押行其意以為少緩則中變
　矣(聞見/錄)
公臨大節處危疑茍利國家知無不為若湍水之赴深
　壑無所忌憚或諌曰公所為如是豈惟身不自保恐
　家無處所殆非明哲之所尚公嘆曰為人臣者盡力
　以事其君死生以之頋事之是非何如爾至於成敗
　天也豈可豫憂其不成遂輟不為哉聞者愧服(温公/撰祠)
　(堂/記)
治平中夏國汛使至將以十事聞朝廷未知其何事也
　時大常少卿祝諮館伴既受命先見樞府已而見丞
　相公曰樞宻何語曰樞府云若使人議及十事苐云
　授命館伴不敢輙及邉事公笑曰豈有止主飲食而
　不及他語邪公乃徐料十事以授祝曰彼及某事則
　以某辭對辯某事則以某辭折及宴果及十事凡八
　事正中公所料夏人竦服(燕/談)
濮安懿王以英宗踐阼例當改封上尤詳謹不欲遽既
　踰大祥始詔兩制議其禮兩制謂當稱大國封皇伯
　中書擬所生稱皇伯無經據又封爵須下誥名之則
　未得其中方下三省再議英宗復詔罷之而臺諌官
　攻中書不已尤指歐陽公諸公莫不避匿自解公獨
　謂人曰此中書事皆共議何可獨罪歐陽公士大夫
　嘆其平直忠諒不肯推謗與人(行/狀)
治平三年上疾革二府問疾罷公奏曰陛下久不視朝
　中外憂懼宜蚤建太子以安衆心上頷之公請上親
　筆指揮上乃批曰立太王為皇太子公曰太王乃頴
　王也煩聖躬更親書之上又批於後云太王頴王某
　公曰欲乞只今晚宣麻上頷之時神宗在側聞是命
　辭於榻前者久之制下又設置東宫官屬由是國本
　定矣
神宗既即位王陶自東宫入御史府為中丞意有所觖
　望奏彈宰相不押常朝班朝廷以宰相日奏事埀拱
　退詣文德殿押常朝班或已過辰正則御史臺放班
　行之已數十年為故事陶憤不勝乃肆詆誣上察其
　奸罷陶言職(行/狀)
陶言公不押常朝班為䟦扈帝遣近臣以陶言示公公
　奏曰臣非䟦扈者陛下遣一小黄門至則可縛臣矣
　帝為之動出陶知陳州(聞見/錄)
一日上謂公近有欲以二大國封濮王者如何公曰先
　帝遵守典禮不敢爵父而陛下豈可爵祖又當以何
　親稱之邪此必黨濮議者欲求必勝殊不頋上累聖
　德而措先帝於重不幸也願深察之上欣然納焉(家/傳)
公為相日曾公為亞相趙康靖歐公為叅政凡事該政
　令則曰問集賢該典故則曰問東㕔該文學則曰問
　西㕔至大事則自决之人以為得相體(麈/史)
英宗上僊今上即位一日遂懇辭位上流涕謂相公欲
　何之公一日又持四方士人見責不退書開陳以謂
　清議不容如此豈敢安位上又流涕不語請益堅他
　日忽宣諭已有恩命云亦不久在外虚席以待故除
　兩鎮(除鎮安德勝等軍節/度兼侍中判相州)有衮衣待還之語公復進
　見謂制語太過使臣不得安外乞改之上不許(遺/事)
詔復知相州仍令赴闕朝覲陛辭之日上從容訪問政
　事公因進言用人當辨邪正為治之本莫先於此上
　曰侍中國之龜鑑朕敢不從(家/傳)
公自長安入覲朝廷欲留之公隂知時事遂堅請相陛
　辭日上謂卿去誰可屬國者公引元老一二人上問
　金陵何如公曰為翰林學士則有餘處此地則不可
　上又不答公便退後有問公何以識之公曰嘗讀金
　陵答楊忱一書窺其心術只為一身不為天下以此
　知非宰相器(遺/事)
公自永興過闕神宗問曰卿與王安石議論不同何也
　公曰仁宗立先帝為皇嗣時安石有異議與臣不同
　故也帝以公之語問荆公公曰方仁宗欲立先帝為
　太子時春秋未髙萬一有子措先帝於何地臣之論
　所以與琦異也荆公強辯類此公請冊英宗為皇嗣
　時仁宗曰少俟後宫有就閣者公曰後宫生子所立
　嗣退居舊邸可也盖公有以處之矣然荆公當英宗
　世屢詔不至實自慊也(聞見/録)
改判大名時朝廷行青苖法衆議謂非便臺諫官及言
　者皆以罪斥中外無復敢言者公慨然上䟽乞罷其
　法條例司䟽難頒下及令進奏官指揮本院將中書
　劄子頒行天下公再奏曰臣詳制置司䟽駁事件即
　將臣元奏要切之語多從刪去唯舉大概用偏辭曲
　說為阻難及引周禮國服為息之說文其繆妄上以
　欺罔聖聽下以愚弄天下之人將使無復敢言其非
　者臣不勝痛憤至再有辨列按周禮泉府掌以市之
　征布歛市之不售貨之滯於民用者以其價買之物
　掲而書之以待不時而買者買者各從其抵鄭衆釋
　云書其價掲着其物也不時買者謂急求也抵故價
　也臣謂周制民有貨在市而無人買或有積弊而妨
　民用者則官以時價買之書其物價示民若有急求
　者則以官原買價與之此所謂王道也經又云凡賖
　者祭祀無過旬日䘮紀無過三月鄭衆釋云賖貰也
　以祭祀䘮紀故從官貰買物唐賈公彦䟽云賖與民
　不取利也經又云凡民之貸與其有司辨授之以國
　服為之息鄭衆釋云貸者謂從官借本價也故有息
　使民弗利以其所賈之國所出為息也此所謂王道
　也而鄭康成云以其於國服事之稅為息也於國事
　受園㕓之田而貸萬泉者則期出息五百臣謂周禮
　園㕓二十而稅一近郊十一逺郊二十而三甸稍縣
　都皆無過十一唯其漆林之征二十有五鄭康成盖
　約此法謂從官貸錢若受園㕓之地貸萬錢者出息
　五百公彦因而解謂近郊十一者萬錢朞出息一千
　逺郊二十而三者萬錢朞出息一千五百甸稍縣都
　之民萬錢朞出息二千臣謂如此則須漆林之戸取
　貸方出息二千五百也然當時未必如此也今放青
　苗錢凡春貸十千半年之内便令納利二千秋再放
　十千至年終又令納利二千則是貸萬錢者不問逺
　近之地嵗令出息四千也周禮至逺之地止出息二
　千今青苗取利尚過周禮一倍則制置司所言比周
　禮貸民取息立定分數已不為多亦是欺罔上聽且
　謂天下之人皆不能辨也且今古異制貴於便時周
　禮所在有不可施於今者其事非一若謂泉府一職
　今可施行則上言以官錢買在市不售及民間積滯
　之貨候民急求則依原買價與之民有祭祀䘮紀就
　官中借物限旬日三月還官而不取其利制置司何
　不將此周公太平已試之法盡申明而行之豈可獨
　舉注䟽貸錢取息之利事以詆天下之公言哉上始
　得公䟽意已大悟亟欲寢罷王安石引疾在告唯叅
　政趙抃等對上論欲罷之意抃乃曰此主於安石乞
　更俟安石出議之安石既出執之益堅聞者惜之未
　幾御史中丞吕公著亦言青苗非便安石欲黜之上
　曰須别坐事令出既而又曰公著言韓琦近有章䟽
　朝廷亦當聽納自古執政若與藩臣生間隙至有舉
　晉陽之甲以逐君側之惡者安石遽曰只此可逐矣
　公著遂坐誣大臣欲舉晉陽之甲罷知蔡州諌官孫
　覺聞之曰此言覺嘗奏之今貶公著誤也公既以言
　忤權臣又公著告詞明坐所因公益恐悚遂以疾上
　章乞知徐州章四上神宗遣内侍李舜舉慰諭之乃
　止(家/傳)
初法下曰琦舊臣也義不敢黙及不聽曉官屬亟奉行
　曰琦一郡守也其敢不如令(行/狀)
公知揚州王荆公初及第為簽判毎讀書至逹旦略假
　寐日已髙急上府多不及盥潄魏公見荆公少年疑
　夜飲放逸一日從容謂荆公曰君少年毋廢書不可
　自棄荆公不答退而言曰韓公非知我者魏公後知
　其賢欲收之門下荆公終不屈故荆公熈寧日錄中
　短魏公為多毎曰韓公但形相好耳作畫虎圖以詆
　之公薨荆公挽詩云幕府少年今白髮傷心無路送
　靈輀猶不㤀少年之語也(聞見/錄)
太宗真宗嘗獵於大名之郊題詩數十篇賈魏公時刻
　於石公留守日以其詩藏於班瑞殿之壁既成客有
　勸公摹本以進者公曰修之則已安用進為客亦莫
　喻公意韓絳来遂進之公聞之嘆曰昔豈不知進邪
　顧上方銳意四夷事不當更導之耳(别/錄)
公曰御軍自有中道嚴固不可愛亦不可若當其罪雖
　日誅百人何害人自不怨(遺/事)
魏公潞公俱嘗鎮北門魏公時朝城令决一守把兵士
　方二下輙悖罵不已令以解府魏公使前問云汝罵
　長官信否對曰當時乘忿實有之公即於解狀判處
　斬從容平和畧不變色潞公時復有解一卒猶前者
　潞公震怒問之兵對如實公亦判處斬以此見二公
　之量不同如魏公則彼自犯法吾何怒之有不惟學
　術之妙亦天資之髙爾(元城/語錄)
公所厯大藩皆有遺愛戎狄尤畏公名凡使契丹及來
　使者必問韓侍中安否今何在其子忠彦使幕外虜
　主問左右孰屢使南朝識韓侍中觀忠彦貎類父否
　或對曰頗類命畫工圗之而去館伴王興功遽以告
　忠彦北門為聘使道舊與京尹書皆押字不名及公
　留守則名於書其副使成禹錫仍喻來介曰以侍中
　在此故特名毎南來渉臨清界即戒其下曰此韓侍
　中境無多需索也(行/狀)
熈寧七年春契丹遣汛使蕭禧來言代北對境有侵地
　請遣使分畫帝遣中使賜富弼韓琦文彦博曾公亮
　手詔問以計䇿公䟽曰臣觀近年以來朝廷舉事則
　似不以大敵為恤虜人見形生疑必謂我有圖復燕
　南之意故造此釁端屢遣使以争理地界為名觀我
　應之之術如何爾其所致虜之疑者七事髙麗臣屬
　契丹於朝廷久絶朝貢乃因商舶招諭而來於國家
　初無損益而契丹謂以圖我一也吐蕃部族不相君
　長未嘗為邉患而強取其地建熈河一路戕其老弱
　以數萬計契丹聞之當謂行將及我二也邉近四山
　地勢髙仰不可為溏濼向聞遣使部兵徧置榆栁以
　制虜騎三也義勇民兵將校甚整教習益精而忽創
　團保甲一道紛然義勇人十去其七破可用之成法
　得增數之虚名四也河外城池工築並興增置守具
　檢視器械五也創都作院頒降弓刀新様大作戰車
　費財殫力先自困弊六也置河北三十七將各專軍
　政州縣不得關預聲言出征又深見可疑之形七也
　夫契丹素為敵國因疑起事不得不然亦其善自為
　謀者也今横使再至初示偃蹇以探伺朝廷况代北
　初與雄州素有定界若優容而與之虜情無厭浸淫
　不許虜遂持此以為已直縱未大舉勢必漸擾諸邉
　卒隳盟好臣昔曾言青苖錢事而言者輙肆厚誣非
　陛下之明幾及大戮自此聞新法日下實避嫌疑不
　敢論列今親被詔問事係國家安危言及而隱罪不
　容誅臣嘗竊計始為陛下謀者必曰自祖宗以來因
　循茍簡治國之本當先冨強則可以鞭笞四夷盡復
　唐之故疆然後制作禮樂以文太平故散青苗錢為
　免役法次第取錢又内外置市易務新制日下更改
　無常官吏違者坐徙不以赦降監司督責以刻為明
　今農怨於畎畝商旅嘆於道路官吏不安其職恐陛
　下不盡知也夫欲攘斥四夷以興太平而先使邦本
　困揺衆心離怨此則陛下始謀者大誤也又好進之
　人不頋利害但得邉事將作富貴可圖必曰虜勢已
　衰特外恃驕慢爾以陛下神聖文武若擇將臣領大
　兵深入虜境則幽燕之地一舉可復此又未之思也
　今河朔累嵗災傷民力大乏將官麄勇寡謀保甲未
　經訓練若驅重兵頓於堅城之下粮道不繼腹背受
　敵雖曹彬米信名德宿將猶以此致岐溝之敗也臣
　今為陛下計謂冝遣使報聘優致禮幣具言朝廷向
　来興作乃修備之常與北朝通好之久自古所無豈
　有他意且疆土素定當如舊界請命邉吏退近者侵
　占之地不可持此造端隳累世之好如將官之類因
　而罷去以釋虜疑萬一聽命則可以遷延嵗月陛下
　益養民愛力選賢任能踈逺奸䛕進用忠鯁使天下
　恱服邉備日充虜果敗盟然後一振威勢恢復故疆
　快天人之心雪祖宗之憤矣富文曾皆舉不與之論
　時荆公再入相曰將欲取之必姑與之也以筆畫其
　圖命天章閣待制韓縝奉使舉與之盖東西棄地五
　百里云祖宗故地荆公輕以畀鄰國又建以與為取
　之論至後世姦臣以伐燕為神宗遺意卒致天下之
　亂荆公之罪可勝言哉(聞見/錄)
初為館職所與遊者皆一時英俊石曼卿氣豪邁多戯
　侮同舍獨見公不敢少慢但時呼為韓家盖當時市
　井小民凡所畏尊官則呼厥姓曰某家故石效此語
　自在館閣已有重望於天下與同館王拱辰御史蕭
　定基同發解開封府舉人二公時有爭喧公安坐幕
　中閱試巻如不聞拱辰忿不助已詣公室謂公曰此
　中習宰相氣度耶公和顔謝之及公為樞副石介有
　慶厯盛徳頌曰予早識琦琦有奇骨可屬大事敦厚
　如勃後為相歐陽永叔作晝錦堂記曰臨大節處大
　事埀紳正笏不動聲色而措天下於泰山之安可謂
　社稷之臣矣天下傳之以為知言(家/傳)
公惟務容小人善惡白黒不大分故小人忌之亦少如
　范富歐尹嘗欲分君子小人故小人忌怨日至朋黨
　亦起方諸公斥逐獨公安焉後扶持諸公復起皆公
　力也(遺/事)
公既解相印王丞相曰為古人所未嘗任大臣所不敢
　天下以為名言歐公亦曰進退之際從容有餘德業
　兩全謗讒自止過周公逺矣(行/狀)
公為相作久旱喜雨詩斷句云須㬰慰滿三農望收歛
　神功寂似無人謂此真做出宰相事業也在北門重
　陽有詩云不羞老圃秋容淡且看寒花晚節香公居
　常謂保初節易保晚節難故晚節事事尤著力所立
　特全又作喜雪詩云危石盖深鹽虎重老枝擎重玉
　龍寒人謂公身雖在外自任以天下之重如此(遺/事)
公雖在外然其心常係社稷至身老而心益篤雖病不
　忘國家或有時聞更祖宗一法度壞朝廷一紀綱則
　泣血終日不食(別/錄)
公曰琦平生仗孤忠以進毎遇大事即以死自處幸而
　不死皆偶成實天扶持非琦所能也(同/上)
公云臨事若慮得是劄定脚做更不移成敗則任他方
　可成務
又嘗謂大臣以李固杜喬為本其弊猶恐為胡廣趙戒
　若以胡趙自處弊可知也(並遺/事)
公言慶厯中與希文彦國同在西府上前争事議論各
　别下殿不失和氣如未嘗争也當時相善三人正如
　推車子盖其心主於車可行而已
公論君子小人之際當以誠待之但知其小人當淺與
　之接耳凡人至於小人欺已處必露其明以破之公
　獨不然明足以照小人之欺然毎受之未嘗形色也
　(並别/錄)
公因論進退曰處去就之難者不可猛而有迹(遺/事)
孫和甫奉使虜中過魏請教於公公曰勿以為夷狄而
　鄙薄之甚善
公在魏府僚屬路拯者就案呈有司事而狀尾㤀書名
　公即以袖覆之仰首與語稍稍潛巻以授之(並别/錄)
公在大名日有人獻玉盞二隻云耕者入壞塜而得表
　裏無纎瑕可指亦絶寳也毎開宴召客特設一棹覆
　以錦衣置盞其上一日召漕使且將用之酌酒勸座
　客俄為一吏誤觸倒玊盞俱碎坐客皆愕然吏且伏
　罪公神色不動笑謂座客曰凡物之成毁亦自有數
　俄頋吏曰汝誤也非故也何罪之有坐客皆嘆公寛
　厚不已(遺/事)
公帥定州時夜作書令一侍兵持燭侍兵旁視燭燃公
　鬚公遽以袖摩之而作書如故少頃囬視則已易其
　人矣公恐主吏鞭之亟呼視之曰勿易渠已解把燭
　矣軍中感服(别/錄)
公姿貌英特美鬚髯骨骼清聳眉目森秀圗繪傳天下
　人以謂髙山大岳望之氣象雄傑而包育微細畜泄
　雲雨藏匿寳􁁣盖自然也(行/狀)
公在相位所進用人惟以公議所在凡薦引於上前未
　嘗輙漏其語間因上有宣諭或同僚談說人始聞之
　(家/傳)
有問公郭逵衆人皆謂出公力曰用人等事非人臣所
　得專須還他主上若用人是則將順非則開陳何謂
　琦力始英宗欲郝質在西府公謂質固得但二府論
　道經邦一黥卒主之恐反使不安如狄青為中外所
　伏一旦居此論議紛然而去愛之適所以害之英宗
　沉吟久之曰如此則用郭逵粗勝質遂然之(遺/事)
公元勲盛德如此聞人一小善則曰琦不及也(别/錄)
公平日奬進人才極博至心許者不過一二人多見其
　與人長㤀人短而用之謂太濫其實胸中不啻黒白
公論時望諸公皆不以經綸許之謂才器須周可當四
　面入麄入細乃經綸事業今皆可當一面才也(遺/事)
公論近世宰相獨許裴晉公本朝惟師服王沂公又嘗
　云若晉公㸃檢着亦有未盡處君子成人之美不可
　言也不知摘晉公何事或問威克厥愛允濟如潞公
　臨大事全是威何如曰待威而後濟者亦是也然不
　湏以威而能濟者觀公意豈以德不足者必待威以
　立事耶古人謂鵰鶚百鳥望而畏之鸞鳯百鳥望而
　愛之其服則一其品相逺矣(遺/事)
公嘗言仁廟議配享清議皆與沂公而不與申公誠意
　不可欺如此又曰頃時丁冦立朝聞天下一善言皆
　歸之萊公未必盡出萊公也聞一不善事必歸之晉
　公未必盡出晉公也盖天下之善惡争歸焉人之修
　身養誠意不可不謹又曰沂公為相論其事則無可
　數者論其人則天下信之以為賢相申公以進賢自
　任恩歸於己時士皆出其籠絡獨歐范尹旋收旋失
　之終不受其籠絡(遺/事)
或問君實晦叔天下屬望他日大用當何如公曰才偏
　規模小
吴長文子璟素以堅挺有節槩稱公亦稱之及幕府有
　闕門下有以璟為言者公曰此人氣雖壯然包蓄不
　深發必暴且不中節當以此敗置而不言不踰年璟
　敗皆如其言
趙君錫被召别公請教公曰平日之學正為今日若不
　錯餘不錯矣
公平日謂成大事在膽未嘗以膽許人往往自許也
潞公在西府人有以公進退諷潞公者潞公曰彦博豈
　敢望韓公韓公地位别彦博則有些麄材蒙朝廷擢
　備兩府耳人頗與潞公自知之明(並遺/事)
錢明逸久在禁林不合意出為秦州居常怏怏不事事
　公聞之語人曰已雖不欲獨不思所部百萬生靈邪
　(别/錄)
公屢薦歐陽公而仁宗不用他日復薦之曰韓愈唐之
　名士天下望以為相而竟不用使愈為之未必有補
　於唐而談者至今以為謗歐陽修今之韓愈也而陛
　下不用臣恐後之談者謗必及國不特臣也陛下何
　惜不一試之以曉天下後世也上從之(談/叢)
公晚與永叔相知而相親最深永叔深服公之德量嘗
　曰累百歐陽修何敢望韓公公曰永叔相知無他琦
　以誠而已公知永叔不以繫辭為孔氏書又多不以
　文中子為可取中書相會累年未嘗與之言及也(别/錄)
石守道編三朝聖政錄將上一日求質於公公指數事
　其一太祖惑一宫鬟視朝晏羣臣有言太祖寤伺其
　酣寢刺殺之公曰此豈可為萬世法已溺之乃惡其
　溺而殺之彼何罪使其復有嬖將不勝其殺矣遂去
　此等數事守道服其清識(遺/事)
石守道作慶厯詩忠邪太明白公與范公適自陜西來
　朝道中得之范公拊股謂公曰為此怪鬼軰壞了公
　曰天下事不可如此如此必壞(别/錄)
公言始學行已當如金玉不受微塵之汚方是及其成
　德有所受亦有所不害者不然無容矣
公嘗謂忠義之心人皆有之惟其執之不固勉之不力
　是以不及於古人(並遺/事)
公嘗從容議及養兵事慨然曰琦有所思而得之未嘗
　語人人亦未必信養兵雖非古然積習既久不可廢
　之又自有利處不為不深昔者發百姓戍邉無虚嵗
　父子兄弟有生離死别之苦議者但以不如漢唐調
　兵於民獨不見杜甫石壕吏一篇調兵於民其弊至
　此後世既收拾強悍無頼者養之以為兵良民雖歛
　稅良厚而終身保骨肉相聚之樂此豈小事又其練
　習戰陣而豪壯可使安得與農民同日道也(别/錄)
公謂處事不可有心有心則不自然不自然則擾太原
　土風喜射故民間有弓箭社琦在太原不禁亦不驅
　故人情自得亦可寓兵備於其間後宋相繼政頗著
　心處之下令籍為部伍仍湏用角弓太原人貧素用
　木弓自此有賣牛買弓者人始騷然矣此出於有心
　也(遺/事)
公天性清簡獨觀書文晝夜不倦餘暇則喜書札素愛
　顔魯公書而加以遒徤自成一家端重剛勁類其為
　人(行/狀)
崔公孺公夫人之弟也公執政用監司非其人則曰公
　居陶鎔之地宜法造化為心造化者以蛇虎害人之
　物故置蛇於藪澤置虎於山林今公乃置於通衢使
　為民害可乎公嚴憚之(記/聞)
或問伊川量可學否曰可學進則識進識進則量進曰
　如魏公可學否曰魏公是間氣(胡氏傳/家錄)
論韓魏公范文正公皆是天資不由講學(上蔡/語錄)
　
　
　
　宋名臣言行錄後集巻一
欽定四庫全書
　宋名臣言行錄後集巻二
　　　　　　　　　　　　宋　朱子　纂集
　　　富弼　韓國文忠公
　　字彦國河南人舉茂材異等位至丞相拜司徒配
　　享神宗廟庭
公初逰場屋穆伯長謂之曰進士不足以盡子之才當
　以大科名世公果禮部試下公西歸范文正遣人追
　公曰有㫖以大科取士可亟還公還京師見文正辭
　以未嘗為此學文正曰已同諸公薦君矣久為君闢
　一室皆大科文字可往就館時晏元獻為相求婚於
　文正文正曰公女若嫁官人則仲淹不敢知必求國
　士無如富弼者即議婚公遂以賢良方正登第(聞見/錄)
郭后廢范仲淹争之貶知睦州公上言朝廷一舉而獲
　二過縱不能復后宜還仲淹以來忠言(蘇内翰撰/神道碑)
寳元初元昊反公時通判鄆州陳八事且言元昊遣使
　求割地邀金幣使者部從儀物如契丹而詞甚倨此
　必元昊腹心謀臣自請行者宜出其不意斬之都門
　又言夏守彬庸人平時猶不當用而况艱難之際可
　為樞密乎議者以為有宰相器
知諌院康定元年日食正旦公言請罷燕撤樂雖虜使
　在館亦宜就賜飲食而已執政以為不可公曰萬一
　虜主行之為朝廷羞後使虜還者云虜中罷燕如公
　言仁宗悔之
元昊冦鄜延延州民二十人詣闕告急上召問具得諸
　將敗亾狀執政惡之命逺郡禁民擅赴闕者公言此
　非陛下意宰相惡上知四方有敗爾民有急不得訴
　之朝則西走元昊北走契丹矣
夏守彬為陜西都總管又以宦者王守忠為都鈐轄公
　言用守彬已為天下笑而守忠鈐轄乃與唐中官監
　軍無異遂詔罷守忠
自用兵以來吏民上書者甚衆初不省用公言知制誥
　本中書屬官可選一人置局中書考其所言可用用
　之宰相偷安欲以天下是非盡付他人又引國初故
　事請使宰相兼領樞密院仁宗曰軍國之務當盡歸
　中書樞密非古官然未欲遽廢即詔中書同議樞密
　院事宰相辭曰恐樞密院謂臣奪權公曰此宰相避
　事耳非畏奪權也㑹西夏首領來降補借奉職覊置
　荆湖公言二人之降其家已族矣當厚賞以勸來者
　上命以所言送中書公見宰相論之宰相初不知也
　公嘆曰此豈小事而宰相不知邪更極論之上從公
　言以宰相兼樞密使(並蘇内翰/撰神道碑)
劉從愿妻遂國夫人者王䝉正女也寳元中出入内廷
　或云得幸於上外人無不知者以此獲罪奪封罷朝
　謁久之得復入張安道為諌官再以䟽論列皆中留
　公時知制誥制下復遂國之封公繳還詞頭封命遂
　寢唐制惟給事中得封還詔書中書舍人繳還詞頭
　盖自公始安道見吕申公公猶以非舊典不樂二公
　之不相喜皆此類(龍川/志)
契丹自晉朝以來踐有幽薊北鄙之警略無寧嵗凡六
　十有九年至景德元年舉國來冦上用冦凖親征之
　䇿自是復通好不盗邉者三十九年及元昊叛兵久
　不决契丹之臣又貪而喜功者以我為怯且厭兵遂
　教其主設詞以動我欲得晉髙祖所與關南十縣慶
　厯三年聚重兵屯境上遣其臣蕭英劉六符來聘仁
　宗命宰相擇報聘者時敵情叵測羣臣皆莫敢行宰
　相以公名聞乃以公接伴英等入境上遣中使勞之
　英托足疾不拜公曰吾嘗使北病卧車中聞命輙起
　拜今中使至而公不起見何邪英矍然起拜公開懷
　與語不以夷狄待之英等遂去左右密以其主所欲
　者告公且曰可從從之不可從更以一事塞之公具
　以聞上命中丞賈昌朝館伴不許割地而許增嵗幣
　且命公報聘見北主北主曰南朝違約塞鴈門增塘
　水治城池籍民兵此何意也羣臣請舉兵而南寡人
　以謂不若遣使求地求而不獲舉兵未晚公曰北朝
　㤀章聖皇帝之德乎澶淵之役若從諸將言北兵無
　得脫者且北朝與中國通好則人主專其利而臣下
　無所獲若用兵則利歸臣下而人主任其禍故北朝
　諸臣争勸用兵者此皆其身謀非國計也北主驚曰
　何謂也公曰晉髙祖欺天叛君而求助於北末帝昏
　亂神人棄之是時中國狹小上下離叛故契丹全師
　獨克雖敵獲金帛充牣諸臣之家而壯士徤馬物故
　大半此誰任其禍者今中國提封萬里所在精兵以
　百萬計法令修明上下一心北朝欲用兵能保其必
　勝乎曰不能公曰就使其勝所亡士馬羣臣當之歟
　亦人主當之歟若通好不絶嵗幣盡歸人主臣下所
　得止奉使者嵗一二人爾羣臣何利焉北主大悟首
　肯久之公又曰塞鴈門者以備元昊也增塘水始於
　何承矩事在通好前地卑水聚不得不增城壘皆修
　舊民兵亦舊籍特補其缺爾非違約也晉髙祖以盧
　龍一道賂契丹周世宗復伐取關南皆異代事宋興
　已九十年若各欲求異代故地豈北朝之利哉本朝
　皇帝之命使臣則有詞矣曰朕為祖宗守國必不敢
　以其地與人北朝所欲不過利其租稅爾朕不欲以
　地故多殺兩朝赤子故屈已增幣以代賦入若北朝
　必欲得地是志在敗盟假此為詞耳朕亦安得獨避
　用兵乎澶淵之盟天地鬼神實臨之今北朝首發兵
　禍過不在朕天地鬼神豈可欺也哉敵大感悟遂欲
　求婚公曰婚姻易生隙人命脩短不可知不若嵗幣
　之堅久也本朝長公主之出降賫送不過十萬緡豈
　若嵗幣無窮之獲哉北主曰卿且歸矣再來當擇一
　受之卿其遂以誓書來公歸復命再聘受書及口傳
　之辭於政府既行次樂夀謂其副曰吾為使者而不
　見國書萬一書詞與口傳者異則吾事敗矣發書視
　之果不同乃馳還都以晡入見宿學士院一夕易書
　而行既至乃不復求婚專欲增幣曰南朝遺我書當
　曰獻否則曰納公争不可北主曰南朝既懼我何惜
　此二字若我擁兵而南得無悔乎公曰本朝皇帝兼
　愛南北之民不忍使蹈鋒鏑故屈已增幣何名為懼
　哉若不得已而至於用兵則南北敵國當以屈直為
　勝負非使臣之所憂也北主曰卿勿固執古已有之公
　曰自古惟唐髙祖借兵於突厥故臣事之當時或稱
　獻納則不可知其後頡利為唐太宗所擒豈復有此
　事哉公聲色俱厲敵知不可奪曰吾當自遣人議之
　於是留所許增幣誓書復使耶律仁先及六符以其
　國誓書來且求為獻納公奏曰臣既以死拒之敵氣
　折矣可勿復許彼無能為也上從之增幣二十萬與
　契丹平契丹君臣至今誦其語守其約不忍敗者以
　其心知通好用兵利害之所在也(神道/碑)
公再使以國書與口傳之詞不同馳還奏曰政府故為
　此欲置臣於死臣死不足惜奈國事何吕夷簡争之
　曰恐是誤當令改定公益辨論不平仁宗問樞使晏
　殊何如殊曰夷簡决不肯為此誠恐誤爾公怒曰晏
　殊姦邪黨夷簡以欺陛下公晏之壻也其忠直如此
　(聞見/錄)
公力争獻納二字及還而晏公已稱納矣(温公/日錄)
公糾察在京刑獄時有用偽牒為僧者事覺乃堂吏為
　之開封按餘人而不及吏公白執政請以吏付獄執
　政指其坐曰公即居此無為近名公正色曰必得吏
　乃止執政滋不恱故薦公使契丹欲因事罪之歐陽
　修上書引顔魯公使李希烈事留公不報事還除吏
　部郎中樞密直學士辭不受始受命聞一女卒再受
　命聞一男生皆不顧而行得家書不發而焚之曰徒
　亂人意爾尋遷翰林學士公見上力辭曰增幣非臣
　本志也特以朝廷方討元昊未暇與敵角故不敢以
　死争爾(神道/碑)
熈寧中公罷相鎮亳常深居養疾罕出視事幕府事湏
　禀命者常以狀白公公批數字於紙尾莫不盡其理
　或事有難决幕府憂疑不能措手者相與求見公公
　以一二言裁處徐語他事幕府曉然率常失其所疑
　者退而歎服以為不可及公早使強敵以片言折狂
　謀尊中國及揔大政視天下事若不足為者矧退處
　一郡乎(澠水/燕談)
王拱辰言於仁宗曰富弼亦何功之有但能添金帛之
　數厚夷狄而弊中國爾仁宗曰不然朕所愛者土宇
　生民爾財物非所惜也拱辰曰財物豈不出於生民
　邪仁宗曰國家經費取之非一日之積嵗出以賜夷
　狄亦未至困民若兵興調發嵗出不貲非若今之緩
　取也拱辰曰敵情無厭好窺中國之隙且陛下只有
　一女萬一欲求和親則如之何仁宗憫然動色曰茍
　利社稷朕亦何愛一女邪拱辰言塞遽曰臣不知陛
　下屈已愛民如此堯舜之主也洒泣再拜而去(筆/錄)
慶厯三年三月命公為樞密副使辭愈力至七月申前
　命公言敵既通好議者便謂無事邉備遽弛敵萬一
　敗盟臣死且有罪非獨臣不敢受亦願陛下思外國
　輕侮中原之恥坐薪嘗膽不忘修政因以告納上前
　而罷逾月復以命公時元昊使辭上俟公綴樞密院
　班乃坐且使宰相章得象諭公曰此朝廷特命非以
　使北故也公不得已乃受時晏殊為相范仲淹叅政
　杜衍樞密韓琦與公副之歐余王蔡為諫官皆天下
　之望石介作詩以美之公既以社稷自任而仁宗責
　成於公與仲淹數以手詔督公等條具其事又開天
　章閣召公等坐且給筆札書其所欲為者遣中使更
　往督之且命仲淹主西事公主北事公遂與仲淹各
　上當世之務十餘條又自上河北安邉十三䇿大畧
　以進賢退不肖止僥倖去宿弊為本欲稍易諸路監
　司之不才者使澄汰所部吏於是小人始不恱矣
元昊遣使以書來稱男而不稱臣公言契丹臣元昊而
　我不臣則契丹為無敵於天下不可許乃却其使卒
　臣之七月契丹來告舉兵討元昊十二月詔冊元昊
　為夏國主使將行而止之以俟虜使公曰若虜使未
　至而行則事自我出既至則恩歸契丹矣從之
初石介作詩譽公等而詆竦竦怨之會介以書遺公責
　以伊周之事竦遂教女奴習介書改伊周為伊霍又
　偽作介為弼撰廢立詔草飛語上聞雖不信而公懼
　不自安因保州賊平求岀宣撫河北歸及國門不得
　見除知鄆州自鄆移青㑹河朔大水民流京東擇所
　部豐稔者三州勸民岀粟得十五萬斛益以官廪隨
　所在貯之得公私廬舍十餘萬間散處其人以便薪
　水官吏自前資待闕寄居者皆給其禄使即民所聚
　選老弱捐瘠者廪之山林河泊之利有可取為生者
　聽流民取之其主不得禁官吏皆書其勞約為奏請
　使他日得以次受賞於朝率五日輙遣人以酒肉糗
　飯勞之岀於至誠人人為盡力流民死者大塜𦵏之
　謂之叢冡自為文祭之明年麥大熟流民各以逺近
　受粮而歸凡活五十萬募而為兵又萬餘人(神道/碑)
邵伯温曰公使虜功甚偉而毎不自以為功至知青州
　活飢民四十餘萬則毎自言之曰過於作中書二十
　四考矣
至和二年召拜集賢相與文彦博並命宣制之日士夫
　相慶於朝仁宗密覘得知之謂侍臣歐陽修曰古之
　求相者或得之夢卜今朕用二相人情如此豈不賢
　於夢卜也哉修頓首稱賀(神道/碑)
公為相議欲稍由學校進士命侍從儒臣講立法制太
　學諸生經明行修者由右學升左學由左學升上舍
　嵗終擇上舍中經行尤髙者比及第人命之以官既
　簽同列奏獨翰林歐陽永叔舍人劉原父異論曰如
　是則通經者未升於左學而詞賦者已在髙科矣事
　卒不行(家塾/記)
至和間公當國立一舉三十年推恩之法盖公與河南
　進士叚希元魏升平同塲屋相善公作相不欲私之
　故為天下之制至今行之(聞見/錄)
公為相守格法行故事而附以公議無心於其間故百
　官任職天下無事以所在民力困弊稅役不均遣使
　分道相視裁减謂之寛恤民力又弛茶禁以通商賈
　省刑獄天下便之(碑/)
公與魏公同在中書公母老矣一日語及故事宰相有
　起復視事者魏公曰此非朝廷盛事已而公居母憂
　朝廷屢詔起之上章三辭貼黄言臣在中書嘗與韓
　言之决不當起魏公嘆曰吾但以實言之不料以為
　怨自此二人稍稍有隙(龍川/志)
英宗以疾不能視朝大臣請光獻埀簾后辭之不獲乃
　從英宗纔康復后已下手書復辟魏公奏臺諌有章
　䟽請太后早復政后聞之遽起魏公亟令儀鑾司撤
　簾后猶未轉御屏尚見其衣也時公為樞密相怪魏
　公不關報撤簾事有魏公欲致弼於㓕族之地之語
　歐公為叅政首議追尊濮王公曰歐公讀書知禮法
　所以為此舉者忘仁宗累主上欺韓公爾公因辭執
　政例遷官䟽言甚危三日不報見英宗面奏曰仁宗
　之立陛下皇太后之功也今皇太后謂臣與胡宿吴
　奎等曰無夫婦人無所告至不忍聞臣實痛之豈仁
　宗所望於陛下哉以笏指御床曰非陛下有孝德孰
　可居此英宗俯躬曰不敢公求去益堅遂出判河陽
　自此與魏公歐公絶後公致政居洛毎嵗生日魏公
　不論逺近必遣使致書幣甚恭公但答以老病無書
　魏公之禮終不廢至薨乃巳天下兩賢之歐公魏公
　之薨也公皆不祭吊國史著公以不預䇿立英宗與
　魏公絶至此祭弔不通非也
英宗一日因公進除目而震怒響滿一殿擲除目榻下
　公慨然搢笏拾除目進之曰天子亦有怒焉出九師
　以伐四夷否則陳斧鉞以誅大臣今日陛下之怒不
　為常事除目也必以臣等有大過惡可怒者何不誅
　臣以謝天下英宗為之霽色温言公進說猶久之不
　已(晁以道富/公奏議序)
英宗臨御一日韓公進擬數宦者䇿立有勞當遷官公
　曰先帝以神器付陛下此軰何功可書韓有愧色後
　韓帥長安為范堯夫言其事曰琦便怕富公也(邵氏/後錄)
公懇辭機務章二十上以使相判河陽復五上章辭使
　相且言真宗以前不輕以此授人仁宗即位之初執
　政欲自為地故開此例終仁宗之位宰相罷者皆除
　使相至不稱職者亦然今陛下初即位願立法自臣
　始不從
神宗即位召赴闕公既至未見有於上前言災異皆天
　數非人事得失所致者公聞之嘆曰人君所畏惟天
　若不畏天何事不可為去亂亾無幾矣此必奸臣欲
　進邪說先導上以無所畏使輔拂諌争之臣無所復
　施其力此治亂之機也吾不可以不速救即上書數
　千言雜引洪範春秋及古今傳記人情物理以明其
　决不然者
久旱公乞罷同天節上夀從之即日而雨公又上疏願
　益畏天戒逺奸邪進忠良上親答曰義忠言親理正
　文直敢不置之枕席銘諸肺腑更願公不替今日之
　志則天災不難弭太平不難致也公既謝且云願陛
　下待羣臣不以同異為喜怒不以喜怒為用舍(並/碑)
熈寧初公再相神宗首問邉事公曰陛下臨御未久臣
　愚以為首當推恩愛布德澤二十年未可道着用兵
　事若干戈一興上貽宸慮下竭民力願勿首先留意
　邉事萬一戎狄渝盟神人共憤為應敵之計可也上
　問所先當如何公曰阜安宇内為先盖是時荆公已
　有寵勸帝用兵以威四夷於是用王韶取熈河以窺
　靈夏結髙麗以圗大遼又用章惇取湖北夔峽之蠻
　又用劉彛沈起窺交趾二人造戰艦於富良江上交
　趾偵知先浮海載兵䧟㢘州又破邕州害守臣蘇緘
　屠其城掠生口而去又用郭逵趙卨宣撫廣南使直
　搗交趾逵老將與卨議論不同為交趾扼富良江兵
　不得進瘴死者十餘萬人元豐四年五路大進兵取
　靈武夏人决黄河水櫃以灌吾軍壘兵將凍溺不戰
　而自斃者數十萬人又用吕惠卿所薦徐禧築永樂
　城夏人以大兵破之報夜至帝早朝當宁慟哭宰執
　不敢仰視帝嘆息曰永樂之舉無一人言其不可者
　蒲宗孟進曰臣嘗言之帝正色曰卿何嘗有言在内
　惟吕公著在外惟趙卨曽言用兵不是好事既又謂
　宰相曰自今更不用兵與卿等宜共享太平然帝從
　此欎欎不樂以致大漸嗚呼痛哉(聞見/錄)
安石叅政議改法理財與公意不合公稱病求去章數
　十上上問誰可代卿公薦彦博上黙然良久曰安石
　何如公亦黙然八月以使相判亳州
公在亳時方行青苖錢公謂此法行則財聚於上人散
　於下且富民不願請願請者皆貧後不可復得故持
　之不行提舉常平趙濟劾公以大臣格新法除左僕
　射判汝州公言新法臣所不曉不可以復治郡願歸
　洛養疾許之(碑/)
公自亳移汝過南京張安道留守公來見坐久之公徐
　曰人固難知也安道曰謂王安石乎亦豈難知者往
　年方平知貢舉或薦安石有文學宜辟以考校姑從
　之安石既來一院之事皆欲紛更之方平惡其人檄
　以出自此未嘗與語也富公俯首有愧色盖公素喜
　荆公至得位亂天下方知其奸(聞見/錄)
公雖居家而朝廷有大利害知無不言交趾叛詔郭逵
　討之公言海嶠深逺不可以責其必進願詔逵擇利
　進退以全王師契丹来争河南地界上手詔問公公
　言熈河諸郡皆不足守而河東地界决不可許
故叅政王堯臣子同老上言至和三年仁宗弗豫其父
　與文彦博劉沆及公同决大䇿乞立儲嗣㑹翊日疾
　瘳故緩其事人無復知者以其父堯臣所撰詔草上
　之上以問彦博彦博言與同老合上嘉公等勲績如
　此而終不言詔以公為司徒
公為相及判河陽最後請老家居凡三上章皆言天子
　無職事惟辨君子小人而進退之此天子之職也君
　子與小人並處其勢必不勝君子不勝則奉身而退
　小人不勝則交結搆扇千岐萬轍必勝而後已小人
　復勝必肆毒於善良無所不為求天下不亂不可得
　也(並神/道碑)
元豐六年公病上書言八事大抵論君子小人為治亂
　之本神宗語宰輔曰富弼有章疏來章惇曰弼所言
　何事帝曰言朕左右多小人惇曰可令分析孰為小
　人帝曰弼三朝老臣豈可令分析左丞王安禮曰弼
　之言是也罷朝惇責安禮曰左丞對上之言失矣安
　禮曰吾軰今日曰誠如上諭明日曰聖學非臣所及
　安得不謂之小人惇無以對是年五月大星殞於公
　所居還政堂下空中如甲馬聲公登天光臺焚香再
　拜知其將終也(聞見/錄)
富公致事家居專為佛老之學故吏吕大臨與叔奏記
　於公曰大臨聞之古者三公無職事惟有德者居之
　内則論道於朝外則主教於鄉古之大人當是任者
　必將以斯道覺斯民成已以成物豈以爵位進退體
　力盛衰為之變哉今大道未明人趨異學不入於莊
　則入於釋疑聖人大道為未盡輕禮義為不足學致
　人倫不明萬物憔悴此老成大人惻隱存心之時以
　道自任振起壞俗在公之力宜無難矣若夫移情變
　氣務求長年此山谷避世之士獨善其身者之所好
　豈世之所以望於公者哉(吕/集)
故事宰相以使相致仕者給全俸公以司徒使相致仕
　居洛自三公俸一百二十千外皆不受公清心學道
　獨居還政堂毎早作放中門鑰入瞻禮家廟對夫人
　如賓客子孫不冠帶不見(麈史云富鄭公治家嚴整/子舍女僕咸不得互相往)
　(來閨門/肅如也)平時謝客文潞公為留守時節往來公素喜
　潞公昔同朝更拜其母毎勸其早退公既薨公子紹
　廷字德先能守家法與公兩壻及諸甥皆同居公之
　第家之事一如公無恙時毫髪不敢變鄉里稱之建
　中靖國初擢為河北西路提舉常平德先辭曰熈寧
　變法之初先臣以不行青苗法得罪臣不敢為此官
　上益嘉之除祠部貟外郎崇寧中卒(聞見/錄)
富公之客李偲問公曰公治平初進戸部尚書屢辭今
　進司徒一辭而拜何也公曰治平初乃弼自辭官今
　日潞公皆遷弼豈敢堅辭妨他人也盖潞公與荆公
　論政事不合出判北京七年不召自此眷禮復厚矣
　(聞見/錄)
平生所薦甚衆尤知名者十餘人如王質與其弟素余
　靖張瓌石介孫復吴奎韓維陳襄王鼎張昷之杜杞
　陳希亮之流皆有聞於世世以為知人(神道/碑)
劉器之云富鄭公年八十書坐屏云守口如瓶防意如
　城(晁氏/客語)
五代八姓十有二君四十四年如絲之棼以人為嬉以
　殺為儇兵交兩河腥聞於天上帝厭之命我祖宗畀
　爾鑪錘往銷其鋒孰謂民逺我聞其呻寧爾小忍無
　殘我民六聖受命維一其心敕其後人帝命是承勿
　劓刵人矧敢好兵百三十年諱兵與刑惟彼犬戎謂
　帝我驕帝聞其言折其萌芽篤生莱公尺箠笞之既
　復既馴則擾綏之堂堂韓公與莱相望再聘於燕邉
　方以寧景德元年始盟契丹公生是嵗天命則然公
　之在母秦國寤驚旌旗鶴鴈降格於庭云有天赦已
　而公生天欲赦民公啓其衷逺至燕然南至於河億
　萬維生公手撫摩水潦荐飢散流而東五十萬人仰
　哺於公公之在内自泉流瀕其在四方自葉流根百
　官維人百度維正相我三宗重華恊明帝謂公來隕
　星其堂有墳其丘公豈是藏維嶽降神今歸不留臣
　軾作頌以配崧髙(蘇内翰/碑銘)
　　　歐陽修　文忠公
　　字永叔吉州人舉進士事仁宗英宗神宗位至叅
　　政
公生四嵗而孤母韓國太夫人親教公讀書家貧至以
　荻畫地學書公敏悟過人所覧輙能成誦比成人將
　舉進士為一時偶儷之文已絶出倫軰翰林學士胥
　公時在漢陽見而奇之曰子必有名於世館之門下
　公從之京師兩試國子監一試禮部皆第一遂中甲
　科補西京留守推官始從尹師魯逰為古文議論當
　世事迭相師友與梅聖俞逰為歌詩相唱和遂以文
　章名冠天下留守王文康知其賢還朝薦之(蘇黄門/撰神道)
　(碑/)
公少時從里閭借書讀或抄之抄之未畢而已成誦矣
　(吴丞相/撰行狀)
范文正忠亮讜直言無囘避左右不便因言公離間大
　臣貶知饒州余靖上䟽論救以朋黨坐貶尹洙上言
　靖與仲淹交淺臣於仲淹義兼師友當從坐貶監郢
　州稅公貽書責司諌髙若訥不能辨其非辜若訥大
　怒繳奏其書降授夷陵令公復與師魯書云五六年
　來此軰沉黙畏慎布在世間忽見吾軰作此事下至
　竈間老婢亦相驚怪時蔡襄作四賢一不肖詩以歌
　之(記/聞)
公初坐論救范公逺貶三峽後元昊反范起為環慶帥
　辟公掌牋奏公難曰吾初論范公事豈以為已利哉
　同其退不同其進可也遂辭不往(行/狀)
初范公之貶公與尹師魯余安道皆以直范公見逐目
　之黨人自是朋黨之論起公乃為朋黨論以進言君
　子以同道為朋小人以同利為朋人君但當退小人
　之偽朋進君子之真朋其言懇惻詳盡公性疾惡論
　事無所囬避小人視之如仇讎而公愈奮厲不顧上
　獨深知其忠改右正言知制誥賜三品服故事知制
　誥必試上知公之文有㫖不試與近世楊文公陳文
　惠公比連公三人而已嘗因奏事論及人物上目公
　曰如歐陽修何處得來盖欲大用而不果也(碑/)
澧州進柿木成文有太平字公言今四海騷然未見太
　平之象請不宣示於外淮南漕臣獻羡餘十萬貫公
　請拒之以防刻剝(行/狀)
保州兵亂以公為河北轉運使陛辭上面諭無為久留
　之計有所欲言言之公曰諌官得風聞言事外官越
　職而言罪也上曰苐以聞勿以中外為意河北諸軍
　怙亂驕恣小不如意輙脅持州郡公奏乞優假將帥
　以鎮壓士心軍中乃定初保州亂兵皆招以不死既
　而悉誅之脅從二千人亦分𨽻諸州富公為宣撫使
　恐後生變與公相遇於内黄夜半屏人謀欲使諸州
　同日誅之公曰禍莫大於殺已降况脅從乎既非朝
　命州郡有一不從為變不細富公悟乃止公奏置御
　河催綱司以督粮餉邉州頼之又置磁相州都作院
　以繕一路戎器河北方小治而二府諸公相繼以黨
　議罷去公慨然上書論之用事者益怒㑹公之外甥
　女張嫁公族人晟以失行繫獄言事者乘此欲并中
　公遂起詔獄窮治張貲産上使中官監劾之卒辨其
　誣猶降官知滁州(神道/碑)
富公之議誅亂兵也公時使河北復被命權知鎮州既
　力沮其議且曰脩至鎮州必不從命富公不得已遂
　止是時小人讒言已入而富公大閱河北之兵多所
　升黜譛者因曰富弼擅命專權自作威福已收却河
　北軍情於是京師禁軍亟亦大閱多所升擢而富公
　歸至國門不得入遂罷知鄆州向若遂擅殺二千人
　命禍何可測也然則公一言不特活二千人命亦免
　富公於大禍也(遺/事)
執政賈昌朝陳執中惡公欲因張氏事深治之令蘇安
　世鞠獄不成蘇云不如鍜錬就仍乞不錄問内官王
　昭明為監勘官正色曰上令某監勘正欲盡公道爾
　鍜錬何等語也公遂清脫(魏公/别錄)
公至和初判流内銓小人恐公且大用偽為公奏乞澄
　汰宦官宦官聞之果怒隂以事中公遂出公知同州
　而言者多謂公無罪上亦悟留刋修唐書俄入翰林
　為學士自滁州之貶至是十二年矣上臨御既久遍
　閱天下士羣臣未有大稱上意上思富韓之賢復召
　寘二府時慶厯舊人惟二公與公三人皆在朝廷士
　大夫知上有致治之意翕然相慶(神道/碑)
公在翰林仁宗一日乘間見御閤春帖子讀而愛之問
　左右曰歐陽修之辭也乃悉取宫中諸帖閱之見其
　篇篇有意歎曰舉筆不㤀規諌真侍從之臣也
公在翰林日建言䜟緯之書淺俗誣怪悖經妨道凡諸
　書及傳疏所引請一切削去之以無誤後學仁宗命
　國子學官取諸經正義所引讖緯之說逐旋冩錄奏
　上時執政者不甚主之竟不行(吕氏家/塾記)
權知貢舉是時進士為文以詭異相髙號太學體文體
　大壞公患之所取率以詞義近古為貴比以險怪知
　名者黜去殆盡牓出怨議紛然久之乃服然文章自
　是變而復古
知開封所代包孝肅以威嚴御下名震都邑公簡易循
　理不求赫赫之名有以包公之政厲公者公曰凡人
　材性不一用其所長事無不舉強其所短勢必不逮
　吾亦任吾所長耳聞者稱善(並神/道碑)
公嘗語人曰治民如治病彼富醫之至人家也僕馬鮮
　明進退有禮為人診脉按醫書述病證口辨如傾聽
　之可愛然病兒服藥云無效則不如貧醫貧醫無僕
　馬舉止生疎為人診脉不能應對病兒服藥云疾已
　愈矣則便是良醫凡治人者不問吏才能否設施何
　如但民稱便即是良吏故公為數郡不見治迹不求
　聲譽以寛簡不擾為意故所至民便既去民思如楊
　青南京皆大郡公至三五日間事已十减五六一兩
　月後官府如僧舍或問公為政寛簡而事不弛廢者
　何也曰以縱為寛以畧為簡則弛廢而民受其弊吾
　所謂寛者不為苛急耳所謂簡者不為繁碎耳識者
　以為知言(遺/事)
公為政以鎮静為本明不及察寛不至縱吏民安之(墓/誌)
仁宗既連失褒豫鄂三王遂更無皇子言者常以國本
　不可不急交章論述毎輙留中余嘗因大水言之然
　初無采納之意如此五六年嘉祐六年秋諌官司馬
　光知江州吕誨有疏論述仁宗遽曰朕有意多時矣
　但未得其人既而左右顧曰宗室中孰為可韓公對
　曰此事豈臣下敢議當出自聖擇上曰宫中嘗養二
　子小者甚純然近不慧大者可也遂啓曰其名謂何
　上即道今上舊名曰名某今二十嵗矣余等遂力賛
　之議乃定明日奏事因又啓之上曰决無疑也余等
　奏言事當有漸容臣等商量所除官既退遂議且判
　宗正時今上猶在濮王喪乃議起復上大喜曰如此
　甚好二公與余又奏曰此事若行不可中止乞陛下
　斷在不疑仍乞自内中批出上曰此事豈可令婦人
　知中書行可也命既出今上再三辭避至七年二月
　一日服除堅卧稱疾前後十餘讓余奏曰宗室自來
　不領職事今外人忽見不次擢用皆知將立為皇子
　不若正其名命立為皇子縁誥𠡠降付閤門某得以
　堅卧不受若立為皇子只煩陛下命學士作一詔書
　告報天下事即定矣不由某受不受也韓公力賛之
　遂降詔立為皇子仍更名某自議皇子事凡所奏請
　皆余與西㕔趙侍郎自書其改名劄子余所書也所
　擇日旁七字其最下一字乃今名也是上親㸃今封
　在中書今上一自在濮邸即有賢名及遷入内良賤
　不及三十口行李蕭然無異寒士有書數厨而巳中
　外聞者相賀(公奏/事錄)
自嘉祐以後朝廷務惜名器而進人之路稍狹公屢建
　言館閤育材之地材既難得而又難知則當博采而
　多蓄之則傑然出為名臣矣餘亦不失為佳士也遂
　詔二府各舉五人(行/狀)
孫侍郎長卿罷環慶路安撫拜集賢院學士為河東轉
　運使臺諫交章論列長卿守邉無狀宜加降黜中書
　以長卿嵗滿得代無過可黜而臺諌論奏不已六月
　十一日進呈上厲聲曰已行之事何可改臣脩奏曰
　臣等不為已行難改若朝廷果是除授不當能用臺
　諌之言改正足以上彰陛下從諌之聖臣等能不遂
　非而改過亦是好事但以長卿除授不為非當若從
　臺諌之言使彼御寃受屈於理未安然之(奏事/錄)
濮議初不出於公及臺諌有言公獨入辨於朝故議者
　指公為立議之人公不自辨唯曰今人以濮議為非
　使我獨當罪則韓曾二公宜有愧於我後世以濮議
　為是而獨稱我善則我宜愧於二公又撰濮議四巻
　悉記當時議論本末甚詳又於五代史記書晉元帝
　父敬儒周世宗父柴守禮事及李彦詢傳發明人倫
　父子之道尤為詳悉(遺/事)
公平生不甚留意禮經嘗與祖父說濮議事自云脩平
　生何嘗讀儀禮偶一日至子弟書院中几間有之因
　取讀見為人後者為其父齊衰杖期云云其言與脩
　意合由是破諸異議自謂得之多矣(蘇氏/談訓)
英宗之喪歐公於衰絰之下服紫地皂花緊絲袍以入
　臨劉庠奏乞貶責上遣使語歐陽公使易之歐陽公
　拜伏面謝(温公/日錄)
公長子發娶冲卿之女郎中薛良孺歐陽公之妻族也
　曩嵗坐舉官不當被劾遷延踰南郊赦赦原良孺由
　是怨之揚言於衆云公有帷簿之醜朝士以濮議故
　多疾公由是流布遂廣蔣之竒遂以此事劾之仍言
　某月日彭思永為臣言上以為無是事之竒伏地叩
　頭固請以其奏付密院於是公與冲卿皆上章自辨
　後數日復取其奏以入因謂執政曰言事者以閨門
　曖昧之事中傷大臣此風不可長乃命之竒思永分
　析皆無以對俱坐謫官仍敕榜朝堂先是之竒盛稱
　濮議之是以媚脩由是薦為御史既而反攻脩脩尋
　亦外遷故其謝上表曰未乾薦禰之墨已關射羿之
　弓(日/錄)
蔣之竒彈公英宗不聽之竒因拜伏地不起上顧左右
　問何故久不起之竒仰曰此所謂伏蒲矣上明日以
　語大臣京師傳以為笑(龍川/志)
公與魏公同在政府公長一嵗魏公諸事頗從之至議
　推尊濮王同朝但攻公故公遺令託魏公作墓誌欲
　令魏公承當此事耳(馬永/卿云)
嘗獨對奏曰近聞臺諌累奏臣專主濮議上荷陛下保
　全言者稍息上曰叅政性直不避衆怨毎見奏事時
　或二相有所異同便相折難其語更無囬避亦聞臺
　諌議事往往面折其短若是奏事時語可知人不喜
　也今後少戒此臣對曰臣以愚拙敢不如聖訓(奏事/錄)
知青州諸縣散青苖錢公乞令民止納本錢以示不
　為利罷提舉管勾官聽民以願請不報(碑/)
除判太原府公辭求知蔡州且曰時多喜新奇而臣思
　守拙衆方興功利而臣欲尋常執政知其終不附已
　俄詔以本官知蔡州(行/狀)
公在蔡屢乞致仕門下生蔡丞禧因間言曰公德望為
　朝廷倚重且未及引年豈容遽去公曰脩平生名節
　為後生描畫盡惟蚤退以全晚節豈可更俟驅逐乎
　(倦逰/錄)
公平生少有所好獨好收畜古文圖書集三代以來金
　石刻為一千巻以校正史傳百家訛謬之說為多在
　滁時自號醉翁晚年自號六一居士曰吾集古錄一
　千巻藏書一萬巻琴一張棊一局常置酒一壺吾老
　其間是為六一(行/狀)
自云學道三十年所得者平心無怨惡爾公初以范希
　文事得罪於吕相逺貶三峽流落累年吕公罷相公
　始被進擢後為范公作神道碑言西事時吕公擢用
　希文盛稱吕之賢能釋私憾而共力於國家希文子
　純仁大以為不然刻石則輙削去此一節云我父至
　死未嘗解仇公歎曰我亦得罪於吕相者唯其言公
　取信於後世也吾嘗聞范公平生自言無怨惡於一
　人兼其與吕公解仇書見在范集中豈有父自言無
　怨惡於人而其子不使解仇於地下父子之性相逺
　如此信乎堯朱善惡異也
知潁州時吕公之子公著為通判為人有賢行時人未
　知公還朝力薦之由是漸見擢用(遺/事)
公於經術務究大本所發明簡易明白論詩曰察其羙
　刺知其善惡以為勸戒所謂聖人之志者本也因其
　失傳妄自為之說者經師之末也今學者得其本而
　通其末斯善矣得其本不通其末闕其所疑可也不
　求異於諸儒嘗曰先儒於經不能無失而所得者固
　多矣盡其說而理有不通然後得以論正予非好為
　異論也其於詩易多所發明為詩本義所改百餘篇
　其餘則曰毛鄭之說是矣復何云乎
被召撰唐書又自撰五代史其為紀一用春秋法於唐
　禮樂志明前世禮樂之本出於一而後世禮樂為空
　名五行志不書事應盡破漢儒災異附㑹之說其論
　著類此五代史辭約而事備及正前史之失為尤多
　(行/狀)
修唐書最後置局專修紀志而已列傳則尚書宋祁修
　也朝廷以一書出於兩手體不能一遂詔公刋詳列
　傳令刪修為一體公雖受命退而歎曰宋公於我為
　前軰且人所見多不同豈可悉如已意於是一無所
　易及書成奏御吏白舊制修書只列書局中官髙者
　一人姓名云某等奉敕撰而公官髙當書公曰宋公
　於列傳用功深而為日久豈可揜其名而奪其功乎
　於是紀志書公姓名列傳書宋姓名此例皆前未有
　自公為始也宋公聞而喜曰自古文人不相讓而好
　相陵掩此事前所未聞也
公修五代史記褒貶善惡其法甚精發論必以嗚呼曰
　此亂世之書也吾用春秋之法師其意不襲其文其
　論曰昔孔子作春秋因亂世而立治法余述本紀以
　治法而正亂君此其志也書减舊史之半而事迹比
　舊史添數倍議者以謂功不下司馬遷又謂筆力馳
　騁相上下而無駁雜說至於紀例精密則遷不及也
　亦嘗謂我作伶官傳豈下滑稽者也(並遺/事)
公於古文得之自然非學所至超然獨騖衆莫能及譬
　夫天地之妙造化萬物動者植者無細與大不見㾗
　迹自極其工(墓/誌)
公之於文天材有餘豐約中度雍容俯仰不大聲色而
　義理自勝短章大論施無不可有欲效之不詭則俗
　不淫則陋終不可及是以獨步當世
公父鄭公嘗有遺訓戒慎用刑公母韓國夫人以語公
　公終身行之以謂漢法惟殺人者死今法多雜犯死
　罪故死罪非殺人者多所平反盖鄭公意也(碑/)
張舜民逰京求謁先達是時公與司馬公王荆公為學
　者所趨諸公之論於行義文史為多惟公與談吏事
　既久之不免有請大凡學者之見先生莫不以道德
　文章為欲聞者今先生多教人以吏事所未喻也公
　曰不然吾子皆時才異日臨事當自知之大抵文學
　止於潤身政事可以及物吾昔貶夷陵欲求史漢一
　觀公私無有也無以遣日因取陳年公案反覆觀之
　見其枉直乖錯不可勝數以無為有以枉為直違法
　徇情㓕親害義無所不有且以夷陵荒逺褊小尚如
　此天下固可知也當時仰天誓心曰自爾遇事不敢
　忽也迨今三十餘年出入中外忝塵三事以此自將
　今日以人望我必為翰墨致身以我自觀諒是當時
　一言之報也(張芸/叟集)
公嘗誦王沂公之言曰恩欲歸巳怨使誰當且曰貧賤
　常思富貴富貴必履危機此古人所以歎也惟不思
　而得既得而不患失之者其庶幾乎(行/狀)
公與其姪書云歐陽氏自江南歸明累世蒙官祿吾今
　又被榮顯致汝等並列官品當思報效偶此多事如
　有差使盡心向前不得避事至於臨難死節亦是汝
　榮事昨書中欲買朱砂來吾不闕此物汝於官下宜
　守㢘何得買官下物吾在官所除飲食外不曾買一
　物汝可觀此為戒也内翰蘇公題其後曰凡人勉強
　於外何所不至惟考之於其私乃見真偽此公與其
　弟姪家書也(東坡/集)
蘇内翰軾序公之文曰自漢以來道術不出於孔氏而
　亂天下者多矣晉以老莊敗梁以佛亡莫或正之五
　百餘年而後得韓愈學者以配孟氏盖庶幾焉愈之
　後三百有餘年而後得歐陽子其學推韓愈孟子以
　逹於孔氏其言簡而明信而通引物連類折之於至
　理以服人心故天下翕然師尊之曰歐陽子今之韓
　愈也宋興七十餘年民不知兵富而教之至天聖景
　祐極矣而斯人終有愧於古士亦因陋守舊論卑而
　氣弱自歐陽氏一出天下争自濯磨以通經學古為
　髙以救時行道為賢以犯顔納諌為忠長育成就至
　嘉祐末號稱多士歐陽子之功為多
歐陽文忠公答李詡論性書性非學者之所急而聖人
　之所罕言或因而及焉非為性而言也文忠雖有是
　說然大約慎所習與所感及率之者以孟荀楊之說
　皆為不悖此其大畧也臨岐計都官用章謂予曰性
　學者之所當先聖人之欲言吾知永叔貽後世之誚
　者其在此書矣(麈/史)
孟子一部書只是要正人心教人存心養性收其放心
　至論仁義禮智則以惻隱羞惡辭讓是非之心為之
　端論邪說之害則曰生於其心害於其政論事君則
　欲格君心之非正君而國定千變萬化只說從心上
　來人能正心則事無足為者矣大學之修身齊家治
　國平天下其本只是正心誠意而已心得其正然後
　知性之善孟子遇人便道性善永叔却言聖人之教
　人性非所先永叔論别是非利害文字上儘去得但
　於性分之内全無見處更說不行人性上不可添一
　物堯舜所以為萬世法亦只是率性而已所謂率性
　循天理是也外邉用計用數假饒立得功業只是人
　欲之私與聖賢作處天地懸隔(龜山/語錄)
　宋名臣言行錄後集巻二
欽定四庫全書
　宋名臣言行錄後集巻三
　　　　　　　　　　　　宋　朱子　纂集
　　　文彦博　潞國忠烈公
　　字寛夫汾州人中進士第事仁宗英宗神宗哲宗
　　位至丞相除太尉以太師致仕
公幼時與羣兒擊毬一兒擊毬入柱穴中不能取公以
　水灌之毬浮出司馬温公幼與羣兒戱一兒墮大水
　甕中巳沒羣兒驚走不能救公取石破甕兒得出識
　者知二公之仁智不凡矣(聞見/後錄)
寳元中河東闕漕使堂上議難得可任者章郇公言聞
　搢紳間説文彦博者磊落有稱吕許公曰恨不識也
　可召來面詢之明日召至堂上退許公歎曰此大有
　福人何所任用不可遂自殿中侍御史差委明年就
　遷待制不出十年出將入相(趙萊/公錄)
公在成都米價騰貴因就諸城門相近院凡十八處減
　價糶賣不限其數張榜通衢米價遂減前此或限升
　斗以糶或抑市井價直適足以増其氣燄而終不能
　平其價乃知臨事須當有術也(東齋/記事)
公知益州喜遊宴嘗宴鈐轄廨舍夜久不罷從卒輒拆
　馬庌為薪不可遏軍校白之座客股栗公曰天實寒
　可拆與之神色自若飲宴如故卒氣沮無以為變(記/聞)
樞宻直學士明鎬討貝州久未下上深以為憂問於兩
　府叅知政事文彦博請自往督戰八年正月丁丑以
　彦博為河北宣撫使監諸將討貝州時樞宻使夏竦
　惡鎬凡鎬所奏請多從中沮惟恐其成功彦博奏今
　在軍中請得便宜從事不申覆上許之公至貝與明
　鎬督諸將築距闉以攻城旬餘不下有牢城卒董秀
　劉炳請穴地以攻城公許之貝城南臨御河秀等夜
　於岸邉穿穴棄土於水晝匿穴中城上不之見也久
　之穴成自教塲中出秀等以褐袍塞之走白公選取
　敢死二百命指使將之銜枚自穴入有虞候楊遂請
　行遂白軍士中有病欬者數人不可去請易之從之
　既出穴登城殺守者埀絙以引城外人城中驚擾遂
　生擒王則(記/聞)
知永興軍起居舎人毋湜鄠人也至和中湜上言乞廢
　陜西鐡錢朝廷雖不從其鄉人多知之争以鐡錢買
　物賣者不肯受長安為之亂民多閉肆僚屬請禁之
　彦博曰如此是愈使惑擾也乃召絲絹行人出其家
　縑帛數百匹使賣之曰納其直盡以鐡錢勿以銅錢
　也於是衆知鐡錢不廢市肆復安(記/聞)
至和初陳恭公罷相並用文富宣麻之際上遣小黄門密
　於百官班中聽其議論二公久有人望一旦復用朝
　士相賀黄門具奏上大恱予為學士後數日奏事埀
　拱殿上問新除彦博等外議如何余以朝士相賀為
　對上曰古之君用人或以夣卜茍不知人當從人望
　夢卜豈足憑耶故余作文公批答云永惟商周之所
　記至以夢卜而求賢孰若用搢紳之公言從中外之
　人望者具述上語也(歸田/錄)
公為相因進對言嘗聞徳音以搢紳多務奔競非裁抑
　之無以厚風俗莫若稍旌恬退之人則躁競者自知
　愧恥乃薦王安石韓維張瓌皆擢用焉龎籍時為樞
　使公與之同議省兵汰為民者六萬減廪給之半者
　又二萬
唐介為御史論公専權植黨交結宫禁仁宗怒召二府
　示之疏唐公語益切樞副梁公適叱唐公下殿詔送
　臺劾之公獨留再拜曰御史言事職也願不加罪於
　是唐公既貶公亦罷相其後公再入相首薦唐公復
　召用焉
嘉祐元年正月甲寅朔上御大慶殿朝㑹百官就列既
　巻簾上暴感風眩之疾僅能成禮而罷巳未契丹使
　者入辭置酒紫宸殿上疾又作左右扶入禁中公召
　内侍都知史志聰鄧保吉問上至禁中起居狀志聰
　等對以禁中事嚴宻不敢泄公怒叱之曰主上暴得
　疾係社稷之安危惟君軰得出入禁闥豈可不令宰
　相知天子起居欲何為者耶自今疾勢小有増損必
　一　一見白仍命直省引至中書取軍令狀志聰等素
　謹愿及夕諸宫門白下鎻志聰曰汝曹自白宰相我
　不受任其軍令兩府謀以上躬不寜欲留宿宫中而
　無名辛酉公建議設醮祈福於大慶殿兩府晝夜焚
　香設幄宿於殿之西廡志聰等白故事兩府無留宿
　殿中者公曰今何論故事也戊辰以後上神思浸清
　罷醮兩府始分畨歸第不歸者各宿於其府(記/聞)
熈寜二年公為樞使陳升之拜相以公宗臣詔升之位
　公下公言國朝樞使無位宰相上者獨曹利用嘗在
　王曽張知白上卒取禍敗臣忝文臣粗知義理不敢
　紊亂朝著上從之(日/錄)
慶州軍亂二府入議公曰朝廷施為務合人心以静重
　為先不宜偏聴陛下即位以來厲精求治而人情未
　安者更張之過耳祖宗法未必不可行但有廢墜不
　舉之處耳王荆公曰所以為此將以去民之害何為
　不可若萬事隳頺如西晉風兹乃益亂也蓋荆公知
　公言為巳發故力排之
韓魏公留守北京李稷以國傅為漕頗慢魏公魏公不
　為較待之甚禮俄公代魏公為留守未至揚言云李
　稷之父絢我門下士也聞稷敢慢魏公必以父死失
　教至此吾視稷猶子也果不悛將庭訓之公至稷謁
　見坐客次久之公着道服出語之曰而父吾客也只
　八拜稷不獲巳如數拜之(聞見/錄)
公判北京有汪輔之者新除運判為人辯急初入謁公
　方坐㕔事閲謁置案上不問入宅久之乃出輔之巳
　不堪既見公禮之甚簡謂曰家人頃令沐髮忘見運
　判勿訝輔之沮甚舊例監司至之三日府必作㑹公
　故罷之輔之移文定日檢按府庫通判以次白公公
　不荅是日公家宴内外事並不許通輔之坐都㕔吏
　白侍中家宴匙鑰不可請輔之怒破架閤庫鎻亦無
　從檢按也宻劾公不治神宗批輔之所奏付公有云
　侍中舊徳故煩卧䕶北門細務不必勞心輔之小臣
　敢爾無禮將别有處置公得之不言一日㑹監司曰
　老謬無治狀幸諸君寛之監司皆愧謝因出御批以
　示輔之輔之皇恐逃歸託按部逃出未㡬罷嗚呼神
　宗眷遇大臣沮抑小人如此可謂聖矣(聞見/錄)
元豐三年王堯臣子同老言至和三年仁宗不豫内外
　寒心先臣叅預朝政與文富請立英宗為嗣大計遂
　定㑹公來自北都過闗入覲神宗以問公對曰自至
　和以來中外之臣乞立皇嗣者甚衆臣等雖有請事
　未果行至嘉祐末琦等卒就大事蓋琦等功也於是
　手詔中書曰彦博蓄徳深厚善不自伐懐此大功絶
　口不言中外搢紳莫有知者今縁故臣子明其父勲
　始得本末乃知援立之功厥有攸在遂加公河東永
　興節度使公復力辭宴餞瓊林輔臣皆預兩遣中謁
　者遺詩以寵其行有報在不言之語當世榮之
元豐間公以太尉留守西京未交印先就第廟坐見監
　司府官唐叅政介之子義問為運判退謂其客尹渙
　曰先公為臺官嘗言潞公今豈挾為恨邪當避之渙
　曰公所為必有理姑聽之明日公交府事以次見監
　司府官如常儀或以問公公曰吾未視府事三公見
　庶僚也既交印河南知府見監司矣義問聞之復謂
　渙曰㣲君殆有失於潞公也一日公謂義問曰仁宗
　朝先叅政為臺官以言彦博謫彦博亦罷相判許州
　未㡬彦博復召還相位即上言唐某所言正中臣罪
　召臣未召唐某臣不敢行仁宗用彦博言起叅政判
　潭州尋至大用與彦博用執政相知為深義問聞公
　之言至感泣自此出入公門下後薦以為集賢殿修
　撰帥荆南公之徳度絶人如此(聞見/錄)
元豐五年公以太尉留守西都時富韓公以司徒致仕
　公慕唐白樂天九老㑹乃集洛中公卿大夫年徳髙
　者為耆英㑹以洛中風俗尚齒不尚官就資聖院建
　大厦曰耆英堂㑹閩人鄭奐繪像堂中時富公年七
　十九文潞公與司封郎中席汝言皆七十七朝議大
　夫王尚恭年七十六太常少卿趙丙秘書監劉几衛
　州防禦使馮行巳皆年七十五天章閣待制楚建中
　朝議大夫王慎言皆年七十二大中大夫張問龍圖
　閣直學士張燾皆年七十時宣徽使王拱辰留守北
　京貽書潞公願預其㑹年七十一獨司馬温公年未
　七十潞公素重其人用唐九老狄兼謩故事請入㑹
　温公辭以晚進不敢班文富二公之後公不從令鄭
　奐自幕後傳温公像又之北京傳王公像於是預㑹
　者凡十三人公以地主攜妓樂就富公宅作第一㑹
　至富公㑹送羊酒不出餘皆次為㑹洛陽多占名園
　古刹有水竹林亭之勝諸老鬚眉皓白衣冠甚偉每
　宴集都人隨觀之潞公又為同甲㑹司馬郎中旦程
　大中珦席司封汝言皆丙午人也亦繪像於資聖院
　其後司馬温公與數公又為真率㑹有約酒不過五
　行食不過五味唯菜無限楚正議違約増飲食之數
　罰一㑹皆洛陽太平盛事也洛之士庶又生祠潞公
　於資聖院温公取神宗送公判河南詩𨽻于榜曰竚
　瞻堂塑公像其中冠劍偉然都人事之甚肅(聞見/錄)
公之在朝契丹使耶律永昌劉霄來聘軾奉詔舘客與
　使者入覲望見公殿門外却立改容曰此潞公也耶
　所謂以徳服人者問其年曰何壯也軾曰使者見其
　容未聞其語其總理庶務酬酢事物雖精練少年有
　不能及貫穿古今洽聞强記雖専門名家有不逮使
　者拱手曰天下異人也公歸洛西羌首領有温谿心
　者請於邉吏願獻良馬於公邉吏以聞詔聴之(東坡/集)
元祐初起公平章軍國重事召程正叔為崇政殿説書
　正叔以師道自居每侍講色甚莊繼以諷諌上畏之
　公對上恭甚進士唱名侍立終日上屢曰太師少休
　公頓首謝立不去時年九十矣或謂正叔曰君之倨
　視潞公之恭議者以為未盡正叔曰潞公三朝大臣
　事幼主不得不恭吾以布衣為上師傅其敢不自重
　吾與潞公所以不同也識者服其言(聞見/錄)
至和中陳執中為相臺官趙抃等言執中無材行不可
　任歐陽脩亦上書請退執中議久不决左右怪仁宗
　少遊燕黙有所思焦勞見於色居月餘如此因問上
　曰陛下得非思代陳執中者乎上曰然左右乃曰代
　執中者易得耳何至此耶上曰此老子却可慢人久
　之始用文富代之朝議皆謂得人數日問歐陽脩脩
　具以朝議為對上曰彦博有才然膽大弼前在政府
　甚好今復來恐多顧慮良久又曰弼前深為人所中
　傷今來亦焉能不顧慮然不若守前志不變也既而
　彦博恐不能謹畏後因郭申錫李傪争塞河事彦博
　意有所左右上由此罷之弼亦竟以多顧慮少所建
　明皆如上所料(南豐/雜識)
公謂予言初及第授大理評事知絳州翼城縣未赴任
　有客李本者三見訪而後得見之且言本有壻為縣
　廵檢幸公庇之又曰本非獨奉干亦有以奉助本嘗
　知其邑户口衆人猾難治因出一策文字皆景跡人
　姓名其首姓張比公至姓張人事巳敗縣未能給正
　簿尉皆云某等在此各嵗餘豈無過失為此人所持
　幸君之來必辨之矣於是公盡得其姦狀上于州决
　配之邑人皆悚畏(記/事)
　　　趙槩　康靖公
　　字叔平應天府人中進士第事仁宗英宗神宗位
　　至叅政
公與歐陽脩同在舘及同脩起居注槩性重厚寡言脩
　意輕之及脩除知制誥是時韓范在中書以公為不
　文乃除天章閣待制公澹不以屑意及韓范出乃復
　除知制誥㑹脩甥嫁為脩從子晟妻與人淫亂事覺
　語連及脩脩時為河北轉運疾韓范者皆欲文致脩
　罪云與甥亂上怒羣臣無敢言者槩乃上書言脩以
　文學為近臣不可以閨房曖昧之事輕加汚衊臣與脩
　踪跡素踈脩之待臣亦薄所惜者朝廷大體耳書奏
　上不恱人皆為之懼公亦澹然如平日久之脩終坐
　降為知制誥知滁州執政私曉譬槩令求出廼出知
　蘇州遭喪去官服闋除翰林學士槩復表讓以歐陽
　脩先進不可超越奏雖不報時論美之(記/聞)
㑹郊祀當進階封且任一子京官公乞以封母郡太君
　宰相謂公曰方為學士擬封不久矣公曰母年八十
　二朝夕不可期願及今以為榮許之後遂以為例改
　知審賢院判秘閣與髙若訥同判流内銓若訥言往
　嘗知貢舉聞母病不得出㡬不能生公矍然即請郡
　以便親宰相謂旦夕為學士可少待也公不聴遂除
　蘇州
以太子少師致仕居睢陽十五年猶以讀書著文憂國
　愛君為事集古今諌諍為諌林一百二十巻奏之上
　甚喜賜詔曰大夫請老而去者皆以聲迹不至朝廷
　為髙得卿所奏書知有志愛君之士雖退休山林未
　嘗一日忘也當置座右以時省閲(並蘇内翰/傳神道碑)
　　　吳奎　文肅公
　　字長文濰州人舉五經又舉賢良方正事仁宗英
　　宗神宗位至叅政
始公少為吏晝則治公事夜輒讀書不寐者二十餘年
　(劉貢父/撰墓誌)
公始對策極論内降恩澤之為蠧政也及在諌官遂専
　以禁切左右御史有言事非其實者詔詰問從誰受
　公對言御史擇於風聞以言事朝廷用之救過失使
　其擇之不詳朝廷能容容之不能罪之可也若求主
　名則後莫有以告御史者矣是自蔽塞其耳目也上
　立罷不問
奉使契丹彼中羣臣為其主加稱號謁公使入賀公自
　以使事有職賀無預也不為往北主畏其守義甚重
　之(並墓/誌)
神宗問政府地震之變曽公曰隂盛上曰誰為隂曽公
　曰臣者君之隂婦者夫之隂夷狄者中國之隂皆宜
　戒之上問公公曰但為小人黨盛耳上不懌
韓魏公嘗云吳長文有識方天下盛推王安石以為必
　可致太平唯長文獨語所知曰安石心强性狠不可
　大用後果如所言(别/錄)
　　　張方平　文定公
　　字安道宋城人中茂才異等及賢良方正直言極
　　諌科事仁宗英宗神宗位至叅政以太子少師致
　　仕
公年十三入應天府學頴悟絶人家貧無書常就人借
　三史旬日輒歸之曰吾巳得其詳矣凡書皆一閲終
　身不再讀屬文未嘗起草宋綬蔡齊見之曰天下竒
　才也共薦之
通判睦州時趙元昊欲叛而未有以發則為嫚書求大
　名以怒朝廷規得譴絶以激使其衆公以謂朝廷自
　景徳以來既與契丹盟天下忘備將不知兵士不知
　戰民不知勞蓋三十年矣若驟用之必有喪師蹶將
　之憂兵連民疲必有盜賊意外之患當含垢匿瑕順
　適其意使未有以發得嵗月之頃以其間選將厲士
　堅城除器為不可勝以待之雖元昊終於必叛而兵
　出無名吏士不直其上難以决勝小國用兵三年而
　不見勝負不折則破我以全制其後必勝之道也方
　是時士大夫見天下全勝而元昊小醜皆欲發兵誅
　之惟公與吳育同議議者不勝察以二人之論為出
　於姑息遂決計用兵天下騷動公獻平戎十策宰相
　吕夷簡見之謂宋綬曰君能為國得人矣然不果用
　其策
元昊叛禁兵皆西而諸路守兵多㨂赴闕郡縣無備乃
　命調額外弓手公在睦州條上利害八事及是有㫖
　遣使於陜西河東京東西路刺弓箭手為宣毅保捷
　指揮公連上疏争之甚力不從所刺兵二十餘萬人
　皆市人不可用宣毅驕甚所至為冦自是民力大困
　國用一空識者以不從公言為恨
元昊叛陜西四路置帥夏竦為總帥居長安不臨邉公
　為諌官言竦端坐長安未嘗臨敵諸路失律一皆不
　問有總師之名無總師之實乞據四路敗事加以責
　罸而罷總帥傳四路帥臣自任戰守之計從之(龍川/志)
慶厯元年西方用兵巳六年矣上既厭兵而賊亦困弊
　不得休息耕牧虜中疋布至十餘千元昊欲自致其
　道無由公慨然上疏曰陛下猶天地父母也豈與此
　犬豕豺狼較勝負乎願因今嵗郊赦引咎示信開其
　自新之路申敕邉吏勿絶其善意若猶不悛亦足以
　怒我而曲彼雖天地鬼神必將誅之仁宗喜曰是吾
　心也命公以疏付中書吕夷簡讀之拱手曰公之言
　及此是社稷之福也是嵗赦書開諭如公意明年十
　月始請降
前三司使王拱辰請𣙜河北鹽既立法矣而未下公見
　上問曰河北再𣙜鹽何也仁宗驚曰始立法非再也
　公曰周世宗𣙜河北鹽犯輒處死世宗北伐父老遮
　道泣訴願以鹽課均之兩税而弛其禁世宗許之今
　兩税鹽錢是也豈非再𣙜乎仁宗大悟曰卿語宰相
　立罷之公曰法雖未下民巳户知之當直以手詔罷
　不可自有司出也仁宗大喜命公宻撰手詔罷之河
　朔父老相率拜迎於澶州為佛老㑹者七日以報上
　恩且刻詔書北京至今父老過其下必稽首流涕
自陜右用兵公私困乏公言自祥符以來萬事惰弛務
　為姑息漸失祖宗之舊取士任子磨勘遷補之法既
　壊而任將養兵皆非舊律國用既窘則政出多門大
　商姦民乗隙射利而茶鹽香礬之法亂矣此治亂盛
　衰之本不可以不急治且比年以來朝廷頗引輕嶮
　之人布之言路違道干譽利口為賢内則臺諌外則
　監司下至吏胥僮僕皆可搆危其上自將相公卿宿
　貴之人皆争屈體以收禮後軰有不然者則謗毁隨
　之惴惴焉惟恐不免何暇展布心腹為國立事哉此
　風不革天下無時而治也(並墓/誌)
張公安道嘗為予言道非明民將以愚之國朝自真宗
　以前朝廷尊嚴天下私説不行好竒喜事之人不敢
　以事摇撼朝廷故天下之士知為詩賦以取科第不
　知其他諺曰水到魚行既以官之不患其不知政也
　昔之名宰相皆以此術馭天下仁宗初年王沂公吕
　申公為政猶持此論自設六科以來士之翹秀者皆
　争論國政之長短二公既罷則輕鋭之士稍稍得進
　漸為竒論以撼朝廷朝廷往往為之動摇廟堂之淺
　深既可得而知而好名喜事之人勝矣申公雖復作
　相然不能守其舊俗意雖不喜而亦從風靡矣其始
　也范諷孔道輔范仲淹三人以才能為之稱首其後
　晏元獻為政鄭公入參政多置諌官以廣上聴上方
　嚮之而晏公深為之助乃用歐陽脩余靖蔡襄孫沔
　等並為諌官諌官之勢自此日横鄭公尤傾身下士
　以求譽相師成風上以謙虚為賢下以傲誕為髙於
　是私説遂勝而朝廷輕矣然予以張公之論得其一
　不得其二徒見今世朝廷輕甚故思曩日之重然不
　知其敝也大臣恣為非横而下無由能動其害亦不
　細也使丁晉公之時臺諌言事必聴巳若仁宗中年
　其敗巳久矣至於申公非諸公並攻其短其害亦必
　有甚者蓋朝廷之重輕則不在此誠使正人在上與
　物無私而舉動適當下無以議之而朝廷重矣安在
　使下不得議哉下情不上通此亦人主之深患也可
　則從之否則違之豈害於重哉西漢之初専任功臣
　侯者如絳灌之流不可謂不賢至使賈誼董仲舒皆
　至死不得用事偏則害生故曰張公得其一不得其
　二也(龍川/志)
移鎮西蜀始李順以甲午嵗叛蜀人記之至是方以為
　憂而轉運使攝守事西南夷有卭部川首領者妄言
　蠻賊儂智髙在南詔欲來冦蜀攝守大驚調兵築城
　民大驚擾朝廷發陜西步騎戍蜀兵仗絡繹於道詔
　促公行公言南詔去蜀二千里安能為智髙冦我哉
　此必妄也臣當以静鎮之道遇戍卒兵仗輒遣還入
　境下令卭部川曰冦來吾自當之妄言者斬悉歸所
　調兵罷築城之役㑹上元觀燈城門皆通夕不閉蜀
　遂大安巳而得卭部川之澤人始為此謀者斬之梟
　首境上西南夷大震先是朝廷獲智髙母子留不殺
　欲以招智髙至是乃伏法復以三司使召還奏罷蜀
　横賦四十萬蜀人至今紀之
知秦州時亮祚方驕僣閲士馬築堡篳篥城之西壓秦
　境上屬户皆逃匿山林公即料簡將士聲言出塞實
　按軍不動賊既不至言者因論公無賊而輕舉宰相
　曽公亮曰兵不出塞何名為輕舉有備而賊不至則
　以輕舉罪之邉臣自是不敢為先事之備矣
英宗不豫召公賜坐出書一幅八字曰來日降詔立皇
　太子公抗聲曰必頴王也嫡長而賢請書其名上力
　疾書以付公(墓/誌)
上將召用介甫公言安石言偽而辨行偽而堅用之必
　亂天下由是介甫深怨之(記/聞)
知陳州時方置條例司行新法率欲以豊財而强兵公
　因陛辭極論其害皆深言危語曰水所以載舟亦所
　以覆舟兵猶火也不戢當自焚若行新法不巳其極
　必有覆舟自焚之憂上雅敬公不甚其言曰能少留
　乎曰退即行矣上亦悵然
延和殿賜坐問祖宗禦戎之策孰長公曰太祖不勤逺
　畧如夏州李彛興靈武馮暉河西折御卿皆因其酋
　豪許以世襲故邉圉無事董遵誨捍環州郭進守西
　山李漢超保闗南皆十餘年優其禄賜寛其文法而
　少遣兵諸將財力豊而威令行間諜精而審吏士用
　命賊所入輒先知併兵禦之戰無不克故以十五萬
　人而獲百萬之用終太祖之世邉鄙不聳天下安樂
　及太宗平并州欲逺取幽薊自是嵗有契丹之虞曺
　彬劉延謙傅潛等數十戰各亡士卒十餘萬又内徙
　李彛興馮暉之族致繼遷之變三邉皆擾而朝廷始
　旰食矣真宗之初趙徳明納欵及澶淵之克遂與契
　丹盟至今人不識兵革可謂盛徳大業矣祖宗之事
　大畧如此亦可以監矣近嵗邉臣建開拓之議皆行
　險僥倖之人欲以天下安危試之一擲事成則身䝉
　其利不成則陛下任其患不可聴也(並/誌)
故事嵗賜契丹金繒服器召二府觀焉公以宣徽使與
　召衆謂天子脩貢為辱而陛下神武可一戰勝也公
　獨曰陛下謂宋與契丹凡㡬戰勝負㡬何兩府八公
　皆莫知也神宗以問公公曰宋與契丹大小八十一
　戰惟張賢齊大原之戰才一勝耳陛下視和與戰孰
　便上善之(談/叢)
自王安石為政始罷銅禁奸民日銷錢為器邉闗海舶
　不復議錢之出故中國錢日耗而西北南三虜皆山
　積公極論其害請詰問安石舉累朝之令典所以保
　國便民者一旦削除之其意安在
師征安南公以謂舉西北壯士健馬棄之南方其患有
　不可勝言者若老師費財無功而還則社稷之福也
公自念將老無以報上論事益切至論用兵起獄尤為
　反覆深言曰老臣且死見先帝地下有以藉口矣上
　為感動至永樂之敗頗思其言(並/誌)
　
　
　
　
　
　
　
　
　
　
　宋名臣言行錄後集巻三
欽定四庫全書
　宋名臣言行錄後集巻四
　　　　　　　　　　　　宋　朱子　纂集
　　　胡宿　文恭公
　　字武平常州人中進士第事仁宗英宗官至樞宻
　　副使
入内都知楊懐敏坐衛士夜盜入禁中驚乗輿斥出為
　和州都監懐敏用事久勢動中外未㡬召復故職公
　知制誥封還詞頭不草制論曰衛士之變蹤迹連懐
　敏得不窮治誅死幸矣豈宜復在左右其命遂止(歐/公)
　(撰墓/誌)
朝議在官年七十而不致仕者有司以時按籍舉行公
　以謂養亷恥厚風俗宜有漸而欲一切以吏議從事
　殆非所以優老勸功之意當少緩其事使人得自言
　而全其美節朝廷是其言至今行之(仝/上)
公謂亷恥之責當先士人功舊之甄宜厚武士邉防偏
　禆京師將校年七十者衆其間曽經行陣立功伐一
　旦下令悉令告老沮立功之心解守邉之體非所以
　為國養恩也時包拯建此議屢以辭氣折公公論不
　可奪朝廷卒從公議(胡宗愈/撰行狀)
皇祐新樂成議者多議論有詔新樂用於常祀朝㑹而
　郊廟仍用舊樂公言書稱同律而今舊樂髙新樂下
　相去一律難並用而新樂未施於郊廟先用之朝㑹非
　先王薦上帝配祖考之意皆不可近制禮部四嵗一
　貢士議者患之請更為間嵗公獨以為不然曰使士
　子廢業而奔走無寜嵗不如復用三嵗之制也衆皆
　以公言為非行之數年士子果以不便而卒用三嵗
　之制
公通隂陽五行天人災異之説南京鴻慶宫災公以謂
　兩京聖宋所以受命建號而大火主於商丘國家乘
　徳而王者也今不領於祠官而比年數災宜脩火祀
　事下太常嵗以長吏奉祀啇丘自公始慶厯六年夏
　河北河東京東同時地震而登萊尤甚公以嵗推之
　曰明年丁亥嵗之刑徳皆在北宫隂生於子而極於
　亥然隂猶强而未即伏陽猶㣲而未即勝此所以震
　也是謂龍戰之㑹而其位在乾今西北二虜中國之
　隂也宜為之備不然必有内盜起於河朔明年王則
　以貝州叛公又以為登萊視京師為東北易艮少陽
　之位也今二州並置金坑多聚民以鑿山谷陽氣損
　泄故隂盛而動縣官入金嵗㡬何小利而大害可即
　禁止以寜地道皇祐五年正月㑹靈宫災是嵗冬至
　祀天南郊以二聖並配明年大旱公曰五行火禮也
　去嵗火而今又旱其應在禮此殆郊丘並配之失即
　言宜用迭配如初
詳議官闕判院者當擇人薦於上公與同列得二人一
　人者監税河北以水災虧課同列議曰虧課小失不
　足白上以累才公不可至上前悉白之且曰此人小
　累才足惜仁宗曰果得才小累何䘏遂除詳議官同
　列退誚公曰詳議欲得人公苦欲白上縁是不得奈
　何公曰彼得與不得一詳議官耳是固亦有命也宿
　以誠事主今白首矣不忍絲髮欺君以負平生之節
　為之開陳聽主上自擇耳同列驚曰某從公久乃不
　知公所存如此
涇卒以折支不給出惡言欲為亂其後斬二人黥四人
　亂意乃息委公置獄治三司吏不時計度三司使䕶
　吏不肯遣公曰涇卒悖慢誠其罪然折支軍情所繫
　積八十五日而不與則三司豈得無罪耶陛下以包
　拯近臣不令置對可謂曲法申恩而拯猶不自省公
　拒制命臣恐主威不行而綱紀益廢矣拯懼立遣吏
　就獄嘉祐六年拜樞宻副使羣臣方更張庶事以革
　弊公獨曰變法古人所難不務守祖宗成法而徒紛
　紛無益於治也又謂契丹與中國通好六十餘年自
　古未有也善待夷狄者謹為備而巳若界上交侵小
　故乃城寨主吏之職朝廷宜守祖宗之約不宜争小
　利而隳大信深戒邉臣生事以為功(並/誌)
上命公為青詞禱諸陵山川以求儲嗣公上疏仁宗謂
　漢文帝二年有司請蚤建太子是時文帝巳有元子
　猶對有司稱楚王吳王淮南王皆秉徳以陪朕何為
　不豫哉太祖皇帝感昭憲太后遺言捨魏王而立太
　宗其神武英㫁自開闢以來未之有也陛下必待聖
　嫡然後擬議非居安思危之道願察宗室之賢者立
　之則儲位定而人心安矣仁宗感悟遂罷祈禱(行/狀)
客有造公者具公服鞾板而忘記不易㡌公與之對語
　盡禮而退終未嘗色動(吕氏家/塾記)
公每語後進曰富貴貧賤莫不有命當脩身俟時毋為
　造物者所嗤(燕/談)
　　　蔡襄　忠恵公
　　字君謨興化軍人中進士甲科事仁宗英宗官至
　　端明殿學士
范仲淹貶知饒州余靖上䟽論救尹洙請與同貶歐陽
　修移書責司諌髙若訥皆坐貶公作四賢一不肖詩
　以記其事四賢謂仲淹靖洙脩不肖斥若訥也其詩
　播於都下士人争寫之鬻書者市之頗獲厚利(政/要)
慶厯初永叔安道王素俱除諌官公以詩賀之曰御筆
　新除三諌官喧然朝野競相歡當年流落丹心在自
　古忠良得路難必有謨謀禆帝右直須風采動朝端
　世間萬事俱塵土留取功名久逺看三人者以其詩
　薦於上尋亦除諌官(記/聞)
是時天下無事士大夫弛於久安一日元昊叛師久無
　功天子慨然厭兵思正百度以脩太平既巳排羣議
　進退二三大臣又詔増置諫官四員使拾遺補闕所
　以遇之甚寵公以材名在選中遇事感激無所廽避
　權倖畏歛不敢撓法干正而上得益與大臣圖議明年
　屢下詔書勸農桑興學校革弊修廢而天下竦然知
　上之求治矣於此之時言事之臣無日不進見而公
　之補益為尤多(歐公撰/墓誌)
御史吕景初吳中復馬遵坐論梁丞相罷臺職除他官
　公封還詞頭不草制其後屢有除授非當者必皆封
　還之而上遇公益厚曰有子如此其母之賢可知命
　特賜冠帔以寵之(墓/誌)
陳執中叅政公與孫甫上言執中剛愎不才若任以政
　天下不幸上不聽因求出知福州(記/聞)
公為政精明而於閩人尤知其風俗禮賢勸學除其甚
　害往時閩士多好學而専用賦以應科舉公得先生
　周希孟以經術教授學者至數百人公親至學舎執
　經講問為諸生率
公為文章清遒粹美工於書畫頗自惜不妄為人書仁
　宗尤愛稱之御製元舅隴西王碑文詔公書之其後
　命學士撰温成皇后碑文又勅公書則辭曰此待詔
　職也(並墓/誌)
蘇子容云歐公不言文章而喜談政事君謨不言政事
　而喜論文章各不矜其所能也(談/訓)
　　　王素　懿敏公
　　字仲儀以父旦遺恩補官召試賜同進士出身事
　　仁宗官至端明殿學士以工部尚書致仕
仁宗方留情政事思聞得失親除諌官而歐余王蔡相
　次進用公嘗言禮部取士不詢采行實顧文辭漫漶
　不足以應務請郡國置學擇明師使通知經術稍近
　三代里選之法自景徳以來較今内外無名之費數
　倍于前請置官三司量一嵗所入其用非急者皆省
　去之㑹皇子生議欲因赦百官進官大賞賚諸軍公
　又言方元昊叛契丹數有所求縣官財用不足宜留
　金繒以佐邉費一官爵以賞戰勞其議為公止仁宗
　御天章閣出手詔問兩府大臣所以興治革弊之方
　公又疏時政姑息十餘事皆人所難言者(王禹玉/撰墓誌)
仁宗問公曰大僚中孰可命以相事者公曰惟宦官宫
　妾不知姓名者乃可充選帝憮然有間曰惟富弼耳
　公下拜曰陛下得人矣既告大廷相富公士大夫皆
　舉笏相賀或宻以聞帝益喜曰吾之舉賢於夣卜矣
　(聞見/後錄)
慶厯中京師旱公為諌官乞親行禱雨帝曰太史言月
　二日當雨一日欲出禱公曰臣非太史然是日必不
　雨帝問故公曰陛下幸其當雨以禱不誠也不誠不
　可動天臣故知不雨帝曰明日禱醴泉觀公曰醴泉
　之近猶外朝也豈憚暑不逺出耶帝每意動則耳赤
　耳巳盡赤厲聲曰當禱西太乙宫公曰乞傳㫖帝曰
　車駕出郊不預告卿不知典故公曰國初以虞非常
　今久太平預告但百姓瞻望清光者衆耳無虞也諌
　官故不扈從明日特召公以從日色甚熾埃霧漲天
　帝玉色不怡至瓊林苑囬望西太乙宫上有雲氣如
　香煙以起少時雷電雨甚至帝却逍遥輦御平輦撒
　蓋還宫又明日召公對帝喜曰朕自卿得雨幸甚又
　曰昨即殿廷雨立拜焚生龍腦香十七斤至中夜舉
　體盡濕公曰陛下事天當恭畏然隂氣足以致疾亦
　當慎帝曰念不雨欲自以身為犧牲何慎也
公言王徳用進女口事帝初詰以宫禁事何從知公不
　屈帝笑曰朕真宗之子卿王旦之子有世舊豈他人
　比徳用實進女口巳服事朕左右何如公曰臣之憂
　正恐在陛下左右耳帝即命宫臣賜王徳用所進女
　口錢各三百千押出内東門訖奏帝泣下公曰陛下
　既不棄臣言亦何遽也帝曰朕若見其人留戀不肯
　去恐亦不能出矣少時宫官奏聞女巳出内東門帝
　動容而起(聞見/後錄)
知成都府先是牙校嵗輸酒坊錢以供厨傳之費前後
　日加豐而不知約故輸者益加困而不能勝公為一
　切裁約之鐡錢惟行於兩川嵗加鑄不止故錢輕貨
　重商旅不行公為罷鑄十年而物價以平利州路饑
　公遣發廪賑救民得無流徙詔適下而公奏至公為
　政在便人情蜀人錄公所行為王公異㫁(墓/誌)
公自筮仕所至稱為能吏既升䑓風力愈勁嘗與同列
　奏事上前事有不合衆皆引去公方論列是非俟得
　㫖乃退帝曰真御史也議者目公為獨擊鶻(名賢/詩話)
　　　劉敞
　　字原夫吉州臨江人中進士甲科事仁宗英宗官
　　至集賢學士
直集賢時方議定大樂天子使中貴人叅其事公諌以
　為王事莫重於樂今才學滿朝辨論有餘足以増朝
　廷之光而顧使若趙談者居間臣恐為袁盎笑也(弟/舎)
　(人攽撰/行狀)
秦州與羌人争古渭州公奏請棄之謂假令新城足以
　蔽秦州長無𦍑胡之虞雖傾國守之可也不然地形
　便利賊能乘之以擾邉雖傾國争之可也今何所重
　輕而縻國財困民力損士卒之命以貪咫尺之地時
　議者不同竟留之秦州坐是應接多事財用匱竭矣
　(行/狀)
判考功夏竦薨賜諡文正公曰此吾職也即上疏言諡
　者有司之事也且竦行不應法今有司各得守其職
　而陛下侵臣官疏三上天子嘉其守為更其諡曰文
　莊公曰姑可以止矣(陳公撰/墓誌)
知制誥陳丞相以脩注未一月為言上曰此豈計官資
　日月耶公謝日上又面諭曰外間事有不便當一一
　語朕也無㡬何朝廷從禮院有所詢問禮生擅發印
　狀以報禮官莫知知禮院事吳充謫罰禮生而坐以
　出官公奏以謂朝廷久安吏習因循百司庶府茍且
　巳甚稍激厲振作未知如何而充以此得罪豈不傷
　事害政請追止前命巳而脩起居注馮京復以言事
　奪職公因奏事上謂公曰吳充乃是振職馮京意亦
　無他中書惡其太直不與含容耳公奏言自古惟有
　人主不能容受直言或致竄謫臣下今則不然上慈
　仁好諌而中書不務將順聖徳之美排逐言者乃是
　蔽君之明止君之善必且感動隂陽有風霧日食地
　震之變居五日地果震鎮戎軍而都下雪後累日昬
　霾太陽色昏濁畧皆如公言公又勸上收攬威權無
　使聰明蔽塞法令不行以消災變上深納之
兩制諸公多求補郡者公上疏論邪臣正臣之分正臣
　常難進而易退邪臣常易進而難退願陛下叅任觀
　之吕溱蔡襄歐陽脩賈黯韓絳皆有真質無流心論
　議不阿執政有益當世者誠不宜許其外補使四方
　有以窺朝廷啓奸幸之心上悟頗留脩等(並行/狀)
宦者石全彬以勞遷宫苑使領觀察使意不滿退而愠
　有言居三日正除觀察使公封還詞頭不草制其命
　遂止(墓/誌)
奉使契丹公素知敵山川道里敵人道自古北口囬曲
　千餘里至都河公問曰自松亭趨栁河甚直而近不
　數日可至中京何不道彼而道此葢敵人常故迂
　其路欲以國地險逺誇示使者且謂莫習其山川不
　虞公之問也相與驚顧羞愧即吐其實曰誠如公言
　時順州山中有異獸如馬而食虎豹敵人不識以問
　公曰此所謂駮也為言其形狀聲音敵人益歎服
治揚前守政苛吏民不安公以寛簡附之而民大和及
　至鄆月餘境内政清盜賊屏息先是西路久旱鄆尤
　多蝗公入境而雨至州數日蝗自出境亡去
是時士大夫稍矜虚名每得官輒讓衆亦予其恬退讓
　不失始利而得名益髙讓端無窮或四五讓至七八
　下至布衣福州陳烈等初除吏亦讓賜之粟帛亦讓
　公以為此皆挾偽求名要上迷衆其風不可長乃建
　言諸讓官或一讓或再讓或不得讓宜一以故事舊
　典為準
是嵗將親大祫於太廟丞相欲加上尊號公以禮部兼
　領名表丞相請撰表公説止之曰陛下自寳元以來
　不受徽號至今且二十年天下之人莫不知天子持
　盈好謙今復加數字既不足盡聖徳而前美並棄誠
　亦可惜願加深思富丞相不怡曰適已奏聞乃是上
　意欲爾不可止也公曰諾退謂子弟曰吾備位近臣
　當獻可替否寜得罪權門豈可使主上受虚名而棄
　實美耶遂上疏曰陛下尊號既巳云體天法道欽文
　聰武神聖孝徳盡善極美復加大仁不足増光而曰
　至治有若自矜今百姓多困倉廪不實風俗未清賢
　不肖混淆獄訟繁多盜賊羣起水旱繼有四夷雖粗
　定亦本以重賂厚利羈縻之非畏威慕義者也未可
　謂至治然則讓而不居於聖徳彌髙矣臣謂陛下永
　執至道以當天心必有一謙四益之報増加數字未
　足發揚光輝而反累二十年昭升之美章凡四上天
　子得公奏顧侍臣曰我意本謂當如此遂㫁章表不
　受公於是忤時相
公學問廣博無書不通自浮屠老子以及山經地誌隂
　陽卜筮醫藥天文畧皆究知嘗齋太乙宫與内弟王
　欽臣夜語曰嵗星往來虚危間色甚明盛以吾觀之
　當有興於齊者嵗餘英宗以齊州防禦使入繼大統
　遂登大位(並行/狀)
　
　
　
　
　
　
　
　
　
　
　
　
　
　
　
　宋名臣言行錄後集巻四
欽定四庫全書
　宋名臣言行錄後集巻五
　　　　　　　　　　　　宋　朱子　纂集
　　　唐介　質肅公
　　字子方荆南人舉進士事仁宗英宗神宗官至參
　　政
張堯佐者以進士擢第累官至員外郎知開州㑹其姪
　女有寵於仁宗遂驟遷一日中除宣徽節度景靈羣
　牧使介上疏引楊國忠為戒又與諌官包拯吳奎等
　七人論列殿上卒奪堯佐宣徽景靈兩使特加介六
　品服以旌敢言未幾堯佐復除宣徽使知河陽公又
　獨爭之不能奪仁宗諭曰除擬初出中書公遂極言
　宰相文彦博知益州日以燈籠錦媚貴妃而致相位
　今又以宣徽使結堯佐請逐彦博而相富弼又言吳
　奎觀望挾姦語甚切直仁宗怒却其奏不視且言將
　貶竄介徐讀畢曰臣忠義憤激雖鼎鑊不避上急召
　二府以疏示之曰介言他事乃可至謂彦博因貴妃
　得政此何言也介面質彦博曰彦博宜自省即有之
　不可隠彦博拜謝不已樞副梁適叱介下殿介諍愈
　切仁宗大怒玉音甚厲衆恐禍出不測是時蔡襄修
　起居注立殿陛即進曰介誠狂直然納諌容言人主
　之美徳必望全貸遂召當制舍人就殿廬草制貶秦
　州别駕翊日改英州别駕復取其奏以入又明日罷
　彦博出吴奎而遣中使䕶送介至貶所且戒以必全
　之無令道死(名臣/傳)
仁宗一日幸張貴妃閣見定州紅甆器帝怪問曰安得
　此物妃以王拱辰所獻為對帝怒曰嘗戒汝勿通臣
　僚饋遺不聴何也因以所持柱斧碎之妃愧謝乆之
　乃已妃又嘗侍宴於端門服所謂燈籠錦者上亦怪
　問妃曰彦博以陛下眷妾故有此獻上終不樂或云
　潞公夫人遺妃公不知也(聞見/錄)
又晁以道云介貶嶺南將行遣中使賜介金又畫其像
　於便殿
潭州巨賈私藏蚌胎為關吏所搜太守而下輕其估悉
　自售焉公時以言事謫潭倅分珠獄發奏方入仁宗
　謂近侍曰唐介必不肯買案具奏覆覽之果然(湘山/野錄)
改知復州未至召充言事御史帝曰知卿被謫以来未
　嘗以私書至京師可謂不易所守公頓首謝退就職
　言事無避如前(墓/誌)
出知揚州徙江東轉運使御史吳中復請還公言路時
　潞公再當國亦言介頃為御史所言亦中臣病而責
　大重願如中復言召之(劉忠肅撰/神道碑)
至和後仁宗臨朝淵黙公言君臣如天地以交泰為治
　願時延訪羣下發徳音可否政事以幸天下又言賞
　罰不可以貴賤輕重如孫沔吕溱侈縱宜深責必行
　則衆信矣論宫禁干丐恩澤其命不由中書此古所
　謂斜封非盛朝所宜有請裁放後宫冗數罷祈禳之
　不經者又言士節弗立願委大臣進敦厚忠朴之士
　稍抑聚歛文法吏以消刻薄浮競之風(墓/誌)
治平元年召為侍御史中丞英宗面諭曰卿在先朝有
　直聲今出自朕選非由左右言也公言先帝在位四
　十餘年天下安樂惟仁治而已願恢聖度廣恩徳則
　為善繼四海䝉福矣
公雖居外意未嘗不在朝廷於是濮議起言者多得罪
　公憂形于色宻疏請還臺諌之謫者
拜參政公自以進由直道感慨知遇益致所以事君之
　義純誠盡公多所獻替用人明言其才否不立恩不
　避怨與同列論政事反覆再三未嘗阿屈于祖宗法
　有所更近臣有所進退尤極其慎雖在帝前必究切
　辨析要是非之歸未嘗反顧帝于是益敬信之而天
　下翕然想望其風采(神道/碑)
王荆公與公同為參政議論未嘗少合荆公好馮道以
　其能屈身安人如諸佛菩薩之行一日於上前語及
　此事介曰道為相易四姓事十主此得為純臣乎荆
　公曰伊尹五就湯五就桀者志在安人而已豈可亦
　謂之非純臣也公曰有伊尹之志則可荆公為之變
　色(筆/錄)
公語諸子曰吾備位政府知無不言桃李固未嘗為汝
　等栽培而荆棘則甚多矣然汝等窮達莫不有命惟
　自勉而已(野/錄)
熙寧初富公弼曾公公亮為相公與趙公抃王荆公安
　石為參政是時荆公方得君鋭意新美天下之政自
　宰執同列無一人議論稍合而臺諌章疏攻擊者無
　虛日吕誨范純仁錢顗程顥之論尤極詆訾天下之
　人皆目為生事是時鄭公以病足魯公以年老引去
　公屢爭于上前不能勝未幾疽背死趙少師力不勝
　但終日歎息遇一事更改即聲苦者數十故當時謂
　中書有生老病死苦言介甫生明仲老彦國病子方
　死閲道苦也(筆/錄)
介為人簡伉以敢言見憚每言事官缺衆皆以介直處
　之神宗以其有直名故卒大用然居政府遭時有為
　少所建明聲名減於諌官御史時
孫參政抃為御史中丞薦公與吳中復為御史人或問
　曰聞君未嘗與二人相識而遽薦之何也孫答曰昔
　人恥呈身御史今豈求識面臺官也後二人皆以風
　力稱于天下孫晚年執政嘗嘆曰吾何功以輔政唯
　薦二臺官為無媿耳(筆/錄)
　　　趙抃　清獻公
　　字閲道衢州人舉進士事仁宗英宗神宗官至參
　　政
公為武安軍推官有偽造印者吏皆以為當死公獨曰
　造在赦前而用在赦後赦前不用赦後不造法皆不
　死遂以疑讞之卒免死一府皆服(蘇内翰撰/神道碑)
以母越國夫人喪廬于墓三年不宿于家縣榜其所居
　里為孝悌處士孫處為作孝子傳
為殿中侍御史彈劾不避權幸京師號公鐵面御史其
　言常欲朝廷别白君子小人謂小人雖小過當力排
　而絶之後乃無患君子不幸而有詿誤當保持愛惜
　以成其徳故言事雖切而不厭
先是吕溱出守徐蔡襄守泉吳奎守夀韓絳守河陽已
　而歐陽修乞蔡賈黯乞荆南公即上言近日正人賢
　士紛紛引去憂國之士為之寒心侍從之賢如修者
　無幾今皆欲請郡者以正色立朝不能諂事權要傷
　之者衆耳修等由此不去一時名臣賴以復安
知睦州睦嵗為杭市羊公移文却之民籍有茶税而無
　茶地公奏蠲之民至今稱焉
陳升之除樞副公與唐介等同言升之交結宦官進不
　以道章二十餘上不省即居家待罪詔強起之乃乞
　補外
賈昌朝以使相判大名府公欲按視府庫昌朝遣其屬
　來告曰前此監司未有按視吾事者公雖欲舉職恐
　事有不應例奈何公曰舍大名則郡不服矣即往視
　之昌朝初不悦也前此有詔募義勇過期不足者徒
　二年州郡不時辦官吏當坐者八百餘人公被㫖督
　其事奏言河朔嵗豐熟故募不如數請寛其罪以俟
　農隙從之坐者得免而募亦隨足昌朝乃愧服曰名
　不虛得矣
為參政㑹王安石用事議論不協既而司馬光辭樞副
　臺諌侍從多以言事求去公言朝廷事有輕重體有
　小大財利於事為輕而民心得失為重青苖使者於
　體為小而禁近耳目之臣用舍為大今不罷財利而
　輕失民心不罷青苗使者而輕棄禁近耳目去重而
　取輕失大而得小非宗廟社稷之福臣恐天下自此
　不安矣言入即求去(並神/道碑)
荆公初參政下視廟堂如無人一日爭新法怒目諸公
　曰公輩坐不讀書耳公同參政事獨折之曰君言失
　矣如臯夔稷契之時何書可讀荆公黙然(邵氏/後錄)
成都以戍卒為憂朝廷選擇遣大臣為蜀所愛信者皆
　莫如公遂以大學士知成都然意公必辭及見上曰
　近嵗無自政府復往者卿能為朕行乎公曰陛下有
　言即法也顧豈有例哉上大喜(神道/碑)
公初任成都攜一龜一鶴以行其再往也屏去龜鶴止
　一蒼頭執事張公裕學士送以詩云馬諳舊路行來
　滑龜放長河不共來(吕氏家/塾記)
徙青州因其俗朴厚臨以清淨時山東旱蝗自淄齊来
　及境遇風退飛墮水而盡
吳越大饑民死者過半公盡所以救荒之術發廪勸分
　而以家貲先之生者得食病者得藥死者得藏下令
　修城使民食其力故越人雖飢而不怨(神道碑趙南/豐集有  越)
　(州救/災議)
熙寧中以大資知越州兩浙旱蝗米價踊貴死者十五
　六諸州皆榜衢路禁増米價閲道獨榜衢路令有米
　者任増價糶之于是諸州米商輻集詣越米價更賤
　民無饑者(記/聞)
韓忠獻之守安陽人將鬭訟輙自止曰吾非畏汝愧見
　侍中耳郡幾無事趙清獻再守杭天下劇郡清獻從
　容為之其政本於孝悌然不嚴而肅民不敢犯議者
　謂二公治民雖西京所稱循吏不能過也(家塾/記)
公平生日所為事夜必衣冠露香拜手以告于天不
　可告者則不敢為也(聞見/錄)
　　　吕誨
　　字獻可正惠公之孫登進士第事仁宗英宗神宗
　　官至御史中丞
公幼孤自力為學家於洛陽性沉厚不妄交遊洛陽士
　人往往不之識(温公撰/墓誌)
治平元年孫覺過余言曰聞臺官以數言事不用相謂
　言小事不足決去就當共爭濮王事不聴則決去葢
　是時知雜御史吕誨吕大防范純仁等與諌官司馬
　光數論孫固庸回王廣淵姦邪不當用其言愈切而
　用之愈堅事如此類者甚衆凡臺諌官言入輙以進
　呈訖寢之時人謂之訖了范純仁言臺吏亦為之沮
　赧每白御史曰某事又訖了也葢執政方恃權欲一
　切以阻言者而言者以不能塞職為愧且憤故相約
　如此覺語余時正月初五六間也後數日果聞臺官
　論濮王事甚急至上元後誨等疏已七八上不聴遂
　皆納𠡠告求罷去家居不復供職而執政方宻啟令
　禁中自定議尊濮王為皇是月二十間天章閣賞小
　桃因以勸太后太后有酒所卧閣中内臣髙居簡蘇
　利涉從上至太后榻前拜以書一封進太后求一押
　字太后酒未解不知書所言何事遂從之既而書出
　乃太后命中書尊濮王為皇等事明日遂奉行太后
　始知京師諠然下至閭巷亦以為不可太后力爭不
　已二十二日乃下詔罷濮王稱皇等事范純仁等欲
　起供職公曰稱親猶為吾徒言不用也遂以前後所
　上九疏乞付中書求去而誨等遂皆絀矣葢自至和
　以後仁宗在位乆熟知人情偽與羣臣才性之善惡
　故雖委事大臣而聴用臺諌官廣開言路使耳目無
　壅蔽大臣有不法者輙去之故任事者雖専亦不能
　自肆治平初英宗即位多不豫任事益専始欲快意
　因用王疇為樞副知制誥錢公輔封還詞頭遂黜公
　輔為滁州團練使知制誥祖無擇亦封還詞頭又罰
　無擇銅三十斤而制遂行是時臺諌官言事一切不
　聴或盡逐臺諌不留一人京師為之語曰絶市無臺
　官其弊至此然人主猶采物論朝廷正人未盡去公
　議有所屬言事者斥逐相望而後來者其言愈厲至
　濮議執政議稱王為考是也遂欲稱王為伯陋矣葢
　兩言者各率其私意而不知考據於載籍皆不學之
　過故各有得失然爭論至於紛紜連年洶洶者葢由
　言路不通故如此皆執政自用好勝激之使然也(南/豐)
　(雜/識)
公以追尊濮園事擊歐公如曰首開邪議妄引經證以
　枉道悦人主以近利負先帝者凡十四章具載奏議
　中司馬文正作序乃首載歐公諌臣論以為誠言文
　正之意以獻可能盡歐公所書諌臣之事使歐公無
　得以怨歟抑以歐公但能言之獻可實能行之也不
　然獻可排歐公為邪反以歐公之論序獻可之奏又
　以為誠言可乎歐公晚著濮議一書専與獻可辨獨
　歸過獻可為甚矣(邵氏/後錄)
權御史中丞時有侍臣棄官家居者王安石朝野稱其
　材天子引參大政衆皆喜於得人獻可獨以為不然
　居無何棄衆任已厭常為竒多變祖宗法専汲汲歛
　民財所愛信引拔時或非其人天下大失望獻可屢
　爭不能得乃抗章悉條其過失且曰誤天下蒼生必
　此人如乆居廟堂必無安靜之理上遣使諭解執之
　愈堅乃罷中丞出知鄧州(墓/誌)
介甫初參政神考勵精求治一日紫宸早朝二府奏事
　頗乆日刻既晏例隔登對官於後殿須上更衣復坐
　以次贊引時公任御史中丞將對于崇政殿而司馬
　公為翰林學士侍講邇英閣亦將趍資善堂以俟宣
　召相遇於路並行而北温公宻問曰今日請對欲言
　何事獻可舉手曰袖中彈文乃新參也温公慊然曰
　以介甫之文學行義命下之日衆皆喜于得人奈何
　論之獻可正色曰君實亦為此言邪安石雖有時名
　上意所向然好執偏見不通物情輕信難回喜人佞
　已聴其言則美施于用則疎若在侍從猶或可容置
　諸宰輔則天下必受其弊矣温公曰與公素為心交
　茍有所懐不敢不盡今日之論未見不善之迹似傷
　匆遽或别有章疏願先進呈姑留是事更加籌慮可
　乎獻可曰上新嗣位富于春秋朝夕所與謀議者二
　三執政而已茍非其人將敗國事此乃腹心之疾治
　之惟恐不及顧可緩邪語未竟閣門吏抗聲追班乃
　趨而去温公退自經筵黙坐玉堂終日思之不得其
　説既而搢紳間寖有傳其章疏者往往竊議其太過
　未幾變更祖宗法専務聚歛百姓騷然然後前日之
　議者始愧仰歎服以為不可及而公終縁兹事出知
　鄧州温公退居洛陽每論當世人物必曰吕獻可之
　先見范景仁之勇決皆予所不及心誠服之(劉諌/議集)
神宗天資節儉因得老宫人言祖宗時妃嬪公主月俸
　甚㣲嘆其不可及安石獨曰陛下果能理財雖以天
　下自奉可也帝始有意主青苗助役之法矣安石之
　術類如此故吕誨彈章有曰外示朴野中懐狡詐(聞/見)
　(錄/)
獻可病自草章乞致仕曰臣無宿疾偶值醫者用術乖
　方殊不知脈候有虛實隂陽有逆順診察有標本治
　療有先後妄投湯劑率任情意差之指下禍延四肢
　非秪憚􁀰盭之苦又將虞心腹之變葢以一身之疾
　喻朝政之病也温公康節日就卧内問疾獻可所言
　皆天下國家之事憂憤不能忘未嘗一語及其私也
　一日手書托温公以墓誌温公亟省之已瞑目矣温
　公呼之曰更有以見屬乎獻可復張目曰天下事尚
　可為君實勉之温公誌其墓未成河南監牧使劉航
　仲通自請書石既見其文遲迴莫敢書其子安世曰
　成吾父之美可乎代書之仲通又隂囑獻可諸子勿
　摹本恐非三家之福時小人蔡天申厚賂鐫工得本
　以獻安石安石得之掛壁間謂其門下士曰君實之
　文西漢之文也獻可忍死謂温公以天下事尚可為
　當自愛後温公相天下再致元祐之盛獻可不及見
　矣天下誦其言而悲之至温公薨獻可之子由庚作
　輓詩云地下若逢中執法為言今日再昇平記其先
　人之言也
　　　彭思永
　　字季長吉州人中進士第事仁宗英宗神宗官至
　　權御史中丞
公為侍御史極論内降授官資之弊以謂斜封非公朝
　之事仁宗深然之皇祐祀明堂前一日有傳赦語百
　官皆得遷秩者公方從駕宿景靈宫亟上言不宜濫
　恩以益僥倖既肆赦果然時張堯佐以妃族進王守
　忠以親侍帷幄被寵參政缺員堯佐朝暮待命守忠
　亦求為節度使公抗疏極言至曰陛下行此覃恩無
　意孤寒獨為堯佐守忠故取悦衆人耳且言妃族秉
　政内臣用事皆非國家之福疏入仁宗震怒諌官吴
　奎等為上言其忠上怒解
為荆湖北轉運使至部奏罷守令之殘暴疲懦者各一
　人而八州知勸時大農以利誘諸路使以羡餘為獻
　公曰裒民取賞吾不忍為遂無所獻
權御史中丞時追崇濮國大號復有稱親之議諌官相
　繼論列者六七人皆以罪去公力陳其不可且請召
　還言事者上未之察更為疏極論其事英宗深加聴
　納事幾施行而大臣持之甚力故不果(並明道先/生撰行狀)
又伊川先生集代彭中丞奏云濮王生陛下而仁宗以
　陛下為嗣承祖宗大統則仁廟陛下之皇考陛下仁
　廟之嫡子濮王陛下所生之父於屬為伯陛下濮王
　出繼之子於屬為姪此天地大義生人大倫如乾坤
　定位不可得而變易也固非人意所能推移茍亂大
　倫人理滅矣陛下仁廟之子則曰父曰考曰親乃仁
　廟也若更稱濮王為親是有二親臣以為當以濮王
　之子襲爵奉祀尊稱濮王為濮國太王凡百禮數必
　皆稱情借如既置嗣襲必伸祭告當曰姪嗣皇帝名
　敢昭告于皇伯父濮國太王自然在濮王極尊崇之
　道於仁皇無嫌貳之失矣
御史蔣之竒奏發大臣隂事欲援公為助乃曰公嘗言
　之公亦謂帷簿之私非外人所知誠難究詰然亦有
　以取之故謗言一興而人以為信且其首為濮園議
　違典禮以犯衆怒不宜更在政府執政以之竒所論
　𡨕昧不可質迫公言其所從來三問而公奏益急且
　曰風聞者以廣聰明也今必問其所從來因而罪之
　則後無聞矣寧甘重謫不敢廢國家開言路之法因
　極陳大臣朋黨専恣非國家計翌日降授給事中知
　黄州(行/狀)
公年八九嵗時從尚書出官岳州晨起將就學舍得金
　釵於門外黙坐其處以伺訪者有一吏徘徊乆之問
　故果墜釵者也公詰其狀驗之信即出付之吏謝以
　數百金公笑不受曰我若欲之取釵不過於數百金
　邪吏歎駭而去
始就舉時貧無餘貲惟持金釧數隻棲于旅舍同舉者
　過之衆請出釧為翫客有墜其一于袖間者公視之
　不言衆莫知也皆驚求之公曰數止此耳非有失也
　將去袖釧者揖而舉手釧墜于地衆服公之量
嘗曰牢籠之事吾所不為每謂人曰吾不為他學但幼
　即學平心以待物耳又嘗教其子弟曰吾數嵗時冬
　處被中則知思天下之寒者矣
　　　范鎮　蜀郡忠文公
　　字景仁成都人中進士第事仁宗英宗神宗官至
　　内翰
公少舉進士善文賦塲屋師之補國子監生及貢院奏
　名皆第一故事殿廷唱第過三人則為奏名之首者
　必抗聲自陳以祈恩雖考校在下天子必擢置上列
　以吳春卿歐陽永叔之耿介猶不免從衆景仁獨不
　然左右與並立者屢趣之使自陳景仁不應至七十
　九人始唱名及之景仁出拜退就列訖無一言衆皆
　服其安恬自是始以自陳為恥舊風遂絶(司馬公/作傳)
召試學士院詩用采霓字學士以沈約郊居賦雌霓連
　婘讀霓為入聲謂景仁為失韻由是除館閣校勘殊
　不知約賦但取聲律便美非霓不可讀為平聲也當
　時有學者皆為憤鬱而公處之晏然不辨
上疏論民力困弊請約祖宗以來官吏兵數酌取其中
　以為定制以今賦入之數十之七為經費而儲其三
　以備水旱非常又言古者冡宰制國用唐以宰相兼
　鹽鐵轉運或判户部度支今中書主民樞宻主兵三
　司主財各不相知故財已匱而樞宻益兵無窮民已
　困而三司取財不已請使中書樞宻通知兵民財利
　大計與三司同制國用(蘇内翰/撰墓誌)
葬温成皇后太常議禮前謂之園後謂之陵宰相劉
　沆前為監䕶使後為園陵使公言嘗聞法吏舞法矣
　未聞禮官舞禮也請詰問前後議異同狀又請罷焚
　瘞錦綉珠玉以紓國用從之
文富入相百官郊迎時兩制不得詣宰相居第百官不
　得間見公言隆之以虛禮不若開之以至誠乞罷郊
　迎而除謁禁以通天下之情
仁宗即位三十五年未有繼嗣嘉祐初得疾中外危恐
　公獨奮曰天下事尚有大於此者乎即上疏曰太祖
　舍其子而立太宗此天下之大公也周王既薨真宗
　取宗室子養之禁中此天下之大慮也願陛下擇宗
　室賢者異其禮物而試之政事以係天下心章累上
　不報因闔門請罪㑹有星變其占為急兵公言國本
　未立若變起倉卒禍不可以前料兵孰急于此者乎
　今陛下得臣疏不以留中而付中書是欲使大臣奉
　行也臣兩至中書大臣設辭以拒臣是陛下欲為宗
　廟社稷計而大臣不欲也臣竊原其意特恐行之而
　陛下中變爾夫中變之禍死而無愧急兵之憂死且
　有罪願以此示大臣使自擇而審處焉聞者為之股
　慄除兼侍御史知雜事公以言不從固辭不受凡見
　上面陳者三公泣上亦泣曰朕知卿忠卿言是也當
　更俟二三年章凡十九上待罪百餘日鬚髪為白朝
　廷不能奪乃罷知諌院改集賢殿修撰判流内銓修
　起居注除知制誥公雖罷言職而無嵗不言儲貳事
　以上春秋髙每因事及之冀以感動上心及為知制
　誥正謝上殿面論之曰陛下許臣今復三年矣願早
　定大計明年又因祫享獻賦以諷其後韓琦卒定䇿
　立英宗
英宗即位中書請追尊濮王下兩制議以為宜稱皇伯
　公時判太常寺率禮官上言漢宣帝于昭帝為孫光
　武於平帝為祖則其父容可以稱皇考然議者猶非
　之謂其以小宗而合大宗之統也今陛下既考仁宗
　又考濮王則其失非特宣光之比矣凡稱帝若皇考
　立寢廟論昭穆皆非是於是具列儀禮及漢儒論議
　魏明帝詔為五篇奏之
安石始變更法令改常平為青苗法公上疏曰常平之
　法始於漢之盛時視穀貴賤發歛以便農末最為近
　古不可改而青苗行於唐之衰亂不足法且陛下疾
　富民之多取而少取之此正百步與五十步之間耳
　今有一人坐市賈一人下其直以相傾奪則人皆知
　惡之其可以朝廷而行市道之所惡乎疏三上不報
　邇英閣進讀與吕惠卿爭論上前因論舊法預買紬
　絹亦青苗之比公曰預買亦敝法也若陛下躬節儉
　府庫有餘當并預買去之奈何更以為比乎後上言
　臣言不行無顔復立於朝請致仕疏五上最後指言
　安石以喜怒為賞罰且曰陛下有納諌之資大臣進
　拒諌之計陛下有愛民之性大臣用殘民之術安石
　大怒自草制極口詆公落翰林學士以本官致仕聞
　者皆為公懼公上表謝其畧曰雖曰乞身而去敢忘
　憂國之心又曰望陛下集羣議為耳目以除壅蔽之
　姦任老成為腹心以養和平之福天下聞而壯之安
　石雖詆之深人更以為榮
公得謝蘇軾往賀之曰公雖退而名益重矣公愀然曰
　君子言聴計從消患于未萌使天下隂受其賜無智
　名勇功吾獨不得為此命也夫使天下受其害而吾
　享其名吾何心哉軾慙而退
韓維上言公在仁宗朝首開建儲之議其後大臣繼有
　論奏先帝追錄其言存沒皆推恩而鎮未嘗以語人
　人亦莫敢為言者雖顔子不伐善介之推不言禄不
　能過也悉以公十九疏上之拜端明殿學士
元祐初首以詔起公曰西伯善養二老來歸漢室卑詞
　四臣入侍為我強起無或憚勤天下望公與温公同
　升矣公辭曰六十三而求去葢以引年七十九而復
　來豈云中禮卒不起先是蔡京見公曰上將起公矣
　公正色曰鎮以論新法不合得罪一旦先帝棄天下
　其可因以為利乎故公卒不為元祐二聖一起
初仁宗命李照改定大樂下王朴樂三律皇祐中又使
　胡瑗等攷正公與司馬光皆上疏論律尺之法又與
　光往復論難凡數萬言自以為獨得於心元豐三年
　神宗詔公與劉凡定樂公曰定樂當先正律上曰然
　公作律尺龠合升斗豆區鬴斛欲圖上之又訪求真
　黍以定黄鍾而劉凡即用李照樂加用四清聲而奏
　樂成詔罷局既致仕請大府銅造樂逾年乃成比李
　照樂下一律有竒二聖御延和殿召執政同觀賜詔
　嘉奬以樂下太常公作東齋記事曰君實子莫逆之
　交也惟議樂為不合往在館閣時決於同舍同舍不
　能決遂奕棊以決之君實不勝乃定其後二十年君
　實在西京為留䑓予往候之不持他書惟持所撰樂
　論八篇示之爭論者數夕莫能決又投壺以決之予
　不勝君實懽曰大樂還魂矣凡半月卒不得要領而
　歸豈所見然耶將戲謔耶抑遂其所執不欲改之邪
　俱不得而知也是必戲謔矣
公學本於六經仁義口不道佛老申韓之説其文清麗
　簡逺學者以為師法凡五入翰林四知貢舉凡朝廷
　有大述作有大議論未嘗不與契丹髙麗皆知誦公
　文賦少時嘗賦長嘯却胡騎及奉使契丹羣相目曰
　此長嘯公也(墓/誌)
東坡云景仁平生不好佛晚年清慎減節嗜慾一物不
　芥蔕於心却是學佛作家然至死不取佛法(李廌/談記)
公論性曰豈有生為此死又却為彼儘似見得後却云
　自有鬼神又却迷也(程氏/遺書)
客有問迂叟以今世之勇者叟曰有范景仁其勇人莫
　之敵客曰景仁長五尺循循如不勝衣奚其勇叟曰
　何哉而所謂勇者而以瞋目裂眥髪上指冠力拽九
　牛氣陵三軍者為勇乎是匹夫之勇爾勇於外者也
　若景仁勇於内者也自唐宣宗以來不欲聞人言立
　嗣萬一有言之者輙切齒疾之與悖叛無異而景仁
　獨倡言之十餘章不已視身與宗族如鴻毛後人見
　景仁無恙而繼為之者則有矣然景仁冒不測之淵
　無勇能之乎人之情孰不畏天子與執政親愛之隆
　者孰若父子執政欲尊天子之父而景仁引古義以
　爭之無勇能之乎禄與位皆人所貪或老且病前無
　可冀猶戀戀不忍舍況景仁身已通顯有聲望視公
　相無跬步之逺以言不行年六十三即拂衣歸終身
　不復起無勇者能之乎(温公/作傳)
熙寧元豐間士大夫論天下賢者必曰君實景仁其道
　徳風流足以師表當世其議論可否足以榮辱天下
　二公葢相得懽甚皆自以為莫及曰吾與子生同志
　死當同傳而天下之人亦無敢優劣之者二公既約
　更相為傳而後死者則誌其墓故君實為景仁傳其
　略則曰吕獻可之先見景仁之勇決皆予所不及也
　葢二公用舍大節皆不謀而同如仁宗時論立皇嗣
　英宗時論濮王稱號神宗時論新法其言若出一人
　相先後如左右手故君實嘗謂人曰吾與景仁兄弟
　也但姓不同耳然至於論鐘律則反復相非終身不
　能相一君子是以知二公非茍同者(墓/誌)
　
　
　
　
　
　
　
　
　
　宋名臣言行錄後集巻五
欽定四庫全書
　宋名臣言行錄後集巻六
　　　　　　　　　　　　宋　朱子　纂集
　　　曾公亮　魯國宣靖公
　　字明仲泉州人中進士第位至丞相以太傅兼侍
　　中致仕配享英宗廟庭
仁宗一日召執政侍從䇿訪政事時公侍楚國太夫人
　病謁告家居亟以手詔就問公條六事以獻其畧謂
　完堡柵蓄兵馬使主兵者乆於其任則夷狄不敢窺
　邉取之得其要任之盡其材則將帥不患無人損冗
　兵汰冗官則財用省徭役不専在農則耕者勸又陳
　古者取六郡良家子為宿衛及府兵番上十六衛之
　制以明今宿衛之失言狂者似直愛憎似忠以明聴
　言知人之難葢皆取當時之所先急而便于施行者
　以為説(曽内翰/撰行狀)
知鄭州郡多冦攘公至悉竄他境路不拾遺民外戸不
　閉至號公為曽開門常有使客亡槖中物移文求盗
　公諭以境内無盗必從者也索之果然
在樞府更制圖籍以周知四方兵數多少登耗三路屯
　戌衆寡地里逺近及在相位謂政事以仁民為先故
　其志尤急於去民所疾苦而補助其窮乏罷弛茶禁
　歸之於民籍戸絶田收其租為廣惠倉以廪食窮獨
　其他施設多類此
與韓忠獻力贊仁宗早建皇子以為天下萬世之本前
　此固有言者未之開納至是感悟儲貳乃定
公在位乆熟於朝廷政事尤矜慎折獄四方奏讞必躬
　自省覽原情議法宻州銀發民田中盗往強取之大
　理當以強盗應死執政皆欲從之公獨以為此禁物
　也取之雖強與盗民間物有間固爭不決遂下有司
　議如公言比刼禁物法盗得不死葢公推析律意而
　主於平恕類皆如此(並行/狀)
公自嘉祐秉政至熙寧中尚在中書年雖髙而精力不
　衰故臺諌無非之者唯李復圭以為不可作詩曰老
　鳳池邉蹲不去饑烏臺上噤無聲公亦去(筆/錄)
　　　王安石　荆國文公
　　字介甫撫州人登進士甲科事仁宗英宗神宗位
　　至丞相左僕射司空追封舒王
公好讀書能強記雖後進投贄及程試有美者一讀過
　輙成誦在口終身不忘其屬文動筆如飛初若不措
　意文成見者皆服其精妙議論髙竒能以辨博濟其
　説始為小官不急急於仕進皇祐中文潞公為相薦
　公及張瓌曽公定韓維四人恬退乞朝廷不次進用
　以激澆競之風有㫖皆籍記其名至和中召試館職
　固辭乃除羣牧判官又辭不許乃就職懇求外補得
　常州由是名重天下士大夫恨不識其面朝廷嘗欲
　授以美官惟恐其不肯就自常州徙提㸃江西刑獄
　嘉祐中召除館職三司度支判官固辭不許未幾命
　修起居注辭以新入館館中先進多不當超處其右
　章十餘上有㫖令閣門吏賫勑就三司授之安石不
　受吏隨而拜之安石避之於厠吏置勅於案而去安
　石使人追而與之朝廷卒不能奪嵗餘朝廷復申前
　命安石辭七八章乃授除知制誥自此不復辭官矣
　(温公/𤨏語)
司馬温公嘗曰昔與王介甫同為羣牧司判官包孝肅
　為使時號清嚴一日羣牧司牡丹盛開包公置酒賞
　之公舉酒相勸光素不喜酒亦強飲之介甫終席不
　飲包公不能強也光以此知其不屈(聞見/錄)
嘉祐末公紏察在京刑獄有少年得鬬鶉同儕恃與之
　狎昵遂持去鶉主追及之踢其脅立死開封府捕按
　其人罪當償死及紏察錄問介甫駁之曰按律公取
　竊取皆為盗此不與而彼強攜以去乃盗也此追而
　歐之乃捕盗也雖死當勿論府司失入平人為死罪
　府官不伏事下審刑大理詳定以府斷為是有㫖王
　安石放罪舊制放罪者詣殿門謝介甫自言我無罪
　不謝御史臺及閣門累移牒促之終不肯謝(瑣/語)
知制誥一日賞花釣魚宴内侍各以金楪盛釣餌藥置
　几上安石食之盡明日仁宗謂宰輔曰王安石詐人
　也使誤食釣餌一粒則止矣食之盡不情也常不樂
　之後安石自著日錄厭薄祖宗仁宗尤甚每謂漢文
　帝不足取其心薄仁宗也故一時大臣富弼韓琦文
　彦博皆為其毁詆云(聞見/錄)
初韓魏公知揚州介甫以新進士僉書判官事魏公雖
　重其學而不以吏事許之介甫秩滿去㑹有上韓公
　書者多用古字韓公笑而謂僚屬曰惜王廷評不在
　此其人頗識難字介甫聞以為輕已由是怨之(記/聞)
公為翰林學士初入對神宗問方今治當何先公對曰
　擇術為先上問唐太宗如何公曰陛下當以堯舜為
　法太宗所知不逺所為不盡合先王不足道也堯舜
　之道至簡而不繁至要而不迂至易而不難但末世
　學者常以為髙而不可及上曰卿可謂責難于君矣
　朕自視眇然恐無以副卿意可悉意輔朕庶同濟此
　道一日侍上語及諸葛亮魏鄭公公對曰陛下誠能
　為堯舜則必有皐夔稷契陛下誠能為髙宗則必有
　傅説魏鄭公諸葛亮皆有道者所羞何足道哉但恐
　陛下擇術未明推誠未至則雖有皋夔稷契傅説之
　賢亦為小人所蔽因巻懐而去耳上曰自古治世豈
　能使朝廷無小人雖堯舜之時不能無四凶公曰惟
　能辨四凶而誅之此乃所以為堯舜也若使四凶得
　肆其䜛慝則皐夔稷契亦安肯茍食其禄以終身乎
　未幾遂參大政
公既參大政上謂之曰人皆不能知卿以為卿但知經
　術不曉世務公對曰經術正所以經世務但後世所
　謂者大抵皆庸人故世俗皆以為經術不可施於世
　務耳上問然則卿所施設以何為先公曰變風俗立
　法度最方今所急也於是青苗市易坊塲保甲保馬
　導洛免役之政相繼並興設制置三司條例司與知
　樞宻院事陳升之同領之吕誨論公十事公力求去
　位上為出吕公而韓魏公亦上疏論青苗法乞罷諸
　路提舉官奏至公稱疾乞分司上不許公入謝因為
　上言陛下欲以先王正道變天下流俗故與天下流
　俗相為重輕流俗權重則天下之人歸流俗陛下權
　重則天下之人歸陛下權者與物相為重輕雖千鈞
　之物所加損不過銖兩而移今姦人欲敗先王之正
　道以沮陛下之所為於是陛下與流俗之權適爭輕
　重之時加銖兩之力則用力至㣲而天下之權已歸
　流俗矣此所以紛紛也上以為然公乃視事
公在臺閣侍從時每為人言唐太宗令諌官隨宰相入
　閤最切於治道後世所當行也及入司事政而孫莘
　老李公擇在諌職二人者熟公此論遂列奏請舉行
　之公不可曰是又益兩參政也(吕氏家/塾記)
公知制誥吳夫人為買一妾公見之曰何物女子曰夫
　人令執事左右曰汝誰氏曰妾之夫為軍大將部米
　運失舟家貲盡沒猶不足又賣妾以償公愀然曰夫
　人用錢幾何得汝曰九十萬公呼其夫令為夫婦如
　初盡以錢賜之司馬温公從龎穎公辟為太原府通
　判尚未有子夫人為買一妾公殊不顧夫人疑有所
　忌也一日教其妾俟我出汝自飾至書院中冀公一
　顧也妾如其言公訝曰夫人出汝安得至此亟遣之
　穎公知之對僚屬咨其賢二公不好聲色不愛官職
　不殖貨利皆同平生相善至論新法不合始著書絶
　交矣
公知明州鄞縣讀書為文二日一治縣事起陽堤堰決
　陂塘為水陸之利貸穀于民立息以償俾新陳相易
　興學校嚴保伍邑人便之故熙寧初為執政所行之
　法皆本於此然公知行于一邑則可不知行於天下
　不可也又所遣新法使者皆刻薄小人急於功利遂
　至決河為田壊人墳墓室廬膏腴之地不可勝紀青
　苗雖取二分之利民請納之費至十之七八又公吏
　冒民新舊相因其弊益繁保甲保馬尤有害天下騷
　然不得休息葢祖宗之法一變矣獨役法新舊差募
　二議俱有弊吳蜀之民以雇役為便公與温公皆早
　貴少厯州縣不能周知四方風俗故公主雇役温公
　主差役蘇内翰范忠宣温公門下士復以差役為未
　便章子厚公門下士亦以雇役為未盡三人雖賢否
　不同皆聰明曉吏治兼知南北風俗其所論甚公各
　不私於所主元祐初温公復差役改雇役子厚議曰
　保甲保馬一日不罷有一日害如役法則熙寧初以
　雇役代差役議之不詳行之太速故後有弊今復以
　差役代雇役當詳議熟講庶幾可行而限止五日太
　速後必有弊温公不以為然子厚罪去蔡京者知開
　封府用五日限盡改畿縣雇役之法為差役白温公
　公喜曰使人人如待制何患法不行子厚入相復議
　以雇役改差役置司講論乆不決蔡京兼提舉白子
　厚曰取熙寧元豐法施行之耳尚何講焉子厚信之
　雇役遂定京前後觀望反覆賢如温公暴如子厚皆
　足以欺之誠小人也
公晚年於鍾山書院多冩福建子三字葢悔恨於吕惠
　卿者恨為惠卿所陷悔為惠卿所誤也每山行多恍
　惚獨言若狂者公既病和甫以邸吏狀示公適報司
　馬公作相公悵然曰司馬十二作相矣公薨温公在
　病中聞之簡吕申公曰介甫無他但執拗耳贈恤之
　典宜厚温公盛徳如此(聞見/錄)
公改科舉暮年乃覺其失曰本欲變學究為秀才不謂
　變秀才為學究葢舉子専誦王氏章句而不解義正
　如學究誦注疏爾(談/叢)
公在金陵聞朝廷變其法夷然不以為意及聞罷役法
　愕然失聲曰亦罷至此乎良久曰此法終不可罷安
　石與先帝議之兩年乃行無不曲盡後果如其言(巵/史)
公嘗云自議新法始終言可行者曽布也始終言不可
　行者司馬光也餘皆前叛後附或出或入
先生與僕論變法之初僕曰神廟必欲變法何也先生
　曰葢有説矣天下之法未有無弊者祖宗以来以忠
　厚仁慈治天下至嘉祐末年天下之事似乎舒緩委
　靡不振當時士大夫亦自厭之文字論列然其實於
　天下根本牢固至神廟即位富於春秋天資絶人讀
　書一見便解大指是時見兩蕃不服及朝廷州縣多
　紓緩不及漢唐全盛時每與大臣論議有怫然不悦
　之色當時執政從官中有識者以謂方今天下正如
　大富家上下和睦田園開闢屋宇牢壯財用充足但
　屋宇少設飾器用少精巧僕妾樸魯遲鈍不敢作過
　但有鄰舍来相凌侮不免嵗時以物贈之其來已乆
　非自家做得如此遂不敢承當上意改革法度獨金
　陵揣知上意以一身當之為激切奮厲之言以動上
　意遂以仁廟為不治之朝神廟一旦得之以為千載
　㑹遇改法之初以天下公論謂之流俗内則太后外
　則顧命大臣尚不能回況臺諌乎祗増其勢耳雖天
　下之人羣起而攻之而金陵不可動者葢此八箇字
　吾友宜記之僕曰何等八字曰虛名實行強辨堅志
　當時天下之論以金陵不乍執政為屈此虛名也平
　生行止無一㸃涴論者雖欲誣之人主信乎此實行
　也論議人主之前貫穿經史今古不可窮詰故曰強
　辨前世大臣欲任意行一事或可以生死禍福恐之
　得回此老實不可以此動故曰堅志此法所以必行
　也(元城/語錄)
介甫請并京師行陜西所鑄折二錢既而宗室及諸軍
　不樂有怨言上聞之以問介甫欲罷之介甫怒曰朝
　廷每舉一事定為浮言所移如此何事可為退遂移
　疾卧不出上使人諭之曰朕無間於卿天日可鑒何
　遽如此乃起(同/上)
公秉政更新天下之務而宿徳舊人論議多不協遂選
　用新進待以不次故一時政事不日皆舉而兩禁臺
　閤内外要權莫非新進洎三司論市易而吕參政指
　為沮法公信以為然堅乞罷相既出吕嘉問張諤持
　公而泣公慰之曰已薦吕惠卿矣二子收涙及惠卿
　入參有射羿之意而一時之士見其得君謂可傾奪
　公矣遂更朋附之既而天子斷意再召公秉政惠卿
　自知不安乃條列公兄弟之失凡數事面奏意欲上
　意有二上封惠卿所言以示公故公表有忠不足以
　取治故事事欲其自明義不足以勝姦故人人與之
　立敵葢謂是也既而惠卿出知亳州鄧綰張諤之徒
　皆以罪去然自是門下之人皆無固志公無與共圖
　事者又請去而再鎮金陵故詩有紛紛易變浮雲白
　落落難鍾老栢青者葢謂是也(筆/錄)
初惠卿為公所知驟引至執政公去惠卿遂背之暨公
　再相於是起華亭詔獄而使徐禧等按之惠卿情不
　得練亨甫吕嘉問以鄧綰所條惠卿事交鬬其間復
　為惠卿所中語連公子雱雱時已病坐此憂憤而卒
　公憂傷益不堪遂再求罷去
熙寧庚戌冬公拜相百官皆賀公以未謝皆不見之獨
　與余坐西廡之小閤忽顰蹙乆之取筆書牕曰霜筠
　雪竹鍾山寺投老歸歟寄此生放筆揖余入後再罷
　相歸金陵築第於白門外元豐癸丑春余謁公於第
　公遽邀余同遊鍾山憇法雲寺偶坐於僧房余因為
　公道平昔之事及誦書牎之詩公撫然曰有是乎㣲
　笑而已(筆/錄)
元豐七年春公有疾兩日不言少蘇語吳國夫人曰夫
　婦之情偶合耳不須他念強為善而已執葉濤手曰
　君聰明宜博讀佛書慎勿徒勞作世間言語安石生
　來多枉費力作閑文字深自悔責吳國勉之曰公未
　宜出此言曰生死無常吾恐時至不能發言故今叙
　此時至則行何用君勸公疾瘳乃自悔曰雖識盡天
　下理而定力尚淺或者未死應尚竭力修為陳子聞
　之而疑曰豈現行無常現身有疾者乎不可疑也(公/語)
　(錄/)
元豐末創為戸馬之説神宗俯首歎曰朕于是愧於文
　彦博矣王珪請宣徳音復曰彦博頃年爭國馬不勝
　嘗曰陛下十年必思臣言珪因奏曰罷去祖宗馬監
　是安石堅請行之者本非陛下意也上歎曰安石誤
　朕豈獨此一事
神宗聞安石之貧命中使甘師顔賜之金五十兩安石
　好為詭激矯厲之行即以金施之定林僧舍師顔因
　不敢受常例回具奏之上諭御藥院牒江寧府於安
　石家取師顔常例安石約惠卿無令上知一帖惠卿
　既與公分黨乃以其帖上之上問熙河嵗費之説於
　王韶安石喻韶不必盡數以對韶既畔安石亦以安
　石言上之(晁以道論/配享劄)
仁宗朝韓富二公為相凡言聞邉者皆不納熙寧初公
　執政始有開邉之議王韶者罷新安簿遊邉得其説
　遂上開河湟之䇿公以為竒謀乃有熙河之役獨岷
　州白石大潭秦州屬縣有賦税其餘無㪷粟尺布惟
　仰陜西州郡朝廷帑藏供給故自開熙河以來陜西
　民日困朝廷財用益耗初唃厮囉分處諸子於熙河
　洮岷之地唃厮囉死諸子皆衰弱故韶能取之(並聞/見錄)
熙寧六年吏有不附新法介甫欲深罪之上不可介甫
　因爭之曰不然法不行上曰聞民間亦頗苦新法介
　甫曰祁寒暑雨民猶有怨咨者豈足顧也上曰豈若
　并祁寒暑雨之咨亦無耶介甫不悦退而屬疾家居
　數日上遣使慰勞之乃出其黨為之謀曰今不取門
　下士上所素不喜者暴進用之則權輕將有人窺間
　隙者矣介甫從之即奏擢章惇趙子幾等上喜其出
　勉強從之由是權益重(記/聞)
介甫不知事君道理觀他意思只是要樂子之無知如
　上表言秋水既至因知海若之無窮大明方升豈宜
　爝火之不息皆是意思常要已在人主上自古主聖
　臣賢乃常理何至如此又觀其説魯用天子禮樂云
　周公有人臣所不能為之功故得用人臣所不得用
　之禮樂此乃大段不知事君大凡人臣身上豈有過
　分之事凡有所為皆是臣職所當為之事也介甫平
　居事親最孝觀其言如此其事親之際想亦洋洋自
　得以為孝有餘也臣子身上皆無過分事惟是孟子
　知之説曾子只言事親若曾子可矣不言有餘只言
　可矣(程氏/遺書)
公平生養得氣完為他不好做官職作宰相只喫魚羔
　飯得受用底不受用縁省便去就自在嘗上殿進一
　劄子擬除人神宗不允對曰阿除不得又進一劄子
　擬除人神宗亦不允又曰阿也除不得下殿出來便
　乞去更留不住平生不屈也竒特(上蔡/語錄)
因論公法云青苗免役亦是法然非藏於民之道如青
　苗取息雖不多然嵗散萬緡則奪民二千緡入官既
　入官則民間不復可得矣免役法取民間錢雇人役
　於官其得此錢用者皆州縣市井之人不及鄉民鄉
　民惟知輸而不得用故令鄉民多乏於財也青苗二
　分之息可謂輕矣而不見利於百姓何也今民間舉
　債其息少者亦須五七分多者或倍而亦不覺其害
　曰惟其利輕且官中易得人徒知目前之利而不顧
　後患是以樂請若民間舉債則利重又百端要勒得
　之極難故人得已且已又青苗雖名取二分之息其
　實亦與民間無異葢小民既有非不得已而請者又
　有非不得已用之且如請錢千或遇親舊於州縣間
　須有酒食之費不然亦須置小小不急之物只使二
　百錢已可比民間四分之息又請納時往來之用與
　官中門戸之賂遺至少亦不下百錢況又有胥吏追
　呼之煩非貨不行而公家期限又與私間不同而民
　之畏法者至舉債以輸官往往㳂此遂破蕩産業者
　固多矣此所以有害而無利也或云官中息輕民得
　之可以自為經營嵗豈無二分之息乎盖未之思也
　若用之商販則錢散而難集正公家期逼卒收不聚
　失所指凖其患豈細往年富家知此患也官中配之
　請不得已而藏之比及期出私錢為息輸之官乃無
　患夫使民如此是無事而侵擾之也何名補助之政
　乎(龜山/語錄)
公治天下専講求法度如彼修身之潔宜足以化民矣
　然卒不逮王文正吕晦叔司馬君實諸人者以其所
　為無誠意故也明道嘗曰有關雎麟趾之意然後可
　以行周官之法度葢深達乎此(同/上)
公在上前爭論或為上所疑則曰臣之素行亦不至無
　亷恥如何不足信且論事當問事之是非利害如何
　豈可以素有亷恥刼人使信已也夫亷恥在常人無
　足道若君子更自矜其亷恥亦淺矣葢亷恥自君子
　所當為者如人守官曰我固不受贓不受贓豈分外
　事乎(同/上)
子雱字元澤性險惡凡公所為不近人情者皆雱所教
　吕惠卿輩奴事之公置條例司初用程顥伯淳為屬
　伯淳賢士一日盛暑公與伯淳對語雱囚首跣足手
　攜婦人冠以出問公曰所言何事公曰以新法數為
　人沮與程君議雱箕踞以坐大言曰梟韓琦富弼之
　頭于市則新法行矣公曰兒誤矣伯淳曰方與參政
　論國事子弟不可預姑退雱不樂去伯淳自此與公
　不合雱死公罷相哀悼不忘有一日鳳鳥去千年梁
　木摧之詩葢以比孔子也公坐鍾山常恍惚見雱荷
　枷杻如重囚者公遂施所居半山園宅為寺以薦其
　福後公病瘡良苦嘗語其姪曰亟焚吾所謂日錄者
　姪紿公焚他書代之公乃死或云又有所見也(聞見/錄)
王安國字平甫常非其兄所為為西京國子監教授溺
　於聲色介甫在相位以書戒之曰宜放鄭聲安國復
　書曰亦願兄逺佞人官滿至京師召上殿上問其兄
　秉政物論如何對曰但恨聚歛太急知人不明耳上
　黙然不悦嘗諌其兄以天下􁁦􁁦不樂新法恐為家
　禍介甫不聴安國哭於影堂曰吾家滅門矣又嘗責
　曾布以誤惑丞相更變法令布曰足下人之子弟朝
　廷變法何預足下事安國怒曰丞相吾兄也丞相之
　父即吾父也丞相由汝之故殺身破家僇及先人發
　掘邱壟豈得不干預我事耶(記/聞)
安國召對上曰卿學問通古今以漢文何如主也對曰
　三代以後賢主未有如文帝者上曰但惜其才不能
　立法更制耳對曰文帝自代來夜入未央宫於擾攘
　時定變故於俄頃之際諸將故武夫皆脅息待命恐
　無才者不及是然能用賈誼之言待羣臣有節専務
　以徳化民海内興於禮義幾致刑措使一時風俗恥
　言人過則文帝加有才一等矣上曰王猛佐苻堅以
　蕞爾國而令必行今朕以天下之大而不能使人何
　也對曰王猛睚眦之忿必報専教苻堅以峻法殺人
　為事此必小臣刻薄有以誤陛下者願専以堯舜三
　代為法理順而埶利則下豈有不從者乎(筆/錄)
公為參政因閲晏元獻小詞而笑曰宰相而作艶詞可
　乎平父曰亦偶然爾吕惠卿為館職在坐曰為政必
　放鄭聲平父正色曰放鄭聲不若逺佞人也吕以為
　譏已自是與平父相失(筆/錄)
公與吕惠卿論新法平父吹笛于内公諭之曰請學士
　放鄭聲平甫即應曰願相公逺佞人惠卿深䘖之(聞/見)
　(錄/)
鄭俠介夫者福州人公居憂金陵時嘗從學後舉進士
　調光州司法秩滿至京㑹公秉政問以所聞俠因為
　具言青苗免役用兵之害公不答又數以書論之亦
　不報乆之得監在京安上門時初行免役及收市利
　錢京師細民負水拾髪擔粥提茶之類皆有免行錢
　不輸者母得販鬻市道門司税院並行倉法専攔月
　賦每正税百錢則收市利十錢以給之逮法之行則
　正税不及十錢者有司亦取之其末反重於本俠又
　言於公得損其尤甚者數事㑹大旱自十一月不雨
　至於三月河東河北陜西流民大入京師與城外飢
　民市麻籸麥麩為糜或掘草根木實以食或身被鎖
　械而負瓦掲木賣妻鬻子以償官俠畫圖為書勾馬
　遞以聞曰如行臣之言十日不雨即乞斬臣以正欺
　罔之罪又自劾擅發馬遞鋪待罪時熙寧七年三月
　二十六日也神宗覽疏歎息遂詔韓維孫永體量免
　行錢曾布體量市易法又詔司農寺發常平倉放商
　税務及諸門税錢三十錢以下市利錢二十文以下
　青苗免役權罷追索方田保甲並罷凡此類十八事
　民間懽呼相慶四月一日遂下詔責躬求言越三日
　大雨七日早朝賀雨上出圖狀示宰執且責之丞相
　以下皆謝罪公遂力求去已而公卒去位薦惠卿以
　代已命下之日京師大風雨土翳席逾寸俠又上書
　言安石本為惠卿所誤至此今復扳援以遂前非不
　復為宗社計又上疏諌用兵語甚切屬熙河奏捷殺
　戮甚衆上為惻然手詔諭王韶等今後只務招降未
　征餘黨毋以多殺為功於是惠卿等益惡之俠又上
　書言大臣奏以三路流民皆為南北下各有田名燕
　子田若北旱則南南荒又北此皆誣罔上聴臣乞勘
　㑹三路之民自去冬流移至今不已何人是南方有
　田者他語譏大臣甚衆并詆臺諌皆如芻靈木偶又
　言禁中被甲登殿等事奏入執政大怒言於上以為
　謗訕朝政追毁出身以來文字送汀州編管既行上
　問惠卿鄭俠小臣禁中宻事及大臣奏對之言何自
　聞之惠卿對曰此皆馮京手錄使王安國持示導之
　使言耳惠卿與京同列議多矛盾又以諂事荆公為
　安國所疾屢諷其兄不悟故并中之已而上以惠卿
　語責京京惶恐曰臣與俠素不相識上方疑之御史
　知雜張琥遂以俠事劾京京奏俠行未逺乞追還對
　辨遂詔赴臺推勘遣舒亶追俠及諸太康搜其衣槖
　得王堯臣所贐銀三十兩御史臺知班楊忠信所贈
　韓范諸公所言新法不便奏藁兩帙遂逮赴詔獄俠
　對實不識京但每遣人吳無至詣檢院投匭判院丁
　諷輙為無至道京稱歎之語及罷局時遇安國於途
　安國馬上舉鞭相揖曰賢可謂獨立不懼因隨至所
　居求觀前後奏草俠答以未嘗存留安國言亦見所
　與家兄書家兄雖安國之言不聴而況公乎俠曰不
　意丞相一旦為小人所誤以至於此安國曰是何為
　小人所誤家兄自以為人臣子不當避四海九州之
　怨使怨歸於已方是臣子盡忠國家俠曰未聞堯舜
　在上䕫契在下而有四海九州之怨安國以為然忠
　信者常應詔言新法不便因謂俠曰御史職在諌爭
　皆緘黙不言公一監門耳乃上書不巳是言責在監
　門而臺中無人也探懐中書授俠曰以此為正人助
　京未嘗使安國傳道省中語凡所論乃鄰居内殿崇
　班楊永芳所告也安國赴對不承俠責之曰凡對制
　使不當有隠口所言者安得諱之天地鬼神皆在左
　右學士欲誰欺邪安國乃伏獄成俠送英州編管忠
　信無至真決編管湖外京罷政諷落職安國放歸田
　里俠徒步赴貶所俠性清儉布衣糲食終其身有應
　舉不以實年者戒之曰方謀入仕已有欺君之心不
　可暇日聞子姪誦詩考槃之義曰弗諼者弗忘君之
　惡弗過者弗過君之朝弗告者弗告君以善顧人之
　於君有惓惓之不忍也故永矢以絶之公嘆曰是何
　言歟古之人在畎畆不忘君況於賢者一不見用而
　忿戾若是哉葢弗諼者弗忘君也弗過者弗以君為
　過也弗告者弗以告他人也其存心如此故雖流落
　頓挫之餘一話一言未嘗不在君父覩政役繁興民
　物嗸嗸但顰顣而已(鄭俠言/行錄)
錢景諶者忠懿王孫舊與公善論新法不合遂相絶其
　家集有答兖守趙度支書自序甚詳云荆公任政用
　事而一代成法無一二存者百姓愁苦而郡縣吏惴
　惴憂懼虞以罪去且不但變其法制而已乃以穿鑿
　不經入於虚無牽合臆説作為字解者謂之時學而
　春秋一王之法獨廢而不用又以荒唐誕怪非昔是
　今無所統記者謂之時文傾險趍利殘民無恥者謂
　之時官驅天下之人務時學以時文邀時官僕既與
　仕籍而所學者聖賢事業専以春秋為之主皆大中
　至正三綱五常之道其所為文學六經而為必本於
　道徳性命而一歸於仁義其施於君者則又忠厚愛
　人兼善天下之道自顧不合於時而學之又不能方
　惶惶然無所容其迹而故人張諌議正國辟僕為髙
　陽帥幙今邵堯夫亦有書招我為洛中遊兼有詩云
　年光空去也人事轉蕭然止俟貧老之兄生事粗足
　幼而孤者有分有歸亦西歸洛中守先人墳墓徜徉
　于有洛之表吾願畢矣(聞見/錄)
　
　
　
　
　
　宋名臣言行錄後集巻六
欽定四庫全書
　宋名臣言行錄後集巻七
　　　　　　　　　　　　宋　朱子　纂集
　　　司馬光　温國文正公
　　字君實陜州人舉進士甲科位至丞相事仁宗英
　　宗神宗哲宗贈太師配享哲廟
公自成童凛然如成人七嵗聞講左氏春秋大愛之退
　為家人講即了其大義自是手不釋書至不知饑渇
　寒暑年十五書無所不通文詞醇深有西漢風(蘇内/翰撰)
　(行/狀)
又邵氏後錄云予見温公親書一帖云光年五六嵗弄
　青胡桃女兄欲為脫其皮不得女兄去一婢子以湯
　脫之女兄復來問脫胡桃皮者光曰自脫也先公適
　見訶之曰小子何得謾語光自是不敢謾語
㓜時患記誦不如人羣居講習衆兄弟既成誦㳺息矣
　獨下帷絶編迨能倍誦乃止用力多者收功逺其所
　精誦乃終身不㤀也公嘗言書不可不成誦或在馬
　上或中夜不寢時詠其文思其義所得多矣(家塾/記)
山谷云范純甫言公初宦時年尚少家人毎毎見其卧
　齋中忽蹶起着公服執手版危坐久率以為常竟莫
　識其意純甫嘗從容問之答曰吾時忽念天下事夫
　人以天下安危為念豈可不敬邪(冷齋/夜話)
交趾貢異獸謂之麟公言誠偽不可知使其真非自至
　不為瑞若偽為逺人笑願厚賜而還之因奏賦以諷
　(行/狀)
有司奏六月朔日當食公言故事食不滿分或京師不
　見皆賀臣以為日食四方見京師不見天意人君為
　隂邪所蔽天下皆知而朝廷獨不知其為災當益甚
　皆不當賀詔從之後遂以為常
初至和三年仁宗始不豫國嗣未立天下寒心而不敢
　言惟范鎮首發其議公時通判并州聞而繼之上疏
　言禮大宗無子則小宗為之後者為之子也願陛下
　擇宗室賢者使攝儲貳以待皇嗣之生退居籓服不
　然則典宿衛尹京邑亦足以係天下之望疏三上其
　一留中其二付中書公又與鎮書此大事不言則已
　言一出豈可復反願公以死争之於是鎮言之益力
　及公為諌官復上疏且面言上因令公以所言付中
　書公曰願陛下自以意諭宰相後復上疏面言臣向
　者進說陛下欣然無難色謂即行矣今寂無所聞此
　必有小人言陛下春秋鼎盛何遽為此不祥之事小
　人無逺慮特欲倉卒之際援立其所厚善者耳唐自
　文宗以後立嗣皆出於左右之意至有稱定䇿國老
　門生天子者此禍可勝言哉上大感悟曰送中書公
　至中書見韓琦等曰諸公不及今定議異日夜半禁
　中出寸紙以某人為嗣則天下莫敢違琦等皆曰唯
　敢不盡力後月餘詔英宗判宗正寺固辭不就職明
　年遂立為皇子
除知制誥辭至八九乃改天章閣待制公有上龎丞相
　啓云光於屬文性分素薄又懶為之當應舉時強作
　科塲文字雖僅能牽合終不甚工頗慕作古文又不
　能刻意致力窺前修之藩徒使其言迂僻鄙俚不益
　世用雖親舊書啓不免假手於人今知制誥掌為天
　子作詔文宣布華夷豈可使假手答書啓者為之邪
　以是觀之光之不受知制誥出於赤誠非飾讓也
仁宗崩英宗以哀毁致疾慈聖光獻太后同聽政公首
　上疏言章獻明肅太后保佑先帝進賢去奸有大功
　於趙氏特以親用外戚小人故負謗天下今太后初
　攝大政大臣忠厚如王曾清純如張知白剛正如魯
　宗道質直如薛奎者當信用之鄙偎如馬季良讒謟
　如羅崇勲者當疎逺之則天下服
英宗疾既平皇太后還政公上疏言治身莫先於孝治
　國莫先於公其言切至皆母子間人所難言者
治平中韓魏公建議於陜西刺義勇凡三丁刺一毎人
　支買弓弩箭錢三貫文省共得二十餘萬人深山窮
　谷無得脫者人情驚撓而民兵紀律疎略終不可用
　徒費官錢公時為諌官極言不便持劄子至中書魏
　公曰兵貴先聲後實今諒祚方桀驁使聞陜西驟益
　兵豈不震慴公曰兵之用先聲為無其實也獨可以
　欺之於一日間耳少緩則敵知其情不可復用矣今
　吾雖益兵然實不可用不過十日西人知其詳不復
　懼矣魏公不能答復曰公但見慶厯陜西鄉兵初刺
　手背後皆刺靣充正兵憂今復作俑爾今已降敕榜
　與民約永不充軍戍邉矣公曰光終不敢奉信魏公
　怒曰君何相輕甚邪公曰相公長在此坐可也萬一
　均逸偃藩他人在此因相公見成之兵遣之運粮戍
　邉反掌間耳魏公黙然竟不為止其後不十年義勇
　運粮戍邉率以為常一如公之言(龍川/志)
王廣淵除集賢院公言廣淵姦邪不可近昔漢景帝為
　太子召上左右飲衛綰獨稱疾不行及即位待綰有
　加周世宗鎮澶淵張美掌州之錢穀世宗私有求假
　美悉力應之及即位薄其為人不用今廣淵當仁宗
　之世私自結於陛下豈忠臣哉願黜之以厲天下(行/狀)
　(下/仝)
神宗即位首擢公為翰林學士公力辭不許上面諭公
　古之君子或學而不文或文而不學惟董仲舒揚雄
　兼之卿有文學何辭為公曰臣不能為四六上曰如
　兩漢制詔可也公曰本朝故事不可上曰卿能舉進
　士取髙等而云不能四六何也公趨出上遣内臣至
　閤門強公受告拜而不受趣公入謝曰上坐以待公
　公入至庭中以告置公懷中不得巳乃受
除御史中丞上疏論修心之要三曰仁曰明曰武治國
　之要三曰官人曰信賞曰必罰其說甚備且曰臣昔
　為諌官即以此六言獻仁宗其後以獻英宗今以獻
　陛下平生學力所得盡在是矣
延和登對言張方平叅政姦邪貪猥不恊物望上作色
　曰朝廷毎有除拜衆言輙紛紛非朝廷好事光曰此
　乃朝廷好事也知人帝堯所難况陛下新即位萬一
　用姦邪臺諌循黙不言陛下何從知之此乃非朝廷
　好事也(日/錄)
甲寅予初赴經筵上自製自書資治通鑑序以授光光
　受讀降再拜讀三家為諸侯論上顧禹玊等稱美久
　之(仝/上)
邉吏上言西戎部將嵬名山欲以横山之衆取諒祚以
　降詔邉臣招納其衆公上疏極論以為名山之衆未
　必能制諒祚幸而勝之滅一諒祚生一諒祚何利之
　有若其不勝必引衆歸我不知何以待之臣恐朝廷
　不獨失信於諒祚又將失信於名山矣若名山餘衆
　尚多還北不可入南不受必將突㩀邉城以救其命
　陛下獨不見侯景之事乎上不聽遣將种諤發兵迎
　之取綏州費六十萬西方用兵盖自是始(行/狀)
執政以河朔災傷國用不足乞今嵗親郊兩府不受金
　帛送學士院取㫖公言兩府所賜以匹兩計止二萬
　未足以救災宜皆减半公與學士王珪王安石同對
　公言救災節用宜自貴近始可聽兩府辭賜安石曰
　常衮辭賜饌時議以為衮自知不能當辭位不當辭
　禄且國用不足非當今之急務也公曰衮辭禄猶賢
　於持禄固位者國用不足真急務安石言非是安石
　曰不足者以未得善理財者也公曰善理財者不過
　頭㑹箕歛以盡民財民窮為盗非國之福安石曰不
　然善理財者不加賦而上用足公曰天下安有此理
　天地所生財貨百物止有此數不在民則在官譬如
　雨澤夏澇則秋旱不加賦而上用足不過設法隂奪
　民利其害甚於加賦此乃桑𢎞羊欺漢武帝之言太
　史公書之以見武帝之不明爾至其末年盗賊蜂起
　幾至於亂若武帝不悔禍昭帝未變法則漢幾亡争
　議不已王珪進曰救災節用宜自貴近始光言是也
　然所費無幾恐傷國體安石言亦是惟明主裁擇上
　曰朕意與光同然姑以不允答之　日録又云臣非
　謂今日得兩府郊賚能富國也欲陛下以此為裁省
　之始爾且陛下強裁省之則失體今大臣以河北災
　傷憂公體國自求省郊賚從其請所以成其美何傷
　體之有
安石創立制置三司條例司建為青苗助役水利均輸
　之政置提舉官四十餘貟公上疏逆陳其利害曰後
　當如是行之十餘年無一不如公言者天下傳誦以
　公為真宰相雖田父野老皆號為司馬相公而婦人
　孺子知其為君實也邇英進讀蕭何曹參事公曰參
　不變何法得守成之道故孝惠髙后時天下晏然衣
　食滋殖上曰漢常守蕭何之法不變可乎公曰何獨
　漢也使三代之君常守禹湯文武之法雖至今存可
　也武王克商曰乃反商政政由舊然則雖周亦用商
　政也書曰無作聰明亂舊章漢武帝用張湯言取髙
　帝法紛更之盗賊半天下元帝改宣帝之政而漢始
　衰由此言之祖宗之法不可變也後數日吕惠卿進
　講因言先王之法有一年一變者正月始和布法象魏
　是也有五年一變者廵狩考制度是也有三十年一
　變者刑罰世輕世重是也有百年不變者父慈子孝
　兄友弟恭是也前日光言非是其意以諷朝廷且譏
　臣為條例司官耳上問公惠卿言何如公曰布法何
　名為變若四孟月朔屬民讀法為時變月變邪諸侯
　有變禮易樂者王廵狩則誅之王不自變也刑新國
　用輕典亂國用重典平國用中典是謂世輕世重非
　變也且治天下譬如居室弊則修之非大壞不更造
　也大壞而欲更造非得良匠美材不成今二者皆無
　有臣恐風雨之不庇也公卿侍從皆在此願陛下問
　之三司使掌天下財不才而黜可也不可使兩府侵
　其事今為制置三司條例司何也宰相以道佐人主
　尚安用例茍用例則胥吏足矣今為看詳中書條例
　司何也惠卿不能對則詆公曰光為侍從何不言言
　而不從何不去公作而答曰是臣之罪也上曰相與
　論是非爾何至是講畢賜坐戸外將出上令徙戸内
　左右皆避去上曰朝廷毎更一事舉朝洶洶何也公
　曰青苖出息平民為之尚能以蚕食下戸至饑寒流
　離况縣官法令之威乎惠卿曰青苖法願取則與之
　不願不強也公曰愚民知取債之利不知還債之害
　非獨縣官不強富民亦不強也臣聞作法於凉其弊
　猶貪作法於貪弊將若之何昔太宗平河東立和糴
　法時米斗十餘錢草束八錢民樂與官為市後物貴
　而和糴不解遂為河東世世之患臣恐異日之青苖
　猶河東之和糴也上曰陜西行之久矣民不以為病
　公曰臣陜西人也見其病不見其利朝廷初不許也而
　有司尚能以病民况立法許之乎上曰坐倉糴米何
　如坐者皆起曰不便上已罷之幸甚上曰未罷也公
　曰京師有七年之儲而錢常乏若坐倉錢益乏米益
　陳奈何惠卿曰坐倉得米百萬斛則省東南百萬之
　漕以其錢供京師何患無錢公曰東南錢荒而粒米狼
　戾今不糴米而漕錢棄其有餘取其所無農末皆病
　矣侍講吴申起曰光言至論也公曰此皆細事不足
　煩人主但當擇人而任之有功則賞有罪則罰此則
　陛下職也上曰然(行/狀)
邇英讀通鑑賈山上疏因言從諌之美拒諌之禍上曰
　舜堲讒說殄行若臺諌欺罔為讒安得不黜光曰進
　讀及之爾時事臣不敢論也及退上留光謂曰吕公
　著言藩鎮欲興晉陽之甲豈非讒說殄行也光曰公
　著平居與儕輩言猶三思而發何故上前輕發乃爾
　外人多疑其不然上曰此所謂静言庸違者也光曰
　公著誠有罪不在今日向者朝廷委公著專舉臺官
　公著乃盡舉條例司之人與條例司互相表裏使熾
　張如此乃始逼於公議復言其非此所可罪也上言
　安石不好官職及自奉養可謂賢者光曰安石誠賢
　但性不曉事而愎此其短也又不當信任吕惠卿惠
　卿真奸邪而為安石謀主安石為之力行故天下并
　指安石為奸邪也上曰今天下詾詾者孫叔敖所謂
　國之有是衆之所惡也光曰然陛下當審察其是非
　然後守之今條例司所為獨安石韓絳惠卿以為是
　天下皆以為非也陛下豈能獨與此三人共為天下
　邪遂退
上問近相陳升之外議云何光對陛下擢用宰相臣愚
　何敢與上曰第言之光曰閩人狡險楚人輕易今二
　相皆閩人二參政皆楚人必將援引鄉黨之士充塞
　朝廷天下風俗何以更得淳厚上曰然今中外大臣
　更無可用者獨升之有才智曉民政邉事他人莫及
　光曰升之才智誠如聖㫖但恐不能臨大節而不可
　奪爾昔漢髙祖論相以為王陵少戅陳平可以輔之
　平智有餘然難獨任真宗用丁謂王欽若亦以馬知
　節參之凡才智之士必得忠直之人從旁制之此明
　主用人之法也上曰然升之朕固已戒之矣上又曰
　安石何如光曰人言安石姦邪則毁之太過但不曉
　事又執拗爾上曰韓琦敢當事賢於富弼但木強爾
　光曰琦實有忠於國家之心但好遂非此其所短也
　上因問至吕惠卿光曰惠卿憸巧非佳士使安石負
　謗中外皆惠卿所為也近日不次進用大不合衆心
　上曰惠卿明辨亦似美才光曰惠卿文學辨慧誠如
　聖㫖然用心不端陛下更徐察之江充李訓若無才
　何以動人主上因論臺諌天子耳目光曰臺諌天子
　耳目陛下當自擇人今言執政短長者皆斥逐之盡
　易以執政之黨臣恐聰明將有所蔽䝉也上曰諌官
　難得卿更為擇其人光退而舉陳薦蘇軾王元規趙
　彦若
邇英進讀通鑑三葉畢上更命讀一葉半讀至蘇秦約
　六國從事上曰蘇秦張儀掉三寸舌乃能如是乎光
　曰臣所以存其事於書者欲見當時風俗專以辯說
　相髙人君委國而聽之此所謂利口覆邦家者也上
　曰卿進讀毎存規諌光曰非敢然也欲陳著述之本
　意耳
吕晦叔曰昨使契丹虜中接伴問副使狄諮曰司馬中
　丞今為何官諮曰今為翰林兼侍讀虜曰不為中丞
　邪聞是人甚忠亮
上謂晦叔曰司馬光方直其如迂闊何晦叔曰孔子上
　聖子路猶謂之迂孟軻大賢時人亦謂之迂闊况光
　豈免此名大抵慮事深逺則近於迂矣願陛下更察
　之(並日/錄)
韓琦上疏論青苗之害上感悟欲罷其法安石稱疾求
　去會拜公樞副公上章力辭至六七曰上誠能罷制
　置條例司追還提舉官不行青苗助役等法雖不用
　臣臣受賜多矣不然終不敢受命上遣人謂公樞密
　兵事也官各有職不當以他事為辭公言臣未受命
　則猶待從也於事無不可言者安石起視事青苗法
　卒不罷公亦卒不受命則以書喻安石三往反開諭
　切至猶幸安石之聽而改也且曰巧言令色鮮矣仁
　夫忠信之士於公當路時雖齟齬可憎後必徐得其
　力謟䛕之人於今誠有順適之快一旦失勢必有賣
　公以自售者意謂吕惠卿對賔客輙指言之曰覆王
　氏者必惠卿也小人本以利合勢傾利移何所不至
　其後六年而惠卿叛安石由是天下服公先知
魏公言君實初除樞副竟辭不受時公在魏聞之亟遣
　人賫書與潞公勉之云主上倚重之厚庶幾行道道
　或不行然後去之可也似不須堅譲潞公以書呈君
　實君實云自古被這般官爵引得壞了名節為不少
　矣後得寛夫書云君實作事今人所不可及須求之
　古人(魏公/語錄)
老先生嘗謂金陵曰介甫行新法乃引用一副當小人
　或在清要或為監司何也介甫曰方法行之初舊時
　人不肯向前因用一切有才力者候法行已成即逐
　之却用老成者守之所謂智者行之仁者守之先生
　曰介甫誤矣君子難進易退小人反是若小人得路
　豈可去也必成讎敵他日將悔之介甫黙然後果有
　賣荆公者雖悔之無及(元城/語錄)
熈寧七年上以天下旱蝗詔求直言公讀詔泣下欲黙
　不忍乃復陳六事一青苗二免役三市易四邉事五
　保甲六水利此尤病民者宜先罷又以書責宰相吳
　充曰天子仁聖如此而公不言何也(行/狀)
潞公謂温公曰彦博留守北京遣人入大遼偵事囘云
　見虜主大宴羣臣伶人劇戯作衣冠者見物必攫取
　懷之有從其後以鞭扑之者曰司馬端明邪君實清
　名在夷狄如此公愧謝
公嘗問康節曰光何如人曰君實脚踏實地人也公深
　以為知言康節又曰君實九分人也其重之如此
公居洛嘗同范景仁登嵩頂由轘轅道至龍門涉伊水
　至香山憇石樓臨八節灘凡所經從多有詩什自作
　序曰逰山錄士大夫争傳之公不喜肩輿山中亦乘
　馬路險䇿杖以行故嵩山題字云登山有道徐行則
　不困措足於平穩之地則不跌慎之哉
公知永興軍上章曰臣之不才最出羣臣之下先見不
　如吕誨公直不如范純仁程顥敢言不如蘇軾孔文
　仲勇决不如范鎮若臣罪與鎮同則乞依鎮例致仕
　若罪重於鎮或竄或誅所不敢逃帝必欲用公召知
　許州令過闕上殿謂監察御史程顥曰卿度光來否
　顥對曰陛下能用其言光必來不能用其言光必不
　來帝曰未論用其言如光者常在左右自可無過公
　果辭召命帝嘗謂左丞蒲宗孟曰如光未論别事只
　辭樞密一節朕自即位以來惟見此一人帝之眷禮
　於公如此不衰特公以新法不罷義不可起元豐官
　制成帝曰官制將行欲取新舊人兩用之又曰御史
　大夫非光不可蔡確進曰國是方定願少俟之王珪
　亦助其說至元豐七年秋資治通鑑成進御時拜公
　資政殿學士賜帶如二府品數者修書官亦遷秩召
　范祖禹及公子康為館職時帝初感疾既安語宰輔
　曰來春建儲以司馬光吕公著為師保神宗知公之
　深如此(並聞/見錄)
神宗崩公赴闕庭衛士見公入皆以手遮額曰此司馬
　相公也民遮道呼曰公無歸洛留相天子活百姓所
　在數千人聚觀之公懼㑹放辭謝遂徑歸洛太皇太
　后聞之詰問主者遣使勞公問所當先者公言近嵗
　士大夫以言為諱閭閻愁苦於下而上不之知明主
　憂勤於上而下無所訴其罪在羣臣而愚民無知歸
　怨先帝宜下詔首開言路從之下詔榜朝堂而當時
　有不欲者於詔語中設六事以禁切言者曰若隂有所
　懷犯非其分或扇摇機事之重或迎合巳行之令上
　以觀望朝廷之意以僥倖希進下以眩惑流俗之情
　以干取虚譽若此者必罰無赦太皇太后封詔草以
　問公公曰此非求諌乃拒諌也人臣惟不言言則入
　六事矣時有應詔言事而坐越職贖銅者公具論其
　情且請改賜詔書行之天下從之於是四方吏民言
　新法不便者數千人公方草具所當行者而太后已
　有㫖散遣修京城邏卒罷减皇城内覘者止御前工
　作出近侍之無狀者三千餘人戒飭中外無敢苛刻
　暴歛廢導洛司物貨場及民間戸馬寛保馬限皆從
　中出大臣不與公上疏謝當今急務陛下已畧行之
　矣小臣稽慢罪當萬死(行/狀)
拜門下侍郎元豐之末天下多故二聖嗣位民日夜引
　領以觀新政而進說者以為三年無改於父之道欲
　稍損其重者毛舉數事以塞人言公慨然争之曰先
　帝之法其善者雖百世不變可也若安石惠卿等所
　建為天下害非先帝本意者改之當如捄焚拯溺猶
　恐不及况太皇太后以母改子非子改父衆議乃定
　遂罷保甲團教依義勇法嵗一閱保馬法不復買見
　在者還監牧給諸軍廢市易法所儲物皆鬻之不取
　息而民所欠錢皆除其息京東鑄鐵錢河北江西福
　建湖南鹽及福建茶法皆復其舊獨川陜茶以邉用
　未罷遣使相視去其甚者戸部左右曹錢穀皆領之
　尚書凡昔之三司使事有散𨽻五曹及寺監者皆歸
　戸部使尚書周知其數量入以為出元祐元年正月
　公始得疾詔公與尚書左丞吕公著朝㑹與執政異
　班再拜而已免舞蹈公疾益甚歎曰四患未除吾死
　不瞑目矣乃上疏論免役五害乞直降勅罷之率用
　熈寧以前法有未便州縣監司節級以聞為一路一
　州一縣法詔即日行之又論西戎大畧以和戎為便
　用兵為失時異議甚衆獨文彦博議與公合衆不能
　奪遂詔諸將皆𨽻州縣軍政委守令通决之
公奏以文學德行吏事武畧等為十科以求天下遺材
　命文臣升朝以上嵗舉經明行脩一人如進士髙選
　皆從之(行/狀)
元祐初温公輔政是嵗天下斷死刑千人其後二吕繼
　之嵗嘗數倍此豈智力所能勝邪(談/叢)
公既改新法或謂公曰元豐舊臣如章惇吕惠卿輩皆
　小人他日有以父子之義間上則朋黨之禍作矣不
　可不懼公正色曰天若祚宋必無此事遂改之不疑
　(聞見/錄)
公好學如飢渇之嗜飲食於財利紛華如惡惡臭誠心
　自然天下信之退居於洛往來陜洛間皆化其德師
　其學法其儉有不善曰君實得無知之乎博學無不
　通音樂律厯天文書數皆極其妙晚節尤好禮為冠
　婚䘮祭法適古今之宜不喜釋老曰其微言不能出
　吾書其誕吾不信不事生産買第洛中僅庇風雨有
　田三頃躬親庶務不舍晝夜(行/狀)
公與其兄伯康友愛尤篤伯康年將八十公奉之如嚴
　父保之如嬰兒毎食少頃則問曰得無飢乎天少冷
　則拊其背曰衣得無薄乎(范大/史集)
晁無咎言温公有言吾無過人者但平生所為未嘗有
　不可對人言者耳(東坡/集)
公初患厯代史繁重學者不能綜况於人主遂約戰國
　至秦二世如左氏體為通志八巻以進英宗恱之命
　公讀其書置局秘閣以其素所賢者劉攽劉恕范祖
　禹為屬官神宗尤重其書以為賢於荀恱親為製序
　賜名資治通鑑詔邇英讀其書賜潁邸舊書二千四
　百二巻書成拜資政殿學士仍賜金帛(行/狀)
遼人夏人遣使入朝與吾使至彼中者彼必問公起居
　及為相遼人敕其邉吏曰中國相司馬矣慎毋生事
　開邉隙(神道/碑)
先生毎與君實說話不曾放過如范堯夫十件事只争
　得三四件便已先生曰君實只為能受盡人言儘人
　忤逆更不怒便是好處(程氏/遺書)
蘇内翰軾作公神道碑銘曰於皇上帝子惠我民孰堪
　顧天惟聖與仁聖子受命如堯之初神母詔之匪亟
　匪徐聖神無心孰左右之民自擇相我興授之其相
　維何太師温公公來自西一馬二童萬人環之如渇
　赴泉孰不見公莫如我先二聖忘巳惟公是式公亦
　無我惟民是度民曰樂哉既相司馬爾賈於途我耕
　於野士曰時哉既用君實我後子先時不可失公如
　麟鳳不鷙不摶羽毛畢朝雄狡率服為政一年疾病
　半之功則多矣百年之思知公於異識公於微匪公
　之思神考是懷天子萬年四夷來同薦於清廟神考
　之功
　　　司馬康
　　字公休文正公之子舉明經中第事神宗哲宗位
　　至司諫贈右諫議大夫
君性端謹性至孝居毋憂勺飲不入口者三日杖而後
　能起見者哀之文正居洛十五年往來陜洛間士之
　從學於公者退與君語未嘗不有得塗之人見其容
　止雖不識皆知其司馬公之子也公薨執䘮如夫人
　哀毁有加焉治䘮皆用禮經家法不為世俗事得遺
　恩悉以與族人(范太史/撰墓誌)
君為講官嘗上疏厯陳前世治少而亂多祖宗創業之
　艱難積累之勤勞以勸上及時向學守天下大器又
　勸太后毎於禁中訓導其言切至又言孟子為書最
　醇正陳王道尤所宜觀覧上曰方讀孟子尋詔講筵
　官編脩孟子節解為十四巻以進君已病矣猶自力
　解孟子二巻㑹除諌議未受條具諸所當言以待曰
　得一對極言而死無所恨矣疾病召醫於兖鄉民聞
　之詣醫告曰百姓受司馬公恩深今其子病願速往
　來告者日夕不絶醫遂行至則疾不可為也没二聖
　嗟悼不已所以優䘏賻贈之甚厚(墓/誌)
　
　
　
　
　
　
　宋名臣言行錄後集巻七
欽定四庫全書
　宋名臣言行錄後集巻八
　　　　　　　　　　　　宋　朱子　纂集
　　　吕公著　申國正獻公
　　字晦叔文靖之子以恩補官中進士第相哲宗贈
　　太師
歐陽修為翰林薦公文學行誼宜在左右稱公清静寡
　慾有古君子之風及脩使北中動問中國徳行文章
　之士脩以公及王荆公對(家/傳)
歐公嘗患士大夫少髙退之節乃薦公及張唐公王荆
　公韓持國欲以激厲風俗又薦荆公與公作諌官(家/塾)
　(記/)
公侍經筵時仁宗春秋髙公於經傳同異訓詁得失皆
　粗陳其略至於治亂安危之要聞之足以戒者乃為
　上反覆申陳之仁宗嘗詔講官凡經傳所載逆亂事
　皆直言毋諱公因進講言弑逆之事臣子所不忍言
　而仲尼書之春秋者所以深戒後世人君欲其防㣲
　杜漸居安慮危使君臣父子之道素明長㓜嫡庶之
　分早定則亂臣賊子無所萌其姦心故易曰履霜堅
　氷至由辯之不早辯也
公毎進講多傳經義以進規會講論語至人不知而不
　愠不亦君子乎公言在下而不見知於上者多矣然
　在上者亦有未見知於下者也故古之人君政令有
　所未孚人心或有未服則反身修徳而不以愠怒加
　之如舜之誕敷文德文王之皇自敬德是也上知公
　意深切毎改容鞠躬如在車之式(並家/傳)
公於講讀尤精語約義明可為當世之冠與司馬光同
　侍經筵光退語人曰毎聞晦叔講便覺已語煩(吕汲/公撰)
　(神道/碑)
自仁宗末率以二月開經筵至重午罷八月復開至冬
　至罷是嵗詔以九月五日開至重陽罷公奏願陛下
　日御邇英以循先帝故事詔即從之後講論語將畢
　公以尚書備二帝三王之道尤切於治術乞候進講
　論語畢日進講尚書從之
英宗自太廟赴南郊問今之郊與古之郊何如對曰古
　之郊貴誠尚質今之郊盛儀衛事物采而已
神宗自在藩邸即熟聞公與司馬光名及即位首召二
　人為學士朝論翕然稱得人
神宗初御經筵公進講尚書至天乃錫王勇智上曰何
　以獨言勇智公曰仲虺方稱成湯能伐夏救民故以
　勇智言之然聖人之德當如易所謂聦明睿智神武
　而不殺者然後可以盡善時上方富於春秋故公以
　好勇黷武為戒(並家/傳)
夏秋淫雨京師地震公言君人者去偏聽獨任之弊而
　不主先入之語則不為邪說所亂顔淵問為邦孔子
　以逺佞人為戒盖佞人惟恐不合於君則其勢易親
　正人惟恐不合於義則其勢易疏惟先格王正厥事
　盖未有事正而世不治者惟陛下勉行而勉終之
拜御史中丞入對上語及西陲事公退而奏曰惟當修
　嚴武備來則應之以逸待勞若臨遣大臣張皇武事
　或議深入或求竒功皆非國家至計後公去位朝廷
　遣大臣臨邉已而西征無功士卒内潰皆如公所料
公知貢舉在貢院密上奏曰天子臨軒䇿士而用詩賦
　非舉賢求治之意且近世有司考校已專用䇿論今
　來殿試欲乞出自宸衷惟以詔䇿咨訪治道是嵗上
　臨軒遂以䇿試進士(家/傳)
介甫與晦叔素親患臺諌多横議故用晦叔為中丞既
　而天下皆患條例司為民害晦叔乃復言條例不便
　介甫以晦叔叛已怨之尤深已而上語執政吕公著
　嘗言韓琦將興晉陽之甲以除君側之惡介甫因用
　為晦叔罪除知頴州(温公/日錄)
王荆公與吕申公素相厚嘗曰吕十六不作相天下不
　太平及薦申公為中丞其辭以謂有八元八凱之賢
　未半年所論不同復謂有驩兠共工之姦荆公之喜
　怒如此蓋孫覺莘老嘗為上言今藩鎮大臣如此論
　列而遭挫折若唐末五代之際必有興晉陽之甲以
　除君側之惡者矣上已忘其人但記美鬚誤以為申
　公也(見聞/錄)
彗星見詔求直言公疏曰陛下有欲治之心而無致治
　之實者何哉此任事之人負陛下也何以言之士之
　邪正賢不肖盖素定也今則不然前日舉之以為天
　下之至賢後日逐之以為天下之至不肖其於人材
　既反覆而不常則於政事亦乖戾而不審矣陛下獨
　不察之乎(神道/碑)
公居洛一日對康節長嘆曰民不堪命矣康節曰介甫
　者逺人公與君實引薦至此尚何言公作曰公著之
　罪也(聞見/錄)
邇英進讀上留公論治道遂及釋老虚寂之㫖公問曰
　堯舜知此道乎上曰堯舜豈不知公曰堯舜雖知此
　而常以知人安民為志(碑/)
初公自河陽入覲都人環觀相謂曰此公還朝百姓之
　幸也至是士民相慶既受命出殿門武夫衛卒皆歡
　抃咨歎慈聖光獻太后聞公進尤喜曰積德之門也
　温公在洛聞公登樞以書遺都下友人曰晦叔進用
　天下皆喜以為治表聞其尤力辭光不敢致書君宜
　勸之早就職
公既就職因奏自熈寧以來朝廷論議不同端人良士
　例為小人所沮格指為沮壞法度之人不可復用此
　非國家之利願陛下省察上曰當以次收用之
上初即位韓絳即議復肉刑至是復詔執政議公以為
　後世禮教未備而刑獄繁肉辟不可復將有踊貴屨
　賤之議吴充議復置圜土衆以為難行王珪欲取開
　封死罪囚試以劓刖公曰刖而不死則肉刑遂行矣
　議竟寢
上以慈聖既升祔大推恩於曹氏凡進官被賞者二百
　餘人公因言自古亡國亂家不過親小人任宦官通
　女謁寵外戚數事而已上深以為然
諜告夏幽其主秉常上對二府議大舉兵伐之公曰如
　諜者所告則夏人誠有罪然陛下未審以何人為元
　帥未得其人則不如不舉五年四月公以西師無功
　奏曰外議皆謂王中正宜正典刑翌日公上奏乞解
　樞務章繼上面請尤切乃除資政殿學士定州路安
　撫使及永樂城䧟奏至上開天章閣對輔臣曰邉民
　疲弊若此獨吕公著為朕言之他人未嘗及也
公至定州謝表曰進不敢希功而生事退不敢弛備以
　曠官人人傳誦以為摭實是時朝廷方經武事增修
　邉備趨時者争獻北伐之䇿公至定武即為上言中
　國與契丹通好久邉境晏然無事塞上屯軍素有節
　制惟宜静以鎮之保甲法新行被邉皆設教場日鳴
　金鼓課人誦戰法聲達於虜虜檄邉郡以為生事違
　誓約上委公處其事公即上奏以為遣邉人習戰法
　於境上非管子寓令之意也請一切罷去不聽(並家/傳)
哲宗即位公為邇英侍讀始至上言曰人君即位之始
　當正始以正天下修徳以安百姓修徳之要莫先於
　學學有緝熈於光明日新又新以至於大治者學之
　力也臣待罪講讀謹條上十議以禆聦明一曰畏天
　二曰愛民三曰修身四曰講學五曰任賢六曰納諌
　七曰薄歛八曰去奢九曰省刑十曰無逸居月餘除
　執政遂倚以為相其論薄歛之畧曰昔鹿臺之財鉅
　橋之粟啇紂聚之以喪國武王散之以得民由是觀
　之人主當務仁義而已何必曰利(家塾/記)
　為君之道幾無出此十篇可為人君座右銘(下蔡/語錄)
官制三省並建而中書獨為取㫖之地門下尚書奉行
　而已公曰三省均輔臣也正如同舟共濟當一心並
　力以修政事乞事干三省者自今執政同進呈取㫖
　而各行之遂定為令
初執政三五日一集都堂長官專决同列多不與議及
　公秉政非有故日聚都堂遂為故事
公始與司馬光輔政於是共推本先帝之意盖欲鞭笞
　四夷以疆中國阜蕃邦財以佐其費有司奉行失其
　本㫖先帝固嘗患之矣故欲更而未暇與已更而未
　定其詔墨記言具在而可考者有若干事若詰青苗
　之害則曰常平泉穀以禦水旱而貪散以求利至十
　之七八國失拯捄之備而民之責償被笞箠者衆責
　興利之弊則曰大傷鄙細有損國體戒用兵之失則
　曰南安西師兵夫死傷者皆不下二十萬有司失一
　死罪其責不輕今無罪置數十萬人於死地朝廷不
　得不任其咎救官制之滯則曰更新官制以覈正吏
　治至今頒行無緒有以啓寵四方貽譏後世於是二
　公與同志者建請以常平舊法改青苖以嘉祐差役
　參改募役罷保馬以復監牧損保甲教選以便農作
　除市易之令寛茶鹽之禁賜邉砦贖亡民和西戎於
　是民讙呼鼔舞以為便(並神/道碑)
温公病中與公簡曰晦叔自結髮志學仕而行之端方
　忠厚天下仰服埀老乃得秉政平生所藴不施於今
　日將何俟乎比日以來物論頗譏晦叔慎黙太過若
　此際復不廷争事蹉跌則入彼朋矣光自病以來悉
　以身付醫家事付康惟國事未有所屬今日屬於晦
　叔矣
公上奏曰自古治戎之䇿雖三代之盛亦不過來則禦
　之去則備之為備之道莫先於積穀
初温公議凡役人皆不許雇人以代然東南及西蜀諸
　路民有髙貲或子弟業儒皆當為弓手執賤役既不
　許募代甚苦之公聞其弊即令一切聽雇募民情大
　恱
上以邇英講讀論語畢賜執政講讀官左右史御筵於
　資善堂内出御書唐人詩分賜在坐翌日公上奏曰
　臣伏念陛下睿哲之性出於天縱而復内禀慈訓日
　新典學誠以堯舜三代為法則四海不勞而治將來
　論語終帙進講尚書二書皆聖人之格言為君之要
　道臣輙於其中及孝經内節要語共一百叚進呈聖
　人之言本無可去取臣今惟取明白切於治道者庶
　便於省覽或逰意筆硯之間以備揮染亦日就月將
　之一助也居數日太皇太后宣諭曰吕相所進要語
　已令皇帝即依所奏毎日書冩看覽甚有益於學問
　與冩詩篇不同也
郎官何洵直失本部印公曰洵直誠有罪然重譴之則
　自今猾吏皆有以制主司矣乃薄其罪
公在仁宗朝嘗請進士先䇿論神宗初又獻議以經術
　取士及知熈寧三年貢舉遂密啓臨軒專用䇿試未
　幾公以言青苖等事得罪去王安石專政乃盡罷詩
　賦一用經義獨以春秋為破缺不可讀廢其學學者
　不得以應試安石又與其子雱其徒吕惠卿升卿撰
　定詩書周禮義模印頒天下凡士子應試者自一語
　以上非新義不得用於是學者不復思索經意亦不
　復誦正經惟誦安石惠卿書精熟者輙得上第有司
　發䇿問必先稱頌時政對者因大為䛕辭以應之又
　多以佛書證六經至全用天竺語以相髙晚向字學
　復以字書去取天下士於是學者不復解經而專解
　字往往辨析字畫說一字至數百言去經意益逺由
　是中外議者皆咎經義而思詩賦矣元祐初議者争
　言科舉之弊請復舊制公曰先帝更新法度如造士
　以經術是為近古且仲尼六經何負於後世特安石
　課試之法為繆耳安石解經亦未必不善惟其欲人
　同已為大繆耳温公亦以為詩賦不可復然論者習
　見經義之弊忿懣不可遏乃定制進士初場試經義
　次賦詩論䇿對經義者許引用古今諸儒之說及已
　見又詔立春秋科太學置春秋博士二貟禁有司不
　得於莊老書出題程文不得雜用申韓刑名之學及
　釋氏書仍罷試律義至是將廷試執政又以熈寧復
　䇿之初進士葉祖洽譏議祖宗自是對䇿者皆訕前
　朝以阿當世因以為䇿問可廢當復詩賦論題公曰
　天子臨軒發䇿延四方貢士詢以治道豈非近古良
　法邪至於對者是非邪正則在考官去取耳乃仍舊
　試䇿其後論科舉者亦未息以至公薨而詩賦益隆
　期盡廢經義而後已非公意也
公晚多讀釋氏書益究禪理温公博學有志行而獨不
　喜佛公毎勸其留意且曰所謂佛學者直貴其心術
　簡要爾非必事事服習為方外人也(並家/傳)
公居家夏不排窻不揮扇冬不附火一日盛夏楊大夫
　瓌寳字器之將赴鎮戎軍倅來辭器之乃吕氏甥公
　於西牕下烈日中公裳對飲二盃器之汗流浹背公
　凝然不動(雜/志)
公平生未嘗行草書尤不喜人博曰勝則傷仁負則傷
　儉(家塾記/下仝)
公平生未嘗較曲直聞謗未嘗辨少時書於座右曰不
　善加已直為受之盖其初自懲艾也如此至和中手
　書東漢延篤與李文德書於座右又書古人詩好衣
　不近節士體梁穀似怕腹中書於屏風
吕晦叔真大臣其言簡而意足孫莘老嘗言裕陵好問
　且曰好問則裕晦叔曰好問而裕不若聽徳而聰人
　有非劉向強聒而不舍者晦叔曰劉向貴戚之卿此
　語可謂忠厚然向之眷眷於漢室而不忍去則是也
　至於上變論事亦可謂不知命矣(龜山/語錄)
宋興以来大臣以三公平章軍國者四人而公父子居
　其二時論榮之
　　　吕希哲
　　字原明正獻公之長子以恩補官充崇政殿說書
正獻公教公事事循規矩甫十嵗祁寒暑雨侍立終日
　不命之坐不敢坐也日必冠帶以見長者平居雖天
　甚熱在父母長者之側不得去巾襪縛袴衣服唯謹
　行歩出入無得入茶肆酒肆市井里巷之語鄭衛之
　音未嘗一經於耳不正之書非禮之色未嘗一接於
　目公嘗言人生内無賢父兄外無嚴師友而能有成
　者少矣(家/傳)
公從王安石學安石以為凡士未官而事科舉者為貧
　也有官矣而復事科舉是僥倖富貴利達而巳學者
　不由也公聞之遽棄科舉一意古學始與程先生頤
　俱事胡先生瑗公少程一二嵗察其學問淵源非他
　人比首以師禮事之而明道程顥横渠張載孫公覺
　李公常皆與公遊由是知見日益廣大然公亦未嘗
　專主一說不私一門務畧去枝葉一意涵養直截勁
　㨗以造聖人專慕曾子之學盡力乎其内者其讀經
　書平直簡要不為辭說以知言為先自得為本躬行
　為實不尚虚言不為異行
正獻公嘗語張耒曰此子不欺闇室守官京師不謁臺
　諌官遇遷轉即一見執政過此不見也
正獻公廣用當世賢士人之有一善無不用也嘗以數
　幅紙書當世名士姓名既而失之後復見此紙則所
　書人悉用之矣正獻公嘗親書遺公曰當世善士無
　不用者獨爾以吾故不得用亦命也
公為說書凡二年日夕勸導人主以脩身為本脩身以
　正心為主心正意誠天下自化不假他術身不能脩
　雖左右之人且不能喻况天下乎
公既除諌官累辭未獲蘇子瞻在邇英戲謂公曰法筵
　龍象當觀第一義公笑而不答退謂范淳甫曰若辭
　不獲命必以楊畏為首時畏方在言路以險詐自任
　頗為子瞻所厚公故及之(並家/傳)
公為郡處令公帑多畜鰒魚諸乾物及筍乾蕈乾以待
　賔客以减雞鴨等生命也(雜/錄)
公晚居宿州真揚間十餘年衣食不給有至絶糧數日
　者公處之晏然静坐一室家事一切不問不以毫髮
　事託州縣其在和州嘗作詩云除却借書沽酒外更
　無一事擾公私閑居日讀易一爻遍考古今諸儒之
　說黙坐沉思隨事解釋夜則與子孫評論商確得失
　久之方罷(家/傳)
仙源嘗言與侍講為夫婦相處六十年未嘗一日有面
　赤自少至老雖衽席之上未嘗戯笑(雜/志)
公與諸人云自少官守處未嘗干人舉薦以為後生之
　戒仲父舜從守官㑹稽人或譏其不求知者仲父對
　詞甚好云勤於職事其他不敢不慎乃所以求知也
　(童䝉/訓)
公為人處事皆有長久之計求方便之道只如病中風
　人口不能言手不能書而養疾者乃問所欲病者既
　不能答適足增苦故公嘗教人毎事作一牌子如飲
　食衣裳寒熱之類及常所服藥(如理中/元之類)常所作事(如/梳)
　(頭洗面之類及/作人親筆書)病者取牌子以示人則可减太半之
　苦凡公為人處事毎如是也(童䝉/訓)
　
　
　
　宋名臣言行錄後集巻八
欽定四庫全書
　宋名臣言行錄後集巻九
　　　　　　　　　　　　宋　朱子　纂集
　　　曾鞏
　　字子固建昌軍人中進士第事英宗神宗官至中
　　書舍人
通判越州嵗饑度常平不足以賑給而田居野處之人
　不能皆至城郭至者羣聚有疾厲之虞前期喻屬縣
　召富人使自實粟數摠得十五萬石視常平價稍増
　以予民民得從便受粟不出田里而食有餘粟價為
　平
為州務去民疾苦急姦強而寛貧弱曰為人害者不去
　則吾民不寧是時州縣未屬民為保伍公獨行之部
　中使譏察居人行旅出入經宿皆有籍記有盗則鳴
　鼓相援又設方畧明賞搆急追捕且開人自言故盗
　發輙得
公所至出教事應下縣責其屬度緩急與之期期未盡
　不復移書督促期盡不報按其罪期與事不相當聽
　縣自言别與之期而按與期者即有所追逮州不遣
　人至縣縣毋遣人呼其門縣初未甚聽公小則罰典
　吏大則并劾縣官於是莫敢慢事皆先期而集民不
　知擾所省文移數十倍
天子察公賢欲用公一日内出手詔中書門下曰曾鞏
　以史學稱宜典五朝史事遂以公為脩撰近世脩國
　史必衆選文學之士以大臣監緫未有以五朝大典
　獨付一人如公者公夙夜討論未及屬槀㑹正官名
　擢中書舍人不俟入謝諭使就職時自三省至百執
　事選授一新除吏日至數十人人舉其職事以戒辭
　約義盡論者謂有三代之風上亦數稱其典雅(並弟/文昭)
　(公撰/行述)
初為太平州司戸守張伯玊前輩人也歐陽荆公諸名
　士共稱子固文章伯玊殊不顧間語子固吾方作六
　經閣其為之記子固凡謄藁六七終不當伯玉之意
　則謂子固曰吾自為之其書於紙曰六經閣者諸子
　百家皆在焉不書尊經也(云云/)子固始大畏服益自
　勵於學矣(聞見/錄)
初見神宗上問曰卿與王安石布衣之舊安石何如對
　曰安石文學行義不减揚雄然吝所以不及古人曰
　安石輕富貴非吝也對曰非此之謂安石勇於有為
　吝於改過上頷之(談/叢)
子固罷檢討以錢醇老代之元素曰曾公亮知山隂賤
　市民田數十頃為人所訟曾易占時在越幕說守倅
　曰曾宰髙科他日將貴顯用兹事敗之可惜父㑹為
　明守衰老宜與謀俾代其子任咎守倅從之會由是
　坐贓追停曾公猶以私坐監當深德易占後易占以
　信州縣宰坐贓英州編管亡匿於曾公别墅㑹赦自
　出子固訟寃再劾復往英州因死焉子固時不奔䘮
　為鄉議所貶介甫為作辨曾子以解之子固及第鄉
　人作感聖恩道場以為去害也子固好依漕勢以陵
　州依州以陵縣依縣以陵民(温公日錄按公父死南/都杜祁公為治其䘮時)
　(惟公在側今文集有謝杜公書可見又荆公撰墓誌/亦云至南京病卒此言不奔䘮者温公傳聞之誤也)
中書舍人王震序公之文曰先生以文章名天下久矣
　異時齒髮壯志氣銳其文章之標鷙奔放雄渾瓌偉
　若三軍之朝氣猛獸之抉怒江湖之波濤烟雲之姿
　狀一何竒也方是時先生自負要似劉向不知韓愈
　為何如爾中間從外徙世頗謂偃蹇不偶一時後生
　輩蜂出先生泊如也晚還朝廷天下望用其學而屬
　新官制遂掌書命於是更置百官舊舍人無在者已
　試即入院方除目填委占紙肆書初若不經意午漏
　盡授草院吏上馬去凡除郎御史數十人所以本法
　意原職守而為之訓敕者人人不同咸有新趣而衍
　裕雅重自成一家余其時為尚書郎掌付制吏部一
　日得盡觀始知先生之學雖老不衰而大手筆自有
　人也嗚乎先生用未極其學已矣要之名與天壤相
　弊不可誣也
　　　曾肇　文昭公
　　字子開鞏之季弟中進士第事神宗哲宗徽宗官
　　至翰林學士
諌官王覿言執政忤㫖落職知潤州公封還詞頭言覿
　之一身出入内外不足為重輕而陛下寄腹心於大
　臣寄耳目於臺諌二者相須不可闕一今覿一言論
　及執政即日去之是何異愛腹心而塗耳目豈不殆
　哉上悟加覿直龍圖閣(楊文靖公/撰行狀)
哲宗既親政追用舊臣盡復熈豐之法數稱公議禮有
　守及公入對不及埀簾事所陳皆國家大體以謂人
　主雖有自然之聖質必頼左右前後皆得其人以為
　立政之本宜於此時慎選忠信端良博古多聞之士
　置諸左右以參諷議以備顧問與夫深處法宫之中
　親近􁂎御之徒其損益相去萬萬矣忤貴近意故不
　得留除知徐州
上皇即位欽聖太后權同聽斷一日二府奏事簾中宣
　諭曰神宗在宫中嘗稱曽肇可用召還除中書舍人
　即日請對言治道在廣言路而已㑹日食四月朔故
　事當降詔求直言特命公草詔因具著所以言於上
　者敷告中外於是投匭者日以千數故上得盡聞天
　下事
公嘗奏言近世帝王善為治者莫如唐太宗善言治者
　莫如唐陸䞇太宗貞觀之治論者謂庶幾成康史官
　掇其大者别為一書謂之貞觀政要陸䞇事唐徳宗
　知無不言言無不盡要其歸必本於帝王之道必稽
　於六藝之文此二書雖一代之文章實百王之龜鑑
　願陛下取此二書置之座右留神省覧發言行事以
　此為凖庶幾聖德有補萬一
公在邇英讀史記至堯崩三年之䘮畢因言堯舜同出
　黄帝舜且為堯䘮三年者舜嘗臣堯故也侍讀温益
　進言曰史記世次不足信若堯舜同出則舜娶堯女
　為娶從祖姑公以史記世次禮記祭法大傳之說質
　於上前益語塞
時有陳大中至正之論者以元祐紹聖均為有失魯公
　稱上命命公推此意為詔諭天下公見上言陛下欲
　建皇極以消弭朋黨須先分君子小人賞善罰惡不
　可偏廢開說甚至已而詔自中出上命魯公相公適
　視草禁中因舉數事為戒所謂休息百姓總核庶工
　甄叙材良敦奬正直澄清風俗振肅紀綱退與魯公
　言未嘗不丁寧反覆以此也本朝學士弟草兄制惟
　韓氏與公無他比也士論榮之
元祐士大夫再被降黜公義不獨全請與俱貶言者繼
　之落職知和州(並行/述)
　　　蘇軾　文忠公
　　字子瞻老蘇之長子中進士第再中制科優等事
　　仁宗英宗神宗哲宗官至禮部尚書兼端明殿翰
　　林侍讀二學士
公生十年而先君宦學四方太夫人親授以書聞古今
　成敗輙能語其要太夫人嘗讀東漢史至范滂傳慨
　然太息公侍側曰某若為滂夫人亦許之否乎太夫
　人曰汝能為滂吾顧不能為滂母耶(弟黄門公/撰墓誌)
嘉祐二年歐文忠公考試禮部進士疾時文之詭異思
　有以救之梅聖俞時與其事得公論刑賞以示歐公
　歐公驚喜以為異人欲以冠多士疑曽子固所為子
　固歐公門下士也乃寘公第二復以春秋對義居第
　一以書謝諸公歐公見之以書語聖俞曰老夫當避
　此人放出一頭地士聞始譁不厭久乃信服(仝/上)
公言頃試制科中程後英宗即欲便授知制誥相國韓
　公曰軾之材逺大之器也他日自當為天下用要在
　朝廷培養之使天下之士莫不畏慕降伏皆欲朝廷
　進用之然後取而用之則人人無復異辭矣今驟用
　之則士未必以為然適足以累之也乃授直史館公
　聞之曰韓公可謂愛人以德矣(李廌/談記)
王介甫用事多所建立公與介甫議論素異既還朝寘
　之官告院四年介甫欲更變科舉上疑焉使兩制三
　館議之公議上即日召見問何以助朕公辭避久之
　乃曰臣竊意陛下求治太急聽言太廣進人太銳願
　陛下安静以待事來然後應之上竦然曰卿言朕當
　詳思之介甫之黨皆不恱命攝開封推官意以多事
　困之公决斷精敏聲聞益逺㑹上元有㫖市浙燈公
　密疏舊例無有不宜以玩好示人即有㫖罷殿前初
　䇿進士舉子希合争言祖宗法制非是公為考官退
　擬答以進深中其病自是論事愈力介甫愈恨(墓/誌)
謝景温言范鎮舉蘇軾為諌官軾向丁憂多占舟船販
　私鹽蘇木及服闋入京多占兵士介甫初為政毎贊
　上以獨斷上專信任之軾為開封府試官䇿問進士
　以晉武平吴以獨斷而克苻堅伐晉以獨斷而亡齊
　桓專任管仲而覇燕噲專任子之而敗事同而功異
　何也介甫見之不恱軾弟轍辭條例司言青苗不便
　介甫尤怒乃定制䇿登科者不復試館職以軾轍兄
　弟故也軾有表弟與軾不叶介甫召之問軾過失其
　人言向丁憂販私鹽蘇木等事介甫雖衘之未有以
　發軾又數上章言時政得失擬進士䇿皆譏刺介甫
　及詔兩制舉諌官衆論以為當今宜為諌官者無若
　傅堯俞蘇軾故舉堯俞者六七人而景仁舉軾景温
　恐軾為諌官攻介甫之短故力排之介甫下淮南江
　南東西荆湖北夔州成都六路轉運司體量其狀盖
　軾眉州人其入京也適本州迎新守軾因帶以來耳
　(温公/日錄)
通判杭州時髙麗入貢使者發幣於官吏書稱甲子公
　却之曰髙麗於本朝稱臣而不禀正朔吾安敢受使
　者亟易書稱熈寧然後受之時以為得體
徙知湖州以表謝上言事者摘其語以為謗遣官逮赴
　御史獄初公既補外見事有不便於民者不敢言亦
　不敢黙視也縁詩人之義託事以諷庶幾有補於國
　言者從而媒糵之欲必置之死上憐之以黄州團練
　副使安置公幅巾芒屨與田父野老相從溪谷之間
　築室於東坡自號東坡居士(墓/誌)
為文要有温柔敦厚之氣對人主語言及章疏文字温
　柔敦厚尤不可無如子瞻詩多所譏玩殊無惻怛愛
　君之意荆公在朝論事多不循理惟是争氣而巳何
　以事君君子之所養要令暴慢邪僻之氣不設於身
　體　又曰凡詩必使言之者無罪聞之者足以戒此
　所以尚譎諌也如東坡詩則言之安得無罪而聞之
　豈足以戒乎(龜山/語錄)
東坡下御史獄張安道致仕在南京上書救之欲附南
　京逓府官不敢受乃令其子恕持至登聞鼓院投進
　恕徘徊不敢投久之東坡出獄其後東坡見其副本
　因吐舌色動久之人問其故東坡不答其後子由亦
　見之云宜吾兄之吐舌也此事正得張恕力或問其
　故子由曰獨不見鄭昌之救蓋寛饒乎其疏有云上
　無許史之屬下無金張之託此語正是激宣帝之怒
　爾且寛饒正以犯許史輩有此禍今乃再訐之是益
　其怒也且東坡何罪獨以名太髙與朝廷争勝耳今
　安道之疏乃云其實天下之奇材也獨不激人主怒
　乎僕曰然則是時救東坡者宜為何說先生曰但言
　本朝未嘗殺士大夫今乃方開端則是殺士大夫自
　陛下始而後世子孫因而殺賢士大夫必援陛下以
　為例神宗好名而畏義疑可以此止之(元城/語錄)
介甫與子瞻初無隙惠卿忌子瞻才髙輙間之中丞李
　定亦介甫客也不服母䘮子瞻以為不孝作詩詆之
　定以為恨劾子瞻作詩謗訕遂下御史獄謫居黄州
　後移汝州過金陵見介甫甚款子瞻曰軾欲有言於
　公介甫色動意子瞻辨前日事也公曰所言者天下
　事也介甫色定曰姑言之公曰大兵大獄漢唐滅亡
　之兆祖宗以仁厚治天下正欲革此今西方用兵連
　年不解東南數起大獄公獨無一言以救之乎介甫
　舉手兩指示子瞻曰二事皆惠卿啓之安石在外安
　敢言子瞻曰固也然在朝則言在外則不言事君之
　常禮耳上所以待公者非常禮公所以事上者豈可
　以常禮乎介甫厲聲曰安石須說又曰出在安石口
　入在子瞻耳盖介甫嘗為惠卿發其無使上知私書
　尚畏惠卿恐子瞻泄其言也介甫又語子瞻曰人須
　是知行一不義殺一不辜得天下弗為乃可公戲曰
　今之君子争减半年磨勘雖殺人亦為之介甫笑而
　不言(聞見/錄)
温公議改免役為差役差役行於祖宗之世法乆多弊
　編户充役不習官府又虐使之多以破産而狹鄉之
　民或有不得休息者先帝知其然故為免役使民以
　户髙下出錢而無執役之苦行法者不循上意於雇
　役實費之外取錢過多民遂以病若量出為入毋多
　取於民則足矣温公知免役之害而不知其利欲一
　切以差役代之方差官置局公亦與其選獨以實告
　而君實不恱嘗見之政事堂條陳不可温公忿然公
　曰昔韓公刺陜西義勇公為諌官争之甚力韓公不
　樂公亦不顧軾昔聞公道其詳豈今日作相不許軾
　盡言耶温公笑而止
為侍讀進讀至治亂盛衰邪正得失之際未嘗不反覆
　開導覬上有所覺悟上雖恭黙不言聞公所論說輙
　肯首善之嘗侍上讀祖宗寳訓因及時事公厯言今
　賞罰不明善惡無所勸沮又夏人寇鎮戎殺掠幾萬
　人帥臣掩蔽不以聞朝廷亦不問事毎如此恐成衰
　亂之漸
杭本江海之地水泉鹹苦唐刺史李泌始引西湖水作
　六井民足於水及白居易復浚西湖淤水入運河自
　河入田所溉至千頃然湖水多葑久廢開治至是積
　二十五萬餘丈而水無幾矣運河失湖水之利取給
　於江潮潮濁多淤河行闤闠中三年一淘為市井大
　患而六井亦幾廢公始至浚二河以茅山一河受江
　潮以鹽橋一河受湖水復造堰閘以為湖水畜洩之
　限然後潮不入市且以餘力復完六井又取葑田積
　湖中為長堤以通南北募人種菱湖中而收其利以
　備修湖杭人名其堤曰蘇公堤云
頴有宿賊尹遇等數人羣黨驚刼殺變主及捕盗吏兵
　者非一朝廷以名捕不獲被殺者噤不敢言公召汝
　隂尉李直方謂之曰君能擒此當力言於朝乞行優
　賞不獲亦以不職奏免君矣直方退緝知羣盗所在
　分命弓手往捕其黨而躬往捕遇直方有母年九十
　母子泣别而行手㦸刺而獲之然小不應格推賞不及
　公為言於朝請以巳之年勞改朝散郎階為直方賞朝
　廷不從其後吏部以公當遷以符㑹公考公自謂已
　許直方卒不報
元祐七年上祀南郊公以兵部尚書為鹵簿使上因太
　廟宿齋行禮畢特至青城儀衛甚肅五使乘車至景
　靈宫東櫺星門外忽有赭盖犢車青盖犢車百餘輛
　衝突而來東坡呼御營廵檢使立於車前曰西來誰
　何敢爾亂行曰皇后并某國太夫人國婆婆(國婆婆/乃上之)
　(乳/母)某國大長公主也東坡曰可以狀來比至青城諭
　儀仗使御史中丞李端伯之純曰中丞職當肅政不
　可不聞李以中宫不敢言東坡曰軾當自奏即於青
　城上疏劾之明日中使傳命申敕有司嚴整仗衛(談/記)
公謫惠州獨以少子過自隨瘴癘所侵蠻蜒所侮胷中
　泊然無所芥蔕人無賢愚皆得其驩心疾苦者畀之
　藥殞斃者納之竁又率衆為大橋以濟病涉者惠人
　愛敬之後三年大臣以流竄者為未足也四年復以
　瓊州别駕安置昌化昌化非人所居食飲不具藥石
　無有所僦官屋以庇風雨有司猶謂不可則買地築
　室昌化士人畚土運甓以助之為屋三間人不堪其
　憂公食芋飲水著書以為樂時從其父老遊亦無間
　也(墓/誌)
　　　蘇轍
　　字子由老蘇次子舉進士復中制科事仁宗英宗
　　神宗哲宗官至門下侍郎
轍年十九舉進士釋褐二十三舉直言仁宗親䇿之於
　廷時上春秋髙始倦於勤轍因所問極言得失䇿入
　轍自謂必見黜然考官司馬君實第以三等范景仁
　難之蔡君謨曰吾三司使也司會之言吾愧之而不
　敢怨惟胡武平以為不遜力請黜之上曰以直言召
　人而以直棄之天下謂我何宰相不得已寘之下第
　除啇州軍事推官(頴濱遺/老傳)
神宗嗣位既二年矣求治甚急轍以書言事即日召對
　延和殿時介甫新得幸以執政領三司條例上以轍
　為之屬不敢辭介甫急求財利而不知本吕惠卿為
　之謀主轍議事多牾一日介甫出一巻書曰此青苗
　法也諸君熟議之有不便以告勿疑他日轍告之曰
　以錢貸民使出息二分本以救民之困非為利也然
　出納之際吏縁為姦雖有法不能禁錢入民手雖良
　民不免非理費用及其納錢雖富民不免違限如此
　則鞭箠必用州縣事不勝煩矣唐劉晏掌國計未嘗
　有所假貸有尤之者晏曰使民僥倖得錢非國之福
　使吏倚法督責非民之便吾雖未嘗假貸而四方豐
　凶貴賤知之未嘗逾時有賤必糴有貴必糶以此四
　方無甚貴甚賤之病安用貸為晏之所言則常平法
　耳今此法見在而患不修公誠有意於民舉而行之
　劉晏之功可立竢也介甫曰君言有理當徐議行之
　後有異論幸勿相外也自此逾月不言青苗㑹河北
　運判王廣㢘召議事廣㢘嘗奏乞度僧牒數千道為
　本錢於陜西漕司私行青苗法春散秋歛與介甫意
　合即請而施之河北自此青苗法遂行於四方
初元豐中河决大吳先帝知故道不可復還因導之北
　流水性已順惟河道未深隄防未立嵗有决溢之患
　本非深害而潞公欲以河為重事中書侍郎吕微仲
　樞密副使安厚卿從而和之力主囬河之計轍謂諸
　公不因其舊而修其未全乃欲取而囬之其為力也
　難其為責也重既而囬河之議紛紛而起遂使河朔
　生靈財力俱困
李邦直為中書侍郎鄧聖求為尚書右丞二人久在外
　不得志遂以元豐事激怒上意㑹廷䇿進士邦直撰
　䇿題即為邪說以扇惑羣聽轍論之曰先帝在位近
　二十年而終身不受尊號裁損宗室恩止袒免减朝
　廷無窮之費出賣坊場雇募衙前免民間破家之患
　罷黜諸家誦數之學訓練諸將慵惰之兵置寄禄之
　官復六曹之舊嚴重禄之法禁交謁之私行淺攻之
　䇿以制西戎收六色之錢以寛雜役凡如此類皆先
　帝之睿筭有利無害而元祐以來上下奉行未嘗失
　墜者也至於其他事有失當何世無之父作於前子
　救於後前後相濟此則聖人之孝也漢武帝外事四
　夷内興宫室財用匱竭於是修鹽鐡𣙜酤均輸之政
　民不堪命幾至大亂昭帝委任霍光罷去煩苛漢室
　乃定光武顯宗以察為明以䜟决事天下恐懼人懷
　不安章帝深鑒其失代以寛厚愷悌之政後世稱焉
　臣願陛下反覆臣言謹勿輕事改易若輕變九年已
　行之事擢用累嵗不用之人人懷私忿而以先帝為
　詞則大事去矣奏入不報再以劄子面論之上不恱
　李鄧從而媒糵之乃以本官出知頴州
轍奏曰熈寧雇役之法三等人戸並出役錢上戸以家
　産髙強出錢無藝下戸昔不充役亦遣出錢故此二
　等人戸不免咨怨至於中等昔既已自差役令又出
　錢不多雇法之行最為其便罷行雇法上下二等忻
　躍可知唯是中等則反為害且以畿縣中等例出役
　錢三貫若經十年為錢三十貫而已今差法既行諸
　縣手力最為輕役農民在官日使百錢最為輕費然
　一嵗之用已為三十六貫二年役滿為費七十餘貫
　罷役而歸寛鄉得閑三年狹鄉不及一嵗以此較之
　則差役五年之費倍於雇役十年賦役所出多在中
　等如此條目不便非一故天下皆思雇役而厭差役
　今五年矣則臣所謂宜因兹修法為安民靖國之術
　者也然大臣恃權恥過終莫肯改(並頴濱/遺老傳)
　
　
　
　
　
　
　
　
　
　
　
　
　宋名臣言行錄後集巻九
欽定四庫全書
　宋名臣言行錄後集巻十
　　　　　　　　　　　　宋　朱子　纂集
　　　韓絳　康國獻肅公
　　字子華叅政忠憲公之子也登進士甲科相神宗
　　哲宗拜司空檢校太尉致仕
為江南東西路體量安撫問百姓疾苦縣邑以衙前為
　重役一當其役則破家竭産民至有嫁祖母與母而
　析生異居以避役者公為五則衙前法奏行之民以
　為便(劉貢父/撰行狀)
孫沔吕溱等守藩犯法從官聨章請貰其罪公曰法自
　貴者始更相救援則公道廢矣遂并劾之
為三司使内諸司吏有干恩澤者詔已許之公執條例
　奏禀上曰朕不知條例當為卿改後有此等事亦須
　執奏三司事多與宫省相關近習有所干請即語條
　例公未嘗詭隨(行/狀)
公在三司時議欲使官户量出免役錢兼并之家計田
　頃承役唯存鄉役及弓手之外並與蠲除單丁女戸
　在第一等者亦量納役錢其錢一切以免役錢雇召
　如此即不限田而官戸兼并之家不敢過制以貪利
　中人得以置田以為生品官不必充役而無業之民
　得以應募矣至是上手札取之公具錄以進上令學
　士草詔訪問既進入上以未見哀痛惻怛之意手定
　詔藁密封示公令公潤色以進用以咨訪焉王荆公
　領條例司深以公言為然遂推廣衙前之法以及它
　役(行/狀)
熈寧二年九月夏羌大入慶州境公為陜西宣撫使裂
　諸路兵置七將間其無偹互出𢷬之至是深入破敵
　者十七戰皆㨗招降數萬人(李邦直撰/神道碑)
公之入相繼王荆公之後政事有未便者賢士大夫或
　置不用公將更易振舉之奏古者冡宰制國用今天
　下財用出入宰相乃不預聞始置局中書稽考天下
　財用之數量入以為出援用司馬光上曰吾於光豈
　有所愛顧光未肯來耳(行/狀)
三司使發市易官罪而同列佑之欲弗責方創賈人免
　行錢孫尚書永議有異而同列欲論永罔上故不實
　上書人鄭俠激切下獄而執政馮公京嘗賙俠同列
　欲以黨俠為重坐公辨帝前不得直數求罷上為逐
　市易官稍寛二臣者而他相至欲復留故賈人劉佐
　任市易公固言不可論上前未决公再拜曰臣言不
　用辱相位請從此辭上愕曰兹小事何爾邪公奏曰
　小事弗伸况大事乎上為罷佐遣使持手詔諭公使
　就位公乃起後數月固稱疾出知許州
初進士科進擢速公言偶程文占上選未見材實勞最
　蠟衆人指期為卿輔殆亡所謂自是始議間年一貢
　士而殺其恩(李邦直撰/神道碑)
　　　韓維
　　字持國忠憲公之子䕃補事仁宗英宗神宗官至
　　門下侍郎
公篤志好學嘗以進士薦禮部父任執政不就廷試乃
　以父任守將作監主簿丁外艱服除闔門不仕仁宗
　患搢紳奔競諭近臣曰恬退守道旌擢則躁求者自
　當知恥於是宰相文彦博宋庠等言公好古嗜學安
　於静退乞加甄錄以厚風俗召試學士院辭不赴除
　國子監主簿(行/狀)
神宗潛邸英宗命韓魏公擇宫僚用王陶韓維等皆名
　儒厚德之士神宗内朝拜稍急維曰維下拜王當效
　之一日侍坐近侍以弓様靴進維曰王安用舞靴神
　宗有愧色亟令毁去(聞見/錄)
神宗嘗與公論天下事語及功名公曰聖人功名因事
　始見不可有功名心神宗拱手稱善(行/狀)
除起居注侍邇英講筵是時英宗方免䘮簡黙不言公
　上疏曰邇英閤者陛下燕閒之所也侍於側者皆獻
　納論思之臣陳於前者非聖人之經則厯代之史也
　御燕閒則可以留漏刻之永對大臣則可以極諮訪
　之博論經史則可以窮仁義之道成敗之源今禮制
　終畢臣下傾耳以聽玊音語曰時然後言陛下之言
　此其時也臣雖不敏請秉筆以俟
除翰林學士承㫖入對延和殿時京師旱神宗曰久不
　雨朕夙夜焦勞柰何公曰陛下憂旱傷損膳避殿此
　乃舉行故事恐不足以應天變書曰惟先格王正厥
　事願陛下痛自責已下詔廣求直言以開壅蔽大發
　恩令聽蠲免以和人情後數日上疏曰近日畿内縣
　督索青苗錢甚急往往鞭撻取足至伐桑為薪以易
　錢貨旱災之際重罹此苦夫動甲兵危士民匱財用
　於荒夷之地朝廷處之不疑行之甚銳至於蠲除租
　稅寛裕逋負以救愁苦之民則遲遲而不敢發望陛
　下自奮英斷行之過而養民猶愈於過而殺人也因
　奏對面論神宗感悟有㫖根究市易免行利害權治
　方田編排保甲罷議東西川市易命公草詔求直言
　其畧曰朕之聽納有不得於理與獄訟非其情與賦
　歛失其節與忠謀讜言欝於上聞而阿䛕壅蔽以成
　其私者衆與詔出人情大恱是日大雨知熈州王韶
　赴闕奏事將領景思立敗績韶還任上表待罪奏斬
　獲首級公草批答曰方其敗時卿適在朝何嫌而上
　章引咎勉綏新附之衆毋以多殺為功讀者竦然(行/狀)
邇英讀三朝寳訓至天禧中有二人犯罪法當死真宗
　惻然怜之曰此等安知法殺之則不忍捨之則無以
　勵衆乃使持去笞而遣之以斬訖奏又祀汾隂日見
　一羊自擲道左怪問之曰今日尚食殺其羔真宗慘
　然不樂自是不殺羊羔維讀畢因奏言此特真宗小
　善爾推其心以及天下則仁不可勝用也真宗自澶
　淵之役却狄之後十九年不言兵天下富庶其源盖
　出於此昔孟子論齊王不忍觳觫之牛以為是心足
　以王外人皆云陛下仁孝發於天性毎行見昆蟲螻
　蟻違而過且勅左右勿踐履此亦仁術也臣願陛下
　推此心以及百姓則天下幸甚(東坡/集)
初公與王安石雅相厚善安石執政公議國事始多異
　同至是議者欲廢三經義公以為安石經義宜與先
　儒之說並行不當廢司馬光與公平生交俱以耆舊
　進用至臨事未嘗一語附合務為茍同人服其平(行/狀)
先生云持國服義最不可得一日頤與持國范夷叟泛
　舟於頴昌西湖須臾客將云有一官貟上書謁見大
　資頤將謂有甚急切公事乃是求知巳頤云大資居
　位却不求人乃使人倒來求已是甚道理夷叟云只
　為正叔大執求薦章常事也頤云不然只為曾有不
　求者不與求者與之遂致人如此持國便服(程氏/遺書)
　　　傅堯俞　獻簡公
　　字欽之鄆州人未冠登進士第事神宗哲宗官至
　　中書侍郎
公為御史諌官四年所上百六十餘章多觸忌諱詆權
　倖名重朝廷而風節凛然聞於天下
仁宗春秋髙未立嗣公上疏請建宗室之賢以繫天下
　望
時國用乏言利者爭獻計富國公奏曰今度支嵗用不
　足誠不可忽欲救其弊陛下宜躬自儉刻身先天下
　無奪農時勿害啇旅如是可矣不然徒欲紛更為之
　無益聚歛用則天下殆矣
英宗初即位有疾皇太后同聽政至是上疾平公上書
　請天子聽政又再疏太后請還政天子未聽久之頗
　聞内侍任守忠有䜛間語公又上疏太后曰天下之
　可信者無大於以天下與人亦無大於受天下於人
　殿下今日誅竄䜛人則慈孝之聲並隆於天下矣於
　是太后遂還政而逐守忠等
公在英宗時最被眷遇一日奏事殿中上曰多士盈廷
　孰忠孰邪公曰大忠大佞固不可移中人之性繫上
　所化上敬納其言
熈寧三年王安石新用事方變法令公以母䘮服除至
　京師安石素善公謂公曰舉朝紛紛今幸公來已議
　以待制諌院奉還矣公謝曰恩甚厚但恐與公所謂
　新法者相妨耳且為言新法之不善者安石大怒乃
　以為權同判流内銓(行/狀)
拜中書侍郎論事率由大公而未嘗容心其薦引多得
　吉人良士及薨太皇太后諭近臣曰傅侍郎清直一
　節終始不變金玊君子人也嗟惜久之
温公嘗歎曰清直勇三德吾於欽之畏焉洛之君子邵
　雍曰欽之至清而不耀至直而不激至勇而能温此
　為難爾人以雍言為然(並墓誌范/忠宣撰)
公在上前吐論激切事已則終不復言出為和州也通
　判楊洙乘間問曰公以直言斥居此何為言未嘗及
　御史時事公曰前日言職也豈得已哉今日為郡守
　當宣朝廷羙意而反呫呫追言前日之闕政與誹謗
　何異(行/狀)
　　　彭汝礪
　　字器資饒州人舉進士第一事神宗官至吏部尚
　　書
故事進士第一人無入吏部選者公在選十年人以為
　淹而公處之澹如也
罷為館閣校勘江西運判辭日復上疏論時事且言今
　不患無將順之臣患無諌争之臣不患無敢為之臣
　患無敢言之臣神宗察其忠慰諭久之
以起居舍人召既至執政有問新舊之政者公曰政無
　彼此之辨一於是而已今所更大者取士及差役法
　行之而士民皆病未見其可執政不能屈
紹聖元年上初專聽斷召二三大臣條舉熈寧元豐政
　事人人争獻所聞公居之如不能言者或問之曰在
　前日則無言之者於今則人人而能言之矣以寳文
　閣待制知江州入辭上勞問甚寵曰卿非久别也問
　所欲言者公曰陛下今所復者其政不能無是非其
　人不能無賢不肖政唯其是則政無不善人唯其賢
　則人無不得矣(並曹内翰/撰墓誌)
　
　
　
　
　
　
　
　
　
　
　
　
　
　
　宋名臣言行錄後集巻十
欽定四庫全書
　宋名臣言行錄後集巻十一
　　　　　　　　　　　　宋　朱子　纂集
　　　范純仁　忠宣公
　　字堯夫文正公之次子以恩補官中進士第相哲
　　宗
文正公門下多延賢士如胡瑗孫復石介李覯之徒與
　公從遊晝夜肄業置燈帳中夜分不寢後公貴夫人
　猶收其帳頂如墨色時以示子孫曰爾父少時勤學
　燈煙迹也
知襄城縣伯兄久心疾公承事照管如孝子召編校秘
　閣書籍以兄病辭不赴富公責之曰臺閣清資人豈
　易得小官出常調亦難事何必苦辭公曰富貴有命
襄城民素不事蠶織鮮有植桑者公患之因民有罪而
　情輕者使植桑於家多寡隨其罪之輕重後按其所
　植榮茂與除罪自此人得其利公去民懷不忘至今
　號為著作林著作公宰縣時官也
久旱不雨公度将来必闕食遂盡籍境内客舟召其主
　而諭之曰民将無食爾等商販唯以五榖貯於佛寺
　中候闕食時吾為汝主糶衆賈從命運販不停以至
　春首所蓄無慮十數萬諸縣饑獨境内之民不知也
自陜西運副召還神宗問曰卿在陜西久主漕輓必精
　意邊事城郭甲兵糧儲如何對曰城郭粗完甲兵粗
　脩粮儲粗備上愕然曰卿才能如此朕所倚頼而執
　事皆言粗何也公徐對曰粗者未精之辭如是足矣
　臣願陛下無深留意於邊事恐邊臣觀望要功生事
　結釁夷狄殘害生靈耗竭財用縻費爵賞不惟為今
　日目前之害又将貽他時意外之憂願陛下究孟子
　交鄰之道修孔子来逺之德使好生之德洽於夷狄
　彼将愛戴陛下如父母雖其酋首桀驁欲侵侮我疆
　其徒亦不為之用也(並言/行錄)
為諌官前後為上言休兵省事節用富民進君子退小
　人愛人材申公論為急崇聚歛事苛刻親䜛佞任偏
　聽為戒大則廷論小則疏逹未聽則連章累牘不茍
　止其於君子小人之際尤反復激切無所諱避上方
　鋭於求治又言道逺當馴致事大難速成人材不可
　遽求積弊不可頓革公雅與荆公厚善至是數言其
　以五霸富國強兵之術誤惑人主失天下望(曽子開/撰墓誌)
環慶大饑帥守坐不職罷去以公代之公到慶州餓殍
　滿路官無榖以賑恤公欲發常平封樁粟麥賑之州
　郡皆欲俟奏請得㫖而後散公曰人七日不食即死
　何可待報諸公但勿預吾寜獨坐罪
公判留臺時一時耆舊多在洛公與司馬公皆好客而
　家貧相約為真率㑹脱粟一飯酒數行過從不間一
　日洛中誇以為勝事(行/狀)
除給事中時哲宗宣仁太后共政司馬温公入相首改
　差役法公聞之謂人曰此事當熟講而緩行不然滋
　為民病且宰相職在求人變法非所先也還朝力為
　溫公言之溫公有所建請公復言宰相當虚心以延
　衆論不必謀自巳出謀自巳出則謟諛得乘間迎合
　而正士将巻懷退避公與溫公雖同志及臨事有所
　矯正類如此於是人皆服公平直(墓/誌)
溫公欲令進士召朝官保任然後應舉又更貢舉法公
　曰舉人難得朝士相知士族近京猶可寒逺之士尤
　不易矣兼今之朝士未必能過京官選人京官選人
　未必能如布衣徒令求舉未必有益既欲不廢文章
　則雜文四六之科不如設在衆人場中不須别設一
　科也孟子恐不可輕黜猶六經之春秋矣溫公從之
除兼侍講公語人曰國之本在君君之本在心人君之
　學當正心誠意以仁為體使邪僻浮薄之説無自而
　入然後發號施令為宗廟社稷之福豈務章通句解
　以資口舌之辯哉及在經筵進講必反覆開陳其説
　歸於人君可用而後止
元祐三年有呉處厚者以蔡確題安州車蓋亭詩來上
　以為謗訕宣仁太后得之怒曰蔡確以吾比武后當
　重謫吕汲公為左相不敢言忠宣乞薄確罪不從初
　議貶確新州忠宣謂汲公曰此路荆棘巳七八十年
　吾輩開之恐不自免汲公又不敢言忠宣因乞罷政
　(聞見/錄)
先是河北所科夫役許輸錢免夫上下皆以為便公獨
　憂曰民力自此愈困矣或曰每嵗差夫一丁費萬錢
　今以七千免一丁又免百姓奔走執役之勞豈不便
　乎公曰每嵗差夫雖曰萬錢然隨身者不過三千又
　得一丁就食於官今免夫所出七千盡歸於官矣民
　又儼然坐食於家蓋力者身之所出錢者非民所有
　今捨其所有而征其所無民安得不病此一事富民
　不親執役者以為便窮民有力而無錢者非所便也
　又况差夫必計其的確合用之數縦使所差倍其所
　役則力愈衆民愈不勞矣今若出錢以免夫雖三分
　之二亦可以取十分免夫錢其弊無由致察又從来
　差夫不及五百里外今免夫錢無逺不届若遇掊克
　之吏則為民之害無甚於此(言行/錄)
宣仁寢疾宰輔入問后留忠宣曰卿父仲淹可謂忠臣
　在章獻朝勸后盡母道在仁宗朝勸帝盡子道卿當
　似之(聞見/錄)
一日三省同登蘓轍獨進上前論殿試策題因引漢昭
　變更武帝法度事哲宗怒曰安得以漢武比先帝轍
　再拜而退曰臣引用失當容臣待罪公奏曰漢武雄
　材大略史無貶辭又轍所論非異同正欲救巳行之
　言望陛下宣住蘓轍尚書右丞鄧潤甫越次言曰先
　帝法度為司馬光蘓轍壞盡公曰不然法本無弊弊
　則當改上曰人謂秦皇漢武公奏蘓轍之所論事與
　時也非人也轍卒得罪去(仝/上)
哲宗親政吕汲公欲遷殿中侍御史楊畏為諌議大夫
　忠宣曰天子諌官當用正人楊畏不可用汲公方約
　畏為助謂忠宣曰豈以楊畏嘗言公耶忠宣曰不知
　也蓋上初召忠宣畏嘗有言上不行忠宣故不知也
　忠宣因乞罷政上不許後楊畏首叛汲公凡可以害
　汲公者無所不至(聞見/錄)
公在相位凡薦引人材必以天下公議所薦士未嘗知
　出於公公亦未嘗示恩意於人人或謂公曰身為宰
　相豈可不牢籠天下士使知出於門下公曰但願朝
　廷進用不失正人何必須使知出我門下邪(言行/錄)
公在隨㡬一年州事毫髪必親客至談笑終日無倦色
　公素苦目疾忽全失其明因上表乞致仕章惇戒堂
　吏不得上葢懼公復有㫖陳終移上意遂貶公永州
　安置命下公怡然就道切戒子弟不得小有不平意
　曰不見是而無悶爾曹勉之人或謂公為近名公聞
　而歎曰七十之年兩目俱䘮萬里之行豈其欲哉但
　區區愛君之心不能自巳人若避好名之嫌則無為
　善之路矣(行/狀)
永州命下忠宣欣然而往每諸子怨章惇忠宣必怒止
　之江行赴貶所舟覆扶忠宣出衣盡濕頋語子曰此
　豈章惇為之哉至永州公之諸子聞韓維少師謫均
　州其子吿惇以少師執政日與司馬公議論多不合
　得免行欲以忠宣與司馬公議役法不同為言求歸
　白公公曰吾用君實薦以至宰相同朝論事不合即
　可汝輩以為今日之言不可也有愧而生者不若無
　愧而死諸子遂止(聞見/録)
公疾革精識不亂諸子侍側口占遺表凡八事命門生
　李之儀次第之(聞見/録)
表略云葢嘗先天下而憂期不負聖人之學此先臣所
　以教子而微臣資以事君又曰若宣仁之誣謗未明
　致保佑之憂勤不顯本權臣務快其私忿非泰陵實
　謂之當然以至未究流人之往愆悉以聖恩而特叙
　尚使存殁猶汚瑕疵又復未解疆場之嚴㡬空帑藏
　之積有城必守得地難耕凡此數端願留聖念(言行/錄)
公嘗曰我平生所學唯得忠恕二字一生用不盡以至
　立朝事君接待僚友親睦宗族未嘗須臾離此也又
　戒子弟曰人雖至愚責人則明雖有聰明恕巳則昏
　爾曹但常以責人之心責已恕已之心恕人不患不
　到聖賢地位親戚間有子弟請教於公公曰唯儉可
　以助亷唯恕可以成德其人書於座隅終身佩服(言/行)
　(錄/)
公嘗曰人材難得欲隨事有用則緩急無以應手七年
　之病三年之艾非儲之以待則如病者何故雅以人
　材為已任每有薦引必先公議及其至也内舉有所
　不避其不可則人君所主亦必爭(行/狀)
公教子弟曰六經聖人之事也知一字則行一字要須
　造次顛沛必於是則所謂有為者亦若是豈不在人
　耶
時西邊儒帥有以威敵斥境請於公者手自荅曰大輅
　與柴車較逐鸞鳯與鴟梟争食連城與瓦礫相觸君
　子與小人闘力不惟不能勝兼亦不可勝不惟不可
　勝雖勝亦非也(行/狀)
公攝帥成都程子将吿歸既見曰先生何以告我子曰
　公嘗言為将帥當使士卒視已如父母然後可用然
　乎公曰如何子曰公言是也然公為政不若是何也
　公曰可得聞與子曰舊帥新亡而公張樂大享将校
　於府門是教之視帥如父母乎曰亦疑其不可故使
　屬官攝主之也子曰是尤不可也公與舊帥同僚也
　失同僚之義其過小属官於主帥其義重曰廢享而
　頒之酒食如何曰無頒也武夫視酒食為重事弗頒
　則必思其所以而知事帥之義乃因事而教也公曰
　若從先生言而不来則不聞此矣其喜聞義如此(遺/事)
科舉取人不得間有得者自是豪傑之士因科舉以進
　耳且資䕃得官與進士得官孰為優劣以進士為勝
　以資䕃為歉者此自後世流俗之論至使人耻受其
　父祖之澤而甘心工無益之習與孤寒之士角勝於
　場屋僥倖一第以為榮是何見識夫應舉亦自寒士
　無禄不得巳藉此進身耳如得巳何用應舉范公最
　有見識然亦以資䕃與進士分優劣建言於有無出
　身人銜位上帶左右字不可謂無所蔽也其言曰欲
　使公卿家子弟讀書耳此意甚善但以應舉得官者
　為讀書而加奨焉則彼讀書者應舉得官而止耳豈
　真學道之人至如韓持國自是經國之材用為執政
　亦了得不可以其無出身便廢其執政之材曰堯夫
　所别異者莫非此等人否曰執政不是合下便做亦
　自小官以次遷之如後来呉坦求等在紹聖中被駁
　了范博士以無出身故也彼自布衣中朝廷以學行
　賜之爵命至其宜為博士乃復以無出身奪之此何
　理也資䕃進士中俱有人惟其人用之加一右字亦
　自沮人為善(龜山/語錄)
紹聖初哲宗親政用李清臣為中書侍郎范丞相純臣
　與清臣論事不合范公求去帝不許范公堅辭帝不
　得巳除觀文殿大學士判頴昌府召章惇為相未至
　清臣獨當中書益覬倖相位復行免役青苖法除諸
　路常平使者惇至不能容以事中之清臣出知北京
　建中靖國初上皇即位用韓忠彦為相清臣為門下
　侍郎忠彦與清臣有㜕故忠彦惟清臣言是聽清臣
　復用事范右丞純禮忠彦所薦清臣罷之劉安世呂
　希純皆忠彦所重清臣不使入朝外除安世帥定武
　希純帥髙陽張舜民忠彦薦為諌大夫清臣出之帥
　真定其所出與外除及不使入朝者皆賢士清臣素
　所憚不可得而用者忠彦懦甚不能為之主曽布為
　右相用范致虛諌疏云河北三帥連衡恐非社稷之
　福劉安世吕希純同日報罷清臣亦為布所䧟出知
　北京伯溫常論紹聖建中靖國之初朝廷邪正治亂
　未定之際皆為一李清臣以私意幸相位壞之邪説
　既勝衆小人並進清臣自亦不能立於朝矣使清臣
　在紹聖初同范丞相在建中靖國初同范右丞劉安
　世吕希純張舜民以公議正論共濟國事則朝廷無
　後日之禍而清臣亦得相位享美名矣此忠臣義士
　惜一時治亂之機為之流涕者也(聞見/錄)
公憂國愛君不以利害得喪貳其心刻意名節難進易
　退雖屢黜廢志氣彌勵以為有文正之風焉其在朝
　廷專務奨進人材故天下善類視公用舍以為消長
　其論議平恕不為巳甚世謂使其言行於熙寜元豐
　時後必不至紛更盡申於元祐中必無紹聖大臣讎
　復之禍(墓/誌)
　　　王存
　　字正仲潤州人中進士第哲宗朝官至尚書左丞
初修起居注即乞復唐正觀起居郎舍人職事執筆隨
　宰相入殿上韙其言故事左右史雖日侍便殿而欲
　奏事必禀中書俟㫖公因對及之即詔左右史遇侍
　立許直前奏事遂著為令自公始也
官制行上尤慎用人公因請自熙寜以来有縁議論得
　辠或詿誤被斥而情實納忠非有大過者隨材召擢
　以備官使語合上意自是收拔者甚衆
公在政府時四方奏讞大辟刑部援比請貸而都省屢
　以無可矜恕却之公言此祖宗制也且有司援比欲
　生之朝廷破例欲殺之可乎
公平居恂恂不為詭激之行至有所守確不可奪議論
　平恕無所向背温公嘗曰並馳萬馬中能駐足者其
　王存乎(並曽子開/撰墓誌)
　　　蘓頌
　　字子容泉州人移徙潤州中進士第相哲宗
知江寜府江寜縣事毎有發歛府移追擾吏係縲於道
　公至則曰此令職也府何與焉每因治訴旁問鄰里
　丁産多寡悉得其詳一日召鄉老更定户籍民有恡
　占不實者必曰汝家尚有某丁産何不自言相顧而
　驚無敢隱者一縣以為神明
公請以獲盜多寡立縣令殿最法以為巡檢縣尉但能
　捕盜而不能使民不為盜能使民不為盜者縣令也
　且州縣物務嵗課稍虧官任有罰今良民罹奪剽之
　害而親民官獨不任責可乎(鄒侍郎/撰行狀)
天下以為當然者謂之公論公論葢非强名乃天道也
　此道未嘗廢頋所在如何耳如唐虞三代與吾祖宗
　之時公論在上君相主之賢哲聚於朝不肖沉於下
　海内入於陶冶一歸於正如晚周及東漢之餘上之
　人不能主公論所用非其人於是乎清議在下而士
　知所尊畏恥為非義登其門者如龍從其死者如歸
　致黨錮之禍起視漢室為何等時也頃時王安石薦
　李定陳襄彈之未行間擢太子中允宋次道(敏/求)封還
　辭頭翌日辭職罷之又下次直李大臨蘓子容相繼
　封還更奏復下至於七入子容與大臨俱落職奉朝
　請名譽赫然此乃祖宗德澤百餘年養成風俗公論
　之不可屈如此與齊太史書崔杼弑其君殺三人而
　執筆如初者何異其後攝官修起居注章衡行之賢
　不肖於此可見要之公論不可一日廢然在上則治
　在下則亂可以卜世也(元城/語錄)
充北朝生辰國信使在契丹遇冬至本朝厯先北朝一
　日北人問公孰是公曰厯家算術小異遲速不同謂
　如亥時節氣當交則猶是今夕若踰數刻即屬子時
　為明日矣或先或後各從本朝之厯可也北人以為
　然遂各以其日為節慶賀使還奏之上喜曰朕思之
　此最難處卿之所對極中事理(行/狀)
元豐初白馬縣民有被盜者畏賊不敢告投匿名書於
　縣弓手甲得之而不識字以示門子乙乙為讀之甲
　以其言捕獲賊而乙爭其功吏以為法禁匿名書而
　賊以此發不敢處之死而投匿名者當流為情輕法
　重皆當奏蘇子容為開封尹方廢滑州白馬為邑上
　殿論賊可减死而投匿名者可免罪上曰此情雖極
　輕而告訐之風不可長乃杖而免之子容以謂賊不
　干巳者告捕而變主匿名本未足深過而先帝猶恐
　長吿訐之風此所謂忠厚之至然熙寜元豐之間每
　立一法如手實禁鹽牛皮之類皆立重賞以勸吿訐
　者此當時小人所為非先帝本意時范祖禹在坐曰
　當書之實錄(東坡/集)
知滄州陛辭上曰朕每欲用卿輙為事奪豈非命邪然
　卿直道久而自明頓首謝兼語及偏親留京師未能
　偕行上問卿母誰氏對曰故龍圖直學士陳從易之
　女上曰是天聖間侍從邪對曰從易祥符中館職巳
　而外遷久之因自廣州罷還不蓄南物獨載俸餘見
　錢過嶺仁宗聞之擢知制誥上曰其清節過於馬援
　矣故謝表云憫臣之數竒多難特軫淵衷勉臣以直
　道自明屢形天語(談/訓)
元豐中上曰欲修一書非卿不可以契丹通好八十餘
　年盟誓聘使禮幣儀式皆無所考㨿朕欲成一書但
　患邇来修書者遷延嵗月不肯早成公曰恐須一二
　年可矣上喜曰果然及書成賜名魯衛信錄奏篇
　上上讀序引大喜曰正類序卦之文
公兼侍讀奏言國朝典章大抵㳂襲唐舊史官所記善
　惡咸備乞詔史官學士採錄新舊唐書中臣主所行
　日進數事以備聖覽遂詔經筵官遇非講讀日進漢
　唐故事十條(行/狀)
公掌天官每選人改官京朝官使臣闗陞磨勘或以功
　過當陞降者吏洗垢求瑕故為稽滯公敇吏曰某官
　緣某事當㑹某處仍引合用條格具委無漏落狀同
　上自是吏不得逞每訴者至必取案牘使自省閲訴
　者服乃退其不服公必往復詰難度可行行之茍有
　疑則為之奏請㦯建白都堂故士大夫受賜多而不
　得者亦以為無可憾(行/狀)
王禹玉元厚之諸公嘗問曰公記之博以至國朝典故
　本末無遺日月不差用何術也公曰某每以一嵗中
　大事為目欲記當年事則不忘矣如某年改元其年
　有某事某年上即位其年上有某事某年立后若太
　子其年有某事某年命相其年有某事則記事之一
　法也後觀太史公書是嵗孔子生是嵗孔子卒是嵗
　齊威㑹葵丘是嵗晉文始霸之類恐亦此意也元曰
　不然至於暗記經史黙詠詩書以至士大夫家世閥
　閱名諱婚姻無遺忘者又以何法乃真强記爾
公嘗言吾每聞前輩善言則終身佩服少時聞計用章
　郎中為吏以循良稱數典大郡政績尤異因造請求
　異聞其可紀者曰人主不宜有所好有所好則腹心
　肝膽皆在人矣故好征戰則孫武呉起之徒出而民
　殘於干戈矣好刑名則韓非張湯之徒出而民苦於
　刻核矣好聚歛則桑羊皇鎛之徒出而民困於掊克
　矣好順從則張禹胡廣之徒出而民弊於誇大矣豈
　惟人主學士大夫亦宜知之夫神龍騰驤豈可羈也
　然或豢養於人者謂其有嗜欲也
又嘗言楊告謂吾曰嘗愛韓非一言以謂土木偶人者
　耳鼻欲大口目欲小此言可以喻大夫土木偶人而
　鼻先小目先大人或非之則無以為也鼻大則可小
　目小則可大凡事皆然不厭於三思而熟慮也人皆
　以非為刻薄此言非忠厚之言哉
公在金華每進讀至弭兵息民則必反覆條奏援引古
　今使上不忘弭兵息民之意以謂人主之聰明不可
　有所嚮有所嚮則偏偏則為患大矣當今守成之際
　應之以無心則天下無不治矣
公嘗云吾平生未嘗以私事干人主奏對惟義理之言
　故厯仕四朝中間雖謫不愧於觀過而神考以謂直
　久而自明也
呂吉甫參政事使其親友謂公曰子容吾鄉里丈人行
　若從吾言執政可得也公笑而不荅
公云平生薦舉不知㡬何人惟孟安序朝奉分寜人嵗
　以雙井一斤為餉知吾無苞苴之饋也
公云人生在勤勤則不匱户樞不蠧流水不腐此其理
　也(並談/訓)
　宋名臣言行錄後集巻十一
欽定四庫全書
　宋名臣言行錄後集巻十二
　　　　　　　　　　　　宋　朱子　纂集
　　　劉摯　忠肅公
　　字莘老永静軍人登進士甲科相哲宗
荆公初秉政公除御史論率錢助役官自雇人略舉十
　害時御史中丞楊繪亦上疏論新政并公章下司農
　寺司農條件詰難劾繪與公險詖欺誕中有向背有
　㫖分析公奏曰臣有言責采士民之説敷吿於陛下
　是臣之職也今有司駁奏據令分析是使之較是非
　争勝負交口相直無乃辱陛下耳目之任哉所謂向
　背則臣所向者義所背者利所向者君父所背者權
　臣願以臣章并司農奏宣示百官考定當否如臣言
　有取幸早施行若稍涉欺罔甘就竄逐奏入不報復
　上疏曰陛下夙夜勵精以親庶政天下未至於治安
　者誰致之耶二三年間開闔動摇無一物得安其所
　者盖自青苖之議起而天下始有聚斂之疑青苖之
　議未允而均輸之法行均輸之法方擾而邊鄙之謀
　動邊鄙之禍未艾而助役之事興其間又求水利也
　又淤田也又省併州縣也其議財則市井屠販之人
　皆召而登政事堂其征利則下至厯日而官自鬻之
　推此而往不可究言至於輕用名器淆混賢否忠厚
　老成者擯之為無能俠少儇辨者取之為可用守道
　憂國者謂之流俗敗常害民者謂之通變今三邊創
　痍流潰未定河北大旱諸路大水民勞財乏縣官減
　耗聖上憂勤念治之時而政事如此皆大臣誤陛下
　而大臣所用者誤大臣也居數日罷御史貶衡州
公在南都幕府㑹司農寺行新令盡斥賣天下祠廟依
　坊場河渡法收浄利南都閼伯廟嵗為錢四十六貫
　微子廟十二貫公往見留守張公方平曰獨不能為
　朝廷言之耶張公矍然因託公為奏曰閼伯遷於商
　丘主祀大火火為國家盛德所乘厯世尊為大祀微
　子宋始封之君開國此地本朝受命建號所因又有
　雙廟者唐張巡許逺孤城死賊能捍大患今若令承
　買小人規利冗䙝瀆慢何所不為嵗收微細實損大
　體欲望詳酌留此三廟以慰邦人崇奉之意神宗即
　日批曰辱國瀆神此為甚者速令行下更不施行
哲宗嗣位公復任言責上疏曰陛下春秋鼎盛在所資
　養願選忠信孝悌淳茂老成之人以充勸講進讀之
　任便殿燕坐時賜廷對執經誦讀以廣睿智
公與同列奏事因論人材大槩公奏曰人材難得臣嘗
　厯觀士大夫間能否不一性忠實而有才識上也才
　雖不髙而忠實有守次也有才而難保可借以集事
　又其次也懷邪觀望隨勢改變此小人終不可用
公教子孫先行實後文藝每曰士當以器識為先一號
　為文人無足觀矣(並門人劉/仿撰行實)
公自青社罷職知黄州又分司徙蘄州語諸子曰上用
　章丞相吾勢當得罪若章君顧國事不遷怒百姓但
　責吾曹死無所恨苐恐意在報復法令益峻奈天下
　何憂形於色初無一言及遷謫也(劉大諌序/公文集)
　　　王巖叟
　　字彦霖大名人舉明經事哲宗官至簽樞
近臣被詔薦御史意属公而未及識或謂公曰可一往
　見之公笑曰此所謂呈身御史也卒不見(墓/誌)
除監察御史即上書論社稷安危之計在從諌用賢不
　可以小利失民心
元祜元年遷左司諌一日並命執政其間有不協士望
　者公方權給事中即繳録黄并以諌職上疏既而命
　復下者再遂不由門下省以出公請對言益切退就
　閤門復上疏云臣為諌官既當言承乏給事又當駁
　非臣好為髙論喜忤大臣且命令斜出尤損紀綱凡
　八上章命竟寢
九月除侍御史左右正言久闕公上疏願詔補諌臣無
　令久虚其職
凡京城偷者所聚謂之大房多在僻逺每區容數十百
　人公密令掩捕毁徹隨情處决遂以無盜居民開戸
　而寢供備庫使曹讀以其物産貿易萬緡市儈稽違
　逾年止輸其半讀盡力無可頼一日開户外有錢聲
　償數皆足讀怪念之詢其由乃曰王公今日知府矣
拜樞密直學士僉書樞密院事公遜謝而進曰陛下聽
　政以来納諌從善務合人心所以朝廷清明天下安
　静願信之勿疑守之勿失則宗社千萬世之福也用
　人之際望更加審察邪正難辨辨之少差治亂所係
　又少進曰陛下今日進聖學者正欲理㑹邪正兩字
　正人在朝則朝廷安人君無過舉天下平治邪人一
　進則朝廷便有不安之象非謂一人便能如此乃其
　類應之者衆上下䝉蔽人主無由得知不覺養成禍
　患爾二聖深然之公又進曰或聞有以君子小人參
　用之説吿陛下者不知果有之否此乃欲深誤陛下
　也自古君子小人無參用之理聖人唯説君子在内
　小人在外則成泰小人在内君子在外則成否君子
　既進小人不能與君子同事自然不得親近小人既
　進君子不肯與小人争進自然稍稍引去君子與小
　人競進則危亂之機也此際不可不察幸陛下常用
　心於此(並墓誌張/芸叟撰)
因侍講筵奏曰陛下退朝無事不知何以消日應曰看
　文字對曰陛下以讀書為樂天下幸甚大抵聖賢之
　學非造次可成須在積累積累之要在專與勤屏絶
　他好始可謂之專久而不倦始可謂之勤四字是積
　學之要願陛下特留聖意(係年/錄)
邇英進讀寳訓至節費公曰凡言節用非謂偶節一事
　便能有濟要當每事以節儉為意則積久累日國用
　自饒(墓/誌)
　　　劉安世　元城先生
　　字器之大名人中進士第事神宗哲宗官至左諌
　　議大夫
公與溫公為同年契因遂從學於溫公熙寜一年舉進
　士不就選徑歸洛溫公曰何為不仕公以漆彫開吾
　斯未能信之語以對溫公説復從學者數年一日避
　席問盡心行已之要可以終身行之者溫公曰其誠
　乎吾平生力行之未嘗須臾離也故立朝行巳俯仰
　無媿爾公問行之何先溫公曰自不妄語始自是拳
　拳勿失終身行之(言行/錄)
劉安世從溫公學與公休同業凡一四日一往以所習
　所疑質焉公欣然吿之無倦意凡五年得一語曰誠
　安世問其目公喜曰此問甚善當自不妄語入余初
　甚易之及退而自隠括日之所行與凡所言自相掣
　肘矛盾者多矣力行七年而後成自此言行一致表
　裏相應遇事坦然常有餘裕
溫公言安世平生只是一箇誠字更撲不破誠是天道
　思誠是人道天人無兩箇道理因舉左右手顧之笑
　曰只為有這軀殻故假思以通之耳及其成功一也
　安世自從十五嵗以後便知有這箇道理也曽事事
　着力畢竟不是只有箇誠字縱横妙用無䖏不通以
　此杜門獨立其樂無窮恁怎生也動安世不得(道䕶/錄云)
溫公薦充館職因謂公曰知所以相薦否公曰獲從公
　遊舊矣溫公曰非也光居閒足下時節問訊不絶光
　位政府足下獨無書此光之所以相薦也
擢右正言是時差除頗多政府親戚公言祖宗以来執
　政大臣親戚子弟未嘗敢受内外華要之職自王安
　石秉政以後盡廢累聖之制專用親黨務快私意數
　年間㢘恥掃地今廟堂之上猶習故態厯疏太師平
　章軍國重事彦博司空平章軍國事公著左僕射大
　防右僕射純仁門下侍郎固左丞存右丞宗愈堂除
　子弟親戚凡數十人且曰中書侍郎摯未見所引私
　親而依違其間不能紏正雷同循黙豈得無罪願出
　臣此章徧示三省俾自此以往厲精更始(並言/行錄)
㑹知漢陽軍呉處厚上蔡確安州所為謗詩公即論奏
　曰確詩十篇多涉譏訕而二篇尤甚借唐為喻謗訕
　君親至於滄海揚波之語其所包藏尤為悖逆葢確
　自謂齒髪方盛足以有為意在他日時事變易徼倖
　復用攄泄禍心此而可舍國法廢矣已而蔡確責授
　光祿卿分司南京公與梁燾同上疏力争以為責命
　太輕未厭輿議疏十餘上始竄確於新州
蔡確雖貶尚與章惇等自謂有定䇿功創造語言恐脅
　貴近公復言蔡確黄履邢恕章惇四人者在元豐之
　末號為死黨惇確執政倡之於内履為中丞與其僚
　属和之於外恕立其間往来傳送天下之事在其掌
　握聖上嗣位此實太皇太后聖慮深逺為宗廟社稷
　無窮之計彼四人者乃敢貪天之功以為已力伏望
　明正四凶之罪布吿天下除蔡確近巳貶竄外所有
　章惇黄履邢恕欲乞並行逐之逺方終身不齒由是
　三人亦皆得罪
遷起居舍人兼司諌公偶為家人雇乳母牙媪以謂無
　有詰其故因言内降指揮見求乳母公怒曰汝何敢
　爾妄言且今上猶未納后安得有此媼云内東門司
　開封府錄實預其事公與府錄有契因折簡問之答
　如所聞即上疏言前世之主鮮有不以聲色為累至
　於近之太早御之無節則又不能保固真元增益夀
　考聖賢所戒可為寒心且世俗間粗有百金之産猶
　知愛其子孫以為嗣續之託而况國朝百三十年之
　太平六聖憂勤積累之業陛下繼而有之可不自愛
　自重以為宗廟社稷無窮之計乎若陛下實未嘗為
　則臣之所言猶不失諌官之職萬一有之則臣之進
　説巳是後時惟冀陛下愛身進徳留意問學清心寡
　慾增厚福基宣仁后初不知因公言始窮詰其事乃
　知雇乳母者為劉氏也后怒而撻之由是劉深以怨
　公
自崇慶埀簾復祖宗舊政溫公既薨之後荆公之徒多
　為飛語以動摇在位誘之以利脅之以禍無所不至
　大臣多首鼠兩端為自全計吕范二相尤畏之欲用
　其黨以平舊怨謂之調停差除之際公與梁燾朱光
　庭每極力爭論吕公病之因薦熙豐舊人鄧溫伯為
　翰林承㫖意言官必爭因以逐之公言溫伯熙寜中
　王安石吕惠卿更相傾䧟溫伯始終反覆出入兩黨
　又附蔡確為之草制稱其有定䇿之功乞行罷黜疏
　累上不報即引疾在告陳乞宫觀乃除集賢修撰提
　舉西京崇福宫
公徧厯言路正色立朝知無不言言無不盡每以辨是
　非邪正為先進君子退小人為急其面折廷争至雷
　霆之怒赫然則執簡却立伺天威稍霽復前極論一
　時奏對且前且却者或至四五殿廷觀者皆汗縮竦
　聽目之曰殿上虎
宣仁后晏駕吕丞相使陵下范純仁奏乞除執政即用
　李清臣為中書侍郎鄧溫伯為尚書右丞時大臣卒
　用調停之説遂有李鄧之除二人皆熙豐之黨屢見
　攻於元祐乃以先朝事激怒上意㑹廷䇿進士李鄧
　撰䇿題厯詆元祐之政有復新法之意從而中傷元
　祐諸人公乃出鎮常山未㡬元豐舊人悉皆收召遂
　相章惇言者以公頃言蔡確落職知南安軍而吕丞
　相亦不免逺竄乃深媿於公其後范丞相門人狀范
　公之行曰使其言行於熙豐時後必不至紛更盡申
　於元祐中必無紹聖大臣復讎之禍或以此問公公
　曰微仲堯夫不知君子小人勢不兩立如冰炭故開
　倖門延入李鄧排去正人易若反掌調停之説果何
　益乎昔溫公為相日葢知其後必有反覆之禍然救
　生民之患如救焚拯溺猶恐不及何暇更顧異日一
　身之患哉世以公為知言(並言/行錄)
紹聖初黨禍起器之尤為章惇蔡卞所忌逺謫嶺外盛
　夏奉老母以行途人皆憐之器之不屈也一日行山
　中扶其母籃舁憇樹有大蛇冉冉而至草木皆披靡
　擔夫驚走器之不動也蛇若相向者久之乃去村民
　羅拜器之曰官異人也蛇吾山之神見官喜相迎耳
　官行無恙乎溫公門下士多矣如安世所守凛然死
　生禍福不變葢其平生喜讀孟子故剛大不枉之氣
　似之(聞見/録)
惇卞用事必欲致公於死故方竄廣東則移廣西既抵
　廣西則復徙廣東凡二廣間逺惡州軍無所不至人
　皆謂公必死然七年之間未嘗一日病年㡬八十堅
　悍不衰此非人力所及殆天相也或問何以至此曰
　誠而巳
先是文及甫持䘮在河陽邢恕在懷州及甫以劉丞相
　摯任中司日嘗彈罷其左司郎啣怨不巳以書抵恕
　曰及改月遂除畢禫祭當外補入朝之計未可必當
　塗猜忌於鷹揚者益深其徒實繁司馬昭之心路人
　所知也又濟之以粉昆朋類錯立必欲以眇躬為甘
　心快意之地紹聖末蔡確子謂受㫖於翰林學士蔡
　京且迎合大臣乃上書引及甫為證訟劉丞相等誣
　䧟其父謀危社稷朝廷駭之委京究問置獄於同文
　館遂逮及甫就吏及甫稱鷹揚謂其父潞公也當塗
　者謂劉摯也其徒實繁者謂梁燾王巖叟劉安世孫
　升韓川之類也司馬昭之心路人所知者緣摯竄斥
　顧命宰相蔡確是時國勢甚危疑摯有傾摇之心意
　在不測如司馬昭廢辱之事也粉昆朋類者粉謂王
　巖叟面白如粉昆謂梁燾字貺之以貺為兄以兄為
　昆也欲以眇躬為甘心快意之地可為寒心者眇躬
　謂主上摯既懷無君之心有動摇不逞之意前巳甘
　心於蔡確輩今欲快意於主上是欲以主上為甘心
　快意之地有憂國之心者為可寒心也問有何照據
　則曰先父屏人説来即無的確照據時劉丞相王彦
　霖巳物故然而其謀本出於蔡京故京猶乞上殿親
　冩劄爭論不巳三省言蔡京奏摯等逆心則其一時
　黨附顯著之人同惡相濟豈得無之如劉安世常論
　禁中雇乳母事謂陛下巳親女寵又論不御經筵陛
　下巳惑酒色誣罔聖躬形於章疏者果何心也今摯
　貶死廢及子孫而安世不問罪罰殊科如此臣不知
　其説也詔劉安世移梅州安置公時執䘮不候服闋
　赴貶所時公在貶所有土豪緣進納以入仕者因持
　厚貲入京以求見惇犀珠磊落賄及僕𨽻久之不得
　見其人直以能殺公意逹之惇乃見之不數日薦上
　殿自選人改秩除本路轉運判官其人飛馭徑驅至
　公貶所郡将遣其客来勸公治後事涕泣以言公色
　不動留客飲酒談笑自若俄報運使距郡城二十餘
　里翌日當至家人聞之益號泣不食且治公身後事
　而公飲食起居如平常曾無少異至夜半伺公則酣
　寝鼻息如雷忽聞鐘動上下驚曰鐘聲何太早也黎
　明問之鳴鐘者乃運判一夕嘔血而斃矣明日有客
　唁者曰若人不死則公未可知矣然公亦無喜色於
　是見公處死不亂如此(並言/行錄)
公曰安世除諌官三日有大除拜安世便入文字凡二
　十四章又論章惇十九章及得罪惇必欲見殺人言
　春循梅新與死為隣髙竇雷化説着也怕八州惡地
　安世厯徧七州(道䕶/錄)
建中間公與蘇子瞻自嶺外同歸至宣和間内侍梁師
　成得幸貴震一時雖蔡京童貫皆出其下師成令呉
　可自京師来宋欲鈎致公引以大用且以書抵公可
　至三日然後敢出之且道所以来之意大槩以諸孫
　求仕為言以動公公謝曰吾若為子孫計則不至是
　矣且吾廢斥㡬三十年未嘗有一㸃墨與當朝權貴
　吾欲為元祐完人不可破戒乃還其書而不答人皆
　為公危之而公自若也(言行/錄)
先生曰金陵有三不足之説聞之乎僕曰未聞先生曰
　金陵用事同朝起而攻之金陵闢衆論進言於上曰
　天變不足畏祖宗不足法人言不足恤此三句非獨
　為趙氏禍乃為萬世禍也先生嘗云人主之勢天下
　無能敵者或有過舉人臣欲囘之必思有大於此者
　巴攬之庶㡬可囘也今乃教人主使不畏天變不法
　祖宗不恤人言則何事不可為也(馬永卿/編語錄)
先生曰金陵亦非常人其粗行與老先生略同其質樸
　儉素終身好學不以官職為意是所同也但學有邪
　正各欲行其所學者爾而諸人輙溢惡此人主所以
　不信而天下之士至今疑之以其言不公故愈毁之
　而愈不信也故攻金陵者只宜言其學乖僻用之必
　亂天下則人主必信若以為以財利結人主如桑洪
　羊禁人言以固位如李林甫姦邪如盧把大佞如王
　莾則人主不信矣葢以其人素有德行而天下之人
　素尊之而人主夷攷之無是事則與夫毁之之言亦
　不信矣此進言者之大戒(語/錄)
器之嘗謂予言當官處事須權輕重務合道理毋使偏
　重可也夫是之謂中因言元祐間嘗謁見馮當世當
　世言熙寜初與陳暘叔吕寳臣同任樞密𤾉叔聰明
　少比遇事之来迎刃而解而吕寳臣尤善秤停事毎
　事之来必秤停輕重令得所而後巳也事經寳臣處
　者人情事理無不允當器之因極言秤停二字最吾
　輩當今所宜致力(童䝉/訓)
器之云安世初登第與二同年謁李若谷參政三人同
　起身請教李曰若谷自守官以來常持四字曰勤謹
　和緩其間一後生應聲曰勤謹和既聞命矣緩之一
　字某所未聞李正色曰何嘗教賢緩不及事来且道世
　間甚事不因忙錯了(吕氏/雜録)
公自宣和元日以後謝絶賔客四方書問皆不啓封家
　事無巨細悉不問夏六月丙午忽大風飛瓦驟雨如
　注雷電晝晦於公正寝人皆駭懼而走及雨止辨色
　公巳終矣聞者咸異焉及𦵏楊中立以文弔之曰刼
　火洞然不燼惟玉搢紳往往傳誦以為切當公在宋
　杜門屏跡不妄交遊人罕見其面然田夫野叟市井
　細民以謂若過南京不見劉待制如過泗州不見大
　聖及公殁耆老士庶婦人女子持薫劑誦佛經而哭
　公者日數千人後二年虜人驅墳戸發棺見公顔貎
　如生咸驚曰必異人也一無所動葢棺而去(言行/錄)
昔有與蘇子瞻論元祐人材者至公則曰器之真鐵漢
　不可及也
　
　
　
　
　
　
　
　
　
　
　
　宋名臣言行錄後集巻十二
欽定四庫全書
　宋名臣言行錄後集巻十三
　　　　　　　　　　　　宋　朱子　纂集
　　　范祖禹
　　字淳甫成都人中進士第事神宗哲宗先嘗為太
　　史著唐鑑官至内翰
公未生河南郡太君夢一偉丈夫披金甲而至寝室曰
　吾故漢将軍鄧禹也既寤猶見之是日公生遂以為
　名初字夢得溫公以傳稱鄧仲華篤行淳備改字淳
　甫故稱淳甫(家/傳)
熙寜三年溫公修厯代君臣事迹辟公同編修又辟劉
　攽劉恕及溫公歸洛詔聽以其属自隨而二公在官
　所獨公在洛溫公專以書局事属之故公於此書致
　力尤多(同/上)
除正言客有言於溫公以公在言路必能協濟溫公正
　色曰子謂淳甫見光有過不言乎殆不然也(遺/事)
公在書局分職唐史考其成敗治亂得失之迹撮其機
　要論次成書名曰唐鑑元祐元年上奏進其書(家/傳)
元祐中客有見伊川先生者几案無他書唯印行唐鑑
　一部先生謂客曰近方見此書自三代以後無此議
　論崇寜中冲見欒城先生於頴昌先生曰老来不欲
　泛觀他書近日且看唐鑑(遺/事)
元祐初伊川除崇政殿説書時公為著作佐郎伊川謂
　溫公曰經筵若得范淳夫来尤好溫公曰他巳修史
　朝廷自擢用矣伊川曰不謂如此但經筵須要他溫
　公問何故伊川曰頤自度乏溫潤之氣淳夫色溫而
　氣和尤可以開陳是非導人主之意其後除侍講
朝廷既相溫公申公詔起蜀公蜀公以書問於公公謂
　不當起蜀公得書大喜曰是吾心也吾所欲為者君
　實巳為之矣何用復出又與親舊書云比亦欲出而
　二即勸止遂巳
冬大寒禁中出錢十萬貫以賜貧民公言朝廷自嘉祐
　巳前諸路皆有廣惠倉以救恤孤貧京師有東西福
　田院以收養大小廢疾至嘉祐八年增置城南北福
　田院共為四院此乃古之遺法也臣以為宜於四福
　院增葢官屋以處貧民不限人數委左右廂提舉使
　臣預設方略救濟不必專散以錢計其存活死損以
　為殿最其天下廣惠倉宜更舉行令官吏用心賑恤
　須要實惠及民上納用焉
講讀論語畢賜宴於東宫賜御書唐人詩各一首公表
　謝曰臣願陛下篤志學問亦如好書益進道德皆如
　游藝又賦詩以獻退而節尚書論語孝經要切之語
　訓戒之言得一百十九事名曰三經要語進之
是夏權住進講公上疏曰陛下今日學與不學係天下
　他日之治亂臣不敢不盡言之陛下如好學則天下
　之君子欣慕願立於朝以直道事陛下輔助德業而
　致太平矣陛下如不好學則天下之小人皆動其心
　欲立於朝以邪謟事陛下竊取富貴而專權利矣君
　子專於為義小人專於為利君子之得位欲行其所
　學也小人之得位将濟其所欲也用君子則治用小
　人則亂君子與小人皆在陛下心之所召也凡人之
　進學莫不在於年少之時陛下數年之後雖欲勤於
　問學恐不得如今日之專也
蔡確既貶公上言聖人之道不過得中天下之事不可
　極意用刑寜失之寛不可失之急寜失之略不可失
　之詳偏見異論者皆以為黨確而逐之臣恐刑罰失
　中人情不安矣
范忠宣之罷公嘗論列客有謂忠宣曰淳夫亦有言何
　也忠宣曰使純仁在言路見宰相政事如此亦豈可
　黙也
禁中下開封覔乳母十人公在告聞之即上疏曰陛下
　未建中宫而先近幸左右好色伐性傷於太早陛下
　承天地宗廟社稷之重守祖宗百三十年基業為億
　兆之父母豈可不愛惜聖體哉又上疏皇太后曰千
　金之家有十三嵗之子猶不肯使近女色而况乎萬
　乘之主乎陛下愛子孫而不留意於此非愛子孫之
　道也譬如美木方長正當封植培壅以待其蔽日凌
　雲若戕伐其根豈不害哉
有詔選后并令侍從禮官講求禮制公上疏言四事一
　曰族姓二曰女徳三曰隆禮四曰博議又與諸公討
　論講議約先王之禮參酌其宜為禮上之及中宮初
　建又解家人卦以獻
嘗采集帝王學問及祖宗講讀故事為帝學八巻上之
秘書監王欽臣奏差真靖大師陳景元校黃本道書公
　封還之以謂諸子百家神仙道釋葢以備篇籍異聞
　以示藏書之富本非有益於治道不必使方外之士
　讎校以崇長異學也昔王安石使其門僧智緣隨王
　韶誘説木征時人謂之安撫太師今乃有校書道士
　人必謂之編校太師矣事雖至微實損國體遂罷其
　命
元祐七年邇英閣對公奏臣伏觀仁宗在位四十二年
　豐功盛徳固不得而名言所可見者其事有五畏天
　愛民奉宗廟好學納諌仁宗行五者於天下所以為
　仁也然仁宗每因事示人好惡皇祐中楊安國講直
　哉史魚邦有道如矢邦無道如矢君子哉􁐣伯玉邦
　有道則仕邦無道則巻而懷之仁宗曰伯玉信君子
　矣然不若史魚之直據孔子所言則史魚不若伯玉
　之為君子仁宗之言仁君之言也人君欲臣下切直
　故言伯玉不如史魚以開臣下切直之路由是天下
　知仁宗好直不好佞此聖人大徳也願陛下以此為
　法昭示所好以慰羣望上然之
公勸上畏天愛民修身納諌稽法祖宗而專引仁宗行
　事以為故實又采集仁宗聖政數百事為仁宗訓典
　六巻以獻在經筵據經守正獻納尤多講尚書内作
　色荒外作禽荒甘酒嗜音峻宇雕墻有一於此未或
　不亡講畢再誦此六句却立云願陛下留意哲宗首
　肯者再三然後退就位講孟子今之樂猶古之樂孟
　子之心切於救民故勸齊王與民同樂而謂今之樂
　猶古之樂然世俗之樂鄭衞淫哇之聲非古先王之
　法豈可薦上帝配祖考降天神出地祇也今樂古樂
　如君子小人之不可同邪正之不可並如必欲以禮
　樂治天下國家則當如孔子答顔淵之言孔子所言
　者為邦之正道孟子所言者救世之急務此所以不
　同講公劉好貨太王好色曰孟子以王好貨勸以當
　如公劉與民同利以王好色勸以當如太王與民同
　欲然臣竊謂公劉非好貨乃是厚民太王非好色乃
　是正家人君不可好貨亦不可好色好貨則貪而害
　民好色則荒而害政孟子事中才以下之君故其言
　如此
東坡嘗曰淳夫講説為今第一言簡而當無一冗字長
　語義理明白而成文粲然得講師三昧也
公詰朝當講前一夕正衣冠儼然如在上前命子弟侍
　坐先案講其説平時溫溫其語若不出諸口及當講
　開列古義仍參之時事及近代本朝典故以為戒勸
　其音琅琅然聞者興起講王制巡狩柴望之禮曰古
　之人多因燔柴望秩之説乃附㑹為封禪之事或以
　求神僊或以祈福或以吿太平成功皆秦漢之侈心
　非古者巡狩省方之義為人臣凡有勸人主封禪者
　皆佞臣也(李廌師/友談記)
陳衍初管當御藥院公為諌議僦居城西白家巷東鄰
　陳衍園也衍每至園中不敢髙聲謂同列曰范諌議
　一言到上前吾輩不知死所矣
太皇太后登遐公言太后新棄天下陛下初攬庶政乃
　宋室隆替之時社禝安危之基天下治亂之端生民
　休戚之始君子小人消長進退之際天命人心去就
　離合之時不可不慎也太皇太后内定大䇿擁立陛
　下聽政之初詔令所下百姓呼舞至公無私焦刻勞
　苦專心一意保佑陛下斥逐奸邪裁抑僥倖九年之
　間始終如一故雖徳澤深厚結於百姓而小人怨者
　亦不少矣今必有小人進言曰太后不當改先帝之
　政逐先帝之臣此乃離間之言不可不察也當陛下
　即位之初中外臣民上書言政令不便者以萬數太
　后因天下人心之欲改與陛下司改之非以巳之私
　意而改也既改其法則作法之人及主其法者有罪當
　逐陛下與太后亦以衆言而逐之其所逐者皆上負
　先帝下負萬民天下之所讎疾而欲去之者也不如
　此則天下不安爾惟陛下清心照理辨察是非有以
　此言惑聖聽者宜明正其罪付之典刑此等既上誤
　先帝欲復誤陛下天下之事豈堪小人再壞邪初公
　與蘇公約皆上章論列蘇公巳具草見公之章遂附
　名同奏因謂公曰公之文經世之文也軾於朝廷文
　字失於過當不若公之言皆可行也公又上疏曰陛
　下嗣位幸頼太后以大公至正為心罷王安石惠卿
　等所造新法而行祖宗舊政故社稷危而復安人心
　離而後合乃至契丹主亦與宰相議曰南朝行仁宗
　故事可飭燕京留守使戒邊吏守約束無生事夫以
　夷狄之情如此則中國人心可知矣太后為陛下立
　太平之基巳有成效臣願陛下守之以静無所改為
　恭己以臨之虚心以處之
有㫖召内臣十餘人公上疏言陛下初政未嘗行一美
　政訪一賢人而先進用内臣如此衆多之口必謂陛
　下私於近習臣竊惜之不報
紹聖三年徙賀州謫詞云朕於庶言無不嘉納至於以
　訐為直以無為有則在所不赦公云吾論事多矣皆
　可以為罪也亦不知所坐何事後乃知坐向言乳媼
　事惇卞以謂上疏太母所以離間哲宗也然公先上
　皇帝疏後數日乃上太母疏止是勸上以愛身修徳
　太母以保䕶上躬而巳
公每誦董仲舒正其誼不謀其利明其道不計其功曰
　君子行己立朝正當如此若夫成功則天也
公言舊年子弟赴官有乞書於蜀公者公不許曰仕宦
　不可廣求人知受恩多則難立朝矣
東坡好戲謔語言或稍過公必戒之東坡每與人戲必
　祝曰勿令范十三知公舊行第十三也(並遺/事)
哲宗即位宣仁后埀簾同聽政羣賢畢集於朝專以忠
　厚不擾為治和戎偃武愛民重榖庶㡬嘉祐之風矣
　然雖賢者不免以類相從故當時有洛黨川黨朔黨
　之號洛黨者以程正叔為領袖朱光庭賈易為羽翼
　川黨者以蘇子瞻為領袖吕陶等為羽翼朔黨者以
　劉摯梁燾王巖叟劉安世為領袖羽翼尤衆諸黨相
　攻不巳正叔多用古禮子瞻謂其不近人情如王介
　甫深嫉之或加玩侮故朱光庭賈易不平皆以謗訕
　誣子瞻執政兩平之是時既退元豐大臣于散地皆
　啣怨刻骨隂伺間隙而諸賢不悟自分黨相毁至紹
　聖初章惇為相同以為元祐黨盡竄嶺海之外可哀
　也吕微仲秦人戅直無黨范淳夫蜀人師溫公不立
　黨亦不免竄逐以死尤可哀也(聞見/錄)
　　　鄒浩　吏部侍郎
　　字志完常州晉陵人中進士第厯揚州穎昌府教
　　授元祐七年除太學博士出為襄州教授元符元
　　年召對除右正言明年除名勒停羈管新州徽
　　宗即位復宣徳郎添監袁州酒税除右正言遷右
　　司諌起居舍人明年除中書舍人遷吏部侍郎除
　　寳文閣待制知江寜府尋改知杭州未赴責授衡
　　州别駕永州安置明年除名勒停昭州居住崇寜
　　四年移漢陽軍居住五年復承奉郎遂歸常州大
　　觀四年復直龍圖閣政和元年卒年五十二
道鄉鄒公自少以道學行義知名於時其為人也和順
　積中而英華發外望之睟然見於顔面不問知其為
　仁人君子也其遇事接物猶虚舟然而堅挺之姿如
　精金良玉不可磨磷元符中用侍臣之薦擢居諌垣
　從人望也是時哲宗皇帝勵精求治用賢如不及一
　見即以公輔期之嘉言入告無不從者適中宮虚位
　之久大臣欲自結於嬖暱為保位之謀迎意媚合不
　以正公力言之以為公議不允忤上㫖姦諛之徒惡
　其害巳相與協力擠之於䧟阱之中又下石焉皆是
　也公之章留中不下乃偽為之加以詆誣不實之語
　如取他人之子而殺其母之類流布中外欲天下聞
　之真若有罪者其為謀深矣雖有端人正士無敢為
　公辨明者公既死迨今二十餘年昔之姦朋凋䘮略
　盡而正論行焉真偽是非始有在矣紹興三年其子
　柄集公之奏議一編属余為叙余於公非一朝燕游
　之好也知公為尤詳其事之本末皆余所親聞見者
　故詳著之以昭示来世庶乎使小人知君子之為善
　終不可誣也公之将亡余適還自京師聞公疾革未
　及弛擔即馳往省之見其薾然僅存餘息然語不及
　私猶以國事為問葢其平生以天下之重為巳任至
　埀絶而不忘也每追念及之愴然不能釋嗚呼世道
　䘮久矣不復有斯人也(龜山集鄒公/奏議集序)
張繹曰鄒浩以極諌得罪世疑其賣直也先生曰君子
　之於人也當於有過中求無過不當於無過中求有
　過(程氏/遺書)
志完修潔有志行記覽該總援茟數千言立就斯可畏
　者然自視如未足士有一善無貴賤必與之交無逺
　邇必欲收而取之(正言/姿)
志完云聖人之道備於六經六經千門萬户何從而入
　大要在中庸一篇其要在慎獨而巳俱於十二時中
　看自家一念從何處起即㸃檢不放過便見工力(胡/氏)
　(傳家/錄)
田晝者字承君陽翟人故樞密宣簡公姪也人物雄偉
　議論慷慨俱有前輩之風鄒浩志完教授頴昌與承
　君遊相樂也志完性懦因得承君故遇事輙自激厲
　元符間承君監京城門志完除言官遣客見承君以
　測其意客問承君近讀何書承君曰吾作墨子詩有
　知君既得雲梯後應悔當年泣染絲之句為志完發
　也客言於志完志完折簡謝曰承君辭甚苦因約相
　見承君取告見之問志完曰平生與君相許者何如
　今君為何官志完愧謝曰上遇羣臣未嘗假以辭色
　獨於浩若相喜者今天下事故不勝言意欲使上益
　相信而後言貴有益也承君許之既而朋黨之禍
　大起時事日變更承君謝病歸陽翟田舎一日報立
　劉氏為皇后承君謂人曰志完不言可以絶交矣又
　一日志完以書約承君㑹頴昌中塗承君喜甚亟往
　志完具言諌立皇后時浩之言戅矣上初不怒也浩
　因奏曰臣即死不復望清光矣下殿拜辭以去至殿
　門望上猶未興凝然若有所思也明日浩乃得罪留
　三日臨别志完出涕承君正責曰使志完隠黙官京
　師遇寒疾不汗五日死矣豈獨嶺海之外能死人哉
　願君無以此舉自滿士所當為者未止此也志完茫
　然自失歎息曰君之贈我厚矣乃别去建中靖國初
　承君入為太宗正丞宰相曽布欲收置門下不能屈
　除提舉常平亦辭請知淮陽軍以去吏民畏愛之嵗
　大疾承君日自挟毉戸問病者藥之良勤得疾而卒
　(聞見/錄)
　　　陳瓘　忠肅公
　　字瑩中南劎州人中進士甲科事神宗哲宗徽宗
　　位至監察御史
公為越州僉判蔡卞為帥待公甚厚初卞嘗為公語張
　懷素道術通神雖飛禽走獸能呼遣之至言孔子誅
　少正夘彼嘗諌以為太早漢楚成臯相持彼屢登髙
　觀戰不知其嵗數殆非世間人也公每竊笑之及将
　往四明而懷素且来㑹稽卞留少俟公不為止曰子
　不語怪力亂神以不可訓也斯近怪矣州牧既甚信
　重士大夫又相謟合下民視之從風而靡使真有道
　者固不願此不然不識之未為不幸也後二十年懷
　素敗多引名士或欲因是染公竟以尋求無迹而止
　非公素論守正則不免於羅織矣
紹聖初章申公以宰相召道過山陽公隨衆謁之章素
　聞公名獨請登舟共載而行訪以當世之務公曰請
　以所乘舟為喻乘舟偏重其可行乎移左置右其偏
　一也明此則可行矣章黙然未答公復曰上方虚心
　以待公公必有以副上意者敢問将欲施行之叙以
　何事為先何事為後何事當緩何事當急誰為君子
　誰為小人諒有素定之論章竚思良久曰司馬光姦
　邪所當先辨無急於此公曰相公誤矣此猶欲平舟
　勢而移左以置右也果然将失天下之望矣章厲色
　視公曰光輔母后獨宰政柄不纂紹先烈肆意大改
　成緒悞國如此非姦邪而何公曰不察其心而疑其
　迹則不為無罪若遂以為姦邪而欲大改其巳行則
　悮國益甚矣乃為之極論熙豐元祐之事以為元豐
　之政多異熙寜則先志固巳變而行之溫公不明先
　志而用母改子之説行之太遽所以紛紛至於今日
　為今之計唯當絶臣下之私情融祖宗之善意消朋
　黨持中道庶乎可以救弊若又以熙豐元祐為説無
　以厭服公論恐紛紛未艾也辭辯淵源議論勁正章
　雖忤意亦頗驚異遂有兼取元祐之語留公共飯而
　别章到闕召公為太學博士公聞其與蔡卞方合知
　必害於正論遂以㛰嫁為辭久乃赴官於是三年不
　遷
公為太學博士薛昂林自之徒為正錄皆蔡卞之黨也
　競推尊荆公而擠排元祐禁戒士人不得習元祐學
　術卞方議毁資治通鑑板公聞之因䇿士題特引序
　文以明神考有訓於是林自駭異而謂公曰此豈神
　考親製邪公曰誰言其非也自又曰亦神考少年之
　文爾公曰聖人之學得於天性有始有卒豈有少長
　之異自辭屈愧歉遽以告卞卞乃密令學中置板髙
　閣不復敢議毁矣
嘗為别試所主文林自謂蔡卞曰聞陳瓘欲盡取史學
　而黜通經之士意欲沮壞國是而動摇荆公之學也
　卞既積怒謀因此害公而遂禁絶史學計畫巳定唯
　候公所取士求疵立説而行之公固預料其如此乃
　於前五名悉取談經及純用王氏之學者卞無以發
　然五名之下往往皆博洽稽古之士也公嘗曰當時
　若無矯揉則勢必相激史學往往遂廢矣故隨時所
　以救時不必取快目前也
公因朝㑹見蔡京視日久而不瞬嘗以語人曰京之精
　神如此他日必貴然矜其禀賦敢敵太陽吾恐此人
　得志必擅私逞欲無君自肆矣尋居諌省遂攻其惡
　京聞公言因所親以自解且致情懇而以甘言啖公
　公曰杜詩所謂射人先射馬擒賊須擒王不得巳也
　於是攻之愈力
公謂天下之事變故無常唯稽攷往事則有以知其故
　而應變王氏之學乃欲廢絶史學而咀嚼虚無之言
　其事與晉無異将必以荒唐亂天下矣故彈蔡京疏
　文有曰絶滅史學一似王衍重南輕北分裂有萌逮
　今三十餘年而所言無不騐矣
公以紹聖史官專據荆公日錄以修裕陵實録變亂是
　非不可傳信故居諌省首論其事進日錄辨乞改實
　錄又因竄責合浦著尊堯集深闢誣妄以明君臣之
　義
公謫台州朝廷起遷人石悈知州事且令赴闕之官士
　論訩訩咸以為将有處分於公也悈至果揚言怖公
　視事次日即遣兵官突来所居搜檢行李攝公至郡
　庭大陳獄具盖朝㫖取索尊堯副本而悈為此以相
　迫脅耳公知其意遂問曰今日之事豈被㫖耶悈失
　措而應曰有尚書省劄子出示公劄子所行葢取尊
　堯集副本以為係詆誣之書合繳申毁棄也公曰然
　則朝廷指揮取尊堯集耳追瓘至此復欲何為因問
　之曰君知尊堯所以立名乎葢以神考為堯而以王
　上為舜也助舜尊堯何謂詆誣時相學術淺短名分
　之義未甚講求故為人所法使請治尊堯之罪将以
　結黨固寵也君所得於彼者㡬何乃亦不畏公議干
　犯名分乎請具申瓘此語瓘将顯就誅戮不必以刑
　獄相恐悈不待公言畢屢揖公退尋語人曰不敢引
　其説尚自如此良可畏也繼又幽公於僧舍窘辱百
　端公安之不以為撓悈亦終不能為害
公雖緣蔡氏得罪而首論私史力排王氏王蔡之黨如
　薛昂蹇序辰何執中鄧洵仁洵武蔡嶷之徒皆當時
　恊力排䧟欲殺公者亦不獨蔡京兄弟而已蔡嶷與
　公初不相識公上宰相書謫守海陵嶷為太學生以
　長書遺公論事合公議謂公諌疏婉而有理似陸宣
　公剛而不撓似狄梁公文章淵源發明正道則韓文
　公其人也至次年嶷以對策為大魁所陳時務與前
　書頓異於是愧悔而欲殺公以滅口密贊京黨出力
　尤甚
公有斗餘酒量每飲不過五爵雖㑹親戚間有歡適不
　過大白滿引恐以長飲廢事每日有定課自雞鳴而
　起終日冩閲不離小齋倦則就枕既寤即興不肯偃
　仰枕上每夜必置行燈於床側自提就案人或問公
　何不呼喚使令者公曰起止不時若渉寒暑則必動
　其念此非可常之道偶吾性安之故不欲以勞人也
公智明慮逺通易數如靖康變故隆祐埀簾國家中興
　之事往往預言之士大夫間有親聞者(並遺/事)
徐師川以才氣自負少肯降志於人常言吾於魯直為
　舅氏然不免有所切議至於了翁心誠服之忠宣范
　公晚年益以天下自任尤留意人才或問其所儲蓄
　人材可為今日用者答曰陳瓘又問其次曰陳瓘自
　好也宣和之末人憂大厦之将顛或問游定夫以當
　今可以濟世之人定夫曰陳了翁其人也劉器之亦
　嘗因公病使人勉公以毉藥自輔云天下将有頼於
　公當力加保養以待時用也其為士大夫所欽屬如
　此
張天覺晚年亦好佛重道建華嚴閣作醮籙㑹黄冠釋
　子紛紛從之公雖被其薦引然素未相識及通書也
　至是代書簡之曰辟榖非真道談空失自然何如勲
　業地無愧是神仙
公送其姪淵責沈文曰予元豐乙丑為禮部貢院㸃檢
　官適與范淳夫同舍公嘗論顔子不遷怒不貳過惟
　伯淳能之予問公曰伯淳誰也公黙然久之曰不知
　有程伯淳邪予謝曰生長東南實未知也予嘗以寡
　陋自愧了翁之子正由云了翁自是每得明道先生
　之文必冠帶然後誦之(遺事/並仝)
初蔡京為翰林學士承㫖以辭命為職潛姦隠慝未形
　於事公於是時力言京不可用用之必為腹心患聞
　者往往甚其言已而怙寵妄作悉如公言於是人始
　服公為蓍龜也昔王安石參大政士大夫相慶於朝
　吕獻可獨抗章論之雖溫公猶以為太遽未㡬變更
　祖宗故事流毒至今未殄也故溫公每謂人曰獻可
　之先見予所不及余以謂公之於京言之於未用之
　前獻可於文公論之於既用之後則公之先見於獻
　可有光矣(龜山撰公/祠堂記)
　
　
　
　
　
　
　
　
　
　
　
　
　宋名臣言行錄後集巻十三
欽定四庫全書
　宋名臣言行錄後集巻十四
　　　　　　　　　　　　宋　朱子　纂集
　　　陳襄
　　字述古福州侯官人登第事仁宗英宗神宗官至
　　樞密直學士太常侍讀卒年六十四
公既孤且多病常以先君侍郎之言為念居間益自策
　勵上事繼母以孝下教弟妹以義方求士之賢者親
　而友之得其鄉士陳烈周希孟鄭穆為之友四人者
　氣古行髙磨礲鐫切相期以天下之重為已任時學
　者方溺於彫篆之文以相髙所謂知天盡性之説皆
　指以為迂濶而莫之講公與三人者獨以斯道鳴於
　海隅聞者始皆笑之而驚四人者不為變守之益堅
　躬行於其家由家逹於州閭人卒信而化之父兄皆
　飭其子弟請從之由是閩中士人宗之謂之四先生
　雖有誕突恣傲不可率者不敢失禮於其門巳而四
　先生之名傳之四方從之學者日益衆(葉祖洽/行狀)
公主建州之浦城簿㑹邑闕令公獨當縣事邑之封疆
　逺多世族前後令罕能制蔽䝉請託習以為常公夜
　寐夙興務究其弊訟之難聽而積久者窮極本源剖
　决無留有請託者惜其士類不欲遽繩以法每聽訟
　必數人環列於前私謁者無所發由是邑人知公之
　不可干老姦宿贜縮手䘮氣民畏且愛争圖公之像
　以神事之至今先有詔郡邑興學公遂諭邑之富人
　出所餘以繕學舍學成使邑之子弟造焉公為入學
　講説不斁士之自逺方来者至數百人部使者安刑
　部積始至其縣公即以十事便於民者干之安皆行
　之人受其賜(行/狀)
公知浦城縣日有人失物捕得莫知的為盜者述古乃
　紿之曰某廟有一鐘能辨盜至靈使人迎置後閣伺
　之引郡囚立鐘前自陳不為盜者摸之則無聲為盜
　者摸之則有聲述古自率同職禱鐘甚肅祭訖以帷
　蔽之乃隂使人以墨塗良久引囚逐一令引手入帷
　摸之出乃騐其手皆有墨惟有一囚無墨訊之遂承
　為盜葢恐鐘有聲不敢摸也此亦古之法出於小説
　(筆/談)
仙居為縣僻陋民不知教公於正嵗因耆老来賀作勸
　學一篇使門人管師復讀於庭且諭之曰吾秩滿即
　去爾有子弟亟遣就學於是耆老相與感泣歎嗟從
　之翕然每過社稷孔子廟必下而趨邑人自是有所
　矜式學者興起縣有西圃蕪廢弗葺縱民耕種其中
　然每有興建必為民利故瓦木之資不責於民而樂
　輸之下至織席之微亦願出所得以助焉及公之去也
　老幼攀車遮道㡬不得出境
判尚書祠部遇權貴人奏乞寺觀名額且度僧人道士
　公堅執著令不為行因奏言近年以来自宫闈宦官
　以及要近一例陳乞葢秉政大臣不為陛下愛惜典
　刑首為凟亂所有詔令未敢奉行(行/狀)
出知常州郡庠下窄不足以容生師公勤於經始成以
　不日其規模氣象遂為諸郡庠序之冠公晨入其中
　坐授諸生經義旁决郡事由是毗陵學者盛於二浙
　治平初召還将行委官閲公帑得雜收無名錢數百
　萬因召積年有官逋未償情可矜而力不足者悉以
　輸之葢公淡於宴樂故有餘足以周物(行/状)
常州運渠横遏震澤積水不得北入於江以為常蘇數
　邑民田之害者累世矣公以渠之丈尺對民田之步
　畝分授以浚深廣有制不月而成遂削望亭古偃而
　震澤積水乃克北流民害以除而田旱有溉豐穰嵗
　饗矣(祠堂/記)
熙寜二年陳述古學士襄自右史遷臺雜近例左右次
　補知制誥臺雜乃叙遷三司副使於是特降㫖候知
　制誥闕與召試襄辭曰陛下以義使臣則臣敢不惟
　命是聽豈可計較資地以為輕重况義之所在知無
　不言夫豈知鈇鑕之在前而寵祿之居後哉一有顧
　利避害之心則依違姑息無所不至身且不正焉能
　正人乃許追寝前命明年以言青苗事復為右史又
　嵗餘始掌誥命(吕氏家/塾記)
公将終妻子環泣求所以語後者公索紙筆書先聖先
　師四字付其子而絶(行/状)
富丞相當國日引陳襄述古為上客述古所以吿富公
　者盡仁義也有不悦富公者造為五鬼之號而襄在
　其一夫流言待無知者而傳至智者則止矣以富公
　之賢其門豈無善士以述古之賢而肯為人作鬼乎
　(呂氏家/塾記)
　　　劉恕
　　字道原筠州人試經義説書皆第一事神宗官至
　　祕書丞
道原少穎悟俊拔讀書過目即成誦年四嵗坐客有言
　孔子無兄弟者道原應聲曰以其兄之子妻之一坐
　驚異(范太史/撰墓碣)
皇祜初光為貢院屬官時有詔士能講解經義者聽别
　奏名應詔者數十人問以春秋禮記大義其中一人
　所對最精詳先具注疏次引先儒異説末以巳意㫁
　之凡二十問所對皆然主司驚異擢為第一及發糊
　名乃進士劉恕光以是慕重之(司馬公作十/國紀年序)
前世史自太史公所記下至周顯德之末簡䇿極博而
　於科舉無所急故近嵗學者多不讀鮮有能道之者
　獨道原篤好之為人強記紀傳之外閭里所錄私記
　雜説無所不覽坐聽其談衮衮無窮上下數千載間
　細大之事如指掌
英宗雅好稽古詔光編次厯代君臣事仍謂光曰卿自
　擇館閣英才共修之光對曰館閣文學之士誠多至
　於專精史學臣所得而知者惟和川令劉恕一人而
　巳上曰善退即奏召之與共修書史事之紛錯難治
　者則以委之光䝉成而巳
王介甫與道原有舊介甫參大政欲引道原修三司條
　例道原固辭以不習金榖之事因言天子方屬公以
　政事宜恢張堯舜之道以佐明主不應以財用為先
　介甫雖不能用亦不之怒及呂獻可得罪道原往見
　介甫曰公所以致人言葢亦有所未思因為條陳所
　更法令不合衆心者宜復其舊則議論自息介甫大
　怒遂與之絶即奏乞監南康軍酒得之
方介甫用事呼吸成禍福凡有施置舉天下莫能奪髙
　論之士始異而終附之面譽而背毁之口是而心非
　之者比肩是也道原獨奮厲不顧直指其事是曰是
　非曰非或面刺介甫至變色如鐵或稠人廣坐介甫
　之人滿側道原公議其得失無所隠惡之者側目愛
　之者寒心至掩耳起避之而道原曾不以為意見質
　厚者親之如兄弟姦謟者疾之如讎用是困窮而終
　不悔此誠人之所難也昔申棖以多慾不得為剛微
　生髙以乞醯不得為直如道原者可以為剛直之士
　矣
道原家貧至無以給㫖甘一毫不妄取於人其自洛陽
　南歸也時巳十月無寒具光以衣襪一二事及舊貂
　褥賮之固辭強與之行及頴州悉封而返之於光而
　不受於他人可知矣尤不信浮屠説以為必無是事
　曰人如居逆旅一物不可乏去則盡棄之矣豈得齎
　以自隨哉可謂知之明而决之勇矣(並十國/紀年序)
先公言荆公笑道原耽史而不窮經相見必戲之曰道
　原讀到漢八年未而道原厯詆荆公之學士子有談
　新經者道原怒形於色曰此人口出妖言面帶妖氣
　(范太史/遺事)
　　　徐積　節孝先生
　　字仲車楚州人中進士第官至宣德郎賜節孝處
　　士
先生因具公裳見貴官忽自思云見貴官尚必用公裳
　豈有朝夕見母而不具公裳者乎遂晨夕具公裳揖
　其母(童䝉/訓)
初從安定胡先生學潛心力行不復仕進自言初見安
　定先生退頭容少偏安定厲聲云頭容直積因自思
　不獨頭容心亦要直也自此不敢有邪心(同/上)
先生事母謹嚴非有大故未嘗去其側日具太夫人所
　嗜或不獲即奔走闤市人或慕其純孝損直以售之
　太夫人飲食時率家人在左右為兒戲或謳歌以説
　之故太夫人雖在窮巷而奉養與富貴家等無須臾
　不快也應舉貢禮部不忍一日去其親遂徒步載母
　西入京師一日借人書册經夕還之人知其必不校
　乃誣曰冊中有金葉先生遜謝賣衣償金聞者皆不
　平強使歸金先生終不受
年過壮未娶或勉之答曰娶非其人必為母病予非敢
　忘嗣固有待也以羅城君諱石平生不用石器遇石
　則避而不踐或謂先生曰天下用石多矣必避之然
　後為孝歟他日山行奈何先生曰此吾私迹則然吾
　豈固避之哉吾遇之怵然傷吾心乃思吾親不忍加
　足其上他日若有君命敢從私乎
太夫人既以疾終先生號慟嘔血絶而後蘇哭不輟聲
　水漿不入口七日廬墓三年卧苫枕塊縗絰不去身
　至雪夜哀號伏墓呼太夫人問寒否如平生顛委僵
　仆手足皆裂不顧也所居茅舍不蔽風雨而農夫樵
　父瞻仰如神有争訟者必造之先生以義裁决皆悦
　服而去不復造有司太守迎先生入學先生居州學
　舎尚設考妣几筵晨昏起居執㸑滌器饋食如生冬
　以火溫衾夏揮扇去蚊蚋思母平時所甘㫖以供祀
　未嘗一日不奉酒也
平日教學者每以治心養氣為先曰修身務學為文之
　要莫大於此晚乃著書未成而病嘗曰吾之書大要
　以正治心以直養氣而巳或問立朝之要則曰以正
　輔君或問修身之要則曰以正修其身自逺方寄巨
　軸請教者乃大書一正字與之
先生天文之學尤造其妙門人問之則曰昔有學天文
　於譙周者周曰天下事可學者甚多何獨天文
先生於前代名将酷慕諸葛武侯以其所學之廣所養
　之厚也嘗謂兵者實大賢盛德之事非小才小智所
　能用亦不獨用之難也言之亦難若其所養不至而
　易言之鮮不敗事
先生為文率用腹稿口占嘗曰文字在胸中出之未暇
　者不可勝記
先生一日升堂訓諸生曰諸君欲為君子而使勞已之
　力費已之財如此而不為猶之可也不勞巳之力不
　費巳之財何不為君子鄉人賤之父母患之如此而
　不為猶之可也父母欲之鄉人榮之何不為君子(並/行)
　(状王資/深撰)
　　　陳無巳
　　名師道一字履常以侍從合薦為徐州教授官至
　　祕書省正字
無已苦節厲志自其少時蚤以文謁南豐曽舍人曽一
　見竒之許其必以文著時人未之知也在頴賦六一
　堂詩有向来一瓣香敬為曽南豐之句(謝克家撰/文集序)
傅公欽之初為吏部侍郎聞師道遊京師欲與相見先
　以問秦觀觀曰師道非持刺字俛理色伺候乎公卿
　之門者殆難致也公曰非所望也吾将見之懼其不
　吾見也子能介於陳君乎公知其貧甚因懷金餽之
　及覩其貎聽其論議竟不敢以出口(道卿/集)
陳履常居都下逾年未嘗一至貴人之門章子厚欲一
　見終不可得中丞傅欽之侍郎孫莘老薦之軾亦掛
　名其間㑹朝廷多知履常者故得一官(蘇内翰荅/李廌書)
辱書喻以章公降屈年德以禮見招不佞何以得此豈
　侯嘗欺之耶公卿不下士尚矣乃特見於今而親於
　其身幸孰大焉愚雖不足以齒士猶當從侯之後順
　下風以成公之名然先王之制士不傳贄為臣則不
　見於王公夫相見所以成禮而其弊必至於自鬻故
　先王謹其始而為之防而為士者世守焉師道於公
　前有貴賤之嫌後無平生之舊公雖可見禮可去乎
　且公之見招葢以能守區區之禮也若昧冐法義聞
　命走門則失其所以見招公又何取焉雖然有一於
　此幸公之他日成功謝事幅巾東歸師道當御欵段
　乘下澤候公於上東門外尚未晚也(後山集答/秦少游書)
　
　
　
　
　
　
　
　
　
　
　宋名臣言行錄後集巻十四
欽定四庫全書
　宋名臣言行錄續集巻一
　　　　　　　　　　　宋　李幼武　纂集
　　　黄庭堅　山谷先生文節公
　　字魯直洪州分寧人登治平四年進士第調汝州
　　葉縣尉熙寧中北京教元豐三年知吉州太和縣
　　八年哲宗立除校書郎兼實錄院檢討集賢校理
　　除右諌議大夫元祐二年正月除著佐兼史館三
　　年五月除著作郎以趙挺之言復著佐六年七月
　　除起居舍人以韓川言復舊職八年除編修官紹
　　聖初知宣州改鄂州七月奉祠十二月責授涪州
　　别駕安置黔州元符初移戎州三年徽宗即位赦
　　復宣義郎監鄂州税十月復奉議郎定國軍僉判
　　建中靖國元年三月除權知舒州崇寧元年知太
　　平州九月罷奉祠二年十一月謫宜州羈管三年
　　徙永州未聞命而卒紹興初特贈直龍圖閣累贈
　　太師
七嵗能作牧童詩八嵗作詩送人赴舉云送君歸去玉
　帝前若問舊時黄庭堅謫在人間今八年
治平丙午先生再赴鄉舉詩題出野無遺賢主文衡者
　廬陵李詢讀先生詩中兩句云渭水空藏月傅巖深
　鎖烟擊節稱賞批云此人不惟文理冠場異日當以
　詩名擅四海先生遂膺首選
　詢字仲同幼武之先世也居廬陵之朋川登皇祐已
　夘第後以奉議郎致仕其孫忱字彦誠亦登科元祐
　六年為洪州獄掾與先生以世契交游備載書帖周
　益公跋之(並先生/年譜)
尉葉縣日作新寨詩有俗學近知回首晚病身全覺折
　腰難之句傳至都下半山老人見之擊節稱歎以為
　清才非奔走俗吏遂除北京教即為文潞公所知
熙寧中為宫教五開府者酒餘脱淺色畨羅襖衣之先
　生醉中作詩曰疊送香羅淺色衣著來春氣入書帷
　到家慈母驚相問為説王孫脱贈時
元祐中先生與趙挺之俱在館閣先生以其魯人意常
　輕之每庖吏來問食次趙必曰來日喫蒸餅一日聚
　飲行令先生云欲五字從首至尾各一字復合成一
　字趙沈吟乆之曰禾女委鬼魏先生應聲曰来力𠡠
　正整協趙之音合坐大笑趙又嘗曰鄉中最重潤筆
　每一誌文成則太平車中載以贈之先生曰想俱是
　蘿蔔與𤓰虀爾趙銜之切骨其後擠排不遺餘力卒
　致宜州之貶
紹聖二年惇卞與羣姦論實錄詆誣俾前史官分居畿
　甸以待摘千餘條示之謂為無驗證繼而院吏考閲
　悉有據依所餘纔三十二事殊細瑣先生書鉄𤓰治
　河有同兒戲至是首問焉對曰某時官北都親見之
　真兒戲耳凡有問皆直辭以對聞者壯之
東坡言挺之元豐末倅徳州先生方監徳平鎮挺之希
　合提舉官之意欲于本鎮行市易法而先生以為鎮
　小民貧不堪誅求若行市易必致星散公文往来士
　人傳笑
崇寧三年初自蜀出峽留荆州待辭免乞郡之命與府
　帥馬珹甚歡閩人陳舉自臺出漕先生未嘗與交也
　承天寺僧為先生乞㙮記文成珹飯諸部使者於塔
　下環觀先生書碑碑尾但書作記者黄某立石者馬
　某而已舉與李植林虞相顧前請曰某等願託名不
　朽可乎先生不答舉由此憾之舉知先生昔在河北
　與挺之有怨挺之執政遂以墨本上之謂幸災謗國
　先生遂除名羈管宜州
攜家南貶泊于零陵獨赴貶所時曽紆坐鈎黨先徙是
　郡先生留連逾月極歡洽相與酬唱如江樾書事之
　類也率游浯溪觀中興碑先生賦詩書姓名于詩左
　曽急止之云公詩文一出即日傳播厶方為流人豈
　可出郊公又逺徙蔡元長當國豈可不過為之防邪
　從之而止
跋李資深書巻云余謫處宜州半載官司謂余不當居
　關城中乃抱被入宿子城南予所僦舍喧寂齋雖上
　雨旁風無有葢障市聲喧聵人以為不堪其憂余以
　為家本農桑使不從進士則田中廬舍如是又可不
　堪其憂邪既設卧榻焚香而坐與西隣屠牛之机相
　直用三文買鷄毛筆書此
誠齋楊公記宜州祠堂略曰予聞山谷之始至宜州也
　有甿某氏館之太守抵之罪有浮屠某氏館之又抵
　之罪有逆旅某氏館之又抵之罪館于戍樓葢圄之
　也卒于所貶葢飢寒之也先生之貶得罪于時宰也
　亦得罪于太守乎鹿之肉人之食君子之殘小人之
　資也孰使先生之所挾足以授小人之資也哉夫豈
　不得罪于太守也先生得罪于太守則太守不得罪
　于時宰矣豈惟不得罪也又將取榮焉由今視之其
　取榮于當時者幾何而先生饑寒窮死之地今乃為
　騷人文士顧瞻鑽仰之場来者思而去者懐而所謂
　太守者猶有臭焉則君子之于小人患不得罪爾得
　罪奚患哉
九江有碑工刻字甚工先生題其居曰琢玉坊崇寜初
　詔郡國刋元祐黨籍姓名太守呼使劖之工曰小人
　家舊貧止因開蘇内翰黄學士詞翰遂至飽暖今日
　以姦人為名誠不忍下手守義之曰賢哉士大夫之
　所不及也遂餽之以酒肉而從其請
言元祐中與子瞻穆父飯寳梵僧舍因作草書數紙子
　瞻賞之不巳穆父無一言問其所以但云恐公未見
　藏真真蹟某心竊不平紹聖貶黔中得藏真自序于
　石陽休家諦觀數日恍然自得落筆便覺超異曰視
　前作可笑然後知穆父之言不誣且恨其不及見矣
嘗戲東坡云昔右軍字為換鵝字韓宗儒性饕餮每得
　公一帖于殿帥姚麟換羊肉數斤可名二丈書為換
　羊書矣東坡在翰苑一日以生辰製撰紛冗宗儒繼
　作簡以圖報書來人督索甚急坡笑曰傳與本官今
　日斷屠
嘗嘲一俗濁老人云濁氣撲不破清風倒射回東坡言
　無以復加
云詩詞髙勝要從學問中來後來學詩者雖時有妙句
　譬如合眼模象隨所觸體得一處非不即是要且不
　是若開眼全體見之合古人處不待取證也又云詩
　不可鑿空強作待境而生便自工耳每作一篇先立
　大意長篇須曲折三致意乃可成章
詩者人之情性也非強諌爭于庭怨忿詬于道怒鄰罵
　坐之為也其人忠信篤敬抱道而居與時乖違遇物
　悲喜同牀而不察並世而不聞情之所不能堪因發
　于伸吟調笑之聲胷次釋然而聞者亦有所勸勉比
　律吕而可歌列干羽而可舞是詩之美也其發為謗
　訕侵陵引頸以承戈披襟而受矢以快一朝之忿者
　人皆以為詩之禍是失詩之㫖非詩之過也(詩/評)
云詩意無窮而人才有限以有限之才追無窮之意雖
　淵明少陵不得工也不易其意而造其語謂之換骨
　法規模其意形容之謂之奪胎法
評李白詩如黄帝張樂于洞庭之野無首無尾不主故
　常非墨工槧人所可及
云古人有言并敵一嚮千里殺將要須心地收汗馬之
　功讀書乃有味棄書冊而游息書味猶在胷中乆之
　乃見古人用心處如此則盡心于一兩書其餘如破
　竹皆迎刃而解耳
云人生嵗衣十疋日飯兩盂而終嵗荒然疲役此何理
　也男女婚嫁縁渠儂墮地自有衣食分齊所謂誕寘
　之隘巷牛羊腓字之其不應凍餓溝壑者天不能殺
　也今蹙眉終日正為百草憂春雨耳青山白雲江湖
　之湛然可復有不足之歎邪
王榮老嘗官于觀州罷官渡觀江七日風作不得濟父
　老曰公舟中必有竒異此江神極靈當獻之得濟榮
　老顧無有止有黄麈尾以獻之風如故又以端研獻
　之風愈作又獻以宣包虎帳皆不驗夜卧念曰有魯
　直草書扇頭子題韋應物詩曰為憐幽草澗邉行上
　有黄鸝遶樹鳴春潮帶雨晚来急野渡無人舟自横
　乃取視戃惚之勢曰我猶不識鬼寧識之乎持以獻
　之香火未收天水相照如兩鏡對展南風徐来帆一
　餉而濟洪覺範謂此神必元祐遷客之鬼不然何嗜
　之深邪
朱文公看東都事略謂學者曰只是説得一箇影子如
　黄公亦有好處不曽載得或問好在甚處曰他亦孝
　友(后並文/公語)
山谷善叙事情叙得盡后山叙得較有疎處若散文則
　山谷大不及后山
后山山谷好説文章臨作時又氣餒了
后山雅徤強似山谷然氣力不似山谷較大但却無山
　谷許多輕浮底意思
　　　任伯雨　忠敏公
　　字徳翁眉州眉山人舉進士調清江簿知雍丘縣
　　元符三年召為大宗正丞遷左正言建中靖國初
　　為度支員外郎知虢州崇寧二年京卞在東西府
　　遂入黨籍以八寳赦恩提㸃明道宫卒年七十三
　　紹興初元贈直龍圖閣
公為正言言曽肇親兄布見任右僕射一居宰輔鈞衡
　之任一處禁宻論思之地于人情事勢豈無嫌畏
公言紹聖時惇卞用事諌官御史出其引用欺罔朝廷
　庭堅近以言事不當除京東運判既而改汝州今又
　送吏部中外疑惑若陛下見其欺誣朋黨則庭堅不
　敢逃罪若非出聖意止是三省因陛下之意遂再三
　取㫖重行用以恐脅臺諌則此事不可不察言官畏
　三省非國之福也
又言去嵗以瞎征投降因取湟鄯二州葢惇卞欲僥倖
　邀功故䝉昧朝廷隠諱邉患今湟州雖存勢又孤絶
　嵗費三百萬以守之安可以既乏之財追無窮之欲
　圖未集之衆棄巳成之師
曾布議以元祐紹聖均為有失欲以大公至正消釋朋
　黨乃詔改今年為建中靖國元年或以建中乃徳宗
　奉天時號上曰太平乃梁末帝禪位時號太宗不以
　為嫌詔下公曰人才固不應分黨與然自古未有君
　子小人雜然並進可以致治者葢君子易退而小人
　難退二者並用終于君子盡去小人獨留徳宗坐此
　播遷建中乃其即位改元之號不可不戒
趙挺之為中丞公言挺之始因章惇進既謟事蔡卞及
　卞黜責又諂事曽布出入門下殆無虚日故士論以
　其觀望險詐號為移鄉福建子乞加察焉布初為皇
　太后山陵使以挺之為儀仗使布與宦官劉援交通
　知禁中宻㫖就陵下諭挺之建議紹述以合上意挺
　之自此擊元祐舊臣不遺餘力而國論一變矣
先是正月朔莫夜有赤黑氣起西北方散而為白公言
　正嵗之始建寅之月其卦為泰年方改元時方孟春
　月居正首日為壬戌是陛下本命而赤氣起于莫夜
　之幽以一日言之日為陽夜為隂以四方言之東南
　為陽西北為隂以五色推之赤為陽黒與白為隂以
　事推之朝廷為陽夷狄為隂君子為陽小人為隂徳
　為陽兵為隂今赤氣起于至隂之方有黒氣下起此
　宫禁隂謀下干上之證也漸衝正西散而為白白主
　兵此夷狄竊發之證伏願陛下收主柄抑臣下嚴敕
　宫禁以防慮幾㣲訓飭將士以遏絶生事用忠良黜
　邪佞正名分殛姦惡事至必斷無以寛仁傷大義使
　隂邪小人無得生犯上之心則可轉異為祥矣
言天道幽逺理難取必伏見月暈圍畢昴謹按漢志曰
　畢昴天街也其北為胡其南為漢而參為趙魏之郊
　昔髙帝七年月暈圍參畢遂有平城之圍以此觀之
　象不徒示陛下當畏懼修省先事為備也
言章惇身為上宰乆擅國柄迷國罔上毒流搢紳又風
　聞北使言遼主去年喫食次聞中國貶章惇遼主不
　覺放匕筯跳起曰甚好甚好南朝錯用此人北使又
　曰何故只如此行遣以此觀之惇之凶姦不獨孟子
　所謂國人皆曰可殺雖四海九州至於蠻貊莫不以
　為可殺也
時紹述之論已興公居言職僅半載所上一百八疏皆
　係天下治亂安危宗廟宫禁細故不論曽布方用事
　公欲擊之布覺乃出公知虢州
蔡卞追讎元符末言者疏巳罪惡而公論其欲追廢宣
　仁一事尤切至乃上疏自辨以公為首於是三省檢
　㑹公等前為諌官曽入章疏詆誣先朝故貶公昌化
　軍居三年以星赦移居道州宣和初卒
　　　江公望
　　字民表睦州人舉進士第建中靖國初由太常博
　　除左司諌以論事出守睢陽尋召為左司員外郎
　　除直龍圖閣知夀州言落職蔡京用事貶南安軍
　　以赦復官歸而卒建炎四年加贈諌議大夫
徽宗嘗夢有題亭樹壁間數語者覺不曉所謂及公對
　所論列多與夢合上歎賞之閲之甚乆且曰聞卿徳
　望儒雅置之諌列簡在朕心不出大臣也退朝上甚
　喜以公與我夢合可以大任矣
公言天下大器置諸安則安置諸危則危此知置之之
　地未知運之之手天下神器為者敗之執者失之此
　知運之之手未知藏之之道藏天下于天下而不得
　遯此所以為道也天下有常安之理聖人操妙用之
　手至人藏不動之道不動常動動常不動運常不運
　不運常運安常不安不安常安此宰制天下之妙理
　戰國之綜横秦漢之吞并有為之之敗執之之失矣
　故其妙不知所以藏其粗不知所以置天下無事亦
　幸爾陛下以仁為朴以義為削以信為繩以智為巧
　以禮為繪政以制其用刑以支其蠧啾啾萬鳴蠢蠢
　羣動同在一器虚而不實故衆實之所㑹靜而不動
　故羣動之所止止而無止則動亦寂矣㑹無所㑹則
　實亦空矣虚實一體動靜同役莫測其隠莫窺其用
　陛下以此藏之孰能移也得之于天人非容心也視
　之若弊屣非有愛也承之于宗廟非敢忽也行一不
　義殺一不辜非敢為也人愛亦愛之人棄亦棄之示
　至公也上而公輔下而有司百執事或坐而論道或
　作而行之各當其力也不在一曲不殢一隅東顧西
　眄左提右挈有如掌握之上陛下以此運之孰能弊
　也不畏多難而以無難為憂不矜無過而以改過為
　美居安慮危在治思亂以山河為金湯以夷狄為赤
　子外之郡國若犬牙之相制内之宗族若磐石之鎮
　安建極于四達之途躋民于仁夀之域陛下以此置
　之孰能危也累數百言上稱竒者數四讀終篇上曰
　卿文采甚竒每進劄子皆根義理不唯文采過人也
　他日又謂公曰卿前所進劄子禁中無事玩味不釋
　手句句義味巳令編入上等文字中與卿流傳不朽
陳祐論曽布不從遂罷右司諌公對請祐責詞所謂觀
　望推引之語上曰欲逐曽布引李清臣為相且曰如
　此何可容又言曽布安可去公遽曰陛下臨御以来
　易三言官逐七諌臣非天下所期望今祐言宰相過
　失自其職也豈可便謂有他哉人君之于諌臣養之
　不可不素用之不可不審遇之不可不厚聴之不可
　不察去之不可不謹如此數者則用諌官之道盡矣
　上然之又抗疏論主繼述分元豐元祐起禍亂之源
　言甚懇切
先是祐因進對上謂曰凡有公事宜與江公望議論可
　乃来祐見公公曰榻前一磗之地是人臣對君父極
　言天下事去處惟上不欺天中不欺君下不欺心則
　可免戾人見各有不同惟不可傅㑹祐他日為上誦
　之上以為名言
公言増益邏者通舊為十人夫婦醜詆之言仇隙讐怨
　之語増情釋非擿隠抉伏豈清時美事又言陛下邇
　来蓄能鳴善鬬之禽籠竒羽佳喙之鳥夫志有欲而
　不禁則志荒志荒則政怠矣又言傳聞有姓賈中貴
　人臂鷂鶻入後苑中逐禽鳥臣未之信然終疑而不
　釋也夫從禽乃少年諸王之事以天子為諸王少年
　事何以自輕甚非萬乘取重于天下之道也上悉命
　縱之惟一鷴蓄乆頗馴雖以塵杖逐之不去乃刻公
　姓名于杖頭以志之
南軒張栻序公奏藳曰徽宗皇帝親萬機厭朋黨之論
　收召豪傑以自近放逐之臣相繼起南荒越明年以
　建中靖國為元思與天下更始于是公由奉常博士
　擢左司諌自以不世之遇進見拳拳不敢不盡有所
　聞見言之惟恐不及而于逺便佞敦友睦消黨與容
　受直言尤極反復致意上往往開納㑹姦人得柄公
　旋即補外竄貶流落以死天下惜之乃紹興四禩有
　詔追錄贈諌議大夫制詞有曰惟世道之多變致國
　論之靡常是非或出于愛憎夷險獨持于一節權寵
　日忌竄斥莫遑嗚呼公亦庶幾無憾矣云云嗟乎不
　有君子其能國乎自祖宗有天下留意多士仁宗涵
　濡長育四十二年而收其用為元祐之政元祐諸君
　子雖厄窮百罹而直道隠然流風所被論議著見于
　元符之末建中靖國之初葢又彬彬如也元氣不傾
　雖裔夷侵食而中興之日旋踵即見人才之為國重
　輕如此然則為國計者其可忘封殖愛䕶伸忠直之
　氣遏導䛕之萌以夀天下之脈而人臣幸登王朝其
　又可遲回利害之途自同寒蟬卒蹈委靡陵夷以負
　吾國家也
真西山徳秀序公文集曰釣臺嚴子陵之清風更千百
　年未有續之者至諌議江公出然後孤標峻節仰配
　而無慚或曰子陵不肯為萬乘故人屈褰裳去之翛
　然濁世之表萬物莫能攖江公間關從仕四十餘年
　至于觸權倖蹈艱險投荒萬里為萬世閔笑豈子陵
　匹邪嗚呼以此論人殆猶以驪黄觀馬非能有得于
　形色之外者也昔者禹稷顔子之憂樂伯夷下惠之
　清和可謂異趣矣而孔子孟子葢並賢之非以其時
　不同所處亦異而其道未嘗不一乎由是觀之子陵
　之不仕與公之仕未易斷以迹也葢子陵之不仕非
　以自潔也所以激昻節義而救西都頹靡之俗也公
　之仕非以自利也所以挾持世道而弭一時朋黨之
　禍也迹雖不同道豈異乎方其以卑官下僚自結人
　主精誠所格朕兆形焉豈非臣子難逢之㑹然是時
　也上雖有意嚮善而志未決元祐諸賢雖稍稍參用
　而勢未定正安危理亂之岐途也公懇懇盡言所以
　堅明主意保合善類者不遺餘力使公之道得行則
　二蔡之姦不攻而自卻紹述之説不沮而自消王室
　尊安戎狄退聴其為國家生民之福詎可量也哉奈
　何正邪消長之勢一分公之身弗獲安于朝廷之上
　自是二十年間疽蝕浸滛元氣日以凋耗天下之患
　有不可勝言者事變既極公之言遂為靈龜大蔡建
　炎中興褒表遺直公身雖不及見然髙風凜凜千載
　而下猶足以起衰懦而羞姦諛信乎其無媿于子陵
　也
　　　豐稷　清敏公
　　字相之明州鄞縣人舉進士為䝉城簿稍擢監察
　　御史裏行除著作佐郎遷吏部員外郎利路憲哲
　　宗立徙成都召為工部員外郎遷殿中侍御史遷
　　右司諌改國子司業起居舍人太常少卿祭酒兼
　　侍講拜刑侍以集賢院學士知穎州移江寧府召
　　為吏侍出知河南厯真定穎昌應天府湖杭州徽
　　宗立以左諌議召道除御史中丞左遷工書徙禮
　　部以樞宻直學士知蘇州改越州蔡京相降寳文
　　待制俄奪職知常州貶海州團練副使睦州安置
　　移道州别駕台州居住又除名移越州徙婺州提
　　舉明道宫卒年七十五
疏曰陛下明足以燭萬事之統而不可用其明智足以
　應變曲當而不可用其智順考古道二帝所以聖儀
　式刑文王之典成王所以賢偏聴生姦獨任成亂此
　古今之大患帝王之深戒也願陛下以洪範為元龜
　祖訓為寳鑑一動于深宫之中思以為則于四海之
　内一言于細氈之上思以為法于千載之下則化行
　俗美中國安逺人服矣
遷中丞首論蔡京之罪京貶又論章惇誤國惇黜又言
　宣仁佐哲宗退黜小人洎小人復用遂造誣謗今宜
　辨明又史官修神宗實錄輙以王安石日録亂之願
　擇史臣申飭成書又數言近習之非㑹曽布由内侍
　進將拜相公謂臺屬曰盍共論之遷工書布遂相
朱晦庵序公遺事曰仲尼亟稱于水曰水哉水哉其詞
　約而㫖㣲矣而孟子論其所取之意乃直以源泉混
　混不舍晝夜盈科而後進放乎四海者言之非其深
　造黙識有以得乎聖人之心孰能知其所説之如此
　而有志之士欲有為于此世者又豈可以不察乎此
　而先立其本哉然自聖賢既逺道學不明士大夫不
　知用心于内以立其本而徒恃其意氣才力之盛以
　能有為于世者葢亦多矣彼其見聞之博詞氣之美
　論議之偉節槩之髙一時之間從其外而觀之豈不
　誠有以過人者然探其中而責其實要其乆而待其
　歸求其充然有以慰滿于人心而無一瑕之可指者
　什伯之中未見其可以一二數也嗚呼若公者其真
　所謂有本者歟觀其平居暇日所以治心養氣而修
　諸身者葢天下之物無足以累其志是以為子則孝
　為吏則亷進而立乎本朝則上自宗廟以及人主之
　身内自禁掖近幸之私而外及乎朝廷卿相之用知
　無不言言無不盡葢有當時法家拂士所為低回遷
　就而詭詞以幸濟者公獨正色誦言無少顧避退未
　嘗以語乎家而其計慮之明諌説之功所以不諧于
　時而卒驗于後者乃反因深文巧詆之筆而後顯及
　其出而賦政于外退處于鄉以至流放轉徙于荒寒
　寂寞之濵而遂奄然以沒其世則其所以處乎巨細
　顯㣲之間者又皆清明純潔而無一毫之歉是非所
　謂源泉混混而放乎四海者邪
　　　陳過庭　忠肅公
　　字賔王本名揚庭徽宗賜以今名越州山隂人舉
　　進士為館陶簿澶州教宰中牟除宗學博擢祠部
　　吏部員外郎遷右司使遼還遷常少起居舍人拜
　　中書舍人禮侍拜御史中丞言忤權貴罷知蘄州
　　未半道責海州團練副使黄州安置乆之自便欽
　　宗立以兵侍召復拜中丞徙禮書擢右丞遷中書
　　侍郎使金虜往河北死于燕山年六十贈開府儀
　　同三司
使遼國還徽宗問虜主苦風痺手足不舉及箭損二目
　是否公對恐傳者之妄今日之務當安不忘危治不
　忘亂雖盟好足恃亦宜以邉備為念上然之
為右司凡四年時大臣各立黨不協同列或隂為向背
　唯公無所附也上曰陳過庭中立不倚者也
方臘反公言致冦者蔡京養冦者王黼竄二人則冦自
　平又論朱勔父子本刑餘之人交結權近竊取名器
　賄賂狼籍罪惡顯著宜正典刑以謝天下由是大忤
　權貴
公見自壬戌至戊辰七日之内彗星見于天之東北奏
　曰伏以陛下恭儉憂勤仁民愛物施于四海不宜致
　此災異凡明于天象者皆曰此金人滅亡之象稽
　之天理驗之人事金人殘暴自取滅亡決有是理雖
　然天道幽逺儻以幽逺而忽著明之戒似非古先哲
　王正厥事以應天變之義況戎敵未殄冦盗未平主
　威未振國勢未強權綱未舉紀律未嚴是非未明賞
　罰未當罪人巳得而未加明刑寛詔已頒而未䝉實
　惠倉庫未盈私室未富貴近之列未得正人州縣之
　間未皆亷吏命令數下而數易差除屢報而屢移朝
　有姑息之政吏多冗濫之員如是則星象埀戒其可
　忽乎切自警畏内修徳外修政進君子退小人奬亷
　潔蠲苛撓修兵甲選車徒備邉陲儲粮食恤民隠去
　冗吏除弊源庶幾去災為福矣
金人再犯京師議割兩河須大臣偕行聶昌耿南仲皆
　以事辭公曰主憂臣辱臣願效死欽宗揮涕歎息留
　不遣及城陷始行二駕北狩公巳在河北因留不得
　歸死于燕山
　　　陳師錫
　　字伯修建之建陽人舉進士為昭慶軍書記宰臨
　　安縣召為監察御史知淮陽軍提㸃開封諸縣鎮
　　事知解州入為考功員外郎知宣州移蘇州徽宗
　　即位召為殿中侍御史
諌官御史専以犯顔嬰鱗排擊奸邪為職若論而不切
　則不能起人主之意辨之不早則不能折禍亂之萌
　建中靖國初蔡京方為翰林學士承㫖雖明智之士
　未能知其必亂天下也公獨慨然論奏條其過惡章
　凡四五上而不已且曰若果用京則治亂自此分祖
　宗基業自此隳臣非自愛而憂之葢為陛下憂為社
　稷憂為天下賢人君子憂未幾京遂為執政盡逐異
　已者固寵市權營惑主聴握國柄者幾二三十年諌
　諍之路自此塞絶卒之兵革洊興生民塗炭公之言
　始效于此可不謂先見之明乎
　
　
　
　
　
　
　
　
　
　
　宋名臣言行録續集巻一
欽定四庫全書
　宋名臣言行錄續集巻二
　　　　　　　　　　　宋　李幼武　纂集
　　　吳敏
　　字元忠真州人大觀二年賜上舍出身靖康初以
　　中大夫門下侍郎知樞宻院事尋除少宰兼中書
　　侍郎罷為觀文殿學士提舉崇福宫尋知揚州提
　　舉明道宫紹興初知潭州力辭改資政學士提舉
　　洞霄宫復觀文學士湖廣宣撫二年復宫祠三年
　　卒
公請三省宻院並依祖宗法又請褒贈司馬光范純仁
　張商英仍罷元祐學術之禁以示好惡上猶憚元祐
　之名遂取筆塗純仁為仲淹曰庶不専顯元祐也故
　當日詔書仲淹仍序光下
先是上每夕焚露香禱于天曰願盡力興復政事褒拔
　賢俊以救天下至是公奏上曰政事之規陛下定於
　露香之禱矣今當次第行之耳而臣有為臣私計者
　二事願言之昔唐李徳裕有言宰相寧可亟罪不可
　使政令不歸中書今臣既備位願陛下如察其不能
　亟罷可也不可使政令不由二省上曰好公又曰蘇
　軾有言祖宗重臺諌迺是察大臣之為奸者葢國朝
　之制似乎内重則天下之權萃于宰相故以臺諌察
　之臣雖任相事願陛下常開言路以通下情上又曰
　好
又為上言藝祖受命初不得已親定澤潞維揚自是休
　息十年而後用師四方初親駕河東不能下退乃遣
　將平蜀自發兵至破蜀凡四十六日自古無如是之
　速然破蜀之後蜀中復亂三年而後定於是擢曹彬
　廢王全斌以厲諸將藝祖將將紀律自此分明于是
　下荆湖交廣平江南朝兩浙莫不如志葢天造草昧
　艱難如此今陛下當法藝祖以武定天下然須持之
　以乆以夷大難自蔡京王黼壊文髙俅童貫壊武綱
　紀大亂禍釁巳乆願陛下克寛聖心無欲速則大業
　可成又言漢文帝用惇厚長者天下安富武帝用材
　天下始多事本朝仁宗皇帝恭儉寛仁所用皆重厚
　日計不足嵗計有餘神宗皇帝勵精政事王安石始
　用材急功利然風俗自是壊要之今日藝祖之英武
　仁宗之恭儉寛仁陛下所當法也又為上言為天下
　者當為一物近年以來有御前錢有朝廷錢有有司
　錢人材亦然有親擢有大臣薦引一天下而自為分
　别如此是以大壊其極至于君臣相疑而政令改行
　故臣願陛下常視天下為一物則事可成上皆嘉納
又奏臣聞六經垂訓葢天所以奠世法也三代以後凡
　生民有一飯之安皆六經之功世葢由之而不知乆
　矣獨恨更秦之禍禮樂缺亡而近者王安石以經術
　自任又廢其一意謂魯史既亡而三傳不足取信則
　春秋永無復可考不知聖人作經豈不料後世綿逺
　羣言次第湮沒而此經獨存當是時聖人豈不欲明
　其説于天下且人之立言辭不達意而必待補足其
　説則其義亦謬矣而聖人之經豈迺至此是弗思之
　甚也昔韓宣子適魯見易象與魯春秋曰周禮盡在
　魯矣易明天道而春秋著世法然則文王之易孔子
　之春秋皆周禮之所在也願下明詔復立春秋學官
　三嵗貢舉遂以取士庶幾共講聖人之遺經以輔世
　教並從之
　　　曹輔
　　字載徳南劔沙縣人元符三年中進士第調福州
　　寧徳尉憂吉除夀州安豐縣簿試中詞學兼茂科
　　除𠡠令所刪定官倅安肅軍除南外宗室財用未
　　一月改祕書正字上書編管郴州坐廢六年量移
　　袁州靖康初召還除諌議尋遷給事中除御史中
　　丞除僉書宻院張邦昌僭位脅公視事歸卧私室
　　病不出以死自誓遂奔濟州迎駕上即位差内侍
　　押赴都堂供職是日得暑病連上三章乞致仕未
　　允薨于位年五十九
宣和初車駕輕出朝士大夫寒心莫敢言者公為正字
　慨然上書翌日上出示宰執令召赴都堂審問太宰
　余深曰小臣敢論許大事公曰臣有小大愛君之心
　一也深曰如言兵戈起于軫下無乃太峻否曰小臣
　言不激切無以感悟至尊少宰王黼曰有是事乎公
　曰兹事里巷細民無不知者相公當國獨不知邪曽
　此不知焉用彼相黼惡其侵巳令吏從公受詞公操
　筆曰區區之心一無所求愛君而已詞再卻之卒不
　易其語以聞上令與逺小監當既而編管郴州
被㫖引對論事畢上曰今所慮在金人公曰有賢相則
　金不足慮上曰朕所慮為無將也公曰漢髙祖得蕭
　何為丞相何進韓信為大將軍屬以兵柄卒成帝業
　相得人則韓信出矣無將亦非所慮他日又面奏陛
　下用此數人于艱難之際敗事必矣
又乞以河北河東陜西三路有習知山川險易出入向
　背繪為三圖以進標掲控扼形勢之地以究知分屯
　戰守制敵之要遣將出師則按圖指蹤而廟筭決矣
王雲出使遣人回奏大金意欲得十六字徽號及玉輅
　兖冕儀物之類且云不復索三鎮朝廷釋然解憂欲
　推尊借大為不可加之語以崇奉之乘輿上服徑推
　輓出境以為屈已愛民社稷大計當如此臣竊以為
　社稷大計在此一舉誠不可忽然或者知寛憂于一
　時而不知移禍于異日將使天地易位神民失歸逆
　行倒置有不忍言何則既與之以如是之名彼將縁
　名而責實既與之以如是之器彼將縁器而致用一
　二年間或以觀兵較獵或以省方巡狩為名悉其國
　衆進壓我境侈辭大意以號令我自謂據域中最大
　臣妾海宇當是時能俛首而聴之乎抑猶有以卻之
　也郤之則強弱不敵其禍甚于前俛首聴從則天地
　安得不易位神民安得不失歸乎又引魯仲連却帝
　秦之説以為證累千餘言曲折詳盡此其大畧也
諸奉使計議人並改為和議左右二輔臣議不協遽圖
　引去公疏曰今之議者一于和非也一于戰亦非也
　一于和則敵勢慿陵國威沮折三鎮之求復尋前約
　一于戰則堂堂二百年基業決成敗于交鋒之間其
　危甚矣臣願以和為名以戰為實二者不可一廢惟
　吾先後用之耳上深然之
又言金使王汭以和為名朝夕到闕恐謀國之臣便以
　甘言軟語為敵真情或至緩備墮金人計中則前日
　之禍踵而至矣因論朝廷宜急而緩者五事以獻如
　邢洛磁相當敵南衝而不命將分兵團集民伍置屯
　列寨之類是也皆一時要務
金逼京城宰相何㮚領守禦公副之㮚忌公奏遣報謝
　北軍公留金營七日而歸㮚方信妖人郭京用六甲
　兵募市井無賴數千堅持出戰公曰自古用兵未有
　以妖術成功者力爭不從以病乞解機務凡三章未
　報京城已失守金人以大元帥握兵在外不自安欲
　令迎還京師朝廷不得已遣兵往興仁府迎之公宻
　啓上曰方今外援獨康王耳不若留在外使敵猶有
　所憚上曰卿言極是但得一公文回報足矣公至興
　仁以其情語守遂收公文以歸金再邀鑾輿出郊議
　未決㮚奏事出云翌日車駕出城公遽云金意殆不
　可測此行恐與前日不同㮚厲聲詬公公又率馮澥
　共説之澥與㮚同鄉齒長冀幸一聴㮚不從及幸金
　營至北狩皆如所料
　將北去遣使押公還時邦昌僭立二十餘日矣既歸
　卧病不出邦昌屢脅公視事卒辭之以死自誓潛以
　書遣太學生楊愿陳扑獻康王㑹王遣黄永錫至京
　師公因具述圍城及遭變始末附以進遂奔濟州迎
　駕
公從駕至南京首陳五事一曰分屯要害以整兵伍二
　曰疆理新都以便公私三曰甄收人材駕御用之共
　圖勲烈四曰恩威並行叛而討之服而舍之五曰裂
　近邉之地為數節鎮以謹防秋上嘉納之
　　　孫傅　忠定公
　　字伯野海州人舉進士厯祕書省正字校書郎監
　　察御史從禮部員外郎進祕書少監擢中書舍人
　　以事忤宰相貶蘄州安置靖康初召拜給事中兼
　　侍讀進兵書拜尚書右丞俄同知樞宻院事欽宗
　　再幸於金兼太子少傅行宫留守
髙麗入貢公言使人所過郡調人治舟搔擾生事勞費
　民力以妨農時而于中國無絲毫之益宰相以其所
　論略與蘇軾同貶之
嘗奏乞復祖宗法度欽宗問之公曰祖宗法惠民熙豐
　法惠國崇觀以來法惠姦時謂名言
金攻京城急公親當矢石日夜不少休欽宗再幸北方
　乆不得歸公屢貽書請之不報及廢立檄書至中外
　震駭公大慟乆之曰吾唯知吾君仁聖可帝中國茍
　立異姓吾當死之又數請上還闕明日金大闢南薫
　門陳兵索道君皇帝后諸王妃主公獨留中宫太子
　不遣宻謀欲以黄金五千兩匿太子于民間别以狀
　𩔖太子者并宦者二人擊殺之并取當死囚數人以
　其首同死兒并宦者尸送金營告以宦者竊太子欲
　投軍前都人爭而殺之誤傷太子因以兵討定斬其
　為亂者茍尚不巳欲繼之以死越五日無肯當之者
　拊膺大慟曰吾太子傅義當同死生今主辱臣死之
　時虜雖不索吾當從太子行求見二酋以義責之庶
　幾萬一然後就死時方在皇城司有子来省公曰使
　若勿来而竟来耶吾已分死國矣叱使速去勿亂人
　意其子曰大人以身狥國尚何言哉願大人力保太
　子遂以留守事付王時雍有頃從皇后皇太子至南
　薫門求出守門止之曰軍中唯求皇后皇太子留守
　何出耶公曰主上既辱太子復出我宋之大臣且太
　子傅也上既不回當以死從太子金以尼瑪哈命召之
　而出不知所終
　　　許份
　　字子大其先光之固始人今為閩人以父將恩補
　　承務郎監國子監書庫崇寧初登甲科除祕書省
　　校書郎遷實錄院檢討官改國史編修主管太平
　　宫特除直祕閣遷龍圖閣崇福宫祠除鴻臚卿以
　　親老辭主明道宫丁吉除宗少除徽制提舉萬夀
　　觀同修國史俄知鄧州兼荆安安撫提舉萬夀觀
　　知蔡州改揚州兼淮東兵鈐奏事除徽猷直學士
　　靖康初除龍圖直學士再任揚州以疾請祠提舉
　　明道宫告老紹興三年十月薨年五十四
知鄧州政尚寛厚務為勸戒而人盡其情庭無留訟葢
　一本于誠信故人愛服之鄰路饑流死載道鄧州賴
　公獨安詔公賑濟公置場列室具器用異旗物鳴鼔
　給食率三日一詣問飢飽而勞苦其病羸凡十月全
　活饑民二萬六千九百有竒
上殿論時政得失言多迕時相意上皇稱善而用事者
　極力排恨上曰許將之子賢能世其家朕舊知之故
　讒不行
上宣諭揚州古名郡今委卿剗除宿弊公因請曰臣聞
　應奉司封記花竹凡山林之勝士民之居騷然無復
　遺地願悉罷去又言維揚一都㑹而止江都天長兩
　縣不足以供經費而泰州之泰興舊屬邑也願復之
　又言異時帥臣于經賦外増上供九萬四千餘斛而
　民不堪願如政和三年舊額上皆從之
金人再入冦公即日檄一路兵勤王進討解亳州之圍
　而漕粮至畿甸者不絶時諸路兵入援所至或縱剽
　掠多不聴入州城軍士病之公大啓城闉至者撫勞
　而去秋毫無犯城之圯者公一新之不踰月而功就
　故金人兩至中都而維揚之民晏如也
公之父當朝適值蔡京變法之秋中立不倚維持祖宗
　舊典抑其過甚京不得逞天下倚重上皇欲復用不
　果而有意于公公亦痛先志之不盡展時感激論事
　而小人又沮之連牧三郡愛民有古循吏之典刑亦
　略見施設矣
　　　錢即　忠定公
　　字中道世為開封人父居宜興今為毗陵人中熙
　　寧九年進士第授安州司理移懐州推知臨安縣
　　丞調福州察推丁吉調睦州推丁母憂吉宰穎昌
　　府郾城縣奉二后園陵辟為京西漕屬崇寧中檄
　　巡行塞下還除提舉鄜延路弓箭手就除陜西運
　　判收復銀州㫖専董芻粮除鄜延經略安撫判官
　　權帥事召除直龍圖知慶州兼環慶經畧安撫踰
　　年知延安兼鄜延帥除集撰徽猷待制顯謨直學
　　士力詆童貫貶永州團練副使永州安置在永數
　　月復徽制永興帥在道除興仁守改青州改河東
　　帥知太原政和五年丐祠五疏乃提舉洞霄宫復
　　徽直知宣州除龍圖閣學士三疏告老授正奉大
　　夫致仕家居三年薨
公初莅事吏有誣服自盗抵死屬邑具獄上于郡公明
　其寃守將喜而謂曰劾縣獄當得賞答曰治獄得情
　乃其職擠人以論功非吾志也聞者歎服滕公甫力
　薦之稱有氣節異時必為名臣
三衢有寃獄乆不決屬部使者以閭里宿怨檄往按治
　挾薦牘動公風欲鍜錬以快其私至則折獄平允全
　活二十三人或問之對曰吾寧老死選中豈忍以數
　十人易一薦哉
自為幕府以方畧聞後稍權帥事望實益孚上深知其
　才驛召赴闕入對上問西人兵力公曰夏國本數州
　之地盗據靈夏浸以強大元豐中兵其城下羌戎壅
　河決水士馬幾殱遂無成功上曰靈武終不可取耶
　公曰戎狄之民皆兵也居不糜廩粟動不勞轉輸故
　便于用衆雖兵之去来飄忽如風雨而不能持乆又
　其所短也願申戒邉臣嚴飾武備蒐練戎士積粟堅
　壘先為不可勝之計以觀其釁屈其所長而乘其所
　短則可以得志矣
童貫宣撫陜西法有弛張可從宜者得罷行之長安萬
　物騰涌衆貨益輕乃嚴設科條欲力平之計司承望
　風㫖取市價率減什四違者重寘于法民至罷市又
　行均糴法賤入民粟増估金帛以償之下至蕃兵射
　士之授田者咸被抑配全陜騷然幾至生變帥臣諸
　司不視利病奉行惟恐後公獨以為不可極陳其害
　章上不報時貫方用事權傾中外人皆危之公抗章
　繼上言益切至士大夫聞章中詆貫論事多質直語
　爭傳誦之
　　　种師道　忠憲公
　　字彛叔山西望族也弱冠以伯父諤䕃為三班奉
　　職試法易文階為鎮洮軍推王欽臣辟為熙州推
　　權同谷縣累遷提舉秦鳳常平換莊宅使知徳順
　　軍忤蔡京意罷入黨籍屏居十餘年始得武功大
　　夫忠州刺史涇原兵鈐知懐徳軍召問得請提舉
　　崇福宫乆之復以涇原鈐轄知西安州遷左武大
　　夫康州防禦拜龍神衛四廂都指揮使洺州防禦
　　使知渭州節制諸道兵進侍衛親軍馬軍副都指
　　揮使應道軍承宣使以靖夏城失守降隴州防禦
　　使尋以都統制出蕭關還拜保靜軍節度使童貫
　　伐燕命盡䕶諸將師無功宻奏其助賊沮軍責授
　　右衛將軍致仕上思之起為憲州刺史知環州尋
　　還保靜軍節度使復致仕金人南来拜靜難軍節
　　度使京畿兩河制置使將援兵至闕上别置宣撫
　　司除同知樞宻院京畿兩河宣撫使尋罷樞宻及
　　宣撫加檢校少傅鎮洮軍節度使留京師提舉中
　　太二宫許翰論薦復節制河北除宣諭使尋復同
　　知加太尉仍鎮洮軍節度使兩河宣撫使靖康初
　　十一月四日卒
政和初夏國議畫界其使焦彦堅以故地為請累數百
　言公曰如言故地當以漢唐為正則君之疆土益蹙
　矣彦堅驚謝曰敢不唯公命自公守境國人受不擾
　之賜恨不獲伸子姪之禮于下執耳懐徳為西方極
　邉公築同樂園于郊常從賔客鼓吹宴集其間吏民
　熙熙忘其身之在絶塞也
公初為制置使聴用便宜檄取兵食公聞命即發㑹姚
　平仲嘗以涇原騎兵二千步兵一千更戍燕山未行
　公遂率與俱北至洛陽而斡里雅布師已屯于城之北
　或止公勿行曰賊勢方鋭我以偏師先犯之勝負見
　矣四方勤王之師視此以為去就盍止少駐汜水以
　謀萬全公曰吾兵少若遲回不進形見情得秪取辱
　焉今鼓行而前彼安能知吾虚實都人知吾來士氣
　自振何憂賊焉上聞其至喜甚開安上門命李綱迎
　勞既入見時已與金人議和上曰今日之事卿意如
　何公曰女真不知兵豈有孤軍深入人境而能善其
　歸乎上曰業已講好矣對曰臣以軍旅之事事陛下
　餘非所敢知也即拜同知公時被病特命母拜許肩
　輿入朝家人掖升殿金使王汭素頡頏方入對望見
　公拜跪稍如禮上顧笑曰彼為卿故也自敵渡河京
　師諸門盡閉市無薪菜公請啓西南壁聴民出入如
　平常又請緩與金帛禁游騎使不得逺掠俟彼惰歸
　扼而殱諸河執政聞其言止此易之
上方倚公以謀國而种氏姚氏素為山西巨室兩家子
　弟不相下時平仲之父古帥熙河以兵勤王平仲恐
　功名之㑹獨歸于种氏乃以士不得速戰有怨言達
　于上上一日遣使五輩促公進戰公言過春分節可
　擊時相距纔八日葢遲其弟師中及姚古之至也平
　仲欲夜叩金營生擒斡里雅布奉康王以歸故公言不
　用既而平仲謀泄金先事設備及平仲率步騎萬人
　夜刼寨反為所敗而還初公請簡料勤王之師分為
　三等出戰餘皆守城先立理賞之格以示之選將分
　總距賊寨二三里環營守之絶其剽掠使其乏食趣
　姚古以所領西師㑹河朔將兵選精鋭五萬人自河
　陽駐滑州進屯賊營之後尅日併力攻之此必勝之
　䇿也不聴平仲敗公復言刼寨已誤然兵家亦有出
　其不意者今夕再遣兵分道攻之亦一竒也如猶不
　勝每夕以數千人擾之不十日賊遁矣李邦彦等畏
　懦不能用
是日公分軍屯城西其後軍適虜掠之戰于板橋斬首
　十七級至夜遣人焚馬監東廊金懼于牟馳岡穿塹
　立寨為自衛之計
公入對次見都堂李邦彦以下與議和戰之計答對往
　復而邦彦弗識獨大笑而已是後廟堂懲二月一日
　刼寨之事自此因噎廢食公與李綱遂俱掣其肘公
　知兵有謀艱難時獨巍然有柱石望為執政所二三
　故使其進退翕忽終不能用
靖康之變公首先赴難上召問計安出公奏云臣以議
　和非也京師周回八十里如何可圍城髙數十丈粟
　支數十年不可攻也欲于城内劄寨而城上嚴守拒
　戰以待勤王之師不踰數月彼自困矣然業巳講和
　不可止金銀不足請見數與之如其不退乃與之戰
　且四鎮之地内保州乃宣祖陵寢斷不宜割與上令
　公于政事堂共議公見邦彦曰某在西土不知京城
　堅髙如此備禦有餘京師之民雖不能戰亦可使守
　但患無粮耳若粮食有餘器甲精鋭京師十萬衆盡
　皆兵也邦彦曰素不習武事不知出此公嘆曰相公
　不習兵豈不聞往古守城者乎又曰聞城外居民悉
　為賊殺掠畜産甚多亦為賊有當時既聞賊来何不
　悉令城外百姓撒去屋舍搬其所蓄盡入城中乃遽
　閉門以遺賊資何也邦彦曰倉卒之際不暇及此公
　笑曰好荒左右皆笑公與邦彦議人人異同惟李綱
　與公合奏公所議而請身任其責後以綱為守禦使
　用公計遣使以金帛不足事曉諭尼瑪哈尼瑪哈意不
　滿引兵攻城綱出兵小不利邦彦等歸罪公與綱而
　罷其兵兩日人情危駭而上不知也(靖康太/學遺錄)
中丞許翰上疏曰伏見罷師道提舉中太一宫中外聞
　之悵然失色按師道沈毅有謀山西將士人人信服
　素聞其賢臣所詢訪數十百人皆言師道雖已老疾
　智慮不衰而朝廷以為老無計䇿不可復用且昔秦
　始皇老王翦而用李信兵辱于楚漢宣帝用充國之
　老終漢之世無西戎之患自吕望以来用老將收功
　者難一一數以古揆今則師道之老而木訥未當謂
　不可用也今無故解其兵權委之道館使士氣消沮
　民心疑惑臣竊恨之
翰章累上言復師道兵柄上曰師道老矣難用當使卿
　見之令相見于殿門外公寂然不語翰因言平仲城
　下用兵之失以感發之公始言我寡彼衆當分兵結
　寨守要地使粮道不通挫以持乆可破也翰深歎息
　其言復上奏師道智慮未衰方時多故而虎臣置之
　散地非䇿也
尼瑪哈之兵聞巳和而退命公宣撫河北駐滑州復命兼
　河東宣撫公乃請合山東陜西京畿之兵屯于青滄
　滑衛河陽預為防秋之計徐處仁等謂金人重載甫
　還豈能復来不宜先自擾費且示敵以弱議格不用
公駐河陽金使王汭来禮甚倨公知金必大舉即上疏
　請幸長安以守禦事付將帥朝廷謂其怯復召還不
　能入見矣
金陷京城上聞之慟哭曰朕不用師道言以至于此春
　初金之去也公嘗勸上半渡擊之不從曰異日必為
　後患至是果然
　
　
　
　
　
　
　宋名臣言行録續集巻二
欽定四庫全書
　宋名臣言行錄續集巻三
　　　　　　　　　　　宋　李幼武　纂集
　　　傅察　忠肅公
　　字公晦獻簡公之從孫孟州濟源人年十七以類
　　試河北運司髙薦試禮部以避親别試復在髙選
　　初任青州法厯永平淄川丞乆之除常丞召對除
　　兵部員外郎逾年遷吏部宣和七年十月借宗正
　　少卿接伴金使行至境上不屈遇害年三十七贈
　　徽制乾道中累贈少師
公未廷試蔡京輔政賣弄威權脅制中外且陽示含容
　誘以附已堅欲以女妻公遣其子與術士數輩踵至
　視公又託其姻強公相見公不從識者謂公年少有
　器識未易量也後公為清獻婿京銜之
為接伴使時金人已渝盟公至燕山聞斡里雅布入冦或
　勸其母遽行公曰銜命以出聞難而止若君命何遂
　行遇斡里雅布領兵至金人曰見太子當拜公曰太子
　雖貴人臣也當以賔見何拜為斡里雅布怒曰汝國失
　信吾興師南向海上之盟不可恃也公曰兩國講好
　信使往來項背相望何謂失信太子干盟而動意何
　為乎金左右捉使拜白刃如林公曰死則死耳豈有
　俱人臣而輙拜者或抑捽使伏地公植立衣冠顛頓
　終不屈斡里雅布怒曰爾不拜我耶麾令去公知不免
　謂其下曰彼脅我以拜我義不辱我死必矣我父母
　老素鍾念我聞之必大戚若等得脱幸記我言以告
　吾親知我死國少解其無窮之悲也左右盡泣既次
　燕山遂遇害
公生而秀穎異於他兒十嵗不戲弄誦書問學晨夕不
　懈
公忠孝得于天資刻意好學自少至壯未嘗一日廢初
　逰場屋同舍或出入飲博客至公獨在初未為異後
　至每如此人方歎其修謹
公與蔣噩同為接伴遇敵人噩等拜獨公不屈曰主上
　明若日月何欲敗盟南北敵國安知非送死哉我有
　死而巳膝不可屈也
　　　劉韐　忠顯公
　　字仲偃其先京兆人六世祖當五季之亂避地建
　　之崇安遂為閩人登元祐九年第調洪州豐城尉
　　再調秦州陜城令崇寧初王厚帥熙辟狄道令復
　　辟經幹轉武勝軍節僉京漕吳擇仁辟主管丁吉
　　監在京綾錦院轉朝散郎提舉陜西貨司召至除
　　直祕閣領轉運司事升祕撰遷中大夫除制置解
　　監副使尋領使事除集撰改陜西漕使宣和初丐
　　祠除徽制主西京崇福宫除知越州明年詔拜述
　　古直學四年召㫖充宣撫司參謀官五年遷光禄
　　大夫顯謨學士知建州改福州除延康學士尋落
　　職提舉洪慶宫尋復職知荆南府改建州除真定
　　帥靖康初拜資政學士遷銀青拜河北帥未行復
　　拜河北河東宣撫副使繼除都大京城四壁守禦
　　使即報罷為時相所擠降五官落職宫祠二年遣
　　使金金人欲用之不屈而終年六十一詔復官贈
　　資政大學士
初尉豐城嵗饑多盗旁邑率以捕殺希賞公曰此飢民
　救死耳率豪右出穀賑䘏之存活者甚衆盗亦戢
方臘反陷杭睦二州杭越阻一水越大震官吏悉遁或
　請公行公曰吾為郡守將與城存亡不為動民聞公
　言稍還公下令曰富者出財壯者出力民讙奮無敢
　後遂葺壘練兵為戰守備明年二月賊陷衢婺八日
　至城下公麾衆出戰賊大潰横尸蔽野自是不敢近
　公境温台明以越為屏蔽亦賴以全越民相與剏生
　祠比屋繪其像飲食必祝曰活我者劉公也
中使自京師来出御札督戰且諭將佐僚屬曰朝廷與
　金人約夾攻契丹乆矣我若罷兵彼將滅遼與我為
　鄰得無責言乎若使異時生釁誰任其責公曰與外
　國共事非計也童貫怒曰此出上意公以為非計何
　也公曰自古與外國共事鮮無後患事不成則信義
　恩威俱廢四鄰解體事成則敵人恃功必有邀索唐
　以回紇破安禄山納侮召亂百年不已況金人氣燄
　非回紇之比乎
初金之入真定也父老號呼曰使劉資政在鎮豈有此
　禍金益知公名必欲得公宰相紿以割地遣公往
　以其國僕射韓正館公于城南夀聖院正言國相知
　公名今欲用公矣公曰偷生以事二姓有死不為也
　金謂尼瑪哈為國相云明年正月正見公言欲以公為
　正代許以家屬行公仰天大呼曰有是乎歸召指使
　陳灌等曰金乃欲用我我當以死報國耳灌等泣且
　拜公曰死生命也寧為不義屈乎即手書片紙曰金
　人不以予為有罪而以予為可用夫正女不事二夫
　忠臣不事兩君以順為正者妾婦之道此予所以必
　死也付灌持歸報諸子即沐浴更衣酌巵酒以衣絛
　自經時十六日也燕人雜然嘆曰劉相公忠臣也因
　與灌共瘞公夀聖院西崗上遍題院壁識其處灌逸
　歸報公子子羽具棺衾公故將王􁣣等以兵䕶出城
　大殮公薨八十日矣顔色如生觀者異焉
公為人莊重寛厚寡言笑與人交謙恭若有所畏至臨
　大事則毅然不可奪累厯大藩事無巨細必親臨之
　至忘寢食雖盛暑寒不憚也不喜宴逰稍暇逸心不
　自安為政愛人出于誠心求民瘼如去已病齦齕豪
　強不顧其難必極力而後已小民犯罪或越法縱舍
　至大奸則立斷不疑
公厯事二朝軍旅事未嘗不在其間意甚厭之抗章求
　閑略無虚嵗宣和間鎮長樂公以書生起白屋一旦
　持帥節過家上冡與親舊揮金把酒勞問平生留連
　旬日不忍去閩人榮之晚益厭宦逰買田嘉興將老
　焉舍旁有水竹自長樂歸日與里中賢士大夫逍遥
　放浪相娱樂恬然無仕進意而朝廷用之不置也
公長慮逺識得于事先料敵強弱計事可否後悉如其
　言厯官皆補外人恨其未用及時當多故始付以大
　計而動輙齟齬不得施其謀雖以身狥國無負于幽
　顯而有志之士為國惜之
李忠定綱輓公詩序曰士固有一死或重于太山或輕
　于鴻毛非死之難處死之難也公毅然不動其心視
　死如歸遺書其家陳義可觀足以激懦夫而羞失節
　之士豈不誠烈丈夫哉
宇文虚中撰𠡠賜旌忠褒節碑曰平昔無事時公頻使
　于外未嘗陪鳴玉之列間一入朝言者隨而擊之在
　圍城中尚不為時相所容一旦死難毅然在他人之
　前乃知忠義之士固自有守
又曰古語有之謀人之軍師敗則死之謀人之邦國危
　則亡之公之始議欲以計勝敵而以激怒輕戰為戒
　顓謀者與公相違卒以致禍謀者不能即死而公乃
　先死此尤為忠臣義士之所難也
　　　程振
　　字伯起饒之樂平人入太學崇寧三年幸學以髙
　　第補和州教留辟雍乆之遷博士擢常博丐外京
　　西提學五年改京南倉入尚書膳部員外郎逾年
　　監察御史遷司業兼太子舍人改國子祭酒遷左
　　司員外郎兼官如故除中書舍人忤王黼諷言者
　　論之責提舉冲佑觀時宣和三年也明年復集撰
　　丁尋復徽制中舍皆力辭不拜淵聖受禪忽除吏
　　侍連章求去不允除開封尹除刑侍靖康初兵陷
　　京師求金冐死直前遇害時二年二月二十五日
　　也年五十七建炎初進朝議大夫贈端明學士
初見太子東宫言古者大祭祀登餕受爵必以上嗣既
　經禮所載且元豐彛典具存昨上有事明堂而殿下
　不與非所以尊宗廟重社稷太子矍然曰初無人及
　此由是驟加奬重
方臘暴浙右公為王黼言宜乘此時言天下弊事庶幾
　稍革當天意順人心黼怏怏不悦曰上且謂某挾冦
　奈何公知黼忌其言不答趨出然太子薦公甚力朝
　廷莫知㑹兩省官缺上曰程某老成忠實必以為給
　事中黼銜前忿不能平曰公資淺且雅長詞令止除
　中書舍人
淵聖受禪公以大臣不協議論多駁詔令輕改失其事
　幾如金人且拏兵半年而至今不解者以或和或戰
　之説未一故也裁抑濫賞如黒白易分而數月之間
　三變其説者以廟堂不能忘私而多與其黨為地故
　也今日一人言之以為非而止或出聖斷踰度而不
　暇疇咨或用大臣偏僻而遂形播告所以動未必善
　處未必宜乃輙為之反汗焉其勢不得不爾也及聞
　虜㓂河北力請合諸路兵掎角擊之以牽其勢且曰
　彼猖獗如此陛下猶欲守和議而不使之少有所懲
　創乎淵聖雖美其言而奪于大臣不能用
靖康二年金邀天子幸其營公亟白宰相何㮚思所以
　折虜之語告于上而却之㮚私宣言翌日車駕出城
　羣臣失色已而金索金繒無藝府庫不足以民財繼
　之詔尚書梅執禮侍郎陳知質及公給事中安扶督
　民輸一日金坐城闉猥謂四人者吾國賦羊馬于民
　率比屋相甲乙若甲輸而乙否則執而誅之誰敢違
　者意民窮且變生將投隙而逞四人者同辭而對曰
　今天子䝉塵臣民皆願前死雖肝腦不計也于金繒
　何有哉顧誠亡以塞責金大怒問官長安在欲加以
　罪而置其餘公恐尚書坐之遽前曰皆官長也金不
　勝忿四人者皆死之上即位哀其忠降璽書褒嘆
初公為中書舍人王黼以客沈積中帥河朔欲覘虜圖
　燕公語積中當思異時覆族之禍積中佩公戒至所
　部首以書謝公盛言其不可之狀公具以其語告諸
　朝洎公左遷童貫蔡攸卒興是役致變起肘腋而公
　罹其凶故聞公之喪士無賢愚皆為之出涕
宣和中上皇崇道家之説公至東宫淵聖問焉公對甚
　悉其畧曰周公作鴟鴞之詩孔子以為知道其言不
　過迨天之未隂雨徹彼桑土綢繆牖戸而已老子著
　道經亦曰為之于未有治之于未亂葢老氏與孔子
　合者如此今不固根本于無事之時而徒事目前之
　功非二聖人之意他日淵聖為太上皇道之太上皇
　頗歎美健羡疏左右近習之臣而楊戩方興龍徳太
　一之役懼不能得因肆讒説家令楊馮將輔太子幸
　非常太上皇震怒執楊馮而誅之淵聖之言亦廢及
　靖康中公尹天府言利者頗欲離間兩宫公心獨鄙
　之每調和父子之間甚有恩意如詔鞫龍徳近侍梁
　忻之類特寛其丈由是纎芥之疑不行聞者歎服
公天資樂易與人談笑極醖藉風流至論事則挺然不
　可回奪居鄉専趍人之急以急抵公門者未嘗辭于
　書無所不觀亦無所不學屬文敏贍下筆才能自休
　書記翩翩千里如對靣語見之者把翫無斁爭藏之
　為榮
嗚呼士方平時劇談指掌以禍福死生自任而謂人不
　能此直易爾一旦臨利害僅如秋毫鮮不喪厥心而
　移其所守若夫規以身免而推禍于他人者比肩接
　迹也聞公之風者亦可少媿哉銘曰惟祝融之苗裔
　兮公鼻祖曰伯休越漢唐而南徙兮家洎川之上㳺
　天既予公以修能兮又重之以姱節冠切雲而事君
　兮景忠精之前哲氛祲忽其蔽日兮神龍蕩而失淵
　衆憚殃而逭禍兮公踽踽而直前左攙搶而右窫窬
　兮公胡獨離此患茍殺身而成仁兮齊死生于夜旦
　紛衆美曽不概見兮獨令名之庶幾偉蕩隂之節死
　兮吾將從晉賢之所歸(龍溪汪藻/撰墓誌)
　　　李若水　忠愍公
　　字清卿洺州曲周人擢上舍第為元城尉平陽府
　　錄濟南府教除太學博靖康初使金除著作佐郎
　　使還擢禮書力辭改吏侍兼權開封尹二年死於
　　金年二十五建炎初贈觀文殿學士
蔡京復相老而耄事一出于子絛少宰李邦彦欲謝病
　去公曰大臣以道事君不可則止去就之義當決之
　于上前詎可奄奄以病退哉
公見尼瑪哈于太原尼瑪哈遣王汭偕来十一月還朝間二
　日敵騎南牧公副馮澥使之至中牟㑹守河兵亂相
　驚以敵至左右駭顧謀取間道以去公謂澥曰戍卒
　宵潰公不可效之某死不避也遂由故道行日一奏
　京師言金兵且至宜選將練兵褒有功勸戰士修城
　郭飭守備以待其来和議必不可諧也至懐州遇金
　人館伴劉思蕭慶言以遣使京師請以河為界因隨
　其軍行至京西之境而聞耿南仲聶昌出使割地界
　矣尼瑪哈至京城外獨遣澥同慶入城請與皇帝相見
　議盟誓不從又請與道君相見亦不從但許宰相親
　王出後數日遣兩執政兩宗室分使金軍尼瑪哈冐
　矢石督攻甚急城陷金召公公出見二酋曰令何相
　公来計事不則縱兵入城矣遂入見欽宗時獨何㮚
　孫傅梅執禮秦檜并宦者數人在左右公具傳金人
　語乃遣㮚行明日又命濟王及陳過庭偕往㮚還言
　二帥請與道君相見欽宗曰朕當自往耳豈可使道
　君皇帝䝉塵哉明日上幸金營留三日而還
二年金遣使以書来言曰農務方興將歸矣徽號事當
　面議請皇帝出郊遂以明日出公扈從既而金遣蕭
　太師者易御服公忿怒抱持上呼天聲苦數聲大呼
　罵且泣曰吾君華夏真主爾輩敢無禮耶衆擊之面
　目為傷氣結仆地良乆乃蘇金使人監視日三飯飲
　之公絶不食金怒囚之蕭太師者數来勸勉公嘆曰
　天無二日某寧有二主哉其僕𨽻亦来慰解曰侍郎
　父母春秋髙兄弟衆奈何公叱曰忠臣事君有死無
　二吾終不復顧家矣雖然吾親老矣若歸勿遽言恐
　傷吾親意令兄弟輩徐徐言吾死國也公母張氏聞
　變哭且言曰吾子死難必矣
又旬日尼瑪哈召公議立異姓公曰道君皇帝為生靈計
　罪已内禪主上仁孝恭儉未有過失豈可輕議廢立
　尼瑪哈曰趙皇失信安得為無過公曰若以失信為過
　則女乃失信之尤者乃厯數其過曰女伐人之國不
　務全安生民徒掠金帛子女以為豐肆為封豕長蛇
　黷貨無厭女真一劇賊罵不已尼瑪哈令曰擁之去反
　顧罵益甚至郊壇側謂其下謝寧曰我為國死職耳
　併累若等也監軍曰吾為公釋此人使歸公能從我
　乎公復罵不已遂見殺
一云粘罕再召公出公知虜難以義動因厯數其失信
　大聲抗論云皇帝非失信以祖宗積累之難三世方
　得河東陵寢在焉曽不敢輕與人惟義所在而巳且
　如二元帥自去年城陷之後再與主上議和永事大
　國㰱血未乾又復違背又于金銀所需之外種種需
　索無厭貪人土地取人婦女玉帛覆我宗社害我生
　靈是一巨賊耳尼瑪哈大怒令曳出于青城東華門外
　敲殺之臨死罵聲不絶于口胡相謂曰大遼之破死
　義者十數今南朝惟李侍郎一人
公臨死為歌詩一首其卒章曰矯首問天兮天卒不言
　忠臣效死兮死亦何愆人聞而悲之
公初名若氷上召見惡其若猶弱也氷猶兵也兵不可
　弱遂賜今名
髙宗中興贈公官制詞云段秀實笏擊朱泚顔杲卿面
　罵禄山簡冊有光精爽如在惟爾英烈追配古人
太學生祭公文曰皇穹將傾天柱必折大地欲仆泰岳
　必蹶云云公人中龍肯臣犬豕云云賊據床上天子
　在下公抱帝躬嚼齒大罵公于是時眥裂髪立乾坤
　晝昬鬼神夜泣云云欲贖清卿人萬其身萬人何多
　一世猶輕云云吾將提長劒而登泰華抉浮雲而問
　蒼天雖泣盡而繼之以血安得吾清卿之復然
欽廟宰相皆有誤國之罪故無配享者乾道五年冬當
　祫祭九月常少林栗黄中言當時臣僚遭值艱難莫
　救淪胥罕可稱述而以身狥國名節暴薨者不無其
　人雖生前官品不應配享之科而事變非常難拘定
　制乞特詔侍從臺諌集議奏可中所陳葢指公也汪
　聖錫時為吏書獨以為無可配享乞罷集議從之
　
　
　
　
　
　
　
　
　
　
　
　
　宋名臣言行錄續集卷三
欽定四庫全書
　宋名臣言行錄續集巻四
　　　　　　　　　　　宋　李幼武　纂集
　　　歐陽珣
　　字全美吉之永和人中崇寧五年進士乙科授忠
　　州教知杭州鹽官罷起授南安録靖康初如京師
　　遇國難議割地力爭忤時相命出使河朔進秩朝
　　請郎將作監丞至深州猶力爭金怒殺之紹興中
　　錄其節子夭官其壻臨江曾敏恭
靖康初朝廷議割三鎮地公率其黨九人上書曰地不
　可割越一日集議何㮚而下三十六人無異辭公廷
　爭謂割地奉金非䇿且曰金志不在地願力戰戰敗
　而失其地他日我師取之直舉以與之他日我師取
　之曲時宰懐諼迷國反白遣公蒞割河朔地㑹深州
　等郡義不肯臣金皆固守不下金人以公至城下俾
　致朝命公慟哭謂城上人曰朝廷為姦臣所誤汝等
　勉為忠義以報國吾不愛一死以謝朝廷金人怒執
　公送燕山遂死之
初公詣闕欲論事時葢靖康元年之冬金勢方張甚公
　道出豫章㑹故人為帥惎公姑勿行行且及禍公歎
　曰吾平生患不得死所國蹙如此而謀國者日益鄙
　吾將有所開説説不合而死是吾得死所矣庸可避
　既被命赴金軍即取告身文書畀同年生戴特立曰
　持此歸報吾家吾不生還矣遂行
三松王才臣曰公之死難真舍生取義仗大節寧死不
　折者所謂英雄豪傑之士可以為事君之法也觀其
　與故人帥及同年生之言其不肯折節以茍生葢素
　所蓄積非偶然一決之諒也予嘗論女真諸逆酋其
　用兵行師未必得與劉淵石勒比而吾國又帖然無
　典午氏内阻外訌之警顧乃長驅直鶩莫或齟齬之
　者吾國空無人焉耳方金兵南牧河朔諸郡人自為
　守金貪利不顧絶黄河懸師深入以犯京師此兵家
　之所忌也當是時使得竒男子假朝廷一節糾合燕
　趙義附之士據險出竒以躡其後使彼懐反顧之憂
　此一竒也奈何反先割地以肉飼虎耶此予因公之
　事拊膺扼腕痛悼于已往也
從孫文龍建公祠堂守道記之曰靖康建炎間廬陵郡
　死國事者二人監丞陽公死燕山忠襄楊公死金陵
　死一爾有二焉楊公死城歐陽公死使命有謂余曰
　歐陽公誠死使命與致命于敵國不我從則死之義
　也公之往也吾國則有辭矣勢燄方熾京師方急三
　鎮雖天下根本不敢愛也以是紓禍且為後圖公奉
　命割地可也既至深軍民固守不下公知人心未解
　即反其辭告之曰朝廷為姦臣誤至此若等宜忠義
　報國吾已辦一死矣金人怒執殺之此之謂違使命
　以死非死使命也義歟余曰公得死尚何言當崇殿
　之間淵聖非決有棄地意公亦力言不可且謂戰敗
　而失其地他日我師取之直舉以與之他日我師取
　之曲時宰既詆其説又強以行大類漢遣狄山乘障
　事事不出武帝而出張湯耳使公竟致使命不死矣
　而豈公夙心哉當其慷慨城下痛哭以勉守者但見
　有吾心不見有使命非違使命也此時宰之命非君
　父之命此君父之命非宗廟社稷之命也臣受命于
　君君受命于宗廟社稷揚揚出疆舉地以與人曰有
　使命在吾為宗廟社稷懼矣使皆類此一𨽻可辦何
　以知義之士大夫為古語有之為人臣而不通春秋
　者守經事而不知其宜遭變事而不知其權故曰大
　夫出疆有可以安國家利社稷則専之當時人心如
　此使所在皆固守不下其紓禍猶不愈于割地耶況
　不可割吾前言耶夫前言忤時宰意一宜死知不可
　顧不得已為此来二宜死固守不下者今摇之使背
　國歸虜予何人三宜死死而死耳吾猶萬一覬吾地
　之存夫義無定名要于忠忠不在小諒歸于為國公
　得死尚何言云云嗚呼公死何地公像在此公子為
　誰公世有祠其地址通衢面大江停車艤舟顧瞻而
　徘徊者尚其念曰人誰無死
陳彬曰謹按國史丙午之厄崇圮之殷以割地出使死
　焉者三一死于絳一死于磁其一死深則公也絳磁
　二使挾必割之計以往謂可逭死于金然終不能逭
　于絳磁之軍民公主必不可割之議以往死固前定
　而詬金如奴就刃如歸公身死金亦氣死等死一也
　馨風穢聞越百年而如新公不死而未死之懦夫骨
　已寒矣又熟籌之河朔二埀瀛滄頭角魏府心胸邢
　洺真定左右髀金縱不自愛死引髯蛇吭舒醉虎膊
　越塹踰藩即我仇讎儻迓一戈旁一矛嬰所必趨蛇
　立可刳虎立可仆公始以㣲官率九人扼媚金者而
　奪之氣念此至熟庭謀不輯黽俛共命君命曰可君
　義曰否孰與先辦一死自獻于殿陛猶可殉義改命
　也然死固等爾河朔軍民百千萬億儻御命往者類
　如絳磁婉娩奉金謂棄地棄人皆上本指軍民固未
　忍以此負國而忍使吾君先負此曲于軍民耶城下
　要盟梁谿丞相恥之然寧請身代棁鄴往力丐毋以
　使節他畀亦知此曹子望金口呿決不敢吐一健語
　以震蘇吾國軍民心膽也觀公抵深面城痛哭曰朝
　廷為姦臣所誤汝等當戮力報國萬衆竦然知棄城
　者非朝廷也解揚登車宋城之人有以城斃而不從
　于夷公一死不躁用于殿陛間而用于幽朔亦知舍
　介秋而予忌者非正論所能激曽不如邉朔沈勁之
　風猶能鼓動于一死之下以堅其不負宋之良心也
　罕以兇元幾縶于潞太行之梁伊澗之翟昫海之魏
　﨑嶇戎馬撓腋摶脅使不輕得食息公一死所激猶
　幾年而未已耶郡有賢牧罔羅軼蹟以風厲于厥邦
　厥民血氣心知莫非臣子秉彛好徳一是忠愛生則
　烏可已矣公耿耿于今猶生生直為生幸生為罔巍
　然炳然臨女無貳于心獨無慨乎銘曰枉矢蛇行南
　絶河津超騰次舍凌躐勾陳蟣蝨臣工寸鉄排闔河
　山兩戒有戰無割附耳纊聰軺星北馳嚼齦勵衆握
　節死之救日之弓救月之矢力胡能及心弗能已一
　士死命萬夫死心燕南列城濬湯屹金委彼懦夫行
　屍卧胔九原倘逢顔忸顙泚古誰無死之死骨香千
　古大閑巋然斯堂
　　　宇文虚中　肅愍公
　　字叔通成都華陽人
紹興十五年公初使金為所留後為金用公知東北之
　士憤為左袵宻以信義感發之從者如響乃與其翰
　林學士髙士談同謀欲因金主亶郊天就刼殺之先
　期以蠟書来告于朝欲為之外應秦檜拒不納㑹事
　亦覺公與其子師瑗皆坐誅闔門無噍類
留正曰公之忠亦可考矣方建炎之初以資政殿大學
　士奉命使金國留繫北庭抗節不屈故相秦檜用事
　盡歸其孥于虜中則紹興十二年也公在金既乆其
　諸名王大族皆尊信之不疑因與其子師瑗暨偽翰
　林學士髙士談謀為復讎之舉欲因九月金主祭天
　而刼之金之諸王宗親約為内應不幸而功不成者
　天也而金人自此上下相疑浸行誅戮矣公之家巳
　碎于金手跡其禍端由于蠟彈之繳還則秦檜之為
　也是時國家中興二十年而公之事不顯最後張魏
　公招韓王来歸始能言其詳公無子有女以族人紹
　節為之孫明詔命以京秩至淳熙十一年更與恩澤
　二名令曽孫承受所以勸天下之為人臣者也
　
　
　
　
　
　
　
　宋名臣言行録續集巻四
欽定四庫全書
　宋名臣言行錄續集卷五
　　　　　　　　　　　宋　李㓜武　纂集
　　　洪皓　魏國忠宣公
　　字光弼其先徽州人唐末避亂徙樂平之洪巖遂
　　為饒州人登政和五年進士第主台州寧海簿攝
　　令拜南京國博未上主兵饋有功為秀州錄宣和
　　六年丁大中憂禫中俄召見擢徽猷待制假禮書
　　使金國不屈節紹興十年始歸進閣直提舉萬夀
　　觀兼權直學士院忤秦檜出守饒州提舉太平觀
　　丁大碩人憂服除得太平觀復責濠州團副使安
　　置英州謫九嵗始復左朝奉郎主管崇道觀居袁
　　州未踰嶺病革二十五年薨于南雄年六十八復
　　敷文閣直學詔贈太師
宣和六年秀州大水田不沒者什一流㷀塞路倉府空
　虚無賑救策公曰郡守以荒政自任悉籍境内粟留
　一年食發其餘糶於城之四隅升損市直錢五戒米
　肆揭賈於青白旗上巡行無時扶其旗靡者皆無敢
　貴糶不能自食者為主之立屋於東南兩廢寺十人
　一室男女異處防其淆偽涅黒子識其手東五之南
　三之負㸑樵汲有職民羸不可杖有侵牟鬭嚻者亂
　其手文逐之皆帖帖畏伏借用所掌發運名錢錢且
　盡㑹浙東綱常平米斛四萬過城下公遣吏鏁津栅
　諭守使截留守噤不肯曰此御筆所起也罪死不赦
　公曰民仰哺當至麥今臘猶未盡中道而止則如勿
　救寧以一身易十萬人命訖留之居亡何廉訪使者
　王孝竭至郡曰平江哀號訴饑者旁午此獨無有何
　也守具以對即延公如兩寺驗視民肅然無出聲孝
　竭曰吾嘗行邊軍政不過是也違制抵罪得為君脫
　之且厚賞呼吏草奏公曰免戾幸矣安所賞但食猶
　未足公能終惠復得二萬石乃可孝竭以聞米如請
　而得至麥秋民相攜以歸前後所活者九萬五千餘人
　州人既不死凶年公出無不以手加額呼為洪佛子
上以國步艱難兩宫逺狩為憂公極言天道好還金人
　安能久陵中夏此正春秋邲郢之役天其或者警晉
　訓楚也所言反覆當上意上曰卿議論縱横熟於史
　傳有專對之才朕方擇使無以易卿公以母老父喪
　懇辭不許擢徽制遷五官假禮書為奉使大金軍前
　令與宰執議國書公欲有所易輔臣護其文不喜遂
　抑遷官賜告一日歸别持太碩人拜且泣時淮賊蠭
　起公間闗至太原留幾一年金遇使人禮益削及至
　雲中大酋尼瑪哈迫與副使官偽齊公曰萬里銜命不
　得御兩宫以歸大國度不足以有中原當還諸本朝
　乃違天以奉逆豫豫可磔萬叚顧力不能忍事之耶
　今留亦死不即豫亦死偷生狗䑕間甘鼎鑊不悔也
　尼瑪哈怒命壯士擁以下執劍夾承之公不為動旁貴
　人嘆曰真忠臣也止劍士以目為跽請尼瑪哈怒少霽
　遂流逓于冷山流逓猶中國編竄也雲中至冷山行
　兩月程距金二千餘里地苦寒四月草始生八月而
　雪土廬不滿百皆陳王烏實聚落烏實使誨其二子
　或二年不給衣食盛夏至衣觕布畨課四隸採薪它
　山嘗久雪薪盡至乞馬矢煨麵而食困辱十年多為
　詩文以諷皆憂國傷時語
烏實嘗得獻取蜀策持以問公公厯陳古事梗之烏實
　銳欲呑中國曰孰謂海大我力可乾但不能使天地
　相拍爾公曰兵猶火也弗戢將自焚自古豈有四十
　年用兵不止者又數數為言所以來為兩國大事今
　既不受使迺令深入教小兒兵交使在禮不當執烏
　實或應或否一日大怒曰汝作和事官却口硬謂我
　不能殺汝邪公曰自分當死顧大國無受殺行人之
　名此去蓮花濼三十里使之乗舟一人蕩諸水以墜
　淵為言可也烏實義而止
兩宫䝉塵五國城公嘗私遣人奏書并獻胡桃梨脩栗
　麵諸物兩宫方知趙氏中興永祐陵諱聞公北鄉泣
　血旦夕臨後遇諱日即燕山開泰寺為文以薦曰
　千嵗厭世莫遂乘雲之仙四海遏音同深喪考之
　戚况故宫為禾黍改館徒饋於秦牢新廟㳺衣冠
　招魂但歌於楚些雖置河東之賦莫止江南之哀
　遺民失望而痛心孤臣久縶惟歐血伏願盛徳之
　祀傳百世以彌昌在天之靈繼三后而不朽故臣
　讀之無不掩涕
金巳遣使約和烏實問所議十事公條析之甚至曰封
　册是虚名年號本朝自有金三千兩景徳所無東北
　宜絲蠶大國有其地矣絹不可増也至於取淮北人
　景徳之盟載書猶在可覆視也烏實曰吾欲取投附
　人誅之以懲後何為不可公曰昔魏侯景舉十三州
　地歸梁梁武欲以易其姪蕭明於魏景遂作亂陷臺
　城仆兩帝中國所監决不相從悟室稍悟乃曰汝性
　直所言不誑我吾與汝如燕遣汝歸議遂行既而莫將
　北來議不合囚涿州事復變未㡬烏珠族烏實黨與
　坐死者數百千人獨公故與持論身幾死者數矣烏
　珠知之故得免
公至燕燕人重公執節爭持酒食相勞苦公間行㕓市
　物色諜者得趙徳書機事數萬言藏故絮中以歸曰
　順昌之役金震懼喪魄燕之珍器重寶盡徙以北意
　欲捐燕以南棄之王師亟還自失機㑹雖再躪河南
　後必更成具以烏實語并兩宫諸王主所居報上明
　年夏求得皇太后書遣邵武男子李微來歸上大喜
　因御經筵謂講讀官曰不知太母寧否幾二十年雖
　遣使百輩不如此一書遂官李微
公復以書曰金巳厭兵勢不能久異時以婦女從軍令
　不敢攜朝廷不知虚實卑辭厚幣未有成約不若乘
　勝進擊再造猶反掌耳所取投附人只欲保江南歸
　之可也獨不監侯景之祸乎若欲復故疆報世讎不
　宜與胡銓封事此或有之知中國有人益生懼心張
　丞相名動殊方可惜置之散地并問李趙二相安否
　獻六朝御容徽宗御書其後和定祐陵及太后歸音
　皆先報凡四年中以文書至者九皆陳軍國利病
宰執賀皇太后有來歸期上曰洪皓身陷北方乃心王
　室忠孝之節久而不渝誠可嘉尚二子皆中詞科亦
　其忠孝之報也先聖福善禍淫之理於此可見
金法曾被任使者永不可歸欲以計墮公令校雲中進
　士試使者監上道公日損食陽為疾狀既至謂院官
　曰今取士以詩賦吾故學經耳曰豈不能出語策士
　乎考官孫九鼎者有太學舊以為疾聞得回燕金議
　遣奉使人各還其鄉因赦及之它使者幸稍徙多占
　淮北無敢言淮以南者公實以饒州聞張邵朱弁亦
　自言和州徽州人既議和還淮以南使者故公三人
　在遣中用事者多曰此等人若放了幾時更有今不
　留後必為我患歸計屢欲變參政王公使至燕公得
　其陰謀從坡上與館中人語為留守易王所獲對吏
　將馳流星騎上其事副留守髙吉祥素嘉公忠委曲
　護出之且易以它牘公行月餘方以元牘奏埀入境
　七追騎至及淮則在舟中矣至盱眙以奉使無狀自
　劾上方以來歸為喜報無罪可待日以御札趣覲既
　至闕登時見内殿奏事罷力求鄉郡養老母上曰卿
　忠貫日月志不忘君雖蘇武不能過豈可捨朕去也
公見秦檜肆言無所避彌三日不休曰張丞相金所尊
　憚乃不得用錢塘暫蹕而景靈太廟土木之工示無
　中原耶檜謂公長子适曰尊公信有忠節得上眷但
　官職如讀書速則易終而無味要當如黄鐘大吕乃
　可閱九日直學士院
金人來取趙彬輩三十人家屬詔歸之公曰金既限淮
　官属皆吳人留不遣盖慮知其虚實也彼方困於蒙
　兀姑示强以嘗中國宜謂之曰俟淵聖皇帝及皇族
　歸乃遣檜大怒公又言王倫輩以身狥國棄之不取
　緩急何以使人初檜在達蘭軍中達蘭圍楚州久不
　下使檜草檄諭降有實納者在軍知狀公與檜語及
　金事因曰憶實納否别時託寄聲檜色變而罷翊日
　李文㑹即奏公項事朱勔之壻夤緣改官以該討論
　乃求奉使比其歸也未能自脱特以和議既定例得
　放歸而貪戀顯列不求省母乃出公知饒州
公責置英州閩人倪詧為守老矣内無奥主聞知新州
　張棣以巧中胡銓遷客取使節欲效之即使兵馬都
　監俟其隙捕公家奴寘獄中釀成其罪未及發而詧
　死事乃解
公天性强記書無所不讀雖食不釋巻稗官小説亦暗
　誦數千言宣政間春秋之學絶獨窮遺經貫穿三傳
　在冷山摘褒貶微㫖作詩千篇北人抄傳誦習欲刻
　板於燕公弗許
男适書賜諡制書後曰臣聞足再刖而玉顯其美火百
　鍊而金知其精人臣忠邪至身後而是非始判發潛
　徳之幽光誅姦諛於巳死孔子作春秋之㫖也先臣
　當戎馬紛紜之際使不可測之絶國十有五年然後
　歸陛下謂蘇武不能過且許筆賜其傳㑹先臣席弗
　煖而逐弗獲藏奎壁之寶今又十有五年弟遵入對
　陛下褒歎忠節復道前語恩隠再三寵之令諡生雖
　竒剝芬香多矣臣謂衞律李陵屢說而武不降先臣
　則為宇文虚中韓昉所逼三換官而不受張勝事泄
　武有擬劍幽窖之危先臣則不同龔璹仕齊寧蹈利
　刃冷山無以異於窮海之北餬口於烏實無異於靬
　王隻影南翔所不及牧羝者四嵗至若通永祐之表
　朝長樂於燕間道蠟書其至有九潛見王人幾僨牢
　戸問荅往返皆存闕庇民之語投其詩又篇篇皆以
　戢兵為意此則武之所無者陛下以為武不能過聖
　訓明哉然燕王聲霍光之罪以武久縶而歸纔得一
　典屬國楊敞無功乃為搜粟都尉遂謂光專權自恣
　疑有非常而秦檜排妒先臣不使一旬寓乎玉堂之
　直致陛下有大用之意而不遂終之流放醜地九年
　不返則得禍之酷特甚於武武之一子黨叛人而誅
　漢廷憐之為之逺贖胡出蘇氏賴以不絶而臣以先
　臣故獲戾亡檜至謂家傳强暴曲法免官非遇天日
　清明則亦禁錮就死嗚呼一言華衮萬世不刋易名
　崇終匹休麒麟圖畫諸孤不肖咸叨録用恩徧存歿
　又過蘇氏臣礱石以識異渥泰龜逢吉鎮之松區洩
　九京之寃鼔忠義之氣於兹見之
西山真徳秀跋賜冬服手詔曰蘇武之還自匈奴也詔
　拜為典屬國賜錢三百萬田宅副焉公之節亡媿蘇
　武而髙皇帝之所以寵錫者有過漢庭其褒表忠義
　皆可為後世法然武不幸見抑於霍光公亦不幸逢
　怒於檜相武之見抑不過不為公卿爾而公方違陰
　山之北復貶瘴嶺之南是公之不幸視子卿為甚而
　偃月之罪又浮於博陸也嗚呼思陵雲漢之章忠宣
　霜日之節將與萬古相為亡窮而權臣氣燄氷觧燼
　滅久矣
孫芹葦建忠貫日月祠堂趙汝騰記曰竊惟蹈不測之
　祻以狥國者決非全軀保妻子者所辦也至若絶漠
　不毛之地中國之音問隔絶嵗月推遷濱死數四卒
　全其志節而不可奪是非天資忠義絶人死生祻福
　一亳不足以動其心者能乎在漢則蘇中郎武在國
　朝則忠宣公是也然武為之猶易盖匈奴不過漢一
　大縣漢威徳又足以懾服之是雖欲置武於死地而
　終不敢故嚙氊茹雪卒頼以全若忠宣所值中原潰
　裂國威薾甚金虜席卷之勢方張使在其間凜凜白
　刃之加頸况公義不受爵言不避祻其去死者幾希
　由今觀之冷山之逓甚於海上雪薪之盡過於掘草
　尼堪偽齊之脅暴於衞律韓昉換授之迫峻於李陵
　雖在烏實之館而持論枘鑿又不如靬之愛武也是
　忠宣在金十五年甚於蘇中郎之十九年也武終始
　節旄不敢忘漢公於朝廷乃能奏中興之報於永祐
　修燕地之覲於顯仁又數以金事聞於中國此武之
　所不能及也武得歸李陵送之河梁賦詠以羨之公
　歸金猶以七騎追之幸已至淮舟中矣是間闗之甚
　不尤難於武乎武歸僅得典属國公歸亦僅得翰林
　權直武不過不為霍將軍所知耳公乃大為秦檜所
　擠陷魚肉盖公帛書至榻前率譽胡公銓封事張公
　浚名望檜甚不悦及歸朝又數言張丞相不休檜愈
　不悦遂出領鄉郡其後坐官者向諤言公宜在相位
　檜怒甚遂竄公於英州竟客死身沒而謗始白其坎
　壈視武轉甚然直氣又加於武矣武有子罹上官之
　祻公有三子俱策異科長為相次樞府次内翰天之
　報公其不百倍於武乎
　　　張邵
　　字才彦和州烏江人宣和三年登上舍第旋丁外
　　艱建炎元年為衢州刑曹兼檢法三年召對會遣
　　乏使公請行假禮書特轉五官直龍圖閣使虜十
　　年始歸除秘撰主管沖佑改崇道觀十四年丁母
　　憂吉奉祠十九年除敷文待制宫祠二十五年起
　　知池州復請祠道由廣徳軍六月丁酉公生朝先一
　　日沐浴就寢詰旦家人起為夀安卧逝矣年六十一
詔中外士民直陳時事公言有中原之形勢有東南之
　形勢今縱未能遽爭中原宜進都金陵因江淮蜀漢
　川廣之資以圖進取不應退自削弱
九月公改承奉郎召對㑹遣泛使公毅然請行假禮書
　特轉五官除直龍圖閣武臣楊憲副之二弟祁□皆
　補官仍添差祁明州觀察推官奉母以居公即日引
　道見金監軍郎君達蘭於濰州逼公拜公不可執寘
　昌邑尋徙密州柞山寨以兵守之四年夏公聞達蘭
　過宻以書抵之曰兵不在强弱在理曲直宣和以來
　我非無兵也帥臣初開邊隙謀臣復啓兵端是以大
　國能勝之其後偽楚僭立羣盜蜂起曾幾何時電掃
　無餘是人心天意未厭宋徳也今大國復裂地以封
　劉豫窮兵不已曲有在矣達蘭得書執付豫使用之
　公升階揖豫以舊官呼之為陳君臣大義辭氣激烈
　豫怒繫之獄憲遂降閱半年豫知不可屈復以公送
　金拘之燕山圜福寺紹興元年也公又為書言豫挾
　大國之勢日夜南侵不勝則首䑕兩端勝則如養鷹
　飽而飛耳終非大國之利欲以間豫守者宻以告金
　取其書去益徙公東北千餘里之中京後又北徙會
　寧府去燕三千里先是完顔旻死傳其弟晟晟死旻
　之孫亹立三世頗厭兵慕文教後生從公者皆習絃
　誦執經授大義爭饋錢榖布帛公自分終焉金嘗肆
　赦許我使者自便歸其鄉人人占籍淮北幸得稍南
　惟公與洪公朱少章實言家江南十二年二月甲子
　金忽召三人者改館致饋許之南歸公以四月辛未
　至燕山洪公先在五月朱自雲中至六月庚戌同發
　永平館七月壬戌次汴京都亭驛道中有輶軒唱和
　集公為之序八月庚子對行在
上書言臣使北時道遇秦檜教臣堅持使節臣得奉以
　周旋又醫官榮州團練使李子厚語臣云檜在中京
　嘗代徽宗移書尼瑪哈述海上盟約及用兵講和利害
　結好基此會曹勛繳進其書詔付史館
初公出疆遇檜於昌邑以忠義相勉故公在喪相與通
　問公因厯叙金有歸淵聖及諸王宗室意勸其遣使
　迎請秦浸不樂
公天資勁偉遇事慷慨酒酣耳熱悲歌憤激常以功名
　自許方車駕留江上强敵逆臣連兵入冦公冐險出
　使人皆危之及被囚拘略無悔懼賦詩作文考詳史
　傳著述動盈編帙歸獻所聞納忠于朝將有施為以
　償素志既不遂歎曰身在異域視死如歸為國事也
　今士大夫有告言連坐之風一或抵罪家破名滅竟
　亦何禆悉取舊藁焚之惟晝夜潛心經典學道日以
　有得無田無廬未嘗過而問焉髙宗更化方且進用
　而公無意斯世矣
　　　朱弁
　　字少章徽之婺源人入太學補内舍生靖康之難
　　家碎賊手南歸及淮建炎二年正月請使問安補
　　官借右武大夫吉州團練使充大金通問副使寓
　　北庭不屈紹興十二年歸上髙其節俾易文資秦
　　檜忌之奏換右宣教郎直秘閣主佑神觀有司校
　　考十七年當廷數官檜又尼之僅轉奉議次年四
　　月六日卒
建炎戊申遣使問兩宫安否大夫無敢行者公聞之慨
　然攘袂自獻詔補官且命之曰朕方俯同晉國用魏
　絳以和戎爾其逺效侯生御大公而歸漢受命曰即
　與王倫行遇尼瑪哈于白水濼邀説甚切尼瑪哈不聴使
　就館雲中餽餉如禮而實以兵守之壬子嵗金忽遣
　宇文虚中來言和好可成當擇使副一人詣元帥府
　受書歸報虚中欲二人探籌以決去留公正色曰此
　市道之所為耳吾之來固自與以必死豈今日乃覬
　幸於先歸者哉願公亟受書歸報使吾君得以蚤申
　四海之養於兩宫則吾雖暴骨方外猶生之年也及
　倫行又請曰古之使者有節以為信今無節而有印
　則印亦信也公既還朝無所事此願留見授使某不
　幸一有意外之辱得抱以死死不腐矣倫揮涕解以
　授公公受而懷之卧起未嘗不與俱也
逆豫盜據京邑金迫公仕豫且誘之曰此南歸之漸也
　公曰吾受命而北不受命而南且豫國賊吾常恨不
　食其肉又忍北面而臣之哉吾有死耳不願歸之金
　怒絶其餼遺以困之公反從中固拒驛門忍飢待盡
　誓不為屈金亦感動復慰安之致禮如故
金又迫公換其官公曰自古兵交使在其間言可從從
　之不可從則囚之殺之何必換其官哉吾受本朝官
　今日有死而已誓不易以辱吾君也且移書金用事
　人耶律紹文等曰上國之威命朝以至則使人夕以
　死夕以至則朝以死又以書告訣於後使洪忠宣曰
　殺行人亦非細事吾曹不幸遭之亦命也命出於天
　其可逃哉要當舍生以全義耳金知終不可屈遂不
　復强然公以使事未報憂憤得目疾其㦉鬱愁嘆無
　憀不平之氣一於詩發之號聘逰集
丁已嵗金諸酋相繼死滅公得河陽人宻疏其事及北
　朝虚實使之間行歸報曰此不可失之時也後王倫
　復歸獻公奉送徽考大行之文有曰臣等猥以凡庸
　誤䝉採擇茂林豐草被雨露於當年絶黨殊鄰犯風
　霜於將老節上之旄盡落口中之舌徒存歎馬角之
　未生魂消雪窖攀龍髯而莫逮淚洒氷天上讀之感
　涕顧張忠獻喻以宻㫖曰歸日當以禁林相處也
公歸上引見勞苦嘉歎再三公謝且言曰臣聞人之所
　難得者時也而時之運無已事之不可失者幾也而
　幾之藏無形惟無巳也故來遲而難遇惟無形也故
　動微而難見陛下與金講和上則返梓宫次則迎太
　后又其次則憐赤子之無辜肉白骨於已朽此皆知
　時知幾之明騐也然時運而往或難固執幾動有變
　宜監未兆盟可守矣而詭詐之心宜黙有以待之兵
　可息矣而銷戢之術宜詳以講之且金之君臣上不
　奉若天道下不求合民心人怨神怒不知修省以黷
　武為至徳以茍安為太平虐民而不恤民廣地而不
　廣徳此皆天助陛下中興之勢也若時與幾陛下既
　知之於其始圖惟厥終願留神焉上納之賜予益厚
朱文公曰國家自政宣以來公卿大臣荷國寵榮殊異
　優渥一旦狂圖誤國招祻使君父䝉塵越在沙漠苦
　寒無人之地一時遺臣賣國降虜之餘接迹於朝靦
　然相視乃無一人肯奔問官家者公以草野諸生平
　日未嘗沾一命之禄顧獨奮然出捐軀命請冐鋒鏑
　斧鑕之威以甞不測之禍而死守不屈至於十有六
　年之久卒不汙受偽官爵竟得復持漢節歸見天子
　其忠義大節終始凛然雖竹帛所書丹青所畫無以
　過之和議之成雖若不在其身而風喻慫惥盖亦與
　有力焉而公不肯自以為功還朝所建皆逺謀至計
　不欲朝廷遂以目前所就為安而必期有以致中興
　於異日者此其忠慮之深又與一時貪天之功以為
　己力而遂宴安江沱以至於忘讎而辱國者盖萬萬
　不侔矣上賴太上深照其衷褒嘉賜賚前後甚寵而
　不幸厄於權臣使不獲申其志以死豈非天哉
又曰建紹之間强敵憑陵兩宫隔絶天子不勝晨夕温
　凊之念思得忠智敏辨之士往來兵間以通和好而
　見大夫媮惰畏縮無肯行者獨故魏公良臣與公以
　諸生自薦慷慨請行擁張盖旜略相先後卒冐白刃
　致命北庭魏公尋以不受偽官握節以死而公必以
　死自誓偶得全璧而歸雖其所值有生死之不同然
　其捐軀狥國之本志素定於胸中者則未始不同也
　熹惟二公忠義大節固已載在史册傳之萬世特兩
　家絶域風霜之舊不可使後之人無聞焉
　
　
　宋名臣言行錄續集卷五
欽定四庫全書
　宋名臣言行錄續集巻六
　　　　　　　　　　　宋　李幼武　纂集
　　　張叔夜　忠文公
　　字稽仲耆之曽孫信州永豐人以蔭調蘭州錄知
　　襄城陳留二縣潁州倅舒海泰三州守召對除庫
　　部員外郎開封少尹遷右司員外郎以事忤蔡京
　　貶西安州倉草場久之召為秘書少監擢中書舍
　　人給事中遷禮侍以徽制出知海州拜徽猷直學
　　士知宣州又知濟南府加龍圖直學士知青州徙
　　知鄧州四道置帥為南道都總管進延康殿學士
　　加資政殿學士提舉南道兵守禦城上擢拜僉書
　　樞密院事虜既議和命彈壓京城事二聖北狩扈
　　從北去卒年六十三訃聞髙宗遥拜觀文殿學士
　　醴泉觀使
公喜論兵蘭州本先零故地最寒惟恃河為阻每氷合
　則嚴飭守備卒介冑累月不得息公曰是當求其要
　害以守之乃博考山川講求利病上書力陳取天都
　之策謂天都介於五路之間乃西人嘯聚之區凡欲
　舉兵以冦諸路則必就彼㸃集然後議其所嚮以故
　每一聚兵則五路不得奠枕此當今之所宜先書再
　上樞庭行其策果得其地建為西安州
政和間吏惰弗䖍凡命令之出於門下者豫書銜於後
　使先置名而徐填事目以行謂之空黄公極論其弊
　始立法禁
劇賊宋江剽掠至海州趨海岸刼巨艦十數公夜募死
　士千人距十數里大張旗幟誘之使戰宻伏壯士匿
　海旁約候兵合即焚其舟舟既焚賊大恐無復鬭志
　伏兵乘之江乃降
山東羣盜競起公發精卒擊之盜帖息一方晏然
靖康初金兵過河公謂若許講解則金人必有邀求縱
　之使去後必復來有輕中國心乞遣精騎邀擊及豫
　令河北邊鎮出兵斷其歸路願假臣騎兵與諸將併
　力追襲不報
公帥師入援或勸其緩行者公曰國家危難如此忍顧
　身乎至尉氏遇賊游騎轉鬭而前於十一月晦至京
　師公入見具陳唐明皇避禄山之亂葢嘗出幸今賊
　鋒鋭甚願駐驆襄陽以圖幸雍欽宗然之令提兵守
　城連四日大戰斬其金環貴將二人城破公被創猶
　父子力戰士皆殊死鬭殺傷相當然諸將無一人至
　者金議和欽宗再出郊公於太學前起居叩馬諫止
　不能回即號慟再拜衆皆哭欽宗回首字之曰嵇仲
　努力㑹金詔立異姓公乞立皇太子為君以從民望
　二酋怒追赴軍中至則抗論如初不少屈遂扈從北
　去道中惟時飲湯又不食粟至白溝御者曰過河矣
　乃矍然起仰天大呼遂不復語明日卒
李忠定曰人材因事而奮節義臨難乃顯蕩陰之役血
　濺御衣獨有一嵇紹安史之亂首唱義兵獨有一顔
　真卿朱泚之變叱三館之士使不從賊獨有一何蕃
　豈易得哉靖康之季分四道總管以衞王室及金人
　再犯闕或擁兵坐視而不進或棄軍以自全獨公摠
　師西道轉戰以達都城所謀不從城陷被執猶惓惓
　抗章欲立趙氏其忠於國家大節如此雖古人何以
　加諸綱嘗見所與家問勉以忠義固已歎服其後聞
　公遂死國事為之流涕嗟乎士固有一死非死之難
　處死之為難也如公之死得其所矣彼忘義而偷生
　者得不少有媿哉
又曰士之立名節死國事雖志氣有所感激其平時胷
　次所養必有大過人者遇事而發非偶然也段太尉
　以笏擊朱泚或謂武人一時奮不顧身栁子厚獨為
　裒集遺事作傳以明其非真知言哉公忠義之節著
　矣臨去國日自期必死以書屬其家叙平生所操守
　真所謂中有所養臨大節而不可奪者耶書尾猶欲
　託不朽於墓表若區區於為名者是不然名固士君
　子之所貴也聖人以名節砥礪天下故士有舍生取
　義不求生以害仁者顔魯公知必死李希烈自為祭
　文墓誌常寘坐隅與公用心何異近世名節不立而
　惟自全之為務宜乎遭國家之大變而仗節死難之
　臣不能無愧於古人也如公卓然所立如此吁可畏
　而仰哉
晦庵曰(見鄭驤後/)
　　　張克戩　忠確公
　　字徳祥耆之曾孫以蔭補三班借職復舉進士知
　　河間縣又知吳縣治有聲擢衞尉丞從弟克公為
　　御史中丞嘗論罷蔡京及京再相併坐廢踰年起
　　知祥符縣久之知廣徳軍京畿倉陛辭留為庫部
　　員外郎出守汾州以守城功加直秘閣進直龍圖
　　閣除右文殿修撰兵破汾州自引決事聞贈延康
　　殿學士
金人陷燕山長驅而南分兵冦太原太原距汾二百里
　尼瑪哈遣其將尼楚赫貝勒來攻縱兵四掠外援不至勢
　日孤危公畢力扞禦晝夕不少懈太原陷汾益危公
　召令軍民曰太原既陷吾固知亡矣然義不忍負朝
　廷辱祖父累子孫不與此城同終始無以明吾節衆
　皆泣對曰公父母也願盡死公募士間道走京師上
　章曰自太原失守汾日受攻願陛下哀矜孤城勢不
　可久急遣軍馬倍程以來救䕶一城生靈之命不報
自太原陷汾拒守盖踰月矣一日諸酋列城下指呼督
　取降書公臨陴大罵不絶口砲中一酋立死翌日金
　攻城益急城從西北隅壞賊既入公朝服南嚮焚書
　拜舞乃自引決其家死於難者八人
晦庵曰熹嘗銘張忠文公之廟因得讀其遺書而歎慕
　其風烈又得觀公子汾州家問尤深敬仰竊惟國朝
　承平百年徳隆澤茂世臣喬木不為無人而一旦危
　難之際忠義之節乃獨萃於張氏之一門其亦盛矣
　公之大節如青天白日固不待贊述而后明而某獨
　於其筆札之精謹見其神氣之安閑於其家人父子
　之間見其誓死之外唯以取恤遺孤為寄而無一毫
　内顧下流之私也嗚呼非其胷中有以大過人者何
　以及此先覺有言慷慨殺身者易從容就義者難若
　公之死其真所謂從容就義者耶
　　　鄭驤　威愍公
　　字潛翁信州玉山人登進士第厯仕州縣建炎元
　　年除直秘閣知同州金兵陷城死之事聞贈官與
　　張忠文公並立廟本州廟額曰旌忠愍節
晦庵曰公擁羸卒守孤城以抗暴起方張之衆鄰援既
　絶遂以身殉予讀其遺事未嘗不三復流涕也夫忠
　義之性出於人心之秉彜策名委質以事人者其講
　之宜熟矣而吾觀於前日中原之禍一時士大夫出
　身殉國死其官守如公者何少也豈非義利之分不
　明取舍之極不素定一旦倉卒則貪生畏死而惟利
　之從哉嗚呼如公者可謂得其本心而無愧於臣人
　之義矣是固有國家者所宜殷勤褒録以為臣子之
　勸使其有所鄉慕感激而興起其忠義之良心非獨
　以私於鄭氏之子孫而巳也
南軒曰公守同州城陷死之可謂得其死矣讀其書辭
　胷中所處盖已素定嗟夫義之所在君子蹈之如飢
　之必食渴之必飲不可後也若一毫私意間之則顧
　藉牽滯而卒失其正矣然則觀公之為豈不凛然可
　貴哉
誠齋曰近世培溉人材忠孝成俗至本朝盛矣唐季五
　代全軀賣國之風於是一變慶歴元祐之間忠臣義
　士充盈朝野非諸老之賢祖宗之勤也豈一朝一夕
　哉自紹聖崇觀之大臣指諸老為姦邪挫揠消泯不
　盡不置也而靖康之禍猶有死國如公者此固前日
　姦邪之遺種而紹聖崇觀大臣之所消泯不盡者邪
　嘻慶歴元祐之奸邪亦何少哉至於消泯而不盡可
　以觀祖宗之澤矣
晦庵曰靖康之難敵騎長驅都城危迫四面勤王之兵
　逡巡前却莫有至者而張忠文獨以南道之師千里
　赴難軍鋒鋭甚每戰必克乃以廟筭猶豫卒不能有
　成功而﨑嶇顛沛之餘竭力致死猶以必存宗社為
　巳任事復不就則遂閉口絶食而以身殉焉其後虜
　人分兵西闚陜闗所嚮降下無不如意則又有如鄭
　公者獨以孤城憊卒嬰其乗勝焱銳之鋒蔽遮三秦
　以備巡幸虜兵大至鄰援四絶知不能守而勇氣彌
　厲誓必與郡俱為存亡城陷之日遂隕其生而不悔
　是其見危致命殺身成仁皆足以無愧於人臣之義
　　　向子韶　忠毅公
　　字和卿開封人忠簡四世孫元符二年與國學薦
　　補假承奉郎三年擢進士第調保州法改承事郎
　　監在京炭塲以親嫌改授荆南府節判滿知蘇州
　　呉江縣大觀三年除開封右曹次年轉朝散大夫
　　坐李彪言蔡京事追三官停任四年叙朝散郎監
　　保州稅五年以赦復官提㸃太霞宫尋知虢州不
　　就六年差主管西外宗室財用七年徙南外復舊
　　任宣和初知䖍州建昌軍未上改䕫州路漕六年
　　還對延和殿知蔡州八年主明道宫俄知徐州靖
　　康初除京東運副丁憂起知淮寧金至陳不屈遇
　　害時年五十實二年二月二十二日也
生有異稟莊重如成人比志學㳺賢闗清約如寒士人
　不知其為相門后族之子姪也其强學自勵焚膏繼
　晷不少懈同舍相與語曰君子之學息焉而後能安
　其學君何自苦如是公愀然對曰家門衰替敢不强
　勉而自惰乎伊川門人如劉安節輩訝其衰替之語
　因問之公曰先丞相事業寂寥久矣安節壯其言引
　為忘年交
漕京東戸書聶昌以國用不足諷諸路進羨餘知宻州
　郭奉世與昌有舊進萬緡昌薦諸朝請賞之以勸天
　下公劾奉世曰一路財用有餘不足相補設使宻有
　餘財當具數聞部使者通融計㑹資兵吏之費安可
　不䘏大計不顧他州進通用之財徼非道之寵不罰
　奉世無以懲姦而主計近臣首開聚歛之端浸不可
　長士論偉之
蔡州闕守州人邀使者馬首願得公三年使者上其事
　而蔡巳除人矣乃起服就除知淮寧府公三拜章乞
　終喪不許公視事六月金兵至陳公率諸弟城守勵
　戰士開諭百姓曰汝等墳墓之國去此何之吾與汝
　當以死守之敵晝夜攻城公親擐甲冑冐矢石遣其
　子弟率赴東京留守司乞援兵未至金益其衆城陷
　公猶率衆巷戰力屈被執金坐城上欲降之酌酒於
　前左右按令屈膝公植立不動㦸手罵之遇害
諫官疏曰去冬夷人入寇諸路守臣或望風逃遁傑然
　以忠義自奮誓以死守者陳州之向子韶是也至城
　陷猶率衆巷戰與介冑之士同斃於兵革之下行道
　之人稱頌咨嗟忠義之士奮發激昂願褒詔子韶忠
　節優加爵秩以旌顯之搜求其後以錫賚之天下聞
　風孰不踊躍奮厲為陛下盡死節乎
公為人端慤夷易不事表襮一言之出洞見心膂通奉
　篤於睦族公承其志率諸弟分俸以均給本房之未
　仕及待闕者逺方珍異必以時至通奉有疾衣不解
　帶與人交主於忠信不為浮文末禮以投衆人耳目
　書尺不過一幅語嚴而意盡所至必與君子長者㳺
　暇則觀書門無雜賓與人議論衎衎然必反復曲折
　歸於至當發為辭章典雅温厚有唐詞人之風自始
　仕由幕職至縣令退為筦庫進而處刺史二千石一
　以誠意為主不以色辭假人故居官可紀去必見思
　至其蹈大難臨大節而不可奪非茍然者盖其胷中
　素定也
　
　
　宋名臣言行錄續集卷六
欽定四庫全書
　宋名臣言行録續集卷七
　　　　　　　　　　　宋　李幼武　纂集
　　　孫昭逺　忠愍公
　　字顯叔其先居眉州今為鄭州管城人登元祐九
　　年進士第調長沙尉丁外艱服除主興國軍永興
　　簿辟河東經幹為鳳翔府天興縣主簿政和二年
　　知亳州譙縣改解州安邑縣兼鹽池皆不赴為永
　　興撫幹再任都大茶幹宣和二年倅滑州攝守除
　　河北運副靖康初召為水部員外郎除秘撰西道
　　副都總管許便宜從事髙宗即位除河南尹西京
　　留守西道都總管改京西北路制撫使二年正月
　　為叛兵所害享年五十八詔贈徽制
幼警敏力學喜屬文年二十四登進士第時策問首及
　熙豐凡不主新法者皆在末甲公其一也
金圍太原我師多潰欽宗命折彦質乗傳招集彦質言
　汾州潰兵二萬過河津乞選朝臣同陜西帥臣招集
　仍委官部還河東詔命公往公言軍士逃歸其氣已
　索理難復遣不若就令西戍猶冀有功又言長安河
　中不可不為備今所在州縣調保甲乘城其實自衞
　不若擇要害地使控扼公至督其進且曰天子初命
　四道總管也兵得調發官得廢置財得移用急則援
　王室今京師圍急旦莫望救至逗遛可乎言詞慷慨
　聞者感動又徧檄諸帥使出師已而環慶帥王似熙
　河帥王倚各以師來㑹而涇原帥席貢秦鳯帥趙㸃鄜
　延帥張深皆不至公二十八疏劾之合諸路兵得十
　餘萬范致虚命馬祐昌統之斬杜常夏淑于華陰公
　與致虚同出闗俄祐昌遇敵於石壕千秋間戰敗績
　致虚還京兆公獨與王似王倚留陜金併兵攻陜陷
　之時兩蜀輸金帛助河東公用其屬計止之河池藉
　以募兵得精銳數千軍甫振而京師陷乃遣使詣太
　元帥府建炎初上詔公入覲公御下嚴整所過肅然
　内鄉賊尚虎擁數萬餘公遇而破之
為都總管悉以所提西兵數千付張俊止以蜀兵數百
　上道七月至洛收集散亡招撫豪傑調兵陜西河北
　合義兵萬餘人栅伊陽使民入保㑹罷四道都總管
　以公為京西北路制置安撫使西師既非所隸悉引
　去公數以洛無城池而强敵對境侵牧之狀聞于朝
　又與諸子書曰今日扞禦甚難若假一嵗庶或可保
　吾四男二女今不復念要為忠義死耳汝曹加意讀
　聖人書行古人事無以我為念十二月金兵來攻公
　悉衆扞之驍將姚慶戰偃師死之公即命將官王仔
　等奉啓運諸殿神御間道走行在金兵益熾公戰益
　不利而金巳破𡵨雍秦隴南侵唐鄧陳蔡潰兵滿野
　公猶招集之已而見公麾下單弱欲擁公南公罵曰
　若等平日衣食縣官不以此時報國今將何為叛兵
　怒起擊公遂死焉
天資孝友輕財重義遇事剛果議論詳明待人以誠未
　嘗干進好學老而不衰與人論古今及本朝故實纚
　纚可聴晚值時艱志大而命不副士論惜之
張南軒跋公帖曰公之數帖其處死盖已素定事豫則
　立豈不信乎自熙寧相臣以釋老之似亂孔孟之真
　其說流遁蠧壞士心波蕩風靡中間變故仗節死義
　之臣鮮聞焉論篤者知其有自來也觀公訓敇諸子
　從事經史大抵以實用為貴以涉虚為戒其不受變
　於俗可知卒有以自立宜也
　　　郭永　勇節公
　　字慎思大名府元城人以祖任為上黨簿改丹州
　　法擢清河丞尋宰太原太谷縣調東平府録倅鄭
　　州除本路漕移河西倉河東憲丁憂詔力起之建
　　炎二年十一月兵破大名罵賊不降遇害紹興初
　　贈中大夫資政學士
公天資雄爽氣剛直身長七尺美鬚髯望之如神人焉
杜充守大名名甚盛公畫數策遺之一日見公公問其
　目曰未暇讀也公數充曰人有志而無才好名而遺
　實驕蹇自用而有虚聲以此當大任鮮不顛沛公等
　足與治乎充大慙
太原帥多用重臣宴享豪侈苛取諸縣以給之太谷民
　富其歛尤亟公以書抵幕府曰非什一而取皆民膚
　血也以資觴豆之費仁者忍為是耶脫不獲命令有
　投劾而歸耳府不敢迫府遣卒數輩號警盜刺諸縣
　短長㳺蠧不歸莫敢迕公械致之府府為并他邑追
　還
燕山之役公漕本路郭藥師屯邊怙恩暴甚與民市不
　償直復歐之非壞目折支不已安撫王安中莫敢問
　公曰安中不治且難制公請見而顯責之乃見藥師
　曰上推赤心置將軍腹中遇之者無不至而未有寸
　功報上今乃縱部曲殘民平居尚爾如緩急何藥師
　謝無愧容公謂安中曰他日亂邊者必此人也
金趨京所過城邑欲立取之㑹天大寒城池皆凍金藉
　氷梯城不攻而入公在大名聞之先弛濠魚之禁人
　争出魚氷不能合金至城下睥睨久之歎息而去
金再犯京中外阻絶或以兩宫北狩告公公號絶仆地
　家人舁歸不食者數日聞元帥府檄書至始勉强一
　飡忠義盖天性也
駕幸維揚命宗澤守京澤將復兩河以大名當衝要檄
　公與杜充張益謙相為掎角公得檄大喜即日夕謀
　戰守具因結東平權邦彦為援不數日聲振河朔巳
　沒州縣皆叛金響應金亦畏之不敢動逺近晏然
澤死益謙代杜充守京裴憶為漕皆齷齪小人㑹范瓊
　脅邦彦南去劉豫舉濟南來冦大名塊然孤城居其
　間金以十倍師攻之公率士晝夜乘城伺闔則出兵
　狙擊或勸益謙委城遁者公曰北門所以蔽遮梁宋
　金得志則席卷而南朝廷危矣借力不敵猶當死守
　徐挫其鋒以待援至柰何棄之因募士齎帛書夜縋
　城出告急朝廷且請先為備金攻益急俘東平濟南
　人大呼城下曰二郡巳降降者富貴不降無噍類益
　謙輩相顧色動公大言曰今日正吾儕盡節之時及
　行城拊將士曰王師至矣吾城堅完可守汝曹努力
　賊不足畏衆皆感泣質明大霧四塞金以車發斷碑
　殘礎雨城中樓櫓皆壞左右蒙盾而立多碎首者良
　久城陷公安坐城樓上或掖之以歸諸子環泣請去
　公曰吾世受國恩當以死報然巢傾卵覆汝輩亦何
　之兹命也奚懼益謙意率迎降金曰城破而不降何
　也雜然以公不從為辭金遣騎召公正衣冠南向再
　拜訖易幅巾而入尼瑪哈曰沮降者誰公熟視久之曰
　不降者我尚奚問金見公狀貌魁傑且夙聞其賢乃
　自為夷語數十言欲以富貴㗖公而降之公嗔目唾
　罵曰無知之徒恨不醢汝以報國何説降乎金惡其
　言麾之使去公復厲聲曰胡不速我死當率義鬼悉
　滅爾曹大名人在縶者無不以手加額為之出涕金
　令斷所舉手并其家害之
公博通古今得錢即以買書藏書萬巻因事為文皆可
　錄而不求人知見古人立名節者未嘗不慨然掩巻
　終日而尤慕顔魯公為人喜面折人過退無異言聞
　秋毫之善必咨嗟奬成如不及士友以此嚴憚而歸之
嗚呼靖康之祻豈不哀哉以二百年全盛之中國而在
　位皆拘攣章句之徒謂名節為非所急士之精鋭消
　耎盡矣一旦為金所乘無不全軀保妻子奉頭䑕竄
　或甘心汙辱之地而不悔公以身狥國至勉其家必
　死非所謂烈丈夫而不為世所推移者哉(汪藻/贊)
　　　楊邦乂　忠襄公
　　字希稷吉州吉水人政和乙未上舍解褐調歙州
　　婺源尉改蘄州教滿授廬州教除南京宗博會省
　　官改建康教辟攝溧陽宰建炎三年詔舉文武全
　　材當路舉之除建康倅兼提領沿江措置使司事
　　兵陷建康不降遇害年四十四次年贈直秘閣立
　　廟建康紹興二年三月復贈朝奉大夫賜謚廟號
　　褒忠七年四月上幸建康復贈徽猷閣待制
二聖北狩羣盜蠭起公攝宰溧陽訓民為兵五里一堠
　號令期㑹明信而肅𫀆鼔一鳴逺近畢集未幾府兵
　叛閉闗殺官吏四境狼顧慮變公閱民兵繕軍實申
　號令刻日趍府討叛賊畏公威聲亟白部刺史從招
　諭發運方公會諸郡之兵于城下公率民兵首集士
　整而奮觀者偉之巳而羣兇授首傾邑請留於太守
　尋命為真
初兵之叛也溧陽舊縣鎮射士數十百以羽檄往戍他
　所乘隙離次而歸刼巡檢為魁甲而趍溧陽將屠之
　邑人大恐慮無以禦時有私販摘山者趙明坐縣獄
　公引出至庭欲誅之因謂嘗閱爾簡記所與甚衆且
　悉里中豪健誠能集爾徒為邑人誅賊不惟赦爾罪
　當上功畀爾官明即請所與偕往公飲之酒縱使自
　去衆皆危之公曰第傒吾殄賊勿恐也越翌日明果
　得衆若干報公當詣賊紿而執之於是諭富民出財
　以須給賞賊就擒公悉斬於市留其首二人上府以
　正刑部刺史議奏功公悉推遜僚佐曰殺人而利賞
　非吾志邑人徳公肖像祠之
建炎三年閏八月李成剽江北杜充擁兵六萬保建康
　十一月充謂成師老遣戰艦進擊之偶㑹金金大至
　與成合我師敗績賊取我舟以濟奪馬家渡充出兵
　復戰不利潰而入無復紀律居數日金知充無鬭志
　進營於南門外鉄佛寺充下令官吏兵民用命城守
　公信其言明日充悉師出下水門乘舟以遁金陵空
　無兵守知府陳邦光驚懼不知所為即日率父老出
　城迎降金帥亦强公以行公至街橋大呼曰我豈為
　降虜者欲赴水父老救免既至金營邦光以下皆拜
　願降公獨僵卧不起邦光乃啓曰通判素有瞑眩疾
　金帥曰四太子者令掖出療之遣所降官屬勸降公
　閉口不答明日復遣所親厚者說之曰公故貧有兄
　埀老仰分禄寡嫂孤姪逺來就養五子尚幼一女未
　嫁今去鄉數千里無所於寄寧不念此國家事勢至
　此公不降將誰為公曰兹人之常情吾獨無情乎家
　國事不兩立吾計決矣願無辭費明日四太子置酒
　令偽知府事號張太師者及邦光召公議事公拒不
　往衆挽以至庭其二人巳就位虚一席以俟公及階
　以首觸柱礎疾呼曰我豈生與犬豕均飽者流血被
　面憒不蘇者久之左右掖以出金帥命拘之他室明
　日邦光復請出諭使降乃釋出至庭邦光降階語曰
　事固無可柰何願少回意毋為徒死無益也公瞋目
　曰爾以從臣守藩臨難不能死甘心屈膝他人茍生
　復幾何時使人人效爾朝廷何賴時坐有從官曰劉
　團練者取幅紙書死活二字示之曰汝無多言忠於
　趙氏即書死字下歸我書活字下公視吏有簪筆側
　立者即取筆書字曰死金帥怒復拘之先是公刺血
　書襟曰寧作趙氏鬼不為他邦臣金帥初不知也明
　日復引公出南門砦問公意如何答曰直不能降虜
　耳四太子甚怒公乃大罵曰我食趙氏禄終不負國
　汝女真豈是真天子乃使我從汝國家何負汝而敢
　肆凶殘吾恨未劒汝頸吾為死怖耶遂裂巾褫衣以
　祈速死見所書襟知不可屈遂害之剖腹取其心聞
　者哀壯之
方杜充之遁也或告公盍去諸公曰我通守也茍去城
　誰與守我尚愛生也哉雖然吾仲氏惟一子不可無
　炊火乃命其姪孺文御其母以奔溧陽而屬其子明
　日城陷
公被害時有斗子陳大伯者嘗從公為傔至公被囚陳
　在傍不去罵四太子陳亦舉甓擊之不中遂同遇害
　又有主山砦曰賈三郎者武勇絶人時號為賈山砦
　亦被執賈命其子結里人為鬻薪者置兵於薪以入
　閽人索之事覺金磔其父子於市
公神色明秀長身山立見者畏愛居無事時温良惠和
　與物無忤及遇事勇決彊毅萬夫不能奪也其徳行
　修於家稱於鄉信於友至於以身殉國立天下萬世
　臣節之端凌霜貫日非一時適然也
金主冦江建康震擾人皆禱於公廟楚巫占之曰吉狄
　主其殂狄旅其逋大邦其寧乎有老人夢公告之者
　亦云
贈直秘閣告詞略曰懦夫偷生名不稱於没世烈士砥
　節死有重於泰山以爾禀質剛方值時艱厄介冑之
　士望風而速奔城郭之臣䝉恥以求活爾能明事君
　之義抗死職之忠誓不屈於畨酋寧自甘於血刃口
　不絶罵言不忍聞綽有張御史之風無愧顔常山之
　節云云
紹興七年上幸建康上曰顔真卿異代忠臣朕尚官其
　後楊邦乂為朕死節可不厚加褒贈徽制告詞略曰
　故忠襄公云云方戎馬之絶江以貳車而捍敵守既
　屈膝脅衆士以偕降爾獨挺身嬰孤城而益厲抗彼
　虎狼之衆奮乎鋒鏑之間罵不絶音死而後巳朕方
　規復土宇進幸江濵覽萬里之山川考累朝之人物
　捨生取義如汝幾人故老興悲有歎息而談者英風
　激懦思奮迅以從之顧廟貌之具存凛精爽之如在
　雖已加於贈䘏念未究於哀榮爰陞次對之聨用彰
　仁者之勇九原可作其隨㑹之與歸千載猶生歎相
　如之不冺
葉夢得撰褒忠廟碑歌詩曰茫茫華夏以限四極有不
　能䖍乃嚙上國既殄我民爾則逆天惡稔而誅天胡
　捨旃在昔肅氏厥篚砮矢不我來庭敢干我紀揭揭
　楊侯梗其喉牙萬夫一軀莫我敢加誰謂爾狂我憑
　我抑誰謂爾殘我唾我斥天子曰嘻惟我有臣曷不
　贖之人百其身屹屹崇岡侯安于域桷梴旅楹侯有
　廟食惟皇上帝命侯來歸顧瞻山川申我王威侯食
　而康旗纛旖旖百靈齊發從侯北指侯車轟轟于我
　故疆覆其穴巢何有虎狼告功帝閽帝笑為喜四方
　其平侯祀百世曷慕匪忠曷畏匪死簡於帝衷惟忠
　弗畏明明天子與帝一心是播是崇是顯自今有流
　滔滔貫于南邦我詩孔昭配此大江
復撰改葬祭文曰嗟夫不死子糾孔子不病管仲之仁
　而餓死首陽之下則稱伯夷叔齊曰不降其志不辱
　其身天下不以死為難而以得其死為不易嗟夫君
　之節壯矣方金之毒是邦也聞以十萬衆而屈者矣
　未聞以一身之微而能抗之者也云云君棄其生不
　顧其家既棄其家不顧其身尚何有此既腐之骴哉
　惟天子正大義于天下揭而示之曰吾有臣如此而
　後之人聞君之風而畏者亦曰此吾大夫楊君之藏
　也則天子之寵與君之節將與兹山並存而不泯也
吉守李彌遜立公祠於郡庠杉溪劉才叩撰奉安祭文
　曰陰虹吐氛暫翳圓景斗於星中孤光烱烱洪河潰
　溢滔天横騖屹然中流見此砥柱屬時多艱逺歴中
　否乾維坤軸臲卼軒輊彼蠢蠢而貪生望賊兵而風
　靡堂堂忠襄鉄石肝腸矯矯兮人中之龍其肯屈節
　而生降蹈九死而不悔豈憚夫凶鋒之與逆鋩卒抗
　憤而玉折激勞烈以遐彰云云建炎巳酉敵騎渡江
　主將宵遁守輙屈䧏虜欲脅公百計俱設書字於紙
　示以死活公直奮筆就死不懾敵知公心終不可回
　遂肆殘毒梁壞山摧勁氣旁徹地裂天開萬身莫贖
　嗚呼哀哉相彼泰華攙天獨出烈日秋霜下肅萬物
　惟公之節冠山跨日奸顱逆胔生死愧恨忠胷義膽
　聞風争奮惟公之功啓迪興運云云
㳺九言為吏金陵再拜墓道為辭曰山雲起兮陰陰木
　嘯風兮蕭森罥荒榛兮頽隧野鳥怨兮清音噫丙午
　兮燕安藹搢紳兮多盤繫苞桑兮弗戒渝舊好兮開
　邊兵釁生兮召戎傾大地兮塵䝉粲承平兮百載莽
　夷門兮廟宫我踰邠兮梁山蛇荐食兮江干擁貔貅
　兮首䑕紛雅拜兮後先公獨立兮慨陳人自靖兮此
　身寧為鬼兮趙氏肯涅緇兮北庭肴醴飼兮茍哺弗
　自知兮貌頳握玉麟兮拜跪曽莫自顧其彛倫豈曰
　余兮獨死汝尸坐兮偷生振英聲兮堦下氣烈動兮
　清寧凛名義兮身世九鼎重兮一羽輕翳翳兮幽藏
　頹陽照兮山荒髪毛爪齒兮一世同腐廟貌圭衮兮
　千古之光春秋兮代謝勿替兮烝嘗
東山楊長孺贊公畫像曰面若嚴霜目如電光身作長江
　乾坤翳翳衣冠毅毅鈇鉞易易棟撓鼎欹無虎無貔
　有軾有泥埀天貫日惟忠惟一青竹鴆筆犬羊雖粗
　知大丈夫此可革乎人誰無死國爾斯偉何千億祀
松溪先生李天麟言公未第時處郡庠足未嘗涉茶坊
　酒肆同舍欲壞其守暇日邀之往娼館紿以為巳之
　親戚公淳實信之不疑坐定娼艷粧而出公愕然疾
　趨而歸閉戸號泣觧其衣冠悉焚之其後果能立節
　竒偉誠齋曰正是如此大凡立身行巳須是立脚之
　初便確乎不可㧞到後來習得定死生祻福都不能
　奪
　宋名臣言行錄續集卷七
欽定四庫全書
　宋名臣言行錄續集巻八
　　　　　　　　　　　　宋　李幼武　纂集
　　　吕祉
　　字安老建之建陽人宣和三年上舎釋褐主信陽
　　簿未赴中學官改鄧州教建炎初召為審察除詳
　　定一司删定勑令明年監鼓院除右正言倅明州
　　丐祠紹興初湖南憲尋直祕閣召為淮南宣參除
　　直徽猷辭不行改直龍圖知建康除督參五年召
　　為檢正八月權兵侍兼權戸侍十一月除給事中
　　刑侍督參六年七月遷吏侍七年除兵書仍參議
　　酈瓊叛守節不從遇害年四十六慶元間賜廟額
奏曰自古撥亂同於創業創業之君如漢髙唐太是也漢
　髙任蕭何主筦籥給軍食張良侍帷幄運籌䇿韓信
　則握兵在外唐太時房謀杜斷王魏議論英衛善兵亦各
　效其力願陛下廣髙祖之大度法太宗之英斷執政大臣因
　其所長咨訪任使如漢唐諸臣同心協力以濟艱難
又曰自古得天下以人心之同失天下以人心之異自
　王蔡用事異同之論起士大夫雷同相從隨聲是非
　朋黨之風盛廉恥之道喪望下詔宣徳意以鼔動士
　氣開正路杜私門則中興之業可圖矣
中丞張守論張浚不宜西去吕頤浩難以專任移禮侍
　侍御王庭秀亦論頤浩差除不公罷職與郡公奏曰
　陛下信任大臣以圖治委曲覆䕶固為善矣然今日
　縁論大臣移一言官明日縁論大臣罷一言官則後
　日大臣行事果有失當誰復敢言願加聖慮務兩全
　之以協公議
論致治之要以聰明為本善持飬之則聰明日益而天
　下䝉其福不善持養之則聰明日損而天下受其祻
　持養之道要在有益於聰明者為之有損於聰明者
　去之
公除淮南宣參未至上言今屯兵淮甸表裹雖一而上
　下不接如人身四體不備今日荆楚之地不可不宿
　兵以固上㳺之勢上納其言㑹江東謀帥遂用之建
　康自南渡後率以前執政或侍從為帥至是時有此
　授公既至對於内殿首論治道之要先自治而後治
　人兵家之法先為不可勝以待敵之可勝條具十事
　一曰形勢二曰軍政三曰守將四曰屯田五曰通貨
　六曰省費七曰謹賞八曰民兵九曰斥堠十曰間諜
金若自洛孟渡河入陳蔡則夀春乃要害處也若自京
　東入淮陽則宿泗濠皆要害處也若自武闗入襄鄧
　順流而下則武昌九江皆要害處也除武昌九江當
　備水軍戰艦合於沿江措置外要當於諸道要害處
　堅守盖金多用詐謀竒計如去嵗遣范瓊世忠行只
　由一路去已先為彼所料矣彼乃於我軍相近處置
　虚寨設疑兵却遣輕騎由間道日行數百里使我罔
　測望風披靡而後大兵襲之要須監此而預為之備
　若擊其輕騎以挫其鋒則彼自却矣
西北以山河為險故山河之表裏當加意焉東南以長
　江為險故長江之表裏當加意焉自建炎已酉嵗後
　長江表裹非敵騎蹂踐則賊馬燒殘累年諸處間有
　軍馬然上下不接去來無常大非所以一統東南臣
　前日論之詳矣
臣謂闗中者天下上㳺而江左則下流也上下之勢猶
　之首尾其中氣脉必相接續豈可一處間斷今欲復
　闗陜必固四川襄陽荆南武昌九江池陽太平建康
　鎮江皆沿江也當命將分兵戍守使相維持則共奬
　王室有磐石之固矣
公治建康先以彈壓之威繼以拊循之惠軍民畏愛與
　僚属文士講求古今防守事迹著東南利害總論江
　流上下論江淮表裹論建康根本論凡四篇具圖獻
　於朝所以覽盡内外敷陳條具規模形勢之言也是
　年冬淮上有警江左戒嚴獨世忠統銳卒在髙郵虜
　陷漣水乃破山陽又破旴𣅿遂犯成州公上言宜遣
　兵援世忠既而援兵不至世忠退保鎮江公再言置
　江北於度外非朝廷命帥宣撫兩淮之意且恐失中
　原人心因極陳守禦利害雖當急遣諸將且乞親御
　六軍庶幾上下協心可以不戰而勝於是降詔親征
　駕幸平江金已遁去悉如公策人始服焉
凡北人不得志於南方而南方所以能立國者惟水軍
　戰艦是賴多用江南白丁以我所長攻彼所短也盖
　水戰必用舟陸戰必用騎舟有舟師南人所長騎有
　騎士北人所長水戰無舟猶陸戰無騎舟師用北人
　猶騎士用南人俱非所長也云云今中原失守駐蹕
　吳㑹諸將重兵不屯江北而屯江南者特恃大江一
　水之隔而不思於江流要害處出竒制勝但欲俟其
　上岸而後擊之殊不知賊巳得險則有必死之志此
　杜充之兵不戰而潰也今沿江上下要害處亦自有
　數如使各自為治明逺斥侯則胡馬不復南向矣
時論推公疏通練達因命兼權戸侍乃言財為國家先
　務今一嵗所入不足供一嵗之出臣所憂也然有三
　說一曰節二曰為三曰得人盖今日支費百出固有
　不可節者亦有不可不節者今日利源廢壞固有不
　可為者亦有不可不為者内自朝廷外至州縣官吏
　甚衆惟得其人而政以舉則姦無所容利歸公上矣
　於是節其可節為其可為何患財不裕哉
又奏國家養兵仰給東南數路而已取有限之財供無
　極之費正當講求利害然方今財用悉出民力而邑
　令乃近民之官也令得人則一邑足守得人則一郡
　足漕得人則一路足諸路足則朝廷足矣
時大臣喜程氏學然瞢真偽且尚勢利故羣小競趍風
　俗愈壞臣僚論其弊有詔戒諭學者公奏程頤學於
　中庸以為入徳之要是君子之中庸而時中也靖康
　以來其學頗傳其徒楊時驟躋要近小人歆豔之遂
　變其巾服更相汲引曰此為伊川之學也其惡直醜
　正而欲擠排之則曰彼為王氏之學非吾徒也然所
　謂為伊川之學者類非有守之士夷考其行有市井
　所不為者是小人之中庸無忌憚者也臣僚所論可
　謂切理中外交賀以為聖有謨訓使自今學者不迷
　所向道術裂而復合矣
上知公謀慮精審命韓世忠張浚劉光世屯楚泗廬州
　始用公計將幸建康駕至平江聞劉麟猊率數十萬
　衆分兩路入冦凶燄甚盛光世退保當塗世忠過淮
　北久之亦退保山陽於是執政大臣皆請上還臨安
　且追諸將守江防海公獨抗議士氣當振賊鋒可挫
　榻前力爭至於再三天意既回遂用公策而執政猶
　復留身進說云異時誤國雖斬晁錯以謝天下亦將
　何及宸斷不惑亟命公往視師江上以馳入光世軍
　中而督遣其進戰也光世尚遲疑不即行公復以利
　害喻之令其將佐亦皆曉然始悉過江為擊賊計時
　駐蹕吴門而都督府慮光世難倚辦乃遣殿前楊沂
　中往泗州與張浚合光世令王徳進軍遇劉麟兵敗
　之翌日又敗之徳既再㨗氣乃稍振衆皆踴躍赴敵
　浚遣沂中張宗顔等俱進猊麟敗走中興破賊之功
　無此之盛也
大江之險所當固守守江之策有三節焉江之北出諸
　江河口一也江之中諸洲渚二也江之南諸口岸三
　也近嵗守江盡屯江之南諸口岸殊不知江之北出
　諸江河口一不守則賊船得以出江江之中諸洲渚
　一不守則賊船得以近岸已酉建康之禍正坐此也
　臣謂江之北出諸江河口宜築城堡或作水寨列銳
　兵施强弩量艤戰艦以拒之使賊舡不得出江江之
　中諸洲渚宜多伏戰艦以待之使賊船雖出江不得
　近岸江之南列兵戍守多備舟楫以俟濟師得利則
　進否則堅守而已
夫京東全盛之地財賦所出劉豫所恃金所必援也今
　世忠浚沂中三軍列戍淮東與之相拒如物之有首
　也大梁者宋之京師劉豫竊據以為根本光世屯淮
　西岳飛屯京西與之相拒如物之有左右翼也闗中
　者形勢之國軍馬所聚劉益僭稱留府薩里罕貝勒
　兵所駐也吳玠與之相拒如物之有尾也物有首首
　動左右翼隨之然後尾應焉善用兵者無以異此臣
　以為今日之計當令諸將各張出兵聲勢以牽制使
　備我者非一其進討也當令世忠浚沂中首先併力
　以取京東三軍之進又有次第世忠當先渡淮與舟
　師泝清河水陸並進沂中次之兩軍相繼直趍淮陽
　彭城於三二十里内擇利地下連珠硬寨不必攻城
　俟其援至更互出兵擊之我數勝彼數挫則兩城不
　攻而自下然後引兵襲之張浚一軍却自宿州進與
　世忠沂中連衡于沂宻濟鄆等郡則山東自平矣山
　東既平大梁必震恐光世岳飛軍可進矣光世自陳
　潁進飛自襄鄧進與世忠浚沂中㑹于京師則京畿
　定矣京畿既動闗中必摇動呉玠之兵可出矣山東
　既定京畿既定黄河一帶分兵戍列簡其精鋭數路
　並進以援吴玠則五路可復如是兩河之外忠臣義
　士奮臂而呼西北諸國聞風而應小小女真烏合之
　衆患起心腹變生肘腋必有倒戈而攻開門而降者
　吾之師不待渡河而天下定矣
命公往合淝䕶諸將還朝奏事懇切皆不報留行朝再
　浹旬上令執政諭㫖暫往續有處分復遣中使押賜
　鞍馬犀帶象笏公拜賜退謂家人曰君命如此義不
　可辭一死固不惜第恐無益於國妻孥對泣如訣别
　然以事有牙蘖往不保還也七月除王徳都統制酈
　瓊軍皆盜光世紀律不嚴殊無忌憚所畏者唯徳然
　與之舊皆等伍恥受其節制乃列狀詣都督府訟其
　過乞迴避府謂徳直寢之瓊等又詣御史臺或語之
　曰爾輩如此是訟宰相跡甚危矣遂憂懼不自安復
　訴於公曰不合激惱朝廷今日未知死所告尚書救
　取某等公慰諭之曰若以君等為是則大相誑張丞
　相但喜人向前儻能立功雖有大過彼亦能闊略况
　此小嫌疑乎當為辨之保無他慮衆皆感泣拜於庭
　下曰誠如尚書言誓當效死圖報乃宻以利害聞于
　廟堂尋有㫖召王徳諸將謂徳之往必有行遣而公
　先乞吳錫一軍屯廬州備緩急又遣運判韓璡詣建
　康而屬之曰諸將反側幸已定矣倘有他議則必愈
　乖煩賢運判白知丞相時督府機宜盖諒别因一事
　過合淝璡問公盖幕歸去曽一說否公曰亦曽属渠
　第恐不敢盡達此意復煩開陳曲折諒果不敢盡言
　璡行至和州亦以疾作滯留已而諸將聞徳留都督
　府為都統制且賜予甚厚瓊等皆觖望曰初我訟彼
　罪也今彼既受賞我必有罰首領不保矣始萌叛意逼
　公與趙康直北行公猶於馬上諭瓊等無忘國家之
　恩無失忠孝之道至三塔距淮僅三十里公下馬立
　棗林下謂曰劉豫逆臣我如何見之此處是我死地
　更不去也瓊令人縛公上馬公又翻身落地大罵曰
　我不比你幾個負國賊天地不盖載我不去又謂其
　下曰你軍中豈無一箇英雄人劉豫逆臣不要隨酈
　瓊去從逆不是好事衆皆感傷咨嗟涕泣又有人云
　吕尚書說得是千餘人環立不行瓊恐摇動衆心生
　變乃急策馬先渡淮令王師晟尚世元亟害公
初王徳與酈瓊交惡徳乃劉光世愛將遂命徳統其軍
　瓊等大噪列狀詣都督府訟其過徳亦交訟乃召徳
　以本軍還為都督府統制命公以都督府㕘謀領之
　公簡倨自處將士之情不達淮西轉運韓璡舊在光
　世幕中光世待之不以禮至是諸校或以罪去公聞
　瓊等反側宻奏乞殿前司吳錫一軍扎廬州以備緩
　急且遣璡詣建康促之仍乞罷瓊及靳賽軍權書吏
　漏言於瓊瓊令人遮置郵盡得公所言軍官之罪詰
　朝諸將晨謁公坐定瓊袖出文書示統制張景曰諸
　兵官有何罪張統制乃以如許事聞之朝廷耶公見
　之大驚瓊執之云云令統領尚世元殺公世元以刃
　刺公且顧統領王師晟師晟不肯公罵瓊不已遂碎
　首折齒而死
時有得公括髪之帛歸吳中者其妻吳氏持之自盡以
　狥𦵏聞者傷之
公不務保其身而務身盡其節故死之後非特瓊等叛
　將不能侵邊僭逆之臣不討而自滅雖睿謀有道而
　公折衝禦侮之狀仗節死義之烈足以激昂人之善
　意殆不為無補也
公為人質直明白好賢疾惡忠言至論未嘗不服也於
　學唯求實用於文不務空言初除兵侍自草謝表有
　願為志士殺身以成仁敢效鄙夫既得而患失之句
　可以見所養也
　
　
　
　
　宋名臣言行録續集卷八
欽定四庫全書
　宋名臣言行録别集上巻一
　　　　　　　　　　　宋　李幼武　纂集
　　　李邴　文肅公
　　字漢老濟州鉅野人崇寧五年登進士第尉徳州
　　平原滿濮州鄄城丞外艱吉除編修國朝㑹要所
　　撿閱文字宣和初特除校書郎二年擢尚書禮部
　　員外郎三年夏進起居舎人冬試中書舎人五年
　　秋遷給事中閱月權直學士院明年秋為翰林學
　　士髙麗入貢充館伴提舉鴻慶宫七年冬除徽制
　　知越州坐落職主崇福宫髙宗初元復右文殿修
　　撰踰年召為兵侍再直學士院三年除翰學尋除
　　端明殿學士同簽書樞宻院遷尚書左丞六月依
　　祖宗舊制合三省官改參政進資政殿學士權知
　　行臺三省樞宻院事辭仍本職提舉洞霄未閱月
　　起知平江視事三日請祠以兄帥越失守連坐落
　　職明年復端明紹興初還舊職十六年五月薨于
　　泉州居第享年六十二累贈太師淳熈初諡文敏
　　後易敏以肅
車駕南波駐蹕杭州苗劉反露刃宫門上登樓撫諭公
　亟趨前責叱二兇兇燄稍息又諭殿帥王元擊賊元
　唯唯公扣宰相朱勝非問計䇿傳等皆在公反覆鐫
　詰人為公危公無懼色退勸勝非宻引外援制賊又
　謂傳所聽者正彦正彦則倚王世修為謀主宜陽許
　世修侍從以間之蔑不濟矣太后埀簾旬餘勝非遂
　奏變故以來從官能助朝廷者惟公及鄭瑴協心于
　内誦言于外乃除公翰林學士
張浚等義師起公與權直院張守分撰請復辟表及批
　答上御朝明日賜公親札略曰卿毅然正詞氣折兇
　醜萬衆動色具臣靦顔公謝表亦云謀寢淮南雖慙
　素望笏擊朱泚實厲壮心詰責兇渠激揚禁衛迨成
　復辟實與祕謨蓋出孤忠豈徼後福當時稱為實録
上反正大赦公草赦文云斷鼇立極開闢功成取日授
　龍神明御正四方誦之
公天姿髙明積學深至早歴清要號稱文士猝遇國難
　大節凜然為廊廟之器嘗奉詔編類平江勤王及奏
　請本末付禮部鏤板公既列上即匱藏元牘後自泉
　南繳納省中子孫始知一時定計具草手疏皆出公
　及朱丞相之手他執政著名押字而已罷政十七年
　避時相不復出讀書作文雖病不廢延納後進教誘
　無倦稱人之善覆䕶所短若親舊行已未至則質問
　再三使歸之正奉養簡薄振恤宗族治家嚴而恕毎
　愛徐孺子申屠子龍陶淵明之為人晚棄世故深造
　以道夫子所謂朝聞夕死者公蓋得之
周益公曰濟水貫兖與徐居古九州之二其在四瀆得
　天地質信寛徐之氣其澤曰大野是為十藪之首鍾
　英炳靈今於公見之始以淵源之學華重之文藻飾
　王度中以剛大之氣扶顛持危晚以超卓之見居安
　資深允所謂間生之賢者也
朱文公序公文集曰士君子所以立於斯世者不難於
　名而難於實不難於小而難於大此愚所以毎切有
　感於公之文而病世之所以知公者殊淺也宋之興
　百有餘年累聖相承専以文治而其盛極於崇觀政
　宣之間一時學士大夫執簡秉筆爭以文字相髙其
　所以歌詠太平藻飾治具者雜然並出如金石互奏
　宫徵相宣未有能優劣之者而公以傑出之材雍容
　其間發大詔令草大牋奏富贍雄特精能華妙愈出
　而愈無窮直将闗衆俊之口而奪之氣斯巳竒矣然
　使公之所立者獨恃此而無其實或徒䂓䂓然務為
　小廉曲謹以投世俗之耳目而其大者無稱焉則亦
　何足以名於一世而埀無窮哉而公扈蹕臨安適遭
　已酉三月五日之變當是之時一旦猝然事出非意
　羣公愕眙不知所以為䇿公獨挺身赴難神采毅然
　逆折兇渠諭以大義退而隂贊宰府為所以離貳逆
　黨尊復明辟之計者甚悉是以平賊之功雖由外濟
　而太上察公之忠首擢以為尚書左丞而又賜之手
　札至有萬衆動色具臣靦顔之語嗚呼天地之間理
　義之實孰有大於君臣之際者而公於是乃能竭其
　股肱之力以有成功是其所立豈獨以其文而巳哉
　然以功成不居退而老於江海之上杜門終日絶口
　不道前事雖所以告其子弟者亦常欿然退託如有
　不足之意是以世之君子鮮或知之其所可考而必
　信者獨賴聖謨神翰炳如日星是以天下之公論至
　於久而後定耳以是觀之則世之獨以文字知公者
　豈非淺淺哉
　　　權邦彥
　　字朝美河間人崇寧四年賜上舎及第釋褐授青
　　州教歴睦親西宅除太博改司業奉使契丹歸除
　　集撰知易州欽宗即位召為左司靖康初改宗少
　　直徽猷閣知冀州尋除天章待制改知東平建炎
　　三年以寶文閣學士知江州明年改知建康改淮
　　南江浙荆湖等路制置發運使紹興初入為兵書
　　兼侍讀明年除僉樞尋權參政三年薨于位年五
　　十四贈正議大夫
公家儒學三世自兒童時嶷如成人七嵗聞講毛詩退
　能為家人説大義自是力學至忘寢食寒暑十三入
　郡學頭角巍然公之父友禄公遊見公竒之曰真名
　家駒一日千里
為太博徽宗幸學設幄堂上延見諸生命公講下武詩
　言暢理明天顔喜甚恩錫有差遂有意用公而王黼
　銜公異議故報之使契丹國主面授國書責公雙跪
　公曰非南朝禮也行人不敢承命契丹竟莫奪公之
　志
知冀州辭行欽宗勉之曰兵起北方士大夫皆取南卿
　獨請北真能體國公道逢士夫有自大名歸者語公
　北冦兵興毋往公曰吾得死所矣命駕亟行
知江州日訓兵旅集舟積粟以防冦請朝廷分兵守武
　昌襄陽則表裏之形成賊不能窺我矣
為發運使轉輸六路夕受命朝引道走江東西董媮懈
　檢欺隠覈逋亡責稽滯水陸餘五千里財用凑足於
　行在所億萬計詔嘉奨
在樞筦知無不言言無不盡謂宜乘機者三祖宗徳澤
　在人人心不忘王師一興諸路響應一也内則淮海
　之賊騎悉往西北以虚其南外則林牙等侵大患在
　腹心以牽其北二也近覘者報虜兵疲於浚河之役而
　守淮之兵皆持挺之農夫三也譬諸弈爭先而巳安
　可隨應隨解不制人而制於人哉不然疆理淮堧以
　連下邳藩屏荆漢以通上流指顧隴蜀以成建瓴東
　下之勢亦䇿之次也朝廷用其次而已
建中興十議一謂宜以天下為度進圖洪業恢復土宇
　勿茍安於東南二謂駕馭諸将宜威之以法而限之
　以爵三謂宜命講讀之臣於所論説之外取累朝訓
　典及三代漢唐中興故事日陳於前以禆聖學四謂
　宜監觀傷善妨賢之讒偷合茍容之佞市恩立威之
　奸懐諼罔上之欺聽其言察其事則忠邪判矣五謂
　愛民先愛其力寛民先節其用又謂朘已俸以佐國
　用當自宰執始又謂分閫而屬大事類非偏禆之所
　能為必得賢大将而後可又謂制置一官宜可省也
　合令㳂江州縣各備其境内而總之以漕帥上自荆
　鄂江池下至采石荆口講之有方委之有人防秋上
　䇿也又謂宗室中豈無傑然有人望可以濟艱難賛
　宻勿留宿衛者願求其人置諸左右又謂人事盡則
　天悔禍否則恐天未欲平治天下也不可獨歸之數
上嘗語及春秋三傳異同公曰孔子作春秋游夏且不
　能措一辭上又曰至誠力行者其善惡不可掩公曰
　惟天下至誠為能化不誠未有能動者上又曰堯舜
　以道治天下不過無心公曰堯舜之治道其要在命
　九官去四凶公遂曰願陛下無忘在濟時無忘渡江
　時
公風骨竒偉胷次恢廣學術才氣過人數等所述作初
　若寂然無營忽揮翰如飛文不加㸃雅善草聖士大
　夫游其門者如周葵樓炤潘良貴吕廣問梁揚祖皆
　為世名臣
　　　張守　文靖公
　　字全真一字子固晉陵人進士第歴外任久之為
　　監察御史丁憂建炎初除監察御史二年除侍御
　　三年除起居郎遷中書舎人遷中丞六月除禮侍
　　入翰林為學士除端明大學士同僉四年除參政
　　紹興初除資政學士提舉洞霄六年除資政大學
　　士參政兼樞宻院八年復領洞霄宫
公言本朝之兵自髙俅童貫壊之而勸沮之法廢驕惰
　之風成出戍則亡遇敵則潰小則荷戈攘奪以逞大
　則殺将嬰城以叛天下可用之兵無幾矣
公上防淮渡江六事大率以逺斥堠探報為先别疏論
　金人犯淮甸之路有四其一中路自西京趍東京㳂
　汴河由天長以來則衆行之路凡一千七百八十里
　可以控扼守禦者南京宿泗天長是也其一東路自
　滄濵趍京東由淮陽軍絶淮入楚州而來則自北直
　南大路凡一千九百里可以控扼守禦者青沂淮陽
　楚是也其一西路自西京趨潁昌蔡州順昌府廬滁
　真州而來則西自北而至東南凡一千八百十五里
　可以控扼守禦者順昌廬滁真是也其一上流自西
　京穎昌唐州至襄陽凡一千一十里絶襄江而至荆
　南則一千二百九十五里自西京潁昌蔡光州而至
　黄州則一千三百六十里皆可㳂江順流而下可以
　控扼守禦者襄陽荆南江之北則漢陽蘄和黄滁真
　州江之南則岳鄂興國江池太平州是也四路之中
　又有要害中路則泗州據淮天長據險為可禦東路
　則青州據木陵岡楚州據淮隂為可禦西路則廬夀
　為可禦上流則襄陽荆南蘄黄為可禦不幸順流而
　下則㳂江諸州各據地利以臨之合從共禦庶乎其
　可也望詔諭大臣取四路守倅帥臣銓擇能否各賜
　緡錢責之募戰士儲芻粟繕甲兵明斥堠公賞罰進
　相援退相保夙夜盡力捍敵再疏請詔大臣惟以選
　将治兵為急凡細微不急之務付之都司汪黄滋不
　悦乃請遣公撫諭京城公即日就道
吕頥浩建議欲徙中原之民於東南公與滕康皆持不
　可公曰東南今日之根本也康語公曰吾曹當以死
　爭之
賞不當功則無功者進功不獲賞則有功者墮比年兵
　不用命望風奔北皆賞罰失當以致之朝廷惟憑所
　上功状之等差而班爵秩之輕重一有失當怨歸朝
　廷於是羣下解體鮮復自効臣欲於出軍之際委自
　主将别置軍籍自大将以至屬官偏禆隊伍各列姓
　名量留空紙以書功績總計其數從朝廷印押給付
　主将凡立功者某月某日獲若干級某月某日俘獲
　若干人之類即日著其状於籍䇿勲之際隨保奏状
　上之朝廷參考其實而後行之則濫冐之弊十去六
　七矣
公言聽言之難從古所患伊尹言於太甲曰有言逆於
　汝心必求諸道有言遜於汝志必求諸非道夫逆心
　之言未必皆合乎道然未見人主所向而言志在責
　難則鮮有不逆者要當以道求之遜志之言未必皆
　違乎道然或伺人主所向而言志在容悦則鮮有不
　順者要當以非道求之從違之際禍福成敗如反覆
　手大抵人心喜順而惡逆遜志則易入逆心則難行
　人主能於常情所惡而求其是於常情所喜而求其
　非然後智出衆人之上而羣言不能惑君子小人之
　情状皆即吾心逆順之間而知之不亦簡且易乎又
　況逆心之言雖衆毎不能勝遜志之一言尤不可不
　察
公嘗進修徳之説疏凡二上有曰願陛下處宫室之安
　則思二帝母后穹廬毳幕之居享膳羞之奉則思二
　帝母后羶肉酪漿之味服細煖之衣則思二帝母后
　窮邊絶塞之苦操予奪之權則思二帝母后語言動
　作受制於人享嬪御之適則思二帝母后誰為之使
　令對臣下之朝則思二帝母后誰為之尊禮
公知福州上曰福建盗賊之後要在拊循凋瘵用守為
　宜初偽閩以八州之產分三等之制膏腴者給僧寺
　道觀中下者給土著流寓自劉䕫守福始貿易以取
　貲公與士大夫謀為實封之説存留上等四十餘刹
　以待髙僧餘悉為實封金多者得之嵗入不下七八
　緡以助軍衣食寛百姓雜科時實便之
公言明詔四事莫急於措置臣請言措置之大略其一
　措置軍旅其二措置糧食何謂措置軍旅神武中軍
　當専衛行在而以餘軍分戍三路一軍駐於淮東一
　軍駐於淮西一軍駐於鄂岳或荆南擇要害之地以
　處之使北至闗輔西抵川陜血脈相通號令相聞有
　唇齒輔車之勢則自江而南可以奠枕而卧也然今
　之大将皆握重兵貴極富溢前無禄利之望退無誅
　罰之憂故朝廷之勢日削兵将之權日衆而又為大
　将者萬有一稱病而賜罷或卒然不諱則所統之衆
　将安屬耶臣謂宜拔擢麾下之将使為統制毎将不
　過五千人棊布四路朝廷號令徑達其軍分合使令
　悉由於朝廷之權以用之然後可以有為也何謂措置
　糧食諸軍既已分屯諸路則所患者錢穀也然所費
　多寡在彼猶在此爾則所患者轉輸也攷祖宗以來
　毎嵗上供六百餘萬斛悉出於東南而轉輸未嘗以
　為病也今宜以兩浙之粟専供行在而江東之粟以
　餉淮東江西之粟以餉淮西荆湖之粟以餉鄂岳荆
　南量所用之數責漕臣将輸而歸其餘於行在錢帛
　亦然恐未至於不足也錢糧既無乏絶之患然後戒
　飭諸将不得侵擾州縣以復業之民户口多寡為諸
　将殿最嵗遣官覈實而升黜之則民得以還其鄉里
　而田野日闢生齒日滋江北州縣有興復之漸矣如
　是措置既定候至防秋復遣大臣為之統督使諸路
　之兵首尾相應綏懐之略亦在是矣
又言今日之先務有六而夷狄不與焉蓋夷狄未賔莫
　先自治一曰立國二曰察言三曰任賢四曰使能五
　曰抑僥倖六曰破朋黨
公參政張浚一日盛暑坐東閣公突入執其手曰守向
　言秦舊徳有養今與同列徐考其人似與昔異晚節
　不竟有患失心是将為天下深憂蓋指樞使檜也浚
　亦以為然
上将還臨安而公謂建康自六朝為帝王都江流險闊
　氣象雄偉且據㑹要以經理中原依險阻以捍禦强
　敵可為别都以圖恢復毎對必為上言之及将下詔
　東歸公與趙鼎議於都省不合又謀諸朝上顧公曰
　何如公曰昨日都省巳與鼎言矣陛下至建康席未
　及煖今又巡幸百司六軍有勤動之苦民力邦用有
　煩費之憂願少安於此以繫中原民心鼎持不可公
　引疾求去遂出知婺州
　
　
　
　
　
　
　
　
　
　
　
　
　
　宋名臣言行錄别集上巻一
欽定四庫全書
　宋名臣言行録别集上巻二
　　　　　　　　　　　宋　李幼武　纂集
　　　陳康伯　魯國文正公
　　字長卿信州弋陽人宣和三年中丙科調平江長
　　洲簿改京畿運屬為太學正建炎初除勅令所刪
　　定官書成賞改秩倅衢州紹興六年為常博尋江
　　東提舉八年為宻院計議厯屯田户部司勲郎官
　　十三年為戎監吏侍假尚書報聘金人十五年接
　　伴金使尋知泉州秩滿主興國祠連三任起知漢
　　州中道召還仍吏侍兼禮部刑部二十七年兼權
　　尚書除待讀拜參政二十九年拜尚書右僕射同
　　中書門下平章事三十一年陞左僕射九月加特
　　進封信國公十二月授少保觀文殿大學士進封
　　福國判信州改醴泉觀使明年八月起判紹興府
　　尋召陪祠復拜左僕射進魯國公乾道初以少師
　　致仕薨年六十九贈太師諡文恭配享廟廷嘉泰
　　初改今諡
太上皇帝臨御㝢内三十六年始者金人貪天之禍太
　上不忍南北之民蹈鋒刃遂屈己議和嵗月巳久而
　金人簒竊自立者恃其强暴裒兵號百萬氈帳相望
　鉦鼔之聲不絶雖師出無名天地鬼神怒而不赦然
　凶燄焱迅逺近大震時則有公以謀佐天子鎮定大
　事折箠而笞使自殺其軀而去豈不偉哉
先是紹興二十八年孫道夫使還言金將敗盟以闗陜
　買馬為言其謀不可測而廷臣猶幸其無事公首發
　其端太上命同知樞宻院王倫往驗之金帥頗相詰
　難又葉義問報聘囬知金巳聚兵公獨奏曰金謂我
　和好滋久備必弛其南牧無疑因條上兩淮守禦之
　計太上嘉納之明年金遣髙景山來賀天申節果出
　嫚言求淮漢地及指取将相近臣公奏金違天道離
　巢穴數千里爭一旦之利必將自焚況曲在彼則我
　軍奮怒惟陛下決計用之士氣自倍及其鋒可以必
　勝太上以為然檄書下六軍踊躍爭北首死敵命侍
　衛馬軍司成閔出戍御史中丞江澈節制荆襄知宻
　院葉義問督視江淮軍馬皆公指授方畧分據要害
　之地金臨江朝論汹汹雖同列間有遣家屬先去公
　屹然不動氣貌自如遽書警奏縁手裁決一時言兵
　事者皆得展盡底藴擇其長而用之人恃以安
初海陵入冦内侍張去為隂沮用兵之計且陳退避之
　䇿或又妄傳有幸閩蜀之議人情皇惑公奏曰聞有
　勸陛下幸越及閩者誠用其言大事去矣一日中使
　持御批來甚遽公讀之乃有㫖如更一日金兵未退
　且令放散百官公取焚之入奏曰審如聖訓百官既
　散主勢孤矣上問焚之何也公曰既不可付外施行
　又不可輒留私家故焚之上深然之公知上意雅欲
　視師乃奏曰敵國敗盟天人共憤今日之事有進無
　退若聖意堅決則将士之氣自倍願分三衙禁旅助
　襄漢兵力待其先發然後應之
公初與參政楊椿宻議敵將敗盟其兆已見當先事為
　備其䇿有四令兩淮諸将分畫地界使自為守一也
　措置民社宻為寓兵之計二也淮東劉寶将驕卒少
　不可専用三也㳂江諸郡増壁積糧以為歸宿之地
　四也
紹興十五年公接伴金使上以端午遣中使賜扇帕于
　洪澤金使言本國是日例賀當北面再拜且欲接伴
　使副同之乃敢受公以舊制卻之或謂公此細故朝
　廷必不惜公曰今曲從之後為例不復可改且辱命
　自我始況所求或無厭寧能盡從之乎金使卒受賜
　因自辨數曰接伴慢我朝廷聞之懼生事遂出之知
　泉州
公與湯思退同相上皇宣諭曰卿静重明敏一語不妄
　發真宰相也今與思退共政如有可否不憚商量公
　曰大臣論國事進退人才自當盡心若媕婀取容植
　黨以自固此鄙夫患失者臣非唯不敢亦不能故事
　宰臣初除例賜銀絹公辭上皇曰此舊格何足辭公
　奏國用匱乏自人主及百司皆當省節庶幾有濟臣
　若盡受何以風百僚力請減半從之
今上居潜邸上皇一日謂宰臣曰普安郡王當異其禮
　除少保真王賜玉帶公與同列稱賀上皇獨留公曰
　向嘗與卿議及此朕不為難公奏曰陛下聖學髙明
　洞炤今古易其所難臣敢為天下賀
上與公等論淮上屯田事上曰士大夫言此者甚多然
　須先有定論用諸軍乎用諸民乎若論既定當先為
　治城壘廬舎使老少有所歸蓄積有所藏然後可為
　公曰今淮西歸正人願就耕者衆巳降牛種本錢趙
　子潚所納抽解木植亦分送兩淮治屯田人廬舎矣
　上曰甚善
金使髙忠建來告嗣位入見欲用舊禮授國書公以義
　折之乃請宰相受書公又持不可廷臣相顧愕眙公
　呼館伴徐嚞至榻前責以議不素定嚞徑前取書進
　呈金沮甚上嘉歎之
公論備邊當擇良将上曰褊禆中有驍勇者卿等可以
　所聞見隨其髙下具名以聞
上謂公等曰上天悔禍兵革相尋今先遣使請和則其
　國中可卜倘舊疆復還得奉祖宗陵寢尤見天意眷
　顧公奏曰頃年金人有云只見漢和蕃不見蕃和漢
　今日金先求和仰見聖徳動天之應
上皇倦勤初有與子之意公朝夕協贊以決大議挺然
　有古社稷臣之風上即位公為首相奉冊如禮以公
　舊臣毎對但呼丞相而不名公悚懼乞正名分上曰
　尊禮元老此非過也
隆興初公言八月中金國副元帥赫舍哩志寧以第三
　書來欲通和好朝廷遣盧仲賢持書報之其所論最
　大者三事我所欲者削去舊禮彼已肯從彼所欲者
　嵗幣如數我不深較其未決者彼欲得唐鄧海泗州
　而我以祖宗陵寢欽宗梓宫為言未之與也恭奉聖
　訓遣王之望龍大淵為通問使副命下之日議論洶
　湧乞召張浚歸國特埀諮訪仍命侍從臺諫集議
上諭公等曰金能以太上為兄朕所喜者公奏靖康以
　來首足顛倒之勢埀四十年一旦肯為敵國皆聖徳
　所致
初公自建康扈從囬即以病祈去太上屢詔不允隆興
　初公乞去益堅上留之愈力章十數上十二月進封
　福國公判信州用魏郡王韓琦領鄉郡故事寵之公
　入謝上慰勞之曰丞相之歸所謂歇馬他日宣召切
　勿辭詔宰執餞别百官郊餞恩禮殊絶未有前比公
　力辭鄉郡改醴泉觀使
時金兵再犯淮甸以左僕射湯思退督師繼䇿免警報
　益急人情大駭望公復用上親札遣中使即家召公
　復拜尚書左僕射進封魯國公制出中外鼓舞然議
　者疑公久厭於富貴得去如釋重負又養疴卧家必
　不肯强起雖子弟親戚亦謂公宜以病為辭不為過
　也公曰不然今王室艱難我大臣體國輿疾上路幸
　一見上或憐而歸之耳中道聞邊遽甚乃兼程以進
　閏月至闕下上御便殿詔其子安節壻文好謙扶掖
　入見仍減拜賜坐勞問優渥公謝病不任宰相職上
　不許詔間日一㑹朝許肩輿至殿門非大事不書押
　賜衣帶寢處之具都人見公夾道歡呼皆以手加額
　然後向之期公未起者自以為淺丈夫也
上謂宰臣曰陳康伯有器量朕扈從太上在金陵其從
　容不迫可比晉謝安臨終奏事無一語差繆出至殿
　廬而疾作輿至第薨
公姿貌魁秀氣宇宏逺望之知為鉅人自為諸生時持
　身甚嚴不知有世間浮靡其學一出於孔孟在人主
　前論事専以寛大開迪上心凡所論薦惟賢與能不
　務主已或勸取士以為門下用公曰是立黨也其可
　乎張浚有人望方再用也公推輓之備至公辭位又
　薦可復以為相及見張浚絶口不言前後廟堂七八
　年同列自相好惡獨公守正周旋其間無所適莫後
　皆曰陳丞相長者不敢有毫髮觖望退朝危坐一室簾
　几蕭然不聞謦欬音蓋天資冲澹類皆如此
皇太子服履袍内侍扶掖至御榻側立不坐百官拜舞
　山呼起居畢公升殿奏願陛下即御座以正南面仰
　副太上皇傳授之意天顔愀然曰君父之命出於獨
　斷此大位懼不敢當尚容辭避公再奏曰陛下應天
　順人龍飛寶位第以駑下之才恐不足以仰輔新政
　依乘風雲千載之遇實與四海蒼生不勝大慶
　　　范宗尹
　　字覺民襄陽府人宣和三年登進士甲科靖康初
　　為開封儀曹尋授校書郎監察御史為侍御尋除
　　右諫議冬除集撰提舉崇福宫建炎初召為中丞
　　三年參政四年右僕射紹興初罷為觀文殿學士
　　提舉洞霄宫後除知温州乞祠五年卒
公奏方今天下事可革者甚衆而欺罔之風革之尤不
　可緩夫鹿之與馬相去逺矣然趙髙謂鹿為馬而二
　世惑焉是以天下而欺一人也以天下而欺一人其
　禍可勝言哉崇寧以來上自宰輔大臣下至州縣賤
　吏莫不以欺罔相髙是以財用匱竭生靈愁痛災異
　數見盗賊羣起而陛下不知也陛下明目達聰之時
　臣下尚有肆為欺誕者願明詔諫官有已敗未敗悉
　仰彈奏以聞使天下曉然知欺罔不可復為則深仁
　厚澤得以究矣詔牓朝堂
時諸路盗起大者至數萬人朝廷力不能制公謂此皆
　烏合之衆急之則併死力以抗官軍未易禦也莫若
　析地以處之盗有所歸則衆當懐土可以漸制乃奏
　曰昔太祖與普合謀收藩鎮之權天下無事可謂良
　法比年國難如此四方帥守皆束手環視莫知所出
　蓋事力單寡不可以有為此法之敝也今日救弊之
　道當稍復藩鎮之制亦不盡行之天下且裂河南江
　北數十州為之少與之地而専付以權擇人久任以
　屏王室羣臣多以為不可上決意行之遂以公為相
　時年三十三自漢唐及本朝宰相未有如是年少者
張守參政事公語之曰今日國勢正如人之疾病沉疴
　方篤稍施駃藥必有顛仆之患要使設施有序勿遽
　勿亟當相與戮力啓沃上前廣言路拔賢才節財用
　惜名器抑僥倖左右彌縫庶乎其可也
公言自崇寧罷權侍郎之後庶官進用有不可任以給
　舍者則正除侍郎超躐太甚請復舊制以待資淺新
　進之人故復權侍郎時建炎四年也
公等聚議欲将京畿東西湖北淮南並分為鎮以鎮撫
　使為名除茶鹽之利國計所係合歸朝廷依舊置官
　提舉他監司並罷財賦除納上供外並聴帥臣移用
　管内州縣官許辟置知通奏朝廷審授遇軍興聽從
　便宜其帥臣不因召擢更不除代如能捍冦立功當
　議特許世襲詔從之初擬世襲上曰若世襲恐太重
　當俟其保守無虞然後許之
以公兼樞宻院事罷御營使以其事歸宻院機速房自
　慶歴後宰相不兼樞宻者八十餘年其復兼始此
公奏今所除用多儒生欲兼用才吏以備緩急使令上
　曰才吏亦不可無但勿令太多
上謂大臣曰從班人極少卿等當共議務取其實不厭
　多也公曰用人之法須擇可為執政方除從官可除
　從官方除省郎則選髙而真才出矣上曰然
公言張浚自浙西來稱岳飛可用上曰飛杜充愛将充
　於事君失節而能用飛亦知人之明也
大史奏日有黒子公曰此在陛下修徳以弭之臣等輔
　政無状當罷上曰日為太陽人君之象豈闗卿等惟
　君臣同心行安民和物實事庶幾天不為災也
宰執奏邊事公曰金未必再渡忽諜報金引舟自漕渠
　而南行在震攘趙鼎謂公曰不速動恐復有維揚之
　變公曰今日之事在維揚則不可在㑹稽則可鼎曰
　相公定道著李囘曰丞相之言差强人意
秦檜之入金也從二帝之上京至是赴行在自云殺金
　之監已者來歸朝士多疑之者而公及李囘與檜善
　力薦其忠及引對檜言如欲天下無事須是南自南
　北自北遂建議講和
上舟次台州宰執奏駐蹕之所王綯曰蜀自秦至本朝
　王繼恩下蜀者八矣取輒得之入蜀未可謂之便也
　公曰臣謂若便入蜀恐兩失之據江表而徐圖闗陜
　之事則兩得之決擇取舎不可不審上曰然
上謂宰執曰昨令西外宗正選藝祖之後四五人先是
　公嘗造膝有請於是公曰此陛下萬世根本之慮上
　曰藝祖以聖武定天下而子孫不得享之遭時艱危
　零落可憫又曰朕亦令選於伯字行中庶昭穆順序
　富直柔曰宫人有人可託否上曰朕已得人若不先
　擇宫嬪則可慮之事更多公曰陛下審慮至此實宗
　廟無疆之福
公初建討論濫賞之議士大夫僥倖者爭排之諸大将
　楊惟忠劉光世辛企宗兄弟皆嘗從童貫行軍論者
　疑其亦當貶削吏侍髙衛初以圍田改官及是主右
　選力持此以為不便上疏詆之同知李囘亦言宣和
　間任中書舎人以校正御前文籍遷官乞削秩罷政
　上曰宣和政事恐不必一　一皆非人主留意文籍自
　是美事豈可與其他濫賞同科秦檜曰此法一行濁
　流者稍加削奪便比無過之人誠為僥倖清流者少
　挂吏議即為辱甚大不敢立朝恐君子受弊上顧諭
　公公曰此事如囬者無幾其他亦不足惜遂降㫖侍
　從及館職兼領者非又詔武臣亟免討論令尚書省
　牓諭命既下上終以為難後二日上批朕不欲歸過
　君父斂怨士夫可日下寢罷公堅以為可行即力求
　去公始建議檜力贊之至是見上意堅反以此擠之
　　　朱倬　忠靖公
　　字漢章七世祖避地於閩遂為閩人以鄉舉至京
　　補内舎生宣和三年復鄉舉法以選登五年進士
　　第調常州宜興簿張忠獻薦召除廣東倉幹改檢
　　察建廣財用所屬官後以忤秦檜除越州教除諸
　　王宫教改浙帥叅謀滿秩歸避秦禍奉祠十餘年
　　倅南劍知惠州除國子監丞浙西倉除右正言二
　　十七年秋也二十九年春二月進侍御史冬十二
　　月進中丞自典舉還遷參政明年拜尚書右僕射
　　月餘詔提舉三朝國史詳定勅令明堂加恩進封
　　開國公三十二年金人入冦扈從親征得疾歸引
　　年致仕不允請至三四詔以觀文殿學士提舉興
　　國宫隆興元年六月薨訃聞贈特進
金将冦常州居民求避地公為具舟給食全活甚衆亡
　何民告澇于郡郡委公閱實公為蠲田租至九分若
　全免守怒将捃治之既知公秉志堅確乃俾攝屬明
　槖為宣諭使入廣人憚其風聲獨於公慰薦甚力謂
　之曰宜興冦至脱民於死者非公耶民至今思之遂
　表於上時方以劉豫為憂因賜對䇿其必敗髙皇大
　喜
知惠州陛辭因言嘗䇿劉豫必敗髙皇曰記得記得卿
　久淹何所公曰厄於檜上愀然慰諭曰惠陽去朝廷
　逺賴卿撫百姓如朕親撫之目送公去旬日忽問大
　臣曰前日之對誰為薦之曰守臣陛辭常典也上亟
　令召對政府有未知公者曰已去矣
除國子監丞公聞命還視事凡八閱月以職事輪對建
　請勤恤民隠尋除提舉浙西常平忽特命自今在内
　除提舉官令朝辭上殿蓋為公設也公首登對上曰
　近年内重外輕今卿以朕親擢之人出為部使者使
　知内外之任均又曰人不知卿惟朕獨知卿遂除諫
　官
自為諫官眷滋厚而心益畏常言人主任我以耳目託
　我以腹心非報怨任氣之地必須上合天心不為子
　孫植荆棘也毎上疏必夙興露告赫然如上帝之我
　臨朝論方畏言邊備公悉力開陳言詳氣定雖逢盛
　怒不懾在言路久薦人論事以至發倉廩蠲米價減
　私鹽覈軍籍嚴抑配禁州縣科借凡以興利除敝無
　慮數十條率焚藁不傳公經學醇深經筵侍上多所
　稱善
金主冦江公陳戰備應三䇿且謂兵應者勝上曰卿所
　言三䇿甚當朕書於坐右朝夕思之金勢浸迫公又
　䇿金三事上焉者為耕築計中焉守備下則妄意絶
　江然臣謂多從下䇿可無患焉既皆如公所料
史忠定張忠簡虞忠肅劉忠肅之進用公皆有力焉陳
　福公王魯公及王之望苪公曄諸人亦公所薦也
公知舉有劉朔論賈誼通達國體在於豫建太子公擢
　為第一公平時造膝未嘗不反覆及此至是以典舉
　復命又論奏久之上再三稱善由是被遇迨建王正
　名從幸時惟陳文恭公與公實左右上事無大小必
　以咨問矧揖遜大事蓋熟問之
孝皇倦勤中外流傳疑信參半諫大夫故與公有怨乃
　以風聞上疏孝皇知公無他比再上降資政殿學士
　先以觀文學士主祠詞臣承望至謂元良天下之本
　乃覬疇庸不知君臣之間未嘗有異也授受之意屢
　形詔諭誰不知之矧公自典舉嘗白發其端繼以臣
　鄰扈從出入與聞政幾脱有欲言當不待臨事而發
　也公之所啓不過曰靖康之事正以傳位太遽盍姑
　徐之揆諸人情此亦愛君之至者髙皇決不以為忤
　而孝皇仁孝篤誠未嘗志於趣得則亦必不以為疑
　也陛辭之日髙皇諭云所論於卿何與朕欲過徳夀
　宫卿且歸俟年嵗當召卿明年公以致仕聞孝皇謂
　大臣曰朱某有性氣如何便欲致仕大臣以訃聞上
　曰可憐可憐恤典一如前宰相遂詔復元職然後人
　知兩宫果不以為忤也
魏鶴山曰了翁毎惟帝者之盛猶曰惟口出好興戎蓋
　授受之間古人所甚畏以范文富諸臣定䇿之功人
　知勿敢言微王同老自陳寧沒身不見録王岐公與
　子之議未嘗有異論也猶曰指社稷為他家而譴之
　微其子仲修一言亦将無以自白雖然是尚有可畏
　者曰出好自口興戎自口故言之而不自為徳也不
　見知而不敢辯也今髙皇之蔽志踰三十年而孝皇
　以繼志為悦不以位為樂凡皆中外所共知是豈較
　此遲速之間者今如言者之説則淺之議聖徳也公
　之知不知庸何恤而揖遜古今之盛觀此不可以不
　辨
　
　
　
　
　
　
　宋名臣言行録别集上巻二
欽定四庫全書
　宋名臣言行録别集上巻三
　　　　　　　　　　　宋　李幼武　纂集
　　　張燾　忠定公
　　字子公饒州徳興人以門廕補太學齋郎升上舎
　　政和八年廷試三人授太學録宣和初除博士三
　　年連丁内外艱吉再為博士靖康初李綱為京城
　　守禦使辟兼機幕遷正字以越職言事送吏部髙
　　宗即位例復行營及宣司官屬之責降者倅常州
　　改湖州以論事不報請祠駕囬臨安以吕頥浩薦
　　除尚書司封員外郎改起居舎人秋以祠禄歸六
　　年秋再以起居郎召尋權給舎改兼外制七年真
　　拜中書舎人罷主祠尋加集撰八年召拜兵侍兼
　　權吏書冬兼史館修撰九年秋除寶文閣學知成
　　都府十三年冬主江州太平觀二十五年帥鄉部
　　兼行官留守居二年進端明殿學士二十九年召
　　還感疾除提舉萬夀觀兼侍讀再移病歸尋促覲
　　正除吏書三十年充館伴金國賀正使疾復作加
　　資政殿學士致仕明年冬再帥本路復主興國祠
　　孝宗受禪除同知隆興元年遷參政以老病不拜
　　除資政殿大學士三年薨年七十五
詔求直言公疏曰陛下踐位於傾危中繼遭叛逆號令
　不能感人心政事不能厭人望卑詞厚禮祈還二聖
　未有以感動敵情豈胸中之誠未修乎又言賢不肖
　雜進大臣惟親舊是用金方陵犯乃欲議和淮冦縱
　横乃欲實粟京師疎繆如此而侍從不言臺諫不論
　其職安在
又請置御營司分諸将為六軍命大臣大将為使副各
　典一軍以收兵權舉淮南之地分置征鎮使自戰守
　又乞躬行實徳以率百官又言欲知敵情當厚設爵
　賞募間探事皆預備毋蹈往嵗維揚之失
又奏臣屢言規模先定乃可為國遷都大事也期年之
　間方進臨江復退還浙輔弼重任也一紀之間下命
　相之制者十有四進退執政無慮二十餘人規模安
　在上曰非不欲立規模正縁宰輔數易耳
金廢豫使來議和秦檜主之朝論籍籍公請詢可否於
　衆上乃令侍從臺諫即日條奏公疏數百言大槩謂
　天方佑宋當自治以需天時屈膝事人非臣所知又
　率侍從極陳失計嘗面折御史中丞勾龍如淵曰達
　觀其所舉君昔薦七人後皆北面張邦昌今囁嚅附
　㑹墜敵計中他日必然背君親矣
監察御史施廷臣擢侍御史府丞莫將賜出身超拜起
　居郎皆上書迎合者翻黄下吏部公執奏曰故事遷
　除未有如此之驟力詆兩人引疾卧家秦素厚公命
　樓炤問疾許直翰苑公曰今日進退在我遷官則在
　他人某惟有去耳秦語人曰張子公守正官職不能
　動也
和議成復河南陜西境土九年正月上以祖宗陵寢久
　淪異域詔公同光山軍節度使判大宗正事士㒟修
　奉洒掃賜銀絹有差以二月已已陛辭自武昌信陽
　入蔡潁五月丙戌至永安軍戊子朝謁諸陵庚寅修
　奉畢辛卯由鄭歴汴宋宿泗州淮南以歸六月入對
　公奏頻年陵下石澗涸竭使至而水流如故上驚異
　久之又陳使事十餘條如謂劉豫初廢人情洶洶而
　我斥堠不明坐失機㑹酈瓊部伍皆西陲勁兵今在
　河南尚可収用新疆租賦已蠲而使命絡繹推恩支
　費猶用兵興時例願加裁損非甚不得已勿遣使以
　寛民力上悉嘉納
公往朝拜陵寢民夾道驩迎遂入柏城披荆履蘖隨宜
　葺之而去及還奏言諸陵下澗水自兵興以來久涸
　二使到日水即大至父老驚異以為中興之祥上問
　諸陵寢如何公不對惟言萬世不可忘此賊上黯然
成都謀帥上語宰相張某髙明練達和正有守可寛西
　顧但朕惜其去耳臺評朝論亦謂當留公力請行因
　奏蜀困征繇臣當宣布徳意寛一路之民上曰豈惟
　本路凡四川寛恤悉以付卿
公奏主和者達蘭也今為其姪烏珠所戕勢必渝平乞
　道京洛闗陜因得觀形勢利便謁世将於河池共議
　邊計且言和尚原最為衝要自原以南則入川路散
　失此原是無蜀也今諸軍戍陜西饋餉雖寛如緩急
　何宜斂兵避蜀口仍乞錢五百緡為儲峙世将奏行
　之公以十年春至階益與世将尺牘交馳講畫素定
　是夏虜果敗盟窺蜀吳璘及楊政郭浩大破之俘獲
　萬計其後公除西府蜀人唐文若草制云保蜀之功
　蓍龜先見蓋謂此也
公開府適承嵗旱大發積粟以賑饑民撫存黎稚蕃部
　禁戢貪吏開修渠堰蠲落江田税決遣獄訟修文翁
　舊學時與諸生講論經理葺諸葛武侯廟杜少陵草
　堂新張乖崖祠政無不舉蜀人大悦
有㫖促覲公奏兩郡王名分宜早定上曰朕懐此久矣
　人所難言開春當議典禮公頓首謝時風俗侈靡財
　用匱乏公勸上止北貨之貿易省非時之賜予罷土
　木減冗吏躬行節儉民自富足上嘉奬再三
又言甲庫萃工巧以蕩上心酒庫酤良醖以奪官課教坊樂
　工員數百増俸給賜賚耗蠧不貲上曰卿可謂責難
　於君明日罷甲庫諸局以酒庫歸有司減樂工數百
　人
金使施宜生副使耶律翼來公館伴宜生素聞公名畏
　慕之一見顧翼曰是使南朝不拜詔者也宜生閩人
　公以首丘桑梓語之宜生敬公頗漏敵情公宻奏之
　且言宜早為之備上深然之
再帥江東完顔亮巳深入人情洶懼公不敢辭亮死褒
　復求和詔㳂江帥守條具進討恢復計人人馳至幽
　燕公獨乞持重養威觀釁而動巳而諸将追躡果無
　功
公外和内剛臨事有仁者之勇在蜀四年尤著惠愛百
　姓皆繪像以事後帥李璆贊云公昔在蜀千載一人
　公今去蜀千百其身願公再來以慰斯民蓋實録也
　　　鄭㲄
　　字致剛建城南鄉之龍池人政和八年以貢士中
　　第除安陸教官待次權信陽尉用賞改承務郎監
　　南康酒税除臺簿髙宗即位除監察御史建炎二
　　年除司諫又遷中丞三年苗傳誅反正升僉書樞
　　宻院事七年薨于位享年五十
駐蹕錢塘苗劉逆亂以上為睿聖皇帝冊皇太子即位
　公庭立面折之不能奪私謂逆焰熾甚非結外援不
　可為者上章待罪求去将北走平江金陵與頥浩等
　議興復計太后降詔不允
遷中丞二凶肆行殺戮日至都堂侵紊機政公奏乞告
　示傳等便宜軍法行之所部士卒可也餘當聞之朝
　廷付有司以正典刑又言近日差除多出二人之意
　又更迭出入都堂殆無虚日其所以敢爾者必恃兵
　之强也王莽之兵非不强昆陽一敗莽卒授首乞告
　示傳等宜一遵典法章留中不下公懇請降付三省
　施行亂臣雖以加害臣死職不避也章下傳等果出
　怨言謂直擬其為王莽雖懐恨疾然亦少戢矣
聞二凶以樞宻召頥浩以禮書召浚又分俊之兵以五
　百人歸陜西及浚不受命俊不分兵遂謫浚以散官
　居彬州擢俊以節度知鳳翔公知皆其姦謀假朝命
　使外無强兵謀臣内生變亂得以自肆遂奏乞留頥
　浩知金陵浚不當謫
遣所親謝嚮變服為賈人徒步如平江見浚等具言城
　中事令嚴設兵備張聲勢持重緩進使其自遁毋致
　城中之變驚動三宫此為上䇿撰杜鵑詩四句親寫
　令携去執呈諸人以為驗詩云杜鵑飛飛無定棲寄
　巢生子百鳥依園林花老晝夜啼安得百鳥挾以歸
　取杜甫言蜀天子化作杜鵑生子百鳥巢之意以杜
　鵑喻天子以百鳥喻百官言内外百官當同心共謀
　挾天子反帝位以歸宫也嚮至平江以詩徧呈浚等
　莫不嗟嘆感激奮勵為赴難計
忽宣詔以上為皇太弟大元帥幼主為皇太姪監國公
　震恐不知所為具章謂太后聽政所以保有宋宗廟
　社稷今乃使趙氏子孫不得居帝位二十日之間降
　二皇帝使天下無君詔書一出則天下貢賦不至必
　有仗義而起兵者䝉太后開納宣諭褒美令臣往都
　堂同議遂得不降詔書於四方漸謀復辟
　　　滕康
　　字子濟應天府宋城人擢崇寧五年第調通州秋
　　晉州推興元教除正字著佐尚書工部員外郎嵗
　　餘移禮部為司業連丁艱靖康二年除常少擢起
　　居舎人權給事中進起居郎兼討論祖宗法度檢
　　討官試中書舎人罷除集撰提舉洞霄幸平江再
　　除中書舎人左諫議翰學除端明殿學士同僉書
　　宻縣亡何除權知三省樞宻院從衛太后奉神主
　　之江表至洪遇兵渡江退保䖍州論罷提舉明道
　　責授少監分司南京永州居住未期年許自便復
　　左朝請大夫依前宫祠紹興二年薨年四十八八
　　年追復龍圖閣學士
上開元帥府於濟州以檄召公有詞學精贍明習憲章
　之語公至率先羣臣勸進請築壇如髙邑故事公相
　登極禮儀其告天及肆赦之文皆出公筆詞㫖激揚
　聞者無不感動流涕
公精忠出於天性平時臨事未嘗詭隨及居論思之地
　知無不言見有未合於公論者必反復開陳䝉上聽
　納而後巳顯謨直學士孟忠厚乞用父減年轉朝奉
　郎公言忠厚隆祐太后之姪祖宗之來無母后兄弟
　之子班侍從者從之武議大夫康義用登極恩遷遥
　郡刺史公封還詞頭力陳義者内侍康履之父也自
　古召亂不出於外戚之撓法則出於内侍之干政登
　極恩各遷官一等義乃以御寶批降驟遷五等觀此
　有異於墨敕斜封乎凡再降重令行下終不從命人皆
　重公有守
駕幸平江陛對奏曰去嵗郊禮前數日太陽示變驗之
　圖史為異甚大而日官不以聞朝廷不知告使陛下
　修厥事以應天者未至比逆臣敢萌不軌天之示象
　前已著明惜朝廷不知先事而戒也陛下即位行再
　嵗矣恩倖斂怨而幾蹈覆轍姦宄犯順而未即授首
　陛下盍察人心所嚮而少留聖意乎今惻怛憂民之
　政徒為空言而百姓不以為恩哀痛責躬之詔不著
　事實而四方不以為信忠佞並馳而多士解體刑賞
　失當而三軍沮氣臣願陛下取建炎初年以來所下
　詔書所舉政事熟思審度參稽得失而罷行之上褒
　諭有諫臣風
建炎三年吕頥浩建幸武昌為趨陜計既還建康又建
　欲盡棄中原焚室廬徙居民於東南公力持不可時
　在諫省語中丞張守曰吾曹當以死爭既執政又懇
　言之上悟而止頥浩歎曰公真執政之才也孰能受
　命三日而決此大計乎
諫官袁植請誅汪黄公言倘如植言傷陛下好生之徳
　矣上首肯久之即批出罷植翌日見上曰昨日觀罷
　袁植之命有忠厚之言未聞殺戮之事可戒大哉王
　言也太祖以來未嘗戮一大臣國祚綿長過於兩漢
　者此也上大悦
　　　王庶　敏節公
　　字子尚慶陽人崇寧五年進士第除慶州法秦州
　　察推改司儀曹兼秦鳳路提僉宰涇州保定縣倅
　　懐徳軍涇原經司機宜言免靖康初為陜西運判
　　兼制置解監使歴京西漕改知懐州直徽猷陜西
　　都漕建炎初除龍直鄜延經畧安撫使兼知延安
　　陞集撰龍制節制陜西六路軍馬制置永興軍路
　　以延安失守自劾去俄丁母憂張浚宣撫奏知興
　　元授參議利路經撫使利夔制置使節制陜西五
　　路加徽直知成都又改嘉州俄奉祠被宣撫使劾
　　提舉太平觀復起為參謀改知遂寧辭復宫觀再
　　詔除湖北安撫知鄂州復顯制改知荆南府荆河
　　北安撫使七年復徽直除兵侍八年遷兵書除樞
　　副視師江淮金使來促還以疾乞罷以資學知潭
　　州兼湖南安撫使明年言者劾罷提舉洞霄宫十
　　二年責嚮徳軍節度副使道州安置冬卒貶所隆
　　興中追復資學左通議大夫
金人入冦公方調官京師李邦彦問計公曰朝廷宿將
　名動夷夏者無踰种師道宜付以西兵使入援然後
　遣使諭河北河東州守各置兵並河要害處或果敢
　疾驅渡河犯畿甸可詔兩河州縣各部勒軍馬邀截
　其歸路京師持重固守出竒兵絶其樵採不過兩月
　使無疋馬隻輪之返邦彦未能決明日以告樞宻院
　蔡攸曰陜西豈復有兵有亦安可用公曰某近以涇
　原幕屬罷本路步騎號十餘萬備邊外尚可得十萬
　不兩月可集京師他何慮哉不能用
建炎初年詔公治延為鄜延經畧力辭八月麟府丹等
　州告急遂分遣兵將自撫州而南㳂河至馮翊據守
　要害賊乘氷渡河犯晉寧繼侵丹州公遣别將捍賊
　屢克明年賊至馮翊清水河渡兵破潼闗諸處公初
　聞賊渡河檄諸路約共討賊而迄無應者獨遣劉光
　烈斷河橋與賊戰於窟泉乘勝破大散闗賊犯鄜坊
　公迺并河東援兵從間道據守要害時危急報至公
　掃壁赴救將至靈畤賊火康定而去兵有自熈河還
　者併趨龍坊公復進兵同官檄劉延亮設伏於神水
　峽邀其歸路賊知公至一夕而遁
知延安以涇原統制曲端為都統制公政嚴多誅殺將
　士嘗曰設曲端誤我亦當斬之端聞而恨未有以報
　時敵驟至延安正軍纔二萬公召諸路兵未集端不
　出兵為援公退屯龍坊金乘虚陷延安數日端至以
　兵衛公且曰節制何自至此哉節制固知愛身不知
　為天子愛城乎公曰吾數令不從誰其愛身者端怒
　謀即軍中誅公而併其兵因問公印何在欲奪之㑹
　朝廷遣謝亮使夏國端夜往見之曰延安五路喉衿
　今既已失春秋大夫出疆之義得以専之使者茍一
　誅敗將南歸而報乃使者展節之時也亮曰奉使有
　㫖以人臣而擅誅於外是跋扈也公為則可自為之
　亮無預也端乃去公以故忿端欲殺之
張浚自富平敗歸始思曲端及公之言可用公時持母
　䘮居蜀乃併召之公地近先至㑹浚於平涼適慕洧
　西叛金人侵軼不巳衆議退屯川口以俟變定浚連
　夜西還公力陳撫秦保蜀之䇿勸進収熈河秦鳳兵
　扼龍闗以為後圖浚不納
浚承制復公龍圖待制知興元時敵已逼河池浚謂公
　曰不早聽公勢果乃爾興元屏翰四蜀公能為我保
　此乎公曰某獨為相公疎逺客請先所親乃復徧詢
　張深陳唐劉子羽孫渥輩皆屏氣失色公毅然起曰
　諸公平日自言以忠許國事危皆逡巡私已忠國家
　者如是乎公遂受命羽書益急張深劉子羽徑趨小
　益行府移閬中而興元帥事草剏留統制司王宗尹
　柴斌兵二千馬不滿百使公守公募民為兵教以坐
　作進退之法廣張聲勢示之威嚴虜懾公威名遂略
　階成鳳三州而退相繼河東陜西潰師多舊部曲往
　往來歸不數日有精兵二萬
公又籍興元府梁洋諸州邑及三泉强壯毎兩丁取一
　三丁取二與免户下物力錢二百千號曰義士毎五
　十人為一隊知縣為軍正尉為軍副日閱武於縣月
　閱武於州不半年有兵數萬毎遇州教則厚犒賞之
　教閱有方可以出戰則令尉改京秩張浚言於朝其
　後合興洋三泉四郡義士至七萬餘人
公知荆南府兼湖北經畧安撫使公既老愈通習天下
　事因入對首言今日之患莫大於士氣之委靡願振
　拔名節士起其氣又論安危在修己治亂在立政成
　敗在用人上韙其言公因請曰臣肝膽未盡吐也願
　賜臣間得縷數于前上乃燕見之公言益深嘗跪而
　問曰陛下欲保江南無所復事如曰紹復大業都荆
　為可荆州左吳右蜀利盡南海前臨江漢可出三川
　涉大河以圖中原曹操所以畏闗羽也上大異之
時荆南屢為盜殘公至鎮江與士卒披荆棘致材用治
　城隍繕府庫廨舎畢修陶瓦為民室廬闢市區如承
　平時流庸四集公乃下令有欲吾田者肆耕其中吾
　不汝賦有能持吾錢出而得息者視其息與去之日
　多少授其職有差武吏爭出應令未幾還輸其息府
　庫大充得以養兵遂成軍隠然為雄藩
公為兵部尚書論制敵之道在於愛民周文王問太公
　以為國太公曰愛民而巳兵書無不本諸愛民者今
　縉紳無一言及民何也敵之强弱吾無與也顧在我
　者何如耳古之巳衰而興者未有不由於威令行紀
　綱立既盛而衰者未有不由於威令不行紀綱不立
　求古之言不若論今之事羣臣有言慮合聖心者願
　畧煩文為簡易與之反覆圖成敗上歎曰大臣才也
　遂除公樞宻副使三辭不聴遂論江西淮南廣東盜
　發四十餘輩出於凍饑宜蠲平賦役治部使者守令
　貪虐以慰安其心且曰負陛下恩徳壊陛下天下者
　彼則去矣陛下為宗廟社稷主何所之乎
自酈瓊叛張浚擅棄盱眙而歸諸將稍肆紹興戊午命
　公視師江淮公素有威嚴臨發勞師於都教場軍容
　嚴整公便服坐壇上自大将三衙以下雖身任使相
　悉以戎服步由轅門庭趨受命拜賜而出莫敢仰視
　自多事以來所未有
時殿前都虞候楊沂中怒繫其統制吳錫户侍向子諲
　謂錫可用公奏釋之使統兵屯淮西遂以張俊前部
　張宗顔将七千駐淮西巨師古将三千屯太平州取
　韓世忠兩軍屯天長泗州使緩急相為聲援劉錡軍
　鎮江為左根本時朝廷以諸将權重欲撫循偏禆以
　分其勢張俊覺之謂行府錢糧官劉時曰鄉人能為
　我言於子尚否易置偏禆似未宜遽先處巳可也不
　知身在朝廷之上能幾日公聞之曰為我言於張七
　不論安與未安但一日行一日事耳
公初論金不可和於道上疏者七及見上又六疏有曰
　先帝北征而不復天地鬼神為之憤怒陛下與賊有
　不共戴天之仇忍復見其使乎其将何以為心其将
　何以為容其将何以為説且彼之議和割地不過以
　畫河畫淮二者而巳若曰畫淮則我之固有而淮之
　外亦有見今州縣所治如泗州漣水軍是也既為我
　有何用和為若曰畫河則東西數千里荆棘無人之
　地倘欲宿兵守之財賦無所從出彼必厚索嵗帛以
　重困我矣不如拘其使而怒之及金使至公再上章
　力執前議有曰陛下當北狩之役龍飛睢陽匹馬渡
　江扁舟航海以至苗劉之變艱難萬状終無所傷天
　之相陛下厚矣至今雖未能克復故疆鑾輿順動而
　大将互列而官軍雲屯百度修舉較前之日可謂小
　康何苦不念父母之仇不思宗廟之恥不痛宫闈之
　辱不恤百姓之寃逆天違人以事金人乎秦檜方挾
　金自重以為功絀其説公語之曰公不思東都抗節
　存趙時而忘此仇耶檜大恨公又抗章求去遂以副
　樞出知潭州尋詔落職典祠
檜怒公異已不附和議諷言者論其居江州强奪民田
　責授節副道州安置後卒于貶所其子之荀之竒撫
　棺而哭曰秦檜秦檜此讐必報親舊皆掩其口曰禍
　未巳也
　　　沈與求
　　字和仲湖州人政和五年登進士第靖康初為常
　　博建延末為侍御史紹興二年除中丞遷吏書三
　　年提舉太平觀七年以龍圖直學知鎮江召為吏
　　書兼權翰學兼侍讀除參政五年兼樞宻院六年
　　除資政殿學士知明州未幾提舉洞霄七年除同
　　知宻院尋知院六月卒年五十二
公以軍儲窘乏首陳屯田利害為集議二巻上之又言
　先務之急莫如兵今兵權不在朝廷雖有宻院及兵
　房兵部但奉行文書而巳願詔大臣講求利害益修
　軍政助成中興
公居侍御占象者言夜有赤氣亘天有白氣如練貫之
　公言此天心仁愛陛下出變示警也且天子所在謂
　之朝廷今䖍州一朝廷秦州一朝廷號令之極至為
　詔矣願勅張浚等止降指揮勿得為詔令又論相天
　子之職也願親書所屬意之臣姓名禱於天地占而
　用之仍舉行開寶故事使參政得與宰相輪日知印
　又論劉光世軍名及罷浙西預借苗米置諸軍功罪
　簿詔三省以次施行
公言徽嚴水泉暴湧漂及城郭廬舎臨安火延居民至
　萬餘家天變異常同時而見可畏也陛下當於行事
　之際思其所未至者加之以誠則天地感格隂陽和
　平災異之生顧為福耳
逆豫於京東造舟則海道當防議者多欲於明州向頭
　設備公言使賊舟得至向頭則巳入吾腹心之地矣
　如通州料角泰州石港水勢湍險海舟至此必得沙
　上水手方能轉入倘於此為備益拘水手養之以待
　用則虜亦安能衝突詔以付都督府
上飭近侍出金盤樽斚賜光世三帥酒一行并以所飲
　食器賜之陛辭而退公曰将軍國之爪牙推轂受帥
　則聞之矣天子御坐賜巵酒而親勸之未之前聞其
　禮甚重臣聞英宗待司馬光嘗有是賜其後淵聖用
　李綱實踵行之光世等乃䝉寵榮如此必思所以圖
　報
公再居言路或疑其論范宗尹所引用者悉出之公曰
　近世人材視宰相出處為進退蓋習以成風今當别
　人之正邪能否而公言之豈可謂一時所用皆不賢
　而使視宰相為進退哉
　　　汪澈　莊敏公
　　字明逺饒州浮梁人登紹興八年進士第主新喻
　　簿改吉州教憂吉改沅衡二州教二十六年万俟
　　卨相薦為正字遷校書郎二十九年擢監察御史
　　尋進侍御三十年知宻院八月遷侍御明年除中
　　丞荆襄宣諭三十二年入對拜參政六月視師荆
　　襄隆興初入奏乞祠除資政學士提舉洞霄宫罷
　　居台州明年冬復端明學士知建康乾道初召知
　　宻院升樞使二年引疾以觀文學士再領洞霄越
　　三月起知鄂州兼管内安撫使改知寧國四年改
　　福州帥本路七年告老八月薨年六十三
孫道夫奉使北境囬言金主亮詰以闗陜買馬非約恐
　将求釁于我公因言立國惟文武二道而人才尤不
　可偏要當求於無事之時望詔帥臣監司於本路大
　小使臣舉智謀可充将帥勇鷙可率士卒者其侍從
　臺諫如有所知亦許論薦
公為侍御極陳利害且曰慮之有素則事至而安靜慮
　之無素則事至而倉猝自講和以來諸将擁重兵髙
　爵厚禄養成驕恣朝廷宜有以懾其心作其氣戰士
　役以伎藝而老病之不汰逃亡之不補宜有以蒐閱
　之使有鬬心而樂為用文武官平居常患其冗臨事
　則無人可用當預選實才不泥資格以備緩急之用
公上言昔慶歴之初京師一日無雲而震仁宗以天變
　如此由夏竦姦邪亟命黜之前日無雲而有雷聲人
　情駭異其變蓋在大臣
紹興辛巳正月夜風雷雨雪交作公言春秋魯隠公時
　大震電繼以雨雪孔子以八日之間再有大變謹而
　書之今一夕之間二異交至隂盛也今臣下無姦萌
　戚屬無乖剌又無女謁之私意者殆為金人乎願陛
　下飭大臣常謹於備邊也
公言天下之勢强弱無定形在吾所以用之陛下屈已
　和戎厚遺金繒而彼輒出惡言以憾吾國若将唾掌
　而取三尺之童無不痛憤願陛下赫然睿斷置帥江
　上而専付閫外之任益兵上流而増重荆襄之勢渡
　師淮甸而守其要害嚴備海道而遏其牽制然後以
　不共戴天之讐在原之戚下詔以告中外将見上下
　協心其氣百倍機㑹之來間不容髮在陛下斷之而
　巳
公為中丞入對言講和之久將帥養驕軍政隳弊軍士
　之廩給薄者幾無以自活宜優恤之以養其力又言
　淮南山水寨舊來鄉豪自相結習當隨宜存恤使自
　為守無令監司州縣擾之庶収其用又言軍旅将起
　宜條其不急大加節約以徇今日之務從之
公為湖北京西宣諭使自鄂渚至襄陽撫諸軍御前都
　統制田師中握兵久且耄公恐緩急不可仗奏罷之
　議者又欲置襄陽而并力守荆南公奏襄陽重地為
　荆楚門户不可棄也
夀皇登極命公督師荆襄公遣趙樽守唐王宣守鄧别
　選偏將分據要害又請賜皇甫倜軍號官爵初蜀師
　頓徳順軍為金所圍公欲以兵助倜牽制之㑹上命
　中使齎手筆勞公曰卿文武兼資以戰以守臨機制
　變公因奏金方併力拒西師宜分遣趙樽王宣潜師
　襲洛仍令兩淮犄角中原遺民必響應一舉可定豈
　特解西師而巳上以議和喻㫖未宜逺畧公念襄漢
　宿兵饋糧艱阻昔之沃壤彌望荆榛乃與漕臣議因
　古長渠築堰通流募閒民汰冗卒十人為甲五甲為
　隊三隊為屯授地給牛各有等差付之種谷授之廬
　舎而薄其課秋成苐輸種餘谷官以緡錢市之畫為三
　十八屯規模詳宻人方勸趨而西師退保敵勢遂張
　蓋隆興初年也
　　　周麟之
　　字茂振祖居成都後為海陵人䇿進士尉常州武
　　進中宏博第一宣州教不赴授學録兼秘省校勘
　　勅令所刪定改正字尋權中舎責徽州倅髙宗更
　　化除著佐郎兼禮部員外郎進大著起居舎人復
　　攝西掖真拜中書舎人兼實録院同修撰直學士
　　院上徽宗實録兼同修國史拜兵侍南郊充執綏
　　徙給事中除翰學兼侍讀使金還兼吏書累官佐
　　朝奉大夫紹興三十年同知樞宻再命使金力辭
　　責秘監分司南京居瑞州孝宗登極沛恩復故官
　　沮之者特許自便隆興二年薨年四十七
南渡三十五載金人渝盟天子茹威未討議遣使賀遷
　謂是役也将覘國厭難視常時萬不侔矣公曩嘗修
　好為所敬禮即出節命之受詔治任行有日㑹天申
　節慶使至特嫚書指各将相大僚且索兩淮襄漢地
　中外噫鳴人自為忿翌日公入奏言金之意可卜宜
　練甲申儆靜以觀變使不當遣上曰卿言是也彼欲
　割地今何以應之公對曰講信之始分畫封圻故應
　有載書存願出以示使者厥請将自塞如公計其人
　果無語
上既奮然濯征獨玉帛之舉朝論未一公語所親曰死
　國臣子常分況吾素志耶借殺身而有益國家其甘
　如飴顧今不可耳遂上疏極爭之曰臣聞事有必至
　理有固然固不待上智而後知昔日之和戎今日之
　渝平是已累日已來側聽聖訓仰見廟謨雄斷不惑
　羣䇿惟是遣使一事遲囬至今曉夕深思蓋有不可
　者七若彼有速亡之形我有恢復之冀有血氣者類
　能言之在陛下審處而應之耳臣當竭智畢力協賛
　事機倘使摇尾乞憐復下穹廬之拜臣切恥之疏入
　上大怒陳康伯見公以國事勉之公語侵康伯康伯
　曰上若遣某聞命即行公卒辭之詔撰張浚碑文成
　奏御天筆批其後十八字曰誌銘敘事詳盡造語簡
　要披覽再四但有歎嘉士林傳翫以為寵公姿儀洒
　落進止凝重班冠玉筍望之者意神仙中人
　
　宋名臣言行録别集上巻三
欽定四庫全書
　宋名臣言行録别集上巻四
　　　　　　　　　　　宋　李幼武　纂集
　　　葉夢得
　　字少藴蘇州吳縣人紹聖四年登進士第尉丹徙
　　崇寧元年除婺州教三年召為儀禮武選編修官
　　四年遷祠部員外郎五年徙起居郎大觀初為中
　　書舎人兼實録院修撰兼直學士院二年為翰學
　　三年以龍圖閣學知汝州尋免提舉洞霄政和五
　　年除顯制知蔡州六年復閣職重和初知潁昌宣
　　和二年提舉鴻慶七年召為吏書再提舉鴻慶靖
　　康初知潁昌建炎二年召為翰學拜户書三年遷
　　尚書左丞資政學士提舉中太乙兼侍讀紹興初
　　為江東帥三年祠十年召除建康留守十二年知
　　福州十四年授崇信軍節度使十八年卒於湖州
為編修纔六日蔡京亟薦之召對論自古帝王為治必
　先自治其心今國勢有安危法度有利害人材有邪
　正民情有休戚若不先治其心或誘之以貨利聲色
　則所謂安危利害邪正休戚者未嘗不顛倒易位而
　況求其功乎上異之京謂曰公言得無意乎公曰此
　某所學也
論朋黨之弊曰朋黨之勝本於重内輕外且今之自外
　召入者茍有寸長計日可取貴顯又況阿附趨佞别
　以智巧得之一居要位非譴謫則不去而居外任者
　非被罪廢黜則孤寒無援之人也夫以内為榮進之
　途則茍可以安於内者人誰不營以外為譴黜之所
　則茍可以免於外者人誰不避祖宗時宰相罷班或
　補外未幾皆復召用至於執政從官更出迭入未嘗
　有間夫使不慕居内不畏處外内外去來各適為志
　士大夫茍知自愛則亦何必捨彼而趨此
蔡京復相所立法度巳嘗罷者皆復行公召對論周官
　太宰以八柄詔王馭羣臣所謂廢置賞罰者王之事
　也太宰得以詔王而不得自専陛下前日所立者出
　于陛下乎出於大臣乎及罷之又復之亦出於陛下
　乎出於大臣乎今一大臣進以為可作則法度從而
　立一大臣進以為不可作則從而廢無乃陛下有未
　了然於中而不出於已者乎願度其可復者復之可
　罷者罷之則天下治矣
京初欲以童貫為陜西宣撫取青唐公聞見京問之曰
　貫以八寶恩除節使已非祖宗法今又以執政之任
　付之青唐朝廷所必欲得也使成功則何以處之乎
　京有愧色既得青唐公又見京問何以賞貫京沈思
　未有以答公曰節度使上惟有開府儀同三司不識
　朝廷遂與之否京曰恐未至是公曰幸甚外人以為
　必進此官矣某憂不能寐前為節使某不當制無可
　言今若進使相萬一某當制決不敢命辭然亦不敢
　逃謫勢必過嶺倘相公念之得一善地足矣京笑曰
　公慮事毎過好相戾此人亦何可犯衆窺公者多何
　不自畏禍公曰幸不至此則已設或有之今日言與
　他日言其受禍一也何遲速之間
公在朝廷數正京過差京初察其無他間多開納有不
　然者特以為介僻不通人情或曰畏懦易動以浮言
　耳未以為過也自石公弼附張康國鄭居中等始頗
　追咎薦非其人然公所薦士固不一非欲為之黨者
　京再召公見之問還朝當何先人材孰可用公曰公
　所以見議於天下者權太盛意太果以喜怒為賢否
　以恩怨為廢置耳方公居位時士以諛説日獻不暇
　何敢輒逆耳幸今出外踰年公所聞必亦多矣惟虚
　心平氣求抵於是而已然今有大患自童貫用事天
　下之權半分於宦者今則梁師成楊戩等數十輩踵
　貫而起宰執用舎多出此曹公不能先痛裁制使國
　柄復歸朝廷雖公之喜怒哀怨且不得騁况求其是
　乎宰相公嘗為之得失亦何計京改容曰極是積漸
　至此京不得為無罪因論俞㮚頗力學有志於逺大
　似與目前稍異京曰某亦知之既相即用㮚為中丞
　而㮚首陳六弊無所顧望又發劉柄為舉子時為富
　人竇盥代筆取貸事炳方自拱州道見京教京盡除
　居中等黨法度不問是非一切皆復得召為户書京
　方得倚為腹心於是積前事大憾公謂蔣猷曰前為
　其屬石公弼今為其薦俞㮚兩敗吾事遂有相惡意
　而劉柄等從而媒孽曰夢得蓋欲自為門户素何嘗
　以公為是炳與其弟焕蔣猷翟汝文蔡靖毛友十數
　人皆居中所逐者相繼召用獨公不召
為户書請上南渡阻江為險以備不虞巡幸上曰自揚
　至𤓰洲五十里聞警而動尚未晚公曰鄲河僅通一
　舟恐非一日可濟也復乞命重臣為宣總使一居泗
　上總兩淮及東方之師以待敵一居金陵總江浙之
　路以備退保不報
公言靖康之失在固守京城而不知避也事有緩急必
　當從權伏望陛下通下情逺斥候如必至於過江則
　亟降詔以諭中外則人心安矣又願取諸要郡東則
　鄆徐南京西則穎夀和州南則唐襄荆渚各立軍數
　使之召募仍命大將與帥參治復選近臣為總帥以
　節制之又乘輿或駐兩浙則鎮江金陵尤當先治陛
　下毋以宇文虚中奉使未囬意和議為可恃也靖康
　正縁恃和議而墮虜計今安可待萬里之報哉
宰執從臣議幸杭州未決吕頥浩及公以首叩地願且
　留此為江北聲援不然金乘勢渡江愈狼狽矣宰執
　以為是
方臘之亂江浙被賊諸州皆蠲其賦而兵無所給乃詔
　發運陳亨伯經制東南亨伯請以七路之財補其乏
　始設比較酒務量添酒價及商税額亦増一分并賣
　契紙與公家出納毎緡收二十三文並號經制錢靖
　康罷之至是公言經制之法添酒價増税額并賣契
　紙等錢皆求於民之所欲而弗强其所不欲故酒價
　雖髙未有驅之使飲税額雖増未有迫之為商者其
　他類此望復行之
公為留守團結㳂江民兵數萬至是呼集分據江津仍
　遣其子模領數千人守馬家渡金果使吾叛將酈瓊
　以輕兵來犯覺有備乃去
初建康屯重兵嵗費錢八百萬緡米八十萬斛𣙜貨務
　所入不足以贍至是禁旅與諸道之師皆至公被命
　兼總四路漕計以給饋餉軍用不乏故諸將得悉力
　以戰無匱未幾以觀文殿學士寵之
公帥福建宰執奏公措畫弭盜之事上曰盜之竊發多
　縁守令非人掊克所致宜令帥司條具凡有害於民
　者除之自此公或招或捕或誘之相戕三䇿並用
　　　程瑀
　　字伯㝢祖守新安賜宅歙縣後徙居浮梁王父以
　　季女妻同邑臧氏久而未字公生乃以嗣其姑初
　　為臧氏由上舎擢第一政和六年釋褐授太博提
　　舉京兆學事未行除校書郎四年丁臧氏憂召除
　　兵部員外郎七年充送伴髙麗使秋引法歸本宗
　　借給事中奉使河東假户侍河東幹當使還除左
　　正言乞外不許忤㫖除屯田郎官又添監漳州税
　　務髙宗即位除司封員外郎遷光禄少卿第進士
　　改司業丐外祠主管明道宫紹興初召赴行在入
　　對大臣議論不合力丐外直秘閣江東提刑明年
　　除常少入覲拜給事中兼侍講三論權邦彦不報
　　丐罷除兵侍不拜除龍制知信州臺官疏留復給
　　事中久之復申前請御批與郡知信州給舎疏留
　　復留疏論席益數日為言者論罷提舉明道四年
　　除徽制知撫州以親老丐祠提舉興國六年連丁
　　兩憂吉除守嚴州未行改宣州奉祠十二年召拜
　　兵侍兼侍讀翊善尋加兵書與端揆不合乞祠除
　　龍學知信州上饒大水奏入時宰惡之遂稱疾請
　　祠提舉太平觀十九年進封廣平郡開國侯明年
　　陸陞之訐李光野史棘寺謂不合與通書問降授
　　朝議大夫二十二年正月薨享年六十六
金人陷燕山又陷太原嫚書至朝廷遣使議和衆首䑕
　莫敢往公獨抗疏奮然請行遂使河東或以咎公公
　厲色曰當朝廷危急之秋茍利國家雖捐軀不計也
　將行㑹欽宗登極金聞相顧失色始有講和意及金
　將至河上王師焚橋不戰而北京城大震宻議南狩
　右丞李綱持堅守之説衆心稍定金使來邀大臣議
　事詔李税鄭之望往既議金繒數且許割三鎮地有
　㫖公與秦檜往河中乃入奏云臣等但願奉使講和
　未嘗請割地則自有主議之人不報即見吳敏申前
　説敏見拒甚力遂行夜至金營無所係屬樞宻路允
　迪以坐氈假公席地而卧遲明上馬北去暮則張幕
　藉草野宿越數日糧糒告盡僅分甌粥将至中山金
　命一軍與公俱至城下諸師已先得朝廷宻諭俾勿
　割城守甚嚴金使王汭來至城下遥語復不能下遂
　與俱至燕山而還時靖康元年四月也本朝諸公聞
　公南歸舉笏相慶
歸對於崇政殿欽宗曰國事艱難極知卿奮不顧身慰
　勞備悉公奏乞修塘濼飭土兵増莫州戍又奏金人
　所恃者馬今當修武備為險阻使不得馳突始可與
　較勝負上曰卿料金今冬來否公曰臣謂必來朝廷
　以臣為張皇然臣不敢保其不來陛下第力為戰守
　之計
紹興初入對疏言金人肆亂於今七稔陛下自南都遷
　維揚自維揚遷㑹稽惟奔播畏避此豈金真不可敵
　哉顧吾不敢與之敵耳因畫十事曰厲志氣躬勤儉
　訪賢才求將帥申紀律治財賦廣召募治舟師謹命
　令責事實又言陛下朝夕孜孜曷嘗不以兵戎未息
　為憂然積弊之極文移困於煩多士俗淪於奔競職
　業曠於因循財用蠧於浮靡以縱姦為長厚以厭事
　為簡靖毁譽失真徧私害正望詔大臣一新庶政或
　可興衰撥亂
言治天下之道必自學始然人君之學不在章句當攷
　治忽之跡賢否之辨而其要又在於正心誠意
言漢光武親臨戰陣上曰朕方欲措置江上軍將定疊
　即單騎往按視撫勞以作厲士氣公曰累年金人入
　冦皆望風逃避陛下能屈萬乘則士氣自振矣
居瑣闥以平奏自任抗論無所阿避㑹除權邦彦僉書
　樞宻公論其五罪凡三疏不報委以次官書讀公乃
　丐罷復除給事中
言内藏之建小欲助有司經費大欲有事戎虜至仁逺
　慮則欲警急可以取辦不至横索於民南渡以來内
　藏不復有所積故嵗撥左藏錢易數萬充之至是復
　令兑借不識所費何至如是望陛下俯憂時事之艱
　難仰觀祖宗之志慮踐節儉之言䘏供輸之困
上方厲精稽古留神經學一日與公從容論左氏春秋
　窮究指歸且曰胡安國近進政論極好公曰安國經
　行素髙兼達治體朱震亦深此學上乃召問繼又訪
　人材於公因薦徐俯曽開程俱范冲皆一時名流
十二年和議成公入見言陛下上念太母俯憂生民甘
　心屈已力主和議卒使强悍革心迄從聖欲更願陛
　下不以今日為愈於昔時謂可以少休猶加聖心復
　言今日祖宗之故地未復父兄之深讐未雪豈得遽
　為休兵偃武計願陛下厲志而已
景靈宫朝獻後公因言土木之功勞人費財營造之過
　禍敗隨之如近日景靈與外殿之役誠不可已臣願
　此外一切禁止
公酷嗜論語研精覃思隨所見疏二冊練唐洪先興祖
　蚤以是書從難疑辨惑者二十年得公所説即為序
　冠其編首有曰養孝弟之本原明忠恕之不二感發
　於孔子之一貫流涕於周公之四言凡若此類皆古
　今學者不能到公忘其書益行尚書郎魏安行將漕
　京西鋟板流傳或以示檜檜怒曰伯㝢著書相謗後
　世信其言為是而議檜為何人洪魏何至作序鋟板
　耶乃諭言者論洪魏褫官南臺符下京西搜書焚板
　　　王大寶
　　字元龜其先居温陵徙潮以舎選試禮部建炎戊
　　申登龍飛榜第二名授南雄教移病滿百日罷紹
　　興初除樞宻院計議五年諸王宫教皆未上罷八
　　年監登聞院主管崇道再祠閑居復八年除連州
　　守尋知袁州除司業兼崇政説書召直敷文知温
　　州三十年福建憲㫖與祠家居累嵗廣東憲除禮
　　侍踰旬試右諫議大夫月餘兼侍講試兵侍力請
　　外以敷直提舉興國乾道改元召落致仕試禮書
　　不兩月罷予祠言者欲鐫職上不許六年四月薨
　　享年七十七
趙丞相自温陵守謫潮公從之游日講論語趙公喜謂
　公曰元龜昔監鼓院而乞祠得無望乎公謝不敢趙
　曰人有讒公者故有是命觀公文章學識直諒勁正
　廷臣無出右者抑何誣也且吾此來平時薦引之人
　蔑有至者公獨肯來不賢而能如是哉吾過矣吾過
　矣又謂欲知讒者名乎曰不願知也趙益稱歎久之
知連州張魏公先謫是州即命其子栻從公學紹興戊
　午黨議浸起張趙客貶斥無虚日人為累息公獨泰
　然州帑素窘魏公俸不時得公以經制錢給之魏驚
　曰如累公何公曰得䘮命也魏嘆息
知袁州宗丞沈清臣以詆和議忤時相貶沅道過袁公
　曰吾同年生也留之數日僚吏白恐觸丞相嗔公笑
　不答
尋理舊著周易證義六巻表進於朝上謂宰相王某所
　進書深得經㫖
孝宗居潜公於講筵奏云陛下富於春秋儲貳之事大
　未容輕議切見天族近屬毓徳郡藩有年矣欲望斷
　自淵衷擇可立者寵以王爵係中外之望進讀畢聖
　語温粹公喜曰上受直言古所未有
孝宗即位明年公奏漢髙祖開基孝文躬節儉天下一
　歸於淳厚唐髙祖剏業太宗行仁義天下一歸於富
　庶望詔大臣尚敦朴損虚費則淳厚富庶之俗復見
　於今
又言艱難以來曰征曰和浮議不根陛下即位四方翹
　首以望恢復而國是未定願斷以國是則中外協力
　成功矣
言即政之初當念祖宗積累之基痛河朔陷溺之民革
　奸蠧之宿弊篤緝熈光明之聖學戒飾内外務崇節
　儉嚴緝盜賊以固根本尋除侍講上曰太上謂卿䆳
　於易學故有是除
魏公都督公力贊其議所奏强本足用之説十蓋六七
　已而師潰而歸羣議洶洶公持之益堅即進曰近日
　宿州退保衆議紛紜危疑之情虚實未辨若非果斷
　持重何以息羣情止横議
在官悉心力知無不為自入仕四十三年居官僅七稔
　閑居權要素所知者一不通問疾革忽喟曰大恩未
　報中原雖戴宋未忘玩嵗愒日正恐恢復之期非日
　月可冀言訖而瞑
　
　
　
　
　
　
　
　
　
　
　
　
　
　宋名臣言行録别集上巻四
欽定四庫全書
　宋名臣言行録别集上巻五
　　　　　　　　　　　宋　李幼武　纂集
　　　廖剛
　　字用中南劍順昌縣人崇寧五年第進士歴縣主
　　簿州判官録教五任改漳州録召除監察御史以
　　親老引外得興化軍靖康初以左正言召未赴遭
　　憂服闋以工部員外郎召辭除建憲尋召為吏部
　　員外郎遷起居舎人權吏侍兼侍讀明年遷刑侍
　　丐外以徽閣直知漳州召還拜中司除工書紹興
　　三年卒
公乞經營建康為固守計又言帝王之學與文士異因
　援孟子言天下之本在身大學言治國平天下其端在
　正心誠意願去末學之無益坐進此道則可福羣生
　矣
言東南之民困於轉餉江淮之兵欲救之莫若屯田昔
　郭子儀河中軍乏食自耕一畝將校以是為差今召
　將校如子儀之躬耕者加賞之彼必榮而胥勸矣昔
　漢之力田者與孝弟同科比年兵賞遷資者以萬計誠
　詔之曰毎耕田一頃與轉一資又如諸葛亮分屯渭濵
　軍民雜居今仍詔江淮失業之民借種免租軍不侵
　擾則彼相率而來矣此三説也詔督府措置
公嘗上封事乞早以建國公正皇子之號大畧謂惟誠
　足以動天地感人心今意雖有屬而名未之正恐未
　足以慰幽顯之望
公入對言今經費不支盗賊不息事功不立命令不孚
　及兵驕官冗之弊蓋不一其原則在於一人之身若
　意誠心正以照臨百官則是非不紊奸邪洞見天下
　之弊可次第革矣
公為中丞首奏言人主惟患不得論道經邦燮理隂陽
　之人與之躋民仁夀之域若區區藝文之末豈所當
　留神者哉中執法固當維持邦憲擊去奸邪之為國
　害者乃捃摭細故矜觜爪何足道也
秦檜當國謀為相黨錮之計欲假臺諫之力逐異巳者
　公本檜所薦及居言路偘然守正無所承望毎因奏
　事論君子小人朋黨之辨反覆切至檜遣人風之則
　答曰有言責者不得其言則去枉道狥人非吾志也
　㑹有故從官嘗委質叛臣之庭以與檜有姻故歸自
　金境除資政殿學士提舉醴泉觀使奉朝請公顯奏
　其惡愈觸檜怒又嘗從容建白願起舊相之有人望
　者處之近藩重鎮檜聞之曰是欲寘我何地耶既積
　忤檜遂出臺而公之名聞天下
公謂鄭億年曰公以百口保金人講和今以背約有何
　面目尚在朝廷億年氣塞檜以為譏已乃曰尚書曉
　人不當如是億年懼求去
　　　胡舜陟
　　字汝明績溪人以監察御史遷侍御建炎三年除
　　秘撰知廬州尋除徽猷待制淮西制置改沿江制
　　置知建康尋除徽猷學士守静江府吏誣於運副
　　時相入其言制勘静江府終於獄
公為監察御史言御史耳目之官以言為職今多事之
　時以開言路為急伏望睿㫖下本臺令増入監察御
　史言事之人以復祖宗之制詔依
靖康丁未髙麗來貢公言自政和以來髙麗使嵗至淮
　浙之間不勝其擾今髙麗事金國必窺我之虚實以
　報虜望止令遞表以進却其使還
公言今日戎冦侵陵國勢危蹙豈可坐以待亡昔湯武
　髙光得賢為輔故成帝王之業今陛下所用皆非其
　人唐恪俗吏耿南仲腐儒何㮚狂生聶昌凶人李囬
　差勝亦迂濶獨陳過庭孫傳忠直然又非經濟手今
　欲轉敗為功惟擇任人才是先
公奏竊聞河北冦已遁去今日備禦之計尤不可不講
　正使愛日而圖之孜孜汲汲以至折膠之時猶恐弗
　及願陛下詔三省樞宻院使各加意務為實事更惜
　寸隂而為之先條邊防之事其大者有幾可用之人
　有幾雞鳴而起曰今日為某事用某人明日亦然日
　復一日所為不輟庶幾為先患之防伏望睿斷督責
　大臣使之愛日措畫邊備
又奏今日邊境備禦之計兵可練也粟可積也獨将為
　難得用師以将為先而得之至難不可不為之慮國
　家自童貫握兵以來選将必先其家奴其他皆以賄
　進貨賂公行其門如市至譚稹主兵悉效貫所為二
　十年間将由此選能得天下之竒材乎望詔宰執侍
　從以至省臺寺監監司郡守将帥之臣并舉文武官
　才堪将帥不限人數以聞
又奏伏見晁説之奏乞皇太子講孝經讀論語間日讀
　爾雅而廢孟子臣切謂孔氏之後深得聖道者孟子
　而已蘇洵曰孟子之文語約而意深神宗聖學髙明
　尤好其書故以之設科取士説之本州縣俗吏初無
　學術豈知孟子乃以為百家而黜之不惟欺罔聖聰
　使皇子不聞七篇之義以開發智慧臣恐此説一傳
　惑天下學者相習成風妄出臆見詆經誚史無所不
　至願詔東宫官依舊例先讀論語次讀孟子
公言今日措畫中原宜法藝祖命郭進李漢超董遵誨
　等守邊之術以三京闗陜析為四鎮擇人為節帥使
　各以地產之賦養兵自衛且援鄰鎮如犬牙相錯又
　京帑積錢千餘萬緡宜給四鎮為糴本若四帥得人
　則隠然為國長城庶幾不失江左可居詔付三省
公知廬州請身守江北之地以䕶行在且言淮南羣盗
　大者數萬小者數千欲以本州鄉兵将兵及所降劉
　文舜之衆共二萬人仍更招羣盗須數萬結之以恩
　御之以威足以捍敵若其養兵之物與夫屯泊訓練
　戰陳之方則俟面奏上壯其言遂除淮西制置使
公帥廣西與吕源有隙吕奏公贓汙僣擬又以書抵秦
　檜言公非笑朝政檜素惡公入其説奏遣理丞袁柟
　燕仰之往推劾之居兩旬辭不服而死公再守静江
　有惠愛人聞其死皆為之哭丐者亦斂數十錢致祭
　既而其家訢寃再遣官究實言舜陟受金事涉曖昧
　其得人心雖古循吏無以過於是柟等皆送吏部
　　　衛膚敏
　　字商彥上世齊人唐末徙錢塘又徙華亭今為華
　　亭人宣和初上舎奏名上擢為第三人授南京宗
　　博越數嵗召為校書郎假給事中使於金淵聖受
　　禪始還進三等官遷吏部員外郎尋假常少迓髙
　　麗使建炎初遷衛府少卿擢起居舎人拜右諫議
　　兼侍講二年拜中書舎人忤時相除集撰提舉洞
　　霄三年拜刑侍進禮侍尋上印授卒年四十九特
　　贈大中大夫
金人新和徽宗命公為生辰使公言金生辰後天寧節
　五日金人未遣使而吾反先之於威重已缺萬一不
　至為朝廷羞請至燕山候之脱不來則以幣置諸境
　上上然之金人果不來公置幣而返
宣和七年復往金國道逢賀嗣位使許亢宗許言金且
　大入止公毋行公不聽及燕報愈急衆恟懼不敢前
　公叱曰君命也其可辭乎入疆知金渝平益不為屈
　金答書欲以押字代印章公曰押字施之臣下可也
　豈所以待鄰國哉拒之旬日卒易璽書及受書責公
　雙跪公曰此北朝禮也行人何為金酋大怒觀者為
　股栗公處之晏然金莫能奪由是不悦羈留中道者
　半年至涿州與斡里雅布遇請公相見辭不可則問相
　見之儀金以例對公笑曰所謂例者非趨伏羅拜乎
　皇子雖貴人臣也使人雖賤亦人臣也兩國之臣相
　見而僣君是一國二君也不祥莫大焉乃長揖而入
　既坐出誓書示公公曰某使萬里去朝廷久此書真
　偽不可知因縱言及軍公連拒金幾復被留淵聖受
　禪始還
建炎初言今兩河諸郡幸得堅守宜隂以帛書許其世
　封使人知自愛不為賊有其陜西山東淮南則令増
　陴浚湟以訓齊其人而擇大臣鎮撫之車駕姑即建
　康而居勢萬全矣又言二聖未還陛下宜痛節宫室
　服食之奉雖郊廟亦不用樂庶精誠感動天地
勸上以守法度謹爵賞正紀綱因陳時政有崇觀宣和
　之弊未盡革者十餘事上皆罷行之又請以承慶院
　營繕之役付揚州升𤾉宫造作之事歸有司禁中差
　除須索必闗三省其不合天人之意戾祖宗之法者
　許大臣執奏大臣不正救者顯出之公先論時政上
　曰崇觀以來所以亂法者由宰相持禄故於事無所
　可否馴致其禍今當戒之
邢焕以后父除徽制孟忠厚以太后姪除顯直公力言
　其非制焕尋改觀察使而忠厚自如公以忽自諫省
　除舎人疑有因不拜居家待罪逾月至忠厚易承宣
　使乃出公以中書政本命令有不當輒封還之風采
　振一時而宰相滋不悅乃出之
上狩臨安慨然思中興獻替之臣一日顧問宰相促公
　來時乘輿渡江人皆南騖道路充斥公獨晝夜北行
　及上於平江上聞之喜公見上泣上亦泣曰卿在諫
　省朕知卿忠毎以卿言為信今宜知無不言有請不
　以時對公頓首謝臣頃在維揚數言維揚非駐蹕地
　請早還建康今臨安亦非帝王居須事定亟還因陳
　所以守江之䇿上首肯之曰是吾心也
為人剛明䆳於經術與人交退然若不能言者而遇大
　事一見其當決意行之雖禍福死生陳前莫能移其
　所守故使異域館逺客上必以屬公而公亦必得其
　要領君前論事衮衮援據精詳切中其忌諱皆人所
　難言者人主皆改容嘉納遭時變故上慨然起公於
　流落中意豈淺哉天假之年其施設當何如方嚮用
　公而公以不起聞矣宜天子追思不忘而形于屢嘆
　也
　　　陳公輔
　　字國佐台州臨海縣人中政和二年上舎第一授
　　承事郎九遷至左朝請大夫初除平江教移越州
　　除大博校書郎憂吉除應天府少尹右司諫謫合
　　州監税召為尚書吏部左司外郎守南劍主管洞
　　霄改太平湖廣宣參為吏部郎左司諫禮侍集撰
　　知處州提舉太平除敷文閣待制再任終於家紹
　　興十一年也享年六十有六
初筮仕職教吳中朱勔方嬖倖當官者奴事之公不與
　交勔有兄䘮諸生欲往弔奠公例不與告勔滋不悦
　託權要以其婿周審言代而移公㑹稽
初入館閣京黼當國無所附麗未嘗一至其門靖康初
　國步方艱二府尚有宣和舊人議論與新執政多不
　協公忠憤所激上封請對朝奏暮召所言皆契上意
上聞靖康章疏恨見公之晚公言中興之治莫大於得
　天以孝得民以誠上大感動詔陳某所陳深得諫臣
　之體令尚書省以其疏修寫成圖進入以備朝夕觀
　覧公感上知遇如此益盡忠切請駐蹕建康以圖興
　復論王安石學問之敝疑誤後進又論世尚程頥之
　學以鄙言怪語為伊川之文以髙視濶步為伊川之
　行人能誦斯文行斯行便為賢士大夫上批章末云
　覧卿所奏良用憮然其令中外學者以孔孟為師
襟懐坦夷無城府待人遇物一以至誠自布衣風節已
　有可觀兩居諫省論事闓切為人主所聽信視邪佞
　之士如仇故媢禁者衆
公與朋友交初若淡薄久而益親平居奉養服飾肴醳
　無華侈之習訓家以儉素不問産業屬纊之日幾不
　能具後事其清徳又如此
言金人邀求不已陛下天度包容待之既盡然金銀尚
　少官庫既無必須盡取於民民之吝惜金帛重於性
　命不惟京師空虚亦恐歛怨于民物既不足彼必未
　去後恐其勢必至用兵不可不早為之慮
言兵政三説一曰訓練保甲二曰選兵以實京畿三曰
　起東南鎗仗手及弓手之强勇者所謂保甲蓋近京
　諸郡及河北州軍遭金人劫掠民有怨心因其怨忿
　而用之其勇百倍但須得人以總之惟擇壯勇者教
　之決可用也所謂實京畿者本朝都汴以甲兵為險
　今京師與諸邑兵極少須有以實之然今日急著但
　於江淮京東西等路近地州軍揀稍勇者分布在京
　諸邑亦可禦敵所謂起東南鎗仗手者蓋東南兵雖
　弱不可用然鎗仗手弓手之勇者善用鎗牌利於步
　濶欲令東南諸州起發見在鎗仗手等揀選以來防
　秋却令逐州一面招募猶勝於招叛亡也
臣聞天下國家所賴以維持者在公卿士大夫公卿士
　大夫所以能維持天下國家者在節氣忠義本朝承
　平幾二百年海内安富一旦戎馬長驅中原板蕩陵
　遲至今未能興復奚以然耶皆公卿士大夫無節義
　以維持也崇觀宣和間人才最多大抵皆畏懦軟熟
　卑汚茍賤其間稍有梗介之士能自激昻往往憎如
　怨仇摧敗挫辱而寡廉鮮恥貪冐富貴之徒自謂得
　計習俗日淪於委靡而不振也京黼當國恣為姦欺
　公卿士大夫有出一言敢議其非平時既無忠言直
　道之臣緩急豈有仗節死義之士故末年禍難方作
　而大臣解體使者辱命省官有棄天子而去卿監至
　竊官物而逃幸而賊兵退京師復安人各有心公道
　不行及至金冦再來将相無謀卒至大禍張邦昌身
　為重臣僣即偽位廷臣勸進稱賀甘心北面殊不知
　愧以是而觀當時之公卿士大夫氣節忠義果安在
　哉
言時方無事守衛京師不可不重況今冦賊相鄰宜如
　何哉聞諸道路之言曰大将勁兵盡過江北自江以
　南一帶州軍士馬絶少駐蹕之處禁衛單㣲審如此
　言不可不慮欲望陛下與大臣熟慮江北之兵不妨
　向前可攻則攻可守則守量敵强弱為之進退而江
　南須當摘那兵将重為守衛之計陛下警蹕所臨亦
　宜嚴其禁旅之備
言陛下痛九廟未還兩宫尚逺将以恢復中原雪仇成
　業故孜孜勤儉甚盛舉也専遣将士分屯淮甸念其
　暴露之久閔其勤苦之甚親御六飛巡師江上以九
　重之至尊行千里之逺道晝夜兼程風雨不避其勤
　可謂至矣御舟所過州縣帖然無供帳之勞無飲食
　之奉詔令丁寧官司謹肅無一毫侵擾百姓其儉可
　謂至矣一路之間田父漁人歡欣鼓舞陛下盛徳如
　此猶願他日告成大功之後無忘此時不以崇髙自
　矜不以富貴自恃則廟社延長休光盛烈傳無窮施
　罔極億萬年而不泯矣
今日恢復之䇿不出攻守二事攻者以我攻彼也守者
　防彼攻我也以我攻彼其勢在我防彼攻我其勢在
　彼攻雖為難而守之為尤難攻雖在所急而守之尤
　在所急竊見淮東州縣相連楚泗兩州城壁堅牢大
　軍分屯烽堠相望其勢不易犯也淮西路分濶逺止
　有一軍今将移蹕建康則其地尤重於淮東矣臣愚
　欲乞措置淮西先選大臣以臨之更増兵将以實之
　仍令諸大将緩急相援首尾相應則雖敵騎之來不
　足畏矣
臣聞趙充國屯田留兵而為之今日屯田亦當以兵臣
　愚欲乞淮東西京西諸大帥屯田近處盡撥閑廢之
　田諭與諸帥除出戰人外餘並令營田官出子種收
　成之時優與分給遇戰即令充擔擎人仍於帥幕中
　専差官主管營田司其餘非大屯處及近裏州軍似
　不必官中置庄只令州縣多方勸誘百姓歸業寛其
　租賦限以年嵗即有主之田自然歸耕如實係逃絶
　出限不歸即免租佃亦當少寛其租不然即作户絶
　出賣是則官不廢本民安其業有何不可
為天下之術有二内焉正心外焉治國正心在乎務學
　治國在乎用人然知本末而後為善務學辯忠邪而
　後為善用人因聖人之經求聖人之心得聖人之道
　此本也若採摭陳言不根義理豈足務哉愛君憂國
　先義後利平居犯顔逆耳不計一身之利害緩急仗
　節死難不顧一家之存亡此忠也若背公營私持禄
　養交豈足用哉
　　　陳戩
　　字冲休建之松溪人崇寧初貢入太學中乙科授
　　懐州司理除鞏州教改處州未上除國博連丁内
　　外艱吉權諸王府記室髙宗即位除虞部員外郎
　　除監察御史除户部員外郎尋拜常少徽制侍講
　　給事中寶文待制知處州改四明丐閑移守泉州
　　未幾提舉冲佑觀紹興三年卒年五十三
童貫宣撫五路氣燄赫然方借寵賢徳以取名然小迕
　則禍辱隨之部使者薦公於貫公移病不出或勉公
　以一見逺禍公曰内侍怙寵市權吾所切齒忍復見
　其面耶朝廷聞而嘉之
范瓊擁兵上流徘徊觀望朝廷憂之公上疏請詣瓊促
　使入覲從之單車至豫章徑造其壘瓊整兵列㦸而
　後見屠剥人以懼公公神觀自若徐曰盛衰治亂何
　代無之今聖主勇智度越前代而又宵旰圖治注意
　将相将軍宜戮力濟難以遺澤於子孫埀名於竹帛
　召命之至宜效郭汾陽朝聞命夕引道也瓊猶猶豫
　不決公復曰将軍獨不見苗傳劉正彦乎稱兵叛逆
　不旋踵而敗願将軍熟計之瓊翻然改容具朝服北
　嚮謝恩亟趨行闕公入對上勞問喜甚曰潜邸舊僚
　行擢用矣
扈蹕之永嘉論事無隠大略謂今之握兵柄者非闒茸
　即跋扈也宜申嚴紀律使進退左右惟命之從則虜
　可破也又謂守令非人或賄賂敗官或庸懦失職或
　貪功生事今願令節鎮守臣除罷皆引對上納之
言艱危之時宜循名責實以興治功論東晉之失以譏
　切時病士論歸重時諸将握重兵有尾大之勢公論
　古今兵制謂御管兵分𨽻諸将在某将則曰某将兵
　不復知有天子朝廷宜稍損益其制於是創神武五
　軍始為天子之兵矣
詔臺諫侍從陳保民弭盗遏敵生財四事公上疏謂省
　徭薄賦敦本厚生為保民之道用光武䇿聽盗自相
　糾擿以追捕多少為守令殿最為弭盗之術占上流
　據形勢為遏敵之䇿躬儉節用量入為出斥内庫之
　藏以歸大府為生財之道上納之
　
　
　
　
　
　
　
　
　
　宋名臣言行録别集上巻五
欽定四庫全書
　宋名臣言行録别集上巻六
　　　　　　　　　　　宋　李幼武　纂集
　　　張闡　忠簡公
　　字大猷温州永嘉人由舎選貢京師中宣和六年
　　進士第調嚴州兵曹紹興初䖍州教李囘辟為帥
　　幕四年席益辟帥幹吏部沮其改秩監岳以歸連
　　教鄂州台州賜對除正字十二年遷校書郎兼益
　　王府教明年兼國史院檢討又明年駕幸省例遷
　　官免去踰年主管崇道滿添倅泉州代還改衢州
　　未上罷二十五年兩浙市舶居二年為臺屬升郎
　　闈入五府三十一年遷將作監明年進宗少孝宗
　　即位權工侍兼侍講賜服金紫以隨龍恩遷七官
　　隆興初權工書侍讀屢丐閑上不許除顯謨直學
　　提舉興國到家踰月病以龍圖學士左通奉大夫
　　致仕七月二十六日薨年七十四贈端明學士
上方鋭意恢復而在廷議論不一公毎陳正心誠意修
　政攘夷之説上亦虚懐聽納毎事咨訪
秦檜用事久毎除臺諫必以其耳目知公久次喜論事
　一日㣲諷公謂當入臺公曰丞相茍見知老死秘書
　足矣檜黙然公先嘗為席益辟客檜初罷相益蓋有
　力故深憾之臺臣汪勃遂劾罷公
金騎臨江公因轉對請増㳂江戍兵大修諸郡之備濟
　師京西淮東牽制金軍
金主死新主復求和朝廷議再遣使詔畧曰敵人索舊
　禮從之則不忍屈不從則邊患未已納中原歸正之
　人東南力不能給否則絶向化之心宰執侍從臺諫
　其詳議以聞公言選将練兵名分可正江淮授田遺
　民可招亹亹數百言冬復上十事一强國勢二革茍
　且三重臺諫四明賞罰五信號令六抑奔競七嚴軍
　政八戢貪吏九節財用十禁科斂公指陳實事斥言
　權倖無所隠上大嘉賞
公奏臣去冬乞守兩淮陛下謂立春行之夏秋當畢備
　今其時矣面陳三䇿移都督府於維揚増修淮上城
　壘優恤山水寨民兵及死事之家以勸來者上曰今
　江淮事盡付張浚朕倚之為長城㑹督府受蕭琦降
　上召問公公疾不能入奏請受其降俄報王師收復
　靈璧縣公慮大將李顯忠邵宏淵深入無援奏乞
　益兵殿後已而師果失利衆論歸罪於戰公奏出師
　受降是也諸将違節度且無援而敗當矯前失安可
　遽沮鋭氣上命益出御前器甲付諸軍親札勞張公
　軍聲復振
時數易臺諫公力言之㑹太白晝見詔近臣條闕政公
　謂比年災異數見去春温台颶風壊廬舎以萬計二
　浙飛蝗蔽野今嵗夏秋雨淫水溢米值翔湧太陽薄
　蝕星緯復爾當思應以實不以文乃者言路輕易出
　令不謹君子未進小人未退給札條弊政而無所更
　革臧否監司守令而無所升黜文具如此致變固宜
　至如近則荆襄江淮守禦缺然逺則蜀道連嵗出師
　凋瘵已甚陛下方馳騁毬馬日引狼子野心之人周
　全禁籞垂象安得不再三示警耶
金復求成上與公議公曰彼欲和畏我耶愛我耶直欵
　我耳力陳六害不可許上曰朕意亦然姑隨宜應之
　耳
宰執奏金國赫舍哩志寧以書論通好朝廷遣使臣盧
　仲賢報之所論三大事正國書嵗弊如數皆定惟唐
　鄧海泗未決将遣王之望龍大淵通問而衆言紛紛
　乞命侍從臺諫集議於是自尚書而下其説人人不
　同公獨謂不與四州乃可通和議論先定乃可遣使
　今彼為客我為主彼以殘酷虐吾民我以仁義撫天
　下觀敵勢巳衰何必先示以弱朝論韙之
公以奉祠禄陛辭上問所欲言公奏許和則忘祖宗之
　讐棄四郡失中原之心遣歸正人傷忠義之氣惟陛
　下毋忘老臣平昔之言其指時事尤諄切上曰卿姑
　暫還鄉秋涼復召卿矣公既退賦詩云八請犯天顔
　今朝出漢闗渾如倦飛鳥日暮傍巢還
公莊重出於天性誠信濟以學力在王邸讀資治通鑑
　至修身治國必反復誦説夀皇毎嘉納
朱文公戊午讜議序曰靖康之禍二帝北狩臣子痛憤
　雖萬世必報其讐太上皇帝受命中興誓雪父兄之
　辱至紹興之初賢才並用紀綱復張諸将屢㨗恢復
　之勢蓋已什八九成矣金人於是始露和親之議以
　沮吾計而宰相秦檜歸自北廷力主其事當時人心
　尚正人倫尚明天下人無賢愚貴賤交口合辭以為
　不可獨士大夫之頑鈍嗜利無恥者數輩起而和之
　清議不容詬詈唾斥欲食其肉而寢處其皮則其於
　檜可知矣而檜乃獨以梓宫長樂藉口攘却衆謀熒
　惑主聽然後所為和議者翕然已定而不可破自是
　以來二十餘年國家忘讐敵之虜而懐宴安之樂檜
　亦因是藉外權以専寵利竊主柄以遂姦謀而向者
　冐犯清議希意迎合之人無不夤縁驟至通顯或乃
　踵檜用事而君臣父子之大倫天經地義所謂民彛
　者不復聞於縉紳之間矣士大夫狃於積衰之俗徒
　見當時國家無事而檜與其徒皆享成功無後患顧
　以忘讐忍辱為事理之當然主和議者慕為檜遊談
　者慕其徒一雄倡之百雌和之癸未之議發言盈庭
　其曰金世讐不可和者獨張公與胡公銓而已自餘蓋
　亦有謂不可和者而其所以為説不出乎利害之間
　又其餘則雖平時號賢士大夫慨然有六千里為讐
　人役之歎者一旦進而立乎廣堂之上顧乃惘然如
　醉如幻而忘其疇昔之言厥或告之則曰此處士之
　大言耳烏乎檜之罪上通於天萬死而不足以贖者
　正以其始則倡邪謀以誤國中則挾金勢以要君使
　人心不正人倫不明而末流之弊遺君後親至於如
　此之極也夫惟三綱不立是以衆志無所統係而上
　之人亦無所憑藉以為安斯乃有識之士所為長慮
　却顧而凜然以寒心者而説者猶曰姑以衆論之從
　違而卜事理之可否則今日士大夫是和者之多蓋
　不下前日非和者之衆也獨安得以前日之不可而
　害今日之可哉嗚呼是未知前日人倫之明而今日
　之不明前日人心之正而今日之不正也且若以人
　之衆寡為勝負則夫所謂士大夫是和之多者又孰
　若六軍萬姓之為多耶今六軍萬姓之言則是二公
　之言而已蓋君臣父子之大倫天之經地之義而所
　謂民彞者其於世也有明晦其在人也無存亡是以
　雖當頹壊廢弛之餘邪議四起無復忌憚而亦不能
　斬伐消鑠使之無也柰何不聽於此顧反決得失於
　前日所謂頑鈍嗜利無恥者之餘謀此已墜之三綱
　所以未能復振已隳之萬事所以未能復理而上之
　人終亦未能有所憑藉以成安强之勢也
　　　王縉
　　字子雲嚴州分水人中崇寧五年進士第調歙州
　　法移池州石埭令知婺州蒲江縣辟差杭州鹽倉
　　臨安縣市易務知温州永嘉監池州永豐監丁内
　　外艱權吏部郎官忤時相出知英州滿入對除知
　　䖍州號為金部員外郎尋以選知温州加直秘閣
　　陛辭日上留拜監察御史擢侍御遷右司諫求外
　　復以直閣知温州落職奉祠復知常州差知管崇
　　道退歸二十年告老紹興二十九年卒享年八十
　　七
公陳正綱紀嚴法守明賞罰立軍政厚風俗廣儲蓄冀
　為經久之謀且援古事以申諷諭
東南大旱江湖為甚公慮賑恤之者如伸枉濫寛係累
　禁科敷緩逋負免穀税通糶船瘞殍者其論甚備又
　以常平之法名存實廢借兊之不撥還支移之不收
　内此所以坐視凶荒而莫之救也推其本則願詔大
　臣以燮理之事飭清躬修省之意論極剴切
又言聽忠言於艱難之時易受直言於平定之後難況
　冦讐未殄願毋以目前暫無事而忽芻蕘之言
臨安地震公言地震駐蹕之所豈非天心仁愛著隂盛
　之戒耶女子小人兵戈賊盗皆隂類也逺之備之以
　應天此先哲王所以中興也又言陛下即位十年軍
　政未立國用未節宜詔大臣參祖宗舊制與年嵗出
　内之數而均節之以寛民力
言往嵗金翠之禁始自内庭而近者庫藏供瑇瑁坑冶
　采青緑未必以為器玩設飾然恐天下妄意好尚縁
　類而至上改容納之
始諸軍屯淮上逆賊驕雛方陸梁王師有不赴期㑹者
　公請用周世宗我太祖之英斷以勵其餘
言今二三大臣或出而總戎或入而秉軸願俾同心同
　徳絶猜間之萌
兵書吕祉䕶諸將於淮上公請於督府屬官中選知兵
　者助之謀議且留軍中撫循訓練通將士之情未幾
　酈瓊叛祉死之張忠獻時為相臺諫議以擇帥不善
　而責之公曰司言責者獨不任其咎乎且以是進退
　大臣非知大體者也既而章交上公獨論劉光世屯
　淮西士卒數萬惟王徳一軍忠勇敢戰餘皆驕惰自
　肆不可用一旦以徳踵光世之後酈瓊等憚其威嚴
　訴於朝既為之改命而召瓊等赴行在乃懐疑貳相
　率北去則潜為此謀有日矣張浚引咎求罷方防秋
　之際二大将又入奏而朝無宰相毋乃未可乎章再
　上不報
先以日食詔求直言同僚有語公曰上任我輩言路而
　外求直言建此議者必懐奸公曰日食求直言故事
　也豈以臺諫而廢及是又諷公曩趙丞相之去我二
　人不擊故不遷今臺諫媒孽右相勢已動摇吾與君
　遂言之則同升矣公正色拒之至是反劾公觀望欲
　為後圖公聞之笑曰吾老矣不願目前之利乃為後
　圖不亦左乎
公在言路知無不言毎謂人才實難多事之際宜為朝
　廷愛惜以故不専彈擊而惟論安危利害大計與所
　以啓悟君心者上嘗稱公中正不阿得諫臣體它日
　言事者有不稱上曰王縉論事可思即除知常州
有故從官歸自金國蓋嘗仕偽庭据吾京邑而為之守
　者過郡公惡之不為禮力求見公面詰愧之而宰相
　秦檜興之親厚歸而泣訴檜怒以公主管崇道觀
　　　杜莘老
　　字起莘其先杜陵人唐工部甫十三世孫居眉之
　　青神徙恭之江津中紹興十年進士第以道逺免
　　廷對授梁山學官遭内外艱二十五年授珍州教
　　改禮兵部架閣遷勅令所刪定官二十八年主太
　　常簿兼籍由司尋除博士遷秘丞權吏部員外郎
　　三十一年擢監察御史居三月遷侍御請外除直
　　顯謨閣知遂寧給事中金安節封還詞頭改農少
　　頃之力請竟拜前授隆興二年六月卒
紹興二十五年彗見詔臣下極言闕失公奏以為彗盭
　氣所生歴考史牒多為兵兆國家為民息兵而將驕
　卒惰軍政不肅今因天戒以修人事思患預防無急
　於此
遷秘丞入謝又論江淮守備上曰卿言必及此憂國深
　矣又遷侍御上曰以卿忠直不畏强禦故有此授自
　是用卿矣
金使至傳欽宗凶問請淮漢地且索大臣書辭慢甚上
　知其寒盟赫然決䇿親征公奏疏廣上心其要謂善
　御天下者無事則深憂有事則不懼無事深憂所以
　豫備有事不懼所以濟功今虜欺天背盟正陛下待
　以不懼之時願益以剛大為心勿以小利鈍為異議
　所摇諛言所惰則人心有所恃而士氣振矣
言藝祖簡諸道兵補禁衛訓閱精整故方鎮讋服莫敢
　有異以今親征有期而熊虎兩司班直親兵纔五千
　餘人羸老居半乞亟留聖慮
金報益急公言鄂帥田師中老而貪士卒怨偏禆不服
　臨敵恐誤國事虜造舟海濵積全齊之甲其謀不淺
　宜命海道諸将募死士為劫寨計上詔師中奪其兵
　遣李寶促東海其後漢沔諸将得自奮所向皆㨗
上出内庫錢十七萬賜出戍士大夫公言諸軍負囘易
　子錢甚夥例償以月廩不先除此弊錢出禁帑入將
　帥私室矣上悟悉除軍債士拜賜鼓舞人百其勇
嘗歎曰臺諫當論天下第一事若有所畏姑言其次是
　欺其心不敬其君者也及任言責極言無隠取衆所
　指目者悉擊去之御械劉炎筦禁中市易大為奸利
　公疏聞即斥監嘉州税淮南運副王秬結宦寺居官
　簠簋不飭公劾罷之樞宻周麟之使虜巳而辭行再
　奏謫瑞州幸毉王繼先怙寵干法富浮公室屋擬禁
　庭未有敢摇之者公疏數十罪安置繼先福州子孫
　皆勒停撒寺院生祠數十所掠良家子為婢者百數
　並還其家臨安内外田宅貲寶籍以千萬計天下稱
　善
金臨江中外惴恐無固志内侍張去為取御馬院西兵
　二百人髠其頂髮都人異之口語沸騰公彈治上疑
　其未審不樂公執奏不巳竟罷去為御馬院致其仕
　以所髠西兵𨽻殿前司乃曰吾責塞矣遂請外
陳俊卿自副端貳兵部力求去公因奏事從容曰人材
　實難況多事之際如俊卿輩令在論思之地必有補
　益上然之
公竟請遂寧之命朝士祖道都門以詩文稱述者百餘
　人都人至今以為美談雖宿衛武夫府寺賤𨽻誦説
　前朝骨鯁敢言必曰杜御史也
孝宗受禪公著三議以進曰定國是曰修内政曰養根
　本理切而事核殆無一語虚設
方海陵蓄力造謀偃然以大一統自任聲勢虚喝聞聽
　風靡議者狃久安習秦氏故態相顧不出一語公來
　首發其端毎奏對不論他事髙宗聞其忠言注措始
　整暇及金大入公益契合朝引裾暮伏擊奸聲震輦
　轂上聽如流雖戰士誅血危急存亡之秋而主聖臣
　直人心悦天意囘顯相隂助渠魁授首土疆既失而
　復社稷幾危而安其誰之功也
　　　黄龜年
　　字徳紹福州永福人崇寧中第進士紹興二年除
　　侍御未踰月論罷秦檜累遷給事中以集英修撰
　　宫觀而卒
初太傅吳元美創嶽宫三清殿寓公咸在吳以題梁遜
　公公即解手帕濡墨大書云風馬雲龍儼百順鈎陳
　之衛金枝玉葉拱萬齡宸極之尊詞語鏗潤書法髙
　古吳初見公畧不經思復疑濡筆染墨非法既而雙
　美始大喜心服歸語子姪因曰此公不特詞翰可敬
　其才出人數等
未第時貧甚自處湛如應鄉舉引保有考官某人初為
　縣尉見公大竒之私自語曰安得此郎出我門下既
　而公與薦尉喜願妻以女後公登第歸尉巳捐館妻
　孥輿櫬相遇於道公哭之慟慨然賃屋使人導意請
　遂初約尉妻辭曰往事尚忍言哉無禄縣尉清貧死
　無私積吾携百指扶䕶西歸衣裝斥賣殆盡懼不能
　達那可議先輩㛰先輩第黄甲當結好鼎族吾且行
　矣善為我辭公埀泣曰吾許以諾死而負之何以自
　立夫人不念死者言乃作世俗外國語有遂吾志秋
　毫自齎不敢聞命遂定㛰邂逅間分携慟哭而别
論秦檜第一章曰臣聞事君之道曰忠而人臣之罪莫
　大於欺君輔政之道曰公故宰相之罪莫大於狥私
　宰相徇私則刑賞私用爵禄私授合黨締交相與比
　同熒惑主聽肆為欺君之事伏見秦檜歸自北廷不
　一年而超至宰輔檜當如何報而乃營一已之私不
　顧國家之急刑賞以私用爵禄以私授王仲山檜婦
　翁也嘗守撫州金兵到城親往迎犒除名編置檜初
　䝉任即奏令自便夫刑罰者天下之公也檜乃狥私
　而壊之王昴檜妻黨也自起居舎人除中書舎人昴
　不敢當而辭免即除待制豈所當得夫名器者天下
　之公也檜乃狥姻婭之愛而假人刑賞陛下御天下
　之至權而檜敢盗用其意安在
復論第二章曰檜䝉陛下厚恩國家艱難之際人臣捐
　軀狥國之秋當忘其家與身而乃含狼愎之心肆奸
　囘之志言偽行詭隂移威福慮陛下知其奸則嘯羣
　小而聚之朝廷挈衆枉而布之要路公為朋比以為
　巳竊弄國柄之助賴陛下辨之於早而立破其黨不
　然其為國深憂未可既言也尚可寵之以儒學最上
　之職名而俾之優游於琳館復聽其自如懲惡之罰
　欲安用乎陽貨竊寶玉大弓仲尼猶書盗以誅之況
　竊弄國柄可謂盗臣矣
又第三章臣聞任伯雨有云小人為姦之状甚多可一
　言而該之曰無忌憚蓋小人不恥不仁不畏不義立
　人之道曰仁與義而小人之所不恤故無復有所忌
　憚恩莫隆於父子而不仁則敢違其親義莫重於君
　臣而不義則敢後其君君親且不之顧則無所忌憚
　何所不為揚雄太𤣥曰不容於天地之間其惟不仁
　不義乎陛下徳量涵容萬物萬物囿於天地然大臣
　有不義而後其君者陛下亦安能容之而不正其罪
　乎檜厚貌深情矯言偽行進迫君臣之勢陽為面從
　退恃朋比之姦隂謀沮格欺君如此正以懐不義之
　心故上不畏陛下之察見中不畏百僚之旁窺下不
　畏天下之竊議無忌憚敢如此
第四章爵人於朝與衆共之其好與天下公也刑人于
　市與衆棄之其惡與天下公也好惡與天下公則功
　罪之状當暴白於天下云云檜之潜慝隠罪非陛下
　發揚於告廷之制則中外孰得而知之其奸状之大
　槩讀制詞固可以想見然其事曲折之詳則人皆傾
　耳而恨未聞也願陛下涣發明詔以檜潜慝隠惡暴
　白於天下使天下之人皆知所以破為臣懐奸之膽
　庶朋比之風不復作不亦善乎
　　　辛次膺　簡穆公
　　字起季其先隋司𨽻葬東萊之萊陽今為掖人甫
　　冠第進士主深州饒陽簿調中山儀曹掾改醴州
　　醴泉丞監湖州税嚴州建徳丞浙東撫幹皆不赴
　　除主管西外宗室財用未赴吕頥浩薦知浦城明
　　年監諸司審計司召除駕倉吏部員外郎湖北運
　　判中途召還除左正言丐去除湖南憲丐祠後守
　　金華三日召至以足疾丐去加秘撰還郡五月復
　　召除權禮侍繼權給事中數月為真中丞言罷授敷
　　制提舉興國尋除泉州改福州兼建帥五上章始
　　奉祠孝宗即位首召繼許終制吉召對除中丞同
　　知宻院除參政踰月求去授資學提舉洞霄明年
　　休致退居八年乾道庚寅閏月薨享年七十有八
　　官至左通議大夫
言救世之弊在先責實方今許國者莫聞謀身者尚衆
　以補外為左遷以近民為俗吏營私殖已廉恥漸缺
　推原所以豈責實之道有所未至歟願嚴賞罰之馭
　盡綜核之法抑文而尚質上稱善
時諸大將各擁重兵朝廷莫敢誰何公為正言奏竭東
　南之賦以養兵而軍政日弛為國之蠧淮西一易帥
　則全軍叛去控御無術且禁衛單弱根本不固願増
　王室之兵閱将士之材否親加揀拔恩威之柄咸歸於
　上使人人知朝廷之尊
上問公曰朕欲通兩國之好使二聖早歸母后之養早
　伸百姓早得奠枕何道而可公對曰古人居安思危
　陛下居危思安臣所未諭
偽齊既廢烏珠據東都時方議和公疏曰劉豫父子巳
　廢咸曰可賀臣切憂之蓋前此逆臣割據人心不附
　今金人親在京闕自北以南悉鄰强敵包藏叵測不
　可不亟為備臣但見諸處闗牒排辦金銀私覿之物
　欲遣使命臣恐狼子野心素無信義乞召大臣講求
　至計嚴備江淮亟圖自治戒諸将以持重責逺郡以
　招徠明間探以伺其乘釁保積聚以防其因糧不戰
　屈人無以易此
又奏竊聞韓世忠將自楚州移軍鎮江臣知朝廷之慮
　有三一則山陽四面阻水澤遂成孤軍斗絶之勢二
　則虜以輕騎臨維揚精兵出盱眙侵軼真揚州世忠
　腹背受敵三則車駕駐建康必欲營壘相望成犄角
　之勢故以輕兵居淮重兵守江絶奔衝之患然臣區
　區復有可慮者五夫金所未敢輕進者正以世忠之
　兵爾今望風退舍敵得以窺伺此其不可一也昨遣
　諸将戍淮甸築城運糧勞費不貲今若遽歸前功俱
　廢深池堅壘冦必保焉此其不可二也兩淮州縣恃
　大軍以無恐今遽聞引軍而南則人不奠居必復散
　徙自是棄兩淮之地以予敵此其不可三也國家鹽
　利嵗入千萬皆在通泰非淮楚大軍屏蔽必不能保
　此其不可四也今既以江左為根本而不備兩淮是
　撒藩籬以誘冦此其不可五也況今山陽襄漢兩軍
　如吾兩翼遽自折其一可乎
又言王倫等囘言劉豫已廢尼瑪哈輩悉就戮金勢浸衰
　竊謂金人内則誅强臣於股掌之上外則覆偽齊於
　談笑之間謂之衰信乎是必張虚聲以紓我覬弛備而
　窺江淮假此名以惑衆安中原未附之心且宣和海
　上之約靖康城下之盟口血未乾兵隨其後今當識
　其詐謀嚴戍守險來則戰去則設備可也上宣諭曰
　卿為朝廷慮甚深
時秦檜任樞宻叙復王仲嶷官公劾仲嶷知袁州投拜
　罪在不赦仲嶷檜之妻叔也又劾知撫州王㬇請佃
　官田不輸賦且其父仲山先知本州屈膝金人㬇繼
　其後何面以見吏民㬇檜之妻兄也章不降出再奏
　曰臣奏仲嶷㬇得㫖追寢除命是皆檜力營救陛下
　曲從其欲紀綱不恤何以示四方
金復䧟三京公力丐罷得祠再終更不復請㑹星變恩
　沛復得祠禄時秦檜擅權士大夫希進畏禍奏記獻
　諛檜以公負天下重名屢寄聲欲公移書當稍收用
　公笑而不答
上始親政復召公言今風俗未厚財用未豐賞罰未明
　好惡未一官未嚮方吏未畏法賦斂之煩苛未息編
　民之凋瘵未蘇上之徳意或未孚於下下之疾苦或
　未聞於上願陛下兢業嘗以天下之事惟艱無懐宴
　安因奏國本未立上改容曰誰可公曰知子莫若父
　上稱善至再三
又奏比年大臣惟恐人之議已思欲箝天下之舌士大
　夫以言為諱願廣開言路先事而言不以為迂逆耳
　之言不以為忤陳見悃愊者納之勿疑迎合意㫖者
　罰之無赦
孝宗即位之三日首降召命繼許終制既禫以羸瘵納
　禄上親書曰朕頃在藩邸知卿名徳之重臨御以來
　亟欲見卿以憂制未終所不可今既祥禫宜遄其歸
　而復上疏請老豈朕不徳不足與有為耶云云宜勿
　復請公悚恐就道既對奏曰光堯親以大寶傳授睿
　明器使賢能必考覆事為勿以一人譽用之勿以一
　人毁去之出令要無反汗納善要如轉規兵籍當加
　増招民力宜加惠養若夫恢張國勢伺察敵情節冗
　費以豐糧餉善器械以利戰攻凡此數條咸資獨斷
奏兩淮者藩籬也長江者門户也行在所者堂奥也故
　濡須合肥之必守則魏不能以侵吳盱眙江都之不
　危則胡不能以窺晉願經理兩淮使敵不能乘虚而
　入所謂自治之䇿
言西北所恃者甲馬平原易野馳逐往來則吾舟師十
　不當一東南所恃者舟師驚波怒濤舳艫上下如履
　平地則彼鐵騎百不當一乞将諸軍所揀禁旅濟師
　使識䝉衝之利
除中丞朝徳夀宫光堯見公羸瘁驚曰初不知卿病如
　是可惜勞卿於强徤時勉輔寧宗行當大用公首論
　士風不競宿習未除安恬者未必盡用浮躁者類多
　有之誦浮言忘實効痛加澄汰使鄙者寛誇者肅薄
　者厚貪者廉洒然一變凋俗庶知陛下初政總核名
　實之方
兩淮久清野沃壤鞠為茂草公奏方種藝時乞招集遺
　民歸業官借牛種或令見屯大軍從便營田實足食
　足兵之至䇿
臣僚奏選人改官不用薦章専以年勞被㫖令待從臺
　諌議公奏今乞選人九考十考與減舉主員數明書
　實績必曰某人廉吏也以某事而知其廉某人能吏
　也以某事而知其能則碌碌庸流逺矣
劾殿帥成閔奪節鉞劾浙東帥湯思退以宫觀去又劾
　前樞使葉義問安置饒州
公糾彈務大體必究其實不為苛察聞者知懼章疏一
　出天下韙之上方勵精政事公毎以名實為言多所
　禆益眷遇隆厚呼其官不名太上曰朕知卿如在家
　僧名利聲色人所好者卿皆不好
符離之㨗日聞公手疏千餘言乞持重未幾軍果潰及
　見上色不懌奏曰師潰而歸張浚彈壓必無它此上
　天大儆戒於陛下上嘆公先見久之除參政公以力
　疾祈解不允及入謝尫悴益増奏曰王十朋除侍御
　史雖自親擢天下皆知臣嘗薦其方正湯思退促召
　将至天下亦知臣嘗疏其姦邪臣不引避人其謂何
　且犬馬猶知戀主臣力乞身豈犬馬之不若實苦筋
　力疲弊繼以涕泣上惻然深惜其去
公不邇聲色與夫人敬待如賔光堯毎稱其清修雖燕
　適容必莊坐必正語必誠慕晁友元司馬文正之為
　人以禮自防善别嫌疑雖僕妾不冠不見鄱陽守程
　邁遺果寘白金奩公受果反金邁遭白簡公廉益著
　雖﨑嶇離亂貧不自聊一豆羮不妄受主上面諭卿
　廉聲著聞士大夫皆言在閩中不受俸禄公奏臣為
　貧而仕豈有辭俸之理但不當受者不敢受太上曰
　使人人似卿天下何患不太平耶
　
　
　
　
　
　
　
　
　
　
　
　
　
　
　
　宋名臣言行録别集上巻六
欽定四庫全書
　宋名臣言行錄別集上巻七
　　　　　　　　　　　宋　李幼武　纂集
　　　汪藻
　　字彦章饒之德興人中崇寧二年進士乙科調婺
　　州察推除宣州教憂吉除荆南書記不赴改江西
　　提學司幹至京除編修九域圖志母憂吉除校書
　　郎遷著佐符寶郎時政和四年也王黼黜之倅宣
　　州丐祠提㸃太平觀淵聖即位召為尚書屯田員
　　外郎尋改禮部進常少起居舍人高宗即位召為
　　中書舍人駕幸維揚罷為集撰提舉太平觀明年
　　復召為中書擢給事中兵侍兼侍講直院尋真拜
　　翰林學士復領日厯除龍圖直學士知湖州倅領
　　日厯移守撫州歲餘提舉太平觀㫖復命編日厯
　　書成加中大夫顯謨學士守徽州十二年知泉州
　　移宣州閲月改鎮江遭讒言落職永州居住更七
　　八年乞致仕不許卒於貶所二十四年六月也年
　　七十六後二年詔贈端明學士
自幼已卓越有大志學舉子業既成得春秋左氏西漢
　書讀而好之鋭意欲與之並年甫冠徒步游太學有
　司第其文屢出諸生上
徽宗親製君臣慶會閣詩羣臣進和喜事者集為一錄
　公適見之擬和一章屬詞用韵句法清新出衆作之
　右即日傳布諸公喜而稱之
博學強記自六經百家太史之籍先儒箋疏傳註之書
　兵家族譜方言地志星經厯法佛老之衆説與夫萬
　里海外蠻夷異域荒怪之序錄靡不記覽其為辭章
　明於道德達於世務指事折理引物託喻馳騁古今
　貫穿經傳該備衆體葢數十萬言自成一家
在江西徐州俯師川洪炎洪芻有能詩聲自負無所屈
　一日俯見公詩於僧壁唶曰此我輩人也率二洪詣
　舍上謁既去公曰騷人墨客撚須琢句以自鳴其不
　平耳烏足尚也至是數年卒以大手筆稱天下金華
　勸講石室紬書典冊施之朝廷樂歌薦之郊廟鴻文
　碩學暴耀一世人知其名家有其書而詩律高妙興
　寄深逺亦非近世詩人之所能及
大璫梁師成用事小人朋附目為隱相武人呉可者師
　成許以能詩至出入卧内公罷符寶可過公致師成
　意曰聞名乆矣幸不鄙過我禁從可拱而俟公謝不
　往客曰吾曹望隱相之門如在天上召而不往何也
　公曰若使我與可輩為伍耶
草高麗答詔上顧輔臣稱公得代言之體乆之麗人謝
　表至上復稱公以所御白團扇親書紫誥仍兼綰黄
　麻似六經十字以賜縉紳榮之
論諸大將擁重兵高位崇秩子女玉帛已極富貴之欲
　而根據盤互浸成外重之勢陳所以待之者三事一
　曰示之以法二曰運之以權三曰別之以分後十年
　卒如其策
又言今國家所有不數十州所謂生財必生於此數十
　州之民何以堪之惟痛加裁損軍中之冒請禁中之
　泛取乃可爾臣復有過計者自古以兵權屬人乆未
　有不為患者今將驕難制意偏裨中必有一二英雄
　宜精擇十餘人各授以數千兵直𨽻御前合為數萬
　以漸消諸將之權此萬世計也
言淮南洊經虜冦民去本業不耕之田千里相望流民
　非朝夕可還國家欲保淮南勢須屯田臣謂春間便
　可遣劉光世或呂頤浩率所招安人馬過江營建寨
　柵使之分地而耕既固行在藩籬且清東西羣盗此
　萬世一時也
言宣和諸臣交通貴倖一時誤恩官有至銀青光祿大
　夫者臺諌極論方就鐫褫詔墨未乾而當甄復盍依
　祖宗法至中大夫而止論繳數人國論以為允
又言元符以來並無日厯可謂闕典古者有國必有史
　有史必有官漢法太史公位在丞相上天下計書先
　上太史公副上丞相自唐至本朝亦以宰相監總國
　之重事願留聖心上欣納翌日輔臣請擇所付上曰
　無以易藻矣
始在太學與王黼有纎芥後黼入相嫌恨不除竟坐廢
　斥而言者指公為黼黨出居永州累赦不宥卒厄於
　窮裔以死
孫覿曰建炎紹興間大盗據中原羣惡嘯聚環四海為
　盗區矣天子慨然仗一劒出入兵間禁暴除殘拯溺
　弔凶於戎馬蹀血之餘以建中興之烈當是時公為
　翰林一時詔令多出其手凡上所以指授諸將感厲
　戰士訓飭在位哀閔元元之意具在誥命之文開示
　赤心明白洞達不出户窺牖而天威咫尺坐照萬里
　學士大夫傳誦以比陸宣公居亡幾何權臣植黨除
　不附已公亦抵罪斥居永州積十二年更四赦不得
　還間過勝日幅巾葛屢登西山循鈷鉧潭入愚溪並
　湘流沈文以弔古人而自肆於山水年益高文益奇
　詩益工華妙精深與柳儀曹相望於數百載後文章
　格力與之相上下何其盛也
又序公文曰天下有能事而文章為難工自漢迄唐千
　有餘歲一時大手筆作為文章閎麗精深桀然視天
　下而自立不朽葢幾人而已杜子美詩格力自天雄
　跨百代為古今詩人之冠至他文輒不工荀卿所謂
　藝之至者不兩能信矣夫道散文弊作者衆矣詞句
　儇淺益不逮前其間心競力取馳騁上下欲一蹴以
　造古人之域而擇之不精守之不固狥名而媮習鄙
　而陋固不足與於斯文左太冲積十年之勤僅成一
　賦劉伯倫以一酒德頌終身而一能之善一語之工
　亦遂列於作者之林而名後世今公之文所謂閎麗
　精深桀然視天下後世者也公生平無所好至讀古
　聖賢之書屬而為詞章如㗖土炭嗜昌歜而為一病
　寤寐千載心慕手追貫穿百家網羅舊聞推原天人
　道德之㫖古今興壞理亂得失之迹而意有適者必
　寓之於此登高望逺屬思千里凡耳目之所接雜然
　觸於中而發於詠歌者必寓之於此﨑嶇兵亂潛深
　伏隩悲歌慷慨酣醉亡聊而不平有動於心者亦必
　寓之於此技與道俱習與空會文從字順體質渾然
　不見刻畫如千石之鍾萬石之簴叩之輒應愈叩而
　愈亡窮何其盛也
　　　綦崇禮　北海先生
　　字叔厚世為高密人後徙淮之北海登政和八年
　　上舍第調淄州淄縣簿秩滿改學正除博士改正
　　字丁母憂歸建炎戊申宰邵州邵陽道州倅俱不
　　就除尚書工部員外郎尋為起居郎攝給事中召
　　試政事堂頃刻為制誥三篇詞翰竒偉上亟歎其
　　能拜中書舍人四年兼權直學士院除吏侍求便
　　郡拜徽猷直學知漳州明州紹興二年復為吏侍
　　權直院丐他局移兵侍進直院俄除翰學兼侍讀
　　兼史館修撰引疾在告丐去不允換寶文直學士
　　知紹興府浙東帥朞年丐閒許之三任太平觀祠
　　十二年上章告老八月年六十進爵高密侯贈朝
　　議大夫
幼而穎邁不好嬉弄讀書學文月開日益儔輩莫敢望
　甫十歲能作銘以志邑人之藏屬辭比事音節皆中
　律呂父見而大驚顧謂皇妣曰吾門自高祖以來劬
　躬積善之報其在斯乎
駕幸平江有㫖故鄒浩追復龍圖閣待制公當行詞推
　上所以褒䘏遺直之意有曰處心不欺養氣至大言
　期寤意引裾嘗犯於雷霆計不惜身去國再遷於嶺
　徼具臣動色志士傾心又曰英爽不忘想生氣之猶
　在姦諛已死知朽骨之尚寒同省舍人李正民見之
　曰比吏房詞頭皆常常除目不足騁辭今君為鄒草
　制良可喜也及錄黄具公告假而李獨直以已名行
　下公戯之曰君固欲掛名道鄉公制但恐潤色非工
　反為名累耳李笑曰人當知出君手不知吾併得掠
　美幸矣其文為同舍所重如此
嘗上言車駕駐臨安即以浙西為根本宜固江淮之守
　然後可以圖興復西蜀在萬里外當召用其士大夫
　以慰安逺人之心至於繩外臺奉令簡忽之愆革諸
　將第功遷補之濫汰冗兵撙浮費皆時所難言者
御筆處分召至都堂令條具進討固守利害公奏曰金
　人自靖康以來無歲無兵及乘輿南渡已酉之冬直
　冦江淛逮其歸師齟齬謂可以休矣乃且移兵以冦
　關陜乘我富平之敗遂窺巴蜀幸呉玠一勝稍挫其
　鋒然其圖我葢未忘也今偵諜所傳皆言金人併兵
　以趨川陜可以知其情矣葢以向來江表用兵非敵
　形勢之便故二三歲來悉力窺蜀其意以謂蜀若不
　守江淛自摇故必圖之不置非特報前一敗而已則
　是今日利害在吾蜀兵之勝負吾兵占勝而金不得
　近蜀則必氣索而衆離若乘其敗而西自襄漢而東
　自淮海進兵以攻討則我必大得志而中原定矣
為天下者審夫議論規模所存而已規模者國家所恃
　以立議論者規模所恃而定議論定則規模立規模
　立而國家之勢成矣議論不定則規模不立規模不
　立而國家之勢危矣夫規模議論尤急於天下多事
　之際議論定則成不定則敗規模立則存不立則亡
　此成敗存亡之機也竊以為今日之議論規模宜不
　出此三者恢復中原以成再造之功上也因所有之
　地而疆理之中也茍目前之安而無所為下也語其
　上則今之力誠未可為守其下則吾之勢未可復立
　惟度時量力就其中者為之中者既成則其上者可
　馴而致茍止於下則雖志於中者不可復得矣欲望
　陛下發自聖志明詔大臣母取言高以害實治母偷
　茍安以玩歲月議論審其可用規模定其適中以此
　立政事以此任人材以此責功効如是而期月之間
　治功不成未之見也
今已過防秋且逺近傳聞通使人情恐便舒緩謂宜申
　戒㳂江將帥明逺斥堠防阨險要選練士卒日訓于
　師常如遇敵以為先事之備庶無後悔茍和議遂成
　亦未可以弛備况今日耶
公再入翰林凡五年所撰詔命數百篇文簡意明不私
　美不寄怨固已得代言之體而慷慨論事無所囘避
　不虚為侍從帷幄之臣
秦檜上章辭位上召公出檜所獻二策大畧欲以河北
　人還金人中原人還劉豫上又曰檜言南人歸南北
　人歸北朕北人將安歸又檜言臣為相數月可驚動
　天下今無聞故公載之制詞畧曰自詭得權而舉事
　當聳動於四方逮兹居位以陳謀首建明於二策罔
　燭厥理殊乖素朝
川陜宣撫副使呉玠以功進檢校少師兩鎮節度使公
　當制有曰陸海神臯既失秦川之利銅梁劒閣敢言
　蜀道之難言者謂秦雖淪陷而川未嘗失也指以為
　病上知其非公猶援唐故事自謂失職力引疾求去
　遂除知紹興
逆雛導鄰國入冦揚楚震擾上躬御戎衣次於呉會公
　以近臣承寧方面謂浙東一道為行都府肘腋之地
　備豫不可不謹密疏於朝得便宜從事於是繕城郭
　厲甲兵輸錢帛以供王師犒給之須簡舟艦以扼海
　道衝突之患疚心夙夜殆廢寢食及春大駕凱旋七
　州數十縣之民按堵自如不知邊書羽檄之遽公之
　力也
公平居不為崖岸嶄絶之行亷儉寡欲獨覃思於學問
　文章白首不倦彊記黙識繇唐虞三代以暨國朝之
　隆君臣事迹先後數千載如指諸掌視唐常楊為不
　足道上每曰綦公之文有體真學士也
秦檜罷政公草詞頭著其惡無所囘隱檜深憾焉及為
　太師怙權張甚必修怨焉而公已殁矣然身後所得
　恩澤其家畏懼不敢陳士大夫亦無敢為之保任閲
　十年矣猶稱詔下台州取壬子八月所賜御筆衆論
　嗟愕檜死朋憸盡逐識者慨公之不及見也
趙思誠祭之曰公妙齡秀發聰敏過人辭章之妙追古
　作者博習詩書六藝之文旁通諸子百家之編下逮
　傳記小説靡不該貫奕棋音律悉皆洞曉酒酣氣振
　議論風生長歌慷慨旁若無人真一時之英也誠為
　確論中年頓挫場屋晚方登第一主縣簿即踐華要
　當官直氣敢言多面折人無所忌避雖始終以文翰
　際遇而朝廷有大議論上必咨訪故内外憚之如臺
　諫然初拜掖垣即兼内職後兩領天官亦如之在玉
　堂前後五載上屢欲大用為權臣中沮不果建炎間
　駐蹕靡定詔令多不時下公受命立成上每嘉奬曰
　綦某詞知體語言輕重得宜無可㸃檢者時議以為
　中興之功非特將士宣力然詔令亦有助焉
樓鑰序公文集曰南渡之行公在帝側實代王言詔㫖
　所至讀者感動諸將奔走承命如陸宣公之在奉天
　也尋入翰苑當羽檄旁午書詔填委之會而播告之
　修不匿厥㫖呂忠穆以首相開督府訓辭尤為宏偉
　有曰盡長江表裏之封悉歸經畧舉宿將侯王之貴
　咸聽指呼其能布宣威靈張大國體類此葢公篤意
　經術博覽彊記以直道自任才高而氣剛平時為文
　不為崖異之言而氣格渾然天成故一旦當書之任
　明白洞達雖武夫逺人曉然知上意所在非規規然
　取青嫓白以為工者比也
楊萬里序之曰記覽極其博辭章極其麗而正君定國
　扶世立教根於自然其進言也曰畏天曰愛民曰法
　祖宗曰務學曰從諫曰進賢退不肖其説經也探聖
　賢之本㫖別訓詁之是非取正而舍竒尚通而惡鑿
　以今凖古據舊鑒新皆正心修身齊家治國平天下
　之要何其多取哉鴻筆麗藻冠於一時有功中興獨
　當上意如威鳳祥麟斯亦偉矣而自放泉石深入仙
　城囘縈之中雖萬鍾千駟不與易也一觴一詠興寄
　事外雖不多賦顧其閒雅澹泊弗琱而工豈營度悲
　鳴所能幾耶
　　　呂本中
　　初名大中字居仁其先東萊人自文靖公始家京
　　師以正獻公恩補假承務郎紹聖間黨事追貶正
　　獻亦奪官元符中復官政和五年調興仁濟陰簿
　　繼為泰州士曹丁母憂吉除大名路撫斡宣和六
　　年除密院編修靖康初遷職方員外郎引嫌除直
　　祕閣主管明道宮紹興初召直言為祠部員外郎
　　尋丐閒除直祕閣主管崇道觀六年召賜進士出
　　身擢起居舍人屢辭不允兼權中書舍人七年四
　　月直龍圖閣知台州尋改崇道觀冬除常少八年
　　拜中舍人旋兼侍講權直學士院史館修撰後忤
　　秦檜言罷提舉太平觀紹興十五年六月卒遷上
　　饒年六十二隆興二年追復敷文待制
自少講學即聞父祖至論又與諸君子晨夕相接薰陶
　常言德無常師主善為師此論最要又謂學者當熟
　究孝經論語中庸大學然後遍求諸書必有得矣從
　游楊力叩㣲㫖復造劉安世陳瓘之門請益公之學
　問端緒深逺葢如此
六飛幸呉郡欲進蹕建康公論自古創業中興者必有
　根本之地以制四方之地必有根本之兵以制四方
　之兵今所仰以為根本之地者不過兩浙江東福建
　而已然而諸路凋殘民力已困所仰以為根本之兵
　者禁衞是也而單弱不可用乞令大臣廣選才畧先
　求二者之要而力行之
苗亘監階州倉草埸以贓獲罪黥之公奏曰近歲官吏
　犯贓多抵黥罪且既名士人行法之際宜有所避况
　四方之逺或有枉濫何由盡知若遽施此刑異時察
　其非辜雖欲深悔亦無及矣又此刑既用臣恐後世
　不幸姦臣弄權必且借之以及無罪使國家此刑不
　絶則紹聖以來憸人盗柄縉紳遭此殆無遺類矣願
　酌處常罰以稱陛下仁厚之意疏再上從之
駕幸建康公疏言當今之計必先為恢復事業乃可觀
　釁而動若但有其志而無其業恐益他患今江南二
　浙科須實繁閭里告病尤當戒謹倘有水旱乏絶之
　虞奸究竊發未審何以待之
復請於九江鄂渚荆南諸處多宿師旅臨以重臣至如
　孫氏以來名將皆言西陵建平國之蕃表今二處正
　在荆峽間當精擇守臣假之權柄以待緩急則江南
　自守之計差為備矣
論任人當別邪正邇來建言用事之臣稍稍各狥私見
　不主正説元祐紹聖混為一途其意皆有所在若不
　早察必害政體
靖康間公與秦檜同為郎意懽甚秦又公父所薦御史
　也趙鼎耳熟公名亦大欽鄉之公之眞拜西掖也趙
　秦適為左右揆論議多不諧秦有專擅之意欲排不
　附已者公為陳同人于野亨之意當以大同至公圖
　濟艱難秦不然之又力勸其不可汲用親黨亡幾何
　除目果下公即奏還之秦諭且令書行卒不聽秦始
　怨公矣哲宗實錄成趙除特進公行其制曰謂合晉
　楚之成不若尊王而賤伯秦見此語指為破和議不
　樂也公繳還制勅甚衆抑僥倖明是非未嘗茍合趙
　能容多聽從秦皆以為罪遂誣公阿附首台趙鼎去
　言者希合論公為朋比罷之公去秦之勢張矣
公以切直忤柄臣一斥不得復用貧甚人多為公戚而
　公方且深居講明道要其視摧抑擯棄為士之常初
　不以介意也
公器藴閎厚行誼純篤誠意充積表裹無間與人忠信
　樂易即之藹然莫見其喜愠平日學問以窮理盡性
　為本卓然高逺不可企及
　
　
　
　宋名臣言行錄別集上巻七
欽定四庫全書
　宋名臣言行錄別集上巻八
　　　　　　　　　　　宋　李幼武　纂集
　　　王居正
　　字剛中上世故蜀人其高祖徙家維揚宣和三年
　　登進士第二名賜上舍出身丁母憂吉調饒州安
　　仁丞荆南教官大名鎮江兩浙帥牒辟府學教皆
　　不就時詔二千石各舉所知部使者上公名應詔
　　謝却之改徽州學官未上召命兩下以疾辭范宗
　　尹為同年力薦復召甚急改太傅紹興初除禮部
　　員外郎進常少除起居郎尋除右文修撰知婺州
　　徙饒州歲中以常少召除起居舍人尋除中書舍
　　人兼史館修撰遷兵侍乞郡除徽猷閣直學士知
　　饒州改待制知台州至郡未幾主太平觀祠起知
　　温州紹興二十一年十月薨以子貴贈太中大夫
公幼嗜學晝夜不息嶄然見頭角出游太學諸生聞聲
　爭交懽初煕寧中王荆公以新經頒天下其後章蔡
　更用事槩以王氏説律天下士盡名老師宿儒之餘
　論緒言為曲學學輒擯斥當是時内外校官非三經
　義字説不登几案他書雖世通行者或不能舉其論
　帙公勉以親命屈意場屋心能獨非之未嘗肻作新
　進士語流落不偶餘十年黨友鐫説公盍少自貶公
　歎曰此天竆我非人竆也一第自有時心之是非可
　改耶
范宗尹言公直諒孝友當今無輩召至行在所與范公
　相勞苦且曰如是始與公言之何時危如此公位宰
　相不極所學拔元元塗炭中尚誰待某避冦﨑嶇陽
　羡山谷間分死溝壑勉出見公一道此意耳范公矍
　然失席曰某知罪矣
公言今有司以數路之所出欲盡為向者一百七十三
　年之事不忍暫廢非所謂知時變夫不知隨時以省
　事而乃隨事以省費故今日例有減半之説究其實
　未始不重而徒示人以弱如國初歲舉進士不過數
　十今至四五百人其費亦大矣然御試之日臣備員
　考官有司給燭半挺曰此省費也嗚呼其亦拙矣
除用有自中書者公言近習請託進擬不自朝廷所係
　不輕因錄皇祐詔書以進上皆嘉納其餘捄弊裨闕
　所還制勅甚衆
北邊解嚴詔百官皆以疆事對公力言防江之備不可
　徹上采其策一意憂國出入禁門以人主知已排權
　劾貴所言無所避同列皆嚴憚公出其下車駕之親
　征也公實扈從次平江羽檄狎至柄臣或進退保計
　上顧曰如王某必不肻為此其為上所敬如此
公上疏云伏䝉聖慈許臣以舊所著論王安石父子平
　昔之言不合於道者進呈得四十二篇釐為七卷一
　曰蔑視君親虧損恩義二曰非聖人滅天道詆誣孔
　孟宗尚佛老三曰深懲言者恐上有聞四曰託儒為
　姦以行私意變亂經㫖厚誣天下五曰隨意互説反
　覆背違六曰排斥先儒經術自任務為新竒不恤義
　理七曰三經字説自相牴牾集而成之謂之辨學詔
　送祕書省嘗進言曰陛下深惡安石之學不識聖心
　灼見其弊安在上曰安石之學雜以伯道取商鞅富
　國強兵今日之禍人徒知蔡京王黼之罪而不知天
　下之亂生於安石公對曰誠如聖訓然安石所學得
　罪於萬世者不止此因陳安石訓釋經義無父無君
　者一二事上作色曰是豈不害名教孟子所謂邪説
　者正謂是矣公退即序上語繫於辨學書首上之
始檜叅政甚善公間而論天下事意鋭甚既為相所言
　皆不酬公疾其詭言於上曰檜嘗語臣中國之人惟
　當着衣噉飯共圖中興時臣心服其言謂有志於中
　興要當如此又自謂使檜為相數月必聳動天下今
　施設乃止於是願陛下以臣所聞問檜所行檜慙怒
　前好盡矣及檜專國公自知不為所容在温半年亟
　以疾請祠歸陽羡避謗深居時事一不掛口客至清
　坐竟日談經訂史而已書祠官之考十有二游心事
　外人不能窺其際檜晚節權勢益張尤畏善類大誅
　譴以立威嶺海間纍係無虚日雖公闔門託疾猶奪
　徽猷閣待制公等視榮辱晏如也
公氣節高亮儀觀豐碩聲音滿室其學根極六藝深醇
　閎肆以崇是闢非為已任自其少年已不為王氏説
　所傾動慨然欲黜其不臧以覺世迷於是參稽雋艾
　鈎索聖藴商確所學詖淫邪遁之辭迎陣披靡雖老
　於王氏學者莫能自解龜山楊先生與公會毘陵出
　所著三經義辨示公曰吾甫舉其端以告學者而已
　欲髪櫛而毫緝之未遑也非子莫成吾志者公愈益
　感厲首末十載迄以成書為毛詩辨學二十巻尚書
　辨學十三巻周禮辨學外集一巻行於世
　　　胡寅
　　字明仲文定公長子登進士第厯外任乆之建炎
　　三年召除駕部郎官尋除起居郎紹興五年為中
　　書舍人十一月除徽猷閣待制守邵州秩滿丐祠
　　祿得請而歸二十年坐與李光通書詔落職尋責
　　授果州團練副使新州安置二十五年復徽猷閣
　　直學士致仕
建炎三年公上疏言願陛下一反前失下詔曰金人逆
　天亂倫扶立僭偽朕義不戴天志思雪恥父兄旅泊
　陵廟荒殘罪乃在予無所逃責以此號召四海收其
　豪英誓以戰伐天下忠義之士必雲合而景從天下
　武勇之夫必響應而飇起臣切歎憤輒畫七策其一
　曰罷和議而修戰畧葢和之所以可講者兩地用兵
　勢力相敵利害相當故也非強弱盛衰不相侔所能
　成也而其議則出於耿南仲何也淵聖皇帝在東宮
　南仲東宮官歸依李邦彦邦彦方被寵眷又陰為之
　計既而淵聖嗣極而邦彦為次相金兵驟至遂獻和
　議南仲因附邦彦而沮种師道擊賊之謀機會一去
　中原塗炭伏望陛下罷絶和議刻意講武以使命之
　幣為養兵之費庶幾沙漠之駕或有還期所謂乞和
　必無可成之理
二曰置行臺以區別緩急之務今百司庶府必不可缺
　者惟吏部户部為急誠使江淮兩浙湖北並依八路
　法謹擇監司而付之則吏部銓事亦復減省戸部所
　以治財今四方供貢州郡以軍興便宜截用行在支
　費惟以㩁貨鹽利為無窮之源耳故臣謂宜置宮或
　建康或南昌或江陵審擇一處以安太后六宮百司
　以耆哲諳練大臣總臺諫守成法從事郎吏而下不
　輕移易量留兵將以為營衞命戸部計費以給之陛
　下提兵按行專責宰相以餽餉選委發運以佐行於
　下得人經制何患無財
三曰務實効去虚文夫治兵必精命將必賢政事必修
　誓戡大憝不為退計者乃孝弟之實也遣使乞和廣
　捐金幣不恥卑辱者為孝弟之虚文也屈已以來天
　下之士博訪策畧信用以期成功者乃求賢之實也
　未見賢若不克見既見則不能由之或因茍賤之人
　例輕天下之士者為求賢之虚文也聽受忠鯁非止
　面從茍利於國即日行之者乃納諌之實也和顔泛
　受合意則喜之不合則置之或内惡其切直而用他
　事遷徙之者為納諫之虚文也將才之智必能謀勇
　必能戰仁必能守忠必不欺得是人而任之然後待
　以恩御以威結以誠信有功必賞有罪必罰者乃任
　將之實也庸奴下材本無智勇見敵輒潰無異於賊
　與之親厚等威不立賜予過度官職逾涯將以收其
　心適足致其慢聽其妄誕望其用命者為任將之虛
　文也簡汰其疲老病弱升擇其壯徤驍勇分屯在所
　置營房以安其家室聚粟帛以足其衣食選衆所畏
　信者以董其部位申明階級之制以變其驕恣悍悖
　之習然後被以精甲付以利器進戰獲酋虜則厚賞
　死則恤其家孥退潰則誅其身降敵則戮其族令在
　必行者乃治軍之實也無所別擇姑息安養惟恐一
　夫不悦幸其無事教習如戯紀律蕩然者治軍之虚
　文也部刺史二千石必選明惠忠智之人乆於其官
　痛刈奸贓以除民害必使寛恤之政實被於民結其
　離心乃愛民之實也詔出於上吏沮於下誑以出力
　自保則調發其丁夫誘以犒設贍軍則厚裒其錢穀
　弓材弩料竹葥皮革凡干涉軍須之具日日征求因
　緣奸弊復蠲其税祖載之赦令實不能免茍以欺之
　者為愛民之虚文也若夫保宗廟陵寢土地人民以
　此六實者行之則為天子之實也陵廣荒圯土宇日
　蹙衣冠黔首為肉為血以此六虚行之陛下戴黄屋
　建幄殿質明輦出房雉尾金爐夾侍兩陛仗馬衞兵
　儼分儀式贊者引百官以次入奉起居既退宰相大
　臣卑卑而前搢笏出奏司晨唱晨正則駕入而仗出
　矣此則為天子之虚文也
四曰大起天下之兵今宿衞單弱臣嘗乞揀諸路禁軍
　充御營正兵陛下自將之又命福建團結搶仗部以
　土豪命兩浙募水手并起諸州撩湖捍海等兵盡付
　水軍江東西湖南北募弓手以在官閒田給養命廣
　西及辰沅鼎靖於見敎峒丁中簡其精鋭分番起之
　屯戍襄漢以京西淮南無主之田為屯田招集兩河
　山東諸路流人畧依古法均節之壯者訓武藝耕戰
　文武臣中有明習營屯者因任使之
五曰定根本自古圖王業者必定根本之地然欲謀進
　取非堅坐不動者所能臣謂惟荆襄為勝誠能屯唐
　鄧襄漢之田以養新兵出廣西武陵峒丁并施黔僚
　軍築堅壘列守漢上阻以水軍經以正兵緯以弓手
　民兵牽制江黄呼吸廬壽則進取之基立然後陜西
　聲氣血脉通達而騎卒可至川廣之富皆猶外府易
　以供把願陛下先命呂頤浩杜充分部諸將過江自
　以精兵二三萬為輿衞渡江而北緩轡而上遣使尋
　問父老撫綏挺刃之餘民至於荆襄固守必爭而勿
　失以為根本悠乆為之不能濟者臣不信也
六曰選宗室之賢才者封建任使之今宜於同姓中不
　問親疎選擇賢才布之中外廣加任使其望實傑然
　出衆者陛下宜留之宿衞夾輔王室其有克敵戡難
　之功者宜漸為茅土之制星羅而棊列以慰祖宗在
　天之靈
七曰存紀綱以立國體夫剏業埀統之君必守紀綱以
　遺子孫繼世承序之君必守紀綱以法祖宗一君子
　進衆小人未必退一小人進則衆君子必退矣仁宗
　皇帝所養之君子既乆且逺日以消亡安石所教之
　小人乃新而近其蕃息未艾也所以破家誤國不知
　已時夫以賢治不肖此治平以前陛下之家法以不
　肖治賢此熙寧以後陛下之家戒矧當今日非得希
　世異材上下交用否何由傾乎此綱紀國家之一事
　也
又曰右文左武者有國不易之道今儒學衰息未有巨
　賢屹乎朝以收運籌之功所恃者獨三四庸將耳夫
　此數人曾不足以當种師道之厮役况望古昔名將
　乎願陛下委大臣以腹心待近臣以體貌常使南衙
　朝士氣勢重於此曹天下抱才自愛之人必願立于
　左右緩急之際必有能為陛下竭忠盡節者矣此綱
　紀國家之二事也
文定公被召命子姪各述所見公呈十事一曰定都建
　康以係民望二曰選用賢德以修民紀三曰改紀國
　政以便民心四曰修明軍制以為民防五曰擊捕盗
　賊以阜民生六曰增重上流以存民基七曰薦舉縣
　令以安民俗八曰乆任守宰以固民志九曰開廣言
　路以通民情十曰網羅遺逸以收民才
言六事一曰清中書之務二曰議學校之制三曰重縣
　令之任四曰京官必厯親民五曰監司郡守並以三
　年為任六曰除監司廻避戸貫之法
公既論不當遣使上賜詔褒諭而張浚自江上還奏使
　事兵家機權不用其説乃遣范寧之與何蘚偕行公
　復疏言其無益者八有害者二大畧謂庚戌而後不
　遣使金亦不來及癸丑日遣使則鈎引金人入國曾
　不旋踵又曰今以二帝為言然自建炎以來使命屢
　遣無一人能知兩宮起居之狀今以金為父兄之仇
　絶不復通則名正事順他日或有異聞在我理直易
　為處置若通使不絶則金握重柄歸曲於我名實俱
　䘮非陛下之利也使或有知二帝所在一見慈顔宣
　達陛下孝思之念雖歲遣一使竭天下之力以將之
　亦何不可其如艱梗悠邈必無可達之理乎今日只
　當明復讐之義用賢修政息民訓兵以俟北向至於
　何蘚之行非特無效决須取辱公既與浚異論乃以
　父病不及迎侍乞湖南小郡出守邵州
秦檜知公致仕之貧因其往建州省覲世母遺以白金
　公報書曰願公修政任賢勿替初志尊王攘狄以開
　後功檜以為譏已始怒之公嘗游嶽麓寺大書壁間
　云是何南海之鰐魚來作長沙之鵬鳥於是帥臣劉
　正方欲捃摭張浚諸人之罪劉旦知潭州潮陽人也
　亦大怒復訟公於檜侍御史曹筠即奏公兄弟阿附
　趙鼎私相朋比公尋以李光通書特落職名
章厦奏公天姿凶勃敢爲不義寅非安國之子不肻為
　親母持服此其不孝之大罪也寅初傅會李綱後又
　從趙鼎建明不通鄰國之問其視兩宮播遷如越人
　視秦人之肥瘠後來梓宮既還皇太后獲就孝養寅
　乃陰結異意之人作為記文以為今日仕進之人將
　赤族而不悟此其不忠之大罪也遂有新州之命
紹興二十六年公卒于衡州公既退居乃著讀史管見
　三十巻論周秦至五代得失其論甚正葢以蔡京秦
　檜之事數寄意焉
朱文公曰公議論英發人物偉然向嘗侍之坐見其數
　盃後歌孔明出師表誦張丕叔自靖人自獻於先王
　義陳了翁奏狀等可謂豪傑之士也讀史管見乃嶺
　表所作當時並無一冊文字隨行只是記憶所以其
　間有牴牾處有好誦佛書者致堂因集史傳中虜人
　姓名揭之一處其人果收去念誦此真戱也
　　　潘良貴
　　字義榮一字子賤天台人擢進士第厯仕州縣宣
　　和初為博士尋除館職奉使淮南靖康召對建炎
　　初除右司諫時相忌之罷紹興入為都司忤時相
　　罷復除中書舍人兼攝起居郎罷終於家
宣和初公為博士不肻託昏富貴之家而獨嘗論斥大
　臣䝉蔽之姦及為館職又不肻遊蔡京父子間使淮
　南又不肻與中宮同燕席靖康召對因論時宰何㮚
　唐恪不可用恐誤國事以是謫去曾不旋踵而其言
　果驗
建炎初論亂臣逆黨當用重典以正邦法壯國威且及
　當時用事者姦邪之狀大為汪黄所忌書奏三日左
　遷以去其言雖不大傳然劉觀所草責詞直以揣摩
　詆訾為罪則其事固可知已
紹興為左司一日直前奏曰先王之所以致治者以其
　合於大公至正之道比年之所以致亂者以其反此
　而已陛下今日誠宜仰思祖宗創業之難二聖䝉塵
　之乆俯念生靈塗炭之苦土地侵削之多夙寤晨興
　不敢少置每行一事必先念此然後發之務以合於
　所謂大公至正之道而勿以一豪私意曲狥人情則
　天下庶有休息之期矣
向子諲陛對日昃未退公越班厲聲曰向子諲以無益
　之言乆勞聖聽叱之退者再焉上驚而怒欲抵公於
　法中執法常同援公而排子諲上怒欲併逐同翌日
　禮侍張九成侍講金華因論其事曰臣聞良貴廷叱
　向子諲甚懼因就問之良貴曰時暑甚子諲乆對朝
　膳未進而流汗津津良貴恐勞聖躬情迫於中不覺
　聲之厲也上曰良貴用心又却如此繼云二人莫平
　日不相能否九成曰臣舊不聞子諲名曩任館職時
　良貴為少監嘗指元帥府日錄問良貴以向子諲何
　如人曰好士人今臣所居與子諲相近一日子諲過
　臣云且得子賤在朝子賤良貴字也以此知二人初
　無不相得者上意稍解二人卒俱罷
晦翁序公文集曰天地之化包括無外運行無窮然其
　所以為實不越乎一陰一陽兩端而已其動靜屈伸
　往來闔闢升降浮沉之性雖未嘗一日不相反然亦
　不可一日而相無也聖人作易以通神明之德類萬
　物之情其所以為説者亦若是焉耳矣然及其推之
　人事而擬諸形容常以陽為君子而引翼扶持惟恐
　其不盛陰為小人而排擯黜抑惟恐其不衰何哉葢
　陽之德剛陰之德柔剛者常公而柔者常私剛者常
　明而柔者常暗剛者未嘗不正而柔者未嘗不邪剛
　者未嘗不大而柔者未嘗不小公明正大之人用於
　世則天下䝉其福私暗邪僻之人得其志則天下受
　其禍此理之必然也且非獨於易之説為然葢凡自
　古聖賢之言雜出於傳記者亦未有不好剛而惡柔
　者若夫子所謂剛毅近仁而又嘗深以未見剛者為
　歎及乎或人之對則又直以有欲病棖也之不得為
　剛葢專以是為君子之德也嗚呼若潘公者其眞孔
　子所謂未見者哉云云公平生亷介自將自少至老
　出入三朝而前後在官不過八百六十餘日所居僅
　庇風雨郭外無尺寸之田經界法行獨以丘墓之寄
　輸帛數尺而已其清苦貧約葢有人所不堪者而處
　之超然未嘗少屈於檜其子熺暴起鼎貴勢傾内外
　亦未嘗與通問也嘗誦君子三戒之言而深以在得
　之規痛自儆飭至於造次之間一言一行凡所以接
　朋友教子弟亦未嘗不以孝弟忠信節儉正直防㣲
　謹獨之意為本其讀書磨鏡之喻切中庸者之病當
　世葢多傳之而所論汲長孺葢寛饒之為人尤足以
　見其志之所存也嗚呼若公之清明直諒確然亡欲
　其真可謂剛毅而近仁矣夫以三代之時聖人之世
　而夫子已歎剛者之不可見況於百世之下幸有如
　公者焉而不得少伸其志以沒其條奏草藁有補於
　時可為後法者又以公自焚削而不復存其平日之
　言頗可見者獨有賦詠筆札之餘數十百篇而已後
　之君子葢將由此以論公之世其可使之没没無傳
　而遂已乎
　
　
　
　
　
　
　
　
　
　
　宋名臣言行錄別集上巻八
欽定四庫全書
　宋名臣言行錄別集上卷九
　　　　　　　　　　　宋　李幼武　纂集
　　　呉玠　涪國武安王
　　字晉卿德順軍人少𨽻曲端軍以戰功初補副尉
　　權隊將建炎三年轉涇原都監知懷德軍冬加忠
　　州刺史四年春擢熈河路副總管改秦鳳副總管
　　張浚用為都統制紹興初加鎮西軍節度使又加
　　川陜宣撫處置副使加檢校少保奉寧保靜軍節
　　度使五年改所統制為行營䕶軍明年加檢校少
　　師靜難軍節度川陜宣撫使九年加開府宣撫如
　　舊六月薨年四十七贈官至太師
王少沈毅尚氣節長於騎射曉兵法讀書能通大義未
　冠𨽻涇原軍大立戰功
羅索冦鳳翔曲端與王大兵屯北原堅壁不動金人謀
　趨涇州端拒守麻務鎮遣王以前軍討之王進據青
　溪嶺逆擊大破之又以本道兵復華州城破命將士
　無殺掠民皆按堵
王與端起兵涇原招流民潰卒捍賊所過人供糧糓道
　不拾遺猛士如林甲軍蔽野每戰必先占高原必勝
　之地未嘗敗衂賊稍北退守河東不敢逾河飲馬
張浚至秦州與王語大悦遂以之鳳翔時當兵火之餘
　王勞來安集民賴以生初戰青溪嶺王牙兵皆潰至
　是王治兵秦鳳諸潰卒復出就招王問訊再三搜索
　非是者五六人斥遣之餘悉斬於逺亭下去秦州十
　里軍中股慄自是毎戰皆効死無潰散者矣
浚以便宜董師川陜檄諸路將臣與賊大戰召端與王
　問䇿端云教士十年後可大舉王云高山峻谷我師
　便於駐隊賊雖驍果甲馬厚重終不能馳突我據嵯
　峨之險占關輔之勢賊雖悍不能據我尺寸地宣幕
　僚佐一以為迂一以為怯置其言而不用棄其人而
　不視師次富平都統制會諸將議戰王又曰兵以利
　動今地勢不利將何以戰宜徙據高阜制賊馬衝突
　諸將皆謂不然云我師數倍又前臨葦澤非鐵騎所
　宜都不聽既而賊驟至巴蜀大震王獨整衆保散關
　之東曰和尚原積粟繕兵列柵其上或謂王宜進屯
　漢中以守蜀王曰賊不破我豈敢輕進吾堅壁重兵
　下瞰雍甸彼懼我襲其虚躡其後保蜀良策也
叛將慕洧拔寨遁去關師古深入敵境忽遇金兵與戰
　大敗師古歸大潭内懷慚懼隻身降賊王念其下忠
　義不從叛亟撫定之王既併其衆所統益以精強
摩哩郎君率銳兵犯和尚原期必取而後進王擊敗之
　摩哩及和尼郎君馬五太師耿太師復會烏嚕貝勒
　使二將由階成出大散關先至王與戰三日連勝而
　摩哩方攻箭筈關王遣麾下擊退不使與二將合分
　兵掩襲兩皆潰去
北人自破契丹以來杻於常勝至是與王戰輒北不勝
　其憤元師四太子會諸兵及正甲女真數萬人造浮
　梁跨渭水自寶雞三十里疊石為城與王拒戰王指
　授諸將選勁弓強弩期以必死番休迭射賊稍却則
　以竒兵乘險據隘横攻夾擊如是三日度其必困且
　走王遣麾下伏神坌谿待其歸敵果遁走伏發賊潰
　俘其都將英格貝勅及酋領甲士尸填坑谷者二十
　餘里獲鎧仗數萬計乘夜併兵劫賊大寨四太子全
　軍陷沒勦殺殆盡幾獲四太子
賊乆窺蜀必欲以竒取之薩里罕與四太子懲前日之
　敗不敢窺和尚原紹興二年春裒其兵三十萬又盡
　發諸路簽軍聲言東歸太原反自商於出漢陰擣上
　洋金州失守王亟率麾下騎兵倍道疾馳晝夜數百
　里急調兵利閬徑趨金洋先以黄柑數百枚犒賊師
　曰大軍逺來聊奉止渴今日决戰各忠所事薩里罕
　以杖擊地大驚曰呉侯爾來何速耶不敢遽進盤桓
　累日王得以其暇治饒風嶺寨柵方據險要而賊已
　麾中軍急上遂大戰饒風嶺上凡六晝夜賊皆敗衂
　薩里罕大怒斬其千戸貝勒十數人以死犯關又潛
　軍間道踰蟬溪嶺出官軍後斷王歸路王按兵乘夜
　徑趨西縣或曰蜀危矣王曰賊掃地而來去國逺鬬
　而死傷大半吾以全軍扼其吭蜀可無憂王遂為清
　野之謀分屯諸將示以擣虚之勢賊便旋中梁山浹
　日一夕潛遁
薩里罕歸深服王善用兵勢不能破則密遣通書百端
　間誘言金國威德之盛知勇之竒甲兵之強公宜相
　時而動王復書畧曰夫華夷異域君臣異分此天下
　大義古今常理順之則治逆之則亂披觀傳記數千
　百年兵革之亂中原與夫叛臣賊子稱兵犯上率不
　旋踵夷滅無遺類者以其悖大義反常理神人憤疾
　天地不容也某世為宋臣食趙氏之祿孕子育孫於
　中原之地儻有二心天地鬼神實誅之乃辱貽説使
　相時而動足下度某豈茍得忘恥見利忘義者耶一
　言之失駟馬莫及竊為足下惜之薩里罕得書大不
　平
烏珠舉兵五十萬欲入川豫之弟不忘朝廷密遣使告
　王早備之烏珠來攻興州仙人關王與烏珠相見烏
　珠曰公若來降當得美地百里而王之王曰已事本
　朝安有二心乃親約議定戰日遂大戰仙人關大破
　之
王親兵不滿五萬每戰乘肩輿動鼓樂殊無懼色長於
　料敵激厲將士退者必誅信賞必罰戰無不勝
薩里罕四太子蓄忿日乆糾合數十萬兵轉三河之粟
　魚貫蟻附决意取蜀自元帥以下皆盡室而來又以
　劉豫腹心為招撫召諸路簽軍列屯寶雞綿亘數百
　里進攻鐵山鑿崖開道於仙人關高嶺立大柵下瞰
　王營循嶺東下直攻王軍王自以萬人當其前弟璘
　由七方關不待會合率輕兵倍道入援四太子聞之
　與皇弟郎君分領萬户酋長擁兵急攻又往攻殺金
　平野砦對壘劄連珠硬砦數十座又來王營前立砲
　數十座擊我營王令營中併發神臂弓飛大砲斃賊
　無數統制官田晟總兵深入追賊賊又發生兵萬餘
　擊營左王分兵力戰却之賊不往又添生兵擁洞子
　雲梯直前搭城身公兵向前用砲打洞子碎用撞竿
　撞雲梯倒賊恐縛虚棚戰樓別遣大貝勒擁鋭卒萬
　餘一發乘城王令統制官楊政領長槍陌刀手深入
　刺打隔斷賊又遣二貝勒總正甲金人三萬夾攻柵
　兩肋弟璘左右遮䕶血戰殺賊賊皆引去薩里罕駐
　馬四顧良乆云吾得之矣翌日號令諸軍併力只攻
　王營兌方一樓子自寅至午危甚姚仲馬統領只在
　樓上酣鬬樓已傾側仲以絹為繩絏使復正金以火
　焚樓柱仲以酒缶擊滅火賊布神臂弓東嶺下王亦
　發神臂弓五百隻與之對射金去即遣王萬年劉鈐
　轄王武宣贊分紫白旗入金金奔潰抵夜王別遣五
　將分更劫寨晝夜數十合金困憊死傷以萬計即歛
　兵宵遁殺死千萬戸甲軍萬餘得榜牌衮槍金鼓旗
　幟數千件左統制張彦夜劫金横山砦斬首千級生
　擒將領二十人王遣統制王俊設伏河池扼金歸路
　生擒百餘人斬首千級得馬旗幟無數王悉兵尾襲
　直過和尚原去上聞之嘉歎賜以所御戰袍器甲且
　賜親筆曰朕恨阻逺不得拊卿之背也
王素不為威儀除宣撫副使簡易如故常負手步出與
　軍士立語幕容請曰今大敵不逺安知無刺客萬一
　或有意外豈不上負朝廷委注之意下孤軍民之望
　哉王謝曰誠如君言然玠意不在此國家不知玠之
　不肖使為宣撫玠欲不出恐軍民之寃抑而無告者
　為門吏所隔無由自達玠所以屢出者為此也幕客
　乃服
金乆不得志還據鳳翔授甲屯田為乆留計自是不敢
　輕動王以關師古自洮泯領李進王師古戴越打糧
　河州襲大潭縣掩骨谷鎮賊慕洧拔寨去師古由殺
　馬谷攻焦山務焚田家村園子谷深入賊境至石要
　嶺忽遇金賊大兵一戰敗績師古旋師大潭内懷慙
　懼悉還兵宣司隻身降賊王愛此軍忠義無一人一
　騎從師古叛者拊存勞來捐其家財厚資給之兩軍
　既合中外一心失一匹夫於師古得萬貔貅於行陣
　王兵由此精甚
五年春王向天水出竒兵下秦州王與金人對壘交戰
　踰十年熟其軍壘曲折知其部領堅脆常以一當百
　惟患逺餉勞民屢汰冗員官節浮費歲屯田至十萬
　斛又調戍兵命梁洋守將治褒城廢堰廣溉民田復
　業數萬朝廷嘉之
王初軍中所用激賞錢每歲下四川漕司應副一百八
　十萬緡王言今不發兵乞省其半詔奬之
金廢豫召諸道兵聲言入蜀王獨謂不然測其將去已
　而果然
王撫士卒同甘苦至軍政則斬刈不一貸故人人效死
　及第功賞則斷以公論無請託之私性樂善毎觀史
　傳有可師者必書之座右日誦七書其用兵本孫呉
　而能窮其變化雖功高貴顯而居常極儉約至推以
　予士則畧無少吝其殁也家無餘貲至無宅以居
胡世將宣撫川陜王弟秦帥適在軍中一日從容問王
　所以戰則曰璘與先兄束髮從軍屢戰西戎不過一
　進郤之間勝負决矣至金人則勝不追敗不亂整軍
　在後更進迭郤堅忍持乆令酷而下必死每戰非累
　日不决葢自昔用兵所未嘗見勝之之道非屢與之
　角者莫能盡知然其要在用所長去所短而已葢金
　人之弓矢不若中國之勁利而中國之士卒不若金
　人之堅忍盡吾長伎洞中甲數百步外則彼固不能
　及我據其形便更出鋭卒與之為無窮以沮其堅忍
　之勢則我固有以制彼至於决機兩陣之間變化如
　神黙運乎心術之㣲則璘有不能言以是知王之深
　於兵也
十五年詔立廟仙人關賜額曰忠烈
　　　呉璘　信國武順王
　　字唐卿武安之弟年十八以良家子從軍靖康初
　　充永興路機宜移辟秦鳳路遷閣贊紹興初遷康
　　州團練擢秦鳳都鈐馬步軍副總管二年權鳳翔
　　兼安撫三年遷榮州防禦權副都總知秦州節制
　　階文四年遷定國軍承宣使陞熈河經畧安撫知
　　煕州六年為行營右䕶軍統制七年陞陜西諸路
　　都統制九年改秦鳳路經畧安撫知秦州復除四
　　廂都指揮使十年授鎮西節度十二年拜檢校少
　　師十四年改利路帥階成岷鳳興文龍𨽻焉十七
　　年移節秦國軍御前諸軍都統制帥依舊知興州
　　加太尉二十六年加開府二十九年拜少保三十
　　一年拜四川宣撫使進封成國公明年拜少傅孝
　　宗即位除陜西河東宣撫招討使隆興初拜少師
　　乾道初乞解宣撫不允冊拜太傅進封新安郡王
　　仍領宣撫改判興元明年改鎮武興五月十七日
　　薨于位年六十六請老之奏聞以太師致仕遺表
　　上封王贈諡
金人乘富平之勝盡陷陜右蜀甚危武安王與王招散
　亡保和尚原練兵積穀以扼敵衝紹興初我孤軍棲
　於原上朝問隔絶兵食匱乏將士家屬往往陷賊人
　無固志有謀劫王兄弟北去者幕府陳逺猷夜入告
　王與武安王遽召諸將勵以忠義㰱血而誓諸將感
　泣遂敗敵將摩哩於原下摩哩遣二將烏魯扎哈自
　階城出散關又趨和尚原摩哩身自犯箭筈關期將
　夾攻王奮擊之斬其將烏嚕乘勢進擊二將皆遁摩
　哩亦竟不得合時武安以弱卒抗勁敵軍政尚嚴卒
　伍逃散往往有全隊誅之者王則厚拊之如家人以
　輔成武安之志故士卒不敢犯武安之法而樂王之
　恩戰無不克
烏珠憤其連敗合兵十餘萬期必取和尚原而後入蜀
　自寶雞而南列柵三十里武安嚴兵待之王拒戰數
　日率以勁弓強弩扼其衝以竒兵邀其旁間絶其糧
　道敵不得休伺夜敵將飯燃火營中復選精兵更射
　其火處金不得食疊石城以自保復瞰其城射之金
　度必敗遂以死决烏珠親擁戰王亦身督將士金分
　為三十餘陣以拒我更迭以次出戰王獨當其衝隨
　輒破之金雖困而猶整至神坌道狹伏發遂大亂王
　手殺數十百人俘萬戸英格貝勅及首領三百餘人
　烏珠身中流矢二獲鎧仗萬計
買馬路乆未通王首開之貿以茶綵撫以恩信招致小
　部族首領四十二國馬通行至今賴之
王與武安度金既大敗不得志必大舉以與我力爭乃
　預設壘仙人關旁曰殺金平烏珠薩里罕等果極其
　兵力十餘萬衆正告由仙人關進取蜀列柵三十里
　彌亘不斷王前在武階以書抵武安以殺金平之地
　去原上逺前陣散漫謂須第二陣作隘牢其限隔期
　必死戰則可取勝至是王馳驛會原上與賊對壘武
　安如王策益治第二隘多列砲積石如山王乃令諸
　將曰金人傾國而來吾輩報國正其時也因慷慨以
　刀畫地申令曰死則此死敢退者斬諸將股慄遂與
　金戰分為東西以搏我東則四太子等西則韓將軍
　等軍也極其狡捍東西相望遥相犄角以持乆必死
　困我王左右援翼唯急是應迨暮殺傷強半而氣猶
　鋭我軍苦戰乆遂歛第二隘以致敵時軍中有異議
　欲别擇形勝守者王奮曰方交而退是不戰而郤也
　且吾度此敵走不乆矣請於武安公夜布火鼓易旗
　幟迨曉軍陣精采一變樂聲震山谷於是人自厲有
　死志洎金再搏我第二隘則人被兩鎧執鐵鈎相連
　魚貫而上攻具變化若神王督士死戰且射其兩腋
　隨殪隨上幾百餘戰而金攻疊兵殆盡遂走入壁陽
　為備戰而宵遁前後斬首俘獲不可勝計金自是不
　復窺蜀矣
紹興三年烏珠等必欲以竒取蜀乃擣金洋戰饒風犯
　漢中王時駐兵和尚原金懼掎其後也乃陽以兵趨
　蜀而反自褒谷入鳳州犯保安程且合鳳翔諸路軍
　欲道和尚原下王先以兵迎擊保安程金復身督諸
　軍拒鳳翔金於百家村以正兵合以竒兵擣其腹心
　皆敗而走
金廢豫歸我河南地幕府擬表稱賀王讀之愀然曰在
　朝廷休兵息民誠天下慶某等叨竊不能宣國威靈
　亦可愧矣何賀之有但當待罪稱謝則可幕府謝不
　及
紹興九年武安王薨朝廷遣僉樞樓炤出使陜西會諸
　將議移諸軍分屯陜右王不可曰金反覆難信懼有
　他變今我移陜右蜀口空虚金若自南山擣蜀要我
　陜右軍則我不戰自屈矣當且依山為屯以控要害
　遲金情見力疲漸可進據遂但以牙校三隊赴秦州
　且飭階州等山寨以備之十年烏珠殺達蘭其夏薩
　里罕果直趨鳳翔入石壁寨以要我陜右軍陜右皆
　陷而王獨全軍蜀口扼金川陜宣撫胡世將倉卒召
　諸將計事皆曰金掩我無備而我分屯之師未集宜
　退守青野原少避其鋒王後至驚曰誰為此者可斬
　也金所以輕犯我者聞先兄之薨且謂我無備今若
　少退堕其計中矣璘請以身任責胡壯之遂與公檄
　金責其棄信輕舉率師即日出鳳翔分遣諸將姚仲
　等敗扎哈於石壁李永琪向起等破鶻眼張太師於
　扶風金餘兵保扶風城又攻破之連戰皆㨗扎哈僅
　以身免駐大軍大蟲嶺陣次有法步騎相叅氣象雄
　壯薩里罕自上西平原覘曰善戰者立於不敗之地
　此安可角於是薩里罕捨蜀口而北向矣
朝廷出師渡淮宣撫胡公亦被㫖乘機進設乃以攻取
　之事屬王王受命出秦隴往別宣撫胡問方畧安出
　王曰某當以三鎮破金人皆莫測所謂時金統軍罕
　扎希卜蘓合軍五萬屯劉家圏胡善戰習善謀皆金
　之老於兵者且據險自固前臨峻嶺後控臘家城必
　謂我軍不敢輕犯王揣知其情因直告曰明日請戰
　敵聞之笑是夜王率諸軍銜枚涉渭令曰近金營方
　得舉火未至里所萬炬齊發出其不意金震駭倉卒
　備戰我軍已成列有聞金帥以馬撾敲鐙曰吾事敗
　矣王猶策希卜蘓有謀必謂我趨戰欲速不肻徑出
　罕扎持其勇宜可挑取乃遣輕兵嘗之罕扎果勒兵
　與我軍鏖擊數十更休迭戰適及我三陣戰急大將
　有請曰敵居高臨下我戰地不利宜少就平曠以致
　其師可勝王叱曰如此則我走而金乘我矣金今潰
　毋自怯王輕裘駐馬陣前麾軍殊死戰三陣而金力
　果憊卒如王言時陜右隔王化王一戰而聲震關中
　三秦父老企望官軍不日東下往往擒金潰兵縛致
　之王亦經畧且將大舉進圍臘家城將破陜右州郡
　以次納書降而講和之詔下遂班師胡聞王之㨗喜
　曰真能踐言矣
王知興州時和議方堅而王獨嚴備日為敵至之虞故
　西路兵為天下最
初王閲兵河池一新戰陣之法每戰以長鎗居前坐不
　得起次最強弓次強弩跪膝以俟次神臂方約賊相
　搏至百步内則神臂先發七十步強弓併發次陣亦
　如之凡陣以拒馬為限鐵鈎相連俟其傷則更替之
　遇更替則以鼓為之節騎出兩翼以蔽於前陣成而
　騎兵退謂之疊陣諸將竊議曰軍其殱於此乎王曰
　古之束伍令也軍法有之諸軍不識爾得車戰餘意
　無過於此戰士心定則能持滿敵雖鋭不能當也房
　琯知車戰之利可用於平原廣野之間而不得其法
　取敗固宜敵騎長於奔衝不爾無有能抗之者
王入覲上問前此所以勝敵之方王曰先令弱者出戰
　強者繼之丁丑宰執奏王功賞上因以王所對語之
　且曰璘善用兵此正孫臏三駟之説一敗而二勝者
　也
上謂宰執曰呉璘説川陜可招衞兵今璘尚留此可諭
　鄭剛中令處之仍令呼璘與議王又言胡世將嘗招
　得數千人近緣歲饑皆餓死今必有流民願就招者
　時王乞用初任團練承宣使為其子換文資上許之
王為利州西路帥鎮興州已乆上親御宸翰賜王以守
　邊安靜加拜太尉王自著兵法二篇上篇兵要下篇
　陣圖大畧謂虜有四長我有四短當反我之短制彼
　之長虜之四長曰騎兵曰堅忍曰甲重曰弓矢吾當
　集漢蕃所長而兼用之故制其騎則有分隊分陣之法
　制其堅忍則有更休迭戰之法制其甲曰勁弓強弩
　制其弓矢曰以逺剋近以強勝弱其説甚備其法循
　環用之可至於無窮至於陣法有圖無書焉
王策金將叛整備益嚴金果敗盟金主渡淮巨帥喀齊
　喀號元帥以兵扼散關遊騎犯黄牛堡羽檄交至王
　方病在告適拜宣撫之命即肩輿就道止以牙校自
　隨駐青野原既而遊騎退王曰金自守之兵不足慮
　也益調内郡兵分道而進面授諸將方畧所至皆捷
　尅秦州擒偽守蕭濟及其屬來王即呼前置食宣上
　德意諭無憂死皆感泣列城未下者聞之爭欲歸附
　破隴州復洮州蘭州獲偽蘭州守安逺大將軍温都
　烏頁及州戍將明威將軍完顔宗臣等八人
三十二年春復取散關及和尚原賜勅書褒諭王遣都
　統制姚仲與王之子挺率東西兩路之軍合攻德順
　金人左都監自煕河以兵由張義堡駐權沙會平凉
　之師來援挺率兵戰於瓦亭大破之金畏我兵號曰
　天兵別將復原州環州三月諸將攻德順乆未下王
　知士有惰志且金將盡發西兵内外合以拒我即单
　騎自秦州晝夜疾馳視師身擁數十騎馳達四城傳
　呼南北之人服王威名思識顔面以快先覩一聞相
　公之來士氣自倍登埤咨嗟不忍發一矢城中敵已
　不戰而氣索矣於是按行營壘列柵要害且治夾河
　戰地以預處我師於便而致敵於不便雖隨軍負販
　奴𨽻莫不區別有地及戰先以數百騎嘗敵敵一鳴
　鼔鋭士躍出馳突我軍遂空壁與我合我得先治戰
　地騎士無不一當十凡囘旋曲折相搏於高下之間
　者以百戰王初若無所指顧逮苦戰乆忽傳呼某將
　戰不力其人即殊死鬬時降師有覘者曰自吾從金
　百戰未嘗見如此可謂神矣翌日我再出兵金堅壁
　不戰既又天大風雨雪金幸休止而力實以窮是夕
　遂遁去復德順軍市不易肆王入城父老迎拜擁馬
　首幾不能行時朝廷遣兵書虞允文宣諭川陜齎詔
　勞王且議軍士夏五月遣兵攻破煕州獲偽都總管
　劉嗣初副統石烈繼破鞏州王之復三路也惟鞏最
　堅守王遣挺率諸將破之斬萬戸一獲兩千戸六月
　皇帝受内禪賜之親札復遣中使賜御府細鎧弓矢
王策金必再爭德順乃亟馳赴城下德順之東曰東山
　北曰北嶺東山小而可守下瞰城中北嶺形勢延接
　實控扼之地王至則連營北嶺掘重壕築壘開戰道
　益為不可犯之計且指視諸將以金他日所營已而
　金果大至合完顔實喇等兵十餘萬正營至所指之
　地有酋先引輕騎數千出視東山去巢穴稍逺擊之
　狼狽趨營既乃大開壁出師苦戰自旦及晡金敗先
　退入壁自是遂堅守不動悍酋哈哈萬戸復請精兵
　自鳳翔來援初我一軍當北嶺下傳城下寨金騎可
　以馳突王至是下令夜移入城将士不知所謂頗有
　口語既旦金果合兵大出直至其處已無所得則數
　萬騎讙譟城下意甚自得王命偃旗卧鼔士無敢譁
　諸將請戰不應迨日昃敵氣已惰令諸軍忽鳴鼔將
　趨其營金大駭復亟走壁遣諸將追襲敗之當時非
　王徙城下之營則金幾得志時金既堅守不輕出挺
　請以輕兵挑戰而以竒兵擣其虚王采其言令列陣
　城下調金金閉營王則就以其陣移上東山築堡以
　守時雨雪天大寒凍不可入則燒土而掘之連夜堡
　成甫築畢而金兵大至極力爭之殺傷幾半而不可
　得諸將益歎王之多算不可及也金自是失三路形
　勝糧運迂險雖喀齊喀提河南陜右兵而連敗亡失
　益衆尺寸不能進我斬馘築為京觀者彌望而又東
　山横其衝北嶺窣其後二路糧食皆我有我出兵要
　金糧道金遂艱食失東山堡時猾酋有終夕悵恨者
　王策金雖衆無能為矣於是調王彦諸軍將益出兵
　至秦州因會宣諭使虞公虞公抗章以王之勲勞績
　効聞上賜親札曰覽虞公允文奏知卿智勇兼濟力
　抗金人卿厯世忠勞國家是賴王降拜曰臣何足以
　當此金既技窮度不可與我爭則潛軍水洛開道隴
　山以示我出竒實亦自便歸計王乃部置諸將分屯
　要害且益出蜀口之師分德順兵整陣内外相合以
　蹙金時金人亦相驚曰東南天兵至矣
時有退師之詔而議者遥度形勢以謂兵乆在外雖得
　三路去川口逺聲援遼絶共以其語言之執政執政
　力言於上乞下詔旋軍捍蜀詔至王即馳檄諸軍諭
　以朝廷欲重根本之意俾擇利而退繼上表待罪曰
　蜀門雖固三路難保歸師死戰不無損傷聞者惜之
　未幾復詔出兵與張浚淮上之師相犄角賜王親札
　曰前日德順囘歸道逺不知卿籌畫朝廷過慮致失
　機會以此知退師本非上意也王初得是㫖幕府請
　復奏曰茍利社稷專之可也此舉所係甚衆兵不可
　遽退王愀然曰璘豈不知此且三路士馬所出糧食
　所聚吾舊兵已老非假三路兵未易與金角今新附
　之衆幾十餘萬仰給三路圭勺不取外府而四民樂
　輸此誠恢復之基也議者憂金擣蜀口之虚璘百戰
　從軍豈不知敵情且金持重必顧慮而後進方和尚
　原時我内外至危急金以璘兄弟扼其後終不敢輕
　向蜀况今海陵死金内訌未乆喀齊喀盡兵屯德順
　城下猶不能抗我豈暇他謀但主上即位之初璘握
　重兵在逺朝廷俾以詔書從事璘敢違詔耶幕府語
　塞
金犯天水侵岷州王病未愈徑趨城州分麾下擊之金
　小却列營茅城谷王力疾親提兵至祁山金聞之退
　師三十里據黄家街深溝高壘以守王曰金深涉吾
　地而乃堅壁自固且黄家街背鞏州去巢穴近金必
　遁未幾果使來告曰吾國中已與大朝講和矣繼被
　詔命即抗章請朝
上以親札報可即以族行未半道奏疏乞解宣撫優詔
　不允乞致仕復不許到闕上遣中使鄭邦美勞問賜
　賚加等即召對便殿上慰諭隆渥面得㫖許朝德壽
　宮太上見王慨念疇昔諭王曰朕與卿老君臣也自
　今可數入見王頓首謝兩宮存勞之使相踵御府異
　饌賜無虚日
先是許立家廟祭五室及是就頒祭器有㫖許皇子復
　謁示異禮也觀者歎息以為前此未有三上章懇辭
　遣中使詔諭不允諸子侍王入見皆䝉異數恩禮赫
　奕寵絶一時未幾詔還鎮兩宮燕餞禮均家人王入
　辭德壽宮奏曰臣年近七十衰病日侵違離闕庭且
　萬里恐不復再瞻天日因泣下太上亦為垂涕親解
　所佩刀賜王曰異時思朕視此可矣王之行也兩宮
　别賜珍器玉帶甚寵
王復至漢中時息兵已踰年王專留意民事問民所疾
　苦漢中之民甚利之上降詔嘉奬
王移漢中開府未幾得疾遂請老先旬日有大星殞至
　是王薨軍民號哭失聲至於罷市訃聞上震悼輟視
　朝兩日王之未病也呼其幕客曰為我草遺表客曰
　郡王安寧如此何遽出此不祥語王曰死生之機黙
　存吾胸中人安得知君第為之止直書其事且曰願
　陛下母棄四州毋輕出兵又先數日封遺事付其家
　令母啓之薨之數日啓封則家廟等數事語不及他
　嗚呼可謂死不忘君孝養於其親矣
四川制置使王剛中嘗談劉錡之美王曰信叔有雅量
　而無英槩今天下雷同譽之恐不能當勁敵璘竊憂
　之剛中未領其語已而錡果以憂憤卒剛中始歎服
　選諸將多以功或告以薦才者曰兵官非嘗試難知
　其才今以小善進之則僥倖者得志而邊人宿將之
　心怠矣以故其用王彦姚仲李師顔向起皆以功顯
　為時名將平居軍旅之外家事一不問舍俸入不營
　一錢
王每出師指麾諸將風采凜然不敢仰視士寧死敵無
　敢犯令故用兵未嘗敗尤長於持勝方金人之歸河
　南議移屯陜右王獨乞留兵不出且益修階州等山
　寨其後息兵二十餘年未嘗一日弛兵備德順班師
　首築皂郊等堡多掘地網祁山之戰賴之
蜀之為國岩僻而固有天下者所必爭也漢高祖起南
　鄭舉兵而東收三秦如破竹不數年間成帝業而以
　蜀漢之地為關輔心腹不以封建葢其歛迹埀翅有
　窺天下之變間中州之有事因河渭之上流裹糧卷
　甲起而乘之足以得志兹太上皇帝選將勵兵之夙
　心而皇上宅中圖大之本指也故王之在蜀上實詔
　之曰異時掃清中原勒功帝籍以垂光億世又詔之
　曰宜即提鋭卒直出漢中弔秦晉之遺民撫唐虞之
　都會又詔之曰關隴之事一以付卿三路士多材勇
　不患無人惟卿駕馭激使之耳嗚呼聖天子以終蜀
　之事屬於王其注意如此王能任之是以蜀安之後
　定秦定隴洮蘭煕鞏十有六州束戈提疆受命下吏
　虜失形勝埶恧技窮讋我威靈向風慕義於是退師
　通好之令行矣一日皇上擁乾休正坤儀指咸陽而
　會龍首作上都而觀萬國則王之餘勇遺烈凜凜生
　氣尚可想而知也然則保蜀之功其可既乎
　
　
　
　
　
　宋名臣言行錄别集卷九
欽定四庫全書
　宋名臣言行錄別集上卷十
　　　　　　　　　　　宋　李幼武　纂集
　　　周葵　簡惠公
　　字立義常州宜興人自鄉校移籍京師宣和六年
　　第進士甲科調廣德軍刑曹改徽州推臨安府教
　　未赴召試館職將試引對面授監察御史紹興五
　　年也徙農少求去不允除直祕閣知信州江東憲
　　九年除常少再為殿中改起居郎主管玉隆觀十
　　年復直閣十二年知湖州十三年移平江十四年
　　落職主管崇道二十五年知紹興二十六年除權
　　尚書禮侍尋兼祭酒又權給事中出知信州數月
　　罷二十八年知撫州引疾提舉興國十月直龍圖
　　閣知太平州三十年進集撰移婺州加敷制三十
　　二年除兵侍兼侍講隆興初兼權戸侍旋参政尋
　　知密院請祠除資政殿學士提舉洞霄乾道三年
　　知泉州六年告老章五上加大學士致仕淳煕初
　　薨年七十七
和議已定公復被召論為國若有道戰則勝守則固和
　則乆不然三者在人不在我矣
為侍御言自治其國乃可成功不可事虚文貽實禍厯
　條時政指宰相不任責上變色曰趙鼎張浚肻任事
　須假之權何遽以小事形迹之公徐奏陛下有過尚
　望大臣盡忠今臣一及大臣便為形迹使彼過而不
　改罪戾日深非所以保全之也上改容曰此論甚竒
最後公連章極論趙子淔語侵趙公又論張公大舉北
　伐係國存亡坐是不得其言而去迨秦公獨相意公
　必憾趙再拔公入臺公語人曰元鎮已貶某固其言
　雖門下客亦不及也一日内降差除四人公言願陛
　下以仁祖為法大臣以杜衍為法檜始不樂
孝宗即位公首被召時張公督師恢復公不以亟戰為
　然命佐夏官其後湯思退與張公並相或和或戰多
　取决於上而其賓客議論間失之偏公始終守自治
　之誠是曰是非曰非不將不迎不謟不訐表裏洞達
　無一毫之偽
上數批問錢穀出入公奏陛下勞心庶務日有咨詢若
　出人意表足以聳動觀聽今皆㣲文細故此必有小
　人乘間獻忠欲售其私不可不察葢指龍曾也上色
　為動
元顔裒主和議臺諫交章言議和太速公與陳湯二相
　乞令侍從臺諫集議衆益洶洶諸公待罪乞罷不許
　公獨留身固請上曰卿何請之力對曰臣欲為陛下
　正綱紀今不可得而正也政出於一則綱紀可正今
　朝廷督府左右前後之臣皆行其言此臣欲去者一
　也每與宰相論事有以為然而從者有不得已強從
　者有絶不肻從者十常四五暨至榻前陛下又或不
　然大率十事之中不從者七八安得不愧於心乎欲
　去者二也上察公誠不以為罪第不許其去
議者多請幸金陵公曰車駕一動能保德壽不為浙東
　閩中之行乎它日上又欲先下詔公曰陛下能行數
　事驚動天下乃可上問其目公曰臣自初對便乞迎
　還太上於大内盡發内帑付有司勿令近習干政汰
　溢額内侍罷毬鞠節飲宴内治修然後可攘夷狄上
　善之
公議用兵不可輕有一擲賭乾坤之語上曰今戰雖不
　足守則有餘公曰措置未善政事未修雖守亦難同
　列皆甚其言退謂上不能堪明日公留身謝上更奬
　其直
嘗論大學物格而後知至謂在人之至為智在物之至
　為道以吾之智極物之道如兩物相抵故謂之格夫
　物萬不同道一而已方其格物物我為二及其物格
　則自視無我何有於物是謂知至
　　　王庭珪　盧溪先生
　　字民瞻吉州安福人崇寧癸未一試舍法右諸生
　　明年貢辟雍大觀間張根以八行薦不就登政和
　　八年第調茶陵丞後因詩送胡銓流辰州太上更
　　化許自便壽皇即位召對除國子監簿以老求去
　　主管崇道乾道六年再召踰年至除直敷文閣明
　　年春卒年九十三
宣和末年未五十知時事阽危無宦遊意學道著書若
　將終焉邑有盧溪築草堂其上鄉人號盧溪先生執
　經來者戸外屢滿公雖不仕常懷憂世心事茍宜民
　必告于當路
胡忠簡以忠言忤時相謫嶺表親交無敢通問公獨以
　詩送之曰嚢封朝奏九重關是日清都虎豹閒百辟
　動容觀奏牘幾人囘首愧朝班名高北斗星辰上身
　墮南州瘴海間豈待他年公議出漢庭行召賈生還
　大厦元非一本支欲將獨力柱傾危癡兒不了公家
　事男子要為天下竒當日姦諛皆膽落平生忠義只
　心知端能飽喫新州飯在處江山足䕶持
忠簡賡之曰巖耕名已振京關未信終身袖手閑萬巻
　不移顔氏樂一生無愧伯夷班致君自許唐虞上待
　我誰能季孟間兩社年來欠元老蒼生拭目望公還
　士氣從來弱不支逢時言行欲俱危不因湖外三年
　謫安得江南一段竒非我獨清緣世濁此心誰識只
　天知萬牛囘首須公起大厦將顛要力持
後數年時相得公詩惡之命帥臣鞫其謗訕坐流辰州
　逺人素重公尊以為師太上更化許自便時年幾八十
　讀書益力夜對短檠作細字率宵分乃寢
壽皇即位有薦公者一見語合詔畧曰粹然耆儒凛有
　直節頃以言語文字牾權臣流落排恨殆踰二紀召
　對便殿敷奏詳華遂除監簿公以年高力求歸以道
　誼化鄉閭無貴賤賢愚一接以誠平生工詩至是格
　力雄徤興寄高逺讀者不知其齒之宿也心畫端莊
　自其天性人貴珍之
學無不通尤䆳於易晚自得於言意之表朱震胡安國
　向子諲見其解皆歎賞以為必傳會詩獄興郡守議
　收公理掾汪公涓奮曰王公剛介勇於義一紙書招
　之必來他掾變色(云云/)自請提禁卒挾廵尉捕公守
　唯唯他掾遂行至則突入公家公談笑就逮家四壁
　立惟易解鐍篋中卒疑其貨也挈以去他日公歎曰
　天厄吾書或謂今藏掾家云
公之再召也周益公適對禁中坐定上問胡銓薦詩人
　朱熹王庭珪卿試之乎益公奏公年德文章在今未
　易多得且登第五十三年矣上曰官卑何故益公曰
　斯人早忤上官晚復流竄官簿所以不進陛下若哀
　窮悼屈厚加品秩賜之章服足以勸善上曰俟其至
　議之
形骸土木儼然不可犯雖市井無賴子見公亦歛袵聞
　人善若已出有為不善者畏公之知必慚愓自悔公
　學極高明尤工詩遷謫既乆語亦竒書有楷法自成
　一家平生治氣養心翛然有高舉意
誠齋楊文節序公文集曰胡公以言事忤時相乆謫嶺
　表先生以詩送行有癡兒不了公家事之句小人上
　飛語告之時相怒除名流夜郎時先生年七十矣於
　是先生詩名一日滿四海里之士愛先生者謂詩之
　禍從古昭昭也先生不戒又欣然犯之適以濟權臣
　之威成小人之名此先生之禍也亦先生之過也或
　曰先生何過哉先生言直而詩工耳言不直詩不工
　世無傳也世有傳矣不見媚於明必見媚於幽故庭
　草隨意之詩空梁燕泥之詩飛燕昭陽之詩不才多
　病之詩言非直也詩工而已耳詩工而言非直猶且
　小者逐大者死况先生之詩工而言直耶先生何過
　哉濟權臣之威亦稔其惡先生成小人之名未若小
　人成先生之名先生何過哉未幾時相殂先生得歸
　又未幾上踐祚初召除國子監簿再召直敷文年餘
　九十耳目聰明賦詩作文不見老人摧頹之氣朝廷
　想聞其風天下傳誦其詩禍先生者何知其福先生
　乎嗟乎天人之理其紊也或勝之其定也或正之不
　觀其定而觀其紊則古之聖賢厄於小人者皆過也
　獨先生之過也乎先生少嘗見曹子方得詩法葢其
　詩自少陵出其文自昌黎出大要主於雄渾剛大云
益國周文忠贊公畫像曰嘲弄萬象雕琢天和不見詩
　人未老鬢皤先生九十乃爾顔酡窮則追澤畔之吟
　達則和沛中之歌人徒見其善者機吾獨喻之井無
　波葢風被而文成非月鍜而日哦雖以此千二百歲
　可也彼造物者其如予何
　　　范如圭
　　字伯逵建之建陽人從舅氏胡文定學春秋鄉舉
　　𩔖試皆第一張公讀其廷策以為選首同列有病
　　其言直抑置乙科授武安推江東帥機召試館職
　　除正字改校書郎兼史館校勘會以事忤秦檜告
　　歸主管崇道尋起倅邵州又倅荆南府入對除秘
　　閣江西倉改利路憲請祠以歸起知泉州紹興庚
　　辰六月十八日卒年五十九
金陷長沙湘中大亂公﨑嶇避地艱苦百罹而志業益
　修論議皆切當世務諸公多訪以事而文定亦亟稱
　之
秦檜力主和議金使鼎來而朝廷草創無所於館將虚
　秘書省以處之公亟見趙公曰秘府謨訓所藏平時
　以館好使猶不可况今日之仇讎可使以處之乎趙
　竦聽即為改館既而使至悖傲所議多不可從中外
　憤鬱公與同省十餘人合議拜疏爭之既具草而駭
　遽引郤者衆公乃獨手書抵檜責以曲學倍師忘讐
　辱國之罪且曰公不病狂䘮心奈何一旦為此若不
　改圖必且遺臭萬世矣檜以是怒
金歸河南以嘗我檜方自以為功公曰是亦安能乆有
　顧今日之義則有不可不為者乃因輪對言曰兩京
　之版圖既入則九廟八陵瞻望咫尺今朝修之使
　未遣何以仰慰神靈下遂民志上泫然曰非卿不聞
　此言立命遣使檜以不先白已益怒
檜死公入對上勞問乆之公因言為治以知人為先知
　人以清心寡慾為本
時宗藩並建而儲位未定道路切切有異言公雖在逺
　外獨深憂之嘗剟至和嘉祐間名臣章奏凡三十六
　篇合為一書至是囊封以獻且言曰願陛下深攷羣
　言仰師成憲斷以公道無貳無疑則天下幸甚人或
　以越職為公危之公不顧也上感其言以語輔臣而
　歎之曰如圭可謂愛君矣遂留陳公定大計
所居門巷蕭然士大夫益高仰之逺近學者多從質問
　經子疑義公亦孜孜接引朝夕不倦屬疾移書政府
　舊交告訣語不及私惟以中原未復民力未蘓遺賢
　未用為寄戒諸子強學且母得用浮屠法治吾䘮
今上由青宮受内禪世莫知公之有言近歲士大夫頗
　有見紹興日厯及陳公手記者然後乃知公之忠精
　為不可及公為人篤厚易直不事邊幅忠孝誠實得
　之於天其學根本經術不為無用之文有文集皆書
　䟽議論之語
西山真文忠公跋公文集曰諸葛武侯文采不􁪛然其出
　師二表與開府作牧教至今為學者膾炙有志之士
　擊節讀之有至歔欷流涕者六朝隋唐人文動百數
　十篇穠華􁊴巧極其雕飾或卒無一語可傳然則文
　之為文豈必多且麗哉太史范公之學得於其舅氏
　胡文定立朝行已大畧相似其見於議論必尊春秋
　古經必排王氏別説必明夷夏大分必闢和議必詆
　權臣今其集中班班可睹而上思陵諫屈已封事責
　秦檜忘仇辱國書尤所謂光明絶特者也使公平生
　亡他文獨此二篇亦足以貫虹霓而摩星斗矣嗚呼
　偉哉
　　　翁䝉之
　　字子功建之崇安人以祖任補官調常山尉移婺
　　之蘭溪更調明州秋主管吏部架閣文字厯官至
　　司農寺丞而卒年五十
紹興中趙忠簡還葬台州常山郡將章傑紹聖丞相章
　惇諸孫雅怨趙公當國時奉詔治惇罪又希檜㫖陽
　以善意檄常山尉翁君䕶其䘮一日下書君曰趙氏
　私為酒以飲役夫亟捕寘之法而陰使人喻意使併
　搜取趙公平日知舊往來書疏欲以敗趙氏快私憤
　且媚檜取美官翁君不可則㗖以利又不可則脅以
　威往返再三君度傑意壯不但已或更屬他吏則事
　有不可為者即密告趙氏夜取諸文書悉燒之無片
　紙在翌旦乃往為搜捕者而以無所得告傑怒又亷
　知君女弟適故胡寅實當時草詔罪狀惇者益怒乃
　誣君他罪劾之會胡公弟寧為尚書郎即具以其事
　白檜檜乃悟為傑所賣下其事安撫使問狀徙君旁
　郡趙氏亦竟得無他而傑遂廢不用當時天下莫不
　高君之誼慕君之名而想見其為人
周益公必大曰是時士氣未泯唁問遷客議論時事决
　非一族㣲君以身捍蔽則根連株逮當起大獄魏公
　矼萬里通問情誼彌篤且為罪首非仁乎君初被委
　茍能避免便足取名然懼小人代尸其任則於善類
　奚益故詭詞以承之陰謀以洩之忠簡之家賴以紓
　禍非智乎凡小吏忤二千石罪或不測况相公深怨
　宿怒决壞不得逞鼎鑊在前直趨弗顧非勇乎一物
　而三善從可書也君長不滿五尺語不能出口見義
　必為不擇難易輕財樂施嘗鬻田宅以濟人之急交
　友付託之死弗背為一尉已如此向令踐貴仕臨大
　節其所立必卓然不可及
　
　
　
　
　
　宋名臣言行錄別集上巻十
欽定四庫全書
　宋名臣言行錄別集上巻十一
　　　　　　　　　　　宋　李幼武　纂集
　　　向子諲
　　字伯恭故相文簡公之五世孫忠肅皇后之再從
　　姪元符三年以后恩補假承務郎次年遷雄州推
　　濱州監税鎮南節推改監儀鑾司恥與宦伍乞歸
　　吏部改真州錄知開封咸平縣御寶勒停乆之復
　　官監洞霄宮尋除淮南江浙制置發運司主管明
　　年召除淮南運判尋罷淵聖即位召除京畿運判
　　除右司員外郎詳議戸房檢討不就以直閣陞副
　　使召除開封戸辭以龍圖直閣兼淮南荆湖制置
　　發運副使治京城外行司高宗即位復為發運使
　　邦昌以三公預政乞致仕避之以宋良事降三官
　　知襲慶府丁父憂明年奪䘮知潭州以失守自劾
　　罷尋復職乞持餘服不許除湖東新帥於鄂羣盗
　　起自劾乞追服㫖得終䘮知廣州尋論罷遂乞告
　　繼丁母憂吉詔落致仕知江州改江東運使固辭
　　㫖赴都堂稟議召至闕加祕撰與光世不協求去
　　詔兩易浙漕進徽制陞都運使居三月除戸侍再
　　辭不允入奏再三因忤近貴退即上章待罪乞致
　　仕不允仍除徽直知平江府復乞致仕許之壬申
　　三月十六日沒享年六十八
公生而秀異五歲誦書日記數百言七歲通書數十三
　能幹蠱開府嚴重公率羣弟承訓專意詩書宗族以
　為法憲肅聞而悦之
宣和間軍糧不足諸州兵多欲為變上甚憂之公奏曰
　淮南歲租百三十萬上供額乃百五十萬別供金帛
　又百五十萬而茶鹽之利盡在㩁貨此兵食不足之
　本也伏見手詔應奉司所費皆從中出語未終上曰
　誠不欲費漕計公曰郡縣惟知奉行豈知陛下有社
　稷之深憂乎因言朱勔父子兄弟挾應奉為奸致一
　大石用八百餘舟一綱費輒千斛數千緡應官軍支
　請之期則奪之故多有怨言上曰可説與王黼待委
　卿覺察公謝曰微臣疎逺付以此事死無日矣上曰
　朕未嘗姑息此輩凡事直以聞即降御筆付公凡應
　奉綱悉從御前給外路不合支繼有㫖委公專一覺
　察應奉騷擾違法者公即詣所部一切按治勔大沮
　無以施其奸歲省四十萬
同僚請留州縣財賦一分以備移用公善而從之纔有
　數萬緡則密遣其屬指為羡三十萬以獻應奉司公
　語之曰今秋苗當理來歲之額方用四十萬有竒以
　補今歲不足豈更有餘乃具以聞王黼遂不敢受
言祖宗制發運經制六路財賦置糴於諸路如年額綱
　運未到即以所糴代發俟到依舊截留灾傷州縣還
　以元價於豐熟路分收糴補填漕米至真揚載鹽以
　歸充經費故漕不乏民力亦寛自鹽課歸𣙜貨漕計
　已自不足繼行直達廢倉廩以為無用獻糴本以為
　羡餘押綱使臣及兵稍無往來私販之利遂使盗官
　物負欠者十八九此漕法之所由壞也今且請發運
　使副判官三員迭相往來周而復始其一在泗州主
　淮浙其一在京主交納舊欠在泗州者廵例奏計應
　折欠米排岸司復申發運司推治仍下吏部差使臣
　數十員以備管押庶幾惜身計可保官物上大喜可
　其奏
除淮南荆湖制置發運副使治京城外行司時京師戒
　嚴殿師范瓊遣人清野肆行焚掠公捕得數十人戮
　之以聞得㫖便宜繼被㫖促東南兩道總管胡直孺
　張叔夜進兵公至自黎陽驛勉直孺公先之雍丘道
　遇守河潰將勸使立功贖過揚言東道先鋒已敗金
　於雍丘矣公至宿州選宋良嗣權鈐轄率衆捍戰金
　於是不得侵掠江淮凡兵潰在江淮者公悉收之得
　數萬遣詣南京朱勝非及范訥軍令入援時以外路
　平安及措置事募壯士奏京師復以京師及大元帥
　府動息行下東南八路以安人心後朝廷以蠟丸許
　監司郡守勤王公乃募兵遣其屬賫輕貨十萬餉元
　帥軍仍請元帥移軍曹濟約諸道同進既而被詔勤
　王之師不宜輕舉衆疑惑不前公獨遣部將金汝翼
　由鹿邑至太康力戰為金所獲金遣人分道取李綱
　呉敏蔡靖宗澤徐處仁及蔡京王黼王安中等家屬
　公執其使按問然後知京城失守二聖播遷有張邦
　昌僭位之變也
邦昌遣人持書至廬州問其家公檄郡縻之又手書至
　南京尹尹邦昌之連也或勸公執尹自為公曰時方
　艱難尤宜謹守法度邦昌又遣人以偽詔詣公督兵
　公以聞大元帥府復遣其子澹請曰今天下無君人
　心皇惑大王宜處分軍國事乘勤王憤怒之師親帥
　諸將北渡大河討豕突狙詐之金救二聖之急若失
　機會恐窺伺之徒内連外結未易鉏也
知潭州會金大入冦入豫章抵長沙境上公分布將士
　得萬餘人為守計或謂衆烏合而城大敵鋒不可當
　盍避諸公曰朝廷使我守此藩也委而去之非義矣
　於是敵騎薄城檄公使降公以檄報數責之登門誓
　衆激以忠義將士恊力捍禦雖殺傷相當而外援不
　至凡八日而外城破公率衆入子城巷戰兩日乃焚
　敵柵奪門以出遂渡水軍於湘西郡人戒從公以忠
　義自奮無一人降敵者金以故不敢離城縱掠留四
　日而遁公即入城鉏治強蠧撫安善良上章自劾朝
　議不樂公者以抗敵為非是罷之
赴審察入奏畧曰陛下圖中興之業而規模未定故號
　令不一昔漢祖之取天下其謀先定於漢中先主之
　謀巴蜀其計預陳於新野今無一定之論是以九年
　而無成又曰君子小人之進退實安危之所係今廊
　廟之上乃有附逆之人而欲驅夷狄寧區夏不亦難
　乎上稱善
偽齊入冦劉光世守合淝賊渡淮公方在上江光世欲
　退走乃聲言乏糧時車駕在姑蘓中外震動詔促公
　濟光世軍晝夜并行至太平州光世輜重已蔽江而
　下公至廬州而光世已引兵出東門公直入城按簿
　書具以見在泉榖與㳂路綱運上聞以大義責光世
　光世乃改圖進襲劉麟走之
奏曰今急務有三一曰士風不競二曰兵籍不修三曰
　戸版失實又言敵情不可測宜飭邊臣嚴備之
知平江聞王倫使囘欲行非義之禮公歸意益堅復乞
　致仕仍奏言聞使人以詔諭為名臣切惟自古和親
　則有之未聞首足易位者宜諭韓世忠却之臣聞本
　朝使金者多於城外經過自有此例已聞國信計議
　所訖公不肻拜金詔故也
公天資超邁讀書務觀古人大節不專守章句志大氣
　剛見義必為置死生於度外識慮深逺洞見物情剸
　劇治煩迎刅而解興利除害不計目前為政雖嚴而
　宅心忠恕神觀爽邁超出羣衆議論英發忠誠動人
　蒞官臨政聲震一方望之隱然
見劉安世問為學之要安世曰誠而已此司馬公之教
　也公敬受而歸其後復見極論天下事器之深加歎
　賞曰異時必有立於世胡安國嘗言於廟堂曰向某
　氣節忠鯁心向國家尊戴君父狥公忘私正今日扶
　持三綱可備使令之人也
方臘作亂朝廷下發運司捕之公為屬獻言曰若急請
　於朝以劉安世尹南都陳瓘鎮金陵人望歸之可不
　勞兵而破矣不果用
公有薌林文集朱晦庵序之曰張子房五世相韓韓亡
　不愛萬金之資弟死不葬為韓報仇雖博浪之謀不
　遂横陽之命不延卒藉漢滅秦誅項以攄其憤然後
　棄人間事導引辟穀託意寓言將與古之形解尸化
　者相期於八紘九垓之外使千載之下聞其風者想
　像歎息不知其心胷面目為何如人其志可謂壯哉
　陶元亮自以晉世宰輔子孫恥復屈身後代自劉裕
　纂奪勢成遂不肻仕雖其功名事業不少槩見而其
　高情逸想播於聲詩者後世能言之士皆自以為莫
　能及也葢古之君子其於天命民彛君臣父子大倫
　大法之所在惓惓如此是以大者既立而後節槩之
　高語言之妙乃有可得而言者如其不然則紀逡唐
　林之節非不苦王維儲光羲之詩非不翛然清逺也
　然一失身於新莾祿山之朝則其平生之所辛勤而
　僅得以傳世者適足為後人嗤笑之資耳愚嘗以是
　觀於古而驗於今而竊於薌林向居士之書而有感
　也公之世家自丞相文簡公始以曠度絶識左右真
　宗而欽聖憲肅皇后遂以任姒之德母儀天下自是
　以來慶流宗支蟬聨赫奕不可稱數然逮公之仕則
　已當靖康建炎之際而國家之變故艱危於是極矣
　觀其絶僭叛之音郵而糜其家族宣霸府之號令而
　暢其威靈以至擁羸卒守孤城以抗強虜百勝之鋒
　遏羣盗横流之勢身皆危於九死而志不可奪及紹
　興初大臣始決忘讎辱國之計則又慨然上疏再三
　指言其失無所囘避至於疾病且死而猶勸上以深
　念創業之艱難不可遽以小康而遂忘大計也此其
　平生始終大節豈不凛乎其有子房元亮之心哉然
　二子當時皆不得位而為之於不可為之後是以大
　義雖明而不及有益於人之國若公乃幸猶得竭股
　肱之力以依日月之光宗社再安與有勞烈較其所
　就則於二子又有光焉是以中年乞身以自放於江
　湖之上而學士大夫靡然咸服其高一觴一詠悠然
　若無意於工拙而其清夷閑曠之姿魁竒跌宕之氣
　雖世之刻意於詩者不能有以過也嗚呼是豈徒以
　其離世之難發興吐詞之工而然哉是必有其本矣
每入覲皆求歸上高之親書薌林二字以賜
　　　向子忞
　　字宣卿以伯永嘉郡王宗良恩任登仕郎政和七
　　年調華州兵曹宣和六年中山府錄七年辟府屬
　　靖康初丁父憂吉除均州倅未上攝真州呂相薦
　　於髙宗召對加直祕閣兼淮東帥金來退保河南
　　坐降一官時建炎四年也知江陰軍從駕還過明
　　州就知本州丐守道州紹興初朱勝非出督檄為
　　參謀攝洪帥論者以激曹成之變降官罷居數載
　　祠主管崇道五年郊恩復直閣守衡州六年宮祠
　　尋罷以諸司奏八年銜寃自訟改正復直閣湖北
　　憲沮之者中傷罷歸十一年奉祠十四年以不附
　　時相貶三官十七年敘復二十八年起知道州在
　　任半年復職改知廣州未上言罷三十二年江東
　　運副隆興初淮上戒嚴復職名兼隨軍運副使二
　　年奉祠疾作上納祿之請乾道初守本官致仕享
　　年六十有九累官太中大夫
朝廷遣張俊董師北征先遣二大將取靈壁虹縣符離
　三城二將失律師潰張公欲渡淮而敗書聞中外洶
　洶幕府紛然公為隨軍轉運副使安然無懼
呂丞相檄公守真州范瓊潰將郭吉據州治妄作拘執
　官吏莫敢誰何公拏舟及城行謁先聖還坐黄堂稱
　太守吉震讋焉視事閲月官吏上下皆得其所吉自
　公來縮手不敢肆及見府庫充滿將不利於公民間
　有竄伏者一日率其屬而入公坐堂上迎謂曰汝知
　前日罵敵而死者乎吾兄也吾固不畏死汝為將不
　能禦盗尚敢殺太守為顧左右取劒授吉吉奪氣膽
　落哀鳴推謝乞招集流亡以自效
公天賦正性用志不苟孝弟忠信之外不學焉逾三十
　已拜州寓直道山四十年屢得屢失若無也所臨輒
　有聲去復有遺愛避地南方雖艱難覊旅中奉先之
　念不忘也事小定營居室立家廟採古制為祭儀拊
　養兄弟宗族幾百口人無間言嘗任已子復推與死
　節兄之子又官其兩孫歿之日一子五孫尚白丁其
　篤行特立有如此者
自幼慷慨有大志見諸老先生輒抵掌論世事劇談雄
　辨常欲折其坐人而諸老先生亦莫能與争也其天
　性剛毅故與世多忤雖屢抑而不自悔也
靖康初金再犯京師明年大亂公乃歸於陳建炎二年
　虜侵陳蔡公之兄忠毅公先有德於蔡蔡借留於朝
　而朝廷已別除人就起復知陳州至是金人圍陳忠
　毅公誓以死守先遣公走京師求援於留守宗澤公
　見澤無出師意急歸而城已破忠毅公罵賊不屈與
　諸弟三人皆死之公與一男一女乃徒歩間關收歛
　兄弟遺骸而葬之訪尋骨肉之存者擕挾南渡
公先提㸃荆湖北路刑獄衡人思之繪公象見祠於城
　東青草寺再使湖北先聲入境而姦吏望風解印綬
　者數十人湖北營田舊以抑配百姓人不聊生有破
　産不能償者日號訴於馬前公為詢究其便利可行
　者使遵守之罷一切抑配者逺近鼔舞時岳飛以兩
　鎮節度使相兼營田大使無敢忤其意者至是飛亦
　喜以為當然公按部所至立大牓於前云乆負抑屈
　州縣不理者立其下於是積年無告之寃咸得伸雪
張忠獻薦公守衡州時大旱米斛萬五千錢公分遣使
　臣賫金糴於鄰州之豐稔者計本直與路費量其價
　糶於通衢每升為錢六十饑民驟得賤米所活不可
　勝計公拜宮祠士民相與羣聚擊鼔於提刑司願舉
　留鼔為之裂提刑惶懼夜半登舟出廵以避之及公
　戒塗日闔城遮擁哭泣聲聞數里非若近時文具而
　已
公平生好論人物無所忌諱聞者頗駭而後卒如其言
　常與胡文定公談當世事文定頗稱秦檜靖康時事
　公曰與檜同時被執軍前鮮有生者獨檜數年之後
　盡室航海以歸非大姦能如是乎文定既歿檜姦邪
　日著文定之子明仲與公追復前説曰昔時侍先君
　子能預察姦邪如公言者纔一二人耳深服公逺識
公之學聖人也非誦其言而求名稱者也臨大節而不
　可奪而已公之為政也非苛察而姦蠧為之膽落者
　非使而然也謂職分當然而身正而已公之介亷也
　非著書以矯世而傚伯夷之清者也於道不茍而已
　公之明白也非循私而取與若日月之晝夜者也善
　善惡惡而已公之為文也非鈎章棘句而務華忘實
　者也落筆遣詞而盡意之所欲言而已公之設施也
　非能捧土而塞飛湍瀑流者也行其義之所行而止
　其義之所止而已然為學為政介然明白文章設施
　皆可得而形容若其精義入神窮神知化居其實而
　發樞機千里之外善應而動天地者不可得而形容
　也(妙喜贊/)
公隱於衡之伊山乃晉桓伊書堂故基結茅為堂置書
　其中茂竹幽蘭蔭鬱前後春葩秋馥以時自獻猿啼
　近嶂鷗馴曲沼馬堁車喧杳然雲水之外胡寅韓璜
　自天柱峯南襆被枝笻歲一再往焉或商較文義或
　把􁐳賦詩逍遥襄羊興盡而後別(胡寅作有裕堂記/)
　　　陳規
　　字元則安丘人登進士第以通直郎宰安陸攝德
　　安府建炎初特轉朝奉大夫龍圖直閣知德安四
　　年除祕撰德安復州漢陽軍鎮撫使紹興初陞徽
　　制二年陞徽直三年為顯學兼池州守十二月充
　　龍直知廬州四年四月召引疾提舉太平八月復
　　守德安五年貶秩二等九年三月知順昌府十年
　　閏月充樞密直學士尋知廬州十一年五月卒
公知安陸祝進攻德安守臣李公濟遁父老請公攝府
　事公辟進士安陸韓之美及寓居十餘人為屬官遣
　射士張立率民兵禦進却之人心稍固是日王在遣
　人持檄諭公開門公不答翌日早遊騎至城下與進
　軍合又翌日引衆攻城公乃遣人出城縱火佛舍與
　民屋皆盡懼其藏賊也在又以砲石鵝車之屬進攻
　城東公登樓問之曰何故至此在曰京城已破我等
　皆爭門而出所以至此德安人聞之皆墮淚葢時未
　知虜已登城也公謂此皆詭辭亂語叱退之在圍城
　十有七日而去
公在郡四年屢破羣盗傍郡皆失守惟德安一城獨存
　識者偉其能然嚴刑重歛人或以此庇焉
言近以羣賊日滋府司遂措置迎遣被虜人出首免罪
　給公憑令歸鄉并嚴禁捕盗人等不得妄加損害節
　次據張世黨納陳智等三百餘人皆執本府文榜前
　來投首乞下諸路有盗賊州軍准此施行從之
公奏本鎮屯營田畫一事件自中原失守諸重鎮多失
　惟公與羣盗屢戰自楊進之徒皆不能犯由是德安
　獨存牢城卒方壽等嘗謀亂公方會食有告變者公
　捕而詰之問從謀者幾壽曰一城之軍公之左右皆
　是今夕舉事矣公命誅壽餘不問一府皆服之
公以境内多官田荒田乃倣古屯田之制命射士民兵
　分地耕墾其説以兵民不可竝耕故使各處一方軍
　士所屯之田皆相其險隘立為堡寨冦至則相聚捍
　禦無事則乘時田作其射士皆分半以耕屯田少增
　錢糧官給牛種收其租利有急則權罷之使從軍凡
　民户所營之田水田畞賦粳米一斗陸田賦麥豆
　各五升滿三年無欠輸給為永業流民自歸者以田
　還之凡屯田事營田司兼行營田事府縣官兼行皆
　不更置官吏條制既具乃聞于朝詔嘉奬明年下其
　法於諸鎮使行之
初桑仲既為霍明所殺其將吏馳報李横于鄧州李道
　聞之與横共率兵縞素圍明于郢州攻之彌月明半
　夜縋城石壁而下順流至德安公謂曰仲鎮撫也汝
　為其屬而殺之如法何當速訴于朝以辨曲直明乃
　去公曰仲明皆黠冦也今兩亡矣
知順昌得報金人入東京時新東京留守劉錡方送客
　公以報示錡曰吾軍有萬八千人而輜重居半且逺
　來力不可支乃見公問曰事急矣城中有糧則能與
　公共守公曰有米數萬斛錡曰可矣公亦力留錡共
　守及賞城守之勞公曰金人敗盟臣倉皇措置數日
　之間守具畧備而劉錡將士每出每捷致賊不敢逼
　近城此皆錡功臣何力焉
　
　
　
　
　
　
　
　
　
　
　
　
　
　宋名臣言行錄别集上巻十一
欽定四庫全書
　宋名臣言行錄别集上卷十二
　　　　　　　　　　　宋　李幼武　纂集
　　　趙宻
　　字叔微太原清源人政和四年用材武試崇政殿
　　授河北隊將以步將戍燕大元帥建府檄綂先鋒
　　援京師以功補閣門祗候建炎間轉武節郎左軍
　　綂領進武功大夫為綂制紹興初陞親衛大夫康
　　州刺史總管涇原馬步軍進中衞恊忠大夫和州
　　團練防禦使拜宣州觀察使十二年以龍神衞四
　　廂都指揮使受詔主管侍衞步軍除定江軍承宣
　　使進崇信軍節度使錄管軍十年勞轉太尉三十
　　二年拜開府明年頷殿巖又明年告老以萬壽觀
　　奉朝請隆興二年進少保虜犯淮孝宗起公重臨
　　和議旋成乞歸除醴泉使乾道元年致仕尋病卒
　　壽啓八袠贈少保
公生四歲知學所居茂林芾翳異人不知所從來憩其
　下而咤曰是宜有貴人宗黨子弟爭出揖了弗視最
　後目公曰兒是已壯當以疆場之事傑立語罷索酒
　一引空其罍去不復見
金陷揚州士民爭從乘輿渡江衆數萬畏不得免公露
　立水濵麾舟訖濟悉拱手加額稱為佛子至以標其
　軍
受詔入衞時方多虞申儆千般幾通夕不敢寐忠勤結
　知自兹始以其生於酉命繡雞於旗幷錫之斧及賜
　常御巾履
海冦朱明暴閩連歲不少戢臨以官軍勢益甚以諉公
　即擇畀張守忠方畧且戒之曰海道與陸異窮之則
　日月相持非䇿之善要在拊集矜定之爾
南北通好戎備頗玩弛整理訓齊常若待敵賞勵介士
　空單帑藏不惜笥無兼衣
虜亮南下諸道御之徼賞者得一級匹馬亦飛驛告㨗
　公言彼傾國涉吾地那得乆堅壁以老之伺間而圖
　之萬全計也屑屑上功那用許亮竟自滅
公天性簡諒㓜嗜兵書雖用武爵顯而詩書爼豆之習
　終身不少置資治通鑑或成誦不脫口閒暇接賔客
　笑言融怡處躬渾然無微玷可指
　　　王德
　　字子華通逺軍人從劉光世勤王為前軍綂制以
　　斬韓世忠部將編管江州光世為御營副使復起
　　為綂制累功加中亮大夫同州觀察使加清逺軍
　　節度使張俊入樞薦為建康駐劄御前諸軍都綂
　　制秦檜忌其英勇罷為浙東副總管紹興駐劄復
　　為湖北總管荆南駐劄紹興二十四年卒
善謀有膽勇方張遇據池州劉光世往討之以百餘騎
　進為遇所敗公以兵救之得免追至江州敗之雄勇
　無敵軍中號為王夜义
金犯揚州光世兵潰公引兵四百至和州城外㑹張育
　聚兵五萬據和州移文令公聽其節制公不從育親
　領三千兵來却之公盡伏其兵於深林草中育至不
　見公乘馬徃來於草中尋之公與弟青幷王世忠挺
　鎗躍出刺育墜馬斬之復移文城中招育諸將令聽
　節制諸將聞之皆降公乃入據其城待育一家如親
　戚撫其諸將皆如故舊人心歸焉俄而羣賊張和尚
　以兵五萬來冦置書於公曰昔張育殺我骨肉故我
　來復仇耳公書解之不聽又來索育之骨肉公盡斬
　育一家遣其頭勸之退兵和尚曰此但育一家而已
　必盡斬其一軍老少我乃退兵矣公乃宴諸將告之
　咸請死戰乘銳一擊潰之和尚走為鄉兵所殺其衆
　盡降公領兵十萬渡建康見光世光世喜分為六軍
　軍威大振
金人冦淮南公與戰于滁州桑根敗之再戰于和州又
　敗之未幾逆豫復遣兵入冦公被命往戰于滁州渦
　口敗之又戰于安豐縣敗之斬三千級劉麟亦領兵
　犯廬州而聞猊先為楊沂中所敗遂望風而走公等
　擊之降其兵數千光世請宫祠罷兵以公為都總管
　命吕祉往節制其軍酈瓊王世忠等不伏訴公于朝
　公奏諸將驕暴命公以本軍歸御營而瓊等果叛
拓臯之戰金人將邢王韓常等以鐵騎十餘萬為兩隅
　夾道而陣公曰金右隅皆勁騎吾將先破之乃與田
　師中麾兵薄其右隅金陣動公乘勢大呼馳擊諸軍
　皆鼔譟金大敗劉錡謂公曰昔聞公威畧如神今果
　見之請以兄禮事公
烏珠冦淮西命公與戰昭關敗之又戰仙宗鎮敗之楊
　沂中戰烏珠於拓臯烏珠陳兵三十萬沂中輕進為
　賊所包部下多死公以騎軍横擊大破之殺金萬餘
　沂中幸免遂復廬州
張俊大軍至亳州城外公已下宿州即乘勝趨亳州與
　俊㑹酈瓊聞之謂葛王褒曰夜乂公來矣其鋒未易
　當請避之遂遁時俊軍甚盛而智謀勇敢賴公為多
　公亦先計後戰故未嘗敗
烏珠再圍濠州公勸張俊沂中急往擊之俊以糧乏俱
　退軍黄連鎮濠州陷俊密令沂中往収復之金伏兵
　數十萬皆起沂中被圍殿前司兵幾殲公與田師中
　等往救之力戰濠州奪沂中出而烏珠退兵於是有
　節使之命
　　　張子盖
　　字德高其先鳳翔人後徙秦州初從韓世忠捕苗
　　傅補承信郎又從叔俊遷武功郎紹興六年敗劉
　　猊授武功大夫閤門贊舎明年除御械授昌州刺
　　史江東路馬步軍都總管十年授登州防禦使兼
　　宣司衙兵副綂制明年以功除興寧軍承宣使和
　　議成除建康駐劄御前諸軍綂制十三年授神龍
　　衛四廂都指揮使兩浙西路馬步軍都總管高宗
　　幸俊居授安德軍節度使三十二年為鎮江都綂
　　授海州尋以疾還鎮江授檢校少保淮東招撫使
　　未赴卒年五十一贈太尉
紹興七年烏珠䧟廬州冦含山縣漸犯歴陽時張俊諸
　軍雖已趨裝未發俊遣渡江諭諸將曰先得和者勝
　公及王德鼔譟而行徑至城下馳騎先登入和州金
　退屯昭關㑹劉錡自東關引兵出清溪邀擊金俊遣
　公與錡㑹大戰于拓臯敗之軍勢赫張烏珠復犯濠
　州公又敗之於周梁橋
公自鎮江往謁張浚浚與語見其智識過人謀慮精審
　與圖規取山東之計浚奏公才勇而性剛氣直願優
　容之且乞益以精甲資以財用俾屯淮上措置招徠
金攻海州急詔公往援之公至鎮江乃整齪師渡江至
　楚州金知公且至有退意有大呼于城外者曰我知
　爾大軍來也頃之公率騎軍至步軍猶在後也魏勝
　出城外與公議戰
公先至楚州時淮東漕龔濤謂金十倍兵力不支宜虗
　張聲勢攻淮陽使之必救則海州可解公曰彼不救
　淮陽奈何乃亟趨漣水擇便道以進金聞公至歛大
　伊兵陣磨行公率銳騎先進諸軍絶道以請曰敵近
　不可進公不從賊望公旗斷二橋而去公夜布橋而
　進
翌日至石湫堰賊萬騎陣於河東公與相射至暮解鞍
　抹馬憇於河西賊不敢動中夜大軍至即架梁以渡
　黎明翼衆軍追之二十里
賊再陣於海州西北諸軍見賊兵衆不敢前攻曰彼衆
　我寡利於速戰不可使賊知吾虛實亟遣綂制張圯
　等掠敵圯中流矢公令諸將曰事急矣國之安危在
　此一舉奮臂大呼馳入陣諸將繼之殊死戰賊大敗
　擁入河溺死者半金復整軍來戰公再率精銳擊之
　獲車馬鎧仗萬計暮至新橋西金再陣問主軍者誰
　答以張循王姪金嘆服曰小鉄山也公又率軍追殺
　㑹日晡賊殲焉餘騎遁去公還定海州民皆出迎以
　手加額至繪像祠之
　　　李寶
　　字(原闕/)乘氏人初從岳飛為馬軍後為綂領至紹
　　興三十年為淮西馬步軍副總管兼知黄州改添
　　差兩浙西路副總管平江府駐劄兼副提督海船
　　三十一年入奏事請徙守江陰從之後以海州功
　　超授右武功大夫靜海軍節度使京東招討使浙
　　西㳂海制置使
公少無賴尚氣節鄉人號為潑李三岳飛入朝公願歸
　軍中飛未之奇也公怏怏與其徒謀北歸事露飛盡
　斬之公抗言欲歸者寶也衆皆不預飛奇而釋之公
　願歸山東㑹合忠義人立功飛許之募得八百人赴
　飛軍飛乃以公綂領軍馬屯襲城
守黄州乞於㳂江州縣招水軍効用千人詔許三百又
　請器甲弓矢及乞鎮江軍中官兵曹洋等五千人自
　𨽻從之
三十一年公入奏事翌日上謂輔臣曰寶非惟驍勇兼
　其心術可以倚仗朕素識其人觀之乆矣他日未易
　量先是公言連江接海便於發舶無若江陰臣請徙
　守萬有一不任甘死無赦上從之公即遣其子公佐
　與邊士寧潛入金境伺動靜至是金謀益泄復召至
　闕問方畧公奏以海道無險要可守萬一金艦散入
　諸洋則難以蕩滅臣止有一䇿出萬全上問何如對
　曰凡用兵之道自戰其地與戰人之地不同自戰其
　地者必生之兵也戰人之地者必死之兵也必生者
　易破而必死者難却今金未離巢穴臣仰憑天威掩
　出不意因其驚擾而疾擊之可以得志上曰善問所
　總舟幾何曰堅全可涉風濤者得百一十皆舊例所
　用防秋者所總人幾何曰僅三千止是二浙福建五
　分弓弩手非正兵也旗幟器甲亦已粗備事急矣臣
　願亟發陛辭賜寶帶鞍馬尚方弓刀戈甲之屬
公自行在還江陰即謀進發軍士洶洶爭言西北風力
　尚勁迎之非利公下令大計已定不可摇敢再有出
　一語者斬遂以舟師三千人進發平江守洪遵給資
　糧器械濟之放蘇州大洋行三日風果怒甚舟散漫
　不能収公慷慨顧左右曰天欲以試李寶耶此心如
　鐵石不變矣即酹酒自誓風亦隨止退泊明州關澳
　追集散舟不浹旬復故而禆將邊士寧自密州還言
　魏勝已得海州矣公大喜促其下乘機進發而大風
　復作波濤如山者經月未得進
海陵踰淮慮魏勝在海州睨其後乃分軍數萬攻海州
　公師至東海縣金圍海州鼓聲震十數里勝使人邀
　公同擊金新橋公麾兵登岸以劍畫地令曰此金界
　非復吾境當力戰因握槊前行接金奮擊士皆一當
　十金驚出意外亟引去於是勝出城迎公公維舟犒
　士遣辯者四出招納降附聲振山東豪傑聚衆爭為
　應援
公與金舟遇于密州膠西縣陳家島敗之初亮用降人
　倪詢商簡梁三兒等計造戰船數百使蘇保衡等綂
　之約以十月十八日至海門山入錢塘江幹事畢令
　雄州刺史阿瓦來江上迎報敵舟泊唐家島公舟泊
　石臼山相距三十餘里而北風日起公憂之有大漢
　軍水手數百來降大漢軍簽起工等户也公問之頗
　得北軍事實禆將曹洋請逆戰朐山縣宰高敞曰不
　可彼衆我寡宜避之洋曰彼雖衆皆不諳海道且降
　人云女真在船中惟匍匐而□畧不能動雖衆何為
　公伺敵未覺遣其將曹洋黄瑞禱于石臼神祈風助
　順得卜如期楫師歡抃夜漏將盡起碇進船風猶未
　順衆有難色良乆風忽自柂樓中來鏗如鐘鐸衆喜
　爭奮引帆握刃俄頃過山薄虜鼔聲震蕩海波騰躍
　敵驚失措囂呼分挐掣碇舉帆彌亘數里而帆皆以
　油纈為之舒張如錦繡忽為波濤卷聚一隅窘蹙摇
　兀無復行次公命以火箭射之著其油帆烟熖隨發
　延燒數百艘火不及者猶欲前拒公叱徤士躍登其舟
　以短兵擊刺殪之舟中其餘簽軍皆中原舊民脫甲
　而降者三千餘人獲其副都綂完顏鄭家努等五人
　斬之阿瓦亦被殺保衡舟未發亟引去得倪詢等三
　人及虜詔書印記征南行程歴與器甲糧斛以萬計
公盛兵厲氣欲乘勝席巻公佐切諫謂亮渡淮已陷通
　㤗得逺地失近土且有腹背憂公即日還師駐東海
　視緩急為援遣曹洋奏㨗
㨗奏至上大喜即召見洋曰朕獨用李寶果立功為天
　下倡矣即賜詔褒諭書忠勇李寶四字表其旗幟
上至鎮江未就舎先乘馬幸江下觀戈船公從上行因
　陳俘獲與所得百尺舟上奬諭甚至因歎曰始朕用
　寶謗書盈篋至謂必復從偽今竟如何
　
　
　
　
　宋名臣言行録别集上卷十二
欽定四庫全書
　宋名臣言行錄别集上卷十三
　　　　　　　　　　　宋　李幼武　纂集
　　　李彥仙
　　字少嚴本名孝忠其先寧州人後徙于鞏建炎初
　　為陜州石濠尉二年三月以復陜功遷閣門贊舍
　　就畀陜兼帥事遷寧州觀察使河解同耀制置使
　　四年虜陷陜戰没張俊承制贈彰武軍節度使建
　　廟商州
幼有大志喜談兵習騎射所歴山川形勢必識之尚氣
　謹然諾非豪俠不交金人南侵郡縣募勤王軍公散
　家貲得三千人入援京師金圍太原李綱宣撫公上
　書切詆有司逮捕急乃易名棄官亡命頃之復從种
　師中軍師中敗死公走陜
陜將李彌大問北事條對詳複及金人屠陜州經制使
　王􁞯度不能支引部曲去官吏逃逸公尉石濠獨如
　平時歸者襁屬卽徙老穉入土花砦三觜石柱大通
　諸山㧞武銳者分主之自營三砦諭衆曰金實易與
　今得地利若輩堅守足矣
　翌日金復據陜分軍來攻有徤酋升煎阜嫚罵公單
　騎衝擊挾以歸始料衆正部伍金數萬圍三觜公邀
　戰伏精兵後崦掩擊萬計奪馬三百金解去京洛間
　多爭附者勢益雄張未閱月破金五十餘壁
初金再入陜官其土人俾招復業者人給符别之公陰
　縱麾下往約日内應引兵直州南城中火起金方備
　南壁而水軍自新店夜順流薄城東北蒙泉坡龍塘
　溝以入表裡夾攻僵尸相籍遂復陜
河東人先倡義拒金公約胡夜义者為助假以㳂河提
　舉意不滿叛趨南原公誘殺之奪五千衆邵隆邵雲
　本其黨欲為復仇公因客鐫說遂來歸乘勝渡河柵
　中條諸山蒲解至太原皆響應乃分遣隆雲等取安
　邑虞鄉芮城正平解皆下之蒲幾㧞㑹援至不克悉
　裒所俘酋長䕶送行在上咨歎賜𫀆帶槍劍時關以
　東獨陜在益增陴疏塹蒐軍繕鎧廣屯田訓農耕作
　家業素留鞏耴盡至官曰吾父母妻子同城存亡矣
　聞者感悅各有固心
烏嚕薩巴圍城公鏖鬬七日敵傷甚跳奔羅索貝勒自
　綘移屯蒲解諜知之設伏於諸谷鼔譟俘馘十八羅
　索僅以身免制使王庶檄使輕軍椅角次虞鄉虞以
　萬甲逆石鍾谷口終日戰斬級二千時河東土豪密
　附期王師來應公益治軍欲請干朝乞詔陜西諸路
　各助步騎三萬㑹張浚經畧川陜弗許
婁宿衆十萬圍陜公夜使人隧地焚其攻具營部囂亂
　縱兵乘之敵稍退建炎四年正月益生兵博壘晝夜
　進攻鵝車天橋火車衝車業進公隨機拒敵又為金
　汁砲火藥所及糜爛無遺而圍不解曰慿堞須外援
　浚為遣軍敵先阻雍不得進則令涇原曲端出鄜坊
　繞敵後端素嫉公聲績逾已幸其敗詭計不行丁已
　城䧟公扶親軍巷戰矢集身如蝟左臂中刃不殊戰
　逾力遂死之幷其家遇害
金先許以河南元帥及圍合復言如前約當退師公叱
　之曰吾寧鬼於宋安用汝富貴為金惜其才必欲降
　之城將破先令軍中生致者予萬金公平時弊衣同
　士卒及是雜羣伍中死金不能察
公為人面少和色有犯令雖親屬不貸諸將敗事或有
　他過其外屯者輒封箠遣帳下往皆祼就笞不敢出
　一詞時同華長安盡為敵藪陜斗絶一隅初無朝家
　素定約束中立孤軍日與敵角但誦忠義感動其下
　每拜君賜曁耴敵金貲悉均之毛銖不入己以是精
　兵三萬大小三百餘戰皆樂為用
邵雲者龍門人城破被執婁宿欲命以千户長肆詈不
　屈乃釘之木架上置解州東門外惡少撫其背涅文
　曰可鞘吾佩刀雲怒偃架仆之後五日磔解之至抉
　眼摘肝詈不絶喉斷乃已初行刑將剴刃雲叱之失
　刀而斃其忠勇如此
　　　趙立
　　字(原闕/)徐州張益村人政和中𨽻州之武衛軍後
　　補本軍都虞候建炎三年以復徐州功授忠翊郎
　　就𣙜州四年權楚州㑹分置諸鎮嘉其殊勲超轉
　　徐州觀察使承楚州漣水軍鎮撫使兼知楚州金
　　人圍楚州相守百餘日戰没事聞輟朝一日特贈
　　秦國軍節度使開府儀同三司立廟楚州
政和中出戍江南值方臘亂從軍往來習知山川人情
　向背累歴戰功聲名隱然
王復守徐州公在帳下時金人已盡得河北兵勢彌熾
　所至官吏望風退避及圍徐州復率軍民力戰命公
　專往來守禦外援不至孤城益危公六中飛矢三中
　兵刃猶㧞矢裹瘡洒血一戰復忠之自持巵酒揮淚
　以賞公尼瑪哈憤其城難拔大益攻具城破復堅坐聽
　事不肯逃遣人謂賊曰死守者我也監郡而次無預
　焉願殺我而捨僚吏與百姓猶喻復投降復不從罵
　賊求死盡室遂被害
公巷戰奪門以出為敵所得夜殺守者入城潛求復尸
　慟哭掩藏公知敵乘勝貪得城中弛備鼔率殘兵邀
　擊於外斷其歸路盡焚營壘奪舟船金帛數千計擾
　擊紛散四出軍聲復振盡團鄉民為兵㰱血相誓戮
　力平賊退者必斬公之叔扆後期而至公謂曰叔以
　我故亂法何以臨衆促命斬之威震諸軍一鼔破賊
　遁去追殺甚多遂推公為長公拊循其民召使復業
　又奏置王復廟城中遇出師及歳時必率衆泣禱曰
　公為朝廷守節以死必能陰祐遺民也齊人聞之歸
　心焉
杜充守建康命公㑹兵楚州公提忠義山寨鄉兵數萬
　赴之時賊號托囉郎君圍楚州益急往來艱棘公斬
　刹道路行至淮陰遇賊且行且戰出没賊中凡七破
　賊遂抵城下楚人被圍乆聞公來歡迎鼔舞公時中
　箭鏃入舌下堅不可取命醫以鐵箝破齒鑿骨鈕去
　移時乃出流血盈襟左右毛髪皆聳而公色不變敵
　益兵不已用攻具數百攻州南門半月間登城者數
　十公率兵捍戰後分四門出城掩殺敵大敗解圍驅
　殘兵去渡淮六十里駐孫村浦公又敗之至五月烏
　珠自浙歸又屯于楚之九里徑欲斷公糧道公又大
　破之
劉豫在東平遣公故人葛進等賫書誘公令供賦稅公
　大怒不撤封斬之已而又遣沂州舉人劉偲持旗榜
　招公具言金大兵將至必屠一城生聚公令拽出就
　戮偲大呼曰我非公故人乎願一言而死公曰吾知
　忠義為國豈恤故人耶速令纒以油布焚死市中且
　表其旗榜于朝由是公忠義之聲傾天下逺近嚮風
　下之
金兵皆㑹孫村浦公念敵以衆抗孤軍非鏖戰不能成
　功提師襲之金大破公私謂僚屬曰金自山東濟師
　不已城中糧且盡則無以善後將先耴京東已失諸
　郡窒賊路及求糧旁邑則吾事濟矣水賊張榮乘亂
　鴟張公親往擒之併其糧食將經營京東行至寶應
　縣承州報虜復聚揚州公遂歸賊再傳城下公慨言
　曰賊終不捨去惟有竭節死守此州而已出北門濠
　外誓衆曰不進而退者必遭溺死我且併族爾家矣
　於是又大㨗
公每刼寨必殺獲不貲或命偽於城頭張樂宴飲賊疑
　公在座公乃縋城潛入賊寨殺戮矣
金併兵列大寨城下公擁六騎出呼曰我鎮撫也首領
　驍賊其來接戰南寨有二騎襲其背公手奮二槍賊
　俱墜地奪兩馬而還俄北寨中遣五十騎追公公瞋
　目大呼人馬俱辟易明日列三陣邀戰公以三隊應
　之金人鐵騎數百横列其陣而圍之又中飛矢公奮
　身突出重圍持挺左右大呼賊落馬者無數敵大進
　攻具薄東門翌日填壕將進公率衆拒之忽報敵近
　城矣公笑曰將士不用相隨吾將觀其詭計且令此
　賊疋馬隻輪不返上城東門未半賊飛砲碎其首左
　右馳救之猶曰吾終不能與國滅賊矣令舉致二聖
　廟聲言疾病祈禱使賊不悟言絶而終
公家屬先死於徐單騎入楚得女子習書者使讀軍中
　書記城陷遂没公木强不知書天性忠義善騎射容
　貎甚壯不喜聲色財貨與士卒同甘苦每戰擐甲胃
　先登衆畏服樂為用視虜如仇每言及必嚙齒而怒
　常戒士卒惟以殺金人為言自金犯中國多以虛聲
　脅降大城如探囊取之惟冀州踰二年濮州城破巷
　戰殺傷畧相當皆為金所畏而公威名戰多咸出其
　上是役也金銳意深入㑹張浚出師關陜宗弼往援
　之及公以其軍蔽遮江淮故金亦困斃而止議者謂
　公之功雖張廵許逺不能過矣
公自起小校至為將忠義之氣挺然鐵石其心雖手攬
　虎兕足蹈河海而不少變每剡奏必言賊行滅矣無
　憂願寛宵旰之慮方其被圍上命劉光世陳思恭㑹
　兵水陸並進督將帥渡江以援賊聞救至乘之益急
　使公無死將盡殄羣醜今其所立亦足以震耀一世
　雖未能酬其滅賊之心而氣亦伸矣
公天挺英勇風節凜烈豈彭城從昔名將所出其山川
　氣俗性習所鍾然耶公死至城破天為沉陰晝䀲而
　褒贈隱䘏照爛竹帛其心明著天與聖主知之矣智
　力雖躓於一時而名譽聳動萬世者也廵逺皆出卿
　相之族臨難行其所知易矣公起自行伍奮不謀身
　比之廵逺為尤難也
　　　魏勝　忠壯公
　　字彥威淮陽軍宿遷縣人為縣弓手紹興二十一
　　年北取漣水又復海州就權州自兼都綂制李寶
　　遣子公佐至海州始以名聞尋授修武郎閤門祗
　　候差知海州兼山東忠義軍都綂制次年閏月轉
　　武功大夫閤門贊舎兼鎮江府駐劄御前前軍綂
　　制餘仍舊隆興初三月與賈和仲議不合督府罷
　　其職改差京東路馬步軍副總管都督府綂制專
　　訓練御前諸軍馬建康府駐劄督府尋辨其寃復
　　舊職十月授忠州刺史二年八月知楚州餘官仍
　　舊十一月金犯清河入淮力戰而死事聞詔贈寧
　　國軍節度使立廟鎮江府江口賜號褒忠年四十
　　五
少有勇力多智畧善騎射好義而疎於財一時流輩推
　伏里中豪亦稱之亮簒立有南侵意公慷慨奮發得
　義士三百餘人一旦北渡淮耴漣水軍宣上德意不
　殺一人州民翕然既定謀耴海州
海州守高文多渤海國人也聞公至遣兵來捕公公追
　逐之迨夜直抵城下文多閉城拒守公令張旗城外
　山林間多舉火為疑兵遣人於諸城門說諭城中人
　城上人開門公即勇銳登城門守禦餘皆自城門入
　莫有拒者獨文多與其子安仁率牙兵拒公公整軍
　入城市不易肆入與安仁父子戰於譙門内殺安仁
　擒文多民皆安業加故即日告諭諸縣掲示招募忠
　義士以圖恢復逺近聞之響應旬日得勝兵數千人
金遣當堪珍果率山東軍馬萬餘人來攻取海州至州
　北二十里新橋公親率兵出城迎之公觀城外地形
　道路險隘處設伏而以衣甲全備者列陣以待之士
　皆效死用力鏖戰伏發金大敗走殺當堪珍果斬首
　虜千餘人生降三百人獲旗馬鼔甲無數軍聲益振
　山東民皆欲歸附公遣人持檄招諭益結集壯少保
　山寨時出擊虜以待王師之至共復中原
蒼山有民生口數十萬强壯萬餘人為山寨金兵攻圍
　久寨首勝□告急紹興三十一年八月十八日公往
　救之二十一日至山下陣金潛伏軍倍多公軍遇伏
　皆伏山寨金兵襲之公單騎在後與金戰用大刀奮
　揮擊之金望見公知其為將也以五百餘騎圍公數
　重公陷其間馳突四擊金陣開復合戰移時身被七
　十創冒白刃出重圍中金追之射公所乘馬仆公步
　而出無敢當者公至山寨金又攻之急絶其水公禱
　之神雨大作人得食水公攻日急又周山為營固守
　三日公料金且復攻海州乃伺便出山寨趨城中金
　果攻海州蒼山圍解二十八日犯新橋九月一日抵
　城下公出城迎敵皆㨗初三日金分軍攻城四靣公
　以賞募士上城守禦矢石如雨者七日金死傷多遁
　去
海陵踰淮慮公在海州睨其後乃分軍數萬攻之時李
　寶帥舟師往密州膠西破金舟至海州岸公邀之同
　擊金於新橋大㨗公還州於北關子門為守計金逼
　關門公上門張樂飲酒犒軍固守勿出戰金攻城踰
　時方少遣士出門憑隘地擊之金知不可攻乃轉而
　渡河襲關後公知之即以兵入城金欲過砂堰圍城
　為營公先已於砂堰設備拒之又以單騎逐金於東
　門外大聲叱之金五百餘騎皆望風退公復追之十
　數里金大駭散公手殺十數人兵悉入城守禦金繞
　城為營翌早乘昏霧四面過壕攻益急公厲士捍拒
　矢石交飛金死傷多乃棄攻具㧞寨走距海州為長
　垣包海州在中使不能出及亮敗解去方城守時城
　中器甲不備至紐鞋底為甲望金營炊煙起即出城
　驅之金不得食公善用大刀能左右射出以山東魏
　勝名姓掲之金望見每退走
公起義時無州郡糧餉之給無府庫倉廪之儲經畫市
　易課酒𣙜鹽勸糶豪右未嘗乏事環海州度眎虜軍
　攻耴地築城垣開濠塹塞關隘在軍未嘗一日怠常
　如冦至故能以崛起之衆守瀕海之地無戈甲之富
　而有禦敵之功公亦自謂當金人南侵時其腹心之
　地空虛若得數萬人復結北方忠義士共耴中原不
　難矣
三十二年閏二月金犯海州公合李寶軍與戰大破之
　四月烏津太師合二十餘萬人復攻海州先遣一軍
　自西南來斷公餉道十一日至石闥堰公力拒之翌
　日金十萬來奪隘路公率兵死戰殺其先鋒數千人
　餘皆走公令勿追止守橋堰要路遣報招討李寶寶
　以防海道上船不復發兵金盛兵來戰公勵士奮力
　拒之金不能奪公還及城下民以寶既上船懼金大
　至皆欲入城綂制郭蔚閉門不得入人民牛馬蔽野
　號呼震動城中軍民亦懼公入城諭以賊勢退怯固
　守可保無虞乃開門縱之入翌日入盡三路金兵皆
　至環城為營數重公與蔚分布諸兵上城守臥旗仆
　鼔肅然若無人賊疑數日不敢攻十七日植雲梯立
　砲座攻具悉備四面合圍矢石如雨負土填濠公令
　俟其近城然後鳴鼔張旗發矢石及城外無不中繼
　以火牛金汁凡三晝夜殺傷多敵竟不能近城二十
　日罷攻修營壘絶河道為固守計時出騎環城公亦
　伺其不備掩擊或獨出擾之使不得息五月初二金
　益增攻具攻城尤急公隨宜為捍禦之具亦備十四
　日罷攻公募士夜竊出告急李寶寶以上聞還報命
　張子蓋來十五日金有退意頃之子蓋先帥騎軍至
　公出城外與議戰又出軍城北抄巻大戰斬首不可
　計敵兵皆退
公以意創如意戰車數百輛砲車弩車亦數十輛以備
　戰守車上為獸面木牌小槍十數條垂氈幕軟牌皆
　繪猛獸每車用二人推行可蔽五十人行則為陣可
　載輜重器甲不勞士卒止則為營掛搭即為城壘守
　關隘人馬不能近遇敵可以禦箭鏃臨敵列陣如意
　車在陣外以旗蔽映弩車當陣門其上寘床子十石
　力弩箭大如鑿一箭能射數人一發三箭可數百步
　砲車在陣施火石砲亦二百步初兩陣相近間發弓
　弩箭砲次近陣門突出刀斧槍手交陣間出騎軍兩
　向掩擊得捷㧞陣追襲小却則入陣間稍憇士卒不
　疲進退俱利伺便出擊臨時恐有拒遏亦預為解脫
　計常於夜習之勿令人見之也以其制上于朝從之
　令諸軍依其式而多造焉
隆興二年詔海州撤戍以公知楚州令以所部軍馬赴
　新治仍專一措置清河口同淮東招撫使劉寶等措
　置盱眙楚州一帶時和議未堅金乘我之懈以舟載
　器甲糗糧自清河出欲犯邊公覘知之以州事屬通
　判而身率忠義軍專在清河拒遏十一月金詐言欲
　運糧往泗州由清河口入淮公知其謀欲拒之寶戒
　以方議和不許北向放一矢公以其命不敢動初四
　日虜果軼境至公於淮陰縣拒之自卯至申勝負未
　决虜增生兵來公力戰且告急於寶寶在楚州相距
　四十里金鼔之聲相聞寶堅謂方講和豈有攻戰終
　不發一兵戰終日始盡救不至公猶依土阜為陣謂
　士卒曰我當死於此得脫者歸報天子令步卒前行
　騎在後且戰且退至淮陰之東十八里店戰陣間中
　箭墜馬而死公在海州屢挫虜鋒虜方以重賞募獲
　公者以一兩金易公肉一兩故是役也公丼心焉
　
　
　
　
　
　
　
　
　
　
　
　
　
　
　
　宋名臣言行錄别集上卷十三
欽定四庫全書
　宋名臣言行錄别集下卷一
　　　　　　　　　　　宋　李幼武　纂集
　　　李綱　忠定公
　　字伯紀邵武軍人政和二年登進士乙科相州教
　　易鎭江四年召除國正除尚書考功員外郎九月
　　除監察御史兼權侍御十一月除尚書比部員外
　　郎八年五月除常少起居郎兼國史編修宣和初
　　同知舉六月言水災責監南劍州沙縣稅二年復
　　本等差遣三年丁六年吉知秀州未赴七年除常
　　少除兵侍靖康初除行營司參謀官除右丞親征
　　行營使罷尋復右丞充提舉京城四壁守禦使辭
　　尋知密院除河東北宣撫使罷為觀文殿學士守
　　揚州言落職提舉眀道宫責授保靜軍節度副使
　　建昌軍安置再責寧江高宗即位召復元官除尚
　　書右僕射兼中書侍郎兼御營使除左僕射罷觀
　　文學士提舉洞霄再論鄂州居住二年移澧州論
　　責授單州團練副使移萬安軍三年次瓊州赦放
　　還任便紹興初除提舉洞霄復資政殿大學士二
　　年除觀文殿學士湖南安撫使兼知潭三年復祠
　　禄居福州五年復觀文大學江西安撫制置大使
　　知洪州六年召赴闕兼本路營田使七年丏祠加
　　金紫光禄大夫復罷宫祠九年除湖南大帥守潭
　　力辭次年薨年五十八贈太師
宣和初六月京師大水公獨異之上疏謂變異不虚發
　必有感召之因災害未易禦必有消復之策臣有已
　見重切利害事須靣奏乞許臣因侍立次直前奏事
　翌日宰執班退傳㫖閤門令公先退更不侍立公因
　奏便宜六事且上章待罪
七年冬金人敗盟朝廷日謀避敵之計詔召勤王兵且
　命皇太子為開封牧公與給事吴敏厚夜過其家曰
　事急矣建牧之議其畱守乎東宫恭儉以守宗社是
　也而建牧非也巨盜猖獗自非傳以位號使招徠豪
　傑與之共守何以克濟公曷不為上言之敏曰監國
　可乎公曰不可唐肅宗靈武之事當時不建號不足
　以復邦而建號之議不出於眀皇後世惜之上聰眀
　仁慈儻感公言萬一能行此金人且將悔禍退師宗
　社底寧豈徒都城之人獲安天下之人皆將受賜非
　發忘身狥國心孰能任此敏翌日求對具道所以且
　曰陛下能用臣言則宗社靈長聖夀無疆徽廟曰何
　以言之敏曰神霄萬夀宫所謂長生大君陛下也必
　有青華帝君以助之其兆巳見於此徽廟感悟歎息
　敏因言李某之論蓋與臣同有㫖召公赴都堂稟議
　公具劄子大畧謂皇太子監國特國家閒暇之時典
　禮如此今大敵入冦天下震動安危存亡在呼吸間
　而用平時典禮可乎名分不正而當大權禀命則不
　威專命則不孝何以號召天下率勵豪傑期成功於
　萬分之一哉胡不假皇太子以位號使為陛下保守
　宗社收將士心以死捍賊如臣之計天下可保仍刺
　臂血書之其日徽廟御玉華閣先召宰執吴敏等對
　至日晡時内禪之議巳決公不復得對次日淵聖即
　位
淵聖召公對延和殿迎謂曰卿頃論水章疏朕在東宫
　見之至今猶能誦憶嘗為賦詩有秋來一鳳向南飛
　之句公叙謝訖奏曰金人先聲雖若可畏然聞有内
　禪之事勢必沮縮請和厚有所邀求臣料之大槩有
　五一欲稱尊號如契丹故事當法以大事小之義不
　足惜二欲得歸朝人當盡以與之以示大信不足惜
　三欲增嵗幣當告以舊約以燕山雲中歸中國故嵗
　幣增於大遼者兩倍今既背約則嵗幣當減然國家
　敦示和好不較財帛姑如元數可也四欲求犒師之
　物當量以與之五欲割疆土則祖宗之地子孫當以
　死守不可以尺寸與人願陛下畱神於此數者執之
　堅確毋為浮議所揺可無後艱并陳所以禦敵固守
　之策上皆嘉納之除兵部侍郎
靖康丙午斡里雅布陷濬州上皇如南京白時中請上出
　狩襄定時從官以言邊事者皆非時賜對公為兵侍
　待班延和殿下語知閣門朱孝莊曰有急切公事欲
　與宰執廷辨孝莊即具奏詔引公立於執政之末因
　奏曰聞諸道路宰執欲奉陛下出狩避敵果有之宗
　社危矣且道君皇帝以宗社之故傳位陛下今捨之
　而去可乎上黙然時中曰都城豈可以守公曰天下
　城池豈復有如都城者且宗廟社稷百官萬民所在
　捨此將何之若率勵將士慰安民心豈有不可守之
　理時内侍陳良弼領京城自内殿出奏曰京城樓櫓
　創修百未及一二又城東樊家岡一帶濠水淺狹決
　難保守願詳議之上命公同蔡懋及良弼往觀東壁
　而御延和殿俟之公回曰城堅且高樓櫓誠未備然
　所以守不在此樊家岡雖淺可以勁兵强弩據也上
　曰誰可將者時中曰非李綱莫能戰公曰陛下命臣
　治兵願以死報上即除公右丞命公畱守内侍王孝
　竭奏曰中宫國公已行上曰朕欲親往陜西治兵決
　不可畱二公以死請㑹燕越二王至亦以固守為然
　乃俾中使追還中宫國公上顧謂公曰治兵禦冦專
　以委卿中夜上諭宰執又欲詰旦決行是日質眀公
　入朝見禁衞擐甲矣公厲聲曰汝等願守願從幸乎
　皆呼曰願死守公入見曰六軍之情彼父母妻子在
　都城豈肯捨去萬一中道散歸陛下誰與為衞且敵
　騎巳迫彼以徤馬疾追何以禦之上悟始命輟行以
　公為親征行營使
斡里雅布犯京師攻城不克乃遣王汭偕李鄴來(鄴先使/其軍求)
　(和/)汭見上倨甚李邦彦等專主和惟公言擊之便上
　是邦彦計金尋攻通天景陽門甚急公督將士拒之
　又攻陳橋封丘衞州門公登城督戰自卯至申殺賊
　數千乃退何灌出戰死之未幾馬忠以京西兵敗金
　於順天門外於是王師稍振
李棁鄭望之使金斡里雅布需犒師之物金五百萬兩銀
　五千萬兩牛馬萬頭表段百萬匹欲尊其主為伯父
　歸燕雲之人在漢者割中山太原河間三鎮之地且
　欲宰相親王為質乃退師出事用一紙付棁達朝廷
　尋乃以書付蕭三寳努耶律忠王汭與棁來詔以皇
　弟康王為軍前計謀使張邦昌副之李鄴高世則齎
　誓書俱行公力爭以尊稱及歸朝人固無害犒師金
　帛太多當量與之三鎭不可割至於遣使即宰相當
　往親王不當往今莫若擇使與之熟議彼以孤軍入
　重地勢不能久畱宰相皆謂都城破在旦夕尚何有
　三鎭而金幣之數又不足較上黙然公求去上曰卿
　第出治兵固守恐金人欵我也於是朝廷以誓書往
　所求皆與之公畱三鎭詔書不遣
時巳議和种師道等勤王之師並集西將兵師日至上
　意方壯赫然有用兵之意公贊上曰易謙之上六稱
　利用師征邑國師之上六稱開國承家小人勿用蓋
　謙之極非利用行師不足以濟功師之成非戒用小
　人不足以保治今陛下之於金人屈已講好其謙極
　矣而金人貪婪無厭兇悖愈甚其勢非用兵不可然
　功成之後願陛下以用小人為戒而巳使金人有所
　懲創不敢有窺中國之心當數十年無夷狄之禍不
　然一日縱敵數世之患憂未艾也
勤王兵既至姚平仲率萬人夜劫金寨反為所敗而還
　公率行營左右軍又與金戰於是宰相臺諌交言西
　兵及行營司兵為金所殲上大驚有詔不得復進兵
　廢親征行營司罷公以謝金也以蔡懋為京城守禦
　使金帥復來遣宇文虚中齎公所畱割三鎭詔書以
　往太學生陳東及都人數萬人伏闕言李邦彥等疾
　綱恐其成功罷綱正墮金計幸復綱及种師道舊職
　㑹邦彥入朝乃數其罪而罵且欲歐之撾登聞皷山
　呼震地耿南仲亟入奏開封尹王時雍麾之不去殿
　帥王宗濋恐生變奏上勉從之於是遣南仲號於衆
　曰巳得㫖宣綱矣内侍朱拱之宣公未到而後發之
　使先至衆取拱之臠而磔之并内侍數十擘裂無遺
　體領開封府聶山出諭乃皆相率聽命公惶懼入對
　泣拜請死上即復公右丞充京城守禦使而罷蔡懋
　衆遂散去
金之退也師道請臨河要擊之公亦謂金人不過六萬
　吾勤王之師二十餘萬今莫若扼闗津絶糧道且禁
　其抄掠吾堅壁勿戰俟其疲乏然後以將帥檄取誓
　書復三鎭縱其半渡而後擊之此必勝之道也竝不
　從公乃請遣大兵用澶淵故事䕶送之乃命姚古种
　師中折彥質范瓊等領兵十餘萬數道並進且戒度
　便利可擊則擊之李邦彥奏立大旗於河東北有擅
　出兵者依軍法公尋奏曰秋髙馬肥敵必再至以責
　前約今宜飭武備修邊防於是為上條具備邊禦敵
　者凡八事一謂太原眞定中山河間如唐建為藩鎭
　又宜分濱棣徳博横海軍為一道如諸鎭之制二謂
　兩河保甲今宜遣使團結訓練三謂復宗祖三十六
　監牧馬之制權時之宜則括天下馬量給其直四謂
　河北塘濼東距海西抵廣信安肅所以限隔胡騎比
　年隄防弛壞又自安肅廣信以抵西山地低下處可
　益增廣髙仰處即開乾濠及陷馬坑之類宜遣使督
　治之五謂兩河州縣城池多圮塞宜徧修治近京四
　輔郡諸畿邑皆當築城措置樓櫓之屬六謂兩河州
　縣經殘破去處宜優免租賦以振䘏之七謂河東諸
　州以儲峙糴買糧草為急宜復祖宗加擡糧草鈔法
　一以見緡走商賈而實塞下八願復祖宗陜西解鹽
　舊制以慰闗陜兵民之心上俾宰執司議其間所論
　異同公力爭之不能得
自公建議盡遣城下兵追斡里雅布之師及於邢邵間相
　去二十餘里金人懼其行甚速至是澤州奏尼瑪哈
　次髙平執政懼密啟於上以御前金字牌追兵還甚
　速公力爭於上前得㫖復遣而諸將還巳數程矣再
　進猶及金人於滹沱河然將士知朝論二三悉解體
　不復邀擊第遙䕶之而巳
詔公奉迎上皇於南京公至道君曰金既退師方渡河
　時何不邀擊公曰朝廷以肅邸在軍中故不許道君
　曰宗社計豈復論此語既浹洽乃曰行宫止遞角等
　三事止緣都城被圍恐金人知我所在非有他也公
　因奏皇帝仁孝小心惟恐一有不當大敵入冦政事
　不無小更今宗社無虞陛下回鑾勿問細故可也道
　君曰朕已釋然矣因出玉帶以賜公(道君初渡江吴/敏耿南仲朝夕)
　(言於上前謂童貫等將邀道君復辟於鎮江或陳唐/明皇與我劒南一路自奉之語上憂且疑遣宋㬇齎)
　(書至行宫具言思奉晨昏之意道君喜即/還又批令吴敏李綱二人前來遂詔公行)
初朝廷聞种師中敗師道又以老病告歸乃别議選宣
　諭使代師道領兵再援太原耿南仲謂用兵無益宜
　割三鎭以賂之公奏祖宗之地不可棄割之徒資敵
　勢生靈陷於夷狄豈為民父母之道哉上從公議為
　再援之計南仲等以公堅執用兵乃曰方今欲援太
　原非綱不可宜以綱為宣撫使上欲用公召對睿思
　殿公自陳書生兵非所長今為大帥恐不勝任上不
　許即命尚書省出敇令靣受公奏曰借使臣為陛下
　行須擇日受敇今拜大將如呼小兒可乎上乃許別
　日受敇公退即移疾入劄子乞致仕力陳所以不可
　為大帥且曰此必有建議不容臣於朝者章十餘上
　批答不允
上錄裴度傳賜公公入劄子言諸葛亮出師表謂親賢
　臣逺小人此先漢之所以興隆也親小人逺賢臣此
　後漢之所以傾頹也夫君子小人於用兵之間若不
　相及而亮深以為言者誠以冦攘外患有可掃除而
　小人在朝蠧害本根寖長難去其患有不可勝言者
　是以吉甫贊周以北伐必有孝友之張仲裴度相唐
　以東討必去奸邪之元稹用能成功君子小人之不
　兩立從古巳然臣觀陛下嗣位之初適遭金人入冦
　宵旰憂勤勵精圖治雖古帝王無以逺過然君子小
　人尚猶混淆於朝翕訿成風殊未退聽謂宜畱神照
　察在於攘却戎狄之先朝廷既正君子道長則所以
　扞禦外患者有不難也今取裴度論元稹魏洪簡章
　疏節其要語輒塵天聽上優詔答之
宣撫司得兵三萬人公以二萬人分為五軍時勝捷兵
　叛於河北遣左軍往招撫之又遣右軍屬劉韐時韐
　除宣撫副使乃唐恪所薦公初不知又以解潛為制
　置副使代姚古以折彥質為河東勾當公事與潛治
　兵於隆徳府宣撫司兵凡萬二千人公請銀絹錢於
　朝廷各百萬才得二十萬期以六月二十二日啟行
　而庶事皆未辦集乞量展行期上批曰遷延不行豈
　非拒命公惶懼入劄子辨所以未可以行者且曰陛
　下前以臣為專擅今以臣為拒命方遣大帥解重圍
　而專權拒命之人為之可乎願併罷樞密之任因以
　尚書右丞知樞密宣撫使告敇繳納上封還遣使趣
　召數四公入見具陳所以為人中傷致上聽不能無
　惑者祇以士庶伏闕事今奉命出使無縁復望清光
　上驚曰卿只為朕巡邊便可還公曰臣之此行豈有
　復還之理昔范仲淹自參政宣撫西邊過鄭州見吕
　夷簡語暫出之意夷簡曰參政豈可復還其後果然
　今臣以愚直不容於朝使既行之後無沮難無讒謗
　無錢糧不足之患則進而死敵臣之願也萬一朝廷
　執議不堅臣自度不能有所為即須告陛下求代罷
　去陛下亦宜察臣孤忠以全君臣之義上頗感動乃
　以二十五日戒行前期錫宴紫宸殿及行又賜御宴
　於瓊林苑勞問甚渥
公先具略奏云今日之事莫大於防秋莫急於解太原
　之圍獻説者不過和戰二策而巳金人畱吾親王宰
　相以為質屯重兵於太原巳半年矣使者旁午欲得
　三鎭之意愈堅和果可恃乎种師中姚古以千萬之
　師相繼潰散戰果可必勝乎和不可恃則秋髙馬肥
　敵騎侵軼議者必以臣今日出師為致冦之端戰不
　可必勝則萬一將士或復有衂必又以臣為輕舉誤
　國不知陛下睿算與廟堂之謀所以授臣使防秋而
　解太原之圍者當決以何策而可也前日和議割三
　鎭之説至今為梗今日之謀儻或更有差誤則天下
　之勢有不可勝慮者矣願陛下及臣在廷與五六大
　臣熟議決策特降親筆俾臣遵行
公七月初抵河陽入劄子言氾水闗西都河陽皆形勢
　之地城壁頹圮當亟修治今雖晚然併力為之尚可
　及也又因望拜諸陵具奏曰臣總師道出鞏洛望拜
　陵寢澘然流涕恭惟祖宗創業守成埀二百年聖聖
　傳授以至陛下適丁艱難之秋强敵内侵中國勢弱
　此誠陛下嘗膽思報厲精求治之日願深考祖宗之
　法一一推行之進君子退小人無以利口善諞言為
　足信無以小有才未聞君子之大道為足使益固邦
　本以圖中興上以慰九廟之靈下以為億兆蒼生之
　所依頼天下幸甚公初陛辭日為上道聶山唐恪之
　為人陛下信任之篤且誤國於此申言之上批答有
　銘記于懷之語
公畱河陽十餘日練士卒修整器甲之屬進次懷州自
　出師後禁士卒不得擾民有□奪婦人釵子者立斬
　以狥拾遺棄物決脊黥配逃亡捕獲者皆斬以故軍
　律頗肅無敢犯者
公嘗謂歩不勝騎騎不勝車金人以鉄騎奔衝非車不
　能制之有張中行者獻戰車制度兩竿雙輪前施篦
　籬運轉輕㨗每車用甲士二十五人執弓弩搶牌之
　屬以輔翼之結陣以行鉄騎遇之皆靡造千餘兩日
　肄習之俟防秋之兵集以謀大舉而朝廷降㫖凡詔
　㫖所起之兵悉罷減之公上疏力爭大略曰今河北
　之冦雖退而中山河間之地不割戎馬出没竝邊諸
　郡寨柵相連兵不少休太原之圍未解而河東之勢
　危甚旁近縣鎭皆為賊兵占據秋髙馬肥敵騎憑陵
　決須深入以責三鎭之約及金帛之餘數儻非起天
　下之兵解太原之圍防託河北則必復有今春之警
　宗社安危殆未可知臣為陛下措置降詔書以團結
　諸路防秋之兵大約不過十餘萬人而欲分布沿邊
　河北雄霸二十餘郡中山河間眞定大名横海五帥
　府腹中十餘州軍沿河一帶控扼地分翊衞王室隄
　防海道其甚急者解圍太原收復忻代以扞金人夏
　人連兵入冦不知此十數萬之衆一一皆到果能足
　用而無賊馬渡河之警乎今臣被命出使去清光之
　日未幾朝廷巳盡改前日詔書調兵防秋之計所團
　結之兵罷去大半不知金人聚兵兩路入冦將何以
　支吾而朝廷何恃不畱意於此也今兩河州郡日告
　危急乞兵而半年以來未有一人一騎可以副其求
　者防秋之兵甫集又皆遣罷不知此何理也竟不報
　公遣解潛等分屯皆去太原五驛公兵未進而潛等
　兵皆遇賊而敗公力丏罷有言公十罪遂責授節副
　安置夔州
髙宗即位以右僕射召公赴闕汪伯彥黃潛善自謂有
　攀附之勞虚相位以自擬及自外召公二人由此與
　公忤公行至太平州上疏曰恭儉者人主之常徳英
　哲者人主之全才繼體守文之君則恭儉優於天下
　至於興衰撥亂之主則非英哲不足以當之惟其英
　故用心剛足以斷大事而不為小故之所搖惟其哲
　故見善眀足以任君子而不為小人之所間
上之相公也顏歧言邦昌為金人所喜雖巳位三公宜
　增其禮綱為金人所惡宜置閒地及公入見首言陛下
　用臣為相而外廷之論如此臣願歸田里至如命相
　於金人喜惡之間更望聖心審處上曰顏歧嘗有此
　言朕告之以如朕之立恐亦非金人所喜者歧語塞
　公乃赴堂治事
公上十議一議國是謂今日欲戰則不足欲和則不可
　切恐國論猶主和議以非和則速二聖之禍臣切謂
　漢太公為項羽所得髙祖不顧其戰彌厲羽卒不敢
　害而還太公然則不顧其親而戰者乃所以還太公
　也昔金人與契丹二十餘戰戰必割地厚賂以講和
　既和則又求釁以戰今又以和惑中國至於破都城
　隳宗社易姓改號而朝廷猶以和議為然是將以天
　下畀之敵而後巳為今之計莫若罷和議專務自守
　建藩鎮於要害之地置帥府於大河及江淮之南修
　城壁治器械教水軍習車戰三數年間軍政益修然
　後大舉以討之報不共戴天之讐雪振古所無之恥
　彼知中國自强如此豈徒不敢肆兇而二聖有可還
　之理矣於今日法勾踐嘗膽之志則可法其卑辭厚
　賂則不可二議巡幸闗中為上襄陽建康次之三議
　赦令不當以張邦昌偽赦為法四議僣逆謂邦昌宜
　正典刑五議偽命謂宜依唐肅宗以六等定罪六議
　戰謂宜一新軍政七議守謂沿河沿淮沿江宜控扼
　其衝八議本政謂朝廷天下之本也政出於一則朝
　廷尊而天下安政出於二三則朝廷卑而天下危天
　下之安危係於朝廷之尊卑朝廷之尊卑係於宰相
　之賢否與夫人主聽任之輕重其可忽乎唐李徳裕
　相武宗即上言曰宰相非其人當亟廢罷至天下之
　政則不可不歸中書武宗聽之故能削平僣叛號為
　中興然則於艱難多故之秋所以出政者尤不可不
　一也自崇觀以來政出多門閹官恩倖女寵皆得以
　干與朝政所謂宰相者保身固寵不敢言遂失其職
　法度廢弛馴致靖康之禍願陛下深思天下安危之
　本察徳裕之言而法武宗之任人鑒崇觀之失以刷
　靖康之大恥宗社生靈不勝幸甚九議久任謂宜擇
　大臣責其成功十議修徳謂上當益修徳以感天人
　之心
上諭宰執令置登聞檢皷院以通下情至是公言今日
　中興規模有後先之序當修軍政變士風裕邦財寛
　民力改弊法省冗官誠號令信賞罰擇帥臣選監司
　使吾政事巳修然後可議興師而所急者當先理河
　北河東蓋兩路國之屏蔽今河北惟失眞定等四郡
　河東惟失太原等六郡其餘皆在推其土豪為首多
　者數萬少者數千不早遣使慰之臣恐久之食盡援
　兵不至即為金人用矣謂宜於河北置招撫司河東
　置經制使擇有才者為使以宣徳意有能保一郡者
　寵以使名如唐方鎭俾自為守則無北顧之憂矣上
　曰誰可任此者公因薦張所王􁞯傅亮乃以所為河
　北招撫使􁞯為河東經制使亮副之皆賜錢鈔三百
　萬緡市軍需因遣使臣齎夏藥徧賜兩河守臣及將
　佐且命起京東夏税絹於北京川綱河東衣絹於永
　興軍以待支俵於是人情翕然蠟書日至應募者甚
　衆
及潛善竝相張所言乞置司北京俟措置就緒即渡河
　而權北京畱守張益謙奏以為招撫不當置司北京
　亮亦言經制司兵才萬人河外皆虜界乞權置司陜
　府潛善頗沮所又以兵少不如勿遣罷之公言潛善
　力沮二人乃所以沮臣使不安職臣每鑒靖康大臣
　不和之失凡事必與潛善等議而後行不謂彼乃設
　心如此
公嘗請減上供之數以寛州縣修鹽茶之法以通商賈
　剗東南官田募民給佃放陜西弓箭弩手法寓兵於
　農籍陜西保甲京東西弓箭社免支移折變官為教
　閲㑹公去位皆不果行巳而亮以母病歸同州所亦
　以罪貶招撫經制司皆廢矣
公每畱身奏事多所規益内侍石如岡素凶悍淵聖斥
　之上嘗召如岡公諌而止又論開封府封臂買童女
　及待遇諸將恩數宜均一上皆嘉納之
初潛善等白遣傅雱為祈請使未行朝論遣重臣以取
　信改命周望為通問使未行公為上言今日内修政
　事外攘夷狄使國勢日强則二聖不俟迎請而自歸
　不然雖冠蓋相望卑辭厚幣終恐無益今所遣使但
　當奉表兩宫致思慕之意可也上乃命公草二帝表
　付雱以行因獻二帝衣各一襲且置書于尼瑪哈
公上三議一募兵二買馬三募民出財助軍費且言熈
　豐間内外禁旅五十九萬今禁旅單弱何以捍强敵
　而鎮四方故莫若取財於東南募師於西北若得數
　萬付諸將以時練之不久皆成精兵此最為急務於
　是詔陜西河北各募三萬京東河東各募二萬合為
　十萬仍創驍勝壯捷忠勇義成龍武虎威折衝果毅
　定難靖邊凡十號每號四軍每軍二千五百人又請
　以車制頒於京東西路使製造而教習之其法即張
　行中所創也
時羣盜祝靖之徒皆招安赴行在公言今日盜賊正當
　因其力而用之如銅馬緑林黄巾之比然不移其部
　曲則易叛而徙之則致疑正當以術制之使由而不
　知乃命御營司委官分揀及潰兵之願歸營與良農
　之願歸業者皆聽之所發至數萬又擇其老弱者縱
　之其他以新發團結擇人為部隊將及統制官而其
　首領皆命以官分𨽻諸將由是無叛去者獨李煜杜
　用丁順等皆不可招公以為專事招安則彼無所憚
　勢難遽平乃白遣王淵等分討之
公言艱難之際賦入狹而用度增當内自朝廷外至監
　司州縣皆省冗員以節浮費上乃命中書省條具
公入朝月餘邊防軍政巳略就緒獨車駕行幸未有定
　所公間為上言今縱未能入闗猶當適襄鄧以示不
　忘中原之意選任將帥控扼要害使今冬無虞車駕
　還闕天下之勢遂定而近議紛紜謂陛下將幸東南
　果然恐中原非復我有上曰但欲奏迎太后及六宫
　往東南耳朕當與卿等畱中原公再拜賀因乞降詔
　上乃命公草詔頒行兩京焉
汪黃欲奉上幸東南上遂手詔京師未可往當巡幸東
　南公畱之極論其不可因言今縱未能幸闗中畱駐
　襄鄧以係天下心乃詔委守臣修繕鄧州城隍又降
　鹽鈔錢帛令漕臣儲糧草又命江湖綱運由襄漢通
　漕并四川轉輕貨自□峽以輸于鄧上雖用公議營
　南陽而朝臣多附汪黃東南之議多以為不可
初公論圍城中受偽命者上曰國家顚覆士大夫不聞
　死節往往因以為利如余大鈞洪芻誘宫嬪為妾王
　及之坐蕃衍宅門詬諸王卿知否公曰見鞫之必得
　其情公又曰靖康之禍吴幵莫儔王時雍徐秉哲皆
　奉金人指立張邦昌及捕宗室戚里又受偽命為執
　政此為罪首秉哲先巳散官安置乃貶時雍幵儔竝
　安置
公舊為起居舍人論京城水災謫沙縣監税遂與邑人
　鴻臚主簿鄧肅尤相善宣和間肅進花石綱詩得名
　靖康間被召得官京城破遂入傅亮軍至是為右正
　言首論在圍城中叛臣之上者其惡有五乞寘之嶺
　外次者其惡有三乞於逺小處編管
侍御張浚與宋齊愈素善知齊愈死非其罪(齊愈在圍/城中自外)
　(至㑹議所寫張邦昌三字御史臺鞫之賜/死或言齊愈論公不巳公以危法中之)謂上初即
　位而綱以私意殺侍從典刑不當乃首陳公罪而罷
　之浚章不下潛善密以付朱勝非行詞公相凡七十
　五日
鄧肅言陛下召李綱於貶所而任以台衡待之非不專
　也綱學雖正而術疎謀雖深而機淺陛下嘗顧臣曰
　李綱眞以身殉國者今日罷之其責辭甚嚴臣所以
　疑也既非臺章又非諫疏不知遣詞者何所據而言
　且兩河百姓雖願效死而數月間茫無適從及綱措
　置不一月而兵民稍集又偽楚之臣紛紛皆宦于朝
　綱先逐邦昌而叛黨稍正其罪今綱去則二事將如
　何哉兩河無兵則夷狄横叛臣在朝則政事乖綱於
　此不可謂無一日之長也肅尋與郡右丞許翰因求
　去且力言綱忠義英發非綱無可與建中興之業者
　今罷綱而畱臣無益
初上聞太學生陳東名召赴行在東至上疏論潛善伯
　彥不可任李綱不可去且請上還汴治兵親征迎請
　二帝言切直凡三上潛善憾之欲以伏闕事中東然
　未有間也㑹撫州進士歐陽澈亦上書極詆用事者
　其間有及宫禁燕樂事上語大臣以澈言不審潛善
　乘是密啟誅澈併以及東遂皆坐誅
浚再疏論綱罪狀不巳竄鄂州居住中丞王綯劾綱靖
　康中要功刼寨結衆伏闕覆師太原凡三罪請竄之
　嶺海移萬安軍
金陷揚州等處潛善建陳欲罪公以謝金乃大赦惟李
　綱不赦紹興初胡安國上時政論有曰陛下自初即
　位思建中興而將相大臣汪黄等不能奉承乃變亂
　名實顚倒是非以上惑朝聽維揚奔潰無所歸咎恐
　陛下討其誤國之罪復指結余覩殺邦昌為致冦之
　由特下赦音元惡大憝皆得洗滌而李綱獨不與焉
　此雖假借朝廷詔令行之安能掩天下之公論乎
建盜范汝為竄囘源洞自殺餘黨走邵武韓世忠遣將
　擊之初世忠疑城中人皆附賊欲盡殺之至福州見
　公公謂曰建城百姓多無辜世忠受教故民得全活
　及師還父老送之請為建生祠世忠曰活爾曹者李
　相公也
公為湖廣宣撫使兼判潭州行至衡陽招降曹成及馬
　友之將步諒尋入潭漸易置權攝官禁擅科率者又
　遣郝政降潰將王進於湘鄉吴錫擒王俊於邵陽自
　是湖南境内潰兵為盜者悉平惟楊么據洞庭文牓
　指斥言詞不遜公命諸將分屯以備之湖南無水軍
　公乃拘集沿江網魚户得三千人屯潭州言于朝乞
　兵討蕩
公嘗言荆湖之地自昔號為用武之國今朝廷保有東
　南制御西北當於鼎澧荆鄂皆宿重兵使與四川襄
　漢相接乃有恢復中原之漸
金偽分道入冦上詔親征公上疏陳禦敵之策大略謂
　偽齊悉兵東下其境内必虚宜𢷬永昌出其不意則
　必還以自救此為上策召上流之兵沿江而下以助
　軍勢此謂中策萬一借親征之名為順動之計此下
　策也上曰綱去國數年無一字到朝廷今豈非以朕
　總師親臨合綱之意命降詔奬之
初張浚謫居福州而公亦在福浚與公㑹既除舊隙遂
　相厚善至浚相數於上前言其忠未幾起公知洪州
　兼江南安撫制置大使趙鼎為公辟客亦為上言綱
　才器過人故有是命公辭上手書諭之有曰朕之用
　卿審矣卿宜以安社稷為已任勿問中外勉為朕行
　不必數有請也公請過闕入覲上許之
公入覲上疏十六其論中興及金人失信襄陽形勝與
　和戰朋黨五事皆利害之大者上嘉勞久之又上疏
　言今日主兵者之失大略有四兵貴精不貴多多而
　不精反以為累陣貴分合合而不能分分而不能合
　皆非善置陣者朝廷近來措置恢復有未盡善者五
　有宜預備者三有當善後者二今降官告給度牒賣
　戸帖理積欠以至折帛博糴預借和買名雖不同其
　取於民則一而不能生財節用覈實懋遷一也議者
　欲因糧於敵而不知官軍抄掠甚於冦盜恐失民心
　二也金人專以鉄騎勝而吾不務求以制之者三也
　今朝廷與諸路之兵盡付諸將外重内輕四也兵家
　之事行詭道今以世忠岳飛為京東西宣撫未有其
　實而以先聲臨之五也且中軍既行宿衛單弱肘腋
　之變不可不虞則行在當預備江南荆湖之衆盡出
　敵或乘間𢷬虚則上流當預備海道去京東不逺乘
　風而來一日千里而蘇秀眀越全無水軍則海道當
　預備假使異時王師能復京東西地則當屯以何兵
　守以何將金人來援何以待之萬一不能保則兩路
　生靈虚就屠戮而兩河之民絶望於本朝勝猶如此
　當益思善後之計
又言今日之事莫利於營田然淮南兵革江湖旱災之
　餘民力不給宜令淮南襄漢宣撫諸使各置招納司
　以招納京東西河南北流移之民眀出牓文厚加撫
　諭揆田土給牛具貸種糧使之耕鑿許江湖諸路於
　地狹人稠地分自行招誘而軍中人兵願耕者聽則
　人力可用矣初年租課盡畀佃戸方耕種時仍以錢
　糧給之秋成之後官為糴買次年始収其三分之一
　二年後乃収其半罷給錢糧此其大槩也
上詔前宰執以攻戰之利備禦之宜措置之方綏懐之
　略令悉條上於是公言備禦之宜則當料理荆襄淮
　甸以為藩籬當於淮南東西及荆襄置三大帥屯重
　兵徐議營田使之瞻養攻戰之利當責諸路大帥分
　路収復措置之方則願駐建康綏懷之略則願先自
　强又曰近年羣臣之誤陛下其說有二閒暇則以和
　議為得計而以治兵為失策倉卒則以退避為愛君
　而以進禦為誤國萬口和之牢不可破累年以來盜
　冦相望而初不得其要領翠華䝉犯而尚未有所定
　居上下茍且相安而不為長久之計大運有開天啟
　宸𠂻悟前日和議之失而躬總六師懲前日退避之
　非而親臨大敵逆臣悍虜數十萬衆飲馬江干雖能
　掃蕩邀擊而天威所臨亦足以使之震怖不敢南渡
　矣且條上六事一曰信任輔弼二曰公選人才三曰
　變革士風四曰愛惜日力五曰務盡人情六曰夤畏
　天戒其略謂士風尤薄陛下得張浚付以西事浚以
　忠議許國雖失機㑹不為無過而言者繩以大惡賴
　浚有浴日之功足以結知又有大臣為之辨得自洗
　濯不然何以雪哉夫朝廷詔耳目之官固許風聞若
　言而無實是誣人之罪願降眀詔以戒士風使變而
　從厚則中興之業不難致矣
趙鼎秦檜協議移蹕臨安公在江西聞之上疏諌大略
　謂自昔用兵以成大業者必先固人心作士氣據地
　利而不肯先退盡人事而不肯先屈今豈可因一叛
　將之故望風怯敵遽自退屈果出此謀恐六飛回馭
　之後人情動搖莫有固志士氣消縮莫有鬭心我退
　彼進使賊馬南渡亂臣附之虎距鴟張雖欲如前日
　復立朝廷於荆棘瓦礫中不可得也既又具防冬畫
　一事件言之遂忤當路意時江西大旱而公課民修
　城民不以為便臺諌交章論之命奉祠公自是不復
　出矣
公在宫觀上疏略曰竊見王倫歸與金使偕乃以詔諭
　江南為名不著國號而曰江南不云通問而曰詔諭
　此何禮也以愚料之金為此名其邀求大略有五必
　降詔書欲陛下屈體降禮以聽受一也必有赦文欲
　朝廷宣布頒示郡縣二也必立約束欲陛下奉藩稱
　臣稟其號令三也必求我賂廣其數目使我坐困四
　也必求割地以江南為界淮南荆襄四川盡欲得之
　五也此五者從其一大事去矣縱使聽其詔令奉藩
　稱臣其志猶未巳也必繼有號召或使單車入覲或
　使親迎梓宫或使移易將相或使改革政事或蠲取
　賦税或朘削土宇從之則無有紀極一不從則前功
　盡廢反為兵端矣
舊制御膳進一百二十器淵聖減作四十器上即祚又
　加裁省其後早晚共止一羊不過數品巡幸東南駐
　蹕郡廨兵火之後屋宇闕陋雖久駐亦不增葺中宫
　未還妃嬪有名位者才二三人其餘宫嬪并有職掌
　者通不及百人而三丞相則不然李綱私蔵過於國
　帑乃自厚奉養侍妾歌僮衣服飲食極於美麗每享
　客殽饌必至百品遇出則厨傳數十檐其居福州也
　張浚被召贐行一百二十合合以朱漆銀錗粧飾様
　致如一皆其宅庫所有也吕頥浩喜酒色侍妾十數
　夜必縱飲前户部侍郎韓梠家畜三妾俱有殊色名
　聞一時梠死諸大將以厚賂取吕用數千緡得一人
　號三孺人大寵嬖之初則專預外事公然交通韓氏
　中外因以媒進時吕巳六七十嵗矣趙鼎起於白屋
　有朴野之狀一旦拜相驟為驕侈别起大堂竒花嘉
　木環植周圍堂之四隅各設大爐為異香數種每坐
　堂中則四爐焚香烟氣氤氲合於坐上謂之香雲又
　艱難以來堂饌菲薄鼎增厚十倍日有㑹集侍從將
　帥下逮省寺官日費香直數十緡酒饌尚不計也其
　後鼎坐臺疏落職守泉累章數千言而乾没都督錢
　十七萬緡竊用激賞庫錢七十餘萬緡奄有臨安府
　什物三千餘件乃章中一事命下人皆謂鼎必辨而
　不辨也
朱文公熹序公奏藁後曰嗚呼天之愛人可謂甚矣惟
　其感於人事之變而迫於氣數屈伸消息之不齊是
　以天下不能常治常安而或至於亂然及其亂也亦
　未嘗不為之預出能弭是亂之人以擬其後蓋將以
　使夫生民之類不至於麋爛泯没靡有孑遺而為之
　君者猶有所恃賴憑依以保其國是則古今事變之
　所同然而天之所以為天者其心固如此也嗚呼若
　宣和靖康之變吾有以知其非天心之所欲而一時
　人物若故丞相者其所謂能弭是亂之人非耶蓋聞
　政宣之際國家隆盛極矣而都城一日大水猝至舉
　朝相顧莫有敢以變異為言公獨知其必有夷狄兵
　戎之禍上疏極言兾有以消弭於未然者不幸謫官
　以去而間不七年敵騎遂薄都城公於此時又方以
　眇然一介放逐之餘出負山嶽萬鈞之重首陳至策
　而徽宗決内禪之計繼發大論而欽廟堅城守之心
　任公不疑遂却强虜然自重圍既解衆人之心無復
　逺慮而爭為割地講和之説以茍目前之安公獨以
　為不然而數陳出師邀擊之可以必勝與其得氣再
　入之不可以不憂則讒間蠭起逺謫遐荒而不數月
　間都城亦失守矣建炎再造首登廟堂慨然以修政
　事攘夷狄為巳任誅僣逆定經制寛民力變士風通
　下情改弊法招兵買馬經理財賦分布要害繕治城
　壁建遣張所撫河北傅亮收河東宗澤守京城西顧
　闗陜南葺樊鄧且將益據形便以為必守中原必還
　二聖之計然在位纔七十餘日而又遭讒以去其在
　紹興因事獻言亦皆畏天恤民自强自治之意而深
　以議和退避為非策􁃶叩反覆以終其身其言眀白
　正大而纎微曲折究極事情絶去彫飾而變化開闔
　卓犖竒偉前後二十餘年事變不同而所守一説如
　出於立談指顧之間顧嘗論之以為使公之言用於
　宣和之初則都城必無圍迫之憂用於靖康則必無
　顚覆之禍用於建炎則中原必不至於淪陷用於紹
　興則旋軫舊京汛掃陵廟以復祖宗之宇而卒報不
　共戴天之讐其巳久矣夫豈使王業偏安於江海之
　澨而尚貽吾君今日之憂哉顧乃使之數困於庸夫
　孺子之口而不得卒就其志豈天之愛人有時而不
　勝夫氣數之力抑亦人事之感或深或淺而其相推
　相盪固有以迭為勝負之勢而至於然歟烏乎痛哉
　昔蒯通每讀樂毅書未嘗不廢書而泣安知異時不
　有掩巻太息而埀涕於斯者耶雖然今天子方總羣
　策以圖恢復之功使是書也得備清閑之燕而幸有
　以當上心者焉則有志之士將不恨其不用於前日
　而知天之所以生公者眞非偶然矣
又作祠堂記略曰天下之義莫大於君臣其所以纒綿
　固結而不可解者是皆生於人心之本然而非有所
　待於外也然而世俗衰薄學廢不講則雖其中心之
　所固有亦且淪胥陷溺而為全軀保妻子之計以後
　其君者往往接迹於當世有能奮然拔起於其間如
　公之為人知有君父而不知有身知天下之有安危
　而不知身之有禍雖以讒間竄斥屢瀕九死而其愛
　君憂國之志終有不可得而奪者亦可謂一世之偉
　人矣
曰方南京建國時全無綱紀自李忠定入來整頓一畨
　方略成一个朝廷模様如僣竊及受偽命之臣方行
　誅竄死節之臣方行旌䘏然公亦以此去位矣
中興以來廟堂之上主恢復者前有李忠定後有張忠
　獻而巳
　宋名臣言行録别集下巻一
欽定四庫全書
　宋名臣言行録别集下巻二
　　　　　　　　　　　宋　李幼武　纂集
　　　吕頥浩　成國忠穆公
　　字元直齊州人元祐九年登進士第宣和末漕河
　　北靖康中以宫祠居揚州建炎初加徽學淮東安
　　撫知揚州上幸揚權户侍次年遷户書尋同僉院
　　為江淮兩浙經置使治江寧後拜右僕射御營使
　　尋罷為觀學提舉崇福宫俄除江東安撫兼知池
　　州紹興初拜少保左僕射力辭少保加特進三年
　　罷為觀文大學士提舉洞霄居台州五年知潭州
　　兼帥八年加少傅鎭定江軍節使知建康兼江東
　　安撫制置大使兼行營畱守力辭罷為醴泉觀使
　　尋除西京畱守屬疾力辭薨年六十九贈太保淳
　　熈十四年配享高廟
公漕河北奏燕山開邊其勢難守上怒詔王安中以公
　沮抑疆事唱難守之説以疑衆心可面詰頥浩此後
　應副有闕或為國生事者坐以軍法
公奏曰今敵騎漸逼東京若人心一揺淮南望風而下
　望赦河北京東兩路蠲其二税與公私積欠以收民
　心今百辟皆言强弱不敵臣願隂為過江之備而大
　為拒冦之資申飭諸將訓習强弩以俟夾淮一戰此
　不易之策夫彼之所長者騎而我以步兵抗之故不
　宜於平原曠野惟扼險用竒乃可掩擊又水戰之具
　在今宜講然防淮難防江易近雖於鎮江之岸擺泊
　海船而上流諸郡自荆南抵儀眞可渡處甚多豈可
　不預為計望置使兩員一自鎭江至池陽一自池陽
　至荆南專提舉造船且詢水戰利害又駐蹕維揚當
　以一軍屯盱眙一軍屯壽春以備衝突
頥浩以僉書樞密為江東制置使兼知江寧府時子摭
　為兩浙運幹遣蠟書來言傅等叛逆之詳頥浩即走
　介入杭伺賊狀并寓書于張浚劉光世别以片紙遺
　浚曰時事如此吾儕可但巳乎乃決策舉兵頥浩至
　丹陽浚等偕㑹浚見頥浩以大計咨之頥浩曰事不
　諧不過赤族浚壯其言遂議進兵傳檄中外苗劉之
　反也王世修為之謀時頥浩軍巳次吴江世修聞之
　至軍中云上巳處分頥浩奏以單騎入朝頥浩奏曰
　臣等所統將士忠義所激可合不可離願提軍入覲
　傅等計窮益懼頥浩軍次臨平苗翊等出戰頥浩被
　甲立水次出入行伍間督戰翊等敗走二兇引兵開
　門出遁頥浩引勤王兵入都城人夾道聳觀咸以手
　加額
初勝非求去上問誰可代者勝非曰以時事言之須吕
　頥浩張浚上曰二人孰優勝非曰頥浩練事而麄率
　浚喜事而踈淺上曰俱輕浚太少年遂以頥浩為右
　僕射
頥浩請以尚書左右僕射並同中書門下平章事門下
　中書侍郎並改為參知政事尚書左右丞並減罷自
　元豐改官制肇建三省凡軍國事中書揆而議之門
　下審而覆之尚書承而行之三省皆不置官長以左
　右僕射兼兩省侍郎二相既分班進呈自是首相不
　復與朝廷議論宣仁后埀簾大臣覺其不便始請三
　省合班奏事分省治事歴紹聖至崇寧皆不能改議
　者謂門下相既同進呈公事則不應自駁巳行之命
　是東省之職可廢也及是上納頥浩等言始合三省
　為一如祖宗之故論者韙之於是頥浩同平章事
上謂輔臣曰國用匱乏政以所費處多頥浩曰用兵費
　財最號不貲漢文不言兵而天下富上曰用兵與營
　造最費國用深可戒也
草澤天文耿静言太微垣正午推步今嵗熒惑躔次方
　在巳未應至太微垣上曰此人不深知朕夜以星圖
　仰張殿中四更親起見其巳至昨夜已退二度半頥
　浩曰宋景出人君之言三而熒惑退舍或者疑焉陛
　下寅畏天應之速如此信傳記之非虛也
日蝕僅四分未幾退上謂宰執曰太史初奏日蝕早而
　分深朕適觀之蝕淺而退速何也頥浩曰陛下嚴恭
　寅畏天鑒精誠宜感格如此頥浩奏事畢曰邇來聖
　容清癯恐以艱難聖慮焦勞所致上曰朕常夜觀天
　象見熒惑躔次積差食素已二十餘日須俟復行軌
　道當復常膳
始張浚建武昌之計頥浩是之有成説矣及浚宣撫川
　陜未幾江浙士大夫揺動頥浩遂變初議是日召隨
　駕百官及諸統制赴都堂至晚以二十五封進入大
　率皆言岳鄂道逺餽餉難繼又慮上駕一動則江北
　羣盜乘虚過江東南非我有矣翌日輔臣入對上猶
　未觀謂頥浩曰但恐封事中趨嚮不一人臣若不以
　家謀專為國計則無不安慮矣頥浩曰金人之謀以
　陛下所至為邊面今當且戰且避但奉陛下於萬全
　之地臣願畱常潤死守上曰朕左右豈可無宰相上
　曰張守言不如畱杜充建康不可過江頥浩曰臣與
　韓世忠議本自如此上曰善遂決吴越之行
上次平江諜報金人將由海道以窺江浙乃命劉光世
　兼節制圌山等處頥浩請自平江督諸將拒戰上以
　頥浩未可去行在乃命周望為兩浙宣撫守平江
宰執奏駐蹕之所上曰㑹稽止可暫住稍久則人懐安
　而不樂屢遷頥浩曰將來宜駐浙右徐謀入蜀上曰
　朕倚雍之强資蜀之富固善但張浚奏漢中止可備
　萬人糧恐太少兩浙若委付得人錢帛猶可沂流而
　西至於糧斛豈可漕運頥浩曰若第携萬兵入蜀則
　淮浙江湖以至閩廣將為盜區皆非國家有矣
頥浩聞金窮蹙乃請上幸浙西且下詔親征以為先聲
　而亟出鋭兵策應韓世忠庶幾必擒兀术上納之乃
　下詔親征
時除頥浩為建康大元帥上因曰議者謂頥浩多引用
　山東人且頥浩為相當收天下之才而獨私其鄉曲
　非公道也頥浩過闕見上言自去國不知金人之實
　聞巳渡淮北去然金人多詐而難測避冦固當預辦
　然禦冦之計尤不可緩望鑒去嵗敵騎追襲之事選
　兵二萬分為二項一項浙西一項江東或據水鄉或
　阨山險邀而擊之萬一今冬金不渡江則願宰執預
　為之計俟來夏則遣兵北向分二萬由海道趨文登
　以搖青齊分二萬由淮陽以撼鄆濮蓋金之用兵深
　忌夏月我必乘其忌而攻之夫難得易失者天之時
　難成易敗者人之功願陛下愛惜分隂汲汲圖之
公復相首言先平内冦然後可以禦外侮今李成摧破
　李允文革靣張用招安李敦仁巳敗江淮惟張琪邵
　清兩冦非久即可蕩平惟閩中之冦不一又孔彥舟
　據鄂馬友據潭曹成李宏在湖南江西之間而鄧慶
　襲富剽掠南雄英韶諸郡賊兵多寡不等然閩中之
　冦最急廣東之冦次之蓋閩中去行在不逺二廣未
　經殘破若非疾速勦除為患不細詔樞密院措置
公言今國步多艱中原隔絶江淮之地尚有巨賊要當
　先定駐蹕之地使號令易通於川陜將兵順流而下
　漕運不至艱阻至是詔以㑹稽漕運不繼移蹕臨安
公為政喜用材吏以其多出京黼之門恐為言者所持
　乃白於上下詔戒朋黨蔡京王黼門人有材者聽舉
　用
上謂公曰劉光世於卿有故怨諸事略與應副因以㢘
　藺事為戒又曰君相本是一體不須避形迹嫌疑公
　具奏致怨本末
上諭宰執曰人主待臣下當以至誠知其不可用不若
　罷去疑之而畱之無益也又曰人主之徳莫大於仁
　仁之一字非堯舜不能於是公等仰贊聖學高眀以
　誠仁二者治心修身正家齊天下有餘裕矣退而以
　為當記
公與秦檜因陳天下大計當用二廣財力葺荆湖兩路
　使通京西接陜右此天下左臂如京東諸州為叛臣
　所據正如國初河東且畱以蔽敵諸路先定他時併
　力圖之似未為晚檜請自當一靣上曰卿等當居中
　運才不可授人以柄公等感歎詔書而退
公與檜同秉政檜知公不為時論所與乃多引知名之
　士為助欲傾公以專朝權上頗覺之乃下詔戒朋黨
先是桑仲遣人告朝廷專當協力恢復京師公信之屢
　嘗請因夏月舉兵北嚮以復中原且謂人事天時今
　皆可為何者昨自維揚之變兵械十忘八九未幾虜
　分三路入冦江浙兵皆散而為盜自陛下專意軍政
　揀汰其冗修飾器甲今張浚軍三萬有全裝甲萬副
　刀鎗弓箭皆備韓世忠軍四萬岳飛軍二萬三千王
　􁞯軍一萬三千雖不能如浚之軍亦皆精鋭劉光世
　軍四萬老弱頗衆然選之亦可得其半神武中軍楊
　沂中後軍陳思恭(一作巨/思古)皆不下萬人而御前忠統
　如崔增姚端張守忠等軍亦二萬臣上考太祖之取
　天下正兵不過十萬況今有兵十六七萬何憚不為
　臣願睿斷早定命世忠浚與臣等共議決策北向令
　世忠由宿泗光世由徐曹以入又於眀州畱海船三
　百隻令范温閻臯乘四月南風北去徑取登萊此數
　路皆有糧可因不必調民餽運大兵既集豫必北走
　所得諸郡就擇土豪為守虜舉兵來爭其地則彼出
　我入彼入我出擾之數年中原可復況今之戰兵其
　精鋭者皆中原之人恐久而消磨異時勢必難舉此可
　為深惜者也及聞桑仲進兵乃議大出師身自將軍
　北向且言近聞虜偽合兵以窺川陜若於未來舉兵
　必可牽制陜西之急萬一王師逐豫則彼必震恐因
　令世忠自京入闗亦一竒也
上諭二相曰頥浩專治軍旅秦檜專理庶務當如種蠡
　分職而檜黨亦建言昔周宣王内修外攘故能中興
　今二相宜分任内外之事上乃命公總師開府鎭江
　公請辟參謀官已下文武七十七員鑄都督府印賜
　激賞銀帛二萬匹兩上供經制錢三十萬緡米六萬
　斛度牒八百道月給公帑錢二千緡及許召諸州守
　臣時暫至軍前議事皆從之上諭公曰卿耆艾有勞
　今總督之任以大事委卿不當復親細務公惶恐奉
　詔
公尋次常州部將趙延壽叛光世討平之公稱疾不進
　尋召還
公進呈王大智所造戰車上言大智知兵法可用因語
　公曰卿為相當識人物如大智擕以自隨今造水戰
　之具不當棄能也
公言祖宗官制内外差遣並付審官士大夫自有調官
　之路故請嘱奔競之風息近世堂除闕多侵上注擬
　士人失職㢘恥道喪欲外自監司郡守及舊格堂除
　通判内自察官省郎以上及館職書局編修官外並
　令吏部依格注擬從之
初創沿海制置使以仇悆為之建司於浙西公言近創
　此司最為得策然虜舟從海來有二道一自海北岸
　來至眀之定海一自南岸來至秀之海鹽萬一有警
　逺不能及乞令仇悆專管浙西别命人管浙東從之
上謂宰執曰朕見凡詢衆集議二三其説事愈不決公
　曰誠然上曰朕自即位六年備嘗艱險非天相之何
　由脱難今盜平穀稔天意可知假如冦或南來避與
　不避如何公曰若盡遣諸將禦江冦豈能便渡但先
　定計以待之上曰未聞千里而畏人者公曰聖意如
　此諸將誰敢不前耶
時諸路盜賊稍息公慮守令不䖍請分遣御史循行諸
　路上乃詔三省選强眀㢘謹之人臺察不足則以郎
　攝之皆令引對面給親札御寶歴回日考其殿最以
　著賞罰
公自江上回欲傾秦檜而未得其便過平江守臣席益
　謂之曰自為黨可也然黨魁在瑣闥當先去之公大
　喜遂引勝非還朝(勝非知紹興公薦之同/都督乃奉京祠兼侍讀)復自内批
　令日赴都堂議事位如樞密院事上欲以逼檜㑹邊
　報王倫來歸侍御黄龜年言檜專主和議沮止國家
　恢復逺圖且植黨專權漸不可長檜即上章辭位遂
　免檜仍榜朝堂不復用
公言今嵗必稔欲於鎮江上下積粟三十萬石以備軍
　用上曰若選得精兵十五萬分作三軍何事不成祖
　宗取天下兵數不過如此
時召試館職虞澐沈長卿石公揆三人上謂宰執曰館
　職試人當取實學朕親攬其程文如長卿尚懐朋附
　公曰惟澐答所問而公揆文辭荒略乃除澐校書郎
　餘不預選
宰執奏戚里髙士曈乞落階官詔除權四方客省四方
　館公事仍轉一官上曰士曈宣仁近親又最長故優
　異之然不可躐等髙爵厚禄畱待立功將士朕於外
　戚未嘗假以恩澤今後宫之家官未有過保義郎者
　公曰漢有恩澤侯本朝固無也
自宇文虚中使金之後率募小臣或布衣借官以行如
　王倫洪皓朱弁輩皆為所拘既而尼瑪哈在澐中遣烏
　凌阿思謀至館具言息兵議和之意俾倫南歸至是
　公議當再遣使以驕其意乃命潘致堯為奉表通問
　使髙公繪副之并附香藥果茗縑帛金銀進兩宫二
　后以路由東京令公作書且以菓茗幣帛遺劉麟
公與勝非並相以軍用不足劄取江浙湖南諸路大軍
　月樁錢以上供經制係省封樁等窠名充其數茶鹽
　錢並不得用所樁不給十之一二故郡邑多横賦於
　民大為東南之患今江浙月樁錢自紹興二年始
初李綱為湖廣宣撫請於所在州軍造酒許之及是公
　因進呈言茶鹽𣙜酤今日所仰養兵若三代井田李
　唐府兵可復則此皆可罷不然財用捨此何出勝非
　曰𣙜酤自漢孝武時因兵興而有上曰行之千餘年
　不能改可見長久之利
詔前宰執條上攻守之策公上十事一論不用兵則中
　原不可復二論虜將志驕意滿此將亡之兆三論用
　兵當以夏月四論分道進兵宜以五萬人由泗上𢷬
　汴京二萬人由海上攻沂密又二萬人駐濠上為援
　不可深入惟勑大將不得殺掠至八月班師眀年復
　出五論軍糧海道二萬人日食米四百石合於四明
　支一月糧計一萬二千石附海船以去至山東則有
　糧可因濠上軍糧由淮可運此皆不患惟趨汴京之
　師合賫十日糧至南京則糧亦可因矣六論發兵日
　乞聖駕駐蹕鎭江七論淮南通泰鹽嵗一千四五百
　萬貫而二浙止七八百萬通泰倍於二浙尤宜選能
　吏為守八論機不可失兵慮得㨗如吴玠初擊退於
　和尚原再禦退於饒風嶺又大㨗於金人闗去嵗賊
　犯淮甸亦無所得而遁若不發兵終無息肩之期矣
　臣考宣和間户部月支纔九十萬而近年月支百一
　十萬夫養兵二十萬不北向以爭天下則東南民力
　何以堪九論海船以閩為上廣次之温眀又次之今
　天既以此利賜我宜用之以擾登萊南風而往北風
　而歸虜雖鐡騎百萬必不能禦十論今前宰執六人
　議必不一是非可否在陛下獨斷之而已
紹興五年夏旱湖南尤甚公為帥究心荒政奏截撥上
　供米三萬石及令廣西帥漕兩司備五萬石水運至
　本路充賑濟又乞降助教勑度僧牒誘上户糶米民
　不能耕則借之糧種夏税亦就秋併輸全活甚衆
摭以朝散郎直祕閣秦檜追恨公不已使台州守臣曾
　享求其家隂事㑹摭懼罪陽瘖乃以衆証定罪梧州
　安置於是一家破矣
或問朱文公以公何如人曰這人粗胡亂一時間得他
　用不是道
　　　朱勝非　忠靖公
　　字藏一上蔡人髙宗朝拜右僕射
公為中書舍人兼直學士院時事皆草創詔書塡委而
　院無几案公常憑敗皷草詔然文氣嚴重如平時
刑書楊應誠等奉使髙麗回具述髙麗君臣見拒之意
　宰執皆欲罪其負恩上亦怒形於色公曰自是前此
　待之太厚安能責黃潛善曰若以巨舟載精甲二萬
　徑造其國彼能無懼乎公曰越海征燕山之事可戒
　上怒稍解後兩月髙麗奉表謝罪執禮甚恭優詔答
　之
公奏祖宗舊制宰執子弟例不堂除只於銓部注擬罷
　政不以罪則推恩遷擢葢二府號表則之地不阿其
　親當以身率故也趙普子弟皆作武官普再作相長
　子授莊宅使范純仁再相子正平博學能文行義甚
　髙未嘗出官竟死選調紹聖中蔡京相不數年子六
　人孫四人為執政從官嘗有謝表云奉觴在庭子孫
　並列張葢歸家父子同途宰相劉正夫王黼之子尤
　懦弱或始于餘嵗而以曲恩倖例列于從班宣和末
　諫官李㑹疏論以為尚從竹馬之㳺已造荷囊之列
　時以為名言
王淵除遷書樞密勝非言淵除命諸將有語劉正彥見
　淵擢用且乘有敵難遂圖不軌又苗傅以淵出其下
　尤不平上之在維揚也内侍康履頗竊威福諸將皆
　嫉之傳等脇所部以叛執淵并内侍數十人殺之勝
　非等急趨樓上苗劉與其属列樓下皆被甲露刃康
　允之請上御樓百官咸在三軍洶洶傳乞誅履上命
　執履付苗等即殺之衆猶未退乃請遣使金人且乞
　隆祐太后埀簾聽政復請上為太上皇帝魏國公攝
　政庶便和議勝非泣曰逆謀一至於此臣位宰相義
　當死國乃趨出呼其幕屬將佐曰諸君言二將此事
　出于忠義為國耶或有他圖皆曰忠義為國勝非曰
　若果忠義為國則當上下一心並聽朝廷處分有異
　志者誅之皆曰諾時李邴亦以逆順之理曉之由是
　兇燄少挫既退勝非奏來日當降赦葢羣兇殺淵又
　劫掠意必望赦然不知逆惡自不赦上可之上曰康
　履忽諸將有取死之道勝非曰附履者必有所求求
　而不得則怨矣上曰此事終如何勝非曰臣觀王鈞
　甫乃其腹心適嘗語臣云二將忠有餘而學不足此
　語可為後圖之計上曰來早太后御殿勝非曰母后
　稱制須二人同對承平故事於今難用乞許獨對仍
　自苗傳始與其徒日引一人上殿以弭其疑且乞太
　后隨宜勉之庶有動心者兩宫以為然太后語上曰
　賴用此人若舊相未去事已不可收拾矣甲申上徽
　號於上曰睿聖仁孝皇帝遂幸睿聖宫以杭州顯慶
　寺為之太后臨朝魏國公攝政大赦天下自是日引
　傳等太后勉之皆有喜色而臣僚獨對論機事不疑
　矣吕頥浩張浚等約共起勤王兵於平江二兇請移
　蹕建康勝非曰勤王兵在平江君等難與相遇又趣
　遣使勝非曰未知酋長所在宜先遣小使訪之又言
　炎為兩火故多盜宜改元以厭之勝非以二事奏太
　后年號似可從乃始改元眀受勝非曰反正事已就
　緒惟二兇謂元請本為和戎須待遣使然金兵近在
　江北若遣使金知朝廷變必挾此而來以持其事即
　害反正臣俟所召兩師來諭之力辭先遣小使亦密
　令畱於勤王所矣此必破其謀可毋憂也太后曰天
　生相公救此患難既而小使止平江而新除盧益辭
　行二兇之議遂息張浚以書與二兇二兇得書與其
　属俱至都堂言浚見詆以為逆賊所不能堪勝非恐
　生它變即奏貶浚彬州先是浚遣馮轓見二兇為陳
　成敗勝非奏授轓兵部員外郎勝非召二兇及其属
　與之語至是二兇聞勤王之師來甚恐轓知二兇可
　動白勝非議復辟事勝非令轓與二兇議二兇有許
　意將下詔率百官請上復辟勝非召傳等六人至語
　之令軍中自為一奏傳無語正彥尚以為疑勝非曰
　勤王之兵未來者使是間自反正爾所以招君等議
　葢欲上下和同不然下詔率百官六軍請上還宫君
　等置身何地於是勝非乃使王世修草奏持歸軍中
　諸將書名及召李邴張守分作百官章三奏三答及
　太后手詔與赦文皆具丁未文武百官詣睿聖宫迎
　請復辟四月朔上御朝太后便欲還政上以問勝非
　對曰卷簾當先降詔乃令太后暫出仍下詔眀日巻
　簾并復建炎年號又奏二兇未有以處乃並除淮南
　西路制置使許以所部兵行朝廷諸將皆集兵皇城
　門外康允之謂勝非不若遣人諭二兇速引兵去是
　夜二兇開門以出倉皇而遁勝非因力請解政遂以
　觀文殿學士知洪州
詔江州鈐轄張忠彥受朱勝非節制上謂宰執曰勝非
　當苗劉之變不為無功范宗尹曰勝非能使二兇不疑
　以待勤王之師議者咸稱其有謀上曰是時惟勝非
　鄭㲄與之抗若顏岐雖好士亦怯懦不能有為故古
　人以威武不能屈為大丈夫也
初江西湖南北路正賦外多别科米則有正耗補欠和
　糴斛靣等自一碩輸及五六碩錢則有大禮免夫綱
　夫檐夫贍軍等自一緡輸及七八緡吏縁為奸其名
　日新復調丁壯把隘修寨富者出財貧者出力民不
　堪命則據險結黨抗拒縣官既免征徭之苦且獲攘
　掠之利故多去為盜至是勝非上疏極論而宗尹未
　嘗歴州縣不甚知民疾痛但降㫖依累降赦令而已
紹興二年公知紹興府頥浩薦之同都督荆襄諸軍上
　曰勝非入相之日值苗劉作亂當時調䕶有力朕豈
　不知可與在京宫觀畱侍經筵葢頥浩必欲引公以
　傾秦檜遂提舉醴泉觀兼侍讀
公再相奏淮北五事一謂國家屯軍二十萬月費二百
　萬緡倘無變通必致坐困逆豫方行什一税法聚以
　資虜若王師不出豫計得行今當渡江取彼所積以
　實邊圉淮南既實民力自寛二謂逆豫招到淮北山
　寨及知名賊二十六項所以然者彼謂官軍不敢出
　逆賊能驟來耳宜分為三軍聲言取徐邳而實取淮
　陽聲言趨京師而實取陳蔡聲言入濱滄而實取青
　密使逆豫聞之必分兵拒守然後大軍出廬壽直擣
　宋亳豫必成擒矣三慮虜賊併力南冦今虜使既行
　未有要約不若先破豫兵去其一助四大軍一出所
　得金帛當眀諭將帥悉以賞軍五淮北有土豪助順
　者就以為守將俾自為備則兵勢益張如此則不二
　三年中原可定上納之
初諸將雖擁重兵而無分定路分故無所責任公再相
　始議分遣諸帥各據要害遂置沿邊諸路沿海制置
　使
初因言者論以中書細務歸六曹至是條上裁省細務
　一百十一事歸之六曹上諭公曰朝廷所以多事者
　以六曹不任責每事取決耳自今宜專責長貳毋得
　循習茍且卿等當進退人才修明法度助朕圖恢復之
　計繁文末節非所以委付大臣者公頓首謝
上與宰執論北方事上曰人心國之本也雖有土地若
　失人心亦不可立國公等退而相語曰上神武撥亂
　而以至仁御世内外歸心清蹕所駐億兆畢從自然
　成都敵所以不能窺者正恃人心以為固耳
公嘗言陛下每稱司馬光度聖意有恨不同時之歎陛
　下亦知光之所以得名者乎葢神宗皇帝有以成就
　之也方其爭論新法之際謂之立異好勝謂之沽譽買
　直謂之非上所建立謂之不能體國謂之不遵稟處
　分言章交攻命令切責亦不能成其美矣上首肯久
　之
上詔前宰執條上邊事公言自陛下講眀軍政賞罰必
　當今内外勁兵三十餘萬宜於此時進取無失機後
　悔遂列四事以獻一曰進討僣偽二曰守禦淮江三
　曰招撫遺民四曰審度敵情
　
　
　
　
　
　
　宋名臣言行録别集下巻二
欽定四庫全書
　宋名臣言行錄别集下巻三
　　　　　　　　　　　宋　李幼武　纂集
　　　張浚　魏國忠獻公
　　字徳逺唐張九臯之後六世祖徙居綿竹中政和
　　八年進士第調山南府士曹調褒城令辟熈河路
　　察幹調恭州録何㮚薦召為審察除太常簿光堯
　　即位除密院編修改虞部員外郎殿中侍御史遷
　　侍御建炎三年以母在逺乞外補除集撰知興元
　　知禮侍召對又除御營參軍同節制平江常秀江
　　隂軍馬除知密院詔充川陜宣撫處置使加通奉
　　大夫二年加檢校少保定國軍節度使四年二月
　　本官提舉洞霄福州居住尋以資學提舉萬壽兼
　　侍讀召知密院江上視師尋除宣奉大夫尚書右
　　僕射同中書門下平章事兼密院都督諸路軍馬
　　紹興初除金紫光禄大夫七年加特進辭九月得
　　請授觀文大學士提舉興國言落職以朝奉大夫
　　祕書監分司西京永州居住九年二月大赦復宣
　　奉提舉洞霄復資政大學士知福州兼帥十一月
　　除檢校少傅崇政軍節度使充萬壽觀使免朝請
　　十二年封和國公十六年秦檜怒論罷以特進提
　　舉興國連州居住二十年九月移永州二十五年
　　復觀文殿大學士判洪州已在苫塊矣三十一年
　　令湖南路任便居住十月復觀文大學士判潭州
　　改建康兼畱守四月被㫖兼措置兩淮尋兼節制
　　建康鎭江江池江隂軍屯駐軍馬孝宗即位召除
　　少傅江淮宣撫使進封魏國公隆興初除樞使開
　　都督府三月召降授特進宣撫江淮八月復都督
　　號十二月拜右僕射兼樞使仍都督二年四月除
　　少師保信軍節度使判福州除醴泉觀使二十六
　　日薨贈太保加贈太師
公甫冠預計偕入上庠及第調褒城令辟熈河路幹辦
　公到官徧行邊壘覽觀山川形勢時猶有舊日戍守
　將公悉召與握手飲酒問祖宗以來守邊舊法及軍
　陣方略之宜盡得其實故公起自疎逺一旦當樞筦
　之任悉通知邊事本末蓋自此也
淵聖皇帝召涪陵處士譙定至京師將處以諫職定以
　所言不用力辭杜門不出公往見至再三問所得於
　前輩者定告公但當熟讀論語公自是益濳心於聖
　人之微言
浚乞於沿江置强弩營選州禁兵縣弓手為之
浚為平江府秀州控扼副使時苗劉赦書至平江浚即
　走介入杭問賊狀至江寧頥浩寓書於浚約共起兵
　鄭㲄亦遣所親謝嚮微服至平江見浚令嚴備而緩
　進浚慮苗傅等兵上抵平江則失枝梧乃令張俊先
　遣精兵二千扼吴江於是浚上表大略言國家多難
　正人主馬上圖治之時願請睿聖不憚勤勞親總要
　務復與二兇咨目且欲得辯士往説之使無他圖浚
　與蜀人馮轓有舊遣之見二兇為陳逆順先是二兇
　以書詆浚曰伊周之事非侍郎孰能當之浚復書略
　曰自古言涉不順謂之指斥乘輿事渉不順謂之震
　驚宫闕上春秋鼎盛一旦遜位似非所宜天祐我宋
　所以保佑聖躬者歴歴可考出質則虜人欽畏而不
　敢畱奉使則百姓謳歌而有所屬天之所興誰能廢
　之二兇得書言浚見詆以逆賊内不能堪朱勝非恐
　生他變乃奏貶浚彬州安置時兩宫音問幾不相通
　太后遣小黄門至睿聖宫白上曰張浚不得已貶彬
　州上方啜羮不覺羮覆於手頥浩自江寧至浚乘小
　舟迓之於郵中得堂帖乃貶命浚恐將士觀望即袖
　之語書吏云有㫖趣赴行在令申巳發之日是夜共
　宿城外頥浩呼其屬李承造草檄文浚為潤澤之諸
　將皆謂賊窮則邀駕入海浚又遣陳思恭等治舟師
　於海道以遮賊南遁於是傳檄内外勤王之師五萬
　發平江至秀州夜有刺客至帳前浚顧左右已睡問
　爾欲何為對曰某粗讀書知逆順豈為賊用況侍郎
　忠節安忍相害但見為備不嚴恐後有來者浚下執
　其手問姓名曰言之是徼利某河北人有母在今徑
　歸矣浚翌日取郡獄死囚斬以徇曰此刺客也後亦
　無他二兇聞勤王師來甚恐轓知可動乃白勝非曰
　張侍郎以國步艱難正當馬上治之主上傳位幼子
　恐有不測之變主上受淵聖詔為兵馬大元帥嗣聖
　易稱皇太姪太母埀簾聽政大元帥總兵征伐於外
　此最得策遂拉二兇同議都堂初浚戒轓乞以鉄劵
　賜二兇用釋其疑轓遂奏太后許之議遂定癸卯詔
　百官赴睿聖宫奏請人皆歡呼以為復辟丁未駕還
　行宫衆情大恱尋除苗劉為淮西制置使副時浚兵
　次臨平苗翊以重兵禦之戰敗走傳正彥遣兵援之
　不能進是夕遂開湧金門出遁浚等引勤王兵入都
　城人聳觀以手加額浚既見上召至禁中謂曰隆祐
　皇太后知卿忠義欲一識卿靣適埀簾見卿自庭下
　過矣浚惶恐謝上欲倚浚為相浚辭以晚進不敢當
以浚知樞密院事時浚年二十三國朝執政自冦準以
　後未有如浚之年少者
上問浚以方今大計浚請身任陜蜀之事置司秦川而
　別委大臣與韓世忠鎭淮東令吕頥浩扈駕來武昌
　張浚劉光世從行庶與秦川首尾相應上許之乃以
　浚為川陜等路宣撫處置使川陜京西湖南北為所
　部
上親書御製中和堂詩賜浚曰願同越勾踐焦思先吾
　身其卒章曰髙風動君子属意種蠡臣
初金冦京東命范瓊禦之瓊領兵轉入江西至召入見
　不肯釋兵且乞除殿前司職事公奏瓊大逆不道上
　以其事付公公退與劉子羽謀夜鎖吏於公府中作
　文字皆備偽遣張俊以千人渡江若捕他盜者因召
　俊瓊劉光世赴都堂計事俊將衆甲以來瓊從兵滿
　堦意象自若食巳子羽坐廡下遽取勑黄紙詣前麾
　下曰有勑將軍可詣大理置對公數瓊罪瓊愕然遂
　以俊兵擁縛付大理使光世出撫其衆以八字軍付
　王彥餘兵分𨽻御營衆軍頃刻而定賜瓊死
浚發行在賜度僧牒二萬紫衣師號五千為軍費時劉
　錫趙哲皆在浚軍浚辟劉子羽傅雱馮康國王彥何
　佯甄援與俱康國將行往别臺諌趙鼎謂之曰元樞
　新立大功出當川陜半天下之重自邊事外悉當奏
　稟蓋大臣在外忌權太重也
浚至襄陽畱二十餘日召帥守監司令預備儲峙以待
　上西幸時程千秋王擇仁之軍咸在及諸盜之來降
　者凡數萬人浚謂襄陽乃衿喉之地因薦千秋為京
　西制置假以便宜許之久任自属郡守貳以下皆得
　誅賞
浚至漢中乃上奏曰漢中實天下形勢之地號令中原
　必基於此謹於興元積粟理財以待巡幸願陛下早
　為西行之計前控六路之師後據兩蜀之粟左通荆
　襄之財右出秦隴之馬天下大計斯可定矣
浚承制以趙開為隨軍轉運浚知開有心計開言蜀民巳
　困惟𣙜利尚有贏餘於是大變酒法自成都始眀年
　遂徧四路尋變鹽法置合同塲收引税錢與茶法大
　抵相類而嚴密過之來者無所施其巧
浚至秦川置司節制五路諸帥纔數日即出行闗陜移
　環慶帥王似知成都府而以武臣趙哲代之於是參
　議軍事劉子羽薦涇原都監吴玠浚與語大悦拔為
　統制官又以其弟小使臣璘領帳前親兵
浚言大食獻珠玉已至熈州上諭大臣曰大觀以來川
　茶不以博馬惟市珠玉故武備不修今若捐數十萬
　緡易無用珠玉曷若惜財以養戰士遂命宣撫司無
　得受量賜以答其意
薩里罕及哈芬等冦邠州浚遣統制曲端拒之兩戰皆
　捷至白店原薩里罕乘髙望之懼而號哭金人因目
　曰啼哭郎君遂引去
浚上疏言陛下果有意於中興非幸闗陜不可願先幸
　鄂渚臣當糾率將士奉迎鸞輿永為定都大計上不
　許
浚聞金大入冦上浮海東征亟治兵入衛至襄漢知金
　退乃還先是宰執登舟奏上上曰張浚措置陜西極
　有條理吕頥浩曰陛下雖失之杜充復得之張浚上
　曰浚自薦辛興宗作秦帥比至陜西見孫渥材優則
　奏罷興宗而用渥蓋其用心公也
浚之西行也上命浚三年而後用師至是達蘭及烏珠
　皆在淮東約秋髙入冦浚聞烏珠躊躇淮上必再犯
　東南議出師攻取以分其勢士大夫多以為不可浚
　皆不聽劉子羽爭之曰相公不記臨行天語乎浚曰
　事有不可拘者假如萬一有前日海道之行變生不
　測吾儕雖欲復歸陜西號令諸將其可得乎子羽議
　遂塞浚乃決策治兵移檄河東問罪復永興軍金大
　懼遂調烏珠自京西令星馳至陜西與羅索等合而
　浚亦劄諸路兵合四十萬約日㑹于耀州以與金戰
浚既定議出師募客將士皆心知其非而口不敢言上
　亦以金萃兵淮上命浚出兵分道由同州鄜延以擣
　其虚浚乃檄召諸路各以兵㑹合六路兵四十萬人
　馬七萬以劉錫為統帥諸軍行至富平縣將戰詐立
　曲端旗以懼金金帥羅索曰彼紿我也(浚時已罷端/兵柄安置萬)
　(州/)癸亥羅索擁兵驟至輿柴囊土藉淖平行進薄吾
　營錫等與之戰劉錡身率將士殺敵頗衆勝負未分
　而金鉄騎出不意直擊環慶軍他路兵無與援者㑹
　趙哲離所部哲軍望見塵起驚遁諸將軍亦退金遂
　乘勢而前
富平戰敗諸軍還浚至彬州召錫等計事浚立堂上諸
　將立堂下浚問誤國有大事誰當任其咎者衆皆言
　環慶軍先走浚命擁趙哲斬之哲不伏且自言有復
　辟功浚親校以撾擊其口斬于堠下軍士為之喪氣
　浚遂以黄榜放諸軍罪哲已死諸將聽令浚命各歸
　本路歇泊令方脫口諸路之兵已行俄傾皆盡浚率
　帳下退保秦州於是陜西人情大震
浚以闗陜失律上章待罪上謂宰執曰張浚放罪詔須
　早降因言浚用曲端趙哲劉錫見其過即重譴之浚
　未有失焉可罷也李囘曰須得勝浚者方可易上曰
　有才而能辦事固不少若孜孜為國無如浚者亦有
　人言其過朕皆不聽命放罪
浚聞金入徳順軍遂移司興州惟親兵千餘人自隨其
　属官皆懼有建言不當逺去請築青陽潭左右四闗
　六屯浚以為然乃遣子羽單騎至秦州訪諸將所在
　時金兵四出道阻不通將士無所歸忽聞子羽在近
　宣撫司畱蜀口乃各引所部來㑹凡十數萬人軍勢
　復振浚哀死問傷録善咎巳人情粗安
金破福津蹂同谷迫武興浚遂保閬州令劉子羽於闗
　外調䕶諸軍子羽頗得衆心又總領趙開兼都漕號
　善理財不加賦于民而軍用足
浚承制以王庶知興元府時興元帥事草創倉廩乏絶
　師徒寡弱庶募民教之河東陜西潰師多舊部曲往
　往來歸不數月有衆二萬
初浚以曲端在陜西屢嘗挫敵欲仗其威聲乃辟充本
　部統制端登壇將士歡聲如雷先是朝廷以曲端欲
　殺王庶疑其有反心遂以御營使司提舉官召之端
　疑不行議者喧言端反浚入辭獨以百口保之及端
　有白店原之敗庶乘此譖之呉玠亦以彭衙之敗憾
　端乃書曲端謀反四字於手心因侍浚立舉以示浚
　浚素知端庶不可並立且方倚玠為用恐玠不自安
　庶等知之即言端嘗作詩題柱有指斥乘輿之意曰
　不向闗中興事業却來江上泛魚舟此其罪也浚乃
　送端恭州獄有武臣康隨者在鳳翔嘗以事忤端端
　鞭其背有切骨恨浚以隨提㸃䕫州路刑獄端聞之
　曰吾其死矣呼天者數聲端有馬名鐵象日馳四百
　里至是連呼鐵象可惜者數聲乃赴逮既至隨命獄
　吏縶之維之糊其口熁之以火端乾渇而死士大夫
　莫不惜之軍民亦皆悵恨西人以是益非浚焉
　西事記曰浚之為人忠有餘而才不足雖昧於知人
　短於用兵而清修篤慎有志天下古人不能過也復
　果斷敢為諸將亦莫敢桀驁端初為五路統制拜威
　武將軍屢與金人角更勝迭負西人以為能然心常
　少浚浚乃廢之又曰使端不死一日得志逞其廢辱
　之憾一搖足則秦蜀非朝廷有雖殺之可也
初烏珠駐兵於熈河秦雍至是相繼移塞欲窺蜀公令
　呉玠於鳳翔府之和尚原先處戰地誘致其來烏珠
　乃引衆十餘萬造浮橋於寶雞縣渡渭來犯玠遣吴
　璘雷仲率諸將選勁弓强弩分番迭射號駐隊矢接
　發不絶且繁密如雨敵稍却則以竒兵分繫斷其糧
　道又劫破金寨與之戰凡三十餘陣烏珠中箭而遁
　俘其將英格貝勒及酋領三百甲軍八百殺賊衆横
　屍滿野是役也烏珠往返萬里始末三年其衆損者
　踰半皆呻吟扶携以歸烏珠初有從馬數百至是僅
　留其六道由平陽府偽守蕭慶以三馬奉之於是北
　歸燕山
　西事記曰浚之敗賴吴玠獨全一軍據和尚原以守
　金人屢攻之不能克後大破虜軍殺其酋帥人疑不
　實蓋陜西之敗皆浚為之然金人不能取蜀亦其用
　玠之力也
先是宰執奏浚今居閬為水運以給西軍上曰朕料浚
　必能立功宰執退至省未食而浚和尚原捷報已至
　乃相與歎仰聖眀知人善料敵如此既而浚以功除
　定國軍節度職仍舊
公上言已運米五萬石至荆南欲理川口與行在相接
　上謂宰執曰兩日前言者猶請遣人副浚朕謂委之
　不專難以責成
公在闗陜凡事雖以便宜行之然於鄉黨親舊之間少
　所假借於是士大夫有求於宣司而不得者始起謗
　議於東南朝廷疑之將召歸先為置副乃以王似為
　川陜等路宣撫處置副使詔與浚相見同治事浚尋
　上疏言鎭重寛厚於民不擾似之所長至於駕馭將
　帥裁處機事不為身謀似恐未可仗且外而劉子羽
　呉玠之徒與虜為仇内而張深程唐日夜謀議皆嘗
　立破虜之功各望照知寖加任使今一旦以無功侍
　從驟處副任人情謂何臣慮子羽之徒必自引去而
　似之庸常終至敗事臣等日夜治兵亦欲奉迎大駕
　以福中原而或者相為朋黨求撓臣權在臣去就甚
　輕而國家之計恐有未便
詔知樞密院張浚罷宣撫處置令赴行在尋詔浚有大
　功久勞於外令學士院降詔
先是監廣州鹽税呉伸上疏大畧謂浚忠有餘而智不
　足且復辟之功大失地之罪小天下之人所共知之
　其退保四川敵人卒未能下蓋亦浚之功也切見里
　巷㳺談咸曰張浚之來章疏列上必於失地之外吹
　毛求疵增其過惡使浚不至則必曰慢而不恭有違
　命之罪至則必曰覆軍之將有失地之罰將羣起而
　攻之必使罪去而後已使浚罪去不知誰可繼其忠
　乎御史常同辛炳俱有論列疏入不報浚既入見遂
　赴密院治事
浚之出使也嘗以秦川館為學舍以待河北陜西之士
　來歸者給衣食養之又新復諸郡乞鑄印浚巳去朝
　廷逺亦先鑄給而後奏聞又浚之還取道東蜀䕫峽
　其至稍遲臺臣辛炳言浚被命宣撫不能成功輕失
　五路坐困四川用劉子羽輩皆小人而殺曲端趙哲
　為無辜以至設祕閣以崇儒擬尚方而鑄印及被召
　不肯出乞黜責浚遂落職奉祠炳等復交論浚跋扈
　不臣之罪大於是詔浚福州居住即日如福州從者
　皆去肩輿才兩人而已
浚雖得罪猶上疏論金偽暫和其心必未已大略謂此
　敵情狀專以和議誤我亦云久矣彼勢促則言和勢
　盛則復肆前後一轍願陛下蚤夜深思益為備具處
　將士家屬於積粟至安之地使出而戰守者無反顧
　奔散之憂精擇竒才以撫川陜之師使積年屯邊者
　無懈惰懷望之意江淮川陜互為牽制斥逺和議用
　集大業竊見主兵官除吴玠王彥闗師古外如呉璘
　楊政可統大兵田晟可總一路王宗尹王喜等可為
　統制後皆有聲世服其能知人
初浚知金無西顧憂必併力窺東南朝廷巳議講解乃
　極言其狀及劉麟引金兵入冦上思浚前言之驗而
　趙鼎亦乞召浚既入見遂命知樞密院浚請遣岳飛
　渡江入淮西以牽制金兵之在淮東者從之
上曰君臣之間當至誠相與勿事形迹庶可同心叶徳
　以底於治朕於二三大臣當分委以事張浚專治軍
　器胡松年專治戰艦浚曰仁宗時亦嘗令韓琦范仲
　淹分事而治言者數以為辭不旋踵報罷上曰今日
　若不專責事無由集國用亦須委一大臣松年曰議
　論既定力行之必有效若今日行眀日罷徒紛紛無
　益耳松年時僉書樞密院事
詔浚視師江上浚疾驅臨江召大帥韓世忠張浚劉光
　世與議且勞其軍將士見浚來勇氣十倍浚部分諸
　將遂留鎭江節度之
魏良臣等自北軍囘浚遇之問以金事及大帥之語良
　臣謂金有長平之衆且出大言謂當割建州以南王
　爾家為小國索銀絹犒軍其數十萬仍約良臣等再
　使浚密奏不可以其言而動及不須令再往
浚在鎭江時烏珠擁兵十萬於淮陽世忠移書與之為
　言張樞密已在此矣初金諜報浚得罪逺貶故悉力
　來冦至是烏珠問世忠所遣麾下王愈吾聞張樞密
　貶嶺外何得已在此愈出浚所下文書烏珠見浚書
　押色動即强言約日當戰浚再遣愈以世忠書往問
　戰期愈囘一日而金宵遁士馬乏食狼狽死者相属
　遣諸將追擊所俘獲甚衆
浚奏捍賊次第且言相持已久恐其别生姦計巳與諸
　將議凡可以尅敵者無不為也上曰浚措置如此虜
　必不能遽為衝突參政沈與求曰晉元帝時石勒冦
　壽春相持三月晉臣至有勸降勒者王導拒之虜今
　逺來久相持非其利也上曰朕得浚何愧王導
以趙鼎張浚為左右僕射浚仍兼都督諸路軍馬初浚
　在川陜念上繼嗣未立以紹興元年秋上奏曰荷陛
　下恩徳之厚事有千於宗廟社稷大計臣知而不言
　誰敢為陛下言者惟陛下察其用心貸以萬死竊見
　西漢之制人君即位首建儲嗣所以固基本屬人心
　臣願陛下特召大臣講眀故事仍先擇宗廟之賢優
　禮厚養以為藩屏至是入謝復陳宗廟大計莫先於
　儲嗣雖陛下聖徳昭格春秋方盛必生聖子惟所以
　係天下人不可以不早定議上首肯久之乃云宫中
　見養藝祖之後二人長者年九嵗不久當令就學浚
　出見鼎都堂相與仰歎聖徳自是鼎益相勉勵同志
　協謀以為為治之要必以正本澄原為先務誠能陳
　善閉邪使人君無過舉則國勢奠安醜虜自服是以
　進見之際於塞倖門抑近習尤諄切致意焉
浚復奏事因書王朴平邊策以獻又奏臣昨奉清光竊
　見陛下於君子小人之分聖意拳拳於此宗社生靈
　之福也昔唐李徳裕言正人如松栢特立不倚邪人
　如藤蘿非附他物不能自起臣嘗推類而言之君子
　小人見矣小人在位則同於已者譽之以為君子異
　於已者排之以為小人不顧公議不恤治亂不畏天
　地鬼神彼其專於自營進身之計故好惡不公以至
　於亡身亡國亂天下而莫之悔惟陛下親學問節嗜
　慾清眀其躬以照臨百官則君子小人之情狀又何
　隠焉
浚至鎮江視師召韓世忠親諭上㫖使舉軍前屯楚州
　以撼山東世忠欣然承命浚遂至建康撫張俊軍至
　太平州撫劉光世軍軍士無不踴躍思奮浚以諸路
　軍馬所用錢糧當從督府總制故悉以上佐兼之仍
　闗送尚書指揮行府闗三省指揮始此
浚謂湖冦楊么據洞庭實為上流不先去之為腹心害
　將無以立國請自行上許焉初席益得么探者數百
　人皆傳致逺縣浚至醴陵召囚問之盡釋其縛給以
　文書俾分示諸寨令早降皆歡呼而往㑹岳飛兵至
　復令分屯鼎澧益陽壓以兵勢至是降賊將楊欽乘
　勝急攻水寨么窮蹙赴水死湖冦悉平得丁壯五六
　萬人老弱十餘萬浚一以誠信撫之乃更易郡縣奸
　贓吏宣布寛恩命岳飛進屯荆襄以窺中原浚率官
　屬泛洞庭而下
浚自湖南轉由兩淮㑹諸將議防秋至是入見上勞勉
　之賜賚甚厚親書否泰二卦以賜浚浚奏自古小人
　傾陷君子莫不以朋黨為言夫君子引其類而進志
　在於天下國家而已其道同故其所趨嚮亦同曾何
　朋黨之有惟小人則不然更相推引本圖利禄詭詐
　之蹤莫可跡究故或為小異以彌縫其事或内外符
　合以信實其言人主於此何所決擇而可哉則亦在
　夫原其用人而已臣嘗考泰之初九拔茅茹以其彚
　征而象以為志在外蓋言其志在天下國家非為身
　故也否之初九拔茅茹以其彚征而象以為志在君
　則君子連類而退蓋將以行善道而未始忘憂國愛
　君之心焉觀二爻之義而考其心則朋黨之論自不
　攻而破矣臣又觀否泰之理起夫人君一心之微而
　利害及於天下百姓方其一念之正其畫為陽泰自
　是而起矣一念之不正其畫為隂否自是而起矣然
　而泰之上六隂已盡復變為陽則君子在外而否之
　所由生焉否之上九陽已盡復變為隂則小人在外
　而泰之所由生焉當今時適艱難民墜塗炭陛下若
　能日新其徳正厥心於上臣知其將可以為泰矣異
　時天道悔禍幸而康寧則願常思其否焉
上嘗召對便殿問所宜為且命以所聞見置策來上浚
　承命條例以進號中興備覽凡四十一篇莫不備具
　上深嘉歎置之座隅
自渡江以來三衙名存實亡逮公與趙鼎並相乃以楊
　沂中所將𨽻殿前司解潛部曲𨽻馬軍司統制官顏
　漸部曲𨽻步軍司沂中之軍本辛永宗部曲後又益
　以他兵故其衆特盛潛之軍纔二千餘漸所統烏合
　之兵而已
時以雪寒命賑濟上謂公曰朕居燠室尚覺寒細民甚
　可念若湖南江西旱灾去處宜旱措置賑濟公曰陛
　下推是心以往則足以感召和氣況實恵乎上曰朕
　每以事機難眀專意精思或逹旦不寐公曰雜聽則
　易惑多畏則易移以易惑之心行易移之事終歸於
　無成而已以陸下聰眀茍大義所在斷以力行夫何
　往而不濟臣願萬機之暇澄心静氣保養天和庶幾
　利害紛至而不疑中興之業可成矣
浚以金勢未衰而劉豫復據中原為謀叵測奏請親行
　邊塞分命諸將以觀機㑹上乃令浚往視師浚即張
　榜聲豫僭逆之罪時韓世忠駐軍承楚劉光世屯太
　平州張俊屯建康府而岳飛在鄂州朝論以為邊防
　未備空缺之處尚多浚獨謂楚漢交兵之際漢駐兵
　殽澠間則楚不越境而西蓋大兵在前雖有他岐捷
　徑敵人畏我之議其後不敢踰越而深入故太原未
　陷則尼瑪哈之兵不復濟河亦以此爾不然環數千里
　之地盡以兵守之然後可安乎上深以為然
初言屯田者甚衆而行之未見其效至是公兼領屯田
　以出始置官屬凡所行之事皆畫一而去
公至江上㑹諸大帥議事乃命世忠自承楚以圖淮陽
　命劉光世屯廬州以招北軍張俊練兵建康為進屯
　盱眙之計楊沂中領精兵為後翼岳飛進屯襄陽以
　窺中原於是國威大振上御書裴度傳遣使賜公以
　示至意公於諸大帥中獨稱世忠與飛可屬以大事
　時劉豫頗於偽境聚衆世忠自楚州引兵渡淮擊敗
　之直至淮陽而還上賜公手書曰世忠既㨗整軍還
　屯進退合宜不失事機亦卿指授之方卿更審虚實
　徐為後圖或遣岳飛一窺陳蔡使賊支吾之不暇也
初公在淮上謀渡淮北向惟倚世忠為用世忠辭以兵
　少欲摘張俊之將趙密為助以行府檄俊俊拒之謂
　世忠有見吞之意公奏乞降聖㫖而俊亦稟于朝鼎
　白上曰浚以宰相督諸軍若號令不行何以舉事俊
　亦不可拒乃責俊當聽行府之命不應上稟於朝復
　下浚一面專行不必申眀慮失機事時議者以為得
　體
公又渡江撫淮上諸屯屬方盛暑公不憚勞人皆感悦
　時防秋不逺公以方略諭諸帥太抵先圖自守以致
　其師而後乘機擊之
上謂宰執曰近日金星犯畢占法邊有敗兵當諭與張
　浚令諸帥戒守邊者天既有象須修人事以應之
公謂東南形勢莫重於建康實為中興根本且使人主
　居此則北望中原常懐憤惕不敢自遐自逸而臨安
　僻居一隅内則易生安肆外則不足以號召逺近係
　中原之心遂奏請聖駕以秋冬臨建康撫三軍而圖
　恢復時韓世忠自淮陽已還楚州張俊既城盱眙進
　屯泗州岳飛亦遣兵至蔡州焚其積聚至是公承詔
　入覲力請上進臨建康以為不可緩然朝論者極鮮
　惟上斷然不疑㑹牒報豫有南窺之意公復往江上
　視師
劉豫聞上將親征告急於金主求兵為援金主聽豫自
　行至是分道入冦先是劉麟令鄉兵偽胡服於河南
　諸處十百為羣人皆疑之以為金偽合兵而至公奏
　金方疲於奔命決不能悉大衆復來此必皆豫兵而
　邊報不一劉光世奏禦賊事宜謂廬州難守張俊駐
　軍泗州亦請益兵衆情恟懼議欲移盱眙之屯退合
　淝之戍召岳飛盡以兵東下公獨以為不然乃以書
　戒俊及光世曰賊豫之兵以逆犯順若不勦除何以
　立國平日亦安用養兵為今日之事有進擊無退保
　而趙鼎折彥質皆移書抵公欲飛兵速下且擬條畫
　項目請上親書付公大略欲退師還江南為保江之
　計不必守前議於是世忠統兵過淮遇敵騎與額哩
　頁貝勒等力戰既而亦還楚州或請上回臨安公奏若
　諸將渡江則無淮南而長江之險與敵共之淮南之
　屯正所以屏蔽大江使賊得淮南因糧就運以為家
　計江南其可保乎今淮西之冦正當合兵掩擊況士
　氣甚振可保必勝若一有退意大事去矣又岳飛一
　動則襄漢有警復何所制願朝廷勿專制于中使諸
　將不敢觀望上乃手書報公近以邊防所疑事咨卿
　今覽所奏甚眀俾朕釋然無憂非卿識髙慮逺出人
　意表何以臻此公奉此詔異議乃息時劉光世舍廬
　州而退公怪之即星馳至采石遣人喻其衆曰若有
　一人渡江即斬以徇且督光世復還廬州光世遣王
　徳領兵至前羊市遇劉麟游兵敗之而賊衆數十萬
　已次於濠壽之間張俊拒之楊沂中為俊統制公即
　遣沂中至濠州與俊合且使謂之曰上待統制厚宜
　及時立大功或有差跌浚不敢私又遣張宗顏等自
　泗州來為其後繼猊以衆數萬欲犯建康沂中悉衆
　以出縱大軍乘之大破賊衆横屍滿野京東虜騎尋
　亦退走朔方大恐上以手書賜公曰賊雛犯順侵壽
　及濠卿奬率師徒臨敵益壯遂使凶渠宵遁同惡自
　焚寤寐忠勤不忘嘉歎仍令浚具上都督府隨行官
　吏軍兵推賞公言賞或濫加則將士解體遂惟保奏
　有功者
浚還平江隨班入見力請幸建康且言天下者陛下之
　天下陛下自不致力以為之先則人有解體之意日
　復一日終以削弱異時復詔巡幸其誰信之何哉彼
　知以此為避地之計無意以圖天下故也
中原遺民有自汴都來者言劉豫自猊麟敗後意沮氣
　喪其黨皆携貳虜中謂豫必不能立國而民心日望
　王師之來朝廷因是遂謀北伐公乃出行淮上撫諸
　軍且築廬州城五月還
初以道君皇帝逺在沙漠公奏遣問安使何蘚往金國
　通問至是還始知道君及寧徳皇后已相繼上仙公
　遂奏臣近得此信不勝痛憤願陛下剛徤有為成敗
　利鈍在所不恤況孝悌可以格天推此心行之臣見
　其福不見其禍也
公專任國政首言親民之官治道所急而比嵗内重外
　輕遂條具郡守監司省郎館閣之人迭補之法以郡
　守監司有治狀者除郎官郎曹資淺者除監司郡守
　館職未歴民事者除通判仍乞降詔又以太陽氛氣
　四合奏復賢良方正科皆從之乘輿發平江至建康
　幾事叢委公獨以身任之人情賴公以安每見必深
　言讐恥之大反復再三上未嘗不改容流涕時天子
　方勵精圖治事無巨細必以咨之賜諸將詔往往命
　公草之四方灾異必以聞祥瑞皆抑不奏
上謂宰執曰昨日張浚呈馬因為區别良否皆不差浚
　曰臣聞陛下聞馬足聲而知良否上曰然浚曰物猶
　易知惟知人為難上曰人誠難知
上曰邊事未靖軍需取於諸路者尚多斯民重困它日
　兵寢當一切蠲之雖常賦亦與除一二年朕之此心
　天實臨之浚曰聖意如此天必助順
宰執奏事浚因論淮西地險可守陳與義曰見王徳淮
　西圖路幾不可方軌上曰地形雖險亦在將兵者如
　何耳李左車謂井陘之道車不得方軌騎不得成列
　而韓信卒由井陘以破趙是險不足恃也浚等歎服
初公自淮西歸與趙鼎同在相位以招徠賢才為急務
　從列要津多一時之望人號為小元祐又以人主當
　務講學以為修身致治之本薦尹焞置之講筵有㫖
　促召赴闕㑹旱灾及酈瓊之變公力求去而周祕等
　交章論之遂罷職奉祠祕等復論公跋扈不臣等罪
　大乞逺竄上批浚散宫安置領表鼎營救之甚力且
　以公母老為請上意稍解遂命分司居永州
初朝廷命趙鼎出使如公故事將行鼎言陛下建炎中
　遣張浚出使川陜國勢百倍於今浚有補天浴日之
　功陸下有山河之誓君臣相信古今無二而終致物
　議以被竄逐夫喪師失地浚則有之然未必如言者
　之甚也大抵專黜陟之典受不御之權則小人不安
　其分謂爵賞可以茍求一不如意便生觖望是時蜀
　士至於醵金募人詣闕訟之以無為有何以自眀故
　有志之士欲為國立功者每以浚為戒且浚有罪臺
　諌論之可也人主誅之亦無憾也今乃下至草澤行
　伍凡有求於浚而不得者人人投牒醜詆及其母妻
　甚者指為跋扈抑何甚哉
時以金國使來講和大赦浚在永州上言金自宣和以
　來挾詐反覆非可結以恩信者借令金國有故上下
　紛雜天屬盡歸河南遂復數年之後人情益解士氣
　漸消彼或内變既平指瑕造隙肆無厭之欲發難從
　之請其將何辭以對自堯舜以來非兵無以立國未
　聞委質夷狄可以削平禍難逺而石晉近而叛豫著
　人耳目歴歴可想前後凡五上疏爭之
公知福州之眀年奏言臣切念自羣下決回鑾之計國
　勢不振事機之㑹失者再三向使虜還梓宫歸兩殿
　供須一無所請宗族隨而盡南則我徳虜必深和議
　不拔人心懈怠國勢寖微異時釁端卒發何以支持
　幸今虜懷反覆士氣尚可作人心尚可囘願因權制
　變轉禍為福用天下之竒才據天下之要勢奪敵之
　心振我之氣措置一定大勲可集繼聞淮上有警連
　以邊計奏知又條畫海道舟船利害上嘉公之忠遣
　中使奬諭公時大治海舟至千艘為直指山東之計
　以俟朝命又眀年春獻緡錢六十萬助軍費詔奬之
浚在宫觀因天申節繳奏無逸篇疏畧曰伏考周公無
　逸篇商王中宗髙宗周文王非徒自享安榮而有國
　長久自祖甲之後立王生則逸是以罔或克壽仰惟
　聖徳日新大孝之誠昭格天地壽福無疆宜過商宗
　周王甚逺
公念檜欺君誤國使災異數見彗出西方欲力論時事
　以悟上意又念太夫人計氏年髙言之必被禍恐不
　能堪太夫人覺公形瘠問故公具言所以太夫人誦
　先雍公(咸/)紹聖初舉科制策曰臣寧言而死于斧鉞
　不忍不言而負陛下至再三公意遂決乃言曰當今
　時勢譬若養大疽於頭目心腹之間不決不止決遲
　則禍大而難測決速則禍輕而易治惟陛下斷之於
　心謹察情偽豫備倉卒庶幾社稷有全安之理不然
　異時以國與敵者反歸罪正議此臣所以食不下咽
　而一夕不能安也檜見之大怒命臺諫論公章四五
　上以特進提舉江州太平興國宫連州居住
公在連作四徳銘以示其人曰忠則順天孝則生福勤
　則業進儉則心逸連人相與鐫之於石家傳人誦焉
　公去國至是幾二十年退然若無能者而天下士大
　夫無賢不肖皆傾心徤將悍卒見之者必咨嗟歎息
　下至兒童婦女亦知有張都督每使者至虜必問公
　今安在
和議定時國書中有不得輒易大臣之語葢檜恐公復
　用也尤忌公甚令臺臣王珉徐嚞每彈事必及公至
　目為國賊必欲殺之又令張柄知潭州汪君錫為湖
　南提舉以圖公又令張常先為江西運判箋注張宗
　元與公壽詩亦與獄株連及公又捕趙鼎子汾下大
　理令自誣與公等謀大逆獄上而檜病不能書矣
檜既死上始親庶政公復官判洪州時喪母將歸𦵏行
　至江陵㑹以星變詔求直言公乃復奏大略謂向者
　講和陛下以太母為重爾幸而梓宫亟還此和之權
　也不幸用事之臣聽命于虜而隂蓄其邪心故身死
　之日天下相慶葢惡之如此方其豢於富貴聚斂珍
　貨皆為身謀而不為陛下謀也坐失事機二十餘年
　有識痛心夫賢才不用政事不修形勢不立而專欲
　受命於虜適足啟輕侮之心而政墮其計中也万俟
　卨湯思退見之大怒以為虜未有釁而浚所奏乃若
　禍在年嵗間者或笑以為狂湯鵬舉等交章論公名
　係罪籍唱為異議以動國是乞行竄逐謫居永州
陳俊卿間為上言浚忠義且兼資文武可付以閫外臣
　素不識浚聞其失陜服散淮師而許國之心白首不
　渝今􁄽門念咎老而練事非前日浚也願且與一近
　郡以係人心庶緩急可以相及上納其言許浚自便
　俊卿又屢言浚可用尋命浚判建康府
逆亮之斃其餘黨尚據雞籠山而李顯忠兵在沙上浚
　往沙上勞軍以建康激賞犒之一軍見浚以為從天
　而下浚諭顯忠曰聖駕將巡幸到此而賊未退得無
　慮乎
上至建康浚迎謁道左衛士見浚復用至以手加額浚
　見上首言國猶身也元氣充則外邪逺朝廷元氣也
　用人才修政事治甲兵惜財用皆壯元氣之道也上
　嘉納之
上欲付浚以江淮之事已而中止乃命楊存中為江淮
　等路宣撫使虞允文副之中書舍人劉珙不書錄黃
　具論其不可珙子羽子也上謂宰相曰珙之父為張
　浚所知此奏專為浚地爾乃寢存中宣撫之命俾專
　措置至是召存中還而以命浚上既還臨安有勸浚
　求去者浚念舊臣無它在者人心尤以已之去就為
　安危乃不敢言去日治府事細大必親焉出入將相
　三十年素為士卒所畏愛至是復總軍政皆樂為用
浚謂金長於騎我長於步制騎莫如弩衛弩莫如車乃
　令專制弩治車又謂三國以後自北窺南未有不由
　清河渦口兩道以舟運糧葢淮北廣衍糧舟不出於
　淮則懼清野無所得有坐困之勢於是東屯盱眙楚
　泗以扼清河西屯濠壽以扼渦穎人心畢歸精兵可
　集即奏言之又乞多募福建海船由東海窺登萊由
　清河窺淮陽
浚奏言兩淮之人素稱强力而淮北義兵尤為忠勁自
　虜殘虐遑遑無歸臣欲措置御前萬弩營募民强壯
　堪充弩手之人不刺臂面以御前効用為名令結為
　甲隊遞相委保有功同賞有罪同罰於建康置營詔
　從其請兩淮之人欣然願就浚親訓撫之未幾成軍
金人圍海州詔鎭江都統張子蓋往援仍聽張浚節制
　浚為書勉子蓋以功名子蓋即馳赴之遇敵于石湫
　隘子蓋率精鋭先入虜遂大敗引去及奏功浚以去
　嵗淮上功賞之濫乃命統制官以下公共報眀有冐
　濫者重罪之
孝宗即位召公赴行在賜公手書曰朕初膺付托以眇
　然一身當萬機之煩夙夜祇懼未知攸濟公為元老
　宜輔朕初政公其疾驅副朕至意公遂就道至即引
　見上改容曰久聞公名今朝廷所恃惟公賜坐降問
　再四公言人主以務學為先人主之學本於一心一
　心合天何事不濟所謂天者天下之公理而已必兢
　業自持使清眀在躬則賞罰舉措無有不當人心自
　歸讎敵自服上竦然曰當不忘相公之言又奏今日
　便當如創業之初每事以藝祖為法自一身一家始
　以率天下浚見上天錫英武力陳和議之非勸上堅
　意以圖事功且謂新政以人才為急人才以剛正為
　先因疏當今小大之臣有經挫折而不撓論事切直
　者凡十數人薦于上於是除公江淮宣撫使復往江
　上
史浩議欲城𤓰州下公議公謂不守兩淮而守江干是
　示敵以削弱之形怠軍民戰守之氣不若先城泗州
　浩既參政公所規畫浩必沮之
公謂臨幸建康以動中原之心用師淮堧進舟山東以
　遙為呉璘之援上召陳俊卿等問公動静飲食顏貌
　曰朕倚魏公如長城不容浮言搖奪制除公樞密使
　開都督府時虜將富察特黙及偽知泗州大周仁屯
　虹縣都統蕭琦屯靈壁公謂至秋必為邊患當及時
　掃蕩
公上疏謂廟勝之道在人君正心以正朝廷正朝廷以
　正百官正百官以正萬民今徳政未洽宿弊未革願
　發乾剛奮獨斷盡循太祖太宗之法
時命李顯忠出濠州以趨靈壁邵宏淵出泗州以趨虹
　縣公自往臨之軍事利鈍難必乞上以諸葛亮在建
　興六年所上奏置之左右顯忠圍靈壁敗蕭琦宏淵
　圍虹縣降富察特黙大周仁乘勝盡克宿州公恐盛
　夏人疲急召顯忠等還師而上亦戒諸將以持重皆
　未逹偽副元帥赫舍哩志寧率兵至顯忠與戰連日
　未決諜報敵大興河南之兵將至㑹邵與李不相能
　遂引而歸敵亦解去公時在盱眙去宿州不四百里
　傳云敵且至公亟北渡淮入泗州撫將士已乃還維
　揚待罪
上對近臣未嘗名公獨曰魏公每遣使來必令視公飲
　食多寡肥瘠何如其眷禮如此
詔議講和公累疏爭之曰自昔議和之臣始以怯懦誤
　國全身保家其終必至於降葢有草降表以待用而
　隂圖其富貴者矣不可不察已而召公赴行在公沿
　途復上疏爭之且曰自秦檜主和隂懷他志卒成逆
　亮之禍檜之大罪未正而其黨復出為惡臣聞立大
　事者以人心為本今内外之議未決而遣使之詔已
　下失中原之心失將士之心失四海傾慕陛下之心
　他日誰為陛下出力用命哉又曰竊謂徽宗欽宗不
　幸不返此亘古非常之巨變凡在臣庶不如無生且
　八陵痛隔赤子塗炭國家於虜大義若何況夫逆亮
　憑陵移書侮慢邀求大臣坐索壤地其事近在前嵗
　今議者不務力為自强之計因金帥一移書遂遣朝士
　奔走麾下再貽書則又欲遣侍從近臣趨風聽命復
　將裒吾民膏血以奉讐人欺陛下以欵之之名而共
　為和之之實其説固曰吾將欵之而後修吾兵政不
　知使命一遣嵗幣一出國書一正將士褫氣忠義解
　體人心憤怨何兵政之可修又不過曰吾將欵之而
　後理吾財用不知今雖遣使而兵不可省備不可徹
　重之以嵗幣之費虜使之來復有它須何財用之可
　理此可見其欺陛下以欵之之名而實欲行其宿志
　貪其富貴豈復以國事為心哉
先是朝廷遣王之望龍大淵為通命使副公言臣見王
　之望龍大淵之望甚言守備不至臣竊以為金以大
　兵臨我自秋及春凡半年餘見我無備胡不直入徒
　以虛聲迫脇中外往者固不須論今嵗邊防更密坐
　待其來破之必矣及至入見又力陳和議之失上為
　止誓書留使人而令通書官胡昉先往諭敵以泗州
　不可割之意敵械昉等上聞之諭公曰和議之不成
　天也以湯思退與公為左右僕射公仍都督上書聖
　主得賢臣頌以賜之
初議以四月進幸建康公又言當詔之望等還上從之
　幸建康之議思退初不與聞乃與其黨密謀為陷公
　計俄詔公行視江淮自公受任督府且將三年講論
　軍務不遑寢食所招來山東淮北忠義之士以實建
　康鎭江兩軍凡萬二千餘人萬弩營所招淮南壯士
　及江西羣盜又萬餘人要害之地城壁皆築其可因
　水為險者皆積水為堰置江淮戰艦諸軍弓矢器械
　悉備兩年冬金屯重兵十萬于河南為虚聲脇和亦
　有刻日決戰之語將士望金至成大功而金亦知吾
　有備卒不敢動至是公又以宰相來撫諸軍將士踴
　躍思奮金聞公來亦檄宿州之兵歸南京沿邊清野
　以俟淮北來歸者日不絶山東豪傑悉領節度且以
　檄諭契丹金益懼
右正言尹穡論浚跋扈乃罷督府而以錢端禮王之望
　代之湯思退令之望盛毁守備以為不可恃又令穡
　論罷督府官屬馮方又論浚費國用不貲又論乞罷
　浚都督浚亦請解督府詔如其請言者詆浚愈力浚
　留平江上章乞致仕者八上許之上察浚之忠欲全
　其去制除少師判福州
浚行次餘干以家事付栻杓曰吾嘗相國不能恢復中
　原盡雪祖宗之恥即死不當葬我先人墓左葬我衡
　山足矣疾革呼栻等于前問國家得無棄四郡乎且
　命作奏乞致仕而薨
公之學一本天理尤深於易春秋論孟嘗論易疏曰易
　有太極是生兩儀太極一也兩儀三之也分為二而
　七八九六之數成五行之象於是大著又曰天數二
　十有五地數三十凡天地之數五十有五此天地之
　中數也何以知其然葢一三五七九合為天數而天
　數不過五二四六八十合為地數而地數不過五天
　地竒偶合之為十總之為五十有五自然之數皆不
　離中中故消息盈虛之妙闔闢變化之機皆在於我
　而動静莫違焉中其至矣
銘養正書室曰天下之動以正而一正本我有養之斯
　吉道通天地萬化流出精思力行無忘朝夕
為王十朋作不欺室銘曰泛觀萬物心則維一如何須
　臾有欺暗室君子敬義不忘栗栗西山眞徳秀跋曰
　衛武公年九十五矣猶作抑戒以自警曰相在爾室
　尚不愧於屋漏無曰不顯莫予云覯葢耄期不亂如
　此故其没也謂之叡聖武公張公作此銘於易簀之
　際其視武公尤有加焉王公與公均為一代正人故
　其詩與銘大略同㫖後之有志於正心誠意之學者
　當深味之
於本朝大臣最重李文靖公謂近三代氣象又以冦忠
　愍富文忠范文正之事為可法異時歸老山林當作
　三賢堂於弊廬之側庶朝夕想像如見其人也
每訓子及門人曰學以禮為本禮以敬為先又曰學者
　當清眀其心黙存聖賢氣象久久自有見處
嘗作詩曰羣兇用事人心去大義重新天意回解使中
　原無左衽斯文千古未塵埃朱文公跋曰舉大義以
　清中原此公平生心事也觀於此詩可見其寢食之
　不忘然竟不得遂其志可勝歎哉(以後並/文公語)
文公跋公墨帖曰公平生心事無一念不在君親而其
　學又以虛静誠一求之於天為本故其與人言未嘗
　不依於此今觀其所與劉氏書帖詩文可見矣
又曰公在京城中親見二帝北狩皇族係虜生民塗炭
　誓不與虜俱生委質艱難之際事有危疑人方畏避
　則挺然以身任之不以死生動其心南渡以來士大
　夫唱為和説其賢者則不過為保守江南之計夷狄
　制命率獸偪人莫知其為大變公獨毅然以虜未滅
　為巳責必欲正人心雪讐恥復守宇振遺黎顚沛百
　罹志踰金石晚復際遇主義益堅雖天嗇其功使公
　困於讒慝之口不得卒就其志然而表著天心扶持
　人紀使天下之人曉然復知中國之所以異於夷狄
　人類之所以異於禽獸者而得其秉彛之正則其功
　烈之盛亦豈可勝言哉
論誅范瓊曰自靖康後紀綱不振王室陵夷公首唱大
　義率諸將誅傅正彥乘輿返正復論正瓊罪而後國
　法立人心服自武夫悍卒小兒竈婦深山窮谷裔夷
　絶域皆聞公名盎然歸仰忠義之感實自此始也
杜甫詩云艱危須藉濟時才熹思至此不覺感歎濟時
　才分眀難得勉齋問志與才互相發否曰有才者未
　必有志有志則自然有才人多言張公才短然被他
　有志後終竟做得來乃正當
張公才力雖不逮而忠義之心雖婦子孺子亦皆知之
宋子飛言張公謫永州時居僧舍每夜與諸子弟賔客
　盤膝環坐至更定而寢率以為常
或問文公趙張優劣曰若論理㑹朝政進退人才趙又
　較鎭密無踈失若論擔當大事竭力向前則趙不如張
　雖是竭力向前只是他才短慮事疎處多他盡其才
　方照管得若才有些不到處便弄出事來便是難趙
　公也是不諳軍旅之務所以不敢擔當萬一虜人來
　到面前無以應之不若退避耳
　
　
　
　
　
　
　
　
　
　
　
　
　
　
　
　宋名臣言行録别集下卷三
欽定四庫全書
　宋名臣言行録别集下巻四
　　　　　　　　　　　宋　李幼武　纂集
　　　趙鼎
　　字元鎮解州人崇寧五年登科建炎二年為樞密
　　計議遷侍御史又遷御史中丞四年權僉書密院
　　罷提舉洞霄紹興二年除江東安撫大使知建康
　　三年改江西安撫知洪州四年除參政數月遷知
　　院川陜安撫處置使俄改都督川陜荆襄諸軍事
　　未行留為尚書右僕射同中書門下平章事兼知
　　院五年守左僕射六年罷為觀文殿學士浙東帥
　　知紹興七年復左僕射八年加特進罷為浙東帥
　　知紹興又罷為醴泉為洞霄知泉州十年責授秘
　　書監分司西京興化軍居住又責清逺軍節副使
　　潮州安置十四年移吉陽軍十七年卒年六十三
　　淳熙十五年配享髙廟
時金兵在建康築城為度夏計公請遣使督王􁞯進軍
　宣州周望分兵出廣德合邀金歸路及詔劉光世駐
　軍蘄黄牽制湖南賊兵與杜充為聲援并為邀擊之
　計或㑹充於楚泗使金知江左軍衆歸路稍艱必漸
　退軍如尚占臨安建康則乘暑擊之
除御史范宗尹言非故事上曰朕除言官即置一簿攷
　其所言多寡鼎所言四十事已行三十六矣言陛下
　初即位即罷常平官吏蠲免常平錢穀而去嵗復置
　振刷諸司侵支催理民間舊欠人心駭愕物論紛紜
　願罷之復置平糶之法
公言呉越介在一隅非進取中原之勢荆襄左顧川陜
　右視京洛在三國所必爭真帝王之宅也宜以公安
　為行闕而屯重軍於襄陽前為屏翰運江浙之粟資
　川陜之兵經營大業計無出此
頥浩在位顓恣鼎率其屬論之頥浩聞之移鼎翰林鼎
　引司馬光故事以不習駢儷之文不肯就職
鼎僉書樞密院事時宰相未兼樞密同知周望在平江
　鼎以獨員兼總前此兵政悉𨽻御營使司事權既分
　又再經大變文移紛亂鼎檢故事舉行以正西府之
　體
金攻揚州楚州勢亦危鎮撫司趙立遣人告急樞密院
　鼎欲遣張俊往救之俊曰虜方濟師達蘭善兵其鋒
　不可當立孤壘危在旦夕若以兵委之併亡無益鼎
　曰楚當虜衝所以蔽兩淮若委而不救則失諸鎮之
　心俊曰救之誠是但南渡以来根本未固而宿衞寡
　人心易摇此行失利何以善後鼎曰江東新造全藉
　兩浙若失楚則大事去矣是舉也不惟救垂亡之城
　且使諸將殫力不為養冦自封之計若俊憚行臣願
　與之偕往乃詔岳飛掩擊
宰執奏邊事范宗尹曰金未必再渡鼎曰勿恃其不来
　恃吾有以待之也又曰三省常為金不来而為陛下
　拔人材修政事樞密院常為金見侵而為陛下申軍
　律治兵甲即兩得之上曰卿等如此朕復何憂
鼎為江東安撫大使始至建康視事時孟庾韓世忠皆
　駐軍府中多招安强冦鼎為二府素有剛正之風庾
　世忠皆加禮兩軍肅然知懼民既安堵商旅通行焉
初詔李横等直趨京城或徑往長安與宣撫使夾擊江
　西帥趙鼎奏襄陽居江淮上流實川陜衿喉之地以
　横鎮撫誠為得䇿今聞横與牛臯共起兵往東京又
　聞偽齊亦㑹金人及遣李成領衆西去恐縁此紛擾
　不定横烏合之衆將不能禦則決失襄陽川陜路絶
　江湖宸動其害可勝言哉
金偽兵犯襄陽京西招撫使李横以食盡棄城遁欲奔
　荆南以俟朝命其屬趙棄疾閻大鈞等勸使歸朝待
　罪横曰我以烏合之衆所至自謀衣食人皆指為賊
　萬一諸郡不見納奈何二人曰我亦官軍也何至是
　既而鄂帥劉洪道果拒之横大怒欲殺二人皆呼曰
　江西帥趙樞密可歸也横猶未入而公已遣米舟至
　其衆遂安公復以銀犒横之衆且檄黄州守鮑貽遜
　迎勞於境横大喜
有偽宿遷令張澤率其邑二千餘人自拔来歸泗州守
　臣徐宗城納之僉書徐俯以為恐妨和議欲斬澤送
　首劉豫公固爭之乃命澤以官且給閑田處其種於
　淮西
公參政上令公薦進人才公即以朱震范同呂祉陳槖
　呂本中林季仲上之乃詔三省公共隨器任使
鼎除知樞密院川陜宣撫使鼎留身辭以非才上曰四
　川之地半天下盡以付卿卿便宜黜陟専之可也時
　呉玠已除宣撫副使鼎奏曰臣之此行與呉玠為同
　事或當節制之上悟遂除都督川陜諸軍事鼎又奏
　曰荆襄四川後門勢須兼領上以為然遂兼都督川
　陜荆襄諸軍命下之日識者相謂曰只此一着已自
　過人
鼎將行奏云陛下軫念西陲宵旰以圖勞来安輯之方
　故遣大臣往將使指是宜上下戮力以寛君父之憂
　汲汲惶惶協濟厥事若但為僥倖嘗試之圖其實何
　補今臣備員督府近在闕庭施置之間已多齟齬所
　謂兵者不滿數千半皆老弱不勝甲胄疲癃跛倚吁
　笑可憐所賫金帛至為微少猶控顔􁏏懇㡬同乞丐
　薦舉士人皆憚逺適面得睿㫖令除京局薦章甫上
　彈奏已行令臣意氣憂沮舉措畏忌退視賔僚有􁂦
　面目士大夫間或笑其單弱或憂其無成皆謂事大
　體重有名無實若臣一身亦何足道顧國事安危不
　知安在今孤踪逺去君門萬里若或更加沮抑臣亦
　何能自辯
公自入參與將論防秋大計獨張浚曰避當何之惟向
　前一步庶可脱當列天下兵守平江却徐為之公曰
　公言避非策是也以天下兵守一州之地非也公但
　堅向前之議足矣葢公隂有所處故每日留身必陳
　用兵大計上意已悟又使俊密為之助至是決意親
　征留公不遣入蜀以公久有此議故也公以俊為助
　者乃冦莱公約髙瓊之意葢統兵官不與同謀必參
　差則公之䇿逺矣
公奏禀朝辭上曰卿豈可逺去當相卿付以今日大計
　時獨給事中孫近直學士院時傳鎖院莫知為誰明
　日拜公右相朝士相慶
上謂輔臣曰朕為二聖在逺生靈久罹塗炭屈已請和
　而金復肆侵陵朕當親總六軍往臨大江決於一戰
　鼎曰累年退避敵情益驕今親征出於聖斷將士皆
　奮決可成功臣等願效區區亦以圖報上因曰伐蔡
　之功亦憲宗能斷也乃詔張俊所部往援韓世忠又
　令劉光世移屯建康定日起發光世密遣屬官告鼎
　云相公本入蜀有警乃留何故與他負許大事世忠
　亦謂人曰趙丞相真敢為者鼎聞之恐上意動搖復
　乘間言今日之勢若金兵渡江恐其别有措置不如
　向時尚有復振之理戰固危道有敗亦有成不猶愈
　於退而必亡者乎且虜偽俱来以吾事力對之誠為
　不侔然漢敗王尋晉敗苻堅特在人心而已自詔親
　征士皆鼓勇陛下養兵十年正在今日由是浮言不
　能入矣
金於滁上造舟有渡江之意鼎密陳今日之舉雖天人
　咸助然自古用兵不能保其必勝計當先定事至即
　應之庶不倉卒萬一金人渡江陛下當親總衞士趨
　常潤督諸將乘其未集併力血戰未必不勝或遏不
　住則由他道復歸臨安堅守呉江彼亦安能深入臣
　與張浚分糾諸將或腰截或尾襲各據地利時出擾
　之必不使之自肆如前日也惟不可聞渡江便退即
　諸將各自為謀天下事不再集矣殿帥劉錫神武中
　軍統制楊沂中見鼎曰探報如此駕莫須動鼎曰偽
　虜已渡方遣二君率兵趨常潤併力一戰以決存亡
　更無他術錫等同聲曰相公可謂大膽鼎曰事已至
　此不得不然二君隨駕之親兵也緩急正賴為用豈
　可先出此言錫等慚懼而退朝論謂鼎勸上親征固
　難而此時不動尤為難也
上曰數年以来廟堂玩習虛文而不明實効侍御給諫
　搜剔細務而不知大體故未能濟艱難非朕夙夜留
　心治軍旅備器械今日賊騎侵軼何以禦之鼎曰臣
　等敢不竭駑鈍以副陛下責實之意時松江既有備
　商賈往来自如通泰出納鹽貨如故上見士氣大振
　捷音日聞欲渡江與賊決戰鼎曰退即不可渡江非
　䇿也虜兵逺来利於速戰豈可與之爭鋒兵家以氣
　為主三鼓即衰矣姑守江使不得渡徐觀其勢以決
　萬全且豫猶不親臨豈可煩至尊與逆雛決勝負哉
公薦張浚可當大事顧今執政無如浚者陛下若終不
　棄必於此時用之乃詔浚知樞密院事浚見鼎曰此
　行舉措甚當既又聞鼎諫上渡江決戰之行亦深歎
　服
上曰臺諫論事雖許風聞要須審實如排擊人才豈無
　好惡若果務大體不指擿纎瑕細務强置人於過豈
　惟隂德不淺亦可以銷刻薄之風成忠厚之俗曰聖
　訓廣大如此言事官宜奉以周旋也
上謂宰執曰恢復之圖所宜愛日仍先求人才有人則
　天下之事無不舉然用人才要在進君子退小人鼎
　曰臣待罪宰相為陛下别君子小人用之乃其職也
　敢不奉詔
上曰大臣不公何以服衆鼎曰茍為不公則賞雖厚人
　不以為恩罰雖嚴人不以為威上曰今日朕親總六
　師正當公示賞罰
二月回鑾始議定浚以右揆出使湖外平楊么鼎陞左
　揆方鎖院之夕鼎密啓曰宰相無不統不必専以邊
　事乃為得體暨兩制出浚獨以軍功及専任邊事為
　言上既以邊事付浚而政事及進退人才専付於鼎
　矣
喻樗語録曰時趙張二公相得人固知且並相樗獨以
　謂且作樞使同心同德亦何不可他日趙退則張繼
　之説一般話行一般事用一般人如此則氣道長若
　同相議論有不合或當去位則一番更政必有參商
　是賢者自相戻也已而其事亦稍如此
公嘗曰用人所以立國吾豈敢久居相位至於立國規
　模則當為逺計也於是以政事之先後及人材所當
　召用者密條而置座右一　一奏禀以次行之公謙沖
　待士犯顔敢諫凡内降恩澤多奏格不行號為賢相
　然深喜程頥之學朝士翕然嚮之時有言今托稱伊
　川門人者却皆進用如選人桐廬喻樗真其人也乃
　不見知是月公始薦樗改官除正字誥詞曰頃窮西
　洛之淵源遂見古人之大體中書舎人王居正行也
　樗以此頗為衆所嫉胡安國亦師頥者也聞之以為
　西洛淵源古人大體雖其高弟游酢楊時謝良佐諸
　人尚難言之而况樗耶乃敢托於詞命以妄褒借識
　者憂之居正未㡬遷兵侍於是有伊川三魂之目以
　公為尊魂居正為强魂言其多忿也故工部侍郎楊
　時為還魂言其身死而道猶行也既而正字張嵲遂
　以元祐中五鬼配之
鼎嘗入見上自外移竹栽入内奏事畢亟往視之方興
　工於隙地鼎問孰主其事曰入内髙品黄彦節也鼎
　即呼彦節責之曰頃嵗艮嶽花石之擾皆出汝曹今
　將復蹈前轍耶勒軍令狀日下罷役翌日鼎入對上
　改容謝之
詔參政沈與求孟庾並兼樞密院鼎曰仁宗時陜西用
　兵宰臣兼樞密臣既以宰相兼治院事而參知政事
　之臣并令兼權則事歸一體無前人所謂密院調兵
　而三省不知三省財竭而密院用兵不止者矣上曰
　往時三省密院不同班進呈是以事多不相闗白然
　朝廷論議豈有帷幄三大臣不與聞者
時張浚視師江上以行府為名鼎居中總政表裏相應
　然浚所行之事並有闗三省樞密者庾與求皆不能
　平曰三省樞密乃奉行行府文書耶明年相繼以疾
　求出
御書尚書賜鼎曰尚書所載君臣相戒勑之意所以賜
　卿政欲共由此道以成治功耳又書車攻詩宣示宰
　執鼎等入謝上曰車攻宣王中興之詩今當與卿等
　夙夜勉勵以修政攘夷鼎等曰陛下游神翰墨之間
　不忘恢復臣等敢不自勉
初禁衞諸軍遇赦轉員其法甚備自中原俶優軍營紛
　亂排轉不行諸將所總嵗嵗奏功而天子親兵久無
　陞遷之望鼎請據三衙見管人數彷彿舊例立為轉
　員之法
上曰范温帶来京東民兵較所給春秋特支衣絹一匹
　昨日令中書引見頗有藍縷者朕出内帑絹二千匹
　賜之公等曰陛下内帑物非承平時比每推以賜將
　士此盛德也上曰朕宮中未嘗妄費雖内帑所有不
　多専用以激犒將士而已
時貴州防禦使從王從瑗在宮中上嘗以語宰執曰此
　子天姿特異儼如成人朕親自教之讀書性甚强記
　至是鼎得㫖造書院於行宮門内以為資善堂欲令
　就學上曰朕年二十九未有子然國朝自有仁宗故
　事今未封王止令建節封國公似合宜以朕所見此
　事易行而前代帝王多以為難鼎曰自古帝王以為
　難而陛下行之甚易此所以莫可跂及也上曰藝祖
　創業至勤朕取子字行下子鞠於宮中庶仰慰祖宗
　在天之靈孟庾曰陛下念藝祖創業而聖慮及此帝
　王所難之事也遂加保慶軍節度封建國公
一日上語鼎曰欲令瑗出閣選官教之且就禁中致學
　館便建資善堂庶㡬正當所差官亦有名仍一依皇
　子建節除國公鼎乃與同列議選范沖朱震為翊善
　朝論以二人為極天下之選上亦嘗謂鼎曰前日臺
　諌因對語及資善之建皆曰朱震范沖天生此二人
　為今日資善之用可謂得人矣
地震詔罪已求言上曰故事當避殿減膳今只一殿而
　常膳甚薄更減亦何害鼎曰此文具耳應天當修人
　事今費用大而科歛煩此最傷和氣者也
營田官王茀候對上望見之謂宰執曰當詳諭茀令竭
　力久任若一二年間營田就緒庶可少寛民力朕昨
　在㑹稽嘗書趙充國傳以賜諸將若早得數年今已
　獲其利鼎曰為國根本之計莫本於此上曰然茀既
　對乞江淮守令皆久任上又謂宰執曰朕昔為元帥
　時嘗見州縣官説在官者以三年猶且一年立威信
　一年守規矩三年則務收人情為去計矣况今以二
　年為任乎雖有緝治之心葢亦無暇日矣茀所論甚
　當宜舉行之
鼎上神宗實録五十巻舊文以墨新修以朱刪出以黄
　自後進書率如此例
上謂宰執曰民窮為盜多縁守令不良以擾之若安其
　田里肯為盜乎卿等當留意擇守令庶㡬百姓樂業
　鼎曰臣等敢不躬聖訓
上又曰淮北之民强負而至朕為民父母豈可使其失
　所可賦田予之更加優恤以廣招来之路公曰彼乍
　歸無所居尤當賑助之
上曰邦用匱乏茍有一毫可以節省亦當行之朕宫人
　僅給使令然昨日亦復揀三十人出之鼎曰節省之
　道始自宮庭此陛下盛德事也
有親從官趙勝自金國逺歸言二聖萬福上悲咽不自
　勝鼎曰願少寛聖慮强於身治天必悔禍二聖終有
　還期也
自南渡以来百司日有申明皆臨時裁決初無定制三
　省樞密尤為叢冗至是鼎約以中制立為定法付之
　有司遵守而行吏不得為姦矣
上與宰執論治體因曰治天下之道在必賞必罰而已
　淫刑以逞固不可茍有罪豈可以不刑鼎曰近時贓
　吏雖不棄市亦杖脊刺配且殺人者死古今常法比
　年皆從貸例聖人以謂罪疑惟輕既無所疑何為而
　貸貸有罪則犯者愈衆而善人咸被其禍矣
初張浚奏江上諸軍精强非前日之比宰執進呈鼎曰
　承平時陜西並邊兵亦未必如此皆陛下累年緝治
　之力
内侍盧公裔致仕在蜀中自請赴行在上謂宰執曰斯
　人極不良今若歸内侍省必欲侵外事若與外任必
　陵同列只宜祠觀朕宮中小黄門數十輩聊備洒掃
　趨走近上者亦有數未嘗假以權也每觀漢唐及近
　時之變不得不防微杜漸公曰聖慮及此天下之幸
上謂宰執曰馮益頗與外事侵不可長令與宫觀日下
　出門於是鼎等再三賀上威斷上曰朕待此曹未嘗
　不盡恩意然纔聞過失亦不少貸也先是劉豫掲榜
　山東妄言益遣人收買飛鴿因有不遜之語知泗州
　劉綱得而上之張浚請斬益以釋謗上未許鼎曰益
　事誠曖昧然疑似間有闗國體若朝廷畧不加罰外
　議必謂陛下實嘗遣之有累聖徳不若暫解其職姑
　與外祠以釋衆惑上欣然出之浚意未決鼎曰自古
　欲去小人者急之則黨合而禍大緩之則彼自相擠
　今益罪雖誅不足以快天下然羣閹恐人君手滑必
　力争以薄其罪不若謫而逺之既不傷上之意彼但
　見奪職責輕必不致力營救又幸其去位必以次規
　進安肯容其復入耶若力排之此輩側目吾人其黨
　愈固而不可破矣浚乃服
時久不雨上以為念謂宰執曰昨晚甚有雲氣朕焚香
　密禱過二更雲氣散方退鼎曰陛下憂勤如此天必
　重祐
先是國子監丞張戒上書㡬八千言自謂恐忤聖意上
　謂宰執曰朕熟覽之其憂國愛君之心誠可嘉又曰
　咸言朕有仁宗守成之徳而不知太祖創業之志此
　言良是朕見仁宗在位四十二年德洽民心至今天
　下誦之朕心仰慕如堯舜文武故當立政用人之事
　朕嘗置在左右朝夕以為法至於太祖以神武創業
　朕不及也鼎曰陛下以仁宗為法此乃中興之基至
　於太祖創業艱難願陛下常留聖慮則施之行事自
　然若符節矣
自南渡以来國計所賴者惟鹽每因闕用即改新鈔以
　幸入納之廣苐茍目前不知利權悉為商賈所持去
　年冬鼎立對帶之法商賈聽命而鹽法遂為定制除
　去積年之弊是秋加以出剰立為分數許人納不對
　帶二法並行出入有常源源不絶始不為巨猾所制
　矣
戶部言知閣門事潘永思添破食錢不應法上謂宰執
　曰若於法不可亦無如之何鼎曰知閣門官惟永思
　與韓恕二人恕已横行故俸差厚永思官小月得四
　十餘緡所以用不足上曰永思輩端坐得此亦足矣
　今戚里官皆不過小使臣方國家艱難之時且留爵
　禄以賞戰士於是鼎等再三稱道聖徳
上諭鼎曰資治通鑑首論名分至於其間去取皆有益
　於治道觀此書則知司馬光雅有宰相器識若唐鑑
　止可為諫書耳
先是楊沂中奏捷鼎即求去上不許鼎因曰臣初與張
　浚如兄弟近因呂祉輩離間遂爾暌異今同相位勢
　不兩立陛下意在恢復當以兵事為重今浚成功淮
　上其氣甚鋭當使展盡底藴以副陛下之志如臣但
　奉行詔令經理庶務而已浚當留臣當去其勢然也
　浚朝夕還朝俾臣奉身而退則同列之好俱無所傷
　他日或因物議有所去留則俱失之矣
公在越惟以束吏恤民為務每言不束吏雖善政不能
　行葢除害然後可以興利易之豫利建侯行師謂建
　侯行師乃所以致豫解公用射隼於髙墉之上謂射
　隼而去小人乃所以致解鼎之學得於易者如此至
　是姦猾屏迹又場務利入之源不令侵耗財賦遂足
張浚求去上問可代者浚不對上曰秦檜如何浚曰近
　與共事始知其闇上曰然則用趙鼎令浚擬批召鼎
　檜謂必薦已退至都堂就浚語良久上遣人趨進所
　擬文字檜錯愕而出浚始引檜共政既同朝乃覺其
　包藏觀望故因上問及之
鼎至屢辭且䟽言進退人才乃其職分今之清議所與
　如劉大中胡寅呂本中常同林季仲之徒陛下能用
　之乎妬賢黨惡如趙霈胡世將周祕陳公輔陛下能
　去之乎陛下於此或難則臣何敢措其手也昔姚崇
　以十事獻之明皇終致開元之盛臣何敢望崇而中
　心所懐不敢自隠惟陛下擇之
馮康國乞補外鼎奏自浚罷黜蜀中士大夫皆不自安
　今留行在所㡬十餘人往往一時遴選臣恐臺諫以
　浚里黨或有論列上曰朝廷用人止當論才不才頃
　臺諫好以朋黨罪士大夫如罷一宰相凡所薦引不
　問才否一時罷黜此乃朝廷使之為朋黨非所以愛
　惜人才而厚風俗也鼎等頓首謝
公再相已踰月未見所施朝士或以此責之公曰今日
　事如久病虚弱之人再有所傷元氣必耗惟當靜以
　鎮之若大作措置煥然一新此起死之術也張徳逺
　非不欲有為而其効如此亦足以為戒矣
鼎上重修哲宗實録以書成加特進呂本中草制有曰
　謂合晉楚之成不若尊王而賤霸謂散牛李之黨未
　如明是而去非惟爾一心與余同德檜以為破和議
　深恨之
朱震卒上曰楊時既物故胡安國與震又亡同學之人
　今無存者朕甚惜之鼎曰尹焞可繼震震亦嘗薦焞
　代資善之職但焞微聵恐教兒童費力俟國公稍長
　則用之
鼎因論及南兵可教張守曰只是格尺不及耳上曰人
　猶馬也馬之能行不在大故兵無南北顧所以用之
　如何爾春秋時申公巫臣通呉於上國遂霸諸侯項
　羽以江東子弟八千横行天下以至周瑜之敗曹操
　謝𤣥之破苻堅皆南兵也
上數令張浚盡以舟師分布控扼然後引兵渡江鼎曰
　淮西寂然無警似不必爾外間便謂朝廷棄淮西矣
　當一向勿顧不發一兵彼未必敢動上以為然
初劉豫軍既遁張浚復還建康淮西一帶無軍馬朝論
　紛紛臺諫交章以為淮西無備可憂鼎獨顯言於衆
　曰今行朝握精兵十餘萬使冦直臨江岸吾無所懼
　惟是安静不動使罔測渠未必敢窺伺何至自擾擾
　如此儻有他虞吾當身任其責俊軍久在泗上勞役
　苦甚還未閱月居處種種未定仍遽使之復出不保
　其無潰亂也鼎欲使俊出不意徑趨壽春取其城措
　置已定㑹金廢豫乃已淮上卒不遣兵竟亦無事
鼎言人多謂中原有可圖之勢宜便進兵恐異日咎今
　失此機㑹乞召諸將上曰不須恤此今須與金議和
　梓宫與太后淵聖皆未還若不與和無可還之理
呉國長公主入見留宮中三日仍為駙馬都尉潘正夫
　求恩數上語之曰官爵豈可私予人須與大臣商量
　況今日多事未暇及此時當極暑上每正衣冠伴之
　飲食葢主乃哲宗之女上之姊也上以語宰執鼎曰
　陛下行家人之禮雖盛暑不廢至於官爵則不以私
　予此帝王之公也
詔修徽宗實録以公兼提舉公奏曰先帝以仁厚之徳
　涵養天下㡬三十年其間法令有未盡者皆出於羣
　臣貪功冐賞之私而有司壅於上聞非先帝本意也
　劉大中宣和初知如臯縣時有㫖即隠者徐神翁所
　居建為觀而觀基包士民墳墓甚衆大中顧有司不
　能決乃具圖申省且束裝待罪泊取㫖先帝愕然曰
　豈可發民墳墓即詔移之别地則知當時有不便於
　民者使悉知未有不改之者此羣臣之罪蔡京為之
　首也上深然之以至泣下公又曰崇觀之失不歸之
　蔡京使何人任責今士大夫力主京者皆厚私恩而
　薄祖宗之仁也願陛下深察之
上謂宰執曰朕思安民之道無過擇監司郡守可令侍
　從官公舉仍不限員數中書置籍朕亦書之屏風置
　諸左右已差下不任職無他過者與自陳宮觀公議
　亦必以為是也鼎曰陛下不忘百姓如此上又曰贓
　吏一身取錢爾謬吏為州為縣一州一縣之吏取錢
　其害民甚於贓吏也鼎曰聖論曲盡其理秦檜曰向
　令侍從舉知縣而有互舉其子者其子又皆不肖貪
　贓上曰侍從朕之所取信也而欺如此朕當時若知
　當竄之嶺表卿等可諭諸侍從須妙選可為者使實
　恵及民他日朕當賞其知人鼎等曰謹奉聖訓
公奏淮東宣撫韓世忠保明統制官許世安功賞事上
　曰世安勇雖不如呼延通而曉事過之平居議論多
　有補於世忠時通亦𨽻世忠軍上駕馭諸將至於偏
　禆亦知其才之所長葢照臨如此
上謂宰執曰有備無患縱使和議已成亦不可弛兵備
　公曰假使虜人與我河南地亦須嚴江南
金烏凌阿思謀来上謂宰執曰館待之禮宜稍厚若早
　遂休兵免令赤子肝腦塗地此朕之本意也鼎曰用
　兵所費比之管待殊不侔矣上曰若無軍旅之事使
　朕専意保民十數年豈不見効鼎曰陛下此言神明
　感格必有早定之期矣思謀等見上執禮甚恭且欲
　以客禮到都堂見宰執鼎接之如見從官之禮
侍御史蕭振本鼎所薦後因秦檜引入臺時欲講和劉
　大中與鼎合議以為不可檜怒令振劾去大中欲以
　摇鼎大中既出振謂人曰如趙丞相不必論葢欲其
　自為去就也時檜力勸上議和鼎持不可繇是卒罷
　鼎入辭從容奏曰臣昨罷相半年蒙恩召還已見宸
　衷所嚮與向来稍異臣今再辭之後人必有以孝悌
　之説脇制陛下矣臣謂凡人中無所主而聽易惑故
　進言者得乘其隙而惑之陛下聖質英邁洞見天下
　是非善惡謂宜議論一定不復二三然臣甫去國已
　稍更改如修史本出聖意非羣臣敢建言而未㡬復
　修此為可惜臣竊觀陛下未嘗容心特既命為相不
　復重違其意故議論取舎之間有不得已而從者如
　此則宰相政事非陛下政事也
御筆防禦使璩建節除國公執政聚議副樞王庶大言
　曰並后匹嫡古以為戒鼎謂檜曰鼎前負曖昧之謗
　今不敢奏須公開陳檜無語翌日鼎奏曰今建國在
　上兄弟之間恩數宜少異又曰建國名雖未正天下
　之人皆知陛下有子矣以前後恩數並同皇子又昨
　幸平江及謁太廟兩令建國扈蹕國人見者咨嗟歎
　息此社稷大計蒼生之福也至於外間稱呼之語陛
　下豈不聞之臣身為上相義當竭忠以報陛下在今
　日禮數不得不異葢以繫人心不使之二三而惑也
　後數日劉大中奏事亦以為言命遂寢檜亦嘗留身
　不知所説何事及鼎上章解機務上曰前日所議建
　滎國公乃知檜所奏不然也
王庶謂鼎曰公欲去早為庶言鼎曰去就在樞密鼎豈
　敢與鼎行秦檜乞同執政往餞乃就津亭設筵鼎至
　即一揖登舟而去自是檜益憾之
公自泉州罷歸紹興上書言時政檜忌公復用乃令中
　丞王次翁論公近聞邊報喜見眉間幸時有警規圖
　復用直抵近輔畧不避嫌門下黨與往来臨安鼓惑
　衆聽又論公在靖康末結王時雍薦之張邦昌遂受
　偽命為京畿憲退而語人有親奉王音之語又嚮以
　元樞都督荆襄未㡬拜相而乾沒官錢十七萬緡章
　三上責散官興化軍居住諌議何鑄論公罪重罰輕
　移漳州次翁又彈擊不已責置潮州
中丞詹大方論公移吉陽軍時公子汾力乞侍行公不
　忍使之以無罪而俱死瘴地手批付之曰紹聖初呂
　微仲謫嶺南惟一子景山愛之不令同行而景山堅
　欲從去不可却既至䖍將過嶺呂顧其子泣曰吾老
　矣罪如此萬死何恤汝何罪欲俱死瘴郷耶我不若
　先死使汝䕶喪而歸吾猶有後也遂縱飲而死吾不
　令汝侍行亦呂之意微仲大防字也
公在吉陽三年門人故吏皆不敢通問廣帥張宗元時
　遣使渡海以醪米遺之檜令本軍月具存亡申省公
　知之遣人呼其子至謂之曰檜必欲殺我我不死一
　家當誅惟我死爾曹無患乃不食而卒四方人聞之
　有泣下者
汾䕶喪歸葬於衢州守臣章傑知中外士大夫平時與
　公有簡牘往来至是又擕酒㑹葬意可為竒貨乃遣
　兵官下縣同縣尉翁蒙之以搜私釀為名馳往掩取
　復疑蒙之漏言濳戒左右伺察之蒙之書片紙走僕
　自後垣出密以告汾趣令盡焚篋中書及弓刀之屬
　比官兵至一無所得公之家賴以紓禍
公嘗謂其客方疇曰自鼎再相除政府外所引從官如
　常同胡寅張致逺張九成潘良貴呂本中魏矼皆有
　士望異日決可保其無他疇曰願公徐觀之公曰此
　等人才如何變得其後諸賢流落之久皆壁立萬仞
　雖死不變疇始信公之能知人也
戊午嵗張九成為禮侍呂本中為中書同見檜檜曰大
　抵立朝須優游委曲乃能有濟九成答曰未有枉已
　而能正人者也檜為變色及公罷相居㑹稽門人方
　疇為言檜語因曰秦檜亦今之賢者安得有此怪論
　公曰此南方之所謂賢者北方之所謂賢者必不爾
　也疇曰公既知之安得薦之於上乎公曰張徳逺罷
　相之後鼎再相上曰卿還朝見在政府去留惟卿意
　鼎曰檜不可令去一日檜留身下殿有喜色謂鼎曰
　檜適求去上云公自知檜令檜與公商量鼎握檜手
　曰吾輩當以國事為心也檜由是安迹葢行止非人
　所能為也至是疇黙數檜再専國政十有八年士大
　夫死於其手者甚多則公言非人所能為信哉
或問朱文公中興賢相皆推趙忠簡如何曰看他做来
　做去亦只是王茂𢎞規模當時廟論大槩主和議使
　當國久未必不出於和但就和上須有些計較如嵗
　幣稱和疆土之類不至一一聽命如秦檜老草和了
　
　
　
　
　
　
　
　
　
　
　
　
　
　
　宋名臣言行録别集下巻四
欽定四庫全書
　宋名臣言行録别集下巻五
　　　　　　　　　　　宋　李幼武　纂集
　　　宗澤　忠簡公
　　字汝霖婺州人元祐六年登進士第累遷朝奉郎
　　靖康元年知磁州加祕譔虜䧟京詔為兵馬副元
　　帥康王即位加徽猷待制知襄陽府又知青州李
　　綱薦為東京留守加延康殿學士加資正殿學士
　　建炎二年七月除門下侍郎兼御營副使東京留
　　守命未下而訃聞詔贈觀文殿學士進六官年七
　　十
斡里雅布犯慶源府趨大名由李固渡濟河康王搆奉淵
　聖詔使其軍議和王雲副之王既出城雲曰京城樓
　櫓天下所無然真定城髙此㡬倍金人使雲等坐觀
　一時辰破之此雖樓櫓如畫亦不足恃也王不答公
　初為宗正少卿嘗論列宰相非其人宣撫副使提兵
　不進并劾雲張皇賊勢仍乞邢洺磁相趙五州各養
　精兵二萬冦至一郡則四部相應上善之雲至京上
　以章示之雲憾公王至磁公以守臣迎謁雲因責公
　曰公前日見劾何也公曰如公固不足劾大抵張皇
　敵勢者天下所共疾何獨我哉公説王曰兵皆在山
　村急則召至殊不費糧磁人遮王馬諌母北去從臣
　皆勸王囬相州㑹京師使人齎蠟詔命王為兵馬大
　元帥公副之速領兵入衞王捧詔嗚咽軍民感動王
　發相州渡河至大名公部二千兵至請進師直趨開
　德解京城之圍汪伯彥等執講和之説請王移軍東
　平王遂東去公請自領兵至東平許之公進屯開德
　揚聲大元帥在軍中壬申王已約諸路兵合而東平
　去京師差逺與幕屬議進屯濟州癸未公帥兵至韋
　城與金大戰敗之王奏除公徽猷閣待制時使臣曹
　勛自河北竄歸進道君皇帝御札曰便可即真来救
　父母王慟哭拜受於是濟之父老請王即位於濟公
　言且開府於南京乃祖宗受命之地取四方中運漕
　尤易
公先在磁州屢乞㑹兵奪李固渡以斷賊路衆議不可
　公乃自遣其將秦光弼張徳領兵趨渡至安城縣敵
　騎千餘人過北城二將出西門夾擊之敵潰斬首數
　百級併獲其齎糧㑹帥府移文約赴大名遂還師先
　諸軍至康王大悦公乞進兵援京師伯彥等以公為
　狂譎不情公亦詆伯彥等為失䇿公曰金人狡計百
　端豈可深信當速進兵直詣都城苐言兵民欲見君
　父既兩國通和可亟退師如敵有詭謀即援兵已到
　無能為也伯彥等執和議不可破公遂自請兵王許
　之
澤自朝廷狥金意遣曹輔往河北迎康王何㮚請上於
　輔衣屑礬書詔以傳密㫖輔言不見王而還金人又
　促再遣張澂以蠟封詔行澂至開德語諸將未可進
　兵公怒命將士射之澂與同行金人俱遁公約諸帥
　㑹兵五旬無一人至者公奮願擊敵引諸將議之陳
　淬曰敵方熾未可輕舉公怒將斬之諸將羅拜乞貸
　淬効死乃命淬當先以贖過遂進兵未十里與金遇
　出金不意敗之於長垣澤既敗金遂得韋城縣金欲
　夜襲澤澤知之日暮移軍南華賊果至得空壁大驚
　自是不復出澤在軍中與士卒同甘苦故人樂為用
　澤為書與諸道勤王帥勸督兵入援趙楙范訥皆以
　為狂言不答
澤自南華遣兵過大溝河襲金又敗之時四方勤王之
　師只留近甸惟澤力戰澤得金所掠人謀引兵渡河
　據金歸路而對壘諸寨一夕解去澤號慟即自臨濮
　引兵趨滑州抵大名而勤王之兵無一人至者又知
　張邦昌僭位擬先行誅討乃將所部復還屯衞南復
　貽書遺康王言今日國之存亡在大王行之得其道
　耳所謂道者有五一曰近剛正而逺柔邪二曰納諫
　諍而拒謟諛三曰尚恭儉而抑驕奢四曰體憂勤而
　忘逸樂五曰進公實而退私偽澤謂所親曰怨結王
　之左右矣不恤也
公聞濳善等復倡和議上䟽言河之東北陜之蒲解此
　祖宗基命之地奈何輕聽姦邪附賊張皇之言遂自
　分裂是欲蹈東晉既遷之覆轍列王者一統之緒為
　偏霸耳臣雖駑怯當躬冐矢石為諸將先上壯之公
　至南都見李綱與之語國事公慷慨流涕時開封尹
　闕綱為薦公上許之公至京時盜賊縱横公下令曰
　為盜者贓無輕重並從軍法由是盜賊屏息人情粗
　安
有金使牛太監等八人以使偽楚為名直至京師公時
　即白留守械係之且以聞於朝
有詔迎太廟神主赴行在仍命公移所拘金使於别館
　公上奏曰臣不意陛下復聽奸臣之語浸漸望和為
　退走計營繕金陵奉元祐太后仍遣官奉迎神主棄
　河東河北淮南陜右七路生靈如糞壤草芥畧不顧
　惜又令遷金使别館優加待遇不知二三大臣於賊
　人情欵何其厚而於國家訏謨何其薄也臣必不敢
　奉詔詔答曰卿彈壓强梗保䕶京城深所倚仗但拘
　留金使未達朕心公猶不奉詔又請上囘鑾詔賜公
　襲衣金帶
汪黄等皆忌公欲罷之中丞許景衡言得宗澤方能保
　東京有東京行在始安枕上悟封所上章示公公賴
　以安
公累表請上還京公募義士守京城且造決勝戰車千
　餘乘用五十有五人運車者十有一執器械輔車者
　四十有四周旋曲折可以應用又據形勝立三十四
　壁於城外駐兵數萬公往来按試之周而復始㳂大
　河鱗次為壘結連兩河山水寨及陜西義士開五丈
　河以通西北商旅京畿瀕河七十二里命十六縣分
　守之縣皆開濠深廣丈餘於其南植鹿角又團結班
　直諸軍及民兵之可用者乃上表畧曰今金人尚熾
　羣盜繼興比聞逺近之驚傳已有東南之巡幸此誠
　王室安危之所係天下治亂之所闗恐增四海之疑
　心謂置兩河於度外因成解體未諭聖懐不報公遂
　抗䟽極言京師祖宗二百年基業陛下奈何欲棄之
　以遺海陬一狂虜每䟽奏上以付中書省汪黄皆笑
　以為狂張慤獨曰如澤之忠義若得數人天下定矣
　二人語塞
金分三道入冦一犯滑州公聞之曰滑衝要必爭之地
　失之則京城危矣欲自往救之張撝請行公大喜即
　以鋭卒五千授之撝至滑與金迎敵衆且十倍諸將
　請少避其鋒撝曰退而偷生何面目見宗元帥公遣
　王宣以五千騎往援未至撝再戰死之後二日宣至
　滑與金大戰金夜濟河復邀擊之殺傷甚衆公即命
　宣知滑州金以宣善戰不敢犯其境乃遣兵自鄭州
　抵白沙距京纔數十里都人甚恐公方與客對奕僚
　屬請議守禦之䇿公不應諸將退布部伍徹吊橋披
　甲乘城都人益懼公聞之命解甲歸寨曰何事張皇
　時公先遣劉衍劉逵各將車二百乘戰士二萬人在
　鄭滑間又選精鋭數千助之下令張燈如平時民始
　安堵
公又遣部將李景良閻中立郭俊民領兵萬餘趨滑鄭
　與金大戰為金所乘中立死之俊民降金景良以無
　功遁去公捕得謂曰勝負兵家之常不勝而歸罪猶
　可恕私自逃遁是無主將也即斬之既而俊民與金
　將史姓者及燕人何祖仲直抵八角鎮都巡丁進與
　之遇生獲之金令俊民持書招公公謂俊民曰汝失
　利就死尚為忠義鬼今乃為金游説何面目見人耶
　捽而斬之謂史姓曰上屯重兵近甸我留守也有死
　而已何不以死戰我而反以兒女語脇我耶又斬之
　謂祖仲本吾家人脇從而來豈出得已解縛而縱之
　諸將皆服
有王䇿者本遼舊將善用兵金以千餘騎付之往来河
　上公遣王師正擒之釋縳解衣坐之堂上為言契丹
　本我宋兄弟之國汝何不悟義協討䇿感泣誓死以
　報公時引䇿與語䇿具言金之虚實公又益喜大舉
　之計遂決
公遣判官范延世奉表請上還京且曰京師乃太祖太
　宗一統之本根願以祖宗二百年基業為意早賜囘
　鑾則天下皆知一人来歸盜賊屏息讎敵寢謀臣若
　誤國一子三孫甘被顯戮此乃公第十三表也上答
　詔諭以旦夕北歸之意公復上表謝
公招撫河南羣盜聚城下又募四方義士合百餘萬糧
　支半嵗又聞兩河州縣金兵不過數百餘皆脇使易
　服日夜望王師之来即召諸將約日渡河諸將皆掩
　泣聽命乃累䟽請上還京且請修龍德寳籙宮以備
　奉迎二帝上遣中使賫詔茶藥撫諭
公初去磁以州事付兵馬鈴轄李侃將校郭進作亂統
　制官趙世隆與進殺侃至是與其弟世興將三千人
　来歸將士頗疑之世隆入拜公面詰之世隆辭服公
　笑曰河北䧟沒而吾宋法令上下之分亦䧟沒耶命
　引出斬之時衆兵露刃於庭世興佩刀侍側左右皆
　懼公徐語世興曰汝兄犯法當誅汝能奮志立功足
　以雪恥世興感泣㑹滑州報金屯城下公謂世興曰
　試為我取滑州世興忻然受命至滑州掩敵不備急
　攻之斬首數百得州以歸公復厚賜之
時契丹九州人日歸中國者公選契丹漢兒引坐側推
　誠與語諭以期奮忠義即給資糧遣之且賜以公憑
　候官軍渡河以為信驗人持數百本去又為榜文散
　示䧟沒州縣及為公據付中國被虜在北之人因驛
　䟽以聞公遂結連諸路義兵燕趙豪傑嘗謂人曰事
　可舉矣故請上還京尤力
公聞王彥聚兵太行山即以彥制置兩河彥所部勇士
　數萬面刺八字誓殺金賊不負趙王號八字軍彥方
　繕甲兵約日趨太原公亦與諸將議六月起師且結
　諸路山水寨民兵約日進發上䟽言之䟽入濳善忌
　公成功從中沮之公歎曰吾志不得伸矣因憂鬱成
　疾
公憂憤疽作於背疾甚諸將楊進等排闥入問公矍然
　起曰吾固無恙正以憂憤成疾耳而能為我殲滅仇
　讎以成主上恢復之志雖死無恨衆皆流涕曰願盡
　死諸將出公復曰吾度不起此疾古語云出師未捷
　身先死長使英雄涙滿襟遂薨是日風雨𡨕晦異常
公沒無一語及家事但連呼過河者三遺表猶贊上還
　京先言已涓日渡河而得疾其末曰囑臣之子記臣
　之言力請鑾輿亟還京闕大震雷霆之怒出民水火
　之中夙荷君恩敢忘尸諫死之日都人為號慟朝野
　無賢愚皆相弔出涕三學之士千餘人為文以哭之
公死數日將士去者十五都人憂之相與請於朝言澤
　子頴嘗居戎幕得士卒心請以繼其父任㑹杜充已
　除留守乃以頴充留守判官充反公所為由是兩河
　豪傑皆不為用所招羣盜復去為盜議者咎之
朱文公曰建炎初公留守東京招徕羣盜數百萬使一
　舉而取河北數郡當時即可整頓乃為汪黄二相所
　制怏怏而死京師之人莫不號慟於是羣盜四出為
　山東淮南劇賊
　
　
　
　
　
　
　
　
　
　
　宋名臣言行録别集下巻五
欽定四庫全書
　宋名臣言行錄别集下卷六
　　　　　　　　　　　宋　李幼武　纂集
　　　楊沂中　和國武恭王
　　字正甫崞縣人髙宗賜名存中除太傅為醴泉觀
　　使孝宗朝都督江淮軍馬
李成叛時江東大帥吕頥浩駐軍左蠡以守其境而江
　南招討使張俊方㑹諸將議所以破賊皆欲分道而
　進王時為右軍都統制官曰兵分則力弱又諸將位
　均不相下岳飛亦密為之定計俊乃急趨南昌與賊
　夾江而營飛請自為先鋒擊之王由上流徑絶生米
　渡出賊不意遇其先鋒擊退之賊將馬進銳卒數萬
　來犯王語俊曰彼衆我寡當以竒勝願以騎見屬公
　率步兵攻其前王乃將騎數千與神武後軍統制陳
　思恭同出山後俊嚴陣以出前後夾擊大破之俘獲
　數萬俊以其太衆且疑復叛是夕令思恭盡殺之遂
　復江州王追成於江均蘄之間與統制官趙密合擊
　又大破之
上謂宰執曰朕已命沂中治神武中軍此皆宿衛之兵
　卿等可增修器械乃為先務遂命沂中兼提舉宿衛
　親兵不滿三千沂中歎曰勾陳天仗單弱乃爾於是
　招丁壯營牧圉未半嵗軍器果張上益眷之
神武中軍舊止三部自存中職殿巖始增為五軍又置
　䕶聖踏白選鋒策選鋒遊奕神勇馬歩凡十二軍時
　江海之間盜賊間作乃分置諸軍以制之如泉之左
　翼贑之右翼循之摧鋒明之水軍皆𨽻本司總七萬
　餘人由是殿前司兵籍為天下冠存中又製諸軍戎
　仗以尅敵弩雖勁而士病蹶張之難乃增損舊制造
　馬黄弩制度精密彼一矢未發而此三發矢矣
初張浚在江上謀渡淮北嚮惟倚韓世忠為用世忠辭
　以兵少欲摘張俊之將趙密為助世忠以行府檄俊
　俊拒之至浚歸奏終以俊不肯分兵為患趙鼎謂浚
　曰世忠所欲者趙密今楊沂中武勇不減於密而所
　統乃御前軍誰敢覬覦當令沂中助世忠却發密入
　衛俊尚敢為辭耶浚曰此上策也
宰執閲沂中下統制官王存吴進將所部二千人還臨
　安聽留守司用進勇於戰常對御騎射上曰一好漢
　吴進聞之刺好漢吴進作褙心每閲兵則披以示衆
沂中遣士卒運怪石置之太平樓酒肆侍御張絢遇諸
　途奏言今邊境多虞百姓艱食陛下方且卑宫非食
　焦勞於上一花一石屏去不顧奈何中軍不能上體
　聖意乃敢公然運石以為酒肆遊觀之美衆目所視
　傳播四方亦非美事欲望體問因依詔沂中坐罰金
事實曰前鼎移書張浚令張俊楊沂中并力討滅麟猊
　二賊然後軍建康固守江上以待後來者諜言二賊
　之後金兵不斷知兵者亦謂金使麟猊為前驅以精
　騎繼之萬一出此支吾不暇矣鼎復移書與浚云使
　張楊協軍掃蕩之後金人未必不望風而退葢兵家
　之勢如此樞密院折彥質亦書言之尤切鼎為上言
　之上曰此謀之善也
時猊將東路兵至淮東阻韓世忠承楚之兵不敢進復
　還順昌麟從淮西繫浮橋而渡於是賊衆數十萬次
　於濠壽之間江東宣撫張俊拒之即詔併以淮西屬
　俊沂中為俊統制官浚即遣沂中至濠州與俊合又
　遣張宗顏等自泗州來為其後繼猊以衆數萬過定
　逺縣欲趨宣化以犯建康沂中與猊前鋒遇于越家
　坊敗之至藕塘與猊遇遣吴錫率勁卒五千突入猊
　軍中賊衆潰亂沂中縱大軍乘之宗顏等亦俱進賊
　衆大敗横屍滿野猊以首抵謀主李諤曰適見髯將
　軍銳不可當果楊殿前也即以數騎遁去餘黨猶萬
　計皆僵立駭顧沂中躍馬前叱之曰爾曹皆趙氏民
　何不速降皆怖伏請命獲李諤與其大將李亨等數
　十人麟與孔彥舟聞猊敗亦引去北方大恐
右司諫陳公輔言濠梁之急浚遣沂中來援遂破賊兵
　此功固不可掩劉光世不守廬州而濠梁戍兵輒便
　抽囘如渦口要地更無人防守若非沂中兵至淮西
　焉可保哉光世豈得無罪又沂中之勝以吴錫先登
　光世追賊王徳尤為有力是二人當有崇奬以為諸
　軍之勸朝廷亦以俊沂中功尤著遂優賞之加俊三
　鎭節度使沂中加保成節度主管殿前司
上謂宰執曰治天下須恩威賞罰並行若有恩而無威
　有賞而無罰何以為治沂中朕撫之過於子弟去年
　淮西有警朕親筆戒之若不進兵當行軍法沂中震
　恐承命遂以成功給事胡世將請因此風勵諸將
詔殿前司策選鋒軍統制吴錫還行在上曰錫有膽勇
　心計然不可獨用可趨歸令沂中别選軍代之
上謂大臣曰屢戒沂中凡將領有不可用者並令汰遣
　所養人必可充戰士馬必可備戰騎然後可收不惟
　皆得實用亦不枉費糧芻耗蠧國計
存中建言諸重地如四川鄂渚池陽建康京口皆已宿
　兵嚴守獨荆南歴代用武之地今為重鎭而凡江上
　流要害之地緩急不相應援請各置都統制以廣屯
　備朝廷從之荆南以劉錡兼領仍分撥三衙軍及新
　招兵共萬人屯江州命戚方領之
先是存中以少師趙密以使相並班立樞密上校書郎
　王十朋轉對論其不可因及諸軍承受威福自恣等
　事起居舍人兼中書虞允文亦論此曹交通賄賂浸
　如石顯之比於是樞臣葉義問言三衙本𨽻密院祖
　宗舊制不許接坐所以正名分示等級豈當以官髙
　卑而不以職之上下冠履倒置非朝廷福乞各為班
　著故詔文武官合班如遇親王使相立西班即令樞
　密院官權綴東班惟親王請假則立西班
存中領殿巖幾三十年至是王十朋陳俊卿李浩相繼
　論其過存中亦屢章告免乃以趙密代之存中進太
　傅同安郡王奉祠前一日上召學士楊椿草制且諭
　大臣曰可令密於未宣麻以前便交職事昔唐神策
　軍使王駕鶴乆典衛兵權震中外議欲易之崔祐
　甫召駕鶴語移時而代者已入軍中矣朕讀唐史深
　嘉祐甫善處事可以為法
金人入冦逺近大震上召存中同宰執對於内殿上諭
　以欲散百官浮海避敵陳康伯曰不可存中言敵空
　國逺來巳犯淮甸此正賢智馳騖不足之秋臣願率
　先將士北首死敵上喜遂定親征之議以存中為御
　營宿衛使
金兵在𤓰州鎭上急差存中措置守江存中與虞允文
　恐車船臨期不堪駕用乃臨江拽試命戰士踏車船
　徑趨𤓰州將迫岸復回虜兵皆持滿以待其船中流
　上下三周金山囘轉如飛虜衆駭愕亟遣人報亮亮
　至見之笑曰此紙船耳因列坐諸酋一酋前跪曰南
　軍有備未可輕且采石渡方此甚狹而我軍尤不利
　願駐於揚州力農訓兵徐圖進取亮震怒拔劒數其
　罪命斬之哀謝良久乃杖半百而釋之亮聞李寶焚
　其戰艦而成閔方順流而下愈忿乃還揚州召諸酋
　約三日畢濟過期盡殺之諸酋乃謀弑亮
存中允文等黄旗奏報巳殺金主完顏亮朝野相賀時
　存中允文共議偕至江北岸以察敵情諸將憚行允
　文存中獨以輕舟絶江而北上嘗謂陳康伯及湯思
　退曰存中忠無與二朕之郭子儀也
孝宗以舊臣尤禮異之呼郡王而不名其祖宗閔為永
　興軍總管戰没祖母流落隴蜀存中日夜禱祠訪問
　間闗數千里卒迎以歸李顯忠以罪斥存中保任之
　卒為名將所居建閣以蔵御書上為題曰風雲慶㑹
　之閣
　　　韓世忠　蘄國忠武王
　　字良臣延安人年未冠以勇敢應募始補守闕進
　　義副尉累遷武節郎欽宗朝轉武節大夫果州團
　　練使正任單州團練使嘉州防禦使高宗在濟扈
　　蹕如南京上即位授光州觀察使帶御器械始建
　　御營為左軍統制建炎二年陞定國軍承宣使鄜
　　延路副總管加平冦將軍平苗劉除檢校少保武
　　勝昭慶軍節度使御前左軍都統制授武勝軍節
　　度使江浙制置使除檢校少保神武左軍都統制
　　紹興元年除江西福建荆湖宣撫副使二年加太
　　尉餘如故又除江東西宣撫使置司建康三年除
　　開府儀同三司淮東西宣撫使泗州置司四年以
　　淮東宣撫使鎭江置司五年進少保六年授武寧
　　安化軍節度使京東淮東安撫處置司駐楚州兼
　　節制鎭江賜號揚武翊運功臣加横海武寧安化
　　節度使九年授少師進太保封英國公兼河北諸
　　路招討使秦檜收其權拜樞密使上疏言檜誤國
　　檜諷言者論之上格其奏不下連䟽乞解樞柄繼上
　　表乞骸罷為醴泉觀使奉朝請進封福國公節鉞
　　如故十二年封潭國公十三年封咸安郡王十七
　　年改鎭南武安寧國節度使二十一年冊拜太師
　　八月四日薨年六十三贈通義郡王乾道四年追
　　封蘄王淳熈十五年配享髙廟嘉泰四年立廟鎭
　　江府
王風骨偉岸目瞬如電早年鷙勇巳絶人有日者嘗言
　其當作三公怒其侮已毆之
銀州之役夏人嬰城自固王斬闗殺其將擲首陴外諸
　軍乗之賊大敗俄以重兵次蒿平嶺王鏖戰解去忽
　一騎士鋭甚王問俘者知為監軍駙馬烏頁也躍馬
　斬之賊大潰
方臘反江浙震動王從王淵討之至杭州賊張甚大將
　惶怖王請以二千兵伏擊之乃遁淵歎曰眞萬人敵
　也盡以所隨白金器賞之賊據睦州清溪洞深巖王
　前行溪谷問野婦得徑挺身仗戈擣其穴格殺數人
　擒臘以出
議復燕山調諸軍至則皆潰王與蘇格等伍騎逢虜騎
　二千餘從者失色王遣列於高岡戒勿動值燕山潰
　卒舟集即命艤河岸約皷噪助勢王躍馬薄賊迴旋
　如飛虜分為二隊據高阜王出其不意突其執旗者
　因奮擊格等夾攻之舟卒悉如約皷噪虜大亂追斬
　甚衆
從楊方平經略東事賊楊天王透手滑武鬍及徐進青
　社張先等皆萬人王次第擒滅振旅而歸
勝捷軍潰於河北有大校李福者率以為亂宣撫使李
　彌大遣王襲擊之臨陣斬福餘衆猶滿萬王單騎入
　其軍曰我輩皆西人平生惟殺番賊幾曾作賊耶官
　家使我招汝若能降悉赦汝罪皆拜而請命遂降之
眞定失守王知王淵守趙遂亟往虜至聞王在攻益急
　粟殫援絶大雪夜半王將三百人擣虜營虜大亂盡
　遁後自虜來者始知大酋被創死故衆不能支
高宗初駐濟陽王領所部勸進次南京虜逼城人心恟
　懼王據西王臺力戰却虜翌日酋帥領數萬至王兵
　僅千人遇之即單騎突斬酋帥虜大潰郡守率父老
　迎謁感涕還濟陽因扈蹕如南京
上幸維揚王以所部從時賊有張遇者號一窩蜂來降
　抵城下不解甲人心危懼王獨入其壘曉之悉聽命
王微時王淵待之絶等苗傅殺淵為亂王奮發討賊尤
　力乃即海道赴行在所張俊等知王至更相慶曰韓
　公之來此事必辦王至常熟得俊書大慟舉酒酧神
　曰誓不與此賊共戴天士卒皆奮見張俊曰我便去
　救官家俊曰投鼠忌器事不可急已遣人甘言誘賊
　矣王兵寡俊乃分張浚兵二千借王二凶矯制召王
　王乃陽為好語以報曰殘兵不多欲步至行在二凶
　許之時俊亦遣兵於吴江有步將安義隂結二凶欲
　伐俊奪其兵斷吴橋以應賊俊乃遣王屯秀以伐其
　謀王至秀乃稱病不行而造攻具二凶始駭吕頥浩
　亦來王郊迎吕問曰賊計無他虞乎王曰彼怙勢憑
　衆脇取鐵劵自謂不死安有他虞又問可必勝乎王
　曰以順討逆何為不勝時王妻梁氏及子亮質傅軍
　王不顧㑹隆祐太后宣見梁氏執其手泣曰太尉來
　救可令速清岩陛傳先遣其弟翊伏赤心軍於臨平
　伺擊勤王之師王曰乳臭兒乃敢爾耶翊招王兵出
　戰王持矛特前令其將士曰今日各以死報國若面
　不帶箭者必斬之翊等敗走苗劉引兵出遁王入城
　擒賊黨王世修吴湛皆戮之
王為江浙制置使統一軍追捕苗傅等傅等冦浦城縣
　王將兵夜至縣北十里賊跨溪據險設伏於路王使
　統制官馬彥輔擊賊伏發死之賊乘勝至中軍王率
　親兵力戰𫝊大敗遂擒王彥有舉人程妥者崇安人
　時擄在𫝊軍乃為𫝊畫策領餘衆由小路入崇安縣
　境既入夜棄其軍變姓名作賈人偕妥及其愛將張
　政西走劒鋒村為土豪詹標所邀苗留數日妥覺不
　免密告標曰此苗𫝊也標即報福建提刑林杞遂聞
　於朝
賞王平苗劉之功加兩鎭節度使御書忠勇二字表其
　旗幟又封其妻梁氏為國夫人給内中俸以寵之將
　臣兼兩鎭功臣妻給俸並始此
上召張俊韓世忠辛企宗等同議駐蹕之地俊企宗勸
　上徑之潭州世忠後至以為當往吴越曰官家已失
　河北山東若又棄江淮更有何地上令内侍押三人
　就都堂議宰執入奏上曰昨世忠欲往吴越吴越則我
　可以戰俊企宗不敢戰故欲之湖南頥浩曰誠如聖
　訓
頥浩奏請益兵以討李成上謂宰執曰頥浩奮不顧身
　為國討賊羣臣不能及范宗尹曰頥浩欲更得世忠
　軍為助上曰金人尚在江北世忠未可遽行李囘曰
　成敢擁衆跨江正以邊防未息朝廷不能遣兵若陛
　下親御六師移蹕饒信間則破膽矣
世忠先屯焦山寺以邀敵歸烏珠遣人約日㑹戰世忠
　謂諸將曰是間形勢毋如金山龍王廟者彼必登此
　覘我虚實乃遣偏將將三百卒伏廟中又遣三百
　伏江岸遣人於中望之戒之曰聞江中皷聲岸兵先
　入廟兵繼出虜至果有五騎趨龍王廟廟中之伏兵
　先皷而出五騎振策以馳僅得其二有一人紅袍玉
　帶既墜復跳馳而脱詰二人者云即烏珠也既而戰
　數十合俘獲甚衆又獲烏珠之婿偽封龍虎大王者
　舟千餘艘虜終不得濟復使致詞願還所掠假道世
　忠不從益以名馬又不從時達蘭在濰州乃遣貝勒
　太一趨淮東以為烏珠聲援
世忠奏㨗上曰金人侵侮以來兵將多是望風奔潰今
　嵗如韓世忠輩雖不成大功皆累獲㨗若自此訓卒
　繕甲極力措置今冬虜卒似有可勝之理朕觀自古
　恃衆而敗如尋邑昆陽之戰者多矣乃出世忠奏命
　尚書省以黄榜諭中外時金兵十餘萬而世忠戰士
　纔八千烏珠求登岸語世忠以二人從見之烏珠語
　不遜世忠怒引弓射之亟馳去
先是世忠與烏珠相持于黄天蕩世忠以海艦進泊金
　山下將戰世忠預命工鍛鐵相連為長綆貫一大鈎
　以授士之驍㨗者平旦敵以舟噪而前世忠分海舟為
　兩道出其背每縋一綆則曵一舟而入敵竟不得渡
　乃求與世忠語世忠酬答如響時於所佩金鳯瓶傳
　酒縱飲示之烏珠見世忠整暇色益沮乃求假道甚
　恭世忠曰是不難但迎還兩宫復舊疆土歸報眀主
　足相全也烏珠既為世忠所扼欲自建康謀北歸不
　得歸或教於蘆塲地鑿大渠二十餘里上接江口舟
　出江背在世忠之上流遂傍冶城西南隅鑿渠一夜
　渠成次早出舟世忠大驚金人悉趨建康世忠尾擊
　敗之敵終不得濟世忠乘風使篷海舟往來如飛烏
　珠謂諸將曰使船如使馬何以破之乃掲榜募人獻
　所以破海舟之策有福州人王某教其於舟中載土
　以平板鋪之穴船板以櫂槳俟風息則出江有風則
　勿出海舟無風不可動也以火箭射其篛篷則不攻
　自破矣一夜造火箭成是日引舟出江其疾如飛天
　霽無風海舟皆不能動以火箭射海舟篛篷火烘日
　晒人亂而呼馬驚而嘶所焚之舟蔽江而下世忠與
　餘軍至𤓰歩棄舟而陸奔還鎭江烏珠乃得絶江而遁
有詔世忠蕩平諸冦連奏大捷已優嘉擢其告諸軍統
　制官各務立功報國共濟中興以光史冊
世忠為其子亮請換文資從之諸將以文資禄子孫始
　此
上謂宰執曰朕為中興之治無有不用兵者卿等嘗與
　世忠議此否朕前日與世忠論至晚膳過時夜至四更
　不寐朕與卿等固有定議可更召侍從官日輪至都
　堂給札條上朕將參酌以決萬全頥浩曰謹奉聖訓
以浙西大帥劉光世為江東宣撫使置司池州時光世
　與世忠更戍世忠已至鎭江而奸細入池州城濳燒
　倉庫光世擒而鞫之皆云世忠所遣於是世忠光世
　交訴於上詔光世移司建康而世忠又欲以兵襲其
　後上遣使和解仍書後漢賈冦事戒之世忠遣杜琳
　解元將兵渡淮北去至是詔金人已約和矣可遣兩
　軍且駐盱眙勿侵齊國之境
宰執奏乞以世忠所報蕃偽兵犯承楚事付奉使魏良
　臣往軍前商議上曰和議葢非得已倘得淮南百姓
　安業即内帑自可了其嵗幣不須户部財賦朕宫中
　並無用内帑所有専一養兵沈與求曰陛下為民之
　故捐内帑以充嵗幣此盛徳事
遣魏良臣為奉表通問使以使金金已定議出師而朝
　廷未知世忠奏遣使議和非計乞厲兵恢復上謂大
　臣曰世忠為國之心甚切可降詔奬諭仍先開諭二
　聖在逺當時遣使通問
金偽合兵入冦上以御札賜世忠略曰敵氛正鋭朕甚
　憂之建康諸渡舊為賊衝萬一透漏存亡所係朕雖
　不徳無以君國子民而祖宗徳澤猶在人心所宜深
　念累朝涵養之恩永埀千載忠誼之烈世忠讀詔感
　泣遂進屯揚州
淮東宣撫韓世忠奏巳過江拒賊上曰世忠忠勇必能
　成功可令户部支銀絹犒賞過江將士以激其心既
　而世忠又奏見在揚州適霖雨未能進師恐朝廷訝
　其成功之遲上曰兵事豈可遙制乃詔世忠聽其臨
　機制變
世忠總兵駐揚州時奉使魏良臣過世忠置酒與别杯
　一再行流星庚牌沓至良臣問故世忠曰有詔移軍
　守江乃命撤㸑班師良臣去世忠度其已出境乃上
　馬令軍中曰視吾鞭所嚮於是諸軍大集行至大儀
　鎭勒精兵為五陣設伏二十餘處戒聞皷聲則起而
　擊之良臣至金問我軍動息良臣以所見告金喜甚
　勵兵趨江口距大儀五里其將貝勒托卜嘉擁鐵騎過
　五陣之東世忠傳小麾鳴皷伏者四起吾軍旗與金
　旗雜出金軍亂弓刀無所施而我師伍迭進背嵬軍
　各持長斧上揕人胸下斫馬足金全裝䧟泥淖中人
　馬俱弊遂擒貝勒托卜嘉烏珠走還泗上乃召良臣責
　其賣已將殺之良臣好辭得免世忠提舉官董旻與
　金戰于天長軍又統制官解元成閔與戰于承州亦
　敗之擒生女眞百餘人遣属官陳桷與旻等具舟載
　之獻于行在且言使臣戰没者三十餘人沈與求曰
　自建炎以來將士未嘗迎敵一戰今世忠連捷以挫
　其鋒其功不細趙鼎曰陛下既親總六師則第功行
　賞與他時不同上曰第優賞之庶幾人知激勸必有
　成功
達蘭在泗州而烏珠屯於竹塾鎭嘗以書幣遺王約戰
　王方與諸將飲即席遣伶人持橘茗為報報書略曰
　元帥軍事良苦下諭約戰敢不疾治行李以奉承指
　揮也時金師既為王所扼㑹大雨雪糧道不通野無
　所掠至殺馬而食軍皆怨憤烏珠夜引還金軍既去
　乃遣人諭麟猊於是麟等棄輜重遁去晝夜兼行二
　百餘里至宿州方敢少憇西北大恐
世忠與光世等入覲世忠奏金兵遁去陛下必喜上曰
　此不足喜若復中原還二聖乃可喜爾然有一事以
　卿等將士賈勇爭先非復昔時懼敵之比所喜葢在
　此也及朝辭趙鼎等侍立上曰敵人南侵諸名酋皆
　在其中葢有吞噬江浙之意賴卿等戮力捍蔽使其
　失利而去朕甚嘉之鼎曰臣聞降虜程師回言劉豫
　紿虜人云光世世忠比失懽虜至淮甸異所聞其氣
　已沮矣上曰烈士當以氣相許先國家之急而後私
　讐昔冦賈深憾光武曰天下未定兩虎安得私鬬今
　日朕為分之於是並坐極歡共車同出結友而去光
　世世忠縱有睚眦今日朕為分之宜釋憾結歡二人
　皆感泣再拜且曰臣等頃嘗有違言至于安國家不
　敢分彼此況今相好無他矣乃煩君父丁寧訓釋臣
　等惶懼無所容敢不奉詔上詔内侍出内金盤尊斚
　賜二帥酒一行并以所飲器賜之陛辭而退上曰光
　世等忠誠許國必能為朕削平僭叛克復疆土
都督張浚出勞師至鎭江召王親諭上㫖使移屯楚州
　以撼山東王欣然受命即日舉軍渡江上移屯楚州
　上以手札勞之曰今聞全師渡江威聲遐暢卿妻子
　同行否乍到醫藥飲食或恐未備凡所須一一奏來
　時山陽殘破之餘王披荆棘立軍府與士同力役其
　夫人梁氏親織薄為屋將士有臨敵怯懦者王遺以
　巾幗設樂大燕㑹俾為婦人粧而恥之軍壘即成王
　乃撫集流散通商惠工遂為重鎭
詔韓世忠紀律嚴眀岳飛治軍有法並令學士院降詔
　奬諭時世忠移屯淮甸軍行整肅秋毫無犯飛移軍
　潭州所過不擾鄉民私遺士卒酒食即時償直上聞
　之故有是詔
上幸建康次下蜀鎭謂宰執曰道中閲世忠背嵬軍極
　驍徤武藝比往日益精矣張浚應言諸將之才不同
　要在得士心則人聽命上然之
秦檜當國堅主和議王以為不可伏兵洪澤詐令為冦
　候金人使至欲劫之壞其和議為其將郝辨密告於
　淮東運副胡昉時韓肖冑方使京國昉密白肖冑故
　肖冑及金使由淮西而去王不能劫檜甚銜之
宰執奏世忠俊皆入覲檜曰臣嘗謂世忠俊兩大將上
　倚之如兩虎各能守藩籬使冦不敢近上曰此喻未
　切正如左右手豈可一手不盡力也
世忠圖上淮陽形勢云賊於彼築堡欲遣偏師平之使
　其属官温濟諗於朝上戒濟曰歸語汝帥當出萬全
　不宜輕動以貽後悔濟既稟命復要他日將士之賞
　上曰有功則賞但須覈實然後有功者勸世忠既以
　狀來上朝廷不欲違如去年攻淮陽賞一萬七千人
　人不以為當也濟悚懼奉詔而退
世忠引兵趨淮陽城下為虜所圍乃按甲不動俄麾其
　衆曰視吾馬首所向奮戈一躍已潰圍而出不遺一
　鏃世忠曰虜易與耳復乘鋭掩擊賊敗去尋賞功賜
　號揚武翊運功臣加横海武寧安化節度大將賜功
　號節度開三鎭自此始也
上令世忠移司鎭江留兵以守楚州世忠上奏極論虜
　情叵測將以計緩吾師乞獨留此軍蔽遮江淮誓與
　敵人決於一戰上賜札曰古人有言閫外之事將軍
　制之今既控制得宜卿當施置自便勿復拘執
皇太后囘鑾以北方聞韓世忠名召至簾前曰此為韓
　相公耶慰問良久
上謂宰執曰世忠欲獻一駿馬髙五尺一寸云非人臣
　所敢乘朕辭無用卿可自留以備出入世忠曰今已
　和豈復有戰朕曰不然金雖講和備何可弛和議豈
　足恃乎
世忠奏金人近誅宗族大臣國内紛擾淮陽兵所屯皆
　抽囘世忠意欲乘虚襲之上曰世忠武人不識大體
　金人方通好若因其無備襲之是乘亂而幸災也異
　時何以使夷狄守信義乎
時世忠劉光世張俊劉錡皆不相能中丞王次翁曰臣
　聞世忠之於光世因言議而隙張俊之於劉錡因措
　置而睽竊恐錡保一孤壘光世軍處窮獨俊與世忠
　不肯急援願遣使切責因用季郭以忠義泣别相勉
　者以感動之時諸將驕而次翁彈擊不避
王遣統制王勝并背嵬將成閔率兵北伐至淮陽軍城
　南二十里水陸轉戰掩虜入沂河死者甚衆奪戰船
　二百餘隻
又遣王勝王權攻海州破之搶偽守王山并獲虜人押
　至行在老父請裒金帛以犒師勝不受世忠每出軍
　必戒以秋毫無犯軍之所過耕夫皆荷鋤而觀
上謂世忠張俊岳飛曰朕昔付卿以一路宣撫之權尚
　小今付卿等以樞府本兵之權甚大卿等宜合為一
　心勿分彼此則兵力全而莫之能禦顧如烏珠何足
　掃除乎
上命俊飛如楚州撫定世忠之軍也飛視兵籍始知世
　忠止有衆三萬而在楚州十餘年金人不敢犯猶有
　餘力以侵山東可謂竒特之士也
王在淮東與金戰以尅敵弓取勝至是獻其式上謂宰
　執曰世忠以尅敵弓勝賊朕取觀之誠工巧然猶未
　盡善朕籌累日乃少更之遂增二石之力而減數斤
　之重今方盡善後雖有作者無以加矣乃詔工部下
　軍器監選良工製之
有趙榮王威者以宿亳二州來歸及王倫抵東京烏珠
　首問榮威必欲得之尋詔遣還王以書與檜曰榮威
　不忘本朝以身歸順父母妻子悉遭屠戮相公尚忍
　遣之無復中原望耶
王既不主和議又切諫以為中原士民迫不得已淪於
　鋒鏑其間豪傑莫不延頸以俟弔民伐罪若自此與
　和日月侵尋人情銷弱國勢委靡誰復振之再上章
　力陳秦檜誤國辭意剴切檜由是深怨之言者因奏
　世忠罪上留章不出王乃力丐閑除大傅醴泉觀使
　自此杜門謝客絶口不論兵時跨驢携酒從一二童
　奴遊西湖以自樂平時將佐罕得見其面云
王少時為省倉負米之役慓悍絶人不用鞭轡能騎生
　馬駒家貧無生業嗜酒豪縱不拘繩檢人呼為潑韓
　五年十八始𨽻軍籍挽强馳射勇冠軍中其制兵器
　凡今跳澗以習騎洞貫以習射狻猊之鍪連鎖之甲
　斧斤之有掠陣弓之有尅敵皆王遺法嘗中毒矢洞
　骨則以强弩拔之十指僅全四不能動身被金瘡如
　刻畫晚以王公奉朝請絶口不言功名自罷政居都
　城高卧十年若未嘗有權位者而偏裨部曲往往致
　身通顯節鉞相望嵗時造門類皆遣謝於是舉朝憚
　秦檜權力皆附離為自全計王於班列一揖之外不
　復與親
晦菴曰國家中興張韓劉岳突然而出豈平時諸公所
　嘗識者不過事期到此厮拶出來耳
　
　
　宋名臣言行録别集下巻六
欽定四庫全書
　宋名臣言行錄别集下巻七
　　　　　　　　　　　宋　李幼武　纂集
　　　劉光世　鄜國武僖王
　　字平叔延慶之次子宣和二年以平方臘功為鄜
　　延路兵馬副總管康王發濟州以所部兵來從以
　　為五軍都提舉上即位以為御營使司都統制後
　　加奉國軍節度使御營使司提舉一行事務以平
　　張遇等冦加檢校少保兼太尉御營副使後除兩
　　浙西路安撫大使兼知鎭江府加開府儀同三司
　　集慶軍節度使紹興二年加寧武軍節度使三年
　　加檢校太傅江東宣撫使五年加少保静武寧國
　　軍節度使淮西太平州宣撫使後趙鼎言論罷為
　　太一宫使九年加號和衆輔國功臣復陜西五路
　　宣撫使封雍國公後臺論罷宣撫使改萬壽觀使
　　十年加太保三京招撫處置使十一年罷為萬壽
　　觀使奉朝請于行在十二年正月薨年五十有四
　　贈太師謚武僖開禧元年八月追封鄜王
達蘭居祁州而其衆尚留承楚公守鎭江乃以金銀銅
　為三色錢其文曰招納信寳獲虜人則燕餞而遺之
　未幾踵至得數千人皆給良馬利器用之如華人因
　創赤心竒兵兩軍頗得其用
詔遣仇愈往鎭江究乏糧之實上曰光世一軍月廢廩
　給萬數如此宜速謀屯田富直柔曰辛道宗具陜西
　弓箭手法頗類屯田宗尹曰容細議之
公入覲頗自激昻奏云錢糧不乏器甲漸足臣之官職
　又超衆人所願竭力報國也他日史官紀中興名將
　書臣功第一上曰卿不可徒為虚言當見之行事上
　以語宰執於是朱勝非等皆歎上馭將得其道因其
　言而誘掖之也
上下詔親征時光世軍在馬家渡張俊軍在采石遂詔
　光世以所部兵援世忠且令俊移軍建康而三大將
　權均兼持私隙莫肻恊心上詔魏矼田如鼇往分之矼至光
　世軍中諭之曰賊衆我寡合力猶懼不支况軍自爲心將
　何以戰爲諸公計當㓕怨隙不獨可以報國身亦有利光
　世意許矼因勸之移書二帥以示無他使為掎角已
　而二帥皆復書交致其情光世遂以書奏于上仍進
　屯太平州
賊軍東路劉猊所統既敗引數騎遁去西路劉麟所統
　聞猊敗亦望風而潰公乘勝追擊亦捷通兩路所得
　船數百艘車數千兩器甲金帛錢米軍須之物不可
　勝計
初水賊邵清擾通泰有大小戰船三千餘至是抵太平
　州城下詔遣公討之賊又犯江陰軍及崇眀鎭遂為
　公兵所圍勢蹙乃降
張榮敗達蘭於泰州獲其壻佛寧俘馘不可勝計榮聞
　公在鎭江乃遣人獻捷上功狀公聞于朝尋以榮知
　泰州
公為江東西安撫使置司建康置背嵬親隨軍皆鷙勇
　絶倫一以當百者又自出新意造尅敵弓斗力雄勁
　射鐵馬一發應絃而倒
初韓世忠之軍建康也詔江東漕臣月給錢十萬緡以
　所税上供經制等錢應副至是光世移屯又增月樁
　錢五萬七千緡轉運劉景眞告乏于朝詔通融應副
宰執進呈光世乞與世忠軍一般支錢糧上曰諸將之
　兵用命則一其所支豈容有異又曰光世一軍蒐汰
　冗雜約留兵幾何可以贍足范宗尹曰今月給錢十
　六萬緡米三萬斛若留精兵三萬更汰其使臣罷軟
　者可以足用上曰待作手書與之不用文飾只如家
　人禮直示朕意庶幾光世不疑委曲聽命遂賜光世
　手書及玉帶張守曰陛下深得御將之道光世軍儲
　抑省則國用少紓矣
又罷平江府織御服局上諭輔臣方軍興有司匱乏豈
　可以朕服御之物為先且省七萬緡助劉光世軍費
　也
金人犯淮公遣酈瓊自廬州統兵聲言過淮至芍池乃
　輕兵間道徑趨光州急攻城欲破偽知州許約勢窮
　乃降遂復光州
偽齊分道入冦公駐兵廬州與楊沂中相應遣王徳酈
　瓊將精卒安豐出謝步遇賊將皆敗之
偽齊築劉龍城以窺淮西公遣王師晟破之盡俘其衆
　而還加公三鎭節度使
張浚入見因獨對言劉光世驕惰不戰不可為大將請
　罷之上令與趙鼎議浚見鼎具道其故鼎曰不可光
　世將家子將率士卒多出其門若無故罷之恐人心
　不可及鼎去位浚必欲罷之而命吕祉先往淮西撫
　軍詹至遺浚書曰吕尚書之賢固一時選然於此軍
　恩威曲折卵翼成就恐不得比前人兼此軍已付王
　徳徳雖有功與酈瓊輩等夷恐其下有不能平者願
　擇軍中偏裨素為軍中所親附者為徳副㑹祉還朝
　而瓊等訟徳于督府乃命徳還建康而復命祉往節
　制之祉密奏罷瓊而被害
有㫖少師劉光世賜第中書舍人勾龍如淵繳奏上曰
　今財力困匱營繕實難但以光世罷兵柄奉朝請恩
　禮可加於舊則諸將知後福之有終皆效力矣於是
　秦檜退而稱上馭諸將深得光武遇功臣之意
公以疾丐祠上謂宰執曰光世功臣朕未嘗忘聞其疾
　中無聊昨日以玩好物數種賜之光世大喜秉燭夜
　觀幾於四更朕於宫中玩好之物未嘗經目止要賜
　勲舊賢勞耳詔以光世為萬壽觀使
光世蚤貴為大將御軍姑息無克復志論者咎之
　　　張俊　循國忠烈王
　　字伯英秦州三陽人少為弓箭户政和七年為都
　　指揮使靖康中加武義大夫見上於元帥府擢後
　　軍統制轉榮州刺史進桂州團練使尋加貴州防
　　禦使進徐州觀察使遷拱衛大夫上即位除御營
　　前軍統制權秦鳯兵鈐帶御器械落階官除正任
　　觀察使二年升秦鳯路馬步軍副總管進武寧軍
　　承宣使三年平苗劉拜鎭西軍節度使御前右軍
　　都統制尋為浙東招置使四年授浙西江東制置
　　使加神武右軍都統制除檢校少保定江昭慶軍
　　節度使尋改江西招討使紹興初改江淮招討使
　　拜太尉四年為浙西江東宣撫使屯建康尋改淮
　　西宣撫五年加開府儀同三司江東宣撫使六年
　　改授崇信奉寧軍節度使屯盱眙加少保鎭洮崇
　　信奉寧軍節度使七年充淮西安撫使屯廬州八
　　年賜安民靖難功臣拜少傅九年進少師封濟國
　　公兼河南招討使兼樞密院十一年加太傅廣國
　　公進益國公十二年罷為醴泉觀使後還三鎭節
　　鉞封清河郡王十六年改静江寧武靖海軍節度
　　使二十一年拜太師二十四年六月薨年六十九
　　追封循王淳熈十五年配享高宗
王初勒兵從梁揚祖勤王大元帥見其英偉擢用之張
　澂自京師來賫蠟封詔大元帥以兵付副帥還京師
　上以大計問王王曰此金詐謀耳今大王居外此乃
　天授豈可徙彼因請進兵上許之遂之濟州已而聞
　京師陷王勸進上涕泣不許王曰大王皇帝親弟人
　心所歸不早正大位無以稱人望上乃過應天即位
建炎初王奏敵勢方張宜且南渡又請移左藏庫于鎮
　江
金犯眀州王自越州領兵至時已無船可載王因納隠
　士劉相如之策遂畱以抗敵王下令曰天子且廵海
　道汝輩宜用命進者重賞不進者不貸嵗餘敵至王
　令統制官劉寶先與之戰若不勝則以兵横衝之既
　而寶兵少却統制官楊沂中田師中統領官趙密與
　之戰又不勝寶率兵再進沂中舍舟登岸與師中密
　等皆死戰而守臣劉洪道率州兵以射其旁遂大破
　之
王為江淮招討使討李成入辭頗言成兵衆上曰汝將
　全軍設為朕攻一郡若何王曰臣朝至而夕入可也
　上曰成竭力攻九江兩月不能下則雖衆何能為俊
　大以為然上因謂俊今日諸將獨汝未嘗立功王曰
　臣何為無功上曰如韓世忠擒苗𫝊劉正彥則功績
　顯著卿殆不如俊恐悚承命誓必擒成以獻
宰執奏張俊行軍事李囘曰俊軍極肅上曰朕亦聞之
　犯軍律者巳誅六七人矣范宗尹曰臣以書奬其美
　上曰待亦作詔勉之立功俊心忠赤惟好官職正當
　以此使之張守曰陛下深得御將之道矣
王復筠州臨江軍馬進走江州王追殺之成遂遁於是
　王軍有鐵山之號
趙鼎因奏事言比張俊遣使臣來説諸大將每得金字
　牌則踴躍奔命無敢不䖍由陛下素有以結其心也
　上曰諸將奉命此固美事朝廷出號令亦須審重使
　其得之若降自雲霄之上其誰敢慢乎
王為神武右軍統制發所部屯婺州有司請合用錢理
　須樁辨緣行在至婺州不通水路難以津搬契勘便
　錢之法祖宗以來行於諸路為便詔尸部印押見錢
　闗子降付婺州召人入中執闗子赴杭越搉貨務請
　錢每千搭十錢為優潤有偽造者依川錢引抵罪東
　南㑹子法葢張本於此
王乞以眀堂恩任子宗元文資吏部言有礙條法詔特
　許之武臣非使相而以文資禄子孫自此始
王為江東宣撫見都統制王徳在建康每以厚幣結之
　故徳以兵八千歸之
王為淮西宣撫言軍中營寨未辨張守乞增支錢上因
　言財用皆出民力若此之費必不可已茍可巳須極
　愛惜王嘗奏軍中費陛下無限錢糧上語之朕何嘗
　有一錢與卿此皆百姓膏血也卿須知百姓膏血不
　可竭務與朝廷為一體則中興之功不難致矣
趙鼎奏王措置河道事上曰俊每事必親臨所以有濟
　因言朕每論將帥須責其挽弓騎馬人未知朕意必
　謂古有文能附衆武能威敵不在弓馬之間抑不知
　不能弓馬何以親臨行陣而率三軍使之赴難況今
　時艱將帥宜先士卒此朕之深意也
王引兵還建康入對因言劉光世解軍政閑居自適有
　登仙之歎上不樂因諭之曰卿初見朕時何官曰修
　武郎是時家貲如何曰貧甚嘗從陛下求戰袍以禦
　寒上曰今日貴極富溢何所自耶曰皆陛下所賜上
　曰卿旣知此宜思自效而有羨於光世何耶王惶懼
　頓首至流涕誓以死報
上召王至宫中諭之曰朕來日東去卿在此無與民爭
　利勿興土木之工王悚息承命王見地無磗面再三
　歎息上曰此事非難但艱難之際一切從儉庶幾少
　紓民力朕為人主雖以金玉為飾亦無不可若如此
　非特一時士大夫之論不以為然後世以朕為何如
　主也
樞副使王庶措置江淮遂移王軍下張宗顏七千人軍
　淮西巨師古三千人屯太平州
　默記曰戊午夏庶視師江淮移偏師張宗顏守廬州
　乃分兵之漸宣撫使張俊特不恱大理丞劉時者秦
　人庶辟以行俊飲之醉曰卿能為我言於子尚否易
　置偏裨似未宜遽先處己可也不知身在朝廷之上
　得幾日其已安乎庶聞之復曰為我言於張七不論
　安與未安但一日行一日事耳庶雖不折竟如王之
　言
王親統大軍出廬州命統制官趙密出西路密引衆徑
　往蘇邨時水漲三尺涉六晝夜乃逹宿城與虜遇敗
　之而統制官王徳自壽春趨宿夜半襲破賊營降偽
　守馬秦乘勝趨亳與王㑹又下之王軍至城下父老
　列香花迎軍王軍威甚盛而智謀勇敢賴徳為多
王入見上問曾讀郭子儀傳否王對以未曉上諭云子
　儀方時多虞雖總重兵處外而心尊朝廷或有詔至
　即日就道無纎介顧望故身享厚福子孫慶流無窮
　今卿所管兵乃朝廷兵也若知尊朝廷如子儀則非
　特身享福子孫昌盛亦如之若恃兵權之重而輕視
　朝廷有命不即稟非特子孫不享福身亦有不測之
　禍卿宜戒之
烏珠復犯泗州詔王於鎭江府置司措置江淮戰守王
　命其姪統制官子益提兵於維揚盱眙之間伺賊進
　止俊不以兵渡恐妨和議既而敵久不至王以問鎭
　江守劉子羽子羽曰此虜異時入寇飄忽如風雨今
　更遲囘是必有他意也
王與副使楊沂中為腹心而與淮北宣判劉錡有隙及
　拓臯之戰奏賞諸軍錡獨不與時三帥權均然諸軍
　進退多出於王而錡以順昌之功驟貴諸將亦頗嫉
　之諸將議班師王令錡先自采石渡歸太平州而王
　與沂中耀兵於濠梁以撫淮民然後王取宣化渡歸
　建康府而沂中由𤓰洲渡歸行在庶道路次舍不相
　妨啟行纔數里諜報敵攻濠州益急王馳騎邀錡錡
　乃囘軍繼進
宰執奏近報韓世忠距濠州三十里張俊亦至濠州五
　十里又岳飛已離池州渡江去㑹師矣上曰首禍者
　惟烏珠戒諸將無務多殺謀取烏珠可也澶淵之役
　達蘭既死真宗詔諸將按兵縱契丹勿邀其歸路此
　朕家法也朕兼愛南北之民豈忍以多殺為意乎是
　日沂中渡江遂歸行在王渡江歸建康府而錡亦歸
　太平州王兵八萬皆强壯精鋭為諸軍之冠
上遣王與岳飛同往楚州總淮東一全軍還駐鎮江謂宰
　執曰士大夫言恢復者皆虚辭非實用也用兵自有
　次第朕遣二將使按閱兵馬措置戰守葢按閲於先
　則兵皆可戰兵既可戰則能守矣待彼有釁然後可
　進討以圖恢復此用兵之法也
莫將等使金囘上曰將等來敵意未可知但勑諸軍嚴
　為之備彼若議和何傷於好如懐姦詐初無失策昨
　張俊奏事常與之議及此俊亦深曉云兵交使在其
　間和與戰自不相妨也
王因奏事乞催淮西之賞上曰功賞後時不在朝廷在
　將帥王問所以然上曰軍士有出戰者有輜重者有
　守營者凡所謂戰功者皆戰士也今更不分全軍皆
　要推賞動數萬人朝廷何以行之王曰誠如聖諭初
　因一軍如此故諸軍效之臣今既蒙專任當戒諸統
　制官只保眀實出戰者庶可漸革前弊
罷三宣撫司以其兵𨽻密院以王為樞密使王奏臣巳
　到院治事見管軍馬乞撥属御前時王與檜意合故
　力贊和議且覺朝廷欲罷兵權即首納所統兵王居
　位嵗餘無求去之意檜乃令臺臣江邀論之上未許
　至是邀又言其過王乃求去遂罷職加三鎭節度奉
　朝請進封清河郡王
上臨王喪謂秦檜曰張俊遽亡曩日張通古來俊極宣
　力與韓世忠等不同恩數宜從優厚遂賜貂冠朝服
　以斂命内侍張去為䕶葬事王麾下將佐如楊沂中
　田師中王寶趙密劉寶皆建節鉞或至公帥幕府諸
　僚為侍從帥守者甚衆
上曰俊在明受間有兵八千屯呉江朱勝非降指揮與
　秦州差遣俊不受進兵破賊實為有功可與贈小國
　一字王於是特封循王國朝淳化以後異姓不封眞
　王其追封葢自俊始
　
　
　
　
　
　
　
　
　宋名臣言行錄别集下巻七
欽定四庫全書
　宋名臣言行錄别集下巻八
　　　　　　　　　　　宋　李幼武　纂集
　　　岳飛　信國武穆王
　　字鵬舉相州安陽人靖康初𨽻宗澤軍轉武翼郎
　　建炎初上即位上書忤用事者奪官尋詣河北招
　　討司效用與王彥不協復歸澤軍為畱守司統制
　　以竒功轉武功郎三年轉武經大夫轉武略大夫
　　借英州刺史轉武徳大夫授眞州刺史遷武功大
　　夫昌州防禦使通泰州鎭撫使兼知泰州尋充神
　　武副軍統制權畱洪州授親衛大夫建州觀察使
　　紹興二年以本職權知潭州兼權荆湖帥司都總
　　管六月授中衛大夫武安軍承宣使三年召九月
　　至引見詔落階官加鎭南軍承宣使江西沿江制
　　置使又除江西舒蘄州制置使神武後軍統制四
　　年兼荆南鄂岳州制置使又除黄復州漢陽軍徳
　　安府制置使辭不許移屯鄂州加清逺軍節度使
　　湖北荆襄制置使五年入覲加鎭寧崇信軍節度
　　使加檢校少保封公荆襄招討使六年兼營田使
　　易武勝定國兩鎭之節除宣撫副使駐襄陽丁母
　　憂即日起復命職位中增河東路節制河北路召
　　七年正月入見二月起復太尉三月扈從至建康
　　又令節制光州夏詣督府議事不合上表乞解兵
　　歸廬山上連詔還軍力辭不許以和議成進秩不
　　受三詔乃拜加開封府儀同三司十年加少保兼
　　河南北陜西諸路招討使有詔班師上章請罷致
　　仕不許召十一年秦檜主和召授樞密副使請還
　　兵罷宣撫使入覲檜益憾之力請解兵万俟卨章
　　再上不報羅汝檝六章亦不報八月授萬壽觀使
　　奉朝請檜譖之囚於棘寺賜死年三十九一家皆逺
　　徙孝宗即位追復原官改葬録其子孫立廟鄂州
天資敏悟强記書傳尤好左氏春秋傳及孫呉兵法家
　貧拾薪為燭為文初不經意人誦則剖是非析義理
　若精思者
初見上於元帥府從劉浩解東京圍與金兵相持滑州
　南敵兵至王迎斬其將金大敗斬首數千級得馬數
　百匹
上即位王上書數千言請上還京乘二聖蒙塵未久敵
　穴未固親率六軍迤邐北渡天威所臨將士一心則
　中原指期可復矣大忤用事者奪官歸田里張所
　招撫河北一見王與語大悦待以國士補官禆將中
　軍因問時事王曰本朝都汴惟倚河北以為固茍深
　溝髙壘峙列重鎭使敵入吾境一城之後復困一城
　一城受圍諸城或撓或救則敵不敢犯而京師根本
　之地固矣河南之有河北猶燕雲之有金坡諸闗河
　北不歸則河南未可守諸闗不獲則燕雲未可有童
　貫取燕雲而不知爭闗是以虛名受實禍今為招撫
　計直有進取河北地以為京師援爾
從王彥渡河至衛州新鄉縣王約彥出戰不進王獨引
　所部鏖戰奪其纛舞而示諸軍諸軍皷譟爭奮遂拔
　新鄉擒千户阿里布又戰敗之眀日戰侯兆川又破
　之益北擊敵戰於太行山擒拓拔雅爾烏居數日與敵
　遇王單騎持鐵鎗刺殺金帥所謂黒風而王其號者
　走其衆三萬
杜充棄京師之建康王説之曰中原地尺寸不可棄況
　社稷宗廟在京師陵寢在河南尤非他地比充不聼
　金人與李成共寇烏江縣充閉門不出王扣寢閤諌
　之因流涕被靣固請出視師充竟不出金由馬家渡
　渡江充遣王迎敵戰方酣王􁣣先遁獨王力戰其後
　士卒乏食諸將皆欲叛去王洒血厲衆曰我輩荷國
　厚恩當以忠義報國立功名書竹帛死且不朽今日
　之事有死無二輒出此門者斬詞色慷慨士皆感泣
烏珠入臨安王領所部邀擊之六戰皆捷俘諸路剃頭
　簽軍首領四十八人察其可用者結以恩信遣還金
　營令夜斫營燒毁砲車器械乘其亂交擊大敗之金
　之簽軍涉其地者皆相謂曰岳爺軍來也爭來降附
金犯常州王邀擊四戰皆捷戰于清水亭金大敗横尸
　十五里烏珠復趨建康王設伏于牛頭山上待之夜
　令人混敵營擾其營敵驚自相攻烏珠次於龍灣王
　自牛頭山馳至南門與戰大破之烏珠奔淮西王入
　城撫定獻俘行在所上詢所俘人得二聖音問感動
　久之王奏曰建康為國家形勢要害之地宜選兵固
　守乞益兵守淮拱䕶腹心上嘉納
紹興初上命張俊討李成俊請以王軍同討王至鄱陽
　與俊合三月次洪州俊召王計之曰某與李成數戰
　不利為我計之王曰敵貪而不慮後若以騎兵三千
　自上流出生米渡出其不意破之必矣飛願為先鋒
　俊大喜王濳出賊軍之右首突賊陣所部從之賊大
　敗王以紅羅為幟刺岳字其上白之平眀選二百騎
　建旗而前敵易其少薄之伏發大敗走賊將馬進走
　成所成怒引兵來王遇之樓子莊大破之殺馬進成
　走降偽齊
曹成亂執向子諲據道州賀州命王捕之王入賀州境
　夜焚賊寨成奔桂嶺竄連州嶺表悉平三年召至行
　在所諭令係金帶上殿賜御札於旗曰精忠岳飛令
　行師必建之
金侵淮圍廬州上賜札曰淮報緊急朕非卿到終不安
　心王遣牛臯渡江自提兵趨廬州與臯㑹偽齊五千
　騎逼城臯以所從騎遥謂曰牛臯在此爾輩何為見
　犯敵衆愕視及張岳字旗精忠旗示之敵衆自潰王
　令臯追擊敵相踐及殺死者相半廬州平
上賜札令王具守禦策公奏曰金豫皆有可取之理攻
　討之謀正不宜緩如及此時以精兵二十萬直擣中
　原誠易為力襄陽隨郢地皆膏腴來春即可措置營
　田陛下欲屯大兵於鄂州則襄陽隨郢量畱軍馬又
　於安復漢陽亦量駐兵六州之屯且以正兵二萬為
　固守計就撥湖南江西糧斛朝廷支降劵錢為一年
　支遣候營田就緒攻守皆利也襄陽重地既為偽將
　李成所據湖襄之民亦不奠枕士大夫自蜀來者茫
　然莫知所向一日宰執奏事朱勝非謂當先取之上
　曰今便可議就委岳飛如何時飛為江西制置使駐
　軍鄂岳趙鼎曰知上流利害無如飛者
上命飛收復襄陽飛率王萬等自鄂渚趨襄陽朱勝非許
　飛迄事建節且命沈昭逺往總軍餉趙鼎請上親筆
　詔監司帥守餉飛軍無闕庶幾必濟飛等進軍於是
　劉豫求救於虜虜偽之兵俱來我師與遇連戰大破
　之遂復襄陽及郢隨諸州飛分遣王貴張憲連擊賊
　兵又復鄧州軍聲大振上謂宰執曰岳飛旣收復襄
　郢尼瑪哈聞之必怒況今已是六月下旬便可講防秋
　事倘敵人南來朕當親統諸軍分頭迎敵使之無遺
　類即中原可復若依前逺避為泛海計何以立國也
初飛遣張憲引兵攻隨州月餘不能下牛臯請行乃裹
　三日糧往衆皆笑之糧未盡而城破飛進復郢州董
　先頗有功先臯皆久在京西故飛以為將李成聞郢
　州失守乃棄襄陽遁去與虜偽合兵屯鄧之西北飛
　遣王貴張憲至城下賊兵來戰董先出竒邀擊大破
　之賊將高伸入城據守將士蟻附而上遂克之飛移
　屯徳安府軍聲大振捷奏至上曰朕素聞飛行軍極
　有紀律未知能破敵如此
飛自池州來朝召見加鎭寧崇信節度賞淮西之功也
飛為荆湖襄陽制置使主兵八萬至鼎州討湖賊楊太
　太為其下所殺楊欽領其衆數十萬以拒命先是都督
　張浚親臨湖以觀賊勢疑未可攻復欲還朝為防秋
　之計㑹飛來以小圖白浚曰此易擒爾浚曰恐妨防
　秋之備飛請浚少畱限八日擒之乃遣飛往初任士
　安王俊郝政領兵二萬餘慢王􁞯不稟其令以此無
　功飛始至鞭士安以折其氣使為賊餌先揚言岳太
　尉兵二十萬至矣及是止見士安等軍賊併力拒之
　飛伏大兵四合賊敗走悉乘小舟入水寨賊將陳瑫
　内變刼偽太子鍾子儀船獲金交床與龍鳯簟等詣
　飛降餘黨相繼皆降飛入水寨殺賊殆盡惟夏誠寨
　恃險固守飛擇善罵者二千餘人夜往罵之且悉衆
　運草木流下塡滿乃長駈入營遂擒誠果應飛之䜟
　於是浚言除楊太就戮外招到黄誠周倫等衆二十
　餘萬湖寇盡平
李龜年記録楊么本末曰初賊自恃其險官軍陸襲則
　入湖水攻則登岸賊中為之語曰有能害我須是飛
　來葢言其險非有羽翼莫能近也俄詔用岳飛適值
　大旱湖水涸飛命軍士伐君山之木為巨筏無數賊
　不意以木筏塞諸港汊賊戰敗急趨舟欲出湖而港
　汊已滿舟為所礙不能遁戮死外盡招降之飛來之
　䜟於是乎驗
飛謂出軍每以發糧為患京西湖北平即募民營田給
　以牛種假之口食分任官吏責其成功又為屯田之
　法使戍伍兵戰之暇盡力南畝行之二三年省漕運
　之半上嘗書曹操諸葛亮羊祜三事賜之
逆豫有南窺之意韓世忠自淮陽已還楚州張俊旣城
　盱眙遂進屯泗州飛遣兵至蔡州焚其積聚張俊承
　詔入覲力請上進臨建康上發臨安先詣上天竺寺
　燒香道旁有執黄旗報捷乃飛遣王貴郝政董先攻
　下虢州寄治盧氏縣賊衆獲糧十五萬石上至臨平
　鎭於舟中與宰執論飛之捷上曰飛捷固可喜淮上
　諸將各據要害雖為必勝計然兵家不勝惟慮敗耳
　萬一小跌不知如何更宜熟慮
上詔公入覲參謀官薛弼亦移書促公行至是飛偕弼
　入奏事公以手疏言儲貳事衝風吹紙動搖飛聲戰
　讀不能句公退弼進上視之色動弼曰臣在道常怪
　飛習寫細字乃作此奏雖其子弟無知者此據小歴
　所載按飛家集乃云詔飛援順昌時將發手書密奏
　略曰今欲恢復必先正國本以安人心然後不常厥
　居以示無忘復讎之意張戒嘿記曰弼以甲子正月
　道由建昌謂戒曰弼之免於禍天也往者丁巳嵗被
　㫖從鵬入覲與鵬遇於九江之舟中鵬曰某此行將
　陳大計弼請之鵬云近諜報虜酋以丙午元子入京
　闕為朝廷莫若正資宗之名則虜計沮矣弼不敢應
　抵建康與弼同日對鵬第一班弼次之鵬下殿靣如
　死灰弼造膝上曰飛適奏乞正資宗之名朕諭以卿
　雖忠然握重兵於外此事非卿所當與也弼曰臣雖
　在其幕中然初不與聞昨到九江但見飛習小楷凡
　密奏皆飛自書耳上曰飛意似不悦卿自以意開諭
　之弼受㫖而退嗟夫鵬為大將而越職及此其取死
　宜哉弼又曰不知若箇書生教之耳飛字鵬舉故隠
　語但曰鵬云
飛陞宣撫使因扈駕至建康以劉光世所統王徳酈瓊
　等兵五萬餘𨽻飛且詔徳曰聽飛號令如朕親行飛
　上疏論恢復略曰望陛下假臣日月勿拘其淹速使
　敵莫測臣之舉措萬一得便可入則擬兵直趨京洛
　據河陽陜府潼闗以號召五路之叛將叛將既還王
　師前進劉豫必棄汴京而走河北京畿陜右可以悉
　復至於東京諸郡陛下付之韓世忠張俊亦可便下
　臣然後分兵濬滑經略兩河則劉豫父子斷必成擒
　假令汝穎陳蔡堅壁清野商於虢略分屯要害進或
　無糧可因攻或難於餽運臣須斂兵退保上流賊必
　襲而南臣俟其來當率諸將或挫其鋭或待其疲賊
　利速戰不得所欲勢必復還臣當設伏邀其歸路小
　入則小勝大入則大勝然後復圖再舉設若賊見上
　流斂兵併力侵淮上或分兵攻犯四川臣即長驅搗
　其巢穴惟願陛下戒勑有司廣為儲備俾臣得以一
　意靜慮不以兵食亂其方寸則謀定計密必能濟此大
　事疏奏御札答曰有臣如此朕復何憂進止之機朕
　不中制飛復奏述前志賜札報曰覽卿近奏鋭然以
　恢復為請豈天實啟之將以輔成朕志行遂中興也
　方率厲將士將合師大舉㑹檜主和忌其成功沮之
　議遂寢
飛奉詔詣督府與張浚議而淮西之兵猶未有所付浚
　意属吕祉乃謂飛曰王徳為將淮西軍之所服也浚
　欲以為都統制仍命吕祉以督府叅謀領之如何飛
　曰徳與酈瓊等夷素不相下吕尚書雖通材然書生
　不習軍旅不足以服其衆浚曰張宣撫如何曰飛之
　舊帥也然其人暴而寡謀且酈瓊之素所不服曰然
　則楊沂中爾飛曰沂中視徳等耳浚艴然曰浚固知
　非太尉不可也飛曰都督以正問飛不敢不以正對
　豈以得軍為念耶飛去夏以内艱奪情􁍤職既與浚
　忤即日上章乞解兵柄以終喪步歸廬山廬於墓側
　以張憲權管軍事浚怒乃命參議官張宗元為宣撫
　判官監其軍上速詔飛還軍飛力辭詔屬吏造廬起
　之飛不得巳乃趨朝既見猶請待罪上優詔答之俾
　復其位而還宗元浚竟用王徳統淮西軍而以吕祉
　監之果召變
上與宰執言飛未解帥事上曰飛頃入對請由商虢取
　闗陜欲併統淮右之兵而行朕問何時可畢對曰期
　以三年朕諭飛駐蹕于此以淮甸為屏蔽若輟淮甸
　之兵雖能定中原朕亦何惜第恐中原未復而淮甸
　失守則行朝未得奠枕而卧也飛無以對飛既復任
　宗元乃還
王庶出視帥江淮飛以書與之曰今嵗若不舉兵當納
　節請閑庶稱其壯節
金人敗盟公遣將李寶孫彥與金人戰于曹州屢敗之
　大戰于宛亭縣敗之寶又及金人戰于宛亭敗之又
　遣牛皋戰於京西敗之進戰於黄河上又敗之又遣
　統制張憲戰于穎昌府敗之復穎昌府憲又戰陳州
　界敗之復陳州又遣統制董先姚政戰穎昌府敗之
　又遣將王成戰鄭州敗之復鄭州又遣統制孟邦傑
　復永安軍至夜遣其將劉政刼之於中牟縣敗之又
　遣將張憲韓青戰河南府敗之又遣將楊遇戰南城
　軍敗之復河南府南城軍又遣將梁興董榮戰絳州
　垣曲縣敗之興又戰孟州王屋濟坦兩縣敗之公與
　烏珠戰偃城縣敗之再戰又敗之殺其將卾爾多貝
　勒張憲又戰臨穎縣敗之王貴姚政與烏珠大戰于
　穎昌府敗之又命張憲傅選寇成戰臨穎縣敗之公
　屢獲捷方欲深入而宰相秦檜陰助金人勸上累詔
　班師公憤恨而還所復州縣尋復失
和議成公上表云謂無事而請和者謀恐卑詞而益幣
　者進願定謀於全勝期收地於兩河唾手燕雲終欲
　復讐而報國誓心天地尚令稽首以稱藩
達蘭烏珠皆在祁州奉使王倫行至祁見之時世忠岳
　飛吳玠吳璘軍各遣間招誘中原民金得其蠟彈旗
　牓出以詰倫曰議和之使既來而暗遣姦諜如此君
　相紿且不測進兵耳倫言所議靖民乃主上誠意邊
　臣見久而無成或乘時希尺寸為已勞則不可保主
　上決不之知若上國孚其誠意確許之平則朝廷一
　言戒之誰敢爾者二酋相視無語
詔湖北京西招討使岳飛往駐江州飛奏巳至上曰淮
　西既無事飛不須更來趙鼎曰此有以見諸將知尊
　朝廷上曰劉麟敗北朕不足喜而諸將知尊朝廷為
　可喜也
公既為湖北京西宣撫副使又詔為宣撫使時淮東江
　東宣撫使韓世忠張俊皆以立功而公以列將拔起
　世忠俊不平公先皆屈巳下之書數通俱不答及公
　破楊么獻樓船各一兵徒戰守之械畢備世忠始大
　悦而俊益忌之公參謀官薛弼雖每勸公調䕶而幕
　中之輕鋭者復教公勿苦降意於是公與俊隙始深
　矣
初上詔公以兵援淮西公念前此每勝復被召還乃以
　乏糧為辭及濠州已破而公始來援故俊與檜皆恨
　之
小厯載飛先數言和議非計秦檜大惡之金之入冦上
　命飛以兵援淮西飛力疾即日就道上賜詔奬之張
　俊貽飛書以前途乏糧為言飛不為止時賜札有曰
　卿聞命即往廬州糧餉之艱卿不復顧俊疑飛漏其
　言歸朝乃倡言飛逗遛不進以糧乏為辭及同行楚
　州城俊欲修城為守備飛曰當戮力以圖恢復豈可
　為退保計俊歸復反其言謂飛欲棄山陽與檜謀令
　万俟卨劾飛對將佐謂山陽不可守沮喪士氣始有
　殺飛意矣
初給事中范同力助和議至是又以諸大將久握重兵
　難制獻計于檜請皆除樞密而罷其兵權檜用之乃
　密奏上以拓臯之捷召世忠俊飛並詣行在論功行
　賞時世忠俊己至而公獨後檜與參政王次翁憂之
　乃謀以明日率三大將置酒湖上欲出則語直省官
　曰姑待岳少保來益令堂厨豐其宴具如此展期以
　待至六七日及公至即鎖院壬辰以世忠俊為樞使
　公為副使惟俊與檜意合故力贊和議也
王次翁敘記曰紹興辛酉金人有飲馬大江之謀大將
　張韓皆欲先事深入唯飛駐軍淮西不肻動上以親
　札促其行者凡十有七飛偃蹇如故最後又降親札
　曰社稷存亡在卿此舉飛奉詔移軍三十里而止上
　始有誅飛意又世忠軍中親校温濟者以世忠隂事
　來告朝廷置濟於湖南世忠連上章乞遣濟至軍中
　語甚不遜是時三大帥皆握重兵輕視朝廷其年拓
　臯之捷有㫖令大將入論功行賞俊世忠已至而飛
　獨未來檜為相先臣叅政大臣止二人檜憂之甚先
　臣為之謀以明日率三大將置酒湖上欲出則語直
　省官曰姑待岳少保來益令堂厨豐其宴具如此展
　期以待六七日飛既到以眀日鎖院皆除樞密使趣
　令入院供職罷其兵柄晡時有㫖鎖院明日宣麻是
　夜將半以制分命三大帥軍中列校使各統所部自
　為一軍更其銜曰統制御前軍馬凡其所統陞黜賞
　罰得專達之諸校喜於自便莫不欣然受命明日三
　大帥入受元樞之制既出其所部皆已散去導從盡
　以密院之人上之此謀惟先臣與檜預之天下歎服
　三帥既罷兵柄先臣語伯庠等曰吾與秦檜謀之巳
　久雖外示閒暇而終夕未嘗交睫脫致紛紜滅族非
　所憂所憂宗社而已事幸而成上之英斷與天合也
　吾何力之有
自烏珠復取河南飛深入不巳烏珠以書抵檜曰爾朝
　夕以和請而飛方為河北圖必殺飛而後可和於是
　檜與俊謀置飛於死地矣先以淮西山陽之事罷之
右諫議万俟卨言飛議棄兩淮地專守大江以南且提
　重兵十餘萬無横草之勞倡言棄兩淮以動朝廷此
　不臣之漸也宰執奏事上曰山陽要地屏蔽淮東無
　山陽則通泰不能固賊來徑趨蘇常豈不搖動其事
　甚眀比遣張俊岳飛往彼措置戰守二人登城行事
　飛於衆中倡言楚不可守城安用修葢將士戍山陽
　厭久欲棄而之他飛意在附下以要譽其言如此朕
　何賴焉檜曰飛對人之言乃至是中外或未之知也
張憲王貴王俊皆飛故部曲也張俊知貴俊於飛憲有
　間遂誘俊告憲謀還飛兵柄於貴執憲歸于張俊行
　府院吏以為密院無訊囚法俊不從自鞫之使憲誣
　服以為得雲手書命已謀之獄成俊以告檜械送行
　在下之棘寺逮繫飛父子初命何鑄治其獄鑄眀其
　無辜改命万俟卨遂誣飛父子致書于憲貴令虚申
　警報以動朝廷及令憲措置使飛還軍且謂其書皆
　已焚矣無可証者或敎卨以臺評所措淮西事為言
　遂以逗遛詰飛而所賜飛之御札與往來道途日月
　皆可攷乃命評事元龜年雜定之以傅㑹其獄而收
　其御札送官以滅迹飛困於攷掠亦無服辭檜一日
　手書小紙付獄即報飛死矣竟以衆證蔽罪飛賜死
　憲雲戮于市籍沒貲産徙家嶺南官属坐罪者六人
　洪皓在虜中蠟書馳奏以為虜所大畏服不敢以名
　稱者惟飛至以父呼之諸酋聞其死皆酌酒相慶
先是張憲之獄未成万俟卨為御史中丞何鑄以除執
　政奉使乃改命卨推勘而飛與子雲皆係獄矣初公
　之在湖北也辛次膺舟行過鄂公燕待之既而延入
　小閤盡出所被宸翰具言上眷之渥且執次膺手曰
　前夕夢為棘寺逮對獄吏曰辛中丞被㫖推勘飛方
　懼不敢告人而公適至公自諌官補外他日必為獨
　坐飛或不幸下獄願公救之次膺悚然不知所對至
　是公悟昨夢乃新中丞也
初檜居永嘉秘撰主管玉隆觀薛弼嘗游其門又卨為
　湖北提刑弼時終撫本路除劇盜伍俊歸功于卨至
　是治飛獄弼雖為公叅謀官無一辭累及先是獄之
　成也世忠嘗以問檜檜曰飛子雲與憲書不明其事
　體莫須有世忠曰莫須有此三字何足使人甘心因
　爭之檜不聽公知書而待士且濟人之貧用兵先計
　後戰屢勝强虜號為良將其死天下寃之
詔鄂州建岳飛祠宇以忠烈廟為額從州人請也
飛忠孝出於天性初從駕渡河畱妻養母河北陷沒飛
　遣人求訪凡十八往返乃獲迎歸母痼疾藥餌必親
　嘗遇出師必戒家人謹侍養母喪既葬廬於墓側御
　札數四强之而後起自有敵難飛立志慷慨以必取
　中原滅讐虜為念臨危誓衆或至流涕將士莫不感
　奮聞車駕所在未嘗背之而坐自奉甚薄少飲酒能
　至數斗上嘗戒之曰卿異時到河朔乃可飲酒遂絶
　口不飲吳玠嘗盛飾名姝以遺之却而不受上欲為
　營兵第於行都飛辭謝曰金人未滅臣何以家為故
　起復制詞有厲嫖姚辭第之志之語每與士卒最下
　者絶甘分少其馭軍以重蒐選謹訓練公賞罰明號
　令嚴紀律同甘苦為要張俊嘗問用兵之術曰仁信
　智勇嚴五者不可缺一問嚴曰有功者重賞無功者
　重罰止兵休舍輒課士卒藝程注坡跳濠皆被重鎧
　習之子雲嘗習注坡而馬躓怒欲斬之諸將力祈乃
　免猶鞭之數百約束必眀簡而使人易從行師秋毫
　不犯有取民一縷以束芻者立命斬之尤善以寡勝
　衆其從杜充也以八百人破羣盜王善等五十萬衆
　其破曹成也以八千人破其衆十萬其戰烏珠也於
　穎昌則以背蒐八百於朱仙鎮之對壘則以背嵬五
　百皆破其衆十餘萬背嵬之名起於西蕃飛善用之
　皆以一當百郾城之役烏珠合諸酋之兵以進飛命
　雲領背嵬遊奕馬軍直貫其陣初烏珠有勁軍號鐵
　浮屠拐子馬所至莫當是役以萬五千騎來飛命歩
　人以巨斧入其陣勿仰視第斫馬足一馬躓則餘皆
　相躓藉而斃官軍奮擊之僵死如山烏珠大慟曰自
　初起兵皆以此勝今已矣拐子馬由是遂廢其出竒
　制勝多類此自結髮從戎十餘年間大小百餘戰未
　嘗敗北其伐叛也常以廣上徳意為先而釋其餘好
　禮下士恂恂如諸生未嘗言功伐襄漢之役詔劉光
　世以五千人為牽制之師六郡既復光世師始至飛
　奏乞先賞光世諸將或有功多而賞薄者必為之開
　陳不當得則一級不妄予子雲屢立竒功匿不以聞
　或自朝廷舉行猶辭不巳初以上書失官從張所補
　官所以謗謫行至長沙盜劉忠欲刼以叛所不從遇
　害飛訪求其子鞠之奏補以官且為所申雪死難之
　由人皆義之
　
　
　
　
　
　
　
　
　
　宋名臣言行録别集下巻八
欽定四庫全書
　宋名臣言行錄别集下巻九
　　　　　　　　　　　宋　李幼武　纂集
　　　張九成　崇國文忠公
　　字子韶其先涿郡范陽人後徙開封紹興三年狀
　　元及第授宣教郎鎮東軍簽除常博五年改著佐
　　六年除著作尋除直徽猷浙東憲固辭言丐休致
　　八年除宗少除權禮侍尋兼侍講權刑侍除祕撰
　　提舉太平觀奉祠既久毁之亦甚謫守邵州丁謫
　　居南安軍二十六年復祕撰知温州以疾辭已卯
　　夏卒年六十八復敷文待制寶慶乙酉贈太師封
　　謚
公夙學天成八歳嘿誦六經通大㫖父積書坐旁命客
　就試公答如響且置巻歛袵曰精粗本末無二致勿
　謂紙上語不足多下學上達某敢以聖言為法諸老
　驚歎曰眞竒童子也十歳善文時儕稱雄十四游郡
　庠閉閤終日寒折膠暑爍金不越戸限比舍生穴隙
　以視則歛膝危坐對寘大編服膺勿懈若與神為伍
　乃更相警服而師尊之
公射策集英殿略曰祻亂之作天所以開聖人願以剛
　大為心毋遽以驚憂自沮又曰臣觀金人有必亡之
　勢而中國有必興之理特在陛下何如耳又曰今日
　待敵之計當先用越王之法以驕之使侈心肆意無
　所忌憚天其滅之將見權臣争强簒奪之禍起矣又
　曰前世中興之主以剛徳為尚去讒節慾逺佞防奸
　皆其本也又曰陛下之心臣得知之方當春陽盡敷
　行宫别殿花氣紛紛切想陛下念兩宫之在北邊塵
　沙漠漠不得共此融和也其何安乎盛夏之際風牕
　水院涼意凄清切想陛下念兩宮之在北邊蠻氊擁
　蔽不得共此疎暢也亦何安乎澄江瀉練夜桂飄香
　陛下享此樂時必曰西風凄動兩宫得無憂乎狐裘
　温煖獸炭春紅陛下享此樂時必曰朔雪袤丈兩宫
　得無寒乎至於陳水陸飽珍竒必投筯而起曰鴈粉
　腥羊兩宮所不便也食其能下咽乎居廣厦處深宮
　必撫儿而歎曰穹廬甌脫兩宮必難處也居其能安
　席乎今閭巷之人皆知有父兄妻子之樂雖陛下貴
　為天子富有四海以金人之故使陛下冬不得温夏
　不得凊昏無所於定晨無所於省問寢之私何時可
　遂乎在原之急何時可救乎日往月來何時可歸乎
　毎歳時遇物想惟聖心雷厲天淚雨流撫劒長吁思
　欲清蠻帳以還二聖之車此臣心之所以知陛下者
　如此又曰捜攪小䖝驅馳駿馬道路之言有若上誣
　聖徳者深察其源葢亦有自彼閹人私求禽馬動以
　陛下為名且閹寺聞名國之不祥也今此曹名字稍
　稍有聞此臣之所憂也賢士大夫宴見有時宦官女
　子實居前後有時者易疎前後者難間聖情荏苒不
　知其非不若使之安掃除之役候門戸之司凡交結
　往來者有禁干與政事者必誅陛下日御便殿親近
　儒者講詩書之㫖趣論古今之成敗將見聞閹寺之
　言乃狐狸夜號而鴟鴞晝舞也上感其言擢寘第一
　曰九成文雖不甚工然上自朕躬下逮百執事之人
　無所囘避擢置首選誰謂不然楊時遺九成書曰廷
　對自更科以來未之有也非剛大之氣不為得失囘
　屈不能為也
策言偽豫比之狐狸鴟鴞或傳以示豫豫不勝忿牓之
　康莊手劒以屬刺客衆為寒心公曰欺天罔人惡積
　禍稔殆自斃矣後因陛對上語之曰逆豫牓卿廷策
　謀以致害非卿有守豈能獨立不懼故制詞有逆賊
　聞風而悚懼之語
公歸海昌簦笈雲集公遜辭不獲乃語言曰幼而學之
　壮而欲行之太學平天下之道自格物入夫子不踰
　矩之道自志學入一心之所營即經綸天下之業一
　身之所履即綏定國家之事耳目乃禮樂之原其可
　弗正夢寐乃居處之驗其可弗思諸君亦深求而自
　得之以無愧所學
有詔經筵官分講讀經史公講春秋一日論日食曰日
　食之變本於惡氣惡氣之萌本於惡念不芟夷藴崇
　之絶其本根將奔騰四達上觸乎天則日月薄蝕五
　星失序下觸乎地則災及五穀怪妖迭見中觸乎人
　則為兵為火札瘥備至則惡念之起可不應時撲滅
　乎上聳然曰誠在朕念慮間當為卿戒之
公進講畢上嘗論王道曰易牛微事耳孟子遽謂是心
　足以王朕竊疑之公曰陛下不必疑疑則心與道二
　不忍一牛仁心著見此則王道之端倪推此心以往
　則華夏蠻貊根荄鱗介舉天下萬物皆在陛下仁政
　中豈非王道乎
上問籲俊尊上帝如何公曰陛下之心即上帝也招徠
　賢俊格非心於未萌之初是迺所以尊之也他日上
　語近臣曰朕於張九成所得甚多
九成為禮侍嘗從容於上曰敵情多詐議者不究異日
　之害而欲姑息以求安不可不察㑹秦檜聞九成在
　經筵講書及西漢災異事大惡之九成入見面奏曰
　外議以臣為趙鼎之黨雖臣亦疑之上問其故九成
　曰臣每造鼎見其議論無滯不覺坐久則人言臣為
　鼎黨無足怪也既而再章求去上命以次對出守檜
　必欲廢置之奏除祕撰奉祠江州太平觀免謝辭
九成既免喪秦檜取㫖上曰可與宮觀此人最是結交
　趙鼎之深者自古朋黨惟畏人主知之此人獨無所
　畏既而詹大方言頃者鼔唱浮言九成實為之首徑
　山僧宗杲和之今已逺竄為首者豈可置而不問望
　罷九成宮觀投之逺方以為傾邪者之戒落職編置
　南安軍公與徑山主僧宗杲為莫逆交時緇流之赴
　宗杲者二千餘衆徑山雖巨刹至無所容宗杲更敞
　千僧閤以居之而公往來其間檜恐其議已於是言
　者論公與宗杲謗訕朝政
上在經筵嘗問髙閌曰向來張九成嘗問朕左傳載一
　事或干餘言春秋只一句書之何也朕答之云聖言
　有造化所以寓無窮之意閌曰說春秋者雖多終不
　能發眀正如窺造化也上曰九成所問極是閌曰陛
　下所答亦極是上因問九成安否翌日謂秦檜曰張
　九成今在何處檜曰九成頃以唱異惑衆為臺臣所
　論既與郡乃乞祠觀其意終不肻為陛下用上曰九
　成清貧不可無禄
公謫居南安前歩帥解潛亦謫居焉病劇公往省之謂
　曰太尉平日所懐亦有不足者否潛泣曰一生惟仗
　忠義誓與敵死以雪國耻而不肻議和遂為秦檜所
　斥此心惟天知之公曰無愧此心足矣何必天知然
　人亦無不知者但有遲速耳潛曰聞此言心中豁然
　矣即逝公壯之因歎曰武人一念正氣猶待人之決
　況吾儕讀聖賢書平日安可不正此心乎
公在南安或問公曰近日士大夫氣殊不振曾無一言
　及天下事者豈皆無人材耶公曰大抵人材在上之
　人作成若摧抑之則此氣亦索有道之士不任其事
　安肻以自取辱哉秦公方斥異已大起告訐此其志
　欲殺賢者然未必不反激人之言子姑俟之
公謫居十四年談經自樂手不停披歳久庭磚足蹟依
　然公題于柱曰予平生嗜書老來目病執書就眀于
　此者十四年矣倚立積久雙跌隠然可一笑也因自
　號横浦居士
　　　晏敦復
　　字景初元獻公曾孫登大觀三年第宣和末除吏
　　部外郎檢正吏侍厯禮工部權吏書紹興十五年
　　薨
時伊川道學為天下宗師公不逺千里而見焉先生一
　見竒之由是學問日益純正士類推重
上方銳意恢復為内修外攘之計公進治本之說曰朝
　廷者天下之本也自古未有朝廷治而天下不治者
　亦未有朝廷不治而天下治者故曰正朝廷以正百
　官正百官以正萬民正萬民以正四方此不易之序
　也
上命宰執諭㫖令條其防秋利害乃上疏曰臣竊以淮
　甸實今日朝廷之藩籬也經營固不可後分屯諸將
　措畫營田未為失計惟進退之計不可不審先為不
　可勝以待敵之可勝乃今日所當務者(云云/)臣又聞
　自古用兵必由内重而外輕然後根本固而理勢順
　今諸將在外朝廷猶當增飭守衞都督府亦當於江
　上固守為諸軍聲援眀州等處海道舟船亦宜嚴為
　防備無使妄動使虜為盜來不可犯去無所得斯足
　矣其他不可輕議也
時用兵不常公慮朝廷輕舉因言於上謂天下之事所
　宜謹重而不可忽者莫大於兵蓋兵凶器戰危事一
　舉而勝猶懼後悔舉而不勝後將若何且以越王勾
　踐事吳未嘗一日忘之也然必謀之二十二年國之
　父兄請報者再而後勾踐許焉勾踐欲謀者四而後
　范蠡許焉在我者惟人事修而天時至矣又必在彼
　者天人之際皆有滅亡之兆乃始蹶而趨之以務及
　時彼其所以卒能滅吳而雪㑹稽之耻者誠以必勝
　之策出於萬全故也今國家恢復之計誠不可後舉
　兵北嚮必欲有成則不可不謹重而後發也
秦檜為相制下朝士皆相慶公退而有憂色或謂公曰
　檜之作相天下之福公獨不悅何耶曰姦人相矣張
　致逺魏矼聞之皆以公言為過其後乃服
胡銓之貶昭州也臨安遣人械送范如圭方疇同見公
　為銓求援公曰頃嘗言檜之姦諸公皆不以為然今
　方專國便敢如此趙元鎭雖無狀不至是也此人得
　君何所不為公即往見知府張澄曰銓論宰相天下
　共知祖宗朝言事官被謫開封府亦不如是澄愧謝
　曰即追囘矣
公素剛嚴為世所憚及居天官秉心益公執法甚固請
　謁不行親故有以書至視其封題有并及同字者即
　却之不納惟務抑僥競清流品甄序人物區别賢否
　一時銓總號為平允中興以來凡曰選格法多公所
　裁定士無淹滯之歎上嘗歎曰晏敦復凝重剛方當
　公介然衡總有序擿發清眀事無姦滯山濤毛玠無
　以過之
金人遣使至境求和而要我以難行之禮上厭兵革且
　謂南北軍兵久困征役姑欲屈已就和以紓目前之
　患乃降御札令在廷侍從臺諌之臣詳思所宜條奏
　公奏言臣竊以自古外國為中國患世皆有之未有若今
　日之甚者自古外國與中國通和亦世皆有之未有
　非中國强盛力足以制之而自肻與中國和好者也
　然所謂屈已者當思有益於事則小屈可為也倘於
　大事非徒無益又且因而别致禍患則可不深思熟
　慮之乎一事既屈則又以他事來屈我矣小事既屈
　則必有大事來屈我矣臣又竊料專以和議為是者
　必謂和議既成則兵可不用而得休息是大不然臣
　竊謂和議與用兵二者不可偏廢若和議既成之後
　金之命令有必不可從者不免違異而金以逆命來
　則兵可不用乎時宰相方以和議為已功力贊屈已
　之說以謂此事當斷自宸𠂻不必謀之在廷上將從
　其請而外論羣起計雖定而未敢必行羣臣有附宰
　相而求進乃說宰相公為天下大計而羣議横起何
　不擇人為臺官使盡擊去之則公之事遂矣宰相納
　其說遂擢言者居中司又引其黨與使居横榻公私
　切憤歎曰主憂臣辱主辱臣死今天子為姦臣所誤
　臣子豈可坐視自同衆人而不為盡言之乎乃上疏
　言仰惟陛下聖孝天至痛梓宫之未還念兩宫之未
　復不但屈己與金議和夙夜焦勞誠心懇切孜孜汲
　汲惟恐後時特以衆論未同故未敢輕屈爾幸而日
　者上自朝廷下逮百執事之臣小大一心無復異議
　朝夕進對從容獻納庶㡬天聽為囘卒不致屈此宗
　社之福也彼時廷臣乃務迎合輒敢抗章力贊此議
　以為一身進取之資不恤君父屈辱之耻核情定罪
　大不容誅乃由寮官超擢御史大夫御史府朝廷綱
　紀之地陛下耳目之司也前日勾龍如淵以附㑹此
　議而得中丞衆論固已嗤鄙之矣今廷臣又以此而
　躋横榻一臺之中長貳皆然既同鄉曲又同心腹唯
　阿相附變亂是非豈不紊國家之紀綱蔽陛下之耳
　目乎衆論沸騰方且切齒而莫將者又以此議由寺
　丞而擢右史如淵廷臣庸人也初無所長但知觀望
　而將奸人也考其平昔奚所不為陛下奈何遽與此
　輩斷國論乎詩曰憂心悄悄愠于羣小孔子曰小人
　成羣斯可愠矣今如淵廷臣將輩漸以成羣豈國家
　之福哉伏望睿斷幡然而改特加斥逐庶㡬杜羣枉
　之門
公為吏書即罷知衢州方議和之初公力詆屈已之非
　檜患其不附巳使腹心人訹之曰公若曲從兩地旦
　夕可至公曰吾終不以身計而誤國家況吾薑桂之
　性到老愈辣請勿復言檜卒不能屈
公凡論奏上未嘗不嘉納嘗面諭曰卿鯁峭敢言無所
　囘避可謂無忝爾祖矣
　
　
　
　
　
　
　
　
　
　
　
　
　宋名臣言行録别集下巻九
欽定四庫全書
　宋名臣言行錄别集下巻十
　　　　　　　　　　　宋　李幼武　纂集
　　　劉錡　武穆公
　　字信叔秦州成紀人大觀間以父仲武功補三班
　　借職政和六年差充秦鳳經司機宜宣和二年改
　　熙河徽宗即位授閤門祇候尋差潼川㢘訪使者
　　靖康初授閤舍九月知洮州兼洮東安撫建炎二
　　年知西寧州兼㳂邊安撫隴右都䕶張浚奏其功
　　陞右武大夫熙河都監餘仍舊四年宣司授開州
　　團練使涇原經略安撫兼知渭州紹興初降知岐
　　州統制文政州兵馬二年統制成都弓兵三年差
　　成都兵鈐兼節制文龍州尋復開州團練使充宣
　　司統制官綿威茂州石泉軍㳂邊安撫司叅議四
　　年召對除帶御器械尋差江東總管駐建康六年
　　差權提舉宿衛親兵尋充浙西淮東㳂海制置使
　　復主管馬軍司扈從幸金陵七年差兼督府咨議
　　軍事八月充淮西制副使守廬州兼淮西安撫八
　　年充密院都統制駐京口九年除果州團練使神
　　龍衛四廂都指揮使權主管侍衛馬軍十年除濟
　　州防禦使仍舊職充東京副畱守兼節制軍馬順
　　昌戰功拜鼎州觀察使尋除樞密院都承㫖授武
　　泰軍節度使侍衛親軍都虞候㳂淮制置使淮北
　　宣撫判官秦檜惡之罷知荆南湖北帥二十五年
　　知潭州兼帥使二十七年除太尉知荆州三十一
　　年召易鎮威武軍除鎮江都統制京東河東招討
　　使疾甚召除萬夀觀使遣使宣醫知不可起許致
　　仕是月薨于都亭驛年六十五贈開府儀同三司
紹興十年公赴東京副畱守任又以兵戍陳汴隨軍家
　口畱順昌公乃帶王彥所刺八字軍以行絶江淮至
　穎上與屬官杜亨道王羲賓及將佐捨舟陸行抵順
　昌府守臣陳䂓得報敵騎已入東京䂓以示公時公
　所部選鋒遊奕兩軍及老幼輜重相去尚逺公遣騎
　趣之是夕纔抵岸公見規曰事急矣城中有糧則能
　與君守䂓曰有米數萬斛公曰可矣規亦力畱公共
　守公又見劉豫時所蓄毒藥猶在足以害敵召諸將
　議曰吾軍逺來未及息肩敵已壓境今當如何有欲
　便舟順流而下者有欲守者公曰某本赴官畱司今
　東京既陷幸全軍至此有城池可守機不可失當同
　心力以死報國家衆議始定即鑿舟沉之示無去意
　通判汪若海㳂檄至行在公以奏附若海行即與屬
　官登城區處城外有居民數千家恐為賊有悉焚之
　分命諸統制官許青守東門賀輝守西門鍾彥守南
　門杜把守北門且眀斥候及募土人作鄉道間探於
　是軍人皆奮曰平時人欺我八字軍今日當為國家
　立功公親於城上督衆設戰具修壁壘凡六日粗畢
　而賊之遊騎已渡河至城外公豫設伏擒其千戸阿
　哈等二人詰之云韓將軍在白沙渦下寨距城三
　十里公夜遣千餘兵擊之殺敵頗衆既而葛王褒及
　龍虎大王軍併至城下凡三萬餘人公以神臂弓及
　强弩射之稍引去復以歩兵邀擊溺于河者甚衆奪
　其器甲及生獲女眞漢兒皆謂賊遣銀牌使馳詣東
　京告急于烏珠矣時公見陳蔡以西皆望風投拜又
　有王山者舊為烏珠所用嘗知順昌至是復來城下
　烏珠欲再令守順昌公慮有茍全性命者賣已於外
　故順昌官吏軍民皆不許登城用已所部兵守之時
　虜衆圍城四日乃移寨於城東號李村距城二十里
　公遣驍將閻充以銳卒五百募土人前導夜刼其寨
　是夕天欲雨電光所燭見辮髮者殱之甚衆既而報
　烏珠親綂兵至先是烏珠在龍徳宫得告急之報即
　索靴上馬麾其衆出京頃刻而集過淮寧畱一宿治
　戰具備糗糧自東京往復千二百里不七日而至公
　聞烏珠至近境乃登城㑹諸將於東門問策將安出
　或謂今已屢捷宜乗此勢具舟全師而歸公曰朝廷
　養兵十五年正欲為緩急之用而已挫賊鋒軍聲稍
　振雖多寡不侔然有進無退兼賊營近在三十里而
　四太子又來援吾軍一動被敵追及老小先亂必至
　狼狽不惟前功俱廢致金遂侵兩淮震驚江浙則平
　生報國之志反為悞國之罪不如背城一戰於死中
　求生可也衆以為然皆欲效命公呼帳下曹成等二
　人諭之曰吾遣爾作間事捷有厚賞第如我言虜必
　不殺汝今遣騎綽路置汝隊中汝遇敵必墜馬使為
　所得敵長問我何人則曰太平邊帥子喜聲色朝廷
　以兩國講好使守東京圖逸樂爾已而遣探騎果遇
　敵二人被執烏珠問之對如其言烏珠喜遂下令不
　用負鵝車砲具行翌日公行城上見二人逺來心知
　其歸即縋上金械二人以文書一巻繫于械公取焚
　之烏珠至城外責諸將用兵之失衆曰今者南兵非
　昔之比國王臨城自可見烏珠見其城陋謂諸將曰
　彼可以靴尖趯倒耳即下令來早府治㑹食諸軍所
　得玉帛子女聽其自畱男子長成者皆殺且折箭為
　誓以激其衆平眀金併兵攻城凡十餘萬而府城惟
　東西兩門受敵公所部不滿二萬而可出戰者僅五
　千賊先攻東門公出兵應之賊敗退烏珠自將牙兵
　三千往來為援皆帶重甲三人為五貫以韋索號鉄
　浮屠每進一歩即用拒馬子遮其後示無反顧復以
　鉄騎馬左右翼號拐子馬悉以女眞充之前此攻所
　難下之城並用此軍故又名長勝軍時敵諸軍各居
　一部衆欲擊韓將軍公曰擊韓雖退烏珠精兵尚不
　可當也法當先擊烏珠烏珠一動則餘軍無能為矣
　時叛將孔彥舟酈瓊趙榮輩騎列于陣外有河北簽
　軍告官軍曰我輩原是左䕶軍本無鬭志惟兩拐子
　馬可殺故官軍皆憤時方極暑我居逸而彼暴露早
　涼則不與戰逮未申間彼力疲而氣索公忽遣數百
　人出西門敵方來接戰俄以數千人出南門戒令勿
　喊但以短兵極力與戰統制官趙樽韓直皆被數矢
　戰不肯已公遣屬扶歸士殊死鬭入敵陣中斫以刀
　斧至有奮手捽之與俱墜于濠者敵大敗殺其衆五
　千横屍滿野烏珠乃移寨於城西掘塹以自衛欲為
　坐困官軍之計是夕大雨平地水深尺餘公遣兵劫
　之上下皆不寧處
烏珠之未敗也秦檜奏俾公擇利班師公得詔不動至
　是烏珠不能支乃作筏繫橋而去至泰和縣臥兩日
　至陳州數諸將之罪自韓常而下皆鞭之於是復以
　葛王褎守歸徳府自擁其衆還汴京自是不復出矣
時淮西宣撫使張俊遣行營都統制王徳將所部統勝
　軍援公俊既不樂公而徳復撥𨽻劉光世軍遷延未
　行建康畱守葉夢得諭徳曰朝廷頒賞格能立竒功
　者使相節度皆即軍中書告舊未聞也且劉錡名素
　出爾下今自奮報國爾能救錡則可謂竒功矣徳復
　慮公怒之夢得曰吾已上章以百口保爾矣徳遂行
　未至順昌賊遁去
順昌錄曰錡方被圍時遣价求援于朝得報已差行營
　左䕶軍統制王徳躬率前軍來援十二日金軍既退
　之後徳方移文來問賊勢動息二十二日夘時以數
　十騎列城下錡邀入具飯已憇於子城樓上申時出
　門遣人致意曰不果奉别今且復囘又數日傳聞申
　樞密院某已解順昌圍矣方賊在城下得遞到御筆
　劉錡擇利班師錡以方應敵未敢輕動賊退後十日
　又被㫖先發老小還駐鎮江遂津發老小輜重并被
　傷之士船載而行以統制官杜杞焦文通兩軍防䕶
　東下又聞徳申宣撫司云某以全軍裹送劉太尉老
　小出穎河矣
先上賜公空名告身千五百命書塡將佐之有功者公
　復繳上謂不若自朝廷給之為榮至是始具功狀以
　聞凡統兵官之立功者皆以上所賜椀帶予之其有
　過者則杖責之斥為士伍金之始至也統領田守忠
　正將李忠恃勇深入皆手殺數十人而後死公加厚
　優恤遂以犒軍銀帛十四萬疋兩均給將士軍無私
　焉於是公方欲進兵乗金虚而檜召公還洪皓時在
　燕山密奏順昌之役金震懼喪魄燕之珍寶悉取而
　北意欲捐燕以南棄之王師亟還自失機㑹可惜也
上謂宰執曰用兵之際賞罰欲眀劉錡以孤軍首挫賊
　鋒烏珠遁去其功卓然自觀察使便除節鉞即自降
　制上賜手札曰卿之偉績朕所不忘
烏珠自順昌敗後遂保汴京畱屯京亳出入許鄭之間
　簽兩河軍與畨部共十餘萬以謀再舉至是果入冦
　陷夀春府犯廬州守臣陳䂓病朝廷命公自太平州
　渡江援淮西公兩至廬州廵其城曰不足守也乃結
　陣徐行號令諸軍占擇地利共趨東闗依水據山以
　遏虜衝自金人渡淮淮南之人惟視公兵以為安危
　公既得東闗之險稍休士卒兵力復振敵據廬州不
　敢舉兵逼江者懼公乗其後也江南由是少安
烏珠陷廬州次侵和州公移屯濡須塢至尖山清流下
　闗兩與賊遇俱捷至拓臯其地坦平敵自以為騎兵
　之利也隔河相距㑹夜大雨公遣人㑹合張俊及沂
　中之軍時俊為宣撫使詔沂中副之自臨安晝夜疾
　馳六日至厯陽翌日諸將各以軍來而俊未至公與
　諸將分軍為三並進渡水擊賊田師中欲俟俊至王
　徳曰事當機㑹復何待公即與徳上馬率先迎敵沂
　中軍繼之兀术鉄騎十餘萬分為兩隅夾道而陣徳
　與師中揮兵先薄其右隅賊陣動乃以拐子馬兩翼
　而進沂中令萬兵各持長斧堵而前公與諸軍合擊
　之敵兵望見曰此順昌旗幟也即退走屯于紫金山
詔光世世忠沂中錡諸將以捷書繼至軍聲大振蓋自
　兵興以來未有今日之盛建康畱守葉夢得亦奏自
　用兵以來未有此舉詔奬之
拓臯役之眀日俊至諸軍皆㑹俊之姪子蓋指揮諸軍
　公呼子蓋語之曰爾安得擅揮吾軍如此號令將安
　出他日當以軍法從事俊聞之不悅自是與公有隙
　初諸軍之捷議當並以竒功奏俊獨抑公功數日内
　侍至勞賜諸軍公獨不與又數日諸軍復廬州班師
　忽濠州王進告急俊以諸軍往解圍至黄連阜距州
　十里頓兵不進濠州失守公謂俊曰我軍乏食不如
　退軍就糧俊不從意金兵且退欲以收復濠州為功
　公曰賊得一州而遽退必有謀也宜嚴備之俊又不
　從俾沂中將神勇歩騎六萬人直趨濠州遇伏而敗
　時大雨水潦公軍至藕塘則沂中軍已入滁州俊軍
　巳趨宣化公軍方食俊遽至曰金有兵來奈何公語
　俊無恐某自以歩兵禦敵願宣撫觀之遂設三覆以
　待之俄而俊至曰探者之妄也乃俊所遣戚方殿後
　之軍爾公與俊益不相下一夕俊軍士縱火劫公軍
　擒得十六人梟首槊上餘皆逸公往見俊俊怒曰俊
　為宣撫爾為判官何得斬俊軍人公曰不知宣撫軍
　人但斬劫寨賊爾俊曰有卒歸來言未嘗劫寨呼二
　人出對公正色曰某為國家將帥有罪宣撫當言于
　朝豈得與卒伍對事長揖上馬去及班師之日俊沂
　中皆先渡江公駐和州不渡以聞而聽命焉得詔許
　乃渡俊沂中益憾之是役也三軍進退皆主於俊而
　沂中俊之腹心也軍旅之事二人謀之公不與聞俊
　沂中既還朝言淮西事時秦檜為相主其說罷公
上謂大臣曰朕於諸帥聽其言則知其用心觀其所為
　則知其材人皆言劉錡善戰朕謂順昌之勝所謂置
　之死地然後生未為善戰也錡之所長在於循分守
　節危疑之中能自立不變此最為可取
上以公知荆南府充湖北路安撫使罷其兵張俊深忌
　公與岳飛每言飛赴援遲而公戰不力也飛請畱公
　掌兵不許時有處士孫元濟聞除公荆南竊與人云
　譬之奕碁此著最髙也人問其故元濟曰陜蜀諸軍
　但知吳氏襄漢諸軍尚思岳家江陵在蜀漢之間而
　錡有威名為諸將所服且聞有詔或遇緩急旁郡之
　兵許之調發銷患未形此廟筭也非吾君大聖其孰
　能與此
公自順昌之勝金人畏之下令有敢言其姓名者罪不
　赦
上亦知其能遂以公為浙淮浙西制置使尋命進屯揚
　州
公引兵屯揚州將渡江以軍禮久不講乃建大將旗鼔
　以行軍容整肅江浙人所未見也鎮江城中香烟如
　雲霧觀者塡擁
公發揚州時公病上遣中使將醫往視公曰錡本無疾
　但邊事如此至今猶未決用兵候敵人侵犯然後使
　錡當之既失制敵之機何以善後此錡所以病也中
　使以奏公遂行日發一軍時病已不能食惟啜粥而
　已
先是金萬户髙景山以兵數萬犯揚州公提大軍禦之
　於清河冦以氊裹舟載糧挽而上公募善沒者鑿舟
　沈之敵大驚公俄病嘔血殆不能支猶乗肩輿臨敵
　指揮俄而敵犯楊子橋欲以邀公公以兵保𤓰洲賊
　騎逼江公遣麾下設伏於皂角林與賊報戰誘賊入
　張弩俄發賊大敗斬景山俘數百人奏至上曰劉錡
　在淮東屢捷可謂與國宣力遂遣使以金五百銀七
　萬兩徧勞有功將士上又曰使人人如此立功將來
　凱旋王爵亦所不吝
公在𤓰洲數日無日不戰公恐人心不固乃遣人自鎮
　江取妻子以安人心至是有詔令公專防江上㑹公
　病已劇遂肩輿渡江劉汜以千五百人塞𤓰洲渡
方亮之南也枚數本朝諸大將問其下孰敢當之者皆
　隨姓名而答如響至公則莫有應者乃曰朕自當之
　順昌之役亮時年十八以萬户從軍公之勝兀术之
　敗亮所親見故其出師也欲自當公而卒不果
有金使舘都亭驛與其副飲酒其副不肯飲訶之曰酒
　中安得有劉四廂何不飲有使金者見其廐卒怒詈
　馬之不食草者亦云葢其威名素著於南北云
　
　
　
　
　
　
　
　
　
　
　
　
　
　
　
　宋名臣言行錄别集下巻十
欽定四庫全書
　宋名臣言行錄别集下巻十一
　　　　　　　　　　　宋　李幼武　纂集
　　　李顯忠　忠襄公
　　字君錫綏德青澗人初名世輔高宗改賜今名其
　　先唐諸公子也自唐以來世為蘇尾九族都巡檢
　　使祖孫相承長雄其鄉建炎二年以功補初階稍
　　遷鄜延路兵馬都監充第六將知同州密為恢復
　　計志不就遂奔西夏紹興九年自夏國歸朝授䕶
　　國軍承宣使龍神衞四廂郡指揮使十年為三京
　　招撫使司前軍都統制兼樞密院都統制十二年
　　除保信軍節度使淛東馬步軍副都總管尋降平
　　海軍承宣使提舉台州崇道觀台州住二十三年
　　復寧國軍節度使殿前司右軍統制次年改選鋒
　　軍統制二十九年除都統制亮渝盟充御前先鋒
　　都統制尋除御前諸軍都統制三十二年授淮西
　　制置使京畿河西淮北壽亳州招討使授太尉主
　　管侍衞馬軍司孝宗登位兼權池州駐劄御前諸
　　軍都統制隆興初兼淮西招撫使自靈壁還責授
　　果州團練副使潭州安置又移撫州嵗餘移信州
　　乾道初召還復容州防禦使尋復隨州觀察使浙
　　東馬步軍副都總管丐祠改提舉台州崇道觀再
　　召除威武軍節度使左金吾衞上將軍六年除侍
　　衛馬軍司七年復太尉九年丐祠提舉江州太平
　　興國宮淳熈四年召除提舉萬壽觀奉朝請五年
　　七月朔薨年六十九贈開府儀同三司隴西郡開
　　國公嘉定二年賜謚
公之在母也數日不能娩有僧過門聞之請觀之曰所
　生乃男子當以刀劒七弓矢鎧甲各一寘母左右夜
　未半鷄鳴犬吠乃生也果然公生立於蓐火光燦然
　一族異之
公生而卓異長七尺風神堂堂自幼倜儻有逺畧忠壯
　秩當任子公慨然曰男兒當自立功名於戰陣取富
　貴何藉門䕃耶
公知同州與王世忠號鐵旛竿者令頓遇等潛謀通屬
　將距渭水共為恢復之計乃遣使臣白彥忠黄士成
　崔佺以書抵宣撫呉玠冀出兵外應時薩里罕挾貴
　驕恣過郡邑則擇良家或官吏妻女侍飲不從則隂
　賊之公常扼腕一日召公計事公疑不利於已稱疾
　不往薩里罕怒領兵數百人并其首領桀黠者百餘
　人欲以掩公至則踞坐聽事公使人扶掖見之薩里
　罕作色誚公公謝以墜馬傷足請犒從者公密戒左
　右多與之酒使盡醉殺之别館又殺其親兵數百人
　出伏甲於幕下擒薩里罕縳馬上將以南歸為質謀
　迎北狩之轅公有恩於州人州人甚愛之見公舉事
　咸驩呼皷舞以手加額曰復見趙官家有日矣擁逼
　出門㑹有人告變捕公者兵刃四合公與親隨崔臯
　拓䟦忠等近百人決圍而出且戰且前由漢村經臨
　高原撲地河伍交原凡闗隘兵悉控扼公每揮戈大
　呼馳之莫不驚潰公衆憩原上望追騎益多公擁薩
　里罕謂追者曰追我急即急殺之矣故金騎尾而不
　逼有勸公殺以絶望者公曰彼衆我寡殺之肯舎我
　乎雖死無益吾固有所處乃解其縳謂曰欲生耶欲
　死耶能從我三事我活汝不則殺汝吾以死戰追騎
　皆非我敵汝嘗見吾戰矣豈誑汝者薩里罕曰公果
　活我唯公命公於是授之三箭使折以自誓公曰汝
　國本逺夷大宋優禮厚幣講好修睦而汝國遽墜大
　信猖狂至此我宋何負焉今還語而主歸我二聖復
　我疆土繼好息兵免南北生靈無罪被殺一也造謀
　舉事悉自我出吾家屬洎同州之民無與也汝無遷
　怒戮及不辜二也吾既舎汝汝無縱兵追我我獲汝
　必不汝放三也薩里罕聽命唯謹次第折箭且曰如
　敢背盟有如此箭公麾之使去敵騎得薩里罕即東
　馳莫敢囘顧公始欲擁薩里罕歸朝值洛水汎濫無
　舟可渡又虜人㑹合諸道軍馬斷南歸之路不得已
　遂奔夏國
公鄉里鄰於夏境夏人服其家世久矣公至夏主甚喜
　遣翰林學士楊其姓者郊勞禮意良厚楊推誠公亦
　無隠自兹無彼我之間楊因暇日語及金人自得志
　於中原恃其强盛每見侵陵亦有并吞之意知公雄
　傑故深相結納將倚為用有間者自延安來報自公
　之西金人即飭兵分捕公之家屬二百口無長幼悉
　遇害公抱終天之痛每念之切齒裂眦恨不即死以
　復讐天大雪公中夜自挈壺酒過楊楊延之臥内相
　與對酌因愬父兄遇害甚慘泣數行下屬楊借兵將
　以復讐楊惻然翌日為公請夏主曰彼能為吾立功
　固不靳借兵時有豪酋號青靣野乂者有射騎數萬
　恃勇桀驁要索無厭擾邊十餘年矣夏主患之顧國
　中無能制之者以是屬公公欣然自任問須兵㡬何
　公曰當以計取得精鋭五百足矣夏主曰此虜未易
　輕圖與騎三千公命裹糧捲甲晝夜疾驅既逼其境
　遇行者俘以自隨奄至其穴乃伏騎於旁岡阜間譟
　其三面虜倉卒惶駭野乂者金冠鐵面具畫如鬼物
　故號野乂少選野乂持大刀跨馬名赤駞指呼布陣
　公謂之曰汝徒恃犬羊衆實不勇果勇能與我挑戰
　乎野乂問公為誰公曰因汝不臣其主汝主有請大
　國命我伐汝無多言速出戰野乂怒揮刀躍馬而前
　公豫戒一騎俟我與之交馳從旁過之及鋒未接一
　騎出焉野乂顧視間公伺隙投鎗徒手捽其背野乂
　身偃公挾以歸其徒窘蹙散遁伏騎乗之餘衆悉降
　獻俘之日夏主大悦將妻以女公辭以父喪即日出
　兵十萬授公乃皷行而東先是金人既族其家度公
　必為復讐之舉兼自丙午嵗用兵至是㡬及一紀彼
　既厭兵且為王師敗於兩淮思欲息肩割三京請和
　知公之在夏未嘗一日忘東向也公軍所至無不望
　風迎降獨延安閉門拒守公謂之曰吾之此來止求
　捕害吾親者若得其人吾於延安之人何憾焉已而
　監軍薛昭者縋城見公云始告捕者蘇常栁仲二人
　耳俄而有捕二人以獻者公詰之遽服因剖心以祭
　時敵人既還侵地國家賜赦安集薛因出詔示公公
　未悉真偽有耿煥者多識與公有舊為公言真詔也
　公即率所屬南望拜赦郡人安堵
公流離僑寄於三國間十有餘年備厯艱險還朝之志
　萬折必東顧勢未可姑待效見歸報朝廷及三京既
　還無所用力因説夏人俱南夏人往往懐土公度不
　可强但取願從者得三千餘人公鄜延部曲數萬衆
　皆願隨公葢公在長安被詔止許量帶軍馬前來赴
　闕又於内揀選三千人時夏國招撫使王樞見公説
　夏人歸南反謀公歸夏公怒遂擒樞同時領衆歸朝
　高宗賜對便殿奬諭曰卿忠義歸朝立功顯著燕犒
　賜賚恩意甚渥時公年三十也
金人冦邊朝廷大舉進討劉光世充三京等路宣撫處
　置使表公為本司前軍都統制上以宸翰賜公曰卿
　將所部與張俊㑹合如立竒功與卿建節諸將㑹淮
　西戰於拓臯烏珠大敗公追至孔城獲耄倪之被虜
　者以萬計
公生西邊長遊隴蜀梁宋間熟悉敵情至山川險易兵
　馬强弱如指掌因上恢復之策於朝時當軸者方主
　和議慮公矛盾其事降平海軍承宣使公居丹丘從
　容暇豫與叅政錢端禮賀允中兩府曹勛郡守蕭振
　日為棋酒之樂徜徉於泉石間無廢閑色時岩壑朱
　敦儒亦居是邦羣公每有勝政朱必以詩詞紀之
時金使言公私遣人過界詔令分折㑹公上恢復之策
　秦檜怒乃奏顯忠不遵禀聞奏止用申狀遂降官奉
　祠台州居住
金人擾境公以池州都統移軍舒城除禦營先鋒都統
　制候騎報賊東京郭副留韓將軍兵萬人渡淮公領
　趙康年曹髙麥韋永壽劉彪等與敵戰於大人洲首
　挫其鋒乘勝捲擊過淮敵軍溺死者千餘人俘降甚
　衆復還舒城入合淝又携張師顏馬司精鋭由安豐
　花壓鎮取順昌公先聲所暨城中震悚至則抜之擒
　王千戶等俘降數千人又遣曹高麥分兵襲蒙城擒
　劉承德而還後亮親擁兵犯淮西朝廷命建康都統
　王權拒於合淝權退保和州竟失守有詔命公駐軍
　蕪湖以扼裕谿口之衝尋報權棄軍渡江人情洶懼
　督府被㫖罷權兵柄檄公㑹軍采石始權失律也時
　雍國虞允文叅贊督府訪權所以敗之實其軍咸詆
　權失且曰非我輩不戰之罪亦非金之善勝葢權望
　風先遁我輩何能自振虞公曰朝廷已令李將軍交
　此軍爾謂如何衆合辭云用李公則我輩有所賴公
　於是領權軍亮至揚林瞰江築高臺植二黄旗中張
　黄葢亮躬擐金甲執小紅旗麾軍恃衆以為江可渡
　也公即措畫依山列馬步軍成陣五分戈船以其二
　泊於東西兩岸其一泊中流藏其二於蘆洲港中伏
　之賊麾戰艦渡江呼聲振天地賊舟及岸敵漸登陸
　遣時俊王琪盛新戴臯張振張榮逆擊之我師皷勇
　一以當十俘斬之餘降者甚衆又疾遣戈船併進以
　神臂尅敵弓射之中者洞貫敵溺水死者不可勝計
　賊於是退遁向者港中所匿戈船出斷其後奪賊船
　二十餘艘繼以輕舸縱火焚其戰艦火光蔽日烟熖
　徹天亮既敗公遂募軍校抵亮所諭之曰今管軍非
　王權乃曩時擒撒离喝李世輔汝衆逼江將何為曷
　若稍却容我渡軍為一戰決勝負今汝臨水而陣是
　不欲戰也亮聞之走淮東尚留精兵於和為後拒公
　分兵絶江陣於和之城下賊出迎敵公身先將士殊
　死戰賊敗走入城我軍躡之賊縱火公領軍塗甲冐
　火而進遂復和州公又遣章永壽頓遇趙宣李宗正
　等襲至香林塘追擊大破之又分遣將校於蜀山叚
　寨以來邀擊虜衆所向無不克捷公伺得亮將犯京
　口乃遣戈船令戰士踏車左右岢峩巨艦舳艫相銜
　掀舞於湍流駭浪中逆折下上勢若遊龍諸酋憑壘
　觀之莫不喪氣亮乃作偽詔遣校尉張干秩挐舟來
　諭王權謂亮提兵過𤓰洲似與權有先約雍公與公
　議公曰此其用間耳然亦當以朝廷已罪王權之事
　答之庶絶其冀望雍公以為然遂作檄曰昨王權望
　風退舎使汝鴟張至此朝廷已將權重寘典憲今統
　兵乃李世輔也汝豈不知其名若往𤓰洲渡江我固
　有以相待無虚言見訹但備一戰以決雌雄可也遣
　所獲女真二人賫往亮得書大怒數諸酋不用命致
　楊林之敗將斬之諸酋哀懇久之曰姑赦汝旦日各
　備戰艦百艘約五日必絶江違令者死諸酋退自計
　曰南人用李世輔統兵為備甚固我輩進必敗退則
　誅進退等死死中求生可乎遂殺亮亮斃詔班師以
　功擢侍衞馬司諸子得對便殿各賜金帶
孝宗登極公陛對論用兵大計稱㫖蒙玉音奬諭賜田
　七十頃明年擢領殿岩㑹都督張浚自任恢復之責
　以招撫使命公節制殿前馬司及池州駐劄御前諸
　軍由淮西而進建康都統邵宏淵為之副建康鎮江
　駐劄御前諸軍及步司軍馬𨽻焉進自淮東公即禡
　牙建斾誓衆啓行五月渡淮偽都統蕭琦領兵拒戰
　於陡溝張左翼公指謂諸將曰此所謂拐子馬敵之
　長技也張榮請為先鋒公授以方畧一皷而敵騎奔
　潰公進軍距靈璧纔數里蕭陳以待公遣時俊員琦
　率兵擊之張師顏等繼進良久公遣曹高麥等以千
　騎横衝賊軍又遣李舜舉領白旗子策之蕭大敗轉
　城西遁靈璧城中步卒洎偽官相繼出降遂復靈璧
初邵宏淵取虹縣公取靈璧然後併兵而西公剋期得
　靈璧矣聞邵猶攻虹縣未下戊戌公領輕騎東趨虹
　縣遣靈璧降人入城諭以禍福曰汝逃則無所戰則
　不敵能死決戰不然速降猶保首領城破必殺無赦
　頃之大周仁踰城詣軍前曰我等素聞李威名餘則
　不知也今願以城降邵之圍虹縣也凡數日不能下
　及公至始降邵以功不自已出嫌隙始萌公趨卲奏捷
　邵曰賊降相公耳公曰此來本為國事將此功與公
　奏捷願無疑也邵終怏怏乃曰今收復兩城功已顯
　著請從此囘軍以全功賞公言男師廉師顏與都統
　男世雄同得聖訓令到南京然後取㫖今大軍入境
　纔得二邑以為何辭而遽囘軍萬一搖動衆心有誤
　大計邵愈不協乃與其徒唱言虜且大至吾屬虜矣
　公曰今軍勢方張正當仰遵聖訓復占地以慰中原
　來蘇之望遂軍靈璧癸卯蕭琦領家屬降公於静安
　鎮公待以禮命將官呉温館伴甲辰公軍傳於宿州
　城東公軍自入境秋毫不擾所至壺漿接踵人情翕
　然咸謂復見天日於是盡得虚實是日邵軍亦至始
　合戰於城南大王湖自旦至晡凡數十陣虜軍敗北
　殺萬餘人其大漢軍釋甲棄仗稽顙乞降者亦萬數
　乙已公閉營休士邵與張訓通王存皆言軍止有來
　早一食且乏攻具以何攻城不若還軍靈璧就糧而
　歸公曰所以約賫軍食者正欲宿州就糧耳令諸軍
　破城早飯邵衆竊笑公遂申嚴賞罰率厲將士翌日
　丙午曉色未分不施攻具士卒坎城爭先而上即開
　門進軍與城内賊軍巷戰公麾軍盪擊之遂收復宿
　州破賊而食果如公言邵軍尚未越濠遂遣撥發官
　王儀等屢往督促邵始渡濠登城郡帑金帛即追庫
　務官吏對宏淵等按簿籍僅得十萬緡米斛半之公
　盡以犒軍使劉持攝州事用郡人所舉也先是都督
　魏公移書於公曰昨陛辭日面奉聖訓車馬渡淮即
　令邵侯聽公節制仍令具知禀守待繳奏邵殊不樂
　至是復以公移軍分節制邵益衘公殆不可與共功
　矣
偽元帥巴薩領兵來自南京號十萬合宿州散卒大戰
　於城南兩軍殺伐相當是日統制李福輒離陣數里
　匿於櫻桃園適督府察視虚實者見之為公言又李
　保棄其軍號隠避不戰公召福保對諸將詰其罪二
　人伏辜遂斬之公與邵議曰虜既數敗諸公以謂進
　兵如何邵曰今得宿州虜雖敗走必以重兵拒我於
　南京公曰虜又敗當如何邵曰洪州必有虜兵又曰
　聞虜己召陜西諸路軍馬㑹於東京必來大戰公笑
　謂邵曰不然今虜數為王師所敗其心固怯我師乘
　破竹之勢南京之兵吾勝之必矣然後取徐州徐州
　有糧八十萬吾得徐州則軍食足乃可休士傳檄山
　東葢山東吾向知亳州嘗以恩結其人頗見信重聞
　吾提兵之來山東必響應則不勞而下也山東既下
　可以重賞募土豪數萬為前驅王師繼之則河南故
　地指日可復雖陜西兵至道路遙逺人馬疲困吾以
　逸待勞戰必勝矣况陜西之兵皆吾鄉里部曲必不
　為虜用此吾萬全之策也邵雖心伏其謀以歸心之
　切終不以為然辛亥遲明親援抱皷激勵士衆戰酣
　公免胄躍馬揮戈所向披靡孛撒退却者三虜大敗
　西走時宏淵擁兵坐視且與其將佐宣言曰當此盛
　夏搖扇於清涼猶且畏熱况烈日中披甲苦戰人何
　以堪衆心遂搖無鬬志矣壬子夜忽皷譟公遣騎覘
　之曰建康中軍統制周宏及邵都統世雄陽為虜刼
　寨自遁黎明馬軍去㡬盡癸丑督府命移軍入城虜
　謂我怯乃率餘兵攻南城又分兵潛攻東北城䧟虜
　兵已登陴公親揮鉅斧手殺數千百人將士爭奮擊
　虜下城虜兵攻南城者斃於櫑木矢石積尸齊羊馬
　牆濠水盡赤虜既數敗苦熱乏食咸已逺遁乃揚言
　陜西兵二十萬將至邵衆既扇於前及聞此士心益
　不固公曉之曰始吾奄至出其不意入境半月而南
　兵之救方來陜西去㡬里而能遽至是耶若以盛夏
　不可興師周宣王六月北伐諸葛亮五月渡瀘自古
　豈自盛夏而成功者乎此特虜見怖而走止吾追兵
　耳姑留三日觀之於是有中公以飛語者曰是欲降
　敵耳不然盍去至曉一城恟恟公度不可遏乃歎曰
　天未欲平中原耶而沮撓若此㑹勑書至有見可而
　進勿墮虜計之語公遂整軍而歸
公自提軍渡淮首尾二十日與强敵七戰七克連抜三
　城降金右翼都綂蕭琦萬戶富察特黙國戚同知大
　周仁三百戶百人長及王甲等破宿州斬瑪延萬戶
　拉雅千戶城内外殺死并捉到畨賊及當陣殺死左
　翼都統前後降到并累殺死虜衆共四萬餘人於是
　軍聲大振士卒咸有吞敵之氣大軍所至秋毫無犯
　是以中原之民日望王師之來以為内應公所統軍
　馬連日接戰傷折不過千人諸司自有實籍可見公
　提大軍渡淮入賊之境不備芻糧就敵糧草至於首
　先登城巷戰立功傷中將士亦是就宿州府庫金銀
　錢帛以充激賞且宿州之役係國家恢復大計旬日
　間連下三城殺降數萬虜衆奔北不暇賊所起山東
　河北簽軍皆欲内叛相應賊勢危亡指日可待不幸
　宏淵等自棄大功怯戰退走誤國大事更相皷唱張
　大虜勢復以退師為是公還至盱眙見魏公納印待
　罪唯歸過於已不復自明俟命於建康除醴泉觀使
　奉朝請趨召赴闕奏事中途得㫖責授果州團練副
　使安置長沙居九月上知符離之役特以邵不協故
　過不在公移撫州嵗餘又移信州
公一日對於選德殿上愛其姿貎魁傑命寫真閣下越
　明年按視營屯還敷奏深合上意復太尉錄前功也
　未㡬引兵丐祠居㑹稽嵗賜米三千石閲五年上思
　之詔奉朝請中使勞問江津賜銀合茶藥入見上撫
　存甚渥繼又出内帑金賜之
公智勇根於天性自其兒時無他好與鄉里同輩惟以
　馳射為戲不舎晝夜夜則對燭二燈人挾一矢射之
　中者使不中者負而返公常十中八九一日行壽春
　道中馬忽辟易有虎自林間躍出公背發一矢中口
　貫頷於地後騎爭以戈斃之公之用兵竒智百出以
　勇果濟之故先計後戰卒如所料適大敵餘人奪氣
　公方優游甚暇屢以少擊衆取勝御軍嚴肅令使必
　行諸子有從軍者臨敵公常戒之曰汝曹無恃我故
　不用命軍有常刑必不汝私於是諸子奮勇先登皆
　立竒功公雖不喜文飾然前代治亂近時得失亹亹
　言之使人聽之不倦議論切中於事情人所不逮
靖康間公遨遊三國萬死來歸忠烈昭然上貫白日及
　敗兀术於拓臯挫逆亮於采石西取順昌北復符離
　雖志不就亦足暴白於世矣
公逮啓手足呼門人諸子謂之曰吾束髪從軍及壯為
　將殺伐不為不多然未嘗以私憾戮一人今年已七
　十官至二府行矣無纎毫累所不獲者國恩未報大
　讐未復耳且囑諸子曰汝曹當竭節盡忠以追繼吾
　志則吾死瞑目矣且口占遺表之意言竟寂然而逝
　
　
　
　宋名臣言行錄别集下巻十一
欽定四庫全書
　宋名臣言行錄别集下巻十二
　　　　　　　　　　　宋　李幼武　纂集
　　　劉子羽
　　字彥修忠顯公長子以門䕃入仕宣和末忠顯辟
　　為浙東機宜為大府簿遷衞尉丞忠顯帥真定復
　　辟之尋除直秘閣丁吉除秘撰知池州改集撰知
　　秦州未行除御管使司叅贊張忠獻入蜀辟為叅
　　議紹興四年除徽州制拜利路經畧使兼知興元
　　除寳文閣直學士尋責散官安置白州忠獻入相
　　召除集撰知鄂州權都督府叅議軍事以朝廷欲
　　用之顧親年浸高力請歸養以徽猷待制知泉州
　　忠獻罷言者論之復責散官安置漳州㑹江上擇
　　守起為㳂江帥知鎮江秦檜忌之復以祠禄歸十
　　一年十二月卒於家年五十累贈太師
公慷慨自許每有捐身狥國之願衆人惶撓失措公色
　逾厲氣逾勁遇事立斷凛不可犯尤長於兵料敵決
　機殆無遺筭得將士心皆願為盡死為政發姦謫伏
　如神所治不畏强禦而天性孝友接人樂易開口見
　肺肝輕財重義振人乏絶傾貲倒廪無吝色許國之
　誠至沒而不懈也
自敵入梁洋蜀大震劒南諸州皆為徙治之計
　留屯中梁山踰月始自斜谷去興元公與呉玠謀以
　兵邀之於武休闗不及薩里罕遣十五輩賫書與旗
　來招公及玠公斬其十四人令一人還曰為我言於
　爾酋來戰即來我有死耳何可招也玠亦遺薩里罕
　書以大義責之金糧匱死傷者十五六遂遁去公以
　兵掩擊及堕溪谷死者不可勝計其餘衆不能自抜
　降者凡十數柵金之喪失莫甚於此
張忠獻富平之敗金乘勝而前宣撫司退保蜀口官屬
　震恐有建議當保夔州者公曰議者可斬也四川全
　盛金欲入冦久矣直以川口有鐵山棧道之險未敢
　遽窺耳吾乃東走僻處䕫峽遂與闗中血脉不相通
　進退失計悔將何及為今日計且當留駐興州外係
　闗中之望内安全蜀之心急遣官屬出闗呼召諸將
　收集散亡分布險隘堅壁固壘觀釁而動庶㡬猶或
　可備奈何為此言乎張公然之而諸參佐無敢行者
　公即自請奉命北出復以單騎至秦州分遣腹心召諸
　亡將諸將聞命大喜悉以其衆來㑹公命驍將呉玠
　柵和尚原守大散闗而分兵悉守諸險寨金知我有
　備引去
公謂敵用騎兵利在衝突我當先柵要地以勁弓弩待
　之蔑不濟者且以約二將彥頗易公之説是嵗十二
　月敵犯金州正月至上津彥出不意逆戰不能却遂
　退石泉公遣將馳告玠玠驚曰事迫矣當亟徼於險
　諸將不能辦我當自行不然是負劉待制即越境馳
　一日夜凡三百里中道少止公移書曰金旦夕至饒
　風嶺下不亟守此是無蜀也公不前某當往玠即復
　馳至饒風敵急攻數日死傷如積更募死士由間道
　犯祖溪闗以入出玠後玠還漢中公與玠謀守定軍
　山玠憚之遂西公退守三泉從兵不及三百與士卒
　同粗糲至取草木芽蘗食之遺玠書與決玠得書泣
　其愛將楊政大呼軍門曰節使不可負劉待制不然
　政輩亦舎節使去玠乃由間道與公㑹於三泉敵游
　騎甚廹玠夜視公方酣寢旁無警呵者玠曰此何時
　而簡易乃爾公慨然曰吾死命也夫何言玠泣下復
　往守仙人闗公獨留為壁壘於潭毒山上十六日而
　成又數日而虜至中夜斥候將遣人報曰虜至矣諸
　將皆失色入白事公曰始與公等云何今冦至欲避
　耶下令蓐食遲明上馬先止戰地地据山角坐胡牀
　諸將奔至皆泣曰此某等駐軍處而公先之耶豈可
　使虜矢傷公即爭代公處頃之復有來報曰虜退矣
　乃還
薩里罕烏珠輩時方埀涎於蜀日夜聚謀所選士卒千
　取百百取十其戰被重鎧登山攻險每一人前輒貳
　人擁其後前者死後者復被其甲以進又死則又代
　之如初其為必取計葢如此惟公與張公協心戮力
　毅然以身當兵衝將士視公感激爭奮卒全蜀境公
　還興元分遣官屬安集勞來自是兵勢日振方更恢
　逺畧然張公益困於讒公亦繼被罪矣
始呉玠為裨將未知名公獨竒之言於張公張公與語
　大悦使盡䕶諸將公徙白州玠上疏納節贖公罪士
　大夫以是多玠之義而服公之知人
公在鎮江㑹金復渝盟公建議清野盡徙淮東之人於
　京口撫以威信兵民雜居無敢相侵擾者既而敵騎
　久不至樞使張浚視師江上以問公公曰金人異時
　入冦飄忽如風雨今更遲囘是必有他意居頃之金
　果復以和為請而使者乃植大旗舟上書曰江南撫
　諭公見之怒夜以他旗易之翌日接伴使者見其有
　異大懼請之不得至以語脅公公曰吾為守臣朝論
　無所與然欲掲此於吾州之境則吾有死而已請不
　已竟出境乃還之張浚還朝上聞公治狀及所料敵
　情亟詔復舊職公以和好本非久逺計宜及閒暇時
　修城壘厲器械備舟楫以俟時變
公守泉州進論時宜劄子八事論江北戰守二策曰臣
　竊論今日國家大計莫先戰守二策因險為守則守
　易固因守為戰則戰必克自古倚長江之險者屯兵
　據要雖在江南而挫敵取勝多在江北今日淮甸雖
　置守帥而無堅壁無聚糧或營一閧之市或聚烏合
　之徒敵人一至則氷散瓦解千里蕩然長江之險舟
　楫之利固與敵共之虚聲所搖人情騷動此由江北
　藩衞之不立也臣欲乞將淮甸郡縣不必盡守故城
　各隨所在擇險據要營置寨柵守以偏將敵來仰攻
　固非其利若欲長驅深入則我綴其後一二大將浮
　江上下為之聲援則大勲可圖也
論襄陽形勢曰臣聞善奕棋者不爭邊角之利善立國
　者必强腹心之勢今日國家暫保江左形勢之地若
　緩而甚急者荆襄是已荆襄西通秦蜀東連呉㑹北
　據漢沔昔人以為用武之地故三國戰爭皆出於此
　得之者强失之者弱自喪亂以來莽為盜區國家多
　事經理未遑亦幸敵人棄而不顧殆天以資我也今
　千里丘墟固難卒守臣謂宜將荆襄合為一路增重
　帥權暫治公安益兵聚糧為戰守計分遣别將渡江
　據險置柵募民耕種積以嵗月更為後圖一者貫通
　秦蜀無斷絶之虞二者控扼上流如首尾相應三者
　窺闞中原有席巻之勢是一舉而獲三利也今不早
　圖萬一敵人先之則主客不侔利害易轍復欲爭之
　固已難矣
論禁衞曰臣竊惟藝祖削平僭亂聚天下精兵以强京
　師取大原兵以為龍衞取幽州兵以為神武左右員
　僚本藩鎮㕔頭也左射拱聖本諸州騎兵也忠節之
　軍升自川陜虎翼之軍選自江淮凡此之類不可悉
　舉皆總於三衙訓練精閑故能坐置四方如臂運指
　自南渡以來禁旅凋耗勁兵驍騎分𨽻諸將㳂江戍
　守葢救紛解急枝梧目前未暇長顧逺慮也昔周瑜
　拒魏而呉王提重兵以為後援鍾㑹伐蜀而文帝率
　師十萬屯長安二王豈不知指撓目顧端拱仰成哉
　葢尾大不掉末大必折其所防者深也今三衙兵雖
　稍收集而寡弱未振欲望陛下逺鑒呉魏居重馭輕
　之術近法藝祖以中制外之權選徒蒐卒益増禁衞
　仍擇腹心忠亮之臣分為統帥則威聲所憺非獨折
　衝禦侮亦所以强本固基為社稷長久之計
論守江曰臣竊見六朝之守國也皆輕戍江北重戍江
　南因險而守因守而戰内强根本外固邊陲敵來則
　出驍將合鋭兵先事而逆擊未便則清野鄙據要害
　伺間而後動故北兵遷延乏絶畏首畏尾往往狼狽
　亾遁大約皆此謀也昔陶侃不城邾其説謂設險禦
　冦政以長江隔江而城非三萬人不守引敵致冦實
　此之由若虜有可乘之㑹又非所資侃非失形勢也
　緩小利以全大利也蔡謨諌止諸鎮北移其説謂時
　有否泰道有屈伸須養威待時虜若送死敵之有餘
　棄江逺進亦我所短謨非畏怯也知用其所長也何
　承天論守邊之計謂斥候之交非耕牧之地曹孫相
　持江淮之間所居各數百里宜堅壁繕兵以待敵來
　承天非泥古也事有可法也侃之練事謨之見逺承
　天之燭機審利害於當時埀龜鑑於後世願陛下詔
　帷幄之臣稽六朝重戍之謀攷三子慎守之策固本
　保邊隂消戎詐庶㡬不動聲色疆塲妥安我既出於
　上策者矣
論舟船曰長江之險雖本天設實由人用拒敵之方不
　特防隄岸塞險隘而已維檣艦據津流則其險十倍
　飛棹楫冐風濤則其險百倍東南立國戰守之利無
　出於此伏見巡省已來暫駐呉㑹雖有守江之名而
　無用險之實船艦率皆草創水軍不甚練習且海船
　入江則顛沛不行步兵乘水則惴慄失措官司奉行
　措置姑欲事畢而巳陳利害者以為常談習游泳者
　以為末技未思臨機對敵何以取勝故向來邀羯虜
　於長江攻羣盜於平湖戰多不捷職此之由竊攷六
　朝舟楫之制名字雖不同要之大艦利於控扼若五
　牙蒙衝之類是也小舟利於走集若金翅油船之類
　是也大艦有飛樓有拍竿有長櫓屯兵走馬可容西
　北勁兵以當衝要小舟欲輕扶追逐須擇呉越水工
　輕剽善沒者負船鑿艦出入湍流見之若神敵人所
　以魂驚膽墮也昔李氏水軍敏鋭周人莫當孫權浮
　江萬艘魏人畏遁用我之長乘彼之短此制敵之上
　策也
論南兵曰伏覩朝廷向來數調諸路禁兵㳂邊戍守多
　即逃亡議者乃謂南人脆弱終不堪用只縁撥屬諸
　將南北人情不通非禮役使横加箠辱衆情憤憤遂
　皆潰散因知逃亡非其本心况南人素號剽悍春秋
　呉楚之伯六朝晉宋之捷不聞資兵於他境取材於
　異代今猶古也豈獨不可用哉特用之不得其術耳
　目今諸將之兵雖足戰守無仰於此然國家養兵額
　衆費大不應艱難之際使之坐食比年以來訓練亦
　精士氣思奮臣愚欲望將諸路禁兵自逺及近更畨
　出戍别立統帥不𨽻他營分屯險隘不當虜衝連營
　締壘張大形勢使之耳聞目覩漸熟征戰秋出春歸
　不戀鄉土嵗月積久習以為常緩急調發人情不震
　可以集事
論呉蜀曰國家自南渡以來保有呉蜀而羯胡侵擾殆
　無寧嵗往年數窺梁洋故江左稍安比年頻犯江淮
　故蜀無重敵犬羊之衆棄其所長梯岩險冐濤江蹈
　必死必亡之地而我未能收其功者葢彼無畏首畏
　尾之虞而得全用其力也昔三國鼎峙呉蜀為異邦
　然當時所以謀困曹魏者常萬里剋期表裏相應况
　今二方一統力不應分竊見金房荆襄境壤相接乃
　西南之交呉蜀之㑹也若虜迫近江淮陜蜀之兵當
　稍循金房而南若窺全蜀則上流之兵當稍循荆襄
　而北批抗擣虚互為聲援以分虜勢庶㡬狂狡之謀
　不敢輕動動而乘之萬全之舉也
論募兵曰竊見金人叛盟數窺淮甸諸將驅攘奮擊雖
　獲渠魁殱軍衆捷音繼道然鏖兵酣戰殺傷殆相當
　臣聞自昔戰爭之時裒兵益衆固非一塗或取之内
　郡如蕭何發闗中卒以補兵闕漢威復振是也或取
　之盜賊如諸葛恪取丹陽勁民深加慰撫籍為甲士
　是也或取之逃亡無賴如馬隆募洛陽勇士無問從
　來立標簡試自成一軍也
　
　
　
　
　宋名臣言行錄别集下巻十二
欽定四庫全書
　宋名臣言行錄别集下巻十三
　　　　　　　　　　　宋　李幼武　纂集
　　　胡銓　忠簡公
　　字邦衡吉州廬陵人建炎二年登進士第授撫州
　　判官未上以退虜功轉承直權吉州僉丁父憂紹
　　興五年張魏公辟湖北倉幹改湖南憲幹召赴都
　　堂審察呂祉以賢良方正直言極諫科薦賜對便
　　殿改通直郎樞密編修官上書乞斬檜除名編管
　　昭州責監廣州鹽倉改威武軍僉十三年羅汝檝
　　論之除名責新州守臣張棣告其訕上再責吉陽
　　軍二十六年檜卒量移衡州三十一年自便壽皇
　　即位首復官知饒州召至即日賜對除吏侍遷秘
　　書少監又遷起居郎隆興元年兼侍講及國史院
　　編修官兼權中書舎人兼同修國史除宗正少卿
　　請外不允兼國子祭酒除兵侍二年除措置淮浙
　　海道使提舉江州太平興國宮加集撰知漳州改
　　泉州入見尋除在京宮觀兼侍講權工侍尋即真
　　辭力乞老除寳文閣待制與外祠既出都門㫖復
　　留改佑神觀兼侍讀辭不允㑹詔舉人以所舉非
　　是論坐貶秩二等三求去從之除敷文閣直學士
　　外祠以郊恩封開國子除龍圖學士提舉江州太
　　平興國宮慶壽恩進開國伯除提舉隆興府玉隆
　　萬壽宮進郡侯乞老不許除端明殿學士淳熈六
　　年召辭力乞老不許引疾提舉太平興國宮力疾
　　辭乃加資政殿學士致仕薨謚忠簡
公為起居郎直前奏事云臣罪廢二十六年陛下登極
　首蒙召除曾未浹旬又擢左史上曰卿被罪許時可
　謂無辜朕自知卿與王十朋銓曰臣與十朋不同陛
　下濳邸之舊且其材可用上曰濳邸亦有不當用者
　如十朋非朕之私其人實可用也近日除臺諫官外
　議如何銓曰外人皷舞謂陛下得人上曰卿與十朋
　皆朕親擢也
公又奏側聞道路之言近日臺諌論事陛下謂為賣直
　上曰此語非也朕近謂臺諫論事要當辨曲直朕在
　藩邸時見有臺諫論事不復辨曲直尋即報行每以
　為不然故近日與張闡説此語非賣直也然非卿不
　聞此言銓奏臣事君猶子事父知無不言若於君有
　隠則於父亦有隠也非忠孝也上曰卿言甚善
公當對直前奏事上曰朕在藩邸時養得性定今或飲
　酒過度未嘗不悔銓奏外人皆知陛下無酒色之過
　然猶謹畏如此臣見聖德日增雖堯舜不及
公知泉州日朝辭進對讀劄子至臣嘗恭聞聖訓有及
　於唯禮不可以已之之説如不欲平治天下則已欲
　平治天下捨禮何以哉上曰朕記得曾與卿説禮之
　用甚大於是詔胡銓可與在京宮觀兼侍講
虞允文奏胡銓蚤嵗一節甚髙久謫海外誰為能及今
　縱有小小過失謂宜闊畧錄其氣節不宜令遽去朝
　廷上曰朕昨覽臺章躊躇兩日意甚念之但以四人
　同時論列不欲令銓獨留今卿所言正朕意也梁克
　家奏銓流落海上二十餘年人所甚難上曰銓固非
　他人比宜且除在京宮觀留侍經筵
公上髙宗和議封事謹按王倫本一狎邪小人市井無
　賴頃縁宰相無識遂舉以使敵専務詐誕欺罔天聽
　驟得美官天下之人切齒唾罵今者無故誘致敵使
　以詔諭江南為名是欲臣妾我也是欲劉豫我也劉
　豫臣事敵國南面稱王自以為子孫帝王萬世不抜
　之業一旦豺狼改慮捽而縛之父子為虜商鑒不逺
　而倫欲陛下效之夫天下者祖宗之天下也陛下所
　居之位祖宗之位也奈何以祖宗之天下為金人之
　天下以祖宗之位為金人藩臣之位陛下一屈膝則
　祖宗廟社之靈盡汚草莽祖宗數百年之赤子盡為
　左祍朝廷宰執盡為陪臣天下士大夫皆當裂冠毁
　冕變為異服異時逞其無厭之求安知不加我以無
　禮如劉豫也哉夫三尺童子至無知也指讐仇而使
　之拜則拂然怒今敵國則讐仇也堂堂天朝相率而
　拜讐仇曽童孺之所羞而陛下忍為之邪倫之議乃
　曰我一屈膝則梓宮可還太后可復淵聖可歸中原
　可得嗚呼自變故以來主和議者誰不以此説㗖陛
　下哉而卒無一驗是虜之情偽已可知矣陛下尚不
　覺悟竭民膏血而不恤㤀國大讐而不報含垢忍耻
　舉天下而臣之甘心焉就令虜決可和盡如倫議天
　下後世謂陛下何如主也况敵國變詐百出而倫又
　以姦邪濟之則梓宮決不可還太后決不可復淵聖
　決不可歸中原決不可得而此膝一屈不可復伸國
　勢陵夷不可復振可爲痛哭流涕長太息者矣向者
　陛下間闗海道危如累卵當時尚不肯北面臣人况
　今國勢稍張諸將盡鋭士卒思奮只如頃者敵國陸
　梁偽豫入冦固嘗敗之於襄陽敗之於淮上敗之於
　渦口敗之於淮隂較之前日蹈海之危已萬萬不侔
　倘不得已而至於用兵則我豈遽出敵人下哉今無
　故而反臣之欲屈萬乘之尊下穹廬之拜三軍之士
　不戰而氣已索此魯仲連所以義不帝秦非惜夫帝
　秦之虚名惜夫天下大勢有所不可也今内而百官
　外而軍民萬口一談皆欲食倫之肉謗議洶洶陛下
　不聞正恐一旦變作禍且不測臣竊謂不斬王倫國
　之存亡未可知也雖然倫不足道也秦檜以腹心大
　臣而亦為之陛下有堯舜之資檜不能致陛下如唐
　虞而欲導陛下為石晉近者禮部侍郎曽開等引古
　誼以折之檜乃厲聲責曰侍郎知故事我獨不知則
　檜之遂非狠愎已自可見而乃建白令臺諫侍臣僉
　議可否是葢畏天下議已而令臺諌侍臣共分謗爾
　有識之士皆以為朝廷無人吁可惜哉孔子曰微管
　仲吾其被髪左衽矣夫管仲伯者之佐耳尚能變左
　衽之區而為衣裳之㑹秦檜大國之相也反驅衣冠
　之俗而歸左衽之鄉則檜也不唯陛下之罪人實管
　仲之罪人矣孫近傅㑹檜議遂得參政天下望治有
　如飢渇而近伴食中書謾不敢可否事檜曰虜可和
　近曰可和檜曰天子當拜近亦曰當拜臣嘗至政事
　堂三發問而近不答但曰已令臺諌侍從議之矣嗚
　呼參贊大政徒取充位如此有如敵騎長驅尚能折
　衝禦侮邪臣切謂秦檜孫近並可斬也臣備員樞屬
　義不與檜等共戴天區區之心願斷三人頭竿之藳
　街然後羈留敵使責以無禮徐興問罪之師則三軍
　之士不戰而氣自倍不然臣有赴東海而死寧能處
　小朝廷求活耶
公之上書也都人喧騰數日不定上語檜曰朕本無黄
　屋心今横議若此據朕本心惟應養母耳於是檜等
　乃擬昭州編管時公妾孕臨月遂寓湖上僧舎欲少
　遲行而臨安已遣人械送貶所范如圭方疇同見晏
　敦復為公求援敦復即往見守臣張澄曰銓論宰相
　天下共知祖宗朝言事官被謫開封府必不如是澄
　愧謝曰即追還矣
公之行也監登聞皷院陳剛中以啓送之曰屈膝請和
　知廟堂禦侮之無策張膽論事喜樞庭謀逺之有人
　身為南海之行名若泰山之重又曰知無不言願借
　上方之劒不遇故去聊乘下澤之車檜大恨之亦貶
　安逺令死焉
公為福州判官諌議羅汝楫論其文過飾非用惑羣聽
　除名編置新州公往新州其鄉人王廷珪者棄官養
　志㡬二十年至是以詩送公有云痴兒不了官中事
　男子要為天下竒又云百辟動容觀奏牘㡬人囬首
　愧朝班邑大夫歐陽識使人訐之除名編𨽻辰州
公徙吉陽軍先是檜於一德格天閣下書趙鼎李光胡
　銓三人姓名公時猶在新州廣帥王鈇問知新州張
　棣曰胡銓何故未過海銓賦詞云欲駕巾車歸去有
　豺狼當轍棣即奏公不自省循語言不遜公然怨望
　朝廷於是送海南編管命下棣選使臣游崇部送封
　小項筒過海公徒步赴貶所人皆憐之至雷州守臣
　王趯廉得崇以私茗自隨械送獄且厚餉公是時諸
　道望風捃摭流人以為竒貨惟趯能與流人調䕶海
　上無薪粲百物趯輒津置之其後卒以此得罪
隆興元年公為起居郎孝宗曰近日除臺官外議如何
　公曰外人皷舞謂陛下得人上曰卿與十朋皆朕親
　擢也
公奏臣承乏左右史竊見史職廢壊者非一其尢甚者
　有四一曰史不當進二曰立非其地三曰前殿不立
　四曰奏不直前何謂史不當進太宗欲觀史褚遂良
　以為不可文宗欲觀史魏謩以為不可國朝進起居
　注自梁周翰李宗諤始歐陽修為起居注首論其失
　云自古不自閲史今撰述既成必錄本進呈則事有
　諱避史官雖欲書而不敢乞自今更不進本仁宗從
　之厥後佞臣執筆乃復進史㳂習至今何謂立非其
　地唐制皇帝御殿則左右史夾香案而立善惡必書
　許敬宗李義府用事懼為史官所記遂廢左右侍立
　之職凡謀議不與聞文宗復正觀故事每入問命左
　右史執筆立於螭頭之下由是宰相奏事得以備錄
　國朝故事天子坐朝則記注官立於御座之後歐陽
　修謂起居當視人君言色舉動而書若立於後則無
　以進見乃徙立於御座之前至修罷修注者乃復立
　於後後乃立於殿之東南隅言動未嘗或聞不過録
　諸司供報公文而已何謂前殿不立自古左右史未
　嘗不侍於天子之側亦未嘗有前後殿之分唐制但
　左右分立於殿下螭頭之側和墨濡翰皆就螭頭之
　㘭處不聞後殿立螭而前殿不立也國朝舊制前後
　殿皆侍立夫人主之言不獨後殿有之而前殿無也
　宰制奏事百官進對之言不獨後殿有之而前殿無
　也今獨後殿侍立而前殿不與義果安在夫後殿侍
　立雖非其地然亦愛禮存羊之意前殿不立是餼羊
　亦去矣何謂奏不直前文宗謂魏謩曰事有不當母
　嫌論奏謩曰臣頃為諌官故得有所陳今則記言動
　不敢侵官帝曰兩省屬皆可議朝廷事故國朝左右
　史皆許直前奏事雖以奏史事為名而朝廷事亦得
　議焉皇祐中唐介論文彥博帝怒時蔡襄修起居注
　直前論救又曷嘗預牒閣門與必俟班次耶
公奏曰陛下憂災避殿減饍蝗虫滅息天理去人不逺
　上曰朕逐日禱天蝗虫遂滅安可不至誠公奏曰陛
　下行之不息豈特滅蝗虜亦不足慮
公因旱蝗星變求言請勿徼福佛老躬行周宣政事罰
　監司守令之貪殘者因論納諌曰今廷臣以箝默為
　賢容悦為忠道途相傳近日臺諫論事朝廷謂為賣
　直此德宗猜忌之語願陛下以德宗為戒
詔議講和公議曰昨來京都失守本於大臣耿南仲主
　和二聖刼遷本於宰相何㮚主和維揚失守本於宰
　相汪伯彥黄潛善主和完顏亮之變本於秦檜主和
　自汴京板蕩以來金人薦食上國何嘗不以和哉今
　欲與不共戴天之讐講信修睦三綱五常掃地盡矣
　就令可信不叛盟孝子順孫寧忍為之况萬萬無此
　理乎議者乃曰姑與之和而隂為之備此向來權臣
　誤國之言陛下聞之熟矣
公為兵部侍郎時以水災詔求言公言與金講和可痛
　哭者十養兵之外又增嵗幣民力益困一也唐鄧海
　泗之人一旦與之是置之死地二也海泗今日之藩
　籬失則兩淮不可保大江不可守三也絶中原之望
　四也竭民膏血以予敵民愁盜起五也秦檜力排不
　主和議之士九十餘人或死瀕海或死謫籍今日和
　議成則不附時議者或䧟前日之過六也紹興戊午
　和議既成路允迪等往交割歸地敵叛盟刼執允迪
　等遂詔親征敵復請和反覆如此檜不悟卒有逆亮
　之變七也敵必復如前日盡索歸正人與之則反側
　生變不與則敵不肯但已八也秦檜當國二十年至
　今府庫無旬月之儲自此復和殆有甚焉九也李沆
　嘗謂王旦云切勿與敵講和夫祖宗盛時猶以和議
　為不可况今國勢委靡而復唱和議使上下解體溺
　於鴆毒十也願陛下堅守和不可成之論力行其志
　則敵國何足慮哉天變水災亦當銷縮矣
公因轉對為中國與敵和可弔者十臣恐再拜不已必
　至稱臣稱臣不已必至請降請降不已必至納土納
　土不已必至輿櫬輿櫬不已必至如晉帝青衣行酒
　而後為快倘乾剛獨斷追回使者絶請和之議以皷
　戰士下哀痛之詔以收民心天下庶乎其可為矣如
　此則請數千億之嵗幣専意武備足兵足食無書名
　之恥無去大之辱無再拜之屈去十弔而就十賀利
　害較然矣詩云毋用婦人之言今日舉朝之士皆婦
　人也
湯思退與王之望堅主和議罷張浚兵柄公爭之力於
　是大臣皆不悦遂命公以本職措置浙西淮東海道
　命下即趨行時金冦深入號八十萬淮東郡邑皆望
　風退避髙郵守陳敏拒之射陽湖而大將李寳駐師
　江隂不肯援敏公檄寳出師寳先取密詔為自安計
　公劾奏曰臣受詔令范榮備淮李寳備江今寳逗遛
　視敏弗救若射陽失守大事去矣寳懼與敏犄角退
　敵兵時大雪河凍公親持鐵鎚斸氷士皆奮初公與
　尹穡同出使穡使浙東置家臨安公使江淮葢受敵
　之地携孥北行言者併指為罪與穡俱罷
公知泉州趣令入對遂留侍經筵尋除工部侍郎公遂
　請飭太子賓僚朝夕勸講上曰三代長且久者由輔
　道太子得人所致末世國祚不永皆由輔導不得其
　人
楊誠齋萬里題公書稾曰澹菴先生借上方劒以斬帝
　秦之書當其一封朝奏之時敵國聞之募本千金三
　日得之君臣動色發國有人焉之歎自是不敢南顧
　者二十有四年某昔誦其文今見其稾纔尺紙耳盈
　尺之紙乃能却百萬之師一何壯哉募本尚千金况
　真稿乎
又序公文集曰公中興人物未能或之雙也紹興戊午
　和戎公上書乞斬宰相在廷大驚金聞之募本千金
　三日得之君臣奪氣知中國有人奉皇太后以歸自
　是邊馬不南者二十餘年昔魯仲連不肯帝秦秦軍
　聞之為却五十里後人疑之以為説士之夸辭以今
　揆古古為夸以今觀今今亦夸乎信所見疑所聞古
　今一也吾宋之安强不以百萬師而以先生之一書
　後之人聞之者烏知不若今之人聞仲連之事者乎
　亦以為夸未可知也若今之人親見先生之事則誰
　以為夸者今事之夸與否可信與否不較也使後之
　人無所疑於古之人者先生歟今不信古古奚病焉
　後不信今必當有時而無不信矣逢其事思其人嗚
　呼先生之功其逺矣哉先生之文肖其為人其議論
　閎以挺其記序古以馴其代言典而嚴其書事約而
　悉其為詩葢自觝斥時宰誕寘嶺海愁狖酸骨飢蛟
　血牙風呻雨喟濤譎波詭有非世間人之所堪耐者
　宜芥於心而反昌其詩視李杜夜郎䕫子之音益加
　恢竒云至於騷辭涵茫嶄窣鉥劌刻屈抉天之幽洩
　神之庾槁癯而不瘁恫愀而不懟自宋玉而下不論
　也靈均以來一人而已
或言公在新州十七八年不死晦菴曰天生天殺道之
　理也人如何解死得人
　
　
　
　
　
　
　
　
　宋名臣言行録别集下巻十三
欽定四庫全書
　宋名臣言行録外集卷一
　　　　　　　　　　　宋　李幼武　纂集
　　　周敦頤　濂溪先生元公
　　字茂叔元名敦實避厚陵藩邸名改今名道州營
　　道人景祐三年用舅氏龍圖鄭公向奏試將作監
　　簿康定初授洪州分寧簿慶厯四年以部使者薦
　　除南安軍司理六年令郴邑皇祐二年令桂陽至
　　和元年用薦者改理丞宰洪之南昌嘉祐初改太
　　子中舍合州僉六年轉國博倅䖍州授尚書虞部
　　員外郎以失火對移永州四年權知邵州熙寧初
　　用趙抃吕公著薦擢廣東漕三年轉虞部郎中改
　　提刑聞水嚙其母墳求南康軍以歸上其印分司
　　南京六年趙公再尹成都復奏起之朝命及門而
　　六月七日卒享年五十七嘉定庚辰賜諡淳祐辛
　　丑上幸學封汝南伯與程張朱並從祀
天聖已已年十三志趣髙逺濂溪舊有小橋亭先生常
　釣逰其上吟風弄月至今父老能言之
先生博學力行聞道甚蚤遇事剛果有古人風為政精
　密嚴恕務盡道理慶厯初赴分寧簿縣有獄久不決
　先生至一訊立辨衆口交稱之
慶厯乙酉為南安司理時郡獄適有囚法不當死運使
　王逵欲深治之先生獨力争不聴置手板歸取告身
　委之而去曰如此尚可仕乎殺人以媚人吾不為也
　逵感悟囚得不死
六年丙戌年三十年少不為守所知䖍之興國宰程公
　珦假倅南安視先生氣貌非常人與語果知道者令
　二子師之即明道伊川也
朱晦翁曰濂溪在當時人見其政事精絶則以為宦業
　過人見其有山林之志則以為襟懷洒落有仙風道
　氣無有知其學者惟程太中知之宜其生兩程夫子
　也
八年在郴守李初平知其賢不以屬吏遇之既薦諸朝
　又周其不給聞先生論學嘆曰吾欲讀書如何先生
　曰公老無及矣請為公言之初平遂日聴其語二年
　而有得
皇祐初年初平卒子幼先生曰吾事也為護其喪歸葬
　之往來經紀其家始終不懈士大夫皆指君曰是能
　塟舉主者
至和初年赴南昌宰人見先生來喜曰是能辨分寧獄
　者吾属得所訴矣於是更相告語勿違教命盖不惟
　以得罪為憂實以汚善政為恥也
嘗得疾更一晝夜始甦友人潘興嗣視其家服御之物
　止一弊篋錢不滿數百
嘉祐丙申冬至合州已亥嵗蒲宗孟泛蜀江道合陽初
　見先生相與欵洽連三日夜退而歎曰世有斯人歟
　乃以其妹歸之先生初娶陸氏繼以蒲焉
在合州郡民心恱誠服事不經先生手吏不敢決茍下
　之人亦不從趙清獻為使者或譖之清獻惑臨之甚
　威比去猶不釋而先生處之超然也
五年東歸王荆公江東提刑與先生相遇語連日夜荆
　公退而精思至忘寢食六年倅䖍州趙清獻為守熟
　視其所為乃寤執其手曰幾失君矣今日乃知周茂
　叔也
熙寧初吕公著聞名力薦之會清獻公在中書擢授廣
　東運判有啓謝吕云在薄宦有四方之㳺於高賢無
　一日之雅
四年領憲事盡心共職務在矜恕不憚出入之勤瘴毒
　之侵雖荒崖絶島人跡所不至處皆緩視徐按以洗
　寃澤物為已任俄得疾聞水嚙其母墓遂乞南康改
　葬畢曰强疾而來者為葬爾今猶欲以病汚麾紱耶
先生自少信古好義以名節自砥礪奉已甚約俸禄悉
　以周宗族奉賔友及分司而歸妻子饔粥或不給而
　亦曠然不以為意襟懷飄洒雅有髙趣尤樂佳山水
　遇適意處或徜徉終日廬山之麓有溪焉發源於蓮
　花峯下潔清紺寒合於湓江先生濯纓而樂之築書
　堂其上名之曰濂溪志鄉閭在目中也因語友人潘
　興嗣曰可仕可止古人無所必結髪為學將有以設
　施可澤於斯人者必不得已止未晚也此濂溪者異
　時與子相從於其上歌咏先王之道足矣
王君貺嘗見先生以有世契受其拜及坐大風起先生
　說大畜(一作風天/小畜卦)君貺起曰適來不知受却公拜今
　却當請納拜先生走避之
程明道曰昔受學於茂叔令尋仲尼顔子樂處所樂何
　事
　茂叔窗前草不除問之云與自家意思一般
　再見茂叔後吟風弄月以歸有吾與㸃也之意
　觀天地生物氣象茂叔謂看一部華嚴經不如看一
　艮卦註言各止其所也
　荀子言飬心莫善於誠茂叔以為荀子元不識誠既
　誠矣心焉用養耶
　顥年十六七時好田獵既而自謂巳無此好茂叔曰
　何言之易也但此心潛隠未發一日萌動如初矣後
　十二年暮歸在田野間見獵者不覺有喜心乃知果
　未也
　劉立之曰明道從茂叔問學窮性命之理
邵康節謂伊川極論天地萬物之理以及六合之外伊
　川歎曰平生惟見周茂叔論至此
朱晦翁贊公像曰道喪千載聖逺言湮不有先覺孰開
　後人書不盡言圖不盡意風月無邊庭草交翠
孔文仲祭之曰公年甚壯玉色金聲從容和毅一府盡
　傾朱曰觀此濂溪清和氣象可想矣
蒲宗孟曰茂叔仕而有所為亦大槩見於人至其孤風
　逺操寓懷塵埃之外常有髙棲遐遁之意則世人未
　必盡知
黄山谷詠之曰茂叔人品甚髙胷中洒落如光風霽月
　好讀書雅意林壑初不為人窘束世故云云短於取
　名而惠於求志薄於徼福而厚於得民菲於奉身而
　燕及􁉑嫠陋於希世而尚友千古
　延平李侗以洒落如光風霽月為善形容有道者氣
　象
　朱晦翁曰所謂洒落者只是形容一箇不疑所行清
　明髙逺之意若有一毫私吝心何處更有此等氣象
　邪只如此有道者胷懷表裡亦自可見
朱曰道之在天下者未嘗亡惟其託於人者或絶或續
　故其行於世者有明有晦是皆天命之所為非人智
　力之所能及也夫天髙地下而二氣五行紛紜錯揉
　升降往來於其間其造化發育品物攸殊莫不各有
　固然之理最其大者則仁義禮智之性君臣父子昆
　弟夫婦朋友之倫是巳是其周流充塞無所虧間夫
　豈以古今治亂為存亡者哉然氣之運也則有淳漓
　判合之不齊人之禀也則有清濁昏明之或異是以
　道之所以託於人而行於世者惟天所畀乃得與焉
　若先生者其天之所畀而得斯道之傳者歟不然何
　其絶之久而續之易晦之甚而明之亟也盖自孟氏
　沒而此道之傳不属我宋受命五星集奎開文明之
　運然後氣之漓者醇判者合清明之禀得以全付乎
　人而先生出焉不繇師傳黙契道體建圖屬書根極
　領要當時見而知之有程氏者遂廣大而推明之使
　夫天理之微人倫之著事物之衆鬼神之幽莫不洞
　然畢貫于一而周孔孟氏之傳焕然復明非天所畀
　孰能與於此(江州書/堂記)
又曰先生之言其髙極乎無極太極之妙而實不離乎
　日用之間其幽探乎陰陽五行造化之賾而實不離
　乎仁義禮智剛柔善惡之際其體用一源顯微無間
　秦漢以下誠未有臻斯理者而實不外乎六經論語
　中庸大學七篇之所傳也盖其所謂太極云者合天
　地萬物之理而一名之耳以其無器與形而天地萬
　物之理無不在是故曰無極而太極以其具天地萬
　物之理而無器與形故曰太極本無極也是豈離乎
　生民日用之常而自為一物哉其為陰陽五行造化
　之賾者固此理也其為仁義禮智剛柔善惡者亦此
　理也性此理而安焉者聖也復此理而執焉者賢也
　自堯舜以至孔孟所以相傳之說豈有一言以易此
　哉先生之所以繼往聖開來學而有大功於斯世也
　(隆興祠/堂記)
又曰自孟氏沒而聖道不傳俗儒之學内局於章句文
　辭之習外雜於老子釋氏之言而所以修巳治人者
　一出於私智人為之鑿今盖千餘年矣先生奮乎百
　世之下乃深探聖賢之奥疏觀造化之原而獨心得
　之立象著書闡發幽秘辭義雖約而天人性命之㣲
　修巳治人之要莫不畢舉先生之功為大矣(袁州祠/堂記)
又曰秦漢以來天下之士莫知所以為學是以天理不
　明而人欲熾道學不傳而異端起人挾其私智以馳
　騖一世宋興有濂溪者作然後天理明而道學之傳
　復續盖有以闡夫太極陰陽五行之奥而天下之為
　中正仁義者得以知其所自來言聖學之有要而下
　學者知勝私復理之可以馴致於上達明天下之有
　本而言治者知誠心端緒之可以舉而措之於天下
　其所以上接洙泗千載之統下啓河洛百世之傳者
　脉絡分明而規模亦宏逺矣(韶州祠/堂記)
張南軒曰自秦漢以來言治者汨於五伯功利之習求
　道者淪於異端空虚之説而於先王發政施仁之實
　天理人倫之教莫克推而講明之故言治者若無豫
　於學而求道者反不涉於事民莫睹乎三代之盛可
　勝歎哉惟先生崛起於千載之後獨得微指於殘編
　斷簡之中推本太極以及乎陰陽五行之流布人物
　之所以生化於是知人之為至靈而性之為至善萬
　物有其宗萬事循其則舉而措之則可見先王之所
　以為治者皆非私智之所出孔孟之意于以復明至
　于二程先生則又推而極之凡聖人之所以教人與
　學者之所以用功本末始終精粗該備於是求道者
　有其序而言治道者有所本矣(南康軍/祠堂記)
又曰先生之學淵源精粹實自得於其心而其妙乃在
　太極一圖窮二氣之所根極萬物之所行而明主静
　之為本以見聖人之所以立人極而君子之所當修
　為者由秦漢以來盖未有臻於斯也故其所養内充
　闇然而日章雖不得大施於時而蒞官所至如春風
　和氣隨時發見被飾萬物百世之下聞其風者猶將
　咨嗟興起之不暇先生論刑嘗曰刑者民之司命情
　偽微曖其變千狀茍非中正明達果斷者不能治也
　夫中正者仁之所存而明達者知之所行果斷者又
　勇之所施也(韶州祠/堂記)
又曰去古益逺儒學陵夷吾先生起於逺方乃超然有
　所自得於其心本乎易之太極中庸之誠以極乎天
　地萬物之變化其教人使之志伊尹之志學顔子之
　學推之於治先王之禮樂刑政可舉而行如指諸掌
　於是河南二程先生兄弟從而得其說推明究極之
　廣大精微殆無餘藴學者始知夫孔孟之所以教盖
　在此而不在乎他學可以至於聖治不可以不本於
　學而道徳性命初不外乎日用之實而詖淫邪遁之
　說皆無以自隠其形可謂盛矣然則先生發端之功
　顧不大哉(道州祠/堂記)
又曰先生生乎千有餘載之後超然獨得夫大易之傳
　所謂太極圖乃其綱領也推明動静之一源以見生
　化之不窮天命流行之體無乎不在文理密察本末
　該貫非闡微極幽莫能識其指歸也然而學者若何
　而進於是哉亦曰敬而已矣誠能起居食息主一而
　不舍則其徳性之知必有卓然不可揜於體察之際
　者而後先生之藴可得而窮太極可得而識矣
葉水心曰道之晻鬰於後者天與人殊而人與已殊道
　非其道而學非其學也理不盡徒膠昔以病今心不
　明姑舍巳以辨物勤苦而種皆文藻之末鹵莽而穫
　皆枝葉之餘揚雄韓愈猶然况其下者乎自周子二
　程以來天之命我者屬乎不離也我之事天者脗乎
　有合也舜文之道即巳之道也顔孟之學即已之學
　也辭華不黜而自落功利不抑而自退其本立也兩
　迷者岐也四達者路也邪不亂正燭火闇室也煜日
　方旦也幽不掩明大經大法未嘗不炳然具見而何
　塞路之有此其所以過之逺也覺於是而進余所進
　也安於是而止余亦止之(南安軍二/先生祠記)
魏鶴山曰頥奮乎百世之下始探造化之至賾建圖著
　書闡發幽秘即斯人日用常行之際示學者窮理盡
　性之歸使誦其遺言者始得以曉然於洙泗之正傳
　而知世之所謂學者非滯於俗師則淪於異端盖有
　不足學者於是二程親得其傳而聖學益以大振雖
　三人於時皆不及大用而嗣往聖開來哲發天理正
　人心使孔孟絶學獨盛於本朝而超出乎百代功用
　所闗誠為不小(請諡/奏)
又曰先生奮自南服超然獨得以上承孔孟氏埀絶之
　緒河南二程子神交心契相與疏瀹闡明而聖道復
　著曰誠曰仁曰太極曰性命曰陰陽曰鬼神曰義利
　綱條彪列分限曉然學者始有所凖的於是知身之
　貴果可以位天地育萬物果可以為堯舜為周公仲尼
　而其求端用力又不出乎暗室屋漏之隠躬行日用
　之近亦非若異端之虚寂百氏之攴離也相與翕然
　宗之張楊㳺吕侯謝尹張諸儒口傳面授至近世朱
　吕推而大之盖自道湮民散千有五六百年而後得
　所師承嗚呼幸哉
又曰聖逺言湮俗淪士散求道者離乎器而不知一理
　二氣之互根言性者離乎氣而不知元亨變化之實
　理知剛柔之為善惡不知剛不一於善柔不一於惡
　也知陰陽之為動静不知陰不一於静陽不一於動
　也先生始為圖書貫融而劈析之二程親得其傳道
　日以章迨胡子朱張推衍究極亦幾無餘藴矣
先生所得之奥不俟師傳匪由智索神交心契固巳得
　其本統不然嗜溪流之紺寒愛庭草之交翠體夫子
　之無言窮顔淵之所以樂是果何味而獨嚅嚌之邪
　故能發前聖之所未發覺斯人之所未覺使高逺者
　不墮於荒忽使循守者不淪於滯固私意小智何所
　容其巧詭經僻說何所肆其誣功用豈不偉哉(臧格/議謚)
真西山曰自荀楊以惡與混為性而不知天命之本然
　老莊氏以虚無為道而不知天理之至實佛氏以剗
　滅彞倫為教而不知天叙之不可易周子生乎絶學
　之後乃獨探本源闡發幽秘二程子見而知之朱子
　又聞而知之述作相承本末具備自是人知性不外
　乎仁義禮智而惡與混非性也道不離乎日用事物
　而虚無非道也教必本乎君臣父子夫婦昆弟而剗
　滅彛倫非教也闡聖學之戸庭祛世人之矇瞶千載
　相傳之正統其不在兹乎
百聖相傳敬之一言實其心法盖天下之理惟中為至
　正惟誠為至極然敬所以中不敬則無中也敬而後
　能誠非敬則無以為誠也氣之決驟軼於奔駟敬則
　其銜轡也情之横放甚於潰川敬則其隄防也故周
　子主静之言程子主一之訓皆其為人最切者而
　朱子又丁寧反復之學者倘於是而知勉焉戒於思
　慮之未萌恭於事物之既接無少間斷則徳全而欲
　泯矣
朱子曰先生之學其妙具於太極一圖通書之言亦皆
　此圖之藴而程先生兄弟語及性命之際亦未嘗不
　因其説觀通書之誠動静理性命等章及程氏書李
　仲通銘程邵公志顔子好學論等篇則可見矣潘清
　逸誌先生之墓叙所著書特以作太極圖為稱首然
　則此圖當為先生書首不疑也然先生既手以授二
　程本因附書後傳者見其如此遂悞以圖為書之卒
　章不復釐正使先生立象盡意之微㫖暗而不明而
　驟讀通書者亦復不知有所總攝此則諸本之失也
　又嘗讀朱内翰震進易說表謂此圖之傳自陳搏种
　放穆修而來而五峯胡氏作序又以為先生非止為
　种穆之學者此特其學之一師耳非其至者也夫以
　先生之學之妙不出此圖以為得之於人則決非种
　穆所及以為非其至者則先生之學又何以加于此
　圖哉是以切嘗疑之及得誌文考之然後知其果先
　生所自作而非有受於人者二公盖有未嘗見此誌
　而云云耳然胡公所論通書之指曰人見其書之約
　也而不知其道之大也見其文之質也而不知其義
　之精也見其言之淡也而不知其味之長也人有真
　能立伊尹之志修顔子之學則知此書之言包括至
　大而聖門之事業無窮矣此則不可易之至論讀是
　書者所宜知也(遺文/䟦)
又曰通書夫子所作本號易通與太極圖並出程氏以
　傳於世而其為説實相表裏大抵推一理二氣五行
　之分合以紀綱道體之精微決道義文辭祿利之取
　舍以振起俗學之卑陋至論所以入徳之方經世之
　具又皆親切簡要不為空言頋其宏綱大用既非秦
　漢以來諸儒所及而其條理之密意味之深又非今
　世學者所能驟而窺也是以程氏既没而傳者鮮焉
　其知之者不過以為用意髙逺而巳(通書/序)
朱子既為太極圖說則録以寄張敬夫敬夫以書來曰
　先生所與門人講論問答之言見於書者詳矣其於
　西銘盖屢言之至此圖則未嘗一言及也謂其必有
　微意是則固然然則所謂微意者果何謂耶熹竊以
　為此圖立象盡意剖析幽微周子盖不得巳而作也
　觀其手授之意盖以為惟程子為能當之至程子而
　不言則疑其未有能受之者爾夫既未能嘿識於言
　意之表則馳心空妙入耳出口其弊必有不勝言者
　觀其荅張閎中論易傳成書深患無受之者及東見
　録中論横渠清虚一大之說使人向别處走不若且
　只道敬則其意亦可見矣若西銘則推人以之天即
　近以明逺於學者日用最為親切非若此書詳於性
　命之原而略於進為之目有不可以驟而語者也
濓溪圖與書雖簡古淵深未易究測然其大指不過語
　諸學者講學致思以窮天地萬物之理而勝其私以
　復焉其施則善於家而達於天下其具則復古禮變
　今樂政以養民而刑以肅之也是乃所謂伊尹之志
　顔子之學而程氏傳之以覺斯人者
先生之精立圖以示先生之藴因圖以發而其所謂無
　極而太極云者又一圖之綱領所以明夫道之未始
　有物而實為萬物之根柢也夫豈以為太極之上復
　有所謂無極者哉
太極書如易六十四卦一一有定理毫髪不差自首至
　尾只不出陰陽二端而已始處是生生之初終處是
　已定之理
太極圖熹若不分明别出許多節次出來如何看得未
　知後人果能如此子細去看否
問太極圖自太極以至萬物化生只是一个圏子何嘗
　有異曰人物本同氣禀有異故不同
問太極圖何以不言禮智而言中正莫是此圖本為發
　明易道故但言中正是否曰亦不知是如何但中正
　二字較有力
問先生謂程子不以太極圖授門人盖以未有能受之
　者孔門亦未嘗以此語顔曾如何曰焉知其不曽説
　曰觀顔曾做工夫處只是切巳做將去曰此亦何嘗
　不切已皆非在外乃我所固有也曰言此徒長人臆
　度料想之見曰理會不得者固若此若理會得者莫
　非在我便可受用何臆度之有
問太極圖自一而二自二而五即推至於萬物易則自
　一而二自二而四自四而八自八而十六自十六而
　三十二自三十二而六十四然後萬物之理備西銘
　則止言陰陽洪範則止言五行或略或詳皆不同何
　也曰理一也人所見有詳略耳然道理亦未嘗不相
　值也
問太極圖之說曰以人身言之呼吸之氣便是陰陽軀
　體血肉便是五行其性便是理又曰其氣便是春夏
　秋冬其物便是金木水火土其理便是仁義禮智信
　又曰氣自是氣質自是質不可滚說
問太極圖何為列五者於陰陽之下曰五常是理陰陽
　是氣有理而無氣則理無所立有氣而後理方有所
　立故五行次陰陽又問如此則是有七曰義智属陰
　仁禮属陽按太極圖列金木水火土於陰陽之下非
　列仁義禮智信於陰陽之下也以氣言之曰陰陽五
　行以理言之曰健順五常之性此問似欠分别
大凡看道理要見得大頭腦處分明下面節節只是此
　个道理散為萬殊如孔子教人只是逐件事説个道
　理未嘗說出大頭腦處然四方八面合聚凑來也自
　見得个大頭腦若孟子便已指出示人至周子説出
　太極已是大段分明指出矣且如惻隠之端從出處
　推上去則是此心之仁仁即所謂四徳之元元即太
　極之動處如此節節推上去亦自見得總腦處若看
　得太極處分明則盡見得天下許多道理皆自此出
　事事物物皆有此个道理元無虧欠也
今人多疑濂溪之學出自希夷厶曰濂溪書具存如太
　極圖希夷如何有此說
近世諸公知濂溪者甚淺如吕氏童䝉訓稱其用意髙
　逺夫通書太極之說所以明天理之根源究萬物之
　終始豈用意而為之人何逺近髙下之可道哉
太極圖若無通書却教人如何曉得故太極圖得通書
　而後明
問通書多説幾太極圖上却無此意曰五性感動動而
　未分者便是
問誠無為幾善惡一段看此與太極圖相表裏曰然周
　子一書都説這道理
通書文雖髙簡而體實淵慤且其所論不出乎陰陽變
　化修巳治人之事未嘗劇談無物之先文字之外也
通書中數數拈出幾字要當如此瞥地即自然有个省
　力處
問通書便可上接語孟曰比語孟便較分曉精深結搆
　得密語孟説得較闊(並朱/子語)
　
　
　
　
　
　
　
　
　
　宋名臣言行録外集卷一
欽定四庫全書
　宋名臣言行録外集卷二
　　　　　　　　　　　宋　李幼武　纂集
　　　程顥　明道先生純公
　　字伯淳五世而上居中山之博野髙祖羽太宗朝
　　以輔翼功顯賜第京師今為河南人踰冠中嘉祐
　　二年進士第調鄠縣簿再調上元簿就移澤州晉
　　城令改著佐尋以吕公著薦授太子中允權御史
　　裏行權發遣京西提刑改鎮寧僉判監西京竹木
　　務改太常丞改奉議郎求近鄊監局得監汝州稅
　　改承議郎召為宗正寺丞未行卒元豐八年六月
　　十五日也年五十四嘉定二年賜諡淳祐初封河
　　南伯
明道元年始生神氣秀爽異於諸兒未能言叔母侯氏
　抱之不知其釵墜後數日方求之先生以手指隨其
　所指而往果得釵人皆驚異數嵗即有成人之度賦
　酌貪泉詩曰中心如自固外物豈能遷先達巳許其
　志操十二三羣居庠序中如老成人
鄠縣有稅官以賄播聞然怙力文身自號能殺人衆皆
　憚之雖監司州將未敢發先生至其人心不自安輙
　為言曰外人謂某自盜官錢新主簿將發之某勢窮
　必殺人言未訖先生笑曰人之為言一至於此足下
　食君之祿詎肯為盜萬一有之將救死不暇安能殺
　人其人嘿不敢言後亦私償其所盜卒以善去嘉祐
　三年也
鄠令以先生年少未之知民有借其兄宅以居者發地
　中藏錢兄之子訴曰父所藏也令以無証佐難決先
　生問其人曰藏幾何時矣曰四十年矣曰借宅居幾
　何時曰二十年矣取錢視之謂借宅者曰今官所鑄
　錢不五六年即遍天下此錢皆前數十年所鑄何也
　其人遂服令大竒之
南山有石佛嵗傳其首放光逺近男女聚觀晝夜雜處
　莫敢禁止先生戒寺僧曰俟復現必先白吾不能往
　當取其首就觀之自是不復有光府境水害倉卒興
　役諸邑皆狼狽獨先生所部人不勞而事集常謂人
　曰吾之董役乃治軍法也
在鄠賦詩云雲淡風輕近午天傍花隨柳過前川時人
　不識予心樂將謂偷閒學少年
　上蔡云看他胷中直是好與曾㸃底事一般學者須
　是胸懷擺脫得開始得
當路者欲薦先生多問所欲先生曰薦士當以才之所
　堪不當問所欲
嘉祐八年再主江寧上元簿為令畫法均田稅攝邑盛
　夏塘隄大決法當言之府府稟于漕然後計功調役
　非月餘不能興作先生曰如此苗槁矣民將何食救
　民獲罪所不辭也遂發民塞之嵗則大熟
江寧當水運之衝舟卒病者留之為營以處曰小營子
　嵗不下數百人至者輙死先生察其由盖既留然後
　請於府給劵乃得食比有司文移具則困於飢已數
　日矣先生白漕司給米貯營中至者與之食自是生
　全者大半常云一命之士茍存心於愛物於人必有
　所濟
伊川云謝師直尹洛時嘗談經與鄙意不合因曰伯淳
　亦然往在上元景温説春秋猶時見取至言易則皆
　曰非是頤謂曰二君皆通易者也監司談經而主簿
　乃曰非是監司不怒主簿敢言非通易能如是乎
仁宗登遐官吏成服三日之朝府尹率羣官將釋服先
　生進曰三日除服遺詔所命莫敢違也請盡今日若
　朝而除之所服止二日爾尹怒不從先生曰公自除
　之某非至夜不敢釋一府相視無敢除者
茅山有龍池其龍如蜥蝪而五色自昔嚴奉以為神物
　先生嘗捕而脯之使人不惑其始至見人持竿道傍
　以黏飛鳥取其竿折之使勿為自是鄉民子弟不敢
　蓄禽鳥不嚴而令行大率如此
治平四年令晉城民以事至邑者必告之以孝弟忠信
　度鄊村逺近為保伍使患難相恤而姦偽無所容凡
　孤㷀殘疾者責之親黨使無失所行旅出其塗者疾
　病皆有所養諸鄉皆有校暇時親至召父老而與之
　語兒童所讀書為正其句讀教者不善則為易置俗
　始甚野不知為學先生擇子弟之秀者聚而教之去
　邑纔十餘年而服儒服者數百人矣邑幾萬室三年
　間無强盜及鬭死者秩滿代者且至吏夜叩門稱有
　殺人者先生曰吾邑安有此誠有之必某村某人也
　問之果然家人驚異問其故曰吾嘗疑此人惡少之
　弗革者也
先時民憚差役役及則相訴為讎先生盡知民産厚薄
　第其先後按籍而命之無有辭者河東義勇農隙則
　教以武事然應文備數而已先生至晉城之民遂為
　精兵
有富民張氏子其父死有老父曰我汝父也來就汝居
　張驚疑請辨於縣先生詰之老父探懷取策以進記
　曰某年某月日某人抱氏與張三翁家先生問張及
　其父年幾何謂老父曰是子之生其父年纔四十巳
　謂之三翁乎老父驚服
作縣於座右書視民如傷四字云某毎日常有媿於此
　龜山云觀其用心應是不到錯決撻了人
熙寧二年吕申公薦授太子中允權御史裏行神宗素
　知先生名召對從容訪問毎對退必曰頻求對來欲
　常相見爾一日論議甚久日官報午正先生遽求退
　廷中中人相謂曰御史不知上未食邪前後進説大
　要以正心窒慾求賢育才為先上嘗使推擇人才所
　薦數十人以父表弟張載暨弟頤為首嘗言人主當
　防未萌之欲及勿輕天下士時王安石益信用先生
　毎見上必言君道以至誠仁愛為本未嘗及功利
上召問所以為御史對曰使臣拾遺補闕禆贊朝廷則
　可使臣掇拾羣下短長以沽直名則不能上歎賞以
　為得御史體
所獻納必據經術事嘗辨於早而戒於漸一日上縱言
　及於辭命先生曰人主之學唯當務為急辭命非所
　先也少作章疏只是開陳詳説欲以誠意感悟上心
一日極陳治道上曰此堯舜之事朕何敢當先生愀然
　曰陛下此言非天下之福也
居職數月其章疏尤係教化之本根論王霸略曰得天
　理之正極人倫之至者堯舜之道也用其私心依仁
　義之偏者霸者之事也王道坦然本乎人情出乎禮
　義若履大路而行無復回曲霸者﨑嶇反側於曲徑
　之中而卒不與入堯舜之道故誠心而王則王矣假
　之而霸則霸矣論正學厲賢略曰君道在乎稽古正
　學明善惡之歸辨忠邪之分趍道之正又在乎君志
　先定定志者正心誠意擇善而固執之也惟以聖人
　之訓為必當從先王之治為可法而已然天下之患
　常生於忽微而志亦戒乎漸習故古之君出入間燕
　必有誦訓箴諫之官左右前後無非正人以成徳業
　願陛下禮命老臣賢儒日親便坐講論道義以輔聖
　徳又擇賢俊使陪法從朝夕進見開陳善道以廣聴
　聞則知益明矣論養賢略曰先王求治何嘗不盡天
　下之才今天下之大豈為乏賢而朝廷無養賢之地
　以容之徐察其器能髙下而進退之也欲乞朝廷設
　延英院以待賢凡公論推薦及巖穴之士必招致優
　禮視品給俸而不可遽進以官凡有政治委之詳定
　典禮使之討論經畫得以奏陳治亂得以講究也使
　政府及近侍之臣互相與接陛下時賜召對訪以治
　道可觀其能察以累嵗然後使賢者就位能者任職
　無施之不稱也
　朱子云王霸劄子說得好自古論王霸至此無餘藴矣
嘗被㫖赴中書議事安石方怒言者厲色待之先生徐
　曰天下之事非一家私議願公平氣以聴之安石愧
　屈一日因論事不合謂先生曰公之學如壁上言難
　行也先生曰參政之學如捉風後來逐不附已者而
　獨不及於先生且曰此人雖未知道亦忠信人也
荆公初議改法攻之者至有肆罵先生獨以至誠開納
　君相疏入輙削藁常曰揚已矜衆吾所不為
三年時言新法者皆得罪而先生以言不行懇求補外
　獨差充京西提刑辭不受改授澶州判官乃止
嘗曰熙寧初介甫行新法並用君子小人君子正直不
　合介甫以為俗學不通世務斥去小人茍容諂佞介
　甫以為有材能知變通用之君子如君實不拜同知
　樞密院以去范堯夫辭同修起居注得罪張天祺監
　察御史面折介甫被謫介甫性狠衆人皆以為不可
　則執之愈堅君子既去所用皆小人争為刻薄故害
　天下益深使衆君子未用與之敵俟其勢久自緩委
　曲平章尚有聴從之理俾小人無隙以乘其為害不
　至如此之甚也天下以為知言(聞見/録)
又云新政之改亦是吾黨争之太過成就今日之事塗
　炭天下亦須兩分其罪可也當時介甫欲去以數事
　上前卜去就若青苗之議不行則決其去伯淳於上
　前與孫莘老同得上意要了當此事大抵上意不欲
　抑介甫要得人擔當了而介甫之意亦尙無必伯淳
　嘗言管仲猶能言出令當如流水以順民心今參政
　苦要做不順人心事何耶介甫之意只恐始為人所
　沮其後行不得伯淳却道但做順人心事人誰不願
　從也介甫道此則感賢誠意縁張天祺其日於中書
　大悖由是介甫大怒遂以死力争於上前上為之一
　一聴用從此黨分矣莘老受約束而不肯行遂坐貶
　而伯淳遂待罪既而除以京西提刑伯淳復求對見
　上上言有甚文字伯淳云今咫尺天顔尚不能少回
　天意文字復何用欲去而上問者再四伯淳毎以陛
　下不宜輕用兵為言朝廷羣臣無能任陛下事者(遺/言)
五年太中公告老而歸先生求折資監當以便養歸洛
　嵗餘得監西京洛河竹木務家素清窶僦居洛城殆
　十餘年與弟從容親庭日以讀書講學為事士大夫
　從游者盈門自是身益退位益卑而名益髙於天下
八年十月彗星求言先生論朝政甚切上欲召使修三
　經義執政不可命知扶溝縣扶溝地卑嵗有水旱先
　生經畫溝洫之法未興工而去官先生曰以扶溝之
　地盡為溝洫必數年乃成吾為經畫十里之間開其
　端後人知其利必有繼之者矣夫為令必使境内之
　民凶年饑嵗免於死亡飽食逸居有禮義之訓然後
　為盡故吾於扶溝興設學校聚邑人子弟教之亦幾
　成而廢夫百里之地至狹也而道之廢興係焉是數
　事皆不及成豈非命哉然知而不為徒責命之廢興
　則非矣此吾所以不敢不盡心也
元豐二年諸賢修禊洛園先生席上賦詩末云未須愁
　日暮天際是輕陰龜山嘆其温柔忠厚聞之者自然
　感動
右府同薦除判武學李定劾其新法之初首為異論罷
　之吕申公疏曰顥立身行已素有本末講學議論久
　益疏通其在言路論列皆辭意忠厚不失臣子之體
鄰邑民犯盜繫縣獄而逸既又遇赦先生坐是以特㫖
　罷邑人詣府及司農丐留者千數得監汝州稅
八年三月神宗升遐㑹先生以檄至府舉哀既罷留守
　韓康公之子宗師問朝廷之事如何曰司馬君實吕
　晦叔作相矣又問果作相當如何曰當與元豐大臣
　同若先分黨與他日可憂宗師曰何憂曰元豐大臣
　皆嗜利者使自變其已甚害民之法則善矣不然衣冠
　之祻未艾也二公果並相以宗丞召先生未行而卒
或問先生於富鄭公公曰伯淳無福天下之人也無福
先生云聖人用意深處全在繫辭詩書乃皆格言觀易
　須識時然後見逐爻之間嘗包函數意聖人嘗取其
　重者為之辭亦有易中言之已多取其未嘗言者亦
　不必重事又有且言其時不及其爻之材皆臨時參
　考須先看卦乃看得繫辭學者全要識時若不識時
　不足以言學(尹焞/語錄)
云吾學雖有所受天理二字却是自家體貼出來
又云某書字時甚敬非是要字好只此是學
　晦庵銘之曰握管濡毫伸紙行墨一在其中㸃㸃畫
　畫放意則荒取妍則惑必有事焉神明厥徳
秋日成詩曰閒來無事不從容睡覺東窗日已紅萬物
　静觀皆自得四時佳興與人同道通天地有形外思
　入風雲變態中富貴不淫貧賤樂男兒到此是豪雄
　上蔡云明道門擺脫得開為他所過者化
胡文定云聖人志在天下國家與常人志在功名全别
　孟子傳聖人之道故曰予豈若是小丈夫哉諫於其
　君而不受則悻悻然見於其面去則窮日之力且看聖
　人氣象則别明道却是如此元豐中有詔起吕申公
　司馬温公温公不起明道作詩送申公又詩寄温公
　(二詩皆/載文集)其意直是眷眷在天下國家雖然如此於去
　就又却分明不放過一步
上蔡云先生善言詩他又不曽章解句釋但優㳺玩味
　吟哦上下便使人有得處
　又曰伯淳談詩並不下一字訓詁有時只轉一兩字
　㸃掇他念過便教人省悟
陳忠肅甞作責沈文送其姪孫淵幾叟云葉公沈諸梁
　問孔子於子路子路不對葉公當世賢者魯有仲尼
　而不知宜乎子路之不對也元豐乙丑夏予為禮部
　貢院官適與范醇夫同舍公嘗論顔子之不遷不貳
　惟伯淳有之予問范曰伯淳誰也公黙然久之曰不
　知有程伯淳耶予謝曰生長東南實未知也時予年
　二十九矣自是以來嘗以寡陋自媿又自是毎得先
　生之文必冠帶而讀之
侯仲良曰朱公掞見明道于汝州歸謂人曰某在春風
　中坐了一月
謝顯道曰明道終日坐如泥塑人接人則渾是一團和氣
張九成曰明道書牕前有草茂覆砌或勸之芟明道曰
　不可欲常見造物生意又置盆池畜小魚數尾時時
　觀之或問其故曰欲觀萬物自得意草之與魚人所
　共見惟明道見草則知生意見魚則知自得意此豈
　流俗之見可同日而語
文潞公采衆議而為之稱以表其墓曰明道先生而弟
　頤序之曰周公没聖人之道不行孟軻死聖人之學
　不傳道不行百世無善治學不傳千載無真儒無善
　治士猶得以明夫善治之道以淑諸人以傳諸後無
　真儒則天下貿貿焉莫知所之人欲肆而天理滅矣
　先生生乎千四百年之後得不傳之學於遺經以興
　起斯文為已任辨異端闢邪説使聖人之道煥然復
　明於世盖自孟子之後一人而已然學者於道不知
　所向則不知斯文之為功不知所至則孰知斯名之
　稱情也哉山可移谷可遷明道之名則亘萬古而長
　存也
　朱子曰嘗愛明道墓表有云學者於道知所向然後
　見斯人之為功知所至然後知斯名之稱情盖此事
　在人隨其所至之淺深而自知之彼不知者豈可以
　口舌强争彼知之矣則又何待較短長而後喻哉
先生自十五六時聞汝南周茂叔論道遂厭科舉之業
　慨然有求道之志未知其要汎濫於諸家出入於老
　釋者幾十年反求諸六經而後得之明於庶物察於
　人倫知盡性至命必本於孝弟窮神知化由通於禮
　樂辨異端似是之非開百代未明之惑秦漢以來未
　有臻斯理也謂孟子没而聖學不傳以興起斯文為
　已任其言曰道之不明異端害之也昔之害近而易
　知今之害深而難辨昔之惑人也乗其迷暗今之惑
　人也因其髙明自謂能窮神知化而不足以開物成
　務言為無不周徧而實則外於倫理窮深極微而不
　可以入堯舜之道天下之學非淺陋固滯則必入於
　此自道之不明也邪誕怪異之説競起塗生民之耳
　目溺天下於汙濁雖髙才明智膠於見聞醉生夢死
　不自覺也是皆正路之蓁蕪聖門之蔽塞闢之而後
　可以入道先生進將覺斯人退將明之書不幸早世
　皆未及也先生之言平易易知賢愚皆獲其益如
　羣飲於河各充其量其教人自致知至於知止誠
　意至於平天下洒掃應對至於窮理盡性循循有
　序
伊川云明道之葬門人朋友為文以直其道學者甚衆
　人各用其所知葢不同也而以為孟子之後傳聖人
　之道者一人而已是則同
劉立之曰自孟子沒聖學失傳先生傑然自立於千歲
　之後芟闢榛穢開示本原聖人之庭户曉然可入學
　士大夫始知所向
范祖禹曰自孟子没中庸之學不傳後世之士不
　循其本而用心於末故不可與入堯舜之道先
　生以獨智自得去聖人千有餘歲發其關鍵直
　睹堂奥一天地之理盡萬物之變真學者之師
　也
朱光庭曰先生學以誠為本仰觀乎天清明穹窿日
　月之運行隂陽之變化所以然者誠而已俯察乎
　地廣博持載山川之融結草木之蕃殖所以然者
　誠而已人居天地之中參合無間純亦不巳者其
　在兹乎先生得聖人之誠者也才周萬物而不自
　以為高學際三才而不自以為足行貫神明而不
　自以為異識照古今而不自以為得至於六經之
　奥義百家之異説研窮披抉判然胸中天下之事
　雖萬變交於前而燭之不失毫釐權之不失輕重
　貧賤富貴死生皆不足以動其心非所得之深所
　養之厚能至是乎葢其所知上及堯舜三代帝王
　之治其所以包涵博大悠逺纖悉上下與天地同
　流下至行師用兵戰陣之法皆造其極外之夷狄
　情狀山川道路之險易邊鄙防戍斥堠控帶之要
　靡不究知其吏事操决文法簿書又皆精密詳練
　而所有不試其萬一
游酢曰天地之心其太一之體歟天地之化其太一
　之運歟確然高明萬物覆焉隤然厚博萬物載焉
　非以其一歟陽自此始隂□此凝消息滿虚莫見
　其形非以其和歟夫子之徳其融心滌慮黙契於
　此歟不然何穆穆不已渾渾無涯而能言之士莫
　足以頌其美歟
先生姿禀既異而充養有道純粹如精金温潤如良
　玉寛而有制和而不流忠誠貫於金石孝弟通於神
　明視其色其接物也如陽春之温聼其言其入人也
　如時雨之潤胸懐洞然徹視無間測其藴則浩乎若
　滄溟之無際極其徳美言葢不足以形容
先生行已内主於敬而行之以恕見善若出諸巳不欲
　弗施於人居廣居而行大道言有則而行有常
其接物辨而不問感而能通教人而人易從怒人而人
　不怨賢愚善惡咸得其心狡僞者獻其誠暴慢者致
　其恭聞風者誠服覿徳者心醉
吕大臨曰先生負特立之才知大學之要博聞强記躬
　行力究察倫明物極其所止涣然心釋洞見道體其
　造於約也雖事變之感不一應之以是心而無窮雖
　天下之理至衆知反之吾身而自足其致於一也異
　端並立而不能移聖人復起而不與易其養之誠也
　和氣充洽見于聲容然望之崇深不敢慢也遇事優
　為從容不迫然誠心懇惻弗之措也其自任之重寧
　學聖人而未至不欲以一善成名寧以一物不被澤
　為已病不欲以一時之利為巳功其自信之篤也吾
　志可行不茍潔其去就吾義可安雖小官有所不屑
劉立之曰先生徳性充完粹和之氣盎於面背樂易多
　恕終日怡恱未嘗見其忿厲之容某問以臨民曰使
　人各輸其情又問御吏曰正已以格物
邢恕曰先生徳性絶人外和内剛眉目清峻語聲鏗然
㳺酢曰先生氣爽清越洒然如在塵外宜不能勞苦又
　遇事則毎與賤者同起居飲食人不堪其難而先生
　處之裕如也
康節作四賢吟云彦國之言鋪陳晦叔之言簡當君實
　之言優㳺伯淳之言條暢四賢洛陽之望是以在人
　之上有宋熙寧之間大為一時之壯
朱熹贊曰揚休山立玉色金聲元氣之㑹渾然天成瑞
　日祥雲和風甘雨龍徳正中厥施斯普
又曰明道荅横渠定性書直是條理不亂
　定性書此篇大綱只在廓然而大公物來而順應兩
　句
　定性書自胸中㵼出云云問曰此正所謂有造道之
　言曰然只是一篇之中都不見一箇下手處問曰廓
　然而大公物來而順應這莫是下功處曰這是說巳
　成處
遺書録明道語多有只載古人全句不添一字底亦有
　重出者是當時舉此句教人去思量
明道當初想明徳煞容易便無那查滓只一再見濂溪
　當時又不似而今有許多言語出來不是他天資髙
　見得易如何便明得
新法之行諸公實共謀之雖明道不以為不是盖那時
　也是箇合變時節但後來人情洶洶明道始勸之以
　為不可做逆人情底事及王氏排衆議行之甚力而
　諸公始退散
或問新法之行雖塗人皆知其害何故明道不以為非
　曰自是王氏行得來有害若使明道為之必不恁的
　狼狽又問若二程出來擔負莫復别否曰若如明道
　十事須還他全别方得只看他當時薦章謂其志節
　慷慨云云則明道豈是循常蹈故塊然自守底人(並/朱)
　(子/語)
　
　
　宋名臣言行録外集卷二
欽定四庫全書
　宋名臣言行録外集卷三
　　　　　　　　　　　　　李幼武　纂集
　　　程頥　伊川先生正公
　　字正叔明道之弟舉進士嘉祐四年廷試報罷遂
　　不復試吕申公判大學請為大學正固辭元豐八
　　年授汝州團練推官西監教元祐初除秘省校書
　　郎召對除通直郎充崇政殿説書八月兼判登聞
　　鼔院二年八月以孔文仲言差管勾西監上奏乞
　　歸五年正月丁父憂去官七年服除除直秘閣判
　　西監再辭以董敦逸言改授管勾崇福宫未拜九
　　年上初親政申秘閣西監之命再辭紹聖間以黨
　　論放歸四年十一月編管涪州三年正月徽宗即
　　位移峽州四月以赦復宣徳郎任便居住還洛十
　　月復通直郎權西監建中靖國二年五月追所復
　　官依舊致仕崇寧二年四月有言其著書毁朝政
　　㫖追毁出身以來文字遂徙居龍門之南五年復
　　宣義郎致仕大觀元年九月卒年七十五嘉定八
　　年賜諡淳祐初封伊川伯
幼有髙識非禮不動年十四五與明道同受學於周濂溪
年十八上書闕下勸仁宗以王道為心生靈為念黜世
　俗之論期非常之功且乞召對面陳所學不報間逰
　太學時胡翼之方主教導以顔子所好何學論試諸
　生得先生所試大驚即延見處以學職
吕希哲與先生鄰齋首以師禮事焉既而四方之士從
　㳺者日益衆
太中公屢當得任子恩輙推與族人熙寧間近臣屢薦
　自以為學不足不願仕也
吕申公知蔡州將行言曰伏見南省進士程頥年三十
　四有特立之操出羣之姿嘉祐四年已與殿試自後
　絶意進取往來太學諸生願得以為師臣方領國子
　監親往敦請卒不能屈臣嘗與之語洞明經術通古
　今治亂之要實有經世濟物之才非同拘士曲儒徒
　有偏長使在朝廷必為國器伏望特以不次旌用
哲宗嗣位門下侍郎司馬光尚書左丞吕公著及西京
　留守韓絳上其行義於朝
　温公與申公同薦章曰竊見河南處士程某力學好
　古家貧守節言必忠信動遵禮義年踰五十不求仕
　進真儒者之髙蹈聖世之逸民伏望特加召命擢以
　不次足以矜式士類禆益風化
諫官朱光庭又言頥道徳純備學問淵博材資勁正有
　中立不倚之風識慮明徹至知幾其神之妙言行相
　顧而無擇仁義在躬而不矜若用斯人俾當勸講必
　能輔養聖徳啓導天聰一正君心為天下福又言頤
　究先王之藴達當世之務乃天民之先覺聖代之真
　儒俾之日侍經筵足以發揚聖訓兼掌學教足以丕
　變斯文又祖宗時起陳搏种放高風素節聞於天下揆
　頤之賢搏放未必能過之頤之道則有搏放所不及
　知者觀其所學真得聖人之傳致思力行非一日之
　精有經天緯地之才有制禮作樂之具乞訪問其至
　正論所以平治天下之道又謂頤以言乎道則貫徹
　三才而無一毫之為間以言乎徳則并包衆美而無
　一善之或遺以言乎學則博通古今而無一物之不
　知以言乎才則開物成務而無一理之不摠是以聖
　人之道至此而傳况當天子進學之初若俾真儒得
　専經席豈不盛哉
元祐初年召至京師除校書郎辭曰祖宗時布衣被召
　自有故事今臣未得入見未敢祗命
王巖叟奏云伏見程某學極聖人之精微行全君子之
　純粹早與其兄顥俱以徳名顯於時陛下復起頤而
　用之頤趨召以來待詔闕下四方俊乂莫不翹首嚮
　風以觀朝廷所以待之者如何處之者當否而將議
　焉則陛下此舉係天下之心臣願陛下加所以待之
　之禮擇所以處之之方而使髙賢得為陛下盡其用
　則所得不獨頤一人而已四海潛光隠徳之士皆將
　相招而為朝廷出矣又奏云伏聞聖恩特除頤京官
　仍與校書郎足見陛下優禮高賢然臣願陛下一召
　見之試以一言問為治之要陛下遂可自觀其人臣
　以頤抱道養徳之日久而濳神積慮之功深静而閱
　天下之義理者多必有嘉言以新聖聴此臣所以進
　頤非為頤也欲成陛下之美耳陛下一見而後命之
　以官則頤當之而無媿陛下與之而不悔授受之間
　兩得之矣
召對上奏論經筵三事其一以上富春秋輔養為急宜
　選賢徳以備講官因使陪侍宿直陳説道義所以涵
　養氣質薫陶徳性其二請上左右内侍宫人皆選老
　成重厚之人不使侈靡之物淺俗之言接於耳目仍
　置經筵祇應内臣十人使伺上在宫中動息以語講
　官其或小有違失得以隨事規諫其三請令宫講官
　坐講以養人主尊儒重道之心寅畏祇懼之徳又曰
　若言可行敢不就職如不可用願聴其辭皇太后先
　面諭將除説書既而命下除崇政殿説書再辭而後
　受命四月例以暑熱罷講先生奏言輔導少主不宜
　踈略如此乞令講官以六參日上殿問起居因得從
　容納誨以輔上徳
同孫覺顧臨及國子監長貳看詳國子監制先生所定
　大槩以為學校禮義相先之地而月使之争殊非教
　養之道請改試為課有所未至則學官召而教之更
　不考定髙下創尊賢堂以延天下道徳之士鐫解額
　以去利誘省繁文以専委任厲行檢以厚風教及置
　待賔吏師齋立觀光法如是者數十條
上疏太皇太后言今日至大至急為宗社生靈長久之
　計是輔養上徳而輔養之道非徒涉詩書覽古今而
　巳要使跬步不離正人乃可以涵養薰陶成就聖徳
　今間一講解釋數行為益既少又自四月罷講直至
　中秋不接儒臣殆非古人旦夕承弼之意請俟初秋
　即令講官輪日入侍陳說義理仍選臣􁉗家十一二
　嵗子弟三人侍上習業且以邇英迫隘暑熱恐於上
　體非宜而講日宰臣史官皆入使上不得舒泰悦懌
　請自今一月再講於崇政殿然後宰臣史官入侍餘
　日講於延和殿則後楹埀簾而太皇太后時一臨之
　不惟省察主上進業其於后徳未必無補且使講官
　欲有所言易以上達所係尤大又講讀官例兼他職
　請亦罷之使得積誠意以感上心皆不報差兼判鼔
　院先生引前說且言入談道徳出領訴訟非用人體
　再辭不受
　楊時曰仕道與禄仕不同常夷甫以布衣入朝祖宗
　欲優其禮令兼數局如鼔院染院之類夷甫一切受
　之及伊川為講官朝廷亦欲使兼他職則固辭盖前
　日所以不仕者為道也則今日之事須其官足以行
　道乃可受不然是茍禄也然後世道學不明君子辭
　受取舍人鮮知之故常公之受人不以為非而先生
　之辭人亦不以為是也
上疏論延和講讀埀簾事且乞時召講官至簾前問上
　進學次第又奏邇英暑熱乞就崇政延和殿或他寛
　涼處講讀給事中顧臨以殿上講讀為不可有㫖修
　展邇英閣先生復上疏以為修展邇英則臣所請遂
　矣然祖宗以來並是殿上坐講自仁宗始就邇英而
　講官立侍盖從一時之便耳非若臨之意也今臨之
　意不過以尊君為說而不知尊君之道若以其言為
　是則誤主上知見臣職當輔導不得不辨
在經筵毎當進講必宿齋豫戒潛思存誠冀以感動上
　意而其為説常於文義之外反復推明歸之人主一
　日當講顔子不改其樂章門人或疑此章非有人君
　事也將何以為說及講既畢文義乃復言曰陋巷之
　士仁義在躬人主崇髙奉養備極茍不知學安能不
　為富貴所移且顔子王佐之才也而簞食瓢飲季氏
　魯國之蠧也而富於周公魯君用捨如此非後世之
　監乎聞者歎服
入侍之際容貌極莊時文潞公以太師平章重事或侍
　立終日不懈上雖諭以少休不去也人或以問先生
　曰君之嚴視潞公之恭孰為得失先生曰潞公四朝
　大臣事幼主不得不恭吾以布衣職輔導亦不敢不
　自重也
嘗聞上在宫中起行漱水必避螻蟻因請之曰有是乎
　上曰然誠恐傷之爾先生曰願陛下推此心以及四
　海則天下幸甚一日講罷未退上忽起憑檻戲折柳
　枝先生進曰方春發生不可無故摧折上不悦
所講書有容字中人以黄覆之曰上藩邸嫌名也先生
　講罷進言曰人主之勢不患不尊患臣下尊之過甚
　而驕心生爾此皆近輩養成之不可以不戒請自今
　舊名嫌名皆勿復避
神宗之喪未除而百官以冬至表賀先生言節序變遷
　時思方切請改賀為慰及除喪有司又將以開樂置
　宴先生又奏請罷宴曰除喪而用吉禮則因事用樂
　可矣今特設宴是喜之也
聞後苑以金製水桶問之曰崇慶宫物也先生曰若上
　所御則吾不敢不諫在職累月不言禄吏亦弗致既
　而諸公知之俾户部特給焉又不為妻求邑封或問
　之曰某起於草萊三辭不獲而後受命今日乃為妻
　求封乎
經筵承受張茂則嘗招講官啜茶觀畫先生曰吾平生
　不啜茶亦不識畫竟不往
潞公嘗與吕范諸公入侍經筵聞先生講説退相與嘆
　曰真侍講也一時文士歸其門者甚盛而先生亦以
　天下自任論議褒貶無所顧避由是同朝之士有以
　文名世者疾之如讎
蘇軾奏狀云臣素疾程某之姦未嘗假以辭色又吕陶
　言明堂降赦臣寮稱賀訖而兩省官欲往奠司馬光
　時程頤言曰子於是日哭則不歌豈可賀赦才了却
　往弔喪坐客有難之曰子於是日哭則不歌即不言
　歌則不哭今賀赦了却往弔喪於禮無害軾遂以鄙
　語戲頤衆皆大笑結怨之端盖自此始又語録云國
　忌行香伊川令供素饌子瞻詰之曰正叔不好佛胡
　為食素先生曰禮居喪不飲酒不食肉忌日喪之餘
　也子瞻令具肉食曰為劉氏左袒於是范淳夫輩食
　素秦黄輩食肉又鮮于綽傳信録云舊例行香齋筵
　兩制以上及臺諫官破蔬饌然以粗糲遂輪為食會
　肉皆用食矣元祐初正叔以食肉為非是議為素食
　衆多不從一日門人范淳夫當徘食遂具蔬饌子瞻
　因以鄙語戲正叔正叔門人朱公掞輩䘖之遂立敵
　矣是後蔬饌亦不行又語録云時申公為相凡事有
　疑必質於伊川進退人材二蘇疑伊川有力故極詆
　之
一日赴講會上瘡疹不坐巳累日先生退詣宰臣問上
　不御殿知否曰不知先生曰二聖臨朝上不御殿太
　皇不當獨坐且人主有疾而大臣不知可乎翌日宰
　臣以先生言奏請問疾由是大臣亦多不悦而諫議
　孔文仲因奏先生汙下憸巧素無鄉行經筵陳說僭
　横忘分遍謁貴臣厯造臺諫騰口間亂以償恩讎致
　市井目為五鬼之魁請放還田里以示典刑差管勾
　西京國子監
文仲傳載吕申公之言曰文仲為蘇軾所誘脅論事皆
　用軾意又申公家傳亦載其與吕大防劉摯王存同
　駁文仲所論朱光庭事語甚激切且云文仲本以伉
　直稱然惷不曉事為浮薄輩所使以害善良晚乃自知
　為小人所紿憤鬱嘔血而死按舊録固多妄然此類
　不為無據新録皆删之失其實矣又范太史家傳云
　元祐九年奏曰伏見元祐之初陛下召頤對便殿自
　布衣除説書天下之士皆謂得人實為希闊之美事
　而纔及嵗餘即以人言罷之頤之經術行誼天下共
　知司馬光吕公著皆與頤相知二十餘年然後舉之
　此二人者非為欺罔以誤聖聰也頤在經筵切於陛
　下進學故其講説語常繁多草茅之人一旦入朝與
　人相接不為闗防未習朝廷事體而言者謂頤大佞
　大邪貪黷請求奔走交結又謂頤欲以故舊傾大臣
　以意氣役臺諫其言皆誣罔非實也盖當時臺諫官
　王巖叟朱光庭賈易皆素推伏頤之經行故不知者
　指以為黨陛下慎擇經筵之官如頤之賢皆足以輔
　導聖學至如臣輩叨備講職實非敢望也臣久欲為
　頤一言懷之累年猶豫不果使頤受誣罔之謗於公
　正之朝毎思之不無愧也今臣已乞去若復召之勸
　講必有補聖明臣雖在外終無所憾矣
三省進呈先生服除欲與館職判檢院簾中以其不靖
　令只與西監頤初在經筵歸其門者甚盛而蘇軾在
　翰林亦多附之者遂有洛黨蜀黨之論二黨道不同
　互相非毁竟為蜀黨所擠蘇轍執政纔進稟便云但
　恐不肯靖簾中入其説故頤不復得召
再辭西監之命極論儒者進退之道監察御史董敦逸
　奏以為有怨望輕躁語改授管勾崇福宫尋毉去官
　哲宗初親政申秘閣西監之命再辭不就
紹聖間以黨論放歸田里編管涪州謝良佐曰是行也
　良佐知之乃族子公孫與邢恕之為爾先生曰族子
　至愚不足責故人情厚不敢疑孟子既知天焉用尤
　臧氏
貶涪州渡江中流船幾覆舟中人皆號哭先生獨正襟
　安坐如常已而及岸同舟有父老問曰當船危時君
　獨無怖色何也曰心存誠敬耳老父曰心存誠敬固
　善然不若無心先生欲與之言老父徑去不顧
自涪還洛氣貌容色髭髪皆勝平昔
謫涪注周易與門弟子講學不以為憂赦得歸不以為喜
復通直及判西監之命即謁告欲遷延為尋毉計既而
　供職尹焞深疑之先生曰上初即位首被大恩不如
　是則何以仰承徳意然吾之不能仕盖巳決矣受一
　月之俸焉然後唯吾所欲爾
言者論先生本因姦黨論薦得官雖嘗明正罪罰而叙
　復過優今復著書非毁朝政於是有㫖追毁出身以
　來文字其所著書令監司覺察
　語録云范致虚言程某以邪說詖行惑亂衆聴而尹
　焞張繹為之羽翼事下河南府體究盡逐學徒復隸
　黨籍
遷居龍門之南止四方學者曰尊所聞行所知可矣不
　必及吾門也
崇寧三年謂張繹曰吾受氣甚薄三十而浸盛四十五
　十而後完今生七十二年校其筋骨無損也繹曰先
　生豈以受氣之薄而厚為保生邪先生喟然曰吾以
　忘生徇欲為深恥
易傳成書已久學者莫得傳授或以為請曰自量精力
　未衰尚覬有少進耳其後寢疾始以授尹焞張繹
尹焞曰先生踐履盡易其作傳只是因而寫成熟讀玩
　味即可見矣又云先生平生用意惟在易傳求先生
　之學者觀此足矣語録之類出於學者所記有工拙
　盖未能無失也又云門弟子請問易傳事一字之義
　必再三命之盖其潛心甚久未嘗容易下一字
大觀初九月疾革門人進曰先生平日所學正今日要
　用先生力疾微視曰道著用便不是其人未出寢門
　先生殁(一作門人郭忠孝尹子云非也忠孝自/黨事起不與先生往來及卒亦不致奠)
既沒昔之門人髙弟多已先亡無有能形容其徳美者
　然先生嘗謂張繹曰我昔狀明道先生之行我之道盖
　與明道同異時欲知我者求之於此文可也
初明道嘗謂先生曰異日能尊嚴師道者吾弟也若接
　引後學隨人材而成就之則予不得讓焉
先生母夫人有知人之鑒二先生幼時勉之讀書因書
　牋帖上曰我惜勤讀書兒又並書二行前曰殿前及
　第程延夀(明道幼/時名)次曰處士後皆驗夫人已知之於
　童穉中矣
㳺楊來見伊川一日先生坐而瞑目二子立侍不敢去
　久之先生乃顧曰二子猶在此乎日暮矣姑就舍二
　子者退則門外雪深尺餘矣其嚴厲如此晚年接學
　者乃更平易盖其學已到至處但於聖人氣象差少
　從容耳明道則已從容惜其蚤死不及用也使及用
　於元祐間則不至有今日事矣
韓維與二先生善屈致于潁昌暇日同㳺西湖命諸子
　侍行次有言貌不莊敬者伊川回視厲聲叱之曰汝
　輩從長者行敢笑語如此韓氏孝謹之風衰矣韓遂
　皆逐去之
先生與韓公維約侯韓公年八十一往見之是嵗元日
　因子弟賀正乃曰某今年有一債未還春中當暫往
　潁昌見持國乃往造焉久留潁川韓早晚伴食體貌
　加敬一日韓密謂其子彬叔曰先生逺來無以為意
　我當有黄金藥楪一重三十兩似可為先生夀未敢
　遽言之我當以他事使汝侍食從容道吾意彬叔侍
　食如所戒試啓之先生曰頤與乃翁道義交故不逺
　而來奚以此為詰朝遂歸持國謂其子曰我不敢言
　正為此耳再三謝過而别
吕汲公以百縑遺伊川伊川辭之時族兄子公孫在旁
　謂伊川曰勿為已甚姑受之伊川曰公之所以遺頤
　者以頥貧也公為宰相能進天下之賢隨材而任之
　則天下受其賜也何獨頤貧也天下貧者亦衆矣公
　帛固多恐公不能周也
二程隨侍太中知漢州宿一僧寺明道入門而右從者
　皆隨之伊川入門而左獨行至法堂上相會伊川自
　謂此是某不及家兄處盖明道和易人皆親近伊川
　嚴重人不敢近也
先生嘗説某於易傳今却已自成書但逐旋修改期以
　七十其書可出退之稱聰明不及於前時道徳日負
　於初心信然某於易傳後來所改無幾不知如何故
　且期之以十年之功看如何春秋之書待劉絢文字
　到却用功亦不多也今人觧詩全無意思却待出些
　文字中庸書却已成今農夫祁寒暑雨深耕易耨播
　種五穀吾得而食之今百工技藝作為器用吾得而
　用之甲冑之士被堅執鋭以守土宇吾得而安之却
　如此閑過了日月即是天地間一蠧也功澤又不及
　民别事又做不得惟有補緝聖人遺書庶幾有補耳
陳長方見尹子於姑蘇問中庸解子云先生自以為不
　滿意焚之矣
先生被謫時李邦直尹洛令都監來見伊川才出見之
　便請上轎先生欲略見叔母亦不許莫知朝命云何
　是夜宿於都監㕔明日差人管押成行至龍門邦直
　遣人贐銀百星先生不受既歸門人問何為不受曰
　渠是時已與某不相知豈可受
嘗云吾四十以前讀誦五十以前研究其義六十以前
　反復紬繹六十以後著書著書不得已
尹焞年二十始登先生之門嘗得朱公掞所論雜説呈
　先生問先生此書可觀否先生留半月一日請曰前
　日所呈雜説如何先生曰某在何必觀此若不得頤
　心只是記得他意焞自此不敢復讀
　朱子曰若伊川不在則何可不讀
南方學者從先生既久有歸者或問曰學者久從學于
　門誰是最有得者先生曰豈敢便道有得處且只是
　指與他个岐徑令他尋將去不錯了已是忒大㬠若
　夫自得尤難其人謂之得者便是已有也若論隨力
　量而有見處則不無其人也
先生常服蠒袍髙㡌簷劣半寸(一云㡌桶八寸/簷半寸四直)繫縧曰
　此野人之服也深衣紳帶青縁篆文非禮勿視非禮
　勿聴非禮勿言非禮勿動
紹興間胡安國言程某修身行法規矩凖繩獨出諸儒
　之表雖崇寧間曲加防禁學者私相傳習其後門人
　稍稍進用傳者浸廣士大夫争相淬勵而其間志利
　禄者託其説以自售分黨相排衆論洶洶深誚其徒
　而乃上及於伊川竊以為過矣夫聖人之道所以埀
　訓萬世無非中庸非有甚髙難行之說離世異俗之
　行此誠不可易之至論也然中庸之義不明久矣自
　頤兄弟始發明之然後其義可思而得也不然則或
　謂髙明所以處己中庸所以接物本末上下析為二
　途而其義不明矣士學宜師孔孟此亦至論也然孔
　孟之道不傳久矣自頤兄弟始發明之而後其道可
　學而至也不然則或以六經語孟之書資口耳取世
　資以干禄愈不得其門而入矣今欲使學者蹈中庸
　師孔孟而禁使不得從頤之學是入室而不由户也
　不亦誤乎
尹焞曰先生之學本於至誠其見於言動事為之間處
　中有常疏通簡易不為矯異不為狷介寛猛合宜莊
　重有體或説匍匐以弔喪誦孝經以追薦皆無此事
　衣雖紬素冠襟必整食雖簡儉蔬飯必潔太中年老
　左右致養無違以家事自任悉力營辦細事必親贍
　給内外親族八十餘口
　又曰於書無所不讀於事無所不能
謝良佐曰伊川才大以之處大事必不動聲色指顧而
　集矣或曰人謂伊川守正則盡通變不足子之言若
　是何也謝子曰陜右錢以鉄舊矣有議更以銅者巳
　而會所鑄子不喻母謂無利也遂止伊川聞之曰此
　乃國家之大利也利多費省私鑄者衆費多利少盜
　鑄者息民不敢盜鑄則權歸公上非國家之大利乎
　又有議增解鹽之直者伊川曰價平則鹽易洩人人
　得食無積而不售者嵗入必倍矣增價則反是巳而
　果然司馬公既相薦伊川而起之伊川曰將累人矣
　使韓富當國時吾猶可以有行也及温公大變熙豐
　復祖宗之舊伊川曰役法當討論未可輕改也公不然
　之既而數年紛紛不能定由是觀之亦可以見其梗
　概矣
朱熹書易傳後曰易更三聖而制作不同若包犠氏之
　象文王之辭皆依卜筮以為教而其法則異至於孔
　子之贊則一以義理為教而不専於卜筮也是豈其
　故相反哉俗之淳漓既異故其所以為教為法者不
　得不異而道則未嘗不同也然自秦漢以來考象辭
　者泥於術數而不得其𢎞通簡易之法談義理者淪
　於空寂而不適乎中正仁義之歸求其因時立教以
　承三聖不同於法而同於道者則惟伊川之書而巳
又曰易傳義理精字數足無一毫欠闕只是於本義不
　相合易本是卜筮之書程先生只説得一理
伊川晚年文字如易傳直是盛得水住
　晚年所見甚實更無一句懸空說底話今觀易傳可
　見何嘗有一句不著實
易傳言理甚備象數却欠在亦有未安處如旡妄六二
　不耕穫不菑畬只是説一箇無所作為之意易傳却
　言不耕而穫不菑而畬謂不首造其事殊非正意
沈元用問和靖伊川易傳何處是切要尹云體用一源
　顯微無間此是最切要處後舉似李延平延平曰尹
　說固好然須是看得六十四卦三百八十四爻都有
　下落方始說得此話
向見敬夫及伯恭皆令學者專讀程易傳往往皆無所
　得盖程傳但觀其理而不考卦畫經文則其意味無
　窮各有用處誠為切於日用功夫但以卦畫經文考
　之則不免有可疑者
問程易説得理也太多曰伊川求之太深嘗説三百八
　十四爻不可只作三百八十四爻解其說也好而今
　似他解時依舊只作得三百八十四般用
程易難看其用意精密道理平正更無抑揚若能看得
　有味則其人亦大段知義理矣
易傳明白無難看但伊川以天下許多道理散入六十
　四卦中若作易看即無意味唯將來作事看即句句
　字字有用處
程先生經解理皆在解語内
　伊川有詩解數篇説小雅以後極好
程先生詩傳取義太多詩人平易恐不如此
　今只看論語一書何嘗有懸空説底話只為漢儒一
　向尋求訓詁更不著聖人意思所以二程不得不發
　明道理開示學者使激昂向上求聖人用心處故放
　得稍髙
又曰二程之學以大學論語中庸孟子為標指而達于
　六經使人讀書窮理以誠其意正其心修其身自家
　而國以及於天下其道坦而明其說簡而通其行端
　而實盖將有以振百代之沉迷而内之聖賢之域
䟦遺書後曰此書二程門人記其所見聞問荅也讀是
　書者誠能主敬以立其本窮理以進其知使本立而
　知益明知精而本益固則日用之間且將有以得乎
　先生之心矣
問遺書中載明道語便自然洒落明決曰自是他見得
　容易伊川易傳却只管修改晚年方出其書若使明
　道作自無許多事伊川説話如今看來中間寧無小
　小不同只是大綱統體説得極善如性即理也一語
　直是自孔子後惟是伊川説得盡這一句便是千萬
　世説性根基(並朱/子語)
胡安國曰程氏之文於易則因理以明象而知體用之
　一源於春秋則見諸行事而知聖人之大用於諸經
　語孟則發其微指而知求仁之方入徳之序程氏之
　行其行已接物則忠誠動於州里其事親從兄則孝
　悌顯於家庭其辭受取舍非其道義則一介不以取
　與諸人雖禄之千鍾不顧也
胡宏曰二公倡久絶之學於今日其功比於孔子作春
　秋孟子闢楊墨
張栻曰二先生所以教學者不外於居敬窮理二事取
　其書反覆讀之則可以見盖居敬有力則其所窮者
　愈精窮理浸明則其所居益有地二者實互相發也
又曰二先生書完全精粹愈讀愈無窮不可不詳味也
　又曰伊川之言看得似平易而研窮其味無斁
胡安國曰昔嘗見鄒志完論近世人物因問明道如何
　曰此人得志使萬物各得其所又問伊川如何曰却
　不得比明道又問何以不得比曰為有不通處後來
　再論二先生學術志完却曰伊川見處極髙昔鮮于
　侁曾問顔子在陋巷不改其樂不知所樂者何事伊
　川却問曰尋常道顔子所樂者何侁曰不過是説所
　樂者道伊川曰若有道可樂便不是顔子以此知伊
　川見處極髙
朱子曰此道更前後聖賢其説始備自堯舜以下若不
　生孔子後人去何處討分曉孔子後若不生孟子亦
　未分曉後數千載乃始得二程出來發明此理秦漢
　以下直是説夢
這个道理自孔孟既沒便無人理㑹得只有韓文公曽
　說來又只說到正心誠意而遺了格物致知及至程
　子始推廣其說工夫精密無復遺慮然程子既沒門
　人說得便差都説從别處去與致知格物都不相干
　是不曽精曉得程子之說耳只有五峯説得精其病
　猶如此亦縁當時諸公所聞於程子者語意不全或
　只聞一時之語或只聞得一邊所以其說多差後來
　却是集諸家語録湊起衆說此段工夫方始渾全
國初人便已崇禮義尊經術欲復二帝三代已自勝如
　唐人但説未透在直至二程此理方說得透
問明道可比顔子伊川可比孟子否曰明道可比孟子
　孟子才高恐伊川未到然伊川收束檢制處孟子却
　不能及
明道徳性寛大規模廣濶伊川氣質剛方文理密察其
　道雖同而造徳各異
　故明道嘗為條例司官不以為凂而伊川所作行狀
　乃不載其事明道猶謂青苗可且放過而伊川乃於
　西監一狀計較如此可謂不同矣但明道所處乃大
　賢以上事學者未至而輕議之恐失所守伊川所處
　雖高然實中人可以跂及學者只當以此為法則庶
　乎其寡過矣
今之想像大程者當識其明決中和處小程者當識其
　初年嚴毅晚年又濟以寛平處
天姿大叚髙則學明道若不及明道則且學二程横渠
　横渠最親切二程規模廣大
程先生姿禀高潔净不大叚用工夫横渠姿禀有夾雜
　偏駁處故大段用工夫
明道之言發明極致通透洒落善開發人伊川之言即
　是明理質慤精深尤耐咀嚼
　然明道之言一見便好久看愈好所以賢愚皆獲其
　益伊川之言乍見未好久看方好故非久於玩索者
　不能識其味此其自任所以有成人材尊師道之不
　同
明道渾然天成不犯人力伊川功夫造極可奪天巧明
　道説話超邁不如伊川說得的確
書伊川帖曰近世學者閱理不精正坐讀書太草草耳
　况春秋大義數十炳若日星固已見於傳序而所謂
　不容遺忘者又非先生決不能道也夫三綱五常大
　倫大法有識以上即能言之而臨小利害輙巳失其
　所守正以學不足以全其本心之正是以無所根著
　而忘之耳既有以自信其不容遺忘又不覺因事而
　形於筆札之間非先生之徳盛仁熟左右逢原能及
　是耶
贊曰規員矩方繩直凖平允矣君子展也大成布帛之
　文菽粟之味知徳者希孰識其貴(並朱/子語)
　
　
　
　
　
　宋名臣言行録外集卷三
欽定四庫全書
　宋名臣言行錄外集巻四
　　　　　　　　　　　宋　李幼武　纂集
　　　張載　横渠先生明公
　　字子厚先世大梁人後寓鳳翔嘉祐二年登進士
　　第為祁州法遷丹州雲巖縣令除渭州僉判熙寧
　　二年冬被召除崇文校書明年移疾歸十年春復
　　召還同知太常禮院議禮不合復以疾歸卒年五
　　十八
少孤無所不學喜談兵當康定用兵時年十八慨然以
　功名自許上書謁范文正公一見知其逺器欲成就
　之責之曰儒者自有名教可樂何事於兵因觀讀中庸先
　生讀其書雖愛之猶未以為是也又訪諸釋老之書
　反求之六經嘉祐初見二程於京師共語道學先生
　涣然自信曰吾道自足何事旁求乃盡棄異學淳如
　也
　吕與叔作行狀一作盡棄其學學焉尹焞言之伊川
　曰表叔平生議論謂頥兄弟有同處則可若謂學於
　頥兄弟無是事頃年屬與叔刪去之不謂尚存幾於
　無忌憚矣
　尹焞云先生昔在京座虎皮説易聴從甚衆一夕二
　程至論易次日先生撤去虎皮曰吾平日為諸公説
　者皆亂道有二程近到深明易道吾所弗及汝輩可
　師之
在雲巖政先敦本善俗知京兆王公樂道延致郡學先
　生教人以徳語學者孰能少置意科舉相從於堯舜
　之域聞法語亦多從之者
神宗即位二年吕晦叔薦之曰張某學有本原西方之
　學者皆宗之上即命召見上問治道皆以漸復三代
　為對
他日見執政語之曰新政之更懼不能任事求助於子
　何如先生曰朝廷將大有為天下士願與下風若與
　人為善則孰敢不盡如教玉人追琢則人亦故有不
　能執政嘿然所語多不合寖不悦
命校書崇文辭復按獄浙東或曰張某以道徳進不宜
　使之治獄執政曰淑問如臯陶猶獻囚此何傷獄成
　還朝㑹弟天褀以言得罪先生益不安乃謁告西歸
歸居於横渠故居終日危坐一室左右簡編俯而讀仰
　而思有得則記之或中夜起坐取燭以書其志道精
　思未始須臾息亦未始須臾忘也
學者有問多告以知禮成性變化氣質之道學必如聖
　人而後已聞者莫不動心有自得之者窮神化一天
　人立大本斥異學自孟子以來未之有也嘗謂門人
　曰吾學既得於心則修其辭命辭命無差然後斷事
　斷事無失吾乃沛然精義入神者豫而已矣
熙寧九年秋集所立言謂之正䝉出示門人曰此書予
　厯年致思之所得其言殆與前聖合大要發端示人
　而已其觸類廣之則吾將有待於學者正如老木一
　株枝别固多所少者潤澤華葉耳
慨然有意三代之治論治人先務未始不以經界為急
　講求法制粲然備具要之可以行於今如有用者舉
　而措之耳嘗曰仁政必自經界始方與學者議古之
　法共買田一方畫為數井推先王之遺法明當今之
　可行皆有志未就
公去朝築室南山下敝衣蔬食専精治學以知人而不
　知天為賢人而不為聖人自秦漢以降學者之大弊
　也故其學尊禮貴徳安命樂天時以為難公持論不
　變也
先生氣質剛毅徳盛貌嚴然與人居乆而日親其治家
　接物大要正已以感人人未之信反躬自治不以語
　人雖未有諭安行而無悔故識與不識聞風而畏聞
　人之善喜見顔色答問學者雖多不倦有不能者未
　嘗不開其端有可語者必丁寧以誨之惟恐其成就
　之晚
再移疾西歸過洛見二程曰某病不起尚可及長安也
　行至臨潼沐浴更衣而寢及旦視之亡矣
公卒門人欲諡為明誠中子以質明道明道以問温公
　温公復書曰子厚平生用心欲率今世之人復三代
　之禮郊特牲曰古者生無爵死無諡爵謂大夫以上
　也檀弓記禮所由失以謂士之有誄自孫賁父始子
　厚官比諸侯之大夫則宜諡矣然曾子問曰賤不誄
　貴幼不誄長禮也唯天子稱天以誄之諸侯相誄猶
　為非禮況弟子而誄其師乎孔子沒哀公誄之不聞
　弟子復為之諡也今諸君欲諡子厚恐不合於古禮
　非子厚之志與其以陳文範陶靖節王文中孟貞曜
　為比其尊之也曷若以孔子為比乎
明道詩哭之曰歎息斯文約共修如何夫子便長休東
　山無復蒼生望西土誰供後學求千古聲名聨棣蕚
　二年零落去山丘寢門慟哭知何恨豈獨交親念舊
　遊
朱晦翁贊之曰蚤悦孫吳晚逃佛老勇撤臯比一變至
　道精思力踐妙契疾書訂頑之訓示我廣居
先生言書多閲而好忘者只為義理未精耳理精則須
　記了無去處也仲尼一以貫之葢只著一義理都貫
　却學者但養心識明靜自然可見死生存亡皆知所
　從來胷中瑩然無疑止此理爾孔子言未知生焉知
　死只略言之死之事只生是也更無别理
富貴之得不得天也至於道徳則在已求之而無不得
　者也
學者不可謂少年自緩便是四十五十二程從十四嵗
　時便鋭然欲學聖人今盡及四十未能及顔閔之徒
　小程可如顔子然恐未如顔之無我
謂范巽之曰吾輩不及古人病源何在范請問答曰此
　非難悟設此語者葢欲學者存意之不忘庶㳺心寖
　熟有一日脱然如大寐之得醒耳
　朱子云横渠此意正要學者將此題目時時省察使
　之積乆貫熟而自得之耳非謂只要如此説殺也
又言義理有疑即濯去舊見以來新意
　朱曰此説甚當最有理若不濯去舊見何處得新意
　來今學者有二種病一是主自家意思一是舊有先
　入之説雖欲擺脱亦被他自來相尋
曰讀書少則無由考校得義精葢書以維持此心一時
　放下則一時徳性有懈讀書則此心常在不讀書則
　終看義理不見書須成誦精思多在夜中或靜坐得
　之不記則思不起但通貫得大原後書亦易記所以
　觀書者釋已之疑明已之未達每見每加新益則學
　易進矣於不疑處有疑方是進
　朱曰近覺先生成誦之説最為捷俓葢未論看得義
　理如何且是收得此心有歸著處不至走作然亦湏
　是専一精研使一書通透爛熟都無記不起處方可
　别換一書乃為有益
又曰言有教動有法晝有為宵有得瞬有養息有存
　朱曰此語極好君子終日乾乾不可食息間亦不必
　終日讀書或靜坐存養亦是天地之生物以四時運
　動春生夏長同是不息及至秋冬凋落亦只藏於其
　中故明年復生若使至秋冬已絶則來春無縁復有
　生意學者常喚令此心不死則日有進
曰為天地立心為生民立極為前聖繼絶學為萬世開
　太平
　朱曰此道自孟子後千有餘嵗若天不欲此道復明
　則不使今人有知者既使人有知者則必有復明之
　理此皆先生以道自任之意
明道曰子厚以禮教學者最善使學者先有所据守子
　厚賦髙才其學更先從雜博中來
伊川曰子厚謹嚴纔謹嚴便有迫切氣象無寛舒之氣
上蔡云横渠嘗言吾十五年學个恭而安不成明道曰
　可知是有多少病在
又云横渠教人以禮為先大要欲得正容謹節意謂世
　人汙漫無守便當以禮為地教他人就上面做功夫
　然其門人下稍頭溺於刑名度數之間行得來因無
　所見處如喫木札相似更沒滋味遂生厭倦故其學
　無傳之者
明道嘗與横渠在興國寺講論終日而曰不知舊日曽
　有甚人於此處講此事
先生銘其書室之兩牖東曰砭愚西曰訂頑伊川曰是
　起爭端不若止曰東西銘
明道曰西銘某得此意只是須得子厚如此筆力他人
　無縁做得孟子已後未有人及此得此文字省多少
　言語要之仁孝之理備於此須臾而不於此則便不
　仁不孝也
西銘原道之宗祖自孟子後未見此書
觀西銘能養浩然之氣者
游酢得西銘讀之即涣然不逆於心曰此中庸之理也
　能求之語言之外者也又論𢎞毅曰西銘言𢎞之道
訂頑之言極純無雜秦漢學者所未到(伊川/語)
訂頑意極完備乃仁之體也學者體此意令有諸已其
　地位已髙到此地位自别有見處不可窮髙極逺恐
　於道無補也
訂頑立心便達天徳
問西銘如何伊川曰此横渠文之粹者也曰充得盡時
　如何曰聖人也横渠能充盡否曰言有多端有有徳
　之言有造道之言有徳之言説自已事如聖人言聖
　人事也造道之言則智足以知此如賢人説聖人事
　也横渠道儘髙言儘醇自孟子後儒者都無他見識
楊時致伊川書曰西銘言體而不及用恐其流遂至於
　兼愛伊川答之曰横渠之言誠有過者乃在正䝉西
　銘推理以存義廣前聖所未發與性善養氣之論同
　功豈墨氏之比哉西銘明理一而分殊墨氏則二本
　而無分分殊之弊私間而失仁無分之罪兼愛而無
　義分立而推理一以止私勝之流仁之方也無别而
　迷兼愛以至於無父之極義之賊也子比而同之過
　矣且彼欲使人推而行之本為用也反謂不及不亦
　異乎
伊川答先生書曰所論大槩有苦心極力之象而無寛
　裕温柔之氣非明睿所照而考索至此故意屢偏而
　言多窒小出入時有之明所照者如目所覩纎㣲盡
　識之矣考索至者如揣料於物約見彷彿耳能無差
　乎更望完養思慮涵泳義理他日自當條暢
南軒與朱子書曰西銘近日常讀理一分殊之指龜山
　後書終未之得葢斯銘之作政為學者私勝之流昧
　夫天理之本然故推明理一以極其用而其分之殊
　自不可亂葢如以民為同胞謂尊髙年為老其老慈
　孤幼為幼其幼是推其理一而其分固自在也故曰
　分立而推理以止私勝之流仁之方也龜山以無事
　乎推為理一引聖人老者安之少者懐之為説恐未
　知西銘推理一之指也
朱子答曰天地之間理一而已然乾道成男坤道成女
　二氣交感化生萬物則其大小之分親疎之等至於
　十百千萬而不能齊也不有聖賢者出孰能合其異
　而反其同哉西銘之作意葢如此程子以為明理一
　而分殊可謂一言而蔽之矣葢以乾為父坤為母有
　生之類無物不然所謂理一也而人物之生血脈之
　屬各親其親各子其子則其分亦安得而不殊哉一
　統而萬殊則雖天下一家中國一人而不流於兼愛
　之蔽萬殊而一貫則雖親疎異情貴賤異等而不梏
　於為我之私此西銘之大指也觀其推親親之厚以
　大無我之公因事親之誠以明事天之道葢無適而
　非所謂分立而推理一者夫豈専以民吾同胞長長
　幼幼為理一而必黙識於言意之表然後知其分之
　殊哉且所謂稱物平施者正謂稱物之宜以平吾之
　施云爾若無稱物之義則亦何以知夫所施之平哉
　龜山第二書葢欲發明此意然言不盡而理有餘也
　故愚得因其説而遂言之
朱曰熹既為西銘解後得尹氏書云楊中立答伊川論
　西銘書有釋然無惑之語伊川讀之曰楊時也未釋
　然乃知此論所疑第一書之説伊川葢亦未之許也
龜山語錄有曰西銘理一而分殊知其理一所以為仁
　知其分殊所以為義所謂分殊猶孟子言親親而仁
　民仁民而愛物其分不同故所施不能無差等耳或
　曰如是則體用果離而二矣曰用未嘗離體也以人
　觀之四肢百骸具於一身者體也至其用處則首不
　可以加屨足不可以納冠葢即體而言分已在其中
　矣此論分别異同合有歸趣大非答書之比豈其年
　髙徳盛而所見始益精歟因復表而出之以明答書
　之説誠有未釋然者而龜山所見葢不終於此而已
　也
問西銘曰更須仔細看他説理一而分殊而今道天地
　不是父母父母不是天地不得分明是一理乾道成
　男坤道成女則凡天下之男皆乾之氣凡天下之女
　皆坤之氣從這理便徹上徹下都便是一个氣(下並/朱子)
　(語/)
西銘自首至末皆是理一分殊乾父坤母固是一理分
　而言之便見乾坤自乾坤父母自父母
問自惡㫖酒至勇於從而順令此六聖賢事可見理一
　分殊乎曰惡㫖酒育英材是事天顧養及錫類則是
　事親每一句皆存兩義推類可見
問天地之塞如何是塞曰塞與帥字皆張子用字之妙
　處塞乃孟子塞天地之間體乃孟子氣體之充者有
　一毫不滿不足之處則非塞矣帥即志氣之帥而有
　主宰之意
西銘一篇正在天地之塞吾其體天地之帥吾其性兩
　句
乾為父坤為母便是理一而分殊予兹藐焉混然中處
　便是分殊而理一
西銘有个劈下来底道理有个横截斷底道理竊意當
　時語意似謂每句直下而觀則事天事親之理皆在
　焉全篇中斷而觀之則上専是事天下専是事親各
　有攸屬
問向日曽以西銘仁孝之理請問䝉令截斷横看後来
　見得孝是發見之先仁是天徳之全事親如事天即
　是孝自此推之事天如事親即仁矣老吾老幼吾幼
　自老老幼幼之心推之至於疲癃殘疾皆如兄弟顛
　連而無告乃始盡故以敬親之心不欺闇室不媿屋
　漏以敬其天以愛親之心樂天循理無所不順以安
　其天方始謂之性竊意横渠大意只是如此不知是
　否曰他不是説孝是將孝来形容這仁事親底道理
　便是事天底様子人且逐日自把身心来體察一遍
　便見得吾身便是天地之塞吾性便是天地之帥許
　多人物生於天地之間同此一氣同此一性便是吾
　兄弟黨與大小等級之不同便是親疎逺近之分故
　敬天當如敬親戰戰兢兢無所不至愛天當如愛親
　無所不順天之生我安頓得好令我富貴崇髙便如
　父母愛我當喜而不忘安頓得不好令我貧賤憂戚
　便如父母欲成就我當勞而不怨或曰先生謂事親
　是事天底様子説盡西銘之意矣
知化則善述其事窮神則善繼其志這志便只是那天
　地帥吾其性底志為人子便要述得父之事繼得父
　之志如此方是事親如事天便要述得天之事繼得
　天之志方是事天若是違了此道理便是天之悖徳
　之子若害了這仁便是天之賊子若思濟惡不悛便
　是天之不才之子若能踐形便是天地克肖之子這
　意思血脈都是從天地之塞吾其體天地之帥吾其
　性説𦂳要都是這兩句若不是這兩句則天自是天
　我自是我有何干涉吾其體吾其性有我去承當之
　理
問潁封人之錫類申生其恭二子皆不能無失處豈能
　盡得孝道曰西銘本不是説孝只是説事天但推事
　親之心以事天耳二子就此處論之誠是如此葢事
　親却未免有失處若天道純然則無失之處只是推
　此心以奉事之耳
問無逃而待烹申生未盡子道何故取之曰天不到得
　似獻公也人有妄天則無妄若教自家死便是理合
　如此只得聴受之
問西銘只是仁孝繼志述事曰是以父母比乾坤主意
　不是説孝只是以人所易曉者明其所難曉者耳
問西銘専為理言不為分設曰西銘書横渠所以示人
　至為深切而伊川又以理一分殊贊之言雖至約而
　理則無餘矣葢乾之為父坤之為母所謂理一者也
　然乾坤者天下之父母也父母者一身之父母則其
　分不得不殊矣故以民為同胞物為吾與者自其天
　下之父母者言之所謂理一者也然謂之民則非真
　以為吾之同胞謂之物則非真以為我之同類矣此
　自其一身之父母者言之所謂分殊者也又以其曰
　同胞曰吾與曰宗子曰家相曰老曰幼曰聖曰賢曰
　顛連而無告則於其間又有如是等差之殊哉但其
　所謂理一者貫乎分殊之中而未始相離耳此天地
　自然古今不易之理夫子始發明之非一時救弊之
　言姑以強此而弱彼也
問西銘止以假塗非終身之學曰西銘之言指吾體性
　之所自来以明父乾母坤之實極樂天踐形窮神知
　化之妙以至於無一行之不慊而沒身焉故伊川以
　為充得盡時便是聖人恐非専為學者一時所見而
　發也
問龜山語錄曰西銘理一為仁分殊為義曰仁只是流
　出來底便是仁各自成一个物事底便自義仁只是
　那流行處義只是那當做處
西銘理一而分殊不是伊川說破也難理㑹(並朱/子語)
横渠著正䝉時處處置筆硯得意即書明道云子厚却
　如此不熟(上蔡/語録)
問横渠曰由太虛有天之名由氣化有道之名合虛與
　氣有性之名合性與知覺有心之名曰本只是一个
　太虛漸漸細分説得宻耳太虛便是這四者之總體
　而不雜乎四者而言由氣化有道之名氣化是那隂
　陽造化四時寒暑晝夜雨露霜雪山川木石金水火
　土皆是這个便是那太虛只是便雜却氣化説雖氣
　化而實不離乎太虛未説到人物各具當然之處(朱/子)
　(語/)
問太虛便是太極圖上面底圓圏氣便是圓圏裏隂陽
　靜動否曰然又曰合虛與氣有性之名有這氣道理
　便隨在裏面無此氣則道理無安頓處如水中月須
　是有此水方映得那天上月若無此水終無此月也
　心之知覺又是那氣之虛虛底聰明視聴作為運用
　皆是有這知覺方運用得道理所以横渠説人能𢎞
　道是心能盡性非道𢎞人是性不知檢心
論正䝉説道體處如太和太虛虛空云者正是説氣説
　聚散處其流乃是个大輪迴葢其思慮考索所至非
　性分自然之知若語道理惟周子説無極而太極最
　好如由太虛有天之名由氣化有道之名合虛與氣
　有性之名合性與知覺有心之名亦説得有理由氣
　化有道之名如所謂率性之謂道是也然使明道形
　容此理必不如此説伊川所謂横渠之言誠有過者
　乃在正䝉以清虛一大為萬物之原有未安等語槩
　可見矣
又曰虛是説理横渠之言大率有未瑩處有心則自有
　知覺又何合性與知覺之有
問説太和所謂道一段考索許多亦好其後乃云不如
　野馬紛紛不足謂之太和却説倒了曰彼以太和狀
　道體與發而中節之和何異
問正䝉中説得有病處還是他命辭不出有差還是見
　得差曰他是見得差
正䝉是窮盡萬物之理
熹自十四五時讀程張書至今四十餘年但覺其義之
　深指之逺而近世紛紛所謂文章議論者殆不足復
　過眼信乎孟氏以來一人而已然非用力之深者亦
　無以信其必然也舊嘗擇其言之近者别為一書名
　近思錄云
問横渠似孟子否曰横渠嚴宻孟子宏闊横渠之學是
　苦心得之乃是致曲
問孟子平正横渠髙處太髙僻處太僻曰是
横渠用工親切程氏規模廣大學者用工要當如此也
横渠之於程子猶伯夷伊尹之於孔子(並朱/子語)
　　　張戩
　　字天褀横渠之弟登進士第調陜州閿縣簿移鳳
　　翔普潤縣令改知懐安軍金堂縣轉太博熙寧二
　　年為御史裏行明年出知公安縣改夏縣監鳳翔
　　司竹監九年卒年四十七
知金堂誠心愛人既去而人思之
熙寧初以御史召進對未嘗不以堯舜三代之事進于
　上前惻怛之愛無所遷避大要啟君心進有徳謂反
　經正本當自朝廷始
王安石變法公上疏論非是乞罷條例司及追還常平
　使者不報并劾曽公亮陳升之趙抃依違不能救正
韓綘代陳升之領條例司公言絳左右狥從王安石與
　為死黨遂參政柄李定諂佞自幕官擢臺職陛下惟
　安石是信今輔以絳之詭隨臺臣又得李定之比繼
　繼其來芽蘖浸盛臣豈敢愛死而不言哉又言吕惠
　卿刻薄辨急假經術以文飾姦言附㑹安石惑誤聖
　聴不宜勸講君側章十數上最後言今大惡未去横
　歛未除不正之司尚存無名之使方授臣今更不敢
　赴臺供職又詣中書爭之聲色俱厲公亮俛首不答
　安石以扇掩面而笑公曰某之狂直宜為參政所笑
　天下之人笑參政亦不少矣
　日錄云公為裏行請罷條例司因詣中書極陳其事
　辭氣甚厲介甫以扇掩面而笑公怒曰參政笑戩戩
　亦笑參政所為事耳豈惟戩笑天下誰不笑之者
嘗與介甫爭辨因舉經語為證介甫曰安石却不㑹讀
　書賢却㑹讀書公不能答伊川曰却不向道只這个
　便是不㑹讀書(遺/書)
公篤實寛裕儼然正色雖喜愠不見於容然與人居温
　厚之意乆而益親終日言未嘗及於利樂道人之善
　而不及其惡樂進已之徳而不事無益之言其清不
　以能病人其和不以物奪志常雞鳴而起勉勉矯強
　任道力行每若不及徳大容物沛若有餘常自省小
　過差必語人曰我知之矣公等察之後此不復為矣
横渠嘗語人曰吾弟徳性之美吾有所不如其不自假
　而勇於不屈在孔門之列宜與子夏相後先
伊川云天祺有自然徳氣似个貴人氣象只是却有氣
　短處規規太以事為重傷於周至却是氣局小
　
　
　
　
　
　
　
　
　
　
　
　
　
　
　
　宋名臣言行錄外集巻四
欽定四庫全書
　宋名臣言行錄外集巻五
　　　　　　　　　　　宋　李幼武　纂集
　　　邵雍　康節先生
　　字堯夫其先范陽人徙衡漳又徙共城三十嵗來
　　遊於洛葬其親於伊川遂為河南人嘉祐中詔舉
　　遺逸留守王拱辰薦之授試將作監簿熙寧初復
　　求逸士中丞吕誨等復薦之補頴州團練推官三
　　辭不獲而後受命終稱疾不之官十年卒年六十
　　七贈秘書省著作郎元祐中特賜諡
始學於百源堅苦刻厲冬不爐夏不扇夜不就席者數
　年衛人賢之先生歎曰昔人尚友千古而吾未嘗及
　四方遽可已乎於是走吳適楚過齊魯客梁晉乆之
　而歸曰道在是矣葢始有定居之意
少時自雄其才慷慨有大志既學力慕髙逺謂先王之
　事為可必致及其學益老徳益劭玩心髙明觀於天
　地之運化隂陽之消長以達乎萬物之變然後頽然
　其順浩然其歸在洛三十年始至蓬蓽環堵不蔽風
　雨躬爨以養其父母居之裕如講學於家未嘗強以
　語人而就問者日衆鄉里化之逺近尊之士人之道
　洛者有不之公府而必之先生之廬先生徳氣粹然
　與人言必依於仁義忠信樂道人之善而未嘗及其
　惡故賢者悦其徳不賢者服其化所以厚風俗成人
　材者先生之功多矣先生之學得之於李挺之挺之
　得之於穆伯長推其源流逺有端緒而先生淳一不
　雜汪洋浩大其所自得者多矣
覃思於易夜不設席旦不再食三年而學以大成大名
　王豫天悦瑰偉博達之士也精於易聞先生之篤志
　愛而欲教之與語三日得所未聞始大驚服卒捨其
　學而學焉於書無所不讀著皇極經世六十巻晚猶
　喜為詩平易而造於理有擊壤集二十巻自為之序
居洛四十年安貧樂道自云未嘗攅眉所居寢息處為
　安樂窩自號安樂先生又為甕牖讀書燕居其下旦
　則焚香獨坐晡時飲酒三四甌㣲醺便止不使至醉
　也嘗有詩云斟有淺深存燮理飲無多少係經綸莫
　道山翁拙於用也能康濟自家身大寒暑則不出每
　出乘小車用一人挽之為詩以自詠曰花似錦時髙
　閣望草如茵處小車行司馬公贈以詩曰林間髙閣
　望已乆花外小車猶未来隨意所之遇主人喜客則
　留三五宿又之一家亦如之或經月忘返雖性髙潔
　而接人無賢不肖貴賤皆懽然如親嘗自言若至大
　病自不能支其遇小疾得有客對話不自覺疾之去
　體也學者來從之問經義精深浩博應對不窮思致
　幽逺妙極道數間與相知之深者開口論天下事雖
　乆存心世務者不能及也
與富文忠早相知富初入相謂門下士田棐大卿曰為
　我問邵堯夫可出當以官職起之不即命為先生處
　士以遂隠居之志田為先生言先生不答以詩謝之
　曰相招多謝不相遺將謂胷中有所施若進豈能禁
　吏責既閑安用更名為願同巢許稱臣日甘老唐虞
　比屋時滿眼清賢在朝列病夫無以繫安危富終不
　相忘乃因明堂祫享赦詔天下舉遺逸富意謂河南
　必以先生應詔時文潞公尹洛以兩府禮召見先生
　先生不屈遂以福建黄景應詔富不樂奏乞再舉遺
　逸從之王拱辰尹洛乃以先生應詔穎川薦常秩皆
　先除試將作監簿先生與秩皆不起富時已丁憂去
　位矣熙寧二年詔舉遺逸吕誨吳充祖無擇皆薦先
　生時歐公參政素重秩故穎州再薦秩先生除秘書
　省校書郎穎州團練推官辭不許既受命即引疾不
　起且以詩答鄉人曰平生不作皺眉事天下應無切
　齒人斷送落花安用雨裝添舊物豈須春幸逢堯舜
　為真主且放巢由作老臣六十病夫宜揣分監司無
　用苦開陳秩以職官起時王介甫方行新法天下紛
　然以為不便思得山林之士相合秩賜對盛言新法
　之便乃除諌官以至待制帝浸薄之介甫主之不忘
　然亦知其為人矣
始為隠者之服烏㡌縚褐見卿相不易也温公依禮記
　作深衣冠簮幅巾紳帶每出朝服乘馬用皮匣貯深
　衣隨其後入獨樂園則衣之嘗謂先生曰先生可衣
　此乎先生曰某為今人當服今人之衣温公歎其言
　合理
熙寧三年初行新法天下騷然先生閒居林下門生故
　舊仕宦四方者皆欲投劾而歸以書問先生先生曰
　正賢者所當盡力之時新法固嚴能寛一分則民受
　一分之賜矣投劾而去何益
嘗過士友家晝卧見其枕屏畫小兒迷藏題詩其上云
　遂令髙卧人欹枕看兒戲葢熙寧間也
熙寧中洛陽以清徳為朝廷尊禮者大臣曰富韓公侍
　從曰司馬温公吕申公位卿監以清徳早退者十餘
　人好學樂善有行義者幾二十人先生隠居謝聘皆
　相從忠厚之風聞於天下里中後生皆知畏亷恥欲
　行一事必曰無為不善恐司馬端明邵先生知
富公自汝州得請歸洛養疾築第與先生天津隠居相
　邇富曰自此可時相招矣先生曰某冬夏不出春秋
　時間過親舊間公相招未必来不召或自至富謝客
　戒子曰先生来不以時見先生一日過之富作詩云
　先生自衛客西畿樂道安閒絶世機再命初筵終不
　起獨甘窮巷寂無依貫穿百代嘗探古吟詠千篇亦
　造㣲珍重相知忽相訪醉和風雨夜深歸富嘗令二
　青衣蒼頭掖之以行一日與先生論天下事富喜甚
　不覺獨步下堂先生不為起徐指二蒼頭戲富曰忘
　却柱杖矣富常患氣痞先生曰好事到手畏慎不為
　他人做了鬱鬱何益富笑曰此事未易言也葢為嘉
　祐建儲耳富雖剛勇遇事詳審不萬全不發先生因
　戲之富一日有憂色先生問之富曰先生度某之憂
　安在先生曰豈以安石罷相惠卿參政惠卿凶暴過
　安石乎富曰然先生曰公無憂安石惠卿本以勢利
　合勢利相敵將自為仇矣不暇害他人也未幾惠卿
　果叛安石富謂先生曰先生識慮絶人逺矣一日薄
　暮温公見先生曰明日僧修顒開堂説法富公晦叔
　欲偕往聴之晦叔貪佛已不可勸富公果往於理未
　便光後進不敢言先生曷不止之先生曰恨聞之晚
　矣明日富果往後先生因見富謂曰聞上欲用裴晉
　公禮起公富笑曰先生以謂某衰病能起否先生曰
　固也或人言上命公公不起一僧開堂公乃出無乃
　不可乎富驚曰某未之思也富以先生年髙勸學修
　養先生曰不能學人胡走亂走也
熙寧癸丑王荀龍仲賢魏公客也因入洛見先生出魏
　送行詩顔體大書極竒偉先生曰吾少日喜作大字
　李挺之曰學書妨學道故嘗有詩曰憶昔初書大字
　時學人飲酒與吟詩若非益友推金石四十五年成
　一非
洛之交逰年長者拜之年等者友之年少者以子弟待
　之未嘗少異於人故得人之懽心每嵗春二月出四
　月天漸熱即止八月出十一月天漸寒即止故有詩
　云時有四不出(大風大雨/大暑大寒)㑹有四不赴(公㑹葬㑹/生㑹醵㑹)每
　出人皆倒屣迎致雖兒童奴𨽻皆知尊奉每到一家
　子弟家人爭具酒饌問其所欲不復呼姓氏但曰吾
　家先生至也雖閨門骨肉間事有未決者亦求教先
　生以至誠為之開諭莫不悦服十餘家如先生所居
　安樂窩以待其来謂之行窩故其沒鄉人輓詩云春
　風秋月嬉遊處冷落行窩十二家洛陽風俗之美如
　此
治平間與客散步天津橋上聞杜鵑聲慘然不樂客問
　其故則曰洛陽舊無杜鵑今始至有所主客曰何也
　先生曰不二年上用南士為相多引南人専務變更
　天下自此多事矣客曰聞杜䳌何以知此先生曰天
　下將治地氣自北而南將亂自南而北今南方地氣
　至矣禽鳥飛類得氣之先者也春秋書六鷁退飛鸜
　鵒来巢氣使之也自此南方草木皆可移南方疾病
　瘴瘧之類北人皆苦之矣至熙寧初其言乃驗
謂本朝五事自唐虞而下所未有者一革命之日市不
　易肆二克服天下在即位後三未嘗殺一無罪四百
　年方四葉五百年無心腹患
熙寧十年夏感㣲疾氣日益耗神日益明笑謂温公曰
　雍欲觀化一巡如何温公曰未應至此先生笑曰死
　生亦常事耳張横渠喜論命来問疾因曰先生論命
　否當推之先生曰若天命則已知之矣世俗所謂命
　則不知也横渠曰先生知天命矣載尚何言程伊川
　曰先生至此他人無以為力願自主張先生曰平生
　學道豈不知此然亦無可主張時居正寢諸公議後
　事於外有欲葬近洛城者先生已知呼伯温入曰諸
　公欲以近城地葬我不可當從伊川先塋耳七月初
　四日大書詩一章曰生于太平世長于太平世死于太
　平世客問年幾何六十有七嵗俯仰天地間浩然獨
　無愧以是夜五更捐館
　伊川又問從此永訣更有見告乎先生舉兩手示之
　伊川曰何謂也先生曰面前路徑須令寛路窄則自
　無著身處況能使人行也(辯/惑)
明道言堯夫病革言試與觀化一遭子厚言觀化他人
　便觀得自家又如何觀得化嘗觀堯夫詩意纔做得
　識道理却於儒術未見所得
又云堯夫臨終時只是諧謔須臾而去以聖人觀之則
　亦未是葢猶有意也比之常人甚懸絶也他疾甚革
　頥往視之因警之曰堯夫平生所學今日無事否他
　氣㣲不能答次日見之却有聲如絲髪來大答云你
　道生薑樹上生我亦只得依你説是時諸公都在㕔
　上議後事他在房間便聞得諸公恐喧他盡出外説
　話他皆聞得一人云有新報云云堯夫問有甚事曰
　有某事堯夫曰我將為収却幽州也以他人觀之便
　以為怪此只是心虛而明故聴得問堯夫未病時不
　如此何也曰此只是病後氣將絶心無念慮不昬便
　如此又問亦先知死何也曰只是一箇不動心釋氏
　平生只學這箇事將這箇做一件大事學者不必學
　他但燭理明自能之只如堯夫事他自如此亦豈嘗
　學也
元祐中韓康公尹洛請諡于朝常博歐陽棐議曰君少
　篤學有大志乆而後知道徳之歸且以為學者之患
　在於好惡先成乎心而挾其私智以求於道則蔽於
　所好而不得其真故求之至於四方萬里之逺天地
　隂陽屈伸消長之變無所不可而必折衷於聖人雖
　深於象數先見黙識未嘗以自名也其學純一而不
　雜居之而安行之而成平夷渾大不見圭角其自得
　深矣(云云/)按諡法温良好樂曰康能固所守曰節
　按晁以道集叔弼後謂以道曰棐從母王宣徽夫人
　得疾洛陽先妣夫人亟以棐入洛時先公參大政臨
　行告戒曰洛中有邵堯夫吾獨不識汝為吾見之棐
　既至洛求教先生特謂棐徐道其立身本末甚詳出
　門揖送猶曰足下其無忘鄙野之人於異日棐伏念
　先生未嘗辱教一言雖欲不忘亦何事耶歸白大人
　則喜曰幸矣堯夫有以處吾兒也後二十年棐入太
　常為博士次當作謚議乃恍然周省先生當時之言
　落筆若先生之自序無待其家所上文字也
張㟭述其行畧曰先生治易書詩春秋之學窮意言象
　數之藴明皇帝王覇之道著書十餘萬言研精極思
　三十年觀天地之消長推日月之盈縮考隂陽之度
　數察剛柔之形體故經之以元紀之以㑹參之以運
　終之以世又斷自唐虞訖于五代本諸天道質以人
　事興廢治亂靡所不載其辭約其義廣其書著其㫖
　隠嗚呼美矣至矣天下之能事畢矣
明道銘其墓曰嗚呼先生志豪力雄闊步長趍凌髙厲
　空探幽索隠曲暢旁通在古或難先生從容有問有
　觀以沃以豐天不憗遺哲人之凶(云云/)
晦庵贊其畫像曰天挺人豪英邁葢世駕風鞭霆厯覽
　無際手探月窟足躡天根閒中今古醉裏乾坤
二程待太中公訪先生於天津之廬先生攜酒飲月陂
　上歡甚語其平生學術出處之大致明日明道謂周
　純明曰昨從堯夫先生游聴其議論振古之豪傑也
　惜其無所用於世周曰所言何如曰内聖外王之道
　也
謂程子曰子雖聰明然天下事亦衆矣子能盡知耶子
　曰天下之事頥所不知者固多然堯夫所謂不知者
　何事時適雷起堯夫曰子知雷起處乎子曰頤知之
　堯夫不知也堯夫愕然曰何謂也子曰既知之安用
　數推之以其不知故待推而後知堯夫曰子以為起
　於何處子曰起於起處堯夫愕然稱善晁以道嘗以
　書問邵之數于伊川伊川答書云頥與堯夫同里巷
　居三十餘年世間事無所不問惟未嘗一字及數
先生與商州趙守有舊時章惇作商州令趙厚遇之一
　日趙請先生與章同㑹章議論縱横不知敬先生也
　因語及洛中牡丹之盛趙因謂章曰先生洛人也知
　花為甚詳先生因言洛人以見根撥而知花之髙下
　者知花之上也見枝葉而知者知花之次也見蓓蕾
　而知者知花之下也如公所説乃是知花之下也章
　慙服嘿然趙因謂章從先生學章從先生游欲傳數
　學先生謂章須十年不仕宦乃可學葢不之許也
上蔡云堯夫直是豪才在風塵時節便是偏覇手段如
　富公身都將相嚴重有威人不敢仰視他將做小兒
　様看或問邵所學何如謝曰他只見得天理進退萬
　物消長之理便敢做大於聖人門下學上達事更不
　施工所以差却堯夫精易之數事物之成敗終始人
　之禍福修短筭得來無毫髪差錯如指此屋便知起
　於何時至某年月日而壊無不如其言然二程不貴
　其術明道云堯夫欲傳數與某兄弟某兄弟那得工
　夫要學須二十年工夫堯夫初學於李挺之師禮甚
　嚴雖在一野店飯必襴坐必拜欲學堯夫亦必如此
　伯淳聞説甚熟一日因監試無事以其説推筭之皆
　合出謂堯夫曰堯夫之數只是加一倍法以此知太
　𤣥都不濟事堯夫驚拊其背曰大哥你怎恁地聰明
　他日伊川問明道加倍之數曰都忘之矣因嘆其心
　無偏繫者如此
伯温云邢和叔亦欲從先君學先君略為開其端倪和
　叔援引古今不已先君曰姑置是此先天學未有許
　多言語且當虛心滌慮然後可學此和叔留别詩有
　圯下每慙呼孺子床前時得拜龎公之句先君和云
　觀君自比諸葛亮顧我殊非黄石公斷章云出人才
　業尤須惜慎勿輕為西晉風
　上蔡云堯夫之數邢七要學堯夫不肯曰徒長姦雄
程曰顥接人多矣不雜者三人張子厚邵堯夫司馬君
　實
　或問康節詩嘗有莊老之説如何朱子曰便是他有
　些子這个曰如此莫於道體有異否曰他常説老子
　得易之體孟子得易之用體用自分作兩截程子謂
　其不雜以今觀之亦恐未然
程曰堯夫放曠
又曰堯夫猶空中樓閣
　朱子曰程子稱之言㸔得四通八達
又曰堯夫豪傑之士根本不帖帖也
堯夫有詩云頻頻到口㣲成醉拍拍滿懐都是春又曰
　梧桐月向懐中照楊栁風來面上吹不止風月言皆
　有理又曰巻舒萬古興亡手出入幾重雲水身若莊
　周大抵寓言要入他放蕩之場堯夫却皆有理故要
　得從心妄行總不妨堯夫又得詩云聖人喫𦂳些兒
　事其言太急迫此道理平鋪地放著裏何必如此
堯夫之學先從理上推意言象數言天下之理須出於
　此四者我得此大者則萬事由我無有不定然未必
　有術要之亦難以治天下國家其為人則直是無禮
　不恭
堯夫詩雪月風花未品題他便把這些事便與堯舜三
　代一般此等語自孟子後無人曽敢如此道來直是
　無端須信畫前元有易自從刪後更無詩這箇意思
　元古未有人道來(並程/語)
　朱子曰雪月風花未品題此言事物皆有造化
　問他説風花雪月莫是曽㸃意思否朱曰也是見得
　眼前這个好曰意其有與自家意思一般之意曰也
　是他有這些子若不然却淺陋了
問康節心胸如此快活廣大安得如之曰他是甚麽様
　工夫(下並朱/子語)
問近日學者有厭拘撿樂舒放惡精詳喜簡便者自謂
　慕堯夫為人如何曰邵子這道理豈易及哉他胷襟
　中有這个學能包括宇宙終始古今如何不做得大
　放下得今人却恃个甚復敢如此因誦其詩云日月
　星辰髙照耀皇王帝伯大鋪舒可謂人豪矣
言康節為人須極㑹處置事為他神閑氣定不動聲氣
　須處置得别葢他氣質本來清明又養得來純厚又
　不曽枉用了心他用心都在𦂳要上為他靜極了看
　得天下事理精明嘗於百原深山中闢書齋獨處其
　中王勝之嘗乘月訪之必見其燈下正襟危坐雖夜
　深亦如之若不是養得至靜之極如何見得道理到
　此
他看見天下之事才上手來便成四截其先後緩急莫
　不有定動中機會事到面前便處置得下康節甚喜
　子房以為子房善藏其用以老子為得易之體孟子
　為得易之用合二者而用之想見善處事
康節詩儘好看問舊見無垢引心贊云廓然心鏡大無
　倫盡此規模有幾人我性即天天即性莫於㣲處起
　經綸不知如何曰是殆非康節之詩也林少穎云朱
　内翰子發作也如康節云天向一中分造化人從心
　上起經綸多少平易實見得者自别又問一中分造
　化曰本是一个而消息盈虛便生隂陽事事物物皆
　恁地
邵詩云真樂攻心不奈何熹謂此非真樂也真樂便不
　攻心如顔子之樂何嘗恁地
先生誦其詩云施為欲作千鈞弩磨礪當如百錬金問
　千鈞弩如何曰只是不妄發如子房在漢謾説一句
　當時承當者便須百碎
問邵詩云須探月窟方知物未躡天根豈識人又先生
　贊之云手探月窟足躡天根莫只是説隂陽否答云
　先天圖自復至乾陽也自姤至坤隂也陽生人隂生
　物手探足躡亦無甚意義但姤在上復在下上故言
　手探下故言足躡
或誦其詩云若論先天一事無後天方要著工夫先生
　問如何是一事無對曰出於自然不用安排先生嘿
　然
問康節男子吟曰詩乃是説他先天圖數之從起處天
　根月窟指復姤二卦而言
先天乃伏羲本圖非康節自作雖無言語而所該甚廣
　凡今易中一字一義無不自其中流出者太極却是
　濓溪自作發明易中大槩綱領意思而巳故論其格
　局則太極不如先天之大而詳論其義理則先天不
　如太極之精而約葢合下規模不同而太極終在先
　天範圍之内又不若彼之自然不假思慮安排也若
　以數言之則先天之數自一而二自二而四自四而
　八以為八卦太極之數亦自一而二剛柔自二而四
　剛善剛惡柔善柔惡遂加其一以為五行而遂自及
　於萬物葢物理本同而象數亦無二致但推得有大
　小詳略耳
周子從理處觀邵子從數上觀皆只是此理
問先天圖隂陽自兩邉生若將坤為太極與太極圖不
　同如何曰他自據他意思説即不曽契勘濓溪底若
　論他太極中間虛者便是他亦自説圖從中起今不
　合披横圖在中間塞却待取出放外他邉生者即是
　隂根陽陽根隂這个有對從中出却無對
問先天圖有自然之象數伏羲當初亦不知其然否曰
　也不見得如何但圓圖是有些子造作模様如方圖
　只是據見在底畫圓圖便是就這中間抝做兩截恁
　地轉来底是竒恁地轉去底是偶便有些不甚依他
　當初畫底然伏羲當初也只見箇太極下面有个隂
　陽便知是一生二二又生四四又生八恁地推將去
　做成這物事
先天圖一日有一个恁地道理一月有一个恁地道理
　以至合元會運世十二萬九千六百嵗亦只是這个
　道理
先天圖今所冩者是以一嵗之運言之若大而古今十
　二萬九千六百年亦只是這圏子小而一日一時亦
　只是這圏子都從復上推起去
問圖雖無文終日言之不離乎是何也曰一日有一日
　之運一月有一月之運一嵗有一嵗之運大而天地
　之終始小而人物之生死逺而古今之世變皆不外
　乎此
先天圖傳自希夷又自有所傳葢方士技術用以修煉
　參同契所言是也
邵子天地定位否泰反類一詩正是發明先天圓圖之
　義
此圖只是精㣲不起於康節希夷以前巳有只是祕而
　不傳
問圖心法也圖皆自中起萬事萬化生乎心何也曰其
　中間白處便是太極三十二隂三十二陽便是兩儀
　十六隂十六陽底便是四象八隂八陽底便是八卦
康節云先天圖心法皆從中起且只説圓圖又云文王
　八卦應地之方這是見他不用卦生底次第序四正
　卦出四角似那云云意思
問邵之學似揚雄如何曰數言
熹看康節易了都看别人底不得他説那太極生兩儀
　兩儀生四象人都無甚𤣥妙只是從來更無人識揚
　子太𤣥一𤣥三方九州二十七部八十一家亦只是
　這个他却識只是以三為數皆無用了他也只是見
　得一个粗底道理後人便都無人識
太元擬易方州部家皆自三數推之𤣥為之首一以生
　三為三方三生九為九州九生二十七為二十七部
　九九乘之斯為八十一家首之以八十四所以凖六
　十四卦贊之以七百二十九所以凖八十四爻無非
　三數推之康節之數州是加倍之法
康節其初想只是得太極生兩儀兩儀生四象心只管
　在那上轉乆之理自透徹想見一舉眼便成四片其
　法四之外又有四焉凡物纔過到二之半時便煩惱
　了葢已漸趨於衰也謂如是花方蓓蕾則知其將盛
　既開則知其將衰其理不過如此理在數内數又在
　理内康節是見得一个盛衰消長之理故能知之若
　説他知得甚事如歐陽叔弼定謚之類此知康節之
　淺者也
問康節數學曰且未須理會數自是有此理有生便有
　死有盛必有衰且如一朶花含蘂時是將開略放時
　是正盛爛熳時是衰謝又如看人即其氣之盛衰便
　可以知其生死葢其學本於明理若曰渠能知未来
　事則與世間占覆之術何異其去道逺矣其知康節
　者末矣葢他玩得此理熟了事物到面前便見更不
　待思量
康節以四起數疊疊推去自易以後無人做得一物如
　此整齊包括得盡想他每見一物便成四片了但纔
　到二分以上便怕乾卦方中便知有个姤卦来葢縁
　他於起處推將来至交接處看得分曉
康節易數出於希夷他在靜中推見得天地萬物之理
　如此又與他數合所以自樂
問康節善談易見得透徹曰然伊川又輕之嘗有柬與
　横渠云堯夫説易好聴今夜試来聴他説看某謂此
　便見伊川不及孔子處只觀孔子便不如此
伊川之學於大體瑩徹而小節目猶有疏處康節能盡
　得事物之變而大體乃有未粹
易是互相博易之義觀先天圖可見東邉一畫隂便對
　西邉一畫陽葢東一邉本皆是陽西一邉本皆是隂
　東邉隂畫皆是自西邉来西邉陽畫皆是自東邉来
　姤在西是東邉五畫陽過復在東是西邉五畫隂過
　互相博易而成易之變雖多般然此是第一變問程
　子所謂易只説反復往来上下者莫便是指此言之
　否曰看得来程子之意又别邵子所謂易程子多理
　會他底不得葢他只據理而言都不曽去問他
聖人説數説得疏到康節説得宻了他也從一隂一陽
　起頭他却做隂陽太少乾之四象剛柔太少坤之四
　象又是那八卦他説這易將那元亨利貞全靠著那
　數三百八十四爻管定那許多數説得太宻了易中
　只有个竒偶之數是自底大衍之數却是用以揲蓍
　底康節盡歸之數所以二程不肯問他學若是聖人
　用數不過如大衍之數便是他須要先揲蓍以求那
　數起那卦數是恁地起卦是恁地求
王天悦雪夜見康節於山中猶見其儼然危坐葢其心
　地虛明所以推得天地萬物之理其數以隂陽剛柔
　四者為凖四分為八八分為十六只管推之無窮有
　太陽太隂少陽少隂太剛太柔少剛少柔今人推他
　數不行亦是無他胷中所見
皇極經世紀年甚有法史家多言秦廢太后逐穰侯經
　世書只言秦奪宣太后權伯恭極取之葢實不曽廢
　來
皇極經世以元經㑹以㑹經運以運經世
問天開於子地闢於丑人生於寅是如何曰此是邵子
　皇極經世中説今不可知他只以數推得是如此他
　説寅上生物是到寅上方有人物也有一元十二㑹
　三十運十二世十二萬九千六百年為一元嵗月日
　時元㑹運世皆自十二而三十自三十而十二至堯
　時㑹已在已午之間今則及未至戌上説閉物到那
　裏則不復有人物矣
問易與經世書同異曰易是卜筮經世是推步是一分
　為二二分為四四分為八八分為十六十六分為三
　十二又從裏面細推去
問經世書水火土石只是金否曰他分天地間物事皆
　是四如日月星辰水火土石雨風露雷皆是相配
邵之學只把元㑹運世四字貫盡天地萬物
邵之學其骨髓在皇極經世其花草便是詩又云其詩
　多説閑靜樂底意思太煞把做事了先生曰這个未
　説聖人只顔子之樂亦不恁地
邵之厯十二萬九千六百分大故宻今厯家所用只是
　萬分厯萬分厯已自是多了他如何肯用十二萬分
康節之學抉摘窈㣲與佛老之言豈無一二相似而卓
　然自信無所汚染此其所見必有端的處
　康節之學本於明理
因論其學曰似老子只是自要尋个寛閑快活處人皆
　害不得後来張子房亦是如此方衆人紛挐擾擾時
　他自在背處
莊子比康節見較髙氣較豪康節又有規矩
或問先生須得堯夫先知之術先生乆之答曰吾之所
　知者惠迪吉從逆凶滿招損謙受益若是明日晴後
　日雨吾安能知耶
康節曰思慮未起鬼神莫知不由乎我更由乎誰此間
　有術者遇人来問事心下黙念則他説相應不念則
　説不應問姓幾畫口中黙數則他説便著不數者説
　不著
　
　宋名臣言行錄外集巻五
欽定四庫全書
　宋名臣言行錄外集巻六
　　　　　　　　　　　宋　李幼武　纂集
　　　吕希哲
　　字原明正獻公之長子以恩補官元祐中除兵部
　　員外郎充崇政殿説書紹聖初出知太平州坐黨
　　謫居和州徽宗初復官知單州召為光禄少卿直
　　祕閣知曹州尋奪職知相州邢州奉祠政和中卒
　　年七十八
正獻居家簡重寡黙不以事物經心而申國夫人性嚴
　有法度雖甚愛公然教公事事循蹈規矩甫十嵗祁
　寒暑雨侍立終日不命之坐不敢坐也日必冠帶以
　見長者平居雖天甚熱在父母長者之側不得去巾
　襪縳袴衣服唯謹行步出入無得入茶肆酒肆市井
　里巷之語鄭衛之音未嘗一經於耳不正之書非禮
　之色未嘗一接於目正獻倅潁州歐陽文忠適知州
　焦先生千之伯強客文忠所嚴毅方正正獻招之使
　教諸子諸生少有過差先生端坐召與相對終日竟
　夕不與之語諸生恐懼畏服先生方略降辭色時公
　方十餘嵗内則正獻與申國夫人教訓如此之嚴外
　則焦先生化導如此之篤故公徳器成就大異衆人
　公嘗言人生内無賢父兄外無賢師友而能有成者
　少矣
始從胡安定於太學後遍從孫復石介李覯又從王安
　石學安石以為凡士未官而事科舉者為貧也有官
　矣而復事科舉是僥倖富貴利達學者不由也公聞
　之遽棄科舉一意古學始與伊川俱事胡瑗公少程
　一二嵗察其學問淵源非他人比首以師禮事之而
　明道横渠孫覺李常皆與公逰由是知見日益廣大
　然公亦未嘗専主一説不私一門務略去枝葉一意
　涵養直截徑捷以造聖人専慕曽子之學盡力乎其
　内者其讀經書平直簡要不為辭説以知言為先自
　得為本躬行為實不尚虚言不為異行
正獻嘗語張耒曰此子不欺闇室守官京師不謁臺諌
　遇遷轉即一見執政過此不見也
正獻廣用當世賢士人之有一善無不用也嘗以數幅
　紙書當世名士姓名既而失之後復見此紙則所書
　人悉用之矣嘗親書遺公曰當世善士無不用者獨
　爾以吾故不得用亦命也
為説書凡二年日夕勸導人主以修身為本修身以正
　心為本心正意誠天下自化不假他術身不能修雖
　左右之人且不能諭況天下乎
除諌官累辭未獲蘇子瞻在邇英戲謂公曰法筵龍象
　當觀第一義公笑而不答退謂范淳父曰若辭不獲
　命必以楊畏為首時畏方在言路以險詐自任頗為
　子瞻所厚公故及之
晚居宿州真揚間十餘年衣食不給有至絶粮數日者
　處之晏然靜坐一室家事一切不問不以毫髪事託
　州縣在和州嘗作詩云除却借書沽酒外更無一事
　擾公私閑居日讀易一爻遍考古今諸儒之説黙坐
　沉思隨事解釋夜則與子孫評論古今商確得失乆
　之方罷
嘗云自少官守處未嘗干人舉薦以為後生之戒仲父
　舜從守官會稽人或譏其不求知者仲父對詞甚好
　云勤於職事其他不敢不慎乃所以求知也
行巳務自省察校量以自進益晚年嘗言十餘年前在
　楚州橋壊墮水中時覺心動數年前大病已稍稍勝
　前今次疾病全不動矣其自力如此
晚年習靜雖驚恐顛沛未嘗少動自厯陽赴單守過山
　陽渡橋橋壊轎人俱墜浮于水而公安坐轎上神色
　不動從者有溺死者徐仲車先生時年幾七十矣作
　我敬詩贈公曰我敬吕公以其徳齒敬之愛之何時
　已已美哉吕公文在其中見乎外者古人之風惟賢
　有徳神相其祉何以祝公勿藥有喜
為郡令公帑多蓄鰒魚諸乾物及笋乾蕈乾以待賔客
　以減鷄鴨等生命也
為人處事皆有長乆之計求方便之道只如病中風人
　口不能言手不能書而養疾者乃問所欲病者既不
　能答適足増苦故公嘗教人每事作一牌子如飲食
　衣裳寒熱之類及常所服藥(如理中/元之類)常所作事(如梳/頭洗)
　(手之類及作/人親等書)病者取牌子以示人則可減大半之苦
　凡公為人處事每如是也
仙源嘗言與公為夫婦相處六十年未嘗一日有面赤
　自少至老雖袵席之上未嘗戲笑
嘗言世人喜言無好人三字者可謂自賊者也包孝肅
　尹京時民有自言以白金百兩寄我者死矣予其子
　其子不肯受願召其子予之尹召其子辭曰亡父未
　嘗以百金委人也兩人相讓乆之公言觀此事而言
　無好人者亦可以少媿矣人皆可以為堯舜葢觀於
　此而知之
言後生初學自須理會氣象氣象好時百事是當氣象
　者辭令容止輕重疾徐足以見之矣不惟君子小人
　於此焉分亦貴賤壽夭之所由定也
又説攻其惡無攻人之惡葢自攻其惡日夜且自㸃檢
　絲毫不盡即不慊於心矣豈有工夫㸃檢他人耶
又言凡與交㳺書問其父祖知名於世者須避其名諱
　凡作書須先思及書之於几然後作書文潞公與故
　舊欵接一坐未嘗犯其祖父諱
或問公為小人所詈辱當何以處之曰上焉者知人與
　已本一何者為詈何者為辱自然無忿怒心也下焉
　者且自思曰我是何等人彼為何等人若是答他却
　與此人等也如此自處忿心亦自消也
朱子曰吕公家傳深有警悟人處前輩涵養深厚乃如
　此但其論學殊有病如云不主一門不私一説則博
　而雜矣如云直截勁捷以造聖人則約而陋矣舉此
　二端可見其本末之皆病此所以流於異學而不自
　知其非耶而作此傳者又自有不可曉者如云雖萬
　物之理本末一致而必欲有為此類甚多不知是何
　等語又義例不明所載同時諸人或名或字或褒或
　貶皆不可考至如蘇公則前字後名尤無所據豈其
　學無綱領故文字亦象之而然耶最後論佛學尤可
　駭歎程門千言萬語只要見儒者與釋氏不同處而
　吕公學於程氏意欲直造聖人盡其平生之力乃反
　見得佛與聖人合豈不背戾之甚哉夫以其資質之
　粹美涵養之深厚如此疑若不叛於道而窮理不精
　錯繆如此流傳於世使有志於道而未知所擇者坐
　為所悮葢非特莠之亂苗紫之亂朱而已也
　　　朱光庭
　　字公掞河南偃師人登嘉祐二年進士第調萬年
　　簿文潞公舉應制科會仁宗升遐罷試丁艱服除
　　為修武令改坦曲令以樞臣薦召對吕汲公守長
　　安辟僉判司馬温公薦召為左正言遷左司諌拜
　　右諌議遷給事中除集賢修撰知亳州復召為給
　　事後知潞州遷集賢院學士紹聖元年卒年五十
　　八
初受學於安定告以為學之本主於忠信公終身力行
　之後又從二程於洛其所聞以格物致知為進道之
　門正心誠意為入徳之方公服行之造次不忘常謂
　百世以俟聖人而不惑者惟孔孟為然故力排異端
　以扶正道
簿萬年數假邑事邑人謂之明鏡時程伯淳簿鄠縣張
　山甫簿武功皆以才名稱關中謂之三傑
神宗召對言陛下即位以來更張法度臣下行之或非
　聖意故有便不便誠能去其不便則天下均被福矣
温公薦為左正言首以辨大臣忠邪為言又請天子燕
　閑與儒臣講習罷提舉常平官不散青苗廣儲蓄備
　水旱太學置明師以養人材論奏無虚日
太皇太后嘉公正直諭以朝政闕失當安心言之勿畏
　避公自以遇知竭力知無不言時進退大臣損益政
　事公宻勿啟沃多見施行
拜右諌議請召講官便殿訪以治道遷給事中有詔幸
　後苑賞花釣魚宴羣臣會春寒公請罷宴以祗天戒
劉摯罷相守鄆州公封還麻制以摯有功大臣不當無
　名而去言者若指臣為朋黨願被斥而不辭後鄭雍
　攻之公遂出知亳州
公在洛有書室兩旁各一牖牖各三十六隔一書天道
　之要一書仁義之道中以一榜書毋不敬思無邪中
　處之此意亦好
伊川哭之曰子兄弟倡學之初衆方驚異君時甚少獨
　信不疑篤學力行至於沒齒志不渝於金石行可質
　於神明在邦在家臨民臨事造次動靜一由至誠上
　論古人豈易其比蹇蹇王臣之節凜凜循吏之風謂
　當施於時必得其夀天胡難忱遽止于此七八年間
　同志共學之人相繼而逝今君復彼使予踽踽於世
　憂道學之寡助則予之哭君豈交朋而已
胡文定云熙寧元祐靖國間事變屢更其時固有名葢
　天下致位廟堂得行所學者然夷考其事猶有憾焉
　如張天祺朱公掞等可謂奮不顧身盡忠許國而議
　論亦多過矣乃知理未易窮義未易精言未易知心
　未易盡聖賢事業未易到也
　　　劉絢
　　字質夫先世常山人祖仕宦家河南以祖䕃得官
　　初仕夀安縣簿移潞之長子令元祐初韓維薦充
　　學官王巖叟等薦為春秋博士二年卒于官年四
　　十二
君生質明粹長而温恭自髫齓時即事二程受學焉君
　所受有本末所知造淵㣲知所止矣孜孜焉不知其
　他也天性孝弟樂善而不為異端所惑故其履也安
　内日加重而無交戰之病故其行也果明道嘗謂人
　曰他人之學敏則有矣未易保也斯人之志吾無疑
　焉
為人氣和而體莊持論不茍合跬步不忘學既病與予
　李籲言曰每瞀悶時正坐端意氣即下平居持養氣
　可忽乎同舍吕與叔過問疾君曰死生常理無足言
　者獨念累吾親耳
王巖叟朱光庭言君少通春秋宜為博士詔為太學博
　及就試有疾猶勉力學校論議不倦學者多親之卒
　也公卿大夫師友學士莫不傷之
君春秋之學祖於程氏専以孔孟之言斷經意將沒之
　時尚以例類質於士大夫平時有遺稿未就將終啟
　手足自盥靧猶道詩書語可謂力學者
伊川哭之曰聖學不傳乆矣吾生百世之後將明斯道
　興斯學於既絶力小任重而懼其難者亦有冀矣以
　謂茍能使知之者廣則用力者衆何難之不易也遊
　吾門者衆矣而信之篤得之多行之果守之固若子
　者幾希方賴子致力以相輔而不幸遽亡使吾悲傳
　學之難則所以惜子者豈止遊從之情哉
程子云質夫沛然
侯仲良云明道平和簡易惟劉絢庶幾似之
上蔡云朱君留意春秋之學甚善向見程先生言須要
　廣見諸家之説其門人惟劉質夫得先生㫖意最多
　　　李籲
　　字端伯緱氏人元祐中為祕書省校書郎
伊川云端伯相聚雖不乆未見他操履然才識穎悟自
　是不能巳也
又云明道語錄只有李籲本無錯他人多只依説時不
　敢改動或脱忘一兩字便大别李籲却得其意不拘
　言語往往錄得都是
公卒伊川哭之曰自予兄弟倡鳴道學世方驚疑能使
　學者視效而信從子與劉質夫為有力焉予謂二子
　才器相類志尚如一可以大受期之逺列半年之間
　相繼而亡使予憂事道者鮮悲傳學之難嗚呼天於
　斯文何其艱哉
吕與叔亦哭之曰子之胷中閎肆開發求之孔門如賜
　也達
朱子曰劉質夫李端伯吕與叔諸公所造尤深所得尤
　粹
　　　吕大鈞
　　字和叔先世汲郡人今為京兆人中嘉祐二年進
　　士乙科授秦州司理監延州折博務改知耀州三
　　原縣以諌議授果州乞代入蜀移知綿州巴西縣
　　未上以諌議告老不行韓絳宣撫河東陜西辟機
　　宜轉候官宰曽公亮薦知涇陽皆不赴後丁父憂
　　服除閒居大臣薦為宫教以仲兄大防知紹興乞
　　監鳳翔府造船務改宣義郎元豐五年卒年五十
　　二
君為人質厚剛正以聖門事業為已任所知信而力可
　及則身遂行之不復疑畏故識者方之季路而君心
　所趨葢亦未見其止也葢大學之廢絶乆矣自扶風
　張先生唱之而後進蔽於俗尚其才俊者急於進取
　昬塞者艱於領解由是寂寥無有知者君於先生為
　同年友及聞先生學於是心悦誠服賔賔然執子弟
　禮叩請無倦乆而益親自是學者靡然知所向矣
張先生之學大抵以誠明為本以禮樂為行衆人則姑
　誦其言而未知其所以進於是焉君即若蹈大路朝
　夕從事不啻饑渇之營飲食也潛心玩理望聖賢之
　致尅期可到而日用躬行必取先生之法度以為宗
　範自身及家自家及鄉人旁及親戚朋友皆紀其行
　而述其事
丁諌議憂自始喪至於葬祭一倣古儀所得為者而居
　喪之節鉅細規矩于禮又推之祭祀冠昏飲酒相見
　慶弔之事皆不混習俗粲然有文以相接人咸安而
　愛之
君少時贍學洽聞無所不該一日聞先生説遷其素志
　而前日之學博而以約明涣然冰釋矣故比他人功
　敏而得之尤多愛講明井田兵制以謂治道必由是
　悉撰成圖籍若可推行
君既感疾一日命内外洒掃齋居冥然若思乆之客至
　問安交語未終而沒徳性所養可以想見矣
范育表其墓曰惟君明善至學性之所得者盡之心心
　之所知者踐之身可謂至誠敏徳者矣
又曰君性純厚易直強明正亮所行不二于心所知不
　二于行其學以孔子下學上達之心立其志以孟子
　集義之功養其徳以顔子克已復禮之用厲其行其
　要歸之誠明不息不為衆人沮之而疑小辯奪之而
　屈勢利刼之而回知力窮之而止其自任以聖賢之
　重如此
丁諌議憂服闋復閑居數年自以道未明學未優於是
　有不仕意講道勸義以教育人材變化風俗推其在
　已者以驗諸人將自期徳成而致用也
伊川云和叔及相見則不復有疑既相别則不能無疑
　然亦未知果能終不疑不知他既巳不疑而終復有
　疑明道云何不問他疑甚不如劇論
又云和叔至誠相信心直篤信
　　　吕大臨(吕大忠附/)
　　字與叔大鈞之弟學於横渠横渠卒乃東見二程
　　而卒業焉元祐中除太博正字范内翰薦可為講
　　官未用而卒
君以門䕃入仕不應舉或問其故曰不敢揜祖宗之徳
伊川云與叔守横渠說甚固每横渠無説處皆相從有
　説了更不肯回
又云與叔六月中來緱氏間居中某常窺之必見其儼
　然危坐可謂敦篤矣學者須恭敬但不可令拘迫拘
　迫則難乆也
和叔任道其風力甚勁然深潛縝宻有所不逮於與叔
元豐庚申嵗予行雍華間關西學者相從者六七人予
　以千錢掛馬鞍比就舍則亡矣僕夫曰非晨裝而亡
　之則涉水而墜之矣予不覺嘆曰千錢可惜坐中二
　人應聲曰千錢亡去甚可惜也次一人曰千錢㣲物
　何足為意後一人曰水中囊中可以一視人亡人得
　又何歎乎予曰使人得之則非亡也而歎夫有用之
　物若沉水中則不復為用矣至雍以語公曰人之器
　識固不同自上聖至於下愚不知有幾等同行者數
　人耳其不同也如此公曰夫數子之言何如子曰最
　後者善公曰誠善矣然觀先生之言則見其有體而
　無用也(並伊/川語)
范祖禹嘗薦其修身好學行如古人可為講官不及用
　而終
汲公祭文曰子之學博及羣書妙達義理如不出諸口
　子之行以聖賢為法其臨政事愛民利物若無能者
　子之文章幾及古人薄而不為四者皆有以過人而
　其命乃不偶於世登科者二十年而始改一官居文
　學之職者七年而逝子之婦翁張天祺嘗謂人曰吾
　得顔回為壻矣其為人所重如此
公兄大忠字晉伯為秦帥有馬涓巨濟狀元及第為秦
　州僉判初呼狀元晉伯謂之曰狀元云者及第未除
　官也既為判官不可曰狀元也馬愧謝又謂馬曰科
　舉之學既無用修身為己之學其勉之時上蔡作秦
　教為程氏之學晉伯每屈車騎同馬過之則上蔡為
　講論語晉伯正襟肅容聴之曰聖人之言行在焉吾
　不敢不肅又數以公事案牘委馬詳覆且曰修身為
　已之學不可後為政治民其可不知馬自以為得師
　後立朝為臺官有聲每歎曰吕公教我之恩也
程子云晉伯老而好學理會直是到底某謂老喜學者
　尤可愛人少壯則自當勉強
上蔡云晉伯好學初理會个仁字不透予因曰世人説
　仁字只管著愛上怎生見得仁只如力行近乎仁力
　行關愛甚事何故却近乎仁推此類具言之晉伯因
　悟曰公説仁字正與尊宿門説禪一般晉伯兄弟中
　皆有見處一人作詩詠曽㸃事曰函丈從容問且酬
　展才無不到諸侯可怜曽㸃惟鳴瑟獨對春風詠不
　休一人有詩曰學如元凱方成癖文到相如反類俳
　獨立孔門無一事只輸顔子得心齋程子曰此詩甚
　好古之學者惟務養情性其他則不學今為文者専
　務章句悦人耳目既務悦人非俳優而何
朱子曰與叔之文煞實説得好處如千兵萬馬飽滿伉
　壯
程子稱其深潛縝宻可見資質好又能涵養惜乎不夀
　某若只似與叔之年亦不見得到此田地了
與叔本是个剛底氣質涵養得到如此故聖人以剛為
　君子柔為小人若剛矣須除去剛之病全其為剛之
　徳相次可以為學若不剛終是不能成
與叔論顔子等處極好又云未發之前心體昭昭具在
　伊川不破此説克已銘不合以已與物對説不曽説
　著本意(並朱/子語)
　　　蘇昞
　　字季明武功人横渠門人卒業於二程元祐末吕
　　大忠薦之自布衣召為博士後坐上書邪黨竄鄱
　　陽
吕大忠薦其徳性純茂強學篤志行年四十不求仕進
　從張載之學為門人之秀秦之賢士大夫亦多稱之
　如䝉擢用俾充學官之選必能盡其素學以副朝廷
　樂育之意
公以上章得罪貶饒州過洛和靖館之伊川既行伊川
　謂季明殊不以遷貶為意和靖曰然也焞嘗問季明
　當為上書為國家計耶為身計耶若為國家計自忻
　然赴饒州若為進取計則饒州之貶猶為輕典季明
　以焞言為然伊川曰名言名言
後世司言責者於人主前非所當言代王言者則顛倒
　錯亂只為他學無源流如在伊川之門衆矣不知其
　要者依舊無所得季明從横渠最乆以其文釐為十
　七篇自謂最知大㫖及後來坐上書邪黨却是未知
　横渠朝廷事自有宰相執政其次有諌官御史季明
　越職上書得罪甚重亦必有非所宜言者矣(胡氏傳/家錄)
　
　
　
　
　
　
　
　
　
　
　
　宋名臣言行錄外集巻六
欽定四庫全書
　宋名臣言行錄外集巻七
　　　　　　　　　　　宋　李幼武　纂集
　　　謝良佐　上蔡先生
　　字顯道上蔡人釋褐登第授秦州教建中召對除
　　書局官後復去為筦庫以飛語坐係詔獄禠官
習舉業已知名往扶溝見明道明道語人曰此秀才展
　拓得開將來可望
見明道受學甚篤明道一日謂之曰爾輩在此相從只
　是學某言語故其學心口不相應盍若行之請問焉
　曰且坐伊川每見人靜坐便歎其善學
明道又謂謝子雖小魯直是誠篤理㑹事有不透其顙
　有泚憤悱如此
朱公掞以諌官召過洛見伊川顯道在坐公掞不語伊
　川指顯道謂之曰此人為切問近思之學
胡文定云先生初以記問為學自負該博對明道舉史
　書不遺一字明道曰賢却記得許多可謂玩物喪志
　謝聞此語汗流浹背面發赤明道却云只此便是惻
　隠之心及看明道讀史又却逐行看過不差一字謝
　甚不服後來省悟却將此事做話頭接引博學之士
謝子與伊川别一年往見之伊川曰相别又一年做得
　甚工夫謝曰也只去个矜字曰何故曰子細㸃檢得
　來病痛全在這裏若按伏得這个罪過方有向進處
　伊川㸃頭胡文定公問矜字罪過何故恁地大謝曰
　今人做事只要誇耀别人耳目渾不關自家受用事
　有底人食前方丈便向人前喫只蔬食菜羮却去房
　裡喫為甚恁地
知命雖淺近也要信得及將來做田地就上面下工夫
　余初及第時嵗前夢入内廷不見神宗而太子涕泣
　及釋褐時上晏駕哲宗嗣位如此等事直不把来草
　草看却萬事真實有命人力計較不得吾平生未嘗
　干人在書局亦不謁執政或勸之余對曰他安能陶
　鑄我自有命在若信不及風吹草動便生恐懼憂喜
　枉做却閑工夫枉用却閑心力信得命便養得氣不
　挫折(語/錄)
游子問謝子曰公於外物一切放得下否謝子謂胡子
　曰可謂切問也胡曰何以答之曰實向他道在上面
　做工夫來胡曰如何做工夫曰凡事須有根屋柱無
　根拆便倒樹木有根雖剪枝條相次又發如人要富
　貴要他做甚必須有用處尋討要用處病根將来斬
　斷便沒事
或問謝子於勢利如何曰打透此關十餘年矣當初大
　故做工夫㨂難捨底棄却後来漸漸輕至今日器物
　之類置之只為合要用却無健羡底心
問太虛無盡心有止安得合一曰心有止只為用他若
　不用則何止吾丈莫已不用否曰未到此地除是聖
　人便不用當初曽發此口被伊川一句壊了二十年
　曽往見伊川伊川曰近日事如何某對曰天下何思
　何慮伊川曰是則是有此理賢發得太早在問當初
　發此語時如何曰見得這个事經時無他念接物亦
　應副得去問如此却何故被一句轉却曰當了須有
　不透處當初若不得他一句救拔便入禪家去矣伊
　川直是㑹鍜錬得人説了又却道恰好著工夫也
昔日作課簿以記日用言動視聴是禮與非禮者又云
　舊多恐懼常於危階上習(並語/錄)
儒異於禪正在下學處顔子工夫真百世軌範舍此應
　無入路無住宅三二十年不覺便虛過了
春秋大約如法家斷例也折以中道耳恐因是及中庸
　因中有權與取兩者之中之説
進學加功處若欲少立得住做自家物須要自用法術
　乃可得之邇來學者何足道能言真如鸚鵡也富貴
　利達今人少見出脱得者非是小事如禪家透聲色
　關切須勉之
透得名利關便是小歇處然須藉窮理工夫至此方可
　望有入聖域之理不然休説萬無見道之理
某縁早親有道復為克已之學遂於世味若存若亡昨
　經憂患仕意浸薄矣
學之所貴有諸已為難聞詹君輩勇猛精進殊可喜能
　更覷得破一切物累尤佳若覷不破則未論行險僥
　倖而氣已弱志已喪矣有志於道者不可不戒真當
　朝夕㸃檢令了了也(並手東/胡文定)
馮忠恕問陳叔易言伊川嘗許良佐有王佐才以是質
　於和靖和靖曰先生無此語先生晚年顯道授澠池
　令来洛見先生留十餘日先生謂焞如見顯道試問
　比來所得如何焞即往問焉謝曰良佐每常聞先生
　語多疑惑今次見先生聞先生語判然無疑所得如
　此具以告先生先生曰某見得他也是如此雖甚喜
　之但不聞此語耳(記善/錄)
謝先生監西竹木場朱子發震自太學與弟子權偕往
　謁之坐定子發進曰某願見先生乆矣今日之來無
　以發問不識先生何以見教先生曰好待與賢説一
　部論語子發私念日刻如此何由親領其講説已而
　具飯酒五行只説他話及茶罷乃掀髯曰聴説論語
　首舉子見齊衰者與冕衣裳者與瞽者見之雖少必
　作過之必趨又舉師冕見及階子曰階也及席子曰
　席也皆坐子曰某在斯某在斯子張問曰與師言之
　道與曰固相師之道也夫聖人之道無㣲顯無内外
　由洒掃應對進退而上達夫道本末一以貫之一部
　論語只恁地看(語錄/後跋)
謝子見河南夫子而歸尹子送焉問曰何以教我謝曰
　吾徒朝夕從先生見行則學聞言則識譬如有人服
　烏頭者方其服也顔色悦澤筋力強盛一旦烏頭力
　去將如之何尹子反以告夫子夫子曰可謂益友矣
論顔子具體而㣲者合下来有恁地氣象但未彰著耳
　孟子強勇以身任道壁立萬仭誰敢正覷看非孟子
　恁地手脚也撑拄此事不去雖然猶有大底氣象未
　能消磨得盡不然藐大人等語言不説出来孔子云
　事君盡禮人以為諂當時諸國君相怎生當得他聖
　人恁地禮數是他只管行禮又不與你計較長短與
　上大夫言便誾誾與下大夫言便侃侃冕者瞽者見
　之便作過之便趨葢其徳全盛自然到此不是勉強
　做出来與孟子全别
朱子云先生為人英果明決強力不倦克已復禮日有
　程課所著論語説及門人所記遺語皆行於世如以
　生意論仁以實理論誠以常惺惺論敬以求是論窮
　理其命意皆精當而直指窮理居敬為入徳之門則
　又最得明道教人之綱領嘗宰徳安府之應城胡文
　定以典學使者行部過之不敢問以職事顧因介紹
　請以弟子禮見入門見吏卒植立庭中如土木偶人
　肅然起敬遂稟學焉其同時及門之士亦皆稱其言
　論閎肆善啟發人今讀其書尚可想見也厶自少時
　妄意為學即賴先生之言以發其趣而平生所聞先
　生行事又皆髙邁卓絶使人興起凜然常懼其一旦
　泯滅而無傳也
上蔡論語却有啟發人處雖其説或失之過然識得理
　後却細宻商量令平正也
上蔡説孝弟非仁也孔門只説為仁上蔡却説知仁只
　要見得此心便以為仁上蔡之説一轉而為張子韶
　子韶一轉而為陸子靜上蔡所不敢衝突者子韶盡
　衝突子韶所不敢衝突者子靜盡衝突
上蔡説仁説覺分明是禪
論語上蔡解極多看得見時他只有一兩个𦂳要底字
上蔡所見透徹無隔碍處
上蔡説詩須先識得六義體面而諷誦以得之此却是
　㑹讀詩
上蔡語錄上巻極親切暇日試涵泳之當自有味不必
　廣求愈令隨語生解不得脱洒耳
䟦語錄云先生學於程門篤志力行於諸公間所見最
　為超越
問上蔡議論莫太過曰上蔡好於事上理㑹理却有過
　處
上蔡髙邁卓絶言論宏肆善開發人其語雖不能無過
　然却是確實做工夫來
問人之病痛不一各隨所偏處去上蔡才髙所以病痛
　在矜字曰此説是也然謝氏謂去得矜字後來矜依
　舊未去説道理好揚揚地
伊川之門上蔡自禪門来其説亦有差又曰如今人説
　道愛從髙妙處説便入禪去自上蔡以来已然
上蔡大率張皇不妥帖
上蔡觀復齋記中説道理皆是禪學意思觀他説復與
　伊川異似以靜處如云見此消息不下工夫之類乃
　是謂儒佛不同而所以不同但是下截耳龜山亦如
　此
張南軒云上蔡論語序前面説得甚好但後面説與天
　地同流處太多適所以啟學者想像不帖實之心
　　　游酢　廣平先生
　　字定夫建州建陽人元豐六年登進士第調越州
　　蕭山尉侍臣薦為太學錄除博士擬知河清縣范
　　忠宣守潁昌辟為府教授范再相除太博除齊州僉
　　丁憂服除再調泉州僉上皇即位召還為監察御
　　史出知和州嵗餘主祠知漢陽軍再乞祠後知舒
　　州再知濠州罷歸家寓厯陽宣和五年卒年七十
　　一
公與兄醇俱以文行知名於時所交皆天下豪英公雖
　少而一時老師宿儒咸推先之伊川以事至京師一
　見謂其資可適道時明道知扶溝縣兄弟方以唱明
　道學為已任設庠序聚邑人子弟教之召公来職學
　事公欣然往從之得其㣲言於是盡棄其學學焉
龜山云伊川稱游君徳宇粹然問學日進政事亦絶人
　逺甚於師門見稱如此其所造可知矣
筮仕之初縣有疑獄十餘年不決公攝邑事一問得其
　情而釋之精練如素官者人服其明
自幼不羣讀書一過輒成誦比壯益自力心専目到不
　為世儒之習誠於中形於外儀容辭令燦然有文望
　之知為成徳君子也其事親無違交朋友有信莅官
　遇僚吏有恩意人樂於自盡而無敢慢其令者惠政
　在民戴之如父母故去則見思愈乆而不忘若其道
　學足以覺斯人餘潤足以澤天下遭時清明不究所
　用士論共惜之
先正忠肅公之與先生遊也笑談論議書疏辭章昔所
　親見而聞之者至今尚能誦之其雍雍俯仰之間又
　能併得其深㣲之意使聞者恍然若將復見其人焉
　(朱子撰/祠堂記)
公之清徳重望皎如日星雖奴𨽻之賤皆知之其流風
　餘韻足以師世範俗
公事業不得大施獨有中庸論孟説垂於世考其師友
　所稱味其話言所傳則夫造道之深流風之逺有可
　得而推者矣
伊川曰游酢非昔日之游酢也固是穎然資質温厚又
　曰游酢讀西銘已能不逆於心言語外立得个意思
　便道中庸矣
游酢楊時先知學禪已知向裏沒安泊處故来此却恐
　不變也(同/上)
吕居仁曰定夫後更學禪大觀間某以書問之云儒道
　以為順此父子君臣夫婦朋友兄弟則可以至於聖
　人佛道去此則可以至於聖人吾丈既從二程學後
　又從諸禪遊則二者之論必無滯閡敢問所以不同
　何也游答云佛書所説世儒亦未深考往年嘗見伊
　川云吾之所攻者迹也然迹安所從出哉要之此事
　須親至此地方能辨其同異不然難以口舌爭也定
　夫言前輩往往不曽看佛書故詆之如此之甚而其
　所以破佛者自不以為然也
問定夫記程先生語中一物不該非中也一事不為非
　中也一息不存非中也何哉為其偏而已矣朱子曰
　便是此説中字不著中字之義不如此他説偏字却
　是一偏一偏便不周徧却不妨如定夫記此語不親
　切不似程先生每常説話縁他夾雜王氏學當時王
　氏學盛行熏炙得甚廣
　
　
　
　
　
　
　
　
　
　宋名臣言行錄外集巻七
欽定四庫全書
　宋名臣言行錄外集巻八
　　　　　　　　　　　宋　李幼武　纂集
　　　楊時　龜山先生文靖公
　　字中立先世𢎞農五世祖唐末避地閩中寓南劍
　　州將樂縣因家焉熙寧九年中進士第調汀州户
　　不赴乆之調徐州法丁憂服闋改䖍州司法改瀏
　　陽宰除荆州教授遷餘杭宰除南京宗博後宰蕭山
　　主祠差監常州市易務宣和四年以祕書郎召除
　　邇英殿説書靖康初擢右諌議兼祭酒請閑除徽
　　猷直學主祠改待制上即位除工侍兼侍講二年
　　除龍圖直學主祠紹興五年卒年八十三
嘉祐中有二程得孟子不傳之學於遺經以唱天下而
　升堂覩奥號稱髙弟在南方則游定夫謝顯道與公
　三人是也
初授汀户不赴杜門種學渟滀涵浸人莫能測者幾十
　年燭理精深曉習律令䖍州有疑獄衆所不決者皆
　立斷
宣和間公知時勢將變遂陳政事凡十餘事執政不能
　用而金人已入冦則又言今日所急者莫大於收人
　心邉事之興免夫之役毒被海内誤國之罪宜有所
　歸西城聚歛東南花石其害尤甚宿姦巨猾借應奉
　之名豪奪民財不可數計天下積怨鬱而不得發幾
　二十年欲致人和去此三者
淵聖嗣位公乞對曰上皇引咎託以倦勤避位而宰執
　叙遷此何理也城下之盟辱亦甚矣主辱臣死而大
　臣首為竄亡自全之計陛下何賴焉乞正典刑童貫
　為三路總帥敵人侵疆棄軍而歸置而不問大河天
　險棄而不守敵人奄至城下而朝廷不知帥臣失職
　無甚於此宜以軍法從事防城所仍用閹人提舉覆
　車之轍不可復蹈淵聖大喜
又上疏畧曰河朔朝廷重地三鎮又河朔要藩今一旦
　棄之與敵以二十州之地貫吾腹中距京城無藩籬
　之固戎馬疾驅不數日而至非經乆之計也四方勤
　王之師逾月而後集使之無功而去厚賜之則無名
　不與則生怨復有急召之宜有不應命者不可不慮
　也傳聞三鎮欲以死拒之今若以兵躡其後使腹背
　受敵宜可為也朝廷欲専守和議以契丹百年之好
　猶不能保況此勁敵乎夫要盟神不信宜審處之無
　至噬臍
尋又言聞金人駐兵磁相刼掠無筭誓書之墨未乾而
　叛不旋踵肅王初約及河而返今挾之而往此叛盟
　之大者臣謂宜以肅王為問責其敗盟必得肅王而
　後已三鎮之民以死拒之於前吾以重兵擁其後必
　得所欲若猶未從則聲其罪而討之師直為壯是舉
　也直在我矣於是議者不一終失此機㑹太原諸郡
　皆告急矣
太學生伏闕乞留李綱种師道軍民從之者數萬人執
　事慮其生亂引髙歡事掲榜於衢且請以禮起邦彦
　公言士民出於忠憤非有作亂之心無足深罪李邦
　彦首畫遁逃之䇿捐金割地質親王以主和議罷李
　綱而納誓書李鄴奉使失辭惟金人是聴此二人者
　國人所同棄而敷告中外乃推二人平難和議之功
　非先王憲天自民之意宜收還榜示以慰人心上皆
　從之
或意太學生又將伏闕鼓亂公言諸生欲忠於朝廷耳
　本無他意但擇老成有行誼者為之長貳即定矣上
　喜曰此無踰卿者乃命兼祭酒
言蔡京以繼述神宗為名實挾王安石以圖身利故推
　尊安石加以王爵配享孔子廟庭然致今日之病實
　安石有以啟之也謹按安石為邪説之事姑即一二
　明之昔神宗稱美漢文罷露臺之費安石乃言陛下
　若能以堯舜之道治天下雖竭天下以自奉不為過
　也夫堯舜茅茨土階其稱禹也克儉于家則竭天下
　者必非堯舜之道後王黼以三公領應奉司號為享
　上實安石自奉之説有以倡之也其釋鳬鷖之末章
　則曰以道守成者役使羣衆泰而不為驕宰制萬物
　費而不為侈按此章正謂能持盈則神祗祖考安樂
　之無後難耳而安石獨為此説後蔡京輩爭以奢僭
　相髙輕費妄用窮極滛侈實安石此説有以倡之也
　其害豈不甚哉乞正其學術之繆追奪王爵明詔中
　外毁去配享之像遂降安石從祀之列(並胡文/定撰誌)
　五峯問此章直似迂闊何故載之文定曰此是取王
　氏肝心底劊子手段何可不書書之則王氏心肝懸
　在肉案上人人見得而蔽邪滛遁之辭皆破矣
又言昔神宗不豫哲宗幼冲宣仁聖烈皇后有㫖令二
　王非宣召不得入内時王珪首請立延安郡王為皇
　太子餘人無言者退批聖語在中書仍關實錄院衆
　臣僉書本末詳具不可誣也元祐中蔡確去其黨始
　造姦謀冀徼後日之福紹聖初惇卞用事欲報復私
　怨遂實其説上誣聖母而以大逆之名加王珪以定
　䇿之功歸蔡確而已亦與焉此非私於確其實自為
　因以中傷元祐之人耳今乞陛下索紹聖中所修元
　祐時政記一觀庶以究竟事實昭洗王珪為臣不忠
　之名追奪蔡確冒受封贈之典濫恩所被悉行改正
　以釋天下憤鬱之氣上乃詔改宣仁聖烈皇后謗史
公天姿夷曠濟以問學充養有道徳器早成積於中者
　純粹而宏深見於外者簡易而平澹閒居和樂色笑
　可親臨事裁處不動聲氣與之遊者雖羣居終日嗒
　然不語接人以和而鄙薄之態自不形也推本孟子
　性善之説發明中庸大學之道有欲知方者為指其
　攸趣無所隠也(誌/)
公仁厚寛大能容物又不見其涯涘不為崖異絶俗之
　行以求世俗名譽既舉進士得官聞二程之道即往
　從之學時從學者甚衆而先生獨歸閒居累年沈浸
　經書推廣師説窮探力索務極其趣涵蓄廣大而不
　敢輕自肆也
明道在穎昌時公尋醫調官京師因往穎昌從學明道
　喜甚每言曰楊君最㑹得容易及歸送之出門謂坐
　客曰吾道南矣先是建州林志寧出入潞公門下求
　教潞公云此中無以相益有二程先生者可往從之
　因使人送明道處志寧乃語定夫及公公謂不可不
　一見也於是同行時謝顯道亦在謝為人誠實但聰
　悟不及公
伊川自涪歸見學者多從佛學獨楊謝不變因歎曰學
　者皆流於夷狄矣惟有楊謝長進
楊時於新學極精今日一有所問能盡知其短而持之
　大抵支離伯淳常與楊時讀了數篇其後盡能推類
　以通之(伊川/語)
胡文定云楊先生却是聰明過人伊川纔舉起新説有
　害道處楊節節推出来伊川云楊某煞聰明
吕本中云嘗聞於前輩以為明道温然純粹終身無疾
　言遽色先生實似之
上蔡云舊在二程之門者伯淳最愛中立正叔最愛定
　夫二人氣象亦相似
南軒云宋興百有餘年四方無虞有儒生髙談詩書自
　擬伊傅而實竊佛老之似濟非鞅之術舉世風動雖
　巨徳故老有莫能燭其姦其説一行而天下紛紛多
　事反理之評詭道之論日以益熾邪慝相乘卒兆裔
　夷之禍攷其所致有自來矣先生奏其學繆請追奪
　王爵罷去配享雖公之説未得盡施然大統中興論
　議一正到今學者知荆舒禍本而有不屑焉則公之
　息邪説詎詖行放滛辭以承孟氏者其功顧不大哉
　公師事二程得中庸鳶飛魚躍之傳於言意之表踐
　履純固卓然為一世儒宗故見於行事深切著明如
　此(瀏陽畫/像記)
胡文定答陳幾叟書曰某於龜山宣和靖康中諸所建
　白詳載其本末此是他人不能言而龜山獨能言之
　又時然後發所以尤可貴也若龜山此舉可謂老婆
　心切矣世人不察其用心之所在知之者見其赴召
　則曰此御筆也夫違御筆者以大不恭論自政和末
　年以来已是海行㫖揮豈可以此定賢者之出處以
　其不可違而就假有論及申屠蟠笑而不答之事則
　又何辭以對故其赴召非畏海行㫖揮乃懼天下人
　在塗炭中而有惻然不忍之心是以不屑去耳
又與宰相書曰楊某造養深逺燭理甚明混迹同塵知
　之者鮮(知之者知其文學而已不知者以為蔡/氏所引此公無求於人蔡氏焉能凂之)上方
　嚮意儒學延置之經席朝夕咨訪禆補必多
程子勸先生勿好著書著書則多言多言則害道學者
　要當察此
曰學者須有所疑乃能進徳然須用力深方有疑今之
　士讀書為學葢自以為無可疑者故其學莫能相尚
語仲素曰時嘗有數句教學者讀書之法以身體之以
　心驗之從容嘿會於燕閑靜一之中超然自得於書
　言象意之表
六經之義驗之於心而然施之行事而順然後為得今
　之治經者工無用之文徼幸科第而已果何益哉
讀書須先看古人立意所發明者何事不可只於言上
　求之如萬章問象日以殺舜為事孟子答舜所以處
　之之道其意在説聖人無偽此則不可不知若從枝
　葉上理㑹如象欲使二嫂使治朕棲之語此豈可信
　堯在上豈容有此
解經欲得理通而語簡舊嘗解易簡而天下之理得云
　行其所無事不亦易乎一以貫之不亦簡乎如是則
　天下之理得矣又曰行其所無事一以貫之直是一
　个自然之理
官司設法賣酒所在張樂集妓女以来小民此最為害
　教而必為之辭曰與民同樂豈不誣哉夫引誘無知
　之民以漁其財在百姓為之理亦當禁而官吏為之
　上下不以為怪不知為政之過也(並語/錄)
問龜山何意出来朱子曰他做人也茍且是時未免禄
　仕故胡亂就之茍可以少行其道龜山之心也然来
　得已不是及至又無可為者只是説沒𦂳要底事當
　此之時茍有大力量咄嗟間真能轉移天下之事来
　得也不枉既不能然又只是隨衆鶻突及欽宗即位
　為諌議大夫因爭配享事為孫仲益所攻孫言楊某
　曩與蔡京諸子遊今衆議攻京而楊某曰慎毋攻居
　安(京長/子攸)龜山遂罷(下並朱/子語)
龜山之出人多議之惟文定之言曰當時若能聴用須
　救得一半此語最當(文定云先生誌銘備載所論當/時政事十餘條當時宰執中若)
　(能聴用委直院輩畫一條具因南郊赦文行/下必須救得一半不至如後來大段狼狽也)葢龜山
　當此時雖負重名亦無殺活手段若謂其懐蔡氏汲
　引之恩力庇其子至有慎勿攻居安之語則誣矣幸
　而此言出於孫覿人亦不信
問伊川門人如此其衆何故後来更無一人見得親切
　或云㳺楊亦不乆親炙曰也是諸人有首無尾不曽
　盡心在上面各去奔走仕宦所以不能理㑹得透如
　康節從頭至尾極終身之力而後得之雖其不能無
　偏然就他這道理所謂安而成矣如濓溪資稟便髙
　他也去仕宦只他這所學自是從合下直至後来所
　以有成某看来這道理若不是􁨣生盡死去理㑹終
　不解得
游楊謝三君子初皆學禪後來餘禪猶在故學之者多
　流於禪游先生大是禪學必是程先生當初説得太
　髙了他們只􁧙見上一截少下面着實工夫故流弊
　至此或謂龜山恐不如此曰只論語序可見
龜山天姿髙朴實簡易然所見定更不窮究少年未見
　伊川時先本看莊列等文字後来此念熟了不覺時
　發出来游先生尤甚
胡文定作龜山墓誌云其似栁下惠看来是如此又云
　龜山文字却弱似是合下㑹得易
龜山立言却是有意含蓄而不盡遂多假借寄託之語
　殊不快人意
問龜山立朝却有許多議論曰龜山雜博是讀多少文
　字
龜山有辨荆公字説三十餘字夫荆公字説其説多矣
　而止辨三十字何益哉又不去頂門上下一轉語而
　隨其後屑屑與之辨使其説傳則吾之説不行矣
　　　劉安節
　　字元承温州人元符三年擢進士第調越州諸暨
　　簿除萊州教未行改河東提學召對擢監察御史
　　除起居郎遷太常少卿責知饒州移宣州政和五
　　年卒年四十九
公天姿近道而敏於學問其所趨尚非世俗所謂學者
　嘗從當世賢而有道者游始以致知格物發其材沉
　涵熟復存心養性乆之於是有得其貌温望之知其
　有容遇人無貴賤小大一以誠雖忤已者未嘗見其
　有怒色恚辭也
召對便殿公言春宫宜謹擇官屬雖左右趨走者必惟
　其人又論節儉及君子小人和同之異上稱善顧問
　甚悉
知饒州州洊飢公至大發廩振之又檄旁郡無遏糴軍
　儲不足他日皆強取諸民公曰嵗荒如此重困之可
　乎他司宜有相通政應調適緩急耳
移知宣州去饒州二日民遮留之涕泣不忍别耆老以
　為吾州自范文正後惟吾劉公而已至宣十日而水
　大至公分遣其屬具舟振溺而躬督之晝夜不少休
　所活幾數千人而逺近流民至者以萬數公發廩活
　之一無失所者
鄒公浩以右正言得罪公與其所厚者數輩追路勞勉
　之朝廷震怒追逮甚力人皆惴恐公獨泰然既而哲
　宗察其無他有詔釋之而公亦自若也
常曰堯舜之道不過孝悌天下之理有一無二乃若異
　端則有間斷矣其與人游常引其所長而隂覆其不
　及其所施置常在於公天下以為不如是則非所謂
　合内外通彼我也所治二州専以仁義教化平易近
　民民有訟委曲訓戒之
問上蔡曰劉子進乎曰未見他有進處問所以不進者
　何曰只為未有根因指庭前茶䕷曰此花只為有根
　故一年長盛如一年
　
　
　
　
　
　
　
　
　
　宋名臣言行錄外集巻八
欽定四庫全書
　宋名臣言行錄外集巻九
　　　　　　　　　　　宋　李幼武　纂集
　　　尹焞　和靖先生
　　字彦明一字徳充其先洛陽人靖康初召到京師
　　懇辭還山誥授和靖處士以榮其歸虜陷洛陽舉
　　家遭禍公獨竄身入蜀居涪陵紹興五年以崇政
　　殿説書召力辭七年始就職除祕書郎八年除少
　　監除直徽猷閣仍説書轉太常少卿權禮侍兼侍
　　講轉徽猷待制九年觀祠而去十年請老如紹興
　　居二年歿年七十二
少孤奉母陳氏以居為進士業年二十師事伊川程夫
　子先生應進士舉答䇿問議誅元祐黨人先生曰噫
　尚可以干禄乎哉不對而出告於伊川曰吾不復應
　進士舉矣伊川曰子有母在先生歸告其母母曰吾
　知汝以善為養不知汝以禄養於是先生退不復就
　舉伊川聞之曰賢哉母也
大觀中新學日興有言者曰程頤倡為異端尹焞張繹
　為之左右先生遂不欲仕而聲聞益盛徳益成同門
　之士皆尊畏之伊川曰我死而不失其正者尹氏子
　也
金人陷洛先生之家死于難先生死復蘇竄于長安山
　中轉徙四五年而長安陷劉豫僭位使人來招之先
　生夜逃去徙步渡渭乆之止于涪紹興間上以從臣
　薦召之力辭居一年後赴召至九江有言者攻毁程
　氏先生復辭曰學程氏者焞也生事之二十年今又
　二十年矣請就斥上召益急至上前又辭上曰卿尚
　可辭耶朕渇卿乆矣知卿之從伊川也俟卿講學不
　敢以有他先生遂就職
㑹金議和先生上奏曰本朝兵禍亘古未聞賴祖宗徳
　澤之厚陛下勤撫之至所以億兆之心無有離異前
　年徽宗皇帝寧徳皇后凶問遽来莫究不豫之狀天
　下之人痛心疾首而陛下方且屈意降心迎奉梓宫
　請問諱日為事遂使敵意益驕謂我無人再啟和議
　於今日意欲潛圖混一臣妾中國陛下十二年勤撫
　之功當決於此矣況先王之禮父母之讐不與共戴
　天兄弟之讎不反兵今信仇敵之詐謀而覬其肯和
　以紓目前之急豈不失不共戴天反兵之義乎
又與宰相秦檜書曰金與我有不共戴天之讐靖康以
　來屢墮其術今若一屈便為口實要怨侮兵自困自
　斃豈忍為此議乎比聞主上以父兄未返降志辱身
　於九重之中有年矣然亦未聞金人悔禍還二帝於
　沙漠繼之梓宫崩問不詳天下之人痛恨切骨則金
　人謀我欵我之心不言可見天下方望相公有以革
　其已然豈意為之已甚乎
先生之學學聖人者也曰聖人必可以學而至也而不
　可以為也玩味以索之踐履以身之涵養以成之有
　叙於是乎下學上達窮理盡性而無贅無外者學之
　正也
先生莊正仁實不過於心不欺闇室自誠而明以之開
　物成務推而放之四海而凖其於聖人六經之言耳
　順心得如出諸已天下知道者必宗之不知者必慕
　之(吕稽中/撰墓誌)
馮忠恕曰先生學聖人之學者也聖人所言吾當言也
　聖人所為吾當為也詞章云乎哉其要有三一曰玩
　味諷味言辭研索歸趣以求聖賢用心之精㣲二曰
　涵養涵泳自得藴蓄不憢存養氣質成就充實至於
　剛大然後為得也三曰踐履不徒誦其空言要須見
　之行事躬行之實施於日用形於動靜語黙開物成
　務之際不離此道所謂修學如此而已所謂讀書如
　此而巳(記善/錄序)
公問伊川如何是道曰行處是道或問明道如何是道
　曰於君臣父子兄弟夫婦朋友上求
公因蘇昞見伊川自後半年方得大學西銘看
言初見伊川時教某看敬字某請益伊川曰主一則是
　敬當時雖領此語然不若近時看得親切祈寛問如
　何是主一願先生善諭公言敬有甚形影只收歛身
　心便是主一且如人到神祠中致敬時其心收歛更
　不著得毫髪事非主一而何
公言昔與范元長同見伊川偶有幹先起下階伊川謂
　范曰君看彦明他時必有用於世元長次日説如此
　葢伊川平日元不曽許人
一日看大學有所得欲舉以問伊川伊川聞之公曰心
　廣體胖偶只有所樂伊川曰到這裏和樂字也著不
　得
明道嘗曰天下事只是感與應耳公初聞之以問伊川
　伊川曰此事甚大當自識之公曰綏之斯来動之斯
　和是亦感與應乎曰然
嘗請益於伊川曰某謂動靜一理伊川曰試喻之適聞
　鍾聲某曰譬如鍾未撞時聲固在也伊川喜曰且更
　涵養
伊川教人専以敬以直内為本公獨能力行之公言先
　生教人只是専令用敬以直内若用此理則百事不
　敢輕為不敢妄作不愧屋漏矣習之既乆自然有所
　得也往年先生自涪陵歸日日見之一日讀易至敬
　以直内處因問先生不習無不利時則更無睹當更
　無計較也耶先生深以為然且曰不易見得如此且
　更涵養不要輕説
温州鮑若雨與鄉人十輩乆從伊川伊川遣之見和靖
　次日伊川曰諸人謂予靳學不以教渠果否公曰某
　以諸公来依先生之門受學某豈敢輙為他説萬一
　有差便不悮他一生伊川頷之
公在瀘州一室名遂志齋取易致命遂志之義在涪陵
　所居名習堂取學而時習之義在千福院一室名六
　有齋取横渠所謂言有教動有法晝有為宵有得息
　有養瞬有存之意一室名三畏齋取畏天命畏大人
　畏聖人之言之意
公與張繹同時師事伊川張繹以髙識公以篤行俱為
　所稱
伊川問公與繹尋常見處有同否有差否自覺如何為
　我言之公曰某不逮思叔如凡請問未達三四請益
　尚有未得處乆之乃得如思叔則先生纔説便㸃頭
　會意往往造妙某雖愚鈍自保守得若思叔則某未
　敢保他伊川笑曰也是也是自是每同請益退伊川
　必謂諸郎曰張秀才如此不待尹秀才肯得(祁寛所/語錄)
公言某與思叔既相友善伊川歸自涪思叔始見穎悟
　疏通伊川亦便喜之自此同遊處伊川以族女妻之
　甚相敬待和靖嘗因侍坐稟伊川曰張某每聞先生
　語言下解悟某聞先生語須再三尋思或更請問然
　後解悟然他日持守思叔恐不及某先生以為然思
　叔長於為文又善辦事先生沒未幾思叔亦沒和靖
　被召嘗曰思叔若在到今自當召用必能有為於世
　伊川嘗言晚得二士(記善/錄)
先生嘗言學者所以學為人也徐(名度字惇/立尹門人)問曰某有
　意於學而未知所以為問先生曰此語自好若果有
　此意歸而求之有餘師
　又語人曰放教虛閑自然見道
先生在從班時朝士迎天竺觀音於郊外先生與往有
　問何以迎觀音也先生曰衆人皆迎某安敢違衆又
　問曰然則拜乎曰固將拜也問者曰不得已而拜之
　與抑誠拜也曰彼亦賢者也見賢斯誠敬而拜之矣
徐度語及蘇氏使民戰栗義問曰如何先生艴然曰訓
　經而欲新竒無所不至矣
先生日看光明經一部有問之曰母命不敢違朱子云
　如此便是平日闕却諭父母於道一節便致得如此
門人贊曰丕哉聖謨六經之編耳順心得如誦已言朱
　曰要當至此地位始是讀書人耳
朱子序曰程夫子有言涵養必以敬進學則在致知二
　言者夫子教人所以造道入徳之大端而不可以偏
　廢者也若尹先生者其學於夫子而有得於敬之云
　乎何其説之約而居之安也(先生言/行錄序)
又曰先生晚嵗片紙手書聖賢所示治氣養心之要粘
　之屋壁以自警戒熹竊念前賢進修不倦死而後巳
　其心烱烱猶若可識捧讀終編恍然自失因以自詔
　云
或問朱子以和靖立朝議論曰和靖不觀他書只是持
　守得好他語錄中説涵養持守處分外親切有訾朝
　廷文字多是門人代作
和靖言經雖以誦説而傳亦以講解而陋此言深有味
　也
和靖主一之功多而窮理之功少故説經雖簡約有益
　學者但推説不去不能大發明在經筵請講少開悟
　啟發之功紹興初入朝滿朝注想如待神明然亦無
　大開發處時髙宗好看山谷詩尹云此人詩有何好
　處陛下看此做甚麽只説得此一語
問和靖専於主敬集義處少曰和靖主敬把得定亦多
　近傍理
和靖在程門直是十分鈍底被他只就一个敬字做工
　夫終做得成
和靖持守有餘而格物未至故所見不精明無活法
伊川先生纔説病便有藥和靖却似合下便把作死馬
　醫此道之傳真未易以屬人也
和靖守得𦂳見得不甚透如俗語説他只抱得个不哭
　底孩兒
和靖才短只𦂳守伊川之説(並朱/子語)
和靖曰伊川門人馮理字聖先曰二十年聞先生教誨
　今有一竒特事先生問之理曰夜間燕坐室中有光
　先生曰頤亦有一竒特事理請問之先生曰每食必
　飽
　　　張繹
　　字思叔河南壽安人
家甚㣲年長未知讀書為人傭作一日見縣官出入傳
　呼道路思叔頗羡慕之問人何以得如此或告之曰
　此讀書所致耳思叔始發憤從人受學執勞苦之役
　教者憐其志頗勸勉之後頗能文入縣學府學被薦
　以科舉之學不足為也
至僧寺見道楷禪師悦其道有祝髪從之之意時周恭
　叔官洛中思叔亦從之恭叔謂之曰子他日程先生
　歸可從之學無為空祝髪也
伊川歸自涪陵思叔始見之時從學者甚衆伊川獨許
　思叔因讀孟子志士不忘在溝壑勇士不忘喪其元
　始有自得處後更窮理造㣲少能及之者矣
和靖言某與思叔既相友善思叔始見伊川思叔穎悟
　疏通先生亦便喜之自此同遊處先生以族女妻之
　甚相敬待學者從之漸衆
思叔三十嵗方見伊川後伊川一年卒初以文聞於鄉
　曲後來作文字甚少伊川每云張繹朴茂
朱子曰思叔敏似和靖伊川稱其朴茂然亦狹無展拓
　氣象
思叔最後進然深惜其早世使天予之年殆未可量也
問程門誰真得其傳曰也不盡見得劉質夫張思叔輩
　又未見有文字看程門諸公力量比之康節横渠皆
　不及
　　　馬伸　東平先生
　　字時中或作時仲時舉東平人弱冠登第晦迹州
　　縣靖康初以樞臣薦召為監察御史中興初擢殿
　　中侍御史湖廣路撫諭還臺言執政貶濮州監税
　　卒紹興初追贈諌議大夫
崇寧初元祐學有禁姦人用事出其黨為諸路學使専
　紏其事伊川之門學者無幾雖宿素從遊間以趨利
　叛去公方自吏部求為西京司法鋭然為親依之計
　至則因張繹以求見先生初以非其時恐貽公累公
　執贄凡十反愈恭且曰使伸得聞道雖死何憾況不
　至於死者乎先生聞而歎曰此真有志者遂引而進
　之自爾出入凡三年公暇雖風雨必日一造焉
公調成都郫縣丞至任未幾會納冬米成都浩穰守以
　委公公辭以多弊不可為守問其故公曰弊之大者
　由諸司吏人封抄拒之則速禍守曰君既知其弊尚
　何辭公至場中則諸邑人紛然矣豐飲食玩好文飾
　美女凡可以蠱訹者無所不至前此主者不能自謹
　一墮計中則束手受制莫敢誰何公盡逐之嚴察吏
　卒不容纎芥負米至者畧無留滯時倉使孫侯按部
　至境早行見負擔者道傍假寐以待曉怪而問焉俱
　應曰今年好受納官某等至無邀阻故爭先詰其主
　名曰馬縣丞也孫歎息不已抵郡即呼吏書牒薦之
　即日改秩公常以此語人云人之利鈍自有時但當
　行直道無用干人也
靖康初樞宻孫傅以卓行薦公中丞秦檜素髙其節迎
　辟為監察御史令人取願狀公曰中丞取臺官但問
　堪不堪無問願不願
金立張邦昌而去公首具書請邦昌迎元帥康王書成
　率同院僉與俱往相顧無一首肯公遂以書自抵銀
　臺司進之吏視書不稱臣辭不受公投袂叱曰逆類
　吾今日不愛一死正為此爾而欲吾稱臣耶出即以
　繳申尚書省尚書省以示邦昌邦昌得書氣沮恐敗
　誅甫議迎隆祐太后為垂簾計其書略曰相公不幸
　迫於强敵使當偽號閤下此時豈以義為可犯君為
　可忘宗社神靈為可欺所以忍死須臾而詭聴之者
　其心若曰與其虛遜於人而實亡趙氏之宗者孰若
　虛受於已而實存趙以歸耳金人既北相公於義即
　合憂懼自列於朝上皇子惟康王在外天下所係國
　統有歸宜即發使通問掃清宫室率羣臣共迎而立
　之閣下退就北面之列請歸死有司如此則明主必
　能照察今乃謀不出此尚當非據羣心狐疑不知所
　謂
靖康二年四月八日狀云伏見金人犯順刼二帝北行
　且逼立相公使主國事相公所以忍死就位者自信
　兵退必能復避也忠臣義士不即就死城中之人不
　即生變者亦以相公必立趙孤也今兵退多日吾君
　之子已知所在獄訟謳歌又皆歸往相公尚處禁中
　未就臣列道路傳言以謂相公外挾金人之威使人
　游説康王且令南遁然後為乆假不歸之計伸知相
　公必無是心但為金人未逺因循未能盡改雖然人
　心未孚一旦喧閧辜負初心望速行改正易服歸省
　庶事取太后命而後行仍速迎奉康王歸京日下開
　門撫勞勤王之師以示無間應内外赦書施行恩惠
　收人心等事權行拘收俟立趙氏了日然後施行庶
　幾中外釋疑轉禍為福不然伸有死而已必不敢輔
　相公為宋朝叛臣也
王及之言於邦昌以寧徳宫府藏所有及池塘魚藕之
　利可盡取以資用公復引義白於都堂曰古者人臣
　去國三年不反然後收其田里今吾君狩猶未出疆
　天下之人方欲追挽而不可得君之府藏燕遊忍一
　朝而毁乎
髙宗龍飛公撫諭湖廣還將入奏於道中採訪得執政
　汪黄不法事作彈文方具稿而何兑追及於建康見
　之曰先生方以使還且當奏職事徐論似未晚公曰
　彼忌我若未及言而有遷除奈何然吾當有以探之
　時方召孫覿謝克家乃言此二人皆小人不可用如
　覿親草降表極其筆力以媚金人受其二女乃負國
　之賊也果不報遂除司農卿公固辭乃繳進彈文執
　政怒甚搜求無以為罪乃指章中言邵成章上書事
　(邵中/官也)以為趍向不正遂貶濮州監税
時用事者必欲寘公死地以濮迫㓂境故有是命有識
　者惜其去至戚嗟相弔且危之公襆被就道無憂懼
　色人益歎服公天姿重厚雖勇於為義而恥以釣名
　不幸卒為仇陷於死(或云王淵屯淮上受/黄宻㫖加不利於公)知與不知
　莫不痛之
常曰志士不忘在溝壑勇士不忘喪其元今日何時溝
　壑乃吾死所也故其臨事奮不顧身每如此
公晨興必整衣冠端坐讀中庸一過然後出視事公曰
　吾志在行道使吾以富貴為心則為富貴所累使吾
　以妻子為念則為妻子所累是道不可行也故其在
　廣陵隨身行李一擔而圖書半之山東巳擾而家屬
　尚留東平
胡文定時政論曰伸言汪黄自言官黜為監當而其言
　則有狀矣不慎命令則以下還都之詔也廣布私恩
　則以復祠官教官之闕也黜陟不公則以罷衛膚敏
　而用孫覿不祥之人也杜塞言路則以貶吳給張誾
　邵成章也妨功害能則以沮宗澤與許景衡也私收
　軍情則以各置親兵千人請給獨厚也同惡相濟則
　以力庇罪人王安中也凡舉一事必立一證皆衆所
　共知亦衆所共見當時罷之反以為言事不實而重
　責之是罰沮忠讜捐軀為國之人邪説何由息公道
　何由行乎
靖康金議立邦昌公抗言於稠人曰吾曹職為爭臣豈
　可緘嘿坐視當共入議狀乞存趙氏秦檜不答少焉
　屬稿就呼臺吏連名書之檜既為臺長則當列於首
　以呈檜檜猶豫公帥同僚合辭力請檜不得已始肯
　書名公遣人疾馳以達於金故秦氏所藏猶云檜筆
　也公死檜還自金揚言已功盡取富貴公之子孫漂
　泊閩中有甥何珫得其元稿累欲上之而其子止之
　云秦之凶燄其可犯耶紹興乙亥春珫忽夢公衣冠
　如平生云秦氏將敗趣使往陳之珫即持其稿以呌
　閽檜大怒誣以他罪下珫大理竄嶺外未幾檜果殂
　其家訟寃詔復珫官公之忠績遂得别白
　　　孟厚
　　字敦夫洛人
和靖云敦夫來從伊川又為王氏學舉業特精獨處一
　室糞穢不治嘗獻書於伊川伊川云孟厚初時説得
　也似其後須沒事生事
一日伊川語之曰子何不見尹焞張繹朋友間最好講
　學然三公皆同齒也敦夫見和靖曰先生令厚来見
　二公若彦明所願見如思叔莫不消見否和靖曰只
　不消見思叔之心便是不消見焞之心也
伊川嘗謂學者曰孟厚不治一室亦何益學不在此假
　使洒掃得潔淨莫更快人意否
伊川之葬門人畏黨禍莫敢至獨敦夫與尹張范棫邵
　溥送焉
　　　侯仲良
　　字師聖河東人二先生舅氏華隂先生無可之孫
人有欲館侯子於其門者侯子造焉則壁垂佛像几積
　佛書其家人又常齋素欲侯子從之侯子遂行或問
　之侯子曰疏食士之常分若食彼之食則非矣吾聞
　用夏變夷未聞變於夷者也人有父在而身為祖母
　忌日飯僧者召侯子侯子不往或問之侯子曰主祭
　祀者其父也而子當之則無父矣吾何往焉(雅/言)
胡文定與楊大諌書云侯某去春自荆門潰卒甲馬之
　中脱身相就於漳水之濵今已兩年安於覊苦守節
　不移固所未有至於講論經術則通貫不窮商確時
　事則纎㣲皆察
尹和靖曰伊川謂侯子議論只好隔壁聴
朱子曰詳味此言以驗此書竊謂其學大抵明白勁正
　而無深潛縝宻沈浸醲郁之味故於精㣲曲折之際
　不免疎略時有罅縫不得於言而求諸心乃其所見
　所存有此氣象非但文字之疵也(説侯子/論語)
　　　周行已
　　字恭叔永嘉人
自太學蚤年登科未三十見伊川持身疾苦塊坐一室
　未嘗窺牖幼議婚母黨之女登科後其女雙瞽遂娶
　焉愛過常人伊川曰頥未三十時亦做不得此事然
　其進鋭退速每歎惜之
嘗酒席有所屬意既而宻告人曰勿令尹彦明知之又
　曰知又何妨此不害義理伊川歸和靖偶及之伊川
　云此禽獸不若也又曰父母遺體以偶賤倡可乎
謝上蔡云學者須是胸懐擺脱得開始得或問周恭叔
　恁地放開如何曰他不是擺脱得開只為立不住便
　放却忒早
胡文定云人須是於一切世味淡薄方好不要有富貴
　相周恭叔才髙識明初年甚好後來只私累太重若
　把得定儘長進在
　　　王蘋
　　字信伯世居福之福清自其考徙平江守臣孫公
　　祐薦其學行於朝召見賜進士出身除祕書省正
　　字尋兼史館校勘遷著作郎丐外倅常州奉祠致
　　仕官至左朝奉郎壽七十二紹興二十三年卒
先生資禀精粹充養純固平居恂恂儒者及語當世之
　務民俗利病若習於從政者然不徼名當世世亦罕
　知之
為上言曰人心廣大無垠萬善皆備盛徳大業由此而
　成故欲傳堯舜禹湯文武之道擴充是心焉爾帝王
　之學與儒生異尚儒生從事章句文義帝王務得其
　要措之事業葢聖人經世大法備在方冊茍得其要
　舉而行之無難也
楊文靖時程門先進嘗曰同門後來成就莫踰吾信伯
朱震胡安國尹焞皆舉以自代文定論薦尤力謂其學
　有師承識通世務使司獻納必有補於聖時
　　　李郁　西山先生
　　字光祖邵武軍光澤縣人元祐黨人深之子游太
　　學被鄉薦皆不第紹興初舉遺逸朱異行郡國還
　　以公名對召對便殿除𠡠令所刪定官旋以憂去
　　用進書恩改承務郎免喪㑹秦檜用事遂隠居乆
　　之起家福建帥司幾宜以事忤帥不屈移病告老
　　二十年卒年六十
龜山既受學於程氏歸以其説教授東南一時學者翕
　然趨之龜山每告之曰唐虞以前載籍未具而當是
　之時聖賢若彼其多也晚周以來下厯秦漢以迄於
　今文字之多至不可以數計然曠千百年欲求一人
　如顔曾者而不可得則是道之傳固不在於文字而
　古之聖賢所以為聖賢者其用心必有在矣及公請
　見於餘杭則其告之亦曰學者當知古人之學何所
　用心學之將以何用若曰孔門之學仁而已則何為
　而謂之仁若曰仁人心也則何者而謂之人心耶公
　受言退求其説以進愈投而愈不合於是取論孟之
　書而伏讀之蚤夜不懈十有八年然後涣然若有得
　也龜山葢深許之而公之語學者亦曰學者於經讀
　之又讀而於其無味之處益致思焉至於羣疑並興
　寢食不置然後始當驟進耳
公幼不好弄坐立必莊少長學於舅氏陳忠肅公器之
　踰冠乃見龜山而請業焉龜山一見竒之即妻以女
秦檜用事公自度不能俯仰禄仕遂築室邑之西山往
　來讀書其間家亦窮空人有不堪其憂者公獨曠然
　不以為意然一時賢士大夫益髙仰之
天資粹美而涵養有方其事上恭而有禮其御下嚴而
　有恩平居未嘗有惰容誨人終日無倦色自奉甚約
　而事親極其厚其於世務人情官政文法下至行陣
　農圃之事靡不究知然竟不及用於世以沒識者恨
　之
嗚呼聖賢逺矣然其所以立言垂訓開示後學其亦可
　謂至哉顧自秦漢以來道學不傳儒者不知反已潛
　心而一以記覽誦説為事是以有道君子深以為憂
　然亦未嘗遂以束書不讀坐談空妙為可以徼幸於
　有聞也若龜山之所以教西山之所以學其亦足以
　觀矣
　
　
　
　
　
　
　
　
　
　
　
　
　
　
　
　宋名臣言行錄外集巻九
欽定四庫全書
　宋名臣言行錄外集巻十
　　　　　　　　　　　宋　李幼武　纂集
　　　胡安國　武夷先生文定公
　　字康侯建之崇安人紹聖四年中進士第授常州
　　判官改江陵推未赴如荆門道出江陵帥守監職
　　司一見合奏乞除荆南教報可赴闕除太學錄丐
　　外除提舉湖南學事崇寜五年例罷學事倅成徳
　　軍以舉遺逸獲譴除名大觀四年復官改正元㫁
　　宣和元年提舉江東學事尋掛冠末年侍臣合薦
　　經學可用㫖落致仕除尚書員外郎三辭不允尋
　　除中舎賜三品服宰臣擠之除殿撰知通州中興
　　初召為給事中三辭建炎三年再召固辭主祠紹
　　興初除中舎兼侍講辭不允二年就職吕頥浩言
　　公屢詔偃蹇落我主祠五年除徽猷待制知永州
　　辭詔依差提舉太平觀尋除寳文直學士八年歿
　　於書堂正寢
少長入太學晝夜刻勵同舎有穎昌靳裁之嘗聞程氏
　之學與公論經史大義公以是學益强識日明
登第時策問大要欲復熈豐之政公推言大學格物致
　知正心誠意以平天下之道辭㡬萬言考官得之定
　為第一將唱名宰執以策中無詆元祐語欲降其等
　哲宗親擢為第三
靖康初至京師方以疾在告一日午枕上急召公入見
　奏曰明君以務學為急聖學以正心為要心者事物
　之宗正心者揆事宰物之權也若分章析句牽制文
　義無益於心術者非帝王之學也願擇名儒明於治
　國平天下之本者虚懐訪問以深發獨智
又奏為天下國家者必有一定不可易之計謀議既定
　君臣固守雖浮言異説沮毁摇動而初計不移故有
　志必成治功可立
淵聖一日問中丞許翰識安國否對曰臣雖未識其面
　然久聞其名自蔡京得政以來天下士大夫無不受
　其籠絡超然逺迹不為所汙者惟胡某一人耳淵聖
　嗟異焉
何㮚建議天下之勢治平則宜重内遭變則宜重外乞
　分置四道帥臣以都總管為名各付一面為衛王室
　禦狂冦之計公奏曰内外之勢適平則安偏重則危
　今州郡太輕理宜通變然一旦據以數百州之地二
　十三路之廣分為四道則權復太重假令萬一抗衡
　䟦扈號召不至又何以待之乎欲乞據見今所置帥
　司選擇重臣付以都總管之權専治軍旅每嵗一按
　察其部内或有警急京師戒嚴即各帥所屬守將應
　援如此則既有擁衛京師之勢又無尾大不掉之虞
　一舉兩得矣
樞宻張浚薦公可大用再以給事中召公辭因致書宰
　相吕頥浩曰夫嘉祐政事之大要本於愛民始於審
　謀成於果㫁今朝廷欲理兵政以强國而官吏不知
　恤民以養兵是欲稼之長而涸其水欲木之茂而去
　其根則與嘉祐愛民之意異矣至於衆謀紛紜而國
　是未定命令交錯而民聽未孚法制數更而下不知
　其所守其於嘉祐審謀能斷亦異矣
定計論曰撥亂興衰必有前定不移之計而後功可就
　陛下履極六年以建都則未有必守不移之居以討
　賊則未有必操不變之術以立政則未有必行不反
　之令以任官則未有必信不疑之臣舎今不圖後悔
　何及
設險論曰設險以得人為本保險以智計為先人勝險
　為上險勝人為下人與險均纔得中策方今所患在
　於徒險而人謀未善爾今欲固上流必保漢沔欲固
　下流必守淮泗欲固中流必以重兵鎮安陸此守江
　常勢雖有小變而大槩不可易者也
正心論曰心者身之本也正心之道先致其知而誠意
　故人主不可不學也蓋戡定禍亂雖急於戎務必本
　於方寸不學以致知則方寸亂矣何以成帝王之業
　乎
養氣論曰用兵之勝負係軍旅之强弱軍旅之强弱係
　將帥之勇怯將帥之勇怯係人主所養之氣曲直如
　何耳蓋人主將將也以直養氣自反而縮則孟子所
　謂約而狐偃所謂壯也壯則强以曲喪氣自反而不
　縮則孟子所謂餒而狐偃所謂老也老則弱凡曲直
　者兵家制勝之先㡬也陛下勇於為善益新厥徳使
　無有曲之可議則守為剛氣可塞乎兩間震為怒氣
　可以安天下矣
宏度論曰人主以天下為度者也所好當遵王道不可
　以私勞行賞所惡當遵王路不可以私怨用刑其喜
　怒則當發必中節和氣絪緼而育萬物也陛下聖度
　虚明天心廣大固當不以私喜親近諛佞亦當不以
　私怒䟱逺正直賞而必當是謂天命罰而必當是謂
　天討施諸一人而千萬人悦以畏矣
寛隠論曰君遇臣下恩禮雖一而崇髙嚴恪常行於介
　冑爪牙之夫以折其驕悍難使之氣柔遜謙屈必施
　於林壑退藏之士以厲其亷靖無求之節乃能駕馭
　人才表正風俗威有所當加勢有所可屈加於所當
　加以立威則强屈於所可屈以忘勢則昌望降詔申
　明凡被詔有不能赴者悉從其欲不强致之獨以威
　刑外施暴横之戎内拂貪殘之賊與悍驕不可使之
　將䜛説殄行之臣則治道成矣
上謂曰聞卿奥於春秋方欲講論遂以左氏傳付公㸃
　句正音公奏曰春秋乃仲尼親筆實經世之大典
　見諸行事非空言比也陛下必欲削平僣叛克復寳
　圖使亂臣賊子懼而不作莫若儲心仲尼之經則南
　面之術盡在是矣除兼侍講専以春秋進講
㑹除朱勝非都督江淮荆浙諸軍事公奏㳂江都督用
　人得失係國安危恐勝非不足倚仗詔勝非赴召時
　吕頥浩都督還朝欲傾右相秦檜指公為黨魁力引
　勝非為助而據公奏擬進責命曰安國屡召不至今
　始造朝又數有請其自為謀則善矣百官象之如國
　計何遂落職宫觀
公登舟稍稍泝流三日而後行次衢梁訪醫留再旬至
　豐城寓居又半嵗乃渡南江而休於衡嶽買地結廬
　名曰書堂為終焉計頺然當世之念矣
初荆公以字學訓經義自謂千聖一致之妙而於春秋
　不可偏旁㸃畫通也則詆以為斷爛朝報直廢棄之
　不列於學官下逮崇寜防禁益甚故家遺俗或存三
　傳舊本見者撫歎或遂指以為春秋而仲尼經世之
　心㡬於熄矣公自壯年即有服膺之志嘗曰六籍惟
　此書出於先聖之手乃使人主不得聞講説學者不
　得相傳習亂倫滅理用夷變夏殆由此乎於是潛心
　刻意裒古今諸儒所著述無慮百家片言之善采拾
　靡遺害義切深必加辨正或去或取無一毫好惡之
　偏盖準則之以語孟權衡之以五經證據之以厯代
　之史窮研玩味游咏沈酣者三十年及得伊川所作
　傳其間精義十餘條若合符節益以自信探索愈勤
　至是年六十一而書始就慨然歎曰此傳心之要典
　也蓋於克已修徳之方尊君父討亂賊攘夷狄存天
　理正人心之術未嘗不屢書而致詳焉
公負傑出絶異之資見善必為為必要其成知惡必去去
　必絶其根自幼少時巳有出塵之趣登科後同年宴集
　飲酒過量是後終身不復醉嘗好奕棋先令人責乏曰
　得一第徳業竟止是奕耶後不復奕為學官京師同僚
　多勸之買妾事既集慨然歎曰吾親待養千里之外
　曾是以為急遽寢其議亦終身不復買妾也在長沙
　日行部過衡岳愛其雄秀欲一登覽巳戒行矣俄而
　思曰非職事所在也即止罷官荆南僚舊餞行於渚
　宫呼樂戯以待而交代楊龜山具朝膳留公鮭菜蕭
　然引觴徐酌置語孟案間清坐講論不覺日晷之暮
　也壬子赴闕過上饒有從臣家居者治饌延公飾姬
　妾請令出奉巵酒為夀公蹙然曰二帝䝉塵國步阢
　隍豈吾徒為燕樂之日敢辭其人赧而止
辭受取舎一介之㣲必度於義恬静簡黙寡於言動雖
　在宴閑獨處未嘗釋手每晨昬子弟定省必問何所
　業有合意則曰士當志於聖人勿臨深以為髙見怠慢
　不虔必嚬蹙曰流光可惜無為小人之歸子弟或近
　出燕集雖夜已深猶未寢必俟其歸騐其醉否且問
　其所集何客所論何事有益無益以是為常士子有
　自逺來學者公隨其資性而接之大抵以立志為先
　忠信為本以致知為窮理之漸以敬為持養之要每
　誦曽子之言曰君子之愛人以徳小人之愛人以姑
　息故不以辭色假借子弟與學者亦未嘗降志孫言
　茍為唯諾以祈人之悦也
壯年嘗觀釋氏書後遂屏絶嘗答贑川曽㡬書云窮理
　盡性乃聖門事業物物而察知之始也一以貫之知
　之至也來書以五典四端每事充擴亦未免物物致
　察非一以貫之之要是欲不舉足而登泰山也四端
　固有非外鑠五典天叙不可違充四端惇五典則性
　成而倫盡矣釋氏雖有了心之説然其未了者為其
　不先窮理反以為障而於用處不復究竟也故其説
　流遁莫可致詰接物應事顛倒差繆不堪㸃檢聖門
　之學則以致知為始窮理為要知至理得不迷本心
　如日方中萬象皆見則不疑所行而内外合也故自
　脩身至於天下國家無所處而不當矣來書又謂充
　良知良能而至於盡與宗門要妙兩不相妨何必捨
　彼而取此夫良知良能愛親敬長之本心也儒者則
　廣而充之達於天下釋氏則以為前塵為妄想批根
　㧞本而殄滅之正相反也而以為不相妨何哉
公於出處由道㨿義行心之所安其欲出也非由勸勉
　其欲去也不可挽留朱震被召問出處之宜公曰某
　謂世間惟講學論政則當切切詢究至於行巳大致
　去就語黙之㡬如人飲食其饑飽寒温必自斟酌不
　可決之於人亦非人所能决也某出處自崇寜以來
　皆内㫁於心雖定夫顯道諸丈人行皆不以此謀之
　也
游楊謝皆二程髙弟公不及二程之門而三君子皆以
　斯文之任期公謝公嘗語朱震曰康侯正如大冬嚴
　雪百草萎死而松栢挺然獨秀也使其困厄如此乃
　天將降大任焉耳
公尚論古人則以諸葛武侯為首於本朝卿相則以韓
　忠獻公為冠慕用鄉仰言必稱之
公性本剛急及其老也氣宇冲澹容貌雍穆於和樂中
　有毅然不可犯之象於嚴正中有薫然可親近之意
　年浸髙矣加以疾病而謹飭於禮無異平時
家世至貧轉徙流寓遂至空乏然貧之一字於親故間
　非惟口所不道故亦手所不書嘗戒子弟曰對人言
　貧者其意將何求汝曹志之
公風度凝逺蕭然塵表視天下無一物足以嬰其心者
　取舎一介必度於義饑不可得而食寒不可得而衣
　自登第逮休致凡四十年在實厯之日不登六載雖
　數以罪去而愛君之心逺而愈篤每被召即置家事
　不問或通夕不寐思所以告君者然宦情如寄所好
　不在焉
上蔡曰聞公進道甚篤徳業日美所到豈可涯涘真足
　畏也更以其大者移於小物作日用工夫尤佳
南軒曰公雖不及河南之門然與游楊謝遊而講於其
　説其自得之奥在於春秋被遇明時執經入侍正大
　之論竦動當世所以扶三綱明大義抑邪説正人心
　亦可謂有功於斯文矣(建寜/祠記)
晦庵曰公傳道伊洛志在春秋著書立言格君埀後所
　以明天理正人心扶三綱叙九法者深切著明體用
　該貫而其正色危言據經論事剛大正直之氣亦無
　所媿於古人(以後並/朱子語)
䟦公與吕尚書帖曰朋友之交責善所以盡吾誠取善
　所以益吾徳非以相為賜也然各盡其道而無所茍
　焉則麗澤之益自有不能巳者讀此帖使人凛然起
　敬若嚴師畏友之在其前後左右也嗚呼是數君子
　者其可謂盡朋友之道而無所茍矣其卓然有以自
　立於當年而遺風餘列可傳於世者豈徒然哉
文定春秋傳却只以執轅濤塗一事為器小此大拘泥
　因言管仲相威公以伐楚只去問他包茅與昭王南
　廵不反二事尋些年代久逺巳冷底罪過只此小不
　供貢事想他見無大利害决不深較此亦是器小之
　故
胡春秋傳有牽强處然議論有開合精神
熹親見文定家説文定春秋説夫子以夏時冠月以周
　正紀事謂如公即位依舊是十一月只是孔子改正
　作春正月某便不敢信恁地時二百四十二年夫子
　只證得个行夏之時四个字㨿今周禮有正月有正
　嵗則周實是元改作春正月夫子所謂行夏之時只
　是為他不順欲改從建寅
胡説公即位終是不通且踰年即位㓙服如何入廟渠
　説是冡宰攝行他事可攝即位亦可攝且如十一月
　乙丑伊尹以冕服奉嗣王惟十有三祀却是除服了
　康王之誥東坡道是召公失禮處想古時是這般大
　事必有個權宜如借吉例
胡春秋説得太深又曰大義正
他所説盡是正理但不知聖人當初是恁地不是恁地
　今皆見不得所以熹於春秋不敢措一辭正謂不敢
　臆度了
胡謂春秋絶筆於獲麟為志壹則動氣意思説得也甚
　好
解經而通世務者無如文定然教他做經筵官又却不
　肯一向辭去要做春秋解不知是甚意思蓋他有退
　而著書立言以埀後世底意思
胡春秋非不好却不合這件事聖人意是如何下字那
　件事聖人意又如何下字要之聖人只是直筆據見
　在而書豈有許多忉怛
胡春秋末論義理且看其文字亦便見此老胸中間架
　規模不草草也
問胡春秋止説歸忠孝處便為經疑不知果得孔子意
　否曰否嘗説詩書是隔一重兩重説易春秋是隔三
　重四重説春秋義例易爻象雖是聖人立下今説者
　用之各信已見然於人倫大綱皆通但未知曽得聖
　人意當初本説否且不如讓渠如此説且存取大意
　得三綱五常不至廢墜足矣今欲直得聖人本意不
　差未須理㑹他經先須於論孟中専意看他切不可
　忙虚心觀之不須先自立見識徐徐以俟之莫立課
　程
胡傳家錄議論極有力可以立貪起懦但以上工夫不
　到
問文定却是卓然有立所謂非文王猶興者曰固是資
　質好然在太學多聞先生師友之訓所以能然
文定之學後來得之上蔡者為多
文定説較踈然較好五峯説宻然有病
問文定與秦檜厚善之故曰秦嘗為宻教翟公巽知宻
　州薦試宏詞游定夫過宻與之同飯于翟竒之後康
　侯問人才於定夫首以秦為對云其人類文若又云
　無事不㑹後京城破金欲立張邦昌執政而下無敢
　有異議惟秦抗論以為不可康侯益義其所為力言
　於張徳逺諸侯之前後秦自金而歸與聞國政康侯
　屬望尤切嘗有書疏往還講論國政康侯有詞掖天
　筵之召則秦之薦也然其雅意堅不欲就是時巳窺
　見其隐㣲一二有難處故以老病辭後來秦做出大
　踈脱則康侯巳謝世矣
　
　
　宋名臣言行錄外集巻十
欽定四庫全書
　宋名臣言行錄外集巻十一
　　　　　　　　　　　宋　李幼武　纂集
　　　胡宏　五峯先生
　　字仁仲文定公之季子自幼志於大道嘗見楊中
　　立於京師又從侯師聖於荆門而卒傳文定之學
　　晚嵗嘗被召㫖不幸寢疾不克造朝而卒
先生優游南山之下餘二十年玩心神明不舎晝夜力
　行所知親切至到析太極精㣲之㫖窮皇王制作之
　原綜事物於一原貫古今於一息指人欲之偏以見
　天理之全即形而下者而發無聲無臭之妙使學者
　驗端倪之不逺而造髙深之無極體用該備可舉而
　行先生之於斯道可謂見之明而擴之至矣
張南軒曰知言一書乃其平日之所自著其言約其義
　精誠道學之樞要制治之蓍龜也
或問於南軒曰論語一書未嘗明言性子思中庸獨有
　天命之謂性一語而孟子始道性善今先生知言反
　復論性為甚詳無乃與聖賢之意或有異乎南軒曰
　無以異也夫子雖未嘗明言性而子貢蓋嘗識之曰
　夫子之言性與天道不可得而聞也是豈真不可得
　聞哉蓋夫子之言無非性與天道之流行也至孟子
　時如楊墨告子之徒異説並興孟子懼學者之惑指
　示大本使知所止今之異端則又異乎古自謂識心
　見性其説開廣故髙明之士往往樂聞而喜趨之一
　溺其間則喪其本心隳弛萬事毫釐之差霄壤之謬
　其禍可勝言哉先生於此又烏得而忘言也其言有
　曰誠成天下之性性立天下之有情效天下之動心
　妙性情之徳又曰誠者命之道乎中者性之道乎仁
　者心之道乎惟仁者為能盡性至命學者能精察於
　視聽言動之間卓然知夫心之所以為妙則性命之
　理蓋可黙識然後知先生之意與古人若合符節矣
　不然不知求仁而居然論性則㡬何其不流於異端
　之歸乎
知言曰天命之謂性性天下之大本也堯舜禹湯文王
　仲尼六君子先後相詔必曰心而不曰性何也曰心
　也者知天地宰萬物以成性者也(南軒改作而/主性情也)六君
　子盡心者也故能立天下之大本人至于今賴焉不
　然異端並作物從其類而𤓰分孰能一之
道充乎身塞乎天地而拘於軀者不見其大存乎飲食
　男女之事而溺於流者不知其精諸子百家臆之以
　意飾之以辯傳聞襲見䝉心之官命之理性之道置
　諸茫昧則巳矣悲夫此邪説暴行所以盛行而不為
　其所惑者鮮也然則奈何曰在修吾身
天理人欲同體而異用同行而異情進脩君子宜深别
　焉
　朱子曰天理人欲同體而異用一句説得不是天理
　人欲如何同得又曰如是即是性可以為善亦可以
　為惡却是一團人欲窠子將甚麽做體
吕東萊曰知言勝似正䝉朱子曰蓋後出者巧也
朱子曰正䝉規模大知言小
　又曰近世為精義之説莫詳於正䝉而五峯亦曰居
　敬所以精義也此言尤精切簡當深可玩味
謂天命為不囿於物可也以為不囿於善則不知天之
　所以為天矣謂惡不可以言性可也以為善不足以
　言性則不知善之所自來矣知言中此等議論與其
　他好處自相矛盾者甚多却與告子楊子釋氏蘇氏
　之言㡬無以異昨來所以不免致疑者正為如此惜
　乎不及供洒掃於五峯之門而面質之耳
知言中議論多病近疏所疑與敬夫伯恭議論如心以
　成性相為體用性無善惡心無死生天理人欲同體
　異用先識仁體然後敬有所施先志於大然後從事
　於小(如本天道變化為世俗酬/酢及論游夏問孝之類)此類極多又其辭意
　多廹急少寛裕良由務以智力探取全無涵養之功
　所以至此然其思索精到處何可及也
知言之書用意精切但其氣象急廹終少和平又數大
　節目亦皆差誤如性無善惡心為巳發先知後敬之
　類皆失聖賢本㫖
五峯善思然思過處亦有之
　五峯臨終謂處徳美曰聖門工夫要處只在个敬此
　為名論
五峯有本亭記理固是好然其文章排布是文人之文
　(並朱/子語)
南軒序先生文集曰先生非有意於為文者也其一時
　詠歌之所發蓋所以紓冩其性情而其他述作與夫
　問答往來之書又皆所以明道義而叅異同非若世
　之為文者徒從事於言語之間而已也粤自蚤嵗服
　膺文定公之教至于沒齒惟其進徳之日新故其發
　見於辭氣議論之間者亦月異而嵗不同雖然以先
　生之學而不得大施於時又不幸僅得中夀其見於
　文字間者復止於此豈不甚可歎息至其所志之逺
　所造之深綱領之大義理之精後之人亦可以推而
　得焉
南軒見先生先生辭以疾他日見孫正孺而告之孫道
　五峯之言曰渠家好佛宏見他説甚南軒方悟前此
　不見之因於是再謁之語甚相契遂授業焉南軒曰
　栻若非正孺㡬乎迷路
　　　胡憲　籍溪先生
　　字原仲建之崇安人文定公從父兄之子稍長從
　　文定學始聞程氏之說尋以鄉貢入大學一旦歸
　　隠故山從臣薦之召授本州添教尋監南嶽廟為
　　福建帥司准遣奉祠改秘省正字病求去以左宣
　　教郎主管崇道觀歸而卒紹興三十二年也享年
　　七十七
生而沉静端慤不妄言笑長聞程氏之説入太學㑹元
　祐學有禁乃與鄉人劉致中隂講而竊誦焉又講易
　於涪陵處士譙天授久未有得天授曰是固當然蓋
　心為物漬故不能有見唯學乃可明耳先生喟然歎
　曰所謂學者非克已工夫也耶自是一意下學不求
　人知一旦揖諸生歸
先生歸故山力田賣藥以奉其親非其道義一毫不取
　於人文定稱其有隐君子之操而鄉人士子慕從之
　遊日以益衆一時賢士大夫聞其名者亦皆注心髙
　仰之
紹興已夘公由司直改正字將就職晦翁送行有詩曰
　執我仇仇詎我知謾將行止驗天機猿驚鶴怨因何
　事只恐先生袖手歸其後又寄詩曰先生去上芸香
　閣閤老新峩豸角冠(時劉琪自秘/書丞除察官)留取幽人卧空谷
　一川風月要人看(一/章)甕牖前頭列畫屏晚來相對静
　儀刑浮雲一任閒舒巻萬古青山只麽青(二/章)五峯見
　之曰其言有體而無用因别賡之曰幽人偏愛青山
　好為是青山青不老青山出雲雨太虚洗盡塵埃山
　更好似為籍溪解嘲
晦翁致書畧曰前日聞極論天下事至於慷慨洒涕有
　以見仁人之心不能忘世如此天其或者一試大儒
　之效乎聞之喜而不寐伏計必有規模素定於胸中
　某切謂天下形勢當路所不可不知也救之之術獨
　在救其本根而巳不過視天下人望之所屬者舉而
　用之使其舉措用舎必當於人心則天下之心翕然
　其氣力易以鼔動如羸病之人針藥所不能及灸其
　丹田氣海則氣血萃於本根而耳目手足利矣
秦檜用事天地閉塞㡬二十年先生亦以泊然無復當
　世之念及檜死羣賢稍復進用先生為正字當奏事
　殿中而病不能朝即草疏言金人大治汴京宫室勢
　必敗盟今元臣宿將惟張浚劉錡在而中外有識皆
　謂金果南牧非此兩人莫能當惟陛下急起而用之
　臣死不恨矣時二公皆為積毁所傷上意有未釋然
　先生獨極意顯言無所避疏入即求去矣
先生質本恬淡而培養深固平居危坐植立時然後言
　望之枵然如槁木之枝而即之温然雖當倉猝不見
　其有疾言遽色人或犯之未嘗校也其讀書不務自
　為訓説嘗纂論語説數十家復抄取其要附以巳説
晦翁祭之文曰惟公之生氣質温良弱冠而學有志四
　方發軔蓬蒿至於臨漳學承於家行著于鄉乃獻王
　府乃游膠庠中退而休客彼洛陽有隠其居惟蜀之
　莊公乃束脩踵門于堂一語妙契發乎天光浩然東
　歸衡泌洋洋我簞我瓢我糟我糠或漁於溪或圃於
　岡水鯉鮮腴藥頴豐長以是為養胡考寜康以是為
　樂逍遥相羊我心悠悠嵗月於荒華髪斑衣名聞帝
　旁弓旌鼎来聘幣是將義不去親欲隠彌彰乃命典
　教於梓於桑作人之功於今靡忘中秘之官典冊是
　藏公晚而居羣儒所望陳謨帝前震聲廟廊人曰先
　生允仁且剛旋反舊廬既夀且臧云胡不淑奄忽而
　亡
又曰先生教諸生於工課餘暇以片紙書古人懿行或
　詩文銘贊之有補於人者粘置壁間俾往來誦之咸
　令精熟
　　　劉子翬　病翁先生
　　字彦冲忠顯公之次子以忠顯勲補承務郎辟真
　　定幕府忠顯薨執喪過禮服除倅興化軍秩滿以
　　最聞詔還蒞故官先生始以哀毁致疾自以不堪
　　吏責遂丐祠主管武夷冲佑觀以歸十有七年四
　　為崇道祠官累階右承議郎享年四十七紹興十
　　七年十二月終
少負竒材未冠游太學聲譽出等夷世家屏山下潭溪
　之上有園林水石之勝既得祠禄於是俯仰其間盡
　棄人間事自號病翁獨居一室危坐或竟日夜嗒然
　無一言意有所得則筆之於書或詠歌以自適間數
　日輒一走忠顯墓下瞻望徘徊涕泗嗚咽或累日而
　後反兄弟之間怡怡如也
忠肅公即先生之猶子也幼開爽嗜學先生愛且竒之
　教以文行經業不少懈而必使務其逺者大者與胡
　原仲劉致中為道義交相見講學外無一雜言與他
　所游亦皆海内名士無不歎服深逺自以為不及而
　先生之心未嘗少自足雖聞常人有片言之善無不
　從容咨叩必竭兩端而後巳至族黨後生來問學者
　則亦隨其器識告語成就終日無倦色
晦庵一日請問先生平昔入道次第先生欣然告之曰
　吾少未聞道官莆田時以疾病始接佛老之徒聞其
　所謂清浄寂滅者而心悦之以為道在是矣比歸讀
　吾書而有契焉然後知吾道之大其體用之全乃如
　此抑吾於易得入道之門焉所謂不逺復者則吾之
　三字符也佩服周旋罔敢失墜於是作復齋銘聖傳
　論以見吾志汝尚勉哉
先生始得㣲疾即入謁宗廟泣别母夫人前徧以書告
　决素所與往來者召其姪珙付以家事指示塟處中
　外孤遺人人為計久逺昬宦舎業之既巳則日與學
　者論説脩身求道之要作訓誡數百言彈瑟賦詩澹
　然如平日居兩日而沒
學尤深於易家有東西二齋東以復名西以䝉名䝉齋
　之記有曰三代而下易學廢矣六國之士為談説所
　䝉兩漢之士為章句所䝉晉魏之士為虚無所䝉隋
　唐之士為詞藻所䝉皆處偏滯而不反如波衮沙反
　以自渾如谷騰霧反以自暝初不知其豁然者常存
　也今吾與二三子既知之矣可不兢兢肅肅以養其
　聖耶
䟦浩然子曰學易者必有門户復卦易之門户也入室
　者當自户始學易者當自復始是知復之一義為聞
　道之要言進修之捷徑學者踐之真積力久將有捷
　裂泮奐沛然流出於胸臆間所謂易者是自知之矣
撰維民論曰民心無常去就無定自古及今天下之民
　必有所屬堯舜之民禹維之桀解其維而夏亡啇之
　民文武維之幽厲解其維而周亡自秦漢以來此治
　亂興亡循環不巳也我宋統御皆以寛厚為治至哉
　仁宗之仁也三代而下一人而巳笑言承恩咳唾為
　澤薫酣沉浸四十餘年所以維民者盡矣
講經制之道曰國富而節人有拂心因窘而節人有恕
　心今主計之官無出入之制隨田取足不量民力焉
　兵以衛民食於民官以治民食於民茍出不臨戎居
　不司事勿食可也郡縣巳併旋復員缺可減復増或
　慮裁抑之行衆將咨怨殊不思費用之廣浩於丘山
　非天降而地溢也一取於民耳此經制之道有未盡
　也
聖傳論曰吾觀古聖賢進徳之速未有如湯者湯之盤
　銘曰茍日新日日新又日新夫豈有瞬息悠悠意度
　哉樂善如貪契理如函聞非如獲利舎過如遺蛻徳
　必日新也日新之學非踐履純實不自覺知彼謂聖
　道一言可契非由階級不假修為以日就月將為初
　學以真積力久為鈍才是自誣也
先生有復齋䝉齋二琴嗣子玶葆藏之門人朱熹敬為
　作銘
　復齋曰匪金匪石含玉真兮雷伏於腹閟其神兮硜
　然一作萬物皆春含我覿器寳懐若人兮主静觀復
　修厥身兮與時皆詘而不及其伸兮
　䝉齋曰抑之幽然者若直其遇險而止冩之冷然者
　若導其出山之泉蓋先生之言不可得而聞矣若其
　亨貞之意則託兹器而猶傳
又䟦文集曰先生文辭之偉固足以驚一世之耳目然
　其精㣲之學静退之風形於文墨有足以發䝉蔽而
　銷鄙吝之萌者尤覽者所宜盡心也
先生有聞筝詩曰
　月髙夜鳴筝聲從綺牕來隨風更迢遞縈雲暫徘徊
　餘音若可玩繁絃互相催不見鳴筝人遥知心所懐
　寜非舊寵棄豈念心期乖含情欝不發寄曲宣餘哀
　一彈飛霜零再撫流光頺每恨聽音稀銀甲生浮埃
　幽幽孤鳳吟衆鳥聲難諧盛年嗟不偶况乃容華衰
　道同符片諾志異勞事媒棲棲墻東客亦抱凌雲才
晦翁䟦曰此詩先生少所作也規模意態全是學文選
　樂府諸篇不雜近世雜體故其氣韻髙古而音節華
　暢時軰少及晚嵗筆力老健出入衆作自成一家則
　巳稍變此體矣嘗謂學詩且當以此等為法庶不失
　古人本分體製向後若能成就變化固未易量然變
　亦大是難事變而正則縱横妙用何所不可一失其
　正却似反不若守舊法之為穩也
䟦先生遺帖曰先生壯嵗棄官端居味道一室蕭然無
　異禪衲視世之聲色權利人所競逐者漠然若亡見
　也熹蚤以童子獲侍左右先生始亦但以舉子見期
　某竊窺見其自為與教人者若不相似暇日僭請焉
　先生欣然嘉其志乃開示為學門户朝夕誨誘不倦
　其後屬疾某適在外亟歸省問甚喜曰病中無可與
　語幸子之歸也自是教詔益詳期許益重至為具道
　平生問學次第傾倒亡餘一日授詩一篇乃其手書
　歿後發其所封遺書復有片紙屬某末有勉力大業
　之語某泣受寳藏不敢失墜以示子孫及同志使知
　跂慕前修景行之懿
問原道謂軻之死不得其傳程子以為非見得真實不
　能出此語屏山乃以為孤聖道絶後學何如笑曰屏
　山只要説釋子道流乃得其傳耳
又問如十論之作於夫子全以死生為言似以此為大
　事了久之乃曰他本是釋學但只是翻騰出來説許
　多話耳(並朱/子語)
　　　劉勉之　白水先生
　　字致中建之崇安人鄉舉詣太學歸過南京見劉
　　忠定楊文靖授業後以中書數臣薦詔詣闕未及
　　召見給札後省謝病歸紹興十九年二月卒年五
　　十九
自幼强學日誦數千言耳目所接一過不復忘為文肆
　筆而成滂沛閎闊凌厲頓挫儕軰少能及之
踰冠入太學時蔡京用事方禁士毋得挾元祐書制師
　生連坐法犯者罪至流徙名為一道徳者而實以鉗
　天下之口君心獨知其非是隂訪伊洛程氏之傳得
　其書而藏去深夜同舎生皆熟寐乃始探箧解裘下
　帷然膏潛抄而黙誦之聞譙公天授嘗從程夫子遊
　兼邃易學適以事至京師即往叩之盡得其學之本
　末既而遂厭科舉之業一日棄錄牒揖諸生歸
見劉元城楊龜山皆請業焉劉公尤竒其才留語數十
　日告以平生行己立朝大節以至方外之學他人所
　不及聞者無不傾盡先生拜受其言精思力行朝夕
　不怠久而若有得焉昔聞一言之善融㑹貫通皆為
　已用而踐履日巳莊篤
與籍溪胡原仲屏山劉彦冲兩先生友善日以講論切
　磋為事其於當世之務若不屑焉而論説區處鉅細
　顯㣲皆有條理
亂後故山室廬荒頓乃即建陽近郊蕭屯别墅結為草
　堂讀書其中力耕稼以自給淡若無求於世而一時
　賢士大夫莫不注心髙仰之
中書舎人吕公居仁知公之深嘗以小詩問訊有老大
　多材十年堅坐之句世傳以為實錄時國家南渡㡬
　十年謀復中原以攄宿憤而未有一定之計方且寤
　寐俊傑與圖事功吕公乃與同列曽公天游李公似
　之張公子猷三數人者共列其行誼志業以聞於朝
　特詔詣闕將行屏山先生為作招劍之文以祝之其
　卒之亂曰寳劍來奉君王撫四夷定八荒時乎時毋
　深藏其所望於先生者如此
秦檜専國柄方決和戎之策惡聞天下正論意山林之
　士不顧利害敢盡言觸忌諱尤不欲使見天子談當
　世事苐令策試後省給札俾上其對先生知道不易
　行即日謝病歸杜門髙卧十餘年造養益熟名聞日
　尊故相趙忠簡出鎮南州道出里門紆轡入謁坐語
　移日彌加歎重然而去未㡬即遭䜛竄海外以沒同
　時知先生者亦皆廢錮不復用先生竟不及一試於
　用而卒有志之士莫不哀之
先生學本為己而才周世用臨事裁處不動聲氣平居
　嚴敬自持若不可犯而接物之際恂恂和悦色笑可
　親其臨財亷一介不妄取少時婦家富而無子謀盡
　以貲産歸女氏既謝不取又擇其宗屬之賢者舉而
　畀之使奉先祀
晦庵曰熹之先君子蚤與先生游相好將沒深以後事
　為寄且戒某往學焉及棄諸孤先生慨然為經理其
　家事而教誨某如子侄既久以其息女歸之親舊羈
　貧收恤扶助亦皆曲盡恩意學子造門隨其財品為
　説聖賢教學門户以及前言往行之懿終日娓娓無
　倦色自壯至老如一日也
　　　李侗　延平先生文靖公
　　字愿中南劒之劒浦人父諱涣贈右朝議大夫先
　　生為季子晚以一子舉進士試吏旁郡更請迎養
　　遂自建安如鉛山訪外家兄弟於昭武過其門弟
　　子故人於武夷潭溪之上徜徉而歸㑹閩帥王山
　　汪公以書禮車乘來迎先生往見至之日疾作卒
　　于府治之館舎年七十一隆興元年十月十五日
　　也
少遊鄉校有聲巳而聞郡人羅仲素得河洛之學於龜
　山之門遂往學焉羅公清介絶俗雖里人鮮克知之
　見先生從游受業或頗非笑先生若不聞從之累年
　受春秋中庸論孟之説從容濳玩有㑹于心盡得其
　所傳之奥羅公少然可亟稱許焉於是退而屏居山
　里結茅水竹之間謝絶世故餘四十年簞瓢屢空怡
　然自適中間郡將學官聞其名而招致之或遣子弟
　從游受學州郡士人有以矜式焉
初龜山倡道東南士之遊其門者甚衆然與其濳思力
　行任重詣極如羅公葢一人而巳先生既從之學講
　誦之餘危坐終日以驗夫喜怒哀樂未發之前氣象
　為如何而求所謂中者若是葢久之而知天下之大
　本其有在乎是也葢天下之理無不由是而出既得
　其本則凡出於此者雖品節萬殊曲折萬變莫不該
　攝洞貫以次融釋而各有條理如川流脉絡之不可
　亂大而天地之所以髙厚㣲而品彚之所以化育以
　至於經訓之㣲言日用之小物玩之於此無一不得
　其衷焉由是操存益固涵養益熟精明純一觸處
　洞然泛應曲酧發必中節後學答問窮夜不倦隨人
　淺深誘之各不同而要以反身自得而可以入聖賢
　之域矣故其言曰學問之道不在多言但黙坐澄心
　體認天理若真有所見雖一毫私欲之發亦退聴矣
　久乃用力於此庶㡬漸明講學始有力耳
又曰學者之病在於未有洒然氷釋凍解處縱有力持
　守不過茍免顯然悔尤而巳若是者恐未足道也又
　曰今人之學與古人異如孔門諸子羣居終日交相
　切磨又得夫子為之依歸日用之間觀感而化者多
　矣恐於融釋脱落處非言説所及也不然子貢何以
　言夫子之言性與天道不可得而聞也耶嘗以黄太
　史之稱濓溪周夫子胸中洒落如光風霽月云者為
　善形容有道者氣象嘗諷誦之而顧謂學者曰有
　此於胷中庶㡬遇事廓然而義理少進矣
語中庸曰聖門之傳是書其所以開悟後學無遺策矣
　然所謂喜怒哀樂未發謂之中者又一篇之指要也
　若徒記誦而巳則亦奚以為哉必也體之於身實見
　是理若顔子之歎卓然見其為一物而不違乎心目
　之間然後擴充而往無所不通則庶乎可以言中庸
　矣
語春秋曰春秋一事各是發明一例如觀山水徒步而
　形勢不同不可拘以一法然所以難言者蓋以常人
　之心推測聖人未到聖人洒然處豈能無失邪其於
　語孟他經無不貫達茍有疑問答之必極其趣
嘗曰讀書者知其所言莫非吾事而即吾身以求之則
　凡聖賢所至而吾所未至者皆可勉而進矣若直以
　文字求之悦其詞義以資誦説其不為玩物喪志者
　㡬希以故未嘗為講解文義然其辨析精㣲毫釐畢
　察嘗語問者曰講學切在深潛縝宻然後氣味滋長
　蹊徑不差若槩以理一而不察乎其分之殊此學者
　所以流於疑似亂真之説而不自知也
先生資禀勁特氣節豪邁而充養完粹無復圭角精純
　之氣達於面目色温言厲神定氣和語嘿動静端詳
　閑泰自然之中若有成法平居恂恂於事若無甚可
　否及酬酢事變㫁以義理則有截然不可犯者早嵗
　聞道即棄場屋超然逺引若無意於當世然憂時論
　事感激動人其語治道必以明天理正人心崇節義
　厲亷恥為先本末備具可舉而行非特空言而巳異
　端之學無所入於其心然一聞其説則知其詖淫邪
　遁之所以然者蓋辨之於錙銖眇忽之間而儒釋之
　邪正分矣
先生之道徳純備學術通明求之當世殆絶倫比然不
　求知於世而亦未嘗輕以語人故上之人既莫之知
　而學者亦莫之識是以進不獲施之於人退未及傳
　之於後而先生方且玩其所安樂者於畎畆之中悠
　然不知老之將至蓋所謂依乎中庸遯世不見知而
　不悔者先生庶㡬焉
韋齋朱松謂先生如冰壺秋月瑩徹無瑕
朱晦庵祭之曰猗歟先生早自得師身世兩忘唯道是
　資精義造約窮深極㣲凍解冰釋發於天機乾端坤
　倪鬼袐神彰風霆之變日月之光爰暨山川草木昆
　蟲人倫之至王道之中一以貫之其外無餘縷析毫
　差其分則殊體用混員隐顯昭融萬變並酬浮雲太
　空仁孝友弟洒落誠明清通和樂展也大成婆娑丘
　林世莫我知優哉游哉卒嵗以嬉(云云/)嗚呼先生而
　止於斯命之不融誰實尸之合散屈伸消息滿虛廓
　然大公與化為徒古今一息曷計短長物我一身孰
　為窮通嗟惟聖學不絶如綫先生得之既厚以全進
　未獲施退未及傳殉身以歿孰云非天熹也小生緫
　角趨拜恭惟先君實共源派誾誾侃侃歛袵推先冰
　壺秋月謂公則然施及後人敢渝斯志從游十年誘
　掖諄至春山朝榮秋堂夜空即事即理無幽不窮相
　期日深見勵彌切蹇步方休鞭繩巳掣安車暑行過
　我衡門返斾相遭凉秋巳分熹於此時適有命召問
　所宜言反覆教詔最後有言吾子勉之凡兹衆理子
　所自知奉以周旋幸不失墜歸裝朝嚴訃音夕至失
　聲長號淚落懸泉何意斯言而决終天(云云/)
問先生言行晦庵曰他却不曽著書充養得極好凡為
　學不過是恁地涵養將去初無異義只是先生晬面
　盎背自然不可及延平初亦是豪邁底人到後來也
　得琢磨之力
問先生静坐之説聞先生頗不以為然如何曰此亦難
　説静坐理㑹道理自不妨只是討要静坐則不可若
　理㑹得道理明透自然是静常見先生説舊見羅先
　生説春秋頗覺不甚好不知到羅浮極静後又理㑹
　得如何某心嘗疑之以今觀之是如此蓋心下熱閙
　如何看得道理出
問延平謂常存此心勿為事物所勝曰先生㴠養得自
　是别真所謂不為事物所勝者古人云終日無疾言
　遽色他真个是如此
曰先生嘗云人之念慮若是於顯然過惡萌動此却易
　見易除却怕於匹似閑底事爆起來纒繞思念將去
　不能除此尤害事熹向來亦是如此
先生意只是要得學者静中有个主宰存飬處
問延平行狀云終日危坐以驗夫喜怒哀樂之前氣象
　為如何而求其所謂中者與伊川之説若不相似曰
　這處是舊日下得語太重今以伊川之語格之則其
　下工夫處亦是有些子偏只是被李先生静得極了
　便自見得是有个覺處
問延平欲於未發之前觀其氣象此與楊氏體驗於未
　發之前者異同如何曰這个亦有些病那體驗字是
　有个思思了便是巳發若觀時恁著意看便也是巳
　發問此體驗是著意觀久恁平常否曰此是以不觀
　觀之又曰延平説人心中大段惡念却易制伏最是
　那不大段計利害乍往乍來底念慮相續不㫁難為
　驅除今看得來是如此
李先生取人大抵令於静中體認大本未發時氣象分
　明即處事應物自然中節此乃龜山門下相傳指訣
大抵思索義理到紛亂窒塞處湏是一切掃去放教胸
　中空蕩蕩地了却舉起一看便自覺得有下落處此
　説向見李先生曽説來今日方真實驗得如此
若着些利害便不免開口告人却與不學之人何異向
　見李先生説若大段排遣不去只思古人所遭患難
　有大不可堪者持以自比則亦可以少安矣始者甚
　卑其説以為何至如此後來臨事却覺有得力處不
　可忽也
舊見李先生説少從師友幸有所聞中間無講習之功㡬
　成廢墜然賴天之靈此个道理時常在心目間未嘗
　敢忘此可見其持守之功矣然則所見安得而不精
　所養安得而不熟耶(並朱/子語)
　　　朱松　韋齋先生
　　字喬年徽之婺源人政和八年同上舎出身授建
　　州政和尉丁外艱服除調南劍州尤溪尉監泉州
　　石井鎮紹興四年召試館職除正字丁内艱服闋
　　召對改左宣教郎秘書省校書郎遷著作佐郎尚
　　書度支員外郎兼史舘校勘厯司勲吏部兩曺兼
　　史職如故修哲宗實錄書成轉奉議郎以年勞轉
　　承議出知饒州未上請間得主管台州崇道觀滿
　　秩再請命下而卒紹興十三年三月二十四日也
　　贈官通議大夫
公生有俊才自為兒童時出語巳驚人少長游學校為
　舉子文即清新洒落無當時卑弱陳腐氣及去場屋
　始放意為詩文其詩初亦不事雕飾而天然秀發格
　力閑暇超然有出塵之態逺近傳誦至聞京師一時
　前軰以詩鳴者往往未識其面而巳交口譽之其文
　汪洋放肆不見涯涘如川之方至而奔騰蹙沓渾浩
　流轉頃刻萬變不可名狀人少能及
一日發憤折節益取六經諸史百氏之書伏而讀之以
　求天下國家興亡理亂之變與夫一時所以應時合
　變先後本末之序期於有以發為議論措之事業如
　賈長沙陸宣公之為者聞龜山楊氏所傳河洛之學
　於是益自刻厲痛刮浮華以趨本實日誦大學中庸
　之書以用力於致知誠意之地
自謂辨急害道因取古人佩韋之義以名其齋蚤夜其
　間以示警飭由是向之所得於觀考者益有以自信
　而守之愈堅故嘗曰士之所志其分在義利之間兩
　端而巳然其發甚㣲而其流甚逺
又謂父子主恩君臣主義是為天下之大戒無所逃於
　天地之間如人食息呼吸於元氣之中一息之不屬
　理必至於斃是以自昔聖賢立法埀訓所以維持防
　範於其間者未嘗一日而少忘
御史胡世將撫諭東南公謁而説之曰今日廟堂之議
　未知其但欲襟憑江漢控引荆吳以保東南而巳乎
　抑當克復神州汛掃陵闕據中原而撫三河也嘗聞
　不取闗中中原不可復不取荆淮東南不可保今既
　進不能以六師之重通道荆襄循漢沔以赴興元結
　連跖䟦控引五路東向以圖中原退又不能移蹕建
　康治兵訓武北争荆淮以為固守之計而但蹙處一
　方費日月於道途未知漂漂者竟何如耶
嘗病士溺於俗學而不明君臣之大義是以處成敗之
　間者常有茍生自恕之心而闕於舎生取義之節將
　使三綱淪墜而有國家者無所恃以為安又言宜鍳
　既往之失深以明人倫勵名節為先務而又愽求魁
　磊骨鯁沈正不囬之士寘之朝廷使之平居無事正
　色立朝則姦萌逆節銷伏於㝠㝠之中一朝有急則
　奮不顧身以抗大難亦足以禦危辱凌暴之侮則庶
　㡬神器尊安而基祚强固矣
金使議和公與史院同舎胡公珵等共疏言曰金方吞
　噬未厭而一旦幡然與我和者為和之説以侮我耳
　又慮我蓄鋭待時為和之説以撓我耳金之和使即
　秦之衡人六國不悟衡人割地之無饜以亡其國今
　國家不悟金使請和之得策其禍亦豈可勝言哉而
　執事者方以為吾為梓宫母后淵聖天屬之故昔項
　羽置太公爼上而約髙祖以降矣唯髙祖不信其詐
　謀而不為之屈日夜思所以圗楚者卒能蹙羽於鴻
　溝之上使其力屈而太公自歸此可以觀其計之得
　失矣
公念國步日艱人心未服而天子無自將之兵諸道無
　典戎幹方之實二三大將人擁重兵强不可令事蓋
　有不可知者則又數數建言宜復武舉責實用必其
　洞曉韜鈐長於綏御者以儲將帥之才下州郡選驍
　勇悉送行在以補周衛之缺精擇帥守使蒐卒乘以
　壯藩維之勢皆久長之至計反復倦惓不能自巳其
　於請建太學明人倫以倡節義之風而厲茍媮之習
　則又平日之所深慮而每言之所謂如人食息呼吸
　於元氣之中一息之不屬理必至於斃焉者非若後
　來諸人承望風㫖但以課試文墨為粉飾太平之具
　而巳也然而國是巳定言無所入由是公之求去愈
　力而檜之怒公愈甚遂使言者論公獨以懐異自賢
　陽為辭遜為罪而出之
屏居建溪之上日以討尋舊學為事手抄口誦不懈益
　虔蓋玩心於義理之㣲而放意於塵垢之外有以自
　得淡如也
公性孝友與人交重然諾不以生死窮達二其心接引
　後進教誘不怠聞人之善推奬如不及至於邪佞猥
　𤨏簡賢附勢之流與己異趣則鄙而逺之或不忍正
　視其面施於吏治亦皆果决眀辨抑邪與正無所顧
　避晚既屬疾自知必不起而處之泰然畧無憂懼色
　手書告訣所善胡公憲劉公勉之劉公子翬屬以其
　子而顧謂熹往受學焉其志道服膺死而後巳埀裕
　後人不使迷於所鄉者又如此云
　
　
　
　
　
　
　
　
　宋名臣言行錄外集巻十一
欽定四庫全書
　宋名臣言行錄外集巻十二
　　　　　　　　　　　宋　李幼武　纂集
　　　朱熹　晦菴先生徽國文公
　　字元晦間自稱曰仲晦世為徽人居紫陽山下父
　　韋齋官遊建之政和遂居焉先生年十四韋齋歿
　　託孤於少傅劉子羽因居崇安縣屏山下從遊於
　　劉子翬紹興十八年登弟授泉州同安簿考滿當
　　路尊敬不敢以屬吏待士思其教民懐其徳不忍
　　其去至五考而後罷二十八年請嶽祠二十九年
　　以陳康伯薦召力辭三十二年祠滿復請隆興初
　　召辭促行入對力詆和議除武博待次歸乾道初
　　促就職復請祠而歸三年劉公珙在樞府奏除宻
　　院編修待次五年三促就職辭秋丁母祝氏憂六
　　年胡銓薦召以母制辭七年召辭九年省劄屢催
　　起發進呈請祠劄子㫖特改合入官主祠淳熙元
　　年三辭改秩之命而後拜三年以龔茂良薦除祕
　　書郎力辭主祠五年史浩議除中都官政府謂宜
　　處以郡除南康軍六年辭至四始之任八年因臺
　　諌言其在任奏事用劄子非舊制乞罷又以放人
　　戸逃移自劾再請祠者五將滿除江西倉待次以
　　荒政修舉除直祕閣改浙東倉九年以賑濟功進
　　職二等直徽猷閣劾台守牾時相改除江西憲力
　　辭有毁程氏之學隂詆先生者十年主祠十二年
　　祠滿復請四月拜雲臺之命十四年主管鴻慶宫
　　以楊萬里薦除江西憲十五年周相必大促奏事
　　之任辭不許六月入奏畢除兵郎疾甚未供職兵
　　侍林栗挾恨誣奏欺慢遂請祠除寳文閣主管崇
　　福宫上悟其去復召又辭十一月促入對再辭并
　　具封事以進讀終除主管太乙宫兼崇政殿説書
　　㑹執政有指道學為邪氣者力辭新命除祕閣修
　　撰仍外祠十六年進除祕撰從所請仍宫觀四月
　　三辭職名五月從所請仍舊直寳文閣除江東運
　　副力辭改漳州紹興二年喪長子請祠除祕撰主
　　鴻慶宫又除河南運副辭三年乞補滿宫觀除廣
　　西經畧辭四年復辭鴻慶宫時趙汝愚在樞府除
　　湖南帥辭不許五年至鎮寧宗在潜邸聞名即位
　　翌日首召除焕章待制侍講行且辭入奏上二劄
　　辭待制乞以修撰充説書方拜命因忤韓侂胄御
　　批與宫觀宰相臺諌給舍爭之除寳文閣待制與
　　郡力辭遂行十二月詔依舊焕章閣待制提舉鴻
　　慶宫乞致仕不許慶元元年以疾丐休致冬詔仍
　　祕撰二年御史沈繼祖奏禠職罷祠四年從所請
　　致仕六年卒享年七十一嘉泰二年除華文待制
　　郡不申沒以生存出命嘉定元年謚曰文三年贈
　　寳文直學寳慶三年贈太師追封信國公紹定三
　　年改徽國公淳祐元年上幸學詔列從祀
幼有異禀五嵗入小學始誦孝經即了其大義書八字
　於其上曰若不如此便不成人間從羣兒嬉遊獨以
　沙列八卦象詳觀側玩又嘗指日問於吏部曰日何
　所附曰附於天又問天何所附吏部竒之
初冠字元晦屏山祝詞曰木晦於根春容曄敷人晦於
　身神明内腴昔者曽子稱其友曰有若無實若虛不
　斥厥名而傳於書雖百世之逺揣其氣象知顔如愚
　自諸子言志回欲無伐一宣於言終身弗越陋巷闇
　然其光烈烈從事於兹惟參也無慙貫道雖一省身
　則三夾輔孔門翺翔兩驂學的欲正吾知斯之為指
　南惟先吏部文儒之粹彪炳育珍又華其繼來兹講
　磨融融憙憙真聰廓開如源之方□望洋𣺌瀰老我
　縮氣古人不云乎純亦不已予徳不日新則時予之
　恥勿謂此耳充之益充借曰合矣宜養於䝉言而思
　毖動而思躓凜乎惴惴惟顔曾是畏後以元為四徳
　之首不敢當遂更曰仲後書桃符曰佩韋遵考訓誨
　木謹師傳
父疾革以家事囑劉子羽而訣于籍溪胡公憲白水劉
　勉之屏山劉子翬且俾先生父事之既而禀學於三
　君子屏山嘗告之曰吾於易得入徳之門所謂不逺
　復者乃吾三字符也勉之後以女女焉然不數年二
　劉公相繼而歿獨事籍溪頗乆
紹興十七年年十八中建寧鄉舉考官蔡兹謂人曰吾
　取中一後生三䇿皆欲為朝廷措置大事他日必非
　常人
二十三年時年二十四始學于李延平初韋齋雅敬延
　平故先生往師之嘗言自見李先生為學始就平實
　乃知向日從事釋老之説皆非
延平與其友羅博文宗禮書曰元晦進學甚力樂善畏
　義吾黨鮮有晚得此人商量所疑甚慰又云此人極
　穎悟力行可畏講學極造其㣲處論辨某因此追求
　有所省渠所論難處皆是操戈入室須從原頭體認
　來所以好説話某昔於羅先生得入處後無朋友幾
　放倒了得渠如此極有益渠初從謙開善處下工夫
　來故皆就裏面體認今既論難見儒者路脈極能指
　其差誤之處自見羅先生來未見有如此者又云此
　子别無他事一味潛心於此初講學時頗為道理所
　縳今漸能融釋於日用處一意下工夫若於此漸熟
　則體用合矣此道理全在日用處熟若靜處有而動
　處無即非矣
七月之同安蒞職勤敏纎悉必親廨有燕坐之室更名
　曰髙士軒而以令甲凡簿所當為者大書掲之楣間
　職兼學事身率諸生厲以誠敬開以義理皆竦慕而
　師尊之
三十二年六月孝宗即位秋應詔上封事首論聖學次
　論金人於我有不共戴天之讐則不可和義理明矣
　知義理之不可為而猶為之以有利而無害也臣䇿
　之有百害無一利願斷以義理之公參以利害之實
　閉關絶約任賢使能立綱紀厲風俗不敢懐自安之
　念數年之外觀釁而圖之中原故地不為吾有乎夫
　論監司者守令之紀綱朝廷者監司之本今之監司
　病民皆臺諌宰執之親舊賔客顧陛下無自而知之
隆興初元將趨召命過延平問所宜言延平謂今日三
　綱不正義利不分故中國之道衰而兵戈起人皆趍
　利不顧義故主勢孤先生用其首説以對首論大學
　之道次言今日非戰無以復讎非守無以制勝此皆
　天理之自然非人欲之私忿也三論古聖王制敵之
　道其本不在乎威強而在乎徳業其備不在乎邉境
　而在乎朝廷其具不在乎兵食而在乎紀綱今日諌
　爭尚壅佞倖方張爵賞易致威罰不行民力已殫國
　用未節時王之望使敵未還湯思退力主和近臣曽
　覿龍大淵招權故奏及之
　先生與魏艮齋帖云初讀第一奏論致知格物之道
　天顔温粹酬酢如響讀第二奏論復讐之義第三奏
　論則不復聞聖語矣
乾道三年如湖南見南軒講論之語無所考見按南軒
　贈行之詩曰君侯起南服豪氣葢九州頃登文石陛
　忠言動宸旒坐令聲利塲縮頸仍包羞却來卧衡門
　無愧白日休盡收湖海意仰希洙泗遊不逺關山阻
　為我再月留遺經得紬繹心事兩綢繆超然㑹太極
　眼底無全牛惟兹斷金友出處寧殊謀南山對床語
　匪為林壑幽白雲政在望歸袂風颼颼朝來出别語
　已抱離索憂妙質貴強矯精㣲更窮搜毫釐有弗察
　體用豈周流驅車萬里道中途可停輈勉哉共無斁
　邈矣追前修先生答曰昔我抱氷炭從君識乾坤始
　知太極緼要妙難名論謂有寧有迹謂無復何存惟
　應酬酢處特達見本根萬化從此流千聖同兹源曠
　然逺莫禦惕若初不煩云何學力㣲未勝物欲昬涓
　涓始欲達已被黄流吞豈知一寸膠救此千丈渾勉
　哉共無斁此語期相敦以二詩觀之則其往復而深
　相契者太極之㫖也
四年編程氏遺書成初二程門人各有所錄雜出並行
　間頗為後人竄易至是序次有倫去取精審學者始
　有定從而程子之道復明於世
是嵗建大饑盗發浦珹崇安大震先生請于府貸粟散
　給民免饑死社倉之法始此
六年居喪盡禮既𦵏日居墓側旦望則歸奠几筵葢自
　始死至祥禫參酌古今咸盡其變用成喪葬祭禮又
　推之於冠昬共為一編命曰家禮然未嘗為學者道
　之其後亦多損益未暇更定云
七年五夫三里社倉始成嵗一歛散俾願貸者出息什
　二小歉則弛半息甚則盡蠲之
八年編次語孟精義成資治通鑑綱目成綱放春秋而
　兼採羣史之長目放左氏而稽合諸儒之粹西銘解
　義成
九年太極圖傳通書解成編次程氏外書成
淳熙二年東萊自東陽來留止寒泉精舍旬日相與掇
　周程張書關大體而切日用者彚次成十四篇號近
　思錄先生嘗謂學者曰四子六經之階梯近思錄四
　子之階梯以言為學者當因此而入也夀餞東萊至
　鵝湖陸子夀子靜劉子澄來㑹相與講其所聞二陸
　執所見不合而罷
四年語孟集註或問成初先生既編次語孟集義又約
　其精粹妙得本㫖者為集註傳疏其所以去取之義
　為或問然恐學者轉而趍薄故或問之書未嘗出以
　示人然辨析毫厘無㣲不顯真讀書之龜鑑也又謂
　易本為卜筮而作皆因吉凶以示訓戒故其言雖約
　而所包甚廣夫子作傳亦略舉其一端以見凡例而
　已然自諸儒分經合傳之後學者便文取義往往未
　及玩心全經而遽執傳之一端以為定説於是一卦
　一爻僅為一事而易之為用反有所局而無以通天
　下之故故作周易本義又謂詩自毛鄭以來皆以小
　序為主其與經文舛戾則妄穿鑿為説前後諸儒未
　能釐正先生獨以經文為主而計其序之是非復為
　一編附其經後以還其舊云
六年知南康軍首下教三條一以役煩税重求所以寛
　恤之方二俾士人鄉老教戒子弟使修孝弟忠信之
　行三俾父老推擇子弟之志學者詣學又立濓溪祠
　以二程配别立五賢堂(陶靖節劉西澗父/子李公擇陳了齋)復白鹿書
　院約聖賢教人為學之大端條列以示學者
七年夏上封事言天下之務莫大於恤民恤民之本又
　在正君心以立綱紀今民間特苦重税正縁二税之
　入朝廷盡取以供軍而州縣無復嬴餘則不免二税
　之外巧作名色以取民今民貧賦重若不計理軍實
　去浮冗則民力決不可寛惟有選將核兵則可以節
　軍資開廣屯田則可以實軍儲練習民兵則可以益
　邉備至於天下紀綱不能以自立必君心正大而後
　有所係而立君心不能以自正必親賢逺佞而後可
　得而正今陛下親宻者不過一二近習而此小人者
　上則蠱惑陛下之心下則招集嗜利亡恥之士夫以
　入其門中外靡然向之其所壊非獨壊陛下之紀綱
　乃併與陛下所以立紀綱者而壊之
八年冬奏事延和殿極陳災異之由次言陛下即位之
　初葢嘗選建豪英任以政事不幸其間不能盡得其
　人是以不復廣招賢哲而姑取軟熟易制之人以充
　其位于是左右私䙝使令之賤始得以奉燕閒備驅
　使而宰相之權日輕又慮其勢有所偏而因重以壅
　已也則時聴外廷之論將以隂察此輩之負犯而操
　切之陛下既未能循天理公聖心以正朝廷之大體
　則固已失其本矣又欲兼聴士大夫之公言以為駕
　馭之術則士大夫之進見有時而近習之從容無間
　士大夫之禮貌既莊而難親議論又苦而難入近習
　便僻側媚之態既足以蠱心志胥吏狡獪之術又足
　以眩聰明此其生熟甘苦既有所分恐陛下未及施
　其駕馭之術而先已墮其數中矣是以雖欲㣲抑此
　輩而此輩之勢益重雖欲兼採公論而士大夫之勢
　日輕重者既挾其重以竊陛下之權輕者又借力於
　所重以為竊位固寵之計中外相應更濟其私日往
　月來浸滛晦蝕國家獨受其弊因條救荒之䇿七事
　以獻
十一年還自浙東見其士習馳騖於外每語學者且觀
　孟子道性善及求放心兩章務收歛凝定以致克已
　求仁之功而深斥其所學之誤以為舍六經語孟而
　尊史遷舍窮理盡性而窮世變舍治心修身而喜事
　功大為學者心術之害極力為吕祖儉輩言之又答
　陳亮書箴其義利雙行王伯並用之説先生嘗曰海
　内學術之弊不過兩説江西頓悟永康事功若不極
　力爭辨此道無由得明
十三年易學啟䝉成先生初作易本義懼學者未明厥
　㫖乃作啟䝉四篇以為言易不本象數既支離散漫
　而無所根著其本象數者又不知法象之自然未免
　穿鑿傅㑹故其篇目以本圖書原卦畫明蓍䇿考變
　占為次凡挂揲及變爻皆盡破古今諸儒之失
十四年先生既發揮大學以開悟學者又懼其失序無
　本而不足以有進乃輯小學書以訓䝉士使培其根
　以達其支云
十五年入奏言陛下即位二十有七年而因循荏苒無
　尺寸之效可以仰酧聖志嘗反覆而思之無乃燕閒
　蠖濩之中虛明應物之地天理有未純人欲有未盡
　天理未純是以為善不能充其量人欲未盡是以除
　患不能去其根一念之頃公私邪正是非得失之機
　朋分角立交戰於其中故體貌大臣非不厚而便僻
　側媚得以深被腹心之寄寤寐豪英非不切而柔邪
　庸繆得以乆竊廊廟之權非不樂聞公議正論而有
　時不容非不堲讒説殄行而未免誤聴非不欲報復
　陵廟讎恥而不免畏怯茍安非不欲愛養生靈財力
　而未免嘆息愁恨凡若此類不一而足願陛下自今
　以往一念之頃則必謹而察之此為天理邪為人欲
　邪果天理也則敬以充之而不使其少有壅閼果人
　欲也則敬以克之而不使其少有凝滯推而至於言
　語動作之間用人處事之際無不以是裁之則聖心
　洞然中外融徹無一毫之私欲得以介乎其間而天
　下之事將為陛下之所欲為無不如志矣上迎謂曰
　乆不見卿卿亦老矣今當處卿以清要之任不復勞
　卿州縣奬諭甚渥是行也有要之於路以正心誠意
　為上所厭聞戒以勿言者先生曰吾平生所得惟此
　四字豈可回互而欺君乎
十一月趣入對遂上封事略曰今天下大勢如人有重
　病内自心腹外達四支無一毛一髪不受病者臣敢
　以天下之大本與今日之急務為陛下言之葢大本
　者陛下之心急務則輔翼太子選任大臣振舉綱維
　變化風俗愛養民力修明軍政六者是也古者聖王
　兢兢業業持守此心雖在紛華波動之中幽獨得肆
　之地而所以精之一之克之復之如對神明如臨淵
　谷猶恐隠㣲之間或有差失而不自知是以建師保
　之官列諌爭之職凡飲食酒漿衣服次舍器用財賄
　與夫宦官宫妾之政無一不領於冢宰使左右前後
　一動一靜無不制以有司之法而無纎芥之隙瞬息
　之頃得以隠其毫髪之私陛下之所以精一克復而
　持守其心果有如此之功乎所以修身齊家而正其
　左右果有如此之效乎宫省事禁臣固不得而知然
　爵賞之濫貨賂之流閭巷竊言乆已不勝其籍籍則
　陛下所以修之家者恐其未有以及古之聖王也至
　於左右便嬖之私恩遇過當此輩但當使之守門傳
　命供掃除之役不當假借崇長使得逞邪媚作淫巧
　於内以蕩上心立門庭招權勢於外以累聖政臣切
　聞之道路自王抃既逐之後諸將差除多出此人之
　手陛下竭生靈之膏血以奉軍旅而軍士未嘗得温
　飽是皆將帥巧為名色奪取其糧肆行貨賂於近習
　以圖進用出入禁闥腹心之臣外交將帥共為欺蔽
　以至於此而陛下不悟反寵暱之以是為我之私人
　至使宰相不得議其制置之得失給諌不得論其除
　授之是非則陛下所以正其左右未能及古之聖王
　又明矣至於輔翼太子則自王十朋陳良翰之後宫
　僚之選號為得人而能稱其職者葢已鮮矣而又時
　使邪佞獧薄闒冗庸妄之輩或得參錯於其間所謂
　講讀亦姑以應文備數而未聞其有箴規之效至於
　從容朝夕陪侍遊宴者皆不過使臣宦者數輩而已
　夫立太子而不置師傅賔客則無以發其隆師親友
　尊徳樂義之心獨使春坊使臣得侍左右則無以防
　其戲嫚媟狎竒衰雜進之害宜討論前典置師傅賔
　客之官罷去春坊使臣而使詹事庻子各復其職至
　於選任大臣則以陛下之聰明豈不知天下之事必
　得剛明公正之人而後可任哉其所以常不得如此
　之人而反容鄙夫之竊位者直以一念之間未能徹
　其私邪之閉而燕私之好便嬖之流不能盡由於法
　度若用剛明公正之人以為輔相則恐其有以妨吾
　之事害吾之人而不得肆是以選掄之際常先排擯
　此輩寘之度外而後取凡疲懦軟熟平日不敢直言
　正色之人而揣摩之又於其中得其至庸極陋決可
　保其不至於有所妨者然後舉而加之於位是以除
　書未出而物色先定姓名未顯而天下已逆知其非
　天下之第一流矣至於振肅紀綱變化風俗則今日
　宫省之間禁宻之地而天下不公之道不正之人顧
　乃得以窟穴盤據於其間及其作姦犯法則陛下未
　能深割私意而付諸外庭之議論正以有司之法是
　以綱紀不能無所撓敗紀綱不正於上是以風俗頽
　弊於下葢其為患之日乆矣而浙中為尤甚大率習
　為軟美之態依阿之容以不分是非不辨曲直為得
　計下之事上固不敢少咈其意上之御下亦不敢稍
　咈其情惟其私意之所在則千塗萬轍經營計較必
　欲得而後已甚者以金珠為脯醢以契劵為詩文宰
　相可㗖則㗖宰相近習可通則通近習惟得之求無
　復亷恥一有剛毅正直守道循理之士出乎其間則
　羣議衆排指為道學而加以矯激之罪十數年來以
　此二字禁錮天下之賢人君子復如崇宣之間所謂
　元祐學術者排擯詆辱必使無所容其身而後巳嗚
　呼此豈治世之事而尚復忍言之哉至於愛養民力
　修明軍政則自虞允文之為相也盡取版曹嵗入窠
　名之必可指擬者號為嵗終羡餘之數而輸之内帑
　顧以其有名無實積累掛欠空載簿籍不可催理者
　撥還版曹以為内帑之積將以備他日用兵進取不
　時之須然自是以來二十餘年内帑嵗入不知幾何
　而認為私貯典以私人宰相不得以式貢均節其出
　入版曹不得以簿書勾考其存亡其日銷月耗以奉
　燕私之費者葢不知幾何矣而曷嘗聞其能用此錢
　以易敵人之首如太祖皇帝之言哉徒使版曹經費
　闕乏日甚督促日峻以至廢去祖宗以來破分良法
　而必以十分登足為限以為未足則又造為監司比
　較郡守殿最之法以誘脅之於是中外承風競為苛
　急此民力之所以重困也諸將之求進也必先掊尅
　士卒以殖私財然後以此自結於陛下之私人而靳
　以姓名達於陛下之貴將貴將得其姓名即以付諸
　軍中使自什伍以上節次保明稱其才武堪任將帥
　然後具奏為牘而言之陛下之前陛下但見其等級
　推先案牘具備則誠以為公薦而可以為得人矣而
　豈知其估價輸錢已若晚唐之債帥哉如此而望其
　修明軍政激勸士卒以強國勢豈不誤邪凡此六事
　皆不可緩而本在於陛下之一心一心正則六事無
　不正一有人心私欲介乎其間則雖欲憊精勞力以
　求正乎六事亦將徒為文具而天下之事愈至於不
　可為矣疏入夜漏下七刻上已就寢亟起秉燭讀之
　終篇明日除主管太乙宫兼崇政殿説書先生所望
　於君者愈深而其言愈切戊申封事之末有曰日月
　愈邁如川之流一往而不復不惟臣之蒼顔白髪已
　迫遲莫而切仰天顔已覺非昔時矣忠忱懇惻至今
　讀者為之流涕然所言皆痛詆大臣近習上眷愈厚
　而嫉者愈深是以不能一日安其身於朝廷之上
始出太極通書西銘二書解義以授學者
紹熙元年在漳州刋四經四子書成奉以告諸先聖易
　取古文分經傳為十二篇詩書皆取序合為一篇𡨕
　諸經後春秋則出左氏經文别為一書以踵三經後
　四子則謂程子之教人必先使之用力乎大學論語
　中庸孟子之書然後及乎六經葢其難易小大逺近
　之序固如此而不可亂也然讀者不先於孟子而遽
　及中庸則非所以為入道之漸
五年寧宗舊聞先生名恨不得為講官即位翌日召為
　侍講八月發長沙十月入奏首論經權常變之道次
　言為學之道莫先於窮理窮理之要必在於讀書讀
　書之法莫貴於循序而致精致精之本則又在於居
　敬而持志既對辭待制侍講上手札卿經術淵源正
　資勸講次對之職勿復牢辭以副朕崇儒重道之意
　先生惶恐拜命
每講務積誠意以感悟上心勸上以求放心為本以平
　日所論著者敷陳開析坦然明白講畢有可以開益
　上徳者罄竭無隠上亦虛心嘉納焉
上之立也趙忠定求能通意於長信宫者未有其人或
　言韓侂胄於太皇為親屬遣入白不許侂胄出遇内
　侍關禮于門告之故禮請獨入泣涕固請太皇許之
　命復呼侂冑入使喻意廟堂其論遂定侂胄自謂有
　定䇿功依託肺腑居中用事先生自離長沙已聞之
　惕然以為憂因疏牘㣲寓其意及進對再三面言之
　又約吏侍彭龜年同請對白發其奸彭出䕶使客韓
　益得志時忠定方收聚知名之士海内引領以觀新
　政而事已多從中出先生屢言於上又數書遣生徒
　宻白忠定當以厚賞酬其勞勿使預政忠定謂其易
　制不復逺慮先生因講畢奏疏極言之韓大怒隂與
　其黨謀先去其首者則其餘去之易耳乃於禁中為
　優戲以熒惑上聴及先生晚講留身申言前疏乞施
　行纔退即降御批與宫觀丞相執奏不行内侍徑遣
　付下而臺諌給舍皆爭留不可先生遂去國歸過玉
　山為其令講四端之㫖
是冬竹林精舍成(後改/滄洲)率諸生行釋菜之禮于先聖先
　師以告成事周程邵張司馬延平七先生從祀祝文
　曰恭惟道統逺自羲軒集厥大成允屬元聖述古垂
　訓萬世作程三千其徒化若時雨惟顔曽氏傳得其
　宗逮思及輿益以光大自時厥後口耳失真千有餘
　年乃曰有繼周程授受萬理一原曰邵曰張爰及司
　馬學雖殊轍道則同歸俾我後人如夜復旦不以凡
　陋少䝉義方中靡常師晚逢有道載鑚載仰雖未有
　聞賴天之靈幸無失墜逮兹退老同好鼎來落此一
　丘羣居伊始探原推本敢昧厥初奠以告䖍尚其昭
　格陟降庭止惠我光明傳之方來永永無斁
慶元元年侂胄誣趙相以不軌竄置永州中外震駭具
　創為偽學之名以斥善類先生草封事數萬言極陳
　奸邪蔽主之禍因以明丞相之寃諸生力諌遂筮之
　遇遯之同人先生黙然焚其稿更號遯翁朝廷治黨
　人方急趙謫死于道
二年冬先生方與諸生講論有報禠職罷祠者先生略
　起視之復坐講論如初辭色更為和平翌旦諸生始
　知有指揮
六年三月先生素有足疾比年加以痞隔之證醫者頗
　用駃藥乙未夜為諸生説太極圖庚申夜復説西銘
　且言為學之要惟事事審求其是決去其非積習乆
　之心與理一自然所發皆無私曲聖人應萬事天地
　生萬物直而已矣辛酉改大學誠意章午刻疾甚不
　能興癸亥諸生入問疾先生勉以相倡率下堅苦工
　夫牢固著足方有進步處甲子命移寢中堂諸生復
　入問疾因請曰先生疾革矣萬一不諱當用書儀乎
　先生摇首然則當用儀禮乎亦摇首然則以儀禮書
　儀參用之乃頷之意若索紙筆然握筆已不能運少
　頃置筆就枕誤觸巾目門人使正之揮婦女毋得近
　諸生揖而退良乆恬然而逝是日大風拔木洪流崩
　崖哲人之萎豈小變哉
門人范念徳率同門之士祭於墓隅曰天之生賢葢亦
　不數儲精孕靈及河維嶽厥惟孔艱是以殊邈先生
　之生黄河其清先生之亡維嶽其頹不知何年復此
　胚胎徒友紛集窀窆告期山哀浦思雲慘風悲臨穴
　一慟萬古長辭
先生自筮仕以至屬纊五十年間厯事四朝仕於外者
　僅九考立于朝者纔四十日而已
初居崇安五夫榜讀書之室曰紫陽書堂識鄉關常在
　目也後築室建陽蘆峰之巔號曰雲谷其草堂曰晦
　菴自號雲谷老人亦曰晦菴因自號晦翁晚居考亭
　作精舍曰滄洲號滄洲病叟最後號遯翁
公持心甚嚴不萌一毫非正之念其於書捨六籍則諸
　子曲説不得干其私其於道不敢深索也恐入乎幽
　不敢泛求也恐汨其統讀書初貫穿百家終也韜以
　聖人之格言自近而入㣲由博而歸約原心於𦕈忽
　析理於錙銖采衆説之精而遺其粗集諸儒之粹而
　去其駁曰醇矣哉云云山林之日長講學之功深也
　平居與其徒磨切講貫皆道徳性命之言忠敬孝愛
　之事由公之學者必行已莊與人信居則安貧而樂
　道仕則尊君而愛民重名節而審出處合於古而背
　於時好若此者真公之學也(劉彌正/議諡)
嘗云作詩須從陶栁門庭中來乃佳不如是無以發蕭
　散冲淡之極不免於局促塵埃無由到古人佳處也
　如選詩及韋蘓州詩亦不可不熟觀然更須讀語孟
　以探其本又云三百篇性情之本離騷詞賦之宗學
　詩而不本之於此是亦淺矣後山詩固佳然前輩以
　為盡力規模巳少變化然學者要務在反求諸已精
　熟語孟求所以見聖賢用意處
問嘗讀孟子求放心章今覺心中有三病云云曰若論
　求此心放失有千般萬様病何止於三然亦别無道
　理醫治只在専一果能専一則靜靜則明明則自無
　遮蔽既無遮蔽須自有舒泰寛展處這也未嘗如此
　且收歛此心専一漸漸自㑹熟熟了自有此意㸔來
　百事只在熟且如百工伎藝也只要熟熟則精精則
　巧
又問先生往時初學亦覺心有不専一否曰厶初為學
　初無見成規模這邉也去理㑹尋討那邉也去理㑹
　尋討向時諸前輩每每各是一般説話後來見李先
　生説得有下落説得較縝宻若看如今自是有見成
　下工夫處看來須是先理㑹个安著處譬如人治生
　也須先理㑹个屋子安著身已方始如何積累漸漸
　須做成家計若先來未有安著身已處雖經營畢竟
　不濟事為學者不先存此心雖説要去理㑹東東西
　西都自無安著處孟子所以云收放心亦不是説只
　收放心便了收放心且收歛得个根基方可以做工
　夫若但知收放心不做工夫則如近日江西所説則
　是守个死物事又曰某不敢自昧實以銖累寸積而
　得之又曰以前看得心只是虛蕩地而今看得來湛
　然空明時那萬理便在裏面向前看得似一張白紙
　今看得那紙上都是字又曰某舊時持論亦好髙近
　來漸漸移近下漸漸覺實
今日學者不長進只是心不在焉嘗記少年時在同安
　夜聞鐘鼓聲聴其一聲未絶而此心巳自走作因此
　警省乃知為學須是専心致志又言人有一正念自
　是分曉又從旁别生一小念漸漸放闊去不可不察
嘗論科舉云非是科舉累人自是人累科舉若髙見逺
　識之士讀聖賢書據吾所見而為文以應之得失利
　害置之度外雖日日應舉亦不累也某於科舉自小
　便見得輕初亦非有所見而輕之也
曰初師屏山籍溪學於文定又好佛老以文定之學為
　論治道則可而道未至然於佛老亦未有見屏山少
　年能為舉業官莆田接㙮下一僧能入定數日後乃
　見了老歸家讀誦儒書以為與佛合故作聖傳論其
　後屏山先亡籍溪在厶自見於此道未有所得乃見
　延平云云某年十五六時亦嘗留心於此一日在劉
　病翁所㑹一僧與之語其僧只相應和了説也不説
　是不是却與劉説某也理㑹得个昭昭靈靈底禪劉
　後説與某某遂疑此心更有要妙處在遂去扣問也
　見他説得也煞好又去赴試時便用他意思去胡説
　是時文字不似而今細宻由人粗説試官為某説動
　了遂得舉後赴同安任時年二十四至矣始見李先
　生與他説李只説不是却疑李先生理㑹此未得再
　三質問先生為人簡重却不甚㑹説只教看聖賢言
　語某遂將那禪來權倚閣起意中道禪亦自在且將
　聖人書來讀讀來讀去一日復一日覺得聖賢言語
　漸漸有味却回頭看釋氏之説漸漸破綻罅漏百出
某少時未有知亦曽學禪只李先生極言其不是後來
　考鏡却是這邉味長才這邉長得一寸那邉縮了一
　寸到今銷鑠無餘矣
初見延平説得無限道理也曽去學禪李先生云公恁
　地懸空理㑹得許多道理而面前事却理㑹不下道
　亦無他𤣥妙只在日用間著實做工夫處便自見得
　某後來方曉得他説故今日不至於無理㑹耳
舊嘗以論心論性處皆類聚看看熟乆則自見
讀書須純一如看一般未了又要般涉都不濟事某向
　時讀書方其讀上句則不知有下句方其讀上章則
　不知有下章讀中庸則祗讀中庸讀論語則祗讀論
　語一日之間祗看一二章將諸家説看合與不合凡
　讀書到冷淡無味處尤當著力推考
舊見先生説理㑹文字須令一件融釋了後方更理㑹
　一件融釋二字下得極好此亦伊川所謂今日格一
　件明日格一件格得多後自脱然有貫通處此亦是
　它真曽經厯來便説得如此分明今若一件未能融
　釋而又欲理㑹一件則第二件又不了推之萬事萬
　事不了何益
凡看文字諸家説異同處最可觀某舊日看文字専看
　異同處如謝上蔡之説如彼楊龜山之説如此何者
　為得何者為失所以為得者是如何所以為失者是
　如何
把一已私意去看聖賢之書如何看得出某所以讀書
　自覺得力者只是不先立論且尋句内意隨文解義
　少時讀四書甚辛苦諸公今讀時却又較易做工夫
　了
某向來看大學猶病於未仔細如今愈看方見得精切
　因説前輩諸先生長者説話於大體處固無可議若
　看其他細碎處大有工夫未到
某於大學用工甚多温公作通鑑言臣平生精力盡在
　此書某於大學亦然論孟中庸却不費力
　舊時看文字甚費心力如論孟諸家解有一箱每看
　一段必各就諸説上推尋意脈各見得著落然後斷
　其是非是底都抄出一兩字是亦抄出雖未如今集
　註簡靜然大綱已定今集註只就那上刪來但人不
　著心守見成就只草草看了今試將精義來參看兩
　段所以去取底只如何便自見得
易非學者急務某平生也費了些精神理㑹易與詩然
　其得力則未若語孟之多
讀詩惟是諷誦之功上蔡亦云詩須是謳吟諷誦以得
　之某舊時讀詩也只先去看許多注解少間却被惑
　亂後來讀至半了却只將詩來諷誦至四五十過已
　漸漸得詩之意却去看註解便覺減了五分以上工
　夫更從頭諷誦四五十過則胷中判然矣如今讀書
　多是不曽理㑹一處通透了少間却多牽引前面疑
　難來此最學者大病
某二十年前得上蔡語錄觀之初用銀朱畫出合處及
　再觀則不同矣乃用粉筆三觀則又用墨筆數過之
　後則全與元看時不同矣
讀書用工之難諸公覺得大故淺近不曽著心某舊時
　用心甚苦思量這道理如過危木橋子相去只在毫
　髪之間才失脚便趺落下去用心極苦五十嵗已後
　覺得心力短看見道理只爭絲髪之間只是心力巴
　不上所以大學中庸語孟諸文字皆是五十嵗以前
　做了五十嵗以後長進得某不多
大抵讀書須是虛心方得他聖人説一字是一字自家
　只平著心去秤停他都不使得一毫杜撰只順他去
　某向時也杜撰説得終不濟事如今方見得分明方
　見得聖人一言一字不吾欺只今六十一嵗方理㑹
　得恁地若或去年死也則枉了自今夏來覺見得才
　是聖人説話也不少一个字也不多一个字恰恰地
　好都不用些穿鑿莊子云吾與之虚而委蛇既虛了
　又要隨他曲折恁地去又曰某覺今年方無疑
某當初講學豈意到這裏幸而天假之年許多道理在
　這裏今年頗覺勝似去年去年勝似前年
讀書貪多最是大病下稍都理㑹不得若到閑時無書
　讀時得一件書看更子細某向為同安簿滿到泉州
　侯批書在客邸借文字只借得一冊孟子將來子細
　讀方尋得本意見看他初間如此問又如此答待再
　問又恁地答其文雖若不同自有意脈都相貫通句
　句語意都有下落
看道理若只恁地説過一遍便了則都不濟事須是常
　常把來思量始得延平嘗言道理須是日中理㑹夜
　裏却去靜處坐地思量方始有得某依此説去做工
　夫真个是不同
先生學靡常師出入於經傳泛濫於釋老亦既有年及
　見延平洞明道要頓悟異學之非盡能掊擊其失由
　是専精致誠剖㣲窮深晝夜不懈至忘寢食而道統
　之傳始有所歸矣
先生自少厲志聖賢之學自韋齋得中原文獻之傳聞
　河洛之學推明聖賢遺意日誦大學中庸以用力於
　致知誠意之地先生蚤嵗已知其説而心好之韋齋
　病且亟屬曰籍溪胡原仲白水劉致中屏山劉彦冲
　三人吾友也學有淵源吾所敬畏吾即死汝往事之
　而惟其言之聴則吾死不恨矣先生既孤則奉以告
　三君子而稟學焉時年十有四慨然有求道之志博
　求之經傳徧交當世有識之士雖釋老之學亦必究
　其歸趣訂其是非延平於韋齋為同門友先生歸自
　同安不逺數百里徒步往從之延平稱之曰樂善好
　義鮮與倫比又曰穎悟絶人力行可畏其所論難體
　認切至自是從遊累年精思實體而學之所造者益
　深矣
其為學也窮理以致其知反躬以踐其實居敬者所以
　成始成終也謂致知不以敬則昬惑紛擾無以察義
　理之歸躬行不以敬則怠惰放肆無以致義理之實
　持敬之方莫先主一既為之箴以自儆又筆之書以
　為小學大學皆本於此終日儼然端坐一室討論典
　則未嘗少輟自吾一心一身以至萬事萬物莫不有
　理存此心於齊莊靜一之中窮此理於學問思辨之
　際皆有以見其所當然而不容已與其所以然而不
　可易然充其知而見於行者未嘗不反之於身也不
　睹不聞之前所以戒懼者愈嚴愈敬隠㣲幽獨之際
　所以省察者愈精愈宻思慮未萌而知覺不昧事物
　既接而品節不差無所容乎人欲之私而有以全乎
　天理之正不安於偏見不急於小成而道之正統在
　是矣
其為道也有太極而隂陽分有隂陽而五行具稟隂陽
　之氣以生則太極之理各具於其中天所賦為命人
　所受為性感於物為情統性情為心根於性則為仁
　義禮智之徳發於情則為惻隠羞惡辭遜是非之端
　形於身則為手足耳目口鼻之用見於事則為君臣
　父子夫婦兄弟朋友之常求諸人則人之理不異於
　已參諸物則物之理不異於人貫徹古今充塞宇宙
　無一息之間斷無一毫之空闕莫不析之極其精而
　不亂然後合之盡其大而無餘先生之於道可謂建
　諸天地而不悖質諸聖賢而無疑矣
故其得於已而為徳也以一心而窮造化之原盡性情
　之妙達聖賢之藴以一身而體天地之運備事物之
　理任綱常之責明足以察其㣲剛足以任其重𢎞足
　以致其廣毅足以極其常其存之也虛而靜其發之
　也果而確其用之也應事接物而不窮其守之也厯
　變履險而不易本末精粗不見其或遺表裏初終不
　見其或異至其養深積厚矜持者純熟嚴厲者和平
　心不待操而存義不待索而精猶以為義理無窮嵗
　月有限常慊然有不足之意葢有日新又新不能自
　已者而非後學之所可擬議也
其可見之行則修諸身者其色莊其言厲其行舒而恭
　其坐端而直其閒居也未明而起深衣幅巾方履拜
　於家廟以及先聖退坐書室几案必正書籍器用必
　整
其飲食也羔食行列有定位匕箸舉措有定所倦而休
　也瞑目端坐休而起也整步徐行中夜而寢既寢而
　寤則擁衾而坐或至達旦威儀容止之則自少至老
　祁寒盛暑造次顛沛未嘗有須臾之離也行於家者
　奉親極其孝撫下極其慈閨庭之間内外斬斬恩義
　之篤怡怡如也
其祭祀也事無鉅細必誠必敬小不如儀則終日不樂
　已祭無違禮則油然而喜死喪之際哀戚備至飲食
　衰絰各稱其情賔客往來無不延遇稱家有無常盡
　其歡於親故雖疎逺必致其愛於鄉閭雖㣲賤必致
　其恭吉凶慶弔禮無所遺賙䘏問遺恩無所闕其自
　奉則衣取蔽體食取充腹居止取足以障風雨人不
　能堪而處之裕如也
其措諸事業則州縣之施設立朝之言論經綸規畫正
　大宏偉亦可槩見雖逹而行道不能施之一時然退
　而明道足以傳之萬代謂聖賢道統之傳散在方冊
　聖經之㫖不明則道統之傳始晦於是竭其精力以
　研窮聖賢之經訓於大學中庸則補其闕遺别其次
　第綱領條目粲然復明於語孟則深原當時答問之
　意使讀而味之者如親見聖賢而面命之於易與詩
　則求其本義攻其末失深得古人遺意於數千載之
　上凡數經者見諸傳註其關於天命之㣲人心之奥
　入徳之門造道之閾者既已極深研幾探賾索隠發
　其㫖趣而無所遺矣至於一字未安一詞未備亦必
　沈潛反覆或達旦不寐或累日不倦必求至當而後
　已故章㫖字義至㣲至細莫不理明詞順易知易行
　於書則疑今文之艱澁反不若古文之平易於春秋
　則疑聖心之正大決不類傳註之穿鑿於禮則病王
　安石廢罷儀禮而傳記獨存於樂則憫後世律尺既
　亡而清濁無據是數經者亦嘗討論本末雖未能著
　為成書然其大㫖固巳獨得之矣若厯代史記則又
　考論西周以來至於五代取司馬公編年之書緝以
　春秋紀事之法綱舉而不繁目張而不紊國家之理
　亂君臣之得失如指諸掌
周程張邵之書所以繼孔孟道統之傳厯時未乆㣲言
　大義鬱而不章為之裒集發明而後得以盛行于世
　太極先天圖精㣲廣博不可涯涘為之解剥條畫而
　後天地本原聖賢藴奥不至於泯沒程張門人祖述
　其學所得有淺深所見有䟽宻先生既為之區别以
　悉取其所長至或識見小偏流於異端者亦必研窮
　剖析而不沒其所短南軒張公東萊吕公同出其時
　先生以其志同道合樂與之友至或識見少異亦必
　講磨辨難以一其歸至若求道而過者病傳註誦習
　之煩以為不立文字可以識心見性不假修為可以
　造道入徳守虛靈之識而昧天理之真借儒者之言
　以文佛老之説學者利其簡便詆訾聖賢捐棄經典
　猖狂呌呶側僻固陋自以為悟立論愈下者則又崇
　奬漢唐比附三代以便其計功謀利之私二説並立
　髙者陷於空無下者溺於卑陋其害豈淺淺哉先生
　力排之俾不至亂吾道以惑天下於是學者靡然向
　之
其於讀書也又必使之辨其音釋正其章句玩其辭求
　其義研精覃思以究其所難平心易氣以聴其所自
　得然為已務實辨别義利毋自欺謹其獨之戒未嘗
　不三致意焉葢亦欲學者窮理反身而持之以敬也
　從游之士迭誦所習以質其疑意有未諭則委曲告
　之而未嘗倦問有未切則反覆戒之而未嘗隠務學
　篤則喜見於言進道難則憂形于色講論經典商略
　古今率至夜半雖疾病支離至諸生問辨則脱然沉
　痾之去體一日不講學則惕然常以為憂摳衣而來
　逺自川蜀文詞之傳流及海外至於夷虜亦知慕其
　道竊問其起居窮鄉晚出家蓄其書私淑諸人者不
　可勝數
先生既沒學者傳其書信其道者益衆亦足以見理義
　之感於人者深矣繼往聖將㣲之緒啟前賢未發之
　機辨諸儒之得失闢異論之訛謬明天理正人心事
　業之大又孰有加於此者
天文地志律厯兵機亦皆洞究淵㣲文詞字畫騷人才
　士疲精竭神常病其難至先生未嘗用意而亦皆動
　中規繩可為世法是非姿稟之異學行之篤安能事
　事物物各當其理而造其極哉學修而道立徳成而
　行尊見之事業者又如此秦漢以來迂儒曲學既皆
　不足以望其藩墻而近代諸儒有志乎孔孟周程之
　學者亦豈能以造其閫域哉嗚呼是殆天所以相斯
　文焉篤生哲人以大斯道之傳也(並黄勉齋/述行狀)
道之正統待人而後傳自周以來任傳道之責得統之
　正者不過數人而能使斯道章章較著者一二人而
　止耳由孔子而後曽子子思繼其㣲至孟子而始著
　由孟子而後周程張子繼其絶至先生而始著葢千
　有餘年之間孔孟之徒所以推明是道者既已煨燼
　殘闕離析穿鑿蠧壊之後扶持植立厥功偉然未及
　百年踳駁尤甚先生出而自周以來聖賢相傳之道
　一旦豁然如大明中天昭晰呈露則摭其言行又可
　略歟(仝/上)
先生之道之至原其所以臻斯閾者無他焉亦曰主敬
　以立其本窮理以致其知反躬以踐其實而敬者又
　貫通乎三者之間所以成終而成始也故其主敬也
　一其内以制乎外齋其外以養乎内内則無貳無適
　寂然不動以為酬酢萬變之主外則儼然肅然終日
　若對神明而有以保固其中心之所存及其乆也靜
　虚動直中一外融而人不見其持守之力則篤敬之
　驗也其窮理也虛其心平其氣字求其訓句索其㫖
　未得乎前則不敢求乎後未通乎此則不敢忘乎彼
　使之意定理明而無躁易凌躐之患心専慮一而無
　貪多欲速之蔽始以熟讀使其言皆若出於吾之口
　繼以精思使其意皆若出於吾之心自表而究裏自
　流而遡源索其精㣲若别黒白辨其節目若數一二
　而又反復以涵泳之切已以體察之必若先儒所謂
　沛然若河海之浸膏澤之潤涣然氷釋怡然理順而
　後為有得焉若乃立論以駈率聖言鑿説以妄求新
　意或援引以相紏紛或假借以相混惑麄心浮氣意
　象匆匆常若有所迫逐而未嘗徘徊顧戀如不忍去
　以待其浹洽貫通之功深以為學者之大病不痛絶
　乎此則終無入徳之期葢自孔孟以降千五百年之
　間讀書者衆矣未有窮理若此其精者也
先生天姿英邁視世之所屑者不啻如草芥翛然獨與
　道俱卓然獨與道立固已逈出庻物之表及夫理明
　義精養深積盛充而為徳行發而為事業人之視之
　但見其渾灝磅礡不可涯涘而莫知為之者
入以事君則必思堯舜其君出以治民則必欲堯舜其
　民言論風㫖之所傳政教條令之所布固皆可為世
　法而其考諸先聖而不繆建諸天地而不悖閲百世
　以俟聖人而不惑者則以訂正羣書立為凖則使學
　者有所據依循守以入於堯舜之道此其勲烈之尤
　彰明盛大者
語孟二書世所誦習為之説者亦多而析理未精釋言
　未備大學中庸自程子始表章之然大學次序不倫
　闕遺未補中庸雖為完篇而章句渾淪讀者亦莫知
　其條理之粲然也先生蒐輯先儒之説而斷以已意
　彚别區分文從字順妙得聖人之本㫖昭示斯道之
　標的又使學者先讀大學以立其規模次及語孟以
　盡其藴奥而後㑹其歸於中庸尺度權衡之既定由
　是以窮諸經訂羣史以及百氏之書則將無理之不
　可精無事之不可處矣
又嘗集小學書使學者得以先正其操履集近思錄使
　學者得以先識其門庭羽翼四子以相左右葢此六
　書者學者之飲食裘葛凖繩規矩不可以須臾離也
　聖人復起不易斯言矣其於易也推卦畫之本體辨
　三聖之㫖歸専主筮占而實該萬變以還潔淨精㣲
　之舊其於詩也深玩詞氣而得詩人之本意盡削小
　序以破後儒之臆説妄言美刺悉就芟夷以復温柔
　篤厚之教其於禮也則以儀禮為經而取禮記及諸
　經史書所載有及於禮者皆以附於本經之下具列
　註疏諸儒之説補其闕遺而析其疑晦雖不克就而
　宏綱大要固已舉矣謂書之出於口授者多艱澁得
　於壁藏者反平易學者當沉潛反復於其易而不必
　穿鑿附㑹於其難謂春秋正義明道尊王賤覇尊君
　抑臣内夏外夷乃其大義而以爵氏名字日月土地
　為褒貶之例若法家之深刻乃傳者之鑿説謂周官
　徧布周宻周公運用天理熟爛之書學者既通四子
　又讀一經而遂學焉則所以治國平天下者思過半
　矣
謂通鑑編年之體近古因就繩以尺牘之法以綱提其
　要以目紀其詳綱倣春秋而兼採羣史之長目倣左
　氏而稽合諸儒之粹褒貶大義凜乎烈日秋霜而繁
　簡相發又足為史家之矩範謂諸子百家其言多詭
　於聖人獨韓子論性専指五常最為得之因為之考
　訂其集之同異以傳於世而屈原忠憤千古莫白亦
　頗為發明其㫖樂律乆亡清濁無據亦嘗討論本末
　探測幽𦕈雖未及著為成書而其大㫖固已獨得之
　矣
若夫析世學之謬辨異教之非𢷬其巢穴而砭其隠㣲
　使學者由於大中至正之則而不躓於荆棘檴穽之
　塗摧陷肅清之功固非近世諸儒所能髣髴其萬一
　也
自夫子設教洙泗以博文約禮授學者顔曽子思孟子
　相與守之未嘗失墜其後正學失傳士各以意為學
　其騖於該洽者既以聞見積累自矜而流於汎濫駁
　雜之歸其溺於徑約也又謂不立文字可以識心見
　性而陷於曠蕩空虛之域學者則知所傳矣亦或悦
　於持敬之約而憚於觀理之煩先生身任道統而廣
　覽載籍先秦古書既加考索厯代史記國朝典章以
　及古今儒生學士之作靡不徧觀取其所同而削其
　不合稽其實用而剪其煩蕪參伍辨證以扶經訓而
　詰其舛差秋毫不得遁焉數千年間世道學術議論
　文詞之變皆若身親厯於其間而耳接目覩焉者大
　本大根固已上達直遂柯葉散殊亦皆隨其所至究
　其所窮條分𣲖别經緯萬端本末鉅細包羅囊括無
　所遺漏故所釋諸書悉有依據不為臆度料想之説
　外至文章字畫亦皆髙絶一世葢其包涵停蓄溥博
　淵泉故其出之者自若是其無窮也學者據經辨疑
　隨問隨析固皆極其精要暇而辨論古今其應如響
　愈扣愈深亹亹不絶及詳味而細察之則方融貫於
　一理而已矣
嘗言曰學者望道未見固必即書以窮理茍有見處亦
　當攷諸書有所證驗而後實有所禆助而後安不然
　則徳孤而與枯槁寂滅者無以異矣潛心大業何有
　哉矧自周衰教失禮樂養徳之具一切盡廢所以維
　持此心者惟有書耳謂可轥轢經傳遽指為糟粕而
　不觀乎要在以心體之以身踐之而勿以空言視之
　而已矣以是存心以是克已仁豈逺乎哉至於晚嵗
　徳尊言立猶以義理無窮嵗月有限慊然有不足之
　意洙泗以還博文約禮兩極其至者先生一人而已
　先生教人廣大而科級甚嚴循循有序不容躐等凌
　節而進至於切巳務實辨别義利母自欺謹其獨之
　戒未嘗不丁寧懇到提耳而極言之每誦南軒張公
　無所為而然之語必三歎焉晚見諸生繳繞於文義
　之間深慮斯道之無傳始頗指示本體使深思而自
　得之其望於學者益切矣
嗚呼道之在天下未嘗亡也而統之相傳茍非其人則
　不得而興自孟子沒千有餘年而後周程張子出焉
　厯時未乆浸失其真及先生出而後合濓溪之正傳
　紹魯鄒之墜緒前聖後賢之道該徧全備其亦可謂
　盛矣葢昔者易更三古而混於八索詩書煩亂禮樂
　散亡而莫克正也夫子從而贊之定之刪之正之又
　作春秋六經始備以為萬世道徳之宗主秦火之餘
　六經既已爛脱諸儒各以已見妄穿鑿為説未嘗有
　知道者也周程張子其道明矣然於經言未暇釐正
　一時從遊之士或昧其㫖遁而入於異端者有矣先
　生於是考訂訛繆探索深㣲總裁大典勒成一家之
　言仰包粹古之載籍下採近世之文獻集其大成以
　定萬世之法然後斯道大明如日中天有目者皆可
　覩也夫子之經得先生而正夫子之道得先生而明
　起斯文於將墜覺來裔於無窮雖與天壤俱弊可也
　(並李方子/撰行實)
　
　
　
　
　
　
　
　
　
　
　
　
　宋名臣言行錄外集巻十二
欽定四庫全書
　宋名臣言行錄外集巻十三
　　　　　　　　　　　宋　李幼武　纂集
　　　吕祖謙　東萊先生成公
　　字伯恭先河東人後徙夀春六世祖申國文靖公
　　自夀春徙開封今為開封人以祖致仕恩補將仕
　　郎登隆興元年進士第又中宏詞任南外睦宗院
　　宗教丁母憂免喪除太學博召試館職除秘書正
　　字丁父憂免喪主管台州崇道觀召為祕書郎兼
　　國史編修遷著佐再遷大著兼禮郎冬以疾去職
　　先是奉詔編類皇朝文鑑至是書成除直閣主管
　　武夷冲佑觀病間除著作郎不就添差浙東帥議
　　亦不就主管明道宫淳熙八年七月終年四十五
　　嘉泰八年賜諡
公之文學術業本於天資習於家庭稽諸中原文獻之
　所傳博諸四方師友之所講融液無所偏滯晚雖卧
　疾其任重道逺之意達於家政纎悉委曲皆可為後
　法
史説曰史有二體編年之體始於左氏紀傳之體始於
　司馬遷其後如班范陳夀之徒紀傳之體常不絶至
　於編年之體無有能續之者温公作通鑑正欲續左
　氏左氏之傳終云智伯貪而愎故韓魏起而亡之左
　氏終於此故通鑑始於此然編年與紀傳互有得失
　論一時之事紀傳不如編年論一人之終始編年不
　如紀傳要之二者皆不可廢韓魏之事温公論之詳
　矣今當論看通鑑之法昔陳瑩中嘗謂通鑑如藥山
　隨取隨得然雖有是藥山又須㑹採若不能採則不
　過博聞強記而已壺丘子問於列子曰子好游乎列
　子曰人之所游觀其所見我之所游觀其所變此可
　取以為看史之法大扺看史見治則以為治見亂則
　以為亂見一事則止知一事何取觀史如身在其中
　見事之利害時之禍患必掩巻自思使我遇此等事
　當作何處之如此觀史學問亦可以進智識亦可以
　髙方為有益
讀史先看統體合一代綱紀風俗消長治亂觀之如秦
　之暴虐漢之寛大皆其統體也(其偏勝及流/弊處皆當考)復須識
　一君之統體如文帝之寛宣帝之嚴之類統體葢為
　大綱如一代統體在寛雖有一兩君稍嚴不害其為
　寛一君統體在嚴雖有一兩事稍寛不害其為嚴讀
　史自以意㑹之可也至于戰國三分之時既有天下
　之統體復有一國之統體觀之亦如前例大要先識
　一代統體然後就其中看一國之統體二者常相關
　也既識統體須看機括國之所以盛衰事之所以成
　敗人之所以邪正於幾㣲萌芽察其所以然是為機
　括
讀史既不可隨其成敗以為是非又不可輕立意見易
　出議論須揆之以理體之以身平心熟看㕘㑹積累
　經厯諳練然後時勢事情漸可識别
與張敬夫書畧曰從前病痛良以嗜慾粗薄故却欠克
　治經厯之功思慮稍少故却欠操存澄定之力積蓄
　未厚而發用太遽涵泳不足而談説有餘
與晦翁書曰學者須是専心致志絶利一源凝聚停□
　方始收拾得上
晦翁致書曰承喻整頓收歛則入於著力從容游泳又
　墮於悠悠此正學者之通患然程子嘗曰亦須且自
　此去到徳盛後自然左右逢其原今亦當且就整頓
　收歛處著力但不可用意安排等候即成病耳
又曰承喻所疑别紙求教然其病在於略知道體之渾
　然無所不具而不知渾然無所不具之中精粗本末
　賔主内外葢有不可以毫髪差者是以其言常喜合
　而惡離却不知雖文理宻察縷析毫分而不害乎本
　體之渾然也先生答曰所喻誠為至論
晦翁再書曰所喻講學克已之功裒多益寡論得恰好
　然此二字各是一件工夫學者於此須是無所不用
　其極然後心目俱到無偏倚之患若如來喻便有好
　仁不好學之蔽矣且中庸言學問思辨而後繼之以
　篤行程子於涵養進學亦兩言之皆未嘗以此包彼
　而有所偏廢也先生答曰所喻致知克已不可偏甚
　善前此多見友朋每較量義理而於踐履處多不檢
　㸃故發裒多益寡之論然要如來喻乃完粹耳
再書曰杜門進學所造想日深所謂凝聚收歛是大題
　目此不易之論乃工夫根本
又曰伯恭嘗言道理無窮學者先要不得有自足心此
　至論也
贊其畫像曰以一身而備四氣之和以一心而涵千古
　之祕推其有足以尊主而庇民出其餘足以範俗而
　垂世然而狀貌不踰於中人衣冠不詭於流俗迎之
　而不見其來隨之而莫睹其躅矧是丹青孰形心曲
　惟嘗見之者於此徧復見之焉則不但遺編之可續
　而已
哭之曰天降割于斯文何其酷耶往嵗已奪吾敬夫伯
　恭胡為又至於不淑耶道學將誰使之振君徳將誰
　使之復耶後生將誰使之誨斯民將誰使之福耶經
　説將誰使之繼事記將誰使之續耶若我之愚則病
　將孰為之箴而過將孰為之督耶然則伯恭之亡曷
　為而不使我失聲而驚呼號天而慟哭耶嗚呼伯恭
　有蓍龜之智而處之若愚有河漢之辨而守之若訥
　胷有雲夢之富而不以自多詞有黼黻之華而不易
　其出此固今之所難而未足以議兄之髣髴也若乃
　孝友絶人而勉勵如弗及恬淡寡欲而持守不少懈
　盡言以納忠而羞為訐秉義以飾躬而恥為介是則
　古之君子尚或難之而吾伯恭猶欿然而未肯以自
　大也葢其徳宇寛洪識量閑廓既海納而川停豈澄
　清而撓濁矧涵濡於先訓紹文獻於故家又隆師而
　親友極探討之幽遐所以稟之既厚而養之深取之
　既博而成之粹宜所立之甚髙亦無求而不備故其
　講道於家則時雨之化進位於朝則鴻羽之儀造辟
　陳謨則宣公獨御之對承詔奏篇則右尹祈招之詩
　上方虛心而聴納衆亦注目其敷施何遭時之不遂
　遽縈疾而言歸慨一卧以三年尚左圖而右書間逍
　遥以曳杖恍沂上之風雩衆咸喜其有瘳冀卒攄其
　素藴不則傳道以著書抑亦後來之程凖何此望之
　難必奄一夕而長終増有邦之殄瘁極吾黨之哀恫
　嗚呼哀哉我實無似兄辱與游講摩深切情義綢繆
　粤前日之枉書尚粲然其手筆始言沈痼之難除猶
　幸死期之未即中語簡編之次第卒誇草樹之深幽
　謂昔騰牋而有約盍今命駕以來游欣此㫖之可懐
　懍訃車而偕至考日月之幾何不旦莫之三四嗚呼
　伯恭而遽死耶吾道之衰乃至此耶
文鑑編得泛然亦見得近代之文如沈存中律厯一篇
　説渾天亦好
文鑑編康節詩不知怎生地那天向一中分造化人從
　心上起經綸底詩却不編入
讀文鑑曰詩好底都不在上面把作好句法又無好句
　法把作好意思又無好意思把作勸戒又無勸戒
觀先生病中日記其繙閲論著固不以一日為懈至於
　氣候之暄涼草木之榮悴亦必謹焉則其察物内省
　葢有非血氣所能移者矣比來不復見伯恭固為深
　恨然於此得窺其學力之所至以自警省則吾伯恭
　之不亡者其誨我亦諄諄矣(日記/跋)
向見説左氏之書極為詳博然遣詞命意亦頗傷巧矣
博雜極害事伯恭日前只向雜博處用功却於要約處
　不曽子細研究如閫範之作㫖意極佳
伯恭天姿温厚故其論平怒委曲之意多
伯恭義理太多傷巧未免杜撰
伯恭聰明看義理不子細向嘗與校程易到噬嗑卦和
　而且治處一本作和而且洽字據治字於理為是他
　硬執要作洽字和已有洽意更下洽字不得縁他先
　讀史多所以看粗了眼讀書須是先經為本而後讀
　史
問東萊之學曰伯恭於史分外子細於經却不甚理㑹
　嘗有人問他忠恕楊氏侯氏之説孰是他却説公如
　何恁地不㑹看文字這个都好看来他要説為人謀
　而不盡心為忠傷人害物為恕恁地時方説不是門
　人曰他是相戲浙間一種史學故恁地曰史學甚易
　只是見得淺
伯恭之學大槩尊史記不然則與陳同父説不合同父
　之學正是如此
其學合陳君舉陳同父二人之學問而一之
　永嘉之學理㑹制度偏攷究其小小者惟君舉為有
　所長若正則則涣然統紀同父則談論古今説王説
　霸伯恭則兼君舉同父之所長
伯恭講論甚好但每事要鶻圇説作一塊又生怕人説
　異端俗學之非䕶蘇氏尤力以為爭校是非不如歛
　藏持養
伯恭無恙時愛説史學身後為後生輩糊塗説出一般
　惡口小家議論賤王尊伯謀利計功更不可聴
向見伯恭説少時性氣粗暴嫌飲食不如意便敢打破
　家事後因乆病只將一冊論語早晚閑看忽然覺得
　意思一時平了遂終身無暴怒此可為變化氣質法
伯恭舊時性極𥚹後因病中讀論語至躬自厚而薄責
　於人有省遂如此好(並晦/翁語)
　　　張栻　南軒先生宣公
　　字敬夫魏國忠獻公之嗣子䕃補承務郎紹興間
　　忠獻出督奏公充機宜以軍事入見上異之除直
　　祕閣丁父憂服喪長沙㑹盗起郴桂帥守劉公珙
　　時問籌䇿還朝極言公學行志業除撫州守未行
　　改嚴州召為吏部員外郎未幾兼侍講尋除左司
　　員外郎守袁州淳熙改元公家居累年上念公除
　　禁職守靜江經畧治聞詔特轉承事郎進直寳文
　　閣再任五年除祕閣修撰湖北運副即知江陵帥
　　本路求閒未得而病革且死猶手草遺表冩畢而
　　絶比詔下除右文殿修撰提舉武夷冲佑觀則已
　　不及拜矣淳熙七年二月也享年四十有八嘉泰
　　八年賜諡
公生有異質穎悟夙成忠獻愛之自其幼學而所以教
　者莫非忠孝仁義之實既長命往從胡仁仲之門問
　程氏學先生一見知其大器即以所聞孔門論仁親
　切之指告之公退而思若有得也以書質焉而先生
　報之曰聖門有人吾道幸矣公以是益自奮勵直以
　古之聖賢自期作希顔錄一篇蚤夜觀省以自警䇿
　所造既深逺矣猶未敢自以為足則又取友四方益
　務求其所未至葢玩索講評踐行體驗反覆不置者
　十有餘年然後昔之所造愈深逺而反以得乎簡易
　平實之地其於天下之理葢皆瞭然心目之間而實
　有以見其不能已者是以決之勇行之力而守之固
　其所以篤於君親一於道義而沒世不忘者初非有
　所勉慕而強為之也
孝宗即位慨然以奮伐仇敵克復神州為已任起忠獻
　公都督諸軍事忠獻奏以公書冩機宜文字公時年
　甫三十内贊宻謀外參機務夙夜懍懍直以君父之
　責為已憂有人所不得而聞者矣間以軍事入見上
　即進曰陛下上念宗社之讐恥下閔中原之塗炭惕
　然於中而思有以振之此心之發即天理之所存也
　願陛下勿怠此心而親賢稽古以廣充之則不惟今
　日之功可以必成而千古因循之弊亦庶乎其可革
　矣上異其言
忠獻入行相事上時時獨召公入問方畧上皇亦召對
　勞問賜金帶以寵焉忠獻辭位去公亦罷歸用事者
　遂罷兵與金和金反乘隙縱兵入淮甸中外大震然
　廟筭猶未決至勑諸將無得以兵向敵時忠獻已辭
　世即草土拜疏言我與金人義不同天日者雖嘗詔
　以縞素出師而玉帛之使未嘗不躡其後是以和戰
　之念雜於胸中而至誠惻怛之心無以感格乎天人
　之際此所以事屢敗而功不成也今雖悉為羣邪所
　誤以至於此然能以是為監而深察之使我胷中了
　然無纎介之惑然後明詔中外公行賞罰以快軍民
　之憤則是乃所以為破敵之一竒也然破敵之後益
　堅此心誓不言和専務自強雖折不撓使此心純一
　貫徹上下則遲以嵗月亦何功之不成哉
知嚴州陛辭時宰相方籍恢復之説為身謀而其所以
　為術皆不出於正妄意公素論當與已合數遣人致
　慇懃公不答見上即言先王之治所以建事立功無
　不如志以其胸中之誠所以感格天人之心而與之
　無間也今規畫雖勞而事功不立豈吾日用之間念
　慮云為之際亦有私意之發以害我之誠者乎誠能
　克而去之使吾中扄洞然無所間雜則見義必精守
　義必固天人之應將不旋踵矣然欲復中原之地當
　先有以得吾民之心而所以得吾民之心者豈有他
　哉不盡其力不傷其財而已矣
宰相方大言敵勢衰弱可圖往責陵寢之故以為兵端
　士大夫有憂其無備而召兵者皆斥去之於是公見
　上上曰卿知金人事乎公對曰不知也上曰金人饑
　饉連年盗賊四起公曰金人之事臣雖不知然境内
　之事則知之詳矣上曰何事公曰比年諸道嵗饑民
　貧而國家兵弱財匱小大之臣又皆誕謾不足倚仗
　正使彼實可圖臣懼我之未足以圖彼也上為黙然
　乆之
公遂言曰陵寢隔絶誠臣子不忍言之至痛今不能正
　名仗義以將天討而欲以卑詞厚禮求之其屈甚矣
　而異論者猶以為憂雖其不知大義之所存無足深
　責然意其亦有以見我之未有必勝之形而不能不
　憂也夫必勝之形常在於早正素定之時而不在於
　兩陣決機之日為今之計但當下哀痛之詔明復讎
　之義顯絶金人不與通使然後修徳立政用賢養民
　選將帥練甲兵通内修外攘進戰退守為一事又且
　必治其實而不為虛文使必勝之形隠然在目則雖
　三尺童子亦且奮躍而爭先矣尚何異論為過計之
　憂哉上為歎息褒諭以為前未始聞此論也
一日奏事上問天公進對曰不可以蒼蒼者便為天當
　求諸視聴言動之間一念纔是便是上帝鑒觀上帝
　臨女簡在帝心一念纔不是便是上帝震怒
公寢疾㣲吟云舍瑟而作敢忘事上之忠鼓缶而歌當
　盡順終之理疾革定叟求教公曰朝廷官爵莫愛他
　底一朋友求教力疾謂之曰蟬蜕人欲之私春融天
　理之妙
將死自作遺表曰再世䝉恩一心報國大命至此厥路
　無由猶有㣲誠不能自已伏望陛下親君子逺小人
　信任絶一已之偏好惡公天下之見永清四海克鞏
　丕圖臣死之日猶生之年表来上邸吏以庶僚不得
　上遺表却之卒四日上乃聞之
公為人坦蕩明白表裏洞然詣理既精信道又篤其樂
　於聞過而勇於徙義則又奮厲明決無毫髪滯吝意
　以至疾病垂死而口不絶吟於天理人欲之間則平
　日可知也故其徳日新業日廣而所以見於論説行
　事之間者上下信之至於如此雖小人以其好惡之
　私或能壅塞於一時然至於公論之乆長葢亦莫得
　而揜之也
公之教人必使之先有以察乎義利之間而後明理居
　敬以造其極其剖析精明傾倒切至必竭兩端而後
　已所為郡必葺其學於靜江又特乘暇日召諸生告
　語不倦民以事至庭中者亦必隨事教戒而於孝悌
　忠信睦婣任恤之意尤孜孜焉世俗鬼神佛老之説
　必屏絶之獨於社稷山川古先聖賢之奉為之兢兢
　雖法令所無亦以義起其水旱禱祠無不應也
平生所著書唯論語説最後出而洙泗言仁諸葛忠武
　侯傳為成書其他如書詩孟子太極圖説經世編年
　之屬則猶欲稍更定焉而未及也然其提綱挈領所
　以開悟後學使不迷於所鄉其功則已多矣葢其常
　言有曰學莫先於義利之辨而義也者本心之所當
　為而不能自已非有所為而為之者也一有所為而
　為之則皆人欲之私而非天理之所存矣烏乎至哉
　言也其亦可謂廣前聖之所未發而同於性善養氣
　之功者歟
靖康之變國家之禍極矣小大之臣奮不顧身以任其
　責者葢無幾人而其承家之孝許國之忠判決之明
　計慮之審又未有如公者雖降命不長不克卒就其
　業然其志義偉然死而後已則質諸鬼神而不可誣
　也(朱子述/行狀後)
嘗曰廷對須是直言葢士人初見君又此是第一步此
　時可欺則是無往而非欺須是立得脚步是當
曰天下之事莫大於賢者不肯為則必有小人乘間攘
　臂而為之此天下之禍所從起也如本朝熙豐之初
　役法當革也科舉當變也冗官當去也神宗皇帝慨
　然欲更張之而當時諸老大臣皆以為不可神宗不
　快於心一旦王介甫以為可以必更於是小人乘間
　用事而天下之禍從此起矣
人言東漢之亡黨錮促之也曽不知東漢若無數君子
　其亡也尤速譬如羸病之服丹一旦死則歸罪於丹
　不知其所以能延數日之命者丹之力也使其不服
　丹則其死必速矣
答鄭自明書云天理難窮資質難恃工於論人者察已
　常疎闊狃於訐直者所發多弊病
讀經書須平心易氣涵泳其間若意思稍過當亦自礙
　却正理要切處乃在持敬若専一工夫積累多自然
　體察有力只靠言語上苦思未是也
晦翁致書略曰某切覸所存大抵莊重沉宻氣象有所
　未足以故所發多暴露而少含蓄此殆涵養本原之
　功未至而然以此慮事吾恐視聴之不能審而思慮
　之不能詳也近年見所為文多無節奏條理又多語
　學者以所未到之理此皆是病理無大小小者如此
　則大者可知矣願深察此言朝夕㸃檢絶其萌芽勿
　使能立則志定慮精上下信服其於有為事半而功
　倍矣事之有失人以為言固當即改然亦更須子細
　審其本末然後從之為善向見舉措之間多有以一
　人言而為之復以一人言而罷之者亦太輕矣從之
　輕則守之不固必矣
贊其畫像曰擴仁義之端至於可以彌六合謹善利之
　判至於可以析秋毫拳拳乎其致主之功汲汲乎其
　幹父之勞仡仡乎其任道之勇卓卓乎其立心之髙
　知之者識其春風沂水之樂不知者以為湖海一世
　之豪彼其揚休山立之姿既與其不可傳者死矣觀
　於此者尚有以卜其見伊吕而失蕭曹也耶
哭之曰惟公家傳忠孝學造精㣲外為軍民之所屬望
　内為學者之所依歸治民以寛事君以敬正大光明
　表裏輝映自我觀之非惟十駕之弗及葢未必終日
　言而可盡也顧聞公之臨絶首以納忠召賔佐而與
　訣委符節而吿終葢所謂得正而斃者又凜乎其有
　史魚之風此猶足以為吾道而増氣抑又可以上悟
　於宸聰
又曰嗟惟我之與兄脗志同而心契或面講而未窮又
　書傳而不置葢有我之所是而兄以為非亦有兄之
　所然而我之所議又有始所共向而終悟其偏亦有
　蚤所同擠而晚得其味葢紛紛往反者幾十餘年末
　乃同歸而一致云云兄喬木之故家我衡茅之賤士
　兄髙明而宏博我狷狹而迂滯故我常謂兄宜以是
　而行之當時兄亦謂我盍以是而傳之來裔葢雖隠
　顯之或殊實交須而共濟不惟相知之甚審抑亦自
　靖而無愧
吕東萊哭之曰某昔以郡文學事公於嚴陵聲同氣合
　莫逆無間自是以來一紀之間面講書請區區一得
　之慮有時自以為過公矣及聞公之論綱舉領挈明
　白嚴正無繳繞回互激發偏倚之病然後釋然心悦
　爽然自失邈然始知其不可及此某所以願終身事
　公而不去者也其天姿澁訥交際酧酢心所欲言口
　或不能發明獨與公合堂同席之際傾倒肝肺無所
　留藏意所未安辭氣勁切反類世之強直者亦不自
　知其所以然夫豈士為知已盡自應爾歟我行天下
　愛而忘其愚亦有不減公者矣内反諸心豈敢負之
　乃獨勇於此而怯於彼抑有由也葢公孳孳求益敦
　篤懇惻有以發其𡨕頑勇於改過奮厲明決有以起
　其緩縱而不立已不黨同胷懐坦然無復隔閡雖平
　生退縮固滯之態亦不掃而自除也使我常得從公
　豈無分寸之進使公以愛我之心充而廣之馴致於
　以虛受人之地公天下之身受天下之善行為社稷
　生民福孰可限量耶嗚呼公今其死矣亦無所復望
　雖然有一于此公在生之義上通于天養其志承其
　業油油翼翼左右彌縫不以存歿為二者公之事親
　也念大恩之莫報咎誠意之未孚雖身在外心靡不
　在王室鞠躬盡瘁唯力是視不以逺近為間者公之
　事君也義理之大一識所歸永矢靡他至於參觀徧
　考公而且博未嘗如世俗學士先生之言行曖曖昧
　昧不復廣求其進學之力不以在亡為勤惰者公之
　事師也公之此心葢未嘗死我雖病廢猶有尊足者
　存亦安知不能追申徒而謝子産耶(申徒事見莊子/内篇五申徒嘉)
　(兀者也尊足事乃/叔川無趾並見上)
晦翁序其文曰公自幼壯不出家庭而固已得夫忠孝
　之傳既又講於五峯之門以㑹其歸則其所以嘿契
　於心者人有所不得而知也獨其見於論説則義利
　之間毫釐之辨葢有出於前哲之所欲言而未及究
　者措諸事業則凡宏綱大用巨細顯㣲莫不洞然於
　胷次而無一毫功利之雜是以論道于家而四方學
　者爭向往之入侍經帷出臨藩屏則天子亦味其言
　嘉其績且將倚以大用而敬夫不幸死矣云云敬夫
　天姿甚髙聞道甚蚤其學之所就既足以名於一世
　然察其心葢未嘗一日以是而自足也比年以來方
　且窮經㑹友日反諸心而驗諸行事之實葢有所謂
　不知年數之不足者是以其學日新而無窮其見於
　言語文字之間始皆極於髙逺而卒反就於平實此
　其淺深疎宻之際後之君子其必有以處之矣
敬夫見處卓然不可及從游之乆反復開益為多但其
　天姿明敏從初不厯階級而得之故今日語人亦多
　失之太髙
敬夫髙明他將謂人都似他才一説時便更不問人曉
　㑹與否且要説盡他个某則性鈍讀書極辛苦故尋
　常與人言多不敢過為髙逺之論
敬夫大聰明看道理不仔細
敬夫最不可得聴人説話便肯改
敬夫見識髙却不耐事伯恭耐事却有病
敬夫見識純粹踐行純實使人望而敬之
敬夫學問愈髙所見卓然議論出人意表近讀其語説
　不覺胷中洒然誠可歎服(並晦/翁語)
　
　
　
　
　
　
　
　
　
　
　
　宋名臣言行錄外集巻十三
欽定四庫全書
　宋名臣言行錄外集巻十四
　　　　　　　　　　　宋　李幼武　纂集
　　　魏挺之　艮齋先生
　　字元履後改掞之字子實然以元履聞也乆故稱
　　者莫能易也家建之建陽縣招賢里兩以鄉舉試
　　禮部皆不第閩帥汪應辰建守陳正同薦于朝時
　　相尼之不得召乾道四年詔舉遺逸部刺史芮燁
　　言其行誼特詔徴之賜同進士出身授左迪功郎
　　守太學錄後罷為台州教九年閏月卒年五十八
　　淳熙三年追贈宣教郎直秘閣
幼有大志少長遊郡庠事胡公憲竒之已而徧從鄉之
　儒先長者逰間適四方又盡交其先達名士於是聞
　見日廣而聲稱日益大
嘗客衢守章傑家㑹故相趙忠簡薨海上歸𦵏常山傑
　雅怨趙公又希秦檜意逮繫其家人劾治甚急人畏
　其兇虐無敢議者元履獨慨然以書譙傑長揖徑歸
　傑亦不能害也
被召命辭謝不獲則以布衣入見極陳當世之務大要
　勸上以修徳業正人心養士氣為恢復之本上奬嘆
　開納
釋奠于先聖職當分獻先賢之從祀者則先事白宰相
　王安石父子以邪説亂天下不應祀典河南二程倡
　明絶學以幸方來其功大請言於上廢安石父子勿
　祀而追爵二程使從食
又言太學之教宜以徳行經術為先其次尤當使之通
　習世務以備官使今一以空言浮説取人非是不聴
政事有係安危治亂之機而宰相不能正臺諌侍從不
　敢言者亦無不抗章盡言以諌至三四上不納則移
　病杜門以書質責宰相語尤切宰相雅知元履招徠
　之至是始不能平而元履前已數求去矣遂以寧親
　予吿
於學無不講而尤長於前代治亂廢興存亡之説以及
　本朝故事之實皆領略通貫識其大者平居論説聴
　者悚然
與人交盡其情然不為茍合長善捄失惟恐不及後進
　有一長必亟稱而力推之位尊望重者茍有不合已
　意亦面質不避大抵為人最隆於義也
平日制行以急病讓夷為心一旦起布衣有列於朝則
　無隠君父言衆人之所不敢言其比於區區自謀者
　相去豈止十百而已哉
自少時已有志於當世晚而遇主謂可以行其學然其
　仕不能半嵗而不合以歸間獨喟然嘆曰上恩深厚
　如此而吾學不至無以感悟報塞吾罪大矣
予告而歸張南軒致書略曰兄抗論切直悚動一時此
　書亦庶幾不虚矣但非惟善言之不用而遽使直士
　引去使人重憂歎耳聞太學多士有欲閉何蕃之意
　亦可見人心所同也
晦庵哭之文曰猗歟元履才英氣豪凌空趠逺志節堅
　髙爰自弱齡聲華秀發事賢友仁其聞四達迨夫中
　嵗攷古驗今訂以經傳益宏益深聞人之善若獲於
　已推之揚之情曷能已視人之阨若已擠之是振是
　拔力無有遺婆娑丘林嵗月遲莫聘幣鼎來片言感
　悟謂當用世遂究厥施誰謂落落乃遄其歸歸來考
　槃于澗于陸慺慺之忠永矢弗告謂當暫愒尋復詔
　追誰謂一疾乃訖于斯念昔交誼兄膠我漆更攻互
　磨兄玉我石世途艱險孟門太行兄行我憂兄歸我
　藏與兄同心誰則如我奚必梁丘君可亦可兄實髙
　明卒監此心顧託警勵琅琅其音訶佛詆巫考禮正
　恪奉承靡他𦵏又得卜長坂之阿兄所樂游孰云兹
　今有墳其丘謂我宜銘亦兄所寄行髙文卑祗以為
　累日月有時漬綿束芻長慟寢門愧恨何如恭惟神
　靈尚記疇昔感此哀誠來飲來食蔞翣在門往寧厥
　宫沒而不朽君子之終
張南軒撰君墓表朱晦翁䟦曰元履之𦵏某實銘之其
　曰事有係安危治亂之機者則曽覿召還之命也時
　覿勢方盛某竊過憂恐貽異時丘隴之禍故不欲察
　察言之而敬夫復表其墓亦放此意故常私念使吾
　亡友盡言之忠不白於後世其咎乃繇於我每竊愧
　焉其後孝宗因納鄭鑑之言而思元履前所進説顧
　語執政龔公茂良等歎其直諒將復召而用之則聞
　其死矣嗟悼乆之即下詔曰朝廷不可無直諒之士
　掞之雖死其以宣教郎直秘閣告其第葢是時上雖
　以舊恩遇覿厚然實不及以政事元履自明皆深詆
　覿者上皆不怒而亟寵褒之無間存沒逺近傳聞感
　歎興起某且復記贈官事以明孝宗納諌思賢抑制
　近習之㣲意深可為後聖法亦幸因得追補志銘之
　闕庶有以慰元履於地下而自贖其顧望回隠之咎
　云
掞之本以白衣召見天子悦之擢為學官在職未幾數
　上書論政以至力遏近幸之不當進者遂不自安而
　告歸以卒上則初未始厭其言也越五年而眷念不
　忘咨嗟閔悼錫命追榮如此嗚呼偉哉甚盛徳也所
　以感人心而厲臣節為如何耶因書所記并刻于石
　以答揚先帝之光訓俾彌億萬年不墜于地是則不
　惟聖子神孫永有觀法而任事之臣有志之士亦得
　以稱誦道説更相勉勵而益勸於忠讜云(晦翁記/贈告後)
　　　劉清之　靜春先生
　　字子澄先世臨江人後徙吉之廬陵登紹興二十
　　七年第授袁州宜春簿未上丁父憂服除改嚴州
　　建徳簿轉瑞州髙安丞改撫州宜黄宰龔茂良周
　　必大薦于孝宗召對除太常簿丁憂服闋倅鄂州
　　嵗滿諸司薦知常州未上改衡州當路惡之諷言
　　者論罷差主管雲臺觀寧宗嗣位越月起知袁州
　　而已病矣淳熙十六年九月歿享年五十七
四五嵗讀李瀚䝉求至龔遂勸農文翁興學誦不絶口
　父母因語之曰此二君子教人讀書耕田也人亦不
　過耕與學耳公聞之欣然自是讀書勤甚比長受業
　於兄蚤夜力學志意自修専以儀刑先世希慕往哲
　為事博極書傳而不専科舉之習
孝宗召對首論民困兵驕大臣退託小臣茍媮數事又
　言用人四事一曰辨賢否二曰正名實三曰使材能
　四曰聴換授除太常簿以啓謝諸公有曰有如懐禄
　希世將恐初心之遂亡倘或獻諛取容何待已知之
　不厚
得守常州擬奏事略曰今日之俗惟知得而忘義詔令
　一下仕者曰増秩乎士曰免舉乎兵曰受賞乎民曰
　蠲租乎有是則欣然奉承否則雖有良法美意利國
　而便人謂之空文視之如無也葢為治之道有政有
　教理也義也人心所同謂今世明於理義者為難其
　人不亦誣乎今日當精擇百官求其明於義理者以
　為監司為學官為守令為將帥則風俗知義上下一
　心陛下又與大臣端本清源所以儀刑萬邦者不出
　於他而舉出於理義將以紹復大業斯無難矣
公孝友誠篤質直好義意廣而心和強敏而有立初以
　進士得官也欲應博學宏詞科及見朱晦翁即盡取
　所習詞業焚之慨然志於義理之學罷官嚴陵亟至
　東萊吕公書院講論經義留數月乃去廣漢張公守
　嚴陵時尚未識公已深知公為人其後書問往復神
　交心契公天資既髙復從二三君子講學故所造日
　益超詣而當世鉅儒如玉山汪公巽巖李公皆敬慕
　之
公之學以力行切已為務不事空言燕居端坐終日欽
　欽非繙閲經史則省察性情見義必為無所顧慮訓
　誘後進唯恐失一士有一善則亟稱而成就之
常曰茍志於學而乃唯性理文書是傳是玩嚮善士大
　夫是扳是慕與向來眩於文章溺於訓詁流於異教
　者同一轍也且如一言之差在於常情為未害試思
　是時此心存乎不存一步之違在於常情為未傷試
　思是時此心定乎不定有志者於容貌顔色詞氣用
　力如曽子或於視聴言動用力如顔子則先儒之訓
　簡易明白皆可舉而行誰能禦之
與人交推誠懇惻語約理盡見有親者必勉之以孝敬
　見有子者必勉之以教子為急務見初仕者必勉之
　以事君澤民為志聞人之善樂道不巳聞人之過慘
　然如痛在已尤愛惜士類
常歎曰介甫不慿註疏欲修聖人之經不慿今之法令
　欲新天下之法可謂知務苐出於已者反不逮舊故
　上誤裕陵以至于今後之君子必不安於註疏之學
　必不局於法令之文此二者既正則人才自出治道
　自舉
書贄晦翁略曰王承告其子毗學之所入者淺體之所
　安者深閑習禮學不如式瞻儀刑諷誦文辭不如親
　承音㫖某讀此未嘗不慨然太息也學之於人切矣
　宜乎父子之間見其至情丁寧而不敢忽也始某讀
　論語得元祐以來諸老先生説以為世徒有此書耳
　他日有告以今時二三君子之所在者于時坐不安
　席遂欲起而從之已而不能則有三焉體弱不能徒
　行貧無僕馬不可以逺適一也位卑身賤有在上者
　則不可扳而求之二也世道之衰屈身於勢利者不
　怪一從學士真儒考徳而問業則曰是好名者三也
　云云二三君子不幸已死則無可言者幸而執事者
　在此有可見之便其又奚説願見葢十五六年矣語
　曰經師易遇人師難遭願以素絲之質附近朱藍伏
　惟誨之
　某少壯不務學力長大懶拙於義理少所開明又獨
　立無朋夙夜兢兢而學未加進臨事接物亦多齟齬
　非時異事殊某未之學耳
　此學二字向來愚見只説學之為學無與為對言此
　學則是吾亦自招彼學而與之抗耳故不必言此學
　若世人不肯明言此學者乃要與外邉鶻突臨時向
　背耳尚何云學哉
晦翁復書曰執事以盛年壯氣清節直道發軔雅途既
　有聞於當世矣而悦學好問之意勤勤有加又將有
　意於古人為巳之學者而然耶
　來書深以異學侵畔為憂自是而憂之則有不勝其
　憂者惟能於講學體驗處加功使吾胷中洞然無疑
　則彼自不能為吾疾矣願以聖賢之言反求諸身一
　一體察須使一一曉然無疑積日既乆自當有見但
　恐用意不精或貪多務廣或得少為足則無由明爾
　若夫涵養之功則非他人所得與在賢者加之意而
　已若致知之事則正須朋友講學之助庶有發明不
　知今者見讀何書作如何玩索與何人辨論惟毋欲
　速毋蓄疑先後疾徐適當其可則功日進而不窮矣
公沒晦翁祭之文曰子澄以樂易之姿躬篤淳之行立
　志髙雅信道深堅處家庭則孝弟達聞交朋友則信
　義昭著居間則其講道著書有以樂衆人之所不樂
　從官則其養民善俗獨能憂衆人之所不憂至於收
　恤宗黨而接引後來葢孜孜焉無所不用其至若其
　樂人之善而矜人之惡又汲汲焉唯恐不盡其誠故
　賢者與之遊則常幸其有思齊聞過之益不賢者與
　之處則常病其有明汚招過之羞然世之賢者少而
　不賢者多是以子澄之得譽寡而蒙毁衆道不得行
　於一州而遂齎志以沒地也是豈不可為之深悲而
　痛恨也耶予以無能蚤結交好切磋之益嵗晚益親
　然而病不得伸執手之悲沒不得展撫棺之慟聞訃
　累月乃能使人病衰而不文言又不足以盡其區區
　之意引首西望涕泗交流嗚呼子澄其尚能有以知
　予之悲也耶
或言公在衡州立望祀山川壇晦翁曰而今有司只合
　奉行朝廷制度士大夫自去創立亦自不便張敬夫
　亦好如此恐非中庸不敢作禮樂之意
　
　
　
　
　
　
　
　
　
　
　
　
　
　
　
　宋名臣言行録外集巻十四
欽定四庫全書
　宋名臣言行錄外集巻十五
　　　　　　　　　　　宋　李幼武　纂集
　　　陸九齡　復齋先生
　　字子夀撫之金谿人入太學為學錄乾道四年登
　　進士第授桂陽軍教以親老道逺淳熙甲午改興
　　國軍教丙申到任丁憂服闋庚子春調全州教九
　　月卒享年四十九
幼明悟端重少長補郡博士弟子員時秦檜當國塲屋
　無道程氏學者先生從故編得其説獨委心焉乆之
　新博士且至聞其雅以放逸自許慨然歎曰此非吾
　所願學也賦詩徑歸
覽書無滯礙繙閲百家晝夜無倦於隂陽星厯五行卜
　筮靡不通曉性周謹不肯茍簡涉獵所習必極精詳
兄弟皆志古嗜學燕居從容講論道義誾誾侃侃和而
　不同伯仲之間自為師友雖先生所以成徳其資取
　者非一端然家庭追琢封植之功與為多焉休假則
　與弟子適場圃習射曰是固男子之事也自是里中
　士始不敢鄙弓矢為武夫末藝
乙未嵗湖之南嘗有茶冦聲摇旁郡聚落皆入保並舍
　民走郡請先生主之郡如其請門人多不悦先生曰
　古者長比閭之士即伍兩之率也士而恥此則豪俠
　武斷者専之矣今文移動以軍興從事郡縣欲事之
　集勢必假借主者彼乘是取必於閭里亦何所不至
　哉冦雖不入境閲習屯禦皆可為後法
先生和順不違物而非意自不能干簡直不狥人而與
　居乆益有味四方學者踵門請益羣疑塞胷紏纒膠
　轕雖善辨者不能解先生從容啓告莫不涣然失其
　疑而退非唯動悟孚格固有所本亦其用力於自治
　者既専且乆人之疾疢皆嘗折肱浮湛滑濇適中其
　病聴之者於心有戚戚焉至於杆格不入必寛養以
　俟其可未嘗無益而雜施之也天下之治方術者多
　矣囿於異端小道者既不足與議晚進新學間有聞
　君子之餘論者又多既其文而不既其實摹規而畫
　員擬矩而作方雖或似之而卒非也
方其勇於求道之時憤悱直前葢有不由階序者矣然
　其所志者大所據者實有肯綮之阻雖積九仞之功
　不敢遂有毫釐之偏雖立萬夫之表不敢安公聴並
　觀却立四顧弗造於至平至粹之地弗措也
晦菴餞東萊至鵝湖先生兄弟來㑹講論先生作詩云
　孩提知愛長知欽古聖相傳只此心大抵有基方築
　室未聞無址忽成岑留情傳註翻榛塞著意精㣲轉
　陸沉珍重友朋勤琢切須知至樂在如今象山和云
　墟墓興衰宗廟欽斯人千古最靈心涓流積至滄浪
　水拳石崇成泰華岑易簡工夫終乆大支離事業竟
　浮沉欲知自下升髙處真偽須先辨只今晦菴和云
　徳業風流夙所欽别離三載更關心偶扶藜杖出寒
　谷又枉籃輿度逺岑舊學商量加邃宻新知培養轉
　深沉却愁説到無言處不信人間有古今
東萊柬晦菴曰子夀前日經過留此二十餘日幡然以
　鵝湖前見為非甚欲著實看書講論心平氣下相識
　中甚難得也
　晦菴答曰子靜似猶有舊來意思子夀言其雖巳轉
　步而未曽移身回思鵝湖講論時氣勢今何止十去
　七八耶
先生屬纊之夕與其昆弟語惟以天下學術人材為念
　少焉正卧整衣衾理鬚髯怡然而終所謂仁以為已
　任死而後已者葢於此見之
張南軒與先生不相識晚嵗還書相與講學問大端期
　以世道之重無幾何而張公沒又半嵗而先生下世
　豈道之顯晦果有數存乎其間耶
先生沒東萊又與晦翁帖曰陸子夀不起可痛篤學力
　行深知舊學之偏求益不巳乃止於此於後學極有
　所係也
晦菴祭之曰學匪私説惟道是求茍誠心而擇善雖異
　序以同流如我與兄少不並遊葢一生而再見遂傾
　倒以綢繆念昔鵝湖之下實云識面之初兄命駕而
　鼎來載季氏而與俱出新篇以示我意懇懇而無餘
　厭世學之支離新易簡之規模顧予聞之淺陋中獨
　疑而未安始聴瑩於胷次卒紛繳乎談端徐度兄之
　不可遽以辯屈又知兄必將反而深觀遂逡巡而旋
　返悵猶豫而盤旋别來幾時兄以書來審前説之未
　定曰予言之可懐逮予辭官而未獲停驂道左之僧
　齋兄乃枉車而來教相與極論而無猜自是以還道
　合志同何風流而雲散乃一西而一東云云烏乎今
　兹之嵗非龍非蛇何獨賢人之不淑屢興吾黨之深
　嗟惟兄徳之尤粹儼中正而無邪至其降心以從善
　又豈有一豪驕吝之私耶
　　　陸九淵　象山先生文安公
　　字子靜復齋之弟登乾道八年進士第淳熙元年
　　授洪之靖安簿未上丁繼母憂服闋調建之崇安
　　簿八年以史浩薦除都堂審察不赴九年以侍從
　　薦除國正十年遷勅令所刪定官十一年修寛恤
　　詔令書成改承奉郎十三年轉宣義除將作監丞
　　後省疏駁得㫖主管台州崇道觀十六年滿祠光
　　宗登極除荆門守紹熙三年冬卒於官享年五十
　　四嘉定三年賜諡
生有異稟端重不伐究心典籍見於躬行幼不戲弄靜
　重如成人三四嵗時侍父賀行遇事物必致問一日
　忽問天地何所窮際父笑而不答遂深思至忘寢食
　五嵗讀書紙隅無捲摺讀不茍簡勤於攷索
嘗曰丱角時聞人誦伊川語自覺若傷我者
又曰伊川之言奚為與孔孟之言不類初讀論語即疑
　有子之言支離
登第考官吕祖謙能識其文於數千人之中他日謂先
　生曰未嘗欵承教僅得之傳聞一見髙文心開目明
　知其為江西陸子靜也
史浩薦之曰淵源之學沉粹之行輩行推之而心悟理
　融出於自得
淳熙辛丑二月寓白鹿洞書院講君子喻於義小人喻
　於利曰學者於此當辨其志人之所喻由其所習所
　習由其所志志乎義則所習者必在乎義所習在義
　斯喻於義矣志乎利則所習者必在乎利所習在利
　斯喻於利矣故學者之志不可不辨也科舉取士乆
　矣名儒鉅公皆由此出今為士者固不能免此然場
　屋之得失顧其拔與有司好惡如何耳非所以為君
　子小人之辨也而今世以此相尚使汨沒於此而不
　能以自拔則終日從事者雖曰聖賢之書而要其志
　之所鄉則有與聖賢背而馳者矣推而上之則又惟
　官資崇卑禄廪厚薄是計豈能悉心力於國事民隠
　以無負於任使之者哉從事其間更厯之多講習之
　熟安得不有所喻顧恐不在於義耳誠能深思是身
　不可使之為小人之歸其於利欲之習恒焉為之痛
　心専志乎義而日勉焉博學審問慎思明辨而篤行
　之由是而進於場屋其文必皆道其平日之學胷中
　之藴而不詭於聖人由是而仕必皆共其職勤其事
　心乎國心乎民而不為身計其得不謂之君子乎
　朱子䟦曰熹率僚友與俱至于白鹿書院請得一言
　以警學者子靜既不鄙而惠許之至其所以發明敷
　暢則又懇到明白而皆有以切中其隠㣲深痼之病
　聴者莫不竦然動心焉於此反身而深察之則庶乎
　其可以不迷入徳之方矣
自少時聞靖康事慨然有感於復讎之義訪求智勇之
　士與之商確益知武事利病形勢要害人物短長
貴溪有山先生登而樂之結茅其上山形如象遂名曰
　象山號象山翁四方學徒大集至數百人從容講道
　詠歌怡愉有終焉之意
示象山學者曰道不逺人顧人離道耳古人謂宿道鄉
　方二三君子母徒宿吾方丈日鄉羣山得無愧於宿
　道鄉方之言斯可矣吾方以此自省因書此以自警
　藝之進不進亦各視其才雖無損益於其道然至於
　有棄日有遺力與未知其方而不能問於知者則其
　道亦可知矣
荆門素無城壁先生以為此自古戰爭之場今為次邉
　在江漢之間為四集之地南捍江陵北援襄陽東䕶
　隨郢之脅西當光化夷陵之衝荆門固則四鄰有所
　恃否則有腹背心脇之虞由唐之湖陽以趨山則其
　涉漢之徑已在荆門之脅由鄧之鄧城以涉漢則其
　趨山之道巳在荆門之腹餘有間途淺津坡陀不能
　以限馬灘瀨不能以濡軌者所在尚多自我出竒制
　勝徼敵兵之腹脅者亦正在此雖四山環合易於備
　禦義勇四千強壯可用而倉廪藏庫之間麋鹿可至
　累政欲修築子城憚重費不敢舉先生審度決計召
　集義勇優給庸直躬自勸督役者樂趨竭力工倍二
　旬訖築
故事上元郡設齋醮曰為民祈福先生㑹吏民講洪範
　五皇極皇建其有極歛時五福用敷錫厥庶民惟時
　厥庶民于汝極錫汝保極一章代醮事曰皇大也極
　中也洪範九疇五居其中故謂之極是極之大充塞
　宇宙天地以此而位萬物以此而育古先聖王皇建
　其極故能參天地贊化育當此之時凡厥庶民皆能
　保極比屋可封人人有士君子之行協氣嘉生薫為
　太平嚮用五福此之謂也皇建其有極即是歛此五
　福以錫庶民捨極而言福是虛言也是妄言也是不
　明理也惟皇上帝降𠂻于下民𠂻即極也凡民之天
　均有是極但其氣稟有清濁智識有開塞天之生斯
　民也使先知覺後知使先覺覺後覺古先聖賢與民
　同類所謂天民之先覺者也以斯道覺斯民者即皇
　建其有極也即歛時五福用敷錫厥庶民也今聖天
　子皇建其極是彛是訓于帝其訓無非歛此五福以
　錫爾庶民守令承流宣化即是承宣此福為天子以
　錫爾庶民也凡爾庶民知愛其親知敬其兄者即
　惟皇上帝所降之𠂻天子所錫之福也若能保有是
　心即為保極宜得其夀富康寧是謂攸好徳考終命
　凡爾庶民知有君臣上下知有中國夷狄知有善惡
　是非知有父慈子孝兄友弟恭夫義婦順朋友有信
　即惟皇上帝所降之𠂻天子所錫之福也身或不夀
　此心實夀家或不富此心實富縱有患難心實康寧
　或為國死事或殺身成仁亦為考終命若論五福但
　當論人一心此心若正無不是福此心若邪無不是
　禍世俗不曉只將目前富貴為福目前患難為禍不
　知富貴之人若其心邪其事惡是逆天地逆鬼神悖
　聖賢之訓畔君師之教天地鬼神所不佑聖賢君師
　所不與忝辱父祖自害其身此時回思亦有不可自
　欺自瞞者若於此時更復自欺自瞞是直欲自絶滅
　其本心也縱是目前富貴正人觀之無異在囹圄糞
　穢中也患難之人其心若正其事若善事不逆天地
　不逆鬼神不悖聖賢之訓不畔君師之教天地鬼神
　所當佑聖賢君師所當與不辱父祖不負此身仰無
　所愧俯無所怍雖在貧賤患難中心自亨通正人觀
　之即是福徳作善降之百祥作不善降之百殃積善
　之家必有餘慶積不善之家必有餘殃但自考其心
　則知福祥殃咎之至如影隨形如響應聲實必然之
　理也
初讀書至宇宙二字忽大省曰宇宙内事即已分内事
　已分内事即宇宙内事
曰四方上下曰宇古往今來曰宙宇宙便是吾心吾心
　即是宇宙千萬世之前有聖人出焉同此心同此理
　也千萬世之後有聖人出焉同此心同此理也東海
　有聖人出焉同此心同此理也西海有聖人出焉同
　此心同此理也南海有聖人出焉同此心同此理也
　北海有聖人出焉同此心同此理也
人心至靈此理至明人皆有是心心皆具是理
念慮之不正者頃刻而知之即可以正慮念之不正者
　頃刻而失之即為不正有可以形迹觀者有不可以
　形迹觀者必以形迹觀人則不足以知人必以形迹
　繩人則不足以教人
　又曰今天下學者惟有兩途一途朴實一途議論
公與季兄復齋講貫理學號江西二陸其學務窮本原
　不為章句訓詁惟孟軻書是崇是信葢謂此心之良
　天所與我信口能及此則宇宙無非至理聖賢與我
　同類
公見理昭徹加以涵養故能成已成物四方之士風動
　雲集公矩矱端嚴對之者非心邪念自然銷沮論説
　爽厲聴之者如指迷途出荆棘質諸遺編義利之分
　王覇之别天理人欲凡介於毫芒疑似之間者辨之
　弗措叩之弗竭自非學本正大充乎自然安能如是
　之周流貫通動與理㑹哉(孔煒/議諡)
某發本心之問先生舉是日扇訟是非以答某忽省此
　心之清明忽省此心之無始末忽省此心之無不通
　是知先生之心非口説所能贊述所可得而言者日
　月之明先生之明也四時變化先生之變化也天地
　之廣大先生之廣大也鬼神之不可測先生之不可
　測也欲盡言之雖窮萬古不可得而盡也雖然先生
　之心與萬古之人心一貫無二致學者不可自棄(門/人)
　(楊簡撰/行狀)
東萊柬晦菴曰子靜留得幾日鵝湖氣象已全轉否若
　只就一節一目上受人琢磨其益終不大也
　晦菴答曰子靜舊日規模終在其論為學之病如此
　即只是意見如此即只是議論如此即只是定本某
　因與説既是思索即不容無意見既是講學即不容
　無議論統論為學規模亦豈容無定本但隨人材質
　病痛而救藥之即不可有定本耳渠却云正為多是
　邪意見閑議論故為學者之病某云如此即是自家
　呵叱亦過分了須著邪字閑字方始分明不教人作
　禪㑹耳又教人恐須先立定本却説上面整頓方始
　説得無定本底道理今如此一槩揮斥其不為禪學
　者幾希其病恐未必是看人不看理自是渠合下有
　些禪底意思又自主張太過須説我不是禪而諸生
　錯㑹了故其流遂至此
初先生之兄子美九韶嘗有書與晦菴言太極圖説非
　正曲加扶掖終為病根意謂不當於太極上更加無
　極二字晦菴答云不言無極則太極同於一物而不
　足以為萬化根本不言太極則無極淪於空寂而不
　能為萬化根本又曰無極只是無形太極只是有理
　子美不以為然而詆濓溪不巳先生因為之辨以詆濓溪
第一書曰易之大傳曰形而上者謂之道又曰一隂一
　陽之謂道一隂一陽已是形而上者況太極乎極者
　中也言無極則是言無中也豈宜以無極字加於太
　極之上無極二字出於老子聖人之書無有也
　晦菴答曰大傳既曰形而上者謂之道矣而又曰一
　隂一陽之謂道此豈真以隂陽為形而上者哉正所
　以見一隂一陽雖屬形器然其所以一隂而一陽者
　是乃道體之所為也故謂道體之至極則謂之太極
　謂太極之流行則謂之道雖名二物實無兩體周子
　所以謂之無極者正以其無方所無形狀以為在無
　物之前而未嘗不立於有物之後以為在隂陽之外
　而未嘗不行乎隂陽之中以為通貫全體無乎不在
　則又初無聲臭影響之可言也今乃深詆無極之不
　然則是直以太極為有形狀有方所矣直以隂陽為
　形而上者則又昧於道器之分矣又於形而上者之
　上復有箇太極乎之語則是又以道上别有一物為
　太極矣如老子復歸於無極乃無窮之義非若周子
　所言之意也
第二書曰兄若實見太極上面必不更加無極字下面
　必不更著真體字上面加無極字正是疊床上之床
　下面著真體字正是架屋上之屋老氏以無為天地
　之始以有為萬物之母以常無觀妙以常有觀徼直
　將無字撘在上面正是老氏之學豈可諱也
　晦菴答曰詳老氏之言有無以有無為二周子之言
　有無以有無為一正如南北水火之相反更請仔細
　著眼未可容易譏評也
先生再書辭加憤厲晦菴答之以為凡辨論亦須平心
　和氣仔細精詳反覆商量務求實是乃有歸著如不
　能然但於匆遽急迫之中肆支蔓躁率之詞以逞其
　忿懟不平之氣則豈有君子長者之意乎如曰未然
　則我日斯邁而月斯征各尊所聞各行所知無復可
　望於必同也
晦菴曰熹見延平因論象山之學子靜説話常是兩頭
　明中間暗或問暗是如何曰是他那不説破處他所
　以不説破處便是禪鴛鴦綉出從君看莫把金針度
　與人他禪家自愛如此
問象山師承曰他們天資也髙不知師誰然也不問師
　傳人學多是就氣稟上做偏了
子夀兄弟氣象甚好其病却是盡廢講學而専務踐履
　却於踐履之中要人提撕省察悟得本心此為病之
　大者要其操持謹質表裏不二實有以過人者惜乎
　其自信太過規模窄狹不復取人之善將流於異學
　而不自知耳
子靜平日所以自任正欲身率學者一於天理而不以
　一毫人欲雜乎其間
子靜之學於心地工夫不為無所見但便欲持此陵跨
　古今更不下窮理細宻工夫卒并與其所得者而失
　之
如陸氏之學則在近年一種浮淺頗僻議論中固自卓
　然非其儔匹其徒傳習亦有能修其身能治其家以
　施之政事之間者但其宗㫖本自禪學中來不可揜
　諱
子靜使氣好為人師要人悟
子靜分明是禪但却成一个門戸尚有所據
曽祖道曰頃年亦嘗見象山晦菴笑曰這好商量公且
　道象山如何對曰象山之學某曉不得更是不敢學
　曰如何不敢學對曰象山與某言目能視耳能聴鼻
　能知香臭口能知味心能思手足能運動如何更要
　甚存誠持敬硬要將一物去治一物須要如此做甚
　詠歸舞雩自是吾夫子家風某對他曰是則是有此
　理恐非初學所到地位象山曰吾子有之而必欲外
　鑠以為本可惜某曰此恐只是先生見處今要他便
　如此却恐成猖狂妄行蹈乎大方者矣象山曰纒繞
　舊習如落陷穽卒除不得晦菴曰子靜所學分明是
　禪又曰江西大抵秀而能文若得人㸃化是多少明
　快葢有不得不任其責者
吕伯恭門徒氣宇厭厭四分五裂各自為説乆之必至
　銷歇子靜則不然精神𦂳峭其説分明能變化人使
　人旦異而晡不同其流害未艾也(並朱/子説)
　
　
　
　
　
　
　
　
　
　
　
　
　
　
　宋名臣言行錄外集巻十五
欽定四庫全書
　宋名臣言行錄外集巻十六
　　　　　　　　　　　宋　李幼武　纂集
　　　陳亮
　　字同父婺州永康人壯嵗首賢能之書尋預璧水
　　之選孝宗朝六達帝庭上書論恢復大計又伏闕
　　論宰相非才無以係天下望埀拱殿成進賦以頌
　　徳又進郊祀慶成賦皆不報光宗即位伏闕上鑒
　　成箴又不報紹興四年舉進士上親擢之第一授
　　建康軍節度判官次年卒享年五十有五
公天資異常俯視一世常以經綸天下自任壯嵗應鄉
　舉推為褎然之選繼而補太學博士弟子員其生平
　議論以讎仇未雪為國大恥六詣天闕上書皆主於
　恢復故及第後謝恩詩有復讎自是平生志勿謂儒
　臣鬢髪蒼之句其稟性忠誼至老彌篤云
淳熈戊戌正月丁已守闕上書其略曰中國天地之正
　氣也天命之所鍾也人心之所㑹也衣冠禮樂之所
　萃也百代帝王之所以相承也豈天地之外偏邪之
　氣之所可奸哉不幸而能奸之至于挈中國衣冠禮
　樂而寓之偏方雖天命人心猶有所係然豈所以乆
　安而無事也天地之正氣鬱遏數十年而乆不得騁
　必將有所發洩而天命人心固非偏方之所可係也
　南渡之初君臣誓不與敵俱生卒能以奔敗之餘而
　勝百戰之敵及秦檜倡邪議以沮之忠臣義士斥死
　南方天下之氣墯矣自非海陵送死淮南亦不復知
　兵戈之為何事也今金人之植根既乆不可以一舉
　而遂滅國家之大勢未張不可以一朝而大舉人情
　皆便於通和者所以成上下茍安而為妄庸者兩售
　之地也書奏不報
再上書略曰陛下厲志復讎不肯即安於一隅是有大
　功於社稷也然坐錢塘浮靡之隅以圖中原則非其
　地用東南習安之衆以行進取則非其人財止於府
　庫則不足以通天下之有無兵止於尺籍則不足以
　兼天下之智勇是以遷延之計遂行而陛下有為之
　志乖矣此臣所以不勝忠憤而願得望見顔色陳國
　家立國之本末而開大有為之畧論天下形勢之消
　長而決大有為之機務合於藝祖皇帝經畫天下之
　本㫖然八月待命未有聞焉臣恐天下豪傑將測陛
　下之意嚮而雲合響應之勢不得而成矣
又曰臣妄意國家維持之具至今日而窮然變通之道
　有三有可以為遷延數十年之䇿有可以為五六十
　年之計有可以為復開數百年之基事勢昭然而效
　見殊絶非陛下聰明度越百代決不能一一聴之臣
　不泄之大臣而大臣拱手稱㫖以問臣亦姑取其大
　體可言三事以答之一曰二聖北狩之禍葢國家之
　大恥天下之公憤也五十年之餘雖天下之氣銷鑠
　頺墮不復知讎恥之當念正在主上與二三大臣振
　作其氣以泄其憤使人人如報私讎此春秋書衛人
　殺州吁之意也其二曰國家之規模使天下奉規矩
　凖繩以從事羣臣救過之不給又何暇展布四體以
　求濟度外之功哉其三曰藝祖用天下之士人以易
　武臣之任事者故本朝以儒立國而儒道之振獨優
　於前代今天下之士熟爛委靡誠可厭惡正在主上
　與二三大臣反其道而用之作其氣而養之使臨事
　不至於乏材隨材皆有足用則立國之規模不至戾
　藝祖之本㫖而東西馳騁以定禍亂不必専在武臣
　也臣所與大臣論者大略如此二三大臣已相顧駭
　然疎逺草茅寧復有路以望清光乎
戊申嵗再上書略曰本朝以儒道治天下以格律守天
　下而天下之人知經義之為常程科舉之為正路法
　不得以自用其凡人不得以自用其智二百年之太
　平由此出矣至於艱難變故之際書生知議論之當
　正而不知事功之為何物知節義之當守而不知形
　勢之為何用宛轉文法之中無人能自拔者陛下雖
　欲得非常之人以共斯世而天下其誰肯信乎陛下
　用其喜怒哀樂之權以鼓動天下使如臣者得借方
　寸之地終前書之所言而附寸名于竹帛之間不使
　鄧禹笑人寂寂而陛下得以發其雄心英畧與四海
　才臣智士共之天生英雄殆不偶然而帝王自有真
　非區區小臣所能附㑹也
紹熙初上皇帝鑒成箴一首其辭曰五閏失馭偽主僣
　竊綱常絲棼宇縣𤓰裂干戈日尋湯沸火熱元元憔
　悴無所存活藝祖勃興天為民設受命之日兵刃不
　血痛兹版圖尚爾割截丙夜不安往就普説獨立門
　外衝冐風雪謀定戈指莫我敢遏首征揚州重進誅
　亟旋征澤潞李筠就殺復掩湖南保權力屈爰取荆
　南繼冲悚懾一鼓孟昶蜀城斯拔徂征嶺南劉鋹面
　縳馳使江南李煜踧踖傳檄吳越錢俶納國十餘年
　間憂虜危慄頭若蓬葆雨沐風櫛東征西伐天下始
　一解兵修貢降王在列施袴麻鞋縁布衣褐訓練六
　軍法度陛級太宗繼之乾乾夕惕親征河東督勵士
　卒人百其勇城無全堞下詔寛赦繼元乃伏收復漳
　泉洪進屏息真宗嗣之二祖是法契丹來冦人心業
　業決意親征俯從凖䇿親御鞍馬躬秉黄鉞白旄一
　麾王師奮發我氣既盈敵氣斯竭稽首請和干戈載
　戢譬以禍福實賴臣弼於皇仁祖善繼善述未幾元
　昊在西復悖謀臣勇將連年討伐邉民既困國用亦
　乏厥後智髙忽爾猖獗南嶺東西擾擾數月以時討
　平狄青之力靖康之難言之汗浹二帝北巡狼窠熊
　窟沙漠萬里風霜冽冽胡塵撲面驚弦慘骨國祚若
　旒孰任其責賴有髙宗克紹前烈勿遽渡江心膽欲
　折皇天降監風濤安帖所至成市暫都于淛顔亮凶
　燄震撼六合投箠采石意謂無越幸而倒戈自取夷
　滅夀皇履位求賢如渇崇事髙宗孝心尤切二十八
　載始終無缺髙宗上仙哀號哽咽四方來觀其容慘
　怛王業艱難坦然明白今王嗣位祖宗是則無湎于
　酒無沈于色色能荒人之心酒能敗人之徳以宰相
　為腹心以臺諌為耳目以將帥為爪牙以尚書為喉
　舌登崇俊良斥退奸邪勿謂天髙常若對越勿謂民
　弱實關治忽勿俾禍起於蕭墻勿使患生於倉卒勿
　私賞以格公議勿私刑以虧國律勿侮老成之人勿
　貴無益之物勿妄費生靈之財勿妄興土木之役勿
　謂嚬笑之㣲而莫我知勿謂號令之嚴而莫我逆盡
　孝乃明主之治論相乃人主之職聖言不可侮人心
　不可拂傾耳乎公卿之言游心乎帝王之術勿謂和
　議已成而不慮乎逺圖勿謂大位已得而不恤乎小
　失當效夏王寸隂是惜當效文王日昃不食勿效夏
　王瑶臺瓊室勿效商王斮涉剖直如履薄氷深虞沒
　溺如馭六馬切虞奔軼勿謂㣲過當絶芽孽勿謂小
　患當窒孔穴左右前後當用賢哲王惟戒兹民罔不
　悦草茅作箴敢告司闕
與晦翁書曰伊洛諸公謂三代以道治天下漢唐以智
　力把持天下其説固已不能使人心服而近世諸儒
　遂謂三代専以天理漢唐只是人欲信斯言也千
　五百年之間天地不過架漏過時人心亦是牽補度
　日萬物何以阜蕃而道何以常存乎諸儒之論為曹
　孟徳以下諸人設可也以斷漢唐豈不寃哉
又曰髙祖太宗本君子之射也惟御者不純乎正故其
　射一出一入而卒歸於禁暴戢亂愛人利物而不可
　掩者其本領宏大開廣故也故某嘗有言三章之約
　非蕭曹之所能教而定天下之亂又豈劉文靖之所
　能發哉此儒者之所謂見赤子入井之心也其本領
　宏大開廣故其發處便可以震動一世不止如見赤
　子時㣲𦕈不易推廣耳天下大物也不是本領宏大
　如何擔當得去惟其事變萬狀而真心易以汨沒到
　得失枝落節處其皎然者終不可誣耳髙祖太宗葢
　天地賴以常運而不息人紀賴以接續而不墜而謂
　道之存亡非人之所預則過矣漢唐之君果無一毫
　氣力則所謂卓然者果何物耶使二程若在猶當正
　色而辨明之某之不肖其不足論甚矣然亦要做箇
　人非専為漢唐分疏也正欲明天地常運而人為常
　不息要不可以架漏牽補度時日耳願秘書平心以聴
　惟理之從盡洗天下之横竪髙下清濁黒白一歸之
　正道無使天地有棄物四時有剰運人心或可欺而
　千五百年之君子皆可葢也
又曰某大槩以為三代做得盡者也漢唐做不到盡者
　也若謂其假仁詐義以行之切恐待漢唐之君太淺
　狹而世之君子有不厭于心者矣匡章通國皆稱其
　不孝而孟氏獨禮貌之眼目既髙於駁雜之中有以
　得其心故當波流奔迸利欲百端宛轉於其中而能
　察其真心之所在此君子之道所以為可貴耳若萬
　慮不作全體潔白而曰真心在焉者此始學之事耳
　一生辛勤於堯舜相傳之心法不能㸃鐵成金而不
　免以銀為鐵使千五百年之間成一大空缺人道泯
　息而不害乎天地之常運而我獨卓然而有見無乃
　甚髙而孤乎宜某之不心服也
晦翁答曰以兄之髙明俊傑世間榮悴得失本無足為
　動心者而細讀來書似未免有不平之氣區區竊獨
　妄意此殆平日才太髙氣太鋭論太險迹太露之過
　是以困於所長忽於所短雖復更厯變故顛沛至此
　而猶未知所以反求之端也曰若髙帝則私意分數
　未甚熾然已不可謂之無太宗之心則吾恐其無一
　念之不出於人欲也直以其能假仁借義以行其私
　而當時與之爭者才能智術既出其下又不知有仁
　義之可借是以彼善於此而得以成其功耳若以其
　能建立國家傳世乆逺便謂其得天理之正此正是
　以成敗論是非但取其獲禽之多而不羞其詭遇之
　不出於正也千五百年之間正坐如此所以只是架
　漏牽補過了時日其間雖或不無小康而堯舜二王
　周孔所傳之道未嘗一日得行於天地之間也若論
　道之常存却又初非人所能預只是此箇自是亘古
　亘今常在不滅之物雖千五百年被人作壊終殄滅
　他不得耳漢唐所謂賢君何嘗有一分氣力扶助得
　他耶
　兄人物竒偉英特恐不但今日所未見向來得失短
　長正自不須更挂齒牙向人分説但鄙意更欲賢者
　百尺竿頭進取一步將來不作三代以下人物省得
　氣力為漢唐分疏即更脱洒磊落耳
　夫人只是這箇人道只是這箇道豈有三代漢唐之
　别但以儒者之學不傳而堯舜禹湯文武轉相授受
　之心不明於天下故漢唐之君雖或不能無暗合之
　時而其全體却只在利欲上此其所以堯舜三代自
　堯舜三代漢祖唐宗自漢祖唐宗終不能合而為一
　也今若必欲撤去限隔無古無今則莫能深考堯舜
　相傳之心法湯武反之之功夫以為凖則而求諸身
　却就漢祖唐宗心術㣲處痛加繩削取其偶合而察
　其所自來黜其悖戾而究其所從起庶幾天地之常
　經古今之通義有以得之於我云云
　且如約法三章固善矣而卒不能除三族之令一時
　功臣無不夷滅除亂之志固善矣而不免竊取宫人
　私侍其父其他亂倫逆理之事往往皆身犯之舉其
　終始而言其合於義理者常小而少不合於義理者
　常大而多後之觀者於此根本工夫自有欠闕故不
　知其非而以為無害於理抑或以為雖害於理而不
　害其獲禽之多也
　若夫㸃鐵成金之譬施之有教無類遷善改過之事
　則可至於古人已往之迹則其為金為鐵固有定形
　而非後人口舌議論所能改易矣今乃欲追㸃功利
　之鐵以成道義之金不惟費却閒心力無補於既往
　正恐礙却正知見有害於方來也
　聖人者金中之金也學聖人而不至者金中猶有鐵
　也漢祖唐宗用心行事之合理者鐵中之金也曹操
　劉裕之徒則鐵而已矣金中之金乃天命之固然非
　由外鑠淘擇不淨猶有可憾今乃無故必欲棄舍自
　家光明寳藏而奔走道路向鐵爐邉查㼅中撥取零
　金不亦悮乎
　大風吹倒亭子却似天公㑹事發彼洛陽亭館又何
　足深羡也嘗論孟子説大人則藐之孟子固未嘗不
　畏大人但藐其巍巍然者耳辨得此心即便掀却卧
　房亦且露地睡似此方是真正大英雄人然此一種
　英雄却從戰戰兢兢臨深履薄處做將出來若是血
　氣粗豪却一㸃使不著也老兄志大宇宙勇邁終古
　伯恭之論無復改評今日始於後生叢中出一口氣
　葢未足為深賀然出身事主由此權輿便不碌碌則
　異時事業亦可卜矣
　兄髙明剛決非吝於改過者願以愚言思之絀去義
　利雙行王伯並用之説而從事于懲忿窒慾遷善改
　過之事粹然以醇儒之道自律則豈獨免於人道之
　禍而其所以培壅本根澄原正本為異時發揮事業
　之地者益光大而髙明矣(並晦/翁書)
晦翁以道學為一世師表而公與之反覆議論略不少
　假借至謂研窮理義之精㣲辨析古今之同異原心
　於杪忽較禮於分寸以積累為工以涵養為正晬面
　盎背則某於諸儒誠有媿焉至於堂堂之陣正正之
　旗風雨雲雷交發而並至龍蛇虎豹變現而出沒推
　倒一世之智勇開拓萬古之心胷世俗所謂粗塊大
　臠飽有餘而文不足者自謂差有一日之長
紹熙天子廷䇿多士擢公第一誥詞云(某官/)三嵗大比
　人徒知為布衣進身之途藝祖皇帝有言曰設科取
　士本欲得賢以共治天下大哉王言朕所當法也廷
　䇿者再乃始得汝爾蚤以藝文首賢能之書旋以論
　奏動慈宸之聴親閲大對嘉其淵源擢置舉首殆天
　留以遺朕也尚循故事往佐帥幕益茂逺業以須登
　用
公少以文名於天下至老方第常抱不平之恨故及第
　後謝宰執有啟云數十年窮居畎畆未諧豹變之懐
　五千言上徹冕旒誤中龍頭之選又云如某者材不
　逮於中人學未臻于上達十年璧水一几明窻六達
　帝廷上恢復中原之䇿兩譏宰相無輔佐上聖之能
　荷夀皇之兼容恢漢光之大度留張齊賢以貽主上
　俾宋廣平而冠羣儒靜言叨冐之多知自吹噓之力
　又云某敢不益勵初心重温舊業以片言而悟明主
　尚愧古人設三表以繫單于請從今日
公才氣超邁下筆立就數千言略無凝滯議論風生亹
　亹不倦其視當世茍禄竊位之士蔑如也嘗自贊其
　畫像云其服甚野其貌亦古倚天而號提劍而舞惟
　稟性之至愚故與人而多忤歎朱紫之未服謾丹青
　而描取逺觀之一似陳亮近眡之一似同甫未論似
　與不似且説當今之世孰是文中之虎
稼軒辛幼安祭之曰嗚呼同父之才落筆千言俊麗雄
　偉珠明玉堅人方窘步我則沛然莊周李白庸敢先
　鞭同父之志平葢萬夫横渠少日慷慨是須擬將十
　萬登封狼胥彼臧馬輩殆其庸奴天於同父既豐厥
　稟智略横生議論風凜使之早遇豈愧衡伊行年五
　十猶一布衣問以才豪趺宕四出要其所厭千人一
　律不然少貶動顧規檢夫人能之同父非短至今海
　内能誦三書世無楊意孰主相如中更險困如履氷
　崖人皆欲殺我獨憐才脱廷尉繫先多士鳴耿耿未
　阻厥聲浸宏葢至是而世末知同父者益信其為天
　下之偉人矣嗚呼人才之難自古而然匪難其人抑
　難其天使乖崖公而不遇安得征吳入蜀之休績大
　原決勝即異時落魄之齊賢方同父之約處孰不望
　夫上之人謂握瑜而不宣今同父發䇿大廷天子親
　寘之第一是不憂其不用以同父之才與志天下之
　事孰不可為所不能自為者天靳之年閩浙相望信
　問未絶子胡一病遽與我訣嗚呼同父而止是耶而
　今而後欲與同父憇鵝湖之清隂酌瓢泉而共飲長
　歌相答極論世事可復得耶千里寓辭知悲之無益
　而涕不能巳嗚呼同父尚或臨監之否
晦翁曰同父才髙氣粗故文字不明瑩要之自是心地
　不清和也
又曰同父在利欲膠漆盆中
　
　
　
　
　
　
　
　
　
　宋名臣言行錄外集巻十六
欽定四庫全書
　宋名臣言行錄外集巻十七
　　　　　　　　　　　宋　李幼武　纂集
　　　蔡元定　西山先生
　　字季通建之建陽人師朱晦菴慶元初年黨禁禍
　　作奉㫖編管道州次年卒于貶所嘉定三年夏㫖
　　贈迪功郎
慶元丙辰御史沈繼祖奏朱熹剽竊張載程頤之餘論
　寓以喫菜事魔之妖術以簧皷後進張浮駕誕私立
　品題收召四方無行義之徒以益其黨伍相與餐粗
　食淡衣褒帶博或㑹徒於廣信鵝湖之寺或呈身於
　長沙敬簡之堂潛形匿迹如鬼如蜮其徒蔡元定佐
　之為妖乞送别州編管
丁已正月晦翁方與諸生講論有以小報來言者晦翁
　略起視之復坐講論如初詞色更為和平翌旦諸生
　乃知有㫖揮
郡縣捕元定甚急元定色不為變毅然上道晦翁與諸
　所從遊百餘人送别蕭寺坐客感歎有泣下者晦翁
　視元定不異平時因曰朋友相愛之情季通不挫之
　志可謂兩得之矣又曰季通之行無幾㣲不適意丘
　子服獨為之涕泣流連而不能已處事恤窮交亦兩
　得其道也
　又按别錄云晦翁往淨安寺候元定元定自府乘舟
　就貶過淨安晦翁出寺門接之坐僧方丈寒暄外無
　嗟勞語以連日讀參同契所疑叩蔡蔡應答洒然少
　遲諸人醵酒至飲皆醉晦翁間行列坐寺前橋上飲
　回寺又飲晦翁醉睡方坐飲橋上詹元善即退去晦
　翁曰此人富貴氣
晦翁致書曰每念逺别不勝悵惘至於讀書玩理欲講
　而無從又不但常人離别之思也某連日讀叅同契
　頗有趣知千周萬遍非虚言也
　又曰平日相聚未知其為樂别後乃覺闕事可歎可
　歎
每至讀書講學無可咨扣無可告語尤覺仰徳之深也
病足未能平步氣血日衰前去光景想已不多病中塊
　坐又未能息心休養才繙動册子便覺前人闊略病
　敗欲以告人而無可告者又不免輙起著述之念亦
　是閑中一大魔障欲力去之而未能以此極思向來
　承晤之樂未知此生能復相從如往時否耳
季通一出飽觀江湖表裏形勢不為無補甚恨匏繫不
　能與之俱行其律書法度甚精近世諸儒皆莫能及
　但吹律未諧歸來更須細尋訂耳(並晦/翁書)
戊午嵗元定卒晦翁哭之慟冬十月祭之曰某竊聞亡
　友西山先生蔡君季通覊旅之襯逺自舂陵言歸故
　里謹以家饌隻鷄斗酒酹于柩前嗚呼哀哉尚享
　又與勉齋黄榦帖云季通之柩已歸陳坂上一寺中
　先買一地在其前今冬便塟也萬事盡矣尚何言哉
　一慟之餘行自病也
十一月六日晦翁遣男祭其葬於其行也哭而送之曰
　嗚呼季通而至此耶精詣之識卓絶之才不可屈之
　志不可窮之辯不可復得而見矣天之生是人也果
　何為耶西山之顛君擇而居西山之足又卜而藏而
　我於君之生既未得造其廬以遂半山之約至於今
　日不能扶曵病軀以視君之反此真宅而永訣以終
　天也並遊之好同志之樂已矣已矣哀哉哀哉
西山從晦翁遊最乆精識博聞同輩皆不能及義理大
　原固已心通意解尤長於天文地理樂律厯數兵陣
　之説凡古書盤錯肯綮學者讀之不能以句元定爬
　梳剖析細入秋毫莫不暢達晦翁論易推本河圖洛
　書邵氏皇極經世書先天圖往往多因與元定往復
　而有發焉故其貶也恨無與晤語者其歿也祭之葢
　深致其哀焉
勉齋黄文肅公曰晦翁先生之門從遊者多矣公之來
　先生必留數日往往通夕對床不暇寢從先生遊者
　歸必過公之家聴其言論不忍去去皆充然有所得
　也葢公負英邁之氣藴該洽之學智極乎道徳性命
　之原行謹乎家庭唯諾之際於先生之門可謂傑然
　者矣
劉文簡公(爚/)表其墓曰先生天資髙聞道早於書無所
　不讀於事無所不講明隂陽消長之運達古今盛衰
　之理上稽天時下攷人事皆有明證若禮樂兵制度
　數皆正其流而㑹于一方技曲學異端邪説悉拔其
　根而辨其非凡古書竒辭奥㫖人所不能讀者一見
　即解文公嘗曰人讀易書難季通難書易又曰造化
　㣲妙惟深于理者能識之吾與季通言而未嘗厭也
　先生處家以孝弟忠信儀刑子孫而其教人也以性
　與天道為先自本而支自原而流聞者莫不興起嘗
　言文公教人以訓詁文義為先下學上達固是常序
　然世衰道㣲邪説交作學者未知本原未必不惑於
　異端之説也故文公晚年接引後學亦無隠焉
元定作律吕新書晦翁序之曰古樂之亡乆矣然秦漢
　之間去周未逺其器與聲猶有存者故其道雖不行
　於當時而其為法猶未有異論也逮於東漢之末以
　接西晉之初則已浸多説矣厯魏周齊隋唐五季論
　者愈多而法愈不定爰及我朝功成治定理宜有作
　建隆皇祐元豐之間葢亦三致意焉而胡阮李范馬
　劉楊諸賢之議終不能以相一也而況于崇宣之季
　姦䛕之㑹黥涅之餘而能有以語夫天地之和哉丁
　未南狩今六十年神人之憤猶有未攄是固不遑於
　稽古禮文之事然學士大夫因仍簡陋遂無復以鐘
　律為意者則巳甚矣吾友蔡君元定當此之時乃獨
　心好其説而力求之旁搜逺取巨細不捐積之累年
　乃若𡨕契著書兩巻凡若干言予每得而讀之愛其
　明白而淵深縝宻而通暢不為牽合傅㑹之談而横
　斜曲直如珠之不出於盤其言雖多出於近世之所
　未講而實無一字不本於古人巳試之成法葢若黄
　鐘圍徑之數則漢觚之積分可考寸以九分為法則
　淮南太史小司馬之説可推五聲二變之數變律半
　聲之例則杜氏之通典具焉變宫變徵之不得為調
　則孔氏之禮疏因亦可見至于先求聲氣之元而因
　律以生尺則尤所謂卓然者而亦班班雜見于兩漢
　之志蔡邕之説與夫國朝㑹要以及程子張子之言
　顧讀者不深考其間雖或有得于此而又不能無失
　于彼是以晦蝕紛挐無復定論大抵不拘攣于習熟
　見聞之近即肆其胷臆妄為穿穴而無所據依季通
　乃能奮其獨見超然逺覽爬梳剔抉參考互尋用其
　半生之力以至于一旦豁然而融㑹貫通焉斯可謂
　勤矣及其著論則又能推求本根比次條理撮取機
　要闡究精㣲不為浮詞濫説以汨亂于其間亦庶幾
　乎得書之體者予謂國家行且平定中原以開中天
　之運必將審音協律以諧神人當是時也受詔典領
　之臣能得此書而奏之則東京郊廟之樂將不待公
　孫述之瞽師而後備而參摹四分之書亦無待乎後
　世之子雲而後知好之矣抑季通之為此書詞約理
　明初非難讀而讀之者往往未及終篇輙巳欠伸思
　睡固無由了其歸趣獨以予之頑鈍不敏乃能熟復
　數過而僅得其指意之彷彿季通以是亦許予為能
　知已志者故屬予以序引而予不得辭焉季通更欲
　均調節簇被之管絃别為樂書以究其業而又以其
　餘力發揮武侯六十四陣之圖緒正邵氏皇極經世
　之厯以大備乎一家之言其用意亦健矣予雖老病
　倘及見之亦豈非千古之一快也哉
又曰季通理㑹樂律大段有心力看得許多書也是見
　成文字如史記律厯書自無人看到這裏他近日又
　成一律要盡合古法
其論經世書云元㑹運世之數大而不可見分釐絲毫
　之數小而不可察所可得而數者即嵗月日辰而知
　之也一世有三十嵗一月有三十日故嵗與日之數
　三十一嵗有十二月一日有十二辰故日與辰之數
　十二自嵗月日辰之數推而上之得元㑹運世之數
　推而下之得分釐絲毫之數三十與十二反覆相乘
　為三百六十故元㑹運世嵗月日辰八者之數皆三
　百六十以三百六十乘三百六十為十二萬九千六
　百故元有十二萬九千六百嵗㑹有十二萬九千六
　百月運有十二萬九千六百日世有十二萬九千六
　百辰嵗有十二萬九千六百分月有十二萬九千六
　百釐日有十二萬九千六百毫辰有十二萬九千六
　百絲皆天地之自然非假智營力索而天地之運日
　月之行氣朔之盈虚五星之伏見朓朒屈伸交食淺
　深之數莫不由此由漢以來以厯數名家者惟太初
　大衍耳太初以四千六百一十七嵗為元以八十一
　為分大衍之厯乃以一百六十三億七千四百五十
　九萬五千二百為元三千四十為分皆附㑹牽合以
　此求天地之數安得無差先生曰康節之厯固自是
　好而季通推得來又甚縝宻若見于用不知果如何
　恐當絶勝諸家也
嘉定庚午夏追贈季通初秩制曰士之遇不遇天也其
　或擯斥于生前而獲伸于死後天理昭昭未有乆而
　不定者爾學問有源操履無玷杜門著書初無與于
　世者不幸見誣亦遭逺謫今是非已定爾則殂矣朕
　甚愍之其贈以官慰爾泉下死雖莫贖尚知享哉
　　　蔡沈　九峯先生
　　字仲黙西山先生子也卜居九峯當世名卿物色
　　求訪將以用之不屑就也紹定三年五月歿年六
　　十四
西山師事晦菴而晦菴顧曰季通吾老友也凡性與天
　道之妙他弟子不得聞者必以語季通焉異篇奥傳
　㣲辭突義多先令討究而後親折𠂻之故嘗輯其問
　答之辭曰翁季錄者葢引以自匹也君自勝衣趍拜
　入則服膺父教出則從晦菴游晦菴晚年訓傳諸經
　略備獨書未及為環眡門下生求可付者遂以屬君
　洪範之數學者乆失其傳西山獨心得之然未及論
　著亦曰成吾書者沈也
君受父師之託凜凜焉常若有負葢沈潛反復者數十
　年然後克就其于書也攷序文之誤訂諸儒之説以
　發明二帝三王羣聖賢用心洪範洛誥秦誓諸篇往
　往有先儒所未及者其于洪範數也謂體天地之撰
　者易之象紀天地之撰者範之數數始于一竒象成
　于二偶竒者數之所以立偶者象之所以存故二四
　而八八卦之象也三三而九九疇之數也由是八八
　而又八之為四千九十六而象備矣九九而又九之
　為五百六十一而數周矣易更四聖而象已著範錫
　神禹而數不傳後之作者昧象數之源窒變通之妙
　或即象而為數或反數而擬象洞極有書潛虚有圖
　非無作也牽合傅㑹自然之數益晦焉嗟夫天地之
　所以肇人物之所以生萬事之所以失得莫非數也
　數之體著於形數之用妙于理非窮神知化者曷足
　以語此君于二書闡發幽㣲至于如此真不媿父師
　之託哉
偽學之論興聘君逺謫舂陵君徒步數千里以從九疑
　之麓最楚粤窮僻處山川風物悲涼慘愴居者率不
　能堪君父子相對獨以義理自怡説浩然無湘纍之
　思楚囚之泣也聘君不幸沒貶所復徒步䕶柩以歸
　有遺以金而義不可受者輙謝卻之曰吾寧隨所止
　而殯不忍累其先也
年僅三十即屏去舉子業一以聖賢為師平居仰觀俯
　察黙坐終晷瞭然有見于天地之心萬物之情反求
　諸躬衆理具備信前聖之言不予欺也
聘君嘗著律吕書演八陣圖皆為文公所歎重然學者
　鮮闚其㣲間以叩君毫分縷析使人洒然亡疑至象
　緯運行隂陽嚮背厯厯如指諸掌
其文長于論辯詩早慕太白晚入陶韋社中至其吟詠
　情性摹冩造化則又源流文公感興諸作非徒以詩
　自命而已
　
　
　
　
　
　
　
　
　
　
　
　
　
　宋名臣言行錄外集巻十七
