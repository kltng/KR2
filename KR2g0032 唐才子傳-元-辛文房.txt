#+TITLE: 唐才子傳-元-辛文房
#+DATE: 2016-06-11 12:21:35
#+SOURCE: github.com/kanripo/KR2g0032 master a174e1fb                
欽定四庫全書　　　　　史部七
　唐才子傳　　　　　　　傳記類三(總錄之屬/)
　　提要
　　　　(臣/)等謹案唐才子𫝊八巻元辛文房撰文房
　　　　字良史西域人其始末不見於史𫝊惟陸友
　　　　仁研北雜志稱其能詩與王執謙齊名蘇天
　　　　爵元文類中載其蘇小小歌一篇耳是書原
　　　　本凡十巻總三百九十七人下至妓女女道
　　　　士之類亦皆載入其見於新舊唐書者僅百
　　　　人餘皆從𫝊記説部各書采葺其體例因詩
　　　　繫人故有唐名人非卓有詩名者不錄即所
　　　　載之人亦多詳其逸事及著作之𫝊否而於
　　　　功業行誼則祇撮其梗概葢以論文為主不
　　　　以記事為主也大抵於初盛稍略中晚以後
　　　　漸詳至李建勲孫魴沈彬江為廖圖熊皦孟
　　　　賔于孟貫陳搏之倫均有専𫝊則并下􁀁五
　　　　代矣考楊士竒東里集有是書跋是明初尚
　　　　有完帙故永樂大典目錄於𫝊字韻内載其
　　　　全書今𫝊字一韻適佚世間遂無𫝊本然幸
　　　　其各韻之内尚雜引其文今隨條摭拾裒輯
　　　　編次共得二百三十四人又附𫝊者四十四
　　　　人共二百七十八人謹依次訂正釐為八巻
　　　　按楊士竒跋稱是書凡行事不闗大體不足
　　　　為勸戒者不錄又稱雜以臆説不盡可據今
　　　　考編中如許渾𫝊稱其夢遊崑崙李羣玉𫝊
　　　　稱其夢見神女雜采孟棨本事詩范攄雲溪
　　　　友議荒唐之説無當史裁又如儲光羲汚祿
　　　　山偽命而稱其養浩然之氣尤乖大義他如
　　　　謂駱賔王與宋之問唱和靈隠寺中謂中興
　　　　間氣集為髙適所選謂李啇隠曽為廣州都
　　　　督謂唐人效杜甫者惟唐彦謙一人乖舛不
　　　　一而足葢文房抄掇繁實或未暇檢詳故謬
　　　　誤牴牾往往雜見然較計有功唐詩紀事叙
　　　　述差有條理文筆亦秀潤可觀𫝊後間綴以
　　　　論掎摭詩家利病亦足以津逮藝林於學詩
　　　　考訂之助固不為無補焉乾隆四十六年九
　　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)陸　費　墀
欽定四庫全書
　唐才子傳巻一　　　　　元　辛文房　撰
　　　崔信明　　　　　　李百藥
　　　王　勃　　　　　　楊　烱
　　　盧照鄰(兄光乘/)　　　駱賔王
　　　宋之問　　　　　　沈佺期
　　　杜審言(孫甫/)　　　　李　嶠
　　　劉希夷　　　　　　陳子昂
　　　張　説　　　　　　王　翰
　　　賀知章　　　　　　張子容
　　　王　灣　　　　　　李　昂
　　　孫　逖　　　　　　王泠然
　　　崔　顥　　　　　　劉眘虚
　　　祖　詠　　　　　　綦毋潛
　　　崔國輔　　　　　　儲光羲
　　　王昌齡　　　　　　常　建
　　　陶翰
崔信明(案新舊唐書信/明青州益都人)少英敏及長彊記美文章髙孝
基語人曰崔生才冠一時但恨位不到耳為堯城令竇
建徳僭號信明弟仕賊勸信明降節當得美官不肯從遂
踰城去隱太行山中貞觀中詔即其家拜興世丞遷秦
川令(按崔信明傳永樂大典所載止得二條盖/全文已佚矣今謹就原文編錄附識扵此)
李百藥(按新唐書百藥字/重規定州安平人)才行天下推服好奬㧞後進
翰藻沉鬱(按此條/有闕文)
王勃(按新舊唐書勃字/子安絳州龍門人)六嵗善辭章未及冠授朝散郎
沛王署為府修撰諸王鬬雞㑹勃戲為文檄髙宗聞之
怒斥出府既廢父福畤遷交阯令勃徃省覲途過南昌
時都督閻公新造滕王閣成九月九日大㑹賔客將令
其壻作記以誇盛事勃至入謁帥知其才因請為之勃
欣然對客操觚頃刻而就文不加㸃滿座大驚辭别帥
贈百縑即舉帆去勃屬文綺麗請者甚多金帛盈積心
織而衣筆耕而食有集三十巻及舟中纂序五巻今行
於世勃嘗遇異人相之曰子神强骨弱氣清體羸胸骨
虧陷目睛不全秀而不實終無大貴矣溺海時年二十
九故其才長而命短者豈非相乎
楊烱(按新舊唐書/烱華隂人)博學善屬文六嵗舉神童授校書郎
永隆二年皇太子舍奠表豪俊充崇文館學士後為盈
川令張説以箴贈之戒其苛刻至官以刻稱卒烱恃才
憑傲每恥朝士矯飾呼為麒麟楦或問之曰今弄假麒麟
戲者必刻畫其形覆驢上宛然異物及去其皮還是驢
耳聞者甚不平故為時所忌與王勃盧照隣駱賔王以
文辭齊名海内稱四才子亦曰四傑效之者風靡焉烱
曰吾愧在盧前恥居王後論者然之張説曰盈川文如
懸河酌之不竭優於盧而不減於王愧在盧前謙也恥
在王後信然有盈川集三十巻
盧照隣字昇之范陽人調鄧王府典籖王愛重謂人曰
此吾之相如也後遷新都尉嬰病去官居太白山草閣
得方士𤣥明膏餌之㑹父䘮號慟因嘔丹輙出疾愈甚
家貧苦貴宦時時供衣藥乃去具茨山下買園數十畆
䟽潁水周舍復豫為墓偃卧其中自以當髙宗時尚吏
已獨儒武后尚法已獨黄老后封嵩山屢聘賢士己已
廢著五悲文以自明手足攣緩不起行已十年毎春歸
秋至雲壑烟郊輙輿出户庭悠然一望遂自傷作釋疾
文有云覆燾雖廣嗟不容乎此生亭育雖繁恩已絶乎
斯代與親屬訣自沉潁水有詩文二十巻及幽憂子三
巻行於世舊唐書曰兄光乘亦知名長夀中為隴州刺
史
駱賔王義烏人七嵗能賦詩武后時數上䟽言事得罪
貶臨海丞鞅鞅不得志棄官去文明中徐敬業起兵欲
反正徃投之署為府屬為敬業作檄𫝊天下暴斥武后
罪惡后見讀之矍然曰誰為之或以賔王對后曰有如
此才不用宰相過也及敗亡命不知所之後宋之問貶
還道出錢塘遊靈隱寺夜月行吟長廊下曰鷲嶺欝岧
嶤龍宫隱寂寥未得下聨有老僧然燈坐禪問曰少年
不寐而吟諷甚苦何耶之問曰欲題此寺而思不屬僧
笑曰何不道樓觀滄海日門對浙江潮之問終篇曰桂
子月中落天香雲外飄捫蘿登塔逺刳木取泉遥雲薄
霜初下氷輕葉未凋待入天台路㸔余度石橋僧一聨
篇中警䇿也遲明訪之已不見老僧即賔王也𫝊聞浮
海而去矣後中宗詔求其文得百餘篇及詩等十巻命
㕁雲卿次序之及百道判集一巻今𫝊於世
宋之問(按新唐書云之問字延清一名少連/汾州人而舊唐書則云虢州𢎞農人)偉貎辨給
甫冠武后召與楊烱分直習藝館累轉尚方監丞后遊
龍門詔從臣賦詩左史東方虬詩先成后賜錦袍之問
俄頃獻后覽之嗟賞更奪袍以賜(按此條/有闕文)
沈佺期(按新舊唐書佺期字/雲卿相州内黄人)上元二年鄭益榜進士工
五言常侍宫中佺期嘗以詩贈張燕公公曰沈三兄詩
清麗須讓居第一也詩名大振自魏建安迄江左詩律
屢變至沈約鮑照庾信徐陵以音韻相婉附屬對精緻
及佺期之問又加靡麗迴忌聲病約句準篇著定格律
遂成近體如錦繡成文學者宗尚語曰蘇李居前沈宋
比肩謂唐詩變體始自二公猶漢人五字詩始自蘇武
李陵也有集十巻今𫝊扵世
杜審言(按新唐書審言字/必簡襄州襄陽人)預之逺裔咸亨元年宋守節
榜進士為隰城尉恃髙才傲世坐事貶吉州司户及武
后召還將用之問曰喜否審言舞蹈謝后令賦歡喜稱
㫖授著作郎為修文館直學士杜甫其孫也
甫(按此下/有闕文)禄山亂避走三川寓鄜彌年棄官客秦州㑹
嚴武節度劍南西川徃依焉武以世舊待甫甚善親詣
其家甫見之或時不巾而性褊躁傲誕嘗醉登武牀瞪
視曰嚴挺之乃有此兒武中銜之一日欲殺甫集吏扵
門武將出冠鈎扵簾者三左右走報其母力救得止(按/本)
(書包融傳論凡唐人中父子兄弟並著才名者辛文房/均盛述之知原書扵家世有文者皆合為一𫝊甫為審)
(言之孫自應附審言/𫝊後謹發其凡扵此)
李嶠(按新唐書嶠字巨/山趙州贊皇人)前與王勃楊烱接中與崔融蘇
味道齊名晚諸人沒為文章宿老學者取法焉(按此條/有闕文)
劉希夷(按舊唐書希/夷汝州人)美姿容好談笑善弹琵琶飲酒至
數斗不醉落魄不拘常檢嘗吟詩曰年年嵗嵗花相似
嵗嵗年年人不同宋之問苦愛此一聫知其未𫝊扵人
懇求之許而竟不與之問怒其誑巳使以土囊壓殺扵
别舍時未及三十人悉憐之
論曰希夷天賦俊爽才情如此想其事業勲名何所不
至而為之問壓殺昔者襧衡痛江夏之來倐焉折首夫
何殞命以隋侯之珠彈雀所較者輕所失者重玉迸松
摧良可惜也况扵骨肉相殘者乎
陳子昂(按新唐書子昂字/伯玉梓州射洪人)開耀二年許旦榜進士初年
十八時未知書以富家子任俠尚氣弋博後入鄉校感
悔即於州東南金華山觀讀書痛自修飾精究墳典耽
愛黄老易莊光宅元年詣闕上書諫靈駕入京武后召
見竒其才遂拜麟臺正字詔云地籍英華文稱暐曄累
遷拾遺子昻貎柔雅而性褊躁輕財好施篤朋友之義
與逰英俊多秉鈞衡唐興文章承徐庾餘風天下祖尚
子昂始變雅正初為感遇詩三十章王適見而驚曰此
子必為海内文宗由是知名有集一巻今𫝊
張説(按新唐書説字道濟/一字説之洛陽人)睿宗時兵部侍郎同平章事
開元十八年終左丞相説敦氣節重然諾為文精壯長
扵碑志朝廷大述作多出其手詩法特妙晚謫岳陽詩
益悽惋人謂得江山之助(按此條/有闕文)
王翰(按新唐書翰字子/羽并州晉陽人)景雲元年盧逸下進士及第又
舉直言極諌又舉超拔羣類科少豪蕩恃才不羈喜縱
酒櫪多名馬家蓄妓樂翰發言立意自比王侯日聚英
傑從禽擊鼓為歡張嘉貞為本州長史厚遇之翰酒間
自歌詩以舞屬嘉貞神氣軒舉張説尤加禮異及輔政
召為正字擢駕部員外郎説罷翰出為仙州别駕以窮
樂畋飲貶嶺表道卒翰工詩多壯麗之詞文士祖詠杜
華等嘗與逰從華母崔氏云吾聞孟母三遷吾今欲卜
居使汝與王翰為鄰矣其才如此燕公論其文如瓊杯
玉斚雖爛然可珍而多玷缺云有集今𫝊
論曰太史恨布衣之俠湮沒無聞以其義在存亡死生
之間而不伐其徳千金駟馬奚啻草芥信哉名不虚立
也觀王翰之氣其若人之儔乎
賀知章(按舊唐書知章/㑹稽永興人)以文詞知名性曠夷善談論笑
謔陸象先在中書引為太常博士象先與知章最親善
常曰季真清談風韻吾一日不見則鄙吝生矣當時賢
逹皆傾慕之天寳三年因病夢逰帝居及寤表請為道
士求還鄉里即舍住宅為千秋觀上許之詔賜鏡湖剡
溪一曲以給漁樵後改為天長觀
張子容開元元年常無名榜進士為樂城令初與孟浩
然同隱鹿門山為死生交詩篇唱答頗多後值亂離流
寓江表嘗送内兄李錄事歸故里云十年多難與君同
幾處移家逐轉蓬白首相知征戰後青春已過亂離中
行人杳杳看西月歸馬蕭蕭向北風漢水楚雲千萬里
天涯此别恨無窮後棄官歸舊業
王灣開元元年常無名榜進士與學士綦毋潛契切詞
翰早著為天下所稱徃来吴楚間多有著述如江南意
一聨云海日生殘夜江春入舊年詩人以來罕有此作
張燕公手題扵政事堂毎示能文令為楷式曽奉使登
終南山有賦志趣髙逺識者不能棄焉
李昂開元二年王丘下狀元及第天寳間仕為禮部侍
郎知貢舉奬拔寒素甚多(按新唐書選舉志開元二十/四年考功員外郎李昂為舉)
(人詆訶帝以員外郎望輕遂移貢舉於禮部以侍郎主/之禮部選士自此始則昻之知貢舉未協輿論可知原)
(文所云殊/非事實)工詩有戚夫人楚舞歌篇播𫝊人口真佳作
也
孫逖博州人㓜而有文屬辭警敏援筆成篇開元二年
舉手筆俊拔哲人竒士隱淪屠釣及文藻宏麗等科第
一人及第𤣥宗引見擢左拾遺集賢殿修撰改考功員
外郎遷中書舍人與顔真卿李華蕭頴士皆同時稱海
内名士(按舊唐書逖𫝊開元二十一年逖始為考功員/外郎頻選貢士初年得顔真卿後年得李華蕭)
(穎士考文獻通考開元二十一年至二十三年嵗一試/進士科盖皆逖主之三人者其所取士也又考舊唐書)
(所載開元二十四年逖始遷中書舍人原/文未為明晰又此條有闕文並識扵此)
王泠然山東人開元五年裴耀卿下進士授將仕郎守
太子校書郎工文賦詩氣質豪爽當言無所回忌卓犖
竒才濟世之器惜其不大顯而終有集今𫝊
崔顥(按新舊唐書顥汴州人書/錄解題顥開元十年進士)好蒱博嗜酒娶妻擇美
者稍不愜即棄之凡易三四初李邕聞其才名虚舍邀
之顥至獻詩首章云十五嫁王昌邕叱曰小兒無禮天
寳中為尚書司勲員外郎少為詩意浮艷多陷輕薄晚
節忽變常體風骨凛然一窺塞垣狀極戎旅竒造徃徃
並驅江鮑後㳺武昌登黄鶴樓感慨賦詩及李白來曰
眼前有景道不得崔顥題詩在上頭無作而去為哲匠
斂手顥生平苦吟詠當病起清虚友人戯之曰非子病
如此乃苦吟詩瘦耳遂為口實
劉眘虚嵩山人姿容秀㧞九嵗屬文上書召見拜童子
郎開元十一年徐徴榜進士調洛陽尉遷夏縣令性髙
古脱畧勢利嘯傲風塵後欲卜隱廬阜不果交逰多山
僧道侣為詩情幽興逺思雅詞竒忽有所得衆便驚聽
當時東南髙唱者數十人聲律宛態無出其右(按此條/有闕文)
祖詠(按書録解題詠開/元十二年進士)少與王維為吟侶維在濟州寓官
舍贈祖三詩有云結交二十載不得一日展貧病子既
深契闊余不淺盖亦流落不偶極可傷也
綦毋潛荆南人(按新唐書藝文/志注潛字孝通)開元十四年嚴廸榜進
士授宜夀尉遷右拾遺入集賢院待制復授校書終著
作郎與李端同時詩調屹崒峭蒨足佳句善寫方外之
情後見兵亂官况日惡挂冠歸隱江東别業王維有詩
送之曰明時久不逹棄置與君同天命無怨色人生有
素風一時文士咸賦詩祖餞有集一巻行世
崔國輔山隂人也開元十四年嚴廸榜進士與儲光羲
綦毋潛同時舉縣令累遷集賢直學士禮部郎中天寳
間坐是王鉷近親貶竟陵司馬有文及詩婉孌清楚深
宜諷詠樂府短章古人有不能過也初至竟陵與處士
陸鴻漸遊三嵗交情至厚謔笑永日又相與較定茶水
之品臨别謂羽曰予有襄陽太守李憕所遺白驢烏犎
牛各一頭及盧黄門所遺文槐書函一枚此物皆已之
所惜者宜野人乘蓄故特以相贈雅意髙情一時所尚
有酬酢之歌詩并集𫝊焉
儲光羲兖州人開元十四年嚴廸榜進士有詔中書試
文章嘗為監察御史值安禄山陷長安輙受偽署賊平
後自歸貶死嶺南工詩格髙調逸趣逺情深削盡常言
挾風雅之道養浩然之氣覽者猶聆韶濩音先洗桑濮
耳庶幾乎賞音也有集七十巻政論十五巻九經分義
疏二十巻並𫝊
王昌齡字少伯太原人開元十五年李巖榜進士授氾
水尉又中宏辭遷校書郎復以不䕶細行貶龍標尉以
刀火之際歸鄉里為刺史閭丘曉所忌而死後張鎬按
軍河南曉愆期將戮之辭以親老乞恕鎬曰王昌齡之
親欲與誰養乎曉大慚沮昌齡工詩緒宻而思清時稱
詩家夫子王江寜盖嘗為江寜令與文士王之涣辛漸
交友至深皆出模範其名重如此有詩集五巻又述作
詩格律境思體例共十四篇為詩格一巻又詩中宻㫖
一巻及古樂府解題一巻今並𫝊
論曰自元嘉以還四百年之内曹劉陸謝風骨頓盡逮
儲光羲王昌齡頗從厥跡兩賢氣同而體别也王稍聲
峻竒句俊格驚耳駭目奈何晚途不矜小節謗議騰沸
兩竄遐荒使知音者喟然長歎至歸全之道不亦痛哉
常建長安人開元十五年與王昌齡同榜登科大厯
授盱眙尉仕頗不如意遂放浪琴酒徃來太白紫閣諸
峯有肥遯之志嘗採藥山谷中遇女子遍體緑毛自言
是秦時宫人亡入山来食松葉遂不饑寒因授建㣲㫖
所養非常後寓鄂渚招王昌齡張僨同隱獲大名當時
集一巻今𫝊
論曰古稱髙才而無貴仕誠哉是言曩劉楨死扵文學
鮑照卒扵參軍今建亦淪於一尉悲夫建屬思既精詞
亦警絶似初發通莊却尋野徑百里之外方歸大道㫖
逺興僻能論意表可謂一唱而三嘆矣
陶翰潤州人開元十八年崔明允下進士及第次年中
博學宏辭與鄭昉同時官至禮部員外郎為詩詞筆雙
美既多興義復備風骨三百年以前方可論其裁製大
為當時所稱今有集相𫝊
　
　
　
　
　
　
　
　
　
　
　
　唐才子傳巻一
欽定四庫全書
　唐才子傳巻二　　　　　元　辛文房　撰
　　　王　維　　　　　　孟浩然
　　　殷　遥　　　　　　薛　據
　　　李頎　　　　　　　崔　曙
　　　張　諲　　　　　　李　白
　　　岑　參　　　　　　髙　適
　　　王之涣　　　　　　包　融(子何/佶)
　　　閻　防　　　　　　丘　為
　　　盧　象(韋述/)　　　　張　謂
　　　賈　至　　　　　　沈千運
　　　孟雲卿　　　　　　王季友
　　　康　洽　　　　　　劉長卿
　　　韋應物　　　　　　錢　起(子徽/孫珝)　(懐素/)
　　　張　繼　　　　　　韓　翃
　　　郎士元　　　　　　皇甫冉(弟曽/)
　　　獨孤及　　　　　　戎　昱
王維九嵗知屬辭工草𨽻嫻音律岐王重之維將應舉
岐王謂曰子詩清越者可録數篇琵琶新聲能度一曲
同詣九公主第維如其言是日諸伶擁維獨奏主問何
名曰鬱輪袍因出詩巻主曰皆我習諷謂是古作乃子
之佳製乎延于上座曰京兆得此生為解頭榮哉力薦
之開元十九年狀元及第擢右拾遺遷給事中賊陷兩
京駕出幸維扈從不及為所擒服藥稱瘖病禄山愛其
才逼至洛陽供舊職拘于普施寺賊宴凝碧池悉召梨
園諸工合樂維痛悼賦詩曰萬户傷心生野烟百官何
日再朝天秋槐花落空宫裏凝碧池頭奏管絃詩聞行
在賊平後偽官皆定罪獨維得免仕至尚書右丞維詩
入妙品上上畫思亦然至山水平逺雲勢石色皆天機
所到非學而能自作詩云當代謬詞客前身應畫師人
評維詩中有畫畫中有詩信哉中嵗喪妻不再娶孤居
三十年别墅在藍田縣南輞川亭館相望自寫其景物
竒勝日與文士丘為裴迪崔興宗逰覽賦詩琴樽自樂
篤志奉佛蔬食素衣後表請舍宅以為寺臨終作書辭
親友停筆而化
孟浩然(按新唐書浩然/字浩然襄陽人)少好節義詩工五言隠鹿門山
即龎公棲隠處也四十逰京師諸名士間嘗集秘省聮
句浩然曰㣲雲淡河漢疎雨滴梧桐衆欽服張九齡王
維極稱道之維待詔金鑾一旦私邀入商較風雅俄報
𤣥宗臨幸浩然錯愕伏匿牀下維不敢隠因奏聞帝喜
曰朕素聞其人而未見也詔出再拜帝問曰卿將詩來
耶對曰偶不齎即命吟近作誦至不才明主棄多病故
人疎之句帝憮然曰卿不求仕朕何嘗棄耶奈何誣我
因命放還南山古稱禰衡不遇趙壹無禄觀浩然罄折
謙退才名日髙竟淪明代終身白衣良可悲夫其詩文
采丰茸經緯綿宻半遵雅調全削凡近所著三巻今𫝊
王維畫浩然像于郢州為浩然亭咸通中鄭諴謂賢者
名不可斥更曰孟亭今存焉
殷遥丹陽人天寶間嘗仕為忠王府倉曹㕘軍與王維
結交同慕禪寂志趣髙疎多雲岫之想而苦家貧死不
能𦵏一女纔十嵗日哀號于親愛憐之者賵贈埋骨石
樓山中工詩詞彩不羣而多警句杜甫嘗稱許之有詩
𫝊于今
薛據荆南人開元十九年王維榜進士天寶六年又中
風雅古調科第一人于吏部㕘選據自恃才名請受萬
年録事流外官訴宰執以為赤縣是某等清要據無由
得之改涉縣令後仕歴司議郎終水部郎中據為人骨
鯁有氣魄文章亦然嘗自傷不得早達造句往往追凌
鮑謝初好棲遲居嵩山鍊藥晚嵗置别業終南山下老
焉有集今𫝊
李頎東川人開元二十三年賈季隣榜進士及第調新
鄉縣尉性疎簡厭薄世務慕神仙服餌丹砂期輕舉之
道結好塵喧之外一時名輩莫不重之工詩發調既清
修辭亦秀雜歌咸善𤣥理最長多為放浪之語足可震
蕩心神惜其偉材只到黄綬故其論道家往往髙于衆
作有集今𫝊
崔曙宋州人(按書録解題曙開元/二十六年狀元及第)少孤貧不應薦辟志
况疎爽擇交于方外苦讀書髙栖少室山中與薛據友
善工詩言詞欵要情興悲凉送别登樓俱堪淚下有集
𫝊于今
張諲永嘉人初隠少室山下閉門修肄志甚勤苦不及
聲利後應舉官至刑部員外郎明易象善草𨽻兼畫
山水詩格髙古與李頎友善事王維為兄皆為詩酒丹
青之契維贈詩云屏風誤㸃惑孫郎團扇草書驚内史
李頎贈曰小王破體閒支䇿落月梨花照空壁詩堪記
室妬風流畫與將軍作勁敵天寳中謝官歸故山偃仰
不復來人間矣有詩𫝊世
李白山東人母夢長庚星而誕因以命之十嵗通五經
夜夢筆頭生花後天才贍逸名聞天下天寶初自蜀至
長安道㩦所業投賀知章讀至蜀道難歎曰子謫仙人也
乃解金龜換酒終日相樂遂薦于𤣥宗召見金鑾殿論
時事因奏頌一篇帝喜賜食親為調羮詔供奉翰林嘗
大醉上前草詔使髙力士脫鞾力士恥之晚節好黄老
度牛渚磯乗醉捉月遂沉水中(按白傳有闕文今就永/樂大典所載五條編次)
岑參南陽人文本之後天寶三年趙岳榜第二人及第
累官左補闕起居郎出為嘉州刺史杜鴻漸表置安西
幕府拜職方郎中兼侍御史辭罷别業在杜陵山中後
終于蜀參累佐戎幕往來鞍馬烽塵間十餘載極征行
離别之情城障塞堡無不經行博覽史籍尤工綴文屬
詞清迥用心良苦詩調尤髙唐興罕見此作放情山水
故常懐逸念竒造幽致所得往往超拔孤秀度越常情
與髙適風骨頗同讀之令人慷慨懐感毎篇絶筆人輒
𫝊咏至徳中裴休杜甫等常薦其識度清逺議論雅
正嘉名早立時輩所仰可以備獻替之官未及大用而
謝世豈不傷哉有集十巻行于世杜確為之序云
髙適字達夫一字仲武滄州人少性拓落不拘小節恥
預常科隠跡博徒才名便逺後舉有道授封丘尉擢諌
議大夫負氣敢言權貴側目適尚氣節語王覇衮衮不
厭遭時多難以功名自許五十始學為詩即工以氣質
自髙多胸臆間語毎一篇已好事者輒𫝊播吟玩嘗過
汴州與李白杜甫㑹酒酣登吹臺慷慨悲歌臨風懐古
人莫測也中間唱和頗多今有詩文等二十巻及所選
至徳迄大厯述作者二十六人詩為中興間氣集二巻
並𫝊(按適𫝊/有闕文)
王之涣薊門人少有俠氣所從逰皆五陵少年擊劍悲
歌從禽縱酒後折節工文十年名譽自振恥困場屋遂
交謁名公為詩情致雅暢得齊梁之氣毎有作樂工輒
取以被聲律與王昌齡髙適暢當忘形爾汝嘗共詣旗
亭有梨園名部至昌齡等曰我輩擅詩名未定甲乙可
觀詩伶謳詩以多者為優一伶唱昌齡二絶句一唱適
一絶句之涣曰樂人所唱皆下俚之詞須㬰一佳妓唱
曰黄河逺上白雲間一片孤城萬仞山羌笛何須怨楊
栁春風不度玉門闗復唱二絶皆之涣詞三子大笑曰
田舍奴吾豈妄哉諸伶竟不諭其故拜曰肉眼不識神
仙三子從之酣醉終日其狂放如此云有詩𫝊于今
包融延陵人開元間仕厯大理司直與參軍殷遥孟浩
然交厚工為詩二子何佶縱聲雅道齊名當時號三包
有詩一巻行世
論曰夫人之于學苦心難既苦心成業難成業者獲名
不朽兼父子兄弟間尤難厯觀唐人父子如三包六竇
張碧張瀛顧况顧非熊章孝標章碣杜審言杜甫錢起
錢珝温庭筠温憲弟兄如皇甫冉皇甫曽李宣古李宣
逺姚係姚倫等皆聮玉無瑕清塵逺播芝蘭繼芳重難
改于父道騷雅接響庶不慊于祖風四難之間揮麈之
際亦可以為美談矣
何字幼嗣潤州延陵人融之子也與弟佶俱以詩鳴時
稱二包天寳七年楊譽榜及第曽師事孟浩然授格法
與李嘉祐相友善大厯中仕終起居舍人詩𫝊者可數
葢流離世故率多素辭大播芳名亦以當時望族也
佶(按唐詩紀事/佶字㓜正)天寳六年楊䕶榜進士累遷祕書監未
幾遷刑部侍郎太常少卿拜諫議大夫御史中丞居官
謹確所在有聲佶天才贍逸氣宇清深心醉古經神和
大雅詩家老斵輪也與劉長卿竇叔向諸公皆莫逆之
愛晚嵗沾風痺之疾辭寵樂髙不及榮利卒封丹陽郡
公有詩集行于世
閻防河中人開元二十二年李琚榜及第顔真卿甚敬
愛之欲薦于朝不屈為人好讀書好古博雅詩語真素
魂清魄爽放曠山水髙情獨詣于終南山豐徳寺結茅
茨讀書百丈溪是其隠處題詩云浪蹟棄人世還山自
幽獨始傍巢由蹤吾其獲心曲又云養閒廢人事達命
知止足不學魯國儒俟時勞伐輻後信命不務進取以
此自終有詩集行世
丘為(按新唐書藝文志/注為蘇州嘉興人)天寳初劉單榜進士官至太子
右庶子事母孝年八十餘致仕還縣令謁之為候門磬
折令坐方拜里胥立庭下既出乃敢坐經縣署降馬而
過舉動有禮卒年九十六有集行世
盧象字緯卿汶水人鴻之姪也攜家來居江東最乆仕
為校書郎左拾遺膳部員外郎授安禄山偽官貶永州
司户參軍後為主客員外郎有詩名譽滿秘閣雅而不
儉有大體得國士之風集二十巻今𫝊同仕有韋述為
桑泉尉時詔求逸書命述等編校于朝元殿後為翰林
學士有詩名今亦𫝊焉(按盧象為鴻之姪此𫝊本當附/鴻𫝊後以鴻入隠逸𫝊與象出)
(處異揆故/分編焉)
張謂字正言河内人也(按唐詩紀事謂登/天寶二年進士第)少讀書嵩山
清才㧞萃泛覽流觀不屈于權勢自矜竒骨必談笑封
侯二十四受辟從戎營朔十載亭障間稍立功勲以將
軍得罪流滯薊門有以非辜雪之者累官為禮部侍郎
無幾何出為潭州刺史性嗜酒簡淡樂意湖山工詩格
度嚴宻語致精深多擊節之音今有集𫝊于世
賈至(按新唐書至字㓜鄰陳振孫/書録解題則以為字㓜幾)洛陽人曽之子也天寶
擢第官起居舍人知制誥從幸西蜀當撰𫝊位肅宗冊
文既進藁𤣥宗曰先天誥命乃父所為今兹大冊爾又
為之兩朝盛典出卿家父子可謂繼美矣(按賈至𫝊/有關文)
沈千運吳興人工舊體詩氣格髙古當時士流皆敬慕
之號為沈四山人天寶中數應舉不第時年齒已邁遨
逰襄鄧間干謁名公來濮上感懐賦詩曰聖朝優賢良
草澤無遺族人生各有命在余胡不淑一生但區區五
十無寸禄衰落當棄捐貧賤招謗讟其時多難自知屯
蹇遂浩然有歸歟之志賦詩曰棲隠非别事所願離風
塵不來城邑逰禮樂拘束人又曰如何巢與由天子不
得臣遂還山中别業嘗曰衡門之下可以棲遲有薄田
園兒稼女織偃仰今古自足此生誰能作小吏走風塵
下乎髙適賦還山吟贈行曰還山吟天髙日暮寒山深
送君還山識君心人生老大須恣意看君解作一生事
山間偃仰無不至石泉淙淙若風雨桂花松子常滿地
賣藥囊中應有錢還山服藥又長年白雲勸盡杯中物
明月相隨何處眠眠時憶問醒時意夢魂可以相周旋
肅宗議備禮徵致㑹卒而罷有詩𫝊世
孟雲卿闗西人天寶間不第氣頗難平志亦髙尚懐嘉
遯之節與薛據相友善嘗寓荆州杜工部有與雲卿贈
答之作甚愛重之工詩其體祖述沈千運漁獵陳拾遺
詞氣傷感雖然模效纔得升堂猶未入室然當時古詞
無出其右一時之英也如虎豹不相食哀哉人食人又
朝亦常苦饑暮亦常苦饑飄飄萬里餘貧賤多是非少
年莫逺逰逺逰多不歸皆為當代推服韋應物過廣陵
遇孟九贈詩云髙文激頹波四海靡不𫝊西施且一笑
衆女安得妍其才名于此可見矣仕終校書郎有集今
𫝊
論曰雲卿禀通濟之才淪吞噬之俗栖栖南北苦無所
遇何生之不辰也身處江湖心存魏闕猶杞國之人憂
天墜相率而逃者匹夫之志亦可念矣
王季友河南人暗誦書萬巻論必引經家貧賣屐好事
者多㩦酒就之其妻栁氏疾季友窮醜遣去來客豐城
洪州刺史李公一見傾敬即引佐幕府工詩性磊落不
羈愛竒務險逺出常情之外白首短褐﨑嶇士林傷哉
貧也嘗有詩云山中誰余宻白髮日相親雀鼠晝夜無
知我厨廪貧又自耕自刈食為天如鹿如麋飲野泉亦
知世上公卿貴且養丘中草木年觀其篤志山水可謂
逺性風疎逸情雲上矣有集𫝊于世
康洽酒泉人黄髪美丈夫也盛時攜琴劍來長安謁當
道氣度豪爽工樂府詩篇宫女梨園皆寫于聲律𤣥宗
亦知名嘗歎美之所出入皆王侯貴主之宅從逰與讌
雖駿馬蒼頭如其已有觀服玩之光令人欲惜物憐才
乃能如是也後遭天寶亂離飄蓬江表至大歴間年已
七十餘龍鍾衰老談及開元繁盛流涕無從往來兩京
故侯館穀空咸陽一布衣耳于時文士願與論交李端
逢之贈詩云聲名常壓鮑參軍班位不過揚執㦸又云
同時獻賦人皆盡共壁題詩君獨在後卒杜陵山中文
章不得見矣
劉長卿(按新唐書藝文志/云長卿字文房)河間人少居嵩山讀書後移
家鄱陽開元中徐徵榜及第歴監察御史出為轉運使
判官後觀察使吳仲孺誣奏非罪貶南巴尉㑹有為辨
之者量移睦州司馬終隨州刺史長卿清才冠世頗淩
浮俗性剛多忤權門故兩逢遷斥人悉寃之詩調雅暢
甚能鍊飾其自賦傷而不怨足以發揮風雅權徳輿稱
為五言長城嘗謂今人稱前有沈宋王杜後有錢郎劉
李李嘉祐郎士元何得與余並驅毎題詩不言姓但書
長卿天下無不知其名者有詩集賦文𫝊世
章應物(按書録解題/應物京兆人)尚俠初以三衛郎事𤣥宗後始
折節讀書為性髙潔鮮食寡欲所居必焚香掃地而坐
㝠心象外(按此𫝊/有闕文)
錢起字仲文吳興人天寶十年李巨卿榜及第少聰敏
承鄉曲之譽初從計吏至京口客舍月夜閒歩聞户外
有行吟聲哦曰曲終人不見江上數峰青凡再三往來
起遽從之無所見矣怪之及就試粉闈詩題乃湘靈鼓
瑟起綴就即以鬼謡十字為落句主文李暐深嘉美擊
節吟味乆之曰是必有神助之耳遂擢置髙第釋褐授
校書郎嘗採箭竹奉使入蜀除考功郎中大厯中為太
清宫使翰林學士起詩體製新竒理致清贍芟宋齊之
浮㳺削梁陳之曼靡迥然獨立也王右丞許以髙格與
郎士元齊名士林語曰前有沈宋後有錢郎集十巻今
傳子徽孫珝並能詩外甥懷素善書一門之中藝名森
出可尚矣
論曰凡唐人燕集祖送必探題分韻賦詩于衆中推一
人擅場者劉相巡察江淮詩人滿坐而起擅場郭曖尚
主盛㑹李端擅場緬懐盛時往往文㑹羣賢畢集觥籌
亂飛遇江山之佳麗繼歡好于疇昔良辰美景賞心樂
事于斯能并矣况賔無絶纓之嫌主無投轄之困歌䦨
舞作㣲聞香澤冗長之禮豁畧去之王公不覺其大韋
布不覺其小忘形爾汝促席談諧吟咏繼來揮毫驚座
樂哉古人有秉燭夜逰所謂非淺同宴一室無及于亂
豈不盛也至若殘盃冷炙一獻百拜察喜怒于眉睫之
間者可以休矣
珝(按唐詩紀事/珝字端文)吳興人起之孫也乾寧六年鄭藹榜及
第昭宗時仕為中書舍人工詩有集𫝊于世
張繼字懿孫襄州人天寶十二年禮部侍郎楊浚下及
第與皇甫冉有髫年之故契逾昆玉早振詞名初來長
安頗矜氣節有感懐詩云調與時人背心將静者論終
年帝城裏不識五侯門嘗佐鎮戎軍幕府又為鹽鐵判
官大歴間仕終檢校祠部郎中繼博覽有識好談論知
治體亦嘗領郡輒有政聲詩情爽激多金玉音蓋其累
代詞伯積襲弓裘其于為文不雕不飾丰姿清迥有道
者風集一巻今𫝊
韓翃字君平南陽人天寶十三年楊紘榜進士侯希逸
素重其才至是表佐淄青幕府罷閒居十年及李勉在
宣武復辟之徳宗時制誥闕人中書兩進除目御筆不
㸃再請之批曰與韓翃時有同姓名為江淮刺史宰相
請孰與上復批曰春城無處不飛花韓翃也俄以駕部
郎中知制誥終中書舍人翃工詩興致繁富如芙蓉出
水一篇一詠朝士珍之比諷深于文房筋節成于茂政
當時盛稱焉有詩集五巻行于世
郎士元字君胄中山人也天寶十五載盧庚榜進士寶
應初選京畿縣官詔試政事中書補渭南尉歴左拾遺
出為郢州刺史與員外郎錢起齊名時朝廷自丞相以下
出牧奉使無兩君詩文祖餞人以為愧其珍重如此二
公體調大扺欲同就中郎君稍更閑雅逼近康樂珠聮
玉映不覺成編掩映時流名不虚矣有别業在半日吳
村王季友錢起等皆見題詠毎誇勝絶詩集今𫝊于世
皇甫冉字茂政安定人避地來寓丹陽耕山釣湖放適
閒淡或云秘書少監彬之姪也十嵗能屬文張九齡一
見歎以清才天寶十五年盧庚榜進士調無錫尉營别
墅陽羨山中大歴初王縉為河南節度辟掌書記後入
為左金吾衛兵曹參軍仕終拾遺左補闕冉自擢桂禮
闈便稱髙格往以世道艱虞避地江外故多飄薄之歎
毎文章一到朝廷而作者變色當年才子悉願締交推
為宗伯至其造語𤣥㣲端可平揖沈謝雄視潘張惜乎
長轡未騁芳蘭早凋良可痛哉有詩集三巻獨孤及為
序今𫝊弟曾
曽字孝常冉之弟也天寶十七年楊儇榜進士善詩出
王維之門與兄名望相亞當時以比張氏景陽孟陽恊
居上品載處下流侍御補闕文詞亦然體製清潔華不
勝文為士林所尚仕歴侍御史後坐事貶舒州司馬量
移陽翟令有詩一巻傳于世
獨孤及(按此𫝊有闕文考新唐書/及字至之河南洛陽人)性孝友喜鑒拔為文
必彰明善惡長于議論工詩格調髙古風神迥絶得大
名當時有集𫝊世
論曰嘗讀選中沈謝諸公詩有題新安江水至清淺深
見底貽京邑㳺好及石門新營所住四面髙山迴溪石
瀬修竹茂林及田南樹園激流植援齋中讀書南樓中
望所遲客晚登三山還望京邑等數端皆竒崛精當冠
絶古今曽無發其韞奥者逮盛唐沈宋獨孤及李嘉祐
韋應物等諸才子集中往往各有數題片言不茍皆不
減其風度此則無𫝊之妙逮元和以下佳題尚罕况于
詩乎立題乃詩家切要貴在卓絶清新言簡而意足句
之所到題必盡之中無失節外無餘語此可與智者商
㩁云因舉而論之
戎昱荆南人美風度能談少舉進士不第乃放逰名都
雖貧士而軒昂氣不消沮愛湖湘山水來客時李䕫亷
察桂林寓官舍月夜聞隣居行吟之音清麗遲明訪之
乃昱也即延為幕賓待之甚厚崔中丞亦在湖南愛之
有女國色欲以妻昱而不喜其姓戎能改則訂議昱聞
之以詩謝云千金未必能移姓一諾從來許殺身自謂
李大夫恩私至深無任感激初事顔平原嘗佐其征南
幕亦累薦之衛伯玉鎮荆南辟為從事歴䖍州刺史至
徳中以罪謫為辰州刺史後客劔南寄家隴西數載憲
宗時邊烽累急大臣議和親上曰比聞一詩人姓名稍
僻者為誰宰相對以冷朝陽包子虚皆非帝舉其詩對
曰戎昱也上曰嘗記其詠史云漢家青史上計拙是和
親社稷依明主安危託婦人豈能將玉貎便擬静沙塵
地下千年骨誰為輔佐臣因笑曰魏絳何其懦也此人
如在可與武陵桃花源足稱其清詠士林榮之昱詩在
盛唐格氣稍劣中間有絶似晚作然風流綺麗不虧政
化當時賞音喧𫝊翰苑固不誣矣有集今𫝊
　
　
　
　
　
　
　唐才子傳巻二
欽定四庫全書
　唐才子傳巻三　　　　　元　辛文房　撰
　　　嚴　維　　　　　　古之竒
　　　耿　湋　　　　　　張南史
　　　蘇　涣　　　　　　吉中孚
　　　司空曙　　　　　　李　端
　　　竇叔向(子常牟羣/庠鞏)　　章八元
　　　于　鵠　　　　　　冷朝陽
　　　李　益　　　　　　暢　當
　　　崔　峒　　　　　　夏侯審
　　　朱　灣　　　　　　權徳輿
　　　武元衡　　　　　　張　登
　　　麴信陵　　　　　　姚　係(弟倫/)
　　　羊士諤　　　　　　楊巨源
　　　韓　愈(張署/)　　　　陳　羽
　　　王　涯　　　　　　栁宗元
　　　王　建　　　　　　孟　郊(陸長源/)
　　　張　籍　　　　　　劉　义
　　　李　賀
嚴維字正文越州人初隠居桐廬慕子陵之高風至徳
二年江淮選補使侍郎崔涣下以詞藻宏麗進士及第
家貧親老不能逺離授諸暨尉時巳四十餘後歴秘書
郎嚴中丞節度河南辟佐幕府遷餘姚令仕終右補闕
維少無宦情懐家山之樂以儒素從升斗之禄聊代耕
爾詩情雅重挹魏晉之風鍜鍊鏗鏘庶少遺恨一時名
輩孰匪金蘭詩集一巻今𫝊
古之竒寶應二年禮部侍郎洪源下及第與耿湋同時
嘗為安西幕府書記與李司馬端有金蘭之好工古調
足幽閒淡泊之思婉而成章得名藝圃不泛然矣詩集
𫝊於世
耿湋河東人也寶應二年洪源榜進士與古之竒為莫
逆交初為大理司法充括圖書使來江淮窮山水之勝
仕終右拾遺詩才俊爽意思不羣似湋等軰不可多得
詩集二巻今𫝊於世
張南史字季直幽州人工奕棋神算無敵游心太極嘗
幅巾藜杖出入王侯之宅十年高談濶視慷慨竒士也
中歳感激始苦節學文無希世茍合之意數年間稍入
詩境調體超閒情致兼美如并燕老将氣韻沉雄時少
及之者肅宗時廟堂奨㧞仕為左衛倉曹㕘軍後避亂
寓居揚子平難再召未及赴而卒有詩一巻今𫝊
蘇涣廣徳二年楊栖梧榜進士少好姦利往來剽盜善
用白弩巴賨商人苦之稱曰白跖後自知非折節從學
遂成名累遷御史湖南崔中丞瓘辟為從事瓘遇害繼
走交廣扇動哥舒晃叛如蛟龍見血本質彰矣居無何
伏誅初嘗為變律詩十九首上廣州節度李勉其意長
於諷刺亦有陳拾遺一鱗半甲故勉加禮待之或曰此
子羽翼嬖臣侵敗王略今尚其文可歟勉曰漢策載蒯
通説辭皇史録祖君檄草此大容細者善惡必書春秋
至訓言有不廢孔子格談涣其庶乎豈但存雕蟲小技
亦以深懲賊子耳時以為名言杜甫有與贈荅之詩今
悉𫝊詩云再聞誦新作突過黄初詩今晨清鏡裏勝食
齋房芝
吉中孚楚州人居鄱陽最乆初為道士山阿寂寥後還
俗李端贈詩云聞道華陽客儒衣謁紫微舊山連藥賣
孤鶴帶雲歸栁市名猶在桃源夢已稀還家見鷗鳥應
媿背船飛盧綸送詩云舊籙藏雲穴新詩滿帝鄉來長
安謁宰相有薦於天子日與王侯高㑹名動京師無幾
何第進士授萬年尉除校書郎又登宏詞科為翰林學
士歴諫議大夫户部侍郎判度支事貞元初卒初拜官
後以親埀白在堂歸養至孝終喪復仕中孚神骨清虚
吟詠高雅若神仙中人也集一巻今𫝊
司空曙字文初廣平人也磊落有竒才韋臯節度劍南
辟致幕府授洛陽主簿未幾遷長林縣丞累官左拾遺
終水部郎中與李約員外至交性耿介不干權要家無
甔石宴如也嘗病中不給遣其愛姬亦嘗流寓長沙遷
謫江右多結契雙林暗傷流景寄暕上人詩云欲就東
林寄一身尚憐兒女未成人柴門客去殘陽在藥圃蟲
喧秋雨頻近水方同梅市隠曝衣多笑阮家貧深山蘭
若何時到羨與閒雲作四隣閒園即事高興可知屬調
幽閒終篇調暢如新花笑日不容重染鏘鏘美譽不亦
宜哉有詩集二巻今𫝊於世
李端趙州人嘉祐之姪也少時居廬山依皎然讀書意
况清虛酷慕禪侣大歴五年李摶榜進士及第授秘省
校書郎以清羸多疾辭官居終南山草堂寺未幾起為
杭州司馬牒訴敲朴心甚厭之買田園在虎丘下為耽
深僻泉石少幽移家來隠衡山自號衡嶽幽人彈琴讀
易登高望逺神意泊然初無宦情懐箕潁之志嘗曰余
少尚神仙且未能去友人暢當以禪門見導余心知必
是未得其門詩更高雅於才子中名響錚錚與處士京
兆栁中庸大理評事江東張芬友善唱酬初來長安詩
名大振時令公子郭曖尚昇平公主賢明有才延納俊
士端等皆在館中曖嘗進官大宴酒酣主屬端賦詩頃
刻而就曰青春都尉最風流二十功成便拜侯金距鬬
雞過上苑玉鞭騎馬出長秋熏香荀令偏憐小傅粉何
郎不觧愁日暮吹簫楊栁陌路人遥指鳯凰樓主甚喜
一座賞歎錢起曰此必端宿製請以起姓為韻端立獻
一章曰方塘似鏡草芊芊初月如鈎未上弦新開金埓
看調馬舊賜銅山許鑄錢楊栁入樓吹玉笛芙蓉出水
妬花鈿今朝都尉如相顧願脱長裾逐少年見者驚服
主厚賜金帛終身以榮其工㨗類此集三巻今𫝊於世
竇叔向字遺直扶風平陵人也有卓絶之行登第於大
歴初逺振佳名為文物冠冕詩法謹嚴又非常格名流
才子多仰飇塵少與常衮同燈火及衮相引擢左拾遺
内供奉衮坐貶亦出為溧水令卒贈工部尚書五子常
牟羣庠鞏俱能詩咄咄有跨竈之譽當時美之藝文志
載叔向集七巻今存詩甚寡盖零落乆矣
常(按此下有脱文考新唐書常字中行/大歴中及進士第仕至國子祭酒)兄弟五人聨芳
比藻詞價藹然法度風流相距不逺且俱陳力王事膺
寵清流豈懐玉迷津區區之比哉後人集其所著詩通
一百首為五巻名竇氏聫珠集謂若五星然常集十八
巻及撰韓翃至皎然三十人詩合三百五十篇為南薫
集各繋以贊為三巻今並𫝊焉
牟(按新唐書/牟字貽周)貞元二年張正甫榜進士初學問於江東
家居孝謹善事繼母竒文異行聞於京師舅給事中袁
高當時專重名甄㧞甚多而牟未嘗干謁竟㨗文場始
佐六府五公八遷至檢校虞部元和五年拜尚書虞部
郎中轉洛陽令都官郎中出為澤州刺史仕終國子司
業牟晚從昭義盧從史從史寖驕牟度不可諫即移疾
歸居東都别業卒昌黎韓先生為墓誌云
羣(按新唐書/羣字丹列)隠毗陵稱處士性至孝定省無少怠及母
卒哀痛不已齧一指置棺中結廬墓次終喪蘇州刺史
韋夏卿舉孝亷徳宗擢為左拾遺仕至御史中丞後出
為黔南觀察使遷容管經畧使卒官所家無餘財惟圖
書萬軸耳
庠(按新唐書/庠字胄卿)嘗應辟三佐大府調奉先令遷東都留守
判官拜户部員外郎貞元中出為婺登二州刺史平生
攻文甚苦著述亦多今並𫝊
鞏(按新唐書/鞏字友封)状貎瑰偉少博覽無不通性宏放好談古
今所居多長者車轍時諸兄已逹鞏尚來塲屋間頗抑
初志作放魚詩云黄金贖得免刀痕聞道禽魚亦感恩
好去長江千萬里不須辛苦上龍門人知其述懐也元
和二年王源中榜進士佐淄青幕府累遷秘書少監拜
御史中丞仕終武昌觀察副使鞏平居與人言不出口
時號為囁嚅翁云
章八元(按新唐書藝文志注八元/睦州人登大歴進士第)初長安慈恩寺浮圖
前後名流詩版甚多八元亦題有云初怪鳥飛平地上
自驚人語半天中後元微之白樂天至塔下遍覽因悉
除去惟存(八/)元版在吟咏乆之曰名下無虚士也(按此/𫝊有)
(闕/文)
于鵠初買山於漢陽高隠三十猶未成名大歴中薦歴
諸府從事出塞入塞馳逐風沙工詩有集今𫝊
冷朝陽金陵人大歴四年齊映榜進士及第不待調官
言歸省覲自状元以下一時名士大夫及詩人李嘉祐
李端韓翃錢起等大㑹賦詩攀餞以一布衣才名如此
人皆羨之朝陽工詩在大歴諸才子法度稍弱字韻清
越不減也有集𫝊世
李益字君虞隴西姑臧人大歴四年齊映榜進士調鄭
縣尉同輩行稍進逹益乆不升欝欝去遊燕趙間幽州
節度劉濟辟為從事未幾又佐邠寧幕府風流有辭藻
與宗人賀相埓毎一篇就樂工賂求之被於雅樂供奉
天子如征人早行篇天下皆施之繪畫二十三受策秩
從軍十年運籌決勝尤其所長往往鞍馬間為文横槊
賦詩故多抑揚激厲悲離之作高適岑參之流也憲宗
雅聞其名召為秘書少監集賢殿學士自負其才淩轢
士衆有不能堪諫官因暴其詩不上望京樓等句以為
涉怨望詔降職俄復舊除侍御史遷禮部尚書致仕太
和初卒益少有僻疾多猜忌防閑妻妾過為苛酷有散
灰扄户之談時稱為妒癡尚書李十郎有同姓名者為
太子庶子皆在朝人恐莫辨謂君虞為文章李益庶子
為門户李益云有集今𫝊
暢當(按唐詩紀事當河東/人歴官果州刺史)多往來嵩華間結念方外頗
𠫭禪道故多松桂之興深存不死之志詞名藉甚表表
凌雲有詩二巻𫝊世
崔峒博陵人工文有聲初辟潞州功曹後歷左拾遺終
右補闕詞彩炳然意思方雅時人稱其句為披沙揀金
往往見寶詩集一巻今行於世
夏侯審初於華山下買田園為别墅水木幽閒雲煙浩
𣺌晚嵗退居其下吟諷頗多今稍零落時見一二皆錦
製也
朱灣字巨川大歴時隠君也號滄洲子率履貞素潛輝不
(翟/日)逍遥雲山琴酒之間放浪形骸繩檢之外郡國交徴
不應工詩格體幽逺興㑹宏深寫意因時窮理盡性尤
精詠物必含比興多敏㨗之竒及李勉鎮永平嘉其風
操厚幣邀署為府中從事日相談讌分逾骨肉乆之嘗
謁湖州崔使君不得志臨發以書别之曰灣聞蓬萊之
山藏杳㝠而可到貴人之門無媒而通不可到驪龍之
珠潛瀇滉而可識貴人之顔無因而前不可識自假道
路問津主人一身孤雲兩度圓月載請職事三趨㦸門
信知庭之與堂不啻千里向寄食漂母夜眠漁舟門如
龍而難登食如玉而難得食如玉之粟登如龍之門實
無機心翻成機事漢隂丈人聞之豈不大笑屬谿上風
便囊中金貧望甘棠而歎自引分而還灣白遂歸㑹稽
山隂别墅其耿介類如此也有集四巻今𫝊
權徳輿(按新唐書徳/輿字載之)未冠以文章稱諸儒間韓洄黜陟
河南辟置幕府徳宗聞其才召為太常博士改左補闕
累上書直言遷起居舎人憲宗初歴兵部侍郎太子賔
客陳説謀畧多中徳輿善辨論開陳古今覺悟人主為
輔相尚寛不甚察察封扶風郡公有文集今𫝊
武元衡(按新唐書元/衡字伯蒼)秉政早朝遇盜從暗中射殺之元
衡工詩嘗夏夜作詩曰夜乆喧暫息池臺唯月明無因
駐清景日出事還生翌日遇害詩盖其䜟也(按此𫝊/有闕文)
張登初隠居性剛潔幅巾短褐交友名公後就辟歴𠫭
戎幕遷廷尉平乆之升監察御史貞元中改河南士曹
掾遷殿中侍御史漳州刺史退居告老嘗晚春乗輕車
出南薫門抵暮詣宜春門入闗吏捧牌請書官位登醉
題曰閒遊靈沼送春回闗吏何須苦見猜八十老翁無
品秩三曽身到鳯池來其狷迂如此數年坐公累被劾
吏議捃摭不堪感疾而卒集六巻權徳輿為序云
麴信陵貞元元年鄭全濟榜及第仕為舒州望江縣令
卒工詩有集一巻今𫝊
姚係河中人貞元元年進士與韋應物同時有詩名工
古調善彈琴好遊名山希蹤謝郭終身不言禄禄亦不
及之也與林棲谷隠之士往還酬酢興趣超然弟倫詩
亦清麗有集並𫝊
羊士諤貞元元年禮部侍郎鮑防下進士順宗時累至
宣歙巡官為王叔文所惡貶汀州寧化尉元和初宰相
李吉甫知奨擢為監察御史掌制後以與竇羣呂温等
誣論宰執出為資州刺史士諤工詩妙造梁選作皆典
重早嵗嘗遊女几山有卜築之志勲名相迫不遂初心
有詩集行於世
楊巨源字景山蒲中人貞元五年劉大貞下第二人及
第初為張𢎞靖從事拜虞部員外郎後遷太常博士國
子祭酒太和中為河中少尹入拜禮部郎中巨源才雄
學富用意聲律細挹得無窮之源緩雋有愈永之味長
篇刻琢絶句清泠盖得於此而失于彼者矣有詩一巻
行於世
韓愈(按愈/𫝊闕)
論曰公英偉間生才名冠世繼道徳之統明列聖之心
獨濟狂瀾詞彩燦爛齊梁綺艷毫髪都捐有冠冕珮玉
之氣宫商金石之音為一代文宗使頽綱復振豈易言
也哉固無辭足以贊述云至若歌詩累百篇而驅駕氣
勢若掀雷走電撐決於天地之垠詞鋒學殖先有定價
也時功曹張署亦工詩與公同為御史又同遷謫唱荅
見於集中有詩賦雜文等四十巻行於世
陳羽江東人貞元八年禮部侍郎陸贄下第二人登科
與韓愈王涯等為龍虎榜後仕歴東宫衛佐羽工吟與
靈一上人交遊唱荅寫難状之景了了目前含不盡之
意皎皎言外如自遣詩云稚子新能編筍笠山妻舊觧
補荷衣秋山隔岸清猿叫湖水當門白鳥飛此景何處
無之前後誰能道者二十八字一片畫圖非造次之謂
也警句甚多有集𫝊於世
王涯(按新唐書/涯字廣津)博學工文尤多雅思舉宏詞憲宗時為
知制誥翰林學士遷户部尚書監鹽鐵使涯𣙜鹽苛急
百姓怨之及甘露禍起就誅悉詬罵投以瓦礫須臾成
堆(按此𫝊/有闕文)
論曰否泰姤復盈虚消息廼理之常夫物盛者衰之漸
也散者積之極也有能終滿而不覆者乎况圖書入變
化之際神物所深忌者焉前修耽玩成癖往往殺身猶
非剽剥而至也王涯掊克聚斂以邀穹爵逼孤淩弱以
積珍竒知己之利忘人之害至於天奪其魄鬼瞰其家
一旦飄零殊可長嘆孟子曰死矣盆成括𫝊曰貨悖而
入者亦悖而出不亦宜哉用備列之庶來者少戒云
栁宗元第進士調藍田尉累遷監察御史裏行與王叔
文韋執誼善二人引之謀事擢禮部員外郎欲大用值
叔文敗貶邵州刺史半道有詔貶永州司馬遍貽朝士
書言情衆忌其才無為用心者元和十年徙栁州刺史
時劉禹錫同謫得播州宗元以播州非人所居且禹錫
有老母具奏以栁州讓禹錫而自往播㑹大臣亦有為
請者遂改連州宗元在栁多惠政及卒百姓追慕立祠
享祀血食至今宗元天才絶倫文章卓偉一時輩行咸
仰之
王建字仲初潁川人大歴十年丁澤榜第二人及第釋
褐授渭南尉調昭應縣丞諸司歴薦遷太府寺丞秘書
丞侍御史太和中出為陜州司馬從軍塞上弓劍不離
身數年後歸卜居咸陽原上初遊韓吏部門墻為忘年
之友與張籍契厚唱荅尤多工為樂府歌行格幽思逺
二公之體同變時流建性耽酒放浪無拘宫詞特妙前
古建初與樞宻使王守澄有宗人之分守澄以弟呼之
談間故多知禁掖事作宫詞百篇後因過燕飲以相譏
謔守澄深銜之忽曰吾弟所作宫詞内庭深邃何由知
之明當奏上建作詩以謝末句云不是姓同親向說九
重争得外人知守澄恐累已事遂寢建才贍有作皆工
盖嘗䟦涉長途分甘窮苦其自傷詩云衰門海内幾多
人滿眼公卿總不親四授官資原七品再經婚娶尚單
身圖書亦為頻移盡兄弟還因數散貧獨自在家常作
客黄昏哭向野田春又於征戍遷謫行旅離别幽居宦
况之作俱能感動神思道人所不能道也集十巻今𫝊
於世
孟郊(按新唐書郊字東/野湖州武康人)調溧陽尉縣有投金瀬平陵城林
薄蓊翳下有積水郊間往坐水傍命酒揮琴裴囘賦詩
終日而曹務多廢縣令白府以假尉代之(按此下/有闕文)郊卒
鄭餘慶給錢數萬營𦵏仍贍其妻子者累年張籍諡為
貞曜先生門人逺赴心喪郊拙於生事一貧徹骨裘褐
懸結未嘗俛眉為可憐之色然好義者更遺之工詩大
有理致韓吏部極稱之多傷不遇年邁家空思苦竒澁
讀之毎令人不懽如借車載家具家具少於車如謝炭
云吹霞弄日光不定暖得曲身成直身如愁人獨有夜
燭見一紙鄉書淚滴穿如下第云棄置復棄置情如刀
劍傷之類皆哀怨清切窮入㝠搜其初登第吟曰昔日
齷齪不足嗟今朝曠蕩恩無涯春風得意馬蹄疾一日
看盡長安花當時議者亦見其氣度窘促卒漂淪薄宦
詩䜟信有之矣天實為之謂之何哉時陸長源工詩相
與來往篇什稍多亦佳作也(按唐詩紀事長源呉人董/晉帥宣武卒長源為之留)
(後持法峭刻/為軍所殺)
張籍字文昌(按新唐書籍/和州烏江人)貞元十五年封孟紳榜及第
授秘書郎歴太祝除水部員外郎初至長安謁韓愈一
㑹如平生歡才名相許論心結契愈力薦為國子博士
然性狷直多所責諷於愈愈亦不忌之時朝野名士皆
與遊如王建賈島于鵠孟郊諸公集中多所贈答情愛
深厚皆别家千里遊宦四方瘦馬羸童青衫烏㡌故毎
邂逅於風塵必多殷勤之思銜盃酬唱又况於同志者
乎聲調相似况味頗同籍於樂府古風與王司馬自成
機軸絶世獨立自李杜之後風雅道䘮至元和中葉元
白歌詩為海内宗匠謂之元和體病格稍振無愧洪河
砥柱也樂天贈詩曰張公何有者業文三十春尤工樂
府詞舉代少其倫有集七巻𫝊於世
劉义節士也少尚義行俠傍觀切齒因被酒殺人亡命
㑹赦乃出更改志從學能博覽為歌詩議論多出于正
义剛直能靣白人長短其服義則又彌縫若親屬後以
争語不能下嘗持韓愈金去曰此諛墓中人所得也不
若與劉君為夀遂持去客遊齊魯不知所終有詩二十
七篇𫝊世
李賀七嵗能辭章名動京師韓愈皇甫湜覽其作竒之
而未信曰若是古人吾曹或不知是今人豈有不識之
理遂相過其家使賦詩賀總角荷衣而出欣然承命旁
若無人援筆題曰高軒過二公大驚以所乘馬命聫鑣
而還親為束髪賀疾篤恍惚晝見人緋衣駕赤虬騰下
持一版書若太古雷文曰上帝新作白玉樓成立召君
作記賀叩頭辭謂母老病其人曰天上比人間差樂不
苦也居頃之牕中勃勃煙氣聞車聲甚速遂絶死時纔
二十七莫不憐之賀詩稍尚竒詭組織花草片片成文
所得皆驚邁絶去翰墨畦逕時無能效者樂府諸詩雲
韶衆工皆諧之律吕嘗歎曰我年二十不意一生愁心
如欲謝梧桐葉矣李藩綴集其歌詩因託賀表兄訪所
遺失并加㸃竄付以成本彌年絶跡及詰之曰毎恨其
傲忽其文已焚之矣今存十之四五杜牧為序者五巻
今𫝊
論曰老子曰其進鋭者其退速信然賀天才俊㧞弱冠
而有極名天奪之速豈恡也耶若少假行年涵養盛徳
觀其才不在古人下矣今兹惜哉
　
　
　
　
　
　
　
　
　
　唐才子傳巻三
欽定四庫全書
　唐才子傳巻四　　　　　元　辛文房　撰
　　　張仲素　　　　　　戴叔倫
　　　長孫佐輔　　　　　劉言史
　　　李　約　　　　　　張又新
　　　楊　衡　　　　　　李　渉
　　　朱　晝　　　　　　張　碧(子瀛/)
　　　雍裕之　　　　　　白居易
　　　元　稹　　　　　　李　紳
　　　賈　島　　　　　　莊南傑
　　　鮑　溶　　　　　　殷堯藩
　　　沈亞之　　　　　　李　廓
　　　張　祐(崔涯/)　　　　熊儒登
　　　徐　凝　　　　　　韓　琮
　　　韋楚老
張仲素字繪之貞元十四年李隨榜進士與李翔吕温同
年以中朝無援不調潜曜乆之復中博學宏辭始任武
康軍從事貞元二十年遷司勲員外郎除翰林學士時
憲宗求盧綸詩文遺草敕仲素編集進之後拜中書舍
人仲素能屬文法度嚴確魏文帝有云文以意為主以氣
為輔以詞為衛此言得之矣其次詞未達而意先備也
善詩多警句尤精樂府往往和在宫商古人有未能慮
及者集一卷及賦樞三卷今傳
戴叔倫(按新唐書云叔倫字/幼公潤州金壇人)賦性温雅善舉止能清談
無賢不肖相接盡心工詩貞元十六年陳權榜進士嘗
在租庸幕下數年夕惕匪怠吏部尚書劉公與祠部員
外郎張繼書博訪選材日揖賓客叔倫投刺一見稱心遂就
薦累遷撫州刺史政擬龔黄民樂其治圜扉寂然鞠為
茂草詔書褒美封譙郡男加金紫後遷容管經畧使威
名益振治亦清明仁恕多方所至稱最徳宗賦中和節
詩遣使者寵賜世以為榮還上表請為道士未幾卒叔倫
初以淮汴宼亂魚肉江上攜親族避地來鄱陽肄業勤苦
志樂清虚閉門却掃與處士張衆甫朱放素厚范張
之期曽不虚月詩興悠逺毎作驚人有述藁十巻今𫝊
於世
長孫佐輔朔方人舉進士下第放懐不羈弟公輔貞元
間為吉州刺史遂往依焉後卒不宦隠居以求志然風
流醖藉一代名儒詩格詞情繁縟不雜卓然有英邁之
氣毎見其擬古樂府數篇極怨慕傷感之心如水中月
如鏡中相言可盡而理無窮也集今𫝊
劉言史少尚氣節不舉進士工詩美麗恢贍世少其倫
冀鎮節度使王武俊頗好詞藝言史造之特加敬異武
俊甞獵有雙鴨起蒲稗間一矢聫之遂於馬上草射鴨
歌以獻因表薦請官詔授棗强令辭疾不就當時重之
李約字存博汧公李勉之子也元和中仕為兵部員外
郎與主客員外張諗極相知毎聫枕静言逹旦不寐常
贈韋况曰我有心中事不向韋郎説秋夜洛陽城明月
照張八性清潔寡欲一生不近粉黛博古探竒初汧公
海内名臣多蓄古今玩器約愈好之所居軒屏几案必
置古銅怪石法書名畫皆歴代所寳座間悉雅士清談
終日彈琴煮茗心畧不及塵事也嘗使江南於海門山
得雙峯石及緑石琴並為好事者𫝊閟然亦寓意未嘗
戛然寡情豪奪恡與復嗜茶與陸羽張又新論水品特
詳曾授客煎茶法曰茶須暖火炙活火煎當使湯無妄
沸始則魚目散布㣲㣲有聲中則四畔泉湧纍纍然終
則騰波鼓浪水氣全消此老湯之法固須活火香味俱
真矣時知音者賞之有詩集後棄官終隠又著東杓引
譜一巻今𫝊
張又新(按新唐書又/新字孔昭)善為詩恃才多轥籍其淫蕩之行
率見於篇嘗曰我少年擅美名意不欲仕宦惟得美妻
平生足矣娶楊䖍州女有徳無色殊怏怏後遇淮南李
紳筵上得一歌姬與之偕老其狂斐類此性嗜茶自著
煎茶水記一巻及詩文等行于世(按新唐書又新𫝊又/新初附李逢吉後附)
(李訓盖僉人也原/文未載當有脱佚)
楊衡字仲師霅人天寳間避地西來與符載崔羣李渤
同隠廬山結草堂于五老峯下號山中四友日以琴酒
寓意雲月遣懐衡詩工苦于聲韻竒拔非常格無敢窺
其涯涘常吟罷自賞其作扺掌大笑長謡曰一一鶴聲
飛上天謂其響徹如此人亦嘆服試大理評事徃來多
山僧道士為方外之期詩一巻今𫝊於世
李渉洛陽人渤之仲兄也自號清溪子早嵗客梁園數
逢兵亂避地南來樂佳山水卜隠匡盧香爐峰下石洞
間嘗養一白鹿甚馴狎因名所居曰白鹿洞與弟渤崔
膺昆季茅舍相接後徙居終南偶從陳許辟命從事行
軍未幾以罪謫夷陵宰十年蹭蹬峽中病瘧成痼自傷
羇逐頭顱又復如許後遇赦得還賦詩云荷蓑不是人
間事歸去滄浪有釣舟遂放船重來訪吳楚舊逰登天
台石橋望海得風水之便挂席浮瀟湘岳陽逢張祜話故
因盤桓焉歸洛下營草堂隠少室身自耕耘妾能織絍
稚子供漁樵拓落生計伶俜酒鄉罕交人事太和中宰
相累薦徴起為太學博士致仕卒妻亦入道渉工為詩
詞意卓犖不羣世俗長篇叙事如行雲流水無可牽制
才名一時傾動初嘗過九江𤾂口遇盜客方跧伏問何
人曰李山人豪首曰若是勿用剽奪乆聞詩名願題一
篇足矣渉欣然書曰暮雨瀟瀟江上村緑林豪客夜知
聞他時不用藏名姓世上如今半是君盗喜因以牛酒
厚遺再拜送之夫以跖蹻之軰猶曰憐才而至寳横道
君子不顧忍哉詩集一巻今𫝊
朱晝廣陵人(按唐詩紀事晝/元和間進士)貞元間慕孟郊之名為詩
格範相似曾不逺千里而訪之不厭勤苦體尚竒澁與
李渉友善相酬唱晝古鏡詩云我有古時鏡初自壊
陵得蛟龍猶泥蟠魑魅幸月蝕磨乆見菱蕋青於藍
水色贈君將照心無使心受惑凡如此警策者頗多今
𫝊於世
張碧字太碧貞元間舉進士累不第便覺三山跬歩雲
漢咫尺初慕李翰林之髙躅一杯一詠必見清風故其
名字亦皆逼似如司馬長卿希藺相如為人也天才卓
絶氣韻不凡委興山水投閒吟酌言多野意俱狀難摹
之景焉有歌行集二巻𫝊世子瀛
瀛碧之子也仕廣南劉氏官至曹郎甞為詩贈琴棋僧
云我嘗聴師法一説波上蓮花水中月不垢不浄是色
空無法無空亦無滅我嘗對師禪一觀浪溢鼇頭蟾魄
滿河沙世界盡空空一寸寒灰冷燈畔我又聞師琴一
撫長松喚住秋山雨絃中雅㺯若鏗金指下寒泉流太
古我又看師碁一著山頂坐沉紅日脚阿誰稱是國手
人羅浮道士賭却鶴輸却藥葫蘆斟下紅霞丹束手不
敢争頭角同列見之曰非其父不生是子瀛為詩尚氣
而不怒號語新意卓人所不思者輒能道之綽綽然見
乃父風也有詩集今𫝊於世
雍裕之蜀人有詩名貞元後數舉進士不第飄蓬四方
為樂府極有情致集一巻今𫝊
白居易(按新唐書云居易字樂天/其先太原人又徙下邽)弱冠名未振觀光上
國謁顧况况吳人恃才少所推可因謔之曰長安百物
皆貴居大不易及覽詩巻至離離原上草一嵗一枯榮
野火燒不盡春風吹又生乃嘆曰有句如此居天下不
難老夫前言戲之耳居易厯左拾遺時盜殺宰相京師
洶洶居易上䟽請亟捕賊權臣有嫌其出位怒之俄有
言居易母墮井死而賦新井篇言既浮華行不可用貶
江州司馬初來九江居廬阜峯下作草堂燒丹欲自除
其病後以忠鯁遭擯仕情頓爾索寞卜居履道里與香
山僧如滿等種樹搆石樓鑿八節灘為㳺賞之樂茶鐺
酒杓不相離科頭箕踞談禪詠古晏如也晚節好佛經
月不葷稱香山居士(按居易傳有脱文今就永/樂大典所載五條編録)
元稹河南人九嵗工屬文十五擢眀經對䇿第一拜左
拾遺上書言利害當路惡之後拜監察御史按獄東川
還次敷水驛中人仇士良夜至稹不譲邸仇怒擊稹敗
面宰相以稹年少威輕失憲臣體貶江陵士曹參軍(按/元)
(稹𫝊有/闕文)
李紳(按新唐書/紳字公垂)拜中書侍郎為人短小精悍於詩特有
名號短李(按紳傳闕祗/存此三語)
賈島字浪仙范陽人也初連敗文塲囊箧空甚遂為浮屠
名無本來東都旋往京師居青龍寺時禁僧午後不出
為詩自傷元和中元白變尚輕淺島獨按格入僻以矯
浮豔當㝠搜之際前有王公貴人皆不覺逰心萬仞慮
入無窮自稱碣石山人甞嘆曰知余素心者惟終南紫
閣白閣諸峯隠者耳嵩丘有草廬欲歸未得逗留長安雖
行坐寢食苦吟不輟嘗跨蹇驢張盖横截天衢時秋風
正厲黄葉可掃遂吟曰落葉滿長安方思屬聫杳不可
得忽以秋風吹渭水為對喜不自勝因唐突大京兆劉
栖楚被繫一夕旦釋之後復乗閒䇿蹇訪李凝幽居得
句云鳥宿池邉樹僧推月下門又欲作僧敲練之未定
吟哦引手作推敲之勢傍觀亦訝時韓退之尹京兆車
騎方出不覺衝至第三節左右擁到馬前島具實對未
定推敲神逰象外不知迴避韓駐馬久之曰敲字佳遂並
轡歸共論詩道結為布衣交遂授以文法去浮屠舉進
士愈贈詩云孟郊死𦵏北邙山日月風雲頓覺閒天恐
文章渾斷絶再生賈島在人間自此名著時新及第寓
居法乾無可精舍姚合王建張籍雍陶皆琴樽之好一
日宣宗㣲行至寺聞鐘樓上有吟聲遂登焉于島案取
卷覽之島不識因作色攘臂睨而奪取之曰郎君鮮醲
自足何㑹此也帝下樓去既而覺之大恐伏闕待罪上
訝之他日有中旨令與一清官謫去主者乃授遂州長
江主簿後稍遷晉州司倉臨死之日家無一錢惟病驢
古琴而已當時誰不愛其才而惜其命薄島貌清意雅
好談禪宗𤣥理所交悉塵外之人况味蕭條生計岨峿
自題曰二句三年得一吟雙淚流知音如不賞歸卧故
山秋毎至除夕必取一嵗所作置几上焚香再拜酹酒
祝曰此吾終年苦心也痛飲長謡而罷今集十巻并詩
格一巻𫝊于世
莊南傑與賈島同時曾從受學工樂府雜歌詩體似長
吉氣雖壯遒語過鐫鑿盖其天資本劣未免按抑不出
自然亦一好竒尚僻之士耳集二巻今行
鮑溶字徳源元和四年韋瓘榜進士在楊汝士一時與
李端公益少同袍為爾汝交初隠江南山中避地家苦
貧勁氣不擾羇旅四方登臨懐昔皆古今絶唱過隴頭
古天山大坂泉水嗚咽分流四下賦詩曰隴頭水千古
不堪聞生歸蘇屬國死别李將軍細響風凋草清哀鴈
入雲其警絶大槩如此古詩樂府可稱獨歩盖其氣力
宏贍博識清度雅正髙古衆才無不備具云卒飄蓬薄
宦客死三川有集五巻今𫝊
殷堯藩秀州人天性簡静眉目如畫工詩文耽丘壑之
趣嘗曰吾一日不見山水與俗人談便覺胷次塵土堆
積急呼濁醪澆之聊解穢耳元和九年韋貫之放榜堯
藩落第楊尚書大為稱屈料理因擢進士數年為永樂
縣令一舸之官彈琴不下堂而人不忍欺雍陶寄詩曰
古縣蕭條秋景晚昔時陶令亦如君頭巾漉酒臨黄菊
手板支頥向白雲百里豈能容驥足九霄終自别雞羣
相思不恨書來少佳句多從闕下聞與沈亞之馬戴為
詩友贈答甚多後仕終侍御史堯藩初逰韋應物門墻
分契莫逆及來長沙尚書李翺席上有舞柘枝者容語
悽惻因感而賦詩以贈曰姑蘇太守青娥女流落長沙
舞柘枝滿座繡衣皆不識可憐紅粉淚雙埀衆客驚問
之果韋公愛姬所生女也相與吁歎翺即命削丹書於
賓館中擇士嫁之今有集一巻𫝊世皆鏗鏘藴藉之作
也
沈亞之字下賢吳興人初至長安與李賀結交舉進士
不第為歌以送歸元和十年侍郎崔羣下進士涇原李
彚辟為掌書記遷祕書省正字長慶中補櫟陽令四年
遷福建團練副使事徐晦後累遷殿中丞御史内供奉
太和三年栢耆宣慰徳州取為判官耆罷亞之貶南康
尉後終郢州掾亞之以文詞得名然狂躁貪冒輔耆為
惡頗慿陵晚逹故及于謫常逰韓吏部門杜牧李商隠
俱有擬沈下賢詩盖甚為當時名輩器重云有集九巻
𫝊世
李廓宰相程之子也少有志勲業攬轡慨然而未肯屑
就遂困塲屋中作下第詩曰榜前潜制淚衆裏獨嫌身
氣味如中酒情懐似别人時流皆稱賞且憐之因共推
挽元和十三年獨孤樟榜進士調司經局正字出為鄠
縣令累厯顯宦仕終武寜節度使政有竒績(按新唐書/廓為武寜)
(節度不能治軍為軍所/逐原文所云非事實也)工詩極綺緻與賈島友善集今傳
張祐字承吉南陽人來寓姑蘇樂髙尚稱處士騷情雅
思凡知己者悉當時英傑然不業程文元和長慶間深
為令狐文公器許鎮天平日自草表薦以詩三百首獻
于朝辭畧曰凡製五言苞含六義近多放誕靡有宗師
祜乆在江湖早工篇什研幾甚苦捜象頗深輩流所推
風格罕及謹今繕錄詣光順門進獻望宣付中書門下
祜至京師屬元稹號有城府偃仰内廷上因召問祜之
詞藻上下稹曰張祜雕蟲小巧壯夫不為若奬激太過
恐變陛下風教上頷之由是寂寞而歸為詩自悼云賀
知章口徒勞説孟浩然身更不疑遂客淮南杜牧時為
度支使極相善待有贈云何人得似張公子千首詩輕
萬户侯祜苦吟妻孥每喚之皆不應曰吾方口吻生花
豈恤汝輩乎性愛山水多逰名寺如杭之靈隠天竺蘇
之靈巖楞伽常之惠山善權潤之甘露招隠往往題詠
唱絶同時崔涯亦工詩與祐齊名頗自放行樂或乗興
北里毎題詩倡肆譽之則聲價頓増毁之則車馬掃跡
涯尚義有俠詩云太行嶺上三尺雪崔涯袖中三尺鐡
一朝若遇有心人出門便與妻兒别嘗共謁淮南李相
祜稱釣鼇客李怪之曰釣鼇以何為竿曰以虹以何為
鈎曰新月以何為餌曰以短李相公也紳壯之厚贈而
去晚與白樂天日相聚讌謔樂天譏以足下新作憶柘
枝云鴛鴦鈿帶抛何處孔雀羅衫付阿誰乃欵頭詩耳
祜曰鄙薄之誚是也君明皇長恨歌曰上窮碧落下黄
泉兩處茫茫都不見又非目連尋母邪一座大笑初過
廣陵題曰十里長街市井連月明橋上看神仙人生只合
揚州死禪智山光好墓田大中中果卒於丹陽隠居人
以為䜟云詩一巻今𫝊
論曰衛蘧伯玉恥獨為君子令狐公其庶幾元稹則不
然矣十譽不足一毁有餘其事業淺深于此可以觀人
也爾所不知人其舍諸稹謂祐雕蟲璅璅而稹所為有
不若是耶忌賢嫉能迎户而噬畧已而過人者穿窬之
行也祜能以處士自終其身聲華不借鐘鼎而髙視當
代至今稱之不遇者天也不泯者亦天也豈若取容阿
附遺臭之不已者哉
熊儒登鍾陵人有詩名元和中為西川從事與白舍人
釗善多贈答亦祗役湘中數年凡下筆言語妙天下如
江流如箭月如弓行盡三湘數夜中無奈子規知向蜀
一聲聲似怨春風又經古墓云碑折松枯山火燒夜臺
曽閉不曽朝那將逝者比流水流水東流逢上潮類此
極多有集今𫝊
徐凝(按唐詩紀事/凝睦州人)有詩名無進取之意始逰長安不忍
自衒鬻竟不成名將歸以詩辭韓吏部云一生所遇惟
元白天下無人重布衣欲别朱門淚先盡白頭逰子白
身歸(按此𫝊/有闕文)
韓琮字成封長慶四年李郡榜進士後大中中仕至湖
南觀察使有詩名多清新之製錦綺不如也滻水送别
云緑暗紅稀出鳯城暮雲樓閣古今情行人莫聴宫前
水流盡年光是此聲駱谷晚望云秦州如畫渭如絲去
國還家一望時公子王孫莫來好嶺花多是斷腸枝如
此等皆喧滿人口餘極多皆稱是集一巻今𫝊
韋楚老(按唐詩紀事楚/老長慶進士)工詩氣既沈雄語亦豪健作祖
龍吟曰黒雲兵氣射天裂壯士朝眠夢寃結祖龍一夜
死沙丘胡亥空隨鮑魚轍腐肉偷生二千里偽書先賜
扶蘇死墓接驪山土未乾瑞光已向芒碭起陳勝城中
鼔三下秦家天地如崩瓦龍蛇撩亂入咸陽少帝空隨
漢家馬(按此𫝊/有□文)
　
　
　
　
　
　
　
　
　
　
　
　
　
　
　
　唐才子傳巻四
欽定四庫全書
　唐才子傳巻五　　　　　元　辛文房　撰
　　　杜　牧(嚴惲/張曙)　(子荀鶴/)楊　發
　　　李　逺　　　　　　許　渾
　　　雍　陶　　　　　　賈　馳
　　　李商隠　　　　　　温庭筠(紀唐夫/子憲)
　　　劉得仁　　　　　　薛　逢
　　　趙　嘏　　　　　　李宣古(弟宣逺/)
　　　姚　鵠　　　　　　項　斯
　　　馬　戴　　　　　　孟　遲
　　　薛　能　　　　　　任　蕃
杜牧字牧之京兆人也善屬文太和二年韋籌榜進士
與厲𤣥同年初未第來東都時主司為侍郎崔郾太學
博士吳武陵䇿蹇進謁曰侍郎以峻徳偉望為明君選
才僕敢不薄施塵露向偶見文士十數輩揚眉扺掌共
讀一巻文書覽之乃進士杜牧阿房宫賦其人王佐才
也因出巻搢笏朗誦之郾大加賞曰請公與狀頭郾曰
已得人矣曰不得即請第五人更否則請以賦見還辭
容激厲郾曰諸生多言牧踈曠不拘細行然敬依所教
不敢易也後又舉賢良方正科後人評牧詩如銅丸走
坂駿馬注坡謂圓快奮急也牧美容姿好歌舞風情頗
張不能自遏(按此處/有闕文)時淮南稱繁盛不減京華且多名
姬絶色牧恣心逰賞牛相收街吏報杜書記平安帖子至
盈箧後以御史分司洛陽時李司徒閒居家妓為當時
第一宴朝士以牧風憲不敢邀牧因遣諷李使召已既
至曰聞有紫雲者妙歌舞孰是即贈詩曰華堂今日綺
筵開誰喚分司御史來忽發狂言驚四座兩行紅粉一
時囬意氣閒逸傍若無人座客莫不稱異太和末往湖
州近城一女子方十餘嵗約以十年後吾來典郡當納
之結以金幣洎周墀入相牧上箋乞守湖州比至已十
四年前女子從人兩抱雛矣賦詩曰自恨尋芳去較遲
不須惆悵怨芳時如今風擺花狼籍緑葉成隂子滿枝
此其大槩如此凡所牽繫情見乎辭别業在樊川有樊川
集二十巻及註孫子並𫝊同時有嚴惲字子重工詩與
牧友善以問春詩得名昔聞有集今無之矣牧子荀鶴
荀鶴字彦之牧之㣲子也牧㑹昌末自齊安移守秋浦
時妾有娠出嫁長林鄉正杜筠生荀鶴早著詩名嘗謁
梁王朱全忠與之坐忽無雲而雨王以為天泣不祥命
作詩稱意王喜之荀鶴寒畯連敗文場甚苦至是遣送
名春官大順二年裴䞇侍郎下第八人登科正月十日
放榜正荀鶴生朝也王希羽獻詩曰金榜曉懸生世日
玉書潜記上昇時九華山色髙千尺未必髙於第八枝
荀鶴居九華峯號九華山人張曙拾遺亦工詩又同年
嘗醉謔曰杜十五大榮而得與曙同年荀鶴曰是公榮
天下只知有荀鶴若箇知有張五十郎邪各大笑而罷
宣州田頵甚重之常致箋問梁王立薦為翰林學士遷
主客員外郎頗恃勢侮慢縉紳為文多主箴刺衆怒欲
殺之未得天祐元年卒荀鶴苦吟平生所志不遂晚始
成名况丁亂世殊多憂惋思慮之語於一觴一詠變俗
為雅極事物之情足丘壑之趣非易能及者也與太常
博士顧雲初隠一山登第之明年寜親相㑹雲撰集其
詩三百餘篇為唐風集三卷且序以為壯語大言則决
起逸發可以左攬工部袂右拍翰林肩吞賈喻八九於
胷中曽不芥蔕或情發乎中則極思㝠搜神逰希夷形
兀枯木五聲勞於呼吸萬象貧于抉剔信詩家之雄傑
者矣荀鶴嗜酒善彈琴風情雅度千載猶可想望也
楊發太和四年禮部侍郎鄭澣下第二人及第工詩亦
當時聲韻之偉者畧舉一篇宿黄花館云孤館蕭條槐
葉稀暮蟬聲隔水聲㣲年年為客路長在日日送人身
未歸何處離鴻迷浦月誰家愁婦搗寒衣夜深不卧簾
猶捲數㸃殘螢入户飛俱瀏亮清新頗驚凡聽恨其出
處事跡不得而知也有詩𫝊世尚多
論曰禮樂之學何世無之周羅㬋虎將也而能不失事
舊主之儀楊發健吏也而能抗改作神主之議楊收博
學精辨其議音律之變與旂常之藏誠不謬於古然運
丁叔季制行出處皆不能盡合中道位愈髙則禍愈大
古稱知禮樂之情者能作知禮樂之文者能述夫皆知
禮樂之文者歟
李逺(按唐詩紀事/逺字宣古)太和五年杜陟榜進士及第蜀人也
少有大志逺邁流俗為詩多逸氣五彩成文早厯下邑
詞名卓然宣宗時宰相令狐綯進奏擬逺杭州刺史上
曰朕聞逺詩有青山不厭千杯酒白日惟銷一局棊是
踈放如此豈可臨郡理人綯曰詩人託此以寫髙興耳
未必實然上曰且令往觀之至果有治聲性簡儉嗜啗
鳬鴨貴客經過無他贈厚者緑頭一雙而已後厯忠建
江三州刺史仕終御史中丞初牧湓城求天寳遺物得
秦僧収楊妃襪一裲珍襲呈諸好事者㑹李羣玉校書
自湖湘來過九江逺厚遇之談笑永日羣玉話及向賦
黄陵廟詩動朝雲暮雨之興殊亦可怪逺曰僕自獲凌
波片玉軟輕香窄毎日一見未嘗不在馬嵬下也遂更
相戲笑各有賦詩後來頗為法家所短盖多情少束亦
徒以㣲辭相感動耳有詩集一巻今𫝊
許渾字仲晦潤州丹陽人圉師之後也太和六年李珪
榜進士為當塗太平二縣令少苦學勞心有清羸之疾
至是以伏枕免乆之起為潤州司馬大中三年拜監察
御史厯虞部員外郎睦郢二州刺史嘗分司朱方買田
築室後抱病退居丁夘澗橋村舍暇日綴錄所作因以
名集渾樂林泉亦慷慨悲歌之士登髙懐古已見壯心
故其格調豪麗猶强弩初張牙淺弦急懼無留意耳至
今慕者極多家家自謂得驪龍之照夜也早嵗嘗逰天
台仰看瀑布旁眺赤城辨方廣于非煙躡石橋于懸壁
登陟兼晨窮覽幽勝朗誦孫綽古賦傲然有思歸之想
志存不朽再三信宿徬徨不能去以王事不果有負初
心後晝夢登山有宫闕淩虚問曰此崑崙也少頃逺見
數人方飲招渾就坐暮而罷一佳人出箋求詩未成夢
破後吟曰曉入瑶臺露氣清庭中惟見許飛瓊塵心未
斷俗縁在十里下山空月明他日復夢至山中佳人曰
子何題余姓名於人間遂改為天風吹下歩虚聲曰善
矣渾才思翩翩仙子所愛夢寐求之一至於此昔子建
賦洛神人以徒聞虚語以是為迂誕不信矣未幾遂卒
有詩三巻今𫝊
雍陶字國鈞成都人工于詞賦少貧遭蜀中亂後播越
羇旅有詩云貧當多病日閒過少年時太和八年陳寛
榜進士及第一時名輩咸偉其作然恃才傲睨薄於親
黨其舅雲安劉欽之下第歸三峡却寄陶詩云地近衡
陽雖少鴈水連巴蜀豈無魚陶得詩頗愧赧遂通問不
絶大中六年授國子毛詩博士與賈島殷堯藩無可徐
凝章孝標友善以琴樽詩翰相娛留長安中大中末出
刺簡州時名益重自比謝宣城栁吳興國初諸人詩奴
耳賓至必佯狂挫辱投贄者少得通秀才馮道明時稱
機㨗因罷舉請謁紿閽者曰與太守有故陶倒屣及見
呵責曰與足下素昧平生何故之有馮曰誦公詩文室
邇人逺何隔平生吟陶詩數聫如立當青草人先見行
近白蓮魚未知又閒門客到常如病滿院花開未是貧
又江聲秋入峽雨色夜侵樓等句陶多其慕已厚贈遣
之自負如此後為雅州刺史郭外有情盡橋乃分衿祖
别之所因送客陶怪之遂於上立候館改名折栁橋取
古樂府折楊栁之義題詩曰從來只有情難盡何事呼
為情盡橋自此改名為折栁任地離恨一條條甚膾炙
當時竟辭榮閒居廬嶽養疴傲世與塵事日冥矣
賈馳太和九年鄭確榜進士初負才質蹭蹬名塲往來
公卿間擔簦躡屩莫伸其志嘗入關賦詩云河上㣲風
來闗頭樹初濕今朝闗城吏又見孤客入上國誰與期
西來徒自急主司聞之頗有憐才之意遂放第不甚顯
宦詩文俱得美聲後來文士集中多稱賈先軰其名譽
為時所重云有集𫝊世
李商隠字義山(按新舊唐書商/隠懐州河内人)令狐楚竒其才使逰門
下授以文法遇之甚厚開成二年髙鍇知貢舉楚善於
鍇奬譽甚力遂擢進士又中㧞萃楚又奏為集賢校理
楚出王茂元鎮河陽素愛其才表掌書記以子妻之除
侍御史茂元為李徳裕黨士流嗤謫商隠以為詭薄無
行共排擯之來京師乆不調更依桂林總管鄭亞府為
判官後隨亞謫循州三年始囘(按商隠樊南乙集自序/云余為桂林從事日常)
(使南郡明年正月自南郡歸二月府貶選為盩厔尉尹/即留假參軍事典章奏考商隠自嶺表歸朝即為京兆)
(尹盧𢎞正掾曺其在嶺表朞/年耳原文及新舊唐書並誤)歸窮於宰相綯綯惡其忘
家恩放利偷合從小人之辟謝絶殊不展分重陽日因
詣㕔事留題云十年泉下無消息九日樽前有所思又
云郎君官貴施行馬東閣無因許再窺綯見之惻然迺
補太學博士栁仲郢節度東川辟為判官商隠亷介可
畏出為廣州都督人或袖金以贈商隠曰吾自性分不
可易非畏人知也未幾入拜檢校吏部員外郎罷客滎
陽卒(按新唐書栁仲郢節度劒南東川辟商隠為判官/檢校工部員外郎府罷客滎陽卒則員外郎係判)
(官帶䘖並非入拜亦非吏部也又/商隠亦未為廣州都督原文全誤)商隠工詩為文瑰邁
竒古辭難事隠及從楚學儷偶長短而繁縟過之毎屬
綴多檢閲書册左右鱗次號獺祭魚而㫖能感人人謂
其横絶前後時温庭筠段成式各以穠緻相夸號三十
六體後評者謂其詩如百寳流蘇千絲鐵網綺宻瓌妍
要非適用之具斯言信哉初得大名薄逰長安尚希識
面因投宿逆旅有衆客方酣飲賦木蘭花詩就呼與坐
不知為商隠也後成一篇云洞庭波冷曉侵雲日日征
帆送逺人幾度木蘭船上望不知原是此花身客問姓
名大驚稱罪時白樂天老退極喜商隠文章曰我死後
得為爾兒足矣白死數年生子遂以白老名之既長殊
鄙鈍温飛卿戲曰以爾為侍郎後身不亦忝乎後更生
子名衮師聰俊商隠詩云衮師我嬌兒英秀乃無匹此
或其後身也商隠文自成一格後學者重之謂西崑體
也有樊南甲集二十巻乙集二十巻玉溪生詩三卷初
自號玉溪子又賦一巻文一巻並𫝊於世
温庭筠字飛卿舊名岐并州人宰相彦博之孫也少敏
悟天才雄贍能走筆萬言善鼓琴吹笛云有弦即彈有
孔即吹何必爨桐與柯亭也側詞艷曲與李商隠齊名
時號温李才情綺麗尤工律賦毎試押官韻燭下未嘗
起草但籠袖慿几毎一韻一吟而已塲中曰温八吟又
謂八义手成八韻名温八义多為鄰鋪假手然薄行無
檢幅與貴冑裴誠令狐滈等飲博後中夜醉詬狹斜間
為邏卒折齒訴不得理舉進士數上又不第出入令狐
相國書館中待遇甚優時宣宗喜歌菩薩蠻綯假其新
撰進之戒令勿泄而遽言於人綯又嘗問玉條脱事對
以出南華經且曰非僻書相公燮理之暇亦宜覽古又
有言曰中書省内坐將軍譏綯無學由是漸踈之自傷
云因知此恨人多積悔讀南華第二篇徐商鎮襄陽辟
巡官不得志逰江東大中末山北沈侍郎主文特詔庭
筠試於簾下恐其潜救是日不樂逼暮先請出仍獻啟
千餘言詢之已占授八人矣執政鄙其所為留長安中
待除宣宗㣲行遇於傳舍庭筠不識傲然詰之曰公非
司馬長史之流乎又曰得非六參簿尉之類帝曰非也
後謫方城尉中書舍人裴坦當制忸怩含毫乆之詞曰
孔門以徳行居先文章為末爾既早隨計吏宿負雄名
徒誇不羈之才罕有適時之用放騷人於湘浦移賈誼
於長沙尚有前席之期未爽抽毫之思庭筠之官文士
詩人争賦詩祖餞惟紀唐夫擅場曰鳯凰詔下雖霑命
鸚鵡才髙却累身唐夫舉進士有詞名庭筠仕終國子
助教竟流落而死今有漢南真藁十巻握蘭集三巻金
筌集十巻詩集五巻及學海三十巻又採茶錄一巻及
著乾􁌄子一巻序云不爵不觥非炰非炙能説諸心庶
乎乾􁌄之義並𫝊於世子憲
憲庭筠之子也龍紀元年李瀚榜進士及第去為山南
節度府從事大著詩名詞人李巨川草薦表盛述憲先
人之屈其畧曰蛾眉先妬明妃為去國之人猿臂自傷
李廣乃不侯之將上讀表惻然稱美時宰臣亦有知者
曰父以竄死今孽子宜稍振之以厭公議庶幾少雪忌
才之恨上頷之後遷至郎中卒有集文賦等𫝊於世
劉得仁出入舉場二十年竟無所成投跡幽隠未嘗耿
耿有寄所知詩云外族帝皇是中朝親故稀翻令浮議
者不許九霄飛憂而不困怨而不怒哀而不傷鏗鏘金
玉難合同流而不厭于磨淬端能確守格律揣治聲病
甘心窮苦不汲汲于富貴王孫公子中千載求一人不
可得也
薛逢(按舊唐書逢字陶臣河東人/書錄觧題逢㑹昌元年進士)晚年岨峿宦途嘗䇿
羸赴朝值新進士榜下綴行而出呵殿赫然見逢行李
蕭條前導曰逥避新郎君逢囅然因遣一介語之曰報
道莫貧相阿婆三五少年時也曾東塗西抺來其人辟
易(案此𫝊/有闕文)
論曰逢天資本髙學力亦贍故不甚苦思而自有豪逸
之態第長短皆率然而成未免失淺露俗盖亦當時所
尚非離羣絶俗之詣也夫道家三寳其一不敢為天下
先前人者孰肯後之加人者孰能受之觀逢恃才怠傲
恥在喧卑而喋喋唇齒亦猶惡醉而强酒也累擯逺方
寸進尺退至龍鍾而自憤不已盖禍福無不自已者焉
有詩集十巻又别紙十三巻賦集十四巻今並行
趙嘏字承祐山陽人㑹昌二年鄭言榜進士大中中仕
為渭南尉一時名士大夫極稱道之卑宦不如意宣宗
雅知其名因問宰相趙嘏詩人曾為好官否可取其詩
進來讀其巻首題秦詩云徒知六國隨斤斧莫有羣儒
定是非上不悦事寢嘏嘗秋晚賦詩曰殘星幾㸃鴈横
塞長笛一聲人倚樓杜牧之呼為趙倚樓賞歎之也又初
有詩落句云早晚粗酬身事了水邉歸去一閒人仕塗
􁂟杌豈其䜟也嘏豪邁爽逹多陪接卿相出入館閣如
親屬然能以書生令逺近知重所謂一夕名動京師三
日𫝊滿天下有自來矣命霑僊尉追蹤梅市亦不惡耳
先嘏家浙西有美姬溺愛及計偕留侍母㑹中元㳺鶴
林寺浙帥窺見悦之奪歸明年嘏及第自傷賦詩曰寂
寞堂前日又曛陽臺去作不歸雲當時聞説沙吒利今
日青娥屬使君帥聞之殊慘慘遣介送姬入長安時嘏
方出闗途次横水驛於馬上相遇姬因抱嘏痛哭信宿
而卒遂葬于横水之陽嘏思慕不已臨終日有所見時
方四十餘今有渭南集及編年詩二巻悉取十三代史
事迹自始生至百嵗嵗賦一首二首總得一百一十章今
並行于世
李宣古字埀後澧陽人㑹昌三年盧肇榜進士又試中
宏辭工文極俊有詩名性謔浪多所譏誚時杜悰尚主
出守澧陽宣古在館下數陪宴賞諧慢既深悰不能忍
忿其戲巳辱之使卧泥中衣冠顛倒岐陽公主素惜其才
勸曰尚書獨不念諸郎學文待士如此那得平陽之譽
乎遣人扶起更以新服赴中座使宣古賦詩謝曰紅燈
初上月輪髙照見堂前萬朶桃觱栗調清銀象管琵琶
聲亮紫檀槽能歌姹女顔如玉解飲蕭郎眼似刀争奈
夜深抛要令舞來挼去使人勞杜公賞之後悰二子裔
休儒休皆中第人曰非母賢待師不足成其子今諸集
中往往載其作有英氣調頗清麗惜不多見竟薄命無
組綬之譽落寞自終弟宣逺亦以詩名今傳者可數也
姚鵠字居雲㑹昌三年禮部尚書王起下進士多出入
當時好士公卿之席幕然吏才文價俱不甚超一名僅
爾流播亦多幸矣詩一巻今𫝊
項斯字子遷江南人也㑹昌四年王起下第二人進士
官潤州丹徒縣尉卒於任所開成之際聲價藉甚特為
張水部所知賞故其詩格頗與水部相類清妙竒絶鄭
少師薰贈詩云項斯逢水部誰道不闗情斯性踈曠温
飽非其本心初築草廬于朝陽峯前交結静者盤薄巖
林戴蘚花冠披鶴氅就松隂枕白石飲清泉長哦細酌
凡如此三十餘年晚汙一名殊屈清致其警聫如病嘗
山藥徧貧起草堂低如客來因月宿床勢向山移下第
云獨存過江馬彊拂看花衣病僧云不言身後事猶坐
病中禪又湖山萬叠翠門樹一行春又一燈愁裏夢九
陌病中春又如月明古寺客初到風度閒門僧未歸又
宫人入道云將敲碧落新齊磬却進昭陽舊賜筝之類
不一而足當時盛稱楊敬之祭酒贈詩云幾度見君詩
總好及觀標格過于詩平生不解藏人善到處逢人説
項斯其名以此益彰矣集一巻今行
馬戴(按新唐書藝文志注云戴字虞臣/唐詩紀事云戴㑹昌五年進士)苦家貧禄仕代
耕嵗廪殊薄然終日吟事清虚自如秋思一絶曰萬木
秋霖後孤山夕照餘田園無嵗計寒近憶樵漁(按此條/有闕文)
孟遲字逹之平昌人㑹昌五年易重榜進士有詩名尤
工絶句風流嫵媚皆宫商金石之聲與顧非熊甚相得
且同年有詩一巻行于世
薛能字太拙汾州人㑹昌六年狄慎思榜登第大中末
書判入等中選補盩厔尉辟太原陕虢河陽從事李福
鎮滑臺表為觀察判官歴侍御史都官刑部員外郎福
徙帥西蜀奏以自副咸通中攝嘉州刺史造朝遷主客
度支刑部郎中俄為同州刺史京兆大尹出帥感化入
授工部尚書復節度徐州徙鎮忠武廣明元年徐軍戍
溵水經許能以軍多懐舊惠館待于城中許軍懼見襲
大將周岌乗衆疑怒因為亂逐能據城自稱留後數日
殺能并屠其家能治政嚴察絶請謁耽癖於詩日賦一
章為課性喜淩人格律卑卑亦無甚髙論嘗以第一流
自居罕所㧞拂時劉得仁擅雅稱持詩巻造能能以句
謝云千首如一首巻初如巻終盖譏其無變體也量人
如此非厚徳君子晚節尚浮屠奉法唯謹資性傲忽又
多佻輕忤世及為藩鎮毎易武吏嘗命其子屬櫜鞬雅
拜新進士或問其故曰渠消弭災咎耳今有集十巻及
繁城集一巻𫝊焉
任蕃㑹昌間人家江東多逰㑹稽苕霅間初亦舉進士
之京不第榜罷進謁主司曰僕本寒鄉之人不逺萬里
手遮赤日歩來長安取一第榮父母不得侍郎豈不聞
江東一任蕃家貧吟苦忍令其去如來日也敢從此辭
彈琴自娛學道自樂耳主司慚欲留不可得歸江湖專
尚聲調去逰天台巾子峯題寺壁間云絶頂新秋生夜
凉鶴翻松露滴衣裳前峯月照一江水僧在翠㣲開竹
房既去百餘里欲囘改作半江水行至題處他人已改
矣後復有題詩者亡其姓名曰任蕃題後無人繼寂寞
空山二百年才名類是凡作必使人改視易聴如洛陽
道云憧憧洛陽道塵下生春草行者豈無家無人在家
老雞鳴前結束争去恐不早百年路傍盡白日車中曉
求富江海狹取貴山嶽小熱中赴長途奔走何由了想
蕃風度此亦足舉其梗槩有詩七十七首為一巻今𫝊
非全文矣
　
　
　
　
　
　
　
　唐才子傳巻五
欽定四庫全書
　唐才子傳巻六　　　　　元　辛文房　撰
　　　曹　鄴　　　　　　鄭　嵎
　　　劉　駕　　　　　　李　頻
　　　李羣玉　　　　　　李　郢
　　　儲嗣宗　　　　　　曹　唐
　　　鄭　巢　　　　　　于武陵
　　　高　駢　　　　　　李昌符
　　　汪　遵　　　　　　翁　綬
　　　沈　光　　　　　　邵　謁
　　　司空圖　　　　　　崔道融
　　　聶夷中　　　　　　許　棠
　　　周　繇(張演/)　　　　皮日休
　　　鄭　谷　　　　　　張　喬
　　　胡　曾　　　　　　來　鵬
　　　李山甫　　　　　　趙光遠(盧弼/)
　　　趙　牧(劉光遠/)　　　牛　嶠
曹鄴字業之桂林人累舉不第為四怨三愁五情詩雅
道甚古特為舍人韋慤所知力薦於禮部侍郎裴休大
中四年張温琪榜中第看榜日上主司詩云一辭桂巖
猿九泣都門月年年孟春至看花如看雪杏園宴間呈
同年云岐路不在天十年行不至一旦公道開青雲在
平地又云忽忽出九衢童僕顏色異故衣未及換尚有
去年淚又云永持共濟心莫起胡越意佳句類此甚多
志特勤苦仕至洋州刺史有集一卷今傳
鄭嵎字賓光大中五年李郜榜進士有集一卷名津陽
門詩津陽即華清宫之外闕詢求父老為詩百韻皆紀
明皇時事者也
劉駕(按書錄解題/駕字司南)與曹鄴為友深相結鄴既擢第不忍
先歸待長安中駕成名(按書錄解題駕/大中六年進士)迺同歸彭蠡故
山時國家復河湟故地有歸馬放牛之象駕獻樂府十
章上深悅累歴達官
李頻(按新唐書頻字徳新睦州夀/昌人大中八年擢進士第)工詩與同里方干為
師友給事中姚合時稱詩穎頻不憚走千里丐其品第
合見大加奬挹且愛其標格即以女妻之(按此傳/有闕文)
李羣玉字文山澧州人也清才曠逸不樂仕進專以吟
詠自適詩筆遒麗文體丰美好吹笙美翰墨如王謝子
弟別有一種風流親友强之赴舉一上即止裴相公休
觀察湖南厚禮延致之郡中嘗勉之曰處士被褐懐玉
浮雲富貴名高而身不知神寳寧久棄荒途子其行矣
大中八年以草澤臣來京詣闕上表自進詩三百篇休
適入相復論薦上悅之勅授𢎞文館校書郎李頻使君
呼為從兄歸湘中題詩二妃廟是暮宿山舍夢見二女
子來曰兒娥皇女英也承君佳句徽珮將遊於汗漫願
相從也俄而影滅羣玉自是鬱鬱歲餘而卒段成式為
詩哭曰曾話黄陵事今為白日催老無男女累誰哭到
泉臺今有詩三卷後集五巻行世
論曰夫澧浦古騷人之國屈原仕遭譖毁不知所訴心
煩意亂賦為離騷蓋言離愁也國人莫知我兮又何懷乎
故都委身魚腹魂招不來芳草遽萎蕭艾參天奚獨一
時而然也羣玉繼禀修能翺翔大化人不知而不愠祿
不及而不言望涔陽之亡極挹桂蘭之緒馨欵君門以
披懐霑一命而潛退風景滿目寧無愧於古人故其格
調清越而多登山臨水懐人送歸之製如逺客坐長夜
雨聲孤寺秋請量東海水看取淺深愁等句已曲盡羇
旅坎壈之情壯心千里於方寸不擾焉亦云難矣
李郢字楚望大中十年崔鉶榜進士及第初居餘杭出
有山水之興入有琴書之娯疏於馳競歴為藩鎭從事
後拜侍御史郢工詩理密辭嫻箇箇珠玉其清麗極能
寫景狀懐毎使人竟日不能釋卷與清塞賈島最相善
時塞還俗島亦尋卒郢重來錢塘俱絶音響感而賦詩
曰却到城中事事傷惠休歸俗賈生亡誰人收得文章
篋獨我重經苔蘚房一命未霑為逐客萬緣初盡別空
王蕭蕭竹塢殘陽在葉覆閒階雪擁牆其他警策率類
此有集一卷今傳
儲嗣宗大中十三年孔緯榜及第與顧非熊先生相結
好大得詩名苦思夢索所謂逐句留心每字著意悠然
塵外之想覽其所作及見其人警聨如綠毛辭世女白
髪入壺翁又片水明在野萬花深見人又黄鶴有歸語
白雲無忌心又蟬鳴月中樹風落客前花又池亭千里
月煙水一封書又鶴語松上月花明雲裏春又一酌水
邊酒數聲花下琴又宿草風悲夜荒村月弔人哭彭先
生云空堦鶴戀丹青影秋雨苔封白石牀題閒居云鳥
啼碧樹閒臨水花滿青山靜掩門等句皆區區所當避
舍者也有集一卷今傳
曹唐字堯賓桂州人初為道士工文賦詩大中間舉進
士咸通中為使府從事唐與羅隱同時才情不異唐始
起清流志趣澹然有淩雲之骨追慕古仙子高情往往
奇遇而已才思不減前人遂作大遊仙詩五十篇又小
遊仙詩等記其悲歡離合之要大播於時唐嘗會隱各
論近作隱曰聞兄遊仙之製甚佳但中一聨云洞裏有
天春寂寂人間無路月茫茫乃是鬼耳唐笑曰足下牡
丹詩一聨乃詠女子陣若教解語應傾國任是無情也
動人於是座客大笑唐平生志甚激昂至是薄宦頗自
鬱悒為病馬詩以自况警聨如尾盤夜雨紅絲脆頭捽
秋風白練低又云風吹病骨無驕氣土蝕騘花見臥痕
又云飲驚白露泉花冷喫怕清秋豆葉寒皆膾炙人口
忽一日晝夢仙女鸞佩花冠衣如煙霧倚樹吟咏唐天
台劉阮詩若欲相招而出者唐驚覺頗怪之明日暴病
卒亦感憶之所致也有詩集二卷今傳於世
論曰人云有徳者或無文有文者或無徳文徳兼備古
今所難典論謂文人相輕從古而然各以所長相輕所
短矛楯之極則是非鋒起隙始於毫末禍大於丘山前
後類此多矣夫以口舌常談無益無損每至喪清徳負
良友承輕薄子之名乏藏疾匿瑕之量如此功業未見
其超者矣君子所愼也
鄭巢錢塘人大中間舉進士時姚合號詩宗為杭州刺
史巢獻所業日遊門館累陪登覽燕集大得奬重如門
生禮效合體格服膺無斁句意清新巢性疎野兩浙湖
山寺宇幽勝多名僧外學高妙相與往還酬酢竟亦不
仕而終有詩一卷今行於世
于武陵大中時舉進士不稱意攜書與琴往來商洛巴
蜀間或隱於卜中存獨醒之意避地嘿嘿語不及榮貴
少與時輩交遊嘗南來至瀟湘愛汀洲芳草况是古騷
人舊國風景不殊欲卜居未果歸老嵩陽
高駢(按新唐書/駢字千里)為西川節度築成都城四十里朝廷疑
之以宴間詠風箏詩云依稀似曲纔堪聽又被風吹別
調中明日詔下移鎭渚宫亦䜟之類也駢封渤海郡王
棄人間事絶女色屬意神仙鄱陽商儈吕用之妄言能
以妖術役鬼神及狂人諸葛殷張守一之徒凡十餘輩
相引而進多為謬悠長年飛化之說羽衣鶴氅詭辯風
生駢事之若神焉駢手握王爵口含天憲國家倚之名
書於唐史叛臣傳亦何足道矣有詩一卷今傳大順中
謝蟠隱為之序(按駢傳全文已佚今就永/樂大典所載五條編錄)
李昌符字巖夢咸通四年禮部侍郎蕭倣下進士工詩
在長安與鄭谷酬贈仕終膳部員外郎嘗作奴婢詩五
十首有云不論秋菊與春花箇箇能噇空肚茶無事莫
教頻入庫每般閒物要些些等句後為御史劾奏以為
輕薄為文多妨政務虧嚴重之徳唱俳戲之風謫去匏
繫終身有集一卷行於世
汪遵宣州涇縣人幼為小吏晝夜讀書良苦人皆不覺
咸通七年韓衮榜進士遵初與鄉人許棠友善工為絶
句詩而深自晦密以家貧難得書必借於人徹夜強記
棠實不知一旦辭役就貢棠時先在京師偶送客至灞
滻間忽遇遵於途行李索然棠訊之曰汪都何事來都
者吏之呼也遵曰此來就貢棠怒曰小吏不忖而欲與
棠同研席乎甚侮慢之後遵成名五年棠始及第洛中
有李相徳裕平泉莊佳景殊勝李未幾坐事貶朱崖遵
過題詩云平泉風景好高眠水色嵐光滿目前剛欲平
他不平事至今惆悵滿南邊又過楊相宅詩云倚伏從
來事不遥無何平地起青霄纔到青霄却平地門對古
槐空寂寥俱為時人稱賞其餘警策稱是有集今傳
論曰汪遵涇之一走耳拔身卑汚奪譽文苑家貧借書
以夜繼日古人閱市偷光殆不過此昔溝中之斷今席
上之珍丈夫自修當如是耶與夫朱門富家積書萬卷
束在高閣塵暗籖軸蠧落帙帷網好學之名欺盲聾之
俗非三變之敗無一展之期諺曰金玉有餘賣鎭宅書
嗚呼哀哉
翁綬咸通六年中書舍人李蔚下進士工詩多近體變
古樂府音韻雖響風骨憔悴眞晚唐之移習也後亦間
關名不甚顯固知閭巷之人欲砥行立名者非附青雲
之士惡能施於後世哉有詩今傳
沈光吳興人咸通七年禮部侍郎趙騭下進士工文章
古詩標致翹楚大得美稱嘗作洞庭張樂賦韋岫見之
曰此乃一片宫商也又如太白酒樓記等文皆儀表於
世有詩集及雲夢子五卷並傳光風鑒澄爽神情俊邁
後仕終御史云
邵謁韶州翁源縣人少為縣㕔吏客至倉卒令怒其不
榰床迎待逐去遂截髻著縣門上發憤讀書書堂距縣
十餘里隱起水心謁平居如里中兒未冠者髪鬅鬙野
服苦吟工古調咸通七年抵京師𨽻國子監時温庭筠
主試憫擢寒苦乃榜謁詩三十餘篇以振公道曰前件
進士識略精微堪裨教化聲詞激切曲備風謡標題命
篇時所難及燈燭之下雄辭卓然誠宜榜示衆人不敢
獨專華藻仍請申堂并榜禮部已而釋褐後赴官不知
所終他日縣民祠神者持幘舞鈴忽自稱邵先輩降鄉
里前輩皆至作禮問曰今者辱來能强為我賦詩乎巫
即書一絶云青山山下少年郎失意當時別故鄉惆悵
不堪回首望隔溪遥見舊書堂詞詠淒苦雖椽筆不逮
鄉老中曉聲病者至為感泣咨嗟今有詩一巻傳於世
司空圖字表聖河中人父輿大中時為商州刺史圖咸
通十年歸仁紹榜進士主司王凝初典絳州圖時方應
舉自別墅到郡上謁去閽吏遽申司空秀才出郭門外
入郭訪親知即不造郡齋公謂其尊敬愈重之及知貢
舉圖第四人捷同年鄙薄者謗曰此司空圖得一名也
公頗聞因宴全榜宣言曰凝叨忝文柄今年榜帖專為
司空先輩一人而已由是名益振未幾凝為宣歙觀察
使辟置幕府召拜殿中侍御史不忍去凝府臺劾左遷
光祿寺主簿盧相攜還朝過陜虢訪圖深愛重留詩曰
氏族司空貴官班御史雄老夫如且在未可歎途窮景
福中拜諫議大夫不赴昭宗在華州召為兵部侍郎以
足疾自乞聽還圖家本中條山王官谷有先人田廬遂
隱不出作亭觀素室悉圖唐興節士文人像嘗曰某宦
情蕭索百事無能量才一宜休揣分二宜休耄而瞶三
宜休遂名其亭曰三休作文以申志自號知非子耐辱
居士言涉詭激不常欲免當時之禍初以風雨夜得古
寳劒慘淡精靈常佩出入性苦吟舉筆緣興幾千萬篇
自致於繩檢之外豫置冢棺遇勝日引客坐壙中賦詩
酌酒霑醉高歌客有難者曰君何不廣耶生死一致吾
寧暫遊此中哉歲時祠禱與閭里父老鼓舞相樂時寇
盜所過虀粉獨不入谷中知圖賢如古王蠋也士民依
以避難後聞哀帝遇弑不食扼腕嘔血數升而卒年七
十有二有一鳴集三十卷行於世
崔道融荆人也自號東甌散人與司空圖為詩友出為
永嘉宰工絶句語意妙甚如銅雀妓云歌咽新翻曲香
銷舊賜衣陵園風雨暗不見六龍歸春閨云寒食月明
雨落花香滿泥佳人持錦字無雁寄遼西寄人云淡淡
長江水悠悠逺客情落花相與恨到地一無聲寒食夜
云滿地梨花白風吹碎月明大家寒食夜獨貯逺鄉情
等尚衆誰謂晚唐間忽有此作使古人復生亦不多讓
可謂出乎其類拔乎其萃者矣人悉推服其風情雅度
猶恨出處未能梗槩之也有申唐集十卷自序云乾符
乙卯夏寓永嘉山齋收拾草稿得五百餘篇今存於世
聶夷中字坦之河南人也咸通十二年禮部侍郎高湜
下進士與許棠公乘億同袍時兵革多務不暇銓注夷
中滯長安久皂裘已敝黄糧如珠始得調華隂縣尉之
官惟琴書而已性儉久沈草澤備嘗辛楚率多傷俗閔
時之作哀稼穡之艱難適值險阻進退維谷才足而命
屯有志卒爽含蓄諷刺亦有謂焉古樂府尤得體皆警
省之辭裨補政治樂而不淫哀而不傷正國風之義也
其詩一卷今傳
許棠字文化宣州涇人也於詩文性僻少合既久困名
場時馬戴佐大同軍幕為詞宗棠往謁之一見如舊交
留連累月但從事詩酒而已未嘗問所欲一旦大會賓
客命使以棠家書授之棠驚愕不喻其來啓緘即知戴
潛遣一介恤其家矣古人温良泛愛振窮周急謙退不
伐亦皆絶異之資也咸通十二年李筠榜進士及第時
及知命嘗曰自得一第稍覺筋骨輕健愈於少年則知
一名乃孤進之還丹也調涇縣尉之官鄭谷送詩曰白
頭新作尉縣在故山中高第能卑宦前賢尚此風後潦
倒辭榮初作洞庭詩膾炙時口號許洞庭云今集一卷
傳世
周繇(按唐詩紀事/繇字為憲)江南人咸通十三年鄭昌圖榜進士
調福昌縣尉家貧生理索寞只苦嗜篇韻俯有思仰有
詠深造閫域時號為詩禪警聨如送人尉黔中云公庭
飛白鳥官俸請丹砂望海云島間應有國波外恐無天
甘露寺云殿鎖南朝像龕傳外國僧又山從平地有水
到逺天無又白雲連菌閣碧樹盡蕪城江州上薛能尚
書云樹翳樓臺月帆飛鼓角風又郡齋多嶽客鄉户半
漁翁等句甚多讀之皆使人竦誠好手也落拓盃酒無
榮辱之累所交遊悉一時名公集今傳世同登第有張
演者工詩間見一二篇亦佳作也
論曰嘗謂禪家者流論有大小乗有邪正法要能具正
法眼方為第一義出有無間若聲聞辟支四果已非正
也况又墮野狐外道鬼窟中乎言詩亦然宗派或殊風
義必合品則有神妙體則有古今才則有聖凡時則有
取舍自晉魏以降遞至盛唐大歴元和以下逮晚年考
其時變商其格製其邪正了然在目不能隱也經云過
而不改是謂過矣悟門洞開慧燭深照頓漸之境各天
所賦觀於時以詩禪許周繇為其不入邪見直臻上乗
固知其衣冠於裸人之國矣昔人謂學詩如學仙此之
類歟
皮日休(按唐詩紀事日休/字襲美襄陽人)隱居鹿門山性嗜酒癖詩號醉
吟先生又號間氣布衣言己天地之間氣也以文章自
負尤喜箴銘咸通八年禮部侍郎鄭愚下及第為著作
郎遷太常博士時值末年虎狼放縱百姓手足無所措
上下所行皆大亂之道遂作鹿門隱詩六十篇多譏切
謬政有云毁人者自毁之譽人者自譽之又曰不思而
立言不知而定交吾其憚也在鄉里與陸龜䝉交若金
蘭日相贈和性沖泊無營臨難不懼乾符喪亂東出關
陷巢賊中巢惜其才授以翰林學士日休惶恐跼踧欲
死未能刼令作䜟文以惑衆曰欲知聖人姓田八二十
一欲知聖人名果頭三屈律賊疑其衷恨必譏己遂殺
之臨刑神色自若知與不知皆痛惋也日休自集所為
文十卷名文藪及詩集一卷滑臺集七卷又著皮氏鹿
門家鈔九十卷並傳
鄭谷(按新唐書藝文志注谷字守愚袁/州人而唐詩紀事則云谷字若愚)谷父史開成中
為永州刺史谷幼穎悟絶倫七歲能詠司空侍郎圖與
史同院見而竒之問曰予詩有病否曰大夫曲江晚望
云村南斜日閒回首一對鴛鴦浴渡頭此意深矣司空
拊谷背曰當為一代風騷主也光啓三年右丞栁玭下
第進士授京兆鄠縣尉遷右拾遺補闕乾寧四年為都
官郎中詩家稱鄭都官又嘗賦鷓鴣警絶復稱鄭鷓鴣
云未幾告歸退隱仰山書堂卒於北巖別墅谷詩清婉
明白不俚而切為薛能李頻所賞與許棠任濤張蠙李
栖逺張喬喻坦之周繇温憲李昌符唱答往還號芳林
十哲谷多結契山僧曰蜀茶似僧未必皆美不能舍之
齊已攜詩卷來袁謁谷早梅云前村深雪裏昨夜數枝
開谷曰數枝非早也未若一枝佳已不覺設拜曰我一
字師也嘗從僖宗登三峰朝謁之暇寓於雲臺道舍編
所作為雲臺編三卷歸編宜陽集三卷及撰國風正訣
一卷分六門摭詩聨注其比象君臣賢否國家治亂之
意今並傳焉
張喬池州人也隱居九華山有高致十年不窺園以苦
學詩句清雅迥少其倫當時東南多才子如許棠喻坦
之劇燕吳宰任濤周繇張蠙鄭谷李栖逺李昌符與喬
亦稱十哲俱以韻律馳聲大順中京兆府解試李參軍
頻時主文試以月中桂詩喬云根非生下土葉不墜秋
風遂擅場其年頻以許棠久困場屋以為首薦喬與喻
坦之復受放薛尚書知之欲表於朝以他不果竟岨峿
名途徒得一進耳有詩集二卷傳世
胡曾長沙人也咸通中進士初再三下第有詩云翰苑
幾時休嫁女文昌早晚罷生兒上林新桂年年發不許
時人折一枝曾天分高爽意度不凡視人間富貴亦悠
悠遊歴四方馬跡窮歲月所在必公卿館榖上交不諂
下交不瀆竒士也嘗為漢南節度從事作詠史詩皆題
古君臣爭戰興廢塵跡經覽形勝關山亭障江海深阻
一一可賞人事雖非風景猶昨每感輒賦俱能使人奮
飛至今庸夫孺子亦知傳誦後有擬效者不逮矣至於
近體律絶等哀怨清楚曲盡幽情擢居中品不過也惜
其才茂而身未穎脫痛哉今詠史詩一卷有咸通中人
陳蓋註及安定集十卷行世
來鵬豫章人家徐孺子亭邊林園自樂師韓栁為文大
中咸通間才名藉甚凡十上不得第鵬工詩蓄銳既久
自傷年長家貧不達頗亦忿忿故多寓意譏訕當路雖
賞清麗不免忤情每為所忌如金錢花云青帝若教花
裏用牡丹應是得錢人韋岫尚書獨賞其才延待幕中
攜以遊蜀又欲納為壻不果是年力薦夏課獻詩有云
一夜綠荷風翦破嫌他秋雨不成珠岫以為不祥果失
志時遭亂避地客死於維揚逆旅主人賢而葬之
李山甫咸通中累舉進士不第落魄有不羈才鬚髯如
㦸能為青白眼生平憎俗子尚豪俠雖簞食豆羮自甘
不厭為詩託諷不得志每狂歌痛飲援劒斫地少攄鬱
鬱之氣耳後流寓河朔間依樂彦楨為魏博從事不得
衆情以陵傲之故無所遇嘗有老將詩曰校獵燕山經
幾春雕弓白羽不離身年來馬上渾無力望見飛鴻指
似人此傷其蹇薄無成時人憐之後不知所終山甫詩
文激切耿耿有齊氣多感時懐古之作今集一卷賦二
卷並傳
趙光逺丞相隱之猶子也幼而聰悟咸通乾符中稱氣
焰善為詩温庭筠李商隱輩梯媒之恃才不拘小節皆
金鞍駿馬嘗將子弟恣遊狹斜著北里志頗述青樓紅
粉之事及有詩等傳於世
論曰光逺等千金之子厭飫膏粱仰䕃承榮視若談笑
驕侈不期而至矣况年少多材京邑繁盛耳目所蕩素
少閑邪之慮者哉故辭意多裙裾妖艷之態無足怪矣
有孫啓崔珏同時恣心狂狎善為唱和頗陷輕薄無退
讓之風惟盧弼氣象稍嚴不遷狐惑如邊庭四時怨等
作賞音大播信不偶然區區涼德徒曰貴介不暇錄尚
多云
趙牧不知何許人大中咸通中累舉進士不第有俊材
負竒節遂舍場屋放浪人間效李長吉為歌詩頗涉狂
怪聳動當時蹙金結繡而無痕迹裝染其餘輕巧之詞
甚多同時有劉光逺亦慕長吉凡作體效尤能埋沒意
緒竟不知所終俱有詩傳世
牛嶠字延峰隴西人宰相僧孺之後博學有文以歌詩
著名乾符五年孫偓榜第四人進士仕歴拾遺補闕尚
書郎王建鎭四川辟為判官及偽蜀開國拜給事中有
集本三十卷自序云竊慕李長吉所為歌詩輒效之今
傳於世
　
　
　
　
　
　
　
　
　
　
　
　
　
　
　
　唐才子傳巻六
欽定四庫全書
　唐才子傳巻七　　　　　元　辛文房　撰
　　　高　蟾　　　　　　任　濤
　　　羅　隠　　　　　　羅　鄴
　　　羅　虬　　　　　　唐彦謙
　　　崔　魯　　　　　　秦韜玉
　　　李　洞　　　　　　崔　塗
　　　鄭良士　　　　　　唐　備(于濆/)
　　　呉　融　　　　　　韓　渥
　　　王　駕　　　　　　戴司顔
　　　王　焕　　　　　　張　鼎
　　　盧延讓　　　　　　曹　松
　　　裴　説　　　　　　韋　荘
　　　張　蠙　　　　　　王貞白
　　　王　轂　　　　　　殷文圭
　　　褚　載　　　　　　翁承贊
　　　李　中　　　　　　李建勲
　　　孫　魴　　　　　　沈　彬(子廷瑞/)
　　　江　為　　　　　　廖　圖(劉昭禹等/鄭凖)
　　　熊　皦　　　　　　孟賓于
　　　孟　貫
高蟾河朔間人乾符三年孔緘榜及第與鄭郎中谷為
友酬贈稱高先輩初累舉不上題省墻間曰氷柱數條
榰白日天門幾扇鎖明時陽春發處無根蔕慿仗東風
次第吹怨而切是年人論不公又下第上馬侍郎云天
上碧桃和露種日邊紅杏倚雲栽芙蓉生在秋江上莫
向春風怨未開意亦悽楚馬憐之又有顔色如花命如
葉之句自况時運蹇窒馬因力薦明年李昭知貢舉遂
擢桂官至御史中丞蟾本寒士皇皇於一名十年始就
性倜儻離羣稍尚氣節人與千金無故即身死亦不受
其胸次磊塊詩酒能為消破耳詩體則氣勢雄偉態度
諧逺如狂風猛雨之來物物竦動深造理窟亦一竒逢
掖也詩集一巻今𫝊
任濤筠川人也章句之名早擅乾符中應數舉毎敗於
埀成李常侍隲亷察江西素聞濤名取其詩覽之有云
露漙沙鶴起人卧釣船流大加賞歎曰任濤竒才也何
故不成名㑹當薦之特與放鄉里雜役仍令本貫優禮
時盲俗互有論列隲判曰江西境内凡為詩得及濤者
即與放役豈止一任濤而已哉未幾濤逝去有才無命
大可憐也詩集今𫝊
羅隠字昭諫錢塘人也少英敏善屬文詩筆尤俊㧞養
浩然之氣乾符初舉進士累不第廣明中遇亂歸鄉里
時錢尚父鎮東南節鉞崇重隠欲依焉進謁投素作巻
其首章過夏口云一箇禰衡容不得思量黄祖漫英雄
鏐得之大喜以書辟之曰仲宣逺託劉荆州盖因亂世
夫子樂為魯司冦祗為故鄉隠曰是不可去矣遂為掌
書記性簡傲闊談高論滿座風生好諧謔感遇輙發鏐
愛其才前後賜予無數陪從不頃刻相背表遷節度判
官鹽鐵發運使未幾奏授著作郎鏐初授鎮命沈崧草
表謝盛言浙西富庶隠曰今浙西焚蕩之餘朝臣方切
賄賂表奏将鷹犬我矣鏐請隠更之有云天寒而麋鹿
曽遊日暮而牛羊不下又為賀昭宗改名表云左則姬
昌之半字右為虞舜之全文作者稱賞轉司勲郎中自
號江東生魏博節度羅紹威慕其名推宗人之分拜為
叔父時亦老矣嘗表薦之隠恃才忽睨衆頗憎忌自以
當得大用而一第落落𫝊食諸侯因人成事深怨唐室
詩文多以譏刺為主雖荒祠木偶莫能免者且介僻寡
合不喜軍旅獻酬俎豆間綽綽有餘也隠初貧來赴舉
過鍾陵見營妓雲英有才思後一紀下第過之英曰羅
秀才尚未脱白隠贈詩云鍾陵醉别十餘春重見雲英
掌上身我未成名英未嫁可能俱是不如人與顧雲同
謁淮南高駢駢不禮駢後為畢将軍所殺隠有延和閣
之譏又以詩投相國鄭畋畋有女姝麗喜詩詠讀隠作
至張華漫出如丹語不及劉侯一紙書由是切慕之精
爽飛越莫知所從隠忽來謁女從簾後窺見迂寝之状
不復念矣隠精法書喜筆工萇鳯謂曰筆文章貨也今
助子取高價即以鴈頭箋百幅為贈士大夫踵門問價
一致千金率多借重如此所著䜛書䜛本淮海寓言湘
南應用集甲乙集外集啟事等並行于世
論曰易戒毋以小善為無益而弗為小惡為無傷而弗
去也羅隠以褊急性成動必嘲訕率成漫作頃刻相𫝊
以其事業非不五鼎也學術非不經史也夫何齊東野
人猥巷小子語及譏誚必以隠為稱首凋䘮淳才揄揚
穢徳白日能蔽于浮翳美玉曽玷于青蠅雖亦未必盡
然是皆闕慎微之義阮嗣宗臧否不掛口欲免其身如
滑稽抗世東方朔之流又不相類也
羅鄴餘杭人也家貲鉅萬父則為鹽鐵吏子二人俱以
文學干進鄴尤長律詩時宗人隠虬俱以聲格著稱遂
齊名號三羅隠雄麗而坦率鄴清緻而聫綿虬則區區
而巳咸通中數下第有詩云故鄉依舊空歸去帝里如
同不到來崔安潛侍郎亷問江西鄴適飄蓬湘浦間崔
素賞其作志在弓旌竟為幕吏所沮既而俯就督郵不
得志踉蹌北征赴職單于牙帳鄴去家愈逺萬里沙漠
滿目誰親因兹觸緒䦨珊無成於邑而卒
論曰鄴素有英資筆端超絶其氣宇亦不在諸人下初
無箕裘之訓頓改門風崛興音韻馳譽當時非易事也
而䟦前疐後絶域無聊獨奈其命薄何孔子曰才難信
然有詩集一巻今𫝊
羅虬詞藻富贍與族人隠鄴齊名咸通間稱三羅氣宇
終不逮廣明庚子亂後去從鄜州李孝恭為從事虬狂
蕩無檢束時雕隂籍中有妓杜紅兒善歌舞姿色殊絶
嘗為副戎屬意㑹副戎聘隣道虬乆慕之至是請紅兒
歌贈以繒綵孝恭以為副戎所盼為從事歌則非禮勿
令受貺虬不稱意怒拂衣起詰旦手刃殺之孝恭以虬
激已坐之頃㑹赦虬追其寃于是取古之美女有姿艷
才徳者作絶句一百首以比紅兒當時盛𫝊此外不見
有他作體固凡庸無大可采序曰紅兒美貎年少機智
慧悟不與羣妓等余知紅者擇古灼然美色優劣于章
句間其卒章云花落塵中玉堕泥香魂應上窈娘堤欲
知此恨無窮處長倩城烏夜夜啼情極哀切初以白刃
相加今曰余知紅者虬實一狂夫也且聲律之道大爽
姑錄為笑談耳
唐彦謙(按新舊唐書/彦謙字茂業)才高負氣毫髪逆意大怒叵禁博
學足藝尤長於詩道古心雄發言不茍極能用事如自
已出初師温庭筠風調逼似故多纎麗之詞後變淳雅
尊崇工部唐人效甫者惟彦謙一人而已(按此𫝊/有闕文)
崔魯廣明間舉進士工為雜文才麗而蕩詩慕杜紫微
風範警句絶多如梅花云强半瘦因前夜雪數枝愁向
晚來天又初開已入雕梁畫未落先愁玉笛吹蓮花云
何人觧把無塵袖盛取清香盡日憐山鵲云一畨春雨
吹巢冷半朶山花咽觜香又别題云雲生柱礎降龍地
露洗林巒放鶴天等皆綺製精深膾炙人口頗嗜酒無
徳嘗醉辱陸肱郎中旦日慚甚為詩謝曰醉時顛蹶醒
時羞麴蘖催人不自由叵耐一雙窮相眼不堪花卉在
前頭陸亦諒之悠悠亂世竟無所成魯詩善於状景詠
物讀之如嚥氷雪心爽神怡能逺聲病氣象清楚格調
且高中間别有一種風情佳作也詩三百餘篇名無機
集今𫝊
秦韜玉(按新唐書藝文志注云韜玉字中明唐詩紀事/云京兆人書録觧題云韜玉田令孜客僖宗中)
(和二年特/賜及第)賦湘江詩云女媧羅裙長百尺搭在湘江作
山色又云嵐光楚岫和空碧秋染湘江到底清由是知
名號為絶唱(按此𫝊/有闕文)
李洞字才江雍州人諸王之孫也家貧吟極苦至廢寝
食酷慕賈長江遂銅寫島像戴之巾中常持數珠念賈
島佛一日千遍人有喜島詩者洞必手録島詩贈之丁
寜再四曰此無異佛經歸焚香拜之其仰慕一何如是
之切也然洞詩逼真似島新竒或過之時人多誚其僻
澁不貴其卓峭唯呉融賞異融以大才八靣受敵新律
著稱游刃頗攻騷雅嘗以百篇示洞洞曰大兄所示中
一聫暖漾魚遺子晴遊鹿引麛絶妙也融不怨所鄙而
善其所許洞詩大畧如終南山云殘陽高照蜀敗葉逺
浮涇斸竹煙嵐凍偷湫雨雹腥逺平丹鳯闕冷射五侯
㕔贈司空圖云馬饑飡落葉鶴病曬殘陽又曰巻箔清
溪月敲松紫閣書送僧云越講迎騎象蕃齋懴射雕送
僧遊南海云島嶼分諸國星河共一天夜云藥杵聲中
搗殘夢茶鐺影裏煑孤燈皆偉㧞時流者昭宗時凡三
上不第裴公第二榜簾前獻詩云公道此時如不得昭
陵慟哭一生休果失意流落往來寓蜀而卒初島任長
江乃東蜀塜在其處鄭谷哭洞詩云得近長江死想君
勝在生言死生不相逺也洞嘗集島警句五十聫及唐
諸人警句五十聨為詩句圖自為之序及所為詩一巻
並𫝊
崔塗字禮山光啟四年鄭貽矩榜進士及第工詩深造
理窟端能竦動人意冩景状懐往往宣陶肺腑亦窮年
羇旅壮嵗上巴蜀老大遊隴山家寄江南毎多離怨之
作警策如流年川暗度往事月空明巫娥云江山非舊
主雲雨是前身又如病知新事少老别故交難孤鴈云
渚雲低暗度闗月冷相隨山寺云夕陽高鳥過踈雨一
鐘殘又谷樹雲埋老僧牕瀑照寒鸚鵡洲云曹瞞尚不
能容物黄祖何因觧愛才春夕云胡蝶夢中家萬里杜
鵑枝上月三更隴上云三聲戍角邊城暮萬里鄉心塞
草春過峽云五千里外三年客十二峰前一望秋等聫
作者於此斂袵意味俱逺大名不虚有詩一巻今行於
世
鄭良士字君夢咸通中累舉進士不第昭宗時自表獻
詩五百餘篇敕授補闕而終以布衣一旦俯拾青紫易
若反掌浮俗莫不駭羨難其比也今有白巖集十巻𫝊
世
論曰舊言詩或窮人或逹人逹者良士是矣亦命之所
為詩何能與過詩則不揣其本也
唐備龍紀元年進士工古詩多涵諷刺頗干教化非浮
艷輕斐之作與同時于濆者(按新唐書藝文志注濆字/子漪書録觧題濆咸通二)
(年進/士)共一機軸大為時流所許備詩有天若無雪霜青
松不如草地若無山川何人重平道又狂風㧞倒樹樹
倒根已露上有數枝藤青青猶未悟又一日天無風四
溟波自息人心風不吹波浪高百尺又别家云兄弟惜
分離揀日皆言惡予讀對花云花開蝶滿枝花謝蝶來
稀惟有舊巢燕主人貧亦歸等詩發語澆俗至今人話
間必舉以為警戒足見之矣餘詩多𫝊
吳融(按新唐書云融字子華越州/山隂人龍紀初及進士第)天復元年元旦東内反
正既御樓融最先至上命於前座草數十詔簡備精當
曽不頃刻皆中㫖大加激賞進户部侍郎(按融𫝊祗存/此數語餘並)
(闕/)
韓偓京兆人(按新唐書偓字致/光京兆萬年人)龍紀元年禮部侍郎趙
宗榜擢第天復中王溥薦為翰林學士遷中書舍人從
昭宗幸鳯翔進兵部侍郎翰林承㫖嘗與崔𦙍定䇿誅劉
季述昭宗反正論為功臣帝勵精政事偓處可機宻率
與上意合欲相者三四讓不敢當偓喜侵侮有位朱全
忠亦惡之乃搆禍貶濮州司馬帝流涕曰我左右無人
矣天祐二年復召為學士偓不敢入朝挈其族南依王
審知而卒偓自號玉山樵人工詩有集一巻詞多側艷
新巧又作金鑾宻記五卷今並𫝊
王駕字大用蒲中人自號守素先生大順元年楊贊禹
榜登第授校書郎仕至禮部員外郎棄官嘉遁於别業
與鄭谷司空圖為詩友才名籍甚圖嘗與駕書評詩曰
國初雅風特盛沈宋始興之後傑出於江寧宏思於李
杜極矣右丞蘇州趣味澄夐若清流之貫逺大歴十數
公抑又其次元白力勍而氣孱乃都市豪估耳劉夢得
楊巨源亦各有勝㑹浪仙無可劉得仁輩時得佳致亦
足滌煩厥後所聞徒褊淺矣河汾蟠欝之氣宜繼起有
人今王生寓居其間沉漬益乆五言所得長於思與境
偕乃詩家之所尚者則前所謂必推於其類豈止神躍
色揚而已哉駕得書自謂譽已不虚矣當時價重乃如
此也今集六巻行於世
戴司顔大順元年楊贊禹榜進士及第與王駕同袍有
詩名氣宇盤礴毎有過人遂得名家豈泛然矣有集今
𫝊
王焕(按唐詩紀事/焕字羣吉)大順二年禮部侍郎裴贄下進士及
第俄自左史拜考功員外郎同年皆美除焕首倡感恩
長句上謝座主裴公當時甚榮之後以禮部侍郎致仕
年九十見睢陽五老圖焕工詩情極婉麗嘗為惆悵詩
十三首悉古佳人才子深懐感怨者以崔氏鶯鶯漢武
李夫人陳樂昌主緑珠張麗華王明君及蘇武劉阮輩
事成篇哀傷媚嫵如謝家池館花籠月蕭寺房廊竹颭
風夜半酒醒慿檻立所思多在别離中又夢裡分明入
漢宫覺來燈背錦屏空紫臺月落闗山曉腸斷君王信
畫工等皆絶唱喧炙士林在晚唐諸人中霄壤不侔矣
有集今𫝊
張鼎字台業閩中人景福二年崔膠榜進士工詩離羣
㧞類集一巻及著唐詩主客圖等並𫝊於世
盧延讓字子善范陽人也有卓絶之才光化三年裴格
榜進士朗陵雷滿薦辟之滿敗歸偽蜀授水部員外郎
累遷給事中卒官刑部侍郎延讓師許下薛尚書為詩
詞意入僻不競纎巧且多健語下士大笑之初呉融為
侍御史出官峽中時延讓布衣薄游荆渚貧無巻軸未
遑贄謁㑹融弟得延讓詩百餘篇融覧其警聫如宿東
林云兩三條電欲為雨七八箇星猶在天旅舍言懐云
名紙毛生五門下家童骨立六街中贈元上人云高僧
觧語牙無水老鶴能飛骨有風蜀道云雲間閙鐸騾䭾
去雪裏殘骸虎拽來又云樹上諏諮批頰鳥窻間逼駮
扣頭蟲等句大驚曰此去人逺絶自無蹈襲非尋常耳
此子後必垂名余昔在翰林召對上曽舉其臂鷹健卒
横氊帽騎馬佳人巻畫衫一聨雖淺近然自成一體名
家今則信然矣(按此條全本楊大年談苑考談苑原文/云盧延遜詩淺近人皆笑之惟呉融獨)
(重之且云後必垂名延遜詩亦有佳處如宿東林云云/余在翰林嘗召對上舉延遜臂鷹騎馬二句雖淺近亦)
(自成一體也考宋避濮安懿王名故諱讓字延遜即延/讓也但翰林召對數語乃大年自述其知制誥時事原)
(文以為呉融之言舛/謬殊甚謹訂於此)遂厚禮遇贈給甚多融雪中寄詩
云永日應無食終宵必有詩後奪科第多融之力也今
詩一巻𫝊世
曹松字夢徴舒州人也學賈島為詩深入幽境然無枯
淡之癖尤長啟事不減山公早嵗未逹常避亂來棲洪
都西山初在建州依李頻頻卒後往來一無所遇光化
四年禮部侍郎杜徳祥下與王希羽劉象柯崇鄭希顔
同登第年皆七十餘矣號為五老榜時值新平内難朝
廷以放進士為喜特授校書郎而卒松野性方直罕接
俗事故拙於進宦逍遥林澤寓情虚無苦極於詩然别
有一種風味不淪乎怪也文集三巻今𫝊
裴說工詩足竒思非意表琢煉不舉筆有島洞之風大
得盛名初年窘迫亂離奔走道路有詩云避亂一身多
見者悲之有集今𫝊
韋荘(按書錄觧題荘/乾寧元年進士)少孤貧力學才敏過人荘應舉時
正黄巢犯闕兵火交作遂著秦婦吟有云内庫燒為錦
綉灰天街踏盡却重迴亂定公卿多訝之號為秦婦吟
秀才荘自來成都尋得杜少陵所居浣花溪故址雖蕪
沒已乆而柱砥猶存遂誅茅重作草堂而居焉性儉約
稱薪而爨數米而炊逹人鄙之早嘗冦亂間闗頓躓攜
家來越中弟妹散居諸郡西江湖南所在薄遊舉目有
山河之異故於流離漂泛寓目緣情子期懐舊之辭王
粲傷時之製或離羣軫慮或反袂興悲四愁九怨之文
一詠一觴之作俱能感動人也(按此𫝊/有闕文)
張蠙(按新唐書藝文/志注蠙字象文)家貧累下第留滯長安賦詩云月
裏路從何處上江邊身合幾時歸十年九陌寒風夜夢
掃蘆花絮客衣及第釋褐後為金堂令(按書錄觧題蠙/乾寧二年進士)
王衍與徐后遊大慈寺見壁間題墻頭細雨垂纎草水
靣囘風聚落花愛賞乆之問誰作左右以蠙對因給牋
令以詩進蠙上二百篇衍尤重待賜白金千兩
王貞白字有道信州永豐人也乾寧二年登第後物議
紛紛詔翰林學士陸扆於内殿覆試中選授校書郎時
登第後七年矣鄭谷以詩贈曰殿前新進士闕下校書
郎初蘭溪僧貫休雅得名與貞白所居相去不逺而未
㑹嘗寄御溝詩有云此波涵帝澤無處濯塵纓後㑹語
及此休曰剩一字貞白拂袂而去休曰此公思敏當即
來休書字於掌心逡巡貞白還曰此中涵帝澤如何休
以掌示之無異所改遂訂深契後值天王狩于岐廼退
居著書不復干禄當時大獲芳譽性恬和明易象手編
所為詩三百篇及賦文等為靈溪集七巻𫝊於世卒𦵏
家山貞白學力精贍篤志於詩清潤典雅呼吸間兩獲
科甲自致於青雲之上文價可知矣深惟存亡取舍之
義進而就禄退而保身君子也梁陶𢎞景棄官隠居三
茅國事必諮請稱山中宰相號貞白今王公盖慕其為
人而云爾
王轂字虚中宜春人自號臨沂子以歌詩擅名長於樂
府未第時嘗為玉樹曲云璧月夜瓊樹春鶯舌泠泠詞
調新當時狎客盡持禄直諫犯顔無一人歌未闋晋王
劍上粘腥血君臣猶在醉鄉中一靣已無陳日月大播
人口適有同人為無頼輩所毆轂前救之曰莫無禮我
便是道君臣猶在醉鄉中者無頼聞之慚謝而退轂亦
大節士輕財重義為鄉里所譽頗不平乆困適生離難
間辭多寄寓比興之作無不知名乾寧五年羊紹素榜
進士歴國子博士後以郎官致仕有詩三巻于時宦逹
俱素餐尸位賣降恐後之徒轂因撰前代忠臣臨老不
變者為圖一巻及觀光集一巻並𫝊
殷文圭字表儒池州青陽人也乾寧五年禮部侍郎裴
贄下進士初未第時道中嘗逢一老叟目文圭乆之謂
人曰向者布衣緑眉方口神仙中人也如學道可以冲
虚不爾垂大名於天下未幾兵馬振動大駕幸三峯文
圭以梁王表薦及第時楊令公行宻鎮淮揚奄有宣浙
揚汴之間榛梗既乆文圭辭親間道至行在無何随榜
為吏部侍郎裴樞宣慰判官記室參軍至大梁以身事
叩梁王王又上表薦之文圭後餙非遍投啟事公卿間
曰於菟獵食非求尺璧之珍爰居避風不望洪鐘之樂
俄為多言者所發後更道由宋汴亟馳過梁王大怒亟
遣追捕已不及矣為詩有登龍集㝠搜集筆耕詞氷鏤
錄從軍藳等集𫝊世
論曰唐季文體澆漓才調荒穢稍稍作者强名曰詩南
郭之竽茍存於衆響非復盛時之萬一也如王周劉兼
司馬札蘇拯許琳李咸用等數人雖有集相𫝊皆氣卑
格下負魚目唐突之慚竊碔砆韞襲之濫所謂家有敝
帚享之千金不自見之患也文圭稍入風度間見竒崛
其殆庶幾乎
褚載字厚之家貧客梁宋間困甚以詩投襄陽節度使
邢君牙云西風昨夜墜紅蘭一宿郵亭事萬般無地可耕
歸不得有恩堪報死何難流年怕老看将老百計求安
未得安一卷新詩滿懐淚頻來門館訴饑寒君牙憐之
贈絹十匹薦於鄭滑節度使不行乾寧五年禮部侍郎
裴贄知貢舉君牙又薦之遂擢第初文徳中劉子長出
鎮浙西行次江西時陸威侍郎猶為郎吏亦寓于此載
緘二軸投謁誤以子長之巻靣贄於威威覽之連見數
字觸家諱威矍然載錯愕曰似大誤尋謝以長牋略曰
曹興之圖畫雖精終慙誤筆殷浩之兢持太過翻逹空
函威激賞而終不能引㧞後竟流落而卒集三巻今𫝊
於世
翁承贊(按新唐書藝文志注云承贊字文/堯乾寧進士唐詩紀事云閩人)工詩體貎甚
偉且詼諧名動公侯唐人應試毎在八月諺曰槐花黄
舉子忙承贊詠槐花云雨中粧㸃望中黄勾引蟬聲送
夕陽憶得當年随計吏馬蹄終日為君忙(按此𫝊/有闕文)
李中字有中九江人也唐末嘗第進士為新塗淦陽吉
水三縣令仕終水部郎中孟賔于賞其工吟絶似方干
賈島時復過之如暖風醫病草甘雨洗荒村又貧來賣
書劍病起憶江湖又閒花半落處幽鳥未來時又千里
夢随殘月斷一聲蟬送早秋來又殘陽影裏水東注芳
草烟中人獨行又閒尋野寺聴秋水寄睡僧窻到夕陽
又香入肌膚花洞酒冷侵魂夢石床雲又西園雨過好
花盡南陌人稀芳草深等句驚人泣鬼之語也有碧雲
集今𫝊
李建勲字致堯廣陵人仕南唐為宰相後罷出鎮臨川
未幾以司徒致仕賜號鍾山公年已八十志尚散逸多
從仙侣參究𤣥門時宋齊丘有道氣在洪州西山建勲
造謁致敬欲授真果題詩贈云春來漲水波如活曉起
西山勢似行玉洞有人經刼在攜竿步步就長生歸高
安别墅一夕無病而逝能文賦詩琢鍊頗工調既平妥
終少驚人之句也有鍾山集二十巻行於世
孫魴(按馬令南唐書魴字伯/魚唐詩紀事魴南昌人)唐末處士也與沈彬李建
勲同時倡和亦多魴有夜坐詩為世稱玩建勲日與談
讌嘗匿魴於齋幕中待沈彬來乃問曰魴夜坐詩如何
彬曰田舍翁火爐頭之語何足道哉魴從幕中出誚彬
曰何譏謗之甚彬曰畫多灰漸冷坐乆席成痕此非田
舍翁爐上誰有此况一座大笑及金山寺詩云天多剰
得月地少不生塵當時謂騷情風韻不減張祜有詩五
巻今𫝊
沈彬字子文瑞州高安人自㓜苦學屬末嵗離亂随計
不㨗南遊湖湘隠雲陽山數年歸鄉里時南唐李昪鎮金
陵旁羅俊逸名儒宿老必命郡縣起之彬赴辟知昪欲
取楊氏因獻畫山水詩云須知手筆安排定不怕山河整
頓難昪覧之大喜授秘書郎保大中以尚書郎致仕歸
徙居宜春初經板蕩與韋荘杜光庭貫休俱避難在蜀
多見酬酢彬臨終指𦵏處示家人及窆果掘得一空塚
有漆燈青熒壙頭立一銅板篆文曰佳城今已開雖開
不𦵏埋漆燈終未滅留待沈彬來遂窀穸於此有詩集
一巻𫝊世彬第二子廷瑞性坦率豪於觴詠舉動異俗
盛夏附火嚴冬單衣或遇崇山野水古洞幽壇竟日不
返時人異之呼為沈道者士大夫多邀至門館一日邑
宰戲問何日道成廷瑞即留詩曰何須問我道成時紫
府清都自有期手掘藥苖人不識體涵僊骨俗争知宰
驚謝後浪遊四方或𫝊仙去也
江為(按書録觧題/為建安人)舉進士輙不第工詩有天形圍澤國
秋色露人家身寒花露重江晚水烟㣲等句膾炙人口
少逰白鹿寺有句云吟登蕭寺旃檀閣醉倚王家玳瑁
筵後主南遷見之曰此人大是富貴家(按此𫝊/有闕文)
廖圖字贊禹䖍州䖍化人文學博贍為時輩所服湖南
馬氏辟致幕下奏授天策府學士與同時劉昭禹李𢎞
臯徐仲雅蔡昆韋鼎釋虚中俱以文藻知名賡倡迭和
齊巳時寓渚宫與圖相去千里而毎詩筒往來不絶警
䇿極多必見高致集二巻今行於世時有荆南從事鄭
準亦工詩與僧尚顔多所酬贈詩亦𫝊
熊皦九華山人唐清泰二年進士劉景巖節度延安辟
為從事晉天福中説景巖歸朝以功擢右諫議竟坐累
黜為上津令工古律詩語意俱妙嘗賦早梅云一夜開
欲盡百花猶未知甚𫝊賞士林且知其必遇今有屠龍
集南金集合五巻𫝊世學士陶榖序之
孟賔于(按郡閣雅談賔于/字國儀連州人)晉天福九年禮部郎符䝉知
貢賔于簾下投詩云那堪雨後更聞蟬溪隔重湖路七
千憶得故園楊栁岸全家送上渡頭船䝉得詩以為相
見之晚遂擢第時已敗六舉矣(按此傳/有闕文)
孟貫閩中人為性踈野不以榮宦為意喜篇章周世宗
幸廣陵貫時大有詩價世宗亦聞之因繕錄一巻獻上
首篇書貽譚先生云不伐有巢樹多移無主花世宗不
恱曰朕伐叛弔民何得有有巢無主之說獻朕則可他
人則卿必不免不復終巻賜釋褐進士虚名而巳不知
其終有詩集今𫝊
論曰孟子曰予之不遇魯侯天也至唐開元孟浩然流
落帝心和璧墮地孟郊之出處梗概苦艱薄宦而死今
孟貫坐此詩窮轉喉觸諱非意相干竟爾埋沒與前賢
俱亦相似命也孟氏之不遇一何多耶
　
　
　
　
　
　
　
　
　
　
　
　
　
　
　
　唐才子傳巻七
欽定四庫全書
　唐才子傳巻八　　　　　元　辛文房　撰
　　隱逸
　　　王　績　　　　　　盧　鴻
　　　張　彪　　　　　　劉方平
　　　秦　系　　　　　　張志和
　　　陸　羽　　　　　　張衆甫(趙微明等/)
　　　朱　放　　　　　　盧　仝
　　　方　干　　　　　　陸龜䝉
　　　周　朴　　　　　　唐　求
　　仙
　　　吳　筠　　　　　　顧　況(子非熊/)
　　　劉　商　　　　　　韓　湘
　　　施肩吾　　　　　　陳　陶
　　　吕　巖　　　　　　陳　摶
　　僧
　　　靈　一　　　　　　皎　然
　　　無　可　　　　　　清　塞
　　　虚　中　　　　　　貫　休
　　　齊　己
　　妓
　　　薛　濤
　　女道士
　　　李季蘭　　　　　　魚𤣥機
王績(按新唐書/績字無功)龍門人王文中子通之弟也年十五遊
長安謁楊素一座服其英敏目爲神仙童子舉孝亷授
六合縣丞以嗜酒妨政遂託病風輕舟夜遁歎曰網羅
在天吾將安之乃還鄉里武德中詔以前官待詔門下
省弟靜謂績曰待詔可樂否曰待詔俸薄況蕭索但良
醖三升差可戀耳江國公聞之曰三升良醖未足以絆
王先生特判日給一斗時人呼爲斗酒學士貞觀初以
疾罷歸河渚間有仲長子光者亦隱士也無妻子績愛
其真遂相近結廬日與對酌有奴婢數人多種黍春秋
釀酒養鳬鴈蒔藥草自供以周易莊老置床頭無他用
心也自號東臯子雖刺史謁見皆不答終於家績髙情
勝氣獨步當時性簡傲好飲酒能盡五斗自著五斗先
生傳彈琴為詩著文撰酒經一巻酒譜一巻詩賦等傳
世
盧鴻字顥然隱居嵩山博學善八分書工詩兼畫山水
樹石開元初𤣥宗備禮徴再三不至詔曰鴻有泰一之
道中庸之德鈎深詣㣲確乎自髙詔書屢下每輙辭託
使朕虚心引領于今有年雖得素履幽人之介而失考
父滋恭之誼禮有大倫君臣之義不可廢也有司其齎
束帛之具重宣兹㫖想有以翻然易節副朕意焉鴻至
謁見不拜宰相問狀答曰禮者忠信所薄臣敢以忠信
見帝召升内殿置酒拜諫議大夫固辭復下詔許還山
將行賜隱居服官營草堂鴻到山中廣精舍從學者五
百人及卒詔賜萬錢營葬
張彪潁上人初赴舉無所遇適遭喪亂奉老母避地隱
居嵩山供養至謹與孟雲卿為中表俱工詩調雲卿有
贈云善道居貧賤潔服䝉塵埃行行無定心坎壈難歸
來
劉方平河南人白晳美儀容二十工詞隱居潁陽大谷
髙尚不仕善畫山水時汧國公李勉延致齋中甚敬愛
之欲薦于朝不忍屈辭還舊隱工詩有集傳世
秦系(按新唐書/系字公緒)㑹稽人天寶末避亂剡溪自稱東海釣
客薛兼訓奏為倉曹參軍不就客泉州南安九日山中
有大杉百餘章俗傳東晉時所植系結屋其上穴石為
研註老子彌年不出姜公輔以直言罷為泉州别駕見
系輙窮日不能去築室與相近遂忘流落之苦公輔卒
妻子在逺系為營葬山下其好義如此
張志和(按新唐書志和字/子同婺州金華人)擢明經命待詔翰林以親喪
不復仕居江湖性髙邁自稱烟波釣徒撰𤣥真子十二
巻兄鶴齡恐其遯世為築室越州東郭茅茨數椽花竹
掩映嘗豹席椶屫沿溪埀釣每不投餌志不在魚也志
和待詔翰林時帝嘗賜奴婢各一人志和配為夫婦號
漁童樵青與陸羽嘗為顔平原食客平原初來刺湖州
志和造謁顔請以舟敝欲為更之曰願為浮家泛宅徃
來苕霅間足矣善畫山水酒酣或擊鼓吹笛䑛筆輙就
曲盡天真自撰漁歌便復畫之興趣髙逺人不能及
陸羽字鴻漸不知所生初竟陵禪師智積得嬰兒於水
濵育為弟子及長恥從削髮以易自筮得蹇之漸曰鴻
漸于陸其羽可用為儀以為姓名有學愧一事不盡其
妙性詼諧少年匿優人中撰笑談萬言天寶間署羽伶
師後遁去古人所謂潔其行而穢其跡者上元初結廬
苕溪上閉門讀書名僧髙士談讌終日貌寢口吃而辯
聞人善若在已與人期雖阻虎狼不避也自稱桑苧翁
又號東岡子工古調歌詩興極閒雅著書甚多扁舟徃來
山寺唯紗巾藤鞋短褐犢鼻擊林木弄流水或行曠野
中誦古詩徘徊至月黒興盡慟哭而返當時以比接輿
也與皎然上人為忘年之交有詔拜太子文學羽嗜茶
著茶經三巻言茶之原之法之具時號茶仙天下益知
飲茶矣鬻茗家以瓷陶羽形祀為神買十茶器得一鴻
漸初御史大夫李季卿宣慰江南喜茶知羽召之羽野
服挈具而入李曰陸君善茶天下所知揚子中泠水又
殊絶今二妙千載一遇山人不可輕失也茶畢命奴子
與錢羽愧之更著毁茶論與皇甫補闕善時鮑尚書防
在越羽徃依焉冉送以序曰君子究孔釋之名理窮歌
詩之麗則逺墅孤島通舟必行魚梁釣磯隨意而徃夫
越地稱山水之鄉轅門當節鉞之重鮑侯知子愛子者
將解衣推食豈徒鱠鏡水之魚宿耶溪之月而已集併
茶經今傳
張衆甫京口人隱居不務進取與皇甫御史曽友善精
廬接近後各遊四方曽寄張處士詩曰伏臘同雞黍柴
門閉雪天時宦亦有徴辟者守死善道卒不就衆甫詩
婉媚綺錯巧用文字工於興喻文流中佳士也凡同在
一時者有趙㣲明于逖蔣渙元季川俱山巔水涯苦學
真士名同蘭茝之芳志非銀黄之慕吟咏性靈陶鍊衷素
皆有佳篇不至湮落惜其行藏之大槩不見於記録故
缺其考詳焉(按唐詩紀事蔣渙宰相智周之孫中進士/第永大時為鴻臚卿日本使遺以金帛不)
(納唯取牋一杳以貽其副終吏部尚書元季川貞元大/厯間詩人也原文不載似失考且蔣渙亦未可附隱逸)
(也/)
朱放字長通南陽人也(按新唐書藝文/志注放襄州人)初居臨漢水遭
嵗歉南來卜隱剡溪鏡湖間排青紫之念結廬雲卧釣
水樵山嘗著白接離鹿裘筍履盤桓酒家時江浙名士
如林風流儒雅俱從髙義如皇甫兄弟皎徹上人皆山
人良友也大厯中嗣曹王臯鎮江西辟為節度㕘謀有
别同志詩曰潺湲寒溪上自此成離别迴首望歸人移
舟逢暮雪頻行識草樹漸老傷年髮唯有白雲心為向
東山月未幾不樂鞅掌扁舟告還貞元二年詔舉韜晦
竒才特下聘禮拜左拾遺不就上表謝忘懐得失以此
自終放工詩風度清越神情蕭散非尋常之比集二巻
今行於世
盧仝范陽人初隱少室山號玉川子家甚貧惟圖書堆
積後卜居洛城破屋數間而已一奴長鬚不裹頭一婢
赤脚老無齒終日苦哦鄰僧送米朝廷知其清介之節
凡兩備禮徴為諫議大夫不起時韓愈為河南令愛其
操敬待之嘗為惡少所恐訴于愈方為申理仝復慮盜
憎主人願罷之愈益服其度量元和間月蝕仝賦詩意
譏切當時逆黨愈極稱工奄人稍恨之時王涯秉政胥
怨于人及禍起仝偶與諸客㑹食涯書館中因留宿吏
卒掩捕仝曰我盧山人也於衆無怨何罪之有吏曰既
云山人來宰相宅容非罪乎倉忙不能自理竟同甘露
之禍仝老無髮奄人于腦後加釘先是生子名添丁人
以為䜟云仝性髙古介僻所見不凡近唐詩體無遺而
仝之所作特異自成一家語尚竒譎讀者難解識者易
知後來倣效比擬遂為一格宗師有集一巻今傳于世
論曰古詩云枯魚過河泣何時悔復及作書與魴鱮相
戒慎出入斯所以防前之覆轍也仝志懐霜雪操擬松
筠深造括囊之髙夫何户庭之失噫一蹈非地旋踵逮
殃玉石俱爛可不痛哉
方干字雄飛桐廬人幼有清才散拙無營務大中中舉
進士不第隱居鏡湖中湖北有茅齋湖西有松島毎風
清月明攜穉子鄰叟輕棹徃返甚愜素心所住水木幽
閟一草一花俱能留客家貧蓄古琴行吟醉卧以自娱
徐凝初有詩名一見干器之遂相師友因授格律干有
贈凝詩云把得新詩草裏論時謂反語為村裏老疑干
譏誚非也干貌陋兎缺性喜凌侮王大夫亷問浙東禮
邀干至誤三拜人號為方三拜王公嘉其操將薦于朝
託吳融草表行有日王公以疾逝去事不果成干早嵗
偕計徃來兩京公卿好事者爭延納名竟不入手遂歸
無復榮辱之念浙中凡有園林名勝輙造主人留題幾
遍初李頻學干為詩頻及第詩僧清越賀云弟子已折
桂先生猶灌園咸通末卒門人相與論德考行謚曰𤣥
英先生樂安孫郃等綴其遺詩三百七十餘篇為十卷
王贊論之曰鏝肌滌骨氷瑩霞絢嘉肴自將不吮餘雋
麗不葩芬苦不懼棘當其得志倐與神㑹詞若未至意
已獨徃郃亦論曰其秀也仙蘂于常花其鳴也靈鼉于
衆響觀其所述論不為過矣
論曰古黔婁先生死曾參與門人來弔問曰先生終何
以諡妻曰以康參曰先生存時食不充膚衣不盖形死
則手足不斂傍無酒肉生不美死不榮何樂而諡為康
哉妻曰昔先生國君用為相辭不受是有餘貴也君饋
粟三十鍾辭不納是有餘富也先生甘天下之淡味安
天下之卑位不戚戚于貧賤不遑遑于富貴求仁得仁
求義得義諡之以康不亦宜乎方干韋布之士生稱髙
尚死諡𤣥英其梗槩大節庶幾乎黔婁者耶
陸龜䝉(按新唐書龜/䝉字魯望)幼而聰悟有髙致藏書萬巻無聲色
之娱舉進士不中從張摶遊湖蘇又至饒州三日無所詣
刺史率官屬就見龜䝉不樂拂衣去居松江甫里多所
撰論性不喜與俗流交雖造門亦罕納不乗馬毎寒暑
得中體無事時放扁舟挂篷席齎束書茶竈筆牀釣具
鼓棹鳴榔太湖三萬八千頃水天一色直入空明或徃
來别浦所詣小不㑹意徑徃不留自稱江湖散人中和
初遘疾卒吳融誄文曰霏漠漠淡涓涓春融冶秋鮮妍
觸即碎潭下月拭不滅玉上煙
周朴字見素長樂人嵩山隱君也工為詩抒思尤艱毎
有所得必極雕琢詩家稱為月煆季鍊未及成篇已播
人口取重當時如此貫休尤與徃還深為憐才而朴本
無奪名競利之心特以道尊德貴聲價益超耳乾符中
為巢賊所得以不屈竟及於禍逺近聞之莫不流涕林
嵩得其詩百餘篇為二卷僧棲浩序首今傳於世
唐求隱君也成都人值三靈改卜絶念鼎鐘放曠疎逸
出處悠然人多不識方外物表是所游心也酷耽吟調
氣韻清新每動竒趣工而不僻皆達者之詞所行覽不
出二百里間無秋毫世俗之想
論曰唐興迨季葉治日少而亂日多雖草衣帶索罕得
安居當其時逺釣弋者多走山而逃海斯德而隱者矣
自王君以下幽人間出皆逺騰長徃之士危行言遜重
撥禍機糠覈軒冕挂冠引退徃徃見之躍身炎冷之途
標華黄綺之列雖或累聘丘園勉加冠佩適足以速深
藏於藪澤耳然猶有不能逃白刄死非命焉夫蹟晦名
彰風髙塵絶豈不以有翰墨之妙騷雅之美也哉文章
為不朽之盛事也恥不為堯舜學者之所同志致君於
三五懦夫尚知勇為今則舍聲利而向山栖鹿冠烏几
便於錦繡之服柴車草舍安於丹雘之厦藜羮不糝甘
於五鼎之味素琴濁酒和於醇飴之奉樵青山漁白水
足於佩金魚而紆紫綬也時有不同也事有不侔也向
子平曰吾故知富不如貧貴不如賤第未知死何如生
此達人之言也易曰遯之時義大矣哉
吳筠字貞節華隂人通經義美文辭舉進士不中隱居
南陽騎立山為道士天寶中𤣥宗遣使召至京師與語
甚悦勅待詔翰林獻𤣥綱三篇帝問道對曰深於道者
惟老子五千言其餘徒費紙札耳復問神仙冶鍊之術
曰此野人之事積嵗月求之非人主所宜留意筠每陳
説名教世務帝重之初筠愛㑹稽山水往來天台剡中
與李白孔巢父相遇酬倡至是因薦於朝帝即遣使召
之筠性髙鯁其待詔翰林時恃承恩顧髙力士素奉佛
嘗短筠於上前筠故多著賦文深詆釋氏頗為通人所
譏云後知天下將亂苦求還嵩山詔為立道觀大歴間
卒弟子諡為宗元先生善為詩有集十巻權德輿序之
(按本傳未嘗以筠為仙因總論與/韓湘吕巖等並列故編次于此)
顧況字逋翁蘇州人至德二年天子幸蜀江侍郎李希
言下進士善為歌詩性詼謔不修檢操工畫山水初為
韓晉江判官德宗時柳渾輔政薦為秘書郎況素善於
李泌遂師事之得其服氣之法能終日不食及泌相自
謂當得達官久之遷著作郎及泌卒作海鷗詠嘲誚權
貴大為所嫉被憲劾貶饒州司户作詩曰萬里飛來為
客鳥曽䝉丹鳳借枝柯一朝鳳去梧桐死滿目鴟鳶奈
爾何遂全家去隱茅山鍊金拜斗身輕如羽況暮年一
子暴亡追悼哀切吟曰老人喪愛子日暮泣成血老人
年七十不作多時别其年又生一子名非熊三嵗始言
在㝠漠中聞父吟苦不忍乃來復生非熊後及第自長
安歸慶已不知況所在或云得長生訣仙去矣今有集
二十巻傳世皇甫湜為之序
非熊姑蘇人況之子也少俊悟一覽輒能成誦工吟揚
譽逺近性滑稽好辯頗雜笑言凌轢氣熖子弟既犯衆
怒擠排者紛然在舉場角藝三十年屈聲被人耳㑹昌
五年諫議大夫陳商放榜初上熟聞非熊詩價至是怪
其不第勅有司進所試文章追榜放令及第劉得仁賀
以詩曰愚為童稚時已解念君詩及得髙科早須逢聖
主知授盱眙主簿不樂拜迎更厭鞭撻因棄官歸隱王
司馬建送詩云江城柳色海門煙欲到茅山始下船知
道君家當瀑布菖蒲潭在草堂前一時餞别俱吟僧名
流不知所終或傳住茅山十餘年一旦遇異人相隨入
深谷不復出矣有詩一巻今行于世
劉商(按書録解題商字子/夏唐詩紀事彭城人)擢進士累官比部員外郎後
出為汴州觀察判官辭疾掛印歸舊業商性好酒苦家
貧常對花臨月悠然獨酌抗音長謡放適自遂賦詩曰
春草秋風老此身一瓢長醉任家貧醒來還愛浮萍草
漂寄官河不屬人好神仙鍊金骨後隱義興有集十巻
傳世
韓湘字清夫愈之姪孫也長慶三年禮部侍郎王起下
進士落魄不羈見趣髙逺尤耽苦吟公勉以經學曰湘
所學公不知耶因賦詩以述志云青山雲水窟此地是
吾家後夜流瓊液凌晨咀絳霞琴彈碧玉調爐煉白朱
砂寶鼎存金虎元田養白鴉一瓢藏世界三尺斬妖邪
解造逡巡酒能開頃刻花有人能學我同去㸔仙葩公
笑曰子能奪造化乎湘曰此事甚易公為開樽湘聚土
以盆覆之噀水良久開碧花三朶花片上有詩一聨云
雲横秦嶺家何在雪擁藍關馬不前公甚怪異未喻其
意曰他日騐之告去未幾公以諫佛骨事謫潮州刺史
一日途中見有人冒風雪從林間來視之乃湘也再拜
馬前曰公憶花上之句乎因詢其地即藍關嗟嘆久之
解鞍酒壚命酌足成詩曰一封朝奏九重天夕貶潮陽
路八千本為聖朝除弊事豈期衰朽送殘年雲横秦嶺
家何在雪擁藍關馬不前知汝逺來應有意好收吾骨
瘴江邊又贈詩曰人才為世古來多如子雄文孰可過
好待功名成就日却抽身去上煙蘿湘笑而不答獻詩
别公曰舉世都為名利醉惟吾來向道中醒他時定是
飛昇去衝破秋空一㸃青遂别竟不知所終(按湘本應/附韓愈傳)
(以屬方外故/别編于此)
施肩吾字希聖睦州人元和十五年盧儲榜進士登第
後謝禮部陳侍郎云九重城裏無親識八百人中獨姓
施不待除授即東歸張籍羣公吟餞人皆知有仙風道
骨寜戀人間升斗耶而少存箕潁之情拍浮詩酒搴擥
煙霞初讀書五行俱下至是授真筌於仙長遂知逆順
顛倒之法與上中下精氣神三田反覆之義以洪州西
山十二真君羽化之地慕其真風髙蹈於此題詩曰重
重道氣結成神玉闕金堂逐日新若數西山得道者兼
余即是十三人早嘗賦閒居遣興詩一百韻頗述初心
大行於世著辨疑論一巻西山傳道㑹真等記各一卷
述氣住則神住神住則形住為三住銘一巻及所為詩
十巻自為之序今傳
陳陶字嵩伯鄱陽劔浦人嘗舉進士輙下為詩云中原
不是無麟鳳自是皇家結網疎頗負壯懐志逺心曠遂
髙居不求進達恣遊名山自稱三教布衣大中中避亂
入洪州西山學神仙咽氣有得出入無間時嚴宇牧豫
章慕其清操嘗備齋供俯就山中揮麈談終日欲試之
遣小妓蓮花徃待陶笑不答蓮花賦詩求去曰蓮花為
號玉為腮珍重尚書送妾來處士不生巫峽夢虚勞雲
雨下陽臺陶賦詩贈之云近來詩思清於水老去風情
薄似雲已向升天得門户錦衾深愧卓文君宇見詩益
嘉貞節陶金骨己堅戒行通體夜必鶴氅焚香巨石上
鳴金步虚禮星月少寐所止茅屋風雷洶洶不絶忽一
日不見惟鼎竈杵臼依然開寶間有樵者入深谷猶見
無恙後不知所終陶工賦詩無一㸃塵氣於晚唐諸人
中最得平淡要非時流所能企及者有文録十巻今傳
于世
吕巖字洞賔京兆人禮部侍郎吕渭之孫也咸通初中
第兩調縣令更值巢賊浩然發棲隱之志攜家歸終南
自放跡江湖先是有鍾離權字雲房不知何代許人以
喪亂避地太白間入紫閣石壁上得金誥玉籙深造希
夷之㫖常髽髻衣槲葉隱見于世巖既篤志大道遊覽
名山至太華遇雲房知為異人拜以詩曰先生去後應
須老乞與貧儒換骨丹雲房許以法器因為著靈寶異
法十二科悉究性命之㫖坐廬山中數十年金丹始就逢
苦竹真人乃能驅役神鬼時移世換不復返也與陳圖
南音響相接或訪其室中嘗白襴角帶賣墨於市得者
皆成黄金徃徃遨逰洞庭瀟湘湓浦間自稱回道士時
傳已蟬蜕矣有術佩劔自笑曰吾仙人安用劔為所以
斷嗔愛煩惱耳常題寺壁曰三千里外無家客七百年
前雲水身後書云唐室進士今時神仙足躡紫霧却歸
洞天又宿湖州沈東老家白酒滿甕恣意拍浮臨去以
石榴皮書壁間云西隣已富憂不足東老雖貧樂有餘
白酒釀來因好客黄金散盡為收書又嘗負局奩於市
為賈尚書淬古鏡歸忽不見留詩云袖裏青蛇凌白日
洞中仙果艷長春須知物外餐霞客不是塵中磨鏡人
又醉飲岳陽樓俯鑑洞庭時八月葉下水清君山如黛
螺秋風浩蕩遂按玉龍作一弄清音嘹亮金石可裂久
之度古柳别去留詩云朝遊南浦暮蒼梧袖裏青蛇膽
氣麤三入岳陽人不識朗吟飛過洞庭湖後徃來人間
乗虚上下竟莫能測至今四百餘年所在留題不可勝
紀凡遇之者毎去後始覺悔無及矣盖其變化無窮吟
詠不已此姑紀其大槩云
陳摶字圖南譙郡人少有才術經綸易象𤣥機尤所精
究髙論駭俗少食寡思舉進士不第時戈革滿地遂隱
居辟穀煉氣撰指𤣥篇同道風偃僖宗召之封清虚處
士居華山雲臺觀每閉門獨卧或兼旬不起周世宗召
入禁中試之扃户月餘始啓摶方熟寐齁䶎覺即辭去
賦詩云十年蹤跡走紅塵囘首青山入夢頻紫陌縱榮
爭及睡朱門雖貴不如貧愁聞劔㦸扶危主悶聽笙歌
聒醉人攜取舊書歸舊隱野花啼鳥一般春還山後因
乗驢遊華隂市見郵傳甚急問知宋祖登基摶抵掌長
笑曰天下自此定矣太宗徴赴戴華陽巾草屨垂縧與
萬乗分庭抗禮賜號希夷先生時居雲臺四十年僅及
百嵗帝贈詩云曽向前朝出白雲後來消息杳無聞如
今已肯隨徴召總把三峯乞與君真宗復召不起為謝
表畧曰明時閒客唐室書生堯道昌而優容許由漢世
盛而善從商皓況性同猿鶴心若土灰敗荷製服脱籜
裁冠體有青毛足無草屨茍臨軒陛貽笑聖朝數行丹
詔徒教彩鳳銜來一片野心已被白雲留住詠嘲風月
之清笑傲烟霞之表遂性所樂何得何言後鑿石室於
蓮華峯一旦坐其中羽化而去有詩集今傳如洛陽潘
閬逍遥河南种放明逸錢塘林逋君復鉅鹿魏野仲先
青州李之才挺之天水穆修伯長皆從學先生一流髙
士俱有詩名大節詳見宋史云
論曰晉嵇康論神仙非積學所能致斯言信哉原其本
自天靈有異凡品仙風道骨迥凌雲表厯觀傳記所載
霧隱乎巖巔霞寓于塵外崆峒羨門以下清流相望由
來尚矣雖解化一事似或𤣥㣲正非假房中黄白之小
端從而服食頤養能盡其道者也不損上藥愈益下田
熊經鳥伸納新吐故無七情以奪魂魄無百慮以煎肺
肝庶幾指識𤣥户引身長年然後一躍頓喬松之逸馭
也今夫指青山首駕卧白雲振衣紛長徃于斯世遺髙
風於無窮及見其人吾亦願從之遊耳韓湘控鶴於前
吕巖驂鸞於後凡其題詠篇什鏗鏘振作皆天成雲漢
不假安排自非咀嚼氷玉呼吸烟霏孰能至此寜好事
者為之多見其不知量也吳筠張志和施肩吾劉商陳
陶顧況等髙躅可數皆頡頏於元化中者歟
靈一(按唐詩紀事靈一/大厯貞元間僧也)童子出家缾鉢外無所有天性
超穎追蹤謝客隱居麻源第三谷中結茅讀書後白業
精進居若耶溪雲門寺從學者四方而至矣
皎然字清晝吳興人俗姓謝宋靈運之十世孫也初入
道肄業杼山與靈徹陸羽同居妙喜寺羽於寺傍創亭
以癸丑嵗癸卯朔癸亥日落成湖州刺史顔真卿名以
三癸皎然賦詩時稱三絶真卿嘗於郡齋集文士撰韻
海鏡源與其論著由是聲價籍甚貞元中集賢御書院
取髙僧集得上人文十巻藏之刺史于頔為之序李端
在匡岳依止稱門生一時名公俱相友善題云清晝上
人是也時韋應物以古淡矯俗公嘗擬其格得數解為
贄韋心疑之明日又録舊製以見始被領畧曰人各有
長盖自天分子而為我失故步矣但以所詣自名可也
公心服之徃時住西林寺定餘多暇因撰序作詩體式
兼評古今人詩為晝公詩式五巻及撰詩評三巻皆議
論精當取舍從公整頓狂瀾出色騷雅公性放逸不縛
於常律初房太尉琯早嵗隱終南峻壁之下徃徃聞湫
中龍吟聲清而靜滌人雅想時有僧潛戛三金以寫之
惟銅酷似房公他日至山寺聞林嶺間有聲因命僧出
其器嘆曰此真龍吟也大厯間有秦僧傳至桐江皎然
戛銅椀效之以警深寂緇人有獻譏者公曰此達僧之
事可以嬉禪爾曹胡凝滯於物而以瑣行自拘耶時人
髙之公外學超然興㑹閒適居第一流不疑也
無可髙僧也(按書録解題/無可賈島弟)工五言詩律調謹嚴屬興清
越比物以意謂之象外句如曰聽雨寒更盡開門落葉
深(按此傳/有闕文)
清塞字南卿居廬嶽為浮屠客南徐亦久後來少室終
南間俗姓周名賀工為近體詩格調清雅與賈島無可
齊名寶厯中姚合守錢塘因攜書投刺以丐品第合延
待甚異見其哭僧詩云凍鬚亡夜剃遺偈病中書大愛
之因加以冠巾使復姓字時夏臘已髙榮望落落竟徃
依名山諸尊宿而終詩一巻今傳(按周賀一傳本不應/列詩僧中今按本文)
(清塞云云其體例與/他僧不殊故編于此)
虚中袁州人少脱俗從佛而讀書不輟工吟咏居玉笥
山二十寒暑後來遊瀟湘與齊已尚顔栖蟾為詩友住
湘西栗城寺司空圖懸車告老却掃閉門天下懐仰虚
中欲造見論交未果因歸華山寄以詩曰門徑放莎埀
徃來投刺稀有時開御札特地挂朝衣嶽信僧傳去天
香鶴帶歸他時周召化無復更衰㣲圖得詩大喜言懐
云十年華嶽山前住只得虚中一首詩其見重如此
貫休(按唐詩紀事姓姜氏/字徳隱婺州蘭溪人)風騷之外精於筆札成中令
問其筆法休曰此事須登壇而授安可草草而言成銜
之遞放黔中以病鶴詩見意曰見説氣清邪不入不知
爾病自何來初昭宗以武肅王錢璆平董昌功拜鎮東
軍節度使自稱吳越王僧貫休時居靈隱徃投詩賀中
聨云滿堂花醉三千客一劒霜寒十四州武肅大喜然僭
侈之心始張遣人諭令改為四十州乃可相見休性躁
急答曰州亦難添詩亦難改余孤雲野鶴何天不可飛
即日褁衣鉢拂袖而去
論曰貫休天賦敏速之才筆吐猛鋭之意昔謂龍象蹴
踏非驢所堪果僧中之一豪也
齊己長沙人(按唐詩紀事齊己/俗姓胡名得生)早失怙恃七嵗穎悟為
大溈山寺司牧徃徃抒思取竹枝畫牛背為小詩耆宿
異之遂共推挽入戒風度日改聲價益隆過豫章時陳
陶近巳仙去已留題有云夜過修竹寺醉打老僧門至
宜春投詩鄭都官云自封修藥院别下着僧床谷曰善
則善矣一字未安經數日來曰别埽如何谷嘉賞結為
詩友
薛濤字洪度成都樂妓也性辨慧嫻翰墨居浣花里種
菖蒲滿門傍即東北走長安道也徃來車馬留連元和
中元㣲之使蜀宻意求訪府公嚴司空知之遣濤徃侍
㣲之登翰林以詩寄之曰錦江滑膩峨嵋秀幻出文君
與薛濤言語巧偷鸚鵡舌文章分得鳳凰毛紛紛詞客
皆停筆箇箇公侯欲夢刀别後相思隔煙水菖蒲花發
五雲髙及武元衡入相奏授校書郎蜀人呼妓為校書
自濤始也後胡曽贈詩曰萬里橋邊女校書枇杷花下
閉門居掃眉才子知多少管領春風總不如濤工為小
詩惜成都牋幅大遂皆製狹之人以為便名曰薛濤牋
且機警敏㨗座間談笑風生髙駢鎮蜀門日命之佐酒
行一字叶音令且得形象曰口似沒梁斗答曰川似三
條椽公曰奈一條曲何曰相公為西川節度尚用一破
斗況窮酒佐雜一曲椽何足怪哉其敏捷類此特多座
客賞歎其所作詩稍窺良匠詞意不茍情盡筆墨翰苑
崇髙輒能攀附殊不意裙裾之中出此異物豈得以匪
人而棄其學哉太和中卒有錦江集五巻今傳中多名公
贈答云
李季蘭名冶以字行峽中人女道士也美姿容神情蕭
散專心翰墨善彈琴尤工格律當時才子頗誇纎麗殊
少荒艷之態始年六嵗時作蔷薇詩云經時不架却心
緒亂縱横其父見曰此女聰黠非常恐為失行婦人後
以交遊文士㣲泄風聲皆出乎輕薄之口夫士有百行
女唯四德季蘭則不然形氣既雄詩意亦蕩自鮑昭以
下罕有其倫時徃來剡中與山人陸羽上人皎然意甚
相得皎然嘗有詩云天女來相試將花欲染衣禪心竟
不起還捧舊花歸其謔浪至此又嘗㑹諸賢於烏程開
元寺知河間劉長卿有隂重之疾誚曰山氣日夕佳劉
應聲曰衆鳥欣有託舉坐大笑論者兩美之天寶間𤣥
宗聞其詩才詔赴闕留宫中月餘優賜甚厚遣歸故山
評者謂上比班姬則不足下比韓英則有餘亦一俊姬
也有集今傳于世
魚𤣥機長安人女道士也性聰慧好讀書及笄為李億
補闕侍寵夫人妬不能容億遣𨽻咸宜觀披戴有怨李
詩云易求無價寶難得有心郎與李郢端公同巷居止
接近詩筒徃返嘗登崇真觀南樓觀新進士題名榜賦
詩曰雲峯滿目放春晴厯厯銀鈎指下生自恨羅衣掩
詩句舉頭空羨榜中名觀其志意激切使為一男子必
有用之才作者頗賞憐之
論曰詩云關雎樂得淑女以配君子憂在進賢不淫其
色哀窈窕思賢才而無傷善之心焉故古詩之道各存
六義然終歸于正不離乎雅是以古昔賢婦人散情文
墨班班簡牘未易槩而論之後來班姬傷秋扇以暫恩
謝娥咏絮雲而同素大家七誡執者修省蔡琰胡笳聞
而心折率以明白之操徽美之誠欲見於悠逺寓文以
宣情含亳而見志使人擊節霑洒彈指追念良有謂焉
噫筆墨固非女子之事亦在用之如何耳茍天有可逃
禮不必備則詞為自獻之具詩有妬情之作衣服酒食
無閒靜之容鉛華膏澤多鮮飾之態故不相宜矣是播
惡於衆何關雎之義哉厯觀唐以雅道奬士類而閨閤
英秀亦能熏染錦心繡口蕙情蘭性是可尚矣中間如
李季蘭魚𤣥機皆躍出方外修清淨之教陶寫幽懐留
連光景逍遥閒暇之功無非雲水之念與名儒比隆珠
徃瓊復然浮艷委託之心終不能盡白璧㣲瑕惟在此
耳薛濤流落歌舞以靈慧獲名當時此亦難矣三者既
不可畧他如劉媛劉雲鮑君徽崔仲容道士元淳薛媪
崔公達張窈窕程長文梁瓊亷氏姚月華裴羽仙劉瑶
常浩葛鵶兒崔鶯鶯譚意哥户部侍郎吉中孚妻張夫
人鮑參軍妻文姬杜羔妻趙氏張建封妾盻盻南楚材
妻薛媛等皆雅擅華藻才色雙美者也或望幸離宫傷
寵後掖或從軍萬里斷絶音耗或祗役連年迢遥風水
或為蕩子妻或為商人婦花雨春夜月露秋天𤣥鳥將
謝賓鴻來届搗錦石之流黄織迴文於緗綺魂夢飛逺
闗山到難當此時也濡毫命素寫怨書懐一語一聨俱
堪墮淚至若間以丰麗雜以纎穠導淫奔之約叙久曠
之情不假緑琴但飛紅紙中間不能免焉尺有短而寸
有長故未欲椎埋之云爾
雜傳記中多録鬼神靈怪之詞哀調深情不異疇昔然
影響所託理亦荒唐故不能一一盡之(按本文所云則/原書于鬼神靈)
(怪之詞當亦畧為采錄今俱佚矣此條/當是其總論結語以無所屬附之末簡)
　
　
　
　
　
　
　
　
　
　
　
　唐才子𫝊巻八終
