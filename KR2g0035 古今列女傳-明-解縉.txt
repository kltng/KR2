#+TITLE: 古今列女傳-明-解縉
#+DATE: 2016-06-11 12:21:35
#+SOURCE: github.com/kanripo/KR2g0035 master dafbf6f4                
欽定四庫全書　　　　　　　史部七
　古今列女傳　　　　　　　傳記類三(總録之屬/)
　　提要
　　　　(臣/)等謹案古今列女傳三巻明解縉等奉勅
　　　　撰先是明太祖孝慈皇后馬氏每聴女史讀
　　　　書至列女傳謂宜加討論因請於帝命儒臣
　　　　攷訂未就永樂元年成祖既追上馬后尊諡
　　　　册寳仁孝皇后徐氏復以此書為言因命縉
　　　　及黄淮胡廣胡儼楊榮金幼孜楊士竒王洪
　　　　蒋驥沈度等同加編輯書成上進帝自製序
　　　　文刋印頒行上巻皆厯代后妃中巻諸侯大
　　　　夫妻下巻士庶人妻時徐后作貞烈事實以
　　　　闡幽㣲顯頗留意於風教故諸臣編輯是書
　　　　稍為經意不似五經四書大全之潦草所錄
　　　　事蹟起自有虞迄于元明漢以前多本之劉
　　　　尚書後代則畧取各史列女傳而以明初人
　　　　附益之去取頗見審慎盖在明代官書之中
　　　　猶為善本此為秀水項元汴家所藏猶明内
　　　　府初刋之板黄虞稷千頃堂書目稱此書成
　　　　於永樂元年十二月今考成祖御製序實題
　　　　九月朔旦知虞稷未見原書僅據傳聞著錄
　　　　矣乾隆四十三年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
古今列女傳原序
朕聞惟天下至誠為能經綸天下之大經立天下之大
本知天地之化育大經者五品之人倫也大哉經綸之
道乎而以人倫為本人之大倫有五而男女夫婦為先
有夫婦而後有父子有父子而後有君臣妃匹之際生
民之始萬福之原經訓之作皆載之首篇聖帝明王相
傳之要道豈有加於此哉是故唐虞逺矣三代莫盛於
周太王王季肇建邦家文王誕膺天命以撫方夏武王
周公修太平之業姜任繼美姒續徽音輔成闗雎麟趾
之化朕嘗求之豳風觀其習俗之羙家人婦子驩然有
恩粲然有文饁田畝為酒食治蠶績供衣裳以奉獻祭
實二南之權輿也及乎周南后妃貴而勤富而儉長而
敬不㢮於師傅嫁而孝不衰於父母樂而不滛憂而不
傷逮下而有螽斯之祥仁厚而致麟趾之應雍雍乎熙
熙乎漢廣汝墳咸被其化端荘静一無狎眤之私離别
告語皆忠厚之意何其盛也盖古必有女師之官所以
教之之具委曲詳盡皆著於書周衰散佚今内則諸篇
寂寥數言而巳近世有欲復古者相承述作其説浸廣
獨劉向輯古列女傳上自后妃下逮士庶人之妻惓惓
忠愛之意欲以感悟其君其意亦美矣惜其傳乆殽亂
南豐曽鞏已不得其詳論其乖異而曰覽者擇其是非
向之分類尤不能無議者有虞二妃而冠之母儀之篇
謂之何哉向之失不至此其亦未成之書歟朕自少時
伏覩皇考修身齊家皇妣輔治同德訓飭整齊委曲詳
盡古人之遺意復見於今日皇妣毎聴女史讀書至列
女傳謂宜加討論刪定為書永作世範請於皇考命儒
臣考正有緒未就皇妣違榮皇考毎歎息悲傷其意竟
未及成書永樂元年六月朕既上冊寳尊諡皇考聖神
文武欽明啓運俊徳成功統天大孝髙皇帝皇妣孝慈
昭憲至仁文徳承天順聖髙皇后纂成實録宫壼復申
皇妣之意朕不敢違乃命儒臣編次古今后妃諸侯大
夫士庶人妻之事分為三巻頒之六宮行之天下俾為
師氏知所以教而閨門知所以學庶修身者不至以家
自累而内外有以相成全體經綸之功大復虞周之盛
以知天地之化衍闗雎麟趾之風朕於是書實有望焉
永樂元年九月朔旦御製
欽定四庫全書
　古今列女傳卷一
　　　　　　　　　　　　明　解縉等　撰
　　虞
有虞(舜/氏)二妃者帝堯之二女也長娥皇次女英舜父頑
母嚚父號瞽(音/古)叟弟曰象敖遊於嫚(慢/同)舜能諧柔之承
事瞽叟以孝母憎舜而愛象舜猶内治靡有姦意四嶽
薦之於堯堯乃妻以二女以觀厥内二女承事舜於畎
畆之中不以天子之女故而驕盈怠嫚猶謙謙恭儉思
盡婦道瞽叟與象謀殺舜使塗廩(音/凜)舜歸告二女曰父
母使我塗廪我其徃二女曰徃哉舜既治廪乃捐(音/㳙)階
(梯/也)瞽叟焚廪舜以兩笠自扞(音/汗)而下復使舜浚(詢去/聲)井
舜乃告二女二女曰俞徃哉舜徃浚井格其出入從掩
舜從匿空(去/聲)傍出時既不能殺舜瞽叟又速舜飲酒醉
將殺之舜告二女二女乃與藥浴汪(汪池/也)遂徃舜終日
飲酒不醉舜之女弟繫憐之與二嫂諧父母欲殺舜舜
猶不怨怒之不已舜徃于田號泣日呼旻(音/民)天呼父母
惟害若兹思慕不已不怨其弟篤厚不怠既納于百揆
賓于四門選于林木入于大麓(音/鹿)堯試之百方每事常
謀於二女舜既嗣位升為天子娥皇為后女英為妃封
象于有庳(音鼻/地名)事瞽叟猶若焉天下稱二妃聰明貞仁
舜陟(音/職)方死於蒼梧(地/名)號曰重華二妃死於江湘之間
俗謂之湘君君子曰二妃徳純而行篤詩云不顯惟徳
百辟(音/璧)其刑之此之謂也
　　夏
啟母者塗山氏長女也夏禹娶以為妃既生啟辛壬癸
甲啟􁀾􁀾(音/孤)泣禹去而治水惟荒度土功三過其家不
入其門塗山獨明教訓而致其化焉及啟長化其徳而
從其教卒致令名禹為天子而啟為嗣持禹之功而不
殞(云上/聲)君子謂塗山彊於教誨詩云釐(音/離)爾士女從以
孫子此之謂也
　　商
契(音/屑)母簡狄者有娀(音/崧)氏之長女也當堯之時與其妺
娣浴於𤣥丘之水有𤣥鳥銜卵過而墜之五色甚好簡
狄與其妺娣競徃取之簡狄得而含之誤而吞之遂生
契焉簡狄性好人事之治上知天文樂於施惠及契長
而教之理順之序契之性聰明而仁能育其教卒致其
名堯使為司徒封之於亳(音/薄)及堯崩舜即位乃勑之曰
契百姓不親五品不遜汝作司徒而敬敷五教在寛其
後世世居亳至殷湯興為天子君子謂簡狄仁而有禮
詩云有娀方將帝立子生商又曰天命𤣥鳥降而生商
此之謂也
湯妃有㜪(莘/同)者有㜪氏之女也殷湯娶以為妃生仲壬
外丙亦明教訓致其功有㜪之妃湯也統領九嬪(音/頻)後
宫有序咸無妬(都去/聲)媢(音/冒)逆理之人卒致王功君子謂
妃明而有序詩云窈(音/杳)窕(條上/聲)淑女君子好逑言賢女
能為君子和好衆妾其有㜪之謂也
　　周
棄母姜嫄(音/原)者邰(音/台)侯之女也當堯之時行見巨人跡
好而履之歸而有娠(音/身)浸以益大心怪惡之卜筮禋(音/因)
祀以求無子終生子以為不祥而棄之隘(厓去/聲)巷牛羊
避而不踐乃送之平林之中後伐平林者咸薦之覆之
乃取置寒氷之上飛鳥傴(區上/聲)翼之姜嫄以為異乃収
以歸因命曰棄姜嫄之性清靜專一好種稼穡及棄長
而教之種樹桒麻棄之性明而仁能育其教卒致其名
堯使棄居稷官更國邰地遂封棄於邰號曰后稷及堯
崩舜即位乃命之曰棄黎民阻飢汝后稷播時百榖其
後世世居稷至周文武而興為天子君子謂姜嫄靜而
有化詩云赫赫姜嫄其徳不回上帝是依又曰思文后
稷克配彼天立我烝民此之謂也
太姜者王季之母有吕氏之女太王取(娶/同)以為妃生太
伯仲雍王季貞順率道靡有過失太王謀事遷徙必與
太姜君子謂太姜廣於徳教詩云爰及姜女聿來胥宇
此之謂也
太任者文王之母摯(音/至)任氏中女也王季娶為妃太任
之性端一誠荘惟徳之行及其有娠目不視惡色耳不
聽淫聲口不出敖言生文王而明聖太任教之以一而
識百君子謂太任為能胎教古者婦人姙子寝不側坐
不邊立不蹕(音/必)不食邪味割不正不食席不正不坐目
不視于邪色耳不聴于淫聲夜則令瞽誦詩道正事如
此則生子形容端正才徳必過人矣故姙子之時必慎
所感感於善則善感於惡則惡人生而肖(音/笑)萬物者皆
其母感於物故形音肖之文王母可謂知肖化矣
太姒者武王之母禹後有莘姒氏之女仁而明道文王
嘉之親迎于渭造舟為梁及入太姒思媚太姜太任旦
夕勤勞以進婦道太姒號曰文母文王治外文母治内
太姒生十男長伯邑考次武王𤼵次周公旦次管叔鮮
次蔡叔度次曹叔振鐸次霍叔武次成叔處次康叔封
次聃(音/躭)季載太姒教誨十子自少及長未嘗見邪僻之
事及其長文王繼而教之卒成武王周公之徳君子謂
太姒仁明而有徳詩曰大邦有子俔(音/峴)天之妹文定厥
祥親迎于渭造舟為梁不顯其光又曰太姒嗣徽(音/暉)音
則百斯男此之謂也
周宣姜后者齊侯之女也賢而有徳事非禮不言行非
禮不動宣王常早卧晏起后夫人不出房姜后脫簪珥
(音/耳)待罪於永巷使其傅姆通言於王曰妾之不才至使
君王失禮而晏朝以見君王樂色而忘徳也夫茍樂色
必好奢窮欲亂之所興也原亂之興從婢子起敢請婢
子之罪王曰寡人不徳寔自生過非夫人之罪也遂復
姜后而勤於政事早朝晏退卒成中興之名君子謂姜
后善於威儀而有徳行夫禮后夫人御於君以燭進至
於君所滅燭適房中脱朝服衣䙝(音/泄)服然後進御于君
鷄鳴樂師擊鼓以告旦后夫人鳴珮而去詩曰威儀抑
抑徳音秩秩又曰隰(音/習)桒有阿其葉有幽既見君子徳
音孔膠(音/交)夫婦人以色親以徳固姜氏之徳行可謂孔
膠也
　　前漢
馮昭儀者孝元帝之昭儀右將軍光禄勲馮奉世之女
也元帝二年昭儀以選入後宫始為長使數月為美人
生男是為中山孝王美人為婕(音/接)妤(音/餘)建昭中上幸虎
圏(音勸/畜閑)鬬獸後宫皆從熊(音/雄)逸出圏攀檻欲上殿左右
貴人傅昭儀皆驚走而馮婕妤直當熊而立左右格殺
熊天子問婕妤人情皆驚懼何故當熊對曰妾聞猛獸
得人而止妾恐至御坐故以身當之元帝嗟嘆以此敬
重焉傅昭儀等皆慙明年中山王封乃立婕妤為昭儀
隨王之國號中山太后君子謂昭儀勇而慕義詩云公
之媚子從公于狩論語曰見義不為無勇也昭儀兼之
矣
班婕妤者左曹越騎班况之女漢孝成皇帝之婕妤也
賢才通辯始選入後宫為小使俄而大幸為婕妤成帝
遊於後庭嘗欲與婕妤同輦辭曰觀古圖畫賢聖之君
皆有名臣在側三代之末主乃有女嬖今欲同輦得無
似之乎上善其言而止太后聞而喜曰古有樊姬今有
班婕妤每誦詩及窈窕徳象女師之篇必三復之每進
見上疏依古禮自鴻嘉之後成帝稍隆於女寵婕妤進
侍者李平平得幸立為婕妤帝曰始衛皇后亦從微起
乃賜平姓曰衛所謂衛婕妤也其後趙飛燕姊(音/子)妹有
寵驕妬譛訴班婕妤云挾邪詛(租去/聲)祝(周去/聲)上考問班
婕妤曰妾聞死生有命富貴在天修正尚未䝉福為邪
欲以何望且使鬼神有知不受不臣之訴如其無知訴
之何益故弗為也上善其對而憐憫之賜黄金百斤時
飛燕驕妬婕妤恐乆見危求供養皇太后於長信宫上
許焉婕妤退處東宫作賦自傷至成帝崩婕妤充奉園
陵薨因葬園中君子謂班婕妤辭同輦之言蓋宣后之
志也進李平於同列樊姬之徳也釋詛祝之譛定姜之
知也求供養於東宫寡李之行也及其作賦哀而不傷
歸命不怨詩云有斐君子如切如磋如琢如磨瑟兮僩
(閑上/聲)兮赫兮喧(暄上/聲)兮有斐君子終不可諼(萱/同)兮其班
婕妤之謂也
漢王皇后者安漢公太傅大司馬王莽之女孝平皇帝
之后也為人婉淑有節行平帝即位后年九嵗莽秉政
欲依霍光故事以女配帝后立嵗餘平帝崩後數年莽
簒漢位后年十八自劉氏廢常稱疾不朝㑹莽敬憚哀
傷意欲嫁之令立國將軍孫建世子豫將醫徃問疾后
大怒鞭笞旁侍御因廢疾不肯起莽遂不敢强也及漢
兵誅莽燔燒未央后曰何面目以見漢家自投火中而
死君子謂平后體自然貞淑之行不為存亡改意可謂
節行不虧汚者矣詩曰髧(音/蓞)彼兩髦實惟我儀之死矢
靡他此之謂也
　　後漢
光烈隂皇后諱麗華南陽新野人初光武適新野聞后
美心恱之後至長安見執金吾車騎甚盛因歎曰仕宦
當作執金吾娶妻當得隂麗華更始元年六月遂納后
於宛當成里時年十九及光武為司𨽻校尉方西之洛
陽令后歸新野及鄧奉起兵后兄識為之將后隨家屬
徙淯(音/育)陽止奉舍光武即位令侍中傅俊迎后與胡陽
寧平主諸宫人俱到洛陽以后為貴人帝以后雅性寛
仁欲崇以尊位后固辭以郭氏有子終不肯當故遂立
郭皇后建武四年從征彭寵生顯宗於元氏九年有盗
刼(兼入/聲)殺后母鄧氏及弟訢(音/銀)帝甚傷之乃詔大司空
曰吾微賤之時娶於隂氏因將兵征伐遂各分離幸得
安全俱脱虎口以貴人有母儀之美宜立為后而固辭
弗敢當列於媵(音/孕)妾朕嘉其義讓許封諸弟未及爵土
而遭患逢禍母子同命愍(音/閔)傷于懷小雅曰將恐將懼
惟予與汝將安將樂汝轉棄予風人之戒可不慎乎其
追爵諡(音/示)貴人父陸為宣恩哀侯弟訢為宣義恭侯以
弟就嗣哀侯後及尸柩(音/舊)在堂使大中大夫拜授印綬
如在國列侯禮魂而有靈嘉其寵榮十七年郭后廢遂
立為皇后后在位恭儉少嗜(音/視)玩不喜笑謔(香入/聲)性仁
孝多矜慈七嵗失父雖已數十年言及未嘗不流涕帝
見常歎息顯宗即位尊后為皇太后永平三年冬帝從
太后幸章陵置酒舊宅㑹隂鄧故人諸家子孫並受賞
賜七年崩在位二十四年年六十合葬原陵明帝性孝
愛追慕無已十七年正月當謁原陵夜夢先帝太后如
平生歡既寤悲不能寐即案厯明旦日吉遂率百官及
故客上陵其日降甘露於陵樹帝令百官采取以薦㑹
畢帝從席前伏御牀視太后鏡奩(音/亷)中物感動悲涕令
易脂澤装具左右皆泣莫能仰視焉
明徳馬皇后諱某伏波將軍援之小女也少喪父母兄
客卿敏慧早夭母藺(音/吝)夫人悲傷𤼵疾慌(荒上/聲)惚(音/忽)后
時年十嵗幹理家事勑制僮御内外諮稟事同成人初
諸家莫知者後聞之咸歎異焉后嘗乆疾太夫人令筮
之筮者曰此女雖有患狀而當大貴兆不可言也後又
呼相者使占諸女見后大驚曰我必為此女稱臣然貴
而少子若養它子者得力乃當踰於所生以選入太子
宫時年十三奉承隂后傍接同列禮則修備上下安之
遂見寵異常居後堂顯宗即位以后為貴人時后前母
姊女賈氏亦以選入生肅宗帝以后無子命令養之謂
曰人未必當自生子但患愛養不至耳后於是盡心撫
育勞悴(音/萃)過於所生肅宗亦孝性淳篤恩性天至母子
慈愛始終無纎介之間后常以皇嗣未廣每懷憂歎薦
達左右若恐不及後宫有進見者每加慰納若數所寵
引輒増隆遇永平三年春有司奏立長秋宫帝未有所
言皇太后曰馬貴人徳冠後宫即其人也遂立為皇后
先是數日夢有小飛蟲無數赴著身又入皮膚中而復
飛出既正位宫闈愈自謙肅身長七尺二寸方口美髮
能誦易好讀春秋楚辭尤善周官董仲舒書常衣大練
裙不加縁朔望諸姬主朝請望見后袍疎麤(粗/同)反以為
綺縠就視乃笑后辭曰此繒(音/憎)特宜染色故用之耳六
宫莫不歎息帝嘗幸苑囿離宫后輒以風邪露霧為戒
辭意欵備多見詳擇帝幸濯龍中並召諸才人下邳(音/丕)
王已下皆在側請呼皇后帝笑曰是家志不好樂雖來
無歡是以遊娯之事希嘗從焉十五年帝案地圖將封
皇子悉半諸國后見而言曰諸子裁食數縣於制不已
儉乎帝曰我子豈宜與先帝子等乎嵗給二千萬足矣
時楚獄連年不㫁囚相證引坐繫者甚衆后慮其多濫
乘間言及惻然帝感悟之夜起仿(音/旁)偟(音/皇)為思所納卒
多有所降宥時諸將奏事及公卿較(音/教)議難平者帝數
以試后后輒分解趣(音/娶)理各得其情每於侍執之際輒
言及政事多所毗(音/琵)補而未嘗以家私干欲寵敬日隆
始終無衰及帝崩肅宗即位尊后曰皇太后諸貴人當
徙居南宫太后感析别之懷各賜王赤綬加安車駟馬
白越三千端雜帛二千匹黄金十斤自撰顯宗起居注
削去兄防參醫藥事帝請曰黄門舅旦夕供養且一年
既無褒異又不録勤勞無乃過乎太后曰吾不欲令後
世聞先帝數親後宫之家故不著也建初元年欲封爵
諸舅太后不聽明年夏大旱言事者以為不封外戚之
故有司因此上奏宜依舊典太后詔曰凡言事者皆欲
媚朕以要福耳昔王氏五侯同日俱封其時黄霧四塞
不聞澍(音/樹)雨之應又田蚡(墳上/聲)竇嬰寵貴横恣傾覆之
禍為世所傳故先帝防慎舅氏不令在樞機之位諸子
之封裁令半楚淮陽諸國嘗謂我子不當與先帝子等
今有司柰何欲以馬氏比隂氏乎吾為天下母而身服
大練食不求甘左右但著帛布無香薫之飾者欲身率
下也以為外親見之當傷心自勑但笑言太后素好儉
前過濯龍門上見外家問起居者車如流水馬如游龍
倉頭衣緑褠(音溝/单衣)領袖正白顧視御者不及遠矣故不
加譴(牽去/聲)怒但絶嵗用而已兾以黙愧其心而猶懈怠
無憂國忘家之慮知臣莫若君况親屬乎吾豈可上負
先帝之㫖下虧先人之徳重襲(音/習)西京敗亡之禍哉固
不許帝省詔悲歎復重請曰漢興舅氏之封侯猶皇子
之為王也太后誠存謙虛奈何令臣獨不加恩三舅乎
且衛尉年尊兩校尉有大病如令不諱使臣長抱刻(音/克)
骨之恨宜及吉時不可稽(音/雞)留太后報曰吾反覆念之
思令兩善豈徒欲獲謙讓之名而使帝受不外施之嫌
哉昔竇太后欲封王皇后之兄丞相條侯言受髙祖約
無軍功非劉氏不侯今馬氏無功於國豈得與隂郭中
興之后等耶常觀富貴之家禄位重疊猶再實之木其
根必傷且人所以願封侯者欲上奉祭祀下求温飽耳
今祭祀則受四方之珍衣食則䝉御府餘資斯豈不足
而必當得一縣乎吾計之熟矣勿有疑也夫至孝之行
安親為上今數遭變異榖價數倍憂惶晝夜不安坐卧
而欲先營外封違慈母之拳拳乎吾素剛急有胸中氣
不可不順也若隂陽調和邊境清靜然後行子之志吾
但當含飴(音/移)弄孫不能復闗政矣時新平主家御者失
火延及北閣後殿太后以為已過起居不歡時當謁原
陵自引守備不慎慙見陵園遂不行初太夫人葬起墳
微高太后以為言兄廖等即時减削其外親有謙素義
行者輒假借温言賞以財位如有纎介則先見嚴恪(康/入)
(聲/)之色然後加譴其美車服不軌(音/詭)法度者便絶屬籍
遣歸田里廣平鉅鹿樂成王車騎朴素無金銀之飾帝
以白太后太后即賜錢各五百萬於是内外從化被服
如一諸家惶恐倍於永平時乃置織室蠶於濯龍中數
徃觀視以為娱樂常與帝旦夕言道政事及教授諸小
王論議經書述叙平生雍和終日四年天下豐稔(任上/聲)
方垂無事帝遂封三舅廖防光為列侯並辭讓願就闗
内侯太后聞之曰聖人設教各有其方知人情性莫能
齊也吾少壮時但慕竹帛志不顧命今雖已老而復戒
之在得故日夜惕(音/剔)厲(音/利)思自降損居不求安食不念
飽兾乗此道不負先帝所以化導兄弟共同斯志欲令
瞑目之日無所復恨何意老志復不從哉萬年之日長
恨矣廖等不得已受封爵而退位歸第焉太后其年寢
疾不信巫祝小醫數勑絶禱(音/島)祀至六月崩在位二十
三年年四十餘合葬顯節陵
和熹鄧皇后諱綏(音/雖)太傅禹之孫也父訓護羌校尉母
隂氏光烈皇后從弟女也后年五嵗太傅夫人愛之自
為翦髪夫人年髙目㝠誤傷后額忍痛不言左右見者
怪而問之后曰非不痛也太夫人哀憐為㫁髪難傷老
人意故忍之耳六嵗能史書十二通詩論語諸兄每讀
經傳輒下意難問志在典籍不問居家之事母常非之
曰汝不習女工以供衣服乃更務學寧當舉博士耶后
重違母言晝修婦業暮誦經典家人號曰諸生父訓異
之事無大小輒與詳議永元四年當以選入㑹訓卒后
晝夜號泣終三年不食鹽菜憔(音/樵)悴毁容親人不識之
后嘗夢捫天蕩蕩正青若有鍾乳狀乃仰漱飲之以訊
諸占夢言堯夢攀天而上湯夢及天而咶(音/是)之斯皆聖
王之前占吉不可言又相者見后驚曰此成湯之法家
人竊喜而不敢宣后叔父陔(音/該)言嘗聞活千人者子孫
有封兄訓為謁者使修石臼河嵗活數千人天道可信
家必䝉福初太傅禹歎曰吾將百萬之衆未嘗妄殺一
人其後世必有興者七年后復與諸家子俱選入宫后
長七尺二寸姿顔姝(音/樞)麗絶異於衆左右皆驚八年冬
入掖(音/亦)庭為貴人時年十六恭肅小心動有法度承事
隂后夙夜戰兢接撫同列常克己以下之雖宫人𨽻役
皆加恩借帝深嘉愛焉及后有疾特令后母兄弟入侍
醫藥不限日數后言於帝曰宫禁至重而使外舍乆在
内省上令陛下有幸私之譏下使賤妾獲不知足之謗
上下交損誠不願也帝曰人皆以數入為榮貴人反以
為憂深自抑損誠難及也每有讌(音/燕)㑹諸姬貴人競自
修整簪珥光采袿(音/圭)裳鮮明而后獨著素装服無飾其
衣有與隂后同色者即時解易若並時進見則不敢正
坐離立行則僂(音/縷)身自卑帝每有所問常逡巡後對不
敢先隂后言帝知后勞心曲體歎曰修徳之勞乃如是
乎後隂后漸疎每當御見輒辭以疾時帝數失皇子后
憂繼嗣不廣恒垂涕歎息數選進才人以博帝意隂后
見后徳稱日盛不知所為遂造祝詛欲以為害帝嘗寢
病危甚隂后密言我得意不令鄧氏復有遺類后聞乃
對左右流涕言曰我竭誠盡心以事皇后竟不為所祐
而當獲罪於天婦人雖無從死之義然周公身請武王
之命越姬心誓必死之分上以報帝之恩中以解宗族
之禍下不令隂氏有人彘之譏即欲飲藥宫人趙玉者
固禁之因詐言屬有使來上疾已愈后信以為然乃止
明日帝果瘳(音/抽)十四年夏隂后以巫蠱(音/古)事廢后請救
不能得帝便屬意焉后愈稱疾篤深自閉絶㑹有司奏
建長秋宫帝曰皇后之尊與朕同體承宗廟母天下豈
易哉唯鄧貴人徳冠後庭乃可當之至冬立為皇后辭
讓者三然後即位手書表謝深陳徳薄不足以充小君
之選是時方國貢獻競求珍麗之物自后即位悉令禁
絶嵗時但供紙墨而已帝每欲官爵鄧氏后輒哀請謙
讓故兄隲(音/質)終帝世不過虎賁(音/奔)中郎將元興元年帝
崩長子平原王有疾而諸皇子夭歿前後十數後生者
輒隱祕養於人間殤(音/傷)帝生始百日后乃迎立之尊后
為皇太后太后臨朝和帝葬後宫人並歸園太后賜周
馮貴人䇿曰朕與貴人託配後庭共歡等列十有餘年
不獲福祐先帝早棄天下孤心煢煢(音/瓊)靡所瞻仰夙夜
永懷感愴(音/創)𤼵中今當以舊典分歸後園慘結増歎燕
燕之詩曷能喻焉其賜貴人王青蓋車采飾輅(音/路)驂(音/參)
馬各一駟黄金三十斤雜帛三千匹白越四千端又賜
馮貴人王赤綬以未有頭上步摇環珮加賜各一具是
時新遭大憂法禁未設宫中亡大珠一篋太后念欲考
問必有不辜乃親閲(音/悦)宫人觀察顔色即時首服又和
帝幸人吉成御者共枉吉成以巫蠱事遂下掖庭考訊
辭證明白太后以先帝左右待之有恩平日尚無惡言
今反若此不合人情更自呼見實覈(音/核)果御者所為莫
不歎服以為聖明常以鬼神難徵淫祀無福乃詔有司
罷諸祠官不合典禮者又詔赦除建武以來諸犯妖惡
及馬竇家屬所被禁錮(音/固)者皆復之為平人减太官導
官尚方内者服御珍膳靡麗難成之物自非供陵廟稻
粱米不得導擇朝夕一肉飯而已舊太官湯官經用嵗
且二萬萬太后勑止曰殺省珍費自是裁數千萬及郡
國所貢皆减其過半悉斥賣上林鷹犬其蜀漢釦(音/口)器
九帶佩刀並不復調止畫工三十九種又御府尚方織
室錦繡氷紈綺縠金銀珠玉犀象瑇(玳/同)瑁彫鏤(音/漏)翫弄
之物皆絶不作離宫别館儲峙(遲上/聲)米糒(音/敗)薪炭悉令
省之又詔諸園貴人其宫人有宗室同族若羸(音/纍)老不
任使者令園監實覈上名自御北宫増喜觀閲問之恣
其去留即日免遣者五六百人及殤帝崩太后定䇿立
安帝猶臨朝政以連遭大憂百姓苦役殤帝康陵方中
祕藏及諸工作事事减約十分居一詔告司𨽻校尉河
南尹南陽太守曰每覽前代外戚賓客假借威權輕薄
􁡽(宗去/聲)詷(音/洞)至有濁亂奉公為人患苦咎在執法怠懈
不輒行其罰故也今車騎將軍隲等雖懷敬順之志而
宗門廣大姻戚不少賓客姦猾多干禁憲其明加檢勑
勿相容䕶自是親屬犯罪無所假貸太后愍隂氏之罪
廢赦其徙者歸鄉勑還資財五百餘萬永初元年爵號
太夫人為新野君萬户供湯沐邑二年夏京師旱親幸
洛陽寺録寃獄有囚實不殺人而被考自誣羸困輿見
畏吏不敢言將去舉頭若欲自訴太后察視覺之即呼
還問状具得枉實即時収洛陽令下獄抵(低上/聲)罪行未
還宫澍雨大降三年秋太后體不安左右憂惶禱請祝
辭願得代命太后聞之即譴怒切勑掖庭令以下但使
謝過祈(音/其)福不得妄生不祥之言舊事嵗終當享遣衛
士大儺(音/那)逐疫(音/役)太后以隂陽不和軍旅數興詔饗㑹
勿設戱作樂减逐疫侲(音/真)子之半悉罷象橐(音/託)駝(音/陀)之
屬豐年復故太后自入宫掖從曹大家受經書兼天文
筭數晝省王政夜則誦讀而患其謬(音/繆)誤懼乖典章乃
博選諸儒劉珍等及博士議郎四府掾史五十餘人詣
東觀讎校傳記事畢奏御賜葛布各有差又詔中官近
臣於東觀受讀經傳以教授宫人左右習誦朝夕濟濟
及新野君薨太后自侍疾病至乎終盡憂哀毁損事加
於常贈以長公主赤綬東園祕器玉衣繡衾又賜布三
萬匹錢三千萬隲等遂固讓錢布不受使司空持節䕶
喪事儀比東海恭王諡曰敬君太后諒闇(菴/同)既終乆旱
太后比三日幸洛陽録囚徒理出死罪三十六人耐罪
八十人其餘减罪死右趾已下至司冦七年正月初入
太廟齋七日賜公卿百僚各有差庚戌謁宗廟率命婦
羣妾相禮儀與皇帝交獻親薦成禮而還因下詔曰凡
供薦新味多非其節或鬱養强熟或穿掘萌牙味無所
至而夭折生長豈所以順時育物乎傳曰非其時不食
自今當奉祠陵廟及給御者皆須時乃上凡所省二十
三種自太后臨朝水旱十載四夷外侵盗賊内起每聞
人饑或達旦不寐而躬自减徹以救灾阸(音/戹)故天下復
平嵗還豐穰(音/禳)永寧二年二月寝病漸篤乃乘輦於前
殿見侍中尚書因北至太子新所繕宫還大赦天下賜
諸園貴人王主羣僚錢布各有差詔曰朕以無徳託母
天下而薄祐不天早離大憂延平之際海内無主元元
戹運危於累卵勤勤苦心不敢以萬乘為樂上欲不欺
天愧先帝下不違人負宿心誠在濟度百姓以安劉氏
自謂感徹天地當䝉福祚(音/胙)而喪禍内外傷痛不絶頃
以廢病沉滯乆不得侍祠自力上原陵加欬(音/慨)逆唾血
遂至不解存亡大分無可奈何公卿百官其勉盡忠恪
以輔朝廷三月崩在位二十年年四十一合葬順陵
　　晉
文明王皇后諱元姬東海郯(音/談)人也父肅魏中領軍蘭
陵侯后年八嵗誦詩論尤善喪服茍有文義目所一見
必貫於心年九嵗遇母疾扶侍不捨左右衣不解帶者
乆之每先意候指動中所適由是父母令攝家事每盡
其理祖朗甚愛異之曰興吾家者必此女也惜不為男
矣年十二朗薨后哀戚哭泣𤼵於自然其父益加敬異
既笄歸于文帝生武帝及遼東悼王定國齊獻王攸城
陽哀王兆廣漢殤王廣徳京兆公主后事舅姑盡婦道
謙冲接下嬪御有序及居父喪身不勝衣言與淚俱時
鍾㑹以才能見任后每言於帝曰㑹見利忘義好為事
端寵過必亂不可大任㑹後果反武帝受禪(音/膳)尊為皇
太后宫曰崇化初置宫卿后雖處尊位不忘素業躬執
紡績器服無文御浣(完上/聲)濯之衣食不參味而敦睦九
族垂心萬物言必典禮浸潤不行四年后崩時年五十
二合葬崇陽陵
　　唐
髙祖太穆順聖皇后竇氏京兆平陵人父毅(音/義)在周為
上柱國尚武帝姊襄陽長公主入隋為定州緫管神武
公后生髮垂過頸(經上/聲)三嵗與身等讀女誡列女等傳
一過輒不忘武帝愛之養宫中異它甥時突厥女為后
無寵后密諫曰吾國未靖虜且强願抑情撫接以取合
從則江南闗東不吾梗(更上/聲)武帝嘉納及崩哀毁同所
生聞隋髙祖受禪自投牀下曰恨我非男子不能捄(音/救)
舅家禍毅遽掩其口曰毋妄言赤吾族嘗謂主曰此女
有竒相且識不凡何可妄與人因畫二孔雀屏間請昬
者使射二矢隂約中目則許之射者閲數十皆不合髙
祖最後射中各一目遂歸於帝始元貞太后羸老有疾
而性素嚴諸姒娣皆畏莫敢侍后事之獨怡謹盡孝或
淹月不釋衣履工為篇章規誡文有雅體又善書與高
祖書相雜人不辨也崩於涿(音/卓)郡年四十五帝在煬帝
時多畜善馬后見曰上性樂此盍(音/合)以獻徒留之速罪
無益也不聴頃果坐譴帝後見隋政亂多妄誅殛(音/棘)乃
為自安計數奏鷹犬異駒煬帝果喜擢位將軍因泣謂
諸子曰早用而母言得此乆矣帝有天下詔即所葬園
為壽安陵諡曰穆及祔(音/附)獻陵尊為太穆皇后始太宗
生有二龍之符后於諸子中愛視最篤後即位過慶善
宫覽觀哽欷(音/稀)顧侍臣曰朕生於此今母后永違育我
之徳不可報因號慟左右皆流涕乃享后于正寢它日
幸九成宫夢后若平生既寤潸(音/刪)然不自勝明日詔有
司大𤼵倉賑(音/震)貧瘠(音/籍)以為后報焉上元中益諡太穆
神皇后
太宗文徳順聖皇后長孫氏河南洛陽人其先魏拓(音/託)
㧞(音/䟦)氏後為宗室長因號長孫髙祖穉(音/治)大丞相馮翊
(音/翼)王曽祖裕平原公祖兕(音/姒)左將軍父晟(音/盛)字季涉經
史趫(音/驕)鷙(音/至)曉兵仕隋為右驍衛將軍后喜圖傳視古
善惡以自鑒矜尚禮法晟兄熾(音/幟)為周通道館學士嘗
聞太穆勸撫突(豚入/聲)厥女心誌之語晟曰此明睿(音/鋭)人
必有竒子不可以不圖昬故晟以女太宗后歸寧舅高
士亷妾見大馬二丈立后舍外懼占之遇坤之泰卜者
曰坤順承天載物無疆馬地類也之泰是天地交而萬
物通也又以輔相天地之宜繇(音/宙)恊(音/俠)歸妹婦人事也
女處尊位履中而居順后妃象也時隱太子釁(欣去/聲)䦧
(馨入/聲)已搆后内盡孝事髙祖謹承諸妃消釋嫌猜及帝
授甲宫中后親慰勉士皆感奮(分去/聲)尋為皇太子妃俄
為皇后性約素服御取給則止益觀書雖容櫛(臻入/聲)不
少廢與帝言或及天下事辭曰牝(貧上/聲)鷄司晨家之窮
也可乎帝固要之訖不對後廷有被罪者必助帝怒請
繩治俟意解徐為開治終不令有寃卞嬪(音/貧)生豫章公
主而死后視如所生媵(音/孕)侍疾病輟(音/拙)所御飲藥資之
下懷其仁兄無忌於帝本布衣交以佐命為元功出入
卧内帝將引以輔政后固謂不可乘間曰妾託體紫宫
尊貴已極不願私親更㨿權于朝漢之吕霍可以為誡
帝不聴自用無忌為尚書僕射(音/夜)后密諭令牢讓帝不
獲已乃聴后喜見顔間異母兄安業無行父喪逐后無
忌還外家后貴未嘗以為言擢位將軍後與李孝常等
謀反將誅后叩頭曰安業罪死無赦然向遇妾不以慈
户知之今論如法人必謂妾釋憾(含去/聲)於兄無乃為帝
累乎遂得减流越嶲(音/髄)太子承乾乳媪(音/襖)請増東宫什
器后曰太子患無徳與名器何請為從幸九成宫方屬
疾㑹柴紹等急變聞帝甲而起后輿疾以從宫司諌止
后曰上震驚吾可自安疾稍亟(音/棘)太子欲請大赦汎度
道人祓(音/拂)塞災㑹后曰死生有命非人力所支若修福
可延吾不為惡使善無效我尚何求且赦令國大事佛
老異方教耳皆上所不為豈宜以吾亂天下法太子不
敢奏以告房𤣥齡𤣥齡以聞帝歎美而羣臣請遂赦帝
既許后固爭止及大漸與帝訣時𤣥齡小譴就第后曰
𤣥齡乆事陛下預竒計祕謀非大故願勿置也妾家以
恩澤進無徳而禄易以取禍無屬樞柄以外戚奉朝請
足矣妾生無益於時死不可以厚葬願因山為隴無起
墳無用棺槨器以瓦木約費送終是妾不見忘也又請
帝納忠容諌勿受讒省遊畋(音/田)作役死無恨崩年三十
六后嘗采古婦人事著女則十篇又為論斥漢之馬后
不能檢抑外家使與政事乃戒其車馬之侈此謂開本
源恤末事常誡守者吾以自檢故書無條理勿令至尊
見之及崩宫司以聞帝為之慟示近臣曰后此書可用
垂後我豈不通天命而割情乎顧内失吾良佐哀不可
巳巳諡曰文徳葬昭陵因九嵕(音/㯶)山以成后志帝自著
表序始末揭陵左上元中益諡文徳聖皇后
太宗賢妃徐惠湖州長城人生五月能言四嵗通論語
詩八嵗自曉屬文父孝徳試使擬離騷為小山篇曰仰
幽巖而流盼撫桂枝以凝想將千齡兮此遇荃何為兮
獨徃孝徳大驚知不可掩於是所論著遂盛傳太宗聞
之召為才人手未嘗廢巻而辭致贍蔚又無淹思帝益
禮顧擢孝徳水部員外郎惠再遷充容貞觀末數調兵
討定四夷稍稍治宫室百姓勞怨惠上疏極諫且言東
戍遼海西討崑丘士馬罷(音/疲)耗(蒿去/聲)漕饟(音/餉)漂(音/飄)沒捐
有盡之農趨無窮之壑圖未獲之衆喪已成之軍故地
廣者非常安之術也人勞者為易亂之符也又言翠微
玉華等宫雖因山藉水無築搆之苦而工力和僦(秋去/聲)
不謂無煩有道之君以逸逸人無道之君以樂樂身又
言伎(音/妓)巧為喪國斧斤珠玉為蕩心酖(音/鴆)毒侈麗纎美
不可以不遏(安入/聲)志驕於業泰體逸於時安其剴(音/槩)切
精詣大畧如此帝善其言優賜之帝崩哀慕成疾不肯
進藥曰帝遇我厚得先狗馬侍園寝吾志也復為詩連
珠以見意永徽元年卒年二十四贈賢妃陪葬昭陵石
室
徳宗賢妃韋氏戚里舊族也祖濯尚定安公主初為良
娣徳宗貞元四年册拜賢妃宫壼(音/悃)事無不聽而性敏
淑言動皆有繩矩帝寵重之後宫莫不師其行帝崩自
表留奉崇陵園元和四年薨
順宗荘憲皇后王氏琅(音/郎)邪(音/耶)人祖難得有功名於世
代宗時后以良家選入宫為才人順宗在藩帝以才人
幼故賜之為王孺人生憲宗順宗在東宫册為良娣后
性仁順宫中化其徳莫不柔雍順宗即位疾已綿頓后
侍醫藥不少怠將立后㑹病棘而止憲宗内禪尊為太
上皇后元和元年乃上尊號曰皇太后后謹畏深抑外
家無毫絲假貸訓厲内職有古后妃風十年崩年五十
四葬豐陵
憲宗懿安皇后郭氏汾(音/墳)陽王子儀之孫父曖(音/愛)尚昇
平公主實生后憲宗為廣陵王聘以為妃順宗以其家
有大功烈而母素貴故禮之異諸婦是生穆宗元和元
年進册貴妃八年羣臣三請立為后帝以嵗子午忌章
報聞罷穆宗嗣位上尊號皇太后贈曖太尉母齊國大
長公主擢兄釗(音/昭)刑部尚書鏦(音/聦)金吾大將軍后移御
興慶宫凡朔望三朝帝率百官詣宫門為壽帝崩中人
有為后謀稱制者后怒曰吾效武氏耶今太子雖幼尚
可選重徳為輔吾何與外事哉敬宗立號太皇太后寶
厯倉卒后召江王嗣皇帝位是為文宗文宗性謹孝事
后有禮凡羞果鮮珍及四方竒奉必先獻宗廟三宫而
後御之武宗喜畋游角武抃(音/卞)擇五坊小兒得出入禁
中它日問后起居從容請曰如何可為盛天子后曰諌
臣章疏宜審覽度可用用之有不可以詢宰相毋拒直
言勿納偏言以忠良為腹心此盛天子也帝再拜還索
諌章閲之徃徃道游獵事自是畋幸稀小兒武抃等不
復横賜矣宣宗時崩有司上尊諡葬景陵外園懿宗咸
通中從禮官王皥(音/昊)言詔后主袝憲宗廟
　　宋
真宗章穆郭皇后太原人宣徽南院使守文第二女真
宗在襄邸(低上/聲)太宗為聘之封魯國夫人進封秦國真
宗嗣位立為皇后謙約惠下性惡奢靡族屬入謁禁中
服飾華侈必加戒勗(音/旭)有以家事求言於上者后終不
許兄子出嫁以貧欲祈恩賚但出装具給之上尤加禮
重
仁宗慈聖光獻曹皇后真定人樞宻使曹武惠王彬之
孫也明道二年詔聘入宫景祐元年冊為皇后性慈儉
重稼穡嘗於禁苑種榖親蠶善飛白書慶厯八年閏正
月帝將以望夕再張燈后諌止後三日衛卒數人作亂
夜越屋叩寢殿后方侍帝聞變遽起帝欲出后閉閣擁
持趣(音/促)呼都知王守忠使引兵入賊傷宫嬪殿下聲徹
帝所宦者以乳嫗(餘去/聲)毆小女子紿(台上/聲)奏后叱之曰
賊在近殺人敢妄言耶后度賊必縱火隂遣人挈(牽入/聲)
水踵其後果舉炬焚簾水隨滅之是夕所遣宦侍后皆
親剪其髪諭之曰明日行賞用是為驗故爭盡死力賊
即禽滅閤内妾與卒亂當誅祈哀幸姬姬言之帝貸其
死后具衣冠見請論如法曰不如是無以肅清禁掖帝
命坐后不可立請移數刻卒誅之張妃怙寵上僣欲假
后蓋出游帝使自來請后與之無靳(斤去/聲)色妃喜還以
告帝曰國家文物儀章上下有秩汝張之而出外廷不
汝置妃不懌(音/亦)而輟英宗方四嵗育禁中后拊鞠周盡
迨入為嗣子贊䇿居多帝夜暴疾崩后悉歛諸門鑰(音/藥)
寘於前召皇子入及明宰臣韓琦等至奉英宗即位尊
后為皇太后檢柅(尼上/聲)曹氏及左右臣僕毫分不以假
借宫省肅然神宗立尊為太皇太后名宫曰慶壽帝致
極誠孝所以承迎娱悦無所不盡后亦慈愛天至或退
朝稍晚必自至屏扆(衣上/聲)候矚(音/燭)間親持膳飲以食帝
外家男子舊毋得入謁后春秋髙弟佾(音/逸)亦老帝數言
宜使入見輒不許他日佾侍帝帝復為請乃許之因偕
詣后閤少焉帝先起若令佾得伸親親意后遽曰此非
汝所當得留趣遣出晚得水疾侍醫莫能治元豐二年
崩初王安石當國變亂舊章后乘間語神宗謂祖宗法
度不宜輕改熙寧宗祀前數日帝至后所后曰吾昔聞
民間疾苦必以告仁宗因赦行之今亦當爾帝曰今無
他事后曰吾聞民間甚苦青苗助役宜罷之安石誠有
才學然怨之者甚衆帝欲愛惜保全之不若暫出之於
外帝悚(音/聳)聴埀欲止復為安石所持遂不果帝嘗有意
於燕薊(音/計)已與大臣定議乃詣慶壽宫白其事后曰儲
蓄賜予備乎鎧(音/愷)仗士卒精乎帝曰固已辦之矣后曰
事軆至大吉凶悔吝生乎動得之不過南面受賀而已
萬一不諧則生靈所係未易以言茍可取之太祖太宗
収復乆矣何待今日帝曰敢不受教蘇軾(音/式)以詩得罪
下御史獄人以為必死后違豫中聞之謂帝曰嘗憶仁
宗以制科得軾兄弟喜曰吾為子孫得兩宰相今聞軾
以作詩繫獄得非仇人中傷之乎捃(君上/聲)至於詩其過
微矣吾疾勢已篤不可以寃濫致傷中和宜熟察之帝
涕泣軾由此得免
馮賢妃東平人曽祖炳知雜御史祖起兵部侍郎妃以
良家女九嵗入宫及長得侍仁宗生邢魯國二公主封
始平郡君帝將登其品秩力辭不拜林美人得幸神宗
生二王而歿王尚幼妃保育如己子在禁掖幾六十年
始終五朝動循禮度薨年七十七贈賢妃
英宗宣仁聖烈髙皇后亳(音/薄)州䝉城人曽祖瓊祖繼勲
皆有勲王室至節度使母曹氏慈聖光獻皇后姊也故
后少鞠宫中時英宗亦在帝所與后年同仁宗謂慈聖
異日必以為配既長遂成昬濮邸生神宗皇帝岐王顥
(音/昊)嘉王頵(音/君)壽康公主治平二年冊為皇后后弟内殿
崇班士林供奉乆帝欲遷其官后謝曰士林獲升朝籍
分量已過豈宜援先后家比辭之神宗立尊為皇太后
居寶慈宫帝屢欲為髙氏營大第后不許乆之但斥望
春門外隙(音/綌)地以賜凡繕營百役費悉出寶慈不調大
司農一錢元豐八年帝不豫浸劇(音/屐)宰執王珪等入問
疾乞立延安郡王為皇太子太后權同聽政帝頷(音/函)之
珪等見太后簾下后泣撫王曰兒孝順自官家服藥未
嘗去左右喜學書已誦論語七卷絶不好弄乃令王出
簾外見珪等是日降制立為皇太子初岐嘉二王日問
起居至是毋令輒入又隂勑中人梁惟簡使其妻製十
嵗兒一黄袍懷以來蓋密為踐阼倉卒備也哲宗嗣位
尊為太皇太后驛召司馬光吕公著未至迎問今日設
施所宜先未及條上已散遣修京城役夫减皇城覘(音/苫)
卒止禁庭工技廢導洛司出近侍尤無状者戒中外毋
苛歛寛民間保户馬事由中㫖王珪等弗預(音/豫)知又起
文彦博於既老遣使勞諸途諭以復祖宗法度為先務
且令亟疏可用者從父遵裕坐西征失律抵罪蔡確(音/殻)
欲獻諛(音/㬰)以固位乞復其官后曰遵裕靈武之役塗炭
百萬先帝中夜得報起環榻行徹旦不能寐聖情自是
驚悸(葵去/聲)馴致大故禍由遵裕得免刑誅幸矣先帝肉
未冷吾何敢顧私恩而違天下公議確悚慄而止光公
著至並命為相使同心輔政一時知名士彚(音/謂)進於廷
凡熙寧以來政事弗便者次第罷之於是以常平舊式
改青苖以嘉祐差役參募(音/慕)役除市易之法逭(音/換)茶鹽
之禁舉邊砦(寨/同)不毛之地以賜西戎而宇内復安契(音/挈)
丹主戒其臣下勿復生事於疆場曰南朝盡行仁宗之
政矣蔡確坐車蓋亭詩謫(音/責)嶺表后謂大臣曰元豐之
末吾以今皇帝所書佛經出示人是時惟王珪曽奏賀
遂定儲極且以子繼父有何間言而確自謂有定䇿大
功妄扇事端規為異時眩(音/縣)惑地吾不忍明言姑託訕
(山去/聲)上為名逐之耳此宗社大計姦邪怨謗所不暇恤
也廷試舉人有司請循天聖故事帝后皆御殿后止之
又請受册寶於文徳后曰母后當陽非國家美事况天
子正衙豈所當御就崇政足矣上元燈宴后母當入覲
(音/近)止之曰夫人登樓上必加禮是由吾故而越典制於
心殊不安但令賜之燈燭遂嵗以為常姪公繪公紀當
轉觀察使力遏之帝請至再僅遷一秩終后之世不復
改又以官冗當汰詔損外氏恩四之一以為宫掖先臨
政九年朝廷清明華夏綏(音/雖)定宋用臣既被斥祈神宗
乳媪入言之冀復得用后見其來曰汝來何為得非為
用臣等游説乎且汝尚欲如曩(囊上/聲)日求内降干撓國
政耶若復爾吾即斬汝媪大懼不敢出一言自是内降
遂絶力行故事抑絶外家私恩文思院奉上之物無問
巨細終身不取其一人以為女中堯舜
神宗欽聖憲肅向皇后河内人故宰相敏中曽孫也治
平三年歸于潁(音/影)邸封安國夫人神宗即位立為皇后
帝不豫后贊宣仁后定建儲之議哲宗立尊為皇太后
宣仁命葺(音/集)慶壽故宫以居后后辭曰安有姑居西而
婦處東瀆上下之分不敢徙遂以慶壽後殿為隆祐宫
居之帝將卜后及諸王納婦后勑向族勿以女寘選中
族黨有欲援例以恩換閤職及為選人求京秩者且言
有特㫖后曰吾族未省用此例何庸以私情撓公法一
不與帝倉卒晏駕獨決䇿迎端王章惇(音/敦)異議不能沮
徽宗立請權同處分軍國事后以長君辭帝泣拜移時
乃聴凡紹聖元符以還惇所斥逐賢大夫士稍稍収用
之故事有如御正殿避家諱立誕節之類皆不用至聞
賓召故老寛徭(音/遥)息兵愛民崇儉之舉則喜見于色纔
六月即還政
髙宗憲聖慈烈呉皇后開封人年十四髙宗為康王被
選入宫后頗知書從幸四明衛士謀為變入問帝所在
后紿之以免未幾帝航海有魚躍入御舟后曰此周人
白魚之祥也帝大悦封和義郡夫人進封才人后益博
習書史又善翰墨由是寵遇日至尋進貴妃顯仁太后
亦愛后邢皇后崩顯仁以為言詔册為皇后顯仁性嚴
肅后身承起居順適其意嘗繪古列女圖置座右為鑒
又取詩序之義扁其堂曰賢志初伯琮以宗子召入宫
命張氏育之后時為才人亦請得育一子於是得伯玖
更名璩(音/渠)中外議頗籍籍張氏卒併育于后后視之無
間伯琮性恭儉喜讀書帝與后皆愛之封普安郡王后
嘗語帝曰普安真天日之表也帝意决立為皇子封建
王出璩居紹興髙宗内禪手詔后稱太上皇后居徳壽
宫上皇崩孝宗欲迎還大内后以上皇几筵在徳壽宫
不忍舍去因命所御殿曰慈福居焉嘗與光宗言及用
人后曰宜崇尚舊臣嘉王侍側后勉以讀書辨邪正立
綱常為先孝宗崩光宗疾未平不能執喪宰臣請埀簾
主喪事后不可已而宰執請如唐肅宗故事羣臣𤼵喪
太極殿成服禁中許之后代行祭奠禮尋用趙汝愚請
於梓宫前埀簾宣光宗手詔立皇子嘉王為皇帝翌日
册夫人韓氏為皇后撤簾汝愚後以謫死中書舍人汪
義端目汝愚為李林甫欲併逐其黨后聞而非之年八
十三崩
孝宗謝皇后丹陽人初被選入宫憲聖太后以賜普安
郡王封咸安郡夫人王即位踰年進貴妃淳熙三年立
為皇后后性儉慈减膳羊每食必先以進御服澣(浣/同)濯
衣有數年不易者弟淵以后貴授武翼郎后嘗戒之曰
主上化行恭儉吾亦躬服澣濯爾宜崇謙抑遠驕侈後
崩諡成肅
　　元
世祖昭睿順聖皇后名徹伯爾鴻吉哩氏濟寜忠武王按
陳之女也生裕宗中統初立為皇后至元十年三月授
册寶上尊號貞懿昭聖順天睿文光應皇后一日四怯
薛官奏割京城外近地牧馬帝既允方以圖進后至帝
前將諌先陽責太保劉秉忠曰汝漢人聦明者言則帝
聴汝何為不諌向初到定都時若以地牧馬則可今軍
民俱分業已定奪之可乎帝黙然命寢其事后嘗於太
府監支繒帛表裏各一帝謂后曰此軍國所需非私家
物后何可得支后自是率宫人親執女工拘諸舊弓絃
練之緝(侵入/聲)為紬以為衣其韌(音/刃)密比綾綺宣徽院羊
臑(音/猱)皮置不用后取之合縫為地毯(貪上/聲)其勤儉有節
而無棄物類如此十三年平宋幼主朝于上都大宴衆
皆歡甚唯后不樂帝曰我今平江南自此不用兵甲衆
人皆喜爾獨不樂何耶后跪奏曰妾聞自古無千嵗之
國毋使吾子孫及此則幸矣帝以宋府庫故物各聚置
殿廷上召后視之后徧視即去帝遣宦者追問后欲何
所取后曰宋人貯蓄以遺其子孫子孫不能守而歸於
我我何忍取一物耶待宋太后全氏甚厚其帽舊無前
簷帝因射日色炫(𤣥去/聲)目以語后后始製前簷又製衣
前有裳無衽後長倍於前無領袖綴兩襻(音/盼)以便弓馬
時皆效之后性明達國初左右有力十四年二月崩成
宗即位追諡焉
　　國朝
太祖孝慈昭憲至仁文徳承天順聖髙皇后馬氏其先
自宋太保黙家于宿州閔子鄉新豐里世豪里中父馬
公性剛直愛人喜施賙(音/周)人之急如將不及母鄭氏早
卒后幼父素與定遠人郭子興為刎頸之交遂以后託
其家父卒子興育后同己女后自少貞静端一孝敬慈
惠聦明出人意表尤好詩書既笄嬪于太祖聖神文武
欽明啟運俊徳成功統天大孝髙皇帝誠敬感孚(音/夫)内
外咸譽之值嵗大歉(音/慊)后從帝在軍嘗自忍饑懷糗(休/去)
(聲/)餌脯修供帝未嘗乏絶造次顛沛恪遵婦道帝每有
識記書札輒命后藏之倉卒取視后即於囊中出而進
之未嘗脫誤帝焚香祝天願天命早有所付毋苦天下
生民后謂帝曰方今豪傑並爭雖未知天命所歸以妾
觀之惟以不殺人為本顛者扶之危者救之収集人心
人心所歸即天命所在彼縱殺掠以失人心天之所惡
雖其身亦難保也帝曰爾言深合我意明日冒雨歸語
后曰昨聞爾言徃來方寸間不能忘有一卒違令忽與
婦人俱詰之不能隠吐實云掠得之我告之曰今日用
兵所以禁亂若寡人之妻孤人之子適以生亂不即舍
之吾必戮爾此卒感悟遂即舍之由爾之言也后曰用
心如此何憂人心之不歸乎后初未有子撫育帝兄子
文正姊子李文忠及沐英等數人愛如己出後太子諸
王生恩無替焉帝帥師渡江后亦率諸將士妻妾繼至
太平及居建康時呉漢接境戰無虛日親率妾媵完緝
衣鞵助給將士夜分不寐時時左右帝規畫動合事機
洪武元年春正月帝即位册為皇后因謂侍臣曰昔漢
光武勞馮異曰倉卒蕪蔞亭豆粥滹(音/呼)沱(音/陀)河麥飯厚
意乆不報君臣之間始終保全朕念皇后起布衣同甘
苦嘗從朕在軍倉卒自忍饑餓懷糗餌食朕比之豆粥
麥飯其困尤甚昔唐太宗長孫皇后當隠太子搆隙之
際内能盡孝謹承諸妃消釋嫌猜朕數為郭氏所疑朕
徑情不恤將士或以服用為獻后先獻郭氏慰悅其意
及欲危朕后輒為彌縫卒免於患殆又難於長孫皇后
者朕或因服御詰怒小過輒為朕曰主忘昔日之貧賤
耶朕復為惕然家之良妻猶國之良相豈忍忘之罷朝
因以語后后曰妾聞夫婦相保易君臣相保難陛下既
不忘妾於貧賤願無忘羣臣百姓於艱難且妾安敢比
長孫皇后賢但願陛下以堯舜為法耳后既正位中宫
益自勤勵督宫妾治女工夙興夜寐無時豫怠勸帝親
賢務學隨事幾諌講求古訓諭告六宫孜孜不倦一日
集女史清江范孺人等問曰自漢唐以來何后最賢家
法何代最正對曰惟趙宋諸后多賢家法最正后於是
命女史録其家法賢行每令誦而聴之曰不徒為吾今
日法子孫帝王后妃皆當省覽此可以為萬世法也或
曰宋朝過於仁厚后曰過於仁厚不猶愈於刻薄乎吾
子孫茍能以仁厚為本至於三代不難矣仁厚雖過何
害於人之國哉帝嘗謂后曰君者百責所萃一夫不得
其所君之責也后即起拜曰妾聞古人有云一夫失所
時予之辜一民饑曰我饑之一民寒曰我寒之今陛下
之言即古人之心也致謹於聖心加惠於窮民天下受
其福妾亦與有榮焉又嘗從容告帝曰人主雖有明聖
之資不能獨理天下必擇賢以圖治然世代愈降人無
全材陛下於人材固能各隨其短長而用之然尤宜赦
小過以全其人帝喜稱善一日聞得元府庫輸其貨寶
至京師問帝曰得元府庫何物帝曰寶貨耳后曰元氏
有此寶何以不能守而失之蓋貨財非可寶抑帝王自
有寶也帝曰皇后之意朕知之矣但謂以得賢為寶耳
后即拜謝曰誠如聖言妾每見人家産業厚則驕至時
命順則逸生家國不同其理無二人之常情所當深戒
妾與陛下同處窮約今富貴至此恒恐驕縱生於奢侈
危亡起於忽微故世傳技巧為喪國斧斤珠玉為蕩心
酖(音/鴆)毒誠哉是言但得賢才朝夕啟沃共保天下即大
寶也顯名萬世即大寶也而豈在於物乎帝曰善嘗侍
坐乾清宫語及窮約時事帝曰吾與爾䟦涉艱難備嘗
辛苦今日化家為國無心所得上感天地之徳祖宗之
恩然亦爾内助之功也后曰陛下一念救民之心格于
皇天天命眷之祖宗祐之妾何力之有但願陛下不忘
於窮約之時而警戒於治安之日妾亦不忘相從於患
難而謹飭於朝夕則天地祖宗非惟庇佑於今日將為
子孫無窮之福耳帝凡御膳后必躬自省視宫人請曰
宫中人衆無煩聖體后曰吾固知宫中有人但婦之事
夫不可不謹膳羞上進不可不蠲(音/涓)潔脱有不至汝輩
受責吾心豈安吾所以為此者一以敬上而不敢忽一
以保汝輩免於責也豈為無人耶宫人聞之莫不感悦
后聞女史論西漢竇太后好黄老顧而問曰黄老何如
女史答曰清静無為為本若絶仁棄義民復孝慈是也
后曰不然孝慈即仁義事也詎(音/巨)有絶仁義而為孝慈
哉仁義乃為治之本乃曰絶之棄之非理也后令誦小
學書注意聴之既而奏曰小學書言易曉事易行於人
道無所不備真聖人之教法盍表章之帝曰然吾已令
親王駙馬太學生咸講讀之矣后嘗聞元世祖后煑故
弓絃事亦命取練之織為衾(音/欽)裯以惠孤老每製衣裳
餘帛緝為巾褥曰身處富貴當為天地惜物暴殄(天上/聲)
天物古人深戒也織工治絲有荒纇(音/耒)棄遺者亦俾緝
而織之以賜諸王妃公主謂曰生長富貴當知𧖟桑之
不易此雖荒纇棄遺在民間猶為難得故織以示汝不
可不知也平居服澣濯之衣不喜侈麗衾裯雖敝不忍
易有言於后曰享天下至貴至富何庸惜此后曰吾聞
古之后妃皆以富而能儉貴而能勤見稱於載籍蓋奢
侈之心易萌崇高之位難處不可忘者勤儉不可恃者
富貴也勤儉之心一移禍福之應響至每念及此自不
敢有忽易之心耳宫人有過帝怒之后亦怒命左右執
付宫正司議罪帝怒解問后曰爾不自責罰付之宫正
司何也后曰妾聞賞罰惟公足以服人故不以喜而加
賞不以怒而加刑喜怒之際而行賞罰必有偏重人議
其私付之宫正司則當斟酌其輕重矣治天下者亦豈
能人人自賞罰哉有司者論之耳帝曰爾亦怒之何也
后曰當陛下怒時遽自罰之非惟宫人得重責陛下亦
損中和之氣故妾之怒者所以解陛下之怒也帝喜后
以不逮事舅姑為恨見帝追慕悲傷亦為之流涕晨夕
禕翟從帝拜謁奉先殿每當祭躬治膳羞務盡誠敬接
妃嬪以下有恩被寵顧有子者待之加厚語諸王妃公
主曰無功受福造物所惡吾與若屬被金繡美飲食終
日無所為當勤女工以報造物者太子諸王雖愛之甚
篤勉令務學諄切懇至嘗曰汝父尊臨萬國身致太平
亦由學以聚之爾小子當思繼繼繩繩以不辱所生又
曰吾聞女史言鄧禹為將不妄殺人故其女為后吾家
世忠厚至吾父雖無禹之功然平生急於義今日為后
非偶然也汝輩異日有人民社稷之寄尤必積累忠厚
乃可長世切不可自恃而不務徳謂事有偶然也汝切
識之諸王或以衣服器皿相尚者后曰唐堯虞舜茅茨
土階夏禹文王惡衣卑服汝父儉樸尤惡奢麗日夜憂
勤以治天下汝輩無功錦衣玉食猶欲以服御相加何
志氣不同如是乎惟當親師取友講論聖賢之學開明
心志自無此氣習也后慈以接下親戚勲舊之家無不
得其懽心命婦入朝不以尊貴臨之延接如家人禮遇
水旱嵗凶進食必間設麥飯野蔬帝因告以賑䘏之事
后曰妾聞水旱無時無之賑䘏之有方不如蓄積之先
備卒不幸有九年之水七年之旱將何法以賑之帝深
以為然嘗為帝言施恩欲溥徧然亦有等差衆庶日給
固有艱難百官家在京者其鄉里遠近不同家貧富亦
異而俸入有限慮或不給艱難必甚遇暑雨祁寒輒形
於嗟歎帝感其意每遣存問周給之近臣及諸奏事官
朝罷㑹食廷中后命中官取其飲食親嘗之滋味凉薄
不㫖奏帝曰朝廷用天禄以養天下之賢故自奉欲其
薄養賢欲其豐今之典大亨(烹/同)者不能輯其下人惟奉
上者甘㫖羣臣飲食皆不得其味豈陛下養賢之意乎
上曰飲食之事朕不經心將謂羣臣皆得甘㫖豈意所
司自分厚薄想羣臣欲言又難於啟齒事雖甚㣲所係
亦大皇后今日不言朕豈知其如此亟(音/棘)召光禄卿徐
興祖等切責之興祖等皆慙服帝嘗臨太學祀先師孔
子還后問曰太學生幾何帝曰數千又問悉有家乎曰
亦多有之后曰善理天下者以賢才為本今人才衆多
深足為喜但生員廩食於太學而妻子無所仰給彼寧
無所累於心乎帝即命月賜糧給其家以為常嘗謂帝
曰事幾得失本君心之邪正天下安危係民情之苦樂
又曰法屢更必弊法弊則姦生民數擾必困民困則亂
生帝皆命女史書之后得疾帝寢食不安以語羣臣羣
臣請禱祀山川徧求名醫后聞謂帝曰妾平生無疾今
一旦得疾如此自度不能起死生有命禱祀求醫何益
之有及疾亟帝問曰爾有身後之屬乎后曰陛下與妾
起布衣今日陛下為億兆主妾為億兆母尊榮至矣尚
何言惟感天地祖宗無忘布衣而已帝復問之后曰陛
下當求賢納諫明政教以致雍熙教育諸子使進徳修
業帝曰吾已知之但老身何以為懷后復曰死生命也
願陛下慎終如始使子孫皆賢臣民得所妾雖死如生
也遂崩年五十一洪武壬戌八月丙戌也帝慟哭終身
不復立后帝嘗罷朝内臣女史更進奏事不已帝悽然
不懌曰皇后在吾豈有此煩聒哉后在時内政一不以
煩帝帝從容甚適故不勝哀悼焉是嵗九月庚午葬鍾
山孝陵諡曰孝慈皇后永樂元年六月丁巳加上尊諡
孝慈昭憲至仁文徳承天順聖髙皇后
　
　古今列女傳卷一
欽定四庫全書
　古今列女傳巻二
　　　　　　　　　　　　明　解縉等　撰
　　周列國
衛姑定姜者衛定公之夫人公子之母也公子既娶而
死其婦無子畢三年之喪定姜歸其婦自送之至於野
恩愛哀思悲心感慟立而望之揮泣垂涕乃賦詩曰燕
燕于飛差池其羽之子于歸遠送于野瞻望不及泣涕
如雨送去歸泣而望之又作詩曰先君之思以畜寡人
君子謂定姜為慈姑過而之厚定公惡孫林父孫林父
奔晉晉侯使郤犫(音隙抽/人姓名)為請還定公欲辭定姜曰不
可是先君宗卿之嗣也大國又以為請而弗許將亡雖
惡之不猶愈於亡乎君其忍之夫安民而宥宗卿不亦
可乎定公遂復之君子謂定姜能遠患難詩曰其儀不
忒正是四國此之謂也定公卒立敬姒(音/似)之子衎(音侃/人名)
為君是為獻公獻公居喪而慢定姜既哭而息見獻公
之不哀也不内(音/納)食飲歎曰是將敗衛國必先害善人
夫禍衛國也夫吾不獲鱄(音專/人名)也使主社稷大夫聞之
皆懼孫文子自是不敢舍其重器於衛鱄者獻公弟子
鮮也賢而定姜欲立之而不得後獻公暴虐慢侮定姜
卒見逐走出亡至境使祝宗告亡且告無罪於廟定姜
曰不可若令無神不可誣有罪若何告無也且公之行
舍大臣而與小臣謀一罪也先君有冢(鍾上/聲)卿以為師
保而蔑(綿入/聲)之二罪也余以巾櫛(臻入/聲)事先君而暴妾
使余三罪也告亡而已無告無罪其後賴鱄力獻公復
得反國君子謂定姜能以辭教詩云我言惟服此之謂
也鄭皇耳帥師侵衛孫文子卜追之獻兆於定姜曰兆
如山林有夫出征而喪其雄定姜曰征者喪雄禦冦之
利也大夫圖之衛人追之獲皇耳於大丘君子謂定姜
達於事情詩云左之左之君子宜之此之謂也
衛宣夫人者齊侯之女也嫁於衛至城門而衛君死保
姆曰可以還矣女不聴遂入持三年之喪畢弟立請曰
衛小國也不容二庖請願同庖終不聴衛君使人愬(訴/同)
於齊兄弟皆欲與君使人告女女終不聴乃作詩曰我
心匪石不可轉也我心匪席不可巻也厄窮不閔勞辱
不茍然後能自致也言不失也然後可以濟難矣
衛宗二順者衛宗室靈王之夫人而及其傅妾也秦滅
衛君乃封靈王世家使奉其祀靈王死夫人無子而守
寡傅妾有子傅妾事夫人八年不衰供養愈謹夫人謂
傅妾曰孺(儒去/聲)子養我甚謹子奉祀而妾事我我不聊
也且吾聞主君之母不妾事人今我無子於禮斥絀(音/出)
之人也而得留以盡其節是我幸也今又煩孺子不改
故節我甚内慙(慚/同)吾願出居外以時相見我甚便之傅
妾泣而對曰夫人欲使靈氏受三不祥耶不幸早終是
一不祥也夫人無子而婢妾有子是二不祥也夫人欲
出居外使婢子居内是三不祥也妾聞忠臣事君無懈
(音/戒)倦時孝子養親患無日也妾豈敢以少貴之故變妾
之節哉供養固妾之職也夫人又何勤乎夫人曰無子
之人而辱主君之母雖子欲爾衆人謂我不知禮也吾
終願居外而已傅妾退而謂其子曰吾聞君子處順奉
上下之儀修先古之禮此順道也今夫人難我將欲居
外使我居内此逆也處逆而生豈若守順而死哉遂欲
自殺其子泣而守之不聴夫人聞之懼遂許傅妾留終
年供養不衰君子曰二女相讓亦誠君子可謂行成於
内而名立於後世矣詩曰我心匪石不可轉也此之謂
也
齊田稷子之母也田稷子相齊受下吏之貨金百鎰(音/逸)
(二十兩/曰鎰)以遺其母母曰子為相三年矣禄未嘗多若此
也豈修士大夫之費哉安所得此對曰誠受之于下其
母曰吾聞士修身潔行不為茍得竭情盡實不行詐偽
非義之事不計於心非理之利不入於家言行若一情
貌相副今君設官以待子厚禄以奉子言行則可以報
君夫為人臣而事其君猶為人子而事其父也盡力竭
能忠信不欺務在効忠必死奉命亷潔公正故遂而無
患今子反是遠忠矣夫為人臣不忠是為人子不孝也
不義之財非吾有也不孝之子非吾子也子起田稷子
慙而出反其金自歸罪於宣王請就誅焉宣王聞之大
賞其母之義遂舍(音/釋)稷子之罪復其相位而以公金賜
母君子謂稷母亷而有化詩曰彼君子兮不素餐兮無
功而食禄不為也况於受金乎
齊相晏子僕御之妻也號曰命婦晏子將出命婦窺其
夫為相御擁大蓋䇿駟馬意氣揚揚甚自得也既歸其
妻曰宜矣子之卑且賤也夫曰何也妻曰晏子長不滿
六尺身相齊國名顯諸侯今者吾從門間觀其志氣恂
恂自下思念深矣今子身長八尺乃為之僕御耳然子
之意揚揚若自足者妾是以去也其夫謝曰請自改何
如妻曰是懷晏子之智而加以八尺之長也夫躬仁義
事明主其名必揚矣且吾聞寧榮於義而賤不虛驕以
貴於是其夫乃深自責學道謙遜常若不足晏子恠而
問其故具以實對於是晏子賢其能納善自改升諸景
公以為大夫顯其妻以為命婦君子謂命婦知善故賢
人之所以成者其道博矣非特師傅朋友相與切嗟也
妃匹亦居多焉詩云髙山仰止景行行止言當常嚮為
其善也
齊靈仲子者宋侯之女齊靈公之夫人也初靈公娶於
魯聲姬生子光以為太子夫人仲子與其娣(音/弟)戎子皆
嬖於公仲子生子牙戎子請以牙為太子代光公許之
仲子曰不可夫廢常不祥間諸侯難失謀夫光之立也
列於諸侯矣今無故而廢之是專絀諸侯而以難犯不
祥也君必悔之在我而已仲子曰妾非讓也誠禍之萌
也以死爭之公終不聴遂逐太子光而立牙為太子髙
厚為傅靈公疾髙厚微迎光及公薨崔杼(音佇/人名)立光而
殺髙厚以不用仲子之言禍至於此君子謂仲子明於
事理詩云聴用我謀庶無大悔仲子之謂也
孟姬者華氏之長女齊孝公之夫人也好禮貞一過時
不嫁齊中求之禮不備終不徃躡(音/聶)男席語不及外遠
别避嫌齊中莫能備禮求焉齊國稱其貞孝公聞之乃
修禮親迎于華氏之室父母送孟姬不下堂母醮(焦去/聲)
房之中結其衿(音/今)縭(音/離)誡之曰必敬必戒無違宫事父
誡之東階之上曰必夙興夜寐無違命其有大妨於王
命者亦勿從也諸母誡之兩階之間曰敬之敬之必終
父母之命夙夜無怠視之衿縭父母之言謂何姑姊(音/子)
妹誡之門内曰夙夜無愆視之衿鞶(音/盤)無忘父母之言
孝公親迎孟姬於其父母三顧而出親迎之綏(音/雖)自御
輪三曲顧姬與遂納於宫三月廟見而後行夫婦之道
既居乆之公遊於琅邪(音耶/地名)華孟姬從車奔姬墮(陀去/聲)
車碎孝公使駟馬立車載姬以歸姬使侍御者舒帷以
自障(音/帳)蔽而使傅母應使者曰妾聞妃后踰閾(音/域)必乘
安車輜(音/緇)軿(音/萍)下堂必從傅母保阿進退則鳴玉環佩
内飾則結紐(音/扭)綢(音/稠)繆野處則帷裳擁蔽所以正心一
意自歛制也今立車無軿非所敢受命也野處無衛非
所敢乆居也二者失禮多矣夫無禮而生不若早死使
者馳以告公更取安車比其反也則自經矣傅母救之
不絶傅母曰使者至輜軿已具姬氏蘇然後乘而歸君
子謂孟姬好禮禮婦人出必輜軿衣服綢繆既嫁歸問
女昆弟不問男昆弟所以遠别也詩曰彼君子女綢直
如髪其此之謂也
齊杞梁殖(音/寔)之妻也齊荘公襲莒殖戰而死荘公歸遇
其妻使使者吊之於路杞梁妻曰今殖有罪君何辱命
焉若令殖免於罪則賤妾有先人之敝廬在下妾不得
與郊吊於是荘公乃還車詣其室成禮然後去杞梁之
妻無子内外皆無五屬之親既無所歸乃枕其夫之屍
於城下而哭内誠動人道路過者莫不為之揮涕十日
而城為之崩既葬曰吾何歸矣夫婦人必有所倚者父
在則倚父夫在則倚夫子在則倚子今吾上則無父中
則無夫下則無子内無所依以見吾誠外無所倚以見
吾節吾豈能更二哉亦死而已遂赴淄(音兹/水名)水而死君
子謂杞梁之妻貞而知禮詩云我心傷悲聊與子同歸
此之謂也
虞姬者名娟之齊威王之姬也威王即位九年不治委
政大臣佞臣周破胡專權擅勢嫉賢妬能即墨大夫賢
而日毁之阿大夫不肖反日譽之虞姬謂王曰破胡讒
諛之臣也不可不退齊有北郭先生者賢明有道可置
左右破胡聞之乃惡虞姬曰其幼弱在於閭巷之時嘗
與北郭先生通王疑之乃閉虞姬於九層之臺而使有
司即窮驗問破胡賂執事者使竟其罪執事者誣其詞
而上之王視其詞不合於意乃召虞姬而自問焉虞姬
對曰妾姢之幸得䝉先人之遺體生於天壤之間去蓬
廬之下侍明王之讌泥附王著薦床蔽席供執掃除掌
奉湯沐至今十餘年矣惓惓(音/拳)之心冀幸補一言而為
邪臣所擠(音/虀)湮(音/因)於百重之下不意大王乃復而與之
語妾聞玉石墜泥不為汙栁下覆寒女不為亂積之於
素雅故不見疑也經𤓰田不納履過李園不整冠妾不
避此罪一也既䧟難中有司受賂聴用邪人卒見覆冒
不能自明妾聞寡婦哭城城為之崩亡士歎市市為之
罷誠信𤼵内感動城市妾之寃明於白日雖獨號於九
層之内而衆人莫為毫釐妾之罪二也既有汙名而加
此二罪義固不可以生所以生者為莫白妾之汙名也
且自古有之伯竒放野申生被患孝順至明反以為殘
妾既當死不復重陳然願戒大王羣臣為邪破胡最甚
王不執政國殆危矣於是王大寤出虞姬顯之於朝市
封即墨大夫以萬户烹阿大夫與周破胡遂起兵収故
侵地齊國震懼人知烹阿大夫不敢飾非務盡其職齊
國大治君子謂虞姬好善詩云既見君子我心則降(平/聲)
此之謂也
鍾離春者齊無鹽邑之女宣王之正后也其為人極醜
無雙臼頭深目長指大節卬(音/昂)鼻結喉肥項少髪折腰
出胸皮膚若漆行年四十無所容入衒(音/縣)嫁不售流棄
莫執於是乃拂拭(音/式)短褐(音/曷)自詣宣王謂謁者曰妾齊
之不售女也聞君王之聖徳願備後宫之掃除頓首司
馬門外唯王幸許之謁者以聞宣王方置酒於漸臺左
右聞之莫不掩口大笑曰此天下强顔女子也豈不異
哉於是宣王乃召見謂之曰昔者先王為寡人娶妃匹
皆已備有列位矣今夫人不容于鄉里布衣而欲于萬
乘之主亦有何竒能哉鍾離春對曰無有特竊慕大王
之美義王曰雖然何喜良乆曰竊嘗喜隱宣王曰隱固
寡人之所願也試一行之言未卒忽然不見宣王大驚
立𤼵隠書而讀之退而推之又未能得明日更召而問
之不以隠對但揚目銜齒舉手拊(音/府)膝曰殆哉殆哉如
此者四宣王曰願遂聞命鍾離春對曰今大王之君國
也西有衡秦之患南有强楚之讐外有二國之難内聚
姦臣衆人不附春秋四十壮男不立不務衆子而務衆
婦尊所好忽所恃一旦山陵崩弛(音/豕)社稷不定一殆也
漸臺五重黄金白玉琅玕籠疏翡翠珠璣幕絡連飾萬
民罷(音/疲)極二殆也賢者匿於山林謟諛强於左右邪偽
立於本朝諌者不得通入三殆也飲酒沈湎(音/免)以夜繼
晝女樂俳(音/排)優縱(音/蹤)横大笑外不修諸侯之禮内不秉
國家之治四殆也故曰殆哉殆哉於是宣王喟然而嘆
曰痛乎無鹽君之言乃今一聞於是拆漸臺罷女樂退
謟諛去雕琢(音/卓)選兵馬實府庫四辟公門招進直言延
及側陋卜擇吉日立太子進慈母拜無鹽君為后而齊
國大安者醜女之力也君子謂鍾離春正而有辭詩云
既見君子我心則喜此之謂也
宿瘤(音/留)女者齊東郭採桑之女閔王之后也項有大瘤
故號曰宿瘤初閔王出遊至東郭百姓盡觀宿瘤採桑
如故王恠之召問曰寡人出遊車騎甚衆百姓無少長
皆棄事來觀汝採桑道傍曽不一視何也對曰妾受父
母教採桑不受教觀大王王曰此竒女也惜哉宿瘤女
曰婢妾之職屬之不二予之不忘中心謂何宿瘤何傷
王大悦之曰此賢女也命後乘載之女曰賴大王之力
父母在内使妾不受父母之教而隨大王是奔女也大
王又安用之王大慙曰寡人失之又曰貞女一禮不備
雖死不從於是王遣歸使使者加金百鎰徃聘迎之父
母驚惶欲洗沐加衣裳女曰如是見王則變容更服不
見識也請死不徃於是如故隨使者閔王歸見諸夫人
告曰今日出遊得一聖女今至斥汝屬矣諸夫人皆恠
之盛服而衛遲其至也宿瘤駭宫中諸夫人皆掩口而
笑左右失貌不能自止王大慙曰且無笑不飾耳夫飾
與不飾固相去十百也女曰夫飾相去千萬尚不足言
何獨十百也王曰何以言之對曰性相近也習相遠也
昔者堯舜桀紂俱天子也堯舜自飾以仁義雖為天子
安於節儉茅茨不剪采(柞木/也)椽不斵(音/卓)後宫衣不重采
食不重味至今數千嵗天下歸善焉桀紂不自飾以仁
義習為苛文造為高臺深池後宫蹈綺縠(音/斛)弄珠玉意
非有饜時也身死國亡為天下笑至今千餘嵗天下歸
惡焉由是觀之飾與不飾相去千萬尚不足言何獨十
百也於是諸夫人皆大慙閔王大感瘤女以為后出令
卑宫室填(音/田)池澤損饍减樂後宫不得重采期月之間
化行鄰國諸侯朝之侵三晉懼秦楚一立帝號閔王至
於此也宿瘤女有力焉及女死之後燕遂屠齊閔王迯
亡而弑死於外君子謂宿瘤女通而有禮詩云菁菁(音/精)
者莪在彼中阿既見君子樂且有儀此之謂也
孤逐女者齊即墨之女齊相之妻也初逐女孤無父母
状甚醜齊相婦死逐女造襄王之門而見謁者曰妾昔
三逐於鄉五逐於里孤無父母擯(音/鬢)棄於野無所容止
願當君王之盛顔盡其愚辭左右復於王王輟(音/拙)食吐
哺(音/步)而起左右曰三逐於鄉者不忠也五逐於里者少
禮也不忠少禮之人王何為遽王曰子不識也夫牛鳴
而馬不應非不聞牛聲也異類故也此人必有與人異
者矣遂見與之語三日始一日曰大王知國之柱乎王
曰不知也逐女曰柱相國是也夫柱不正則棟不安棟
不安則榱(音/衰)橑(音/老)墮則屋幾覆矣王則棟矣庶民榱橑
也國家屋也夫屋堅與不堅在乎柱國家安與不安在
乎相今大王既有明知而國相不可不審也王曰諾其
二日王曰吾國相奚若對曰王之國相比目之魚也外
比内比然後能成其事就其功王曰何謂也逐女對曰
朋其左右賢其夫妻是外比内比也其三日王曰吾相
其可易乎逐女對曰中才也求之未可得也如有過之
者何為不可也今則未有妾聞明王之用人推一而用
之故楚用虞丘子而得孫叔敖燕用郭隗(桅上/聲)而得樂
毅大王誠能厲之則此可用矣王曰吾用之奈何逐女
對曰昔者齊桓公尊九九之人而有道之士歸之越王
敬螳(音/堂)蜋(音/郎)之怒而勇士死之葉公好龍而龍為暴下
物之所徴固不須頃王曰善遂尊相敬而事之以逐女
妻之齊國以治詩云既見君子並坐鼓瑟此之謂也
王孫氏之母者齊大夫王孫賈之母也賈年十五事齊
閔王國亂閔王出見弑國人不討賊王孫母謂賈曰汝
朝出而晚來則吾倚門而望汝莫(音/暮)出而不還則吾倚
閭而望今汝事王王出走汝不知其處汝尚何歸乎王
孫賈乃入市中而令百姓曰淖(音/閙)齒亂齊國弑閔王欲
與我誅之者袒右市人從者四百人與之誅淖齒刺而
殺之君子謂王孫母義而能教詩云教誨爾子式榖似
之此之謂也
魯季敬姜者莒女也號戴已魯大夫公父穆伯之妻文
伯之母季康子之從祖叔母也博達知禮穆伯先死敬
姜守養文伯出學而還歸敬姜側目而盻之見其友上
堂從後堦降而却行奉劒而正履若事父兄文伯自以
為成人矣敬姜召而數之曰昔者武王罷朝而結絲􁆗
(襪/同)絶左右顧無可使結之者俯而自申之故能成王道
桓公坐友三人諌臣五人日舉過者三十人故能成伯
(音/霸)業周公一食而三吐哺一沐而三握髪所執贄(音/至)而
見於窮閭隘巷者七十餘人故能存周室彼二聖一賢
者皆伯王之君也而下人如此其所與遊者皆過已者
也是以日益而不自知也今以子年之少而位之卑所
與游者皆為服役子之不益亦以明矣文伯乃謝罪於
是乃擇嚴師賢友而事之所與遊處者皆黄耄(音/冒)倪齒
也文伯引衽(壬上/聲)攘(音/禳)捲而親饋(音/匱)之敬姜曰子成人
矣君子謂敬姜備於教化詩曰濟濟多士文王以寧此
之謂也文伯相魯退朝朝敬姜敬姜方績文伯曰以歜
(衝入/聲)之家而主猶績懼干季孫之怒其以歜為不能事
主乎敬姜歎曰魯其亡乎使僮子備官而未之聞邪居
吾語汝昔聖王之處民也擇瘠(音/籍)土而處之勞其民而
用之故長王天下夫民勞則思思則善心生逸則淫淫
則忘善忘善則惡心生沃土之民不材淫也瘠土之民
嚮義勞也是故天子大采朝日與三公九卿祖識地徳
日中考政與百官之政事師尹維旅牧相宣敬民事少
采夕月與太史司載糾(音/九)䖍(音/乾)天刑日入監九御使潔
奉禘(音/弟)郊之粢(音/兹)盛而後即安諸侯朝修天子之業命
晝考其國政夕省其典刑夜儆百工使無慆(音/叨)淫而後即
安卿大夫朝考其職晝講其庶政夕序其業夜庀(卑去/聲)
其家事而後即安士朝而受業晝而講貫夕而習復夜
而計過無憾而後即安自庶人已下明而動晦而休無
日以怠王后親織𤣥紞(貪上/聲)公侯之夫人加之以紘(音/宏)
綖(音/延)卿之内子為大帶命婦成祭服列士之妻加之以
朝服自庶士以下皆衣其夫社而賦事烝而獻功男女
効績愆則有辟古之制也君子勞心小人勞力先王之
訓也自上以下誰敢淫心舍力今我寡也爾又在下位
朝夕䖏事猶恐忘先人之業况有怠惰其何以避辟吾
兾汝朝夕修我曰必無廢先人爾今曰胡不自安以是
承君之官余懼穆伯之絶祀也仲尼聞之曰弟子志之
季氏之婦不淫矣詩曰婦無公事休其蠶織言婦人以
織績為公事者也休之非禮也文伯飲南宫敬叔酒以
露堵(都上/聲)父為客羞(音/脩)鼈(邊入/聲)焉小堵父怒相延食鼈
堵父辭曰將使鼈長而食之遂出敬姜聞之怒曰吾聞
之先子曰祭養尸饗養上賓鼈於人何有而使夫人怒
遂逐文伯五日魯大夫辭而復之君子謂敬姜為慎微
詩曰我有㫖酒嘉賓式燕以樂言尊賓也文伯卒敬姜
戒其妾曰吾聞之好内女死之好外士死之今吾子夭
死吾惡其以好内聞也二三婦之辱共祀先祀者請毋
瘠色毋揮涕毋搯膺毋憂容有降服毋加服從禮而靜
是昭吾子仲尼聞之曰女知莫如婦男知莫如夫公父
氏之婦知矣欲明其子之令徳詩曰君子有榖貽(音/移)厥
孫子此之謂也敬姜之處喪也朝哭穆伯莫哭文伯仲
尼聞之曰季氏之婦可謂知禮矣愛而無私上下有章
敬姜嘗如季氏康子在朝與之言不應從之及寢門不
應而入康子辭於朝而入見曰肥也不得聞命毋乃罪
耶敬姜對曰子不聞耶天子及諸侯合民事於外朝自
卿大夫以下合官職於外朝合家事於内朝寢門之内
婦人治其職焉上下同之夫外朝子將業君之官職焉
内朝子將庀季氏之政焉皆非吾所敢言也康子嘗至
敬姜䦱(音/蒍)門而與之言皆不踰閾祭悼(音/盗)子康子與焉
酢(音/昨)不受徹俎(音/祖)不讌宗不具不繹繹不盡飫(音/淤)則退
仲尼謂敬姜别於男女之禮矣詩曰女也不爽(霜上/聲)此
之謂也
魯大夫栁下惠之妻也栁下惠處魯三黜而不去憂民
救亂妻曰無乃瀆乎君子有二耻國無道而貴耻也國
有道而賤耻也今當亂世三黜而不去亦近耻也栁下
惠曰油油之民將䧟於害吾能已乎且彼為彼我為我
彼雖裸(羅上/聲)裎(音/呈)安能汙我油油然與之處仕於下位
栁下既死門人將誄(音/累)之妻曰將誄夫子之徳耶則二
三子不如妾知之也乃誄曰夫子之不伐兮夫子之不
竭兮夫子之信誠而與人無害兮屈柔從俗不强察兮
蒙耻救民徳彌大兮雖遇三黜終不蔽兮豈(開上/聲)弟君
子永能厲兮嗟呼惜哉乃下世兮庶幾遐年今遂逝兮
嗚呼哀哉魂神泄兮夫子之諡(音/示)宜為惠兮門人從之
以為誄莫能竄(攅去/聲)一字君子謂栁下惠妻能光其夫
矣詩曰人知其一莫知其他此之謂也
臧孫母者魯大夫臧文仲之母也文仲將為魯使至齊
其母送之曰汝刻而無恩好盡人力窮人以威魯國不
容子矣而使子之齊凡奸將作必於變動害子者其於
斯𤼵事乎汝其戒之魯與齊通壁壁鄰之國也魯之寵
臣多怨汝者又皆通於齊髙子國子是必使齊圖魯而
拘汝留之難乎其免也汝必施恩布惠而後出以求助
焉於是文仲託於三家厚士大夫而後之齊齊果拘之
而興兵欲襲魯文仲微使人遺公書恐得其書而謬其
辭曰歛小器投諸台食獵犬組羊裘琴之合甚思之臧
我羊羊有母食我以同魚冠纓不足帶有餘公及大夫
相與議之莫能知之人有言臧孫母者世家子也君何
不試召而問焉於是召而語之曰吾使臧子之齊今持
書來云爾何也臧孫母泣下襟曰吾子拘有木治矣公
曰何以知之對曰歛小器投諸台者言取郭外萌内(音/納)
之於城中也食獵犬組羊裘者言趣饗戰鬬之士而繕
(音/善)甲兵也琴之合甚思之者言思妻也臧我羊羊有母
是蓋告妻善養母也食我以同魚同者其文錯錯者所
以治鋸(音/據)鋸者所以治木也是有木治係於獄矣冠纓
不足帶有餘者頭亂不得梳飢不得食也故知吾子拘
而有木治者於是以臧孫母之言軍於境上齊方𤼵兵
將以襲魯聞兵在境上乃還文仲而不伐魯君子謂臧
孫母識微見遠詩云陟(音/職)彼屺(音/起)兮瞻望母兮此之謂
也
魯公乘姒者魯公乘子皮之姊也其族人死姒哭之甚
悲子皮止姒曰安之吾今嫁姊矣已過時子皮不復言
也魯君欲以子皮為相子皮問姒曰魯君欲以我為相
為之乎姒曰勿為也子皮曰何也姒曰夫臨喪而言嫁
一何不習禮也後過時而不言一何不達人事也子内
不習禮外不達人事子不可以為相子皮曰姒欲嫁何
不早言姒曰婦人之事唱而後和吾豈以欲嫁之故數
子乎子誠不習於禮不達於人事以此相一國據大衆
何以理之譬猶掩目而别黒白也掩目而别黒白猶無
患也不達人事而相國非有天咎必有人禍子其勿為
也子皮不聴卒受為相居未期年果誅而死君子謂公
乘姒縁事而知弟之遇禍也可謂智矣待禮而後動不
茍觸(衝入/聲)情可謂貞矣詩云蘀(音/托)兮蘀兮風其吹汝叔
兮伯兮唱予和汝又曰百爾所思不如我所之此之謂
也
伯姬者魯宣公之女成公之妹也其母曰􁁴(音/穆)姜嫁伯
姬於宋恭公恭公不親逆伯姬迫於父母之命而行既
入宋三月廟見當行夫婦之道伯姬以恭公不親逆故
不肯聴命宋人告魯魯使大夫季文子如宋致命於伯
姬還復命公享之􁁴姜出于房再拜曰大夫勤勞於遠
道辱送小子不忘先君以及後嗣使下而有知先君猶
有望也敢再拜大夫之辱伯姬既嫁於恭公十年恭公
卒伯姬寡至景公時伯姬常遇夜失火左右曰夫人少
避火伯姬曰婦人之義保傅不俱夜不下堂待保傅來
也保母至矣傅母未至也左右又曰夫人少避火伯姬
曰婦人之義傅母不至夜不可下堂越義而生不如守
義而死遂逮於火而死春秋詳錄其事為賢伯姬以為
婦人以貞為行者也伯姬之婦道盡矣當此之時諸侯
聞之莫不痛悼以為死者不可以生財物猶可復故相
與聚㑹於澶(音/蟬)淵償宋之所喪春秋善之君子曰禮婦
人不得傅母夜不下堂行必以燭伯姬之謂也詩云淑
慎爾止不愆于儀伯姬可謂不失儀矣
晉趙衰(音/催)妻者晉文公之女也號趙姬初文公為公子
時與趙衰奔狄狄人入其二女叔隗季隗於公子公以
叔隗妻趙衰生盾(豚去/聲)及返國文公以其女趙姬妻趙
衰生原同屏括樓嬰趙姬請迎盾與其母而納之趙衰
辭而不敢姬曰不可夫得寵而忘舊舍義好新而嫚故
無恩與人勤於隘厄富貴而不顧無禮君棄此三者何
以使人雖妾亦無以侍執巾櫛詩不云乎采葑采菲無
以下體徳音莫違及爾同死與人同寒苦雖有小過猶
與之同死而不去况於安新忘舊乎又曰讌爾新婚不
我屑以蓋傷之也君其迎之無以新廢舊趙衰許諾乃
迎叔隗與盾來姬以盾為賢請立為嫡子使三子下之
以叔隗為内婦姬親下之及盾為正卿思趙姬之讓恩
請以姬之中子屏括為公族大夫曰君姬氏之愛子也
微君姬氏則臣狄人也何以至此成公許之屏括遂以
其族為公族大夫君子謂趙姬恭而有讓詩曰温温恭
人維徳之基趙姬之謂也
晉大夫伯宗之妻也伯宗賢而好以直辯凌人每朝其
妻常戒之曰盗憎主人民愛其上有愛好人者必有憎
妬人者夫子好直言枉者惡之禍必及身矣伯宗不聴
朝而以喜色歸其妻曰子貌有喜色何也伯宗曰吾言
於朝諸大夫皆謂我知似陽子妻曰實榖不華至言不
飾今陽子華而不實言而無謀是以禍及其身子何喜
焉伯宗曰吾欲飲諸大夫酒而與之語爾試聴之其妻
曰諾於是為大㑹與諸大夫飲既飲而問妻曰何若對
曰諸大夫莫子若也然而民之不能戴其上乆矣難必
及子子之仕固不可易也且國家多貳其危可立待也
子何不預結賢大夫以託州犂焉伯宗曰諾乃得畢羊
而交之及欒不忌之難郤害伯宗讃(簪去/聲)而殺之畢羊
乃送州犂于荆遂得免焉君子謂伯宗之妻知天道詩
云多將熇熇(音/壑)不可救藥此之謂也
叔姬者羊舌子之妻也叔向叔魚之母也一姓楊氏叔
向名肸叔魚名鮒(音/付)羊舌子好正不容於晉去而之三
室之邑三室之邑人相與攘羊而遺之羊舌子不受姬
曰夫子居晉不容去之三室之邑又不容於三室之邑
是於夫子不容也不如受之羊舌子受之曰為肸與鮒
亨之叔姬曰不可南方有鳥名曰乾吉食其子不擇肉
子常不遂今肸與鮒童子也隨大夫而化者不可食以
不義之肉不若埋之以明不與於是乃盛以甕(翁去/聲)埋
壚(音/盧)隂後二年攘羊之事發都吏至羊舌子曰吾受之
不敢食也𤼵而視之則其骨存焉都吏曰君子哉羊舌
子不與攘羊之事矣君子謂叔姬為能防害遠疑詩曰
無曰不顯莫予云覯(音/搆)此之謂也叔向欲娶於申公巫
臣氏夏姬之女美而有色叔姬不欲娶其族叔向曰吾
母之族貴而無庶吾懲舅氏矣叔姬曰子靈之妻殺三
夫一君一子而亡一國兩卿矣爾不懲此而反懲吾族
何也且吾聞之有竒福者必有竒禍有甚美者必有甚
惡今是鄭穆少妃姚子之子子貉(音/鶴)之妹也子貉早死
無後而天鍾美於是將必以是大有敗也昔有仍氏生
女髪黒而甚美光可鑑人名曰𤣥妻樂正夔(音/逵)娶之生
伯封實有豕心貪惏(音/嵐)毋期忿戾無饜謂之封豕有窮
后羿(音/義)㓕之夔是用不祀且三代之亡及恭太子之廢
皆是物也汝何以為哉夫有美物足以移人茍非徳義
則必有禍也叔向懼而不敢娶平公强使娶之生揚食
我食我號伯碩(音/石)伯碩生時侍者謁之叔姬曰長姒産
男叔姬徃視之及堂聞其號也而還曰豺(音/柴)狼(音/郎)之聲
也狼子野心今將滅羊舌氏者必是子也遂不肯見及
長與祈勝為亂晉人殺食我羊舌氏由是遂滅君子謂
叔姬為能推類詩云如彼泉流無淪胥以敗此之謂也
叔姬之始生叔魚也而視之曰是虎目而豕喙鳶(音/縁)肩
而牛腹谿壑可盈是不可饜也必以賂死遂不見及叔
魚長為國贊理邢侯與雍子爭田雍子入其女於叔魚
以求直邢侯殺叔魚與雍子於朝韓宣子患之叔向曰
三姦同罪請殺其生者而戮其死者遂族邢侯氏而尸
叔魚與雍子於市叔魚卒以貪死叔姬可謂智矣詩云
貪人敗類此之謂也
晉范氏母者范獻子之妻也其三子遊於趙氏趙簡子
乘馬園中園中多株問三子曰奈何長者曰明君不問
不為亂君不問而為中者曰愛馬足則無愛民力愛民
力則無愛馬足少者曰可以三徳使民設令伐株於山
將有馬為也已而開囿示之株夫山遠而囿近是民一
悦矣去險阻之山而伐平地之株民二悦矣既畢而賤
賣民三悦矣簡子從之民果三悦少子伐其謀歸以告
母母喟然歎曰終滅范氏者必是子也夫伐功施勞鮮
能布仁乘偽行詐莫能乆長其後智伯滅范氏君子謂
范氏母為知難本詩曰無忝爾祖式救爾訛此之謂也
懷嬴(音/盈)者秦穆之女晉惠公太子之妃也圉(音/語)質(音/志)於
秦穆公以嬴妻之六年圉將逃歸謂嬴氏曰吾去國數
年子父之接忘而秦晉之友不加親也夫鳥飛反鄉狐
死首丘我之首晉而死子其與我行乎嬴氏對曰子晉
太子也辱於秦子之欲去不亦宜乎雖然寡君使婢子
侍執巾櫛以固子也今吾不足以結子是吾不肖也從
子而歸是棄君也言子之謀是負妻之義也三者無一
可行雖吾不從子也子行矣吾不敢泄言亦不敢從也
子圉遂逃歸君子謂懷嬴善處夫婦之間
楚將子𤼵之母也子𤼵攻秦絶糧使人請於王因歸問
其母母問使者曰士卒得無恙乎對曰士卒并分菽(音/叔)
粒而食之又問將軍得無恙乎對曰將軍朝夕芻豢(音/患)
􁐄粱子𤼵破秦而歸其母閉門而不納使人數之曰子
不聞越王勾踐之伐呉客有獻醇酒一器王使人注江
之上流使士卒飲其下流味不及加美而士卒戰自五
也異日有獻一囊糗(休上/聲)糒(音/敗)者王又以賜軍士分食
之甘不踰嗌(音/益)而戰自十也今子為將士卒并分菽粒
而食之子獨朝夕芻豢􁐄粱何也詩不云乎好樂無荒
良士休休言不失和也夫使人入於死地而自康樂於
其上雖有以得勝非其術也子非吾子也無入吾門子
𤼵於是謝其母然後納之君子謂子𤼵母能以教誨詩
云教誨爾子式榖似之此之謂也
樊姬楚荘王之夫人也荘王即位好狩獵樊姬諌不止
乃不食禽獸之肉王改過勤於政事王嘗聴朝罷晏姬
下殿迎曰何罷晏也得無饑倦乎王曰與賢者語不知
饑倦也姬曰王之所謂賢者何也曰虞丘子也姬掩口
而笑王曰姬之所笑何也曰虞丘子賢則賢矣未忠也
王曰何謂也對曰妾執巾櫛十一年遣人之鄭衛求美
人進於王今賢於妾者二人同列者七人妾豈不欲擅
王之寵愛哉妾聞堂上兼女所以觀人能也妾不能以
私蔽公欲王多見知人能也今虞丘子相楚十餘年所
薦非子弟則族昆弟未聞進賢退不肖是蔽君而塞賢
路知賢不進是不忠不知其賢是不知也妾之所笑不
亦可乎王悦明日王以姬言告虞丘子丘子避席不知
所對於是避舍使人迎孫叔敖而進之王以為令尹治
楚三年而荘王以霸楚史書曰荘王之霸樊姬之力也
詩曰大夫夙退無使君勞其君者謂女君也又曰温恭
朝夕執事有恪此之謂也
楚令尹孫叔敖之母也叔敖為嬰兒之時出遊見兩頭
蛇殺而埋之歸見其母而泣焉母問其故對曰吾聞見
兩頭蛇者死今者出遊見之其母曰蛇今安在對曰吾
恐他人復見之殺而埋之矣其母曰汝不死矣夫有隂
徳者陽報之徳勝不祥仁除百禍天之處高而聴卑書
不云乎皇天無親惟徳是輔爾嘿(音/墨)矣必興於楚及叔
敖長為令尹君子謂叔敖之母知道徳之次詩云母氏
聖善此之謂也
伯嬴者秦穆公之女楚平王之夫人昭王之母也當昭
王時楚與呉為柏舉之戰呉勝楚遂入至郢昭王亡呉
王闔(音/合)閭盡妻其後宫次至伯嬴伯嬴持刃曰妾聞天
子者天下之表也公侯者一國之儀也天子失制則天
下亂諸侯失節則其國危夫婦之道固人倫之始王教
之端是以明王之制使男女不親授坐不同席食不共
器殊椸(音/移)枷(架/同)異巾櫛所以施之也若諸侯外淫者絶
卿大夫外淫者放士庶人外淫者宫割夫然者以為仁
失可復以義義失可復以禮男女之失亂亡興焉夫造
亂亡之端公侯之所絶天子之所誅也今君王棄儀表
之行縱亂亡之欲犯誅絶之事何以行令訓民且妾聞
生而辱不若死而榮若使君王棄其儀表則無以臨國
妾有淫端則無以生世一舉而兩辱妾以死守之不敢
承命且君所欲妾者為樂也近妾而死何樂之有如先
殺妾又何益於君王於是呉王慙遂退舍伯嬴與其保
阿閉永巷之門皆不釋兵三旬秦救至昭王乃復矣君
子謂伯嬴勇而精一詩曰莫莫葛纍施于條枚(音/梅)豈弟
君子求福不囘此之謂也
貞姜者齊侯之女楚昭王之夫人也王出遊留夫人漸
臺之上而去王聞江水大至使使者迎夫人忘持其符
使者至請夫人出夫人曰王與宫人約令召宫人必以
符今使者不持符妾不敢從使者行使者曰今水方大
至還而取符則恐後矣夫人曰妾聞之貞女之義不犯
約勇者不畏死守一節而已妾知從使者必生留必死
然棄約越義而求生不若留而死耳於是使者取符則
水大至臺崩夫人流而死王曰嗟夫守義死節不為茍
生處約持信以成其貞乃號之曰貞姜君子謂貞姜有
婦節詩云淑人君子其儀不忒此之謂也
楚昭越姬者越王勾踐之女楚昭王之姬也昭王燕遊
蔡姬在左越姬叅右王親乘駟以馳逐遂登附社之臺
以望雲夢之囿觀士大夫逐者既驩乃顧謂二姬曰樂
乎蔡姬對曰樂王曰吾願與子生若此死又若此蔡姬
曰昔敝邑寡君固以其黎民之役事君王之馬足故以
婢子之身為苞苴(音/疽)玩好今乃比於妃嬪固願生俱樂
死同時王顧謂史書之蔡姬許從孤死矣乃復謂越姬
越姬對曰樂則樂矣然不可乆也王曰吾願與子生若
此死若此其不可得乎越姬對曰昔吾先君荘王淫樂
三年不聴政事然而能改卒霸天下妾以君王為能法
吾先君將改斯樂而勤於政也今則不然而要婢子以
死其可得乎且君王以束帛乘馬取婢子於敝邑寡君
受之大廟也不約死妾聞之諸姑婦人以死彰君之善
益君之寵不聞其以茍從其闇(音/暗)死為榮妾不敢聞命
於是王寤敬越姬之言而猶親嬖蔡姬也居二十五年
王救陳二姬從王病在軍中有赤雲夾日如飛鳥王問
周史史曰是害王身然可以移於將相將相聞之將請
以身禱於神王曰將相之於孤猶股肱也今移禍焉庸
為去是身乎不聴越姬曰大哉君王之徳以是妾願從
王矣昔日之遊淫樂也是以不敢許及君王復於禮國
人皆將為君王死而况於妾乎請願先驅狐狸於地下
王曰昔之遊樂吾戱耳若將必死是彰孤之不徳也越
姬曰昔日妾雖口不言心既許之矣妾聞信者不負其
心義者不虛設其事妾死王之義不死王之好也遂自
殺王病甚讓位於三弟三弟不聴王薨於軍中蔡姬竟
不能死王弟子閭與子西子期謀曰母信者其子必仁
乃伏師閉壁迎越姬之子熊章立是為惠王然後罷兵
歸葬昭王君子謂越姬信能死義詩曰徳音莫違及爾
同死越姬之謂也
息君夫人者息君之夫人也楚伐息虜其君使守門將
妻其夫人而納之於宫楚王出遊夫人遂出見息君謂
之曰人生要一死而已何至自苦妾無須臾而忘君也
終不以身更貳醮生離於地上豈如死歸於地下哉乃
作詩曰榖則異室死則同穴謂予不信有如皦日息君
止之夫人不聴遂自殺息君亦自殺同日俱死楚王賢
其夫人守節有義乃以諸侯之禮合而葬之君子謂夫
人説於行善故叙之於詩夫義動君子利動小人息君
夫人不為利動矣詩云徳音莫違及爾同死此之謂也
黎荘夫人者衛侯之女黎荘公之夫人也既徃而不同
欲所務者異未嘗得見甚不得意其傅母閔夫人賢公
反不納憐其失意又恐其已見遣而不以時去謂夫人
曰夫婦之道有義則合無義則去今不得意胡不去乎
乃作詩曰式微式微胡不歸夫人曰婦人之道一而已
矣彼雖不吾以吾何可以離於婦道乎乃作詩曰微君
之故胡為乎中路終執貞一不違婦道以俟君命
趙將馬服君趙奢之妻趙括之母也秦攻趙孝成王使
括代亷頗為將將行括母上書言於王曰括不可使將
王曰何以曰始妾事其父父時為將身所奉飯者以十
數所友者以百數大王及宗室所賜幣者盡以與軍吏
士大夫受命之日不問家事今括一旦為將東向而朝
軍吏吏無所仰視之者王所賜金帛歸盡藏之乃日視
便利田宅可買者王以為若其父乎父子不同執心各
異願勿遣王曰母置之吾計已决矣括母曰王終遣之
即有不稱妾得無隨坐王曰不也括既行代亷頗三十
餘日趙兵果敗括死軍覆王以括母先言故卒不加誅
君子謂括母為仁智詩曰老夫灌灌小子蹻蹻(音/脚)匪我
言耄(音/冒)爾用憂謔(香入/聲)此之謂也
趙津女姢者趙河津吏之女趙簡子之夫人也初簡子
南擊楚與津吏期簡子至津吏醉卧不能渡簡子欲殺
之姢懼持楫而走簡子曰女子走何為對曰津吏息女
妾父聞主君來渡不測之水恐風波之起水神動駭故
禱祠九江三淮之神供具備禮御釐(音/僖)受福不勝至祝
杯酌餘瀝(音/歴)醉至於此君欲殺之妾願以鄙軀易父之
死簡子曰非女之罪也姢曰主君欲因其醉而殺之妾
恐其身之不知痛而心不知罪也若不知罪殺之是殺
不辜也願醒而殺之使知其罪簡子曰善遂釋不誅簡
子將度用楫者少一人姢攘巻操楫而請曰妾願備父
持楫簡子曰不榖將行選士大夫齋戒沐浴義不與婦
人同舟而渡也姢對曰妾聞昔者湯伐夏左驂牝驪(音/離)
右驂牝(頻上/聲)靡而遂放桀武王伐殷左驂牝騏(音/其)右驂
牝䮲(音/黄)而遂克紂至於華山之陽主君不欲渡則已與
妾同舟又何傷乎簡子悦遂與渡中流為簡子𤼵河激
之歌其辭曰升彼河兮面觀清水揚波兮杳㝠㝠禱求
福兮醉不醒誅將加兮妾心驚罰既釋兮瀆乃清妾持
楫兮操其維蛟龍助兮主將歸呼來櫂(棹/同)兮行勿疑簡
子大悦曰昔者不榖夢娶妻豈此女乎將使人祝祓(音/拂)
以為夫人姢乃再拜而辭曰夫婦人之禮非媒不嫁嚴
親在内不敢聞命遂辭而去簡子歸乃納幣於父母而
立以為夫人君子曰女姢通達而有辭詩云來游來歌
以矢其音此之謂也
曲沃負者魏大夫如耳母也秦立魏公子政為魏太子
魏哀王使使者為太子納妃而美王將自納焉曲沃負
謂其子如耳曰王亂於無别汝胡不匡之方今戰國强
者為雄義者顯焉今魏不能强王又無義何以持國乎
王中人也不知其為禍耳汝不言則魏必有禍矣有禍
必及吾家汝言以盡忠忠以除禍不可失也如耳未遇
間㑹使於齊負因欵王門而上書曰曲沃之老婦也心
有所懷願以聞於王王召入負曰妾聞男女之别國之
大節也婦人脆(音/翠)於志寙(音/愈)於心不可以邪開也是故
必十五而笄(音/雞)二十而嫁早成其號諡所以就之也聘
則為妻奔則為妾所以開善遏(安入/聲)淫也節成然後許
嫁親迎然後隨從貞女之義也今大王為太子求妃而
自納之於後宫此毁貞女之行而亂男女之别也自古
聖王必正妃匹妃匹正則興不正則亂夏之興也以塗
山亡也以妹喜殷之興也以有㜪(音/莘)亡也以妲(丹入/聲)已
周之興也以太姒亡也以褒姒周之康王夫人晏出朝
闗雎起興思得淑女以配君子夫睢鳩之鳥猶未嘗見
乘居而匹處也夫男女之盛合之以禮則父子生焉君
臣成焉故為萬物始君臣父子夫婦三者天下之大綱
紀也三者治則治亂則亂今大王亂人道之始棄綱紀
之務敵國五六南有從楚西有横秦而魏國居其間可
謂僅存矣王不憂此而從亂無别父子同女妾恐大王
之國政危矣王曰然寡人不知也遂與太子妃而賜負
三十鍾如耳還而爵之王勤行自修勞來國家而齊楚
强秦不敢加兵焉君子謂魏負知禮詩云敬之敬之天
惟顯思此之謂也
代趙夫人者趙簡子之女襄子之姊代王之夫人也簡
子既葬襄子未除服北登夏屋誘代王使厨人持斗以
食代王及從者行斟隂令宰人各以一斗擊殺代王及
從者因舉兵平代地而迎其姊趙夫人夫人曰吾受先
君之命事代之王今十有餘年矣代無大故而主君殘
之今代已亡吾將奚歸且吾聞之婦人執義無二夫吾
豈有二夫哉欲迎我何之以弟慢夫非義也以夫怨弟
非仁也吾不敢怨然亦不歸遂泣而呼天自殺於靡(音/摩)
笄之地代人皆懷之君子謂趙夫人善處夫婦之間詩
云不僣不賊鮮不為則此之謂也
陶大夫答子妻也答子治陶三年名譽不興家富三倍
其妻數諌不用居五年從車百乘歸休宗人擊牛而賀
之其妻獨抱兒而泣姑怒曰何其不祥也婦曰夫子能
薄而官大是謂嬰害無功而家昌是謂積殃昔楚令尹
子文之治國也家貧國富君敬民戴故福結於子孫名
埀於後世今夫子不然貪富務大不顧後害妾聞南山
有𤣥豹霧雨七日而不下食何也欲以澤其毛而成文
章也故藏而遠害犬彘不擇食以肥其身坐而須死耳
今夫子治陶家富國貧君不敬民不戴敗亡之徴見矣
願與少子俱脱姑怒遂棄之處朞年答子之家果以盗
誅唯其母老以免婦乃與少子歸養姑終卒天年君子
謂答子妻能以義易利雖違禮求去終以全身復禮可
謂遠識矣詩曰百爾所思不如我所之此之謂也
蓋之偏將丘子之妻也戎伐蓋殺其君令於蓋羣臣曰
敢有自殺者妻子盡誅丘子自殺人救之不得死既歸
其妻謂之曰吾聞將節勇而不果生故士民盡力而不
畏死是以戰勝攻取故能存國安君夫戰而忘勇非孝
也君亡不死非忠也今軍敗君死子獨何生忠孝忘於
身何忍以歸丘子曰蓋小戎大吾力畢能盡君不幸而
死吾固自殺也以救故不得死其妻曰曩日有救今又
何也丘子曰吾非愛身也戎令曰自殺者誅及妻子是
以不死死又無益於君其妻曰吾聞之主憂臣辱主辱
臣死今君死而子不死可謂義乎多殺士民不能存國
而自活可謂仁乎憂妻子而忘仁義背故君而事暴强
可謂忠乎人無忠臣之道仁義之行可謂賢乎周書曰
先君而後臣先父母而後兄弟先兄弟而後交友先交
友而後妻子妻子私愛也事君公義也今子以妻子之
故失人臣之節無事君之禮棄忠臣之公道營妻子之
私愛偷生茍活妾等耻之况於子乎吾不能與子䝉耻
而生焉遂自殺戎君賢之祠以太牢而以將禮葬之賜
其弟金百鎰以為卿而使别治蓋君子謂蓋將之妻潔
而好義詩云淑人君子其徳不囘此之謂也
　　前漢
棠邑侯陳嬰之母也始嬰為東陽令史居縣素信為長
者秦二世之時東陽少年殺縣令相聚數千人欲立長
帥未有所用乃請陳嬰嬰謝不能遂强立之縣中從之
得一萬人欲立嬰為王嬰母曰我為子家婦聞先故不
甚貴今㬥得大名不祥不如以兵有所屬事成猶得封
侯敗則易以亡可無為人所指名也嬰從其言以兵屬
項梁梁以為上柱國後項氏敗嬰歸漢以功封棠邑侯
君子曰嬰母知天命又能守先故之業流祚後世謀慮
深矣詩曰詒厥孫謀以燕翼子此之謂也
丞相安國侯王陵之母也陵始為縣邑豪髙祖微時兄
事陵及髙祖起沛陵亦聚黨數千以兵屬漢王項羽與
漢為敵國得陵母置軍中陵使至則東嚮坐陵母欲以
招陵陵母既而私送使者泣曰為老妾語陵善事漢王
漢王長者無以老妾故懷二心言妾已死也乃伏劒而
死以固勉陵項羽怒烹之陵志亦感終與髙祖定天下
位至丞相封侯𫝊爵五世君子謂王陵母能棄身立義
以成其子詩云我躬不閲遑恤我後終身之仁也陵母
之仁及五世矣
齊太倉女者漢太倉令淳于公之少女也名緹(音/題)縈淳
于公無男子有女五人孝文皇帝時淳于公有罪當刑
是時肉刑尚在詔獄繫長安當行㑹逮公罵其女曰生
子不生男緩急非有益緹縈自悲泣而隨其父至長安
上書曰妾父為吏齊中皆稱亷平今坐法當刑妾傷死
者不可復生刑者不可復屬(音/燭)雖欲改過自新其道無
由也妾願入身為官婢以贖父罪使得自新書奏天子
憐悲其意淳于公遂得免焉君子謂緹縈一言𤼵聖主
之意可謂得事之宜矣
京兆尹雋不疑之母也仁而善教不疑為京兆尹行縣
錄囚徒還其母輒問所平反活幾何人即不疑多所平
反母喜笑飲食言語異於他時或無所出母怒為之不
食由是故不疑為吏嚴而不殘君子謂不疑母能以仁
教詩云昊天疾威敷于下土言天道好生疾威虐之行
于下土也
楊夫人者漢丞相安平侯楊敞(長上/聲)之妻也漢昭帝崩
昌邑王賀即帝位淫亂大將軍霍光與車騎將軍張安
世謀欲廢賀更立帝議已定使大司農田延年報敞敞
驚懼不知所言汗出浹背徒曰唯唯而已延年出更衣
夫人遽從東廂謂敞曰此國之大事今大將軍議已定
使九卿來報君侯君侯不疾應與大將軍同心猶與無
决先事誅矣延年更衣還敞夫人與延年參語許諾請
奉大將軍教令遂共廢昌邑立宣帝居月餘敞薨益封
三千五百户君子謂敞夫人可謂知事之機者矣詩云
辰彼碩女令徳來教此之謂也
河南太守東海嚴延年之母也生五男皆有吏材至二
千石東海號曰萬石嚴嫗延年為河南太守所在名為
嚴能冬月𫝊屬縣囚論府下流血數里河南號曰屠伯
其母常從東海來欲就延年臘到洛陽適見報囚母大
驚便止都亭不肯入府延年出至都亭謁母閉閤不見
延年免冠頓首閤下母乃見之因責數延年曰幸備郡
守不聞仁義教化有以全安愚民顧乘刑罰多刑殺人
欲以致威豈為民父母之意哉延年服罪頓首謝因為
御歸府舍母畢正臘已謂延年曰天道神明人不可獨
殺我不自意老當見壮子被刑戮也行矣去汝東歸掃
除墓地耳遂去歸郡見昆弟宗族復為言之後嵗餘而
府丞所章結延年罪名十事下御史按騐遂棄延年於
市東海莫不稱母賢智君子謂嚴母仁智信道詩云心
之憂矣寧自全矣嚴母之謂也
　　後漢
梁夫人嫕(音/翳)者梁竦(音/聳)之女樊調之妻漢孝和皇帝之
姨恭懷皇后之同産姊也初恭懷后以選入掖庭進御
于孝章皇帝有寵生和帝立為太子竇后母養焉和帝
之生梁氏喜相慶賀聞竇后竇后驕恣欲專恣害外家
乃誣䧟梁氏時竦在本郡安定詔書収殺之家屬移九
真後和帝立竇后崩諸竇以罪惡誅放嫕從民間上書
自訟曰妾同産女弟貴人前充後宫蒙先帝厚恩得見
寵幸皇天授命育生明聖託體陛下為竇憲兄弟所譛
訴而破亡父竦寃死牢獄體骨不掩老母孤弟遠徙萬
里獨妾脱身竄伏草野嘗恐歿命無由自達今遭陛下
神聖之徳攬統萬機憲兄弟奸惡伏誅海内曠然各得
其所妾幸蘇息拭目更視敢昧死自陳父既湮沒不可
復生母埀年七十弟棠等遠在絶域不知死生願乞母
弟還本郡収葬竦枯骨妾聞文帝即位薄氏蒙榮宣帝
繼統史氏復興妾自悲既有薄史之親獨不得蒙外戚
餘恩章既上天子感悟使中常侍掖庭令雜訊問知事
明審引見嫕等上泣涕賞賜累億嫕既素有節行又首
建此事上甚寵之稱梁夫人擢嫕夫樊調為郎中遷羽
林郎將恭懷后遂乃改殯(賔去/聲)於承光宫葬西陵追諡
竦為褒親愍(民上/聲)侯徵還母及弟等棠既到皆封侯食
邑五千户君子謂梁夫人以哀辭𤼵家門悟時主榮父
之魂還母萬里為家門開三國之祚使天子成母子之
禮詩云世之不顯厥猶翼翼思皇多士生此王國此之
謂也
漢中程文矩妻者同郡李法之姊也字穆姜有二男而
前妻四子文矩為安衆令喪於官四子以母非所生憎
毁日積而穆姜慈愛温仁撫字益隆衣食資供皆兼倍
所生或謂母曰四子不孝甚矣何不别居以遠之對曰
吾方以義相導使其自遷善也及前妻長子興遇疾困
篤母惻隠自然親調藥膳恩情篤密興疾乆乃瘳於是
呼三弟謂曰繼母慈仁出自天授吾兄弟不識恩養禽
獸其心雖母道益隆我曹過惡亦已深矣遂將三弟詣
南鄭獄陳母之徳状已之過乞就刑辟縣言之於郡郡
守表異其母蠲(音/㳙)除家徭遣散四子許以修革自後訓
導愈明並為良士穆姜年八十餘卒臨終勑諸子曰吾
弟伯度智達士也所論薄葬其義至矣又臨亡遺令賢
聖法也令汝曹遵承勿與俗同増吾之累諸子奉行焉
安定皇甫規妻者不知何氏女也規初喪室家後更娶
之妻善屬文能草書時為規答書記衆人恠其工及規
卒時妻年猶盛而容色美後董卓為相國承其名聘以
輧輜百乘馬二十匹奴婢錢帛充路妻乃輕服詣卓門
跪自陳請辭甚酸愴卓使傅奴侍者悉㧞刀圍之而謂
曰孤之威教欲令四海風靡何有不行於一婦人乎妻
知不免乃立罵卓曰君殘暴之人毒害天下猶未足耶
妾之先人清徳奕世皇甫氏文武上才為漢忠臣君親
非其趣使走吏乎敢欲行非禮於爾君夫人耶卓乃引
車庭中以其頭懸軶(音/戹)鞭撲交下妻謂持杖者曰何不
重乎速盡為惠遂死車下後人圖畫號曰禮宗云
　　晉
陶侃母湛氏豫章新淦(音/紺)人也初侃父丹聘為妾生侃
而陶氏貧賤湛氏每紡績資給之使交結勝已侃少為
潯陽縣吏嘗監魚梁以一坩(音/甘)鮓遺母湛氏封鮓及書
責侃曰爾為吏以官物遺我非唯不能益吾乃以増吾
憂矣鄱陽孝亷范逵寓宿於侃時大雪湛氏乃徹所卧
新薦自剉(音/莝)給其馬又密截(千入/聲)髪賣與鄰人供肴饌
逵聞之歎息曰非此母不生此子後侃竟以功名顯
梁緯妻辛氏隴西狄道人也緯為散騎常侍西都䧟沒
為劉曜所害辛氏有殊色曜將妻之辛氏據地大哭仰
謂曜曰妾聞男以義烈女不再醮妾夫已死理無獨全
且婦人再辱明公亦安用哉乞即就死下事舅姑遂號
哭不止曜曰貞婦也任之乃自縊而死曜以禮葬之
虞潭母孫氏呉郡富春人孫權族孫女也初適潭父忠
恭順貞和甚有婦徳及忠亡遺孤藐(音/眇)爾孫氏雖少誓
不改節躬自撫養劬(音/瞿)勞備至性聦敏識鑒過人潭始
自幼童便訓以忠義故得聲望允洽為朝廷所稱永嘉
未潭為南康太守值杜弢(音/滔)構逆率衆討之孫氏勉潭
以必死之義俱傾其資産以餽戰士潭遂尅捷蘇峻作
亂潭時守呉興又假節征峻孫氏戒之曰吾聞忠臣出
孝子之門汝當捨生勿以吾老為慮也仍盡𤼵其家僮
令隨潭助戰貿(音/茂)其所服環佩以為軍資于時㑹稽内
史王舒遣子允之為督䕶孫氏又謂潭曰王府君遣兒
征汝何為獨不潭即以子楚為督䕶與允之合勢其憂
國之誠如此拜武昌候太夫人加金章紫綬潭立養堂
於家王導以下皆就拜謁咸和末卒年九十五成帝遣
使弔祭諡曰定夫人
　　隋
鄭善果母崔氏者清河人也年十三適滎陽鄭誠生善
果周末誠討尉遲迥力戰死于陣母年二十而寡父彦
睦欲奪其志母抱善果曰婦人無再見男子之義且鄭
君雖死幸有此兒棄兒為不慈背死夫為無禮寧當割
耳剪髪以明素心違禮滅慈非敢聞命善果以父死王
事年數嵗拜使持節大將軍襲爵開封縣公開皇初進
封武徳郡公年十四授沂州刺史轉景州刺史尋為魯
郡太守母性賢明有節操博涉書史通曉政事每善果
出聴事母輒坐胡牀於障後察之聞其剖㫁合禮歸則
大悦即賜之坐相對談笑若行事不允或妄瞋怒母乃
還堂蒙袂而泣終日不食善果伏於牀前不敢起母方
起謂之曰吾非怒汝乃愧汝家耳吾為汝家婦獲奉灑
掃知汝先君忠勤之士也守官清恪未嘗問私以身徇
國繼之以死吾亦望汝副其此心汝既年小而孤吾寡
婦耳有慈無威使汝不知禮訓何可負荷忠臣之業乎
汝自童子承襲茅土位至方伯豈汝身致之邪安可不
思此事而妄加瞋怒心縁驕樂墮於公政内則墜爾家
風或亡失官爵外則虧天子之法以取罪戾吾死之日
亦何面目見汝先人於地下乎母恒自紡績夜分而寐
善果曰兒封侯開國位居三品秩俸幸足母何自勤如
是耶答曰嗚呼汝年已長吾謂汝知天下之理今聞此
言故猶未也至於公事何由濟乎今此秩俸乃是天子
報爾先人之徇命也當須散贍六姻為先君之惠妻子
奈何獨擅其利以為富貴哉又絲枲紡織婦人之務上
自王后下至大夫士妻各有所製若墮業者是為驕逸
吾雖不知禮其可自敗名乎自初寡便不御脂粉常服
大練性又節儉非祭祀賔客之事酒肉不妄陳於前靜
室端居未嘗輒出門閤内外姻戚有吉凶事但厚加贈
遺皆不詣其家非自手作及荘園禄賜所得雖親族禮
遺悉不許入門善果歴任州郡惟内自出饌於衙中食
之公𪠘所供皆不許受悉用修治𪠘宇及分給寮佐善
果亦由此克已號為清吏煬帝遣御史大夫張衡勞之
考為天下最徴授光禄卿其母卒善果為大理卿漸驕
恣清公平允遂不如疇昔焉
裴倫妻河東栁氏女也少有風訓大業末倫為渭源令
屬薛舉之亂縣城為賊所䧟倫遇害栁時年四十有二
女及兒婦三人皆有美色栁氏謂之曰我輩遭逢禍亂
汝父已死我自念不能全汝我門風有素義不受辱於
羣賊我將與汝等同死如何其女等皆埀泣曰唯母所
命栁氏遂自投于井其女及婦相繼而下皆重死於井
中
　　唐
李徳武妻裴氏字淑英户部尚書安邑公矩之女也性
婉順有容徳事父母以孝聞適徳武經一年而徳武坐
事徙嶺表矩時為黄門侍郎奏請徳武離婚煬帝許之
徳武將與裴别謂曰嬿(音/燕)婉(音/宛)始爾便事分離方遠投
瘴(音/帳)癘(音/例)恐無還理尊君奏留必欲改嫁耳於此即事
長訣矣裴泣而對曰婦人事夫無再醮之禮夫者天也
何可背乎守之以死必無他志因操刀欲割耳自誓保
者禁之乃止裴與徳武别後容貌毁悴(音/萃)常讀佛經不
御膏澤李氏之姊妹在都邑者嵗時朔望必命左右致
敬而省焉嘗讀列女傳見稱述不改嫁者乃謂所親曰
不踐二庭婦人常理何為以此載於記傳乎後十餘年
間與徳武音信㫁絶矩欲奪其志時有栁直求婚許之
期有定日乃以剪刀斷其髪悲泣絶粒矩不可奪乃止
徳武已於嶺表娶爾朱氏為妻及遇赦得還至襄州聞
裴守節乃出其後妻為夫婦如初
楚王靈龜妃上官氏秦州上邽(音/圭)人父懷仁右金吾將
軍上官年十八歸于靈龜繼楚哀王後而舅姑具存朝
夕侍奉恭謹彌甚凡有新味非經獻不先嘗靈龜薨將
葬前妃閻氏嫁不踰年而卒又無近族衆議欲不舉之
上官氏曰逝者有知魂可無託乎乃備禮合葬聞者嘉
歎服除諸兄姊謂曰妃年尚少又無所生改醮異門禮
儀常範妃可思之妃掩泣對曰丈夫以義烈標名婦人
以守節為行未能即先犬馬以徇溝壑寧可復飾粧服
有他志乎遽將截鼻割耳以自誓諸兄姊知其志不可
奪歎息而止尋卒
髙叡(音/鋭)妻秦氏女也叡為趙州刺史為黙啜所攻州䧟
叡仰藥不死夫妻至黙啜所示以寶帶異袍曰降我賜
爾官不降且死叡視秦秦曰君受天子恩當以死報賊
一品官何足榮自是皆瞑目不語黙啜知不可屈乃殺
之
楊烈婦者李侃妻也建中末李希烈謀襲陳州侃為項
城令以城小賊鋭欲逃去婦曰君而逃尚誰守侃曰兵
少財乏若何婦曰縣不守則地賊地也倉廩府庫皆其
積也百姓皆其戰士也於國家何有請重賞募死士尚
可濟侃乃召吏民入庭中曰宜相與死守衆泣許諾得
數百人侃率以乘城婦身自㸑以享衆侃中流矢還家
婦責曰君不在人誰肻固死於外猶愈于牀也侃遽登
城㑹賊將中矢遂引去縣卒完君子謂楊烈婦忼慷知
君臣大義云
董昌齡母楊氏昌齡嘗為泗州長史世居于蔡少孤受
訓於母累事呉少誠少陽至元濟時為呉房令母常密
誡曰逆順成敗兒可圖之昌齡未决元濟又署為郾(偃/同)
城令楊復誡曰逆黨欺天天所不福汝當速降無以前
敗為慮無以老母為念汝為忠臣吾雖沒無恨矣及王
師逼郾城昌齡乃以城降且説賊將鄧懷金歸欵於李
光顔憲宗聞之喜急召昌齡至闕即拜郾城令兼監察
御史昌齡謝曰此皆老母之訓憲宗嗟歎良乆元濟囚
楊氏欲殺之而止者數矣蔡平楊氏幸無恙元和十五
年陳許節度使李遜疏楊氏之强明節義以聞乃封北
平郡太君
　　五代
王凝妻李氏凝家青齊之間為虢州司户叅軍以疾卒
於官凝家素貧一子尚幼李氏携其子負其遺骸以歸
東過開封止旅舍旅舍主人見其婦人獨携一子而疑
之不許其宿李氏顧天已暮不肯去主人牽其臂而出
之李氏仰天長慟曰我為婦人不能守節而此手為人
執邪不可以一手并汙吾身即引斧自㫁其臂路人見
者環聚而嗟之或為彈指或為之泣下開封尹聞之白
其事于朝官為賜藥封瘡厚䘏李氏而笞其主人
　　宋
諌議大夫陳省華娶馮氏生三子堯叟堯佐堯咨真宗
時皆登進士第皆累遷至顯貴堯咨善射自號小由基
為荆南太守秩滿歸謁其母母曰爾典名藩有何異政
對曰州當孔道過客以兒善射莫不歎服母曰忠孝以
輔國爾父之訓也爾不務行仁政以善化民顧專卒伍
一夫之伎豈父之訓哉因擊以杖而堯咨金魚墜于地
世稱馮氏善教子有孟母之風焉
謝枋(音/柄)得之妻李氏饒州安仁人也色美而慧通女訓
諸書嫁枋得事舅姑奉祭待賔皆有禮枋得起兵守安
仁兵敗逃入閩中武萬户以枋得豪傑恐有扇變購(音/構)
捕之根及其家人李氏携二子匿貴溪山荆棘中採草
木而食至元十四年冬信兵蹤跡至山中令曰茍不獲
李氏屠而墟李聞之曰豈可以我故累人吾出事塞矣
遂就俘明年徙囚建康或指李言曰是當沒入矣李聞
之撫二子凄然而泣左右曰雖沒入將不失為官人妻
何泣也李曰吾豈可嫁二夫邪顧謂二子曰若幸生還
善事吾姑吾不得終養矣是夕解裙帶自經獄中死
　　元
闞(音/瞰)文興妻王氏名楚楚建康人也文興從軍漳州為
其萬户府知事王氏與俱行至元十七年陳吊眼作亂
攻漳州文興率兵與戰死之王氏被掠義不受辱乃紿
(音/駘)賊曰俟吾葬夫即汝從也賊許之遂脱得負屍還積
薪焚之火既熾(遲去/聲)即自投火中死至順三年事聞贈
文興侯爵諡曰英烈王氏曰貞烈夫人有司為立廟祀
之號雙節云
馮氏名淑安字靜君大名宦家女山隂縣尹山東李如
忠繼室也如忠初娶䝉古氏生子任數嵗而卒大徳五
年如忠病篤謂馮曰吾已矣其奈汝何馮氏引刀㫁髪
自誓不他適如忠歿兩月遺腹生一子名伏李氏及蒙
古氏之族在北聞如忠歿於官家多遺財相率來山隂
馮氏方病乘間取其貲及子任以去馮不與較一室蕭
然惟餘如忠及蒙古氏之柩而已朝夕哭泣隣里不忍
聞乆之鬻衣權厝(音/措)二柩蕺(音/集)山下携其子廬墓側時
年始二十二羸(音/纍)形苦節為女師以自給父母來視之
憐其孤苦欲使更事人馮爪面流血不肯從居二十年
始䕶喪歸葬汶上齊魯之人聞之莫不歎息
　　國朝
韓太初妻劉氏真定新樂縣人太初仕元為顯官洪武
七年家徙和州劉氏奉其姑寗至南宫縣姑仆(音/赴)地傷
其腰劉氏籲(音/裕)天刺臂血和湯以進遂愈至𤓰洲姑復
病再進再愈至和州鬻蔬以供養無違禮又二年姑患
風疾不能起時盛暑劉氏晝夜驅蠅蚊不怠蛆(音/沮)生枕
席囓(音/臬)其蛆蛆不復生姑病隨愈後除夕姑忽病危囓
劉氏小指意與之永訣劉氏不悟明旦斬指滴血和粥
以進姑病逾旬復愈越月而卒劉氏遵遺命殯之淺土
俟歸葬舊塋(音/營)五年而弗果哀號常如袒括之日事聞
上召至京厚賜之官送寗氏喪歸葬新樂旌門復其役
燕山中䕶衛指揮使費愚妾朱氏愚乆患風疾不愈一
日醉語其妻妾曰我死誰與俱徃朱氏遽應曰妾願徃
及愚卒朱氏即自經死事聞上嘉其節義命賜誥視正
妻降等贈之
　
　
　古今列女傳巻二
欽定四庫全書
　古今列女傳巻三
　　　　　　　　　　　　明　解縉等　撰
　　周列國
齊義繼母者齊二子之母也當宣王時有人鬬死於道
者吏訊之被一創(音/瘡)二子兄弟立其傍吏問之兄曰我
殺之弟曰非兄也乃我殺之期年吏不能决言之於相
相不能决言之於王王曰今皆赦之是縱有罪也皆殺
之是誅無辜也寡人度其母能知子善惡試問其母聴
其所欲殺活相召其母問曰母之子殺人兄弟欲相代
死吏不能决言之於王王有仁惠故問母何所欲殺活
其母泣而對曰殺其少者相受其言因而問之曰夫少
子者人之所愛也今欲殺之何也其母對曰少者妾之
子也長者前妻之子也其父疾且死之時屬(音/燭)之於妾
曰善養視之妾曰諾今既受人之託許人以諾豈可以
忘人之託而不信其諾耶且殺兄活弟是以私愛廢公
義也背言忘信是欺死者也夫言不約束已諾不分何
以居於世哉子雖痛乎獨謂行何泣下沾襟相入言於
王王美其義髙其行皆赦不殺而尊其母號曰義母君
子謂義母信而好義潔而有讓詩曰愷(開上/聲)悌(音/弟)君子
四方為則此之謂也
齊傷槐女者傷槐衍之女也名婧(音/凊)景公有所愛槐使
人守之植木懸之下令曰犯槐者刑傷槐者死於是衍
醉而傷槐景公聞之曰是先犯我令使吏拘之且加罪
焉婧懼乃造於相晏子(晏平/仲也)之門曰賤妾不勝其欲願
得備數於下晏子聞之笑曰嬰其有淫色乎何為老而
見奔殆有説内之至哉既入門晏子望見之曰恠哉有
深憂進而問焉對曰妾父衍幸得充城郭為公民見隂
陽不調風雨不時五榖不滋之故禱祠於名山神水不
勝麴(音/曲)蘖(音/孽)之味先犯君令醉至於此罪固當死妾聞
明君之莅(離去/聲)國也不損禄而加刑又不以私恚害公
法不為六畜傷民人不為野草傷禾苗昔者宋景公之
時大旱三年不雨召太卜而卜之曰當以人祀之景公
乃降堂北面稽首曰吾所以請雨者乃為吾民也今必
當以人祀寡人請自當之言未卒天大雨方千里所以
然者何也以能順天慈民也今吾君樹槐令犯者死欲
以槐之故殺婧之父孤妾之身妾恐傷執政之法而害
明君之義也鄰國聞之皆謂君愛樹而賤人其可乎晏
子惕然而悟明日朝謂景公曰嬰聞之窮民財力謂之
暴(𫀆去/聲)崇玩好威嚴令謂之逆刑殺不正謂之賊夫三
者守國之大殃也今君窮民財力以美飲食之具繁(音/煩)
鐘皷之樂極宫室之觀行暴之大者也崇玩好威嚴令
是逆民之明者也犯槐者刑傷槐者死刑殺不正賊民
之深者也公曰寡人敬受命晏子出景公即時命罷守
槐之役㧞植懸之木廢傷槐之法出犯槐之囚君子曰
傷槐女能以辭免詩云是究是圖亶(丹上/聲)其然乎此之
謂也
母師者魯九子之寡母也臘日休作者嵗祀禮事畢悉
召諸子謂曰婦人之義非有大故不出夫家然吾父母
家多幼稚嵗時禮不理吾從汝謁徃監之諸子皆頓首
許諾又召諸婦曰婦人有三從之義而無專制之行少
繫父母長繫於夫老繫於子今諸子許我歸視私家雖
踰正禮願與少子俱以備婦人出入之制諸婦其慎房
户之守吾夕而返於是使少子僕歸辦家事天隂還失
早至閭外而止夕而入魯大夫從臺上見而恠之使人
間視其居處禮節甚修家事甚理使者還以状對於是
大夫召母而問之曰一日從北方來至閭而止良乆夕
乃入吾不知其故甚恠之是以問也母對曰妾不幸早
失夫獨與九子居臘月禮畢事間從諸子謁歸視私家
與諸婦孺子期夕而返妾恐其酺(音/蒲)醵(音/詎)醉飽人情所
有也妾返太早故止閭外期盡而入大夫美之言於穆
公賜母尊號曰母師使明請夫人夫人諸姬(音/肌)皆師之
君子謂母師能以身教夫禮婦人未嫁則以父母為天
既嫁則以夫為天其喪父母則降服一等無二天之義
也詩云出宿于濟飲餞(音/賤)于禰(泥上/聲)女子有行遠父母
兄弟此之謂也
魯黔(音/鉗)婁先生之妻也先生死曽子與門人徃弔之其
妻出户曽子弔之上堂見先生之尸在牖下枕墼(音/擊)席
槀(髙上/聲)緼(云去/聲)袍不表覆以布被手足不盡歛覆頭則
足見覆足則頭見曽子曰斜引其被則歛矣妻曰斜而
有餘不如正而不足也先生以不斜之故能至於此生
時不邪死而邪之非先生意也曽子不能應遂哭之曰
嗟乎先生之終也何以為諡(音/示)其妻曰以康為諡曽子
曰先生在時食不充口衣不蓋形死則手足不歛旁無
酒肉生不得其美死不得其榮何樂於此而諡為康乎
其妻曰昔先生君嘗欲授之政以為國相辭而不為是
有餘貴也君嘗賜之粟三十鍾先生辭而不受是有餘
富也彼先生者甘天下之淡味安天下之卑位不戚戚
於貧賤不忻忻於富貴求仁而得仁求義而得義其諡
曰康不亦宜乎曽子曰唯斯人也而有斯婦君子謂黔
婁妻為樂貧行道詩曰彼美淑姬可與寤(音/悟)言此之謂
也
魯義姑姊者魯野之婦人也齊攻魯至郊望見一婦人
抱一兒携(音/畦)一兒而行軍且及之棄其所抱抱其所携
而走於山兒隨而啼婦人遂行不顧齊將問兒曰走者
爾母耶曰是也母所抱者誰也曰不知也齊將乃追之
軍士引弓將射(音/石)之曰止不止吾將射爾婦人乃還齊
將問所抱者誰也所棄者誰也對曰所抱者妾兄之子
也所棄者妾之子也見軍之至力不能兩䕶(音/互)故棄妾
之子齊將曰子之於母其親愛也痛甚於心今釋之而
反抱兄之子何也婦人曰已之子私愛也兄之子公義
也夫背公義而嚮私愛亡兄子而存妾子幸而得幸則
魯君不吾畜大夫不吾養庶民國人不吾與也夫如是
則脇(音/協)肩無所容而累足無所履也子雖痛乎獨謂義
何故忍棄子而行義不能無義而視魯國於是齊將按
兵而止使人言於齊君曰魯未可伐也乃至於境山澤
之婦人耳猶知持節行義不以私害公而况於朝臣士
大夫乎請還齊君許之魯君聞之賜婦人束帛百端號
曰義姑姊公正誠信果於行義夫義其大哉雖在匹婦
國猶賴之况以禮義治國乎詩云有覺徳行四國順之
此之謂也
女宗者宋鮑蘇之妻也養姑甚謹鮑蘇仕衛三年而娶
外妻女宗養姑愈敬因徃來者請問其夫賂遺外妻甚
厚女宗姒謂曰可以去矣女宗曰何故姒曰夫人既有
所好子何留乎女宗曰婦人一醮(焦去/聲)不改夫死不嫁
執麻枲(音/徙)治絲蠒(肩上/聲)織紝(音/壬)組(音/祖)紃(音/旬)以供衣服以
事夫室澈漠酒醴羞饋食以事舅姑以專一為貞以善
從為順豈以専夫室之愛為善哉若其以淫意為心而
扼夫室之好吾未知其善也夫禮天子十二諸侯九卿
大夫三士二今吾夫誠士也有二不亦宜乎且婦人有
七見去夫無一去義七去之道妬正為首淫僻竊盗長
舌驕侮無子惡病皆在其後吾姒不教吾以居室之禮
而反欲使吾為見棄之行將安所用此遂不聴事姑愈
謹宋公聞之表其閭號曰女宗君子謂女宗謙而知禮
詩云令儀令色小心翼翼古訓是式威儀是力此之謂
也
弓工妻者晉繁人之妻也當平公之時使其夫為弓三
年乃成平公引弓而射不穿一札平公怒將殺弓人弓
人之妻請見曰繁人之子弓人之妻也願有謁於君平
公見之妻曰君聞昔者公劉之行乎羊牛踐葭(音/家)葦(韋/上)
(聲/)惻然為民痛之恩及草木豈欲殺不辜者乎秦穆公
有盗食其駿(音/俊)馬之肉反飲之以酒楚荘王臣援其夫
人之衣而絶纓與飲大樂此三君者仁著於天下卒享
其報名埀至今昔帝堯茅茨不剪采椽不斵土階三等
猶以為為之者勞居之者逸也今妾之夫治造此弓其
為之亦勞其幹生於太山之阿一日三覩隂三覩陽傅
以燕牛之角纒以荆麋之筋糊以阿魚之膠此四者皆
天下之妙選也而君不能以穿一札是君之不能射也
而反欲殺妾之夫不亦謬乎妾聞射之道左手如拒右
手如附枝右手𤼵之左手不知此蓋射之道也平公以
其言而射穿七札繁人之夫立得出而賜金三鎰君子
謂弓工妻可與處難詩曰敦(音/凋)弓既堅舍矢既鈞言射
之有法也
蔡人之妻者宋人之女也既嫁於蔡而夫有惡疾其母
將改嫁之女曰夫不幸乃妾之不幸也奈何去之適人
之道一與之醮終身不改不幸遇惡疾不改其意且夫
采采芣(音/浮)苢之草雖其臭惡猶始於捋(鸞入/聲)采之終於
懷擷(賢入/聲)之浸以益親况於夫婦之道乎彼無大故又
不遣妾何以得去終不聴其母乃作芣苢之詩君子曰
宋女之意甚貞而一也
鄒孟軻之母也號孟母其舍近墓孟子之少也嬉遊為
墓間之事踴躍築埋孟母曰此非吾所以居處子也乃
去舍市傍其嬉戱為賈人衒賣之事孟母又曰此非吾
所以居處子也復徙舍學宫之傍其嬉遊乃設俎豆揖
讓進退孟母曰真可以居吾子矣遂居及孟子長學六
藝卒成大儒之名君子謂孟母善以漸化詩云彼姝者
子何以予之此之謂也孟子之少也既學而歸孟母方
績問曰學所至矣孟子曰自若也孟母以刀㫁其織孟
子懼問其故孟母曰子之廢學若吾㫁斯織也夫君子
學以立名問則廣知是以居則安寧動則遠害今而廢
之是不免於厮役而無以離於禍患也何以異於織績
而食中道廢而不為寧能衣其夫子而長不乏糧食哉
女則廢其所食男則惰於修徳不為竊盗則為虜役矣
孟子懼旦夕勤學不息師事子思遂成天下之名儒君
子謂孟母知為人母之道矣詩曰彼姝者子何以告之
此之謂也孟子既娶將入私室其婦袒(音/坦)而在内孟子
不悦遂去不入婦辭孟母而求去曰妾聞夫婦之道私
室不與焉今者妾竊惰在室而夫子見妾勃然不悦是
客妾也婦人之義蓋不客宿請歸父母於是孟母召孟
子而謂之曰夫禮將入門問孰存所以致敬也將上堂
聲必揚所以戒人也將入户視必下恐見人過也今子
不察於禮而責禮於人不亦遠乎孟子遂留其婦君子
謂孟母知禮而明於姑母之道孟子處齊而有憂色孟
母見之曰子若有憂色何也孟子曰不敏異日閒居擁
楹而歎孟母見之曰鄉見子有憂色曰不也今擁楹而
歎何也孟子對曰軻聞之君子稱身而就位不為茍得
而受賞不貪榮禄諸侯不聴則不達其上聴而不用則
不踐其朝今道不用於齊願行而母老是以憂也孟母
曰夫婦人之禮精五飯幕(音/覔)酒漿養舅姑縫衣裳而已
矣故有閨内之修而無境外之志易曰在中饋無攸遂
詩曰無非無儀惟酒食是議以言婦人無擅制之義而
有三從之道也故年少則從乎父母出嫁則從乎夫夫
死則從於子禮也今子成人也而我老矣子行乎子義
吾行乎吾禮君子謂孟母知婦道詩云載色載笑匪怒
伊教其此之謂也
貞姬者楚白公勝之妻也白公死其妻紡績不嫁呉王
聞其美且有行使大夫持金百鎰白璧一雙以聘焉以
輜(音/緇)軿(音/萍)三十乘迎之將以為夫人大夫致幣白妻辭
之曰白公生之時妾幸得充後宫執箕帚(周上/聲)掌衣履
拂枕席託為妃匹白公不幸而死妾願守其墳墓以終
天年今王賜金璧之聘夫人之位非愚妾之所聞也且
夫棄義從欲者汙也見利忘死者貪也夫貪汙之人王
何以為哉妾聞之忠臣不借人以力貞女不假人以色
豈獨事生若此哉於死者亦然妾既不仁不能從死今
又去而嫁不亦太甚乎遂辭聘而不行呉王賢其守節
有義號曰貞姬楚君子謂貞姬亷潔而誠信夫任重而
道遠仁以為已任不亦重乎死而後已不亦遠乎詩云
彼美孟姜徳音不忘此之謂也
召南申女者申人之女也既許嫁於酆夫家禮不備而
欲迎之女與其人言以為夫婦者人倫之始也不可不
正傳曰正其本則萬物理失之毫釐差之千里是以本
立而道生源治而流清故嫁娶者所以傳重承業繼續
先祖為宗廟主也夫家輕禮違制不可以行遂不肯徃
夫家訟之於理致之於獄女終以一物不具一禮不備
守節持義必死不徃而作詩曰雖速我獄室家不足言
夫家之禮不備足也君子以為得婦道之儀故舉而揚
之傳而法之以絶無禮之求防淫慾之行焉又曰雖速
我訟亦不汝從此之謂也
魏芒慈母者魏孟陽氏之女芒卯之後妻也有三子前
妻之子有五人皆不愛慈母遇之甚異猶不愛慈母乃
令其三子不得與前妻子齊衣服飲食起居進退甚相
遠前妻之子猶不愛於是前妻中子犯魏王令當死慈
母憂戚悲哀帶圍减尺朝夕勤勞以救其罪人有謂慈
母曰人不愛母至甚也何為勤勞憂懼如此慈母曰如
妾親子雖不愛妾猶救其禍而除其害獨於假子而不
為何以異於凡母其父為其孤也而使妾為其繼母繼
母如母為人母而不能愛其子可謂慈乎親其親而偏
其假可謂義乎不慈且無義何以立於世彼雖不愛妾
安可以忘義乎遂訟之魏安釐(音/熙)王聞之髙其義曰慈
母如此可不救其子乎乃赦其子復其家自此五子親
附慈母雍雍若一慈母以禮義之漸率導八子咸為魏
大夫卿士各成於禮義君子謂慈母一心詩云尸鳩在
桑其子七兮淑人君子其儀一兮其儀一兮心如結兮
言心之均一也尸鳩以一心養七子君子以一儀養萬
物一心可以事百君百心不可以事一君此之謂也
　　前漢
孝婦者陳之少寡婦也年十六而嫁未有子其夫當行
戍(音/𣗳)夫且行時屬孝婦曰我生死未可知幸有老母無
他兄弟備養吾不還汝肯養吾母乎婦應曰諾夫果死
不還婦養姑不衰慈愛愈固紡績以為家業終無嫁意
居喪三年其父母哀其年少無子而早寡也將取而嫁
之孝婦曰妾聞之信者人之幹也義者行之節也妾幸
得離襁(姜上/聲)褓(音/保)受嚴命而事夫夫且行時屬妾以其
老母既許諾之夫受人之託豈可棄哉棄託不信背死
不義不可也母曰吾憐汝少年早寡也孝婦曰妾聞寧
載於義而死不載於地而生且夫養人老母而不能卒
許人以諾而不能信將何以立於世夫為人婦固養其
舅姑者也夫不幸先死不得盡為人子之禮今又使妾
去之莫養老母是明夫之不肖而著妾之不孝不孝不
信且無義何以生哉因欲自殺其父母懼而不敢嫁也
遂使養其姑二十八年姑死葬之終奉祭祀淮陽太守
以聞漢孝文皇帝髙其義貴其信美其行使使者賜之
黄金四十斤復之終身號曰孝婦君子謂孝婦備於婦
道詩云匪直也人秉心塞淵此之謂也
友娣者郃(音/合)陽邑任延壽之妻也字季兒有三子季兒
兄季宗與延壽爭葬父事延壽與其友田建隂殺季宗
建獨坐死延壽㑹赦乃以告季兒季兒曰嘻獨今乃語
我乎遂振衣欲去問曰所與共殺兄者為誰延壽曰田
建田建已死獨我當坐之汝殺我而已季兒曰殺夫不
義事兄之讎亦不義延壽曰吾不敢留汝願以車馬及
家中財物盡以送汝聴汝所之季兒曰吾當安之兄死
而讎不報與子同枕席而使殺吾兄内不能和夫家又
縱兄之仇何面目以生而戴天履地乎延壽慙而去不
敢見季兒季兒乃告其大女曰汝父殺吾兄義不可以
留又終不復嫁矣吾去汝而死善視汝兩弟遂以繦自
經而死馮翊王讓聞之大其義令縣復其三子而表其
墓君子謂友娣善復兄仇詩曰不僣不賊鮮不為則季
兒可以為則矣
京師節女者長安大昌里人之妻也其夫有仇人欲報
其夫而無道徑聞其妻之仁孝有義乃刼其妻之父使
要其女為中譎(音/决)父呼其女吿之女計念不聴之則殺
父不孝聴之則殺夫不義不孝不義雖生不可以行於
世欲以身當之乃且許諾曰旦日在樓上新沐東首卧
則是矣妾請開户牖待之還其家乃告其夫使卧他所
因自沐居樓上東首開户牖而卧夜半仇家果至㫁頭
持去明而視之乃其妻之頭也仇人哀痛之以為有義
遂釋不殺其夫君子謂節女仁孝厚於恩義也夫重仁
義輕死亡行之髙者也論語曰君子殺身以成仁無求
生以害仁此之謂也
髙行者梁之寡婦也其為人榮於色而美於行夫死早
寡不嫁梁貴人多爭欲娶之者不能得梁王聞之使相
聘焉髙行曰妾夫不幸早死先狗馬填溝壑妾守養其
幼孤曽不得意貴人多求妾者幸而得免今王又重之
妾聞婦人之義一徃而不改以全貞信之節念忘死而
趨生是不信也貴而忘賤是不貞也棄義而從利無以
為人乃援鏡持刀以割其鼻曰妾已刑矣所以不死者
不忍幼弱之重孤也王之求妾者以其色也今刑餘之
人殆可釋矣於是相以報王大其義髙其行乃復其身
尊其號曰髙行君子謂髙行節禮專精詩云謂予不信
有如皎日此之謂也
　　後漢
梁鴻妻者右扶風梁伯鸞之妻同郡孟氏之女其姿貌
甚醜而徳行甚修鄉里多求者而女輒不肯行年三十
父母問其所欲對曰欲節操如梁鴻者時鴻未娶扶風
世家多願妻者亦不許聞孟氏女言遂求納之孟氏盛
飾入門七日而禮不成妻跪問曰竊聞夫子髙義斥數
妻妾亦已偃蹇(堅上/聲)數夫今來而見擇請問其故鴻曰
吾欲得衣裘褐之人與共遁世避時今若衣綺綉傅黛
(音/代)墨非鴻所願也妻曰竊恐夫子不堪妾幸有隠居之
具矣乃更麄衣椎髻而前鴻喜曰如此者誠鴻妻也字
之曰徳曜名孟光自名曰運期字俟光共遯逃霸陵山
中此時王莽新敗之後也鴻與妻深隠耕耘織作以供
衣食誦書彈琴忘富貴之樂後復相將至㑹稽賃舂為
事雖雜庸保之中妻每進食舉案齊眉不敢正視以禮
修身所在敬而慕之君子謂梁鴻妻好道安貧不汲汲
於榮樂論語曰不義而富且貴於我如浮雲此之謂也
扶風曹世叔妻者同郡班彪之女也名昭字惠班一名
姬博學髙才世叔早卒有節行法度兄固著漢書其八
表及天文志未及竟而卒和帝詔昭踵(中上/聲)而成之數
召入宫令皇后諸貴人師事焉號曰大家永初中太后
兄大將軍鄧隲以母憂上書乞身太后不欲許以問昭
昭因上疏曰伏惟皇太后陛下躬盛徳之美隆唐虞之
政闢四門而開四聦采狂夫之瞽(音/古)言納芻(音/初)蕘之謀
慮妾昭得以愚朽身當盛明敢不披露肝膽以効萬一
妾聞謙讓之風徳莫大焉故典墳述美神祗降福昔夷
齊去國天下服其亷髙太伯違邠孔子稱為三讓所以
光昭令徳揚名于後者也論語曰能以禮讓為國於從
政乎何有由是言之推讓之誠其致遠矣今四舅深執
忠孝引身自退而以方埀未静拒而不許如後有毫毛
加於今日誠恐推讓之名不可再得縁見逮及故敢昧
死竭其愚情自知言不足采以示蟲螘(音/擬)之赤心太后
從而許之於是隲等各還里第焉作女誡七篇有助内
訓年七十餘卒皇太后素服舉哀使者監䕶喪事所著
賦頌銘誄(音/壘)問注哀辭書論上疏遺令凡十六篇子婦
丁氏為撰集之乂作大家譛焉
太原王霸妻者不知何氏之女也霸少立髙節光武時
連徴不仕妻亦美志行初霸與同郡令狐子伯為友後
子伯為楚相而其子為郡功曹子伯乃令子奉書於霸
車馬服從雍容如也霸子時方耕於野聞賓至投耒(音/纇)
而歸見令狐子沮怍(音/昨)不能仰視霸目之有媿容客去
而乆卧不起妻恠問其故始不肯告妻請罪而後言曰
吾與子伯素不相若向見其子容服甚光舉措有適而
我兒曹蓬髪厯齒未知禮則見客而有慙色父子恩深
不覺自失耳妻曰君少修清節不顧榮禄今子伯之貴
孰與君之高奈何忘宿志而慙兒女子乎霸屈起而笑
曰有是哉遂共終身隠遯(豚去/聲)
河南樂羊子之妻者不知何氏之女也羊子嘗行路得
遺金一餅還以與妻妻曰妾聞志士不飲盗泉之水亷
者不受嗟來之食况拾遺求利以汙其行乎羊子大慙
乃捐金於野而遠尋師學一年來歸妻跪問其故羊子
曰乆行懷思無他異也妻乃引刀趨機而言曰此織生
自蠶繭成於機杼(音/佇)一絲而累以至於寸累寸不已遂
成丈匹今若㫁斯織也則捐失成功稽廢時月夫子積
學當日知其所亡以就懿徳若中道而歸何異㫁斯織
乎羊子感其言復還終業遂七年不返妻常躬勤養姑
又遠饋(音/匱)羊子甞有他舍雞謬入園中姑盗殺而食之
妻對雞不餐而泣姑恠問其故妻曰自傷居貧使食有
他肉姑竟棄之後盗有欲犯妻者乃先刼其姑妻聞操
刀而出盗人曰釋汝刀從我者可全不從我者則殺汝
姑妻仰天而歎舉刀刎頸而死盗亦不殺其姑太守聞
之即捕殺賊盗而賜妻縑帛以禮葬之號曰貞義
鮑宣妻桓氏字少君宣甞就少君父學父竒其清苦故
以女妻之装送資賄甚盛宣不悦謂妻曰少君生富驕
習美飾而吾實貧賤不敢當禮妻曰大人以先生修徳
守約故使妾侍執巾櫛既奉承君子唯命是從宣笑曰
能如是是吾志也妻乃悉歸侍御服飾更著短布裳與
宣共挽鹿車歸鄉里拜姑禮畢提甕出汲修行婦道鄉
邦稱之
呉許升妻者吕氏之女也字榮升少為博徒不理操行
榮甞躬勤家業以奉養其姑數勸升修學每有不善輒
流悌進規榮父積忿疾升乃呼榮欲改嫁之榮歎曰命
之所遭義無離貳終不肯歸升感激自勵乃尋師遠學
遂以成名尋被本州辟命行至壽春道為盗所殺刺史
尹耀捕盗得之榮迎喪於路聞而詣州請甘心讎人耀
聴之榮乃手㫁其頭以祭升靈後郡遭冦賊賊欲犯之
榮踰垣走賊㧞刀追之賊曰從我則生不從我則死榮
曰義不以身受辱冦虜也遂殺之是日疾風暴雨雷電
晦㝠賊惶懼叩頭謝罪乃殯葬之
酒泉龎涓母者趙氏之女也字娥父為同縣人所殺而
娥兄弟三人時俱病物故讎乃喜而自賀以為莫已報
也娥隂懷感憤乃潛備刀兵常帷車以候讎家十餘年
不能得後遇於都亭刺殺之因詣縣自首曰父仇已報
請就刑戮(音/六)福禄長尹嘉義之解印綬欲與俱亡娥不
肯去曰怨塞身死妾之明分結罪理獄君之常理何敢
茍生以枉公法後遇赦得免州郡表其閭太常張奐(音/喚)
嘉歎以束帛禮之
沛劉長卿妻者同郡桓鸞之女也生一男五嵗而長卿
卒妻防遠嫌疑不肯歸寧兒年十五晚又夭歿妻慮不
免乃豫刑其耳以自誓宗婦相與愍之共謂曰若家殊
無他意假令有之猶可因姑姊妹以表其誠何貴義輕
身之甚哉對曰昔我先君五更學為儒宗尊為帝師五
更以來歴代不替男以忠孝顯女以貞順稱詩云無念
爾祖聿修厥徳是以豫自刑剪以明我情沛相王吉上
奏髙行顯其門閭號曰行義桓嫠縣邑有祀必膰(音/煩)焉
南陽隂瑜(音/俞)妻者潁川荀爽(霜上/聲)之女也名采字女荀
聦敏有才藝年十七適隂氏十九産一女而瑜卒采時
尚豐少常慮為家所逼自防禦甚固後同郡郭奕喪妻
爽以采許之因詐稱病篤召采既不得已而歸懷刃自
誓爽令傅婢執奪其刃扶抱載之猶憂致憤激敕衛甚
嚴女既到郭氏乃偽為歡悦之色謂左右曰我本立志
與隂氏同穴而不免逼迫遂至於此素情不遂奈何乃
使建四燈盛装飾請奕入相見共談言辭不輟奕敬憚
之遂不敢逼至曙而出采因勑令左右辦浴既入室而
掩户權令侍人避之以粉書扉上曰尸還隂隂字未及
成懼有來者遂以衣帶自縊左右翫之不為意比視氣
已絶時人傷焉
　　元魏
鉅鹿魏溥(音/普)妻房氏者慕容埀貴鄉太守常山房湛女
也幼有烈操年十六而溥遇疾且卒顧謂之曰死不足
恨但痛母老家貧赤子䝉眇抱怨於黄壚耳房埀泣而
對曰幸承先人餘訓出事君子義在偕老有志不從蓋
其命也今夫人在堂弱子襁褓顧當以身少相感永深
長徃之恨俄而溥卒及將大歛房氏操刀割左耳投之
棺中仍曰鬼神有知相期泉壤流血滂然助喪者哀懼
姑劉氏輟哭而謂曰新婦何至於此對曰新婦少年不
幸早寡寔慮父母未量至情覬(音/冀)持此自誓耳聞知者
莫不感愴於時子緝生未十旬鞠育於後房之内未甞
出門遂終身不聴絲竹不預座席緝年十二房父母仍
存於是歸寧父兄尚有異議緝竊聞之以啟其母房命
駕紿云他行因而遂歸其家弗之知也行數十里方覺
兄弟來追房哀歎而不反其執意如此訓導一子有母
儀法度緝所交游有名勝者則身具酒饌有不及已者
輒屏卧不飱須其悔謝乃食善誘嚴訓類皆如是年六
十五而終緝子悦後為濟隂太守吏民立碑頌徳金紫
光禄大夫髙閭為其文曰爰及處士遘疾夙凋伉儷秉
志識茂行髙殘形顯操誓敦乆要溥未仕而卒故云處
士焉
清河房愛親妻崔氏者同郡崔元孫之女也性嚴明有
髙節歴覽書傳多所聞知親授子景伯景光九經義學
行修明並當世名士景伯為清河太守每有疑獄常先
請焉貝丘人列子不孝吏欲案之景伯為之悲傷入白
其母母曰聞名不如見面小人未見禮教何足責哉但
呼其母來吾與之同居其子置左右令見汝事吾或應
自改景伯遂召其母崔氏處之於榻與之共食景伯為
之温凊其子侍立堂下未及旬日悔過求還崔氏曰此
雖顔慙未知心媿且可置之凡經二十餘日其子叩頭
流血其母涕泣乞還然後聴之終以孝聞其識度勵物
如此後竟以壽終
涇州貞女兒氏者許嫁彭老生為妻聘幣既畢未及成
禮兒氏率行貞淑居貧常自舂汲以養父母老生輒徃
逼之女曰與君聘命雖畢二門多故未及相見何由不
稟父母擅見陵辱若茍行非禮正可身死耳遂不肯從
老生怒而刺殺之取其衣服女尚能言臨死謂老生曰
生身何罪與君相遇我所以執節自固者寧更有所邀
正欲奉給君耳今反為君所殺若魂靈有知自當相報
言終而絶老生持女衣服珠纓至其叔宅以吿叔曰此
是汝婦奈何殺之天不祐汝遂執送官太和七年有司
劾以死罪詔曰老生不仁侵陵貞淑原其强暴便可戮
之而女守禮履節沒身不改雖處草莽行合古跡宜賜
美名以顯風操其標墓旌善號曰貞女
　　隋
孝女王舜者趙郡人也父子春與從兄長忻不協齊亡
之際長忻與其妻同謀殺子春舜時年七嵗有二妹粲
年五嵗璠年二嵗並孤苦寄食親戚舜撫育二妹恩義
甚篤而舜隂有復讎之心長忻殊不為備妹俱長親戚
欲嫁之輒拒不從乃密謂二妹曰我無兄弟致使父讎
不復吾輩雖女子何用生為我欲共汝報復汝意何如
二妹皆埀泣曰唯姊所命夜中姊妹各持刀踰牆入手
殺長忻夫婦以吿父墓因詣縣請罪姊妹爭為謀首州
縣不能决文帝聞而嘉歎特原其罪
孝婦覃氏者上郡鍾氏婦也與夫相見未幾而夫死時
年十八事姑以孝聞數年間姑及伯叔皆相繼死覃氏
家貧無以葬躬自節儉晝夜紡績十年而葬八喪為州
里所敬文帝聞而賜米百石表其門閭
趙元楷妻崔氏者清河人也甚有禮度隋末宇文化及
之反元楷隨至河北將歸長安至滏口遇盗僅以身免
崔氏為賊所拘請以為妻崔氏曰我士大夫女為僕射
子妻今日破亡自可即死終不為賊婦羣賊毁裂其衣
縛於牀簀上將陵之崔氏懼為所辱詐之曰今力已屈
當受處分賊遂釋之妻因取賊刀倚樹而立曰欲殺我
任加刀鋸若覔死可來相逼賊大怒亂射殺之元楷後
得殺妻者支解以祭崔氏之柩
　　唐
樊㑹仁母敬氏字像子蒲州河東人也年十五適樊氏
生㑹仁而夫喪事舅姑娣姒以謹順聞及服終母兄以
其盛年將奪其志微加諷諭便悲恨嗚咽如此者數四
母兄乃潛許人為婚矯稱母患以召之凡所營具皆寄
之隣里像子既至省母無疾隣家復具肴饍像子知為
所欺佯為不悟者其嫂復請像子沐浴像子私謂㑹仁
曰吾不幸孀居誓與汝父同穴所以不死者徒以我母
羸老汝身幼弱今汝舅欲奪吾志將加逼迫於汝何如
㑹仁失聲啼泣像子撫之曰汝勿啼吾向偽不覺者令
汝舅不我為意聞汝啼知吾覺悟必加防備則吾難為
計矣㑹仁便佯睡像子於是伺隙携之遁歸中路兄使
追及之將逼與俱返像子誓以必死辭情甚切其兄感
歎而止後㑹仁年十八病卒時像子母已終既葬像子
謂其所親曰吾老母不幸又夫死子亡義無乆活於是
號慟不食數日而死
樊彦琛妻魏氏楚州淮隂人彦琛病篤將卒魏泣而言
曰幸以愚陋託身明徳奉侍衣裳二十餘載豈意釁妨
所招遽見此禍同入黄泉是其願也彦琛答曰死生常
道無所多恨君宜勉勵養諸孤使其成立若相從而死
適足貽累非吾所取也彦琛卒後屬李敬業之亂乃為
賊所獲賊黨知其素解絲竹逼令彈箏魏氏歎曰我夫
不幸亡歿未能自盡茍復偷生今復見逼管絃豈非禍
從手𤼵耶乃引刀斬指棄之於地賊黨又欲妻之魏以
必死自固賊等忿怒以刃加頸語云若不從我即當殞
命乃厲聲罵曰爾等狗盗乃欲汙辱好人今得速死㑹
我本志賊乃斬之聞者莫不傷惜
奉大竇氏二女生長草野幼有志操永泰中羣盗數千
人剽掠其村落二女皆有容色長者年十九幼者年十
六匿岩穴間曵出之驅迫以前臨壑谷深數百尺其姊
先曰吾寧就死義不受辱即投崖下而死盗方驚駭其
妺繼之自投折足破面流血羣盗乃舍之而去京兆尹
第五琦嘉二女之貞烈奏之詔旌表其門閭永蠲其家
丁役
　　宋
朱娥者越州上虞朱回女也母蚤亡養于祖媪(音/襖)娥十
嵗里中朱顔與媪競持刀欲殺媪一家驚潰獨娥號呼
突前擁蔽其媪手挽顔衣以身下墜顔刀曰寧殺我無
殺媪也媪以娥故得脱娥連被數十刀猶手挽顔衣不
釋顔忿恚㫁其喉以死事聞賜其家粟帛其後㑹稽令
為娥立像于曹娥廟嵗時配享焉
張氏羅江士人女其母楊氏寡居一日親黨有婚㑹母
女偕徃其典庫雍乙者從行既就坐乙先歸會罷楊氏
歸則乙死於庫莫知殺者主名提㸃成都府路刑獄張
文饒疑楊有私懼為人知殺乙以滅口遂命石泉軍劾
治楊言與女同榻實無他遂逮其女考掠無實吏乃掘
地為坑縛母子于其内旁列熾火間以水沃之絶而復
蘇者屢辭終不服一日謂獄吏曰我不勝苦毒將死矣
願一見母而絶吏憐而許之既見謂母曰母以清潔聞
奈何受此汙辱寧死箠(追上/聲)楚不可自誣女今死死將
訴寃於天言終而絶於是石泉連三日地大震有聲如
雷天雨雪屋瓦皆落邦人震恐勘官李志寧疑其獄夕
具衣冠禱于天俄假寐坐㕔事恍有猿墜前驚悟呼吏
卒索之不見志寧自念夢兆非殺人者袁姓乎有門卒
忽言張氏饋食者曰袁大明日袁至使吏執之曰殺人
者汝也袁色動遽曰吾憐之乆矣願就死問之云適盗
庫金㑹雍歸遂殺之楊乃得免時女死纔數日也獄上
郡榜其所居曰孝感坊
趙氏具州人父嘗舉學究王則反聞趙氏有殊色使人
刼致之欲納為妻趙日號哭慢罵求死賊愛其色不殺
多使人守之趙知不脱乃紿曰必欲妻我宜擇日以禮
聘賊從之使歸其家家人懼其自殞得禍于賊益使人
守視賊具聘幣盛輿從來迎趙與家人訣曰吾不復歸
此矣問其故答曰豈有為賊汙辱至此而尚有生理乎
家人曰汝忍不為家族計趙曰第無患遂涕泣登輿而
去至州廨(音/戒)舉簾視之已自縊(移去/聲)輿中死矣尚書屯
田員外郎張寅有趙女詩
徐氏和州閎中女也適同郡張弼建炎三年春金人侵
維揚官軍望風奔潰多肆淫掠執徐欲汙之徐瞋(音/嗔)目
大罵曰朝廷蓄汝輩以備緩急今敵抵行在既不能赴
難又乘時為盜我恨一女子不能引劒㫁汝頭以快衆
憤肯為汝辱以茍活耶第速殺我賊恚以刃刺殺之投
江中而去
王貞婦夫家臨海人也徳祐二年冬元兵入浙東婦與
其舅姑夫皆被執既而舅姑與夫皆死主將見婦晳(音/析)
美欲内(音/納)之婦號慟欲自殺為奪挽不得死夜令俘囚
婦人雜守之婦乃陽謂主將曰若以吾為妻妾者欲令
終身善事主君也吾舅姑與夫死而我不為之衰是不
天也不天之人若將焉用之願請為服期即惟命茍不
聴我我終死耳不能為若妻也主將恐其誠死許之然
防守益嚴明年春師還挈行至嵊(乘去/聲)青楓嶺下臨絶
壑婦待守者少懈囓指出血書字山石上南望慟哭自
投崖下而死後其血皆漬入石間盡化為石天且隂雨
即墳起如始書時元至治中旌為貞婦郡守立石祠嶺
上易名曰清風嶺
譚氏婦趙吉州永新人元至元十四年江南既内附永
新復嬰城自守元兵破城趙氏抱嬰兒隨其舅姑同匿
鄉校中為悍(音/旱)卒所獲殺其舅姑執趙欲汙之不可臨
之以刃曰從我則生不從則死趙罵曰吾舅死於汝吾
姑又死於汝吾與其不義而生寧從吾舅姑以死耳遂
與嬰兒同遇害血漬於禮殿兩楹之間八甎(音/專)為婦人
與嬰兒状乆而宛然如新或訝之磨以沙石不滅又鍛
(音/段)以熾炭其状益顯
韓氏女字希孟巴陵人或曰丞相琦(音/竒)之裔少明慧知
讀書開慶元年元兵至岳陽女年十有八為卒所掠將
挾以獻其主將女知必不免竟赴水死越三日得其屍
於練裙帶有詩曰我質本瑚璉宗廟供蘋蘩一朝嬰禍
難失身戎馬間寧當血刃死不作衽席完漢上有王猛
江南無謝安長號赴洪流激烈摧心肝
陳堂前漢州雒縣王氏女節操行義為鄉人所敬但呼
曰堂前猶私家尊其母也堂前年十八歸同郡陳安節
嵗餘夫卒僅有一子舅姑無生事堂前歛泣告曰人之
有子在奉親克家爾今已無可奈何婦願幹蠱(音/古)如子
在日舅姑曰若然吾子不亡矣既葬其夫事親治家有
法舅姑安之子日新年稍長延名儒訓導既冠入太學
年三十卒二孫曰綱曰紱(音/弗)咸篤學有聞初堂前歸陳
夫之妹尚幼堂前教育之及笄以厚禮嫁遣舅姑亡妹
求分財産堂前盡遺室中所有無靳(斤去/聲)色不五年妹
所得財為夫所罄乃歸悔堂前為買田治屋撫育諸甥
無異已子親屬有貧窶不能自存者収養婚嫁至三四
十人自後宗族無慮百數里有故家甘氏貧而質其季
女於酒家堂前出金贖之俾有所歸子孫遵其遺訓五
世同居並以孝友儒業著聞乾道九年詔旌表其門閭
云
王氏利州路提舉常平司幹辦公事劉當可之母也紹
定三年就養興元元兵破蜀提刑龎援檄當可詣行司
議事當可捧檄白母王氏毅然勉之曰汝食君禄豈可
辭難當可行元軍屠興元王氏義不辱大罵投江而死
其婦杜氏及婢僕五人咸及于難當可聞變奔赴江滸
(音/虎)得母喪以歸詔贈和義郡太夫人
詹氏女蕪湖人紹興初年十七淮冦號一窠蜂倐破縣
女歎曰父子無俱生理我計决矣頃之賊至欲殺其父
兄女趨而前拜曰妾雖窶陋願執巾帚以事將軍贖父
兄命不然父子併命無益也賊釋父兄縛女麾手使亟
去無相念我得侍將軍何所憾哉遂隨賊行數里過市
東橋躍身入水死賊相顧駭歎而去
王氏婦梁臨川人歸夫家纔數月㑹元兵至一夕與夫
約曰吾遇兵必死義不受汙辱若後娶當告我頃之夫
婦被掠有軍千户强使從已婦紿曰夫在伉儷之情有
所不忍乞歸之而後可千户以所得金帛與其夫而歸
之并與一矢以却後兵約行十餘里千户即之婦拒且
罵曰斫頭奴吾與夫誓天地鬼神實臨之此身寧死不
可得也因奮搏之乃被殺有同掠脱歸者道其事越數
年夫以無嗣謀更娶議輒不諧因告其故妻夜夢妻曰
我死後生某氏家今十嵗矣後七年當復為君婦明日
遣人聘之一言而合詢其生與婦死年月日同云
　　元
趙孝婦徳安應城人早寡事姑孝家貧傭織於人得美
食必持歸奉姑自啖麄糲(䦨入/聲)不厭嘗念姑老一旦有
不諱無由得棺乃以次子鬻(音/育)富家得錢百緡買杉木
治之棺成置于家南隣失火時南風烈甚火勢及孝婦
家孝婦亟扶姑出避而棺重不可移乃撫膺大哭曰吾
為姑賣兒得棺無能為我救之者苦莫大焉言畢風轉
而北孝婦家得不焚人以為孝感所致
聞氏紹興俞新之妻也大徳四年新之歿聞氏年尚少
父母慮其不能守欲更嫁之聞氏曰一身二夫烈婦所
恥妾可無生可無恥乎且姑老子幼妾去當令誰視也
即㫁髪自誓父知其志篤乃不忍强姑久病風且失明
聞氏手滌溷(渾去/聲)穢不怠時潄口上堂䑛(音/始)其目目為
復明及姑卒家貧無資傭工與子親負土葬之朝夕悲
號聞者慘惻鄉里嘉其孝為之語曰欲學孝婦當問俞
母
李智貞建寧浦城人父子明無子智貞七嵗能讀書九
嵗母病調䕶甚謹及卒哀慟欲絶不茹葷三年治女工
供祭祀及奉父甘㫖不乏鄉里稱為孝女父嘗許為鄭
全妻未嫁從父客邵武邵武豪陳良悦其慧强納采求
聘智貞㫁髪拒之且數自求死良不能奪卒歸全事舅
姑父母皆有道泰定間全病歿智貞悲泣不食數日而
死
李景文妻徐氏名彩鸞字淑和浦城徐嗣源之女畧通
經史每誦文天祥六歌必為之感泣至正十五年青田
賊冦浦城徐氏從嗣源逃旁近山谷賊持刀欲害嗣源
徐氏前曰此吾父也寧殺我賊舍父而止徐氏徐氏語
父曰兒義不受辱今必死父可速去賊拘徐氏至桂林
橋拾炭題詩壁間有惟有桂林橋下水千年照見妾心
清之句乃厲聲罵賊投于水賊競出之既而乘間復投
水死
趙彬妻朱氏名錦哥洛陽人也天厯初西兵掠河南朱
氏遇兵五人被執逼與亂朱氏拒曰我良家婦豈從汝
賊耶兵怒提曳箠楚之朱氏度不能脱即紿謂之曰汝
幸釋我舍後井傍有瘞金當𤼵以遺汝兵信之乃隨其
行朱氏得近井即抱三嵗女踴身赴井中死
節婦張氏濟南鄒平縣人年十八為里人李五妻居無
何夫戍福建之福寧州死於戍時舅姑父母俱老家貧
張自度不能歸其夫之喪益自勤苦蠶繰紡績以為養
舅姑父母病凡四刲股救不懈暨死喪葬盡禮既而嘆
曰夫死數千里外不能歸骨以葬者以舅姑父母無所
仰故也今不幸舅姑父母皆死而夫之骨終暴棄遠土
妾何以生為乃卧積氷上誓曰使妾卒能歸夫之骨以
葬即幸不凍死卧月餘不死鄉人異之乃相率贈以錢
張大書其事于衣以行由鄒平至福寧凡五千餘里不
四十日而至得見其猶子問夫所葬處則已忘之矣張
乃哀號欲絶忽其夫降于童道别及死哀苦状且指示
骨所在張如其言求之果得骨以歸有司上其事至治
元年夏四月遂旌表其門復其身
俞士淵妻童氏嚴州人姑性嚴待之寡恩童氏柔順以
事之無少拂其意者至正十三年賊䧟威平官軍復之
已乃縱兵剽掠至士淵家童氏以身蔽姑衆欲汙之童
氏大罵不屈一卒以刀擊其左臂愈不屈又一卒斷其
右臂罵猶不絶衆乃皮其面而去明日乃死
惠士𤣥妻王氏大都人至正十四年士𤣥病革王氏曰
吾聞病者糞苦則愈乃嘗其糞頗甘王氏色愈憂士𤣥
屬王氏曰我病必不起前妾所生子汝善保䕶之待此
子稍長即從汝自嫁矣王氏泣曰君何為出此言耶設
有不諱妾義當死尚復有他説乎君幸有兄嫂此兒必
不失所居數日士𤣥卒比葬王氏遂居墓側蓬首垢面
哀毁逾禮常以妾子置左右飲食寒煖惟恐不至嵗餘
妾子亦死乃哭曰無復望矣屢引刀自殺家人驚救得
免至終喪親舊皆携酒禮祭士𤣥于墓祭畢衆欲行酒
王氏已經死於樹矣
　　國朝
欒城李大妻甄氏孝於舅姑夫與其弟異居姑一日出
徃次子家甄氏隨侍不忍去姑命之還甫三日甄氏忽
心動舉身流汗少頃果有來告其姑病篤者甄氏沿道
拜禱徃至姑側侍疾數日而愈後姑年九十一以疾卒
合葬于舅墓甄氏廬于墓側三年旦夕悲慟不輟里人
稱為孝婦洪武中詔旌表其門
寗氏女初許嫁安丘劉真兒未嫁而真兒死寗氏年十
六聞訃哭甚哀既而謂父母曰古云烈女不更二夫吾
身雖未與之醮然媒妁聘幣父母之命皆已定矣今其
不幸而死其父母老無所依吾豈忍背之操他人家箕
帚耶遂請徃夫家侍養舅姑父母初未之許寗氏請益
堅卒許之寗氏至其家哭臨葬祭無違禮執婦道甚恭
織紝以供甘㫖如是者凡五十二年年六十八鄉里稱
焉事聞詔旌表其門曰貞節
延安張敏道妻趙氏年二十一敏道疾將終趙氏對夫
自誓及夫歿日夜號慟自經死詔旌其門曰貞烈
上海任仕中妻俞氏字淑安年二十一而寡女甫二嵗
一男生五月姑先夫卒舅仕遠方家貧無依親戚咸勸
之再適俞氏斷髪自誓復强之俞氏欲自剄(音/頸)衆懼而
止紡織績紝教子女至于長女適俞邦用邦用亦早卒
所親憐其貧勸之再適女曰我再嫁俞氏祭祀誰奉之
且辱吾母寧餓死不改節乃歸與母同居守志有司上
其事詔旌所居曰雙節之門
李忠妻王氏安慶懷寧人忠溺死王氏求屍得之號慟
欲絶移時始甦既歛又欲赴水死姑救免還家日夜號
慟絶不飲食數日自經死
步善慶為陳氏贅婿未幾病卒其妻哀痛三年如一日
服除拜其父母兄嫂曰吾夫家無可依乞養我以終身
其父曰汝年少當為汝求配婦不答即自經死
山隂徐允讓與妻潘氏元至正己亥春從父安避兵山
谷間遇官兵至斫安頸流血允讓大呼曰汝寧殺我勿
殺吾父兵即捨安而殺允讓將辱潘潘紿曰我夫既死
從汝必矣若能焚吾夫則從汝無憾也兵信之聴潘聚
薪焚其夫因自投烈熖而死國初事上聞禮部議曰允
讓能捐軀以全父生潘氏能隕命以全婦道孝節並著
實人所難詔旌表為孝節之門
安吉李茂死妻髙氏買棺葬之自經於墓側
真定髙邑許顒二妾陳氏牛氏顒卒皆自經死事聞詔
旌為雙節之門
光州固始髙氏有五節婦劉氏髙希鳯妻也希鳯在遼
東為亂軍所掠拒而不伏軍怒㫁其腕而死劉氏亦被
擄行十餘里罵不絶口為所殺希鳯仲弟藥師努妻李
氏早寡因亂携子姪徃避難髙麗國初同子姪來歸居
應天府守夫墓誓不再適希鳯季弟巴延布哈為納克
楚所殺其妻郭氏自縊於馬櫪(音/厯)希鳯從子髙達實丹
為父讎誣䧟而死其妻金氏與姑邢氏俱自縊于室一
門義不受辱詔旌表之
真定深州傅某妻岳氏年十八無子其夫病革呼岳屬
曰爾年少善事後夫岳涕泣曰吾豈忍事他人寧俱死
不獨生及夫卒岳憑屍號哭遂自經死有司以聞旌其
門曰貞烈
饒州樂平縣徐徳安妻陳氏年甫二十其夫疾革謂曰
汝無子吾死汝他適陳泣曰既為君婦豈事二姓乎即
割一耳及剪髪示之夫死納棺中終身不改事聞詔旌
表之
　
　
　
　
　
　古今列女傳巻三
