#+TITLE: 元儒考略-明-馮從吾
#+DATE: 2016-06-11 12:21:35
#+SOURCE: github.com/kanripo/KR2g0041 master a9c643b7                
欽定四庫全書　　　　　史部七
　元儒考畧　　　　　　　傳記𩔖三(總録之屬/)
　　提要
　　　　(臣/)等謹案元儒考畧四卷明馮從吾撰從吾
　　　　字仲好長安人萬厯已丑進士改庶吉士又
　　　　改御史以上疏言事廷杖厯遷左副都御史
　　　　以爭紅丸挺擊事乞歸起工部尚書以疾辭
　　　　後竟削奪及奄黨敗詔復官謚恭定事蹟具
　　　　明史本𫝊是編乃集元代諸儒事實各為小
　　　　𫝊大抵以元史儒學𫝊為主而旁採志乗附
　　　　益之中有大書特𫝊者亦有細書附𫝊者皆
　　　　據其學術之髙下以為進退體例頗為􁅼碎
　　　　又名姓往往乖斘如歐陽元别號圭齋今乃
　　　　竟題作歐陽圭既以號作名又刪去一字校
　　　　讐亦未免太疎然宋儒好附門墻於淵源最
　　　　悉明儒喜爭同異於宗派尤詳語録學案動
　　　　　輒災梨不啻汗牛充棟惟元儒篤實不甚近
　　　　　名故講學之書𫝊世者絶少亦無滙合諸家
　　　　　勒為一帙以著相𫝊之系者從吾掇拾殘剰
　　　　　補輯此編以畧見一代儒林之梗槩存之亦
　　　　　足資考證物有以少見珍者此之謂歟乾隆
　　　　　四十七年三月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
欽定四庫全書
　元儒考畧卷一
　　　　　　　　　　　　明　馮從吾　撰
趙復字仁甫徳安人元太宗命太子闊出征徳安俘得
　復時姚樞以行臺郎中同行中書省楊惟中從軍樞
　奉命搜訪人才見復與語大悦之復以九族俱殘不
　欲生因與樞訣樞恐自裁留帳中共宿既覺月色皓
　然惟寢衣在遽馳馬周號積屍間無有也行至水際
　見復已披髮徒跣仰天而號欲投水而未入樞曉以
　徒死無益汝存則子孫或可以𫝊緒百世隨吾而北
　可必無他復强從之先是南北道絶載籍不相通洛
　閩之學惟行于南北方之士惟崇眉山蘇氏之學至
　是復以所記程朱諸書盡録以付樞惟中聞復議論
　始嗜其學乃與樞謀建太極書院立周子祠以二程
　張楊游朱六君子配食選取遺書八千餘卷請復講
　授其中復以周程而後其書廣博學者未能貫通乃
　原羲農堯舜所以繼天立極孔曾顔孟所以垂世立
　教周程張朱氏所以發明紹續者作𫝊道圖而以書
　目條列于后别著伊洛𤼵揮以標其宗㫖朱子門人
　散在四方則以見諸登載與得諸𫝊聞者共五十有
　三人作師友圖以寓私淑之志又取伊尹顔淵言行
　作希賢錄使學者知所嚮慕然後求端用力之方備
　矣樞既退隠蘇門乃即復𫝊其學由是許衡郝經劉
　因皆得其書而尊信之北方知有程朱之學自復始
　復為人樂易耿介以儒學見重于世雖燕居不忘故
　土世祖在潛邸嘗召見問曰我欲取宋卿可導之乎
　對曰宋吾父母國也未有引他人以伐吾父母者世
　祖恱因不强之仕元好問南歸復贈之言以博溺心
　末喪本為戒以自修讀易求文王孔子之用心為勉
　其愛人以徳若此竟不受官而終學者稱為江漢先
　生元史入儒學傳
姚樞字公茂號雪齋柳城人後遷洛陽元初以楊惟中
　薦為燕京行臺郎中從軍徳安詔樞搜訪人才得名
　儒趙復從復得覩程朱理學之書時伊嚕斡齊行臺
　惟事貨賂以樞幕長分及之樞一切拒絶因棄官隱
　于蘇門墾荒田數百畝誅茅為屋置私廟於室中堂
　龕魯司寇容傍列周程張邵司馬六君子像讀書鳴
　琴其間以道學自任許衡竇黙咸從游師友淵源倡
　明斯道若將終身世祖在潛邸遣召之待以客禮詢
　及治道樞為書數千言首陳二帝三王之道嘗從世
　祖征大理樞陳宋太祖遣曹彬取南唐不殺一人事
　世祖嘉納之諸凡内修外攘之政悉委任焉官至昭
　文館大學士翰林承㫖卒贈太師諡文獻樞為人含
　𢎞仁恕未嘗疑人欺已有負其徳亦不留怨憂患之
　來不見顔色有來即謀必反復告之子煒字顯夫號
　誠齋官至平章政事元史有傳
許衡字平仲號魯齋懐之河内人八歲從塾師問讀書
　欲何為師曰取科第耳曰如斯而已乎師大竒之稍
　長嗜學益篤邅世亂且貧無書聞人有善本即往求
　觀夜思晝誦一言一行必質之書嘗暑中過河陽渇
　甚道旁有梨衆爭取啖衡獨危坐樹下自若或問之
　曰非其有而取之非義也人曰世亂此無主曰梨無
　主吾心獨無主乎轉魯留魏與竇黙友善自是出入
　經傳泛濫釋老下至醫卜諸子百家兵刑貨殖水利
　筭數之𩔖靡不研究所至學者翕然師之既還懷㑹
　姚樞講學蘇門衡同黙往從之始獲讀程朱諸書遂
　幡然大悟還謂學者曰昔所授受殊孟浪也今始聞
　進學之序矣取向來簡帙悉焚之使無大小皆自小
　學入嘗與子書曰小學四書吾敬信如神明能明此
　他書雖不治可也已而移家蘇門依樞以便誦習樞
　被召衡獨處慨然以斯道為己任嘗曰綱常不可一
　日亡于天下茍在上者無以任之則下之責也凡喪
　祭嫁娶必徴古禮以倡俗從學者益衆家貧躬耕處
　之泰然歌誦之聲聞戸外如出金石世祖出王秦中
　以樞薦召提學京兆風化大行世祖南征還懷比即
　位召衡于家上問所學以學孔子對尋請歸已復召
　為太子太保衡力辭改國子祭酒謝病歸未幾徐左
　丞召議事中書省請歸又未幾召定朝儀官制復請
　歸後召以集賢大學士守國子祭酒衡曰此吾事也
　乃請徴其弟子王梓劉季偉韓思永耶律有尚吕端
　善姚燧高凝白棟蘇郁姚燉孫安劉安中十二人為
　伴讀夾輔薰陶由是人人自得尊師敬業下至童子
　亦知三綱五常為生人之道敎成以改葬親喪歸後
　又召以國子祭酒領太史院事同王恂楊恭懿等定
　厯厯成以病歸卒于家年七十三追封魏國公諡文
　正蒲人王楫年踰六十衰絰赴葬司賓者辭曰門人
　衰禮與楫曰吾師也術藝之師歟賓主之師歟吾猶
　懼乎報之無從吾將以愧夫王通之門人耳其感人
　如此衡之學一以朱子之言為法真知實踐超然自
　得其立朝屢召屢辭歸問伐宋終不對未嘗少貶所
　學以徇世誠朱子之後一人而已所著有小學大義
　讀易私言孟子標題四箴說中庸說語錄等書皇慶
　初詔從祀孔子廟庭元史有𫝊
竇黙字子聲初名傑字漢卿肥鄉人㓜讀書毅然有立
　志㑹世亂避地蔡州遇名醫授以針術又走徳安孝
　感令謝憲子以伊洛性理之書授之黙自以為昔未
　嘗學而學自此始尋北歸隠居大名與許衡友善聞
　姚樞講學蘇門黙同衡往從之朝暮講習至忘寢食
　繼還肥鄉以經術教授世祖在潛邸聞其賢遣召之
　黙變姓名以自晦使者俾其友人往見而微服踵其
　後不得已乃拜命問治道首以三綱五常誠意正心
　為言久之請南還及世祖即位召問欲求如唐魏徴
　者用之乃薦許衡史天澤累官昭文館大學士卒贈
　太師封魏國公諡文正黙為人樂易平居未嘗評品
　人物與人居温然儒者也至論國家大計面折廷諍
　人謂汲黯無以過之帝嘗謂侍臣曰朕求賢三十年
　惟得竇漢卿及李俊民二人子履官至集賢大學士
　元史有𫝊
眺國章字(闕/)　高平人性聰敏邃於理學避金不仕教
　導生徒從遊者衆士論歸美方古逸民　山西通志
耶律有尚字伯强遼東丹王十世孫祖父官東平因家
　焉有尚資識絶人篤志于學受業許衡稱高第弟子
　其學邃于性理而以誠為本儀容辭令動中䂓矩識
　與不識莫不服其為有道之君子至元中衡為祭酒
　奏以門人十二人為伴讀有尚其一也比衡告歸上
　以有尚等為助敎嗣領其學事久之拜監察御史不
　赴除秘書監丞出知薊州裕宗在東宫召為詹事院
　長史尋改國子司業晉祭酒儒風為之丕振以親老
　辭歸後屢召屢辭累官昭文館大學士兼祭酒力請
　致任有尚前後五居國學其立敎以義理為本而省
　察必真切以恭敬為先而踐履必端慤凡文辭小技
　足以破裂聖人之大道者皆屏黜之是以諸生知趨
　正學崇正道以經術為尊以躬行為務悉為成徳達
　材之士大抵其敎法一遵衡之舊而勤謹有加焉身
　為學者師表者數十年海内宗之猶如昔之宗衡云
　卒年八十六諡文正元史有傳
姚燧字端甫平州柳城人燧三歲而孤育于世父樞樞
　隱居蘇門督敎燧甚急楊奐馳書止之曰燧令器也
　長自有分爾何以急為且許醮以女年十三從許衡
　游至元中衡為國子祭酒奏召弟子十二人為伴讀
　燧自太原驛致館下累官翰林學士承㫖燧之學有
　得于衡以窮理致知反躬實踐為事為世名儒為文
　閎肆該洽有西漢風時高麗國王求燧詩文燧靳不
　與至奉㫖乃與之王贈謝幣帛金玉名畫五十篚盛
　陳致燧燧即時分散諸屬官及吏胥侍從金銀付翰
　林院為公用器皿燧一無所取人問之燧曰彼藩邦
　小國惟以貨利為重吾能輕之使知大朝不以是為
　意其器識豪邁過人𩔖如此然頗恃才輕視趙孟頫
　元明善輩故君子以是少之所著有國統離合表若
　干卷牧庵集五十卷元史有傳
吕戜字伯充先河内人金末隨父佑徙家闗中戜從許
　衡學衡為祭酒舉戜為伴讀輔成敎養戜功為多至
　元間為四川行院都事勸主帥李徳輝不殺巴人感
　徳立祠祀之知華州勸農興學俱有成效累官翰林
　侍讀學士致仕卒追封東平郡公諡文穆大徳中河
　東闗隴地震月餘戜與蕭㪺各設問答數千言以究
　其理居父憂喪葬一倣古禮衡貽書稱其信道力行
　為楊元甫之亞云元史有傳
劉宣字(闕/)　潞州人徙太原沈毅清介有經世志嘗從
　許衡講明理學累官吏部尚書時伐交阯再征日本
　宣上疏諫累遷行臺御史中丞節操為世所重卒諡
　忠憲　一統志
李俊民字用章澤州人得河南程氏傳受之學金承安
　中舉進士第一應奉翰林文字未幾棄官不仕以所
　學敎授鄉里從之者甚盛至有不逺千里而來者金
　渡南遷隱於嵩山自號鶴鳴後徙懷州俄復隱於西
　山既而變起倉猝人服其先知俊民在河南時隱士
　荆先生者授以邵雍皇極數時之知數者無出劉秉
　忠之右亦自以為弗及也世祖在潛藩以安車召之
　延訪無虛日遽乞還山世祖重違其意遣中貴人䕶
　送之又嘗令張仲一問以禎祥及即位其言皆驗而
　俊民已死賜諡莊靜先生元史有傳
張特立字文舉東明人金泰和中進士累官監察御史
　坐言宰執罷歸田里特立通程氏易教授生徒金亡
　不仕元世祖在潛邸受王印首傳㫖諭特立曰前監
　察御史張特立養素邱園易代如一今年幾七十研
　究聖經宜錫嘉名以光潛徳可特賜號曰中庸先生
　又名其讀書之堂曰麗澤已又降璽書諭特立曰白
　首窮經誨人不倦無過不及學者宗之昔已賜嘉名
　今復諭意歲癸丑特立卒年七十五中統初詔曰中
　庸先生學有淵源行無瑕玷雖經喪亂不改故常未
　遂邱園之賁俄興窀穸之悲可復賜前號以彰寵數
　特立所著書有易集說厯年係事記元史入隱逸傳
李冶字仁卿欒城人金末進士知鈞州金亡不仕流落
　忻崞間聚書環堵人所不堪冶處之裕如也元世祖
　在潛邸聞其賢遣使召之且曰素聞仁卿學優才贍
　潛徳不耀久欲一見其勿他辭既至問今之人材冶
　以趙復郝經等為對又問天下當何以治之冶對有
　法度則治按名責實則治進君子退小人則治世祖
　嘉納之晚家元氏買田封龍山下學徒益衆及世祖
　即位復聘之欲處以清要冶以老病懇求還山至元
　二年再以學士召就職朞月以老病辭去卒于家年
　八十八所著有敬齋文集四十卷壁書藂削十二卷
　泛説四十卷古今難四十卷測圓鏡海十二卷益古
　衍疑三十卷元史有傳
王磐字文炳號鹿庵永年人舉金進士後仕元世祖官
　至翰林學士兼修國史與許衡友善同議朝政裨益
　居多磐自㓜篤志好學超然異衆蒐羅經史百氏文
　詞宏放嘗講學蘇門東平嚴實興學養士迎磐為師
　受業者嘗數百人當時稱為名儒文天祥死磐哭以
　詩有大元不殺文丞相君義臣忠兩得之之句人爭
　傳誦之或有流涕者卒年九十二封潞國公諡文忠
　出其門者汲人王惲為最著惲字仲謀號秋澗博學
　有俊才舉進士仕至翰林學士承㫖追封太原郡公
　諡文定所著有秋澗集元史有傳
楊奐字煥然號紫陽乾州奉天人母程嘗夢東南日光
　射其身旁一神人以筆授之已而生奐其父振以為
　文明之象因名曰奐天性至孝年十一喪母哀毁如
　成人未冠夢遊紫陽閣景趣甚異後因以自號長師
　鄉先生呉榮叔逈出倫輩讀書厭科舉之學遂以濂
　洛諸儒自期待金末嘗作萬言䇿指陳時病辭㫖剴
　切皆人所不敢言者詣闕欲上之不果元初隱居講
　道授徒抵鄠縣柳塘門生百餘人剏紫陽閣(即清/風閣)稱
　紫陽先生嘗避兵河朔河朔士大夫想聞風采求見
　者應接不暇東平嚴實久聞奐名數問其行藏而奐
　終不一詣歲戊戌太宗詔宣徳稅課使劉用之試諸
　道進士先生試東平兩中賦論第一以耶律楚材薦
　授河南路徴收課稅所長官兼㢘訪使既至招致一
　時名士與之議政事約束一以簡易為事按行境内
　親問監務月課幾何難易若何有以增額為言者奐
　責之曰剝下欺上汝欲我為之耶即減元額四之一
　公私便之不踰月政成時論翕然謂前此漕司未有
　也在官十年請老于燕之行臺壬子世祖在潛邸時
　驛召奐㕘議京兆宣撫司事累上書請歸築堂曰歸
　來以為佚老之所敎授著述不倦乙卯病革諭子弟
　孝弟力田以㢘慎自保戒家人無事二家齋醮引觴
　大噱命門人員擇載筆留詩三章怡然而逝年七十
　一賜諡文憲奐博覽强記真積力久猶恐不及作文
　務去陳言以蹈襲為恥一時諸老皆折行輩與之交
　闗中號稱多士一時名俱未有出奐右者不治家人
　生產業而喜周人之急雖力不贍猶勉强為之人有
　片善則委曲稱奬惟恐其名不聞或小過失必盡言
　勸止不計其怨怒也初翰林學士姚燧早孤育于世
　父樞樞督敎甚急奐聞馳書止之曰燧令器也長自
　有分何以急為乃以子妻之燧後為名儒其學得于
　奐者為多元好問譔神道碑稱為闗西夫子江漢趙
　復序其集稱其志其學粹然一出于正即其文可以
　得其為人其見重如此所著有還山前後集百卷天
　興近鑑三卷韓子十卷槩言二十五篇硯纂八卷北
　見記三卷正統書六十卷元史有傳
宋䂓字漢臣長安人與楊紫陽及遺山鹿庵九山數儒
　論道洛西弟子受業者甚衆親殁廬墓瑞草生塋閻
　復嘗稱之曰天性至孝徳重三秦才贍而敏冠絶一
　時中統戊戌徴試中論賦兩科拜議事官先是官吏
　縱肆日久數侵苦小民䂓繩之以法惕然皆莫敢犯
　丙辰春詣闕陳便宜數事上悉嘉納㢘希憲云宋䂓
　循良可與共事希憲相知公有經濟才議欲薦列有
　嫉其文章名世者沮之署為講議官不就後徴為耀
　州尹官至蜀道憲副政聲在在著聞號鑑山先生有
　鑑山補暇集梓行于世年七十七卒
岐裕齋解州人逸其名至元之初隱居不仕以學行鳴
　於時人稱為裕齋先生云嘗於所居西南建孔顔曽
　燕居堂及學歲時率鄉人修祀事習禮儀敘鄉飲少
　長之節敎樹畜敦行誼鄉人翕然臻嚮孫祖訓以賢
　良方正舉厯官右都御史　山西通志
王結字儀伯易州定興人少聰頴讀書數行俱下從太
　史董朴受經深於理學故措之事業見之文章皆有
　所本累官翰林學士中書左丞卒封太原郡公諡文
　忠結立言制行皆法古人故相張珪曰王結非聖賢
　之書不讀非仁義之言不談時以為名言所著有易
　説及文集十五卷其易説呉澄讀而善之元史有傳
王恂字敬甫中山唐縣人父良金末為中山府掾尋棄
　去潛心伊洛之書恂性頴悟篤信理學太保劉秉忠
　見而竒之世祖時以秉忠薦為太子贊善恂早以數
　學名太子嘗問焉恂曰算數六藝之一定國家安人
　民乃大事也每侍講讀必𤼵明三綱五常之㫖修身
　平治之道太子問守心之道恂曰嘗聞許衡言人心
　猶印板板不差雖摹千萬紙皆不差板既差矣摹之
　於紙無不差者故要在正心太子深然之恂以正道
　經術輔相太子以師道自任由是貴戚多慕文學矣
　遷國子祭酒先是衡病歸秉忠等言若以太子贊善
　王恂主國學庶幾衡之䂓模不致廢墜從之既又詔
　恂與楊恭懿及衡等定厯居父喪過毁卒諡文肅子
　寛賓並從衡游元史有傳
杜瑛字文玉霸州信安人父時昇金末避地嵩洛山中
　究心伊洛之學瑛亦隱緱氏山中搜訪諸書盡讀之
　究其㫖趣元初敎授汾晉間因家焉開府紐赫珪遺
　良田千畝辭不受望氣者言所居下有黄金家人欲
　發視輒止之後來居者果得金百斤其不茍取如此
　屢徴聘不就人勸之仕瑛太息曰世去古雖逺而先
　王設施本末先後猶具可考見茍仍舊習以滋世弊
　吾不能令隨時俯仰以赴功吾不願也杜門著書竟
　不仕以終卒贈魏郡公諡文獻所著有春秋地里原
　委十卷語孟旁通八卷皇極引用八卷皇極疑事四
　卷極學十卷律吕律厯禮樂雜志三十卷文集十卷
　元史入隱逸傳
胡長孺字汲仲婺州永康人祖巖起父居仁俱宋進士
　俱以文學政事知名至長孺其學益大振九經諸史
　下逮百氏無不包羅而揆序之咸淳中外舅徐道隆
　官荆湖四川長孺從之入蜀銓試第一名授廸功郎
　監重慶酒務與高彭李湜梅應春等號南州八士厯
　福寜州倅㑹宋亡退棲永康山中元世祖至元間詔
　下求賢有司强起至京拜集賢修撰與宰相議不合
　改敎授揚州移建昌轉寜海主簿延祐初轉兩淛運
　鹽使司丞未上以病辭隱杭之虎林山以終長孺初
　師青田余學古學古師邑人王夢松夢松受學朱門
　葉味道長孺淵源既正復行遊四方訪求其㫖趣益
　信涵養用敬為最切黙存靜觀超然自得故其為人
　光明宏偉專務明本心之學慨然以孟子自許唯恐
　斯道之失其傳誘引不倦一時學者爭慕之方嶽大
　臣與郡二千石聘致說經環聴者數百人嘗言人雖
　最靈與物同體初無二本此學之大原聴者躍然興
　起海内求其辭章如購拱璧非其人雖一金易一字
　不與鄉闈取士屢司文衡文風一變年七十五卒所
　著有瓦缶編南昌集寜海漫抄顔樂齋稿行世其從
　兄之綱之純俱有名人稱之為三胡云元史入儒學
　傳
宋思約字(闕/)　山西屯留人學問宏深涵養純粹不欲
　仕元私淑聖道當時學者敬宗之建麗澤書院以為
　講學之所設先聖諸賢廟廡毎春秋朔望率其諸徒
　行釋奠禮俱以常正為業國朝正徳六年入祀鄉賢
　提學閔煦祀考云學問宏深不干祿仕傳名聖道後
　學宗之　屯留志
　
　
　
　
　
　
　
　
　
　
　元儒考畧卷一
欽定四庫全書
　元儒考畧卷二
　　　　　　　　　　　　明　馮從吾　撰
劉因字夢吉初名駰字夢驥保定容城人父述邃于性
　理之學元中統初官左三部尚書因天資絶人日記
　千百言弱冠閲古方册思得如古人者友之作希聖
　解見志國子司業硯彌堅敎授真定因從之游初為
　經學究訓詁䟽釋之説輒歎曰聖人精義殆不止此
　及得周程張邵朱吕之書一見即曰我固謂當有是
　也及評其學之所長曰邵至大也周至精也程至正
　也朱子極其大盡其精而貫之以正也至元中以薦
　徴至京擢右贊善大夫敎國子未幾以母老辭歸俸
　給一無所受後復徴為集賢學士以疾固辭不至帝
　聞之歎曰古有不召之臣其斯人之徒與遂不彊致
　之因性不茍合不妄交家雖甚貧非其義一介不取
　隱居敎授師道尊嚴弟子造其門者隨材器敎之皆
　有成就嘗愛武侯靜以修身之語表所居曰靜修學
　者稱為靜修先生間遊郎山雷溪又號雷溪真隱卒
　年四十五無子延祐中贈翰林學士追封容城郡公
　諡文靖所著有四書精要丁亥集小學四書語錄易
　繫辭説等書真定蘇天爵表其墓翰林歐陽𤣥贊云
　微㸃之狂而有沂上風雩之樂資由之勇而無北鄙
　鼓瑟之聲于裕皇之仁而見不可留之四皓以世祖
　之畧而遇不能致之兩生嗚呼麒麟鳳凰固宇内之
　不常有也然而一鳴而六典作一出而春秋成則其
　志不欲遺世而獨往也明矣亦將從周公孔子之後
　為往聖繼絶學為來世開太平者耶論者以為名言
　元史有傳
林起宗字(闕/)　内邱人自幼力學嘗從劉因遊深得道
　學之指既而敎授於鄉後學多宗之嘗著志學指南
　心學淵源二圖及大學論語孟子中庸諸圖孝經圖
　解小學題辭𤼵明魯庵家説等書
安熙字敬仲號黙庵藁城人祖滔號石峯父松號恕齋
　皆以學行淑其鄉人熙既承其家學及聞保定劉因
　之學心向慕焉熙家與因所居相去數百里因亦聞
　熙力於為己之學深許與之熙方將造其門而因已
　歿乃從因門人烏叔備問其緒説葢自因得朱子書
　即尊信力行之故其敎人必尊朱氏然因為人高明
　堅勇其進莫遏熙則簡靚和易襟韻敞夷其學以下
　學為功上達為極慎獨為要其封龍書院釋菜先聖
　文畧曰追憶舊聞卒究前業洒掃應對謹行信言餘
　力學文窮理盡性循循有序𤼵軔聖途以存諸心以
　行諸已以及於物以化於鄉或冀有成不悖於道其
　慎獨箴曰可尊者徳可畏者天無處不有無時不然念
　慮之𤼵必有其幾勿隱其隱勿微乎微從事于斯是
　曰慎獨自此精之萬物並育毫髪有間天理弗存利
　欲紛挐厥心則昏於乎戒哉敬作此箴書諸坐隅以
　警某心其用功平實切密可謂善學朱氏者熙邅時
　承平不屑仕進家居敎授垂數十年四方來學者多
　所成就既歿鄉人李士興輩為立祠於藁城之西筦
　鎮祖滔父松咸有位焉歐陽𤣥作記門人蘇天爵為
　輯其遺文而虞集序之曰使靜修得親炙朱子以極
　其變化充擴之妙則所以發揮斯文者當不止是使
　敬仲得見靜修廓之以高明厲之以奮發則劉氏之
　學不既昌大于時已乎惜乎靜修既不見朱子敬仲
　又不獲親于靜修二君子者皆未中夀而卒豈非天
　乎所著有黙庵文集續皇極經世等書歐陽𤣥贊曰
　寤寐乎明善誠身之書步趨乎格物致知之學闗西
　三鱣未必榮於敎授之四世荀陵八龍奚以過於伯
　仲之一壑豈非白茅重而忠信著𤣥酒醇而嗜慾薄
　者乎鍾期伯牙有同世而不相遇者吾故於黙庵之
　神交而益以重容城之先覺也元史入儒學傳
楊恭懿字元甫號潛齋高陵人天徳之子自少讀書强
　記日數千言㑹時艱從親逃亂而東于汴于歸徳于
　天平雖間闗險阻未嘗怠弛其業年十七侍父西歸
　家貧假室以居鄉鄰或繼其匱皆謝不取惟服勞以
　為養暇則力學博綜于書無不究心而尤邃于易禮
　春秋思有纂述恥為章句儒而止志于用世反覆史
　學以鑒觀古昔興亡之事從學者已衆海内搢紳與
　父友者馳書交譽即以宗盟斯文期之年二十四始
　得朱子四書集註太極圖小學近思錄諸書讀之喜
　而嘆曰人倫日用之常天道性命之妙皆萃此書今
　入徳有其門進道有其途矣吾何獨不可及前修踵
　武哉于是窮理反躬一乎持敬優游厭飫俟其成功
　于潛齋之下自任益重前習盡變不事膚末矣赫然
　名動一時宣撫司行省以掌書記共議事辟之皆不
　就至元七年與許衡同被召恭懿不至衡由國子祭
　酒拜中書左丞日于右丞相安圖前稱譽其賢丞相
　以聞十年帝遣協律郎申敬來召以疾辭十一年太
　子下敎中書俾如漢惠聘四皓故事再聘之丞相遣
　郎中張元智為書致命不得已乃至京師帝遣國王
　和通勞其逺來既入見帝親詢其鄉里族氏師承子
　姓無不周悉詔與學士圖克坦公履定科舉之法恭懿
　議曰三代以徳行六藝賓興賢能漢舉孝㢘兼䇿經
　術魏晉尚文辭而經術猶未之遺隋煬始專賦詩唐
　因之使自投牒貢舉之法遂熄雖有明經止于記誦
　宋神宗始試經義亦令典矣哲宗復賦詩遼金循習
　將救斯弊惟如明詔嘗曰士不治經學孔孟之道日
　為賦詩空文斯言足立萬世治安之本今欲取士宜
　勅有司舉有行檢通經史之士使無投牒自薦試以
　五經四書大小義史論時務䇿夫既從事實學則士
　風還淳民俗趍厚國家得識治之才矣奏入帝善之
　㑹北征辭歸十六年詔安西王薩敦遣赴闕詔與太
　史王恂等改厯明年厯成授集賢館學士兼太史院
　事辭歸當厯成進奏日諸臣方列跪帝命恭懿及許
　衡起曰二老自安是年少皆受學汝者故終奏皆坐
　畢其説葢異禮也二十年以太子賓客召二十二年
　以昭文館大學士領太史院事召二十九年以議中
　書省事召皆辭疾不行三十一年卒年七十先是魯
　齋提京兆學與恭懿為友一遇講貫動窮日力篤信
　好學操履不茍魯齋亟稱之父歿水漿不入口者五
　日襄事遵朱文公家禮盡祛桑門惑世之法為具不
　足稱貸益之魯齋㑹葬歸語學者曰小子識之曠世
　墜典夫夫特立而獨行之其功可當肇修人紀聚居
　六年衡東歸後治母喪一如父三輔士大夫知由禮
　制自致其親者皆本之恭懿云蕭維斗㪺誌其墓曰
　朱文公集周程夫子之大成其學盛于江左北方之
　士聞而知者固有其人求能究聖賢精微之藴篤志
　于學真知實踐主乎敬義表裏一致以躬行心得之
　餘私淑諸人繼前修而開後覺粹然一出乎正者維
　司徒暨公司徒謂魯齋也學士姚燧譔神道碑銘曰
　維天生賢匪使自有俾拯烝民為責已厚公于明命
　實肩實負乾乾其行艮艮其守師古喪祭如禮不茍
　三綱之淪我條自手推得其𩔖無倦誨誘學者宗之
　西土山斗皇慶中贈榮祿大夫太子少保𢎞農郡公
　諡文康所著有潛齋遺稿若干卷子寅字敬伯博通
　六經百氏累官集賢學士國子祭酒在成均講明誨
　誘終日忘倦有父風元史有傳
蕭㪺字維斗號勤齋奉元人天性至孝自㓜翹楚不凡
　長為府史語當道不合即引退讀書終南山力學三
　十年不求進制一革衣由身半以下及臥輒倚其榻
　玩誦不少置於是博極羣書凡天文地理律厯筭數
　靡不研究侯均謂元有天下百年惟蕭維斗為識字
　人學者及門受業者甚衆鄉里孚化稱之曰蕭先生
　鄉人有自城暮歸者途遇寇詭曰我蕭先生也寇驚
　愕釋去嘗出遇一婦人失金釵道旁疑㪺拾之謂曰
　殊無他人獨公居後耳㪺令隨至門取家釵以償其
　婦後得所遺釵媿謝之世祖初分藩在秦用平章咸
　寜王額森薦徴侍藩邸以疾辭授陜西儒學提舉不
　赴省憲大臣即其家具宴為賀遣一從史先徃㪺方
　灌園從史不知其為㪺也使飲其馬即應之不拒及
　冠帶迎客從史見有懼色㪺殊不為意後累授集賢
　直學士國子司業改集賢侍讀學士皆不赴武宗初
　徴拜太子右諭徳不得已扶病至京師入覲東宫書
　酒誥為獻以朝廷時尚酒故也尋以病請去或問其
　故則曰在禮東宫東面師傅西面此禮今可行乎俄
　除集賢學士國子祭酒諭徳如故固辭歸年七十八
　以夀終于家諡貞敏劉致諡議畧云聖王之治天下
　也必有所不召之臣葢志意修則輕富貴道義重則
　輕王公蟬蜕塵埃之中翺遊萬物之表不事王侯高
　尚其事者以之傳曰舉逸民天下之民歸心焉故必
　蒲車旌帛側席以俟其至冀以勵俗興化猶或長往
　而不返亦有既至而不屈則束帛戔戔賁于邱園者
　治天下者以之也于吾元得二人焉曰容城劉因京
　兆蕭㪺士君子之趣向不同期各得所志而已彼不
　求人知而人知之不希世用而世用之至上徹帝聦
　鶴書天出薜蘿動色巖戸騰輝猶堅臥不起不得已
　焉始一至卒不撓其節不隳所守而去亦可謂得所
　志也已方之于古則嚴光周黨之流亞歟雖其道不
　周于用而亷頑立懦勵俗興化之功亦已多矣且其
　累徴而不起蹔出而即歸不既貞乎以勤自居其好
　古好學之心不既敏乎按諡法清白守節曰貞好古
　不怠曰敏請諡曰貞敏詔從之㪺制行甚高真履實
　踐其敎人必自小學始為文立意精深言近指逺一
　以洙泗為本濂洛考亭為據闗輔之士翕然宗之稱
　為一代醇儒門人涇陽第五居仁平定吕思誠南陽
　富珠哩翀為最著所著有三禮説小學標題駁論九
　州志及勤齋文集行世元史入儒學傳
吕思誠字仲實山西平定州人母夢文昌星寤而生思
　誠長從蕭㪺學泰定初舉進士翰林編修累官禮刑
　二部尚書總裁宋遼金三史卒年六十五諡忠肅思
　誠氣宇凝定素以勁拔聞不為勢利所屈三為祭酒
　一法許衡之舊諸生從化後多為名士嘗病古註䟽
　大繁魏了翁刪之太簡將約其中以成書不果有文
　集若干卷兩漢通紀若干卷元史有傳
同恕字寛甫號榘菴奉元人祖昇父繼先博學能文㢘
　希憲宣撫陜右辟掌庫鑰家世業儒同居二百口無
　間言恕安靜端凝羈丱如成人從鄉先生學日記數
　千言年十三以書經魁鄉校至元間朝廷始分六部
　選名士為吏屬闗陜以恕貢禮曹辭不行仁宗初即
　其家拜國子司業階儒林郎使三召不起陜西行臺
　侍御史趙世延請即奉元置魯齋書院中書奏恕領
　教事制可之先後來學者殆千數延祐設科再主鄉
　試人服其公六年以奉議大夫太子左贊善召入見
　東宫賜酒慰問繼而獻書厯陳古誼盡開悟涵養之
　道明年春英宗繼統以疾歸致和元年拜集賢侍讀
　學士以老疾辭恕之學由程朱上遡孔孟務貫浹事
　理以利于行教人曲為開導使得趨向之正性整潔
　平居雖大暑不去冠帶母張卒事繼母如事所生父
　喪哀毁致目疾時祀齋肅詳至嘗曰養生有不備事
　有可復追逺有不誠是誣神也可逭罪乎與人交雖
　外無適莫而中有繩尺里人借騾而死償其值不受
　曰物之數也何以償為家無擔石之儲聚書數萬卷
　扁所居曰榘庵時蕭先生㪺居南山下亦以道高當
　世入城府必主恕家士論並稱曰蕭同自京師還家
　居十有三年中外縉紳望之若景星麟鳯鄉里稱為
　先生而不姓至順二年卒年七十八贈翰林直學士
　封京兆郡侯諡文貞所著有榘庵集二十卷元史入
　儒學傳
韓擇字從善奉元人天資超異信道不惑其教學者雖
　中歲以後亦必自小學等書始或疑為凌節勤苦則
　曰人不知學白首童心且童䝉所當知而皓首不知
　可乎尤邃禮學有質問者口講指畫無倦容士大夫
　遊宦過秦必往見擇莫不虛往而實歸焉世祖嘗召
　之疾不果行其卒也門人為服緦麻者百餘人元史
　入儒學傳
侯均字伯仁蒲城人父母蚤亡獨與繼母居賣薪以給
　奉養積學四十年羣經百氏無不淹貫每讀書必熟
　誦乃已嘗言讀書不至千遍終于已無益故其答諸
　生所問窮索極探如取諸篋笥名振闗中學者宗之
　用薦者起為太常博士後以上疏忤時相意即歸休
　田里均貎魁梧而氣剛正人多嚴憚之及其應接之
　際則和易款洽雖方言古語世所未曉者莫不隨問
　而答世咸服其博聞云今祀蒲城鄉賢祠元史入儒
　學傳
第五居仁字士安涇陽人㓜師蕭維斗㪺弱冠從同寛
　甫恕受學博通經史躬率子弟致力農畆而學徒滿
　門其宏度雅量能容人所不能容嘗行田間遇有竊
　其桑者居仁輒避之鄉里高其行義率多化服作字
　必楷整遊其門者不惟學明而行加修焉卒之日門
　人相與議易名之禮私諡曰静安先生元史入儒學傳
傅定保字(闕/)　晉江人六歲通大學事母至孝大徳初
　用薦為漳州學正首以太極圖西銘講說聽者悦服
　號古直先生　一統志載
胡炳文字仲虎婺源人元初為信州書院山長再調蘭
　溪州學正炳文以易名家作易本義通釋而于朱子
　所註四書用力尤深餘干饒魯之學本出于朱子而
　其為説多與朱牴牾炳文深正其非作四書通凡辭
　異而理同者合而一之辭同而㫖異者析而辨之往
　往𤼵其未盡之藴其所著又有易春秋集解禮書纂
　述大學指掌圖四書辨疑五經㑹義爾雅韻語雲峯
　筆記等書東南學者因其所自號稱雲峯先生卒諡
　文通元史入儒學𫝊
董朴字太初順徳人自幼强記比冠師事樂舜咨劉道
　濟幡然有求道之志至元十六年用提刑按察使薦
　起家為陜西知法官未幾以親老歸養尋召為太史
　院主事復辭不赴皇慶初朴年已踰八十詔以翰林
　修撰致仕延祐三年無疾而終年八十有五朴所為
　學自六經及孔孟微言與凡先儒所以開端闡幽者
　莫不研極其㫖而㑹通之故其心所自得往往有融
　貫之妙其事親孝與人交智愚貴賤一待以誠或有
　犯之者夷然不與之校中山王結曰朴之學造詣既
　深充養交至其為人清而通和而介君子人也朴家
　近龍岡學者因稱之曰龍岡先生云元史入儒學𫝊
張䇓字達善其先蜀之導江人僑寓江左金華王栢得
　朱子三𫝊之學嘗講道台之上蔡書院䇓從而受業
　焉自六經語孟𫝊註以及周程張氏微言朱子所嘗
　論定者靡不潛心玩索究極根柢用功既專久而不
　懈所學益𢎞深微密南北之士鮮能及之至元中行
　臺中丞呉曼慶延致江寜學宫俾子弟受業中州士
　大夫欲淑子弟以朱子四書者皆遣從䇓游其在維
　揚來學者尤衆逺近翕然稱曰導江先生大臣薦諸
　朝特命為孔顔孟三氏教授鄒魯之人服誦遺訓久
　而不忘䇓氣宇端重音吐洪亮講説特精詳子弟從
　之者詵詵如也其弟子知名者甚多馬祖常孔思晦
　𤓰爾佳之竒楊剛中尤顯䇓無子有經説及文集行世
　呉澄序其書以為議論正援据博貫穿縱横儼然新
　安朱氏之尸祝也至正中真州守臣以䇓及郝經呉
　澄皆嘗留儀真作祠祀之曰三賢祠元史入儒學𫝊
富珠哩翀字子翬其先隆安人金泰定間定女直姓氏
　屬望廣平祖徳從憲宗南征因家鄧之順陽父居謙
　初謙辟掾江西以家隨生翀贛江舟中釡鳴者三人
　以為異翀稍長即勤學父殁家事漸落而為學益力
　乃自順陽復往江西從新喻蕭克翁學克翁隠居不
　仕學行為州里所敬嘗夜夢大鳥止其所居沖天而
　去明日翀至翀始名思温字伯和克翁為易今名字
　以夢故後復從京兆蕭㪺遊其學益宏以肆翰林學
　士承㫖姚燧以書抵㪺曰燧見人多矣學問文章無
　足與子翬比倫者于是㪺以女妻之大徳末以薦為
　襄陽儒學教諭文宗時為集賢直學士國子祭酒時
　上以西僧為帝師至京有㫖朝臣一品而下咸郊迎
　大臣俯伏進觴帝師不為動惟翀舉觴立進曰帝師
　釋迦之徒天下僧人師也余孔子之徒天下儒人師
　也請各不為禮帝師笑而起舉觴卒飲衆為之慄然
　元統初以江浙行省㕘知政事告歸尋召為翰林侍
　講學士以疾不至卒封南陽郡公諡文靖翀狀貌魁
　梧不妄言笑其為學一本于性命道徳文章簡奥典
　雅天下學者仰為表儀居國學久論者謂自許衡後
　能以師道自任者惟耶律有尚及翀而已有文集行
　世子逺字明道用翀蔭令襄陽以忠義死賊妻雷亦
　從死元史有𫝊
孫轍字履常臨川人幼孤母蔡親敎之即警䇿自勵比
　長學行純篤事母孝家居教授庭外蕭然而考徳問
　業者無虚晷與人言以孝弟忠信為本辭温氣和聞
　者皆油油乎其有感也待親戚隣里禮意周洽未嘗
　幾微及人過部使者若郡縣長吏仁賢者畢慕造焉
　監司屢辟皆不就呉澄敘其文以謂仁義之人其言
　藹如也時同郡呉定翁字仲谷清修文雅與轍齊名
　而善詩居恒言士無求用於世惟求無愧於世人以
　為名言辟薦相望竟不仕以殁元史入隠逸𫝊
龍仁夫字觀復永新人博究經史以道自任仕元為湖
　廣儒學提舉晚年僑居黄州著周易集𫝊十八卷多
　發前儒之所未𤼵其他文尤竒逸流麗學者稱麟洲
　先生元史入儒學𫝊
呉仲迂字(闕/)　浮梁人號可堂博學明經隱居著書有
　四書語錄經傳𤼵明春秋紀聞數十卷
牟應龍字伯成其先蜀人後徙居呉興祖子才仕宋贈
　光禄大夫諡清忠父巘為大理少卿應龍當以世賞
　補京官盡讓諸從弟而擢咸淳進士第時賈似道當
　國自儗伊周謂馬廷鸞曰君故與清忠游其孫幸見
　之當處以高第應龍拒之不見及對䇿具言上下内
　外之情不通國勢危急之狀考官不敢寘上第調光
　州定城尉應龍曰昔吾祖對䇿以直言忤史彌逺得
　洪雅尉今固當爾無愧也沿海制置司辟為屬以疾
　辭不仕而宋亡矣故相留夢炎事世祖為吏部尚書
　以書招之曰茍至翰林可得也應龍不答已而家益
　貧稍起家敎授溧陽州晚以上元縣主簿致仕初宋
　亡時大理卿已退不任事一門父子自為師友討論
　經學以義理相切磨於諸經皆有成説惟五經音攷
　盛行於世以文章大家稱於東南學者因應龍所號
　稱之曰隆山先生泰定元年卒年七十八虞集誌其
　墓元史入儒學𫝊
陸文圭字子方江陰人幼而頴悟讀書過目成誦終身
　不忘博通經史百家及天文地理律厯醫藥筭數之
　學宋咸淳初文圭年十八以春秋中鄉選宋亡隱居
　城東學者稱之曰牆東先生延祐設科有司强之就
　試凡一再中鄉舉文圭為文融㑹經傳縱横變化莫
　測其涯際東南學者皆宗師之朝廷數遣使馳幣聘
　之以老疾不果行卒年八十五文圭為人剛明超邁
　以竒氣自負有牆東𩔖藁十卷元史入儒學傳
梁益字友直江陰人博洽經史而工於文辭其敎人以
　變化氣質為先務學徒不逺千里從之淛以西稱學
　術醇正為世師表者陸文圭與益而已所著書有三
　山藁詩緒餘史傳姓氏纂又有詩傳旁通𤼵揮朱晦
　菴之學為精年五十六卒元史入儒學傳
熊凱字(闕/)　南昌人精義理之學以明經開塾四十餘
　年時稱遙溪先生子東造詣尤高逺從游者益衆同
　邑熊良輔受學於凱善屬文所著有易傳集疏風雅
　遺音小學入門等書
瞻思字得之其先大食國人國既内附大父魯坤太宗
　時官真定因家焉瞻思少頴異弱冠從翰林承㫖王
　思㢘游博極羣籍汪洋茂衍見諸踐履皆篤實之學
　延祐初以科舉取士人勸其就試笑而不應泰定初
　以薦徵遺逸見帝于上都時道拉實柄國人多附之
　瞻思獨不往見即以養親辭歸天厯初召為翰林應
　奉文字進所著帝王心法上稱善預修經世大典以
　議論不合求去上諭留之堅以母老辭至元初拜陜
　西行臺御史有直聲改淛東㢘訪僉事尋以病免後
　屢召皆不起卒封恒山郡侯諡文孝瞻思邃于禮而易
　學尤深至于天文地理鍾律筭數旁及外國之書皆
　究極之家貧饘粥或不繼其考訂經傳常自樂也所
　著有四書闕疑五經思問竒偶陰陽消長圖及文集
　等書其餘著述亦多駁雜元史入儒學傳
布顔一名師聖字宗道哈拉魯氏𨽻軍籍䝉古萬戸府
　世居開州濮陽縣布顔生三歲嘗以指畫地若為卦
　者六歲從里儒授書即成誦早孤其兄買經傳以資
　之日夜誦不輟稍長從宋進士建安黄坦學坦大竒
　之因命以顔為氏且名而字之焉久之坦辭曰余不
　能為爾師羣經有朱子説具在歸而求之可也布顔
　自弱冠即以斯文為己任其于大經大法粲然有覩
　而心所自得毎出意言之表鄉之學者質疑問難咸
　解其惑于是中原之士聞而從游者日益衆至正四
　年以隱士徵授翰林待制預修金史史成辭歸已復
　起江西㢘訪僉事數月以病免及還四方來學者至
　千餘人葢其學専事講解而務真知力踐不屑事舉
　子詞章必期措諸實用士出其門不問知其為布顔
　氏學者至于異端之徒亦往往棄其學而學焉後遇
　賊不屈與妻子俱死贈奉議大夫僉太常禮院事諡
　文節生平修輯六經多所著述皆燬于兵元史入儒
　學傳
　
　元儒考畧卷二
欽定四庫全書
　元儒考畧卷三
　　　　　　　　　　　　明　馮從吾　撰
呉澄字幼清撫州崇仁人自幼頴悟九歲從羣子弟試
　鄉校每中前列既長于經傳皆習通之知用力聖賢
　之學宋末舉進士不第入山著書元世祖時侍御史
　程鉅夫奉詔求賢江南起澄至京師未幾以母老辭
　歸鉅夫請置澄所著書于國子監以資學者朝廷命
　有司即其家錄上元貞初游龍興按察經厯郝文迎
　至郡學日聽講論錄其問答凡數千言行省掾元明
　善以文學自負嘗問澄易詩書春秋奥義歎曰與呉
　先生言如探淵海遂執弟子禮事之左丞董士選延
　之家親執饋食曰呉先生天下士也既入朝薦澄有
　道擢應奉翰林文字有司敦勸久之乃赴而代者已
　至澄即日南歸未幾除江西儒學副提舉居三月以
　疾去至大初召為國子監丞皇慶初陞司業嘗為學
　者言朱子于道問學之功居多而陸子靜以尊徳性
　為主問學不本于徳性則其敝必偏于言語訓釋故
　學以尊徳性為本議者遂以澄為陸氏之學澄一夕
　謝去諸生有不謁告從之南者俄拜集賢直學士俾
　乘驛至京師次真州疾作不果行家居四方從學者
　恒數百人英宗即位起翰林學士時勑寫金字藏經
　命澄為序澄持不奉詔泰定初為經筵講官進帝範
　資治通鑑大學衍義貞觀政要諸書尋謝病歸從學
　者益衆再徴不起卒于家年八十有五追封臨川郡
　公諡文正澄身若不勝衣正坐拱手氣融神邁答問
　亹亹使人渙若氷釋所居僅草屋數椽程御史題曰
　草廬學者稱草廬先生所著有易春秋禮記尚書纂
　言私錄支言等書又著學基學統二篇使人知學之
　本與為學之序云元史有傳
陳徴字(闕/)　其先閬州人宋陳堯叟十三世孫徙家南
　康受學臨川呉澂研精經史考覈百氏元時累薦弗
　就遊呉遂家焉子惟寅惟允皆博學善詩文　一統
　志
武恪字伯威宣徳府人初以神童遊學江南師事呉澄
　澄竒之薦入國學肄業明宗在潛邸選恪為説書秀
　才及出鎮雲南恪在行明宗欲起兵陜西恪諫曰太
　子北行于國有君命于家有叔父命何可違也南何遽
　非福若向京師發一矢史官必書反不可悔矣左右
　惡恪言乃曰武秀才有母在京合遣歸恪遂還京師
　居陋巷敎訓子弟文宗知其名除秘書監典簿秩滿
　丁内艱再除中瑞司典簿改汾西縣尹皆不起人或
　勸之仕恪曰向為親屈今親已終不復仕矣台哈布
　哈薦為沁水尹近臣又薦為授經郎皆不就好讀周
　易每日堅坐或問先生之學以何為本恪曰以敬為
　本所著有水雲集元史入隱逸傳
韓性字明善紹興人其先家安陽宋名相琦其八世祖
　也高祖左司郎中膺胄扈從南渡家于越性博綜羣
　籍而于儒先性理之説尤深造其閫域為文自成一
　家四方學者受業其門户外之屨至無所容延祐初
　詔以科舉取士學者以文法為請性語之曰今之貢
　舉悉本朱子私議為貢舉之文不知朱氏之學可乎
　四書六經千載不傳之學自程氏至朱氏發明無餘
　藴矣顧行何如耳有徳者必有言施之塲屋直其末
　事豈有他法哉士有一善必為之延譽不已及辨析
　是非則毅然有不可犯之色性出無輿馬僕御所過
　負者息肩行者讓道巷夫街叟至于童穉厮役咸稱
　之曰韓先生韓先生云憲府嘗舉為敎官謝曰幸有
　先人之敝廬可庇風雨薄田可具饘粥讀書砥行無
　愧古人足矣祿仕非所願也後薦章屢上竟隠居不
　仕以歿年七十有六賜諡莊節先生所著禮記説詩
　音釋書辨疑郡志文集行世元史入儒學傳
元明善字復初大名清河人資頴悟絶出讀書過目輒
　記諸經皆有師法而尤深于春秋弱冠游呉中浙東
　使者薦為安豐建康兩學正厯行省掾仁宗在東宫
　首擢為太子交學及即位改翰林待制陞翰林直學
　士詔節尚書經文譯之以進毎奏一篇帝必稱善曰
　二帝三王之道非卿莫聞也為禮部尚書正孔氏宗
　法以宣聖五十四世孫思晦奏襲封衍聖公拜湖廣
　行省叅知政事復入為翰林學士眷遇之隆當時莫
　竝卒諡文敏明善早以文章自豪後從呉澄問經傳
　奥義嘆曰與呉先生言如探淵海遂執弟子禮師事
　之翻然有志于學又與虞集相切劘故晚益精詣所
　著有文集行世元史有傳
蕭漢中字景元泰和人泰定中譔讀易攷原𤼵文王序
　卦之㫖為圖分上下經之義躍然
陳櫟字夀翁徽之休寜人櫟生三歲祖母呉氏口授孝
　經論語輒成誦五歲入小學即涉獵經史七歲通進
　士業十五鄉人皆師之宋亡科舉廢櫟慨然𤼵憤致
　力於聖人之學涵濡玩索貫穿古今嘗以謂有功於
　聖門者莫若朱晦庵晦庵没未久而諸家之説往往亂
　其本真乃著四書𤼵明書𫝊纂疏禮記集義等書無
　慮數十萬言凡諸儒之説有畔於朱氏者刋而去之
　其微辭隱義則引而伸之而其所未備者復為説以
　補其闕於是朱子之説大明於世延祐初詔以科舉
　取士櫟不欲就試有司强之試鄉闈中選遂不復赴
　禮部敎授於家不出門户者數十年性孝友尤剛正
　日用之間動中禮法與人交不以勢合不以利遷善
　誘學者諄諄不倦臨川呉澄嘗稱櫟有功於朱氏為
　多凡江東人來受業於澄者盡遣而歸櫟櫟所居堂
　曰定宇學者因以定宇先生稱之元統二年卒年八
　十三掲徯斯誌其墓乃與呉澄竝稱曰澄居通都大
　邑又數登用于朝天下學者四面而歸之故其道逺
　而章尊而明櫟居萬山間與木石俱而足跡未嘗出
　鄉里故其學必待其書之行天下乃能知之及其行
　也亦莫之禦是可謂豪傑之士矣世以為知言元史
　入儒學傳
程端禮字敬叔鄞縣人幼頴悟純篤年十五能記誦六
　經曉析大義慶元自宋季皆尊尚陸九淵氏學而朱
　子之學不行于慶元端禮獨從史蒙卿游以傳朱氏
　明體適用之指學者及門甚衆所著有文集及讀書
　工程國子監以頒示郡邑校官為學者式仕為衢州
　路學敎授弟端學字時叔通春秋至治中進士仕為
　國子助敎動有師法剛嚴方正學者嚴憚之遷太常
　博士所著有春秋本義三傳辨疑春秋或問元史入
　儒學傳
金履祥字吉甫蘭溪人幼而敏睿父兄授之書即能記
　誦比長益自䇿勵于書靡不畢究及壯知向濂洛之
　學事同郡王栢從登何基之門二人葢得朱子之傳
　者自是講貫益密造詣益䆳徳祐初以迪功郎史館
　編校召時宋之國事已不可為履祥辭弗就宋亡遂
　絶意進取屏居金華山中兵燹稍息則上下巖谷追
　逐雲月寄情嘯咏視世故泊如也平居獨處終日儼
　然至與物接則盎然和懌訓迪後學諄切無倦而尤
　篤于分誼何基王栢之喪履祥率同門之士以義制
　服觀者始知師弟子之繫于倫常也有故人子坐事
　母子分配為隸不相知者十年履祥傾貲營購卒贖
　以完其子後貴履祥終不自言嘗以劉恕外紀記司
　馬氏通鑑以前事不本于經舛謬不可信乃斷自尚
　書旁采子史作通鑑前編又著尚書表注四書考證
　表注論者謂多所自得視蔡𫝊加精考證門人許謙
　上之朝命刋行謙序之畧曰聖賢之心盡在四書而
　四書之義備于朱子顧其立言辭約意廣讀者咸得
　其粗而不能悉究其義或以一偏之致自異而初不
　知未離其範圍世之詆訾貿亂務為新竒者其弊正
　在此耳此金先生考證之所由作也初履祥既見王
　栢首問為學之方栢告以必先立志且舉先儒之言
　居敬以持其志立志以定其本志立于事物之表敬
　行乎事物之内此為學之大方也及見何基基謂之
　曰㑹之屢言賢者之賢理欲之分便當自今始當時
　以為基之清介純實似尹和靖栢之高明剛正似謝
　上蔡履祥則親得之二氏而竝充于己者也居仁山
　之下學者稱仁山先生大徳中卒元統初門人呉師
　道為國子博士移書學官祠于鄉學至正中諡文安
　元史入儒學傳
呉師道字正傳蘭溪人自羈丱知學即善記覽工詞章
　詩歌弱冠因讀宋儒真徳秀遺書乃幡然有志于為
　己之學師事金履祥刮摩淬礪日長月益復以持敬
　致和之説質于許謙謙復之以理一分殊之㫖由是
　心志益廣造詣益深大抵務在發揮義理而以闢異
　端為先務登至治初進士厯國子博士其為敎一本
　朱子之㫖而遵許衡之成法六館諸生人人自以為
　得師丁内艱歸以禮部郎中致仕所著有易詩書雜
　説春秋胡𫝊附辨戰國䇿校註敬鄉錄及文集二十
　卷師道同郡又有王餘慶字叔善仕為江南行臺監
　察御史亦以儒學名重當世元史入儒學傳
許謙字益之金華人生數歲而孤稍長肆力于學雖疾
　恙不廢已聞仁山金履祥講道蘭江上委已而學焉
　履祥語之曰士之為學猶五味之在和醯醬既加則
　酸鹹頓異子來見我已三日而猶夫人也豈吾之學
　無以感𤼵子耶謙聞之惕然履祥嘗告之曰聖人之
　道中而已矣謙由是事事求夫中者而用之居數年
　盡得其所𫝊之奥嘗自謂吾非有大過人惟為學之
　功無間斷耳延祐初屏居東陽八華山學者翕然從
　之尋開門講學逺而幽冀齊魯近及荆揚呉越皆不
　憚百舍求受業焉其教人以五性人倫為本以開明
　心術變化氣質為先以為己為立心之要以分辨義
　利為處事之制至誠諄悉内外殫盡嘗曰已或有知
　使人亦知之豈不快哉討論講貫終日不倦惰者作
　之銳者抑之拘者開之放者約之為學者師垂四十
　年及門著錄者千餘人隨人材分咸有所得四方之
　士以不及門為恥搢紳先生至是邦必即其家存問
　焉歲大祲謙貌加瘠或問之謙曰今公私匱竭道殣
　相望吾豈能獨飽耶其處心如此中外名臣交章屢
　薦而郡復以遺逸應詔鄉闈大比請司其文衡皆莫
　能致至其晚節獨以身任正學之重逺近學者以其
　身之安否為斯道之隆替焉順帝至元三年卒年六
　十八門人以義制服者若干人常以白雲自號世稱
　為白雲先生賜諡文懿所著四書叢説書𫝊叢説詩
　名物鈔觀史治忽幾微自省編等書謙不矜露所為
　詩文非扶翼經義張維世敎則未嘗輕筆之書呉澄
　謂其議論正大援據精博儼然新安尸祝黄溍謂程
　子之道得朱子而復明朱子之大至許公而益尊史
　稱何基王栢及金履祥歿其學猶未大顯至謙而其
　道益著故學者推原統緒以為朱子之世適云元史
　入儒學傳
王麟字(闕/)　東平人有志聖賢之學聞金華許白雲謙
　講道至順初麟徒步往從之謙作學箴遺之麟佩服
　之後舉于鄉為昌平敎授以所聞啟發學者及謙卒麟
　為發喪制服遇諱必齋戒設祭人皆稱為篤信好學
　君子也子延陵本朝永樂間為翰林檢討
虞集字伯生本蜀之仁夀人宋丞相允文五世孫曾祖
　剛簡為利州路提刑嘗與魏了翁范仲黻李心傳輩
　講學蜀東門外得程朱微㫖蜀人師尊之祖㠭知連
　州以文學知名父汲黄岡尉宋亡僑居臨川與呉澄
　友善家貧敎授于諸生中得富珠哩翀歐陽𤣥而稱
　許之後以翰林編修致仕母楊氏祭酒文仲女集三
　歲即知讀書宋亡汲挈家避兵嶺外干戈中無書可
　攜楊氏口授語孟左傳歐蘇文比還就外傅始得刻
　本則已盡通諸經大義矣文仲素以春秋名家而族
　弟㕘知政事棟明于性理之學楊氏在室即盡通其
　説故集與弟槃皆受業家庭出則以契家子從呉澄
　遊授受具有源委大徳初以薦授大都路儒學敎授
　雖以訓迪為職而益自充廣不少暇佚為國子助敎
　即以師道自任諸生時其退毎挾䇿趨門下卒業他
　館生多相率請益焉累官翰林學士兼國子祭酒命
　修經世大典成謝病歸順帝至正八年卒追封仁夀
　郡公諡文靖集學雖博洽而究極本原研精探微心
　解神契其經綸之妙一寓諸文其文未嘗茍作性素
　孝友與弟槃同闢書舍為二室左室書淵明詩于壁
　題曰陶庵右室書堯夫詩題曰邵庵故世稱邵庵先
　生所著有道園學古錄若干卷槃字仲常以進士尹
　嘉魚方正有學識呉澄亟稱之集嘗集方外士扣擊
　其説以為聖人之敎不明為學者無所底止茍於吾
　道異端疑似之間不能深知而欲竊究夫性命之原
　死生之故其不折而歸之者寡矣槃不然聞有僧在
　坐輒不入雖集亦嚴憚之不幸年不及艾先集卒所
　著有非非國語行世元史有傳
陳旅字衆仲莆田人幼孤其外大父趙氏學有淵源撫
　而敎之旅得所依惟篤志于學于書無所不讀稍長
　負笈至于温陵從鄉先生傅古直游聲名日著以薦
　為閩海儒學官御史中丞馬祖常見而竒之因相勉
　游京師既至翰林侍讀學士虞集見其所為文嘆曰
　此所謂我老將休付子斯文者矣即延至館中朝夕
　以道義學問相講習自謂得旅之助為多又以薦除
　國子助敎居三年考滿諸生不忍其去請于朝再任
　焉元統二年出為江淛儒學副提舉至元四年入為
　應奉翰林文字至正元年遷國子監丞又二年卒旅
　聞見該博為文峻潔高古生平尤篤于師友之義毎感
　虞集為知己其在江淛時冒暑訪集于臨川集感其
　來畱旬日而别惓惓以斯文相勉集毎與學者語必
　以旅為生平益友云有文集行世元史入儒學傳
劉霖字(闕/)　安福人少從虞集學博通五經元季寇陷
　安成乃避地泰和學者師尊之性耿介所著有四書
　纂釋太極圖解易本義童子説杜詩𩔖註
潘迪字(闕/)　元城人博學能文厯官國子司業集賢學
　士所著易春秋庸學述解及格物𩔖編六經發明諸
　書傳於世
章仕堯字(闕/)　温州平陽人元時科舉方尊程朱之學
　仕堯研精覃思𤼵明四書㫖意嘗曰時之治亂由人
　心之邪正人心之邪正由學術之醇疵識者以為名
　言同邑史伯璿字(闕/)　亦精究四書得朱子之㫖所
　著有四書管窺及外編行世　一統志
杜本字伯原臨江清江人博學善屬文嘗被召至京師
　未幾歸隱武夷山中文宗在建康時聞其名及即位
　以幣聘不起以丞相托克托薦賜上尊文幣召為翰林
　待制兼國史院編修官使者趣之行至杭州稱疾固
　辭致書丞相曰公能以萬事合為一理以萬民合為
　一心以千載合為一日以四海合為一家則可言制
　禮作樂而躋五帝三王之盛矣竟不至本沈靜寡慾
　無疾言遽色與人交篤於義有貧無以養貲力無以
　學者皆濟之學者稱為清碧先生卒年七十五所著
　有四經表義六書通編十原等書時有張樞字子長
　金華人亦屢徴不起所著有春秋三傳歸一義三十
　卷刋定三國志六十五卷林下竊議曲江張公年譜
　各一卷敝帚編若干卷元史入隱逸傳
熊朋來字與可豫章人宋咸淳進士授寶慶簽判未上
　而宋亡隱處州里間生徒受學者常百數十人取朱
　子小學書提其要領以示之學者家傳其書幾遍天
　下豫章為江西㑹府與羣賢講論經義無虛日儒者
　咸依為重元初以薦為福建廬陵敎授所至考古篆
　籀文字調律吕協詩歌以興雅樂制器定辭必則古
　式學者化焉調建安主簿不赴晚以福寜州判官致
　仕四方學者因其所自號稱為天慵先生每燕居鼔
　瑟而歌以自樂門人歸之者日盛旁近舍皆滿至不
　能容朋來懇懇為說經㫖老益不倦延祐初詔以進
　士科取士江淛湖廣皆卑詞致禮請為主文朋來屢
　往應之及對大廷其所選士居天下三之一朋來之
　學諸經中三禮尤深當世言禮學者咸宗之至治中
　英宗始鋭意于制禮作樂元明善以朋來為薦未及
　召而卒年七十八朋來動止有常喜怒不形于色接
　賓客人人各自以得其意有家集三十卷虞集誌其
　墓元史入儒學傳
何中字太虛撫之樂安人少頴拔以古學自任家有藏
　書萬卷手自校讎其學𢎞深該博廣平程鉅夫清河
　元明善栁城姚燧東平王搆同郡呉澂掲徯斯皆推
　服之至順二年江西行省平章全岳柱聘為龍興郡
　學師明年六月以疾卒所著有易𩔖象二卷書傳補
　遺十卷通鑑綱目測海三卷知非堂藁十七卷同郡
　危復之字見心宋末為太學生師事湯漢博覽羣書
　好讀易尤工於詩至元初元帥郭昂屢薦為儒學官
　不就至元中朝廷屢遣奉御察罕及翰林應奉詹玉
　以幣徴之皆弗起隱於紫霞山中士友私諡曰貞白
　先生元史入隱逸傳
宇文公諒字子貞其先成都人父挺祖徙呉興今為呉
　興人公諒通經史百氏言弱冠有操行嘉興富民延
　為子弟師夜將半聞有叩門者問之乃一婦人公諒
　厲聲叱去之翌日即以他事辭歸終不告以其故至
　順四年登進士第授婺源州同知丁内艱改餘姚州
　遷高郵府推官未幾除國子助敎日與諸生辯析諸
　經六館之士資其陶甄者往往出為名臣調應奉翰
　林文字同知制誥兼國史院編修官以病得告後召
　為國子監丞除江淛儒學提舉改僉嶺南㢘訪司事
　以疾請老公諒平居雖暗室必正衣冠端坐嘗挾手
　記一册識其編首曰晝有所為暮則書之其不可書
　即不敢為天地鬼神實聞斯言其檢飭之嚴如此所
　著述有折桂集觀光集辟水集以齋詩藁玉堂漫藁
　越中行藁凡若干卷門人私諡曰純節先生元史入
　儒學傳
黄瑞節字(闕/)　安福人元季不仕嘗輯濂洛闗閩諸儒
　格言為朱子成書行世
李孝光字季和温州樂清人少博學篤志復古隱居鴈
　蕩山五峯下四方之士逺來受學名譽日聞台哈布哈
　以師事之南行臺監察御史闔辭屢薦居館閣至正
　七年詔徴隱士以秘書監著作郎召與旺扎勒圖濟爾
　噶朗董立同應詔赴京師見帝于宣文閣進孝經圖
　說帝大悦賜上尊明年陞文林郎秘書監丞卒于官
　年五十三孝光以文章負名當世其文一取法古人
　而不趨世尚非先秦兩漢語弗以措辭有文集二十
　卷元史入儒學傳
陸以衜字(闕/)　無錫人明易經遡程朱之源得象外㫖
　趣至正中官至翰林待制所著有宋鑑提綱
王充耘字(闕/)　吉水人舉進士同知永新州著書義矜
　式行世
　
　
　
　
　
　
　
　
　
　
　
　
　
　
　
　元儒考畧卷三
欽定四庫全書
　元儒考畧卷四
　　　　　　　　　　　　明　馮從吾　撰
黄澤字楚望蜀之資州人父儀可隨兄驥子官九江因
　家焉澤生有異資慨然以明經學道為志尤深研于
　吾道異端之辨好為苦思作顔淵仰高鑽堅論以自
　廣蜀人治經必先古注疏澤于名物度數考覈精審
　而義理一宗程朱作易春秋二經解二禮祭祀述畧
　大徳中江西行省相臣聞其名授江州景星書院山
　長使食其祿以施敎又為山長于洪之東湖書院受
　學者益衆秩滿即歸閉門授徒以養親不復言仕嘗
　以為去聖久逺傳注家率多附㑹近世儒者又各以
　才識求之故議論雖多而經㫖愈晦必積誠研精有
　所悟入然後可以窺見聖人之本真乃掲六經中疑
　義千有餘條以示學者既乃盡悟失傳之㫖久之豁
　然無不貫通于易謂以明象為先而其機括盡在十
　翼作十翼舉要于春秋謂以明書法為主而其大要
　在考覈三傳作三傳義例考又懼學者得于創聞不
　復致思作易學濫觴春秋指要示人以求端用力之
　方于禮謂鄭氏深而未完王肅明而實淺作禮經復
　古其辨釋諸經要㫖詆排百家異議作補注作翼經
　罪言近代覃思之學推澤為第一呉澄嘗觀其書以
　為平生所見明經士未有能及之者謂人曰能言距
　楊墨者聖人之徒也黄楚望真其人乎其後年老家
　貧歲大祲家人采木實草根以療饑澤處之晏然終
　不少降挹惟以聖人之心不明而經學失傳若已有
　罪為大戚至正六年卒年八十七門人新安趙汸最
　著元史入儒學傳
程瑁字君用號恱古涇陽人隱居不仕弱冠即以古學
　自力討論六籍雖祁寒暑雨造次顛沛未嘗少輟嘗
　主盟三原學古書院逺近從學者百餘人循循然樂
　敎不倦嘗誡諸子曰人性本善習之易荒古聖賢皆
　以驕惰為戒況凡民乎集家戒一卷以遺子孫著述
　有遼史三卷異端辨二卷雲陽志二卷樂府文集傳
　于世　雍大記通志俱載一統志闕
周仁榮字本心台州臨海人父敬孫宋太學生師事王
　栢受性理之㫖仁榮承其家學又同郡人孟夢恂從
　楊與陳天瑞㳺仁榮治易禮春秋而工為文章用薦
　者署處州美化書院山長美化在處州萬山中人鮮
　知學仁榮舉行鄉飲酒禮士俗為變後辟江淛行省
　掾史省臣皆呼先生不以吏遇之泰定初召拜國子
　博士遷翰林修撰陞集賢待制奉㫖代祀嶽瀆至㑹
　稽以疾作不復還朝卒年六十有一其所教弟子多
　為名人而台哈布哈為進士第一其弟仔肩字本道
　以春秋登延祐五年進士第終奉議大夫恵州路摠
　管府判官元史入儒學傳
孟夢恂字長文黄巖人與周仁榮同師事楊珏陳天瑞
　夢恂講解經㫖體認精切務見行事四方從逰者皆
　服焉部使者薦其行義署台州學錄至正中以設䇿
　禦寇捄鄉郡有功授宜興州判官未受命而卒年七
　十四賜號曰康靖先生所著有性理本㫖四書辨疑
　漢唐㑹要七政疑解及筆海雜録五十卷元史入儒
　學傳
黄溥字彦博蒲圻人至正元年鄉舉授慶元路鄮山書
　院山長性敦朴學知務本言動不茍士子則之　湖
　廣總志
方敏中字仕文巴陵人總角時能屬文年十二遂通詩
　書春秋諸經義及聞嶽麓遺教倡於岳陽迺潛心黙
　識求不失其本體為主搆室書其上曰自明軒從之
　遊者必敎以克己為要云　湖廣總志
揭傒斯字曼碩龍興富州人(今江西/豐城縣)傒斯父來成宋鄉
　貢進士傒斯少貧讀書刻苦父子自為師友學通五
　經程鉅夫盧摰咸器重之鉅夫因妻以從妹延祐初
　鉅夫摰列薦于朝授翰林編修文宗時中書每奏用
　儒臣必問曰其才何如掲曼碩間出所上太平政要
　䇿以示臺臣曰此朕授經郎掲曼碩所進其見敬禮
　如此至正初致仕南還上命丞相托克托諭留之傒斯
　曰使某有一得之獻諸公用其言而天下䝉其利雖
　死于此何恨不然何益之有後紹修經世大典及宋
　遼金三史丞相問修史以何為本曰用人為本有學
　問文章而不知史事者不可與有學問文章知史事
　而心術不正者不可與用人之道又當以心術為本
　累官翰林侍讀學士卒于官追封豫章郡公諡文安
　傒斯生平清儉至老不渝立朝雖居散地而急于薦
　士揚人之善惟恐不及為文章語簡而當殊方絶域
　咸慕其名得其文者莫不以為榮云元史有傳
余天民元延祐間授白鷺洲書院山長敦復古道務崇
　正學書院側有奉浮屠者請于總管毁之立復古亭
　于上由是洲地悉属書院見呉師尹書院記　曾洋
　撰白鷺書院志人物列傳
黄溍字晉卿義烏人(今屬金/華府)溍自幼篤學博極羣書師
　事長山敎諭王炎澤以文章名世延祐初進士累官
　翰林侍講學士告歸復召還修宋遼金三史後得請
　優游田里凡七年卒年八十一封江夏郡公諡文憲
　溍天資介特莅官清白升朝挺立無所附君子稱其
　清風高節如氷壺玉尺雖剛中少容觸或弦急霆震
　一旋踵間煦如陽春溍之學博極天下之書而約之
　于至精多先儒所未𤼵所著有日損齋稿義烏志筆
　記共若干卷而其太極賦尤稱精詣其文曰厥初馮
　翼以瞢闇兮維𤣥黄其孰分爰掲掲于中立兮配天
　地以為人曩既學而有志兮紛遑遑其求索曰道不可
　名兮孰無徴而有獲繄皇羲之神聖兮感龍馬之負
　圖得妙契於俯仰兮何有畫而無書豈至道之𤣥逺
　兮非名言之可摹懿尼丘之䧏神兮廓人文以宣朗
　掲日月於中天兮啓羣昏之罔象指道妙于難名兮
　曰以一而生兩是謂太極兮非虛無與惚恍高下以
　位兮天尊地卑燥濕以𩔖兮五行順施南乾北坤兮
　西坎東離物錯綜兮殊巨細與妍媸孰主張是兮兹
　一本之所為厯兩都而江左兮胡論説之紛霏豈清
　言之弗美兮去道逺而愈失偉先哲之獨詣兮重指掌於
　無極掲座右以為圖兮開盲聾於千億謂斯道之匪
　他兮在夫人而曰誠幾善惡猶陰陽兮兹吉凶之所
　生嗟竒論之後出兮穴牆垣為戸牖折同異於一言
　兮或曰無而曰有蕕終不可使薫兮堊終不可使黝
　道惟辨而愈明兮貽話言於不朽昔聖門之多賢兮
　繽入室而升堂端木氏之頴悟兮僅有覩其文章雖
　亞聖之挺生兮猶歎其前後之無方疇敢索無聲於
　窅黙兮孰能求無形於渺茫惟下學而上達兮炳聖
　謨之洋洋嗟諸生之貿貿兮方鈎深而摘隱探賜也
　之未聞兮誇神竒而捷敏持空言於繫影兮曾不滿
　夫一哂曰予未有知兮何太極之敢言秉思誠之遺
　訓兮矢顛沛而弗諼庶反觀而有得兮明萬里之一
　原申誦言以自詔兮聊紓意於斯文元史有傳
呉萊字立夫浦江人父直方元統間以薦累官集賢大
　學士萊天資絶人七歲能屬文延祐中以春秋舉上
　禮部不利隱居深褭山中益窮諸書奥㫖以著述為
　務著尚書標説六卷春秋世變圖二卷春秋傳授譜
　一卷古職方錄𤓰卷孟子弟子列傳二卷漢楚正聲
　二卷樂府𩔖編一百卷唐律刪要三十卷文集六十
　卷他如詩傳科條春秋經説胡氏傳證誤皆未脱藁
　萊尤喜論文嘗云作文如用兵兵法有正有竒正是
　法度要部伍分明竒是不為法度所縳千變萬化坐
　作擊刺一時俱起及其欲止部伍各還其隊元不曾
　亂聞者服之行輩稍後于栁貫黄溍而貫溍咸深重
　之以御史薦為長薌書院山長未上卒年四十四門
　人私諡曰淵頴先生或病其未稱更諡曰貞文丁氏
　南湖謂元人之才以二呉為重云元史見黄溍傳
陳尚徳字(闕/)　福州寜徳人號懼齋隱居不仕其學以
　四書五經為本而尤精通律吕天文地理算數之説
　著述有四書集解書傳補遺易經解註詠史詩弟子
　韓信同字(闕/)　亦寜徳人號古遺隱居不仕著書經
　講義五百餘篇及易經三禮旁註書集解史𩔖纂
栁貫字道傳婺州浦江人器局凝定端嚴若神嘗受性
　理之學於蘭溪金履祥必見諸躬行自幼至老好學
　不倦凡六經百氏兵刑律厯數術方技異敎外書靡
　所不通作文沈鬱舂容涵肆演迤人多傳誦之始用
　察舉為江山縣儒學教諭仕至翰林待制與同郡黄
　溍及臨川虞集豫章掲傒斯齊名人號為儒林四傑
　所著書有文集四十卷字系二卷近思録廣輯三卷
　金石竹帛遺文十卷年七十三卒元史見黄溍傳
翁森字(闕/)　僊居人隱居敎授從遊者前後八百餘人
　著述有一瓢藁嘗建安洲書院
王吉才字(闕/)　龍溪人篤志古道尤明典禮元時郡守
　知其有身心之學延為弟子師後為泉州學正吉才
　天性孝敬親終皆及期耄已且老哀慕痛毁有逾早
　喪雖在家庭亦冠衣斂容人未見其遽言怒色自號
　益齋學者稱益齋先生
黄鎮成字(闕/)　邵武人年弱冠厭棄榮利慨然以聖賢
　道學自力學者號曰存齋先生至正間隱居不仕著
　述甚富以夀終集賢定諡貞文處士
聞人夢吉字應之金華人夙承家學於六經傳疏悉手
　鈔成帙義理所在必深究密察閉戸討論逾十年乃
　開門講授泰定間厯敎官所至學者爭從之游門人
　宋濂呉履仁輩私諡曰凝熙
周潤祖字(闕/)　臨海人與達兼善為友精性理之學為
　時所推重至正中被召以老謝歸有紫巖藁十餘卷
朱震亨字彦修婺州義烏人别號丹溪學者稱丹溪先
　生少治經修博士業長棄去為任俠壯聞金華許先
　生謙得朱子四傳之統盡棄其學學焉而篤深于躬
　行時許先生病久不瘥震亨母病脾乃慨然專于毉
　久之業成許先生病竟以震亨愈震亨簡慤特介非
　其友不友非其道不道一時名公卿多折節下之震
　亨侃侃直義陳得失無諱語榮利則拂衣而起豪家
　大姓肆筵錯水陸為供正襟黙坐未嘗一舉箸也清
　修苦節絶𩔖古篤行之士所至人化之其卒也宋濂
　表其墓比修元史附其傳儒林中元史見許謙傳
屈繼平字(闕/)　翼城人生七歲而孤性敏强記至元間
　鄉舉得程朱為己為人之實學以為學者倡及卒門
　人號曰北城先生　山西通志
倪士毅字仲𢎞休寜人潛心求道嘗學于陳櫟朱敬輿
　所著有四書輯釋汪克寛為之序
程復心字子見婺源人自幼沈潛理學㑹輔氏黄氏之
　説而折衷之章為之圖圖為之説書成名曰四書章
　圖總要仕元為徽州路敎授後以母老辭歸
汪克寛字(闕/)　祁門人少頴敏力學元舉于鄉不第遂
　隱居敎授與弟時中讀書城南扁其居曰中山書堂
　鄰郡學者皆宗師之號環谷先生所著有春秋纂疏
　綱目考異
朱公遷字克升江西鄱陽人父梧岡翁聞同郡準軒呉
　中行(字直卿/樂平人)得聞朱文公門人黄幹之學于廣信饒
　魯往準軒受業焉于是大肆力于學道徳文章卓然
　名世公遷之學得之家庭于經傳子史百氏之書禮
　樂律厯制度名物之數無不通貫而悉究之用力于
　聖賢之道以正心誠意為學真知實踐為功天性仁
　孝勤于著述剖析經傳極其精微而又善于訓迪其
　言温煦諄諄不倦故所至無賢不肖皆樂從隨其才
　質之昏明大小咸有所得從者嘗數百人元順帝時
　以遺逸徴至京授翰林直學士毎勸帝親賢逺佞抑
　豪强省冗費修徳䘏民庶天意可回民志可定不然
　恐國家之憂近在旦夕帝嘉納之當國者惡其切直
　不能容公遷亦知世之不可有為力辭不許章七上
　乃出為金華郡學正翰林侍講學士黄溍少許可一
　見公遷特加敬愛焉㑹兵亂轉徙無定處已而寓婺
　源後歸家卒所著有朱子詩傳疏義四書説約四書
　通㫖行于世
陳把字(闕/)　海康人博通經史領鄉貢退休于家深究
　性理之學受業於門者甚衆所居之里曰義江元末
　寇起過其鄉輒相戒曰勿犯陳敎授家其為人欽慕
　如此
歐陽圭字原功瀏陽人(今屬長/沙府)圭幼岐嶷母李親授孝
　經論語小學諸書八歲能成誦始從鄉先生張貫之
　學即知屬文弱冠下帷數年人莫窺其面經史百家
　靡不研究伊洛諸儒源委尤為淹貫延祐初舉進士
　累官翰林學士承㫖湖廣行省右丞致仕將歸帝復
　留之仍為承㫖時天下已亂卒京城寓舍年八十五
　追封楚國公諡曰文𤣥性度雍容含𢎞縝密處已儉
　約居官㢘平三任成均兩為祭酒六入翰林三拜承
　㫖修實錄大典三史凡朝廷制誥多出𤣥手文章道
　徳卓然名世羽翼斯文贊衛治具與有功焉所著有
　圭齋集若干卷元史有傳
張翥字仲舉晉寜人(今山西/平陽府)其父為饒州安仁典史又
　為杭州鈔庫副使翥少時豪放不羈好蹴踘喜音樂
　父憂之翥一旦翻然改曰大人勿憂今請易業矣乃
　謝客閉門讀書晝夜不輟因受業于李存先生存家
　安仁江東大儒也其學傳于陸九淵氏翥從之游道
　徳性命之説多所研究未幾留杭又從仇逺先生學
　已而薄游維揚居久之學者及門甚衆至元末同郡
　傅巖起居中書薦翥隱逸至正初召為國子助敎尋
　退居淮東㑹朝廷修遼金宋三史起為翰林編修累
　遷侍讀學士兼祭酒勤于誘掖學者樂親炙之有以
　經義請問者必厯舉衆説為之折衷進翰林學士承
　㫖致仕初博囉特穆爾入京命翥草詔削奪庫庫特
　穆爾官爵翥毅然不從左右或勸之翥曰吾臂可斷
　筆不能操也天子知其意不可奪乃命他學士為之
　及博囉特穆爾誅詔以翥為河南行省平章政事仍
　翰林學士承㫖致仕卒封潞國公元史有傳
陳樵字君采金華人樵好學有邃悟元末戴華陽巾製
　鹿皮為衣入太霞洞著書以斯道為己任語郡人宋
　濂曰今夫家國天下一枳也枳一而穰十焉枳有穰
　而一視之其於人則仁也發而視之穰有十則其等
　有十於人則君臣父子長幼之等夷刑賞予奪之殊
　分者也所謂禮也視十為十者禮之異視十為一者
　仁之同分愈異者致愈同禮愈嚴者仁愈篤此先王
　之道也治天下國家而不以禮則彝倫斁禮樂廢而
　仁亡是故洙泗濂洛朝夕之所陳者天下萬殊之分
　視聴言動之宜所操者禮之柄焉耳故一體萬殊者
　孔子之貫于言無不説者也其立論如此著書窮晝
　夜不怠㑹世亂家燬於兵寓子壻王為家留六年年
　八十有八卒
呉當字伯尚崇仁人澄孫當幼承祖訓以頴悟篤實稱
　長精通經史百家言侍其祖至京補國子生久之澄
　既捐館四方學子從澄游者悉就當卒業焉至正初
　以父文蔭補官未上用薦者改國子助敎勤講解嚴
　肄習諸生皆樂從之㑹詔修遼金宋三史當預編纂
　書成除翰林修譔仕至翰林直學士時江南兵起授
　江西㢘訪使募民兵殲建昌渠兇鄭天瑞又平撫州
　劇寇胡志學等尋為撫州路總管罷歸後起江西行
　省㕘知政事命未下而陳友諒已陷江西諸郡當杜
　門不出日以著書為事友諒遣人辟之當臥床不食
　以死自誓乃舁床載之舟送江州拘留一年終不為
　屈遂隱居廬陵吉水之谷坪逾年以疾卒年六十五
　所著書有周禮纂言及學言藁元史有傳
黄異字民同南康都昌人灝之後少好學讀書白鹿洞
　至元間領鄉薦授恵州學錄遷道源書院山長元季
　兵亂棄官歸隱講論經史開悟後學陳友諒據江州
　聘之不起自號節庵有詩集三十卷
胡純字(闕/)　平陽府人元翰林應奉本朝初以耆儒碩
　學徴至京授以官不就謫居桂林閉户却掃潛心性
　理之學都督韓觀嘗造其宅終不報謝再至謂曰先
　生於觀似無情者純曰將軍知我我固如此所謂士
　伸於知己者觀歎息而去　一統志載
　
　
　
　
　
　
　
　
　
　
　元儒考畧卷四
