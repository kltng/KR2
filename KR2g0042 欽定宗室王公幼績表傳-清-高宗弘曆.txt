#+TITLE: 欽定宗室王公幼績表傳-清-高宗弘曆
#+DATE: 2016-06-11 12:21:35
#+SOURCE: github.com/kanripo/KR2g0042 master 594ac8f3                
　欽定四庫全書
　欽定宗室王公功績表傳卷首
　諭㫖
　　　乾隆二十九年九月二十六日
　上諭宗室中封授王公顯爵者或有伊等先世建立豐
　　功是以寵列勲階世襲罔替或有分屬天潢本支誼
　　當出就外府錫之崇秩俾備屏藩而其中惟著有軍
　　功之王公等當國家
開基定鼎時宣猷効績載在宗盟若不為之追闡成勞昭
　　示来許將傳世滋久不惟伊等功績莫彰無以使奕
　　世子孫觀感奮發競知鼓勵甚至支派逺近漸亦難
　　於稽攷即如顯親王康親王簡親王信郡王順承郡
　　王平郡王及軍功所封公等其酬庸世及中外固所
　　共知然受封本末事具
實録
　國史簡牒尊藏秘府未便輕事披檢重以紀載體例不
　　越因事繫年難免後先參互於一王一公之事蹟未
　　經裒彚成編其令大學士㑹同宗人府於
實録
　國史内如顯親王以下各王公等凡立功之端委𫝊派
　　之親疎一一悉心采訂分繕成帙進呈以偹觀覽
　　　乾隆四十三年正月初十日
　上諭睦親彰善王政宜先繼絶昭屈聖經所重朕自臨
　　御以来間日恭閲
列祖
列宗實録一冊因偹知
祖宗創業艱難及爾時懿親藎臣勤勞佐命厎定中原偉
　　伐殊功實為從古所未有而當時策勛錫爵榮號崇
　　封所以酬答者本從優厚迨其後或有及身縁事旋
　　被降削者或有子孫承襲更易封號者迄今平情凖
　　理若不為之溯述闡揚追復舊恩於心實有未惬因
　　念睿親王多爾衮當開國時首先統衆入闗掃蕩賊
　　氛肅清宫禁分遣諸王追殱流冦撫定疆陲一切創
　　制規模皆所經畫尋即奉迎
世祖車駕入都定國開基以成一統之業厥功最著顧以
　　攝政有年威福不無専擅諸王大臣未免畏而忌之
　　遂致歿後為蘇克薩哈等所搆授欵於其屬人首告
　　誣以謀逆經諸王定罪除封其時我
世祖章皇帝實尚在冲齡未嘗親政也夫睿王果萌異志
　　則方兵權在握何事不可為且吳三桂之所迎勝國
　　舊臣之所奉止知有攝政王耳其勢更無難號召即
　　我滿洲大臣心存忠篤者自必不肯順從然彼誠圖
　　為不軌無難潜鋤異已以逞逆謀乃不於彼時因利
　　乘便直至身後以斂服僣用明黄龍衮指為覬覦之
　　證有是理乎况英親王阿濟格其同母兄也於追捕
　　流賊回京時謊報李自成身死且不候
㫖班師睿王即遣員斥責其非並免王公等徃迎之禮又
　　因阿濟格出征時脅令巡撫李鑑釋免逮問道員及
　　擅至鄂爾多斯土黙特取馬㑹議其罪降為郡王平
　　日辦理政務秉公持正若此是果有叛志無叛志乎
　　又
實録載睿王集諸王貝勒貝子公大臣等遣人𫝊語曰今
　　觀諸王貝勒大臣等但知諂媚於予未見有尊崇
皇上者予豈能容此昔
太宗升遐嗣君未立英王豫王跪請予即尊位予曰爾等
　　若如此言予當自刎誓死不從遂奉
皇上纉承大統似此危疑之時以予為君尚不可今乃不
　　敬
皇上而媚予予何能容自今以後有盡忠
皇上者予用之愛之其不盡忠不敬事
皇上者雖媚予予不爾宥也且云
太宗恩育予躬所以特異於諸子弟者盖深信諸子之成
　　立惟予能成立之每覽
實録至此未嘗不為之堕淚則王之立心行事實能篤忠
　　藎感
厚恩深明君臣大義尤為史冊所罕覯使王彼時如宋太
　　宗之處心積慮則豈肯復以死固辭而不為邪説揺
　　惑耶乃令王之身後久抱不白之寃於泉壤心甚憫
　　焉假令當日之逆跡稍有左驗削除之罪果出於我
世祖聖裁朕亦寧敢復翻成案乃實由宵小奸謀搆成寃
　　獄而王之政績載在
實録者皆有大功而無叛逆之跡又豈可不為之昭雪乎
　　昨於乾隆三十八年因其塋域久荒特勅量為繕葺
　　並准其近支以時祭掃然以王之生平盡心王室尚
　　不足以慰彼成勞朕以為應加恩復還睿親王封號
　　追諡曰忠補入
玉牒並令補繼襲封照親王園寢制度修其塋墓仍令太
　　常寺春秋致祭其原𫝊尚有未經詳叙者並交國史
　　館恭照
實録所載敬謹輯録増補宗室王公功績𫝊用昭彰闡宗
　勲至意又如豫親王多鐸從睿親王入闗肅清京輦
　即率師西平流冦南定江浙實為開國諸王戰功之
　最乃以睿親王之誣獄株連降其親王之爵其後又
　改封信郡王雖至今承襲罔替但以王之勛績超邁
　等倫自應世胙原封以彰殊眷豈可以風影㣲𤯝輒
　加貶易乎朕以為應復其原封又諸王中披堅執鋭
　拓土開疆共成一統之業者如禮親王代善後改封
　康親王鄭親王濟爾哈朗後改封簡親王肅親王豪
　格後改封顯親王克勤郡王岳託後改封平郡王當
　時俱茂著壯猷克昭駿烈載在宗盟今其子孫所襲
　均非始封之名外人不知妄疑宗藩當國家締造時
　有大勲勞而後裔均不得長延帶礪以為闕典即其
　本支承家襲慶以去祖漸逺幾忘其先世錫封之由
　弗克顧名奮效所係於宗室子孫者甚重况功臣世
　封内如揚古利之英誠公費英東之信勇公額亦都
　之果毅公俱以本號相𫝊其子孫承襲者各能溯勲
　　閥以宣偉績不失故家喬木之遺今以親賢世胄竟
　　改其初封嘉號何以垂詒奕禩示酬庸追本之義乎
　　朕以為應復其原號著交軍機大臣㑹同宗人府悉
　　心妥議具奏其餘宗室諸王貝勒等如有顯著功績
　　其封爵後經降奪者除本人身罹重愆自不當復邀
　　優典若係承襲之子孫獲咎議處者僅當斥其本身
　　而不當追貶其祖宗世爵方為平允亦著一併㑹查
　　議奏再配享
太廟諸王僅有通達武功慧哲宣獻四郡王其
太祖
太宗
世祖時戮力行間櫛風沐雨之親藩如向所舉數人皆未
　　之及盖由當時議禮諸王各懐私意遂爾沒其勲伐
　　不得同侑馨香豈足以彰公道所有睿親王禮親王
　　鄭親王豫親王肅親王克勤郡王俱著補置牌位配
　　享
太廟用以妥功宗而昭渥典至通逹郡王係
顯祖之子武功慧哲宣獻三郡王係
景祖之子當時雖身與配享第以宗支而論已在覺羅之
　　列是以宗室王公表傳内未經列傳但思宗室傳既
　　限於支派國史傳又以屬在宗潢令此四王無所附
　　麗亦覺欠缺著并交國史館查明四王事實補為立
　　傳列於國史諸大臣傳之前即或當時紀載簡少其
　　功績無由稽核無妨不拘詳略各立一傳以徵信實
　　並将此通諭知之
　　　乾隆四十三年三月初二日
　上諭朕因我朝開國時宗室懿親勤勞佐命其殊勲茂
　　績實為史冊罕有如睿親王多爾衮受誣黜爵豫親
　　王多鐸縁事降封朕為核其生平事績昭雪加恩復
　　還原封世襲又禮親王代善鄭親王濟爾哈朗肅親
　　王豪格克勤郡王岳託等並令稱其原號用昭惇叙
　　酬庸渥典其餘諸王貝勒内或有顯著功績而封爵
　後經降奪者除本人身罹重愆不當復邀優典外若
　係承襲之子孫獲咎議處竟將初封褫革未為平允
　因令軍機大臣㑹同宗人府查明具奏今據開列清
　單進呈朕詳加閲核如饒餘親王阿巴泰及子安親
　王岳樂俱屢著功績其子孫内止有奉恩將軍一人
　不足以酬勞閥著加恩賞封輔國公一人又敬謹親
　王尼堪功勛頗顯且以力戰捐軀其子孫内現在止
　有一輔國公亦著加恩晉封鎮國公至謙郡王瓦克
　逹巽親王滿逹海鎮國公屯齊從前亦均著有功績
　現無承襲之人並著加恩瓦克逹子孫賞給一等鎮
　國將軍滿逹海子孫賞給一等輔國将軍屯齊子孫
　賞給一等奉國將軍此次加賞之公爵世職俱著世
　襲罔替所有應襲之子孫俱著宗人府照例揀選數
　人帶領引見
　　乾隆四十六年十一月二十六日
上諭宗室王公表傳簡親王喇布順承郡王勒爾錦貝
　　勒洞鄂事蹟俱不詳晰又簡親王傳内稱其生有神
　　力語尤不經查此書係何年編纂此外尚有似此語
　　句及叙次草率者並著交國史館恭查
實録紅本另行改纂以昭徵信
　御製文
　　　己未嵗我
太祖大破明師於薩爾滸山之戰書事
　盖聞國之將興必有禎祥然禎祥之賜由乎
天而致
天之賜則由乎人予小子於己未嵗我
太祖大破明師於薩爾滸之戰益信此理之不爽也爾時
　草創開基篳路藍縷地之里未盈數千兵之衆弗滿數
　萬惟是
父子君臣同心合力師直為壯荷
天之龍用能破明二十萬之衆每觀
實録未嘗不流涕動心思我
祖之勤勞而念當時諸臣之宣力也謹依
實録叙述其事如左
　己未二月明帝命楊鎬杜松劉綎等統兵二十萬號四
　十萬来攻左翼中路以杜松王宣趙夢麟張銓督兵六
　萬由渾河出撫順闗右翼中路以李如栢賀世賢閻鳴
　泰督兵六萬由清河出鴉鶻闗左翼北路以馬林麻岩
　潘宗顔督兵四萬由開原合葉赫兵出三岔口右翼南
　路以劉綎康應乾督兵四萬合朝鮮兵出寛甸口期並
　趨我興京三月朔我西路偵卒遥見火光馳告甫至而
　南路偵卒又以明兵逼境告我
太祖曰明兵之来信矣南路駐防之兵有五百即以此拒
　之明使先見南路有兵者誘我兵而南也其由撫順闗
　西来者必大兵急宜拒戰破此則他路兵不足患矣即
　於辰刻率大貝勒代善(後封禮/親王)及衆貝勒大臣統城中
　兵出而令大貝勒前行時偵卒又以明兵出清河路来
　告大貝勒曰清河之界道途逼仄﨑嶇兵未能驟至我
　兵惟先往撫順以逆敵兵遂過扎喀闗與逹爾漢侍衛
　扈爾漢(後授三等/子世職)集兵以待
上之至時
四貝勒(即我皇帝/宗文)　(太/)以祀事後至謂大貝勒曰界藩山
　上我築城夫役在焉山雖險倘明之将帥不惜士卒奮
　力攻之䧟夫役奈何我兵宜急進以安夫役之心大貝
　勒等善是言下令軍士盡擐甲日過午至太蘭岡大貝
　勒及扈爾漢欲駐兵隠僻地以待敵
四貝勒艴然曰正宜耀兵列陣明示敵人壯我夫役士卒
　之膽俾并力以戰何故令兵立隠僻地耶巴圖魯額亦
　都(後為一等大臣/追封𢎞毅公)曰貝勒之言是也我兵當堂堂正正
　以向敵人遂督兵赴界藩對明兵營列陣而待初衆貝
　勒兵未至我國防衛築城夫役之兵僅四百人伏薩爾
　滸谷口伺明總兵杜松王宣趙夢麟之兵過谷口將半
　尾擊之追至界藩渡口與築城夫役合據界藩山之吉
　林崖杜松結營薩爾滸山而自引兵圍吉林崖仰攻我
　兵我兵四百人率衆夫役下擊之一戰而斬明兵百人
　時我國衆貝勒甫至見明兵攻吉林崖者約二萬人又
　一軍列薩爾滸山巔遥為聲勢四大貝勒與衆将議曰
　吉林崖巔有防衛夫役之兵四百人急増千人助之俾
　登山馳下衝擊而以右翼四旗兵夾攻之其薩爾滸山
　之兵則以左翼四旗兵當之遂遣兵千人往吉林崖
上至問四大貝勒破敵策四大貝勒具以前議告
上曰日暮矣且從汝等令分右翼四旗之二與左四旗兵
　合先破薩爾滸山所駐兵此兵破則界藩之衆自䘮膽
　矣再令右二旗兵遥望界藩明軍俟我兵由吉林崖馳
　下衝擊時并力以戰是時我國近都城之兵乗善馬者
　先至乗駑馬者後至其數十里外者尚未至於是合六
　旗兵進攻薩爾滸山明兵駐營列陣發鎗礟我兵仰而
　射之奮力衝擊不移時破其營壘死者相枕藉而所遣
　助吉林崖之兵自山馳下衝擊右二旗兵渡河直前夾
　擊明兵之在界藩山者短刄相接我兵縱横馳突無不
　一當百遂大破其衆明總兵杜松王宣趙夢麟等皆歿
　於陣横屍亘山野血流成渠其旗幟器械及士卒死者
　蔽渾河而下如流澌焉追奔逐北二十餘里至舒欽山
　時已昏軍士沿途搜勦者無數是夜明總兵馬林兵營
　於尚間崖濬濠嚴斥堠鳴金鼓自衛我兵見之乗夜馳
　告於大貝勒翼旦大貝勒以三百餘騎馳往馬林兵方
　㧞營行見大貝勒兵至回兵結方營環營濬濠三匝列
　火器俾習火器者列濠外繼列騎兵以俟又潘宗顔一
　軍距西三里外營斐芬山大貝勒見之使人馳告於
上時我國逺路之兵亦陸續至與大貝勒兵合明左翼中
　路後營逰擊龔念遂李希泌統歩騎萬人駕大車持堅
　楯營於斡琿鄂謨地環營濬濠外列火器
上見之與
四貝勒率兵不滿千人分其半下馬歩戰明兵發火器拒
　敵
四貝勒引騎兵奮勇衝入我歩兵遂斬其車破其楯明兵
　又大敗龔念遂李希泌皆陣歿焉㑹大貝勒使人至知
　明兵已營尚間崖
上不待
四貝勒兵急引侍從四五人往日中至其地見明兵四萬
　人布陣成列
上趣令我軍先據山巔向下搏擊衆兵方欲登山而馬林
　營内之兵與壕外兵合
上曰是将與我戰也我兵且勿登山宜下馬歩戰令大貝
　勒往諭時左二旗兵下馬者方四五十人明兵已自西
　突至大貝勒代善言於
上曰兵已進矣即怒馬迎戰直入其陣二貝勒阿敏三貝
　勒莽古爾泰與衆台吉等各鼓勇奮進兩軍搏戰遂敗
　明兵斬首捕鹵過當方戰時我六旗兵見之不及布列
　行陣人自為戰前後不相待縦馬飛馳直逼明營明兵
　發鳥鎗巨礟我兵衝突縦擊飛矢利刄所向無前明兵
　不能支又大敗遁走我兵乗勝追擊明副將麻岩及大
　小將士皆陣歿總兵馬林僅以身免滅跡掃塵案角隴
　種尚間崖下河水為之盡赤
上復集軍士馳往斐芬山攻開原道潘宗顔兵令我兵之
　半下馬仰山而攻宗顔兵約萬人以楯遮蔽連發火器
　我兵突入摧其楯遂破之宗顔全軍盡歿時葉赫貝勒
　錦台什布揚古欲助明與潘宗顔合其兵甫至開原中
　固城聞明兵敗大驚而遁是時我軍既擊破明二路兵
上乃收全軍至固勒班地方駐營而明總兵劉綎李如栢
　等由南路進者已近逼興京偵卒馳告
上遂命扈爾漢先率兵千人往禦翼旦
上復命二貝勒阿敏率兵二千繼之
上率衆貝勒大臣還軍至界藩行凱旋禮刲八牛祭纛告
天大貝勒代善請曰吾先歸從二十騎㣲行探信祀畢
上徐来
上許諾三貝勒莽古爾泰亦相繼行
四貝勒馳至
上前請與俱往
上曰汝兄㣲行往探汝随吾後行
四貝勒曰兄獨往吾㽞此未安也遂亦行日暮大貝勒回
　至興京入宫則
皇后内庭等見大貝勒至亟問禦敵策大貝勒曰撫順開
　原二路敵兵已破誅戮且盡南来兵已遣將往禦我待
父皇命當即往破之於是大貝勒復出城迎
上於大屯之野
上自界藩啟行至興京平明大貝勒三貝勒
四貝勒統軍士禦劉綎而㽞兵四千於都城待李如栢賀
　世賢等之兵初劉綎兵出寛甸進揀鄂路我居民避匿
　深山茂林中劉綎悉焚其柵寨殺其孱弱佐領託保額
　爾訥額赫率駐防五百人迎敵劉綎兵圍之數重額爾
　訥額赫死之并傷我卒五十人託保引餘兵與扈爾漢
　軍合扈爾漢伏兵山隘以待已刻大貝勒及三貝勒
四貝勒引兵甫出瓦爾喀什窩集時劉綎所率精鋭二萬
　先遣萬人前掠將趨登阿布逹哩岡布陣大貝勒欲引
　兵先登馳下擊之
四貝勒曰兄統大兵㽞此相機為援吾先督兵登岡自上
　下擊之大貝勒曰善我引左翼兵出其西汝引右翼兵
　登山俾將士下擊汝立後督視勿違吾言輒輕身入也
四貝勒遂率右翼兵往先引精騎三十人超出衆軍前自
　山馳下奮擊之兵刄交接戰甚酣後軍随至衝突而入
　大貝勒又率左翼兵自山之西至夾攻之明兵大潰
四貝勒乗勝追擊與劉綎後隊兩營兵遇綎倉卒不及陣
四貝勒縦兵奮擊殱其兩營兵萬人劉綎戰死是日明海
　盖道康應乾歩兵合朝鮮兵營於富察之野其兵執筤
　筅長鎗被籐甲皮甲朝鮮兵被紙甲其胄以栁條為之
　火器層疊列待
四貝勒既破劉綎兵方駐軍衆貝勒皆至遂復督兵攻應
　乾明兵及朝鮮兵敵競發火器忽大風驟作走石揚沙
　煙塵反撲敵營昏㝠晝晦我軍乗之飛矢雨發又大破之
　其兵二萬人殱焉應乾遁去先是二貝勒阿敏扈爾漢
　前行遇明逰擊喬一琦兵擊敗之一琦將收殘卒奔朝
　鮮都元帥姜功烈營時功烈據固拉庫崖衆貝勒復整
　兵逐一琦遂攻朝鮮營功烈知明兵敗大驚遂按兵偃
　旗幟遣通事執旗来告曰此来非吾願也昔倭侵我國
　據我城郭奪我疆土急難之時頼明助我獲退倭兵今
　以報徳之故奉調至此爾撫我我當歸附且我兵之在
　明行間者已被爾殺此營中皆髙麗兵也明兵逃匿扵
　我者止逰擊一人及所從軍士而已當執之以獻四大
　貝勒定議乃曰爾等降先令主將来否則必戰功烈復
　遣使来告曰吾若今夕即往恐軍亂逃竄其令副元帥
　先往宿貝勒營以示信詰朝吾率衆降遂盡執明兵擲
　於山下付我明逰擊喬一琦自縊死於是朝鮮副元帥
　先詣衆貝勒降翼日姜功烈率兵五千下山降衆貝勒
　宴勞之送功烈及所部將士先詣都城
上御殿朝鮮都元帥姜功烈及副元帥等匍匐謁見
上優以賔禮數賜宴厚遇之士卒悉㽞豢飬四大貝勒既
　殱南路明兵四萬人我軍駐三日籍其俘獲人馬輜重
　鎧仗而還是役也明以傾國之兵雲集遼瀋又招合朝
　鮮葉赫分路来侵五日之間悉被我軍誅滅其宿將猛
　士暴骸骨於外士卒死者不啻十餘萬我軍邀
天佑助以少擊衆無不摧堅挫鋭迅奏膚功策勲按籍我
　士卒僅損二百人自古克敵制勝未有若斯之神者也
　時明經畧楊鎬駐瀋陽聞三路兵敗大驚急檄總兵李
　如栢副將賀世賢等回兵如栢等自呼蘭路遁歸我哨
　兵二十人見之據山上鳴螺繫帽弓弰揮之作招集大
　兵狀已而呼噪下擊殺四十人獲馬五十匹明兵奪路
　而逃相蹂踐死者復千餘人庚寅大軍還至都城
上顧衆貝勒大臣曰明以二十萬衆號四十七萬分四路
　並力来戰今我不踰時破之遂獲全勝各國聞之若謂
　我分兵拒敵則稱我兵衆若謂我往来勦殺則服我兵
　强𫝊聞四方孰不懾我軍威者哉嗚呼由是一戰而明
　之國勢益削我之武烈益揚遂乃克遼東取瀋陽王基
　開帝業定夫豈易乎允因我
太祖求是於
天復讐乎
祖同兄弟子姪之衆率股肱心膂之臣
親冒矢石授方略一時
聖嗣賢臣抒勞効悃用成鴻勲我大清億萬年丕丕基實
　肇乎此予小子披讀
實録未嘗不起敬起慕起悲起愧未能及其時以承
訓抒力於行間馬上也夫我
祖如此勤勞所得之天下子若孫覩此戰蹟而不思所以
　永
天命綿帝圖兢兢業業治國安民凛惟休惟恤之戒存監
　夏監殷之心則亦非予子孫而已爾此予覩薩爾滸之
　戰所由書事也此予因
實録尊藏人弗易見而特書其事以示我大清億萬年子
　孫臣庶期共勉以無忘
祖宗開創之艱難也
　御製詩
　　　酹克勤郡王園寢(癸亥/)
　開國承家日于藩夾輔資一時扶王業四海定丕基懿
　徳書金匱佳城奠玉巵銀潢天共逺百世篤宗支
　　　追復睿親王封號并復其宗嗣襲封予諡配享詩
　　　　以誌事(有序/)　(戊戍/)
　　　稽宗盟之軼事展親兼以褒功覈方策之遺聞申
　　　枉因而繼絶睿親王者屬本懿藩分居執政勤勞
　　　王室棐忱洵同姓之良綏定燕京偉績更諸王之
　　　冠頋以任隆見嫉亦或氣盛招尤履霜之釁潛積
　　　於多年戴盆之寃頓興於既逝指斂衣為左證理
　　　知所必不然肆羅織以深文獄甚於莫須有徒以
　　　衆怨之搆成貝錦而執作爰書尚非
親政之年矯綸綍而竟從重典繄予恭披
實録鑒王實有大勲當危疑推戴之時拒羣議而匡扶
沖主迨戡亂肅清之際迎
聖駕而肇建丕基且誡比列之謟諛朂以尊君親上復斥
　　　同懐之愆戻加以義正詞嚴厯厯具存班班可考
　　　緬其誠藎皎如白日青天嘉乃壯猷允矣信今𫝊
　　　後使果有不軌之志未嘗無可乗之機乃貞心既
　　　矢於寢興豈逆迹轉萌於泉壤無端而㬥其罪狀
　　　每惻於中如是而坐以叛名宜昭其屈念疇昔非
　　　由
親決弗嫌成案之翻為國家特叙成勞惟協公評之當用
　　　是復其王爵仍教世襲茅封並為録彼宗支咸使
　　　列於
玉牒葺園寢而春秋祀享配
太室而殿廡筵班補列𫝊以連篇準易名之一字推
祖宗之恩意辨誣足勝金縢勉子姓以欽承守緒奚煩鐵
　　　劵爰成四韻并引長言
　流言恐懼似周公公則生前王已終(睿親王之寃獄與/周公之被流言相)
　(似然公之受謗在生前故恐懼可以有待王則遭誣於/身後故是非無以自明然予恭閲      實録為之昭)
　(雪較諸感風雷而發金/縢者似尤光明正大耳)無倖位心真是睿有開基業孰
　齊忠諡増一字非私恵論定千秋付衆同配食襲封推
祖澤睦親惇叙朂宗功
　　　命仍稱禮鄭豫肅諸親王及克勤郡王原封爵號
　　　　並子配享詩以誌事(有序/)　(戊戍/)
　　　溯維城於王室同扶有永之
鴻圖考列爵於宗盟各著非常之偉閥事在本朝為極盛
　　　蹟皆前古所罕聞每以繹尋
實録之文因有追叙成勞之典粤稽禮邸實惟讓王四路
　　　分殱薩爾滸助揚
神武連營並克山海闗奮厲師貞翊
聖明而特表藎誠誅逆惡而不徇私義至鄭王屬居近派
　　　䝉
太祖育自宫中初定平壤之盟旋鼓寧逺之勇遵化歸化
　　　頻建豐庸松山杏山疊施勝算剪彊藩而成一統
　　　識裕先㡬膺攝政而疏千言監陳
前憲若夫論功之最惟豫尤超幼統偏師荷嘉名之
肇錫獨抒長策舉大勢以全規洎入燕京遂専閫節破潼
　　　闗而追流冦狂魄尋僵平江介以定中原㳺魂自
　　　滅又如肅武親王之百戰稱雄而秦地恢城蜀江
　　　殪賊勲尤崇也他若克勤郡王之屢征奏㨗而降
　　　納朝鮮計圖明塞略更優焉是為同姓之股肱名
　　　皆炳著並照當年之耳目人所豔稱乃日久而舊
　　　號俱更雖世及而遺風㡬冺爰命復原封之字俾
　　　同竹帛以常新並教列配享之廂咸侑馨香而弗
　　　替餘凡𩔖似悉予詳求念櫛風沐雨之勞使徵獻
　　　者知宗功之不朽比礪山帶河之永期襲次者懐
　　　祖烈以毋忘用紀長歌並疏小引
　貝勒讓帝如汝陽(為最長太祖大事禮親王於諸子中/      而功徳隆茂衆望皆屬)
　(戡太宗禮親王因作議書言紹承大統必得聖君始能/  亂致治以成一統自顧徳薄願共推戴      四貝)
　(勒嗣位入朝遍示諸貝勒大臣衆皆喜之/    太宗辭讓再三王意益懇□乃從)薩爾滸戰我
　武揚(薩爾滸之戰禮親王同作薩爾太宗随事/  太祖立功詳見向所      滸山書)　推戴
沖主出丹誠(叶/)不私子孫徳尤彰(親王之世祖嗣位時禮/      子碩託孫阿逹)
　(禮曽謀立睿親王禮/親王發其謀並誅之)
宫中育飬子姪行其名曰濟爾哈朗(叶太鄭親王為育於/    祖親姪幼)
　(宫中號和/碩貝勒)戰功多矣難數詳同攝政亦抒謀臧逺取雲
　貴見早彊(鄭親王病劇深恩未世祖臨問泣對曰臣受/      三朝      能仰答不勝感痛惟願)
　(以取雲貴滅桂王統一四海為念王之先世祖/為之大慟逆藩日後之謀果不出      見也)幼領偏
　師建績昻褒蒙
聖嘉賜美名(叶宗豫親王幼統偏師輒有功楚呼爾/太  嘉之      賜號額爾克)直入
　潼闗賊奔商旋師平定江南疆功莫大焉策允良(王之/戰功)
　(甚多難以縷舉至其破潼闗逐闖賊/及平定江南尤其功之最著者也)整兵入蜀肅親王
　陣斬巨冦張獻忠(叶/)悉平内地讋諸羌(肅親王射殪張/獻忠並削除羣)
　(賊平定/陜西)禮親王子智獨長(克勤郡王為禮親/王長子有謀勇)濟以悃愫
　復勇往(叶/)盟定朝鮮勣克襄(克勤郡王常同大貝勒阿/敏及鄭親王征朝鮮克四)
　(城諭朝鮮王李倧降時阿敏懐異志欲直趨朝鮮王京/倧挈孥奔遣其臣進昌君求和衆議許之阿敏不允克)
　(勤郡王宻與鄭親王定議駐師平山城遣使往諭倧報/命願嵗貢方物遂許其降既盟告阿敏阿敏以未與盟)
　(仍縱兵大掠勸之不聼復令/倧弟李覺與阿敏盟乃班師)恨未得與定北京(叶郡克/勤  王)
　(於崇徳三年以疾薨於軍及與入太祖聞而慟/哭加以      恩禮故未      闗定燕京也)是皆巨
　擘輝天潢與復舊號並配享(叶/)其未及者付考章並教
　一一稽宗盟(叶封其餘宗室諸王貝勒等有功績顯著/其  爵後經降奪者並命宗人府查奏)
　雪寃彰善示後蘉
祖
宗恩澤予衍慶本支百世奕禩昌
　　　酹克勤郡王園寢(戊戌/)
　每陳開國策均合
聖人心(王戰功頗多且於天聰時陳奏善撫降人及請於/山海闗通州燕京三處急圖其一以定丕基並請)
　(駐兵金州瞭哨諸事/    太宗皆嘉納之)　不少赳桓衆
獨嘉幹略沉佳城留故里致奠重躬臨彰善俾觀感伊予
　此意深(王之後襲封者改為平郡王余春以開國勲藩/爵延於世自應仍其初封之號俾襲爵者顧名)
　(追念無忘其先人體國勲勞常懐效勉於訓示宗/親有益曽命軍機大臣㑹同宗人府核議著為令)
　　　酹克勤郡王園寢疊戊戍詩韻(癸夘/)
　讓帝之冡子首陳推戴心(克勤郡王岳託禮親王代善/之長子也有謀勇多戰功天)
　(命十一年八月聖徳宻太祖升遐岳託與弟薩哈璘以/      太宗有      議推戴告其父代善曰國不可)
　(一日無君悦服當四貝勒才徳冠世深契夙心也先帝/聖心衆皆      速繼大位代善曰此吾      乃夜)
　(作議書翼日徧示諸貝勒大臣於朝遂定議奉山海闗/太宗嗣位又於天聰時奏請善撫降人及請於)
　(通州燕京三處急圗其一以定丕基軍與睿太宗嘉納/之崇徳三年      命為揚威大將      親王分道)
　(征明所向克㨗以疾薨於軍勤郡王太宗聞之驚慟輟/膳三日      詔封多羅克      康熙二十七年)
　(改稱聖祖為立碑紀功乾隆四十三年以王後/    平郡王復還原號並令配享      太廟)忘家惟
　為(去/聲)國力勇更謀沈我
祖所嘉許予躬應奠臨
閟宫教配享彰善意猶深
欽定四庫全書
欽定宗室王公功績表傳目録
　　　卷一　表一
　　親王　　郡王
　　　卷二　表二
　　貝勒　　貝子　　鎮國公　　輔國公　　以
　　罪黜宗室貝勒
　　　卷三　傳一(親王/)
　　和碩禮親王代善
　　和碩英親王阿濟格
　　　卷四　傳二(親王/)
　　和碩睿親王多爾衮
　　　卷五　傳三(親王/)
　　和碩豫親王多鐸
　　和碩肅親王豪格
　　和碩承澤親王碩塞
　　　卷六　傳四(親王/)
　　和碩鄭親王濟爾哈朗
　　　卷七　𫝊五(親王/)
　　和碩敬謹親王尼堪
　　和碩頴親王薩哈璘
　　和碩端重親王博洛
　　　卷八　𫝊六(郡王/)
　　多羅饒餘郡王阿巴泰
　　多羅克勤郡王岳託
　　多羅謙郡王瓦克逹
　　多羅順承郡王勒克徳渾
　　　卷九　傳七(貝勒/)
　　和碩貝勒阿敏
　　多羅誠毅貝勒穆爾哈齊
　　多羅篤義貝勒巴雅喇
　　多羅廣略貝勒褚英
　　多羅貝勒芬古
　　多羅安平貝勒杜度
　　多羅貝勒察尼
　　多羅貝勒哈爾楚渾
　　多羅貝勒巴思哈
　　　卷十　傳八(貝子/)
　　固山貝子務達海
　　固山貝子博和託
　　固山貝子固爾瑪渾
　　固山貝子洛託
　　固山貝子傅喇塔
　　固山貝子穆爾祜
　　固山貝子特爾祜
　　固山貝子薩弼
　　固山貝子蘇布圖
　　固山貝子温齊
　　　卷十一　傳九(鎮國公/)　(輔國公/)
　　鎮國公阿拜
　　鎮國公巴布泰
　　鎮國公漢岱
　　鎮國公恭阿
　　鎮國公品級屯齊
　　輔國公塔拜
　　輔國公頼慕布
　　輔國公瑪瞻
　　輔國公穆布爾善
　　輔國公巴爾堪
　　輔國公品級扎喀納
　　　卷十二　傳十(以罪黜宗室貝勒/)
　　和碩貝勒莽古爾泰
　　和碩貝勒徳格𩔖
　　多羅貝勒拜音圖
　　多羅貝勒碩託
　　多羅貝勒延信
　　　　(臣/)等謹按
　　欽定宗室王公功績表𫝊十二卷乾隆四十六年
　　　　奉
　　勅撰初乾隆二十九年
　　命宗人府内閣考核宗室王公功績輯為表一卷
　　　　詳列封爵世系傳五卷第一卷第二卷為
　　　　親王第三卷為郡王第四卷為貝勒貝子鎮
　　　　國公輔國公第五卷為王貝勒獲罪裭爵而
　　　　舊有勲勞者通三十一人又附𫝊二十一人
　　　　於乾隆三十年六月告成嗣以所述簡親王
　　　　喇布順承郡王勒爾錦貝勒洞鄂事迹皆不
　　　　詳悉又順承郡王𫝊中生有神力之語亦涉
　　　　不經乃
　　詔
　　　國史館恭檢
　實録紅本重為改撰前表後𫝊體例如舊立𫝊人
　　　　數亦如舊而事必具其始末語必求其徴
　　　　信則視舊詳且核焉考古者同姓分封惟周
　　　　為盛然文昭武穆惟魯公伯禽有淮徐之功
　　　　耳諸史列𫝊載從龍戰伐雖不乏懿親亦從
　　　　無多至四十五人並奮起鷹揚銘勲竹帛共
　　　　㐮萬世之
　　鴻基者盖我
　　　國家
　世德作求克承
　天眷貞元㑹合光嶽氣鍾太元渾灝之精既挺生
　　　　乎
　列聖扶輿清淑之氣遂並萃於宗盟記所謂天降時
　　　　雨山川出雲乘時佐命非偶然也至我
　　皇上篤念周親不忘舊績俾效命風雲之㑹者
　　　　　得以表章併使席榮珪組之班者知所觀感
　　　　　用以本支百世帯礪萬年所為
　　　垂訓而示勸者
　　　聖意尤深逺矣參稽詳慎必冄易稿而始成書者
　　　　　豈徒然哉乾隆五十四年正月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
欽定四庫全書
欽定宗室王公功績表傳卷一
　　　表一(親王/)　(郡王/)
　　和碩禮親王
　　和碩英親王
　　和碩睿親王
　　和碩豫親王
　　和碩肅親王
　　和碩承澤親王
　　和碩鄭親王

　　和碩敬謹親王
　　和碩頴親王
　　和碩端重親王
　　多羅饒餘郡王
　　多羅克勤郡王
　　多羅謙郡王
　　多羅順承郡王
　
　
　
　
　
　
　
　
　
　
　
　
　
　
　
欽定宗室王公功績表傳卷一
欽定四庫全書
欽定宗室王公功績表傳卷二
表二　(貝勒/)　(貝子/)　(鎮國公/)　(輔國公/)　(以罪黜宗室貝勒/)
　　　和碩貝勒　(阿敏所/立爵)
　　多羅誠毅貝勒(穆爾哈齊/所立爵)
　　多羅篤義貝勒(巴雅喇/所立爵)
　　多羅廣略貝勒(禇英所/立爵)
　　多羅貝勒(芬古所/立爵)
　　多羅安平貝勒(杜度所/立爵)
　　多羅貝勒(察尼所/立爵)
　　多羅貝勒(哈爾楚率/所立爵)
　　多羅貝勒(巴思哈/所立爵)
　　固山貝子(務逹海/所立爵)
　　固山貝子(博和託/所立爵)
　　固山貝子(固爾瑪渾/所立爵)
　　固山貝子(洛託所/立爵)
　　固山貝子(𫝊喇塔/所立爵)
　　固山貝子(穆爾祜/所立爵)
　　固山貝子(特爾祜/所立爵)
　　固山貝子(薩弼所/立爵)
　　固山貝子(蘇布圖/所立爵)
　　固山貝子(温齊所/立爵)
　　鎮國公(阿拜所/立爵)
　　鎮國公(巴布泰/所立爵)
　　鎮國公(漢岱所/立爵)
　　鎮國公(聶克塞/所立爵)
　　鎮國公(恭阿所/立爵)
　　鎮國公品級(屯齊所/立爵)
　　輔國公(塔拜所/立爵)
　　輔國公(賴幕布/所立爵)
　　輔國公(瑪瞻所/立爵)
　　輔國公(巴穆布爾/善所立爵)
　　輔國公(巴爾堪/所立爵)
　　輔國公品級(扎喀納/所立爵)
　　和碩貝勒(莽古爾泰所立/爵以罪黜宗室)
　　和碩貝勒(徳格𩔖所立爵/以罪黜宗室)
　　多羅貝勒(拜音圖所立爵/以罪黜宗室)
　　多羅貝勒(碩託所立爵/以罪黜宗室)
　　多羅貝勒(延信所立爵/以罪黜宗室)
　欽定四庫全書
　欽定宗室王公功績表𫝊卷三
　　𫝊一(親王/)
　　　和碩禮親王代善𫝊
　　　代善
太祖髙皇帝第二子初封貝勒嵗丁未正月與兄褚英隨
太祖弟貝勒舒爾哈齊往徙東海瓦爾喀部斐悠城新附
　　　人戸軍夜行大纛上有光舒爾哈齊疑非吉兆欲
　　　旋師代善同褚英持不可遂進收屯寨大敗烏拉
　　　兵萬衆於路代善追及其統兵貝勒博克多從馬
　　　上左手攫其胄而斬之
太祖嘉代善奮勇克敵
賜號古英巴圖魯癸丑正月
太祖親征烏拉既攻克遜扎塔郭多鄂謨三城布占泰率
　　　兵三萬越富勒哈城結營諸將皆欲戰
太祖曰征伐大國豈能遽使無孑遺乎代善率諸將奏言
　　　我士飽馬騰利速戰所慮者布占泰不出耳今彼
　　　既出平原廣野可一鼓擒也舍不戰厲兵秣馬何
　　　為
太祖曰我仰荷
天眷雖遇勁敵無不單騎突陣斬將搴旗今何難身先搏
　戰但恐爾等或致一二被傷故欲計出萬全爾衆志既
　孚即可决戰因
命進烏拉兵亦出陣距百歩許代善隨
太祖臨陣奮戰大破之遂克其城代善邀擊潰衆殪過半
　　　布占泰竄葉赫所屬城邑皆降編户萬家丙辰
太祖建元天命封代善及舒爾哈齊長子阿敏
太祖第五子莽古爾泰與
太宗文皇帝並為和碩貝勒國中稱代善為大貝勒阿敏
　　　為二貝勒莽古爾泰為三貝勒
太宗文皇帝為四貝勒天命三年四月
上以七大恨告
天興師征明行二日雨欲旋師代善曰我與明和久矣因
　　　其不道故興師今既臨境若遽旋將與明復修好
　　　乎抑相讐怨乎興兵之名安能隠之天雖雨吾軍
　　　士皆有製衣弓矢亦有備雨具何慮霑濕且天降
　　　此雨以懈明邊將心使吾進兵出其不意耳是雨
　　　利我不利彼也
上曰善夜將半遂進霽月出分隊馳昧爽圍撫順城明遊
　　　擊李永芳以城降東州瑪哈丹二城及臺保寨五
　　　百餘皆下攜降衆以還既出明邊二十里聞明總
　　　兵張承廕等率兵萬來追代善同
四貝勒返戰
上遣巴克什額爾徳尼
諭止之代善駐兵於邊令復奏曰彼若待我我則與戰若
　　　不待是必走矣當乘勢追襲無使我兵寂然歸致
　　　謂怯也
上然之亦移師入邊破其三營斬承廕及副將頗廷相㕘
　　　將蒲世芳遊擊梁汝貴等四年正月
命率大臣十六兵五千守扎喀闗以防明來侵尋撤還三
　　　月朔偵明兵四萬出寛甸侵我南路六萬出撫順
　　　侵我西路
上以南路有兵五百駐防
親出禦西路
命代善前行偵者又告明兵六萬出清河路代善曰清河
　　　界道仄﨑嶇未能驟至當先禦撫順兵遂與侍衛
　　　扈爾漢等過扎喀闗
四貝勒以祀事後至言界藩山上有築城夫役宜急衛之
　　　代善方進兵太蘭岡欲設伏待敵從
四貝勒言直趨界藩見明兵攻吉林崖者約二萬又一軍
　　　列薩爾滸山與阿敏莽古爾泰及諸將議曰吉林
　　　崖衛夫役兵僅四百急増千人助之俾登山馳下
　　　衝擊以右翼兵夾攻之敵衆在薩爾滸山者以左
　　　翼兵當之遂遣千人往吉林崖
上至
詢知
諭分右翼二旗兵與左翼四旗兵合先破薩爾滸山敵營
　　　其夾攻吉林崖之右翼二旗兵仍如議於是合六
　　　旗兵趨薩爾滸山明兵出陣發鎗礟我兵仰射之
　　　奮力衝擊不移時破其營而前往助吉林崖兵千
　　　人自山下擊右翼二旗兵渡水直前夾攻陣斬明
　　　總兵杜松王宣趙夢麟等是夜明兵别由開原出
　　　三岔口者其總兵馬林率三萬人營尚間崖監軍
　　　潘宗顔率萬人營斐芬山翼旦
上率
四貝勒擊明遊擊龔念遂李希泌兵一萬於斡琿鄂謨代
　　　善以三百餘騎馳至尚間崖見林結方營掘壕三
　　　匝壕外火器兵居前繼列騎宗顔軍其西三里即
　　　馳騎告時
上已破念遂等不待
四貝勒收兵
親臨尚間崖𫝊令士皆下馬歩戰左翼二旗兵下者方四
　　　五十人明兵已自西突至代善告敵至即躍馬直
　　　入陣衆軍奮進斬獲過半翼日
上駐蹕界藩代善請以二十騎先歸都城探南路敵逺近
上亦于是夜還都城代善奉
命偕諸貝勒統先至軍士禦明總兵劉綎甫出瓦爾喀什
　　　窩集見綎兵至阿布達哩岡
四貝勒以右翼兵登山代善以左翼兵出其西夾攻之明
　　　兵大潰綎没於陣旋收降助明之朝鮮將士以還
　　　七月從
上攻克明鐡嶺城敗助明之䝉古兵八月
上親征葉赫圍其貝勒錦台什所居東城代善同衆貝勒
　　　圍其貝勒布揚古所居西城東城下布揚古及其
　　　弟布爾杭古大懼乞盟代善諭降之葉赫遂平六
　　　年三月
上親征明瀋陽
四貝勒先敗明總兵李秉誠朱萬良姜弼等代善偕其長
　　　子台吉岳託追四十里斬馘甚衆七月鎮江城降
　　　將陳良䇿叛投明總兵毛文龍
上命同莽古爾泰遷金州民于復州十一年八月
太祖龍馭上賔岳託偕弟台吉薩哈璘議以告父代善曰
四貝勒才徳冠世深契
先帝聖心衆皆悦服當嗣大位代善曰此吾素志也
天人允協其誰不從代善告阿敏莽古爾泰及衆貝勒皆
　　　曰善遂合詞請
太宗文皇帝嗣位
太宗文皇帝讓再三代善言益懇切衆議亦堅乃從之十
　　　月征䝉古喀爾喀扎嚕特部擒貝勒巴克與其二
　　　子及岱青多爾濟拉什希布桑阿爾齋等斬貝勒
　　　鄂爾齋圖俘其屬戸而還天聰元年五月從
上圍明錦州聞明兵自山海闗來援迎擊之遂薄寧逺城
　　　殪敵無算因溽暑班師三年十月從
上征明入洪山口克遵化趨京城北土城闗之東駐營明
　　　大同總兵滿桂宣府總兵侯世禄率援兵至徳勝
　　　門敗之十二月攻克良鄉還破敵永定門南遂從
上閲薊州形勢明兵五千自山海闗至距城二里許與我
　　　遇遂立營環列車楯鎗礟代善麾左翼四旗䕶軍
　　　攻其東破之四年正月明兵部侍郎劉之綸以兵
　　　至遵化登山營代善率衆環圍之招之綸降不從
　　　遂攻破其七營之綸遁巖中為我軍射殪擒遊擊
　　　守備各一五年三月
命諸貝勒直言時政代善奏曰刑罰不中民有怨言由讞
　　　獄不得人宜選易之八月從
上圍明大凌河城正紅旗兵圍西北代善軍為䇿應城外
　　　守臺明兵害我遊牧十人掠駝馬去代善同貝勒
　　　濟爾哈朗等以礟攻克其臺留兵守九月明監軍
　　　道張春總兵吳襄等率兵四萬自錦州來援距城
　　　十五里代善從
上統兵二萬往擊至則敵已陣鎗礟齊發聲震天我騎縱
　　　横馳突飛矢如雨敵敗郤襄及其副將桑阿爾齋
　　　遁春等復收潰衆立營黒雲起大風自西來敵乗
　　　風縱火勢甚熾將逼我軍天忽雨反風敵營燬死
　　　者甚衆我軍合攻之陣斬副將張吉甫滿庫王之
　　　敬生擒春及副將張洪謨等春見
上不跪
上欲誅之代善奏曰前所俘無不收養此人欲以死成名
　　　奈何殺之以遂其志
上赦春先是天命六年二月
太祖命代善阿敏莽古爾泰同
太宗分月直佐理政事及天聰三年正月
太宗以諸兄宜節勞
諭以弟姪代直毎
御殿
命代善阿敏莽古爾泰列坐左右不令下坐至是禮部承
　　　政李伯龍請定朝㑹班次儀制下諸貝勒㑹議謂
　　　莽古爾泰不可並坐代善言我等奉
上居大位仍並列坐甚非心所安請
上南面中坐我與莽古爾泰侍坐於側外國䝉古諸貝勒
　　　坐我等下衆皆曰善遂定議六年五月從
上征察哈爾行二旬過興安嶺聞林丹汗遁移師趨歸化
　　　城入明大同宣化境以書示沙河保得勝保張家
　　　口諸守將議和而還八年五月從
上征明出榆林口至宣府境分兵自喀喇鄂博攻克得勝
　　　保遂由朔州趨馬邑八月㑹大軍於大同以俘獲
　　　獻
御營而還崇徳元年四月晉封和碩兄禮親王十二月從
上征朝鮮降國王李倧二年二月班師七月因征朝鮮時
　　　違
㫖以所獲糧飼馬及選䕶衛溢額等事集諸王貝勒貝子
　　　大臣等
諭曰朕於兄禮親王極敬愛何竟不體朕意又
諭曰王等於朕雖盡恭敬朕亦不喜必須正身行義相輔
　佐朕始嘉賴焉三年二月
上親征喀爾喀王與鄭親王濟爾哈朗等留守十二月以
　　　失朝自檢舉部議罰鍰
上免之四年十一月從
上獵於葉赫至英格布占王射麞馬仆傷足
上見之馳下馬
親為裹創酌金巵勸飲因泣下
諭曰朕以兄年髙不可馳馬曽屢勸兄奈何不自愛遂罷
　　　獵
命乗輿齊行日十五里或二十里八年八月
世祖章皇帝嗣位王集諸王貝勒大臣議以鄭親王濟爾
　　　哈朗睿親王多爾衮同輔政又發貝子碩託郡王
　　　阿達禮欲立睿親王私議令法司鞫誅之碩託乃
　　　王第二子阿逹禮則王第三子穎親王薩哈璘子
　　　也順治元年朝元旦
命上殿毋拜二年春王來京師五年十月薨年六十有六
賜祭葬銀萬兩立碑紀功康熙十年六月追諡曰烈復立
　　　碑表墓
　今上乾隆十九年九月入祀
　　盛京賢王祠四十三年正月
　詔以王與鄭親王濟爾哈朗睿親王多爾衮肅親王豪
　　　格克勤郡王岳託並
太祖
太宗
世祖時戮力行間櫛風沐雨之親藩宜配饗
太廟又以王等茂著壯猷克昭駿烈初封嘉號當長延奕
　　　禩
　詔現襲禮親王爵之康親王復封號曰禮
　　　初次襲滿逹海禮烈親王代善第七子崇徳五年
　　九月隨大軍圍明錦州敗其杏山松山援兵六年
　　五月封輔國公八月隨肅親王豪格圍松山以本
　　旗兵敗敵明總督洪承疇援踵至卻其三隊旋復
　　來犯力拒之所乘馬創肅親王易以馬甫乗而敵
　　大至鼓勇復擊之殿後而還明總兵吳三桂倚山
　　結營自固偕諸軍擊破之三桂宵遁七年四月隨
　　鄭親王濟爾哈朗攻塔山毁其城而還八年八月
　　授都察院承政順治元年四月隨睿親王多爾衮
　　入山海闗擊敗流賊李自成十月晉封固山貝子
　　隨英親王阿濟格追𠞰自成由邊外趨綏徳二年
　　二月克沿邊三城及延安府自成遁湖廣躡之屢
　　敗賊八月凱旋三年正月隨肅親王𠞰流賊張獻
　　忠七月由漢中進秦州圍賊渠髙如礪等於三台
　　山如礪降十一月師至西充擒斬獻忠肅親王令
　　滿達海與貝勒尼堪等分𠞰遵義䕫州茂州餘賊
　　四年八月班師五年二月以徇隠同征西充之䕶
　　軍㕘領希爾根冒功事議罰鍰睿親王令免之六
　　年四月襲封和碩親王時睿親王與英親王敬謹
　　親王尼堪端重親王博洛先後討大同叛鎮姜瓖
　　以王與兄郡王瓦克達𠞰賊朔州寧武尋授征西
　　大將軍八月克復朔州馬邑縣寧武闗城寧化所
　　八角保及静樂縣遂㑹端重親王軍攻復汾州城
　　斬偽巡撫姜建勲偽布政使劉秉業等偽總兵楊
　　振威斬瓖首獻英親王軍大同平王遣䕶軍統領
　　索渾圍平遥署䕶軍統領希爾根圍太谷貝勒拜
　　音圖圍沁州鎮國公漢岱圍遼州先後攻復其城
　　屯留襄垣榆杜武鄉等縣俱降十月睿親王令留
　　兵付瓦克達𠞰撫餘賊王同輔國公薩弼攜應撤
　　兵還京七年二月與端重親王敬謹親王同理六
　　部事八月睿親王遣尚書阿哈尼堪迎朝鮮王李
　　淏弟阿哈尼堪請白部事諸王以理事官恩國泰
　　代王坐徇隠罰鍰八年二月加封號曰巽尋同諸
　　　王奏削故睿親王封爵三月
命諸王分管六部王掌吏部九年二月薨年三十有一諡
　　　曰簡十六年十月追論王與睿親王素無嫌分取
　　　其所遺財物掌吏部時尚書譚泰驕縱不能糾削
　　　爵諡
　　　二次襲常阿岱原封巽簡親王滿達海第一子順
　　　治九年七月襲封和碩巽親王十六年十月追論滿
　　　達海罪降常阿岱為貝勒康熙四年四月薨年三
　　　十有三諡曰懐愍第六子星尼降襲固山貝子次
　　　子錫倫圖封奉恩將軍後俱停襲乾隆四十三年
　　　三月
　詔以巽親王滿達海著有勞績
　賜一等輔國將軍爵世襲罔替以滿達海七世孫福色
　　　硜額襲
　　　三次襲傑書禮烈親王代善孫初禮烈親王第八
　　　子祜塞封鎮國公卒第二子精濟襲晉封多羅郡
　　王卒順治六年十月以祜塞第三子傑書襲多羅
　　郡王八年二月加號曰康十六年十二月常阿岱
　　既降爵以傑書襲和碩親王仍號康康熙十三年
　　六月授奉命大將軍討逆藩耿精忠九月師至浙
　　江駐金華賊已陷温州處州都統賴塔總督李之
　　芳駐衢州破賊于焦園紫瑯山賊將徐尚朝引衆
　　五萬犯金華王令都統巴雅爾副都統瑪哈達迎
　　擊斬賊將吳榮先等兵無算十二月尚朝復引賊
　　五萬逼金華城南十二里莊巴雅爾與總兵陳世
　　凱等㑹𠞰破賊壘于積道山殺二萬餘復永康縉
　　雲二縣賊將馮公輔由義烏遁武義署前鋒統領
　　希福躡之苦竹嶺斬殪甚衆賊將沙有祥據桃花
　　嶺梗處州路瑪阿達同總兵李榮等擊潰之副都
　　統穆赫林又敗之白水洋十四年正月復處州府
　　及仙居縣公輔尚朝等猶據宣平松陽屢窺處州
　　都統拉哈達偕諸將禦𠞰破之石塘石佛嶺大王
　　　嶺東隴隘口上套寨下五塘諸處時寧海將軍貝
　　　子傅喇塔由黄巖規復温州叛鎮祖宏勲曽養性
　　　糾賊數萬倚山憑江水陸抗阻
上命傑書由衢州進回奏處州方有賊警金華兵力弱難
　　　驟進十五年三月
諭趣之曰王坐守金華將及二載徒以文移往來為事不
　親統官兵進𠞰逆賊何日可滅宜克期進取毋再遲延
　觀望貽悮軍機八月自金華移駐衢州敗賊於大溪灘
　　　復江山常山二縣進攻仙霞闗偽㕘將金應虎迎
　　　降遂抵浦城縣攻㧞之檄精忠言浦城為閩財賦
　　　要地今大兵攻㧞已扼咽喉與其縶頸就戮曷若
　　　立功贖罪全百萬生靈九月復建陽撫降建寧延
　　　平二府精忠震懾無措遣其子顯祚來迎王遣齎
　　　示免死
敕諭精忠出城六十里迎降十月王入駐福州奏精忠請
　　　隨大軍𠞰海賊鄭錦以贖罪
上報可時錦偽總統許耀衆三萬結寨烏龍江之南小門
　　　山及真鳯山王遣拉哈達等擊走之十一月疏言
　　　精忠出𠞰海賊其弟昭忠聚忠宜以一人來福州
　　　統轄藩屬又疏言福建經制兵已照原額全設精
　　　忠隨大軍所率佐領下兵數已不少其左右兩鎮
　　　官兵可並裁宏勲養性應令赴京候補
上命耿昭忠為鎮平將軍駐福州餘俱如所請是月王遣
　　　穆赫林擊敗偽將軍吳淑于浦塘復邵武府進師
　　　泰寧偽總兵王安邦等降汀州府及所屬諸縣悉
　　　復十六年正月拉哈達賴塔破賊將趙得勝何祐
　　　等二十六營於白茅山太平山諸處復興化府二
　　　月復泉州漳州二府奏入得
㫖王統率官兵自衢州入仙霞闗直抵福州𠞰撫並用所
　向克㨗擊逐海賊收復全閩安輯百姓克奏膚功深為
　可嘉三月疏言福建既平臣即欲統兵入粤但省㑹重
　　　地未可輕離且距漳州逺恐遲至炎暑難進師先
　　　就現駐漳州汀州騎兵令將軍拉哈達等率同耿
　　　精忠赴潮州尋遣總兵馬三竒同前鋒參領都克
　　　納敗海賊於龍溪班山副都統楊鳯翔守泉州敗
　　　來犯賊五千餘十七年閏三月海賊犯漳州提督
　　　段應舉卻之四月賊陷平和環逼海澄穆赫林應
　　　舉守禦越七旬外援不至城遂陷長泰亦陷賊王
　　　以援遲請罪
詔俟師旋日再議七月賊陷同安惠安王遣副都統禪布
　　　提督楊㨗復之九月賴塔等破賊於蜈蚣山復長
　　　泰尋破賊于柯鏗山萬松闗副都統吉勒塔布同
　　　㨗破賊將劉國軒于江東橋又敗之潮溝副都統
　　　瑚圖破吳淑于石衛寨十八年正月吉勒塔布㨗
　　　復敗國軒於郭塘歐溪頭二月賊犯江東橋吉勒塔
　　　布卻之追𠞰至太平寨斬賊千餘十月吉勒塔布敗
　　　賊於鰲頭山副都統沃申攻克東石城十九年二
　　　月沃申𠞰平大定小定玉洲石馬諸賊巢復海澄
　　　水師提督萬正色克海壇三月拉哈逹㨗等克厦
　　　門金門賴塔克銅山餘賊悉竄臺灣先是精忠為
　　　藩下參領徐鴻弼等首其歸順後尚蓄逆謀王疏
　　　請逮治
上宻諭王令自請來京至是精忠自請入
覲王亦奉
詔班師五月疏言福建投誠兵甚多需餉浩繁厦門金門
　　　已恢復守留八旗兵六百守泉州二千四百分守
　　　福州漳州餘皆隨還十月至京
上率王大臣至盧溝橋迎勞十一月
命預議政二十一年十二月追論前在金華數年頓兵不
　　　進及至福建又遲援海澄銷去軍功罰俸一年二
　　　十四年十二月順天府丞王維珍以旗人與房山
　　　縣民争煤窑自稱康親王府差委鼓衆閙堂肆詬
　　　狀疏
聞下部逮究旗人四舒華善辱詈職官俱擬枷責
上嘉維珍無所瞻顧下部議叙
諭閣臣曰旗下惡棍干預詞訟乆經嚴禁四舒等挾制官
　司横肆詬詈情殊可惡再加嚴審治罪其主一併察議
　　　大學士勒徳洪奏其主即康親王傑書
上曰朕止論事之是非不論其為何人也于是法司覆勘
　　　四舒論斬華善論絞王府䕶衛及管煤官降革有
　　　差王坐失察罰俸如例二十九年七月率兵屯歸
　　　化城備𠞰噶爾丹尋以大將軍裕親王福全將抵
　　　烏蘭布通
詔移師㑹之至則賊已竄十月撤還三十六年閏三月薨
　　　年五十有二諡曰良
　　　四次襲椿泰康良親王傑書第六子康熙三十六
　　　年七月襲封和碩康親王四十八年五月薨年二
　　　十有七謚曰悼
　　五次襲崇安康悼親王椿泰第一子康熙四十八年
　　　十月襲封和碩康親王雍正五年十二月掌宗人
　　府事十一年九月薨年二十有九諡曰修
　　六次襲巴爾圖康良親王傑書第五子康熙三十
　　二年四月封三等輔國將軍雍正十二年四月襲
　　封和碩康親王乾隆十八年三月薨年八十諡曰
　　簡
　　七次襲永恩康修親王崇安第二子雍正十二年
　　四月封多羅貝勒乾隆十八年五月襲封和碩康
　　親王十九年十一月總理正黄旗覺羅學四十三
　　年正月
命復禮烈親王始封之號仍為禮親王
　　　和碩英親王阿濟格𫝊
　　　阿濟格
太祖髙皇帝第十二子初授台吉天命十年十一月科爾
　　　沁台吉奥巴苦察哈爾林丹汗之虐來乞援阿濟
　　　格隨三貝勒莽古爾泰等征之至農安塔林丹汗
　　　遁乃還十一年四月同台吉碩託征喀爾喀巴林
　　　部十月隨大貝勒代善征扎嚕特部有功是年封
　　　貝勒天聰元年正月同二貝勒阿敏等征朝鮮克
　　　五城五月從
上征明同莽古爾泰等率偏師衛塔山糧運敗明兵二萬
　　　㑹大軍于錦州進薄寧逺城北明援兵千餘掘壕
　　　為車營列火器以拒阿濟格殱之明總兵滿桂出
　　　城東二里陣
上欲進擊阿濟格請從諸貝勒以距城近不可攻勸阻甚
　　　力
上怒
親率阿濟格等馳擊明前隊騎兵追至城下盡殪之諸貝
　　　勒皆愧奮不及胄馳進分擊步卒斬馘無算二年
　　　三月以擅王弟貝勒多鐸婚削爵尋復之三年八
　　　月同貝勒濟爾哈朗等略明錦州寧逺焚其積聚
　　　俘獲二千計十月從
上征明率左翼四旗及䝉古兵克龍井闗明漢兒莊副將
　　　易愛洪山口㕘將王遵臣來援斬之殱其衆進圍
　　　漢兒莊明守將李豐降十一月大軍克洪山口至
　　　遵化明山海闗總兵趙率教以精兵來援阿濟格
　　　奮擊率教敗走㑹
上以數騎視遵化城垣因遮擊敗兵阿濟格追斬率教于
　　　陣並斬其副將以下官遂進薄京城明寧逺巡撫
　　　袁崇煥錦州總兵祖大壽以援兵二萬屯廣渠門
　　　外我師追殺至城壕阿濟格馬創死始還十二月
　　　同貝勒阿巴泰等略通州焚其船克張家灣尋從
上閲薊州形勢遇明山海闗援兵五千于城外同代善等
　　　突入敵營殱之五年三月
命諸貝勒直言時政阿濟格奏曰臣愚魯無能致煩
聖慮自今願痛改前非勉勵職業八月
上征明由白土場趨廣寧阿濟格同貝勒徳格𩔖岳託率
　　　兵二萬由義州進大凌河與大軍㑹夜圍錦州敵
　　　兵襲阿濟格營時大霧人覿面不相識阿濟格嚴
　　　陣待忽青氣自天下衝敵陣霧中開如門頃之霽
　　　急擊大敗之擒遊擊一獲甲械及馬二百餘
上親勞以金巵酌
賜九月
諭授圍城方略覘察援兵勿以敵寡輕戰墮計中尋聞明
　　　増兵來援
命額駙揚古利率八旗䕶軍之半往益阿濟格軍時錦州
　　　兵七千逐我偵者于小凌河岸突近
御前衛兵不滿二百
上擐甲渡河直入敵陣敗之阿濟格繼至敵復出歩軍列
　　　壕外騎兵翼其後阿濟格奮前破其歩卒斬副將
　　　一於是
上以所統兵付阿濟格明監軍道張春等復以兵四萬援
　　　錦州我師迎擊于大凌河截殺過半逐北逾一舍
　　　六年五月從
上征察哈爾林丹汗遁阿濟格統左翼及䝉古兵略大同
　　　宣府明兵懼盡獻張家口所貯犒邊財物七月師
　　　旋七年三月
命築通逺保城以兵駐守五月明降將孔有徳等自登州
　　　海道來歸為明總兵黄龍所遮朝鮮復扼之阿濟格
　　　同濟爾哈朗貝勒杜度等往迎立營江岸明與朝鮮
　　　兵望見皆引退有徳等輜重得畢至六月
詔問征明及朝鮮察哈爾三者何先奏言臣意當攻明以
　　　耕耘畢興師
皇上親駐闗外諸貝勒將帥率大軍進闗攻略城保招撫
　　　民人然後相敵形勢酌量緩急而行計之得也八
　　　月同阿巴泰等略山海闗俘獲甚衆師還以不能
　　　乗勝入闗
詔切責阿濟格奏臣欲息馬運糧諸貝勒不從
上曰汝果能堅執不從諸貝勒誰棄汝而來朕非欲加罪
　于爾等自後當謹識朕言耳八年五月從
上征明同貝勒多爾衮多鐸自巴顔珠爾克入龍門口遇
　　　明兵敗之進攻龍門未下趨保安州克其城斬守
　　　備一謁
上于應州籍俘獲數以
聞八月㧞靈邱斬知縣守備師還崇徳元年四月叙功晉
　　　封多羅武英郡王五月同阿巴泰征明克雕鶚保
　　　長安嶺保薄延慶州先後克定興安肅容城安州
　　　雄縣東安文安寳坻順義昌平遇敵五十六戰皆
　　　㨗俘人畜十數萬擒總兵巢丕昌等又遣都統譚
　　　泰等設伏斬遵化三屯營守將我師方出闗明兵
　　　躡我後還擊殱之獲馬百四十餘㨗
聞
㫖嘉奬
賜鞍馬一九月師旋
駕出地載門十里迎勞設宴
上見王逺征勞瘠為之惻然
命坐於右側
親以金巵酌賜十二月
上征朝鮮令駐守牛莊二年三月以貝子碩託等攻皮島
　　　久未下
命引兵千往助四月至軍令都統薩穆什哈率䕶軍前進
　　　都統阿山等率銳卒乘小舟疾攻西北隅兵部承
　　　政車爾格督八旗及漢軍朝鮮等兵乗巨艦逼其
　　　城都統石廷柱户部承政馬福塔從北隅督戰敵
　　　不能支遂克皮島斬總兵沈世奎並諸路來援者
　　　俘戸三千有竒船七十貲畜無算
上遣使褒諭十二月遣軍自牛莊入白土場遇明兵於清
　　　河岸敗之四年二月從
上征明王率師至大凌河東揚言欲以紅衣礟攻臺守卒
　　　懼四里屯張岡屯寳林寺旺民屯于家屯成化峪
　　　道爾彰等俱下尋率四旗䕶軍還守塔山連山俘
　　　人馬千計三月
上遣四旗騎兵往助四月自連山㑹
御營于義州南山岡班師九月略錦州寧逺界六年三月
　　　同鄭親王濟爾哈朗圍錦州其守郛䝉古台吉吳
　　　巴什等密議降為明總兵祖大夀所覺接戰王乗
　　　夜登城助擊明兵敗乃徙䝉古及明兵降者于義
　　　州事詳鄭獻親王𫝊四月敗明援兵於松山北嶺
　　　六月復敗明闗内援兵追擊薄松山城獲馬五十
　　　餘七月
上以阿濟格克敵奏㨗勞績可嘉
賜銀四千兩八月明總督洪承疇率總兵吳三桂王璞等
　　　來援錦州兵號十三萬
上親征大軍營松山明兵懼將奔塔山王追擊之獲其筆
　　　架山積粟復往塔山邀擊明兵敗奔者又同睿親
　　　王多爾衮克敵臺四擒副將王希賢㕘將崔定國
　　　都司楊重鎮等三桂璞僅以身免方三桂等之敗
　　　也明錦州松山杏山髙橋諸路兵猶固守不下九
　　　月
駕還盛京同杜度阿巴泰多鐸等分兵圍之十一月承疇
　　　夜出松山兵來襲我軍沿壕射敵返走城閉不得
　　　入降其衆二千餘七年二月圍杏山遣前鋒統領
　　　鄂莫克圗等略寧逺遣䕶衛及親軍䇿應誘殺三
　　　桂等追兵三月三桂復率兵四千駐塔山分兵至
　　　髙橋不戰而退遂縱兵追至連山斬三十人獲馬
　　　三十師逾寧逺城西十里審視糧運海道寧逺兵
　　　出犯又擊敗之四月凱旋十月議駐髙橋時有軍
　　　行勞苦語又縱敵人私行獵及
上御殿宴賚不俟賞先歸等罪削爵
詔從寛罰鍰又議值
　敏恵恭和元妃喪時王歌舞應幽禁
詔免罪八年九月復同鄭親王征寧逺軍城北填壕布雲
　　　梯以礟急攻城頽敵潰斬遊擊吳良弼都司王國
　　　安等二十餘員直抵前屯衛立營柵復移礟城西
　　　攻之斬總兵李輔明袁尚仁等三十餘員兵四千
　　　餘明中前所總兵黄色棄城遁進㧞之順治元年
　　　四月同睿親王多爾衮入山海闗破流賊李自成
　　　十月晉封和碩英親王
賜鞍馬二尋
命為靖逺大將軍由邊外入陜西斷賊歸路二年二月奏
　　　大軍沿途𠞰賊八戰皆㨗陜西屬城克者四降者三
　　　十八時自成已為豫親王多鐸所敗棄西安據商
　　　州
上命多鐸還趨江南而以阿濟格追𠞰流賊方自成南走
　　　時攜賊十三萬并湖廣襄陽承天荆州徳安守禦
　　　賊七萬聲言欲取南京水陸齊下王分兵躡其後
　　　追及于鄧州承天徳安武昌富池口桑家口九江
　　　屢敗賊撫其降者窮追至賊老營大敗之自成僅
　　　以步卒二十人遁斬其兩叔父及偽汝侯劉宗敏
　　　于軍偽軍師宋獻䇿總兵左光先等皆就俘是役
　　　凡十三戰皆大㨗故明寧南侯左良玉子夢庚方
　　　泊軍九江聞大軍至執總督袁繼咸等率總兵官
　　　十二馬歩兵十萬舟數萬詣軍門降計所下河南
　　　屬城十二湖廣屬城三十九江西屬城六皆設官
　　　撫定閏六月㨗
聞
諭嘉運籌決勝懋著勛庸
命侍臣赴軍慰勞復
諭曰王克奏膚勲不勝喜悦念王及行間將士馳驅䟦涉
　懸崖峻嶺深江大河萬有餘里可謂勞苦而功髙矣㓂
　氛既靖宜即班師其招撫餘兵應留充軍伍或散歸田
　里王與諸大臣商確行之八月師旋方自成遁時王誤
　　　以死聞又不候
㫖班師攝政王多爾衮𫝊語以王等有罪不遣迎但于午
　　　門㑹齊歸第復議前出師時脅宣府巡撫李鑑釋
　　　逮問赤城道朱夀錅又擅取鄂爾多斯土黙特馬
　　　降郡王㝷復之五年八月𠞰平天津曹縣土㓂十
　　　一月喀爾喀行獵近邊
命赴大同駐守十二月大同總兵姜瓖聞大兵將至疑襲
　　　已據城叛附近十一城皆應總督耿焞奔陽和王
　　　至夜圍之事
聞
命為平西大將軍以都統巴顔等率兵㑹征瓖六年正月
　　　賊黨劉遷犯代州據外郛章京愛松古遊擊高得
　　　勝被圍遣端重郡王博洛等往援破斬賊渠郎芳
　　　遷遁去三月攝政王至大同㑹王兩福晉卒攝政
　　　王諭令先歸王啟云予不希富貴但丈夫重名譽
　　　欲佐命効力俾後世垂名史冊耳顧以妻死棄大
　　　事而歸乎卒不行四月復左衛
命還京六月啓攝政王曰輔政徳豫親王征流㓂至望都
　　　潜身僻地破潼闗西安不殱其衆追騰機思不取
　　　功績未著不當優異其子鄭親王乃叔父子不當
　　　稱叔王予乃
太祖之子
皇帝之叔當以予為叔王攝政王于是廷數其妄思越分
　　　并私除職官等罪令勿預部務接漢官八月復同
　　　貝子鞏阿岱統兵征大同九月偽總兵楊振威斬
　　　瓖及其兄琳弟有光詣軍門降大兵入城誅從逆
　　　吏民墮大同城睥睨五尺班師八年正月攝政王
　　　薨于喀喇河屯王赴喪次即歸帳其夜諸王赴臨
　　　王獨不至而私召其第五子郡王勞親
上迎䘮王又不去佩刀攝政王近侍額克親吳拜蘇拜等
　　　發其意圖攝政事鄭親王等即于路監守之至京
　　　議削爵幽禁降勞親貝子閏二月以初議阿濟格
　　　罪尚輕下諸王大臣復議因移繫别室籍其家子
　　　勞親等皆黜宗室十月監者告阿濟格欲于獄中
　　　舉火論死
賜自盡爵除乾隆四十三年正月
　諭曰朕覽
實録載英親王阿濟格秉心不純往追流賊誑報已死又
　　擅至沿邊索馬且向巡撫囑託公事過跡昭著雖前
　　此亦有微功究不足以抵其罪黜爵實由自取至其
　　子孫前俱降為庶人削其宗籍
皇祖御極之初曾加恩將其次子傅勒赫復還宗支追封
　　公爵逓襲其餘諸子仍行除籍嗣于康熙五十二年
　　復䝉
恩將伊第三子伯爾遜第八子佟塞第十子鄂拜第十一
　　子班進泰各支賜給紅帶子附入
玉牒今思傅勒赫一支既已作為宗室襲爵其有後之伯
　　爾遜等各支及無後之和度等同係英親王之子孫
　　似毋庸復為區别因推廣
皇祖恩意著交宗人府一體查明復還黄帶子列入宗譜
　　其
恩封公爵遞襲世次詳
玉牒
　
　
　
　
　
　
　
　
　
　欽定宗室王公功績表𫝊卷三
　欽定四庫全書
　欽定宗室王公功績表傳卷四
　　傳二(親王/)
　　　和碩睿親王多爾衮傳
　　　多爾衮
太祖髙皇帝第十四子初封貝勒天聰二年二月
上征察哈爾多羅特部大敗之敖穆掄俘獲萬餘以多爾
　　　衮從征有功
賜號墨爾根岱青三年十月從
上自龍井關入明邊與三貝勒莽古爾泰等攻漢兒莊降
　　　之十一月先驅赴通州相視渡口捕哨卒從
上攻明北京敗寧逺巡撫袁崇煥錦州總兵祖大壽援兵
　　　於廣渠門外十二月遇明山海關援兵於薊州殲
　　　之四年二月
上自灤河旋蹕多爾衮與莽古爾泰先行破敵營斬級六
　　　十獲馬八五年三月
命諸貝勒直言時政多爾衮奏曰讞獄重務凡任事諸臣
　　　當悉心詳議不可茍且塞責七月初設六部
命掌吏部事八月從
上圍大淩河城明兵出誘戰多爾衮偕諸將衝入陣敵墮
　　　壕死者百餘城上礟矢齊發我將士有陣沒者
上切責其從官曰定例遇敵時貝勒坐鎮軍中令諸將率
　兵擊之今貝勒輕自進戰爾等何不阻止倘有疎失爾
　等死不足蔽辜矣十月大夀以錦州降多爾衮與貝勒
　　　阿巴泰等以兵四千隨大壽作潰奔狀城内兵分
　　　路迎並為我軍擊敗事詳饒餘敏郡王傳六年五
　　　月從
上征察哈爾與貝勒濟爾哈朗俘其部衆千餘於歸化城
　　　西南黄河岸七年六月
詔問征明及朝鮮察哈爾三者何先奏言宜整兵馬乘榖
　　　熟時入明邊圍北京截其援兵毁其屯保為久駐
　　　計可坐待其敝也八年五月從
上征明入龍門口敗明兵克保安州事詳英親王𫝊略朔
　　　州至五臺山而還先是我軍征察哈爾林丹汗西
　　　渡河欲奔唐古特行至大草灘病卒其子額哲率
　　　千餘户留托里圖九年二月
上命多爾衮同貝勒岳託薩哈璘豪格統兵一萬招之四
　　　月至錫喇珠爾格降其台吉索諾木及所屬千五
　　　百户進逼托里圖恐其衆驚潰按兵不動額哲母
　　　葉赫貝勒錦台什女孫也其弟南楚暨族叔祖阿
　　　什達爾漢皆為我大臣遣宣
諭慰撫額哲遂奉其母率宰桑台吉等衆迎降時鄂爾多
　　　斯部濟農誘額哲往附既盟且行矣追留之諭盡
　　　返所攜察哈爾人衆不然即移兵討濟農懼盡送
　　　於軍六月師還渡河岳託率兵千衛降衆駐歸化
　　　城多爾衮與兩貝勒攜額哲及宰桑台吉等征明
　　　自平魯衛至朔州毁寧武關略代州忻州崞縣黒
　　　峯口及應州斬級六千餘俘獲無算仍由歸化城
　　　攜降衆還察哈爾有元玉璽交龍紐鐫漢篆曰制
　　　誥之寶順帝失之沙漠越二百餘年有牧山麓者
　　　見羊不食草以蹄掘地發之乃璽歸於元裔博碩
　　　克圖汗後為林丹汗所得至是多爾衮令額哲獻
　　　於
上衆貝勒大臣以䝉古悉臣服且得前代璽表上
尊號事具頴毅親王𫝊崇徳元年四月晉封和碩睿親王
　　　八月
上以武英郡王阿濟格饒餘貝勒阿巴泰統師征明已越
　　　北京
諭王同豫親王多鐸等征山海關以牽制明兵至錦州收
　　　降城中士人胡有陞張紹禎門世文門世科秦永
　　　福等聞武英郡王奏捷乃班師十二月從
上征朝鮮二年正月同肅親王豪格别從寛甸路入長山
　　　口克昌州敗其兵於寧邊城下又以五十人追敗
　　　其黄州援兵萬五千進攻江華島以紅衣礟擊潰
　　　船四十乘勝入島殪伏兵千餘克其城獲朝鮮王
　　　妃及其二子國王李倧窮蹙乞降
上班師
命王約束後軍攜朝鮮質子李􁐨李淏及大臣子以還三
　　　年二月
上親征喀爾喀以王與禮親王代善等留守並監築遼陽
　　　都爾弼城逾月工竣改名屏城復同阿巴泰董治
　　盛京至遼河大路廣十丈髙三尺夾以壕八月授奉
　　　命大將軍統左翼兵征明自董家口東登山毁邊
　　　牆入掩其無備取青山營遣人約右翼兵㑹通州
　　　河西越北京至涿州分兵八道右傍西山麓左沿
　　　運河長驅並進自北京西千里内明將卒皆潰遁
　　　略地至山西界而還復東趨臨清渡運河攻濟南
　　　破之還略天津遷安由太平寨出青山關凡二十
　　　餘戰皆捷克城四十餘降者六俘户口二十五萬
　　　有竒四年四月凱旋
賜馬五銀二萬兩五年六月同肅親王等赴明義州屯田
諭以駐營近錦州斷敵往來路至則攻克錦州城西九臺
　　　盡刈其禾稼又攻克小淩河西二臺七月明兵五
　　　百出錦州城夜襲我鑲藍旗營擊郤之斬八人明
　　　總督洪承疇至寧逺分兵據杏山營城下擊敗其
　　　騎兵獲馬七十
上遣人𫝊
諭曰王等但固守營壘俟敵來犯乃擊之是月敵兵千餘
　　　出戰郤復入擊斬甚衆獲馬百餘旋復斬其出樵
　　　者八十六人又追斬明兵夜入義州戕我屯卒者
　　　九月敗敵杏山城北擊松山援兵獲馬匹甲仗六
　　　年二月攻廣寧山城擊斬松山援兵二百四十及
　　　出獵小淩河之錦州兵百七十餘是時圍錦州之
　　　王貝勒等移營去城三十里又令每旗一將校率
　　　每佐領下甲五人先歸
上遣鄭親王濟爾哈朗往代傳
諭王曰前令爾等圍錦州由逺漸近以困之今離城逺駐
　致敵人田獵輓運任意往來軍律何在若久駐馬疲當
　遍察以定去留仍嚴懲不善牧者乃均派遣還尤屬錯
　謬其由何人倡議各指名擬罪王回奏臣因敵兵在錦
　　　州松山杏山三城者其馬皆牧他處若彼來犯可
　　　更畨抵禦是以遣每旗官一員率每佐領下五人
　　　還牧馬修治甲胄器械又因舊駐近城處草盡移
　　　逺就牧皆臣倡議應治臣罪
上又遣内大臣等至遼河𫝊
諭曰朕愛爾過於諸子弟賚予獨厚以爾勤勞國政恪遵
　朕命故也今於圍敵𦂳要之時離城逺駐遣兵歸家何
　違命若此其自行議罪王奏臣識庸慮短背違
諭㫖罪應死
上命降為郡王罰銀萬兩奪兩佐領户口六月同肅親王
　　　往代鄭親王等圍錦州承疇率王樸李輔明唐通
　　　白廣恩曹變蛟馬科王廷臣吴三桂八大將合兵
　　　十三萬次松山屢迎戰王擊卻之以敵兵多請濟
　　　師
上親統大軍疾馳六日至戚家保
遣大學士剛林
諭王以立營髙橋王令剛林代奏
聖駕親臨臣等勇氣増倍惟務進攻但明兵甚衆臣等屢
　　　攻戰微有損傷若再速戰恐力不及遽立營髙橋
　　　慮敵人潛約錦州松山兩處兵夾攻請
上駐營松山杏山間
上從之自烏欣河南山至海綿亘列營明兵屢犯我鑲藍
　　　旗鑲紅旗諸汛既敗卻伺我軍歸營輒來犯
上張黄蓋指揮布陣明將士望見皆潰遁王偕貝子洛託
　　　等趨塔山大路横擊之敵死者相枕藉遂攜紅衣
　　　礟攻克塔山外四臺擒明副將王希賢等三桂樸
　　　由杏山奔寧逺九月王還
　　盛京十一月往代貝勒杜度等圍錦州七年二月下
　　　松山城承疇就擒三月克錦州大壽以城降四月
　　　移師克塔山城殱官屬及兵七千復以礟攻杏山
　　　城管糧官朱廷榭副將吕品竒降盡毁松山塔山
　　　杏山三城乃班師七月敘功復爵和碩睿親王八
　　　年八月
世祖章皇帝即位禮親王集諸王貝勒大臣議以鄭親王
　　　與王輔政王自誓曰如不秉公輔理妄自尊大
天地譴之越日郡王阿達禮潛語王曰王正大位我當從王
　　　貝子碩託亦言内大臣及侍衛皆從我謀王可
　　　自立王遂與禮親王發其謀阿達禮碩託並伏誅
　　　十二月同鄭親王集衆定議罷諸王貝勒貝子管
　　　理六部順治元年正月卻朝鮮國王李倧餽物告
　　　鄭親王及諸大臣曰朝鮮國王因予取江華島時
　　　全其妻子常以禮來餽較諸王獨厚向曽奏聞
先帝受之今我等輔政誼無私交不當受遂定議禁外國
　　　餽送諸王貝勒是月鄭親王集内三院六部諸大
　　　臣諭以凡政事先白王書銜名亦先之三月都統
　　　和洛輝等訐肅親王怨王不立已語言悖妄因集
　　　衆定讞削肅親王爵以議政大臣揚善等諂附謀
　　　亂誅之四月
上御篤恭殿授王奉命大將軍印給
御用纛蓋
敕便宜行事率武英郡王豫郡王恭順王孔有徳懐順王
　　　耿仲明智順王尚可喜等征明師次翁後明平西
　　　伯吴三桂自山海關書來請兵王得書即移錦州
　　　紅衣礟向山海關復三桂書曰我國向欲與明修
　　　好屢致書明君臣不計國家喪亂生民塗炭曾無
　　　一言答是以整師三入蓋示意於明欲其熟籌通
　　　好今則不復出此惟底定中原與民休息而已今
　　　聞流賊攻䧟京都崇禎帝慘亡不勝髮指用率仁
　　　義之師沈舟破釡誓不返旌必滅賊出民水火伯
　　　遣使致書思報主恩與流賊不共戴天誠忠臣之
　　義勿因向守遼東與我為敵尚復懐疑昔管仲射
　　桓公鈎桓公用為仲父以成霸業伯若率衆來歸
　　必封以故土晉為藩王國讐可報身家可保世世
　　子孫長享富貴師次連山三桂復遣請速進夜馳
　　踰寧逺次沙河距關十里三桂報賊已出邊立寨
　　王令諸王迎擊敗賊將唐通於一片石師至關三
　　桂出迎王令三桂歸營兵各以白布繫肩為識恐
　　與賊混致誤殺使先驅入關時李自成率賊二十
　　餘萬自北山横亘至海列陣待我兵少對賊布陣不
　　能及海岸王令曰流賊横行乆獷且衆不可輕擊
　　吾觀其陣大相去逺首尾不能顧可鱗次集我兵
　　對賊陣尾伺其氣衰突之必勝努力破此則大業
　　成矣勿違節制越伍躁進陣既列令三桂兵居右
　　翼末悉衆搏戰是日大風揚沙蔽天咫尺莫辨賊
　　力鬭良久我軍呼噪者再風遂止從三桂陣右突
　　出衝賊中堅萬馬騰躍飛矢雨墮自成方登髙岡
　　　觀戰知為我兵膽落急策馬下岡走我兵無不一
　　　當百追奔四十里賊大潰遁回京都王即軍前承
制進三桂爵平西王下令關内軍人皆薙髮以馬步兵萬
　　　隸三桂先驅追賊乃誓諸將曰此行除暴救民滅
　　　賊安天下勿殺無辜勿掠財物勿焚廬舍不如約
　　　者罪之仍諭官民以取殘不殺共享太平之意自
　　　關以西各城保百姓逃竄山谷者皆還鄉里薙髮
　　　迎降遂以捷音馳奏五月朔師次通州自成已先
　　　一日焚宫闕載輜重西遁王令諸王同三桂各率
　　　所部追賊翼日王入京師明文武百官率軍民老
　　　幼焚香跪迎朝陽門外設故明鹵簿請乘輦王曰
　　　予法周公輔成王不當乘輦諸臣以周公負扆攝
　　　政固請王曰予來定天下不可不從衆意乃乘輦
　　　入武英殿下令安輯百姓飭將士皆乘城毋入民
　　　舍有卒屠民家犬射傷犬主斬以徇民皆安堵如
　　　故為崇禎帝發喪三日具帝禮塟歸順諸臣俱以
　　明原官任事武英郡王等追賊至望都自成奔西
　　安畿輔諸城俱納款分遣都統覺羅巴哈納石廷
　　柱葉臣及侍郎王鼇永等招撫山東山西河南以
　　京城内外經賊蹂躪鰥寡孤獨無生計者飭所司
　　贍養告官吏軍民曰養民之道莫大於省刑罰薄
　　稅斂自明季禍亂刁風日競以越訴誣告為常設
　　機搆訟敗俗傷財心竊痛之自今嘉與維新凡五
　　月初二日昧爽以前罪無大小悉行宥免違諭興
　　訟即以所告罪罪之鬭毆婚田細事就有司告理
　　重大經撫按結案非機密重情毋得入京越訴訟
　　師誣陷良民加等反坐前朝弊政莫如加派遼餉
　　外又有𠞰餉練餉數倍正供逺者二十年近者十
　　餘載天下嗷嗷朝不及夕更有召買糧料諸名目
　　巧取殃民今與民約額賦外一切加派盡予刪除
　　如官吏仍混徵暗派察實治罪時明福王朱由崧
　　自立於江寧其大學士史可法督師揚州又設江
　　北四鎮沿淮徐置戍卒王欲招之降令南來副將
　　韓拱薇等致書可法曰予向在瀋陽即知燕京物
　　望咸推司馬後入關破賊得與都人士相接識介
　　弟於清班曽託其勒手書致衷緒未審以何時得
　　達比聞道路紛紛多謂金陵有自立者夫君父之
　　讐不共戴天春秋之義有賊不討則故君不得書
　　塟新君不得書即位所以防亂臣賊子法至嚴也
　　闖賊李自成稱兵犯闕手毒君親中國臣民不聞
　　加遺一矢平西王吴三桂介在東陲獨效包胥之
　　哭
　朝廷感其忠義念累世之宿好棄近日之小嫌爰整
　　貔貅驅除狗鼠入京之日首崇懐宗帝后諡號卜
　　塟山陵悉如典禮親郡王將軍以下一切故封不
　　加改削勲戚文武諸臣咸在朝列恩禮有加耕市
　　不驚秋毫無擾方擬秋髙氣爽遣將西征𫝊檄江
　　南聯兵河朔陳師鞠旅戮力同心報乃君國之讐
　　彰我
　朝廷之徳豈意南州諸君子茍安旦夕弗審事機聊
　　慕虚名頓忘實害予甚惑之
　國家之撫定燕都乃得之於闖賊非取之於明朝也
　　賊毁明朝之廟主辱及先人我
　國家不憚征繕之勞悉索敝賦代為雪恥孝子仁人
　　當如何感恩圖報兹乃乘逆㓂稽誅
　王師暫息遂欲雄據江南坐享漁人之利揆諸情理
　　豈可謂平將以為天塹不能飛渡投鞭不足斷流
　　耶夫闖賊但為明朝祟耳未嘗得罪於我
　國家也徒以薄海同讐特伸大義今若擁號稱尊便
　　是天有二日儼為勍敵予將簡西行之鋭轉斾東
　　征且擬釋彼重誅命為前導夫以中華全力受制
　　潢池而欲以江左一隅兼支大國勝負之數無待
　　蓍龜矣予聞君子之愛人也以徳細人則以姑息
　　諸君子果識時知命篤念故主厚愛賢王宜勸令
　　削號歸藩永綏福禄
　朝廷當待以虞賓統承禮物帶礪山河位在諸王侯
　　上庶不負
　朝廷伸義討賊興滅繼絶之初心至南州羣彦翩然
　　來儀則爾公爾侯列爵分土有平西之典例在惟
　　執事實圖利之輓近士大夫好髙樹名義而不顧
　　國家之急每有大事輒同築舍昔宋人議論未定
　　兵已渡河可為殷鑒先生領袖名流主持至計必
　　能深維終始寧忍隨俗浮沈取舍從違應早審定
　　兵行在即可西可東南國安危在此一舉願諸君
　　子同以討賊為心毋貪一身瞬息之榮而重故國
　　無窮之禍為亂臣賊子所笑予實有厚望焉記有
　　之惟善人能受盡言敬布腹心佇聞明教江天在
　　望延跂為勞書不宣意可法旋遣人答書曰南中
　　向接好音法隨遣使問訊吴大將軍未敢遽通左
　　右非委隆誼于草莽也誠以大夫無私交春秋之
　　義今倥偬之際忽捧琬琰之章真不啻從天而降
　　也循讀再三殷殷致意若以逆賊尚稽天討煩
　貴國憂法且感且愧懼左右不察謂南中臣民媮安
　　江左竟忘君父之怨敬為
　貴國一詳陳之我大行皇帝敬天法祖勤政愛民真
　　堯舜之主也以庸臣誤國致有三月十九日之事
　　法待罪南樞救援無及師次淮上凶問遂來地坼
　　天崩山枯海泣嗟乎人孰無君雖肆法於市朝以
　　為泄泄者之戒亦奚足謝先皇帝於地下哉爾時
　　南中臣民哀慟如喪考妣無不拊膺切齒欲悉東
　　南之甲立剪凶讐而二三老臣謂國破君亡宗社
　　為重相與迎立今上以繫中外之心今上非他神
　　宗之孫光宗之子而大行皇帝之兄也名正言順
　　天與人歸五月朔日駕臨南都萬姓夾道歡呼聲
　　聞數里羣臣勸進今上悲不自勝讓再讓三僅允
　　監國迨臣民伏闕屢請始以十五日正位南都從
　　前鳯集河清瑞應非一即告廟之日紫雲如蓋祝
　　文升霄萬目共瞻欣𫝊盛事大江湧出柟梓十萬
　　章助修宫殿豈非天意也哉越數日遂命法視師
　　江北刻日西征忽𫝊我大將吴三桂借兵
　貴國破走逆成為我先皇帝后發喪成禮掃清宫闕
　　撫輯羣黎且罷薙髮之令示不忘本朝此等舉動
　　振古鑠今凡為大明臣子無不長跽北向頂禮加
　　額豈但如明諭所云感恩圖報已乎謹于八月薄
　　治筐篚遣使犒師兼欲請命鴻裁連兵西討是以
　　王師既發復次江淮乃辱明誨引春秋大義來相
　　詰責善哉乎推言之然此文為列國君薨世子應
　　立有賊未討不忍死其君者立説耳若夫天下共
　　主身殉社稷青宫皇子慘變非常而猶拘牽不即
　　位之文坐昧大一統之義中原鼎沸倉猝出師將
　　何以維繫人心號召忠義紫陽綱目踵事春秋其
　　間特書如莽移漢鼎光武中興丕廢山陽昭烈踐
　　祚懐愍亡國晉元嗣基徽欽䝉塵宋髙纘統是皆
　　於國讐未剪之日亟正位號綱目未嘗斥為自立
　　率以正統與之甚至如元宗幸蜀太子即位靈武
　　議者疵之亦未嘗不許以行權幸其光復舊物也
　　本朝𫝊世十六正統相承自治冠帶之族繼絶存
　　亡仁恩遐被
　貴國昔在先朝夙膺封號載在盟府寧不聞乎今痛
　　心本朝之難驅除亂逆可謂大義復著于春秋矣
　　昔契丹和宋止嵗輸以金繒回紇助唐原不利其
　　土地況
　貴國篤念世好兵以義動萬代瞻仰在此一舉若乃
　　乘我蒙難棄好崇讐規此幅􁆟為徳不卒是以義
　　始而以利終為賊人所竊笑也
　貴國豈其然往先帝軫念潢池不忍盡戮𠞰撫互用
　　貽誤至今今上天縱英明刻刻以復讐為念廟堂
　　之上和衷體國介胄之士飲泣枕戈忠義民兵願
　　　為國死竊以為天亡逆闖當不越于斯時矣語曰
　　　樹徳務滋除惡務盡今逆成未服天誅諜知捲土
　　　西秦方圖報復此不獨本朝不共戴天之恨抑亦
　　貴國除惡未盡之憂伏乞堅同仇之誼全始終之徳
　　　合師進討問罪秦中共梟逆賊之頭以洩敷天之
　　　憤則
　　貴國義問照燿千秋本國圖報惟力是視從此兩國
　　　世通盟好𫝊之無窮不亦休乎至于牛耳之盟則
　　　本朝使臣久已在道不日抵燕奉盤盂從事矣法
　　　北望陵廟無涕可揮身陷大戮罪當萬死所以不
　　　即從先帝者實惟社稷之故𫝊曰竭股肱之力繼
　　　之以忠貞法處今日鞠躬致命克盡臣節所以報
　　　也惟殿下實昭鑒之書至宣付内院先是畿輔初
　　　定王遣輔國公屯齊哈和度等迎
上駕奏言京師形勢宜建都
皇上宅中圖治宇内朝宗可慰天下仰望心至是率諸王
　　　迎
駕於通州十月
上御皇極門
賜冊寶封叔父攝政王建碑紀績復豪格肅親王爵晉阿
　　　濟格為英親王同三桂可喜由邊外趨綏徳復多
　　　鐸豫親王同有徳仲明由河南趨西安𠞰賊定後
　　　豫親王還征江南二年五月鄭親王等議定攝政
　　　王儀制視諸王有加禮王曰
上前未敢違禮他處如議行翌日入
　　朝見諸臣皆跪遂回輿責大學士剛林等曰諸臣何
　　　故跪此
皇上之朝門也他處行此禮尚可乃行之
　　朝門豈有竟受之理其諭衆官知之御史趙開心疏
　　　言攝政王見諸臣跪迎即回因諸臣徒知尊王而
　　　不知王之尊
皇上也以叔父之親兼攝政之尊原與諸王有異然羣臣
　　　謁王當與朝見
皇上禮不同宜明定儀制又稱號必先正名
上諭稱攝政叔父王叔父惟
皇上得稱之若臣庶皆稱則尊卑無異臣以為當於叔父
　　　上加一皇字庶上下辨而名義定疏下禮部議行
　　　六月豫親王克揚州可法死之遂下江寧擒由崧
　　　於蕪湖江南平閏六月英親王𠞰賊至武昌東下
　　　九江故明寧南侯左良玉之子夢庚率衆降遂班
　　　師七月王致書豫親王曰王遣貝勒博洛等招撫
　　　常州蘇州杭州紹興諸府降故明潞王朱常淓淮
　　　王朱常清已悉知之大兵日乆勞苦王可率諸將
　　　士還京南京改稱江南省應天府改為江寧府王
　　　量留兵交貝勒勒克徳渾都統葉臣駐守朱氏在
　　　任者改補他職所鑄錢留充饟洪武陵設太監四
　　　名守陵兵四十名給地供祭祀投誠官或來京或
　　　彼處安置王其酌行之又致書英親王曰爾等先
　　　稱流賊盡滅李自成已死後又言戰敗賊兵凡十
　　　三次則先稱殱賊竟屬虚語今又聞自成遁江西
　　　爾等既稱在江西候
㫖何竟啓行八月英親王還京王令停遣官出迎尋議英
　　　親王出征時罪降郡王事具本𫝊十月誡浙江總
　　　督張存仁曰各官之任曽屢飭盡忠勤職毋諂媚
　　　餽遺本王爾為封疆大吏宜表率僚屬乃送爾本
　　　王縀茶豈前諭未之聞耶後勿復如此是月同鄭
　　　親王肅親王入謝
上賜良馬恩出
諭曰凡遇朝賀大典朕受王禮若此等小節無與諸王同
　　　王奏
上年㓜冲臣不敢違禮俟
上春秋鼎盛凡有
寵恩自不敢辭十二月集諸王貝勒貝子公大臣等遣人
　　　傳語以尊崇
皇上誡諂媚已且曰
太祖
太宗所貽之業予必力圖保䕶俟
皇上春秋鼎盛即行歸政又曰前所以不立肅親王者非
　　　予一人意因諸王大臣皆曰若立肅親王我等皆
　　　無生理是以不立𫝊語畢惟豫親王不答使者還
　　　報復遣𫝊語曰昔
太宗賓天時予在
　　朝門幄中坐爾與英王跪請即尊位謂兩旗大臣屬
　　　望我者多諸親戚皆來言予時以死自誓乃已此
　　　言豈烏有耶豫親王語塞諸王請議其罪王以事
　　　在赦前且誡令自省非欲加罪免之三年正月遣
　　　肅親王征四川流賊張獻忠二月集尚書公英俄
　　　爾岱等語曰予為
上攝政惟恐事多闕誤生民失所日夜焦思又素嬰風疾
　　　勞瘁弗勝予有過毋或瞻徇其一一指陳至
　國家事各有専屬戸部惟英俄爾岱内院惟范文程
　　剛林甯完我額色赫是賴皆當勉力勿憚勞又言
　　諸王均宜優養安榮其拜跪儀文殊為可省日者
　　肅親王出師予為祖道以金鞍良馬解贈王屈體
　　而受予心惻至今因欲禁此禮爾等為我善諭之
　　五月率諸王大臣出安定門送豫親王征蘇尼特
　　部諭將帥皆宜躬先臨陣奮勇破敵勿退後冒虛
　　名八月豫親王擊敗喀爾喀部土謝圖汗碩雷汗
　　凱旋王迎之烏蘭諾爾宴賚出征王貝勒及外藩
　　台吉等四年七月集各部尚書啓心郎等諭曰内
　　大臣禮部僉以豫親王功懋應進封輔政叔王予
　　初亦念及以王為予季弟猶豫未果今思黜陟為
　國家鉅典烏容瞻顧爾等與諸王議行又誡豫親王
　　曰汝繼予輔政其益加勤勉尋罷鄭親王輔政復
　　阿濟格親王十二月以風疾不勝跪拜從諸王大
　　臣議元旦節
上前行禮後起立以待其進酒入班行跪禮俱停止五年
　　　二月肅親王平四川凱旋王以肅親王徇隠隨征
　　　䕶軍統領希爾根冒功事又欲擢用罪人揚善之
　　　弟吉賽戒飭再三不引咎令諸王大臣論罪幽繫
　　　之七月王見三桂子應熊服黄紗衣詰之乃豫親
　　　王所與罰豫親王銀二千兩十二月大同總兵姜
　　　瓖叛遣副都統阿喇善等助英親王圍𠞰六年二
　　　月王自將征大同次固爾班口有碩雷汗下七人
　　　來歸言碩雷汗兵馬距十日程王因出張家口趨
　　　喀爾喀行三日以馬瘠且道乏水罷仍移師討瓖
　　　三月朔次桑乾河先遣官招撫渾源州應州越數
　　　日應州從賊叅將張祖壽山隂從賊知縣顔永錫
　　　各詣軍前降師薄大同遣人諭瓖曰渾源負固不
　　　服已克平應州山隂皆効順予今來此速開門迎
　　　降當宥爾今不降勢迫後降亦不從與其自取死
　　　亡不如速歸順瓖抗拒如故端重郡王博洛承澤
　　　郡王碩塞復代州敬謹郡王尼堪𠞰賊太原率都
　　　統阿賴等屢戰皆捷斬偽巡撫姜輝王即軍中晉
　　　封三郡王為親王告之曰爾等向不在貴寵列予
　　　以同係
太祖孫加錫王爵位次俸禄不得與大藩等王先歸四月
　　　以貝子務達海鎮國公屯齊喀等征大同令英親
　　　王還京六月英親王遣人啓王以輔政徳豫親王
　　　子不當優異鄭親王不當稱叔王而自請為叔王
　　　王拒之曰豫王功多且舊封親王其子多爾博予
　　　養為子多尼應襲王爵何謂優異鄭王雖叔父子
　　　封親王亦久爾原為郡王何得妄思越分英親王
　　　復請營府第王乃數其擅加大同衆官銜級諸罪
　　　令後勿預部事接漢官并誡衆曰諸王及内大臣
　　　有干預部院政事及内外漢官升降者不論言是
　　　非即治罪予於各官應遷者遷應降者降豈如明
　　　季偏聴人言輕為進退耶至諸王於非所屬官員
　　私𫝊至府者罪在諸王聴𫝊往者罪在衆官如遇
　　應傳之事諸王必先啓奏方許又諭禮部曰予師
　　行在外所出政令必關六部都察院鑾儀衛之事
　　原設印信不便攜行今倣古制别鑄印各一加行
　　在二字以後差遣侍衛用鑾儀衛印七月復統師
　　征大同行十餘日遣䕶軍統領索渾希爾根助親
　　王滿達海𠞰賊寧武關獵於阿嚕什巴爾台等處
　　而還八月寧武關偽總兵劉偉偽道趙夢龍等降
　　大同偽總兵楊振威等斬瓖及其兄弟首獻軍前
　　賊黨以次削平九月一等輕車都尉希福自以奉
　　使外藩勞丐王優用王以其自請諭内大臣等議
　　罪應棄市令免死革職不許隨朝及往來諸王大
　　臣家十月以喀爾喀二楚呼爾嘗犯邊統師討之
　　徵敖漢扎嚕特察哈爾烏喇特土黙特四子部落
　　各以兵㑹至喀屯布拉克不見賊乃班師七年二
　　月令部事不須題奏者付親王滿達海及端重親
　　　王敬謹親王料理五月獵山海闗令親王多尼順
　　　承郡王勒克徳渾貝子務達海錫翰鎮國公漢岱
　　　並議政六月獵中後所議隨獵王貝勒等不整行
　　　列罪罰貝勒屯齊尚善貝子扎喀納鍰有差宥親
　　　王滿達海罰申戒之七月王欲於邊外築城清暑
　　　令戸部計額徵地畝人丁數加派直隸山西浙江
　　　山東江南河南湖廣江西陜西九省銀二百四十
　　　九萬兩有竒輸工用是月
上幸王第視疾王以錫翰與内大臣席訥布庫等奏請
駕臨降罰有差八月遣禮部尚書阿哈尼堪迎朝鮮王李
　　　淏之弟阿哈尼堪啓理部事諸王以理事官恩國
　　　泰自代事覺議罪革阿哈尼堪職罰親王滿達海
　　　銀三千兩降端重親王敬謹親王為郡王各罰銀
　　　二千兩十一月王以疾偕諸王貝勒獵邊外十二
　　　月薨於喀喇河屯年三十有九
上聞震悼
親率王貝勒大臣縞服迎奠東直門外
允議政王大臣請部院事仍令滿達海博洛尼堪三王理
　　　之八年正月議以王嗣子多爾博襲封親王俸禄
　　　視諸王三倍用物同
御用者撤去裁䕶衛百員為六十議入得
㫖朕之初心本欲於攝政王歸政之後優禮酬報不意王
　中道捐棄未遂朕懐今多爾博應特加恩禮所議裁去
　䕶衛四十朕殊不忍其仍留八十員尋以王近侍蘇克
　　　薩哈詹岱為議政大臣復博洛尼堪親王
詔各省輸助築城銀盡抵今年額徵錢糧二月蘇克薩哈
　　　詹岱等首告王薨時其侍女吴爾庫尼將殉呼從
　　　官羅什博爾恵蘇拜穆濟倫告以王曽製八補黄
　　　袍令與大東珠朝珠黒貂褂潛置棺内又王欲於
　　　永平圈房以兩旗官兵移駐與都統和洛輝等共
　　　定逆謀因出獵稽遲未行於是鄭親王濟爾哈朗
　　　巽親王滿達海端重親王博洛敬謹親王尼堪内
　　　大臣等疏言昔
太宗文皇帝龍馭上賓諸王大臣共矢忠誠翊戴
皇上因方在冲年令臣濟爾哈朗與睿親王多爾衮同輔
　　　政逮後多爾衮獨專威權不令濟爾哈朗預政遂
　　　以母弟多鐸為輔政叔王背誓肆行妄自尊大所
　　　用儀仗音樂衛從俱僭擬至尊造府與宫闕無異
　　　擅用織造縀疋糜庫貯金銀又搆陷威逼使肅親
　　　王不得其死户口財産不歸公俱以肥已凡一切
　　　政事及批票本章不奉
上命概稱詔㫖擅作威福任喜怒為黜陟僭妄背理不可
　　　枚舉又不令諸王貝勒貝子公等入
　　朝辦事令日候府前竟以朝廷自居顯有悖逆心臣
　　　等從前畏威吞聲今蘇克薩哈等首告逆謀詳鞫
　　　皆實應追治其罪削爵黜宗室籍財産入官其嗣
　　　子多爾博給信親王多尼疏入得
㫖如議行十二年正月
詔内外大小官直言時政吏科副理事官彭長庚疏言從
　　　古冲齡踐位致治太平者莫如成王之明躬任勞
　　　怨輔成主徳者莫如周公之忠然而流言一起衮
　　　衣居東直至風雷召變金縢感悟而周公之忠益
　　　著成王之明益彰我
　　朝創業
　　盛京諸王俱樹勲勞而睿親王之功為冠當
太宗文皇帝上賓後堅持盟誓扶立
皇上鞠躬任事此可信其忠誠者一也遇奸人煽惑離間
　　　骨肉如郡王阿達禮貝子碩託私謀擁戴乃執大
　　　義立置典刑史書載列昭若日星此可信其忠誠
　　　者二也及奉
命統兵收拾明疆大權在握闗内闗外咸知有攝政王一
　　　人是時
皇上冲齡逺在
　　盛京彼若肆然自帝誰能禁之而乃先驅綏定肅整
　　　鑾輿恭迎
聖駕此可信其忠誠者三也是以當其初薨固無異議乃
　　　為時無㡬論罪削爵毁滅過甚臣曽詢之故老聴
　　　之𫝊聞輒欷歔迷惑以為功多罪少應存議親議
　　　故之條若謂私匿
帝服御用等物必由彼𫝊諭織造早晚齎送暫停王府未
　　　可議為不軌也方今
皇上宵旰求寧而水旱頻仍似同風雷之警寃抑既乆公
　　　道宜伸乞
賜昭雪復舊封一以彰
太祖之有子
太宗之有弟
皇上開創之有臣且以見
太宗知人之明因以勵諸王作忠之氣則幽明交感災𤯝
　　　可弭成王周公豈得専美於前乎一等子許爾安
　　　疏言睿親王為宗室元勲昔
太宗文皇帝任以心膂託以大事未見其不忠也我
皇上定鼎初賛輔匡襄鞠躬盡瘁撫綏中外天與人歸亦
　　　未聞有不忠也乃身殁之日羣議蜂起以天潢懿
　　　親勤勞一生竟泯沒一旦其何以慰
太宗在天之靈勵大小臣工之心昔成王感風雷之變而
　　　啓金縢周公心事始昭白千古睿親王罪固難辭
　　　功亦不可泯若宥其罪而録其功修其墳墓俾得
　　　霑
恩九京則大小臣工異域窮谷無不頌我
皇上天地為心矣疏並下王大臣議鄭親王濟爾哈朗貝
　　　勒尚善等言長庚爾安妄頌睿王元勲比擬周公
　　　結黨煽亂應論死家産籍沒妻子為奴
詔從寛並流徙寧古塔許爾安所襲父定國世爵准定國
　　　他子承襲乾隆三十八年二月
　諭曰睿親王多爾衮當
世祖章皇帝冲齡踐阼時攝政有年威福自専不能恪盡
　　臣節身歿之後因其屬人首告經諸王大臣定罪除
　　封成案具在第念我朝定鼎之初睿親王實先統衆
　　入闗肅清京輦檄定中原前勞未可盡泯今其後嗣
　　廢絶而塋域之在東直門外者嵗乆益就榛蕪亦堪
　　憫惻著交内務府派員往視繕葺仍為量植松楸並
　　准其近支王公等以時祭掃用昭朕篤念成勲之意
　　　四十三年正月
　諭曰睿親王多爾衮當開國時首先統衆入闗掃蕩賊
　　氛肅清宫禁分遣諸王追殱流冦撫定疆陲一切創
　　制規模皆所經畫尋即奉迎
世祖車駕入都定國開基以成一統之業厥功最著顧以
　　攝政有年威福不無専擅諸王大臣未免畏而忌之
　　遂致歿後為蘇克薩哈等所搆授款於其屬人首告
　　誣以謀逆經諸王定罪除封其時我
世祖章皇帝實尚在冲齡未嘗親政也夫睿王果萌異志
　　則方兵權在握何事不可為且吴三桂之所迎勝國
　　舊臣之所奉止知有攝政王耳其勢更無難號召即
　　我滿洲大臣心存忠篤者自必不肯順從然彼誠圖
　　為不軌無難隂鋤異已以逞逆謀乃不於彼時因利
　　乘便直至身後以斂服僭用明黄龍衮指為覬覦之
　　證有是理乎況英親王阿濟格其同母兄也於追捕
　　流賊回京時誆報李自成身死且不俟
㫖班師睿王即遣員斥責其非免王公等往迎之禮又因
　　阿濟格出征時脅令巡撫李鑑釋免逮問道員及擅
　　至鄂爾多斯土黙特取馬㑹議其罪降為郡王平日
　　辦理政務秉公持正若此是果有叛志無叛志乎又
實録載睿王集諸王貝勒貝子公大臣等遣人𫝊語曰今
　　觀諸王貝勒大臣等但知諂媚於予未見有尊崇
皇上者予豈能容此昔
太宗升遐嗣君未立英王豫王跪請予即尊位予曰若必
　　如此言予即當自刎誓死不從遂奉
皇上纘成大統似此危疑之日以予為君予尚不可今乃
　　不敬
皇上而媚予予何能容自今以後有盡忠
皇上者予用之愛之其不盡忠不敬事
皇上者雖媚予予不爾宥也且云
太宗恩育予躬所以特異於諸子弟者盖深信諸子之成立
　　惟予能成立之每覽
實録至此未嘗不為之墮淚則王之立心行事實能篤忠
　　藎感
厚恩深明君臣大義尤為史冊所罕覯使王彼時如宋太
　　宗之處心積慮則豈肯復以死固辭而不為邪説搖
　　惑耶乃令王之身後久抱不白之寃於泉壤心甚憫
　　焉假令王之逆跡稍有左騐削除之罪果出於我
世祖聖裁朕亦寧敢復翻成案乃實由宵小奸謀搆成寃
　　獄而王之政績載在
實録者皆有大功而無叛逆之跡豈可不為之昭雪乎昨
　　於乾隆三十八年因其塋域久荒特敕量為繕葺並
　　准其近支祭掃然以王之生平盡心王室尚不足以
　　慰彼成勞朕以為應加恩復還睿親王封號追諡曰
　　忠補入
玉牒並令補繼襲封照親王園寢制度修其塋墓仍令太
　　常寺春秋致祭其原𫝊有未曽詳叙者並交國史館
　　恭照
實録所載敬謹輯録増補宗室王公功績𫝊用昭彰闡宗
　　勲至意於是多爾衮追復舊封配享
太廟其睿親王爵世襲罔替八月入祀
　　盛京賢王祠
　　　初次襲淳穎睿忠親王多爾衮七世孫初王嗣子多
　　　爾博歸本宗
恩封多羅貝勒生蘇爾發襲固山貝子生塞勤塞勤生功
　　　宜布皆襲輔國公生如松襲多羅信郡王淳頴如
　　　松第三子也乾隆三十六年四月襲信郡王修齡
　　　所遺之輔國公四十三年正月
上既追復多爾衮舊封
命襲封和碩睿親王四十九年五月總理正紅旗覺羅
　　學
　
　
　
　
　
　
　
　
　
　
　
　
欽定宗室王公功績表傳卷四
　欽定四庫全書
　欽定宗室王公功績表傳卷五
　　傳三(親王/)
　　　和碩豫親王多鐸傳
　　　多鐸
太祖髙皇帝第十五子初封貝勒天聰二年二月從
上征多羅特部有功
賜號額爾克楚呼爾三年十月從
上征明由龍井闗入同貝勒莽古爾泰多爾衮以偏師圍
　　　漢兒莊城降之遂㑹大軍克遵化進薄京城明寧
　　　逺巡撫袁崇煥錦州總兵祖大夀以兵二萬來援
　　　屯廣渠門外諸貝勒敗之追至壕多鐸以幼後潰
　　　卒来犯郤之十二月旋師薊州遇明援兵自山海
　　　闗来距城二里許列陣多鐸同諸貝勒擊殱之五
　　　年三月
命諸貝勒直言時政多鐸奏曰臣未預理刑其中公私不
　　　得知但觀法司諸臣實心任事秉公執法者少當
　　　令明習法律遵守成規八月從
上圍明大淩河城正白旗兵圍東北多鐸軍為策應旋同
　　　大貝勒代善等克近城臺保九月明援兵七千出
　　　錦州拒我前鋒軍於小淩河岸
上以兵二百馳擊敵潰遁多鐸追迫錦州墜馬馬逸入敵
　　　陣乃乗軍校扎福塔之馬而還越十日明援兵四
　　　萬距大淩河十五里列營多鐸從
上擊敗之十一月同貝勒濟爾哈朗往塔山東沿海截隘
　　　俘百餘人六年五月從
上征察哈爾林丹汗遁同濟爾哈朗多爾衮等俘其衆千
　　　餘於歸化城西南黄河岸七年六月
詔問征明及朝鮮察哈爾三者何先奏言我兵非怯鬭止
　　　攻山海闗外城豈可必得夫攻闗外城與攻北京
　　　城名雖不同勞苦則一宜直入闗庶可壓士心成
　　　久逺計且相機審時古語有之若緩旦夕敵漸知
　　　備固城池修根本何隙之可乗我何愛於明祗念
　　　士卒勞苦姑與和若時可取原不待再計至察哈
　　　爾且勿加兵朝鮮已和勿遽絶惟先圗其大者如
　　　䝉
天佑得之餘隨所求皆至矣八年五月從
上征明入龍門口敗明兵克保安州事詳英親王𫝊復畧
　　　朔州至五臺山還從
上擊敗明兵於大同城南九年五月
上先遣諸貝勒征明山西度明必調寧逺錦州兵徃援
命多鐸以軍入寧錦界牽制之遂由廣寧進以都統阿山
　　　石廷柱率兵四百前驅大夀令副將劉應選吳三
　　　桂劉成功趙國志合錦州松山兵三千五百營大
　　　淩河西多鐸甫過十三山站阿山等遣人以敵數
　　　報多鐸盡率所部馳擊塵蔽天明兵驚潰我軍兩
　　　路追擊一至錦州一至松山斬應選及軍官八人
　　　兵五百擒逰擊曹得功等獲馬二百餘甲胄無算
　　　翼日攻克一臺回駐廣寧邊境旬餘乃還
駕出懐逺門五里迎勞
諭嘉其初專閫外能出竒取勝
賜良馬五甲五崇徳元年四月晉封和碩豫親王六月
命掌禮部事八月同睿親王多爾衮征明錦州降胡有陞
　　　等由義州還十二月
上征朝鮮由沙河保領兵千繼前鋒軍至朝鮮國都其國
　　　王李倧遁南漢山城進圍之其臣在外者以兵二
　　　萬餘援城中兵亦出屢擊之㨗迎
上駐城西獻所獲馬械
命分賚有差二年正月朝鮮全羅忠清兩道援兵列營南
　　　漢山
命多鐸往視朝鮮兵拒山下敗之追奔上山值雪隂晦乃
　　　還旦復進朝鮮兵已拔營遁收其馬千餘三年九
　　　月
上至演武場送睿親王征明王以目疾甫愈不至
命俟睿親王班師議罪仍從
上征明錦州由䝉古托衮博倫界分道同貝子博洛率䕶
　　　軍及土黙特兵入明境俘斬哨卒十餘攻克桑阿
　　　爾齋舊所居之大興保斬守備及壯丁二百俘其
　　　户口道擒大夀諜二人
詔往助鄭親王濟爾哈朗軍將過中後所大夀以兵来襲
　　　傷我兵九人掠馬三十王且戰且退斬三十人夜
　　　達鄭親王營翼日合兵薄中後所城
上統師至敵不敢出四年五月議前不送出師及中後所
　　　失士馬罪降多羅貝勒八月
命掌兵部事十月同肅親王豪格征明寧逺敗敵城北山
　　　岡斬總兵金國鳯及其二子五年三月
命同鄭親王分統左右翼兵往義州葺城屯田逾月畢工
　　　墾田東西四十里復同迎䝉古多羅特部蘇班岱
　　　等降衆敗明兵
賜御厩良馬一事詳鄭獻親王傳十一月圍錦州夜伏兵
　　　桑阿爾齋保旦敵至敗之追至塔山斬級八十餘
　　　獲馬二十六年三月復同鄭親王圍錦州收其守
　　　郛䝉古將諾木齊等屢敗明兵杏山松山間事俱
　　　詳鄭獻親王傳八月明總督洪承疇以八總兵十
　　　三萬衆来援錦州
上親統大軍臨之自
　　盛京馳六日環松山而營明兵震怖宵遁
上命多鐸設伏明總兵吳三桂王樸從杏山奔寧逺我前
　　　鋒兵自杏山西逐之至髙橋伏起殺敵無算九月
上旋蹕留多鐸與諸王更畨圍松山城中兵夜出犯鑲黄
　　　旗營敗之斬級千餘十二月又犯正黄旗正紅旗
　　　營沿壕射郤之殪四百餘人七年二月明松山副
　　　將夏承徳遣通欵以其子舒出質約内應夜半梯
　　　而登生擒承疇及巡撫邱民仰總兵王廷臣曹變
　　　蛟祖大樂等七月叙功晉封多羅豫郡王十月貝
　　　勒阿巴泰由黄崖口征明薊州
命多鐸屯寜逺邉境以牽制明兵至則遣人入略俘百餘
　　　人敵出戰敗之多獲牲械八年四月因
聖躬違和有事祈禱疏言兵不得已而用今日之勢宜暫
　　　息兵至國中興作俟規模既定然後舉行但當以
　　　農務為急農務克勤則庶民衣食豐足衣食豐足
　　　則舉國慶豫
聖躬長享安和矣此後舉行未晚也順治元年四月隨睿
　　　親王入山海闗破流賊李自成十月晉封和碩豫
　　　親王時明福王朱由崧自立於南京設江北四鎮
　　　扼淮徐為割據計
上命多鐸為定國大將軍統師南征值河南奏流賊肆掠
　　　懐慶
詔先𠞰賊河南十二月至孟津遣䕶軍統領圗賴先渡河
　　　走賊守將黄士欣等沿河十五寨保望風歸附睢
　　　州明總兵許定國玉寨首領李際遇降至陜州賊
　　　將張有曾壁靈寶縣城外拔之進距潼闗二十里
　　　賊據山列營前鋒統領努山鄂碩等攻破之圗賴
　　　復率騎掩殺甚衆偽汝侯劉宗敏遁二年正月賊
　　　將劉方亮犯我營郤之自成親率步騎迎戰大軍
　　　進擊殱其步卒賊騎奔夜屢来犯皆敗還賊鑿重
　　　壕立堅壁大軍發巨礟進攻更疊戰方酣賊騎三百
　　　横衝我師貝勒尼堪貝子尚善等躍馬夾擊賊敗
　　　衂都統恩格圗等躡之斬獲甚衆諸軍連破賊營
　　　屍滿壕塹委軍械甲胄彌山野自成精銳略盡遁
　　　還西安偽呉山伯馬世堯率所部七千餘衆降大
　　　軍入闗獲世堯所遣致書自成者三人並世堯斬
　　　以徇越二日師至西安自成已先五日燬室廬挈
　　　子女輜重出藍田口竄商州南走湖廣二月奏捷
諭嘉壯猷偉略調度有方
命以陜西事付英親王阿濟格即由河南趨淮揚討南京
　　　之稱號自立者是月旋師河南流賊偽平南伯劉
　　　忠迎降三月分徇南陽開封親統師趨歸徳州縣
　　　望風納欵所至撫兵民設官屬疏請速鑄給印信
　　　以防詐偽從之
詔奬方收闗陜旋定中原𠞰冦安民勲庸茂著
賜寶飾佩刀鋄金鞓帶四月趨泗州明守將焚橋遁遂夜
　　　渡淮直趨揚州距城二十里立營令鎮國將軍漢
　　　岱等前趨獲船三百餘翼日薄城招諭明大學士
　　　史可法翰林學士衞允文等降不從攻七日克其
　　　城擒斬之五月師至揚子江北岸明鎮海伯鄭鴻逵
　　　等以水師分守𤓰州儀真我軍左右對敵列營相
　　　持三日造船二百餘留左翼兵駐江北岸遣鎮國
　　　將軍拜音圗等直渡江副都統李率泰引大軍以
　　　次渡福王聞揚州失守遁太平大軍至南京明忻
　　　城伯趙之龍魏國公徐州爵大學士王鐸禮部尚
　　　書錢謙益等迎降收文武官數百貟馬步兵二十
　　　三萬有竒王入駐城中安撫居民令投誠軍悉歸
　　　伍遣貝勒尼堪貝子屯齊等追福王於太平復走
　　　蕪湖欲渡江圗賴等邀之江口明靖國公黄得功迎
　　　戰敗中流矢死總兵田雄馬得功縛福王及其妃
　　　歸我軍
諭嘉王與諸臣同心協力克奏膚功遣侍衞赴軍勞之初
　　　福王走太平其大學士馬士英挾福王母南走杭州
　　　議奉潞王朱常淓拒守六月貝勒博洛等趨杭州
　　　士英迎戰敗渡錢塘江逃常淓率衆降淮王朱常
　　　清亦自紹興来降浙東西悉歸順王承
制改南京為江南省疏授江寧巡撫安慶巡撫以下官三
　　　百七十三人有偽稱杜陽王煽亂廬江和州間者
　　　遣總兵呉勝兆等𠞰平之尋奉
詔俟貝勒勒克徳渾至江寧俘福王等還京十月凱旋
上行郊勞禮於南苑晉封和碩徳豫親王
賜黑狐帽紫貂朝服金五千兩銀五萬兩馬十鞍二三年
　　　五月蘇尼特部騰機思騰機特等叛奔喀爾喀
詔集外藩諸蒙古兵於克嚕倫河以多鐸為揚威大將軍
　　　同承澤郡王碩塞統師追𠞰七月師至盈阿爾察
　　　克山聞騰機思在衮噶嚕台星夜疾進三日敗賊
　　　於諤特克山斬台吉茂海渡圗拉河追至布爾哈
　　　圗山斬騰機特子二騰機思孫三及喀爾喀台吉
　　　十三人盡獲其家口輜重師次扎濟布喇克喀爾
　　喀土謝圖汗兩子以兵二萬碩雷汗子以兵三萬兩
　　　路迎戰我師奮擊大捷追奔三十餘里先後斬級
　　　數千俘千餘人獲駞千九百馬二萬一千一百牛
　　　萬六千九百羊十三萬五千三百有竒十月凱旋
上出安定門迎勞宴之所獲牲畜悉
頒賚將士加
賜王鞍馬一四年七月晉封輔政叔徳豫親王
賜金千兩銀萬兩鞍馬二增
冊文稱定鼎中原以來所建功勲卓越等倫云六年三月
　　　薨年三十有六立碑紀功九年三月鄭親王濟爾
　　　哈朗等議多爾衮既削封爵多鐸係其母弟應追
　　　降郡王從之康熙十年六月追諡曰通乾隆四十
　　　三年正月
　諭廷臣曰豫親王多鐸從睿親王入闗肅清京輦即率
　　師西平流冦南定江浙實為開國諸王戰功之最乃
　　以睿親王之誣獄株連降其親王之爵其後又改封
　　信郡王雖至今承襲罔替但以王之勛績超邁等倫
　　自應世胙原封以彰殊眷豈可以風影微𤯝輒加貶
　　易
　命追復親王及封號並配饗
太廟八月入祀
　　盛京賢王祠
　　　初次襲多尼豫通親王多鐸第二子崇徳七年七
　　　月封多羅郡王順治六年十月襲封和碩親王七
　　　年五月預議政八年二月加號曰信九年三月追
　　　降多鐸為郡王多尼亦降多羅信郡王罷議政十
　　　月復議政十五年正月
上命多尼為安逺靖冦大將軍偕平郡王羅科鐸貝勒尚
　　　善杜蘭等征明桂王朱由榔與四川廣西兩路軍
　　　㑹期進取九月由湖南入貴州㑹平越十一月由
　　　貴陽趨安莊衞由榔之晉王李定國焚磨盤江鐵
　　　索橋遁十二月大軍以浮橋濟遂自交水至松嶺
　　　衞擊走其鞏昌王白文選十六年正月薄雲南省
　　　城定國文選挾由榔奔永昌王入城駐守令貝勒
　　　尚善等由鎮南州克永昌府及騰越州六月以王
　　　跋涉險阻經厯寒暑𫝊
諭慰勞
賜御衣一蟒袍一及鞍馬弓矢等物十七年五月凱旋
上遣内大臣迎勞六月追論在雲南時誤坐前鋒統領瑚
　　　哩布等磨盤山敗績罪罰鍰十八年正月薨年二
　　　十有六諡曰宣和
　　　二次襲鄂扎信宣和郡王多尼第二子順治十八
　　　年六月襲封多羅信郡王康熙十四年三月察哈
　　　爾布爾尼叛
上命鄂扎為撫逺大將軍往討以大學士圗海副之瀕行
諭曰大兵出山海闗當宣布累朝待布爾尼厚恩及朕不
　忍加誅之意彼若悔罪来歸則己否則以敕書付縱還
　䝉古持往諭之即布爾尼等臨陣来降亦當保全恩養
　　　四月軍次岐爾哈台偵賊屯達禄王留輜重與圗
　　　海及副都統烏丹等輕騎前布爾尼設伏列陣待
　　　王分布滿洲䝉古兵山澗間賊伏發撓我土黙特
　　　兵破之布爾尼列火器以拒大軍奮擊賊大敗復
　　　收潰卒戰幾殱之獲馬械無算布爾尼偕弟羅布
　　　藏以三十騎遁至扎嚕特境貴勒蘇台為科爾沁
　　　赴調之部長沙津射殪察哈爾平王招撫餘黨千
　　　三百餘户閏五月師旋
上迎勞於南苑
諭褒以逺行征討建立大功
賜金百兩銀五千兩二十四年十二月掌宗人府事二十
　　　九年七月噶爾丹深入烏珠穆沁
上命恭親王常寧為安北大將軍鄂扎副之三十五年二
　　　月
上親征噶爾丹以王統領正白旗營三十八年十二月以
　　　惰解宗人府任四十一年十月薨年四十有八
　　　三次襲洞鄂豫通親王多鐸第七子順治十八年
　　　正月封多羅貝勒康熙十三年四川叛應逆藩吳
　　　三桂
上命洞鄂為定西大將軍同貝子温齊輔國公綽克托討
　　　之師由陜西進將抵略陽陜西提督王輔臣叛於
　　　寧羌州洞鄂以道阻退次漢中留將軍錫卜臣等
　　　駐守自引兵出棧道由鳯縣至鳯翔復留副都統
　　　赫業等駐守身率餘兵回西安十四年正月
上諭廷臣曰蘭州近邊要地應速遣兵駐守今保寧大兵
　已囘西安達禮善巴圗魯兵亦將至西安其撥西安現
　在兵每佐領下四五名赴蘭州𠞰禦逸賊洞鄂疏言蘭
　　　州固宜遣防但保寧還卒鎧甲未備達禮善巴圗
　　　魯兵兼程来恐難驟遣若以西安兵往恐輔臣由
　　　陳倉諸路斷我棧道自秦州平凉来逼深為可虞
　　　又疏言興安兵變殺總兵王懐忠臣等出示安撫
　　　仍止前往興安之副都統穆舒渾兵
上敕撫慰興安又
諭洞鄂曰陜西重地棧道闗係尤急沔州秦州乃通漢中
　要路其若何據守保固與總督等㑹議務期萬全時鳯
　　　縣賊毁偏橋守隘阻運輔臣所部王好文等復斷
　　　棧道二月
諭責洞鄂等退縮遲延致狡冦阻截仍
嚴飭往定平凉秦州諸路於是將軍阿宻達署副都統鄂
　　　克濟哈等率所調與京兵西安兵往平涼洞鄂與
　　　温齊綽克托等率囘自保寧及達禮善巴圗魯兵
　　　往秦州是月賊陷蘭州
敕兩路兵速進洞鄂至隴州經仙逸闗偽總兵髙鼎蔡元
　　　拒闗山河岸洞鄂與署前鋒統領穆占西安將軍
　　　佛尼勒等分布前後隊先遣都統赫業為竒兵應
　　　援合力衝擊賊敗遁獲馬械無算進復闗山闗追
　　　擊五十里三月大軍次渭河奪其橋圍秦州四月
　　　四川平涼諸賊萬餘来援屯南山城内突出賊八
　　　千餘分擊敗之克東西兩闗屢敗賊陣斬偽總兵
　　　何隆李國棟招撫偽文武官二百二十餘兵八千
　　　四百餘安輯民人九萬有竒復秦州佛尼勒等追
　　　𠞰至閻闗賊迎戰敗之復禮縣追賊至西和殺千
　　　餘人陣斬偽官三十清水伏羌俱平捷
聞
詔嘉奬六月復遣安西將軍穆占復鞏昌偽總兵趙士昇
　　　以蘭州降七月
上諭洞鄂曰國家仰荷
天眷秦州鞏昌蘭州等處漸次恢復朕甚嘉悦此係保寧
　還斾之兵間闗跋涉戮力効命所致須不時存念恤其
　勞苦非𦂳要必節其勞無大過則寛其罰爾等將兵在
　外事情經練頗多必能同寅協恭折衷而行但相隔遼
　逺意慮所及不得不為告誡秦地實為形勝要區今將
　軍提督總兵及投誠兵衆雲屯一處將軍張勇勞績甚
　多恐貝勒等藐忽視之生彼憤懣時厪朕懐貝勒等既
　効勤勞底定秦省務期克奏全功以慰朕望八月招撫
　　　歸川十二保偽㕘將普國祥及兵千餘與將軍畢
　　　力克圗阿宻達㑹平凉賊出戰擊斬偽總兵郝天
　　　祥斃賊無算九月遣副都統鄂泰阿爾琥敗賊於
　　　寳雞縣羊添池山焚其營十二月疏言大兵攻平
　　　涼克取第一闗廂距城三里許對南山屯營欲進
　　　薄城因溝深地險難下壘故未能即下
諭宜斷賊餉道以困之十五年二月
諭兵部曰大將軍貝勒洞鄂等屯兵平涼日久賊冦尚未
　𠞰滅城池尚未恢復夫秦省不能即定川賊尚在窺伺
　者皆由王輔臣未𠞰滅平涼未克取故也其以都統大
　學士圗海為撫逺大將軍亟赴陜西𠞰滅逆孽其貝勒
　洞鄂以下悉聴大將軍節制是月疏言聞逆賊將斷闗
　　　山擬遣兵往守但現在兵少難分至鞏昌雖有副
　　　都統翁愛率兵前赴而賊逼可虞
命將軍錫卜臣等調兵守闗山張勇等堵𠞰出犯秦鞏之
　　　賊十六年二月
上以洞鄂統兵出征殊負委託削貝勒爵三十一年九月
　　　任正藍旗滿洲都統四十二年三月襲封多羅信
　　　郡王四十五年七月薨年六十禮部請䘏
諭廷臣曰洞鄂補授都統襲封王爵以来並無感恩効力
　之處且原係軍政問罪之人不准賜䘏其王爵亦當論
　嫡長所生應以前信郡王鄂扎之子徳昭襲
　　　四次襲徳昭信郡王鄂扎第五子康熙四十五年
　　　七月襲封多羅信郡王雍正二年十一月授宗人
　　　府左宗正四年八月
命管正白旗事務五年十一月轉右宗正乾隆二十七年
　　二月薨年六十有三諡曰慤
　　五次襲如松豫通親王多鐸六世孫初王第三子
　　多爾博出為睿忠親王後睿忠親王被罪未及襲
　　還本宗封多羅貝勒多爾博生蘇爾發襲固山貝
　　子生塞勤塞勤生功宜布皆襲輔國公如松功宜
　　布第三子也乾隆十一年六月襲父爵輔國公二
　　十七年七月任
　乾清門散秩大臣二十一年四月管健鋭營事六月
　　署鑲黄旗滿洲副都統二十二年正月署領侍衞
　　内大臣尋授宗人府右宗人二月授兵部侍郎四
　　月授鑲紅旗滿洲副都統二十三年二月調正黄
　　旗滿洲副都統九月遷正黄旗漢軍都統二十四
　　年六月轉左宗人九月署兵部尚書十二月授領
　　侍衞内大臣二十五年十月授綏逺城將軍二十
　　六年十一月調西安將軍二十七年閏五月襲封
　　多羅信郡王八月授正藍旗蒙古都統九月署領
　　侍衞内大臣二十八年七月授右宗正十月管理
　　宗人府銀庫事三十年十一月以縱輿夫開博場
　　應革爵得
㫖寛免在閒散王上行走如松請嵗繳王俸五千兩贖
　　罪宗人府議不足蔽辜應革爵
命照如松請仍免革爵三十五年十一月薨年三十有
　　四諡曰恪
　　六次襲修齡信慤郡王徳昭第十五子乾隆二十
　　七年六月襲如松所遺之輔國公三十年十二月
　　授散秩大臣三十四年十月授宗人府右宗人十二
　　任正白旗滿洲副都統三十五年正月調鑲紅旗滿
　　洲副都統五月轉左宗人閏五月調正紅旗漢軍
　　副都統三十六年四月襲封多羅信郡王四月授
　　左宗正三十七年三月總理鑲白旗覺羅學四十
　　三年正月
命復豫通親王始封爵號晉襲和碩豫親王四月任正
　　白旗䝉古都統四十八年十月授盟長十一月掌
　　宗人府事四十九年閏三月調鑲藍旗滿洲都統
　　五十一年三月薨年三十有八謚曰良
　　七次襲裕豐豫良親王修齡第一子乾隆五十一年
　　十月襲封和碩豫親王
　　　和碩肅親王豪格𫝊
　　　豪格
太宗文皇帝苐一子初從征䝉古棟䕫察哈爾鄂爾多斯
　　　諸部有功封貝勒天命十一年十月同大貝勒代
　　　善等征克扎嚕特部天聰元年五月
上征明豪格同貝勒徳格𩔖等敗明兵于錦州復率偏師
　　　衛塔山糧運遇明兵二萬我前軍八十人撃郤之
　　　二年五月同貝勒濟爾哈朗征䝉古固特塔布囊
　　　誅之收其衆三年十月
上征明
命同三貝勒莽古爾泰等赴通州視渡口捕哨卒大軍由
　　　通州薄京城豪格迎撃明寜錦援兵于廣渠門外
　　　敵重兵右伏莽古爾泰令諸貝勒撃其右避敵者
　　　罪豪格獨如命衝殺至壕敵大潰十二月同貝勒
　　　岳託薩哈璘圍永平府别攻香河縣克之四年正
　　　月同岳託守潘陽五年三月
命諸貝勒直言時政豪格奏曰臣願竭忠為國遇征伐不
　　　辭勞瘁以圖報稱七月
上統師攻明大凌河城豪格與貝勒杜度等居守六年五
　　　月從
上征察哈爾林丹汗遁移師略歸化城諸路六月晉封和
　　　碩貝勒七年六月
詔問征明與朝鮮察哈爾三者何先奏言我征明如徒得
　　　錦州餘壁不下恐曠日老我師今宜悉我衆及
　　　邊外新舊蒙古從舊道入頒示屯寨告以我願
　　　和而明不肯彼民身被創痍將自怨其主我勇氣
　　　自倍矣再用更畨法俟馬肥益以漢兵巨礮一從
　　　寜逺一從舊路入夾攻山海闗得之則已不得屯
　　　兵彼地遣人招諭流賊来歸不然駐師通州偵流
　　　賊情形彼方分兵禦我俟其懈襲之至朝鮮且暫
　　　行撫慰察哈爾如近我境則相機而行逺則且緩
　　　圖也八月與貝勒阿巴泰等略明山海闗俘獲户
　　　口牲畜四千有竒八年七月
上親統大軍征明由宣府趨朔州豪格偕額駙揚古利毁
　　　邊墻大兵遂由尚方保分道進八月同貝勒多爾
　　　衮略朔州及五臺山還從
上視大同城撃敗明援兵九年二月
命同多爾衮岳託薩哈璘統兵收察哈爾林丹汗子額哲
　　　受其降師還抵歸化城岳託以疾留豪格同諸貝
　　　勒略明山西州縣敗明兵遂㑹岳託于歸化城班
　　　師事詳睿忠親王𫝊崇徳元年四月晉封和碩肅
　　　親王六月
命掌戸部事尋坐黨岳託且漏
上言有怨心降貝勒解部任罰鍰八月同睿親王多爾衮
　　　攻明錦州降胡有陞等十一月
命仍攝戸部十二月從
上征朝鮮同睿親王統滿洲䝉古及外藩䝉古各左翼兵
　　　别從寛甸入二年正月入長山口昌州民不能禦
　　　奔山立寨攻克之敗安州黄州兵五百于寜邊城
　　　下擒其總兵寜邊帥復率兵来援遣䝉古都統蘇
　　　納等敗擒之師次宣屯村村民言黄州帥聞其王
　　　被圍率兵萬五千往援行三日矣我軍疾馳一晝
　　　夜追及于陶山敗之九月以都統鄂莫克圖欲脅
　　　取䝉古台吉博洛女以媚豪格豪格不治鄂莫克
　　　圖罪議罷部任罰鍰三年九月征明自董家口毁
　　　邊墻入敗明兵于豐潤縣遂下山東降高唐州略
　　　地至曹州明兵毁橋拒我師列陣誘敵潜渡遶其
　　　後敗之還下東光縣又遣騎二千敗郭太監兵於
　　　滹沱河破獻縣四年四月凱旋
賜馬二銀萬兩八月
命仍攝户部九月復原封十月同貝勒多鐸征明寜逺敗
　　　之北山罔五年六月同睿親王等屯田義州刈其
　　　禾稼屢敗明兵克其臺郤其總督洪承疇之衆十
　　　二月
命同睿親王圍錦州嗣以我軍離城逺駐又遣弁兵私回
　　　議罪與睿親王並降郡王六年六月同睿郡王多
　　　爾衮代鄭親王濟爾哈朗等圍錦州屢㨗撃敗承
　　　疇之卒十三萬九月還
　　盛京事俱詳睿忠親王𫝊十一月
命同輔國公滿達海圍松山七年二月明松山副將夏承
　　　徳内應擒承疇及巡撫總兵等斬兵備道副将遊
　　　撃等官百餘兵三千六十有竒事具豫通親王𫝊
　　　三月駐杏山斬明兵出薪者三十餘人又遣前鋒
　　　努山撃敗明兵欲入寜逺者五百餘人四月同鄭
　　　親王攻塔山克之七月敘功復原封
賜鞍馬一蟒縀百順治元年四月以語侵睿親王為都統
　　　和洛輝等所訐削爵十月
上大封諸王念豪格從定中原有功仍復原封是冬
命征山東土㓂至則定濟寜破滿家洞等賊巢堙二百五
　　　十一洞土㓂平三年正月
命為靖逺大將軍同衍禧郡王羅洛渾貝勒尼堪等西征
　　　三月抵西安遣尚書星訥等勦賊於邠州宋大傑
　　　賀洪器齊勲張國棟降復遣都統都𩔖𠞰賊于慶
　　　陽斬石二五月賊渠劉文炳康千總郭天星等迎
　　　拒撃之斬康千總時賊渠賀珍二隻虎孫守法據
　　　漢中興安武大定高如礪蔣登雷石國璽王可成
　　　周克徳據徽縣階州大軍自西安進分兵奮撃降
　　　登雷國璽可成克徳餘潰遁復所䧟州縣陕西平
　　　十一月入蜀至南部偵賊張獻忠據西充縣令䕶
　　　軍統領鰲拜先發大軍夜繼進詰旦抵西充獻忠
　　　悉衆来拒大破之斬獻忠于陣分兵克賊營百三
　　　十餘斬數萬級㨗
聞得
㫖嘉奬四年八月奏分定諸郡縣蜀冦悉平五年二月凱
　　　旋
上御太和殿宴勞三月睿親王以豪格狥隐隨征䕶軍㕘
　　　領希爾根冐功事又欲擢用罪人揚善之弟吉賽
　　　議罪削爵繋之卒于獄八年正月
上親征念其枉復封和碩肅親王立碑表之十三年九月
　　　追諡武再立碑以紀其功乾隆四十三年正月
　上追念肅親王忠勛
　命配享
太廟其現襲之顯親王復封號曰肅八月入祀
　　盛京賢王祠
　　　初次襲富綬肅武親王豪格第四子順治八年二
　　　月襲封和碩親王改號曰顯尋預議政康熙八年
　　　十二月薨年二十有七諡曰懿
　　　二次襲丹臻顯懿親王富綬第四子康熙九年六
　　　月襲封和碩顯親王三十五年二月從
上征噶爾丹同副都統禪穆布等統領正藍旗營四十一
　　　年五月薨年三十有八諡曰宻
　　　三次襲衍潢顯宻親王丹臻第六子康熙四十一
　　年八月襲封和碩顯親王乾隆元年二月總理鑲
　　白旗覺羅學三十六年十二月薨年八十有二諡
　　曰謹
　　四次襲藴著顯懿親王富綬孫輔國將軍拜察禮
　　第三子康熙四十七年十二月封三等奉國將軍
　　乾隆七年六月授内閣侍讀學士十年二月遷通
　　政使十一月遷
　盛京户部侍郎十二年五月調兵部侍郎尋任鑲黄
　　旗滿洲副都統九月授漕運總督十四年四月以
　　受商人程志仁等餽遺又稱奉
㫖嚴查鹽政吉慶私産狡詐乖張擬絞監候嗣
恩釋二十年十一月授鑲白旗漢軍副都統二十一年
　　八月調右衛副都統二十三年八月授凉州將軍
　　二十七年正月調綏逺城將軍二十八年三月攝
　　歸化城都統事三十年十二月授工部尚書三十
　　一年正月預議政尋充
　經筵講官二月管㑹同四譯館三十二年三月因工
　　部派辦溝渠工程不公降二級調用三十七年四
　　月襲封和碩顯親王五月授鑲藍旗滿洲都統三
　　十八年閏三月總理鑲藍旗覺羅學四十三年正
　　月
命復肅武親王始封之號仍為肅親王四月薨年八十
　　諡曰勤
　　五次襲永錫顯宻親王丹臻孫奉國將軍成信第
　　五子乾隆三十三年十一月授三等侍衛四十三
　　年閏六月襲封和碩肅親王四十九年六月總理
　　正黄旗覺羅學
　　　和碩承澤親王碩塞傳
　　　碩塞
太宗文皇帝第五子順治元年十月封多羅承澤郡王時
　　　流賊李自成奔潼闗河南仍為賊守十二月隨豫
　　　親王多鐸出征有功事具豫通親王𫝊二年二月
　　　還師河南尋隨豫親王征明福王朱由崧於南京
　　　四月
賜團龍紗衣一襲五月克南京福王就俘凱旋
賜金二千兩銀二萬兩三年五月蘇尼特部叛奔喀爾喀
　　　隨豫親王往𠞰亦有功七月敗喀爾喀土謝圗汗
　　　碩雷汗兵五年八月同英親王阿濟格等𠞰天津
　　　土冦十一月喀爾喀行獵近邊同英親王戍大同
　　　㑹總兵姜瓖叛王堅守汛地賊至麾兵掩殺之六
　　　年正月援代州走賊黨劉遷賊又於助馬得勝路
　　　立兩營以拒王親督戰敗之三月睿親王多爾衮
　　　赴大同招撫瓖承
制晉碩塞為親王七年八月以和碩親王之下多羅郡王
　　　之上無止稱親王例仍改為多羅郡王八年閏二
　　　月晉封和碩承澤親王三月掌兵部事十月預議
　　　政十一年十一月掌宗人府事十二月薨年二十
　　　有七康熙十年六月追諡曰裕
　　　初次襲博果鐸承澤裕親王碩塞第一子順治十
　　　二年六月襲封和碩親王改號曰莊雍正元年正
　　　月薨年七十有四諡曰靖無嗣
　　　二次襲允禄
聖祖仁皇帝第十六子康熙六十一年十一月任内務府
　　　總管雍正元年二月
命為博果鐸後襲封和碩莊親王二年十一月掌宗人府
　　　事七年二月任正紅旗漢軍都統七月調鑲白旗
　　　滿洲都統十年八月調正黄旗滿洲都統
　今上御極
　命總理事務兼掌工部食親王雙俸王承
聖祖仁皇帝指授精於天文算法預修數理精藴至是充
　　　增修七政時憲書總裁又修律吕正義後編
　御製序稱其貫徹樂義乾隆二年十二月以總理事務
　　　得優叙
　賜一等奉恩鎮國公並
　允王請以承澤裕親王曾孫寧赫襲三年二月任理藩
　　　院尚書尋充
玉牒館總裁四年十月議王與𢎞晢往来黨私應削爵得
　㫖寛免裁親王雙俸罷理藩院尚書任十二月復以王
　　　私抵官物應削爵
　詔仍免之罰親王俸五年六年十二月
　㫖免罰俸七年六月總理樂部事二十九年六月王七
　　　十誕辰
　賜詩有近尊行裏無雙老闔藩衛中有數賢之句三十
　　　二年二月薨年七十有三諡曰恪
　　　三次襲永瑺莊恪親王允禄孫奉恩輔國公𢎞普
　　　第一子乾隆八年七月襲父爵奉恩輔國公二十
　　　一年四月管健鋭營事二十二年正月署鑾儀衛
　　　事七月任鑲黄旗滿洲副都統二十六年二月調
　　　鑲黄旗漢軍副都統三十二年六月襲封和碩莊
　　　親王尋任鑲紅旗蒙古都統十月總理樂部事三
　　　十四年十月總理正藍旗覺羅學三十八年九月
　　　署領侍衞内大臣十月授盟長十一月掌宗人府
　　　事三十九年九月總理左右翼宗學四十一年十
　　　一月充
玉牒館總裁四十二年六月調正紅旗滿洲都統五十三
　　　年二月薨年五十有二謚曰慎
　　　四次襲綿課荘慎親王永瑺弟奉國将軍永珂
　　　第一子乾隆五十三年五月襲封和碩荘親王
　
　
　欽定宗室王公功績表傳卷五
　欽定四庫全書
　欽定宗室王公功績表傳卷六
　　傳四(親王/)
　　　和碩鄭親王濟爾哈朗傳
　　　濟爾哈朗追封和碩莊親王舒爾哈齊第六子舒
　　　爾哈齊
顯祖宣皇帝第三子
太祖髙皇帝母弟初封貝勒嵗丁未東海瓦爾喀部斐悠
　　　城長䇿穆特赫苦烏拉部長之虐乞歸附
太祖命舒爾哈齊同貝勒褚英代善往收其環城屯寨五
　　　百户以還
賜號達爾漢巴圗魯事詳廣略貝勒褚英傳辛亥年八月
　　　薨順治十年五月追封和碩親王諡曰莊濟爾哈
　　　朗幼育於
太祖宫中封和碩貝勒天命十年十一月同台吉阿巴泰
　　　等援科爾沁有功事詳饒餘敏郡王𫝊十一年四
　　　月征喀爾喀巴林部十月征扎嚕特部並有功天
　　　聰元年正月同貝勒阿敏岳託阿濟格等征朝鮮
　　　師屢勝次平壤城朝鮮王李倧使請和阿敏仍欲
　　　進攻岳託不可濟爾哈朗以不宜深入可駐平山
　　　城以待和議之成遂引軍往與李倧議歳貢定盟
　　　而還事詳克勤郡王𫝊五月從
上征明出廣寧舊邊進圍錦州同貝勒莽古爾泰等率偏
　　　師衛塔山糧運遇明兵敗之尋移師寧逺與明總
　　　兵滿桂兵遇裹創力戰大敗其衆二年五月以䝉
　　　古固特塔布囊自察哈爾移據阿拉克綽特部舊
　　　地遇来歸我者輒行阻殺
命同貝勒豪格徃討誅之收其衆三年八月同貝勒徳格𩔖
　　　岳託阿濟格等征明錦州寧逺焚其積聚多俘獲
　　　十月
上親統大軍由洪山口征明
命同岳託攻大安口毁其水門乗夜進擊走明馬蘭營援
　　　兵旦見明兵立二營於山上濟爾哈朗先撃敗其
　　　衆追至馬蘭營殱之是日自辰迄已五戰皆捷降
　　　馬蘭營馬蘭口大安口三營兵趨石門寨明援兵
　　　至者悉斬之寨中官民出降遂㑹大軍於遵化進
　　　薄北京十二月同貝勒阿巴泰等徇通州焚其船
　　　克張家灣四年正月從
上圍永平先是劉興祚叛歸明與明巡撫袁崇煥同赴永
　　　平聞我軍將至遂趨太平寨道殺喀喇沁䝉古之
　　　以俘来獻者
上命濟爾哈朗與阿巴泰往捕追及於山海闗斬興祚擒
　　　其弟興賢以獻大軍既克永平
命與貝勒薩哈璘統兵萬人鎮守察倉庫閱士卒置官吏降
　　　明道貟白養粹廢貟孟喬芳楊文魁等以書招永
　　　平屬州縣於是灤州州同知張文秀遷安縣知縣
　　　朱雲台副將王維城㕘將馬光逺守備李繼全千
　　　户錢竒志相繼降三月
上旋蹕令阿敏碩託更守永平因趨迤西路招降榛子鎮
　　　乃還五年三月
命諸貝勒直言時政濟爾哈朗奏曰比者讞獄滋怨皆由
　　　諸臣自今當選賢良慎司刑憲七月初設六部
命掌刑部事八月從
上圍明大淩河城鑲藍旗兵圍西南濟爾哈朗軍為策應
　　　旋同大貝勒代善等克近城臺保十一月明總兵
　　　祖大夀以城降將旋師同貝勒多鐸往塔山東沿
　　　海截隘俘百餘人六年五月從
上征察哈爾林丹汗遁大軍次穆嚕哈喇克沁濟爾哈朗
　　　與岳託等率右翼兵趨歸化城收察哈爾部衆千
　　　餘七年三月奉
命築岫巖城五月明將孔有徳耿仲明自登州航海来降
　　　濟爾哈朗等迎䕶其衆事具英親王𫝊六月
詔問征明及朝鮮察哈爾三者何先奏言朝鮮不遵約當
　　　返其貢物姑與互市不必往征明乃吾敵國宜取
　　　其近京數城久駐伺隙别屯兵山海以東錦州
　　　以西擾其耕穫使不得休息復分兵半於山海闗
　　　前立營半繞入闗後内外夾攻敵必絀八年五月
上復親征察哈爾濟爾哈朗留守
　　盛京崇徳元年四月晉封和碩鄭親王十二月
上征朝鮮復留守三年十月率兵征明寧逺薄中後所城
　　　明兵懼不敢出乃移師克模龍闗及五里保屯臺
　　　四年五月征明錦州及松山與敵遇九戰九敗之
　　　俘二千有竒五年三月葺義州城
上親臨閱視有舊附明之蒙古多羅特部蘇班岱阿巴爾岱
　　　居杏山西五里臺遣託克託内籲請率三十尸来
　　　歸
上命王與多鐸郡王阿達禮率師千五百往迎瀕行
諭曰敵見我兵寡必来拒戰可分兵為前後中三隊前隊
　拒戰後隊應援遂奉
命行夜過錦州城南至杏山令来使潛告蘇班岱等攜户
　　　口輜重行旦明杏山總兵劉周智沿城結營與錦
　　　州松山守將分翼列陣逼我軍王令駐軍待敵呼
　　　噪而来王督戰衝入敵陣與諸王貝勒並進大敗
　　　之追奔至城下斬其副將楊倫周㕘將李得位復
　　　遣兵破敵兩營於城南獻所獲馬械於
御營分賚有差加
賜御廐良馬一九月同武英郡王阿濟格等圍錦州城中
　　　兵屢出犯王設伏城南俟敵敵知有伏即遁追斬
　　　六十餘人又遣輔國將軍務達海俘明運糧兵於
　　　杏山塔山間六年三月復圍錦州繞城立營八掘
　　　壕築塹為久困計時大夀在城中以䝉古兵守外
　　　郛䝉古台吉諾木齊吳巴什等欲降縋二人齎書
　　　下約獻東闗至期為大夀覺而鬭聲聞郛外大軍
　　　薄城蒙古兵縋以上我師與䝉古合擊明兵明兵
　　　敗入内城遂據其郛遷郛内䝉古六千餘口於義
　　　州並收降明都司守備以下八十六貟使馳奏
上命八門擊鼓集衆官宣捷於
　　篤恭殿四月明援兵自杏山移松山王令右翼兵伏
　　　錦州南山西岡左翼兵伏松山北嶺遣前鋒軍挑
　　　戰敵至伏起夾擊大敗之五月明援兵六萬屯松
　　　山北岡擊斬二千人六月睿郡王多爾衮等至錦州
　　　更代兩軍合營聞明兵自松山趨海口我左翼兵
　　　由東右翼兵由西擊郤敵衆追至松山城獲馬五
　　　十餘振旅還八月明總督洪承疇率兵十三萬至
　　　松山
上親統大軍臨之
命留守九月
上將旋蹕仍赴錦州更代圍城十二月敗承疇夜犯正紅
　　　正黄兩旗營兵敵從杏山宵遁者復為我伏兵所
　　　殱七年二月肅郡王豪格等克松山城擒承疇王
　　　仍圍錦州三月大夀遣人乞降請盟誓王留其使
　　　二人遣一𫝊諭曰我圍困此城旦夕可取何與爾
　　　盟誓欲降則降非相強也大夀乃率衆敂營降四
　　　月移師塔山克之進圍杏山以礟毁城城中懼開
　　　門降乃籍俘數以奏奉
命毁松山塔山杏山三城而還七月叙功
賜鞍馬一蟒緞百八年八月
世祖章皇帝嗣位王與睿親王多爾衮同輔政九月征明
　　　寧逺拔中後所城斬逰擊吳良弼都司王國安等
　　　進攻前屯衞斬總兵李輔明袁尚仁中前所總兵
　　　黄色棄城遁取之遂班師順治元年正月王集内
　　　三院六部諸大臣諭以政事先白睿親王書銜名
　　　亦先之五月睿親王入山海闗擊走流賊李自成
　　　九月王扈
駕至京師十月
上御皇極門封信義輔政叔王
賜金千兩銀萬兩緞千疋四年二月以造第踰制擅用銅
　　　獅銅龜銅鶴罰鍰罷輔政五年三月貝子屯齊等
　　　訐王在
　　盛京時不舉發兩黄旗大臣謀立肅親王私議及扈
駕入闗擅令兩藍旗越次立營前行等事降多羅郡王閏
　　　四月復爵和碩鄭親王九月
命為定逺大將軍征湖廣十月道出山東𠞰曹縣土賊擒
　　　獲賊首李化鯨李名讓張學允等得降鎮劉澤清
　　　逆書煽亂狀以
聞叛黨並伏誅六年正月由安陸府渡江抵長沙時明桂
　　　王朱由榔之總督何騰蛟及附由榔之總兵馬進
　　　忠王進才杜允熙陶養用胡一青糾流賊餘黨一
　　　隻虎等據湖南府縣王令順承郡王勒克徳渾都
　　　統阿濟格尼堪為前哨大軍繼進抵湘潭生擒騰
　　　蛟拔其城四月分兵趨永興擊走允熙遂至辰州
　　　一隻虎聞風遁令尚書阿哈尼堪等擊進才於寶
　　　慶克其城又連破南山坡大水紅江諸路兵凡二
　　　十八營寳慶平七月分兵定靖州進衡州斬養用
　　　破一青七營於城南山追𠞰至廣西全州分兵定
　　　道州黎平府及烏撒土司先後收六十餘城七年
　　　正月凱旋叙功
賜金二百兩銀二萬兩八年二月同巽親王滿達海端重
　　　親王博洛敬謹親王尼堪奏削故睿親王封爵事
　　　詳睿忠親王𫝊三月
上以王年老一切朝賀謝恩悉免行禮九年二月晉封叔
　　　和碩鄭親王十二年二月疏言
太祖髙皇帝開創初日與四大貝勒五大臣及衆台吉等
　　　討論政務得失咨訪兵民疾苦使上下交孚鮮壅
　　　蔽故能上合
天心下洽民志掃靖羣雄肇興大業
太宗文皇帝纘成大統紹述前猷亦時與諸王貝勒大臣
　　　講論不輟且崇奬忠直鼓勵英傑録微功棄小過
　　　凡下詔令必先講求可以順民心垂久逺者然後
　　　施行又慮武備廢弛不忘騎射時
駕出射獵諸王貝勒置酒讌㑹以優為樂
太宗皇帝還自獵所克勤郡王岳託以聞
太宗皇帝勃然怒曰我國肇興治弓矢繕甲兵視將士若
　赤子故人争効死每戰必克以成大業朕嘗恐後世子
　孫棄我國淳厚之風沿習漢俗即于慆淫今汝等為此
　荒樂欲國家興隆其可得乎遣大臣索尼再三宣
諭今
皇上詔大小臣工盡言無隠誠欲立綱陳紀綿國祚於無
　　　疆也臣以為平治天下莫要於信詔令順民心前
　　　降
諭軫恤滿洲官兵疾苦聞者無不歡忭嗣又令修
　　乾清宫詔令不信何以使軍民服從伏祈效法
太祖
太宗不時與内外大臣詳究政務得失凡事必預商㩁然
　　　後頒之
詔令見諸施行庶幾法行令信可以紹
二聖之休烈矣抑臣更有請者垂休典謨廣昭令徳莫要
　　　於立史官古聖帝明王進君子逺小人順天心合
　　　民志措天下於太平垂鴻名於萬世良於史臣有
　　　賴今宜倣古制特設
　　起居注官置之左右凡
聖主嘉言懿行一一記載於以垂萬世傅無窮亦治道之
　　　一助
上嘉納之三月同貝勒尚善等議吏科副理事官彭長庚
　　　正白旗一等子許爾安請復睿親王舊封妄頌功
　　　勛結黨煽亂應立斬
上命從寛流徙又議廣東布政使胡章誣奏平南王尚可
　　　喜靖南王耿繼茂縱兵占官廨等事與誣告凡人
　　　不同應立絞
上命褫職免罪五月王疾劇
駕臨問王奏臣受
三朝厚恩未能仰荅不勝感痛惟願以取雲貴滅桂王為
　　　念且滿洲甚少而能破流賊取京都應加撫恤
上垂涕曰天何不令朕叔長年耶言已大慟
駕旋
命工圗其像翌日薨年五十有七
詔輟朝七日
賜祭葬銀萬兩置守園十户立碑紀功康熙十年六月追
　　　諡曰獻乾隆十九年九月入祀
　　盛京賢王祠四十三年正月
　上追念鄭親王忠勛
　命配享
太廟其現襲之簡親王復始封號曰鄭
　　　初次襲濟度鄭獻親王濟爾哈朗第二子順治八
　　　年閏二月封其兄富爾敦為鄭親王世子濟度為
　　　多羅簡郡王四月富爾敦卒九月濟度封世子九
　　　年十月
命議政十一年十二月以海賊鄭成功擾福建授定逺大
　　　將軍同貝子務達海都統噶達渾𠞰之十二年九
　　　月師入閩境聞泉州賊遁駐福州久之乃進駐泉
　　　州十三年六月投誠偽總兵黄梧副將蘇明鄭純
　　　等自海澄縣遣迎大兵偽官八十餘人兵一千七
　　　百有竒俱降王自泉州移駐漳州俄聞成功犯福
　　　州遣副都統覺羅阿克善㕘領巴圖魯禇庫䕶軍㕘
　　　領伊巴格圖赴援遇賊髙齊陸路敗之斬二百餘級
　　　將抵福州賊船二百餘泊烏龍江阿克善等水陸
　　　並進郤賊衆追至大漳河口陣斬偽總兵林祖蘭
　　　等獲船十有四時惠安閩安漳浦頻告警分遣䕶
　　　軍統領覺羅雅布蘭副都統阿玉錫等往𠞰斬賊
　　　二千餘獲船數百先後降偽總兵一副將五㕘將
　　　逰擊以下五十人兵三千有竒十四年三月還京
上遣議政大臣哈什屯等迎之盧溝橋令先赴鄭親王喪
　　　所
土親臨其第慰之五月襲封和碩親王仍其郡王之號曰
　　　簡十七年七月薨年二十有八康熙十年六月追
　　　諡曰純
　　　二次襲徳塞簡純親王濟度第三子順治十八年
　　　二月襲封和碩簡親王康熙九年三月薨年十有
　　　九諡曰惠
　　　三次襲喇布簡純親王濟度第二子康熙七年正
　　　月封三等輔國將軍九年九月襲封和碩簡親王
　　　十三年九月以逆藩吳三桂耿精忠黨分擾江西
命為揚威大將軍鎮江寧十四年九月
詔移江西十二月遣兵斬賊朱三於東鄉縣十五年二月
　　　遣兵敗賊王用等於鄱陽縣之沙蘭粟嶺五月奏
　　　招撫南康吉安饒州偽官四百五十餘兵萬五千
　　　有竒七月奏偽都督楊益茂據金谿縣破其木寨斬
　　　三千餘級復金谿十月遣兵赴萬年縣𠞰賊楊彪
　　　萬勝破賊於五都馮家山十二月奏故平南王尚
　　　可喜子之信在廣州乞降以所齎宻疏上陳先是
　　　三桂賊將髙大傑韓大任等陷吉安王奏調緑旗
　　　兵會𠞰又請
敕總督運紅衣礟十具攻吉安並從之
諭戒以勿坐守觀望因奏省會繁要不可輕離至是將軍
　　　額楚等擊賊螺子山失利
上命侍郎班迪等赴吉安察狀還奏
諭令戴罪圗功王乃親圍吉安十六年三月賊夜出南門
　　　逸王入城駐六月奏招撫江西各屬偽官千九百
　　　餘兵三萬七千四百有竒又疏言韓大任等屯寧
　　　都樂安諸處調兵三路進𠞰韓大任願降請為入
　　　告
詔報可既而大任自寧都出擾萬安泰和等縣王請調兵
　　　禦𠞰
上曰簡親王喇布自到江西並未建尺寸之功宴坐㑹城
　虚糜糧餉迨赴吉安以重兵圍城逆賊韓大任奔逸不
　能擊滅致竊據寧都雖遣副都統布舒庫等率兵前往
　究未大創賊衆今韓大任自寧都竄突延及萬安泰和
　諸處不能撲𠞰又以兵少具奏計喇布所轄滿漢官兵
　為數不少一韓大任未能翦除任其出入宜即嚴加處
　分念現在與賊相持姑俟事平日議罪十七年正月䕶
　　　軍統領哈克三等敗大任於老虎洞燬其營斬六
　　　千餘級大任奔福建赴康親王傑書軍前降二月
詔移師湖南駐茶陵八月奏三桂死於衡州
詔進師十八年正月抵衡州賊帥吳國貴夏國相等宵遁
　　　復其城二月分兵復祁陽來陽等縣及寳慶府降
　　　偽總兵卓英董世興偽副總兵周嘉貞等又偽將軍
　　　全鉞偽總兵馬隆興熊天章曾大捷姜繼尚偽侍
　　　郎范思徵等相繼降六月疏言隨征之烏拉寧古
　　　塔兵千二百餘人應遵
㫖撤還但新寧諸處賊未平請暫留𠞰從之八月疏言將
　　　軍穆占復新寧安親王岳樂克武岡賊竄遁臣駐
　　　東安遣烏拉寧古塔兵還京令穆占駐新寧
上嚴責其不追𠞰賊於沅州靖州九月奏偽副將張朝貴
　　　以下七十餘人降
詔進定廣西駐桂林十九年正月奏昭義將軍馬承廕標
　　　下糧匱兵譟撥餉給乃定又言馬承廕奉
㫖設五營㑹𠞰雲貴今請自募兵足七千數增立援𠞰二
　　　營
上以將軍標無七營例不允三月疏言臣遵
㫖率兵往栁州至永福縣聞馬承廕叛即欲進𠞰因兵單
　　　暫還桂林五月疏言大兵分路進𠞰總督金光祖
　　　破賊武宣復縣城將軍莽依圖破賊陶登定象州
　　　臣由雒容進栁州馬承廕率衆降八月
詔移駐南寧十月奏偽將軍饒一龍以慶逺府城降是月
詔選所部兵付大將軍賴塔進定雲南二十年八月奉
詔攜栁州南寧閒駐兵還京十月薨年二十有八二十一
　　　年追論吉安諸處失機罪削爵
　　　四次襲雅布簡純親王濟度第五子初封三等輔
　　　國將軍康熙二十二年三月襲封和碩簡親王二
　　　十七年七月以噶爾丹擾喀爾喀
命同安親王岳樂各率兵五百赴蘇尼特汛界駐防十月
　　　撤還二十九年七月噶爾丹深入烏珠穆沁地
命裕親王福全為撫逺大將軍出古北口恭親王常寧為
　　　安北大將軍王與信郡王鄂扎副之出喜峯口既
　　　而停喜峯口出師
命赴裕親王軍㕘贊軍務八月敗噶爾丹於烏蘭布通噶
　　　爾丹乞宥罪旋由大磧山遁師旋議不追𠞰罪削
　　　爵得
㫖從寛罰俸三年三十五年二月從
上親征由中路抵克嚕倫河聞噶爾丹敗竄乃還三十八
　　　年十二月掌宗人府事四十年九月薨年四十有
　　　四諡曰修
　　　五次襲雅爾江阿簡修親王雅布第一子康熙三
　　　十六年十二月封世子三十九年四月
命直郡王允禔濬永定河雅爾江阿與僖郡王岳希貝勒
　　　延夀分董其事四十一年正月襲封和碩簡親王
　　　四十九年正月掌宗人府事雍正元年正月充
玉牒館總裁三年十月告成
賜銀幣尋因編載遺漏及辦事屢誤停俸撤六佐領歸公
　　　四年二月奏請再行酌撤佐領
恩免停俸
諭責其人甚卑鄙終日沉醉諸事漫不經心下所司議處
　　　削爵
　　　六次襲神保住簡修親王雅布第十四子康熙五
　　　十五年四月封三等奉國將軍雍正四年三月襲
　　　封和碩簡親王乾隆十三年九月
　諭曰神保住自襲爵以来不知自愛恣意妄為致兩目
　　成𤯝因辭食王俸朕加恩賞給半俸贍其度日之資
　　伊竟不知感恩守分且罔顧近派族人稍加周恤今
　　據宗人府劾奏神保住凌虐伊兄忠保之女其行事
　更出情理之外著革去王爵另行請㫖承襲
　　七次襲徳沛鄭獻親王濟爾哈朗從曾孫初王弟
　　追封多羅貝勒芬古生傅喇塔封固山貝子生福
　　存襲固山貝子徳沛福存第八子也雍正十三年
　　五月封三等鎮國將軍八月授兵部左侍郎乾隆
　　元年七月任古北口提督二年二月授甘肅巡撫
　　六月疏言備荒期於先籌賑恤貴乎實惠向遇歉
　　嵗州縣必俟詳允後動支倉庫錢糧上司又必委
　　驗核減文移輾轉至開倉散賑時而饑民已待哺
　　不得㩦老幼轉徙矣且倉厫大率在城近者尚可
　　匍匐支領逺者每以跋涉甘餒是徒費
　國家倉貯而饑民沾恩未遍甘省地處萬山風多雨
　　少嵗嘗歉薄民鮮盖藏且地方遼濶倍他省州縣
　　所轄由百里至四五百里不等閒時已覺迢遥領
　　賑尤多狼狽雖筋力壯盛者亦不能數百里往返
　　領一日口糧况孤寡殘弱哉今嵗雨暘時若可望
　　有秋但有備無患不得不預為綢繆臣思散賑貴
　　多設厰而専其責於州縣請預勘各州縣地方就
　　鄉村連絡處分擇公廨廟宇十餘處造具地名冊
　　籍遇散賑時該州縣具詳日即將倉糧散給務使
　　老少均沾強弱普被既無拮据之艱且免守候之
　　累則向苦流離之人皆得就食但運糧脚價費多
　　甘省每嵗於青黄不接時令各州縣平糶倉糧秋
　　收買補或遇豐年除還正項價餘亦即買糧存貯
　　此向例也嗣後賑恤運價應將此項糧價餘銀貯
　　州縣庫停其買糧以為運費如不敷先於州縣庫
　　不拘何項動支再於司庫舊存公用銀十八萬内
　　還項賑畢造冊核銷如有揑冒立即㕘賠如此則
　　官易為理而民沾實惠矣奉
㫖先事預防原當如此但運脚一項應用時咨部請示
　　九月擢湖廣總督三年四月疏陳苗疆七事一苗
　　民懶不習田請於新闢苗疆代買牛種器具令地
　　方官親勸開墾一苗民未覩禮讓請立義館以附
　　近生貟教誨一苗居山叢林宻令官弁誘買樹木
　　數年後山中無險可恃一苖寨係茅屋畏火攻請
　　製火器一苗疆兵駐處偶有急需無項可支請於
　　苖疆州縣庫存銀千兩同知通判駐所亦請交貯
　　帑銀千兩并建常平倉買貯穀二三千石庶儲蓄
　　有備一邊地𦂳要官兵勢難分佈查山東沿海及
　　滇黔蜀粤俱有團練鄉勇之事應令地方官力行
　　此法一團有警各團救䕶立練總什長相統率一
　　苗民貪賄忘親凡犯罪逃匿之案請懸立賞格有
　　能擒獻重犯者賞銀廿兩情罪稍輕者賞銀八兩先刋
　　石曉諭時廷議水田未便勸墾苖人不可欺誘至要犯
　　懸購臨時酌賞餘俱如所請行十二月攝㐮陽鎮總兵
　　四年七月調閩浙總督八月疏言泉州府晉江縣之衙口
　　鄉大姓肆横械鬭等事不一而足祗縁僻處海濱
　　不解法度查永寧舊寨地勢髙敞去衙口陸行十
　　餘里由海徑渡七八里即可直達且衙口原係陸
　　路提標右營汛地應請即以該逰擊帶兵二百三
　　十名移駐永寧其衙口後身空公庵設把總一貟
　　兵五十名海邊石亭設一汛撥兵十名稽查又西
　　倉處各大姓適中地查興化同知止司盗逃防
　　海請以該管事務歸併興化通判即以該同知改
　　𨽻泉州移駐西倉議如所請行五年十二月
諭廷臣曰徳沛屢任封疆操守㢘潔既一介不取而因
　公犒賞之處又復繁多所得養廉不能敷用以致京
　中逋負不能清還且棄舊有之産朕心深為軫念此
　等清官應格外加恩以風有位著將福建藩庫銀就
　近賞給一萬兩示朕嘉奨之意六年二月
命稽查滸墅北新兩闗七月兼署浙江巡撫七年四月
　　調兩江總督八月疏言揚州猝被水廬舍蕩然現
　　自揚州至寳應堤埂髙阜災民斷續搭篷居住將
　　来興化泰州之無處容身者勢必移来人烟雜㳫
　　俱係待賑窮民奸良莫辨臣於揚州城廂及髙郵
　　寳應令逰擊等水巡以期奸匪遁跡奉
㫖好應如是辦理然只宜行之以暫而不可久初
上諭嗣後該州縣當秋成時穀價髙昻不能買補而該
　處存倉穀石尚可接濟者照例詳請展限於次年買
　補倘榖價既屬不敷而貯倉穀石又係不足者准其
　詳明上司以别州縣穀價之贏餘添補採買為酌盈
　劑虚挹彼注兹之計至是徳沛奏言江南地廣人稠
　　榖不敷食厯係取資江廣及上江棕陽運漕等處
　　邇聞各處米價俱昻轉販者少如以别州縣贏餘
　　添補則江蘇所屬買補止有不足並無贏餘若因
　　籌補無項致通省倉貯全虛目前無以濟用日後
　　何賴臣請俟秋成後各屬有糶價存庫者不拘本
　　境鄰封擇時價稍平者即為代買其不敷之價應
　　照前撫臣徐士林所請於捐監項下補足至淮揚
　　徐海等州縣現在被災印官賑務殷繁不能兼顧
　　已飭藩司動支司庫銀十萬兩遴貟採買俟飭提
　　各屬糶價歸還原欵奉
㫖好著照所議行八年二月
召来京六月授吏部右侍郎十二月兼管國子監祭酒
　　事務十年七月教習庶吉士十一年二月奉
上諭侍郎徳沛因伊度日艱難指伊弟簡親王現食俸
　禄奏請借支十年以完舊逋以資生計著照所請行
　　閏三月轉吏部左侍郎十二年三月兼署户部左
　　侍郎五月署山西巡撫九月
命尚書房行走十二月擢吏部尚書十三年七月以疾
　　解任九月
諭曰神保住已獲罪革爵徳沛於此王爵既有承襲之
　分且在等輩中較為厚重可即令承襲王爵徳沛襲
　王之後宜追念從前諸王將族中應行資助之人加
　意周恤共相和睦以期仰沐朕恩於無既是月襲封
　　和碩簡親王十七年六月薨年六十有五諡曰儀
　　　八次襲竒通阿鄭獻親王濟爾哈朗曾孫初王第
　　　四子追封輔國公巴爾堪生巴賽襲輔國公竒通
　　　阿巴賽第十子也雍正四年八月封三等輔國將
　　　軍九月授頭等侍衞九年十二月襲父爵輔國公
　　　十年三月授散秩大臣乾隆元年四月任正紅旗
　　　滿洲都統三年十二月授領侍衞内大臣十七年
　　　十月襲封和碩簡親王二十一年六月掌宗人府
　　　事二十二年正月充
玉牒館總裁二十八年六月薨年六十有三諡曰勤
　　　九次襲豐訥亨簡勤親王竒通阿第一子乾隆八
　　　年二月封三等輔國將軍二十三年七月以三等
　　　侍衞班領奉
　命率健鋭營兵一千𠞰凖噶爾餘孽及回部十一月至
　　　阿克蘇城十二月隨㕘贊大臣舒赫徳進師巴爾
　　　楚克二十四年正月至呼爾璊逆囘霍集占引賊
　　　五千餘来犯豐訥亨同侍衞豐安等合諸軍擊郤
　　之追潰衆十餘里翌日再進賊據塹拒復奪塹所
　　乗馬創易馬進賊退避夜率兵取水於沁達勒河
　　連敗賊衆於渡口遂進援大軍之與賊相持於葉
　　爾羌者敗賊於葉爾羌河岸大軍聞鎗礟聲突圍
　　出合擊賊衆郤之乃還阿克蘇
詔嘉其臨陣奮勇遷二等侍衞尋擢鑲白旗滿洲副都
　　統十月以經理臺站至額格爾呼爾璊遇結寨出
　　掠之布嚕特賊衆斬二十餘級得
㫖奬叙二十五年三月
頒賚緞十二銀五百兩四月調阿克蘇兵赴伊犂為領
　　隊大臣九月率兵百人捕竊馬臺站之瑪哈沁賊
　　衆過察爾圗嶺窮追十餘日擒七十餘人獲馬五
　　十餘復得
㫖奬叙二十七年二月同領隊大臣伊勒圗驅越境逰
　　牧之哈薩克部衆擒其魁五人收其馬二千餘至
　　伊犂
詔以哈薩克歸附日淺未知内地法度宥其罪
諭奬豐訥亨熟悉情形令𫝊
㫖曉諭哈薩克釋還其人及馬閏五月彚叙出征以来
　　得三等功牌一頭等功牌四予雲騎尉世職十二
　　月還京
賜雙眼孔雀翎遷䕶軍統領管健鋭營事二十八年十
　　月襲封和碩簡親王尋授領侍衞内大臣初簡勤
　　親王原襲之輔國公及豐訥亨之雲騎尉世職因
　　已襲親王銷除三十年六月
諭嘉豐訥亨頻年出征頗著勞績其先世功勲所遺公
　　爵宜仍予襲遂以豐訥亨之弟經訥亨襲互詳武
　　襄輔國公𫝊三十四年正月任正黄旗漢軍都統
　　三十八年十月掌宗人府事四十年十二月薨年
　　五十有三諡曰恪
　　十次襲積哈納簡恪親王豐訥亨第二子乾隆四
　　十年四月授頭等侍衞四十一年五月襲封和碩
　　簡親王尋授散秩大臣四十三年正月
命復鄭獻親王始封之號仍為鄭親王四十九年五月
　　薨年二十有七諡曰恭子年未及嵗現未議襲
　
　
　
　
　
　
　
　
　
　
　
　
欽定宗室王公功績表傳卷六
　欽定四庫全書
　欽定宗室王公功績表傳卷七
　　傳五(親王/)
　　　和碩敬謹親王尼堪傳
　　　尼堪
太祖髙皇帝孫原封廣略貝勒褚英第三子初征多羅特
　　　棟䕫諸部有功天聰九年五月大兵征明山西隨
　　　貝勒多鐸率偏師入寧錦界牽制明西援兵崇徳
　　　元年封固山貝子十二月
上征朝鮮李倧遁尼堪隨豫親王多鐸追至南漢山城圍
　　　之朝鮮將來援為我軍所殱又擊敗其副將援兵
　　　二年正月李倧降師還四月預議政四年二月
上征明隨武英郡王阿濟格等率四旗兵環守塔山連山
　　　七年九月代公博和託等駐守錦州順治元年四
　　　月隨睿親王多爾衮入山海闗敗流賊李自成五
　　　月隨武英郡王追擊流賊于望都十月晉封多羅
　　　貝勒十二月隨豫親王率師自孟津至陜州大破
　　　賊衆二年正月至潼闗賊將劉方亮犯我營尼堪
　　　同䕶軍統領圖賴夾擊之獲馬三百餘賊又以騎
　　　兵横衝我師同貝子尚善擊敗之三月趨歸德定
　　　河南
諭嘉王貝勒等勤勞日久
賜尼堪弓一五月隨豫親王克明南京追縛福王朱由崧
　　　於蕪湖又攻克江隂十月凱旋
賜金二百兩銀萬五千兩鞍一馬五三年三月隨肅親王
　　　豪格西征尼堪抵西安由棧道進發賊渠賀珍自
　　　鷄頭闗迎拒敗之抵漢中疾躪其營賊潰走西鄉
　　　追擊于楚湖至漢隂賊二隻虎奔四川孫守法奔
　　　岳科寨十一月入蜀張獻忠伏誅與貝子滿達海
　　　分兵𠞰遵義䕫州茂州榮昌隆昌富順内江資陽
　　　擒斬偽王及官弁等二千三百有竒俘獲無筭川
　　　㓂平互見肅武親王傳五年正月師旋八月同英
　　　親王阿濟格𠞰平天津土㓂九月晉封多羅郡王
　　　加號敬謹六年正月
命為定西大將軍討大同叛鎮姜瓖三月奏都統阿賴等
　　　屢挫賊衆敗偽巡撫姜輝兵偽叅將羅英壇率所
　　　部降是月睿親王多爾衮赴大同招撫瓖承
制晉尼堪為親王四月圍大同八月偽總兵楊振威等斬
　　　瓖及其兄琳弟有光降七年二月
命理六部事八月以徇隱尚書阿哈尼堪不親往迎朝鮮
　　　王弟事降郡王八年正月晉封和碩敬謹親王二
　　　月同諸王奏削故睿親王封爵三月以英親王私
　　　藏兵器事隱不奏降郡王尋
命諸王分管六部王掌禮部五月復封親王九年六月掌
　　　宗人府事時獻忠餘孽孫可望李定國等皆受明
　　　桂王朱由榔封爵分犯湖南貴州七月
命為定逺大將軍征之瀕行
賜御服佩刀鞍馬
上親送至南苑八月定國䧟桂林
勅王毋往貴州取湖南寶慶後入廣西𠞰賊十一月抵湘
　　　潭由榔將馬進忠遁我師進擊于衡山縣敗其兵
　　　千八百是夜兼程趨衡州詰旦大兵方列陣定國
　　　兵四萬餘猝至王遣首隊進擊大破之逐北二十
　　　餘里獲象四馬八百有竒方進擊時林中賊伏發
　　　城内賊出應之師欲退王曰我兵凡臨陣無退者
　　　我為宗室不斬除逆㓂何面目歸乎遂奮勇直入
　　　賊環圍之王率諸將士縱横衝擊矢盡㧞刀力戰
　　　没于陣年四十有三十年十月喪還輟朝三日
命親王以下郊迎諡曰莊十六年十月追論王分取睿親
　　　王所遺財物掌禮部時不㕘劾尚書譚泰罪削
　　　爵
詔王以宗室陣亡仍留王爵
　　　初次襲尼思哈敬謹莊親王尼堪第二子順治十
　　　年十二月襲封和碩敬謹親王十七年十一月薨
　　　年十歳謚曰悼
　　　二次襲蘭布敬謹莊親王尼堪第一子順治十三
　　　年正月封三等輔國將軍十八年六月降襲多羅
　　　貝勒康熙六年二月
諭宗人府曰尼堪以親王陣亡殊屬可憫
世祖章皇帝復嘗矜念仍留所襲之爵又無不准承襲之
　㫖蘭布著封為郡王仍與原號七年八月蘭布以父陣
　　　亡功請復得
㫖蘭布著襲封和碩親王八年五月議蘭布娶輔臣鰲拜
　　　孫女為妻詰鰲拜罪狀狡稱不知降鎮國公十三
　　　年六月隨貝勒尚善討逆藩呉三桂於湖南十七
　　　年十月卒於軍年三十有七十九年十一月追論
　　　在岳州時退縮罪削爵
　　　三次襲賴士原襲親王蘭布第四子康熙十八年
　　　四月降襲輔國公三十五年正月
上親征噶爾丹賴士統兵赴歸化城駐守十一月師還五
　　　十三年四月議賴士不安静守分探聽消息散布
　　　流言削爵五十四年五月赴阿爾台軍前効力五
　　　十九年七月隨征西將軍祁里徳至額爾齊斯河
　　　擊殺賊衆議叙得頭等功牌一雍正八年二月復
　　　封輔國公十年閏五月卒年七十有一
　　　四次襲富増原襲親王蘭布孫輔國公務友第六
　　　子康熙四十八年十二月封三等鎮國將軍五十
　　　三年五月襲封輔國公雍正四年二月
諭宗人府曰輔國公富增人甚不及前革退賴士公爵時
　因無可承襲之人始令伊承襲今賴士在軍前行走數
　年其子伊爾登又甚勤謹竭力行走著將富増公爵革
　退與伊爾登承襲
　　　五次襲伊爾登輔國公賴士第三子雍正三年五
　　　月管武備院事九月任鑲藍旗漢軍副都統四年
　　　二月遷右翼前鋒統領是月襲封輔國公六年八
　　　月擢正黄旗䝉古都統八年三月攝鑲紅旗䕶軍
　　統領十一月復署右翼前鋒統領乾隆十四年四
　　月卒年六十有六謚曰簡恪
　　六次襲富春簡恪輔國公伊爾登第七子乾隆十
　　四年十月襲封奉恩輔國公三十五年四月授吉
　　林將軍四十二年六月調杭州將軍十一月以前
　　任吉林時不能禁止採參議革將軍得
㫖富春著革去公爵另襲仍革職留杭州將軍之任四
　　十一年十一月革任
　　七次襲賔寧原襲奉恩輔國公富春第二子乾隆
　　二十六年十二月授四等侍衛二十七年正月封
　　二等奉國將軍十一月遷三等侍衛三十九年十
　　二月遷二等侍衛四十年十一月遷頭等侍衛四
　　十二年十一月襲封奉恩輔國公四十三年三月
上念敬謹親王尼堪功勛頗顯且以力戰捐軀晉封賔
　　寧為鎮國公世襲罔替四十七年八月任正紅旗
　　蒙古副都統十月授宗人府左宗人四十八年五
　　月任鑲藍旗䕶軍統領
　　　和碩頴親王薩哈璘傳
　　　薩哈璘
太祖髙皇帝孫禮烈親王代善第三子初授台吉天命十
　　　年十一月察哈爾林丹汗圍科爾沁薩哈璘以精
　　　騎五千援之林丹汗遁十一年四月征喀爾喀巴
　　　林部十月征扎嚕特部俱有功是年封貝勒天聰
　　　元年五月
上征明同貝勒徳格𩔖等率䕶軍精騎為前隊
上由大凌河至錦州城明兵遁薩哈璘邀殱之復同三貝
　　　勒莾古爾泰等領偏師衛塔山糧運敗明兵二萬
　　　大軍薄寧逺城擊明總兵滿桂斬級無筭薩哈璘
　　　以力戰被創三年十月
上征明次波羅河屯大貝勒代善莾古爾泰密請班師
上不懌薩哈璘偕貝勒岳託等力勸決進取遂由洪山口
　　　克遵化進逼明北京十二月薩哈璘略通州焚其
　　　船克張家灣圍永平克香河縣復殱沙河驛䝉古
　　　兵之出奔山海闗者五百人四年正月克永平同
　　　貝勒濟爾哈朗駐守永平人李春旺者訛言將屠城
　　　以惑衆梟之招諭所屬之遷安灤州建昌䑓頭營
　　　鞍山保皆降事具鄭獻親王傳三月遣軍敗明副
　　　將張宏謨兵四月明兵自樂亭撫寧攻灤州薩哈
　　　璘率兵援之敗遁二貝勒阿敏來代乃攜所俘還
　　　五年三月
命諸貝勒直言時政薩哈璘奏曰圖治在乎用人人主灼
　　　知邪正則臣下争尚名節竭力圖功惟
皇上慎簡貝勒大臣及審事官任以政務遇大征伐
上親在行間諸臣自悉遵方略若遣發宜選賢能者為帥
　　　給符節畀事權仍限官品某以下干軍令者許軍法
　　　從事七月初設六部
命掌禮部事是月
上征明與貝勒杜度豪格留守六年五月同濟爾哈朗等
　　　率右翼兵略歸化城黄河諸路俘䝉古千餘復指
　　　授歸順䝉古諸貝勒牧地申約法十月師還七年
　　　六月
詔問征明及察哈爾朝鮮三者何先奏言當寛朝鮮拒察
　　　哈爾而專征明察哈爾雖不加兵彼如蟲食穴中
　　　勢必自盡至於明我少緩一年彼守禦益固臣意
　　　視今嵗秋成圖進取乗彼禾稼方熟因糧於彼為
　　　再進計量留兵防察哈爾
上先與諸貝勒以騎徃來襲擊俘獲蹈躪之再
命貝勒率精兵自一片石入山海闗則彼寧錦諸州為無
　　　用或仍從寧錦入斷北京四路度地形奪糧足之
　　　地據守勿歸乘機伺便二三年中大勲克集矣八
　　　月同貝勒阿巴泰阿濟格略明山海闗師還
上以不乗勝入内地責之八年二月同貝勒多爾衮往迎
　　　明降將尚可喜招撫廣鹿長山二島户口三千八
　　　百有竒六月
上征明薩哈璘自喀喇鄂博攻克得勝保殱明兵叅將李
　　　全自縊八月略代州偵崞縣城頽夜襲㧞之王東
　　　板鎮二保居民棄城遁復敗代州騎兵百歩兵三
　　　百追薄城乃率兵㑹
御營於大同籍俘獲數以
聞九年二月同多爾衮岳託豪格等統兵收察哈爾林丹
　　　汗子額哲途遇察哈爾汗之妻及台吉索諾木率
　　　屬來降進抵托里圖盡取額哲全部師還岳託駐
　　　軍歸化城薩哈璘復同多爾衮豪格略明山西府
　　　縣仍由歸化城旋事具睿忠親王傳先是諸貝勒
　　　大臣以逺人歸附國勢日隆合詞請上
尊號
上郤之十二月諸貝勒以收察哈爾全部復請
上仍不允薩哈璘乃令内院大臣希福等奏曰臣等屢請
　　　未蒙
俯鑒夙夜悚惶罔知所措伏思
皇上不受尊號咎在諸貝勒不能殫竭忠信展布嘉猷為
　　　久大計今諸貝勒誓改行竭忠輔開太平之基
皇上宜受尊號
上稱善曰薩哈璘為朕深謀善承
皇考開創之業開陳及此實獲我心其應誓與否爾身任
　禮部當自主之翼日薩哈璘集諸貝勒於朝各書誓詞
　　　以奏
上以内外諸貝勒誠難固讓而朝鮮乃通好之國宜使告
　　　知薩哈璘復奏諸貝勒當遣人與使臣同往告以
　　　内外之誠并示以各國來附兵力強盛之實
上嘉納之崇徳元年正月薩哈璘有疾
上遣希福等傳諭曰朕欲爾病速痊念之甚切爾則不可
　強圖亟愈即思見朕也羣子弟中啓我所不及助我所
　遺忘整理治道惟爾是賴爾但當勤於調治以冀病痊
　　　薩哈璘對曰䝉
皇上温㫖眷顧竊冀仰荷
恩育或可得生即不幸先填溝壑亦復何憾但當國家大
　　　勲垂就不能盡力捐軀輾轉床蓐為可恨耳希福
　　　等以其言奏
上惻然曰國家豈有專事甲兵以為政治者儻疆土日増
　克成大業無此明哲人何以整理乎是月
上臨視薩哈璘疾見其羸瘠淚下薩哈璘悲痛流涕五月
　　　薨年三十有三薩哈璘明達聰敏通曉滿漢䝉古
　　　文義掌部事贊謨猷
上深嘉之病革
上復親臨及薨不勝震悼入哭者四自辰至午乃還
宫仍於庭中設
幄坐不御飲食輟朝三日祭時
上親奠哭追封和碩頴親王讀冊畢復痛哭三奠六月
上御翔鳯樓偶假寐夢人請曰頴親王乞賜牛一如是者
　　　再寤以問希福等皆奏曰此
皇上悼念所致
上曰不然當别有故於是希福等檢㑹典凡親王薨初祭
　　　例賜一牛頴親王初祭未用牛
上命致祭如禮康熙十年六月追謚曰毅乾隆十九年九
　　　月入祀
　　盛京賢王祠
　　　初次襲阿達禮追封穎毅親王薩哈璘第一子崇
　　　徳元年六月襲封多羅郡王三年二月從征喀爾
　　　喀至博碩堆偵扎薩克圖汗逺遁而還五年五月
　　　同鄭親王濟爾哈朗等駐義州迎來歸蒙古多羅特
　　　部于杏山西五里䑓敗明追兵
賜御廐良馬一六年三月同鄭親王圍錦州降城中䝉古
　　　台吉諾木齊呉巴什等四月敗明援兵于錦州南
　　　山西岡六月敗明松山援兵九月圍松山明兵犯
　　　我鑲黄旗正紅旗正黄旗營擊敗之斬級千四百
　　　餘七年二月克松山城俘明總督洪承疇巡撫邱
　　　民仰等事俱詳鄭獻親王傳七月叙功
賜鞍馬一蟒縀九十尋
命管禮部事預議政先是
上御篤恭殿王以下及衆官皆立侍九月王請更定儀制
上御殿及
賜宴親王以下衆官等皆跪迎
上升陛方起
駕興亦如之十月貝勒阿巴泰征明薊州同豫郡王多鐸
　　　屯寧逺牽制援兵八年八月
世祖章皇帝嗣位以阿達禮與貝子碩託謀立睿親王伏
　　　誅爵除
　　　和碩端重親王博洛傳
　　　博洛
太祖髙皇帝孫饒餘敏郡王阿巴泰第三子天聰九年五
　　　月大軍由明宣府大同邊境征朔州代州應州别
遣貝勒多鐸從廣寧入寧逺錦州界牽制明闗外兵使不
　　　得援山西博洛隨征有功崇徳元年封固山貝子
　　　隨父阿巴泰征明延慶州凱旋預宴二年四月預
　　　議政三年七月任理藩院承政十月從
上征明寧逺分軍趨中後所明總兵祖大壽猝襲我後衝
　　　潰土黙特䝉古兵䕶軍統領哈寧阿等與相持博
　　　洛突前奮擊敵乃郤五年五月同鄭親王濟爾哈
　　　朗駐營義州迎來歸之蒙古多羅特部于杏山西五
　　　里䑓敗明追兵
賜良馬一尋與諸王更番圍錦州六年八月明總督洪承
　　　疇來援敗之松山追至塔山獲其筆架山積粟事
　　　具英親王傳又同貝勒羅洛渾等設伏桑阿爾齋
　　　保擊敗王樸呉三桂七年春松山錦州相繼下博
　　　洛與兄輔國公博和託暨貝子尼堪等更番駐防
　　　錦州順治元年四月隨睿親王多爾衮入山海闗
　　　破流賊李自成十月晉封多羅貝勒隨豫親王多
　　　鐸征河南破李自成於潼闗下西安南定江寧豫
　　　親王分兵半以博洛領之招撫常州蘇州同鎮國
　　　將軍拜音圖等趨杭州明兵分拒皆敗夜渡錢塘
　　　江逃我軍追至江岸駐營敵見之以為潮且至營
　　　必没而潮連日不至敵驚為神明潞王朱常淓遂
　　　率杭州官屬開門納欵淮王朱常清亦自紹興渡
　　　江來歸十月凱旋
賜金二百兩銀萬五千兩鞍馬一三年二月
命為征南大將軍往平浙閩五月至杭州時明魯王朱以
　　　海稱監國于紹興舊將方國安等營錢塘江東岸
　　　綿亘二百里我軍無舟不得渡忽江沙暴漲水淺
　　　可渉䕶軍統領圖賴等䇿馬徑渡敵驚遁博洛遣
　　　貝子屯齊等繼進國安棄舟遁以海走台州斬殪
　　　無算擒敵將武景科等撫定紹興六月圍金華七
　　　月克之斬明蜀王朱盛濃等遂克衢州浙江悉平
　　　明唐王朱聿鍵猶據福建我軍分常山江山兩路
　　　並進博洛偕圖賴與前鋒統領努山䕶軍統領都
　　　爾徳破敵仙霞闗克浦城建寧延平聿鍵先由延
　　　平走汀州博洛遣䕶軍統領阿濟格尼堪等克其
　　　城擒聿鍵及曲陽王朱盛渡西河王朱盛洤松滋
　　　王朱演漢西城王朱通簡及其官屬敵將姜正希
　　　引兵二萬來援夜襲城擊郤之斬級萬餘鎮國將
　　　軍漢岱等敗敵將師福于分水闗克崇安縣副都
　　　統卓布泰等克福州先後二十餘㨗斬其巡撫楊
　　　廷清李暄楊文忠降偽國公鄭芝龍等二百九十
　　　餘人馬歩兵十一萬有竒撫定興化漳州泉州等
　　　府十一月朔㨗
聞得
㫖嘉奬是月博洛駐福州令總兵佟養甲進征廣東時聿
　　　鍵弟聿􁨓據廣州偽稱紹武年號養甲既克潮州
　　　惠州遂薄廣州克其城斬聿􁨓及其宗屬十餘人
　　　撫定廣州四年二月博洛承
制以佟養甲為兩廣總督自率貝子博和託都統圖賴等
　　　凱旋
優賚所獲金幣人口叙功晉封多羅郡王加號端重五年
　　　十一月同英親王阿濟格往大同偵防喀爾喀至
　　　則總兵姜瓖已據城叛遂圍之六年正月叛黨劉
　　　遷䧟代州王偕郡王碩塞赴援克其郛賊遁三月
　　　旋師大同瓖潛期助馬得勝兩路賊五千由北山
　　　逼我營自驅騎千餘出犯王與䕶軍統領鰲拜徹
　　　爾布等分禦之擊斬過半北山賊竄瓖亦閉城不
　　　敢復出是月睿親王赴大同招撫瓖承
㫖晉博洛為親王四月
命為定西大將軍移師討汾州叛賊五月奏清源交城文
　　　水徐溝祁縣賊平六月奏賊犯平陽遣副都統譚
　　　布擊敗之賊渡河遁七月賊萬餘犯絳州遣副都
　　　統洛碩擊走之斬級二千餘又分遣諸將𠞰賊孝
　　　義縣克其城屢敗賊于壽陽平遥遼州榆社時英
　　　親王與敬謹親王尼堪圍大同親王滿達海與郡
　　　王瓦克達𠞰賊朔州寧武有
㫖令博洛酌撤閒駐兵率還京王疏言太原平陽汾州三
　　　府屬州縣雖漸収復然未復者尚多恐撤兵後賊
　　　乘虗襲據應仍留守禦
上是其言令俟滿達海自朔州移師至汾州併力𠞰賊八
　　　月大同降將楊振威斬瓖首獻英親王軍王與滿
　　　達海合兵攻汾州九月克其城斬偽巡撫姜建勲
　　　偽布政使劉炳業復嵐縣永寧州遣軍分𠞰餘賊
　　　于岳陽縣絳州孟城驛老君廟殱之乃班師七年
　　　二月
命理六部事八月以徇隱尚書阿哈尼堪不親往迎朝鮮
　　　王弟事降郡王八年正月晉封和碩端重親王二
　　　月同諸王奏削故睿親王封爵三月以英親王私
　　　藏軍器事隱不奏降郡王尋
命諸王分管六部王掌户部五月復封親王八月
上察知尚書譚泰狂悖逞私持六部權下諸王勘問王與
　　　貝子錫翰等証其罪狀伏誅九年三月薨年四十
　　　謚曰定十四年正月王第四子塔爾納封多羅郡
　　　王三月卒年十有五謚曰敏思十六年十月追論王
　　　分取睿親王所遺財物掌戸部時不㕘劾譚泰罪
　　　削博洛及塔爾納爵謚
　　　初次襲齊克新原封端重定親王博洛第八子順
　　　治十二年四月襲封和碩端重親王十六年十月
　　　追論博洛罪降齊克新多羅貝勒十八年正月薨
　　　年十有二謚曰懐思爵除
　
　欽定宗室王公功績表傳卷七
欽定四庫全書
欽定宗室王公功績表傳卷八
　　傳六(郡王/)
　　　多羅饒餘郡王阿巴泰傳
　　　阿巴泰
太祖高皇帝第七子初授台吉嵗辛亥七月同費英東安
　　　費揚古率兵千征東海窩集部之烏爾固辰穆稜
　　　二路俘千餘人還天命八年四月同台吉徳格𩔖
　　　齋桑古岳託征扎嚕特部渡遼河由額爾格勒行
　　　百餘里攻其部長昻安所居昻安攜妻子從二十
　　　餘人遁我總兵官逹音布先驅追及戰沒阿巴泰
　　　督諸將繼進斬昻安及其子俘其衆以還
上行郊勞禮隨征將士分
賜所俘十年十一月同三貝勒莽古爾泰貝勒濟爾哈朗
　　　等援科爾沁時察哈爾林丹汗圍科爾沁之克勒
　　　珠爾根城已數日我軍至農安塔林丹汗夜遁軍
　　　還十一年九月
太宗文皇帝即位封阿巴泰貝勒阿巴泰語額駙揚古利
　　　逹爾漢曰戰則我擐甲胄行獵則我佩弓矢出何
　　　不得為和碩貝勒揚古利等以奏
上命勸其勿怨望天聰元年五月
上親征明錦州同貝勒杜度居守十二月察哈爾昻坤杜稜
　　　來歸設宴阿巴泰語納穆泰曰我與小貝勒列坐䝉
　　　古貝勒明安巴克俱坐我上實恥之納穆泰入奏
上宣示諸貝勒於是大貝勒代善率諸貝勒訓責之曰徳
　　　格𩔖濟爾哈朗杜度岳託碩託早隨五大臣議政
　　　爾不預阿濟格多爾衮多鐸皆
先帝分給全旗之子諸貝勒又先爾入八分列爾今為貝
　　　勒心猶不足欲與和碩貝勒抗將紊紀綱耶阿巴
　　　泰引罪願罰於是罰甲胄雕鞍馬各四素鞍馬八
　　　二年五月同貝勒岳託碩託征明錦州敵棄城退
　　　守寧逺自十三山站以東毁堠二十一斬守者三
　　　十人獲人畜毁錦州杏山高橋三城師還
上出五里迎勞三年十月從
上征明由喀喇沁之波羅河屯行七日同貝勒阿濟格率
　　　左翼軍克龍井闗敗明援兵進克漢兒莊事詳英
　　　親王傳時右翼軍克大安口
上親統師克洪山口並趨遵化十一月敗明援兵自山海
　　　闗至者下遵化城由薊州三河縣趨通州明大同
　　　總兵滿桂宣府總兵侯世祿屯順義縣阿巴泰同
　　　岳託撃走之獲馬千餘駞百餘順義知縣降大軍
　　　駐京城北土城闗之東北明寧逺巡撫袁崇煥錦
　　　州總兵祖大夀以兵二萬來援屯廣渠門外阿巴
　　　泰同貝勒莽古爾泰阿濟格多爾衮多鐸豪格攻
　　　之聞敵右伏甚衆因約軍入隘趨右由正路入者
　　　與避敵同豪格趨右敗伏兵轉戰至城壕阿巴泰
　　　與豪格離由正路衝潰敵兵亦抵壕既收軍諸貝
　　　勒大臣議阿巴泰違約罪應削爵奪所屬人員給
　　　豪格
上曰阿巴泰非怯懦者特以顧其二子致離豪格耳朕奈
　何以子故加罪於兄因宥之十二月同阿濟格等焚通
　　　州克張家灣從
上至薊州敗敵援兵事具英親王傳四年正月捕斬叛將
　　　劉興祚於山海闗事具鄭獻親王傳二月
上旋蹕以阿巴泰同濟爾哈朗貝勒薩哈璘鎮永平四月
　　　明兵攻我軍駐守灤州者撃走之事具頴毅親王
　　　傳五年三月
命諸貝勒直言時政阿巴泰奏曰國人怨惟患不知未有
　　　見善而不以為善見惡而不以為惡者臣無他能
　　　謹識
上諭自今凡事從公斷而已七月初設六部
命掌工部事八月從
上圍明大凌河城正黄旗兵圍北之西鑲黄旗兵圍北之
　　　東阿巴泰軍其中䇿應十月明總兵祖大夀以城
　　　降
上議取錦州䇿
命阿巴泰同貝勒徳格𩔖多爾衮岳託率兵四千作漢裝
　　　偕大夀及降兵三百五十人乗夜襲錦州二更行
　　　礟聲不絶錦州城中聞之以為大凌河圍者得脱
　　　分路應援我軍擊斬甚衆㑹大霧皆失隊伍乃收
　　　軍還七年三月監築蘭磐城五月
召宴
賜御用蟒衣一紫貂皮八馬一六月
詔問征明及朝鮮察哈爾三者何先奏言明之情形
皇上既悉知之其地利臣等亦熟識之襲其不備闗門可
　　　得
親統大軍駐闗外擇貝勒大臣分路入闗獲其人可用者
　　　用之消息易得錦州無足顧慮天時既至可令祖
　　　大夀入山海闗與我兵㑹合攻取八月同阿濟格
　　　等征明畧山海闗而還
訓誡之八年五月從
上征明宣府八月同阿濟格克靈邱縣及王家莊獻捷大
　　　同城南山岡
御營九年七月
諭阿巴泰曰爾嘗自謂手疼似覺不耐勞苦不知人身血
　脈勞則無滯惟圖家居佚樂身不渉郊原手不持弓矢
　忽爾行動疾疼易生若日以騎射為事奚復患此凡有
　統帥士卒之責者非躬親教演士卒孰肯專心武事騎
　射之藝精於勤而荒於嬉不可不時加練習爾當努力
　奮勵毋偷安旦夕斯克敵制勝能報
先帝養育之恩為國盡忠矣崇徳元年四月晉封多羅饒
　　　餘貝勒六月同武英郡王阿濟格等征明大捷九
　　　月凱還事詳英親王傳十二月
上親征朝鮮令駐防噶海城二年二月遣兵入明義州境
　　　捉生得二人是月朝鮮降
上班師阿巴泰攜駐噶海兵還瀋陽三年二月
上親征喀爾喀以阿巴泰與禮親王代善等留守並監築
　　　都爾弼城治
　　盛京至遼河大路九月同睿親王多爾衮征明四年
　　　四月凱旋
賜馬二銀五千兩事俱詳睿忠親王傳九月同武英郡王
　　　等赴明錦州寧逺偵敵五年六月同睿親王等赴
　　　明義州督兵屯田有功七月同貝勒杜度率兵設
　　　伏寧遠路殱明運糧兵獲米千石九月敗明杏山
　　　松山兵時大軍更番圍錦州受代而還十二月往
　　　圍錦州六年三月以聴從睿親王離錦州城三十
　　　里駐營及遣兵還家事論削爵奪所屬户口
詔從寛罰銀二千兩六月復攻圍錦州敗明總督洪承疇
　　　援兵十三萬於松山獲馬五百七十
上親征殱敵數萬九月
駕旋留軍合圍松山杏山高橋
命阿巴泰仍與諸王更番圍錦州七年三月錦州降同鄭
　　　親王濟爾哈朗進克杏山回駐錦州七月受代還
　　　叙功
賜蟒縀七十是年十月授奉命大將軍同内大臣圖爾格
　　　等征明
上親送郊外十一月由黄崖口入敗明總兵白騰蛟白廣
　　　恩於薊州破河間景州趨兖州擒明魯王朱以海
　　　及樂陵陽信東原安邱滋陽諸王分兵徇萊州登
　　　州青州莒州沂州南至海州凡攻克撫降城八十
　　　八還畧滄州天津三河密雲八年六月由牆子嶺
　　　凱還
上遣鄭親王睿親王等郊迎三十里
賜銀萬兩順治元年四月叙功晉封多羅饒餘郡王二年
　　　正月統兵鎮山東𠞰平滿家洞土賊時明福王朱
　　　由崧兵屯徐州東北遣都統準塔等徃𠞰捷還三
　　　年三月薨年五十有八康熙元年二月以子岳樂
　　　晉和碩親王贈如其爵十年六月追諡曰敏乾隆
　　　十九年九月入祀
　　盛京賢王祠
　　　初次襲岳樂饒餘敏郡王阿巴泰第四子初封鎮
　　　國公順治三年正月隨肅親王豪格征四川誅流
　　　賊張獻忠五年八月隨英親王阿濟格𠞰平天津
　　　土賊十一月復隨英親王駐防大同六年九月晉
　　　封多羅貝勒八年二月襲封多羅郡王改號曰安
　　　九年二月掌工部事十月預議政十年七月以喀
　　　爾喀部土謝圖汗車臣汗等違
㫖不還所掠巴林戸口又來索歸順同部蒙古
命為宣威大將軍駐歸化城相機進𠞰尋因喀爾喀悔罪
　　　入貢撤還十二年八月掌宗人府事十四年十一
　　　月
諭奬性行端良莅事敬慎晉封和碩安親王康熙十三年
　　　十月
命為定逺平冦大將軍赴江西𠞰逆藩吳三桂耿精忠賊
　　　黨進鎮廣東十二月抵南昌
詔移師征湖南王奏江西形勢為廣東咽喉江南湖廣要衝
　　　今三十餘城皆賊盤據且吳逆造木城於醴陵置
　　　偽總兵十餘人兵七萬猓猓三千堅守萍鄉諸隘
　　　若撤撫州饒州都昌防兵往湖南則諸處復為賊
　　　有否則兵勢單弱不能長驅且廣東諸路恐亦多
　　　阻臣欲先平江西賊無郤顧憂然後分防險要移
　　　師湖南得
㫖令速行整理江西要地旋奏遣副都統穆成額等擊走
　　　吳逆偽總兵張泰殺賊五千餘復安福縣又奏副
　　　都統雅賚等招撫康山餘賊復都昌縣十四年二
　　　月奏䕶軍統領桑格等陣斬偽總兵朱一典謝以
　　　泰等復上高新昌二縣三月奏將軍希爾根前鋒
　　　統領舒恕敗賊撫州之唐埠及七里岡四月奏副
　　　都統珠喇禪等敗賊五桂寨徐汊等處并招撫冷
　　　口南湖西湖强山銅鼓營諸偽官復餘干東鄉二
　　　縣王親攻建昌耿逆偽將軍邵連登迎戰長興鄉
　　　擊走之復建昌府城分兵破賊於石頭街鸞石嶺
　　　白水山口遂復萬年安仁二縣閏五月
諭留兵守建昌速回南昌居中調度是月奏都統霍特敗
　　　賊新城縣副都統珠喇禪敗賊武寧縣將軍額楚
　　　敗賊弋陽縣復廣信府六月奏將軍希爾根敗賊
　　　餘干縣復饒州又敗賊碣碑舖及景徳鎮復浮梁
　　　樂平二縣前鋒統領舒恕總兵許真敗賊宜黄躡
　　　之踰崇仁及樂安三縣並復七月奏泰和龍泉永
　　　新廬陵永寧及湖廣茶陵並就撫九月奏遊擊周
　　　志新等破吳逆偽總兵桂芳等復靖安縣十一月
　　　疏言吳逆聞臣進取長沙必固守要害非緑旗兵
　　　無以搜險非紅衣礟不能破壘乞令提督趙國祚
　　　都督陳平各率所屬隨臣進討並
敕發新造西洋礟二十又奏希爾根額楚𠞰滅浮梁餘賊
　　　招降偽將張輔聖等復貴溪縣十二月奏耿逆偽
　　　總兵張存遣來告領兵八千屯順昌俟大兵進閩
　　　為内應
詔以簡親王喇布已自江寧移駐南昌閩事付之料理王
　　　即進征長沙十五年二月王至萍鄉分兵四路破
　　　賊寨十二吳逆偽將軍夏國相遁收復萍鄉縣遂
　　　進薄長沙七月奏賊船集長沙城下我兵無船難
　　　破賊長沙附近林木多請先
敕撥戰艦七十濟用并令督撫委員伐材造船
詔並如所請入月
諭曰朕聞王恢復萍鄉大創逆賊直抵長沙甚為嘉悦王
　其善撫百姓俾困苦得紓至脅從叛變之人原皆朕之
　臣子當加意招徠十六年正月遣副都統阿進泰等敗
　　　偽總兵觧先聲及馬棚賊於瀏陽縣十二月遣兵
　　　敗賊平江縣復其城十七年閏三月奏遣兵追𠞰馬
　　　棚賊邱義尚於七家洞擒斬無算招降偽總兵掲
　　　玉慶朱永升等偽將軍林興珠率偽官楊廷言等
　　　自湘潭來降九月
詔以三桂既伏㝠誅賊勢漸潰宜廣示招徠速行攻𠞰王
　　　請自赴岳州布置舟師調諸路大礟攻賊陸營
上命大將軍貝勒察尼急圖岳州王仍圍攻長沙十八年
　　　正月岳州偽將軍陳珀偽總兵王度冲降於察尼
　　　軍餘賊潰竄長沙賊亦棄城遁王入城撫定遣前
　　　鋒叅領沙納哈等復湘潭縣賊退據衡山縣王遣
　　　兵㑹簡親王敗賊衆衡州寳慶相繼復六月疏言
　　　臣所統䕶軍驍騎兵每佐領下十五人蒙古兵一
　　　百餘人喇布既進取新寧臣當率毎佐領兵十一
　　　緑旗兵一萬與喇布相期進𠞰武岡東口賊留毎
　　　佐領兵各一緑旗兵一千二百及荆州水師二千
　　　守衡州留毎佐領兵各一緑旗兵一千守寶慶撥
　　　毎佐領兵各二協同緑旗兵守岳州
詔如所議行是月遣都統釋迦保敗賊寶慶之巖溪斬級
　　　數百獲船四十餘偽總兵王熙忠偽副將陳起鳳
　　　偽知府金世正等降七月王統師抵紫陽河見賊
　　　營對岸令提督趙國祚副將尼滿偕降將林興珠
　　　渡河直前䕶軍統領瓦岱等繞出賊後夾擊大潰
　　　追斬二百餘級偽知縣周冠陳殿颺等降進攻武
　　　岡賊帥吳國貴胡國柱以賊二萬餘據隘口我軍
　　　奮攻礟斃國貴賊駭竄貝子彰泰追至木瓜橋殺
　　　賊無算遂復武岡州及楓木嶺八月奏捷得
㫖嘉奬十一月
命以敕印付貝子彰泰撤毎佐領兵八率還京十九年正
　　　月
上遣官迎宣
諭曰王連年以來遠莅巖疆親經百戰櫛風沐雨厯暑逾
　寒競揚貔虎之雄克清梟獍之孽湖湘諸處已見蕩平
　滇黔餘氛俱成坐困更體朕軫念窮荒之心廣示招徠
　深加撫恤王師所至遐邇來歸捷奏屢宣中外稱慶朕
　既嘉碩畫益篤親親爰命班師副朕懐想頃者聞王已
　抵武昌奏凱可期特遣使臣慰勞兼賜駱駞良馬以示
　優眷王其按程而來朕將計日以待三月凱旋
上行郊勞禮於盧溝橋南二十里王俘偽明太子朱慈燦
　　　以來先是順治元年冬有赴故明外戚周奎家自
　　　稱太子者奎白諸
　　朝令舊宫人及東宫官屬辨視非真法司鞫實太監
　　　楊玉取劉姓子詐冒狀並伏誅康熙十二年冬京
　　　師聞三桂反有自稱三太子朱慈璊者偽署廣徳
　　　元年糾黨京城内外舉火作亂擒其黨於鼓樓西
　　　街及燈市口詰以朱慈璊云即楊起隆已遁矣十
　　　八年秋王駐營楓木嶺土人首擒偽軍師戴必顯
　　　無為教姚文明因獲朱慈燦於新化縣僧寺追訊
　　　前在京城逆謀慈燦訴已係崇禎帝長子十二嵗
　　　遭闖難出奔南京後未再至北京福王由崧曽寘
　　　諸獄釋為民即往河南隨朽木和尚為僧流落江
　　　西湖廣二十餘年因病還俗往來永州寶慶欲聲
　　　討吳三桂悖逆反覆不忠不孝不義諸罪商之戴
　　　必顯姚文明招兵散劄一年因三桂死中止王疏
　　　陳讞詞請
㫖因言前此屢有冒明太子事朱慈燦雖云欲討吳逆招
　　　兵散劄但當大軍復寳慶時不即自首應與戴必
　　　顯姚文明並論斬其曽受偽劄人已示許自首續
　　　繳偽劄銷燬免罪慈燦既自稱真係明嗣當械至
　　　京辨識得
㫖朱慈燦等着王帶來俟到日再議至是王移送法司令
　　　與前繫獄之朱慈璊逆黨對質俱不識詰其造印
　　　散劄與戴必顯姚文明謀亂屬實皆擬凌遲如律
詔並改為處斬是年秋復有以朱慈璊之名在陜西煽誘
　　　者擒之漢中三河口大將軍圖海械送至京
敇法司勘面有刺痕實非明嗣并非楊起隆依大逆律磔
　　　於市二十年十二月
命王仍掌宗人府事二十七年七月以噶爾丹擾喀爾喀
　　　同簡親王雅布各率兵五百赴蘇尼特汛界駐防
　　　十月撤還二十八年二月薨年六十有五諡曰和
　　　三十九年十二月禮烈親王代善之曾孫原封貝
　　　勒諾尼訴岳樂康熈四年掌宗人府事偏聴諾尼
　　　姑母讒言枉坐諾尼不孝死罪革爵繫獄䝉
鑒原釋放岳樂誣陷無辜理應反坐
詔宗人府㑹同領侍衛内大臣察議復諾尼貝勒追降岳
　　　樂為郡王削其諡
　　　二次襲瑪爾渾安郡王岳樂第十五子康熙十六
　　　年正月封世子二十九年二月襲封多羅安郡王
　　　三十五年正月大軍將征噶爾丹
命率兵往歸化城偵防四十年十月掌宗人府事四十五
　　　年充
玉牒館總裁四十八年十一月薨年四十有七諡曰慤
　　　三次襲華玘安慤郡王瑪爾渾第二子康熙四十
　　　九年二月襲封多羅安郡王五十八年九月薨年
　　　三十有五諡曰節雍正元年十二月
諭廷臣曰曏時安郡王岳樂諂附輔政大臣又自恃長輩
　毎觸忤
皇考䝉
聖徳寛仁始終容宥而伊諸子全不知感不務竭誠効力
　弟兄之間互相傾軋競事營求妄冀得爵讒害骨肉此
　衆所共知者瑪爾渾係應襲王爵之人似屬安分其子
　華玘尚無劣蹟而其嗣夭折封爵懸虚是以
皇考審擇其人躊躇有待乃安郡王岳樂之子伍爾占孫
　色亨圖等遽生怨望形於辭色夫國家恩施豈可倚恃
　而强邀今廉親王允禩借此逞其讒說以離間宗室舊
　人致朕從容施恩之本念俱不可行將襲封安郡王之
　本章發回不准承襲舊所屬佐領撤出另撥乾隆四十
　　　三年三月
　上追念饒餘敏郡王阿巴㤗安郡王岳樂累著功績
　賜奉恩輔國公爵世襲罔替
　　四次襲竒昆安節郡王華玘孫追封奉恩輔國公
　　錫貴第二子乾隆四十三年三月襲封奉恩輔國
　　公四月授散秩大臣四十七年七月卒年四十有
　　四子年未及嵗現未議襲
　　　多羅克勤郡王岳託傳
　　　岳託
太祖高皇帝孫禮烈親王代善第一子初授台吉天命六
　　　年二月大兵畧明奉集保將旋有小卒指明兵所
　　　在岳託同台吉徳格𩔖等擊敗之三月
上征拔瀋陽大軍方追明總兵李秉誠於白塔鋪岳託後
　　　至逐北四十里途斬三千餘人初喀爾喀扎嚕特
　　　貝勒昂安執我使者送葉赫被殺八年四月同台
　　　吉阿巴泰等討之事詳饒餘敏郡王傳十一年十
　　　月復隨父大貝勒代善征扎嚕特部有功是年封
　　　貝勒天聰元年正月同二貝勒阿敏貝勒濟爾哈
　　　朗等征朝鮮攻義州定州漢山三城克之渡嘉山
　　　江克安州至平壤其守者棄城遁遂渡大同江次
　　　中和遣諭朝鮮王李倧降阿敏欲直趨其都岳
　　　託知不可止密與濟爾哈朗議駐師平山城復遣
　　　副將劉興祚諭李倧倧報願嵗貢方物岳託謀曰
　　　吾等事已成矣蒙古與明皆敵國或有邊事當思
　　　備宜盟而班師既盟以告阿敏以己未與盟仍縱
　　　掠岳託曰盟既成縱掠非義也勸之不可復令李
　　　倧弟覺與盟乃班師五月從
上征明同三貝勒莽古爾泰等率偏師衛塔山糧運又從
　　　圍寧遠並有功八月敗明兵於牛莊斬守備一千
　　　總二百總二兵二百二年五月同貝勒阿巴泰碩
　　　託征明錦州有功事詳饒餘敏郡王傳三年八月
　　　畧明錦州寧遠焚其積聚十月
上親征明岳託同濟爾哈朗由大安口入旦見明兵營山上
　　　岳託率兵半駐以待濟爾哈朗以其半擊之復見
　　　明兵自遵化來援者顧謂濟爾哈朗曰我當擊此
　　　是日五戰皆捷十一月同阿巴泰敗大同總兵滿
　　　桂宣府總兵侯世禄於順義薄北京復從父代善
　　　擊敗明援兵十二月同貝勒薩哈璘等圍永平府
　　　克香河縣四年正月同貝勒豪格還守瀋陽五年
　　　三月
命諸貝勒直言時政岳託奏曰刑罰舛謬實在臣等祈
皇上擢用直諌士近忠良絶讒佞行黜陟之典明加甄别
　　　則諸臣咸知激勸矣七月初設六部
命掌兵部事八月
上征明大凌河城自白土塲趨廣寧岳託同貝勒阿濟格
　　　等率兵二萬别由義州進㑹大軍都統葉臣率鑲
　　　紅旗兵圍城西南岳託軍為䇿應十月明總兵祖
　　　大夀請降以子可法質可法見諸貝勒欲下拜岳
　　　託曰戰則為仇敵和則為弟兄何以拜為命以國
　　　禮見因問爾等死守空城何意曰畏屠戮耳岳託
　　　曰遼東以久抗不降故誅之殺永平人乃貝勒阿
　　　敏所為已論繫之矣我
皇上即位以來敦行禮義治化一新養民受士仁心仁政
　　　爾等豈不聞之可法曰
上於貧者衣食之富者秋毫無擾寛仁愛民之徳實皆聞
　　　之遂辭歸越三日大夀以城降夜襲敗錦州兵事
　　　具饒餘敏郡王傳六年正月奏言前克遼東廣寧
　　　漢人拒命者誅之後復屠永平灤州漢人縱極力
　　　撫諭人懐疑懼今天與我以大凌河漢人正使天
　　　下知我善養人也臣愚以為善撫此衆歸順者必
　　　多當先予以家室出公帑給其需儻蒙
天眷奄有其地仍給還家産彼必悦服衆官宜令諸貝勒
　　　給莊一區每牛录取漢男婦二名牛一頭編為屯
　　　人給二屯其出人口耕牛之家牛录以官值償至
　　　明兵棄鄉土窮年戍守一苦也畏我誅戮又一苦
　　　也今慕義歸降之漢兵令滿漢賢能官善為撫恤
　　　毋致一人失所則人心歸附大業可成
上嘉納之五月同濟爾哈朗等畧察哈爾部於歸化城俘
　　　獲以千計九月同貝勒徳格𩔖拓疆自耀州至盖
　　　州以南七年六月
詔問征明及朝鮮察哈爾三者何先奏言時不可失山海
　　　闗通州北京三路乘時圖其一則丕基定矣是月
　　　同徳格𩔖等率右翼楞額禮葉臣左翼伊爾登昂
　　　阿喇漢軍都統石廷柱元帥孔有徳總兵耿仲明
　　　攻明旅順口俘獲無算八月奏言前蒙
聖諭留一都統守旅順口今留葉臣伊爾登帥兩翼毎旗
　　　留官三員兵二千五百名漢軍以逰擊佟圖賴主
　　　之統備禦二員兵百名駐守臣等自木場驛啟行
　　　俟抵我界貯礟車於盖州留俘振旅是月師還
上宴勞於郊以金巵酌酒
賜之八年二月奏定馬匹倒斃擇牛录殷實之家酌免丁
　　　徭責令償補又奏減牛录下厮養卒得
㫖惟哨長許留餘悉罷三月
上大閱岳託率滿洲䝉古等十一旗行營兵赴瀋陽城北
　　　郊列陣二十里許
上駐蒲馬岡岳託指示紀律軍容嚴肅
上嘉奬之五月
上征察哈爾
諭留守盛京諸貝勒及將領等畢岳託復暁於衆曰自隄
　　　岸以東巨流河以西原置十四哨爾等酌量布置
　　　晝則令軍士習射夜勿解衣張弓開甲囊以備不
　　　虞岳託隨行有疾六月
上臨視
命還盛京九年二月同貝勒多爾衮薩哈璘豪格收降察
　　　哈爾林丹汗子額哲六月師還諸貝勒畧明山西
　　　岳託有疾以兵千留駐歸化城㑹土黙特部人告
　　　博碩克圖汗子俄木布遣人偕阿嚕喀爾喀及明
　　　使者至將謀我岳託伏兵邀之俄木布乳母之夫
　　　毛罕知之趣還伏猝起誅毛罕擒明使者隨命土
　　　黙特捕斬阿嚕喀爾喀之謀匿馬駞者部分土黙
　　　特壯丁三千有竒為十隊隊以官二員主之授條
　　　約並頒於鄂爾多斯尋諸貝勒㑹師於歸化城岳
　　　託偕還崇徳元年四月晉封和碩成親王八月以
　　　徇庇莽古爾泰碩託且有離間鄭親王濟爾哈朗
　　　及肅親王豪格事論死
特㫖寛之降多羅貝勒罷兵部任十一月復
命攝部事十二月從
上征朝鮮國王李倧奔南漢山城同豫親王多鐸進圍之
　　　敗其援於城下二年八月
命兩翼較射岳託奏不能執弓
上曰爾徐引射之不射如他王貝勒等何
諭再三始引弓弓墮地者五遂擲之諸王等論岳託驕慢
　　　當死
上復寛之降固山貝子罷部任罰鍰三年正月復封多羅
　　　貝勒管旗務二月
上征喀爾喀至博碩堆偵知扎薩克圖汗遁而還八月
命為揚威大將軍貝勒杜度副之統右翼兵與左翼奉命
　　　大將軍睿親王多爾衮分道伐明九月至牆子嶺
　　　明兵入保外為三寨我師攻克之獲敵卒知保堅
　　　且有重兵不易拔嶺東西有間道可越於是分兵攻
　　　其前以牽敵師潜從間道踰嶺入克臺十有一尋以
　　　疾薨於軍年四十有一四年三月睿親王奏捷
上覽奏無岳託名驚問知病卒慟哭久之
命勿使禮親王知四月喪還
駕至沙嶺設幄遥奠還
御崇政殿
命王以下及諸大臣徃奠復
命乃回宫輟朝三日
詔封為多羅克勤郡王
賜駞二馬五銀萬兩葬
　　盛京城南五里萬栁塘康熙二十七年十一月
命立碑以紀其功乾隆八年
　駕幸
　　盛京
　親詣王園寢
　賜酹四十三年正月
　上追念王忠勛
　命配享
太廟其現襲之平郡王復封號曰克勤八月入祀
　　盛京賢王祠是年
　駕幸
　　盛京復
　詣王園寢
　賜酹四十八年如之
　　　初次襲羅洛渾克勤郡王岳託第二子崇徳四年
　　　九月襲封多羅貝勒管旗務五年五月同鄭親王
　　　濟爾哈朗等迎蒙古多羅特部蘇班岱等降衆敗
　　　明兵事詳鄭獻親王傳九月同鄭親王圍錦州六
　　　年三月復圍之設伏敗明援兵於南山西岡六月
　　　睿郡王多爾衮肅郡王豪格來代合擊明山海闗
　　　援兵追及松山城而還八月從
上征克松山擒明總督洪承疇巡撫邱民仰等七年七月叙功
賜蟒縀七十八年正月以怨懟非議又
　敏惠恭和元妃薨時絲竹不輟論罪削爵五月復封多
　　　　羅貝勒仍管旗事
上命濟爾哈朗多爾衮
召羅洛渾諭曰爾父屢獲罪愆因
皇考太祖
皇妣太后撫養為子朕視之如弟殁後猶追封克勤郡王并
　加恩於爾命為多羅貝勒管旗務爾不思率由善道以輔
　國政嗜酒作慝致干國法朕又追念爾父特行寛宥復爾
　多羅貝勒仍令管旗事爾當敬慎修身勤思善行若仍嗜
　酒妄亂不苐爾禄位難保即置爾於法亦所不赦至本旗
　所屬諸臣俱宜戒酒仍勸勉貝勒効力贖罪羅洛渾率諸
　　　臣叩首謝罪順治元年十月以從定京師破流賊有
　　　功晉封多羅衍禧郡王三年正月同肅親王豪格征
　　　四川八月薨於軍年二十有四五年正月喪還
命貝子屯齊等迎之輟朝二日康熙十年六月追諡曰介
　　　二次襲羅科鐸衍禧介郡王羅洛渾第一子順治五
　　　年閏四月襲封多羅衍禧郡王八年二月改封號曰
　　　平十五年正月隨信郡王多尼征明桂王朱由榔於
　　　雲南破其晉王李定國鞏昌王白文選兵十六年六月
賜蟒衣弓刀鞍馬旌其勞康熙二十一年七月薨年四十有
　　　三諡曰比
　　　三次襲訥爾圖平比郡王羅科鐸第四子康熙十
　　　八年正月封長子二十二年正月襲封多羅平郡
　　　王二十六年四月以毆斃無罪人羅米及折楊之
　　　桂菩薩保手足削爵
　　　四次襲訥爾福平比郡王羅科鐸第六子康熙二
　　　十四年正月封固山貝子二十六年五月襲封多
　　　羅平郡王四十年七月薨年三十有一諡曰悼
　　　五次襲訥爾蘇平悼郡王訥爾福第一子康熙四
　　　十年十二月襲封多羅平郡王五十七年十一月隨
　　　撫逺大將軍允禵收西藏尋駐博羅和碩五十九
　　　年正月移駐古木六十年十月攝大將軍事六十
　　　一年十一月復攝印如故雍正元年正月回京攝
　　上駟院事四年七月以前在西寧軍前貪婪受賄削
　　　爵乾隆五年九月卒
　命仍以郡王禮葬
　　　六次襲福彭原襲平郡王訥爾蘇第一子雍正四
　　　年七月襲封多羅平郡王十年正月任鑲藍旗滿
　　　洲都統四月奏凡外省來京襲職旗員到日隨奏
　　　不令久候多費以仰副
體恤至意從之閏五月授宗人府右宗正十一年二月充
玉牒館總裁四月
命軍機處行走七月
命為定邉大將軍討逆賊噶爾丹策凌十一月師駐烏里
　　　雅蘇台十二月奏言軍中駞馬最要今喀爾喀扎
　　　薩克貝勒班第等感
恩獻駞馬力請停賞值伏念逺臣當軍興際不肯私所有
　　　况宗室王貝勒貝子公等皆有馬塲滋生馬匹豈
　　　不内愧於心臣家有馬五百匹願送軍前備用並
　　　將臣奏宣示諸王貝勒貝子等臣料諸宗臣等必
　　　以臣言為當彌切踴躍急公之義得
㫖允行十二年六月奏言烏里雅蘇台扎克拜逹里克推
　　　河並應撤京城滿洲漢軍右衛寧夏察哈爾土黙
　　　特兵三千六百所有内扎薩克及烏蘭察布兵三
　　　百七十調赴推河駐防現在烏里雅蘇台餘兵九
　　　千不敷調遣請以洪郭爾鄂隆所調滿洲兵六百
　　　再増撥四百速赴軍營從之是月王率將軍傅爾
　　　丹赴科布多總統北路軍營令内大臣薩木哈掌
　　　威逺將軍印辦理烏里雅蘇台軍務八月
詔量撤北路兵王率副都統王常等領兵還十三年閏四
　　　月
命總統大兵駐鄂爾坤七月於額爾徳尼昭迤北築城尋
　　以公慶復代還京乾隆元年二月
上以北路所存糧米如何令䝉古兵支領並屯穫􁌖麥
　　出陳易新之處
詔令查議奏言䝉古兵向不給糧臣前以坐卡兵逺臨
　　賊境取羊未便曾折給一月米糧兹蒙
皇上軫念䝉古一視同仁加
恩賞米臣議將存留之喀爾喀兵及坐卡臺站䝉古兵
　　攙米支給今王大臣等又議將𣲖駐鄂爾坤之蒙
　　古兵給糧在此時存米充裕不難概給倘日久米
　　少議停轉生怨望且準噶爾鬼蜮多端將來或仍
　　須䝉古兵移駐又豈能一例支給北地寒冷盖藏
　　得宜米可經三四年不壊臣愚於駐防䝉古兵酌
　　量賞給餘請仍給羊價為便再鄂爾坤種地兵已
　　撤􁌖麥無從易新青稞大小麥較尤不耐蒸遏應
　　請
恩賞蒙古米糧先給此項麥石又奏言喀爾喀所牧馬
　　除留軍營備用外各㳺牧處現有馬二萬九千餘
　　内扎薩克各㳺牧處馬四萬餘伏思鄂爾坤駐兵
　　以歸化城為聲援其間距三千餘里鞭長莫及中
　　途須接换有馬往來緩急始足恃請度適中地近
　　臺站水草佳處設馬厰于土黙特察哈爾兵内擇
　　有眷屬者移駐牧放令歸化城都統協理再請撥
　　騸馬萬兒馬二千令臺站總管撥入官馬厰牧放
　　備用有事無難輕騎疾馳馬力足而人心可恃雖
　　道逺無慮矣
詔並下王大臣議行三月任正白旗滿洲都統十月調
　　正黄旗滿洲都統三年七月預議政十三年十一
　　月薨年四十有一諡曰敏
　　七次襲慶寧平敏郡王福彭第一子乾隆十四年
　　三月襲封多羅平郡王十五年九月薨年十有九
　　諡曰禧無嗣
　　八次襲慶恒原襲平郡王訥爾蘇孫貝子品級福
　　秀第一子出為福彭後乾隆十五年十二月襲封
　　多羅平郡王十九年八月任鑲紅旗漢軍都統二
　　十六年十二月授宗人府右宗正尋總理鑲紅旗
　　覺羅學二十七年閏五月坐旗員冒借官銀降固
　　山貝子餘任悉罷四十年閏十月復封多羅平郡
　　王四十三年正月
命復克勤郡王始封之號仍為克勤郡王四十四年二
　　月薨年四十有七諡曰良
　　九次襲雅朗阿原襲平郡王訥爾圖孫閒散宗室
　　訥清額第十子乾隆十六年十月授三等侍衛二
　　十六年七月任鑲紅旗䝉古副都統九月授烏里
　　雅蘇台叅贊大臣二十七年八月調正紅旗滿洲
　　副都統尋授科布多叅賛大臣三十一年十二月
　　任成都副都統三十四年三月授荆州將軍三十
　　五年十月以袒䕶所屬驍騎校楚徳降三級調用
　　十一月以副都統品級往庫爾喀喇烏蘇辦事三
　　十七年五月復以狥隠臺站屬員不法削副都統
　　品級在伊犁印務筆帖式行走八月奉
㫖著在庫爾喀喇烏蘇章京處辦事十月以副都統品
　　級赴塔爾巴哈台十一月奉
㫖雅朗阿辦事得制仍留庫爾喀喇烏蘇辦事三十八
　　年十二月任三姓副都統三十九年十二月調
　盛京副都統四十年十月調黒龍江副都統四十一
　　年十二月遷綏逺城將軍四十四年四月襲封多
　　羅克勤郡王四十五年九月總理鑲藍旗覺羅學
　　尋授宗人府右宗正四十七年二月任正白旗漢
　　軍都統四十八年四月調鑲紅旗滿洲都統七月
　　調正黄旗滿洲都統
　　　多羅謙郡王瓦克逹傳
　　　瓦克逹
太祖高皇帝孫禮烈親王代善第四子天聰元年五月
上親征明寧遠明總兵滿桂拒戰大敗之追至寧遠城下
　　　瓦克逹以力戰被創崇徳五年七月隨睿親王多
　　　爾衮圍明錦州見敵兵出樵者以十餘人越前鋒
　　　統領布顔軍擊斬之六年八月明總督洪承疇集
　　　兵十三萬援錦州次松山大軍進擊之敵騎來奪
　　　我紅衣礟瓦克逹同輔國公滿逹海力戰卻之㑹
　　　天雨敵復來戰又敗之復進擊承疇三營步兵前
　　　鋒什長費雅思哈失馬瓦克逹與之累騎而出叅領
　　　哈寧阿墜馬創甚敵圍之數重瓦克逹直入其陣
　　　挈以歸順治元年四月隨睿親王入山海闗敗流
　　　賊李自成追𠞰至望都十月隨英親王阿濟格由
　　　邊外趨綏徳二年五月自成遁湖廣躡追至安陸
　　　府賊衆千餘方乘船遁瓦克逹同䕶軍統領鰲拜
　　　率師涉水登岸射殪賊衆無算獲其船以濟大軍
　　　三年正月叙功封三等鎮國將軍先是崇徳八年
　　　八月因兄碩託兄薩哈璘之子阿逹禮謀立睿親
　　　王伏誅瓦克逹坐黜宗室至是復入宗室五月隨豫
　　　親王多鐸𠞰蘇尼特部騰機思騰機特等大敗之
　　　圖拉河進至布爾哈圖山瓦克逹與貝子博和託
　　　合軍斬千餘級擒八百餘人獲駞馬牛羊無算又
　　　擊敗喀爾喀土謝圖汗等兵十月師旋四年三月
　　　封鎮國公五年十一月晉封多羅郡王十二月以
　　　喀爾喀部擾我邊界
命隨英親王阿濟格駐防大同姜瓖叛據大同附近郡邑
　　　應之王隨英親王圍渾源州六年三月睿親王統
　　　師拔渾源州令還京七月
命同親王滿逹海𠞰賊朔州寧武八月以巨礟攻克朔州
　　　城偽總兵姜之芬偽兵道孫乾高奎遁王與輔國
　　　公薩弼擊敗其還戰兵移師攻寧武闗偽總兵劉
　　　偉偽兵道趙夢龍焚城西遁王追之時大同偽總
　　　兵楊振威通欵英親王軍斬瓖首以降偉夢龍等
　　　亦率偽將五十餘人兵五千四百餘降於軍平靜
　　　樂縣及寧化所八角保諸寨十月
詔滿逹海還京以王代為征西大將軍𠞰撫山西餘賊七
　　　年二月疏報大兵分𠞰潞安平陽澤州叛黨偽總
　　　兵申亥郭中傑魏閔各率餘黨歸順廢官李建泰
　　　叛據太平縣圍之二十餘日窮蹙出降
詔誅建泰及其兄弟子姪籍家産入官三月奏復平陽府
　　　屬三十六州縣四月班師八年二月加封號曰謙
　　　三月
命諸王分管部務王掌工部十月預議政九年正月以醫
　　　人何大福出入部署辱罵職官招揺嚇詐伏誅王
　　　坐徇縱罰鍰解部任四月罷議政八月薨年四十
　　　有七康熙十年六月追諡曰襄初王𠞰山西賊時
　　　常駐平陽後平陽民追思其戢軍安民建祠以祀
　　　榜曰多羅謙郡王廟
　　　初次襲哈爾薩謙襄郡王瓦克逹第三子順治十
　　　年閏六月議政王等以瓦克逹曽獲罪郡王爵不
　　　應承襲
上憐其子留雍哈爾薩
命食奉國將軍品級俸康熙六年四月哈爾薩等訴其父
　　　軍功輔政大臣鰲拜尚書馬爾賽為哈爾薩姻戚
　　　議封哈爾薩鎮國公留雍鎮國將軍八年七月留
　　　雍以已不得與弟一例晉爵訴不平議政王奏留
　　　雍等俱夤縁得封應革哈爾薩鎮國公并原有之
　　　奉國將軍品級留雍應革鎮國將軍仍食奉國將
　　　軍品級俸得
㫖哈爾薩奉國將軍品級俸乃
世祖章皇帝恩給仍如舊二十一年五月哈爾薩復訴父
　　　爵係軍功所得例得襲宗人府以奏
命襲封鎮國公并封其子海青為輔國公二十二年八月
　　　授宗人府左宗人二十四年九月遷右宗正二十
　　　五年十月
諭責哈爾薩鑽營不安分罷右宗正任削鎮國公及海青
　　　輔國公爵
　　　二次襲留雍謙襄郡王瓦克逹第二子康熙二十
　　　五年十月襲封鎮國公三十七年四月
詔宗人府㑹同領侍衛内大臣察劾行走懶惰者削留雍
　　　爵停襲乾隆四十三年三月
　上追念謙襄郡王瓦克逹勞績
　賜一等鎮國將軍爵世襲罔替
　　　三次襲洞福原襲鎮國公留雍曽孫初留雍第三
　　　子原封三等輔國將軍台渾生忠端為閒散宗室
　　　洞福忠端第二子也乾隆四十三年三月襲封一
　　　等鎮國將軍四十九年十月授䕶軍叅領
　　　多羅順承郡王勒克徳渾傳
　　　勒克徳渾
太祖高皇帝曾孫追封頴毅親王薩哈璘第二子兄阿逹
　　　禮以謀立睿親王多爾衮伏誅勒克徳渾亦坐黜
　　　宗室順治元年十一月
上念勒克徳渾年幼未與謀
命復入宗室封多羅貝勒二年七月
命為平南大將軍代豫親王多鐸駐江寧分兵𠞰撫兩浙
　　　時明魯王朱以海據浙東稱監國其大學士馬士
　　　英等率兵渡錢塘江立營擊郤之九月遣左翼副
　　　都統珠瑪喇敗士英於餘杭右翼副都統和託敗
　　　其總兵方國安於富陽兩翼合營杭州城三十里
　　　外敵來突復大敗之士英國安復渡江來窺為副都
　　　統濟席哈等所敗溺死無算時明唐王之總督何
　　　騰蛟合流賊一隻虎等竊據湖廣州郡十一月
命同鎮國將軍鞏阿岱都統葉臣征之三年正月大兵自
　　　江寧抵武昌偵知叛賊總兵馬進忠王進才應騰
　　　蛟於長沙遣䕶軍統領博爾輝等進擊賊千餘掠
　　　臨湘殱之抵岳州叛將遁降其副將黒運昌至石
　　　首聞賊渡江犯荆州遣尚書覺羅郎球等以偏師
　　　赴南岸伺賊渡擊之大兵乘夜疾馳詰旦抵城下
　　　分兩翼躪賊營大破之斬獲甚衆薄暮郎球等亦
　　　盡奪賊船歸翌日遣奉國將軍巴布泰等分追賊
　　　於安逺南漳喜峯山闗王嶺襄陽府擊斬殆盡次
　　　彞陵流賊李自成弟孜偽磁侯田見秀偽義侯張
　　　耐偽武陽伯李佑偽太平伯吳汝義及偽將三十
　　　九人馬步賊五千有竒詣軍前降獲馬驘牛萬二
　　　千餘㨗
聞得
㫖優奬七月班師十月
賜金百兩銀二千兩五年九月晉封多羅順承郡王尋同
　　　鄭親王濟爾哈朗拔湘潭擒騰蛟事詳鄭獻親王
　　　傳移師征廣西賊渠趙廉犯全州率前鋒統領席
　　　特庫等敗之獲馬四十餘曹槓子據永安闗破其
　　　營斬闗入九月曹槓子復率黨萬餘冦道州又擊
　　　敗之七年正月師還
賜金五十兩銀五千兩五月預議政八年三月掌刑部事
　　　九年三月薨年二十有四康熙十年六月追諡曰
　　　恭惠
　　　初次襲勒爾錦順承恭惠郡王勒克徳渾第四子順
　　　治九年八月襲封多羅順承郡王康熙十一年八
　　　月掌宗人府事十二年十二月逆藩吳三桂反
命為寧南靖冦大將軍由湖廣進征十三年三月駐荆州
　　　時沅州常徳相繼失陷賊兵自蜀道直抵巴東襄
　　　陽勢甚急遣都統鄂内馳防是月偽將劉之復率
　　　舟師犯彞陵夾江立五營遣䕶軍統領額司泰等
　　　水陸並擊賊大敗遁歸宜都四月偽將陶繼智
　　　復自宜都來犯敗之七月敗偽將軍吳應麒等十
　　　四年五月賊犯均州遣都統伊里布等屢敗之斬
　　　獲無算六月偽將軍楊來嘉列陣山頂自山溝下
　　　斷我歸路我師分擊之陣斬三千餘級是月疏言
　　　逆賊逼彞陵兵衆舟多又於虎渡口運糧及火器
　　　請益戰艦以斷運道從之七月奏偽將軍張以誠
　　　王㑹等連來嘉犯南漳遣伊里布期總督蔡毓榮
　　　分擊之八月疏言賊立壘掘塹騎兵不能衝突須
　　　簡緑旗步兵造輕箭簾車礟車駕以連進填其壕
　　　用礟轟擊繼以滿兵則逆賊可滅
上如所請十月復興山縣十二月疏請益禁旅
上以遷延時日責之十五年三月統兵自荆州渡江遣前
　　　鋒叅領卦爾察敗賊文村又敗之石首尋以擊賊
　　　太平街失利退荆州具疏請罪
上復切責之九月奏副都統塞格𠞰賊鄖西復其縣十七
　　　年十一月奏先後投誠偽官及房縣來歸之偽總
　　　兵何以敬等雖授劄示鼓舞而止食兵糧生計難
　　　給
上以何以敬等慕化來歸悉予半俸十八年正月疏言新
　　　増兵萬二千請設隨征前後左右四營總兵官分
　　　轄從之是月渡江分路𠞰松滋枝江宜都及澧州
　　　以次復守百里洲偽將軍洪福率舟師降二月進
　　　取常徳賊先期焚廬舍舟艦遁偽按察使陳寳鑰
　　　等迎降又招撫偽巡撫李益陽知縣張文明總兵
　　　黄志功副將楊逹武等又遣㳺擊許嘉謨兵至青
　　　石渡賊首潘龍等迎敵我兵左右夾擊追至平峪
　　　舖斬及落崖死者無算復衡山縣進攻歸州敗賊
　　　廖進忠于馬黄山賊向巴東遁追至西壤大敗之
　　　復歸州巴東十九年二月
命進取重慶尋奏留將軍噶爾漢之兵於荆州防禦七月
　　　王率兵赴重慶中途返具疏自劾請解大將軍任
　　　往沅州効力
上責令率所屬官兵還京十一月議以老師糜餉坐失事
　　　機削爵
　　　二次襲勒爾貝原襲順承郡王勒爾錦第三子康
　　　熙十九年十二月襲封多羅順承郡王二十一年
　　　二月薨年五嵗
　　　三次襲揚竒原襲順承郡王勒爾錦第四子康熙
　　　二十一年七月襲封多羅順承郡王二十六年四
　　　月薨年七嵗
　　　四次襲充保原襲順承郡王勒爾錦第七子康熙
　　　二十六年五月襲封多羅順承郡王三十七年九
　　　月薨年十四嵗
　　　五次襲布穆巴原襲順承郡王勒爾錦第五子康
　　　熙三十八年正月襲封多羅順承郡王五十四年
　　　五月以
御賜鞍馬給優人為䕶軍校賴圖庫妻所訐削爵
　　　六次襲諾羅布順承恭惠郡王勒克徳渾第三子
　　　康熙三十七年正月授頭等侍衛三十八年二月
　　　擢鑲黄旗漢軍副都統十二月調鑲藍旗滿洲副
　　　都統四十年九月遷正黄旗䝉古都統預議政十
　　　一月攝右翼前鋒統領四十二年四月授杭州將
　　　軍五十四年五月襲封多羅順承郡王五十六年
　　　二月薨年六十有八諡曰忠
　　　七次襲錫保順承忠郡王諾羅布第四子康熙五
　　　十六年十月襲封多羅順承郡王雍正三年三月
　　　掌宗人府事並
命在内廷行走四年五月
諭曰順承郡王錫保才品優長乃國家實心効力之賢王
　今在内廷行走差遣甚多王之費用亦多著給與親王
　俸䕶衛官員俱照親王之數用九月授鑲藍旗滿洲都
　　　統五年九月調正黄旗漢軍都統先是錫保徇庇
　　　貝勒延信罪狀不奏又將不能騎馬之章京派拏
　　　延信以致遲誤十一月議削爵得
㫖寛免其特恩賞給之親王俸及䕶衛官員俱撤回旋降
　　　任左宗正七年三月大軍征噶爾丹䇿凌王署振
　　　武將軍印赴阿爾台軍營八年十一月奏八旗駐
　　　防官兵軍營効力兩年巡牧均已習練請仍留俟
　　　大兵凱旋不必如例三年更代
詔如所請行初王奏喀爾喀㳺牧處安頓妥協其三路副
　　　將軍各思効力已將禦賊守城之䇿商酌預備九
　　　年七月
上以錫保防範有方傳
諭慎籌喀爾喀等處戰守機宜八月
諭宗人府曰錫保自派往軍營以來辦理軍務克殫誠心
　勤勞宣力甚屬可嘉王之祖多羅頴郡王亦係國家懋
　著勞績之賢王著將錫保晉封順承親王九月
命嚴守察罕庾爾十月疏言準噶爾賊大䇿凌敦多卜小
　　　䇿凌敦多卜多爾濟丹巴等自華額爾齊斯至索
　　　勒畢烏拉克沁留兵四千應援率兵二萬六千犯
　　　科布多等處見我軍强盛不敢輕進遂抵克嚕倫
　　　令賊將海倫鄂勒錐等掠喀爾喀游牧大䇿凌敦多
　　　卜兵向蘇克阿勒逹呼屯劄小䇿凌敦多卜子曼
　　　濟掠鄂爾海西喇烏蘇臣令王丹津多爾濟等合
　　　兵邀擊至鄂登楚勒遣台吉巴海夜入大䇿凌敦
　　　多卜營擒其衆賊將衮楚扎卜喀喇巴圖魯復率
　　　兵三千來禦我兵誘斬賊將喀喇巴圖魯衮楚克扎卜
　　　傷遁擒殺數百大策凌敦多卜等移營台什哩山曼
　　　濟兵亦敗歸俱由哈布塔克拜逹克遁疏入
詔嘉奬之十一月授靖遠大將軍先是
上以軍前大臣甚少
命錫保於軍營營總官中擇可勝副都統䕶軍統領之任
　　　者密封陳奏十年二月疏言新調吉林佐領委署
　　　前鋒翼領阿思哈黒龍江協領委署前鋒翼領布
　　　爾沙均屬効力請
賞給副都統職銜
詔允之七月偵知賊赴額徳爾河源遣王丹津多爾濟等
　　　率兵於奔博圖山嶺堵截八月師至額爾徳尼昭
　　　遇賊兵鏖擊十餘次賊且戰且却日暮抵大山梁
　　　一面逼水戰益酣殺賊萬餘尸滿山谷餘賊負傷
　　　奔獲械畜無算十一年四月奏言察罕廋爾當阿
　　　爾台諸路要道建城駐兵厯有年所嗣以薪芻不
　　　足移駐阿勒逹爾托羅海去年又移駐烏里雅蘇
　　　台此外尚有額徳爾齊徳爾特爾啟塔密爾地各
　　　寛濶然並在杭愛山陽與内地近至特斯等處僻
　　　在迤北若賊由南路來犯邀擊堵禦呼應不靈並
　　　不便駐大兵今已於烏里雅蘇台山嶺分建礟臺
　　　左近令滿洲蒙古兵駐劄且特斯台什哩各駐萬
　　　人賊不敢逼應請即於烏里雅蘇台内外植木中
　　　實土為城設倉庫明春以察罕廋爾所貯銀米軍
　　　裝火藥等物陸續解運
上從之七月議賊越克爾森齊老時不速發援失機罷大
　　　將軍任削爵
　　八次襲熙良原封順承親王錫保第一子雍正三
　　年十月封輔國公尋授散秩大臣五年七月晉封
　　鎮國公十年正月封世子三月署鑲紅旗漢軍都
　　統十一年七月以父罪革世子十二月襲封多羅
　　順承郡王乾隆元年二月管鑲藍旗覺羅學九年
　　四月薨年四十諡曰恪
　　九次襲泰斐英阿順承恪郡王熙良第一子乾隆
　　九年九月襲封多羅順承郡王十三年十二月授
　　宗人府右宗正十五年九月管鑲紅旗覺羅學十
　　九年四月任左翼前鋒統領十月遷正黄旗漢軍
　　都統二十一年六月轉左宗正七月薨年二十有
　　九諡曰恭
　　十次襲恒昌順承恭郡王泰斐英阿第七子乾隆
　　二十一年十月襲封多羅順承郡王四十三年二
　　月薨年二十有六諡曰慎
　　十一次襲倫柱順承慎郡王恒昌第一子乾隆五
　　十一年二月襲封多羅順承郡王
　
　
　
　
　
　
　
　
　
　
　
　
　
　
欽定宗室王公功績表傳卷八
　欽定四庫全書
　欽定宗室王公功績表傳卷九
　　傳七(貝勒/)
　　　和碩貝勒阿敏傳
　　　阿敏
顯祖宣皇帝孫追封莊親王舒爾哈齊第二子初授台吉
　　　嵗戊申三月
太祖命同長子禇英征烏拉宜罕山城克之斬千人獲甲
　　　三百俘其衆以歸癸丑正月從
上征烏拉布占泰以三萬衆迎拒諸將欲戰
上止之阿敏偕貝勒代善等奏曰布占泰已出舍不戰何
　　　耶
上遂决進克其城滅之丙辰
太祖建元天命封和碩貝勒以齒序阿敏為二貝勒四年
　　　三月從
上破明兵于薩爾滸山及尚間崖復奉
命禦明總兵劉綎于棟鄂路代善等繼之陣斬綎阿敏偕
　　　大臣扈爾漢擊敗明遊擊喬一琦兵一琦奔固拉
　　　庫崖與朝鮮都元帥姜功烈合營阿敏同諸貝勒
　　　攻之功烈降一琦自縊八月從
上征葉赫滅之六年三月從
上取明瀋陽遼陽七月鎮江城中軍陳良策叛投明將毛
　　　文龍阿敏遷鎮江沿海居民于内地十一月文龍
　　　屯朝鮮阿敏渡鎮江夜入朝鮮境斬其守將及兵
　　　千五百文龍僅以身免十一年四月征喀爾喀巴
　　　林部取所屬屯寨十月征扎嚕特部俘其衆天聰
　　　元年正月同貝勒岳託等征朝鮮瀕行
諭曰朝鮮屢世獲罪理宜聲討然此行非專伐朝鮮也明
　毛文龍近彼海島納我叛民故整旅徂征如朝鮮可取
　並取之因
親授方略是月大軍薄義州拔其城分兵搗文龍所居鐵
　　　山文龍敗歸海島師克宣州連定三城次平壤朝
　　　鮮王李倧遣使請和阿敏書數其罪七次黄州倧復
　　　請和阿敏欲進攻諸貝勒議許之事詳克勤郡王
　　　傳凱旋
上郊勞于武靖營
賜御衣一襲五月從
上征明錦州復圍寜逺擊斬千餘人四年正月大兵克永
　　　平灤州遷安三月
命阿敏代貝勒濟爾哈朗等駐守師至合略迤西路並招
　　　降榛子鎮四月諭歸降漢文武官曰我國法度從
　　　來賄賂不行亷者舉之貪者勿錄况
皇上簡用者俱亷潔忠直之軰爾等若有罪雖賂千金無
　　　益若無罪即衆貝勒何懼焉五月明監軍道張春
　　　等圍灤州阿敏怯不往援灤州陷阿敏遽棄永平
　　　殺降者夜出冷口歸六月
上御殿諸貝勒大臣議阿敏十六罪
上命岳託宣示于衆諸貝勒大臣合詞請誅阿敏
詔特宥其死削爵幽禁崇徳五年十一月卒于幽所爵除
　　　多羅誠毅貝勒穆爾哈齊傳
　　　穆爾哈齊
顯祖宣皇帝第二子以功
賜號誠毅嵗乙酉四月從
太祖髙皇帝征哲陳部嘉哈部長蘓庫賚呼宻告哲陳部
　　　主於是托摩和章嘉巴爾達薩爾滸界藩五城集
　　　兵以待
上執麾前進穆爾哈齊及近侍延布祿烏靈阿皆奮勇直
　　　入重圍斬二十餘級敗其衆涉渾河走穆爾哈齊
　　　復隨
上渡河躡其後至吉林崖見兵由旁徑來
上慮為彼見去冠纓隠身以待射前至者一人貫脊而殪
　　　穆爾哈齊復射殪其一餘多墜崖死
太祖曰今日之役以四人敗八百衆
天助我也天命五年九月卒年六十
上親奠順治十年六月追封多羅貝勒謚曰勇壯爵除
　　　多羅篤義貝勒巴雅喇傳
　　　巴雅喇
顯祖宣皇帝第五子初授台吉嵗戊戌正月
太祖命同長子褚英征安楚拉庫路夜取屯寨二十降萬
　　　餘人
賜號篤義丁未四月
命征東海窩集部取赫席赫鄂謨和蘇嚕佛訥赫托克索
　　　三路俘二千人天命九年九月卒年四十有三順
　　　治十年五月追封多羅貝勒謚曰剛果爵除
　　　多羅廣畧貝勒褚英傳
　　　褚英
太祖髙皇帝第一子初授台吉嵗戊戌正月
上命征安楚拉庫路以功
賜號洪巴圗魯尋封多羅貝勒初東海瓦爾喀部斐悠城
　　　長䇿穆特赫苦烏拉布占泰之虐乞移家歸附丁
　　　未正月
命同貝勒舒爾哈齊代善率兵徙之軍夜行隂晦忽大纛
　　　上有光衆以為異捫視無有復建之光如初舒爾
　　　哈齊曰吾㓜從
上征討所閲事多矣未見此異疑非吉兆欲班師褚英同
　　　代善持不可曰吉凶兆已定遽還何以報
命決進抵斐悠城收其屯寨五百户令大臣扈爾漢衛之
　　　先行兵僅二百布占泰以萬衆邀諸路傷我一人
　　　大將揚古利斬其七人乃郤褚英與代善至策馬
　　　前諭軍士曰
上毎征伐無不以少擊衆今雖未親行間我等奉
命來此爾衆無憂昔擒布占泰宥歸俾主其地時不久背
　　　恩如故今豈不能再縛之衆皆曰願効力褚英遂
　　　與代善各率兵五百夾擊天方晴明忽大雪寒冽
　　　烏拉兵大敗斬其統兵貝勒生擒貝勒常住瑚哩
　　　布及常住之子死者相枕藉獲馬五千甲三千
上以褚英率先敗敵嘉之復
賜號廣略戊申三月同貝勒阿敏征烏拉宜罕山城克之
　　　布占泰與䝉古科爾沁貝勒翁阿岱合兵出烏拉
　　　城二十里遥望我軍知不可敵相約還復以失宜
　　　罕山城大懼遣使來盟乙夘閏八月褚英以罪伏
　　　誅爵除
　　多羅貝勒芬古傳
　　　芬古
顯祖宣皇帝孫追封莊親王舒爾哈齊第八子天聰五年
　　　三月授鑲藍旗都統八月隨
上征明抵大凌河芬古率本旗兵圍城之西南時貝勒阿
　　　濟格敗明兵於松山
上將幸其營城中兵來突芬古等夾擊大敗之九月
上令軍士向錦州幟而馳如明援兵狀距城十里礟聲不
　　　絶總兵祖大壽統衆出西南隅攻軍臺芬古等迎
　　　擊大壽敗回不敢出七年六月
詔問征明與朝鮮察哈爾三者何先奏言我軍蓄鋭已久
　　　勢可用宜即入明邊毁其城保戮力進取何憂無
　　　成八年七月從
上征明同貝勒徳格𩔖進師獨石口七月克長安嶺殺其
　　　守備官攻赤城克其郛復入保安州謁
上於應州城籍俘獲以獻九年五月
命芬古等隨貝勒多鐸入寜錦界牽制明兵俾毋援山西
　　　大夀營大凌河西我軍擊敗之崇徳元年五月隨
　　　武英郡王阿濟格等征明薄延慶州先後克城十
　　　十二月從征朝鮮同都統譚泰以騎入其城朝鮮
　　　王遁盡收其輜重而還叙功封固山貝子四年五
　　　月坐取外藩䝉古賄削爵八月復封輔國公六年
　　　八月大軍圍松山明兵夜遁芬古追破之七年十
　　　月隨饒餘貝勒阿巴泰征明抵薊州敗明總兵白
　　　騰蛟等克其城八年十月駐防錦州十二月卒年
　　　三十有九順治十年五月追封多羅貝勒諡曰靖
　　　定乾隆十五年七月以曽孫徳沛襲封和碩簡親
　　　王贈如其爵
　　　初次襲尚善追封靖定貝勒芬古第二子順治元
　　　年四月襲封輔國公十月晉封固山貝子二年正
　　　月隨豫親王多鐸南征至潼關賊李自成以騎三
　　　百横衝我師尚善與貝勒尼堪敗之三月平河南
　　　五月渡江平江南尚善並在事有功
賜圎補紗衣一襲金百兩銀五千兩鞍馬一五年八月隨
　　　英親王阿濟格𠞰天津土冦殱之十二月駐防大
　　　同六年十月晉封多羅貝勒九年二月掌理藩院
　　　事十月預議政十五年正月隨信郡王多尼征明
　　　桂王朱由榔於雲南薄其城由榔奔永昌尚善同
　　　征南將軍卓布泰進鎮南州破其將白文選於玉
　　　龍闗渡瀾滄江下永昌由榔先遁乘勝取騰越州
　　　進𠞰南甸至孟村而還十六年六月
賜蠎袍一玲瓏刀一鞍馬一十七年七月議尚善預撤永
　　　昌守門兵致軍入城傷百姓降固山貝子康熙十
　　　一年閏七月
諭宗人府尚善性行端良凡事小心敬慎勤勞為國著仍
　復多羅貝勒十二年六月任宗人府右宗正十三年三
　　　月以疾罷宗正是時逆藩吳三桂反
上命順承郡王勒爾錦由荆州進征六月復
命尚善為安逺靖㓂大將軍率師之岳州速滅賊尚善至
　　　軍移書三桂其略曰王以亡國餘生乞師我
　　朝殄殱賊冦為國雪恥為父復讐感我
聖恩傾心報國蒙
恩眷顧列爵分藩榮施後嗣忠孝慈義之節炳於天壤富
　　　貴寵榮之盛絶於近代迄今三十餘年矣而末路
　　　晚節復效童昏頓䘮初心自取顛覆竊為王不解
　　　也何者王藉言興復明室則曩者大兵入闗奚不
　　　聞王請立明裔且天下大定猶為我計除後患剪
　　　滅明宗安在為故主効忠哉將為子孫謀創大業
　　　則公主額駙曽偕至滇其時何不遽萌反側至遣
　　　子入侍乃復背叛以陷子戮可謂慈乎如欲光耀
　　　前人則王之投誠也祖考皆膺封錫今則墳塋毁
　　　棄骸骨遺於道路可謂孝乎為人臣僕迭事兩朝
　　　而未嘗忠於一主可謂義乎不忠不孝不義不慈
　　　之罪躬自蹈之而欲逞志角力收復人心猶厝薪
　　　於火而云安結巢於幕而云固也諺曰老將智而
　　　耄及之王非老誖何乃至是如即輸誠悔罪
聖朝寛大應許自新毋蹈公孫述彭寵故轍赤族湛身為
　　　世大僇三桂得書不報十一月疏請發荆州綠旗
　　　兵撥京口沙唬船五十並赴岳州進𠞰從之十四
　　　年六月賊犯彞陵急遣舟師絶其餉道十五年三
　　　月以舟師敗賊於洞庭取君山四月分遣兵助安
　　　親王岳樂攻長沙十六年正月征南將軍穆占由
　　　岳州赴長沙深入賊境
命尚善率水陸兵進援四月三桂奔衡州復進湘潭分遣
　　　其衆侵兩粤尚善請發鳥船四十精兵毎佐領四
　　　名水陸夾擊十七年二月
諭責尚善殄賊緩令率所部毎佐領五人駐守長沙而以
　　　岳樂統大軍取岳州尚善願統舟師克岳州自効
上從其請遣湖廣總督蔡毓榮率標兵三千荆州綠旗兵
　　　二千馳赴岳州協擊六月賊將杜輝犯栁林嘴大
　　　軍迎擊君山扁山舟師亦至合戰賊敗走斬獲甚
　　　衆賊固守套湖峽總兵萬正色等又擊破之㨗
聞下部議叙八月薨於軍年五十有八十九年十一月廷
　　　議出師湖廣功罪尚善坐退縮追削爵
　　　二次襲門度原封貝勒尚善第四子康熈七年正
　　　月封鎮國公二十五年十一月任宗人府右宗正
　　　三十七年四月以惰削鎮國公時門度之弟鎮國
　　　公根度亦以乖張削爵五月
諭大學士等門度根度乃貝勒尚善之子今兩公爵俱革
　尚善别無公爵之子孫則其爵遂絶矣著交宗人府議
　　　尋議奏門度之祖芬古係輔國公門度應襲公爵
　　　得
㫖門度著襲封輔國公雍正四年十一月以病削爵
　　　三次襲裕綬原封貝勒尚善孫原封鎮國公根度
　　　第四子康熙五十五年正月授三等侍衛雍正四
　　　年十一月襲封輔國公尋授散秩大臣九年五月
　　管正藍旗覺羅學十三年十一月任宗人府左宗
　　正乾隆五年十月卒年五十有二諡曰敏恪
　　四次襲嵩椿敏恪輔國公裕綬第六子乾隆六年
　　二月襲封奉恩輔國公十二年四月授散秩大臣
　　十三年二月任正紅旗漢軍副都統閏七月授正
　　藍旗䕶軍統領十四年五月遷鑲黄旗漢軍都統
　　兼左翼前鋒統領十五年四月調鑲黄旗䝉古都
　　統十月任宗人府右宗人十九年四月署領侍衛
　　内大臣十二月管理鑾儀衛事二十二年正月授
　　荆州將軍二十五年十二月調西安將軍二十六
　　年十一月授察哈爾都統二十七年閏五月復任
　　西安將軍二十九年十一月與副都統成徳互㕘
　　議嵩椿徇私保題官屬又不將違例放債之沙爾
　　圗及坐扣錢糧之佐領朱林泰究㕘等罪革任回
　　京三十年正月任散秩大臣十二月授綏逺城將
　　軍三十一年十二月以不裁轎夫餉銀革任三十
　　三年九月署領侍衛内大臣十月任正紅旗䝉古
　　都統三十五年四月任右宗人三十六年六月授
　　内大臣三十七年十一月授江寜將軍四十六年
　　三月調綏逺城將軍四十九年六月調寜夏將軍
　　　多羅安平貝勒杜度傳
　　　杜度
太祖髙皇帝孫原封廣略貝勒褚英第一子初授台吉天
　　　命九年正月喀爾喀巴約特部台吉恩格徳爾請
　　　移居東京杜度隨大貝勒代善等徙其戸口來歸
　　　尋封貝勒天聰元年正月同二貝勒阿敏貝勒岳託
　　　等征朝鮮李倧請和諸貝勒許之阿敏欲直趨至
　　　其都謂杜度可同往杜度變色曰
皇上乃吾叔父何可逺離耶遂與岳託等議定盟而還二
　　　年二月
上征多羅特部杜度留守三年十一月從
上征明薄京城敗滿桂侯世䘵又同貝勒阿巴泰等焚通
　　　州克張家灣從
上至薊州敗敵援兵事具英親王傳十二月
命杜度統本旗兵駐遵化四年正月明兵來攻敗之斬其
　　　副將獲駞馬千計五年三月
命諸貝勒直言時政杜度奏曰讞獄務求明允請别選賢
　　　能聴訟必事理是非斟酌悉當者庶有成效七月
上征明杜度留守六年四月
上征察哈爾復留守七年三月監築鹻塲城五月明將孔
　　　有徳耿仲明來降杜度等迎䕶其衆事具英親王
　　　傳六月
詔問征明及朝鮮察哈爾三者何先奏言朝鮮已在掌握
　　　且緩征察哈爾與我逼則征之破則天下自然膽
　　　裂若尚逺取大同邊地秣馬乘機深入明境八年
　　　五月
命駐防海州崇徳元年四月叙功晉封多羅安平貝勒九
　　　月守海州河口伊勒慎奏明將造巨艦百餘横截
　　　遼河為戰禦計
命杜度濟其師明兵敗却乃還十二月
上征朝鮮杜度䕶輜重後行
諭簡精騎略皮島雲從島大花島鐵山至則居民先遁杜
　　　度焚其廬舍二年二月抵臨津江前一日聞氷解
　　　不可渡夕大雨雪氷復凝軍數萬徑渡狀聞
上曰嘉祥洊至皆
天意也是月同睿親王多爾衮取江華島敗其水師再敗
　　　其兵于江岸克其城三年二月
上征喀爾喀同代善濟爾哈朗等留守并監築遼陽都爾
　　　弼城是月明石城島總兵沈志祥挈屬降杜度運
　　　米濟之八月
命岳託為揚威大將軍杜度副之統右翼軍伐明抵宻雲
　　　東北牆子嶺明兵迎戰敗之進攻牆子嶺保分兵
　　　入破明黒峪闗古北口黄崖口馬蘭峪等闗岳託
　　　以疾薨于軍杜度總軍務與左翼㑹于通州河西
　　　越北京西抵山西南抵濟南降城克敵事具睿忠
　　　親王傳四年四月凱旋
賜駞一馬二銀五千兩八月
命掌禮部事九月同貝勒濟爾哈朗等略明錦州寜逺五
　　　年四月
上巡視義州杜度留守六月同睿親王等于義州屯田七
　　　月杜度率右翼兵伏寜逺路殺明運糧兵三百人
　　　尋往錦州誘敵敗其兵八月獲大凌河海口船九
　　　月代還十二月圍錦州餘詳睿忠親王傳六年三
　　　月以聽從睿親王離城逺駐遣兵私回論削爵奪
　　　所屬戸口
詔從寛罰鍰六月復往圍錦州敗明兵于松山八月從
上親征九月
駕旋留杜度圍錦州七年六月薨年四十有六病革時諸
　　　王貝勒方集
　　篤恭殿㑹議出征功罪
上聞之罷朝訃至
命䕶軍統領圗賴往奠雍正二年立碑以旌其功
　　　初次襲杜爾祜安平貝勒杜度第一子初封輔國
　　　公崇徳四年七月有蒙古及漢人自伊嚕逃杜爾
　　　祜駐兵藩城屏城間伺之不獲而還議削爵
詔免之六年八月從
上圍松山明兵遁諸將相繼追擊杜爾祜疑後有敵兵少
　　　待已而無至者遂隨衆追破之七年三月隨大軍
　　　圍錦州祖大壽以城降
命杜爾祜還京六月降襲鎮國公十月以叅領拜山等首
　　　告怨望削爵黜宗室順治元年十月隨豫親王多
　　　鐸南征二年二月仍入宗室封輔國公十月叙功
賜金五十兩銀二千兩五年九月隨鄭親王濟爾哈朗征
　　　湖廣六年四月敗賊于永興抵辰州賊渠一隻虎
　　　遁追擊之進𠞰廣西定全州餘詳鄭獻親王傳七
　　　年正月凱旋叙功
賜銀六百兩八年二月晉封多羅貝勒九年十月
命議政十二年二月卒年四十有一諡曰慤厚
　　　二次襲敦達慤厚貝勒杜爾祜第五子順治十二
　　　年八月降襲固山貝子康熙十三年十月卒年三十
　　　有二諡曰恪恭
　　　三次襲普貴恪恭貝子敦達第二子康熙十三年
　　　十二月降襲鎮國公三十七年四月
諭宗人府察行走勤惰議奏普貴原有瘋疾今雖愈不便
　　　令其行走應革退得
㫖普貴向來行走尚優既稱瘋疾已痊著照常行走雍正
　　　元年十月以病削爵
　　　四次襲智保原襲鎮國公普貴第十一子雍正元
　　　年十月降襲輔國公三年二月卒年七嵗
　　　五次襲蘇保原襲鎮國公普貴第十三子雍正三
　　　年正月襲封輔國公四年十二月卒年四嵗
　　　六次襲誠保原襲鎮國公普貴第七子雍正五年
　　　二月襲封輔國公乾隆十九年九月卒年四十有
　　　三諡曰温禧
　　　七次襲慶春温禧輔國公誠保第二子乾隆二十
　　　年二月襲封奉恩輔國公三十八年六月卒年二
　　十有四
　　八次襲恒寜奉恩輔國公慶春第一子乾隆三十
　　八年十月襲封奉恩輔國公
　　　多羅貝勒察尼傳
　　　察尼
太祖髙皇帝孫豫通親王多鐸第四子順治十三年正月
　　　封多羅貝勒康熙七年正月授宗人府左宗正七
　　　月預議政九年三月充
玉牒館副總裁十二年十二月逆藩吳三桂反
命隨順承郡王勒爾錦由湖廣進𠞰㕘贊軍務十三年三
　　　月至荆州賊已陷岳州七月察尼同將軍尼雅翰
　　　進征偽將軍呉應麒以賊七萬由陸路來拒敗之
　　　斬級甚衆舟師抵七里山以礮攻沉其船十餘因
　　　溽暑風逆仍回荆州十四年五月賊陷榖城察尼
　　　佩靖冦將軍邙往援都統伊里布等先至賊遁時
　　　南漳興山為賊陷又逼彞陵據城外鎮荆山掘壕
　　　結寨八月察尼至彞陵以賊寨難進攻其糧由江
　　　運議増舟師斷賊運困之十月遣兵敗賊于牛皮
　　　了口進攻黄連坪焚其積聚興山賊遁十五年二
　　　月吳逆移南漳彞陵賊往長沙順承郡王令察尼
　　　回荆州渡江𠞰賊三月同都統伊里布等趨石首
　　　縣賊據虎渡口迎戰敗之追至太平街斬級三百
　　　餘泊江南岸翼日再登岸擊賊過太平街遇賊伏
　　　失利退荆州
詔責勒爾錦老師糜餉察尼㕘贊無能令立功贖罪十七
　　　年八月貝勒尚善薨于岳州軍
命察尼代為安逺靖冦大將軍規復岳州九月疏言舟師
　　　入湖三月餘雖未大挫賊鋒賊亦不能出戰近聞
　　　賊餉將絶宜于湖水涸後圍以木栰立木樁列火
　　　礮俾小船巡警以困之然水涸為期尚遲兩三月
　　　間賊中安知無變今乗水勢未退立一營于南津
　　　港俟水涸酌撥舟師營于君山髙家廟絶其糧道
　　　賊勢窮蹙不難撲滅
上善其言令副都統闗保率兵赴岳州聴調遣是月遣提
　　　督桑額協同撫逺將軍彰泰率師至南津港大敗
　　　賊衆十一月奏偽將軍杜輝巴養元姜義舟師犯
　　　陸石口將軍鄂訥等敗之斬千餘級署副都統葉
　　　儲赫等進攻岳州破賊萬餘又疏言賊屯岳州偵
　　　知其糧已匱以舟師悉出意在通餉道鏖戰移時
　　　偽帥復率衆五千自髙家廟渡江來犯増遣前鋒
　　　統領杭竒禦退之先是察尼以舟師屢經出戰疏
　　　請發江南子母等礮一千又請調荆州水師總兵
　　　張忠并標兵營君山髙家廟
上皆從之至是又疏言湖水漸涸陸地漸出我兵營伍隔
　　　絶恐賊潛通饋餉請増發滿漢兵議政王等議不
　　　准行
上以圍取岳州闗係重要賊糧將絶令安親王岳樂以長
　　　沙閒駐兵量調赴之十八年正月疏請調兵六千
　　　圍岳州城并請設隨征左右前後四營總兵官分
　　　轄
詔允之是月偽總兵王度冲陳珀等各以舟師降吳應麒
　　　棄城遁復岳州計招撫偽官六百餘兵五千餘獲
　　　船六十五礮六百四十餘二月安親王自長沙進
　　　取衡州察尼發緑旗兵沙船助其軍尋奏都統珠
　　　滿追擊賊於湘隂斬獲無算復其城提督桑額取
　　　安鄉降偽員外郎等三人
命察尼由常徳進征辰龍闗軍務在澧州以南者聴調度
　　　十九年三月同都統鄂訥等攻克辰龍闗抵辰州
　　　賊潰遁偽知府傅祖祿等以城降並招撫偽將軍
　　　楊有祿周禎揚寶䕃祖述舜等五月疏言自常徳
　　　進辰沅沿途雨濘馬乏
詔暫屯沅州酌量進發六月疏計在軍前鋒四百有竒䕶
　　　軍驍騎每佐領二十餘人應簡前鋒三百每佐領
　　　䕶軍六驍騎九進取雲貴
上命彰泰統師進征察尼領先出征効力勞苦之滿洲兵
　　　還京十一月議察尼出師湖廣退縮不速扼要害
　　　應削貝勒及議政宗人府職籍其家屬財産仍行
　　　拘禁
上念克岳州功僅削爵為閒散宗室二十四年十二月
特授奉天將軍二十七年九月卒年四十有八喪至京
命領侍衛内大臣公費揚古往奠祭葬如輔國公例諡曰
　　　恪僖爵除
　　　多羅貝勒喀爾楚渾傳
　　　喀爾楚渾
太祖髙皇帝曽孫追封克勤郡王岳託第三子順治元年
　　　四月隨睿親王多爾衮入山海闗破流賊李自成
　　　追擊至望都二年二月封鎮國公三年正月隨肅
　　　親王豪格討流賊張獻忠時賊黨據陜西同貝子
　　　滿達海進𠞰偽㕘將石國璽以下五十餘人率賊
　　　七百迎降賊首髙如礪遁三台山掘壕圍之如礪
　　　亦率衆降十一月肅親王進征四川斬獻忠于西
　　　充喀爾楚渾在事有功五年八月任鑲紅旗滿洲
　　　都統六年正月隨敬謹親王尼堪討大同叛鎮姜
　　　瓖師至太原賊由寜武闗迎戰遣都統阿賴等敗
　　　之進圍寜武賊犯我鑲紅鑲黄兩旗營擊敗其衆
　　　四月由左衛往圍大同偽總兵楊振威斬瓖降十
　　　月晉封多羅貝勒八年二月攝理藩院事八月薨
　　　年二十有四諡曰顯榮立碑紀功康熙十三年三
　　　月復立碑旌之
　　　初次襲克齊顯榮貝勒喀爾楚渾第一子順治九
　　　年十月襲封多羅貝勒康熈六十一年六月薨年
　　　七十有二
　　　二次襲魯賓貝勒克齊第一子康熈二十三年正
　　　月封固山貝子三十年正月授宗人府左宗正三
　　　十五年二月
上征噶爾丹同都統喀岱等統領鑲藍旗營三十八年十
　　　二月以惰罷宗正任雍正元年三月改降襲固山
　　　貝子四年二月坐舉動狂悖削爵三月以魯賓無
　　　應襲貝子之人復降封輔國公乾隆八年六月卒
　　　年七十有四諡曰恪思
　　　三次襲訥穆金顯榮貝勒喀爾楚渾元孫初喀爾
　　　楚渾孫魯賓以弟奉國將軍品級蘭鼐子宗智為
　　　嗣未襲卒訥穆金宗智第四子也乾隆九年四月
　　　降襲奉恩將軍二十五年十二月授三等侍衛累
　　遷至頭等侍衛四十八年十月卒年四十有四
　　四次襲薩賓圗奉恩將軍訥穆金第二子乾隆四
　　十九年五月襲封奉恩將軍
　　　多羅貝勒巴思哈傳
　　　巴思哈
太祖髙皇帝曽孫追封克勤郡王岳託第五子崇徳四年
　　　正月封鎮國將軍順治六年十月晉封多羅貝勒
　　　九年七月流賊張獻忠餘黨孫可望等犯湖南隨
　　　敬謹親王尼堪征之
賜蟒衣鞍馬弓矢十一月尼堪戰沒於衡州
命貝勒屯齊代其軍巴思哈合營三月由永州趨寶慶敗
　　　賊兵十萬于周家坡十一年十月議隨敬謹親王
　　　出征敗績罪削爵十二年三月任鑲紅旗滿洲都
　　　統八月封鎮國公品級十五年正月隨信郡王多
　　　尼征明桂王朱由榔于雲南合四川廣西兩路
　　　軍期進取十一月抵貴陽趨安莊擊斬其衆十六
　　　年正月大軍薄雲南省城同貝勒尚善等克鎮南
　　　州玉龍闗永昌府騰越州六月
賜蟒袍鞍馬勞之十七年五月師旋七月議前征雲南時
　　撤永昌門兵致軍士入城擾民降鎮國將軍品級
　　十八年二月卒年三十
　　初次襲固克度渾原封貝勒巴思哈第二子順治
　　十八年六月降襲三等輔國將軍品級康熙四年
　　七月卒年十嵗
　　二次襲庫布素渾原封貝勒巴思哈第三子康熙
　　四年九月降襲三等奉國將軍品級十二年正月
　　晉三等輔國將軍品級三十四年十月以病誤較
　　射削爵
　　三次襲蘭鼐原封三等輔國將軍品級庫布素渾
　　第一子康熙三十四年十月降襲三等奉國將軍
　　品級五十八年正月卒年四十有一
　　四次襲宗智奉國將軍品級蘭鼐第三子康熙五
　　十八年十二月降襲奉恩將軍品級雍正八年二
　　月授三等侍衛尋遷二等侍衛乾隆元年九月授
　　前鋒叅領四年十二月擢副都統八年十月卒年
　　四十有三
　　五次襲宗熹奉國將軍品級蘭鼐第六子乾隆九
　　年七月降襲雲騎尉品級四十年十二月因軍政
　　虚報年嵗削級爵除
　
　
　
　
　
　
　
　
　
　
　
欽定宗室王公功績表傳卷九
　欽定四庫全書
　欽定宗室王公功績表傳卷十
　　傳八(貝子/)
　　　固山貝子務達海傳
　　　務達海
顯祖宣皇帝孫追封誠毅勇壯貝勒穆爾哈齊第四子天
　　　聰八年十二月授騎都尉崇徳三年七月任刑部
　　　左㕘政四年八月封三等輔國將軍五年二月任
　　　鑲白旗滿洲副都統十一月隨鄭親王濟爾哈朗
　　　圍錦州偵知敵于杏山塔山間運糧芻夜略之擒
　　　斬甚衆七年六月擢刑部承政先是務達海隨貝
　　　勒阿巴泰征明分略山東登州未至離衆先歸八
　　　年七月部議削世職罷副都統任奪所賞俘獲
上祗命奪俘獲入官順治元年四月隨睿親王多爾衮入
　　　山海關敗流賊李自成二年二月叙功晉封二等
　　　輔國將軍四年正月以議鄭親王造府踰制罪瞻
　　　徇削世職六月晉一等輔國將軍九月晉三等鎮
　　　國將軍五年四月同都統阿賴等戍漢中是年晉
　　　封固山貝子六年四月同鎮國公屯齊哈輔國公
　　　巴布泰往大同代英親王阿濟格討叛鎮姜瓖八
　　　月
上仍命阿濟格赴大同務達海還京七年五月預議政八
　　　年五月攝都察院事十一年十二月隨鄭親王世
　　　子濟度討福建海冦鄭成功中途疾還京十二年
　　　五月卒年五十有五諡曰襄敏爵除
　　　固山貝子博和託傳
　　　博和託
太祖高皇帝孫饒餘敏郡王阿巴泰第二子初封輔國公
　　　崇徳元年十二月
上親征朝鮮豫親王多鐸等先驅博和託隨軍圍其都進
　　　圍南漢山城先後敗援兵二萬餘
上駐營城西博和託以所獲獻二年二月李倧降分
賜所俘三年八月隨睿親王多爾衮等征明由董家口入
　　　略京西南六府至山西界移師山東克濟南四年
　　　四月凱旋
賜銀二千兩六年三月隨鄭親王濟爾哈朗等圍明錦州
　　　七年三月錦州下圍杏山七月駐防錦州十月隨
　　　父阿巴泰征明入黄崖口攻薊州由河間景州進
　　　克兖州八年六月凱旋
賜銀三千兩十月同輔國公芬古駐防錦州順治元年四
　　　月隨睿親王入山海關破流賊李自成十月晉封
　　　固山貝子三年五月隨豫親王𠞰蘓尼特部騰機
　　　思騰機特等有功十月凱旋
優賜俘獲五年九月卒年三十有九諡曰温良
　　　初次襲彰泰温良貝子博和託第四子順治八年
　　　閏二月封鎮國公尋封固山貝子九年四月改襲
　　　其父固山貝子康熙十三年春逆藩吳三桂陷湖
　　　南
命順承郡王勒爾錦由荆州渡江𠞰賊别
勅貝勒尚善為大將軍規復岳州以彰泰㕘贊軍務十五
　　　年二月
諭責尚善暨彰泰進取遲延三月彰泰同尚善議分軍水
　　　陸並進遣䕶軍統領額司泰等𠞰賊洞庭湖賊船
　　　入南津港泊君山及由岳州出犯者皆敗之獲船
　　　五十餘賊攢立枿樁於套湖峽口阻我舟大軍仍
　　　駐陸十七年六月伐枿樁掉輕舟擊賊柳林嘴發
　　　礮燬其船斃賊無算八月尚善卒於軍
詔以貝勒察尼代為大將軍授彰泰撫逺將軍九月師出
　　　南津港賊船數十泊癩子山下令前鋒統領杭奇
　　　提督桑額擊斃賊百餘獲船四十月敗賊於陸石
　　　口連營白米灘絶賊舟餫十八年正月岳州賊乏
　　　食偽將軍陳珀偽總兵王度沖出降彰泰偕桑額
　　　復華容石首二縣三月
詔彰泰㑹安親王岳樂軍於衡州七月由寶慶進征武岡
　　　賊帥吳國貴據隘口我軍礮斃國貴賊潰追至木
　　　𤓰橋殺賊甚衆十一月
命岳樂還京以彰泰代十九年三月奏都統穆占總督董
　　　衛國等敗賊帥吳應麒復沅州降靖州及綏寧縣
　　　附近各土司八月疏言將軍蔡毓榮奉有調遣漢
　　　兵之
㫖今進取貴州滿漢既合兵一路若調遣不相知恐礙事
　　　機
上詔毓榮一切軍機關白大將軍酌行閏八月自沅州進
　　　征十月距鎮逺十五里駐營賊據大路及兩山結
　　　壘先令衛國等攻鎮逺衛關口穆占等截賊旁遁
　　　隘口自與毓榮攻賊壘賊敗潰衛國奪取十向口
　　　敗賊將張足法等於大巖門穆占躡賊至偏橋衛
　　　賊由山徑竄遂復鎮逺府進定平越府及新添衛
　　　直趨貴陽逆孽吳世璠與應麒等皆遁彰泰駐守
　　　貴陽進復安順石阡都匀思南諸府十一月遣軍
　　　復永寧州敗賊於安籠舖追𠞰至鷄公背山鐵索
　　　橋十二月疏言詗賊兵萬三千欲據盤江遣前鋒
　　　統領薩克察等率兵至鐵索橋諸處守隘
上以大兵秣馬貴陽已月餘
諭趣彰泰親統大兵撲賊進定雲南二十年正月渡盤江
　　　偵賊將線緎等據普安縣之江西坡二月前驅至
　　　沙子哨賊迎戰敗之彰泰督兵繼進抵臘茄坡賊
　　　在江西坡者夜竄都統拉賽等追之復新興所逐
　　　北三十里賊千餘還拒陣斬二百餘仍躡蹤疾追
　　　復普安州時大將軍賴塔由廣西入雲南曲靖府
　　　　彰泰由普安進霑益州㑹嵩明州議合圍雲南省
　　　　城距城三十里賊將胡國炳劉起龍引衆萬餘列
　　　　象陣拒戰賴塔軍右彰泰軍左卯至午賊殊死戰
　　　　彰泰密遣前鋒統領沙納哈等衝其旁賊潰遁陣
　　　　斬國炳起龍及偽總兵九人俘獲無算彰泰與賴
　　　　塔毓榮等近歸化寺駐營令諸軍分布南壩薩石
　　　　衛走馬街雙塔寺得勝橋重關等處以扼其吭仍
　　　廣宣招撫
勅諭於是大理臨安永順姚安武定諸偽官相繼詣軍門
　　　降先是賊將馬寶胡國柱夏國相等掠四川聞雲
　　　南圍急還救彰泰遣提督桑額都統希福𠞰賊楚
　　　雄寳退據烏木山扼險拒希福擊敗其衆寶越山遁至
　　　姚安知偽鎮將等俱先歸順乃乞降七月疏言馬
　　　寶已投降夏國相黨羽解散奔竄廣南惟胡國柱
　　　往鶴慶麗江尚未撲滅提督桑額都統希福追捕
　　　逆賊情形與前不同臣等圍城兵力有餘頃聞將
　　　軍噶爾漢總督哈占自四川移師貴州將由威寧
　　　來雲南恐餉不敷臣等議令哈占兵還四川噶爾
　　　漢兵至日以厮役補缺兵量行減汰則餉不多糜
　　　圍城兵亦足用
詔哈占噶爾漢並旋師四川酌防要地餘皆遣歸彰泰又
　　　疏言馬寶屢經招撫不即悔罪投誠反奔尋甸攜
　　　妻子赴楚雄糾逆黨為大兵所敗窮蹙已極始率
　　　衆不滿百人乞降莫贖其罪同時來降之偽將軍
　　　巴養元鄭旺李繼業等應並羈禁候
㫖九月希福至雲龍州國柱自縊死總兵李國樑與土司
　　　儂朋𠞰賊廣南圍國相於西板橋國相降彰泰奏
　　　其罪與寶同並械送京十月彰泰與賴塔及將軍
　　　趙良棟等破賊營於南壩得勝橋太平橋走馬街
　　　賊竄入城大軍薄城環攻世璠自縊死偽將軍何
　　　進忠林天擎線緎黄明等出降彰泰誡將士勿搶
　　　掠令都統瑪竒穆占先入城撫民清理倉庫籍賊
　　　黨屬戮世璠屍函首馳獻
　　闕下雲南全省厎定是年即軍前授宗人府左宗正
　　　二十一年十月凱旋
上率王大臣至盧溝橋南二十里迎勞二十二年二月議
　　　初征岳州遷延應以恢復貴州雲南功抵罪
命仍紀功封册
賜金二十兩銀千兩二十四年九月以濫舉宗人府屬官
　　　品行不端罷左宗正二十九年正月卒年五十有
　　　五
　　　二次襲屯珠貝子彰泰第三子康熙十一年正月
　　　封鎮國公二十七年二月以庸懦降鎮國將軍二
　　　十九年六月襲封鎮國公五十二年十月授宗人
　　　府左宗正五十六年十月任禮部尚書五十七年
　　　閏八月卒年六十有一
詔贈固山貝子諡曰恪敏
　　三次襲逢信恪敏貝子屯珠孫初屯珠子安詹殤
　　以兄百綬子文昭第三子逢信嗣安詹為子康熙
　　五十七年十二月降襲輔國公乾隆十二年八月
　　卒年四十有二諡曰恭恪
　　四次襲盛昌恭恪輔國公逢信第二子乾隆十二
　　年十二月襲封輔國公二十二年七月以侍班失
　　儀削爵二十三年二月封鎮國將軍十二月晉封
　　輔國公
　　　固山貝子固爾瑪渾傳
　　　固爾瑪渾
顯祖宣皇帝曾孫原封貝勒阿敏第三子崇徳三年九月
　　　隨睿親王多爾衮征明由北京至山西復東至濟
　　　南克城四十餘四年四月凱旋
賜駞一馬一銀二千兩是年封輔國公先是内大臣多爾
　　　濟所屬䝉古及漢人盗馬自伊嚕逃
命同鎮國公扎喀納等伺諸藩城屏城間既望見以淖不
　　　追而還八月議削爵
㫖免之五年六月以父阿敏罪削爵黜宗室順治五年閏
　　　四月復入宗室封輔國公六年正月隨鄭親王濟
　　　爾哈朗征湖廣擒何騰蛟於湘潭進師永興奪門
　　　入固爾瑪渾俱在事有功凱旋
賜銀六百兩十月晉封固山貝子康熙二十年十月卒年
　　　六十有七諡曰温簡
　　　初次襲瓦三温簡貝子固爾瑪渾第四子康熙四
　　　年正月封三等輔國將軍十三年十月隨安親王
　　　岳樂征江西進定湖廣十八年十一月還京二十
　　　年十二月降襲輔國公二十一年八月授宗人府
　　　右宗人二十二年三月議瓦三前在長沙退縮罪
　　　削爵得
㫖瓦三才具甚優况其公爵乃伊父貝子固爾瑪渾効力
　年乆恩賜之爵著革去右宗人從寛留其公爵二十三
　　　年四月任鑲藍旗蒙古都統五月調鑲藍旗滿洲
　　　都統先是俄羅斯竊據雅克薩尼布潮二城
上諭黒龍江將軍薩布素収其田禾以困之薩布素以失
　　　機請罪是年
命瓦三偕侍郎果丕㑹薩布素議雅克薩應否攻取嗣奏
　　　我兵於來年四月抵雅克薩招撫不就撫則攻其
　　　城萬一難取即遵前
㫖毁田禾以歸
上命都統朋春等㑹𠞰十二月議政王大臣奏請黑龍江
　　　將士應遣大臣統轄得
㫖軍機關係𦂳要非熟練戎行者不可公瓦三素諳行師
　遣往必能勝任䕶軍統領佟寶佛可託皆堪効力之人
　可令公瓦三統轄之二十四年正月卒年三十有五諡
　　　曰襄敏
　　　二次襲齊克塔哈襄敏輔國公瓦三第二子康熙
　　　二十四年正月襲封輔國公三十二年十二月任
　　　宗人府右宗人三十五年正月從
上征噶爾丹同䕶軍統領鄂克濟哈統領正紅旗營三十
　　　九年四月濬永定河齊克塔哈分董其事四十年
　　　正月任正黄旗蒙古都統四十六年五月以鑚營
　　　削爵
　　　三次襲鄂斐温簡貝子固爾瑪渾孫鎮國公瑪爾
　　　圖第四子康熙六年三月封三等奉國將軍三十
　　　三年五月任鑲藍旗蒙古副都統三十五年正月
　　　從
上征噶爾丹同康親王傑書等統領鑲藍旗營三十八年
　　　九月調正紅旗蒙古副都統三十九年十二月調
　　　正黄旗滿洲副都統四十年二月擢正黄旗漢軍
　　　都統九月調正黄旗滿洲都統四十一年九月授
　　　領侍衛内大臣四十六年六月襲封輔國公四十
　　　七年七月任宗人府左宗人五十二年八月卒年
　　　六十有一
　　　四次襲鄂齊輔國公鄂斐第五子康熙三十八年
　　　八月封奉恩將軍四十八年二月以事削爵尋授
　　　散秩大臣雍正三年五月任正黄旗漢軍副都統
　　　十一月以陜甘總督岳鍾琪奏將羅隆宗諸部給
　　　達賴喇嘛管理遣大臣往諭
命鄂齊偕學士班第㑹提督周瑛詳細妥辦嗣鄂齊奏言
　　　臣至西藏審視情形首領辦事者互不睦請降
㫖諭達賴喇嘛等和衷共事
詔允之十二月
上諭鄂齊自委任以來竭力行走差往西藏辦事明白著
　將伊父鄂斐未襲輔國公爵給與承襲四年十月擢鑲
　　　黄旗漢軍都統五年七月晉鎮國公十一月調天
　　　津水師營都統六年九月以兵丁滋事削爵授三
　　　等侍衛効力七年二月任正紅旗滿洲副都統十
　　　月奏請八旗訓練必弓箭相稱嫻熟中的為要除
　　　官射用披子箭外常演俱用骲頭則指發與眉針
　　　箭同視製披子箭價省議如所奏九年八月署鑲
　　　紅旗蒙古都統十一年正月革任爵除
　　　固山貝子洛託傳
　　　洛託
顯祖宣皇帝曾孫追封和惠貝勒寨桑古第一子天聰八
　　　年八月從
上征明有功籍所俘獻于大同南西岡
御營崇徳元年封固山貝子十二月從征朝鮮同貝勒多
　　　鐸圍南漢山城殱援兵八千又敗其援兵五千二
　　　年四月
命議政四年二月隨英親王阿濟格圍明塔山連山五年
　　　六月隨睿親王多爾衮屯田義州九月錦州兵夜
　　　襲我鑲藍旗營同鎮國公屯齊擊敗之六年三月
　　　以圍錦州時不臨城及私遣兵囘議削爵
詔罰鍰八月
上征松山大敗明總督洪承疇兵洛託横擊其潰軍於塔
　　　山十一月復圍錦州七年三月隨鄭親王濟爾哈
　　　朗駐塔山四月克之六月任都察院承政九月同
　　　貝子博洛尼堪駐錦州八年八月家人都塔里訐
　　　其陰事勘實
上以其悖亂違法重撻之削爵幽禁順治八年三月復封
　　　三等鎮國將軍十三年五月
諭吏部三等鎮國將軍洛託當
太宗時曾犯大罪因愛其才且係宗室特加寛宥今值國
　家用人之際乆令閒住深為可惜著補授鑲藍旗滿洲
　都統時川冦餘孽孫可望李定國馮雙禮並叛賊岳州
　　　總兵馬進忠俱受明桂王朱由榔封爵可望據黔
　　　擾湖南十四年四月
命洛託為寧南靖冦將軍駐防荆州與經略洪承疇商度
　　　𠞰撫至則遣兵攻取心潭隘斷巴東渡口可望所
　　　屬偽總兵趙世超偽副將趙三才等降十二月可
　　　望與定國内訌戰不勝亦來降
命同都統濟席哈由湖南進取貴州十五年三月會承疇
　　　師於常德抵辰州収復沅陵瀘溪麻陽黔陽溆浦
　　　諸縣進軍沅州進忠遁檄偏沅巡撫袁廓宇招撫
　　　靖州並屯鎮逺二十里山口堵禦是日雙禮遣偽
　　　總兵馮天裕閻廷桂等先後自平越降四月大軍
　　　至貴州由榔之總兵羅大順復収潰卒襲新添衛
　　　城敗之洛託與承疇守貴陽十六年二月凱旋叙
　　　功授雲騎尉晉一等鎮國將軍十七年七月
命為安南將軍同尚書車克内大臣達素都統索渾征海
　　　冦鄭成功大破賊衆十一月師還康熙四年四月
　　　卒年五十
　　　初次襲富達禮原封貝子洛託第七子康熙四年
　　　九月襲洛託軍功所得騎都尉世職十二月改降
　　　襲奉恩將軍八年七月晉一等輔國將軍二十三
　　　年正月任頭等侍衛二十五年四月授散秩大臣
　　　十一月以諂領侍衛内大臣索額圖恃勢致富為
　　　其從弟蘇起所訐削爵爵除
　　　固山貝子傅喇塔傳
　　　傅喇塔
顯祖宣皇帝曾孫追封靖定貝勒芬古第四子順治二年
　　　二月封輔國公十一月隨順承郡王勒克徳渾征
　　　湖廣凱旋
賜金五十兩銀千兩五年九月復隨鄭親王濟爾哈朗征
　　　湖廣追𠞰至廣西凱旋
賜銀六百兩六年十月晉封固山貝子十六年二月以朝
　　　叅失儀降輔國公十八年三月復封固山貝子康
　　　熈十三年六月逆藩耿精忠反
命為寧海將軍偕奉命大將軍康親王傑書討之師至浙
　　　江温州處州已陷王駐金華傅喇塔進師台州十
　　　二月偽都督曾養性偽總兵陳理屯黄瑞山擊之
　　　斬偽副將陳鵬等賊犯天台復破之紫雲山九里
　　　寺山十四年八月養性與叛鎮祖宏勲復犯台州
　　　遣副都統吉勒塔布自仙居襲其後疾馳至半山
　　　嶺破偽都督劉邦仁乗勝進攻黄巖至黄土嶺賊
　　　迎拒大破之遂圍其城養性遁偽副將朱鎮山以
　　　城降進敗賊于上塘嶺及小河渡先後復太平樂
　　　清青田三縣及大荆盤石二營十月攻温州敗賊
　　　于南江十五年二月賊水陸四萬餘犯我軍遣吉
　　　勒塔布等分路迎擊陣斬偽都督孫可得偽總兵
　　　李節等三百餘員賊二萬餘初傅喇塔之攻温州
　　　也始以俟紅衣礟為辭繼云須戰船康親王疏
聞
諭責其前後言互異負委任
命剋期取温三月傅喇塔疏言臣屢奉康親王檄促心思
　　　惶惑以致語言違謬但臣前駐台州王以俟台州
　　　破進閩臣得黄巖又云候取温州以是責臣何辭
　　　相抵今蒙
皇上寛恩惟勒期速下温州臣敢不力戰自効但環温皆
　　　水我兵不能猝進疏入
命康親王量留兵圍温州親統大軍由衢州進取福建仍
　　　頒
諭曰王貝子皆朕懿親受任討賊師克在和近覽王貝子
　章奏似不相和睦嗣後務同心一志合謀合力以奏膚
　功是月傅喇塔亦留兵圍温州偕吉勒塔布𠞰處州賊
　　　以入閩六月師過三角嶺􁆑甌江將抵得勝山養
　　　性等聨數百艘江中復立兩營于對山及得勝山
　　　下之古溪分扼水陸遂遣吉勒塔布及總兵陳世
　　　凱等攻古溪伏兵林中邀賊歸路賊敗遇伏截殺
　　　賊船並對江營皆為我漢軍礮碎水陸俱潰進師
　　　温溪渡口敗偽都督馬成龍兵降其都司以下各
　　　偽官尋會康親王軍于衢州八月偽都尉連雲登
　　　據雲和縣石塘嶺遣副都統穆赫林連破二十八
　　　營殺賊七千餘復雲和九月大兵抵福建耿精忠
　　　降浙江諸冦悉平十一月卒于軍年五十有五䘮
　　　還
特遣内大臣公頗爾盆至天津迎奠諡曰惠獻十七年七
　　　月
諭宗人府貝子傅喇塔係宗室懿親躬履行間𠞰禦賊冦
　撫綏兵民勲猷懋著積勞薨逝深為可憫理應優卹以
　示朕酬庸之意不拘定例著封其子富善仍為固山貝
　子次子福存為鎮國公乾隆五年十二月入祀浙江賢
　　　良祠六年四月復入祀福建賢良祠十五年七月
　　　以孫徳沛襲封和碩簡親王贈如其爵
　　　初次襲富善惠獻貝子傅喇塔第二子康熙六年
　　　正月封鎮國公十七年七月襲封固山貝子十九
　　　年十一月任宗人府右宗正二十四年九月轉左宗
　　　人二十九年十二月以病乞解任
諭責富善所行乖亂有負眷念交宗人府嚴行議處削爵
　　　二次襲福存惠獻貝子傅喇塔第五子康熙十七
　　　年七月封鎮國公三十年十月襲封固山貝子三
　　　十九年九月卒年三十有六乾隆十五年七月以
　　子德沛襲封和碩簡親王贈如其爵
　　三次襲徳普貝子福存第二子康熈三十九年十
　　二月降襲鎮國公雍正元年四月任宗人府右宗
　　人五月轉左宗人十月授正黄旗滿洲都統尋預
　　議政七年五月卒年四十有七
　　四次襲恒魯鎮國公德普第一子雍正七年八月
　　降襲輔國公乾隆七年四月授散秩大臣十年二
　　月授正紅旗漢軍副都統五月授鑲藍旗䕶軍統
　　領十三年閏七月授工部侍郎十五年五月授宗
　　人府右宗人九月轉左宗人二十四年六月授綏
　　逺城將軍二十五年九月調吉林將軍三十四年
　　正月調
　盛京將軍三十七年正月授内大臣六月卒年五十
　　有一諡曰恭慤
　　五次襲興兆恭慤輔國公恒魯第二子乾隆三十
　　年十二月封二等輔國將軍三十七年十月襲封
　　奉恩輔國公尋授正藍旗䕶軍統領是月奉
㫖興兆著授為領隊大臣出征金川旋授宗人府右宗
　　人三十九年𠞰賊于當噶拉得里絨布寨卡卡角
　　庚額特等處九月即軍前授荆州將軍四十年大
　　軍進征得楞基木斯丹當噶薩克薩谷甲雜獨古
　　木等處興兆並在事有功得頭等功牌六三等功
　　牌二金川既平
命圖像
　紫光閣
御製贊曰憶當國初創業開基宗室王公宣力率師承
　平襲慶安享榮華董軍建勲斯為可嘉四十一年
　　二月囘荆州任
　　　固山貝子穆爾祜傳
　　　穆爾祜
太祖高皇帝曾孫安平貝勒杜度第二子天聰九年五月
命隨貝勒多鐸率偏師入寧逺錦州界以制明俾毋援山
　　　西穆爾祜在事有功崇徳元年封輔國公六年八
　　　月從
上圍松山明兵遁穆爾祜率騎兵追擊七年十月以怨望
　　　削爵黜宗室順治元年十月隨豫親王多鐸南征
　　　破流賊李自成于潼關先後㧞兩營賊犯我前鋒
　　　兵同㕘領鄂博敗之我軍設伏近山賊自山來襲
　　　擊敗其衆二年二月復入宗室封三等鎮國將軍
　　　三年正月叙功晉一等鎮國將軍五月隨豫親王
　　　征蘇尼特部騰機思騰機特等有功四年三月復
　　　封輔國公六年正月大同總兵姜瓖叛
命同敬謹親王尼堪等討之十月晉封固山貝子九年七
　　　月復隨敬謹親王征湖南
賜蟒衣鞍馬弓矢師至衡州敬謹親王戰沒
上命貝勒屯齊代其軍穆爾祜合營三月明桂王朱由榔
　　　之秦王孫可望自寶慶與偽都督馮雙禮軍㑹我
　　　師擊敗之獲馬七百十一年十月議隨敬謹親王
　　　戰沒罪削爵
　　　初次襲長源原封貝子穆爾祜第二子順治十六
　　　年三月降襲三等鎮國將軍品級康熈三十四年
　　　九月以病削爵
　　　二次襲察爾岱原襲三等鎮國將軍品級長源第
　　　四子康熈三十四年十月降襲三等輔國將軍品
　　　級雍正十一年八月卒年四十有五
　　　三次襲諾爾博三等輔國將軍品級察爾岱第三
　　　子雍正十二年三月降襲三等奉國將軍品級乾
　　　隆二十五年十一月以病乞休二十六年十二月
　　　卒年四十有二
　　　四次襲鳯文三等奉國將軍品級諾爾博第四子
　　乾隆二十五年十二月降襲奉恩將軍品級四十
　　年十一月授三等侍衛五十年二月授䕶軍㕘領
　　　固山貝子特爾祜傳
　　　特爾祜
太祖高皇帝曾孫安平貝勒杜度第三子崇徳四年八月
　　　封輔國公六年三月隨大軍圍錦州敗明兵于松
　　　山杏山間七年三月明總兵祖大壽降特爾祜移
　　　師駐塔山尋克之十月以怨望削爵黜宗室順治
　　　元年四月隨睿親王多爾衮入山海關破流賊李
　　　自成追擊至望都十一月隨豫親王多鐸敗流賊
　　　于潼關二年二月復入宗室封輔國公十月叙功
賜金五十兩銀二千兩六年十月晉封固山貝子十五年
　　　二月卒年四十諡曰恪僖
　　　初次襲噶爾哈圖恪僖貝子特爾祜第二子順治
　　　十八年七月降襲鎮國公康熙二年十一月卒年
　　　十有一
　　　二次襲登塞恪僖貝子特爾祜第三子康熙三年
　　　三月降襲輔國公十二年六月登塞以貝子之子
　　　應襲鎮國公呈請改襲得
㫖登塞著授為鎮國公六十一年十二月任宗人府左宗
　　　人雍正元年三月以老乞休二年九月卒年七十
　　　有一諡曰恪恭
　　　三次襲瑟爾臣恪恭鎮國公登塞第十一子康熙
　　　五十五年正月授三等侍衛四月封三等鎮國將
　　　軍五十七年五月授頭等侍衛雍正二年十二月
　　　降襲輔國公四年二月任鑲藍旗䝉古都統四月
　　　任宗人府右宗人五年八月攝鑲紅旗漢軍都統
　　　九年三月管正白旗覺羅學乾隆五年十一月轉
　　　左宗人十五年八月卒年五十有六諡曰温僖
　　　四次襲額爾經阿温僖輔國公瑟爾臣第八子乾
　　　隆十五年十二月襲封奉恩輔國公二十年八月
　　　卒年二十
　　　五次襲徳明阿温僖輔國公瑟爾臣第二子乾隆
　　　二十一年二月襲封奉恩輔國公三月授散秩大
　　臣二十二年十月以庸惰削爵
　　六次襲徳尊原襲奉恩輔國公徳明阿第三子乾
　　隆二十三年四月降襲三等鎮國將軍
　　　固山貝子薩弼傳
　　　薩弼
太祖高皇帝曾孫安平貝勒杜度第七子崇徳七年十月
　　　以兄杜爾祜穆爾祜特爾祜怨望削爵黜宗室薩
　　　弼亦從坐順治元年四月隨睿親王多爾衮入山
　　　海關破流賊李自成二年二月復入宗室封輔國
　　　公三年正月隨順承郡王勒克德渾征流冦一隻
　　　虎於荆州屢敗賊衆凱旋
賜金五十兩銀千兩初大同總兵姜瓖叛郡縣多應之六
　　　年十月同親王滿達海𠞰賊於朔州寧武並有功
　　　十月
詔還京晋封固山貝子十二年二月卒年二十有八諡曰
　　　懷愍
　　　初次襲固鼐懷愍貝子薩弼第二子順治十二年
　　　八月降襲鎮國公十五年三月卒年六歳諡曰悼
　　　愍
　　　二次襲巴鼐懷愍貝子薩弼第一子順治十八年
　　　七月襲封鎮國公康熙二十三年正月卒年三十
　　　有三
　　　三次襲阿布蘭鎮國公巴鼐第三子康熙二十三
　　　年四月降襲輔國公五十七年四月授宗人府右
　　　宗人十月轉左宗人五十八年十二月任鑲藍旗
　　　滿洲都統五十九年四月
命議政六十一年十一月遷右宗正雍正元年三月奉
上諭公阿布蘭人謙和自
皇考任用以來所交事務一心勤慎効力晉封多羅貝勒
　　　二年五月以奏事不敬降輔國公五年閏三月坐
　　　擅以
玉牒底本私示隆科多削爵
　　　四次襲法爾善鎮國公巴鼐孫三等輔國將軍法
　　　布蘭第一子雍正五年五月襲封輔國公乾隆五
　　　年閏六月卒年四十有七諡曰和慤
　　　五次襲禄慶和慤輔國公法爾善第二子乾隆五
　　　年十一月襲封奉恩輔國公二十三年十一月坐
　　　守䕶
陵寢儀樹不謹降三等鎮國將軍二十七年四月卒年四
　　　十有二
　　　六次襲倫成三等鎮國將軍禄慶第一子乾隆二
　　　十七年九月襲封三等鎮國將軍
　　　固山貝子蘇布圖傳
　　　蘇布圖
太祖高皇帝曾孫追封賢懿貝子尚建第一子初封輔國
　　　公順治二年七月隨貝勒勒克徳渾駐防江寧十
　　　二月移師征湖廣三年正月至武昌破流賊餘黨
　　　一隻虎等事詳順承恭惠郡王傳凱旋
頒賚有功將士蘇布圖得
賜金五十兩銀一千兩尋晉封固山貝子五年九月隨鄭親
　　　王濟爾哈朗征湖廣十一月卒于軍年二十有四諡
　　　曰悼愍爵除
　　　固山貝子温齊傳
　　　温齊
顯祖宣皇帝元孫鎮國公品級屯齊第一子順治六年十
　　　月封固山貝子康熙十三年三月授宗人府右宗
　　　人四月授鑲藍旗滿洲都統是年四川叛應逆藩
　　　吳三桂
命隨定西大將軍貝勒洞鄂由陜西進征時陜西提督王
　　　輔臣叛大軍駐漢中敗賊于仙逸關復關山關及
　　　秦州禮縣追𠞰至西和復清水伏羗事詳信郡王
　　　傳十六年二月
上以洞鄂等乆屯平涼無功削洞鄂爵温齊降輔國公革
　　　都統及右宗人嗣三桂陷湖南安逺靖冦大將軍
　　　貝勒尚善規復岳州九月
命温齊統京兵往㕘贊軍務十七年六月敗賊于柳林嘴
　　　君山八月尚善卒于軍貝勒察尼代仍以温齊為
　　　㕘贊十月敗賊於陸石口進擊岳州克之十八年
　　　正月温齊追逸賊吳應麒至二百餘里以未攜㸑
　　　具引還應麒遁且虚報陣斬偽官兵五千餘數事
　　　聞
上命察尼嚴取供詞七月察尼以其詞奏
諭曰國家軍法嚴明並無虚偽多報首功之事温齊乃有
　罪之人不思効力自贖岳州徒歩奔逸之冦不即窮追
　且殺賊不過三百餘人與原疏逈異削爵罷㕘贊爵除
　
　
　
　
　
　
　
　
　欽定宗室王公功績表傳卷十
　欽定四庫全書
　欽定宗室王公功績表傳卷十一
　　傳九(鎮國公/)　(輔國公/)
　　　鎮國公阿拜傳
　　　阿拜
太祖髙皇帝第三子天命十年十月與弟塔拜巴布泰征
　　　東海北路呼爾哈部俘千五百户師還
上出城迎勞尋授騎都尉天聰八年四月晉授三等男崇
　　　徳三年七月任吏部承政四年八月封三等鎮國
　　　將軍六年十月
命往錦州南乳峰山駐防八年八月以老罷承政任順治
　　　四年九月晉二等鎮國將軍五年二月卒年六十
　　　有四十年五月追封鎮國公諡曰勤敏
　　　初次襲鞏安勤敏鎮國公阿拜第六子順治三年
　　　十一月封奉恩將軍五年三月襲封二等鎮國將
　　　軍六年十月晉封輔國公康熙二十年五月卒年
　　五十有四爵除
　　　鎮國公巴布泰傳
　　　巴布泰
太祖髙皇帝第九子天命十年十月征東海北路呼爾哈
　　　部有功十一年八月
命理正黄旗事天聰四年三月隨大貝勒阿敏駐永平明
　　　兵陷灤州巴布泰不能禦議罷職八年四月授副
　　　都統五月從大軍征明克保安州十一月以巴布
　　　泰匿所獲復議罷職崇徳六年五月封三等奉國
　　　將軍七年十一月
命駐錦州順治元年四月隨睿親王多爾衮定京師同都
　　　統譚泰擊敗流賊逐北至望都二年正月叙功晉
　　　一等奉國將軍三年正月隨貝勒勒克徳渾征湖
　　　廣敗賊於安逺南漳西峰口闗王嶺襄陽府四年
　　　九月晉三等輔國將軍尋晉封輔國公六年四月
　　　同貝子務達海討大同叛鎮姜瓖十月晉封鎮國
　　　公十二年正月卒年六十有四諡曰恪僖
　　初次襲祜錫禄恪僖鎮國公巴布泰第三子順治
　　十三年九月降襲三等鎮國將軍康熙三十四年
　　十月以庸劣削爵
　　二次襲富良原襲三等鎮國將軍祜錫禄第一子
　　康熙二十六年三月封三等輔國將軍三十四年
　　十月改降襲三等輔國將軍三十九年六月卒年
　　二十有八
　　三次襲尼雅翰三等輔國將軍富良第二子康熙
　　三十九年七月降襲三等奉國將軍雍正五年五
　　月卒年三十有七
　　四次襲佛照三等奉國將軍尼雅翰第四子雍正
　　六年十月降襲奉恩將軍九年正月卒年十有二
　　五次襲多義三等奉國將軍尼雅翰第五子雍正
　　十年九月襲封奉恩將軍乾隆十六年九月授佐
　　領四十一年十二月卒年五十
　　六次襲恩額穆奉恩將軍多義第三子乾隆四十
　　二年四月授佐領七月襲封奉恩將軍
　　　鎮國公漢岱傳
　　　漢岱
顯祖宣皇帝孫追封誠毅勇壯貝勒穆爾哈齊第五子天
　　　聰八年十二月授騎都尉尋封一等奉國將軍崇
　　　徳二年四月預議政六年八月從
上圍松山敗明總兵吳三桂等漢岱率所部追擊大破之
　　　七年十月隨貝勒阿巴泰攻明薊州河間景州克
　　　兖州十二月即軍前授兵部承政八年六月凱旋
賜銀二百緞六順治元年四月隨睿親王多爾衮定京師
　　　敗流賊李自成叙功晉三等鎮國將軍十月隨豫
　　　親王多鐸南征破流賊於潼闗二年二月同副都
　　　統伊爾徳率兵由南陽趨歸徳克州一縣四四月
　　　渡淮克揚州獲船百餘十月
賜金二十五兩銀千三百兩三年正月任鑲白旗滿洲都
　　　統五月同貝勒博洛趨杭州追擊明魯王朱以海
　　　於台州是月晉一等鎮國將軍十一月同博洛進
　　　兵福建破明唐王朱聿鍵之總兵師福於分水闗
　　　入崇安斬其巡撫定興化漳州泉州叙功晉輔國
　　　公五年四月
命同貝子屯齊征陜西逆回㑹總督孟喬芳已擊斬米喇
　　　印丁國棟漢岱旋赴英親王阿濟格軍戍大同六
　　　年七月隨親王滿達海𠞰賊朔州寧武克其城移
　　　師攻遼州賊迎戰大敗之並降屯留襄垣榆社武
　　　鄉等縣七年十二月任吏部尚書兼攝正藍旗滿
　　　洲都統八年二月調刑部尚書三月以不陳奏英
　　　親王私藏兵器事削世職罰鍰五月晉鎮國公九
　　　年四月復調吏部尚書七月隨敬謹親王尼堪征
　　　湖南
賜蟒衣鞍馬弓矢十一月敬謹親王戰没
命貝勒屯齊代其軍漢岱合營十年三月擊敗明桂王朱
　　　由榔之秦王孫可望等兵十一年十月追議隨敬
　　　謹親王戰没罪削爵十二年正月復任吏部尚書
　　　二月加太子太保八月封鎮國將軍品級十三年
　　　四月以河西務鈔闗員外郎朱世徳虧課萬餘兩
　　　户部援
赦免罪吏部亦弗置議廷議解漢岱任得
㫖漢岱於湖南失事情罪重大考之成憲即應正法朕念
　係宗室姑從寛免且加任用乃不思感奮報効圖葢前
　愆反依阿䝉蔽負朕大恩本當重處復念宗室姑從寛
　著革任削太子太保鎮國將軍級爵除
　　　鎮國公聶克塞傳
　　　聶克塞
太祖髙皇帝孫鎮國將軍湯古代第一子崇徳五年九月
　　　弟三等奉國將軍穆爾察襲父鎮國將軍爵遂以
　　　聶克塞襲弟爵七年十一月隨豫郡王多鐸略寧
　　　逺明兵迎拒敗之順治元年二月隨睿親王多爾
　　　衮定京師追擊流冦於望都二年正月叙功晉二
　　　等奉國將軍四年九月晉一等奉國將軍六年十
　　　月晉封鎮國公初聶克塞以貝子額克親子為嗣
　　　八年二月額克親獲罪削爵聶克塞乃妄奏與額
　　　克親不恊三月降輔國公九年六月家人哈爾巴
　　　訐以私餽出妻衣物降三等鎮國將軍康熙四年
　　　二月卒年六十五爵除
　　　鎮國公恭阿傳
　　　恭阿
顯祖宣皇帝曽孫原封貝勒阿敏第四子阿敏得罪恭阿
　　　廢為庶人後復入宗室順治五年九月隨鄭親王
　　　濟爾哈朗征湖廣六年正月大軍抵長沙擒明桂
　　　王朱由榔之總督何騰蛟進𠞰廣西分兵定道州
　　　黎平府先後克六十餘城恭阿俱在事有功十月
　　　封鎮國公十一月卒於軍年二十有六
　　　初次襲法塞鎮國公恭阿第一子順治八年閏二
　　　月降襲輔國公康熙四十九年正月卒年六十有
　　　四
　　　二次襲阿裕爾輔國公法塞第二子康熙二十年
　　　正月封三等奉國將軍四十九年十月改降襲三
　　　等奉國將軍五十八年八月卒年五十有三
　　　三次襲蘇赫訥三等奉國將軍阿裕爾孫閒散宗
　　　室徳色勒第一子康熙五十八年十二月降襲奉
　　恩將軍雍正二年七月卒年十嵗爵除
　　　鎮國公品級屯齊傳
　　　屯齊
顯祖宣皇帝曾孫追封恪僖貝勒圖倫第二子崇徳元年
　　　五月隨武英郡王阿濟格征明有功四年五月隨
　　　鄭親王濟爾哈朗略明錦州松山杏山力戰被創
　　　常賚外加
賜銀百兩八月封輔國公五年六月隨睿親王多爾衮圍
　　　明錦州明兵夜襲我鑲藍旗營擊敗之嗣以不臨
　　　城及私遣兵回議削爵
詔從寛罰鍰六年八月從
上征明敗明於錦州塔山十一月復隨睿親王圍錦州順
　　　治元年十月晉封固山貝子尋隨豫親王多鐸破
　　　流冦平陜西河南並有功二年四月
賜圓補紗衣一襲五月隨豫親王下江寧與貝勒尼堪等
　　　追明福王朱由崧至蕪湖擒之十月凱旋
賜金百兩銀五千兩鞍馬一是年授鑲藍旗滿洲都統三
　　　年正月隨肅親王豪格西征五月破流賊賀珍等
　　　解漢中圍敗二隻虎孫守法於漢隂復興安五年
　　　四月陜西逆回犯鞏昌諸郡
命為平西大將軍同輔國公漢岱討之㑹總督孟喬芳已
　　　擊斬米喇印丁國棟屯齊還赴英親王阿濟格軍
　　　駐大同六年十月晉封多羅貝勒流賊張獻忠餘
　　　黨孫可望李定國等附明桂王朱由榔擾湖南九
　　　年七月屯齊隨敬謹親王尼堪征之十一月敬謹
　　　親王戰没
詔屯齊為定逺大將軍時定國及由榔將馬進忠四萬餘
　　　衆在永州大軍至定國度龍虎闗遁可望率兵來
　　　靖州偽都督馮雙禮來武岡州遂進師寳慶至周
　　　家坡雙禮進忠等據險抗我師㑹暮天雨列陣相
　　　拒是夜可望自寳慶以兵來合衆號十萬屯齊分
　　　兵縱擊大破之㨗聞得
㫖嘉奬十一年十月議隨敬謹親王戰没罪削爵十二年
　　八月封鎮國公品級十五年正月隨信郡王多尼
　　征由榔於雲南薄其城定國挾由榔奔永昌餘衆
　　悉降師還康熙二年六月卒年五十
　　初次襲富爾秦鎮國公品級屯齊第二子康熙二
　　年八月降襲輔國公品級十六年八月任宗人府
　　右宗人二十二年三月降三等鎮國將軍品級四
　　十年六月卒年五十有八
　　二次襲彭齡鎮國公品級屯齊曽孫初屯齊第五
　　子原任二等侍衛謨啟生徳成額任三等侍衛彭
　　齡徳成額第四子也乾隆四十三年三月
詔以鎮國公屯齊著有勞績
賜一等奉國將軍爵世襲罔替以彭齡襲封十一月授
　　頭等侍衛
　　　輔國公塔拜傳
　　　塔拜
太祖髙皇帝第六子天命十年十月征東海北路呼爾哈
　　　部有功尋授三等輕車都尉天聰八年四月晉一
　　　等輕車都尉尋封三等輔國將軍崇徳四年九月
　　　卒年五十有一順治十五年五月追封輔國公諡
　　　曰慤厚康熙五十二年四月塔拜曽孫正白旗漢
　　　軍副都統楚宗奏塔拜於
太祖髙皇帝時建立功績懇請撰文立碑從之
　　　初次襲額克親慤厚輔國公塔拜第二子崇徳元
　　　年五月隨武英郡王阿濟格征明進偪北京明兵
　　　自涿州來拒親陷陣破之四年八月封三等奉國
　　　將軍九月襲封三等輔國將軍五年六月隨睿親
　　　王多爾衮攻明錦州十一月隨貝勒多鐸追擊明
　　　兵於塔山六年八月
上征明錦州敗明總督洪承疇兵十三萬移營近松山掘
　　　壕環困之敗軍夜突
御營額克親同内大臣錫翰等嚴守以拒敵敗郤十二月
　　　叙功
賜銀八十兩順治元年四月隨睿親王定京師有功二年
　　　三月晉二等輔國將軍四年九月晉一等輔國將
　　　軍尋封輔國公六年十月晉封鎮國公七年八月
　　　任正白旗滿洲都統晉封固山貝子八年二月以
　　　御前大臣羅什博爾惠諂媚諸王造言搆釁伏法
　　　額克親坐附和削爵黜宗室九年二月復入宗室
　　　任内大臣十二年正月卒年四十有七爵除
　　　輔國公賴慕布傳
　　　賴慕布
太祖髙皇帝第十三子天聰八年四月授騎都尉崇徳四
　　　年九月預議政七年二月隨武英郡王阿濟格征
　　　明敗寧逺兵十月
上御篤恭殿宴賚武英郡王不俟賞先歸賴慕布坐失勸
　　　阻革世職罷議政是月又議隨武英郡王駐髙橋
　　　時㑹
　敏惠恭和元妃䘮武英郡王令鎮國公扎喀納於帳内
　　　歌舞賴慕布坐容隠應黜宗室
上免之八年七月奉
特㫖凡戮力行間勤敏素著者准令其部下人自行採參
　　　賴慕布下五十人與焉順治二年二月封奉恩將
　　　軍三年五月卒年三十有六十年五月追封輔國
　　　公諡曰介直
　　　初次襲來祜介直輔國公賴慕布第一子順治三
　　　年六月襲封奉恩將軍尋晉三等鎮國將軍八年
　　　閏二月晉封輔國公康熙八年五月以才力不及
　　　削爵
　　　二次襲扎坤泰原襲奉恩將軍來祜孫三等侍衛
　　　愛珠第三子雍正十三年八月
　今上御極奉
　諭㫖
太祖
太宗子孫内從前或係本支無人未經封爵或别有事故
　　革退未襲者著宗人府查奏宗人府以賴慕布後
　　　裔係閒散宗室並無官爵具奏乾隆元年五月奉
　㫖扎坤泰承襲奉恩將軍二十二年三月卒年四十有
　　　六
　　　三次襲永武奉恩將軍扎坤泰第一子乾隆二十
　　　二年七月襲封奉恩將軍二十八年十月卒年三
　　　十有四爵除
　　　輔國公瑪瞻𫝊
　　　瑪瞻
太祖髙皇帝孫禮烈親王代善第六子天聰九年五月隨
　　　貝勒多鐸從廣寧入寧逺錦州界牽制明兵俾毋
　　　援山西敗明兵於大凌河西陣斬副將劉應選追
　　　奔及松山城克一臺瑪瞻並在事有功崇徳元年
　　　五月隨武英郡王阿濟格征明至安州連克十二
　　　城九月凱旋
上行郊勞禮設大宴瑪瞻預
賜金巵酒是年封輔國公三年八月隨貝勒岳託征明由
　　　牆子嶺毁邊城入敗明總督吳阿衡兵連克臺保
　　　越北京趨山東十一月卒於軍年二十有七無嗣
　　　四年四月櫬歸
上遣貝子及大臣等奠酒
賜銀二十兩駞馬各一爵除
　　　輔國公巴穆布爾善傳
　　　巴穆布爾善
太祖髙皇帝孫追封慤厚輔國公塔拜第四子崇徳元年
　　　十二月從
上征朝鮮敗其兵於陶山四年九月兄三等奉國將軍額
　　　克親襲父輔國將軍遂以巴穆布爾善襲兄爵順
　　　治元年四月隨睿親王多爾衮定京師破流賊有
　　　功二年三月晉二等奉國將軍四年九月晉一等
　　　奉國將軍六年十月晉三等鎮國將軍八年閏二
　　　月晉封輔國公康熙四年三月任領侍衛内大臣
　　　六年二月擢秘書院大學士九月充纂修
世祖實録總裁八年五月議巴穆布爾善結黨行私等罪
　　　二十一欵伏誅子黜宗室爵除六月
諭宗人府自順治十八年後宗室有犯罪革除宗室者著
　　　將原案情莭查明具奏尋宗人府革退宗室内巴穆布爾善
　　　係與鰲拜結黨情罪重大其子郭禮博禮七十五
　　　觀音保革去宗室之處應無庸再議得
㫖巴穆布爾善之子本應依議念係宗室朕心不忍俱著
　為閒散宗室
　　　輔國公巴爾堪傳
　　　巴爾堪
顯祖宣皇帝曾孫鄭獻親王濟爾哈朗第四子順治十一
　　　年十二月封三等輔國將軍康熙十三年四月
命同鎮東將軍拉哈達鎮兖州巴爾堪署副都統六月
詔率蒙古兵赴江寧八月以逆藩耿精忠賊黨由饒州犯
　　　徽州
詔江寧將軍額楚偕巴爾堪進𠞰巴爾堪先驅九月至旌
　　　徳聞賊據績溪疾進度徽嶺賊千餘迎戰敗之額
　　　楚繼至並抵績溪賊衆環逼合兵擊逐十餘里斬
　　　三千餘級復徽州𠞰賊黟縣至董亭橋賊五千拒
　　　阻擊之悉遁别賊千餘越山來援復敗之陣斬偽
　　　遊擊魏澄偽千總翁達等十一月進師婺源休寧
　　　賊據竒台嶺擊走之趨黄茅新嶺賊三千餘據木
　　　柵拒令步兵分攻嶺左右騎兵攻中斬五百餘級
　　　賊盡棄甲仗遁復縣城躡之樂平縣段家村叛將
　　陳九傑糾賊八千餘拒敗竄入縣即樹梯登城攻
　　復之餘賊據鄱陽雲吉峰下搜捕百餘級復饒州
　　十四年四月進攻萬年縣之石頭街賊四萬餘斷
　　渡口巴爾堪與額楚水陸並進破賊五十七營斬
　　五千餘級擒九傑獲船二百餘趨安仁縣賊八千
　　餘駕船遁風逆泊岸巴爾堪追及賊棄礟焚船竄
　　又分兵擊敗齊爪郎諸賊於南頓山五月至貴溪
　　賊奔復縣城至弋陽偽總管蔣徳□以木石壘斷
　　西岡橋立木柵城北賊五萬為九營偽總兵柯昇
　　以賊五千自廣信趨救别立六營巴爾堪同額楚
　　分隊夾擊斬溺二萬餘擒偽逰擊張二竒都司張
　　明徳等八月攻永豐賊於金石山陣斬偽都司李
　　定等偽總兵何起先以賊六千餘據玉山偽逰擊
　　林二瞻以賊五百餘掠鉛山又掠浙江之閩逆餘
　　黨八千自江山常山犯玉山巴爾堪先後擊斬無
　　算十六年正月隨簡親王喇布征吉安與吴逆偽
　　　帥韓大任戰於螺子山失利議削爵戴罪圖功同
　　　額楚進征廣東九月𠞰賊韶州蓮花山陷陣中創
　　　裹創力戰大破賊十九年八月簡親王統師廣西
上詔王進征時宜以巴爾堪總統營伍俾立功自効十月
　　　創發自度不能痊語都統額赫納副都統幹都海
　　　曰吾為宗室不能臨陣死今創發勿令家人以陣
　　　亡冒功卒年四十有四喪還
上命内大臣宗室輝塞往奠二十二年四月
上以巴爾堪出征有年隨處奮身前進傷亡可憫下部議
　　　卹復輔國將軍雍正元年正月追封輔國公
賜諡武襄立碑紀功乾隆十七年十二月孫竒通阿襲封
　　　和碩簡親王贈如其爵
　　　初次襲巴賽武襄輔國公巴爾堪第一子康熙二
　　　十一年四月封三等奉國將軍三十四年三月任
　　　鑲藍旗漢軍副都統三十五年二月從
上征噶爾丹五月至克嚕倫河同平北大將軍馬思喀追
　　　冦至巴顔烏蘭而還三十六年十月調正黄旗蒙
　　　古副都統三十八年八月罷任五十四年三月復
　　　授正紅旗䝉古都統五月調鑲紅旗滿洲副都統
　　　十一月遷正紅旗蒙古都統五十七年七月署黑
　　　龍江將軍
世宗憲皇帝御極實授寧古塔將軍雍正元年正月奏陳
　　　父巴爾堪勞績請
賜碑文得
㫖俞允追封輔國公即以巴賽襲二年二月
召來京四年六月授振武將軍赴阿爾台軍營既至奏請
　　　令前鋒統領穆克登率察哈爾兵於特斯駐牧副
　　　將軍貝勒博貝率喀爾喀兵於特斯河駐牧前鋒
　　　統領定夀率䝉古於扎布罕駐牧均俟降雪後撤
　　　回從之五年十月
詔遣大臣於來年赴阿爾台更代十二月以喀爾喀郡王
　　　丹津多爾濟奏巴賽辦事妥協管兵整飭
詔仍留駐防七年三月
命靖邊大將軍傅爾丹𠞰禦噶爾丹策凌以巴賽為副將
　　　軍八年五月
召傅爾丹來京籌議軍務其大將軍印以巴賽暫䕶九年
　　　四月同傅爾丹進駐科布多六月噶爾丹䇿凌糾
　　　賊三萬來犯傅爾丹偕巴賽至扎克賽河獲賊二
　　　十餘人訊之詭言賊不滿千在察罕哈達逰牧尚
　　　隔三日程傅爾丹遂進至庫列圖嶺賊據險阻我
　　　軍傅爾丹令移營和通呼爾哈諾爾賊兵二萬伏
　　　山谷伺我軍甫移突出䝉古兵俱潰散收滿洲兵
　　　四千設方營䕶輜重退渡哈爾哈納河登山列陣
　　　賊衆復踵至傅爾丹趨右仍回科布多巴賽同副
　　　將軍查弼納趨左越嶺至河濵力戰没於陣年六
　　　十有九尋陷賊之正紅旗前鋒校薩明阿脱歸得
　　　巴賽與查弼納陣没狀
上諭廷臣曰凖噶爾賊衆侵犯北路將軍等急欲滅此朝
　食忿激迎擊倉猝失利此皆國家養育多年之人朕遴
　選任用冀其大樹功勲重邀爵賞伊等亦以世受國恩
　竭力捐軀雖誤墮狡計而矢死効忠情殊可憫
賜䘏如例諡曰襄愍入祀昭忠祠乾隆十七年十二月子
　　　竒通阿襲封和碩簡親王贈如其爵
　　　二次襲竒通阿襄愍輔國公巴賽第十子雍正四
　　　年八月封三等輔國將軍九年十二月襲封輔國
　　　公乾隆十七年十二月襲封和碩簡親王别詳獻
　　　親王傳後
　　　三次襲經訥亨簡親王竒通阿第二子兄豐訥亨
　　　襲父爵别有𫝊乾隆三十年六月
　諭曰從前因竒通阿襲封簡親王銷去其原襲公爵近
　　閲宗室王公表𫝊竒通阿之王爵係按派應襲而其
　　公爵係伊祖父積有軍功相繼陣亡所遺不可冺没
　　且豐訥亨頻年出征頗著勞績曾給雲騎尉世職亦
　　因已襲王爵銷去朕追思伊先世功勲又念豐訥亨
　近日勞績所有從前銷去公爵著宗人府帶領豐訥
　亨近派子弟引見請㫖承襲七月
命經訥亨襲封輔國公四十年十一月卒年三十有三
　　四次襲積拉堪輔國公經訥亨第一子乾隆四十
　　一年五月襲封輔國公四十三年十二月授散秩
　　大臣
　　　輔國公品級扎喀納傳
　　　扎喀納
顯祖宣皇帝曽孫贈貝勒扎薩克圖第一子崇徳三年八
　　　月隨睿親王多爾衮征明分兵八道扎喀納趨臨
　　　清州渡運河破濟南府還破天津衛所向有功四
　　　年四月師還
賜駞一馬一銀二千兩是年封鎮國公時内大臣多爾濟
　　　下有䝉古及漢人自伊嚕逃
命扎喀納等伺諸藩城屏城間未獲而還議削爵
詔從寛降輔國公六年八月從
上征明錦州明總督洪承疇以兵犯我鑲紅旗營擊敗之
　　　師還敵襲我後相距僅百步扎喀納轉戰敵驚遁明
　　　總兵吴三桂白廣恩王樸等沿海潜逃同輔國公
　　　芬古追擊至塔山七年七月駐防錦州九月還十
　　　月以駐髙橋時遇
　敏惠恭和元妃䘮扎喀納從武英郡王歌舞為樂坐大
　　　不敬罪削爵黜宗室幽禁順治二年二月叙從睿
　　　親王多爾衮定京師功仍入宗室授輔國公品級
　　　九月同鎮國公傅勒赫駐江南十一月隨貝勒勒
　　　克徳渾征湖廣凱旋
賜金五十兩銀千兩五年十二月隨郡王瓦克達赴英親
　　　王阿濟格軍駐防大同六年九月晉封固山貝子
　　　九年七月隨敬謹親王尼堪征湖南
賜蟒衣鞍馬弓矢至衡州敬謹親王戰没
上以貝勒屯齊代其任扎喀納合軍敗賊兵十萬於周家
　　　坡十一年十月議隨敬謹親王戰没罪削爵十二
　　　年八月復授輔國公品級十五年正月隨信郡王
　　　多尼征明桂王朱由榔於雲南抵貴陽沿途敗賊
　　　降偽官劉之扶王宗臣等百餘馬步兵千餘師進
　　　雲南省城由榔遁攻永昌克之十六年閏三月卒
　　　於軍年四十九
　　　初次襲瑪喀納輔國公品級扎喀納第五子康熙
　　四年三月降襲三等鎮國將軍品級四十三年二
　　月因校射不嫻削級
　　二次襲瑪商阿原襲三等鎮國將軍品級瑪喀納
　　孫閒散宗室瑪稷第二子雍正七年閏七月授七
　　品筆帖式十一年九月降襲三等奉國將軍品級
　　乾隆四年十二月授䕶軍𠫭領十四年四月卒年
　　四十三
　　三次襲英禄三等奉國將軍品級瑪商阿第二子
　　乾隆十四年十月降襲奉恩將軍品級乾隆四十
　　年閏十月卒年四十有一
　　四次襲福亨額奉恩將軍品級英禄第一子乾隆
　　四十一年十月降襲雲騎尉品級
　
　
　
欽定宗室王公功績表傳卷十一
　欽定四庫全書
　欽定宗室王公功績表𫝊卷十二
　　𫝊十(原封貝勒以罪黜宗室/)
　　　和碩貝勒莽古爾泰𫝊
　　　莽古爾泰
太祖高皇帝第五子嵗壬子九月從
上征烏拉克城六莽古爾泰等請渡水擊
上止之曰我且削其外城無僕無以為主無民無以為君
　　　遂燬所得六城移駐富勒哈河越日於烏拉河建
　　　木城留兵千守天命元年授和碩貝勒以齒序莽
　　　古爾泰為三貝勒四年三月明總兵杜松等率師
　　　六萬出撫順闗
上親總師迎擊莽古爾泰從至界藩設伏薩爾滸谷口明
　　　兵過將半尾擊之我師據界藩之吉林崖明兵營
　　　薩爾滸山以二萬衆來攻吉林莽古爾泰同大貝
　　　勒代善等以兵千衛吉林復合力攻薩爾滸山破
　　　之又破明兵于尚間崖時明總兵劉綎出寛甸略
　　　棟鄂
上命同代善等禦之至瓦爾哈什窩集擊敗明兵二萬陣
　　　斬綎事詳禮烈親王𫝊八月從
上征葉赫圍其城其貝勒布揚古及弟布爾杭古降葉赫
　　　平五年八月
上征明由懿路蒲河進明兵出瀋陽城者各引退
諭莽古爾泰領本部追之莽古爾泰遂率健鋭百人追殺
　　　總兵李秉誠副將趙率教兵越瀋陽城東至渾河
　　　始返六年七月鎮江城降將陳良策叛投明總兵
　　　毛文龍同代善遷金州民于復州十年正月明葺
　　　城守旅順口攻克之殱其衆十一月率師援科爾
　　　沁解其圍十一年四月
上征喀爾喀巴林部
命代善諸貝勒略西拉木倫諸貝勒以馬乏不能進莽古
　　　爾泰獨領兵夜渡擊之俘獲無算天聰元年五月
　　　攻明右屯衛又以偏師衛塔山糧運三年十月從
上征明貝勒阿巴泰阿濟格先從龍井闗入斬明漢兒莊
　　　副將易愛等莽古爾泰偕貝勒多爾衮多鐸至其
　　　守將遂以城降並招撫潘家口守備金有光中軍
　　　范民良蔣進喬翌日
上統師克洪山口趨遵化莽古爾泰自漢兒莊合營敗明
　　　山海闗總兵趙率教兵擒其副將臧調元旋奉
命赴通州視渡口是月大軍進薄京城明諸道兵入援屯
　　　廣渠門外莽古爾泰分遣䕶軍前行令阿巴泰阿
　　　濟格等攻之追殺至壕莽古爾泰與貝勒多鐸留
　　　後值明潰卒來犯擊殱之十二月從
上視薊州破明山海闗援兵四年二月克永平遵化還與
　　　明兵遇敗之五年三月
命諸貝勒直言時政莽古爾泰奏曰讞獄據供詞以定是
　　　非未敢明知枉斷惟恐事乆怠生臣與諸貝勒大
　　　臣倍加策勵八月從
上圍明大凌河城正藍旗兵圍其南莽古爾泰軍其中為
　　　策應九月敗明監軍道張春總兵呉襄等援兵事
　　　詳禮烈親王𫝊十月議莽古爾泰于
御前露刃大不敬罰銀萬兩撤五佐領歸公六年五月從
上征察哈爾林丹汗遁移師征明歸化城略大同宣府七
　　　月師還十二月薨年四十六
上臨哭丙夜始還翌日設
幄議祭奠事是夜乃
還宫九年十二月以所屬冷僧機追首莽古爾泰朋謀不
　　　軌事削貝勒黜宗室爵除
　　　多羅貝勒徳格𩔖𫝊
　　　徳格𩔖
太祖高皇帝第十子初授台吉天命六年二月大軍略明
　　　奉集保將旋有小卒指明兵所在徳格𩔖同台吉
　　　岳託碩託擊敗明兵二百追逼明總兵李秉誠營
　　　其衆二千潰遁三月同台吉寨桑古閲三岔河橋
　　　至海州城中官民張樂輿迎徳格𩔖等令軍毋擾
　　　民奪財物士皆登城宿勿入民室次日安撫居民
　　而還八年四月同台吉阿巴泰征喀爾喀扎嚕特部
　　　十一年十月復隨大貝勒代善征扎嚕特部是年
　　　封多羅貝勒天聰三年九月同貝勒濟爾哈朗等
　　　略明錦州焚其積聚俘獲無算五年六月
命諸貝勒直言時政徳格𩔖奏曰國家要在慎選正直任
　　　以國事屏讒邪逺姦佞則賢不肖皆知取法臣等
　　　與諸貝勒皆以公正自持効忠竭力至讞獄或刑
　　　罰不中請即罷斥另選良臣任法司則政簡刑清
　　　國家何憂不太平七月初設六部
命理戸部事八月從
上圍明大凌河城正藍旗兵圍其南徳格𩔖軍其中為策
　　　應九月敗明監軍道張春總兵呉襄等援兵事詳
　　　禮烈親王𫝊十月明總兵祖大壽降同貝勒阿巴
　　　泰夜襲錦州擊斬甚衆事詳饒餘敏郡王𫝊六年
　　　五月同貝勒濟爾哈朗等俘察哈爾部衆於歸化
　　　城及黄河諸路九月同貝勒岳託等拓疆自耀州
　　　展至葢州迤南七年六月攻旅順口克之八年五
　　　月從大軍征明六月招撫蒙古來歸戸衆七月克
　　　獨石口進攻赤城未拔入保安州㑹大軍于應州
　　　師還九年十月薨年四十
上臨哭丙夜乃還設
幄而居撤饌三日諸貝勒大臣勸慰再三始
還宫十一月莽古爾泰既為冷僧機所告以大逆削爵除
　　　籍徳格𩔖其母弟曽與謀追削貝勒黜宗室爵除
　　　多羅貝勒拜音圖𫝊
　　　拜音圖
顯祖宣皇帝孫追封篤義貝勒巴雅喇第三子天聰八年
　　　四月
太宗文皇帝加恩宗室授拜音圖三等子爵與功臣同六
　　　月隨貝勒阿濟格迎察哈爾來降之土巴濟農九
　　　年十二月授鑲黄旗都統崇徳元年五月隨武英
　　　郡王阿濟格征明略保定府攻安肅縣克之九月
　　　師還十月同諸王大臣以所獲陳獻
　　篤恭殿前部臣差等以聞
上曰朕聞拜音圖不忘君上俘獲之時即簡選収藏擕歸
　進獻具見敬忱甚為可嘉十二月從征朝鮮以騎入其
　　　城収其輜重三年十月隨睿親王多爾衮征明同
　　　都統圖爾格敗敵于董家口毁邊牆入克青山闗
　　　下城六年八月議拜音圖弟鞏阿岱隨大軍圍錦
　　　州時臨陣退縮罪下王大臣㑹鞫拜音圖拂袖出
　　　坐徇庇論死得
㫖革職罷都統任並罰鍰尋率兵助睿親王軍于錦州復
　　　同貝勒多鐸圍守松山七年六月復都統任順治
　　　二年正月隨豫親王多鐸敗賊將劉方亮于潼闗
　　　是月封一等鎮國將軍三月
賜繡服一襲四月南征克揚州以舟師破其兵于江南岸
　　　六月同貝子博洛攻下杭州十月叙功
賜金八十兩銀四千兩鞍馬一三年五月授三等公尋隨
　　　豫親王擊敗喀爾喀部兵晉封鎮國公五年十一
　　　月晉固山貝子隨英親王阿濟格戍大同六年九
　　　月攻叛鎮姜瓖餘黨於沁州賊遁拔其城復圍偽
　　　道胡國鼎于潞安殱之十月晉封多羅貝勒九年
　　　三月以阿附睿親王削爵幽禁黜宗室爵除
　　　多羅貝勒碩託𫝊
　　　碩託
太祖高皇帝孫禮烈親王代善第二子初授台吉天命六
　　　年二月從
上征明奉集保敗明兵二百十年十一月同貝勒莽古爾
　　　泰等援科爾沁解其圍十一年四月隨父大貝勒
　　　代善征喀爾喀巴林部十月征扎嚕特部有功授
　　　貝勒天聰元年正月隨二貝勒阿敏等征朝鮮定
　　　盟而還五月從
上征明大凌河圍錦州二年五月明守者棄錦州遁同貝
　　　勒阿巴泰等隳其城四年正月大兵克明永平灤
　　　州遷安
命同阿敏駐守五月明兵復圍灤州阿敏殺降者棄永平
　　　歸六月議碩託不力阻偕歸罪削爵五年八月從
上征明錦州明兵攻貝勒阿濟格營碩託同擊敗之傷股
上親勞以金巵酌賜九月明兵趨大凌河碩託擊敗明監
　　　軍道張春兵手復被創七年正月以力戰受傷
奬賜綵縀十布百八年七月隨代善征明自喀喇鄂博攻
　　　得勝保克之又擊敗朔州騎兵八月同貝勒薩哈
　　　璘略代州拔崞縣分克原平驛尋封固山貝子崇
　　　徳元年十二月從
上征朝鮮敗其援兵二萬餘於南漢山城二年四月同武
　　　英郡王阿濟格攻明皮島克之三年八月同鄭親
　　　王濟爾哈朗征明寧逺四年正月以僭上越分降
　　　輔國公二月同武英郡王征明五月論錦州寧逺
　　　功
賜駞馬各一五年六月隨睿親王多爾衮圍錦州嗣以我
　　　軍離城逺駐又遣弁私歸
諭責之曰爾曽獲罪朕屢寛宥不思竭力効忠報朕屢次
　宥罪之恩反若事不闗己今後再罹于罪任法司治之
　必不爾宥也廷議削爵
詔從寛罰鍰尋復封固山貝子八年八月以同郡王阿達
　　禮謀立睿親王伏誅黜宗室爵除
　　　多羅貝勒延信𫝊
　　　延信
太宗文皇帝曽孫肅武親王豪格孫父猛峩封多羅温郡
　　　王𫝊子佛永輝無嗣𫝊弟延綬坐行止不端降貝
　　　勒延綬子揆慧降襲輔國公坐昏庸削爵延信猛
　　　峩第三子康熈二十六年正月封三等奉國將軍
　　　三十七年十二月授二等侍衛四十年十月預議
　　　政授正藍旗滿洲都統四十五年十月以病解都
　　　統任五十二年四月復任都統五十七年十月隨
　　　貝子允禵征策妄阿喇布坦延信稱凖噶爾與青
　　　海部世婚我軍衆寡青海知之凖噶爾亦知之今
　　　年既未進兵我軍可無出口駐劄允禵疏
聞
詔大軍駐西寧五十九年正月授平逆將軍由青海往平
　　　西藏八月擊敗策凌敦多卜於布克河齊諾郭勒
　　　綽瑪喇遂定西藏事
聞得
㫖嘉奬六十年六月
諭宗人府平逆將軍延信統領滿洲䝉古緑旗兵過自古
　未到之烟瘴惡水無人居住之絶域殱滅醜𩔖平定藏
　地克展勇略深屬可嘉著封為輔國公六十一年十二
　　　月攝撫逺大將軍事尋授西安將軍雍正元年二
　　　月兄子揆慧既削爵議以延信襲延信故公爵遂
　　　晉封固山貝子八月叙功晉封多羅貝勒五年九
　　　月回京十二月
上以延信與阿其那阿靈阿拉錫普竒蘇努等結黨在西
　　　寧軍前又隂結允禵徇隱年羮堯後令伊進藏防
　　　守托病遷延西安將軍任内不實心辦理軍務亦
　　　未陳奏要事訓練不親往濫保官兵詢以應否進
　　　藏輒云路有烟瘴畏懼出征進藏時並侵帑十萬
　　　両在
御前傲慢無禮種種罪惡盡行敗露
命革貝勒交王大臣逐欵嚴審定擬具奏尋經王大臣審
　　　訊延信罪凡二十欵奏言黨援之罪七一延信向
　　　與阿其那阿靈阿拉錫普竒等結黨羽與二阿哥
　　　為敵一徇隱年羮堯不臣之心一在西寧時隂與
　　　允禵交結一令伊進藏時託病遷延鑽營年羮堯
　　　代伊解釋一延信原係阿其那阿靈阿蘇努等黨
　　　奉
㫖交問伊反将無干之漢人路振揚舉出一稱阿其那樸
　　　實阿靈阿為人傑與阿爾松阿結為姻親一揑造
　　　逆言告知年羮堯希脱黨謀又大不敬之罪四一
　　　當
御前昻然伸足一
諭㫖切責坐聴不跪聆一時届
萬壽聖節不俟慶祝即起程回任一在西寧時不遵
諭㫖將地方要務陳奏又欺妄之罪一假揑病狀扶杖行
　　　走及令署大將軍棄杖前往負
恩之罪一在將軍任内不親加訓練要結人心之罪一妄
　　　行保題官兵九十餘人貪婪之罪一進藏時侵帑
　　　十萬兩入已擾亂政事之罪二一混行痛責士卒
　　　一詢以應否進藏輒云路有烟瘴希圖惑衆失悮
　　　兵機之罪三一因青海用兵擅調逺處兵丁㡬致
　　　可危一聞賊冦臨邊擁兵不發迨新城子失䧟後
　　　始發兵一拏到逆賊阿拉布坦温布屬下䝉古七
　　　人並不審究竟行釋放罪凡二十欵供狀明白請
　　　按律斬决得
㫖延信從寛免死着監禁黜宗室爵除
　
　
　
　
　
　欽定宗室王公功績表𫝊卷十二
