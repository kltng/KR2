#+TITLE: 明儒學案-清-黃宗羲
#+DATE: 2016-06-11 12:21:36
#+SOURCE: github.com/kanripo/KR2g0046 master 3f4a040c                
欽定四庫全書　　　　　史部七
　明儒學案　　　　　　　傳記𩔖三(總録之屬/)
　　提要
　　　　(臣/)等謹案明儒學案六十二卷
　　　國朝黄宗羲撰初周汝登作聖學宗傳孫奇逄
　　　　又作理學宗傳宗羲以其書未粹且多所缺
　　　　遺因搜採明一代講學諸人文集語録辨别
　　　　宗派輯為此書凡河東學案二卷列薛瑄以
　　　　下凡十五人三原學案一卷列王恕以下凡
　　　　六人崇仁學案四卷列吳與弼以下凡十人
　　　　白沙學案二卷列陳獻章以下十二人姚江
　　　　學案一卷列王守仁一人附録二人浙中相
　　　　傳學案五卷列徐愛以下十八人江右相傳
　　　　學案九卷列鄒守益以下二十七人附録六
　　　　人南中相傳學案三卷列黄省曾以下十一
　　　　人楚中學案一卷列蔣信等二人北方相傳
　　　　學案一卷列穆孔暉以下七人閩越相傳學
　　　　案一卷列薛侃等二人止修學案一卷列李
　　　　材一人泰州學案五卷列王艮以下十八人
　　　　甘泉學案六卷列湛若水以下十一人諸儒
　　　　學案上四卷列方孝孺以下十五人諸儒學
　　　　案中七卷列羅欽順以下十人諸儒學案下
　　　　五卷列李中以下十八人東林學案四卷列
　　　　顧憲成以下十七人蕺山學案一卷列劉宗
　　　　周一人而以師説一首冠之卷端列方孝孺
　　　　以下十七人大抵朱陸分門以後至明而朱
　　　　之傳流為河東陸之傳流為姚江其餘或出
　　　　或入總往來於二派之間宗羲生於姚江欲
　　　　抑王尊薛則不甘欲抑薛尊王則不敢故於
　　　　薛之徒陽為推重而隂致㣲詞于王之徒外
　　　　示擊排而中存調䕶夫二家之學各有得失
　　　　及其末流之弊議論多而是非起是非起而
　　　　朋黨立恩讐轇轕毁譽糾紛正嘉以還賢者
　　　　不免蔓延及于明季而其禍遂中於國家講
　　　　學諸儒寔不能辭其責宗羲此書猶勝國門
　　　　户之餘風非専為講學設也然於諸儒源流
　　　　分合之故敘述頗詳猶可考見其得失知當
　　　　時黨禍所由來是亦千古之炯鑑矣卷端仇
　　　　兆鼇序及賈潤所評皆持論得平不阿所好
　　　　併録存之以備考鏡焉乾隆四十三年三月
　　　　恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
明儒學案原序
盈天地間皆心也人與天地萬物為一體故窮天地萬
物之理即在吾心之中後之學者錯㑹前賢之意以為
此理懸空於天地萬物之間吾從而窮之不幾於義外
乎此處一差則萬殊不能歸一夫茍工夫着到不離此
心則萬殊總為一致學術之不同正以見道體之無盡
也奈何今之君子必欲出於一途勦其成説以衡量古
今稍有異同即詆之為離經畔道時風衆勢不免為黃
芽白葦之歸耳夫道猶海也江淮河漢以至涇渭蹄涔
莫不晝夜曲折以趨之其各自為水者至於海而為一
水矣使為海若者汰然自喜曰咨爾諸水導源而來不
有緩急平險清濁遠近之殊乎不可謂盡吾之族𩔖也
盍各返爾故處如是則不待尾閭之洩而蓬萊有清淺
之患矣今之好同惡異者何以異是有明事功文章未
必能越前代至於講學余妄謂過之諸先生學不一途
師門宗㫖或析之為數家終身學術毎久之而一變二
氏之學程朱闢之未必廓如而明儒身入其中軒豁呈
露用毉家倒倉之法二氏之葛藤無乃為焦芽乎諸先
生不肯以朦□精神冐人糟粕雖淺深詳畧之不同要
不可謂無見於道者也余於是分其宗㫖别其源流與
同門姜定庵董無休操其大要以著於篇聴學者從而
自擇中衢之罇持瓦甌樿杓而往無不滿腹而去者湯
潛庵曰學案宗㫖雜越茍善讀之未始非一貫也陳介
睂曰學案如王㑹圖洞心駭目始見天王之大總括宇
宙書成於丙辰之後許酉山刻數卷而止萬貞一又刻
之而未畢壬申七月余病幾革文字因緣一切屏除仇
滄柱都中寓書言北地賈若水見學案而嘆曰此明室
數百歲之書也可聴之埋沒乎亡何賈君亡其子醇庵
承遺命刻之嗟乎余於賈君邈不相聞而精神所感不
異同室把臂余則何能顧賈君之所以續慧命者其功
偉矣黃宗羲序
明儒學案發凡
從來理學之書前有周海門聖學宗傳近有孫鍾元理
學宗傳諸儒之説頗備然陶石簣與焦弱侯書云海門
意謂身居山澤見聞狹陋嘗願博求文獻廣所未備非
敢便稱定本也且各家自有宗㫖而海門主張禪學擾
金銀銅鐵為一器是海門一人之宗㫖非各家之宗㫖
也鍾元襍収不復甄别其批註所及未必得其要領而
其聞見亦猶之海門也學者觀羲是書而後知兩家之
疎略
大凡學有宗㫖是其人之得力處亦是學者之入門處
天下之義理無窮苟非定以一二字如何約之使其在
我故講學而無宗㫖即有嘉言是無頭緒之亂絲也學
者而不能得其人之宗㫖即讀其書亦猶張騫初至大
夏不能得月氐要領也是編分别宗㫖如燈取影杜牧
之曰丸之走盤横斜圓直不可盡知其必可知者是知
丸不能出於盤也夫宗㫖亦若是而已矣
嘗謂有明文章事功皆不及前代獨於理學前代之所
不及也牛毛蠒絲無不辨晰眞能發先儒之所未發程
朱之闢釋氏其説雖繁總是只在迹上其彌近理而亂
眞者終是指他不出明儒於毫釐之際使無遁影陶石
簣亦曰若以見解論當代諸公儘有高過者與羲言不
期而合
毎見鈔先儒語錄者薈撮數條不知去取之意謂何其
人一生之精神未嘗透露如何見其學術是編皆從全
集纂要鈎元未嘗襲前人之舊本也
儒者之學不同釋氏之五宗必要貫串到青源南嶽夫
子既焉不學濂溪無待而興象山不聞所受然其間程
子之至何王金許數百年之後猶用高曾之規矩非如
釋氏之附會源流而已故此編以有所授受者分為各
案其特起者後之學者不甚著名總列諸儒之案
學問之道以各人自用得著者為眞凡倚門傍户依様
葫蘆者非流俗之士則經生之業也此編所列有一偏
之見有相反之論學者於其不同處正宜著眼理㑹所
謂一本而萬殊也以水濟水豈是學問
胡季隨從學晦翁晦翁使讀孟子他日問季隨至於心
獨無所同然乎季隨以所見解晦翁以為非且謂其讀
書鹵莽不思季隨思之既苦因以致疾晦翁始言之古
人之於學者其不輕授如此葢欲其自得之也即釋氏
亦最忌道破人便作光影玩弄耳此書未免風光狼籍
學者徒增見解不作切實工夫則羲反以此書得罪於
天下矣
是書搜羅頗廣然一人之聞見有限尚容陸續訪求即
羲所見而復失去者如朱布衣語錄韓苑洛南瑞泉穆
𤣥菴范栗齊諸公集皆不曾採入海内有斯文之責者
其不吝教我此非末學一人之事也
師説
　　方正學孝孺
神聖既逺禍亂相尋學士大夫有以生民為慮王道為
心者絶少宋沒益不可問先生稟絶世之資慨焉以斯
文自任會有明啓運千載一時深維上天所以生我之
意與古聖賢之所講求直欲排洪荒而開二帝去雜霸
而見三王又推其餘以淑來禩伊周孔孟合為一人將
旦暮遇之此非學而有以見性分之大全不能也既而
時命不偶遂以九死成就一個是完天下萬世之責其
扶持世教信乎不愧千秋正學者也考先生在當時已
稱程朱復出後之人反以一死抹過先生一生苦心謂
節義與理學是兩事出此者入彼至不得與揚雄呉草
廬論次並稱於是成仁取義之訓為世大禁而亂臣賊
子將接踵於天下矣悲夫或言先生之忠至矣而十族
與殉無乃傷於激乎余曰先生只自辦一死其激而及
十族十族各辦其一死耳普天之下莫非王土十族衆
乎而不當死乎惟先生平日學問斷斷乎臣盡忠子盡
孝一本於良心之所固有者率天下而趨之至數十年
之久幾於風移世變一日乃得透此一段精光不可掩
遏葢至誠形著動變之理宜然而非人力之所幾及也
雖謂先生為中庸之道可也
　　曹月川端
先生之學不由師𫝊特從古册中翻出古人公案深有
悟於造化之理而以月川體其撰反而求之吾心即心
是極即心之動静是隂陽即心之日用酬酢是五行變
合而一以事心為入道之路故其見雖徹而不𤣥學愈
精而不襍雖謂先生為今之濂溪可也乃先生自譜其
於斯道至四十而猶不勝其渺茫浩瀚之苦又十年怳
然一悟始知天下無性外之物而性無不在焉所謂太
極之理即此而是葢見道之難如此學者愼毋輕言悟
也哉　按先生門人彭大司馬澤嘗稱我朝一代文明
之盛經濟之學莫盛於劉誠意宋學士至道統之傳則
斷自澠池曹先生始上章請從祀孔子廟庭(事在正/徳中)愚
謂方正學而後斯道之絶而復續者實賴有先生一人
薛文清亦聞先生之風而起者
　　薛敬軒瑄
愚按前輩論一代理學之儒惟先生無間言非以實踐
之儒歟然先生為御史在宣正兩朝未嘗錚錚一論事
景皇易儲先生時為大理亦無言或云先生方轉餉貴
州及于肅愍之獄係當朝第一案功罪是非而先生僅
請從末減坐視忠良之死而不之救則將焉用彼相矣
就事相提前日之不諫是則今日之諫非兩者必居一
於此而先生亦已憴不自得乞身去矣然先生於道於
古人全體大用儘多缺陷特其始終進退之節有足稱
者則亦成其為文清而已閲先生讀書錄多兢兢檢㸃
言行間所謂學貴踐履意葢如此或曰七十六年無一
事此心惟覺性天通先生晚年聞道未可量也
　　呉康齋與弼
愚按先生所不滿於當時者大抵在訟弟一事及為石
亨跋族譜稱門士而已張東白聞之有上告素王正名
討罪無得久竊虚名之語一時名流盡譁恐未免為羽
毛起見者予則謂先生之過不特在訟弟之時而尤在
不能喻弟於道之日特其不能喻弟於道而遂至於官
且不難以囚服見有司絶無矯飾此則先生之過所謂
揭日月而共見者也若族譜之跋自署門下士亦或宜
然徐孺子於諸公推轂雖不應命及䘚必千里赴吊先
生之意其猶行古之道乎後人以成敗論人見亨他日
以反誅便謂先生不當與作緣豈知先生之不與作緣
已在應聘辭官之日矣不此之求而屑屑於稱謂語言
文字之間甚矣責人之無已也　先生之學刻苦奮勵
多從五更枕上汗流淚下得來及夫得之而有以自樂
則又不知足之蹈之手之舞之葢七十年如一日憤樂
相生可謂獨得聖人之心精者至於學之之道大要在
涵養性情而以克已安貧為實地此正孔顔尋向上工
夫故不事著述而契道眞言動之間悉歸平澹晚年出
處一節卓然世道羽儀而處之恬然圭角不露非有得
於道其能如是記云澹如秋水貧中味和似春風静後
功可為先生冩照充其所詣庶幾依乎中庸遯世不見知
而不悔氣象余嘗僭評一時諸公薛文清多困於流俗
陳白沙猶激於聲名惟先生醇乎醇云
　　陳剰夫眞晟
先生學方胡敬齋而涵養不逮氣質用事晚年静坐一
機疑是進步惜未窺先生全書
　　周小泉蕙
愚按非聖勿學惟聖斯學二語可謂直指心源(段容思/先生堅)
(訓小泉/先生語)而兩人亦獨超語言問答之外其學至乎聖人
一日千里無疑也夫聖人之道反身而具足焉不假外
求學之即是故先生亦止言學聖段先生云何為有大
如天地湏信無窮自古今意先生已信及此非阿所好
者是時關中之學皆自河東派來而一變至道
　　陳白沙獻章
愚按前輩之論先生備矣今請再訂之學術疑似之際
先生學宗自然而要歸於自得自得故資深逢源與鳶
魚同一活潑而還以握造化之樞機可謂獨開門户超
然不凡至問所謂得則曰静中養出端倪向求之典册
累年無所得而一朝以静坐得之似與古人之言自得
異孟子曰君子深造之以道欲其自得之也不聞其以
自然得也静坐一機無乃淺嘗而捷取之乎自然而得
者不思而得不勉而中從容中道聖人也不聞其以静
坐得也先生葢亦得其所得而已矣道本自然人不可
以智力與纔欲自然便不自然故曰會得的活潑潑地
不㑹得的只是弄精魂静中養出端倪不知果是何物
端倪云者心可得而擬口不可得而言畢竟不離精魄
者近是今考先生証學諸語大都説一段自然工夫髙
妙處不容湊泊終是精魂作弄處葢先生設趣近濂溪
而窮理不逮學術𩔖康節而受用太早質之聖門難免
欲速見小之病者也似禪非禪不必論矣
　　陳克菴選
愚按先生躬行粹潔卓然聖人之徒無疑其平生學力
盡見於張聚一疏至誠而不動者未之有也通紀評理
學未必盡當而推許先生也至矣文肅好古信道眞不
愧先生友者(文肅先生郷友/謝公鐸鳴治)
　　羅一峯倫
愚按一峯嘗自言予性剛見剛者好之若饑渴之於飲
食不能自喻於口者也求之不可得則尚友其人於古
相與論其世如侍几杖而聆謦欬也而欷嘘企羨至為
泣下予之好剛葢天性然也孔子曰吾未見剛者孟子
曰我善養吾浩然之氣至大至剛以塞乎天地之間富貴
不能淫貧賤不能移威武不能屈此眞至剛至大丈夫
哉孔孟之所謂剛予之所好者也此可為先生實錄先
生之學剛而正或擬之孔融非是又傳先生既謫官過
崇仁求謁康齋康齋不見意待再三而後見之先生怒
投一詩去康齋之不見所以進先生之意深矣惜先生
不悟也又當時張廷祥獨不喜康齋故先生亦不喜之
然康齋終不可及也
　　蔡虚齋清
先生闇修篤行不聚徒不講學不由師承崛起希曠之
後一以六經為入門四子為標準而反身用力本之静
虚之地所謂眞道徳性命端向此中有得焉久之涵養
深至日改而月以化庶幾慥慥君子前輩稱月湖過先
生殊未然月湖之視先生猶子夏之於曾子玉夫清修
勁力差可伯仲惜未底於成又先生嘗友林見素考見
素立朝卓然名徳又累疏薦羅整菴王陽明呂涇野陳
白沙則其聲氣所感通可知俟再考以入(月湖楊廉號/玉夫丁幾字)
　　王陽明守仁
先生承絶學於詞章訓詁之後一反求諸心而得其所
性之覺曰良知因示人以求端用力之要曰致良知良
知為知見知不囿於聞見致良知為行見行不滯於方
隅即知即行即心即物即動即静即體即用即工夫即
本體即下即上無之不一以救學者支離眩騖務華而
絶根之病可謂震霆啓寐烈耀破迷自孔孟以來未有
若此之深切著明者也特其與朱子之説不無牴牾而
所極力表章者乃在陸象山遂疑其或出於禪禪則先
生固嘗迯之後乃覓其非而去之矣夫一者誠也天之
道也誠之者明也人之道也致良知是也因明至誠以
人合天之謂聖禪有乎哉即象山本心之説疑其為良
知之所自來而求本心於良知指㸃更為親切合致知
於格物工夫確有循持較之象山混人道一心即本心
而求悟者不猶有毫釐之辨乎先生之言曰良知只是
獨知時本非元妙後人强作元妙觀故近禪殊非先生
本㫖至其與朱子牴牾處總在大學一書朱子之解大
學也先格致而後授之以誠意先生之解大學也即格
致為誠意其於工夫似有分合之不同然詳二先生所
最喫𦂳處皆不越慎獨一關則所謂因明至誠以進於
聖人之道一也故先生又有朱子晚年定論之説夫大
學之教一先一後階級較然而實無先後之可言故八
目總是一事先生命世人豪龍塲一悟得之天啓亦自
謂從五經印證過來其為廓然聖路無疑特其急於明
道往往將向上一幾輕於指㸃啓後學獵等之弊有之
天假之年盡融其高明踔絶之見而底於實地安知不
更有晚年定論出於其間而先生且遂以優入聖域則
範圍朱陸而進退之又不待言矣先生屬纊時嘗自言
曰我平生學問纔做得數分惜不得與吾黨共成之此
數分者當是善信以上人明道而後未見其比先生門
人徧天下自東廓先生而外諸君子其最著與然而源
淵分合之故亦略可覩云
　　鄒東廓守益
按鄧文潔公稱陽明必為聖學無疑及門之士概多矛
盾其説而獨有取於念菴然何獨近遺東廓耶東廓以
獨知為良知以戒懼謹獨為致良知之功此是師門本
㫖而學焉者失之浸流入猖狂一路惟東廓斤斤以自
體之便將此意做實落工夫卓然守聖矩無少畔援諸
所論著皆不落他人訓詁良知窠臼先生之教率賴以
不敝可謂有功師門矣後來念菴収攝保聚之説實遡
諸此
　　王龍溪畿
愚按四句教法考之陽明集中並不經見其説乃出於
龍溪則陽明未定之見平日間嘗有是言而未敢筆之
於書以滋學者之惑至龍溪先生始云四有之説猥犯
支離勢必進之四無而後快既無善惡又何有心意知
物終必進之無心無意無知無物而後𤣥如此則致良
知三字著在何處先生獨悟其所謂無者以為教外之
别傳而實亦併無是無有無不立善惡雙冺任一㸃虚
靈知覺之氣從横自在頭頭明顯不離著於一處幾何
而不蹈佛氏之坑塹也哉夫佛氏遺世累專理會生死
一事無惡可去并無善可為止餘真空性地以顯真覺
從此悟入是為宗門若吾儒日在世法中求性命吾慾
薰染頭出頭没於是而言無善惡適為濟惡之津梁耳
先生孜孜學道八十年猶未討歸宿不免沿門持缽習
心習境密制其命此時是善是惡只口中勞勞行脚仍
不脱在家窠臼孤負一生無處根基惜哉王門有心齋
龍溪學皆尊悟世稱二王心齋言悟雖超曠不離師門
宗㫖至龍溪直把良知作佛性看懸空期個悟終成玩
弄光景雖謂之操戈入室可也
　　羅整菴欽順
愚按先生之學始由禪入從庭前柏樹子話頭得悟一
夕披衣通身汗下自怪其所得之易反而求之儒不合
也始知佛氏以覺為性以心為本非吾儒窮理盡性至
命之㫖乃本程朱格致之説而求之積二十年久始有
見於所謂性與天道之端一口打并則曰性命之妙理
一分殊而已矣又申言之曰此理在心目間由本而知
末萬象紛紜而不亂自末而歸本一眞湛寂而無餘因
以自附於卓如之見如此亦可謂苦且難矣竊思先生
所謂心目之間者不知實在處而其本之末末歸本者
又孰從而之之歸之乎理之分殊即孔子一貫之㫖其
要不離忠恕者是則道之不逺於人心亦從可決矣乃
先生方斷斷以心性辨儒釋直以求心一路歸之禪門
故寜舍置其心以言性而判然二之處理於不外不内
之間另呈一心目之象終是泛觀物理如此而所云之
之歸之者亦是聴其自知之而自歸之於我無與焉則
亦不自覺其墮於怳惚之見矣考先生所最得力處乃
在以道心為性指未發而言人心為情指已發而言自
謂獨異於宋儒之見且云於此見得分明則無往而不
合試以先生之言思之心與性情原只是一人不應危
是心而微者非心止緣先生認定佛氏以覺為性謂覺
屬已發是情不是性即本之心亦只是惟危之心而無
惟微之心遂以其微者拒之於心外而求之天地萬物
之表謂天下無性外之物格物致知本末一貫而後授
之誠正以立天下之大本若是則幾以性為外矣我故
曰先生未嘗見性以其外之也夫性果在外乎心果在
内乎心性之名其不可混者猶之理與氣而其終不可
得而分者亦猶之乎理與氣也先生既不與宋儒天命
氣質之説而蔽以理一分殊之一言謂理即是氣之理
是矣獨不曰性即是心之性乎心即氣之聚於人者而
性即理之聚於人者理氣是一則心性不得是二心性
是一性情又不得是二使三者於一分一合之間終有
二焉則理氣是何物心與性情又是何物天地間既有
箇合氣之理又有箇離氣之理既有箇離心之性又有
箇離性之情又烏在其為一本也乎吾儒本天釋氏本
心自是古人鐵案先生娓娓之言可為大有功於聖門
要之善言天者正不妨其合於人善言心者自不至流
而為釋先生不免操因噎廢食之見截得界限分明雖
足以洞彼家之弊而實不免抛自身之藏考先生於格
物一節幾用却二三十年工夫迨其後即説心説性説
理氣一字不錯亦只是説得是形容得著於坐下毫無
受用若先生莊一静正徳行如渾金璞玉不愧聖人之
徒自是生質之美非關學力先生嘗與陽明先生書云
如必以學不資於外求但當反觀内省以為務則誠意
正心四字亦何不盡之有何必於入門之際便困以格
物一段工夫嗚呼如先生者眞所謂困以格物一段工
夫不特在入門且在終身者也不然以先生之質早尋
向上而進之宜其優入聖域而惜也僅止於是雖其始
之易悟者不免有毫釐之差而終之苦難一生擾擾到
底者幾乎千里之謬葢至是而程朱之學亦弊矣由其
説將使學者終其身無入道之日困之以二三十年工
夫而後得而得已無幾視聖學幾為絶徳此陽明氏所
以作也
　　呂涇野柟
愚按關學世有淵源皆以躬行禮教為本而涇野先生
實集其大成觀其出處言動無一不規於道極之心術
隠微無毫髪可疑卓然閔冉之徒無疑也異時陽明先
生講良知之學本以重躬行而學者誤之反遺行而言
知得先生尚行之㫖以救之可謂一髪千鈞時先生講
席幾與陽明氏中分其盛一時篤行自好之士多出先
生之門
　　孟雲浦化鯉　孟我彊秋　張陽和元忭
愚按二先生如冰壺秋水兩相輝映以紹家傳於不墜
可稱北地聨璧吾鄉文恭張先生則所謂附驥尾而名
益彰者乎讀二孟行張文恭作可信也文恭又嘗有壯
哉行贈鄒進士遣戍貴陽其為臭味如此君子哉若人
於今吾不得而見之矣文恭與同鄉羅文懿為筆硯友
其後文懿為㑹試舉主文恭自追友誼如昔亦不署門
生文懿每憾之文恭不顧廷對係髙中元讀卷後相見
亦不署門生其矯矯自立如此文恭又與鄧文潔交莫
逆及其沒也文潔祭以文稱其好善若渴以天下為已
任云
　　羅念菴洪先　趙大洲貞吉　王塘南時槐　鄧
　　定宇以讚
按王門惟心齋氏盛傳其説從不學不慮之㫖轉而標
之曰自然曰學樂末流衍蔓浸為小人之無忌憚羅先
生後起有憂之特拈収攝保聚四字為致良知符決故
其學專求之未發一機以主静無欲為宗㫖可為衛道
苦心矣或曰先生之主静不疑禪歟曰古人主教皆權
法王先生之後不可無先生吾取其足以扶持斯道於
不墜而已况先生已洞其似是而出入之逃楊歸儒視
無忌憚者不猶近乎趙王鄧三先生其猶先生之意歟
鄧先生精密尤甚其人品可伯仲先生
　　羅近溪汝芳
鄧先生當土苴六經之後獨發好古精心考先聖人之
遺經稍稍補綴之端委纚然挽學者師心誣古之弊其
功可謂大矣乃其學實本之東廓獨聞戒懼謹獨之㫖
則雖謂先生為王門嫡傳可也余嘗聞江西諸名宿言
先生學本修羅先生本悟兩人齗齗争可否及晚年先
生竟大服羅先生不覺席之前也考其祭羅先生文略
見一班則羅先生之所養葢亦有大過人者余故擇其
喫𦂳眞切者載於篇令後之學莽蕩者無得藉口羅先
生也
　　李見羅材
文成而後李先生又自出手眼諄諄以止修二字壓倒
良知亦自謂考孔曾俟後聖抗顔師席率天下而從之
與文成同昔人謂良知醒而蕩似不若止修二字有根
據實也然亦只是尋將好題目做文章與坐下無與吾
人若理會坐下更何良知止修分别之有先生氣魄大
以經世為學酷意學文成故所至以功名自喜微叩其
歸宿往往落求可求成一路何敢望文成後塵大學一
書程朱説誠正陽明説致知心齊説格物盱江説明明
徳釗江説修身至此其無餘藴乎
　　許敬菴孚逺
余嘗親受業許師見師端凝敦大言動兢兢儼然儒矩
其密繕身心纖悉不肯放過於天理人欲之辨三致意
焉嘗深夜與門人子弟輩窅然静坐輒追數平生酒色
財氣分數消長以自證其所學篤實如此
欽定四庫全書
　明儒學案卷一
　　　　　　　　　　　餘姚　黄宗羲　撰
河東學案
河東之學悃愊無華恪守宋人矩矱故數傳之後其議論
設施不問而知其出於河東也若陽明門下親炙弟子往
往背其師説亦以其言之過髙也然河東有未見性之譏
所謂此心始覺性天通者定非欺人語可見無事張皇耳
　　文清薛敬軒先生瑄
　　御史閻子與先生禹錫
　　侍郎張自在先生鼎
　　郡守段容思先生堅
　　廣文張黙齋先生傑
　　文莊王凝齋先生鴻儒
　　布衣周小泉先生蕙
　　郡丞薛思菴先生敬之
　　郡丞李介菴先生錦
　　文簡呂涇野先生柟
　　司務呂愧軒先生潛
　　張石谷先生節
　　李正立先生挺
　　郡守郭䝉泉先生郛
　　舉人楊天游先生應詔
河東學案一
　文清薛敬軒先生瑄
薛瑄字徳温號敬軒山西河津人母夢紫衣人入謁而
生膚理如水晶五臟皆見家人怪之祖聞其啼聲曰非
常兒也自幼書史過目成誦父貞為滎陽教諭聞魏范
二先生深於理學(魏純字希文山東/高密人范俟考)俾先生與之遊處
講習濂洛諸書嘆曰此問學正路也因盡棄其舊學父
移教鄢陵先生補鄢陵諸生中河南永樂庚子鄉試第
一明年登進士第宣徳初授監察御史三楊欲識其面
令人要之先生辭曰職司彈事豈敢私謁公卿三楊嗟
歎焉差監湖廣銀塲手錄性理大全通宵不寐遇有所
得即便劄記正統改元出為山東提學僉事先力行而
後文藝人稱為薛夫子時中官王振用事問三楊吾鄉
誰可大用者皆以先生對召為大理寺正卿三楊欲先
生詣振謝不可又令李文達傳語先生曰徳逺亦為是
言乎拜爵公朝謝恩私室某所不能為也已遇振於東
閣百官皆跪先生長揖不拜振大恨之會有獄夫病死
妾欲出嫁妻弗聴妾遂謂夫之死妻有力焉先生發其
誣都御史王文承振意劾為故出先生廷折文文言囚
不服訊繋獄論死先生讀易不輟覆奏將決振有老僕
者山西人也泣於竈下振怪問之曰聞薛夫子將刑故
泣耳振問若何以知有薛夫子曰鄉人也具言其平生
狀振惘然立傳旨戍邊尋放還家景泰初起南京大理
寺卿蘇松饑民貸粟不得火有粟者之廬王文坐以謀
叛先生抗疏辯之文謂人曰此老崛强猶昔中官金英
奉使道出南京公卿餞於江上先生獨不往英至京言
於衆曰南京好官唯薛卿耳壬申秋以原官召入英廟
復辟遷禮部右侍郎兼翰林學士入内閣于忠肅王宮
保就刑先生謂同列曰此事人所共知各有子孫石亨
奮然曰事已定不必多言上召閣臣入議先生言陛下
復登寶位天也今三陽發生不可用重刑同列皆無言
詔減一等先生退而歎曰殺人以為功仁者不為也一
日召對便殿上衣冠未肅先生凝立不入上知之即改
衣冠先生乃入上惡石亨專徐天全李文達許道中退
朝謂耿都御史令御史劾之先生謂諸公曰易戒不密
春秋譏漏言禍從此始矣未幾諸公皆下詔獄上以先
生學行老成甚重之一日奏對誤稱學生眷注遂衰先
生亦知曹石用事非行道之時遂乞致仕臨行岳季方
請教先生曰英氣太露最害事後季方敗憶先生之言
曰正乃先生之罪人也居家八年從學者甚衆天順八
年甲申六月十五日卒年七十有六留詩有七十六年
無一事此心始覺性天通先生以復性為宗濂洛為鵠
所著讀書錄大概為太極圖説西銘正蒙之義疏然多
重複雜出未經删削葢惟體驗身心非欲成書也其謂
理氣無先後無無氣之理亦無無理之氣不可易矣又
言氣有聚散理無聚散以日光飛鳥喻之理如日光氣
如飛鳥理乘氣機而動如日光載鳥背而飛鳥飛而日
光雖不離其背實未嘗與之俱往而有間斷之處亦猶
氣動而理雖未嘗與之暫離實未嘗與之俱盡而有滅
息之時羲竊謂理為氣之理無氣則無理若無飛鳥而
有日光亦可無日光而有飛鳥不可為喻葢以大徳敦
化者言之氣無窮盡理無窮盡不特理無聚散氣亦無
聚散也以小徳川流者言之日新不已不以已往之氣
為方來之氣亦不以已往之理為方來之理不特氣有
聚散理亦有聚散也先生謂水清則見毫毛心清則見
天理喻理如物心如鏡鏡明則物無遁形心明則理無
蔽迹羲竊謂仁人心也心之所以不得為理者由於昏
也若反其清明之體即是理矣心清而見則猶二之也
此是先生所言本領安得起而質之乎崔後渠言先生
之佐大理王振引之也當時若辭而不往豈不愈於抗
而得禍與于忠肅有社稷之功其受害也先生固争之
矣争不得即以此事而去尤為光明俊偉正統四年南
安知府林竿言比者提學薛瑄以生員有疾罷斥者追
所給廩米臣以為不幸有疾罷之可也至於廩給糜費
於累歲而追索於一朝固已難矣父兄不能保子弟之
無疾今懲償納之苦孰肯令其就學上是之先生出處
大節豈後學所敢輕議而盡美不能盡善所云連得間
矣成化初諡文清隆慶五年詔從祀孔子廟庭稱先儒
薛子
讀書錄統體一太極即萬殊之一本各具一太極即一
本之萬殊統體者即大徳之敦化各具者即小徳之川
流　太極不可以動静言然舍動静亦無太極　人心
有一息之怠便與天地之化不相似　為學之要莫切
於動静動静合宜者便是天理不合宜者便是人欲
人心一息之頃不在天理便在人欲未有不在天理人
欲而中立者也　易傳曰易變易也變易以從道也如
人之一動一静皆變易也而動静之合乎理者即道也
　所以隂陽變易者固理之所為而理則一定而不易
所謂恒也　少欲覺身輕　心中無一物其大浩然無
涯　先儒曰在物為理處物為義如君之仁臣之敬父
之慈子之孝之𩔖皆在物之理也於此處各得其宜乃
處物之義也　毎日所行之事必體認某事為仁某事
為義某事為禮某事為智庶幾久則見道分明　為政
以法律為師亦名言也既知律已又可治人　二十年
治一怒字尚未消磨得盡以是知克已最難　性非特
具於心者為是凡耳目口鼻手足動静之理皆是也非
特耳目口鼻手足動静之理為是凡天地萬物之理皆
是也故曰天下無性外之物而性無不在　凡聖賢之
書所載者皆道理之名也至於天地萬物所具者皆道
理之實也書之所謂某道某理猶人之某名某姓也有
是人之姓名則必實有是人有是道理之名則必有是
道理之實學者當㑹於言意之表　湖南靖州讀論語
坐久假寐既覺神氣清甚心體浩然若天地之廣大葢
欲少則氣定心清理明其妙難以語人　無形而有理
所謂無極而太極有理而無形所謂太極本無極形雖
無而理則有理雖有而形則無此純以理言故曰有無
為一老氏謂無能生有則無以理言有以氣言以無形
之理生有形之氣截有無為兩段故曰有無為二　天
下無性外之物而性無不在君臣父子夫婦長幼朋友
皆物也而其人倫之理即性也佛氏之學曰明心見性
者彼既舉人倫而外之矣安在其能明心見性乎若果
明心見性則必知天下無性外之物而性無不在必不
舉人倫而外之也今既如此則偏於空寂而不能眞知
心性體用之全審矣　盡心工夫全在知性知天上葢
性即理而天即理之所從出人能知性知天則天下之
理無不明而此心之理無不貫茍不知性知天則一理
不通而心即有礙又何以極其廣大無窮之量乎是以
知盡心工夫全在知性知天上　博文是明此理約禮
是行此理　無欲非道入道自無欲始　舉目而物存
物存而道在所謂形而下形而上是也　誠不能動人
當責諸已不能感人皆誠之未至　太極一圈中虚無
物葢有此理而實無形也　常沈静則含畜義理而應
事有力　少言沈黙最妙　厚重静定寛緩進徳之基
　無欲則所行自簡　敬則中虚無物　處人之難處
者正不必厲聲色與之辯是非較短長　纔舒放即當
収斂纔言語便思簡黙　事已往不追最妙　人能於
言動事為之間不敢輕忽而事事處置合宜則浩然之
氣自生矣　主静以立其本愼動以審其幾　心常主
静物來應之　費是隠之流行處隠是費之存主處體
用一源顯微無間如隂陽五行流行發生萬物費也而
其所以化生之機不可見者隠也　矯輕警惰只當於
心志言動上用力　湏是盡去舊習從新做起張子曰
濯去舊見以來新意余在辰州府五更忽念已徳所以
不大進者正為舊習纒繞未能掉脱故為善而善未純
去惡而惡未盡自今當一刮舊習一言一行求合於道
否則匪人矣　若胸中無物殊覺寛平快樂　一念之
非即遏之一動之妄即改之　心虚有内外合一之氣
象　俯仰天地無窮知斯道之大覺四海之小矣　工
夫切要在夙夜飲食男女衣服動静語黙應事接物之
間於此事事皆合天則則道不外是矣　凡大小有形
之物皆自理氣至微至妙中生出來以至於成形而著
張子曰其來也幾微易簡其至也廣大堅固　一念之
差心即放纔覺其差而心即正　水清則見毫毛心清
則見天理　人性分而言之有五合而言之則一一不
可見而五則因發見者可黙識也　湏知已與物皆從
隂陽造化中來則知天地萬物為一體矣　夫子所謂
一即統體之太極也夫子之所為貫即各具之太極也
　主一則氣象清明二三則昏昧矣　將聖賢言語作
一塲話説學者之通患　志動氣多為理氣動志多為
欲　學至於心中無一物則有得矣　言不謹者心不
存也心存則言謹矣　余於坐立方向器用安頓之𩔖
稍有不正即不樂必正而後已非作意為之亦其性然
　言動舉止至微至粗之事皆當合理一事不可苟先
儒謂一事苟其餘皆苟矣　觀太極中無一物則性善
可知有不善者皆隂陽雜糅之渣滓也　天之氣一著
地之氣即成形如雪霜雨露天氣也得地氣即成形矣
　纔敬便渣滓融化而不勝其大不敬則鄙吝即萌不
勝其小矣　知止所包者廣就身言之如心之止徳目
之止明耳之止聰手之止恭足之止重之𩔖皆是就物
言之如子之止孝父之止慈君之止仁臣之止敬兄之
止友弟之止恭之𩔖皆是葢止者止於事物當然之則
則即至善之所在知止則静安慮得相次而見矣不能
知止則耳目無所加手足無所措猶迷方之人搖搖而
莫知所之也　知止則動静各當乎理　大事謹而小
事不謹則天理即有欠缺間斷　程子性即理也之一
言足以定千古論性之疑　人惻然慈良之心即天地
藹然生物之心　覺人詐而不形於言有餘味　心一
操而羣邪退聴一放而群邪並興　纔収斂身心便是
居敬纔尋思義理便是窮理二者交資而不可缺一也
　居敬有力則窮理愈精窮理有得則居敬愈固　初
學時見居敬窮理為二事為學之久則見得居敬時敬
以存此理窮理時敬以察此理雖若二事而實則一矣
　人不持敬則心無頓放處　人不主敬則此心一息
之間馳騖出入莫知所止也　不能克已者志不勝氣
也　讀書以防簡此心猶服藥以消磨此病病雖未除
常使藥力勝則病自衰心雖未定常得書味深則心自
熟久則衰者盡而熟者化矣　處事了不形之於言尤
妙　廣大虚明氣象無欲則見之　當事務叢雜之中
吾心當自有所主不可因彼之擾擾而遷易也　心細
密則見道心粗則行不著習不察　學不進率由於因
循　事事不放過而皆欲合理則積久而業廣矣　究
竟無言處方知是一源　不識理名難識理湏知識理
本無名　為學時時處處是做工夫處雖至陋至鄙處
皆當存謹畏之心而不可忽且如就枕時手足不敢妄
動心不敢亂想這便是睡時做工夫以至無時無事不
然　工夫緊貼在身心做不可斯湏外離　心一放即
悠悠蕩蕩無所歸著　讀前句如無後句讀此書如無
他書心乃有入　下學學人事上達達天理也人事如
父子君臣夫婦長幼之𩔖是也天理在人如仁義禮智
之性在天如元亨利貞之命是也只是合當如是便是
理　理只在氣中決不可分先後如太極動而生陽動
前便是静静便是氣豈可説理先而氣後也　心一収
而萬理咸至至非是外來也葢常在是而心存有以識
其妙耳心一放而萬理咸失失非向外馳也葢雖在是
而心亡無以察其妙耳　朱子曰聚散者氣也若理只
泊在氣上初不是凝結自為一物但人分上合當然者
便是理不可以聚散言也　理既無形安得有盡有形
者可以聚散言無形者不可以聚散言　石壁上草木
最可見生物自虚中來虚中則實氣是也　一切有形
之物皆呈露出無形之理來所謂無非至教也　人心
皆有所安有所不安安者義理也不安者人欲也然私
意勝而不能自克則以不安者為安矣　心存則因器
以識道　看來學者不止應事處有差只小小言動之
間差者多矣　心無所止則一日之間四方上下安往
而不至哉　理如物心如鏡鏡明則物無遁形心明則
理無蔽迹昏則反是　釋子不問賢愚善惡只順已者
便是　理如日光氣如飛鳥理乘氣機而動如日光載
鳥背而飛鳥飛而日光雖不離其背實未嘗與之俱往
而有間斷之處亦猶氣動而理雖未嘗與之暫離實未
嘗與之俱盡而有滅息之時氣有聚散理無聚散於此
可見　理如日月之光小大之物各得其光之一分物
在則光在物物盡則光在光　三代之治本諸道漢唐
之治詳於法　細看植物亦似有心但主宰乎是使之
展葉開花結實者即其心也　略有與人計較短長意
即是渣滓消融未盡　人只於身内求道殊不知身外
皆道渾合無間初無内外也　不可將身外地面作虚
空看葢身外無非眞實之理與身内之理渾合無間也
　聖人應物雖以此理應之其實理只在彼物上彼此
元不移也　聖人治人不是將自己道理分散與人只
是物各付物只主於敬纔有卓立不然東倒西歪卒無
可立之地　此理眞實無妄如天地日月風雲雨露草
木昆蟲隂陽五行萬物萬事皆有常形定則亘古今而
不易若非實理為之主則歲改而月不同矣　方為一
事即欲人知淺之尤者　理明則心定　順理都無一
事　理明後見天地萬物截然各安其分　知言者書
無不通理無不明之謂　學至於約則有得矣　天下
無無理之物無無物之理　凡所為當下即求合理勿
曰今日姑如此明日改之一事苟其餘無不苟矣　心
有毫髪所繋即不得其平　氣無涯而形有限故天大
地小　必使一言不妄發則庶乎寡過矣　人只為耳
目口鼻四肢百骸做得不是壊了仁義禮智信若耳目
口鼻四肢百骸做得是便是仁義禮智信之性詩所謂
有物有則孟子所謂踐形者是也　仁是嫩物譬如草木嫩
則生老則枯　知至至之窮理也知終終之盡性以至
於命也　博文知崇也約禮禮卑也　分外之事一毫
不可與　言要緩行要徐手要恭立要端以至作事有
節皆不暴其氣之事怒至於過喜至於流皆暴其氣也
　大而人倫小而言動皆理之當然纔有有為之心雖
所行合理亦是人欲　絶謀利計功之念其心超然無
係　立得脚定却湏寛和以處之　習於見聞之久則
事之雖非者亦莫覺其非矣　非禮勿視聴言動便是
克已視聴言動之合禮處便是復禮　知覺不可訓仁
所以能知覺者仁也　教人言理太高使人無可依據
　四方上下往來古今實理實氣無絲毫之空隙無一
息之間斷　為學不實無可據之地人於實之一字當
念念不忘隨事隨處省察於言動居處應事接物之間
必使一念一事皆出於實斯有進徳之地　心虚能涵
萬理　繼之者善化育之始流行而未已陽也成之者
性人物稟受一定而不易隂也　静坐中覺有雜念者
不誠之本也惟聖人之心自然眞一虚静無一毫之雜
念　循理即率性也自一身之耳目口鼻手足百體各
順其則以至人倫庶事各得其宜皆循理也　順理心
安身亦安矣　事來則順應之不可無故而先生事端
　常存心於義理久久漸明存心於閑事即於義理日
昧矣　凡涉於有為者皆氣其無為者道體也　心常
存即黙識道理無物不有無時不然心苟不存茫無所
識其所識者不過萬物形體而已　冲漠無朕而萬象
昭然已具葢纔有理即有象初非懸空之理與象分而
為二也　學問實自静中有得不静則心既雜亂何由
有得　篤志力行而不知道終是淺　涵飬省察雖是
動静交致其力然必静中涵養之功多則動時省察之
功易也在一心之理與在萬事之理本無二致惟聖
人一心之理能通萬事之理者以其純乎天理之公也
　名節至大不可妄交非𩔖以壞名節　艮其背不獲
其身行其庭不見其人只是動静各止於理而不知有
人我也　物格是知逐事逐物各為一理知至是知萬
物萬事通為一理　孟子之知言即大學之物格知至
也　孟子之知性即大學之物格盡心即知至也　道
無處不在故當無處不謹　天道流行命也命賦於人
性也性與心俱生者也性體無為人心有覺故心統性
情　不責人即心無凝冰焦火之累　天地間理無縫
隙實不可分　元者善之長亨利貞皆善也仁為善之
長禮義智皆善也性命一理也有善而無惡也明矣
中庸言明善不言明性善即性也　雜慮少則漸近道
　心每有妄發以經書聖賢之言制之　一息之運與
古今之運同一塵之土與天地之土同一夫之心與億
兆之心同　致知格物於讀書得之者多論性不論
氣不備有二説專論性不論氣則性亦無安泊處此不
備也専論性不論氣則雖知性之本善而不知氣質有
清濁之殊此不備也論氣不論性不明亦有二説如告
子以知覺運動之氣為性而不知性之為理此不明也
如論氣質有清濁之殊而不知性之本善此不明也二
之則不是葢理氣雖不相雜亦不相離天下無無氣之
理亦無無理之氣氣外無性性外無氣是不可二之也
若分而二是有無氣之性無性之氣矣故曰二之則不
是　程子曰四端不言信者既有誠心為四端則信在
其中矣愚謂若無誠心則四端亦無矣故學道以誠心
為本　鬼神者天地隂陽之靈魂魄者人身隂陽之靈
　御史閻子與先生禹錫
閻禹錫字子與洛陽人年十九舉正統甲子鄉試明年
授昌黎訓導母喪廬墓詔旌於門聞薛文清講學往從
之遊補開州訓導遂以所受於文清者授其弟子人多
化之李文達薦為國子學正轉監丞干謁不行謫徽州
府經歴尋復南京國子助教監丞超陞御史提督畿内
學政勵士以原本之學講明太極圖説通書使文清之
學不失其傳者先生之力也成化丙申卒所著有自信
集或問先生與白良輔於文清文清曰洛陽似此兩人
也難得但恐後來立脚不定往别處走觀先生所立雖
未知所得深淺亦不負文清之所戒矣
　侍郎張自在先生鼎
張鼎字大器陜之咸寜人成化丙戍進士授刑部主事
遷員外郎出知太原府晉山西叅政仍署府事轉河南
按察使𢎞治改元擢右僉都御史巡撫保定等府入為
户部右侍郎乙卯卒於家年六十五先生少從父之任
蒲州得及薛文清之門終身恪守師説不敢少有踰越
文清歿後其文集散漫不傳先生搜輯較正凡數年始
得成書
　郡守段容思先生堅
段堅字可久號容思蘭州人也年十四為諸生見陳緱
山明倫堂上銘群居愼口獨坐防心慨然有學聖之志
於是動作不苟正統甲子領鄉薦己巳英宗北狩應詔
詣闕上書不報自齊魯以至呉越尋訪學問之人得閻
禹錫白良輔以泝文清之㫖踰年而歸學益有得登景
泰甲戍進士第歸而讀書越五年出知福山縣以絃誦
變其風俗謂天下無不可化之人無不可變之俗六載
而治行鬱然可觀李文達薦之擢知萊州府以憂去補
南陽府建志學書院與人士講習濂洛之書其童䝉則
授以小學家禮祀烈女迸巫尼凡風教之事無不盡心
八年而後歸成化甲辰卒年六十六嘗言學者主敬以
致知格物知吾之心即天地之心吾之理即天地之理
吾身可以參贊者在此其形於自得者詩云風清雲浄
雨初晴南畝東阡䇿杖行幽鳥似知行樂意綠楊烟外
兩三聲先生雖未嘗及文清之門而郡人陳祥贊之曰
文清之統惟公是廓則固私淑而有得者也
　廣文張黙齋先生傑
張傑字立夫號黙齋陜之鳯翔人正統辛酉鄉薦授趙
城訓導以講學為事文清過趙城先生以所得質之文
清為之證明由是其學益深丁外艱服闋遂以養母不
出母喪畢為責躬詩曰年紀四十四此理未眞知晝夜
不勤勉遷延到幾時無復有仕進意其工夫以涵養湏
用敬進學在致知二語為的用五經教授名重一時當
道聘攝固城學事先生以鄉黨從遊頗衆不能遠及他
方辭之段容思贈詩聖賢心學眞堪學何用奔馳此外
尋先生答詩亦有今宵忘寢論収心之句學者争傳誦
焉有勸先生著書者曰吾年未艾猶可進也俟有所得
為之未晚成化壬辰十月卒年五十二
　文莊王凝齋先生鴻儒
王鴻儒字懋學號凝齋河南南陽人成化丁未進士授
南户部主事出為山西提學僉事進副使孝宗與劉大
夏論人才曰藩臬中如王鴻儒他日可大用大夏對曰
此人才學不易得誠如聖諭正徳初致仕己巳起國子
祭酒不數月憂去服除改南户部侍郎召入吏部時冡
宰為陸完喜權術先生諷之曰惟誠與直能濟國事趨
名者亦趨利於社稷生民無益也未幾完果敗辛酉陞
南户部尚書宸濠反武宗南巡勤勞王事疽發背卒先
生書法端勁少未為人知里人有為府史者嘗以其書
置府中知府段堅偶見而竒之史對曰里中王生書也
堅即召見曰子風神清徹豈塵埃人物遂収之門下故
先生之學本之段氏
凝齋筆語乾道變化者五月一隂生乾道變矣六月二
隂生乾道再變矣至十月則乾道變極陽盡而純隂以
成坤卦所謂化也此正秋冬之時百穀草木各正性命
保合太和乾之利貞也　大明終始六位時成時乘六
龍以御天六位六虚位自子至已也六龍六陽爻自初
九至上九也聖人大明乾道之終始則見陽之六位以
時而成自十一月一陽生則畫一剛於初位是乘以一
龍也十二月二陽生則畫一剛於二位是乘以二龍也
餘四位四畫凖此乘乃加乘之乘猶加載也天之六陽
時序如此聖人加畫乾卦亦如此所以御天也　大哉
乾乎剛徤中正純粹精也此以七者贊乾之徳剛言其
不屈徤言其不息中言其無過不及正言其不偏不倚
純言其不二粹言其不雜精則進乎粹矣純粹精譬如
粳米中無粟米便是純也粳米雖純矣若顆粒有大小
便是不粹一一匀稱便是粹矣米雖匀稱炊飯有不香
者便是不精炊飯又香乃是精也愚嘗以為剛徤中正
純粹精七者皆是贊乾　乾初九文言曰確乎其不可
拔潛龍也此言初九君子固守不屈之節然也拔者掣
而出之如蛇龍屬也蛇入穴人見其尾雖㧞之幾斷亦
不肯出此亦可以證潛龍之確乎不拔也　陽主笑隂
主哭故同人號咷指六二笑指九五也　撝謙行之謙
也鳴謙言之謙也　觀雷出地奮豫則雷在地中可推
矣　不事王侯高尚其事蠱而治矣奉身而隠也　澤
中有雷雷之蟄也故君子體之嚮晦入宴息　噬嗑震
下離上彖曰雷電合而章始以雷電為一物謂電即雷
之光也及觀厯候八月雷始収聲十月亡電則相去兩
月乃知非一物矣雷得電而聲愈震電得雷而光愈熠
故曰雷電合而章　君子得輿小人剝廬陽為君子隂
為小人皆就在上一位而言君子居之則為得輿上九
之陽不動衆隂共載一陽也小人居之則為剝廬上九
亦變而為隂羣隂失庇也五隂如輿一陽如廬　大過
彖棟橈本末弱也先儒所謂人主之職在論一相者信
哉　六十四卦者八卦之藴也八卦者兩儀之藴也兩
儀者太極之藴也　男女有别然後父子親萬世格言
也　下武自三后言之也三后在天武王在下故曰下
武衛武公諸侯也其詩乃見於雅葢為王卿士時也
載色載笑色怒也載色以怒而復載笑非怒也乃教也
匪怒應載色伊教應載笑　虞夏雍州貢道浮于積石
至于龍門西河自今日觀之則漕運當由北中行者千
里由是知唐虞北邊疆境尚逺在河外也　左氏隠三
年四月鄭祭足帥師取温之麥按夏四月正麥熟之時
故曰取温之麥若依趙氏謂時月皆改則此當為夏之
二月豈可取麥者乎　周之郊祀亦有迎尸以為迎后
稷之尸也然據禮家説祭山川皆有尸則恐祭天亦有
尸也　或問周禮祀天神地示人鬼之樂何以無商音
文公先生曰五音無一則不成樂非是無商音只是無
商調先儒謂商調是殺聲鬼神畏商調　罍尊陽也在
阼犧尊隂也在西堂上以陽為主也縣皷陽也在西應
鼓隂也在東堂下以隂為主也　魏主嗣常密問崔浩
曰屬者日食趙代之分朕疾彌年不愈恐一旦不諱此
以左氏載日食曰魯衛當之者同是日食之災誠有分
野　史彌逺雖非賢相猶置人才簿書賢士大夫姓名
以待用今有若人乎宜賢才之日遺也見方虚谷撰呂
午家傳　大學在親民程子曰親當作新愚按親新古
字通用觀左氏石碏之言新間舊作親間舊此可見矣
　孔子之謂集大成樂一變為一成尚非大成九成皆
畢然後謂之大成　孟子之學明在於事親事長而幽
極於知性知天上下本末一以貫之此所以為醇乎醇
之儒也彼莊老者幽明二致首尾衡決世儒方且尊以
為聖哲豈知道之論乎　顔氏家訓曰夫遙大之物寜
可度量日為陽精月為隂精星為萬物之精儒家所安
也星墜為石精若是石不得有光性又質重何所繋焉
星與日月形色同爾日月又當是石也石既牢密烏兔
焉容石在氣中豈能獨運日月星辰若皆是氣氣體輕
浮當與天合往來環轉不得錯違其間遲疾理宜一等
何故日月五星二十八宿各有度數移動不均致堂辨
曰考之六經惟春秋書隕石於宋不言星墜為石也既
以星為石此皆推臆之説非聖人之言也愚謂日月星
辰皆氣之精而麗於天體如火光不能搏執其隕而為
石者以得地氣故耳非在天即石也有隕未至地而光
氣遂散者亦不為石也
　布衣周小泉先生蕙
周蕙字廷芳號小泉山丹衛人徙居秦州年二十聴講
大學首章奮然感動始知讀書問字為蘭州戍卒聞段
容思講學時往聴之久之諸儒令坐聴既而與之坐講
容思曰非聖弗學先生曰惟聖斯學於是篤信力行以
程朱自任又受學於安邑李㫤李㫤者景泰丙子舉人
授清水教諭文清之門人也恭順侯呉瑾總兵於陜聘
為子師先生固辭或問故先生曰總兵役某則某軍士
也召之不敢不往若使教子則某師也召之豈敢往哉
瑾遂親送二子於其家先生始納贄焉肅藩樂人鄭安
鄭寜皆乞除樂籍從周先生讀書其感人如此成化戊
子容思至小泉訪之不遇留詩而去小泉泉水隔烟蘿
一濯冠纓一浩歌細細静涵洙泗􁀧源源動鼓洛川波
風埃些子無由入寒玉一泓清更多老我未除塵俗病
欲煩洗雪起沈疴白雲封鏁萬山林卜築幽居深更深
養道不干軒冕貴讀書探取聖賢心何為有大如天地
湏信無窮自古今欲鼓遺音絃絶後關閩濂洛待君尋
先生以父遊江南久之不返追尋江湖間至揚子而溺
天下莫不悲之門人最著者渭南薛敬之秦州王爵敬
之自有傳爵字錫之以操存為學仕至保安州判
　同知薛思庵先生敬之
薛敬之字顯思號思庵陜之渭南人生而姿容秀美左
膊有文字黑入膚内五歲即喜讀書居止不同流俗鄉
人以道學呼之成化丙戍貢入太學時白沙亦在太學
一時相與並稱丙午謁選山西應州知州不三四歲積
粟四萬餘石年饑民免流亡逋而歸者三百餘家南山
有虎患倣昌黎之鰐魚為文祭之旬日間虎死蕭家寨
平地暴水湧出幾至沈陷亦為文祭告水即下洩聲如
雷鳴奏課為天下第一陞華府同知居二年致仕正徳
戊辰卒年七十四先生從周小泉學常鷄鳴而起候門
開灑掃設坐至則跪以請教故謂其弟子曰周先生躬
行孝弟其學近於伊洛吾以為師陜州陳雲逵忠信狷
介凡事皆持敬吾以為友吾所以有今日者多此二人
力也先生之論特詳於理氣其言未有無氣質之性是
矣而云一身皆是氣惟心無氣氣中靈底便是心則又
岐理氣而二之也氣未有不靈者氣之行處皆是心不
僅腔子内始是心也即腔子内亦未始不是氣耳
思庵野錄心乘氣以管攝萬物而自為氣之主猶天地
乘氣以生養萬物而亦自為氣之主　一身皆是氣惟
心無氣隨氣而為浮沈出入者是心也人皆是氣氣中
靈底便是心故朱子曰心者氣之精爽　心本是個虚
靈明透底物事所以都照管得到一有私欲便却昏蔽
了連本體亦是昧塞如何能照管得物　學者始學切
須要識得此心是何物此氣是何物心主得氣是如何
氣役動心是如何方好著力進裡面去　千古聖賢非
是天生底只是明得此心分曉　天地間凡有盛衰强
弱者皆氣也而理無盛衰强弱之異先儒謂至誠貫金
石則理足以馭氣矣　徳無個大小且指一物始根便
是大徳發生條達千枝萬柯都是那根上出來便是小
徳　接事多自能令氣觸動心敬則不能為之累否則
鮮不為之累　心之存如海水之不波不存如沙苑之
揚漢　仁則是心求仁非一方也但心有所存主處便
是求仁觀諸孔門問答可見師之教弟子之學都只是
尋討個正當底心心外無餘事　太極圖明此性之全
體西銘狀此性之大用　寂然不動感而遂通天下之
故標貼出個心之體用來程子因而就説個體用一源
顯微無間包括這兩句　有朋自逺方來與天下歸仁
之㫖同　活潑潑地只是活動指鳶魚也便見得理氣
説得面前活動如顔子卓爾孟子躍如模様　天地無
萬物非天地也人心無萬事非人心也天地無物而自
不能不物物人心無事而自不能事事　而今天下只
是一個名利關住扎了壅住多少俊才可勝歎哉氣化
然也　氣化人事不可岐而二之須相參而究之然後
可以知天道消息世道隆替　因天地而定乾坤因卑
高而位貴賤因動静而斷剛柔因方𩔖物羣而生吉凶
因天象地形而見變化此聖人原易之張本以示人故
曰易與天地凖　太極圖雖説理亦不曾離了氣先儒
解太極二字最好謂象數未形而其理已具之稱形器
已具而其理無朕之目象數未形一句説了理形器已
具一句却是説了氣恁看理氣何曾斷隔了　雨暘燠
寒風之有無見得天無心處風雷變化氣使然也天本
無心以人為心聖人本無心以天處心其未至於聖人
者可不盡希天之學乎何謂希天曰自敬始　凡所作
為動心只是操存之心未篤篤則心定外物不能奪雖
有所為亦不能動此不易之理也　在天之風霜雨露
者陰陽之質也在地之草木水石者剛柔之質
也在人之父子君臣者仁義之質也陰陽一剛柔也
剛柔一仁義也隂陽氣也離那質不得剛柔質也離那
氣不得仁義性也離那氣質不得未有無氣之質未有
無質之氣亦未有無氣質之性偶觀杏實㑹得一本萬
殊道理當時種得只是一本如今結了百千萬個不亦
殊乎一本萬殊萬殊一本有甚時了期就見得天命不
已氣象出來　古來用智莫過大禹觀治水一事只把
一江一河便分割天地　堯舜之世以徳相尚故無讖
緯術數之可言漢唐以下偽學日滋故有讖緯術數之
事　古人之論處家有曰義有曰忍葢忍字無涯涘義
字有正救獨用忍不得獨用義亦不得上下名分不得
不用義出入日用不得不用忍義與忍相濟而後處家
之道備矣　孔門優游涵泳只是調䕶個徳性好凡問
政問仁問士問禮與行不過令氣質不走作掘得活水
出來　夜氣與浩然之氣不同彼以全體言此以生息
言但浩然章主於氣牛山章主於性學者互相考之有
以知性氣之不相離也　天高地下萬物流行分明個
禮樂自然
　郡丞李介庵先生錦
李錦字在中號介庵陜之咸寜人受學於周小泉天順
壬午舉於鄉入太學司成邢讓深器之讓坐事下獄先
生率六館之士伏闕訟寃由是名動京師以主敬窮理
為學故然諾辭受之間皆不敢茍居憂時巡撫余肅敏
請教其子先生以齊衰不入公門固辭肅敏聞其喪不
能舉賻以二槨先生郤其一曰不可因喪為利也郡大
夫賻米以狀無俸字辭之成化甲辰謁選松江府同知
後二年卒年五十一
　
　
　
　
　
　
　
　明儒學案卷一
欽定四庫全書
　明儒學案卷二
　　　　　　　　　　　　餘姚　黄宗羲　撰
河東學案二
　文簡吕涇野先生柟
吕柟字仲木號涇野陜之髙陵人正徳戊辰舉進士第
一授翰林修撰逆瑾以鄉人致賀却之瑾不説已請上
還宫中御經筵親政事益不為瑾所容遂引去瑾敗起
原官上疏勸學危言以動之乾清宫災應詔言六事一逐日
臨朝二還處宫寢三躬親大祀四日朝兩宫五遣去義子
番僧邊軍六徹回鎮守中官皆武宗之荒政不聽復引
去世廟即位起原官甲申以修省自劾語涉大禮下詔獄
降解州判官不以遷客自解攝守事興利除害若嗜欲移
宗人府經歴陞南考功郎中尚寳司卿南太常寺少卿入為國
子監祭酒轉南禮部右侍郎公卿謁孝陵衣緋先生曰望
墓生哀不宜吉服遂易素上將視顯陵累疏諫止霍文敏與
夏貴溪有隙文敏為南宗伯數短貴溪於先生先生曰大
臣和衷宜規不宜謗也文敏疑其黨貴溪已而先生入
賀貴溪亦暴文敏之短先生曰霍君性少偏固天下才
公為相當為天下惜才貴溪亦疑其黨文敏㑹奉先殿
災九卿自陳貴溪遂准先生致仕壬寅七月朔卒年六
十四賜諡文簡先生師事薛思庵所至講學未第時即
與崔仲鳬講於寶卭寺正徳末家居築東郭别墅以㑹
四方學者别墅不能容又築東林書屋鎭守廖奄張甚
其使者過高陵必誡之曰呂公在汝不得作過也在解
州建解梁書院選民間俊秀歌詩習禮九載南都與湛
甘泉鄒東郭共主講席東南學者盡出其門嘗道上黨
隠士仇欄遮道問學有梓人張提聞先生講自悟其非
曾妄取人物追還主者先生因為詩云豈有仁人能過
化雄山村裏似堯時朝鮮國聞先生名奏請其文為式
國中先生之學以格物為窮理及先知而後行皆是儒
生所習聞而先生所謂窮理不是泛常不切於身只在
語黙作止處驗之所謂知者即從聞見之知以通徳性
之知但事事不放過耳大概工夫下手明白無從躱閃
也先生議良知以為聖人教人毎因人變化未嘗規規
於一方也今不論其資稟造詣刻數字以必人之從不
亦偏乎夫因人變化者言從人之工夫也良知是言本
體本體無人不同豈得而變化耶非惟不知陽明并不
知聖人矣
呂涇野先生語錄問長江之上大海之濵風波之險可
畏也至於風恬浪息漁人出没其間鷗鳥飛鳴其中若
相狎而玩者何也水忘機也漁人鷗鳥亦忘機也若乃
吾人之宅心宜若平且易焉已矣而反有不可測者則
其為風波之險莫大焉此莊生所謂險於山川者也是
故機心忘而後可以進徳矣曰只看如何平易平易一
差恐靡然矣　問静時體認天理易動時體認天理難
故君子存静之體認者以達乎動之泛應者則静亦定
動亦定其為成徳孰禦焉曰動時體認天理猶有持循
處静却甚難能於静則於動沛然矣　光祖曰物之遇
雨或生或長其效甚速人遇教而不興者何也先生曰
只是中心未實如五穀之種或蠧或浥難乎其為苖矣
　問交友居家處世不能皆得善人甚難處先生曰此
湏有憐憫之心方好能憐憫便會區處如妻妾之愚兄
弟之不肖不可謂他不是也此仁知合一之道　問今
之講學多有不同者如何曰不同乃所以講學既同矣
又安用講耶故用人以治天下不可皆求同求同則䜛
諂面諛之人至矣道通曰果然治天下只看所重輕
問身甚弱若有作盜賊的量力改而為聖人方易先生
曰作聖人不是用這等力量見得善處肯行便是力量
溺於流俗物欲者乃弱也　先生聞學者往來權貴門
下乃曰人但伺候權倖之門便是喪其所守是以教人
自甘貧做工夫立定脚根自不移　問患交接人先生
曰湏要寛綽些不可拘拘守秀才規矩見大人君子進
退升降然諾語黙皆學　先生曰陳白沙徵到京吏部
尚書問曰貴省官如何曰與天下省官同請對坐即坐
無辭此儘樸實有所養羅一峯訪康齋見起御聘牌坊
乃謂其子云不必有此牌坊不見康齋而退此羅公髙
處康齋孔門之原憲也而又有此乎　先生曰昔者聞
有一僉事求見王戅菴公云西來一件為黃河二件為
華山三件為見先生王公云若做官不好縱見此三者
亦不濟事這般高不受人諂　大器問動静不失其時
曰正是仕止久速各當其可汝今且只於語黙作止處
驗也　黃惟因問白沙在山中十年作何事先生曰用
功不必山林市朝也做得昔終南僧用功三十年儘禪
定也有僧曰汝習静久矣同去長安柳街一行及到見
了妖麗之物粉白黛緑心遂動了一旦廢了前三十年
工夫可見亦要於繁華波蕩中學故於動處用功佛家
謂之消磨吾儒謂之克治　應徳問觀喜怒哀樂未發
之前氣象如何觀先生曰只是虚静之時觀字屬知屬
動只是心上覺得然其前只好做戒愼恐懼工夫就可
觀也　南昌裘汝中問聞見之知非徳性之知先生曰
大舜聞一善言見一善行沛然莫之能禦豈不是聞見
豈不是徳性然則張子何以言不梏於見聞曰吾之知
本是良的然被私欲迷蔽了必賴見聞開拓師友夾持
而後可雖生知如伏羲亦必仰觀俯察汝中曰多聞擇
其善而從之多見而識之乃是知之次也是以聖人將
徳性之知不肯自居止謙為第二等工夫曰聖人且做
第二等工夫吾輩工夫只做第二等的也罷殊不知徳
性與聞見相通原無許多等第也　許象先問樂在其
中與不改其樂樂字有淺深否先生曰汝不要管他淺
深今日只求自已一個樂耳大器曰然求之有道乎先
生曰各人揀自己所累處一切盡除去則自然心廣體
胖然所謂累處者不必皆是聲色貨利粗惡的只於寫
字做詩凡嗜好一邊皆是程子曰書札於儒者事最近
然一向好著亦自喪志可見　有一名公曰近日對某
講學者惟少某人耳先生笑曰程子説韓持國曰公當
求人倒教人來求公邪若為這道講湏下人去講不然
有道者他肯來尋公講邪又曰某尸位未嘗建得事業
先生曰不然賢人君子在位不必拘拘如何是建功創
業但一言一動皆根道理在位則僚屬取法在下則軍
民畏服又使天下之人知某處有某公在卒然有急可
恃有何不可其人曰若是不可不慎矣　有一相當國
其弟過陜西與對山曰某囘京與家兄説薦舉起用對
山笑曰某豈是在某人手裏取功名的人先生曰此亦
可謂慷慨之士或曰但欠中道耳曰士但有此氣象亦
是脱俗怎能勾便中庸也　先生見林穎氣象從容指
謂大器曰人動静從容言語安詳不惟天理合當如此
且起觀者敬愛就是學問也學者不可無此氣象但湏
要先有諸中矣　時耀問収放心在何處先生曰湏於
放的處去収則不逺而復矣　先生謂諸生曰我欲仁
斯仁至矣今講學甚髙逺某與諸生相約從下學做起
要隨處見道理事父母這道理待兄弟妻子這道理待
奴僕這道理可以質鬼神可以對日月可以開來學皆
自切實處做來大器曰夫仁亦在乎熟之而已矣曰然
　問為學曰只要正已孔子曰上不怨天下不尤人知
我者其天乎若求人知路頭就狹了天從那處去尋只
在得人得人就是得天書曰天視自我民視天聴自我
民聴學者未省曰本之一心驗之一身施之宗族推之
鄉黨然後達之政事無徃不可凡事要仁有餘而義不
足則人無不得者　詔問講良知者如何先生曰聖人
教人每因人變化如顔淵問仁夫子告以克已復禮仲
弓則告以敬恕樊遲則告以居處恭執事敬與人忠葢
隨人之資質學力所到而進之未嘗規規於一方也世
之儒者誨人往往不論其資稟造詣刻數字以必人之
從不亦偏乎　問致良知先生曰陽明本孟子良知之
説提掇教人非不警切但孟子便兼良能言之且人之
知行自有先后必先知而後行不可一偏傅説曰非知
之艱聖賢亦未嘗即以知為行也縱使周子教人曰静
曰誠程子教人曰敬張子以禮教人諸賢之言非不善
也但亦各執其一端且如言静則人性偏於静者湏别
求一個道理曰誠曰敬固學之要但未至於誠敬尤當
有入手處如夫子魯論之首便只曰學而時習言學則
皆在其中矣　論格物致知世之儒者辨論莫太高逺
乎先生謂若事事物物皆要窮盡何時可了故謂只一
坐立之間便可格物何也葢坐時須要格坐之理如尸
是也立時須要格立之理如齋是也凡𩔖此者皆是如
是則知可致而意可誠矣又曰先就身心所到事物所
至者格久便自熟或以格為度量亦是　先生謂諸生
曰學者只隠顯窮通始終不變方好今之人對顯明廣
衆之前一人焉閒居獨處之時又一人焉對富貴又一
人焉貧賤又一人眼底交遊所不變者惟何粹夫乎
詔因辭謝久菴公與講論陽明之學公謂朱子之道學
豈後學所敢輕議但試舉一二言之其性質亦是太褊
昔唐仲友為台州太守陳同父同知台州二人各競才
能甚不相協時仲友為其母與弟婦同居官舍晦翁為
浙東提舉出按台州陳同父遂誣仲友以帷薄不修之
事晦翁未察遂劾仲友王淮為之奏辨晦翁又劾王淮
後仲友亦以帷薄不修之事誣論晦翁互相訐奏豈不
是太褊乎詔聞此言歸而問於先生先生曰訐奏事信
有之但仲友雖負才名終是小人安得以此誣毁朱子
是非毁譽初豈足憑久之便是明白朱先生劾仲友事
見台寓錄仲友誣朱先生事見仲友文集可知其是私
也(同父此時尚未及第未嘗同知台州晦翁仲/友相訐未嘗以帷薄相誣此段無一實者)　先生
曰今世學者開口便説一貫不知所謂一貫者是行上
説是言上説學到一貫地位多少工夫今又只説明心
謂可以照得天下之事宇宙内事固與吾心相通使不
一一理㑹於心何由致知所謂不理㑹而知者即所謂
明心見性也非禪而何　黄惟用曰學者不可將第一
等事讓别人做先生曰才説道不可將第一等事讓與
别人做不免自私這元是自家合做的又曰學到自家
合做處則别人做第一等事雖拜而讓之可也　學者
到怠惰放肆總是不仁仁則自是不息　詩人於周公
從步履上看便見得周公之聖故曰赤舄几几凡人内
不足者或有䜛謗之言歩履必至錯亂不能安詳如謝
安折屐豈能强制得住故古人只求諸已在已者定外
邊許大得失禍福皆不足動我是故烈風雷雨弗迷先
生曰予癸未在㑹試塲見一舉子對道學䇿欲將今之
宗陸辨朱者誅其人焚其書甚有合於問目且經書論
表俱可同事者欲取之予則謂之曰觀此人於今日迎
合主司他日出仕必知迎合權勢乃棄而不取因語門
人曰凡論前輩湏求至當亦宜存厚不可率意妄語
問危微精一如何曰心一也有人道之别者就其發處
言之耳危微皆是不好的字面何謂危此心發在形氣
上便蕩情鑿性喪身亡家無所不至故曰危何謂微徒
守此義理之心不能擴充不發於四支不見於事業但
隠然於念慮之間未甚顯明故曰微惟精是察二者之
不使混雜惟一是形氣之所用也皆從道而出合為一
片　本泰問夜氣曰有夜氣有旦氣有晝氣晝氣之後
有夜氣夜氣之後為旦氣旦氣不梏於晝氣則充長矣
孟子此言氣字即有性字在葢性字何處尋只在氣上
求但有本體與役於氣之别耳非謂性自性氣自氣也
彼惻隠是性發出來的情也能惻隠便是氣做出來使
無是氣則無是惻隠矣先儒喻氣猶舟也性猶人也氣
載乎性猶舟之載乎人則分性氣為二矣試看人於今
何性不從氣發出來　永年問配義與道先生曰言此
氣是搭合著道義説不然則見富貴也動見貧賤也動
而餒矣　問近讀大禹謨得甚意思且不要説堯舜是
一個至聖的帝王我是一個書生學他不得只這不虐
無告不廢困窮日用甚切如今人地步稍高者遇一人
地步稍低者便不禮他雖有善亦不取他即是虐無告
廢困窮　臯陶説九徳皆就氣質行事上説至商周始
有禮義性命之名宋人却專言性命謂之道學指行事
為粗迹不知何也　何廷仁言陽明子以良知教人於
學者甚有益先生曰此是渾淪的説話若聖人教人則
不如是人之資質有髙下工夫有生熟學問有淺深不
可概以此語之是以聖人教人或因人病處説或因人
不足處説或因人學術有偏處説未嘗執定一言至於
立成法詔後世則曰格物致知博學於文約之以禮葢
渾淪之言可以立法不可因人而施　或問朱子以誠
意正心告君如何曰雖是正道亦未盡善人君生長深
宮一下手就教他做這様工夫他如何做得我言如何
能入得湏是或從他偏處一説或從他明處一説或從
他好處一説然後以此告之則其言可入若一次聘來
也執定此言二次三次聘來也執定此言如何教此言
能入得告君湏要有一個活法如孟子不拒人君之好
色好貨便是　問愼獨工夫曰此只在於心上做如心
有偏處如好欲處如好勝處但凡念慮不在天理處人
不能知而已所獨知此處當要知謹自省即便克去若
從此漸漸積累至於極處自能勃然上進雖博厚髙明
皆是此積　問存心之説曰人於凡事皆當存一個心
如事父母兄長不待言矣雖處卑㓜則存處卑幼之心
處朋友則存處朋友之心至於外邊處主人亦當存處
主人之心以至奴僕亦要存一㸃心處之皆不可忽畧
只如此便可下學上達　易之理只是變易以生物故
君子變易以生民　東郭子曰聖人教人只是一個行
如博學之審問之愼思之明辨之皆是行也篤行之者
行此數者不已是也就如篤恭而天下平之篤先生曰
這却不是聖人言學字有専以知言者有兼知行言者
如學而時習之之學字則兼言之若博學之對篤行之
而言分明只是知如何是行如好學近乎知力行近乎
仁亦如是此篤恭之篤如云到博厚而無一毫人欲之
私之𩔖若篤行之篤即篤志努力之𩔖如何相比得夫
博學分明是格物致知的工夫如何是行　東郭子曰
大抵聖人言一學字則皆是行不是知知及之仁不能
守之及之亦是行如日月至焉至字便是一般守之是
守其及之者常不失也如孔門子路之徒是知及之者
如顔子三月不違則是仁能守之者先生曰知及之分
明只是知仁守之纔是行如何將知及亦為行乎予之
所未曉也　東郭子曰程子謂大學乃孔氏之遺書謂
之遺書正謂其言相似也然聖人未嘗言之若以格物
為窮理則與聖言不相似何以謂之遺書先生曰謂之
遺書者指理而言非謂其言相似也且曰聖人未嘗言
之甚害事某也愚只將格物作窮理先從知止致知起
夫知止致知首言之而曰未嘗言之何也　東郭子曰
我初與陽明先生講格物致知亦不肯信後來自家將
論孟學庸之言各相比擬過來然後方信陽明之言先
生曰君初不信陽明後將聖人之言比擬過方信此却
喚做甚麽莫不是窮理否東郭子笑而不對　先生曰
汝輩做工夫湏要有把柄然後纔把捉得住不然鮮不
倒了的故扠手不定便撒擺立脚不定便那移　先生
曰學者必是有定守然後不好的事不能來就我易曰
鼎有實我仇有疾不我能即吉若我無實則這不好的
事皆可以來即我也　邦儒問近日朋友講及大學毎
欲貫誠意於格物之前葢謂以誠意去格物自無有不
得其理者如何先生曰格致誠正雖是一時一串的工
夫其間自有這湏節次且如佛子寂滅老子清静切切
然惟恐做那仙佛不成其意可謂誠矣然大差至於如
此正為無格致之功故也但格致之時固不可不著實
去做格致之後誠意一段工夫亦是不可缺也　呂潛
問欲根在心何法可以一時拔得去先生曰這也難説
一時要拔去得湏要積久工夫纔得就且聖如孔子猶
且十五志學必至三十方能立前此不免小出入時有
之學者今日且於一言一行差處心中即便檢制不可
復使這等如或他日又有一言一行差處心中即又便
如是檢制此等處人皆不知已獨知之檢制不復萌便
是愼獨工夫積久熟後動静自與理俱而人欲不覺自
消欲以一時一念的工夫望病根盡去却難也　李樂
初見先生問聖學工夫如何下手先生曰亦只在下學
做去先生因問汝平日做甚工夫來和仲黙然良久不
應先生曰看來聖學工夫只在無隠上亦可做得學者
但於巳身有是不是處就説出來無所隠匿使吾心事
常如青天白日纔好不然久之積下種子便陷於有心
了故司馬温公謂平生無不可對人説得的言語就是
到建諸天地不悖質之鬼神無疑也都從這裏起　先
生曰鄒東郭云聖賢教人只在行上如中庸首言天命
之性率性之道便繼之以戒愼不睹恐懼不聞並不説
知上去予謂亦湏知得何者是人欲不然戒愼恐懼個甚
麽葢知皆為行不知則不能行也　康恕問戒愼恐懼是
静存愼獨是動察否先生曰只是一個工夫静所以主動
動所以合静不睹不聞静矣而戒愼恐懼便惺惺此便屬
動了如大易閑邪存其誠一般邪閑則誠便存故存養省
察工夫只是一個更分不得　章詔問格物先生曰這個
物正如孟子云萬物皆僃於我物字一般非是泛然不
切於身的故凡身之所到事之所接念慮之所起皆是
物皆是要格的葢無一處非物其功無一時可止息得
的聶靳曰某夜睡來有所想像念頭便覺萌動此處亦
有物可格否先生曰怎麽無物可格君子無終食之間
違仁造次必於是顛沛必於是亦皆是格物章詔因曰
先生格物之説切要是大有功於聖門先生曰也難如
此説但這等説來覺明白些且汝輩好去下手做工夫
矣　先生曰聖賢每每説性命來諸生看還是一個是
兩個章詔曰自天賦與為命自人稟受為性先生曰此
正是易一隂一陽之謂道一般子思説自天命便謂之
性還只是一個朱子謂氣以成形而理亦賦還未盡善
天與人以隂陽五行之氣理便在裏面了説個亦字不
得陳徳文因問夫子説性相近處是兼氣質説否先生
曰説兼亦不是却是兩個了夫子此語與子思元是一
般夫子説性元來是善的本相近但後來加著習染便
逺了子思説性元是從命上來的須臾離了便不是但
子思是恐人不識性的來歴故原之於初夫子因人墮
於習染了故究之於後語意有正反之不同耳詔問修
道之教如何先生曰修是修為的意思戒懼愼獨便是
修道之功教即是明誠謂之教一般聖人為法於天下
學者取法於聖人皆是横渠不云糟粕煨燼無非教也
他把這極粗處都看做天地教人的意思此理殊可觀
　問戒懼愼獨分作存天理遏人欲兩件看恐還不是
先生曰此只是一個工夫如易閑邪則誠自存但獨處
却廣著不但未與事物接應時是獨雖是應事接物時
也有獨處人怎麽便知惟是自家知得這裏工夫却要
上緊做今日諸生聚講一般我説得有不合處心下有
未安或只是隠忍過去朋友中有説得不是處或亦是
隠忍過去這等也不是愼獨先生語意猶未畢何堅遽
問喜怒哀樂前氣象如何先生曰只此便不是愼獨了
我纔説未曾了未審汝解得否若我就口答應亦只是
空説此等處湏是要打㸃過未嘗不是愼獨的工夫堅
由是澄思久之先生始曰若説喜怒哀樂前個氣象便
不是湏是先用過戒懼的工夫然後見得喜怒哀樂未
發之中若平日不曾用過工夫來怎麽便見得這中的
氣象問孟子説個仁義禮智子思但言喜怒哀樂謂何
先生曰人之喜怒哀樂即是天之二氣五行亦只是從
天命之性上來的但仁義禮智隠於無形而喜怒哀樂
顯於有象且切緊好下手做工夫耳學者誠能養得此
中了即當喜時體察這喜心不使或流怒時體察這怒
心不使或暴哀樂亦然則工夫無一毫滲漏而發無不
中節仁義禮智亦自在是矣叔節又問顔子到得發皆
中節地位否先生曰觀他怒便不遷樂便不改却是做
過工夫來的　詔云近日多人事恐或廢學先生曰這
便可就在人事上學今人把事做事學做學分做兩様
看了湏是即事即學即學即事方見心事合一體用一
原的道理因問汝於人事上亦能發得出來否詔曰來
見的亦未免有些俗人先生曰遇著俗人便即事即物
把俗言語譬曉得他來亦未嘗不可如舜在深山河濵
皆俗人也詔顧語象先曰吾輩今日安得有這様度量
　先生語學者曰近日做甚工夫來曰只是做得個矜
持的工夫於道却未有得處先生曰矜持亦未嘗不好
這便是君子終日乾乾夕惕若戒愼不睹恐懼不聞的
工夫但恐這個心未免或有時間歇耳曰然有間歇的
心只是忘了先生曰還是不知如知得身上寒必定要
討一件衣穿知得腹中饑必定要討一盂飯喫使知得
這道如饑寒之於衣食一般不道就罷了恁地看來學
問思辯的工夫湏是要在戒愼恐懼之前方能别白的
天理便做將去是人欲即便斬斷然後能不間歇了故
某常説聖門知字工夫是第一件要𦂳的雖欲不先不
可得矣　呉佑問人心下多是好名如何先生曰好名
亦不妨但不知你心下好甚麽名來若心下思稷只是
個養民的名契只是個教民的名怎麽便能千萬世不
冺把這個名之所以然上求則得之未嘗不善若只是
空空慕個名不肯下手去做却連名也無了　何廷仁
來見問宣之在京一年亦可謂有志者先生曰宣之甘
得貧受得苦七月間其僕病且危宣之獨處一室躬執
㸑自勞筋骨未嘗見其有愠色可以為難矣廷仁對曰
孔明淵明非無才也而草廬田園之苦顔子非無才也
而簞瓢陋巷之窮看來君子之學惟重乎内而已先生
曰然古人做工夫亦從飲食衣服上做起故顔子之不改
其樂孔明淵明之所以獨處皆其志有所在食無求飽
居無求安者耳某常云季氏八佾舞於庭三家以雍徹
犯分不顧都只是恥惡衣惡食一念上起此處最要見
得則能守得　惟時問先生嘗論尹彦明朱元晦不同
者何先生曰得聖門之正傳者尹子而已其行慤而直
其言簡而易若朱子大抵嚴毅處多至於諫君則不離
格致誠正人或問之則曰平生所學惟此四字如此等
説話人皆望而畏之何以見信於上耶因論後世諫議
多不見信於人君者亦未免峻厲起之也顧問朱子與
二程何如先生曰明道為人盎然陽春之可掬故雖安
石輩亦聞其言而歎服至於正叔則啓人偽學之議未
必無嚴厲之過耳頃之歎曰凡與人言貴春温而賤秋
殺春温多則人見之而必敬愛之而必親故其言也感
人易而入人深不求其信自無不信也秋殺多則人聞
之而必畏畏之而必惡畏惡生則言之入人也難將欲
取信而反不信也　先生曰父母生身最難湏將聖人
言行一一體貼在身上將此身换做一個聖賢的肢骸
方是孝順故今置身於禮樂規矩之中者是不負父母
生身之意也　問格物之格有説是格式之格謂致吾
之良知在格物格字不要替他添出窮究字様來如何
先生曰格物之義自伏羲以來未之有改也仰觀天文
俯察地理逺求諸物近取諸身其觀察求取即是窮極
之義格式之格恐不是孔子立言之意　楷問求仁之
要在放心上求否先生曰放心各人分上都不同或放
心於貨利或放心於飲食或放心於衣服或放心於宮
室或放心於勢位其放有不同人各隨其放處収斂之
便是為仁先生曰諸君求仁湏要見得天地萬物皆與
我同一氣一草一木不得其所此心亦不安始得湏看
伊尹謂一夫不獲若已推而内之溝中是甚麽様心王
言曰此氣象亦難今人於父母兄弟間或能盡得若見
外人如何得有是心曰只是此心用不熟工夫只在積
累如今在旅次處得主人停當惟恐傷了主人接朋友
務盡恭敬唯恐傷了朋友處家不消説隨事皆存此心
數年後自覺得有天地萬物為一體氣象　先生曰人
能反已則四通八達皆坦途也若常以責人為心則舉
足皆荆棘也　問無事時心清有事時心却不清曰此
是心作主不定故厭事也如事不得已亦要理㑹　教
汝輩學禮猶隄防之於水若無禮以隄防其身則滿腔
一團私意縱横四出矣　問堯舜氣象曰求這氣象不
在髙逺便就汝一言一動處求之則滿目皆此氣象矣
　子貢言夫子之聖又多能也則以多能為聖之外夫
子乃謂君子多乎哉不多也言不是多皆性分中事則
多能又不在聖之外矣斯可見灑掃應對精義入神無
二也　問修辭立誠曰如所説的言語見得都是實理
所當行不為勢所撓不為物所累斷然言之就是立誠
處如行不得的言之即是偽也　諸生有言及氣運如
何外邊人事如何者曰此都是怨天尤人的心術但自
家修為成得個片段若見用則百姓受些福假使不用
與鄉黨朋友論些學術化得幾人都是事業正所謂暢
於四肢發於事業也何必有官做然後有事業
　司務呂愧軒先生潛
呂潛字時見號愧軒陜之涇陽人師事呂涇野一言一
動咸以為法舉嘉靖丙午鄉書卒業成均時朝紳有講
會先生於其間稱眉目焉母病革欲識其婦面命之娶
先生娶而不婚三年喪畢然後就室父應祥禮科都給
事中既卒而封事不存先生走闕下錄其原稿請銘於
馬文莊與郭䝉泉講學谷口洞中從學者甚衆涇野之
傳海内推之薦授國子監學正舉行涇野祭酒時學約
調工部司務萬厯戊寅卒年六十二
　張石谷先生節
張節字介夫號石谷涇陽人初從湛甘泉遊繼受學於
涇野涇野贈詩稱其守道不回嘗語學者先儒云黙坐
澄心體認天理又云静中養出端倪吾輩湏理會得此
方知一貫眞境不爾縱事事求合於道終難凑泊不成
片段矣萬厯壬午年八十卒
　李正立先生挺
李挺字正立咸寜人正嘉間諸生從涇野學孤直不隨
時俯仰嘗自誦云生湏肩大事還用讀春秋往馬谿田
所講學死於盜人皆惜之
　郡守郭蒙泉先生郛
郭郛字惟藩號䝉泉涇陽人嘉靖戊午舉於鄉選獲嘉
教諭轉國子助教陞户部主事出守馬湖年八十八先
生與呂愧軒同學愧軒之父其師也辛酉計偕因呂師
會塟遂不行有古師弟之風其學以持敬為主自少至
老一步不敢䙝越嘗有詩云學道全憑敬作箴湏臾離
敬道難尋常從獨木橋邊過惟願無忘此際心又云近
名終喪已無欲自通神識逺乾坤濶心空意見新閉門
只静坐自是出風塵
　舉人楊天游先生應詔
楊應詔號天游閩之建安人嘉靖辛卯舉於鄉卒業南
雍時甘泉涇野諸公皆講學先生獨契涇野出其門下
歸作道宗堂於華陽山中祀濂溪以及涇野動止必焚
香稟命當世講學者無不與往復而於心齋龍谿為陽
明之學者皆有微疵先生之學以寡欲正心為主本不
愧天為歸的一切清虚𤣥逺之言皆所不喜然其言多
自誇大而雌黃過甚亦非有道氣象如工夫即本體此
言本自無弊乃謂本體光明猶鏡也工夫刮磨此鏡者
也若工夫即本體謂刮磨之物即鏡可乎此言似是而
非夫鏡也刮磨之物也二物也故不可以刮磨之物即
鏡若工夫本體同是一心非有二物如欲岐而二之則
是有二心矣其説之不通也
楊天游集聖人之所以能全其本體者不過能無欲耳
吾人不能如聖人之無欲只當自寡欲入欲不獨聲色
貨利窠臼而已凡一種便安忻羨自私自利心皆是欲
將此斬斷方為寡欲則漸可進於無欲聖人亦豈逃人
絶世始稱無欲哉聖人所欲在天理上用事有欲與無
欲同雖其有涉於向慕有涉於承當所欲處無一非天
理天機之流行矣　吾人之學不在求事物之侵擾我
不侵擾我只在處事物道理能盡不能盡是故居處時
則不免有居處事之侵擾然吾只在恭上做工夫即其
侵擾亦天機之流行矣執事不免有執事之侵擾與人
不免有與人之侵擾吾只在敬上忠上做工夫即其侵
擾亦無非天機之流行矣從古聖賢處世處常處變其
誰不自侵擾中來若惡其侵擾而生厭怠便非學也
朱陸之所可辨所可議者其言也朱陸之不可辨不可
議者其人也道之存於人不貴於言久矣茍不以人論
學而以言論學不以人求朱陸而以言語求朱陸則今
之紛紛無怪其然今之學者出處無朱陸三揖一辭之
耿拔取予無朱陸裂石斷金之果決義利不分聲色不
辨無朱陸青天白日之光明而所為黯闒垢濁自以為
心傳乎孔孟而胸次則鬼魅跖尤蠅營狗苟入儀秦申
商之奸槖而反呶呶於朱陸之短長可悲也夫　平生
矻矻苦力於學固以収放心為事也然思索義理有未
會心處或至忘寢忘食當食當寢亦不知所食何物所
寢何地此皆過用其心而不覺至於詩文尤甚吾之心
已放於詩之思索上去矣生平負性氣毎觸時艱不覺
感歎不樂對友朋呶呶大言此皆出於一時感憤意氣
之私吾之心已放於世變意氣上去矣　今之學者不
能實意以積義為事乃欲懸空去做一個勿忘勿助不
能實意致中和戒懼乎不覩不聞乃欲懸空去看一個
未發氣象不能實意學孔顔之學乃欲懸空去尋孔顔
之樂處外面求討個滋味快樂來受用何異却行而求
前者乎兹所謂舛也　聖人之心如明鏡止水故此心
本體光明猶鏡也工夫磨刮此鏡者也謂工夫即本體
謂磨刮之物即鏡可乎鏡光明不能不為塵垢所慁人
心光明不能不為物欲所雜謂克治物欲還吾心之光
明則可謂克治工夫即吾心之本體則不可謂刮磨塵
垢還吾鏡之光明則可謂磨刮工夫即吾鏡之本體則
不可何也工夫有積累之漸本體無積累之漸工夫有
純駁偏全不同本體無偏全無純駁也　龍溪曰學者
只要悟余謂不解辯吾道禪説是非不算作眞悟龍溪
曰學者只要個眞種子方得余謂不能透得聲色貨利
兩關不算作眞種子　今世學者病於不能學顔子之
學而先欲學曾㸃之狂自其入門下手處便差不解克
已復禮便欲天下歸仁不解事親從兄便欲手舞足蹈
不解造端夫婦便欲説鳶飛魚躍不解衣錦尚絅便欲
無聲無臭不解下學上達便自謂知我者其天認一番
輕率放逸為天機取其宴安磐樂者為眞趣豈不舛哉
故余嘗謂學者惟在日用平實倫紀處根求不在𤣥虚
誇大門户處尋討惟在動心忍性苦楚中著力不在擺
脱矜肆灑落處鋪張　静坐者或流於禪定操存者或
誤於調息主敬者或妄以為惺惺格物窮理者或自溺
於圓覺存心養性者或陷於即心見性
　
　
　
　
　
　
　
　
　明儒學案卷二
欽定四庫全書
　明儒學案卷三
　　　　　　　　　　　餘姚　黄宗羲　撰
三原學案
關學大概宗薛氏三原又其别派也其門多以氣節著
風土之原而又加之學問者也
　　端毅王石渠先生恕
　　康僖王平川先生承裕
　　光禄馬谿田先生理
　　恭簡韓苑洛先生邦奇
　　忠介楊斛山先生爵
　　徴君王秦關先生之士
三原學案
　端毅王石渠先生恕
王恕字忠貫號介菴又號石渠陜之三原人正統戊辰進
士選庶吉士先生志在經濟出為左評事遷左寺副擢知
揚州府嵗饑不待報而發粟民免溝壑超拜江西布政使
轉河南時以襄南地多險秦楚流民日出剽略於是特設
治院以先生為副都御史領之累平劉千觔石和尚㓂亂
榜諭流民各使復業母憂歸起復廵撫河南轉南京刑
部左侍郎父憂歸服除起刑部左侍郎治漕河改南京户
部復改左副都御史廵撫雲南而中人錢能橫甚使其
麾下指揮郭景私通安南為奸利先生遣人道執景景
廹投井死盡發能貪暴諸狀上遂撤能還安置南京進
右都御史召掌留臺遷南京兵部尚書參贊守備尋以
部銜兼左副都御史廵撫南畿興利除害三呉自設廵
撫以來獨周忱與先生耳中人王敬挾其千户王臣以
妖術取中㫖收市圖籍珍玩張皇聲勢先生列其罪狀
敬下錦衣獄臣論死二年而復還參贊錢能夤縁為守
備與先生共事先生坦然不念前事能語人曰王公天
人也吾惟敬事而已加太子少保林見素以劾妖僧繼
曉下獄先生救之得出先生益發舒言天下事天子不
能無望意因批落太子少保以尚書致仕孝宗即位召
用為吏部尚書加太子太保上釋奠文廟先生請用太
牢加幣從之先生重禮風義之士故一時後進在朝者
如庶吉士鄒智御史湯鼐主事李文祥十餘人皆慷慨
喜事以先生為宗主先生侍經筵見上困於酷暑請暫
輟講鼐即言天子方向學奈何阻其進恕請非是先生
惶恐待罪謂諸臣責臣是也然諸臣求治太急見朝廷
待臣太重故責臣太深欲臣盡取朝事更張之如宋司
馬光毋論臣不敢望光今亦豈熙豐時也上優詔答之
已而鼐劾閣臣萬安劉吉尹直中官示以疏已留中鼐
大言疏不出且併劾中官中官避匿亡何安直皆免鼐
與文祥等日夜酣呼以為君子進小人退雖劉吉尚在
不足忌也於是吉使門客徐鵬魏璋伺鼐鼐家夀州知
州劉概與書嘗夢一叟牽牛入水公引之而上牛近國
姓此國勢瀕危賴公復安之兆也鼐大喜出書示客璋
以此劾之鼐概皆下詔獄都御史馬文升故為鼐所劾
欲以妖言坐之先生力救事始得解凡中官倖人恩澤
過當者先生輒為裁止雖上已許必固執也丘濬以禮
部尚書故班先生下及直文淵閣先生自以前軰仍序
尚書之次濬意弗善也毎有論奏陰抑之且使其私人
太醫院判劉文泰訐先生所刻傳文詳列不報之章為
彰先帝之拒諫先生言臣傳所載皆足以昭先帝納諫
之盛何名彰惡文泰無賴小人其逞此機巧深刻之辭
非老於文學陰謀詭計者不能盍無追其主使之人乃
下文泰錦衣獄則果丘濬所使也上以先生賣直沽名
俾焚其傳草文泰出而先生黜矣遂乞骸骨歸又二歲
濬卒文泰往弔其夫人叱之出曰汝搆王公於我相公
憸人也何弔為聞者快之先生家居編集厯代名臣諫
議録一百二十四卷又取經書傳註有所疑滯再三體
認行不去者以已意推之名曰石渠意見意見者乃意度之
見耳未敢自以為是也葢年八十四而著意見八十六
為拾遺八十八為補缺其耄而好學如此先生之學大
抵推之事為之際以得其心安者故隨地可以自見至
於大本之所在或未之及也九十歲天子遣行人存問
又三年卒贈特進左柱國太師諡端毅
石渠意見戒慎恐懼二節　天理人欲相為消長有天
理即無人欲有人欲即無天理如何前一叚是天理之
本然後一叚是遏人欲於將萌　中和節　中和乃人
性情之德雖有動静之殊初非二物戒懼謹獨皆是不
敢忽之意豈有彼此如何自戒懼而約之止能致中自
謹獨而精之止能致和如何致中獨能位天地致和獨
能育萬物恐非子思之意　鬼神章　鬼神之為德鬼
神葢言應祀之鬼神為德如生長萬物福善禍淫其盛
無以加矣以其無形也故視之而弗見以其無聲也故
聽之而弗聞體物而不可遺言鬼神以物為體而無物
不有如門有門神竈有竈神木主為鬼神之所棲是也
然其有感必應是以使人敬畏而致祭祀如在其上如
在其左右而不敢忽也謂之如在言非實有也集註以
發見昭著釋如在恐非是　食無求飽章　無求飽求
安者志在敏事慎言也就有道而正者正其所言所行
之是非是者行之非者改之葢古之學者皆以言行為
學也　動容貎章　斯猶須也是用力的字動容貎須
要逺暴慢正顔色須要近信出辭氣須要逺鄙倍若以
斯為自然未安　興於詩章　詩本性情有邪有正讀
之可以興其好善惡惡之心故曰興於詩禮以謹節文
曲禮經禮人能知之則敬慎威儀言動無失可以立於
鄉立於朝故曰立於禮樂以和神人用之於郊廟則祖
考來格用之於燕享則賓主情洽不特此也事無大小
非和不成故曰成於樂　顔淵喟然章　髙堅前後言
已無定見非聖道之有髙堅前後也集註謂顔子深知
夫子之道無窮盡無方體而歎之也若然則止仁止敬
止慈止孝止信非道歟　毁譽章　今斯之民即三代
之民而三代之民直道而行不妄毁譽人何今之民毁
譽之過情也　或問井田之法今可行乎意見以為不
可曰何也曰今之時人稠地狹人人授田百畝其可得
乎曰何必百畝或五十畝或七十畝使彼此均一即井
田之意曰户口年年有消長茍欲均之必須年年助勘
分授經畫疆界若然則官民不勝其煩勞又且妨誤農
業受田之人必曰此田今年屬我明年又不知屬何人
由是人懷苟且之心怠於耕作糞壅田必瘠矣曰十年
一分可乎曰十年一分止可均一年其後户口有消長
則又不均矣　盡心章　人能竭盡其心思而窮究之
則能知其性之理葢性乃天之所命人之所受其理甚
微非盡心而窮究之豈易知哉旣知其性則知天理之
流行而付於物者亦不外是矣與下文存其心養其性
所以事天也文勢相同集註言知性乃能盡心不無顛
倒　春秋　春秋者孔子因左丘明所作魯史而修之
也何為以左氏為傳而以公羊榖梁並行謂之三傳乎
今觀公榖傳不過發明孔子筆削褒貶之意未嘗外左
氏所記之事而鑿空為之說此左氏不可為傳一也孔
子言左丘明耻之丘亦耻之觀此則知左丘明生乎孔
子之前而為孔子之所敬信者也不應生乎後者為之
經而生乎前者為之傳以釋經也此左氏不可為傳二
也　中和　天下之事處之得中則成不得中則不成
故中為天下處事之大本天下之事行之以和則行不
和則不行故和為天下行事之逹道　道不逺人章
己之能知能行人亦能之巳之不能人亦不能是己之
道曷嘗逺於人哉人之行道不能推己度物而以人之
難知難行之事治人則是不近人情而逺人以為道也
　誠者自成章　誠實也人之心無不實乃能自成其
身而道之在我者自無不行矣註以誠與道對言以人
與物為二事非也　物之終始之物猶事也人之誠實
者作事自然有始有終不誠實者則雖有所為始勤終
怠所以成不得事故曰不誠無物　饑渴章　人能不
以饑渴貧賤動其心則大本立而過人逺矣其他小事
末節雖不及人不為憂矣　進德修業爻　忠信謂存
諸心者無不誠也修辭立其誠謂出諸口者亦無不誠
也忠信非德也所以進德者忠信也修辭立誠非業也
所以居業者修辭立其誠也知至至之知德之所至而
進以至之故可與幾也知終終之知業之所終而修以
終之故可以存義也以知行言之知至知終似知也至
之終之似行也傳謂知至至之致知也知終終之力行
也不能無疑　斂時五福用敷錫厥庶民　五福在人
若無禮樂法度則强凌弱衆暴寡富吞貧放僻邪侈自
䧟於罪豈能安享五福惟人君建極有禮樂刑政是以
天下之人不犯於有司得以安享五福則是人君收斂
敷布以與之也　無隱章　夫子之適陳蔡楚衞諸國
無行而不與二三子同行動靜云為衆所共見共聞曷
嘗有所隱乎　深則厲　厲者嚴厲也水深可畏當止
而不可渉也　志至氣次　志之所至之處氣即隨之
而至如帥所至之處卒徒亦隨之而至也　王者師節
　貢助徹是三代養民之法庠序學校是三代敎民之
法後來有王者起必來取三代教養之法以為法是三
代教養之法為後來王者之師也　言性章　天下人
之言性只說已然之跡便是性不知已然之跡有善有
惡順理而善者為性之本不順理而惡者非性之本故
曰故者以利為本　孟子末章　無有乎爾者是反說
之辭猶言豈無有也孟子之意以為孔門弟子克肖者
七十二人豈無有見而知之者旣有見而知之者則今
日豈無有聞而知之者觀於此言則孟子隱然以聞知
自任也
　康僖王平川先生承裕
王承裕字天宇號平川冢宰之季子也𢎞治癸丑進士
授兵科給事中遷吏掌科逆瑾恨其逺己又疏進君子
退小人益恨之罰粟輸邊以外艱去瑾誅起原官歴太
僕少卿正卿南太常卿宸濠反發留都之為内應者嘉靖
初遷户部右侍郎晉南户部尚書致仕林居十年戊戌
五月卒年七十四諡康僖十四五時從莆田蕭某學蕭
令侍立三日一無所授先生歸告端毅曰蕭先生待某
如此豈以某為不足敎耶端毅曰是即敎也真汝師矣
登第後侍端毅歸講學於𢎞道書院弟子至不能容冠
婚䘮祭必率禮而行三原士風民俗為之一變馮少墟
以為先生之學皆本之家庭者也
　光祿馬谿田先生理
馬理字伯循號谿田陜之三原人為孝廉時遊太學與
呂涇野崔後渠交相切劘名震都下髙麗使人亦知慕
之錄其文以歸父母連䘮不與會試者兩科安南貢使
問禮部主事黃清曰關中馬理先生何尚未登仕籍其
名重外夷如此登正德甲戍進士第時以大學衍義為
問先生對曰大學之書乃堯舜禹湯文武之道也傳有
克明峻德湯之盤銘堯舜帥天下以仁之語真氏所衍
唐漢宋之事非大學本㫖也真氏所衍止於齊家不知
治國平天下皆本於慎獨工夫宋儒所造大率未精以
此失問者之意故欲填首甲而降之授稽勲主事改文
選與郎中不合引疾告歸者三年戊寅值武廟將南廵
與黃伯固等伏闕極諫杖於廷未幾送嫡母還鄉乃設
敎於武安王祠藩臬為建嵯峨精舎以居生徒嫡母䘮
畢起員外郎議大禮復杖於廷尋轉考功郎中丙戍例
當考察外官内閣冢宰各挾私忿欲去廣東河南陜西
三省提學先生昌言曰魏校蕭鳴鳳唐龍今有數人物
若欲去此三人請先去理由是獲免丁亥陞南通政過
河池驛見其丞貎𩔖黃伯固問之乃其弟叔開也時伯
固已死先生泫然泣下作詩贈之云六年復見先生面
為過河池見叔開戊子引疾歸辛卯起光禄卿莅事未
幾又歸林下者十年癸卯復起南光禄至即引年致仕
隱於商山書院又十年而卒嘉靖乙卯十二月也年八
十二先生師事王康僖又得涇野後渠以為之友墨守
主敬窮理之傳嘗謂見行可之仕唯孔子可以當之學
聖人者當自量力故每出不一二年即歸歸必十數年
而後起綽綽然於進退之間後渠稱其愛道甚於愛官
真不虛也
　恭簡韓苑洛先生邦竒
韓邦竒字汝節號苑洛陜之朝邑人正德戊辰進士授
吏部考功主事轉員外郎辛未考察都御史袖私帙視
之先生奪去曰考覈公事有公籍在都御史為之遜謝
調文選京師地震上疏論時政缺失謫平陽通判甲戍
遷浙江按察僉事宸濠將謀反遣内䜿飯僧於天竺寺
聚者數千人先生防其不測立散遣之又以儀賓進貢
假道衢州先生不可曰貢使自當沿江而下奚俟假道
於是襲浙之計窮尋為鎮守中官誣奏逮繋奪官世宗
即位起山東參議乞休甲申大同兵變起山西左參政
分守大同先生單車入城人心始安廵撫蔡天祐至代
州先生戎服謁之天祐驚曰公何為如此曰大同變後
廵撫之威削甚今大同但知有某某降禮從事者使人
知廵撫之不可輕也朝廷復遣胡瓚以總督出師時首
惡業已正法而瓚再索不已先生止之不聼城中復變
乆之乃定先生亦致仕去戊子起四川提學副使改右
春坊右庶子兼翰林修撰其秋王試順天以錄序引用
經語差誤左遷南太僕寺丞再疏歸尋起山東副使大
理左少卿以左僉都御史廵撫宣府入佐院事又出廵
撫山西再致仕甲辰薦起總理河道陞刑部右侍郎改
吏部丁未掌留堂進南京兵部尚書參贊機務歸七年
乙卯地震而卒年七十七贈少保諡恭簡門人白璧曰
先生天稟髙明學問精到明於數學胸次灑落大𩔖堯
夫而論道體乃獨取橫渠少負氣節旣乃不欲為竒即
一行涵養宏深持定堅定則又一薛敬軒也羲按先生
著述其大者為志樂一書方其始刻之日九鶴飛舞於
庭傳其術者為楊椒山手製十二律管吹之而其聲合
今不可得其詳然聲氣之元在黃鐘之長短空圍而又
不能無疑者先生依律呂新書註中算法黃鐘長九寸
空圍九分積八百一十分用圓田術三分益一得一十
二以開方法除之得三分四釐六毫强為實徑之數不
盡二毫八絲四忽以徑求積自相乘得十一分九釐七
毫一絲六忽加入開方不盡之數得一十二分以管長
九十分乘之得一千八十分為方積之數四分取三為
圓積八百一十分葢蔡季通以管長九十為九十分故
以面積九分乘管長得八百一十分其實用九無用十
之理凡度長短之言十者皆分九為十以便算也今三
呉程路尚以九計可知矣則黃鐘長九寸者八十一分
以面積九分乘之黃鐘之積七百二十九分也
　忠介楊斛山先生爵
楊爵字伯修號斛山陜之富平人幼貧苦挾册躬耕為
兄所累繫獄上書邑令辭意激烈令異之曰此竒士也
出而加禮登嘉靖己丑進士第官行人考選御史母憂
廬墓畢補原官辛丑上封事謂今日致危亂者五一則
輔臣夏言習為欺罔翊國公郭勛為國巨蠧所當急去
二則凍餒之民不憂恤而為方士修雷壇三則大小臣
工弗覩朝儀宜慰其望四則名器濫及緇黃出入大内
非制五則言事諸臣若楊最羅洪先等非死即斥所損
國體不小疏入上大怒逮繫鎮撫司拷掠備至㭱鎻晝
夜血肉淋漓死者數矣而先生氣定故得再甦主事周
天佐御史浦鋐俱以救先生箠死獄中於是防守益嚴
上日使人偵先生一言一動皆籍記偵者苦於不得言
以情告先生使多為善言先生曰有意而言便是欺也
部郎錢緒山劉晴川給事周訥谿先後以事下獄相與
講學不輟緒山先釋先生願有以為别緒山曰静中收
攝精神勿使遊放則心體湛一髙明廣大可馴致矣作
聖之功其在此乎先生敬識之與晴川訥谿讀書賦詩又
如是者五年所著周易辨錄中庸解若干卷乙巳八月
上用箕神之言釋先生三人而三人者猶取道潞水舟
中講學踰臨清而别㑹上造箕臺太宰熊浹驟諫上怒
罷浹復逮三人時先生抵家甫十日聞命就道在獄又
三年丁未十一月髙元殿災上怳忽聞火中有呼三人
姓名者次日釋歸歸二年而卒己酉十月九日也年五
十七隆慶初贈光祿寺少卿諡忠介初韓恭簡講學先
生輩來往拜其門恭簡異其氣岸欲勿受已叩其學詫
曰宿學老儒莫能過也吾幾失人矣剛大之氣百折不
囘人與椒山並稱謂之韓門二楊
論學天命謂性天人一理也率性謂道動以天也修道
謂敎求合乎天也戒懼慎獨自修之功至於中與和也
中和性命本然之則也能致之則動以天矣故其效至
於天地位萬物育　道不可須叟離可離非道是言當
戒懼之意莫見乎隱莫顯乎微是言當謹獨之意應酬
是有睹有聞不睹不聞是無所應酬之際也如出門使
民是有所應酬則有睹有聞或問程子未出使民之時
當何如曰此儼若思時也儼若思即是戒慎恐懼之意
為功夫尚未說到極至處故又提慎獨二字使人雖在
暗室屋漏之中一念發動之際凛然畏懼不可少怠不
敢少息則天理常存私意不萌純一不已而合乎天矣
　中和心之本體也未發之中萬物皆備故為天下之
大本已發之和大經大法所在而不可違故為天下之
逹道怒與哀中節皆謂之和　致中和止至善之云也
天地之位我位之也萬物之育我育之也　君子之中
庸中庸人理之常也小人反中庸豈人理哉時中者黙
識其理而妙宰物之權也若非禮之禮非義之義豈時
中之道哉小人則率意妄為而已　天下之道至中庸
而極理得其會同義至於入神非至明不能察其幾非
至健不能致其決故民鮮能之矣　董常問文中子聖
人有憂乎言天下皆憂吾何獨不憂又謂樂天知命吾
何憂何必如此說聖人固未易及然常人一念之發得
其本心則與聖人之心無以異但聖人純亦不已衆人
則或存或亡而已憂樂皆人情之常而本於性也豈聖
人獨有樂而無憂乎若曰樂天知命吾何憂不成父母
病聖人亦樂天知命而不憂乎豈人理也哉
漫錄夜初靜坐少檢㸃日間言行因司馬温公論盡心
行已之要自不妄言始夫不妄言所言必皆當理非心
有定主豈能至此故輕躁鄙背及事務𤨏屑無益身心
而信口談論者皆妄言也因書以自戒作一好事必
要向人稱述使人知之此心不定也不知所作好事乃
吾分所當為雖事皆中理纔能免於過惡耳豈可自以
為美才以為美便是矜心禹之不矜不伐顔淵無伐善
無施勞此聖賢切己之學也　與人論事辭氣欠平乃
客氣也所論之事雖當於理即此客氣之動便已流於
惡矣可不戒哉書以自警予乆處獄中粗鄙忿戾略無
貶損粗鄙忿戾乃剛惡也負以終身而不能變真可哀
也因思橫渠貧賤憂戚玉汝於成乃惕然警省儼然愧
耻今日患難安和非皇天玉我進修之地乎不知省愆
思咎而有怨尤之心是背天也背天之罪可不畏哉
予繋此四十一月矣邏者日在側覘予動作有甚厚予
㩦壺酌以伸問者後一人來甚橫逆予卧於舊門板上
障之以席其人皆扯毁之謂予罪人不宜如此又往往
發其厚予者使人知之曰某日某皆潛獻某處者葢令
其得罪以見己薄之為是有蘇喬二人皆厚予者乃忿
忿不平揚罵曰是固無傷也予非私交化外人雖得罪
亦何憾　予與劉子煥吾周子順之同飯後因論人才
各有所宜予謂二公自度宜何責任劉子曰吾為孟公
綽可周子曰今日府州外任勉强幾分予曰滕薛大夫聖
人固不許公綽在春秋時欲盡其職亦非易事觀於子
産相鄭可見然則孟公綽亦不可輕㸔　一人因狂病
迷謬入朝立御座上捕下法司擬重辟獄成未决其母擊
登聞鼓稱寃順之在吏科時直受鼓狀遇此事未為准
理順之因問予使公遇此事當何如處之予曰當論其
狂病誤犯不可加罪但罪守門者失於防禦則可矣劉
子曰當封進鼓狀使朝廷知其以病迷下法司從末减
可也順之曰此固皆是但如此為之必得罪以此小事
得罪吾不欲也劉子謂論人無罪不當殺恐非小事予
曰此皆論利害未說到義理處若論義理則當為即為
當止即止豈計得罪順之以為然　好議論人長短亦
學者之大病也若真有為己之心便惟日不足戒慎乎
其所不睹恐懼乎其所不聞時時刻刻防檢不暇豈暇
論人學所以成性而已人有寸長取為己有於其所短
且置勿論輕肆辯折而無疑難涵蓄之心謂之喪德可
也此予之深患不能自克可愧可愧　道心人心只以
是與不是求之一念發動的不是則為人心道心極難
體認擴充戒謹恐懼之功少有間斷則蔽錮冺滅而存
焉者寡矣故曰惟微人心一動即在㐫險路上行矣䘮
德滅身亡國敗家由於此故曰惟危所謂卿士有一於
身家必䘮邦君有一於身國必亡内作色荒外作禽荒
酣酒嗜音峻宇雕墻有一於此未或不亡則人心之危
真可畏哉　易謂險以説困而不失其所亨其惟君子
乎予乆處困難亦時以此自慰但罪惡深重為世道之
損者甚大仰愧於天俯怍於人襟懷滯礙鬱抑不安之
時常多　心静則能知幾方寸擾亂則安其危利其災
禍幾昭著而不能察矣况於幾乎幾者動之微而吉㓙
之先見者也所謂先見亦察吾動之是與不是而已所
動者是吉即萌於此矣所動者不是㐫即萌於此矣意
向少離於道則歩履反戾差之毫釐謬以千里矣故學
者以慎獨為貴　予禀賦粗鄙動輙乖謬夜間静坐思
此身過惡真不自堪真難自容可謂虛負此生矣年踰
五十血氣漸衰老景將至始自知過則已晚矣可勝歎
哉尚幸殘生未冺欲自克勵求免於惡終耳書以自警
　顔孟二大賢雖氣象不同而學則未始有異顔子之
學在非禮勿視聽言動不違仁不遷怒不貳過孟子之
集義養氣擴充四端求放心存心養性以事天則亦顔
子克已復禮之學也　天下萬變真妄二字可以盡之
偏蔽者妄也本體則真也學所以去偏蔽之妄全本體
之真全則道本性性純乎天立人之道始無愧矣天地
亘古亘今但有此一箇大道理則亘古亘今之聖賢不
容更有兩様學問也　見獄中或有警擾呼左右問何
事乆而思之此動心也身居此地須要置生死於度外
刀鋸臨之從容以受致命遂志可也此正是為學用功
處因思劉元城鼾睡是何等胸懐可謂毅然大丈夫矣
　今日早起朗誦君子之所以異於人者一章即覺襟
懷開洒心廣體胖有西銘與物同體之氣象此心易至
昏惰須常以聖賢格言輔養之便日有進益　士之處
世須振㧞特立把持得定方能有為見得義理必直前
為之不為利害所怵不為流俗所惑可也如子思辭鼎
肉孟子却齊王之召剛毅氣象今可想見真可為獨立
不懼者若曰事姑委曲我心自别即自欺也始或以小
善放過且不可為小惡放過且可為之日漸月磨墮落
俗坑必至變剛為柔刻方為圓大善或亦不為大惡或
亦為之因循茍且可賤可耻卒以惡終而不知矣此由
辨之不早持之不固也書以自戒　涇野呂先生過某
府太守侍坐太守子讀書樓上聲徹於樓下太守令止
之曰當微誦恐損傷既又促左右以時進食曰勿令饑
又戒之曰當為掖之恐或蹉跌先生謂太守曰公之愛
子可謂至矣願推此心以愛百姓可也遇順德府太守
餞於門外餞所近府養濟院先生以饌食一卓令二吏
送院中謂太守曰以公佳饌與無告者共之願公體我
此心以惠恤鰥寡可也訥溪周子述以告予予為歎息
者乆之古人以離羣索居為深戒子貢問為仁孔子告
以事其大夫之賢者友其士之仁者使志道君子常得
與先生相親焉獲覩德容聞至論以自警省不患德之
不修而政之不善也嗚呼仁人君子之言其利溥哉
智者自以為不足愚者自以為有餘自以為不足則以
虛受人進善其無窮矣自以為有餘必無孜孜求進之
心以一善自滿而他善無可入之隙終亦必亡而已矣
書之以自勵焉　平生所為得失相半求欲寡過而不
可得幽囚坑乆靜中頗覺省悟始有向學之心然殘損
餘息血氣漸減䇿勵不前虛生人世與草木同腐矣可
媿哉　早起散歩圜階日升東隅晴空萬里鳶鳥交飛
不覺襟懷開洒萬慮皆空因思曾晳沂水氣象亦是如
此癸卯歲季冬十三日書　古人立己甚嚴其責人甚
恕今人立己甚恕其責人甚嚴孜孜為己不求人知方
始是學　夫子答顔淵為仁之功在非禮勿視聽言動
居髙位有髙位的視聽言動居下位有下位的視聽言
動處患難有患難的視聽言動臨死時有臨死的視聽
言動道無不在　予與劉周二公倚圜墻北向坐一人
觧於北墻下相去甚近二公訝之曰何不少避予曰此
鄭瞽人旋於宋朝之意葢謂我無所聞也　因置一甎
奠食碗置之未安之處此心不已必欲已安然後已將
一個身心不會置之安穩之地如個無梢工之舟漂蕩
於風波之上東風來則西去西風來則東去是何道理
則是置此身心不如置此甎之敬慎也　六月初八日
夜初寢夢一男子長身少鬚鬚間白呼爵相拜曰予王
陽明也數談論未嘗自言其所學語未畢忽警寤予矍
然曰是何先聖先賢來此以敎我乎或慷慨殺身於此
地如劉忠愍之𩔖者相與邂遘於夢寐乎明早當焚香
拜謝之俄而屋脊墜一小甎塊於臥傍木板上聲震屋
中守者驚起初九日早晨記　初九日夜夢一廟中塑
伏羲像所服甚古雜以洪荒草服一人講易十三卦制
器尚象之義於廟問之乃程先生也聽有儒士二人予
入獄中四十一月夢關義勇武王與予遇者三亦有無
言時亦有數相語時　連日天雨獄中木板皆濕予體
弱少食因思小兒在外父子五年不能相見衣食不能
相顧時張道全伍天儔二生皆在外候予與小兒同處
數日消息未聞為之戚戚又思素患難行乎患難事至
於此皆天命也當安受之陳少陽歐陽徹二公未嘗傳贄
為臣以言語自任而殺其身况予論思之軄敢不盡臣
子一日之心乎盡此心以求自慊則或死或生豈可逆
料予居此四年邏者候予有言日必錄予頗聞之毎見
未嘗一言相答有以予不言囘報者必笞之有以其言
作予言以囘報者又以不似笞之於是邏者窮矣多以
情相告求予言以免其笞且曰事闗於忠義者願得數
語予應之曰吾奏章數千言字字是忠義句句是忠義
乃以為非所當言而深罪之今若以忠義騰口舌於爾
輩之前是吾羞也一邏者求予有言情甚切至予應之
曰予出於無心者公記去則予心無愧若出於有心是
故為巧語轉移天聽以茍免罪難也予實羞為况一有
此心是即機變之智巧舉平生而盡棄之天必誅絶使
即死於此其人慘然曰公之心如此予再不復求公言
矣　又一邏者告予曰今日好言語上之矣問之乃太
甲篇天作孽猶可違自作孽不可活又繼之曰我乃自
作孽者故罪至於此予應之曰吾為言官天下事皆所
當言往時一疏上為朝廷下為蒼生宗廟社稷萬萬年
深長之慮豈自作孽者其人黙然　晴川劉公陞工部
將之任冢宰羅整菴翁家居劉公辭行整菴贈之以詩
既劉公下獄與予誦之予與緒山錢子皆依韻和之後
人傳其詩於整菴處近一士夫來京整菴公語相告曰
向日得詩和答以具但欠推敲未可寄去予曰此非欠
推敲也元老大臣家食十年未嘗以書簡通權貴乃以
一詩交罪人可乎此老可以為法甲辰年六月十二日
記　癸卯年二月内馬主政拯以事下獄馬十九歲發
觧廣東二十舉進士任工部主政器度識見人未易及
告予曰聞近士夫言自古人主有本事者惟秦皇漢武
兩君而已予應之曰否自古人主有本事者惟堯舜文
王而已堯在位百年萬邦時雍治極當亂之時而子丹
朱又不肖堯乃尋一個舜將天下分付與他愈至於治
舜在位五十年四方風動亦治極當亂之時其子商均
亦不肖舜乃尋一個禹將天下分付與他亦愈至於治
文王深仁厚澤延周家之基業至八百年堯舜文王以
天自處氣運興衰不在於天而在我所謂通其變使民
不倦神而化之使民宜之者也其本事何大哉秦皇剪
除六國焚棄詩書掃滅先王之迹而惟任一己之私一
夫作難而七廟隳身死人手為天下笑漢武承文景之
富庶若委任賢俊取法先王則禮樂可興顧以多欲亂
政窮兵黷武至於海内虛耗幾致顛覆非有昭宣繼之
則漢之天下未可知也若二君之所為適足覆宗絶祀
而已烏在其所謂有本事哉且使人主不法堯舜文王
而法秦皇漢武是啟其殺伐之心而欲以亂天下也其
所言謬妄亦甚矣馬出獄數月以病卒予甚悼之　閒
歩垣中井上日色慘淡光景寂寥下視井水湛然清澈
因思井渫不食為我心惻為之戚然　大人以治安之
時為危亂小人以危亂之時為治安皆此人也有大人
之向慕有小人之向慕有大人之識度有小人之識度
有大人之作用有小人之作用此天地生物之不齊教
化之施固有要而以宇宙間事為己責者不可不慎也
乙巳年九月五日燈下書
論文文章以理為主以氣為輔所論純是一叚義理是
以理為主辭氣充盛渾厚不覺較弱是以氣為輔須胸
中正大不以偏曲邪小之見亂其心又廣讀聖賢格言
以充養之如此則舉筆造語皆是胸中流出其吐辭立
論愈出愈新而無窮也如取之左右逢其源也其騰滙
洩蓄流轉渾厚波瀾汪洋如決江河沛然莫之能禦也
其光燄發揚照耀昭灼如日月中天深谷窮崖之幽花
石草木之微靑者自靑白者自白仰之以生輝觸之而
成色也
　徵君王秦關先生之士
王之士字欲立號秦關陜之藍田人嘉靖戊午舉於鄉
既而屏棄帖括潜心理學作養心圖定氣說書之座右
閉關不出者九年蒿床糲食尚友千古以為藍田風俗
之美由於呂氏今其鄉約具在乃為十二會赴會者百
餘人灑掃應對冠婚喪祭一一潤澤其條件行之惟謹
美俗復興又謂天下之學術不一非親證之不能得其
大同於是赴都門講會與諸老先生相問難上闕里謁
先師廟墓低回乆之南行入江右見章本清鄧潜谷楊
止菴浮浙水而下至吳興問許敬菴學者聞先生至亦
多從之萬厯庚寅卒於家年六十三祭酒趙用賢疏薦
詔授國子博士除目下而先生不及見矣
　
　
　
　
　
　
　
　
　
　
　
　
　
　
　明儒學案卷三
欽定四庫全書
　明儒學案卷四
　　　　　　　　　　　　　餘姚　黃宗羲　撰
崇仁學案
康齋倡道小陂一稟宋人成説言心則以知覺與理爲二
言工夫則靜時存養動時省察故敬義夾持明誠兩進而後
爲學問之全功其相傳一派雖一齋莊渠稍爲轉手終不離此矩
矱也白沙岀其門然自叙所得不關聘君當爲别派於戲椎輪
爲大輅之始層氷爲積水所成微康齋焉得有後時之盛哉
　　聘君吳康齋先生與弼
　　文敬胡敬齋先生居仁
　　教諭婁一齋先生諒
　　謝西山先生復
　　鄭敬齋先生伉
　　胡鳯儀先生九韶
　　太常魏莊渠先生校
　　侍郎余訒齋先生祐
　　太僕夏東巖先生尚朴
　　敎諭潘玉齋先生潤
崇仁學案一
　聘君吳康齋先生與弼
吳與弼字子傅號康齋撫州之崇仁人也父國子司業
溥先生生時祖夢有藤繞其先墓一老人指為扳轅藤
故初名夢祥八九歲已負氣岸十九歲(永樂/己丑)覲親於京
師(金/陵)從洗馬楊文定(溥/)學讀伊洛淵源錄慨然有志於
道謂程伯淳見獵心喜乃知聖賢猶夫人也孰云不可
學而至哉遂棄舉子業謝人事獨處小樓玩四書五經
諸儒語錄體貼於身心不下樓者二年氣質偏於剛忿
至是覺之隨下克之之功辛卯父命還鄉授室長江遇
風舟將覆先生正襟危坐事定問之曰守正以俟耳旣
婚不入室復命於京師而後歸先生往來粗衣敝履人
不知其為司成之子也居鄉躬耕食力弟子從遊者甚
衆先生謂婁諒確實楊傑淳雅周文勇邁雨中被簑笠
負耒耜與諸生並耕談乾坤及坎離艮震兌㢲於所耕
之耒耜可見歸則觧犂飯糲蔬豆共食陳白沙自廣來
學晨光纔辨先生手自簸榖白沙未起先生大聲曰秀
才若為懶惰即他日何從到伊川門下又何從到孟子
門下一日刈禾鐮傷厥指先生負痛曰何可為物所勝
竟刈如初嘗歎箋註之繁無益有害故不輕著述省郡
交薦之不赴太息曰宦官釋氏不除而欲天下之治難
矣吾庸出為天順初忠國公石亨汰甚知為上所疑門
客謝昭效張觷之告蔡京徴先生以收人望亨謀之李
文逹文逹為草疏上之上問文逹曰與弼何如人對曰
與弼儒者髙蹈古昔明王莫不好賢下士皇上聘與弼
即聖朝盛事遂遣行人曹隆至崇仁聘之先生應召將
至上喜甚問文逹曰當以何官官與弼文逹曰今東宮
講學需老成儒者司其輔導宜莫如與弼上可諭德召
對文華殿上曰聞髙義久矣特聘卿來煩輔東宮對曰
臣少賤多病杜迹山林本無髙行徒以聲聞過情誤塵
薦牘聖明過聽束帛丘園臣實内愧力疾謝命不能供
職上曰宮僚優閒不必固辭賜文幣酒牢命侍人牛玉
送之舘次上顧文逹曰人言此老迂不迂也時文逹首
以賓師禮遇之公卿大夫士承其聲名欵門求見而流
俗多怪謗議蠭起中官見先生操古禮屹屹則羣聚而
笑之或以為言者文逹為之觧曰凡為此者所以勵風
俗使奔競干求乞哀之徒觀之而有愧也先生三辭不
得命稱病篤不起上諭文逹曰與弼不受官者何故必
欲歸需秋凉而遣之祿之終身顧不可乎文逹傳諭先
生辭益堅上曰果爾亦難留乃允之先生因上十事上
復召對賜璽書銀幣遣行人王惟善送歸命有司月廩
之葢先生知石亨必敗故潔然髙蹈其南還也人問其
故苐曰欲保性命而已己卯九月遣門生進謝表辛巳
冬適楚拜楊文定之墓壬午春適閩問考亭以申願學
之志己丑十月十七日卒年七十有九先生上無所傳
而聞道最早身體力驗只在走趨語黙之間出作入息
刻刻不忘乆之自成片叚所謂敬義夾持誠明兩進者
也一切𤣥逺之言絶口不道學者依之真有途轍可循
臨川章袞謂其日錄為一人之史皆自言已事非若他
人以已意附成說以成說附已意泛言廣論者比顧涇
陽言先生一團元氣可追太古之樸而世之議先生者
多端以為先生之不受職因勅書以伊傅之禮聘之至
而授以諭德失其所望故不受夫舜且厯試諸艱而後
納於百揆則伊傅亦豈初命為相即世俗妄人無如此
校量官爵之法而况於先生乎此陳建通記拾世俗無
根之謗耳而薛方山憲章錄復仍其謬又謂與弟訟田
裭冠蓬首短衣束裾跪訟府庭張廷祥有上告素王正
名討罪豈容久竊虛名之書劉先生言予於本朝極服
康齋先生其弟不簡私鬻祭田先生訟之遂囚服以質
絶無矯餙之意非名譽心淨盡曷克至此然考之楊端
潔傳易考先生自辭宮諭歸絶不言官以民服力田撫
守張璝(番禺/人)因先生拒而不見璝知京貴有忌先生者
(尹直/之流)欲壞其節行令人訟之久之無應者璝以嚴法令
他人代弟訟之牒入即遣𨽻執牒拘之門人胡居仁等
勸以官服往先生服民服從拘者至庭璝加慢侮方以
禮遣先生無愠色亦心諒非弟意相好如初璝以此得
内貴心張廷祥(元/禎)始亦信之後乃釋然此為實錄也又
謂跋石亨族譜自稱門下士顧涇凡(允/成)論之曰此好事
者為之也先生樂道安貧曠然自足真如鳯凰翔於千
仞之上下視塵世曾不足過而覽焉區區總戎一薦何
關重輕乃遂不勝私門桃李之感而事之以世俗所事
座主舉主之禮乎且總戎之汰甚矣行路之人皆知其
必敗而况於先生先生所為堅辭諭德之命意葢若將
凂焉惟恐其去之不速也况肯褰裳而赴自附於匪人
之黨乎此以知其必不然也
吳康齋先生語人須整理心下使敎瑩淨常惺惺地方
好此敬以直内工夫也嗟夫不敬則不直不直便昬昬
倒了萬事從此隳可不懼哉　食後坐東窓四體舒泰
神氣清朗讀書愈有進益數日趣同此必又透一關矣
　聖賢所言無非存天理去人欲聖賢所行亦然學聖
賢者舎是何以哉　日夜痛自㸃檢且不暇豈有工夫
㸃檢他人邪責人密自治疎矣可不戒哉明德新民雖
無二致然已德未明遽欲新民不惟失本末先後之序豈
能有新民之效乎徒爾勞攘成私意也　貧困中事務
紛至兼以病瘡不免時有憤躁徐整衣冠讀書便覺意
思通暢古人云不遇盤根錯節無以别利器又云若要
熟也須從這裏過然誠難能只得小心寧耐做將去朱
子云終不成處不去便放下㫖哉言也　文公先生謂
延平先生終日無疾言遽色與弼常歎何修而至此又
自分雖終身不能學也文公先生又云李先生初間也
是豪邁底人後來也是琢磨之功觀此則李先生豈是
生來便如此蓋學力所致也然下愚末學苦不能克去
血氣之剛平居則慕心平氣和與物皆春少不如意躁
急之態形焉因思延平先生所與處者豈皆聖賢而能
無疾言遽色者豈非成湯與人不求備檢身若不及之
功效歟而今而後吾知聖賢之必可學而學之必可至
人性之本善而氣質之可化也的然矣下學之功此去
何如哉　夜病卧思家務不免有所計慮心緒便亂氣
即不清徐思可以力致者德而已此外非所知也吾何
求哉求厚吾德耳心於是乎定氣於是乎清明日書以
自勉　南軒讀孟子甚樂湛然虛明平旦之氣略無所
撓綠陰清晝薰風徐來而山林閴寂天地自濶日月自
長邵子所謂心靜方能知白日眼明始㑹識青天於斯
可驗　與弼氣質偏於剛忿永樂庚寅年二十從洗馬
楊先生學方始覺之春季歸自先生官舎紆道訪故人
李原道於秦淮客舘相與㩦手淮畔共談日新與弼深
以剛忿為言始欲下克之之功原道尋以告吾父母二
親為之大喜原道吉安廬陵人吾母姨夫中允公從子
也厥後克之之功雖時有之其如鹵莾滅裂何十五六
年之間猖狂自恣良心一發憤恨無所容身去冬今春
用功甚力而日用之間覺得愈加辛苦疑下愚終不可
以希聖賢之萬一而小人之歸無由可免矣五六月來
覺氣象漸好於是益加苦功遂日有進心氣稍稍和平
雖時當逆境不免少動於中尋即排遣而終無大害也
二十日又一逆事排遣不下心愈不悦葢平日但制而
不行未有抜去病根之意反覆觀之而後知吾近日之
病在於欲得心氣和平而惡夫外物之逆以害吾中此
非也心本太虛七情不可有所放物之相接甘辛鹹苦
萬有不齊而吾惡其逆我者可乎但當於萬有不齊之
中詳審其理以應之則善矣於是中心灑然此殆克己
復禮之一端乎蓋制而不行者硬苦以理處之則順暢
因思心氣和平非絶無於往日但未如此八九日之無
間斷又往日家和平多無事之時今乃能於逆境擺脫
懼學之不繼也故特書於册冀日新又新讀書窮理從
事於敬恕之間漸進於克已復禮之地此吾志也效之
遅速非所敢知　澹如秋水貧中味和似春風靜後功
　力除閒氣固守清貧　病體衰憊家務相纒不得專
心致志於聖經賢傳中心益以鄙詐而無以致其知外
貎益以㬥慢而何以力於行乎歲月如流豈勝痛悼如
何如何　數日家務相因憂親不置書程間斷胸次鄙
吝甚可愧耻竊思聖賢吉㓙禍福一聽於天必不少動
於中吾之所以不能如聖賢而未免動揺於區區利害
之間者察理不精躬行不熟故也吾之所為者惠廸而
已吉㐫禍福吾安得與於其間哉大凡處順不可喜喜心
之生驕侈之所由起也處逆不可厭厭心之生怨尤之
所由起也一喜一厭皆為動其中也其中不可動也聖
賢之心如止水或順或逆處以理耳豈以自外至者為
憂樂哉嗟乎吾安得而臻兹也勉㫋毋忽　屢有逆境
皆順而處　枕上思在京時晝夜讀書不間而精神無
恙後十餘年疾病相因少能如昔精進不勝痛悼然無
如之何兼貧乏無藥調䕶只得放寛懷抱毋使剛氣得
撓愛養精神以圖少長噫世之年壯氣盛者豈少不過
悠悠度日誠可惜哉　一事少含容則一事差當痛加
克己復禮之功務使此心湛然虛明則應事可以無失
靜時㴠養動時省察不可須臾忽也茍本心為事物所
撓無澄清之功則心愈亂氣愈濁梏之反覆失愈逺矣
　觀近思錄覺得精神收斂身心檢束有歉然不敢少
恣之意有悚然奮㧞向前之意　晁公武謂康節先生
隱居博學尤精於易世謂其能窮作易之本原前知來
物其始學之時睡不施枕者三十年嗟乎先哲苦心如
此吾輩將何如哉　一日以事㬥怒即止數日事不順
未免胸臆時生磊塊然此氣稟之偏學問之疵頓無亦
難只得漸次消磨之終日無疾言遽色豈朝夕之力邪
勉之無怠　枕上思近來心中閒思甚少亦一進也
寢起讀書柳陰及東窓皆有妙趣晚二次事逆雖動於
中隨即消釋怒意未形逐漸如此楷磨則善矣　大抵
學者踐履工夫從至難至危處試驗過方始無往不利
若舎至難至危其他踐履不足道也　枕上黙誦中庸
至大德必受命惕然而思舜有大德既受命矣夫子之
德雖未受命却為萬世帝王師是亦同矣嗟乎知有德
者之應則宜知無德者之應矣何修而可厚吾德哉
上不怨天下不尤人君子居易以俟命小人行險以僥
倖燈下讀中庸書此不肖恆服有效之藥也　緩歩途
間省察四端身心自然約束此又靜時敬也　因㬥怒
徐思之以責人無恕故也欲責人須思吾能此事否苟
能之又思曰吾學聖賢方能此安可遽責彼未嘗用功
與用功未深者乎况責人此理吾未必皆能乎此也以
此度之平生責人謬妄多矣信哉躬自厚而薄責於人
則逺怨以責人之心責已則盡道也　因事知貧難處
思之不得付之無奈孔子曰志士不忘在溝壑未易能
也又曰貧而樂未易及也然古人恐未必如吾輩之貧
夜讀子思子素位不願乎外及游呂之言微有得游氏
居易未必不得窮通皆好行險未必常得窮通皆醜非
實經厯不知此味誠吾百世之師也又曰要當篤信之
而已從今安敢不篤信之也　以事難處夜與九韶論
到極處須是力消閒氣純乎道德可也倘常情一動則
去道逺矣　枕上熟思出處進退惟學聖賢為無弊若
夫窮通得䘮付之天命可也然此心必半毫無愧自處
必盡其分方可歸之於天欲大書何者謂聖賢何者謂
小人以自警　自今須純然粹然卑以自牧和順道德
方可庶幾嗟乎人生茍得至此雖寒饑死刑戮死何害
為大丈夫哉茍不能然雖極富貴極夀考不免為小人
可不思以自處乎　凡事誠有所不堪君子處之無所
不可以此知君子之難能也胡生談及人生立世難作
好人僕深味之嗟夫見人之善惡無不反諸已可也
途間與九韶談及立身處世向時自分不敢希及中庸
數日熟思須是以中庸自任方可無忝此生只是難能然
不可畏難而苟安直下承當可也　讀罷思債負難還
生理蹇澀未免起計較之心徐覺計較之心起則為學
之志不能專一矣平生經營今日不過如此况血氣日
衰一日若冄茍且因循則學何可向上此生將何堪於
是大書隨分讀書於壁以自警窮通得䘮死生憂樂一
聽於天此心須澹然一毫無動於中可也　倦臥夢寐
中時時警恐為過時不能學也　近晚往鄰倉借榖因
思舊債未還新債又重此生將何如也徐又思之須素
位而行不必計較富貴不淫貧賤樂男兒到此是豪雄
然此心極難不敢不勉貧賤能樂則富貴不淫矣貧賤
富貴樂與不淫宜常加警束古今幾人臻斯境也　早
枕思處世不活須以天地之量為量聖人之德為德方得
恰好嗟夫安得同志共勉此事　早枕思當以天地聖
人為之凖則因悟子思作中庸論其極致亦舉天地之
道以聖人配之葢如此也嗟夫未至於天道未至於聖
人不可謂之成人此古昔英豪所以孜孜翼翼終身也
　人生但能不負神明則窮通死生皆不足惜矣欲求
如是其惟慎獨乎董子云人之所為其美惡之極乃與
天地流通往來相應噫天人相與之際可畏哉　凡事
須斷以義計較利害便非　人須於貧賤患難上立得
脚住克治麤㬥使心性純然上不怨天下不尤人物我
兩忘惟知有理而已　今日覺得貧困上稍有益看來
人不於貧困上著力終不濟事終是脆愞　熟思平生
厯試不堪囘首間閱舊藁深恨學不向前身心荒怠可
憂可愧今日所當為者夙興盥櫛家廟禮畢正襟端坐
讀聖賢書收斂此心不為外物所汩夜倦而寢此外非
所當計窮通夀夭自有命焉宜篤信之　心是活物涵
養不熟不免揺動只常常安頓在書上庶不為外物所
勝　應事後即須看書不使此心頃刻走作　數日養
得精神差好須節節接續去莫令間斷　精白一心對
越神明　苟一毫不盡其道即是自絶於天　夜大雨
屋漏無乾處吾意泰然　涵飬本源工夫日用間大得
　夜觀晦菴文集累夜乏油貧婦燒薪為光誦讀甚好
為諸生授孟子卒章不勝感激臨寢猶諷詠明道先生
行狀久之頑鈍之資為之惕然興起　中堂讀倦遊後
園歸絲桐三弄心地悠然日明風靜天壤之間不知復
有何樂　早枕痛悔剛惡偶得二句豈伊人之難化信
吾德之不競遇逆境㬥怒再三以理遣葢平日自己無
德難於專一責人况化人亦當以漸又一時過差人所
不免嗚呼難矣哉中庸之道也　枕上思晦菴文集及
中庸皆反諸身心性情頗有意味昨日欲書戒語云温
厚和平之氣有以勝夫㬥戾逼窄之心則吾學庶幾少
有進耳今日續之云欲進乎此舎持敬窮理之功則吾
不知其方矣蓋日來甚覺此二節工夫之切而於文集
中玩此話頭益有意味也　七月初五日臨鍾帖明窓
淨几意思甚佳平生但親筆硯及聖賢圖籍則不知貧
賤患難之在身也　人之遇患難須平心易氣以處之
厭心一生必至於怨天尤人此乃見學力不可不勉
貧困中事事纒人雖則如此然不可不勉一邊處困一
邊進學　凡百皆當責已　昨晚以貧病交攻不得專
一於書未免心中不寧熟思之須於此處做工夫敎心
中泰然一味隨分進學方是不然則有打不過處矣君
子無入而不自得然是難事於此可以見聖愚之分可
不勉哉凡怨天尤人皆是此闗不透耳先哲云身心須
有安頓處葢身心無安頓處則日間擾擾於利害之中
而已此亦非言可盡黙而識之可也　晴窓親筆硯心
下清凉之甚忘却一身如是之窘也康節云雖貧無害
日髙眠　月下詠詩獨歩綠陰時倚脩竹好風徐來人
境寂然心甚平澹無康節所謂攻心之事　昨日於文
集中又得處困之方夜枕細思不從這裏過真也做人
不得增益其所不能豈虛語哉　日來甚悟中字之好
只是工夫難也然不可不勉康節詩云拔山蓋世稱才
力到此分毫强得乎　處困之時所得為者言忠信行
篤敬而已　寄身於從容無競之境遊心於恬澹不撓
之鄊日以聖賢嘉言善行沃潤之則庶幾其有進乎
人之病痛不知則已知而克治不勇使其勢日甚可乎
哉志之不立古人之深戒也　男兒須挺然生世間
夜坐思一身一家茍得平安深以為幸雖貧窶太甚亦
得隨分耳夫子曰不知命無以為君子也　先儒云道
理平鋪在信乎斯言也急不得慢不得平鋪之云豈不
是如此近來時時見得如此是以此心較之往年亦稍
稍向定但眼痛廢書一年餘為可歎耳　處大事者須
深沉詳察　看言行錄龜山論東坡云君子之所養要
令㬥慢邪僻之氣不設於身體大有所省然志不能帥
氣工夫間斷甚矣聖賢之難能也　累日看遺書甚好
因思二程先生之言真得聖人之傳也何也以其說道
理不髙不低不急不緩温乎其夫子之言也讀之自然
令人心平氣和萬慮俱消　涵養此心不為事物所勝
甚切日用工夫　看朱子六十後長進不多之語怳然
自失嗚呼日月逝矣不可得而追矣　十一月單衾徹
夜寒甚腹痛以夏布帳加覆略無厭貧之意　閒遊門
外而歸程子云和樂只是心中無事誠哉是言也近來
身心稍靜又似進一歩　近日多四五更夢醒痛省身
心精察物理　世間可喜可怒之事自家著一分陪奉
他可謂勞矣誠哉是言也　先哲云大輅與柴車較逐
鸞鳯與鴟梟爭食連城與瓦礫相觸君子與小人鬭力
不惟不能勝兼亦不可勝也　學易稍有進但恨精力
減而歲月無多矣即得隨分用工以畢餘齡焉耳　讀
奏議一篇令人悚然噫清議不可犯也　今日思得隨
遇而安之理一息尚存此志不容少懈豈以老大之故
而厭於事也　累日思平生架空過了時日　與學者
話久大概勉以栽培自已根本一毫利心不可萌也
三綱五常天下元氣一家亦然一身亦然　動靜語黙
無非自己工夫　看漚田晚歸大雨中途雨止月白衣
服皆濕貧賤之分當然也靜坐獨處不難居廣居應天
下為難　事往往急便壊了　胡文定公云世事當如
行雲流水隨所遇而安可也　毋以妄想戕真心客氣
傷元氣　請看風急天寒夜誰是當門定脚人　看史
數日愈覺收斂為至要　人生須自重　閒卧新齋西
日明窓意思好道理平鋪在著些意不得　彼以慳吝
狡偽之心待我吾以正大光明之體待之　詩云戰戰
兢兢如臨深淵如履薄氷七十二歲方知此味信乎希
賢之不易也　夜靜卧閣上深悟靜虛動直之㫖但動
時工夫尤不易云程子云五倫多少不盡分處至哉言
也　學至於不尤人學之至也吾聞其語矣未見其人
也　午後看陸宣公集及遺書易一親聖賢之言則心
便一但得此身粗安頃刻不可離也　憇亭子看收菜
卧久見静中意思此涵養工夫也　夜卧閣思朱子云
閒散不是真樂因悟程子云人於天地間並無窒礙處
大小咸快活乃真樂也　無時無處不是工夫　年老
厭煩非理也朱子云一日未死一日要是當　於事厭
倦皆是無誠　雖萬變之紛紜而應之各有定理
　
　明儒學案卷四
欽定四庫全書
　明儒學案卷五
　　　　　　　　　　　餘姚　黄宗羲　撰
崇仁學案二
　文敬胡敬齋先生居仁
胡居仁字叔心饒之餘干人學者稱為敬齋先生弱冠
時奮志聖賢之學遊康齋吳先生之門絶意科舉築室
梅溪山中事親講學之外不干人事久之欲廣聞見適
閩厯浙入金陵從彭蠡而返所至訪求問學之士歸而
與鄉人婁一齋羅一峯張東白為會於弋陽之龜峯餘
干之應天寺提學李齡鐘城相繼請主白鹿書院諸生
又請講學貴溪桐源書院淮王聞之請講易於其府王
欲梓其詩文辭曰尚需稍進先生嚴毅清苦左繩右矩
日立課程詳書得失以自考父病嘗糞以驗其深淺兄
出則迎候於門有疾則躬調藥飲執親之喪水漿不入
口哀毁骨立非杖不能起三年不入寢室動依古禮不
從流俗卜兆為里人所阨不得已訟之墨衰而入公門
人咸笑之家世為農至先生而窶甚鶉衣脫粟蕭然有
自得之色日以仁義潤身以牙籖潤屋足矣成化甲辰
三月十二日卒年五十一萬厯乙丑從祀孔廟先生一
生得力於敬故其持守可觀周翠渠曰君學之所至兮
雖淺深予有未知觀君學之所向兮得正路抑又何疑
倘歲月之少延兮必日躋乎逺大痛夀命之弗永兮若
深造而未艾此定案也其以有主言靜中之涵養尤為
學者津梁然斯言也即白沙所謂靜中養出端倪日用
應酬隨吾所欲如馬之御銜勒也宜其同門冥契而先
生必欲議白沙為禪一編之中三致意焉葢先生近於
狷白沙近於狂不必以此而疑彼也先生之辨釋氏尤
力謂其想像道理所見非真又謂是空其心死其心制
其心此皆不足以服釋氏之心釋氏固未嘗無真見其
心死之而後活制之而後靈所謂真空即妙有也彌近
理而大亂真者皆不在此蓋大化流行不舎晝夜無有
止息此自其變者而觀之氣也消息盈虛春之後必夏
秋之後必冬人不轉而為物物不轉而為人草不移而
為木木不移而為草萬古如斯此自其不變者而觀之
理也在人亦然其變者喜怒哀樂已發未發一動一靜
循環無端者心也其不變者惻隱羞惡辭讓是非梏之
反覆萌蘖發見者性也儒者之道從至變之中以得其
不變者而後心與理一釋氏但見流行之體變化不測
故以知覺運動為性作用見性其所得不生不滅者即
其至變者也層層掃除不留一法天地萬物之變化即
吾之變化而至變中之不變者無所事之矣是故理無
不善氣則交感錯綜參差不齊而清濁偏正生焉性無
不善心則動靜感應不一其端而真妄雜焉釋氏既以
至變為體自不得不隨流鼓盪其猖狂妄行亦自然之
理也當其靜坐枯槁一切降伏原非為存心養性也不
過欲求見此流行之體耳見既真見儒者謂其所見非
真只得形似所以遏之而愈張其焰也先生言治法寓
兵未復且先行屯田賓興不行且先薦舉井田之法當
以田為母區畫有定數以人為子增減以受之設官之
法正官命於朝廷僚屬大者薦聞小者自辟皆非迂儒
所言後有王者所當取法者也
居業録靜中有物只是常有箇操持主宰無空寂昏塞
之患　覺得心放亦是好事便提撕收斂再不令走便
是主敬存心工夫若心不知下落茫茫蕩蕩是何工夫
　窮理非一端所得非一處或在讀書上得之或在講
論上得之或在思慮上得之或在行事上得之讀書得
之雖多講論得之尤速思慮得之冣深行事得之冣實
　孔子只敎人去忠信篤敬上做放心自能收德性自
能養孟子説出求放心以示人人反無捉摸下工夫處
故程子說主敬　周子有主靜之説學者遂專意靜坐
多流於禪葢静者體動者用静者主動者客故曰主静
體立而用行也亦是整理其心不使紛亂躁妄然後能
制天下之動但靜之意重於動非偏於静也愚謂静坐
中有箇戒懼恐懼則本體已立自不流於空寂雖靜何
害　人心一放道理便失一收道理便在　正其誼不
謀其利明其道不計其功學者以此立心便廣大髙明
克之則是純儒推而行之即純王之政　程朱開聖學
門庭只主敬窮理便敎學者有入處　氣之發用處即
是神陳公甫説無動非神他只窺測至此不識裡面本
體故認氣為理　事事存其當然之理而已無與焉便
是王者事著些計較便是私吝心即流於霸矣　道理
到貫通處處事自有要有要不遺力矣凡事必有理初
則一事一理窮理多則會於一一則所操愈約制事之
時必能挈其總領而理其條目中其機會而無悔吝
儒者養得一個道理釋老只養得一個精神儒者養得
一身之正氣故與天地無間釋老養得一身之私氣故
逆天背理　釋氏見道只如漢武帝見李夫人非真見
也只想像這道理故勞而無功儒者便即事物上窮究
　人雖持敬亦要義理來浸灌方得此心悦懌不然只
是硬持守也　今人說靜時不可操才操便是動學之
不講乃至於此甚可懼也静時不操待何時去操其意
以為不要惹動此心待他自存若操便要著意著意便
不得静是欲以空寂杳㝠為靜不知所謂靜者只是以
思慮未萌事物未至而言其中操持之意常在也若不
操持待其自存決無此理程子曰人心自由便放去又
以思慮紛擾為不靜遂遏絶思慮以為靜殊不知君子
九思亦是存養法但要專一若專一時自無雜慮有事
時專一無事時亦專一此敬之所以貫乎動靜為操存
之要法也　敬為存養之道貫徹始終所謂涵養須用
敬進學則在致知是未知之前先須存養此心方能致
知又謂識得此理以誠敬存之而已則致知之後又要
存養方能不失蓋致知之功有時存養之功不息　程
子曰事有善惡皆天理也天理中物須有美惡葢物之
不齊物之情也愚謂陰陽動静之理交感錯綜而萬殊
出焉此則理之自然物之不能違者故云然在人而言
則善者是天理惡者是氣稟物欲豈可不自省察與氣
稟惡物同乎　心精明是敬之效才主一則精明二三
則昏亂矣　心無主宰靜也不是工夫動也不是工夫
靜而無主不是空了天性便是昏了天性此大本所以
不立也動而無主若不猖狂妄動便是逐物狥私此逹
道所以不行也已立後自能了當得萬事是有主也
人之學易差羅仲素李延平敎學者静坐中看喜怒哀
樂未發以前氣象此便差却既是未發如何看得只存
養便是呂與叔蘇季明求中於喜怒哀樂未發之前程
子非之朱子以為即已發之際黙識其未發之前者則
可愚謂若求未發之中看未發氣象則動靜乖違反致
理勢危急無從容涵泳意味故古人於靜時只下個操
存涵養字便是静中工夫思索省察是動上工夫然動静
二端時節界限甚明工夫所施各有所當不可乖亂混
雜所謂動静不失其時其道光明今世又有一等學問
言靜中不可著個操字若操時又不是靜以何思何慮
為主悉屏思慮以為静中工夫只是如此所以流於老
佛不知操字是持守之意即靜時敬也若無個操字是
中無主悠悠茫茫無所歸著若不外馳定入空無此學
所以易差也　容貎辭氣上做工夫便是實學謹獨是
要　遺書言釋氏有敬以直内無義以方外又言釋氏内
外之道不備此記者之誤程子固曰惟患不能直内内
直則外必方蓋體用無二理内外非二致豈有能直内
而不能方外體立而用不行者乎敬則中有主釋氏中
無主謂之敬可乎　視鼻端白以之調息去疾則可以
之存心則全不是葢取在身至近一物以繋其心如反
觀内視亦是此法佛家用數珠亦是此法覊制其心不
使妄動嗚呼心之神靈足以具衆理應萬事不能敬以
存之乃羈於一物之小置之無用之所哀哉　當然處
即是天理　禪家存心雖與孟子求放心操則存相似
而實不同孟子只是不敢放縱其心所謂操者只約束
收斂使内有主而已豈如釋氏常看管一個心光光明
明如一物在此夫既收斂有主則心體昭然遇事時鑒
察必精若守著一個光明底心則只了與此心打攪内
自相持既熟割舎不去人倫世事都不管又以為道無
不在隨其所之只要不失此光明之心不拘中節不中
節皆是道也　真能主敬自無雜慮欲屏思慮者皆是
敬不至也　有此理則有此氣氣乃理之所為是反説
了有此氣則有此理理乃氣之所為　陳公甫云靜中
養出端倪又云藏而後發是將此道理來安排作弄都
不是順其自然　婁克貞說他非陸子之比陸子不窮
理他却肎窮理公甫不讀書他勤讀書以愚觀之他亦
不是窮理他讀書只是將聖賢言語來䕶已見未嘗虛
心求聖賢指意舎已以從之也　敬便是操非敬之外
别有個操存工夫格物便是致知非格物之外别有個
致知工夫　陳公甫亦窺見些道理本原因下面無循
序工夫故遂成空見釋氏心亦不放只是内裡無主
所以為是心者理也所以具是理者心也故理是處心
即安心存處理即在非但在已如此在人亦然所行合
理人亦感化歸服非但在人如此在物亦然苟所行合
理庶物亦各得其所　禪家不知以理義養心只捉住
一個死法　釋氏説心只説著一個意思非是真識此
心也釋氏說性只説著一個人心形氣之私未識性命
之正　滿腔子是惻隱之心則滿身都是心也如刺著
便痛非心而何然須知痛是人心惻隱是道心　滿腔
子是惻隱之心腔子外是何心腔子外雖不可言心其
理具於心因其理具於心故感著便應若心馳於外亦
物耳何能具衆理應萬事乎　異敎所謂存心有二也
一是照管一心如有一物常在這裡一是屏除思慮絶
滅事物使其心空豁無所外交其所謂道亦有二也一
是想像模索此道如一個物事在前一是以知覺運動
為性謂凡所動作無不是道常不能離故猖狂妄行
只致其恭敬則心肅然自存非自捉住一個心來存放
這理讀書論事皆推究到底即是窮理非是懸空尋得
一個理來看　人以朱子調息箴為可以存心此特調
氣耳只恭敬安詳便是存心法豈假調息以存心以此
存心害道甚矣　心只是一個心所謂操存乃自操而
自存耳敬是心自敬耳　主敬是有意以心言也行其
所無事以理言也心有所存主故有意循其理之當然
故無事此有中未嘗有無中未嘗無心與理一也　學
一差便入異敎其誤認聖賢之意者甚多此言無為是
無私意造作彼遂以為真虛淨無為矣此言心虛者是
心有主而外邪不入故無昏塞彼遂以為真空無物矣
此言無思是寂然不動之中萬理咸備彼遂以為真無
思矣此言無適而非道是道理無處無之所當操存省
察不可造次顛沛之離彼遂以為凡其所適無非是道
故任其猖狂自恣而不顧也　釋氏誤認情識為理故
以作用是性殊不知神識是氣之英靈所以妙是理者
就以神識為理則不可性是吾身之理作用是吾身之
氣認氣為理以形而下者作形而上者心常有主乃静
中之動事得其所乃動中之靜　今人為學多在聲價
上做如此則學時已與道離了費盡一生工夫終不可
得道　孔門之敎惟博文約禮二事博文是讀書窮理
事不如此則無以明諸心約禮是操持力行事不如此
無以有諸已張子以太和為道體葢太和是氣萬物所
由生故曰保合太和乃利貞所以為是太和者道也就
以太和為道體誤矣　上蔡記明道語言既得後須放
開朱子疑之以為既得後心胸自然開泰若有意放開
反成病痛愚以為得後放開雖似渉安排然病痛尚小
今人未得前先放開故流於莊佛又有未能克已求仁
先要求顏子之樂所以卒至狂妄殊不知周子令二程
尋顏子之樂處是要見得孔顏因甚有此樂所樂何事
便要做顔子工夫求至乎其地豈有便來自己身上尋
樂乎故放開太早求樂太早皆流於異端　人清髙固
好然清髙太過則入於黃老人固難得廣大者然廣大
太過則入於莊佛惟窮理之至一循乎理則不見其清
髙廣大乃為正學　智計處事人不心服私則殊也
太極者理也陰陽者氣也動静者理氣之妙運也　天
下縱有難處之事若順理處之不計較利害則本心亦
自泰然若不以義理為主則遇難處之事越難處矣
有理而後有氣有氣則有象有數故理氣象數皆可以
知吉㓙四者本一也　立天之道曰陰與陽陰陽氣也
理在其中立地之道曰柔與剛剛柔質也因氣以成理
立人之道曰仁與義仁義理也具於氣質之内三者分
殊而理一　天地間無處不是氣硯水瓶須要兩孔一
孔出氣一孔入水若止有一孔則氣不能出而塞乎内
水不能入矣以此知虛器内皆有氣故張子以為虛無
中即氣也　朱子所謂静中知覺此知覺不是事來感
我而我覺之只是心存則醒有知覺在内未接乎外也
　今人不去學自守先要學隨時所以茍且不立　處
事不用智計只循天理便是儒者氣象　王道之外無
坦途仁義之外無功利　人收斂警醒則氣便清心自
明才惰慢便昏瞶也　意者心有專主之謂大學解以
為心之所發恐未然葢心之發情也惟朱子訓䝉詩言
意乃情專所主時為近　一本而萬殊萬殊而一本學
者須從萬殊上一一窮究然後㑹於一本若不於萬殊
上體察而欲直探一本未有不入異端者　端莊整肅
嚴威儼恪是敬之入頭處提撕喚醒是敬之接續處主
一無適湛然純一是敬之無間斷處惺惺不昩精明不
亂是敬之效驗處　敬該動静静坐端嚴敬也隨事檢
㸃致謹亦敬也敬兼内外容貎莊正敬也心地湛然純
一敬也　古人老而德愈進者是持守得定不與血氣
同衰也今日才氣之人到老年便衰是無持養之功也
　陳公甫説物有盡而我無盡即釋氏見性之説他妄
想出一個不生不滅底物事在天地間是我之真性謂
他人不能見不能覺我能獨覺故曰我大物小物有盡
而我無盡殊不知物我一理但有偏正清濁之異以形
氣論之生必有死始必有終安得我獨無盡哉以理論
之則生生不窮人與物皆然　老氏既說無又說杳杳
冥冥其中有精混混沌沌其中有物則是所謂無者不
能無矣釋氏既曰空又說有個真性在天地間不生不
滅超脫輪廽則是所謂空者不能空矣此老釋之學所
以顛倒錯謬說空說虛說無說有皆不可信若吾儒說
有則真有說無則真無說實則真實說虛則真虛蓋其
見道明白精切無許多邪遁之辭老氏指氣之虛者為
道釋氏指氣之靈者為性故言多邪遁以理論之此理
流行不息此性稟賦有定豈可說空說無以氣論之則
有聚散虛實之不同聚則為有散則為無若理則聚有
聚之理散有散之理亦不可言無也氣之有形體者為
實無形體者為虛若理則無不實也問老氏言有生於
無佛氏言死而歸真何也曰此正以其不識理只將氣
之近理者言也老氏不識此身如何生言自無中而生
佛氏不識此身如何死言死而歸真殊不知生有生之
理不可謂無以死而歸真是以生為不真矣問佛氏說
真性不生不滅其意如何曰釋氏以知覺運動為性是
氣之靈處故又要把住此物以免輪廻愚故曰老氏不
釋道妄指氣之虛者為道釋氏不識性妄指氣之靈者
為性　橫渠言氣之聚散於太虛猶冰之凝釋於水某
未敢以為然蓋氣聚則成形散則盡矣豈若冰未凝之
時是此水既釋又只是此元初水也　未有致知而不
在敬者敬其本歟　今人言心便要求見本體察見寂
然不動處此皆過也古人只言涵養言操存曷嘗言求
見察見若欲求察而見其心之體則内裡自相攫亂反
無主矣然則古人言提撕喚醒非歟曰才提撕喚醒則
心惕然而在非察見之謂也　天地氣化無一息之停
人物之生無一時少欠今天下人才儘有只因聖學不
講故瞢到在這裡　不愧屋漏雖無一事然萬理森然
已具於其中此是體也但未發耳老佛以為空無則本
體已絶矣今人只言老佛有體無用吾謂正是其體先
絶於内故無用於外也　其心肅然則天理即在故程
子曰敬可以對越上帝　若窮理到融會貫通之後雖
無思可也未至此當精思熟慮以窮其理故上蔡何思
何慮程子以為太早今人未至此欲屏去思慮使心不
亂則必流於禪學空虛反引何思何慮而欲強合之誤
矣　心麄最害事心麄者敬未至也　今人屏絶思慮
以求靜聖賢無此法聖賢只戒謹恐懼自無許多邪思
妄念不求靜未嘗不靜也　禪家存心有兩三様一是
要無心空其心一是羈制其心一是照觀其心儒家則
内存誠敬外盡義理而心存故儒者心存萬理森然具
備禪家存心而寂滅無理儒者心存而有主禪家心存
而無主儒家心存而活異教心存而死然則禪家非是
能存其心乃是空其心死其心制其心作弄其心也
一是誠主一是敬　存養雖非行之事亦屬乎行此乃
未行之行用力於未形者也天理有善而無惡惡是過
與不及上生來人性有善而無惡惡是氣稟物欲上生
來　才昏惰義理自喪　太極之虛中者無昏塞之患
而萬理咸具也惟其虛所以能涵具萬理人心亦然老
佛不知以為真虛空無物而萬理皆滅也太極之虛是
無形氣之昏塞也人心之虛是無物欲之蔽塞也若以
為真空無物此理具在何處　人莊敬體即立大本即
在不然則昏亂無本　學老釋者多詐是他在實理上
剗斷了不得不詐向日李鑑深不認他是譎吾曰君非
要譎是不奈譎何　學知為己亦不愁你不戰戰兢兢
　釋氏是認精魂為性專一守此以此為超脱輪廻陳
公甫說物有盡而我無盡亦是此意程子言至忙者無
如禪客又言其如負版之蟲如抱石投河朱子謂其只
是作弄精神此真見他所造只是如此模様緣他當初
只是去習靜生屏思慮靜久了精神光彩其中了無一
物遂以為真空言道理只有這個極元極妙天地萬物
都是這個做出來得此則天地萬物雖壞這物事不壞
幻身雖亡此不亡所以其妄愈甚　今人學不曾到貫
通處却言天地萬物本吾一體略窺見本原就將橫竪
放胸中再不去下格物工夫此皆是助長反與理二不
若只居敬窮理盡得吾之當為則天地萬物之理即在
此葢此理本無二若將天地萬物之理懷放胸中則是
安排想像愈不能與道為一如釋氏行住坐臥無不在
道愈與道離也　程子體道冣切如説鳶飛魚躍是見
得天地之間無非此理發見充塞若只將此意思想像
収放胸中以為無適而非道則流於狂妄反於道二矣
故引必有事焉而勿正心勿忘勿助長則吾心常存不
容想像安排而道理流行無間矣故同以活潑潑地言
之以見天地人物之理本相流通但吾不可以私意撓
之也
　廣文婁一齋先生諒
婁諒字克貞别號一齋廣信上饒人少有志於聖學嘗
求師於四方夷然不屑曰率舉子學非身心學也聞康
齋在臨川乃往從之康齋一見喜之云老夫聰明性緊
賢也聰明性緊一日康齋治地召先生往視云學者須
親細務先生素豪邁由此折節雖掃除之事必躬自為
之不責僮僕遂為康齋入室凡康齋不以語門人者於
先生無所不盡康齋學䂓來學者始見其餘則否羅一
峯未第時往訪康齋不出先生謂康齋曰此一有志知
名之士也如何不見康齋曰我那得工夫見此小後生
耶一峯不悅移書四方謂是名教中作怪張東白從而
和之康齋若不聞先生語兩人曰君子小人不容並立
使後世以康齋為小人二兄為君子無疑倘後世以君
子處康齋不知二兄安頓何地兩人之議遂息景泰癸
酉舉於鄉退而讀書十餘年始上春官至杭復返明年
天順甲申再上登乙榜分敎成都尋告歸以著書造就
後學為事所著日錄四十卷詞朴理純不茍悅人三禮
訂訛四十卷以周禮皆天子之禮為國禮儀禮皆公卿
大夫士庶人之禮為家禮以禮記為二經之傳分附各
篇如冠禮附冠義之𩔖不可附各篇各附一經之後不
可附一經總附二經之後取繫辭傳附易後之意諸儒
附會十三篇以程朱論黜之春秋本意十二篇惟用經
文訓釋而意自見不用三傳事實曰春秋必待三傳而
後明是春秋為無用書矣先生以收放心為居敬之門
以何思何慮勿助勿忘為居敬要㫖康齋之門最著者
陳石齋胡敬齋與先生三人而已敬齋之所訾者亦唯
石齋與先生為最謂兩人皆是儒者陷入異教去謂先
生陸子不窮理他却肎窮理石齋不讀書他却勤讀書
但其窮理讀書只是將聖賢言語來䕶已見耳先生之
書散逸不可見觀此數言則非僅蹈襲師門者也又言
充貞見搬木之人得法便說他是道此與運木搬柴相
似指知覺運動為性故如此說道固無所不在必其合
乎義理而無私乃可為道豈搬木者所能葢搬木之人
固不可謂之知道搬木得法便是合乎義理不可謂之
非道但行不著習不察耳先生之言未嘗非也先生静
久而明杭州之返人問云何先生曰此行非惟不第且
有危禍春闈果災舉子多焚死者靈山崩曰其應在我
矣急召子弟永訣命門人蔡登查周程子卒之月日曰
元公純公皆暑月卒予何憾時𢎞治辛亥五月二十七
日也年七十門人私諡文肅先生子兵部郎中性其女
嫁為寧庶人妃庶人反先生子姓皆逮繫遺文散失而
宗先生者絀於石齋敬齋矣文成年十七親迎過信從
先生問學深相契也則姚江之學先生為發端也子忱
字誠善號氷溪不下樓者十年從遊甚衆僧舎不能容
其弟子有架木為巢而讀書者
　謝西山先生復
謝復字一陽别號西山祁門人也謁康齋於小陂師事
之閲三歲而復返從事於踐履葉畏齋問知曰行陳寒
谷問行曰知未逹曰知至至之知終終之非行乎未之
能行唯恐有聞非知乎知行合一學之要也邑令問政
曰辨義利則知所以愛民厲已𢎞治乙丑卒
　鄭孔明先生伉
鄭伉字孔明常山之象湖人不屑志於科舉往見康齋
康齋曰此間工夫非朝夕可得恐誤子逺來對曰此心
放逸已久求先生復之耳敢欲速乎因受小學日驗於
身心久之若有見焉始歸而讀書一切折衷於朱子痛
惡佛老曰其在外者已非又何待讀其書而復辨其謬
哉楓山東白皆與之上下其議論亦一時之人傑也
　胡鳯儀先生九韶
胡九韶字鳯儀金溪人自少從學康齋家甚貧課兒力
耕僅給衣食每日晡焚香謝天一日清福其妻笑之曰
虀粥三厨何名清福先生曰幸生太平之世無兵禍又
幸一家樂業無饑寒又幸榻無病人獄無囚人非清福
而何康齋奔喪金陵先生同往凡康齋學有進益無不
相告故康齋贈之詩云頑鈍淬磨還有益新功頻欲故
人聞康齋語學者曰吾平生每得力於患難先生曰惟
先生遇患難能進學在他人則隳志矣成化初卒
　
　明儒學案卷五
欽定四庫全書
　明儒學案卷六
　　　　　　　　　　　　餘姚　黄宗羲　撰
崇仁學案三
　恭簡魏莊渠先生校
魏校字子才號莊渠崑山人𢎞治乙丑進士授南京刑部
主事歴員外郎郎中不為守偹奄人劉瑯屈召為兵部郎
移疾歸嘉靖初起廣東提學副使丁憂補江西兵備改河
南提學七年陞太常寺少卿轉大理明年以太常寺卿掌
祭酒事尋致仕先生私淑於胡敬齋其宗㫖為天根之學
從人生而静培養根基若是孩提知識後起則未免夾雜
矣所謂天根即是主宰貫動静而一之者也敬齋言心無
主宰静也不是工夫動也不是工夫此師門敬字訣也第敬
齋工夫分動静先生貫串總不離本末作兩段事則加宻
矣聶雙江歸寂之㫖發端於先生也先生言理自然無為
豈有靈也氣形而下莫能自主宰心則虛靈而能主宰
理也氣也心也岐而為三不知天地間祗有一氣其升
降往來即理也人得之以為心亦氣也氣若不能自主
宰何以春而必夏必秋必冬哉草木之榮枯寒暑之運
行地理之剛柔象緯之順逆人物之生化夫孰使之哉
皆氣之自為主宰也以其能主宰故名之曰理其間氣
之有過不及亦是理之當然無過不及便不成氣矣氣
既能主宰而靈則理亦有靈矣若先生之言氣之善惡
無與於理理從而善之惡之理不特死物且閒物矣其
在於人此虛靈者氣也虛靈中之主宰即理也善固理
矣即過不及而為惡亦是欲動情勝此理未嘗不在其
間故曰不為堯存不為桀亡以明氣之不能離於理也
先生疑象山為禪其後始知為坦然大道則於師門之
敎又一轉矣先生提學廣東時過曹溪焚大鑒之衣椎
碎其鉢曰無使惑後人也諡恭簡
體仁說天地太和元氣氤氤氲氲盈滿宇内四時流行
春意融融藹藹尤易體驗盎然吾人仁底氣象也人能
體此意思則胸中和氣駸駸發生天地萬物血脈相貫
充鬰之久及其應物渾乎一團和氣發見所謂麗日祥
雲也　冬氣閉藏極於嚴密故春生温厚之氣充鬱薰
蒸陰崖寒谷亦透學而弗主靜何以成吾仁　涵養可
以熟仁若天資和順不足於剛毅可更於義上用功否
曰陽之收斂處便是陰仁之斷制處便是義靜中一念
萌動纔渉自私自利便覺戾氣發生自與和氣相反不
能遏之於微戾氣一盛和氣便都消鑠盡了須重接續
起來但覺纔是物欲便與截斷斬其根芽此便是精義
工夫也　天之主宰曰帝人之主宰曰心敬只是吾心
自做主宰處今之持敬者不免添一個心來治此心却
是别尋主宰春氣融融萬物發生急廹何緣生物把捉
太𦂳血氣亦自不得舒暢天理其能流行乎　整齊嚴
肅莫是先制於外否曰此正是由中而出吾心纔欲檢
束四體便自竦然矣外既不敢妄動内亦不敢妄思交
養之道也　木必有根然後千枝萬葉可從而立水必
有源然後千流萬派其出無窮人須存得此心有個主
宰則萬事可以次第而治　古人藴蓄深厚故發越盛
大今人容易漏泄於外何由厚積而逺施學者當深玩
黙成氣象渾厚則開文明澆薄則開巧偽學須涵養本
原　天地渾渾一大氣萬物分形其間實無二體譬若
百果纍纍總是大樹生氣貫徹又如魚在水中内外皆
水也人乃自以私意間隔豈復能與天地萬物合一乎
　持敬易間斷常如有上帝臨之可乎曰上帝何時而
不鑒臨奚待想像也日月照臨如目斯覩風霆流行如
息相呴今吾一呼一吸未嘗不與大化通也是故一念
善上帝必知之一念不善上帝必知之天命有善無惡
故善則順天惡則逆天畏天之至者嘗防未萌之惡小
人無忌憚是弗以上帝為有靈也　天地氣化初極渾
厚開盛則文明久之漸以澆薄盛極則有衰也聖人生
衰世常欲返樸還淳以囘造化故大林放問禮之本質
是從裏面漸發出來文是外面發得極盛聖人欲人常
存得這些好意思在裏靣令深厚懇惻有餘若只務外
面好看却是作偽也道體浩浩無窮人被氣質限住罕
能覩其純全若只據已見持養將去終是狹隘孤單難
得展拓須大著心胸廣求義理盡合天下聰明為我聰
明庶幾規模濶大氣質不得而限量之　理者氣之主
宰理非别有一物在氣為主只就氣上該得如此處便
是理之發用其所以該得如此則理之本體然也通宇
宙全體渾是一理充塞流行隨氣發用在這裏便該得
如此在那裏又該得如彼千變萬化不同人見用有許
多遂疑體亦有許多不知只是一理所為隨在而異名
耳本體更無餘二也　純粹至善者理也氣有弗善理
亦末如之何斯乃氣強而理弱乎曰否理該得如此而
不能自如此其能如此皆氣為之也氣能如此而不能
盡如此滯於有迹運復不齊故也　夫理冲漠無联無
者不可分裂所以一也渾淪惟一一者不可二雜所以
純也氣有形不可分愈分則愈雜美惡分若有萬不齊
矣　理氣合則一違則二春氣氤氲盎乎其和此天地
之仁也秋氣晶明肅乎其清此天地之義也何處分别
是理是氣春宜温厚而弗温厚秋宜嚴凝而弗嚴凝此
非理該如此乃是氣過不及弗能如此孟子曰配義與
道此是理該如此而氣能如此所謂合則一也孔子曰
囘也其心三月不違仁心而違仁判為兩物弗復合一
所謂違則二也　或問孝之根原莫是一體而分該得
孝否曰此只是當然不容已處曰豈天命自然乎曰怎
得便會自然如此天地生生只是一團好氣聚處便生
人具此生理各有一團好意思在心父母吾身所由以
生也故惻怛慈愛於此發得尤懇切其本在是也　禮
主敬讓其心聳然如有畏退然如弗勝然後儀文斯稱
今之矜嚴好禮者但知自尊自重直行已意而已此乃
客氣所使非復禮之本然矣　思慮萬起萬滅如之何
曰此是本體不純故發用多雜工夫只在主一但覺思
慮不齊便截之使齊立得個主宰却於雜思慮中先除
邪思慮以次除閑思慮推勘到底直與斬絶不得放過
久之本體純然是善便自一念不生生處皆善念矣
聖賢冲然無欲學者當自不見可欲始一念動以人欲
根勘何從而來照見衆欲性中元無俱從軀壳上起穢
我靈臺衆欲不行天理自見　天命有元亨利貞故人
性有仁義禮智人性有仁義禮智故人情有惻隱羞惡
辭讓是非純粹至善本來如是其有不善又從何來曰
此只是出於氣質性本善然不能自善其發為善皆氣
質之良知良能也氣質能為善而不能盡善性即太極
氣質是陰陽五行所為氣運純駁不齊故氣稟合下便
有清濁厚薄濁則遮蔽不通薄則承載不起便生出不
善來性惟本善故除却氣質不善便純是善性惟不能
自善故變化氣質以歸於善然後能充其良知良能也
　人性元善當其惡時善在何處曰善自常在不滅只
因氣質反了這善便生出惡善之本體不得自如若能
翻轉那惡依舊是善　或曰人生而靜氣未用事其性
渾然至善感於物而動氣得用事故其情有善有不善
曰如是則體用二原矣性善情亦善静時性被氣稟夾
雜先藏了不善之根故動時情被物欲汚染不善之萌
芽纔發存養於静黙消其不善之根省察於動纔覺不
善之萌芽便與鋤治積集久之本體渾然是善發用處
亦粹然無惡矣　一理散為萬事常存此心則全體渾
然在此而又隨事精察力行之則其用燦然各有著落
　虛靈主宰是之謂心其理氣之妙合與氣形而下莫
能自主宰理自然無為豈有靈也氣之渣滓滯而為形
其精英為神虛通靈爽能妙是理為主氣得其統攝理
亦因是光明不蔽變化無方矣　或窮孝之節目曰俱
從根源處來只如昏定晨省人子晝常侍親而夜各就
寢父母弗安置豈能自安既寢而興便思問候父母安
否皆出於吾心至愛自不容已曰如是只須就根本上
用功曰這却是分本末作兩叚事天理合如此而吾不
能如此正為私意蔽隔常培根源又就節目上窮究到
根源處去其不如此者而求其當如此者則私意不得
蔽隔天理常流通矣　人各私其私天地間結成一大
塊私意人君完養厥德盎然天地生物之心又求天下
愷悌相與舉先王仁政行之悉破羣私合為天下大公
　天子當常以上帝之心為心興一善念上帝用休而
慶祥集焉興一惡念上帝震怒而災沴生焉感應昭昭
也昔人謂人君至尊故稱天以畏之却是舉一大者來
嚇人君葢未廸知帝命也人君當明乾坤易簡之理天
下之賢才豈能人人而知之邪君惟論一相相簡大寮
俾各自置其屬人得舉其所知而效之於上則無遺賢
所謂乾以易知也天下之政豈能事事而親之耶君恭
已於上委任於相相分任於百司而責其成功上好要
而百事詳所謂坤以簡能也
復余子積論性書竊觀尊兄前後論性不啻數十萬言
然其大意不過謂性合理與氣而成固不可指氣為性
亦不可專指理為性氣雖分散萬殊理常渾全同是一
箇人物之性不同正由理氣合和為一做成許多般來
在人在物固有偏全而人性亦自有善有惡若理則在
物亦本無偏在人又豈有惡耶愚意謂尊兄論性之誤
正坐理氣處見猶未真耳理在天地間本非别有一物
只就氣中該得如此便是理人物之性又從何來即天
地所賦之理亦非别有一物各就他分上合當恁地便
是尊兄謂理常渾淪氣纔有許多分别出來若如愚見
則理氣元不相離理渾淪只是一個氣亦渾淪本只一
個氣分出許多則理亦分出許多混沌之時理氣同是
一個及至開闢一氣大分之則為陰陽小分之則為五
行理隨氣具各各不同是故在陽則為健在陰則為順
以至為四德為五常亦復如是二五錯綜又分而為萬
物則此理有萬其殊矣理雖分别有許多究竟言之只
是一個該得如此故曰理一而分殊嘗自其分殊者而
觀之健不可以為順順亦不可以為健四德五常以至
萬物之理各不能相通此理疑若滯於方所矣不知各
在他分上都是該得如此大固無餘小亦無欠故能隨
在具足隨處充滿更無空闕之處若合而不可分同而
不復異則是渾淪一死局必也常混沌而後可耳天地
者陰陽五行之全體也故許多道理静則冲漠渾淪體
悉完具動則流行發見用各不同人物之性皆出於天
地何故人得其全物得其偏葢天地之氣其渣滓為物
偏而不備塞而不通健順五常之德不復能全但隨形
氣所及而自為一理飛者于空潛者泳川蠢動自蠕草
木何知亦各自為榮瘁不相假借陵奪而能若蜂蟻之
君臣虎狼之父子騶虞之仁神羊之義乃其塞處有這
一路子開故只具得這些子即此一些子亦便自理鳥
之有鳳獸之有鱗鱗之有龍介之有龜皆天地間氣所
出畢竟是渣滓中精英故終與人不相似也人稟二五
精英之氣故能具得許多道理與天地同然惟聖人陰
陽合德純粹至善其性無不全可以位天地育萬物自
大賢以下精英中不能無渣滓這個性便被他蔽隔了
各隨其所得渣滓之多寡以為等差而有智愚賢不肖
之别畢竟性無不同但精英中帶了些渣滓故學以變
化其氣質則渣滓渾化可以復性之本體矣古聖賢論
性正是直指當人氣質内各具此理而言故伊川曰性
即理也告子而下荀楊韓諸人皆錯認氣質為性翻騰
出許多議論來轉加鶻突今謂性合理與氣而成則恐
昩於形而上下之别夫子曰一陰一陽之謂道又曰易
有太極皆在氣上直指此理而言正以理氣雖不相離
然亦不曾相雜故又曰形而上者謂之道形而下者謂
之器若性合理氣而成則是形而上下者可以相雜理
在天地間元不曾與氣雜何獨在人上便與氣相雜更
願於此加察然此亦非出於尊兄先儒謂有天地之性
有氣質之性分作兩截說了故尊兄謂既是天地之性
只當以理言不可遽謂之性氣質之理正是性之所以
得名可見理與氣質合而成性也竊嘗考諸古聖賢論
性有二其一以性與情對言此是性之本義直指此理
而言或以性與命對言性與天道對言性與道對言其義
一也古性情字皆從心從生言人生而具此理於心名
之曰性其動則為情也此於六書屬會意正是性之所
以得名其一以性與習對言者但取生字為義蓋曰天
所生為性人所為曰習耳性從生故借生字為義程子
所謂生之謂性止訓所稟受者也此與六書自屬假借
六書之法假借一𩔖甚多後儒不明訓釋六經多為所
梗費了多少分疏六經言性始於成湯伊尹湯誥惟皇
上帝降衷於下民若有恆性此正直指此理而言夫子
易大傳曰乾道變化各正性命又曰繼之者善也成之
者性也子貢謂夫子之言性與天道不可得而聞子思
述之於中庸曰天命之謂性孟子道性善實出於此其
曰乃若其情則可以為善矣乃所謂善也又發明出四
端又謂君子所性仁義禮智根於心可謂擴前聖所未
發忒煞分明矣伊尹習與性成論語曰性相近也習相
逺也家語謂少成若天性習慣如自然可見這性字但
取天生之義中庸論天命之謂性又曰自誠明謂之性
自明誠謂之敎孟子道性善又曰堯舜性之湯武反之
皆與前性字不同雖不與習對說然皆以天道人道對
言可見二性字元自不同也先儒只因性相近也一句
費了多少言語分疏謂此性字是兼理與氣質來說不
知人性上不可添一物纔帯著氣質便不得謂之性矣
荀子論性惡楊子論性善惡混韓子論性有三品衆言淆
亂必折諸聖若謂夫子性相近一言正是論性之所以
得名處則前數說皆不謬於聖人而孟子道性善却反
為一偏之論矣孟子道性善只為見得分明故說得來
直截但不曾說破性是何物故荀楊韓諸儒又有許多
議論伊川一言以斷之曰性即理也則諸說皆不攻自
破矣孟子道性善是擴前聖所未發明道何以又謂論
性不論氣不備論氣不論性不明二之則不是葢孟子
只說人性之善却不曾說人有不善是被氣稟蔽了他
其論下手處亦只是說存心養性擴充其四端不曾說
變化氣質與克治底功夫故明道謂論性必須說破氣
質葢與孟子之言相發明也但明道又謂善固性也惡
亦不可不謂之性人生而靜以上不容說纔說性時便
已不是性也此則未免失之太過矣噫人性本善何得
有惡當其惡時善在何處此須著些精彩看上天之載
無聲無臭其在吾人性之本體亦復如是性上添不得
一物只為他是純粹至善底聖人氣稟淳厚清明略無
些渣滓但渾是一團理莊生所謂人貎而天曾子所謂
江漢以濯之秋陽以暴之皜皜乎不可尚已自大賢以
下纔被些氣稟與物慾夾雜便生出惡來惡乃氣稟物
慾所為自與吾性無與故雖蔽固之湥依然有時發見
但不能當下識取又被氣稟物慾汩沒了他不能使之
光明不蔽耳人性惟善是真實一切諸惡盡成虛妄非
吾性之固有若當惡念起時與他照勘窮來窮去便都成
空矣天生吾人合下付這道理散見於日用事物而總
具於吾心必先常常提省此心就逐事上一一窮究其
理而力行之根本既立則中間節目雖多皆可次第而
舉若不於心地上用功而徒欲泛然以觀萬物之理正
恐茫無下手處此心不存一身已無箇主宰更探討甚
道理縱使探討得來亦自無處可安頓故有童而習之
皓首而無成者古人知行只是一事方其求知之始正
欲以為力行之資及其既知則遂行之而不敢緩今讀
聖賢書正宜反求諸身體貼道理去做孟子曰學問之
道無他求其放心而已矣
論學書存養省察工夫固學問根本亦須發大勇猛心
方做得成就若全不曾發憤只欲平做將去可知是做
不成也　孔門唯顏子可當中行自曾子以至子思孟
子氣質皆偏於剛然其所以傳聖人之道則皆得剛毅
之力也文公謂世衰道微人欲橫流不是剛毅的人亦
立脚不住　今之士大夫得一階半級則以為喜失一
階半級則以為憂譬如鳥在籠中縱令底下直飛至頂
上許大世界終無出日　伊川言中心斯須不和不樂
則鄙詐之心入之矣此與敬以直内同理謂敬為和樂
固不可然敬須和樂只是心中無事也　人一日間喜
怒哀樂不知發了多少其中節也常少不中節也常多
雖無所喜怒哀樂時而喜怒哀樂之根已自先伏於其
間歲莫一友過我見某凝塵滿室泊然處之歎曰吾所
居必洒掃涓潔虛室以居塵囂不雜則與乾坤清氣相
通齋前雜樹花木時觀萬物生意深夜獨坐或啟扉以
漏月光至昩爽恆覺天地萬物清氣自逺而届此心與
相流通更無窒礙今室中蕪穢不治弗以累心賢於玩
物逺矣但恐以神爽未必有助也　某居家簡重不以
事物經心友人曰人心須完密一事不可放過學而不
事事則踈漏處必多應事時必缺陷了道理吾見清髙
虛靜之士久之未有不墮落者一陰一陽之謂道今喜
靜厭動正如有陰無陽不成化矣某聞言聳然人心通
竅於舌是以能言多言之人此心奔迸外出未言舌常
有動意故其蓄聚恆淺應用易踈但與其箝制於外不
若收斂於中驗之放去收轉之間而心之存亡攸繋當
自有著力處也天下之事若從憤世嫉邪起端未免偏
於肅殺必也從太和中發出則四時之氣咸備而春生
常為之主乃可合德造化也　心乃我身主宰從天下
至此已是盡頭處而心却發出兩路善惡岐焉誠意是
管歸一路也善惡各有來路善是從心體明處發來惡
便是從暗處發來致知是要推明破暗也心與物交若
心做得主以我度物則暗者可通若舎已逐物物反做
主明者可塞故工夫起頭只在先立乎其大者　李獻
吉晚而與某論學自悔見道不明曰昔吾汨於詞章今
而厭矣靜中怳有見意味逈然不同則從而錄之某曰
錄後意味何如獻吉黙然良久驚而問曰吾實不自知
纔劄記後意味漸散不能如初何也某因與之極言天
根之學須培養深沉切忌漏洩因問平生大病安在曰
公才甚髙但虛志與驕氣此害道之甚者也獻吉曰天
使吾早見二十年詎若是哉　人之一心貫串千事百
事若不立箇主宰則終日營營凡事都無統攝不知從
何處用功又有兀坐以收放心事至不管是自隔絶道
理如何貫串得來如愚見日用間不問有事無事常存
此心有個主宰在此事來就此事上用功直截依著道
理行莫要被私欲遮障纒繞如此纔能貫串得過　喜
怒哀樂未發性本空也發而皆中節其應亦未嘗不空
聖人體用一原也世人不無潛伏故有前塵妄動故有
緣影是故不可無戒懼之心釋氏厭人欲之幻并與天
性不可解於心者而欲滅之將乍見孺子入井怵惕真
心與内交要譽惡其聲之妄心同謂塵影則與聖賢之
學霄壤矣　大丈夫凍死則凍死餓死則餓死方能堂
堂立天地間若開口告人貧要人憐我以小惠呴沬我
得無為賤丈夫乎　人心元神昭昭靈靈收斂停畜因
其真機引而伸之觸𩔖而長之自有無窮之妙若專内
遺外日用間分本末作兩叚事如此仍是支離也　近
體大學頗窺聖學之樞機至易至簡說者自生煩難陽
明葢有激者也故翻禪學公案推佛而附於儒被他說
得太快易聳動人今為其學者大抵髙擡此心不在本
位而於義利大界限反多依違　吾輩欲學聖人不求
諸人生而靜祗就孩提有知識後說起又不察性之故
與物欲則是以念念流轉者為主　陳元誠疑吾近日
學問見得佛老與聖人同大為吾懼　元誠論靜云一
念不生旣不執持又不蒙昧三件犯著一件便不是
知道無中邊而不知内為主則茫無下手處知内為主
而不知道無中邊則隘故曰此心學之全功也　天文
左右前皆動也惟北辰不動人身背亦如之故曰天根
之學本易艮背之㫖　五峰之學不務涵養本原只要
執發見一端便張皇作用故有急廹助長之病　心之
神明無乎在而無乎不在也無乎不在而有在也靜則
氣母歸根動則神機發見故疑其在彼而不知實在於
心雖有在也而無迹也　人心立極雖有間斷處亦好
接頭否則終日向學不免散而無統也　近與一人論
理氣因問之曰人當哀痛時滿體如割涕淚交流此惻
隱之心也當羞愧時面為發赤汗流被體此羞惡之心
也今且分别誰是理耶誰是氣耶其人唯唯曰未也哀
痛羞愧固有發不中節時亦復涕汗流出豈亦理之為
耶其人不能自解某曰理非别有一物只就氣該得如
此便是理理本該得如此然却無為其能如此處皆氣
為之也然氣運不齊有不能盡如此處理氣合一則理
即是氣氣即是理脗乎不分孟子所謂配也氣與理違
則判而二矣夫子所謂囘也其心三月不違仁又謂人
能𢎞道非道𢎞人皆此意也今試就吾心日用間體驗
有時分明見得理該如此而吾不能如此打成兩片若
謂氣即是理只好說善底一邊那惡一邊便說不去矣
　大成樂譜但以一聲協一字今譜古詩須有散聲方
合天然之妙向見陳元誠歌古詩散聲多少皆出天然
安排不得必須譜出來然後人可學耳　象山天資甚
髙論學甚正凡所指示坦然如由犬道而行但氣質尚
粗鍜鍊未粹不免好剛使氣過為抑揚之詞反使人疑
昔議其近於禪學此某之陋也　大抵人自未應事及
乎應事以至事過總是此心又進一歩自未起念時及
乎起念以至念息亦猶是也善用功則貫串做一個否
則間隔矣吾所謂立本是貫串動靜工夫研幾云者只
就應事起念時更著精彩也　道體浩浩無窮吾輩既
為氣質拘住若欲止據已見持守固亦自好終恐規模
窄狹枯燥孤單豈能展拓得去古人所以親師取友汲
汲於講學者非故汎濫於外也止欲廣求天下義理而
反之於身合天下之長以為一已之長集天下之善以
為一已之善庶幾規模濶大氣質不得而限之
　侍郎余訒齋先生祐
余祐字子積别號訒齋鄱陽人年十九往師胡敬齋敬
齋以女妻之登𢎞治己未進士第授南京刑部主事忤
逆瑾落職瑾誅起知福州晉山東副使兵備徐州以沒
入中官貨逮詔獄謫南寧府同知稍遷韶州知府投劾
去嘉靖改元起河南按察使調廣西兩遷至雲南左布
政以太僕卿召轉吏部右侍郎未離滇而卒戊子歲也
年六十四先生之學墨守敬齋在獄中著性書三卷其
言程朱敎人拳拳以誠敬為入門學者豈必多言惟去
其念慮之不誠不敬者使心地光明篤實邪僻詭譎之
意勿留其間不患不至於古人矣時文成朱子晚年定
論初出以朱子到底歸於存養先生謂文公論心學凡
三變如存齋記所言心之為物不可以形體求不可以
聞見求惟存之之久則日用之間若有見焉此則少年
學禪見得昭昭靈靈意思及見延平盡悟其失後會南
軒始聞五峯之學以察識端倪為最初下手處未免闕
却平時涵養一節工夫别南軒詩惟應酬酢處特逹見
本根答叔京書尾謂南軒入處精切皆謂此也後來自
悟其失改定已發未發之論然後體用不偏動靜交致
其力工夫方得渾全此其終身定見也安得以其入門
工夫謂之晚年哉愚按此辨正先生之得統於師門處
居業錄云古人只言涵養言操存曷嘗言求見本體是
即文公少年之見也又云操存涵養是靜中工夫思索
省察是動上工夫動靜二端時節界限甚明工夫所施
各有所當不可混雜是即文公動靜交致其力方得渾
全而以單提涵養者為不全也雖然動靜者時也吾心
之體不著於時者也分工夫為兩節則静不能該動動
不能攝靜豈得為無弊哉其性書之作兼理氣論性深
闢性即理也之言葢分理是理氣是氣截然為二并朱
子之意而失之有云氣嘗能輔理之美矣理豈不救氣
之衰乎整菴非之曰不謂理氣交相為賜如此
　
　
　
　
　
　明儒學案卷六
欽定四庫全書
　明儒學案卷七
　　　　　　　　　　　餘姚　黄宗羲　撰
崇仁學案
　太僕夏東岩先生尚朴
夏尚朴字敦夫號東岩永豐人從學婁一齋登正徳辛未
進士歴部屬守惠州山東提學道至南太僕少卿逆瑾擅
政遂歸王文成贈詩有含瑟春風之句先生答曰孔門沂
水春風景不出虞廷敬畏情先生傳主敬之學謂纔提起
便是天理纔放下便是人欲魏莊渠歎為至言然而訾象
山之學以収斂精神為主吾儒収斂精神要照管許多道
理不是徒収斂也信然則總然提起亦未必便是天理無
乃自背其説乎葢先生認心與理為二謂心所以窮理不
足以盡理陽明㸃出心即理也一言何怪不視為河漢乎
夏東岩文集卓然竪起此心便有天旋地轉氣象　學
者涵養此心須如魚之游泳於水始得　纔提起便是
天理纔放下便是人欲　君子之心纎惡不容如人眼
中著不得一些塵埃　學者須収斂精神譬如一爐火
聚則光燄四出纔撥開便昏黒了　尋常讀與㸃一章
只說胸次脫灑是堯舜氣象近讀二典三謨方知兢兢
業業是堯舜氣象嘗以此語雙門詹困夫困夫云此言
甚善先兄復齋有詩云便如曾㸃象堯舜怕有餘風入
老莊乃知先輩聰明亦嘗看到此　朱子云顔子之樂
平淡曾㸃之樂勞攘近觀擊壤集堯夫之樂比之曾㸃
尤勞攘程子云敬則自然和樂和樂只是心中無事方
是孔顏樂處　道理是個甜的物事朱子訓蒙詩云行
處心安思處得餘甘嘗溢齒牙中非譬喻也　不問此
心靜與不靜只問此心敬與不敬敬則心自靜矣譬如
桶篐纔放下便分散了　白沙云斯理也宋儒言之備
矣吾嘗惡其太嚴也此與東坡要與伊川打破敬字意
思一般葢東坡學佛而白沙之學進禪故云爾然嘗觀
之程子云會得底活潑潑地不會得底只是弄精神又
曰與其是内而非外不若内外之兩忘兩忘則澄然無
事矣又曰必有事焉而勿正心勿忘未嘗致纖毫之力此
其存之之道也朱子云纔覺得間斷便已接續了曷嘗
過於嚴乎至於發用處天理人欲間不容髪省察克治
不容少緩看二典三謨君臣互相戒勅視三代為尤嚴
其亦可惡乎　李延平云人於旦晝之間不至梏亡則
夜氣愈清夜氣清則平旦未與物接之時湛然虛明氣
象自可見矣此是喜怒哀樂未發氣象　吾儒之學靜
中須有物譬如果核雖未萌芽然其中自有一㸃生意
釋老所謂静特虛無寂滅而已如枯木死灰安有物乎
　敬則不是裝㸃外事乃是吾心之當然有不容不然
者尋常騐之敬則心便安纔放下則此心便不安矣所
謂敬者只如俗說常打起精采是也　理與氣合是浩
然之氣纔與理違是客氣　義由中出猶快刀利斧劈
將去使事事合宜是集義若務矯飾狥外即是義襲襲
猶襲裘之襲　聖人定之以中正仁義而主靜立人極
焉自註云無欲故靜葢中正仁義是理主靜是心惟其
心無欲而靜則此理自然動靜周流不息矣觀通書無
欲則静虛動直可見矣主靜之靜不與動時對乃大學
定静之靜集註云靜謂心不妄動是也　為學固要靜
存動察使此心未能無欲雖欲存養省察無下手處直
須使此心澹然無欲則靜自然虛動自然直何煩人力
之為耶程子云識得此理以誠敬存之不須防檢不須
窮索心懈則有防心茍不懈何防之有理有未明故須
窮索存久自明安得窮索與通書之言相表裡　天地
以生物為心人能以濟人利物為心則與天地之心相
契宜其受福於天也故曰永言配命自求多福　朱子
語𩔖解敦厚以崇禮云人有敦厚而不崇禮者亦有禮
文周密而不敦厚者故敦厚又要崇禮此解勝集註由
是推之此一節當一句自為一義不必分屬存心致知
蓋有尊德性而而不道問學者亦有道問學而不尊德
性者故尊徳性又要道問學如柳下惠可謂致廣大矣而
精微或未盡伯夷可謂極髙明矣稽之中庸或未合又
集註以尊德性為存心以極道體之大道問學為致知
以極道體之細恐亦未然竊謂二者皆有大小如涵養
本原是大謹於一言一行處是小窮究道理大本大原
處是大一草一木亦必窮究是小嘗以此質之魏子才
子才以為然　仁是心之德如桃仁杏仁一般若有分
毫私裡面便壊了如何得生意發逹於外巧言令色不
必十分裝飾但有一毫取悅於人意思即是巧令知此
而謹之即是為仁之方故曰知巧言令色之非仁則知
仁矣　人不知而有一毫不平之意即是渣滓未渾化
如何為成德一齋嘗有詩云為學要人知做甚養之須
厚積須多君子一心如止水不敎些子動微波　學者
須先識此理譬之五榖不知其種得不誤認稊稗為五
榖耶雖極力培壅止成稊稗耳近世儒者有用盡平生之
力卒流入異學而不自知者正坐未識其理耳　象山
之學以収斂精神為主曰精神一霍便散了楊慈湖論
學只是心之精神為之性一句此其所以近禪朱子云
收斂得精神在此方看得道理盡看道理不盡只是不
專一如此說方無病　吾儒曰喚醒釋氏亦曰喚醒但
吾儒喚醒此心要照管許多道理釋氏則喚醒在　精
一執中就事上說尋常遇事有不恰處羣疑並興既欲
如此又欲如彼當是時也盡把私意閣著了不知那個
是人心那個是道心故必精以察之使二者界限分明
又須一以守之使不為私欲所奪如此便是允執厥中
蓋過與不及皆是人心惟道心方是中　堯之學以欽
為主以執中為用此萬古心學之源也舜告禹曰惟精
惟一允執厥中又曰欽哉慎乃有位敬修其可願曰欽
曰中曰敬皆本於堯而發之且精一執中之外又欲考
古稽衆視堯加詳焉蓋必如此然後道理浹洽庶幾中
可得以執矣近世論學直欲取足吾心之良知而謂誦
習講說為支離率意徑行指凡發於粗心浮氣者皆為
良知之本然其說蔓延已為天下害揆厥所由蓋由白
沙之說倡之耳(執中從事上說/故以為用謬甚)　夫道若大路然豈難
知哉數語令人有下手處蓋日用間事親如此事長如
此言如此行如此待人接物如此各各有個路數真如
大路然只是人遇事時胡亂打過了若每事肎入思慮
則心中自有一個當然之則何事外求故曰子歸而求
之有餘師假使曹交在門教之不過如此集註乃謂教
之孝弟不容受業於門未然(此叚又與取足於吾心之/良知者同何其言之出入)
(耶/)　所謂求放心者非是以心捉心之謂葢此心發於
義理者即是真心便當推行若發不以正與雖正發不
以時及泛泛思慮方是放心要就那放時即提轉來便
無事伊川曰心本善流而為惡乃放也此語視諸儒為
最精(纔流便/是惡)　人之思慮多是觸類而生無有寧息時
節所謂朋從爾思也朋類也試就思處思量如何思到
此逆推上去便自見得禪家謂之葛藤所以要長存長
覺纔覺得便斷了　近來諸公議論太髙稽其所就多
不滿人意如楓山先生為人只一味純誠比之他人省
了多少氣力已是風動海内乃知忠信驕泰得失之言
為有味　若貪富貴厭貧賤未論得與不得即此貪之
厭之之心已自與仁離了如何做得下面存養細密工
夫所以以無欲為要　心要有所用日用間都安在義
理上即是心存豈俟終日瞑目趺坐漠然無所用心然
後為存耶　嘗疑腔子不是神明之舎猶世俗所謂眶
當之眶指理而言謂此心要常在理中稍與理違則出
眶當外矣然如此說則滿腔子是惻隱之心便說不去
不若照舊說為善葢心猶户樞户樞稍出臼外便推移不
動此心若出軀殻之外不在神明之舎則凡應事接物無
所主矣　耳之聰止於數百歩外目之眀止於數十里
外惟心之思則入於無間雖千萬里之外與數千萬年
之上一舉念即在於此即此是神　象山之學雖主於
尊德性然亦未嘗不道問學但其所以尊德性道問學
與聖賢不同程子論仁謂識得此理以誠敬存之而已
又謂識得仁體實有諸已只要義理栽培蓋言識存所
行之先必先識其理然後有下手處象山謂能収斂精
神在此當惻隱自惻隱當羞惡自羞惡更無待於擴充
(仁義禮智本體自廣大原不待於擴充/所謂擴充者葢言接續之使不息耳)此與告子不知
性之為理而以所謂氣者當之雖能堅持力制至於不
動心之速適足為心害也朱子曰以天下之理處天下
之事以聖賢之心觀聖賢之書象山所引諸書多是驅
率聖賢之言以就已意多非聖賢立言之意如謂顔子
為人最有精神用力最難仲弓精神不及顔子然用力
却易其與程子所謂質美者明得盡渣滓便渾化其次
惟莊敬以持養之及其至則一也不同豈直文義之差
而已哉　予昔有志於學而不知操心之要未免過於
把捉常覺有一物梗在胸臆雖欲忘之而不可得在南
監時一日過東華門墻下有賣古書者予偶檢得四家
語内有黃蘖對裴休云當下即是動念則非佇立之頃
遂覺胸中如有石頭磕然而下無復累墜乃知禪學誠
有動人處於後看程子書說得下手十分明白痛快但
在人能領略耳故曰吾道自足何事旁求　聖賢之訓
明白懇切無不欲人通曉白沙之詩好為隱奥之語至
其論學處藏形匿影不可致詰而甘泉之註曲為回互
𩔖若商度隱語然又多非白沙之意詩自漢魏以來至
唐宋諸大家皆有典則至白沙自出機軸好為跌宕新
竒之語使人不可追逐蓋本之莊定山定山本之劉靜
修規模意氣絶相類詩學為之大變獨古選和陶諸作
近之　周子云一為要一者無欲也無欲則靜虛動直
又云寡之又寡寡之而至於無則誠立明通與克已復
禮意同今不提起此心做主就視聽言動上下工夫漸
漸求造寡欲虛靜之地直欲瞑目趺坐置此心於無物
之處則私根何由以去本體何由以虛乎程子云坐忘
却是坐馳朱子云要閒越不閑要靜越不靜又云如讀
書以求義理應事接物以求當理即所求者便是吾心
何事塊然獨坐而後為存耶非洞見心體之妙安能及
此　先師一齋家居以正風俗為已任凡鄰里搬戱迎
神及划船之類必加曉諭禁戒每每以此得罪於人有
所不恤　世人只知有利語及仁義必將譏笑以為迂
濶殊不知利中只有害惟仁義則不求利自無不利譬
之甜的物事喫過則酸苦的物事喫過方甜如人家長
尚利惹得一家莫不尚利由是父子兄弟交相攘奪相
劘相刃必至傾覆而後已若家長尚義惹得一家莫不
尚義由是父慈其子子孝其父兄友其弟弟恭其兄莫
說到門祚如何只據眼前家庭之間已自有一叚春和
景象何利如之　湛然虛明者心之本體本無存亡出
入之可言其有存亡出入者特在操持敬肆之間耳
好問好察而必用其中誦詩讀書而必論其世則合天
下古今之聰明以為聰明其知大矣近時諸公論學乃
欲取足吾心之良知而議程朱格物博文之論為支離
其何以開聖人之知見擴吾心良知良能之本然此乃
入門款於此既差是猶欲其入而閉之門也　讀白沙
與東白論學詩　古人棄糟粕糟粕非真傳愚謂六經
載道之文聖賢傳授心法在焉而謂糟粕非真傳何耶
　渺哉一勺水積累成大川亦有非積累源泉自涓涓
天下之事未有不由積累而成者孔子志學以至從心
孟子善信以至聖神朱子曰予學蓋由銖累寸積得之
又云予六十一嵗方理會得若去年死也枉了今謂不
由積累而成得非釋氏所謂一超直入如來地耶　至
無有至動至近至神焉發用兹不窮緘藏極淵泉中庸
云喜怒哀樂之未發至天下之達道也道之體用不過
如此可謂明白今乃說𤣥説妙反滋學者之疑從何處
下手耶我能握其機何必窺陳編學患不用心用心滋
牽纒本虛形乃實立本貴自然戒慎與恐懼斯語未云
偏後而不省事差失毫釐間　司馬温公吕與叔張天
祺輩患思慮紛擾皆無如之何誠如公論至於程朱寧
有此病程子云與其是内而非外不若内外之兩忘
兩忘則澄然無事矣又云必有事焉而勿正心勿忘
勿助長未嘗致纎毫之力此其存之之道也朱子云
纔覺得間斷便已接續了此皆任其天然了無一毫將
迎安排之病心學之妙至此無餘藴矣戒慎恐懼敬也
敬有甚形影只是此心存主處纔提起心便安纔放下
心便無安頓處是乃人心之當然有不容不然者若不
知此而以裝㸃外事矜持太過為敬則為此心之病矣
故曰以為無益而舎之者不芸苗者也助之長者揠苗
者也非徒無益而又害之　寄語了心人素琴本無絃
此是無聲無臭處中庸從天命説起都説盡了方説到
此所以程子云下學而上逹乃學之要今論學不説下
學之功遽及上達之妙宜其流入異學而不自知也此
詩清新華妙見者争誦之而不知其有悖於道予不得
以不辨　章楓山謂予曰白沙應聘來京師予在大理
往候而問學焉白沙云我無以敎人但令學者看與㸃
一章予云以此敎人善矣但朱子謂專理會與㸃意思
恐入於禪白沙云彼一時也此一時也朱子時人多流
於異學故以此救之今人溺於利禄之學深矣必知此
意然後有進步處耳予聞其言恍若有悟(浴沂/亭記)　性書
之作兼理氣論性深闢性即理也之言重恐得罪於程
朱得罪於敬齋不敢不以復也人得天地之氣以成形
氣之精爽以為心心之為物虛靈洞徹有理存焉是之
謂性性字從心從生乃心之生理也故朱子謂靈底是
心實底是性性是理心是盛貯該載敷施發用底渾然
在中雖是一理然各有界分不是儱侗之物故隨感而
應各有條理程子謂冲漠無朕萬象森然已具未應不
是先已應不是後者此也孟子言人性本善而所以不
善者由人心陷溺於物欲而然缺却氣質一邊也故啟
荀楊韓子紛紛之論至程張朱子方發明一個氣質出
來此理無餘藴矣蓋言人性是理本無不善而所以有
善有不善者氣質之偏耳非專由陷溺而然也其曰天
地之性者直就氣稟中指出自然之理而言孟子之言
是也氣稟之性乃是合理與氣而言荀楊韓子之言是
也程朱之言明白洞達既不足服執事之心則子才純
甫之言宜其不見取於執事也又況區區之言哉然嘗
思之天下無性外之物而性無不在日用之間種種發
見莫非此性之用今且莫問性是理是氣是理與氣兼
但就發處認得是理即行不是理處即止務求克去氣
質之偏物欲之蔽俟他日功深力到豁然有見處然後
看是理耶是氣耶是理與氣兼耶當不待辯而自明矣
(答余子/積書)　此道廣大精微不可以急廹之心求之須是
認得路頭端的而從容涵泳於其間漸有湊泊處耳(復魏/子才)
　人心本虛靈静處難思議及其有思時却屬動邊事賢
如司馬公徹夜苦不寐殷勤念一中與念佛何異不知
此上頭著不得一字勿忘勿助間妙在心獨契澄徹似
波停融液如春至莫作禪様看即此是夜氣諦觀日用
間道理平鋪是坦如大路然各各有界至不必費安排
只要去私意泛泛思慮萌覺得無根蒂將心去覓心便
覺添累墜討論要精詳淘汰極純粹如此用工夫庶㡬
體用備君歸在旦夕不得長相聚試誦口頭禪君宜體
會去　劉士鳯夜苦不寐予恐其把捉太過賦此贈之
近世論學者徒見先正如温公及呂與叔張天祺皆無
奈此心何偶於禪門得些活頭悟得此心有不待操而
自存的道理遂謂至𤣥至妙千了萬當以此為道則禪
家所謂當下即是動念則非所謂放四大莫把捉寂寞
性中隨飲啄所謂汝暫息心善惡都莫思量皆足以為
道殊不知不難於一本而難於萬殊日用之間千頭萬
緖用各不同茍非涵養此心而剔刮道理出來使之洞
然無疑則擬議之間忽已墮於過與不及而不自知矣
其何以得大中至正之矩哉學者於此正須痛下工夫
主敬窮理交修並進而積之以嵗月之乆庶㡬漸有
湊泊處耳不然决入異教無疑也(與趙元黙論學/元黙白沙門人)
花者華也氣之精華也天地之氣日循根榦而升到枝
頭去不得了氣之精華遂結為菩蕾久則包畜不住忽
然迸開光明燦爛如此人能涵泳義理澆灌此心優悠
厭飫而有得焉則其發之言論措之行事自有不容已
者所謂和順積中英華發外是也中庸云誠則形形則
著著則明又云故至誠無息不息則乆乆則徴如此者
不見而章不動而變無為而成觀此尤信程子云物我
一理纔明彼即曉此此合内外之道也或謂一草一木
不必窮究恐未之深思耳　要識靜中須有物却從動
處反而觀湛然一氣虚明地安得工夫入語言
　廣文潘玉齋先生潤
潘潤字徳夫號玉齋信之永豐人師事婁一齋一齋嚴
毅英邁慨然以師道自任嘗謂先生曰致禮以治躬外
貎斯須不莊不敬而慢易之心入之矣致樂以治心中
心斯須不和不樂而鄙詐之心入之矣此禮樂之本身
心之學也先生謹佩其敎終日終身出入凖繩䂓矩李
空同督學江右以人才為問諸生僉舉先生空同致禮
欲見之時先生居憂以衰服拜於門外終不肎見空同
歎其知禮焚香靜坐時以所得者發為吟咏終成都敎
諭
　
　
　
　
　
　
　
　
　
　
　
　
　
　
　
　明儒學案卷七
欽定四庫全書
　明儒學案卷八
　　　　　　　　　　　餘姚　黄宗羲　撰
白沙學案
有明之學至白沙始入精㣲其喫𦂳工夫全在涵飬喜怒
未發而非空萬感交集而不動至陽明而後大兩先生之
學最近陽明後來從不説起何也薛中離陽明之髙第弟
子也正徳十四年上疏請白沙從祀孔廟是必有以知師
門之學同矣羅一峰曰白沙觀天人之微究聖賢之藴充
道以富崇徳以貴天下之物可愛可求漠然無動於中故
出其門者多清苦自立不以富貴為意髙風之所激逺矣
　　簡討陳白沙先生獻章
　　尚書湛甘泉先生若水(别見/)
　　舉人李大崖先生承箕
　　通政張東所先生詡
　　給事賀醫閭先生欽
　　吏目鄒立齋先生智
　　御史陳時周先生茂烈
　　長史林緝熙先生光
　　州同陳秉常先生庸
　　布衣李抱真先生孔修
　　處士謝天錫先生祐
　　文學何時振先生廷矩
　　運使史惺堂先生桂芳
白沙學案一
　文恭陳白沙先生獻章
陳獻章字公甫新會之白沙里人身長八尺目光如星
右臉有七黑子如北斗狀自㓜警悟絶人讀書一覽輒
記常謂孟子所謂天民者慨然曰為人必當如此夢拊
石琴其音泠泠然一人謂之曰八音中惟石難諧子能
諧此異日其得道乎因别號石齋正統十二年舉廣東
鄉試明年會試中乙榜入國子監讀書已至崇仁受學
於康齋先生歸即絶意科舉築春陽臺静坐其中不出
閾外者數年尋遭家難成化二年復遊太學祭酒邢讓
試和楊龜山此日不再得詩見先生之作驚曰即龜山
不如也颺言於朝以為真儒復出由是名動京師羅一
峰章楓山莊定山賀醫閭皆恨相見之晚醫閭且稟學
焉歸而門人益進十八年布政使彭韶都御史朱英交
薦言國以仁賢為寶臣自度才德不及獻章萬萬臣冐
髙位而令獻章老丘壑恐坐失社稷之寶召至京閣大
臣尼之令就試吏部辭疾不赴疏乞終養授翰林院檢
討而歸有言其出處與康齋異者先生曰先師為石亨
所薦所以不受職某以聽選監生始終願仕故不敢偽
辭以釣虛譽或受或不受各有攸宜自後屢薦不起𢎞
治十三年二月十日卒年七十有三先生疾革知縣左
某以醫來門人進曰疾不可為也先生曰須盡朋友之
情飲一匙而遣之先生之學以虛為基本以靜為門户
以四方上下往古來今穿紐凑合為匡郭以日用常行
分殊為功用以勿忘助之間為體認之則以未嘗致力
而應用不遺為實得逺之則為曾㸃近之則為堯夫此
可無疑者也故有明儒者不失其矩矱者亦多有之而
作聖之功至先生而始明至文成而始大向使先生與
文成不作則濓洛之精藴同之者固推見其至隱異之
者亦疎通其流别未能如今日也或者謂其近禪蓋亦
有二聖學久湮共趨事為之末有動察而無靜存一及
人生而靜以上便鄰於外氏此庸人之論不足辨也羅
文莊言近世道學之昌白沙不為無力而學術之誤亦
恐自白沙始至無而動至近而神此白沙自得之妙也
彼徒見夫至神者遂以為道在是矣而深之不能極幾
之不能研其病在此緣文莊終身認心性為二遂謂先
生明心而不見性此文莊之失不關先生也先生自序
為學云僕年二十七始發憤從吳聘君學其於古聖賢
垂訓之書蓋無所不講然未知入處比歸白沙杜門不
出專求所以用力之方既無師友指引日靠書册尋之
忘寐忘食如是者累年而卒未有得所謂未得謂吾此
心與此理未有凑泊脗合處也於是舎彼之繁求吾之
約惟在靜坐久之然後見吾此心之體隱然呈露常若
有物日用間種種應酬隨吾所欲如馬之御御勒也體
認物理稽諸聖訓各有頭緖來厯如水之有源委也於
是渙然自信曰作聖之功其在兹乎張東所叙先生為
學云自見聘君歸後靜坐一室雖家人罕見其靣數年
未之有得於是迅掃夙習或浩歌長林或孤嘯絶島或
弄艇投竿於溪涯海曲捐耳目去心智久之然後有得
焉蓋主靜而見大矣由斯致力遅遅至二十餘年之久
乃大悟廣大髙明不離乎日用一真萬事本自圓成不
假人力無動靜無内外大小精粗一以貫之先生之學
自博而約由粗入細其與禪學不同如此尹直瑣綴錄
謂先生初至京潛作十詩頌太監梁方方言於上乃得
授職及請歸出城輒乘轎張蓋列槊開道無復故態丘
文莊採入憲廟實錄可謂遺穢靑史憲章錄則謂採之
實錄者張東白也按東白問學之書以義理須到融液
操存須到灑落為言又令其門人餽遺先生深相敬慕
寄詩疑其迯禪則有之以烏有之事闌入史編理之所
無也文莊深刻喜進而惡退一見之於定山再見之於先
生與尹直相去不逺矣萬厯十三年詔從祀孔廟稱先
儒陳子諡文恭
論學書復趙提學　執事謂浙人以胡先生不敎人習
四禮為疑僕因謂禮文雖不可不講然非所急正指四
禮言耳非統體禮也禮無所不統有不可須臾離者克
已復禮是也若橫渠以禮敎人蓋亦由事推之教事事
入途轍去使有所據守耳若四禮則行之有時故其說
可講而知之學者進德修業以造於聖人𦂳要却不在
此也程子曰且省外事但明乎善惟進誠心外事與誠
心對言正指文為度數若以其至論之文為度數亦道
之形見非可少者但求道者有先後緩急之序故以且
省為辭省之言略也謂姑略去不為害耳此蓋為初學
未知立心者言之若以外事為外物累已而非此之謂
則當絶去豈直省之云乎　僕年二十七始發憤從呉
聘君學其於古聖賢垂訓之書蓋無所不講然未知入
處比歸白沙杜門不出專求所以用力之方旣無師友
指引惟日靠書冊尋之忘寐忘食如是者亦累年而卒
未得焉所謂未得謂吾此心與此理未有凑泊脗合處
也於是舎彼之繁求吾之約惟在静坐久之然後見吾
此心之體隱然呈露常若有物日用間種種應酬隨吾
所欲如馬之御銜勒也體認物理稽諸聖訓各有頭緖
來厯如水之有源委也於是渙然自信曰作聖之功其
在兹乎有學於僕者輒敎之靜坐蓋以吾所經厯粗有
實效者告之非務為髙虛以誤人也　承諭有為毁僕
者有曰自立門户者是流於禪學者甚者則曰妄人率
人於偽者僕安敢與之强辯姑以迹之近似者言之孔
子敎人文行忠信後之學孔氏者則曰一為要一者無
欲也無欲則靜虛而動直然後聖可學而至矣所謂自
立門户者非此𩔖歟佛氏教人曰靜坐吾亦曰靜坐曰
惺惺吾亦曰惺惺調息近於數息定力有似禪定所謂
流於禪學者非此類歟僕在京師適當應魁養病之初
前此克恭亦以病去二公皆能審於進退者也其行止
初無與於僕亦非僕所能與也不幸其迹偶與之同出
京之時又同是以天下之責不仕者輒渉於僕其責取
証於二公而僕自己丑得病五六年間自汗時發母氏
年老是以不能出門耳凡責僕以不仕者遂不可解所
謂妄人率人於偽者又非此類歟
復林太守　僕於送行之文間嘗一二為之而不以施
於當道者一則嫌於上交一則恐其難繼守此戒來三
十餘年茍不自量勇於承命後有求者將何辭以拒之
與順德吳明府　出處語黙咸率乎自然不受變於俗
斯可矣
復張東白　夫學有由積累而至者有不由積累而至
者有可以言傳者有不可以言傳者夫道至無而動至
近而神故藏而後發形而斯存大抵由積累而至者可
以言傳也不由積累而至者不可以言傳也知者能知
至無於至近則無動而非神藏而後發明其幾矣形而
斯存道在我矣是故善求道者求之易不善求道者求
之難義理之融液未易言也操存之灑落未易言也夫
動已形者也形斯實矣其未形者虛而已虛其本也致
虛之所以立本也戒慎恐懼所以閑之而非以為害也
然而世之學者不得其說而以用心失之者多矣斯理
也宋儒言之備矣吾嘗惡其太嚴也使著於見聞者不
睹其真而徒與我嘵嘵也是故道也者自我得之自我
言之可也不然辭愈多而道愈窒徒以亂人也君子奚
取焉
與羅一峰　聖賢處事毫無偏主惟視義如何隨而應
之無往不中吾人學不到古人處每有一事來斟酌不
安便多差却隨其氣質剛者偏於剛柔者偏於柔毎事
要髙人一著做來畢竟未是蓋緣不是義理發源來只
要髙去故差自常俗觀之故相雲泥若律以道均為未
盡　君子未嘗不欲人入於善茍有求於我者吾以告
之可也强而語之必不能入則棄吾言於無用又安取
之且衆人之情既不受人之言又必别生枝節以相矛
盾吾猶不舎而責之益深取怨之道也　伊川先生每
見人静坐便歎其善學此一靜字自濓溪先生主靜發
源後來程門諸公遞相傳授至於豫章延平尤專提此
敎人學者亦以此得力晦翁恐人差入禪去故少說静
只說敬如伊川晚年之訓此是防微慮逺之道然自學
者須自量度如何若不至為禪所誘仍多著靜方有入
處若平生忙者此尤為對証之藥　學者先須理會氣
象氣象好時百事自當此言最可玩味言語動靜使是
理會氣象地頭變急為緩變激烈為和平則有大功亦
逺禍之道也非但氣象好而已
答張汝弼　康齋以布衣為石亨所薦所以不受職而
求觀祕書者冀得開悟主也惜乎宰相不悟以為實然
言之上令就職然後觀書殊戾康齋意遂決去某以聼
選監生薦又疏陳始終願仕故不敢偽辭以釣虛名或
受或不受各有攸宜爾
與林君　學勞攘則無由見道故觀書博識不如靜坐
與林緝熈　終日乾乾只是收拾此心而已此理干渉
至大無内外無終始無一處不到無一息不運會此則
天地我立萬化我出而宇宙在我矣得此欛柄入手更
有何事往古來今四方上下都一齊穿紐一齊収拾隨
時隨處無不是這個充塞色色信他本來何用爾脚勞
手攘舞雩三三兩兩正在勿忘勿助之間曾㸃些兒活
計被孟子打併出來便都是鳶飛魚躍若無孟子工夫
驟而語之以曾㸃見趣一似說夢會得雖堯舜事業只
如一㸃浮雲過目安事推乎此理包羅上下貫徹終始
滚作一片都無分别無盡藏故也自兹已往更有分殊
處合要理會毫分縷析義理儘無窮工夫儘無窮書中
所云乃其統體該括耳夫以無所著之心行於天下亦
焉往而不得哉
與賀克恭　人要學聖賢畢竟要去學他若道只是個
希慕之心却恐末梢未易凑泊卒至廢弛若道不希慕
聖賢我還肎如此學否思量到此見得個不容已處雖
使古無聖賢為之依歸我亦住不得如此方是自得之
學　心地要寛平識見要超卓規模要濶逺踐履要篤
實能此四者可以言學矣　接人接物不可揀擇殊甚
賢愚善惡一切要包他到得物我兩忘渾然天地氣象
方始是成就處　為學須從静中坐養出個端倪來方
有商量處
與謝元吉　人心上容留一物不得才著一物則有碍
且如功業要做固是美事若心心念念只在功業上此
心便不廣大便是有累之心是以聖賢之心廓然若無
感而後應不感則不應又不特聖賢如此人心本體皆
一般只要養之以靜便自開大
與何時矩　宇宙内更有何事天自信天地自信地吾
自信吾自動自静自闔自闢自舒自卷甲不問乙供乙
不待甲賜牛自為牛馬自為馬感於此應於彼發乎邇
見乎逺故得之者天地與順日月與明鬼神與福萬民
與誠百世與名而無一物奸於其間嗚呼大哉前輩云
銖視軒冕塵視金玉此蓋略言之以諷始學者耳人争
一個覺纔覺便我大而物小物盡而我無盡夫無盡者
微塵六合瞬息千古生不知愛死不知惡尚奚暇銖軒
冕而塵金玉耶　禪家語初看亦甚可喜然實自儱侗
與吾儒似同而異毫釐間便分霄壤此古人所以貴擇
之精也如此辭所見大體處了了如此聞者安能不為
之動但起脚一差立到前靣無歸宿無準的便日用間
種種各别不可不勘破也
與張廷實　時矩語道而遺事秉常論事而不及道時
矩如師也過秉常如商也不及胥失之矣道無往而不
在仁無時而或息天下何思何慮如此乃至當之論也
聖人立大中以敎萬世吾儕主張世道不可偏髙壞了
人也
詩直是難作其間起伏往來脈絡緩急浮沉當理會處
一一要到非但直說出本意而已文字亦然古文字好
者都不見安排之跡一似信口說出自然妙也其間體
制非一然本於自然不安排者便覺好柳子厚比韓退
之不及只為太安排也(論詩/文)
前輩謂學貴知疑小疑則小進大疑則大進疑者覺悟
之機也一番覺悟一番長進更無别法也即此便是科
級學者須循次而進漸到至處耳
古之作者意鄭重而文不煩語曲折而理自到
見子長寄定山先生詩可是率爾定山豈可輒寄以詩
耶
復李世卿　君子以道交者也同明相照同類相求雲
從龍風從虎聖人作而萬物覩已不遵道而好與人交
惡在其能交也
與崔楫　棄禮從俗壊名教事賢者不為願更推廣此
心於一切事不令放倒名節道之藩籬藩籬不守其中
未有能獨存者也
與李德孚　大抵吾人所學正欲事事㸃簡今處一家
之中尊卑老少咸在才㸃簡著便有不由已者抑之以
義則咈和好之情於此處之必欲事理至當而又無所
忤逆亦甚難矣如此積漸日久恐别生乖戾非細事也
將求其病根所在而去之秪是無以供給其日用諸兒
女婚嫁在眼不能不相責望在已既無可增益又一切
裁之以義俾不得妄求此常情有所不堪亦乖戾所宜
有也昔者羅先生勸僕賣文以自活當時甚卑其說據
今時勢如此亦且不免食言但恐欲紓目前之急而此
貨此時則未可售者不知何如可耳
與湛氏澤　承示近作頗見意思然不欲多作恐其滯
也人與天地同體四時以行百物以生若滯在一處安
能為造化之主耶古之善學者常令此心在無物處便
運用得轉耳學者以自然為宗不可不著意理會　自
然之樂乃真樂也宇宙間復有何事　飛雲之高幾千
仞未若立本於空中與此山平置足其顛若履平地四
顧脫然尤為竒絶此其人内忘其心外忘其形其氣浩
然物莫能干神遊八極未足言也　麽久處危地以老
母在堂不自由耳近遣人往衡山問彼田里風俗尋胡
致堂住處古人託居必有所見倘今日之圖可遂老脚
一登祝融峰不復下矣是將託以畢吾生非事遊觀也
　三年之喪在人之情豈由外哉今之人大抵無識見
便卑闒得甚愛人道好怕人道惡做出世事不得正坐
此耳吾輩心事質諸鬼神焉往而不得泰然也耶　學
無難易在人自覺耳才覺退便是進也才覺病便自藥
也　日用間隨處體認天理著此一鞭何患不到古人
佳處也
示學者帖　諸君或聞外人執異論非毁之言請勿相
聞若事不得已言之亦須隱其姓名可也人氣稟習尚
不同好惡亦隨而異是其是非其非使其見得是處決
不至以是為非而毁他人此得失恆在毁人者之身而
不在所毁之人言之何益且安知已之所執以為是者
非出於氣稟習尚之偏亦如彼之所執以議我者乎茍
未能如顏子之無我未免是已而非人則其失均矣况
自古不能無毁盛德者猶不免焉今區區以不完之行
而冒過情之譽毁者固其所也此宜篤於自修以求無
毁之實不必以為異而欲聞之也
語錄三代以降聖賢之人邪說並興道始為之不明七
情交熾人欲橫流道始為之不行道不明雖日誦萬言
博極群書不害為未學道不行雖普濟羣生一匡天下
不害為私意為學莫先於為已為人之辨此是舉足第
一歩　疑而後問問而後知知之真則信矣故疑者進
道之萌芽也信則有諸已矣論語曰古之學者為已
夫道無動静也得之者動亦定靜亦定無將迎無内外
茍欲靜即非靜矣故當隨動靜以施其功也　善學者
主於靜以觀動之所本察於用以觀體之所存　治心
之學不可把捉太𦂳失了元初體叚愈甚道理不出又
不可太漫漫則流於汎濫而無所歸　但得心存斯是
敬莫於存外更加功大抵學者之病助長為多晦翁此
詩其求藥者歟
題跋書漫筆後　文章功業氣節果皆自吾涵養中來
三者皆實學也惟大本不立徒以三者自名所務者小
所喪者大雖有聞於世亦其才之過人耳其志不足稱
也學者能辨乎此使心常在内到見理明後自然成就
得大
次王半山韻跋　作詩須將道理就自己性情上發出
來不可作議論説去離了詩之本體便是宋頭巾也
贈彭惠安别言　忘我而我大不求勝物而物莫能撓
孟子云我善養吾浩然之氣山林朝市一也死生常變
一也富貴貧賤夷狄患難一也而無以動其心是名曰
自得自得者不累於外物不累於耳目不累於造次顛
沛鳶飛魚躍其機在我知此者謂之善學不知此者雖
學無益也
題采芳園記後　天下未有不本於自然而徒以其智
収顯名於當年精光射來世者也易曰天地變化草木
蕃時也隨時絀信與道翺翔固吾儒事也
著撰仁術論　天道至無心比其著於兩間者干怪萬
狀不復有可及至巧矣然皆一元之所為聖道至無意
比其形於功業者神妙莫測不復有可加亦至巧矣然
皆一心之所致心乎其此一元之所舎乎昔周公扶王
室者也枑文亦扶王室者也然周公身致太平延被後
世枑文戰争不息禍藏於身者枑文用意周公用心也
是則至絀莫如意而至巧者莫踰於心矣
安土敦乎仁論　寓於此樂於此身於此聚精會神於
此而不容或忽是謂之曰君子安土敦乎仁也比觀泰
之序卦曰履而泰然後安又曰履得其所則舒泰泰則
安矣夫泰通也泰然後安者通於此然後安於此也然
九二曰包荒用馮河是何方泰而憂念即興也九三曰
艱貞无咎則君子於是時愈益恐恐然如禍之至矣
是則君子之安於其所豈直泰然而無所事哉葢
將兢兢業業惟恐一息之或間一念之或差而不
敢以自暇矣　無後論　君子一心足以開萬世小
人百惑足以喪邦家何者心存與不存也夫此心
存則一一則誠不存則惑惑則偽所以開萬世喪邦
家者不在多誠偽之間而足矣夫天地之大萬物之
富何以為之也一誠所為也蓋有此誠斯有此物則
有此物必有此誠誠在人何所具於一心耳心之所
有者此誠而為天地者此誠也天地之大此誠且可
為而君子存之則何萬世之不足開哉作俑之人既
惑而喪其誠矣夫既無其誠而何以有後耶　或曰
道可狀乎曰不可此理之妙不容言道至於可言則
已涉乎粗迹矣何以知之曰以吾知之吾或有得
焉心得而存之口不可得而言之比試言之則已非
吾所存矣故凡有得而可言皆不足以得言曰道不
可以言狀亦可以物乎曰不可物囿於形道通於物有
目者不得見也何以言之曰天得之為天地得之為地
人得之為人狀之以天則遺地狀之以地則遺人物不
足狀也　禽獸說　人具七尺之軀除了此心此理便
無可貴渾是一包膿血裹一大塊骨頭饑能食渴能飲
能著衣服能行淫欲貧賤而思富貴富貴而貪權勢忿
而爭憂而悲窮則濫樂則滛凡百所為一信氣血老死
而後已則命之曰禽獸可也　道學傳序　學者不但
求之書而求之吾心察於動静有無之機致養其在我
者而勿以聞見亂之去耳目支離之用全虚圓不測之
神一開卷盡得之矣非得之書也得自我者也　贈容
一之序　恐游心太髙著蹟太奇將來成就結裹處既
非尋常意料所及而予素蹇鈍胡能追攀逸駕仰視九
霄之上何其茫茫生方鋭意以求自得亦將不屑就予
又安知足履平地之果為何如也　贈張廷實序　廷
實之學以自然為宗以忘已為大以無欲為至即心觀
妙以揆聖人之用其觀於天地日月晦明山川流峙四
時所以運行萬物所以化生無非在我之極而思握其
樞機端其銜綏行乎日用事物之中以與之無窮　城
隍廟記　神之在天下其間以至顯稱者非以其權歟
夫聰明正直之謂神威福予奪之謂權人亦神也權之
在人猶其在神也此二者有相消長盛衰之理焉人能
致一郡之和下無干紀之民無所用權如或水旱相仍
疫癘間作民日洶洶以干鬼神之譴怒權之用始不窮
矣夫天下未有不須權以治者也神有禍福人有賞罰
失於此得於彼神其無以禍福代賞罰哉鬼道顯人道
晦古今有識所憂也　雲潭記　天地間一氣而已詘
信相感其變無窮人自少而壯自壯而老其歡悲得喪
出處語黙之變亦若是而已孰能乆而不變哉變之未
形也以為不變既形也而謂之變非知變者也夫氣也
者日夜相代乎前雖一息變也況於冬夏乎生於一息
成於冬夏者也夫氣上蒸為雲下注為潭氣水之未變
者也一為雲一為潭變之不一而成形也其必有將然
而未形者乎黙而識之可與論易矣厓先生承箕將
孝廉李大厓先生承箕　李承箕字世卿號大厓楚之
嘉魚人成化丙午舉人其文出入經史跌宕縱横聞白
沙之學而慕之𢎞治戊申入南海而師焉白沙與之登
臨弔古賦詩染翰投壺飲酒凡天地間耳目所聞見古
今上下載籍所存無所不語所未語者此心通塞往
來之機生生化化之妙欲先生深思而自得之不可以
見聞承當也乆之而先生有所悟入歸築釣䑓於黄公
山讀書静坐其中不復仕進自嘉魚至新㑹涉江浮海
水陸萬里先生往見者四而白沙相憶之詩去嵗逢君
笑一回經年笑口不曾開山中莫謂無人笑不是真情
懶放懐又衡岳千尋雲萬尋丹青難冩夢中心人間鐵
笛無吹處又向秋風寄此音真有相視而莫逆者蓋先
生胸懐灑落白沙之門更無過之乙丑二月卒年五十
四唐伯元謂其晚節大敗不知何指當俟細考
文集詩雅頌各得其所而樂之本正可以興可以羣可
以怨而詩之教明孔子之志其見於是乎先生詩曰從
前欲洗安排障萬古斯文看日星其本乎一笑功名卑
管晏六經仁義沛江河其用乎時當可出寧須我道不
虚行只在人其出處乎所謂吟咏性情而不累於性情
者乎　先生不著書嘗曰六經而外散之諸子百家皆
剩語也故其語曰他年得遂投閒計只對青山不著書
又曰莫笑老慵無著述真儒不是鄭康成
　
　
　
　
　
　
　
　明儒學案卷八
欽定四庫全書
　明儒學案卷九
　　　　　　　　　　　餘姚　黄宗羲　撰
白沙學案二
　通政張東所先生詡
張詡字廷實號東所南海人白沙弟子成化甲辰進士
第飬病歸六年不出部檄起之授戸部主事丁憂累薦
不起正徳甲戍拜南通政司左參議又辭一謁孝陵而
歸卒年六十白沙以廷實之學以自然為宗以忘已為
大以無欲為至即心觀妙以揆聖人之用其觀於天地
日月晦明山川流峙四時所以運行萬物所以化生無
非在我之極而思握其樞機端其銜綏行乎日用事物
之中以與之無窮觀此則先生之所得深矣白沙論道
至精㣲處極似禪其所以異者在握其樞機端其銜綏而
已禪則幷此而無之也奈何論者不察同𩔖並觀之乎
文集儒有真偽故言有純駁六經四書以真聖賢而演
至道所謂言之純莫有尚焉者矣繼此若濂洛諸書有
純者有近純者亦皆足以羽翼乎經書而啟萬世之蒙
世誠不可一日而缺也至於聖絶言湮著述家起𩔖多
春秋吳楚之君僭稱王者耳齊桓晉文假名義以濟其
私者耳匪徒言之駁乎無足取也其蓁蕪大道晦蝕性
天莫甚焉非蕩之以江海驅之以長風不可以入道也
故我白沙先生起於東南倡道四十餘年多示人以無
言之教所以救僭偽之弊而長養夫眞風也其恆言曰
孔子大聖人也而欲無言後儒弗及聖人遠矣而汲汲
乎著述亦獨何哉雖然無言二字亦著述也有能超悟
自得則於斯道思過半矣然則六經四書亦剩語耳矧
其他乎而世方往往勸先生以著述為事而以缺著述
為先生少之者蓋未之思耳今則詩集出焉而人輒以
詩求之文集出焉而人輒以文求之自非具九方臯之
目而能得神駿於雌黃牝牡之外者或寡矣詡誠懼夫
後修者復溺於無言以為道也因摭先生文集中語倣
南軒先生傳道粹言例分為十𩔖而散入之其間性命
天道之微文章功業之著修為持治之方經綸榦運之
機靡不燦然畢具輯成名曰白沙先生遺言纂要凡十
卷庶觀者知先生雖尋常應酬文字中無非至道之所
寓至於一動一靜一語一黙無非至教蓋可觸𩔖而長
焉由是觀之先生雖以無言示教而卒未嘗無言是以
言焉而言無不中有純而無駁其本眞故也是可以佐
聖經而補賢傳矣(白沙遺言/纂要序)　昔呂原明嘗稱正叔笑
人專取有行不論知見又說世人喜說某人只是說得
又云說得亦大難而以為二程學遠過衆人𩔖此夫知
之眞則守之固不眞而固冥行而已矣夢說而已矣吾
恐其所謂介者非安排則執滯抑何以得乎無思無為
之體執乎日往月來之機通乎陽舒隂慘之變化神之
心而妙之手以圓成夫精微廣大之道也哉(介石/記)　予
少從先君宦遊臨川沿塘植柳偃仰披拂於朝烟暮雨
之間千態萬狀可數十本塘之水微波巨浪隨風力强
弱而變化可數十丈鸎燕之歌吟魚蝦之潛躍雲霞之
出没不可具狀則境與心礙既塊然莫知其樂之所以
稍長讀昔人柳塘春水漫及楊柳風來面上吹之句則
心與句得又茫然不知其妙之所寓近歲養疴之餘專
靜久之理與心會不必境之在目情與神融不必詩之
出口所謂至樂與至妙者皆不假外求而得矣(柳塘/記)
子思所謂至誠無息即逝者如斯夫不舍晝夜之意全
體呈露妙用顯行惟孔子可以當之在學者則當終日
乾乾也至於心無所住亦指其本體譬如大江東下沛
然莫之能禦小小溪流便有停止纔停止便是死水便
生臭腐矣今以其本體人人皆具不以聖豐而愚嗇此
孟子所以道性善而程子以為聖人可學而至也學者
不可以不勉也范書格物眞隂陽不住之說正孔子博
文之意欲其博求不一之善以為守約之地也其意旨
各有攸在(復乾/亨)　士之所守義利毫末之辨以至生死
趨舍之大實在志定而守確堅之一字不可少也至於
出處無常惟義所在若堅守不出之心以為恒斯孔子
所謂果哉也其可乎(復曹/梧丹)　天旋地轉今浙閩為天地
之中然則我百粤其鄒魯與是故星臨雪應天道章矣
哲人降生人事應矣於焉繼孔子絶學以開萬世道統
之傳此豈人力也哉若吾師白沙先生蓋其人也先生
以道德顯天下天下人向慕之不敢名字焉共稱之曰
白沙先生先生生而資稟絶人幼覽經書慨然有志於
思齊間讀秦漢以來忠烈諸傳輒感激齎咨繼之以涕
洟其向善蓋天性也壯從江右吳聘君康齋遊激厲奮
起之功多矣未之有得也暨歸杜門獨掃一室日靜坐
其中雖家人罕見其面如是者數年未之有得也於是
迅掃夙習或浩歌長林或孤嘯絶島或弄艇投竿於溪
涯海曲忘形骸捐耳目去心智久之然後有得焉於是
自信自樂其為道也主靜而見大蓋濂洛之學也由斯
致力遲遲至於二十餘年之乆乃大悟廣大高明不離
乎日用一眞萬事本自圓成不假人力其為道也無動
靜内外大小精粗蓋孔子之學也濂洛之學非與孔子
異也中庸曰誠者天之道也誠之者人之道也誠者誠
之其理無二而天人相去則遠矣由是以無思無為之
心舒而為無意必固我之用有弗行行無弗獲有弗感
感無弗應不言而信不怒而威故病亟垂絶不以目而
能書不以心而能詩天章雲漢而諧金石胡為其然也
蓋其學聖學也其功效絶倫也固宜或者以其不大用
於世為可恨者是未知天也天生聖賢固命之以救人
心也救人心非聖功莫能也聖功叵測其可以窮達限
耶且治所以安生也生生而心死焉若弗生也吾於是
乎知救人心之功大矣哉孟子曰禹稷顏囘同道韓子
曰孟子之功不在禹下此之謂也先生雖窮為匹夫道
德之風響天下天下人心潛移黙轉者衆矣譬如草木
一雨而萌芽者皆是草木蓋不知也其有功於世豈下
於抑洪水驅猛獸哉若此者天也非人力也(白沙先/生墓表)
　諫議賀醫閭先生欽
賀欽字克恭别號醫閭世為定海人以戎籍𨽻遼之義
州衞少習舉子業輒鄙之曰為學止於是耶登成化丙
戌進士第授戸科給事中因亢旱上章極諫謂此時遊
樂是為樂憂復以言官曠職召災自劾尋即告病歸白
沙在太學先生聞其為已端黙之㫖篤信不疑從而稟
學遂淡然於富貴故天下議白沙率人於偽牽連而不
仕則以先生為證搆小齋讀書其中隨事體驗未得其
要潛心玩味杜門不出者十餘年乃見實理充塞無間
化機顯行莫非道體事事物物各具本然實理吾人之
學不必求之高遠在主敬以收放心勿忘勿助循其所
謂本然者而已故推之家庭里閈間冠昏䘮祭服食起
居必求本然之理而力行之久久純熟心跡相應不期
信於人而人自信有邊將詐誘殺為陣獲者見先生即
吐實曰不忍欺也城中亂卒焚刼不入其坊先生往諭
之衆即羅拜而泣曰吾父也遂解散其至誠感人如此
正德庚午十二月卒年七十四先生之事白沙懸其像
於書室出告返面而白沙謂先生篤信謹守人也别三
十年其守如昨似猶未以凍解冰釋許之蓋先生之於
白沙其如魯男子之學柳下惠與
言行錄門人於衢路失儀先生曰為學須躬行躬行須
謹隱微小小禮儀尚守不得更說甚躬行於顯處尚如
此則隱微可知矣　門人有居䘮而外父死或曰禮三
年之䘮不弔先生曰惡是何可已服其服而往哭之禮
也(言不易三/年之服)　善惡雖小須辨别如睹黑白　教諸女
十二條曰安詳恭謹曰承祭祀以嚴曰奉舅姑以孝曰
事丈夫以禮曰待娣姒以和曰教子女以正曰撫婢僕
以恩曰接親戚以敬曰聽善言以喜曰戒邪妄以誠曰
務紡織以勤曰用財物以儉　有來學者言學些人事
也好先生曰此言便不是矣人之所學唯在人事舍人
事更何所學　問靜極而動者聖人之復豈常人之心
無有動靜乎曰常人雖當靜時亦不能靜　此理無處
不有無時不然人惟無私意間隔之則流行矣為學先
要正趨向趨向正然後可以言學若趨向專在得失即
是小人而已矣　古之政事學問一貫事耳今人學自
學政自政判而為二故所學徒誦說而已未嘗施之政
事政事則私意小智而已未甞本之學問也故欲政事
之善須本之學問　白沙後有書來謂其前時講學之
言可盡焚之意有自不滿者聖人之法細宻而不粗率
如人賢否一見之便不言我已知其為人必須仔細試
驗考察之今人一見便謂已得其實眞俗語所謂假老
郎也　為學之要在乎主靜以為應事建功之本　讀
書須求大義不必纒繞於瑣碎傳註之間　驕惰之心
一生即自壞矣　有一世之俗有一方之俗有一州一
邑之俗有一鄉之俗有一家之俗為士者欲移易之固
當自一家始　今人見人有勉强把捉者便笑曰某人
造作不誠實我嘗曰且得肎如此亦好了如本好色把
持不好色如本好酒把持不飲酒此正矯揉之功如何
不好若任情胡行只管好色飲酒乃曰吾性如此此等
之人以為誠實不造作可乎　世教不明言天理者不
知用之人事言人事者不知本乎天理所以一則流於
粗淺一則入於虛無　有以私囑者先生正理喻之因
謂門人曰渠以私意干我我却以正道勸之渠是拖人
下水我却是救人上岸　世風不善豪傑之士挺然特
立與俗違拗方能去惡為善　靜有資於動動有資於
靜凡理皆如此如草木土石是靜物便皆自足不資於
動物如鳥獸之𩔖便須食草棲木矣故凡靜者多自給
而動者多求取故人之寡欲者多本於安靜而躁動營
營者必多貪求也　人於富貴之關過不得者說甚道
理　今之讀書者只是不信故一無所得　事之無害
義者從俗可也今人以此壞了多少事　天地間本一
大中至正之道惟太過不及遂流於惡如䘮葬之禮自
有中制若墨氏之薄後世之侈皆流於惡者也故程子
曰凡言善惡皆先善而後惡
　吏目鄒立齋先生智
鄒智字汝愚號立齋四川合州人弱冠領解首成化丁
未舉進士簡庶吉士孝宗登極王恕為吏部尚書先生
與麻城李文祥壽州湯鼐以風期相許是冬値星變先
生上言是皆大臣不職奄宦弄權所致請上修德用賢
以消天變不報又明年鼐劾閣臣萬安劉吉尹直中官
語以疏且畱中鼐大言疏不出將併劾中官中官避匿
尋有旨安直皆免先生與文祥鼐日夜歌呼以為君子
進小人退則吉雖在不足忌也吉隂使門客徐鵬魏璋
伺之會壽州知州劉概寓書於鼐言夢一叟牽牛入水
公引之而上牛近國姓此國勢瀕危賴公復安之兆也
鼐大喜出書示客璋遂劾鼐概及先生俱下詔獄先生
供詞某等往來相會或論經筵不宜以寒暑輟講或論
午朝不宜以一事兩事塞責或論紀綱廢弛或論風俗
浮薄或論生民憔悴無賑濟之䇿或論邊境空虚無儲
蓄之具議者欲處以死刑部侍郎彭韶不判案獲免謫
廣東石城吏目至官即從白沙問學順德令吳廷舉於
古樓村建亭居之扁曰謫仙其父來視責以不能禄養
箠之泣受辛亥十月卒年二十六廷舉治其䘮方伯劉
大夏至邑不迎大夏賢之初王三原至京先生迎謂曰
三代而下人臣不獲見君所以事事茍且公宜請對面
陳時政之失上許更張然後受職又謂湯鼐曰祖宗盛
時御史糾儀得面陳得失言下取旨近年遇事惟退而
具本此君臣情分所由間隔也請修復故事今日第一
著也二公善其言而不能用識者憾之
奉白沙書克修書來問東溟幾萬里江門未盈尺妄以
道冲而用之不盈之意答之未知先生之意果然耶不
然則作者為郢書解者為燕說矣京師事智自知之但
先生所處是陳太丘柳士師以上規模晚生小子脚根
未定不敢援以為例耳然亦當善處之計不至露圭角
也朱子答陳同父書云顏魯子以納甲推其命正得震
之九四先生所推與之合耶果若此爻其於朱子何所
當耶幸教
讀石翁詩乾坤誰執仲尼權梗敢删從己酉年大笠蔽
天牛背穩不妨相過戊申前(某錄石翁詩止/得己酉年所作)
　御史陳時周先生茂烈
陳茂烈字時周福之莆田人年十八即有志聖賢之學
謂顏之克已曾之日省學之法也作省克錄以自考登
𢎞治丙辰進士第奉使廣東受業白沙之門白沙語以
為學主靜退而與張東所論難作靜思錄授吉安推官
考績過淮寒無絮幕受凍幾殆入為監察御史袍服朴
陋蹩􁋧一牝馬而自係風紀之重所過無不目而畏之
以母老終養供母之外匡床敝席不辦一帷身自操作
治畦汲水太守閔其勞遣二力助之閱三日往白守曰
是使野人添事而溢口食也送之還日坐斗室體驗身
心隨得隨錄曰儒者有向上工夫詩文其土苴耳吏部
以其清苦祿以晉江教諭不受又奏給月米上言臣家
素貧寒食本儉薄故臣母自安於臣之家而臣亦得以
自遣其貧非誠有及人之廉盡已之孝也古人行傭負
米皆以為親臣之貧尚未至是而臣母鞠臣艱苦獨至
臣雖勉心力未酬涓滴且八十有六來日無多臣欲自
盡尚恐不及上煩官帑心竊未安奏上不允母卒亦卒
年五十八白沙謂時周平生履歴之難與巳同而又過
之求之古人如徐節孝者眞百鍊金孝子也先生為諸
生時韓洪洞問莆人物於林俊俊曰從吾從吾者彭韶
字也又問曰時周洪洞曰以莆再指一書生耶俊曰與
時周語沈疴頓去其為時所信如此
　長史林緝熙先生光
林光字緝熙東莞人成化乙酉舉人己丑會試入京見
白沙於神樂觀語大契從歸江門築室(闕/)山往來問學
者二十年白沙稱其所見甚是超脫甚是完全蓋是李
大厓而外無有過之者嘗言所謂聞道者在自得耳讀
盡天下書說盡天下理無自得入頭處終是閒也甲辰
復出會試中乙榜授平湖教諭歴兖州嚴州府學教授
國子博士襄府左長史致仕年八十一卒初先生依白
沙不欲仕晚以貧就平湖踰十年官滿來歸母氏無恙
再如京師將求近地養親未及陳情遂轉兖州於是奏
請改地冢宰不許未及一年而母氏卒白沙責其因升
斗之禄以求便養無難處者特於語黙進退斟酌早晚
之宜不能自決遂貽此悔胸中不皎潔磊落也又言定山
為窘所逼無如之何走去平湖商量幾日求活一齊誤
了也然則平湖之出亦白沙之所不許况兖州乎其許
之也太過故其責之也甚切耳
記白沙語先生初築陽春臺日坐其中用功或過幾致
心病後悟其非且曰戒愼與恐懼斯言未云偏後儒不
省事差失毫釐間蓋驗其弊而發也　曾論明道論學
數語精要前儒謂其太廣難入嘆曰誰家綉出鴛鴦譜
不把金針度與人　先生教人其初必令靜坐以養其
善端嘗曰人所以學者欲聞道也求之書籍而弗得則
求之吾心可也惡累於外哉此事定要覷破若覷不破
雖日從事於學亦為人耳斯理識得為己者信之詩文
末習著述等路頭一齊塞斷一齊掃去毋令半㸃芥蒂
於胸中然後善端可養靜可能也始終一竟勿助勿忘
氣象將日佳造詣將日深所謂至近而神百姓日用而
不知者自此迸出面目來也
　州同陳秉常先生庸
陳庸字秉常南海人舉成化甲午科遊白沙之門白沙
示以自得之學謂我否子亦否我然子亦然然否茍由
我於子何有焉先生深契之張東所因先生以見白沙
有問東所何如白沙曰余知庸庸知詡年五十以荆門
州同入仕莅任五日不能屈曲即解官杜門不入城郭
督學王𢎞欲見之不可得同門謝祐卒而貧先生葬之
病革設白沙像焚香再拜而逝年八十六
　布衣李抱眞先生孔修
李孔修字子長號抱眞子居廣州之高第街混迹闤闠
張東所識之引入白沙門下先生常輸糧於縣縣令异
其容止問姓名不答苐拱手令叱之曰何物小民乃與
上官為禮復拱手如前令怒笞五下竟無言而出白沙
詩驢背推敲去君知我是誰如何乂兩手剛被長官笞
所由作也父没庶母出嫁誣先生奪其產縣令鞫之先
生操筆置對曰母言是也令疑焉徐得其情乃大禮敬
詩字不蹈前人自為户牖白沙與之論詩謂其具眼嘗
有詩曰月明海上開樽酒花影船頭落釣簑白沙曰後
廿年恐子長無此句性愛山水即見之圖畫人爭酬之
平居管寧㡌朱子深衣入夜不違二十年不入城兒童
婦女皆稱曰子長先生間出門則遠近圜視以為竒物
卒無子葬於西樵山西樵人祭社以先生配先生性不
鑿相傳不慧之事世多附益之或問子長廢人有諸陳
庸曰子長誠廢則顏子誠愚霍韜曰白沙抗節振世之
志惟子長張詡謝祐不失
　謝天錫先生祐
謝祐字天錫南海人白沙弟子築室葵山之下并日而
食襪不掩脛名利之事纖毫不能入也嘗寄甘泉詩云
生從何處來化從何處去化化與生生便是眞元處卒後
附祀於白沙按先生之詩未免竟是禪學與白沙有毫
釐之差
　何時振先生廷矩
何廷矩字時振番禺人為郡諸生及師白沙即棄舉子
業學使胡榮挽之秋試必不可白沙詩云良友惠我書
書中竟何如上言我所憂下述君所趨開緘讀三四亦
足破煩汚丈夫立萬仞肎受尋尺拘不見柴桑人丐食
能歡娛孟軻走四方從者數十車出處固有間誰能别
賢愚鄙夫患得失較計於其初高天與深淵懸絶徒嗟
吁
　運使史惺堂先生桂芳
史桂芳字景實號惺堂豫之鄱陽人嘉靖癸丑進士起
家歙縣令徵為南京刑部主事晉郎中出知延平府以
憂歸再補汝寧遷兩浙鹽運使以歸先是嶺表鄧德昌
白沙弟子也以其學授𫝊明應先生讀書鹿洞傅一見
奇之曰子無苐豪舉為聖門有正學可勉也手書古格
言以朂先生戄然嚮學之意自此始其後交於近溪天
臺在歙又與錢同文為寮講於學者日力畱都六載時
譚者以解悟相高先生取行其所知而止不輕信也其
學以知耻為端以改過遷善為實以親師取友為佽助
若夫抉隱造微則俟人之自得不數數然也天臺曰史
惺堂苦行修持人也天臺以御史督學南畿先生過之
卒然面質曰子將何先天臺曰方今為此官者優等多
與賢書便稱良矣先生厲聲曰不圖子亦為此陋語也
子不思如何正人心挽士習以稱此官耶拂衣而起天臺
有年家子宜黜而畱之先生曰此便是脚根站不定朝
廷名器是爾作面皮物耶天臺行部値母諱日供帳過
華先生過見之勃然辭去謂天臺曰富貴果能移人兄
家風素朴舍中所見居然改觀矣其直諒如此天臺又
曰平生得三益友皆良藥也胡廬山為正氣散羅近溪
為越鞠丸史惺堂為排毒散先生在汝寧與諸生論學
諸生或謁歸請益即輟案牘對之刺刺不休談畢珍重
曰愼無弁髦吾言也激發屬吏言辭慷慨遂平令故有
貪名聞之流涕翻然改行郡有孝女不嫁養父先生躬
拜其廬民俗為之一變其守延平七日憂去而盡革從
前無名之費若先生者不徒講之口耳矣
　
　
　
　
　
　
　
　
　
　
　明儒學案卷九
欽定四庫全書
　明儒學案卷十
　　　　　　　　　　　　餘姚　黄宗羲　撰
姚江學案
有明學術白沙開其端至姚江而始大明蓋從前習熟先
儒之成説未嘗反身理會推見至隱所謂此亦一述朱耳彼
亦一述朱耳高忠憲云薛文清呂涇野語録中皆無甚透悟
亦為是也自姚江指㸃出良知人人現在一返觀而自得便
人人有個作聖之路故無姚江則古來之學脈絶矣然致
良知一語發自晚年未及與學者深究其旨後來門下各
以意見攙和說𤣥說妙幾同射覆非復立言之本意矣先生
之格物謂致吾心良知之天理於事事物物則事事物物皆
得其理以聖人教人只是一個行如博學審問愼思明辨皆
是行也篤行之者行此數者不已是也先生致之於事物致
字即是行字以救空空窮理只在知上討個分曉之非乃後
之學者測度想像求見本體只在知識上立家儅以為良知
則先生何不仍窮理格物之訓先知後行而必欲自為
一說邪天泉問答無善無惡者心之體有善有惡者意
之動知善知惡是良知為善去惡是格物今之解者曰
心體無善無惡是性由是而發之為有善有惡之意由
是而有分别其善惡之知由是而有為善去惡之格物
層層自内而之外一切皆是粗機則良知己落後著非
不慮之本然故鄧定宇以為權論也其實無善無惡者
無善念惡念耳非謂性無善無惡也下句意之有善有
惡亦是有善念惡念耳兩句只完得動靜二字他日語
薛侃曰無善無惡者理之靜有善有惡者氣之動即此
兩句也所謂知善知惡者非意動於善惡從而分别之
為知知亦只是誠意中之好惡好必於善惡必於惡無
是無非而不容已者虛靈不昧之性體也為善去惡只
是率性而行自然無善惡之夾雜先生所謂致吾心之
良知於事事物物也四句本是無病學者錯㑹反致彼
以無善無惡言性者謂無善無惡斯為至善善一也而
有有善之善有無善之善無乃斷滅性種乎彼在發用
處求良知者認已發作未發教人在致知上著力是指
月者不指天上之月而指地上之光愈求愈遠矣得羲
說而存之而後知先生之無弊也
　　浙中十七人
　　江右二十七人
　　南中九人
　　楚中二人
　　北方七人
　　粵閩二人
姚江學案
　文成王陽明先生守仁(附許半圭/)　(王司輿/)
王守仁字伯安學者稱為陽明先生餘姚人也父華成
化辛丑進士第一人仕至南京吏部尚書先生娠十四
月而生祖母岑夫人夢神人送兒自雲中至因命名為
雲五歲不能言有異僧過之曰可惜道破始改今名豪
邁不覊十五歲縱觀塞外經月始返十八歲過廣信謁
婁一齋慨然以聖人可學而至登𢎞治己未進士第授
刑部主事改兵部逆瑾矯旨逮南京科道官先生抗疏
救之下詔獄廷杖四十謫貴州龍塲驛丞瑾遣人跡而
加害先生託投水脫去得至龍塲瑾誅知廬陵縣歴吏
部主事員外郎郎中陞南京太僕寺少卿鴻臚寺卿時
䖍閩不靖兵部尚書王瓊特舉先生以左僉都御史巡
撫南贑未幾遂平漳南橫水桶岡大㡌浰頭諸冦己卯
六月奉勅勘處福建叛軍至豐城而聞宸濠反遂返吉
安起兵討之宸濠方圍安慶先生破南昌濠返兵自救
遇於樵舍三戰俘濠武宗率師親征羣小張忠許泰欲
縱濠鄱湖待武宗接戰而後奏凱先生不聽乘夜過玉
山集浙江三司以濠付太監張永張永者為武宗親信
羣小之所憚也命兼江西巡撫又明年陞南京兵部尚
書封新建伯嘉靖壬午丁冢宰憂丁亥原官兼左都御
史起征思田思田平以歸師襲八寨斷藤峽破之先生
幼夢謁馬伏波廟題詩於壁至是道出祠下恍如夢中
時先生已病疏請告至南安門人周積侍病問遺言先
生曰此心光明亦復何言頃之而逝七年戊子十一月
二十九日也年五十七先生之學始泛濫於詞章繼而
徧讀考亭之書循序格物顧物理吾心終判為二無所
得入於是出入於佛老者久之及至居夷處困動心忍
性因念聖人處此更有何道忽悟格物致知之㫖聖人
之道吾性自足不假外求其學凡三變而始得其門自
此之後盡去枝葉一意本原以黙坐澄心為學的有未
發之中始能有發而中節之和道德言動大率以收斂
為主發散是不得已江右以後專提致良知三字黙不
假坐心不待澄不習不慮出之自有天則蓋良知即是
未發之中此知之前更無未發良知即是中節之和此
知之後更無已發此知自能收斂不須更主於收斂此
知自能發散不須更期於發散收斂者感之體靜而動
也發散者寂之用動而靜也知之眞切篤實處即是行
行之明覺精察處即是知無有二也居越以後所操益
熟所得益化時時知是知非時時無是無非開口即得
本心更無假借凑泊如赤日當空而萬象畢照是學成
之後又有此三變也先生憫宋儒之後學者以知識為
知謂人心之所有者不過明覺而理為天地萬物之所
公共故必窮盡天地萬物之理然後吾心之明覺與之
渾合而無間說是無内外其實全靠外來聞見以塡補
其靈明者也先生以聖人之學心學也心即理也故於
致知格物之訓不得不言致吾心之天理於事事物物
以知識為知則輕浮而不實故必以力行為工夫良知
感應神速無有等待本心之明即知不欺本心之明即
行也不得不言知行合一此其立言之大㫖不出於是
而或者以釋氏本心之說頗近於心學不知儒釋界限
只一理字釋氏於天地萬物之理一切置之度外更不
復講而止守此明覺世儒則不恃此明覺而求理於天
地萬物之間所謂絶異然其歸理於天地萬物歸明覺
於吾心則一也向外尋理終是無源之水無根之木縱
使合得本體上已費轉手故沿門乞火與合眼見暗相
去不遠㸃出心之所以為心不在明覺而在天理金鏡
已墜而復收遂使儒釋疆界𣺌若山河此有目者所覩
也試以孔孟之言證之致吾良知於事物事物皆得其
理非所謂人能𢎞道乎若理在事物則是道能𢎞人矣
告子之外義豈滅義而不顧乎亦於事物之間求其義
而合之正如世儒之所謂窮理也孟子何以不許之而
四端必歸之心哉嗟乎糠粃眯目四方易位而後先生
可疑也隆慶初贈新建侯諡文成萬厯中從祀孔子廟
庭　許半圭先生璋璋字半圭越之上虞人淳質苦行潛
心性命之學白袍草屨挾一衾而出欲訪白沙於嶺南
王司輿送之詩云去歲逢黃石今年訪白沙至楚見白
沙之門人李承箕畱大崖山中者三時質疑問難大崖
語之以靜坐觀心曰拘拘陳編曰居敬窮理者予不然
嘐嘐虛跡曰傍花隨柳者予不然罔象無形求長生不
死之根者予不然先生亦不至嶺南而返陽明養病洞
中惟先生與司輿數人相對危坐忘言冥契陽明自江
右歸越每訪先生菜羮麥飯信宿不厭先生殁陽明題
其墓曰處士許璋之墓先生於天文地理壬遁孫吳之
術靡不究心正德中嘗指乾象謂陽明曰帝星今在楚
矣已而世宗起於興邸其占之奇中如此　王黃舉先生
文轅文轅字司輿號黃轝子越之山隂人七歲時拾遺
金一鐉坐待失者歸之既長多病遂習靜隱居勵志力
行鄉人咸樂親之讀書多自得不牽章句嘗曰朱子註
說多不得經意聞者怪之惟陽明與之友莫逆也陽明
將之南贑先生語其門人曰陽明此行必立事功問其
故曰吾觸之不動矣其後先生殁陽明方講良知之學
時多訕之者歎曰安得起王司輿於九原乎
語錄志道懇切固是誠意然急迫求之則反為私已不
可不察也日用間何莫非天理流行但此心常存而不
放則義理自熟孟子所謂勿忘勿助深造自得者矣(答/徐)
(成/之)　聖人之心纖翳自無所容不消磨刮若常人之心
如斑垢駁雜之鏡須痛加刮磨一番盡去其駁蝕然後
纖塵即見纔拂便去亦自不消費力到此已是識得仁
體矣若駁雜未去其間固自有一㸃明處塵埃之落固
亦見得亦纔拂便去至堆積於駁蝕之上終弗能見也
此學利困勉之所由異弗以為煩難而疑之也凡人情
好易而惡難其間亦自有私意氣習纒蔽在識破後自
然不見其難矣向時未見得向裏意思此工夫自無可
講處今已見此一層却恐好易惡難便流入禪釋去也
昨論儒釋之異明道所謂敬以直内則有之義以方外
則未畢竟連敬以直内亦不是者已說到八九分矣(答/黃)
(宗賢應原忠之已見後方知難正為此鏡子時時不廢/拂拭在儒釋  辨明道尚泛調停至先生始一刀截斷)
　僕近時與友朋論學惟說立誠二字吾人為學當從
心髓入微處用力自然篤實光輝雖私欲之萌眞是紅
爐㸃雪天下之大本立矣若就標末粧綴比擬凡平日
所謂學問思辨者適足以為長倣遂非之資自以為進
於高明廣大而不知陷於狼戾險嫉亦誠可哀也已(與/黄)
(宗賢謂誠無為便是心髓入微處良知即從此發竅/者故  之立天下之大本看來良知猶是第二義也)
吾輩通患正如池面浮萍隨開隨蔽未論江海但在活
水浮萍即不能蔽何者活水有源池水無源有源者由
已無源者從物故凡不息者有源作輟者皆無源故耳
　變化氣質居常無所見惟當利害經變故遭屈辱平
時憤怒者到此能不憤怒憂惶失措者到此能不憂惶
失措始是得力處亦便是用力處天下事雖萬變吾所
以應之不出乎喜怒哀樂四者此為學之要而為政亦
在其中矣(與王/純甫)　在物為理處物為義在性為善因所
指而異其名實皆吾之心也心外無物心外無事心外
無理心外無義心外無善吾心之處事物純乎理而無
人偽之雜謂之善非在事物有定所可求也處物為義
是吾心之得其宜也義非在外可襲而取也格者格此
也致者致此也必曰事事物物上求個至善是離而二
之也伊川所云纔明彼即曉此是猶謂之二性無彼此
理無彼此善無彼此也(先生恢復心體一齊俱了眞大/有功於聖門與孟子性善之說)
(同/)　大學之所謂誠意即中庸之所謂誠身也大學之
所謂格物致知即中庸之所謂明善也博學審問愼思
明辨篤行皆所以明善而為誠身之功也非明善之外
别有所謂誠身之功也格物致知之外又豈别有所謂
誠意之功乎書之所謂精一語之所謂博文約禮中庸
之所謂尊德性而道問學皆若此而已矣(答王某格先/生既言  致)
(即中庸明善之功不離學問思辨行則與朱子之說何/異乃又曰格其物之不正以歸於正則未免自相齟齬)
(未知/孰是)　學絶道䘮俗之陷溺如人在大海波濤中且須
援之登岸然後可授之衣而與之食若以衣食投之波
濤中是適重其溺彼將不以為德而反以為尤矣故凡
居今之時且須隨機導引因事啟沃俟其感發興起而
後開之以其說則為力易而收效溥　使在我無功利
之心雖錢榖兵甲搬柴運水何往而非實學何事而非
天理况子史詩文之𩔖乎使在我尚有功利之心則雖
日談道德仁義亦只是功利之事況子史詩文之𩔖乎
一切屏絶之說猶是泥於舊聞平日用功未有得力處
(與陸/元靜)　數年切磋只得立志辨義利若於此未有得力
處却是平日所講盡成虛話平日所見皆非實得(義利/二字)
(是學問大關鍵亦/即是儒釋分途處)　經一蹶者長一智今日之失未必
不為後日之得但已落第二義須從第一義上著力一
眞一切眞(與薛尚亷過識得第一義/即遷善改  皆第一義)　理無内外性無
内外故學無内外講習討論未嘗非内也反觀内省未
嘗遺外也夫為學必資於外求是以已性為有外也是
義外也用智者也謂返觀内省為求之於内是以已性
為有内也是有我也自私者也是皆不知性之無内外
也故曰精義入神以致用也利用安身以崇德也性之
德也合内外之道也此可以知格物之學矣格物者大
學之實下手處徹首徹尾自始學至聖人只此工夫而
已非但入門之際有此一叚也夫正心誠意致知格物
皆所以修身而格物者其所以用力日可見之地故格
物者格其心之物也格其意之物也格其知之物也正
心者正其物之心也誠意者誠其物之意也致知者致
其物之知也此豈有内外彼此之分哉(答羅整庵生整/庵有答先  書)
(云前三物為物三後三物為物一自相矛盾要之物一/也而不能不散而為兩散而為萬先生之言自是八面)
(玲/瓏)　夫子謂子貢曰賜也汝以予為多學而識之者與
對曰然非與子曰非也予一以貫之然則聖人之學不
有要乎彼釋氏之外人倫遺物理而墮於空寂者固不
得謂之明其心矣若世儒之外務講求考索而不知本
諸心者其亦可以窮理乎(與夏敦夫子洙泗淵源原是/如此得曾  發明更是朴實)
(頭地曾子就誠處指㸃先/生就明處指㸃一而已矣)　心無動靜者也其靜也者
以言其體也其動也者以言其用也故君子之學無間
於動靜其靜也常覺而未嘗無也故常應其動也常定
而未嘗有也故常寂常應常寂動靜皆有事也是之謂
集義集義故能無祗悔所謂動亦定靜亦定者也心一
而已靜其體也而復求靜根焉是撓其體也動其用也
而懼其易動焉是廢其用也故求靜之心即動也惡動
之心非靜也是之謂動亦動靜亦動將迎起伏相尋於
無窮矣故循理之謂靜從欲之謂動欲也者非必聲色
貨利外誘也有心之私皆欲也故循理焉雖酬酢萬變
皆靜也濂溪所謂主靜無欲之謂也是謂集義者也從
欲焉雖心齋坐忘亦動也告子之强制正助之謂也是
外義者也(答倫彥式表與定/性書相為  裡)　且以所見者實體諸心
必將有疑果無疑必將有得果無得又必有見(答方/叔賢)
孟子云是非之心智也是非之心人皆有之即所謂良
知也孰無是良知乎但不能致之耳易曰知至至之知
至者知也至之者致知也此知行之所以一也(與陸元/靜  良)
(知之智實自/惻隱之仁來)　妄心者動也照心非動也恆照則恆動
恆靜天地之所以恆久而不已也照心固照也妄心亦
照也其為物不貳則其生物不息有刻暫停則息矣非
至誠無息之學也照心非動者以其發於本體明覺之
自然而未嘗有所動也有所動則妄矣妄心亦照者以
其本體明覺之自然者未嘗不存於其中但有所動耳
無所動即照矣無妄無照非以妄為照以照為妄也照
心為照妄心為妄是猶有妄有照也有妄有照則猶二
也貳則息矣無妄無照則不貳不貳則不息矣　心之
本體無起無不起雖妄念之發而良知未嘗不在但人
不知存則有時而或放耳雖昏塞之極而良知未嘗不
明但人不知察則有時而或蔽耳雖有時而或放其體
實未嘗不在也存之而已耳雖有時而或蔽其體實未
嘗不明也察之而已耳　理無動者也常知常存常主
於理即不睹不聞無思無為之謂也不睹不聞無思無
為非槁木死灰之謂睹聞思為一於理而未嘗有所睹
聞思為即是動而未嘗動也　未發之中即良知也無
前後内外而渾然一體者也有事無事可以言動靜而
良知無分於有事無事也寂然感通可以言動靜而良
知無分於寂然感通也動靜者所遇之時心之本體固
無分於動靜也　能戒愼恐懼者是良知　必欲此心
純乎天理而無一毫人欲之私此作聖之功也然欲為
此者非防於未萌之先而克於方萌之際不能也此正
中庸戒愼恐懼大學致知格物之功舍此之外無别功
矣不思善不思惡時認本來面目此佛氏為未識本來
面目者設此方便本來面目即吾聖門所謂良知今既
認得良知明白已不消如此說矣隨物而格是致知之
功即佛氏之常惺惺亦是常存他本來面目耳體叚工
夫大略相似但佛氏有個自私自利之心所以便不同
　病瘧之人瘧雖未發而病根自在則亦安可以其未
發而遂忘服藥調理之功乎若必待瘧發而後服藥調
理則既晚矣　君子之所謂敬畏者非恐懼憂患也乃
戒懼不睹恐懼不聞之謂耳君子之所謂樂者非曠蕩
放逸縱情肆意也乃其心體不累於欲無入而不自得
之謂耳夫心之本體即天理也天理之昭明靈覺所為
良知也君子之戒愼恐懼惟恐其昭明靈覺者或有所
昏昧放逸流於非僻邪妄而失其本體之正耳戒愼恐
懼之功無時或間則天理常存而其昭明靈覺之本體
無所虧蔽無所牽擾無所恐懼憂患無所好樂忿􁂯無
所意必固我無所歉餒愧怍和融瑩徹充塞流行動容
周旋而中禮從心所欲而不踰斯乃所謂眞樂矣是樂
生於天理又當存天理常存生於戒愼恐懼之無間孰
謂敬畏之增反為樂之累耶最是發明宋儒主敬之說
(與舒/國用)　繫言何思何慮是言所思所慮只是一個天理
更無别思别慮耳非謂無思無慮也故曰同歸而殊途
一致而百慮天下何思何慮云殊途云百慮則豈謂無
思無慮耶心之本體即是天理則是一個更何思慮得
天理原是寂然不動原是感而遂通學者用功雖千思
萬慮只是要復他本來體用而已不是以私意去安排
思索出來故明道云君子之學莫若廓然而大公物來
而順應若以私意安排思索便是用智自私矣何思何
慮正是工夫在聖人分上便是自然的在學者分上便
是勉然的(如此方與不思善惡之/說逈異  答周道通)　性善之端須在氣
上始見得若無氣亦無可見矣惻隱羞惡辭讓是非即
是氣程子謂論性不論氣不備論氣不論性不明亦是
為學者各執一邊只得如此說若見得自性明白時氣
即是性性即是氣原無性氣之可分也(先生之見已到/八九分但云性)
(即是氣氣即是性/則合更有商量在)　謹獨即是致良知(與黄/勉之)　凡謂之
行者只是著實去做這件事若著實做學問思辨工夫
則學問思辨亦便是行矣學是學做這件事問是問做
這件事思辨是思辨做這件事則行亦便是學問思辨
矣若謂學問思辨之然後去行却如何懸空先去學問
思辨得行時又如何去得個學問思辨的事行之明覺
精察處便是知知之眞切篤實處便是行若行而不能
明覺精察便是冥行便是學而不思則罔所以必須說
個知知而不能眞切篤實便是妄想便是思而不學則
殆所以必須說個行原來只是一個工夫凡古人說知
行皆是就一個工夫上補偏救弊說不似今人截然分
作兩件事做如今說知行合一雖亦是就今時補偏救
弊說然知行體叚亦本來如是　知行原是兩個字說
一個工夫這一個工夫須著此兩個字方說得完全無
弊病若頭腦處見得分明見得原是一個頭腦則雖把
知行分作兩個說畢竟將來做那一個工夫則始或未
便融㑹終所謂百慮而一致矣若頭腦見得不分明原
看做兩個了則雖把知行合作一個說亦恐終未有湊
泊處況又分作兩截去做則是從頭至尾更没討下落
處也(所謂頭腦是/良知二字)　夫物理不外吾心外吾心而求物
理無物理矣遺物理而求吾心吾心又何物耶心之體
性也性即理也故有孝親之心即有孝之理無孝親之
心即無孝之理矣有忠君之心即有忠之理無忠君之
心即無忠之理矣理豈外於吾心耶晦菴謂人之所以
為學者心與理而已心雖主乎一身而實管乎天下之
理理雖散乎萬事而實不外乎一人之心是其一分一
合之間而未免已啓學者心理為二之弊明道云只窮
理便盡性至命故必仁極仁而後謂之能窮仁之理義
極義而後謂之能窮義之理仁極仁則盡仁之性義極
義則盡義之性矣學至於窮理至矣而尚未措之於行
天下寧有是耶是故知不行之不可以為學則知不行
之不可以為窮理矣知不行之不可以為窮理則知知
行之合一並進而不可以分為兩節事矣夫萬事萬物
之理不外於吾心而必曰窮天下之理是殆以吾心之
良知為未足而必外求於天下之廣以裨補增益之是
猶析心與理而為二也夫學問思辨篤行之功雖其困
勉至於人一已百而擴充之極至於盡性知天亦不過
致吾心之良知而已良知之外豈復有加於毫末乎今
必曰窮天下之理而不知反求諸其心則凡所謂善惡
之幾眞妄之辨者舍吾心之良知亦將何以致其體察
乎　夫良知之於節目事變猶規矩尺度之於方圓長
短也節目事變之不可預定猶方圓長短之不可勝窮
也故規矩誠立則不可欺以方圓而天下之方圓不可
勝用矣尺度誠陳則不可欺以長短而天下之長短不
可勝用矣良知誠致則不可欺以節目事變而天下之
節目事變不可勝應矣毫釐千里之謬不於吾心良知
一念之微而察之亦將何所用其學乎是不以規矩而
欲定天下之方圓不以尺度而欲定天下之長短吾見
其乖張謬戾日勞而無成也已吾子謂語孝於温凊定
省孰不知之然而能致其知者鮮矣若謂粗知温凊定
省之儀節而遂謂之能致其知者凡知君之當仁者皆
可謂之能致其仁之知知臣之當忠者皆可謂之能致
其忠之知則天下孰非致知者耶以是而言可以知致
知之必在於行而不行之不可以為致知也明矣知行
合一之體不益較然矣乎夫舜之不告而娶豈舜之前
已有不告而娶者為之凖則故舜得以考之何典問諸
何人而為此耶抑亦求諸其心一念之良知權輕重之
宜不得已而為此耶武之不葬而興師豈武之前已有
不葬而興師者為之準則故武得以考之何典問諸何
人而為此耶抑亦求諸其心一念之良知權輕重之宜
不得已而為此耶使舜之心而非誠於為無後武之心
而非誠於為救民則其不告而娶與不葬而興師乃不
孝不忠之大者而後之人不務其良知以精察義理於
此心感通酬酢之間顧欲懸空討論此等變常之事執
之以為制事之本以求臨事之無失其亦遠矣(良知之/說只說)
(得個即心即理即/知即行更無别法)　天下古今之人其情一而已矣先
王制禮皆因人情而為之節文是以行之萬世而皆準
其或反之吾心而有所未安者非其傳記之訛缺則必
古今風氣習俗之異宜者矣此雖先王未之有亦可以
義起三王之所以不相襲禮也若徒拘泥於古不得於
心而𡨕行焉是乃非禮之禮行不著而習不察者矣(一/部)
(禮經皆/如此看)　學絶道䘮之餘茍有興起向慕於學者皆可
以為同志不必銖稱寸度而求其盡合於此以之待人
可也若在我之所以為造端立命者則不容有毫髪之
或爽矣道一而已仁者見仁知者見知釋氏之所以為
釋老氏之所以為老百姓日用而不知皆是道也寧有
二乎今古學術之誠偽邪正何啻碔砆美玉有眩惑終
身而不能辨者正以此道之無二而其變動不拘充塞
無間縱横顚倒皆可推之而通世之儒者各就其一偏
之見而又飾之以比擬倣像之功文之以章句假借之
訓其為習熟既足以自信而條目又足以自安此其所
以誑已誑人終身没溺而不悟焉耳然其毫釐之差而
乃致千里之謬非誠有求為聖人之志而從事於惟精
惟一之學者莫能得其受病之源而發其神奸之所由
伏也若仁之不肖蓋亦常陷溺於其間者幾年倀倀然
既自以為是矣賴天之靈偶有悟於良知之學然後悔
其向之所為者固包藏禍機作偽於外而勞心日拙者
也十餘年來雖痛自洗剔創艾而病根深痼萌蘖時生
所幸良知在我操得其要譬猶舟之得舵雖驚風巨浪
顚沛流離尚猶得免於傾覆者也夫舊習之溺人雖已
覺悔悟而其克治之功尚且其難若此又况溺而不悟
日益以深者亦將何所抵極乎(只一偽字是神奸攸伏/處以先生之善變也經)
(如許煆鍊而渣滓未/盡猶然不廢力如此)　人者天地萬物之心也心者天
地萬物之生也心即天言心則天地萬物皆舉之矣(答/季)
(明/德)　大抵學問工夫只要主意頭腦的當若主意頭腦
專以致良知為事則凡多聞多見莫非致良知之功蓋
日用之間見聞酬酢雖千頭萬緖莫非良知之發用流
行除却見聞酬酢亦無良知可致矣(答歐陽/崇一)　學者往
往說勿忘勿助工夫甚難才著意便是助才不著意便
是忘問之云忘是忘個甚麽助是助個甚麽其人黙然
無對因與說我此間講學却只說個必有事焉不說勿
忘勿助必有事焉者只是時時去集義若時時去用必
有事的工夫而或有時間斷此便是忘了即須勿忘時
時去用必有事的工夫而或有時欲速求效此便是助
了即須勿助工夫全在必有事上勿忘勿助只就其間
提撕警覺而已若工夫原不間斷不須更說勿忘原不
欲速求效不須更說勿助今却不去必有事上用工而
乃懸空守著一個勿忘勿助如此燒鍋煮飯鍋内不曾
漬水下米而乃專去添柴放火吾恐火侯未及調停而
鍋先破裂矣所謂時時去集義者只是致良知說集義
則一時未見頭腦說致良知當下便有用功實地(答聶/文蔚)
(存致良知只是/  天理之本然)　良知只是一個隨他發見流行處當
下具足更無去來不須假借然其發見流行處却自有
輕重厚薄毫髮不容増減者所謂天然自有之中也雖
則輕重厚薄毫髪不容增減而原來只是一個　明道
云吾學雖有所受然天理二字却是自家體認出來良
知即是天理體認者實有諸已之謂耳(與馬子華派此/是先生的  明)
(道/處)　凡人言語正到快意時便截然能忍黙得意氣正
到發揚時便翕然能收斂得憤怒嗜欲正到騰沸時便
廓然能消化得此非天下之大勇不能也然見得良知
親切時其工夫又自不難(與宗/賢)　象山文集所載未嘗
不教其從讀書窮理而自謂理㑹文字頗與人異者則
其意實欲體之於身其亟所稱述以誨人者曰居處恭
執事敬與人忠曰克已復禮曰萬物皆備於我反身而
誠樂莫大焉曰學問之道無他求其放心而已曰先立
乎其大者而小者不能奪是數言者孔孟之言也惡在
其為空虛者乎獨其易簡覺悟之說頗為當時所疑然
易簡之說出於繫辭覺悟之說雖有同於釋氏然釋氏
之說亦自有同於吾儒而不害其為異者惟在於幾微
毫髪之間而已晦庵之言曰居敬窮理曰非存心無以
致知曰君子之心常存敬畏雖不見聞亦不敢忽所以
存天理之本然而不使離於須臾之頃也是其為言雖
未嘗瑩亦何嘗不以尊德性為事而又惡在其為支離
者乎獨其平日汲汲於訓解雖韓文楚辭隂符叅同之
屬又必與之註釋考辨而論者遂疑其玩物又其心慮
學者之躐等而或失之於妄作使必先之以格物而無
不明然後有以實之於誠正而無所謬世之學者掛一
漏萬求之愈繁而失之愈遠至有疲力終身苦其難而
卒無所入則遂議其支離不知此乃後世學者之弊當
時晦庵之自為亦豈至是乎僕嘗以為晦庵之與象山
雖其所為學者若有不同而要皆不失為聖人之徒今
晦庵之學天下之人童而習之既已入人之深有不容
於論辨者獨象山之學以其與晦庵之言有牴牾而遂
藩籬之使若由賜之殊科焉則可矣乃擯放廢斥若碔
砆之與美玉則豈不過甚矣乎夫晦庵折衷羣儒之說
以發明六經語孟之旨於天下其嘉惠後學之心眞有
不可得而議者而象山辨義利之分立大本求放心以
示後學篤實為已之道其功亦寧可得而盡誣之而世
之儒者附和雷同不究其實而概目之以禪學則誠可
寃也已(答徐/成之)　凡工夫只是要簡易眞切愈眞切愈簡
易愈簡易愈眞切(寄安福諸同志作簡易眞/切是良知二字  手法)
傳習錄愛問知止而后有定朱子以為事事物物皆有
定理似與先生之說相戾曰於事事物物上求至善
是義外也至善是心之本體只是明明德到至精至一
處便是然亦未嘗離却事物本註所謂盡夫天理之極
而無一毫人欲之私者得之(徐愛記印天理人欲四字/是朱王  合處奚必晚年)
(定/論)　愛問至善只求諸心恐於天下事理有不能盡曰
心即理也此心無私欲之蔽即是天理不須外面添一
分以此純乎天理之心發之事父便是孝發之事君便
是忠發之交友治民便是信與仁只在此心去人欲存
天理上用功便是愛曰如事父一事其間温凊定省之
𩔖有許多節目亦須講求否曰如何不講求只是有個
頭腦只就此心去人欲存天理上講求如講求冬温也
只是要盡此心之孝恐怕有一毫人欲間雜講求夏凊
也只是要盡此心之孝恐怕有一毫人欲間雜此心若
無人欲純是天理是個誠於孝親之心冬時自然思量
父母寒自去求温的道理夏時自然思量父母熱自去
求凊的道理譬之樹木這誠孝的心便是根許多條件
便是枝葉須先有根然後有枝葉不是先尋了枝葉然
後去種根禮記孝子之有深愛者必有和氣有和氣者
必有愉色有愉色者必有婉容便是如此(至善本在吾/心賴先生恢)
(復/)　愛問今人儘有知父當孝兄當弟者却不能孝不
能弟知行分明是兩件曰此已被私欲間斷不是知行
本體未有知而不行者知而不行只是不知聖賢教人
知行正是要復那本體故大學指個眞知行與人看說
如好好色如惡惡臭見好色屬知好好色屬行只見好
色時已自好了不是見後又立個心去好聞惡臭屬知
惡惡臭屬行只聞惡臭時已自惡了不是聞後别立個
心去惡愛曰古人分知行為兩亦是要人見得分曉一
行工夫做知一行工夫做行則工夫始有下落曰此却
失了古人宗旨仁嘗說知是行的主意行是知的工夫
知是行之始行是知之成若㑹得時只說一個知己自
有行在只說一個行己自有知在古人所以既說知又
說行者只為世間有一種人懵懵懂懂任意去做便不
解思維省察只是個冥行妄作所以必說個知方纔行
得是又有一種人茫茫蕩蕩懸空去思索全不肎著實
躬行只是個揣摩影響所以必說一個行方纔知得眞
此是古人不得已補偏救弊的說話今若知得宗旨即
說兩個亦不妨亦只是一個若不㑹宗旨便說一個亦濟
得甚事只是間說話(只見那好色時已自好了不是見/了後又立個心去好只聞那惡臭)
(時己自惡了不是聞了後又立個心去惡此是先生洞/見心體處既不是又立個心去好惡則決不是起個意)
(去好惡可知固知意/不可以起㓕言也)　愛問格物物字即是事字皆從
心上說曰然身之主宰便是心心之所發便是意意之
本體便是知意之所在便是物如意在於事親即事親
便是一物意在於事君即事君便是一物意在於仁民
愛物即仁民愛物便是一物意在於視聽言動即視聽
言動便是一物所以說無心外之理無心外之物中庸
言不誠無物大學明明德之功只是個誠意誠意之功
只是個格物(以心之所發言意意之所在言物則心有/未發之時却如何格物即請以前好惡之)
(說叅/之)　知是心之本體心自然會知見父自然知孝見
兄自然知弟見孺子入井自然知惻隱此便是良知不
假外求若良知之發更無私意障礙即所謂充其惻隱
之心而仁不可勝用矣常人不能無私意所以須用致
知格物之功勝私復禮良知更無障礙得以充塞流行
便是致其知知致則意誠(既云至善是心之本體又云/知是心之本體蓋知只是知)
(善知惡知善知惡正是心之至善處既謂之/良知決然私意障礙不得常人亦與聖人同)　問博約
曰禮字即是理字理之發見可見者謂之文文之隱微
不可見者謂之理只是一物約禮只是要此心純是一
個天理要此心純是天理須就理之發見處用功如發
見於事親時就在事親上學存此天理發見於事君時
就在事君上學存此天理至於作止語黙無處不然這
便是博學於文便是約禮的工夫博文即是惟精約禮
即是惟一　愛問道心常為一身之主而人心每聽命
以先生精一之訓推之此語似有弊曰然心一也未雜
於人謂之道心雜以人偽謂之人心人心之得其正者
即道心道心之失其正者即人心初非有二心也程子
謂人心即人欲道心即天理語若分析而意實得之今
曰道心為主而人心聽命是二心也天理人欲不並立
安有天理為主人欲又從而聽命者
　愛因舊說汩沒始聞先生之教駭愕不定無入頭處
　其後聞之既熟反身實踐始信先生之學為孔門嫡
　傳舍是皆旁蹊小徑斷港絶河矣如說格物是誠意
　工夫明善是誠身工夫窮理是盡性工夫道問學是
　尊德性工夫博文是約禮工夫惟精是惟一工夫此
　𩔖始皆落落難合久之不覺手舞足蹈(愚按曰仁為/先生入室弟)
　(子所記語錄其言去人欲存天理者不一而足又曰/至善是心之本體然未嘗離事物又曰即盡乎天理)
　(之極處則先生心宗教法居然只是/宋儒矩矱但先生提得頭腦清楚耳)
澄問主一之功如讀書則一心在讀書上接客則一心
在接客上可以為主一乎曰好色則一心在好色上好
貨則一心在好貨上可以為主一乎主一是專主一個
天理(陸澄/記)　孟源有自是好名之病先生喻之曰此是
汝一生大病根譬如方丈地内種此一大樹雨露之滋
土脈之力只滋養得這個大根四旁縱要種些嘉穀上
被此樹遮覆下被此樹盤結如何生長得成須是伐去
此樹纖根勿畱方可種植嘉種不然任汝耕耘培壅只
滋養得此根　問靜時亦覺意思好才遇事便不同如
何曰是徒知養靜而不用克己工夫也人須在事上磨
鍊方立得住方能靜亦定動亦定(先生又說個克已即/存理去欲之别名)
　問上達工夫曰後儒教人纔陟精微便謂上達未當
學且說下學是分下學上達為二也夫目可得見耳可
得聞口可得言心可得思者皆下學也目不可得見耳
不可得聞口不可得言心不可得思者上達也如木之
栽培灌溉是下學也至於日夜之滋長條達暢茂乃是
上達人安能與其力哉凡聖人所說雖極精微俱是下
學學者只從下學裡用功自然上達去不必别尋上達
工夫　問寧靜存心時可為未發之中否曰今人存心
只定得氣當其寧靜時亦只是氣寧靜不可以為未發
之中曰未便是中莫亦是求中工夫曰只要去人欲存
天理方是工夫靜時念念去欲存理動時念念去欲存
理不管寧靜不寧靜若靠著寧靜不惟有喜靜厭動之
弊中間許多病痛只是潛伏在終不能絶去遇事依舊
滋長以循理為主何嘗不寧靜以寧靜為主未必能循
理　省察是有事時存養存養是無事時省察　定者
心之本體天理也動靜所遇之時也　唐詡問立志是
常存個善念要為善去惡否曰善念存時即是天理此
念即善更思何善此念非惡更去何惡此念如樹之根
芽立志者長立此善念而已從心所欲不踰矩只是志
到熟處　許魯齋謂儒者以治生為先之說亦誤人
喜怒哀樂本體自是中和的纔自家著些意思便過不
及便是私　問知至然後可以言意誠今天理人欲知
之未盡如何用得克己工夫曰人若眞實切已用功不
已則於此心天理之精微日見一日私欲之細微亦日
見一日若不用克己工夫天理私欲終不自見如走路
一般走得一叚方認得一叚走到岐路處有疑便問問
了又走方纔能到今於已知之天理不肎存已知之人
欲不肎去只管愁不能盡知間講何益且待克得自己
無私可克方愁不能盡知亦未遲在　問伊川謂不當
於喜怒哀樂未發之前求中延平却教學者看未發以
前氣象何如曰皆是也伊川恐人於未發前討個中把
中作一物看如吾向所謂認氣定時做中故令只於涵
養省察上用功延平恐人未便有下手處故令人時時
刻刻求未發前氣象使人正目而視惟此傾耳而聽惟
此即是戒愼不睹恐懼不聞的工夫皆古人不得已誘
人之言也(只為本無前後際故/也先生頗主程子說)　澄於中字之義尚未
明曰此須自心體認出來非言語所能喻中只是天理
曰天理何以謂之中曰無所偏倚曰無所偏倚何等氣
象曰如明鏡全體瑩徹無纖塵㸃染曰當其已發或著
在好色好利好名上方見偏倚若未發時何以知其有
所偏倚曰平日美色名利之心原未嘗無病根不除則
暫時潛伏偏倚仍在須是平日私心蕩除潔淨廓然純
乎天理方可謂中　言語無序亦足以見心之不存
問格物於動處用功否曰格物無間動靜靜亦物也孟
子謂必有事焉是動靜皆有事(此是先生定論先生他/日每言意在於事親即)
(事親為一物云云余竊轉一語曰意不在於事親時是/恁物先生又曰工夫難處全在格物致知上此即誠意)
(之事意既誠大段心亦自正身亦自修但正心修身工/夫亦各有用力處修身是已發邊正心是未發邊心正)
(則中修身則和云云先生既以良知二字冐天下之道/安得有正修工夫只因將意字看作已發故工夫不盡)
(又要正心又要修身意是已發心是未發身又是已發/先生每譏宋儒支離而躬蹈之千載而下每欲起先生)
(於九原質之/而無從也)　問程子云仁者以天地萬物為一體何
墨氏兼愛反不得謂之仁曰仁是造化生生不息之理
雖彌漫周遍無處不是然其流行發生亦自有漸惟其
有漸所以必有發端處惟有發端處所以生生不息譬
之於木其始抽芽便是生意發端處然後有榦有枝葉
父子兄弟之愛是人心生意發端處如木之抽芽自此
而仁民而愛物如木之有幹有枝葉也墨氏將父子兄
弟與途人一例便没了發端處安能生生安能謂之仁
(只此便可勘/佛氏之學)　問延平云當理而無私心當理與無私
心如何分别曰心即理也無私心即是當理未當理便
是私心若析心與理言之恐亦未善又問釋氏於世間
情欲之私不染似無私心外棄人倫却似未當理曰亦
只是一統事成就他一個私已的心　聖人之所以為
聖只是此心純乎天理而無人欲之雜猶精金之所以
為精但以其成色足而無銅鉛之雜也人到純乎天理
方是聖金到足色方是精然聖人之才力亦有大小不
同猶金之分兩有輕重所以為金精者在足色而不在
分兩所以為聖者在純乎天理而不在才力也學者學
聖人不過是去人欲而存天理猶鍊金而求其足色耳
後世不知作聖之本却專去知識才能上求聖人疲精
竭力從册子上鑚研名物上考索形迹上比擬知識愈
廣而人欲愈滋才力愈多而天理愈蔽正如見人有萬
鎰精金不務煆鍊成色而乃妄希分兩錫鉛銅銕雜然
投之分兩愈增而成色愈下及其稍末無復有金矣(薛/侃)
(記/)　侃去花間草曰天地間何善難培惡難去先生曰
此等看善惡皆從軀殻起念天地生意花草一般何曾
有善惡之分子欲看花則以花為善以草為惡如欲用
草時復以草為善矣曰然則無善無惡乎曰無善無惡
者理之靜有善有惡者氣之動不動於氣即無善無惡
是謂至善曰佛氏亦無善無惡何以異曰佛氏著在無
上便一切不管聖人無善無惡只是無有作好無有作
惡此之謂不動於氣曰草既非惡是草不宜去矣曰如
此却是佛者意見草若有礙理亦宜去矣曰如此又是
作惡作好曰不作好惡非是全無好惡只是好惡一循
於理不去著一分意思即是不曾好惡一般曰然則善
惡全不在物曰只在汝心循理便是善動氣便是惡曰
畢竟物無善惡曰在心如此在物亦然世儒惟不知此
舍心逐物將格物之學錯看了(先生之言自是端的與/天泉証道之說逈異)
　為學須得個頭腦工夫方有著落縱未能無間如舟
之有舵一提便醒不然雖從事於學只做個義襲而取
非大本達道也　侃問先儒以心之靜為體心之動為
用何如曰不可以動靜為體用動靜時也即體而言用
在體即用而言體在用是謂體用一源若說靜可以見
其體動可見其用却不妨(心并無動靜可言必不得已/可說動可以見體靜可以見)
(用/)　梁日孚問主一曰一者天理主一是一心在天理
上若只知主一不知一即是理有事時便逐物無事時
便是著空惟其有事無事一心皆在天理上用功所以
居敬亦即是窮理就窮理專一處說便謂之居敬就居
敬精宻處說便謂之窮理不是居敬了别有個心窮理
窮理時别有個心居敬名雖不同工夫只是一事　正
之問戒懼是已所不知時工夫愼獨是已所獨知時工
夫曰只是一個工夫無事之時固是獨知有事時亦是
獨知於此用功便是端本澄源便是立誠若只在人所
共知處用功便是作偽今若又分戒懼為已所不知工
夫便支離既戒懼即是知己曰獨知之地更無無念時
耶曰戒懼之念無時可忽若戒懼之心稍有不存不是
昏瞶便已流入惡念(戒懼不是念可言是思思只在思/誠思是心之本官思而動於欲為)
(念故念當除而思不可除後人專喜言無思至於念則/以為是心之妙用不可除是倒說了他只要除理障耳)
　蔡希淵問大學新本先格致而後誠意工夫似與首
章次第相合若先生從舊本誠意反在格致之前矣曰
大學工夫即是明明德明明德即是個誠意誠意工夫
只在格致若以誠意為主去用格致工夫工夫始有下
落即為善去惡無非是誠意的事如新本先去窮格事
物之理即茫茫蕩蕩都無著落處須添個敬字方才牽
扯得身心上來終沒根源且既須敬字縁何孔門倒將
最要𦂳的落了直待千餘年後人添補正謂以誠意為
主即不須添敬字此學問大頭腦於此不察眞是千里
之謬大抵中庸工夫只是誠身誠身之極便是至誠大
學工夫只是誠意誠意之極便是至善總是一般(先生/疏大)
(學惟此段最端的無病明明德只是個誠意/若意字看得分曉不必說正心更有工夫矣)　九川問
靜坐用功頗覺此心收歛遇事又斷了旋起個念頭去
事上省察事過又尋舊功覺内外打不成一片曰心何
嘗有内外即如惟濬今在此講論又豈有一心在内照
管這講說時專一即是那靜坐時心工夫一貫何須更
起念頭須在事上磨鍊工夫得力若只好靜遇事便亂
那靜時工夫亦差似收斂而實放溺也(何須更起念頭/是聖學入微眞)
(消息他日却曰實無無念時只是要正念如講論時便/起不得在内照管的念則講論時不知又可起得個事)
(親的/意否)　問近來工夫稍知頭腦然難尋個穩當處曰只
是致知曰如何致曰一㸃良知是爾自家的凖則你意
念著處他是便知是非便知非更瞞他一些不得爾只
不要欺他實實落落依著他做去善便存惡便去何等
穩當此便是致知的實功(先生每以念字與意字/合說恐念與意終有别)　崇
一曰先生致知之㫖發盡精藴看來這裡再去不得曰
何言之易也再用功半年看如何又用功一年看如何
功夫愈久愈覺不同知來本無知覺來本無覺然不知
則遂埋没(此是獨體正當處被/先生一口打并出)　黃以方問先生格致
之說隨時格物以致其知則知是一節之知非全體之
知也何以到得溥博如天淵泉如淵地位曰心之本體
無所不該原是一個天只為私欲障礙則天之本體失
了心之理無窮盡原是一個淵只為私欲窒塞則淵之
本體失了如念念致良知將此障礙窒塞一齊去盡則
本體己復便是天淵了因指天以示之曰如面前所見
是昭昭之天四外所見亦只是昭昭之天只為許多牆
壁遮蔽不見天之全體若撤去牆壁總是一個天矣於
此便見一節之知即全體之知全體之知即一節之知
總是一個本體(黄直/記)　聖賢非無功業氣節但其循著
天理則便是道不可以事功氣節名矣我輩致知只
是各隨分量所及今日良知見在如此則隨今日所知
擴充到底明日良知又有開悟便隨明日所知擴充到
底如此方是精一工夫(此是先生漸/教頓不廢漸)　問知行合一曰
此須識我立言宗旨今人學問只因知行分作兩件故
有一念發動雖是不善然却未曾行便不去禁止我今
說個知行合一正要人曉得一念發動處便即是行了
發動處有不善就將這不善的念克倒了須要徹根徹
底不使那一念不善潛伏在胸中此是我立言宗旨(如/此)
(說知行合一眞是絲絲見血先生/之學眞切乃爾後人何曾㑹得)　聖人無所不知只
是知個天理無所不能只是能個天理聖人本體明白
故事事知個天理所在便去盡個天理不是本體明後
却於天下事物都便知得便做得來也天下事物如名
物度數草木鳥獸之𩔖不勝其煩雖是本體明了亦何
縁能盡知得但不必知的聖人自不消求知其所當知
者聖人自能問人如子入太廟每事問先儒謂雖知亦
問敬謹之至此說不可通聖人於禮樂名物不必盡知
然他知得一個天理便自有許多節文度數出來不知
能問亦即是天理節文所在(說名物象數也拈出天理/二字先生之學自是勺水)
(不/漏)　問儒者夜氣胸中思慮空空靜靜與釋氏之靜却
一般此時何所分别曰動靜只是一個那夜氣空空靜
靜天理在中即是應事接物的心應事接物的心亦是
循天理便是夜氣空空靜靜的心故動靜分别不得知
得動靜合一釋氏毫釐差處亦是莫掩矣(天理二字是/儒門得分家)
(儅釋氏空之雖靜/時也做不得主)　文公格物之說只是少頭腦如所
謂察之於念慮之微此一句不該與求之文字之中騐
之事為之著索之講論之際混作一例看是無輕重也
　佛氏不著相其實著相吾儒著相其實不著相佛怕
父子累却迯了父子怕君臣累却迯了君臣怕夫婦累
却迯了夫婦都是著相便須迯避吾儒有個父子還他
以仁有個君臣還他以義有個夫婦還他以别何曾著
父子君臣夫婦的相(先生於佛氏一言而/内外夾攻更無剰義)　問讀書所
以調攝此心但一種科目意思牽引而來何以免此曰
只要良知眞切雖做舉業不為心累且如讀書時知得
强記之心不是即克去之有誇多鬭靡之心不是即克
去之如此亦只是終日與聖賢印對是個純乎天理之
心任他讀書亦只是調攝此心而已何累之有(又舉天/理二字)
(如此方眞是讀書亦便是眞格物處朱子以/讀書為格物窮理之要與先生語不無差别)　諸君功
夫最不可助長上智絶少學者無超入聖人之理一起
一伏一進一退自是功夫節次不可以我前日曾用功
夫今却不濟便要矯强做出一個破綻的模様便是助
長連前些子功夫都壞了只要常常做個遯世無悶不
見是而無悶之心依此良知忍耐做去不管毁譽榮辱
久久自然有得力處　言立志曰眞有聖人之志良知
上更無不盡良知上留得些子别念掛帶便非必為聖
人之志矣(錢德/洪記)　吾昔居滁時見諸生多務知解無益
於得姑教之靜坐一時窺見光景頗收近效久之漸有
喜靜厭動流入枯槁之病故邇來只說致良知良知明
白隨你去靜處體悟也好隨你去事上磨鍊也好良知
本體原是無動無靜的此便是學問頭腦　良知在夜
氣發的方是本體以其無物欲之雜也學者要使事物
紛擾之時常如夜氣一般就是通乎晝夜之道而知(此/語)
(端的良知常發而常斂便是獨體眞消息若一向在發/用處求良知便入情識窠臼去然先生指㸃人處都在)
(發用上說只要人知是知非上轉個/為善去惡路頭正是良工苦心也)　仙家說到虛聖
人豈能虛上加得一毫實佛氏說到無聖人豈能無上
加得一毫有但仙家說虚從養生上來佛氏說無從出
離生死上來却於本體上加却這些子意思在便不是
虛無的本色便於本體有障礙聖人只是還他良知的
本色更不著些子意在良知之虛便是天之太虛良知
之無便是太虛之無形日月風雷山川民物凡有貌象
形色皆在太虚無形中發用流行未嘗作得天的障礙
聖人只是順其良知之發用天地萬物俱在我良知發
用流行中何嘗又有一物超於良知之外能作得障礙
(是辨三教異同大頭腦處可見惟吾/儒方擔得虛無二字起二氏不與也)　問釋氏亦務養
心然不可以治天下何也曰吾儒養心未嘗離却事物
只順其天則自然就是工夫釋氏却要盡絶事物把心
看作幻相與世間無些子交渉所以不可治天下(世間/豈有)
(離事之心佛氏一差故百差今謂佛/氏心不差而事差便是調停之說)　問異端曰與愚
夫愚婦同的是謂同德與愚夫愚婦異的是謂異端
孟子不動心與告子不動心所異已在毫釐間告子只
在不動心上著功孟子便直從此心原不動處分曉心
之本體原是不動的只為所有行不合義便動了孟子
不論心之動與不動只是集義所行無不是義此心自
然無可動處告子只要此心不動處便是把捉此心將
他生生不息之根反阻撓了　問人有虛靈方有良知
若草木瓦石之𩔖亦有良知否曰人的良知就是草木
瓦石的良知萬物與人原是一體其發竅之最精處是
人心一㸃靈明故五穀禽獸之𩔖皆可以養人藥石之
𩔖皆可以療疾只為同此一氣故能相通耳(只為性體/原是萬物)
(一源故如人參温能補人便是遇父子而知親大黄苦/能㵼人便是遇君臣而知義如何無良知又如人參能)
(退邪火便是遇君臣而知義大黄/能順隂氣便是遇父子而知親)　問人與物同體如
何大學又說個厚薄曰道理自有厚薄比如身是一體
把手足捍頭目豈是薄手足其道理合如此禽獸與草
木同是愛的把草木去養禽獸又忍得人與禽獸同是
愛的宰禽獸以養親供祭祀燕賔客心又忍得至親與
路人同是愛的顚沛患難之際不能兩全寧救至親不
救路人心又忍得這是道理合該如此及至吾身與至
親更不得分彼此厚薄蓋以仁民愛物皆從此出此處
可忍更無所不忍矣大學所謂厚薄是良知上自然的
條理便謂之義順這個條理便謂之禮知此條理便謂
之智終始這條理便謂之信(既是自然的條理則不如/此便自勉然的更何條理)
(所以佛氏一切胡亂只/得粉碎虛空歸之儱侗)　目無體以萬物之色為體耳
無體以萬物之聲為體鼻無體以萬物之臭為體口無
體以萬物之味為體心無體以天地萬物感應之是非
為體　無知無不知本體原是如此譬如日未嘗有心
照物而自無物不照無照無不照原是日之本體良知
本無知今却要有知本無不知今却疑有不知只是信
不及耳(獨知原/是如此)　先天而天弗違天即良知也後天而
奉天時良知即天也(大徹大悟䝉又為先生轉一語曰/先生言致良知以格物便是先天)
(而天弗違先生言格物以致/其良知便是後天而奉天時)　良知只是個是非之心
是非只是個好惡只好惡就盡了是非只是非就盡了
萬事萬變又曰是非兩字是個大規矩巧處則存乎其
人　問知譬日欲譬雲雲雖能蔽日亦是天之一氣合
有的欲亦莫非人心合有否曰喜怒哀懼愛惡欲謂之
七情七者俱是人心合有的但要認得良知明白比如
日光雖雲霧四塞太虛中色象可辨亦是日光不滅處
不可以雲能蔽日教天不要生雲七情順其自然之流
行皆是良知之用但不可有所著七情有著俱謂之欲
然纔有著時良知亦自㑹覺覺即蔽去復其體矣此處
能勘得破方是簡易透徹工夫(人生一時離不得七情/七情即良知之魄若謂)
(良知在七情之外則/七情又從何處來)　人有過多於過上用功就是補
甑其流必歸於文過(直須向/前一歩)　琴瑟簡編學者不可無
蓋有業以居之心就不放　問良知原是中和的如何
却有過不及曰知得過不及處就是中和(良知無過不/及知得過不)
(及的是/良知)　慈湖不為無見又著在無聲無臭見上了
門人歎先生自征寧藩以來天下謗議益衆先生曰我
在南都以前尚有些子鄉愿意思在今信得這良知眞
是眞非信手行去更不著些覆藏纔做得個狂者胸次
故人都說我行不揜言也(讀此方知先生晚年眞面目/我輩如何容易打過關捩子)
(也然向後正/大有事在)所謂人所不知而已獨知者此正是吾心
良知處　有言童子不能格物只教以洒掃應對曰洒
掃應對就是物童子良知只到此只教去洒掃應對便
是致他這一㸃良知又如童子知畏先生長者此亦是
他良知處故雖遨嬉見了先生長者便去作揖恭敬是
他能格物以致敬師長之良知我這裡格物自童子以
至聖人皆是此等工夫但聖人格物便更熟得些子不
消費力　問程子云在物為理如何云心即理曰在物
爲理在字上當添一心字此心在物則為理如此心在
事父則為孝在事君則為忠之𩔖是也諸君要識得我
立言宗旨我如今說個心即理只為世人分心與理為
二便有許多病痛如五伯攘夷狄尊周室都是一個私
心便不當理人却說他做得當理只心有未純往往慕
悅其所為要求外面做得好看却與心全不相干分心
與理為二其流於伯道之偽而不自知故我說個心即
理要使知心理是一個便來心上做工夫不去襲取於
義便是王道之眞　夫子說性相近即孟子說性善不
可專在氣質上說若說氣質如剛與柔對如何相近得
惟性善則同耳人性初時善原是同的但剛者習於善
則為剛善習於惡則為剛惡柔者習於善則為柔善習
於惡則為柔惡便日相遠了(黄以方記善此是/先生道性  處)　丁亥
年九月先生起征思田德洪與汝中論學德洪舉先生
教言曰無善無惡心之體有善有惡意之動知善知惡
是良知為善去惡是格物汝中曰此恐未是究竟話頭
若說心體是無善無惡意亦是無善無惡知亦是無善
無惡物亦是無善無惡矣若說意有善惡畢竟心體還
有善惡在德洪曰心體是天命之性原無善惡但人有
習於心意念上見有善惡在格致誠正修此是復性體
功夫若原無善惡功夫亦不消說矣是夕坐天泉橋各
舉請正先生曰二君之見正好相資不可各執一邊我
這裡接人原有二種利根之人直從本源上悟入人心
本體原是明瑩無滯原是個未發之中利根之人一悟
本體即是功夫人已内外一齊俱透其次不免有習心
在本體受蔽故且教在意念上實落為善去惡功夫熟
後渣滓去盡本體亦明淨了汝中之見是我接利根人
的德洪之見是我為其次立法的相取為用則巾人上
下皆可引入於道既而曰已後講學不可失了我的宗
旨無善無惡心之體有善有惡意之動知善知惡是良
知為善去惡是格物這話頭隨人指㸃自沒病痛原是
徹上徹下功夫利根之人世亦難遇人有習心不教他
在良知上實用為善去惡工夫只去懸空想個本體一
切事為俱不著實不過養成一個虛寂病痛不是小小
不可不早說破(王畿天泉證道記善先生每言至善是/心之本體又曰至  只是盡乎天理之)
(極而無一毫人欲之私又曰良知即天理録中言天理/二字不一而足有時說無善無惡者理之靜亦未嘗徑)
(說無善無惡是心體若心體果是無善無惡則有善有/惡之意又從何處來知善知惡之知又從何處來為善)
(去惡之功又從何處起無乃語語斷流絶港乎快哉四/無之論先生當於何處作答却又有上根下根之說謂)
(教上根人只在心上用功夫下根人只在意上用功夫/又豈大學八目一貫之旨又曰其次且教在意念上著)
(實用為善去惡工夫久之心體自明䝉謂纔著念時便/非本體人若只在念起念滅上用功夫一世合不上本)
(體所謂南轅而北轍也先生解大學於意字原看不清/楚所以於四條目處未免架屋疊床至此及門之士一)
(再摹之益失本色矣先生他日有言曰心意知物只是/一事此是定論既是一事決不是一事皆無䝉因為龍)
(谿易一字曰心是有善無惡之心則意亦是有善無惡/之意知亦是有善無惡之知物亦是有善無惡之物不)
(知先生/首肎否)
　
　
　
　明儒學案卷十
欽定四庫全書
　明儒學案卷十一
　　　　　　　　　　　　餘姚　黄宗羲　撰
浙江相傳學案
姚江之教自近而逺最初學者不過郡邑之士耳龍場而
後四方君子益進焉郡邑以學鳴者亦僅僅緒山龍溪此
外則推輪積水耳吾越尚講誦習禮樂絃歌之音不絶其儒
者不能一二數若山陰范壦字廷潤號栗齋初師王司輿許
半圭其後卒業於陽明博攷羣經怳然有悟以為孔孟
的傳惟周程得之朱陸而下弗及也家貧不以關懐曰天
下有至寳得而玩之可以忘貧作古詩二十章歴叙道統
及太極之説其奥義未易測也餘姚管州字子行號石屛
官兵部司務每當入直諷詠抑揚司馬怪之邊警至司馬
章皇石屛曰古人度徳量力公自料才力有限何不引退
以空賢路司馬謾為好語謝之以京察歸大洲有宿四祖
山詩四子堂堂特地來謂蔡白石沈古林龍溪石屛也
范引年號半野講學於青田從遊者頗衆夏淳字惟初
號復吾以鄉舉卒官思明府同知魏莊渠主天根天機
之說復吾曰指其靜為天根動為天機則可若以靜養
天根動察天機是岐動靜而二之非所以語性也柴鳳
字後愚主教天眞書院衢嚴之士多從之孫應奎字文
卿號蒙泉歴官右副都御史以傳習錄為規範董天眞
之後聞人銓字邦正號北江與緖山定文錄刻之行世
即以寒宗而論黄驥字德良尤西川紀其言陽明事黄
文煥號吳南開州學正陽明使其子受業有東閣私抄
記其所聞黄嘉愛字懋仁號鶴溪正德戊辰進士官至
欽州守黃元釡號丁山黃蘷字子韶號後川皆篤實光
明墨守師說以此推之當時好修一世湮没者可勝道
哉
　　郎中徐橫山先生愛
　　提學蔡我齋先生宗兖
　　御史朱白浦先生節
　　員外錢緖山先生德洪
　　郎中王龍溪先生畿
　　郡守季彭山先生本
　　宗伯黃久庵先生綰
　　布衣董蘿石先生澐(附子穀/)
　　主事陸元靜先生澄
　　司冦顧箬溪先生應祥
　　侍郎黃致齋先生宗明
　　中丞張浮峯先生元冲
　　侍郎程松溪先生文德
　　太常徐魯源先生用檢
　　大帥萬鹿園先生表
　　侍郎王敬所先生宗沭
　　侍讀張陽和先生元忭
　　教諭胡今山先生瀚
浙中相傳學案一
　郎中徐橫山先生愛
徐愛字曰仁號橫山餘姚之馬堰人正德三年進士出
知祁州陞南京兵部員外郎轉南京工部郎中十一年
歸而省親明年五月十七日卒年三十一(緒山傳云兵/部及告疾歸)
(皆/非)先生為海日公之壻於陽明内兄弟也陽明出獄而
歸先生即北面稱弟子及門莫有先之者(鄧元錫皇明/書云自龍塲)
(歸受/學非)其後與陽明同官南中朝夕不離學者在疑信之
間先生為之騎郵以通彼我於是門人益親陽明曰曰
仁吾之顏淵也先生嘗遊衡山夢老僧撫其背而歎曰
子與顏子同德亦與顏子同壽覺而異之陽明在贑州
聞訃哭之慟先生雖死陽明每在講席未嘗不念之酧
答之頃機緣未契則曰是意也吾嘗與曰仁言之年來
未易及也一日講畢環柱而走歎曰安得起曰仁於泉
下而聞斯言乎乃率諸弟子之其墓所酬酒而告之先
生始聞陽明之教與先儒相出入駭愕不定無入頭處
聞之既熟反身實踐始信為孔門嫡傳舍是皆旁蹊小
徑斷港絶河矣陽明自居夷以後其教再變南中之時
大率以收斂為主發散是不得已故以黙坐澄心為學
的江右以後則專提致良知三字先生記傳習初卷皆
是南中所聞其於致良知之說固未之知也然錄中有
云知是心之本體心自然為知見父自然知孝見兄自
然知弟見孺子入井自然知惻隱此便是良知使此心
之良知充塞流行便是致其知則三字之提不始於江
右明矣但江右以後以此為宗旨耳是故陽明之學先
生為得其眞聶雙江云今之為良知之學者於傳習錄
前編所記眞切處俱略之乃駕空立籠罩語似切近而
實𣺌茫終日逐外而自以為得手也蓋未嘗不太息於
先生云
文集吾師之教謂人之心有體有用猶之水木有根源
有枝葉流派學則如培濬溉疏故木水在培溉其根濬
疏其源根盛源深則枝流自然茂且長故學莫要於收
放心涵養省察克治是也即培濬其根源也讀書玩理
皆所以溉疏之也故心德者人之根源也而不可少緩
文章名業者人之枝葉也而非所汲汲學者先須辨此
即是辨義利之分既能知所決擇則在立志堅定以趨
之而已(答邵/思抑)　學者大患在於好名今之稱好名者𩔖
舉富貴誇耀以為言抑末矣凡其意有為而為雖其跡
在孝弟忠信禮義猶其好名也猶其私也古之學者其
立心之始即務去此而以全吾性命之理為心當其無
事以勿忘勿助而養吾公平正大之體勿先事落此谿
徑故謂之存養及其感應而察識其有無故謂之省察
察知其有此而務決去之勿苦其難故謂之克治專事
乎此而不以怠心間之故謂之不息去之盡而純故謂
之天德推之純而達故謂之王道(送甘/欽來)　夫人所以不
宜於物者私害之也是故吾之私得以加諸彼則忮心
生焉忮心好勝之𩔖也凡天下計較忌妒驕淫狠傲攘
奪暴戾之惡皆從之矣吾之私得以藉諸彼則求心生
焉求心好屈之𩔖也凡天下阿比諂佞柔懦燕溺汚辱
咒咀之惡皆從之矣二私交於中則我所以為應感之
地者非公平正大之體矣以此之機而應物之感其有
能宜乎否也(宜齋/序)　古人謂未知學須求有個用力處
既用力須求有個得力處今以康齋之勇殷勤辛苦不
替七十年然未見其大成則疑其於得力處有未至白
沙之風使人有吾與㸃也之意然末流渉曠則疑其於
用力處有缺夫有體斯有用有終必有始將以康齋之
踐履為體為始耶將以白沙之造詣為用為終耶是體
用始終岐為二也世固有謂某有體無用有用無體者
僕竊不然必求二公之所以蔽者而㑹歸之此正關要
所係必透此方有下手處也(答王/承吉)　巖形方外高幾百
丈内石骨空虛圓洞徹天地端若立甑二洞門自東門
入初見西露微光若觀月自朏生行漸入光漸長至門
内限光半當上弦循至正中光乃圓月在望西出門光
微以隱若月自望至晦巖以月名本此濂溪自幼日遊
其間因悟太極之理(月巖/記)　予始學於先生惟循跡而
行久而大疑且駭然不敢遽非必反而思之思之稍通
復驗之身心既乃怳若有見已而大悟不知手之舞足
之蹈曰此道體也此心也此學也人性本善也而邪惡
者客感也感之在於一念去之在於一念無難事無多
術且自恃稟性柔未能為大惡則以為如是終身可見
矣而坦坦然適而蕩蕩然樂也孰知久則私與憂復作
也通世之痼疾有二文字也功名也予始欲以為姑毋
攻焉不以累於心可矣絶之無之不已甚乎孰知二者
之賊素奪其宫姑之云者是假之也是故必絶之無之
而後可以進於道否則終不免以虛見且自誣也(贈薛/尚謙)
　提學蔡我齋先生宗兖
　御史朱白浦先生節
正德丁卯徐横山蔡我齋朱白浦三先生舉於鄉别文
成而北文成言徐曰仁之温恭蔡希淵之深潛朱守中
之明敏皆予所不逮蓋三先生皆以丁卯來學文成之
弟子未之或先者也癸酉三先生從文成遊四明山我
齋自永樂寺返白浦自妲溪返橫山則同入雪竇春風
沂水之樂眞一時之盛事也橫山為弟子之首遂以兩
先生次之蔡宗兖字希淵號我齋山隂之白洋人鄉書
十年而取進士畱為庶吉士不可以教授奉母孤介不
為當道所喜輒棄去文成以為歸計良是而傷於急廹
再過二三月托病行則形迹冺然獨為君子而人為小
人亦非仁人忠恕之心也已教授莆田復不為當道所
喜文成戒之曰區區徃謫龍塲横逆之加日至迄今思
之正動心忍性砥礪切磋之地其時乃止搪塞排遣竟
成空過惜也希淵省克精切其肎遂自以為忠乎移教
南康入為太學助教南考功陞西川督學僉事林見素
謂先生中有餘養祗見外者之輕故能壁立千仞朱節
字守中號白浦亦白洋人舉進士官御史以天下為已
任文成謂之曰德業外無事功不由天德而求騁事功
則希高務外非業也巡按山東流賊之亂勤事而卒贈
光祿少卿先生嘗言平生於愛衆親仁二語得力然親
仁必從愛衆得來
　員外錢緒山先生德洪
錢德洪字洪甫號緖山浙之餘姚人王文成平濠歸越
先生與同邑范引年管州鄭寅柴鳳徐珊吳仁數十人
㑹於中天閣同稟學焉明年舉於鄉時四方之士來學
於越者甚衆先生與龍溪疎通其大旨而後卒業於文
成一時稱為教授師嘉靖五年舉於南宫不廷試而歸
文成征思田先生與龍溪居守越中書院七年奔文成
之䘮至於貴溪問䘮服邵竹峯曰昔者孔子沒子貢若
䘮父而無服禮也先生曰吾夫子没於道途無主䘮者
弟子不可以無服然某也有父母在麻衣布絰弗敢有
加焉築室於塲以終心制十一年始赴廷試出為蘇學
教授丁内艱服闋補國子監丞尋陞刑部主事稍遷員
外郎署陜西司事上夜遊西山召武定侯郭勛不至給
事中高時劾之下勛錦衣獄轉送刑部勛驕恣不法舉
朝恨之皆欲坐以不軌先生據法以違勅十罪論死再
上不報舉朝以上之不報因按輕也劾先生不明律法
上以先生為故入故不報遂因劾下先生於獄蓋上之
寵勛未衰特因事稍折之與廷臣之意故相左也先生
身嬰三木與侍御楊斛山都督趙白樓講易不輟勛死
始得出獄九廟成詔復冠帶穆宗朝進階朝列大夫致
仕萬厯初復進階一級在野三十年無日不講學江浙
宣歙楚廣名區奧地皆有講舍先生與龍溪迭捧珠盤
年七十作頤閒疏告四方始不出遊二年十月二十六
日卒年七十九陽明致良知之學發於晚年其初以靜
坐澄心訓學者學者多有喜靜惡動之弊知本流行故
提掇未免過重然曰良知是未發之中又曰謹獨即是
致良知則亦未嘗不以收斂為主也故鄒東廓之戒懼
羅念庵之主靜此固陽明之眞傳也先生與龍溪親炙
陽明最久習聞其過重之言龍溪謂寂者心之本體寂
以照為用守其空知而遺照是乖其用也先生謂未發
竟從何處覔離已發而求未發必不可得是兩先生之
良知俱以見在知覺而言於聖賢凝聚處盡與掃除在
師門之旨不能無毫釐之差龍溪從見在悟其變動不
居之體先生只於事物上實心磨鍊故先生之徹悟不
如龍溪龍溪之修持不如先生乃龍溪竟入於禪而先
生不失儒者之矩矱何也龍溪懸崖撒手非師門宗旨
所可繫縳先生則把纜放船雖無大得亦無大失耳念
菴曰緖山之學數變其始也有見於為善去惡者以為
致良知也已而曰良知者無善無惡者也吾安得執以
為有而為之而又去之已又曰吾惡夫言之者之淆也
無善無惡者見也非良知也吾惟即吾所知以為善者
而行之以為惡者而去之此吾可能為者也其不出於
此者非吾所得為也又曰向吾之言猶二也非一也夫
子嘗有言矣曰至善者心之本體動而後有不善也吾
不能必其無不善吾無動焉而已彼所謂意者動也非
是之謂動也吾所謂動動於動焉者也吾惟無動則在
吾者常一矣按先生之無動即慈湖之不起意也不起
意非未發乎然則謂離已發而求未發必不可得者非
先生之末後語矣
會語天地間只此靈竅在造化統體而言謂之鬼神在
人身而言謂之良知惟是靈竅至微不可見至著不可
掩使此心積凝純固常如對越神明之時則眞機活潑
上下昭格何可掩得若一念厭斁即怳惚散漫矣　戒
懼即是良知覺得多此戒懼只是工夫生久則本體工
夫自能相忘不思而得不勉而中亦只一熟耳　思慮
是人心生機無一息可停但此心主宰常定思慮所發
自有條理造化只是主宰常定故四時日月往來自不
紛亂　充塞天地間只有此知天只此知之虛明地只
此知之凝聚鬼神只此知之妙用四時日月只此知之
流行人與萬物只此知之合散而人只此知之精粹也
知此運行萬古有定體故曰太極原無聲臭可即故曰
無極太極之運無迹而隂陽之行有漸故自一生二生
四生八以至庶物露生極其萬而無窮焉是順其往而
數之故曰數往者順自萬物推本太極以至於無極逆
其所從來而知之故曰知來者逆是故易逆數也蓋示
人以無聲無臭之源也　告子言性無善無不善與孟
子言性善亦不甚遠告子只先見定一個性體元來不
動有動處只在物感上彼長我長彼白我白隨手應去
不失其宜便了於吾性體澹然無所關渉自謂既不失
内又不失外已是聖門全體之學殊不知先著性體之
見將心與言氣分作三路遂成内外二截微顯兩用而
於一切感應俱入無情非徒無益反鑿其原矣孟子工
夫不論心之動不動念念精義使動必以義無歉於心
自然俯仰無虧充塞無間是之謂浩然之氣告子見性
在内一切無動於外取效若速是以見為主終非不動
之根孟子集義之久而後行無不得取效若遲乃直從
原不動處用功不求不動而自然不動矣　此心從無
始中來原是止的雖千思百慮只是天機自然萬感萬
應原來本體常寂只為吾人自有知識便功利嗜好技
能聞見一切意必固我自作知見自作憧擾失却至善
本體始不得止須將此等習心一切放下始信得本來
自性原是如此　聖人於紛紜交錯之中而指其不動
之眞體良知是也是知也雖萬感紛紜而是非不昧雖
衆欲交錯而清明在躬至變而無方至神而無迹者良
知之體也太虛之中無物不有而無一物之住其有住
則即為太虛之礙矣人心感應無時不有而無一時之
住其有住則即為虛靈之障矣故忿􁂯好樂恐懼憂患
一著於有心即不得其正矣故正心之功不在他求只
在誠意之中體當本體明徹止於至善而已矣　除却
好惡更有甚心體除却元亨利貞更於何處覔太極平
旦之氣好惡與人相近此便是良心未冺然其端甚微
故謂之幾希今人認平旦之氣只認虛明光景所以無
用功處認得時種種皆實際矣　春夏秋冬在天道者
無一刻停喜怒哀樂在人心者亦無一時息千感萬應
莫知端倪此體寂然未嘗染著於物雖曰發而實無所
發也所以既謂之中又謂之和實非有兩截事致中和
工夫全在愼獨所謂隱微顯見已是指出中和本體故
愼獨即是致中和　只求不拂良知於人情自然通得
若只求不拂人情便是徇人忘已　問感人不動如何
曰纔說感人便不是了聖賢只是正已而物自正譬如
太陽無蔽容光自能照物非是屑屑尋物來照　問戒
懼之功不能無有事無事之分曰知得良知是一個頭
腦雖在千百人中工夫只在一念微處雖獨居𡨕坐工
夫亦只在一念微處　眞性流行莫非自然稍一起意
即如太虛中忽作雲翳此不起意之教不為不盡但質
美者習累未深一與指示全體廓然習累既深之人不
指誠意實功而一切禁其起意是又使人以意見承也
久假不歸即認意見作本體欲根竊發復以意見蓋之
終日兀兀守此虛見而於人情物理常若有二將流行
活潑之眞機反養成一種不伶不俐之心也慈湖欲人
領悟太速遂將洗心正心懲忿窒慾等語俱謂非聖人
之言是特以宗廟百官為到家之人指說而不知在道
之人尚渉程途也　去惡必窮其根為善不居其有格
物之則也然非究極本體止於至善之學也善惡之機
縱其生滅相尋於無窮是藏其根而惡其萌蘖之生濁
其源而辨其末流之清也是以知善知惡為知之極而
不知良知之體本無善惡也有為有去之為功而不知
究極本體施功於無為乃眞功也正念無念正念之念
本體常寂纔渉私邪憧憧紛擾矣　問胸中擾擾必猛
加澄定方得漸清曰此是見上轉有事時此知著在事
上事過此知又著在虛上動靜二見不得成片若透得
此心徹底無欲雖終日應酬百務本體上如何加得一
毫事了即休一過無迹本體上又何減得一毫　問致
知存乎心悟曰靈通妙覺不離於人倫事物之中在人
實體而得之耳是之為心悟世之學者謂斯道神奇祕
宻藏機隱竅使人𣺌茫怳惚無入頭處固非眞性之悟
若一聞良知遂影響承受不思極深研幾以究透眞體
是又得為心悟乎　良知不假於見聞故致知之功從
不睹不聞而入但纔說不睹不聞即著不睹不聞之見
矣今只念念在良知上精察使是是非非無容毫髮欺
蔽　致知之功在究透全體不專在一念一事之間但
除却一念一事又更無全體可透耳　良知廣大高明
原無妄念可去纔有妄念可去己自失却廣大高明之
體矣今只提醒本體羣妄自消　先師在越甘泉官畱
都移書辨正良知天理同異先師不答曰此須合併數
月無意中因事指發必有沛然融釋處耳若恃筆札徒
起爭端先師起征思田沒於南安終不得對語以究大
同之旨此亦千古遺恨也予於戊申年冬乞先君墓銘
往見公於增城公曰良知不由學慮而能天然自有之
知也今遊先生之門者皆曰良知無事學慮任其意智
而為之其知已入不良莫之覺矣猶可謂之良知乎所
謂致知者推極本然之知功至宻也今遊先生門者乃
云只依良知無非至道而致之之功全不言及至有縱
情恣肆尚自信為良知者立教本旨果如是乎予起而
謝曰公之教是也公請予言予曰公勿助勿忘之訓可
謂苦心曰云何苦心曰道體自然無容强索今欲矜持
操執以求必得則本體之上無容有加加此一念病於
助矣然欲全體放下若見自然久之則又疑於忘焉今
之工夫既不助又不忘常見此體叅前倚衡活潑呈露
此正天然自得之機也蓋欲揭此體以示人誠難著辭
故曰苦心公乃瞿然顧予曰吾子相别十年猶如常聚
一堂予又曰昔先師别公詩有無欲見眞體忘助皆非
功之句當時疑之助可言功忘亦可言功乎及求見此
體不得注目所視傾耳所聽心心相持不勝束縛或時
少舒反覺視明聽聰中無罣礙乃疑忘可以得道及久
之散漫無歸漸淪於不知矣是助固非功忘亦非功也
始知只一無欲眞體乃見鳶飛魚躍與必有事焉同活
潑潑地非眞無欲何以臻此公慨然謂諸友曰我輩朋
友誰肯究心及此蔣道林示時習講義公曰後世學問
不在性情上求終身勞苦不知所學何事比如作一詩
只見性情不見詩是為好詩作一文字只見性情不見
文字是為好文字若不是性情上學疲神瘁思終身無
得安得悅樂又安得無愠　人只有一道心天命流行
不動纖毫聲臭是之為微纔動聲臭便雜以人矣然其
中有多少不安處故曰危人要為惡只可言自欺良知
本來無惡　學者工夫不得伶俐直截只為一虞字作
祟耳良知是非從違何嘗不明但不能一時決斷如自
虞度曰此或無害於理否或可茍同於俗否或可欺人
於不知否或可因循一時以圖遷改否只此一虞便是
致吝之端　昔者吾師之立教也揭誠意為大學之要
指致知格物為誠意之功門弟子聞言之下皆得入門
用力之地用功勤者究極此知之體使天則流行纖翳
無作千感萬應而眞體常寂此誠意之極也故誠意之
功自初學用之即得入手自聖人用之精詣無盡吾師
既沒吾黨病學者善惡之機生滅不已乃於本體提揭
過重聞者遂謂誠意不足以盡道必先有悟而意自不
生格物非所以言功必先歸寂而物自化遂相與虛憶
以求悟而不切乎民彞物則之常執體以求寂而無有
乎圓神活潑之機希高凌節影響謬戾而吾師平易切
實之旨壅而弗宣師云誠意之極止至善而已矣是止
至善也者未嘗離誠意而得也言止則不必言寂而寂
在其中言至善則不必言悟而悟在其中然皆必本於
誠意焉何也蓋心無體心之上不可以言功也應感起
物而好惡形焉於是乎有精察克治之功誠意之功極
則體自寂而應自順初學以至成德徹始徹終無二功
也是故不事誠意而求寂與悟是不入門而思見宗廟
百官也知寂與悟而不示人以誠意之功是欲人見宗
廟百官而閉之門也皆非融釋於道者也　至純而無
雜者性之本體也兢兢恐恐有事勿忘者復性之功也
有事勿忘而不見眞體之活潑焉强制之勞也怳見本
體而不加有事之功焉虛狂之見也故有事非功也性
之不容自已也活潑非見也性之不加一物也　心之
本體純粹無雜至善也良知者至善之著察也良知即
至善也心無體以知為體無知即無心也知無體以感
應之是非為體無是非即無知也意也者以言乎其感
應也物也者以言乎其感應之事也而知則主宰乎事
物是非之則也意有動靜此知之體不因意之動靜有
明暗也物有去來此知之體不因物之去來為有無也
性體流行自然無息通晝夜之道而知也心之神明本
無方體欲放則放欲止則止放可能也止亦可能也然
皆非本體之自然也何也意見使之也君子之學必事
於無欲無欲則不必言止而心不動　毋求諸己放之
心求諸心之未放焉爾已夫心之體性也性不可離又
烏得而放也放之云者馳於物焉已爾
論學書良知天理原非二義以心之靈虛昭察而言謂
之知以心之文理條析而言謂之理靈虛昭察無事學
慮自然而然故謂之良文理條析無事學慮自然而然
故謂之天然曰靈虛昭察則所謂昭察者即文理條析
之謂也靈虛昭察之中而條理不著固非所以為良知
而靈虛昭察之中復求所謂條理則亦非所謂天理矣
今曰良知不用天理則知為空知是疑以虛元空寂視
良知而又似以襲取外索為天理矣恐非兩家立言之
旨也(上甘/泉)　久菴謂吾黨於學未免落空初若未以為
然細自磨勘始知自懼日來論本體處說得十分清脫
及徵之行事疎略處甚多此便是學問落空處譬之草
木生意在中發在枝榦上自是可見(覆王/龍溪)　人生與世
情相感如魚遊於水隨處逼塞更無空隙處波蕩亦從
自心起此心無所牽累雖日與人情事變相接眞如自
在順應無滯更無波蕩可動所謂動亦定靜亦定也若
此心不免畱戀物情雖日坐虛齋不露風線而百念自
來熬煎無容逃避今之學者纔遇事來便苦攪擾便思
靜處及到靜處胸中攪擾猶昔此正不思動與不動只
在自心不在事上揀擇致知格物工夫只須於事上識
取本心乃見心事非二内外兩忘非離却事物又有學
問可言也(答傅/少崖)　吾心本與民物同體此是位育之根
除却應酬更無本體失却本體便非應酬茍於應酬之
中隨事隨地不失此體眼前大地何處非黄金若厭却
應酬必欲去覔山中養成一個枯寂恐以黄金反混作
頑銕矣(覆龍/溪)　龍溪之見伶俐直截泥工夫於生滅者
聞其言自當省發但渠於見上覺有著處開口論說千
轉百折不出已意便覺於人言尚有漏落耳執事之著
多在過思過思則想像亦足以蔽道(與季/彭山)　親蹈生死
眞境身世盡空獨畱一念熒魂耿耿中夜豁然若省乃
知上天為我設此法象示我以本來眞性不容絲髪掛
帶平時一種姑容因循之念常自以為不足害道由今
觀之一塵可以矇目一指可以障天誠可懼也噫古人
處動忍而獲增益吾不知增益者何物減削則已盡矣
(獄中寄/龍溪)　夫鏡物也故斑垢駁雜得積於上而可以先
加磨去之功吾心良知虛靈也虛靈非物也非物則斑
垢駁雜停於吾心何所則磨之之功又於何所乎今所
指吾心之斑垢駁雜者非氣拘物蔽而言乎既曰氣拘
曰物蔽則吾心之斑垢駁雜由人情事物之感而後有
也既由人情事物之感而後有而今之致知也則將於
未渉人情事物之感之前而先加致之之功則夫所謂
致之之功者又將何所施耶(答聶/雙江)　人之心體一也指
名曰善可也曰至善無惡亦可也曰無善無惡亦可也
曰善曰至善人皆信而無疑矣又為無善無惡之說者
何也至善之體惡固非其所有善亦不得而有也至善
之體虛靈也猶目之明耳之聰也虛靈之體不可先有
乎善猶明之不可先有乎色聰之不可先有乎聲也目
無一色故能盡萬物之色耳無一聲故能盡萬物之聲
心無一善故能盡天下萬事之善今之論至善者乃索
之於事事物物之中先求其所謂定理者以為應事宰
物之則是虚靈之内先有乎善也虛靈之内先有乎善
是耳未聽而先有乎聲目未視而先有乎色也塞其聰
明之用而窒其虛靈之體非至善之謂矣今人乍見孺
子入井皆有怵惕惻隱之心怵惕惻隱是謂善矣然未
見孺子之前皆知講求之功預有此善以為之則耶抑
虛靈觸發其機自不容已耶赤子將入井自聖人與塗
人並而規之其所謂怵惕惻隱者聖人不能加而塗人
未嘗減也但塗人擬議於乍見之後已洊入於納交要
譽之私矣然則塗人之學聖人也果憂怵惕惻隱之不
足耶抑去其蔽以還乍見之初心也虚靈之蔽不但邪
思惡念雖至美之念先橫於中積而不化已落將迎意
必之私而非時止時行之用矣故先師曰無善無惡者
心之體是對後世格物窮理之學為先有乎善者立言
也因時設法不得已之辭焉耳(復楊/斛山)　龍溪學日平實
每於毁譽紛冗中益見奮惕弟向與意見不同雖承老
師遺命相取為益終與入處異路未見能渾接一體歸
來屢經多故不肖始能純信本心龍溪亦於事上肎自
磨滌自此正相當能不出露頭面以道自任而毁譽之
言亦從此入舊習未化時出時入容或有之然其大頭
放倒如羣情所疑非眞信此心千古不二其誰與辨之
(與張/浮峯)　格物之學實良知見在功夫先儒所謂過去未
來徒放心耳見在功夫時行時止時黙時語念念精明
毫釐不放此即行著習察實地格物之功也於此體當
切實著衣喫飯即是盡心至命之功(與陳/兩湖)　先師曰無
善無惡心之體雙江即謂良知本無善惡未發寂然之
體也養此則物自格矣今隨其感物之際而後加格物
之功是迷其體以索用濁其源以澄流功夫已落第二
義論則善矣殊不知未發寂然之體未嘗離家國天下
之感而别有一物在其中也即家國天下之感之中而
未發寂然者在焉耳此格物為致知之實功通寂感體
用而無間盡性之學也(復周/羅山)　人有未發之中而後有
發而中節之和此先師之言為註中庸者說也註中庸
者謂未發之中人皆有之至發時而後有不中節曰此
未知未發之中也未發之中譬若鏡體之明豈有鏡體
既明而又有照物不當者乎此言未為不確然實未嘗
使學者先求未發之中而養之也未發之中竟從何處
覔耶離己發而求未發必不可得久之則養成一種枯
寂之病認虛景為實得擬知見為性眞誠可慨也故學
者初入手時良知不能無間善惡念頭雜發難制或防
之於未發之前或制之於臨發之際或悔改於既發之
後皆實功也由是而入微雖聖人之知幾亦只此工夫
(復何/吉陽)　覺即是善不覺即是利雞鳴而醒目即見物耳
即聽物心思即思物無人不然但主宰不精怳忽因應
若有若無故遇觸即動物過即畱雖已覺興猶為夢晝
見性之人眞機明察一醒即覺少過不及覺早反亟明
透之人無醒無覺天則自著故耳目聰明心思睿知於
遇無觸於物無滯善利之辨此為未知學者分辨界頭
良知既得又何擬議於意象之間乎(與寧國/諸友)　古人以
無欲言微道心者無欲之心也研幾之功只一無欲而
眞體自著更不於念上作有無之見也(答念/菴)　凡為愚
夫愚婦立法者皆聖人之言也為聖人說道妙發性眞
者皆聖人之言也(答念/菴)　師在越時同門有用功懇切
而泥於舊見鬱而不化師時出一險語以激之如投水
石於烈焰之中一時解化纖滓不畱此亦千古之大快
也聽者於此等處多好傳誦而不究其發言之端故聖
人立教只指揭學問大端使人自澄自悟不欲以峻言
隱韻立偏勝之劑以快一時聽聞防其後之足以殺人
也(答念/菴)
　
　
　
　
　
　
　
　明儒學案卷十一
欽定四庫全書
　明儒學案卷十二
　　　　　　　　　　　　餘姚　黄宗羲　撰
浙中相傳學案二
　　郎中王龍谿先生畿
王畿字汝中號龍谿浙之山隂人弱冠鄉舉嘉靖癸未下
第歸受業於文成丙戌試期不欲往文成曰吾非以一第
為子榮也顧吾之學疑信者半子之京師可以發明耳先
生乃行中㑹試時當國者不說學先生謂錢緒山曰此
豈吾與子仕之時也皆不廷試而歸文成門人益進不能徧
授多使之見先生與緒山先生和易宛轉門人日親文
成征思田送至嚴灘而别明年文成卒於南安先生方赴廷
試聞之奔喪至廣信斬衰以畢葬事而後心喪壬辰廷對
授南京職方主事尋病歸起原官稍遷至武選郎中時相
夏貴溪惡之三殿災吏科都給事中戚賢上疏言先生學
有淵源可偹顧問貴溪草制偽學小人黨同妄薦謫賢外
任先生亦再疏乞休予告踰年當考察南考功薛方山
與先生學術不同欲借先生以正學術遂塡察典先生
林下四十餘年無日不講學自兩都及吳楚閩越江浙
皆有講舍莫不以先生為宗盟年八十猶周流不倦萬
厯癸未六月七日卒年八十六天泉證道紀謂師門教
法每提四句無善無惡心之體有善有惡意之動知善
知惡是良知為善去惡是格物緒山以為定本不可移
易先生謂之權法體用顯微只是一機心意知物只是
一事若悟得心是無善無惡之心則意知物俱是無善
無惡相與質之陽明陽明曰吾教法原有此兩種四無
之說為上根人立教四有之說為中根以下人立教上
根者即本體便是工夫頓悟之學也中根以下者須用
為善去惡工夫以漸復其本體也自此印正而先生之
論大抵歸於四無以正心為先天之學誠意為後天之
學從心上立根無善無惡之心即是無善無惡之意是
先天統後天從意上立根不免有善惡兩端之決擇而
心亦不能無雜是後天復先天此先生論學大節目傳
之海内而學者不能無疑以四有論之為善是心所固
有故意知物之善從中而發惡從外而來若心體既無
善惡則意知物之惡固妄也善亦妄也工夫既妄安得
謂之復還本體斯言也於陽明平日之言無所考見獨
先生言之耳然先生他日答吳悟齋云至善無惡者心
之體也有善有惡者意之動也知善知惡者良知也為
善去惡者格物也此其說已不能歸一矣以四無論之
大學正心之功從誠意入手今曰從心上立根是可以
無事乎意矣而意上立根者為中下人而設將大學有
此兩様工夫歟抑祗為中下人立教乎先生謂良知原
是無中生有即是未發之中此知之前更無未發即是
中節之和此知之後更無已發自能收斂不須更主於
收斂自能發散不須更期於發散當下現成不假功夫
修整而後得致良知原為未悟者設信得良知過時獨
往獨來如珠之走盤不待拘管而自不過其則也以篤
信謹守一切矜名飾行之事皆是犯手做作唐荆川謂
先生篤於自信不為行迹之防包荒為大無淨穢之擇
故世之議先生者不一而足夫良知既為知覺之流行
不落方所不可典要一著功夫則未免有礙虛無之體
是不得不近於禪流行即是主宰懸崕撒手茫無把柄
以心息相依為權法是不得不近於老雖云眞性流行
自見天則而於儒者之矩矱未免有出入矣然先生親
承陽明末命其微言往往而在象山之後不能無慈湖
文成之後不能無龍谿以為學術之盛衰因之慈湖決
象山之瀾而先生疏河導源於文成之學固多所發明
也
語錄今人講學以神明為極精開口便說性說命以日
用飲食聲色貨財為極麄人面前不肎出口不知講解
得性命到入微處意見盤桓只是比擬卜度與本來生
機了不相干終成俗學若能於日用貨色上料理時時
以天則應之超脫淨盡乃見定力　朋友有守一念靈
明處認為戒懼功夫纔渉言語應接所守功夫便覺散
緩此是分了内外靈明無内外無方所戒懼亦無内外
無方所識得本體原是變動不居雖終日變化云為莫
非本體之周流矣(以上冲/元㑹紀)　聖人所以為聖精神命脈
全體内用不求知於人故常常自見已過不自滿假日
進於無疆鄉愿惟以媚世為心全體精神盡從外面照
管故自以為是而不可與入堯舜之道(梅純甫/問答)　致良
知只是虚心應物使人人各得盡其情能剛能柔觸機
而應迎刃而解如明鏡當空妍强自辨方是經綸手叚
才有些子才智伎倆與之相形自己光明反為所蔽(維/揚)
(晤/語)　有所不為不欲者良知也無為無欲者致知也(復/陽)
(堂㑹/語)　吾人一切世情嗜欲皆從意生心本至善動於
意始有不善若能在先天心體上立根則意所動自無
不善世情嗜欲自無所容致知功夫自然易簡省力若
在後天動意上立根未免有世情嗜欲之雜致知功夫
轉覺繁難顏子先天之學也原憲後天之學也　古者
教人只言藏修游息未嘗專說閉關靜坐若日日應感
時時收攝精神和暢充周不動於欲便與靜坐一般若
以見在感應不得力必待閉關靜坐養成無欲之體始
爲了手不惟蹉却見在功夫未免喜靜厭動與世間已
無交渉如何復經得世　乾元用九是和而不倡之義
吾人之學切忌起爐作竈惟知和而不倡應機而動故
曰乃見天則有凶有咎皆起於倡(以上三山/麗澤錄)　良知宗
說同門雖不敢有違然未免各以其性之所近擬議攙
和有謂良知非覺照須本於歸寂而始得如鏡之照物
明體寂然而妍􁆵自辨滯於照則明反眩矣有謂良知
無見成由於修證而始全如金之在鑛非武火鍜鍊則
金不可得而成也有謂良知是從已發立教非未發無
知之本旨有謂良知本來無欲直心以動無不是道不
待復加銷欲之功有謂學有主宰有流行主宰所以立
性流行所以立命而以良知分體用有謂學貴循序求
之有本末得之無内外而以致知别始終此皆論學同
異之見不容以不辨者也寂者心之本體寂以照為用
守其空知而遺照是乖其用也見入井孺子而惻隱見
嘑蹴之食而羞惡仁義之心本來完具感觸神應不學
而能也若謂良知由修而後全撓其體也良知原是未
發之中無知而無不知若良知之前復求未發即為沉
空之見矣古人立教原為有欲設銷欲正所以復還無
欲之體非有所加也主宰即流行之體流行即主宰之
用體用一原不可得而分分則離矣所求即得之之因
所得即求之之證始終一貫不可得而别别則支矣吾
人服膺良知之訓幸相黙證務求不失其宗庶為善學
也已　㳙流積至滄溟水拳石崇成太華岑先師謂象
山之學得力處全在積累須知㳙流即是滄海拳石即
是泰山此是最上一機不由積累而成者也(擬峴臺/㑹語)
立志不眞故用功未免間斷須從本原上徹底理㑹種
種嗜好種種貪著種種奇特技能種種凡心習態全體
斬斷令乾乾淨淨從混沌中立根基始為本來生生眞
命脈此志既眞功夫方有商量處(斗山/㑹語)　先師講學山
中一人資性警敏先生漫然視之屢問而不答一人不
顧非毁見惡於鄉黨先師與之語竟日忘倦某疑而問
焉先師曰某也資雖警敏世情機心不肎放舍使不聞
學猶有敗露悔改之時若又使之有聞見解愈多趨避
愈巧覆藏愈密一切圓融智慮為惡不可復悛矣某也
原是有力量之人一時狂心銷遏不下今既知悔移此
力量為善何事不辨此待兩人所以異也(休寜/會約)　念菴
謂世間無有見成良知非萬死功夫斷不能生以此較
勘虚見附和之輩未為不可若必以見在良知與堯舜
不同必待功夫修證而後可得則未免矯枉之過曾謂
昭昭之天與廣大之天有差别否(松原/晤語)　夫一體之謂
仁萬物皆備於我非意之也吾之目遇色自能辨青黄
是萬物之色備於目也吾之耳遇聲自能辨清濁是萬
物之聲備於耳也吾心之良知遇父自能知孝遇兄自
能知弟遇君上自能知敬遇孺子入井自能知怵惕遇
堂下之牛自然知觳觫推之為五常擴之為百行萬物
之變不可勝窮無不有以應之是萬物之變備於吾之
良知也夫目之能備五色耳之能備五聲良知之能備
萬物之變以其虚也致虛則自無物欲之間吾之良知
自與萬物相為流通而無所凝滯後之儒者不明一體
之義不能自信其心反疑良知渉虛不足以備萬物先
取古人孝弟愛敬五常百行之迹指為典要揣摩依彷
執之以為應物之則而不復知有變動周流之義是疑
目之不能辨五色而先塗之以丹艧耳之不能辨五聲
而先聒之以宫羽豈惟失却視聽之用而且汩其聰明
之體其不至聾且瞶者幾希(宛陵/㑹語)　天機無安排有寂
有感即是安排　千古學術只在一念之微上求三月
不違不違此也日月至至此也(一念之微/只在愼獨)　人心只有
是非是非不出好惡兩端忿與慾只好惡上略過些子
其幾甚微懲忿窒慾復其是非之本心是合本體的功
夫　論功夫聖人亦須困勉方是小心緝熙論本體衆
人亦是生知安行方是眞機直達　心之官則思出其
位便是廢心職學者須信得位之所在始有用力處
古人說凝命凝道眞機透露即是凝若眞心透露前有
個凝的工夫便是沉空守寂　先師自云吾居夷以前
稱之者十九鴻臚以前稱之者十之五議者十之五鴻
臚以後議之者十之九矣學愈眞切則人愈見其有過
前之稱者乃其包藏掩飾人故不得而見也　致良知
是從生機入手乃是見性之學不落禪定　問閒思雜
慮如何克去曰須是戒愼不覩恐懼不聞從眞機上用
功自無此病　常念天下無非省多少忿戾　父子兄
弟不責善全得恩義行其中如此方是曲成之學　一
友用功恐助長落第二義答云眞實用功落第二義亦
不妨　人心要虛惟虛集道常使胷中豁豁無些子積
滯方是學張子太和篇尚未免認氣為道若以清虛一
大為道則濁者實者散殊者獨非道乎　問應物了即
一返照何如曰當其應時眞機之發即照何更索照
日往月來月往日來自然往來不失常度便是存之之
法(水西/㑹語)　樂是心之本體本是活潑本是脫灑本無罣
礙繫縳堯舜文周之兢兢業業翼翼乾乾只是保任得
此體不失此活潑脫灑之機非有加也(答汪/南明)　靜者心
之本體濂溪主靜以無欲為要一者無欲也則靜虛動
直主靜之靜實兼動靜之義動靜所遇之時也人心未
免逐物以其有欲也無欲則雖萬感紛擾而未嘗動也
從欲則雖一念枯寂而未嘗靜也(答吳/中淮)　良知是天然
之靈竅時時從天機運轉變化云為自見天則不須防
簡不須窮索何嘗照管得又何嘗不照管得(豐城/答問)　劉
獅泉曰人之生有性有命吾心主宰謂之性性無為者
也故須出頭吾心流行謂之命命有質者也故須運化
常知不落念所以立體也常運不成念所以致用也二
者不可相離必兼修而後可為學先生曰良知原是性
命合一之宗即是主宰即是流行故致知功夫只有一
處用若說要出頭運化要不落念不成念如此分疏即
是二用二即支離到底不能歸一　知者心之本體所
謂是非之心人皆有之是非本明不須假借隨感而應
莫非自然聖賢之學惟自信得及是是非非不從外來
故自信而是斷然必行雖遯世不見是而無悶自信而
非斷然必不行雖行一不義殺一不辜而得天下不為
如此方是毋自欺方謂之王道何等易簡直截後世學
者不能自信未免倚靠於外動於榮辱則以毁譽為是
非惕於利害則以得失為是非攙和假借轉摺安排益
見繁難到底只成就得霸者伎俩而聖賢易簡之學不
復可見(答林/退齋)　耿楚侗曰陽明拈出良知二字固是千
古學脈亦是時節因縁春秋之時功利習熾天下四分
五裂人心大壞不復知有一體之義故孔子提出個仁
字喚醒人心求仁便是孔氏學脈到孟子時楊墨之道
塞天下人心戕賊不得不嚴為之防故孟子復提出義
非義則仁無由達集義便是孟氏學脈晉梁而下佛老
之教淫於中國禮法蕩然故濂溪欲追復古禮横渠汲
汲以禮為教執禮便是宋儒學脈禮非外飾人心之條
理也流傳既久漸入支離心理分為兩事故陽明提出
良知以覺天下使知物理不外於吾心致知便是今日
學脈皆是因時立教先生曰良知是人身靈氣醫家以
手足痿痺為不仁蓋言靈氣有所不貫也故知之充滿
處即是仁知之斷制處即是義知之節文處即是禮說
個仁字沿習既久一時未易覺晤說個良知一念自反
當下便有歸著尤為簡易　良知是造化之精靈吾人
當以造化為學造者自無而顯於有化者自有而歸於
無吾之精靈生天生地生萬物而天地萬物復歸於無
無時不造無時不化未嘗有一息之停自元㑹運世以
至於食息微𣺌莫不皆然如此則造化在吾手而吾致
知之功自不容已矣　良知本體原是無動無靜原是
變動周流此便是學問頭腦若不見得良知本體只在
動靜二境上揀擇取舍不是妄動便是著靜均之為不
得所養(以上東/遊㑹語)　當下本體如空中鳥跡水中月影若
有若無若沉若浮擬議即乖趨向轉背神機妙應當體
本空從何處識他於此得個悟入方是無形象中眞面
目不著纖毫力中大著力處也　近溪之學已得其大
轉機亦圓自謂無所滯矣然尚未離見在雖云全體放
下亦從見上承當過來到毁譽利害眞境相逼尚未免
有動他却將動處亦把作眞性籠罩過去認做煩惱即
菩提與吾儒盡精微時時緝熙功夫尚隔一塵　良知
一㸃虛明便是入聖之機時時保任此一㸃虛明不為
旦晝梏亡便是致知蓋聖學原是無中生有顏子從裡
面無處做出來子貢子張從外面有處做進去無者難
尋有者易見故子貢子張一派學術流傳後世而顏子
之學遂亡後之學者沿習多學多聞多見之說乃謂初
須多學到後方能一貫初須多聞多見到後方能不藉
聞見而知此相沿之弊也初學與聖人之學只有生熟
不同前後更無兩路假如不忍觳觫怵惕入井不屑嘑
蹴眞機神應人力不得而與豈待平時多學而始能充
不忍一念便可以王天下充怵惕一念便可以保四海
充不屑不受一念便不可勝用此可以窺孔孟宗傳之
旨矣　忿不止於憤怒凡嫉妒褊淺不能容物念中悻
悻一些子放不過皆忿也慾不止於淫邪凡染溺敝累
念中轉轉貪戀不肎舍却皆慾也懲窒之功有難易有
在事上用功者有在念上用功者有在心上用功者事
上是遏於已然念上是制於將然心上是防於未然懲
心忿窒心慾方是本原易簡功夫在意與事上遏制雖
極力掃除終無廓清之期　問伊川存中應外制外養
中之學以為内外交養何如曰古人之學一頭一路只
從一處養譬之種樹只養其根根得其養枝葉自然暢
茂種種培壅灌溉條枝剔葉刪去繁冗皆只是養根之
法若既養其根又從枝葉養將來便是二本支離之學
晦菴以尊德性為存心以道問學為致知取證於涵養
須用敬進學在致知之說以此為内外交養知是心之
虛靈以主宰謂之心以虛靈謂之知原非二物舍心更
有知舍存心更有致知之功皆伊川之說誤之也涵養
工夫貴在精專接續如雞抱卵先正嘗有是言然必卵
中原有一㸃眞陽種子方抱得成若是無陽之卵抱之
雖勤終成假卵學者須識得眞種子方不枉費功夫明
道云學者須先識仁吾人心中一㸃靈明便是眞種子
原是生生不息之機種子全在卵上全體精神只是保
䕶得非能以其精神助益之也(以上畱/都會紀)　耿楚侗曰一
念之動無思無為機不容已是曰天根一念之了無聲
無臭退藏於宻是曰月窟乍見孺子入井怵惕惻隱之
心動處即是天根歸原處即是月窟纔攙和納交要譽
惡聲意思便人根非天根鬼窟非月窟矣先生曰良知
覺悟處謂之天根良知翕聚處謂之月窟一姤一復如
環無端　有問近溪守中之訣者羅子曰否否吾人自
咽喉以下是為鬼窟天與吾此心神如此廣大如此高
明塞兩間彌六合奈何拘囚於鬼窟中乎問調息之術
如何羅子曰否否心和則氣和氣和則形和息安用調
問何修而得心和羅子曰和妻子宜兄弟順父母心斯
和矣先生曰守中原是聖學虞廷所謂道心之微精者
精此一者一此是謂允執厥中情反於性謂之還丹學
問只是理㑹性情吾人此身自頂至踵皆道體之所寓
眞我不離軀殻若謂咽喉以下是鬼窟是强生分别非
至道之言也調息之術亦是古人立教權法從靜中收
攝精神心息相依以漸而入亦補小學一叚功夫息息
歸根謂之丹母若只以心和氣和形和世儒常談儱統
承當無入悟之機(答楚侗禪此可見二溪學問不同近/溪入於  龍溪則兼乎老故有調息)
(法/)　良知者性之靈根所謂本體也知而曰致翕聚緝
熈以完無欲之一所謂功夫也良知在人不學不慮爽
然由於固有神感神應盎然出於天成本來眞頭面固
不待修證而後全若徒任作用為率性倚情識為通微
不能隨時翕聚以為之主倐忽變化將至於蕩無所歸
致知之功不如是之疏也(書同/心册)　良知二字是徹上徹
下語良知知是知非良知無是無非知是知非即所謂
規矩忘是非而得其巧即所謂悟也　鄉黨自好與賢
者所為分明是兩條路徑賢者自信本心是是非非一
毫不從人轉換鄉黨自好即鄉愿也不能自信未免以
毁譽為是非始有違心之行徇俗之情虞廷觀人先論
九德後及於事乃言曰載采采所以符德也善觀人者
不在事功名義格套上惟於心術微處宻窺而得之(雲/門)
(問/答)　良知不學不慮終日學只是復他不學之體終日
慮只是復他不慮之體無工夫中眞工夫非有所加也
工夫只求日減不求日增減得盡便是聖人後世學術
正是添的勾當所以終日勤勞更益其病果能一念惺
惺冷然自善窮其用處了不可得此便是究竟話(答徐/存齋)
　尹洞山舉陽明語莊渠心常動之說先生曰然莊渠
為嶺南學憲時過贑先師問子才如何是本心莊渠云
心是常靜的先師曰我道心是常動的莊渠遂拂衣而
行末年子與荆川請教於莊渠莊渠首舉前語悔當時
不及再問予曰是雖有矯而然其實心體亦原如此天
常運而不息心常活而不死動即活動之義非以時言
因問心常靜之說莊渠曰聖學全在主靜前念已往後
念未生見念空寂既不執持亦不茫昧靜中光景也又
曰學有天根有天機天根所以立本天機所以研慮予
因問天根與邵子同否莊渠曰亦是此意予謂邵子以
一陽初動為天根天根即天機也天根天機不可並舉
而言若如公分疏亦是靜存動察之遺意晤得時謂心
是常靜亦可謂心是常動亦可謂之天根亦可謂之天
機亦可心無動靜動靜所遇之時也(南遊/㑹紀)　問知行合
一曰天下只有個知不行不足謂之知知行有本體有
工夫如眼見得是知然已是見了即是行耳聞得是知
然已是聞了即是行要之只此一個知已自盡了孟子
說孩提之童無不知愛其親及其長無不知敬其兄止
曰知而已知便能了更不消說能愛能敬本體原是合
一先師因後儒分為兩事不得已說個合一知非見解
之謂行非履蹈之謂只從一念上取證知之眞切篤實
即是行行之明覺精察即是知知行兩字皆指功夫而
言亦原是合一的非故為立說以强人之信也　人心
虛明湛然其體原是活潑豈容執得定惟隨時練習變
動周流或順或逆或縱或横隨其所為還他活潑之體
不為諸境所礙斯為之存(以上蕐/陽㑹語)　天生蒸民有物有
則良知是天然之則物是倫物所感應之迹如有父子
之物斯有慈孝之則有視聽之物斯有聰明之則感應
迹上循其天則之自然而後物得其理是之謂格物非
即以物為理也人生而靜天之性也物者因感而有意
之所用為物意到動處易流於欲故須在應迹上用寡
欲工夫寡之又寡以至於無是之謂格物非即以物為
欲也物從意上意正則物正意邪則物邪認物為理則
為太過訓物為欲則為不及皆非格物之原旨(斗山/會語)
鄧定宇曰良知渾然虛明無知而無不知知是知非者
良知自然之用亦是權法執以是非為知失其本矣又
曰學貴自信自立不是倚傍世界做得的天也不做他
地也不做他聖人也不做他求自得而已先生曰向承
教議知靜中所得甚深所見甚大然未免尚從見上轉
換此件事不是說了便休須時時有用力處時時有過
可改消除習氣抵於光明方是緝熙之學此學無小無
大無内無外言語威儀所以凝道宻窺吾兄感應行持
尚渉做作有疎漏若是見性之人眞性流行隨處平滿
天機常活無有剰欠自無安排方為自信也定宇曰先
生之意但欲此機常行而不住常活而不死思而不落
想像動而不屬安排即此便是眞種子而習氣所牽未
免落在第二義(龍南/㑹語)　良知之主宰即所謂神良知之
流行即所謂氣其機不出於一念之微(易/測)　吾儒之學
與禪學俗學只在過與不及之間彼視世界為虛妄等
生死為電泡自成自住自壞自空天自信天地自信地
萬變輪㢠廻歸之太虛漠然不以動心佛氏之超脫也牢
籠世界桎梏生死以身徇物悼往悲來戚戚然若無所
容世俗之芥蒂也修慝省愆有懼心而無蹙容固不以
數之成虧自委亦不以物之得䘮自傷内見者大而外
化者齊平懷坦坦不為境遷吾道之中行也　心迹未
嘗判迹有可疑畢竟其心尚有不能盡信處自信此生
決無盜賊之心雖有褊心之人亦不以此疑我若自信
功名富貴之心與決無盜賊之心一般則人之相信自
將不言而喻矣(自/訟)　昔有人論學謂須希天一士人從
旁謂曰諸公未須高論且須希士今以市井之心妄意
希天何異凡夫自稱國王幾於無恥矣願且希士而後
希天可馴至也一座聞之愓然　諸儒所得不無淺深
初學不可輕議且從他得力處效法修習以求其所未
至如大學格物無内外中庸愼獨無動靜諸說關係大
節目不得不與指破不得已也若大言無忌恣口指摘
若執權衡以較輕重不惟長傲亦且損德　見在一念
無將迎無住著天機常活便是了當千百年事業更無
剩欠　千古聖學只從一念靈明識取當下保此一念
靈明便是學以此觸發感通便是教隨事不昧此一念
靈明謂之格物不欺此一念靈明謂之誠意一念廓然
無有一毫固必之私謂之正心此是易簡直截根源(水/西)
(别/言)　良知靈明原是無物不照以其變化不可捉摸故
亦易於隨物古人謂之凝道謂之凝命亦是苦心話頭
吾人但知良知之靈明脫灑而倐忽存亡不知所以養
或借二氏作話頭而不知於人情事變煆煉超脫即為
養之之法所以不免於有二學若果信得良知及時只
此知是本體只此知是功夫良知之外更無致法致良
知之外更無養法良知原無一物自能應萬物之變有
意有欲皆為有物皆為良知之障(魯江/别言)　𢎞正間京師
倡為詞章之學李何擅其宗先師更相倡和既而棄去
社中人相與惜之先師笑曰使學如韓栁不過為文人
辭如李杜不過為詩人果有志於心性之學以顔閔為
期非第一等德業乎就論立言亦須一一從圓明竅中
流出蓋天蓋地始是大丈夫所為傍人門戸比量揣擬
皆小技也(曾舜徵/别言)　思慮未起不與己起相對纔有起
時便為鬼神覷破非退藏宻機日逐應感只黙黙理㑹
當下一念凝然灑然無起無不起時時覿面相呈時時
全體放下一切稱譏逆順不入於心直心以動自見天
則(萬履菴/漫語)　問白沙與師門同異曰白沙是百原山中
傳流亦是孔門别派得其環中以應無窮乃景象也緣
世人精神撒潑向外馳求欲返其性情而無從入只得
假靜中一叚行持窺見本來面目以為安身立命根基
所謂權法也若致知宗旨不論語黙動靜從人情事變
徹底鍊習以歸於元譬之眞金為銅鉛所雜不遇烈火
烹熬則不可得而精師門嘗有人悟三種教法從知解
而得者謂之解悟未離言詮從靜中而得者謂之證悟
猶有待於境從人事鍊習而得者忘言忘境觸處逢源
愈揺蕩愈凝寂始為徹悟(霓川/别語)　從眞性流行不渉安
排處處平鋪方是天然眞規矩脫入些子方圎之迹尚
是典要挨排與變動周流之旨還隔幾重公案(示丁/惟寅)
人心一㸃靈機變動周流為道屢遷而常體不易譬之
日月之明往來無停機而未嘗有所動也　萬師黙問
見孺子入井怵惕惻隱則必狂奔盡氣運謀設法以拯
救之分明已起思慮安得謂之未起曰若不轉念一切
運謀設法皆是良知之妙用皆未嘗有所起所謂百慮
而一致也纔有一毫納交要譽惡聲之心即為轉念方
是起了　凡處至親骨肉之間輕重緩急自有天則一
毫不容加減纔著意處便是固必之私不是眞性流行
眞性流行始見天則　良知知是知非其實無是無非
無者萬有之基冥權宻運與天同遊若是非分别太過
純白受傷非所以畜德也(先師/遺墨)　繼之者善是天命流
行成之者性人生而靜已上不容說纔有性之可名即
已屬在氣非性之本然矣性是心之生理性善之端須
從發上始見惻隱羞惡之心即是氣無氣則亦無性之
可名矣(性命合/一說)　良知在人百姓之日用同於聖人之
成能原不容人加損而後全乞人與行道之人怵惕羞
惡之形乃天機之神應原無俟於收攝保聚而後有此
聖學之脈也堯舜之生知安行其焦勞怨慕未嘗不加
困勉之功但自然分數多故謂之生安愚夫愚婦其感
觸神應亦是生安之本體但勉然分數多故謂之困勉
(致知難/易解)　念有二義今心為念是為見在心所謂正念
也二心為念是為將迎心所為邪念也正與邪本體之
明未嘗不知所謂良知也念之所感謂之物物非外也
心為見在之心則念為見在之念知為見在之知而物
為見在之物見在則無將迎而一矣(念堂/說)　人之所以
為人神與氣而已矣神為氣之主宰氣為神之流行神
為性氣為命良知者神氣之奥性命之靈樞也良知致
則神氣交而性命全其機不外於一念之微(吳同/泰說)　乍
見孺子入井怵惕未嘗有三念之雜乃不動於欲之眞
心所為良知也與堯舜未嘗有異者也於此不用致知
之功以時保此心徒認見成虚見而謂即與堯舜相對
幾於自欺矣(壽念/菴)
論學書良知無分於已發未發所謂無前後内外而渾
然一體者也纔認定些子便有認定之病後儒分寂分
感所爭亦只在毫釐間致知在格物格物正是致知實
用力之地不可以分内外者也若謂功夫只是致知而
格物無功夫其流之弊便至於絶物便是二氏之學徒
知致知在格物而不悟格物正是致其未發之知其流
之弊便至於逐物便是支離之學　吾人一生學問只
在改過須常立於無過之地方覺有過方是改過眞功
夫所謂復者復於無過者也良知眞體時時發用流行
便是無過便是格物過是妄生本無安頓處纔求個安
頓所在便是認著便落支離矣(答聶/雙江)　格物是致知下
手實地格是天則良知所本有猶所謂天然格式也(仝/上)
　丈云今之論心者當以龍而不以鏡惟水亦然按水
鏡之喻未為盡非無情之照因物顯象應而皆實過而
不畱自妍自醜自去自來水鏡無與焉蓋自然之所為
未嘗有欲聖人無欲應世經綸裁制之道其中和性情
本原機括不過如此而已著虛之見本非是學只此著
便是欲已失其自然之用聖人未嘗有此也　又云龍
之為物以驚惕而主變化者也自然是主宰之無滯曷
嘗以此為先哉坤道也非乾道也其意若以乾主警惕
坤貴自然警惕時未可自然自然時無事警惕此是墮
落兩邊見解大學當以自然為宗警惕者自然之用戒
謹恐懼未嘗致纖毫之力有所恐懼便不得其正此正
入門下手工夫自古體易者莫如文王小心翼翼昭事
上帝乃是眞自然不識不知順帝之則乃是眞警惕乾
坤二用純亦不已豈可以先後論哉　慈湖不起意未
為不是蓋人心惟有一意始能起經綸成德業意根於
心心不離念心無欲則念自一一念萬年主宰明定無
起作無遷改正是本心自然之用艮背行庭之旨終日
變化酬酢而未嘗動也纔有起作便渉二意便是有欲
而妄動便為離根便非經綸裁制之道無意無必非慈
湖所倡也惟其不知一念用力脫却主腦莽蕩無據自
以為無意無必而不足以經綸裁制如今時之弊則誠
有所不可耳(答彭山/龍鏡書)　吾人思慮自朝至暮未嘗有一
息之停譬如日月自然往來亦未嘗有一息之停而實
未嘗動也若思慮出於自然如日月之往來則雖終日
思慮常感常寂不失貞明之體起而未嘗起也若謂有
未發之時則日月有停輪非貞明之謂矣(答萬/履菴)　陽和
謂予曰學者談空說妙無當於日用不要於典常是之
為詭口周孔而行商賈是之為偽懲詭與偽之過獨學
自信冥行無聞是之為蔽行比一鄉智效一官自以為
躬行是之為畫(與潘/水簾)　當萬欲騰沸之中若肎反諸一
念良知其眞是眞非炯然未嘗不明只此便是天命不
容滅息所在便是人心不容蔽昧所在此是千古入賢
入聖眞正路頭(答茅/治卿)　良知非知覺之謂然舍知覺無
良知良知即是主宰而主宰淵寂原無一物吾人見在
感應隨物流轉固是失却主宰若曰吾惟於此收斂握
固便有樞可執認以為致知之實未免猶落内外二見
纔有執著終成管帶只此管帶便是放失之因且道孩
提精神曾有著到也無鳶之飛魚之躍曾有管帶也無
驪龍䕶珠終有珠在以手持物㑹有放時不捉執而自
固乃忘於手者也惟無可忘而忘故不待存而存此可
以自悟矣　致知在格物言致知全在格物上猶云舍
格物更無致知工夫也如雙江所教格物上無功夫則
格物在於致知矣(答念/菴)　見在良知必待修證而後可
與堯舜相對尚望兄一黙體之蓋不信得當下具足到
底不免有未瑩處欲懲學者不用功夫之病幷其本體
而疑之亦矯枉之過也(仝/上)　未發之中是太虛本體隨
處充滿無有内外發而中節處即是未發之中若有在
中之中另為本體與已發相對則誠二本矣　良知知
是知非原是無是無非正發眞是眞非之義非以為從
無是無非中來以標末視之使天下胥至於惽惽懂懂
也譬諸日月之往來自然往來即是無往無來若謂有
個無往無來之體則日月有停輪非往來生明之旨矣
(答耿/楚侗)　近溪解離塵俗覺得澄湛安間不為好惡馳逐
却將此體涵泳夷猶率為準則依據此非但認虛見為
實際縱使實見亦只二乘沉空守寂之學纔遇些子差
别境界便經綸宰割不下(與馮/緯川)　眞見本體之貞明則
行持保任自不容己茍不得其不容自己之生機雖日
從事於行持保任勉强操勵自信以為無過行而不著
習而不察到底只成義襲之學(答吳/悟齋)　文公謂天下之
物方圓輕重長短皆有定理必外之物格而後内之知
至先師則謂事物之理皆不外於一念之良知規矩在
我而天下方圓不可勝用無權度則無輕重長短之理
矣　文公分致知格物為先知誠意正心為後行故有
遊騎無歸之慮必須敬以成始涵養本原始於身心有
所關渉若知物生於意格物正是誠意功夫誠即是敬
一了百了不待合之於敬而後為全經也(仝/上)　我朝禮
樂開端是白沙至先師而大明(與顏/冲宇)　良知即是獨知
獨知即是天理獨知之體本是無聲無臭本是無所知
識本是無所粘帶揀擇本是徹上徹下獨知便是本體
愼獨便是功夫只此便是未發先天之學若謂良知只
屬後天未能全體得力須見得先天方有張本却是頭
上安頭斯亦惑矣　萬欲紛紜之中反之一念獨知未
嘗不明此便是天之明命不容磨滅所在故謂愼獨工
夫影響揣摩不能掃蕩欲根則可謂獨知有欲則不可
謂獨知即是天理則可謂獨知之中必用天理為若二
物則不可(答洪/覺山)　獨知者非念動而後知也乃是先天
靈竅不因念有不隨念遷不與萬物作對愼之云者非
是强制之謂只是兢業保䕶此靈竅還他本來清淨而
已(答王/鯉湖)　矯情鎭物似渉安排坦懷任意反覺眞性流
行(與荆/川)　意見攙入用事眼前自有許多好醜高低未
平滿處若徹底只在良知上討生死譬之有源之水流
而不息曲直方圓隨其所遇到處平滿乃是本性流行
眞實受用(答譚/二華)　所謂必有事者獨處一室而此念常
炯然日應萬變而此念常寂然間時能不閒忙時能不
忙方是不為境所轉(與趙/麟陽)　吾人立於天地之間須令
我去處人不可望人處我(與周/順之)
調息法息有四種相一風二喘三氣四息前三為不調
相後一為調相坐時鼻息出入覺有聲是風相也息
無聲而出入結滯不通是喘相也息雖無聲亦無結滯
而出入不細是氣相也坐時無聲不結不粗出入綿綿
若存若亡神資冲融情抱悅豫是息相也守風則散守
喘則戾守氣則勞守息則宻前為假息後為眞息欲習
靜坐以調息為入門使心有所寄神氣相守亦權法也
調息與數息不同數為有意調為無意委心虛無不沉
不亂息調則心定心定則息愈調眞息往來呼吸之機
自能奪天地之造化心息相依是謂息息歸根命之蒂
也一念微明常惺常寂範圍三教之宗吾儒謂之燕息
佛氏謂之反息老氏謂之踵息造化闔闢之𤣥機也以
此徵學亦以此衛生了此便是徹上徹下之道
　
　明儒學案卷十二
欽定四庫全書
　明儒學案卷十三
　　　　　　　　　　　　餘姚　黄宗羲　撰
浙中相傳學案三
　知府季彭山先生本
季本字明徳號彭山越之㑹稽人正徳十二年進士授建
寧推官宸濠反先生守分水闗遏其入閩之路御史以科
塲檄之入闈先生曰是之為不知務不應召召拜御史御
史馬明衡朱淛争昭聖皇太后(孝宗/后)壽節不宜殺於興國
太后下獄先生救之謫揭陽主簿遷知弋陽桂蕚入相道
弋陽先生言文成功不可冺遂寢奪爵轉蘇州同知陞南
亰禮部郎中時鄒東廓官主客相聚講學東廓被黜連及
先生謫判辰州尋同知吉安陞長沙知府鋤擊豪强罷歸
嘉靖四十二年卒年七十九少師王司輿(名文/轅)後師事陽
明先生之學貴主宰而惡自然謂理者陽之主宰乾道也
氣者陰之流行坤道也流行則往而不返非有主於内則動
靜皆失其則矣其議論大抵以此為指歸夫大化只此
一氣氣之升為陽氣之降為隂以至於屈伸往來生死
鬼神皆無二氣故隂陽皆氣也其斥而必降降而必升
雖有參差過不及之殊而終必歸一是即理也今以理
屬之陽氣屬之隂將可言一理一氣之為道乎先生於
理氣非明睿所照從考索而得者言之終是鶻突苐其
時同門諸君子單以流行為本體玩弄光影而其升其
降之歸於畫一者無所事此則先生主宰一言其闗係
學術非輕也故先生最著者為龍惕一書謂今之論心
者當以龍而不以鏡龍之為物以警惕而主變化者也
理自内出鏡之照自外來無所裁制一歸自然自然是
主宰之無滯曷常以此為先哉龍溪云學當以自然為
宗警惕者自然之用戒愼恐懼未嘗致纖毫之力有所
恐懼便不得其正矣東廓云警惕變化自然變化其旨
初無不同者不警惕不足以言自然不自然不足以言警
惕警惕而不自然其失也滯自然而不警惕其失也蕩
先生終自信其說不為所動先生憫學者之空疎祇以
講說為事故苦力窮經罷官以後載書寓居禪寺迄晝
夜寒暑無間者二十餘年而又窮九邊考黃河故道索
海運之舊跡别三代春秋列國之疆土川源渉淮泗歴
齊魯登泰山踰江入閩而後歸凡欲以為致君有用之
學所著有易學四同詩說解頥春秋私考四書私存說
理會編讀禮疑圖孔孟圖譜廟制考義樂律纂要律呂
别書蓍法别傳總百二十卷易學四同謂四聖皆同也
朱邵分為羲皇之易文周之易孔子之易先生正之是
也但辭變象占一切不言則過矣至大傳則以為秦漢
而下學者之言祖歐陽氏之說也春秋私考則公穀之
義例左氏之事實推破不遺餘力詩說解頥不免惑於
子貢之偽傳如以定之方中為魯風謂春秋書城楚丘
不言城衛以内詞書之蓋魯自城也故詩之秉心塞淵
騋牝三千與駉篇恰合由是以三傳小序皆不足信蓍
法用四十八䇿虛二以為隂陽之母分二掛一揲四歸
奇三變皆同除掛一外左一則右必二左二則右必一
左三則右必四左四則右必三既以大傳非孔子之言
故不難改四十有九為四十八耳此皆先生信心好異
之過也間有疑先生長沙之政及家居著禮書將以迎
合時相則張陽和辨之矣
說理㑹編理氣只於陽中隂隂中陽從微至著自有歸
無者見之先儒謂隂陽者氣也所以一隂一陽者道也
又曰不離乎隂陽而亦不雜乎隂陽則似隂陽之中自
有一理也殊不知理者陽之主宰氣者隂之包含時乎
陽也主宰彰焉然必得隂以包含於内而後氣不散時
乎隂也包含宻焉然必得陽以主宰於中而後理不昏
此隂中有陽陽中有隂所謂道也通乎晝夜之道而知
知即乾知大始之知正謂主宰晝之知主宰之應於外
也雖當紛擾而貞一自如夜之知主宰之藏乎内也雖
入杳㝠而一警即覺此唯隂陽合德者能之知主宰之
為知則知乾剛之為理矣知理則知陽知陽則知隂矣
　自然者順理之名也理非惕若何以能順舍惕若而
言順則隨氣所動耳故惕若者自然之主宰也夫坤自
然者也然以承乾為德則主乎坤者乾也命自然者也
命曰天命則天為命主矣道自然者也道曰率性則性
爲道主矣和自然者也和曰中節則中為和主矣茍無
主焉則命也道也和也皆過其則烏得謂之順哉故聖
人言學不貴自然而貴於謹獨正恐一人自然則易流
於欲耳　自然者流行之勢也流行之勢屬於氣者也
勢以漸而重重則不可反矣惟理可以反之故語自然
者必以理為主宰可也　謂天非虛不可然就以虛言
天則恐著虛亦倚於氣而其動也為氣化如日月星辰
水火土石風雨露雷鳥獸蟲魚之𩔖有隨其所重而莫
節其過者矣蓋虚貴有主有主之虛識存於中是為健
德健則虚明感應因物曲成無有不得其所者是物之
順也夫誠形而上者也物形而下者也形而下者主於
形而上者則氣統於性矣茍無此誠其德不健則為著
空之虚物無所主任其往來而已形而上者墮於形而
下者則性命於氣矣人之性與天地之性一也故隂陽
和風雨時鳥獸若草木裕惟健故能順也若夫日蝕星
流山崩川竭歳歉年凶胎衂卵殰氣之不順是健德不
為主也天之性豈有不健哉為氣所乘則雖天之大亦
有時而可憾耳故所惡於虛者謂其體之非健也　性
不可見因生而可見仁義禮智本無名因見而有名程
子曰人生而靜以上不容說謂性之本體無聲無臭不
可以言語形容也又曰纔說性時便已不是性也謂感
物而動生意滋萌有惻隱之心可見而其名為仁矣有
羞惡之心可見而其名為義矣仁義者由性而生相繼
不絶善端之不能自己者也故曰繼之者善也自其成
善之本而言則性矣故曰成之者性也　聖門所謂道
者自人率性而言以剛健而主宰乎氣化者也故其發
也至精不雜謂之中節若不就主宰上說道則浮沉升
降自去自來乃氣之動耳犬牛與人全無所異佛老之
學於義不精隨氣所動惟任自然而不知其非者矣聖
人以龍言心而不言鏡蓋心如明鏡之說本於釋氏照
自外來無所裁制者也而龍則乾乾不息之誠理自内
出變化在心者也予力主此說而同輩尚多未然然此
理發於孔子居敬而行簡是也敬則惕然有警乾道也
簡則自然無為坤道也茍任自然而不以敬為主則志
不帥氣而隨氣自動雖無所為不亦太簡乎孟子又分
别甚明彼長而我長之非有長於我也猶彼白而我白
之從其白於外也此即言鏡之義也行吾敬故謂之内
也此即言龍之義也告子仁内義外之說正由不知此
耳　聖人之道不於用上求自然而於體上做工夫故
雖至聖猶孜孜亹亹以自勉此工夫也工夫只在不覩
不聞上做不覩不聞蓋人所知處最微之處也微則不
爲聞見所牽而反復入身其入身者即其本體之知也
故知為獨知獨知處知謹則天理中存無有障礙流行
之勢自然阻遏不住故自然者道之著於顯處以言用
也然非本於微則所謂顯者乃在聞見而物失其則矣
不可以言道凡言道而主於自然者以天道之不勉而
中不思而得者觀之似亦由中流出不假人為然謂之
中則即是勉謂之得則即是思而謹獨工夫在自然中
所謂知微之顯者即此是矣舍謹獨而言自然則自然
者氣化也必有忽於細微而愆於理義之正者其入於
佛老無疑矣　操則存存其心也茍得其養無物不長
養其性也存養二字本於此夫心是仁義植根之處而
聖則仁義所以能生生之理也理根於心心存則性得
所養而生生之機不息故養性工夫惟在存心心為物
牽不能自覺是不操也然後謂之不存自覺則物來能
察一察即是操操者提醒此心即是愼獨豈有所著意
操持哉一操心即存矣故省察之外無存養而省察之
功即是立大本也在易之頤以養為義其卦震上艮下
動而止也心動於欲則不止止則不動於欲所謂存也
養道盡於此矣　聖人之學只是謹獨獨處人所不見
聞最為隱微而已之見顯莫過於此故獨為獨知蓋我
所得於天之明命我自知之而非他人所能與者也若
閒思妄想徇欲任情此却是外物蔽吾心之明不知所
謹不可以言見顯矣少有覺焉而復容畱將就即為自
欺乃於人所見聞處掩不善而著其善雖㸃簡於言行
之間一一合度不遐有愆亦屬作偽皆為自蔽其知也
故欺人不見之知乃十目所視十手所指之處也不可
以為獨知然則獨知者其源頭不雜之知乎源頭不雜
之知心之官虛靈之常覺者也雜則著物雖知亦倚於
一偏是為耳目之官不思而蔽於物矣　予嘗載酒從
陽明先師遊於鑑湖之濵時黃石龍(綰/)亦與焉因論戒
愼不睹恐懼不聞之義先師舉手中筯示予曰見否對
曰見既而隱筯棹下又問曰見否對曰不見先師微哂
予私問之石龍石龍曰此謂常睹常聞也終不解其後
思而得之蓋不睹中有常睹故能戒愼不睹不聞中有
常聞故能恐懼不聞此天命之於穆不已也故當應而
應不因聲色而後起念不當應而不應雖遇聲色而能
忘情此心體所以為得正而不為聞見所牽也　謹於
獨知即致知也謹獨之功不已即力行也故獨知之外
無知矣常知之外無行矣工夫何等簡易耶　良知良
能本一體也先師嘗曰知良能是良知能良知是良能
此知行合一之本旨也但自發端而言則以明覺之幾
為主故曰知者行之始自致極而言則以流行之勢為
主故曰行者知之終雖若以知行分先後而知為行始
行為知終則所知者即是行所行者即是知也　道之
顯者謂之文條理分明脈絡通貫無過不及之美名也
禮即天理之節文也茍非嘉㑹合禮則妄行無序烏得
為文故自本體而言則以達德行達道誠而明也自工
夫而言則曰博學於文約之以禮明而誠也本體工夫
初無二事蓋道之所顯者用也而工夫則歸於本體
明明德工夫要於格物此是實踐處蓋外物而言德則
德入於虛矣苐其所謂物者與萬物皆備於我之物同
蓋吾心所見之實理也先師謂心之感應謂之物是也
心未感時物皆已往一有感焉則物在我矣物之所感
但見其象往過來續不滯於心則物謂之理滯而成形
則為一物不可以理名矣易曰見乃謂之象形乃謂之
器器則形而下之名也故物與理之分只在形而上下
之間耳成形之後即為外物而吾心之所感者亦不過
順應乎此而已正不當為其所滯也知此則物不違則
而謂之格矣　過是天理中流出順勢自然無樽節處
勢重則偏勝即為黨矣故曰人之過也各於其黨然人
之良知必能自覺覺處著一毫將就即自欺而為惡矣
過之發端處藹然莫能遏即是仁之根也於過處觀之
可以知仁欲人察識過是仁之流而不中節者也知其
流而不中節則仁即此而在矣　龍戰於野其血𤣥黃
六隂晦極而陽未嘗亡猶人心昏蔽已甚而天理未冺
也陽在隂中惺然復覺以為受侮於隂將自振焉故與
之戰主於戰者陽也故以龍言而所戰之地在隂當隂
陽有定位之時天𤣥地黃今隂陽相雜猶理欲未明也
故曰其血𤣥黃　良心在人無有死時此天命之本體
聖人作易開之以吉凶悔吝使人自復其本心而已矣
為善則吉吉者心之安處也為惡則凶凶者心之不安
處也自凶而趨吉則悔悔者心有所悟而必欲改也自
吉而向凶則吝吝者心有所羞而不欲為也此皆天命
自動而不待外求者此心一覺豈復蹈禍幾耶
　尚書黃久庵先生綰
黃綰字叔賢號久庵台之黃巖人以祖䕃入官授後軍
都事告病歸家居十年以薦起南京都察院經歴同張
璁桂蕚上疏主大禮陞南京工部員外郎累疏乞休尚
書席書纂修明倫大典薦先生與之同事起光祿寺少
卿轉大理寺改少詹事兼侍講學士充講官大典成陞
詹事兼侍讀學士出為南京禮部右侍郎轉禮部左侍
郎雲中之變往撫平之知乙未貢舉丁憂服闋起禮部
尚書兼翰林院學士充安南正使以遲緩不行閒住遷
家翠屏山中寒暑未嘗釋卷享年七十有五先生初師
謝文肅及官都事聞陽明講學請見陽明曰作何工夫
對曰初有志功夫全未陽明曰人患無志不患無工夫
可用復見甘泉相與矢志於學陽明歸越先生過之聞
致良知之教曰簡易直截聖學無疑先生眞吾師也尚
可自處於友乎乃稱門弟子陽明既没桂蕚齮齕之先
生上疏言昔議大禮臣與蕚合臣遂直友以忠君今蕚
毁臣師臣不敢阿友以背師又以女妻陽明之子正億
攜之金陵銷其外侮先生立艮止為學的謂中渉世故
初見不誠非理之異欲用其誠行其理而反羞之既不
羞而任諸已則憤世疾邪有輕世肆志之意於是當毁
譽機穽之交作鬱鬱困心無所自容乃始窮理盡性以
求樂天知命庶幾可安矣久之自相凑泊則見理性天
命皆在於我無所容其窮盡樂知也此之謂艮止其於
五經皆有原古易以先天諸圖有圖無書為伏羲易彖
辭為文王易爻辭為周公易彖傳小象傳繫辭傳文言
說卦序卦雜卦為孔子易以大象傳為大象辭為孔子
明先天易其卦次序亦依先天橫圖之先後又以孔子
繫辭言神農黃帝堯舜周易之韞為明歴代易又以孔
子始終萬物莫盛乎艮以闔戸之坤先闢戸之乾合先
後天而推之以見夏商連山歸藏之次序詩以南雅頌
合樂者次第於先退十三國於後去國風之名謂之列
國魯之有頌僭也亦降之為歴國春秋則痛掃諸儒義
例之鑒一皆以聖經明文為據禮經則以身事為三重
凡言身者以身為𩔖(容貌/之𩔖)凡言事者以事為𩔖(冠婚/之𩔖)凡
言世者以世為𩔖(朝聘/之𩔖)書則正其錯簡而已此皆師心
自用顚倒聖經而其尤害理者易與詩夫先後天圖說
固康節一家之學也朱子置之别傳亦無不可今以先
天諸圖即是伏羲手筆與三聖並列為經無乃以草竊
者為正統乎大象傳之次第又復從之是使千年以上
之聖人俯首而從後人也詩有南雅頌及列國之名而
曰國風者非古也此說本於宋之程泰之泰之取左氏
季札觀樂為證而於左氏所云風有采繁采蘋則又非
之是豈可信然季札觀樂次第先二南即繼之以十三
國而後雅頌今以南雅頌居先列國居後將復何所本
乎此又泰之所不敢也識餘錄言先生比羅一峯以傾
䆳菴高忠憲家譜言居鄉豪橫此因其附從張桂而起
後人紛紛之議耳
　
　
　
　
　
　
　
　
　
　明儒學案卷十三
欽定四庫全書
　明儒學案卷十四
　　　　　　　　　　　餘姚　黄宗羲　撰
淅中相傳學案四
　布衣董蘿石先生澐(附子榖/)
董澐字復宗號蘿石晚號從吾道人海鹽人以能詩聞
江湖間嘉靖甲申年六十八遊㑹稽聞陽明講學山中
往聽之陽明與之話連日夜先生喟然歎曰吾見世之
儒者支離瑣屑修飾邉幅為偶人之状其下者貪饕争
奪於富貴利欲之場以為此豈真有所謂聖賢之學乎
今聞夫子良知之說若大夣之得醒吾非至於夫子之
門則虛此生已因何秦以求北面陽明不可謂豈有弟
子之年過於師者乎先生再三而委質焉其平日詩社
之友招之曰翁老矣何自苦先生笑曰吾今而後始得
離於苦海耳吾從吾之好自號從吾丙戌嵗盡雨雪先
生襆被而出家人止之不可與陽明守嵗於書舍至七
十七而卒先生晚而始學卒能聞道其悟道器無兩費
隠一致從佛氏空有而入然佛氏終沉於空此毫釐之
異未知先生辨之否也董榖字碩甫嘉靖辛丑進士厯
知安義漢陽二縣與大吏不合而歸少遊陽明之門陽
明謂之曰汝習於舊說故於吾言不無牴牾不妨多問
為汝解惑先生因筆其所聞者為碧里疑存然而多失
陽明之意其言性無善惡陽明無善無惡心之體以之
言心不以之言性也又言性之體虛而已萬有出焉故
氣質之不羙性實為之全體皆是性無性則併無氣質
矣夫性既無善無惡賦於人則有善有惡将善惡皆無
根柢與抑人生而静以上是一性静以後又是一性乎
又言復性之功只要體㑹其影響俱無之意思而已信
如斯言則莫不墮於怳忽想像所謂求見本體之失也
學者讀先生之書以為盡出於陽明亦何怪疑陽明之
為禪學乎
董蘿石日省録凡事多著一分意思不得多著一分意
思便渉於私矣　澐嘗從先師往天柱峯一家樓閣髙
明花竹清麗先生悅之異日曾以其地求售悔不成約
既而幡然曰我愛則彼亦愛之有貪心而無恕心矣再
四自克行過朱華嶺四五里始得浄盡先生言去欲之
難如此　今人只是說性故有異同之論若見性更無
異同之可言
求心録内不見已外不見人即是任理　千病萬痛從
妄想生故善學者常念此心在無物處　知過即是良
知改過即是致知　恭黙思道凡思道者則自然恭黙
非恭黙以思道也若一時不在道則此心放逸而恭黙
之容無矣　但要去邪念不必去思思皆吾心之變化
也正如風雨露雷種種各别皆是太虛太虚非此則亦
無體此雖可見然實無作為亦何從而見之也　但有
一毫厭人之心即謂之不敬稍有此心則人先厭我矣
　但依得良知禮法自在其中矣　心無所希名之曰
道　見性是性　横逆之來自謗訕怒罵以至於不道
之甚無非是我實受用得力處初不見其可憎所謂山
河大地盡是黄金滿世間皆藥物也　心無體也綱常
倫理形質氣用與心為體舎萬象無太虛舎萬事無心
矣分之則為物合之則為心見物便見心離物見心亦
是見鬼此艮背行庭之義也　費處即是隠不作體用
㸔　五星聚奎濂洛大儒斯出五星聚室陽明道行
董碩甫碧里疑存震澤語録范元長曰此只是道體無
窮先生曰道體有多少般在人如何見須是涵泳方有
自得陳齊之有詩云閒花落蕋競紅青誰信風光不暫
停向此果能知逝者便須觸處盡相應葢所謂道體即
是仁也仁只是一團生生之意而其要本於慎獨慎獨
而還其無聲無臭之天則萬物一體而純亦不已矣至
此則潔浄精㣲而黏帶不生杳無朕兆而宛然可見聖
人非見水乃自見其心也天下無性外之物而觸處相
應雖遇磐石亦不舍晝夜矣豈必川哉　事之所以前
知者葢前後時耳而理無前後萬古而上千世而下同
一瞬耳惟因人之有念則念之所在遂隔生死而理之
通逹無間者始昧矣故不起念便能前知下此一等則
由數而得數與理通一無二但以數推則有所倚故不
如至誠至誠之道如洪鐘未嘗有聲由扣乃有聲而其
聲固未嘗無也故用則知不用則不知然既渉於知則
未免係念故用便近於知不如不知之愈也　胡太常
秀夫因閱大成樂始悟金聲玉振非如註之所云也葢
樂按一聲八音並作齊起齊止不容斷續然必始編鐘
而末編磬合八聲而成一聲故金石二音相去但有毫
釐之間既要翕如又要純如又要曒如繹如又必自金
以漸而至石所以為難條理云者既循序又和羙且分
明也葢樂作一聲必主一字如大哉宣聖之𩔖大字要
如此條理哉字亦要如此條理字字相連如貫珠不許
生澀而間斷謂之繹如若先撃鏄鐘後撃特磬何難之
有况鏄鐘特磬古無是器而樂之器止乃是柷敔也
　主事陸原静先生澄
陸澄字原静又字清伯湖之歸安人正徳丁丑進士授
刑部主事議大禮不合罷歸後悔前議之非上言臣以
經術淺短雷同妄和質之臣師王守仁始有定論臣不
敢自昧本心謹發露前愆以聽天誅詔復原官明倫大
典成上見先生前疏惡其反覆遂斥不用先生以多病
從事於養生文成語之以養徳養身只是一事果能戒
慎恐懼則神住氣住精住而長生乆視之說亦在其中
矣有議文成之學者先生條為六辨欲上奏文成聞而
止之傳習録自曰仁發端其次即為先生所記朋友見之
因此多有省悟葢數條皆切問非先生莫肯如此吐露
既吐露亦不能如此曲折詳盡也故陽明謂曰仁沒吾
道亦孤致望原静者不淺執父喪哀毁失明徐學謨以
先生復官一疏不勝希用之念曲逢時好此亦責之太
深矣大抵世儒之論過以天下為重而不返其本心之
所安永嘉或問天下外物也父子天倫也瞽瞍殺人舜
竊負而逃知有父而不知有天下也聖人復起不易斯
言陽明所謂心即理也正在此等處見之世儒以理在
天地萬物故牽挽前代以求凖則所以懸絶耳先生初
錮於世論已而理明障落不敢終執前議也陽明知永
嘉之為小人不當言責故不渉論為高先生已經論列
知非改過使人皆仰豈不知嫌疑之當避哉亦自信其
心而已
　尚書顧箬溪先生應祥
顧應祥字惟賢號箬溪湖之長興人𢎞治乙丑進士授
饒州府推官桃源洞㓂亂掠樂平令以去先生單身叩
賊壘出令賊亦解去入為錦衣衛經厯出僉廣東嶺東
道事討平汀漳㓂海㓂郴桂㓂半嵗間三㨗宸濠亂定
移江西副使分廵南昌撫循瘡痍招集流亡皆善後事
宜厯苑馬寺卿山東右叅政按察使右布政擢右副都
御史廵撫雲南奔母喪不候代家居者十五年再起原
任時方議征元江先生以那鑑孤豚困獸不可急㑹遷
南兵部侍郎以去後至者出師布政徐波石死焉嘉靖
庚戌陞刑部尚書先生以例繁引之者得意為出入命
郎官呉維岳陸穏定為永例在曺中薦拔於鱗元美由
是知名天下分宜在政府同年生不敢雁行先生以耆
舊自處分宜不悅以原官出南京癸丑致仕又十二年
卒年八十三先生好讀書九流百家皆識其首尾而尤
精於算學今所傳測圓海鏡弧天算術授時厯撮要皆
其所著也少受業於陽明陽明殁先生見傳習續録門
人問答多有未當於心者作傳習録疑龍溪致知議畧
亦摘其可疑者辨之大抵謂良知者性之所發也日用
之間念慮初發或善或惡或公或私豈不自知之知其
不當為而猶為之者私欲之心重而恕已之心昏也茍
能於一起之時察其為惡也則猛省而力去之去一惡
念則生一善念矣念念去惡為善則意之所發心之所
存皆天理是之謂知行合一知之非難而行之為難今
曰聖人之學致良知而已矣人人皆聖人也吾心中自
有一聖人自能孝自能弟而於念慮之微取舍之際則
未之講任其意向而為之曰是吾之良知也知行合一
者固如是乎先生之言以陽明知善知惡是良知為善
去惡為格物為準的然陽明㸃出知善知惡原不從發
處言苐明知善知惡為自然之本體故又曰良知為未
發之中若向發時認取則善惡雜糅終是不能清楚即
件件瞞不過照心亦是克伐怨欲不行也知之而後行
之方為合一其視知行終判兩樣皆非師門之㫖也
　侍郎黄致齋先生宗明
黄宗明字誠甫號致齋寧波鄞縣人登正德甲戌進士
第授南京兵部主事陞員外郎諫上南巡請告歸除工
部郎中不起嘉靖癸未補南刑部張孚敬議大禮在廷
斥為姦邪先生獨曰繼統者三代通制繼嗣者王莽敝
議今制公侯伯軍職承襲弟之繼兄姪之繼叔皆曰弟
曰姪不曰子公侯伯如是天子何獨不然如其議上之
出守吉安有能名轉福建鹽運使召修明倫大典丁母
憂不行己丑陞光祿寺卿輯光祿須知以進壬辰轉兵
部右侍郎編修楊名言齋醮無驗徒開小人倖進之門
上大怒戍名先生言名無罪出為福建叅政明年冬召
補禮部侍郎丙申十一月卒官先生受學於陽明陽明
謂誠甫自當一日千里任重道逺吾非誠甫誰望耶則
其屬意亦至矣
與萬鹿園論學書學問思辨即是尊德性下手工夫非
與篤行為兩段事如今人真有志於學便須實履其事
中間行而未安思而未通者不得不用學問思辨之功
學問懇切處是之謂篤行耳故必知行合一然後為真
學學而真者知行必合一並進之說決無益於行亦非
所以為知也故吾輩但於立志真偽處省察學問懈弛
時鞕䇿即無不合不必區區於講說為也來諭以僕為
格物者意未有非意而格物者分意與物為兩事僕未
嘗有此見也蓋大學綱領雖有三而人已只一物初非
有彼此也條目雖有八而工夫只一事初非有先後也
天下國家身心意知物者其本體也格致誠正修齊治
平者其工夫也吉㐫悔吝生乎動動處乃善惡所萌獨
知之地故惟誠意為實下手工夫意之本體無不知故
格致即是誠意無事於聞見也意之所用無非物故致
知在格物不落於虛無也此其大本大原聖人復起有
所不能易者若曰格物便有格物致知便有致知不容
以混言不惟分析支離破碎聖賢渾融之㫖亦焉能有
如此學問而能有得乎如曰孝曰弟曰慈乃父子兄弟
所接之理其念動於父子兄弟為意孩提之愛親敬長
為良知知之所向為物有物必有則不過其則之為格
物不遏其知之為致知父必慈子必孝兄必友弟必恭
之為誠意達之天下無不然之為仁義為性蓋人未聞
道之先百姓日用而不知又何工夫之有一有求學之
意即善善惡惡自能知之不待外求為善去惡亦在不
自欺耳此所謂我欲仁斯仁至者何等簡易何等直截
今顧欲外此而求之煩難獨何歟
答林子仁書(名春心齊/弟子也)接足下來諭謂此心之中無欲
即靜遇事時不覺交戰便是得力所言甚善尚有不得
不論者蓋無欲即靜與周子圖說内自註無欲故靜之
說亦略相似其謂遇事時不覺交戰便是得力亦謂心
中有主不為事物所勝云耳然嘗聞之程子曰為學不
可不知用力處既學不可不知得力處周子曰養心莫
善於寡欲寡之又寡以至於無正不在得力而在於知
所以用力不在無欲而在寡欲耳學必寡欲而後無欲
知用力而後知得力此其工夫漸次有不可躐而進者
若執事所言恐不免失之太早僕之所謂主靜者正在
寡欲正在求所以用力處亦不過求之於心體之於心
驗之於心蓋心為事勝與物交戰皆欲為之累僕之所
謂主靜者正以尋欲所從生之根而抜去之如逐賊者
必求賊所潛入之處而驅逐之也是故善學者莫善於
求靜能求靜然後氣得休息而良知發見凡其思慮之
煩襍私欲之隱藏自能覺察自能拔去是故無欲者本
然之體也寡欲者學問之要也求靜者寡欲之方也戒
懼者求靜之功也知用力而後得力處可得而言無欲
真體常存常見矣
　中丞張浮峯先生元冲
張元冲字叔謙號浮峯越之山陰人嘉靖戊戌進士授
中書舍人改吏科給事中分宜入相先生言其心術不
光不宜在天子左右又請罷遣中官織造遷工科都給
事中諫世廟元修不視朝一時稱為敢諫出為江西叅
政廣東按察使江西左右布政使陞右副都御使巡撫
江西奉㫖囘籍又二年而卒年六十二先生登文成之
門以戒懼為入門而一意求諸踐履文成嘗曰吾門不
乏慧辨之士至於真切純篤無如叔謙先生嘗謂學者
曰孔子之道一以貫之孟子之道萬物皆備良知之說
如是而已又曰學先立志不學為聖人非志也聖人之
學在戒懼謹獨不如是學非學也揭坐右曰惟有主則
天地萬物自我而立必無私斯上下四㫄咸得其平前
後官江西闢正學書院與東廓念庵洛村楓潭聨講㑹
以訂文成之學又建懐玉書院於廣信迎龍溪緒山主
講席遂留緒山為文成年譜惟恐同門之士學之有出
入也
　侍郎程松溪先生文德
程文德字舜敷號松溪婺之永康人嘉靖己丑進士第
二授翰林院編修同年楊名下詔獄方究主使而先生
與之通書守者以聞上大怒誤逮御史陳九德先生自
出承認入獄黜為信宜典史總督陶諧延主蒼梧書院
移安福知縣陞南京兵部主事轉禮部郎中丁艱起補
兵部出為廣東副使未行轉南京國子祭酒擢都御史
丁内艱起為禮部右侍郎移吏部左侍郎兼翰林院學
士掌詹事府事上在齋宮侍臣所進青詞争為媚悦獨
先生寓意諷諫上不悦也會推南冡宰以先生辭疏為
謗訕落職歸三十八年十一月卒年六十三萬厯間贈
禮部尚書諡文恭先生初學於楓山其後卒業於陽明
以真心為學之要雖所得淺深不可知然用功有實地
也
論學書來教謂木有根則枝葉花實不假外求人有志
則本體不虧萬法具足雖聖人復起不能易也至謂擇
善固執乃明覺之自然而與時偕行實大公順應之妙
用亦未嘗不是但學問未真切者聞之未􁃿有遺落工
夫之病蓋自然明覺則良知也擇善固執謂之致其良
知則可也與時偕行固大公順應之妙用然非精義入神
者未足以與此也　天下事過則有害雨澤非不善也
過多則澇其為害也與旱同今有意為善而任信自是
者皆雨澤之澇者也故易曰尚於中行為善君子之常
也而有意而自是則必淪於惡矣是好名之私累之也
　此心不真辨說雖明畢竟何益自鷄鳴而起以至嚮
晦宴息無非真心則無非實功一話一言一歩一趨皆
受用處不然日談孔孟辨精毫釐終不免為務外為人
之規爾　大抵學問只是一真天之生人其理本真有
不真者人雜之耳今只全真以反其初日用間視聽言
動都如穿衣喫飯要飽要煖真心畧無文飾但求其當
纔不是說影纔不是弄精纔不是聞見乃為解悟合一
若信得此過即是致知即是慎獨即是求放心不然雖
六經四書之言而非聖人之真心亦不免於說影弄精
矣　竊謂險夷順逆之來若寒暑晝夜之必然無足怪
者已不當人必當之孰非已也是故君子之於憂患不
問其致之而惟問其處之故曰無入而不自得茍微有
介焉非自得也
　太常徐魯源先生用檢
徐用檢字克賢號魯源婺之蘭溪人嘉靖壬戌進士除
比部主事調兵部禮部至郎中出為山東副使左遷江
西叅議陞陜西提學副使蘇松叅政坐失囚降副使丁
憂起補福建城福寧轉漕儲叅政廣東按察使河南左
布政遷南太僕寺卿復寺馬三分之一召入為太常寺
卿兩載而囘籍萬厯辛亥十一月卒年八十四先生師
事錢緒山然其為學不以良知而以志學謂君子以復
性為學則必求其所以為性而性囿於質難使純明故
無事不學學焉又恐就其性之所近故無學不證諸孔
氏又謂求之於心者所以求心之聖求之於聖者所以
求聖之心蓋其時學者執心之精神謂之聖一語縱横
於氣質以為學先生以孔氏為的亦不得已之苦心也
耿楚倥與先生談數日曰先生今之孟子也久之寓書
曰願君執御無専執射天臺譯其意曰夫射必有的御
所以載人也子輿氏願學孔其立之的乎孔子善調御
狂簡行無轍迹故云執御吾仲氏欲門下損孟之髙為
孔之大如斯而已楚倥信心之士其學與先生不合謂
先生為孟子譏之也先生嘗問羅近溪曰學當從何入
近溪諧之曰兄欲入道朝拜夕拜空中有人𫝊汝先生
不悦後數年在江省糧署方治文移怳忽聞有唱者舜
何人也予何人也有為者亦若是先生大悟自是心地
日瑩平生見解脫落在都門從趙大洲講學禮部司務
李贄不肎赴㑹先生以手書金剛經示之曰此不死學
問也若亦不講乎贄始折節向學嘗晨起候門先生出
輒攝衣上馬去不接一語如是者再贄信向益堅語人
曰徐公鉗錘如是此皆先生初學時事其後漸歸平實
此等機鋒不復弄矣
友聲編生人相與各有耳目心思則可以言語相通意
氣感召若鬼神無形無聲言語意氣俱用不著惟是此
心之齋明誠敬可以感通即此心之齋明誠敬可以通
鬼神則於有生之𩔖感之如運掌耳　問存順歿寧寧
與不寧何别哉曰余知聖人之下學上達俯仰無愧怍
爾身有生死道有去來耶而又安能索之茫茫乎若曰
寧與不寧靡有分别將錦衣肉食榮樂已足何取於茅
茨土堦蔬水曲肱也曰善不善者與化徂矣善惡不同
徂有二耶曰辟之放言口舌之欲耳恣聲色耳目之欲
耳一放一恣口舌耳目以為媮快此中揑扤也口舌耳
目有成有壊此中揑扤可磨滅乎　求之於心者所以
求心之聖求之於聖者所以求聖之心人未能純其心
故師心不免於偏雜聖人先得我心之同然故盡心必
証之聖人　至善者吾人本心之分量也原無欠缺不
假安排心思之必至善猶目之必明耳之必聰日月之
必照臨江河之必流行也　人之精神自能用世自可
出世作止語黙日與天下相交接此所以用也而作止
語黙一率其本然之知能髙不叅以意見而求異卑不
入以貪慾而徇人終日廓然終身順應能之則為善而
務遷之未能則為過而務改之久久成熟純乎率性之
道所以用世而實出世也　鄒瀘水云公以求仁為宗
㫖以學為實功以孔氏為正鵠而謂無事不學無學不
證諸孔氏苐不知無所事之時何所為學而應務酬酢
之煩又不遑一一證諸孔氏而學之躊躇倉皇反覺為
適為固起念不化將何以正之曰君子以復性為學故
必以學為修證而步趨孔子者亦非無所事事之時作
何所學應務酬酢之際又一一證所學但惟日用尋常
不分寂感務遜志時敏其間以㑹降衷之極久之將厥
修乃來道積於厥躬蓋真際也子貢多學而識正坐一
一以求證子夏之徒流而為莊周其學焉而就其性之
所近未範圍於聖人故也　髮膚骨骼知識運動是人
所為生也而髮膚骨骼知識運動之表有所炯然而常
存淵然而愈出廓然而無際者是人所以生也統言之
曰道要言之曰仁以身任之曰志外此而富貴則為外
物功名則屬影事蓋於毛髪骨骼知識運動者為相親
而於炯然淵然廓然者無所與於毛髪骨骼知識運動
相親者有盡者也可朽也於髪膚骨骼知識運動無所
與者無盡者也不可朽也可朽者非三才之精而不可
朽者實與天地合其德也
蘭遊録語學無多岐只要還他本等如人之為人以有
耳目聰明也聰是天聰明是天明於聰明之外更加損
不得分毫髙者欲聽無聲之聲視無色之色然安能脫
離聲色卑者或溺於淫聲邪色流蕩忘返皆失其本聰
本明惟非禮勿視非禮勿聽是為合其本然乃見天則
禮者天則也非人之所能為也　如執定不信生死然
則中庸何以言至誠無息將此理生人方有未生既化
之後俱息耶抑髙明博厚悠久無疆之理異於天地耶
　吾道一以貫之若但理㑹念慮而不能流貫於容色
詞氣畢竟是工夫滯塞之病　學者多喜談存本體曰
此體充塞宇宙如何在方寸中執得此須常學常思吾
輩尋常間直須將千古聖人精神都來體㑹過堯舜是
如何文周孔孟是如何以下儒者是如何此非較量人
物正是要印正從違若只在一處摸索測度如何呌做
學問思辨　問先生既不非生死之說何不専主之而
曰性曰學何也曰性率五常學求復性大公至正之道
也如此而生如此而死何不該焉専言生死生寄死歸
自私可矣　淺深原無兩路即如父子君臣夫婦之倫
合内合外之道此日用尋常何等淺近然此理不涉人
為天則自在故謂之淵淵其淵於此得力方是下學上
達悟者悟此密者密此有無之間原是本然執之反滯
是謂知識之害　囂囂言自得也必尊德樂義斯可以
自得德義有何名象即吾輩此時行坐謙讓必要相安
精神和適不滯是即所謂德義也德義已所自有也得
已者得其心也　造化生草木鳥獸都一定不可移易
人則耳目口鼻生來只是一様更不分别希聖希賢由
人自願可見造化待人甚厚人可不思仰承天意耶
問生死之說曰辟如朋友在此若不著實切磋别後便
有餘憾存順没寧亦復如是　問何謂之天下之大本
曰適從外來見街頭孩子被母痛笞孩子呌苦欲絶已
而母去孩子牽母裾隨之而歸終不忍舍是非天下之
大本乎　問匹夫修道名不出於閭里何以使一世法
則曰即如吾輩在舟中一事合道千萬世行者決不能
出此範圍一言合道千萬世言者決不能舍此法度茍
不如此其行必難寡悔其言必難寡尤此之謂世法世
則　學者不消說性體如是如是只當說盡性之功如
何如禹治水何曽講水清水濁水寒水温只是道之入
於海耳若但說水如何縱令辨淄澠分三峽畢竟於治
水之事分毫無與　人之為小人豈其性哉其初亦起
於乍弄機智漸習漸熟遂流於惡而不自知　問學問
安得無間斷先生曰學有變者有不變者如諸公在齋
閣靜坐是一段光景此時㑹講是一段光景明旦趨朝
又是一段光景朝罷入部寺治事又是一段光景此其
變者也然能靜坐能㑹講能趨朝能治事却是不變者
吾儕於此正須體㑹於其變者體㑹得徹則應用不滯
於其不變者體㑹得徹則主宰常寧二者交叅吾心體
無間學問亦無間　自無始概之人生百年如一息自
萬有計之人於其中為一塵然此一息一塵在自己分
上蓋其大無外其久無窮也學者於此可無周公之仰
思大禹之惜陰耶　孔門之求仁即堯舜之中大學之
至善而中庸所謂未發之中也故専求性或涉於虛圓
而生機不流専求心或涉於情欲而本體易淆惟仁者
性之靈而心之真先天後天合為一致形上形下會為
一原凝於冲漠無朕而生意盎然洋溢宇宙以此言性
非枯寂斷滅之性也達於人倫庶物而真體湛然逈出
塵累以此言心非知覺運動之心也故孔子専言仁𫝊
之無弊　問大人不失其赤子之心曰自孩提至壯老
其不同者才識之逺近經歷之生熟耳若其天然自有
之心安所不同在孩提為不學不慮在大人為存神過
化如干霄之木仍在萌蘖時生意原未曽改換此古學
也古人從赤子所固有者學去故從微至著由誠而形
自可欲至於大而化之總不失其固有之心後人從赤
子所未有者學去故氣力日充見聞日廣知識日繁而
固有之心愈久愈失其真不為庸人則為小人已矣
與友人坐夜分先生曰群動既息天籟自鳴鳴非外也
聽非内也天人一也一此不已也通乎晝夜之道而知
此其庶幾乎　吳康齋謂三綱五常天下元氣一身一
家亦然無元氣則天下國家墮矣學者要知以綱常為
重扶綱常所以扶元氣也即使舉世皆亂大丈夫能自
任以綱常之重即一人赤手可扶元氣　立志既真貴
在發脚不差發脚一差終罔走路徒自罷苦終不能至
問安得不差先生震聲曰切莫走閉眼路　人性之虛
而且靈者無如心與耳目目之所視不離世間色然其
視之本明不染於色耳之所聽不離世間聲然其聽之
本聰不雜於聲心之所思不離世間事然其思之本覺
不溷於事學人誠能深心體究豁然見耳目心思之大
原而達聰明睿知之天德則終日視不為色轉即出此
色塵世界終日聽不為聲轉即出此聲塵世界終日思
不為事轉即出此法塵世界雖曰戴天履地友人群物
已超然天地民物之外如此出世豈不簡易未達此者
縱􁨣身世走至非非想處亦是生死中人
　
　
　
　明儒學案卷十四
欽定四庫全書
　明儒學案卷十五
　　　　　　　　　　　餘姚　黄宗羲　撰
浙中相傳學案五
　都督萬鹿園先生表
萬表字民望號鹿園寧波衞世襲指揮僉事年十七襲
職讀書學古不失儒生本分冦守天叙勉以寧靜澹泊
先生揭諸座右登正德庚辰武㑹試厯浙江把總署都
指揮僉事督運浙江掌印都指揮南京大教塲坐營漕
運叅將南京錦衣衞僉書廣西副總兵左軍都督漕運
總兵南京中軍都督府僉書嘉靖丙辰正月卒年五十
九先生功在漕運其大議有三一三路轉運以備不虞
置倉衞輝府毎年以十分之二撥中都運船兌鳳陽各
府糧米由汴梁達武陽陸路七十里輸於衞輝由衞河
以達於京松江通㤗俱有沙船淮安有海船時常由海
至山東轉貿宜以南京各總缺船衞分坐兌松江太倉
糧米嵗運四五萬石達於天津以留海運舊路於是并
漕河而爲三一本折通融豐年米賤全運本色如遇災
傷則量減折色凡本色至京率四石而致一石及其支
給一石不過易銀三錢在外折色毎石七錢若京師米
貴則散本色米賤則散折色一石而當二石是寓常平
之法於漕運之中一原立法初意天下運船萬艘毎艘
軍旗十餘人共計十萬餘人毎年輳集京師茍其不廢
操練不缺甲仗是京營之外嵗有勤王師十萬彈壓邊
陲其他利弊纖悉萬全舉行而效之一時者人共竒之
其大者卒莫之能行也倭冦之亂先生身親陷陣肩中
流矢其所籌畫亦多掣肘故忠憤至死不忘先生之學
多得之龍溪念菴緒山荆川而究竟於禪學其時東南
講㑹甚盛先生不喜干與以為此輩未曽發心為道不
過依傍門戸雖終日與之言徒費精神彼此何益譬礪
石之齒頑鐵縱使少有漸磨自家所損亦多矣先生嘗
言聖賢切要工夫莫先於格物蓋吾心本來具足格物
者格吾心之物也為情欲意見所蔽本體始晦必掃蕩
一切獨觀吾心格之又格愈研愈精本體之物始得呈
露是為格物格物則知自致也龍溪謂古人格物之說
是千聖經綸之實學良知之感應謂之物是從良知凝
聚出來格物是致知實下手處不離倫物感應而證真
修離格物則知無從而致矣吾儒與二氏毫釐不同正
在於此其實先生之論格物最爲諦當格之又格而後
本體之物呈露即白沙之養出端倪也宋儒所謂未發
氣象亦即是此龍溪之倫物感應又豈能舍此而别有
工夫苐兩家之言物不同龍溪指物為實先生指物為
虛凡天下之物攝於本體之初本體之物又何嘗離倫
物哉然兩家皆精禪學先生所謂本體呈露者真空也
龍溪離物無知者妙有也與宋儒白沙之論雖似而有
差别學者又嘗有辨矣先生如京師大洲訪之郊外與
之談禪議論蜂湧先生唯唯不答大洲大喜歸語人曰
今日降却萬鹿園矣陸平泉聞而笑曰此是鹿園降却
大洲何言大洲降却鹿園也戚南𤣥與先生遇戲曰鹿
園名為旅禪實未得理是假和尚先生曰南𤣥名為宗
儒實未見性是癡秀才相與大笑先生一㸃一語無非
禪機如此
鹿園語要聖學工夫只在格物所謂格物者格其心之
物也凡不於自己心性心透徹得者皆不可以言格到
得頓悟見性則徹底明盡不為一切情景所轉如鏡照
物鏡無留物如鳥飛空空無鳥跡日用感應純乎誠一
莫非性天流行無擬議無將迎融識歸真反情還性全
體皆仁矣　嘉靖庚寅先生及心齋東廓南野玉溪㑹
講於金陵鷄鳴寺先生出病懐詩相質其二曰三十始
志學德立待何時往者既有悔寧當復怠茲由仕莫非
學開心未信斯悅惡一何殊此旨嘗在思豈不貴格物
窮至乃真知馳求外吾心痴狂竟何為微吾魯中叟萬
世將誰師心齋和詩曰人生貴知學習之惟時時天命
是人心萬古不易茲鳶魚昭上下聖聖本乎斯安焉率
此性無為亦在思我師誨吾儕曰性即良知宋代有真
儒通書或問之曷為天下善曰惟聖者師
　侍郎王敬所先生宗沐
王宗沐字新甫號敬所台之臨海人嘉靖甲辰進士在
比部時與王元美為詩社七子中之一也久厯藩臬及
河運艱滯以先生為右副都御史查復祖宗舊法一時
漕政修舉猶慮運道一線有不足恃之時講求海運先
以遮洋三百艘試之而效其後為官所阻而罷萬厯三
年轉工部侍郎尋改刑部先生師事歐陽南野少從二
氏而入已知所謂良知者在天為不己之命在人為不
息之體即孔門之仁也學以求其不息而已其辨儒釋
之分謂佛氏専於内俗學馳於外聖人則合内外而一
之此亦非究竟之論蓋儒釋同此不息之體釋氏但見
其流行儒者獨見其真常爾先生之所謂不息者將無
猶是釋氏之見乎
論學書象山之學誠有未瑩者坐在切嗟涵養未能非
其所指心體有病要之吾人所以貫三才叅天地通古
今為不息者止此一事一悟百通一了百當非復有纖
毫可以加増粧綴者然琢磨非頓養盛具積有嚙鐵之
志乃能有立今以好徑之心則取其直截以攻擊之心
則指其未瑩而近來則又於象山所言上更加一味見
成而聖人皆師心隨手拈來盡是矣(與江/少峯)
文集聖人之言心淵然無朕其涵也而有觸即動其應
也佛氏語其涵者圓明微妙而祕之以為竒俗學即其
應者粧綴繳繞而離之以為博要之不能無所近而亦
卒不可入何者其不能無所近者縁於心而卒不可入
者逺於體也聖人者不獨語其涵懼人之求於微而不
獨語其應懼人之求於迹故哀與欽者心之體也見廟
與墓而興者其應也體無所不具則無所不感無所不
感則無所不應因其應而為之文於是乎有哭擗哀素
之等俎豆璧帛之儀儀立而其心達而儀非心也此所
以為聖人之學也佛氏則從其應而逆之以歸於無曰
墓與廟哀與敬皆妄也而性則離於是者也俗學者非
之曰此有也則從而煩其名數深其辨博而以為非是
則無循也然不知冺感與應者既以元逺空寂為性而
其溺於名數辨博者又詳其末而忘其所以然予故曰
禪與俗卒不可入者逺於體也聖人之言心詳於宋儒
最後象山陸氏出盡去世之所謂繳繞者而直指吾人
之應心曰見墟墓哀而宗廟欽者心也辨此心之真偽
而聖學在是矣其於致力之功雖為稍徑而於感應之
全則指之甚明而俗學以為是禪也其所未及者名數
辨博也嗟乎象山指其應者使人求其涵也佛氏逆其
應於無而象山指其迹於應以是為禪然則為聖人者
其必在名數辨博乎以儀為心予惡乎哀欽之無從也
(象山/集序)　天命流行物與無妄在天為不己之命而在人
為不息之體孔門之所謂仁者先生之所謂知也自程
淳公之没而聖人之學不𫝊沉酣𫝊註留心名物從其
求於外者以為領略貫解而一實萬分主靜立極之義
微矣夫天下莫大於心心無對者也博厚髙明配於天
地而彌綸叅贊際於六合雖堯舜之治與夫湯武之烈
皆心之照也從事於心者愈斂而愈不足從事於言者
愈贅而愈有餘不足者日益而有餘者日損聖愚上下
之岐端在於是此先生所以冒忌負謗不息其身而争
之於幾絶之餘而當時之士亦遂投其本有皆能脫馽
解縶翕然從先生於驟聞之日者也争之不明而有言
言之稍聚而為錄今不據其錄而求其所以為學也乃
復事於言是不得已者反以誤後人而貽之争耶且先
生之得是亦不易矣先生顧其始亦嘗詞章而博物矣
展轉抵觸多方討究粧綴於平時者辨藝華藻似復可
恃至於變故當前流離生死無復出路㫄視莫倚而向
之有餘者茫然不可得力於是知不息之體炯然在中
悟則實談則虛譬之孤舟顛沛於衝風駭浪之中帆櫓
莫施碇纜無容然後視柁力之强弱以為存亡葉盡根
呈水落石出而始强力不返矣故余嘗謂先生僅悟於
百死一生之日然後能咽餘甘而臻實際取而用之已
本不貳而物亦莫能違事功文詞固其照中之隙光也
先生之所以得者豈盡於是耶嗣後一傳百訛師心即
聖為虛無漭蕩之論不可窮詰内以馳其元漠之見而
外以迯其踐履之失於先生所道切近之處未嘗加功
則於先生所指精微之地終非實見投之事則窒施之
用則敗蓋先生得而言之言先生之心爾而今襲先生
之語以求入即句句不爽猶之無當於心而況不能無
失乎心不息則萬古如一日心不息則萬人如一人先
生能用是倡之於幾絶吾人不能縁是承之於已明而
方且較同異雌黄以為長此予之所以謂先生始得之
勤而今之不能無憂也夫從事於心敏而猶有不及則
於言有所不暇從事於心精而後知所失則於言有所
不敢黙識深思承擔負荷此余與二三子今之所承先
生之後者也(刻𫝊習/錄序)
　侍讀張陽和先生元忭
張元忭字子藎别號陽和越之山陰人父天復行太僕
卿幼讀朱子格致補𫝊曰無乃倒言之乎當云心之全
體大用無不明而後物之表裏精粗無不到也嘉靖戊
午舉於鄉隆慶戊辰太僕就逮於滇先生侍之以往太
僕釋歸先生入京頌寃事解又歸慰太僕於家一嵗之
中往來凡三萬餘里年踰三十而髪白種種其至性如
此辛未登進士第一人授翰林修撰尋丁外艱萬厯己
卯教習内書堂先生謂寺人在天子左右其賢不肖為
國治亂所係因取中鑒錄諄諄誨之江陵病舉朝奔走
醮事先生以門生未嘗往也壬午皇嗣誕生齎詔至楚
丁内艱丁亥陞左春坊左諭德兼翰林侍讀明年三月
卒官年五十一先生之學從龍溪得其緒論故篤信陽
明龍溪談本體而諱言工夫識得本體便是工夫先生
不信而謂本體本無可說凡可說者皆工夫也嘗闢龍
溪欲渾儒釋而一之以良知二字為範圍三教之宗㫖
何其悖也故曰吾以不可學龍溪之可先生可謂善學
者也第主意只在善有善幾惡有惡幾於此而慎察之
以為良知善必真好惡必真惡格不正以歸於正為格
物則其認良知都向發上陽明獨不曰良知是未發之
之中乎察識善幾惡幾是照也非良知之本體也朱子
答吕子約曰向來講論思索直以心為已發而所論致
知格物以察識端倪為初下手處以故缺却平日涵養
一段工夫此即先生之言良知也朱子易簀改誠意章
句曰實其心之所發此即先生之言格物也先生談文
成之學而究竟不出於朱子矣
不二齋論學書動靜者時也無動無靜常翕而不張常
聚而不散者心也夫心無動靜而存心之功未有不自
靜中得之者初學之士未能於靜中得其把柄遽欲以
憧憧擾擾之私而妄意於動靜合一之妙譬之駕無柁
之舟以浮江漢犯波濤其不至覆且溺者鮮矣(寄張/洪陽)
吾兄謂摹擬古人之言行庶幾可進於忘物以此為下
學而上達竊謂摹擬古人之言行一一而求其合所謂
博而寡要勞而無功也曷若摹擬於吾一心之為易且
簡乎萬事萬物皆起於心心無事而貫天下之事心無
物而貫天下之物此一貫之㫖也故不離於事物言行
之間而窮理盡性以至於命下學上達無二事也若以
摹擬為下學忘物為上達是二之矣(答田/文學)　人有知覺
禽獸亦有知覺人之知覺命於理禽獸之知覺命於氣
今但以知覺言良知而曰良知不分善惡不將混人性
物性而無别耶夫所謂良者自然而然純粹至善者也
叅之以人為蔽之以私欲則可以言知而不得謂之良
知矣謂良知有善無惡則可謂良知無善無惡則不可
致知之功全在察其善惡之端方是實學今人於種種
妄念俱認為良知則不分善惡之言誤之也(以下寄/馮緯川)
有不善未嘗不知良知也知之未嘗復行致良知也知
行合一以成其德其顔子之學乎　周子曰幾善惡善
有善幾惡有惡幾於此而慎察之善必真好惡必真惡
研幾之學也吾兄論幾則曰善惡是非未落對待而以
念上用功為幾淺非第一義竊謂未然所謂獨者還是
善念初動之時人不及知而已獨知之非無可對待之
謂也無對待則不可以言幾矣人心之欲固以先事預
防禁於未發為不犯手工夫然豈易言哉此心即是天
理方其未動本無人欲纔一萌動則有天理便有人欲
此危微之訓堯舜所為惓惓也　人心少有無念之時
方其未萌著一防字即屬思善一邊是亦念矣克念作
聖只在一念之間不分有事無事此念常存正是動靜
合一之學恐無淺深先後之可言也　幾一而已矣自
聖人言則為神化之幾自吾人言則為善惡之幾其實
非有二也作聖之功則必由粗以入精由可知以進於
不可知而知幾之學畢矣　意者心之所發心本無意
也動而後敬言而後信此心之本體有時而息矣不動
而敬敬以心也不言而信信以心也此心之中無非敬
信未發已發純乎天理矣　釋氏以心為槁木死灰而
盡外聞見吾儒亦從而宗之是以吾心為有内也心無
内外無隱顯無寂感不見不聞此心也獨見獨聞此心
也共見共聞此心也目之視也可得而見也謂視非心
也可乎耳之聽也可得而聞也謂聽非心也可乎天之
髙也地之廣也鳶飛魚躍於其間禮儀三百威儀三千
則孰非心也而謂其偏於空虛可乎　楊復所談本體
而諱言功夫以為識得本體便是功夫某謂本體本無
可說凡可說者皆功夫也識得本體方可用功夫明道
言識得本體以誠敬存之是也(寄羅/近溪)　仁之為物未易
名狀故孔門罕言仁凡所言者皆求仁之功而已其曰
仁者人也仁人心也此則直指仁體矣生生不已者天
地之心也人之生以天地之心為心虛而靈寂而照常
應而常靜謂其有物也而一物不容謂其無物也而萬
物皆僃無物無我無古今無内外無始終謂之無生而
實生謂之有生而實未嘗生渾然廓然凝然炯然仁之
體儻若是乎(以下寄/查毅齋)　近世談學者但知良知本來具
足本來圓通窺見影響便以為把柄在手而不復知有
戒慎恐懼之功以嗜欲為天機以情識為智慧自以為
寂然不動而妄動愈多自以為廓然無我而有我愈固
名檢蕩然陽明之良知果若是乎一念之動其正與否
人不及知而已獨知之即此是獨即此是良知於此格
之即是慎獨即是致良知物與知無二體格與致無二
功也但於意念之間時時省克自然欲盡理還來教以
則訓格謂物物皆有定則一循其則而不違是為格物
也知體無窮物則有定若然是將以知不足恃而取則
於物矣是將舍吾心之天則又索之於外矣是將岐知
與物而二之矣請就兄之言而反覆之知體無窮物之
體亦無窮何也凡物之理千變萬化不可爲典要若云
有定不為子莫之執中乎物則有定知之則亦有定何
也帝降之衷天然自有不爽毫髪若曰無窮則將舍規
而為圓舍矩而為方乎(與許/敬菴)　兄嘗問相天下當用何
術對曰無私兄曰無私不足以盡相之道必加意於知
人知人有法必令人舉一人嚴連坐之法而後舉必得
人人無遺舉天下可理矣弟曰固也獨不曰取人以身
乎自古才相智相代不乏人往往徇私而敗故無私而
後能知人辟之鑑常空衡常平妍媸輕重自不患其或
爽且人舉一人之法自昔亦常行之而卒不能得人何
也其人君子也則所舉必多君子雖舉百十人亦何不
可其人小人也則所舉必多小人雖舉一人亦安可聽
耶兄又嘗問聖學之要對曰在心兄曰心不足以盡天
下之理必存心以察天下之理而後可以入聖弟曰萬
物皆備於我非心外有理也孔孟之學但曰正心曰存
心心正則理無不正心存則理無不存千古聖賢何曽
於心外加得一毫(答吕/新吾)　立人達人畢竟是仁發用處
仁自有體就如喜怒哀樂是心之發用處心自有體也
(答孟/我疆)　近時之弊徒言良知而不言致徒言悟而不言
修僕獨持議不但曰良知而必曰致良知不但曰理以
頓悟而必曰事以漸修蓋謂救時之意(答周/海門)　心外無
道言心而曰易偏易恣者即非心也道外無心言道而
不本於心者即非道也夫惟析心與道而為二是故舍
我喜怒哀樂本然之情性而求之於難窮之物理舍我
事親敬長本然之知能而索之於無常之事變考之愈
勤講之愈徹而以之應感酬酢漠然愈不相闗此則學
術之過也(與毛/文學)　竊疑世儒口口說悟乃其作用處殊
是未悟者悟與修分兩途終未能解龍溪曰狂者志大
而行不掩乃是直心而動無所掩飾無所窩藏時時有
過可改此是入聖真路頭世人總說修持終有掩飾窩
藏意思在此去聖學路徑何啻千里定宇曰所貴乎不
掩藏者為其覺而能改也非謂其冥然不顧而執之以
為是也(秋遊/記)　予謂定宇曰昨所言天地都不做得無
駭人之聽耶定宇笑曰畢竟天地也多動了一下予曰
子真出世之學非予所及也然嘗謂此體真無而實有
天不得不生地不得不成辟如木之有根而發為枝葉
花實自不容已天地亦何心哉佛氏以大地山河為幻
妄此自迷者言之耳茍自悟者觀之一切幻相皆是真
知而況於天地乎定宇曰學在識真不假斷妄子言得
之矣(同/上)　當思父母生我之時光光浄浄只有此性命
一切身外物真如水上漚奈何抛我之本來而汲汲營
營於身外暫生暫滅之浮漚乎(志學錄/下皆同)　吾邑蕭靜菴
曰日力有餘則當徧讀六經以窺聖賢之心事足力有
餘别當縱遊五嶽以觀天地之形骸若夫蒔一花卉畜
一竒玩雖力有餘弗為也　有壁立萬仞之節概乃可
以語光風霽月之襟懐　善樹木者芟其枝葉則其本
盛矣善為學者斂其英華則其神凝矣　眼前一草一
木皆欣欣向榮一禽一鳥皆嚶嚶自得滿腔子是惻隱
之心　以禍福得喪付之天以􁆒毁予奪付之人以修
身立德責之已豈不至易至簡乎　顔子當仰鑚瞻忽
時只是於本體上想像追尋終不可得後來得夫子之
教却於博文約禮用功夫功夫既到而後本體卓爾如
有可見始悟向者想像追尋之為非也　日之長短有
時矣然意有所營若促之而短事無所繫若引之而長
心之無時如此身之所處有方矣然神之所至忽而九
天意之所注忽而萬里心之無方如此
　教諭胡今山先生瀚
胡瀚字川甫號今山餘姚人支湖鐸從子也自幼承家
學動必以禮年十八從陽明先生遊論及致良知之學
反覆終日則躍然起曰先生之教劈破愚䝉矣陽明授
以𫝊習錄博約說日歸而思之蓋有省支湖召而語之
曰孺子知學乎學在心心以不欺為主瀚唯唯於是日
從事於求心悟心無内外無動靜無寂感皆心也即性
也其有内外動靜寂感之不一也皆心之不存焉故也
作心箴圖以自課就質於陽明陽明面進之先生益自
信危言篤行純簡甚密陽明没諸弟子紛紛互講良知
之學其最盛者山陰王汝中泰州王汝止安福劉君亮
永豐聶文蔚四家各有疏説駸駸立為門戸於是海内
議者羣起先生曰先師標致良知三字於支離汩没之
後指㸃聖真真所謂滴骨血也吾黨慧者論証悟深者
研歸寂達者樂髙曠精者窮主宰流行俱得其說之一
偏且夫主宰既流行之主宰流行即主宰之流行君亮
之分别太支汝中無善無惡之悟心若無善知安得良
故言無善不如至善天泉証道其說不無附㑹汝止以
自然為宗季明德又矯之以龍惕龍惕所以為自然也
龍惕而不恰於自然則為拘束自然而不本於龍惕則
為放曠良知本無寂感即感即寂即寂即感不可分别
文蔚曰良知本寂感於物而後有知必自其寂者求之
使寂而常定則感無不通似又偏向無處立脚矣宋儒
學尚分别故勤註疏明儒學尚渾成故立宗㫖然明儒
厭訓詁支離而必標宗㫖以為的其弊不減於訓詁道
也者天下之公道學也者天下之公學也何必列標宗
㫖哉先生之學則以求心為宗所註心箴圖列而為五
曰心圖指本體也曰存曰死曰出入曰放心各有箴而
功以存心為主晚年造詣益深每提本朝儒者曰文清
之行粹然師表求其卓然之見一貫之唯似隔曽顔一
級文成明睿學幾上達若夫動不踰矩循循善誘猶非
孔氏之家法白沙煞有曽㸃之趣而行徑稍涉於孤髙
敬齋慎密似有子夏規模而道業未臻於光大孟子願
學孔子而於顔閔猶曰姑舍吾於四先生亦云以恩貢
就華亭訓導陞崇明教諭歸家三十年築室今山著有
今山集一百卷
　
　
　
　
　
　
　
　
　
　明儒學案卷十五
欽定四庫全書
　明儒學案卷十六
　　　　　　　　　　　餘姚　黄宗羲　撰
江右相傳學案
姚江之學惟江右為得其傳東廓念菴兩峯雙江其選
也再傳而為塘南思黙皆能推原陽明未盡之意是時
越中流弊錯出挾師説以杜學者之口而江右獨能破
之陽明之道賴以不墜蓋陽明一生精神俱在江右亦
其感應之理宜也
　　文莊鄒東廓先生守益(附子善/)　(孫徳涵/)　(徳溥/)　(徳泳/)
　　文莊歐陽南野先生徳
　　貞襄聶雙江先生豹
　　文恭羅念菴先生洪先
　　處士劉兩峯先生文敏
　　同知劉師泉先生邦采
　　御史劉三五先生陽(附劉印山/)　　(王柳川/)
　　縣令劉梅源先生暁
　　員外劉晴川先生魁
　　主事黄洛村先生𢎞綱
　　主事何善山先生廷仁
　　郎中陳明水先生九川
　　太常魏水洲先生良弼
　　解元魏師伊先生良政
　　處士魏藥湖先生良器
　　太常王塘南先生時槐
　　文潔鄧定宇先生以瓚
　　叅政陳䝉山先生嘉謨
　　徴君劉瀘瀟先生元卿
　　學憲萬思黙先生廷言
　　臬長胡廬山先生直
　　忠介鄒南臯先生元標
　　給諫羅匡湖先生大紘
　　中丞宋望之先生儀望
　　徴君鄧潛谷先生元錫
　　徴君章本清先生潢
　　僉憲馮慕岡先生應京
江右相傳學案一
　文莊東廓先生守益
鄒守益字謙之號東廓江西安福人九歲從父宦於南
都羅文莊欽順見而竒之正徳六年㑹試第一廷試第
三授翰林編修踰年丁憂宸濠反從文成建義嘉靖改
元起用大禮議起上疏忤㫖下詔獄謫判廣徳州毁淫
祠建復初書院講學擢南京主客郎中任滿告歸起南
考功㝷還翰林司經局洗馬上聖功圖世宗猶以議禮
前疏弗悦也下禮部叅勘而止遷太常少卿兼侍讀學
士掌南院陞南京國子祭酒九廟災有㫖大臣自陳大
臣皆惶恐引罪先生上疏獨言君臣交儆之義遂落職
閒住四十一年卒年七十二隆慶元年贈禮部右侍郎
諡文莊初見文成於䖍臺求表父墓殊無意於學也文
成顧日夕談學先生忽有省曰徃吾疑程朱補大學先
格物窮理而中庸首慎獨兩不相蒙今釋然格致之即
慎獨也遂稱弟子又見文成於越留月餘既别而文成
念之曰以能問於不能謙之近之矣又自廣徳至越文
成歎其不以遷謫為意先生曰一官應迹優人随遇為
故事耳文成黙然良乆曰書稱允恭克讓謙之信恭讓
矣自省允克何如先生欿然始悟平日之恭讓不免於
玩世也先生之學得力於敬敬也者良知之精明而不
雜以塵俗者也吾性體行於日用倫物之中不分動靜
不舍晝夜無有停機流行之合宜處謂之善其障蔽而
壅塞處謂之不善蓋一忘戒懼則障蔽而壅塞矣但令
無徃非戒懼之流行即是性體之流行矣離却戒慎恐
懼無從覓性離却性亦無從覔日用倫物也故其言道
器無二性在氣質皆是此意其時雙江從寂處體處用
工夫以感應用處為效騐先生言其倚於内是裂心體
而二之也彭山惡自然而標警惕先生言其滯而不化
非行所無事也夫子之後源逺而流分陽明之沒不失
其傳者不得不以先生為宗子也夫流行之為性體釋
氏亦能見之苐其捍禦外物是非善惡一歸之空以無
礙我之流行蓋有得於渾然一片者而日用倫物之間
條理脈絡不能分明矣麄而不精此學者所當論也先
生青原贈處記陽明赴兩廣錢王二子各言所學緒山
曰至善無惡者心有善有惡者意知善知惡是良知為
善去惡是格物龍溪曰心無善而無惡意無善而無惡
知無善而無惡物無善而無惡陽明笑曰洪甫湏識汝
中本體汝中須識洪甫工夫此與龍溪天泉證道記同
一事而言之不同如此蕺山先師嘗疑陽明天泉之言
與平時不同平時每言至善是心之本體又曰至善只
是盡乎天理之極而無一毫人欲之私又曰良知即天
理錄中言天理二字不一而足有時説無善無惡者理
之靜亦未嘗徑説無善無惡是心體今觀先生所記而
四有之論仍是以至善無惡為心即四有四句亦是緒
山之言非陽明立以為教法也今據天泉所記以無善
無惡議陽明者盍亦有攷於先生之記乎子善孫徳涵
徳溥徳泳善字某號穎泉嘉靖丙辰進士由比部郎藩
臬使歷官至太常寺卿徳涵字汝海號聚所隆慶辛未
進士從祀議起上疏極言文成應祀授刑部主事江陵
當國方嚴學禁而先生求友愈急傅慎所劉畏所先後
詆江陵皆先生之邑人遂疑先生為一黨以河南僉事
出之御史承江陵意疏論鐫秩而歸未㡬卒年五十六
先生受學於耿天臺鄉舉後卒業太學天臺謂公子寒
士一望而知居之移氣若此獨汝海不可辨其為何如
人問學於耿楚倥楚倥不答先生憤然曰吾獨不能自
叅而向人求乎反閉一室攻苦至忘寢食形軀減削出
而與楊道南焦弱侯討論乆之一旦霅然忽若天牖洞
徹本真象山所謂此理已顯也然穎泉論學於文莊之
教無所走作入妙通𤣥都成幻障而先生以悟為入門
於家學又一轉手矣徳溥字汝光號四山舉進士官至
太子洗馬所解春秋逄掖之士多宗之更揜關宴居覃
思名理著為易㑹自叙非四聖之易而霄壤自然之易
又非霄壤之易而心之易其於易道多所發明先生浸
浸向用忽而中廢其京師邸寓為霍文炳之故居文炳
奄人張誠之奴也以罪籍沒有埋金在屋先生之家人
發之不以聞官事覺罪坐先生革職追贓門生為之□
以償穎泉素嚴聞之甚怒先生不敢歸者乆之徳泳號
瀘水萬厯丙戍進士授行人轉雲南道御史壬辰正月
禮科都給事中李獻可公疏請皇長子豫教上怒革獻可
為民先生救獻可亦遂革職累疏薦不起先生既承家
學守致良知之宗而於格物則别有㴱悟論者謂淮南
之格物出陽明之上以先生之言較之則淮南未為定
論也
東廓論學書向來起滅之意尚是就事上體認非本體
流行吾心本體精明靈覺浩浩乎日月之常照淵淵乎
江河之常流其有所障蔽有所滯礙掃而決之復見本
體古人所以造次於是顛沛於是正欲完此常照常明
之體耳(與君亮/伯光)　良知之教乃從天命之性指其精神
靈覺而言惻隱羞惡辭讓是非無徃而非良知之運用
故戒懼以致中和則可以位育擴充四端則可以保四
海初無不足之患所患者未能明耳好問好察以用中
也誦詩讀書以尚友也前言徃行以畜徳也皆求明之
功也及其明也只是原初明也非合天下古今之明而
增益之也世之沒溺於聞見勤苦於記誦正坐以良知
為不足而求諸外以増益之故比擬愈宻揣摩愈巧而
本體障蔽愈甚博文格物即戒懼擴充一個工夫非有
二也果以為有二者則子思開卷之首得無舍其門而
驟語其堂乎(復夏/榖夫)　越中之論誠有過髙者忘言絶意
之辨向亦駭之及臥病江上獲從緒山龍溪切磋漸以
平實其明透警發處受教甚多夫乾乾不息於誠所以
致良知也懲忿窒慾遷善改過皆致良知之條目也若
以懲忿之功為第二義則所謂如好好色如惡惡臭已
百已千者皆為剩語矣源泉混混以放乎四海性之本
體也有所壅蔽則決而排之未嘗以人力加損故曰行
所無事若忿慾之壅不加懲窒而曰本體原自流行是
不決不排而望放乎海也茍認定懲窒為治性之功而
不察流行之體原不可以人力加損則亦非行所無事
之㫖矣(答聶/雙江)明徳之明人人完足遇親而孝遇長而弟
遇君而忠遇夫婦而别遇朋友而信無徃非明徳之流
行流行之合宜處謂之善其障蔽而壅塞處謂之不善
學問之道無他也去其不善以歸於善而已矣(與鮑/復之)
古人理㑹利害便是義理今人理㑹義理猶是利害(答/甘)
(泉/)　良知精明處自有天然一定之則可行則行可止
則止真是鳶飛魚躍天機活潑初無妨礙初無揀擇所
患者好名好利之私一障其精明則糠粃迷目天地為
之易位矣(答周/順之)　果能實見敬字面目則即是性分即
是禮文又何偏内偏外之患乎若岐性分禮文而二之
則已不識敬何以語聖學之中正乎(與方/時勉)　聖門要㫖
只在修已以敬敬也者良知之精明而不雜以塵俗也
戒慎恐懼常精常明則出門如賔承事如祭故道千乘
之國直以敬事為綱領信也者敬之不息者也非敬之
外復有信也節用愛人使民以時即敬之流行於政者
也先儒謂未及為政得無以修已安百姓為二乎(與胡/鹿厓)
　遷善改過即致良知之條目也果能戒慎恐懼常精
常明不為物欲所障蔽則即此是善更何所遷即此非
過更無所改一有障蔽便與掃除雷厲風行復見本體
其謂落在下乘者只是就事上㸃檢則有起有滅非本
體之流行耳(答徐/子弼)　是非逆順景界猶時有礙乃知聲
臭未冺還是形而下學問(薛中/離語)　自其精明之無障謂
之智及自其精明之無間斷謂之仁守(答徐/波石)　敬也者
良知之精明而不雜以私欲也故出門使民造次顛沛
叅前倚衡無徃非戒懼之流行方是須臾不離(與吕/涇野)
天理人欲同行異情此正毫釐千里之㡬從良知精明
流行則文武之好勇公劉太王之好貨色皆是天理若
雜之以私欲則桓文之救魯救衛攘夷安夏皆是人欲
先師所謂須從根上求生死莫向支流論濁清　有疑
聖人之功異於始學者曰王逸少所冩上大人與填硃
模者一㸃一直不能一毫加損　小人之起私意昏迷
放逸作好作惡至於穿窬剽刼何徃非心特非心之本
體耳水之過顙在山至於淊天襄陵何徃非水然非水
之本體矣戒懼以不失其本體禹之所以行水也隄而
遏之與聴其壅横而不決不排二者胥失之矣(答曾/𢎞之)
世俗通病只認得個有才能有勲業有著述的聖人不
認得個無技能無勲業無著述的聖人(與洪/峻之)　近有友
人相語曰君子處世只顧得是非不須更顧利害僕答
之曰天下真利害便是天下真是非即如舍生取義殺
身成仁安得為害而墦肉乞飽壟上罔斷安得為利若
論世情利害亦自有世情是非矣(與師/泉)　吾輩病痛尚
是對景時放過故辨究精博終受用不得須如象山所
云關津路口一人不許放過方是須臾不離之學(與周/順之)
　云商量家事矛盾則有我合同則留情自是對景增
減又安能與千聖同堂天地並位誠然誠然至以貨色
名利比諸霧靄魑魅則有所未穩形色天性初非嗜慾
惟聖踐形只是大公順應之無徃非日月無徃非郊野
鸞凰若一有增減則妻子家事猶為霧靄魑魅心體之
損益其能免乎凡人與聖人對景一也無增減是本體
有增減是病症今日亦無别法去病症以復本體而已
矣(與師/泉)　兩城有數條相問大意主於収視斂聴一塵
不攖一波不興為未發之時當此不攖不興意尚未動
吾儒謂之存存存存則意發即誠僕答之曰収視是誰
収斂聴是誰聴即是戒懼工課天徳王道只是此一脈
所謂去耳目支離之用全圓融不測之神神果何在不
睹不聞無形與聲而昭昭靈靈體物不遺寂感無時體
用無界苐從四時常行百物常生處體當天心自得無
極之真(與雙/江)　天命之性純粹至善昭昭靈靈瞞昩不
得而無形與聲不可覩聞學者於此無從體認徃徃以
强索懸悟自增障蔽此學不受世態㸃汚不賴博聞充
拓不須億中測度不可意氣承擔不在枝節㸃檢亦不
藉著述繼徃開來凡有倚著便渉聲臭(與郭/平泉)　世之論
者謂曾子得之以魯子貢失之於敏果若而言則敏劣
於魯矣古人學術須到氣質脱化處方是歸根復命億
則屢中是不免挨傍氣習猶有倚著而戰戰兢兢任重
道逺豈魯者所能了故嘗謂曾子能脱化得魯故卒傳
其宗子貢不能脱化得敏故終止於器(與劉/兩江)　指其明
體之大公而無偏也命之曰中指其明體之順應而無
所乖也命之曰和一物而二稱世之以中和二致者是
靜存動省之説誤之矣以性上不可添戒懼者是猖狂
而蹈大方之説誤之也(答高/仰之)　近來講學多是意興於
戒懼實功全不著力便以為妨礙自然本體故精神浮
汎全無歸根立命處間有肯用戒懼之功者止是㸃簡
於事為照管於念慮不曾從不覩不聞上入微(與余/柳溪)
寂感無二時體用無二界如稱名與字然稱名而字在
其中稱字而名在其中故中和有二稱而慎獨無二功
今執事毅然自信從寂處體處用工夫而以感應運用
處為效驗無所用其力環起而議之無一言當意者竊
恐有隱然意見黙制其中而不自覺此於未發之中得
無已有倚乎倚於感則為逐外倚於寂則為專内雖髙
下殊科其病於本性均也　來教謂良知是人生一個真
種子本無是非可否相對而言是非可否相對此知之
屬氣者不知精明貞純無非無否處將不屬氣否(答雙/江)
　過去未來之思皆是失却見在工夫不免借此以繫
其心縁平日戒懼功疎此心無安頓處佛家謂之胡孫
失樹更無伎倆若是視於無形聴於無聲洞洞屬屬精
神見在兢業不暇那有閒功夫思量過去理㑹未來故
憧憧徃來朋從爾思此是將迎病症思曰睿睿作聖此
是見在本體工程毫釐千里(答濮/致昭)　陽明夫子之平兩
廣也錢王二子送於富陽夫子曰予别矣盍各言所學
徳洪對曰至善無惡者心有善有惡者意知善知惡是
良知為善去惡是格物畿對曰心無善而無惡意無善
而無惡知無善而無惡意無善而無惡夫子笑曰洪甫
須識汝中本體汝中須識洪甫工夫二子打併為一不
失吾傳矣(青原/贈處)　聖門志學便是志不踰矩之學吾儕
講學以修徳而日用踰矩處乃以小過安之何以協一
胸中一有所不安自戒自懼正是時時下學時時上達
準四海俟百聖合徳合明只是一矩
東廓語録問性固善也惡亦不可不謂之性曰以目言
之明固目也昏亦不可不謂之目當其昏也非目之本
體矣　吾人以心體得失為吉㐫今人以外物得失為
吉㐫作徳日休作偽日拙方見影響不爽奉身之物争
事整飾而自家身心先就破蕩不祥莫大焉　性字從
心從生這心之生理精明真純是發育峻極的根本戒
慎恐懼養此生理從君臣父子交接處周貫充出無須
臾虧損便是禮儀三百威儀三千　古人發育峻極只
在三千三百充拓不是懸空擔當三千三百只從戒懼
真體流出不是枝節檢㸃　自天子至於庻人皆有中
和位育中和不在戒懼外只是喜怒哀樂大公順應處
位育不在中和外只是大公順應與君臣父子交接處
　人倫庻物日與吾相接無一刻離得故庸徳之行庸
言之謹兢業不肯放過如織絲者絲絲入簆無一絲可
斷乃是經綸大經　問諸生平旦之氣奚若曰覺得清
明覺得無好惡曰清明者心也而無好惡則有心而無
意清明者知也而無好惡則有知而無物二三子試思
之果有無意之心無物之知乎曰平旦之氣湛然虚明
杲日當空一物不留曰一物不留却是萬物畢照一物
不留是常寂之體萬物畢照是常感之用　濂溪主靜
之靜不待動而言恐人誤認故自註無欲此靜字是指
人生而靜真體常主宰綱維萬化者在天機名之曰無
聲無臭故揭無極二字在聖學名之曰不睹不聞故揭
無欲二字天心無言而元亨利貞無停機故百物生聖
心無欲而仁義中正無停機故萬物成知太極本無極
則識天道之妙知仁義中正而主靜則識聖學之全
戒慎恐懼之功命名雖同而血脈各異戒懼於事識事
而不識念戒懼於念識念而不識本體本體戒懼不睹
不聞常規常矩常虚常靈則沖漠無朕未應非先萬象
森然已應非後念慮事為一以貫之是為全生全歸仁
孝之極　問天下事變必須講求曰聖門講求只在䂓
矩䂓矩誠立千方萬圓自運用無窮平天下之要不外
絜矩直至瓊臺方補出許多節目豈是曾子比丘氏踈
略欠缺　問格致曰心不離意知不離物而今却分知
為内物為外知為寂物為感故動靜有二時體用有二
界分明是破裂心體是以有事為㸃簡而良知却藏伏
病痛有超脱事為而自謂良知瑩徹均之為害道　徐
少初謂真性超脱之幾須從無極太極悟入曰某近始
悟得此意然只在二氣五行流運中故從四時常行百
物常生處見太極禮儀三百威儀三千處見真性方是
一滚出來若隱隱見得真性本體而日用應酬凑泊不
得猶是有縫隙在先師有云不離日用常行内直造先
天未畫前了此便是下學上達之㫖　問博約曰聖門
之學只從日用人倫庻物兢兢理㑹自家真性常令精
明流行從精明識得流行實際三千三百彌綸六合便
是博文從流行識得精明主宰無形無聲退藏於密便
是約禮故亦臨亦保昭事上帝不怨不尤知我其天初
無二塗轍　問不覩不聞曰汝信得良知否曰良知精
明真是瞞昩不得曰精明有形乎曰無形曰有聲乎曰
無聲曰無形與聲便是不覩不聞瞞昩不得便是莫見
莫顯問戒懼曰諸君試騐心體是放縱的是不放縱的
若是放縱的添個戒懼却是加了一物若是不放縱的
則戒懼是復還本體年來一種高妙開口談不思不勉
從容中道精藴却怕戒懼拘束如流落三家村裡争描
畫宗廟之美百官之富於自家受用無絲毫干渉　有
若閒思雜念者詰之曰汝自思閒却惡門思汝自念雜
却惡雜念譬諸汝自醉酒却惡酒醉果能戒懼一念須
臾不離如何有工去夫浮思　錢緒山論意見之弊謂
良知本體著以意見猶規矩上著以方圓方圓不可得
而䂓矩先裂矣曰此病猶是認得良知麄了良知精明
肫肫皜皜不粘帶一物意即良知之運行見即良知之
發越若倚於意便為意障倚於見便為見障如秤天平
者手勢稍重便是弊端　王泉石云古人開物成務實
用須講求得定庻當局時不失著曰某常㸔棋譜局局
皆竒只是印我心體之變動不居若執定成局亦受用
不得緣下了二三十年棋不曾遇得一局棋譜不如專
心致志勿思鴻鵠勿援弓矢盡自家精神随機應變方
是權度在我運用不窮　龍溪曰不落意見不渉言詮
如何曰何謂意見曰隱隱見得自家本體而日用湊泊
不得是本體與我終為二物曰何謂言詮曰凡問答時
言語有起頭處末稍有結束處中間有説不了處皆是
言詮所縛曰融此二證如何曰只方是肫肫皜皜實際
　程門所云善惡皆天理只過不及處便是惡正欲學
者察見天則不容一毫加損雖一毫終不免踰矩此正
研幾脈絡　大學言好惡中庸言喜怒哀樂論語言悦
樂不愠舍自家性情更無用功處　順逆境界只是晴
雨出處節度只是語黙此中潔浄無徃不潔浄此中粘
帶無徃不粘帶　問道器之别曰盈天地皆形色也就
其不可覩不可聞超然聲臭處指為道就其可覩可聞
體物不遺指為器非二物也今人却以無形為道有形
為器便是裂了宗㫖喜怒哀樂即形色也就其未發渾
然不可覩聞指為中就其發而中節燦然可覩聞指為
和今人却以無喜怒哀樂為中有喜怒哀樂為和如何
得合人若無喜怒哀樂則無情除非是槁木死灰　天
性與氣質更無二件人此身都是氣質用事目之能視
耳之能聴口之能言手足之能持行皆是氣質天性從
此處流行先師有曰惻隱之心氣質之性也正與孟子
形色天性同㫖其謂浩然之氣塞天地配道義氣質與
天性一滚出來如何説得論性不論氣後儒説兩件反
更不明除却氣質何處求天地之性　良知虛靈晝夜
不息與天同運與川同流故必有事焉無分於動静若
分動静而學則交換時須有接續雖妙手不能措巧元
公謂静而無静動而無動其善發良知之神乎
穎泉先生學者真有必求為聖人之心則即此必求一
念是作聖之基也　和靖謂敬有甚形影只収斂身心
便是主一如人到神祠中致敬時其心収斂更著不得
毫髪事非主一而何此最得濂洛一脈　學莫要於識
仁仁人心也吾人天與之初純是一團天理後來種種
嗜慾種種思慮雜而壊之須是黙坐澄心乆乆體認方
能自見頭面子曰黙而識之識是識何物謂之黙則不
靠聞見不倚知識不藉講論不渉想像方是孔門宗㫖
方能不厭不倦是故必識此體而後操存涵養始有著
落　學莫切於敦行仁豈是一個虚理禮儀三百威儀
三千無一而非仁也知事外無仁仁體時時流貫則日
用之間大而人倫不敢以不察小而庻物不敢以不明
人何嘗一息離却倫物則安可一息離却體仁之功一
息離便非仁便不可以語人矣顔子視聴言動一毫不
雜以非禮正是時時敦行時時善事吾心　先儒謂學
成於静此因人馳於紛擾而欲其収斂之意若究其極
則所謂不覩不聞主静之静乃吾心之真本不對動而
言也即周子所謂一程子所謂定時有動静而心無動
静乃真静也若時而静存時而動察乃後儒分析之説
細玩子在川上章可自見矣　孔子謂苟志於仁無惡
也若非有此真志則終日縈縈皆是私意安可以言過
　李卓吾倡為異説破除名行楚人從者甚衆風習為
之一變劉元卿問於先生曰何近日從卓吾者之多也
曰人心誰不欲為聖賢顧無柰聖賢礙手耳今渠謂酒
色財氣一切不礙菩提路有此便宜事誰不從之　夫
子謂能見其過而内自訟者為鮮蓋真能見過則即能
見吾原無過處真能自訟則常如對讞獄吏句句必求
以自勝矣但人情物理不逺於吾身茍能反身求之又
何齟齬困衡之多蓋已所不欲勿施於人則人我無間
其順物之來而毋以逆應之則物理有不隨我而當者
乎　格致之功乃曾子發明一貫之傳天下萬事萬物
莫不原於吾之一心此處停妥不致叅差即是大公之
體以此隨事應之無所增損起滅即是順應之流行矣
動容貌出辭氣正顔色莫非以此貫之　所諭應事接
物惟求本心安妥便行否雖違衆勿恤學能常常如是
本心時時用事久之可造於誠世有真實見美者吾因
之以加勉有以迂濶見誚者吾不因之而稍改何也學
所以求自信而已非為人也然所謂本心安妥更亦當
有辨真無私心真無世界心乃為本心從此安妥乃為
真安妥不然恐夾帶世情夾帶習見未可以語本心安
妥也　夫為吾一身之主為天地萬物之主孰有外於
心所以握其主以主天地萬物孰有過於存心非我公
反身體貼安能言之親切若此苐存心莫先於識心識
心莫先於静所謂心固不出乎腔子裏然退藏於密者
此也彌滿於六合者亦此也所謂識固始於反觀黙認
然浄掃其塵念而自識其靈明之體可也識此靈明之
呈露而不極深研窮以得其全體不可也所謂存固始
於静時凝結然屋漏此操存之功也友君子亦此操存
之功也所謂静亦有二有以時言者則動亦定静亦定
之動静是也有以體言者則不對動説寂以宰感翕聚
以宰發散無時不礙結亦無時融釋所謂無欲故静即
程門之定是也若曰有嗜静處則能必其無厭動處也
若曰常在裏面停停當當則方其在外時又何者在裏
面耶心者天下至神至靈者也存心者握其至神至靈
以應天下之感者也茍認定吾靈明之相而未盡吾真
體之全即不能免在内在外之疑茍分存心與應務為
二時即不能免静時凝結動時費力之疑願公不以其
所已得為極至而深識此心之全體盡得存心之全功
則自有渙然氷釋者矣　學不明諸心則行為支明不見
諸行則明為虛明者明其所行也行者行其所明也故
欲明吾孝徳非超悟乎孝之理已也真竭吾之所以事
父者而後孝之徳以明欲明弟徳非超悟乎弟之理已
也真盡吾之所以事兄者而後弟之徳以明舜為古今
大聖亦唯曰明於庻物察於人倫舍人倫庻物無所用
其明察矣若本吾之真心以陳説經史即此陳説即行
其所明也安可以為逐物本吾之真心以習禮講小學
即此講習即行其所明也安可以為末藝然今世所謂
明心者不過悟其影響解其字義耳果超果神者誰與
若能神解超識則自不離日用常行矣故下學上達原
非二時分之即不可語達即不可以語學故曰吾無行
而不與二三子者是丘也作與語固為行止為黙亦為
行人一日何時可離行耶行本重然實不在明之外也
　所謂將來學問只須慎獨不須防檢而既徃愆尤習
心未退當何以處之夫吾之獨處純然至一無可對待
識得此獨而時時慎之又何愆尤能入習心可發耶但
吾輩習心有二有未能斷絶其根而目前暫却者此病
尚在獨處獨處受病又何慎之可言有既與之斷絶而
舊日熟境不覺竊發者於此處覺悟即為之掃蕩為之廓
清亦莫非慎之之功譬之醫家急治其標亦所以調攝
元氣譬之治水雖加䟽鑿決排亦莫非順水之性見獵
有喜心正見程子用功密處非習心之不去也人一能
之已百之人十能之已千之此正是困勉之功安可以
為著意但在本體上用雖困且苦亦不以言防檢今世
之防檢者亦有熟時不可以其熟時為得操存之要何
如何如程門慎獨之㫖發於川上正是不舍晝夜之幾
非禮勿視聽言動時時在禮上用力即慎獨也時時是
禮時時無非禮安論境界試淺言之雖響晦宴息吾心
亦烱然不昩吾耳目身口亦不能離亦安有無視聽言
動之時雖在夢中有呼即醒何嘗俱入於滅易所謂寂
者指吾心之本體不動者言也非指閒静之時也工夫
只是一個故曰通乎晝夜之道而知在知處討分暁不
在境上生分别　承示元城之學力行七年而後成上
蔡别程子數年始去一矜字何其難子曰欲仁斯仁至
又何其易切問也夫仁何物也心也心安在乎吾一時
無心不可以為人則心在吾與生俱生者也求吾之與
生俱生者安可以時日限試自騐之吾一念真切惟求
復吾之真體則此欲仁一念已渾然仁體矣何有於妄
何處覓矜無妄無矜非仁體而何至於力行之熟消融
之盡則不能不假以歲月耳今高明既信我夫子欲仁
仁至之語則即此處求之足矣不必更於古人身上生
疑斯善求仁矣
聚所先生今人只説我未嘗有大惡的事未嘗有大惡
的念頭如此為人也過得不知日間昏昏懵懵如醉如
夢便是大惡了天地生我為人豈徒昏懵天地間與蟲蟻
並活已耶　諸生夜侍劉思徴問曰尭舜之心至今在
其説如何先生曰汝知得尭舜是聖人否曰知之曰即
此便是尭舜之心在時李肖岑大行在坐謂諸生曰尭
舜之道孝弟而已矣人孰不暁得父母當孝兄弟當弟
這㸃心即盜蹠亦是有的但人都是為氣欲蔽了不能
依著這心行去先生謂諸生曰汝信得及否諸生對曰
信得先生曰這個心是人人都有的是人人都做得尭
舜的世人却以尭舜的心去做盜蹠的事圖小小利欲
是猶以千金之璧而易壺飡也可惜　李如真述前年
至楚侗先生家與其弟楚悾同寢九日數叩之不語及
將行時楚悾乃問曰論語上不曰如之何如之何汝平
日如何解如真對以為我今日不逺千里特來究證亦
可謂如之何如之何矣子全無一言相教耶楚悾曰汝
到不去如之何如之何又教我如之何先生甚歎其妙
凡至㑹者輒以此語之一友云若行得路正他如之何
如之何便好若路不正就是如之何如之何也無用先
生笑曰只是不曰如之何如之何若曰如之何如之何
路道是不㑹差了一友呈其見解之先生曰解得不中
用只是要如之何如之何就是　問自立自達曰自立
是卓然自立於天地間再無些倚靠人推倒他不得如
太山之立於天地間任他風雷俱不能動這方是自立
既自立了便能自達再不假些幇助停滯他不得如黄
河之決一㵼千里任是甚麽不能沮他這方是自達若
如今人靠著聞見的聞見不及處便被他推倒了沮滯
了小兒行路須是倚墻靠壁若是大人須是自行凡工
夫有間只是志未立得起然志不是凡志須是必為聖
人之志若不是必為聖人之志亦不是立志若是必為
聖人之志則凡行得一件好事做得一上好工夫也不
把他算數　一友言已教姪在聲色上放輕些先生曰
我則異於是我只勸他立志向學若勸得他向學之志
重了他於聲色上便自輕不待我勸昔孟子與齊王好
樂而曰好樂甚則齊其庻幾乎於好勇則曰請好大勇
曰好貨就曰好貨也好只要如公劉之好貨曰好色曰
好色也好只要如太王之好色今人若聽見説好貨好
色便就説得好貨色甚不好了更轉他不得今人只説
孟子是不得已遷就的話其實不如孟子　先生謂康
曰為學只要信得人皆可以為尭舜一句康曰近來亦
信得及只是無長進曰試言信處何如康曰只一念善
處便是尭舜曰如此却是信不及矣一日之中善念有
幾却有許多時不是尭舜了只無不善處便是尭舜康
曰見在有不善處何以是尭舜曰只暁得不善處非尭
舜而何　先生問康曰近日用功何如康曰静存曰如
何静存康曰時時想著個天理曰此是人理不是天理
天理天然自有之理容一毫思想不得所以陽明先生
説良知是不慮而知的易曰何思何慮顔淵曰如有所
立卓爾説如有非真有一件物在前本無方體如何可
以方體求得倒是如今不曽讀書人有人指㸃與他他
肯做還易得縁他止有一個欲障讀書的人又添了一
個理障更難擺脱你只静坐把念頭一齊放下如青天
一般絶無一㸃雲霧作障方有㑹悟處若一心想個天
理便受他纒縳非唯無益而反害之書曰人心唯危道
心唯微你今想個天理反添了這個人心自家常是不
安的若無道心無聲無臭容意想測度不得容意想測
度又不微了中庸曰喜怒哀樂之未發謂之中怒而無
有作惡喜而無有作好所謂情順萬事而無情心普萬
物而無心無動無静方是工夫的當處譬之鏡然本體
光明妍來妍照媸來媸照鏡裏原是空的沒有妍媸你
今如此就謂之作好康曰如此莫落空否曰不要怕空
果能空得自然有會悟處康曰如此恐流於佛學也曰
空亦不同有一等閒人的空他的空是昏昏懵懵胸中
全沒主宰纔遇事來便被推倒如醉如夢虚度一生有
異教家的空是有心去做空事物之來都是礙他空的
一切置此心於空虚無用之地有吾儒之空如太虚一
般日月風雷山川民物凡有形色象貌俱在太虚中發
用流行千變萬化主宰常定都礙他不得的即無即有
即虚即實不與二者相似康曰康初亦從空上用功只
縁不識空有三等之異多了這個意見便添一個理障
今已省得此意當下却空不來曰這等工夫原急不得
今日減得些明日又減得些漸漸減得去自有私意浄
盡必如太虚日子忙不得如此又是助長又是前病復
發了　康問孟子云必有事焉須時時去為善方是即
平常無善念時無惡念時恐也算不得有事否先生曰既
無惡念便是善念更又何善念却又多了這分意思康
曰亦有惡念發而不自知者先生曰這㸃良知徹頭徹
尾無始無終更無有惡念發而不自知者今人錯解良
知作善念不知知此念善是良知知此念惡亦是良知
知此無善念無惡念也是良知常知便是必有事焉其
不知者非是你良知不知却是你志氣昏惰了古人言
曰清明在躬志氣如神豈有不自知的只縁清明不在
躬耳你只去責志如一毫私欲之萌只責此志不立則
私欲便退聽所以陽明先生責志之説最妙　先生謂
康曰人之有是四端猶其有是四體信得及否康對曰
康今説信得只是口裏信得不是心裏信得縁未思量
一番未敢便謂信得先生曰倒不要思量大抵世學之
病都是揣摩影響如猜拳一般聖門若顔子便是開拳
見子箇數分明且汝今要囘須要討個分明半明半暗
不濟得事康黙自省有覺因對曰只因老師之問未實
體認得便在這裏痛恐便是惻隱之心愧其不知恐便
是羞惡之心心中肅然恐便是恭敬之心心中辨決有
無當否恐便是是非之心即此一問四端盡露直如人
之有四體一般但平日未之察耳先生喜曰這便是信
得及了康又曰四端總是一端全在是非之心上惻隱
知其為惻隱羞惡知其為羞惡恭敬知其為恭敬若沒
是非之心何由認得亦何由信得此便是良知擴而充
之則致矣先生曰㑹得時止説惻隱亦可説羞惡亦可
説恭敬亦可　仁者見之謂之仁智者見之謂之智有
所見便不是道百姓之愚沒有這見却常用著他只不
知是道所以夫子曰中庸不可能也中是無所倚著庸
是平常的道理故孟子言孝未嘗以割股廬墓底却曰
孩提之童無不知愛其親言弟則曰徐行後長者謂之
弟今人要做忠臣的只倚著在忠上便不中了為此驚
世駭俗之事便不庸了自聖人㸔來他還是索隱行怪
縱後世有述聖人必不肯為徃年有一友問心齋先生
云如何是無思而無不通先生呼其僕即應命之取茶
即捧茶至其友復問先生曰才此僕未嘗先有期我呼
他的心我一呼之便應這便是無思無不通是友曰如
此則滿天下都是聖人了先生曰却是日用而不知有
時懶困著了或作詐不應便不是此時的心陽明先生
一日與門人講大公順應不悟忽同門人遊田間見耕
者之妻送飯其夫受之食食畢與之持去先生曰這便
是大公順應門人疑之先生曰他却是日用不知的若
有事惱起來便失這心體所以大人者不失其赤子之
心赤子是個真聖人真正大公順應與天地合徳日月
合明四時合序鬼神合吉㐫底　一友謂知人最難先
生劈畫一仁字且曰這個仁難知須是知得這個仁才
知得那個人是友駭問先生曰惟仁人能好人能惡人
是友悚然　有問仁體最大近已識得此體但静時與
動時不同似不能不息曰爾所見者妄也所謂仁者非
仁也似此懸想乃背於聖門黙識之㫖雖勞苦終身不
能彀一日不息夫識仁者識吾身本有之仁故曰仁者
人也今爾所見是仁自仁而人自人想時方有不想即
無静時方明纔動即昏豈有仁而可離者哉豈有可離
而謂之仁哉故不假想像而自見者仁也必俟想像而
後見者非仁矣不待安排佈置而自定者仁也必俟安
排佈置而後定者非仁矣無所為而為者仁也有所為
而為者非仁矣不知為不知者仁也强不知以為知者
非仁矣與吾身不能離者仁也可合可離非仁矣不妨
職業而可為者仁也必棄職業而後可為者非仁矣時
時不可息者仁也有一刻可息非仁矣處處皆可體者
仁也有一處不可體者非仁矣人皆可能者仁也有一
人不可能者非仁矣孔子曰道二仁與不仁而已矣出
乎此則入乎彼一日不識仁便是一日之不仁一時不
識仁便是一時之不仁不仁則非人矣仁則不外於人
矣識仁者毋求其有相之物惟反求其無相者而識之
斯可矣　先生曰言思忠事思敬只此便是學一友曰
還要本體曰又有甚麽本體忠敬便是本體若無忠敬
本體在何處見得吾輩學問只要𦂳切空空説個本體
有何用所以孟子曰無為其所不為無欲其所不欲如
此而已矣更有甚麽人人有個不為不欲的人只要㝷
究自家那件是不為不欲的不為不欲他便了　學而
不思則罔思而不學則殆人只行些好事而不思索其
理則習矣而不察終是昏昏懵懵全無一毫自得意思
做成一個㝠行的人人只思索其理而不著實去行懸
空思索終是無有真見不過窺得些影響做成一個妄
想底人所以知行要合一　㸔人太俗是學者病痛
問如何是本心曰即此便是又問如何存養曰常如此
便是　有疑於當下便是之説者乃舉孟子之擴充為
問先生曰千年萬年只是一個當下信得此個當下便
信得千個萬個常如此際有何不仁不義無禮無智之
失孟子所謂擴充即子思致中和之致乃是無時不然
不可須臾離意思非是從本心外要加添些子加些子
便非本心恐不免有畵蛇添足之病　實踐非他解悟
是已解悟非他實踐是已外解悟無實踐外實踐無解
悟外解悟言實踐者知識也外實踐言解悟者亦知識
也均非帝之則均非戒慎之㫖
四山論學今世覓解脱者宗自然語及問學輙曰此為
法縳耳顧不識人世種種規矩範圍有欲離之而不能
安者此從何來愚以為離却戒慎恐懼而言性者非率
性之㫖也今世慕歸根者守空寂語及倫物輙曰此謂
義襲耳顧不識吾人能視能聽能歡能戚者又是何物
愚以為離却喜怒哀樂而言性者非率性之㫖也今世
取自成者務獨學語及經世輒曰此逐情緣耳顧不識
吾人覩一民之傷一物之毁惻然必有動乎中此又孰
使之者愚以為離却天地萬物而言性者非率性之㫖
也
瀘水先生思成求正草君子之於人也虛心而照平情
而應使其可容者自容不可容者自不能容不以察與
焉而已若作意以含容為量則恐打入世情隊裡膠結
不解吾將不為君子所容矣　天地鬼神遇事警畏然
恐在禍福利害上著脚終渉疎淺古人亦臨亦保若淵
若氷不論有事無事一是恂慄本來作主　古人以天
地合徳為志故直從本體亦臨亦保不使一毫自私用
智沾帶掛根今人以世情調適為志故止從事為安排
佈置終不能於不覩不聞上開眼立身總之一達而上
下分途　君子只憑最初一念自中天則若就中又起
一念搬弄伎倆即無破綻終與大道不符　今世學者
登壇坫但曰黙識曰信曰聞曰叅以為不了義諦夫叅
之為言從二氏而後有不必言也顧為識為信為聞就
而質之究竟不過叅之之義吾以為總以人情世變毫
無著落此等論且放下須近裡著已求之中庸以未發
之中言性而必冠之以喜怒哀樂孟子言性善而必發
於惻隱羞惡四端則知曰性曰情雖各立名而無分段故
知莫見莫顯亦無非不覩不聞而慎獨之功即從戒懼
抽出言之蓋未有獨處致慎而不為戒慎恐懼者此聖
學所以為實也陽明洞見此者特提致知而又恐人以
意識為知又㸃出一良字蓋以性為統理而知則其靈
明發端處從良覓知則知不離根從致完良則功不後
時此正慎獨關鍵吾人但當依此用功喜怒哀樂歸於
中節而不任已惻隱四端一任初心而不轉念則一鍼
一血入聖更復何疑　公以求仁為宗㫖而云無事不
學無學不證諸孔氏苐不知無所事之時何所為學而
應務酬酢之繁又不妨一一證諸孔氏而學之躊躇倉
皇反覺為適為固起念不化此將何以正之(與徐/魯源)
　
　明儒學案卷十六
欽定四庫全書
　明儒學案卷十七
　　　　　　　　　　　餘姚　黄宗羲　撰
江右相𫝊學案二
　文莊歐陽南野先生徳
歐陽徳字崇一號南野江南泰和人甫冠舉鄉試從學
王文成於䖍臺不赴春官者二科文成呼為小秀才登
嘉靖二年進士第知六安州遷刑部員外郎改翰林院
編修踰年遷南京國子司業南京尚寳司卿轉太僕寺
少卿尋出為南京鴻臚寺卿丁父憂服除起原官疏乞
終養不許遷南京太常寺卿尋召為太常卿掌祭酒事
陞禮部左侍郎改吏部兼翰林院學士掌詹事府事母
卒廬墓服未闋召拜禮部尚書兼翰林院學士直無逸
殿三十三年三月二十一日卒於官年五十九贈太子
少保諡文莊先生立朝大節在國本尤偉彼時上諱忌
儲貳之事蓋中妖人陶仲文二龍不相見之説故自莊
敬太子既薨不欲舉行册立二子並封為王先生起宗
伯即以為言不報㑹詔二王婚於外府先生言昔太祖
以父婚子諸王皆處禁中孝宗以兄婚弟諸王始皆出
府今事與太祖同宜如初制行之上不可令二王出居
外府先生又言㑹典醮詞主器則曰承宗分藩則曰承
家今其何所適從上不悦曰既云王禮自有典制可遵
如若所言則何不竟行册立也先生即具冊立東宫儀
注以上上大怒二王行禮訖無軒輊穆宗之母康妃死
先生上喪禮儀注一依成化中紀淑妃故事紀淑妃者
孝宗之母也上亦不以為然以諸妃禮葬之先生據禮
守義不奪於上之喜怒如此宗藩典禮一裁以義又其
小小者爾先生以講學為事當是時士咸知誦致良知
之説而稱南野門人者半天下癸丑甲寅間京師靈濟
宫之會先生與徐少湖聶雙江程松溪為主盟學徒雲
集至千人其盛為數百年所未有羅整菴不契良知之
㫖謂佛氏有見於心無見於性故以知覺為性今言吾
心之良知即是天理亦是以知覺為性矣先生申之曰
知覺與良知名同而實異凡知視知聴知言知動皆知
覺也而未必其皆善良知者知惻隱知羞惡知恭敬知
是非所謂本然之善也本然之善以知為體不能離知
而别有體盖天性之真明覺自然隨感而通自有條理
是以謂之良知亦謂之天理天理者良知之條理良知
者天理之靈明知覺不足以言之也整菴難人之知識
不容有二孟子但以不慮而知者名之曰良非謂别有
一知也今以知惻隱羞惡恭敬是非為良知知視聴言
動為知覺殆如楞伽所謂真識及分别事識者先生申
之曰非謂知識有二也惻隱羞惡恭敬是非之知不離
乎視聴言動而視聴言動未必皆得其惻隱羞惡之本
然者故就視聴言動而言統謂之知覺就其惻隱羞惡
而言乃見其所謂良者知覺未可謂之性未可謂之理
知之良者乃所謂天之理也猶之道心人心非有二心
天命氣質非有二性也整菴難誤認良知為天理則於
天地萬物之理一切置之度外更不復講無以達夫一
貫之妙先生申之曰良知必發於視聴思慮視聴思慮
必交於天地人物天地人物無窮視聴思慮亦無窮故
良知亦無窮離却天地人物亦無所謂良知矣然先生
之所謂良知以知是知非之獨知為據其體無時不發
非未感以前别有未發之時所謂未發者盖即喜怒哀
樂之發而指其有未發者是已發未發與費隠㣲顯通
為一義當時同門之言良知者雖有淺深詳略之不同
而緒山龍溪東廓洛村明水皆守已發未發非有二候
致和即所謂致中獨聶雙江以歸寂為宗工夫在於致
中而和即應之故同門環起難端雙江往復良苦後遇
念菴則雙江不自傷其孤孑矣盖致良知宗㫖陽明發
於晚年未及與學者深究然觀𫝊習録云吾昔居滁時
見諸生多務知解無益於得姑教之静坐一時窺見光
景頗収近效久之漸有喜静厭動流入枯槁之病故邇
來只説致良知良知明白隨你去静處體悟也好隨你
去事上磨鍊也好良知本體原是無動無静的此便是
學問頭腦其大意亦可見矣後來學者只知在事上磨
鍊勢不得不以知識為良知隂流密陷於義襲助長之
病其害更甚於喜静厭動葢不從良知用功只在動静
上用功而又只在動上用功於陽明所言分明倒却一
邊矣雙江與先生議論雖未歸一雙江之歸寂何嘗枯
槁先生之格物不墮支離發明陽明宗㫖始無遺憾兩
不相妨也
南野論學書静而循其良知也謂之致中中非静也動
而循其良知也謂之致和和非動也葢良知妙用有常
而本體不息不息故常動有常故常静常動常静故動
而無動静而無静(答陳/盤溪)　來教若只説致知而不説勿
忘勿助則恐學者只在動處用功夫知忘助者良知也
勿忘助者致良知也夫用功即用也用即動也故不動
而敬不言而信亦動也雖至澄然無際亦莫非動也動
而不動於欲則得其本體之静非外動而别有静也
古人之學只在善利之間後來學者不知分善利於其
心而計較揣量於形迹文為之麄紛紛擾擾泛而無歸
故宋儒主静之論使人反求而得其本心今既知得良
知更不須論動静矣夫知者心之神明知是知非而不
可欺者也君子恒知其是非而不自欺致知也故無感
自虚有感自直所謂有為為應迹明覺為自然也是之
謂静若有意於静其流将有是内非外喜静厭擾如横
渠所謂累於外物者矣　見聞知識真妄錯雜者誤認
以為良知而疑其有所未盡不知吾心不學而能不慮
而知之本體非見聞知識之可混而見聞知識莫非妙
用非有真妄之可言而真妄是非輕重厚薄莫非有自
然之知也　夫良知不學而能不慮而知故雖小人閒
居為不善無所不至者其見君子而厭然亦不可不謂
之良知雖常人恕已則昏者其責人則明亦不可不謂
之良知茍能不欺其知去其不善者以歸於善勿以所
惡於人者施之於人則亦是致知誠意之功即此一念
可以不異於聖人(答劉/道夫)　來教謂動中求静順應不擾
殆有見於動中之静求不擾於應酬之中而未究夫無
動無静之良知也夫良知無動無静故時動時静而不
倚於動静君子之學循其良知故雖疲形餓體而非勞
也精思熟慮而非煩也問察辨説而非聒也清静虚澹
而非寂也何往而不心逸何往而不日休故學貴循其
良知而動静兩忘然後為得(答周/陸田)　記中反覆於心性
之辨謂佛氏有見於心無見於性故以知覺為性又舉
𫝊習録云吾心之良知即所謂天理也此言亦以知覺
為性者某常聞知覺與良知名同而實異凡知視知聴
知言知動皆知覺也而未必其皆善良知者知惻隱知
羞惡知恭敬知是非所謂本然之善也本然之善以知
為體不能離知而别有體盖天性之真明覺自然隨感
而通自有條理者也是以謂之良知亦謂之天理天理
者良知之條理良知者天理之靈明知覺不足以言之
也(辨整菴/困知説)　謂人之知識不容有二孟子但以不慮而
知者名之曰良非謂别有一知也今以知惻隱羞惡恭
敬是非為良知知視聴言動為知覺殆如楞伽所謂真
識及分别事識者某之所聞非謂知識有二也惻隱羞
惡恭敬是非之知不離乎視聴言動而視聴言動未必
皆得其惻隱羞惡之本然者故就視聴言動而言統謂
之知覺就其惻隱羞惡而言乃見其所謂良者知覺未
可謂之性未可謂之理知之良者盖天性之真明覺自
然隨感而通自有條理乃所謂天之理也猶之道心人
心非有二心天命氣質非有二性源頭支流非有二水
先儒所謂視聴思慮動作皆天也人但於其中要識得
真與妄耳良字之義正孟子性善之㫖人生而静以上
不容説纔説性時便有知覺運動性非知則無以為體
知非良則無以見性性本善非由外鑠故知本良不待
安排曰不慮而知者其良知猶之曰不待安排者其良
心擴而充之以達之天下則仁義不可勝行楞伽之真
識宜不得比而同之矣　謂有物必有則故學必先於
格物今以良知為天理乃欲致吾心之良知於事物則
道理全是人安排出事物無復有本然之則矣某竊意
有耳目則有聰明之徳有父子則有慈孝之心所謂良
知也天然自有之則也視聴而不以私意蔽其聰明是
謂致良知於耳目之間父子而不以私意奪其慈孝是
謂致良知於父子之間是乃循其天然之則所謂格物
致知也舍此則無所據而不免於安排布置逺人以為
道矣　意與知有辨意者心之意念良知者心之明覺
意有妄意有私意有意見所謂㡬善惡者也良知不覩
不聞莫見莫顯純粹無疵所謂誠無為者也學者但從
意念認取未免善惡混淆漫淫失真誠知所謂良知而
致之母自欺而求自慊則真妄公私昭昭不昧何至於
誤認意見任意所適也哉(答徐/少湖)　良知上用功則動静
自一若動静上用功則見良知為二不能合一矣(答/問)
格致誠正即是養孟子言養氣亦只在慊於心上用功
慊於心即是致良知後世所謂養却只守得個虚静習
得從容與聖賢作用處天懸地隔　良知乃本心之真
誠惻怛人為私意所雜不能念念皆此真誠惻怛故須
用致知之功致知云者去其私意之雜使念念皆真誠
惻怛而無有虧欠耳孟子言孩提知愛知敬亦是指本
心真誠惻怛自然發見者使人達此於天下念念真誠
惻怛即是念念致其良知矣故某嘗言一切應物處事
只要是良知盖一念不是良知即不是致知矣(答胡/仰齋)
理一分殊渾融之中燦然者在親疎内外皆具於天地
萬物一體之心其有親疎内外之分即本體之條理天
理之流行吾心實未嘗有親疎内外之分也苟分别彼
此則同體之心未免有間而其分之殊者皆非其本然
之分矣(答王/克齋)　兄謂近時學者往往言良知本體流行
無所用力遂至認氣習為本性不若説致知功夫不生
弊端鄙意則謂今之認氣習為本性者正由不知良知
之本體不知良知之本體則致知之功未有靠實可據
者故欲救其弊須是直指良知本體之自然流行而無
用力者使人知所以循之然後為能實用其力實致其
知不然却恐其以良知為所至之域以致知為所入之
途未免岐而二之不得入門内也如好善惡惡亦是徹
上徹下語循其本體之謂善背其本體之謂惡故好善
惡惡亦只是本體工夫本體流行只是好善惡惡(答陳/明水)
　學者誠不失其良心則雖種種異説紛紛緒言譬之
吴楚閩粤方言各出而所同者義茍失其良心則雖字
字句句無二無别於古聖猶之孩童玩戲粧飾老態語
笑步趨色色近似去之益逺(答馬/問菴)　覺則無病可去患
在於不覺耳常覺則常無病常存無病之心是真能常
以去病之心為心者矣(答髙/公敬)　中離懲忿窒慾為第二
義亦是為志未徹底徒用力於忿慾者而發人心無聲
無臭一旦不可得而見豈有二義三義也　來教謂人
心自静自明自能變化自有條理原非可商量者不待
著一毫力又謂百姓日用不起一念不作一善何嘗鶻
突無道理來又謂今世為學用功者茍非得見真體要
皆助長必不得已不如萬縁放下隨縁順應又謂人志
茍真必不至為惡不勞過為猜防皆日新之語(答王/士官)
大學言知止止者心之本體亦即是工夫茍非一切止
息何縁得定静安固便將見前酬應百慮認作天機活
潑何啻千里(寄雙/江)　大抵學不必過求精㣲但麄重私
意斷除不浄真心未得透露種種妙談皆違心之言事
事周密皆拂性之行向後無真實根脚可劄定得安望
其有成也(寄横/溪弟)　好惡與人相近言羞惡是非之知不
容泯滅後世舍獨知而求之虚明湛一却恐茫然無著
落矣(答朱/芝山)　自謂寛裕温柔焉知非優游怠忽自謂發
强剛毅焉知非躁妄激作忿戾近齋莊瑣細近密察矯
似正流似和毫釐不辨離真逾逺然非實致其精一之
功消其功利之萌亦豈容以知見情識而能明辨之(寄/敖)
(純/之)　先師謂致知存乎心悟若認知識為良知正是麄
看了未見所謂不學不慮不係於人者然非情無以見
性非知識意念則亦無以見良知周子謂誠無為神發
知知神之為知方知得致知知誠之無為方知得誠意
來書啟教甚明知此即知未發之中矣格物二字先師
以為致知之實盖性無體以知為體知無實事物乃其
實地離事物則無知可致亦無所用其致之之功猶之
曰形色乃天性之實無形色則無性可盡惟踐形然後
可以盡性云爾大抵㑹得時道器隱顯有無本末一致
㑹未得則滯有淪虚皆足為病(答陳/明水)　人心生意流行
而變化無方所謂意也忽焉而紛紜者意之動忽焉而
専一者意之静静非無意而動非始有盖紛紜専一相
形而互異所謂易也寂然者言其體之不動於欲感通
者言其用之不礙於私體用一原顯微無間非時寂時
感而有未感以前别有未發之時盖雖諸念悉泯而兢
業中存即懼意也即發也雖憂患不作而恬静自如即
樂意也即發也喜怒哀樂之未發謂之中盖即喜怒哀
樂之發而指其有未發者猶之曰視聴之未發謂之聰
明聰明豈與視聴為對而各一其時乎聖人之情順萬
事而無情是常有意而常無意也常有意者變化無方
而流行不息故無始常無意者流行變化而未嘗遲留
重滯故無所(答王/堣齋)　夫人神發為知五性感動而萬事
出物也者視聽言動喜怒哀樂之𩔖身之所有知之所
出者也視聽喜怒之𩔖有禮有非禮有中節有不中節
茍密察其心之不可欺者則莫不自知之故知也者事
物之則有條有理無過不及者也物出於知知在於物
故致知之功亦惟在於格物而已夫隠顯動靜通貫一
理特所從名言之異耳故中也和也中節也其名則二
其實一獨知也故是是非非者獨知感應之節為天下
之逹道其知則所謂貞静隠微未發之中天下之大本
也就是是非非之知而言其至費而隠無少偏倚故謂
之未發之中就知之是是非非而言其至微而顯無少
乖戾故謂之中節之和非離乎動用顯見别有貞静隠
微之體不可以知是知非言者也程子謂言和則中在
其中言中則涵喜怒哀樂在其中答蘇季明之問謂知
即是已發已發但可謂之和不可謂之中文謂既有知覺
却是動怎生言靜者蓋為季明欲求中於喜怒哀樂未
發之前則二之矣故反其詞以詰之使驗諸其心未有
絶無知覺之時則無時不發無時不發則安得有所謂
未發之前而已發又不可謂之中則中之為道與所謂
未發者斷可識矣又安得前乎未發而求其所謂中者
也既而季明自悟其㫖曰莫是於動上求静否程子始
是其説而猶未深然之恐其端倪微差而毫釐之間猶
未免於二之也(寄雙/江)　来教云虚靈是體知覺是用必
虚而後靈無欲則静虚静虚則明無事則虚虚則明此
是周程正法眼藏可容以所知所覺混能知能覺耶夫
知覺一而已欲動而知覺始失其虚靈虚靈有時失而
知覺未嘗無似不可混而一然未有無知覺之虚靈茍
不虚不靈亦未足以言覺故不可岐而二然此亦為後
儒有此四字而為之分疏云爾若求其實則知之一字
足矣不必言虚與靈而虚靈在其中虚之一字足矣不
必言靈言知而靈與知在其中蓋心惟一知知惟一念
一念之知徹首徹尾常動常静本無内外本無彼此
來教以能知覺為良則格物自是功效以所知覺為良
是宜以格物為工夫恐未然也夫知以事為體事以知
為則事不能皆循其知則知不能皆極其至故致知在
格物格物在致知然後為全功後世以格物為功者既
入於揣摩義襲而不知有致知之初以致知為功者又
近於圓覺真空而不知有格物之知去道愈逺矣　夫
心知覺運動而已事者知覺之運動照者運動之知覺
無内外動静而渾然一體者也(答王/新甫)　夫身必有心心
必有意意必有知知必有事若有無事之時則亦當有
無心無意無知之時耶身心意知物未始湏臾無則格
致誠正之功亦不可湏臾離又焉有未感之前又焉有
還湏用功之疑耶(答陳/履旋)　格物致知後世學者以知識
為知以凡有聲色象貌於天地間者為物失却大學本
㫖先師謂知是獨知致知是不欺其獨知物是身心上
意之所用之事如視聽言動喜怒哀樂之𩔖詩所謂有
物有則孟子萬物皆備於我是也格物是就視聽喜怒
諸事慎其獨知而格之循其本然之則以自慊其知(答/馮)
(守/)　立心之始不見有時之順逆事之煩簡地之險易
人之難處易處惟見吾心是非善惡從之如不及去之
如探湯者方為格物茍分别種種順逆難易如彼如此
則既有所擇取而順逆難易之心為之主矣順逆難易
之心為之主則雖有時主宰不亂精神凝定猶不足謂
之格物何者從其好惡順逆之心也而况遇逆且難支
吾牽強意興沮撓尚何格物之可言乎(答沈/思畏)　良知無
方無體變動不居故有昨以為是而今覺其非有己以
為是而因人覺其為非亦有自見未當必考証講求而
後停妥皆良知自然如此故致知亦當如此然一念良
知徹頭徹尾本無今昨人已内外之分也　道塞乎天
地之間所謂陰陽不測之神也神凝而成形神發而為
知知感動而萬事出焉萬事出於知故曰皆備於我而
知又萬事之取正焉者故曰有物有則知也者神之所
為也神無方無體其在人為視聽為言動為喜怒哀樂
其在天地萬物則發育峻極者即人之視聽言動喜怒
哀樂者也鳶之飛魚之躍以至山川之流峙草木之生
生化化者亦即人之視聽言動喜怒哀樂者也故人之
喜怒哀樂視聽言動與天地萬物周流貫徹作則俱作
息則俱息而無彼此之間神無方體故也故格吾視聽
言動喜怒哀樂之物則範圍天地之化而不過曲成萬
物而不遺神無方體故也視聽喜怒之外更有何物蓋
古之言視聽喜怒者有見於神通天地萬物而為言後
之言視聽喜怒者有見於形對天地萬物而為言通則
一對則二不可不察也(答項/甌東)　源委與體用稍異謂源
者委所從出可也謂非委則無以見源源豈待委而後
見乎蓋源與委猶二也若夫知之感應變化則體之用
感應變化之知則用之體猶水之流流之水水外無流
流外無水非若源之委委之源源外無委委外無源首
尾相資而非體用無間者也(答雙/江)　無一刻無性則無
一刻無情無一刻非發雖思慮不作閒静虚融俗語謂
之自在則亦樂之發也閒静虚融不得為未發則又焉
有未發者在閒静虚融之先乎故未發言其體已發言
其用其實一知也　人心常知而知之一動一静莫非
應感雜念不作閒静虚融者知之静蓋感於静境而静
應也思慮變化紛紜交錯者知之動蓋感於動境而動
應也動則五官俱用是為動之物静則五官俱不用是
為静之物動静皆物也閒静虚融五官不用而此知精
明不欺不減於紛紜交錯之時也紛紜交錯五官並用
而此知精明不欺無加於閒静虚融之時也動静皆知也
　良知本虚致知即是致虚真實而無一毫邪妄者本
虚之體也物物慎其獨知而格之不以邪妄自欺者致
虚之功也若有見於虚而求之恐或離却事物安排一
個虚的本體以為良知本來如是事事物物皆從此中
流出習乆得效反成障蔽(答賀/龍岡)　凡兩念相牽即是自
欺根本如此不了卒歸於隨逐而已(答鄭/元徤)　性無不善
故良知無不中正學者能依著見成良知即無過中失
正茍過中失正即是不曽依著見成良知若謂依著見
成良知而未免過中失正是人性本不中正矣有是理
乎(答董/兆時)　良知固能知古今事變然非必知古今事變
而後謂之良知生而知之者非能生而知古今事變者
也生而無私意不蔽其良知而已然則學知困知亦惟
去其私意不蔽其良知而已良知誠不蔽於私則其知
古今事變莫非良知茍有私意之蔽則其知古今事變
莫非私意體用一原者也
　貞襄聶雙江先生豹
聶豹字文蔚號雙江永豐人也正德十二年進士知華
亭縣清乾没一萬八千金以補逋賦修水利興學校識
徐存齋於諸生中召入為御史劾奏大奄及柄臣有能
諌名出為蘇州知府丁内外艱家居十年以薦起知平
陽府修闗練卒先事以待敵至不敢入世宗聞之顧謂
侍臣曰豹何狀乃能爾陞陜西按察司副使為輔臣夏
貴溪所惡罷歸尋復逮之先生方與學人講中庸校突
至械繫之先生繫畢復與學人終前説而去既入詔獄
而貴溪亦至先生無怨色貴溪大慚踰年得出嘉靖二
二十九年京師戒嚴存齋為宗伯因薦先生召為廵撫
薊州右僉都御史轉兵部侍郎協理京營戎政仇鸞請
調宣大兵入衞先生不可而止尋陞尚書累以邊功加
至太子少傅東南倭亂趙文華請視師朱龍禧請差田
賦開市舶輔臣嚴嵩主之先生皆以為不可降俸二級
遂以老疾致仕四十二年十一月四日卒年七十七隆
慶元年贈少保諡貞襄陽明在越先生以御史按閩過
武林欲渡江見之人言力阻先生不聴及見而大悦曰
君子所為衆人固不識也猶疑接人太濫上書言之陽
明答曰吾之講學非以靳人之信己也行吾不得已之
心耳若畏人之不信必擇人而與之是自喪其心也先
生為之惕然陽明征思田先生問勿忘勿助之功陽明
答書此間只説必有事焉不説勿忘勿助專言勿忘勿
助是空鍋而爨也陽明既沒先生時官蘇州曰昔之未
稱門生者冀再見耳今不可得矣於是設位北面再拜
始稱門生以錢緒山為證刻兩書於石以識之先生之
學獄中閒乆静極忽見此心真體光明瑩徹萬物見備
乃喜曰此未發之中也守是不失天下之理皆從此出
矣乃出與來學立静坐法使之歸寂以通感執體以應
用是時同門為良知之學者以為未發即在已發之中
蓋發而未嘗發故未發之功却在發上用先天之功却
在後天上用其疑先生之説者有三其一謂道不可須
臾離也今曰動處無功是離之也其一謂道無分於動
静也今曰工夫只是主静是二之也其一謂心事合一
心體事而無不在今曰感應流行著不得力是脱略事
為𩔖於禅悟也王龍溪黄洛村陳明水鄒東廓劉兩峯
各致難端先生一一申之唯羅念菴深相契合謂雙江
所言真是霹靈手段許多英雄瞞昧被他一口道著如
康莊大道更無可疑兩峯晚乃信之曰雙江之言是也
夫心體流行不息静而動動而静未發静也已發動也
發上用功固為徇動未發用功亦為徇静皆䧟於一偏
而中庸以大本歸之未發者蓋心體即天體也周天三
百六十五度四分度之一而其中為天樞天無一息不
運至其樞紐處實萬古常止要不可不歸之静故心之
主宰雖不可以動静言而唯静為能存之此濂溪以主
静立人極龜山門下以體夫喜怒哀樂未發前氣象為
相傳口訣也先生所以自别於非禅者謂歸寂以通天下
之感不似釋氏以感應為塵煩一切斷除而寂滅之則
是看釋氏尚未透夫釋氏以作用為性其所惡言者體
也其曰父母未生前曰先天曰主中主皆指此流行者
言但此流行不著於事為知覺者也其曰後天曰大用
現前曰賓則指流行中之事為知覺也其實體當處皆
在動一邊故曰無所住而生其心正與存心養性相反
蓋心體原是流行而流行不失其則者則終古如斯乃
所謂静也寂也儒者存養之力歸於此處始不同夫釋
氏耳若區區以感應有無别之彼釋氏又何嘗廢感應
耶陽明自江右以後始拈良知其在南中以黙坐澄心
為學的收斂為主發散是不已有未發之中始能有中
節之和其後學者有喜静厭動之弊故以致良知救之
而曰良知是未發之中則猶之乎前説也先生亦何背
乎師門乃當時羣起而難之哉徐學謨識餘録言楊忠
愍劾嚴嵩假冐邉功下部查覆世蕃自草覆稿送部先
生即依稿具題按識小編先生勸嵩自辭軍賞而覆疏
竟不上但以之歸功張時徹然則依稿具題之誣不辨
而自明矣
雙江論學書謂心無定體其於心體疑失之逺矣炯然
在中寂然不動而萬化攸基此定體也(與歐陽/南野)　良知
本寂感於物而後有知知其發也不可遂以知發為良
知而忘其發之所自也心主乎内應於外而後有外外
其影也不可以其外應者為心而遂求心於外也故學
者求道自其主乎内之寂然者求之使之寂而常定
原泉者江淮河漢之所從出也然非江淮河漢則亦無
以見所謂原泉者故濬原者濬其江淮河漢所從出之
原非江淮河漢為原而濬之也根本者枝葉花實之所
從出也培根者培其枝葉花實所從出之根非以枝葉
花實為根而培之也今不致感應變化所從出之知而
即感應變化之知而致之是求日月於容光必照之處
而遺其懸象著明之大也　本原之地要不外乎不睹
不聞之寂體也不睹不聞之寂體若因感應變化而後
有即感應變化而致之是也實則所以主宰乎感應變
化而感應變化乃吾寂體之標末耳相尋於吾者無窮
而吾不能一其無窮者而貞之於一則吾寂然之體不
㡬於憧憧矣乎寂體不勝其憧憧而後忿則奪矣欲則
流矣善日以泯過日以長即使懲之窒之遷之改之已
不免義襲於外其於涵養本原之功疑若無與也　所
貴乎本體之知吾之動無不善也動有不善而後知之
已落二義矣　以獨為知以知為知覺遂使聖人洗心
密藏一段反本工夫潛引而襲之於外縱使良知念念
精明亦只於發處理㑹得一個善惡而去取之其於未
發之中純粹至善之體更無歸復之期　心無定體之
説謂心不在内也百體皆心也萬感皆心也亦嘗以是
説而求之譬之追風逐電瞬息萬變茫然無所措手徒
以亂吾之衷也　體得未發氣象便是識取本來面目
敬以持之常存而不失到此地位一些子習氣意見著
不得胸次灑然可以概見又何待遇事窮理而後然耶
即反覆推究亦只推究乎此心之存否　聖人過多賢
人過少愚人無過蓋過必學而後見也不學者冥行妄
作以為常不復知過(答許/玉林)　知者心之體虚靈不昧即
明德也致者充滿其虚靈之本體江漢濯之秋陽㬥之
致知即致中也寂然不動先天而天弗違者也格物者
致知之功用物各付物感而遂通天下之故何思何慮
後天而奉天時也如好好色惡惡臭之𩔖是也此予之
説也格其不正以歸於正乃是先師為下學反正之漸
故為是不得已之詞所謂不正者亦指夫意之所及者
言非本體有所不正也不善體者徃徃賺入襲取窠臼
無故為伯者立一赤幟此予之所憂也(答亢/子益)　夫無時
不寂無時不感者心之體也感惟其時而主之以寂者
學問之功也故謂寂感有二時者非也謂工夫無分於
寂感而不知歸寂以主夫感者又豈得為是哉(答東/廓)
疑予説者大略有三其一謂道不可須臾離也今曰動
處無功是離之也其一謂道無分於動静也今曰工夫
只是主静是二之也其一謂心事合一仁體事而無不
在今曰感應流行著不得力是得略事為𩔖於禅悟也
夫禅之異於儒者以感應為塵煩一切斷除而寂滅之
今乃歸寂以通天下之感致虚以立天下之有主静以
該天下之動又何嫌於禅哉　自有人生以來此心常
發如目之視也耳之聴也鼻臭口味心之思慮營欲也
雖禁之而使不發不可得也乃謂發處亦自有功将助
而使之發乎抑懼其發之過禁而使之不發也且将抑
其過引其不及使之發而中節乎夫節者心之則也不
識不知順帝之則惟養之豫者能之豈能使之發而中
乎使之發而中者宋人助長之故智也後世所謂隨事
精察而不知其密䧟於憧憧卜度之私禁之而使不發
者是又逆其生生之機助而使之發者長慾恣情蹈於
水火焚溺而不顧又其下者也　良知二字始於孟子
孩提之童不學不慮知愛知敬真純湛一由仁義行大
人者不失其赤子之心亦以其心之真純湛一即赤子
也然則致良知者将於其愛與敬而致之乎抑求其真
純湛一之體而致之也若以虚靈本體而言之純粹至
善原無惡對若於念慮事為之著於所謂善惡者而致
吾之知縱使知之其與義襲何異故致知者必充滿其
虚靈本體之量以立天下之大本使之發無不良是謂
貫顯微内外而一之也　虚明者鑑之體也照則虚明
之發也知覺猶之照也即知覺而求寂體其與即照而
求虚明者何以異盍觀孩提之愛敬平旦之好惡乎明
覺自然一念不起誠寂矣然謂之為寂體則未也今不
求寂體於孩提夜氣之先而謂即愛敬好惡而寂之則
寂矣然乎不然乎蓋孩提之愛敬純一未發為之也平
旦之好惡夜氣之虚明為之也(寄王/龍溪)　逹夫早年之學
病在於求脱化融釋之太速也夫脱化融釋原非工夫
字眼乃工夫熟後景界也而速於求之故遂為慈湖之
説所入以見在為具足以知覺為良知以不起意為工
夫樂超頓而鄙艱苦崇虚見而略實功自謂撒手懸崖
徧地黄金而於六經四書未嘗有一字當意玩弄精魂
謂為自得如是者十年矣至於盤錯顛沛則茫然無據
不能不動朱公之哭也已而怳然自悟考之詩書乃知學
有本原心主乎内寂以通感也止以發慮也無所不在
而所以存之養之者止其所而不動也動其影也照也
發也發有動静而寂無動静也於是一以洗心退藏為
主虚寂未發為要刋落究竟日見天精不屬覩聞此其
近時歸根復命煞喫辛苦處亦庶㡬乎知微知彰之學
乃其自性自度非不肖有所禆益也　今之為良知之
學者於傳習録前篇所記真切處俱略之乃駕空立籠
罩語似切近而實𣺌茫終日逐外而自以為得手也(寄/劉)
(兩/峯)　良知非大學之明徳乎明徳足矣何又言乎至善
至善者言乎心之體也知止者止於是也知止於是而
後能定静安慮慮非格物乎感而遂通天下之故是也
故致知便是知止今必曰格物是致知之功則能慮亦
可謂知止之功乎(答黄/洛村)　試以諸公之所以疑於僕者
請之有曰喜怒哀樂無未發之時其曰未發特指其不
動者言誠如所論則發而中節一句無乃贅乎大本逹
道又當何所分屬乎不曰道之未發而曰喜怒哀樂之
未發此又一説也蓋情之中節者為道道無未發又曰
無時無喜怒哀樂安得有未發之時此與無時無感之
語相𩔖然則夜氣之所息指何者為息乎旦晝之所為
非指喜怒哀樂之發者言之乎虚寂二字夫子於咸卦
特地提出以立感應之體非以寂與感對而言之也今
曰寂本無歸即感是寂是為真寂夫寂性也感情也若
曰性本無歸即情是性乃為真性恐不免語病也性具
於心心主乎内艮其止止其所也於止知其所止是謂
天下同歸而曰寂本無歸性本無歸將由外鑠我其能
免於逐物而襲取乎或又曰性體本寂不應又加一寂
字反為寂體之累此告子勿求之見也操之則存舍之
則亡夫子固欲以此困人乎(同上/)　子思以後無人識
中字隨事隨時討求是當謂是為中而執之何啻千里
明道云不覩不便是未發之中不聞曰隠不覩曰微隠
微曰獨獨也者天地之根人之命也學問只有此處人
生只有這件故曰天下之大本也慎獨便是致中中立
而和生焉天下之能事畢矣乃曰求之於慎獨之前是
誠失之荒唐也(答應/容菴)　誠意章註其入門下手全在實
用其力而禁止其自欺十字夫使好好色惡惡臭亦須
實用其力而其中亦有欺之可禁則為不謬世顧有見
好色而不好而好之不真者乎有聞惡臭而不惡而惡
之不真者乎絶無一毫人力動以天也故曰誠者天之道
也又曰誠無為又曰誠者自然而然稍涉人為便是作
好作惡一有所作便是自欺其去自慊逺矣故誠意之
功全在致知致知云者充極吾虚靈本體之知而不以
一毫意欲自蔽是謂先天之畫未發之中一毫人力不
得與一毫人力不與是意而無意也今不養善根而求
好色之好不拔惡根而求惡臭之惡可謂茍且徇外而
為人也而可謂之誠乎意者隨感出現因應變遷萬起
萬滅其端無窮乃欲一一制之以人力去其欺而反其
慊是使初學之士終身不復見定静安慮境界勞而無
功祇自疲以速化耳(答緒/山)　感上求寂和上求中事上
求止萬上求一只因格物之誤蔓延至此(答鄒/西渠)　思慮
營欲心之變化然無物以主之皆能累心惟主静則氣
定氣定則澄然無事此便是未發本然非一蹴可至須
存優游不管紛擾與否常覺此中定静積乆當有效(答/戴)
(伯/常)　心要在腔子裏腔子是未發之中　氣有盛衰而
靈無老少隨盛衰為昏明者不學而局於氣也　心豈
有出入出入無時者放也學問之道無他求其放心而已
矣動而不失其本然之静志之正也　自世之學者不求
濬其萬物一體之原使之肫肫淵淵生意流通乃懸空
杜撰儱侗籠罩之説謂是為學問大頭腦究其至與墨
子兼愛鄉愿媚世又隔㡬重公案　所貴乎良知者誠
以其無所不知而謂之良哉亦以其知之至誠惻怛莫非
天理之著見者而後謂之良也(答董/明建)
困辨録辨中　不睹不聞便是未發之中常存此體便
是戒懼去耳目支離之用全虚圓不測之神覩聞何有
哉　過與不及皆惡也中也者和也言中即和也致中
而和出焉故曰至其中而已矣又曰中焉止矣　龜山
一派毎言静中體認又言平日涵養只此四字便見吾
儒真下手處考亭之悔以誤認此心作已發尤明白直
指　程子曰有天徳便可語王道其要只在謹獨中是
天徳和是王道故曰茍非至徳至道不凝戒慎不覩恐
懼不聞修德之功也　性體本自戒懼才頽惰便失性
體　或問未發之中為静乎蓋静而常主夫動也戒慎
恐懼為動乎蓋動而常求夫静也　凡用功似屬乎動
而用功之主腦却是静根　感應神化才涉思議便是
憧憧如憧憧則入於私意其去未發之中何啻千里
人自嬰兒以至老死雖有動静語黙之不同然其大體
莫非已發氣主之也而立人極者常主乎静　或問周
子言静而程子多言敬有以異乎曰均之為寡欲也周
曰無欲故静程曰主一之謂敬一者無欲也然由敬而
入者有所持循乆則内外齋莊自無不静若入頭便主
静惟上根者能之蓋天資明徤合下便見本體亦甚省
力而其弊也或至厭棄事物賺入别様蹊徑是在學者
顧其天資力量而慎擇所由也近世學者猖狂自恣徃
徃以主静為禪學主敬為迂學哀哉　問情順萬事而
無情曰聖人以天地萬物為一體疾痛疴癢皆切於身
一隨其感應自然之機而順應之其曰無情特言其所
過者化無所凝滯留礙云爾若枯忍無情斯逆矣謂順
應可乎　辨易　至静之時雖無所知所覺之事而能
知能覺者自在是即純坤不為無陽之象星家以五行
絶處便是胎元亦此意若論復卦則宜以有所知覺者
當之蓋已涉於事矣邵子詩曰冬至子之半天心無改
移一陽初動處萬物未生時夫天心無改移未發者未
嘗發也一陽而動乃平旦之好惡太羮之酒淡而和也
未發氣象猶可想見静中養出端倪冷灰中迸出火熖
非坤之静翕歸藏育而養之則不食之果可復種而生
哉知復之由於坤則知善端之萌未有不由於静養也
　寂然不動中涵太虚先天也千變萬化皆由此出可
以合德合明合序合吉㐫故曰天弗違觸之而動感而
後應後天也何思何慮遂通而順應之故曰奉天時言
人力一毫不與也　一念之微炯然在中百體從令小
而辨也　止於至善寂然不動千變萬化皆由此出井
養而不窮也　易以道義配隂陽故凡言吉㐫悔吝皆
主理欲存亡淑慝消長處為言世之所云禍福亦不外
是戰戰兢兢臨深履薄曽子之震也震莫大於生死之
際起而易簀曰吾得正而斃焉而今而後吾知免夫可
謂不失其所主之常不喪匕鬯也　辨心　寡欲之學
不善體貼将與克伐怨欲不行同病知意必固我聲臭
覩聞皆是欲而後可以識寡欲之學　一毫矜持把捉
便是逆天　自得者得其本體而自慊也工夫不合本
體非助則忘忘助皆非道　集猶歛集也退藏於密以
敦萬化之原由是感而遂通沛然莫之能禦猶草木之
有生意也故曰生則惡可已矣襲而取之者義自外至
也集義所生者義由中出也自三代而下渾是一個助
的學問故曰天下之不助苖長者寡矣與其得助農不
若得惰農惰則苗不長而生意猶存若助則機心生而
道心忘矣　鳶飛魚躍渾是率性全無一毫意必程子
謂活潑潑地與必有事焉而勿正心勿忘同意　才離
本體便是逺復不逺云者猶云不離乎此也其曰不善
恐於本體尚有未融化處而不免有矜持意未嘗不知
明鏡纎塵未嘗復行洪爐㸃雪少有凝滯而融化不速
便已屬行　辨素　素者本吾性所固有而豫養於己
者也位之所值雖有富貴貧賤夷狄患難之不同然不
以富貴處富貴而素乎富貴不以貧賤處貧賤而素乎
貧賤大行不加窮居不損而富貴貧賤夷狄患難處之
如一則無入而不自得得者得其素也佛氏云悟人在
處一般又云隨所住處常安樂頗得此意　辨過　才
覺無過便是包藏禍心故時時見過時時改過便是江漢
以濯秋陽以暴夫子只要改過鄉愿只要無過機械變
詐之巧蓋其機心滑熟乆而安之其始也生於一念之
無耻其安也習而熟之充然無復廉耻之色放僻邪侈
無所不為無所用其耻也　天地以生物為心人得之
而為人之心生生不已故感於父子則為慈孝感於昆
弟則為友恭故凡修道一涉於營欲謀為而不出於生
生自然之機者皆不可以言仁不可以言仁則襲也襲
而取之則身與道二不可以言合也　辨仁　先有個
必有所主之心曰適先有個必無所主之心曰莫無所主而無
所不主無所不主而先無所主曰義不見所欲惡而寂然
不動者中也欲惡不欺其本心者忠也非中也然於中
為近欲惡之發不待推而自然中節者和也推欲惡以
公於人者恕也非和也然於和為近忠恕是學者求復
其本體一段切近工夫　辨神　心之生生不己者易
也即神也未發之中太極也未發無動静而主乎動静
者未發也非此則心之生道或㡬乎息而何動静之有
哉有動静兩儀而後有仁義禮智之四端有四端而後
有徤順動止入䧟麗説之八德德有動有静也故徤順
動止而不失乎本然之則者吉以之生蓋得其本體發
而中節也入䧟麗説静而反累於動者㐫以之生蓋失
其本體發而不中也能説諸心能研諸慮舉而措之天
下而大業生焉　辨誠　子莫執中蓋欲擇為我兼愛
之中而執之故不合於權耳不知中無定體惟權是體
權無定用惟道是用權也者吾心天然自有之則惟戒
慎不覩恐懼不聞然後能發無不中變易從道莫非自
然之用不然則以中而賊道者何限自堯舜之學不明
徃徃以中涉事為若将隨事隨處精察而固執之以求
所謂當然之節而不知瞬息萬變一毫思慮營欲著不
得是謂後天而奉天時也若臨事而擇已不勝其憧憧
非惟日不足顧其端無窮膠凝固滯停閣廢棄中亦襲
也況未必中乎　問閒思雜慮祛除不得如何曰習心
滑熟故也習心滑熟客慮只從滑熟路上徃還非一朝
一夕之故也若欲逐之而使去禁之而使不生隳突衝
決反為本體之累故欲去客慮者先須求復本體本體
復得一分客慮減去一分然本體非敬不復敬以持之
以作吾心體之徤心體徤而後能廓清掃蕩以収定静
之功蓋盜賊無主勢必解散然非責效於旦夕用意於
皮膚者可㡬及也　問良知之學何如曰此是王門相
傳指訣先師以世之學者率以無所不知無所不能為
聖人以有所不知不能為儒者所深耻一切入手便從
多學而識考索記誦上鑽研勞苦纒絆擔擱了天下無
限好資質的人乃謂良知自知致而養之不待學慮千
變萬化皆由此出孟子所謂不學不慮愛親敬長蓋指
良知之發用流行切近精實處而不悟者遂以愛敬為
良知著在枝節上求雖極髙手不免賺入邪魔蹊徑到
底只從伯學裡改換頭目出來蓋孩提之愛敬即道心
也一本其純一未發自然流行而纎毫思慮營欲不與
故致良知者只養這個純一未發的本體本體復則萬
物備所謂立天下之大本先師云良知是未發之中廓
然大公的本體便自能感而遂通便自能物來順應此
是傳習録中正法眼藏而誤以知覺為良知無故為霸
學張一赤幟與邊見外修何異而自畔其師説逺矣
問隨處體認天理何如曰此甘泉揭以教人之㫖甘泉
得之羅豫章曰為學不在多言但黙坐澄心體認天理
若見天理則人欲便自退聴由此持守庶㡬漸明講學
始有得力處又云學者之病在於無凍解冰釋處雖用
力持守不過茍免形顯過尤無足道也究其㫖意全在
天理二字所謂見天理者非聞見之見明道曰吾學雖
有所受然天理二字却是自家體貼出來而世之揣摩
測度依傍假借謂體認而反害之者多矣天理是本體
自然流行知平旦之好惡孩提之愛敬孺子入井之怵
惕惻隠不假些子幇助學者體認到此方是動以天動
以天方可見天理方是人欲退聴凍解冰釋處也此等
學問非實見得未發之中道心惟微者不能及　問今
之學者何如曰今世之學其上焉者則有三障一曰道理
障一曰格式障一曰知識障講求義理模倣古人行事
之迹多聞見博學動有所引證是障雖有三然道理格
式又俱從知識入均之為知識障也三家之學不足以
言豫責之以變易從道皆不免有跲疚困窮之患蓋義
理隨事變以適用非講求所能備事變因時勢而順應
非格式所能擬義理事變有聖人所不知不能處非一
人所能周故曰障然尚是儒者家法可以維持世教而
無所謂敗常亂俗也此外又有氣節文章二家氣節多
得之天性可以勵世磨鈍廉頑立懦文章又有古文時
文亦是學者二魔魔則病心障是障於道故先儒常曰
聖賢既逺道學不明士大夫不知用心於内以立其本
而徒以其意氣之盛以有為於世者多矣彼詞令之美
聞見之博議論之韙節概之髙自其外而觀之誠有以
過乎人者然探其中而責其實要其久而持其歸求其
充然有以慰滿人望而無一瑕之可疵者千百中未見
一二可數也
　
　
　
　
　明儒學案卷十七
欽定四庫全書
　明儒學案卷十八
　　　　　　　　　　　　餘姚　黃宗羲　撰
江右相傳學案三
　文恭羅念菴先生洪先
羅洪先字達夫號念菴吉水人父循山東按察副使先
生自㓜端重年五嵗夢通衢市人擾擾大呼曰汝往來者
皆在吾夢中耳覺以告母李宜人識者知非埃壒人也十
一嵗讀古文慨然慕羅一峯之為人即有志於聖學嘉靖
八年舉進士第一外舅太僕曾直喜曰幸吾壻建此大事
先生曰丈夫事業更有許大在此等三年遞一人奚足為
大事也授翰林修撰明年告歸丁父艱苫塊蔬食不入室
者三年繼丁内艱居喪如前十八年召拜左春坊贊善踰
年至京上常不御朝十二月先生與司諫唐順之校書趙
時春請以來嵗元日皇太子御文華殿受百官賀上曰朕
方疾遂欲儲貳臨朝是必君父不能起也皆黜為民三十
七年嚴相嵩起唐順之為兵部主事次及先生先生以
畢志林壑報之順之强之同出先生曰天下事為之非
甲則乙某所欲為而未能者有公為之何必自我四十
二年卒年六十一隆慶改元贈光祿少卿謚文恭先生
之學始致力於踐履中歸攝於寂靜晚徹悟於仁體㓜
聞陽明講學䖍臺心即向慕比傳習錄出讀之至忘寢
食同里谷平李中傳玉齋楊珠之學先生師之得其根
柢而聶雙江以歸寂之說號於同志唯先生獨心契之
是時陽明門下之談學者皆曰知善知惡即是良知依
此行之即是致知先生謂良知者至善之謂也吾心之
善吾知之吾心之惡吾知之不可謂非知也善惡交雜
豈有為主於中者乎中無所主而謂知本常明不可也
知有未明依此行之而謂無乖戾於既發之後能順應
於事物之來不可也故非經枯槁寂寞之後一切退聽
天理炯然未易及此雙江所言真是霹靂手段許多英
雄瞞昧被他一口道著如康莊大道更無可疑闢石蓮
洞居之黙坐半榻間不出户者三年事能前知人或訝
之答曰是偶然不足道王龍溪恐其專守枯靜不達當
機順應之妙訪之於松原問曰近日行持比前何似先
生曰往年尚多斷續近來無有雜念雜念漸少即感應
處便自順適即如均賦一事從六年至今半年終日紛
紛未嘗敢厭倦未嘗敢執著未嘗敢放縱未嘗敢張皇
惟恐一人不得其所一切雜念不入亦不見動靜二境
自謂此即是靜定工夫非紐定黙坐時是靜到動應時
便無著靜處也龍溪嗟嘆而退先生於陽明之學始而
慕之已見其門下承領本體太易亦遂疑之及至工夫
純熟而陽明進學次第洞然無間天下學者亦遂因先
生之言而後得陽明之真其嘵嘵以師說鼓動天下者
反不與焉先生既定陽明年譜錢緒山曰子於師門不
稱門生而稱後學者以師存日未得及門委贄也子謂
古今門人之稱其義止於及門委贄乎子年十四時欲
見師於贑父母不聽則及門者其素志也今學其學者
三紀於茲矣非徒得其門所謂升堂入室者子且無歉
焉於門人乎何有譜中改稱門人緒山龍溪證之也先
生以濂溪無欲故靜之㫖為聖學的傳有言辭受取與
為小事者先生謂此言最害事請告歸過儀真一病幾
殆同年項甌東念其貧困有富人坐死行賄萬金待先
生一言先生辭之而去己念富人罪不當死囑恤刑生
之不令其知也先世田宅盡推以與庶弟别架數楹僅
蔽風雨尋為水漂沒假寓田家撫院馬森以其故所郤
餽先後數千金復致之立室先生不受其門下搆正學
堂以居之將卒問疾者入室視如懸罄曰何至一貧如
此先生曰貧固自好故於龍溪諸子會講近城市勞官
府則痛切相䂓謂借開來之說以責後車傳食之報為
賄賂公行廉耻道喪者助之瀾也先生靜坐之外經年
出游求師問友不擇方内方外一節之長必虛心咨請
如病者之待醫士大夫體貌規格黜棄殆盡獨往獨來
累饑寒經跋涉重湖驚濤之險逆旅倅詈之加漠然無
所芥蔕或疑其不絶二氏先生嘗閱楞嚴得返聞之㫖
覺此身在太虛視聽若寄世外見者驚其神采先生自
省曰誤入禪定矣其功遂輟登衡嶽絶頂遇僧楚石以
外丹授之先生曰吾無所事此也黄陂山人方與時自
負得息心訣謂學聖者亦須靜中怳見端倪始得先生
與龍溪偕至黄陂習靜龍溪先返先生獨留夜坐工夫
愈密自謂已入湥山更深處家書休遣雁來過蓋先生
無處非學地無人非學侣同牀各夢豈二氏所能連染
哉耿天臺謂先生為與時所欺憤悔疽發還家而夫人
又殂由是益恨與時今觀其夜坐諸詩皆得之黄陂者
一時之所證入固非與時所可窺見又何至以妻子一
訣自動其心乎可謂不知先生者矣鄧定宇曰陽明必
為聖學無疑然及門之士概多矛盾其私淑而有得者
莫如念菴此定論也
論學書心之本體至善也然無善之可執所謂善者自
明白自周徧是知是非知非如此而已不學而能不慮
而知順之而已惟於此上倚著為之便是欲便非本體
明白亦昏周徧亦狹是非亦錯此非有大相懸隔只落
安排與不安排耳孟子曰勿忘勿助助固欲速忘豈無
所用其心哉必有所牽矣故耳目口鼻四肢之欲欲也
有安排者亦欲也畢竟安排起於有已故欲只是一原
夫子所謂閑邪者其謂是乎　今之學者以本體未復
必須博學以充之然後無蔽似周僃矣只恐捉摸想像
牽已而從之豈虛中安止之道豈寂然不動感而遂通
者乎譬之鑑然去塵則明自復未聞有定妍媸之形以
補照之不及者也故以是非之靈明為把柄而不以所
知之廣狹為是非但求不失生意如草木之區别不必
於同或者以為得聖賢之正脈也(奉李/谷平)　古人所謂至
者非今之所謂不間斷者也今之不間斷者欲常記憶
此事常不遺忘而已若古人者如好好色如惡惡臭如
四時錯行如日月代明是以知識推測想像模倣為間
斷蓋與今所云者大有異矣　全無伎倆始見真才
所謂良知者至無而至有無容假借無事幇補無可等
待自足焉者也來書謂無感而常樂此是良知本體即
是戒懼即非放逸即非蔽塞不然便不應自知其樂若
此矣應而未嘗動本體以其順應也不得於心而有思
者亦本體也以其澄然運用而不容己者也從而憧憧
者非本體也以其動於外物者也終夜以思而未嘗涉
於人為安排未嘗雜以智識推測庸何傷乎但恐安排
推測之不免故須從事於學耳學也者學其出於良知
而無所動焉者也窮理者窮此者也自然條理故曰天
理即所謂良知也安排推測非天理矣(答羅/岳霽)　真信得
至善在我不假外求即時時刻刻物物種種見在不勞
一毫安排布置所謂無邪原是不相粘著不勞絶遣所
謂敬原自不二不雜齋莊中正既不費力支持即亦不
見有歇脚時矣何為不能時時習乎(答蕭/仲敬)　千古聖賢
工夫無二端只病痛不起即是本心本心自完不勞照
管覓心失心求物理失物理守良知失良知知靜非靜
知動非動一切􁨣下直任本心則色色種種平鋪見在
但不起即無病原無作又何輟乎故曰道不遠人又曰
道心天道流行豈容人力撐持幇補有尋求便屬知識
已非所謂帝則矣　離却意象即無内外忘内外本心
得矣(答陳/豹谷)　以為良知之外尚有所謂義理者在是猶
未免於幇補湊合之病其於自信不亦逺乎見聞不與
獨任真誠矢死以終更無外想自非豪傑其孰能任此
(與林/澉山)　良知有䂓矩而無様式有分曉而無意見有主
宰而無執著有變化而無遷就有渾厚而無鶻突見好
色自好聞惡臭自惡不思不勉發自中節天下達道不
外是矣(與夏/太守)　來諭辭受取與雖闗行檢看來亦小此
言最害事辭受取與元闗心術本無大小以此當天來
事看即堯舜事業亦自浮雲過目若率吾真心而行即
一介不取與亦是大道非小事業而大一介也此心無
物可尚故也(答戚/南元)　學須靜中入手然亦未可偏向此
中躱閃過凡難處與不欲之念皆須察問從何來若此
間有承當不起便是畏火之金必是銅鉛錫鐵攙和不
可囘互姑容任其暫時云爾也除此無下手誅責處平
日却只是陪奉一種清閑自在終非有根之樹冒雪披
風幹柯折矣(與王/有訓)　大抵工夫未下手即不知自己何
病又事未對鏡即病亦未甚害事稍涉人事乃知為病
又未知去病之方蓋方任巳便欲囘互有囘互則病乃
是痛心處豈肎割去譬之浮躁起於快意有快意為之
根則浮躁之標末自現欲去標末當去其根其根為吾
之所囘互安能克哉此其所以難也(答王/西石)　千古病痛
在入處防閑到既入後濯洗縱放終非根論周子無欲
程子定性皆率指此置身千仞則坎蛙穴螺爭競豈特
不足以當吾一視著脚泥淖得片瓦拳石皆性命視之
此根論大抵象也到此識見既别却犯手入塲皆吾游
刃老叟與羣兒調戯終不成憂其攪溷吾心但防閑入
處非有髙睨宇宙狠斷俗情未可容易承當也(答尹/洞山)
此中更不論如何只血氣肎由心志稍定貼已是有頭
緒不然是心逐氣走非氣從心定也(與王/有訓)　欲之有無
獨知之地隨發隨覺顧未有主靜之功以察之耳誠察
之固有不待乎外者而凡考古證今親師取友皆所以
為寡欲之事不然今之博文者有矣其不救於私妄之
恣肆者何歟故嘗以為欲希聖必自無欲始求無欲必
自靜始(答髙/白坪)　某所嘗著力者以無欲為主辨欲之有
無以當下此心微微覺處為主此覺處甚微非志切與
氣定即不自見(答李/二守)　立行是孔門第一義今之言不
覩不聞者亦是欲立行至精密處非有二義也凡事狀
之萌有作有止而吾心之知無斷無續即事狀而應之
不涉放肆可謂有依據矣安知不入安排理道與打㸃
世情彌逢人意乎即使無是數者事已作何歸宿此不
謂虛過日月者哉又況處事原屬此心心有時而不存
即事亦有時而不謹所謹者在人之可見聞耳因見聞
而後有著力此之謂為人非君子反求諸己之學也故
戒慎於不覩不聞者乃全吾忠實之本然而不覩不聞
即吾心之常知處自其常知不可以形求者謂之不覩
自其常知不可以言顯者謂之不聞固非窈㝠之狀也
吾心之知無時或息即所謂事狀之萌應亦無時不有
若諸念皆冺炯然中存亦即吾之一事此處不令他意
攙和即是必有事焉又何茫蕩之足慮哉(答劉/月川)　識仁
篇却在識得仁體上提得極重下云與物同體則是已
私分毫攙和不得已私不入方為識得仁體如此却只
是誠敬守之中庸者是此仁體現在平實不容加損非
調停其間而謂之中也急廹求之總成私意調停其間
亦難依據惟有己私不入始於天命之性方能覿體蓋
不入己私處處皆屬天然之則故也然此私意不入何
緣直與分解何緣不少干涉何緣斷絶何緣冺忘既非
意氣可能承當亦非言說便得通曉此是吾人生死路
頭非别有巧法日漸月摩令彼消退可以幾及也(答張/浮峯)
　欲根不斷常在世情上立脚未是脫離得盡如此根
器縱十分斂實亦只是有此意思非歸根也(與謝/子貞)　來
敎云良知非知覺之謂然舍知覺無良知良知即是主
宰而主宰淵寂原無一物兄之精義盡在於此夫謂知
覺即主宰主宰即又淵寂則是能淵寂亦即能主宰能
主宰亦即自能知覺矣又何患於内外之二哉今之不
能主宰者果知覺紛擾故耶亦執著淵寂耶其不淵寂
者非以知覺紛擾故耶其果識淵寂者可復容執著耶
自弟受病言之全在知覺則所以救其病者舍淵寂無
消除法矣夫本體與工夫固當合一原頭與見在終難
盡同弟平日持原頭本體之見解遂一任知覺之流行
而於見在工夫之持行不識淵寂之歸宿是以終身轉
換卒無所成兄謂弟落在著到管帶弟實有之在弟之
意以為但恐未識淵寂耳若真識得愈加著到愈無執
著愈加照管愈無掛帶既曰原無一物矣又何患執著
之有無可忘而忘不待存而存此是入悟語然識得此
處即屬平常不識得此處即是弄玩精魄夫無可忘而
忘以其未嘗有存也不待存而存以其未嘗有忘也無
存無忘此乃淵寂之極正莊子横心所念無非利害之
境然彼則自不念利害始自有次第矣夫工夫與至極
處未可竝論何也操存舍亡夫子固已言之非吾輩可
以頃刻嘗試遂自謂已得也今之解良知者曰知無不
良者也欲致良知即不可少有加於良知之外此其為
說亦何嘗不為精義但不知幾微倐忽之際便落見解
知果無不良矣有不良者果孰為之人品不齊工力不
等未可盡以解縳語増他人之縱肆也乃知致良知之
致字是先聖喫𦂳為人語致上見得分明即格物之義
自具固不必紛紜於章句字面之脗合對證傳授言說
之祖述發揮而動多口也來敎云良知之體本虛而萬
物皆僃物是良知凝聚融結出來的可謂真實的當矣
如此則良知愈致其凝聚融結愈僃良知愈虛知覺愈
精此非合内外乎既合内外則凡能致虛者其必能格
物而自不落内外見解兄之勤懇諄復者自可以相忘
於無言矣(答王/龍溪)　靜中易收攝動處便不然此已是離
本著境更無别故只是未有專心一意耳(與王/以珍)　白沙
致虛之說乃千古獨見致知續啓體用不遺今或有誤
認猖狂以為廣大又喜動作名為心體情欲縱恣意見
横行後生小子敢為髙論蔑視宋儒妄自居擬竊慮貽
禍斯世不小也(與吳/疎山)　來敎云學問大要在自識本心
庶工夫有下落此言誠是也雖然本心果易識哉來敎
云心無定體感無停機凡可以致思著力者感也而所
以出思發知者不可得而指也謂心有感而無寂是執
事之識本心也不肖驗之於心則謂心有定體寂然不
動是也感無定機時動時靜是也心體惟其寂也故雖
出思發知不可以見聞指然其凝聚純一淵然精湥者
亦唯於著已近裡者能黙識之亦不容以言指也是謂
天下之至誠動應惟其有時也故雖出思發知莫不為
感然其或作或息或行或止或語或黙或視或暝萬有
不齊而機難豫定固未始有常也是謂天下之至神惟
至誠者乃可以語至神此中庸通篇意也來敎云欲於
感前求寂是謂畫蛇添足欲於感中求寂是謂騎驢覔
驢不肖驗之於心又皆有可言者自其後念之未生而
吾寂然者未始不存謂之感前有寂可也自其今念之
已行而吾寂然者未始不存謂之感中有寂可也感有
時而變易而寂然者未始變易感有萬殊而寂然者惟
一此中與和情與性所由以名也來敎云學至於研幾
神矣易曰幾者動之㣲周子曰動而未形有無之間曰
幾夫既曰動則不可以言靜聖人知幾故動無不善也
不肖驗之於心又有大不然者當吾心之動機在倐忽
有與無俱未形也斯時也若何致力以為善惡之辨乎
且來敎云感無停機是又以心為動體不見所謂静矣
夫感無停機機無停運頃刻之間前機方微後機將著
牽連不斷微著相尋不為乍起乍滅矣乎是正所謂相
左者也竊詳周易與周子之㫖亦與來敎稍異易贊知
幾為神而以介石先之朱子曰介如石理素定也是素
定者非所謂寂然者乎又曰惟幾也故能成天下之務
而以惟㴱先之朱子曰極湥者至精也研幾者至變也
是精㴱者非寂然者乎周子言幾必先以誠故其言曰
誠無為幾善惡又曰寂然不動者誠也感而遂通者神
也而後繼之以幾夫不疾而速不行而至者謂之神故
曰應而妙不落有無者謂之機故曰微而幽夫妙與幽
不可為也惟誠則精而明矣蓋言吾心之感似渉於有
矣然雖顯而實微雖見而實隠又近於無以其有無不
形故謂之幾幾善惡者言惟幾故能辨善惡猶云非幾
即惡焉耳必常戒懼常能寂然而後不逐於動是乃所
謂研幾也今之議者咸曰寂然矣無為矣又何戒懼之
有將以工夫皆屬於動無所謂靜者不知無欲故靜周
子立極之功也誠則無事果確無難周子思誠之功也
背非見止非為為不止者周子立静之功也假使知幾
之說如來敎所云是乃聖門第一關頭何止畧示其意
於易之文而周子亦不諄諄以告人耶子思之傳中庸
使其工夫如來敎所云則必曰戒慎乎其初可覩恐懼
乎其初可聞何乃以不覩不聞為言如今之謎語乎惟
其於不覩不聞而戒懼焉則是所持者至微至隠故凡
念之動皆能入微而不至於有形凡思之用皆可通微
而不至於憧憧如此乃謂之知幾如此乃可以語神亦
謂之先幾之學此其把柄斷可識矣今以戒懼疑於屬
動既失子思之本㫖又因戒懼而疑吾心無寂則并大
易周子之㫖而滅之推原其故大抵誤認良知為祟耳
今為良知之說者曰知是知非不可欺瞞者良知也常
令此知炯炯不昧便是致吾心之良知雖然此言似矣
而實有辨也夫孟子所言良知指不學不慮當之是知
乃所以良也知者感也而所以為良者非感也傳習錄
有曰無善無惡者理之靜有善有惡者氣之動不動於
氣即無善無惡是謂至善夫至善者非良乎此陽明之
本㫖也而今之言良知者一切以知覺簸弄終日精神
隨知流轉無復有凝聚純一之時此豈所謂不失赤子
之心者乎恐陽明公復出不能不矯前言而易之以他
辭也洛村嘗問獨知時有念否公答以戒懼亦是念戒
懼之念無時可息自朝至暮自少至老更無無念之時
蓋指用工而言亦即所謂不失赤子之心非浮漫流轉
之謂也今之學者誤相援引便指一切凡心俱謂是念
實以遂其放縱恣肆之習執事所見雖髙然大要心屬
感似與此輩微覺相𩔖自未聞良知之說以前諸公之
學頗多得力自良知之說盛行今二十餘年矣後之得
力較先進似或不勇此豈無故耶(答陳/明水)　果能收斂翕
聚惟嬰兒依䕶自能孩笑自能飲食自能行走豈容一
毫人力安排試於臨民時驗之稍停詳妥貼言動喜怒
自是不差稍周章忽畧便有可悔從前為良知時時見
在一句誤却欠却培養一段工夫培養原屬收斂翕聚
甲辰夏因静坐十日怳怳見得又被龍溪諸君一句轉
了總為自家用功不㴱内虛易搖也孟子言皆有怵惕
惻隠之心由於乍見言平旦好惡與人相近由於夜氣
所息未嘗言時時有是心也末後四端須擴而充之自
然火然泉達可以保四海夜氣茍得其養無物不長所
以須養者緣此心至易動故也未嘗言時時便可致用
皆可保四海也擴充不在四端後却在常無内交要譽
惡聲之心所謂以直養也養是常息此心常如夜之所
息如是則時時可似乍見與平旦時此聖賢苦心語也
陽明拈出良知上面添一致字便是擴養之意良知二
字乃是發而中節之和其所以良者要非思為可及所
謂不慮而知正提出本來頭面也今却盡以知覺發用
處為良知至又易致字為依字則是只有發用無生聚
矣木常發榮必速槁人常動用必速死天地猶有閉藏
況於人乎是故必有未發之中方有發而中節之和必
有擴然大公方有物來順應之感平日作文字只謾說
過去更不知未發與擴然處何在如何用功誠鶻突半
生也真擴養得便是集義自浩然不奪於外此非一朝
一夕可得然一朝一夕亦便小小有驗但不是放乎四
海譬之操舟舵不應手不免横撐直駕終是費力時時
培此却是最密地也(與尹/道輿)　朱子以不覩不聞屬靜為
未動念時以獨屬動為初動念時故動静交修兄以不
覩不聞之時專屬念頭方動又比朱子失却一邊不知
所謂達之面目發於政事猶為不覩不聞時耶否耶豈
無念時遂無所謂戒慎恐懼耶豈聖賢皆時時動念耶
(答項/甌東)　寂然者一矣無先後中外矣然對感而言寂其
先也以發而言寂在中也　思固聖功之本而周子以
無思為言是所以為思誠也思而無思是謂研幾　常
令此心寂然無為便是戒懼其所不覩不聞言戒懼在
本體上便覺隔越　中庸以慎獨為要誠也神也幾也
獨也一也慎獨皆舉之矣然須體周子分言之意　常
知幾即是致知即是存義到成熟處便是知止得所止
則知至矣　感無常寂有常寂其主也周之靜程之定
皆是物也其曰静虚動直曰静定動定以時言也時有
動静寂無分於動静境有内外寂無分於内外然世之
言無内外無動静者多逐外而遺内喜動而厭静矣是
以析言之　夫體能發用用不離體所謂體用一源也
今夫舟車譬則體也往來於水陸則其用也欲泥一源
之語而惡學者之主寂是猶舍車舟而適江湖與康莊
也烏乎可　陽明先生良知之敎本之孟子乍見入井
孩提愛敬平旦好惡三者以其皆有未發者存故謂之
良朱子以為良者自然之謂是也然以其一端之發見
而未能即復其本體故言怵惕矣必以擴充繼之言好
惡矣必以長養繼之言愛敬矣必以達之天下繼之孟
子之意可見矣先生得其意者也故亦不以良知為足
而以致知為工試以三言思之其言充也將即怵惕之
已發者充之乎將求之乍見之真乎無亦不動於納交
要譽惡聲之私己乎其言養也將即好惡之已發者養
之乎將求之平旦之氣乎無亦不梏於旦晝所為矣乎
其言達也將即愛敬之已發者達之乎將不失孩提之
心乎無亦不涉於思慮矯强矣乎終日之間不動於私
不梏於為不涉於思慮矯强以是為致知之功則其意
烏有不誠而亦烏用以立誠二字附益之也今也不然
但取足於知而不原其所以良故失養其端而惟任其
所以發遂以見存之知為事物之則而不察理欲之混
淆以外交之物為知覺之體而不知物我之倒置豈先
生之本㫖也　未感之前寂未嘗增非因無念無知而
後有寂也既感之後寂未嘗減非因有念有知而遂無
寂也此虛靈不昩之體所謂至善善惡對待者不足以
名之知者觸於感者也念者妙於應者也知與念有斷
續而此寂無斷續所謂感有萬殊而寂者惟一是也(答/郭)
(平/川)　今之言良知者惡聞静之一言以為良知該動静
合内外主於静焉偏矣此恐執言而未盡其意也夫良
知該動静合内外其體統也吾之主静所以致之蓋言
學也學必有所由而入未有入室而不由户者茍入矣
雖謂良知本静亦可也雖謂致知為慎動亦可也吾不
能復無極之真者孰為之乎蓋動而後有不善有欲而
後有動動於欲而後有學學者學其未動焉者也學其
未動而動斯善矣動無動矣(答董/蓉山)　周子所謂主静者
乃無極以來真脈絡其自註云無欲故静是一切染不
得一切動不得莊生所言渾沌者近之故能為立極種
子非就識情中認得個幽間暇逸者便可替代為此物
也指其立極處與天地合德則發育不窮與日月合明
則照應不遺與四時合序則錯行不忒與鬼神合吉㐫
則感應不爽修此而忘安排故謂之吉悖此而費勞攘
故謂之㐫若識認幽閒暇逸以為主静便與野狐禪相
似便是有欲一切享用玩弄安頓便宜厭忽縱弛隠忍
狼狽之弊紛然潛入而不自覺即使孤介清潔自守一
隅亦不免於偏聽獨任不足以倡率防檢以濟天下之
務其與未知學者何異也(答門/人)　靠絲毫不得纔靠一
言一念却是規矩外惟有識得規矩時時游息其中所
謂終日對越在天也識規矩不定便有幇湊便易和換
(與王/有訓)　二氏亦以静入至所語静却是逈異(答李/石麓)　當
極静時怳然覺吾此心中虛無物㫄通無窮有如長空
雲氣流行無有止極有如大海魚龍變化無有間隔無
内外可指無動静可分上下四方往古來今渾成一片
所謂無在而無不在吾之一身乃其發竅固非形質所
能限也是故縱吾之目而天地不滿於吾視傾吾之耳
而天地不出於吾聽冥吾之心而天地不迯於吾思古
人往矣其精神所極即吾之精神未嘗往也否則聞其
行事而能憬然憤然矣乎四海逺矣其疾痛相關即吾
之疾痛未嘗遠也否則聞其患難而能惻然䀌然矣乎
是故感於親而為親焉吾無分於親也有分於吾與親
斯不親矣感於民而為仁焉吾無分於民也有分於吾
與民斯不仁矣感於物而為愛焉吾無分於物也有分
於吾與物斯不愛矣是乃得之於天者固然如是而後
可以配天也故曰仁者渾然與物同體同體也者謂在
我者亦即在物合吾與物而同為一體則前所謂虛寂
而能貫通渾上下四方往古來今内外動静而一之者
也若二氏者有見於已無見於物養一指而失其肩背
比於自賊其身焉耳諸儒闢二氏矣猥𤨏於掃除防檢
之勤而迷謬於體統該括之大安於近小而弗睹其全
矜其智能而不適於用譬之一家不知承藉祖父之遺
光復門祚而顧栖栖於一室身口是計其堂奥未窺積
聚未復終無迯於樊遲細民之譏則亦何以服二氏之
心哉(與蔣/道林)　此學日入密處紛紜轇轕中自得泰然不
煩照應不煩照應一語雙老所極惡聞却是極用力全
體不相汚染乃有此景如無為㓂之念縱百念縱横斷
不須照應始無此念明道不須防檢不待窮索未嘗致
纖毫之力意正如此　以身在天地間負荷即一切俗
情自難染汚(寄尹/道輿)　來書責弟不合良知外提出知止
二字而以為良知無内外無動静無先後一以貫之除
此更無事除此别無格物言語雖似條暢只不知緣何
便無分毫出入操則存舍則亡非即良知而何終日談
本體不說工夫纔拈工夫便指為外道恐陽明先生復
生亦當攢眉也(寄王/龍溪)　來書吾心全體大用發見流行
雖昏壅之極而自有昭明不冺之端此即陽明先生所
謂良知今時學者指愚夫愚婦與聖人同處乃其相傳
妙訣也曰忠如即以此為本來端倪乎是無容細微察
識矣若謂此中别有本來端倪須察識而後稍見則所
謂全體大用發見流行又何如哉且惻隠之端須是逢
赤子入井見之平旦之氣須於好惡與人相近見之以
此推端倪似未有舍感物而言端倪者如静坐則清明
和適執事則精明安肅居家則和柔愉婉以此端倪而
隨處得之不知與來書所謂拿此一物看守在此不令
走作者又何以異察識既不可緩隨處又當理會不知
所謂静息處玩其清明和適之體則日用自有依據孰
先孰後為一為二乎此處更無歇後語更無訓釋語始
是真能明諸心始是不落虛見(答萬/日忠)　静中隠然有物
此即是心體不昩處此處常作主宰是一生不了雜念
一切放下是干休干處得感動時變換是把捉太𦂳故
有厭動之病一屬操持即入把捉此處正好調停求其
至當未可畏其難操持幷動静皆作疑也合幷不來只
是未久如服藥人藥力未至不須疑病淺㴱　發與未
發傳習錄云未發在已發之中而已發之中未嘗别有
未發者在已發在未發之中而未發之中未嘗别有已
發者存此兩句精細可破紛紜之論知寒覺煖聖人與
人一也而知覺處有千頭萬緒不同未發所由辨也故
陽明先生曰當知未發之中常人亦未能皆有蓋中庸
未發在慎獨後言知學而後有未發之中謂其能知未
發之體而存之也言先後固不得言是一是二亦不得
　目之明為體視為用視處别有明在否明與視何所
斷際若逐外為用亦體非其體矣　心神物也動物也
攝之固難凝之尤難象山立大之論於凝聚處煞有地
步(以上俱答/萬日忠)　内外兩忘乃千古入聖祕密語凡照應
掃除皆屬内境安排酬應皆屬外境二境了不相干此
心渾然中存非所謂止其所乎此非静極何以入悟(答/李)
(石/麓)　黙黙自修真見時刻有不彀手處時刻有不如人
處時刻只在自心内尋究虛静根柢安頓不至出入即
有好商量矣(答王/著久)　不肖三四年間曾以主静一言為
談良知者告以為良知固出於稟受之自然而未嘗冺
滅然欲得流行發見常如孩提之時必有致之之功非
經枯槁寂寞之後一切退聽而天理炯然未易及此陽
明之龍塲是也學者舍龍塲之懲創而苐談晚年之熟
化譬之趨萬里者不能蹈險出幽而欲從容於九達之
逵豈止躐等而已哉然聞之者惟恐失其師傳之語而
不究竟其師之入手何在往往辨詰易生徒増慨惜(寄/謝)
(髙/泉)　良知二字乃陽明先生一生經驗而後得之使發
於心者一與所知不應即非其本㫖矣當時遷就初學
令易入不免指見在發用以為左劵至於自得固未可
以草草謬承而因仍其說者𩔖借口實使人猖狂自恣
則失之又遠(寄張/須野)　至寶不宜輕弄此丹家語也然於
此件頗相𩔖千古聖賢只有收攝保聚法不肎輕弄以
至於死故曰兢兢業業過了一生(寄王/龍溪)　執事只欲主
張良知常發便於聖賢幾多凝聚處盡與掃除解脫夫
心固常發亦常不發二者可倒一邊立說否至謂未發
之中竟從何處覔則立言亦太易矣(與錢/緒山)　㫄午之中
吾御之者轇轕紛紜而為事物所勝此即憧憧之思也
從容閒雅而在事物之上此即寂然之漸也由憧憧而
應之必或至於錯謬由寂然而應之必自盡其條理此
即能寂與不能之驗由一日而百年可知也一日之間
無動無静皆由從容閑雅進而至於澄然無事未嘗有
厭事之念即此乃身心安著處安著於此不患明之不
足於照矣漸入細微久而成熟即為自得明道不言乎
必有事焉而勿正心勿忘勿助長謂未嘗致纖毫之力
此其存之之道夫必有事者言乎心之常止於是勿忘
助者言其常止之無所增損未嘗致纖毫之力者言乎
從容閒雅又若未嘗有所事事如此而後可以積久成
熟而入細微蓋為學之彀率也(與徐/大廵)　心感事而為物
感之之中須委曲盡道乃是格物理固在心亦即在事
事不外心理不外事無二致也近時執心即理一句學
者多至率意任情而於仔細曲盡處畧不照管既非所
以致知却與在格物一句正相反但後儒認理為格式
見套以至支離若知事無内外心無内外理無内外即
格式見套又皆在乎中非全格去舊物乃為精微也(答/劉)
(汝/周)　學有可以一言盡者有不可以一言盡者如收斂
精神併歸一處常令凝聚能為萬物萬事主宰此可一
言而盡亦可以一息測識而悟惟夫出入於酬應牽引
於情思轉移於利害纒固於計算則微瞹萬變孔竅百
出非堅心苦志持之嵗月萬死一生莫能幾及也(與蕭/雲臯)
　劉獅泉素持元虛即今肎向裡著已收拾性命正是
好消息(寄聶/雙江)　易言洗心非為有染著易言藏密非為
有滲漏除却洗心藏密更無工夫十分發揮乃是十分
緊固方是堯舜兢業過一生處(答唐/一菴)　無所存而自不
忘一句說得太早此最是毒藥諸君一向用此為妙劑
如何自求不得不見超身何也執之則生機拂一句甚
是但容易為人開手且喫苦過甚無妨操則存舍則亡
孔子亦且云云操豈可已乎愈操愈熟斷不成便放開
手千古未有開手聖人懸崖撒手莊子有此言吾儒方
妄以自解不知莊子所指何也今有人到懸崖上撒手
者乎何獨在平時說撒手事惟有時時收斂務求不負
此良知庶幾樸實頭不落陷阱耳(與謝/維世)　來諭知至誠
正之外非别有格心意識之外非别有物天性之外非
别有知格致誠正是一時事所謂不落言詮故能出此
言也(與友/人)　龍溪之學久知其詳不俟今日然其謂工
夫又却是無工夫可用故謂之以良知致良知如道家
先天制後天之意其說實出陽明口授大抵本之佛氏
翻傳燈諸書其㫖洞然直是與吾儒兢兢業業必有事
一段絶不相䝉分明二人屬兩家風氣(言陽明龍溪/各為一家)今
比而同之是亂天下也持此應世安得不至蕩肆乎(與/聶)
(雙/江)　往年喜書象山小心翼翼昭事上帝上帝臨汝母
貳爾心戰戰兢兢那有閒言時候一段龍溪在㫄輒欲
更書他語心頗疑之每觀六經言學必先兢業戒懼乃
知必有事焉自是孔門家法(與謝/髙泉)　來諭凡應酬未盡
是良知本然條理故於精神足時太涉周旋似有所加
到困憊後便生厭心似有所損此已說到良知本然條
理不可加不可損處但須於尋常言動處識得此條理
方時時有辨别又須於尋常中調習得熟方處處有工
夫豈特遇人有厭心為有加損即閒中快活處亦皆有
之故精神如常即應酬是格物精神當養即少事是格
物此是一事不是兩事(答曾/月塘)　寜息處非可以人力為
精明處亦不可以人力為不可以人力為而後工夫至
密而可久(與王/塘南)　謂良知與物無對故謂之獨誠是也
獨知之明良知固不冺矣卜度擬議果皆良知矣乎中
庸言獨而註增獨知二字言良知者因喜附之或非子
思意也來諭謂獨指天命之性言得之矣知幾其神幾
者動之微也微者道心而謂有惡幾可乎故曰動而未
形有無之間猶曰動而無動之云也而後人以念頭初
動當之遠矣知此則幾前為二氏幾後為五伯而研幾
者為動静不偏周子幾善惡之言言惟幾故别善惡能
知幾非一念之善可能盡吉之先見蓋至善也常以至
善為主是天命自主常能慎獨常依中庸常服膺此一
善是謂先幾如是而有失有過其復而改方不甚逺若
使兩物對待去彼就此豈所謂齋明豈所謂擇善固執
者乎此宋儒傳述失宗云然象山先立乎大固不若是
勞擾也(與詹/毅齋)　自私二字斷得二氏盡絶聖賢之道當
生而生當死而死致命遂志殺身成仁寧作此等見識
(與凌/羊山)　此學静中覺本體用事極難大約只於自心欺
瞞不得處當提醒作主久久精明便有别白處若只將
日用間應酬知解處便謂是心體此却作主不定有差
自救不來何也只尋得差不得處始有見耳(與周/學諭)　大
學絜矩原從知止說來却不是無所本能知止方定静
安然後善慮善慮便能絜矩故中無所倚自然與物同
體自是絜矩若只論絜矩不問此心若何即涉於陪奉
媚世牽已從人矣(與劉/仁山)　儒釋之辨只吾儒言中與仁
處便自不同堯舜之中孔門之仁言雖不同一則指無
所倚一則指渾然與物同體無二物也中無所倚釋之
無住若近之至於兢業允執茫不相似渾然同物與其
覺海圓澄又大相逺不探其端緒舉言句之脗合以為
歸失其宗矣中無所倚自然與物同體得此氣象守而
弗失乃吾儒終日行持處延平於喜怒哀樂未發以前
觀其氣象蓋使人反求者也良知二字一經指㸃便易
摸索但不知與所謂無倚所謂同體處當下氣象若何
故往往易至冒認非謂良知之外復有中與仁也　止
處該括動静總攝内外此止即萬物各得其所若見物
方絜已屬支離止則無倚與物同體便自能絜今世與
物酬應漠不相關固不足以與此有持萬物一體之說
者則又牽已從之終日沉湎於世情依阿附㑹以為同
體不知本體淪喪更無收攝安頓處纔拈静定字面即
若傷我不知無一物方能物物吾心已化於物安能運
物哉此處絲毫倒一邊不得(以上俱與/劉仁山)　兄嘗謂弟落
意見此真實語凡見中有此用處不應總屬意見茍未
逼真慈湖之無意亦意見也若有向往不妨其致力之
勤到脫然處又當别論力未至而先為解脫不已過憂
乎(答王/龍溪)　除此真心作用更無才力智巧(答胡/正甫)　莊子
所謂外者不入内者不出吾儒知止地位正與相等即
此不入不出處便是定即定處便是吾人心體本然便
是性命所在守此一意不散漸進於純熟萬物無足以
撓之入聖賢域中矣(與王/少叅)　執著乃用工生疎所致到
純熟自當輕省不可便生厭心此處一有憎厭疑貳便
是邪魔作祟絶不可放過也(答劉/可賢)　此心皎然無掩蔽
時便與聖人不甚異於此不涉絲毫搖兀亦無改變亦
無執著亦無忽畧此便是學只時時有􁀇䕶處不傷皎
然處將容體自正言語自謹嗜慾自節善自行惡自止
好名好貨各色自覺澹以此看書以此處友精神自聚
不散渙矣(答劉/可賢)　終日紛紛不覺勞頓緣動神而後有
勞神氣不動即動應與静中無有異境此中虛而無物
故也　自處與處人未動絲毫意便自無事稍涉動意
未有不應者便是與物為敵(與王/養明)　即處事中便是學
此間稍有作惡處便是過稍有執泥處便是過所謂養
心也在此擴知也在此此處工夫愈密知覺愈精而不
受變於物此之謂格物之學若自家執泥作惡尚不覺
是謂不知痛癢便是幹極好事亦是有己之私到得此
心不作惡執泥明鏡止水相似發又中節便是㢲以出
之此間磨煉得去是謂時習(與劉/可賢)　虛實寂感内外原
是一件言其無有不是故謂之實言其無少夾雜故謂
之虛言其隨事能應故謂之感言其隨處無有故謂之
寂以此自了故謂之内以此俱了故謂之外真無有分
别者但謂虛寂本體常止不動却要善看不然說本體
說止說不動便能作梗便不真虛寂矣(答杜/道升)　處處從
小利害克治便是克己實事便是處生死成敗之根亦
不論有事無事此處放過更無是處於克治知費力與
濁亂此是生熟安勉分限不安分限將下手實際便欲
竝成德時論此涉於比擬太過不知工夫純熟只在常
明少昏漸漸求進到得成片段却與一念一事是非不
同却是得先幾也(答曾/于野)　静中如何便計功效只管久
久見得此心有逐物時有不逐物時却認不逐物時心
為本日間動作皆依不逐物之心照應一逐物便當收
回愈久漸漸成熟如此工夫不知用多少日子方有定
貼處如何一兩日坐後就要他定貼動作不差豈有此
理陽明先生教人依良知不是依眼前知解的良知是
此心瞞不過處即所謂不逐物之心也静中識認他漸
漸有可尋求耳(答羅/生)　來書未見有憤發改過之意只
是欲人相信不得開口(答王/龍溪)　終日眼前俱是假人無
一分真實意自我待之終日俱是真人無一分作偽意
如此便是有進步(寄劉/少衡)　凡習心混得去皆緣日間太
順適未有操持如舵工相似終日有舵便不至瞌睡到
得習熟即身即舵無有兩件凡入學問真處決定有操
持收束漸至其中未有受用見成者(答歐陽/文朝)　自覺得
力只管做去微覺有病又須轉手此件工夫如引小兒
隨時遷就執著不得(與杜/道升)　只是絲毫放過不得時時
與物無對便是收斂功也(與胡/正甫)　孔門博文約禮之敎
無非即人身心納之䂓矩固非為元遠也夫不誘之以
規矩而為元遠之務是猶閉之門而談天衢不可得也
(與劉/見川)　冬㳺記(嘉靖/己亥)　王鯉湖問慎獨之㫖但令善意
必行惡意必阻如何王龍溪曰如此却是大不慎矣古
人所言慎者正指微處不放過說正是汙染不上正是
常得不欺如好好色惡惡臭始得若善惡二念交起此
是做主不得縱去得已非全勝之道　王道思曰念頭
斷去不得止是一任他過便要如何斬除恐更多事此
吾小歇脚法也(此宗門放蕩之語後來羅近溪/輩多習之以為解縳之秘法)　龍溪
謂念菴曰汝學不脫知見未逼真若逼真來輪刀上陣
措手不迭真心真意人人皆得皆知那得有許多遮瞞
計較來問如何是真為性命龍溪曰􁨣得性命是為性
命又問龍溪曰為性命不真總是􁨣世界不下如今說
著為善不是真善却是要好心腸隨人口脗毁譽得失
之關不破若是真打破人被惡名埋没一世更無出頭
亦無分毫掛帶此便是真為性命真為性命時時刻刻
只有這裡著到何暇陪奉他人如此方是造化把柄在
我横斜曲直好醜髙低無往不可如今只是依阿世界
非是自由自在因歎曰今世所謂得失不知指何為得
失所謂毁譽不知毁譽個甚便說打破已是可歎矣(惡/名)
(埋没一段亦是宗門語不管是非好醜顛倒做去以為/見性究竟成一無忌憚小人耳若流俗惡名豈能埋没)
(得人又何嘗出頭不得故舉世非之而不顧為流俗言/也茍其決裂名敎真有惡名可以埋没者則已入於禽)
(獸亦何性/命之有)　王心齋論正已物正曰此是吾人歸宿處
凡見人惡只是己未盡善已若盡善自當轉易以此見
己一身不是小一正百正一了百了此之謂天下善此
之謂通天下之故聖人以此修已安百姓而天下平又
論仁之於父子曰瞽瞍未化舜是一様命瞽瞍既化舜
是一様命可見性能易命　龍溪書曰以世界論之是
千百年習染以人身論之是半生倚靠見在種種行持
㸃檢只在世情上尋得一件極好事業來做終是㸔人
口眼若是超出世情漢子必須從渾沌裏立定根基將
一種要好心腸洗滌乾浄枝葉愈枯靈根愈固從此生
天生地生人生物方是大生故學問須識真性獨往獨
來使真性常顯始能不落陪奉
夏㳺記(戊/申)　王龍溪曰未發之中未易言須知未發
却是何物謂之未發言不容發也發於目為視矣所以
能視者不隨視而發發於耳為聽矣所以能聽者不隨
聽而發此乃萬古流行不息之根未可以静時論也
予問龍溪曰凡去私欲須於發根處破除始得私欲之
起必有由來皆緣自己原有貪好原有計算此處漫過
一時潔浄不過潛伏且恐隂為之培植矣錢緒山曰此
得工夫零碎但依良知運用安事破除龍溪曰不然此
搗巢搜賊之法勿謂盡無益也(緒山之言與前冬遊記/王道思所云同一法門)
　龍溪之言曰先師提掇良知乃道心之微一念靈明
無内外無寂感吾人不昧此一念靈明便是致知隨事
隨物不昧此一念靈明便是格物良知是虛格物是實
虛實相生天則乃見蓋良知原是無知而無不知原無
一物方能𩔖萬物之情或以良知未盡妙義於良知上
攙入無知意見便是異學或以良知不足以盡天下之
變必加見聞知識補益而助發之便是俗學吾人致知
工夫不得力苐一意見為害意見是良知之賊卜度成
悟明體宛然便認以為良知若信得良知過時意即是
良知之流行見即是良知之照察徹内徹外原無壅滯
原無幇補所謂丹府一粒㸃銕成金若認意見以為實
際本來靈覺生機封閉愈固不得出頭學術毫釐之辨
不可不察也然質之陽明先生所言或未盡合先生嘗
日良知者天命之性心之本體自然照明靈覺者也是
謂良知即天性矣中庸言性所指在於不覩不聞蓋以
君子之學惟於其所不覩不聞者而戒慎恐懼耳舍不
覩不聞之外無所用其戒慎恐懼也夫不覩不聞可謂
隠而未形微而未著矣然吾之發見於外者即此未形
者之所為而未始有加吾之彰顯於外者即此未著者
之所為而未始有加由是言之謂良知之體至虛可也
謂其本虛而形實亦可也今曰良知是虛格物是實豈
所謂不覩不聞有所待而後實乎先生又曰至善者心
之本體動而後有不善而本體之知未嘗不知也是以
良知為至善矣大學之言至善其功在於能止蓋以吾
心之體固有至善而有知之後得止為難知而常止非
天良之止其所孰能與於此故定静安慮者至善也能
定能静能安能慮者止至善也能止而後至善盡為己
有有諸已而後謂之有得先之以定静安者物之所由
以格止之始也後之以慮者知之所以為至止之終也
故謂致知以求其止可也謂物則生於定静亦可也今
曰虛實相生天則乃見豈定静反由慮而相生乎先生
又曰良知是未發之中又曰當知未發之中常人亦未
能皆有豈非以良知之發為未冺之善端未發之中當
因學而後致蓋必常静常定然後可謂之中則凡致知
者亦必即其所未冺而益充其所未至然後可以為誠
意固未嘗以一端之善為聖人之極則也今曰若信得
良知過時意即是良知之流行見即是良知之照察云
云夫利欲之盤固遏之猶恐弗止而欲從其知之所發
以為心體以血氣之浮揚斂之猶恐弗定而欲任其意
之所行以為工夫畏難茍安者取便於易從見小欲速
者堅主於自信夫注念反觀孰無少覺因言發慮理亦
昭然不息之真既未盡亡先入之言又有可據日滋日
甚日移日逺將無有以存心為拘廹以改過為粘綴以
取善為比擬以盡倫為矯飾者乎而其滅裂恣肆者又
從而譸張簧皷之使天下之人遂至於蕩然而無歸則
其陷溺之淺湥吾不知於俗學何如也先生又曰知者
意之體物者意之用未嘗以物為知之體也而緒山乃
曰知無體以人情事物之感應為體無人情事物之感
應則無知矣夫人情事物感應之於知猶色之於視聲
之於聽也謂視不離色固有視於無形者而曰色即為
視之體無色則無視也可乎謂聽不離聲固有聽於無
聲者而曰聲即為聽之體無聲則無聽也可乎
夏㳺記(甲/寅)　龍溪因前記有所異同請面命予曰陽
明先生苦心犯難提出良知為傳授口訣蓋合内外前
後一齊包括稍有幇補稍有遺漏即失當時本㫖矣往
年見談學者皆曰知善知惡即是良知依此行之即是
致知予嘗從此用力竟無所入久而後悔之夫良知者
言乎不學不慮自然之明覺蓋即至善之謂也吾心之
善吾知之吾心之惡吾知之不可謂非知也善惡交雜
豈有為主於中者乎中無所主而謂知本常明恐未可
也知有未明依此行之而謂無乖戾於既發之後能順
應於事物之來恐未可也故知善知惡之知隨出隨冺
特一時之發見焉耳一時之發見未可盡指為本體則
自然之明覺固當反求其根源蓋人生而静未有不善
不善動之妄也主静以復之道斯凝而不流矣神發為
知良知者靜而明也妄動以雜之幾始失而難復矣故
必有收攝保聚之功以為充達長養之地而後定静安
慮由此以出必於家國天下感無不正而未嘗為物所
動乃可為之格物蓋處無勿當而後知無弗明此致知
所以必在於格物物格而後為知至也故致知者致其
静無而動有者也知茍致矣雖一念之微皆真實也茍
為勿致隨出隨冺終不免於虛蕩而無歸是致與不致
之間虛與實之辨也謂之曰良知是虛格物是實虛實
相生天則乃見將無言之太㴱乎即格物以致其知矣
收攝之功終始無間則吾心之流行照察自與初學意
見萬萬不侔謂之曰意見是良知之賊誠是也既而曰
若信得良知過時意即是良知之流行見即是良知之
照察所謂丹府一粒㸃銕成金不已言之太易乎龍溪
曰近日覺何如曰一二年來與前又别當時之為收攝
保聚偏矣蓋識吾心之本然者猶未盡也以為寂在感
先感由寂發夫謂感由寂發可也然不免於執寂有處
謂寂在感先可也然不免於指感有時彼此既分動静
為二此乃二氏之所湥非以為邊見者我堅信而固執
之其流之弊必至重於為我疎於應物蓋久而後疑之
夫心一而已自其不出位而言謂之寂位有常尊非守
内之謂也自其常通微而言謂之感發微而通非逐外
之謂也寂非守内故未可言處以其能感故也絶感之
寂寂非真寂矣感非逐外故未可言時以其本寂故也
離寂之感感非正感矣此乃同出而異名吾心之本然
也寂者一感者不一是故有動有静有作有止人知動
作之為感矣不知静與動止與作之異者境也而在吾
心未嘗隨境異也隨境有異是離寂之感矣感而至於
酬酢萬變不可勝窮而皆不外乎通微是乃所謂幾也
故酬酢萬變而於寂者未嘗有礙非不礙也吾有所主
故也茍無所主則亦馳逐而不返矣聲臭俱冺而於感
者未嘗有息非不息也吾無所倚故也茍有所倚則亦
膠固而不通矣此所謂收攝保聚之功君子知幾之學
也學者自信於此灼然不移即謂之守寂可也謂之妙
感亦可也即謂之主静可也謂之慎動亦可也此豈言
說之可定哉是何也心也者至神者也以無物視之固
冺然矣以有物視之固炯然矣欲盡斂之則亦塊然不
知凝然不動無一物之可入也欲兩用之則亦忽在此
倐然在彼能兼體而不遺也使於真寂端倪果能察識
隨動隨静無有出入不與世界物事相對待不倚自己
知見作主宰不著道理名目生證解不藉言語發揮添
精神則收攝保聚之功自有準則明道云識得仁體以
誠敬存之不須防檢窮索必有事而勿正心勿忘勿助
長未嘗致纎毫之力此其存之之道固其準則也龍溪
笑曰夏游記豈盡非是只三轉語處手勢太重便覺抑
揚太過兄已見破到此弟復何言　劉師泉謂夫人之
生有性有命性妙於無為命雜於有質故必兼修而後
可以為學蓋吾心主宰謂之性性無為者也故須首出
庶物以立其體吾心流行謂之命命有質者也故須隨
時運化以致其用常知不落念是吾立體之功常過不
成念是吾致用之功也二者不可相雜蓋知常止而念
常微也是說也吾為見在良知所誤極探而得之龍溪
問見在良知與聖人同異師泉曰不同赤子之心孩提
之知愚夫婦之知能如頑鑛未經煅煉不可名金其視
無聲無臭自然之明覺何啻千里是何也為其純隂無
真陽也復真陽者更須開天闢地鼎立乾坤乃能得之
以見在良知為主決無入道之期矣龍溪曰謂見在良
知便是聖人體段誠不可然指一隙之光以為決非照
臨四表之光亦所不可譬之今日之日非本不光却為
雲氣掩蔽以愚夫愚婦為純隂者何以異此予曰聖賢
只是要人從見在尋源頭不曾别將一心換却此心師
泉欲創業不享見在豈是懸空做得只時時收攝保聚
使精神歸一便是但不可直任見在以為止足耳　謂
龍溪曰陽明先生之學其為聖學無疑矣惜也速亡未
至究竟是門下之責也然為門下者有二有往來未密
煅煉未久而許可太早者至於今或守師說以淑人或
就已見以成學此非有負於先生乃先生負斯人也公
等諸人其與往來甚密其受煅煉最久其得證問最明
今年已過矣猶不能究竟此學以求先生之所未至却
非先生負諸人乃是公等負先生矣
緒山在陽明先生之門號稱篤實而能用其力者自余
十六七年來凡六七見而緒山之學亦且數變其始也
有見於為善去惡者以為致良知也已而曰未矣良知
者無善無惡者也吾安得執以為有而為之而又去之
後十年會於京師曰吾惡夫言之者之淆也無善而無
惡者見也非良知也吾惟即吾所知以為善者而行之
以為惡者而去之此吾可能為者也其不出於此者非
吾所為亦非吾之所當聞也今年相見於青原則曰向
吾之言猶二也非一也蓋先生嘗有言矣曰至善者心
之本體動而後有不善也吾不能必其無不善吾無動
焉而已彼所謂意者動也非是之謂動也吾所謂動動
於動焉者也吾惟無動則在我者常一在我者常一則
吾之力易易矣(贈錢/緒山)　王子之言曰始吾以致知為然
也而不知有遺於物乃吾今而後知格物之為致知也
始之言知亦曰格物云爾及而察之以為物生於知吾
但知知而已而何有於物夫非知無物非物無知乃吾
始之言知則猶廓廓爾而渾渾爾若有厭於芸芸爾者
則猶未見物與知之為一也此一知也於物有格有不
格則是吾之知亦有至有不至焉雖然王子後此又安
知不以今之所言為未至也乎物之有未格也而求足
於知焉有所不足是故為之可以己者即不得謂之精
精不可已以此心之幾希易失而難窮故也(贈王/龍溪)　雙
江先生繫詔獄經年而後釋方其繫也身不離接摺視
不踰垣户塊然守其素以獨居久之諸子羣聖之言涉
於目者不慮而得參之於身動而有信慨曰嗟乎不履
斯境疑安得盡忘乎於是著錄曰困辨以明寂感之故
歸質之友人友人或然或否或正以師傳曰陽明子所
謂良知不𩔖往歲癸夘洪先與洛村黄君聞先生言必
主於寂心亦疑之後四年丁未而先生逮送之境上含
涕與訣先生曰嘻吾自勝之無苦君輩也其容翛然其
氣夷然其心淵然而素自是乃益知先生遂為辨曰先
生於師傳如何吾未之知請言吾所試昔者聞良知之
學悅之以為是非之心人皆有之吾惟即所感以求其
自然之則其亦庶乎有據矣已而察之執感以為心即
不免於為感所役吾之心無時或息則於是非者亦將
有時而淆也又嘗凝精而待之以虛無計其為感與否
也吾之心暫息矣而是非之則似亦不可得而欺因自
省曰昔之役者其逐於已發而今之息者其近於未發
矣乎蓋自良知言之無分於發與未發也自知之所以
能良者言之則固有未發者以主之於中而或至於不
良乃其發而不知返也吾於暫息且有所試矣而況有
為之主者耶夫至動莫如心聖人尤且危之茍無所主
隨感而發譬之御馬銜勒去手求斯須馳驟之中度豈
可得哉道心之言微性之言定無欲之言静致虛之言
立本未發之言寂一也而何疑於先生先生聞之曰斯
言知我哉錄有之良知者未發之中寂然大公之本體
固吾師所傳也問之友人或然或否洪先曰吾學也困
辨弗明弗可以措敘而梓之告於知言者(困辨/錄序)　余讀
雙江聶君困辨錄始而灑然無所疑已而怳然有所會
久而津津然不能舍於是附以己見梓之以傳而或者
謂曰言何易也自陽明先生為良知之說天下議之為
禪嘵嘵然至於今未已也夫良知合寂感内外而言之
者也議者猶曰此遺物也厭事理之討論者也今而曰
吾内守寂者也其感於外者皆非吾之所能與其不滋
為可異歟夫分寂感者二其心者也分内外者析其形
者也心譬則形之目者也目不能不發而為視視不能
不發而為萬物離物以為視離視以為目其果有可指
乎吾懼嘵嘵然於聶君者又未已也余應之曰言固未
可齊也孔子不云乎曰吾道一以貫之當是時未能以
其一者示之人也而曾子乃曰是忠恕也今之言與忠
恕者同耶異耶彼以得之心者應之而世儒之言從而
分曰孰為一之體孰為一之用而後忠恕者始明嗚呼
使曾子若然其尚能聞言而唯乎夫聶君亦各以其得
之心者為言固未暇為良知釋也子以心譬目有問於
子曰寂感於目奚譬必曰視者感也物之不留者寂也
無有分也鳴呼似矣而未盡也子謂目之所以能視而
不容翳者何哉夫天地之化有生有息要之於穆者其
本也良知之感有動有静要之致虛者其本也本不虛
則知不能良知其發也其未發則良也事物者其應理
者其則也應而不失其則惟致虛者能之故致虛者乃
所以致知也知盡其天然之則於事事物物而理窮理
窮則性盡命至而奚有於内外雖然知所先後而後近
道此學之序也故無樂乎其專内也所以求當於外者
非是則無以先也無樂乎其守寂也所以求神其感者
非是則無以先也彼禪固賊道也而其内之寂者固皆
離事物以為言彼視所謂理者何啻於其目之眚也而
豈患其相入哉故言有相徇而非也者乃其無與當之
謂也言有相反而是也者乃其喻所指之謂也子徒畏
人之嘵嘵矣而獨不懼夫已之膠膠者乎今世言聰明
才辯見聞强敏孰與聶君所謂表然才丈夫也其持世
儒之學以見先生友之也非師之也而卒俛首以聽今
又盡知其故兢兢焉自守一言以觸世之所諱其為逐
聲與塊也夫且吾亦嘗聞而哂之以其為億也及逮而
送之境無戚言憐色以亂其常蓋未幾而是錄作其曰
困辨是遇困而益辨非辨於困者也而余為之言者亦
若辨焉何哉蓋余困而後能知又信於未言故也(困辨/錄後)
(序/)　困辨錄者聶雙江公拘幽所書其下附語余往年
手所箋也同年貴溪原山江君懋桓獲而讀之取其契
於心者抄以自隨已而作令新寧將刻以授諸生問決
於余余惟白沙主静之言出而人以禪諍至於陽明諍
益甚以致良知之與主静無殊㫖也而人之言良知者
乃復以主静諍其言曰良知者人人自能知覺本無分
於動静獨以静言是病心也自夫指知覺為良知而以
静病心於是總總然但知即百姓之日用以證聖人之
精微而不知反小人之中庸以嚴君子之戒懼不獨二
先生之學脈日荒即使禪者聞之亦且咄唶而失笑不
亦遠乎夫言有攸當不知言無以學也良知猶言良心
主静者求以致之收攝保聚自戒懼以入精微彼徒知
覺焉者雜真妄而出之者也主静則不逐於妄學之功
也何言乎其雜真妄也譬之於水良知源泉也知覺其
流也流不能不雜於物故須静以澄汰之與出於源泉
者其㫖不能以不殊此雙江公所為辨也雖然余始手
箋是錄以為字字句句無一弗當於心自今觀之亦稍
有辨矣公之言曰心主乎内應於外而後有外外其影
也心果有内外乎又曰未發非體也於未發之時而見
吾之寂體未發非時也寂無體不可見也見之謂仁見
之謂知道之鮮也余懼見寂之非寂也是故自其發而
不出位者言之謂之寂自其常寂而通微者言之謂之
發蓋原其能戒懼而無思為非實有可指得以示之人
也故收攝保聚可以言静而不可謂為寂然之體喜怒
哀樂可以言時而不可謂無未發之中何也心無時亦
無體執見而後有可指也易曰聖人立象以盡意繫辭
以盡言言固不盡意也坤之震剝之復得之於言外以
證吾之學焉可也必也時而静時而動截然内外如卦
爻然果聖人意哉余不見公者四年不知今之進退復
何如也江君早年亦嘗以禪諍學已而入象山得之静
坐㫄探博證遂㴱有契於公新寧故新會地白沙之鄉
也豈無傳其遺言者乎如有言主静而異於公者幸反
覆之不有益於我必有益於人是良知也(讀困辨/錄抄序)　其
與聶公友也聞其所語此心寂感之機歸寂之要十餘
年來未嘗輕一諾焉一日忽自省曰公之言是也(劉兩/峯六)
(十/序)　致良知者致吾心之虛静而寂焉以出吾之是非
非逐感應以求其是非使人擾擾外馳而無所於歸以
為學也夫知其發也知而良則其未發所謂虛静而寂
焉者也吾能虛静而寂雖言不及感亦可也(雙江七/十序)
善學者竭力為上解悟次之聽言為下蓋有密證殊資
黙持妙契而不知反躬自求實際以至不副夙期者矣
固未有歷涉諸難㴱入真詮而發之弗瑩必俟明師面
臨私授而後信久遠也(陽明先生年/譜考訂序)　龍溪子曰良知
者感觸神應愚夫婦與聖人一也奚以寂奚以收攝為
予不答已而腹饑索食龍溪子曰是須寂否須收攝否
予曰若是則安取於學饕餮與禮食固無辨乎他日龍
溪子曰良知本寂無取乎歸寂歸寂者心槁矣良知本
神應無取乎照應照應者義襲矣吾人不能神應不可
持以病良知良知未嘗增損也予曰吾人常寂乎曰不
能曰不能則收攝以歸寂於子何病吾人不能神應謂
良知有蔽可乎曰然曰然則去蔽則良知明謂聖愚有
辨奚不可求則得舍則失不有存亡乎養則長失則消
不有增損乎擬而言議而動不有照應乎是故不可冺
者理之常也是謂性不易定者氣之動也是謂欲不敢
忘者志之凝命之主也是謂學任性而不知辨欲失之
罔談學而不本真性失之鑿言性而不務力學失之蕩
龍溪子曰如子之言固未足以病良知也(良知/辨)　白沙
先生之學以自然為宗至其得要則隨動隨静終日照
應而不離彼(跋白/沙詩)　濂溪曰誠則無事又曰誠無為終
之以艮則曰艮非為也為不止矣夫自堯舜相傳精一
之祕莫不由兢業以得之孔門格致戒慎其功若不一
而足也今曰無事無為不已悖乎曰不然無欲者至近
而遠至約而盡至易而甚難者也明道曰所欲不必沈
溺只有所向便是欲夫有所向者欲也所以必向是者
有以為之主也夫意之所向隨感易動日用動静何往
非意於此辨别使意無所向自感自應則心體泰然他
無干涉静虛動直其於用力不已切乎是無事者乃所
謂必有事而無為者乃其至剛者也(跋通/書)　物者知之
感也知者意之靈也知感於物而後有意意者心之動
也心者身之主也身者天下國家之本也感而正曰格
靈而虛曰致動以天曰誠居其所曰正中有主曰修無
無物之知無無知之意無無意之心無無心之身無無
身之家之國之天下靈而感之以正曰知止感而以正
天下國家舉之矣故曰至善虛靈能感則意定動以天
則心静中有主則安舉而措之天下國家則慮無不當
大人之事畢矣(大學/解)　告子能信其心者也彼見心能
主乎内外故其意曰心能知言者也凡言之來以心接
之而已其有不得於言必其所不必知而不可因言以
動乎心心能帥氣者也凡氣之用以心御之而已其有
不得於心必其所不當發而不可役心以從乎氣不因
言以動心則外無所入不役心以從氣則内無所牽外
無所入者心離乎境也内無所牽者氣合乎心也惟其
以離境為心故常主心之無事者以為正惟其以無事
為正故不能順氣之生長者以有為常主於心之無事
以為正故不免於内正其心不能順氣之生長以
有為故不免於外助其長其與孟子之學真毫釐之辨
耳　告子以無所事為心之正故孟子曰我則必有
事而不正心告子忘外一切作用皆自安頓是為助
其生長故孟子曰我則勿忘而亦勿助其長(孟子/解)
落思想者不思即無落存守者不存即無欲得此理炯
然隨用具足不由思得不由存來此中必有一竅生生
夐然不𩔖　言此學常存亦得言此學無存亦得常存
者非執著無存者非放縱不存而存此非可以倖至也
却從尋求中得由人識取(以上别周/少魯語)　此心倐忽不可
執著却又凝定不染一物　向人說得伸寫得出解得
去謂之有才則可於學問絲毫無與也學問之道須於
衆人塲中易鶻突者條理分明一絲不亂此非平日有
涵養鎮静之功小大不疑安能及此(以上别沈/萬川語)　天降
大任一節於此却有湥辨自心術中料理則為聖學自
時態料理則為俗情二者雖相去懸絶然皆有收密慎
密增益不能之效此正人鬼分胎不可不自察也孟子
所言增益與改作者指其氣性未平情欲未盡與才力
未充正求此心不移耳而世人往往折節於隕獲諧俗
於圓熟以為増益在是不亦左乎(書楊武/東卷)　言其收斂
謂之存養言其辨别謂之省察言其決擇謂之克治省
察者言其明克治者言其決決則愈明而後存養之功
純内不失已外不失人動亦定静亦定小大無敢慢始
終條理可以希聖矣(書王有/訓扇)　白沙詩云千休千處得
一念一生持於千休之中而持一念正出萬死於一生
者也今言休而不提一念便涉茫蕩必不能休言念而
未能千休便涉支離亦非真念茍不知念則亦無所謂
能休者能念不期休而自休矣(示門/人)　初及第謁魏莊
渠先生先生曰達夫有志必不以第為榮黙坐終日絶
口不言利達事私心為之悚然承當此言煞不容易蓋
不榮進取即忘名位忘名位即忘世界能忘世界始是
千古真正英雄(示胡/正甫)　寂嘿不動者誠也言藏於無也
感而遂通者神也言發於有也動而未形有無之間者
幾也言有而未嘗有也三言皆狀心也常有而不使其
雜於有是謂研幾真能不雜於有則常幽常微而感應
之妙是知幾之神謂幾為一念之始者何足以知此
能以天地萬物為體則我大不以天地萬物為累則我
貴夫以天地萬物為體者與物為體本無體也於無體
之中而大用流行發而未嘗發也静坐而清適執事而
安肅處家而和婉皆謂之發而不可執以為體常寂常
虛可卷可舒全體廓如(以上皆示/萬日忠)　知無不足之理則
凡不盡分者皆吾安於肆欲而不竭才者也吾人日用
之間戒懼稍縱即言動作止之微皆違天常而賊人道
可不省歟(示王/有訓)　吾人當自立身放在天地間公共地
步一毫私已著不得方是立志只為平日有慣習處軟
熟滑瀏易於因仍今當一切斬然只是不容放過時時
刻刻須此物出頭作主更無纖微舊習在身方是工夫
方是立命(日/扎)　終日營營與外物交以我應之未始見
其非我也久而見化於物故舍事無心舍物無身暫爾
暝目傍徨無垠有如處於寂莫之鄉曠莽之野不與物
對我乃卓然　天地之間萬生萬死天地不為欣戚以
其在天地未嘗有增未嘗有損也生死不增於我我何
欣戚故聖人冥之　麗吾形者是物非我擾吾思者是
事非我釋吾累者是理非我斂吾散者是學非我置理
學不講離事物不為我將何在知我在者古今不能限
智愚不能别高之不為顯卑之不為汙故常泰然無懼
(以上皆/寤語)　王敬所訪余石蓮洞中各請所得敬所曰吾
有見於不息之真體天地之化生日月之運行不能外
是體也而況於人乎吾觀於暮春萬物熙熙以繁以滋
而莫知為之其殆庶幾乎明道得之名為識仁識仁者
識此不息者也吾時而言吾時而嘿吾時而作止進退
無所庸力也其有主之者乎余曰可聞者言也所從出
此言者人不得而聞也豈惟人不得聞已亦不得而聞
之非至静為之主乎然而必云歸静者何也今之言者
必與言馳馳則離其主矣離其主則逐乎所引之物吾
雖言矣而静何有所從出者存於其中受命如響如是
而言如是而嘿語黙殊而吾未嘗有二主也從而推之
作止進退常變晝夜吾未嘗有二主静矣斯可以言歸
矣歸静言乎其功也而謂任心之流行以為功者吾嘗
用其言而未之有得也敬所曰是即吾之所謂不息者
而非以對待之静言之也(說/静)　貞明之體常為主宰雖
流行不息而未嘗有所作為如石之介内外敵應兩不
相與寂之至也(贈周/洞岩)　自來聖賢論學未嘗有不犯做
手一言未有學而不由做者惟佛家則立躋聖位此龍
溪極誤人處　陽明公門下爭知字如敬師諱不容人
談破　吾儒不言息只不㬥氣息自在其中　以一推
行於事事物物不攙入些子知識便是由仁義行纔於
事物上求之便是知識便是行仁義　察識端倪以致
夫擴充之功謂識本體後方好用功不是發處纔有工
夫用也　孔門之學敎人即實事求之俟其自得後世
分内分外分心分事自宋以來便覺與孔門稍不𩔖(以/上)
(讀雙江致/知議畧)　雜念漸少即感應處便自順適(松原/誌晤)　妄
意於此二十餘年矣亦嘗自矢以為吾之於世無所厚
取自欺二字或者不至如人之甚而兩年以來稍加懲
艾則見為吾之所安而不懼者正世之所謂太欺而所
指以為可惡而可耻者皆吾之處心積慮隂托之命而
恃以終身者也其使吾之安而不懼者乃先儒論說之
餘而冒以自足以知解為智以意氣為能而處心積慮
於可惡可耻之物則知解之所不及意氣之所不行覺
其缺漏則䝉以一說欲其宛轉則加以衆證儒先論說
愈多而吾之所安日密譬之方技俱通而痿痺不恤搔
爬能談而痛癢未加甘心於服鴆而自以為神劑如此
者不知日凡幾矣至聞長生久視之妙津津然同聲應
之不謂其相遠也嗚呼以是為學雖日有聞時有習明
師臨之良友輔之猶恐成其私也況於日之所聞時之
所習出入於世俗之内而又無明師良友之益其能免
於前病乎夫所安者在此則惟恐人或我窺所蒙者在
彼則惟恐人不我與託命既堅固難於拔除用力已湥
蓋巧於藏伏於是毁譽得失之際始不能不用其情此
其觸機而動緣釁而起乃餘症標見所謂已病不治者
也且以隨用隨足之體而寄寓於他人口吻之間以不
加不損之真而貪竊於古人唾棄之穢至樂不尋而伺
人之顏色以為欣戚大寶不惜而冀時之取予以為歉
盈如失路人之志歸如喪家子之丏食流離奔逐至死
不休孟子之所謂哀哉(别蔡/督學)　只在話頭上拈弄至於
自性自命傷損不知當下動氣處自以為發强剛毅纒粘
處自以為文理密察加意陪奉却謂恭敬明白依阿却
謂寛仁如此之𩔖千言萬語莫能狀其情變總之以一
言只是鶻突到了雖自稱為學而於自身邈不相干却
又說精說一說感說應亦何益哉　佛與吾儒之辨須
是自身已有下落方可開口然此亦是閒話辨若明白
亦於吾身何干老兄將此等作大事件以為講論不明
將至誤世弟則以為伊川講明後又出幾個聖人濂溪
未曽講明又何曾誤了舂陵夫子無生之說門面終是
不同何須深論今縱談禪決未見有人削髮棄妻薄視
生死抛却名位此數事乃吾儒詆毁佛氏大節目處既
不相犯自可無憂老兄吾為此懼一言似可稍解矣吾
輩一個性命千瘡百孔醫治不暇何得有許多為人說
長道短耶弟願老兄將精一還堯舜感應還孔子良知
還陽明無生還佛真將當下胸中粘帶設計斷除眼前
紛紜設計平妥原來性命設計恢復益於我者取之而
非徇其言也害於我者違之而非徒以言也如是尚何
說之不同而懼之不早已乎(答何/善山)　尋常作工夫便欲
講求得無弊此欲速之心磨礱方有光輝如今安得盡
是　只用分别善惡工夫安有許多牽絆為言語分疏
　既知培本便是扶疎之勢即為知止一向愁東愁西
何故(詩/註)　未發之中思之位也存乎情發之中而不與
情俱發者也俱發則出其位矣常止其位而思以通之
故吾未嘗無作止語嘿往來進退是静為之主也非吾
主乎静也(主静/堂記)
　
　
　
　
　
　
　
　
　
　
　
　
　
　
　明儒學案卷十八
欽定四庫全書
　明儒學案卷十九
　　　　　　　　　　　　餘姚　黃宗羲　撰
江右相傳學案四
　處士劉兩峰先生文敏
劉文敏字宜充號兩峰吉之安福人自幼樸實不知有機
械事年二十三與師泉共學思所以自立於天地間者每
夜分不能寢謂師泉田學茍小成猶不學也已讀傳習録
好之反躬實踐惟覺動静未融曰此非師承不可乃入越
而禀學焉自此一以致良知為鵠操存克治瞬不少懈毋
談髙逺而行遺卑近及門之士不戒而孚道存目繫外艱除
不應科目華亭為學使以貢士徴之不起雙江主於歸寂
同門辨説動盈卷軸而先生言發與未發本無二致戒懼
慎獨本無二事若云未發不足以兼已發致中之外别有
一段致和之功是不知順其自然之體以學而能以慮而
知者也又言事上用功雖愈於事上講求道理均之無
益於得也涵養本原愈精愈一愈一愈精始是心事合
一又言嘿坐澄心反觀内照庶幾外好日少知慧日著
生理亦生生不已所謂集義也又言吾心之體本止本
寂叅之以意念飾之以道理侑之以聞見遂以感通為
心之體而不知吾心雖千酬萬應紛紜變化之無已而
其體本自常止常寂彼以静病云者似涉静景非為物
不貳生物不測之體之静也凡此所言與雙江相視莫
逆故人謂雙江得先生而不傷孤另者非虚言也然先
生謂吾性本自常生本自常止往來起伏非常生也專
寂凝固非常止也生而不逐是謂常止止而不住是謂
常生主宰即流行之主宰流行即主宰之流行其於師
門之㫖未必盡同於雙江蓋雙江以未發屬性已發屬
情光生則以喜怒哀樂情也情之得其正者性也年八
十猶陟三峯之顚静坐百餘日謂其門人王時槐陳嘉
謨賀涇曰知體本虚虚乃生生虚者天地萬物之原也
吾道以虚為宗汝曹念哉與後學言即塗轍不一愼勿
違吾宗可耳隆慶六年五月卒年八十有三張子曰若
謂虚能生氣則虚無窮氣有限體用殊絶入老氏有生
於無自然之論先生所謂知體本虚虚乃生生將無同
乎蓋老氏之虚墮於斷滅其生氣也如空谷之聲槖籥
之風虚與氣為二也先生之虛乃常止之眞明即所謂
良知也其常止之體即是主宰其常止之照即是流行
為物不二者也故言虚同而為虚實異依然張子之學
也
論學要語學力歸一則卓爾之地方有可幾　先師謂
學者看致字太輕故多不得力聖賢千言萬語皆從致
字上發揮工夫條理非能於良知之體增益毫末也生
學困勉皆致字工夫等級非良知少有異焉者也　格
致非判然兩事蓋事事物物殊塗百慮初不外於吾心
之良知故萬物皆僃於我若以物為外是析心與理為
二將以何者為僃於我乎是故致吾心是是非非善善
惡惡之良知於事事物物之間而莫非順帝之則是之
謂物格知致　有物有則則者天然自有之中也隨感
而通天則流行纖毫智力無所安排則良知益著益察
虚靈洞逹竭盡而無遺矣　心意知物即不覩不聞之
體格致誠正即不覩不聞之功了此即逹天德便是齊
家治國平天下而與佛老異蓋吾儒齊治均平勲塞宇
宙而格致誠正無所加也雖窮約終身一行未見而心
意知物無所損也故佛老之無思議無善惡超入精微
者吾儒皆足以貫之而格致誠正便了齊治均平者佛
老未之逮也　吾性本自常生本自常止往來起伏非
常生也專寂凝固非常止也生而不逐是謂常止止而
不住是謂常生無住無放常感常寂纖毫人力不與焉
是謂天然自有之則故生生之謂易而仁敬慈孝信之
皆止者聖德也順乎其性者也　聖學不離於言行而
亦豈著於言行不外於事物而亦豈泥於事物以為學
故曰性無内外學無内外　性命之不易者為體體之
不滯者為用融化廓寂無所倚著至一而不可少間焉
者也　用因萬事萬物而顯眞體非因萬事萬物而有
是故體物而不可遺體事而無不在日與斯世酬酢變
通不窮而吾之眞體未嘗起滅加損也雖無起滅加損
而天下之道無不原於此知此者謂之知性知性則吾
無始功利氣習日昭晰而無所藏伏學此者謂之學道
學道則吾無始功利氣習日融化而未嘗復行如此方
是戒愼恐懼樸實工夫所謂動静無間體用一原庶乎
會通之矣　自信本心而一切經綸宰制由之此聖學
也幹好事衆皆悅之求之此心茫然不知所在此鄉原
之徒孔子之所惡也　吾心之體本止本寂叅之以意
念飾之以道理侑之以聞見遂以感通為心之體而不
知吾心雖千酬萬應紛紜變化之無已而其體本自常
止常寂故言行之著若可覩聞而謹之信之則不覩不
聞也故有餘不足必知之知之必不敢不勉不敢盡而
其不敢不然者亦不覩不聞也　人之心天之一也俯
仰兩間左右民物共感應之形著因時順變以行其典
禮者雖千變萬化不可窮詰孰非吾心之一之所運耶
　不識萬化之根源則自淪於機巧習染之中一切天
下事作千様萬様㸔故精神眩惑終身勞苦　屢省穿
衣喫飯猶有許多未中節處此聖人於庸言庸行一毫
不敢自恕　學以静入亦以静病云者似涉静景而非
為物不貳生物不測之體之静也蓋吾心之體本不可
須臾離無人我遠近古今於此透悟便可與天地同量
堯舜為徒所謂曲肱飲水金革百萬樂在其中飯糗茹
草有天下而不與此皆性體之自然未嘗致纖毫之力
乃天下之至静也是故烟雲泉石案牘𤨏屑外境雖異
而吾良知之運無更局乃可謂夫焉有所倚也　學者
無必為聖人之志故染逐隨時變態自為障礙猛省洗
滌直從志上著人一已百人十已千工夫則染處漸消
逐時漸寡渣滓渾化則主宰即流行之主宰流行即主
宰之流行安有許多分别疑慮　學術同異皆起於意
根未離尚落氣質故意必固我皆所以害我若中涵太
虚順吾自然之條理則易簡理得時措適宜往聖精神
心術皆潛孚而黙會之　究事之利害而不求心之安
否是以禍亂至於相尋惟中流砥柱動必求諸心以復
天地萬物一體之量一切世情不使得以隠伏則義精
獨愼天下之能事畢矣　遷善改過之功無時可已若
謂吾性一見病症自去如太陽一出魍魎自消此則玩
光景逐影響欲速助長之為害也須力究而精辨之始
可　透利害生死關方是學之得力處若風吹草動便
生疑惑學在何處用　知命者士人之素節吾未見隨
分自静者而困乏不能存也吾未見廣於干求工於貪
取者而有知足之時也　大丈夫進可以仕退可以藏
常綽綽有餘裕則此身常大常貴而天下之物不足以
尚之不然則物大我小小大之相形而攻取怨尤之念
多矣　友朋中有志者不少而不能大成者只緣世情
窠臼難超脫耳須是吾心自作主宰一切利害榮辱不
能淆吾見而奪吾守方是希聖之志始有大成之望也
　人心本自太和其不和者狹隘頽墮乖戾煩惱以為
之梗除却此病則本心冲澹和粹之體復矣以之養生
何有　遇事不放過固好然須先有一定之志而後隨
事隨時省察其是此志與否則步步皆實地處處皆實
事乃眞不放過也　欲富貴而惡貧賤吾獨無是情哉
吾性不與物作對天地之用皆我之用欲惡不與存焉
　心即所謂把柄也生化不測皆把柄中自然之條理
一以貫之成性存而道義出也　聖人養民敎民無一
事不至非為人也自盡其心自滿其量不忍小視其身
也　凡器不可互用局於形也人為萬物之主心為萬
物之靈常存此心性靈日著則萬物之命自我立矣其
處一身之吉㐫悔吝何有　本然者良知也於此兢業
存存乃所謂致良知也良知能開天下之物能成天下
之務所謂莫顯莫見也致知之功能一動静有事無事
一以貫之則一時雖未成章夫固成章之漸也一時雖
未凝然不動夫固凝然不動之基也蓋學問頭腦既當
自將日新不已舍此而别趨路徑皆安排意必也　事
上用功雖愈於事上講求道理均之無益於得也涵養
本原愈精愈一愈一愈精始是心事合一　千事萬事
只是一事故古人精神不妄用惟在志上磨礪　隨分
自竭其力當下具足當下受用過去未來何益於思徒
得罪於天爾　上天之載以無聲無臭為至君子之學
以不覩不聞為功知體常虚則眞明常止千念萬念總
是無念生生化化自協天則故先天而天弗違後天而
奉天時　知無起滅物無去來雖擬言議動同歸於成
變化復其不覩聞之體　天地萬物生於虚而虚亦非
出於天地萬物之外　耳目口鼻皆以虚為用况心為
統攝衆形之本宰制萬靈之根而可壅之以私乎　古
人從心體㸃檢故事事詣其極今人從支派處照管雖
時有暗合終不得力此人才風俗之異於古也　吾道
無絶續歷千萬世如一日但人自不著不察耳　精神
不可閒用須常理會本分事本分事雖一物不染却萬
物畢僃　意根風波一塵蔽天豪傑之士往往為其所
誤故學在於致虛以澄其源　當急遽時能不急遽當
怠緩時能不怠緩當震驚失措時能不震驚失措方是
囘天易命之學　喜怒哀樂情也情之得其正者性也
　發與未發本無二致戒懼愼獨本無二事若云未發
不足以兼已發而致中之外别有一段致和之功是不
知順其自然之體而加損焉所謂以學而能以慮而知
無忌憚以亂天之定命也先師云心體上著不得一念
留滯能悟本體即是功夫人已内外一齊俱透　功利
之習淪肌浹髓茍非鞭辟近裡之學常見無動之過則
一時感發之明不足以勝隠微湥痼之蔽故雖高明率
喜頓悟而厭積漸任超脫而畏檢束談元妙而鄙淺近
肆然無忌而猶以為無可無不可任情恣意遂以去病
為第二義不知自家身心尚蕩然無所歸也　引佛老
之言以證其說借修煉之術以祕其養皆非卓然以聖
為歸者也聖學一正百正一了百了不落影響不靠幇
助變通宜民眞性自然流貫古聖兢兢業業好古敏求
精神命脈惟在一處用幾微少忽即屬異端可不謹乎
　同知劉師泉先生邦采
劉邦采字君亮號師泉吉之安福人初為邑諸生即以
希聖為志曰學在求諸心科舉非吾事也偕兩峯入越
謁陽明稱弟子陽明契之曰君亮會得容易先生資既
穎悟而行復峻拔丁外艱蔬水廬墓服闋不復應試士
論益歸嘉靖七年秋當鄉試督學趙淵下敎屬邑迫之
上道先生入見淵未離席即郤立不前淵亟起迎之先
生以棘闈故事諸生必免冠袒裼而入失待士禮不願
入御史儲良材令十三郡諸生竝得以常服入闈免其
簡察揭㮄先生得中式已授夀寧敎諭陞嘉興府同知
尋棄官歸年八十六卒陽明亡後學者承襲口脗浸失
其眞以揣摩為妙悟縱恣為樂地情愛為仁體因循為
自然渾同為歸一先生惄然憂之謂夫人之生有性有
命性妙於無為命雜於有質故必兼修而後可以為學
蓋吾心主宰謂之性性無為者也故須首出庶物以立
其體吾心流行謂之命命有質者也故須隨時運化以
致其用常知不落念是吾立體之功常過不成念是吾
致用之功二者不可相雜常知常止而念常微也是說
也吾為見在良知所誤極探而得之龍溪問見在良知
與聖人同異先生曰不同赤子之心孩提之知愚夫婦
之知能如頑鑛未經煆煉不可名金其視無聲無臭自
然之明覺何啻千里是何也為其純隂無眞陽也復眞
陽者更須開天闢地鼎立乾坤乃能得之以見在良知
為主決無入道之期矣龍溪曰以一隙之光謂非照臨
四表之光不可今日之日非本不光雲氣掩之耳以愚
夫愚婦為純隂者何以異此念菴曰聖賢只要人從見
在尋源頭不是别將一心換却此心師泉欲創業不享
見在豈是懸空做得亦只是時時收攝此見在者使之
凝一耳先生著為易藴無非此意所謂性命兼修立體
之功即宋儒之涵養致用之功即宋儒之省察涵養即
是致中省察即是致和立本致用特異其名耳然工夫
終是兩用兩用則支離未免有顧彼失此之病非純一
之學也總緣認理氣為二造化只有一氣流行流行之
不失其則者即為主宰非有一物以主宰夫流行然流
行無可用功體當其不失則者而已矣乃先生之言心
意知物較四有四無之說最為諦當謂有感無動無感
無静心也常感而通常應而順意也常往而來常化而
生物也常定而明常運而照知也見聞之知其糟粕也
象著之物其凝漚也念慮之意其流澌也動静之心其
游塵也心不失無體之心則心正矣意不失無欲之意
則意誠矣物不失無住之物則物格矣知不失無動之
知則知致矣夫心無體意無欲知無動物無住則皆是
有善無惡矣劉念臺夫子欲於龍溪之四無易一字心
是有善無惡之心意亦是有善無惡之意知亦是有善
無惡之知物亦是有善無惡之物何其相符合也念菴
言師泉素持元虛即今肎向裡著已收攝性命正是好
消息雙江言師泉力大而說辨排闥之嚴四座咸屈人
皆避席而讓舍莫敢攖其鋒疾亟門人朱調問先生此
視平時何如答曰夫形豈累性哉今吾不動者自若也
苐形如槁木耳遂卒先生之得力如此
劉師泉易藴夫學何為者也悟性修命知天地之化育
者也往來交錯庶物露生寂者無失其一也冲廓無為
淵穆其容賾者無失其精也惟悟也故能成天地之大
惟修也故能體天地之塞悟實者非修性陽而弗駁也
修逹者非悟命陰而弗窒也性隠於命精儲於魄是故
命也有性焉君子不淆諸命也性也有命焉君子不伏
諸性也原始反終知之至也　有感無動無感無静心
也常感而通常應而順意也常往而來常化而生物也
常定而明常運而照知也見聞之知其糟粕也象著之
物其凝漚也念慮之意其流澌也動静之心其游塵也
心不失無體之心則心正矣意不失無欲之意則意誠
矣物不失無住之物則物格矣知不失無動之知則知
致矣身心意知物者工夫所用之條理格致誠正修者
條理所用之工夫知所先後者始條理也天序也忘其
所有事者昏索其所無事者紛昏不勝紛者雜紛不勝
昏者塞紛猶夢也昏猶醉也醒醉遣夢者惺惺也瞬有
存息有養前無迎後無將何病乎塞何憂乎雜　德非
潛不光心非澹不體識恆斂曰潛欲恆釋曰澹澹以平
感物而動之情潛以立人生而静之本是故清明在躬
志氣如神潛且澹者與　己者命之所稟禮者性之所
具人之生也性一而命殊故人之過也各於其黨虞仲
之放伯夷之隘栁下之不恭子貢之逹子路之勇原憲
之狷曾㸃之狂子張之堂堂皆已也雖痛克之猶恐守
己者固而從人者輕也惟堯舜為能舍非竭才力不能
克是故能見無動之過通乎微矣能浄無垢之塵可與
幾矣草昧之險無動之過也野馬之運無垢之塵也故
聖人洗心退藏於密神武而不殺也夫(依然氣質/之性之論)　能
心忘則心謙勝心忘則心平侈心忘則心淡躁心忘則
心泰嫉心忘則心和謙以受益平以稱施淡以發智
泰以明威和以通知成性存存九德咸事　心之為
體也虛其為用也實義質禮行遜出信成致其實也
無意無必無固無我致其虚也虛以通天下之志實
以成天下之務虚實相生則德不孤是故常無我以
觀其體心普萬物而無心也常無欲以觀其用情順
萬事而無情也　見元而不影響者鮮矣務博而不支
離者鮮矣見過以致元元而質也務約以致博博而寂
也高明效天博厚法地澄心渺慮之學也　感應而無
起滅太虛之流行優優生化之學也著察而落感應照
心之為用憧憧往來之私也優優則時止時行擬議以
成變化改過遷善同歸於不識不知而已　伯玉不以昭
昭申節冥冥墮行感應之著察者也原憲之克伐怨欲
不行著察之感應者也念念謹念其知也遷念念一念
其知也凝顏子不善未嘗不知知之未嘗復行主宰流
行明照俱至猶之赤日當空照四方而不落萬象矣曰
明道之獵心復萌何也曰斯固顏子之學過而不成念
者也未嘗嬰明體而起知端曰然則曾子之易簀得於
童子之執燭非嬰明體而起端乎曰猶之日月雲滃空
照一也蓋良知流行變通有定徙而無典常曾子之以
虛受人又非過焉改焉者可論也曰其謂得正而斃焉
何也曰正無定體唯意所安是故學莫踰於致知訣莫
要於知止　多聞不畜聞無聞也多見不宿見無見也
獨聞者塞獨見者執小成而已矣君子多識前言往行
以畜其德大畜也　九容不修是無身也九思不愼是
無心也九疇不敘是無天下國家也修容以立人道愼
思以達天德敘疇以順帝則君子理此三者故全也
建極在君修極在公卿遵極在守令徵極在庶民父慈
子孝兄友弟恭庶民徵矣省刑平稅敬老慈幼守令遵
矣尊賢任能謹度宣化公卿修矣敬天勤民禮敘樂和
皇極建矣惟皇作極惟帝時克一哉王心協哉衆志元
氣充塞太和保合人感天應雨暘時若寒暑不侵治之
極也　間嘗著察而感應者本體也不起不滅隨感應
而著察者念也憧憧往來此蓋有主宰與無主宰之别
曰固然矣此有說焉感應從心不從意聖人之事也未
至於聖則亦不可無誠意之功至論主宰有從乎意見
者有從乎義理者有從乎義理而未得乎本體發育之
學者從乎意見者有適有莫執乎已從乎義理者知適
知莫成乎已從乎本體者無適無莫達乎己執乎己者
病物成乎己者公物達乎己者仁物故曰欲誠其意者
先致其知知則物格而與天地萬物流通矣故為仁是
故主宰著察者求仁也夫子曰可以為難矣仁則吾不
知也謂此也
　御史劉三五先生陽　(附劉印山/)　(王栁川/)
劉陽字一舒號三五安福縣人少受業於彭石屋劉梅
源見陽明語錄而好之遂如䖍問學泊舟野水風雪清
苦不以為惡陽明見之顧謂諸生曰此生清福人也於
是語先生苟不能甘至貧至賤不可以為聖人嘉靖四
年舉鄉試任碭山知縣邑多盜治以沈命之法盜為衰
止旋示以禮敎變其風俗入拜福建道御史世宗改建
萬夀宫為永禧仙宫百官表賀御史以先生為首先生
曰此當諫不當賀在廷以危言動之卒不可中官持章
奏至故事南面立各衙門北面受之受畢復如前對揖
先生以為北面者重章奏非重中官也章奏脫手安得
復如前哉改揖為東向無以難也相嵩欲親之先生竟
引疾歸徐文貞當國陪推光祿寺少卿不起築雲霞洞
於三峯與士子談學兩峯過之蕭然如在世外先生曰
境寂我寂已落一層兩峯曰此徹骨語也自東廓没江
右學者皆以先生為歸東至岱宗南至祝融夜半登山
頂而觀日焉殘冰剩雪柱杖鏗爾陽明所謂清福者懸
記之矣先生於師門之㫖身體精硏曰中知之不倚於
覩聞也敬知之無怠者也誠知之無妄者也静知之無
欲者也寂知之無思為者也仁知之生生與物同體者
也各指所之而皆指夫知之良也致知焉盡矣由先生
言之則陽明之學仍是不異於宋儒也故先生之傳兩
峯也謂宋學門戸謹守繩墨兩峯有之其一時講席之
盛皆非先生所深契嘗謂師泉曰海内講學而實踐者
有人足為人師者有人而求得先師之學未一人見蓋
意在斯乎意在斯乎劉秉監字遵敎號印山三五同邑
人也父宣工部尚書先生登正德戊辰進士第歴刑部
主事署員外郎出為河南僉事遷大名兵僃副使以忤
巨奄逮繫詔獄得不死謫判韶州量移貳潮州知臨安
府未至而卒河南之俗惑鬼多淫祠先生為文諭之曰
災祥在德淫鬼焉能禍福於是毁境内淫祠以千數已
而就逮寓書其僚長曰淫祠傷害民俗風敎者之責監
以禍行奸人惑衆必為報應之說非明府力持鮮不動
搖其守正不撓如此事兄甚謹俸入不私於室先生初
學於甘泉而尤篤志於陽明講學之㑹匹馬奚童往來
山谷之間儉約如寒士母夫人勞之曰兒孝且弟何必
講學先生對曰人見其外未見其内將求吾眞不敢不
學歿時年未五十劉三五評之曰先輩有言名節一變
而至道印山早勵名節烈烈不挫至臨死生靡惑宜其
變而至道無難也王釗字子懋號栁川安成人始受學
梅源東廓旣學於文成嘗為諸生棄之栖栖於山顚水
涯寂莫之鄉以求所謂身心性命蓋三十年未嘗不一
日勤懇於心善不善之在友朋無異於己逆耳之言時
施於廣座人但見其惻怛不以為怨皆曰今之講學不
空談者栁川也時有康南村者性耿介善善惡惡與人
不諱嘗酌古禮為圖摭善行為規嵗時柱杖造諸大家
之門家家倒屣以迎先生視南村如一人南村貧先生
亦貧敝衣糲食終其身非矯也
三五先生洞語清明在躬知之至也養知莫善於寡欲
　有生之變有死之變人知死之變而不知生之變也
魂遊變也孰主張是孔子曰合鬼與神敎之至也　學
者不察率因其質以滋長而自易其惡之功蓋寡善學
者不易其惡不已也　衆人囿於數君子治則防亂則
修易以知來有變易之道聽其自完自裂一歸之數已
哉　天下有難處之事乎利害之計也難道義之從也
無難義不甘於食粟則有死餒而已矣天下之不為利
害計者寡矣故戚戚者多　君子以歲月為貴譬如為
山德日崇也茍為罔修奚貴焉況積過者耶　惟待其
身者小故可茍惟自任者不重故逸　古人求治於身
後人求治於天下休天下而不煩身求者也擾天下而
不恤求之天下者也是故執周官而不能執好惡之矩
者不可以治天下　水之激失水之眞矣情之激失情
之眞矣君子之情不激也故不激其言　不善之聞懲
創之益少而潛損者多故言人不善自損也又聽者損
　動有掩䕶非德之宜好名者也故好名者心勞　獨
行君子出於實心而於聖人之誠有辨焉孝弟通神明
而於聖人之察倫有辨焉　志於開來者不足以盡性
命志於性命者足以開來　賢哉未信者之自信也雖
聖人弗之信而信其自知者焉其自知不惑其自求不
小　德者得也無得於己而言之耻也無得於己而言
之不信乎人矣　惟虚故神惟敬乃虛　知幾而後能
知言知己之言而後能知人之言　動出於至誠惻怛
為王道動責之我為大人之業　知者心之神明也知
善知不善知好善知惡不善知必為善知必不為不善
是至善也是人之明德也天之明命也故曰良致言學
也致者力而後天者全曰明明德曰顧諟天之明命舉
致之之謂也五常百行明焉察焉神明充周是謂能致
其知古聖人莫如堯􁆒曰欽明非知之至而何中知之
不倚於覩聞者也敬知之無怠者也誠知之無妄者也
静知之無欲者也寂知之無思為者也仁知之生生與
物同體者也各指所之而皆指夫知之良也故曰致知
焉盡矣　獨知之明大明懸象照臨天下者似之蓋觀
於晉人有失則者明入於地矣有邪僻之見者入左腹
矣蓋觀於明夷　著焉察焉無或遺焉者聖人之無不
知踐焉履焉無不勝焉者聖人之無不能洽聞亦知多
藝亦能闇於其大者矣　至徤者知之徤至順者知之
順唯徤也不可險之而知險唯順也不可阻之而知阻
人心惟危險阻之謂也徤順精一之至也君子蓋無時
而不懼夫危也　置我身於人人之中而非之是之惡
之愛之奪之予之者夫然後可與無我　物不可厭厭
物者不能格物
晚程記齒髮衰不可返己志氣衰奚有不可返者哉日
三牲日袒割無關志氣日孜孜斃而後己善自養老者
乎　剛健中正純粹精無一毫髪歉而後無一毫髮非乾
體　境寂我寂已落一層　閱時事而傷神徐自察之
嫉之也非矜之也矜之仁嫉之偏　潛谷鄧子儒釋之
辨數千言諸友有求其說者予謂之曰只格物致知日
以身辨之矣　海内講學而實踐者有人足為人師者
有人而求得先師之學者未一人見　有不善未嘗不
知是致知知之未嘗復行是格物
　縣令劉梅源先生曉
劉曉字伯光號梅源安福人鄉舉為新寧令見陽明於
南京遂稟受焉陽明贈詩謾道六經皆註脚還誰一語
悟眞機歸集同志為惜陰會吉安之多學者先生為之
五丁也先生下語無有枝葉嘗誦少陵語不驚人死不
休之句歎曰可惜枉費心力不當云學不驚人死不休
耶學者舉質鬼神無疑先生曰人可欺鬼神不可欺今
世可欺後聖有作眞偽不可欺
　員外劉晴川先生魁
劉魁字煥吾號晴川泰和人由鄉舉嘉靖間判寶慶五
年守鈞州七年貳潮州六年陞工部員外郎上安攘十
事皆為要務詔徙雷殿禁中先生上疏請緩雷殿工作
以成廟建足邊僃上怒杖四十入獄創甚百戸戴經藥
之得不死與楊斛山周訥溪講學不輟自壬寅至乙巳
凡四年秋八月上齋醮神降於箕為先生三人頌寃釋
之未抵家而復逮十月還獄又二年丁未十一月五日
夜高元殿火上怳忽聞火中呼先生三人名氏赦還家
先生受學於陽明卒業東廓以直節著名而陶融於學
問李脈泉言在鈞州與先生同僚一年未嘗見其疾言
遽色鄉人飲酒令之唱曲先生歌詩抑揚可聽門人尤
熙問為學之要曰在立誠每舉陽明遺事以淑門人言
陽明轉人輕快一友與人訟來問是非陽明曰待汝數
日後心平氣和當為汝說後數日其人曰弟子此時心
平氣和願賜敎陽明曰既是心平氣和了又敎甚麽朋
友在書院投壺陽明過之呼曰休離了根問陽明言動
氣象先生曰只是常人黄德良說陽明學問初亦未成
片段因從遊者衆夾持起歇不得所以成就如此有舉
似先生者曰也是如此朋友之益甚大
　主事黄洛村先生𢎞綱
黄𢎞綱字正之號洛村江西雩縣人舉正德十一年鄉
試從陽明於䖍臺陽明敎法士子初至者先令高第弟
子敎之而後與之語先生列於髙第陽明歸越先生不
離者四五年陽明卒居守其家又三年嘉靖二十三年
始任為汀州府推官陞刑部主事時塞上多故將校下
獄者吏率刻㴱以逢上意先生按法不輕上下以故不
為人所喜遂請致仕歸與東廓雙江念菴講學流連旬
月士子有所請質先生不遽發言瞠視注聽待其意盡
詞畢徐以一二言中其窽會莫不融然四十年五月二
十八日卒年七十先生之學再變始者持守甚堅其後
以不致纖毫之力一順自然為主其生平厚於自信而
薄迎合長於持重而短機械蓋望而知其為有道者也
陽明之良知原即周子誠一無偽之本體然其與學者
言多在發用上要人從知是知非處轉個路頭此方便
法門也而及門之承其說者遂以意念之善者為良知
先生曰以意念之善為良知終非天然自有之良知為
有意之知覺為有意之覺胎骨未淨卒成凡體於是而
知陽明有善有惡之意知善知惡之知皆非定本意旣
有善有惡則知不得不逐於善惡只在念起念滅上工
夫一世合不上本體矣四句敎法先生所不用也雙江
歸寂先生曰寂與感不可一例觀也有得其本體者有
失其本體者自得其本體之寂者言之雖存之彌久涵
之彌㴱而淵微之精未嘗無也自得其本體之感者言
之雖紛然而至㳫然而來而應用之妙未嘗有也未嘗
有則感也寂在其中矣未嘗無則寂也感在其中矣不
覩不聞其體也戒愼恐懼其功也皆合寂感而言之者
也按雙江之寂即先生之所謂本體也知主靜非動靜
之靜則歸寂非寂感之寂矣然其間正自有說自來儒
者以未發為性已發為情其實性情二字無處可容分
析性之於情猶理之於氣非情亦何從見性故喜怒哀
樂情也中和性也於未發言喜怒哀樂是明明言未發
有情矣奈何分析性情則求性者必求之未發此歸寂
之宗所由立也一時同門與雙江辨者皆從已發見未
發亦仍是析情於發析性於未發其情性不能歸一同
也
洛村語錄自先師提揭良知莫不知有良知之說亦莫
不以意念之善者為良知以意念之善為良知終非天
然自有之良知為有意之知覺為有意之覺胎骨未浄
卒成凡體　治病之藥利在去病茍無病臭腐神奇同
為元氣本領旣是知覺意念莫非良知更無二本　喜
怒哀樂之未發且不論其有時與否但子思子云喜怒
哀樂之未發謂之中中也者天下之大本也曾謂天下
之大本可以時言乎未發非時則體道之功似不專於
歸寂而已也故子思子曰致中和蓋合寂感以為功者
也　或疑慈湖之學只道一光明境界而已稍涉用力
則為著意恐未盡慈湖精於用力者莫慈湖若也所謂
不起意者其用力處也絶四記中云云慈湖之用力精
且密矣明道云必有事焉而勿正勿忘勿助長未嘗致
纖毫之力此其存之之道善用其力者固若是慈湖千
言萬語只從至靈至明廣大聖知之性不假外求不由
外得自本自根自神自明中提掇出來使人於此有省
不患其無用力處不患不能善用其力矣徒見其喋喋
於此也遂謂其未嘗用力焉恐未盡慈湖意也　存主
之明何嘗離照流行之照何嘗離明是則天然良知無
體用先後内外㴱淺精麄上下一以貫之者也　人心
只此獨知出乎身而加乎民者只此視聽喜怒諸物舍
此更别無著力處矣謂天下之物觸於前者有正有不
正又謂知意心身無能離天下國家之物而獨立是以
物為身之所接而非所謂僃於我者雖視聽喜怒未嘗
不在其中而本末賔主則大有間後世格物之學所以
異於聖人者正惟差認此一物字故格物致知之功不
容不差亦不容不補主敬存養以攝歸身心而内外動
靜不得不為二矣　往歳讀先師書有惑而未通處即
反求自心密察精進便見自己惑所從來或是礙著舊
聞或是自己工夫猶未免在事迹上揣量文義上比擬
與後儒作用處相似是以有惑細玩先師之言眞是直
從本心上發出非徒聞見知識輪轉所謂百世以俟聖
人而不惑者乃知篤信聖人者必反求諸己反求諸己
然後能篤信聖人故道必㴱造自得乃能決古訓之是
非以解蔽辨惑不然則相與滋惑也已　謂謝子曰太
古無為中古無私太古至道中古至德吾將與子由至
德而觀至道由無私而遊無為乎謝子曰古道遼矣孰
從而觀之孰從而遊之曰子不見耳目口鼻視聽言臭
乎今之人耳目口鼻之於視聽言臭也猶古之人耳目
口鼻之於視聽言臭也吾何疑焉則吾心之於是非誠
偽無古今之殊也又何疑焉日往而月來寒往而暑來
今之日月寒暑猶古之日月寒暑也則又何爽焉吾心
至德吾心至道吾心無私吾心無為而奚觀乎而奚遊
乎茍有志於希古者反而求之吾心將無往而非古也
己　先師之學雖頓悟於居常之日而厯艱僃險動心
忍性積之歲月驗諸事履乃始脫然有悟於良知雖至
易至簡而心則獨苦矣何學者聞之之易而信之之難
耶　有遷官而較遠近勞逸者曰不然責望於人者謂
之遠求盡於己者謂之近較計於遠近者謂之勞相忘
於遠近之外者謂之逸茍有以盡吾心遠近勞逸吾何
擇焉吾惟盡吾之心而已矣
　主事何善山先生廷仁
何廷仁字性之號善山初名秦江西雩縣人舉嘉靖元
年鄉試至二十年始謁選知新會縣喜曰吾雖不及白
沙之門幸在其鄉敢以俗吏臨其子弟耶釋菜於祠而
後視事遷南京工部主事滿考致仕三十年卒年六十
六初聞陽明講學慨然曰吾恨不得為白沙弟子今又
可失之耶相見陽明於南康當是時學人聚㑹南贑而
陽明師旅㫄午希臨講席先生即與中離藥湖諸子接
引來學先生心誠氣和不厭縷覼由是學者益親己從
陽明至越先生接引越中一如南贑陽明歿後與同志
㑹於南都諸生往來者恆數百人故一時為之語曰浙
有錢王江有何黃指緒山龍溪洛村與先生也先生論
學務為平實使學者有所持循嘗曰吾人須從起端發
念處察識於此有得思過半矣又曰知過即是良知改
過即是本體又曰聖人所謂無意無情者非眞無也不
起私意自無留意留情耳若果無意孰從而誠若果無
情孰從而精或謂求之於心全無所得日用云為茫無
定守先生曰夫良知在人為易曉誠不在於過求也如
知無所得無所定守即良知也就於知無所得者安心
以為無得知無定守者安心以守之斯豈非入門下手
之實功乎況心性既無形聲何從而得既無定體何從
而守但知無所得即有所悟矣知無定守即有定主矣
其言不為過髙如此故聞談學稍涉𤣥遠輒搖手戒曰
先生之言無是無是南都一時之論謂工夫只在心上
用纔涉意便已落第二義故為善去惡工夫非師門最
上乘之敎也先生曰師稱無善無惡者指心之應感無
迹過而不留天然至善之體也心之應感謂之意有善
有惡物而不化著於有矣故曰意之動若以心為無以
意為有是分心意為二見離用以求體非合内外之道
矣乃作格物說以示來學使之為善去惡實地用功斯
之謂致良知也細詳先生之言蓋難四無而伸四有也
謂無善無惡是應感無迹則心體非無善無惡明矣謂
著於有為意之動則有善有惡是意之病也若心既無
善無惡此意知物之善惡從何而來不相貫通意既雜
於善惡雖極力為善去惡源頭終不清楚故龍溪得以
四無之說勝之心意知物俱無善惡苐心上用功一切
俱了為善去惡無所事事矣佛家之立躋聖位是也由
先生言之心既至善意本澄然無動意之靈即是知意
之照即是物為善去惡固是意上工夫也然則陽明之
四有豈為下根人說敎哉
善山語錄聖人所謂無意無情者非眞無也不起私意
自無留意留情耳若果無意孰從而誠若果無情孰從
而精是堯舜不必惟精孔子不必徙義改過矣吾故曰
學務無情斷滅天性學務有情緣情起釁不識本心二
者皆病　有意固謂之意見而必欲求為無意是亦不
可謂非意見也是故論學不必太髙但須識本領耳茍
識本領雖曰用意自無留情茍不識本領雖曰欲無意
只是影響　或謂求之於心全無所得日用云為茫無
定守夫良知在人為易曉誠不在於過求也如知無所
得無所定守即良知也就於知無所得者安心以為無
得知無定守者安心以守之斯豈非入門下手之實功
乎況心性既無形聲何從而得既無定體何從而守但
知無所得即有所悟矣豈眞無所得耶知無定守即有
定主矣豈眞無定守耶　後世儒者不能至於聖人其
毫釐之差只不信此使果眞知即刻一了百當自是了
得終身見在此心合一圓成合下具足更有何意可起
何理可思茍有所思慮蓋不過殊塗同歸一致百慮而
已　有欲絶感以求靜者曰非也君子亦惟致其良知
而已矣知至則視無不眀聽無不聰言無不中動無不
敬是知應物之心非動也有欲故謂之動耳絶感之心
非靜也無欲故謂之靜耳茍有欲焉雖閉關習靜心齋
坐忘而其心未嘗不動也茍無欲焉雖紛華雜擾酬酢
萬變而其心未嘗不靜也動而無欲故動而無動而其
動也自定靜而無欲故靜而無靜而其靜也常精動定
靜定庶矣　所諭個中擬議差毫髮就裡光明障幾重
肎信良知無適莫何須事後費磨礲即此知直造先天
夫本來面目豈特無容擬議雖光明亦何所有誠知本
體無容用其力則凡從前著意尋求要皆􁨠門瓦礫耳
門開則瓦礫誠無所施雖太虚中何物不有門戸瓦礫
色色具列而不能染於太虛思而無思擬議而無擬議
道本如是耳是故戒愼恐懼格物致知雖為衆人設法
在聖人惟精亦不廢不然孔子嘗謂吾有知乎哉無知
也而又憂聞義不能徙不善不能改是以上逹不離下
學中得之則磨礲改過正見聖人潔淨精微　天下之
事原無善惡學者不可揀擇去取只要自審主意若主
意是個眞心隨所處皆是矣若主意是個私心縱揀好
事為之却皆非矣譬如戲謔是不好事但本根是個與
人為善之心雖說幾句笑話動人機括自揣也是眞心
但本根是個好名之心則雖孝親敬長温凊定省自揣
還是欺心　此學是日用尋常事自知自足無事㫄求
習之則悅順之則裕眞天下之至樂也今之同志負高
明之志者嘉虛元之說厲敦確之行者樂繩墨之趨意
各有所用而不能忘所見此君子之道所以為鮮　致
中和天地位萬物育者如或動於客氣梏於物欲覺得
胷中勞耗錯亂天地即已翻覆親而父子兄弟近而童
僕遠而天下之人皆見得不好至於山川草木雞犬椅
桌若無相干也自不好天下雖大我自不得其平矣少
即平其心易其氣良知精察無有私意便覺與天地相
似矣不惟父子兄弟童僕自無不好而天下之人亦無
不好以至雞犬椅桌山川草木亦無不好眞見萬物皆
有春意至於中間有不得其所者自惻然相關必思處
之而後安故盡天下之性只是自盡其性(位育之/理確然)　天
地萬物與吾原同一體知吾與天地萬物既同一體則
知人情物理要皆良知之用也故除却人情物理則良
知無從可致矣是知人情物理雖曰常感要之感而順
應者皆為應迹實則感而無感良知無欲雖曰常寂要
之原無聲臭者恆神應無方實則寂而無寂此致知所
以在於格物而格物乃所以實致其良知也明道以窮
理盡性至命一下便了於此可見　象山云老夫無所
能只是識病可見聖賢不貴無病而貴知病不貴無過
而貴改過今之學者乃不慮知病即改却只慮有病豈
知今之學者要皆半路修行者也習染既㴱焉能無病
況有病何傷過而能改雖曰有病皆是本來不染而工
夫亦為精一實學耳今日論學只當辨良知本領果
與愼獨工夫同與不同不當論其行事標末律之古人
出處異與不異使其本領既同而行事或過自可速改
而進誠明之域使其本領已失而操履無過雖賢如諸
葛韓范明道尙惜其不著不察而有未聞道之歎　謂
近來勉强體究凡動私意一覺便欲放下如此豈不是
切實工夫但說得似易恐放下甚難若私意已嘗掛根
雖欲放下却不能矣須有好仁無以尚之之心然後私
意始不掛根如此一覺放下便就是潔浄精微之學
　郎中陳明水先生九川
陳九川字惟濬號明水臨川人也母夢呑星而娠年十
九為李空同所知正德甲戍進士請告三年授太常博
士武宗欲南巡先生與舒芬夏良勝萬潮連疏諫止午
門荷校五日杖五十除名世宗即位起原官進禮部員
外郎郎中以主客裁革妄費羣小恨之張桂與鉛山有
隙誣先生以貢玉餽宏使通事胡士紳訟之下詔獄搒
掠謫鎭海衞已遇恩詔復官致仕周流講學名山如台
宕羅浮九華匡廬無不至也晚而失聽書扎論學不休
一時講學諸公謂明水辯駁甚嚴令人無躱避處嘉靖
四十一年八月卒年六十九先生自請告入虔師陽明
即自焚其著書後凡再見竟所未聞陽明歿往拜其墓
復經理其家先生自敘謂自服先師致知之訓中間凡
三起意見三易工夫而莫得其宗始從念慮上長善消
惡以視求之於事物者要矣久之自謂瀹注支流輪迴
善惡復從無善無惡處認取本性以為不落念慮眞悟
本體矣既已復覺其空倚見悟未化渣滓復就中恆致
廓清之功使善惡俱化無一毫將迎意必之翳若見全
體炯然炳於幾先千思百慮皆從此出即意無不誠發
無不中纔是無善無惡實功從大本上致知乃是知幾
之學自謂此是聖門絶四正派應悟入先師致知宗㫖
矣及後入越就正龍溪始覺見悟成象怳然自失歸而
求之畢見差謬却將誠意看作效驗與格物分作兩截
反若欲誠其意者在先正其心與師訓聖經矛盾倒亂
應酬知解兩不湊泊始自愧心汗背盡掃平日一種精
思妙解之見從獨知幾微處嚴謹緝熙工夫纔得實落
於應感處若得個眞幾即遷善改過俱入精微方見得
良知體物而不可遺格物是致知之實日用之間都是
此體充塞貫通無有間礙致字工夫儘無窮盡即無善
無惡非虛也遷善改過非麄也始信致知二字即此立
本即此達用即此川流即此敦化即此成務即此入神
更無本末精麄内外先後之間證之古本序中句句脗
合而今而後庶幾可以弗畔矣按陽明以致良知為宗
旨門人漸失其傳總以未發之中認作已發之和故工
夫只在致知上甚之而輕浮淺露待其善惡之形而為
克治之事已不勝其艱難雜糅矣故雙江念菴以歸寂
救之自是延平一路上人先生則合寂感為一寂在感
中即感之本體感在寂中即寂之妙用陽明所謂未發
時驚天動地已發時寂天寞地其義一也故其謂雙江
曰吾丈胸次廣大蕩蕩淵淵十年之前却為蟄龍屈蠖
二蟲在中作祟久欲竊效砭箴愧非國手今賴吾丈精
采仙方密鍊丹餌將使凡胎盡化二蟲不知所之矣是
先生與偏力於致知者大相逕庭顧念菴銘其墓猶云
良知即未發之中無分於動靜者也指感應於酬酢之
跡而不於未發之中恐於致良知㣲有未盡是未契先
生之宗旨也
明水論學書古之學者為已天下之事盡矣堯舜之治
天下亦盡其性充其君道而已何嘗有人已先後於其
間哉後儒不知性情之學始有為國為民不為身謀以
為公者此賢豪之士所以自别於流俗而其運動設施
不合於中道不可語天德王道也(與聶/雙江)　便安氣習往
往認作自然要識勉强亦是天命用功修治莫非勉强
人力然皆天命自然合如此者(以下與/董兆明)　近年體驗此
學始得眞機脚跟下方是實地步有不容自己者從前
見悟轉換自謂超脫而於此眞體若存若亡則知凡倚
知解者其擔閣支吾虛度不少矣　日用應酬信手從
心未嘗加意間亦有稍經思慮區畫者自以為良知變
化原合如此然皆不免袛悔及反觀之信有未盡未當
處豈所謂認得良知不眞耶(與王龍溪/下皆同)　夫逐事省克
而不灼見本體流行之自然則雖飭身勵行不足以言
天德固矣然遂以窒慾懲忿為下乘遷善改過為妄萌
使初學之士驟窺影響者皆欲言下了當自立無過之
境乃徒安其偏質便其故習而自以為率性從心却使
良知之精微𦂳切知是知非所藉以明而誠之者反蔑
視不足輕重而遂非長過蕩然忘返其流弊豈但如舊
時支離之習哉　本體至善不敢以善念為善也若以
善念為善則惡念起時善固滅矣惡在其為至善天命
不已者耶　戒懼兢惕工夫即是天機不息之誠非因
此為入道復性之功也　不當以知覺為良知固矣然
乃良知之發用不容有二先師云除却見聞無知可致
況知覺乎故知覺廢則良知或幾乎息矣近諸公只說
本體自然流行不容人力似若超悟眞性恐實未見性
也緣私意一萌即本體已蔽蝕阻滯無復流行光照之
本然也故必決去之而後其流行照臨之體得以充達
此良知之所以必致而後德明身修也　心齋晚年所
言多欲自出機軸殊失先生宗㫖豈亦微有門戸在耶
慨惟先師患難困衡之餘磨礲此志直得千聖之祕發
明良知之學而流傳未逺諸賢各以意見攙和其間精
一之義無由睹矣　先師所以悟入聖域實得於大學
之書而有功於天下後世在於古本之復雖直揭良知
之宗而指其實下手處在於格物古本序中及傳習錄
所載詳矣豈有入門下手處猶畧而未言直待心齋言
之耶惟其已有成訓以物知意身心為一事格致誠正
修為一工故作聖者有實地可據而又别立說以為敎
茍非門戸之私則亦未免意見之殊耳　誠意之學却
在意上用不得工夫直須良知全體洞徹普照㫄燭無
纖毫翳障即百慮萬幾皆從此出方是知幾其神乃所
謂誠其意也若俟意之不善倚一念之覺即已非誠意
落第二義矣却似正心别是上面一層功夫故竊謂炳
於幾先方是誠意之學先師云致知者誠意之本也若
謂誠意之功則非矣格物却是誠意之功故曰致知在格
物夫知之所以不致者物未格耳物雖意之所在然不
化則物矣誠能萬感俱化胸中無一物矣夫然後本體
擴然與天地同體即意無不誠矣　象山人情事變上
用工是於事變間尊其德性也性無外也事外無道也
動而無動者也白沙靜中養出端倪是磨錬於妄念朋
思之間體貼天理出來性無内也道外無事也靜而無
靜者也是謂同歸一致　夫收視返聽於中有個出頭
此對精神浮動務外逐末者言良為對病之藥然於大
道却恐有妨正為不識心體故耳心無定體感無停機
凡可以致思著力者俱謂之感其所以出思發知者不
可得而指也故欲於感前求寂是謂畫蛇添足欲於感
中求寂是謂騎驢覓驢夫學至於硏幾神矣然易曰幾
者動之微周子曰動而未形有無之間者幾也既謂之
動則不可言靜矣感斯動矣聖人知幾故動無不善學
聖者舍是無所致其力過此以往則失幾不可以言聖
學矣　心本寂而恆感者也寂在感中即感之本體若
復於感中求寂辟之謂騎驢覓驢非謂無寂也感在寂
中即寂之妙用若復於感前求寂辟之謂畫蛇添足非
謂未感時也易以寂感為神非感則寂不可得而見矣
　念菴謂感有時而變易而寂然者未嘗變易感有萬
殊而寂然者惟一先生言念已形而寂然者未嘗不存
豈感前復有寂乎雙江雖在寂上用功然寂感不分時
則寂亦感也念菴則分時與雙江之意又微異矣夫寂
即未發之中即良知即是至善先儒謂未發二字費多
少分疏竟不明白只為認有未發時故耳惟周子洞見
心體直曰中也者和也中節也天下之達道也去却大
本一邊彼豈不知未發之中者哉正恐認作兩截故合
一言之慮至㴱也而晦翁復以己意釋之則周子之意
荒矣有友人問川曰涵養於未發之前是致中工夫川
答曰此處下不得前字喜怒哀樂如春夏秋冬有前乎
未發之中是太和元氣亦有未發為四序之時者乎只
緣今人看麄了喜怒哀樂故添許多意見耳先師云良
知者未發之中天下之大本致之便是天下之達道則
行天下之達道乃實致良知也實致良知乃立大本也
非立大本後乃推而為達道也　近時學者不知心意
知物是一件格致誠正是一功以心應物即心物為二
矣心者意之體意者心之動也知者意之靈物者意之
實也知意為心而不知物之為知則致知之功即無下
落故未免欲先澄其心以為應物之則所以似精專而
實支離也　兄不知以何者為感若以流動為感則寂
感異象微波即蕩感皆為寂累固不待梏之反覆而後
失其湛然虛明之體矣若以鑑物為感則終日鑑固無
傷於止也止與鑑未始相離亦不得言有止而不鑑時
也若患體之不止故鑑之不明亦當即鑑時定之不當
離鑑以求止也何者其本體恆鑑不可得而離也　吾
丈近年宗㫖謂不當以知覺為良知却不知將發用知
覺竟作何觀若本體自然之明覺即良知也若夫私智
小慧緣情流轉是乃聲聞緣入憶度成性即非夲體之
靈覺矣故知覺二字義涵虛實顧所指用何如如曰正
知正覺即屬實作體觀恆知恆覺即屬虛作用觀然恆
知即正知無倚處恆覺即正覺無障處無生發無間離
也非别有一段光照從此脫胎著於境物也奈何其欲
貳之耶今夫聲有起滅而聞性無起滅也色有明暗而
見性無明暗見聞性即知覺性也若離知覺於本體是
從聲色有無處認見聞即知覺有起滅反失却恆見恆
聞之本體矣(與聶雙/江下同)　昔晦翁以戒懼為涵養本原為
未發為致中以謹獨為察識端倪為已發為致和兼修
交飬似若精密而强析動静作兩項工夫不歸精一今
吾丈以察識端倪為第二義獨取其涵養本原之說已
掃支離之弊但吾丈又將感應發用另作一層在後面
看若從此發生流出者則所謂毫釐之差爾夫不睹不
聞之獨即莫見莫顯乃本體自然之明覺發而未發動
而無動者也以為未發之中可也既曰戒慎曰恐懼於
是乎致力用功矣而猶謂之未感未發可乎哉夫屈伸
翕闢互為其根復奮潛飛後先異候欲其恆復而終潛
與竝行而同出即永刼不可得其與主静藏密感應流
行無時可息者不可同象而例觀亦較然明矣弟觀至
顯於至微公言由微以之顯所見在毫釐之隔耳　物
者意之實也知者物之則也故只在發見幾微處用功
致謹焉即是達用即是立本若欲涵養本原停當而後
待其發而中節此延平以來相沿之學雖若精微恐非
孔門宗㫖矣
　太常魏水洲先生良弼
　解元魏師伊先生良政
　處士魏藥湖先生良器
魏良弼字師說號水洲南昌新建人嘉靖癸未進士知
松陽縣入為給事中累遷禮科都給事中十年召王瓊
為冢宰南京御史馬敭等劾之下詔獄先生疏救亦下
獄拷訊尋復職明年彗見東方先生以為應在張孚敬
孚敬疏辯先生受杖於殿廷死而復蘇孚敬亦自陳致
仕彗果滅越月改汪鋐為吏部尚書先生又劾之又明
年副都御史王應鵬上疏失書職名下獄先生以為細
故當原又下獄拷訊先生累遭廷杖膚盡而骨不續言
之愈激上訝其不死收之輒赦或且遷官不欲其去永
嘉復位始以京察罷先生居鄉情味真至鄉人見先生
有所告誡退輒稱其說以敎家人其偶然者流為方語
而深切者垂為法言曰魏水洲云云不可易也疾痛則
問藥旱潦則問捄先生因而付之各畢所願閭里頓化
争訟亦息人有夜夢先生者明旦得嘉客生兒者夢先
生過其家則里中相賀以為瑞稻初登果未落家有老
人不敢嘗必以奉先生其為鄉里所親敬如此先生兄
弟皆於陽明撫豫時受學故以致良知自明而誠知微
以顯天地萬物之情與我之情自相應照能使天囘象
君父易慮士大夫永思至愚夫孺子亦徵於寤寐何者
不慮之知達之天下智愚疏戚萬有不同孰無良焉此
所以不戒而孚也歿之日詔其子孫曰予平生仗忠信
皇天鑒不得已之言后土憐欲速朽之骨陵谷有變人
心無改不必銘誌隆慶改元晉太常少卿致仕萬厯乙
亥卒年八十有四弟良政良器良政字師伊燕居無墮
容嘗曰學問頭腦既明惟專一得之氣專則精精專則
明神專則靈又曰不尤人何人不可處不累事何事不
可為舉鄉試第一尋卒水洲言吾夢中見師伊輒流汗
浹背其方嚴如此良器字師顏號藥湖洪都從學之後
隨陽明至越時龍溪為諸生落魄不羈每見方巾中衣
往來講學者竊罵之居與陽明鄰不見也先生多方誘
之一日先生與同門友投壺雅歌龍溪過而見之曰腐
儒亦為是耶先生答曰吾等為學未嘗擔板汝自不知
耳龍溪於是稍相嬺就已而有味乎其言遂北面陽明
緒山臨事多滯則戒之曰心何不灑脫龍溪工夫懶散
則戒之曰心何不嚴慄其不為姑息如此嘗與龍溪同
行遇雨先生手蓋龍溪不得已亦手蓋而有怍容顧先
生自如乃始惕然陽明有内喪先生龍溪司庫不厭煩
縟陽明曰二子可謂執事敬矣歸主白鹿洞生徒數百
人皆知宗王門之學疽發背醫欲割去腐肉不可卒年
四十二先生云理無定在心之所安即是理孝無定法
親之所安即是孝龍溪與先生最稱莫逆然龍溪之𤣥
逺不如先生之淺近也
水洲先生集道無動靜性無内外故言動亦定静亦定
又曰未感不是先已應不是後近論多於觸處動念處
體認良知不於一定處下著故不免支離之病(荅鄒/東廓)
先師謂良知存乎心悟悟由心得信非講求得來用志
不分乃凝於神神凝知自致耳要得神凝須絶外誘固
非頑空打坐亦非歌舞講求要自有悟處(荅羅/念菴)　操與
致自是有辨致是全功操特始事致可包操而操未可
以言致(復會中/諸子)　已所不欲吾心之知也勿施於人致
吾心之良知也誠勿施於人則已所不欲之物格矣所
惡於下吾心之矩也毋以事上絜吾心之矩也誠毋以
事上焉則吾心所惡於下之矩絜矣(示諸生/下同)　或問未
發之中如何曰汝但戒慎不睹恐懼不聞養得此心純
是天理便自然見聖人之學莫大於無我性之本體無
我也梏形體而生私欲作聰明而生私智於是始有我
爾去二者之累無我之體復矣　君子有諸己則得失
不足易也故得之自是不得自是小人無諸己惟見於
得失而已矣故患得患失無所不至　君子以誠身為
貴實有於身謂之誠身夫天下之物可以實有於身者
惟善為然由其為固有之實理故可以實有焉耳彼取
諸外者夫豈可得而有之耶　良知之敎不之學故以
入井怵惕孩提愛敬平旦好惡為證然以三者皆一端
之發見而未見乎全故言怵惕必以擴充繼之言好惡
必以長養繼之言愛敬必以達之天下繼之　問良知
天理異同曰知之良處即是天理昧其知失其良則為
人欲蓋自明覺而言謂之知自條理而言謂之理非二
也　由仁義行即根心生色睟面盎背之意行仁義非
不是由此心也終是知得為好必如此做方好乃第二
義便不是從中生故曰義外　人本得天地之生意自
能生但被習心遮蔽故不能生但去其蔽則本體自然
呈露不須防檢不須窮索自然流出乃其生意也
　
　
　
　
　
　
　
　
　
　
　
　
　
　
　
　明儒學案卷十九
欽定四庫全書
　明儒學案卷二十
　　　　　　　　　　　　餘姚　黄宗羲　撰
江右相傳學案五
　太常王塘南先生時槐
王時槐字子植號塘南吉之安福人嘉靖丁未進士除
南兵部主司歴員外禮部郎中出為彰南僉事改川南道
陞尚寳司少卿歴太僕光禄隆慶辛未出為陜西參政乞
致仕萬厯辛夘起貴州參政尋陞南鴻臚卿太常卿皆不
赴致仕乙巳十月八日卒年八十四先生弱冠師同邑劉
兩峰刻意為學仕而求質於四方之言學者未之或怠終
不敢自以為得五十罷官屛絶外務反躬宻體如是三年
有見於空寂之體又十年漸悟生生真機無有停息不從
念慮起滅學從収斂而入方能入微以透性為宗硏㡬為
要陽明沒後致良知一語學者不深究其㫖多以情識承
當見諸行事殊不得力雙江念菴舉未發以救其弊中流一
壺王學賴以不墜先生謂知者先天之發竅也謂之發
竅則已屬後天矣雖屬後天而形氣不足以干之故知
之一字内不倚於空寂外不墮於形氣此孔門之所謂
中也言良知者未有如此諦當先生嘗究心禪學故於
彌近理而亂真之處剖判得出夏樸齋問無善無惡心
之體於義云何先生曰是也曰與性善之㫖同乎曰無
善乃至善亦無弗同也樸齋不以為然先生亦不然樸
齋後先生看大乗止觀謂性空如鏡姸來姸見媸來媸
見因省曰然則性亦空寂隨物善惡乎此說大害道乃
知孟子性善之說終是穩當向使性中本無仁義則惻
隠羞惡從何處說來吾人應事處人如此則安不如此
則不安此非善而何由此推之不但無善無惡之說即
所謂性中只有個性而已何嘗有仁義來此說亦不穩
又言佛家欲直悟未有天地之先言語道斷心行處滅
此正邪說淫辭彼蓋不知盈宇宙間一氣也即使天地
混沌人物消盡只一空虛亦屬氣耳此至真之氣本無
終始不可以先後天言故曰一隂一陽之謂道若謂别
有先天在形氣之外不知此理安頓何處蓋佛氏以氣
為幻不得不以理為妄世儒分理氣為二而求理於氣
之先遂墮佛氏障中非先生豈能辨其毫釐耶髙忠憲
曰塘南之學八十年磨勘至此可謂洞徹心境者矣
論學書所諭去念守心念不可去心不可守真念本無
念也何去之有真心本無相也何守之有惟寂而常照
即是本體即是工夫原無許多岐路費講說也(答王/永卿)
知者先天之發竅也謂之發竅則已屬後天矣雖屬後
天而形氣不足以干之故知之一字内不倚於空寂外
不墮於形氣此孔門之所謂中也末世學者往往以墮
於形氣之靈識為知此聖學之所以晦也(答朱/易菴)　靜中
欲根起滅不斷者是志之不立也凡人志有所專則雜
念自息如人好聲色者當其冶艶奪心之時豈復有他
念乎如人畏死亡者當其刀鋸逼體之時豈復有他念
乎學無分於動靜者也特以初學之士紛擾日久本心
真機盡汩沒䝉蔽於塵埃中是以先覺立敎欲人於初
下手處暫省外事稍息塵緣於静坐中黙識自心真面
目久之邪障徹而靈光露靜固如是動亦如是到此時
終日應事接物周旋於人情事變中而不捨與靜坐一
體無二此定靜之所以先於能慮也豈謂終身滅倫絶
物塊然枯坐徒守頑空冷静以為究竟哉(答周/守甫)　吾輩
學不加進正為不識真宰是以雖曰為學然未免依傍
道理只在世俗眼目上做得個無大破綻之人而止耳
(答鄒/穎泉)　所舉佛家以黙照為非而謂廣額屠兒立地成
佛等語此皆近世交朋自不肎痛下苦功真修實證乞
人殘羮剰汁以自活者也彼禪家語蓋亦有為而發彼
見有等專内趨寂死其心而不知活者不得已發此言
以救弊耳今以紛紛擾擾嗜慾之心全不用功却不許
其靜坐即欲以現在嗜慾之心立地成佛且稱塵勞為
如來種以文飾之此等毒藥陷人於死　學無多說若
真有志者但自覺此中勞攘不得不靜坐以體察之便
須靜坐或自覺人倫事物上欠實修不得不於動中著
力便須事上鍊習此處原無定方(答賀/𢎞任)　所云居敬窮
理二者不可廢一要之居敬二字盡之矣自其居敬之
精明了悟處而言即謂之窮理非有二事也縱使考索
古今討論經史亦是居敬中之一條件耳敬無所不該
敬外更無餘事也認得居敬窮理只是一件則工夫更
無歇手若認作二事便有換手便有斷續非致一之道
也(答郭/以濟)　弟昔年自探本窮源起手誠不無執戀枯寂
然執之之極真機自生所謂與萬物同體者亦自盎然
出之有不容己者非學有轉換殆如臘盡陽回不自知
其然也兄之學本從與物同體入手此中最宜精硏若
未能入微則亦不無儱侗漫過隨情流轉之病(與蕭/兌嵎)
此心湛然至虛廓然無物是心之本體原如是也常能
如是即謂之敬陽明所謂合得本體是工夫也若以心
起敬則心是一物敬又是一物反似於心體上添此一
項贅疣是有所恐懼而不得其正非敬也(答郭/以濟)　所諭
欲根盤結理原於性是有根者也欲生於染是無根者
也惟理有根故雖戕賊之久而竟不可冺惟欲無根故
雖習染之㴱而竟不能滅性也使欲果有根則是欲亦
原於天性人力豈能克去之哉(答錢/啓新)　吾輩無一刻無
習氣但以覺性為主時時照察之則習氣之面目亦無
一刻不自見得既能時時刻刻見得習氣則必不為習
氣所奪蓋凡可覩聞者皆習氣也情欲意見又習氣之
麄者也學貴能疑但㸃㸃滴滴只在心體上用力則其
疑亦只在一處疑一處疑者疑之極必自豁然矣若只
泛然測度道理則其疑未免離根離根之疑愈疑而愈
增多岐之惑矣　舍發而别求未發恐無是理既曰戒
慎曰慎非發而何但今人將發字看得麄了故以澄然
無念時為未發不知澄然無念正是發也　未發之中
固是性然天下無性外之物則視聽言動百行萬事皆
性矣皆中矣若謂中只是性性無過不及則此性反為
枯寂之物只可謂之偏不可謂之中也如佛老自謂悟
性而遺棄倫理正是不知性　澄然無念是謂一念非
無念也乃念之至隠至微者也此正所謂生生之真幾
所謂動之微㡬之先見者也此幾更無一息之停正所
謂發也若至於念頭斷續轉換不一則又是發之標本
矣譬之澄潭之水也非不流也乃流之至平至細者也
若至於急灘迅波則又是流之奔放者矣然則所謂未
發者安在此尤難言矣澄潭之水固發也山下源泉亦
發也水之性乃未發也離水而求水性曰支即水以為
性曰混以水與性為二物曰岐惟時時冥念硏精入微
固道之所存也(皆仝/上)　事之體强名曰心心之用强名
曰事其實只是一件無内外彼此之分也故未有有心
而無事者未有有事而無心者故曰必有事焉又曰萬
物皆僃於我故充塞宇宙皆心也皆事也物也吾心之
大包羅天地貫徹古今故但言盡心則天地萬物皆舉
之矣學者誤認區區之心渺焉在胸膈之内而紛紛之
事雜焉在形骸之外故逐外專内兩不相入終不足以
入道矣(答郭/墨池)　一隂一陽自其著者而言之則寂感理
欲皆是也自其微者而言之則一息之呼吸一念之起
伏以至於浮塵野馬之眇忽皆是也豈截然為奇為偶
真若兩物之相為對待者哉識得此理則知一隂一陽
即所謂其為物不貳也舍隂陽之外而世之欲超隂陽
離奇偶以求性者其舛誤可知矣(答錢/啓新)　生幾者天地
萬物之所從出不屬有無不分體用此幾以前更無未
發此幾以後更無已發若謂生幾以前更有無生之本
體便落二見陽明曰大學之要誠意而已矣格物致知
者誠意之功也知者意之體非意之外有知也物者意
之用非意之外有物也但舉意之一字則寂感體用悉
具矣意非念慮起滅之謂也是生幾之動而未形有無
之間也獨即意之入微非有二也意本生生惟造化之
機不克則不能生故學貴從收斂入收斂即為慎獨此
凝道之樞要也孟子言不學不慮乃指孩提愛敬而言
今人以孩提愛敬便屬後天而擴充四端皆為下乘只
欲人直悟未有天地之先言語道斷心行處滅乃為不
學不慮之體此正邪說淫辭彼蓋不知盈宇宙間一氣
也即使天地混沌人物消盡只一空虛亦屬氣耳此至
真之氣本無終始不可以先後天言故曰一隂一陽之
謂道若謂别有先天在形氣之外不知此理安頓何處
通乎此則知洒掃應對便是形而上者(與賀/汝定)　宇宙萬
古不息只此生生之理無體用可分無聲臭可即亦非
可以强探力索而得之故後學往往到此無可捉摸處
便謂此理只是空寂原無生幾而以念頭動轉為生機
謂是第二義遂使體用為二空有頓分本末不貫而孔
門求仁真脈遂不明於天下矣(仝/上)　來諭識得生幾自
然火然泉逹安用人為但鄙意真識生幾者則必兢兢
業業所謂不足不敢不勉有餘不敢盡方為實學今人
亦有自謂能識生幾者往往玩弄光景以為了悟則涉
於無忌憚矣(答王/夢峯)　禪家之學與孔門正脈絶不相侔
今人謂孔釋之見性本同但其作用始異非也心跡猶
形影影分曲直則形之欹正可知孔門真見盈天地間
只一生生之理是之謂性學者黙識而敬存之則親親
仁民愛物自不容己何也此性原是生生由本之末萬
古生生孰能遏之故明物察倫非强為也以盡性也釋
氏以空寂為性以生生為幻妄則自其萌芽處便已斬
斷安得不棄君親離事物哉故釋氏之異於孔子正以
其原初見性便入偏枯惟其本原處所見毫釐有差是
以至於作用大相背馳遂成千里之謬也(寄汝/定)　此心
之生理本無聲臭而非枯槁實為天地萬物所從出之
原所謂性也生理之呈露脈脈不息亦本無聲臭所謂
意也凡有聲臭可覩聞皆形氣也形氣云者非血肉麄
質之謂凡一切光景閃爍變換不常滯礙不化者皆可
覩聞即形氣也形氣無時無之不可著亦不可厭也不
著不厭亦無能不著不厭之體若外不著不厭而内更
有能不著不厭之體則此體亦屬聲臭亦為形氣矣於
此有契則終日無分動靜皆真性用事不隨境轉而習
氣自銷亦不見有真性之可執不言收斂自得其本然
之真收斂矣(同/上)　善由性生惡自外染程子所謂善固
性惡亦不可不謂之性者猶言清固水濁亦不可不謂
之水耳然水之本性豈有濁乎其流之濁乃染於外物
耳(答郭/墨池)　夫本心常生者也自其生生而言即謂之事
故心無一刻不生即無一刻無事事即本心故視聽言
動子臣弟友辭受取予皆心也洒掃應對便是形而上
者學者終日乾乾只是黙識此心之生理而已時時黙
識内不落空外不逐物一了百了無有零碎本領之分
也(答周/時卿)　心之官則思中常惺惺即思也思即窮理之
謂也此思乃極㴱硏幾之思是謂近思是謂不出位非
馳神外索之思(答曾/肖伯)　此理至大而至約惟虛而生三
字盡之其虛也包六合以無外而無虛之相也其生也
徹萬古以不息而無生之迹只此謂之本心時時刻刻
還他本來即謂之學(與歐/克敬)　太虛之中萬古一息綿綿
不絶原無應感與不應感之分識得此理雖瞑目獨坐
亦應感也時時應感即時時是動也常動即常靜也一
切有相即是無相山河大地草木叢林皆無相也真性
本無杳冥時時呈露即有相也相與無相了不可得言
思路絶强名之曰本心(同/上)　有謂靜中不可著操字則
孔子所謂操則存者果妄語乎彼蓋不知操者非以此
操彼之謂也此心兢兢業業即是心之本體即是操也
惟操即是本體純一不雜即是靜也非以蕩然無所用
心為靜也何思何慮言思慮一出於正所謂心之官則
思思睿而作聖非妄想雜念之思慮也豈可以不操冒
認為何思何慮乎(答曾/得卿)　白手起家勿在他人脚跟下
湊泊(答郭/以濟)　性之一字本不容言無可致力知覺意念
總是性之呈露皆命也性者先天之理知屬發竅是先
天之子後天之母也此知在體用之間若知前求體則
著空知後求用則逐物知前更無未發知後更無已發
合下一齊俱了更無二功故曰獨獨者無對也無對則
一故曰不貳意者知之黙運非與之對立而為二也是
故性不假修只可云悟命則性之呈露不無習氣隠伏
其中此則有可修矣修命者盡性之功(答蕭/勿菴)　性命雖
云不二而亦不容混稱蓋自其真常不變之理而言曰
性自其黙運不息之機而言曰命一而二二而一者也
中庸天命之謂性正恐人於命外求性則離體用而二
之故特發此一言若執此語遂謂性命果無分辨則言
性便剰一命字言命便剰一性字而盡性至命等語皆
贅矣故曰性命雖不二而亦不容混稱也盡性者完我
本來真常不變之體至命者極我純一不息之用而造
化在我神變無方此神聖之極致也(答鄒/子尹)　知生知死
者非謂硬作主張固守靈識以俟去路不迷之謂也蓋
直透真性本非生死乃為真解脫耳(答王/養卿)　學不知止
則意必不能誠何謂知止蓋意心身家國天下總為一
物也而有本末焉何謂本意之所從出者是也意之所
從出者性也是至善也知止於至善之性則意心身家
國天下一以貫之矣是謂物格而后知至何謂格格者通
徹之謂也(答楊/晉山)　時習者時時知至善為本而止之約
情以復性云耳大學止至善即中庸慎獨之功無二事
也舍此更有何學(答王/敬所)　朱子格物之說本於程子程
子以窮至物理為格物性即理也性無内外理無内外
即我之知識念慮與天地日月山河草木鳥獸皆物也
皆理也天下無性外之物無理外之物故窮此理至於
物物皆一理之貫徹則充塞宇宙綿亘古今總之一理
而已矣此之謂窮理盡性之學與陽明致良知之㫖又
何異乎蓋自此理之昭明而言謂之良知良知非情識
之謂即程門所謂理也性也良知通徹於天地萬物不
可以内外言也通乎此則朱子之格物非逐外而陽明
致良知非專内明矣但朱子之說欲人究徹彌宇宙亘
古今之一理在初學遽難下手敎以姑從讀書而入即
事察理以漸而融㑹之後學不悟遂不免尋枝摘葉零
碎支離則是徒逐物而不達理其失程朱之本㫖逺矣
陽明以學為求諸心而救正之大有功於後學而後學
復以心為在内物為在外且謂理只在心不在物殊不
知心無内外物無内外徒執内而遺外又失陽明之本
㫖也　意不可以動靜言也動靜者念也非意也意者
生生之密機有性則常生而為意有意則漸著而為念
未有性而不意者性而不意則為頑空亦未有意而不
念者意而不念則為滯機(答楊/晉山)　虞廷曰中孔門曰獨
舂陵曰幾程門主一白沙端倪㑹稽良知總無二理雖
立言似别皆直指本心真面目不沈空不滯有此是千
古正學(寄錢/啓新)　易曰乾知大始此知即天之明命是謂
性體非以此知彼之謂也易曰坤作成物此作即明命
之流行是謂性之用非造作强為之謂也故知者體行
者用善學者常完此大始之知即所謂明得盡便與天
地同體故即知便是行即體便是用是之謂知行一體
用一也　夫以此知彼揣摩測度則謂之空知若乾知
大始之知即是本性即是實事不可以空知言也以此
想彼如射覆然則謂之懸想若黙而識之即是自性自
識覿體無二不可以懸想言也(答龔/修黙)　靜中涵養勿思
前慮後但澄然若忘常如游於洪濛未判之初此樂當
自得之則真機躍如其進自不能已矣(答劉/心蘧)　性本不
二探奇逐物總屬二見若未免見有妙性超於物外猶
為法塵影事學者果能透到水窮山盡最上之上更無
去處然後有信當下小心翼翼動不踰矩便為究竟耳
(寄劉/公霽)　釋氏所以與吾儒異者以其最初志願在於出
世即與吾儒之志在明明德於天下者分塗轍矣故悟
性之說似同而最初向往之志願實異最初之志願既
異則悟處因之不同悟處不同則用自别(答唐/凝菴)　聖學
失傳自紫陽以後為學者往往守定一個天理在方寸
之間以為功夫於聖門無聲無臭之㫖不相契故陽明
特揭無善無惡正恐落一善字便覺涉於形象提出心
體令人知本心善亦著不得也苐宗其說者致有流弊
不若無聲無臭字義直截穏當(答吳/安)　本性真覺原無
靈明一㸃之相此性遍滿十方貫徹古今蓋覺本無覺
孔子之無知文王之不識不知乃真知也若有一㸃靈
明不化即是識神放下識神則渾然先天境界非思議
所及也(答鄒/子予)　文者禮之散殊如視聽言動子臣弟友
一切應酬皆是也以其散殊故曰博禮者文之根底如
孔子言所以行之者一是也以其至一故曰約學者時
時修實行謂之博文事事協天則謂之約禮即事是禮
而非滯迹即禮是事而非落空此博約合一之學也(答/周)
(宗/濂)　性本不容言若强而言之則虞廷曰道心惟微孔
子曰未發之中曰所以行之者一曰形而上曰不覩聞
周子曰無極程子曰人生而静以上所謂密也無思為
也總之一性之别名也學者真能透悟此性則横說𥪡
說只是此理一切文字語言俱屬描畫不必執泥若執
言之不一而遂疑性有多名則如不識其人而執其姓
氏名諱别號以辯同異則愈遠矣性之體本廣大高明
性之用自精微中庸若復疑只以透性為宗恐落空流
於佛老而以尋枝逐節為實學以為如此乃可自别於
二氏不知二氏之異處到透性後自能辨之今未透性
而强以猜想立說終是隔靴爬癢有何干涉反使自己
真性不明到頭只做得個講說道理過了一生安得謂
之聞道也(答龔/修黙)　性體本寂萬古不變然非頑空故密
運而常生惟幾萌知發不學以反其本則情馳而性蔽
矣故曰反身而誠樂莫大焉(答唐/凝菴)　心體本寂念者心
之用也真識心體則時時常寂非假人力其體本如是
也此本常寂雖欲擾之而不可得念之應感自然中節
而心體之寂自若也心體之寂萬古不變此正所謂未
發之中舍此則學不歸根未免逐末將涉於憧憧往來
於道遠矣(答陸/仰峯)　大抵佛家主於出世故一悟便了更
不言慎獨吾儒主於經世學問正在人倫事物中實修
故喫𦂳於慎獨但獨處一慎則人倫事物無不中節矣
何也以獨是先天之子後天之母出無入有之樞機莫
要於此也若只云見性不言慎獨恐後學畧見性體而
非真悟者便謂性中無人倫事物一切離有而趨無則
體用分而事理判甚至行簡不修反云與性無干其害
有不可勝言者也善學者亦非一途有徹悟本性而慎
獨即在其中者有精硏慎獨而悟性即在其中者總之
於此理洞然真透既非截然執為二見亦非混然儱侗
無别此在自得者黙契而已(答郭/存甫)
語錄性不容言知者性之靈也知非察識照了分别之
謂也是性之虛圓瑩徹清通浄妙不落有無能為天地
萬物之根彌六合亘萬古而炳然獨存者也性不可得
而分合增減知亦不可得而分合増減也而聖凡與禽
獸草木異者惟在明與蔽耳是故學莫大於致知(以下/皆三)
(益軒/會語)　識察照了分明者意與形之靈也亦性之末流
也性靈之真知非動作計慮以知故無生滅意與形之
靈必動作計慮以緣外境則有生滅性靈之真知無欲
意與形之靈則有欲矣今人以識察照了分别為性靈
之真知是以奴為主也　道心體也故無改易人心用
也故有去來孔子所謂操存舍亡出入無時莫知其郷
亦是指人心而言若道心為萬古天地人物之根豈有
存亡出入之可言　問情識思慮可去乎曰悟心體者
則情識思慮皆其運行之用何可去也且此心廓然充
塞宇宙只此一心更無餘事亦不見有情識思慮之可
言如水常流而無波如日常照而無翳性情體用皆為
剰語　千聖語學皆指中道不落二邊如言中言仁言
知言獨言誠是也若言寂則必言感而後全言無則必
言有而後僃以其涉於偏也　心廓然如太虛無有邊
際日用云為酬酢萬事皆太虛變化也非以内心而應
外事也若誤認以内心應外事則心事相對成敵而牽
引梏亡之害乗之矣　性本無欲惟不悟自性而貪外
境斯為欲矣善學者㴱達自性無欲之體本無一物如
太虚然浮雲往來太虛固不受也所謂明得盡渣滓便
渾化是矣　問四時行百物生莫非動也而曰有不動
者豈其不與四時偕行不隨百物以生乎曰非然也所
謂不動者非塊然一物出於四時百物之外也能行四
時而不可以寒暑代謝言能生百物而不可以榮瘁枯
落言故曰不動也　問知一也今謂心體之知與情識
之知不同何也曰心體之知譬則石中之火也擊而出
之為焚燎則為情識矣心體之知譬則銅中之明也磨
而出之為鑑照則為情識矣致知者致其心體之知非
情識之謂也　心體之知非作意而覺以為知亦非頑
空而無知也是謂天德之良知致者極也還其本然而
無虧欠之謂　情識即意也意安從生從本心虛明中
生也故誠意在致知知者意之體也若又以情識為知
則誠意竟為無體之學而聖門盡性之脈絶也　問陽
明以知善知惡為良知此與情識何别曰善惡為情識
知者天聰明也不隨善惡之念而遷轉者也　問致知
焉盡矣何必格物曰知無體不可執也物者知之顯達
也舍物則何以達此知之用如窒水之流非所以盡水
之性也故致知必在格物　陽明以意之所在為物此
義最精蓋一念未萌則萬境俱寂念之所涉境則隨生
且如念不注於目前則雖泰山覿面而不覩念茍注於
世外則雖蓬壺遙隔而成象矣故意之所在為物此物
非内非外是本心之影也　盈天地間皆物也何以格
之惟以意之所在為物則格物之功非逐物亦非離物
也至博而至約矣　意在於空鏡則空鏡亦物也知此
則知格物之功無間於動静太極者性也先天也動而
生陽以下即屬氣後天也性能生氣而性非在氣外然
不悟性則無以融化形氣之渣滓故必悟先天以修後
天是以謂聖學　朱子以知覺運動為形而下之氣仁
義禮智為形而上之理以此闢佛氏既未可為定論羅
整菴遂援此以闢良知之說不知所謂良知者正指仁
義禮智之知而非知覺運動之知是性靈而非情識也
故良知即是天理原無二也　見其大則心泰必真悟
此心之彌六合而無邊際貫萬古而無終始然後謂之
見大也既見大且無生死之可言又何順逆窮通之足
介意乎　斷續可以言念不可以言意生機可以言意
不可以言心虛明可以言心不可以言性至於性則不
容言矣　人自有生以來一向逐外今欲其不著於境
不著於念不著於生生之根而直透其性彼將茫然無
所倚靠大以落空為懼也不知此無倚靠處乃是萬古
穏坐之道塲大安樂之郷也　致良知一語惜陽明發
此於晚年未及與學者㴱究其㫖先生没後學者大率
以情識為良知是以見諸行事殊不得力羅念菴乃舉
未發以究其弊然似未免於頭上安頭夫所謂良知者
即本心不慮之真明原自寂然不屬分别者也此外豈
更有未發耶　問知行之辨曰本心之真明即知也本
心之真明貫徹於念慮事為無少昏蔽即行也知者體
行者用非可離為二也　問情識既非良知而孟子所
言孩提之愛敬見入井之怵惕平旦之好惡嘑蹴之不
受不屑皆指情上言之何也曰性不容言姑即情以騐
性猶如即煙以驗火即苗以驗種後學不達此㫖遂認
定愛敬怵惕好惡等以為真性在是則未免執情而障
性矣　學者以任情為率性以媚世為與物同體以破
戒為不好名以不事檢束為孔顔樂地以虛見為超悟
以無所用耻為不動心以放其心而不求為未嘗致纖
毫之力者多矣可歎哉　淪於陰則漸滯於形質矣反
於陽則漸近於超化矣真陽出現則積陰自消此變化
氣質之道也　吾心廓然之體曰乾生生之用曰神
夫乾靜專動直吾心之知體寂然一也故曰靜專知發
而為照有直達而無委曲故曰動直夫坤靜翕動闢吾
心之意根凝然定也故曰靜翕意發為念則開張而成
變化故曰動闢　知包羅宇宙以統體言故曰大意裁
成萬務以應用言故曰廣　問知發為照則屬意矣然
則乾之動直即屬坤矣曰不然知之照無分别者也意
則有分别者也安得以照為意　告子但知本性無善
惡無修證一切任其自然而已纔涉修為便目為意外
而拒之落在偏空一邊孟子洞悟中道原無内外其與
告子言皆就用上一邊幇補說以救告子之所不足
問事上磨鍊如何曰當知所磨錬者何物若只要世情
上行得通融周匝則去道遠矣　無欲即未發之謂(發/便)
(是/欲)　傳習續錄言心無體以人情事物之感應為體此
語未善夫事者心之影也心固無聲臭而事則心之變
化豈有實體也如水與波然謂水無體以波為體其可
乎為此語者蓋欲破執心之失而不知復起執事之病
　未發之中性也有謂必收斂凝聚以歸未發之體者
恐未然夫未發之性不容擬議不容湊泊可以黙會而
不可以强執者也在情識則可收斂可凝聚若本性無
可措手何以施收斂凝聚之功收斂凝聚以為未發恐
未免執見為障其去未發也益逺　問硏幾之說曰周
子謂動而未形有無之間為幾蓋本心常生常寂不可
以有無言强而名之曰幾幾者微也言其無聲臭而非
斷滅也今人以念頭初起為幾未免落第二義非聖門
之所謂幾矣　問有謂性無可致力惟於念上操存事
上修飭則性自在曰悟性矣而操存於念修飭於事可
矣性之未悟而徒念與事之致力所謂可以為難矣仁
則吾不知也　陽明之學悟性以御氣者也白沙之學
養氣以契性者也此二先生所從入之辨　後儒誤以
情識為心體於情識上安排布置欲求其安定純浄而
竟不能也假使能之亦不過守一意見執一光景强作
主張以為有所得矣而終非此心本色到底不能廓徹
疑猜而朗然大醒也　復言至日閉關夫一陽潛萌於
至靜之中吾心真幾本來如是不分時刻皆至也(瑞華/剰語)
　未發之性以為有乎則非色相以為無乎則非頑空
不墮有無二邊故直名之曰中(以下潛/思劄記)　大學言知止
蓋未發之性萬古常止也常止則能生天地萬物故止
為天地萬物之本故大學以知止知本釋格致之義
乾用九見羣龍無首坤用六利永貞蓋乾元者性也首
出庶物者也然首不可見若見有首則非矣故曰天德
不可為首也坤者乾之用也坤必從乾貞者收斂歸根
以從乎乾也故曰利永貞　氣者性之用也性無生滅
故常一氣有屈伸故常二然氣在性中雖有屈伸亦不
可以生滅言故盡性則至命矣學者㴱達此則無疑於
生死之說　性無為者也性之用為神神密密常生謂
之意意者一也以其靈謂之識以其動謂之念意識念
名三而實一總謂之神也神貴凝收斂歸根以凝神也
神凝之極於穆不已而一於性則潛見飛躍無方無迹
是謂聖不可知　致知主悟誠意主修能知止則悟於
性也徹矣能慎獨則修於意也微矣　學未徹性者則
内執心外執境兩俱礙矣於性徹者心境雙忘廓然無
際　乾元為天地萬物之資始故曰首出能潛見惕躍
飛亢而不涉於迹莫測其變化云為之所以然故曰旡
首若有首可覩則亦一物而已安能時乗六龍乎　或
謂性無可致力必也攝用以歸體乎余謂是固有然者
矣是中庸所謂其次致曲程子所謂其次則莊敬持養
之說也若中庸所謂盡性程子所謂明得盡渣滓便渾
化者則又當别論孟子謂此天之所與我者先立乎其
大者則小者不能奪夫曰天與我則乾元之性我固有
之學者真志密詣久之能黙契而㴱信實見其大本在
我原是具足不假外求則一切瞬息作止日可見之行
由原泉而盈科放海即所以致力處也非别以性為一
物執從把持而後謂之致力也　性之生而後有氣有
形則直悟其性足矣何必後天之修乎曰非然也夫徹
古今彌宇宙皆後天也先天無體舍後天亦無所謂先
天矣故必修於後天正所以完先天之性也(以下/病筆)　性
無為而後天有修然則性為兀然無用之物乎曰非然
也性無體而天地萬物由之以生通乎此則謂一塵一
毛皆先天可也一切皆性性之外豈更有天地萬物哉
　性貴悟而後天貴修然則二者當竝致其力乎曰非
然也是分性相判有無岐隠顯自作二見非知道者也
善學者自生身立命之初逆遡於天地一氣之始窮之
至於無可措心處庶其有悟矣則信一切皆性戒慎於
一瞬一息以極於經綸事業皆盡性之實學也故全修
是性全性是修豈有二者竝致力之說所謂修者非念
念而隄防之事事而安排之之謂也蓋性本寂然充塞
宇宙渾然至善者也性之用為神神動而不知返於是
乎有惡矣善學者息息歸寂以還我至善之本性是之
謂真修　或曰性本寂也故一悟便了若曰歸寂是以
此合彼終為二之曰非然也夫性生萬物則物物皆性
物物歸寂即是自性自寂何二之有　昔人有背觸皆
非之說蓋謂遺一切而執性者是觸也如臣子之觸犯
君父也狥一切而遺性者是背也如臣子之叛棄君父
也　念念歸根謂之格物念念外馳謂之逐物　宇宙
此生理以其萬古不息謂之命以其為天地人性所從
出謂之性以其不可以有無言謂之中以其純粹精至
極而不可名狀謂之至善以其無對謂之獨以其不二
謂之一以其天則自然非假人力謂之天理以其生生
謂之易以其為天地人物之胚胎如果核之含生謂之
仁(以下仰/慈膚見)　異學喜談父母未生前以為言思路絶殊
不知萬古此生理充塞宇宙徹乎表裏始終豈離一切
别有未生前可容駐脚若云即於一切中要悟未生前
乃為見性亦未免落空有二見非致一不二之學也
天地之生無不貫故草木鳥獸一塵一毛莫不受氣而
呈形聖人之生理無不貫故人倫庶物一瞬一息莫不
中節而盡分是以聖門敎人大閑不踰細行必謹非矯
飾也實以全吾生理是盡性之極功也故曰洒掃應對
便是形而上者　生理浩乎無窮不可以方所求不可
以端倪執不可以邊際窺彼以一念初萌為生理殊未
然　聖學主於求仁而仁體最難識若未能識仁只從
孝弟實事上懇惻以盡其分當其真切孝弟時此心油
然藹然不能自己則仁體即此可黙會矣　中庸言至
誠無息純亦不已肫肫其仁淵淵其淵浩浩其天孟子
言直養無害塞乎天地之間到此境界安有生死之可
言天無生死可言非斷滅之謂也不斷滅非精魂留住
之謂也亦非泛論此理常存而於人無與之謂也惟㴱
造者自知之　屈伸徃來之理僃於易屈伸往來非兩
物以其能屈伸往來者本一也一而能屈伸往來故謂
之易能屈伸往來而不息易之所為不毁也是謂生生
之易知易則知生死之說　由真修而悟者實際也由
見解而悟者影響也此誠偽之辨也(以下靜/攝寤言)　性廓然
無際生幾者性之呈露處也性無可致力善學者惟硏
幾硏幾者非於念頭萌動辨别邪正之謂也此幾生而
無生至微至密非有非無惟綿綿若存退藏於密庶其
近之矣　問人之死也形既朽滅神亦飄散故舜蹠同
歸於必朽所僅存者惟留善惡之名於後世耳予曰不
然又問君子之修身力學義當然也非為生死而為也
倘為生死而為善則是有所為而為矣予亦曰不然夫
學以全生全歸為準的既云全歸安得謂與形而俱朽
乎全歸者天地合德日月合明至誠之所以悠久而無
疆也孰謂舜跖之同朽乎以全歸為學安得謂有為而
為乎曰天地合德日月合明悠久無疆特言其理耳豈
真有精神靈爽長存而不冺乎是反為沉滯不化之物
矣予曰理果有乎有即沈滯矣理果無乎無即斷滅矣
沈滯則非德非明非至誠也斷滅則無合無悠久也此
等見解一切透過乃可以語知生之學(朝聞/臆說)　自本性
之中涵生理曰仁自本性之中涵靈通曰知此仁知皆
無聲臭故曰性之德也若惻隱是非乃仁知之端倪發
用於外者是情也所謂性之用也後儒以愛言仁以照
言知遂執此以為學是徒認情之流行而不達性之藴
奥矣(以下仁/知說)　孔門以求仁為宗而姚江特揭致知蓋
當其時皆以博聞廣見求知於外為學故先生以其根
於性而本良者救之觀其言曰良知即是未發之中既
云未發之中仁知豈有二哉今末學往往以分别照了
為良知固昩其本矣　或謂只將一念之愛擴而充之
至於無不愛便是仁不必㴱探性體之仁此與執知善
知惡為良知而不㴱探性體之知者無異噫性學之晦
久矣　未發之中仁知渾成不可覩聞本無愛之可言
而能發之為無不愛本無照之可言而能發之為無不
照故曰溥博淵泉而時出之　古人有所謂不朽者夫
身外之物固必朽文章勲業名譽皆必朽也精氣體魄
靈識亦必朽也然則不朽者何事非㴱於道者孰能知
之(唐曙台/索書)　寂然不動者誠感而遂通者神動而未形
有無之間者幾此是描寫本心最親切處夫心一也寂
其體感其用幾者體用不二之端倪也當知幾前無别
體幾後無别用只幾之一字盡之希聖者終日乾乾惟
研幾為要矣　程子曰識得此理以誠敬存之格物致
知者識得此體也誠意者以誠敬存之也格物存乎悟
誠意存乎修大學之要盡於此矣(以下石經/大學畧義)　問大學
但言至善未嘗指其為性但言獨未嘗描寫其為動而
未形但言慎未嘗極示其為潛藏收斂今何所徵而知
其然乎曰吾徵於中庸而知其然矣中庸首揭天命之
性而謂未發為天下之大本篇中言明善擇善正指性
之至善為本之說也其言獨曰不覩聞隠微而即曰莫
見莫顯正所謂動而未形有無之間其描寫獨之面目
可謂親切矣既言戒慎恐懼而末章詳言尚絅闇然由
微自以入德潛伏於人所不見敬信於不動不言篤恭
於不顯不大於聲色之末而歸極於無聲臭之至正潛
藏收斂研幾入微之㫖也大學舉其畧中庸示其詳也
賈逵謂大學為經中庸為緯皆出於子思之筆其信然
哉　問性本自止非假人力而後止也學惟一悟便了
何必慎獨曰性先天也獨幾一萌便屬後天後天不能
無習氣之隠伏習氣不盡終為性之障故必慎之至於
習氣銷盡而後為悟之實際故真修乃所以成其悟亦
非二事也　性貴悟而已無可措心處纔一拈動即屬
染汚矣獨為性之用藏用則形氣不用事以復其初所
謂陰必從陽坤必東北喪朋而後有慶後天而奉天時
也
　
　明儒學案卷二十
欽定四庫全書
　明儒學案卷二十一
　　　　　　　　　　　餘姚　黄宗羲　撰
江右相傳學案六
　文潔鄧定宇先生以讚
鄧以讚字汝徳號定宇南昌新建人隆慶辛未會試第
一選庶吉士厯官編修右中允管國子監司業事南京
祭酒至吏部侍郎入仕二十餘年受俸僅六年以國本
兩上公疏先生澄神内照洞徹性靈與龍溪言學問須
求自得天也不做他地也不做他聖人也不做他陽和
謂所言駭世人之聴先生曰畢竟天地也多動了一下
此是不向如來行處行手叚而先生記中刪此數語亦
慮其太露宗風乎謂陽明知是知非為良知特是權論
夫知是知非不落於是非者也發而有是有非吾從而
知之謂之照無是無非澄然在中而不可不謂之知是
知非則是知之體也猶之好好色惡惡臭好惡之體何
嘗落於色臭哉在陽明實非權論後來學者多在用處
求辨之於有是有非之中多不得力先生墮其義不可
謂非藥石也先生私淑陽明之門人龍溪陽和其最也
定宇語錄夫學之為心性也静所以攝心而非心也所
以求性而非性也夫是物也在目為視在耳為聴在手
足為持行安徃而不存焉惡在其必静也故古之聖賢
於惻隠而騐其端於知能而觀其良要以直叅其體而
已　吾人耳目口鼻雖是個人還有個生意貫恰於其
間仁乃人之生意有此生意人纔成得如心不在視不
見聴不聞食不知味則不成矣　天地間皆易即所見
天風木葉鳥聲無非易者吾人在此一動即落一爻道
本至中稍有一毫倚著即是過處形色天性也天性
原在形色之内如眼能視耳能聴手足能持行這是甚
麽就有個天性在聖人之踐形全得這個視聴言動以
理自然聲為律身為度耳成個耳目成個目手足成個
手足賢智者知有天性而不知其在形色之内是知天
而不知人愚不肖者徒知有形色而不知有天性是知
人而不知天　用之則行大行其道也舍之則藏退藏
於密也夫子在魯國一用便幹出許大行事出來顔子
居陋巷豈止藏他一身將生平所學盡是藏了故到今
人只知他是個聖人即求他言語文字之麄了不可得
何曾識得此中之深深此是聖人最妙處　人之真心
到鬼神前毋論好醜盡皆宣洩有是不能冺滅處　制
方以矩至極方處就是巧制圓以規至極圓處亦是巧
方圓之上更復可加就非䂓矩　學問從身心上尋求
縱千差萬錯走來走去及至山窮水盡終要到這路上
來　人之生也直如日用之間人呼我應人施我答遇
渇即飲遇饑即食便是若於此中起半㸃思維計較牽
强裝飾即謂之罔　人之氣不要他用事凡從性上發
出的便中和從氣上起的便乖戾　居家處事有不慊
意處只求本體常真有一毫求人知意思就不是只以
至誠相處　不占而已占非是卜筮擬議在我吉㐫亦
在我易曰擬之而後言議之而後動凡舉動言語進退
不妨慢些　學問只在向内不論朝市山林皆須正己
物正不然而徒陪奉世情愈周密愈散漫到頭終不得
力　老子曰怳忽有物窈冥有精即今如我身中所謂
物與精者何也盖嘗求之庶幾有似而近見則又異矣
以為有聚則有散也有生則有滅也有天地則有混沌
也故不欲别凡聖不欲揀是非不欲忻寂不欲厭動常
自笑曰吾無聚胡散吾無生胡死吾無天地胡混沌然
則此愈難矣　論心者皆曰須識其本體余謂心之本
體在順其初者也初者萬慮俱忘之時也突然感之卒
然應之則純乎天者也意氣一動而二三之念則繼乎
又其甚者此念方萌而二與三已並出其間繼與並皆
非初也故親我愛也謂當愛而加之意則否長吾敬也
謂當敬而加之意則否守死是也争死未是專財非也
散財亦非貴而益謙與傲同醉而益恭與亂同何也徇
外之心為人之心也所謂繼與並者也此心之原不墮
方體不落計較倐然而徃倐然而來見其前而不見其
後知其一而不知其兩如此而已矣此則所謂初者也
　心者天之所以與我何以與之人之異於禽獸者幾
希何以異之胡為而能喜胡為而能怒其思也於何而
起其寂也於何而斂人皆曰莫為而為莫致而致夫天
地之運日夜不息豈誠無以主張是也
論學書古之哲人置心一處然率以數十年而解其難
也如是藉以生滅之心猥希妙悟誰誑乎(與吳/安節)　非悟
無念則未知今念之多危非見天心則未知物則之有
自源清而後流潔心寂而後感神(與許/敬菴)　陽明先生以
知是知非為良知權論耳夫良知何是何非知者其照
也今不直指人月與鏡而使觀其光愈求愈逺矣且及
其是非並出而後致是大不致也(秋遊/記)　直心而動過
也人皆見之更也人皆仰之不然猶藏也我輩擇地而
蹈詎不自謂躬行予嘗度之猶然在譽毁之間假饒一
規一矩曾何當於本心
　叅政陳䝉山先生嘉謨
陳嘉謨字世顯號䝉山廬陵人嘉靖丁未進士授廬州
推官召為户科給事中厯吏兵二科不為分宜所喜出
任四川副使分廵上川南擒髙酋平白蓮敎平鳯土官
皆有功績丁憂歸萬厯甲戌起湖廣叅政不赴以學未
大明非息機忘世無以深造遂乞休癸卯年八十三卒
少讀書西塔值劉兩峯在焉即師事之間以其説語塘
南塘南心動亦徃師之一時同志鄒光祖敖宗濓王時
松劉爾松十有七人共學兩峯之門螺川人士始知有
學先生倡之也歸田後為㑹青原與塘南相印正慨然
士習之卑陋時舉江門名節藩籬之語以振作之凡來
及門者先生曰學非一家之私也有塘南在賢輩盍徃
師之其忘人我如此
䝉山論學語答友人書曰人之生而來也不曾帶得性
命來其死而徃也不曾帶得性命去以性命本無去來
也乾性坤命之理合天地萬物為一體者也悟性修命
之學還復其性命之本然通天地萬物為一貫者也孔
子曰乾坤毁則無以見易易不可見則乾坤或幾乎息
矣苦心哉聖言正以明乾坤無可毁之理此理萬古常
然一瞬息未嘗不然有去來則有動揺有增損有方所
惡得謂之一體惡得謂之一貫予故曰性命本無去來
也姑借譬之明月之夜兩人分路而行一人徃南月隨
之而南一人徃北月隨之而北自一人以至千萬人自
南北二路岐以至千萬路岐皆然謂月不隨人去來衆
人疑之謂月隨人去來智者笑之然則月未嘗隨人去
來也斷可知矣雖然懸象之月其體魄可指而見盖形
也而非形形者性命則形形者惟形形者而後能形天
下之形天地萬物孰為之始咸資始於乾元乾元性也
天地萬物孰為之生咸資生於坤元坤元命也天地萬
物由性命而生猶之人子由父母而生不得不謂之一
體也惟一體故稱一貫惟一貫故無去來後儒誤認錯
解以為人生時全帶一副當性命來人死時全帶一副
當性命去如此而後為之備道全羙略無虧欠此言近
理而易信不知其割裂支離其悖一貫之旨逺矣乾惕
齋警語曰夫人一心之應感一身之勤動其事殊矣其
在五倫上用心則一也於此盡道便是聖賢胚胎於此
造業便是輪廻種子於此一切置之不問便是釋氏作
用所以吾徒與釋氏決分兩路決難合并釋氏之言與
吾儒相近者間一借証以相發明使人易曉亦自無妨
必欲一一效其所為則舛矣又曰天地絪緼即理即氣
萬物化醇人一物也人在天地絪緼之中如魚在水中
不可須臾離也魚不能離水而未嘗知水人不能須臾
離道而未嘗知道故曰百姓日用而不知明道之責歸
君子聖逺言湮各得其性之近莫知所取衷也故曰君
子之道鮮矣又曰苦修後悟方是真悟了悟後修方是
真修必有事焉而勿正心勿忘勿助長未嘗致纖毫之
力此其存之之道此名徹悟亦名真修悟修並舉譬則
學與思缺一不可而思最易混見故孔子謂思無益其
教人曰慎思子夏亦曰切問近思又曰此學尋求到四
面廹塞無路可行方漸漸有真實路頭出此路須是自
己尋出不是自己尋出的譬如畫圖上看山川照他路
逕行不得又曰學莫大於變化氣質而變化必本於乾
道故曰乾道變化又曰知來者逆謂以乾道變化其氣
而逆修之聖賢變化其氣質之偏長學者變化其氣質
之偏蔽一本之乾道也既未濟兩言伐鬼方敎學者變
化其不羙之質當如此一為氣質䕶短包藏禍心誤己
誤人終身無出頭之日又曰此理非常目在之不能悟
非常目在之不能守象山先生云人精神逐外到死也
勞攘精神逐外不逐外只在阿堵中辨之修徳者以此
自辨取友者以此辨人又曰死心二字是學問斬闗將
身死易心死難自古慷慨殺身者身死矣心未可知也
故曰身死易心死難天嘗以死心機會敎人而人未易
受一切危境危病及遭際人倫之變異常拂逆皆敎人
心死也甚哉天心之仁也世人福薄故未易受龍塲驛
萬死一生陽明先生福氣大故能受死盡世情心洞見
萬物一體本原然後静坐工夫可安而久乆則用功愈
密心量愈無窮際無終始見得一體愈親切有味此心
與此理漸漸有湊泊時也一或不見己過一或執見解
為實際精神便外照象山所謂到死也勞攘者假饒屏
絶萬事趺坐深山積以嵗年何益乎又曰復見天地之
心以人之心即天地之心一心之外無天地也這個天
地之心便是學問大頭腦便是萬物一體大本原只因
不復故不能見故曰復見天地之心又曰復而後有無
妄學問未見頭腦時舉心動用無非妄也
　徴君劉瀘瀟先生元卿
劉元卿字調父號瀘瀟吉之安福人鄉舉不仕徴為禮
部主事有明江右之徴聘者吴康齋鄧潛谷章本清及
先生為四君子初先生遊青原聞之輿人曰青原詩書
之地也笙歌徹夜自兩鄒公子來此風遂絶兩公子者
汝梅汝光也先生契其言兩鄒與之談學遂有憤悱之
志歸而考索於先儒語録未之有得也乃禀學劉三五
以科舉妨學萬厯甲戍不第遂謝公車遊學於蘭溪徐
魯源黄安耿天臺聞天臺生生不容己之㫖欣然自信
曰孟子不云乎四端充之足保四海吾方幸泉不流也
而故遏之火不然也而故滅之彼滅與遏者二氏之流
吾所不忍先生惡釋氏即平生所最信服者天臺塘南
亦不輕相附和故言天地之間無徃非神神凝則生雖
形質藐然而其所以生者已具神盡則死雖形體如故
而其所以生者已亡然而統體之神則萬古長存原不
斷滅各具之殘魂舊魄竟歸烏有此即張横渠冰漚聚
散之説移而論之統體之神與各具之之神一而已矣
舍各具之外無所謂統體也其生生不息自一本而萬
殊者寜有聚散之可言夫苟了當其生生不息之原自
然與乾元合體醉生夢死即其生時神已不存況死而
能不散乎故佛氏之必有輪迴與儒者之賢愚同盡皆
不可言於天人之際者也
劉調父論學語曰必明於行之原乃知所以修行若逐
事簡㸃無事則離所謂可離非道也故行也者行乎其
所不容不行則無徃而非修行矣趙純父曰即今擁爐
向火亦修行乎劉大冶曰向火能不放心即是學問調
父曰即好色能不放心亦是學問乎劉任之曰恐是不
著察調父曰只今孰不著察抑曽見有人置足爐中者
乎周思極曰心體至大至妙當向火自向火當應對自
應對當惻隠自惻隐當羞惡自羞惡舜之用中顔之擇
乎中庸孔子之祖述憲章只是能全盡此向火之心體
耳不放心者放失也不失此心體之全也著察者猶黙
識也黙識此心體之全而存之也曰不放曰著察豈能
於無思無為上加得一毫今之所謂不放心所謂著察皆
有所造作於心之内矣(復禮/會語)　夫耳目口鼻形也而所
以主夫耳目口鼻者性也或謂落形氣之性尚屬後天
必求所謂未生以前者而完之夫曰未生矣則安用完
之而又安所致力以是不得不托之想像想像則終非
實見雖有呈露勢必難恆用功愈密入穴愈深夫耳之
欲聲目之欲色無生之真機也然而視非禮之色聴非
禮之聲則其中若有不自安者亦無生之真機也故君
子之治性惟於吾心之所安者而必滿其量焉則凡欲
聲欲色之欲無非真機之流動又焉徃而不得性哉天
地有徳此性無窮彼外生生而求無生面目者轉瞬之
際已不可持能不朽乎(與王/中石)　知味心也遇飲食則知
味遇父知孝遇兄知悌遇孺子入井知怵惕窮天徹地
無非此知體充塞故曰致知焉盡矣存心者能盡其心
體之量者也盡其心體之量則知乃光大無逺不燭(與/章)
(斗/津)　聖人本吾不容己之真心撫世酬物以事處事何
其空也天地有盡此不容己之心實無有盡何其不磨
也(與趙/純父)　近溪羅先生會講有僧在座近溪問之曰儒
者言心言性言念言意言慮言才紛若繭絲諸㣲細惑
試一一為我破除僧久之謂近溪曰我今見近溪喚作
近溪矣不知夫人作何稱謂曰稱相公曰父母云何曰
稱行曰為諸生時廣文云何曰稱字僧大聲向近溪云
汝乃有許多名色近溪怳然下拜丘汝止述之調父曰
夫紛紛名號由人所稱信矣然令夫人喚先生名家公
稱先生號先生能安之耶以斯知三千三百探之則漠
然而無達之則森然而有强有其所無命之曰鑿强無
其所有命之曰滅鑿與滅皆不可以為道(論名/理)　夫欲
有二有不容不然之欲有心所沉溺之欲自不容不然
者而言無論欲明明徳之欲不可去即聲色臭味之欲
何可一日無何也皆天也自心所沉溺而言無論聲色
臭味之欲不可不去即行仁義之欲亦不可一日有何
也皆障天者也(去欲/記)　去欲特學中之一事耳譬如人
君統六官治四海孰非其事而專以捕盜為役一追胥
之能耳何國之能為曰如子之説則心無事矣曰心自
有事尋事持心障心實大如目之為用本無所不覩若
注視棘猴將迷天地凝神吳馬或失輿薪舍去欲去念
等事則宇宙内事無非事矣(仝/上)　耿先生謂學有三闗
始見即心即道方有入頭又見即事即心方有進步又
要分别大人之事與小人之事方有成就我安福彬彬
多談學者或從性體造作以為明或從格式修撿以為
行或從聞見知解以為得則於即心即道已逺又何論
第二三闗也(復禮會/語序)　告子曰性無善無不善見天而
不見人或人性可以為善可以為不善見人而不見天
或曰有性善有性不善則天與人互見其半惟孟子曰
乃若其情可以為善則知天知人一以貫之(仝/上)
　學憲萬思黙先生廷言
萬廷言字以忠號思黙南昌之東溪人父虞愷刑部侍
郎受業於陽明先生登進士第厯禮部郎官出為提學
僉事罷官歸杜門三十餘年匿迹韜光研幾極深念菴
之學得先生而傳先生自敘為學云弱冠即知收拾此
心甚苦思强難息一意静坐稍覺此中恰好有個自歇
處如猿猴得宿漸可柔馴頗為自喜一日讀易石蓮洞
至艮思不出位怳有契證請於念菴師師甚肎之入仕
後交遊頗廣聞見議論遂雜力淺心浮漸為揺眩商度
於動静寂感之間叅訂於空覺有無之辨上下沉掉擬
議安排幾二十年時有解悟見謂𢎞深反之自心終苦
起滅未有寜帖處心源未浄一切皆浮幸得還山益復
杜門静攝黙識自心久之一種浮妄熱閙習心忽爾銷
落覺此中有個正思惟隐隠御吾形氣若思若無思洞
徹淵澄廓然邊際夐與常念不同日用動静初不相離
自是精神歸併在此漸覺氣静神恬耳目各歸其所頗
有天清地寜冲然太和氣象化化生生機皆在我真如
遊子還故鄉草樹風烟皆為佳境矣先生深於易三百
八十四爻無非心體之流行不著爻象而又不離爻象
自來説易者程傳而外未之或先也盖深見乾元至善
之體融結為孩提之愛敬若先生始可謂之知性矣
萬思黙約語人於事上應得去是才未必是學須應酬
語黙聲色形氣之外於自心有個見處時時向此凝攝
常若無事然一切事從此應付一一合節始是學心者
人之神明所以為天地萬物萬事之主雖無物未嘗一
息不與物應酬故曰寂然不動感而遂通天下之故但
其感處常寂至無而有甚㣲甚深不可測度必極潛極
退藏庶其可見衆人心常浮動隨物祇在事上安泊舍
事如胡孫失樹無時寜息以事實心蔽塞天竅何由得
見此體是以雜念紛紛全無歸泊心源不浄一切皆浮
雖向好事亦是意氣意見總屬才質耳與真正性命生
幾感通流行了無相干安得為學　自人生而静以上
至日用見前渾成一片無分天人　坤者乾之用不坤
則非乾故用九貴無首坤初惡堅冰夫資生之後形分
神發類誘知開陽亢隂凝隨才各異不能皆順乾為用
於是必有􁀇合太和之功盖坤在人是意意動處必有
物物必有類朋類相引意便有著重處便是隂凝是堅
氷亦是有首失却乾陽本色所謂先迷失道也所以聖
人於意動㣲處謹履霜之漸收斂精神時時退藏齋戒
務以一陽為主消蝕意中一㸃隂凝習氣喪類從乾使
合中和所謂後順得常也到徳不孤不疑所行方是黄
裳元吉　堯舜兢業文王小心孔子一切有所不敢不
如此則非乾乾所謂以誠敬存之也故學者先須識得
乾元本體方有頭腦盖坤以乾元為主元是生理須時
時有天地變化草木蕃意思以此意自存始不失乾元
大始氣象故曰直方大不習無不利夫不習即不學不
慮是自然的如耳聰目明手持足行孩提啼笑愛敬何
嘗習來自與天地變化同其妙用若待一一習得能做
幾多事業動手便滯只區區形局中一物而已故説敬
必如明道所謂勿忘勿助未嘗致纖毫之力方是合本
體工夫不似後儒拘滯於形局也　誠意工夫只好惡
不自欺其知耳要不自欺其知依舊在知上討分曉故
曰必慎其獨獨是知體靈然不昧處雖絶無聲臭然是
非一些瞞他不得自寂然自照不與物對故謂之獨須
此處奉為嚴君一好一惡皆敬依著他方是慎　或謂
致良知於事事物物就用説知止就是心止處説似有
不同曰體用原是一心物我皆同此止未有心止物不
得所止亦未有物得所止心不止者如處事一有不當
則人情不安是物失所止自心亦便有悔吝不安處是
吾心亦失所止須一一停當合天則人已俱安各得所
止方謂之止非謂我一人能獨止也此正是致良知於
事事物物也致良知於事事物物即所謂知止也故知
止致知是一個工夫　平天下平字最妙深味之令人
當下恬然有與天地萬物同止其所氣象一道清泠萬
古常寂學者須見此氣象格致誠正與修齊治皆行所
無事不作頗僻不落有所人人孝弟慈使人人定静安
浪静風恬廓然無事總一個至善境界所謂安止也何
等太平盖古之帝王起手皆是平的意思故結果還他
一個天下平後世不然多屬意氣意見有作功能自己
心浪未平安能使人心太平古人平的氣象未夢見在
　知之為知之不知為不知是知也知之不知之知是
所知因感而有用之發也是知之知是能知不因感有
常知而常無知體之㣲也此體是古今天地人物之靈
根於穆中一㸃必不能自己之命脈夫子為天地立心
生民立命全是發明此件聖門學者惟顔子在能知上
用工終日如愚直要瑩徹心源透根安立其餘多在所知
上用力子貢所謂文章可聞皆是所知惟性與天道不
可聞者始是知體顔子資髙其初以為事物不必留心
便要徑約直從形而上處究竟仰鑽瞻忽無有入處故
夫子敎他須一一從事物上理㑹由博文方有依據事
物透徹方是形而上者顔子竭才做去久之豁然覺得
何處有髙堅前後渾然只當然自己一個心視聴言動
處處顯露不加減分毫上下亦無前後故曰如有立卓
爾但顔子博約與後儒説者不同博便是博乃約的如
處事必討自心一個分寸如讀書必本自心一個是非
如聖賢格言至論一一消歸自心一切種種散見處皆
見得從自心條理中出久之覺得只是自己一個心凡
不遷不貳不逺復皆在此一處分曉又何等約故自博
而約語有次第博即是約理無先後同一時事若後儒
所云博是從外面討分明作兩截做精神耗蝕何由得
卓爾　孔子一叚生活意思惟顔子得之最深故於言
而悦在陋巷而樂却以如愚守之其餘則多執滯若非
曽㸃説此叚光景孔子之意幾於莫傳以三子照看便
見㸃意活三子意滯於此反照自身便知自己精神是
處一切不應執著識此便是識仁盖生活是仁體　喜
怒哀樂之未發謂之中不是推深説正要見性命之實
在人尋常喜怒哀樂中其未發就是那能喜怒哀樂的
常自然在也明其至近至易也聖人位育功化皆從平
常自在中來無為而成不須造作所以謂之淡而不厭
謂之中庸　日間常令恬澹虛閒之意多便漸次見未
發氣象　費而隠正對索隐説言隠不必索就在面前
用的便是日日用著他却又無些聲臭可覩聞得故曰
費而隐也若費外有隐則須待索語大語小夫婦鳶魚
何處不是費更有何空閒處可藏隠而待索耶　性天
皆心也只盡心便知性知天只存心便養性事天其實
只一存字但存不容易須死生判斷始得故惟夭夀不
貳修身以俟命自我立一切自做主宰方是存的工夫
常存便是盡故夭夀不貳乃存心工夫極𦂳切真實耳
存久自明性天在我非存外更有一個知天養性立命
之功也孩提愛敬世儒看作形生以後最初一竅發念
最好處却小看了乾坤只是一個生理一個太和元氣
故愛敬是乾坤骨髓生人的命脈從這些子結聚方成
人故生來便會愛敬不是生後始發此竅也不然既非
學慮此念愛敬的從何處交割得來孟子深於易從資
始處看透這消息故斷以性善若人深體此意則天地
日月風雷山川鳥獸草木皆是此竅無物不是孩提無
時不是孩提形色天性渾然平鋪故曰無他達之天下
也　日間嘗騐心有所可又隠然若有以為不可者有
所不可又隐然若有以為可者依之則吉不則㐫悔吝
是常若有一物居無事而黙黙在中為酬應之主人偽
多一毫移易他不得所謂未發之中道心惟㣲是也人
豈有二心只精則一不精則二一則㣲二則危矣前有
所可有所不可是多生習氣逐物慣習之心謂之人心
胸中若有二物交搆相似故危後隱然以為不可又以
為可是天則自然謂之道心萬事皆從此出而胸中常
恬淡静深無有一事故㣲要之人心是客感客形耳總
只是個道心故用工全在惟精所謂精者非精察之精
乃精專之精也闇然収斂屏浮偽襍駁之累氣潛神凝
胸中漸一一則㣲常㣲常顯是謂允執厥中　所謂一
念羲圖者如處一事斂念注思是坤思而得之泰然行
去是復或遇事念中太鋭便挫斂是坤少間意氣和平
做去是復懲忿窒慾皆然若能常自退藏則總是一個
乾元自卷自舒自專自直先天在我　心急操之則二
有馳者有操之者盖渾而存之則一是謂立誠有道者
神常勝形形雖槁自有一種在形骸之外油然襲人愈
久愈有味盖得之涵養之素也　學問養到氣下慮恬
見前便覺宇宙間廓然無一絲間隔無一毫事受用不
可言説　日間涵養此言嘗有冲然恬愉和適不著物
象之意始是自得所謂元吉者元是一團生生之意若
常是這意流行無處不吉易以知險簡以知阻不是要
知險阻是當險阻處一味易簡之理應之自不見險阻
耳盖聖人隨處總一個乾元世界六十四卦皆要見此
意　心體無量廣大不是一人一個心三才萬物亘古
亘今總在裡許存得便首出庶物萬國咸寜是謂立人
極　詩稱文王之徳必曰和敬和是敬之自然處敬便
和也所謂自然亦非由勉心念雖紛襍天生有個恰好
存處尋到恰好處自然一便是敬明道所謂勿忘勿助
中間正當處也故存是合他自然恰好處非能强存若
强存袛益紛擾即勉到至處亦是以敬直内　或曰先
生恆言存心以下然歟曰然惡其牽於物而浮以强故
下之下則近乎潛矣又言以息然歟曰然惡其作於為
而梏以亡故息之息則㡬乎止矣曰抑之愈亢息之愈馳奈何
曰抑之愈亢為以有下下之不知心體之自下也乾所
以為潛也息之愈馳為以有息息之不知心體之本息
也書所以稱止也潛則藏乎淵止則幾乎寂淵寂者天
地之靈根學易之歸趣也然則兩者不一乎曰否息而
後能下也是存之之妙旨也一且不可得而況不一乎
嗟夫浮陽之亢縁慮之馳吾人習心流注久矣世方倚
以立事而孰能息之孰能下之存乆自明何待窮索窮
索是意路名言與性命之理無干盖明處即存處非存
外别有理可明天地萬物古今萬事總自這裡來常存
得便都在裡許志氣清明漸自顯露　思不出位思是
能止位是所止云不出是常行而常止也然思是活物
位有何形總天則自然耳親切體此無如儼若思三字
盖思則非無儼若則非有有無之間神明之位昭然心
目　息止也生也纔息便生平旦雨露潤澤萬物功徳
遍天下倐忽之間從何處生來妙不可測知道者黙成
而已周程後儒者少知此理向有作思維處理會功業
終有方局為不從廣生大生中來也　予官祠部與寮
友至一寺中友問篤恭天下平意旨予未答時一僧端
坐誦經誦畢起問訊就坐閒静無一言目平視不瞬時
又兩官人提熱柄者意氣偕來甚衆以語挑問之不答
稍頃各黙然又頃則皆有斂袵消歇意予留坐終日則
皆茫然自失予因與友人言此便是篤恭天下平之理
只患反已不深不造至處耳今人不説此理要以聲色
動人即動亦淺然此理自周程後未有深信者使此僧
當時答問徃復這意思便都浮散了安能感人　心火
也性本躁動夙生又不知費多少薪槱藴積之故光明
外鑠附物蔓延思慮煩而神氣竭如膏窮燼滅其生幾
何古之善養心者必求一掬清淨定水旦夕澆浸之庶
轉濁辱為清涼化强陽為和粹故大學定静中庸淵泉
孟子平旦之息大易艮背之旨洗心之密皆先此為務
潤身潤家國天下一自此流出不然即見髙論徹終屬
意氣是熱閙欲機人已閒恐增薪蘸耳但此水别有一
竅發自天源洞無涯涘未可意取必闇然君子晦迹韜
光抑氣沉心庶其冥會則天源濬發一㸃靈光孕育大
淵之中清和渾合黙收中和位育之效於眉睫閒肫肫
浩浩淵淵造化在我盖是資始以上生涯不作雲雨流
行以後活計也　忠恕盡乾坤之理喜怒哀樂之未發
謂之中中是心體凡事只如這個心做去便是恕明道曰
惟天之命於穆不己不其忠乎天地變化草木蕃不其
恕乎語最徹其餘都説麄了　予學以收放心為主每
少有馳散便攝歸正念不令逺去久之於心源一竅漸
有窺測惟自覺反身黙識一路滋味頗長耳　欲立欲
逹人有同情惟一向為己則為私積之則是天地閉賢
人隠若能就將此欲譬諸人人不必更别起念只本念
上不動絲毫當下人已渾然分願各足便是天地變化
草木蕃也然此在一念㣲處轉移毫忽便有誠偽王霸
之辨故學貴研幾　誠無為幾則有善惡何者凡動便
涉於為為便易逐於有逐有則雖善亦麄多流於惡故
學問全要研幾研者磨研之謂研磨其逐有而麄的務
到極深極㣲處常還他動而未形者有無之間的本色
則無動非神故曰誠神幾曰聖人　大學知是寂物是
感意却是幾故必先誠意夫天地人總是個動幾自有
天地此幾無一息不動一息不動則乾坤毁自有此人
此意無一息不生不生則人心死但只要識得動而常
寂之妙體耳非動外有寂即動是寂能動處不涉於為
所動處不滯於迹便是真寂　易所謂位是安頓自己
身子處身子安頓停當事事停當故曰位正當又曰以
剛中皆安其身而後動之意若自身安頓不停當事事
不當故曰位不當可見士君子處天下國家無論窮達
先要安頓此身　或曰亂臣賊子已徃安知懼曰此拘
儒之見也萬古此君臣萬古此人心則亦萬古此一㸃
懼心夫子視萬古如一息只剔得這㸃懼心昭然在天
地間便自君臣上下各自悚懼各安其分各盡其職今
亦猶古古亦猶今有何已徃有何現在未來此皆世儒
小見在形骸世界上分别與論遷固之史何異
　
　
　
　
　
　
　
　
　
　
　
　
　
　
　明儒學案卷二十一
欽定四庫全書
　明儒學案卷二十二
　　　　　　　　　　　餘姚　黃宗義　撰
江右相傳學案七
　臬長胡廬山先生直
胡直字正甫號廬山吉之泰和人嘉靖丙辰進士初授
比部主事出為湖廣僉事領湖北道晉四川㕘議尋以
副使督其學政請告歸詔起湖廣督學移廣西㕘政廣
東按察使疏乞終養起福建按察使萬厯乙酉五月卒
官年六十九先生少駘蕩好攻古文詞年二十六始從
歐陽文莊問學即語以道藝之辨先生疾惡甚嚴文莊
曰人孰不好惡人胡以能好能惡歸之仁者蓋不得其
本心則好惡反為所累一切忿忿不平是先已失仁體
而堕於惡矣先生聞之憮然汗背年三十復從學羅文
恭文恭教以靜坐及其入蜀文恭謂之曰正甫所言者
見也非實也自朝至暮不漫不執無一刻之暇而時時
覿體是之謂實知有餘而行不足常若有歉於中而絲
毫不盡是之謂見歸蜀以後先生之淺深文恭不及見
矣先生著書專明學的大意以理在心不在天地萬物
疏通文成之㫖夫所謂理者氣之流行而不失其則者
也太虛中無處非氣則亦無處非理孟子言萬物皆備
於我言我與天地萬物一氣流通無有礙隔故人心之
理即天地萬物之理非二也若有我之私未去堕落形
骸則不能備萬物矣不能備萬物而徒向萬物求理與
我了無干涉故曰理在心不在天地萬物非謂天地萬
物竟無理也先生謂吾心者所以造天地萬物者也匪
是則黝沒荒忽而天地萬物熄矣故鳶之飛魚之躍雖
曰無心然不過為形氣駈之使然非鳶魚能一一循乎
道也此與文成一氣相通之㫖不能相似矣先生之㫖
旣與釋氏所稱三界惟心山河大地為妙明心中物不
遠其言與釋氏異者釋氏雖知天地萬物不外乎心而
主在出世故其學止於明心明則雖照乎天地萬物而
終歸於無有吾儒主在經世故其學盡心盡心則能察
乎天地萬物而常處之有只在盡心與不盡心之分羲
則以為不然釋氏正認理在天地萬物非吾之所得有
故以理為障而去之其謂山河大地為心者不見有山
河大地山河大地無礙於其所為空則山河大地為妙
明心中物矣故世儒之求理與釋氏之不求理學術雖
殊其視理在天地萬物則一也
胡子衡齊理問旣曰在物為理又曰處物為義謂義非
理也可乎旣曰在物為理又曰性即理也謂性為在物
可乎　理之説曷始乎詩曰我疆我理釋者曰理定其
溝塗也謂人定之也非謂溝塗自定也然則謂理在溝
塗可乎書曰燮理陰陽釋者曰燮理和調之也謂人調
之也非謂陰陽之自調也然則謂理在陰陽可乎夫子
贊易曰黃中通理言至正至中而理通焉未聞中正之
在物也曰易簡而天下之理得言易知簡能而理得焉
未聞知能之在物也曰聖人作易將以順性命之理夫
子固明言性命之理而世必以為在物何哉　虛實　世
儒以萬理為實天地實天地萬物實萬物君臣父子皆
然唯其實而後天下不以幻視若惟求理於心則將幻
天地萬物於無何有矣又何有於父子君臣哉胡子曰
夫萬物之實豈端在物哉其謂實理即實心是也孟子
曰萬物皆備於我即繼之曰反身而誠樂莫大焉若實
理皆在於物則萬物奚與於我又奚能反身以求誠哉
何則人心惟誠則其視天地也實天地視萬物也實萬
物父子之親君臣之義不可解於心者皆實理也若人
心一偽彼且視父子君臣浮浮然也烏覩父子君臣之
為實理哉彼其視天地萬物夢夢然也烏覩天地萬物
之為實理哉故曰不誠無物者此也世儒自幻視其本
實之心而反瞿瞿焉索物以求理認外以為實所謂以
幻求幻其幻不可究竟矣　天人　程叔子言聖人本天
釋氏本心本天者以為道之大原出於天故天叙天秩
天命天討天工天官咸自天定之非人心所得增損者
也聖人本之故其求諸物理者將求出於天者以為定
也而人心之私不與焉彼釋氏三界惟心山河大地皆
妙明心中物是獨以心法起滅乎天地視三界山河大
地不足為有無非本心者之誤歟胡子曰當皇降之衷
天命之性固已在人心久矣聖人本天舍人心又孰為
本哉非心之外别有天也茍一私意奸於其間雖自悍
夫行之必有厭然而不中慊雖自愚夫當之必有咈然
而不中甘彼悍夫愚夫豈嘗考物理哉則心天者為之
也審如叔子之言則天之生物莫不有理而人心獨無
理乎凡本心者即有釋氏之失則此心固為人之大祟
乎所謂皇極帝則明命天理皆當刳心剔性别有一物
以索諸棼棼芸芸而後為得也孟子謂仁義禮智根心
愛親敬長為良知皆非也夫茍不能自信其心為天索
諸棼棼芸芸以求之吾見其劈積磔裂膠固紛披不勝
推測不勝安排窮搜愈精比擬愈似而天者愈離吾未
見其能本也　心性　曰先儒以為心者止於知覺而知
覺所具之理為性故其言曰能覺者心所覺者理覺虛
而理實心虛而性實心性雖不可離尤不可混曰以知
覺為心以實理為性固可謂之不混矣然以理為在物
則性亦當為在物是性雖不與心混而不免與物淆矣
其可通乎曰先儒有言性者心之理又曰心統性情則
未嘗不以性具於心者也獨未認知覺為性耳曰若是
則先儒之語理與性也一以為在物一以為在心是在
物在心其各居半焉已矣又可通乎嘗試譬之心猶之
火性猶之明明不在火之表性猶火之明情猶明之光
光不在明之後故謂火明光三者異號則可謂為異物
則不可也謂心性情三者異文則可謂為異體則不可
也性之文從心從生夫人心惟覺則生弗覺則弗生惟
生則理弗生則弗理假令捧土揭木儼若人形而告之
曰是為父子之親君臣之義蓋塊如也何者以土木無
覺故也是以舍人心之覺則無性矣又焉有理哉是故
仁義禮智非有物焉以分貯於中也則覺為之宰也亦
非有物焉以分布於外也則覺為之運也方其宰也而
無不運雖天下之至虛而無不實也方其運也而無不
宰雖天下之至實而無不虛也故覺即性非覺之外有
性也性即理非性之外有理也然則所覺者即能覺者
為之也問無能覺者則非捧土揭木而已爾亦烏有夫
所覺者哉曰先儒又言覺於理則為道心覺於欲則為
人心以覺語性安知其不覺於欲而為人心歟曰若是
烏足以言覺醫書以手足痿痺為不仁言弗覺也誠覺
則痛癢流行而仁理在其中矣豈覺之外而别有痛癢
别有仁理哉是故覺即道心亦非覺之外而别有道心
也人惟蔽其本覺而後為多欲為人心當其為多欲為
人心則雖有聞見知識辨别物理亦均為痿痺而已而
奚其覺然則謂覺為覺於欲者非也曰釋氏以作用為
性若是則胡以異也曰吾儒之語性有專以體言者記
所為生而靜者是也有專以用言者所謂惻隠羞惡辭
讓是非是也若獨以作用罪釋氏則孟子亦失矣夫覺
性者儒釋一理也而所以異者則盡與未盡由分也
體用　曰道有體有用未有有體而無用有用而無體者
也今子辨理以察而語性以覺無乃溺於用而遺於體
歟曰古之君子語體而用無不存語用而體無不存以
其心無不貫也豈若世儒語體則截然曰是不可為用
語用則截然曰是不可為體語物語理必應體用而成
四片不知文義愈析論辨愈執而道僉不謀矣　循序
　曰古之小學學於詩書禮樂未有先從事心性者也今
子嘐嘐然惟心性之務先靈覺之獨切無乃紊先後之
序乎曰古人以先本後末先始後終為序未聞先末與
終之為序也種樹必先植其根治水必先濬其源心性
者學之根與源也世儒反以先本為非必欲窮索物理
而豫求於末終是不為紊也哉自天子至於庶人壹是
皆以修身為本若以理為在物從物物而索之則上必
不能通於天子下必不能通於庶人又奚足以言理
格物　曰東越訓格物曰正其不正以歸於正初學猝難
了也曰致知在格物者蓋言古人之致其良知雖曰循
吾覺性無感不應而猶懼其泛也則恆在於通物之本
末而無以末先其本夫是則知本即格物而致知之功
不襍施矣其下文曰此謂知本此謂知之至也更不添
一物字則格物之為知本明矣夫子曰反求諸其身孟
子曰反求諸己又曰萬物皆備反身而誠皆格物疏義
也括而言之知本而已夫致知非遺本也而求其端用
力孜孜反顧尤在於本而後能不泛也曰格物則然窮
理何居曰窮之義盡也極也非謂窮索也窮理者即極
夫天理之謂也誠極夫天理則人欲滅矣　博辨　問博
文約禮曰文者學之事也至不一者故稱博莫非文也
則莫不有吾心不可損益之靈則以行乎其間者禮是
已禮至一者也故稱約茍不約禮則文失其則雖博而
非學矣是故散之視聽言動者博文也存之勿非禮視
聽言動者約禮也明中　語其藏則渾渾淵淵空空一
者不得其一非必合之而後一也語其放則井井斤斤
暌暌殊者不得不殊非必析之而後殊也吾惟虞人之
不理一也奚虞分之不殊哉又寧先析之為殊後合之
為一哉茍無分殊則不得謂理一無理一又孰為理之
使分殊也何則理者吾心之燦燦者也以其至一理至
不一者也非謂漫漶而靡所區分之為物也　徴孔　儒
者必曰先知後行夫子十五而學三十而立則為先行
四十不惑則為後知其與先知後行之訓又自悖矣儒
者以窮至物理為入門所謂窮其當然與其所以然皆
始學事也今訓不惑則謂知其所當然訓知天命則謂
知其所以然是孔子以四五十之年乃得為始學之事
則在學者為過早而在孔子為過晚矣不又悖之甚乎
　續問　氣有陰陽五行糅雜不一者也二五之氣成質
為形而性宅焉性者即維天之命所以宰陰陽五行者
也在天為命在人為性而統於心故言心即言性猶言
水即言泉也泉無弗清後雖汩於泥淖澄之則清復矣
性無弗善後雖汩於氣質存之則善復矣由是觀之性
是性氣質是氣質又烏有氣質之性哉且古未聞有兩
性也性之文從心從生今夫物斃矣其質猶存而生奚
在人之初死其氣猶存而生奚在然則謂氣質有性者
贅也亦舛也　合吾之本心即為無私即為合天　問
龍溪有真達性真惡名埋沒一世弗恤之語然否曰君
子復其性真固不知前有譽而趨之後有毁而避之若
欲冒毁以達性真是前後皆意之矣非真體也君子即
有不得已䝉世之大詬固皆付之無意而天下後世亦
未嘗不終諒其心精也何者以人心至神故也　問學
以聚之曰聚即凝聚之謂非劈積而聚之之謂也　問
獨知曰夫獨知者宰夫念慮而不以念慮著貫乎動靜
而不以動靜殊也慎之義猶慎固封守之謂功在幾先
於時􁀇之者是也若曰必待動念於善惡而後慎之則
不慎多矣　門人問曰先生奚學曰吾學以盡性至命
為宗以存神過化為功性也者神也神不可以意念滯
故常化程伯子所謂明覺自然言存神也所謂有為應
跡言過化也今之語盡性者失之則意念累之也曰請
下之曰以仁為宗以覺為功以萬物各得其所為量以
通晝夜忘物我為驗以無聲無臭為至曰復請下之曰
以一體為宗以獨知為體以戒懼不昧為功以恭忠敬
為日履以無欲達於靈明為至曰若是則敢請事矣曰
是與性命神化豈有二哉第見有遲速故功有難易習
有生熟要之皆非可以意念滯也申言　蓋嘗觀之盈
天地間升降闔闢凡有聚有散者疇非氣也而孰宰之
則帝天為之宰焉者是命也即理也故詩稱維天之命
於穆不已者是也人生天地間呼吸作止凡有聚有散
者疇非氣也而孰宰之則心覺為之宰焉者是性也即
理也故書稱維皇上帝降衷下民若有恆性者是也故
理之在人也宰之一心而達之天下不期而準主之一
時而施之千萬世不約而協是我之知覺本通乎人之
知覺本通於天下後世之知覺本非有我之所得私所
謂以我為主以覺為性者本未為非亦未為私也覺即
理也然至於無準與權者則所謂感物而動失其本知
本覺者也失其本知本覺而本知本覺之體固未亡也
故精者此精也準與權者此為之也　思未起而覺不
昧即喜怒哀樂未發之中　生平忿慾矜名諸病反觀
尚未盡瘳所以然者猶是依違在形骸上取滋味而不
信有不依形之天味也向世界上爭勝負而不信有不
著世之天勝也
困學記予童頗質任嘗聞先府君論學而不知從事年
十七遊學邑城讀書學舍遂致駘蕩喜放是嵗臘先府
君卒愈自放然慕奇名好談孔文舉郭元振李太白蘇
子瞻文信國之為人如文舉太白夢寐見之酷嗜詞章
時傳李何詩文輒自倣效又多忿慾躁動不知檢嘗著
格物論駁陽明先生之説年十九與歐陽文朝同硯席
最契時或覺非忽自奮為學要文朝(諱昌號蜀南庠生/南野先生族孫)
共為之勉修一二月不知方遂仍墮舊習嘉靖壬寅予
年二十六方買居白鶴觀下適歐陽南野先生(諱徳字/祟一號)
(南野仕至禮部尚書諡文/莊為陽明先生高弟子)自鄉出邑城會友講學傾城
士友往會而予獨否旣數日文朝則語予曰汝獨不可
行造訪禮耶予乃随文朝往訪先生於普覺寺先生一
見輒呼予舊字曰宜舉來何晚又問齒對若干先生曰
以汝齒當坐某人下予時見先生辭禮簡當不為時態
遽歸心焉先生因講惟仁者能好人一章言惟仁者有
生生之心故見人有善若己有之而未嘗有作好之意
故能好人見人有惡若瘝厥躬而未嘗有作惡之意故
能惡人今之人作好作惡則多為好惡累未可謂能好
惡也予素有疾惡之病聞其言撫然若為予設者已乃
走拜先生家從遊海智寺月餘自憂好放之習何能入
道一日先生語以立志曰明明徳於天下是吾人立志
處而其功在致吾之良知又曰唯志真則吾良知自無
蔽虧語若有契一日先生歌文公款乃聲中萬古心之
句予一時豁然若覺平日習氣可除始定嚮往真意次
年癸夘春為小試之迫此意雖未寢而志則馳矣秋舉
於鄉歸見先生又北行赴辭而先生屬望殷甚予亦頗
承當及甲辰會試下第歸途與同侶者撓亂既歸雖復
見先生然屢興屢仆第其中耿耿有不甘自己之念乙
巳秋丁祖母承重憂丙午復同文朝及羅日表讀書龍
洲(名鵬癸夘/同鄉舉)因與康東沔公倡和(諱恕字求/仁縣令)自遣而嚮
學功愈弛至丁未為先祖母卜兆致訟適先生起少宗
伯予送至省城既歸復畢訟事自覺學無力因悔時日
之過大病在好詞章又多忿慾三者交剚於胸中雖時
有戰勝不能持久此於志不立之罪無可言也時年已
三十一矣　丁未冬予忽有飄然遐舉離世之興及就
友人王有訓語(名託號未菴一/號石壁病農)有訓曰遐舉不如力學
因偕予往訪羅念菴先生(諱洪先字達夫吉水/人官贊善諡文恭)居石蓮
洞既一月日聞先生語感發乃北面稟學焉先生初不
甚喜良知亦不盡信陽明先生之學訓吾黨專在主靜
無欲予雖未甚契然日承無欲之訓熟矣其精神日履
因是知嚴取與之義戊申春予遊韶太守陳公(諱大論/南寧人)
(仕至/太守)闢明經書院延教六邑諸俊又先延鄉搢紳鄧純
峯居書院中為侣(諱魯樂昌/人官學正)陳公嘗從陽明先生學後
專意元門予少病肺咳血怔忡夜多不寐則就拜陳公
學元未有入鈍峯始為魏莊渠公(諱校官至祭/酒崑山人)弟子亦
遊南野先生門後專意禪宗予亦就鈍峯問禪鈍峯曰
汝病乃火症當以禪治每日見予與諸生講業畢則要
共坐或踞牀或席地常坐夜分少就寢雞鳴復坐其功
以休心無雜念為主其究在見性予以奔馳之久初坐
至一二月寤寐間見諸異相鈍峯曰是二氏家所謂魔
境者也汝平日忿慾利名種種念慮變為茲相易所為
遊魂為變是也汝勿異功久當自息四五月果漸息至
六月遂寂然一日心忽開悟自無雜念洞見天地萬物
皆吾心體喟然歎曰予乃知天地萬物非外也自是事
至亦不甚起念似稍能順應四體咸鬯泰而十餘年之
火症嚮愈夜寢能寐予心竊喜以告鈍峯鈍峯曰子之
性露矣久之雖寐猶覺凡寐時聞人一語一步皆了了
鈍峯曰是乃通晝夜之漸也子勉進之可以出死生矣
予乃問出死生何謂也鈍峯言不出死生則前病猶在
予因是從鈍峯究出死生之㫖若日有所悟又偕遊曹
溪瞻六祖塔感異夢遂又有忘世意至秋越錢緒山公
至韶陳公延留書院中(名徳洪餘姚人/陽明先生弟子)予甚喜請益然
見錢公以憂制未大祥遽遠遊又乗青幃張皂蓋前呼
導予心私計曰予雖學出世事亦未敢謂然也亡何冬
盡予方圖歸因起念遂失初悟忽若痞悶雖極尋繹宿
見意象俱似而真體昏塞甚不自得述其故質於錢公
錢公發明頗詳迄不當予意一日同諸君遊九成臺坐
地方欠身起忽復悟天地萬物果非在外印諸子思上
下察孟子萬物皆備程明道渾然與物同體陸子宇宙
即是吾心靡不合㫖觀前所見灑然徹矣因自審曰吾
幸減宿障從此了事又何可更纒世網從事殘蠧致汩
吾真耶既歸見先君方待吉淺土卜𦵏不果此中不自
安又家人輩不善事老母致有不懌意予衷亦常怏怏
無以遣已隠隠有儒釋㫖歸之辨而猶未決也己酉家
居因結邑中曾思徤(諱于乾/號月塘)羅東之(諱潮俱/庠生)蕭天寵(名/隆)
(佑吏員/官縣丞)及王有訓歐文朝為會頗有興發至冬予赴會
試與王武陽(諱翥有訓/叔教諭)同舟昕夕唯論學方浮彭蠡值
風濤夜作不能泊岸舟顛幾覆數矣同舟人士皆號達
旦予獨命酒痛飲浩歌熟寢天明風稍定始醒同侶有
詈予不情者予自若也庚戌落第後舍南翁先生宅一
日以舟顛熟寢事請正先生曰此固甚難然謂仁體未
也予曰仁體當何如曰臨危不動心而又能措畫救援
乃仁體也予雖聆服然未繹其㫖仲夏李石鹿公(名春/芳字)
(子實興化/人官元輔)延予過其家訓諸子因盡聞王心齋公之學
(諱艮字汝止安豐塲/人陽明先生高弟)誠一時傑出獨其徒傳失真往往
放達自恣興化士以是不信學久之熟予履乃偕來問
學立會冬杪予歸自儀真發舟三日皆遇劇盜以風猛
得脱同舟亦有泣者予獨計寇入則當倒槖輸他無虞
也以是亦不為動辛亥予挈家歸義和滄洲故居獨學
寡侣力有少弛又明年壬子館䖍舊習大作幾自堕至
冬同歐陽曰穡赴會試(諱紹慶號乾江南野先/生仲子官工部主事)時曰穡
延思徤赴京訓諸子亦在舟雖日常切琢而予放未瘳
癸丑落第初擬就選學職至期悔止友人周仲含(名賢/宣號)
(洞岩萬安人官/至右布政使)及思徤曰穡咸勸予選而思徤至拍案
作色奮曰子母老不及時祿養非孝予勉從謁選得教
句容旣至方牽業舉日課諸士文而自以出世之學難
語人又負高氣處上下多窒每自疚已乃疑曰豈吾昔
所悟者有未盡耶時甲寅二月聞南野先生訃已為位
痛哭因念師資旣遠學業無就始自悔數年弛放自負
生平又負師門為痛恨尋因作博文約禮題遂舍而思
曰孔顏授受莫此為切故必出此乃為聖人之學而非
此必非聖人之學者也於是反覆而思之平心而求之
不敢徇近儒亦不敢㕘己見久之於先儒終不能强合
其疑有四於近儒亦不能盡合其疑有三蓋先儒以窮
理訓博文其説要推極吾心之知窮至事物之理予所
最不能無疑者以先儒語理專在物而不在人蓋理莫
大乎五常之性曰仁義禮智信是也今以理為在物而
窮之此則五常之性亦在物不在人矣是人皆為虛器
無一理之相屬恐必不然此一疑也先儒訓復禮之禮
曰人事之儀則天理之節文不知此天理仍在物耶抑
在身耶如其在身則是先窮在物之理後復在身之理
是果有二理矣恐亦不然此二疑也大學之道貴知本
故曰知所先後則近道矣今語大學則反後身心而先
物理竊恐聖門格物之㫖易傳窮理之義不如此且此
學通天子庶人若必欲窮盡物理吾恐天子一日二日
萬幾庶人耕田鑿井皆有所不暇故孔子又曰周其所
察聖人病諸孔子恆教弟子先孝弟行有餘力則以學
文未聞先教人以窮盡物理者也此三疑也先儒所謂
窮理則專以多聞多見為事以讀書為功然孔子則嘗
以多聞多見為知之次今乃獨舉其次者語顔子而其
所語曾子子貢一貫之㫖顔子不得與焉何其厚曾子
子貢而薄顔子也恐亦不然況其對哀公並不言顔子
聞見之多讀書之富唯獨稱曰不遷怒不貳過以此為
好學之實而已則顔子之所學者可知而博文亦必有
在矣此四疑也凡此四疑予未敢一徇人已但反諸心
誠有不能解者至若近儒訓致吾心良知於事事物物
之間此雖孔曾復生無以易也但訓致格物曰物者意
之物格者正也正其不正以歸其正則似與正心之義
微有相涉惟達者用功知所歸一若初學未達者用之
恐不免增繳繞之病此一疑也嘗觀先儒言事事物物
皆有至當不易之理先儒豈敢謾哉彼見學者多太過
不及之弊故必求至當天則所在是欲為堯舜之中箕
子之極文王之則孔子之矩曾子之至善子思之中庸
程伯子之停停當當者是也是其所疑者未可非但不
知此至當此中此則此極此矩此至善中庸此停停當
當者固出於心而通於物也非物有之也出於心者一
致而百慮亦非必能應一物而膠定一則也此先儒之
未達也今近儒懲而過之第云致其良知而未言良知
之有天則以故承學之士惟求良知之變化圓通不可
為典要者而不復知有至當中極則矩至善中庸停停
當當之所歸一切太過不及皆抹殺而不顧以致出處
取予多不中節一種猖狂自恣妨人病物視先儒質行
反有不逮可見近儒之訓亦不能無弊竊意顔子之約
禮者必約諸此心之天則而非止變化圓融已耳此二
疑也近儒又曰文者禮之見於外者也禮者文之存於
中者也予則以文不專在外禮不專在中專以文在外
則舍吾心又焉有天地萬物專以禮在中則舍天地萬
物又焉有吾心是文與禮均不可内外言也今之語良
知者皆不免涉於重内輕外其言亦專在内不知夫子
言禮而不言理者正恐人專求之内耳是近儒之訓亦
似於孔顔宗㫖未悉此三疑也予旣有是疑因日夜嘿
求孔顔宗㫖麄若有明蓋夫子因顔子求之高堅前後
不免探索測度而無所歸著不知日用應酬即文也文
至不一者也而學之事在焉故博之以文俾知日用應
酬可見之行者皆所學之事而不必探索於高深日用
應酬準諸吾心之天則者禮也禮至一者也而學之功
在焉故約之以禮俾知日用應酬必準諸吾心之天則
而不可損益者乃為學之功而不必測度於渺茫是無
往非文則無往非禮無地可間而未可以内外言也無
往非博則無往非約無時可息而未可以先後言也夫
子教之如此故顔子學之亦無地可間無時可息無有
内外先後其為功非不欲罷不可得而罷也已而旣竭
吾才所立卓爾此天則者昭然常存不復有探索測度
之勞至是顔子之學始有歸著則凡學孔顔者舍此必
非正脈予又悟克己復禮章即博文約禮之實何則夫
子教顔子從事於視聽言動即博文也勿非禮視聽言
動即約禮也視聽言動不在禮之外勿非禮不在視聽
言動之後是可見先儒言内外先後者固非而近儒涉
於重内輕外者亦未盡乃若出世之學一切在内則尤
非也繇是用功似不落空日用應酬似稍得其理處上
下亦似稍安浸悟南野先生所論仁體之㫖始嘗出赴
南都會友與何吉陽(諱遷徳安人官/至刑部侍郎)譚二華(名綸宜黄/人今大司)
(馬/)二公遊又因唐荆川公(諱順之武進人官都/御史念菴先生執友)枉顧衙
舍遂偕晤趙大洲公(名貞吉内江人/官至大學士)時見諸公論學似
於博學之㫖多有異同予雖未敢辨難然因是自信者
多矣又二年丙辰予登第始得盡友海内諸學士相與
劘切商訂要不能外此天則而迄不可以内外先後言
之得此則顔氏之卓爾在我矣茍非此而謂之孔門正
脈恐俱北轍而南轅也異時歸以質諸念菴先生先生
初恐予求諸意象則詰之曰今滿眼是事則滿眼是天
則可乎予未敢悉也又數嵗壬戌予在楚先生則移書
示曰吾於執事博約之説洞然無疑斯學其有興乎已
而再歸再請質於先生先生曰所貴足目俱耳蓋恐予
堕目長足短之弊也予旣自蜀乞休三年復起督楚學
遷西粤又東粤二十年間儵忽老矣尚自慚未有真得
豈亦終墮足短之弊也與於今萬厯癸酉復乞休為養
益懼悠悠以為古今莫予困也予曰及其知之一也及
其成功一也則果何時也遂記以自飭
與唐仁卿書去冬承寄白沙先生文編因思足下素不
喜言心學今一旦取白沙文表章之豈非學漸歸源不
欲以一善名其志力不大且遠哉不穀昔嘗相期至再
三之凟者固知有今日也甚慰甚賀第令其間不共相
究竟則徒負平日蓋先此有覩見是編者謂此書題評
雖揚白沙其實抑陽明即語不干處心宛轉詆及陽明
近於文致不穀不肯信已而將來編讀之良然如云近
儒疑先生引進後學頗不惓惓嘗適觀陽明語意並無
是説不知足下何從得之夫陽明不語及白沙亦猶白
沙不語及薛敬軒此在二先生自知之而吾輩未臻其
地未可代為之説又代為之爭勝負則鑿矣歴觀其評
中似不免為白沙立赤幟恐亦非白沙之心也古人之
學皆求以復性非欲以習聞虛見立言相雄長故必從
自身磨練虛心㕘究由壯逮老不知用多少功力寔有
諸已然敢自信以號於人是之謂言行相顧而道可明
若周子則從無欲以入明道則從識仁以入旣咸有得
而後出之孟子亦在不動心以後乃筆之書白沙先生
一坐碧玉樓十二年久之有得始主張致虛立本之學
一毫不徇於聞見彼豈謾而云哉陽明先生抱命世之
才挺致身之節亦可以自樹矣然不肯已亦其天性嚮
道故也過嶽麓時謁紫陽祠賦詩景仰豈有意於異同
及至龍塲處困動忍刮磨已乃豁然悟道原本不在外
物而在吾心始與紫陽傳註稍異及居滌陽多教學者
靜坐要在存天理去人欲至䖍臺始提致良知一體為
訓其意以大學致知乃致吾良知非窮索諸物也良知
者乃吾性靈之出於天也有天然之條理焉是即明徳
即天理蓋其學三變而教亦三變則其平日良工心苦
可從知矣亦豈謾而云哉不穀輩非私陽明也亦嘗平
心較之矣曾聞陽明居龍塲時歴試諸艱惟死生心未
了遂製石棺臥以自鍊既歸遭謗則以其語置諸中庸
中和章並觀以克化之今之學者非不有美行也其處
困亨毁譽之間有是乎不穀有一族祖贛歸者每歸語
陽明事頗悉今不暇細但言渠童時赴塾學見軍門輿
從至咸奔避軍門即令吏呼無奔教俱乂手旁立有酒
徒唱於市肆則貸其朴令教從徒者習歌詩卒為善士
又有啞子叩之則書字為訓亦令有省今之學者非不
有美政也其都尊位能勤勤於童子於市人於啞子有
是乎夜分方與諸士講論少入噓噏間即遣將出征已
行復出氣色如常坐者不知其發兵也方督征濠也日
坐中堂開門延士友講學無異平時有言伍公焚鬚小
却暫如側席遣牌取伍首座中惴惴而先生略不見顔
色後聞濠就擒詢實給賞還坐徐曰聞濠已擒當不偽
第傷死者多爾已而武皇遣威武大將軍牌追取濠先
生不肯出迎且曰此父母亂命忍從臾乎其後江彬等
讒以大逆事叵測先生特為老親加念其他迄不動心
異時又與張忠輩爭席卒不為屈未嘗一動氣臨終家
人問後事不答門人周積問遺言微哂曰此心光明亦
復何言今之學者平居非不侃侃其臨艱大之境處非
常之變每不動心有是乎若非真能致其良知而有萬
物一體之實者未易臻也先師羅文恭至晚年始歎服
先生雖未聖而其學聖學也然則陽明不為充實光輝
之大賢矣乎獨當時桂文襄以私憾謗之又有以紫陽
異同且不襲後儒硬格故致多口迄無証據識者寃之
昔在大舜尚有臣父之譏伊尹亦有要君之誚李大伯
詆孟子之欲為佐命大聖賢則有大謗議蓋自古已然
矣足下豈亦縁是遂詆之耶抑未以身體而㕘究之故
耶夫吾黨虛心求道則雖一畸士未忍以無影相加而
況於大賢乎恐明眼者不議陽明而反議議者也編中
云良知醒而蕩夫醒則無蕩蕩則非醒謂醒而蕩恐未
見良知真面目也又詆其張皇一體吾人分也觀今學
者只見爾我籓籬一語不合輒起戈矛幾曾有真見一
體而肯張皇示人者哉斯語寧無亦自左耶雖然足下
今之高明者也昔不喜心學今表章之安知異日不并
契陽明將如文恭之晚年篤信耶近百年内海内得此
學表表裨於世者不鮮屢當權奸亦惟知此學者能自
屹立今居然可數矣其間雖有靜言庸違者此在孔門
程門亦有之於斯學何貶焉不穀辱公提擕斯道如疇
昔小有過誤相咎不言今闗學術不小曷忍嘿嘿固知
希聖者舍已從人又安知不如往昔不假言而自易耶
且知足下必從事致虛立本是日新得仍冀指示益隆
久要豈謂唐突耶
又前論白沙文編嚽答想未達復承石經大學刻本之
寄讀刻後考辯諸篇知足下論議勤矣締觀之嘻其甚
矣僕本欲忘言猶不忍於坐視聊復言其槪夫考辯諸
作類以經語剪綴頓挫鼓舞見於筆端其大略曰修身
為本格物為知本曰崇禮曰謹獨若亦可以不畔矣及
竟其終篇繹其㫖歸則與孔子孟子之學一何其霄淵
相絶也夫大學修身為本格物為知本足下雖能言之
然止求之動作威儀之間則皆末而已矣夫修身者非
修其血肉之軀亦非血肉能自修也故正心誠意致知
乃所以修動作威儀之身而立家國天下之本也格物
者正在於知此本而不泛求於末也今足下必欲截去
正心誠意致知以言修身抹殺定靜安慮而飭末節則
是以血肉修血肉而卒何以為之修哉譬之瞽者以暮
夜行於岐路鮮有不顛蹶而迷繆者是足下未始在修
身亦未始知本也孟氏所謂行之不著習矣不察終身
由之而不知道者正謂此耳將謂足下真能從事大學
可乎禮也者雖修身之事然禮有本有文此合内外之
道蓋孔子言之也今足下言禮乃專在於動作威儀之
間凡涉威儀則諄切而不已一及心性則裁削而不録
獨詳其文而重違其本乃不知無本不可以成文姑不
他言即孔子論孝曰不敬何以别乎曰色難豈非有吾
心之敬而後有能養之文不敬則近獸畜有吾心之愛
吾後有媮婉之文不愛則為貌敬若足下所言似但取
於手足貌敬而不顧中心敬愛何如也此可為孝亦可
為禮乎易繋言美在其中而後能暢於四肢孟氏言所
性根心而後能睟面盎背今足下但知詳於威儀而不
知威儀從出者由美在其中所性根心也大學言恂慄
威儀蓋由恂慄而後有威儀威儀豈可以聲音笑貌為
哉足下又曰言語必信容貌必莊論必準諸古者不論
所得淺深而皆謂之誠若是則後世之不侵然諾與夫
色莊象恭之徒皆可為誠矣又如王莽厚履高冠色厲
言方恭儉下士曲有禮意及其居位一令一政皆準諸
虞典周禮據其文未可謂非古也其如心之不古何哉
此亦可為誠耶況今昔之語心學者以僕所事所與言
語曷嘗不信容貌曷嘗不莊動止曷嘗不準諸古且見
其中美外暢根心生色優優乎有道氣象曷嘗不可畏
可象而足下必欲以無禮坐誣之僕誠不知足下之所
謂禮也記曰君子撙節退讓以明禮傳曰讓者禮之實
今豈以攘臂作色詆訶他人者遂為禮耶慎獨者慎其
獨知朱子固言之矣惟出於獨知始有十目所視十手
所指之嚴始有莫見乎隠莫顯乎微之幾夫是以不得
不慎也今足下必以獨處訓之吾恐獨處之時雖或能
禁伏麄跡然此中之憧憧朋從且有徤於詛盟慘於劒
鋩者矣足下又不知何以用其功也蓋足下惟恐其近
於心不知慎之字義從心從真非心則又誰獨而誰慎
耶末又言聖人諱言心甚哉始言之敢也夫堯舜始言
道心此不假論至伊尹言一哉王心周公言殫厥心書
又曰雖收放心閑之惟艱曰乃心罔不在王室曰不二
心之臣孔子則明指曰心之精神是謂聖此皆非聖人
之言乎夫聖人語心若是詳也而足下獨謂之諱言是
固謂有稽乎無稽乎於聖言為侮乎非侮乎且曾孟語
心亦不假論即論語一書其言悦樂言主忠信言仁言
敬恕言内省不疚言忠信篤敬㕘前倚衡疇非心乎聖
人之語心恐非足下一手能盡掩也又謂聖人不語心
不得已言思思果非心乎此猶知人之數二五而不知
二五即十也約禮之約本對博而言乃不謂之要約而
謂之約束先立其大本對小體而言乃不謂之立心而
謂之强立則欲必異於孔孟也是皆有稽乎無稽乎於
聖人為侮乎非侮乎又以求放心立其大見大心泰内
重外輕皆非下學者事天下學子十五入大學凡皆責
之以明徳親民正心誠意致知之事寧有旣登仕籍臨
民久矣而猶謂不當求放心立大者聖門有是訓乎且
今不教學者以見大重内則當教之以見小重外可乎
此皆僕未之前聞也竊詳足下著書㫖歸專在尊稱韓
愈闖予諸儒之上故首序中屢屢見之夫韓之文詞氣
節及其功在潮非不偉也至其言道以為孟軻揚雄之
道又以臧孫辰與孟子並稱及登華嶽則震悼呼號若
嬰兒狀淹潮陽則疏請封禪甘為相如良由未有心性
存養之功故致然耳安得謂之知道賈逵以獻頌為郎
附會圖讖遂致貴顯徐榦為魏曹氏賓客名在七子之
列二子尤可以言道足下悦其外便其文以為是亦足
儒矣則其視存養自得掘井及泉者寧不迂而笑之且
拒之矣乃不知飾土偶獵馬捶者正中足下之説足下
亦何樂以是導天下而禍之也且夫古今學者不出於
心性而獨逞其意見如荀卿好言禮乃非及子思孟子
詆子張子夏為飲食賤儒況其他乎近時舒梓溪賢士
也亦疑白沙之學將為王莽為馮道以今觀之白沙果
可以是疑乎皆意見過也聞足下近上當路書極訾陽
明加以醜詆又詆先師羅文恭以為雜於新學是皆可
忍乎僕不能不自疚心以曩日精誠不足回足下之左
轅故也雖然猶幸人心之良知雖萬世不可殄滅子思
孟子之道終不以荀氏貶至白沙陽明乃蒙聖天子昭
察如日月之明豈非天定終能勝人也哉矧天下學者
其日見之行存養自得者不鮮而在足下旣負高明自
不當操戈以阻善自當虛已求相益為當也僕不難於
黙然心實不忍一恃疇昔之誼一恐真阻天下之善故
不辭多言亦自旣厥心爾程子有言若不能存養終是
説話今望足下姑自養積而後章審而後發有言逆心
必求諸道僕自是言不再
　
　
　
　
　
　
　
　
　
　
　
　
　明儒學案卷二十二
欽定四庫全書
　眀儒學案卷二十三
　　　　　　　　　　　餘姚　黄宗羲　撰
江右相傳學案八
　忠介鄒南臯先生元標
鄒元標字爾瞻别號南臯豫章吉水人萬歴丁丑進士
其年十月江陵奪情先生言伏讀聖諭朕學尚未成志
尚未定先生欲去墮其前功夫帝王以仁義為學繼學
為志居正道之功利則學非其學忘親不孝則志非其
志皇上而學之志之其流害有不可勝言者亦幸而皇
上之學未成志未定猶可得儒者而救其未然也懐疏
入長安門值吳趙艾沈以論奪情受杖先生視其杖畢
出疏以授寺人寺人不肯接曰汝豈不怕死得無妄所
論乎先生曰此告假本也始収之有旨杖八十戍貴州
都勻衛江陵敗擢吏科給事中上陳五事培君徳親臣
工肅憲紀崇儒術飭撫臣又劾禮部尚書徐學謨南京
户部尚書張士佩罷之學謨者首輔申時行之兒女姻
也既非時行所堪而是時黨論方興謂趙定宇吳復菴
號召一等浮薄輕進好言喜事之人與公卿大臣為難
大臣與言官相論訐不已先生尤其所忌故因災異封
事降南京刑部照磨乙酉三月録建言諸臣以為南京
兵部主事轉吏部歴吏刑二部員外刑部郎中罷官家
居建仁文書院聚徒講學光宗起為大理卿天啟初陞
刑部右侍郎轉左都御史建首善書院與副都御史馮
恭定講學羣小憚先生嚴毅恐明年大計不利黨人兵
科朱童蒙言憲臣議開講學之壇國家恐啟門戸之漸
宜安心本分以東林為戒工科郭興治言當此干戈倥
偬之際即禮樂潤色性命精㣲無裨短長先生言先正
云本分之外不加毫末人生聞道始知本分内事不聞
道則所謂本分者未知果是本分當否也天下治亂係
於人心人心邪正係於學術法度風俗刑清罰省進賢
退不肖舍明學則其道無由湛湛晴空鳶自飛魚自躍
天自髙地自下無一物不備亦無一事可少琳宫㑹館
開目如林唄語新聲拂耳如雷豈獨礙此嘐嘐則古昔
談先王之壇坫耶臣弱冠從諸長者遊一登講堂此心
戚戚既講計偕獨處深山者三年嗣入夜郎兀坐深箐
者六年浮沉南北棲遲田畆又三十餘年賴有此學死
生患難未嘗隕志若只以臣等講學惟宜放棄斥逐之
日以此澆其磊塊消其抑鬱無聊之氣則如切如磋道
學之語端為濟窮救苦良方非盡性至命妙理亦視斯
道大輕視諸林下臣太淺矣人生墮地髙者自訓詁帖
括外别無功課自青紫榮名外别無意趣惡聞講學也
實繁有徒盖不知不聞道即位極人臣勛勒旂常了不
得本分事生是虛生死是虛死朽骨青山黄鳥數聲不
知天與昭昭者飄泊何所此臣所以束髪至老不敢退
墮自甘者也前二十年東林諸臣有文有行九原已往
惟是在昔朝貴自岐意見一唱衆和㡬付清流懲前覆
轍不在臣等有旨慰留給事郭允原言侍郎陳大道請
恤張居正元標不悦修舊怨也先生言當居正之敗維
時露章者何止數百其間不無望風匿影之徒臣有疏
云昔稱伊吕今異𩔖唾之矣昔稱㤙師今仇敵視之矣
當時臣無隻字發其隐豈至今四十餘年與朽骨為仇
乎虛名浮譽空中鳥影世不以大人長者休休有容之
度敎臣望臣如村樵里媪睚眦必報之流則未與臣習
也郭興治又言元標無是非之心先生言興治盖為馮
三元𫝊言發也三元初起官見臣臣語之曰往事再勿
提起渠曰是非却要説明臣曰今之邊事家具一錐鑿
越講是非越不明白不如忘言為愈盖熊廷弼所少者
惟一死廷弼死法不能獨無但皇上初登寳位纔二年
所如尚書如侍郎中丞如藩臬撫鎮諸臣纍纍藳街血
腥燕市成何景象老成守法議獄緩死之意非過也是
非從惻隐中流出是為真心之是非即方從哲滿朝以
酖毒為言臣謂姑待千秋者亦是非不必太分明之一
證也再疏乞歸始允未㡬卒逆奄追削為民奪誥命烈
皇御極贈太子太保諡忠介先生自序為學曰年少氣
盛時妄從光影中窺瞷自以為覺矣不知意氣用事去
道何啻霄壤又七年再調刑部雖畧有所入而流於狂
路賴文潔鄧公来南提醒不敢放浪閲三年入計歸山
十餘年失之繆悠又十餘年過於調停不無以神識為
家舍視先覺尚遠淨几眀牕水落根見始知覺者學之
有見也如人在夢既醒覺亦不必言矣學而實有之已
亦不必言覺矣先生之學以識心體為入手以行恕於
人倫事物之間與愚夫愚婦同體為工夫以不起意空
空為極致離達道無所謂大本離和無所謂中故先生
於禪學亦所不諱求見本體即是佛氏之本来面目也
其所謂恕亦非孔門之恕乃佛氏之事事無礙也佛氏
之作用是性則離達道無大本之謂矣然先生即摧剛
為柔融嚴毅方正之氣而與世推移其一規一矩必合
當然之天則而介然有所不可者仍是儒家本色不從
佛氏来也
會語以情識與人混者情識散時如湯沃雪以性真為
世遊者性天融後如漆因膠(以下皆龍/華密證)　五倫是真性
命詞氣是真涵養交接是真心髓家庭是真政事父母
就是天地赤子就是聖賢奴僕就是朋友寢室就是明
堂平旦可見唐虞村市可觀三代愚民可行古禮貧窮
可認真心疲癃皆我同胞四海皆我族類魚鳥皆我天
機要荒皆我種姓　問為之不厭曰知爾之厭則知夫
子之不厭矣今世從形跡上學所以厭聖人從天地生
機處學生機自生生不已安得厭　善處身者必善處
世不善處世賊身者也善處世者必嚴修身不嚴修身
媚世者也　學者有志於道須要鐵石心腸人生百年
轉盻耳貴乎自立後生不信學有三病一曰躭閣舉業
不知學問明如以萬金商做賣菜傭二曰講學人多迂
濶無才不知真才從講學中出性根靈透遇大事如湛
盧刈薪三曰講學人多假不知真從假中出彼既假矣
我棄其真是因噎廢食也　問儒佛同異曰且理㑹儒
家極致處佛家同異不用我告汝不然隨人口下説同
說異何益　問如何得分明曰要胸中分明愈不分明
須知昏昏亦是分明不可任清明一邊昭昭是天冥冥
是天　馬上最好用功不可放過若待到家休息便是
馳逐　老成持重與持位保祿相似収歛定靜與躱閑
避事相似謙和遜順與柔媚諧俗相似中間間不容髪
非研㡬者鮮不自害害人　説清者便不清言躬行者
未必躬行言知性命便未知性命終日説一便是不一
終日説合便是不合但有心求求不著便著　人只説
要収歛須自有個頭腦終日説話終日幹事是真収斂
不然終日兀坐絶人逃世究竟忙廹　横逆之来愚者
以為遭辱智者以為拜賜毁言之集不肖以為罪府賢
者以為福地小人相處矜已者以為荆棘取人者以為
砥礪　目無青白則目明耳無邪正則耳聰心無愛憎
則心正置身天地間平平鋪鋪不見崖異方是為已之
學　學者好説嚴毅方正予思與造物者遊春風習習
猶恐物之與我拂也茍未有嚴毅方正之實而徒襲其
跡徒是與人隔絶　未知學人却要知學既知學人却
要不知有學未修行人却要修行既修行人却要不知
有修予見世之稍學修者嘵嘵自别於人其病與不知
學修者有甚差别　予别無有力處覺得本分二字親
切做本分人說本分話行本分事本分外不得加減毫
末識得本分更有何事　道無揀擇學無精麄　下學
便是上達非是下學了纔上達若下學後上達是作兩
層事了　學問原是家常茶飯濃釅不得有一毫濃釅
與學爭遠　孟我疆問如何是道心人心曰不由人力
純乎自然者道心也由思勉而得者人心也(以下燕/臺會記)
我疆問孔子云正目而視之不可得而見也傾耳而聴
之不可得而聞也故曰視於無形聴於無聲子思發之
為不覩不聞陽明又云若覩聞於一理即不覩不聞也
其言不同如此曰孔子懼人看得太麄指應處與人看
陽明恐人看得甚細指顯處與人看其實合内外之道
也　識仁即是格物(龍華會記/以下同)　問識仁曰夫子論仁
無過仁者人也一語當日我看仁做個幽深𤣥遠是竒
特的東西如今看来我軰在一堂之上即是仁再無虧
欠切莫錯過　問夫子只言仁之用何以不言仁之體
曰今人體用做両件看如何明得余近来知體即用用
即體離用無體離情無性離顯無㣲離已發無未發非
予言也孟子曰惻隐之心人皆有之至是非之心智也
體會自見　問生機時有開發奈不接續何曰無斷續
者體也有斷續者見也曰功將何處曰識得病處即是
藥識得斷處就是續　一堂之上有問即答茶到即接
此處還添得否此理不須湊泊不須幇帖　問其心三
月不違仁仁與心何所分别曰公適走上来問豈有帶
了一個心又帶了一個仁来公且退(以下元/潭㑹記)　恕者如
心之謂人只是要如已之心不思如人之心如已如人
均齊方正更説甚一貫　有言不能安人如何筭得修
已曰我二十年前熱中亦欲安人今安不得且歸来我
與公且論修已修已之方在思不出其位在素位而行
公且素位老實以行誼表於鄉便是安人不然你欲安
人别人安了你　塘南先生問佛法只是一死生動人
故學佛者在於生死曰人只是意在作祟有意則有生
死無意則無生死　歐陽明卿問曰釋氏不可以治天
下國家曰子何見其不可以治天下國家曰様様都抛
了曰此處難言有飯在此儒㑹喫釋亦㑹喫既能喫飯
總之皆可以治天下國家子謂釋様様抛了故不可儒
者様様不抛又何獨不能治天下國家(銕佛/會記)　私慮不
了私欲不斷畢竟是未曽静未有入處心迷則天理為
人欲心悟則人欲為天理　問天下歸仁曰子無得看
歸仁是竒特事胸中只芝蔴大外面有天大子齋中有
諸友與諸友相處無一毫間隔即是歸仁與妻子僮僕
無一毫間隔便是歸仁若舍見在境界説天下歸仁越
遠越不着身(大僕/㑹記)　有因持志入者如識仁則氣自定
有由養氣入者如氣定則神自凝又有由交養入者如
白沙詩云時時心氣要調停心氣功夫一體成莫道求
心不求氣須教心氣兩和平此是先軰用過苦功語(青/原)
(㑹/記)　問誠意之功須先其意之所未動而誠之若待善
惡既動而後致力則已晚矣果若此則慎獨之功從何
下手曰國君好仁天下無敵無敵真慎獨也人所不知
己所獨知多流入識神去先其意之所未動而誠之愚
謂既云未動誠將何下手莫若易誠而識之即識仁之
謂未發前觀何氣象意思善惡既動而後致力則己晚
此為老學者言初學者既發後肎致力亦佳(問仁/會録)　人
心本自樂自將私欲縳私欲一萌時良知還自覺一覺
便消除此心依舊樂樂便然後學學便然後樂　問生
死曰子死乎曰未死曰何未死曰胸中耳目聰明色色
如赤子時曰子知生矣知生則知死不必問我　問知
天命曰日間問子以時義子必曰知問子以家宅鄉里
事子必曰知此知之所在即命即隂陽五行之数亦天
命説到知徹地少一件不得　名世不係名位每一代
必有司此道之柄者即名世也　求放心者使人心之
可求也心要放者使人知無心之可守也卑者認著形
色一邊髙者認著天性一邊誰知形色即是天性天性
不外形色即仁者人也宗㫖　予歸山十五年只信得
感應二字　問復卦曰有人於此所為不善開心告語
之渠泫然泣下即刻来復矣　問居徳則忌曰即如今
講學先生不自知與愚夫愚婦同體只要居徳所以取
忌　有學可循是曰洗心無心可洗是曰蔵宻　除知
無獨除自知無慎獨　真正入手時時覷不覩不聞是
甚物識得此物真戒慎不必言矣　問年四十而見惡
焉其終也已不知四十以後尚可為善否曰八十尚可
況四十乎此俱從軀殻上起念　問邇日學者始學先
要個存守是未擇中庸而先服膺未明善而先固執證
之博學審問之説無當也曰學貴存守但存守之方不
一故問辨以擇之葢學而後有問學即存守也不學何
問之有如行者遇岐路即問問了又行原非二事若謂
不待存守而先擇則先未出門而空談路徑也(鷺洲/㑹記)
止原無處所止無可止則知止矣(仁文/㑹記)　問心如何為
盡曰盡者水窮山盡之謂人心原是太虛若有個心則
不能盡矣　萬古學脈人人所公共的漁樵耕牧均是
覺世之人即童子之一斟酒處俱是學之所在若曰我
是道而人非道則䘮天地之元氣也　新安王文軫戴
仲曰丁酉南都叅訪祝師認心不真無可撈摸坐間日
影正照祝師指曰爾認此日影為真日不知彼隂暗處
也是真日因此有省曰爾道認心不真無可撈摸不知
無可撈摸處便是真心　問吾人學問不勾手者正以
有所把捉有好工夫做故也有把捉時便有不把捉時
有好工夫時便有不好工夫時曰此可與透身貼體做
工夫者商量若是此學茫茫蕩蕩且與説把捉做工夫
不妨　問不孝有五章曰看来個個犯此予軰不莊敬
嚴肅即是惰其四肢予四十以後出入不經我母之手
非貨財私妻子乎飲食起居任從自便非從耳目之欲
乎不受人言即是鬭狠體貼在身時時是不孝　天地
萬物皆生於無而歸於無一切蠢動含靈之物来不知
其所自去不知其所往故其體本空我軰學問切不可
向形器上布置一時妍好終屬枯落雖然空非斷滅之
謂也浮雲而作蒼狗白衣皆空中之變幻所必有者吾
惟信其空空之體而不為變幻所轉是以天地在手萬
化生身今有一種議論只是享用現在纔説克治防簡
便去紐揑造作日用穿衣喫飯即同聖人妙用我竊以
為不然夫聖凢之别也豈止千里　仁者渾然與物同
體如何證得學問只是不起意便是一體便是渾然所
以乍見非有為而為也
講義人若真仁直心而言為徳言根心而發為生色不
然强排道理遮飾有徳皆巧言也危冠危服一面笑容
皆令色也彼方自負道綂自認涵養不知去仁何啻千
山萬水到不如鄉里樸實老農老圃可與之入道(巧言/令色)
　仁之於父子義之於君臣禮之於賔主智之於賢者
聖人之於天道非性之故物乎(温/故)　近世學者以知是
知非為良知夫是非熾然且從流於情識而不自覺惡
在其為良知(誨汝/知之)　仕學一道隠顯一心孝友即是政
事若曰居位别有有政事托辭以答或人則視政事孝
弟為兩事矣(子奚不/為政)　學道之士在世途極是不便向
道不篤的易生退轉若真信千古而得一知者猶比肩
也何孤立之有不能自立東挨西靠口嘴上討得個好
字眼前容易過誤却平生事業矣(徳不/孤)　伯夷是清伊
尹是任柳下惠是和還有個器在(汝器/也)　學不見體動
輙落顯㣲二邊(文章/性天)　學者若不從大光明藏磨勘露
出精彩羣居終日雖説若何為心若何為性若何為孔
門之旨若何為宋儒之㫖是言不及義也終日依倚名
節之跡彷彿義理之事是好行小慧也(羣居/終日)　吾軰在
此一堂講學所親就者大人不虛心受益却是狎大人
所講究者聖言不虛心體貼却是侮聖言記得少年時
在青原一友將四書諸論互相比擬一先正答曰總只
是非禮之言(畏天/命)　鄉愿一副精神只在媚世東也好
西也好全在毁譽是非之中聖人精神不顧東不顧西
惟安我心之本然超出毁譽是非利害之外(鄉/愿)　徳本
明也人只爭一個覺耳須知人人具有至善只是不止
一止而至善在是曰何以止無意必固我是已學不知
止漫言修身如農夫運石為糞力愈勤而愈遠矣(大/學)
學者一向説明徳説親民説止至善説格物千言萬語
旁引曲譬那個是宋儒説那個是明儒説縱説得伶俐
與自家身心無干一到知止則水盡山窮無復可言説
如此方謂之致知方謂之格物此謂知本(知/止)　離已發
求未發即孔子復生不能子且觀中節之和即知未發
之中離和無中離達道無大本(中/和)　何以謂之索隐今
講學者外倫理日用説心性入牛毛者是已何以謂之
行怪今服堯服冠伊川冠之類(索隐/行怪)　一字即吾道一
以貫之之一聖人説道理零碎了恐人從零碎處尋道
理説天徳也説到一来説王道也説到一来正如地之
行龍到𦂳闗處一束精神便不散亂(所以行/之者一)　善與人
同不是將善去同人亦不是將人善来同我人人本有
個個圓成魚遊於水鳥翔於淵無一物能間之也(善與/人同)
　赤子之心真心也見著父母一團親愛見着兄弟一
團懽欣何曾費些擬議思慮何曾費些商量大人只是
不失這個真心便是聖學不明愁赤子之心空虛把聞
見填實厭赤子之心真率把禮文遮飾儒者以為希聖
要務不知議論日繁去真心日遠無怪乎大人不多見
也象山云縱不識一字終是還他堂堂大人(赤子/之心)
文集從心所欲不踰矩世儒謂從者縱也縱其心無之
非是此近世流弊竊謂矩方也從心所欲同也圓不離
方欲不離矩　心神物也豈能使之不動要知動亦不
動耳寂感體用原未有不合一欲求合一便生分别去
合一之㫖愈遠　吾軰動輙以天下國家自任貧子説
金其誰信之古人云了得吾身方能了得天地萬物吾
身未了縱了得天地萬物亦只是五霸路上人物自今
以往直當徹髓做去有一毫病痛必自照自磨如㧞眼
前之釘時時刻刻始無媿心　吾輩無論出處各各有
事肎沉埋仕途便沉埋不肎沉埋即在十八重幽暗中
亦自驤首青霄世豈有錮得人人自無志耳　夫道以
為有上天之載無聲無臭未嘗有也以為無出王游衍
莫非帝則未嘗無也有無不可以定論者道之妙也知
道者言有亦可言無亦可不知道者言無著空言有滯
跡　道心為主者世情日淡世情日淡而後能以宰世
不為世所推移識情為主者世情日濃世情日濃且不
能善其身又安能善天下　敬者主一無適之謂夫所
謂一者必有所指莊嚴以為敬者渉於安排存想以為
敬者流於意識不安排而莊不意識而存此非透所謂
一者不能一者無一處不到而不可以方所求無一息
不運而不可以斷續言知一則知敬知敬則知聖學矣
　舜為法天下自天下起念可傳後世自後世起念如
今又只在自家一身一家起念較是非毁譽限在一鄉
則結果亦在一鄉
　給諫羅匡湖先生大紘
羅大紘字公廓號匡湖吉之安福人萬厯丙戌進士辛
卯九月吳門為首輔新安山隂具揭請立太子列吳門
姓氏於首上怒甚吳門言不與聞特以閣中故事列名
耳時先生以禮科給事中守科得本上疏糾之遂謫歸
先生學於徐魯源林下與南臯講學南臯謂先生敏而
善入衆人所却歩躇蹰四顧者先生提刀直入衆人經
數年始入者先生先闖其奥然觀其所得破除黙照以
為一念既滯五官俱墮於江右先正之脈又一轉矣野
史言吳門沒其子求南臯立傳南臯為之作傳先生大
怒欲具揭告海内南臯囑申氏弗刻乃止按吳門墓表
見刻南臯存真集野史之非可勿辨矣
匡湖㑹語心非專在内俯仰今古無非是心性非專是
心耳目口鼻無非是性故知心量之無外則存心者不
必專収於内知性體之無二則盡性者不必苦求於心
一念迷即為放而心非自内出也一念覺即為収而心
非自外来也當其視心即在目心量如是眼量亦如是
迷則皆迷悟則皆悟不必舍視而别求心也當其聽心
即在耳心量如是耳量如是迷則皆迷悟則皆悟不必
舍聽而别求心也語黙動静周旋屈伸一切與心相印
元氣充周於天地靈光徧照於宇宙必拘守一塊肉乃
為存心哉　既曰氣質即不是性既云性便不墮氣質
不識天命之性只管在氣質上修治所以變化不得
性之身之是千古兩派學脈一則視聴言動不離乎性
一則視聴言動不離乎身堯舜惟精惟一允執厥中所
謂成性存存道義之門此性之之學也湯武以義制事
以禮制心以敬勝怠以義勝欲所謂修身道立履準蹈
繩此身之之學也堯舜固是自然即當其憂嗟咨歎兢
業勞苦亦從性之来湯武固是勉然即當其動罔不臧
身安用利亦從身之發故學者初入門時劈空從性命
上叅求竟是性之之學起手從身心上操存終竟是身
之之學　問夫子言仁何不直指仁體而必曰復禮何
也曰乾之元亨利貞即我性之仁義禮智元者善之長
也亨者嘉之會也盖乾元資始統天蕩蕩難名至於亨
當巽離之交雲行雨施品物流行枝葉花蕋蒼翠丹綠
雜然並陳所謂萬物皆相見也即此相見者而資始統
天之元灼然宇宙悟此而復禮歸仁不待贅辭矣故繋
傳曰顯諸仁　仁之渾然全體難於思求而其條理則
有可覺悟故復禮即歸仁仁一而已矣在目為視在耳
為聴發於聲為言運於身為動此仁之條理所為禮也
舍禮之外無仁舍視聴言動之外無禮故一日之間能
於視聴言動忽然覺悟而仁之全體呈露矣問何以見
天下歸仁曰人但看得仁大看得視聴言動小不知仁
體隨在具足即視而仁之體全在視即聴而仁之體全
在聴言動亦然姑以視明之今人在室見一室在堂見
一堂在野見四境仰視而見髙天之無窮俯視而見大
地之無盡見親則愛見長則敬見幼則慈見入井之孺
子則惻隐見釁鐘之牛則不忍孰非與吾之視為一體
者即此一覺而天下歸仁不待轉盻矣五官之貎言視
聴思也五倫之親義序别信也人皆生而具之日而用
之所謂故也時時從之體認從此體認從此覺悟事親
知人可以知天聰明聖智達乎天徳是為温故而知新
蘭舟襍述(劉調/父記)習俗移人非求友不能變一家有一家
氣習非友一鄉之善士必不能超一家之習推之一國
天下皆然至於友天下盡矣然一朝又有一朝之氣習
非尚友千古不可以脱一世之習此孟子所以超脫於
戰國風習之外也　吾輩無論友千古友四方此身自
房中出到㕔上便覺超然自㕔上出到門外又覺超然
　孔子去魯不以女樂而以燔肉其一叚肫肫之仁淵
深而不淺露容畜而不廹隘不倚於意見不倚於名節
全是天徳用事人則不免於有所倚矣　安土敦乎仁
故能愛人各有所處之地所謂土也惟不安其所處之
地則一室之内不勝異意我既嫌人人亦嫌我如之何
能安乎仁而相親愛乎若安土者見處處皆好人人皆
好是以能無不愛無不愛是謂敦厚以居仁　仁本與
萬物同體只為人自生分别所以小了古人天下一家
中國一人非意之也其心量原自如此今處中國只爭
個江西江西又爭個吉安吉安又爭個安福安福又爭
個某鄉某鄉又爭個某里某里又爭個某姓某姓又爭
個某房某房又爭個某祖父位下某祖父位下又只争
我一人終生營營不出一身一家之内此豈不是自小
乎故善學者愈充之則愈大不善學者愈分之則愈小
　
　
　
　
　
　
　明儒學案卷二十三
欽定四庫全書
　明儒學案卷二十四
　　　　　　　　　　　餘姚　黃宗羲　撰
江右相傳學案九
　中丞宋望之先生儀望
宋儀望字望之吉之永豐人由進士知吳縣入為御史
劾仇鸞擁兵居肘腋無人臣禮復劾分宜之黨胡宗憲
阮鶚遷大理丞分宜中之出備兵霸州移福建大計歸
以薦補四川僉事遷副使視福建學政陞參政入為太
僕大理卿廵撫南直𨽻僉都御史建表忠祠祀遜國忠
臣表宋忠臣楊邦義墓卒年六十五先生從學於聶貞
襄聞良知之㫖時方議從祀陽明而論不歸一因著或
問以觧時人之惑其論河東白沙亦未有如先生之親
切者也
陽明先生從祀或問或有問於予曰古今學術自堯舜
至於孔孟原是一個後之談學者何其紛紛也予答之
曰自古及今人同此心心同此理所謂理者非自外至
也易繫曰天地之大德曰生人得天地生物之心以為
心所為生理也此謂生理即謂之性故性字從心從生
程子曰心如榖種又曰心生道也人之心只有此個生
理故其真誠惻怛之意流行於君臣父子兄弟夫婦朋
友以至萬事萬物之間親親疎疎厚厚薄薄自然各有
條理不俟安排非由外鑠是所謂天命之性真實無妄
者也自堯舜以來其聖君賢相名儒哲士相與講求而
力行者亦只完得此心生理而已此學術之原也　或
曰人之心只有此個生理則學術亦無多説何至紛紛
籍籍各立異論何也予曰子何以為異也曰精一執中
説者以為三聖人相與授受萬世心學之原至矣成湯
文武周公以後又曰以禮制心以義制事曰緝熙敬止
曰敬以直内義以方外孔門之學專務求仁孟子又專
言集義曾子子思述孔子之意作大學中庸聖門體用
一原之學發明殆盡至宋儒朱子乃本程子而疑大學
古本缺釋格物致知於是發明其説不遺餘力説者謂
孔子集羣聖之大成而朱子則集諸儒之大成其説已
三百餘年至陽明先生始反其説初則言知行合一既
則專言致良知以為朱子格物之説不免求理於物梏
心於外此其説然歟否歟予答之曰上古之時人含淳
樸上下涵浸於斯道而不自知伏羲氏仰觀俯察始畫
八卦以通神明之德以類萬物之情然當時未有文字
學者無從論説至堯舜禹之大聖人更相授受學始大
明其言曰人心惟危道心惟㣲惟精惟一允執厥中葢
此心本體純一不雜是謂道心即所謂中也若動之以
人則為人心矣非中也微者言乎心之㣲妙也危則殆
矣精者察乎此心之不一而一於道心也一者一乎此
心之精而勿奪於人心也如此則能允執厥中天命可
保矣此傳心之祖也以禮制心者言此心只有此個天
理禮即天理之謂也故制心者惟不欺此心之天理則
心之體全矣以義制事者言天下之事莫非吾心流行
之用制事者惟順吾心之條理裁制而不以已私與焉
則心之用行矣此體用合一之説也若謂禮屬心義屬
事是心與事二矣孟子曰心之所同然者何也謂理也
義也説者謂在物為理處物為義審如此説是理與義
果為二物乎心外無理心外無義心外無物自我心之
條理精察而言謂之理自吾心之泛應曲當而言謂之
義其實一也緝熙敬止者言心夲體自光明緝熙則常
存此光明也敬止者言此心無動無静無内無外常一
於天理而能止也文王緝熙光明使此心之本體常敬
而得所止故曰純一不已文王之德之純此之謂也敬
以直内者言心之體本直但能常主於敬則内常直矣
義以方外者言心之神明自能裁制萬事萬物但能常
依於義則外常方矣敬者義之主宰在内而言謂之敬
義者敬之裁制在外而言謂之義惟其敬義致一内外
無間則德日大而不習無不利矣故曰性之德也合内
外之道也故時措之宜也嗟乎堯舜禹湯聖君也文王
周公聖臣也古之君臣相與講究此學先後一揆其力
量所到特有性反之不同耳若相傳學脈則千古一理
萬聖一心不可得而異也時至春秋聖君賢相不作人
心䧟溺功利橫流孔子以匹夫生于其時力欲挽回之
故與羣弟子相與講明正學惓惓焉惟以求仁為至夫
仁人心也即心之生理也其言曰夫仁者已欲立而立
人已欲達而達人觧之者曰仁者以天地萬物為一體
手足痿痺即為不仁此仁體之説也當時在門之徒如
予賜由求最稱髙等然或膠擾於事功出入於聞見孔
子皆不許其為仁惟顔子請事竭才直悟本體故孔子
贊易之後曰有不善未嘗不知知之未嘗復行顔氏之
子殆庻幾焉此知行合一之功孔門求仁宗㫖孟子集
義之説因告子以仁為内是以已性為有内也以義為
外是以已性為有外也故孟子專言集義義者心之宜
天理之公也言集義則此心天理充滿而仁體全矣大
抵古人立言莫非因病立方隨機生悟如言敬義或止
言敬言忠恕或止言恕孔子答顔子問仁專在復禮至
答仲弓又言敬恕要之莫非所以求仁也至於大學之
書乃孔門傳授心法析之則條目有八合之則工夫一
敬葢千古以來人心只有此個生理自其主宰而言謂
之心自其發動而言謂之意自其靈覺而言謂之知自
其著見而言謂之物故心主於身發於意統於知察於
物即是一時原無等待即是一事原無彼此此大學本
㫖也家國天下莫非格物也格物誠正莫非修身也其
實一也朱子既以致知格物專為窮理而正心誠意工
夫又條分縷析且謂窮理工夫與誠正工夫各有次第
又為之説以補其傳其言曰人心之靈莫不有知天下
之物莫不有理惟於理有未窮故其知有不盡又曰心
雖主乎一身而實管乎天下之理理雖散在萬事而實
不外乎吾之一心説者謂其一分一合之間不免析心
與理而二之當時象山陸氏嘗與反覆辨論謂其求理
於物梏心於外非知行合一之㫖兩家門人各持勝心
遂以陸學主於尊德性而疑其近於禪寂朱學專於道
問學而疑其渉於支離三百年間未有定論至我朝敬
齋薛氏白沙陳氏起而知行合一之説稍稍復明我世
宗皇帝始以陸氏從祀孔庭甚大惠也正德嘉靖間陽
明先生起而與海内大夫學士講尋知行合一之㫖其
後因悟大學中庸二書乃孔門傳心要法故論大學謂
其本末兼該體用一致格物非先致知非後格致誠正
非有兩功修齊平治非有兩事論中庸則謂中和原是
一個不覩不聞即是本體戒慎恐懼即是工夫慎獨云
者即所謂獨知也慎吾獨知則天德王道一以貫之固
不可分養靜慎動為兩事也學者初聞其説莫不詫異
既而反之吾心騐之躬行考之孔孟既又參之濓溪明
道之説無不脗合葢人心本體常虛常寂常感常應心
外無理理即是心理外無事事即是理若謂致知格物
為窮理工夫誠意正心又有一叚工夫則是心體有許
多等級日用工夫有許多次第堯舜孔孟先後相傳之
學果如是乎至於致良知一語又是先生平日苦心懇
到怳然特悟自謂得千古聖人不傳之秘然參互考訂
又却是學庸中相傳𦂳語非是懸空杜撰自開一門户
自生一意見而欲為是以立異也後來儒者不知精思
反求徒取必在物為理之一語至析心與理而二之又
謂生而知之者義理耳若夫禮樂名物古今事變亦必
待學而知如此則禮樂名物古今事變與此心義理為
兩物矣此陽明先生所以力為之辨而其學脈宗㫖與
時之論者委若氷炭黒白此又不可强為之説也　或
曰陽明先生言知行合一其説詳矣其在六經亦有不
甚同處不可不辨傅説之告高宗曰非知之艱行之惟
艱是知在先行在後易繋曰乾以易知坤以簡能是知
屬乾行屬坤中庸言未發已發亦屬先後生知學知安
行利行亦有等級大學物有本末事有終始知所先後
則近道矣凡如此説皆可例推今陽明先生却云知之
真切篤實處即是行行之精察明覺處即是知如此是
知行滚作一個更無已發未發先後次第與古先哲賢
亦是有間又如程子以格物為窮理易繋亦言窮理盡
性以至於命今陽明言格致誠正原是一事而極言格
物窮理之説似為支離其説可得聞歟予曰自天地生
物以來惟人也得其秀而最靈所謂靈者即吾心之昭
明靈覺烱然不昧者也人自孩提以來即能知愛知敬
夫知愛知敬即良知也知愛而愛知敬而敬即良能也
此謂不待慮而知不待學而能也極而至於參天貳地
經世宰物以至通古今達事變亦莫不是循吾良知充
吾良能非外此知能而别有一路徑也故曰大人者不
失其赤子之心也此知行合一之原也傅説所謂非知
之艱行之惟艱者言人主一日之間萬幾叢集多少紛
奪多少牽引非真能以天地萬物為心以敬天勤民為
事則怠樂易生生機易喪非不知賢士大夫之當親邪
侫寵倖之當逺而有不能親不能逺者欲奪之也故為
人主者惟在親賢講學養成此心知而必行不為邪侫
揺惑不為寵倖牽引乃為知而能行故曰知之非艱行
之惟艱此傅説所以惓惓於高宗也乾以易知坤以簡
能者天地之氣原是一個乾以一氣而知大始有始則
終可知故曰易坤以一氣而作成物能成則始可見故
曰簡若天地之氣各自為用則感應不通二氣錯雜造
化或幾乎息矣人心之生理即乾坤之生理也率吾良
知則無所不知故曰易則易知率吾良能則無所不能
故曰簡則易從知者知乎此也能者能乎此也實一理
也故曰易簡而天下之理得矣此又知行合一之㫖也
中庸未發已發云者言人心本體常虛常寂常感常應
未應不是先故體即是用已應不是後故用即是體後
來儒者正是此處㸔得不透却去未發上做守寂工夫
到應事時又去做慎動工夫却是自入支離窠臼明道
云心一也有指體而言者寂然不動是也有指用而言
者感而遂通天下之故是也周子恐人誤認中和作先
後看故曰中也者和也中節也天下之逹道也孟子指
親親敬長為達之天下即達道之説也親親敬長良知
也達之天下良能也又何嘗有先後李延平令學者看
喜怒哀樂未發以前氣象夫未發氣象即孟子夜氣之
説若未發之中原無氣象可言譬之鏡然置之廣室大
衆之中無所不照未嘗有動也收之一匣之内照固自
在未嘗有寂也陽明先生政恐人於此處未透故其答
門人曰未發之中即良知也無前後内外而渾然一體
者也有事無事可以言動靜而良知無分於有事無事
也寂然感通可以言動靜而良知無分於寂然感通也
動靜者所遇之時心之本體固無分於動靜也理無動
者也動即為欲循理則雖酬酢萬變而未嘗動也從欲
則雖槁心一念而未嘗靜也有事而感通固可以言動
然而寂然者未嘗有增也無事而寂然固可以言靜然
而感通者未嘗有減也其言發明殆盡矣生知安行學
知利行等語乃就人品學問力量上看譬之行路者或
一日能百里能六七十里能三四十里其力量所到雖
有不同然同此一路非外此路而别有所知也同此一
行非外此行而别有所行也但就知而言則有生知學
知困知不同就行而言則有安行利行勉行不同故曰
及其知之與其成功一也又何嘗截然謂知與行為兩
事哉大學本末始終先後等語極為分曉葢此心本體
即至善之謂至善者心之止處易曰艮其止止其所也
學問工夫必先知吾至善所在看得分曉則生意流行
曲暢旁通定靜安慮自然全備易所謂知至至之可與
幾也知終終之可與存義也亦是此意先儒所謂知止
為始能得為終言一致也從生天生地生人以來只是
一個生理由本達末由根達枝亦只是此個生理先儒
謂明德為本親民為末本即體也末即用也民者對已
而言此身無無對之時亦無無用之體體常用也民常
親也明德者心之體也親民者明德之用也如明明德
以事父則孝之德明明明德以事君則忠之德明此本
末之説一以貫之陽明先生辨之已詳若夫知所先後
則近道矣二句其義最精夫率性之道徹天徹地徹古
徹今原無先後聖人全體此心通乎晝夜察乎天地亦
無先後可言吾人心體與聖人何嘗有異惟落氣質以
後則清濁厚薄逈然不同氣禀既殊意見自分仁者見
之謂之仁知者見之謂之知百姓則貿貿焉日用不知
而君子之道鮮矣大學一書發明明德親民而止於至
善所謂至善者即本然之良知而明德親民之極則也
是良知也至虛至靈無古今無聖愚一也故意念所動
有善有不善有過有不及而本體之知未嘗不知也吾
人但當循吾本然之良知而察乎天理人欲之際使吾
明德親民之學皆從真性流出真妄錯雜不至混淆知
此而後可以近道道即率性之道也茍或不知真性一
脈而或入於空虛或流於支離如二氏五伯其失於道
也逺矣中庸所謂知逺之近知風之自知㣲之顯可以
入德意正如此孔門作大學而歸結在於知所先後一
語雖為學者入首而言然知之一字則千古以來學脈
惟在於此此致良知之傳陽明先生所以喫𦂳言之故
曰乃若致知則存於心悟致知焉盡矣若易言窮理盡
性以至於命非所謂窮至事物之理之謂也理也性也
命也一也明道云只窮理便盡性至命窮字非言考索
即窮盡吾心天理之窮故窮仁之理則仁之性盡矣窮
義之理則義之性盡矣性天之命也窮理盡性則至命
也所謂知天地之化育也且格物窮理之説自程朱以
至今日學者孰不尊而信之今朱子或問具在試取其
説而論之如云大學之道先致知而後誠意夫心之所
發為意意之所在為物今曰先致知而後誠意則所知
者果何物耶物果在於意之外耶又曰惟其燭理之明
乃能不待勉强而自樂循理夫不待勉强而自樂循理
聖人之事也豈誠意工夫又在循理之後耶又云學莫
先於正心誠意欲誠意正心必先致知格物凡有一物
必有一理窮而至之所謂格也格物亦非一端如或讀
書講明道義或論古今人物而别其是非或應接事物
而處其當否皆窮理也又曰窮理者非必盡窮天下之
理又非止窮得一理便到但積累多後自當脱然有悟
處如窮孝之理當求所以為孝者如何若一事上窮不
得且别窮一事或先其易者或先其難者但得一道而
入則可以類推而通又謂今日格一物窮一理久則自
然浹洽貫通此伊川先生窮理格物之説也今試反之
吾心考之堯舜精一之㫖與此同乎異乎夫人同此心
心同此理理即天理也學者所以學乎此心也如讀書
窮理講論古今豈是不由意念所發輒去讀書講明古
今之理如事親從兄豈是不由意念所發輒去窮究事
親從兄之理或應接事物而處其當否不知舍意念則
何從應接何從處得當否又謂今日格一物明日窮一
理則孔子所學工夫自志學至於不踰矩原是一個若
必待盡窮事物之理而後加誠正工夫恐古人未有此
一路學脈且人每日之間自鷄鳴起來便將何理去窮
何物去格又如一日事變萬狀今日從二十以後能取
科第入仕途便要應接上下躬理民社一日之間豈暇
去格物窮理方纔加誠正一叚工夫又豈是二十年以
前便將理窮得盡物格得到便能做得好官幹得好事
只如此便覺有未通處若陽明先生論大學古本則謂
身心意知物一事也格致誠正修一工夫也何也身之
主宰為心故修身在於正心心之發動為意故正心在
於誠意意之所發有善有不善而此心靈明是是非非
昭然不昧故誠意在於致知知之所在則謂之物物者
其事也格正也至也格其不正以歸於正則致知矣故
致知在於格物詩云天生蒸民有物有則孟子云萬物
皆備於我夫大人之學以天地萬物為一體者也故言
物則知有所察意有所用心有所主是不可以先後彼
此分也大學一書直將夲體工夫一下説盡一失俱失
一得俱得先生大學或問一篇發明殆盡而世之論者
猶或疑信相半未肯一洗舊聞力求本心以至今議論
紛然不一以愚測之彼但謂致良知工夫未免專求於
内將古人讀書窮理禮樂名物古今事變都不講求此
全非先生本㫖夫學有體有要不先於體要而欲從事
於學謬矣譬之讀書窮理何嘗不是如我意在於讀書
則講習討論莫非致知莫非格物吾意在於事親則溫
凊定省服勞奉養莫非致知莫非格物故物格則知至
知至則意誠意誠則心正心正則身修此孔門一以貫
之之學也晦翁晚年定論亦悔其向來所著亦有未到
且深以誤已誤人為罪其答門人諸書可考也至於伊
川門人亦疑格物之説非程子定論具載大學或問中
是其説在當時己未免異同之議非至今日始相牴牾
也　或曰知行合一之説則既聞教矣先生又專提出
致良知三字以為千古不傳之秘何也予答之曰此先
生悟後語也大學既言格致誠正中庸又專言慎獨獨
即所謂獨知也程子曰有天德便可語王道其要只在
慎獨意葢如此孔門之學專論求仁然當時學者各有
從入惟顔子在孔門力求本心直悟全體故易之復曰
有不善未嘗不知知之未嘗復行顔氏之子殆庻幾焉
此致良知一語葢孔門傳心要訣也何也良知者吾人
是非之夲心也致其是非之心則善惡真妄如辨黑白
希聖希天别無路徑孔子云道二仁與不仁而已出乎
此則入乎彼大學所謂誠意中庸所謂慎獨皆不外此
此致良知之學先生所以喫𦂳語人自以為學聖要訣
意固如此吾輩當深思之　或曰陽明之學既自聖門
正脈不知即可語聖人否予答之曰昔人有問程子云
孟子是聖人否程子曰未敢便道他是聖人然學已到
至處先生早嵗以詩文氣節自負既有志此學乃盡棄
前業確然以聖人為必可至然猶未免沿襲於宋儒之
理語浸滛於二氏之虛寂龍塲之謫困心衡慮力求本
心然後真見千古以來人心只有此個靈靈明明圓圓
滿滿徹古今通晝夜無内外無動靜常虛常寂常感常
應不出獨知真體故後來只提出致良知三字開悟學
者竊謂先生所論學脈直與程子所謂已到至處非過
也　或曰子謂我朝理學薛陳王三公開之然其學脈
果皆同歟予答之曰三子者皆有志於聖人者也然薛
學雖祖宋儒居敬窮理之説而躬行實踐動準古人故
其居身立朝皆有法度但真性一脈尚渉測度若論其
人品葢司馬君實之流也白沙之學得於自悟日用工
夫已見性體但其力量氣魄尚欠開拓盖其學祖於濓
溪而所造近於康節也若夫陽明之學從仁體處開發
生機而良知一語直造無前其氣魄力量似孟子其斬
截似陸象山其學問脈絡葢直接濓溪明道也雖然今
之論者語薛氏則合口同詞語陳王則議論未一信乎
學術之難明也已　或曰陽明之學吾子以為得孔門
正脈是矣然在當時其訾而議者不少至於剿擒逆濠
其功誠大矣然至今尚憎多口此何故也予答之曰從
古以來忌功妒成豈止今日江西之功先生不顧覆宗
滅族為國家當此大事而論者猶不能無忌心范陽之
變𤣥宗歎河北二十四郡無一忠義應者當時非顔魯
公兄弟起則唐社稷危矣宸濠蓄謀積慮藉口内詔左
右親信皆其心腹其後乗輿親征江彬諸人欲挾為變
先生深機曲算内戢凶倖外防賊黨日夜如對勁敵葢
先生苦心費力不難於逆濠之擒而難於調䕶乘輿之
輕出也其後逆濠伏誅乘輿還京此其功勞誰則知之
當其時内閣􁇹先生歸功本兵遂扼其賞一時同事諸
臣多加黜削即桂公生長江西猶橫異議近來好事之
徒又生一種異論至於金帛子女議公此又不足置辨
先生平日輕富貴一死生方其疏劾逆瑾備受箠楚間
關流離幾䧟不測彼其死生之不足動又何金玊子女
之云乎哉甚矣人之好為異論而不反視於事理之有
無也善乎刑書鄭公之言曰王公才高學䆳兼資文武
近時名卿鮮能及之特以講學故衆口交訾葢公功名
昭揭不可葢覆惟學術邪正未易銓測以是指斥則讒
説易行媚心稱快耳今人咸謂公異端如陸子靜之流
嗟乎以異端視子静則游夏純於顔曽思孟劣於雄况
矣今公所論叙古本大學傳習録諸書具在學者虛心
平氣反覆融玩久當見之嗟乎使鄭公而愚人也則可
鄭公而非愚人也則豈非後世之定論哉　或曰近聞
該部止擬薛文清公從祀王陳二公姑俟再定何也予
答之曰當時任部事者不能素知此學又安能知先生
孔子大聖也其在當時羣而議者奚啻叔孫武叔輩孟
子英氣下視千古當時猶不免傳食之疑我明理學尚
多有人如三公者則固傑然者也乃欲進薛而遲於王
陳其於二公又何損益陸象山在當時皆議其為禪而
我世宗朝又從而表章之愚謂二公之祀舉不足論所
可惜者好議者之不樂我國家有此盛舉也
　徴君鄧潛谷先生元錫
鄧元錫字汝極號潛谷江西南城人年十三從黃在川
學喜觀經史人以為不利舉業在川曰譬之豢龍隨其
所嗜豈必膏粱耶年十七即能行社倉法以惠其鄉人
聞羅近溪講學從之遊繼徃吉州謁諸老先生求明此
學遂欲棄舉子業大母不許舉嘉靖乙卯鄉試志在養
母不赴計偕就學於鄒東廓劉三五得其㫖要居家著
述成五經繹函史數為當路薦舉萬厯壬辰授翰林待
詔府縣敦趣就道明年辭墓將行以七月十四日卒於
墓所年六十六時心宗盛行謂學唯無覺一覺無餘蘊
九思九容四教六藝桎梏也先生謂九容不修是無身
也九思不慎是無心也每日辰起令學者靜坐收攝放
心至食時次第問當下心體語畢各因所至為覺悟之
先生之辨儒釋自以為發先儒之所未發然不過謂本
同而末異先儒言釋氏之學於敬以直内則有之矣義
以方外則未之有也又曰禪學只到止處無用處又曰
釋氏談道非不上下一貫觀其用處便作兩截先生之
意不能出此但先儒言簡先生言繁耳
鄧潛谷雜著近世心宗盛行説者無慮歸於禪乗公祖
獨揭天命本能純粹至善為宗異於諸法空相以格物
日可見之行以有物有則為不過物之㫖異於空諸所
有此公祖深造獨得之㫖而元錫竊自附於見知者也
今改而曰蕩清物欲竊以為物不可湏臾離誠者物之
終始内而意心身知外而家國天下無非物者各有其
則九容九思三省四勿皆日用格物之實功誠致行之
物欲自不得行乎其中此四科六藝五禮六樂之所以
教也(復許/敬菴)　曲禮稱敖不可長欲不可縱敖欲即物不
可長不可縱即物之則不長敖縱欲即不過乎物則去
欲固格物中之一事(同/上)　心之著於物也神為之也心
之神上炎而外明猶火狀得膏而明得薰而香得臭腐
而羶故火無體著物以為體心無形著物以為形而其
端莫大於好惡物感於外好惡形於内不能内反則其
為好惡也作而平康之體㣲故聖門之學止於存誠精
於研幾幾者神之精而明㣲而幽者也非逆以知來反
以退藏未之或知也孔門之論性曰至善論幾曰動之
㣲言好惡不作則無不康也無不平也神凝而定知止
而藏又何感應之為累矣夫浮由氣作妄縁見生者也
氣之善者十之五見之善者十之三神為氣揚知隨見
流譬諸觀火乎目熒熒而心化矣故神不浮則氣歸其
宅見不執則知反其虛古人所以日兢兢於克己舍己
擇中用中而不能自己也(報萬/思黙)　古學平易簡實不離
日用誠明二字實其樞紐近裏著已時時從獨覺處著
察俾與古人洞無間隔(寄王秦/關書)　承諭學不分内外寂
感渾然天則此極則語苐云黙自檢㸃内多遷移雖吾
丈檢身若不及之誠而以真性未晤真功未精為疑是
猶惑於近學謂一悟皆真亦狃於故學為功深始得耶
又云過此一關想有平康之路似猶懸臆竊意平康之
體即所謂無内外寂感渾然天則迫在目前不可得離
者而人心之危無時無鄉即在上聖猶之人也則心猶
之人何能無遷移過則矣乎惟在上聖精一之功一息
匪懈而所為學者又精之一之無一息離乎平康正直
之體故内外寂感渾然一天纔有流轉自知自克此古
人所以死而後已者也一息懈者肆矣安肆日偷於平
康之則逺矣則平康實際固非可一悟皆真平康本體
又豈縁功深而得耶(寄王秦/關書)　昔東廓先生以先公墓
表詣陽明公而䖍州夜雪渙然仁體以為世儒宗今我
公以先公墓石詣敬菴公祖而苕溪暑雨淪浹深至當
必有相視一笑者(答張親/屏書)　高公學南太學時二先生
説盛行增城官南太宰稱湛氏學矣公徃造業投刺見
閽者擲筆抵掌歎葢歆之也問焉指尺牘曰是赫蹏所
請請書地直累千金者也公曰亟反吾刺是於所謂天
理何居乎不見而反王門高第弟子官郎署名王氏學
有聲公造焉於彈碁時得其人慧而多機退歎曰郎多
機而慧名良知弊安所極哉亦竟謝不復徃於是就高
陵吕先生於奉常邸學焉(王稚川/行狀)　常存戒慎恐懼則
心體自明勿任意必固我則物宜自順問知曰先自知
問仁曰先自愛問勇曰先自强而以毋自欺為致知如
惡惡臭如好好色為格物尤吾所未發立本深矣(二條/同上)
　餘姚之論信本心之知已過故增城以為空知增城
以勿忘勿助之間即為天理故餘姚以為虛見然餘姚
言致知未嘗遺問思辨行專之者過遂以為空知增城
言勿忘勿助時天理自見語固未嘗不確也盖權衡已
審而世有求端於一悟謂即悟皆真有觀察即為外馳
有循持即為行仁義則痛闢之以為蔽䧟虛蕩妨教而
病道
論儒釋書辱諭又覆於儒釋異同之辨開示覺悟厚幸
厚幸自釋氏之説興而辨之者嚴且千數百年於此矣
則聖學不明之過也聖學之不明者由於不擇而不精
彼其為道宏濶勝大其為言深精敏妙其為實日用平
等其為虛交融徧徹其為心十方三界其為教宏濟普
度漢拾其苴晉揚其瀾入唐來遂大發其窔奥世之為
儒學者高未嘗扣其閫奥卑未嘗渉其藩籬其甚者又
陽攻其名而隂攘其實宜拒之者堅而其為惑滋不可
觧也是故昌黎韓子推吾道於仁義而斥其教以為不
耕不蠶不父不君有衛道功矣考亭朱子則謂以麄而
角精以外而角内固無以大厭其心也至其卓然自信
於精一不惑者代不數人而約之數端有以為主於經
世主於出世而判之以公私者矣有以為吾儒萬理皆
實釋氏萬理皆虛而判之以虛實者矣有以為釋氏本
心吾儒本天而判之以本天本心者矣有以為妄意天
性不知範圍天用以六根之㣲因縁天地而誣之以妄
幻者矣有以為厭生死惡輪廻而求所謂脱離棄人倫
遺事物而求明其所謂心者矣是舉其精者内者以剖
析摘示俾人不迷於所向而深於其道者亦卒未能以
終厭其心也夫聖人之學惟至於盡性至命天下國家
者皆吾性命之物修齊治平者皆吾盡性至命中之事
也不求以經世而經世之業成焉以為主於經世則有
意矣佛氏之學唯主於了性明心十方三世者皆其妙
覺性中之物慈悲普度者皆其了性命中之事也無三
界可出而出世之教行焉以為主於出世則誣矣吾儒
理無不實而無方無體易實言之無聲無臭詩實言之
則實者曷嘗不虛釋氏理無不虛而搬柴運水普見真
如坐卧行住悉為平等則虛者曷嘗不實釋氏之所謂
心指夫性命之理妙明真常生化自然圓融遍體者言
之即所謂天之命也真異名耳而直斥以本心不無辭
矣夫其為妙明真常之心也則天地之闔闢古今之徃
來皆變化出入於其間故以為如夢如幻如泡如影而
其真而常者固其常住而不滅者也豈其執幻有之心
以起滅天地執幻相之相以塵芥六合也乎其生死輪
廻之説則為世人執著於情識沉迷於嗜欲頃刻之中
生東滅西變現出沒大可憐憫欲使其悟夫性命之本
無生死無輪廻者而㧞濟之為迷人設也其棄人倫遺
事物之迹則為世人執著於情識沉迷於嗜欲相攻相
取膠不可觧故羣其徒而聚之令其出家以深明夫無
生之本而上報四恩下濟三塗如儒者之聚徒入山耳
為未悟人設也至於枯寂守空排物逆機彼教中以為
支辟見元見妙靈怪怳忽彼教中以為邪魔而儒者一
舉而委之於佛彼方慈憫悲仰𢎞濟普度而吾徒斥之
以自私自利彼方心佛中間冺然不立而吾徒斥之以
是内非外即其一不究其二得其言不得其所以言彼
有啞然笑耳又何能大厭其心乎乃其豪釐千里之辨
則有端矣葢道合三才而一之者也其體盡於隂陽而
無體故謂之易其用盡於隂陽而無方故謂之神其燦
然有理謂之理其粹然至善謂之性其沛然流行謂之
命無聲無臭矣而體物不遺不見不聞矣而莫見莫顯
是中庸之所以為體異教者欲以自異焉而不可得也
聖人者知是道之盡於心是心若是其㣲也知此而精
之之謂精守此而固之之謂一達此於五品五常百官
萬務之交也之謂明倫之謂察物變動不拘周流六虛
矣而未始無典常之可揆成文定象精義利用矣而未
始有方體之可執故無聲無臭無方無體者道之體也
聖人於此體未嘗一毫有所增是以能立天下之大本
有物有則有典有禮道之用也聖人於此體未嘗一毫
有所減是以能行天下之達道立大本行達道是以能
盡天地人物之性而與之參易象其理詩書禮樂春秋
致其用猶之天然上天之載無聲無臭而四時百物自
行自生也故窮神知化而適足以開物成務廣大悉備
而不遺於周旋曲折幾㣲神明而不出於彛常物則三
至三無而不外於聲詩禮樂上智者克復於一日夕死
於朝聞而未始無密修之功中下者終始於典學恒修
於困勉而未始無貫通之漸同仁一視而篤近以舉逺
汎愛兼容而尊賢以尚功夫是以範圍不過曲成不遺
以故能建三極之大中釋氏之於此體其見甚親其悟
甚超脱敏妙矣然見其無聲臭矣而舉其體物不遺者
一之於無物見其無覩聞矣而舉其生化自然者一之
於無生既無物矣而物之終不可得無者以非有非無
而一之於幻妄既無生矣而生之不終可得盡者以為
不盡而盡而一之於滅度明幻之為幻而十方三界億
由旬刼者此無生之法界也明生之無生而胎卵濕化
十二種生者此無生之心量也𢎞濟普渡者此之謂濟
也平等日用者此之謂平也圓覺昭融此之為覺也雖
其極則至於粟粒之藏真界乾屎撅之為真人噓氣舉
手瞬目揚眉近於吾道之中庸而吾學之道中庸者終
未嘗以庸其慮雖其授受至於拈花一笑棒喝交馳擬
議俱冺心行路絶近於聖門之一唯而吾學之盡精㣲
者終未嘗以嬰其心雖其行願至於信住廻向層次階
級近於聖門之積累而聖門之詩書禮樂經緯萬古者
終未嘗一或循其方雖其功德至於六度萬行普濟萬
靈近於聖門之博愛而聖門之九經三重範圍曲成者
終未嘗一以研諸慮益悟其無矣而欲以無者空諸所
有悟其虛矣而欲以虛者空諸所實欲空諸有而有物
有則有典有禮者不能不歸諸幻也欲空諸所實而明
物察則惇典庸禮者不能不歸諸虛也故其道虛濶勝
大而不能不外於倫理其言精深敏妙而不能開物以
成務文中子曰其人聖人也其教西方之教也行於中
國則泥誠使地殷中土人集靈聖神迹怪異理絶人區
威證明顯事出天表信如其書之言然後其教可得而
行也今居中國之地而欲行西方之教以之行已則髠
髪緇衣斥妻屏子苦節而不堪矯異而難行也然且行
之斯泥矣以之處物則久習於初學毁禁等於持戒衆
生齊於一子普濟極於含靈必外於斯世而生而後其
説可通也處斯世斯生而欲以其説通之斯泥也以之
理財則施舍盛而耕桑本業之教荒以之用人則賢否
混而舉錯命討之防失以之垂訓則好大不經語怪語
神荒忽罔象之教作烏徃而不泥哉今所居者中國堯
舜禹湯文武之所立也所業者六經堯舜禹湯文武之
所作周公仲尼之所述也所以處者人倫庻物堯舜禹
湯文武周孔之所修而明也乃欲信從其教而揚詡之
亦為誕且惑矣况吾之修身格致以研精而不離明體
誠正以守一而不違行願懲忿窒慾以去損而非有所
減遷善改過以致益而非有所增愛惡不與於已而何
有增愛視聽一閑而何有净染精義至於入神理障亡
矣利用所以崇德事障絶矣孝弟通於神明禮樂通於
神化則舉其精且至者不旁給他借而足又何必從其
教之為快哉僕少而局方壯未聞道逹者病其小亷曠
者誚其曲謹約者病其汎渉乃中心恒患其有惑志也
其於釋宗何啻千里而欲抽關於眇㣲析異同於疑似
祗見其不知量也然為是縷縷者念非執事無以一發
其狂言
　徵君章本清先生潢
章潢字本清南昌人㓜而穎悟張本山出趨庭孔鯉曾
從詩禮之傳句即對大學曾參獨得明親之㫖十三嵗
見鄉人負債縲絏者惻然為之代償與萬思黙同舉業
已而同問學有問先生近日談經不似前日之煩者先
生曰昔讀書如以物磨鏡磨久而鏡得明今讀書如以
鏡照物鏡明而物自見搆洗堂於東湖聚徒講學聘主
白鹿洞書院甲午廬陵㑹講有問學以何為宗曰學要
明善誠身只與人為善便是宗又問善各不齊安能歸
併一路曰繼善成性此是極歸一處明善明此也如主
敬窮理致良知言各不同皆求明性善之功豈必專執
一説然後為所宗耶又問㑹友如何得力曰將我只個
身子公共放在大爐冶中煆煉其習氣銷鎔其勝心何
等得力入青原山王塘南曰禪宗欲超生死何如曰孔
子朝聞夕死周子原始反終大意終始皆無便是儒者
超生死處鄒南臯曰今之學者不能超脱生死皆縁念
上起念各有牽絆豈能如孔子之毋意必固我曰意必
固我衆人之通患毋意必固我賢者之實功孔子則並
此禁止而絶之矣御史呉安節疏薦少宰楊止菴奏授
順天儒學訓導萬厯戊申年八十二卒所著圖書編百
二十七卷先生論止修則近於李見羅論歸寂則近於
聶雙江而其最諦當者無如辨氣質之非性離氣質又
不可覔性則與蕺山先師之言若合符節矣
章本清論學語象山言宇宙便是吾心吾心便是宇宙
南北海有聖人出焉此甚喜吾心得同聖人而作聖之
功亦易為力於是舉日用之功惟從心所欲既而覺師
心之非也始悟孔子之從心所欲有矩在焉始悟象山
所謂聖無不同者不徒曰心而曰理指盡心之聖人而
言之也今吾未識真心何敢遽同乎徃聖徃聖諄諄教
人辨危㣲存亡之機求明此理之同然者以自盡焉耳
然而未易辨也心之廣大舉六合而無所不包虎豹豺
狼莫非生意而慈悲普度雖摩頂放踵在所必為皆心
之廣大也心之精㣲析萬殊而無所不入垢穢瓦礫莫
非妙道而探索隠僻雖鈎懸鏤塵剖析虛空皆心之精
㣲也心之神明千變萬化而無所不用縱橫翕張莫非
圓機而與世推移雖神通妙解倐忽流轉皆心之靈變
也天理人欲同行異情焦火凝冰變幻靡定雖曰觀諸
孩提之愛敬人生之初其心本無不善觀之行道乞人
不受嘑蹴梏亡之後本心未冺不知此乃聖賢多方引
誘或指㸃於未喪之前或指㸃於既喪之後克念罔念
聖狂攸分無非欲人自識其真心以自存也不然人莫
不為孩提也曾有漸長不為物引習移者乎乞人不受
嘑蹴曾有永保此心而勿喪者乎近之論心學者如之
何競指衆人見在之心即與聖人同也孔子之皜皜不
可尚者以濯暴之而後有此也乃遽以衆人見在之習
心未嘗暴濯者强同之立躋聖位非吾所知也　書曰
惟皇上帝降衷於下民若有恒性是下民之恒性即上
帝之降衷孟子謂形色天性也是氣質即天性也孔子
有物有則即形色天性之謂性固合有無隠顯内外精
麄而一之者也後儒乃謂有氣質之性夫人不能離氣
質以有生性不能外氣質以别賦也謂氣即性性即氣
渾然無别固不可謂氣之外有性性之外有氣不免裂
性與氣而二之何怪其分天地之性氣質之性而自二
其性哉天地化生游氣紛擾參差萬殊故人之所禀清
濁厚薄亦因以異是不齊者氣質也非氣質之性也氣
質有清濁厚薄强弱之不同性則一也能擴而充之氣
質不能拘矣陽明子曰氣質猶器也性猶水也有得一
缸者有得一桶者有得一甕者局於器也水不因器之
拘而變其潤下之性人性豈因氣質之拘而變其本然
之善哉是氣也質也性也分言之可也兼言之可也謂
氣質天性可也謂氣質之性則非矣謂人當養性以變
化其氣質可也謂變化氣質之性以存天地義理之性
則非矣　問止之云者歸寂之謂乎曰於穆之體運而
不息天之止也宥密之衷應而無方人之止也寂而未
嘗不感感而未嘗不寂顯密渾淪淵浩無際故易以動
靜不失其時發明止之義也何可專以寂言耶曰以至
善為歸宿果有方體可指歟曰人性本善至動而神至
感而寂虛融恢廓本無内外顯㣲之間而一有方所非
至善也雖至善乃天理之渾融不可名狀而性善隨人
倫以散見不待安排隨其萬感萬應各當天則而一真
凝然無聚散無隠顯自爾安所止也曰知一也既云知
止又云知本何也曰知為此身之神靈身為此神之宅
舍是良知具足於身中惟本諸身以求之則根苖著土
自爾生意條達故止即此身之止於善本即此善之夲
諸身止外無本本外無止一以貫之耳　萬物皆備於
我今之談者必曰萬物之理皆備我之性致知格物必
曰致吾心之知窮在物之理不識聖賢著述何為吝一
理字必待後人增之而後能明其説也易謂乾陽物坤
隂物中庸不誠無物亦將加一理字而後明乎理一分
殊言各有攸當也自物之本末言之天下國家身心意
知物之分殊何如也自事之終始言之格致誠正修齊
治平事之分殊何如也然合天下國家身心意知而統
之為一物合格致誠正修齊治平統之為一事而事之
先惟在格物事物之理一為何如也且大學之道探本
窮源惟在格物而身為物本一是皆以修身為本聖賢
垂訓何其詳切簡明一至此哉諒哉物一而已矣無而
未嘗無有而未嘗有一實而萬殊萬分而一本故一言
以盡天地之道曰其為物不貳則其生物不測易曰乾
知大始坤作成物又曰復以自知復小而辨於物合而
觀之知果一乎否也物果一乎否也知之與物一乎否
也真信其體之一則用自不容以不一皆不待辨而自
明矣　天命之於穆不已也人性之淵淵浩浩不覩不
聞也欲從而形容之是欲描畫虛空而虛空何色象乎
雖然虛空不可描畫矣而虛空萬物之有無不可以形
容其近似乎彼由太虛有天之名則太虛即天也雷風
雨雪亦莫非天也雷風之未動雨雪之未零寂然杳然
一太虛而已矣時乎雷之震風之噓雨之潤雪之寒隂
陽各以其時不其冲然太和矣乎自雷風雨雪之藏諸
寂謂之為太虛也太虛本含乎太和之氣謂其本無此
雷風雨雪不可也何也及其有也由太虛而出非自太
虛之外來也自雷風雨雪之動以時謂之為太和也太
和即寓於太虛之中謂其始有此雷風雨雪不可也何
也方其無也未嘗不太和特不可以太和名也是太虛
之中本自有太和者在而太和之外未嘗别有太虛者
存太虛太和名有不同天則一而已矣太虛太和亦一
而己矣可見喜怒哀樂一人性之雷風雨雪也喜怒哀
樂之未發謂之中非人之太虛乎發皆中節非人之太
和乎太虛之中眹兆莫窺而無一不包無一非天未發
之中冲漠無眹而何一不備何一非性乎故未發非無
也特不可以有言也雖由已之所獨知也然黙而識之
無形之可覩無聲之可聞亦廓然太虛而已矣及一有
所感遇可喜而喜遇可怒而怒遇可哀而哀遇可樂而
樂發雖在我而一無所與記曰哀樂相生正明目而視
之不可得而見也傾耳而聽之不可得而聞也則是發
非有也特不可以無言也盎然太和而已矣是發與未
發皆自喜怒哀樂言雖謂未發即性之未發發即性之
發焉亦可也若舍此而别求未發之體則惑矣　言性
之故如故我故人故物故事皆因其舊所有者言之也
仁義禮智非由外鑠我也我固有之也是以故言性也
而故者以利為本何也仁乃性之故也乍見入井之怵
惕睨視之顙泚而惻隠即故之利也義乃性之故也乞
人不受嘑蹴妻妾相泣中庭而羞惡即故之利也孩提
知能不待學慮乃其性之故莫不知愛敬其親長即其
故之利也雖梏亡之後而夜氣之好惡相近亦莫非其
故之利也惟其故之利所以又曰乃若其情則可以為
善矣情善才亦善故之所以利也歟是利之云者自然
而然不容一毫矯强作為於其間耳順性而動則利强
性而動則不利而鑿矣雖然戕賊杞栁搏激乎水其為
鑿易知也至於性無善無不善不有似於故之利乎彼
以無為宗并情才知能悉以為流行發用而掃除之是
其鑿也更甚夫不慮而知非無知也不學而能非無能
也無欲其所不欲如無欲害人之類是也并欲立欲達
而無之可乎無為其所不為如無為穿窬之類是也并
見義而不為焉可乎行所無事特無事智巧以作為之
云耳并必有事焉而無之可乎　指㸃夲體仁即是心
指㸃工夫義即是路一事合宜即此心之運用也一時
合宜即此心之流行也然則事事合宜非即事事心在
而為仁之體事不遺乎時時合宜非即時時心在而為
仁之與時偕行乎　道之得名謂共由之路也南之粤
北之燕莫不各有蕩平坦夷之途而聖仁義之途皆實
地也在賢智者可俯而就在愚不肖者可企而及愛親
敬長日用不知而盡性至命聖人豈能舍此而他由哉
此教之所以近道之所以一也若二氏既以虛寂認心
性因以虛寂為妙道曰旁日月挾宇宙揮斥八極神氣
不變曰光明寂照無所不通不動道塲周遍法界直欲
縱歩太虛頓超三界如之何可同日語也嘗觀諸天時
物皆在其包涵遍覆中也然萬物異類矣並育不相害
四時異候矣並行不相背孰主張是易曰乾知大始乾
以易知宜乎有知莫天若也然天命本於穆也天載無
聲臭也天之知終莫之窺焉人獨異於天乎故知一也
在耳為聰在目為明在心為思為睿智也聲未接於耳
聰與聲俱寂也然聽五聲者聰也雖既竭耳力隨其音
響悉聽容之不淆焉似乎聰有定在矣即此以反聽之
聰則畢竟無可執也茍自以為聰執之以辨天下之聲
則先以自塞其聰何以達四聰乎色未交於目明與色
俱冺也然見五色者明也雖既竭目力隨其形貎悉詳
覩之不紊焉似乎明之有定方矣即此以反觀之明則
畢竟無可象也茍自以為明執之以察天下之色則先
已自蔽其明何以明四目乎思慮未萌睿智與事物而
俱歛矣然神通萬變者思之睿也雖竭心思隨其事物
以酬酢之而盡入幾㣲似乎睿智有所定矣即此以自
反焉睿則畢竟無可窺也若自以為睿執之以盡天下
之變則先已自窒其思何以無思無不通乎　天地萬
物之理皆具此心人之所以為人亦惟學存此心而已
心寂而感者也感有萬端而寂貞於一是心之所以為
心又惟寂而已　學箴四條一曰大學明德親民止至
善中庸經綸立本知化育此是聖人全學庻幾學有歸
宿一曰虞庭危㣲精一孔子操存舍亡此是心學正傳
庻幾學有入路一曰顔子欲罷不能曾子死而後己此
是為學真機庻幾不廢半塗一曰明道每思彛倫間有
多少不盡分處象山在人情物理事變上用工夫此是
為學實地庻幾不惑異端
　僉憲馮慕岡先生應京
馮應京字大可號慕岡旴𣅿人也萬厯壬辰進士授户
部主事改兵部税監陳奉播惡楚中朝議恐地方激變
移先生僉事鎮武漢黃三郡先生下車約束邑令於學
宫曰邑故無鑛而每邑嵗輸金四千餘緡豈天降地出
乎吾以三尺從事矣於是邑令以無鑛移税監税監雖
怒而無以難也即走鄖襄以避先生辛丑孟春三司宴
税監陳奉兵舉炮思洩怒於先生百姓聚而噪之奉黨
鈎其聚者殺傷百餘人先生因疏奉不法九大罪奉亦
疏阻撓國課惡語相加詔遂逮先生下鎮撫司獄三楚
之民叩闕鳴寃哭聲震地上不為省先生在獄四年與
同事司李何棟如華珏講學不輟甲辰始出卒於家先
生師事鄒東臯其拘幽書草皆從憂患之際言其得力
棟如字子極號天玉官至太僕寺卿亦講學於廣陵則
先生之傳也
　
　
　
　
　
　
　
　
　
　
　
　
　明儒學案卷二十四
欽定四庫全書
　明儒學案卷二十五
　　　　　　　　　　　餘姚　黄宗羲　撰
南中相傳學案
南中之名王氏學者陽明在時王心齋黄五岳朱得之
戚南元周道通馮南江其著也陽明殁後緒山龍谿所
在講學於是涇縣有水西會寧國有同善會江隂有君
山會貴池有光岳會太平有九龍會廣德有復初會江
北有南譙精舍新安有程氏世廟會泰州復有心齋講
堂幾乎比户可封矣而又東廓南野善山先後官畱都
興起者甚衆略載其論學於後其無語録可考見者附
此戚賢字秀夫號南元江北之全椒人嘉靖丙戌進士
仕至刑科都給事中以薦龍谿失貴溪㫖謫官致仕陽
明在滁州南元以諸生旅見未知信向其後為歸安令
讀諭學諸書始契於心遂通書受學為會於安定書院
語學者千聖之學不外於心惟梏於意見蔽於嗜欲始
有所失一念自反即得本心在京師會中有談二氏者
即正色阻之龍谿偶舉黄葉止兒啼公案南元勃然曰
君是吾黨宗盟一言假借便為害不淺龍谿為之愧謝
南元談學不離良知而意氣激昂足以發之馮恩字子
仁號南江華亭人嘉靖丙戌進士陽明征思田南江以
行人使其軍因束脩為弟子擢為南道御史劾都御史
汪鋐大學士張孚敬下詔獄會審鋐執筆南江立而庭
辯論死其後減戍赦歸貢安國字元略號受軒宣州人
師南野龍谿主水西同善之會緒山與之書曰昔人言
鴛鴦繡出從君看莫把金鍼度與人吾黨金鍼是前人
所傳實未繡得鴛鴦即嘵嘵然空持金鍼欲以度人人
不見鴛鴦而見金鍼非徒使之不信併願繡鴛鴦之心
亦阻之矣後官山東州守講學於志學書院查鐸字子
警號毅齋涇縣人嘉靖乙丑進士為刑科給事中不悦
於新鄭外轉至廣西副使學於龍谿緒山謂良知簡易
直截其他宗㫖無出於是不執於見即曰虚不染於欲
即曰寂不累於物即曰樂無有無無始終無階級俛焉
日有孳孳終其身而已沈寵字思畏號古林宣城人登
嘉靖丁酉鄉書官至廣西叅議師事受軒受軒學於南
野龍谿而返謂古林曰王門之學在南畿盍往從之於
是古林又師南野龍谿在閩建養正書院在蘄黄建崇
正書院近溪立開元之會於宣州古林與梅宛溪主其
席疾革有問其胷次如何曰已無物矣宛溪名守德字
純甫官至雲南左叅政其守紹興時重修陽明講堂以
龍谿主之式秘圖楊珂之閭非俗吏也蕭彥號念渠户
部侍郎諡定肅涇縣人師事緒山蕭良榦字以寧號拙
齋仕至陜西布政使師緒山龍谿水西講會之盛蕭氏
之力也戚衮字補之號竹坡宣城人項城知縣初及東
廓南野之門已受業龍谿龍谿語之曰所謂志者以其
不可奪也至於意氣則有時而衰良知者不學不慮自
然之明覺無欲之體也吾人不能純於無欲故有致知
之功學也者復其不學之體也慮也者復其不慮之體
也故學雖博而守則約慮雖百而致則一非有假於外
也若見聞測識之知從門而入非良知之本然矣吾人
謹於步趨循守方圓謂之典要致知之學變通周流惟
變所適蓋䂓矩在我而方圓自不可勝用此實毫釐之
辨也竹坡往來出入就正於師友者凡七八年於是始
知意氣不可以為志聞識不可以為知格式不可以為
守志益定業益精其及人益廣也張棨字士儀號本靜
涇縣人五歳口授諸書即能了了夜聞鷄聲呼其母曰
小學云事父母鷄初鳴咸盥潄今鷄鳴矣何不起母笑
曰汝纔讀書便曉其義耶曰便當為之豈徒曉焉而已
南野為司成因往從之累年不歸繼從東廓緒山龍谿
歸而聚徒講學以収歛精神為切要以對景磨瑩為實
功以萬物一體為志願意氣眉睫之間能轉移人心章
時鸞號孟泉青陽人河南副使學於東廓程大賓字汝
見號心泉歙人貴州叅政受學緒山緒山謂之曰古人
學問不離七情中用而病痛亦多由七情中作程黙字
子木休寧人廣州府同知負笈千里從學陽明疾革指
六經謂其子曰當從此中尋我莫視為陳言也鄭燭字
景明歙人河間府判及東廓之門人見其衣冠質樸以
為率真者曰率真未易言先須識真耳姚汝循字叙卿
號鳳麓南京人嘉靖丙辰進士官終嘉定知州近溪嘗
論明德之學鳳麓舉日説云德猶鑑也匪翳弗昏匪磨
弗明近溪笑曰明德無體非喻所及且公一人耳為鑑
為翳復為磨者可乎聞之遂有省浸浸悟入有妄子以
陽明為詬病鳳麓曰何病曰惡其良知之説也曰世以
聖人為天授不可學久矣自良知之説出乃知人人固
有之即庸夫小童皆可反求以入道此萬世功也子曷
病殷邁字時訓號秋溟畱守衛人歴官禮部侍郎與何
善山遊與聞緒言所著有懲忿窒欲編姜寶字廷善丹
陽人歴官南禮部尚書受業荆川之門
　　孝亷黄五岳先生省曾
　　長史周靜菴先生衝
　　明經朱近齋先生得之
　　太常周訥谿先生怡
　　學憲薛方山先生應旂
　　副使薛畏齋先生甲
　　副使查毅齋先生鐸
　　襄文唐荆川先生順之
　　太常唐凝菴先生鶴徵
　　文貞徐存齋先生階
　　中丞楊㓜殷先生豫孫
南中相傳學案一
　孝亷黄五岳先生省曾
黄省曾字勉之號五岳蘇州人也少好古文解通爾雅
為王濟之楊君謙所知喬白巖叅贊南都聘纂遊山記
李空同就醫京口先生問疾空同以全集授之嘉靖辛
卯以春秋魁鄉榜母老遂罷南宫陽明講道於越先生
執贄為弟子時四方從學者衆每晨班坐次第請疑問
至即答無不圓中先生一日徹領汗浹重襟謂門人咸
隆頌陟聖而不知公方厪理過恒視坎途門人擬滯度
迹而不知公隨新酬應了無定景作會稽問道録十卷
東廓南野心齋龍谿皆相視而莫逆也陽明以先生筆
雄見朗欲以王氏論語屬之出山不果未幾母死先生
亦卒錢牧齋抵轢空同謂先生傾心北學識者哂之先
生雖與空同上下其論然文體竟自成一家固未嘗承
流接響也豈可謂之傾心哉傳習後録有先生所記數
十條當是採之問道録中往往失陽明之意然無如儀
秦一條云蘇秦張儀之智也是聖人之資後世事業文
章許多豪傑名家只是學得儀秦故智儀秦學術善揣
摸人情無一些不中人肎綮故其説不能窮儀秦亦是
窺見得良知妙用處但用之於不善耳夫良知為未發
之中本體澄然而無人偽之雜其妙用亦是感應之自
然皆天機也儀秦打入情識窠臼一往不返純以人偽
為事無論用之於不善即用之於善亦是襲取於外生
機槁滅非良知也安得謂其末異而本同哉以情識為
良知其失陽明之㫖甚矣
　長史周靜菴先生衝
周衝字道通號靜菴常之宜興人正德庚午鄉舉授萬
安訓導知應城縣以耳疾改邵武教授陞唐府紀善進
長史而卒年四十七陽明講道於虞先生往受業繼又
從於甘泉謂湛師之體認天理即王師之致良知也與
蔣道林集師説為新泉問辨録暇則行鄉射投壺禮士
皆歛袵推讓吕涇野鄒東廓咸稱其有淳雅氣象當時
王湛二家門人弟子未免互相短長先生獨疏通其㫖
故先生死而甘泉歎曰道通真心體受以求實益其異
於死守門户以相訾而不悟者遠矣
周靜菴論學語存心為為學之要知恥為入道之機
學以成身而已其要只在慎獨博約知行皆慎獨工夫
内事目也　凡學須先有知識然後力行以至之則幾
矣　講學須脚踏實地敬義夾持此為已䂓模大略夫
君子之學終日終身只此一事葢理不外乎一中即吾
中正之心是已無事時戒慎照管吾中正之心而常存
有事時亦只戒慎凡事循吾中正之心而不雜是謂敬
義夾持心外無理理外無事學者知不可須臾離又何
患脚踏不實乎　日用工夫不是立志然須朋友講習
則此意纔精健濶大纔有生意若三五日不得朋友相
講便覺微弱遇事便會困亦時會忘今於無朋友相講
之時還只靜坐或看書或行動凡寓目措身悉取以培
養此志頗覺意思和適然終不如講學時生意更多也
　上蔡嘗問天下何思何慮伊川云有此理只是發得
太早在學者工夫固是必有事焉而勿忘然亦須識得
何思何慮底氣象若不識得這氣象便有正與助長之
病若認得何思何慮而忘必有事焉工夫恐有墜於無
也須是不滯於有不墜於無方得學者纔曉得做工夫
便要識認得聖人氣象蓋認得聖人氣象把做凖的乃
就實地做工夫去纔不會差　事上磨鍊一日之内不
管有事無事只一意培養本原若遇事來感或自己有
感心上既有覺安可謂無事但因事凝心一會大段覺
得事理當如此只如無事處之盡吾心而已　正學不
明已久不須枉費心力為朱陸争是非若其人果能立
志決意要如此學已自大段明白了朱陸雖不辨彼自
能覺得
　明經朱近齋得之
朱得之字本思號近齋直𨽻靖江人貢為江西新城丞
邑人稱之從學於陽明所著有叅元三語其學頗近於
老氏蓋學焉而得其性之所近者也其語尤西川云格
物之見雖多自得未免尚為聞見所梏雖脱聞見於童
習尚滯聞見於聞學之後此篤信先師之故也不若盡
滌舊聞空洞其中聽其有融而覺如此得者尤為真實
子夏篤信聖人曾子反求諸已途徑堂室萬世昭然即
此可以覩其自得矣
語錄董蘿石平生好善惡惡甚嚴自舉以問陽明老師
曰好字原是好字惡字原是惡字董於言下躍然　董
實夫問心即理心外無理不能無疑陽明老師曰道無
形體萬象皆是形體道無顯晦人所見有顯晦以形體
言天地一物也以顯晦言人心其機也所謂心即理者
以其充塞氤氲謂之氣以其脈絡分明謂之理以其流
行賦畀謂之命以其禀受一定謂之性以其物無不由
謂之道以其妙用不測謂之神以其凝聚謂之精以其
主宰謂之心以其無妄謂之誠以其無所倚著謂之中
以其無物可加謂之極以其屈伸消息往來謂之易其
實則一而已今夫茫茫堪輿蒼然隤然其氣之最麄者
歟稍精則為日月星宿風雨山川又稍精則為雷電鬼
怪草木花蘤又精而為鳥獸魚龜昆蟲之屬至精而為
人至靈至明而為心故無萬象則無天地無吾心則無
萬象矣故萬象者吾心之所為也天地者萬象之所為
也天地萬象吾心之糟粕也要其極致乃見天地無心
而人為之心心失其正則吾亦萬象而已心得其正乃
謂之人此所以為天地立心為生民立命惟在於吾心
此可見心外無理心外無物所謂心者非今一團血肉
之具也乃指其至靈至明能作能知此所謂良知也然
本無聲無臭無方無體此所謂道心惟微也此大人之
學所以與天地萬物一體也一物有外便是吾心未盡
處不足謂之學　問喜怒哀樂陽明老師曰樂者心之
本體也得所樂則喜反所樂則怒失所樂則哀不喜不
怒不哀時此真樂也　楊文澄問意有善惡誠之將何
稽陽明老師曰無善無惡者心也有善有惡者意也知
善知惡者良知也為善去惡者格物也曰意固有善惡
乎曰意者心之發本自有善而無惡惟動乎私欲而後
有惡也惟良知自知之故學問之要曰致良知　或問
客氣陽明老師曰客與主對讓盡所對之賓而安心居
於卑末又能盡心盡力供養諸賓賓有失錯又能包容
此主氣也惟恐人加於吾之上惟恐人怠慢我此是客
氣人生不可不講者學也不可暫畱者光陰也不能暫
留甚為可惜學不講自失為人之機誠為可耻自甘無
耻自不知惜老至而悔不可哀乎孔子曰學如不及猶
恐失之朝聞道夕死可矣㫖哉　或問三教同異陽明
老師曰道大無外若曰各道其道是小其道矣心學純
明之時天下同風各求自盡就如此㕔事元是綂成一
間其後子孫分居便有中有旁又傳漸設藩籬猶能往
來相助再久來漸有相較相爭甚而至於相敵其初只
是一家去其藩籬仍舊是一家三教之分亦只似此其
初各以資質相近處學成片段再傳至四五則失其本
之同而從之者亦各以資質之近者而往是以遂不相
通名利所在至於相爭相敵亦其勢然也故曰仁者見
之謂之仁知者見之謂之知纔有所見便有所偏　天
地萬物之機生生不息者只是翕聚翕聚不已故有發
散發散是其不得已且如嬰兒在母腹中其混沌皮内
有兩乳端生近兒口是兒在胎中翕而成者也故出胎
便能吸乳　人之養生只是降意火意火降得不已漸
有餘溢自然上升只管降只管自然升非是一升一降
相對也降便是水升便是火叅同契真人潛㴱淵浮游
守䂓中此其指也　或問金丹曰金者至堅至利之象
丹者赤也言吾赤子之心也煉者喜怒哀樂發動處是
火也喜怒哀樂之發是有物牽引重重輕輕冷冷熱熱
煆煉得此心端然在此不出不入則赤子之心不失久
久純熟此便是丹成也故曰貧賤憂戚玉汝於成動心
忍性增益不能此便是出世此是飛昇冲舉之實謂其
利者百凡應處迎之而解萬古不變萬物不離大人之
心常如嬰兒知識不逐純氣不散則所以延年者在是
所以作聖者在是故曰專氣致柔如嬰兒清明在躬志
氣如神嗜欲將至有開必先所以知幾者在是所以知
天者在是　太虚浮雲過化也乾乾不息於誠存神也
存神則過化矣所過不化不存神也存神而過化所以
與天地同流　此身之外一絲一縷皆粧綴故𦂳隨身
不可須臾離者貧賤也或得或失者富貴也於其不可
離者必求離之於其不可保者必欲得之此所以終身
役役卒歸於惡也　三代教人年未五十者不得衣帛
未七十者不得食肉是天下莫非素縞也今自嬰兒時
便厚味華衣豈知古人愛養生命之道佛法戒殺其徒
不腥不錦意正如此若得天下知此風味便省許多貨
財便有許多豐裕息貪息爭無限好處雍熈之風指日
可見惜乎欲動情勝而不能從也往古聖人立言埀訓
宗㫖不同只是因時立教精明此性耳堯舜曰中湯文
曰敬蓋以中有糊塗之景將生兩可之病故以敬為宗
提省人使之常惺惺也敬則易流於有意故孔子曰仁
仁易無斷故孟子曰仁義仁義流而為假仁襲義故周
子曰誠誠之景乃本體無思無為者也人不易明將流
於訐直故程子復以敬為宗敬漸流於孤陋故朱子以
致知補之致知漸流於支離故先師明聞見與良知特
掲良知為宗千古聖學之要天地鬼神之機良知二字
盡之矣混沌開闢之説亦是懸度只就一日晝夜昏明
之間便可見戌亥時果人消物盡乎但自古至今生氣
漸促其醇氣之耗智巧之深終非古比　或問事物有
大小應之不能無取舍此正是功利之心千駟萬鍾之
取予一念也衆人在事上見故有小大聖人却只在發
念處見故不論事物之大小一念不安即不忍為人無
善可為只不可為惡有心為善善亦惡也
尤西川紀聞近齋説陽明始教人存天理去人欲他日
謂門人曰何謂天理門人請問曰心之良知是也他日
又曰何謂良知門人請問曰是非之心是也　近齋言
陽明云諸友皆數千里外來人皆謂我有益於朋友我
自覺我取朋友之益為多又云我全得朋友講聚所以
此中日覺精明若一二日無朋友志氣便覺自滿便覺
怠墮之習復生近齋説陽明逢人便與講學門人疑之
歎曰我如今譬如一個食舘相似有客過此喫與不喫
都讓他一讓當有喫者　近齋説陽明在南都時有私
怨陽明者誣奏極其醜詆始見頗怒旋自省曰此不得
放過掩卷自反俟其心平氣和再展看又怒又掩卷自
反久之真如飄風浮靄略無芥蔕自後雖有大毁謗大
利害皆不為動嘗告學者曰君子之學務求在已而已
毁譽榮辱之來非惟不以動其心且資之以為切磋砥
礪之地故君子無入而不自得正以無入而非學也
近齋説陽明不自用善用人人有一分才也用了再不
錯故所向成功　近齋曰昔侍先師一友自言覺工夫
不濟無柰人欲間斷天理何師曰若如汝言工夫儘好
了如何説不濟我只怕你是天理間斷人欲耳其友茫
然　近齋解格物之格與陽明大指不殊而字説稍異
予問曾就正否近齋歎曰此終天之恨也　近齋曰精
麄一理精上用功他日舉似則曰本無精麄　近齋曰
三年前悟知止為徹底為聖功之凖近六月中病卧忽
覺前輩言過不及與中皆是汗漫之言必須知分之所
在然後可以攷其過不及與中之所在為其分之所當
為中也無為也不當為而為者便是過便是有為至於
當為而不為便是不及便是有為
　恭節周訥谿先生怡
周怡字順之號訥谿宣州太平人嘉靖戊戌進士授順
德推官入為吏科給事中上疏劾相嵩且言陛下日事
禱祀而四方水旱愈甚杖闕下繋錦衣衛獄歴三年上
用箕神之言釋先生與斛山劉晴川三人未彌月上為
箕神造臺太宰熊浹極言不可上怒罷浹而復逮三人
獄中又歴兩年内殿災上於火光中怳忽聞神語令釋
三人者於是得釋家居十九年穆宗登極起太常少卿
所上封事刺及内侍出為山東僉事轉南京司業復入
為太常隆慶三年十月卒於家年六十四蚤歳師事東
廓龍谿於傳習録身體而力行之海内凡名王氏學者
不遠千里求其印證不喜為無實之談所謂節義而至
於道者也
尤西川紀聞訥谿説陽明一日早起看天欲有事即自
覺曰人方望雨我乃欲天晴耶其自省如此　訥谿説
東廓講學京師一士人誚之曰今之講學者皆服堯之
服誦堯之言行桀之行者也東廓曰如子所言固亦有
之然未聞服桀之服誦桀之言而行堯之行者也如欲
得行堯之行者須於服堯之服誦堯之言者求之且不
服堯之服不誦堯之言又惡在其行堯之行也士人愧
服　訥谿謂司訓邵西林曰子憤士之不率教乎譬諸
津濟遊人喧渡則長年三老艤舟受直擇可而載若野
岸舟横客行不顧則招招舟子豈容自己凡教倦即是
學厭　西川問學曰信心　思不出位是不過其則
西川有所疑億曰莫猜度　士有改行者西川謂初念
未真曰不然惟聖罔念作狂君子小人何常之有　當
此世界若無二三子未免孤立無徒
囚對周子被罪下獄手有梏足有鐐坐卧有㭱日有數
人監之喟然曰余今而始知檢也手有梏則恭足有鐐
則重臥坐有㭱則不敢以妄動監之衆則不敢以妄言
行有鐐則疾徐有節余今而始知檢也
　提學薛方山先生應旂
薛應旂號方山武進人嘉靖乙未進士知慈谿縣轉南
考功陞浙江提學副使其鑒識甚精試慈谿得向程卷
曰今科元也及試餘姚得諸大圭卷謂向程曰子非元
矣有大圭在已果如其言先生為考功時寘龍谿於察
典論者以為逢迎貴溪其實龍谿言行不掩先生蓋借
龍溪以正學術也先生嘗及南野之門而一時諸儒不
許其名王氏學者以此節也然東林之學顧導源於此
豈可沒哉
薛方山紀述古之學者知即為行事即為學今之學者
離行言知外事言學一念不敢自恕斯可謂之修一語
不敢茍徇斯可謂之直一介不敢自汙斯可謂之亷
氣者所以運乎天地萬物者也有清則有濁有厚則有
薄窮則變變則通故一治一亂皆非一日之積也　聖
人制命賢者安焉不肖者逆焉　萬物皆僃於我不可
以物為非我也然而有我則私矣萬物皆具於心不可
以心為無物也然而有物則滯矣　陰陽之氣凝者為
石流者為水凝者無變信也流者無滯智也孔惡其硜
窒也孟非其激逆也信立而通則不窒矣智運而正則
不逆矣　畫者象也值其畫者變也潛龍勿用者辭也
用其辭者占也斯義不明附會無不至矣　時之汙隆
民之休戚其㡬安在哉在乎士風之直與佞耳　改過
則長善矣甘貧則足用矣　治世之教也上主之故德
一而俗同季世之教也下主之故德二三而俗異　義
協則禮皆可以經世不必出於先王理逹則言皆可以
喻物不必授之故典　薛文清之佐大理王振引之也
當時若辭而不往豈不愈於抗而得禍乎此崔後渠夢
中所得之言　古諸侯多天子繼别之支子故不得犯
天子以祭始祖大夫多諸侯繼禰之支子故不得犯諸
侯以祭先祖漢唐以來則無是矣禮以義起報宜從厚
今是大夫之家廟雖推以祭始祖亦可也　古者諫無
官以天下之公議寄之天下之人使天下之人言之此
其為盛也
　副使薛畏齋先生甲
薛甲字應登號畏齋江陰人也嘉靖乙丑進士授兵科
給事中劾方士邵元節降湖廣布政司照磨歴寧波通
判保定同知四川贑州僉事副使以忤相嵩拾遺免先
生篤信象山陽明之學其言格物即所以致知慎獨即
所以存養成物即所以成己無暴即所以持志與夫一
在精中貫在一中約在博中恕在忠中皆合一之㫖此
學之所以易簡也先生曰古今學術至於陽明漸爾昭
融天不假年不能使此公縷析條分以破訓詁之惑用
是學者雖略知領悟而入之無從區區不自量妄意欲
補其缺會集所聞總成一書名曰心學淵源冀傳之來
世以俟知者羲按陽明之格物謂致吾心良知之天理
於事事物物則事事物物皆得其理意在於事親則致
吾良知於事親之物去其事親之不正者以歸於正事
親之物格而後事親之知至先生之格物以感物為格
不能感物是知之不致陽明以正訓格先生以感訓格
均為有病何不以他經證之意以知為體知以物為體
毋自欺良知也好惡物也好惡至於自慊則致之至於
物矣不忍堂下之牛良知也舉斯心而加諸彼則致之
至於物矣蓋至於物則此知纔非石火電光所謂逹之
天下也此正致之之法與擴充同一義耳格當訓之為
至與神之格思同二先生言正言感反覺多此一轉所
致者既是良知又何患乎不正不感乎
薛畏齋文集陸子之學在先立其大朱子之學在居敬
窮理學者茍能存先立其大之心而務朱子之功則所
謂居敬者居之心也所謂窮理者窮之心也則朱陸合
一矣　論道者須精且詳精則理透詳則意完如惟精
惟一之語更建中建極一貫性善數聖賢發明而理始
徹豈非精耶又本之以六經輔之以四子而意始完然
則精與詳信乎不可缺一也若孟氏以後歴千年而有
象山有陽明可為精矣而享年不永不獲有所著述以
示後人雖欲詳不可得也至於朱子字字而議句句而
論可謂詳矣然改易大學而以格物為窮物之理集義為
事事求合於義則與義襲而取者何以異耶循此而求
之雖欲精亦不可得也　致知格物之説夫子傳之曾
子曾子傳之子思而有明善誠身之論所謂明善即致
知也所謂誠身即誠意也雖不言感物然獲上治民悦
親信友乃其騐處即格物也至子思傳之孟子則述師
傳而備言之而曰至誠而不動者未之有也則格物之
為感物彰彰明矣(夫不能感物者必其知有未致致有/未盡也故孟子曰愛人不親反其仁)
(治人不治反其智禮人不荅反其敬/反之者致之也此之謂致知在格物)　釋氏之説欲使
人離垢明心其意未嘗不善也然不知心即是理理不
離事而過用其意至欲遠離事物以求心則其勢必至
於反性情滅人倫為一切襲取之法認其所謂漠然無
情者為心至於中庸精微之妙茫無所知而誤以幻天
地絶人道者為事知者所宜原其意以通之而約其過
甚者以歸於中亦歸斯受之之意也　或問存心致知
有分乎曰致知乃所以存心也
　副使查毅齋先生鐸
查鐸字子警號毅齋寧國之涇縣人嘉靖乙丑進士授
德安府推官入為刑科給事中為新鄭所不喜叅議山
西劾歸復起分守河東有妖似獮言人禍福熒惑一方
先生下教逐之妖輒遯去轉廣西副使致政歸先生受
業於龍溪緒山墨守致良知宗㫖故陽明之言格物謂
致吾心良知之天理於事事物物則事事物物皆得其
理先生言格物者順其帝則之流行不使一毫私意間
雜於中茍無私意物不待格而自無不格其義一也然
意有未盡蓋良知即是乾知物即是坤作成物之物天
之生意乃其知也此生意遍滿兩間然不著土則空無
所寄亦如野馬絪縕旋吹旋散故必乾坤合德然後能
四時行百物生所以曰坤作成物人禀大始之氣此良
知也茍不凝之於物只在想像怳忽之中但謂之弄精
魂而已此致知之必在格物而後能有諸於己也先生
亦言乾知即良知之真體坤作即良知之實用然良知
必從格物而後成體彼石火電光豈可執以為體乎
查毅齋先生集學問須要歸根與天地相似天地之化
雖流行不息然其凝寂者未嘗不在故天之斗柄地之
潮汐四時之節候萬物之榮悴分毫不差試於定盤鍼
驗之不論和風麗日迅雷烈風之時子午之向未嘗少
差此可見天地之寂體此體人人俱足雖酬酢萬變而
其寂然者常存所謂主靜立人極也無窮事業皆從這
些子中流出此學所以須從混沌立根也　人心之體
只是寂感陽也剛也仁也皆感之體也陰也柔也義也
皆寂之體也此機原從混沌中來無前無後無内無外
無精無麄能悟此意則即寂感存即感寂存功夫本體
當下俱是　吾人一身不是塊然一物通身莫非靈氣
自身之所主謂之心自心之所發謂之意自意之明覺
謂之知自知之感應謂之物其實總是一身分疏指出
　或謂天下事變無窮良知安能盡知必加考索講求
始得不知良知乃吾真心之所發也真心所在當考索
者自會考索當講求者自會講求皆所不廢若當考索
而不考索當講求而不講求便非良知　格物者循其
良知之發擴充之以極其至内之念慮覺識外之視聼
言動皆循其良知之天理而不使有一毫之虧蔽也物
無方體知無方體格致之功亦無方體物無窮盡知無
窮盡格致之功亦無窮盡日就月將自有不容已者
良知與知識不同良知是天命之性至善者也知識是
良知之用有善有惡者也如石中有火撃石火出神觸
神應一毫人力不得與焉即乍見孺子入井皆有怵惕
惻隱之心是也知識則火從石中出後延燒燎原此二
者之辨也　文成在時親往其門者先生曰只一知字
尚無下落至於致字且休説起此致字即孟子擴而充
之充字此充字不是充之於天下乃由一偏而充之於
全體須一偏之動處深造究竟廓然全體火然泉達皆
指此幾之不息處　問情識與良知既别陽明先生以
知善知惡是良知此與情識何别曰善惡為情識知者
天聰明也不隨善惡之念而遷轉也情識者未必不從
知來既離其根則善惡自混其去知也遠矣　學者有
守一念之明以為功者此常惺惺法也靜時得力動即
茫蕩為其有内外之分也不知此靈原無内外原無動
靜乃吾人之真體即道心之微也既見此體則天地萬
物自不為礙惟此一靈獨往獨來一切感物惟以此靈
應之色色俱是現在全無倚傍　良知一念之微從無
聲無臭中出見此中色色俱有帝則不待安排不俟學
慮格物者順其帝則之流行不使一毫私意間雜於中
茍無私意物不待格而自無不格　戒懼原是本體覺
悟而不戒懼則所悟者猶是虚見戒懼而非覺悟則戒
懼者猶是强制　吾人本來真體原無分於寂感惟真
體在我則無感時雖寂然不動自是心意盎然即寂而
感在也有感時雖應務紛紜自是條理安妥即感而寂
在也若只是寂感上調停則有事時易落於俗無事時
易落於空矣　乾知即良知之真體坤作即良知之實
用　龍德不可為首如寒暑往來循環無端將以寒為
首乎暑為首乎故三統迭建子丑寅皆可為首正見其
無首處本義言陽剛不可為物先非也　天命之性能
生萬有不與萬有作對故謂之獨即此心之靈是也此
心之靈天理人欲毫忽莫掩又謂之獨知只是此靈作
主不忘有事之謂知慎獨即是良知時時不忘有事不
為氣習所蔽即是致良知　太極生隂陽太極即在隂
陽之中隂陽生五行陰陽即在五行之中五行生萬物
五行即在萬物之中不是别有一物懸虚在於某處則
吾心之良知可知矣吾人日用應感雖千變萬化此心
之明體不為情遷不為境易此虚寂之體原不出應感
之中雙江念菴提出歸寂之説性體本寂又何事歸未
免頭上安頭矣　易謂極深研幾不是幾前更有深處
只是吾人從發後認幾為氣習所隔見得幾淺故須極
深深只是銷去習氣則真體自露靈機自顯今人認幾
從發後看又從念頭初動處看皆非慎獨真脉　大學
知止此止字即易所謂止其所也止豈有定所至善即
吾人天命之性此知字非言語可接非思索可得是自
心自証此心從天命來原是止的雖千變萬化吾之性
體終不能遷動但吾人自作知見自作憧擾失却至善
本體始不得止若時時刻刻從良知作主久之始信性
體原是不動　夫神周流六虚變動不居萬神一神也
惟得形而附其實虚化神神化氣氣化形則形亦神之
所生也世人不知此心原是神明不測種種從形上起
念故神反為形役不得靈透惟認得此神時時委順於
神不以有我撓其間則神自靈透不昧自圓動不拘其
出之自我者為神功及之天地人物處為神化皆神之
所為非我也　譬之石中有火擊石火出人但見擊出
之火不知火原蘊於石中擊出之火有起滅石中之火
無起滅若是擊出之火猶是真體間不容髮今人多從
延燒燎原處認火雖亦是火離根遠矣故元神識神雖
是一個但有體用之别耳　蒙諭凡有習氣皆是意見
未忘誠是但意見固不可有至於黙識本來時時保任
則不可無此體從無始以來不與諸有作對雖不離日
用應感實與應感無與此中原無格式何所依倣原無
好醜何所揀擇即有習氣亦從此而銷雖知尚屬意見
舍此無可用力但不令住於所見而已　吾人日用應
感莫非天則但精神消散每多忽慢然其存其散此心
之靈未嘗不覺貴在因其所覺而凝聚之此心之覺處
即謂之復纔覺即知凝聚不至流散即謂之姤　人心
之靈皎如白日天理人欲毫不容掩雖為氣習所蔽纔
一反求即得本心如浮雲翳日貞明之體終不可易此
知體也在致知而已致知者自念慮之微以至事為之
著無非此知之貫徹即謂之格物　吾人患在分心與
事為二見若視心是事視事是心凡事之委曲調停正
是心之盡處稍分二見即起厭煩心矣　人之言慎獨
者多自善惡既分之後善求必為惡求必去功夫已晚
得力稍難須自善惡未分之前虚體上保任此體原不
離應感自有炯然不昧處此即所謂良知也　仙家所
謂結胎豈真有形亦只精神凝聚即謂之聖胎　功夫
全在未發之中上用性原是於穆吾心之主宰亦是常
靜無一念之起性原是不已吾心之流行亦是常應無
一息之間此心空空洞洞原不著事然此意綿綿宻宻
常若有事如此久久習熟舊染氣習漸忘真性漸露自
然獨見本來靣目　自天子以至於庻人各各有天地
各各有萬物即如庻人以一家為天地以一家之人為
萬物若庻人性情不中不和喜怒哀樂發得過當即一
家天翻地覆人皆不安此即是不位育推而一邑至天
下又可知矣　易謂數往者順知來者逆易逆數也此
即周子主靜之意吾人日用只知順去不知逆返故多
離根若良知作得主宰時時用不離體此用逆之學即
主靜意也
　明儒學案卷二十五
欽定四庫全書
　明儒學案卷二十六
　　　　　　　　　　　餘姚　黄宗羲　撰
南中相傳學案二
　襄文唐荆川先生順之
唐順之字應德號荆川武進人也嘉靖乙丑會試第一
授武選主事丁内艱起補稽勲調考功以校對實録改
翰林編修不欲與羅峯為縁告歸羅峯恨之用吏部原
職致仕皇太子立選宫僚起為春坊司諫上常不御朝
先生與念菴浚谷請於元日皇太子出文華殿百官朝
見上大怒奪職為民東南倭亂先生痛憤時艱指畫方
略於當事當事以知兵薦之起南部車駕主事未上改
北部職方員外先生至京即陞本司郎中查勘邊務繼
而視師浙直以為禦島裔當在海外鯨背機宜豈可懸
斷華屋之下身泛大洋以習海路敗賊於崇明沙陞太
僕寺少卿右通政未上擢僉都御史巡撫淮揚先生方
勦三沙賊江北告急乃以三沙付總兵盧鏜而擊賊於
江北敗賊姚家蕩又敗廟灣幾不能軍先生復向三沙
賊遁至江北先生急督兵過江蹙之賊漸平會淮揚大
祲賑饑民數十萬行部至㤗州卒於舟中庚申四月一
日也年五十四先生晚年之出由於分宜故人多議之
先生固嘗謀之念菴念菴謂向嘗𨽻名仕籍此身已非
已有當軍旅不得辭難之日與徵士處士論進止是私
此身也兄之學力安在於是遂決龜山應蔡京之召龜
山徵士處士也論者尚且原之况於先生乎初喜空同
詩文篇篇成誦下筆即刻畫之王道思見而歎曰文章
自有正法眼藏奈何襲其皮毛哉自此幡然取道歐曾
得史遷之神理久之從廣大胸中隨地湧出無意為文
而文自至較之道思尚是有意欲為好文者也其著述
之大者為五編儒編左編右編文編稗編是也先生之
學得之龍谿者為多故言於龍谿只少一拜以天機為
宗以無欲為工夫謂此心天機活物自寂自感不容人
力吾惟順此天機而已障天機者莫如欲欲根洗浄機
不握而自運矣成湯周公坐以待旦高宗恭黙三年孔
子不食不寢不知肉味凡求之枯寂之中如是艱苦者
雖聖人亦自覺此心未能純是天機流行不得不如此
著力也先生之辨儒釋言儒者於喜怒哀樂之發未嘗
不欲其順而逹之其順而逹之也至於天地萬物皆吾
喜怒哀樂之所融貫佛者於喜怒哀樂之發未嘗不欲
其逆而銷之其逆而銷之也至於天地萬物澹然無一
喜怒哀樂之交故儒佛分途只在天機之順逆耳夫所
謂天機者即心體之流行不息者是也佛氏無所住而
生其心何嘗不順逆與流行正是相反既已流行則不
逆可知佛氏以喜怒哀樂天地萬物皆是空中起滅不
礙吾流行何所用銷但佛氏之流行一往不返有一本
而無萬殊懷山襄陵之水也儒者之流行盈科而行脈
絡分明一本而萬殊先河後海之水也其順固未嘗不
同也或言三千威儀八萬細行靡不具足佛氏未嘗不
萬殊然佛氏心體事為每分兩截禪律殊門不相和會
威儀細行與本體了不相干不可以此比而同之也(崇/禎)
(初諡/襄文)
荆川論學語近來談學謂認得本體一超直入不假階
級竊恐雖中人以上有所不能竟成一番議論一番識
見而已天理愈窮則愈見其精微之難致人欲愈克則
愈見其植根之甚深彼其易之者或皆未嘗實下手用
力與用力未嘗懇切者也(與張/士宜)　古之所謂儒者豈盡
律以苦身縳體如尸如齋言貌如土木人不得搖動而
後可謂之學也哉天機盡是圓活性地儘是灑落顧人
情樂率易而苦拘束然人知恣睢者之為率易矣而不
知見天機者之尤為率易也人知任情佚宕之為無拘
束矣而不知造性地者之尤為無拘束也(與陳/兩湖)　小心
兩字誠是學者對病靈藥細細照察細細洗滌使一些
私見習氣不留下種子在心裏便是小心矣小心非矜
持把捉之謂也若以為矜持把捉則便與鳶飛魚躍意
思相妨矣江左諸人任情恣肆不顧名檢謂之洒脫聖
賢胸中一物不礙亦是洒脱在辨之而已兄以為洒脱
與小心相妨耶惟小心而後能洞見天理流行之實惟
洞見天理流行之實而後能洒脱非二致也(與蔡/子木)　近
來痛苦心切死中求活將四十年前伎倆頭頭放舍四
十年前見解種種抹殺於清明中稍見得些影子原是
徹天徹地靈明渾成的東西生時一物帶不來此物却
原自帶來死時一物帶不去此物却要完全還他去然
以為有物則何覩何聞以為無物則叅前倚衡瞻前忽
後非胸中不持世間一物則不能見得此物非心心念
念晝夜不舍如養珠抱卵下數十年無滲漏的工夫則
不能収攝此物完養此物自古宇宙間豪傑經多少人
而聞道者絶歎其難也(與王/道思)　嘗驗得此心天機活物
其寂與感自寂自感不容人力吾與之寂與之感只是
順此天機而已不障此天機而已障天機者莫如欲若
使欲根洗盡則機不握而自運所以為感也所以為寂
也天機即天命也天命者天之所使也立命在人人只
立此天之所命者而已白沙色色信他本來一語最是
形容天機好處若欲求寂便不寂矣若有意於感非真
感矣　出入無時莫知其向此真心也非妄心之謂也
出入本無時欲有其時則强把捉矣其向本無知欲知
其向則强猜度矣無時即此心之時無向即此心之向
無定體者即此心定體也(答雙/江)　中庸所謂無聲無臭
實自戒謹不覩恐懼不聞中得之本體不落聲臭工夫
不落聞見然其辨只在有欲無欲之間欲根銷盡便是
戒謹恐懼雖終日酬酢云為莫非神明妙用而未嘗涉
於聲臭也欲根絲忽不盡便不是戒謹恐懼雖使棲心
虚寂亦是未離乎聲臭也(答張/甬川)　白沙靜中養出端倪
此語須是活看蓋世人病痛多縁隨波逐浪迷失真源
故發此耳若識得無欲為靜則真源波浪本來無二正
不必厭此而求彼也兄云山中無靜味而欲閉關獨卧
以待心志之定即此便有欣羨畔援在矣請且無求靜
味只於無靜味中尋討母必閉關只於開門應酬時尋
討至於紛紜轇轕往來不窮之中試觀此心如何其應
酬轇轕與閉關獨卧時還有二見否若有二見還是我
自為障礙否其障礙還是欲根不斷否兄更於此著力
一番有得有疑不惜見教也(答呂/沃州)　近會一二方外人
見其用心甚專用工最苦慨然有歎於吾道之衰蓋禪
家必欲作佛不坐化超脱則無功道人必欲成仙不留
形住世則無功兩者皆假不得惟聖賢與人同而與人
異故為其道者皆可假托溷賬自誤誤人竊意當時聖
賢用心專而用工苦者豈獨百倍方外人之修鍊而已
必有啞子喫苦𤓰與你説不得者而世人乃欲安坐而
得之以其世間功名富貴之習心而高談性命之學不
亦遠乎(與念/菴)　當時簒弑之人必有自見己之為是而
見君父之甚不是處又必有邪説以階之如所謂邪説
作而弑君弑父之禍起者春秋特與辨别題目正其為
弑如州吁弑完一句即曲直便自了然曲直了然即是
非便自分曉亂臣賊子其初為氣所使昧了是非迷了
本來君父秉彛之心是以其時惡力甚勁有人一與指
㸃是非中其骨髓則不覺囘心一囘心後便自動彈不
得葢其真心如此所謂懼也舊説以為亂臣賊子懼於
見書而知懼則所懼者既是有所為而非真心且其所
懼能及於好名之人而不及於勃然不顧名義之人以
為春秋書其名脅持恐動人而使之懼此又只説得董
狐南史之作用而非所以語於聖人撥轉人心之妙用
也(答姪/孫)　慈湖之學以無意為宗竊以學者能自悟本
心則意念往來如雲物相盪於太虚不惟不足為太虚
之障而其往來相盪乃即太虛之本體也何病於意而
欲掃除之茍未悟本心則其無意者乃即所以為意也
心本活物在人黙自體認處何如不然則得力處即受
病處矣(答南/野)　世間伎倆世間好事不可捱在胸中學
之滲漏多正兠攬多耳昔人所以絶利一原不如是則
不足以収歛精神而凝聚此道也(答胡/青崖)　近來學者病
痛本不刻苦搜剔洗空欲障以元妙之語文夾帶之心
直如空花竟成自誤要之與禪家鬭機鋒相似使豪傑
之士又成一番塗塞此風在處有之而號為學者多處
則此風尤甚惟黙然無説坐斷言語意見路頭使學者
有窮而反本處庻㡬挽歸真實力行一路乃是一貼急
救良方(答張/士宜)　儒者於喜怒哀樂之發未嘗不欲其順
而逹之其順而達之也至於天地萬物皆吾喜怒哀樂
之所融貫而後一原無間者可識也佛者於喜怒哀樂
之發未嘗不欲其逆而銷之其逆而銷之也至於天地
萬物泊然無一喜怒哀樂之交而後一原無間者可識
也其機常生於逆故其所謂旋聞反見與其不住聲色
香觸乃在於聞見聲色香觸之外其機常主於順故其
所謂不覩不聞與其無聲無臭者乃即在於覩聞聲臭
之中是以雖其求之於内者窮深極微幾與吾聖人不
異而其天機之順與逆有必不可得而强同者(中庸輯/略序)
　乾坤之心不可見而見之於復學者黙識其動而存
之可矣是以聖人於乾則曰其動也直於坤則曰敬以
直内乾坤一於直也動本直也内本直也非直之而後
直也蓋其醖釀流行無斷無續乃吾心天機自然之妙
而非人力之可為其所謂黙識而存之者則亦順其天
機自然之妙而不容纖毫人力叅乎其間也學者往往
欲以自私用智求之故有欲息思慮以求此心之靜者
矣而不知思慮即心也有欲絶去外物之誘而專求諸
内者矣而不知離物無心有患此心之無著而每存一
中字以著之者矣不知心本無著中本無體也若此者
彼亦自以為求之於心者詳矣而不知其弊乃至於别
以一心操此一心心心相捽是以欲求寧靜而愈見紛
擾也(明道語/略序)
　太常唐凝菴先生鶴徵
唐鶴徵字元卿號凝菴荆川之子也隆慶辛未進士選
禮部主事與江陵不合中以浮躁江陵敗起歴工部郎
遷尚寳司丞陞光禄寺少卿又陞太常寺少卿歸起南
京太常與司馬孫月峯定妖人劉天緒之變謝病歸萬
歴己未年八十二卒先生始尚意氣繼之以園林絲竹
而後泊然歸之道術其道術自九流百氏天文地理稗
官野史無不究極而繼乃歸之莊生逍遥齊物又繼乃
歸之湖南之求仁濓溪之尋樂而後怳然悟乾元所為
生天地生人物生一生萬生生不已之理真太和奥窔
也物欲不排而自調世情不除而自盡聰明才伎之昭
灼旁蹊曲徑之奔馳不収攝而瑩然無有矣語其甥孫
文介曰人到生死不亂方是得手居常當歸併精神一
路毋令漏洩先生言心性之辨今古紛然不明其所自
來故有謂義理之性氣質之性有謂義理之心血氣之
心皆非也性不過是此氣之極有條理處舍氣之外安
得有性心不過五臟之心舍五臟之外安得有心心之
妙處在方寸之虚則性之所宅也此數言者從來言心
性者所不及也乃先生又曰知天地之間只有一氣則
知乾元之生生皆是此氣乾元之條理雖無不清人之
受氣於乾元猶其取水於海也海水有鹹有淡或取其
一勺未必鹹淡之兼取未必鹹淡之適中也間有取其
鹹淡之交而適中則盡得乾元之條理而為聖為賢無
疑也固謂之性或取其鹹或取其淡則剛柔强弱昏明
萬有不同矣皆不可不謂之性也則此言尚有未瑩蓋
此氣雖有條理而其往來屈伸不能無過不及聖賢得
其中氣常人所受或得其過或得其不及以至萬有不
齊先生既言性是氣之極有條理處過與不及便非條
理矣故人受此過不及之氣但可謂之氣質不可謂之
性若以之為性則只言氣是性足矣不必言氣之極有
條理處是性也無乃自墮其説乎然則常人有氣質而
無性乎蓋氣之往來屈伸雖有過不及而終歸於條理
者則是氣中之主宰故雨暘寒燠恒者暫而時者常也
惟此氣中一㸃主宰不可埋没所以常人皆有不忍人
之心而其權歸之學矣
桃溪劄記(鶴徵避暑於桃溪偶校先君子所纂諸儒語/要寄吳侍御叔行入梓時有觸發處隨時記)
(之以請於同志/幸有以正之也)乾元所生三子曰天曰人曰地人何以
先於地也地坤道也承天時行不得先天也故後則得
主先則迷矣人却可先可後者故曰御天故曰先天而
天弗違後天而奉天時世人皆謂天能生人不知生人
者却是統天之乾元耳人生於乾元天地亦生於乾元
故並稱之曰三才　中庸首言天命之謂性後又言思
知人不可以不知天何也人與天並生於乾元乾元每
生一物必以全體付之天得一箇乾元人也得一箇乾
元其所得於乾元絶無大小厚薄之差殊中庸後面言
詩云維天之命於穆不已蓋曰天之所以為天也於乎
不顯文王之德之純蓋曰文王之所以為文也純亦不
己天與文王毫髮不差特在天名之曰不己在文名之
曰純耳非其本來之同文王之純安能同天之不己哉
然惟天則萬古不變而人不皆文也人不皆文且以為
天非人之所可及矣故告之曰在天為命在人則謂之
性其實一也故曰天命之謂性欲知人之性非知天之
命不能知性之大也故曰思知人不可以不知天示人
以盡性之則也太甲曰顧諟天之明命時時看此様子
也孟子亦曰知其性則知天矣斯所謂窮理盡性以至
於命也　盈天地間一氣而已生生不己皆此也乾元
也太極也太和也皆氣之别名也自其分隂分陽千變
萬化條理精詳卒不可亂故謂之理非氣外别有理也
自其條理之不可亂若有宰之者故謂之帝生之為天
則謂之命以乾坤之所由不毁言也生之為人則謂之
性以吾心含此生機言也天率是命而運則謂之天道
人率是性而行則謂之人道借道路之道以名之也人
以為斯理斯道斯性斯命極天下之至靈非氣之所能
為不知舍氣則無有此靈矣試觀人死而氣散尚有靈
否　心性之辨今古紛然不明其所自來故有謂義理
之性氣質之性有謂義理之心血氣之心皆非也性不
過是此氣之極有條理處舍氣之外安得有性心不過
五臟之心舍五臟之外安得有心心之妙處在方寸之
虚則性之所宅也觀製字之義則知之矣心中之生則
性也蓋完完全全是一個乾坤托體於此故此方寸之
虚實與太虚同體故凡太虚之所包涵吾心無不備焉
是心之靈即性也詩書言心不言性言性不言心非偏
也舉心而性在其中舉性而心在其中矣蓋舍心則性
無所於宅舍性則心安得而靈哉孟子曰盡其心者知
其性也始兼舉而言之實謂知得性中所藏之性而盡
之乃所以盡心也非知性則心又何所盡耶其不可分
言益明矣試觀人病痰迷心竅則神不守舍亦一驗也
　知天地之間只有一氣則知乾元之生生皆是此氣
知乾元之生生皆此氣而後可言性矣乾元之條理雖
無不清人之受氣於乾元猶其取水於海也海水有鹹
有淡或取其一勺未必鹹淡之兼取未必鹹淡之適中
也間有取其鹹淡之交而適中則盡得乾元之條理而
為聖為賢無疑也固謂之性或取其鹹或取其淡則剛
柔强弱昏明萬有不同矣皆不可不謂之性也凡可以
學而矯之者其氣皆未甚偏至於下愚不移斯偏之極
矣全以其困而終不能學也孔子謂之相近亦自中人
言之耳上智下愚不與也然要之下愚而下則為禽獸
為草木乾元生生之機則無不在也他不能同好生惡
死之心同也蓋以乾元之氣無非生也　乾之彖曰各
正性命九五之文言曰本乎天者親上本乎地者親下
此則所謂各正矣然則雖聖人在上所過者化所存者
神亦豈能使禽獸草木之靈同於人亦豈能使下愚之
同於上智哉則己不害其為各正矣　世儒爭言萬物
一體盡人性盡物性參贊化育不明其所以然終是人
自人物自物天地自天地我自我勉强湊合豈能由中
而無間須知我之性全體是乾元生天生地生人生物
無不是這性人物之性有一毫不盡天地之化育有一
毫參贊不來即是吾性之纖毫欠缺哉則知盡人物贊
化育之不容己矣　人見中庸遞言盡己性盡人性盡
物性贊化育參天地似是盡己性外别有盡人物之性
而盡人物之性外仍有參贊之功不知盡人物之性乃
所以自盡其性而盡人物之性即所以參贊化育蓋縁
吾人除却生人生物别無己性天地除却生人生物别
無化育故至誠盡得人物之性方是自盡其性即是贊
化育矣　何謂盡人性盡物性俾各不失其生機而已
故曰各正性命保合太和乃利貞　聖人於盡人物之
性以自盡其性未嘗時刻放過然子貢説起博施濟衆
聖人却又推開了曰堯舜其猶病諸蓋聖人能必得己
所可盡處而不能必得時位之不可必博施濟衆非有
加於欲立欲達之外也必須得時得位乃可為之合下
只有一個立人達人之心而已　惟易標出一個乾元
來統天見天之生生有個本來其餘經書只説到天地
之化育而已蓋自有天地而乾元不可見矣然學者不
見乾元總是無頭學問　孔子舍贊易之外教人更不
從乾元説起故子貢曰夫子之言性與天道不可得而
聞也及諸門弟子猶不能解直欲無言孔子總是善誘
説來只是孔子的與學者絶無用處故孟子曰君子深
造之以道欲其自得之也其教也曰勞之來之匡之直
之輔之翼之皆所以使之自得耳為學為教舍自得别
無入路欲自得舍悟别無得路孔子之無言乃所以深
言之也晦菴先生謂以悟為則乃釋氏之法而吾儒所
無有不知其用字不同耳伊尹之先覺後覺則覺即悟
也聖門之生知學知困知則知即悟也即後儒之所謂
察識亦悟也豈可以用字不同而論其有無哉　聖人
到保合太和全是一個乾元矣蓋天下之物和則生乖
戾則不生此無疑也乾元之生生亦只此一團太和之
氣而已人人有此太和之氣特以乖戾失之中庸曰發
而皆中節謂之和孟子曰其平旦之氣好惡與人相近
也者㡬希然則中節即是和與人同即是中節大學曰
民之所好好之民之所惡惡之此之謂民之父母此所
謂與人同所謂中節也然則求復其太和之氣豈在遠
哉亦自其與人相近者察之而已　自古聖人論學唯
曰心曰性曰命並未有言氣者至孟子始有養氣之説
真見得盈天地只有一氣其所謂理所謂性所謂神總
之是此氣之最清處清便虚便明便靈便覺只是養得
氣清虚明靈覺種種皆具矣然所謂養者又非如養生
家之養也以直養之而已必有事焉所謂養也正忘助
皆暴也害也勿正心勿忘勿助長所謂直也然非可漫
然得養也須要識得然後養得其識法則平旦之氣是
也蓋氣原載此虚明靈覺而來養之所以使氣與虚明
靈覺仍舊混然為一不失其本來而已　盈天地間只
有此氣則吾之氣即天地萬物之氣也吾之性即天地
之命萬物之性也所以天地自天地我自我物自物者
我自以乖戾塞其流通之機耳以直養則未發即是中
已發即是和吾之氣吾之性仍與天地萬物為一矣故
曰塞乎天地之間故曰保合太和吾之氣吾之性至與
天地萬物為一此所謂純亦不己尚何仙佛之足言
仁生機也己者形骸即耳目口鼻四肢也禮則物之則
也中庸曰仁者人也孟子曰仁也者人也則人之形骸
耳目口鼻四肢何莫非此生機而生我者即是生天生
地生人生物者也何以不相流通必待於克己復禮也
人惟形骸耳目口鼻四肢之失其則斯有所間隔非特
人我天地不相流通雖其一身生機亦不貫徹矣故曰
罔之生也幸而免茍能非禮勿視目得其則矣非禮勿
聽耳得其則矣非禮勿言口得其則矣非禮勿動四肢
得其則矣各得其則則吾一身無往非生機之所貫徹
其有不與天地萬物相流通者乎生機與天地萬物相
流通則天地萬物皆吾之所生生者矣故曰天下歸仁
中庸曰凡有血氣者莫不尊親則歸仁之驗也　致知
致曲之致即孟子所謂擴而充之矣然必知皆擴而充
之不知則所擴充者是何物故致知在得止之後致曲
在明善之後皆先有所知而後致也知即明德也此知
豈曰人所本無哉情識用事而真知晦矣即有真知發
見於其間無由識矣故曰行矣而不著習矣而不察終
身由之而不知其道者衆也非悟非自得何由知哉然
徒曰致良知而未識所謂良知者何狀㡬何不認賊作
子也　東萊氏曰致知格物修身之本也知者良知也
則陽明先生之致良知前人既言之矣特格物之説真
如聚訟萬世不決何歟亦未深求之經文耳論格物之
相左無如晦菴陽明二先生然其論明德之本明卒不
可以異也私欲之蔽而失其明故大人思以明其明亦
不可以異也則格物者明明德之首務亦明明德之實
功也陽明以心意知為物而格之則心意知不可謂物
也晦菴謂事事物物而格之則是昧其德性之真知而
求之聞見之知也涑水有格去物欲之説不知物非欲
也近世泰州謂物物有本末之物則但知身為本天下
國家為末之説皆可謂之格物皆可謂之明明德乎必
不然矣詩云天生蒸民有物有則孟子曰物交物則引
之而已則凡言物必有五官矣則即格也格字之義以
格式之訓為正格式非則而何要知物失其則則物物
皆明德之蔽物得其則則物物皆明德之用既灼見其
所謂明德而欲致之以全其明非物物得則何以致之
孔子告顔子之為仁曰非禮勿視非禮勿聽非禮勿言
非禮勿動格物之功也視聽言動悉無非禮則五官各
就其明矣明德當何弗明哉此所謂物格而知至也中
庸或生而知之以下六之字皆指性也生而知安而行
是率性之謂道也學而知困而知求知此性而率之也
舍率性之外别無道舍知性之外别無學學知困知者
較之生知只是多費一倍工夫於未知之先耳及既知
之後與生知各各具足矣故曰及其知之一也世謂生
知不待學故朱夫子於凡聖人好古敏求好學發憤皆
以為謙己誨人非也知而弗行猶勿知也即曰安行在
聖人自視未嘗不曰望道未見未嘗不曰學如不及即
舜之聞一善言見一善行沛然若決江河莫之能禦亦
學也葢行處即是學處特視利與勉强者能出於自然
耳不可謂非學也　遵道而行即是君子深造之以道
不至於自得即所謂半塗而廢也然自得亦難言矣深
造以道可以力為自得不可以力為也即有明師亦惟
為勞來匡直輔翼以使之而已不能必之也有言下即
得者有俟之數年而得者有終身不得者有無心於感
觸而得者有有心於叅求而得者有有心無心俱不得
者及其得之也師不能必其時必其事已亦不能必其
時必其事也學者須是辦必得之志則無不得者矣
盈天地之間只有一氣惟横渠先生知之故其言曰太
和所謂道又曰知虛空即氣則有無隱顯神化性命通
一無二顧聚散出入形不形能推本所從來則深於易
者也　宋人惟以聖人之好學為謙己誨人遂謂生知
無學後來宗門更生出一種議論謂一悟便一了百當
從此使人未少有見輒以自足儒為狂儒禪為狂禪不
知自凡民視之可使由不可使知行似易而知難自聖
人視之則知猶易而行之未有能盡者也故曰堯舜其
猶病諸蓋斯道之大雖極於無外而中則甚宻無纖毫
滲漏倘有滲漏則是有虛而不滿之處不足以為大矣
故中庸曰優優大哉言其充足之為大也非學之宻
其功與之俱無滲漏何以完吾之大乎聖人之勉焉日
有孳孳死而後已過此以往未之或知皆此意也學其
有止息乎此子貢請息而孔子告之以死也　孟子既
曰持其志又曰無暴其氣似掃性宗之學既曰勿忘又
曰弗助長似掃命宗之學孟子時佛法未入中國已豫
為塞其竇矣至於勿助長人皆謂即是義襲然孟子之
自解曰助之長者揠苖者也揠苖者斷其根者夫義襲
誠有害然何至斷根憬然悟憣然改則根本自在矣獨
以為揠苖為喻者自老氏御氣之説以至元門之煉氣
皆是也蓋惟是則將氣矯揉造作盡失本來雖有人與
説破直養之道念頭到處依然走過熟路矣奚復能直
養哉此所以為斷根也　管登之嘗分别學有透得乾
元者有只透得坤元者此千古儒者所不能道語亦千
古儒者所不可不知語透得坤元只見得盡人物之性
是人當為之事猶似替人了事惟透得乾元纔知盡人
物之性是人不容不為之事直見了自己事　少時讀
孟子告齊宣好貨好色之説以為聖賢教人㸃鐵成金
手段及今思之乃知是單刀直入不著絲毫處與孔子
欲立欲達只換得一個名目蓋舉得個與百姓同之一
念便是民之所好好之矣　學莫嚴於似是之辨故中
庸聖經之下首别君子小人之中庸孟子七篇之將終
極稱鄉愿之亂德則夫孔子誅少正卯之行僻而堅等
語猶是可非可刺未足為似也直至非之無非刺之無
刺則其似處真有不可以言語名狀分别者焉得不惑
世誣民也故孔子於老子謂之曰猶孟子於鄉愿謂之
曰似皆春秋一字之斧鉞也然真實自為之人反之吾
心自有炯然不可昧者　古稱異端者非於吾性之外
别有所謂異也端即吾之四端耳蓋吾之四端非可分
而為道者也其出本於一源其道實相為用見之未審
執其一曰吾性如是吾道在是矣則非惟其三者缺焉
而莫知即其所見之一亦非吾之所謂一矣焉得不謂
之異乎楊氏之始豈不自以為仁卒至無父而賊仁莫
大焉惟其不知吾之四端不可分而為道也至於無忌
憚之小人則與君子均窺其全矣惟窺其全則以吾性
如是吾道在是無復顧忌天地惟吾所上下民物惟吾
所顛倒而不得以拘曲之見繩之卒之與君子分背而
馳遂有君子小人之别正由不知莫見莫顯之後有慎
獨之功也曾子曰詩云戰戰兢兢如臨深淵如履薄冰
而今而後吾知免夫小子此聖學之真血脉也　大學
取於正心孟子曰勿正心何也正謂養氣則已正其源
矣大學曰欲正其心者必誠其意意非自誠也如好好
色如惡惡臭誠之也是正心者好惡之正也孟子曰平
旦之氣其好惡與人相近也者㡬希與人相近則好惡
㡬於正矣氣得其養則無時非平旦之氣無時非好惡
之正矣尚何有正心之功也此所謂正其源也茍氣之
失養而徒欲正心則以心操心反茲勞擾心安可得而
正哉　余訓慎獨之獨為不與萬法為侶至尊無對非
世儒所能獨知之地或曰人所不知己所獨知之説亦
不可廢余因反復思惟乃知終不然也傳者引曾子十
目十手之云則既喫𦂳破此見矣小人正謂念之初發
人不及知可為揜飾故閒居為不善見君子而揜之不
知其念發時已是十目十手之所指視君子己見其肺
肝矣藉令一念之發好善不如好好色惡惡不如惡惡
臭則十目十手亦己指視即欲挽囘必不可得且既欲
挽囘則視之小人之著善相去㡬何反之此心亦不必
慊故所稱獨者必是萬感未至一靈炯然在大學即明
德之明在中庸正喜怒哀樂未發之中也於此加慎乃
可意無不誠發無不中節耳於此而不慎念之發如弩
箭既已離弦其中不中之機安得復由乎我也　一切
喜怒哀樂俱是此生機作用除却喜怒哀樂别無見生
機處　一切喜怒哀樂正是我位天地育萬物的本子
故曰大本大學以好惡貫孝弟慈故以所惡於上毋以
使下等語証之中庸以喜怒哀樂貫子臣弟友故以己
所不欲勿施於人為証　中庸一書統論性體大無不
包其實際處全是細無不滿所以成其大大無不包天
命之謂性思知人不可以不知天是也既已知得時工
夫却在細無不滿處做故云君子之道費而隱自夫婦
之與知與能以至天地聖人之所不知不能莫非性體
之所貫徹故凡逹德逹道九經三重以至草木禽獸與
夫天地鬼神至繁至賾莫非吾性體中一毫滲漏不得
者蓋凡為乾元之所資始則莫非吾性之所兼該其大
非是空大實實填滿無有纖微空隙方是真大故既曰
洋洋乎發育萬物峻極於天又曰優優大哉禮儀三百
威儀三千觀優優蓋充足而且有餘其大斯無一毫虧
欠耳不然少有虧欠處便是大體不全矣始知學人見
地尚有到處行願真難得滿聖賢一生兢兢業業履薄
臨深皆只為此彼謂一悟便一了百當真聖門中第一
罪業也　孔子語學曰約禮曰復禮禮是何物即易所
謂天則書所言物則也蓋禮之所由名正謂事事物物
皆有一個恰好至當處秩然有序而不可亂處所謂則
也恰好至當之處便是天理人心之至天理人心之至
處安得不約復此安得非仁　善解博文約禮之説無
如孟子其言曰博學而詳説之將以反説約也添却詳
説二字便有歸約之路矣何者説之不詳則一物自有
一物一事自有一事判然各不相通惟詳究其至當恰
好處寧復有二乎哉世謂博即是約理無後先恐未究
竟　中庸内省不疚無惡於志正是獨處正是未發故
曰人所不見若省之念發時則十目所視矣安得尚言
不見也知微之微正是莫顯乎微之微猶非獨體蓋惟
其知微之不可揜故於微之先求無惡耳　孟子言必
有事焉而勿正心勿忘勿助長也明道先生謂即是鳶
飛魚躍氣象又云會得活潑潑地會不得只是弄精魄
白沙先生云舞雩三三兩兩正在勿忘勿助之間曾㸃
些兒活計被孟子一口打併出來千古以為直道上乘
妙語細繹之猶在活潑瀟灑赤地潔潔淨淨窠臼未是
孟子血脈乾元體段也　平旦之氣一念未起何以好
惡與人相近正所以指明獨體也惟是一念未著好惡
明德之明炯然暫露乃是大學知體中庸性體能好能
惡能哀樂能喜怒之本於此得正所以好惡與人近
人身之氣未嘗不與天通只為人之喜怒哀樂不能中
節則乖戾而不和遂與太和之氣有間隔果如孟子所
謂直養於本分上不加一分不減一分則一身之氣即
元始生生之氣萬物且由我而各正保合天地且由我
而叅贊矣氣至於此死生猶晝夜一闔一闢而已
　
　
　
　
　
　明儒學案卷二十六
欽定四庫全書
　明儒學案卷二十七
　　　　　　　　　　　餘姚　黄宗羲　撰
南中相傳學案三
　文貞徐存齋先生階
徐階字子升號存齋松江華亭人生甫周歳女奴墮之
眢井小吏之婦號而出之則絶矣後三日蘇五歳從父
之任道墮括蒼嶺衣絓於樹得不死登嘉靖癸未進士
第三人授翰林編修張羅峯欲去孔子王號變像設為
木主争之不得黜為延平推官移浙江提學僉事晉副
使視學江西諸生文有顔苦孔之卓語先生加以横筆
生白此出揚子法言非杜撰也先生即離席向生揖曰
僕少年登第未嘗學問謹謝教矣聞者服其虛懷召拜
司經局洗馬兼侍講居憂除服起國子祭酒擢禮部侍
郎改吏部久之以學士掌翰林院事進禮部尚書召入
直無逸殿廬撰青詞京師戒嚴召對頗枝柱分宜口上
多用其言分宜恨之中於上先生贊元恭謹上怒亦漸
解加少保兼文淵閣大學士叅預機務滿攷進武英殿
大學士兼吏部尚書加少傅上所居永夀宫災徙居玉
熙殿隘甚分宜請幸南城南城者英宗失國時所居上
不悦先生主建萬夀宫令其子璠閱視當於上意進少
師分宜之勢頗絀亡何而敗進階建極殿自分宜敗後
先生秉國成内以揣摩人主之隱外以収拾士大夫之
心益有所發舒天下亦頗安之而與同官新鄭不相能
世宗崩先生悉反其疵政而以末命行之四方感動為
之泣下新鄭以為帝骨肉未寒臣子何忍倍之衆中面
折之在朝皆不直新鄭新鄭遂罷穆宗初政舉動稍不
當人心者先生皆為之杜漸宫奴不得伸其志皆不悅
而江陵亦意忌先生以宫奴為内主而去先生先生去
而新鄭復相修報復欲曲殺之使其門人蔡春臺國熙
為蘇松副使批其室家三子皆在縲絏先生乃上書新
鄭辭甚苦新鄭亦心動未㡬新鄭罷三子皆復官天子
使行人存問先生年八十矣明年卒贈太師諡文貞聶
雙江初令華亭先生受業其門故得名王氏學及在政
府為講會於靈濟宫使南野雙江松溪程文徳分主之
學徒雲集至千人其時癸丑甲寅為自來未有之盛丙
辰以後諸公或殁或去講壇為之一空戊午何吉陽自
南京來復推先生為主盟仍為靈濟之會然不能及前
矣先生之去分宜誠有功於天下然純以機巧用事敬
齋曰處事不用智計只循天理便是儒者氣象故無論
先生田連阡陌鄉論雌黄即其立朝大節觀之絶無儒
者氣象陷於覇術而不自知者也諸儒徒以其主張講
學許之知道此是囘䕶門面之見也
存齋論學語親親仁民愛物是天理自然非聖人强為
之差等只如人身雖無尺寸之膚不愛然却於頭目腹
心重於手足皮毛爪齒漸漸輕遇有急却濡手足焦毛
髪以衛腹心頭目故此是自然之理然又不可因此就
説人原不愛手足毛髪故親親仁民愛物總言之又只
是一個仁愛也　人須自做得主起方不為物所奪今
人富便驕貧便諂者只為自做主不起　程子云既思
即是己發故戒謹恐懼人都説是靜不知此乃是動處
也知此則知所用力矣　為學只在立志志一放倒百
事都做不成且如夜坐讀書若志立得住自不要睡放
倒下去便自睡著此非有兩人也志譬如樹根樹根既
立纔可加培溉百凡問學都是培溉底事若根不立即
培溉無處施耳　凡為善畏人非笑而止者只是為善
之心未誠若誠自止不得且如世間貪財好色之徒不
獨不畏非笑直至冐刑辟而為之此其故何哉只為於
貪財好色上誠耳吾輩為善須有此様心乃能日進也
　心不可放者不是要使頑然不動只看動處如何若
動在天理雖思及四海慮周萬世只是存若動在人欲
一舉念便是放也人之虚靈感應無方故心只是動物
所以説聖人之心靜者乃形容其常虛常靈無私欲之
擾耳非謂如槁木死灰也吾輩今日靜功正須於克己
上著力世儒乃欲深居黙坐自謂主靜乎　今人見上
官甚敬雖匍匐泥雨中不以為辱及事父兄却反有怠
惰不甘之意利欲薰心故也　人未飲酒時事事清楚
到醉後事事昏忘及酒醒後照舊清楚乃知昏忘是酒
清楚是心之本然人茍不以利欲迷其本心則於事斷
無昏忘之患克己二字此醒酒方也　知行只是一事
知運於行之中知也者以主其行者也行也者以實其
知者也近有以知配天屬地行配地屬質分而為二不
知天之氣固行乎地之中凡地之久載而不䧟發行而
不窮者孰非氣之所為乎　黙識是主本講學是工夫
今人親師友觀書册等是講學事然非於心上切實理
會而泛然從事口耳必不能有得得亦不能不忘故孔
子直指用工主本處言之非欲其兀然高坐以求冥契
也　道者器之主器者道之迹以人事言朝廷之上家
庭之間許多禮文是器其尊尊親親之理是道以草木
言許多枝葉花實是器其生生之理是道原不是兩物
故只説形而上下不説在上在下也　有言學只力行
不必談説性命道德者譬如登萬仞之山必見山頭所
在乃有進步處非可瞑目求前也除性命道德行個甚
麽　人只是一個心心只是一個理但對父則曰孝對
君則曰忠其用殊耳故學先治心茍能治心則所謂忠
孝時措而宜矣　人言千蹊萬徑皆可以適國然謂之
蹊徑則非正路矣由之而行入之愈遠迷之愈深或至
於榛芥荆棘之間而漸入窮山空谷之内去國遠矣況
能有至乎故學須辨路徑路徑既明縱行之不能至猶
不失日日在康莊也　大學絜矩只是一個仁心蓋仁
則於人無不愛上下前後左右皆欲使不失所故能推
己以及之所謂惟仁人能愛人能惡人先王有不忍人
之心斯有不忍人之政者也學者須豫養此心始得
　中丞楊幼殷先生豫孫
楊豫孫字幼殷華亭人嘉靖丁未進士授南考功主事
轉禮部員外郎中出為福建監軍副使移督湖廣學政
陞河南叅政入為太僕寺少卿改太常華亭當國引先
生自輔凡海内人物國家典故悉諮而後行由是士大
夫欲求知華亭者無不輻輳其門先生謝之不得力求
出以右僉都御史巡撫湖廣卒官先生以知識即性習
為善者固此知識習為不善者亦此知識故曰惡亦不
可不謂之性又曰剛柔氣也即性也剛有善者焉有不
善者焉柔有善者焉有不善者焉善不善習也其剛柔
則性也竊以為氣即性也偏於剛偏於柔則是氣之過
不及也其無過不及之處方是性所謂中也周子曰性
者剛柔善惡中而已矣氣之流行不能無過不及而往
而必返其中體未嘗不在如天之亢陽過矣然而必返
於陰天之恒雨不及矣然而必返於晴向若一往不返
成何造化乎人性雖偏於剛柔其偏剛之處未嘗忘柔
其偏柔之處未嘗忘剛即是中體若以過不及之氣便
謂之性則聖賢單言氣足矣何必又添一性字留之為
疑惑之府乎古今言性不明總坐程子惡亦不可不謂
之性一語由是將孟子性善置之在疑信之間而荀揚
之説紛紛起廢矣
西堂日記古詩云百年三萬日有能全受三萬日者㡬
人哉童兒戲豫暗撇十年稍丱便習章句以至學校之
比較棘闈之奔走又明去了二三十年中間有能用力
於仁者能㡬時哉夫子自衛反魯子夏年二十九子游
年二十八曾子最少皆已卓然為儒就今觀之彼何人
哉此何人哉今人登第大概三四十歳人方有一二知
向學者古之學者先學而仕故兩得之今之學者既仕
方學故兩失之然就三十登仕者言之若勖勵朝聞夕
死之志學到五六十歳亦必稍别於流俗奈何志之不
立恁地悠悠耶　人者天地之心天地者人之本人纔
反本便知乾父坤母之義知天便是仁仁便能孝未有
仁而不孝者若止言孝則未必有仁也人之愛父母也
以其為身之本也乾坤與父母初無二本故曰事天如
事親知得一本則虞舜曾參原無天人之别訂頑正欲
發此又被解得分析今人説孝曷嘗知有本來只是從
幼見人親愛父母也去親愛父母豈有徹上徹下之道
便做得成時祇到得薛包王祥更無進步所謂可使由
之者也孔子曰思事親不可以不知人思知人不可以
不知天説仁孝者莫辨於此　古初生民大較與天相
近堯非親桀非疎人之不能分天猶魚之不能離水也
故動必本天言必稱天非以下合上之意中古聖人替
以道字本欲易曉後人却只枉道上求便覺與天稍隔
一塵沒世并道字不識支離殽襍日日戴皇天履后土
不知天地在於何處所以人小而天大遂謂禮樂為顯
鬼神為幽肝肺為内耳目為外几席為近燕貊為遠詩
云文王陟降在帝左右是在何處　人之一身即理也
深愛己者須先識己識得在己何暇奉人今人為不善
欲害人為穿窬非本心也以為不如是不足以取勝於
鄉黨之間故為人而冐為之其為善者不忮不求亦非
本心也以為不如是不足以酬士大夫之義故亦為人
而强為之是善固為人而不善亦為人也孟子曰人役
莊子曰諛人此輩是也率性之理有何光景有何聲采
天下之至淡在焉今人只為世情束縳不能埋頭反己
理會性分只是揀題選事供奉他人耳目竟與自家無
干孔子曰君子求諸己小人求諸人　性無善不善所
謂人生而靜也程子曰人生而靜以上不容説性張子
曰性未成則善惡溷是也其有善者是繼之者也所謂
元者善之長無對者也性體空洞何嘗有孝弟來孝弟
者善之有徵而易見者耳孩提之童無不知愛其親者
知善也非知孝也有知則有善無知則無善也是習之
初也由是而稍長而有妻子而慕父母是習於善以保
其善也由是而慕少艾慕妻子以懟父母是習於不善
以喪其善也其習為善者固此知識其習為不善者亦
此知識知識即性也故曰惡亦不可不謂之性民可使
由之順帝之則也不可使知之不識不知也民用智則
不能由聖人以人治人用智則鑿矣夫人安之難起之
易聖人不使知之安之也老子曰道非明民將以愚之
是以知為明之也　古之學者必有宗學無宗則無以
一道德孔子既沒此時當立宗子夏子游子張欲事有
若正此意也時年長莫如子貢學醇莫如曾子然子貢
又獨居三年曾子年最少惟有若年亞子貢而學亦大
醇故門人多宗焉使曾子稍能推之則宗立矣七十子
之徒朝夕相依各陳孔子之業則微言豈易絶哉惟失
此舉其後子夏居魏子張居陳子貢居齊漫無統一闕
里散後諸賢再無麗澤之資西河之人疑子夏為夫子
而荀況莊周吳起田子方之徒皆學於孔子而自為偏
見惟其無以就正之耳漢時五經師𫝊最盛有數百年
之宗彼經術耳且以有宗而傳我孔氏之道德再傳而
失之者宗之散也余觀有若言行如魯論檀弓所載者
最為近道其論夫子出類處比之宰我子貢以聞見品
題者自别故家語有古道之目左傳有稷門之望其沒
也魯悼公弔之魯論一書出其門人所記為萬世凖繩
後世只為四科無名又被史記説得鄙陋而孝弟行仁
之義記者之詞不逹其意遂與伊川象山有異同之説
不得列於十哲今躋子張而絀有若於東廡反居原憲
南容之下豈禮也哉必有能正之者周公不之魯次子
世為周公於畿内共和是也周之周召世為三公猶魯
之三桓世為卿也故曰季氏富於周公非謂文公旦也
異哉公父文伯之母也文伯之喪其妻哭之哀母以為
子之好内也而責之子之好内以訓其生則可也若夫
沒而哭禮也葢穆伯之喪穆姜以有禮稱然而皆枝葉
也居夫之喪而往來於季康子之家嘵嘵辨論忘己之
失而撓婦之得檀弓國語皆喜稱之豈草蟲卷耳之義
相君孟姜之節為非禮乎且曰朝哭穆伯後哭文伯以
為有不夜哭之禮夫寡婦不夜哭以男子之殯必於正
寢夜行不便故輟以待旦非如漢人所謂避牀第之嫌
也古者哀至則哭何朝暮之有枝葉如此本根之撥可
窺矣　鄉飲酒為賓興而舉雖曰鄉飲實王朝之禮也
故其樂歌先王事後家事始歌四牡皇皇者華鹿鳴臣
道也次南陔白華華黍子道也次間魚麗由庚嘉魚崇
丘南山由儀自臣道而推之治國之事也次合關睢葛
覃卷耳鵲巢采蘋采繁自子道而推之齊家之事也至
於鄉射則州長所以演其鄉子弟而未及於王事止歌
關睢以下而已葢臣子之筮仕必有先公後私之心然
後有事可做此聖人之意也　江河亦土也得水以名
未嘗有水水流相禪一瞬不居非江河之有也人見江
河之多水而孰知非其有哉惟其不有是以能生負舟
充查蕃魚長龍為世之需池沼者有其水者也故留之
水性不遂而生道息故曰江河競注而不流　生之謂
性性即氣也言氣則不必言性伊川曰論性不論氣不
僃是二性也剛柔氣也即性也剛有善者焉有不善者
焉柔有善者焉有不善者焉皆性也試以不善者言之
剛之惡必為强梁而不為陰忮柔之惡必為陰忮而不
為强梁陰忮者習也其不能互為者以其根於性也使
其人一旦幡然焉則剛者必為爽闓而不能為縝宻柔
者必為縝宻而不能為爽闓是亦性矣故曰善惡皆天
理也　三代而上體統正論議明不惟君子有所用雖
小人亦有用性非瓦礫雖小人亦有寸長可用上有主
張之者則亦揜庇其醜以技奉上之欲今之星卜醫巫
皆出羲農豈其自為之算五行嘗百草哉亦衆人之能
也後世則不然不惟君子無以展布雖小人亦無以展
布彼小人者雖無恁大見識就其所藴亦必平生之志
欲有立於天下但秕政之朝蹊徑不一内以彌縫婦寺
之間外以揣摩人主之隱精神心術竭盡於此以博其
富貴榮寵之私㡬時能展布宿心之一二人見李林甫
在位十九年以為志無不行不知㡬時行得一事葢其
精力機巧能使禄山懾服假使得用其才亦足以制范
陽之命然其心方内蠱君慾外亢楊釗晝夜之力窮於
蹊徑何嘗得少用其才嗚呼鼓舞作用之人才非聖人
其孰能之　人畜羊豕豺虎善惡至明矣其所謂善惡
抑物之情耶人之情耶羊豕以其利於己也而愛之豺
虎以其害於己也而憎之非天之生物果有所擇也天
之賦物惟有生理騶虞之不殺豺虎之食人總是率性
於人有何恩怨但鳥獸不可與同羣為人計者惟遠之
而已周公驅猛獸程子放蠍皆不殺之此處須理會天
之生人生物是生理也其為人為羊豕為豺虎是各正
性命也豺虎而不吞噬則何以為生哉且人之畜羊豕
也豈惟愛之亦噬之而已矣佛戒殺聖人不戒殺此處
難著愛憎字或曰人之食鳥獸也亦大之噬小與余曰
大豈能噬小鼠之食肉鳥之啄牛蠅蚋之食人豈盡噬
小哉此理相循無端人不能泥泥則無易矣　方長不
折非止愛物只是養仁不獨賢者有此心也今人見折
花捋蕋便自不忍及斬刈合抱就以為當然了無顧惜
其不忍之心沒於見材之可用也有欲故也惟有欲便
不能充
　明儒學案卷二十七
欽定四庫全書
　明儒學案卷二十八
　　　　　　　　　　　餘姚　黄宗羲　撰
楚中相傳學案
楚學之盛惟耿天臺一派自泰州流入當陽明在時其
信從者尚少道林闇齋劉觀時出自武陵故武陵之及
門獨冠全楚觀徐曰仁同遊德山詩王文鳴應奎胡珊
鳴玉劉瓛德重楊初介誠何鳳韶汝諧唐演汝淵龍起
霄正之尚可攷也然道林實得陽明之傳天臺之派雖
盛反多破壞良知學脈惡可較哉
　僉憲蔣道林先生信
　孝亷冀闇齋先生元亨
楚中相傳學案
　僉憲蔣道林先生信
蔣信字鄉實號道林楚之常德人少而端嚴盛暑未嘗
袒裼不信形家術母歿自擇高爽之地以葬登嘉靖十
一年進士第授户部主事轉兵部員外郎出為四川僉
事興利除害若嗜欲有道士以妖術禁人先生召之術
不復驗寘之於法陞貴州提學副使建書院二所曰正
學曰文明擇士之秀出者養之於中而示以趨向使不
汩沒於流俗龍塲有陽明祠置祭田以永其香火湖廣
清浪五衛諸生鄉試去省險遠多不能達乃增貴州解
額使之附試尋告病歸御史以擅離職守劾之削籍後
奉恩例冠帶閒住先生築精舍於桃花岡學徒雲集遠
方來者即以精舍學田廩之先生危坐其中絃歌不輟
惟家祭始一入城間或出遊則所至迎請開講三十八
年十二月庚子卒年七十七屬纊時作詩曰吾儒傳性
即傳神豈向風塵滯此身分付萬桃岡上月要須今夜
一齊明先生初無所師授與冀闇齋考索於書本之間
先生謂大學知止當是識仁體闇齋躍然曰如此則定
靜安慮即是以誠敬存之陽明在龍塲見先生之詩而
稱之先生遂與闇齋師事焉已應貢入京師師事甘泉
及甘泉在南雍及其門者甚衆則令先生分教之先生
棄官歸甘泉遊南嶽先生從之彌月後四年入廣東省
甘泉又八年甘泉再遊南嶽先生又從之是故先生之
學得於甘泉者為多也先生初看論語與定性西銘領
得萬物一體是聖學立根處三十二三時病肺至道林
寺靜坐久之并怕死與念母之心俱斷一日忽覺洞然
宇宙渾屬一身乃信明道廓然大公無内外是如此自
身與萬物平等看是如此始知向來領會元是思索去
黙識尚遠向來靜坐雖有湛然時節亦只是光景先生
自此一悟於理氣心性人我貫通無二以為六經具在
何嘗言有個氣又有個理凡言命言道言誠言太極言
仁皆是指氣而言宇宙渾是一塊氣氣自於穆自無妄
自中正純粹精自生生不息只就自心體認心是氣生
生之心便是所言天命之性豈有箇心又有箇性此氣
充塞無絲毫空缺一寒一暑風雨露雷凡人物耳目口
鼻四肢百骸與一片精靈知覺總是此生生變化如何
分得人我又曰宇宙只是一氣渾是一團太和中間清
濁剛柔多少參差不齊故自形生形發五性感動後觀
之知愚賢不肖剛柔善惡中自有許多不同既同出一
個太和則智的是性愚者豈不是性善者是性惡者豈
不是性孟子却又何故獨言性善此處非功夫與天命
合一不能知也動而無動靜而無靜一動一靜之間是
天命本體造化所以神者在此故功夫到得勿忘勿助
即便是此體那純粹至善的頭面便現出來便知性知
天知柔知剛惻隱羞惡辭讓是非便隨感而應孟子言
性善正是於此處見得又曰二五之精即是理無極之
真原是氣無極之流行變易便為二五之精二五之精
妙合而凝便乾道成男坤道成女化生萬物知二氣五
行與男女萬物本自無而有則知中正仁義之極由靜
而立先生既從一動一靜之間握此頭腦謂動而未形
有無之間所謂㡬者聖賢戒慎恐懼正是於此精一用
處即是體和處即是未發之中夫周子之所謂動者從
無為中指其不冺滅者而言此生生不已天地之心也
誠神幾名異而實同以其無謂之誠以其無而實有謂
之㡬以其不落於有無謂之神先生以念起處為㡬念
起則形而為有矣有起則有滅縱極力體當只在分殊
邊事非先生約歸理一之㫖也先生之論理氣心性可
謂獨得其要而工夫下手反遠之何也
桃岡日録人除却血肉只有這一片精靈喚做心一動
一靜之間正是這精靈元氣本體故心也者無知而無
不知無為而無不為不當於心外更求知得此心者又
是何物　只須在天命上立根久則氣質自會融化天
命上立根時時約氣質歸於一動一靜之間即氣質便
是剛中柔中無聲無臭㡬矣若只就氣質上强治何時
得他融化　心亦是氣虚靈知覺乃氣之至精者耳心
纔喜容色便喜纔怒容色便怒此便見心與氣貫通在
未嘗二也　浩然之氣與夜氣平旦之氣同乃指精靈
之心而言　智崇是心體高明處禮卑是應用中庸處
智崇是理一處透徹禮卑是分殊處停當如釋氏見得
本來是空亦是智崇却外人倫日用何處得禮卑古今
賢者非無人倫日用處用功有個禮卑却於大本處未
能見得便不是智崇合智禮乃是性之中正處中正乃
可言天地合德要之聖學與釋氏智原是不同釋氏只
要見一個空聖人却是於空處見萬物一體自身與萬
物一例所以此心便無所不貫人倫日用何處容增減
一毫故萬物一體之學即智崇便已天下歸仁即禮卑
便是智之流行處非有二也　聖賢之學全在好惡取
舍上用力隨所好惡取舍此心皆不失其正便是存養
　盈天地間有形之物皆同此氣此性生生之機無物
不可見子思獨舉鳶魚以生生之機即其飛躍尤易見
也只順這生生之機日用百為無非天聰明用事　明
道語游楊二子曰且靜坐三字極有斟酌葢謂初學之
心平日未嘗収拾譬如震盪之水未有寧時不教他黙
坐何縁認得此心元來清淨湛一能為萬化根本認出
來時自家已信得了方好教他就動處調習非是教人
屏日用離事物做工夫乃是為初學開方便法門也
赤子之心便是聖胎如何得不失須是戒慎恐懼知戒
慎恐懼防非窒慾保守得這赤子時愛親敬長一㸃真
切的心長在便自會生聰明睿智日漸純熟便自會由
善信而美大美大而聖神充到萬物一體之極如堯舜
光被四表亦只是元初愛親敬長真切的心非有别心
譬如果核一㸃生意投之地便會長出根苖來這根苖
便如赤子之心切不要傷害著他須是十分愛䕶這根
苖便自會生榦生枝生葉生花實及長到參天蔽日千
花萬實總只是元初根苖一㸃生意非别有生意曰赤
子之心即可云未發之中否曰未發之中便已是寂然
不動赤子如何説得寂然不動須是不失赤子之心則
便是未發之中曰工夫全在不失上否曰不失即是知
戒慎恐懼時時在幾上覺不然縁何會上逹曰朱傳似
謂不失了此心然後能擴充以至於大如何曰擴充二
字本出孟子只不失赤子之心便是擴充四端便是致
曲便是慎獨孔孟之學至易至簡　横渠言形而後有
氣質之性須要善看葢其意謂剛柔合德者乃天命之
性偏剛偏柔之性乃其形而後有者也善反之則剛中
柔中之性存焉其曰氣質之性曰天命之性乃其言欠
瑩處故不可不善看也後之儒者但泥其立言之失而
不究其本㫖一誤百和遂以為真有天命之性有氣質
之性若然則氣質者果非太和之用而天命者果超然
於二氣五行之外乎　凡看聖賢論學論義理處須是
優柔厭飫久之乃能忽然覺悟到忽然覺悟却全不假
思索安排矣强探力索即是邪思何縁有見惟用而不
用乃是正思也　虚無寂滅與權謀伯術皆是墮在一
邊知有夜不知有晝知有晝不知有夜聖人從中道上
行故終日有事實無一事終日有為實未嘗為情順萬
事而無情此便是通乎晝夜之道而知　忠恕是體用
合一的心聖人言心皆是合體用處皆要學者於㡬上
認心即用即體　心是人之神氣之精靈知覺者也命
之曰心本取主宰之義心之活潑潑處是性故性字從
心從生指生生之心而言者也　博文約禮不是兩段
工夫總於念纔起動而未形處惟精惟一則二者一齊
俱致矣禮是心之本體文是感通燦然處　心元是純
粹至善大學云止至善其實只在人止之耳失其止便
如純陽之氣變而為陰了此便是惡故周子揭無欲二
字為聖功之要非収拾此心到得動而無動靜而無靜
處不得言無欲非無欲却何從見得性善　宇宙只是
一氣渾是一個太和中間清濁剛柔多少參差不齊故
自形生神發五性感動後觀之知愚賢不肖剛柔善惡
中如臯陶論九德孔子所言柴參師由偏處自有許多
不同既同出一個太和則知的是性愚者豈不是性善
者是性惡者豈不是性孟子却又何故獨言性善此處
非功夫與天命合一不能知也動而無動靜而無靜一
動一靜之間是天命本體造化所以神者在此故工夫
到得勿忘勿助之間即便是此體那純粹至善的頭靣
即便現出來便知性知天知柔知剛惻隱羞惡辭讓是
非便隨感而應孟子言性善正於此處見得荀韓諸子
不知性正由不知此一段學問工夫如今只須用功不
須想像他如何工夫到得真黙處即識之矣蓋氣一分
殊即分殊約歸動靜之間便是本體先儒却以善惡不
齊為氣質性是理理無不善是氣質外别尋理矣　言
忠信便該了靈明言靈明豈能該得忠信今人喜説靈
明把忠信只當死殺格子忠信是甚麽譬之水無絲毫
泥滓十分澄澈便喚做忠信世間伶俐的人却將泥滓
的水一切認作靈明六經具在何嘗言有個氣又有個
理凡言命言道言誠言太極言仁皆是指氣而言宇宙
渾是一塊氣氣自於穆自无妄自中正純粹精自生生
不息謂之命謂之道謂之誠謂之太極總是這一個神
理只就自心體認便見心是氣生生之心便是天命之
性豈有個心又有個性問所當然所以然之説如何曰
只一個心千事萬事總皆變化又何顯何微只形色便
是天性　心無時不動獨正是動而未形有無之間所
謂㡬是也聖賢戒慎恐懼正是於此處精一此處精一
即用處就是體和處就是未發之中　六經並不曾空
空説聖人之心如何様子都在事上見他心上面蒼然
下面塊然中間萬象森然我此身却在空處立著這空
處是甚麽都是氣充塞在無絲毫空缺這個便是天更
向何處説天知眼前這空是天便知極四方上下往古
來今渾是這一個空一個天無中邊無遠近亦便知眼
前一寒一暑風雨露雷我此身耳目口鼻四肢百骸與
一片精靈知覺總是這一個空生生變化世人隔形骸
分爾汝隔藩墻分比鄰見得時便是剖破藩籬即大家
已登堯舜孔子禹臯顔孟路上行矣何由見得収拾此
心到黙處即是天聰明便照破矣故曰盡其心則知性
知天　磨礱細一番乃見得一番前日不認得是過處
今日却認得是過　見得理一又須理會分殊不獨理
會分殊非聖門之㫖見得理一一言亦恐未盡學者若
真實黙識得此體只要存更無事一片廣大的心自然
做出無限精微　四時行百物生萬古是如此這便是
於穆不已即萬物觀之發生一番便又収歛収歛一番
便又發生何曾一暫止息這於穆不已是甚麽是元氣
如此故元氣者天之神理先儒謂陰陽是氣所以然者
是理陰陽形而下太極形而上謂有氣别有理二之矣
　問何以五性感動遂有善惡曰人生而靜以上純粹
至善觀四時行百物生豈容更説形生神發五性感動
便已非動而無動靜而無靜神理本體便隨所禀剛柔
不齊分數發出來所以有慈祥㢲順懦弱無斷邪佞嚴
毅正固猛隘强梁許多不同故程子曰善惡皆天理謂
之惡者本非惡然神理本體元只是無而已善學者約
其情以復於靜則剛柔之氣皆變而復於中聰明睿智
中正仁義出矣　無欲即是盡心盡心是謂心無虧欠
心無虧欠方説得心在二五之精即是理無極之真元
是氣無極之真流行變易便為二五之精二五之精妙
合而凝便乾道成男坤道成女化生萬物知二氣五行
與男女萬物本自無而有則知中正仁義之極由靜而
立此圖書言不盡言之深意　有問動靜皆寂恐落空
者曰似賢輩且落空亦不妨　戒慎恐懼之念時時不
息不待言行事見而後有謂之前定定即誠也　戒慎
恐懼乃是定時一㸃真念所謂主宰者便是
　孝亷冀闇齋先生元亨
冀元亨字惟乾號闇齋楚之武陵人陽明謫龍塲先生
與蔣道林往師焉從之廬陵踰年而歸正德十一年湖
廣鄉試有司以格物致知發䇿先生不從朱註以所聞
於陽明者為對主司奇而録之陽明在贑先生又從之
主教濓溪書院宸濠致書問學陽明使先生往答之濠
談王覇之略先生昧昧第與之論學而已濠拊掌謂人
曰人癡一至是耶一日講西銘先生反復陳君臣之義
本於一體以動濠濠大詫之先生從容復理前語濠曰
此生大有膽氣遂遣歸濠敗忌陽明者欲借先生以陷
之逮至京師榜掠不服科道交章頌寃出獄五日而卒
在獄與諸囚講説使囚能忘其苦先生嘗謂道林曰贑
中諸子頗能靜坐茍無見於仁體槁坐何益觀其不挫
志於艱危信所言之非虛也癸未南宮發策以心學為
譏餘姚有徐珊者亦陽明之門人不對而出先生之對
與徐珊之不對一時兩高之而珊為辰州同知侵餉縊
死(時人為之語曰君子學道/則害人小人學道則縊死)人羞稱之所謂蓋棺論定
者非耶
　
　
　
　
　
　
　明儒學案卷二十八
欽定四庫全書
　明儒學案卷二十九
　　　　　　　　　　　餘姚　黄宗羲　撰
北方相傳學案
北方之為王氏學者獨少穆𤣥菴既無問答而王道字
純甫者受業陽明之門陽明言其自以為是無求益之
心其後趨向果異不必列之王門非二孟嗣響即有賢
者亦不過跡象聞見之學而自得者鮮矣
　　文簡穆𤣥菴先生孔暉
　　教諭張𢎞山先生後覺
　　尚寳孟我疆先生秋
　　主事尤西川先生時熙
　　文選孟雲浦先生化鯉
　　侍郎楊晉菴先生東明
　　郡守南瑞泉先生大吉
北方相傳學案
　文簡穆𤣥菴先生孔暉
穆孔暉字伯潜號𤣥菴山東堂邑人𢎞治乙丑進士由
庶吉士除簡討為劉瑾所惡調南京禮部主事瑾敗復
官歴司業侍講春坊庶子學士太常寺卿嘉靖己亥八
月卒年六十一贈禮部右侍郎諡文簡陽明主試山東
取先生為第一初習古文詞已而潜心理學其論學云
古人窮理盡性以至於命今於性命之原習其讀而未
始自得之也顧謂有見安知非汩慮於俗思耶又云鑑
照妍􁆵而妍􁆵不著於鑑心應事物而事物不著於心
自來自去隨應隨寂如鳥過空空體弗礙又云性中無
分别想何佛何老臨卒時有到此方為了事人之偈葢
先生學陽明而流於禪未嘗經師門之煆煉故陽明集
中未有問答乃黄泰泉遂謂雖陽明所取士未嘗宗其
説而非薄宋儒既寃先生而陽明豈非薄宋儒者且寃
陽明矣一言以為不知此之謂也
　教諭張𢎞山先生後覺
張後覺字志仁號𢎞山山東荏平人仕終華陰教諭蚤
歳受業於顔中溪徐波石深思力踐洞朗無礙猶以取
友未廣南結會於香山西結會於丁塊北結會於大雲
東結會於王遇齊魯間遂多學者近溪穎泉官東郡為
先生兩建書院曰願學曰見太先生聞水西講席之盛
就而證其所學萬歴戊寅七月卒年七十六其論學曰
耳本天聰目本天明順帝之則何慮何營曰良即知知
即是良良外無知知外無良曰人心不死無不動時動
而無動是名主靜曰真知是忿忿自懲真知是慾慾自
窒懲忿如沸釜抽薪窒慾如紅爐㸃雪推山填壑愈難
愈遠
　尚寳孟我疆先生秋
孟秋字子成號我疆山東茌平人隆慶辛未進士知昌
黎縣歴大理評事職方郎中致仕起刑部主事尚寳寺
丞少卿而卒年六十五先生少授毛詩至桑間濮上不
肯竟讀聞邑人張宏山講學即往從之因尚書明目逹
聰語灑然有悟鄒聚所周訥溪官其地相與印證所至
惟發明良知改定明儒經翼去其駁雜者時唐仁卿不
喜心學先生謂顧涇陽曰仁卿何如人也涇陽曰君子
也先生曰彼排陽明惡得為君子涇陽曰朱子以象山
為告子文成以朱子為楊墨皆甚辭也何但仁卿先生
終不以為然許敬菴嘗訪先生盈丈之地瓦屋數椽其
旁茅舎倍之敬菴謂此風味大江以南所未有也先生
大指以心體本自澄徹有意克己便生翳障蓋真如的
的一齊現前如如而妙自在必克復而後言仁則宣父
何不以克伐仁原憲耶𢎞山謂良即是知知即是良良
外無知知外無良師門之宗傳固如是也此即現成良
知之説不煩造作動念即乖夫良知固未有不現成者
而現成之體極是難認此明道所以先識仁也先生之
論加於識仁之後則可若未識仁則克己之功誠不可
已但克己即是識仁顔子有不善未嘗不知知之未嘗
復行也仁體絲毫不清楚便是不善原憲之克伐怨欲
有名件可指己是出柙之虎兕安可相提而論哉
我疆論學語心無方無體凡耳目視聽一切應感皆心
也指腔子内為言者是血肉之軀非靈瑩之天君矣
天道曽有一刻不感時地道曾有一刻不應時人心曾
有一刻無事時一刻無事是槁滅也故時時必有事亦
時時未發未發云者發而無發之謂非可以有感無感
論也　自聖學不傳而性善之㫖日晦入聖無門人是
其見雖盡力洗滌渣滓尚在以故終身盤桓只在改過
間就其所造僅以小儒而止皆由克去人欲復還天理
之説誤之也人欲無窮去一日生一日去一年生一年
終身去欲終身多欲勞苦煩難何日是清淨寧一時耶
來書云有病不得不服藥是也有人於此養其元氣保
其四肢血氣和平雖有風寒暑濕不得乘間而入使不
保元氣藥劑日來則精神日耗邪氣日侵因藥而發病
者日相尋焉終身病夫而已豈善養身者乎又云必有
主人方可逐賊此就多積者言耳若家無長物空空如
也吾且高枕而卧盗賊自不吾擾又何用未來則防既
來則逐乎此兩喻者乃志仁之説無欲之證也　曾子
之學一貫之學也此曾子作大學之宗㫖也故析而言
之曰修身也正心也誠意也致知也格物也若名目之
不同合而言之則一也何也自身之神明謂之心自心
之發動謂之意自意之靈覺謂之知自知之感應謂之
物心意知物總而言之一身也正者正其身之心也誠
者誠其心之意也致者致其意之知也格者格其知之
物也格致誠正總而言之修身也道無二致一時俱到
學無二功一了百當一貫之道也　道有本門路無多
岐會道以心不泥文字間性原有本利原無根端本澄
源則萬派千流一清徹底矣又何塵垢之染乎
　主事尤西川先生時熙
尤時熈字季美號西川河南洛陽人舉嘉靖壬午鄉試
歴元氏章丘學諭國子學正户部主事終養歸歸三十
餘年萬歴庚辰九月卒年七十八先生因讀傳習録始
信聖人可學而至然學無師終不能有成於是師事劉
晴川晴川言事下獄先生時書所疑從獄中質之又從
朱近齋周訥溪黄德良(名驥/)考究陽明之言行雖尋常
謦欬亦必籍記先生以道理於發見處始可見學者只
於發動處用功故功夫即是本體不當求其起處濓溪
之無極而太極亦是求其起處為談學之弊堯舜之執
中只是存心明道之識仁猶云擇術以白沙靜中端倪
為異學此與胡敬齋所言古人只言涵養言操存曷嘗
言求見本體及晦翁惟應酬酢處特逹見本根工夫一
也靜中養出端倪亦是方便法門所以觀喜怒哀樂未
發以前氣象總是存養名目先生既掃養出端倪則不
得不就察識端倪一路此是晦翁晚年自悔缺却平時
涵養一節工夫者也安可據此以為學的先生言近談
學者多説良知上還有一層為非此説固非然亦由當
時學者以情識為良知失却陽明之㫖蓋言情識上還
有一層耳若知良知為未發之中决不如此下語矣
擬學小記經疑　人情多在過動邊此過則彼不及格
物只是節其過節其過則無馳逐始合天則故能止良
知本體止乃見　義理無窮行一程見一程非可以預
期前定也故但言致良知天命者本然之真是之謂性
無所使之無所受之　前輩以不睹不聞為道體是不
睹不聞為道而睹聞非道矣下文何以曰莫見乎隱莫
顯乎微耶竊詳此兩句䝉上道字來則所睹所聞者道
也戒慎不睹欲其常睹恐懼不聞欲其常聞只是常存
此心之意獨字即道字慎字即常睹常聞道無隱見無
顯微天地間只有此故曰獨莫非此故曰獨　凡物對
立則相形為有二也道一而已見即隱無有見乎隱顯
即微無有顯乎微見顯隱微物相有然道一而已故謂
之獨　喜怒哀樂之未發謂之中既云未發豈惟無偏
倚即不偏不倚亦無可見指其近似但可言其在中而
已故中和之中亦只是裏許之義　道理只是一個未
發無形不可名狀多於下字影出之如人以魄載魂可
指可明者魄也所以多重下一字忠心也忠無可指可
指者信與恕事與行也皆就發用處説　喜怒哀樂本
體元是中和的　莫非天也冬至祀天祀生物之天也
夏至祭地祀成物之天也故曰郊社之禮所以祀上帝
也莫非天也不言后土非省文　視吾以觀吾由察吾
安人欲無所匿矣以此待人更是逆詐億不信　吾道
一以貫之貫該貫也言吾道只是一若謂一以貫萬是
以此貫彼是二也道一而已萬即一之萬也　舜禹有
天下而不與行所無事也　執中之云猶言存心也堯
之命契以教比屋之民猶之與舜禹諸臣都俞吁咈於
廟堂者也無二道也後世學者遂以存心為常語而以
執中為秘傳豈心外有法抑心有二法耶　集義之集
從佳從木説文鳥止木上曰集心之所宜曰義集義云
者謂集在義上猶言即乎人心之安也君子之學樂則
行之憂則違之即乎此心之安而已　擴充是去障礙
以復本體不是外面增益來　春秋不立傳者凡春秋
所書之事皆當時人所共知但傳説不同隱微之地為
姦雄所欺耳夫子直筆姦雄之真蹟實情而破其曲説
使天下曉然知是非所在而不可欺而姦雄之計有所
不能行故亂臣賊子聞之而懼　唐虞三代不知斷過
多少事或善或惡可懲可勸若必事事為之立傳何止
汗牛充棟聖人之意正不在此故曰堯舜事業如浮雲
過太虛春秋之作何以異是是非既明亦隨過隨化聖
人之心固太虚也　道理只是一個諸子論學謂之求
精則可謂别有一種道理則不可聖人之學較之諸子
只是精一亦非别有一道也　道理不當説起處若説
起處從何處起便生意見　一氣流行成功者退曰互
根是二本也　道理於發見處始可見學者於發動處
用功未發動自無可見自無著力處　天地萬物皆道
之發見此道不論人物各各有分覺即為主則千變萬
化皆由我出　道無方體耳得之而為聲目遇之而成
色學者各以聞見所及立論而道實非方體可拘也
聖人言工夫不言道體工夫即道體也隨人分量所及
自修自證若别求道體是意見也　仁者以天地萬物
為一體無我也以天地萬物為一體真我也分殊即理
一學者泛應未能曲當未得理之一耳　學術差處只
為認方便為究竟　衆人之蔽在利欲賢者之蔽在意
見意見是利欲之細塵性分上欠真切只因心有所逐
　意有所便即是利昏惰亦是利意所便也　不求自
慊只在他人口頭上討個好字終不長進　人雖至愚
亦能自覺不是只不能改遂日流於汙下聖愚之機在
此不在賦禀　萬物津液與河海潮汐是一氣萬物精
光與日月星辰是一象象即氣之象氣即象之氣非有
二也潮汐隨日月皆一氣之動也不當分陰陽看　學
問是陶冶造化之功若在陰陽五行上立脚是隨物化
也　君子處盛衰之際獨有守禮安分是職分當為舎
是而他求皆無益妄作也　格訓通解　陽明格物其
説有二曰知者意之體物者意之用如意用於事親即
事親為一物只要去其心之不正以求其本體之正故
曰格者正也又曰致知在格物者致吾心之良知於事
事物物也致吾心之良知於事事物物則事事物物皆
得其理矣致吾心之良知者致知也事事物物皆得其
理者物格也前説似專指一念後説則並舉事物若相
戾者然性無内外而心外無物二説只一説也愚妄意
格訓則物指好惡吾心自有天則學問由心心只有好
惡耳頗本陽明前説近齋乃訓格為通專以通物情為
指謂物我異形其可以相通而無間者情也頗本陽明
後説然得其理必通其情而通其情乃得其理二説亦
一説也但曰正曰則取裁於我曰通則物各付物取裁
於我意見易生物各付物天則乃見且理若虛懸情為
實地能通物情斯盡物理而曰正曰則曰至兼舉之矣
　好惡情也好惡所在則物也好之惡之事也學本性
情通物我故於好惡所在用工而其要則在體悉物我
好惡之情蓋物我一體人情不通吾心不安且如子不
通父之情子心安乎子職盡乎是以必物格而後知乃
至也　則字雖曰天則然易流於意見通則物各付物
意見自無所容蓋才著意見即為意見所蔽便於人情
不通便非天則天則須通乃可驗故通字是工夫　物
字只指吾心好惡説是從天下國家根究到一念發端
處　雖師友之言亦只是培植灌溉我我亦不以此為
家當　質疑　學問起頭便是落脚只有意無意之間
耳即今見在工夫生死有以異乎豈别有一著必俟另
説透也　致知知止二義只爭毫釐以止為功則必謙
虛抑畏其氣下以致為功則或自任自是其氣揚雖曰
同遊於善而其歸遠也只在意念向背之間若知知止
則致即止矣　天理人情本非有二但天理無可捉摸
須於人情驗之故不若只就人情為言雖愚夫愚婦亦
可易曉究其極至聖人天地有不能盡也　日用常行
間檢㸃即心所安行之不必一一古格也其古格亦是
當時即心之所安之糟粕耳　道理在平易處不是古
人聰明過後人是後人從聰明邊差了只此心真切則
不中不遠　此志興起時自覺不愧古人更無節次及
怠惰即是世俗沿襲舊説非講説則不明若吾心要求
是當則講説即是躬行非外講説另有躬行也若果洞
然無疑則不言亦是講説倘未洞然而廢講説是鶻􁂪
也　道理只在日用常行間百姓日用但不知不自作
主宰耳　問如何入門曰只此發問便是入門　心體
把持不定亦是吾輩通患只要主意不移定要如此譬
之行路雖有傾跌起倒但以必至為心則由我也　本
體無物何一何萬應酬是本體發用此處用工　凡應
酬面前只一事無兩事况萬乎聖人得一故曲當常人
逐萬故紛錯起於自私用智　做工夫的即是本體
一向謂儒釋大同老師却説只爭毫釐愚意不爭毫釐
也年來偶見無生要議談空甚劇忽悟云無情毫釐爭
處在此　茍知父母之生成此身甚難則所以愛其身
者不容不至而義理不可勝用矣　心地須常教舒暢
歡悦若拘廹鬱惱必有私意隱伏　人物自得處俱是
遊如鳶飛戾天魚躍于淵是性之本體遊而非此却是
放失私意憂惱不為樂事　近談學者多説良知上還
有一層此言自靜中端倪之説啓之夫良知無始終無
内外安得更有上面一層此異學也　陽明雖夙成其
言以江西以後為定　程子須先識仁之言猶云須先
擇術云耳後人遂謂先須靜坐識見本體然後以誠敬
存之若次第然失程子之意矣　舍見在乍見皆有之
㡬而另去黙坐以俟端倪此異學也改過之人不遮䕶
欣然受規才有遮䕶便不著底　蓍龜無言聖人闡之
若非一體何以相契是故探賾者探吾心之賾索隱者
索吾心之隱鈎吾心之深致吾心之遠審乎善惡之㡬
謹於念慮之微而已　蓍龜知吉凶吉凶本善惡謂吉
凶在彼善惡亦在彼乎趨吉避凶只為善去惡而已
人情本然只是相親相愛如忠君孝親敬兄友弟刑家
睦隣恤孤賑窮是上愛下下愛上不得已而去惡只為
保全善類莫非仁也若世人惡人全是勝心是亦不仁
而已矣　喪禮哭踊有數主於節哀為賢者設也人之
忘哀必有分心處以致哀為推極非制禮之本意　彼
謂怒於甲者不移於乙固為粗淺而謂顔子之怒在物
不在己者亦為無情　謂春生秋成則可謂春生秋殺
不可殺機自是戾氣非性中所宜有　塟埋之禮起於
其顙有泚則禍福之説疑其為無泚者設猶佛氏之怖
令蓋權教也彼之怖令雖若近誣猶能懼人於善而此
之權教茫無理據乃至陷人於惡　解舜之深山野人
者曰身與野人同心與野人異也噫使舜之心果與野
人異也曷足以為舜也葢野人之心質實舜心亦質實
無以異也　王雲野云陽明曾説譬如這一碗飯他人
未曾喫白沙是曾喫來只是不曾喫了(以下/紀聞)　許函谷
與陽明在同年中最厚别久再會函谷舉舊學相證陽
明不言但微笑曰吾輩此時只説自家話還翻那舊本
子作甚人嘗言聖人憂天下憂後世故生許多假意懸
空料想無病呻吟君子思不出位只是照管眼下即天
下後世一齊皆在　凡有所相皆道之發見學者能修
自己職分則萬物皆備於我無極太極只是此心此真
道之起處不必求之深幽元遠也　物各合其天則乃
止不合天則心自不安不安不止只因逐物
　文選孟雲浦先生化鯉
孟化鯉字叔龍號雲浦河南新安人由進士授南户部
主事歴稽勲文選郎中萬歴二十年給事中張棟以國
本外謫會兵科缺都給事中先生推棟補之上怒謫先
生雜職西川既傳晴川之學先生因往師之凡所言發
動處用功及集義即乎心之所安皆師説也在都下與
孟我疆相砥礪聯舎而寓自公之暇輒徒步過從飲食
起居無弗同者時人稱為二孟張陽和作二孟歌記之
罷官家居中丞張仁軒餽之亦不受書問都絶宦其地
者欲踪跡之而不得也
論學書人者天地之心而人之心即浩然之氣浩然者
感而遂通不學不慮真心之所溢而流也吾之心正則
天地之心正吾之氣順則天地之氣順是故愛親敬長
達之天下怵惕惻隱保乎四海愚不肖夫婦之與知與
能察乎天地者以此君子居室言行之加民見遠動乎
天地者以此其功在於必有事其㡬在於集義集義者
即乎心之所安不學不慮感而遂通者也時時即心所
安是謂時時集義時時集義是謂時時有事時時有事
是謂時時浩然時時浩然是謂時時為天地立心是謂
時時塞天地緣天地間本如是其廣大亦本如是其易
簡或者知氣塞天地而不求諸心而不本之集義心非
真心氣非浩然欲希天地我塞難矣心之發動處用工
夫只是照管不著還是心之不定　要將講説亦只是
口頭語又不能躬行意欲不用講説
　侍郎楊晉菴先生東明
楊東明號晉菴河南虞城人萬歴庚辰進士授中書舎
人歴禮科給事中掌吏垣降陜西照磨起太常少卿光
禄寺卿通政使刑部侍郎乞休囘籍天啓甲子卒年七
十七先生所與問辨者鄒南臯馮少墟呂新吾孟我疆
耿天臺張陽和楊復所諸人故能得陽明之肯綮家居
凡有民間利病無不身任嘗曰身有顯晦道無窮達還
覺窮則獨善其身之言有所未盡其學之要領在論氣
質之外無性謂盈宇宙間只是渾淪元氣生天生地生
人物萬殊都是此氣為之而此氣靈妙自有條理便謂
之理夫惟理氣一也則得氣清者理自昭著得氣濁者
理自昏暗葢氣分陰陽中含五行不得不襍糅不得不
偏勝此人性所以不皆善也然太極本體立二五根宗
雖襍糅而本質自在縱偏勝而善根自存此人性所以
無不善也先生此言可謂一洗理氣為二之謬矣而其
間有未瑩者則以不皆善者之認為性也夫不皆善者
是氣之襍糅而非氣之本然其本然者可指之為性其
襍糅者不可以言性也天地之氣寒往暑來寒必於冬
暑必於夏其本然也有時冬而暑夏而寒是為愆陽伏
陰失其本然之理矣失其本然便不可名之為理也然
天地不能無愆陽伏陰之寒暑而萬古此冬寒夏暑之
常道則一定之理也人生之襍糅偏勝即愆陽伏陰也
而人皆有不忍人之心所謂厥有恒性豈可以襍糅偏
勝者當之襍糅偏勝不恒者也是故氣質之外無性氣
質即性也苐氣質之本然是性失其本然者非性此毫
釐之辨而孟子之言性善為不可易也陽明言無善無
惡者心之體東林多以此為議論先生云陽明以之言
心不以之言性也猶孔子之言無知無知豈有病乎此
真得陽明之肯綮也
晉菴論性臆言盈宇宙間只是一塊渾淪元氣生天生
地生人物萬殊都是此氣為之而此氣靈妙自有條理
便謂之理葢氣猶水火而理則其寒熱之性氣猶薑桂
而理則其辛辣之性渾是一物毫無分别所稱與生俱
生與形俱形猶非至當歸一之論也夫惟理氣一也則
得氣清者理自照著人之所以為聖為賢者此也非理
隆於清氣之内也得氣濁者理自昏暗人之所以為愚
不肖者此也非理殺於濁氣之内也此理氣斷非二物
也正惟是稟氣以生也于是有氣質之性凡所稱人心
惟危也人生有欲也幾善惡也惡亦是性也皆從氣邊
言也蓋氣分陰陽中含五行不得不襍糅不得不偏勝
此人性所以不皆善也然此氣即所以為理也故又命
之曰義理之性凡所稱帝降之衷也民秉之彜也繼善
成性也道心惟微也皆指理邊言也葢太極本體立二
五根宗雖襍糅而本質自在縱偏勝而善根自存此人
性所以無不善也夫一邊言氣一邊言理氣與理豈分
道而馳哉蓋氣者理之質也理者氣之靈也譬猶銅鏡
生明有時言銅有時言明不得不兩稱之也然銅生乎
明明本乎銅孰能分而為二哉人性之大較如此如曰
專言理義之性則有善無惡專言氣質之性則有善有
惡是人有二性矣非至當之論也　氣質之性四字宋
儒此論適得吾性之真體非但補前輩之所未發也蓋
盈天地間皆氣質也即天地亦氣質也五行亦陰陽也
陰陽亦太極也太極固亦氣也特未落於質耳然則何
以為義理之性曰氣質者義理之體段義理者氣質之
性情舉一而二者自備不必兼舉也然二者名雖並立
而體有專主今謂義理之性出於氣質則可謂氣質之
性出於義理則不可謂氣質之性與義理之性合併而
來則不通之論也猶夫醋然謂酸出於醋則可謂醋出
於酸則不可謂醋與酸合併而來則不通之論也且氣
質可以性名也謂其能為義理氣質而不能為義理則
亦塊然之物耳惡得以性稱之四字出於宋儒亦但謂
補性之所未備而氣質外無性恐宋儒亦不得而知也
　王陽明先生云無善無惡者心之體史玉池作性善
説闢之余乃遺玉池書曰某往亦有是疑近乃會得無
善無惡之説葢指心體而言非謂性中一無所有也夫
人心寂然不動之時一念未起固無所謂惡亦何所謂
善哉夫子曰吾有知乎哉無知也夫知且無矣何處覔
善惡譬如鑒本至明而未臨於照有何妍􁆵故其原文
曰無善無惡者心之體非言性之體也今謂其説與告
子同將無錯會其㫖歟　問孟子道性善是專言義理
之性乎曰世儒都是此見解蓋曰專言義理則有善無
惡兼言氣質則有善有惡是義理至善而氣質有不善
也夫氣質二五之所凝成也五行一陰陽陰陽一太極
則二五原非不善之物也何以生不善之氣質哉惟是
既云二五則錯宗分布自有偏勝襍糅之病於是氣質
有不純然善者矣雖不純然善而太極本體自在故見
孺子入井而惻隱遇嘑蹴之食而不屑氣質清純者固
如此氣質薄濁者未必不如此此人性所以為皆善也
孟子道性善就是道這個性從古聖賢論性就只此一
個如曰厥有恒性繼善成性天命謂性皆是這個性孟
子云動心忍性性也有命焉則又明指氣質為性葢性
為氣質所成而氣質外無性則安得外氣質以言性也
自宋儒分為氣質義理兩途而性之義始晦豈惟不知
人無二性而一物分為兩物於所謂義理氣質者亦何
嘗窺其面目哉故識得氣質之性不必言義理可也蓋
氣質即義理不必更言義理也識得氣質之性不必言
氣質可也葢氣質即義理不可專目為氣質也學者悟
此則不惑於氣質義理兩説矣　善字有二義本性之
善乃為至善如眼之明鑑之明明即善也無一善而萬
善之所從出也此外有意之感動而為善者如發善念
行善事之類此善有感則生無感則無無乃適得至善
之本體若有一善則為一善所障而失其湛空之體矣
這善字正是眼中金屑鏡中美貎美則美矣其為障一
也文成所云無善無惡者正指感動之善而言然不言
性之體而言心之體者性主其靜心主其感故心可言
有無而性不可言有無也令曰出入無時莫知其鄉惟
性之謂與則説不去矣
　郡守南瑞泉先生大吉
南大吉字元善號瑞泉陜之渭南人正德辛未進士授
户部主事歷員外郎郎中出守紹興府致仕嘉靖辛丑
卒年五十五先生㓜頴敏絶倫稍長讀書為文即知求
聖賢之學然有豪曠不拘小節及知紹興府文成方倡
道東南四方負笈來學者至於寺觀不容先生故文成
分房所取士也觀摩之久因悟人心自有聖賢奚必他
求一日質於文成曰大吉臨政多過先生何無一言文
成曰何過先生歴數其事文成曰吾言之矣先生曰無
之文成曰然則何以知之曰良知自知之文成曰良知
獨非我言乎先生笑謝而去居數日數過加宻謂文成
曰與其有過而悔不若先言之使其不至於過也文成
曰人言不如自悔之真又笑謝而去居數日謂文成曰
身過可免心過奈何文成曰昔鏡未開可以藏垢今鏡
明矣一塵之落自難住脚此正入聖之機也勉之先生
謝别而去闢稽山書院身親講習而文成之門人益進
入覲以考察罷官先生治郡以循良重一時而執政者
方惡文成之學因文成以及先生也先生致書文成惟
以不得聞道為恨無一語及於得喪榮辱之間文成歎
曰此非真有朝聞夕死之志者不能也家居搆湭西書
院以教四方來學之士其示門人詩云昔我在英齡駕
車詞賦塲朝夕工步驟追踪班與揚中歳遇逹人授我
大道方歸來三秦地墜緒何茫茫前訪周公跡後竊横
渠芳願言偕數子教學此相將
　
　
　
　
　
　
　
　
　
　明儒學案卷二十九
欽定四庫全書
　明儒學案卷三十
　　　　　　　　　　　餘姚　黄宗羲　撰
粤閩相傳學案
嶺海之士學於文成者自方西樵始及文成開府贑州
從學者甚衆文成言潮在南海之涯一郡耳一郡之中
有薛氏之兄弟子姪既足盛矣而又有楊氏之昆季其
餘聰明特逹毅然任道之器以數十乃今之著者惟薛
氏學耳西樵名獻夫字叔賢弱冠舉進士為吏部主事
遷員外郎陽明起自謫所為主事官階亞於西樵一日
與語西樵有當於心即進拜稱弟子未㡬引疾歸將十
餘年而大禮議起西樵自家上疏請追崇興獻帝后召
入擢侍講學士至禮部尚書加太子太保復引疾歸起
兼武英殿大學士未㡬請歸歸十餘年卒贈太保諡文
襄薛尚賢以學行著於鄉中離自䖍歸述其所聞於陽
明者尚賢説之遂稟學焉後官國子助教楊驥字仕德
初從甘泉遊卒業於陽明陽明方征横水謂之曰破山
中賊易破心中賊難未㡬卒甘泉謂其是内非外失本
體之自然為文哀之(皇明書言/誌墓非也)楊仕鳴與兄同學初録
所聞備載陽明之語陽明以為不得其意其後直書己
意所得反印可之仕鳴求日用講求工夫只是各依自
家良知所及自去其障擴充以盡其本體不可遷就氣
習以趨時好又謂東廓曰公往治舉子業竭其才否東
廓曰然曰今致良知亦竭其才否東廓曰未能也曰微
竭才曷由見卓爾竭才二字希顔之的也東廓每舉斯
語以告學者亦未幾卒梁焯字日孚南海人登進士第
官至職方主事以諫南廵被杖武宗蓄外國人為駕下
人日孚以法繩之不少貸日孚嘗過贑從陽明學辨問
居敬窮理悚然有悟同門冀闇齋死詔獄日孚棺歛之
鄭一初字朝朔揭陽人𢎞治乙丑進士居紫陌山閉門
習静召為御史陽明在吏部因陳世傑請受學聞其説
以為昔多岐而今大道也時朝朔己病人勸其緩學曰
死夕可矣卒於浙閩中自子莘以外無著者馬明衡字
子莘莆人也父思聰死寧濠之亂子莘立志勇猛與鄭
善夫為古文陽明曰草木之花千葉者無實其花繁者
其實鮮嘉靖三年以御史諫上隆興國而薄昭聖為非
禮下獄削籍歸
　　行人薛中離先生侃
　　縣令周謙齋先生坦
粤閩相傳學案
　行人薛中離先生侃
薛侃字尚謙號中離廣東揭陽人舉正德十二年進士
疏乞歸養從學王文成於贑四年而後歸十六年授行
人丁母憂服闋入京聞文成訃會同門南野諸子為位
而哭使山東謁孔孟廟刻杏壇講授儀尋陞司正張孚
敬方用程篁墩舊議改孔廟從祀先生請增祀象山白
沙允祀象山莊敬太子薨嗣位久虛先生私草一疏引
祖制請於親藩中擇其親而賢者迎取一人入京為守
城王以俟東宫生長出封大國初以示光禄卿黄宗明
宗明勸勿上已示其同年太常卿彭澤澤傾險人也時
張孚敬夏言交惡澤方附孚敬欲借此以中言即袖其
疏私於孚敬曰儲事上所諱言而侃與言同年若指侃
疏為言所為則罪不可解矣孚敬以為然先録其稿進
之於上曰言與侃之謀如此姑勿發以待其疏入澤於
是語先生曰張少傅見公疏甚喜可亟上先生遂上上
大怒逮至午門會官鞫其主使先生不服澤微詞諷之
使連染於言先生瞋目視澤曰汝謂張少傅有意余言
趣我上之於言何與都御史汪鋐黨孚敬攘臂謂言實
為之言拍案大罵㡬欲毆鋐遂罷訊上復命武定侯郭
勛大學士翟鑾司禮監官及九卿科道錦衣衛官用刑
重鞫先生曰以皇上之明猶為彭澤所欺况愚昧如侃
者乎上乃出孚敬二宻疏以示羣臣斥其冐嫉著致仕
去澤遣戍先生納贖為民行至潞河遇聖壽節叅議項
喬行禮舟中有報喬者曰小舟有服民服而具香案叩
首者不知何等人也喬曰此必薛中離訪之果然先生
歸田從遊者百餘人十五年遠遊江浙會念菴於青原
書院已入羅浮講學於永福寺二十四年始還家門人
記所聞曰研㡬録周海門聖學宗傳云先生釋歸南過
會稽見陽明陽明曰當是時吾子如何先生曰侃惟一
良知而已烱然無物也陽明首肯之按先生釋歸在十
年陽明之卒在七年安得歸而復見之也世疑陽明先
生之學類禪者三曰廢書曰背考亭曰虛先生一一辨
之然皆不足辨也此淺於疑陽明者也深於疑陽明者
以為理在天地萬物吾亦萬物中之一物不得私理為
己有陽明以理在乎心是遺棄天地萬物與釋氏識心
無寸土之言相似不知陽明之理在乎心者以天地萬
物之理具於一心循此一心即是循乎天地萬物若以
理在天地萬物而循之是道能𢎞人非人能𢎞道也釋
氏之所謂心以無心為心天地萬物之變化皆吾心之
變化也譬之於水釋氏為横流之水吾儒為源泉混混
不舎晝夜之水也又其所疑者在無善無惡之一言考
之傳習録因先生去花間草陽明言無善無惡者理之
靜有善有惡者氣之動葢言靜為無善無惡不言理為
無善無惡理即是善也猶程子言人生而靜以上不容
説周子太極而加之無極耳獨天泉証道記有無善無
惡者心之體有善有惡者意之動之語夫心之體即理
也心體無間於動靜若心體無善無惡則理是無善無
惡陽明不當但指其靜時言之矣釋氏言無善無惡正
言無理也善惡之名從理而立耳既已有理惡得言無
善無惡乎就先生去草之言證之則知天泉之言未必
出自陽明也二疑既釋而猶曰陽明類於禪學此無與
於學問之事寧容與之辨乎
語録語云朝聞道夕死可矣如何是聞道由知德者鮮
矣如何是知德曾㸃漆雕開已見大意如何是見大意
於此省悟一分是入頭學問省悟十分是到頭學問却
去閒理會何益　文王於庶獄庶慎罔敢知知者何事
孩提不學而知知從何來此可以見聖學矣　殺身成
仁舍生取義是忘軀求道之意後人不省指為仗節死
義之事則疏矣治亂興亾是豈人人所遭者哉惟其重
生則有欲舍生則無欲重生是養口體者也成仁取義
是養大體者也道本家常茶飯無甚竒異好竒趨異反
失之故賢智過求愚不肖不知求此道所以不明不行
也聖人揭個人莫不飲食鮮能知味正是平平淡淡日
用常事然能常知則心常在常明久而純即與天地合
德日月合明四時合序鬼神合吉凶皆自目前進去非
别有神通可歆慕者世人好怪忽近就遠舍易求難故
君子之道鮮矣孟子只説是心足以王充之足以保四
海不失赤子之心此之謂失其本心此乃天地易簡之
理古今傳受之要加一些是世儒減一些是異學　後
儒謂釋空老無為異非也二姓之蔽在遺倫不在虛無
著空淪無二氏且以為非以是罪之故弗服也聖人亦
曰虛明曰虚以受人亦曰無極曰無聲無臭雖至元渺
不外彜倫日用即聖學也安可以虚無二字歸之二氏
以是歸之二氏則必落形器守方隅泥文義此聖學之
所以不明也　要知此理人人可為資質無有不可者
但不肯耳精力無不足者只有漏耳本體無有不見在
者只自蔽耳於此覸破信及真可一立便起一得永得
　高明博厚悠遠吾心之體本如是也有欲則昏下則
淺狹則局促耳試於心平氣和以忿生慾發之時觀之
自可見心平氣和萬境皆春忿生慾發一物難容此能
覆載與不能之騐也　問致中和如何位得天地育得
萬物曰識得天地萬物便見位育曰天地萬物亦有不
識乎曰人之所見己隔形氣天地自天地萬物自萬物
故每每有此疑天地萬物本吾一體有形屬地無形屬
天統言之曰天地分之曰萬物今除了山川土石何者
為地除了日月星辰風雲雷雨寒暑何者為天除了吾
心之靈惡知天地惡有萬物故天由心明地由心察物
由心造五倫本乎一身庶徵應乎五事故曰萬物皆備
於我反身而誠樂莫大焉曰能盡其性則能盡人之性
能盡人之性則能盡物之性　直甫問虚無乃老釋之
非先生謂吾儒亦然終未安曰虚者太虚也太虛原無
一物是虚無也天下萬物萬事豈能有外太虚者乎生
生化化皆從此出為人子能虚以事親則孝為人臣能
虛以事君則忠若實之以慕少艾私妻子懷寵計利則
不能矣曰老釋之虚虚而虚吾儒之虚虚而實亦有辨
曰如子之言是亦虚矣何謂不然且虚而虚虚而實之
言亦未明須知離乎人倫物理而虛無者二氏之謬也
不離人倫日用而虚無者吾儒之學也　問古聖彚出
後來成仙成佛者多成聖者寡何也曰此在教與學異
也五三之世執中建極教簡而學專故人人君子後世
中極之義不明孔子申一貫之㫖一以上非顔不聞一
以下遂分兩截尚謂且學貫未可學一其支離不經亦
甚矣學者見在繁艱皆委心不能雖周程倡可學之要
再傳復晦既不得其門而入而辭章功利之習又從而
薰爍之奈何有成若佛以見性仙以超昇學之者直欲
作佛必求超昇件件放下其道雖偏其教簡徑其學精
專以此成就者衆今知其然盡洗世陋直以易簡為學
以聖人為歸然而不成未之有也　問聖愚一致始終
本末同條共貫處何如曰孔子無言之教至精者也百
姓日用飲食至麄者也然無言此虚明也日用飲食此
虛明也故曰人莫不飲食鮮能知味也食能知味行能
知步瞬能知存息能知養為子知孝為臣知忠至於知
化知天一也　儒學不明其障有五有文字之障有事
業之障有聲華之障有格式之障有道義之障五障有
一自蔽真體若至寳埋地誰知拾之間為異學竊柄誰
復顧之曰五者皆理所有曷謂障曰惟其滯有故障
良知自存自照渾無方體無涯限若著個良知亦是障
　或問聖可學與曰可或問聖不可學與曰不可然則
何以自戾乎曰學其可學斯可學己學其不可學斯不
可學己胡謂可曰求盡吾心而已矣胡謂不可曰求全
其才而已矣夫求盡吾心者懲吾忿窒吾慾遷吾善改
吾過窮吾之神知吾之化自有而自為之夫誰謂不能
求諸易者也求全其才者天有所短地有所長智有所
不及神有所不通九官弗兼其能堯舜其猶有病求諸
難者也舍難就易可謂善學也已　大游問治世以何
為要𦂳曰只有這件要𦂳世人事事𦂳要只為這件不
要𦂳曰法度亦莫可廢曰徒善徒法有明訓矣然善無
定善以不戾本然為善法無定法以遂善成物為法
王道即是天德即是眼前學問廓然大公物來順應一
言盡矣自其廓然名曰天德自其順應名曰王道非有
甚高難行之事書曰無有作好遵王之道無有作惡遵
王之路作是作意為之非廓然順應者也無作無偏是
無意必將迎之私用舍舉措自得其宜此其性情用功
豈人不能也不為耳後世將王道比作天上事看講來
做去務求高出反致著善著法與此相背如何做得三
代時事　問理欲不明曰賊是人做的人是天生的未
達曰自不欺心有甚欲不明自不違天有甚理不明
無染則本體自淨無著則應用自通故經綸大經立大
本知化育只在夫焉有所倚一倚便不能　子思戒慎
恐懼工夫聖人只道個敬顔子非禮勿視聽言動於乾
卦只道個閑禮經正目而視之無他見傾耳而聽之無
他聞在成湯曰顧諟而已顧諟只是一照只是良知常
在其功一也而照尤易曉一照體用為一無内外無動
靜無久近始學下手此照也通乎晝夜知性知天此照
也問顧諟何如緝熙曰顧諟亦即緝熙但顧諟照則明
照上著力緝熙自明自照無二無息己得其本然者也
故曰反觀内照曰大人以繼明照於四方　所向有物
即為物縛所存有善即為善累　不言而信信是何物
不動而敬敬見何處吾心之本體即是誠即是忠信即
是一此體常存便是主一便是思誠學不明世儒只在
可見可聞有思有為上尋學舍之便昏憒無用力處
問讀書之法曰程子謂求經義皆栽培之意栽培必先
有根以根為主既栽既培自有生生之意是讀書時優
游諷詠得書之益不讀時體貼充養尤得書之益也今
人讀書以書為主心為奴𨽻敝精務博反為心害釋卷
則茫然均為亡羊皆非栽培之意也　學未知頭腦不
是認賊作子便是指玉為石　後儒紛紛理氣之辨為
理無不正而氣有不正不知以其條理謂之理以其運
用謂之氣非可離而二也　文章性與天道乃形而上
下之意非有彼此非有先後淺深也但未悟者見其文
章而已悟了莫非性也莫非天也更無差别　以心安
心即不安有心可安亦不安　客有問知識不足故其
心未明者先生曰去其知識則明矣　子夏篤信聖人
不如漆雕開之求自信冉有説夫子之道不如顔子於
言無不説　問學須博求乃能有見曰見個甚麽曰見
道曰見道如見天或隔一紗或隔一紙或隔一壁或隔
一垣明暗不同其蔽一也欲見須是闢開垣壁徹了紗
紙便自見何須博求博求正為未闢未徹耳舍此而言
博求是記醜而博者也非聖賢之學　問喜怒哀樂未
發氣象曰未發謂中中節為和一齊見在分析不得若
以時地分得開便是體用二源形影為二物葢和非順
適人意之謂不戾本體之謂也　過出無心聖賢不免
後人看得太重反生文過遂非之惡曾子易簀古今稱
美然易時是則用時非非過乎殛鯀為是則任鯀為非
非過乎　或問學莫先義利之辨曰古之所謂義與利
者不可見也不可聞也子之所謂義與利者可見耳可
聞耳夫自可見可聞而辨之則其所是者似是也非天
下之真是也其所非者似非也非天下之真非也是故
捧檄而喜喜可見也孝不可見也故雖張奉之賢不能
不失之毛義其迹鄙也一物釋西伯物可見也忠不可
見也故雖商紂之暴不能不轉移於閎夭其機微也是
故見其可見聞其可聞則義可襲也過可文也聲音笑
貌可以為於外也見所不見聞所不聞則莫見乎隱矣
莫顯乎微矣誠之不可揜矣然則不可見不可聞者何
也心體也可見可聞者何也事迹也心體是則事迹皆
是矣心體非則事迹皆非矣故知堯然後知堯步知舜
然後知舜趨知孔非以周流知顔非以簞瓢也以步學
堯非堯矣以趨學舜非舜矣以周流學孔非孔矣以簞
瓢學顔非顔矣曰夫然則自見自聞耳奚以見聞於人
乎曰欲見於人欲聞於人此義利之所以弗明也夫義
罔常在利罔常行尊周非義乎以其為己則覇矣好貨
非利乎以其同民則王矣故古之君子戒慎不覩恐懼
不聞未嘗求見求聞也而卒無弗見無弗聞今之君子
修邊幅避形迹守信果墜適莫將以求見而卒無可見
將以求聞而卒無可聞善乎先正之言曰無所為而為
者義也有所為而為者利也此依心體與顧事迹之異
也又曰有意於為公皆私也公私義利之辨明則聖學
其庶幾乎　或問陽明先生於侃曰其學類禪信有諸
曰否禪之得罪聖人也有三省事則髠焉去欲則割愛
焉厭世則遺倫焉三者禪有之而陽明亦有之乎曰弗
有曰聖學之異於禪者亦有三焉以言乎靜無弗具也
以言乎動無弗體也以言乎用之天下無弗能也是故
一本立焉五倫備焉此陽明有之而禪亦有之乎曰弗
有然則曷疑其為禪也乎曰以廢書以背朱以涉虚也
曰噫子誤矣不然以告者過也先生奚廢書乎昔者郭
善甫見先生於南臺善甫嗜書者也先生戒之曰子姑
靜坐善甫坐月餘無所事復告之曰子姑讀書善甫憝
而過我曰吾滋惑矣始也教慶以廢書而靜坐終也教
慶廢坐而讀書吾將奚適矣侃告之曰是可思而入矣
書果學乎孔子之謂子貢曰汝以予為多學而識之者
與非也予一以貫之學果廢書乎孔子贊易曰君子多
識前言徃行以畜其德是可思而入矣故言之弗一教
之因材而篤也先生奚廢書乎然則背朱則何居曰先
生其遵之甚者爾豈曰背之云乎孟子曰王之好樂甚
則齊其庶㡬乎夫今之樂非古之樂也而孟子以為庶
幾何也彼其於樂孰無好好之而已聽之而已稱美之
而已好之弗甚者也若體其和推其意而得乎樂之本
則必妙之乎聲容之外者矣先生於朱子亦若是焉爾
惡在其為背也乎且朱子遵程者也其為本義多戾易
傳孔子孟子述古者也其稱詩書多自為説先生之於
朱亦若是焉爾惡在其為背也乎然則涉虚何謂也曰
子以虚為非乎以偏於虚而後為非乎夫以虚為非則
在天為太虚在人為虚明又曰有主則虚曰君子以虚
受人曰聖人虚之至也今子以虚為禪而必以勿虚為
學則糟粕足以醉人之魂而弗靈矣骨董足以膠人之
柱而勿清矣藩籬格式足以掣人之肘而勿神矣曰若
然則儒釋奚辨曰仙釋之虚遺世離倫虚者也聖賢之
虚不外彜倫日用虚而實者也故冲漠無朕而曰萬象
森然是故靜無勿具也視之不見聽之弗聞而曰體物
不遺是故動無弗體也神無方而易無體而曰通乎晝
夜而知斯良知也致之之極時靡勿存是故無方無體
虛之至也至虚而後不器不器而後無弗能
　縣令周謙齋先生坦
周坦號謙齋羅浮人也仕為縣令自幼有志聖賢之學
從學於中離出遊湖湘維揚新泉天真天關以親講席
衰老猶與徐魯源相往復其論學語云日之明也必照
於物有不照者陰霾之蔽也心之知也必格乎物有不
格者物欲之蔽也又云一陽生於下為復内陽外陰為
泰於復則曰見天地之心於泰則曰内健而外順是可
見學不遺乎外而内者其本也故曰復德之本也惟復
則無妄而剛來主於内矣此内健之為泰也又云不可
於無喜怒哀樂覔無聲無臭只喜怒哀樂中節處便是
無聲無臭所在又曰瞑目靜坐此可暫為之心體原是
活潑流行若長習瞑坐局守空寂則心體日就枯槁非
聖人之心學也又云白沙之學以自然為宗至謂靜中
須養出端倪吾人要識得靜中心體只是個澄然無事
炯然不昧而已原無一物可著若謂靜中養出端倪則
靜中又添出一端倪矣且道體本是自然但自然非意
想可得心下要自然便不是自然也
　
　
　
　
　
　
　
　
　
　
　
　
　
　
　明儒學案卷三十
欽定四庫全書
　明儒學案卷三十一
　　　　　　　　　　　　餘姚　黄宗羲　撰
止修學案
見羅從學於鄒東廓固亦王門以下一人也而别立宗
㫖不得不别為一案今講止修之學者興起未艾其以救
良知之弊則亦王門之孝子也
止修學案
　中丞李見羅先生材
李材字孟誠别號見羅豐城人南京兵部尚書諡襄敏遂
之子登嘉靖壬戌進士第授刑部主事厯官至雲南按察
使金騰故患緬而孟養蠻莫兩土司介其間叛服不常先
生用以蠻攻蠻之法遣使入蠻莫誘令合孟養襲迤西殺
緬之心膂大朗長緬酋遂攻迤西孟養告急先生命将士
犄角之土司大破緬於遮浪之上叩闕謝恩貢象二以功陞
撫治鄖陽右僉都御史先生與諸生講學諸生因形家言
請改叅将公署為書院遷公署於舊學許之事已定叅将
米萬春始至萬春政府門生也嗾士卒為亂先生方視事
擁入逼之守備王鳴鶴持刀向萬春厲聲曰汝殺李都爺
我殺汝乃得免事聞先生閒住而萬春視事如故明年萬
厯戊子雲南廵按蘇瓚逢政府之意劾先生破緬之役攘
冐蠻功首級多偽有㫖逮問上必欲殺之刑部初擬徒
再擬戍皆不聽言者強諍上持愈堅法吏皆震怖刑部郎中
髙從禮曰明主可以理奪乃操筆為奏曰材用蠻敗緬不
無闢地之功據掲申文自抵罔上之罪臣子報功失實死有
餘辜君父宥罪矜疑人将効命天子視奏頗為色動長繋
十餘年發戍閩中遂終於林下先生初學於鄒文荘學致
良知之學己稍變其說謂致知者致其知體良知者發而
不加其本體之知非知體也已變為性覺之說乆之喟
然曰總是䑕遷穴中未離窠臼也於是拈止修兩字以
為得孔曾之真傳止修者謂性自人生而静以上此至
善也發之而為惻隠四端有善便有不善知便是流動
之物都向已發邊去以此為致則日逺於人生而静以
上之體攝知歸止止於人生而静以上之體也然天命
之真即在人視聽言動之間即所謂身也若刻刻能止
則視聽言動各當其則不言修而修在其中矣使稍有
出入不過一㸃簡提撕修之工夫使之常歸於止而已
故謂格致誠正四者平鋪四者何病何所容修茍病其
一隨病隨修著書數十萬言大指不越於此夫大學修
身為本而修身之法到歸於格致則下手之在格致明
矣故以天下國家而言則身為本以修身而言則格致
又其本矣先生欲到歸於修身以知本之本與修身為
本之本合而為一終覺齟齬而不安也性情二字原是
分析不開故易言利貞者性情也無情何以覓性孟子
言惻隠羞惡辭讓是非即是仁義禮智非惻隠羞惡辭
讓是非之上又有一層仁義禮智也虞廷之言道心即
中也道心豈中之所發乎此在前賢不能無差先生析
之又加甚耳即如先生之所謂修亦豈能舍此惻隠羞
惡辭讓是非之可以為主宰者而求之杳㝠不可知者
乎上天之載無聲無臭至矣此四端者亦曽有聲臭乎
無聲無臭猶不足以當性體乎猶非人生而静以上乎
然則必如釋氏之所謂語言道斷父母未生前而後可
以言性也止修兩挈東瞻西顧畢竟多了頭而若單以
知止為宗則攝知歸止與聶雙江之歸寂一也先生恐
其隣於禪寂故實之以修身若單以修身為宗則形色
天性先生恐其出於義襲故主之以知止其實先生之
學以止為存養修為省察不過换一名目與宋儒大段
無異反多一張皇耳許敬菴曰見羅謂道心人心總皆
屬用心意與知總非指體此等立言不免主張太過中
固是性之至徳舍道心之㣲更從何處覓中善固是道
之止宿離心意與知却從何處明善性無内外心亦無
内外體用何從而分乎髙忠憲曰大學格致即中庸明
善所以使學者辨志定業分剖為己為人之界精研義
利是非之極要使此心光明洞逹無毫髪含糊疑似於
隠㣲之地以為自欺之主不然非不欲止欲修而氣禀
物欲拘蔽萬端皆緣知之不至也工夫喫𦂳沉著豈可
平鋪放在說得都無氣力兩公所論皆深中其病有言
先生出獄戍閩仍用督府威儀敬菴撫閩城外迎之勞
問垂涕頃之正色曰䝉聖恩得出猶是罪人當貶損思
過奈何一路震耀豈待罪之體先生艴然曰迂濶盖先
生以師道自任不因患難而改不知者謂其不忘開府
門面則失之矣
論學書百歩激於寸括燕粤判於庭除未有種桃李而
得松柏之實者毫釐千里此學之宗趣所以必謹其初
也大學之所以先知止程門之所以先識仁者其意亦
由此也乎故嘗以為合下的工夫即是到底的學問到
底的學問只了結得合下的工夫自昔聖賢懇懇諄諄
分漏分更辨析研窮者豈有他事只是辨此毫釐耳(上/徐)
(存/齋)　捉定修身為本將一副當精神儘力倒歸自己凝
然如有持屹然如有立恍然常若有見翼翼小心昭事
上帝上帝臨女母貳爾心視聽言動之間時切簡照提
撕管歸於則自然嗜欲不得干狂浪不得奪常止常修
漸近道理切不可將本之一字又作懸空之想啟卜度
支離之證於坦平地無端横起風波躭延歳月所云月
在澄潭花存明鏡急切撈摸不著者正坐此病也(答弟/孟乾)
　精神兩字去本體尚隔一層心之精神謂之聖先輩
謂非孔子之語今人動欲辨體只為一向以知為體故
槩以游揚活潑者當之此程伯子所以謂認得時活潑
潑地認不得時只是弄精魂也(答朱/汝欽)　挈出修身為本
齊家不作家想治國不作國想平天下不作天下想自
然意念不分漸近本地(答丁/重甫)　大率一到發靈後終日
終夜只是向外馳走聞聲隨聲見色隨色即無聲色在
前亦只一味思前忖後所以去性轉逺故就性一步則
無非善者無非正者離性一歩反是(答李/汝潜)　六經無口
訣每謂只有艮其背一句其實即是知止但大學說止
善似止無定方易說艮背似止有定所以背為頑然不
動之物如宋儒之說未足以盡艮背之妙因而指曰隂
方名曰北極如世所云又不免落於虚元之見予嘗看
剝復兩卦同為五隂一陽但陽在内能為主則隂無不
從陽者故為復陽在外不能為主則隂無不消陽者故
為剝如隂陽内外之辨而知止之妙可得識剝復消長
之機而艮背之理可求艮背者非專向後只是一個復
暫復為復常復為艮晦翁云自有人生来此心常發無
刻無時不是向外馳走非知止如何收拾得非艮其背
如何止宿得不獲其身不見其人内外兩忘渾然執中
氣象此艮背所以為千聖祕宻也知止執中盖是一脈
相傳故程伯子以謂與其是内而非外不若内外之兩
忘内外兩忘不專形容未感時氣象無我無人廓然而
大公物来而順應心溥萬物而無心矣常止矣仁敬孝
慈信隨感流行自然發皆中節真所謂不識不知順帝
之則也　人豈有二心人知之知其無二心而虞廷授
受何以有人心道心之别須知有二者心無二者性有
二者用無二者體此堯之命舜所以只說允執厥中也
危㣲者以言乎其幾也道心人心者以言乎其辨也惟
精者何正有見於道心人心之不一而恐其或二於中
也惟一者何正有慮於道心人心之不一而欲其常一
於中也常一常精厥中允執乃無適而非道心之流行
而中常用事矣中庸曰率性之謂道故道心者中之用
事也劉子所謂人受天地之中以生湯亦曰維皇上帝
降衷於下民若有恒性民之中天之命也故子思直以
喜怒哀樂之未發者當之從古言中未有若此之端的
者大學直將心意知物列在目中歸本修身歸止至善
意亦如此獨所云道心人心者似正審幾之要大學不
及之耳不知心何為而用正為其有不正而正之也意
何為而用誠為其有不誠而誠之也知物皆然正而誠
者即所謂道心也不正不誠者即所謂人心也但虞廷
之所言者畧而大學之所列者詳頭面稍不同致讀者
未解耳執字昭然與止不異盖皆不是影響卜度轉換
遷移之法(答陳/汝脩)　知即是行行只是知此知行所以本
来合體也知到極處只體當得所以行行到極處只了
當得所以知此知行所以本来同用也　陽明以命世
之才有度越千古之見諸所論著者無一非學聖之真
工而獨其所提掲者以救弊補偏乃未惬孔曽之矩要
今致知二字雖並列於八目之中而知本知止乃特掲
於八目之外以致知為知本於理固所不通謂知止即
致知於用亦有未協必欲畧知本而掲致知五尺童子
知其不可孔子之所以開宗立教者舍知本之外别何
所宗曽氏所以獨得其宗者舍知本之外别何所學三
省則修之矩矱一貫則止之淵源世之學致知者既不
肯認多識之科而知上立家其致則一失在於習陽明
之熟而不覺其信之深於孔曽反入之淺也(答董/蓉山)　二
十年前曽見一先輩謂乾知即良知不覺失笑乾主始
物坤主成物知者主也昔賢之解不謬就令作知字看
亦如知府知州之類謂乾知此事即乾管此事也豈得
截斷乾知謂天壤間信有乾知與良知作證印乎果然
則坤作成物又將何以截之何以解之此真可謂欲明
良知而不復究事理之實且不察文理矣乾陽物也坤
隂物也程子曰乾者天之性情乾坤兩字已是無名之
名而又謂乾有知杜撰無端可為滋甚曰然則如子所
云乾知既無良知亦無有乎曰非然也知一也不可以
體用分然慮不慮判矣則良不良之所由分譬之情一
也亦不可以體用分然有為無為判矣則善不善之所
由别情固性之用知亦心之發也鄙所謂分别為知者
是也雖良知亦分别也孩提之愛敬非良知乎知親知
長知愛知敬分别也乍見之怵惕惻隠非良知乎知孺
子之入井知可矜憐分别也故知為分别無分於知之
良與不良也若以良知為體又曰良知即是天之明命
則大學一經之内於致知之外又掲至善又㸃知本則
所謂本與善者又將安所屬乎若云知即是本大學只
合說知知又安得說知本若云知即是善大學只合說
知止又安得說止善易曰一隂一陽之謂道繼之者善
也成之者性也性亦何名只合說善故孟子道性善大
學說至善中庸要明善以謂不明乎善則不能誠乎身
也正是不知止於至善則不能修乎身也豈可强心之
用為體抑天之命為知困知記曰天吾未見其有良知
也地吾未見其有良知也日月星辰吾未見其有良知
也山川草木吾未見其有良知也求其良知而不得安
得不置天地萬物於度外乎其言似朴其理郤是大率
與萬物同體者乃能同萬物之體與萬物作對者即不
能同萬物之體知親知長畢竟愛行於親而敬行於長
也有分别即有彼此非所謂與萬物作對者乎而欲持
之以同萬物之體以是為大人之學所以立教開宗復
命歸根之宗窽也可乎不可乎曰然則如子所云知果
無分於良與不良則將任其知之良不良而亦無貴於
良知矣乎恐於理不盡也曰不然孟子曰人之所不慮
而知者其良知也良知之名雖云起自孟子而指㸃良
知之親切者亦莫過於孟子世之學者但漫曰良知良
知曽不思知之之所以良者自何而良所以不良者自
何而不良知知之所以良者自於不慮則學之在我者
亦當反之於不慮而後可以致知之必良乃直於知上
立家用上磨擦分别上求討是欲以求不慮之名而先
求之以有慮之實也而可乎孔子曰吾有知乎哉無知
也又曰盖有不知而作之者我無是也以知為體孔子
不聞知及者當求其所及之事而知非體也仁守者當
求其所守之事而仁非體也此等仁知又就用之徳看
盖指能擇者為知而能守者為仁也不可便執為實體
也智譬則巧亦同此類若必執智為體則所謂聖與仁
者又將安所屬乎譬之大學言知本矣又言知止矣孟
子言知性矣又言知天矣若脫却止本而直謂大學以
知立教以知為體遺去性天而直謂孟子以知立教以
知為體不幾於不揣其本而齊其末按圖之似而直指
之為駿也乎故大學未嘗廢知也只不以知為體盖知
本非體也大學未嘗不致知只不掲知為宗盖知本用
不可為宗也惓惓善誘一篇經文定萬古立命之宗總
千聖淵源之的只是教人知本只是教人知止身心意
知並列於八目之中特掲脩身不復及心意知也此豈
無謂而然無所見而為是說乎此其中真有千聖不傳
之祕而非豪傑之士必欲繼往聖開来學為天地立心
為生民立命者不足以與聞乎斯義也　從古立教未
有以知為體者明道先生曰心之體則性也伊川先生
曰心如榖種仁則其生之理也横渠先生曰合性與知
覺有心之名亦是性為心體之見晦菴先生曰仁者必
覺而覺不可以名仁知果心之體也謂知即性可乎仁
為生理生理即性也覺不可以名仁知獨可以名仁乎
知不可以名仁又可以為心之體乎釋氏本心聖人本
天盖伊川先生理到之語古有以公私辨儒釋者有以
義利辨儒釋者分界雖清卒未若本心本天之論為覆
海翻蒼根極於要領也故其斥釋氏也專以知覺運動
言性謂之不曽知性此固章句士所熟聞而熟講者乃
獨於學問之際欲悉掃成言以附一家之說盡違儒訓
以狥釋學之宗恐少有仁心者有所不忍也吾儒惟本
天也故於性上只是道得一個善字就於發用之際覘
其善之條理於惻隠也而名其仁於羞惡也而名其義
於辭讓也而名其禮於是非也而名其智亦總之只是
一個善而巳未嘗云有善無不善將善與不善對說也
有仁無不仁將仁與不仁對說也義禮智亦凖此後儒
則曰無善無惡者心之體此無他則以其就知上看體
知固有良亦有不良夫安得不以無善無惡者為心之
體乎今有玉焉本無瑕也只合道得一個白字不可云
有白而無黒也有水焉本無汙也只合道得一個清字
不可云有清而無濁也清濁對說必自混後言之善惡
對說必由動後有之告子學問非淺只為他見性一差
遂至以義為外何以明之公都子曰告子曰性無善無
不善也以無善無不善為性正後儒之以無善無惡為
心之體也在告子則闢之在後儒則宗之在釋氏則謂
之異端在後儒則宗為教本唯鄙之論似頗稍公而友
朋之間又玩而不信也公者何即所云諸所論著者無
一而非聖學之真功而獨其所提掲者以救弊補偏乃
未惬孔曽之心要吾輩善學先儒者有志聖學者學其
諸所論著學聖之真功可也而必併其所提掲者不諒
其救弊補偏之原有不得已也而直據以為不易之定
論也可乎心齋非陽明之徒乎其聖學之真功心齋不
易也未聞併其所提掲者而宗之不易也雙江非陽明
之徒乎其聖學之真功雙江不易也亦未聞併其所提
掲者而宗之不易也今而敢廢陽明先生學聖之真功
則友朋間宜羣訾而議之矣茍未廢學聖之真功而獨
議其所提掲也則心齋雙江兩先生固己先言之矣歸
寂非雙江㫖乎而修身為本則非鄙人所獨倡也常有
言匹夫無罪懐璧其罪貧子說金人誰肯信僕今日之
謂也僕少有識知亦何者而非陽明先生之教之也念
在學問之際不為其私所謂學公學公言之而已矣求
之心而不得雖其言之出於孔子未敢信也亦陽明先
生之教也　上天之載無聲無臭戒慎恐懼要歸不睹
不聞昭昭靈靈者斷不是體然除却昭昭靈靈亦無别
可用以入止地之法門矣攝知歸止原是不得已而形
容之語易詞言之即是個攝靈歸虚攝情歸性也但不
可如此道耳悟得此則兩者俱是工夫悟不得則兩者
俱成病痛(答朱/鳴洪)　知常止自能慮不必更添覺字本常
立即是敬不必更添敬字(答賴/維新)　本末始終括盡吉凶
趨避之理三百八十四爻其所判吉凶趨避有一不是
此知所先後者乎知所先後則步步皆吉倒亂了本末
始終之序則步步皆凶所謂幾者動之㣲吉之先見者
也渾是一個止法此其所以能定能静能安著吉先從
本立宗不至流到末上只一到末上即神聖工巧亦無
有善著矣(答/友)　一歩離身即走向玉皇上帝邉去亦非
是盖以我對上帝則上帝亦末也(答凃/清甫)　學問只有工
夫雖主意亦工夫也但有自歸宿言者有自條理言者
自歸宿上說工夫恰好是個主意自條理上做主意恰
好說是工夫此止為主意脩為工夫原非二事也譬之
作文未有無主意而可落筆亦未有非落筆修詞順理
成章而可以了却主意者也意到然後詞到詞順然後
理明不可將主意視作深修詞視作淺又不可謂修詞
有可下手而主意則無可用工夫也至於無工夫處是
工夫又自是止之深處修之妙手所謂不識不知順帝
之則者也(答李/汝潜)　丁巳秋侍東廓老師於清原㑹上時
講不善非才之罪廓翁命某某曰世間事但屬伎倆知
解者信乎有能有不能此所以可諉罪於才若夫為子
而不孝為臣而不忠是所謂為不善也豈亦可云才不
能孝才不能忠而直以不善之罪諉之於才乎　靈之
體雖本虚而靈之用必乗氣發竅之後後天之分數居
多故任靈則必至從質從質則其流必至滅天除却返
本還源歸性攝知别無可收拾之處　學問之講只在
辨宗之難宗在致知則雖說知本說知止一切以知為
體宗在知本則雖用致知用格物一切以止為歸　主
致知是直以有睹聞者為本體矣以有睹聞者為體而
欲希不覩聞之用恐本體工夫未易合一也(答詹/養澹)　自
有天地以來此氣常運自有人生以來此心常發晦翁
此言僕竊以為至到之語未有孤坐兀兀寂然如枯木
倚寒巖無一生發者也書云惟天生民無主乃亂彼言
雖為命世者發吾徒學問之方豈不如是此大學所以
必先知止也知得止則不論動静閒忙自然常有事幹
翼翼小心昭事上帝不顯亦臨無射亦保矣　從古立
教未有以知為體者余二十年前即不信之矣故有致
知者致其知體之說良知者發而不加其本體之知者
也非知體也辛酉之歳又覺其非復為性覺之說今思
之總是䑕遷穴中未離窠臼陽明先生曰良知即是未
發之中即是寂然不動廓然而大公的本體儘力推向
體邉其實良知畢竟是用豈可移易大率救敝補偏陽
明先生盖是不得已而為說己大有功於當世矣今亦
何煩更論只學者入頭本領處不得不當下討明白耳
間復書存翁有云先儒曰乃若致知則存乎心悟致知
焉盡矣鄙人則曰乃若知本則存乎心悟知本焉至矣
盖在致知則以知為體在知本則以知為用以致知為
宗則所喫𦂳者要在求知以知本為宗則所喫𦂳者又
當明本矣肯信此學直截從止上求竅本地歸宗無端
更疊牀上之牀架屋下之屋則所云籠内之光籠外之
光知覺之知徳性之知與夫或以獨知為良知或以獨
之一字為良知總屬閒談俱可暫停髙閣倘猶未信斯
言則烟波萬頃滅没由君附贅懸疣疑團正結真令千
佛禁口七聖皆迷豈予末學區區立語斯須所能判决
舊答敬菴有云昔之支離者不過支離於訓解今之支
離者乃至支離於心體夫支離於訓解昔賢猶且憂之
而况支離於心體乎此語真可為痛傷者也儒者之論
學事事歸實釋氏之論學事事歸空事事歸實盖直從
立教開宗合下見性處便實直說到無聲無臭不覩不
聞至隠至㣲處亦無往而非實也故善所必有豈可言
無惡所本無又不待說無善則仁義禮智從何植種惻
隠羞惡辭讓是非從何發苗無善無惡既均則作善作
惡亦等盖總之非吾性之固有也見性一差弊盖至此
推原其故則以其只就用上看體直於知覺運動之中
認其發機之良者據之以為天命之體豈知天之發露
固有人之作用亦多不然則何以同一心也端緒之危
㣲稍分而道心人心截然若兩敵者乎即此而觀則知
知覺運動不可言性儒者之學斷須本天程朱之論固
自有理之到處者也(答凃/清甫)　纔說知本便將本渉虚𤣥
纔說知止便爾止歸空寂纔說脩身為本却又不免守
局拘方狥生執有此學所以悟之難也(答李/思忠)　體則萬
物皆備用則一物當幾格物者格其一物當幾之物也
鄙人誠有是說亦因學不明本者故將格物懸空講之
無有事實有不得已而為之言其實合家國天下通為
一身自是萬物皆備固無煩於解說在家脩之家在國
脩之國在天下脩之天下亦自是一物當幾何所容其
擬議云然者若有似於言之近工描畫支離亦恐漸逺
本實落舊見解此鄙人所以不甚道也只實實落落與
他挈出知本為歸宗知止為入竅使人隨事隨物而實
止之實修之即所云格致誠正者一切並是實事實工
豈不痛快簡易心無不正不必更動正的手脚有不正
焉而修之即止之矣意無不誠不必更動誠的手脚有
不誠焉而修之即止之矣知無不致不必更動致的手
脚有不致焉而修之即止之矣物無不格不必更動格
的手脚有不格焉而修之即止之矣是皆所謂格物也
致知也然齊家也齊其固有之家治國也治其固有之
國平天下也平其固有之天下非因齊治均平之事至
而後有是家國天下也此吾所以謂之體則萬物皆備
也然當其齊家也不可二之國矣當其治國也不可二
之天下矣雖均平齊治之事交至於吾前而吾所以應
之者其當幾之際畢竟只是一物而已雖誠正格致之
用屢遷變動不居若甚無有典要而究其當幾之際吾
所以格之者亦畢竟只是一物而已此無所以謂之用
則一物當幾也格物者格其一物當幾之物也可謂理
不然乎(答李/汝潜)　癸亥前曽因讀易偶有觸於本末始終
之序於時全學未明知止之法亦所未悟只以易語强
自支撑謂安其身而後動其身未安寧可不動易其心
而後語其心未易寧可不語彷彿十年來乃近止地止
地稍固作用處乃漸見輕省也大率同一格物以知本
之㫖用之則一切皆已分事以應務之心用之則一切
盡人分事　聖人之知要從止岀故必定靜安而後貴
其能慮後世之學先從慮上下手知上充拓此實本末
始終之辨　予學三十年矣自省已躬絶無有悟願從
予學者學予之不悟可也切不可虛誇作慕大希高之
想也(答友/人)　誰能不用靈明但用之以向外馳走則為
衆人之任情滅天用之以反躬歸復則為君子之立極
定命　由仁義而行者即是本天路徑由仁義而襲者
即是本心路徑知有良不良總是一知决不可以駐脚
本天而動則知自良本知而求良一切皆慮後事而知
不可云良矣　須思命􁀧只是一個善訣竅只是一個
止如何反反覆覆必要説歸脩身為本必要揭出脩身
為本必悟此而後止真有入竅善真有諦當乃不為墮
於邊見也不然無寂感無内外無動靜豈不𤣥妙少失
分毫便落捕風鏤塵弄影舞像之中依舊是辨體的家
風也(答龔/葛山)　夫天載實體也無聲無臭贊語也後之專
言無聲無臭者皆是道贊語而遺其實體者也故談至
善而專指為無聲無臭者亦猶是也　允執之中不是
專主流行而隨時處中之中自備其内至善之善亦不
專主流行而隨感而應之善自存其中以致知為主腦
者是知有流行而不知有歸宿者也恐至命一脉遂截
然斷路不復有歸復之期矣(答董/蓉山)　先儒謂不得以天
地萬物撓己巳立後自能了當得天地萬物者亦是喫
𦂳為人之意要在善看不然天地萬物果撓已者乎等
待已立乃了天地萬物乎㤀本逐末者狥人者也誠不
可為知本知有已不知有人了已者自了者也亦不得
謂之知本已欲立而立人已欲達而達人是説仁者之
體非説仁者之造認得是體即所謂認得為已何所不
至認得為造己未立何暇立人己未達何時達人即所
謂若不為已自與己不相干名曰求仁去仁逺矣知本
兩字即是求仁但稍換却頭面故不但知本者不可狥
人即求仁者亦决無有狥人之理摩頂放踵病此兆矣
不但求仁者不可守株即知本者亦决無有守株之理
抜一毛而利天下不為弊有由矣(答詹/世輯)　有疑止脩兩
挈為多了頭面者不知全經總是發明止於至善婉婉
轉轉直説到修身為本乃為大歸結實下手此吾所以
專揭修身為本其實正是實做止於至善故曰知修身
為本而止之是也(答蔣/崇父)　一個念頭稍渉虛𤣥便流意
見一句話頭稍欠填實便托空詮已之自進工夫由此
固疎人之觀視察安亦即便分誠偽矣(答董/蓉山)　雷陽一
夕透體通融獨來獨徃得無呈礙(答滕/少崧)　自悟徹知本
後學得凑手乃知從前説者作者大抵偽也説本體固
恍恍惚惚認似作真説工夫亦恍恍惚惚將無作有或
認靜邊有者透不到事上或認見地明者合不到身上
大率皆是意可揣得口可説得而實在落手做不得也
此其所以為偽也(答從弟/孟育)　有友主保守靈明之説者
予曰兄旣主靈明必令無時不明無事不靈未論爪生
髪長筋轉脈揺為兄不明兄純孝人也即兄母死初哀
一段果祇激於一慟而不容自己乎將主以靈明而必
為之加減劑量使之適協乎若不照則是靈有不保若
必照則恐孝有未至人未有自致者也必也親䘮乎是
兄用情反恒人之情之不若矣其友為之蹙然請質予
曰兄母訝亦毋驚此蓋孔聖人之所不能與以知者也
而兄必欲與之此其所以異於孔子之學其友曰然則
將奈何予曰顔淵死子哭之慟矣孔子全然不知因人
喚醒恰好回頭照出自中之則乃曰有慟乎非夫人之
慟而誰為惟不識知乃能順則若必識知去則逺矣其
友為之豁然乃盡棄從前之學(答周/三泉)　孔子以知止入
門而後之儒者却先格物不知止不知則身心尚無歸
宿而所謂格物者安得不病於支離本不悟則意緒尚
不免於二三而所謂致知者安得不流為意見(與張/洪陽)
止此則自虛然却不肯揭虛為本修此則自寂然却不
可執寂為宗(答涂/清浦)　學之以修身為本也尚矣復以為
必先知本者豈修身為本之外又别有所謂知本乎曰
非然也蓋必知本而後有以知家國天下之舉非身外
物也知均平齊治之舉非修外事也知本者知修身為
本也非知修身為本之外又别有所謂知本也(答李/汝潜)
知本一脉當官尤為日著之效只一㸃念頭上向監司
處迎揣下向百姓處猜防自謂之用明即所謂能疑為
明何啻千里矣與本風光毫髪不相蒙渉端拱垂裳豈
無照智只其所注宿者不於人必於己耳(答劉/良弼)
大學約言大學首節何謂也以揭言學之大綱也蓋三
者備而後學之道全也而即倒歸於知止謂定靜安慮
之必自於知止何謂也以申言止之為要也繼之曰物
有本末云云者何謂也以敎人知止之法也經世之人
無一刻離得物如何止經世之人無一刻離得事如何
止蓋物雖有萬矣本末分焉事雖有萬矣始終判焉知
本始在所當先即當下可討歸宿直於攘攘紛紛之中
示以歸宿至止之竅故曰是敎人以知止之法也古之
欲明明德至修身為本何謂也蓋詳數事物各分先後
而本歸修身也本在此止在此矣豈有更别求之理其本
亂至未之有也蓋决言之也結歸知本若曰知修身為本斯
知本矣知修身為本斯知至矣　至善其體而明徳其用也
止至善其歸宿而明親其流行也定而後能靜非靜生
於定也靜而後能安非安生於靜也要以見必自知止
始也舊有語定靜安總是止但漸入佳境耳最得立言
之意非止則如人之未有家非止則如種之未得地而
慮烏從出乎　止為主意修為工夫　身外無有家國
天下修外無有格致誠正均平齊治但一事而不本諸
身者即是五霸功利之學格致誠正但一念而不本諸
身者即是佛老虛𤣥之學故身即本也即始也即所當
先者也知修身為本即知本也知止也知所當先者也
精神凝聚意端融結一毫熒惑不及其他浩然一身通
乎天地萬物直與上下同流而通體渾然一至善矣故
止於至善者命脉也修身為本者歸宿也家此齊焉國
此治焉天下此平焉所謂篤恭而平垂衣而理無為而
治者用此道也(知本/義)善一也有自主宰言者有自流行
言者故止一也有自歸宿言者有自應感言者君臣父
子朋友之交所謂止之應感者也故仁敬孝慈信所謂
善之流行者也歸宿不明而直於應感之上討止猶主
宰不悟而直於流行之際看善也止將得乎聽訟云云
則正所謂止之歸宿者也止有歸宿隨其身之所接於
為君也而止仁於為臣也而止敬於為子也而止孝於
為父也而止慈於與國人交也而止信則無適而非止
也舊答某人書謂隨事討止正與後人隨事求中意同
未必非中只恐非允執厥中之消息也　至善兩字蓋
孔子摹性本色就虞淵底揭出示人猶恐杳杳㝠㝠無
可據以循入故又就經事宰物中分别本末始終先後
指定修身為本使人當地有可歸宿故止於至善者命
脉也修身為本者訣竅也知本乎身即知止乎善　僣
謂學急明宗不在辨體宗者何則㫖意之所歸宿者是
也從古論學必以格致為先即陽明天啓聰明亦祗以
致知為奥大學之㫖意歸宿果在知乎止於至善恐不
可以知名之也不可以知名善則止之主意不以知為
歸宿也决矣故曰知止而後有定蓋是要將知歸於止
不是直以止歸於知此宗之辨也此攝知歸止鄙人之
所以敢力提撕也　至善兩字原是直挈性命之宗止
於至善者如根之必歸土如水之必濬源極則者何嘗
不是善是就流行言也極致者何嘗不是善是以造詣
言也落根有地而後可以取勘於流行造詣有基而後
可以要歸於極致後之學者大率知有流行而不知有
歸復圖為造極而不知有歸宿之根源者也學先知止
蓋斬關第一義也　每謂修身為本之學允執厥中之
學也非知本固不可以執中而非厥中允執亦未可以
言知本也左之非左右之非右前之非前後之非後停
停當當直上直下乃成位其中天下之大本立矣格致
誠正不過就其中缺漏處檢㸃提撕使之常止於中耳
常止即常修心常正意常誠知常致而物自格矣　止
不得者只是不知本知修身為本斯止矣其本亂而末
治者否矣豈有更别馳求之理故止不得者病在本也
友朋中有苦知本難者予曰本即至善有何形聲故聖
人只以修身為本不肯懸空説本正恐世人遺落尋常
揣之不可測知之地以致虛縻意解躭誤光隂只揭出
修身為本使人實止實修止得深一分則本之見處透
一分止得深兩分則本之見處深兩分定則本有立而
不揺靜則本體虛而能固安則本境融而常寂只是一
個止的做手隨止淺深本地風光自漸見佳境也切不
可懸空撈摸作空頭想也故本不知又是病在止也此
予所謂交互法也其實知本者知修身為本而本之也
知止者知修身為本而止之也總是一事有何交互之
有但因病立方不得不如此提撕令人有做手耳換作
法不換主腦且不因藥發病也　齊家不是㨮攬家蓋
在家身家即是修之事矣治國不是㨮攬國蓋在國身
國即是修之事矣平天下不是㨮攬天下蓋在天下身
天下即是修之事矣故家國天下者分量也齊治均平
者事緒也余嘗云家國天下者修身地頭也此所以天
子與庻人一也説到性分上所以學無等差説到性分
上如何分得物我真所謂天之生物也使之一本矣無
二本也　或問致知格物學問之功莫要於此也獨無
傳者何與曰知非他也即意之分别者是也物非他也
即知之感觸者是也除却家國天下身心意知無别有
物矣除却格致誠正修齊治平無别有知矣故格致無
傳者一部之全書即所以傳格致也如傳誠意則意物
也而所以誠之者即知也傳正心則心物也而所以正
之者即知也傳修身則身物也而所以修之者即知也
傳齊家傳治國平天下則家國天下者物也而所以齊
之治之平之者即知也則格致奚庸傳哉曰然則所以
格之致之者何如以用其力耶曰此不攷於經者之過
也如戒自欺求自慊慎其獨必其意之所發如好好色
如惡惡臭而無有不誠而所以格誠意之物而致其知
者可知也身之有所忿􁂯四者所以使心之失其正者
此也心不在焉所以使身之失其修者此也而所以格
修正之物而致其知者可知也之其所而辟焉身之所
以不修者此也家之所以不齊者此也而必由其好惡
之正而所以格修齊之物而致其知者可知也正其身以
刑家不出家而成敎於國而所以格齊治之物而致其
知者可知也絜矩以同好惡而所以格治平之物而致
其知者可知也故曰不攷於經者之過也(格致/義)安其身
而後動易其心而後語定其交而後求易言之矣故灼
然本末始終之序而學者不悟也只於此不能知所先
後即步步離根到處無可着脚直以其身為萬物之役
如馬牛然聽其駈策而馳走矣故就一事一物言固自
有個本末終始總事物言又只有個本末終始下條備
舉事物各分先後斷以修身為本正為此也悟得此真
如走盤之珠到處圓成無有定體亦無定方而本常在
我此其所以為經世之竅即悟不徹只捉定修身為本
如立表建極相似亦自隨事隨物就此取衷而本常保
其不亂　未嘗不是逐事逐件著功而運量精神只是
常在一處未嘗不是要得檢束此身俾無敗缺而主腦
皈依只是收拾一副當精神使其返本還元無有滲漏
此其所以為盡性之學　修身為本只有一個本隨身
所接無非末者延平曰事雖紛紜還須我處置畢竟宰
天宰地宰人宰物運轉樞機皆是於我離身之外無别
有本雖天地君親師亦末也　問致知兩字不但陽明
挈之有宋諸儒無不以為學之始事先生獨以為必先
知止者何也曰至小經綸也須定個主意豈有歸宿茫
然可望集事之理運斤者操柄測景者取中若無知止
這一步真所謂無主意的文章正誠格致將一切渙而
無統矣更有一説心有不正故用正之之功意有不誠
故用誠之之功知有不致物有不格故用致之格之之
功今此一時耳試反觀覺心尚有不正否曰無有意有
不誠否曰無有知有不致物有不格否曰此中抵對歴
歴分明亦似無有不致不格曰如此則學問工夫一時
間便為空缺矣問者躍然有悟曰允若先生之言復命
歸根全在一止格致誠正不過就其中缺漏處檢照提
撕使之常歸於止耳　必有以信身外之無有家國天
下也而後本體一必有以信修外之無有格致誠正也
而後工夫一本體一則精神不至外有滲漏工夫一則
意念不復他有馳求而知止矣
道性善編孟子説個入井又説個孺子入井又説個乍
見入井蓋入井者事之最可矜憐者也孺子於人最無
寃親者也而又得於乍見是又最不容於打㸃者也不
知不覺發出怵惕惻隱苦口苦心只要形容一個順字
蓋不順則外面的便有打㸃粧飾不與裏面的相為對
證矣此正所謂以故言性也以利為本也以見非如此
不容打㸃則情之所發便未必能順豈可便道情善故
信得性而後學有歸宿若以為道情善直於情上歸宗
則有惻隱者亦容有不惻隱者矣有羞惡者亦容有不
羞惡者矣善不善襍出敎人如何駐脚　性有定體故
言性者無不是體情意知能有定用故言情意知能者
無不是用惟心為不然以心統性情者也故程子曰心
一也有指體而言者有指用而言者指體而言者孰為
之體性其體也指用而言者孰為之用情意知能其用
也虞廷所謂人心惟危道心惟微人豈有二心此亦所
謂指用而言者也孔子操則存舍則亾出入無時莫知
其鄉惟心之謂與心豈有出入此亦所謂指用而言者
也孟子曰仁人心也此則所謂指體而言者也而用在
其中矣他章之言仁必以屬性惟此章之言仁直以屬
心求放心人只漫説畢竟向何方求前念不管後念後
念不續前念陽明先生為轉一語甚好曰學問之道無
他求仁而已矣亦是見得放之不可為方所也求之無
可為依據也惟仁可求惟仁可求者則性之有常善也
所謂夫道一而已矣不就一上認取何處歸宗　性者
生之理也知生之為性而不知所以生者非知性者也
易有太極是生兩儀謂兩儀外别有太極固不可指兩
儀而即謂之曰太極亦未可故中庸只説隱微只説未
發只説不可覩聞大率顯見覩聞皆所謂發也正告子
之所謂生者也凡有知覺運動者孰非生乎若不本其
生之由而惟據其迹之所可見則知禮知義者固知覺
也而知食知色亦知覺也以至於知有食色而不知有
禮義亦知覺也同一知覺同一運動可云何者非生生
既是同可云何者非性噫孟子之不以生之謂性則知
孟子之以利求故而必本其善之所自來矣　乃若其
情則可以為善矣乃所謂善也孟子認定了性善故情
可以為善若夫為不善非才之罪也孟子認定了情善
故才無不善只怕人不信得性善無地歸宗故又以知
能之良者表之知能之良者則正所謂情之可以為善
者也才之無有不善者也孩提之童無不知愛其親者
孰為之也及其長也無不知敬其兄也又孰為之也故
曰親親仁也即所謂惻隱之心仁之端者是也性中若
無仁孩提之童如何知愛親敬長義也即所謂羞惡之
心義之端者是也性中若無義孩提之童如何知敬長
達之二字義尤明白只是一個順所謂火然泉達充之
足以保四海者是也然充者非是尋取既徃之怵惕惻
隱來充達者不是尋取孩提之愛敬來達信其性之本
善而知所歸宗達其性之本善而知能之用莫非良矣
知本同參視聽言動四字雖若有形之實跡而勿之一
字則實動而未形之真心也故體認得真視聽言動之
非理即在不覩不聞中而勿之一念即戒慎恐懼之心
也(此下皆興/古疑問)未發之前以理言之則為有以象言之則
為無所云看者亦於其中而黙探其理之何似耳豈真以
象求哉吾嘗於靜中以一真惺惺者而黙與之㑹久之
若見其中之盎然而無所間隔者焉若見其中之肅然
而無所偏倚者焉又若見其中之特然而無所依隨者
焉又若見其中之瑩然而無所遮蔽者焉即其盎然者
看作寛裕温柔之氣象可乎即其肅然者看作齋莊中
正之氣象可乎即其特然者看作發强剛毅之氣象可
乎即其瑩然者看作文理密察之氣象可乎此亦心靈
與性真黙㑹若見其似則然耳而豈實有氣象之可見
耶　本一也為君在君為臣在臣為父在父為子在子
與國人交在交國人若是其無定方也然為君為臣此
身為父為子此身與國人交此身實非有二身也何嘗
無定分乎故善一也君曰止仁臣曰止敬子曰止孝父
曰止慈與國人交曰止信若是其無定名也然仁孝吾
身之善敬慈吾身之善信亦吾身之善實非有他善也
何嘗無定體乎所以歸本之學隨所處而地異地異而
修同隨所遇而時異時異而止同雖日錯綜於人倫事
物之交亦日歸宿於根元命脉之處歸宿處雖妙入無
聲無臭之微錯綜處實曲盡至賾至動之變可見修法
原非粗迹不待兼止言而後知止法原非空寂不待兼
修言而後知此經世之實學而盡性至命之正宗也
問乍見孺子入井必有怵惕惻隱之心此良知也擴而
充之足以保四海致良知也如何不以致良知為是曰
擴充之説原從性根上擴充若見入井而有惻隱之心
孟子所謂仁之端倪張子所謂天理發見自然之苖裔
必欲從端倪上苖裔上擴充充不去矣曰何為充不去
曰事物之感於我者何常而善端之發見於感應者非
一乍見孺子入井勃然惻隱良矣是心之發石火電光
一過即化豈復留滯記憶以為後來張本耶繼此而有
王公高軒之過蓋敬之心生矣當是時非可哀也豈容
復擴充惻隱以待此大賓耶已而王公以嘑蹴之食加
我羞惡之心生矣當是時亦非可哀也豈容復充擴惻
隱以應此可羞之感耶藉令見聾瞽吾哀其不成人見
孤獨吾哀其無告雖與入井之哀同一機括畢竟是隨
感而見前念後念不相照應豈嘗思曰吾前日哀入井
矣今當擴充入井之哀以哀此輩耶必擴充入井之哀
而後能哀後來之可哀勞甚矣狹亦甚矣性體發用不
如是矣(此下皆/崇聞録)四端之發固自有性根在也吾養吾性
隨在皆至善之流行矣曰然則性何如而養乎曰孟子
道性善指天命之體言也天命之性無聲無臭從何處
下手只用得一個養字即止至善之止字即成性存存
之存字是也養而無害順性而動達之天下見可哀而
惻隱見可恥而羞惡見長上而恭敬見賢否而是是非
非毫髮不爽所謂從上發慮無徃而非不慮之良知矣
良知上豈容更加擴充加擴充便是慮而後知知非良
矣　天地人物原是一個主腦生來原是一體而分故
曰天地人物皆已也人已如何分析得是故立不獨立
與人俱立達不獨達與人皆達視人猶已視己猶人渾
然一個仁體程子所謂認得為己何所不至是也若曰
已立已達後方能了得天地萬物吾未立何暇立人吾
未達何暇達人即此便是自私自利隔藩籬而分爾我
與天地萬物間隔不相關接矣便不仁矣所謂若不為
己自與己不相干是也　黙識正識認之識仲弓問仁
夫子告之以已所不欲勿施於仁義備矣又必曰出門
如見大賓使民如承大祭本無賓本無祭如見如承者
何事子張問行夫子告之以言忠信行䔍敬雖蠻貃其
可行矣又必曰立則見其參於前也在輿則見其倚於
衡也無言無行忠信䔍敬亦何有此正所謂黙而識之
的消息也止於至善之脉絡也學問有這一步纔入微
纔知本纔上達天德陽明先生見山中一老叟自云做
言忠信行䔍敬工夫三十九年此其人亦可尚矣只此
黙識一步未之知耳　問致中和致字曰天命之性不
可覩聞此喜怒哀樂之所以為根者也本自未發渾然
至善故謂之中君子於此乎戒慎恐懼工夫都從性根
上用是曰致中喜怒哀樂發皆中節此順性而動其流
行恰當主腦適相脗合而無所乖戾故謂之和君子亦
順性之自然率之而已矣率之則道在矣是曰致和致
字須如此看若從念上與事為上去致恐去天命之性
尚逺　心者性之發靈是活物是用神帝王用之以保
民桀紂用之以縱欲宿儒用之以博聞强記舉子用之
以弄巧趨新儀秦用之縱横捭闔仙家用之呼吸長生
佛氏用之灰心槁性農工醫卜各有所用大學敎人收
攝此心歸止至善亦臨亦保如見如承直用他歸根復
命庻源潔而流自清根深而葉自茂德無不明民無不
親天德王道一以貫之此復性之宗　泉翁云物至而
後義生義生而後知有所措夫知有所措而後格之則
未履其物不必豫格之也與吾師所格只當機之物頗
合(此下皆井/天萃測)俗儒求知於外者也文成求知於内者也
學不同而所主在知則同也見羅先生之學攝知歸止
故其言曰用知以入止則所云知者原是止之用神主
知以求致則所云致者恐非善之歸宿是以止自淺而
入深則有定靜安慮之異修由内而及外則有格致誠
正修齊治平之分　意為心之運用則統之於心尚未
發之於情緒山謂知為意之體者亦謂意為已發故不
得不以知為體所以未妥　唐仁卿信石經大學謂置
知止能得於格物之前似乎先深而後淺殆不知聖學
之止為入竅修為工夫也謂儒者學問思辨之功無所
容於八目之内殆不知止惟一法修有多方萬物皆備
格其當機之㫖也謂物有本末一條次致知在格物之
下以釋格物殆不知此條敎人以知止之法是混止而
為修也　近代之流弊既專於知覺上用功而不知以
知歸止仁卿之矯偏又專於法象上安命而不知以止
求修　此學未嘗不貴虛未嘗不貴寂只以修身為本
一切皆為實體未嘗不致知未嘗不格物只以修身為
本一切皆為實功　知本不言内外自是内外合一之
體知止不言動靜自有動靜合一之妙談止修之法為
異説之防莫過於此　善一而已有自主宰言者有自
流行言者緝熙敬止所謂善之主宰止之歸宿而仁敬
孝慈信則善之流行止之應感者也道有㫖歸原不向
逐事精察學有要領只在一處歸宗此孔門之止修博
約正一貫之真傳也(此下皆日/新蠡測)聖人常止賢人知止果
在一㸃靈光着力乎抑在未發之中下手乎戒懼必於
不睹不聞天載自然無聲無臭皆不可以知名也故曰
聖人無知　大學專敎知止而修之工夫不過一㸃檢
提撕使之常歸於止耳　自古聖賢常見自己不是常
知自己不足時時刻刻用省身克已工夫故聖如孔子
且以不善不改為憂無大過自歉此豈謙詞真見得渾
身皆性命之流行通體皆至善之充用也歸宗處豈不
直透性根落手處斷然修身為本　行之用深於解矣
乃問畢竟是理如何窮性如何悟先生曰只須從末上
去求本從用上去尋體豈恐人求之杳杳㝠㝠故為此
切實之詞抑人生而靜以上不容説即不可求乎某謂
不容説者其體之無聲無臭而無聲無臭正吾人所當
理㑹故論明德親民必歸宗止善蓋至善其體明德其
用止至善其歸宿明親其流行如濓溪既云定之以中
正仁義又云主靜立人極夫中正仁義有何不了而必
申之主靜豈非靜體未窺則所云仁義中正者終在情
識上揀别而非真性命用事乎　既云靜久能自悟又
云窮理斯悟不一靜不足盡理必假探索乎曰靜未嘗
不盡理特恐認得不真耳果知天性本靜而時時收拾
精神管束於此則本根既植條理自生不必屑屑焉攷
之經傳而念頭動處概與經傳合即時取經傳發吾知
見而經傳所言總與吾心印此之謂一得萬畢此之謂
齋戒神明而非别有一段窮索工夫與主靜作對也即
如程子所言涵養須用敬進學在致知亦須問所養所
學者何物則養即是學敬即是知用工即是進步不然
則敬之為言僅空空兀坐而知之為説須物物討求末
學支離從此起矣　論心者不根極於心所自來則欲
與理襍出而難據攝心修身為本即是止於至善踐形
乃所以盡善形神俱妙莫備於此止到穩時渾身皆善
又何心術人品之足言修到極處通體皆仁又奚久暫
窮通之足慮　一止一修即一約一博互用而不偏
人性上雖不容添一物然一墮形骸便不若天之行所
無事故堯曰執中孔曰擇善固執子思慎獨孟子直養
無害周子主靜立極皆就太虛中黙黙保任謂其有曾
不着相謂其無曾不落空真宰天地人物之根源世儒
云一着工夫便乖本體大扺認性命一物無有理窮無
理性盡無性理性俱盡方至於命某則謂性命雖無聲
臭而其顯於喜怒哀樂人倫日用實有自然之條理從
條理處究極源委到得色色完滿無有缺欠則性命即
此貫串工夫實與本體合而豈一切掃除也乎(此下皆/敬學錄)
王塘南先生曰聖賢千言萬語無非欲人識其性之本
體學問千頭萬緒亦只求復其性之本體斯言甚確但
性非情識之謂喜怒哀樂隨感隨發而此體凝然不動
曰中曰未發聖賢指㸃甚微其工夫亦從微處黙黙體
認故塘翁云本性以之情云必從無思無為而入云學
者奈何役役於隂陽五行而不㑹太極之原旣㑹太極
何患無隂陽五行不培養於心所自來則遏欲與存理
勤苦而難成心所自來者性也性所自來者天也天性
在人不離於喜怒哀樂而實不著於喜怒哀樂渾然不
覩不聞之體所謂人生而靜是也何道何人何微何危
自靜者不能不感感者不能不動於是有欲之名焉則
所性自然之用也心也非即為私欲也顧有從性而出
者有不從性而出者從性而出曰道心即蔽錮之極而
終有不可冺滅者在故曰微不從性而出曰人心即禁
制之密而常有逐物而流者在故曰危此危微間不可
為歸宿地也舎此善而求正心心未有能正者也其正
也不必從事於矯就性之無偏倚處即正也舍養性而
求盡心心未有能盡者也其盡也不必從事於擴就性
之無虧欠處即盡也當知感物動念之時兩者似乎相
對而反之天性本然之體豈惟無人即所謂道者亦渾
淪而不可窺豈惟不危即所謂微者亦渺茫而不可執
是誠生天地人物之大原為入聖之真竅也　格致誠
正豈無事實齊治均平豈無規為唯一切以修身為本
則規畫注厝一有不當喜怒哀樂一不中節只當責本
地上欠清楚非可隨事補苴抵塞罅漏已也(此下皆/明宗錄)人
處世中只有自已脚下這一片地光光浄浄可稱坦途
離此一步不免荆棘便是險境故已分上謂之素謂之
易人分上謂之外謂之險　身是善體無動無靜而無
不修即無動無靜而無非止倘若懸空説一止其墮於
空虛與馳於汗漫等耳　易之窮理是盡性工夫必其
所窮者為此性也書之惟精是惟一工夫必其所精者
為此一也博文是約禮工夫必其求禮於文者也道學
問是尊德性工夫必其以德性為學者也不然主意不
先定一切工夫隨之而轉必執曰修處無非止也則義
襲者亦謂之率性矣　大學從本立宗一切格致只從
裏面究竟而愈入愈微後儒從知立宗一有知覺便向
外邊探討而轉致轉離止善之學性學也反本則與性
漸近離本則去性漸遠所以知本為知之至也人心既
喪曷為有平旦之氣乎則仁義之本有為之也君子察
此可以知性矣氣之清明曷為必於平旦乎則日夜之
息為之也君子察此可以知養矣　復之為言徃而返
也譬之人各有家迷復者徃而不返喪其家者也頻復
者日用一至暫回家者也不逺之復則一向住在家中
偶出門去便即回來未嘗移徙故曰不遷未有别處故
曰不貳以此見顔子之學常止之學也　鳶之飛魚之
躍便是率性不可復問何以飛躍曰率性飛者自飛不
知其所以飛躍者自躍不知其所以躍可見者物不可
見者性也不但鳶魚爾也此之謂不覩不聞及其至而
聖人不知不能者也見此者謂之見性慎此者謂之慎
獨先生云以我觀書在在得益以書博我釋卷茫然即
讀書一端觀之而謂學不歸本可乎謂本不於身可乎
　後儒將止至善做明明德親民到極處屬末一段事
審爾則顔曽並未出仕親民止至善終無分矣(此下皆/證學記)
至善兩字形容不得説虛字亦近之然聖人只説至善
不説虛正為至善是虛而實的又是實而虛的言善則
虛在其中言虛則兼不得實也程子云人生而靜以上
不容説才説性時便已不是性也如云可説即是情不
是性矣既不可説故透性只是止　今日學人所以難
入門者只為宋儒將居敬窮理分作兩事分作兩時先
要究窮物理講得處處明了方來躬行與孔子之敎真
是天淵若真正入聖門頭便將平時習氣虛知虛見許
多妄想各様才智伎倆盡數掃蕩一絲不掛内不着念
外不着相四方上下一切俱無倚靠當時自有滋味可
見由此併精直入更不回頭再不用東愁西愁東想西
想即外邊事物雖或不能盡知然大本已立將來自有
通貫時節　吾儒盡性即是超生死生死氣也非性也
性也者命也不因生而生不因死而死原與太虛同體
儒學入門即知止知止即知性知性而盡性達天德矣
超而上之矣　人自有身以來百骸九竅五臟六腑七
情六欲皆生死之根富貴貧賤患難聲色貨利是非毁
譽作止語嘿進退行藏辭受取與皆生死之境若逐境
留情迷真滯有便是在生死的緣業若順事無情攝末歸
本一而不二凝而不流即是出生死的法門蓋真性本
寂聲臭俱無更有何物受彼生死　聖學身心本無分
别形色即是天性不可謂身乾淨不是心乾淨心乾淨
不是身乾淨孔子皜皜肫肫全在仕止久速上見　今
人但在天下國家上理㑹自身却在一邊　打叠靜坐
取靜為行可以言靜境未可以言靜體人生而靜之靜
直言靜體故止地可依不對動靜之靜而言　近來談
止修之學者有重止者則略言修遂搆荒唐入禪之誚
有重修者則輕言止至騰切實近裏之聲其實於透底
一着不能無失夫止修非二體論歸宿工夫不得不判
分兩挈究血脉消息却自渾合不離未有不止而能修
亦未有不修而能止者第止之歸宿直本修身透體歸
根畢竟不落流行之用而誠正格致則有若網之在綱
者是則直下真消息也吾儕止未得力畢竟修的工夫
還用得較多且重然究竟徹底一著總屬止的隄防(此/下)
(皆崇/行錄)只反身一步便是歸根復命便有寂感之妙只離
本一步便跟着心意知物走便逐在家國天下去精神
分散徃而無歸無復有善着矣　只歸到已分上便是
惠廸便吉一走向人分上便是從逆便凶幾微之差霄
壤相判　只落了心意知物便有後天流行之用便是
可覩可聞有聲有臭的恁是刻苦下工存理遏欲畢竟
是用上著脚去先天真體逺矣故聖人之學直從止竅
入微後儒之工只向修法下手以此而欲上達聖人心
傳不得其門而入者也　性情才三字孟子特地拈出
三個眼目一屬情與才便有利有不利敎人只從利上
認取性體告子生之謂性分明是指才為性到才上看
性性安得有全善者乎　問初學纔要止又覺當修纔
去修又便不止未知下手處曰非禮勿視聽言動是止
不是止曰是止曰即此是修不是修曰是修曰然則何
時何地不是下手處雖然夫子先説個復禮以顔子之
聰明不得不復問子一㸃岀視聽言動四字始信是下
手妙訣矣(此下皆天/中習錄)視聽言動形而下者孰主宰是孰
隆施是便是形而上者豈是懸空另有個形上的道理
唯形上即在形下之中故曰修身為本性學也　物雖
紛紜豈不各有個天然的本末事雖雜冗莫不各有自
然的始終人惟臨局當機莫知所先則精神無處湊泊
譬之奕然畫東指西茫無下手只緣認不得那一著該
先耳夫既認定一個本始當先而先之則當下便自歸
止此固未嘗不用知然却不在知上落脚故曰攝知歸
止　本體粹然何所可戒而亦何以可求故其功在止
止即戒慎恐懼之謂　心是把捉不得的活物必須止
止得住方可言存養蓋形生神發後這靈明只向外走
就是睡著時他也還在夢裏走滚故這靈明上無可做
手但要識得這靈明從何處發竅便從那發處去止
故者以利為本所謂故之利者即惻隱四端之心也容
有不惻隱之心矣而豈有不仁義禮智之性哉此心性
之辨也(此下皆/時習錄)修身為本之宗須實以身體勘以身體
勘必查來歴源頭何如做手訣竅何如將來受用何如
以來歴源頭言之將人生而靜以上者為始乎人生而
靜以下者為始乎心意知為人生而靜以上者乎蓋人
生而靜以下者乎則止至善之為入門第一義也决矣
以做手訣法言之至善杳㝠欲止而無據而經世之人
日以其心意知與天下國家相搆又頃刻不能止者非
從事物上稱量本末始終討岀修身為本至善於何握
著而止於何入竅乎則做手訣法之莫有妙於修身為
本也信矣以將來受用言之離本立宗離止發慮者之
能為天地萬物宗主乎從本立宗從止發慮者之能為
天地萬物宗主乎則其受用之莫有大也信矣然則此
學信乎其可以定千世不易之宗也
　
　
　
　
　
　
　
　
　
　
　
　
　明儒學案卷三十一
欽定四庫全書
　明儒學案卷三十二
　　　　　　　　　　　餘姚　黄宗羲　撰
泰州學案
陽明先生之學有泰州龍溪而風行天下亦因泰州龍
溪而漸失其傳泰州龍溪時時不滿其師説益啓瞿曇
之祕而歸之師蓋躋陽明而為禪矣然龍溪之後力量
無過於龍溪者又得江右為之救正故不至十分決裂
泰州之後其人多能赤手以摶龍蛇傳至顔山農何心
隱一派遂復非名敎之所能羈絡矣顧端文曰心隱輩
坐在利欲膠漆盆中所以能鼓動得人只緣他一種聰
明亦自有不可到處(羲/)以為非其聰明正其學術之所
謂祖師禪者以作用見性諸公掀翻天地前不見有古
人後不見有來者釋氏一棒一喝當機横行放下拄杖
便如愚人一般諸公赤身擔當無有放下時節故其害
如是今之言諸公者大概本弇州之國朝叢記弇州蓋
因當時爰書節略之豈可為信(羲/)攷其派下之著者列
於下方顔鈞字山農吉安人也嘗師事劉師泉無所得
乃從徐波石學得泰州之傳其學以人心妙萬物而不
測者也性如明珠原無塵染有何覩聞著何戒懼平時
只是率性所行純任自然便謂之道及時有放逸然後
戒慎恐懼以修之凡儒先見聞道理格式皆足以障道
此大㫖也嘗曰吾門人中與羅汝芳言從性與陳一泉
言從心餘子所言只從情耳山農游俠好急人之難趙
大洲赴貶所山農偕之行大洲感之徐波石戰没元江
府山農尋其骸骨歸葬頗欲有為於世以寄民胞物與
之志嘗寄周恭節詩云䝉䝉烟雨鎖江垓江上漁人争
釣臺夜静得魚呼酒肆湍流和月掇將來若得春風遍
九垓世間那有三歸臺君仁臣義民安堵雉兎芻蕘去
復來然世人見其張皇無賢不肖皆惡之以他事下南
京獄必欲殺之近溪為之營救不赴廷對者六年近溪
謂周恭節曰山農與相處餘三十年其心髓精微决難
詐飾不肖敢謂其學直接孔孟俟諸後聖斷斷不惑不
肖菲劣已䝉門下知遇又敢竊謂門下雖知百近溪不
如今日一察山農子也山農以戍岀年八十餘梁汝元
字夫山其後改姓名為何心隱吉州永豐人少補諸生
從學於山農與聞心齋立本之㫖時吉州三四大老方
以學顯心隱恃其知見輒狎侮之謂大學先齊家乃搆
萃和堂以合族身理一族之政冠婚喪祭賦役一切通
其有無行之有成㑹邑令有賦外之征心隱貽書以誚
之令怒誣之當道下獄中孝感程後臺在胡總制幕府
檄江撫出之總制得心隱語人曰斯人無所用在左右
能令人神王耳已同後臺入京師與羅近溪耿天臺游
一日遇江陵於僧舍江陵時為司業心隱率爾曰公居
太學知大學道乎江陵為勿聞也者目攝之曰爾意時
時欲飛却飛不起也江陵去心隱舍然若喪曰夫夫也
異日必當國異日必殺我心隱在京師闢各門會館招
來四方之士方技雜流無不從之是時政由嚴氏忠臣
坐死者相望卒莫能動有藍道行者以乩術幸上心隱
授以密計偵知嵩有揭帖乩神降語今日當有一奸臣
言事上方遲之而嵩揭至上由此疑嵩御史鄒應龍因
論嵩敗之然上猶不忘嵩尋死道行於獄心隱踉蹌南
過金陵謁何司冦司冦者故為江撫脱心隱於獄者也
然而嚴黨遂為嚴氏仇心隱心隱逸去從此踪跡不常
所游半天下江陵當國御史傅應禎劉臺連疏攻之皆
吉安人也江陵因仇吉安人而心隱故嘗以術去宰相
江陵不能無心動心隱方在孝感聚徒講學遂令楚撫
陳瑞捕之未獲而瑞去王之垣代之卒致之心隱曰公
安敢殺我亦安能殺我殺我者張居正也遂死獄中心
隱之學不墮影響有是理則實有是事無聲無臭事藏
於理有象有形理顯於事故曰無極者流之無君父者
也必皇建其有極乃有君而有父也必㑹極必歸極乃
有敬敬以君君也乃有親親以父父也又必易有太極
乃不墮於弑君弑父乃不流於無君無父乃乾坤其君
臣也乃乾坤其父子也又曰孔孟之言無欲非濂溪之
言無欲也欲惟寡則心存而心不能以無欲也欲魚欲
熊掌欲也舎魚而取熊掌欲之寡也欲生欲義欲也舎
生而取義欲之寡也欲仁非欲乎得仁而不貪非寡欲
乎從心所欲非欲乎欲不踰矩非寡欲乎此即釋氏所
謂妙有也蓋一變而為儀秦之學矣鄧豁渠初名鶴號
太湖蜀之内江人為諸生時不説學趙大洲為諸生談
聖學於東壁渠為諸生講舉業於西序朝夕聲相聞未
嘗過而問焉已漸有入卒摳衣為弟子一旦棄家出遊
遍訪知學者以為性命甚重非拖泥帯水可以成就遂
落髪為僧訪李中溪元陽於大理訪鄒東廓劉獅泉於
江右訪王東崖於泰州訪蔣道林於武陵訪耿楚倥於
黄安與大洲不相聞者數十年大洲起官過衛輝渠適
在焉出迎郊外大洲望見驚異下車執手徒行十數里
彼此澘然流涕大洲曰誤子者余也徃余言學過高致
子於此吾罪業重矣向以子為死罪惡莫贖今尚在亟
歸廬而父墓側終身可也吾割田租百石贍子因書劵
給之時有大洲問學者大洲乃令渠答之大洲聽其議
論大恚曰吾藉是以試子近詣乃荒謬至此大洲入京
渠復遊齊魯間初無歸志大洲入相乃來京候謁大洲
拒不見屬宦蜀者㩦之歸至涿州死野寺中渠自序為
學云已亥禮師聞良知之學不解入青城山叅禪十年
至戊申入雞足山悟人情事變外有個擬議不得妙理
當時不遇明師指㸃不能豁然通曉癸丑扺天池禮月
泉陳雞足所悟泉曰第二機即第一機渠遂認現前昭
昭靈靈的百姓日用不知渠知之也甲寅廬山禮性空
戊午居澧州八年每覺無日新之益入黄安居楚倥茅
屋始達父母未生前的先天地生的水窮山盡的百尺
竿頭外的所謂不屬有無不屬真妄不屬生滅不屬言
語常住真心與後天事不相聯屬向日雞足所叅人情
事變的豁然通曉被月泉所誤二十餘年丙寅以後渠
之學日漸幽深𤣥逺如今也没有我也没有道泛泛然
如虛舟飄瓦而無著落脱胎換骨實在於此渠學之誤
只主見性不拘戒律先天是先天後天是後天第一義
是第一義第二義是第二義身之與性截然分為二事
言在世界外行在世界内人但議其縱情不知其所謂
先天第一義者亦只得完一個無字而已嗟乎是豈渠
一人之誤哉方與時字湛一黄陂人也弱冠為諸生一
旦棄而之太和山習攝心術靜久生明又得黄白術於
方外乃去而從荆山遊因得遇龍溪念庵皆目之為竒
士車轍所至縉紳倒屣老師上卿皆拜下風然尚𤣥虛
侈談論耿楚倥初出其門久而知其偽去之一日謂念
菴曰吾儕方外學亦有祕訣待人而傳談聖學何容易
耶念菴然之湛一即迎至其里道明山中短榻夜坐久
之無所得而返後臺心隱大㑹礦山車騎雍容湛一以
兩僮舁一籃輿往甫揖心隱把臂謂曰假我百金湛一
唯唯即千金唯命已入京師欲俠術以干九重江陵聞
之曰方生此鼓從此撾破矣無何嚴世蕃聞其爐火而
艶之湛一避歸胡廬山督楚學以其昔嘗誑念菴也檄
有司捕治湛一乃跳而入新鄭之幕新鄭敗走匿太和
山病瘵死程學顔字二蒲號後臺孝感人也官至太僕
寺丞自以此學不進背地號泣其篤志如此心隱死其
弟學博曰梁先生以友為命友中透於學者錢同文外
獨吾兄耳先生魂魄應不去吾兄左右乃開後臺墓合
葬焉錢同文字懷蘇福之興化人知祁門縣入為刑部
主事累轉至郡守與心隱友善懷蘇嘗言學道人堆堆
只在兄弟欵中未見有掙上父母欵者管志道字登之
號東溟蘇之太倉人隆慶辛未進士除南京兵部主事
改刑部江陵秉政東溟上疏條九事以譏切時政無非
欲奪其威福歸之人主其中有憲綱一條則言兩司與
廵方抗禮國初制也今之所行非是江陵即岀之為廣
東僉事以難之使之為法自敝也果未幾御史龔懋賢
劾之謫鹽課司提舉明年外計以老疾致仕萬厯戊申
卒年七十三東溟受業於耿天臺著書數十萬言大抵
鳩合儒釋浩汗而不可方物謂乾元無首之㫖與華嚴
性海渾無差别易道與天地準故不期與佛老之祖合
而自合孔敎與二敎峙故不期佛老之徒争而自争敎
理不得不圓敎體不得不方以仲尼之圓圓宋儒之方
而使儒不礙釋釋不礙儒以仲尼之方方近儒之圓而
使儒不濫釋釋不濫儒唐宋以來儒者不主孔奴釋則
崇釋卑孔皆於乾元性海中自起藩籬故以乾元統天
一案兩破之也其為孔子闡幽十事言孔子任文統不
任道統一也居臣道不居師道二也刪述六經從遊七
十二子非孔子定局三也與夷惠易地則為夷惠四也
孔子知天命不專以理兼通氣運五也一貫尚屬悟門
實之必以行門六也敦化通於性海川流通於行海七
也孔子曽師老聃八也孔子從先進是黄帝以上九也
孔子得位必用桓文做法十也按東溟所言亦只是三
敎膚廓之論平生尤喜談鬼神夢寐其學不見道可知
泰州張皇見龍東溟闢之然決儒釋之波瀾終是其派
下人也
　　處士王心齋先生艮
　　處士王東崖先生襞(附樵夫/)　(陶匠/)　(田夫/)
　　方伯徐波石先生樾
　　敎諭王一菴先生棟
　　文選林東城先生春
　　文肅趙大洲先生貞吉
　　叅政羅近溪先生汝芳
　　侍郎楊復所先生起元
　　恭簡耿天臺先生定向
　　處士耿楚倥先生定理
　　文端焦澹園先生竑
　　尚寳潘雪松先生士藻
　　明經方本菴先生學漸
　　郎中何克齋先生祥
　　給事祝無功先生世祿
　　尚寳周海門先生汝登
　　文簡陶石簣先生望齡
　　太學劉冲倩先生塙
泰州學案一
　處士王心齋先生艮
王艮字汝止號心齋泰州之安豐場人七歲受書鄉塾
貧不能竟學從父商於山東常携孝經論語大學袖中
逢人質難久而信口談解如或啓之其父受役天寒起
盥冷水先生見之痛哭曰為人子而令親如此尚得為
人乎於是有事則身代之先生雖不得專功於學然黙
黙叅究以經證悟以悟釋經歴有年所人莫能窺其際
也一夕夢天墮壓身萬人奔號求救先生舉臂起之視
其日月星辰失次復手整之覺而汗溢如雨心體洞徹
記曰正德六年間居仁三月半自此行住語黙皆在覺
中乃按禮經製五常冠深衣大帯笏板服之曰言堯之
言行堯之行而不服堯之服可乎時陽明廵撫江西講
良知之學大江之南學者翕然從信顧先生僻處未之
聞也有黄文剛者吉安人而寓泰州聞先生論詫曰此
絶類王廵撫之談學也先生喜曰有是哉雖然王公論
良知艮談格物如其同也是天以王公與天下後世也
如其異也是天以艮與王公也即日啓行以古服進見
至中門舉笏而立陽明出迎於門外始入先生據上坐
辯難久之稍心折移其坐於側論畢乃歎曰簡易直截
艮不及也下拜自稱弟子退而繹所聞間有不合悔曰
吾輕易矣明日入見且告之悔陽明曰善哉子之不輕
信從也先生復上坐辯難久之始大服遂為弟子如初
陽明謂門人曰向者吾擒宸濠一無所動今却為斯人
動矣陽明歸越先生從之來學者多從先生指授已而
歎曰千載絶學天啓吾師可使天下有不及聞者乎因
問陽明以孔子轍環車制陽明笑而不答歸家遂自創
蒲輪招摇道路將至都下有老叟夢黄龍無首行雨至
崇文門變為人立晨起徃候而先生適至當是時陽明
之學謗議䗬起而先生冠服言動不與人同都人以恠
魁目之同門之在京者勸之歸陽明亦移書責之先生
始還會稽陽明以先生意氣太高行事太竒痛加裁抑
及門三日不得見陽明送客出門先生長跪道旁曰艮
知過矣陽明不顧而入先生隨至庭下厲聲曰仲尼不
為己甚陽明方揖之起陽明卒於師先生迎哭至桐廬
經紀其家而後返開門授徒逺近皆至同門會講者必
請先生主席陽明而下以辯才推龍溪然有信有不信
唯先生於眉睫之間省覺人最多謂百姓日用即道雖
僮僕徃來動作處指其不假安排者以示之聞者爽然
御史吳疏山悌上疏薦舉不報嘉靖十九年十二月八
日卒年五十八先生以格物即物有本末之物身與天
下國家一物也格知身之為本而家國天下之為末行
有不得者皆反求諸己反已是格物底工夫故欲齊治
平在於安身易曰身安而天下國家可保也身未安本
不立也知安身者則必愛身敬身愛身敬身者必不敢
不愛人不敬人能愛人敬人則人必愛我敬我而我身
安矣一家愛我敬我則家齊一國愛我敬我則國治天
下愛我敬我則天下平故人不愛我非特人之不仁已
之不仁可知矣人不敬我非特人之不敬己之不敬可
知矣此所謂淮南格物也劉夫子曰後儒格物之説當
以淮南為正第少一註脚格知誠意之為本而正修治
平之為末則備矣然所謂安身者亦是安其心耳非區
區保此形骸之為安也彼居危邦入亂邦見幾不作者
身不安而心固不安也不得己而殺身以成仁文王之
羑里夷齊之餓心安則身亦未嘗不安也乃先生又曰
安其身而安其心者上也不安其身而安其心者次之
不安其身又不安其心斯為下矣而以緡蠻為安身之
法無乃開一臨難茍免之隙乎先生以九二見龍為正
位孔子修身講學以見於世未嘗一日隱也故有以伊
傅稱先生者先生曰伊傅之事我不能伊傅之學我不
由伊傅得君可謂竒遇如其不遇終身獨善而已孔子
則不然也此終蒲輪轍環意見陽明之所欲裁抑者熱
處難忘也於遯世不見知而不悔之學終隔一塵先生
曰聖人以道濟天下是至尊者道也人能𢎞道是至尊
者身也道尊則身尊身尊則道尊故學也者所以學為
師也學為長也學為君也以天地萬物依於身不以身
依於天地萬物舍此皆妾婦之道聖人復起不易斯言
心齋語錄問止至善之㫖曰明明德以立體親民以達
用體用一致先師辨之悉矣但謂至善為心之本體却
與明德無别恐非本㫖堯舜執中之傳以至孔子無非
明明德親民之學獨未知安身一義乃未有能止至善
者故孔子透悟此理却於明明德親民中立起一個極
來又説個在止於至善止至善者安身也安身者立天
下之大本也本治而末治正已而物正也大人之學也
是故身也者天地萬物之本也天地萬物末也知身之
為本是以明明德而親民也身未安本不立也本亂而
末治者否矣本亂末治末愈亂也故易曰身安而天下
國家可保也不知安身則明明德親民却不曽立得天
下國家的本是故不能主宰天地斡旋造化立敎如此
故自生民以來未有盛於孔子者也　問止至善為安
身亦何所據乎曰以經而知安身之為止至善也大學
説個止至善便只在止至善上發揮知止知安身也定
靜安慮得安身而止至善也物有本末故物物而後知
本也知本知之至也知至知止也自天子至此謂知之
至也乃是釋格物致知之義身與天下國家一物也惟
一物而有本末之謂格絜度也絜度於本末之間而知
本亂而末治者否矣此格物也物格知本也知本知之
至也故曰自天子以至於庶人壹是皆以修身為本也
修身立本也立本安身也引詩釋止至善曰緡蠻黄鳥
止於丘隅知所以安身也孔子歎曰於止知其所止可
以人而不如鳥乎要在知安身也易曰君子安其身而
後動又曰利用安身又曰身安而天下國家可保也孟
子曰守孰為大守身為大失其身而能事其親者吾未
之聞同一㫖也　問格字之義曰格如格式之格即絜
矩之謂吾身是個矩天下國家是個方絜矩則知方之
不正由矩之不正也是以只去正矩却不在方上求矩
正則方正矣方正則成格矣故曰物格吾身對上下前
後左右是物絜矩是格也其本亂而末治者否矣便見
絜度格字之義格物知本也立本安身也安身以安家
而家齊安身以安國而國治安身以安天下而天下平
也故曰修已以安人修已以安百姓修其身而天下平
不知安身便去幹天下國家事是之為失本就此失脚
將烹身割股餓死結纓且執以為是矣不知身不能保
又何以保天下國家哉　知本知止也如是而不求於
末定也如是而天地萬物不能撓已靜也如是而首出
庶物至尊至貴安也如是而知幾先見精義入神仕止
久速變通趨時慮也如是而身安如黄鳥色斯舉矣翔
而後集無不得所止矣止至善也　問反已是格物否
曰物格知至知本也誠意正心修身立本也本末一貫
是致愛人治人禮人也格物也不親不治不答是謂行
有不得於心然後反已也格物然後知反己反已是格
物的工夫反之如何正己而已矣反其仁治敬正己也
其身正而天下歸之此正己而物正也然後身安也
有疑安身之説者曰夷齊雖不安其身然而安其心矣
曰安其身而安其心者上也不安其身而安其心者次
之不安其身又不安其心斯為下矣危其身於天地萬
物者謂之失本潔其身於天地萬物者為之遺末　知
得身是天下國家之本則以天地萬物依於己不以已
依於天地萬物　見龍可得而見之謂也潛龍則不可
得而見矣惟人皆可得而見故利見大人聖人雖時乘
六龍然必當以見龍為家舍　顔子有不善未嘗不知
常知故也知之未嘗復行常行故也　體用不一只是
功夫生　人之天分有不同論學則不必論天分　聖
人之道無異於百姓日用凡有異者皆謂之異端　天
性之體本自活潑鳶飛魚躍便是此體　愛人直到人
亦愛敬人直到人亦敬信人直到人亦信方是學無止
法　有以伊傅稱先生者先生曰伊傅之事我不能伊
傅之學我不由曰何謂也曰伊傅得君設其不遇則終
身獨善而已孔子則不然也　天下之學惟有聖人之
學好學不費些子氣力有無邊快樂若費些子氣力便
不是聖人之學便不樂　不亦説乎説是心之本體
孔子雖天生聖人亦必學詩學禮學易逐段研磨乃得
明徹之至　舜於瞽瞍命也舜盡性而瞽瞍底豫是故
君子不謂命也孔子不遇命也而明道以淑斯人不謂
命也若天民則聽命矣大人造命　一友持功太嚴先
生覺之曰是學為子累矣因指斵木者示之曰彼却不
曽用功然亦何嘗廢事　戒慎恐懼莫離却不覩不聞
不然便入於有所戒慎有所恐懼矣故曰人性上不可
添一物　天理者天然自有之理也纔欲安排如何便
是人欲　百姓日用條理處即是聖人之條理處聖人
知便不失百姓不知便為失　有心於輕功名富貴者
其流弊至於無父無君有心於重功名富貴者其流弊
至於弑父與君　即事是學即事是道人有困於貧而
凍餒其身者則亦失其本而非學也　學者問放心難
求先生呼之即應先生曰爾心見在更何求乎學者初
見先生嘗指之曰爾此時何等戒懼私欲從何處入常
常如此便是允執厥中有疑出必為帝者師處必為天
下萬世師者曰禮不云乎學也者學為人師也學不足
以為人師皆茍道也故必以修身為本然後師道立身
在一家必修身立本以為一家之法是為一家之師矣
身在一國必修身立本以為一國之法是為一國之師
矣身在天下必修身立本以為天下之法是為天下之
師矣是故出不為帝者師是漫然茍出反累其身則失
其本矣處不為天下萬世師是獨善其身而不講明此
學於天下則遺其末矣皆非也皆小成也　明哲者良
知也明哲保身者良知良能也知保身者則必愛身能
愛身則不敢不愛人能愛人則人必愛我人愛我則吾
身保矣能愛身者則必敬身能敬身則不敢不敬人能
敬人則人必敬我人敬我則吾身保矣故一家愛我則
吾身保吾身保然後能保一家一國愛我則吾身保吾
身保然後能保一國天下愛我則吾身保吾身保然後
能保天下知保身而不知愛人必至於適已自便利己
害人人將報我則吾身不能保矣吾身不能保又何以
保天下國家哉知愛人而不知愛身必至於烹身割股
舎生殺身則吾身不能保矣吾身不能保又何以保君
父哉(明哲保/身論)　夫仁者愛人信者信人此合内外之道
也於此觀之不愛人已不仁可知矣不信人已不信可
知矣夫愛人者人恒愛之信人者人恒信之此感應之
道也於此觀之人不愛我非特人之不仁已之不仁可
知矣人不信我非特人之不信已之不信可知矣(勉仁/方)
　徐子直問曰何哉夫子之所謂尊身也曰身與道原
是一件至尊者此道至尊者此身尊身不尊道不謂之
尊身尊道不尊身不謂之尊道須道尊身尊纔是至善
故曰天下有道以道徇身天下無道以身徇道必不以
道狥乎人有王者必來取法學焉而後臣之然後不勞
而王如或不可則去仕止久速精義入神見機而作避
世避地避言避色如神龍變化莫之能測若以道從人
妾婦之道也己不能尊信又豈能使人尊信哉　問莊
敬持養工夫曰道一而已矣中也良知也性也一也識
得此理則現現成成自自在在即此不失便是莊敬即
此常存便是持養真不須防檢不識此理莊敬未免著
意纔著意便是私心　問常恐失却本體即是戒慎恐
懼否曰且道失到那裏去子謂王子敬近日工夫如何
對曰善念動則充之妄念動則去之問善念不動惡念
不動又如何不能對曰此却是中却是性戒慎恐懼此
而已矣常是此中則善念動自知妄念動自知善念自
充妄念自去如此慎獨便是知立大本　程子云善固
性也惡亦不可不謂之性清固水也濁亦不可不謂之
水此語恐誤後學孟子則説性善蓋善固性也惡非性
也氣質也變其氣質則性善矣清固水也濁非水也泥
沙也去其泥沙則水清矣故言學不言氣質以學能變
化氣質也明得盡渣滓便渾化張子云形而後有氣質
之性善反之則天地之性存焉氣質之性君子有弗性
者焉此語亦要善看謂氣質雜性故曰氣質之性　只
心有所向便是欲有所見便是妄既無所向又無所見
便是無極而太極良知一㸃分分明明停停當當不用
安排思索聖神之所以經綸變化而位育參贊者皆本
諸此也(與俞/純夫)　只當在簡易慎獨上用功當行而行當
止而止此是集義又何遇境動搖閒思妄念之有哉若
只要遇境不動搖無閒思妄念此便是告子先我不動
心不知集義者也毫釐之差不可不辨(答劉/子中)　來書即
事是心更無心矣即知是事更無事矣即見用功精密
(子/直)　良知原自無不真實而真實者未必合良知之妙
也故程子謂人性上不容添一物(答林/子仁)　先生問在坐
曰天下之學無窮惟何學可以時習之江西涂從國對
曰惟天命之性可以時習也童子周涖對曰天下之學
雖無窮皆可以時習也先生曰如以讀書為學有時作
文有時學武如以事親為學有時又事君如以有事為
學有時又無事烏在可以時習乎童子曰天命之性即
天德良知也如讀書時也依此良知學作文時也依此
良知學事親事君有事無事無不依此良知學乃所謂
皆可時習也先生喟然嘆曰信予者從國也始可與言
專一矣啓予者童子也始可與言一貫矣　人心本自
樂自將私欲縳私欲一萌時良知還自覺一覺便消除
人心依舊樂樂是樂此學學是學此樂不樂不是學不
學不是樂樂便然後學學便然後樂樂是學學是樂嗚
呼天下之樂何如此學天下之學何如此樂(樂學/歌)　人
心本無事有事心不樂有事行無事多事亦不錯(示學/者)
　知得良知却是誰良知原有不須知而今只有良知
在没有良知之外知(次先/師)　先生擬上世廟書數千言
僉言孝弟也江陵閲其遺稿謂人曰世多稱王心齋此
書數千言單言孝弟何迂濶也羅近溪曰嘻孝弟可謂
迂濶乎
　處士王東崖先生襞(附樵夫朱恕夫陶匠/韓樂吾  田  夏叟)
王襞字宗順號東崖泰州人心齋之仲子也九歲隨父
至㑹稽每遇講㑹先生以童子歌詩聲中金石陽明問
之知為心齋子曰吾固疑其非越中兒也令其師事龍
溪緒山先後留越中幾二十年心齋開講淮南先生又
相之心齋没遂繼父講席徃來各郡主其敎事歸則扁
舟於村落之間歌聲振乎林木怳然有舞雩氣象萬厯
十五年十月十一日卒年七十七先生之學以不犯手
為妙鳥啼花落山峙川流饑食渇飲夏葛冬裘至道無
餘藴矣充拓得開則天地變化草木蕃充拓不去則天
地閉賢人隱今人纔提學字便起幾層意思將議論講
説之間䂓矩戒嚴之際工焉而心日勞勤焉而動日拙
忍欲希名而誇好善持念藏穢而謂改過心神震動血
氣靡寧不知原無一物原自見成但不礙其流行之體
真樂自見學者所以全其樂也不樂則非學矣此雖本
於心齋樂學之歌而龍溪之授受亦不可誣也白沙云
色色信他本來何用爾脚勞手攘舞雩三三兩兩正在
勿忘勿助之間曽㸃些兒活計被孟子打併出來便都
是鳶飛魚躍若無孟子工夫驟而語之以曽㸃見趨一
似説夢蓋自夫子川上一歎已將天理流行之體一日
併出曽㸃見之而為暮春康節見之而為元㑹運世故
言學不至於樂不可謂之學至明而為白沙之藤蓑心
齋父子之提唱是皆有味乎其言之然而此處最難理
㑹稍差便入狂蕩一路所以朱子言曽㸃不可學明道
説康節豪傑之士根本不貼地白沙亦有説夢之戒細
詳先生之學未免猶在光景作活計也朱恕字光信泰
州草偃塲人樵薪養母一日過心齋講堂歌曰離山十
里薪在家裡離山一里薪在山裡心齋聞之謂門弟子
曰小子聽之道病不求耳求則不難不求無易樵聽心
齋語浸浸有味於是每樵必造階下聽之饑則向都養
乞漿解裹飯以食聽畢則浩歌負薪而去門弟子覸其
然轉相驚異有宗姓者招而謂之曰吾以數十金貸汝
别尋活計庻免作苦且可日夕與吾輩遊也樵得金俯
而思繼而大恚曰子非愛我我自憧憧然經營念起斷
送一生矣遂擲還之胡廬山為學使召之不徃以事役
之短衣徒跣入見廬山與之成禮而退韓貞字以中號
樂吾興化人以陶瓦為業慕朱樵而從學之後乃卒業
於東崖麄識文字有茅屋三間以之償債遂處窑中自
味曰三間茅屋歸新主一片烟霞是故人年逾三紀未
娶東崖弟子醵金為之完姻久之覺有所得遂以化俗
為任隨機指㸃農工商賈從之遊者千餘秋成農隙則
聚徒談學一村既畢又之一村前歌後答絃誦之聲洋
洋然也縣令聞而嘉之遺米二石金一鍰樂吾受米返
金令問政對曰儂窶人無能補於左右第凡與儂居者
幸無訟牒煩公府此儂之所以報明府也耿天臺行部
泰州大㑹心齋祠偶及故相喜怒失常樂吾拊床呌曰
安能如儂識此些子意耶天臺笑曰窮居而意氣有加
亦損也東崖曰韓生識之大行窮居一視焉可也樂吾
每遇會講有譚世事者輒大噪曰光隂有幾乃作此閒
談耶或尋章摘句則大恚曰舍却當下不理會搬弄陳
言此豈學究講肆耶在座為之警省夏廷美繁昌田夫
也一日聽張甑山講學謂為學學為人也為人須求為
真人毋為假人叟撫然曰吾平日為人得毋未真耶乃
之楚訪天臺天臺謂汝鄉焦弱侯可師也歸從弱侯游
得自然㫖趣弱侯曰要自然便不自然可將汝自然抛
去叟聞而有省叟故未嘗讀書弱侯命之讀四書樂誦
久之喟然曰吾閲集註不能了了以本文反身體貼如
思知人不可不知天竊謂仁者人也人原是天人不知
天便不是人如何能事親稱孝子論語所謂異端者謂
其端異也吾人須研究自己為學初念其發端果是為
何乃為正學今人讀孔孟書祇為榮肥計便是異端如
何又闢異端又曰吾人須是自心作得主宰凡事只依
本心而行便是大丈夫若為世味牽引依違從物皆妾
婦道也又曰天理人欲誰氏作此分别儂反身細求只
在迷悟間悟則人欲即天理迷則天理亦人欲也李士
龍為講經社供奉一僧叟至㑹拂衣而出謂士龍子曰
汝父以學術殺人奈何不諍又謂人曰都㑹講學乃擁
一死和尚講佛經乎作此勾當成何世界㑹中有言良
知非究竟宗㫖更有向上一著無聲無臭是也叟瞿然
起立抗聲曰良知曽有聲有臭耶
東崖語錄學者自學而已吾性分之外無容學者也萬
物皆備於我而仁義禮智之性果有外乎率性而自知
自能天下之能事畢矣　性之靈明曰良知良知自能
應感自能約心思而酬酢萬變知之為知之不知為不
知一毫不勞勉强扭揑而用智者自多事也　纔提起
一個學字却似便要起幾層意思不知原無一物原自
現成順明覺自然之應而已自朝至暮動作施為何者
非道更要如何便是與蛇畫足　意思悠逺襟懷洒落
興趣深長非有得於養心之學未或能然道本無言因
言而生解執解以為道轉轉分明翻成迷念　良知之
靈本然之體也純粹至精雜纎毫意見不得若立意要
在天地間出頭做件好事亦是為此心之障王介甫豈
不是要做好事只立意堅持愈執愈壞了　鳥啼花落
山峙川流饑食渴飲夏葛冬裘至道無餘藴矣充拓得
開則天地變化草木蕃充拓不去則天地閉賢人隱
人之性天命是已視聽言動初無一毫計度而自無不
知不能者是曰天聽明於兹不能自得自昩其日用
流行之真是謂不智而不巧則其學不過出於念慮億
度展轉相尋之私而已矣豈天命之謂乎將議論講説
之間䂓矩戒嚴之際工焉而心日勞勤焉而動日拙忍
欲希名而誇好善持念藏穢而謂改過據此為學百慮
交錮血氣靡寧　孟子曰我固有之也非由外鑠我也
今皆以鑠我者自學固有者為不足何其背哉　天地
以大其量山岳以聳其志冰霜以嚴其操春陽以和其
氣大凡學者用處皆是而見處又有未融及至見處似
是而用處似若不及何也皆坐見之為病也定與勘破
竊以舜之事親孔之曲當一皆出於自心之妙用耳與
饑來喫飯倦來眠同一妙用也人無二心故無二妙用
其不及舜孔之妙用者特心不空而存見以障之耳不
務徹其心之障而徒以聖人圓神之效畢竭精神恐其
不似也是有影響之似之説　問學何以乎曰樂再問
之則曰樂者心之本體也有不樂焉非心之初也吾求
以復其初而已矣然則必如何而後樂乎曰本體未嘗
不樂今曰必如何而後能是欲有加於本體之外也然
則遂無事於學乎曰何為其然也莫非學也而皆所以
求此樂也樂者樂此學學者學此樂吾先子蓋嘗言之
也如是則樂亦有辨乎曰有有所倚而後樂者樂以人
者也一失其所倚則慊然若不足也無所倚而自樂者
樂以天者也舒慘欣戚榮悴得喪無適而不可也既無
所倚則樂者果何物乎道乎心乎曰無物故樂有物則
否矣且樂即道樂即心也而曰所樂者心是牀上之牀
也學止於是而已乎曰昔孔子之稱顔囘但曰不改其
樂而其自名也亦曰樂在其中其所以喟然而與㸃者
亦以此也二程夫子之聞學於茂叔也於此蓋終身焉
而豈復有所加也曰孔顔之樂未易識也吾欲始之以
憂而終之以樂可乎曰孔顔之樂愚夫愚婦之所同然
也何以曰未易識也且樂者心之體也憂者心之障也
欲識其樂而先之以憂是欲全其體而故障之也然則
何以曰憂道何以曰君子有終身之憂乎曰所謂憂者
非如世之膠膠然役役然以外物為戚戚者也所憂者
道也其憂道者憂其不得乎樂也舜自耕稼陶漁以至
為帝無徃不樂而吾獨否也是故君子終身憂之也是
其憂也乃所以為樂其樂也則自無庸於憂耳　人人
本有不假外求故曰易簡非言語之能述非思慮之能
及故曰黙識本自見成在我何須擔荷本無逺不至何
須充拓㑹此言下便即了了　斯道流布何物非真眼
前即是何必等待略著些意便是障礙諸公今日之學
不在世界一切上不在書册道理上不在言語思量上
直從這裡轉機向自已没緣没故如何能施為作用穿
衣喫飯接人待物分青理白項項不昧的叅來叅去自
有個入處此非異學語蓋是爾本有具足的良知也
先生在慿虛閣㑹講論一貫人各出見先生不應隨因
某語觸發閧堂一笑先生曰此却是一貫
　布政徐波石先生樾
徐樾字子直號波石貴溪人嘉靖十一年進士歴官部
郎出仕臬藩三十一年陞雲南左布政使元江府土舍
那鑑弑其知府那憲攻刼州縣朝議討之總兵沭朝弼
廵撫石簡㑹師分五哨進𠞰那鑑遣經歴張惟至監軍
僉事王養浩偽降養浩疑不敢徃先生以督餉至軍慨
然請行至元江府南門外鑑不出迎先生呵問伏兵起
而害之姚安土官高鵠力救亦戰没我兵連歲攻之不
克㑹鑑死諸酋願納象贖罪世宗厭兵遂允之時人為
之語曰可憐二品承宣使只值元江象八條傷罪人之
不得也先生少與夏相才名相亞得事陽明繼而卒業
心齋之門先生操存過苦常與心齋步月下刻刻簡黙
心齋厲聲曰天地不交否又一夕至小渠心齋躍過顧
謂先生曰何多擬議也先生過渠頓然若失既而歎曰
從前孤負此翁為某費却許多氣力先生謂六合也者
心之郛廓四海也者心之邊際萬物也者心之形色徃
古來今惟有此心浩浩淵淵不可得而窮測也此心自
朝至暮能聞能見能孝能弟無間晝夜不須計度自然
明覺與天同流一入聲臭即是意念是己私也人之日
用起居食息誰非天者即此是真知真識又從而知識
之是二知識也人心之痛癢視聽無不覺者此覺之外
更有覺乎愚不肖者未嘗離此為體奚謂不知不自知
其用處是性故曰蠢動是以動處是覺覺處亦昏昧也
此即現成良知之言以不犯做手為妙訣者也心齋嘗
謂先生曰何謂至善曰至善即性善曰性即道乎曰然
曰道與身孰尊身與道何異曰一也曰今子之身能尊
乎否歟先生避席請問曰何哉夫子之所謂尊身也心
齋曰身與道原是一件至尊者此道至尊者此身尊身
不尊道不謂之尊身尊道不尊身不謂之尊道道尊身
尊纔是至善故曰天下有道以道徇身天下無道以身
徇道若以道徇人妾婦之道也已不能尊信又豈能使
彼尊信哉先生拜而謝曰某甚慚於夫子之敎今以受
降一事論之先生職主督餉受降非其分内冐昧一徃
即不敢以喜功議先生其於尊身之道得有間矣
波石語錄天命一也自道體之大而無外曰天自道體
之運而無息曰命憲天者不違帝則知命者自率性真
一盡其道者也不能自盡其道則是人也具形體而已
矣是以有天人之分也天也命也豈别為一體吾可得
追慕而企及之耶不過自求自得而已矣既自求自得
而天也命也又果何所指耶神之無方可擬不曰天乎
誠之無間可息不曰命乎是曰天命之謂性　知者心
之靈也自知之主宰言心自知之無息言誠自知之定
理言性自知之不二言敬自知之莫測言神自知之渾
然言天自知之寂然言隱自知之徧覆言費自知之不
昧言學是故紀綱宇宙者知也知知者學也故曰致知
焉　徃古來今上天下地統名曰道是道在人統名曰
心故曰人者天地之心既曰天地之心以言乎天地之
間則備矣而何我何萬物乎哉二之則有外有外則非
一不一則私矣非道也不道一則非人矣不知一則非
道矣不志一則非學矣孟子曰不慮而知夫曰不慮而
知若固物然匪一也而能若是乎神哉陽明先生曰致
良知者此知即一此知本神知之不昧是曰致矣噫先
生之言至矣哉　道也者性也非率性則道其所道者
也先儒輩出皆知宗性學矣而知性者或寡矣則其用
工不能自得其天命之真亦性其所性者也若夫豪傑
則立志直希孔孟何暇竊似弄影於依稀假借之地以
聞見推測為知念慮追責為學䂓矩模倣為習是皆外
襲者非性也孟軻氏没而知學者鮮矣　聖賢敎來學
率性而己人之動靜食息仁義禮智靈明之德感通皆
以時出而名立焉無有不感通無有不停當自晝而暮
自少而老者也此天命之性如此是智之事智譬則巧
而不能使人者須自得也自得之學於良知之自朝而
暮能聞能見能孝能弟無間晝夜不須計度自然明覺
是與天同流者非天命而何能自信天命之真而自安
其日用之常是則渾然與天地合德矣是謂喜怒哀樂
未發之中而允執之矣顔子之學盡是矣周子所謂一
為要程明道所謂廓然大公物來順應不須防檢不須
思索孟子曰性善者皆是也如此則曰知止而後有定
　夫六合也者心之郛廓四海也者心之邊際萬物也
者心之形色徃古來今惟有此心浩浩淵淵不可得而
窮測也而曰誠神幾曰性道敎如此曰知止此知之體
冲虛無朕曰中感應中節曰和知則率性而已豈不至
易良能而已豈不至簡聖人不得而見之有志者蓋寡
矣　聖學惟無欺天性聰明學者率其性而行之是不
自欺也率性者率此明德而已父慈子孝耳聰目明天
然良知不待思慮以養之是明其明德一入思擬一落
意必則即非本然矣是曰自欺也先師陽明先生只提
致良知為古今叅同蓋以此也先生深於自得者也自
信此知即性也曰知者自靈明言曰性者自不息言妙
用無端條理密察曰理靈明者此覺也聲臭俱無神聖
莫測曰明曰誠體以知名有知無體理本用顯仁義由
名故曰為能聰明睿知則溥博淵泉而時出之寛裕温
柔齊莊中正時出而名之者也語其體固聰明睿知是
已　疑吾道特足以經政撫時而不知其定性立命之
奧將謂二氏有密敎也而不知人者天地之心得其心
則天地與我同流混闢之化相與終始亦何以惑死生
乎易曰原始返終故知死生之説其説也謂形有始終
耳而性即命也何始終乎故君子盡性則至命矣不知
求作聖之學何以望此道之明而自立人極也哉　人
之所以為貴者此性之靈而已矣惟靈也故能聰能明
能幾能神能謙能益能剛能柔卷舒變化溥博高明出
入乎富貴貧賤之境參酌乎徃來消息之時安然於飲
食居處怡然於孝悌忠信伊尹以天民之先覺而覺天
下者覺此靈明之性而已必自覺矣而始可以語得也
孟子指怵惕之心於乍見入井之頃即伊尹覺天下之
心也　孔孟之學堯舜之治舉求諸心焉而已心外無
事矣求事也者或逐事而二心求心也者以言乎天地
之間則備矣是心也即萬物化也自聖人以至愚夫一
者也知天下國家皆我也是曰知心知天地萬物皆心
也是曰知學盡心則萬物備我我者萬物之體萬物者
我之散殊一物不得其所則將誰委乎曰我不能則自
欺其知曰物難盡則自離其體是皆自私自是者之見
不責躬而責人不求諸心而求諸事非盡心之謂也
告子固有義外之非矣伊川曰在物為理何以異於義
外哉子莫固有執中之陋矣伊川曰堂之中為中國之
中為中何以異於執一哉信理在外也何以曰感而遂
通天下之故信中可擬而明也何以曰故神無方而易
無體　學所以明道也道者率性而已耳目之無不覩
聞者聰明則然也父子之無不愛親者慈孝則然也是
固若大路然而民生日用不能不由之者也然道即聰
明慈孝也顔子之仰鑽瞻忽何為而歎其難道信高矣
美矣孟子曰徐行後長何為而指其近　問以堯舜事
業為一㸃浮雲只是所性不存之意曰浮雲語適然也
做到時雍風動處聖人皆順應而我無與此正是允執
厥中　問氣清則通清極則神恐神不可以言氣也何
如曰運動者曰氣虛靈者曰神皆擬而名之者也不神
則無物矣誰其運動學而未至無欲則思雜雜則不清
雜則不神非二也　問朱子謂朝廷若要恢復中原須
要罷了三十年科舉此説如何曰謂須得真才可圖恢
復必須學術中來今日卓越之資皆溺習於科舉而不
知返噫弊而害也久矣誠正之學不講如人才何　問
知涵養而不務講求將認欲作理則如之何曰如認欲
作理則涵養箇甚講求正精察乎理欲而存乎此心者
也這學問中自不能缺一的莫認講求作談天説地也
　問五行之生也各一其性似指氣質之性而言何如
曰五行隂陽一太極也一而未嘗不殊殊而未嘗不一
也猶人也耳目口鼻未嘗可同見聞覺知未嘗有二心
也質者性之器氣者性之運孰得而二之而離之者哉
若曰天地之性又曰有氣質之性則誤矣　百姓日用
莫非天命之流行但無妄即誠也知此則入道有門矣
　問銓司選官避嫌者皆是私心若係其親子弟如何
不避嫌得曰人心虛靈别嫌明微乃時措妙用若此等
商量自著不得此皆有欲之心從格套中商量而求其
可豈義之與比若此等心避不避皆私也　問理性命
章萬一各正如何謂之各正曰各賦此理而生蠢動與
人靈性各具是天命無二也品物之殊曰萬均得所賦
曰各正
　敎諭王一菴先生棟
王棟字隆吉號一菴泰州人從事心齋嘉靖戊午由歲
貢授南城訓導轉泰安陞南豐敎諭所至以講學為事
先生之學其大端有二一則稟師門格物之㫖而洗發
之言格物乃所以致知平居未與物接只自安正其身
便是格其物之本格其物之本便即是未應時之良知
至於事至物來推吾身之矩而順事恕施便是格其物
之末格其物之末便即是既應時之良知故致知格物
不可分析一則不以意為心之所發謂自身之主宰而
言謂之心自心之主宰而言謂之意心則虛靈而善應
意有定向而中涵自心虛靈之中確然有主者名之曰
意耳昔者先師蕺山曰人心徑寸耳而空中四達有太
虛之象虛故生靈靈生覺覺有主是曰意故以意為心
之所發為非是而門下亦且齗齗而不信於是有答董
標心意十問答史孝服商疑逮夢奠之後惲日初為劉
子節要尚將先師言意所在節去之真索解人而不得
豈知一菴先生所論若合符節先生曰不以意為心之
所發雖自家體驗見得如此然頗自信心同理同可以
質諸千古而不惑顧當時亦無不疑之然其久於門下
者不能以釋然下士聞道而笑豈不然乎周海門作聖
學宗傳多將先儒宗㫖凑合己意埋没一菴又不必論
也
王一菴先生語錄陽明先生提掇良知二字為學者用
功口訣真聖學要㫖也今人只以知是知非為良知此
猶未悟良知自是人心寂然不動不慮而知之靈體其知
是知非則其生化於感通者耳　良知無時而昧不必
加知即明德無時而昏不必加明也大學所謂在明明
德只是要人明識此體非刮去其昏如後人磨鏡之喻
夫鏡物也心神也物滯於有迹神妙於無方何可論比
故學者之於良知亦只要識認此體端的便了不消更
著致字先師云明翁初講致良知後來只説良知傳之
者自不察耳　先師以安身釋止至善謂天下國家之
本在身必知止吾身於至善之地然後身安而天下國
家可保故止至善者安其身之謂也欲安其身則不得
不自正其身其有未正又不容不反求諸身能反身則
身無不正身無不正則處無不安而至善在我矣古今
有志於明德親民而出處失道身且不保者不明止至
善之學故也　先師之學主於格物故其言曰格物是
止至善工夫格字不單訓正格如格式有比則推度之
義物之所取正者也物即物有本末之物謂吾身與天
下國家之人格物云者以身為格而格度天下國家之
人則所以處之之道反諸吾身而自足矣　舊謂意者
心之所發敎人審幾於動念之初竊疑念既動矣誠之
奚及蓋自身之主宰而言謂之心自心之主宰而言謂
之意心則虛靈而善應意有定向而中涵非謂心無主
宰頼意主之自心虛靈之中確然有主者而名之曰意
耳大抵心之精神無時不動故其生機不息妙應無方
然必有所以主宰乎其中而寂然不動者所謂意也猶
俗言主意之意故意字從心從立中間象形太極圈中
㸃以主宰乎其間不著四邊不頼倚靠人心所以能應
萬變而不失者只縁立得這主宰於心上自能不慮而
知不然孰主張是孰綱維是聖狂之所以分只争這主
宰誠不誠耳若以意為心之發動情念一動便屬流行
而曰及其乍動未顯之初用功防慎則恐怳忽之際物
化神馳雖有敏者莫措其手聖門誠意之學先天易簡
之訣安有此作用哉　誠意工夫在慎獨獨即意之别
名慎即誠之用力者耳意是心之主宰以其寂然不動
之處單單有個不慮而知之靈體自做主張自裁生化
故舉而名之曰獨少間攙以見聞才識之能情感利害
之便則是有所商量倚靠不得謂之獨矣世云獨知此
中固是離知不得然謂此個獨處自然有知則可謂獨
我自知而人不及知則獨字虛而知字實恐非聖賢立
言之精意也知誠意之為慎獨則知用力於動念之後
者悉無及矣故獨在中庸謂之不覩不聞慎在中庸謂
之戒慎恐懼慎本嚴敬而不怠之謂非察私而防雜者
也　慎獨註云謹之於此以審其幾後儒因謂審察心
中幾動辯其善惡而克遏之如此用功真難凑泊易大
傳曰君子上交不諂下交不凟其知幾乎幾者動之微
吉之先見者也則幾字是交際事幾上見非心體上有
幾動也心體上有幾動則是動於念楊慈湖所以謂之
起意而非大學中庸所謂獨也大傳又曰夫易聖人所
以極深而研幾也朱子解云所以極深者至精也所以
研幾者至變也以變釋幾非事幾乎後又謂於心幾動
處省檢而精察之以是為研謬亦甚矣　問遺錄一詩
言念頭動處須當謹似亦以意為心之所發如何曰謹
念是戒其莫動妄念非於動後察善惡也亦是立定主
意再不忘動之義且予所謂意有主意非自泛然各立
一意便可言誠蓋自物格知至而來乃決定是修身立
本之主意也中庸即曰誠身孟子即曰反身而誠不本
諸身便是妄了不以意為心之所發雖是自家體驗見
得如此然頗自信心同理同可以質諸千古而不惑豈
以未嘗聞之先師而避諱之哉　象山謂在人情事變
上用功正孟子必有事焉之意必有事焉非謂必以集
義為事言吾人無一時一處而非事則亦無一時一處
而非心無一時一處而非心則亦無一時一處而非學
故凡日用動静云為一切人情事變孰非吾心性中所
有之事孰非職分内當為之事故謂之必有事焉猶言
須臾離事不得件件隨知順應而不失其宜是則所謂
集義者也故孟子以後能切實用功而不渉於虛想虛
見虛坐虛談者無如象山　明翁初講致良知曰致者
至也如云喪致乎哀之致其解物格知至曰物格則良
知之所知者無有虧缺障蔽而得以極其至矣觀此則
所謂致良知者謂致極吾心之知俾不欠其本初純粹
之體非於良知上復加致也後因學者中徃徃不明致
字之義謂是依著良知推致於事誤分良知為知致知
為行而失知行合一之㫖故後只説良知更不復言致
字今明翁去久一時親承面命諸大名賢皆相繼逝海
内論學者靡所稽慿故有虛空冐認良知以為易簡超
脫直指知覺凡情為性混入告子釋氏而不自知則不
言致字誤之也二者之間善學者須㑹取　或疑心翁
以格物為反身之學用於應事接物時甚好但若平居
未與物接只好説個良知更有何物可格曰格物原是
致知工夫作兩件拆開不得故明翁曰致知實在於格
物格物乃所以致知可謂明矣且先師説物有本末言
吾身是本天下國家為末可見平居未與物接只自安
正其身便是格其物之本格其物之本便即是未應時
之良知至於事至物來推吾身之矩而順事恕施便是
格其物之末格其物之末便即是既應時之良知致知
格物可分拆乎况先師原初主張格物宗㫖只是要人
知得吾身是本專務修身立本而不責人之意非專零
零碎碎於事物上作商量也夫何疑哉　問前輩多言
敬則中心有主今曰誠意則心有主將主敬不如主誠
乎曰不然誠與敬俱是虛字吾非謂誠能有主謂誠此
修身立本之意乃有主也誠字虛意字實譬如方士説
丹意是鉛永丹頭誠則所謂文武火候而已又通考之
北宮黝之有主是主必勝孟施舍之有主是主無懼曾
子聞大勇於夫子是主自反而縮孟子之異於告子是
主行慊於心皆必有一件物事主宰於中乃有把柄今
只徒言敬則中心有主不知主箇甚麽將以為主箇敬
字畢竟懸空無附著何以應變而不動心乎吾輩今日
格物之學分明是主修身之立本誠意是所以立之之
功不須説敬而敬在其中蓋自其真實不妄之謂誠自
其戒慎不怠之謂敬誠則敬敬則誠其功一也又程子
嘗言學者先須識仁識得此理以誠敬存之而已這便
是以仁為主誠敬是所以存之之功究竟來孔之言縮
孟之言慊程之言仁皆與大學修身為本統脈相承若
合符節思之當自躍然　學者一得良知透露時時處
處昭朗光耀諸所動作皆在知中故曰蓋有不知而作
者我無是也茍此天性真知不能徹底皎潔而藉見聞
為知則不過知之次者耳聖人原不藉見聞為知故其
敎人也雖鄙夫有問皆可叩兩端而竭焉　先儒發變
化氣質之論於學者極有益但若直從氣質偏處矯之
則用功無本終難責效故只反身格物以自認良知尋
樂養心而充滿氣和則自然剛暴者温柔懦者立驕矜
者㢲簡傲者謙鄙吝者寛惰慢者敬諸所偏重咸近於
中矣以是知學必涵養性源為諸本而以氣質變化為
徵驗　自責自修學之至要今人詳於責人只為見其
有不是處不知為子而見父母不是子職必不共為臣
而見君上不是臣職必不盡他如處兄弟交朋友畜妻
子茍徒見其不是則自治已疎動氣作疑自生障礙幾
何不同歸於不是哉有志於為已者一切不見人之不
是然後能成就一個自家是子貢謂夫子之言性與
天道不可得而聞蓋夫子敎人只在言動事為上從實
理㑹而性天之妙自在其中故曰下學而上達更不懸
空説個性與天道使人求高求逺學者理㑹得時則夫
子之文章何者不是性天之流行外文章而别求性天
則妄矣吾人今日何可汲汲於談天説性而失孔門敎
化之常　問如何是安靜以養微陽曰詩云小心翼翼
昭事上帝只時謹慎保守此個靈根常是閒閒静静欣
欣融融便是得其所養今人只要向外馳騁安得陽長
隂消且如人一時収攝精神略見虛明光景便將平日
才智襯貼起來多聞見者馳騁於聞見能立事功者馳
騁於事功善作詩者馳騁於詩㑹寫字者馳騁於字以
至要立門户要取功名等等恢宏皆作勞攘精神逐外
白日鬼迷當如陽復何哉　楊墨之差易見故自孟子
一辨之後無人復入其門鄉愿媚世盜名雖間有人效
之然亦自省有愧高明有志之士自不屑為獨告子之
學近似率真坑陷多少有志好學人豪鶻鶻宇宇撞入
其門恬不為怪此其為害特深至今不息也凡今之不
肯精細入思從容中道而但任氣作用率意徑情且侈
號於人曰吾自良知妙用矣管甚人是人非吾自性天
流行矣管甚無破無綻少循規矩則謂之拘執道理少
盡報施則謂之陪奉世界凡若此者謂非告子不求於
心不求於氣之學乎嗚呼安得起孟子於九原而辨正
之也　一友聞格物之説喜曰看來格物二字只是個
致知底致字曰然曰學既明白如此須作第一事榦庶
不虛負所聞曰作第一事還有第二第三須是看得事
即學學即事日用間一切動静云為總只是這一個學
方是無間斷無歇手處友乃躍然　庸德庸言是小小
尋常言行無甚關係時節今人之所忽處正古人之所
謹處故學必於微小去處不少放過方始入精　一友
好直己之是語之曰是非之在人心自明自辨何須自
家理直子直其是誰肯認非此余少時害過切骨病痛
曽記與林東城論一事於舟中余明辨自已之是東城
則渾厚莫辨謂辨得自已極是不難為了别人予執滯
不能服時李天泉在坐兩解之曰二公皆是也渾厚則
仁之意多辨明則義之意多予曰巧哉仁可以該義義
不可以該仁吾二人之優劣既較然矣何得謂皆是乎
東城大笑曰公依舊又在這裏辨個優劣要做甚麽公
可謂只是生薑樹上生但自此吾當進於明辨公亦當
進於渾厚則彼此俱有益耳予於是始大悟其差亟起
謝敎自是悔改數十年來不敢不渾厚也　易傳曰天
下何思何慮非敎人一切不思慮也學而不思則罔心
之官則思慎思研慮皆學者用功所在安得糊塗易傳
之意蓋言天下之理同歸而塗自殊一致而慮自百我
這裡真是廓然大公則自然物來順應我這裡真是寂
然不動則自然感而遂通更有何事可思何物可慮而
有待於計較安排者耶今不玩本章全文而截其何思
何慮四字欲人槁木死灰其心於一切無所思慮之地
豈理也哉或云此是聖人地位亦伊川發得太早之説
也㑹得時何思何慮正吾人為學切近工夫蓋必實見
得天性良知果是自能感通自能順應果是無絲毫巧
智復有待於計較安排此方是真機妙用真性流行而
内外兩忘澄然無事矣不然終日應酬都只是憧憧徃
來自私用智何足以言學乎　不識不知然後能順帝
之則今人只要多増聞見以廣知識攙雜虛靈真體如
何順帝則乎蓋人有知識則必添却安排擺布用智自
私不能行其所無事矣故曰所惡於智者為其鑿也
程子曰明得盡渣滓便渾化此格言也然不必質美者
能之良知本體人人具足不論資質高下亦不論知識
淺深信得及悟得入則亦明得盡矣有不能者百倍其
功終有明盡時節到得明盡便亦都無渣滓所謂明則
誠也學者但當盡力此明不必更求其次只緣當時説
箇其次惟莊敬以持養之遂使無限英雄不敢自任質
美從事於渾化之功但擇取其所謂次者而終身用力
焉所謂明盡只是認得良知的確無遮蔽處耳　聖人
神化之精不出於上交不諂下交不凟之兩言吾先師
論明哲保身亦不出於愛敬之一道若他人論幾論哲
必著𤣥微奧妙之辭愈深逺而愈不實矣　或問本體
曰體用原不可分良知善應處便是本體孔門論學多
就用處言之故皆中正平實後儒病求之者逐事支離
不得其要從而指示本體立論始微而高虛𤣥逺之蔽
所自起矣　由仁義行自是良知天性生機流出不假
聞見安排行仁義者遵依仁義道理而行不由心生者
也一是生息於中一是襲取於外二者王覇聖凡之别
非安勉生熟之分也　聖人所不知不能即愚夫愚婦
與知能行之事　心不在焉須知不在何處人言心要
在腔子裏心茍在腔子裏面則凡腔子之外可盡無心
耶夫心之本體静虛無物則為不放失無在而無不在
也若或一有所著馳於彼則不存於此有所在則有所
不在矣此之謂不在　古人好善惡惡皆在已身上做
工夫今人好善惡惡皆在人心作障礙　程子每見人
静坐便道善學善字當玩如云魯男善學柳下惠一般
學本不必静坐在始學麄心浮氣用以定氣凝神可也
周子主静之説只指無欲而言非静坐也今人謬以静
坐養心失之逺矣　問欲致良知必須精察此心有無
色貨名利之私夾雜方是源頭潔浄曰此是以良知為
未足而以察私補之也良知有潔浄而無私不必加察
俱要認得良知真爾不認良知而務察其私其究能使
色貨名利之私一切禁遏而不得肆乎安望廓清之有
日哉　問閒思襍慮何以却之曰聖人之聖不必論此
心之生機頃刻不息所謂出入無時莫知其鄉是其神
明不測自合如此若一槩盡欲無之必求至於杳然無
念非惟勢有不能即能之正所謂槁木死灰自絶其生
生不息之機而可乎但不必思閒慮襍徒自勞攘耳
一友覓有過言愧悔不樂曰莫煩惱前頭失處且喜樂
今日覺處此方是見在真工夫煩惱前頭失處尚在毁
譽上支持未復本體喜樂見在覺處則所過者化而真
體已呈露矣二者相去不亦逺乎　自古農工商賈業
雖不同然人人皆可共學孔門弟子三千而身通六藝
者纔七十二其餘則皆無知鄙夫耳至秦滅學漢興惟
記誦古人遺經者起為經師更相授受於是指此學獨
為經生文士之業而千古聖人與人人共明共成之學
遂冺没而不傳矣天生我師崛起海濱慨然獨悟真宗
孔孟直指人心然後愚夫俗子不識一字之人皆知自
性自靈自完自足不假聞見不煩口耳而二千年不傳
之消息一朝復明矣
誠意問答歲在庚午春王正月芝蘭獨茂苔草争妍梴
偶侍側一菴夫子起而歎曰格物之學已信於人人矣
誠意以心之主宰言不猶有疑之者乎梴曰豈特他人
疑之雖以梴之乆於門下者亦不能以釋然蓋以意
為心之所發則未發為心之本體心意有所分别而後
誠正不容混也先儒謂心如榖種意其所發之萌芽矣
乎師曰子知榖之萌芽已發者為意而不知未發之中
生生不息機莫容遏者獨不可謂之意乎　梴曰己發
之和即有未發之中者在亦嘗聞之矣然大學一書專
在情上理㑹故好惡足以括之意之所在非好則惡意
不近於情耶師曰意近乎志即經文之所謂有定也行
者之北之南必須先有定主意定而後静且安則修身
矣　梴曰嘗與呉友三江論人之視聽言動莫非吾意
之所運視聽言動必以禮則亦莫非吾誠之所在也故
大學誠意即中庸誠身似於師説近之乎然以意近乎
志古者十五志於大學豈待格物之後而志始立耶師
曰志意原不相逺語錄嘗言之矣惟學貴知本誠身誠
意固一也然不知誠意以修身為國家天下之本則則
身不止於至善而每蹈於危險之地矣身且不保而况
於保家保國保天下乎今人知格物反己之學而猶不
免於動氣責人者只為修身主意不誠如果真誠懇惻
凡有逆境惟知責己而不知責人是於感應不息上用
工不然斷港絶河棄交息逰而非聖人運世學矣　梴
曰言之至此心體洞然自知格致處事議事頗有究竟
而不容少有所混然以之處人亦然今聞師訓庶有所
悔而改乎但感應不息上用功吾儒之所以異於二氏
者正在於此却當於心體上著力豈宜於效驗上較之
耶師曰心迹一而後知吾儒之妙非二氏可及也若人
情有感必應則恒人皆能處之矣惟感之而不應而吾
之所以感之者惟知自盡其分而不暇於責人望人而
後謂之學無止法為人父止於慈不當因其子之賢愚
而異愛為人子止於孝不當因其父之寛嚴而異敬君
臣朋友皆然一求諸身而無責人之妄念是之謂反身
而誠樂莫大焉蓋反身則此心一而不二不二非誠乎樂即
此之謂自謙也　梴曰用力之方指示下愚當何所先
乎師曰誠意工夫全在慎獨獨即意也此惟吾心一㸃
生機而無一毫見聞情識利害所混故曰獨即中庸之
所謂不覩不聞也慎即戒謹恐懼　梴曰誠意之後正
心之功亦大段著力不得譬之行者之南立定主意必
期至南而止更無一毫牽引此誠也然至中途或有君
上之召或有父兄之命則又當變通而不容泥滯落於
有所正心之功其不滯而已乎師曰不滯亦是但能決
定以修身立本為主意則自無念不必察私防欲心次
自然廣大傳曰心廣體胖其㫖深哉茍不由誠意自慊
而專務強正其心則是告子之學也烏足以語此　梴
曰論至於此學問雖有所受而體認則存乎人何前之
苦析經文而不求實用哉梴之所以疑而信信而疑者
蓋以世之主講者輒好異説以新聞見况朱子之學猶
未可以輕議也常讀章句因其所發釋明德實其所發
釋誠意又考諸小註意是主張恁也然則朱子皆非歟
師曰朱子所註未為不是但後之學者遂分所發有善
惡二端殊不知格致之後有善而無惡若惡念己發而
後著力則猶恐有不及者矣　梴曰禁於未發之謂豫
發而後禁則扞格而不勝用力於未發者集義之君子
自慊者也用力於已發者襲取之小人見君子而後厭
然之類也吾人今日願為君子耶為小人耶當知所以
自辯也但意之所主果屬將發未發之間乎未發則不
得謂意矣師曰未發已發不以時言且人心之靈原無
發之時當其發也必有寂然不動者以為之主乃意也
此我所以以意為心之主宰心為身之主宰也子姑無
言語求之久之自當有得(門人李/梴記)
　銓部林東城先生春
林春字子仁號東城泰州人家貧童子時傭於王氏王
氏見其慧使與子共學刻苦自勵嘉靖壬辰舉㑹試第
一除户部主事改禮部又改吏部請告歸起補郎中辛
丑卒官年四十四先生師心齋而友龍溪當其始學日
以朱墨㸃記其動念臧否醇雜久之乃悟曰此治病於
標者也盍反其本乎自束髪至蓋棺未嘗一日不講學
雖在吏部不以熱官避嫌襆被宿寺觀與同志終夜刺
刺不休荆川曰子仁學幾二十年其膠解凍釋未知如
何然自同志中語質行者必歸之羲觀其論學工夫綿
密不渉安排不落睹聞明道之行所無事慈湖之不起
意庶幾近之心齋之門未之或先也
林東城集自驗接人雖寛大不忙而中心亦自有梗自
省雖不敢隨俗計較而功名之念又不能忘故平時包
裹之喻至此乃見其真　近覺精神泄漏夢寐不清作
事應物時有氣不順暢辭不合序人有受之不堪我亦
悔之無及固知平時工夫不能實際以至如此然少知
檢察則又矜持不泰無與物同春之意於心不化已亦
不能容矣　心齋先生語鄙人云當官以來子以為順
事乎蓋未嘗自以為過也予曰然識有未盡勢有未能
此則鄙人之過也夫子曰非是之謂也即舉乾卦六爻
譬作六臣鄙人者屬九四躍龍云也龍而躍求自試者
也故有許多責備之意形見之機若非自以為過而善
補之鮮有不得其禍者予曰兢兢業業不敢放過惟以
正自守不求人知不徇人意以正事之而已僅足支持
夫子言之於吾心有戚戚也夫子曰是亦足矣未知合
易而坦然行也使能知合易道不以為盡心不以為難
處實實落落以為補過更覺精神予豁然有悟乃知從
仕之難今始見其易易也　為己之學不相假借無俟
旁求饑食渴飲由我而已何嘗與於人知不知哉惟其
為己之間又知已非我所得私亦有私之不可得者如
善與人同舍己從人之類乃為真切何計人已之分耶
　道理無窮工夫不息望道未見聖人之心其道體本
如是也使真有所得而守之將無所事於守矣惟聖人無
所事守吾人尚有待於守也所謂不俟造作不必假借者如
目自能視視之而已豈待加視而後明耳自能聽聽之
而已豈待加聽而後聰心自能思思之而已豈待加思
而後睿哉神明無待於外求直養自復其本體通乎晝
夜之道而知者也近世學者不信本心具足惟於心外
尋求聰明自用者失其本心修補粧綴者滯其實用久
而忘返習以為常反曰學專在是真有孤聖門精一之
㫖矣　靜中體認吾人日用間意念起時無纎毫私見
便是静便是制外也未發氣象此亦可觀非養至冥冥
寞寞始可言静　明覺即戒懼亦是工夫亦是本體初
無所異必戒懼而後明覺則明覺時誰明覺也　環溪
主静静而無静可也否則打帖久而氣魄弱某人主動
動而無動可也否則發散久而神識淺人心平日固
有紛擾習染時心少不省察則逐逐相隨牽引無已或
茫茫蕩蕩不知所極惟著察此念虛明在中舉無所著
及事一觸從而應之不見其有不以為功久則自以為
是者或自見其非假之外者亦自得於内真如冲漠無
朕萬象森然　文王望道未見此正心無私處茍有見
而為之不免比合牽引落於聞見雖公亦私也所謂當
理者心外無理理外無事事外無仁即心是理即理是
事即事是仁一而已矣故仁者以天地萬物為一體既
為一體則物之是非善惡如體之疾痛疴癢無不自知
何理可當何心可私一見決矣　近見此心無一物可
見亦無工夫可著只如此平等做去一歩一歩一事一
事自有條理自有不容己處無許多智識計較如天之
廣大高明其間之生生化化者自不費手段也　心果
無事百體自舒雖造次顚沛亦自裕如不見有事如此
則神完知藏自能應事亦自無不照者故真學不於照
上論真惟於無照上致決果是無照即是真體耳自能
聽目自能明心自能照何假纎毫氣力哉　今為學者
但於事事物物上起念如何作用乃是工夫據其自信
亦曰用功証之於易亦曰研幾即是致知即是聖人矣
不知此正生死之關誠偽之辨不可不察道無方體亦
何形象故曰上天之載無聲無臭至矣此便是道便是
工夫有不待人之用心而始凑合以此加彼云也　求
仁之功非認意見以為是則從遷就以為宜恐無思無
為之體未能合一惟於一體求之果無見於人過而恐
我愛之未深果無見於己是而恐躬行之未當兢兢業
業日改月化以求一體之無私不計衆心之何若如此而
己　日來工夫惟於平等上實際做去更不加減分毫
著纎毫氣力使精藏氣定智發心安若無所事事者蓋
無道之可見亦無學之可名不求見解只依本色人雖
不知吾自知之人雖不信吾自信之而已　自心自信
當下即得清明隨事自能泛應故曰清明在躬志氣如
神言本心俱足萬化流行也後世學術只為自信不及
苦心小而事大幾微之善不足以應之取益於傳記之
言比擬於變通之跡事有近似者引之而强合道無方
體者執之而等倫縱能凑合成章不免神氣消索物既
不親我亦不化終與道為二也　人心無迹何處著念
感而遂通此乃真念故曰不必動念也使有念可動則
未應之先念在何處既應之後念又何生寂然不動而
已矣學者習染之深以著意為真切不知自喪其真以
比擬為用功不知自迷其性　道本無體亦不可見茍
以有心而求終是有生有死有起有滅惟悟本來原無
一物凡今日之聞見聰明皆障蔽之實況於世情物欲
又其甚者乎
　
　明儒學案卷三十二
欽定四庫全書
　明儒學案卷三十三
　　　　　　　　　　　　餘姚　黄宗羲　撰
㤗州學案二
　文肅趙大洲先生貞吉
趙貞吉字孟静號大洲蜀之内江人生而神頴六歳誦書
日盡數卷登嘉靖十一年進士第選庶吉士授編修因上惑
方術疏請敷求真儒不報遷右春坊右中允管司業事
二十九年京師戒嚴嫚書要貢集百官議闕下日中莫發一論
者先生出班大言曰城下之盟春秋恥之華亭問何竒畫先生
曰為今之計皇上出御正殿下詔引咎録周尚文之功以勵邉
帥釋沈束之獄以開言路輕損軍之令重賞功之格飭文武百
司為城守遣官宣諭諸将監督力戰其他無可為畫者上即陞
先生左春坊左諭徳兼河南道監察御史給賞功銀五萬
兩令其隨宜區處宣諭将士方廷議罷先生盛氣謁相嵩
於西苑直中嵩辭不見先生怒叱門者㑹通政趙文華趨
入顧謂先生曰公休矣天下事當徐議之先生愈怒罵
曰汝權門犬何知天下事嵩聞大恨欲敗其事故不與
督戰事權亦不與一䕶卒先生單騎出城僦民車致銀
總兵仇鸞所歴諸營傳諭而返明日復命上怒謂功賞
未見措置第為周尚文沈束懷怨詔錦衣衛逮杖謫廣
西荔波縣典史量移徽州通判稍遷南京文選司主事
進郎中陞光祿寺少卿通政司叅議右通政光祿寺卿
户部右侍郎皆在南京四十年始入為户部右侍郎又
以忤嵩罷隆慶改元起吏部侍郎兼翰林院學士掌詹
事府事上幸學暫掌祭酒事出為南京禮部尚書召入
兼翰林院學士協管詹事府事尋拜文淵閣大學士先
生在閣與高文襄共事而議多不合其大者謂御兵分
𨽻五府數變之後至嘉靖庚戌别立戎政㕔以十餘萬
衆統於一人盡變祖制夫兵權貴於分練兵亦貴於分
此古法也疏下廷臣議行而本兵霍冀不悦及給事中
楊鎔論冀冀遂誣先生主使上終直先生而罷冀文襄
以徐文貞草世廟遺詔改政改臣為讐君將欲加罪先
生拂衣起曰若是則先帝大禮大獄諸案即宋之奷黨
碑也文襄色變而止文襄以閣臣兼掌吏部事使先生
兼掌都察院事文襄欲修怨廷中之異已者非時考察
科道先生執筆文襄終不得志其争給事中呉時來至
於日中於是文襄使其客韓楫劾先生為庸横先生言
人臣庸則不能横横非庸臣之所能也臣兢兢唯拱言
是聽僅以考察一事與之相左臣真庸臣也若拱者然
後可謂之横也已詔馳驛歸杜門著述擬作二通以括
古今之書内篇曰經世通外篇曰出世通内篇又分二
門曰史曰業史之為部四曰統曰傳曰制曰誌業之為
部四曰典曰行曰藝曰銜外篇亦分二門曰説曰宗説
之為部三曰經曰律曰論宗之為部一曰單傳直指書
雖未成而其緒可尋也萬厯四年三月十五日卒年六
十九贈少保諡文肅先生之學李贄謂其得之徐波石
按先生之論中也曰世儒解中者不偏不倚無過不及
之名而不知言中為何物今夫置器於地平正端審然
後曰此器不偏不倚度物之數長短適中然後曰此物
無過不及今舍其器物未問其作何名狀而但稱曰不
偏不倚無過不及則茫茫虛號何所指歸若以為物物
有天然之則事事有當可之處夫天然之則在此物者
不能以該於彼物當可之處在此事者不能以通於他
事若以為道心為主而人心聽命則動静云為之際自
無過不及之差此又以中為學問之效寧有三聖心傳
不指其體而僅言其效乎波石之論中也亦曰伊川有
堂之中為中國之中為中若中可擬而明也易不當曰
神無方而易無體矣故知先生有所授受也先生初不
自諱其非禪學嘗與徐魯源相遇魯源言學問當有所
取有所舍先生厲聲曰吾這裡無取無舍宛然宗門作
用也其答友人云僕之為禪自弱冠以來敢欺人哉試
觀僕之行事立身於名敎有悖謬者乎則禪之不足以
害人明矣僕蓋以身證之非世儒徒以口説諍論比也
先生謂禪不足以害人者亦是有説朱子云佛學至禪
學大壞蓋至於今禪學至棒喝而又大壞棒喝因付囑
源流而又大壞就禪敎中分之為兩曰如來禪曰祖師
禪如來禪者先儒所謂語上而遺下彌近理而大亂真
者是也祖師禪者縱横捭闔純以機巧小慧牢籠出没
其間不啻逺理而失真矣今之為釋氏者中分天下之
人非祖師禪勿貴遞相囑付聚羣不逞之徒敎之以機
械變詐皇皇求利其害寧止於横水猛獸哉故吾見今
之學禪而有得者求一樸實自好之士而無有假使達
摩復來必當折棒噤口塗抺源流而後佛道可興先生
之所謂不足以害人者亦從彌近理而大亂真者學之
古來如大年東坡無垢了翁一輩皆出於此若其逺理
而失真者則斷斷無一好人也先生嘗遊嵩高抱犢伏
牛諸山德清蔡子木問道述七圖示之其一混元圖○
其二出庚圖□其三浴魄圖□其四伊字三㸃之圖□
其五□字輪相之圖□其六周子太極圖其七河圖謂
一以攝六六以顯一一者真空也六者妙有也世間法
與出世法皆備矣先生蓋見溈仰山圖相創立宗㫖與
太極圖相似故扭合為一而不顧其理之然否也夫太
極只一圈耳一圈之外不可更加一圈也仰山之圖相
九十七一圓分主一事不得謂之混元矣是故形同而
實異也出庚浴魄魏伯陽以月象附㑹納甲趙汝楳朱
風林皆嘗駁之與太極益不合矣英雄欺人徒自欺耳
大洲雜錄曾子曰夫子之道忠恕而已矣不欺其心為
忠能度人之心為恕夫不欺自心與能度他心者豈今
之人盡不能者哉循是義也堂堂平平以入夫子之門
是千載而夕昕也　學術之歴古今譬之有國者三代
以前如玉帛俱㑹之日通天下之物濟天下之用而不
必以地限也孟荀以後如加關譏焉稍察阻矣至宋南
北之儒殆遏糴曲防獨守谿域而不令相徃來矣陳公
甫嘗歎宋儒之大嚴夫物不通方則用窮學不通方則
見陋且諸子如董揚以下蘇陸以上姑不論晦翁法程
張矣而不信程張尊楊謝矣而力闢楊謝凡諸靈覺明
悟通解妙達之論盡以委於禪目為異端而懼其一言
之汚也顧自日看案上六經論孟及程氏文字於一切
事物理㑹以為極致至太極無極隂陽仁義動静神化
之訓必破碎支離之為善稍渉易簡疎暢則動色不忍
言恐墮異端矣夫謂靈覺明妙禪者所有而儒者所無
非靈覺明妙則滯窒昏愚豈謂儒者必滯窒昏愚而後
為正學耶　天地萬物本吾一體也而吾何以知天地
萬物之然哉天地非仁將恐折萬物非仁將恐歇吾心
非仁吾身將恐蹶吾何以知吾身之然哉吾視非仁盲
從目生吾聽非仁聾從耳騰吾言非仁口過瞢瞢吾動
非仁身過殷殷嗚呼微翳眯睛則八方易位一念顛倒
而人已成敵執迷為真賊以代子四竅塵投一妙覺死
樂出於虛蒸則成菌既死之心不可復振蝸窟蚓穴去
仁幾何鳶飛魚躍於仁何若古之有道去彼取此三才
歸根一日克己吾何心知有道之然哉以其無己也故
能成其已嗚呼吾有大已俯萬物而觀天地者也大己
不浹小已揭揭小已既克大已潑潑古之善克者視於
無形聽於無聲動無軌轍言非述稱四用反一一真流
行無體無方禮嘉而亨少有意必固我作類妙用齊滯
具為痿痺此為不仁而株橛小已是故無已為克真已
為大至大為仁體無對待不見大小焉知内外性此曰
聖復此曰賢小子至愚擇焉執焉昔者吾友從事於此
敢告非狂為仁由己(克已/銘)
　
　
　
　
　
　
　
　明儒學案卷三十三
欽定四庫全書
　明儒學案卷三十四
　　　　　　　　　　　餘姚　黄宗羲　撰
泰州學案三
　叅政羅近溪先生汝芳
羅汝芳字惟徳號近溪江西南城人嘉靖三十二年進
士知太湖縣擢刑部主事出守寧國府以講㑹鄉約為
治丁憂起復江陵問山中功課先生曰讀論語大學視
昔差有味耳江陵黙然補守東昌遷雲南副使悉修境
内水利莽人掠迤西迤西告急先生下教六宣慰使滅
莽分其地莽人恐乞降轉參政萬厯五年進表講學於
廣慧寺朝士多從之者江陵惡焉給事中周良寅劾其事
畢不行潛住京師遂勒令致仕歸與門人走安城下劒江
趨兩浙金陵往來閩廣益張皇此學所至弟子滿座而未
嘗以師席自居十六年從姑山崩大風㧞木以九月卒年
七十四少時讀薛文清語請萬起萬滅之私亂吾心乆矣
今當一切决去以全吾澄然湛然之體决志行之閉闗
臨田寺置水鏡几上對之黙坐使心與水鏡無二久之
而病心火偶過僧寺見有榜急救心火者以為名醫訪
之則聚徒而講學者也先生從衆中聽良久喜曰此真
能救吾心火問之為顔山農山農者名鈞吉安人也得
㤗州心齋之傳先生自述其不動心於生死得失之故
山農曰是制欲非體仁也先生曰克去已私復還天理
非制欲安能體仁山農曰子不觀孟子之論四端乎知
皆擴而充之若火之始燃泉之始逹如此體仁何等直
截故子患當下日用而不知勿妄疑天性生生之或息
也先生時如大夣得醒明日五鼓即徃納拜稱弟子盡
受其學山農謂先生曰此後子病當自愈舉業當自工
科第當自致不然者非吾弟子也己而先生病果愈其
後山農以事繋留京獄先生盡鬻田産脫之侍養獄中
六年不赴廷試先生歸田後身已老山農至先生不離
左右一茗一果必親進之諸孫以為勞先生曰吾師非
汝輩所能事也楚人胡宗正故先生舉業弟子已聞其
有得於易反北面之宗正曰伏羲平地著此一畫何也
先生累呈註脚宗正不契三月而後得其傳嘗苦格物
之論不一錯綜者久之一日而釋然謂大學之道必在
先知能先知之則盡大學一書無非是此物事盡大學
一書物事無非是此本末終始盡大學一書之本末終
始無非是古聖六經之嘉言善行格之為義是即所謂
法程而吾儕學為大人之妙術也夜趨其父錦卧榻陳
之父曰然則經傳不分乎曰大學在禮記中本是一篇
文字初則概而舉之繼則詳而實之總是慎𨕖至善之
格言明定至大之學術耳父深然之又嘗過臨清劇病
怳忽見老人語之曰君自有生以來觸而氣每不動勌
而目輙不瞑擾攘而意自不分夣寐而境悉不忘此皆
心之錮疾也先生愕然曰是則余之心得豈病乎老人
曰人之心體出自天常隨物感通原無定執君以夙生
操持強力太甚一念耿光遂成結習不悟天體漸失豈
惟心病而身亦隨之矣先生驚起叩首流汗如雨從此
執念漸消血脈循軌先生十有五而定志於張洵水二
十六而正學於山農三十四而悟易於胡生四十六而
證道於㤗山丈人七十而問心於武夷先生先生之學
以赤子良心不學不慮為的以天地萬物同體徹形骸
忘物我為大此理生生不息不須把持不須接續當下
渾淪順適工夫難得湊泊即以不屑湊泊為工夫胸次
茫無畔岸便以不依畔岸為胸次解纜放船順風張棹
無之非是學人不省妄以澄然湛然為心之本體沉滯
胸膈留戀景光是為鬼窟活計非天明也論者謂龍溪
筆勝舌近溪舌勝筆微談劇論所觸若春行雷動雖素
不識學之人俄頃之間能令其心地開明道在視前一
洗理學膚淺套括之氣當下便有受用顧未有如先生
者也然所謂渾淪順適者正是佛法一切現成所謂鬼
窟活計者亦是寂子速道莫入隂界之呵不落義理不
落想像先生真得祖師禪之精者蓋生生之機洋溢天
地間是其流行之體也至流行而至畫一有川流便有
敦化故儒者於流行見其畫一方謂之知性若徒見氣
機之鼓盪而玩弄不已猶在隂陽邉事先生未免有一
間之未逹也夫儒釋之辨真在毫釐今言其偏於内而
不可以治天下國家又言其只是自私自利又言只消
在迹上斷終是判斷不下以愚論之此流行之體儒者
悟得釋氏亦悟得然悟此之後復大有事始究竟得流
行今觀流行之中何以不散漫無紀何以萬殊而一本
主宰厯然釋氏更不深造則其流行者亦歸之野馬塵
埃之聚散而已故吾謂釋氏是學焉而未至者也其所
見固未嘗有差蓋離流行亦無所為主宰耳若以先生
近禪並棄其說則是俗學之見去聖亦逺矣許敬菴言
先生大而無統博而未純已深中其病也王塘南言先
生早嵗於釋典𤣥宗無不探討緇流羽客延納弗拒人
所共知而不知其取長棄短迄有定裁㑹語出晚年者
一本諸大學孝弟慈之㫖絶口不及二氏其孫懐智嘗
閱中峯廣録先生輙命屏去曰禪家之說最令人躱閃
一入其中如落䧟阱更能轉頭出來復歸聖學者百無
一二可謂知先生之長矣楊止菴上士習疏云羅汝芳
師事顔鈞談理學師事胡清虚(即宗/正)談焼煉採取飛昇
師僧元覺談因果單傳直指其守寧國集諸生㑹文講
學令訟者跏趺公庭斂目觀心用庫藏充餽遺歸者如
市其在東昌雲南置印公堂胥吏雜用歸來請託煩數
取厭有司每見士大夫輙言三十三天憑指箕仙稱呂
純陽自終南寄書其子從丹師死於廣乃言日在左山
其誕妄如此此則賓客雜沓流傳錯誤毁譽失真不足
以掩先生之好學也
近溪語録問今時談學皆有個宗㫖而先生獨無自我
細細㸔來則似無而有似有而無也羅子曰如何似無
而有曰先生隨言對答多歸之赤子之心曰如何似有
而無曰纔説赤子之心便説不慮不學却不是似有而
無茫然莫可措手耶曰吾子亦善於形容矣其實不然
我今問子初生亦是赤子否曰然曰初生既是赤子難
說今日此身不是赤子長成此時我問子答是知能之
良否曰然曰即此問答用學慮否曰不用曰如此則宗
㫖確有矣曰若只是我問你答隨口應聲個個皆然時
時如是雖至白首終同凡夫安望有道可得耶曰其端
只在能自信從其機則始於善自覺悟虞廷言道原說
其心惟微而所示工夫却要惟精惟一有精妙的工夫
方入得微妙的心體曰赤子之心如何用工曰心為身
主身為神舎身心二端原樂於㑹合苦於支離故赤子
孩提欣欣長是歡笑蓋其時身心猶相凝聚及少少長
成心思雜亂便愁苦難當世人於此隨俗習非往往馳
求外物以圗安樂不思外求愈多中懐愈苦老死不肻
囬頭惟是有根器的人自然會尋轉路曉夜皇皇或聽
好人半句言語或見古先一叚訓詞憬然有個悟處方
信大道只在此身此身渾是赤子赤子渾解知能知能
本非學慮至是精神自來體貼方寸頓覺虚明天心道
脈信為潔净精微也己曰此後却又如何用工曰吾子
只患不到此處莫患此後工夫請㸔慈母之字嬰兒調
停斟酌不知其然而然矣　問學問有個宗㫖方好用
工請指示曰中庸性道首之天命故曰道之大原出於
天又曰聖希天夫天則莫之為而為莫之致而至者也
聖則不思自得不勉而中者也欲求希聖希天不尋思
自己有甚東西可與他打得對同不差毫髪却如何希
得他天初生我只是個赤子赤子之心渾然天理細㸔
其知不必慮能不必學果然與莫之為而為莫之致而
至的體叚渾然打得對同過然則聖人之為聖人只是
把自己不慮不學的見在對同莫為莫致的源頭久久
便自然成個不思不勉而從容中道的聖人也赤子出
胎最初啼呌一聲想其呌時只是愛戀母親懐抱却指
著這個愛根而名為仁推充這個愛根以來做人合而
言之曰仁者人也親親為大若做人的常是親親則愛
深而其氣自和氣和而其容自婉一些不忍惡人一些
不敢慢人所以時時中庸其氣象出之自然其功化成
之渾然也　問吾人在世不免身家為累所以難於為
學曰却倒說了不知吾人只因以學為難所以累於身
家耳即如纔歌三十六宫都是春夫天道必有隂陽人
世必有順逆今曰三十六宫都是春則天道可化隂而
為純陽矣夫天道可化隂而為陽人世獨不可化逆而
為順耶此非不近人情有所勉強於其間也吾人只能
專力於學則精神自然出拔物累自然輕𣺌莫說些小
得失憂喜毁譽榮枯即生死臨前且結纓易簀曵杖逍
遥也　問臨事輙至倉皇心中更不得妥貼静定多因
養之未至故如是耳曰此養之不得其法使然因先時
預有個要静定之主意後面事來多合他不著以致相
違相競故臨時衝動不寧也曰静定之意如何不要孟
子亦說不動心曰心則可不動若只意思作主如何能
得不動孟子是以心當事今却以主意去當事以主意
為心則雖養百千萬年終是要動也　問善念多為雜
念所勝又見人不如意暴發不平事已輙生悔恨不知
何以對治曰譬之天下路徑不免石塊髙低天下河道
不免灘瀬縱横善推車者輪轅迅飛則塊磊不能為礙
善操舟者篙槳方便則灘瀬不能為阻所云雜念忿怒
皆是説前日後日事也工夫𦂳要只論目前今且説此
時相對中心念頭果是何如曰若論此時則恭敬安和
只在專志聽教一毫雜念也不生曰吾子既已見得此
時心體有如是好處却果信得透徹否大衆欣然起曰
據此時心體的確可以為聖為賢而無難事也曰諸君
目前各各奮躍此正是車輪轉處亦是槳勢快處更愁
有甚麽﨑嶇可以阻得你有甚灘瀬可以滯得你况民
之秉彝好是懿徳則此個輪極是易轉此個槳極是易
揺而王道蕩蕩平平終身由之絶無﨑嶇灘瀬也故自
黄中通理便到暢四肢發事業自可欲之善便到大而
化聖而神今古一路學脈真是簡易直截真是快活方
便奈何天下推車者日數千百人未聞以﨑嶇而廽轍
行舟者日數千百人未聞以灘瀬而停棹而吾學聖賢
者則車未曾推而預愁﨑嶇之阻舟未曾發而先懼灘
瀬之横此豈路之扼於吾人哉亦果吾人之自扼也
問吾人心與天地相通只因有我之私便不能合曰若
論天地之徳雖有我亦隔他不得曰如何隔不得曰即
有我之中亦莫非天地生機之所貫徹但謂自家愚蠢
而不知之則可若謂他曾隔斷得天地生機則不可曰
極惡之人雷霆且撃之難說與天不隔曰雷擊之時其
人驚否曰驚被擊之時其人痛否曰痛曰驚是孰為之
驚痛是孰為之痛然則雷能擊死其人而不能擊死其
人之驚與痛之天也已　一友每常用工閉目觀心羅
子問之曰君今相對見得心中何如曰炯炯然也但嘗
恐不能保守奈何曰且莫論保守只恐或未是爾曰此
處更有虚假安得不是且大衆俱在此坐而中炯炯至
此未之有改也羅子謂天性之知不容昧但能盡心求
之明覺通透其機自顯而無蔽矣是故聖賢之學本之
赤子之心以為根源又徴諸庶人之心以為日用若坐
下心中炯炯却赤子原未帶來而與大衆亦不一般也
吾人有生有死我與老丈存日無多須知炯炯渾非天
性而出自人為今日天人之分便是将來神鬼之闗也
今在生前能以天明為明則言動條暢意氣舒展比至
殁身不為神者無㡬若今不以天明為明只沉滯襟膈
留戀景光幽隂既久殁不為鬼者亦無㡬矣其友遽然
曰怪得近來用工若日中放過處多則夜臥夣魂自在
若日中光顯太盈則夣魂紛亂顛倒令人不堪非遇先
生㡬枉此生矣　問用工思慮起滅不得寧貼曰非思
慮之不寧由心體之未透也吾人日用思慮雖有萬端
而心神止是一個遇萬念以滯思慮則滿腔渾是起滅
其功似屬煩苦就一心以宰運化則衆動更無分别又
何起滅之可言哉易曰天下何思何慮殊途而同歸一
致而百慮夫慮以百言此心非無思慮也惟一致以統
之則返殊而為同化感而為寂渾是妙心更無他物欲
求纎毫之思慮亦了不可得也　一友執持懇切久覺
過苦求一脫灑工夫曰汝且莫求工夫同在講㑹隨時
卧起再作商量旬日其友躍然曰近覺生意勃勃雖未
用力而明白可愛曰汝信得當下即是工夫否曰亦能
信得不知何如可不忘失曰忘與助對汝欲不忘即必
有忘時不追心之既往不逆心之将來任他寛洪活潑
真是水流物生充天機之自然至於恒久不息而無難
矣　問别後如何用工曰學問須要平易近情不可著
手太重如麄茶淡飯隨時遣日心既不勞事亦了當久
久成熟不覺自然有個悟處葢此理在日用間原非深
逺而工夫次第亦難以急廹而成學能如是雖無速化
之妙却有雋永之味也　問某用工致知力行不見有
個長進處曰子之致知知個甚的力行行個甚的曰是
要此理親切曰如何是理曰某平日說理只事物之所
當然便是曰汝要求此理親切却舍了此時而言平日
便不親切舍了此時問答而言事物當然又不親切曰
此時問答如何是理之親切處曰汝把問答與理㸔作
兩件却求理於問答之外故不親切不暁我在言説之
時汝耳凝然聽著汝心炯然想著則汝之耳汝之心何
等條理明白也言未透徹則黙然不答言纔透徹便隨
衆欣然如是則汝之心汝之口又何等條理明白也曰
果是親切曰豈止道理為親切哉如此則辯到底如此
請教不怠又是致知力行而親切處矣　問吾儕或言
觀心或言行已或言博學或言守静先生皆未見許然
則誰人方可以言道耶曰此捧茶童子却是道也一友
率爾曰豈童子亦能戒慎恐懼耶羅子曰茶房到此㡬
層㕔事衆曰三層曰童子過許多門限階級不曾打破
一個茶甌其友省悟曰如此童子果知戒懼只是日用
不知羅子難之曰他若不是知如何㑹捧茶捧茶又㑹
戒懼其友語塞徐為解曰知有兩様童子日用捧茶是
一個知此則不慮而知其知屬之天也覺得是知能捧
茶又是一個知此則以慮而知其知屬之人也天之知
是順而出之所謂順則成人成物也人之知却是返而
求之所謂逆則成聖成神也故曰以先知覺後知以先
覺覺後覺人能以覺悟之竅而妙合不慮之良使渾然
為一方是睿以通微神明不測也　問今若全放下則
與常人何異曰無以異也曰既無以異則何以謂之聖
學也曰聖人者常人而肻安心者也常人者聖人而不
肻安心者也故聖人即是常人以其自明故即常人而
名為聖人矣常人本是聖人因其自昧故本聖人而卒
為常人矣　諸友静坐寂然無譁将有欲發問者羅子
止之良久語之曰當此静黙之時澄慮反求如平時燥
動今覺凝定平時昏昧今覺虚明平時怠散今覺整肅
使此心良知炯炯光徹則人人坐間各抱一明鏡於懐
中却請諸子将自己頭面對鏡觀照若心事端荘則如
冠裳濟楚意態自然精明若念頭塵俗則蓬頭垢面不
特㫄觀者恥笑而自心惶恐又何能頃刻安耶曰三自
反可是照鏡否曰此個鏡子與生俱生不待人照而常
自照人纎毫瞞他不過故不忠不仁亦是當初自已放
過自反者反其不應放過而然非曰其始不知後因反
已乃知也曰吾儕工夫安能使其常不放過耶曰羞惡
之心人皆有之誰肻蓬頭垢面以度朝夕耶　一廣文
自叙平生為學已能知性羅子問君於此時可與聖人
一般否曰如此説則不敢曰既知是性豈又與聖人不
似一般曰吾性與聖一般此是從赤子胞胎時説若孩
提稍有知識已去聖逺矣故吾儕今日只合時時照管
本心事事歸依本性久則聖賢乃可希望時方飲茶遜
讓羅子執茶甌問曰君言照管歸依俱是恭敬持甌之
事今且未見甌面安得遽論持甌恭敬也曰我於甌子
也曾見來也曾持來但有時見有時不見有時持有時
忘記持不能如聖人之恒常不失耳曰此個性只合把
甌子作譬原却不即是甌子甌子則有見有不見而性
則無不見也甌子則有持有不持而性則原不待持也
不觀中庸説率性謂道道不可須臾離今云見持不得
恒常則是可以離矣可離則所見所持原非是性曰此
性各在當人稍有識者誰不能知况用功於此者乎曰
君言知性如是之易此性之所以難知也孟子之論知
性必先之以盡心苟心不能盡則性不可知也知性則
知天故天未深知則性亦不可為知也君試反而思之
前日工夫果能既竭其心思乎今時受用果能知天地
之化育乎若果知時便骨肉皮毛渾身透亮河山草樹
大地囘春安有見不能常持不能久之弊苟仍是舊日
境界我知其必然未曾知也廣文沉思未有以應童子
捧茶方至羅子指而謂一友曰君自視與童子何如曰
信得更無兩様頃之復問曰不知君此時何所用工曰
此時覺心中光明無有沾滯曰君前云與捧茶童子一
般説得儘是今云心中光明又自已翻帳也友遽然曰
並無翻帳曰童子現在請君問他心中有此光景否若
無此光景則分明與君兩様廣文曰不識先生心中工
夫却是如何曰我的心也無個中也無個外所用工夫
也不在心中也不在心外只説童子獻茶來時隨衆起
而受之從容啜畢童子來接時隨衆付而與之君必以
心相求則此無非是心以工夫相求則此無非是工夫
若以聖賢格言相求則此亦可説動静不失其時其道
光明也廣文怳然自失　廣文再過訪自述近得個悟
頭甚是透徹羅子問其詳對曰向時見未真確毎云自
已心性時得時失中無定主工失安能純一殊不知耳
目口鼻心思天生五官職司一様試説吾此耳此目終
日應接事物誰曾一時無耳目哉耳目既然則終日應
接事物又誰曾一時無心思哉耳目心思既皆常在則
内外主宰已定而自已工夫豈不漸漸純熟而安全也
哉羅子笑曰此悟雖妙恐終久自生疑障廣文不服羅
子曰今子悟性固常在獨不思善則性在時為之而不
善亦性在時為之也以常在而主張性宗是又安得謂
性善耶廣文自失問將奈何曰是不難葢常在者性之
真體而為善為不善者性之浮用體則足以運用用不
能以遷體也試思耳之於聲目之於色其千變萬化於
前者能保其無美惡哉是則心思之善不善也然均聽
之均視之一一更均明曉而辨别之是則心思之能事
性天之至善而終日終身更非物感之可變遷者也廣
文曰先生之悟小子也是死而復生之矣　羅子令太
湖講性命之學其推官以為迂也直指慮囚推官與羅
子侍推官靳羅子於直指曰羅令道學先生也直指顧
羅子曰今㸔此臨刑之人道學作如何講羅子對曰他
們平素不識學問所以致有今日但吾輩平素講學又
正好不及他今日直指詰之曰如何不及曰吾輩平時
講學多為性命之談然亦虚虚談過何曾真切為著性
命試㸔他們臨刑徃日種種所為到此都用不著就是
有大名位大爵禄在前也都沒幹他們如今都不在念
只一心要求保全性命何等真切吾軰平日工夫若肯
如此那有不到聖賢道理直指不覺嘉歎推官亦肅然
　羅子行鄉約於海春書院面臨滇海青苖滿目客有
指柏林而告曰前年有司遷學議伐宫牆樹以充用羣
鳥洗巢而去分守李同野止勿伐羣鳥一夕歸巢如故
言訖飛鳴上下樂意相闗昆陽州守夏漁請曰恒謂聖
賢非人可及故究情考索求之愈勞而去之益逺豈知
性命諸天本吾固有日用之間言動事為其停當處即
與聖賢合一也羅子曰停當二字尚恐未是夏守瞿然
曰言動事為可不要停當耶曰可知言動事為方纔可
説停當則子之停當有時而要有時而不要矣獨不覩
茲柏林之禽鳥乎其飛鳴之相闗何如也又不觀海疇
之青苖乎其生機之萌茁何如也子若拘拘以停當求
之則此鳥此苖何時而為停當何時而為不停當耶易
曰水流而不息物生而不窮造化之妙原是貫徹渾融
而子蚤作而夜寐嬉笑而偃息無往莫非此體豈待言
動事為方思量得個停當又豈直待言動事為停當方
始説道與古先賢哲不殊若如是用功如是作見則臨
言動事為固是錯過而既臨言動事為亦總是錯過矣
夏守憬然自省作而言曰子在川上不舎晝夜吾人心
體未嘗一息有間今當下生意津津不殊於禽鳥不殊
於新苗往時萬物一體之仁果覺渾淪成片矣欲求停
當豈不是個善念但善則便落一邊既有一邊善便有
一邊不善既有一叚善便有一叚不善如何能得晝夜
相通如何能得萬物一體顔子得此不息之體其樂自
不能改若説以貧自安而不改淺之乎窺聖賢矣　問
人欲雜時作何用藥曰言善惡者必先善而後惡言吉
凶者必先吉而後凶今盈宇宙中只是個天便只是個
理惟不知是天理者方始化作欲去如今天日之下原
只是個光亮惟瞽了目者方始化作暗去　癸丑羅子
過臨清忽遘重病倚榻而坐恍若一翁來言曰君身病
稍康心病則復何如羅子不應翁曰君自有生以來遇
觸而每氣不動當勌而目輙不瞑擾攘而意自不分夣
寐而境悉不忘此皆君心痼疾也羅子愕然曰是則予
之心得曷言病翁曰人之心體出自天常隨物感通原
無定執君以宿生操持強力太甚一念耿光遂成結習
日中固無紛擾夣裡亦自昭然君今謾喜無病不悟天
體漸失豈惟心病而身亦不能久延矣葢人之志意長
在目前蕩蕩平平與天日相交此則陽光宣朗是為神
境令人血氣精爽内外調暢如或志氣沉滯胸臆隠隠
約約如水鑑相涵此則隂靈存想是為鬼界令人脈絡
糾纒内外膠泥君今隂陽莫辨境界妄縻是尚得為善
學者乎羅子驚起汗下從是執念潛消血脈循軌　問
夫子臨終逍遥氣象曰夫形骸雖顯而其體滯礙本心
雖隠而其用圓通故長戚戚者務活其形者也坦蕩蕩
者務活其心者也形當活時尚苦滯礙况其僵仆而死
耶心在軀殻尚能圓通况離形超脱則乘化御天周遊
六虛無俟推測即諸君此時對面而其理固明白現前
也又何疑哉　問有人習静久之遂能前知者為不可
及曰不及他不妨只恐及了倒有妨也曰前知如何有
妨曰正為他有個明了所以有妨葢有明之明出於人
力而其明小無明之明出於天體而其明大譬之暗室
張燈自耀其光而日麗山河反未獲一覩也已　萬言
䇿問疾羅子曰此道炳然宇宙原不隔乎分塵故人已
相通形神相入不待言説古今自直逹也後來見之不
到往往執諸言詮善求者一切放下胸目中更有何物
可有耶　謂懐智曰汝於人物切不可起揀擇心須要
賢愚善惡一切包容直到物我兩忘方是汝成就處
智卧病先生問曰病中工夫何如智曰甚難用工先生
曰汝能似無病時便是工夫　古今學者曉得去做聖
人而不曉得聖人即是自已故往往去尋作聖門路殊
不知門路一尋便去聖萬里矣　余自始入仕途今計
年嵗將及五十竊觀五十年來議律例者則日宻一日
制刑具者則日嚴一日任稽察施拷訊者則日猛一日
毎當堂階之下牢獄之間覩其血肉之淋漓未嘗不鼻
酸額蹙為之歎曰此非盡人之子與非曩昔依依於父
母之懐戀戀於兄妹之傍者乎夫豈其皆善於初而不
皆善於今哉及覩其當疾痛而聲必呼父母覔相依而
勢必先乎兄弟則又信其善於初者而未必皆不善於
今也已故今諦思吾儕能先明孔孟之説則必將信人
性之善信其善而性靈斯貴矣貴其靈而軀命斯重矣
茲誠轉移之機當汲汲也隆冬氷雪一綫陽囘消即俄
頃諸君第目前日用惟見善良歡欣愛養則民之頑劣
必思掩藏上之嚴峻亦必少輕省謂人情世習終不可
移者恐亦無是理矣　向從大學至善推演到孝弟慈
嘗由一身之孝弟慈而觀之一家未嘗有一人而不孝
弟慈者由一家之孝弟慈而觀之一國未嘗有一人而
不孝弟慈者由一國之孝弟慈而觀之天下亦未嘗有
一人而不孝弟慈者又由縉紳士大夫以推之羣黎百
姓又由孩提少長以推之壮盛衰老孩提少長皆是愛
親敬長以能知能行此孝弟慈也又時乘閒暇縱歩街
衢肆覽大衆其間人數何啻億兆之多窺覷其中總是
父母妻子之念固結維係所以勤謹生涯保䕶軀體而
自有不能已者故某自三十登第歸山中間侍養二親
敦睦九族入朝而徧友賢良逺仕而躬禦魑魅以至年
載多深經厯久逺乃歎孔門學庸全從周易生生一語
化将出來葢天命不已方是生而又生生而又生方是
父母而已身已身而子子而又孫以至曾而且元也故
父母兄弟子孫是替天命生生不已顯現個膚皮天命
生生不已是替孝父母弟兄長慈子孫通透個骨髓直
𥪡起來便成上下今古横亘將去便作家國天下孔子
謂仁者人也親親之為大其将中庸大學已是一句道
盡孟氏謂人性皆善堯舜之道孝弟而已矣其将中庸
大學亦是一句道盡　喜怒哀樂未發謂之中先儒觀
未發氣象不知當如何觀曰子不知如何為喜怒哀樂
未發又如何知得去觀其氣象也耶我且詰子此時對
面相講有喜怒也無有哀樂也無曰俱無曰既謂俱無
便是喜怒哀樂未發也此未發之中是吾人本性常體
若人識得此個常體中中平平無起無作則物至而知
知而喜怒哀樂出焉自然與預先有物横其中者天淵
不侔矣豈不中節而和哉故忠信之人可以學禮中心
常無起作即謂忠信之人如畫之粉地一様潔潔净净
紅㸃著便紅緑㸃著便緑其節不爽其文自著節文自
著而禮道寧復有餘藴也哉　今堂中聚講人不下百
十堂外往來亦不下百十今分作兩截我軰在堂中者
皆天命之性而諸人在堂外則皆氣質之性也何則人
無貴賤賢愚皆以形色天性而為日用但百姓則不知
而吾輩則能知之也今執途人詢之汝何以能視耶必
應以目矣而吾輩則必謂非目也心也執途人詢之汝
何以能聽耶必應以耳矣而吾輩則必謂非耳也心也
執途人而詢之汝何以能食何以能動耶必應以口與
身矣而吾輩則必謂非口與身也心也識其心以宰身
則氣質不皆化而為天命耶昧其心以從身則天命不
皆化而為氣質耶心以宰身則萬善皆從心生雖謂天
命皆善無不可也心以從身則衆惡皆從身造雖謂氣
質乃有不善亦無不可也故天地能生人以氣質而不
能使氣質之必歸天命能同人以天命而不能保天命
之純全萬善若夫化氣質以為天性率天性以為萬善
其惟以先知覺後知以先覺覺後覺也夫故曰天地設
位聖人成能　問因戒謹恐懼不免為吾心寧静之累
羅子曰戒謹恐懼姑置之今且請言子心之寧静作何
状某生漫應以天命本然原是太虚無物羅子謂此説
汝原來事與今時心體不切生又厯引孟子言夜氣清
明程子教觀喜怒哀樂未發以前氣象皆是此心體寧
静處曰此皆抄書常套與今時心體恐亦不切諸士子
沉黙半晌適郡邑命執事供茶循序周旋畧無差僣羅
子目以告生曰諦觀羣胥此際供事心則寧静否諸生
欣然起曰羣胥進退恭肅内固不出而外亦不入雖欲
不謂其心寧静不可得也曰如是寧静正與戒懼相合
而又何相妨耶曰戒謹恐懼相似用功之意或不應如
是現成也曰諸生可言適纔童冠歌詩之時與吏胥進
茶之時全不戒謹耶其戒謹又全不用功耶葢說做工
夫是指道體之精詳處說個道體是指工夫之貫徹處
道體人人具足則豈有全無功夫之人道體既時時不
離則豈有全無功夫之時故孟子云行矣而不著習矣
而不察所以終身在於道體功夫之中儘是寧静而不
自知其為寧静儘是戒懼而不自知其為戒懼不肯體
認承當以混混沌沌枉過一生問平日在慎獨用工頗
為專篤然雜念紛擾終難止息如何乃可羅子曰學問
之工須先辨别源頭分暁方有次第且言如何為獨曰
獨者吾心獨知之地也又如何為慎獨曰吾心中念慮
紛雜或有時而明或有時而昏或有時而定或有時而
亂須詳察而嚴治之則慎也曰即子之言則慎雜非慎
獨也葢獨以自知者心之體也一而弗二者也雜其所
知者心之照也二而弗一者也君子於此因其悟得心
體在我至隠至微莫見莫顯精神歸一無須臾之散離
故謂之慎獨也曰所謂慎者葢如治其昏而後獨可得
而明也治其亂而後獨可得而定也若非慎其雜又安
能慎其獨也耶曰明之可昏定之可亂皆二而非一也
二而非一則皆雜念而非所謂獨知也獨知也者吾心
之良知天之明命而於穆不已者也明固知明昏亦知
昏昏明二而其知則一也定固知定亂亦知亂定亂二
而其知則一也古今聖賢惓惓切切只為這些子費却
精神珍之重之存之養之為天地立心為生民立命總
在此一處致慎也曰然則雜念詎置之不問耶曰吏胥
之在於官府兵卒之在於營伍雜念之類也憲使升堂
而吏胥自肅大将登壇而兵卒自嚴則慎獨之與雜念
之類也今不思自作憲使主将而惟𨽻胥兵卒之求焉
不亦悖且難也哉　問吾儕為學此心常有茫蕩之時
須是有個工夫作得主張方好羅子曰據汝所云是要
心中常常用一工夫自早至晚更不忘記也耶曰正是
如此曰聖賢言學必有個頭腦頭腦者乃吾心性命而
得之天者也若初先不明頭腦而只任爾我潦草之見
或書本膚淺之言胡亂便去做工夫此亦儘為有志但
頭腦未明則所謂工夫只是汝我一念意思耳既為意
念則有時而起便有時而滅有時而聚便有時而散有
時而明便有時而昏縱使專心記想著力守住畢竟難
以長久况汝心原是活物且神物也持之愈急則失愈
逺矣曰弟子所用工夫也是要如大學中庸所謂慎獨
不是學問一大頭腦也曰聖人原日教人慎獨本是有
頭腦而爾輩實未見得葢獨是靈明之知而此心本體
也此心徹首徹尾徹内徹外更無他有只一靈知故謂
之獨也中庸形容謂其至隠而至見至微而至顯即天
之明命而日鑒在兹者也慎則敬畏周旋而常目在之
顧諟天之明命者也如此用功則獨便是為慎的頭腦
慎亦便以獨作主張慎或有時勤怠獨則長知而無勤
怠也慎或有時作輟獨則長知而無作輟也何則人無
所不至惟天不容偽慎獨之功原起自人而獨知之知
原命自天也况汝輩工夫當其茫蕩之時雖説已是怠
而忘勤已是輟而廢作然反思從前怠時輟時或應事
或動念一一可以指如則汝固說心為茫蕩而獨之所
知何甞絲毫茫蕩耶則是汝輩孤負此心而此心却未
孤負汝輩天果明嚴須當敬畏敬畏　儒謂心體寂静
之時方是未發難說平常即是也曰中庸原先說定喜
怒哀樂而後分未發與發豈不明白有兩叚時候也耶
况細觀吾人終日喜怒哀樂必待感物乃發而其不發
時則更多也感物則欲動情勝将或不免而未發時則
任天之便更多也中庸欲學者得見天命性真以為中
正平常的極則而恐其不知喫𦂳貼體也乃指著喜怒
哀樂未發處使其反觀而自得之則此叚性情便可中
正平常可平常中正亦便可立大本而其出無窮逹大
道而其應無方矣　問喜怒哀樂未發是何等時候亦
何等氣象耶羅子曰此是先儒㸔道太深把聖賢憶想
過竒便說有何氣象可觀也葢此書原呌做中庸只平
平常常解釋便是妥貼且更明快葢維天之命於穆不
已命不已則性不已性不已則率之為道亦不已而無
須臾之或離也此個性道體段原長是渾渾淪淪而中
亦長是順順暢暢而和我今與汝終日語黙動静出入
起居雖是人意周旋却自自然然莫非天機活潑也即
於今日直到老死更無二様所謂人性皆善而愚婦愚
夫可與知與能者也中間只恐怕喜怒哀樂或至拂性
違和若時時畏天奉命不過其節即喜怒哀樂總是一
團和氣天地無不感通民物無不歸順相安相養而太
和在宇宙間矣此只是人情纔到極平易處而不覺功
夫却到極神聖處也噫亦亦何苦而不把中庸解釋中
庸亦又何苦而不把中庸服行中庸也哉　問此理在
天地間原是活潑原是恒久無欠缺無間歇何如羅子
曰子覺理在天地之間則然矣不識反之於身則又何
如曰某觀天地間只等反諸身心便是茫然曰子觀天
地間道理如是豈獨子之身心却在天地外耶曰吾身
固不在天地外但覺得天地自天地吾身自吾身未渾
成一個也曰子身與天地固非一個但鳶魚與天地亦
非一個也何中庸却説鳶魚與天地相昭察也耶曰鳶
魚是物類於天地之性不㑹斲喪若吾人不免氣習染
壊似難並論也曰氣習染壊雖則難免但請問子應答
之時手便翼然端拱足便竦然起立可曾染壊否曰此
正由平日習得好了曰子於拱立之時目便炯然相視
耳便卓然相聽可曾由得習否曰此却非由習而後能
曰既子之手也是道足也是道耳目又也是道如何却
謂身不及乎鳶魚而難以同乎天地也哉豈惟爾身即
一堂上下貴賤老幼奚止千人㸔其手足拱立耳目視
聽都是伶俐難說不活潑於鳶魚不昭察於天地也一
生詰曰孟子云物之不齊物之情也若曰渾然俱是個
道則中庸栽者培之傾者覆之皆非耶曰讀書須上下
文氣理㑹此條首言天之生物必因其材而篤註謂篤
為加厚若如舊說則培是加厚栽他覆是加厚傾他夫
豈天地生物之本心哉當照中庸他章說天地無不覆
幬方見其生生不已之心葢天地之視物猶父母之視
子物之或栽或傾在人能分别之而父母難分也故曰
人莫知其子之惡父母莫能知其子之惡而天地顧肯
覆物之傾也耶此段精神古今獨我夫子一人得之故
其學只是求仁其術只是行個恕其志只是要個老便
安少便懐朋友便信其行藏南子也去見佛□也應召
公山弗擾也欲往楚狂雖離之也去尋他荷蕢雖避之
也去追他真是要個個入於善而於已更不知一毫吝
惜於人亦更不知一毫分别故其自言曰有教無類推
其在在精神将我天下萬世之人欲盡納之懐抱之中
所以至今天下萬世之人個個親之如父愛之如母尊
敬之如天地非夫子有求於我人亦非吾人有求於夫
子皆莫知其然却真是渾成一團太和一片天機也
問孝弟如何是為仁的本處羅子曰只目下思父母生
我千萬辛苦而未能報得分毫父母望我千萬髙逺而
未能做得分毫自然心中悲愴情難自己便自然知疼
痛心上疼痛的人便㑹滿腔皆惻隠遇物遇人决肯方
便慈恵周䘏溥濟又安有殘忍戕賊之私耶曰如此却
恐流於兼愛曰子知所恐却不㑹流矣但或心尚殘忍
兼愛可流焉耳　問仁者以天地萬物為一體又曰仁
者渾然與物同體意果何如羅子曰天地之大徳曰生
夫盈天地間只是一個大生則渾然亦只是一個仁中
間又何有纎毫間隔故孔門宗㫖惟是一個仁字孔門
為仁惟一個恕字如云已欲立而立人已欲逹而逹人
分明說已欲立不須在已上去立只立人即所以立已
也已欲逹不須在已上去逹只逹人即所以逹已也是
以平生功課學之不厭誨人不倦其不厭處即其所以
不倦處也其不倦處即其所以不厭處也即今人說好
官相似說官之㢘即其不取民者是也而不取於民方
見自㢘說官之慈即其不虐民者是也而不虐乎民方
見自慈統天徹地膠固圓融自内及外更無分别此方
是渾然之仁亦方是孔孟宗㫖也　某初日夜想做個
好人而科名宦業皆不足了平生却把近思録性理大
全所說工夫信受奉行也到忘食寢忘死生地位病得
無奈却㸔見傳習録說諸儒工夫未是始去尋求象山
慈湖等書然於三先生所謂工夫每有罣礙病雖小愈
終沉滯不安時年已弱冠先君極為憂苦幸自幼䝉父
母憐愛過甚而自心於父母及弟妹亦互相憐愛真比
世人十分切至因此毎讀論孟孝弟之言則必感動或
長要涕淚以先只把當做尋常人情不為𦂳要不想後
來諸家之書做得著累喫苦在省中逢著大㑹師友發
揮却翻然悟得只此就是做好人的路徑奈何不把當
數却去東奔西走而㡬至忘身也哉從此囘頭将論語
再來細讀真覺字字句句重於至寳又㸔孟子又㸔大
學又㸔中庸更無一字一句不相照映由是却想孔孟
極口稱頌堯舜而說其道孝弟而已矣豈非也是學得
没奈何然後遇此機竅故曰我非生而知之者好古敏
以求之者也又曰規矩方圓之至聖人人倫之至也其
時孔孟一段精神似覺渾融在中一切宗㫖一切工夫
横穿直貫處處自相凑合但有易經一書却貫串不來
天幸楚中一友(胡宗/正)來從某改舉業他談易經與諸家
甚是不同後因科舉辭别及在京得第殊悔當面錯過
皇皇無䇿乃告病歸侍老親因遣人請至山中細細叩
問始言渠得異傳不敢輕授某復以師事之閉户三月
亦㡬忘生方蒙見許反而求之又不外前時孝弟之良
究極本原而已從此一切經書皆必歸㑹孔孟孔孟之
言皆必歸㑹孝弟以之而學學果不厭以之而教教果
不倦以之而仁仁果萬物一體而萬世一心也已　問
孔顔樂處羅子曰所謂樂者竊意只是個快活也豈快
活之外復有所謂樂哉生意活潑了無滯礙即是聖賢
之所謂樂却是聖賢之所謂仁葢此仁字其本源根柢
於天地之大徳其脈絡分明於品彚之心元故赤子初
生孩而弄之則欣笑不休乳而育之則歡愛無盡葢人
之出世本由造物之生機故人之為生自有天然之樂
趣故曰仁者人也此則明白開示學者以心體之真亦
指引學者以入道之要後世不省仁是人之胚胎人是
仁之萌蘗生化渾融純一無二故只思於孔顔樂處竭
力追尋顧却忘於自已身中討求著落誠知仁本不逺
方識樂不假尋　問静工固在心中體認有要否羅子
曰無欲為静則無欲為要但所謂欲者只動念在軀殻
上取足求全者皆是雖不比俗情受用然視之冲淡自
得坦坦平平相去天淵也　問如何用力方能得心地
快樂羅子曰心體原只平等故用力亦須輕省葢此理
在人雖是本自具足然非形象可拘所謂樂者只無愁
是也若以欣喜為樂則必不可久而不樂隨之矣所謂
得者只無失是也若以境界為得則必不可久而不得
隨之矣　問大學之首知止中庸之重知天知人而論
語却言吾有知乎哉無知也博觀經書言知處甚多而
不識不知惟詩則一言之然未有若夫子直言無知之
明决者請問其㫖曰吾人之學專在盡心而心之為心
專在明覺如今日㑹堂百十其衆誰不暁得相見暁得
坐立暁得問答暁得思量此個明覺暁得即是本心此
個本心亦只是明覺暁得而已事物無小大之分時候
無久暫之間眞是徹天徹地而貫古貫今也但此個明
覺暁得其體之涵諸心也最為精妙其用之應於感也
又極神靈事之既至則顯諸仁而昭然若常自知矣事
之未來而茫然渾然知若全無矣非知之果無也心境
暫寂而覺照無自而起也譬則身之五官口可閉而不
言目可閉而不視惟鼻孔無閉香來即知嗅之其知實
常在也耳孔無閉聲來即知聽之其知亦實常在也然
嗅之知也必須香來始出時或無香便無嗅之知矣聽
之知也必須聲來始出時或無聲便無聽之知矣孔子
當鄙夫之未問却真如音未臨乎耳香未接乎鼻安得
不謂其空空而無知耶及鄙夫既問則其事其物兩端
具在亦即如音之逺近從耳聽以區分香之美惡從鼻
嗅以辨别鄙夫之兩端不亦從吾心之所知以叩且竭
之也哉但學者須要識得聖人此論原不為鄙夫之問
而只為明此心之體葢吾心之能知人人皆認得亦人
人皆說得至心體之無知則人人認不得人人皆說不
得天下古今之人只縁此處認不眞便心之知也常無
主宰而擾以致喪眞只縁此處說不出便言之立也多
無根據而支離以至畔道若上智之資深造之力一聞
此語則當下知體即自澄徹物感亦自融通所謂無知
而無不知而天下之真知在我矣　羅子曰仁心體也
克復便是仁仁者完得吾心體使合著人心體合著處
便是歸此只在我心體上論不是說天下皆歸吾仁問
做人路頭極是多端而慎獨二字聖賢尤加意焉葢人
到獨知縱外邉千萬彌縫或也好㸔中心再躱閃不過
難免慚惶局促慎獨或可以為成人切實工夫曰獨固
常慎然而大端只二道仁與不仁而已矣仁之現於獨
者謂何念頭之恩愛慈祥者是也不仁之現於獨者謂
何念頭之嚴刻峻厲者是也曰獨者無過是知既知則
是非善惡自然分别明白念頭又豈容混曰此不是混
葢天地以生為徳吾人以生為心其善善明白該長惡
惡明白該短其培養元和以完化育明白該恩愛過於
嚴刻慈祥過於峻厲也慎獨者不先此防閑是則不喪
三年而緦且小功也况望其能成人而入聖也古人以
好字去聲呼作好惡字去聲呼作惡今汝欲獨處思慎
則請先自查考從朝至暮從暮逹旦胸次念頭果是好
善之意多果是惡惡之意多亦果是好善惡惡之心般
多若般多只扯得平過謂之常人萬一惡多於好則腦
怒填胸將近於惡人若果好多於惡則生意滿腔方得
做好人矣獨能如此而知自此而慎則人将不自此而
成也耶　問仲由大禹好善之誠與人之益似禹大舜
無異乃謂舜有大焉何也羅子曰孟子所謂大小葢自
聖賢氣象言之如或告已過或聞人善分明有個端倪
有個方所若舜只以此善同乎天下盡通天下而歸於
此善更無端倪亦無方所觀其所居一年成聚二年成
邑三年成都何待有過可告又何必聞善再拜也而聖
人之所以異於吾人者葢以所開眼目不同故隨寓隨
處皆是此體流動充塞一切百姓則曰莫不日用鳶飛
魚躍則曰活潑潑地庭前草色則曰生意一般更不見
有一毫分别所以謂人皆可以為堯舜我輩與同類之
人親疎美惡已自不勝越隔又安望其察道妙於鳶魚
通意思於庭草哉且出門即有礙胸次多氷炭徒亦自
苦平生焉耳豈若聖賢坦坦蕩蕩何等受用何等快活
也　問由良知而充之以至無所不知由良能而充之
以至無所不能方是大人不失赤子之心此意何如羅
子曰若有不知豈得謂之良知若有不能豈得謂之良
能故自赤子即已無所不知無所不能也時坐中競求
所謂赤子無所不知無所不能也莫得其實静坐歌詩
偶及於萬紫千紅總是春之句羅子因撫然歎曰諸君
知紅紫之皆春則知赤子之皆知能矣葢天之春見於
草木之間而人之性見於視聽之際今試抱赤子而弄
之人從左呼則目即盻左人從右呼則目即盻右其耳
葢無時無處而不聽其目葢無時無處而不盻其聽其
盻葢無時無處而不轉展則豈非無時無處而無所不
知能也哉　問聖賢工夫如戒慎恐懼種種具在難說
只靠自信性善便了况㸔朋輩只肯以工夫為先者一
年一年更覺進益空談性地者冷落無成髙明更自裁
之羅子沉黙一時對曰如子之言果為有見請先以末
二句商之葢此二句本是學問兩路彼以用功為先者
意念有個存主言動有所執持不惟已可自考亦且衆
共見聞若性地為先則言動即是現在且須更加平淡
意念亦尚安閒尤忌有所做作豈獨人難測其淺深即
已亦無從增長縱是有志之士亦不免舎此而之彼矣
然明眼見之則真假易辨就如子所舉戒慎恐懼一段
工夫豈是憑此四字便可去戰慄而慢為之耶也須小
心查考立言根脚葢其言原自不可離來道之所在性
之所在也性之所在天命之所在也既天命常在則一
有意念一有言動皆天則之畢察上帝之監臨又豈敢
不兢業捧持而肆無忌憚也哉如此則戒慎恐懼原畏
天命天命之體極是元微然則所畏工夫又豈容草率
今只管去用工夫而不思究其端緒即如勤力園丁以
各色膏腴堆積芝蘭自說壅培之厚而秀茁纎芽且将
消阻無餘矣　夜坐誦牛山一章衆覺肅然羅子浩然
歎曰聖賢警人每切而未思耳即梏亡二字今㸔只作
尋常某提獄刑曺親見桎梏之苦上至於項下至於足
更無寸膚可以活動輒為涕下中有悟者曰然則從軀
殻上起念皆梏亡之類也曰得之矣葢良心寓形體形
體既私良心安得活動直至中夜非惟手足休歇耳目
廢置雖心思亦皆斂藏然後身中神氣乃稍得以出寧
逮及天暁端倪自然萌動而良心乃復見矣囘思日間
形役之苦又何異以良心為罪人而桎梏無所從告也
哉曰夜氣如何可存曰言夜氣存良心則可言心存夜
氣則不可葢有氣可存則晝而非夜矣　問孔門恕以
求仁先生如何致力曰方自知學即泛觀蟲魚愛其羣
隊戀如以及禽鳥之上下牛羊之出入形影相依悲鳴
相應渾融無少間隔輙惻然思曰何獨於人而異之後
偶因逺行路途客旅相見即忻忻談笑終日疲倦俱忘
竟亦不知其姓名别去又輒惻然思曰何獨於親戚骨
肉而異之噫是動於利害私於有我焉耳從此痛自刻
責善則歸人過則歸已益則歸人損則歸已久漸純熟
不惟有我之私不作間隔而家國天下翕然孚通甚至
膚髪不欲自愛而念念以利濟為急焉三十年來覺恕
之一字得力獨多也　問謂不慮而知不學而能可同
於聖人今我輩此體已失須學且慮不然則聖不可望
矣羅子曰子若只學且慮則聖終不可望矣為學第一
要得種子禮謂人情者聖王之田也必仁以種之孔門
教人求仁正謂此眞種子也則曰仁者人也人即赤子
而心之最先初生者即是親愛故曰親親為大至義禮
智信總是培養種子使其成熟耳曰大人者不失赤子
之心孟子果已說定但今日却如何下手曰知而弗去
是也曰知之似亦不難曰知固不難然人因其不難故
多忽之便去多其見聞務為執守久之只覺外求者得
力而自然良知愈不顯露學者果有作聖眞志切須回
頭在目前言動舉止之間覺得渾然與萬物同一天機
鼓動充塞兩間活潑潑地眞是不待慮而自知不必學
而自能則可以完養而直至於不思而得不勉而中境
界縱是平常名利貨色昏迷到此自然不肯換去所以
曰好仁者無以尚之又曰苟志於仁矣無惡也直是簡
易明快故曰道在邇而求諸逺事在易而求諸難人人
親其親長其長而天下平也　問良知即是本來面目
今說良知是矣何必復名以本來面目耶羅子曰良知
固是良知然良知却實有個面目非杜撰而強名之也
曰何以見之曰吾子此時此語亦先胸中擬議否曰亦
先擬議曰擬議則良知未嘗無口矣擬議而自見擬議
則良知未嘗無目矣口目宛然則良知未嘗無頭面四
肢矣豈惟擬議然哉予試問子以家相去葢千里也此
時身即在家而家院堂室無不朗朗目中也又試問子
以國相去葢萬里也此時身即在國而朝宁班行無不
朗朗目中也故只說良知不說面目則便不見其體如
此實落其用如此神妙亦不見得其本來原有所自不
待生而存不隨死而忘而現在相對面目止其發竅之
所而滯隔近小原非可與吾良知面目相並相等也
問形色何以謂之天性羅子曰目視耳聽口言身動此
形色也其孰使之然哉天命流行而生生不息焉耳坐
中偶有歌人心若道無通塞明暗如何有去來乃詰之
曰子謂明暗果有去來否也曰雖暫去來而本體終㑹
自復曰汝目果常明耶抑有時而不明耶曰無時而不
明曰汝之目常無不明而汝心之明却有去來是天性
離形色而形色非天性矣衆皆怳然有省又復告之曰
目之明亦有去來時也今世俗至晚則呼曰眼盡黒矣
其實則眼前日光之黒與眼無力而見日之黒正眼之
不黒處也故曰知之為知之即日光而見其光也不知
為不知即日黒而見其黒也光與黒任其去來而心目
之明何常増减分毫也　問陽明先生莫謂天機非嗜
欲須知萬物是吾身其㫖何如羅子曰萬物皆是吾身
則嗜欲豈出天機外耶曰如此作解恐非所以立教曰
形色天性孟子已先言之今日學者直須源頭清潔若
其初志氣在心性上透徹安頓則天機以發嗜欲嗜欲
莫非天機也若志氣少差未免軀殻著脚雖強從嗜欲
以認天機而天機莫非嗜欲矣　問君子自強不息乃
是乾乾此乾乾可是常知覺否曰未有乾乾而不知行
却有知行而非乾乾者曰此處如何分别曰子之用功
能終日知覺而不忘記終日力行而不歇手乎曰何待
終日即一時已難保矣曰如此又可謂乾乾已乎曰此
是工夫不熟熟則恐無此病矣曰非也中庸教人原先
擇善擇得精然後執得固子之病原在擇處欠精今乃
咎他執處不固子之心中元有兩個知有兩個行曰如
何見得有兩個曰子纔說發狠去照覺發狠去探求此
個知行却屬人纔說有時忘記却忽然想起有時歇手
却惕然警醒此個知行却是屬天曰如此指破果然已
前知行是落人力一邊但除此却難用功了曰虞廷說
道心惟微微則難見所以要精精則始不雜方纔能一
一則無所不統亦有何所不知何所不行耶其知其行
亦何所不久且常耶只因此體原極微渺非如耳目聞
見的有跡有形思慮想像的可持可據所以古今學人
不容不舎此而趨彼也　問復之時義大矣尋常言復
者多自天地萬物為言今堂額謂復心者則自吾身而
言也羅子曰宇宙之間總是乾陽統運吾之此身無異
於天地萬物而天地萬物亦無異於吾之此身其為心
也只一個心而其為復也亦只一個復經云復見天地
之心則此個心即天心也此心認得零碎故言復亦不
免分張殊不知天地無心以生物為心今若獨言心字
則我有心而汝亦有心人有心而物亦有心何啻千殊
萬異善言心者不如把個生字來替了他則在天之日
月星辰在地之山川民物在吾身之視聽言動渾然是
此生生為機則同然是此天心為復故言下著一生字
便心與復即時混合而天與地我與物亦即時貫通聨
屬而更不容二也已　問先王以至日閉闗商旅不行
后不省方還是實事亦是取象曰是因象以為事而實
盡人以奉天也葢雷潛地中即陽復身内㡬希隠約固
難以情意取必又豈容以知識伺窺故商旅行者欲有
所得者也后省方者欲有所見者也不行不省則情忘
識冺情忘識冺則人静天完而復将漸純矣子今切切
然若謂有端可求皇皇然若謂有象可暏是則商旅紛
行而后省㫄午也復何自而能休且敦耶　問某常反
觀胸中固有靈衷炯炯之時乃不久而昏懵固有循循
就道之時乃不久而躁妄如是其不一耶曰夫君子之
學原自有個頭腦若頭腦一差無怪學問之難成矣今
子不能以天理之自然者為復而獨於心識之炯然處
求之則天以人勝眞以妄奪安能終日而不妄終日而
不散耶曰如何乃得頭腦曰頭腦豈是他人指示得的
請子但渾身視聽言動都且信任天機自然而從前所
喜的胸次之炯炯事務之循循一切不做要𦂳久則天
自為主人自聽命所謂不識不知而順帝之則矣　問
精氣為物㳺魂為變何如曰吾人之生原隂陽兩端體
合而成其一精氣妙凝有質所謂精氣為物者也其一
靈魂知識變化所謂㳺魂為變者也精氣之質涵靈魂
而能運動是則吾人之身也顯現易見而屬之於陽㳺
魂之靈依精氣而歸知識是則吾人之心也晦藏難見
而屬之於隂其赤子之初則陽盛而隂微心思雖不無
而專以形用也故常欣笑而若陽和亦常開爽而同朝
日又常活潑而類輕風此陽之一端見於有生之後者
然也及年少長則隂盛而陽微雖形體如故而運用則
專以心思矣故愁蹙而欣笑漸減迷蒙而開爽益稀滯
泥而活潑非舊此隂之一端見於有生之後者然也人
能以吾之形體而妙用其心知簡淡而詳明流動而中
適則應接在於現前感通得諸當下生也而可望以入
聖殁也而可望以還虚其人将與造化為徒焉已矣若
人以已之心思而展轉於軀殻想度而遲疑暁了而虛
泛則理毎從於見得㡬多渉於力為生也而難望以入
聖殁也而難冀以還虚其人将與凡塵為徒焉已矣曰
如先生之論是以身為陽而在所先以心為隂而在所
後乃古聖賢則謂身止是形心乃是神形不可與神並
况可以先之乎曰子惡所謂神哉夫神也者妙萬物而
為言者也亦超萬物而為言者也隂之與陽是曰兩端
兩端者即兩物也精氣載心而為身是身也固身也固
耳目口鼻四肢百骸而具僃焉者也靈知宰身而為心
是心也亦身也亦耳目口鼻四肢百骸而具備焉者也
精氣之身顯於晝之所為心知之身形於夜之所夢然
夢中之身即日中之身但以屬隂故其氣弱其象微而
較之日中之舉止毫髪無殊也日中之身即夣中之身
但以屬陽故其氣徤其體充雖徤且充而較之夣中之
舉止毫髪無殊也是分之固隂陽互異合之則一神所
為所以屬隂者則曰隂神屬陽者則曰陽神是神也者
渾融乎隂陽之内交際乎身心之間而充溢瀰漫乎宇
宙乾坤之外所謂無在而無不在者也惟聖人與之合
徳故身不徒身而心以靈乎其身心不徒心而身以妙
乎其心是謂隂陽不測而為聖不可知之神人矣　問
中為人所同有今日之論與古聖之言原是無異至反
而求之不惟衆人不得即聰明才辯者亦往往難之何
哉羅子曰學至心性已是精微而况中之為理又其至
者乎故雖聰明而不能為思雖才辯而莫可為言以其
神妙而無方耳但自某㸔來到喜得他神妙無方乃更
有端倪可求也葢謂之無方則精不住於精而麄亦無
不有也微不專於微而顯亦無不在也善於思且求者
能因其理而設心其心亦廣大周遍而不滯於一隅隨
其機而致力其力亦活潑流動而不拘於一切人力天
機和平順適不求中而自無不中矣　死無所在無所
往　邸中有以明鏡止水以存心太山喬岳以立身青
天白日以應事光風霽月以待人四句揭於壁者諸南
明指而問曰那一語尤為喫𦂳廬山曰只首一明字時
方飲茶先生手持茶杯指示曰吾儕說明便向壁間紙
上去明了奈何不即此處明耶南明憮然先生曰試舉
杯輙解從口不向鼻上耳邊去飲已即置杯盤中不向
盤外其明如此天之與我者妙矣哉　一衲子訪先生
臨别先生求教衲子曰没得說你官人常有好光景有
好光景便有不好光景等待在俺出家人只這等先生
頓首以謝　先生既中式十年不赴殿試一旦謁東廓
於書院坐定問曰十年專工問學可得聞乎對曰只悟
得無字東廓曰如此尚是門外人時山農在座聞之出
而恚曰不逺千里到此何不打㸃㡬句好話却倒了門
面聞者為之失笑　塘南曰學以悟性為宗顧性不易
悟也先生曰吾向者自以為悟性然獨見解耳今老矣
始識性曰識性如何曰吾少時多方求好色奉目今目
漸暗多方求好聲奉耳今耳漸聾多方求好味奉齒今
齒漸落我尚未死諸根皆不顧我而去獨此君行住坐
臥從隨不舍然後覿面相識非復向日鏡中觀化矣
耿天臺行部至寧國聞耆老以前官之賢否至先生耆
老曰此當别論其賢加於人數等曰吾聞其守時亦要
金錢曰然曰如此惡得賢曰他何曾見得金錢是可愛
的但遇朋友親戚所識窮乏便隨手散去　先生與諸
公請教一僧僧曰諸公皆可入道惟近溪不可先生問
故僧曰載滿了先生謝之將别僧謂諸公曰此語惟近
溪能受何諸公却不敢進　有學於先生者性行乖戾
動見詞色飲食供奉俱曲從之居一歳将歸又索行資
先生給之如數門人問先生何故不厭苦此人曰其人
暴戾必多有受其害者我轉之之心勝故不覺厭苦耳
　一隣媪以夫在獄求解於先生詞甚哀苦先生自嫌
數干有司令在座孝㢘解之售以十金媪取簪珥為質
既出獄媪來哀告夫咎其行賄詈罵不已先生即取質
還之自貸十金償孝㢘不使孝㢘知也人謂先生不避
干謁大扺如此　先生過麻城民舎失火見火光中有
兒在床先生拾拳石號於市出兒者予金視石一人受
石出兒石重五兩先生依數予之其後先生過麻城人
争覩之曰此救兒羅公也
　侍郎楊復所先生起元
楊起元字貞復號復所廣東歸善人萬厯丁丑進士授
翰林院編修厯國子監祭酒禮部侍郎最後召為吏部
侍郎兼侍讀學士未上而卒年五十三先生之父傳芬
名湛氏之學故幼而薫染讀書白門遇建昌黎允儒與
之談學霍然有省因問子之學豈有所授受乎允儒曰
吾師近溪羅子也無何先生在京而近溪至先生大喜
遂稱弟子時江陵不說學以為此陷阱不顧也近溪既
歸先生歎曰吾師且老今若不盡其傳終身之恨也因
訪從姑山房而卒業焉嘗謂鄒南臯曰師未語予亦未
嘗置問但覺會堂長幼畢集融融魚魚不啻如春風中
也先生所至以學淑人其大指謂明徳本體人人所同
其氣禀拘他不得物欲蔽他不得無工夫可做只要自
識之而已故與愚夫愚婦同其知能便是聖人之道愚
夫愚婦之終於愚夫愚婦者只是不安其知能耳雖然
以夫婦知能言道不得不以耳目口鼻四肢之欲言性
是即釋氏作用為性之說也先生之事近溪出入必以
其像供養有事必告而後行顧涇陽曰羅近溪以顔山
農為聖人楊復所以羅近溪為聖人其感應之妙錙銖
不爽如此
楊復所證學編友人以忘㑹語為歉曰予見子之未嘗
忘也子夙則興興則盥盥則櫛櫛則衣冠衣冠則或治
事或見賓言則言動則動食則食嚮晦則息明發復然
予見子之未嘗忘也友人曰此與㑹語何與曰是不忘
斯可矣又何事㑹語哉　人本無心因家國天下而有
心心本無所因不識心而妄以為有所誠意之極即心
無其心渾然以天下國家為心是謂正心以家國天下
為心者是合家國天下為一身矣葢家本齊也因吾身
好惡之偏而不齊國本治也因吾身好惡之偏而不治
天下本平也因吾身好惡之偏而不平惟不於彼起見
而苐求諸身無作好無作惡保合吾身之太和而已此
之謂真修　問抑亦先覺曰即伊尹所謂先覺也人人
有之至虚至靈謂之先覺又謂之良知逆億者情識之
私習而有者也不逆不億則良知自然流行而先覺矣
子貢之億則屢中不能先覺而孔子之毎事問乃先覺
也　格亦有通徹之義通而謂之格猶治而謂之亂也
格物者已與物通一無二也如此則無物矣有則滯滯
則不通無則虚虚則通物本自無人見其有格物者除
其妄有而歸其本無也歸其本無此謂知本　體之為
言禮也天地萬物一體者天地萬物一於禮也仁者以
禮為體不以形骸為體故曰克已復禮為仁　天地萬
物真機於一時一事上全體融攝但應一聲轉一瞬無
不與萬物同體顧人不善自識取耳　天下之人性固
已平矣好智者欲為之平適所以亂之也聖人以常平
者視天下而不敢以有為亂之恭之至也　或問世儒
所言聖人之道是乎非乎曰是則不可謂之不是然非
其本也譬之言日自其光景言之亦不可謂非日也畢
竟非日體曷若以身為日而光景皆自此出哉問以身
為日柰何曰不識自身原是日體而欲以身為之者正
所謂逐光景者也　明徳之明一明也明明徳之明又
一明也明徳之明明之出乎天者也明明徳之明明之
繫乎人者也繫乎人者必由學問之力以求其明學問
一毫之未至即其明亦未徹若其出於天者則虛靈之
體人人完具聖非有餘凡非不足豈容一毫人力哉人
之有是明徳也猶其有是面貎也由學問以求明猶欲
自識其面貎者援鏡以自照也一照之後不過自識其
面貎而已不能以分毫加之然則未識之前亦豈容以
分毫損哉識與不識而面貎自如明與不明而明徳自
若今人不逹明字之義遂疑明徳之體有拘有蔽有昬
必待人之磨淬洗滌然後明也如此則明徳乃人造作
而成安得言天哉是不求自識其面貎而徒欲以粉澤
膏脂粧㸃雖粧㸃妍美與自己面貎了不相干要之皆
不逹此一明字之誤也　問明徳既本明矣又欲求明
之何也曰此聖人修道立教之事也太古之時不識不
知順帝之則故其本明者足矣無事於教也天下之生
乆矣習染漸深智識漸啟求欲漸廣而民始苦也聖人
者思有以救之而救之之道又非刑政之所能齊也於
是乎自明其明徳而鼓舞天下以共明之然後天下知
識漸忘而安於作息耕鑿之常用其本明者以自樂實
聖人救之也然本明之徳實不因明而有所增如人之
有面貎何以照鏡為哉然出入闗津當自圗形像必假
鏡自照然後圗得其真其實相貎不照亦是如此深山
窮谷之中人民無有鏡者亦是如此所以云明徳雖不
明亦未嘗不明也然苦樂闗津吾人何以度越則明明
徳之鏡其可少哉以俗眼觀世間則充塞天地皆習之
所成無一是性者以道眼觀世間則照天徹地皆性之
所成無一是習者　文必博則取舎無所措其意禮必
約則思議無所與其㡬　當下者學之㨗法無前無後
無善無不善而天地之大萬物之富古往今來之久道
徳功業之崇廣人情世態之變幻管是矣非天下之至
巧不足以語此　承諭有本體有工夫良知不學不慮
固不待修證而後全若任作用為率性倚情識為通微
不能隨時翕聚以為之主倐忽變化將至於蕩無所歸
致知之功不如是之踈也此殊不然陽明曰不睹不聞
是本體戒慎恐懼是工夫戒慎恐懼是本體不睹不聞
是工夫陽明之下此轉語者葢見本體工夫原是強名
求其合一且不可得而安得有二也試自揆之吾性果
有本體工夫乎哉盡天地萬物皆在妙湛靈明之中就
此中間請剖剝出何者為本體離此中間請披揀出何
者為工夫本體中無工夫耶工夫中無本體耶即相等
待如獨木橋彼此陵奪本體中有工夫耶工夫中有本
體耶即共淆雜如冷爐金磊塊支撑夫良知既謂之靈
根矣翕聚緝熙豈其所不能哉既不能則不當妄加之
以靈之名既不靈則又孰有靈之者以翕聚之緝熙之
也如人眼目久瞪發勞自知閉瞬不待詔教不須起作
形體尚爾無有工夫何况良知瞪勞閉瞬同歸靈妙本
體工夫如何分别夫任作用為率性倚情識為通微豈
其不能隨時翕聚之過哉不見性之過也不能見性雖
隨時翕聚即謂之作用即謂之情識若見性雖作用情
識無一而非翕聚也翕聚亦可不翕聚亦可翕聚時如
閉目不翕聚時如開目同是本體同是工夫今不責人
學不見性而責人不隨時翕聚不知翕聚甚物又不知
這翕聚的如何做主發散翕聚總屬前塵前塵皆客如
之何其主之也所謂倐忽變化蕩無所歸者即前塵變
滅之象也不歸咎其翕聚之非而致疑於良知之失認
客為主終身不放豈有寧定之期哉而以此為致良知
之功謬矣　明徳不離自身自身不離目視耳聽手持
足行此是天生來真正明徳至於心中許多通理却是
後來知識意見過而不化者不可錯認為明徳也故大
學單提身字可謂潔净精微之至矣學雖極於神聖而
理必始於可欲今吾儕一堂之上何其可欲如此也目
之所視因可欲而加明耳之所聽因可欲而加聰聲之
所發因可欲而加暢心之所思因可欲而加敏何善如
之但能信此可欲之善原有諸已不待作為於是由可
欲而充之在父母則以可欲施於父母而孝行矣在兄
弟則以可欲施於兄弟而弟行矣君臣朋友夫婦皆然
至於待人接物一切不忘可欲之念而仁愛行矣直至
神聖亦可欲之至於化而不可知也舉凡有生之類同
一可欲之機洋洋在前優優乎充塞宇宙雖欲違之其
可得耶　心到盡時無是心者無非心者即此是性即
此是天一以貫之矣此後更無餘事惟随時隨遇發歡
喜心活活潑地存養事天而已此是春生夏長氣象然
則結果一著直是一刀兩斷也不管甚心也不管甚性
確然以一身為立獨往獨來一絲不掛便是立命此是
秋殺冬藏手段　大人通天下為一身若分别人我太
重則自己心先不平何以平天下所謂修身為本者将
此分不平心修去之乃成其大譬之植樹者修去㫄枝
餘蘖根本便自盛大而發榮滋長足以庇䕃千畝矣
心為萬物主其大無對獨往獨來無能操者(以下秣/陵記聞)
問如何了生死曰識得原無生死便是了　問知變化
之道者知神之所為曰即汝一言一動便是變化汝能
識汝言動處便是知神之所為　有僧辨情辨性曰要
曉得情也是性
　
　
　
　
　明儒學案卷三十四
欽定四庫全書
　明儒學案卷三十五
　　　　　　　　　　　　餘姚　黃宗羲　撰
泰州學案四
　恭簡耿天䑓先生定向
耿定向字在倫號天臺楚之黃安人嘉靖丙辰進士擢監
察御史以大理寺丞謫州判累遷至太僕少卿僉都御史
丁憂起廵撫福建又丁憂起僉都御史晉左副都轉刑部
侍郎陞南京右都御史以戸部尚書總督倉場告歸家居
七年卒年七十三贈太子少保諡恭簡先生所厯首輔分
宜華亭新鄭江陵呉縣皆不甚齟齬而江陵奪情先生致
書比之伊尹之覺世以天下自任者不得不冒天下之非
議諫奪情者此學不明故也意在少殺其禍然近於誦六
藝以文姦言矣及掌留院以御史王藩臣參三中丞不送揭
帖為蔑視堂官上疏糾之清議以為脅持言官逢時相之
欲顧涇凡作客問質之先生無以難也先生之學不尚
𤣥逺謂道之不可與愚夫愚婦知能不可以對造化通
民物者不可以為道故費之即隠也常之即妙也粗淺
之即精微也其說未嘗不是而不見本體不免打入世
情隊中共行只是人間路得失誰知天壤之分此古人
所以貴刀鋸鼎鑊學問也是故以中行為學稍一不徹
骨髓其下場不及狂狷多矣先生因李卓吾鼓倡狂禪
學者靡然從風故毎毎以實地為主苦口匡救然又拖
泥帶水於佛學半信半不信終無以壓服卓吾乃卓吾
之所以恨先生者何心隠之獄唯先生與江陵厚善且
主殺心隠之李義河又先生之講學友也斯時救之
不難先生不敢沾手恐以此犯江陵不說學之忌先生
以不容己為宗斯其可已者耶先生謂學有三闗一即
心即道一即事即心一慎術慎術者以良知現現成成
無人不具但用之於此則此用之於彼則彼故用在欲
明明徳於天下則不必别有制心之功未有不仁者矣
夫良知即未發之中有善而無惡如水之必下針之必
南欲明明徳於天下而後謂之良知無待於用故凡可
以之彼之此者皆情識之知不可為良先生之認良知
尚未清楚雖然亦縁傳習後録記陽明之言者失真如
云儀秦亦是窺見得良知妙用處但用之於不善耳先
生為其所誤也
天臺論學語孔孟之學真實費而隠宋學未脫二氏蹊
徑者以其隠而隠也嘗謂恵能云本來無一物此是又
有無一物者在如孔子云汎愛衆而親仁顔子若虛若
無犯而不校如此方是無一物此類何等顯其實何等
微宋儒多只說向入微處終是未脫見耳　兄之文似
輸却陽明一著陽明把筆時却是不曾要好兄尚有要
好心在也遷史之文亦是無意要好班固便要好浸滛
至於六朝只是要好極耳(與胡/廬山)　夫與百姓同然處吾
黨何能加得些子惟是百姓日用不知耳日用處聖人
原與百姓同其所用處聖人自與百姓異區區所謂擇
術者非能有加於百姓日用之外也意於百姓日用者
而辨所用耳　世之言道譬之以管窺天者苐知一隙
之為天不知觸處皆天也亦有知觸處之皆天者而躭
虛執見不自反身理㑹視聽言動之皆天也或有知視
聽言動之皆天者而乃鹵莾恣睢不知視聽言動之禮
之為天則也(與焦/弱侯)　竊詳彼教大端以寂滅滅已處為
宗吾孔孟之學惟以此不容已之仁根為宗耳聖人之
尋常日用經世宰物何一非此不容已者為之乎然即
此不容已之仁根莫致莫為原自虚無中來不容著見
著見便自是兩截矣聖人以此立教使人由之不使知
之如宰我短䘮夫子第即其不安處省之墨氏薄塟孟
子苐原其顙有泚處省之至其所以不安處其顙所以
有泚處非不欲使知不可加知也(仝/上)　聖人之道由無
逹有聖人之教因粗顯精(與周/栁塘)　廿年前曾觧盡心章
云學者須從心體盡頭處了徹使知性之真體原是無
思無為便知上天之載原是無聲無臭渾然一貫矣所
謂心體盡頭處者葢昔人所謂思慮未起鬼神不知不
覩不聞處也近來自省於人倫日用多少不盡分處乃
語學者云吾人能於子臣弟友不輕放過務實盡其心
者是其性真之不容自己也性真之不容自已原是天
命之於穆不已非情縁也故實能盡心而知性知天一
齊了徹矣　近溪安身立命處是無念余所謂心體盡
頭處是也其日用受享提掇人處只是自然生機余所
謂心體不容自己處是也葢無念之生機乃是天體天
體之生機即是無念原是一貫說到此處難著言詮只
好黙契靈識耳　横渠曰聚亦吾體散亦吾體是生死
無分别也明道曰萬物為一體是人我無分别也然夫
子曰親親之殺尊賢之等禮所生也又曰非禮勿視聽
言動孟子曰親其兄之子謂若隣之赤子乎此則分别
而實則不分别也何者此則自然之真機非縁名義道
理而生分别者　知是隨身貨知尤是行之妙　栁塘
云念之不動者為性葢既云念矣而中又有不動者在
疑二之矣　來教云性無得失無是非誠然顧念之萌
於欲也寧無邪正乎念之生於見也寧無偏全乎學者
從念上研㡬閑邪袪偏亦是復性實功似未可破除如
足下教㫖只從性上辨迷悟則誠為直截真詮得上乗
矣(與揚/復所)　知至至之則不識不知無聲無臭者此其顯
現知終終之則開物成務日用云為者此其真宰　定
宇云知是知非之知是以照為明誠然夫照從何生孟
子曰日月有明容光必照因明生照由照探明原是一
貫非判然兩截也今謂以照為明相去千里提掇似太
重矣(與龍/溪)　余惟反之本心不容已者雖欲堅忍無為
若有所使而不能反之本心不自安者雖欲任放敢為
若有所制而不敢是則膚淺之綱領惟求其不失本心
而已矣(與李/卓吾)　昔大洲云只要眼明不貴踐履余則曰
眼孔易開骨根難換公所取人者眼孔余所取人者全
在骨根　學悟主腦則才識氣魄皆道之用主腦未徹
則才識氣魄俱道之障也昔富鄭公中年居洛時為堯
夫所激發所得益深曾有書云某不遇某不過一村漢
耳念菴甞對人言某四十年前葢濫俗人鄭公初年立
朝風節震耀一時而自謂一村漢則其所以求不村不
俗者必有所在矣(與胡/杞泉)　此學只是自己大發願心真
真切切肯求便日進而不自知矣葢只此肯求便就是
道了求得自己漸漸有些滋味自家放歇不下便是得
了(與周/少魯)　今之學者談說在一處行事在一處本體工
夫在一處天下國家民物在一處世道寥寥更無倚靠
凡道之不可與愚夫愚婦知能不可以對造化通民物
者皆邪說亂道也葢費中隠常中妙粗淺中之精微本
是孔孟萬古不易正脉但非實是撑天拄地棄身忘家
逼真發學孔子之願者未易信此(與喬/户部)　三代以降學
術分裂高者虚無卑者繁縟夫子出而單提為仁之宗
仁者人也欲人反求而得其所以為人者戰國功利之
習權謀術數孟子出而又提一義使知羞惡而有所不
為六朝以下清虚任放决裂名教宋儒出而提掇主敬
之㫖主敬禮也其後日趨於格式形迹真機埋没陽明
出而提掇良知之㫖良知智也由仁而義而禮而智各
舉其重實則一貫也今為致知之學者又以意誠見解
承當崇虛躭無思以救之宜莫如信引其影響歸之實
地(示諸/生)古聖賢之悟只悟得自已不足是故若無若虚
子臣弟友悟得不能盡今世學者所悟只增得一畨虚
知見添得一種浮氣耳大人通天下為一身吾人只若
不識自家這個真身懜懜而生即令百嵗枉死耳聖人
苦心破口說個格物格物即求仁之别名也仁者人也
識人便是識得此身面目(答唐/元卿)　近溪一日立白下大
中橋覩往過來續者􁉍􁉍侁侁因指示同志曰試觀此
千百萬人者同此歩趨同此來往細細觀之人人一歩
一趨無少差失個個分分明明未見跌撞性體如此廣
大又如此精微可黙識矣一友曰否否此情識也如此
論性相隔逺矣有述以問余余曰亡者東走追者亦東
走走者同而所以走則異也茲來往橋上者或訪友親
師或貿遷交易或傍花隨栁或至滛蕩邪辟者漫謂一
切皆是此則黙識之未真也(此原不論來往之人只是/見吾性體無往不是若一)
(分别便是情識如鳶/飛魚躍亦可分别否)　(與同/志)　胡清虛浙之義烏人初
為陳大叅門子以惡瘡逐出倚一道人率之遊匡廬終
南遂有所得浙中士紳翕然宗之陶念齋王龍溪俱納
贄受教晚與近溪及其二子遊廣東曺溪至肇慶近溪
長子病死次子痛其兄爇香掌上灼爛而死清虛亦死
　鄧豁渠言常住真心與後天不相聨屬此極邪之說
近日談禪者百般病症皆由此葢心事判内外岐孟子
所云離明道所云兩截者是也(與子健書/以上皆)　心體廣大
神妙豈可把捉幽囚於腔子方寸地其曰求即求以學
也學覺也又曰學以聚之惟學則聚矣此心之放以昏
昧而放也一覺焉則觸目而是何在非心此心之失以
放逸而失也一覺焉則隨在皆心何有於放　人心未
交於感也湛然虛耳何俟於洗而亦何容於洗也自知
識起而吉凶悔吝之感生是故憂患攻取憧憧往來而
虚者汨矣聖人示之以卜筮之法使人之於感也知識
不用歸於其天而憂悔攻取相忘於無眹之中其為洗
心也不已妙歟　吾人合下反身黙識心是何心惟此
視聽言動所以然處便是此心發竅處也此心發竅處
便是天地之心之發竅處也　知體透露出頭不為聲
色臭味埋沒方能率令得耳目口鼻使視聽言動各循
其則此即出世而後能經世也　子游疑子夏只在儀
節上教人不令識本體此初悟時語也子夏以本末原
是一貫即草木之根與杪原非兩截故使從洒掃應對
上收攝精神漸使自悟此悟後語也　反身内觀一無
所有唯此些子炯然在此始信人之所為人者唯此明
哲體耳此體透徹此身乃為我有不然身且不得而有
保此軀殻何用　聖人一生汲汲皇皇惟求無忝所生
不求出離生死　楊太宰博謂余曰吾嘗接遇僚屬視
其色若有隔礙然者反而自省曰是必吾中有閡而施
之者倨也吾慮下之而色思温焉彼觀彼色亦因以易
而神情融洽矣由是以觀外者内之符而人者已之鑑
　孟子所以不動心者原所由之路逕與世人殊也使
孟子所學在事功一路欲建王覇之業則須據卿相之
位乃能操得致之權也顧心一繋於卿相之位則得失
毁譽交戰於前雖欲強勉不動不亦難乎孟子生平惟
學孔子一路則不藉名位不倚功能仕固可止亦可久
固可速亦可譬之行者日緩歩於康荘東西南北惟其
所適即有颶風巨浪傾檣摧楫心何由動哉　學有三
闗近世在聞識上研窮以為知在格式上修檢以為行
此不知即心即道也反觀近裏者又多躭虛執見此不
知即事即心也事故皆心也顧有大人之事有小人之
事心剖判於此事亦剖判於此事剖判於此人亦剖判
於此矣學孔子之學猶業巫函之術者也不必别為制
心之功未有不仁者矣舎孔子之術以為學雖均之為
仁有不容不墮於矢匠之術者矣故其究也慎術　至
善即本來無物處也知此乃能親民人之不親皆由中
有物耳故先知止　朝紳日趨闕下不勝疲苦問節勞
之術於方士方士曰第時時黙識已身如天大則自不
勞矣　魏中丞與余入朝余謂之曰常時入朝獨行則
覺勞與友同行則勞頓減與同志同行則勞益減何以
故中丞曰人已原是相通　人而名之曰人以仁也人
而去仁則耳目口鼻儼然人也而實非人矣惡乎成名
謂其無以成人之名也　温故知新之故即孟子所云
天下之言性則故而已之故也惻隠羞惡辭讓是非非
外鑠我也我固有之也故曰故温者反之本心而尋繹
温養之謂也夫一反之固有之性而求之即心有餘師
　獨夫夜行空谷中未免惴惴心動五尺童子隨其後
則貼然厝一星於寒灰則滅羣火在盆中可以竟夜觀
此則以友輔仁可識矣　人為習氣所移多好放逸時
一自警䇿便是禮人為情慾所牿多致抑鬱時一自舒
暢便是樂　自悟之根蒂而言原無聲臭者曰命自命
之流行而言原自不已者曰性口味目色耳聲是人之
生機使口不知味目不辨色耳不聞聲便是死人安得
不謂之性然則窮到根蒂上此等俱從無生故立命處
色聲臭味不能染著合命處方是真性也仁義禮智天
道更何聲臭可言故謂之曰命然既著落父子君臣身
上來便已降在衷了故忠孝之心自不容已非無形迹
可見合性處方是命也　今人乍見孺子入井怵惕惻
隠之心動處即是天根歸原處即是月窟纔叅和納交
要譽惡聲意思便是人根鬼窟矣吾人應用云為動作
食息孰非此根此窟用事俗人懵懵日用不知而賢智
者又添一畨意識見解起爐作竈千條萬緒頓令此根
不得生生此窟不得潔净齷齪幽暗喫苦一生更無些
子受用所以賢智之過與愚不肖等也　人受天地之
中以生生生之理原是如此即欲掙上尋空寂自是不
容已如何上得去即欲退下恣情慾自是不自安如何
下得來　吾人於一日十二時中精神志意皆有安頓
處方有進歩處　吾人真真切切為已雖僕厮𨽻胥皆
有可取處皆有長益我處若放下自己只求别人賢
人君子皆不免指摘　不作好不作惡平平蕩蕩觸目
皆是此吾人原來本體與百姓日用同然者也　只此
無聲無臭是為真常凡渉色象名號者卒歸消滅只此
不為不欲是為本心凡務濶大放散者終墮坑塹　天
地間大之治亂興衰生死成敗小之稱􁋸贊毁升沉得
䘮皆相對待然有對之中故有無對者以主宰其上吾
人若渾在有對中未免為造化輪轉　人只是換這一
副心腸人情事變原與俗人一様(以下皆劉/調父述言)　今人到
是不為學的處事到安妥反是一種為學的人纔遇些
小事便處得過當此何以故只是著了些意思不曉得
堯舜與人同耳　問有不善未嘗不知這不善處顔子
與吾人還同否曰不同如鄉黨自好之人發言舉事一
不當也㑹知得又如做官的人在上官處稍失禮亦㑹
知得顔子要學舜有不如舜處即算做不善　問夫子
賢於堯舜曰試觀吾輩今日朋友還是享用孔子的還
是享用堯舜的　精一執中實是淺近道理堯舜一心
在安天下如何粗得一些如何夾雜得一些此便是
堯舜精一農夫一念在播種便是有農夫之精一啇
賈一念在求利便是有商賈之精一但其精神安頓
處不同　治天下在用人然自己眼不明不㑹知人
如何能用人　一友問予儘修行然畢竟不聞道曰
修行矣更聞甚道孔子所求乎子臣弟友咸曰未
能今子能之又更何學其友有省　良知隨事皆然
須用在欲明明徳於天下上則知乃光大(此誤認知/識為良知)
(也知即明徳若言明徳須用/在明徳上無乃牀上之牀乎)　吉水諸公之學大率
不欲享用現成良知别尋主宰此亦懲冒認良知猖
狂自恣者之過耳良知若非現成又豈有造作良知
者乎予嘗謂良知如靈魂然顧投胎何如如骨根不
正至於猖狂自恣非良知之罪也亦如靈魂投胎時
所遇則然耳　泰和王篤菴問虚字難彀手曰吾二
十年前曾作致虚工夫一起坐一語黙無不放虛
字在胸中自覺工夫不踈眼前見人皆㪚漫不用工
頗有輕世自賢之心一日忽省曰此却是致實何曾致
虛因悟顔子之問寡問不能舜之好問好察乃真虚也
(以下皆蘭/舟雜述)　問明體難得到乎曰某為御史出廵值天
暑一指揮扶轎見其不耐勞許之乗馬其後指揮隨他
御史竟中暍而死即此一事觀之明體一存可以為人
立命區區守明覺於一腔亦復何益問三自反之學臨
境實難曰但㸔舜為法於天下可傳後世數語是何等
志願所以肯自反今人身子願是鄉人所以要與鄉人
相校　陸五臺問三聖人同處孟子言之詳矣至孔子
所以異處畢竟何在曰孔子只是見得已與聖人同處
亦與凡人同故以此學即以此教要使人人皆如此耳
　處士耿楚倥先生定理
耿定理字子庸號楚倥天臺之仲弟也少時讀書不成
父督過之時時獨行空谷中憂憤不知所出問之則曰
吾奈何不明白若有眼瞎子不知其所謂不明白者何
也自是或静坐一室終歳不出或求友訪道累月忘歸
其始事方湛一最後於鄧豁渠得一切平實之㫖能收
視返聽於何心隠得黑漆無入無門之㫖充然自足有
問之者曰聞子欲作神仙耶曰吾作天仙不作地仙人
仙曰天仙云何曰直從太極入不落隂陽五行天臺聞
而呵之曰學不向事親從兄實地理㑹乎曰學有原本
堯舜相傳祗是一中子思為之註曰喜怒哀樂未發之
謂中今人孰從未發前覷一目哉曰中庸亦只言庸言
庸行逹道九經而已曰獨不觀其結語為無聲無臭耶
先生論學不煩言說當機指㸃使人豁然卓吾好談說
先生不發一言臨别謂之曰如何是自以為是不可入
堯舜之道卓吾黙然天臺携之見劉初泉先生云且勿
言我二人是兄弟時初泉卧病天臺言吾與一醫者同
來先生榻前數語初泉驚起已知為天臺之弟謂天臺
曰慧能和尚乃是舂米漢哉大開眼人恐不可以弟畜
之李士龍來訪先生未與一語及學士龍恚曰吾冐險
千里來此踰月不聞一言見教何外我甚先生笑而不
答瀕行送之河滸問曰孔子云不曰如之何如之何此
作何解士龍舉朱註云云先生曰畢竟是不曰如之何
如之何者士龍因有省京師大㑹舉中義相質在㑹各
呈所見先生黙不語忽從座中崛起拱立曰請諸君觀
中因嘆曰舎當下言中沾沾於書本上覔中終主罔矣
在㑹因有省者先生機鋒迅利如此
耿楚倥論學語廬山駁天臺所性不存語謂當官盡職
即為盡性不則為二心為妄念矣即孔子為委吏莫非
性之所存楚倥曰孔子為委吏而夢周公却不為二心
為妄念乎　卓吾寓周柳塘湖上一日論學柳塘謂天
臺重名教卓吾識真機楚倥誚栁塘曰拆籬放犬　楚
倥早嵗曾遇異人質之曰孔子問禮於老聃老聃不言
禮而直曰良賈深藏若虚君子盛徳容貎若愚何也曰
若愚若虚此禮之真體也　問伊尹先覺所覺何事曰
伊尹之覺非聞見知解之覺也即其若撻之恥納溝之
痛此其覺也　胡廬山㑹天臺楚倥於漢江之滸相與
訂學宗㫖天臺曰以常知為學廬山曰吾學以無念為
宗楚倥曰吾學以不容已為宗不容已者從無聲無臭
發根從庸言廣行証果禹稷之猶饑猶溺伊尹之若撻
若溝視親骸而泚顙遇嘑蹴而不屑見入井而怵惕原
不知何來委不知何止天命之性如此也故曰於穆不
已如摸擬孔氏之匡廓非此不容已者為之血脈則捧
土掲木為偶而已　孔氏之無聲無臭亦是有形有
象孔氏之有形有象原自無聲無臭　龍溪言顔子心
常止故不遷心常一故不貳先生曰否人試觀當怒時
中更有個止體在當過時中更有個一體在是二本也
即能之其怒其過非真機矣顔子所好唯學即生平之
怒以學而怒學外無怒也生平之過以學而過學外無
過也可見一生精神只是此學更無滲漏處也　黙識
識天地之化育也夫囿於造化之中而不自識者凡夫
也識之而出入造化者聖人也是故不藉名位不矜功
能即學以誨即誨以學立已立人逹已逹人葢贊天地
之化育於無疆矣夫贊天地之化育者非獨上之君相
賢聖即下之農工商賈細之聾瞽侏跛凡寓形宇内而
含靈者皆有以贊天地之化育而不自識也　克已者
無我也無我則渾然天下一體矣故曰天下歸仁羲文
周孔四聖人者之於易亦各言其已也道雖一致而時
位不同故作用亦自不同隨時變易以從道俟之萬世
而不惑不謬者其孔易乎孔子之於易也學焉耳試取
大小象傳玩之卦卦學也爻爻學也學不厭教不倦立
已立人逹已逹人易之生生也如是　潜見惕躍飛亢
自聖人一身觀之隨時變易時象之矣合千聖觀之與
世推移各一象矣　序卦周易也首乾坤終未濟即周
事可覩矣雜卦序孔易也上經首乾坤次比師次臨觀
而終之困下經首咸恒而終之夬何以明孔易也乾剛
坤柔質弗齊也剛柔善惡均歸之中孔氏之教也比以
類聚故樂師任裁成寧無憂乎或智臨於上或相觀以
摩無行不與有求則應教乃知困也感之無心居之有
恒終以剛决柔純乎乾矣是師道也亦君道也　天臺
因舉扇悟曰原來通體皆是良知曰通天徹地皆是良
知　天臺曰人言念菴静坐曾見光景遂有所得曰只
理㑹當下光景耳
　文端焦澹園先生竑
焦竑字弱侯號澹園南京旗手衛人萬厯己丑進士第
一人京兆欲為樹棹楔謝以賑饑原籍山東亦欲表於
宅改置義田授翰林修撰癸已開史局南充意在先生
先生條四議以進史事中止私成獻徴録百二十卷甲
午簡為東宫講讀官嘗於講時有鳥飛鳴而過皇太子
目之先生即輟講皇太子改容復聽然後開講取故事
可為勸戒者繪圗上之名養正圗解丁酉主順天試先
生以陪推㸃用素為新建所不喜原推者復搆之給事
中項應祥曺大咸紏其所取險怪先生言分經校閲其
所摘非臣所取謫福寧州同知移太僕寺丞後陞南京
司業而年已七十矣先生積書數萬卷覽之畧遍金陵
人士輻輳之地先生主持壇坫如水赴壑其以理學倡
率王弇州所不如也㤗昌元年卒年八十一贈諭徳南
渡時補諡文端先生師事耿天臺羅近溪而又篤信卓
吾之學以為未必是聖人可肩一狂字坐聖門第二席
故以佛學即為聖學而明道闢佛之語皆一一絀之明
道闢佛之言雖有所未盡大槩不出其範圍如言佛氏
直欲和這些秉彞都消煞得盡先生曰如此是二乘斷
滅之見佛之所訶夫佛氏所云不斷滅者以天地萬物
皆我心之所造故真空即妙有向若為天地萬物分疏
便是我心之障何嘗不欲消煞得盡即如定性書情順
萬事而無情一語亦須㸔得好孔子之哭顔淵堯舜之
憂文王之怒所謂情順萬事也若是無情則内外兩截
此正佛氏之消煞也明道言盡其心者知其性也佛所
謂識心見性是也若存心養性則無矣先生曰真能知
性知天更説甚存養一翳在眼空華亂墜夫存心養性
正所以盡心之功識仁篇所言存久自明是也若未經
存養其所謂知者想像焉而已石火電光而已終非我
有存養其無翳之本體無翳乃可謂之存養安得以存
養為翳乎明道言傳燈録千七百人無一人逹者臨死
不能尋一尺布帛裹頭先生謂是異國土風是也然此
千七百人者生於中國而習異國土風胡謂乎無乃服
桀之服也先生又謂明道嘆釋氏三代威儀非不知其
美而故為分異夫明道之嘆嘆儒者不能執禮而釋氏
猶存其一二也豈以三代之禮樂歸之哉朱國禎曰弱
侯自是真人獨其偏見不可開耿叔臺在南中謂其子
曰世上有三個人說不聽難相處問為誰曰孫月峰李
九我與汝父也
焦弱侯論學語學期於上逹譬掘井期於及泉也泉之
弗及掘井何為性命之不知學将安用　為惡無礙也
為善獨有礙乎為善懼有著心也為惡不懼有著心乎
以彼所托意出禪宗禪宗無是也内典云無我無作無
受者善惡之業亦不亡無作無受者言於有為之中識
無為之本體云爾未嘗謂惡可為善可去也又云善能
分别諸法相於第一義而不動言分别之中本無動揺
云耳未嘗謂善與惡漫然無别也(答耿/師)　佛氏所言本
來無物者即中庸未發之中之意也未發云者非撥去
喜怒哀樂而後為未發當喜怒無喜怒當哀樂無哀樂
之謂也故孔子論憧憧往來朋從爾思而曰天下何思
何慮於憧憧往來之中而直指何思何慮之本體也伯
淳斥佛其言雖多大扺謂出離生死為利心夫生死者
所謂生滅心也起信論有真如生滅二門未逹真如之
門則念念遷流終無了歇欲止其所不能已以出離生
死為利心是易之止其所亦利心也然止亦非殄滅消
煞之云也艮其背非無身也而不獲其身行其庭非無
人也而不見其人不捐事以為空事即空滅情以求性
情即性殄滅消煞則二乘之斷見矣(同/上)　吾人應事雖
屬紛紜乃其樞紐之者却是一物所謂隨事體驗云者於
紛紜中識取此一物而已得此入手如馬有銜勒即縱横
千里無不如意此顔子之所謂禮也工夫只是復禮能約
於禮則視聽言動頭頭是道奚繁且勞之慮焉原憲不識
源頭却以支派求之用力愈勤去之愈逺何者人之在道
如魚之在水疑生智隔乃覺其離茍破疑城即登彼岸非
無疑之外更有彼岸可登也(答陳/景湖)　仕而優即為學不必
離仕求學也學而優即為仕不必離學求仕也優者無困
於心而自得之之謂(答人/問)　人之不能治世者只為此心
未得其理故私意糾棼觸逄成窒茍得於心矣雖無意求治
天下而本立道生理所必然所謂正其本萬事理也藉令
悟於心而不可以治天下則治天下果何以而良知為無
用之物矣禮也者體也天則也是禮也能視聽能言動
能孝弟能賢賢能事君能交友可以為堯舜可以通天地
可以育萬物人人具足人人渾成所謂與天地萬物為一體
者乃其體自如是非我强與之一也學者不知目之自視又
為視以視之不知耳之自聽又為聽以聽之不知口之自
言身之自動又為言動以言動之此所謂已也夫不識不
知順帝之則苟率於已則知識耳矣意必固我耳矣何
天則之能順乎　人之性體自定自息大學之知止易
之艮正論此理非強制其心之謂也不然既為神明不
測之物則豈人力所能束縳之而茍其為束而縳之則
亦不可言定不可言息矣　問但盡凡情别無聖解乃
日求聖解而凡情不盡奈何曰語非不佳苐所指凡情
不同耳其人固問曰即聖解是也安於所傷則物不能
傷物不能傷而物亦不傷之　詩言徧為爾徳在日用
飲食日用飲食何人不爾而獨指之為徳則悟不悟之
謂耳在聖非豐在凡非嗇悟之非增迷不非損雖然未
有不悟而道為我有者所以貴知味也性未易知不得
不精思以求之非隨事體察之謂知性則人倫日用不
必致力而自當若本之未立但逐事檢㸃自以為當只
落世儒義襲窠臼而於道愈逺矣覺字最難說今人
世情畧能放下道理畧能分疏便自謂覺此猶夣中語
耳若是真覺無不了了如睡者醒眼一開萬象分明厯
厯皆見何有漸次　某往日㸔世人無一當意然只是
自心未穏妥非干人事净名經云仁者心有髙下故見
此土為不净耳若真能致中和者豈有不位之天地不
育之萬物哉
答友人問釋氏王伯安言佛氏言無吾儒豈能加個有
且以出離生死為念則於無上不免加少意所以與吾
聖人異曰出離者人法俱空能所雙遣何以言加　古
云黄老悲世人貪著以長生之說漸次引之入道余謂
佛言出離生死亦猶此也葢世人因貪生乃修𤣥𤣥修
既徹即知我自長生因怖死乃學佛佛慧既成即知我
本無死此生人之極情入道之徑路也儒者或謂出離
生死為利心豈其絶無生死之念耶抑未隠諸心而漫
言此以相欺耶使果毫無悦生惡死之念則釋氏之書
政可束之髙閣苐恐未悟生死終不能不為死生所動
雖曰不動直強言耳豈其情乎又當知超生死者在佛
學特其餘事非以生死脅持人也　周茂叔言㸔一部
華嚴經不如㸔一艮卦如何曰此言是也學者茍能知
艮卦何須佛典苟能知自性又何須艮卦　程伯淳言
釋氏說道如以管窺天祗是直上去如何曰否道無上
下　伯淳言佛氏直欲和這些秉彞都消煞得盡然以
為道畢竟消煞不得如何曰安得此言如此是二乘斷
滅之見正佛之所訶也　伯淳言佛有個覺之理可謂
敬以直内矣然無義以方外如何曰覺無内外　伯淳
言佛唯務上逹而無下學然則其逹豈有是也曰離下
學無上逹佛說種種方便皆為未悟者設法此下學也
從此得悟即名上逹學而求逹即掘井之求及泉也泉
之弗及掘井奚為道之弗逹學將安用　伯淳言盡其
心者知其性也佛所謂識心見性是也若存心養性則
無矣曰真能知性知天更說甚存養盡心知性所謂明
得盡渣滓便渾化是也存心養性所謂其次荘敬以持
養之是也即伯淳之言可以相證然釋氏亦有保任之
說是否曰古語不云乎一翳在眼空華亂墜　伯淳言
傳燈千七百人無一人逹者不然何以削髪緇服而終
曰削髪緇服此異國土風文中子所云軒車不可以適
越冠冕不可以之夷者也然要知彼笑軒車冠冕不若
我之笑削髪緇服者耶故老聃至西戎而效彼言禹入
躶國忻然而解裳局曲之人葢不可道此　伯淳言佛
窮神知化而不足以開物成務如何曰學不能開物成
務則神化何為乎伯淳甞見寺僧趨進甚恭嘆曰三代
威儀盡在是矣又曰灑掃應對與佛家黙然處合則非
不知此理而必為分異如是皆慕攻異端之名而失之
者也不知天下一家而顧遏糴曲防自處於偏狹固執
之習葢世儒牽於名而不造其實往往然矣乃以自私
自利譏釋氏何其不自反也　伯淳言釋氏之學若欲
窮其說而去取之則其說未能窮固已化而為佛矣且
於跡上攻之如何曰伯淳未究佛乘故其掊擊之言率
揣摩而不得其當大似聽訟者兩造未具而臆决其是
非贓證未形而懸擬其罪案誰則服之為士師者謂宜
平反其獄以為古今之一快不當隨俗爾爾也
　尚寳潘雪松先生士藻
潘士藻字去華號雪松徽之婺源人萬厯癸未進士司
理温州入為監察御史廵視北城有二奄闌出宮門調
女婦執之羣奄奪去先生移文司禮監司禮以聞上怒
曰東厰職何事而發自外廷耶命杖二奄一奄死奄人
由是恨之因火灾陳言共摘疏中語為歸過賣直謫廣
東照磨晉南京吏部主事改尚寳司丞陞少卿卒年六
十四先生學於天臺卓吾初至京師入講學之㑹如逺
方人驟聽中華語錯愕不知所謂得友祝延之世禄時
時為述所聞隨方開釋稍覺拘廹輙少寛之既覺心懈
輙鞭䇿之久之轉展閉塞憤悶日甚延之曰經此一畨
苦楚是一生得力顧却無可得說一日自西長安街馬
上忽省曰原來只是如是何須更索馳質之延之延之
曰近是曰戒慎恐懼如何用功曰識此渠自會戒慎自
會恐懼相與撫掌已相戒曰此念最易墮落須時時提
醒醖釀日深庶有進歩出京别天臺天臺曰至淮謁王
敬所入安豐訪王東厓此老頗竒即戱語亦須記過金
陵再叩焦弱侯只此便是博學之先生一一如教始覺
宇宙之無窮從前真䧟井之鼃也
潘去華雪松堂日録問何當使心在腔子裏不至出入
無時耿師天臺曰心體原是活潑一出一入神觸神應
生生之機至妙今欲其常入無出是死却生機矣　耿
師為教不事言詮只欲於尋常言動認出真性流行聚
朋談究不為要𦕈之論要於當下便識本心自著自察
便是下手用力處嘗謂朋友之益但當於其精神觸發
與其用意懇至處得之只此便是真性顯行不在區區
同異校勘也　初謁卓吾質所見一切掃之他日友人
發四勿之㫖卓吾曰只此便是非禮之言當時心殊不
服後乃知學者非用倒藏法盡將宿聞宿見平生深閉
牢據者痛加割剝不留一些在骨髓裏作梗殆未可與
語至學問已見頭腦用過工夫依舊為我受用卓吾言
讀書須以我觀之始得某曰正為今未有我在　愚夫
愚婦可知可能此皆不由學習任意觸發更無遮葢矯
強最可觀性只為尋常不著不察自己真性不顯此等
皆蒙蔽了覺百千計較皆從此生　須從大處悟入却
細細從日用𤨏屑一一不放過三千三百皆仁體也聖
人所以下學而上逹　黙識二字終身味之不盡纔渉
擬議非黙識纔管形迹非黙識纔一放過非黙識纔動
聲色非黙識纔以意氣承當非黙識終日如愚叅前倚
衡如見如承亦臨亦保此黙識景象也　為善須要直
截發揮得出只從心之不可忍處脫體做去不必瞻前
顧後凡事無所為而為到底天自有安排恰好處所以
君子修之吉　此學有日新之機此機一息便非天命
本體拈弄得熟此中如風火輪相似眼前不愜意處隨
就銷鑠眼前可意處不當毫毛直是歇手不得　困而
不學民斯為下記云學然後知困今人尚未知困在不
患無位患所以立立者四無倚附屹然是非毁譽之中
所謂八風吹不動也非一㸃靈明自作主張鮮不仆矣
　仁不可見要觀其用處用之藏即仁也　喜怒哀樂
純是天機流行不著已不著人便是逹天徳曰天徳何
處著得人為何處著得已見　須是酬酢紛紜中常常
提醒收拾久之自有不存之存　人身常要𥪡立得起
少有放鬆昏怠之氣隨之矣惟能常常挺然𥪡立不令
放倒此凝神馭氣之要訣　立身自有易簡之道切弗
冀望只是聽命切勿觀望只是信心程子言敬是惺惺
法惺惺是吾人性根無有冺昧時即天命之不已者也
人從無始刼以來便受五濁六鑿之累自性常埋没不
顯故須識此惺惺之體以惺惺不昧之功存之　學者
不知一念之差已為蹠之徒也故視得志之人負於國
家往往竊嘆之豈知已之汲汲營利是其植根而得志
之時不過成就結裹之耳　吾身喜㡬動而一念和氣
充襲於人人於我了無間隔覺有忻忻向榮之意此便
堯舜帥天下以仁而民從之若值怒時眼前暴氣充塞
父子兄弟情意阻間不通俱作惡念相向此便是桀紂
帥天下以暴而民不從
　明經方本菴先生學漸
方學漸字逹卿號本菴桐城人也少而嗜學長而彌敦
老而不懈一言一動一切歸而證諸心為諸生祭酒二
十餘年領歳薦棄去從事於講學見世之談心往往以
無善無惡為宗有憂焉進而証之於古遡自唐虞及於
近世摘其言之有闗於心者各拈數語以見不覩不聞
之中有莫見莫顯者以為萬象之主非空然無一物者
也然先生之言煞是有病夫心體本空而其中有主宰
乎是者乃天之䧏衷有無虚實通為一物者也渣滓盡
化復其空體其為主宰者即此空體也若以為虛中有
實岐虛實而二之豈心體之本然哉故先生以不學不
慮理所固然欲亦有之但當求之於理不當求之於不
學不慮不知良知良能之不學不慮此繼善之根也人
欲之卒然而發者是習熟之心為之豈不學不慮乎先
生欲辨無善無惡心之體而自墮於有善有惡心之體
矣是皆求實於虛之過也先生受學於張甑山耿楚倥
在㤗州一派别出一機軸矣
心學宗人心道心非謂心有二也危髙大也人心之量
本自髙大其中道理則極精微心危而微故謂之中何
以執之必也惟精乎精於求微乃充滿其惟危之量而
道始歸於一一則中矣此允執厥中之㫖也談道之士
慕髙大而忽精微必至於蕩而多岐矣此理在天為明
命在人為明徳顯然共見無所用隠也人自弗之顧耳
　文王敬止者非止以事止以心也一心發之為仁敬
孝慈信是一止而衆止五者根於一止則衆止總一止
矣　理無上下學乎下所以逹乎上中人以上可以語
上謂其悟上於下之内也中人以下不可以語上謂其
慕上於下之外也　隂陽以理言故謂之道此道生生
毫無殺機故曰善得此而成性其善可知此君子之道
也理寓於氣氣不能不殊得氣之偏者所見亦偏仁者
以道為仁智者以道為智得氣之濁者日用乎道而不
知其為道故性善之理不明於天下而知道者鮮矣知
者徳之知非見聞之知也物者吾心所接之物非泛言
天下之物也格正也去不正以歸於正也致知者非可
以空虚想像而致在正其所接之物使各當於理而得
其宜焉則致知有實功矣　上天之載大徳敦化實有
為之載者藏於無聲無臭之中非無聲無臭之為載也
君子敬信篤恭實有是徳涵於人所不見之中非徒不
顯而已也　孟子指理義根於心而後之人曰在物為
理處物為義此異說所由起也或問物理者何曰物在
外物之理在心提吾心則能物物是理在心而不在物
也　心出於理則放心入於理則存求放心者常存仁
義而已　心外無性心外無天一時盡心則一時見性
天一事盡心則一事見性天無時無處不盡心則無時
無處不見性天存之養之常盡心而已矣夭夀修身純
於盡心而已矣此孔門之心法也　仁義禮智根於心
異端以心為空是無根也　誠者善之本體㡬者誠之
發用本體既善發用亦善但既發則其善有過有不及
就其過不及名之為惡是善本滴派惡乃孽支善其本
來惡則半途而來非兩物相對而出也　識仁則見本
原然非一識之後别無工夫必勿忘勿助誠敬存之則
識者永識實有諸身不然此心終奪於物欲雖一時有
識祗為虚見而不能實有諸身矣　灑掃應對是下灑
掃應對之心是上　心要在腔子裏腔子天理也　根
本是未發之枝葉枝葉是已發之根本但見冲漠無朕
不見其中有萬象之根是謂根本無枝葉後來欲芟枝
葉以還根本也可乎　張子所謂大其心即孟子盡其
心也大者非馳騖空虚但視天下無非我而已盡者非
窮極分量但隨在不有我而已仲尼之道盡於忠恕忠
恕則大其心矣盡其心矣與天地萬物相流通而性天
現前矣　性具於心謂之道心善學者求道於心不求
道於事物善事心者日用事物皆心也　此理涵於物
先流於物後超於物外貫於物中自今求之其在物先
物外者不可測而在物後物中者有可見因其可見求
其不可測因物後以知物先因物中以知物外切實易
簡所謂中庸之學也今之學者異於是以物後為迹而
元想於物之先以物中為粗而馳騖於物之外見以為
髙也而日用則疎矣　主一者主於理也不主於理但
空其心以事來不亂物去不留為心之妙境而揆事應
物不免失則惡在為聖人之學乎　慎獨者聖學之要
當其燕居獨處之時内觀本體湛然惺然此天理也存
理而欲自退是第一著工夫内觀此中稍有染著此人
欲也檢察欲念從何起根掃而去之復見本體遏欲以
還理是第二著工夫兩者交修乃慎獨之全功也　流
行者氣也主宰者理也知理之為主則知從事於氣者
之非學矣　未萌之先誰為防之方萌之際誰為克之
唯天理為之主時時提醒則人欲自去中庸大學非有
二功所謂格物者不過於應物時戒慎恐懼求當於天
理而已矣　虚靈中有理為事之根奈何以虛靈為無
乎集註明徳者人之所得乎天而虚靈不昧以具衆理
而應萬事者也今學者刪之曰明徳者虚靈不昧之徳
也刪去理字則無禮刪去事字則無用但云虛靈不昧
則混於釋氏靈明之說而非大學之本㫖矣　理無常
形此心至當處即天理也然有欲中之理有理中之欲
循理則苦心亦天然從欲則適情亦安排非致知者孰
能識之　良知純任天理世有真實而不盡合於天理
者其真實所發祗成自私自利而非天命人心之本然
若夫誠則明明則誠良知即真實真實即良知　聖賢
曰心異端亦曰心相似而難辨說者以為本體同而作
用不同天下豈有一根而榖莠兩出者乎葢心一而見
殊學始岐於天下人之觀心猶觀天管窺則天管牖窺
則天牖登㤗山而後見天之大大不可測仰而睨之曰
太清太虛不知清虚天之象也非天之所以為天也唯
聖人獨觀清虚之宰而曰誠者天之道曰於穆不已曰
大哉乾元夫不已之誠所稱繼善非乎是一元之理百
物之所生也四時之所運也天之所以為天也唯心亦
然觀心於一曲管牖之窺也其小者也八荒我闥㤗山
之眺乎眺而不得八荒之際還而内顧莫可端倪則以
為不覩不聞至矣夫心之不可覩聞也從其觀於外也
葢有莫見莫顯者藏於不覩不聞之中所謂未發之中
天下之大本是也從外而觀亦淺之乎其觀者烏覩心
之所以為心哉彼異端者雖亦曰明心不明乎善而空
之則見以為心者謬矣王龍溪天泉証道記以無善無
惡心之體為陽明晚年之宻𫝊陽明大賢也其於心體
之善見之真論之確葢已素矣何乃晚年臨别之頃頓
易其素不顯示而宻傳倘亦有所附㑹而失真歟
桐川語録南臯輯宗儒語畧欲學者由茲直證本心夫
以諸儒之語証吾心不若以吾心証吾心之為証也以
吾心之所發還而証吾心之所存以吾心之所存出而
証吾心之所發乃所為真也執隣之影索隣之神則眩
執吾之影索吾之神則亦眩况執隣影証吾神而索之
乎君子所以貴自得也孟子以不慮之知不學之能為
良亦指不學不慮之最善者而言凡惻隠羞惡辭讓是
非之心卒然而感自然而應皆不假於慮學從理根而
發是良知良能愛親敬長乃其發見之真切者至於耳
目口鼻四肢之欲亦非慮而知學而能但從欲根而發
不得為良知良能凡言良者重於善非重於不慮不學
即慮知學能而善亦謂之良可也　知其所由由而能
知乃為聖學若求知於所由之外則墮於虛見而非知
行合一之知矣　道形上器形下謂器不能該乎道者
非也凡人所學總屬之下莫載莫破皆下也其理不可
見聞則上也不徒曰上而曰形上形即器也安得求道
於器之外乎　天理人欲原無定名以其有條理謂之
理條理之自然謂之天動於情識謂之欲情識感於物
謂之人故天理而滯焉即理為欲人欲而安焉即欲為
理凡欲能蔽其心而理則心之良也　心者人之神居
中應外至虚而至實者也楞嚴七徴歸於無著之地彼
以空立教巧設辨難卒歸於空以為明心其實祗見一
偏耳夫心無在而無不在唯無不在則七徴莫非心之
所在惟無在則偏於無著之地亦非心之所在　徐令
問知行並進聖人之學也何獨重良知乎曰君侯稱知
縣不稱行縣何也易曰乾以易知良知乾道也行特知
之實事耳二氏皆言心也而所見於心者異皆言性也
而所見於性者異皆一也而所見為一者異皆静也而
静中所見者異人心合有無隠顯而一之儒者見心之
全體故曰仁人心也又曰仁者人也釋氏見心之空不
見空之所有故於人道一切掃而空之老氏見心之虚
不見虛之所含故推天下國家而外之譬之天儒見天
之全空虛是天四時百物皆是天釋老但知天為空虛
遂以四時百物為幻妄所見固不同也性則心之所具
之理儒言性善是見性之本原性本善故位育總歸於
善釋以空為性雖謂山河大地皆佛性其意悉歸之空
老氏鍊神還虛則又以氣之清虚者為性見益淺矣儒
所謂一者理也釋所謂一者空也老氏守一則守中耳
守一滯於氣歸一溺於空總著一偏孰若一理貫通萬
事變化不測而無所偏乎陽明曰循理之謂静從欲之
謂動儒之静主於理釋之静則寂滅而枯槁老之静則
專氣致柔反矯天理而去之然則三家之言雖均之心
性均之一均之静而其㫖則霄壤矣
　郎中何克齋先生祥
何祥號克齋四川内江人官至正郎初事南野於太學
大洲謂之曰如南野汝當執贄專拜為師可也先生如
其言南野笑曰予官太學即師也何更以贄為先生謂
太學生徒衆矣非此不足以見親切也南野乃受之凡
南野大洲一言一動先生必籍記之以為學的京師講
㑹有拈識仁定性者先生作為講義皆以良知之㫖通
之大洲有詩贈之云君辭佳麗地來補昔巢居予亦同
方侶高懸合軼車已指角里訣新註紫陽書灼艾消殘
病紉衣返太初忘形非避俗覿體即真如荷菂種已大
杞苖耘正疏烟波用無盡棹笠溪有餘願附𤣥真子扁
舟縱所如先生之學雖出於大洲而不失儒者矩矱耿
定力曰大洲法語危言砭人沉痼先生温辭粹論輔人
參苓其使人反求而自得本心一也
何克齋講學為學在求放心如思慮過去未來事都是
放心但只存得此心常見在便是善學了　人只是一
個心心只是一個志此心推行得去便是盛徳大業故
自古上士不患不到聖賢患此心不存不患做不出功
業患此心不見道耳　人於良心上用則聰明日增於
機心上用則聰明日減　祥問南野師曰良知即是志
若起心動念却是妄曰志不是起心動念志是明之果
確處　南野師謂祥曰謂一貫如繩引珠然繩自繩珠
自珠是兩物不足以明一貫又謂以一貫萬然一與萬
亦有對待不足以明一貫夫子葢言吾道只是一件曾
子以忠恕明之說者謂忠是一恕是貫非也忠恕只是
一心如冬時思量父母寒便能度親之心去做温的道
理夏熱亦如是忠恕如何分得而已矣是貫字之義凡
日用倫物皆此忠恕再無他道又謂曾子學久然後聞
此亦不然史記曾子少孔子四十六嵗逮孔子卒時只
二十七嵗耳則聞一貫方在年少之時葢此道必體立
而後用行未有學於用而得之者學者初學便當知此
一貫學方得不差　大洲先生出城過生舎家兄問養
生先生笑曰莫怕死人之壽甚長時祥聞之知先生别
有所指也問曰此道體不息也工夫如何用先生曰適
見公聽得分明只此聽得明底便是工夫祥悟曰道不
逺人聽聰者是工夫不用安排自然者是自此不復騎
驢覔驢矣　大洲先生曰學者先須識得良知本體
又曰能居敬則舉動自不輕易而所行自簡矣
通解論學書昨所解明道先生識仁書雖章意頗明然
解中未及仁之源頭處葢求仁雖識得源頭則發用流
行處自昧不得所謂源頭先儒已明言之矣横渠張子
云虛者仁之源康節邵子云惻隠來何自虛明覺處真
張子所謂虚邵子所謂虛明覺處乃仁之源頭也欲識
此源頭須端坐澄心黙察此心虛明本體識得虛明本
體即是仁體即是未發之中矣所謂静亦定者此也由
此隨感而應疾痛之事感而惻隠生不義之事感而羞
惡生交際感而恭敬生善惡感而是非生千變萬化莫
非仁之用也故曰義禮智信皆仁也又曰經禮三百曲
禮三千無一事非仁也然用未嘗離了虚明本體如明
鑑之應物妍􁆵畢見空體自如此即動亦定也故程子
謂體用一原顯微無間但於静中識得個源頭動處方
得不迷耳白沙先生云學者須於静中養出個端倪方
有商量處所謂端倪者非虛明之呈露乎然須識得心
之本體原自虛明非是人為做出來的静坐時只歇下
雜念本體自見切莫将心作虛明想若将心作虛明想
即此想念反障虚明矣程子因人思於喜怒哀樂未發
之前求中答云既思即是已發矣正謂此也然欲歇妄
念不可強制但只常常□著精神不使昏沉妄念自歇
何者真心是主妄念是客主常在客安能久停故妄念
起時良知自覺一覺妄息當體虚明象山陸子云知非
則本心自復又何用強制乎古云不怕念起惟恐覺遲
朱子亦云警覺操存反其昏妄此則用工之要也然妄
念既覺之時不當復計前妄若既覺而計妄則即此計
念不離於妄是以妄追妄妄念愈不停矣古人譬之無
風起波正謂此也夫既已息妄又不計妄此時之心静
定清明如太虛一般既無體質亦無邊際此則心之本
體即當安汝止矣不當舎此更求真也若更起心求真
即起求之心是又一妄矣無起求心當下虛明本體即
得到此又不得著此虚明之意象也若著此意象亦屬
妄想執此為工夫是認賊做子以病為藥何日得見本
來面目乎透此一闗漸識心體即此隨感而應莫非此
體所謂一以貫之也然於妄念未免乗間而起比之静
時尤為心害何也静坐之時妄念雖萌猶未臨境故雖
起易滅應物之時念與境交易於染著故一起難滅於
此尤當加研㡬之功故忿心初起則必懲慾心初動則
必窒見善則必遷有過則必改必如惡惡臭如好好色
求自慊而後已如是則克已工夫無間於動静妄念始
不能為心害矣濂溪周子有云君子乾乾不息於誠然
必懲忿窒慾遷善改過而後至至哉言也聖學工夫不
越是矣舎是則虚談矣識之識之然此學人多不講縱
講之亦不肯奮然向往以求自得葢縁未辨世間真假
故逐假迷真耳此正受病之原也吾将有以明之孟子
不云乎君子所性雖大行不加焉窮居不損焉分定故
也邵子亦云身在天地後心在天地先天地自我出自
餘安足言是知心性也者體無加損為天地根非至真
乎孟子又云人之所貴者非良貴也趙孟之所貴趙孟
能賤之是知名利也者予奪由人等於浮雲不亦假乎
世人倒見認假為真决性命以赴之卒老不悔不知天
下有至貴至富不加不損無予無奪而異乎彼者顧舎
之不求不亦可哀耶汝宜髙著明眼於此真假路頭明
辨决斷一意為真是求不得不止則真假不惑念頭自
清前之所謂妄念者漸消釋矣妄消真復便識得仁體
反身可誠而樂莫大焉矣便能性定廓然大公物來順
應而合天地之常矣至此則天下何以尚之不此之務
乃悠悠而與世之無志者躭著眼前虚花便執以為究
竟之事豈不可惜豈不可惜汝資禀篤實強毅辨此非
難從此决志未晚也工夫依此做去當有悟處勉之勉
之
　給事祝無功先生世禄
祝世禄字延之號無功鄱陽人由進士萬厯乙未考𨕖
為南科給事中當緒山龍溪講學江右先生與其羣從
祝以直惟敬祝介卿眉夀為文麓之㑹及天臺倡道東
南海内雲附景從其最知名者則新安潘去華蕪隂王
徳孺與先生也去華初入京師雖親講㑹不知為學之
方先生隨方開釋稍覺拘廹輙少寛之既覺心懈輙鞭
䇿之終不為之道破使其自得先生謂吾人從有生來
習染纒絆毛髪骨髓無不受病縱朋友善攻人過亦難
枚舉惟是彼此互相虚下開一條受善之路此真洗滌
腸胃良劑故終身不離講席天臺以不容已為宗先生
從此得力身在心中一語實發先儒所未發至謂主在
道義即蹈䇿士之機權亦為妙用此非儒者氣象乃釋
氏作用見性之說也古今功業如天空鳥影以機權而
幹當功業所謂以道殉人遍地皆糞土矣
祝子小言學者不論造詣先定品格須有鳯凰翔於千
仭氣象方可商求此一大事不然渾身落世情窠臼中
而因人起名因名起義輙號於人曰學何異濁纓泥滓
之渦振衣風塵之路冀還純白無有是處　患莫患於
不自振洪範六極弱居一焉一念精剛如弛忽張風飛
雷動奮迅激昂羣疑以亡諸欲以降百行以昌更有何
事　世之溺人久矣吾之志所以度吾之身不與風波
滅没者也操舟者柁不使去手故士莫要於持志　元
來無窮上天下地往古來今總游我無窮之中目終日
視萬色而視不匱耳終日聽萬聲而聽不匱口終日言
萬緒而言不匱身終日動萬應而動不匱是何物者耶
奈何立志不堅覿體不親將此無窮者以瓦礫委之歟
故曰宇宙未嘗限隔人人自限隔宇宙　學在知所以
用力不見自心力將何用試觀不識一字凡夫臨不測
之淵履欲墮之崖此時此心惺惺翼翼不著纎毫入聖
微機政復如是不則逐名義而捉意會為力彌勞去道
彌逺　學人恒言用心用心實難祗用耳目爾日光萬
古長圓月受日光三五缺焉心與耳目之用似之　見
人不是諸惡之根見已不是萬善之門　儒者論是非
不論利害此言非也是非利害自有真真是而真利應
真非而真害應以此提衡古今如鼓答桴未有爽者
人知縱欲之過不知執理之過執理是是非種子是非
是利害種子理本虚圓執之太堅翻成理障不縱欲亦
不執理恢恢乎虚已以游世世孰能戕之　謬見流傳
心在身中身中直一團心耳原來身在心中天包地外
身地也心天也海起浮漚身漚也心海也未有此身先
有此心幻身滅後妙明不滅所以孔子許朝聞而夕可
荘生標薪盡而火傳　天之運川之流木之華鳥之韻
目之盻鼻之息疾痛之呻吟豈因名義為之自有不能
已也吾志吾道乃因人為起滅不名為志　問内持一
念外修九容可以為學乎曰唯唯否否念不可持也容
可修而不可修也仁守荘莅知實先之弗然者妄持一
念賈胡襲燕石之珍徒飭九容徘優作王公之状為偽
而已矣　徳輶如毛非以毛比徳也知徳不徹有這一
絲在便損全力須是悟到無聲無臭處　問所存者神
曰情識不生如空如水問所過者化曰雁度長空影落
寒水雁無留迹水無留影　人必身與心相得而後身
與世亦相得不然身與心為讐將舉身與世亦相讐得
則俱得讐則俱讐讐苦之趣也得樂之符也學不二境
乃見學力肅之乎賔友之念忽之乎衆庶之臨得之乎
山水之間失之乎袵席之上吾甚恥之　中庸非有二
也識此理而保任之為戒慎恐懼之中庸識此理而玩
弄之為無忌憚之中庸　王新建在事業有佐命之功
在學問有革命之功葢支離之說漫灌入人心髓久矣
非有開天闢地大神力大光明必不能為吾道輯此法
輪　大人無多伎倆只不失其赤子之心若曰擴而充
之便蛇足矣然則本體外更無工夫乎曰大人原無本
體赤子自有功夫　石中有火擊之乃見乍見孺子入
井莫不怵惕惻隠之心孟子特於石火見處㸃之欲人
因擊之火悟火在石中不擊亦有夫擊之火火之可見
者也不擊之火火之不可見者也見可見之火不過見
火之形見不可見之火而後見火之性　雲白山青川
行石立花迎鳥笑谷答樵謳萬境自閒人心自閙　恒
言學問葢有學必有問問由學生也毎見友朋相聚不
切身從自家神理不通功夫做不去處討求而低眉緘
口乂手齊足壇場冷落於是或拈話柄或掉書囊設為
問目其問不必闗於學其答不必闗於問浪問浪答徒
長一畨游談惡習何益底裏事　學者漫自隨人言句
轉且只道本體是什麽物工夫是如何下原來本體自
不容已不容已處是工夫若以工夫存本體是猶二之
　權勢之門其利害入幕之客不能見而千里之外見
之仁義之門其是非摳衣之士不能定而百世之下定
之　作用須觀其所主所主在道義即蹈跡䇿士之機
權亦為妙用所主在權利即依心聖人之名教祗為借
資矣　古人言句還之古人今人言句還之今人自家
如何道道得出是名真信真信者無不信一信忽斷百
疑道不出方發真疑真疑者無乎不疑百疑當得一信
　學莫病於認識作知知與識疑而致甚逺知從性生
識從習起知渾識别知化識留嬰兒視色而不辨為何
色聞聲而不辨為何聲夫知視知聽知也辨色辨聲識
也非知也真知之體即能辨不加不能辨不損也
　明儒學案卷三十五
欽定四庫全書
　明儒學案卷三十六
　　　　　　　　　　　　餘姚　黄宗羲　撰
泰州學案五
　尚寳周海門先生汝登
周汝登字繼元號海門嵊縣人萬厯丁丑進士授南工部
主事厯兵吏二部郎官至南尚寳司卿先生從兄周夢秀
聞道於龍溪先生因之遂知向學已見近溪七日無所啟
偶問如何是擇善固執近溪曰擇了這善而固執之者也
從此便有悟近溪嘗以法苑珠林示先生覽一二葉欲有
言近溪止之令且看去先生竦然若鞭背故先生供近溪
像節日必祭事之終身南都講會先生拈天泉證道一篇
相發明許敬菴言無善無惡不可為宗作九諦以難之先生
作九解以伸其説以為善且無惡更從何容無病不須疑
病惡既無善不必再立頭上難以安頭本體著不得纎毫
有著便凝滯而不化大㫖如是陽明言無善無惡心之體
原與性無善無不善之意不同性以理言理無不善安
得云無善心以氣言氣之動有善有不善而當其藏體
於寂之時獨知湛然而已亦安得謂之有善有惡乎且
陽明之必為是言者因後世格物窮理之學先有乎善
者而立也乃先生建立宗㫖竟以性為無善無惡失却
陽明之意而曰無善無惡斯為至善多費分疏増此轉
轍善一也有有善之善有無善之善求直截而反支離
矣先生九解只解得人為一邊善源於性是有根者也
故雖戕賊之久而忽然發露惡生於染是無根者也故
雖動勝之時而忽然銷隕若果無善是堯不必存桀亦
可亡矣儒釋之判端在於此先生之無善無惡即釋氏
之所謂空也後來顧涇陽馮少墟皆以無善無惡一言
排摘陽明豈知與陽明絶無干與故學陽明者與議陽
明者均失陽明立言之㫖可謂之繭絲牛毛乎先生教
人貴於直下承當嘗忽然謂門人劉塙曰信得當下否
塙曰信得先生曰然則汝是聖人否塙曰也是聖人先
生喝之曰聖人便是聖人又多一也字其指㸃如此甚
多皆宗門作用也
証學録王調元述㤗州唐先生主㑹每言學問只在
求個下落如何是下落去處曰當下自身受用得著
便是有下落止懸空説去便是無下落　人到諸事
沉溺時能廻光一照此一照是起死廻生之靈丹
今人乍見孺子入井必然驚呼一聲足便疾行行到
必然挽住此豈待爲乎此豈知有善而行之者乎故
有目擊時事危論昌言者就是只一呼拯民之溺
八年於外者就是只疾行哀此㷀獨者就是只一
挽此非不足彼非有餘此不安排彼不意必一而已
矣今人看得目前小事業大忽却目前著意去做事
業做得成時亦只是覇功小道　此心一刻自得
便是一刻聖賢一日自得便是一日聖賢常常如
是便是終身聖賢　洪舒民問認得心時聖賢與
我一般但今人終身誦學到底只做得鄉人何也
曰只是信不及耳汝且道今日滿堂問答詠歌一種
平心實意與杏壇時有二乎曰無有二也曰如此則
何有鄉人之疑曰只為他時便不能如是曰違則便
覺依舊不違曰常常提起方可曰違則提起不違提
個什麽　問天根月窟曰汝身渾是太極念頭初萌
纔發此問便是月窟問處寂然念慮俱忘便是天
根寂而萌萌而寂便是天根月窟之往來萬事萬化
皆不外此處處皆真頭頭是道這便是三十六宫
都是春　熊念塘言世界缺陷吾人當隨分自足心
方寛泰曰此心缺䧟世界缺陷自然滿足世界滿足
不干世界事　一物各具一太極者非分而與之之
謂如一室千燈一燈自有一燈之光彼此不相假借
是為各具萬物統體一太極者非還而合之之謂如
千燈雖異共此一燈之光彼此毫無間異是為統體
　問理氣如何分别曰理氣雖有二名總之一心
心不識不知處便是理纔動念慮起知識便是氣雖
至塞乎天地之間皆不越一念曰心何便是理如視
是心而視所當視有視之理當循聽是心而聽所當
聽有聽之理當循心豈便是理乎曰此正學問窽要
不可不明信如所言則是心外有理理外有心矣凡
人視所不當視聽所不當聽聲色牽引得去皆知識
累之也知識忘而視聽聰明即心即理豈更有理
為心所循耶曰理必有氣心之知識可無耶曰即理
即氣所謂浩然之氣是也不識知之識知所謂赤子
之心是也非槁木死灰之謂曰動處是氣静處是理
否曰静與動對静亦是氣曰人睡時有何知識曰無
知識何能做夢曰不做夢時如何曰昏沉即是知識
無著便是理　問此事究竟如是曰心安稳處是究
竟　問學力只是起倒奈何曰但恐全不相干無有
起倒可言今説有個起便自保任有倒便好扶植莫
自諉自輕　問亦偶有所見而終不能放下者何
曰汝所見者是知識不是真體曰只此坐飲時如何
是知識如何是真體曰汝且坐飲切莫較量便落知
識但忘知識莫問真體　個事從人妄度量那知家
計本尋常祇將渇飲饑餐事説向君前笑一場(寄鄒/南臯)
　論心半月剡江頭歸去翺翔興未休來徃只應明
月伴孤懸千古不曽收(送淳/之)　梧桐葉葉動髙風一
放豪吟寥廓中萬叠雲山森滿目慿誰道取是秋
空(秋/空)　水邊林畔老幽棲衣補遮寒飯療饑一種分
明眼前事勞他古聖重提撕(老/吟)　良宵樽酒故人同
小艇沿回島嶼空看月不勞人重指渾身都在月明
中(泛舟/石潭)
九解南都舊有講學之㑹萬厯二十年前後名公畢集
㑹講尤盛一日拈舉天泉証道一篇相與闡發而座上
許敬菴公未之深肯明日公出九條目命曰九諦以示
㑹中先生為九解復之天泉宗㫖益明具述於左云
諦一云易言元者善之長也又言繼之者善成之者性
書言徳無常師主善為師大學首提三綱而歸於止至
善夫子告哀公以不明乎善不誠乎身顔子得一善則
拳拳服膺而弗失孟子七篇大㫖道性善而已性無善
無不善則告子之説孟子深闢之聖學源流厯厯可考
而知也今皆捨置不論而一以無善無惡為宗則經傳
皆非　維世範俗以為善去惡為隄防而盡性知天必
無善無惡為究竟無善無惡即為善去惡而無跡而為
善去惡悟無善無惡而始真教本相通不相悖語可相
濟難相非此天泉證道之大較也今必以無善無惡為
非然者見為無善豈慮入於惡乎不知善且無而惡更
從何容無病不須疑病見為無惡豈疑少却善乎不知
惡既無而善不必再立頭上難以安頭故一物難加者
本來之體而兩頭不立者妙宻之言是為厥中是為一
貫是為至誠是為至善聖學如是而已經傳中言善字
固多善惡對待之善至於發心性處善率不與惡對如
中心安仁之仁不與忍對主静立極之静不與動對大
學善上加一至字尤自可見蕩蕩難名為至治無得而
稱為至徳他若至仁至禮等皆因不可名言擬議而以
至名之至善之善亦猶是耳夫惟善不可名言擬議未
易識認故必明善乃可誠身若使對待之善有何難辨
而必先明乃誠耶明道曰人生而静以上不容説纔説
性時便已不是性也凡人説性只是説繼之者善也孟
子言人性善是也悟此益可通於經傳之㫖矣解一
諦二云宇宙之内中正者為善偏頗者為惡如氷炭黑
白非可以私意増損其間故天地有貞觀日月有貞明
星辰有常度嶽峙川流有常體人有真心物有正理家
有孝子國有忠臣反是者為悖逆為妖怪為不祥故聖
人教人以為善而去惡其治天下也必賞善而罰惡天
之道亦福善而禍滛積善之家必有餘慶積不善之家
必有餘殃自古及今未有能違者也而今曰無善無惡
則人将安所趨舎者歟　曰中正曰偏頗皆自我立名
自我立見不干宇宙事以中正與偏頗對是兩頭語是
増損法不可増損者絶名言無對待者也天地貞觀不
可以貞觀為天地之善日月貞明不可以貞明為日月
之善星辰有常度不可以常度為星辰之善嶽不以峙
為善川不以流為善人有真心而莫不飲食者此心飲
食豈以為善乎物有正理而鳶飛魚躍者此理飛躍豈
以為善乎有不孝而後有孝子之名孝子無孝有不忠
而後有忠臣之名忠臣無忠若有忠有孝便非忠非孝
矣賞善罰惡皆是可使由之邊事慶殃之説猶禪家談
宗㫖而因果之説實不相礙然以此論性宗則粗悟性
宗則宻趨舍二字真是學問大病所不可有也解二
諦三云人心如太虚元無一物可著而實有所以為天
下之大本者在故聖人名之曰中曰極曰善曰誠以至
曰仁曰義曰禮曰智曰信皆此物也善也者正中純粹
而無疵之名不雜氣質不落知見所謂人心之同然者
也故聖賢欲其止之而今曰無善則将以何者為天下
之大本其為物不貳則其生物不測天地且不能無主
而况於人乎　説心如太虚説無一物可著説不雜氣
質不落知見已是斯㫖矣而卒不放捨一善字則又不
虚矣又著一物矣又雜氣質又落知見矣豈不悖乎太
虚之心無一物可著者正是天下之大本而更曰實有
所以為天下之大本者在而命之曰中則是中與太虚
之心二也太虚之心與未發之中果可二乎如此言中
則曰極曰善曰誠以至曰仁曰義曰禮曰智曰信等皆
以為更有一物而不與太虚同體無惑乎無善無惡之
㫖不相入以此言天地是為物不貳失其至矣解三
諦四云人性本善自蔽於氣質陷於物欲而後有不善
然而本善者原未嘗冺滅故聖人多方誨廸使反其性
之初而已袪蔽為明歸根為止心無邪為正意無偽為
誠知不迷為致物不障為格此徹上徹下之語何等明
白簡易而今曰心是無善無惡之心意是無善無惡之
意知是無善無惡之知物是無善無惡之物則格致誠
正工夫俱無可下手處矣豈大學之教專為中人以下
者設而近世學者皆上智之資不待學而能者歟　人
性本善者至善也不明至善便成蔽陷反其性之初者
不失赤子之心耳赤子之心無惡豈更有善耶可無疑
於大人矣心意之物只是一個分别言之者方便語耳
下手工夫只是明善明則誠而格致誠正之功更無法
上中根人皆如是學舎是而言正誠格致頭腦一差則
正亦是邪誠亦是偽致亦是迷格亦是障非明之明其
蔽難開非止之止其根難㧞豈大學之所以教乎解四
諦五云古之聖賢秉持世教提撕人心全靠這些子秉
彛之良在故曰民之所好好之民之所惡惡之斯民也
三代之所以直道而行也惟有此秉彞之良不可殘滅
故雖昏愚而可喻雖强暴而可馴移風易俗反薄還淳
其操柄端在於此奈何以為無善無惡舉所謂秉彞者
而抹殺之是説倡和流傳恐有病於世道非細　無作
好無作惡之心是秉彞之良是直道而行著善著惡便
作好作惡非直矣喻昏愚馴强暴移風易俗須以善養
人以善養人者無善之善也有其善者以善服人喻之
馴之必不從如昏愚强暴何如風俗何至所謂世道計
則請更詳論之葢凡世上學問不立之人病在有惡而
閉藏學問用力之人患在有善而執著閉惡者教人為
善去惡使有所持循以免於過惟彼著善之人皆世所
謂賢人君子者不知本自無善妄作善見捨彼取此拈
一放一謂誠意而意實不能誠謂正心而心實不能正
象山先生云惡能害心善亦能害心以其害心者而事
心則亦何由誠何由正也夫害於其心則必及於政與
事矣故用之成治效止驩虞而以之撥亂害有不可言
者後世若黨錮之禍雖善人不免自激其波而新法之
行即君子亦難盡辭其責其究至於禍國家殃生民而
有不可勝痛者豈是少却善哉范滂之語其子曰我欲
教汝為惡則惡不可為教汝為善則我未嘗為惡葢至
於臨刑追考覺無下落而天下方且恥不與黨效尤未
休真學問不明而認善字之不徹其蔽乃一至此故程
子曰東漢尚名節有雖殺身不悔者只為不知道嗟乎
使諸人而知道則其所造就所康濟當更何如而秉世
教者可徒任其所見而不喚醒之將如斯世斯民何哉
是以文成於此指出無善無惡之體使之去縳解粘歸
根識止不以善為善而以無善為善不以去惡為究竟
而以無惡証本來夫然後可言誠正實功而收治平至
效葢以成就君子使盡為臯夔稷契之佐轉移世道使
得躋黄虞三代之隆上有不動聲色之政而下有何有
帝力之風者舎兹道其無由也孔子曰聽訟吾猶人也
必也使無訟乎詳味夫子之言無訟者無善無惡之效
也嗟乎文成兹㫖豈特不為世道之病而已乎解五
諦六云登髙者不辭歩履之難渉川者必假舟檝之利
志道者必竭修為之力以孔子之聖自謂下學而上逹
好古敏求忘食忘寢有終其身而不能已者焉其所謂
克已復禮閑邪存誠洗心藏宻以至於懲忿窒慾改過
遷善之訓昭昭洋洋不一而足也而今皆以為未足取
法直欲頓悟無善之宗立躋聖神之地豈退之所謂務
勝於夫子者邪在髙明醇謹之士著此一見猶恐其渉
於疎畧而不情而况天資魯鈍根噐淺薄者隨聲附和
則吾不知其可也　文成何嘗不教人修為即無惡二
字亦足竭力一生可嫌少乎既無惡而又無善修為無
迹斯真修為也夫以子文之忠文子之清以至原憲克
伐怨欲之不行豈非所謂竭力修為者而孔子皆不與
其仁則其所以好古敏求忘食忘寢與夫克已復禮閉
邪存誠洗心而藏宻者亦自可思故知修為自有真也
陽明使人學孔子之真學疎畧不情之疑過矣解六
諦七云書曰有其善䘮厥善言善不可矜而有也先儒
亦曰有意為善雖善亦粗言善不可有意而為也以善
自足則不𢎞而天下之善種種固在有意為善則不純
而吉人為善常惟日不足古人立言各有攸當豈得以
此病彼而概目之曰無善然則善果無可為為善亦可
已乎賢者之疑過矣　有善䘮善與有意為善雖善亦
私之言正可証無善之㫖堯舜事業雖蟠天極地究之
不過一㸃浮雲過太虚耳謂實有種種善在天下不可
也吉人為善為此不有之善無意之善而已矣解七
諦八云王文成先生致良知宗㫖元與聖門不異其集
中有云性無不善故知無不良良知即是未發之中即
是廓然大公寂然不動之本體但不能不昏蔽於物欲
故須學以去其昏蔽又曰聖人之所以為聖人者以其
心之純乎天理而無人欲之私也學聖人者期此心之
純乎天理而無人欲則必去人欲而存天理又曰善念
存時即是天理立志者常立此善念而已此其立論至
為明析無善無惡心之體一語葢指其未發廓然寂然
者而言之而不深惟大學止至善之本㫖亦不覺其矛
盾於平日之言至謂有善有惡意之動知善知惡是良
知為善去惡是格物則指㸃下手工夫亦自平正切實
而今以心意知物俱無善惡可言者竊恐其非文成之
正傳也　致良知之㫖與聖門不異則無善惡之㫖豈
與致良知異耶不慮者為良有善則慮而不良矣無善
無惡心之體一語既指未發廓然寂然處言之已發後
豈有二耶未發而廓然寂然已發亦只是廓然寂然知
未發已發不二則知心意知物難以分析而四無之説
　一一皆文成之祕宻非文成之祕宻吾之祕宻也何疑
之有於此不疑方能㑹通其立論宗㫖而得其宿歸工
夫始不至於謬不然以人作天認欲為理背文成之㫖
良多矣夫自生矛盾以病文成之矛盾不可也解八
諦九云龍溪王子所著天泉橋㑹語以四無四有之説
判為兩種法門當時緒山錢子已自不服易不云乎神
而明之存乎其人黙而成之不言而信存乎徳行神明
黙成葢不在言語授受之際而已顔子之終日如愚曾
子之真積力久此其氣象可以想見而奈何以𤣥言妙
語便謂可接上根之人其中根以下之人又别有一等
説話故使之扞格而不通也且云汝中所見是傳心祕
藏顔子明道所不敢言今已説破亦是天機該發世時
豈容復祕嗟乎信斯言也文成發孔子之所未發而龍
溪子在顔子明道之上矣其後四無之説龍溪子談不
離口而聰明之士亦人人能言之然而聞道者竟不知
為誰氏竊恐天泉會語畫蛇添足非以尊文成反以病
文成吾儕未可以是為極則　人有中人以上中人以
下二等所以語之亦殊此兩種法門發自孔子非判自
王子也均一言語而信則相接疑則扞格自信自疑非
有能使之者葢授受不在言語亦不離言語神明黙成
正存乎其人知所謂神而明黙而成則知顔子之如愚
曾子之真積自有入微之處而云想見氣象抑又逺矣
聞道與否各宜責歸自己未可疑人兼以之疑教至謂
顔子明道所不敢言等語自覺過髙然要之論學話頭
未足深怪孟子未必過於顔閔而公孫丑問其所安絶
無遜讓直曰姑舍是而學孔子曹交未足比於萬章輩
而孟子教以堯舜不言等待而直言誦言行行是堯而
已然則有志此事一時自信得及誠不妨立論之髙承
當之大也若夫四無之説豈是鑿空自創究其淵源實
千聖所相傳者太上之無懐易之何思何慮舜之無為
禹之無事文王之不識不知孔子之無意無我無可無
不可子思之不見不動無聲無臭孟子之不學不慮周
子之無静無動程子之無情無心盡皆此㫖無有二義
天泉所證雖陽明氏且為祖述而况可以龍溪氏當之
也耶雖然聖人立教俱是應病設方病盡方消初無實
法言有非真言無亦不得已若惟言是泥則何言非礙
而不肖又重以言或者更増蛇足之疑則不肖之罪也
夫解九
　文簡陶石簣先生望齡
陶望齡字周望號石簣㑹稽人也萬厯己丑進士第三
人授翰林編修轉太子中允右諭徳兼侍講妖書之役
四明欲以之陷歸徳江夏先生自南中主試至境造四
明之第責以大義聲色俱厲又謂朱山隂曰魚肉正人
負萬世惡名我寧紹將不得比於人數矣茍委之不救
陶生願棄手板拜疏與之同死皆俛首無以應故沈郭
之得免巽語者李九我唐抑所法語者則先生也已告
歸踰年起國子祭酒以母病不出未㡬卒諡文簡先生
之學多得之海門而汎濫於方外以為明道陽明之於
佛氏陽抑而隂扶葢得其彌近理者而不究夫毫釐之
辨也其時湛然澄宻雲悟皆先生引而進之張皇其教
遂使宗風盛於東浙其流之弊則重富貴而輕名節未
必非先生之過也然先生於妖書之事犯顔持正全不
似佛氏舉動可見禪學亦是清談無闗邪正葢其為學
始基原從儒術後來雖談𤣥説妙及至行事仍舊用著
本等心思如蘇子瞻張無垢皆然其於禪學皆淺也若
是張天覺純以機鋒運用便無所不至矣
石簣論學語妄意以隨順真心任諸縁之並作為行持
觀萬法之自無為解脱自覺頗為省便　知事理不二
即易欲到背塵合覺常光現前不為心意識所使即不
易伊川康節臨命時俱得力若以見解論恐當代諸公
儘有髙過者而日逐貪嗔已不免縱任求生死得力不
亦難乎古人見性空以修道今人見性空以長慾可嘆
已(與焦/弱矦)　學求自知而已儒皆津筏邊事到則舍矣不
肖雖愚昧然灼知倫物即性道不敢棄離亦不敢以此
誤人願先生勿慮也(與徐/魯源)　堂皇之雜遝簿領之勤勞
時時大用顯行但少有厭心忽心因觸而動恚心因煩
而起躁心即是習氣萌生處即是學不得力處損之又
損覺袪除稍易時即得力時也(與余/舜仲)　我朝别無一事
可與唐宋人争衡所可跨跱其上者惟此種學問出於
儒紳中為尤竒偉耳(與何/越觀)　吾輩心火熠熠思量分别
殆無間歇行而不及知知而不及禁非心體本來如是
葢縁此路行得太熟耳今以生奪熟以真奪妄非有純
一不已之功何異杯水當輿薪之火哉然所謂工夫者
非是起心造意力與之争只是時時念念放下去放不
得自然須有著到(與弟/我明)　百姓日用處即聖神地位處
聖神地位處即學者入手處何者無思無為不容有二
也(與幼/美)　正嘉以還其賢者徃徃以琴張曾晳之見談
顔氏之學而人亦窺見行之不揜以求所謂不貳者而
未盡合於是言足以明矣而不信信矣而不免於疑諸
君子者宜亦有責焉(鄧文/藻序)　道之不明於天下也事事
而道道也事事則道妨事道道則事妨道不知事者道
之事道者事之道道之外必無事事之外必無道不可
二也是道也堯謂之中孔謂之仁至陽明先生揭之曰
良知皆心而已中也仁也心之徽稱乎詔之以中而不
識何謂中詔之以仁而不識何謂仁故先生不得已曰
良知良知者心之圖繪也猶不識火而曰炎也不識水
而曰濕也體用内外理事道噐精粗微顯皆舉之矣(勲/賢)
(祠/記)　夫自私用智生民之通蔽也自私者存乎形累用
智者紛乎心害此未逹於良知之妙也混同萬有昭察
天地靈然而獨運之謂知離聞冺覩超絶思慮寂然而
萬應之謂良明乎知而形累捐矣明乎良而心害遺矣
(陽明/祠記)　今之談學者多以忻厭為戒然子以忻厭猶痛
癢也平居無疾小小痛癢便非調適若麻木痿痺之人
正患不知痛癢耳稍知則醫者相慶矣(書扇/)
　太學劉冲倩先生塙
劉塙字静主號冲倩㑹稽人賦性任俠慨然有四方之
志所至尋師問友以意氣相激發人争歸附之時周海
門許敬菴楊復所講學於南都先生與焉周楊學術同
出近溪敬菴則有異同無善無惡之説許作九諦周作
九解先生合兩家而刻之以求歸一而海門契先生特
甚曰吾得冲倩而不孤矣受教兩年未稱弟子一日指
㸃投機先生曰尚覺少此一拜海門即起立曰足下意
真比時輩不同先生下拜海門曰吾期足下者逺不可
答拜及先生歸海門授以六字曰萬金一諾珍重先生
報以詩曰一笑相逢日何言可復論千金唯一諾珍重
自師門先生雖瓣香海門而一時以理學名家者鄒南
臯李儲山曹真子焦弱矦趙儕鶴孟連洙丁敬與無不
叅請識解亦日進海門主盟越中先生助之接引後進
學海門之學者甚衆而以入室推先生然流俗疾之如
讐亦以信心自得不加防檢其學有以致之也先生由
諸生入太學七試塲屋不售而卒葉水心曰使同甫晚
不登進士第則世終以為狼疾人矣不能不致嘆於先
生也
證記與人露聲色即聲色矣聲色可以化導人乎臨事
動意氣即意氣矣意氣可處分天下事乎　何者為害
求利是已何者為苦尋樂是已何者為怨結恩是已釋
氏之火裏開蓮不過知得是火便名為蓮矣有身在火
上而不猛力避之者乎其不猛力避者猶恐認火作土
耳　人只向有光景處認本體不知本體無光景也人
只向有做作處認工夫不知工夫無做作也　當下信
得及更有何事聖賢説知説行止不過知此行此無剰
技矣只因忒庸常忒平易轉令人信不及耳力足舉千
鈞之鼎矣有物焉其小無内而轉窘於力之無可用明
足察秋毫之末矣有物焉其大無外而轉束於明之無
可入　名節吾道之藩籬斯語大須味舍名節豈更有
道只著名節不可耳　世極深極險矣我只淺易世極
竒極怪矣我只平常世極濃極艶矣我只淡泊世極﨑
極曲矣我只率直允若兹不惟不失我而世且無奈我
何　問安身立命畢竟在何處曰一眼看去不見世間
有非自家有是世間有得自家有失處安立之而已矣
　本來平易不著些子做手方可耐久　揣事情中毛
髪而不墮機智通人情浹骨髓而不落煦沬此為何物
　聖人之於世也宥之而已矣君子之於俗也耐之而
已矣　人當逆境時如犯弱症纔一舉手便風寒乗虚
而入保䕶之功最重大却最輕微　言尤之媒也既已
有言矣自僅可寡尤而不能無尤無尤其黙乎行悔之
根也既已有行矣自僅可寡悔而不能無悔無悔其静
乎　説易諸家舊傳心别有門但看乾動處總只用純
坤　四大聚散生死之小者也一念離合生死之大者
也忘其大而惜其小此之謂不知生死　平平看來世
間何人處不得何地去不得只因我自風波便惹動世
間風波莫錯埋怨世間　天下無不可化之人不向人
分上求化也化我而已矣天下無不可處之事不向事
情上求處也處我而已矣　無暴其氣便是持志工夫
若離氣而言持志未免捉揑虚空　心到明時則境亦
是心　與人終日酬酢全要保得自己一段生意不然
意思綢繆禮文隆腆而一語之出懐許多顧忌一語之
入起許多猜疑皆殺機也
　
　
　
　
　
　
　
　
　明儒學案卷三十六
欽定四庫全書
　明儒學案卷三十七
　　　　　　　　　　　　餘姚　黄宗羲　撰
甘泉學案
王湛兩家各立宗㫖湛氏門人雖不及王氏之盛然當
時學於湛者或卒業於王學於王者或卒業於湛亦猶
朱陸之門下逓相出入也其後源逺流長王氏之外名
湛氏學者至今不絶即未必仍其宗㫖而淵源不可沒也
　　文簡湛甘泉先生若水
　　太僕吕巾石先生懐
　　侍郎何吉陽先生遷
　　郡守洪覺山先生垣
　　主政唐一菴先生樞
　　侍郎蔡白山先生汝楠
　　侍郎許敬菴先生孚逺
　　恭定馮少墟先生從吾
　　文選唐曙臺先生伯元
　　端潔楊止菴先生時喬
　　文定王順渠先生道
甘泉學案一
　文簡湛甘泉先生若水
湛若水字元明號甘泉廣東增城人從學於白沙不赴
計偕後以母命入南雍祭酒章楓山試睟靣盎背論竒
之登𢎞治乙丒進士第初楊文忠張東白在闈中得先
生卷曰此非白沙之徒不能為也拆名果然選庶吉士
擢編修時陽明在吏部講學先生與吕仲木和之乆之
使南安册封國王正德丁亥奉母䘮歸廬墓三年卜西
樵為講舎士子来學者先令習禮然後聽講興起者甚
衆嘉靖初入朝陞侍讀尋陞南京祭酒禮部侍郎厯南
京禮吏兵三部尚書致仕平生足跡所至必建書院以
祀白沙從遊者殆徧天下年登九十猶為南嶽之遊將
過江右鄒東廓戒其同志曰甘泉先生来吾輩當憲老
而不乞言母輕有所論辨也庚申四月丁巳卒年九十
五先生與陽明分主教事陽明宗㫖致良知先生宗㫖
隨處體認天理學者遂以王湛之學各立門戸其間為
之調停者謂天理即良知也體認即致也何異何同然
先生論格物條陽明之説四不可陽明亦言隨處體認
天理為求之於外是終不可强之使合也先生大意謂
陽明訓格為正訓物為念頭格物是正念頭也茍不加
學問思辨行之功則念頭之正否未可據夫陽明之正
念頭致其知也非學問思辨行何以為致此不足為陽
明格物之説病先生以為心體萬物而不遺陽明但指
腔子裏以為心故有是内而非外之誚然天地萬物之
理實不外於腔子裏故見心之廣大若以天地萬物之
理即吾心之理求之天地萬物以為廣大則先生仍是
舊説所拘也天理無處而心其處心無處而寂然未發
者其處寂然不動感即在寂之中則體認者亦惟體認
之於寂而已今曰隨處體認無乃體認於感其言終覺
有病也
湛甘泉心性圖説性者天地萬物一體者也渾然宇宙
其氣同也心也者體天地萬物而不遺者也性也者心
之生理也心性非二也譬之榖焉具生意而未發未發
故渾然而不可見及其發也惻隐羞惡辭讓是非萌焉
仁義禮智自此焉始分矣故謂之四端端也者始也良
心發見之始也是故始之敬者戒懼慎獨以養其中也
中立而和發焉萬事萬化自此焉逹而位育不外是矣
故位育非有加也全而歸之者耳終之敬者即始之敬
而不息焉者也曰何以小圈曰心無所不貫也何以大
圈曰心無所不包也包與貫實非二也故心也者包乎
天地萬物之外而貫夫天地萬物之中者也中外非二
也天地無内外心亦無内外極言之耳矣故謂内為本
心而外天地萬事以為心者小之為心也甚矣
　
　
　
　
　
　
　
　
求放心篇孟子之言求放心吾疑之孰疑之曰以吾之
心而疑之孰信哉信吾心而已耳吾常觀吾心於無物
之先矣洞然而虚昭然而靈虚者心之所以生也靈者
心之所以神也吾常觀吾心於有物之後矣窒然而塞
憒然而昏塞者心之所以死也昏者心之所以物也其
虛焉靈焉非由外来也其本體也其塞焉昏焉非由内
往也欲蔽之也其本體固在也一朝而覺焉蔽者徹虛
而靈者見矣日月蔽於雲非無日月也鑑蔽於塵非無
明也人心蔽於物非無虛與靈也心體物而不遺無内
外無終始無所放處亦無所放時其本體也信斯言也
當其放於外何者在内當其放於前何者在後何者求
之放者一心也求者又一心也以心求心所為憧憧往
来朋從爾思秪益亂耳况能有存耶夫欲心之勿蔽莫
若寡欲寡欲莫若主一
甘泉論學書格物之義以物為心意之所著兄意只恐
人舍心求之於外故有是説不肖則以為人心與天地
萬物為體心體物而不遺認得心體廣大則物不能外
矣故格物非在外也格之致之心又非在外也於物若
以為心意之著見恐不免有外物之疾(與陽/明)　學無難
易要在察見天理知天之所為如是涵養變化氣質以
至光大爾非杜撰以相罔也於夫子川上之嘆子思鳶
魚之説及易大人者天地合徳處見之若非一理同體
何以云然故見此者謂之見易知此者謂之知道是皆
發見於日用事物之間流行不息百姓日用不知要在
學者察識之耳涵養此知識要在主敬無間動静也(寄/王)
(純/甫)　學者之病全在三截兩截不成片段静坐時自静
坐讀書時又自讀書酬應時又自酬應如人身血氣不
通安得長進元来只是敬上理會未透故未有得力處
又或以内外為二而離之吾人切要只於執事敬用功
自獨處以至讀書酬應無非此意一以貫之内外上下
莫非此理更有何事吾儒開物成務之學異於佛老者
此也(答徐/曰仁)　上下四方之宇古往今来之宙宇宙間只
是一氣充塞流行與道為體何莫非有何空之云雖天
地弊壊人物消盡而此氣此道亦未嘗亡則未嘗空也
(寄陽/明)　古之論學未有以静為言者以静為言者皆禪
也故孔門之教皆欲事上求仁動静著力何者静不可
以致力纔致力即已非静矣故論語曰執事敬易曰敬
以直内義以方外中庸戒慎恐懼慎獨皆動以致其力
之方也何者静不可見茍求之静焉駸駸乎入於荒忽
寂滅之中矣故善學者必令動静一於敬敬立而動静
渾矣此合内外之道也(答徐/督學)　從事學問則心不外馳
即所以求放心如子夏博學篤志切問近思仁在其中
者非謂學問之外而别求心於虛無也(答仲/鶡)　心存則
有主有主則物不入不入則血氣矜忿窒礙之病皆不
為之害矣大抵至𦂳要處在執事敬一句若能於此得
力如樹根著土則風雨雷霆莫非發生此心有主則書
冊山水酬應皆吾致力涵養之地而血氣矜忿窒礙乆
將自消融矣(答陳/惟浚)　涵養須用敬進學在致知如車兩
輪夫車兩輪同一車也行則俱行豈容有二而謂有二
者非知程學者也鄙見以為如人行路足目一時俱到
涵養進學豈容有二自一念之微以至於事為講習之際
涵養致知一時並在乃為善學也故程子曰學在知所
有養所有　朱元晦初見延平甚愛程子渾然同體之
説延平語云要見理一處却不難只分殊處却難又是
一塲鍜鍊也愚以為未知分殊則亦未知理一也未知
理一亦未必知分殊也二者同體故也敬以直内義以
方外所以體夫此也敬義無内外也皆心也而云内外
者為直方言之耳(皆同/上)　執事敬最是切要徹上徹下
一了百了致知涵養此其地也所謂致知涵養者察見
天理而存之也非二事也(答鄧瞻/兄弟)　明道所言存乆自
明何待窮索須知所存者何事乃有實地首言識得此
意以誠敬存之知而存也又言存乆自明存而知也知
行交進所知所存皆是一物其終又云體之而樂亦不
患不能守大段要見得這頭腦親切存之自不費力耳
(答方/西樵)　夫學不過知行知行不可離又不可混説命曰
學於古訓乃有獲非知之艱行之惟艱中庸必先學
問思辨而後篤行論語先博文而後約禮孟子知性而
後養性始條理者知之事終條理者聖之事程子知所
有而養所有先識仁而以誠敬存之若僕之愚見則於
聖賢常格内尋下手庶有自得處故隨處體認天理而
涵養之則知行並進矣(答顧/箬溪)　道無内外内外一道也
心無動静動静一心也故知動静之皆心則内外一内
外一又何往而非道合内外混動静則澄然無事而後
能止故易曰艮其背不獲其身行其庭不見其人止之
道也夫不獲其身必有獲也不見其人必有見也言有
主也夫然後能止(復王/宜學)　夫所謂支離者二之之謂也
非徒逐外而忘内謂之支離是内而非外者亦謂之支
離過猶不及耳必體用一原顯微無間一以貫之乃可
免此(答陽/明)　夫學以立志為先以知本為要不知本而
能立志者未之有也立志而不知本者有之矣非真志
也志立而知本焉其於聖學思過半矣夫學問思辨所
以知本也知本則志立志立則心不放心不放則性可
復性復則分定分定則於憂怒之来無所累於心性無
累斯無事矣茍無其本乃憧憧乎放心之求是放者一
心求之者又一心也則情熾而益鑿其性性鑿則憂怒
之累無窮矣(答鄭/啓範)　格者至也即格於文祖有苖之格
物者天理也即言有物舜明於庶物之物即道也格即
造詣之義格物者即造道也知行並進學問思辨行皆
所以造道也故讀書親師友酬應隨時隨處皆求體認
天理而涵養之無非造道之功誠正修工夫皆於格物
上用家國天下皆即此擴充無兩段工夫此即所謂止
至善嘗謂止至善則明德親民皆了者此也如是方可
講知至孟子深造以道即格物之謂也自得之即知至
之謂也居安資深逢原即修齊治平之謂也(答陽/明)　夫
至虛者心也非性之體也性無虛實説甚靈耀心具生
理故謂之性性觸物而發故謂之情發而中正故謂之
真情否則偽矣道也者中正之理也其情發於人倫日
用不失其中正焉則道矣勿忘勿助其間則中正處也
此正情復性之道也(復鄭/啓範)　謹獨格物其實一也格物
者至其理也學問思辨行所以至之也是謂以身至之
也所謂窮理者如是也近而心身逺而天下暫而一日
乆而一世只是格物一事而已格物云者體認天理而
存之也(答陳/宗亨)　所云主一是主一個中與主一是主天
理之説相𩔖然主一便是無一物若主中天理則又多
了中與天理即是二矣但主一則中與天理自在其中
矣(答鄧/恪昭)　明德新民全在止至善上用功知止能得即
是知行合一乃止至善之功古之欲明明德二節反復
推到格物上意心身都来格物上用功上文知止定安
即其功也家國天下皆在内元是一段工夫合外内之
道更無七段八段格物者即至其理也意心身於家國
天下隨處體認天理也所謂致者意心身至之也世以
想像記誦為窮理者逺矣(寄陳/惟浚)　集者如虛集之集能
主敬則衆善歸焉勿忘勿助敬之謂也故曰敬者德之
聚也此即精一工夫若尋常所謂集者乃於事事上集
無乃義襲耳此内外之辨也然能主敬則事事無不在
矣今更無别法只於勿忘勿助之間調停為𦂳要耳(答/問)
(集/義)　本末只是一氣擴充此生意在心為明德在事為
親民非謂静坐而明德及長然後應事以親民也一日
之間開眼便是應事即親民自宋来儒者多分兩段以
此多陷支離自少而長豈有不應事者應事而為枝葉
皆是一氣擴充(答陳/康涯)　天地至虛而已虛則動静皆虚
故能合一恐未可以至静言　虛實同體也佛氏岐而
二之已不識性且求去根塵非得真虛也世儒以佛氏
為虛無烏足以及此　格物即止至善也聖賢非有二
事自意心身至家國天下無非隨處體認天理體認天
理即格物也蓋自一念之微以至事為之著無非用力
處也陽明格物之説以為正念頭既於後面正心之説
為贅又况如佛老之學皆自以為正念頭矣因無學問
思辨行之功隨處體認之實遂併與其所謂正者一齊
錯了(以上答/王宜學)　陽明謂隨處體認天理是求於外若然
則告子義外之説為是而孟子長之者義乎之説為非
孔子執事敬之教為欺我矣程子所謂體用一元顯微
無間格物是也更無内外蓋陽明與吾看心不同吾之
所為心者體萬物而不遺者也故無内外陽明之所謂
心者指腔子裏而為言者也故以吾之説為外(答楊/少黙)
以隨處體認為求之於外者非也心與事應然後天理
見焉天理非在外也特因事之来隨感而應耳故事物
之来體之者心也心得中正則天理矣人與天地萬物
一體宇宙内即與人不是二物故宇宙内無一事一物
合是人少得底　云敬者心在於是而不放之謂此恐
未盡程子云主一之謂敬主一者心中無有一物也故
云一若有一物則二矣勿忘勿助之間乃是一今云心
在於是而不放謂之勿忘則可矣恐不能不滯於此事
則不能不助也可謂之敬乎　程子曰格者至也物者
理也至其理乃格物也故古本以修身説格物今云格
物者事當於理之謂也不若云隨處體認天理之盡也
體認兼知行也當於理是格物後事故曰物格而後知
至云敬而後當於理敬是格物工夫也　聖賢之學元
無静存動察相對只是一段工夫凡所用功皆是動處
蓋動以養其静静處不可著力才著力便是動矣至伊
川乃有静坐之説又别開一個門靣故僕誌先師云孔
孟之後若更一門蓋見此也　勿忘勿助只是説一個
敬字忘助皆非心之本體此是心學最精宻處不容一
毫人力故先師又發出自然之説至矣来諭忘助二字
乃分開看區區會程子之意只作一時一段看蓋勿忘
勿助之間只是中正處也學者下手須要理㑹自然工
夫不須疑其為聖人熟後事而姑為他求蓋聖學只此
一個路頭更無别個路頭若尋别路終枉了一生也(答/聶)
(文/蔚)　明道看喜怒哀樂未發前作何氣象延平黙坐澄
心體認天理象山在人情事變上用工夫三先生之言
各有所為而發合而觀之合一用功乃盡也所謂隨處
體認天理者隨未發已發隨動隨静蓋動静皆吾心之
本體體用一原故也若謂静未發為本體而外已發而
動以為言恐亦岐而二之也(答孟/津)　石翁名節道之藩
籬者云藩籬耳非即道也若謂即道然則東漢之名節
晨門荷蕢之髙尚皆為得道耶蓋無其本也(答王/順渠)　天
理二字聖賢大頭腦處若能隨處體認真見得則日用
間叅前倚衡無非此體在人涵養以有之於已耳(上白/沙先)
(先/)
答陽明王都憲論格物兩承手教格物之論足認至愛
然僕終有疑者疑而不辨之則不可欲辨之亦不可不
辨之則此學終不一而朋友見責王宜學則曰講求至
當之歸先生責也方叔賢則亦曰非先生辨之其誰也
辨之則稍以兄喜同而惡異是已而忽人是已而忽人
則已自聖而人言逺矣而陽明豈其然乎乃不自外而
僣辨之蓋兄之格物之説有不敢信者四自古聖賢之
學皆以天理為頭腦以知行為工夫兄之訓格為正訓
物為念頭之發則下文誠意之意即念頭之發也正心
之正即格也於文義不亦重複矣乎其不可一也又於
上文知止能得為無承於古本下節以修身説格致為
無取其不可二也兄之格物訓云正念頭也則念頭之
正否亦未可據如釋老之虛無則曰應無所住而生其
心無諸相無根塵亦自以為正矣楊墨之時皆以為聖
矣豈自以為不正而安之以其無學問之功而不知所
謂正者乃邪而不自知也其所自謂聖乃流於禽獸也
夷惠伊尹孟子亦以為聖矣而流於隘與不恭而異於
孔子者以其無講學之功無始終條理之實無智巧之
妙也則吾兄之訓徒正念頭其不可者三也論學之最
始者則説命曰學於古訓乃有獲周書則曰學古入官
舜命禹則曰惟精惟一顔子述孔子之教則曰博文約
禮孔子告哀公則曰學問思辨篤行其歸於知行並進
同條共貫者也若如兄之説徒正念頭則孔子止曰德
之不修可矣而又曰學之不講何耶止曰黙而識之可
矣而又曰學而不厭何耶又曰信而好古敏求者何耶
子思止曰尊德性可矣而又曰道問學者何耶所講所
學所好所求者何耶其不可者四也考之本章既如此
稽之往聖又如彼吾兄確然自信而欲人以必從且為
聖人復起不能易者豈兄之明有不及此蓋必有蔽之
者耳若僕之鄙説似有可采者五訓格物為至其理始
雖自得然稽之程子之書為先得同然一也考之章首
止至善即此也上文知止能得為知行並進至理工夫
二也考之古本下文以修身申格致為於學者極有力
三也大學曰致知在格物程子則曰致知在所養養知
在寡欲以涵養寡欲訓格物正合古本以修身申格物
之㫖為無疑四也以格物兼知行其於自古聖訓學問
思辨篤行也精一也博約也學古好古信古也修德講
學也黙識學不厭也尊德性道問學也始終條理也知
言養氣也千聖千賢之教為不謬五也五者可信而吾
兄亦不省焉豈兄之明有不及此蓋必有蔽之者耳僕
之所以訓格者至其理也至其理云者體認天理也體
認天理云者兼知行合内外言之也天理無内外也陳
世傑書報吾兄疑僕隨處體認天理之説為求於外若
然不幾於義外之説乎求即無内外也吾之所謂隨處
云者隨心隨意隨身隨家隨國隨天下蓋隨其所寂所
感時耳一耳寂則廓然大公感則物来順應所寂所感
不同而皆不離於吾心中正之本體本體即實體也天
理也至善也物也而謂求之外可乎致知云者蓋知此
實體也天理也至善也物也乃吾之良知良能也不假
外求也但人為氣習所蔽故生而䝉長而不學則愚故
學問思辨篤行諸訓所以破其愚去其蔽警發其良知
良能者耳非有加也故無所用其絲毫人力也如人之
夢寐人能喚之醒耳非有外與之惺也故格物則無事
矣大學之事畢矣若徒守其心而無學問思辨篤行之
功則恐無所警發雖似正實邪下則為老佛楊墨上則
為夷惠伊尹是也何者昔曽參芸𤓰誤㫁其根父建大
杖撃之死而復甦曽子以為無所逃於父為正矣孔子
乃曰小杖受大杖逃乃天理矣一事出入之間天人判
焉其不可講學乎詰之者則曰孔子又何所學心焉耳
矣殊不知孔子至聖也天理之極致也仁熟義精也然
必七十乃從心所欲不踰矩人不學則老死於愚耳矣
若兄之聰明非人所及固不敢測然孔子亦嘗以學自
力以不學自憂矣今吾兄望髙位崇其天下之士所望
風而從者也故術不可不慎教不可不中正兄其圖之
兄其圖之則斯道可興此學可明矣若兄今日之教僕
非不知也僕乃嘗迷方之人也且僕獲交於兄十有七
年矣受愛於兄亦可謂深矣嘗愧有懐而不盡吐將為
老兄之罪人天下後世之歸咎乃不自揣其分傾倒言
之若稍有可采乞一俯察若其謬妄宜擯斥之吾今可
以黙矣謹啓
語錄衝問舜之用中與囘之擇乎中庸莫亦是就自己
心上斟酌調停融合人心天理否先生曰用中擇中庸
與允執厥中皆在心上若外心性何處討中事至物来
斟酌調停者誰耶事物又不曽帶得中来故自堯舜至
孔顔皆自心學　盤問日用切要工夫道通曰老先生
之教惟立志煎銷習心體認天理之三言者最為切要
然亦只是一事每令盤體而熟察之乆而未得其所以
合一之義敢請明示先生曰此只是一事天理是一大
頭腦千聖千賢共此頭腦終日終身只是此一大事更
無别事立志者志乎此而已體認是工夫以求得乎此
者煎銷習心以去其害此者心只是一個好心本来天
理完完全全不待外求顧人立志與否耳孔子十五志
於學即志乎此也此志一立三十四十五十六十七十
直至不踰矩皆是此志變化貫通只是一志志如草木
之根具生意也體認天理如培灌此根煎銷習心如去
草以䕶此根貫通只是一事　心問如何可以逹天德
道通云只體認天理之功一内外兼動静徹終始一息
不容少懈可以逹天德矣　盤問何謂天德何謂王道
道通謂君且理㑹慎獨工夫来敢問慎獨之與體認天
理果若是同與先生曰體認天理與謹獨其功夫俱同
獨者獨知之理若以為獨知之地則或有時而非中正
矣故獨者天理也此理惟已自知之不但暗室屋漏日
用酬應皆然慎者所以體認乎此而已若如是有得便
是天德便即有王道體用一原也　一友問何謂天理
衝答曰能戒慎恐懼者天理也友云戒慎恐懼是工夫
衝曰不有工夫如何得見天理故戒慎恐懼者工夫也
能戒慎恐懼者天理之萌動也循此戒慎恐懼之心勿
忘勿助而認之則天理見矣熟焉如堯之兢兢舜之業
業文王之翼翼即無往而非天理也故雖謂戒慎恐懼
為天理可也今或不實下戒慎不覩恐懼不聞之功而
直欲窺見天理是之謂先獲後難無事而正即此便是
私意遮蔽烏乎得見天理耶先生曰戒慎恐懼是工夫
所不覩不聞是天理工夫所以體認此天理也無此功
夫焉見天理　舜臣謂正應事時操存此心在身上作
主宰隨處體認吾心身天理真知覺得吾心身生生之
理氣所以與天地宇宙生生之理氣脗合為一體者流
動於腔子形見於四體被及於人物遇父子則此生生
天理為親遇君臣則此生生天理為義遇師弟則此生
生天理為敬遇兄弟則此生生天理為序遇夫婦則此
生生天理為别遇朋友則此生生天理為信在處常則
此生生天理為經在處變則此生生天理為權以至家
國天下華彛四表莅官行法班朝治軍萬事萬物逺近
巨細無往而非吾心身生生之理氣根本於中而發見
於外名雖有異而只是一個生生理氣隨感隨應散殊
見分焉耳而實非有二也即此便是義以方外之功即
此便是物来順應之道而所以行天下之逹道者在是
焉愚見如此未審是否先生曰如此推得好自隨處體
認以下至實非有二也皆是可見未應時只一理及應
事時纔萬殊中庸所謂溥博淵泉而時出之正為此後
儒都不知不信若大公順應敬直義方皆合一道理宜
通上章細玩之體用一原　一友問察見天理恐言於
初學難為下手衝答曰夫子之説科也中道而立能者
從之天理二字是就人所元有者指出以為學者立的
耳使人誠有志於此而日加體認之功便須有見若其
不能見者不是志欠真切便是習心障蔽知是志欠真
切只須責志知為習心障蔽亦只責志即習心便消而
天理見矣　先生曰天理二字人人固有非由外鑠不
為堯存不為桀亡故人皆可以為堯舜途之人可以為
禹者同有此耳故途之人之心即禹之心禹之心即堯
舜之心總是一心更無二心蓋天地一而已矣記云人
者天地之心也天地古今宇宙内只同此一個心豈有
二乎初學之與聖人同此心同此一個天理雖欲强無之
又不得有時見孺子入井見餓殍過宗廟到墟墓見君
子與夫夜氣之息平旦之氣不知不覺萌動出来遏他
又遏不得有時志不立習心蔽障又忽不見了此時莭
蓋心不存故也心若存時自爾見前唐人詩亦有理到
處終日覔不得有時還自来須要得其門所謂門者勿
忘勿助之間便是中門也得此中門不患不見宗廟之
美百官之富責志去習心是矣先須要求此中門　一
友患天理難見衝對曰須於心目之間求之天理有何
影形只是這些虛靈意思平鋪著在不容你増得一毫
減得他一毫輕一毫不得重一毫亦不得前一歩不得
却一步亦不得須是自家理㑹先生曰看得儘好不増
不減不輕不重不前不却便是中正心中正時天理自
見難見者在於心上功夫未中正也但謂天理有何形
影是矣又謂只是這些虛靈意思平鋪著在恐便有以
心為天理之患以知覺為性之病不可不仔細察釋氏
以心之知覺為性故云蠢動含靈莫非佛性而不知心
之生理乃性也平鋪二字無病　孚先問戒慎不覩恐
懼不聞敬也所謂必有事焉者也勿忘勿助是調停平
等之法敬之之方也譬之内丹焉不覩不聞其丹也戒
慎恐懼以火養丹也勿忘勿助所謂文武火候然否先
生曰此段看得極好須要知所謂其所不覩其所不聞
者何物事此即道家所謂真種子也故其詩云鼎内若
無真種子如將水火煮空鐺試看吾儒真種子安在尋
得見時便好下文武火也勉之勉之　衝嘗與仲木伯
載言學因指雞母為喻云雞母抱卵時全體精神都只
在這幾卵上到得精神用足後自化出許多雞雛来吾
人於天地間萬事萬化都只根源此心精神之運用何
如耳吕陸以為然一友云説雞母精神都在卵上恐猶
為兩事也此又能補衝言所不逮者先生曰雞卵之譬
一切用功正要如此接續許大文王只是緝熈敬止雞
抱卵少間㫁則這卵便􁍄了然必這卵元有種子方可
若無種的卵將来抱抱之雖勤亦􁍄了學者須識種子
方不枉了工夫何謂種子即吾此心中這一㸃生理便
是靈骨子也今人動不動只説涵養若不知此生理徒
涵養個甚物釋氏為不識此種子故以理為障要空要
滅又焉得變化人若不信聖可為請看無種子雞卵如
何抱得成雛子皮毛骨血形體全具出殻来都是一團
仁意可以人而不如鳥乎精神在卵内不在抱之者或
人之言亦不可廢也明道先生言學者須先識仁　衝
問儒釋之辨先生曰子可謂切問矣孟子之學知言養
氣首欲知詖淫邪遯之害心蓋此事苐一歩生死路頭
也往年曽與一友辨此渠云天理二字不是校仙勘佛
得来吾自此遂不復講吾意謂天理正要在此岐路上
辨辨了便可泰然行去不至差毫釐而謬千里也儒者
在察天理佛者反以天理為障聖人之學至大至公釋
者之學至私至小大小公私足以辨之矣昨潘稽勲石
武選亦嘗問此吾應之曰聖人以天地萬物為體即以
身當天地萬物看何等廓然大公焉得一毫私意凡私
皆從一身上起念聖人自無此以是無意必固我之私
若佛者務去六根六塵根塵指耳目口鼻等為言然皆
天之所以與我不能無者而務去之即已一身亦奈何
不得不免有意必固我之私猶强謂之無我耳何等私
小二子聞言即悟歎今日乃知如此先正未嘗言到
或問學貴煎銷習心心之習也非固有也形而後有者
也外鑠而中受之也如秦人之悍也楚人之詐也心之
習於風氣者也處富而鄙吝與處約而好侈靡者心之
習於居養者也故曰性相近也習相逺也煎銷也者煉
金之名也金之精也有汚於鉛者有汚於銅者有汚於
糞土之侵蝕者非鍊之不可去也故金必百鍊而後精
心必百鍊而後明先生曰此説得之認得本體便知習
心習心去而本體完全矣不是將本體来換了習心本
體元自在一習心蔽之故若不見耳不然見赤子入井
便如何□發出来故煎銷習心便是體認天理功夫到
見得天理時習心便退聽如煎銷鉛銅便是鍊金然必
須就鑪錘乃得鍊之之功今之外事以求静者如置金
於宻室不就鑪錘雖千萬年也只依舊是頑雜的金
衝未發之中唯聖人可説得若是聖人而下都是致和
底工夫然所謂和者不戾於中之謂乃是就情上體貼
此中出来中立而和生也到得中常在時雖併謂之致
中和亦可也然否先生曰道通所謂情上體貼此中出
来一句與中立而和生皆是其餘未精致中和乃修道
立教之功用道至中和極矣更又何致耶若以未發之
中為聖人分上致和工夫為聖人而下學者分上則又
欠明了所不睹不聞即未發之中也道之體也學者須
先察識此體而戒慎恐懼以養之所謂養其中也中立
而和生焉若謂自然而中則惟聖可能也若功夫則正
是學者本源𦂳要處動以養其静道通徒見戒慎恐懼
字以為致和耳　或問認思慮寧静時為天理為無我
為天地萬物一體為鳶飛魚躍為活潑潑地自以為灑
然者因言遇動輙不同何也衝應之曰譬之行舟若這
個舟風恬浪静時或將就行得若遇狂風迭浪便去不
得也要去須得柁柄在手故學莫先於立主宰若無主
宰便能胸中無他閒思雜想亦只討得個清虛一大氣
象安得為天理安可便説鳶飛魚躍程明道先生嘗言
鳶飛戾天魚躍於淵與必有事焉而勿正意同昔聰明
如文公直到晚年纔認得明道此意未知道必有事焉
是何事先生曰天理亦不難見亦不易見要須切已實
用必有事焉而勿正功夫乃可真見都是鳶飛魚躍不
然亦只是説也先生曰衝切謂初學之士還須令静坐
息思慮漸教以立志體認天理煎銷習心及漸令事上
磨鍊衝嘗厯厯以此接引人多見其益動静固宜合一
用工但静中為力較易蓋人資質不同及其功用純雜
亦異須是因才成就隨時㸃化不可拘執一方也然雖
千方百計總是引歸天理上来此則不可易正猶母雞
抱卵須是我底精神合併他底精神一例用方得如何
先生曰静坐程門有此傳授伊川見人静坐便歎其善
學然此不是常理日往月来一寒一暑都是自然常理
流行豈分動静難易若不察見天理隨他入關入定三
年九年與天理何干若見得天理則耕田鑿井百官萬
物金革百萬之衆也只是自然天理流行孔門之教居
處恭執事敬與人忠黄門毛式之云此是隨處體認天
理甚看得好無事時不得不居處恭即是静坐也執事
與人時如何只要静坐使此教大行則天下皆静坐如
之何其可也明道終日端坐如泥塑人及其接人渾是
一圑和氣何等自然　昨日孚先以長至在邇作飯會
席間因講復其見天地之心衝謂諸友云人心本自坦
坦平平即所謂天地之心不待復而後見也聖人見人
多迷而不復恐其滅絶天理不得已又就其復處指㸃
出来欲令人便循著擴充將去也吾輩若能守得平坦
之心常在即不消言復只怕無端又生出别念来耳故
顔子克已只是不容他軀殻上起念諸友以為然如何
先生曰冬至一陽初動所謂来復時也天地之心何時
不在特於動物時見耳人心一念萌動即是初心無有
不善如孟子乍見孺子將入於井便有怵惕惻隱之心
乍見處亦是初心復時也人之良心何嘗不在特於初
動時見耳若到納交要譽惡其聲時便不是本来初心
了故孟子欲人就於初動處擴充涵養以保四海若識
得此一㸃初心真心便是天理由此平平坦坦持養將
去可也若夫不消言復一語恐未是初學者事雖顔子
亦未知此道顔子猶不逺復毋髙論要力行實地有益
耳　潘稽勲講天理須在體認上求見舎體認何由得
見天理也衝對曰然天理固亦常常發見但人心逐外
去了便不見所以要體認纔體認便心存心存便見天
理故曰不能反躬天理滅矣又曰復其見天地之心體
認是反躬而復也天地之心即我之心生生不已更無
一毫私意叅雜其間此便是無我便見於天地萬物共
是一體何等廣大髙明認得只個意思常見在而乾乾
不息以存之這纔是欛柄在手所謂其幾在我也到那
時恰所謂開闔從方便乾坤在此間也宇宙内事千變
萬化總根源於此其妙殆有不可言者然只是一個熟
如何先生曰此節所問所答皆是然要用功實見得方
有益中間云纔體認便心存心存便見天理不若心存
得其中正時便見天理也如此體認工夫尤更直截其
後云云待見天理後便見得親切也　陳子才問先生
嘗言見得天理方見得人欲如何衝謂纔體認便見得
天理亦便見得人欲蓋體認是天理萌動人心得主宰
時也有主宰便見人欲文王緝熈只體認不已便接續
光明去便容不得一毫人欲此便是敬止從此到至善
只一條直路因竊自歎曰明見得只一條路在前靣還
只不肯走病果安在耶願賜鞭策先生曰文王緝熈敬
止便是止至善便是體認天理工夫若見得時李延平
所謂一毫私意亦退聽也豈不便見得人欲乎若人之
酒醒便知是醉也若謂明見得這條路在前靣如何不
肯走或是未曽上路也又何遲迴顧慮無乃見之未明
或有病根如憂貧之𩔖在内為累故耶若欲見之明行
之果須是把習心打破兩層三層乃可向往也　一友
語經哲曰須無事時敬以直内遇有事方能義以方外
經哲曰恐分不得有事無事聖人心事内直則外自方
學者恐義以方外事亦是做敬以直内工夫與修辭立
誠亦是做忠信進德工夫纔見得心事合一也老先生
隨處體認天理之訓盡此二句之意更見打透明白不
知是否先生曰隨處體認天理兼此二句包了便是合
内外之道敬以包乎義義以存乎敬分明不是兩事先
儒未曽説破予一向合看如此見得遺書中謂釋氏敬
以直内則有之義以方外則無有為决非程子語也吾
子看到此難得　一友問明道先生言天理二字却自
家體貼出来今見朋友中開口便説天理某却疑先生
教人要察見天理者亦是人自家體貼乎此耳非謂必
欲人圖寫個天理與人看也如何衝對曰誠然誠然天
理何嘗有定形只是個未發之中中亦何嘗有定體人
但常以心求中正為主意隨時隨事體認斟酌調習此
心常合於中正此便是隨處皆天理也酒誥所謂作稽
中德亦是如此求也自求見也自見得也自得他人不
能與其力便是見得亦不能圖寫與人看雖然説工夫
處却不能瞞得人也未知是否先生曰天理只是自家
體認説便不濟事然天理亦從何處説得可説者路頭
耳若連路頭也不説便如何去體認其全不説者恐是
未曽加體認工夫如未曽行上路的人更無疑問也所
云心求中正便是天理良是然亦須逹得天理乃可中
正而不逹天理者有之矣釋氏應所無住而生其心是
也何曽逹得天理　若愚問中庸尊德性道問學一章
朱子以存心致知言之而未及力行者厥義維何幸夫
子教之先生曰後世儒者認行字别了皆以施為班布
者為行殊不知行在一念之間耳自一念之存存以至
於事為之施布皆行也且事為施布豈非一念為之乎
所謂存心即行也　若愚問天理心之主也人欲心之
賊也一心之微衆欲交攻日侵月蝕賊漸内據主反退
聽旦晝所為時或發見殆一杯水於輿薪之火耳如弗
勝何今欲反其故復其真主者主之賊者賊之如之何
其用力也先生曰這個天理真主未嘗亡特為賊所蔽
惑耳觀其時或發見可知矣體認天理則真主常在而
賊自退聽不是外邊旋尋討主入室来又不是逐出賊
使主可復也只頃刻一念正即主翁便惺便不為賊惑
耳二者常相為消長　問劉子曰民受天地之中以生
性之所以立也子思曰中者天下之大本用之所以行
也體用一源顯微無間學者從事於勿助勿忘之間而
有得夫無聲無臭之㫖則日用應酬莫非此中發見流
行之妙不啻執規矩以為方圓蓋曲當也然堯舜允執
之中孟子無權之中似執事物上説故後世有求中於
外者不知危精微一皆心上功夫而權之一字又人心
斟酌運量之妙以中乎不中者則既已反其本矣舎此
不講而徒於事物上每每尋個恰好底道理雖其行之
無過不及而固已入於義外之説恐終亦不免於執一
而已矣臆見如此未知何如先生曰聖人之學皆是心
學所謂心者非偏指腔子裏方寸内與事為對者也無
事而非心也堯舜允執厥中非獨以事言乃心事合一
允執云者脗合於心與心為一非執之於外也所謂權
者亦心也廉伯所云斟酌運量之本是也若能於事物
上察見自然天理平時涵養由中而出即由仁義行之
學何有不可若平時無存養功夫只到事来面前纔思
尋討道理即是行仁義必信必果之學即是義外即是
義襲而取之者也誠偽王伯之分正在於此　敢問中
庸不覩不聞與詩無聲無臭之㫖何以異天理本無形
聲可以擬議但只恁地看恐墮於無若於無中想出一
個不覩不聞景象則亦滯於有矣無即佛氏之所謂空
有即其所謂相也二者皆非也然則不無而無不有而
有其心之本體乎其在勿助勿忘之間乎近来見得如
是幸夫子明以教我先生曰此事正要理㑹廉伯能以
疑問知是善理㑹矣在人為不覩不聞在天為無聲無
臭其實一也如舊説不覩不聞無聲無臭却墮於虛無
而不自知矣然於不覩不聞而必曰其所是有實體也
於無聲無臭而必曰上天之載是有實迹也何墮於無這
個不覩不聞之實體程子所謂亦無有處有亦無無處
無乃心之本體不落有無者也須於勿忘勿助之間見
之要善體認吾於中庸測難已説破惟諸君於心得中
正時識取本體自然見前何容想象　奉謂孟子所謂
持其志毋暴其氣者亦無本末之分不過欲人存中以
應外制外以養中耳使知合觀並用之功也公孫丑疑
而問者未逹乎此而已矣先生曰志氣不是兩物志即
氣之精靈處志之所至氣亦至焉故持志即無暴氣都
一齊管攝如志欲手持則持志欲足行則行豈不内外
一致存中應外固是制外之心非由中乎不必分内外
　清問昨日坐中一友言夜睡不著老先生謂其未曽
體認天理故睡不著清因舉蔡季通先睡心後睡眼文
公以為古今未發之妙言之老先生不以為然者豈以
其岐心目為二理耶先生曰吾意不以為然者非以岐
心目為二理也只先著一個睡字便是安排事事亦復
如是所謂體認天理者亦非想象想象亦便是安排心
中無事天理自見無事便自睡得著何意何必　毛式
之日来功夫儘切身衝家居全得此友往来商確耳但
渠銖較寸量念頭尚未肯放下多病精神不足可惜也
願先生療以一言渠若見得完全却會守得牢固先生
曰毛君素篤信吾學隨處體認天理此吾之中和湯也
服得時即百病之邪自然立地退聽常常服之則百病
不生而滿身氣體中和矣何待手勞脚攘銖較寸量乎
此心天理譬之衡尺衡尺不動而銖銖寸寸自分自付
而衡尺不與焉舜之所以無為而天下治者此也此劑
中和湯自堯舜以来治病皆同天理人心不在事心兼
乎事也　朱鵬問道通云隨處體認天理即孔門博約
一貫之義者然則博學於文約之以禮須合作一句看
始明請示其的先生曰隨處體認天理與博約一貫同
皆本於精一執中之傳博文約禮還是二句然則一段
工夫一齊並用豈不是同一體認天理　先生嘗言是
非之心人皆有之此便是良知亦便是天理衝竊以為
是非之心其在人也雖私欲亦䝉蔽他不得譬諸做强
盗人若説是强盗他便知怒又如做官人要錢底渠
亦怕人知覺及見人説某官何等清亷渠亦知敬而自
愧可見他本心自是明白雖其貪利之心亦蔽他不得
此正是他天理之心未嘗冺滅處學者能常常體察
乎此依著自己是非之心知得眞切處存養擴充將
去此便是致良知亦便是隨處體認天理也然而外人
多言先生不欲學者之言良知者豈慮其體察未到將誤
認於理欲之間遂以為真知也耶先生曰如此看得好吾
於大學小人閒居章測難備言此意小人至為不善見君
子即知掩不善又知著其善又知自愧怍人視已如見肺
肝又如賊盗至為不道使其乍見孺子將入井即有怵惕
惻隠之心豈不是良知良知二字自孟子發之豈不欲學
者言之但學者徃徃徒以為言又言得别了皆説心知是
非皆良知知得是便行到底知得非便去到底如此是致
恐師心自用還須學問思辨篤行乃為善致　老先生
儒佛之辨明矣衝竊以為論佛氏曰當先根究其初心
不合從軀殻起念且緩責其苦根塵絶倫理之辠盖
由其舉足之差遂使其謬至此極也故衝每與朋儕言
學須先探訊其志然後與論工夫若其志不正雖與講
得極親切只是替他培壅得私已的心反幇助潤餙得
他病痛後來縱欲敗度傷殘倫理或反有甚於佛者孔
子於門人徃徃誘其言志孟子欲人察於善利之間
者殆為是耳故自學教人皆宜先正其志何如先生曰
佛氏初心軀殻起念即是苦根塵絶理倫之辠是同條
共貫事然問辠者先須按其實迹贓證乃可誅之也今
只誅其軀殻起念則彼又有無諸相之説必不肯服從
事聖人之書者亦有縱欲敗度傷殘倫理然不可謂之
儒聖人必不取之而佛者之教正欲人人絶滅倫理如
水火之不相同子比而同之且抑揚之間詞氣過矣正
志之説甚好　衢問先生教人體認天理衢只於無事
時常明諸心看認天理萬物一體之義至有事時只就
此心上體會體會便應去求個是便了不識然否先生
曰吾所謂天理者體認於心即心學也有事無事原是
此心無事時萬物一體有事時物各付物皆是天理充
塞流行其實無一事　經哲向前領師尊教每令察見
天理哲苦天理難見正坐失於空中摸索耳近就實地
尋求始覺日用間一動一止一事一物無非這個道理
分明有見但猶有一等意思牽滯未肯真實認他做主
耳非難見也竊以人生天地間與禽獸異也人得天地之
中耳中乃人之生理也即命根也即天理也不可頃刻間斷
也若不察見則無所主宰日用動作忽入於過不及之地而
不自知矣過與不及即邪惡之去禽獸無幾矣故千古
聖賢授受只一個中不過全此天然生理耳學者講學
不過講求此中求全此天然生理耳入中之門曰勿助勿
㤀中法也以中正之法體中正之道成中正之教也體認
天理即體認中也但字中虛天理字真切令人可尋求
耳不知是否先生曰體認正要如此真切若不用勿忘勿助
之規是無也　經哲與一友論擴充之道經哲以擴充非
待發見之後一端求充一端也只終日體認天理即此
是敬敬即擴充之道非敬之外又有擴充功夫也所謂
操存涵養體認擴充之只是一事如戒懼慎獨以養中
中立而和自發無徃而非仁義禮智之發見矣孟子曰苟
能充之足以保四海重在足字非必保四海而後為充
也只是求復吾廣大髙明之本體耳不知是否先生曰
今之所謂致良知者待知得這一是非便致將去此所
謂待發見之後一端求充一端也只一隨處體認天理
擴充到盡處即是保四海即是廣大髙明之本體　津
問鳶飛魚躍活潑潑地學者用功固不可不識得此體
若一向為此意擔閣而不用參前倚衡的工夫終無實
地受用須是見鳶飛魚躍的意思而用參前倚衡的工
夫雖用參前倚衡的工夫而鳶飛魚躍之意自在非是
一邊做參前倚衡的工夫一邊見鳶飛魚躍的意思乃
是一併交下惟程明道謂必有事焉而勿正心勿㤀勿
助長未嘗致纖毫人力最盡先生曰鳶飛魚躍與參前
倚衡同一活潑潑地皆察見天理工夫識得此意而涵
養之則日進日新何擔閣之云不可分為二也所舉明
道必有事焉勿正勿㤀勿助長元無絲毫人力之説最
好勿正勿㤀勿助中間未嘗致絲毫人力乃必有事焉
之工夫的當處朱𫝊莭度二字最好當此時節所謂參
前倚衡所謂鳶飛魚躍之體自見矣　先生曰陽明謂
勿㤀勿助之説為懸虛而不知此乃所有事之的也舍
此則所有事無的當工夫而所事者非所事矣子嘉
問程子曰勿助勿忘之間乃是正當處正當處即天理
也故參前倚衡與所立卓爾皆見此而已必見此而後
可以語道或以勿助勿忘之間乃虛見也須見天地萬
物一體而後為實見審如是則天地萬物一體與天理
異矣人惟不能調習此心使歸正當是以情流私勝常
自扞格不能體天理萬物而一之若能於勿助勿㤀之
間真有所見則物我同體在是矣或於此分虛實者獨
何與故圖説曰性者天地萬物一體者也心也者體天地
萬物而不遺舍勿助勿㤀之間何容力乎伏惟明示以
决所疑先生曰惟求必有事焉而以勿助勿忘為虛陽
明近有此説見於與聶文尉侍御之書而不知勿正勿
㤀勿助乃所有事之工夫也求方圓者必於規矩舍規
矩則無方圓舍勿㤀勿助則無所有事而天理滅矣下
文無若宋人然非徒無益而又害之可見也不意此公
聰明未知此要妙未見此光景不能無遺憾可惜可惜
勿忘勿助之間與物同體之理見矣至虛至實須自得
見　子嘉問克已復禮一功也已克而禮自復禮復而
後已可言克矣盖一心之中理欲不容並立也或者専
言克已必已私克盡而後禮可復則程子生東滅西之
語何謂乎若謂初學之士習心已乆不免已私之多故
先言克已以覺之即先正所謂非全放下終難湊泊之謂
也以此為講學始終之要恐非中正也殊不知言復禮
則克已在其中言克已則復禮不外矣若得其要於勿
助勿㤀之間雖言克已亦可也若不得其要不知所克
者何物縱云克已亦不過把持而已焉能盡克而不生
乎若謂顔子之功尚亦如此况其他乎盖顔子之姿生
知之亞故已一克而即去不萌所謂不貳過是也非若
後世一一而克之之謂也或以謂存天理無所捉摸不
若克已之謂切是盖未得其功於勿助勿㤀之間者也
若果能有見於勿助勿忘之間則已私又何容乎嘉以
為既真有所見復於受病深者而克之則日漸月磨已
不知而自克也嘉之所見或亦偏墮而不知伏惟詳示
先生曰克已復禮固不是二事然所謂克已者非謂半
上半下也去之盡乃謂之克也已私纔盡天禮立復若
其不繼又復如初惟隨處體認天理最要𦂳能如是則
克復在其中矣謂體認天理不如克已者盖未知此且
克已惟以告顔子而不以告仲弓諸人盖非人人所能
也今人只説克已耳又何曽克來若待到知是已私時
其機已徃又安能克惟是祗悔耳　子嘉問隠顯無間
動静一功子所雅言也或者不求立其本體而専磨煉
於事遂詆静坐者為非夫静坐而不求諸人事而後可
以言偏矣若専用力於事而不求見本體則與静坐之
弊均矣又何誚彼耶不知所謂磨煉者又何物耶况所
謂隨處體認天理非専於事也體認也者知行並進之
謂也識得此天理隨時隨處皆知行並進乎此天理也
若曰隨事則偏於事而非中正矣毫釐千里之差所係
不細伏惟垂教先生曰體認天理而云隨處則動静心
事皆盡之矣若云隨事恐有逐外之病也孔子所謂居
處恭乃無事静坐時體認也所謂執事敬與人忠乃有
事動静一致時體認也體認之功貫通動静隐顯只是
一段工夫　問周子曰無極而太極太極動而生陽動
極而静静而生隂静極復動一動一静互為其根分隂
分陽兩儀立焉夫動静一也而為動而為陽静而生隂
則動静各自為一物矣謂常體不易者為静妙用不息
者為動則所謂静極復動動極復静者不可通矣夫所
謂分隂分陽两儀立焉者其以天地之形體言之乎抑
以其性情言之乎以其形體言之則天主動地主静動
静分矣以其性情言之則所謂隂變陽合而生金木水
火土者又何謂也願示先生曰觀天地間只是一氣只
是一理豈常有動静隂陽二物相對盖一物而两名者
也夫道一而已矣其一動一静分隂分陽者盖以其消
長迭運言之以其消故謂之静謂之隂以其長故謂之
動謂之陽亘古亘今宇宙内只此消長觀四時之運與
人一身之氣可知何曽有两物來古今宇宙只是一理
生生不息故曰動静無端隂陽無始見之者謂之見道
　問白沙先生有語云静坐乆之然後吾心之體隐顯
呈露常若有物觀此則顔之卓爾孟之躍如盖皆真有
所見而非徒為形容之辭矣但先生以静坐為言而今
以隨處體認為教不知行者之到家果孰先而孰後乎
明道先生曰天理二字是某體貼出來是其本心之體
亦隐然呈露矣而十二年之後復有獵心之萌何也意
者體貼出來之時方是尋得入頭去處譬如仙家之説
雖是見得元關一竅更有許多火候温養工夫非止謂
畧窺得這個景象便可以一了百了也如何如何先生
曰虛見與實見不同静坐乆隠然見吾心之體者盖先
生為初學言之其實何有動静之間心熟後雖終日酬
酢萬變朝廷百官萬象金革百萬之衆造次顛沛而吾
心之本體澄然無一物何徃而不呈露耶盖不待静坐
而後見也顔子之瞻前忽後乃是窺見景象虛見也至
於愽約之功既竭其才之後其卓爾者乃實見也隨處
體認天理自初學以上皆然不分先後居處恭執事敬
與人忠即隨處體認之功連静坐亦在内矣　問無在
無不在只此五字循而行之便有無窮難言之妙白沙
先生所謂髙明之至無物不覆反求諸身不在於人欲
也無不在者無不在於天理也郡竊謂此五字當渾全
以㑹其意不當分析以求其義分析則支離矣既有學
問思辨之功意不向别處走不必屑屑於天理人欲之
分析也此𦂳關終身受用之地更願發揮歸於同志者
共之先生曰此段看得好五字不可分看如勿助勿㤀
四字一般皆説一時事當此時天理見矣常常如此恒
乆不息所以存之也白沙先生所謂欛柄在手者如此
此乃聖學千古要訣近乃聞不用勿助勿㤀之説將孰
見之孰存之乎是無欛柄頭腦學者不可不知　問神
易無方體學者用無在無不在之功夫當内外動静渾
然之兩㤀也盖工夫偏於静則在於静矣工夫偏於動
則在於動矣工夫偏於内則在於内矣工夫偏於外則
在於外矣非所謂無在無不在也非所謂無不體也非
所謂活潑潑地也切料如此不知其果然否乎先生曰
神易最可玩此當以意㑹不可以言盡也當知易是甚
神又是甚皆是勿忘勿助無在無不在之間見之何内外動
静之分會得時便活潑潑地　問天地之心動而無動
静而無静之妙貫晝夜寒暑古今而無不然也而此獨
以亥子為然者必有説矣願聞所謂亥子中間者先生
曰動静之間即所謂幾也顔子知幾正在此一著　道
通復問惟意必固我故不能貫通心事合一持養否先
生曰惟不於心事合一持養心地不能灑然而物來順
應則每事擬議啇量憧憧憒憒便是意必固我　先生
曰先師白沙先生與子題小圓圖屋詩有云至虛元受
道又語予云虛實二字可徃來看虛中有實實中有虛
子謂太虛中都是實理充塞流行只是虛實同原　先
生曰戊子嵗除召各部同志諸君飲於新泉共論大道
飲畢言曰諸君知忠信為聖道之至乎學者徒大言誇
人而無實徳無忠信故也故主忠信忠信所以進徳直
上逹天徳以造至誠之道忠信之外無餘事矣既而語
羅民止周克道程子京曰忠信者體認天理之功盡在
是矣中心為忠心中故實是謂之信心之不實全是不
中不正之心為之問如何中心曰勿㤀勿助之間則心
中矣　孟津問心之本體莫非天理學者終日終身用
功只是要循著天理求復本體而已本體何分於動静
乎明道云須看喜怒哀樂未發前作何氣象延平之教
黙坐澄心體認天理象山誨學者曰須在人情事變上
用功夫喜怒哀樂情也亦事也已發者也一則欲求諸
已發一則欲看諸未發何與竊意三先生之教一也明
道為學者未識得本體看未發之前氣象正欲體認本
體也認得本體方好用功延平亦明道意也象山恐學
者未識於實地用功即墮於空虛漭蕩便有岐心事為
二之病人情事變乃日用有實地可㩀處即此實地以
體認吾心本然之天理即人情事變無不是天理流行
無不是未發前氣象矣若不從實地體認出來竊恐病
痛未除猶與本體二也幸賜明教先生曰師云來問亦
看得好三先生之言各有所為而發合而觀之合一用
功乃盡也吾所謂體認者非分已發未發未分動静所
謂隨處體認天理者隨已發未發隨動隨静盖動静皆
吾心之本體體用一原故也如彼明鏡然其明瑩光照
者其本體也其照物與不照物任物之來去而本體自
若心之本體其於未發已發或動或静亦若是而已矣
若謂静未發為本體而外已發而動以為言恐亦有岐
而二之之弊也前軰多坐此弊偏内偏外皆支離而非
合内外之道矣吾心性圖備言此意幸深體之　先生
曰主一主一個天理陽明常有此言殊不知無適之謂
一若心主一個天理在内即是物即非一矣惟無一物
乃是無適乃是主一這時節天理自見前矣觀此則動
容貌整思慮未便是敬乃所以生敬也　問由求亦要
為邦曽㸃要灑然為樂其志夐不同者豈聖人以其事
迹觀之顧有取於窮居樂善而不取於用世行志者耶
但其間有大意存焉謂理之無在無不在也夫有㸃之
樂奚必舍去國事適清閒之地浴沂詠歌而後樂之乎
為邦亦是曽㸃合當為的使由求赤得㸃之意則何嫌
於用世但三子見得一處㸃見得無處不是此理使㸃
只認得彼處自樂亦猶夫三子之屑屑事為矣而謂之
見大意乎孔子仕止乆速未嘗留意孟子大行不加窮
居不損是何物也可因與窺與㸃之意矣請問是否先
生曰曽㸃正為不曽見得無處不是此理意思故須求
風浴詠歸始樂若見得則隨處體認天理流行則為邦
為政何徃而非風浴之樂㸃雖樂優於三子然究竟言
之過猶不及耳終是未能一貫若以此為堯舜氣象則
又認錯堯舜了也　問人心與天地萬物同一體是則
然矣但學者用功只當於勿㤀勿助上著力則自然見
此心虛明之本體而天地萬物自為一體耳故曰立則
見其參於前也在輿則見其倚於衡也曰古人見道分
明曰已見大意曰見其大皆指見此心本體言之爾若
為學之始而遽云要見天地萬物為一體恐胸中添一
天地萬物與所謂守一中字者不相逺矣是否先生曰
吾意正如此勿忘勿助心之中正處這時節天理自見
天地萬物一體之意自見若先要見是想像也王陽明
遂每每欲矯勿㤀勿助之説惑甚矣　問為學之始雖
不可遽云要見天地萬物一體然為學之初亦不可不
知天地萬物與吾一體盖不知此體則昧於頭腦矣故
程子曰學者須先識仁體先生亦嘗教孚先曰鼎内若
無真種子却教水火煮空鐺又曰須黙識一㸃生意此
乃知而存也韋推官止見得程子所謂存乆自明以下
意思乃存而知也竊疑如此未知是否先生曰固是大
頭腦學者當務之急然始終也須於勿㤀勿助處見
先生曰知崇而禮卑中行之士也行者中路也以上便
可到聖人地位狂者有智崇而無禮卑狷者有禮卑而
無智崇孔子思得狂狷盖欲因其一偏之善抑揚進退
之狂狷交用則智崇禮卑天地合徳便是中行可踐迹
而入聖人之室矣　先生曰楊慈湖豈是聖賢之學乃
真禪也盖學陸象山而又失之者也聞王陽明謂慈湖
逺過於象山象山過髙矣又安可更過觀慈湖言人心
精神是謂之聖是以知覺為道矣如佛者以運水搬柴無
非佛性又蠢動含虛無非佛性然則以佛為聖可乎
先生曰聰明聖知乃逹天徳故入道係乎聰明然聰明
亦有大小逺近深淺故所見亦復如此曽記張東海謂
定性書動亦定動亦是定有何了期王陽明近謂勿忘
勿助終不成事夫動静皆定㤀助皆無則本體自然合
道成聖而天徳王道備矣孔孟之後自明道之外誰能
到此可知是本習經厯二君亦號聰明亦止如此故人
之聰明亦有限量　先生曰有以知覺之知為道是未
知所知者何事孟子言予將以斯道覺斯民則所覺者
道也儒釋之分正在此　懐問體認天理最難天理只
是吾心中正之體不屬有無不落方體纔欠一毫已便
不是纔添一毫亦便不是須是義精仁熟此心洞然與
之為體方是隨處體認天理或曰知勿㤀勿助之間則
見之竊謂勿忘勿助固是中規然而其間間不容髪又
不是箇有硬格尺可量定的只這工夫何縁便得正當
先生曰觀此可見吾契曽實心尋求來所以發此語天
理在心求則得之夫子曰我欲仁斯仁至矣但求之自
有方勿㤀勿助是也千古惟有孟子發揮出來須不廢
絲毫人力欠一毫已便不是纔添一毫亦不是此語最
是只不㤀助時便添減不得天理自然見非有難易也
何用硬格尺量耶孟子曰物皆然心為甚吾心中規何
用權度
　
　
　明儒學案卷三十七
欽定四庫全書
　明儒學案卷三十八
　　　　　　　　　　　餘姚　黄宗羲　撰
甘泉學案二
　太僕吕巾石先生懐
吕懐字汝德號巾石廣信永豐人嘉靖壬辰進士自庶
吉士出為給事中復入春坊以南司業掌翰林院事遷
南太僕寺少卿致仕先生受學於甘泉以為天理良知
本同宗㫖學者工夫無有著落枉自説同説異就中指
㸃出一通融樞要只在變化氣質故作心統圖説以河
圖之理明之一六同宗二七同道三八為朋四九為友
各居一方五十在中如輪之有心屋之有脊兼統四方
人之心是五十也隂陽合德兼統四端命曰人極至於
氣質由身而有不能無偏猶水火木金各以偏氣相勝
偏氣勝則心不能統之矣皆因心同形異是生等差故學
者求端於天不為氣質所局矣先生之論極為切實可
以盡横渠之藴然尚有説夫氣之流行不能無過不及
故人之所禀不能無偏氣質雖偏而中正者未嘗不在
也猶天之寒暑雖過不及而盈虛消息卒歸於太和以
此証氣質之善無待於變化理不能離氣以為理心不能
離身以為心若氣質必待變化是心亦須變化也今曰
心之本来無病由身之氣質而病則身與心判然為二
物矣孟子言陷溺其心者為歲未聞氣質之陷溺其心
也蓋横渠之失渾氣質於性先生之失離性於氣質總由
看習不清楚耳先生所著有律吕古義厯考廟議諸書
巾石論學語竊為天道流行命也與心俱生性也在天
曰命在人曰性實一本耳前後五者皆性於已而命於
天世之人但知以前五者為人性而不知節之以天理
以後五者為天命而不知求之於人心故孟子謂聲色
臭味安佚之欲與心俱生人之性也然有本之天理而
不可易者君子固不謂由於人性恣然自肆而不思所
以節之於理也仁義禮智天道之懿一理流行天之命
也然有根於人心而不容偽者君子固不謂出於天命
而不思所以性之於已也夫心即理理即心人心天理
無非中者然性本人心而有不出於理者是形氣之私
而非性之真命出天理而有不根於心者是拘蔽之妄
而非命之正性命合一天人不閒知而行之此孟子之
所以亞聖也(答毛/介川)　氣之存亡間不容髪一念之得則
充塞天地一念苟失即墮落體膚是故孟子論養氣必
以集義為事此氣流行生生不息是吾之本心也義與
心俱何以待集蓋忘助間之耳忘助人也勿忘勿助則
義集人欲冺而天理流行矣程子謂勿忘勿助與鳶飛
魚躍意同正謂是也(答曽/廓齋)　此理此心流行天地黙而
識之隨處充足烟花林鳥異態同情俛仰之間萬物一
體不言而喻若只恁地操持恐不免只是義襲工夫到
底得聖門所為難耳(同/上)　不覩不聞即吾心本来中正
之體無生無弗生無存無弗存茍有絲毫人力便是意
必固我而生存之理息矣故君子戒謹恐懼常令惺惺
便是生存之法(答戚/南山)　天以生物為心生生不息命之
所以流行而不已也聚散隐顯莫非仁體性之所以與
心俱生也循是出入是實有不得已而然者道之無内
外無終始也直立天地貫始終内外而一之者人之所
以為仁也毫髪與道不相入便是不仁便自不貫便屬
滅息是故君子盡心知性知天存心養性事天皆所為
以道仁身俟此命之流行也(答唐/一菴)　天命之中無不包
貫此吾心本體也此心同此理同其為包貫亦無弗同
流行神理豈有豐嗇厚薄哉惟其流行而既形焉於是
二氣分五行判交錯不齊而理之神有不能盡然者矣
非其本體之神有豐嗇厚薄也蓋隂陽五行適得其初
則中中則心存心存則本體洞然而無所障蔽知微知
彰知柔知剛其神固不改也隂陽稍偏皆屬障蔽偏隂
知柔偏陽知剛其障淺薄者易化深長者難化及其化
也淺薄者可盡而深長者雖功深力至欲其本體清明
瑩然如初畢竟不能譬如濁水昏溷之極雖澄清之乆
畢竟不如泉流初出山下之體也謂繋於所禀神理之
數不齊雖得理氣合而不分然不免墮於理氣混而無
别之弊與(蔣道/林)　心統鄙説正為發明性善本於天理
其言偏仁偏義氣質等語縁只事指㸃病根之所從来
蓋性統於心本来無病由有身乃有氣質有氣質乃有
病有病乃有修是故格致誠正所以修身戒懼慎獨所
以修道身修道立則静虛動直天理得而至善存矣非
以氣質為惡性與性善待並出也(同/上)　静坐工夫正要
天機流行若是把定無念即此是念窒塞天機竟添一
障且如平旦好惡與人相近與見孺子入井有怵惕惻
隐之心盡屬動處何曾把定無念蓋一隂一陽謂道繼
善成性乃是天則合下是個聖人之資禀天地至中至
和之氣以生性道流行止於至善何動何静只為吾人
禀氣不免有偏勝去處旦晝紛紛客氣浮動念慮相仍
盡屬軀殻間有良心透露去處也自混過旋復埋沒故
程子静坐之説正欲和靖於静中透露天機庶幾指㸃
下手工夫方有著落其説實自孟子夜氣四端發揮出
来雖然天德不可强見須涵泳從容不著一物優而游
之厭而飫之恍然而悟悠然而得方是實見此則所謂
莫見莫顯人所不知而已獨知之者只此意流行不塞
便是王道吾軰但得此意常在不令埋沒即就日用感
應正處識取亦得不必拘拘專任静坐間耳(與楊/朋石)　古
今天下人才不相上下辟如倉公之笥藥食品𩔖與今
天下之毉之笥不甚相逺也而其生人殺人之功頓殊
察脉診病主方用藥有當有不當耳居今之時治天下
之事茍使盡當天下之才挽囬之勢當必有可觀未可
遂謂今天下盡無人也(與歐陽/南野)　不肖妄意聖學嘗從
諸賢之教作大公順應工夫日用應酬胷中頗覺定静
乆乆從容校勘雖有一二偶合去處然以揆之聖賢之
道以為便只如此則盡未也因而不能自信反求其故
又三十餘年始悟心同形異知愚賢不肖之所自生以
氣質有蔽之心只持無念便作大公順應此其所以終
身由之而不可以底於道也(答周/都峰)　昔人謂安土敦仁
天下一人而已蓋種種病痛都從自家軀殻上生試從
天下一人上理㑹東西南北到處即家進退窮通何往
非我如此省却多少魔障(答趙/雪屏)　来諭性無氣質知有
聞見氣質不能累性良知必籍聞見而後致愚不敢以
為然夫聞見者形氣之所感發也形氣不偏合下盡如
聖人隨感而應此雖紛華波蕩之中猶自無聲無臭上
天之載於是乎存而何聞見之與有若或氣質偏勝則
感應失中此其軀殻物而不化之氣暗著心體所以往
往自謂聲臭俱寂而不知其閉目静坐猶自墮落聞見
學問思辨兀兀窮年終日終身只逐聞見上奔責良知
之致又將焉藉哉竊見古来聖賢求仁集義戒懼慎獨
格致誠正千言萬語除却變化氣質更無别勾當也(復/黄)
(損/齋)　易言直内方外通書言静虛動直皆兼舉互言畢
竟是有内有外有動有静欲一之不能若固儱侗不分
以為一則言静不必言動言内不必言外言動與外不
必又言静與内致一之功要有不在區區分上求同而
有無隐顯通一無二乃必有道矣心也者隂陽五行之
中也有無隐顯一以貫之理也孰非心者氣質偏駁則
感應失中内外動静不得其理而一之道病是故君子
隨分致力直之方之虛之直之理得心存氣變質化無
内外無動静純一不二而學之能事畢矣然則存省之
㫖亦何病於致一哉世之學者不責支離之病於氣質
而求一於虛直直方之間廼責支離於内外動静必求
合於併於分以致一此其所以言愈神而道愈逺功愈
密而幾愈離也(與黄/滄溪)　方今吾輩學問不可謂盡無豪
傑之才真切之士出於其間只為學術欠明往往一出
門来便以現成聖人認在身上却不去實反之身心極
深研幾以求自得是以自謂物来順應而不知已離大
公之體自謂感而遂通而不知非復天下之故所以中
庸卒章既言學者立心為已而必繼之以知逺之近知
風之自知微之顯可與入德意可識矣(答謝/顯)　近與一
學者詩云直須對境無差錯方是山中善讀書仲木究
竟此學有年方今嘗自視對境何如大學曰如保赤子
心誠求之雖不中不逺矣今之為政者其當官未必盡
不如古人要之其清其慎其勤縁只是做官曷嘗有保
赤子之心在此所以雖極力繃把支持而卒不免於敝
也(答沈/仲木)　詩曰民之所好好之民之所惡惡之此之謂
民之父母只今吾子但有好惡念頭須從父母心中流
出方是實學(答趙/敏行)　竊嘗以奕喻之羲畫八卦是棋盤
定局文王八卦又説出一個行路車是直行馬是日行
象是田行之𩔖周易六十四卦如對局下棋又説出一
個棋勢變處是如此時要如此行是如彼時又要是如
彼行雜卦𫝊却是發明周易卦變只是一個吉凶消長
進退存亡之道是故六十四卦者三十二卦闔闢之謂
也有吉有凶有消有長有進而存有退而亡是故剛柔
憂樂與求見雜起止盈衰之𩔖種種不同而其為一闔
一闢一往一来無非道之變動夫子觀時察變其於易
也思過半矣(答詹/孟仁)　太極之極即下文陽極生隂隂極
生陽之極極處便是生處此隂陽統㑹之中所謂天地
之心不能不静之間是也故言易有太極陽為隂根隂
為陽根一理流行生生不息是則動静無端隂陽無始
故言太極本無極也(答葉/徳和)　種種計較利害得失之私
都向氣質上生德性用事百般病痛都消是故知者不
惑仁者不憂勇者不懼直則直讓則讓只有面前一個
道理曷嘗有個直之不可讓之不可道理在昔日太王
避狄何曽生著一個讓之不可之心世守勿去何須多
著一個直之不可之心讓之不可直之不可畢竟是計
較利害得失之私氣質所生也(同/上)　古人無入不自得
境界元不是一切丢放度外只求一快活便了其曰素
位而行千緒萬端物各付物不知有多少條理在反身
循理莫非天則流行之實活潑潑地有絲毫人力不得
而與焉者此之謂自得這個境界若不由戒懼慎獨格
致誠正上得来恁他説何活潑潑地若丢放得下便是
强自排遣(同/上)　天理良知本同宗㫖誠得原因著脚則
千溪萬徑皆可入國徒徇意見不惟二先生之説不能
相通古人千門萬户安所適從今即使子良知天理之外
更立一方亦得然無用如此故但就中指㸃出一通融
樞要只在變化氣質學問不從這上著脚恁説格致説
戒懼説求仁集義與夫致良知體認天理要之只是虛
弄精神工夫都無著落(同/上)　繋辭曰一隂一陽之謂道
繼之者善也成之者性也天則也天則流行隂陽未有
偏勝闔闢往来本自生生不息形聚質成軀殻氣生隂
陽交駁志以氣行而天道或幾於息矣以故一旦軀殻
既敝積隂不化之氣不可反升於天依草附木為鬼為
祟頓令此身飄流散落弗獲歸根復命與草木同朽腐
而已矣天之生物使之一本父母全而生之子全而歸
之繼善成性不以生存不以死亡生生化化通乎死生
晝夜而知者歸根復命之謂也雖謂之不死可也釋氏
説法度人宗㫖不過以藴空之説為根本聲音之道為
作用不落鬼道為法門今所傳心經字母其本教也而
其為末法又不過窺見世俗積惡任氣死則物而不化
鬰隂愴悽㳺魂如夢直以鐃鼓聲音散之是驅之速於
滅亡而已豈有所為聖賢安身立命之道哉予昔為太
僕時直宿𨽻告以夜中有鬼投石𨽻舎終夜不息𨽻舎
之西為亭池空地直繞衙後予視之見有空房一直幽
隂閴寂蓋人跡所不臨之地予問此何房有老𨽻密告
以故予曰噫嘻積隂聚而不散以聲音散之當止乃令
直夜敲撃帮鈴呌噪其中旬日之間鬼不復投石予豈
嘗修齋念佛效法超度邪聲音散之已焉耳(答祝/介卿)　道
心惟㣲上天之載無聲無臭也聲臭皆屬氣質為輕躁
為怠忽粗率浮動百孔千瘡皆從此發危莫甚焉是故
精者不粗之名一者不二之名不粗不二更無聲臭可
言氣質變化而天載存矣執中之道也(答葉/徳㣲)　予年十
八九時切慕聖賢之學日渉蹊徑旋開旋塞一日讀延
平語録教人觀喜怒哀樂未發氣象予竊嘗試之積日
累月稍覺氣質漸次清明問學漸次得力是故喜怒哀
樂未發豈真㝠然無覺之謂也茍真㝠然無覺則戒慎
恐懼孰其尸之白沙曰戒慎恐懼閑邪存其誠而已是
故莫見乎隠莫顯乎微誠之不可掩也曲能有誠推而
致之形著動變誠斯立焉至誠之德著於四方悠逺博
厚髙明而一本之道備矣是故不知反觀不可與語於
閑存不知閑存不可與語於戒懼此吾儒存省思誠之
學與異端枯寂藴空毫釐千里之辨其曰喜怒哀樂未
發前氣象非可觀者幾何其不流而為虛無之續也(李/静)
(齋榮/奬序)　一友曰日用應事只從心之安處便是良知又
一友曰予往於心之不安處求而得之東廓曰良知
者心之真知也天然自有之中也良知發於心之所安
固也非其所安之正而發也者非心之真也發於心之
所安固也非其所以不安之正而發也者非心之真也
皆病也氣質誘之也是故戒懼慎獨之慎從真學者只
常常戒慎不離無分寂感一以貫之此其為致良知而
已矣(東廓先生/文集序)　廣信婁一齋先生受業康齋之門歸
與其徒論學饒陽永豐潘夏二先生遊焉潘德夫方正
嚴毅終日終身出入凖䋲規矩夏東巖則性度春和涵
養純粹人以明道方之懐嘗謁先生於家先生飲之其
姪貞獻新釀秫酒請為令先生時方督學山東笑語懐
曰某此去不能為新竒酒令但循古套行酒期於浹洽
不亦可乎先生兩楹對語有天人一處須由敬内外忘
時始是仁之句先生指謂懐曰某平生問學只此二語
是用功最得力處(東巖文/集序)　聖人之道在心心之道在
天地天地之道見於隂陽隂陽之道著於易河圖之數
易數也而天地聖人之道存焉是故易有太極太極者
天地之心隂陽所始實無始也隂陽所終實無終也一
理動静兩儀肇分一二三四五水火木金土生焉六七
八九十水火木金土成焉生者為動為陽為天成者為
静為隂為地動陽之陽一二為太陽陽之隂三四為少
隂静隂之隂六七為太隂隂之陽八九為少陽中分二
儀横列四象一變一合八卦相盪天太陽之隂一水生
象乾太陽之隂二火生象兑少隂之陽三木生象離少
隂之隂四金生象震地太隂之隂六水成象坤太隂之
陽七火成象艮少陽之隂八木成象坎少陽之陽九金
成象㢲天卦四地卦四一六同宗位北水二七同道位
南火三八為朋在東木四九為友居西金陽極於五隂
極於十如輪之在心如屋之在脊合之有中分之無迹
兼綂四方有極無極土之所以成始成終太極之象也
方其天道流行動而生陽一二三四陽動斯極太極生
隂造化萬物陽變為感應隨隂合洪纎髙下各肖形色
六七八九四隂一氣地道終事隂極陽至天根動萌精
純粹美是故心生形成萬物咸備少陽木之性仁太陽
金之性義少隂火之性禮太隂水之性智信兼四德五
性是具心統性情道根天地乾道為性坤道為精是故
仁之端惻𨼆寛裕温柔有容少陽木之應也義之端羞
惡發强剛毅有執太陽金之應也禮之端恭敬齋荘中
正有敬少隂火之應也智之端是非文理密察有别太
隂水之應也剛柔之中隂陽合德兼統四端命曰人極
人極者心也是故知覺運動不足以盡心隂陽有統剛
柔有中三極一本原始要終心之則也是故禽獸蠢𩔖
有知覺亦有運動生同大原成襲偏氣隂塞陽拘識心
私已草木之無知識偏塞之極也人亦物也動静變合
周流復始隂剥陽生虛含萬理此其形合神存靈通知
𩔖也然陽竒隂耦天清地濁陽以隂成天從地作游氣
因依互有純駁純者聖駁者愚心同形異是生等差故
木多偏仁金多偏義火多偏禮水多偏智陽多偏剛隂
多偏柔多微者偏多甚者惡五性感動弗由於則人心
妄天理塞此其所以去禽獸蠢𩔖不逺也是故善學者
恒求其端於天正心正此修身修此擇善擇此固執執
此理得心存氣質變化行此四德徹上徹下無餘欠無
假借天人同歸死生晝夜孟子言盡心知性知天存心
養性事天修身立命至矣哉(心統/圖識)
　侍郎何吉陽先生遷
何遷字益之號吉陽德安人嘉靖辛丒進士除戸部主
事歴官至南刑部侍郎萬厯甲戍卒年七十四先生從
學於甘泉京師靈濟之㑹乆虛先生入倡同志復之先
生之學以知止為要止者此心感應之幾其明不假思
而其則不可亂非止則退藏不密藏不密則真幾不生
天則不見此與江右主静歸寂之㫖大略相同湛門多
講研幾而先生以止為幾更無走作也其疏通陽明之
學謂舎言行而别求一心外功力而專任本體皆非王
門種子亦中流之一壺也張鹵疏先生撫江右不滿人
望惜哉
吉陽論學語自釋氏出儒者襲之相率以虛為知而卒
無以體物弊亦乆矣近代致知格物之學復明學者𩔖
知求諸應感之幾以順性命而成化育於是天聰明之
藴庶幾為天下利而空寂窠臼若將摧而易之由孟軻
氏以来未有臻斯㫖者蓋孔門遺意也此義既明誦説
漸廣世之學者乃或不能究其微而髙明之士又益過
之承接依稀之見自信當下侈然以為流行而反之天
則往往疎漏粗浮將使明明徳於天下之學又復一晦
而彼空寂者流反將以其所獨至者掩之此豈致知格
物本㫖哉予嘗遡而求之道有本末學有先後大學教
人以知止為先而後定静安慮由之知止而後能定静
安慮者致知以格物也定静安慮而後能得者格物而
後知至也是故知止之義雖髙明之士有不能舍之以
徑趨者甚哉聖人為學者慮至深逺也止者此心應感
之機其明不假思而其則不可亂善而無善所謂至善
也有所不止焉思以亂之非其本體也是故聖人亟指
之而欲以其知及之信其本無不止之體而究其有所
不止之由即感應之間察流行之主使所謂不思而明
有則而不可亂者卓然見於澄汰廓清之餘而立於齋
莊凝聚之地是則知止之義蓋致知格物者所必先而
聖人之所為亟指也由是而定静安慮其為消融長裕
雖甚敦篤精密思以效與能之才而不可廢然非知止
抑孰從而竭之蓋不知止則其思不一其思不一則其
主不藏其主不藏則其幾不生其幾不生則其則不見
如是而曰定静安慮皆誣而已學焉而不得其㫖其流
未有不至於漫焉以自誣者夫以梏亡反覆之體侈然
於感應之間而欲責其當下流行之幾以充致知格物
之量是索照於塵鑑而計溝澮之必江河也惡可得哉
彼髙明之士茍能反身而絜比之亦可自悟矣(贈滄守/胡子序)
　陽明之學要於心悟而取撰於致知將以探言行所
本闢夫滯見聞而習度數者之非而究其知出於自然
亦以信其所不息而擴其所必燭彼舎言行而别求一
心與夫外功力而任本體皆非其㫖也嗣後一傳百訛
師心即聖不假學力内馳見於元漠而外逃失於躬行
後生不察遂謂言行不必根究而聖人之學不足逹於
用由是繼之以畔夫良知曰致蓋必舉其靈晰圓神出
於自然者恍然澄定於廓清凝聚之餘而日見其叅立
於前而後養以長裕漸以銷融使其精㣲中庸皆將畢
於竭才以幾渾合如是則所謂心悟者非百倍其功不
可入而至於長裕銷融固未嘗忘所有事也此豈無假
於學哉(龍岡摘/稿序)　理一而分殊知先後者其庶乎知止
始條理也立主宰以統流行非遺外也先立乎其大者
爾定静安慮終條理也流行中精此主宰非離根也致
其用焉爾儱侗似理一防檢似分殊逺矣哉然則奈何
曰由知止焉精之而已矣　知者行之主行者知之用
良知良能其體一也致知格物其功夫亦一也學者能
使其明覺之幾歸於精實則知行一矣虛見非知也襲
義非行也二之故也二之者離其體之謂也故立本以
利其用君子務焉　成已即能成物非推也傳有之有
諸已而後求人無諸已而後非人奈何曰道有本末學
有先後始也盡其性而物體焉所以道之也既也察諸
物而性盡焉所以齊之也齊而不道謂之無本覇術是
已道而不齊謂之遺末二氏是已有始有卒聖學其幾
矣乎　周一已之善仁歟贊一世之化知歟天地萬物
有根竅焉往古来今有宗統焉君子中天下定四海仁
知之事也乃所性則不與焉些子頭柄全其為人之道
而已故人也者天地之靈也萬物之命也往古之藏来
今之凖也知此謂之知學信此謂之信道　學必有見
見不以黙是神識也非性之明覺也學必有造造不以
深是襲取也非性之真養也學必有措措不以時是力
矯也非性之動以天也性者上天之載無聲無臭見而
無見是為真知造而無造是為實詣措而無措是為當
幾故習以學者不離乎節槩名義勲庸藝文之間而不
得夫節槩名義勲庸藝文之迹此於其質不已化而趨
於中乎　居仁由義窮居即大行也視逹道何損焉成
器而動大行即窮居也視求志何加焉　夫學性情而
已矣不怨不尤孔子所以學天也不遷不貳顔子所以
學聖也　性天命也𢎞之存乎人不慮而知其誰命之
故不信天則學無從不竭人則道不致知天焉盡矣
人我立達天所為也性其仁乎然立逹不先近無可取
譬能此乃謂求仁遺已急人非天所為爾故求仁莫先
反身　退藏於密神智出焉惟洗心得之乃見天則天
則無本末然其主不藏則其幾不生退藏其至乎洗心
要矣　造詣涵養皆自見始忘見而修以身至之日虛
日新不見其止造詣極矣涵養奚俟焉即見為守不可
語悟以是為涵養末矣　生之謂性原無對待克伐怨
欲之心即惻隐羞惡之心只從不慮出来則為性從軀
殻上起則為妄顔子不絶妄念只妙悟此性性性生生
則雖習心未浄自無住脚處如此乃能立本經綸知化
育也務絶念并本来生機一齊滅熄遂使天地之化都
無從發生安得為仁
　
　
　
　明儒學案卷三十八
欽定四庫全書
　明儒學案卷三十九
　　　　　　　　　　　餘姚　黄宗羲　撰
甘泉學案三
　郡守洪覺山先生垣
洪垣字峻之號覺山徽之婺源人嘉靖壬辰進士以永康
知縣入為御史轉温州知府閒住歸凡四十六年而後
卒年近九十先生為弟子時族叔熺從學文成歸而述
所得先生頗致疑與精一博約之説不似其後執贄甘
泉甘泉曰是可傳吾釣䑓風月者丁未秋偕同邑方瓘
卒業東廣甘泉建二妙樓居之庚申甘泉約遊武夷先
生至南安聞甘泉訃走其家哭之越兩月而歸先生為
體認天理是不離根之體認蓋以救師門隨處之失故
其工夫全在㡬上用㡬有可見未㡬則無見也以㡬為
有無接續之交此即不睹不聞為未動念時獨為初動
念時之舊説也不知周子之所為㡬者動而未形有無
之間以其湛然無物故謂之無以其烱然不昧故謂
之有是以有無合言不以有無分言也若自無而至有
則仍是離根之體認矣先生調停王湛二家之學以隨
處體認恐求理於善惡是非之端未免倚之於顯是矣
以致良知似倚於㣲知以知此理以無心之知為真知
不原先天不順帝則致此空知何用夫知主無心所謂
不學不慮天載也帝則也以此知為不足恃將必求之
學慮失却道心之㣲則倚之於顯者可謂得矣得無自
相矛盾乎方瓘字時素號明谷初從甘泉於南都甘泉
即令其為諸生向導甘泉北上及歸家皆從之而往以
學為急遂不復仕
覺山理學聞言學者覺也夷惠謂之心安則可謂之悦
則不可蓋悦重知不重行知通乎行故悦行亦悦也行
局乎知則雖知亦未免為障耳白沙之見端倪於悦近之
父母根也根孝弟是不離根發生處故生生之謂仁舍
此便是無根之學仁義禮樂何實之有　君子去仁惡
乎成名非成君子之名也古人名即是實仁是體名是
事安仁利仁是體處約處樂是事　萬殊一本是理理
一分殊是功分殊即在理一中有感應無分合内外兼
該是貫處蓋一則内外兼該也若云以一理貫萬事是
二之矣　忠是體恕是用否曰不分體用皆於感應上
見之體則無可言有一言而可以終身行之者其恕乎
行之即忠也　天道無名而忠恕有路故曰違道不逺
然於命脉則一爾居處恭執事敬與人忠心一也在居
處為恭在執事為敬在與人為忠日用只此三者中間
更無空閒間斷便得仁體流通　下學上逹至淡至簡
豈人所可與知惟自知之惟天知之天知即於自知中
見之天人二途中間更無别路去人所以還天人所不
知者即天知也　行不貫徹恐於事上著了脚故有礙
子張問行子貢問行夫子惟告以忠信與忠恕忠恕流
通即自無礙脚處　設無此身何意之有為其有身也
故人已形而好惡之意起焉是已與人流通之關鍵也
通則格不通則不格通則格乎天地不通則否塞消亡
知者察好惡而開意之金鑰也知則覺而軀殻忘矣故
意有善惡知則惟有善而無惡知善知惡是知為善去
惡是格物如何曰知善知惡真知也即真知一路致之
以通格乎物若添為善去惡二字似又加一轉身致與
格二矣　慎獨誠意皆喜怒哀樂上消磨不落虛見
戒慎不睹不聞須從大志願上未接物而本體自在已
接物而本體自如不渉覩聞乃戒懼也　戒懼不覩不
聞猛然一爐真火自然㸃雪不容　喜怒皆天性流行
少離體便是遷便是出位遷對止而言觀於未發之中
不但是怒時忘怒觀理　從人欲上起念便踏危機從
天理上起念便踏安機機動之初自以為細微可以僥
倖無事故忽忽為之遂至於不可止不知害已在其中
智者只觀理欲於毫芒而利害不與利害展轉則昏塞
愈甚　言顧行行顧言顧不在言行而在體認天理一
顧俱得　經綸大經其大不在功業而在此心心無私
則日用細微皆大經也　無惡於志譬如日月著不得
纖翳故能無聲無臭　志在幾先工夫則於幾時原非
起念　不能而教不言而信本體全功不分動静孟
子不動心在集義有事上告子不動心在不動心上不
得勿求是欲效廓然而實私也歸之内焉耳矣彼長我
長彼白我白是欲效順應而實逆也成之外焉耳矣是
内便非外不得勿求便彼長彼白一病也　勿求於氣
是持志而志與氣二故曰志一則動氣氣一動即心動
矣孟子之養氣是志至而氣與志一故曰持其志無暴
其氣氣安即心安矣蓋心志皆氣之所萃故不動氣者
是不動心之要訣也　不得勿求似不動心而實病心
似物各付物而實外物　志氣一舟也志至氣次是有
舵之舟運用伸縮只見舟不見有舵氣一動志斯無舵
矣志一動氣執舵而用之者非其人也　其為氣也配
義與道於天地絪緼時觀之無理氣分合處　孔孟言
敬言集義言精一博約皆是渾流片段工夫不是逐事
逐時照管有時事者感應耳常寂常感　助者無根之
謂集義工夫止於根上著力則雖奮迅勇果亦是生意
震發槩謂之助不可　乃若其情則可以為善此情字
是繼之者善善字上来忽然之間真情發見即繼之之
意若施之事為離幾已逺其情不可得而見矣　平旦
未與物接無好惡可見而何以曰與人相近只是其氣
清明無所好惡便是相近　舎生取義以生與義並論
是不得已喚醒常人語若在賢者則真是生順死安論
義理不論生死豈有身與義對者放者意也非心也求
之者心也致知之事也故曰欲誠其意者先致其知以
心使心非矣　盡性無工夫工夫在盡心上　吾人與
萬物為體身之精靈萬物之根也反身而誠天機流行
發育萬物故樂仁體也　行之著是生機露習之察是
生機精到神處　楊氏為我人自為人物自為物牛自
為牛馬自為馬而不以我與之是亦物各付物而實出
於意見故無情　子莫執中是事上求中事上豈能有
中来嘗記吕涇野馬西田崔後渠過朝廷香案一曰下
馬一曰虛位講論未定其一曰予一脚下馬一脚不下
如何可知執中自是無此理　命之流行有剛柔純駁
而生生之本未嘗不在故剛柔純駁可以言偏而不可
以言惡　道無不在隨位而在三百八十四爻總是一
個思不出其位故曰位當位不當古人身無間也　問
定性曰率性之謂道率性而行便不消言定定亦率也
非率而定雖定未免有病　心不入細微還從聲色利
名習見粗處蔽之　分殊在理一上流行如水各滿其
器然　禁止矜持雖非善學然亦有可用之時與截瘧
相似一截則元氣自復　天地之塞吾其體無欠缺處
即是塞知此則知帥矣不必更見有塞體段　風波不
起本體和平自在　無知而無不知有無一體老子恃
其所不知以為知其知猶有著處蓋退以為進也於寂
體不似　變化氣質亦須有造命手從天命上轉透
思慮不定何在曰只為心中有物在爾吾人居常有思
做盗者否以其無此念也須廓然坦然強把著不得
問視聽為氣聰明為性何如曰視聽氣也亦性也視聽
之聰明氣之粹而性之正者也以視聽為非性則形色
天性非矣　思從意起則滯思從心體則通　萬物不
能礙天之大萬事不能礙心之虚　人處大運中吉凶
悔吝無一息暫停聖人只隨地去看道理亦無停息所
行有滯礙處必思有以通之其智益明　若要撥開頭
上路先須推到面前墻面前何墻墻在吾心耳心不蔽
則家國天下皆在吾格致中矣故物格意誠而心廣體
胖　朱子謂儒以理為不生不滅釋氏以神識為不生
不滅夫理因神識以發儒豈能外神識以自存者但我
儒理與神識為一物而釋之神識恐理為之障耳理豈
為障障之者意也　體認天理是不離根之體認　人
只能一心一路如九河就道淊淊中行更無泛思雜念
未應則此知渾然與物為體既應則此知粲然物各付
物若云意之所在謂之物似有無知無物之時其為物
不二與萬物載焉只是一物　五行相資相濟一時具
備所以純粹中和而能為四時之消息流行也有微著
而無彼此有偏全而無欠缺若謂春夏秋冬各以一物
自為生克勝負謬矣蓋消息即是生克也　變化氣質
不如致良知之直截何如曰是當下頓悟之説也人之
生質各有偏重如造形之器亦有志至而氣未從者譬
之六月之氷安得一照而遽融之五十以學易可以無
大過夫子亦且不敢如此説故其變化直至七十不踰
矩　東廓嘗云古人惜隂一刻千金一年之間有許多
金子既不賣人又不受用不知放在何處只是花費無
存可惜　婁一齋髙冠佩劍所至傾仰至姑蘇桑悦来
訪引僻書相難一齋未答悦曰老先生德性工夫有之
道問學則未也一齋遂不與語　陽明嘗朗誦孟子終
篇學者問之曰如今方㑹讀書一讀書去能不囘頭尹
先生曰耳順心得如誦已言　吾人心地常使有餘格
地歩常使有餘閒隨吾所往自然寛博有容平舗自在
事變之来是非亦可照察不可竭盡心力彼此俱廹廹
窄窄無展布處　大事小視之則可以見大變事常視
之則可以處變若小而為大常而為變則不惟来叢脞
之失而且有多事之害　人之聰明各有所從發之竅
精於此或暗於彼故聖學專從全體上不在聰明陽明
云果是調羙鼎鼐手段只將空手去應副鹽梅汁米之
𩔖不患其不備也　聖人亦何嘗有過人的念慮有過
人的事功自耕稼陶漁以至為帝滿眼生意竹頭木屑
皆家計也　被事占地歩多只是心狹　至善無形何
物可止不動於欲天則自如止水無波是也　不以軀
殻起念即一念天下歸仁　學者無天下之志即是無
為已之志　念從知轉則念正知從念轉則知忘　明
道獵心原不成念故謂之過吾人有過便連心撥動故
謂之惡　此心流行之精而有條理可見者為文威儀
動作猶文之表末耳故惟精惟幾為博文　先輩語言
須虛心細玩不可輕忽置去一擔黄連通喫了方説甜
語　百姓與知何以謂之日用不知曰百姓之病無根
之病百姓之善亦無根之善主宰未立學問未講故也
　有起念處即便有斷念時　感應是有物時見不是
有物時起起則有生滅矣真知脱悟自然必照　日食
之時以扇作圖圈承之其地影之圈亦隨日體盈虧以
為偏全可知本體不足雖垂照廣徧終是偏也　自私
者必用智　明道曰性静者可以為學性静便近本體
非惡動也　以公言仁不足以見仁體以惺與覺言仁
不足以見仁之全體惟夫子以愛人言仁周子以愛言
仁仁之實理自在不必更説是仁之用又添出一個心
之德愛之理　心之虛處是性否曰惟真虛斯能與天
地萬物同流虛即性也然性無虛實　天地無心却有
主宰在牛生牛而不生馬桃生桃而不生李要亦天地
生生變化只有此數而已　真知流行即是知行並進
　幾乃生幾寂體之流行不已者感而遂通妙在遂字
易之藏往知来俱在此中誠神幾也生幾須存誠為主
　工夫不難於有事無事而難於有無接續之交於中
蓋有訣竅焉志在幾先功在幾時言志則不分有事無
事而真機自貫如大學所為如好好色如惡惡臭皆真
機也善幾著察有不善未嘗不知知之未嘗復行此顔
子知幾先天之學今之學者止於意氣作為上論志不
於天行乾乾主宰上論志非志則幾不神非志非幾而
欲立未發之中於未應之先以為應事主而應之者無
心焉非影響即虚見所謂體天理者豈是事物上推求
豈是意念上展轉只從生機上時時照察幾是則通體
皆是幾非則通體皆非蓋幾者性情之流行通乎知行
而無息者也　學者每言無知知是虛靈開天闢地生
生不死底物事窮神知化過此以往未之或知是到無
聲臭無可言處未至於此豈可便説無知恐不免於信
心妄用耳　天一生水地六成之之𩔖天無偏而地氣
有偏然天至於生時即已入地氣矣天氣須從未生時
觀来　人之過各於其黨黨生於性之偏豈惟食色雖
佛老楊墨皆於吾人虛體仁義上偏重之亦不是性外
突来物事無形安有影　道在求自得爾静體渾融虚
通無間原不在喧寂上故有用博約如有所立者有用
黙坐澄心體認天理者各隨其資禀方便以入其言静
以養動者亦黙坐澄心法也不善用之未免絶念滅性
枯寂强制之弊故古来無此法門然則如之何道以自
然為至知其自然動不以我斯無事矣故學在知止不
在求静　慎獨是静功是動功曰言静言動又恐學者
於動静時便生起滅惟幾則無間一體故也　問致知
有起處如何曰知無不在致之之功則在於幾時蓋幾
有可見未幾則無見也夫其所可見即其所未見者耳
故致所見而其所未見者在矣動静無有一體　氣質
變化有要否曰枯槁之發生以陽氣質之變化以知知
透而行至渣滓融矣故曰陽明勝則德性用乾道也如
雞抱卵亦然　人之才智聰慧不同莫亦繼善原初帶
来否曰非也猶之生物然濃淡華素色色各别者地氣
耳天無形地氣有形人之質禀軀殻地氣也故學求端
於天
論學書精粗一理顯微無二故善學者從粗淺入細微
不善學者從細漸成議論實用功者從日用察鳶魚不
實用功者從鳶魚成虛見此中正之道所以難也(答甘/泉)
　垣竊以為戒懼事迹之功易而戒懼念慮之功難戒
懼念慮之功易而戒懼本體之功難夫戒懼乎本體者
非志之主宰不能也此處果無隠處亦無懈時顧在人
自作之耳近時謝惟仁有書論今人只於義理上論學
不在合下工夫上論學只於學上論病痛不於已志真
切上論病痛又竊以為今之學者止於意氣作為上論
志不於天行乾乾主宰上論志所以終未有湊泊處(柬/鄒)
(東/廓)　竊念此生真惟有此一念可以對越上帝細細條
餙猶是掩善著惡地面縱饒此身全無破綻畢竟於仁
體乾體上無干也噫乾道之學如百年鮮有聞者自道
丈發之而吾人猶以大人之體翻為童觀之窺乃遂謂
之曰儒其自小也甚矣(寄鄒/東廓)　格物即精一工夫(柬黄/乆菴)
　心齋之學同志每以空疎為疑近得執事所論修道
工夫小物必謹則發心齋之藴非執事而誰苐於不睹
不聞另立見解尚與區區之意未合夫不睹不聞性之
體也惟其不睹不聞故能體物不遺體物不遺即率性
之道也人惟有此不睹不聞體物不遺之體而或不能
不以忘助失之故戒謹恐懼所以存於此身猶之曰修
身修心養性云耳非謂必有一物而後可存養也今曰
性如明珠原無塵染有何睹聞著何戒懼故遂謂平時
只是率性所行及時有放逸不睹不聞然後戒謹恐懼
以修之夫既如明珠矣既無塵染矣不待戒懼矣其所
謂放逸者又何從而有之而又知之所謂率者又何事
守平時無事難以言功止合率性性本俱足不必語修
則誠似矣然物交知誘非有戒懼存於其間則其所率
所謂道者果知其為性道之本否乎果如此説非惟工
夫間斷不續待放逸不睹不聞而後修其幾亦緩矣知
及仁守荘莅動禮此夫子自内逹外示人以性道全體
合下便是合一用功非謂有知及仁守而又有荘莅動
禮也君子終日乾乾忠信進德修詞之誠聖賢以此之
教吾人尚爾悠悠動輒見過若謂只任自然便謂之道
恐終渉於百姓日用不知區區為此説者非謂率非自
然也慎獨精一不容意見之為自然者自然之至也(答/顔)
(釣/)　戒懼不睹不聞只觀主宰不論體段只求致虚不
論著力内省不疚無惡於志志者主宰也剛健純粹通
一身動静隠顯而運用之若云真有所見則影響其將
不免矣炯炯靈靈中中正正之何物乎在目乎在念乎
非目非念何見乎此恐未易言也(答徐温/泉文清)　未感之先
别無可言惟有一真志在耳故鄙人嘗謂志在幾先而
功在幾時志從好學有之幾從好學得之故夫子獨稱
顔子惟好學又曰知幾其神乎非志則幾不神也非志
非幾而影立未發之中於未應之先以為應事主而應
之者無心焉非影響即虚見(與葛洞岡張連/山鄭浣溪諸友)　善學者
事從心生故天下之事從心轉不善學者心從事動故
吾人之心從事換只在内外賔主之間非天然之勇不
能也(答謝特/峰鉉)　非生機呈露條逹而據為之真志且曰
是能立焉恐猶之意氣所發誠偽由分非可强者世縁
仍仍機竅便熟道家所謂今之學道以天理為門庭以
人影為行徑斯亦對證之劑如何(答程/介齋)　聖賢之怒從
仁上發故善善惡惡皆仁之用吾人之怒從已意上發
故忿􁂯賤惡皆氣之動此理欲所由分也今執事只當
理㑹仁體理㑹自己分事則性静感寂相去不逺若於
怒時觀理蓋為未知用功者設此法門如知仁體則已
不必言此矣(答謝/子録)　昨遽以甘泉翁集序上請蒙不見
却復賜教云當知湛王二公之所以同又知其所以異
吾人又當自知曽於二公異同處用功孰得孰失誠為
確語愚固自審之矣慨自慎獨之㫖不明於天下雖曽
力行篤信師法古人猶謂有不得預聞於道者自二公
以所不睹不聞性之體發之學者曉然知天德王道真
從此心神化相生相感不復落於事功形迹之末其有
功於後學不淺此非其所同乎雖然其所同在此而其
所異與吾人用功之有得失者亦在此何者微之顯誠
之不可揜聖人之學脉也於微顯處用功内省不疚無
惡於志又進而敬信渾然至於上天之載無聲無臭以
復此顯微之體此聖學工夫也夫方工夫本體講論大
明之時而猶異同明晦終有未盡合者固由於學之不
善其亦救偏補弊之過有以致之與陽明公之言曰獨
知之知至静而神無不良者吾人順其自然之知知善
知惡為良知因其所知而為善以去惡為致良知是於
行上有功而知上無功蓋其所謂知自夫先天不雜於
欲時言之是矣至復語人以不識不知及楊慈湖之不
起意為得聖學無聲臭命脉一時學者喜於徑便遂概
以無心之知為真知不原先天不問順帝之則如尊教
所為任性而非循性者是過懲意識之故也故嘗謂陽
明公門弟之學似倚於微而無失之倚非良矣愚故尊
之喜之取以為益雖嘗學焉而未得也甘泉公竊為此
懼乃大掲堯舜授受執中心法惓惓補以中正之語故
其言曰獨者本體也全體也非但獨知之知為知乃獨
知之理也纔知即有物物無内外知體乎物而不遺是
之謂理即上文所不睹不聞之所下文未發已發之中
和末章上天之載是也中庸不云或學而知之乎之者
逹道也理也學者致良知也致知而學以求知此天理
是乃致知在格物君子學以致其道之謂若謂學以致
此良知斯無謂矣後来學者因有執中之説亦惑於感
應之際舎初念而逐善惡是非之端以求所謂中正者
恐未免渉於安排而非性體之自然故嘗謂甘泉公門
弟之學似又倚於顯而有失之倚非中矣愚實尊之信
之視以為法雖嘗學焉而未至也顯之失尚有規矩可
循微之失則漸入於放而蕩矣雖然微之失未必無所
由起而顯之失乃誠吾人之不善為擇也忘助俱無中
斯見矣擇斯得矣夫忘助俱無者非心之規矩乎雖云
正心本於誠意致知然良知不能為一身主宰其所以
致知擇中而為一身主宰者在心故堯舜開心學之源
曰人心道心夫子曰其心三月不違仁謂仁與良知天
理非心不可然心者實天理良知之管攝也求之心則
二公之異同亦可得其一二矣其可併以支離病哉乞
訂證數言以俟百世(答徐存/齋閣老)　必於未感之先而求心
事相關之處則已渉於起意未免反為心病明道曰廓
然而大公物来而順應能順應處即相關處矣以心應
事猶是心小(答永嘉/陳生旦)　危大也人心為形器為費道心
為義理為隱(答白齋/弟圭)　時時未發時時已發之説似大
儱侗不如還是未感寂然不動已感油然遂通寂然不
動無時節内外感而遂通有時節而無内外無時節内
外故流行昭著不已之本體不可見而有物所謂人生
而静天之性也有時節而無内外故流行昭著變化之
妙用可見而無因所謂感物而動性之欲也(答子明/叔熺)
動静體用縁只是本體流行如春夏秋冬非謂必以静
之體而致用也語黙感應運而不已何者為先何者為
後若謂之黙以為語體當其黙時復何用語當其語時
於黙何功惟不知周子之所謂主静云者實因無極示
人以無欲本體决不為妄動累耳(答葉生/嘉泰)　泉翁嘗語
僕云有聖學之省察有賢學之省察賢學省察猶去草
於地無由乾淨聖學之省察如去草於田草去而苗物
之生意暢然矣盖有我與無我而路徑之有廣狹故也
有我者意見也知識也如原憲由張之𩔖是也其他私
欲種種者不論矣然以有我之心而去其礙我者終是
有有我在其為路也隘其轉動也難及其成也修念之
學是已張子曰大其心則能體天下之物大心者見大
也見大則全體之真志在而意見知識廓然矣日用酬
應由真志不由有我其為路也廣其轉動也易此顔子
所以為仁能由已聖學也(復趙/石梁)　云既知良知為入道端
倪安得不歸之以寂似非陽明公本㫖陽明云盖謂此
知本寂本感本宻本神既天命之性所不覩聞之獨充
塞宇宙上下古今横飛直上入知出愚為道之全體不
但端倪而已又何寂之歸乎總之子思只言知不言良
孟子以後造端言良造詣言知今則自陽明公良知之
説起好徑者不察而競趨之而後良知與知混襍而無
用而知之德亡矣知亾而後修德凝道之學晦(答張道/亨先逹)
　天理人欲從子思中庸看來只於中與太過不及别
之中是此物過是此物不及亦是此物學者只致其中
斯天理自存豈有中在是而又有太過不及二者退於
兩旁之理故曰惡亦不可不謂性　自天則謂之天命
自人則為之修道戒慎恐懼即是真心即是天命本體
流行而云戒懼以養不覩不聞之體自修道者言之義
未盡也識得只消言修已以敬言戒慎恐懼識不得則
雖云不覩不聞依舊是有覩聞之戒懼故修道原從天
來(答祝/介卿)　箕子以天道五行之土屬心然即不言心而
曰思曰睿意亦思𩔖也如箕子列脾土當屬心而今論
五行者乃不屬心而屬之於意脾土之生意周貫於視
聽言動心身家國天下而自以快足於已其不亦睿作
聖𩔖乎盖有官位有官職心官位也思意官之所以盡
職也官職盡而猶復求官位之事斯亦無可求矣(寄余/孝甫)
(純/似)　夫文幾也當幾之來黜見聞忘資禀冺意識由乎
天衷而不以有我之私小之是之謂愽與溥博如天之
愽意同故知崇如天禮卑如地約禮即承幾之實禮見
之於行者耳此區區博約之説也(復汪/子烈)　自有天地以
來太極兩儀五行萬物一氣渾淪可以言有而不可以
言無専言無生無滅則其無也謂之空因其有生有息
而縁迹於無則其有也謂之虛虛者知之體仁之原也
(劉師泉七/十夀序)　盈天地之間一氣也其為形色一體也一
體渾然孰為之善孰為之惡自有善惡之説分而後去
取之念起去取之念起而後天下之為學者日後事於
刻覈名實之辨軀殻一絲畦徑方丈㤀則弗可見之矣
(贈余/九陽)　夫禮固不在物矣宇宙渾淪無間可破吾渾而
合之非物無以發吾心之精謂心之理不在於物不可
也理固在於心矣虛靈洞徹無罅可乘吾𩔖而彰之非物
又無以見斯理之用謂物之理非吾心之理不可也(斗山精/舍記)
吾心之天本無不正是故有不正之動而無不正之知動
而後有善惡而其幾之者皆善也幾而後有善惡而其
所以能善於幾而不奪於惡者皆知也知則人不知則鬼
人鬼之分一知而已(石橋嚴天/泉書院記)　因吾未形方形天然自
有之幾審其止而出之勿失者其根本之學由善以為
明者也心與事皆善矣外吾未形方形天然自有之
幾審其㫖於意見尺度而出之勿失者離根之學行善
以為明者也其事似是而心則非矣是故猶之天體然
苟得其明則衆心之燦皆天也苟得其善則萬事之察
皆心也不爾將事事而比之隨吾子臣弟友之遇而求
合以能至於道斯亦爝火之明耳(明善/堂記)　赤子之欲未
成於意成意故惡未成意故善夫子之所謂習者習於
意成於意耳所謂不移者其亦意之不肯移者耳故子
斷以為惡起於意起於外而非起於心起於知也宇宙
之内渾然粹然而已渾然粹然而猶有所不可入者人
耳有人斯有已有已斯有意已與人對意與天地萬物
對物感而意發焉各得其正無所著於念而率乎純粹
之原者道也盖格於物而誠焉者也是所謂道吾知於
物者也各得其正而猶不免有所著焉不可以化於物
者意也盖誠在意而未格於物者也是所謂以意誠意
其意小者也發焉既有所著著極而轉念焉乗之以貪
戾驕泰不恕不仁而不可解者意之蔽也盖塞於意而
無物者也是所謂以意起意者也夫物非真無也知在
物而物在焉物與知無不善者是故在致而格之其排
决䟽㵸而所謂咽喉者沛然矣夫排决疏㵸者水之汚
而非水也去其不誠以歸於誠者物之意而非物也故
入門之功其要在意其本在知其用力之總㑹在格物孟
子曰人皆有所不忍逹之於其所忍充之足以保四海
親親敬長逹之於天下皆言格也格則意化而仁如惡
惡臭如好好色真心内徹而意不足言矣是即所謂萬
物一體者也(誠意説答/俞仲立)
　
　
　
　
　
　
　
　
　
　
　
　
　
　
　明儒學案卷三十九
欽定四庫全書
　明儒學案卷四十
　　　　　　　　　　　餘姚　黄宗羲　撰
甘泉學案四
　主政唐一菴先生樞
唐樞字惟中號一菴湖之歸安人嘉靖丙戍進士除刑
部主事疏論李福逹罷歸講學著書垂四十年先生初
舉於鄉入南雍師事甘泉其後慕陽明之學而不及見
也故於甘泉之隨處體認天理陽明之致良知兩存而
精究之卒標討真心三字為的夫曰真心者即虞廷之
所謂道心也曰討者學問思辨行之功即虞廷之所謂
精一也隨處體認天理其㫖該矣而學者或昧於反身
尋討致良知其幾約矣而學者或失於直任靈明此討
真心之言不得已而立茍明得真心在我不二不雜王
湛兩家之學俱無弊矣然真心即良知也討即致也於
王學尤近苐良知為自然之體從其自然者而致之則
工夫在本體之後猶程子之以誠敬存之也真心蔽於物
欲見聞之中從而討之則工夫在本體之先猶程子之識
仁也陽明常教人於静中搜尋病根蓋為學者胸中有所
藏躱而為此言以藥之欲令徹底掃浄然後可以致此
良知云爾則討真心陽明已言之矣在先生不為創也
禮元剰語天地從空中生故生而不有其生其為物不
貳則其生物不測夫太虛者致一之道故曰不貳人亦
從空中生非天地所生大哉乾元至哉坤元亦致一之
道天地包褁其中空為萬靈聚所人氣質包褁空藏於
心亦為萬靈聚所屈伸闔闢化機牽擾而其靈未嘗滅
牽擾者生於有其生未嘗滅者乃乾元坤元太虛之真
生有其生亦生於真生初無相别要之萬靈一真一事
靈則萬事靈一也有致一之靈有只靈於一事以分合
為真假以存逐為空塞空則不塞不塞則萬物皆備故
盡萬物而無邊際則空落一念著一物則靈為一隅所
覆是以牽擾之生即其所在雖未嘗不生而終死於其
生乃非所以生生故曰非真生古謂無思無為不識不
知即真生之無生又謂心之官則思思者聖功之本即
真生之自然生無生者無逐物之生自然生者生虛空
之生世人之思患在離虛而逐物迷中起悟則有轉向
入身来　感應之理外悦受而内止這止處乃成始成
終元機命之流行而不已也此實不變真體故以不變
者為主則隨應曲當諸假只是我一事孔子謂吾道一
以貫之是一所貫滿不是一以貫萬　理氣無彼此無
異同無偏全總是太虛影子虛之極則能生故流行而
為氣虛之極則不滯故靈通而為理不滯則所以為生
生則得於有生所以為生立有生之機有生負終匱之
化然有生之機即假終匱之化而見氣外别無情理處
漢宋諸儒分理氣作二種不知性即理性亦即是氣故
曰仁者人也形色天性也性中無五德五德所發見處
都是性氣亦無二氣五氣只有元氣流行隨在變化這
裡有所存主便謂之德各中時措之宜便有五者名目
若在五者上覓性則非德矣天地有人如人腹内有心
人為萬物之靈於理氣不容毫髪分别雖禽獸草木誰
或出此氣各有偏塞理亦即此而在蓋理無定體可通
處即是若必以能言能行衣冠禮樂為理即是泥於人
相不曽推見至理茍泥於人相雖天地亦喚不得作全
理風雨露雷山河大地俱不是神物若能超於人物相
外則禽獸之生化草木之榮瘁何等聲名文物各擅通
處若真論到極全大備天地之道人猶有所憾只有人
者天地之心聖人成能知天地之化育中間純駁去處
復有册頭可㨿㸃化有恃也　浩浩太虛無有際住處
中間靈通神妙徹宇徹宙亦不見從何處舉起向何處
引著人氣質之凝似有住際然神通在心故其氣也無
涯其有涯惟有生耳舎其有生而能自主其所為氣總
是浩浩一物乗不間之體而尸本全之化初未嘗毫髪
添助亦未嘗毫髪假借界隔塵根妄施好惡遂使靈氣
墮於有涯而太虛真機時每流行而不息乃舎此而他
求學問之功其荒矣哉　性無有無空實幻從空化迷
由無墮幻則隨處妄有迷則隨處滯實性者得於天之
生理有無空實之境物而不神舎生而就死　一隂一
陽之謂道隂陽是氣道亦即是氣隂陽所以能繼乃善
之所在這是命之流行然非命在於善隂陽所以各成
乃性之所在這是心之流行然非心著於成性根為天
地萬物之主天地萬物有變性根不變在人則寄含心
中一竅是為心地此生天生地生人生物元機豈容著
得些子纔著些子便是不能繼不能成的病根故以善
惡體性即落意見以善惡觀心即落情欲情欲從性外
覓心意見從命外覓性皆是縁物而起皆為有倚之學
　自生身以来通髓徹骨都是習心運用俗人有俗人
之習學者有學者之習古今有世習四方有土習真與
習化機成天作每向自己方便中窩頓凡日用覩記討
論只培溉得此習中間有新得竒悟濶趨峻立總不脱
此習上發基方且自認從學術起家誤矣　本性各各
具足只被信心擔閣一返即得一主即張一現前即意流
千古一對境即智周萬物若不返不主一任觀察天地
博通今古口中厯厯意中了了總是傀儡在塲上迷中
忽悟此意算得如此容易亦被如此錯過則到這裡不
覺甘心捨放矣
三一測陽明勝則德性用隂濁勝則物欲行陽之為明
也隂之為濁也未始異為兩物其以互見而察之者也
顧其勝不勝以别物欲德性從此則名此從彼則名彼
或得乎全或據其偏之不同耳坤之先迷迷於陽也是
以謂之隂乾之知始始乎隂也是以謂之陽惟其迷則
一切皆迷其後之所得得其所就之偏而已惟其知則
一切皆知雖未嘗無所被寓莫非全體之為用也故轉
識成智在致其思焉思之思之鬼神将通之(隂/識)　七情
陽也注而縁物陽自外流而内隂滯矣雲行雨施春舒
夏假陽注而其虛不損太虛者無所有無所有則無所
雜故不損此以逐彼有縁之情敝於無本所謂無本敝
於其本之有物聖門立方不治病治受病之源君子之
過如日月之食人見人仰猶天之恒燠恒寒陽九百六
立見不逺之復不變乎其本則然耳不然天下之情如
水能塞其委流不能保汩汩乎源之不已也(七/情)　乾道
變化各正性命以其偏者付物而物束於命物無立命
之性性無致命之才氣無造命之具人則異是雖緼搆
滓駁愚能明柔能强故氣不歉於自立其大敝焉於習
乃資其明用為姦資其強用為暴蓋不善用性也(物氣/偏)
　氣非虛不生命非氣不行性非命不始虛非性不終
天者虛之所在而命之所出也太虛不得不生氣有無
相入空實相含於是盪冲漠而滋消息其為物無妄則
其生生也不匱故氣與命一物也氣不二於命又何性
之二耶横渠曰合虛與氣有性之名辭雖析意實相銜
不得已之言也善反之則天地之性存反之云者復其
初也能為反者氣之終不能勝者也不能勝者氣之自
具其美不澌滅也明道曰二之則不是所謂論不論亦
不得已之言也伊川曰形易則性易性非易也氣使之
然也濓溪性剛柔善惡中謂至其中為性真若五性雜
感則善惡分也夫氣質之性之説發於四先正然而其
指有在非致疑性善孔子以性為相近子思子三知三
行得四先正所同然其近也非所以為兼也兼則二之
矣其三也畢可以歸一也不能歸則二之矣性無不善
合古今而同之有所病於氣而氣負能反之具則近之
者於善之中相近未全墮於惡也有所别於今而氣負
能進之機則三之者乃追責其本未便定其品也蓋論
性而及氣質推其用之所至自其感物之動而追原本
始性固未嘗敝也故勇不决於力者非才之罪也辨不
定於志者非明之短也德不長於事者非理之衰也(性/一)
真談真心圖説云外一圈元氣之謂也次中一圈人身
之謂也最中一圈人心之謂也元氣即太極也可見者
為天地人受天地之中以生而心具中理天地無不包
故居外萬物各得其偏惟至真至精者為人故居天地
之正中維皇降衷無少偏倚退藏於宻心之為心也故
居最中夫中無所著無所著則虛虛而生靈靈能通天
地包萬物心該天地是故人為萬物貴得天地之中也
人為萬物靈心具天地之中也人即天天即心心無弗
有無弗能宰制萬物放諸四海而準與天地參不容偽
者也著一物為塞為偏為私為軀殻之身是謂失其真
心　真心是人實有之心實有之心乃天地生人之根
柢亘古今不變不著一物是謂中者天下大本人孰無
心只因隨情逐物生心非天地大中之本心不得為事
物之主必尋討精詳辨其真而用之不幇補外求亦不
索之元妙無影自然舉念天則擬議以成變化其怠緩
於過錯假為真便一齊倒塌醉生夢死此討之之功所
以不可廢也　今三尺童子知事由心作小生初學知
道自心傳則認心不真縱而不檢者以為隨俗任情不
礙立身自昧其神明之靈䙝天違天淺識者以見聞所
習信而為當然執以運用戾人罔人不力考而深思之
何以迸出原生本體　天之生人原是無所不知無所
不能人之為心亦是不學而知不慮而能其所為知所
為能又却停停當當増不得一些徹古徹今隨愚隨聖
無二道無兩心私欲起知能為物念所蔽於是昏明強
弱低昂淺深雜出然原生之知能與既壊之知能總是
一知一能原生者全體定而正用由此而發既壊者偏
於所便安而用不得其正全體定是謂良知良能偏於
所便安是謂識神小有才識神與良知小有才與良能
茍不自為主深加精别則妄與真混　不有命則無以
主其生不有氣則無以為生其為生心也而主之者其
真心也於其生而思所以主之者是討也心無兩心立
乎其心之大耳目口鼻四肢百骸從其所令則為真心
以耳目口鼻四肢百骸之所被以生心則心非其心矣
　宇宙真光景自古流傳迄今風日雨雷山川草木今
猶古也文物聲名衣冠居處今猶古也只一念朕兆乍
呈乍滅歘作歘改而不著不察乃其病根故有初發念
本是真機外感乗之而變竟迷故歩以至愈感愈離忘
其所起亦有隨常應變原無關轄而中靈偶啓秉彛勃
然肇不知其所因冺不知其所尼事非降心内非襲外
其必賦畀有係於天而梏蔽亦别於人故也天理不架
漏過時人心豈牽補度日能一致留神則㸃而化在當
下為之者已真心即是良知良知是活機活機性之欲
也惟陽能活惟隂能機陽者虛之流行而不滯隂者物
之關轄而成運合而發之是為天靈妄以為動謂之變
詐此處毫釐千里學者不致辨其間總非活潑真體所
以一動便渉私利善學者須懲根器所限又念末俗頽
習加心於貨利之交嚴决取舍這關隘一透然後隨所
舉動容易措手足云命從愛生愛因欲有此亦就所生
所化而言正是機之關轄而成運者若追求天命原始
則生生化化流行不滯之妙只在真實一念上辨别此
一念倘轉動不来永被穢濁牽縛及至生盡化還方信
無益其真　心一也曷言乎真之與假也心得其心之
體為真有所因而動則受病而為假體病則用必不當
然而從其中以令五官百骸其為心則未始不為心也
醫家十二經其一則心包絡又名心主經少隂為真心
經心包絡乃真心之别脈不與真心同經真心為君火
心主為相火二者其脈雖殊均為之心君火為火之全
體相火一時用事之火一時用事雖未嘗離體而有顧
未盡其體耳真心不病病者心包絡與三焦相表裏三
焦氣之父心包血之母君火不能自盈之神明之舎凝
命而立則三焦之運如度而心包善輔否則火不炎則
鬰病由以生此賔主之義而養生繕性當各圖其本也
　或謂性本至虛執心而以討為務不幾於雜乎曰性
立天下之有其有也以其無所著也故謂之虛易有太
極書建其有極詩有物有則莫不有歸的故初學至聖
人皆不可忘學或又謂道妙萬物泥討而盤桓於心不
幾於廢乎曰萬物皆備於我以方寸管攝物理約而精
之其道光明不能外也或又謂德以自然為宗庸心以
為討不幾於擾乎曰討者天功也非有加於人力必因
天機之動而别其敝於人者不盡人聰明則天聰明莫
能全察其幾已矣
景行館論性無本然氣質之别天地之性即在形而後
有之中天之所賦元是純粹至善氣質有清濁純駁不
同其清與純本然不壊雖濁者駁者而清純之體未嘗
全變其未全變處便是本性存焉此是能善反的丹頭
(論/性)　凡人一言一行外面可見之迹都是糟粕彼我相
通之機只在㝠㝠中不可得見這㸃意思今人只怪人
不應我正不是反已之學直做到與物大同七尺之軀
與千人萬人打做得一片纔是心體逼真處一有礙置
便是工夫未了當也(論/感)　功夫就是本體不容添得一
些尋見本體不走作纔是真功夫若以去人欲做存天
理工夫便如捕賊保家所謂克己復禮惟其禮故已克
所謂閑邪存誠惟其誠故邪閑故存天理是去人欲的
下手處荀卿性惡之説不曽教人從惡只要人反轉克
治這便矯枉過正不在本體上做工夫却從外邊討取
不自信将誰以為據乎(論工/夫)　陽明先生教致良知學
者昧於致之之義妄詆良知不足倚靠錯認工夫為太
容易殊不知人人自知乃實有的心雖被外面見聞牽
引實有的心常在這裡這便是良知即此真察而真行
之便是致若謂人無實有的心則非所以為人若謂實
有的心不足用便是獵等妄想若謂實有的心棄而不
用是不尋討之罪也(論/教)　聖人有心法無事法人見聖
人亦曽指一事褒貶遂不免加情於人所見之地便泥
著格套要知聖人先得其心然後因其麄而論之故能
脱然毁譽境外纔可馳驟世途雖波濤擾攘中常得透
出頭来有本故也(論應/事)　易不外象占聖人因人事幾
之動而象其理象乃吾心中之象占是心占之擬議以
成其變化作易者無中立有學易者動裡索静畫以立
之占以索之(論/易)　詩之為經聖人專形容人本等性情
學詩之法當想像詩人情性何等氣象務得其天生之
本然(論/詩)　春秋是非之書不是賞罸之書聖人不專意
褒貶人欲直指人心是非之實以詔於世恐懸空話頭
人不解悟故借魯史所載發明某是某非則天理之正
人心之安綱常倫理於是取衷非則人欲之私人之所
惡綱常倫理於是滅絶聖學王猷皆不外衆人能知能
行之本在察其真而已(論春/秋)　禮不取儀禮周禮為經
而以禮記者何經主發明義禮禮記是推出所以為禮
之意(論/禮)　書亦是各代故實其以為經乃二帝三皇順
時為治精要處其規模之大節目之詳整然包括宇宙
氣象法在則道在(論/書)　天之生人萬理畢備故萬化從
出足周所用有耳可聞有目可視有口可言有手可持
有足可行豈有不能自養之理只被人自墮落無所用
心五官四肢失其職業乃歸咎天命不知此命自我心
中渙汗(論/養)
雜著崔後渠曰道一不可以二求意有不可以無求理
之極不可以形氣求曰至一不二真有歸無極理不外
氣翁謂圓徹靈覺神明居之則雖欲二而有所不能岐
也翁謂康欽齋作赫赫穆穆同體則意意不落意乃其
為未嘗有也翁謂能通者神所通者理隂陽不測之謂
神神理曽有異義乎渠曰虛之所包無窮形之所納有
限道與性與理生於虛心與精與神生於形胡為乎弗
異之曰圜中竅外而為心以其虛也虛而生神生精圓
徹靈明之所具乎謂其方盈寸取其所涵不即其血肉
故心無心心之所以為心命於性性無性性之所以為
性現於心心命於性則清通而為神機不容以自滯性
現於心則密察而為精理不能以自昧背性而馳心暴
氣之徒也以是小其心可乎(楊子折/衷序)　天地間只一氣
氣得其平之謂虛平昭其序之謂理理當其施之謂道
能主其施之謂心能發其昭之謂性五者皆天也(明州/與王)
(同野/談)　人之所以為人主之以心而本之於性故性是
心之所以為心性之本體自然而無聲無臭者天也性
之生生而不容自己者道也故自性也無所有而立天
下之有惟無所有是為無極之真視不見聴不聞廓然
寂然故曰太虛惟立天下之有是謂本然之則絪緼屈
伸摩盪兼制日運而不滯故曰氣化(温縣/講章)　天者性之
本道者性之體心者性之郛廓天命之謂性言其本也
率性之謂道言其體也修道而戒懼慎獨言其守郛廓
之功也(同/上)　謂良知有聖愚古今固不敢謂良知下手
即了手亦不敢問有幇補不曰無幇補有造就無作為
有體認不惟自信以致之又須好學以致之蓋良知只
是個丹頭真須㸃化始得(紀客/談)
一菴語録性者萬物之一源求盡人物之性纔是盡已
性之實　問知行何以合一曰主宰處是知發用處是
行知即乾知大始行即坤作成物未有離乾以為坤亦
未有離坤以為乾者獨陽舎坤是落空想像孤隂舎乾
則不知而作皆非真乾真坤故以考索記問為知者遂
為知先而行後其知非允廸之明以襲取强為為行者
遂謂行實而知虛其行非由衷而出兩者如形影除一
個不得　儒者之學只在感應能将心性感處研窮事
理的當以應之是為用世後世學問多端不向事物上
馳逐遂其利欲之私即落枯寂以求心性却将天地生
生之機滅減分數良知一拈萬到本末具舉致之之功
所宜勉力　知最活凝於德則為真知逐於物則為識
神故工夫在於止　齊治平乃修身之所在心則身之
主宰然心太虛不能施力則感應處可以表見是為意
這感應從何来心虛則生靈曰知有物一觸其靈畢照
於是因其物感以此靈照而應之則格致之功盡感應
實得其理而主宰者是正矣　悟與見毫釐千里悟從
全體上呈露見却透得一路即此一路已謂通髓徹骨
但非寂然本體與觀㑹大法所以不能遂通不能行其
典禮推原病根畢竟是心不虛認得虛為悟體乃不落
揣摩又或於悟起病以儱侗標認大意於條理處不照
顧終墮潦草并無見解之用故悟亦靠不得學然後知
不足是認虛之學方可得真悟問理一分殊曰一是
理真真是一條路無雜二三所以分定不得不殊豈容
假借増損若以私智穿鑿不立純體便厚薄髙下大小
倒置隨在不停當有謂理雖一而分實殊者專重分上
将何處作把柄去殊得有謂理則一分則殊者是兩重
臨境當感如何互相下手有謂分雖殊而理惟一者專
重理上或墮儱侗虛見聖人心體純粹至善所以其幾
之動隨處以時出之盖形見處是分殊主宰處是理一
兩者當時同有　問合著本體方是工夫做得工夫方
識本體如何曰兩言亦須善體天生人心性有善無惡
乃其大槩中間見在分量器局又各各不同能進而求
之日新深造所以本等體段原無一物可見只從實踐
徹悟處便是若不用功本體即不呈露若踐不實悟不
徹雖有浪講虛解本然之體亦漫乎無具故即人工夫
所在這些纔可名本體這些豈得先有本體将工夫去
合又先有工夫復去見著一個本體　問不忍不為逹
之所忍所為何如逹曰學者實落下手若待推而逹之
不幾於勞擾而綴憑之乎善學之法須直截發動真機
就事運誠隨事正感豈可因我明處豫先作念推到不
明上或因不明處追考原初明的来作様子此是孟子
指㸃人身真機處處完具只被私欲間隔有能有不能
若能處處不為私欲間隔如明處作為無有不能為者
非謂必待比擬推廣然後可能　倭患亟會城集議先
生曰今日所以乆無成功者只少一段事衆問云何曰
只有不殺倭子的心便可萬全衆笑其迂曰此却是實
理人生作事直須從造化算来今日種種設計都是無
頭勾當初啓釁端原因國家德脈不貫通迄今出戰亦
須潔浄打疊心地一片不忍生民之意以為取勝根基
纔不破綻若惟以殺為事乃是倚靠宇宙間戾氣縱一
時得勝亦非仁義之師况不可必乎即如天之雷霆豈
脱了大造生生做出来　先生之姪欲為賈困於無資
先生令其訪衆賈能自具本者幾何姪復命曰十無二
三先生曰富者藉人以為賈其求賈也甚於賈者之求
資也而賈者每不稱富者之求以無信也子不必憂資
憂不能信耳　凡人日用云為未必無知做出来只是
習熟見聞之知非德性之知畢竟為不知而作從早至
晚如作揖喫飯著衣七八都由罔昧舉動若真真肚子
裡陶鑄無幾及干渉重務雖或經心一番却又從聞見
之知上打發将平昔與友朋深考力辨的放在一邊如
此學問雖萬千也無用　道理平平妥妥可知可行至
簡至易中庸其至矣乎只是日用常行中而庸者便為
極至道理人却不肯知不肯行看做天来大海様深的
殊不知這個天則昭然自在乃因驕性起便飛揚而上
吝心起便卑墮而下躁心起便縱放而前怠心起便廓
落而後侵心起便攘攘而右怯心起便委順而左竒心
起便索隐行怪巧心起便機械變詐所以中庸不可能
若種種心俱冺即是平平妥妥的即是察乎天地　耳
目口鼻四肢為形視聴言動持行為氣聰明睿知恭重
為神所以運聰明睿知恭重為魂所以定視聴言動持
行為魄魂屬陽魄屬隂孤隂易敝有陽魂以載隂魄然
後能勝於用常人只是魄来載魂非魂之載魄也　道
理難以名状不得已而強名曰太極然而未嘗言理為
太極也亦未嘗言道為太極也則所謂太極者果何物
哉即兩儀四象男女事物之𩔖之謂也真至之理皆著
見於日用之間惟在人自悟人之所以能悟者其最靈
之為恃乎(以下太/極枝辭)　氣只有一氣陽氣是也陽息為隂
故隂者陽之所不足也女者男之所不足也惡者善之
所不足也惡亞心也謂之失其本心造化凝締之機所
以流行宇宙者五行實無後先多寡之異其各附之以
五而後其資始全五非土也即指五行而言之也謂雖
分定而不離乎本體也總非截然有此位次皆借是數
以明其意耳　太極生生之機無一息不流行無一息
不停止流行者造化發育之妙停止者實體常住之真
流行而不止息是動而無静止息而不流行是静而無
動動静一時俱有合而言之也　問幾為聖人所有如
何又有惡幾曰惡豈有幾如弩然機發便其直如矢自
然旁行不得又問如何為幾分善惡曰此對誠無為而
言謂幾分善惡蓋有善而無惡也(以下宋/學商求)　易一隂一
陽之謂道兩一字以言乎等均者也時陽而陽之時隂
而隂之不失其太虛之本則道之所在也愆陽伏隂横
於流行而無所主得為道耶不愆不伏不横於流行則
為時陽時隂隂陽時則和而無戾是横渠之所謂道也
故氣得其正之謂道不必氣外别尋道道所運化之為
氣不必道上更生氣　問陳龍川論漢唐之治如何曰
此是論道體逝者如斯夫意思渠謂天下大物不是本
領宏大開廣却擔當不去蓋雖智力欺假一時亦不旋
踵而定豈能勉強得三四百年来這誠有協於人心可
包裹許多品彚處纔能安於自享中間偏全純駁髙下
淺深即在三代其遞世傳業猶有不能盡齊者若謂架
漏牽補度時日豈惟漢祖唐宗縱到嬴隋操莽固未嘗
澌滅龍川不是論人品亦不是論治道乃直指化機流
行大塊滿眼皆本相呈露惟其知之便能體惟其體之
便是道至其出入大小生熟以分人品賢愚而别治道
隆汚則三代漢唐不待智者而後以為異同也
　侍郎蔡白石先生汝楠
蔡汝楠字子木號白石西浙之德清人八歲侍父聽講
於甘泉座下輒有解悟年十八舉進士授行人轉南京
刑部員外郎守歸德衡州厯江西叅政山東按察使江
西布政使陞右副都御史廵撫河南召為戎政兵部侍
郎改南京工部卒官先生初汎濫於詞章所至與友朋
登臨唱和為樂衡州始與諸生窮經於石鼓書院而趙
大洲来遊又為之開拓其識見江西以後親証之東廓
念菴於是平生所授於甘泉隨處體認天理之學始有
著落蓋先生師則甘泉而友則皆陽明之門下也
端居寤言舉天下講理講學俱不甚謬聖人並無以異
人只到實體之際便生出支節有可講者即如敬為聖
學之要内史過亦知敬是德之輿若道如何是敬便有
宻宻工夫一日之中是敬不是敬感應之際有将迎無
将迎都不知覺則只原是認得光影未曽知得真切聖
賢終身學問只是知之真體之宻耳　從頭學聖人之
志道則問禮問官不妨漸學從頭便學問禮問官恐搜
索講求别成伎倆　貌言視聽思天之所以與人者恭
從明聰睿人之所以體天者若必以為根塵則天何為
與此垢累以戚人心乎象山先生曰儒者經世釋者出
世公私之辨也　言者人之發聲行者人之應迹聲從
何處發迹從何處應知得去處下得擬議工夫方能成
得變化　知誘物化之後又騖於口耳光影之學承虛
接響的然日亡亦是斧斤伐之牛羊又從而牧之纔於
人所不見處収攝凝定忽然不及湊泊不倚記誦天理
是爾呈露便是日夜生息雨露滋順也　今人於事變
順逆亦每每委之天命只是朦朧不明知不分曉強将
此言聊自支撑其中實自搖惑聖人知命直是洞徹源
頭賢人却知有義便於命上自能分曉都不是影響説
命也　或疑程子取谷神不死之語予舉張横渠曰太
虛無動搖故為至實然則儒老之辨曰其言雖合其發
言之意則殊老氏從自已軀殻中發此意儒者從天地
太虛中發此意孟子辨告子闢楊墨卑管晏斥鄉愿只
因孟子見聖賢一端的確分明故灼然知異於聖賢之
學今聖賢一端正未理㑹却㨿前賢見成言語附和末
響不如且尋求自已做聖賢一端之正此一端既精異
端自不能雜復何難闢之有　學問各有一處老氏一
此謙柔心佛氏一此空寂心楊氏一此為我心墨氏一
此兼愛心彭籛一此養生心只是不明乎善不知所止
做入他岐而為二三　天地以生物為心而不能必物
之成花之千葉者不實其最先發者早萎亦天地自然
之力量也老子退一著亦識得如此但質之聖學知天
地之化與時消息而無容心其間則老子毫釐千里之
謬矣故知天理者能善用易　不獨老子有合於易叅
同隂符時契造化之機其用處便私已程子曰雖公天
下之理以私心為之便是私　問比物聨𩔖之學或有
不得而湊泊者則如之何曰正不欲其聯比湊泊也天
髙地下萬物散殊散殊之中必欲聨比湊泊是雕刻之
化矣只流而不息合同而化是謂大同聖人千言萬語
天地千變萬化異者必不盡同只要知同歸一致之處
　聖賢地位非可想像只聖賢事合下做得洒掃應對
可精義入神　文章功名聞見知解皆足羈縻豪傑故
銷市井富貴之習心易銷文章功名之習心難銷文章功
名之習心易銷聞見知解之習心難聖人精進凡物
不能羈絆只是能放下一切好地位都住不得也　老
氏以物為外故有芻狗之喻聖人合内外以成仁本無
憧憧之心實有肫肫之仁何嘗如此　荘子将感應為
託不得已以養自然豈若将感應為自不能已而任自
然故老荘以為自然者聖人謂之矯強　方今人良知
天理之學似説得太易故人往往作口耳知解全無實
得聖人發蒙在亨行時中要之良知天理可亨之道也
必須童䝉求我初筮方告謂之時中不然非惟無益於
人抑且有乖於道　程子曰坐忘便是坐馳所以坐馳
者因荘生不知學問其言本出於老子杳冥怳忽之意
所謂心齋乃齋其蕩然無主之心非明善之誠知止之
定坐而入忘蓋茫然而不自知耳　五福六極氣之不
齊也隂陽變化其機莫測聖人之心真知隂陽消長之
故謂之知命命不離乎氣也　胡五峯曰居敬所以精
義朱子晚年深取其言可見朱子居敬窮理之説未嘗
分為二也孔門以主敬為求仁五峯又以居敬為精義
要之一敬立而四德備矣　象山先生毎令學者戒勝
心最切病痛鵞湖之辨勝心又不知不覺發見出来後
乃每歎鵞湖之失因思天下學者種種病痛各各自明
只從知見得及工夫未懇到處罅縫中不知不覺而發
平居既自知發後又能悔何故正當其時忽然發露若
用功懇到雖未渾化念頭動處自如紅爐㸃雪象山勝
心之戒及發而復悔學者俱宜細看庶有得力工夫蓋
象山當時想亦如此用功也　古人聲律非止發之詠
歌被之管絃虛明之體合乎元聲凡言皆中律言也六
經之言雝雝鏘鏘諸子百家則沾滯散亂之音作矣故
孟子知言非知言也知心聲也　問樂者心之本體恐
懼悲哀相妨累否曰樂者非踴躍歡喜之謂無不樂之
謂也肫肫皜皜為懼為哀皆真機也初非一朝之患加
得分毫何妨累之有若以物欲之憂為憂威武之懼為
懼及當懼當憂凝滯留著則不特哀懼妨累而肆樂沉
湎流而不節亦甚悖馳君子之樂矣安土敦仁中心
安仁也故感發處無非愛人退之博愛謂仁止道其用
　古人舉先民詢於芻蕘蓋天下只有一個是更不可
増有一個是便有一個非消滅不得芻蕘之言是聖人
從而是之聖人之言非朦瞽庶人得而非之若一有勝
心則不特芻蕘必増聖人已是之言一有狥心則不特
聖人必狥偏智一隅之見自此本然是非之度幾於凌
夷而學問家因之多事矣　謝上蔡以覺言仁未為不
是朱子病其説又言敬則自能覺愚意敬即覺也但敬
覺工夫最精上蔡言儒之仁佛之覺則非　人性全而
物性偏人心智無涯故反危殆物心智有限故反近自
然人要持危而入於自然只在存之而已本體常存私
制無自而生私智不生便不害性不害性是養性也神
發智智之鑿處為知誘人生而静不容説正感發時常
覺得便是主静路上工夫　天德天道天道無期必期
必便是計功謀利尹和靖曰如潦則止如霽則行何期
必之有
　
　
　
　
　
　
　明儒學案卷四十
欽定四庫全書
　明儒學案卷四十一
　　　　　　　　　　　餘姚　黃宗羲　撰
甘泉學案五
　侍郎許敬菴先生孚逺
許孚逺字孟仲號敬菴湖之徳清人嘉靖壬戍進士授南
工部主事轉吏部尋調北大計與冢宰楊襄毅(溥/)不合移
病歸起考功主事髙文襄不説出為廣東僉事降海盜李茂
許俊美移閩臬考功王篆修怨復中計典謫鹽運判官萬
厯二年擢南太僕寺丞遷南文選郎中請告補車駕郎中
謁江陵問及馬政先生倉卒置對甚詳江陵深契之欲大
用而王篆自以為功出為建昌府給事中鄒南臯薦之遷
陜西提學副使擢應天府丞以申救李見羅鐫級歸起廣
東僉事轉廣西副使入為右通政以右僉都御史廵撫福
建日本封貢事起先生疏言發兵擊之為上䇿禦之為中
䇿封貢非䇿也其後朝廷卒用其中䇿召為南大理寺
卿晉南兵部右侍郎而罷三十二年七月卒贈南工部
尚書先生自少為諸生時竊慕古聖賢之為人羞與鄉
黨之士相争逐年二十四薦於鄉退而學於唐一菴之
門年二十八釋褐為進士與四方知學者遊始以反身
尋究為功居家三載困窮艱厄怳忽畧有所悟南粤用
兵拚舎身命畢盡心力怠墮躁妄之氣煎銷庶㡬及過
蘭溪徐魯源謂其言動尚有繁處這裡少凝重便與道
不相應先生頂門受鍼指水自誓故先生之學以克已
為要其訂正格物謂人有血氣心知便有聲色種種交
害雖未至目前而病根尚在是物也故必常在根上著
到方寸地灑灑不掛一塵方是格物夫子江漢以濯秋
陽以暴此乃格物榜様先生信良知而惡夫援良知以
入佛者嘗䂓近溪公為後生標準令二三輕浮之徒恣
為荒唐無忌憚之説以惑亂人聽聞使守正好修之士
摇首閉目拒此學而不之信可不思其故耶南都講學
先生與楊復所周海門為主盟周楊皆近溪之門人持
論不同海門以無善無惡為宗先生作九諦以難之言
文成宗㫖元與聖門不異故云性無不善故知無不良
良知即是未發之中此其立論至為明析無善無惡心
之體一語蓋指其未發廓然寂然者而言之則形容得
一静字合下三言始為無病今以心意知物俱無善惡
可言者非文成之正傳也時在萬歴二十年前後名公
畢集講㑹甚盛兩家門下互有口語先生亦以是解官
矣先生與見羅最善見羅下獄拯之無所不至及見羅
戍閩道上仍用督撫威儀先生時為閩撫出城迓之相
見勞苦涕泣已而正色曰公䝉恩得出猶是罪人當貶
損思過而鼓吹出耀此豈待罪之體見羅艴然曰迂濶
先生顔色愈和其交友真至如此
原學天然自有之謂性效性而動之謂學性者萬物之
一原學者惟人之能事故曰天地之性人為貴為其能
學也學然後可以盡性盡已性以盡人物之性則可以
贊天地之化育而與天地參而為三才故學之係於人
者大也天聰天明非學不固威儀動止非學不端剛柔
善惡之質非學不化仁義禮智信之德非學不完君臣
父子夫婦昆弟朋友之倫非學不盡富貴貧賤夷狄患
難之遇非學不逹學則智不學則愚學則治不學則亂
自古聖賢盛徳大業未有不由學而成者也故先師孔
子特揭學之一言以詔來世而其自名惟曰學而不厭
而已性之理無窮故學之道無盡學而不厭孔子之所
以為孔子也然而三代以上道明而學醇三代以下道
喪而學雜髙之淪於空虛卑之局於噐數浸滛於聲利
靡濫於詞章嗚呼學其所學而非孔子之所謂學也其
卓然志於孔子之學不為他道所惑者寥寥數千載之
間㡬人而已乃其見有偏全言有離合行有至不至擇
而取之則又存乎其人焉故學以盡性為極以孔子為
宗若射之有的發而必中若川之歸海不至不已矣夫
然後可以語學學之義大矣哉(原學/篇一)　學者既有志於
孔子之學則必知夫求端用力之地孔子之學自虞廷
精一執中而來其大㫖在為仁其告顔子以克已復禮
最為深切著明者也人心本來具此生理名之曰仁此
禮不屬血氣不落形骸故直云克己己私一克天理具
存視聽言動各有當然之則故云復禮一日克已復禮
則無我無人平平蕩蕩萬物一體故曰天下歸仁已最
難克仁最難言因循牽繫終身䧟溺剛毅深潛一日可
至故曰為仁由已而不由人出此入彼即在身心之間
其機至嚴其用至博故曰非禮勿視聽言動此孔門學
脈也他如言敬言恕言忠信言閑邪存誠言洗心藏密
言格物至知誠意正心無非此理無非此學神而明之
存乎其人焉耳矣是故舍仁而不求者昧其本心不可
立人道於天地之間不由克已復禮而言仁者道不勝
欲公不勝私而徒以聞見湊泊氣魄承當無强至於仁
之理知克已者一私不容氣質渾化故功利權謀之説
非所可入知復禮者體用俱全萬理森著故虚無寂滅
之教非所可同修此之謂天徳逹此之謂王道此孔子
之學自精一執中而來為萬世立人極者也學者於斯
篤信不惑而行之不惰其庶㡬乎可以語學也夫(原學/篇二)
　學不貴談説而貴躬行不尚知解而尚體驗易曰黙
而誠之不言而信存乎徳行孟子曰君子所性仁義禮
智根於心其生色也睟然見於面盎於背施於四體四
體不言而喻此其説也是故性定者其言安以舒養深
者其容静以肅内直者其動簡徳盛者其心下反之而
躁妄輕浮繁擾驕汰生焉蓋理欲消長之機志氣清濁
之辯見於動静徵於應感如影隨形不可掩也昔者虞
舜夔夔齊慄以格其親而好問好察善與人同乃見其
精一之學文王在宫在廟雝雝肅肅而無然畔援無然
歆羨乃見其敬止之功孔子溫良恭儉讓萃至徳於其
躬而意必固我至於盡忘乃其學而不厭之實凡古今
聖賢所為師表人倫信今傳後者必以躬修道徳而致
之斷非聲音笑貌之所能為也故學者之學務實修而
已矣珠藏而淵媚玉韞而山輝徳聚於其中而發見於
其外有不修修之未有無其驗者也不修而偽為於外
與夫修之未至而欲速助長操上人之心者皆孟子所
謂無源之水易盈易涸不可長久矣故曰君子之道闇
然而日章小人之道的然而日亡言忠信行篤敬雖蠻
貊之邦行矣言不忠信行不篤敬雖州里行乎哉誠偽
虚實判若霄壤其理甚明内辨諸身心外證諸家國學
之終身不至不已斯學之道也
論學書中庸所謂戒慎不覩恐懼不聞只在性體上覺
照存養而已但人心道心元不相離善與不善禮與非
禮其間不能以髪故閑邪一著乃是聖學喫𦂳所在學
者茍知得善處親切方知得不善處分明譬諸人有至
寳於此愛而藏之所以防其隕害者是将無所不至又
譬諸種植嘉禾無所容其助長之力惟有時加耘耔不
為荑稗所傷而已(答孟/我疆)　白沙静中養出端倪敬齋只
説存養曷嘗有看見察見兩説牴牾蓋中庸首章言不
覩不聞末章言無聲無臭分明天命之性不可覩聞不
渉聲臭而夫子告子張曰立則見其參於前在輿則見
其倚於衡顔淵自叙如有所立卓爾又却是有所見有
所立此兩者要須黙識而神明之道之在人非優游散
漫者所可入必是凝精聚神念念不忘若有參前倚衡
之見及其與道契㑹處原來聲臭俱無若存知見便非
道體(答陸/以建)　聲色臭味安佚自是天性之所不能無不
離乎氣質者也第是數者為性之欲必其順乎天理之
當然性通極於命而後性不蔽於欲故曰君子不謂性
也仁之於父子等事而謂之命者何言君臣父子賔主
賢否之際遭遇不齊天道之升降否泰消息盈虚雖聖
人有所不能必是以謂之命也然仁義禮智其性在我
隨其時勢所值而皆有可以有盡之道命責成於性而
後命不違乎天故曰君子不謂命也究而言之命無二
性亦無二但人於聲色臭味之欲恒謂之性生於君臣
父子所處難易順逆之間多諉之天命故孟子特伸此
抑彼使學者知所重輕云爾(答朱/用韜)　所謂天則超絶聲
臭不渉思慮安排然只在日用動静之間黙識可見此
心一違天則便有不安加之於人便有不合惟其當作
而作當止而止當語而語當黙而黙一不違於天則而
後協乎人心之同然知此則性之面目可得而言矣(答/沈)
(實/卿)　所謂透性與未透性云者不知從何處分别為是
見解虚實耶為是躬行離合耶為是身心枯潤耶為是
論説髙卑耶易言美在其中而暢於四肢發於事業孟
子言根心生色睟面盎背四體不言而喻者此真透性
之學若以知解伶俐談説髙妙為透性某方恥之而不
敢翁更何以教之(簡羅/近溪)老丈以毋意為宗使人人皆由
毋意之學得無所謂欲速則不逹者耶大學欲正其心
者先誠其意所謂誠其意者只在毋自欺而求自慊此
下學之功也顔子有不善未嘗不知知之未嘗復行亦
誠吾意而已吾儕之學焉可以躐等乎此理纔有悟處
便覺鳶飛魚躍觸處流行而不須一毫安排强索之力
然到得與自己身心湊泊髙逺孟子曰反身而誠樂莫
大焉程子曰識得此理以誠敬存之而已識者黙而識
之也識得便須存得方為已有時時黙識時時存養真
令血氣之私銷鑠殆盡而此理盎然而流行乃是反身
而誠與鳶飛魚躍同意不然饒説得活潑潑地亦無益
也學者認得容易翻令心中浮泛不得貼實此即誠與
不誠之介不可不察也凡吾儕平日覺有胸次洒落時
感應順適時正是誠意端倪要須存養擴充得去若作
毋意見解則精神便都散漫矣(與李/同野)　吾儕學問見處
俱不相逺只是實有諸已為難能於日用工夫更不踈
放真真切切實實平平不容意見盤桓則此理漸有諸
已矣此學無内外相人已相打得過處方是徳性流行
打不過時終屬私已猶為氣質用事吾輩進修得失涵
養淺深亦只驗諸此而已(與萬/思嘿)　人事自為簡省未嘗
不可若不得省處即順以應之洗滌精神洒洒落落無
揀擇相更覺平鋪實在操舍存亡昏明迷覺總在心而
不在覺(與鄧/定宇)　自心妙用即是涓涓之流亦即是汪洋
浩大之海鄙意則謂須有鑿山濬川掘井九仞而必及
泉之功涓流浩海乃其自然不容人力也　昔人學問
失之廣逺故儒者反而約之於此心其實要反約又須
博學詳説而得之非謂直信此心便可了當是事也(與/王)
(東/崖)　知止致知俱出大學首尾血脈原是相因致得良
知徹透時即知是止討得至善分明處即止是知初非
有本體工夫亦非有偏全先後之别古今儒者悟入門
路容有不同隨時立教因病制方各有攸當政不必以
此病彼也(答胡/體仲)　格物之説彼謂待有物而後格恐未
格時便以離根者此其論似髙而實非也若得常在根
上著到方寸地洒洒不掛一塵乃是格物真際人有血
氣心知便有聲色種種交害雖未至目前而病根常在
所以誠意工夫透底是一格物孔子江漢以濯秋陽以
暴胸中一毫查滓無存隂邪俱盡故能毋意毋必毋固
毋我此非聖人不足以當格物之至(與蔡/見麓)　鄙意格物
以為神明之地必不累於一物而後可以合道格致誠
正與戒懼慎獨克復敬恕斷無殊㫖(與鄧/定宇)　博文約禮
道之散見於人倫庶物之間者文也其本於吾心天然
之則者禮也隨事而學習之謂博隨學而反已之謂約
禮即在於文之内約即在於博之時博而約之所以為
精也精則一一則忠
與胡廬山先生論心性書閒中披誦明公與李見羅所
論心性兩書見我公誠心直道無少迂曲而見羅丈雄
才卓見確有主張此皆斯文之所倚頼書中大意公則
謂靈覺即是恒性不可殄滅見羅則謂靈覺是心性非
靈覺從古以來知性者少識性者多二公論㫖不合只
在於此夫心性之難言久矣混而一之則其義不明離
而二之則其體難析譬諸燈然心猶火也性則是火之
光明又譬諸江河然心猶水也性則是水之濕潤然火
有體而光明無體水有質而濕潤無質火有體故有柔
猛而光明無柔猛水有質故有清濁而濕潤無清濁火
之明水之濕非一非二此心性之喻也夫率性之為名
自天之降衷不雜乎形氣者而言而心之為名合靈與
氣而言之者也性只是一個天命之本體故為帝則為
明命為明徳為至善為中為仁種種皆性之别名也此
未嘗有外於心之靈覺而靈覺似不足以盡之心者至
虚而靈天性存焉然而不免有形氣之雜故虞廷别之
曰人心道心後儒亦毎稱曰真心妄心公心私心其曰
道心真心公心則順性而動者也心即性也其曰人心
妄心私心則雜乎形氣而出者也心不可謂之性也君
子之學能存其心便能復其性蓋心而歸道是人而還
天也即靈覺即天則豈有二耶夫性之在人原來是不
識不知亦原來是常明常覺即寂而照即照而寂初非
有内外先後之可言若以虚寂為性體而明覺為心用
是判心性為二物斷知其有不然也見羅兄又謂虞廷
之相傳者在中道心人心總皆屬用大學之歸宗者在
善心意與知總非指體此等立言俱不免主張大過中
固是性之至徳舎道心之微更從何處覓中善固是道
之止宿離心意與知却從何處明善性無内外心亦無
内外體用何從而分乎尊教有云指體而言則不識不
知指用而言則常明常覺此語猶似未瑩蓋常明常覺
即是不識不知本然明覺不落識知一有識知即非明
覺有明覺之體斯有明覺之用恐又不得以不識不知
為體而以常明常覺為用也萬古此心萬古此性理有
固然不可增減經傳之中或言性而不言心或言心而
不言性或心與性並舉而言究其指歸各有攸當混之
則兩字不立析之則本體不二要在學者善自反求知
所用力能存其心能復其性而已矣斯道無人我無先
後轍因二公所論一究言之惟願髙明更賜裁正若尊
刻衡齊所辯宋儒物理之説其説頗長姑俟他日面教
盡所欲請也
　恭定馮少墟先生從吾
馮從吾字仲好號少墟陜之長安人萬厯己丑進士選庶
吉士改御史疏請朝講上怒欲杖之以長秋節得免請告
歸尋起原官又削籍歸家居講學者十餘年天啟初起大
理寺少卿與定熊王之獄擢副都御史時掌院為鄒南
臯先生風期相許立首善書院於京師倡明正學南臯主
解悟先生重工夫相為鹽梅可否而給事朱童蒙郭允厚
不説學上疏論之先生言宋不競以禁講之故非以講之
故也我二祖表章六經天子經筵講學皇太子出閣講學
講學為令甲周家以農事開國國朝以理學開國也臣子
望其君以講學而自己不講是欺也倘皇上問講官曰諸
臣望朕以講學不知諸臣亦講學否講官亦何以置對乎
先臣王守仁當兵戈倥􁦖之際不廢講學卒能成功此臣等
所以不恤毁譽不恤得失而為此也遂屢疏乞休又二
年即家拜工部尚書尋遭削奪逆黨王紹徽修怨於先
生及為冢宰使喬應甲撫秦以殺之先生不勝挫辱而
卒崇禎改元追復原官諡恭定先生受學於許敬菴故
其為學全要在本原處透徹未發處得力而於日用常
行却要事事㸃簡以求合其本體此與静而存養動而
省察之説無有二也其儒佛之辨以為佛氏所見之性
在知覺運動之靈明處是氣質之性吾儒之所謂性在
知覺運動靈明中之恰好處方是義理之性其論似是
而有病夫耳目口體質也視聽言動氣也視聽言動流
行而不失其則者性也流行而不能無過不及則氣質
之偏也非但不可言性并不可言氣質也蓋氣質之偏
大畧從習來非氣質之本然矣先生之意以喜怒哀樂
視聽言動為虚位以道心行之則義理之性在其中以
人心行之則氣質之性在其中若真有兩性對峙者反
将孟子性善之論墮於人為一邊先生救世苦心大将
氣質説壊耳蓋氣質即是情才孟子云乃若其情則可
以為善矣若夫為不善非才之罪也由情才之善而因
見性善也若氣質不善便是情才不善情才不善則荀
子性惡不可謂非矣
辨學録人心至虚衆理咸備丢過理説心便是人心惟
危之心即有知覺是告子知覺運動之覺佛氏圓覺大
覺之覺非吾儒先知先覺之覺也覺之一字亦不可不
辨知覺的是天理便是道心知覺的是人欲便是人心
非概以知覺為天理為道心也若丢過理字説心説知
便是異端　吾儒曰喻利之心不可有異端曰喻義之
心不可有吾儒曰為惡之心不可有異端曰為善之心
不可有或詰之曰喻義之心不可有喻利之心可有乎
為善之心不可有為惡之心可有乎彼則曰喻義之心
且不可有况喻利乎為善之心且不可有况為惡乎如
此為言雖中人亦知其非彼又恐人之非之也復倡為
一切總歸於無心之説以為人之心體本空無利無義
無善無惡者其本體也必也無喻利心併無喻義心併
無無喻義心無為惡心併無為善心併無無為善心一
切總歸於無心方合本體耳説至此雖髙明莫知其非
矣不知正是發明喻義之心不可有為善之心不可有
處柰何不察而誤信之耶且義原非外性原是善心之
本體原是有善無惡的可見必有喻義為善之心而後
為合本體也今欲一切總歸於無心安在其為合本體
耶况人心易放而難收儘去喻義猶恐喻利儘去為善
猶恐為惡今欲一切總歸於無心竊恐義無而利未必
無善無而惡未必無反為本體之累不小也又况義利
只有兩途人心原無二用出於義即入於利出於善即
入於惡豈有無義無利無善無惡一切總歸於無心之
理乎大抵義原非外特自有其義之心不可有而喻義
之心必不可無性原是善特自有其善之心不可有而
無善之心必不可無總是喻之又喻以至於化為之又
為以至於忘造到上天之載無聲無臭處只好説有喻
義之心而至於化有為善之心而至於忘有喻義為善
之心而無聲臭之可儗亦説不得喻義之心不可有為
善之心不可有今云云者所謂小人而無忌憚者也
問天命之性無聲無臭原著不得善字曰天命之性就
是命之以善何消再著得故曰性善(不然所命者/為何物耶)孟子
道性善正直指天命之初而言耳又問無聲無臭何也
曰善曾有聲有臭耶　天性之性如一陽來復造化生
意雖未宣洩而凡宇宙間形形色色萬紫千紅無一不
胚胎完具於其内故曰天命之謂性此自是實在道理
原不落空若曰天命之性渺渺㝠㝠一切俱無如此不
知天命的是個甚麽便於天命二字説不去矣　問人
心一概説不得有無此是論工夫若論本體則無善無
惡全説不得有矣無心之説蓋指本體也曰不然論工
夫心原一概説不得有無還有不可不有者不可不無
者若論本體則全説不得無矣故孟子曰無惻隐之心
非人也云云曰無曰非何等明白又曰惻隐之心人皆
有之至我固有之也曰皆有曰固有又何等明白而曰
本體無善無惡異端無心之説專指本體而言誤矣
問善之善對惡而言也無善之善指繼善之初不對惡
而言也惡如彗孛妖氛善如景星卿雲無善之善如太
虚惡如木石屑善如金玉屑無善之善如目中不容一
屑如何曰吾儒之㫖只在善之一字佛氏之㫖却在無
善二字近日學者既惑於佛氏無善之説而又不敢抺
殺吾儒善字於是不得已又有無善之善之説耳不知
吾儒之所謂善就指太虚本體而言就指目中之不容
一屑而言非專指景星慶雲金玉屑而言也善字就是
太虚非太虚為無善之善也乃若其情則可以為善矣
乃所謂善也由可以為善之善才見得乃所謂善之善
兩個善字原只是一個豈有可以為善之善乃與惡對
之善乃所謂善之善乃無善之善之理哉　一有其善
便是不善故曰喪厥善一有意為善便不是為善故曰
雖善亦私至於喪至於私則善於何有如此是其病正
在無善也　山下出泉本源原清此性之説也漸流漸
逺有清有濁清者勿使之濁濁者復澄之清此學之説
也三品之説是徒知漸流漸逺有清有濁未嘗不是而
不知山下出泉本源原清澄濁求清非義外也慈湖之
説是徒知山下出泉本源原清亦未嘗不是而不知漸
流漸逺有清有濁則澄濁求清非揠苗也嗚呼不知本
體者疑性之或惡而既以學為義外知本體者信心之
即道而又以學為揠苗學果何日而明哉　有意為善
有所為而為如以為利之心為善為名之心為善以以
善服人之心為善之𩔖非以安而行之為無意為無所
為利而行之勉强而行之為有意為有所為也今人見
人孳孳為善而概曰有意曰有所為則阻人為善之路
矣　夫有太極而無思為有物則而無聲臭乃吾儒正
大道理正大議論佛氏丢過太極專講無思無為丢過
物則專講無聲無臭是無思為而併無太極無聲臭而
併無物則有是理乎　知覺運動視聽飲食一切情欲
之𩔖原是天生來自然的原無思無為寂然不動感而
遂通何思何慮佛氏窺見這些子遂以此為真性把吾
儒這個理字以為出於有思有為出於偽如告子以人
性為仁義莊子以仁義為殘生傷性之𩔖不是天生來
自然的故孟子不得已指㸃出個見孺子而怵惕覩親
骸而顙泚不忍觳觫之牛不屑嘑蹴之食之𩔖見得這
個理字也是天生來自然的無思無為寂然不動感而
遂通何思何慮非以人性為仁義而殘生傷性也縱是
説出多少工夫説思説為只是教人思這個無思的道
理為這個無為的道理非義外非揠苗非强世也吾儒
宗㫖與佛老全不相干後世講學不精誤混為一以上
逹歸佛以下學歸儒以頓悟歸佛以漸修歸儒以明心
見性歸佛以經世宰物歸儒諸如此𩔖名為闢佛適以
崇佛名為崇儒適以小儒何也佛氏上逹吾儒下學佛
氏得上一截少下一截工夫如此是夫子下學儒而上
逹佛也是佛反出其上可乎修而不悟豈曰真修十五
志學七十從心漸也以十五而即知志學非頓乎學而
不厭修也黙而識之非悟乎此吾儒頓悟漸修之説也
經世宰物而不出於心性安所稱王道先明諸心知所
徃然後力行以求至非吾儒之言乎今以上以悟以心
性歸佛氏以下以修以事物歸吾儒是佛氏居其精而
吾儒居其麄也有是理哉不知佛氏之失正在論心論
性處與吾儒異不專在舎經世宰物而言心性正在所
悟所逹處與吾儒異不專在舎漸修而言頓悟舎下學
而言上逹也　或曰吾道至大二氏之學雖甚髙逺總
不出吾道之範圍故二氏偏不能兼吾儒吾儒全可以
兼二氏曰不然儒佛既混談儒者稍求精便誤入於佛
氏闢佛者稍欠精反操戈於吾儒是其貽禍者一儒佛
既渾詆儒者摘一二誤佛氏之語以為非毁攻擊之話
柄談佛者借一二吾儒精微之語以為惑世誣民之蒿
矢是其貽禍者二向使佛自佛儒自儒不混為一豈有
是哉且吾道本大何必兼二氏而後見其大若必待兼
二氏以為大則又安所稱大耶况吾儒正道也異端邪
説也邪固不能兼正正豈可以兼邪若正可以兼邪又
惡在其為正耶　吾儒之學以理為宗佛氏之學以了
生死為宗如人生則能知覺運動死則血肉之軀還在
便不能知覺運動可見人之生死的是血肉之軀這能
知覺運動的一㸃靈明真性原未嘗死所謂本來面目
萬刼不磨者此也悟得這個便是超悟便知無死無生
所謂出離生死見性成佛者此也其悟入處不由積累
不由聞見不可言説不可思議只在當下一覺一覺便
了更有何事雖中間説得千變萬化其實宗㫖則是如
是與吾儒論心性處全不相干蓋性者心之生理吾儒
所謂性亦不由積累不由聞見以理言非專以能知覺
運動的這個言故彼所云性乃氣質之性生之謂性之
性吾所云性乃義理之性性善之性彼所云一㸃靈明
指人心人欲説與吾儒所云一㸃靈明所云良知指道
心天理説全然不同雖理不離氣而舎理言氣便是人
欲天理人欲之辨乃儒佛心性之分此宗㫖處不可不
辨也　吾儒曰未發目雖無覩而天命真覩之理已具
耳雖無聞而天命真聞之理已具心雖無知覺而天命
真知真覺之理已具即發而皆中即覩以天下而無不
明而所以能明的真覩之理亦不可得而覩聞以天下
而無不聰而所以能聰的真聞之理亦不可得而聞知
覺以天下而無不睿知而所以能睿能知的真知真覺
之理亦不可得而知不可得而覺故曰上天之載無聲
無臭冲漠無朕即萬象森羅萬象森羅亦冲漠無朕未
發不為無已發不為有渾然一理種種道理自天命之
初已備後來多少工夫多少事業都只是率性之道耳
佛氏覺性本空以為這一㸃靈明作用的性本來原是
空的目惟無覩故能覩耳惟無聞故能聞心惟無知覺
故能知覺目雖能覩而所以能覩的真空之性原不可
得而覩耳雖能聞而所以能聞的真空之性原不可得
而聞心雖能知覺而所以能知能覺的真空之性原不
可得而知不可得而覺故曰覺性本空不生不滅若與
未發之中相似而不知實有大不同者　或曰性只是
一個性那裡又是兩個以義理氣質分儒佛余曰人得
天地之理以為生此所謂義理之性也而氣質乃所以
載此理豈舍氣質而於别處討義理哉性原只是一個
但言義理則該氣質言氣質則遺義理故曰氣質之性
君子有弗性焉此闢佛之説也且子既知性只是一個
性何不一之於性善之性而獨一之於生之謂性之性
耶今欲一之於生之謂性而不一之於性善此三品之
説所由起也是子自二之三之以至於倍蓰而無算也
性豈有二焉孟子道性善故曰夫道一而已矣此儒者
之㫖也　吾儒説去欲佛氏却説欲是去不得的吾儒
説存理佛氏却説理是不消存的甚且併天理人欲四
字都要抹殺中間雖説欲障其實是説理障的客語畢
竟要回䕶這個欲字病痛全在誤認生之謂性一句知
覺運動是氣是欲而知覺運動之恰好處是理佛氏原
認欲字為性不曾論理安得不抹殺理字回䕶欲字
問仁者人也目能視耳能聽口能言身能動人也即仁
也何如曰此惑於佛氏之説也視聽言動是氣不是理
如何説是仁視聽言動之自然恰好合禮處才是仁耳
目口體為形視聽言動為色視聽言動之自然恰好處
為天性理不離氣天性不離形色視聽言動之禮不離
耳目口體故曰仁者人也非便以能視能聽能言能動
為仁也若不論禮不禮勿不勿而惟以視聽言動為仁
是直把氣質作義理墮於情欲矣　昔人謂佛氏得吾
儒之體只是無用又謂佛學有得於形而上者而但不
可以治世不知佛氏所以為異端者正在不得吾儒之
體正在誤認形而下者為形而上者端猶端倪發端之
端異端云者謂其發端處與吾儒異也若不窮究其發
端而徒辨别其流弊彼将曰其所以破佛者乃佛書自
不以為然者也　問人心至虚不容一物理在何處安
得不説理障曰人心至虚不容一物處就是理異端之
所謂理誤指物而言吾儒之所謂理正指不容一物者
而言耳　人心之初惟有此理故見孺子入井皆有怵
惕惻隐之心此時固容不得一毫殘忍刻薄之念亦容
不得一毫納交要譽之念殘忍刻薄納交要譽雖不同
同謂之欲故謂心之本體容不得一毫欲則可謂容不
得一毫理則不可蓋人心之初惟有此理豈可説容不
得或問如何是理曰即所謂怵惕惻隐之心是也
疑思録格物即是講學不可談𤣥説空　自慊二字甚
有味見君子而厭然正自小人自家不慊意處安得心
廣體胖故曰行有不慊於心則餒矣君子慎獨只是討
得自家心上慊意自慊便是意誠便是浩然之氣塞於
天地之間　問天命之性曰如孩提知愛是誰命他愛
稍長知敬是誰命他敬這都是自然而然的故曰天命
又問此率性之道非天命之性也如何是天命之性曰
孩提如何便知愛稍長如何便知敬這必有所以知愛
敬者在此蓋是父母初生時天已命之矣豈待孩提稍
長後才有此愛敬哉知此則知天命之性　外省不疚
不過無惡於人内省不疚才能無惡於志無惡於人到
底只做成個鄉愿無惡於志才是個真君子　論語一
書論工夫不論本體論現在不論源頭蓋欲學者由工
夫以悟本體由見在以覓源頭耳中庸則直指本體源
頭以泄孔子之祕如論語論夫子之道曰忠恕而已矣
而中庸則曰忠恕違道不逺蓋論語之論道指其見在
可道者言中庸之論道直指天命率性之初而言也不
然忠恕即一貫之道而曰違道不逺何哉論語論徳曰
據於徳中庸則曰不顯惟徳百辟其刑之蓋論語之論
徳指見在可據者言中庸之論徳直合於天載之初而
言也不然闇然知㡬即君子之徳而曰可與入徳何哉
如水一也論語指其見在如江河如池沼皆水也中庸
則直指山下出泉原泉混混而言矣　大庭廣衆中如
一人稱人善一人稱人惡則稱人善者為君子而稱人
惡者為小人一人稱人善一人和之一人阻之則和者
為君子而阻者為小人一人稱人惡一人和之一人不
答則不答者為君子而和者為小人以此觀人百不失
一　從心所欲便不踰矩從耳目口體所欲便踰矩矣
　孔門以博約立教是論工夫非論本體學者不逹遂
以聞見擇識為知故夫子不得已又曰知之為知之不
知為不知是知也直就人心一㸃靈明處㸃破知字此
千古聖學之原若聞見擇識不過致知工夫非便以聞
見擇識為知也故曰知之次知其知知其不知是本體
擇其善者而從之多見而識之是工夫辟之鏡本明而
拂拭所以求明非便以拂拭為明也以拂拭為明固不
是謂鏡本明不必拂拭亦不是故聖人説出本體正見
得工夫原非義外耳　仲尼顔子之樂乃所以樂道非
懸空去别有個樂也禪學盛行将此道字掃而去之只
懸空以求此樂其弊至於猖狂自恣而不可救孟子曰
理義之説我心猶芻豢之悦我口分明説破道之可樂
如此　不得於言勿求於心不得於心勿求於氣是人
性皆善而告子强制之使惡也人心之靈莫不有知不
得於言不得於心心上自是不安自是過不去自不容
不求於心自不容不求於氣此正是真心不容已處所
謂性善所謂良知也如此真心正當操存而培養之乃
反强制之豈不謬哉不得於言要求於心就求於心不
得於心要求於氣就求於氣不必去勿此之謂率性故
曰無為其所不為無欲其所不欲如此而已矣　人心
虚靈是非可否一毫瞞昧不過凡該行該止此中自有
權衡若肯憑著本心行去使件件慊於心便是集義便
是自反而縮此正孟子得統於曾子處　已溺已饑若
過於自任不知此一念就是乍見孺子入井怵惕惻隐
之一念人人都是有的如不敢承當已溺已饑之心難
道亦不敢承當惻隐之心　問心一耳以心求心豈心
之外復有心耶兩物對則計校生兩念横則意見生求
之為言不㡬於憧憧徃來耶曰不然心非物也以心求
心非兩念也能求之心即是存不能求之心即是放求
之云者不過自有而自照之耳非心之外復有心也洗
心正心存心養心皆是此意若以求心為兩念則心誰
去洗誰去存養亦不㡬於兩念耶如此必舎置其心任
其憧憧徃來而後為何思何慮矣有是理哉　問操則
存似渉於有舍則亡似淪於無其失一也不操不舎之
間有妙存焉何如曰不操便是舎不舎便是操勢無兩
立豈有不操不舎之理此便是要舎的説話問操似助
舎似忘不操不舎之間才是勿忘勿助曰勿忘勿助都
是在操字上説有事是操處勿忘勿助是操之妙處
有夭有夀是常事而人多以夭為變以夀為常有毁有
譽是常事而人多以毁為變以譽為常有得有失是常
事而人多以失為變以得為常以至貧富榮辱皆然常
者一也分常變而二之則貳矣故人生終日營營逐逐
有多少畔援欣羨處那一件不從二字上生來若能勘
得破夭夀乃人生常事何有於毁譽得失貧富榮辱乎
便是不貳便是修身以俟之
語録日用間富貴貧賤時時是有的如食求飽居求安
便是欲富貴心惡惡衣惡食便是惡貧賤心故今人凡
念頭起處都是富貴貧賤所在念及於此此心真是一
時放下不得問先知後行知行合一曰昔涇野與東廓
同遊一寺涇野與東廓曰不知此寺何以能至此寺東
廓曰不至此寺何以能知此寺之妙二公相視而笑可
見二説都是不可執一也　凡人視所當視不視所不
當視便是眸子瞭焉神精而明若不視所當視而反視
所不當視便是眸子眊焉神散而昏　吾儒事業不外
齊治均平若以家道富厚為齊天下富强為平此五霸
之治平非帝王之治平也惟是入其家見其父慈子孝
兄友弟恭夫和婦順方是家齊景象而家之貧富不與
焉推而一國必一國興仁興讓而始謂之治又推而天
下必人人親親長長而天下始平不在國之富不富兵
之强不强也以富强為治平此千載不破之障　問㕘
前倚衡曰只如此時眼前師友相對大家精神收斂寧
一便是㕘前倚衡真境苐恐過此時不能如此時耳
張煇問性有率有不率故聖人修道以立之教曰性無
有不率者人皆率性而盡性者寡耳性即良知良知無
人不有率性無時不然孩提而知愛稍長而知敬率性
也乍見而惻隐起嘑蹴而羞惡生率性也率則心有所
不及思明有所不及用即率之人不知也人惟見其方
然而復不然則以為此率而彼不率矣然而實非也如
小人閒居為不善夫為不善可矣如何必於閒居閒居
為不善可矣如何又厭然於見君子不但誤為處必有
羞慚即故為處亦必有遮揜一語窮而舌遁一揖失而
面赤一存注之不良而轉睛顧盻之不能隐是誰致之
而然也人性本善則有不善者自無所容自為之而自
惡之人亦何時而不率性哉　聖賢學問全在知性有
義理之性有氣質之性如以義理之性為主源頭一是
則無所不是情也是好的故曰乃若其情則可以為善
矣才也是好的故曰若夫為不善非才之罪也若以氣
質之之性為主源頭一差則無所不差情也是不好的
為恣意縱欲之情才也是不好的為恃才妄作之才今
不在性體源頭上辨别而或曰性是善的情是不善的
又或曰情是善的才是不善的皆末流之論也　動心
忍性之性與性也有命之性是氣質之性人與禽獸同
若教他忍教他不謂則禽獸不能矣禽獸不能而人能
之正吾人有此一㸃義理之性耳故曰人之所以異於
禽獸者㡬希　乾以大生坤以廣生天無不覆地無不
載此天地之性善也若論氣質則天一屬氣便不免有
旱澇地一屬質便不免有肥磽然則天地亦有善不善
矣惟不言氣質而言義理則為物不貳生物不測天地
之徳孰大於此又何旱澇肥磽之足言也　孟子以情
善言性善辟之石中有火擊之乃見則知火在石中雖
不擊亦有洪鐘有聲叩之始鳴則知聲在鐘中雖不叩
非無知擊之有火叩之有聲則知情知不擊之火不叩
之聲則知性矣　問見孺子而怵惕見觳觫而不忍此
固以情之自然善者驗性之善如見美食而思嗜見美
色而思好彼亦以情之自然不善者驗性之不善而孟
子專言性善何也曰有二人於此一人見孺子而怵惕
見觳觫而不忍見美食而不思嗜見美色而不思好一
人見美食而思嗜見美色而思好見孺子而不怵惕見
觳觫而不不忍則謂性有善有不善則可今以怵惕不
忍之人一旦見食色而思嗜之好之以此驗人性之有
不善似是不知思嗜思好之人一旦見孺子見觳觫亦
未有不怵惕惻隐者以此驗人性之皆善又何疑焉孟
子以氣質中之義理斷人性之皆善而告子以氣質中
之氣質斷人性之有不善是告子徒知氣質之性而不
知義理之性也　問變化氣質就不好一邊説所謂氣
質之用小學問之功大就好一邊説不知好一邊便是
義理矣如何尚謂之氣質曰此處最微妙如見孺子而
怵惕此義理之性也若不識其端而擴充之則怵惕亦
氣質耳息夜氣而㡬希此義理之性也若不識其機而
培養之則㡬希亦氣質耳知愛知敬此義理之性也若
不乗此天真而加以入孝出弟之功則愛敬亦氣質耳
蓋義理之性乗氣質以發露而不由學問之功是靠天
而不靠人恐在人之工夫踈併在天之端倪亦不可保
也　喜怒哀樂未發之中此千古聖學之原故豫章延
平静中看喜怒哀樂未發氣象伊洛真傳也而佞佛者
妄肆譏評曰未發是一念不起時也以一念不起之中
忽起一看氣象之念便是起念便是發且既云未發矣
氣象在何處既有氣象矣又何云未發令學者茫然無
以應不知如可喜可怒可哀可樂之事一時未感我安
得無故起念就此一時喜怒哀樂之念未起故謂之未
發耳非一概無念一毫工夫無所用而後謂之未發也
試看此未發時氣象何等湛然虚明是湛然虚明正未
發之氣象也安得説未發矣而氣象在何處以一念不
起之中縱忽起一看氣象之念不謂之發何也謂所起
者戒慎恐懼之念而非喜怒哀樂之念也安得説既有
氣象矣又何云未發未發工夫不是面壁絶念求之虚
無寂滅之域只凡是在平常無事時預先将性命道理
講究體認戒慎不覩恐懼不聞只在性體上做工夫使
心常惺惺念常亹亹時時討得湛然虚明氣象便是未
發用力處亦便是未發得力處如此有不發發皆中節
矣非以一概無念為未發以静中看未發氣象為起念
為發也　未發是一念不起時也若起一用功之念便
是發信斯言也則未發時一毫工夫無處用矣未發則
功夫無處用已發則工夫又不及用如此将工夫一切
抹殺只憑他氣質做去喜怒哀樂如何能中節　目之
知視耳之知聽饑渴之知飲食人與禽獸何異惟是視
之能明聽之能聰飲食之能知味人始異於禽獸耳異
端言性指人與禽獸同處言吾儒言性指人與禽獸異
處言異處只是些子故故曰㡬希㡬希云者危之也
異端言性亦不曾直以目之知視耳之知聽饑渴之知
飲食為性而以目之所以知視耳之所以知聽饑渴之
所以知飲食的這個言性吾儒亦不曾直以視之能明
聽之能聰飲食之能知味為性而以視之所以能明聽
之所以能聰飲食之所以能知味的這個言性所以能
明能聰能知味的這個性體原是無聲無臭不覩不聞
的所謂道心所謂至善所謂未發之中此理之根也所
以能視能聽能飲食的這個性體亦是無聲無臭不覩
不聞的在老氏為天地根在佛氏為有物先天地此欲
之根也何以為欲之根曰只推究所以能視聽飲食的
源頭而不推究其所以能明能聰該視不該視該聽不
該聽的源頭如此則任視聽縱耳縱目適已自便何所
不為故曰此欲之根也　人心一念發動處有善念有
惡念有善念亦自有好善之念有惡念亦自有惡惡之
念皆一時並起善念與惡念對言好善之念與惡惡之
念不對言何也好善之念固善念惡惡之念亦善念總
一念也如起一善念即當為善却又不肯為是初念是
而轉念非也如起一惡念復起一惡不當為之念遂不
為是初念非而轉念是也此就平常論意者言也若誠
意章却置過善念惡念兩者對言的只專以好善之念
惡惡之念就好念頭一邊説所以意都是該誠的不比
平常轉念起念之有互易也至於如惡惡臭如好好色
則萬念總歸於一念而其念不棼末念止還其初念而
其念不轉無為其所不為無欲其所不欲為其所為欲
其所欲又何不自慊之有如此則心本一而意亦復還
於一又何至於支離而去哉　心一也自心之發動處
謂之意自心之靈明處謂之知意與知同念並起無等
待無先後一念發動有善有惡而自家就知孰是善念
孰是惡念一毫不爽可見意有善惡而知純是善　意
本自誠心本自正是本體意本自誠却要還他個誠心
本自正却要還他個正誠意正心是工夫觀意本自誠
心本自正可見正心誠意不是以人性為仁義　意本
自誠却要還他個誠此誠字就念起之後言也若念未
起之前不前定乎誠則人性雖善而牿之反覆竊恐一
日之間善念少而惡念多久之純是惡念矣又将何以
誠之哉故曰静中養出端倪方有商量處可見古人不
惟誠此念於既始有念之後抑且誠此念於未始有念
之先　人心道心不容並立如綱常倫理能盡道便是
道心不能盡道便是人心喜怒哀樂中節便是道心不
中節便是人心視聽言動合禮便是道心不合禮便是
人心極容易辨非以喜怒哀樂視聽言動為人心以中
節合禮為道心也在人之人心去之惟恐不盡而以喜
怒哀樂視聽言動為人心此數者豈可去乎　大學因
虞廷言人心道心恐人無處覓心故説出個意字見此
心一念發動才有人與道之異不然一念未起鬼神莫
知從何分辨　學問之道全要在本原處透徹未發處
得力則發皆中節取之左右自逄其原諸凡事為自是
停當不然縱事事簡㸃終有不湊泊處此吾儒提綱挈
領之學自合如此非謂日用常行一切俱是末節可以
任意不必簡㸃也　先立乎其大不是懸空在心上求
正是在喜怒哀樂視聽言動間辨别人心道心精之一
之務使道心為主而人心盡化討得此中湛然虚明此
之謂先立乎其大而耳目口體小者自不能奪也　孩
提知愛稍長知敬見孺子而惻隐此良知也率性也饑
之知食渴之知飲若曰亦良知也亦率性也便説不得
矣一邊屬理一邊屬欲兩項朦朧合説則君子以循理
為率性小人亦以縱欲為率性耳
論學書率性是本體盡性是工夫率性衆人與聖人同
盡性聖人與衆人異如見孺子入井而怵惕此率性也
衆人與聖人同至於擴充以保四海此盡性也聖人便
與衆人異矣知愛知敬為率性逹之天下為盡性不忍
觳觫為率性愛百姓為盡性皆是也率性無工夫盡性
有工夫盡性者即盡其所率之性由工夫必合本體者
也惻隐之心仁之端也惻隐乃率性之道而仁乃天命
之性天命之性不可見而於惻隐見其端由其端以窺
其體而本體之善可知故曰性善　得其體則其用自
然得力但不言用則其體又不可見其諄諄言用者欲
人由用以識體耳既由用以見其體又何用之非體性
體原不覩不聞然必不覩不聞之時乃見性體如見孺
子入井見牛觳觫此時固有怵惕惻隐之心矣然未見
之前豈遂無是心乎未見之前之心不覩不聞正以體
言正以天命之性言既見之後之心有覩有聞便以用
言便以率性之道言矣故於不覩不聞之時然後識性
體果不落於覩聞也若謂共覩共聞之時而不覩不聞
者自在雖已發而根柢者固未發也又何必論時不知
不覩不聞之時而共覩共聞者亦自在雖未發而活潑
者固常發也又何為專以不覩不聞為性體乎未見入
井而胸中已涵孺子未見觳觫而胞内已具全牛先天
脈理旁皇周浹故曰至善　不覩不聞莫見莫顯原就
時言而道即在其中彼丢過時而專以不覩不聞為道
體則可覩可聞鳶飛魚躍獨非道體耶若是則工夫專
在於寂動處感處可以任意縱有差錯無妨矣　近世
學術多岐議論不一起於本體工夫辨之不甚清楚如
論本體則天命之性率性之道衆人與聖人同論工夫
則至誠盡性其次致曲聖賢與衆人異論本體則人性
皆善不借聞見不假思議不費纖毫功力當下便是此
天命率性自然而然者也論工夫則不惟其次致曲廢
聞見思議功夫不得即至誠盡性亦廢聞見思議功力
不能此戒慎恐懼不得不然者也如以不借聞見不假
思議不費纖毫功力為聖人事不知見孺子入井孩提
知愛稍長知敬亦借聞見假思議費功力乎可見論本
體即無思無為何思何慮非𤣥語也衆人之所以與聖
人同者此也若論工夫則惟精惟一好問好察博文約
禮忘食忘憂即聖人且不能廢矧學者哉若不分析本
體工夫明白而混然講説曰聖學不借聞見不假思議
不費纖毫功力雖講的未嘗不是却誤人不淺矣必講
究得清楚明白從此體驗愈體驗愈渾融造到無寂無
感無安無勉地位才與自然而然不費纖毫功力之本
體合此聖賢相傳之正脈也若論工夫而不合本體則
汎然用功必失之支離纒繞論本體而不用工夫則懸
空談體必失之捷徑猖狂其於聖學終隔燕越矣　吾
儒之學以至善為本體以知止為工夫而曰致知在格
物可見必格物而後能知止也格物乃知止以前工夫
丢過物格而别求知止之方此異端懸空頓悟之學非
吾儒之㫖也
善利圖説或問孔子論人有聖人君子善人有恒之别
而孟子獨以善利一念分舜蹠兩途何也曰孔子列為
四等所以示入聖之階基世之學者徒知以舜蹠分究
竟不知以善利分舜蹠不知發端之初一念而善便是
舜一念而利便是蹠出此入彼間不容髪非舜與蹠之
間復有此三條路也君子善人有恒造詣雖殊總之是
孳孳為善大舜路上人孟子以善利分舜蹠自發端之
初論也孔子以聖人君子善人有恒分造詣自孳孳為
善之後論也且為善為舜則為人為利為蹠則為禽獸
舜蹠之分人與禽獸之分也學者縱可諉之曰我不為
聖亦可諉之曰我不為人哉或曰學者不幸分辨不早
誤置足於蹠利之途将遂甘心已乎曰不然人性皆善
雖當戕賊之後而萌蘖尚在養此㡬希之萌蘖尚可為
堯舜一時之錯不能限我也或曰學者既在舜路亦可
以自恃乎曰不然一念而善是平地而方覆一簣也一
念而自以為善是為山而未成一簣也未成一簣總謂
之半途而廢耳便是無恒也或曰世之聰明之士非乏
也功名文學之士又不少也豈見不及此乎曰舜蹠路
頭容易差錯此處不差則聰明用於正路愈聰明愈好
而文章功名益成其美此處一差則聰明用於邪路愈
聰明愈差而文學功名益濟其惡故不可不慎也
　
　
　
　
　
　
　
　
　
　明儒學案卷四十一
欽定四庫全書
　明儒學案卷四十二
　　　　　　　　　　　餘姚　黄宗羲　撰
甘泉學案六
　文選唐曙䑓先生伯元
唐伯元字仁卿號曙䑓廣之澄海人萬厯甲戌進士知萬
年縣改泰和陞南户部主事署郎中進石經大學謂得之
安福舉人鄒徳溥陽明從祀孔廟疏言不宜從祀六經無
心學之説孔門無心學之教凡言心學者皆後儒之誤守
仁言良知心學惑世誣民立於不禪不霸之間習為多疑
多似之行後人效之不為狗成則從鬼化矣言官劾其詆
毁先儒降海州判官移保定推官歴禮部主事尚寳司丞
吏部員外文選郎中致仕卒年五十八先生學於吕巾石
其言性一天也無不善心則有善不善至於身則去禽獸
無㡬矣性可順心不可順以其附乎身也身可反心不可
反以其通乎性也故反身修徳斯為學之要而其言性之
善也又在不容説之際至於有生而後便是才説性之
性不能無惡矣夫不容説之性語言道斷思維路絶何
從而知其善也謂其善者亦不過稍欲别於荀子耳孟
子之所謂性善皆在有生以後惻隐羞惡辭讓是非之
心何一不可説乎以可説者謂不能無惡明已主張夫
性惡矣以性為惡無怪乎其惡言心學也胡廬山作書
辨之耿天臺謂唐君太和治行為天下第一即其發於
政便可信其生於心者矣又何必欲識其心以出政耶
慈湖之剖扇訟象山一語而悟本心然慈湖未悟之前
其剖扇訟故未嘗别用一心也唐君以篤修為學不必
强之使悟孟我疆問於顧涇陽曰唐仁卿何如人也曰
君子也我疆曰君子而毁陽明乎曰朱子以象山為告
子文成以朱子為楊墨皆甚辭也何但仁卿涇陽過先
生述之先生曰足下不見世之談良知者乎如鬼如蜮
還得為文成諱否涇陽曰大學言致知文成恐人認識
為知便走入支離去故就中間㸃出一良字孟子言良
知文成恐人将這個知作光景玩弄便走入𤣥虚去故
就上面㸃出一致字其意最為精宻至於如鬼如蜮正
良知之賊也柰何歸罪於良知先生曰善假令早聞足
下之言向者論從祀一疏尚合有商量也
醉經堂集解性天命也惟聖人性其心而心其身小人
不知天命之謂性也故性為心用心為身用劉子曰人
受天地之中以生所謂命也孟子曰殀夀不貳修身以
俟之所以立命(身心性/命解)　道無體性無體仁無體誠無
體總之以物為體外物無道無性不仁不誠此吾道與
異端之辨(道徳仁/誠解)　魯論記夫子之言至矣家語得其
十之七荀子劉向大小戴十之五莊列十之三(論語/解)
論語記言嚴謹不敢增減一字惟編次頗雜其義易晦
使編次皆如鄉黨一篇則論語可以無解(同/上)　已欲立
而立人已欲逹而逹人已所不欲勿施於人孟子曰茍
能充之足以保四海程子曰充擴得去天地變化草木
蕃(一貫/解)　維天之命於穆不已天行也逝者如斯夫不
舎晝夜聖人之心純亦不已也孟子曰有本者如是程
子曰其要只在謹獨(川上/解)　用之則行有是以行見龍
也舎之則藏有是以藏潛龍也用而無可行或所行非
所用舎而無可藏或所藏非所舎謂其身行藏則可謂
其道行藏則不可(有是/解)　春風沂水㸃之誠也吾斯未
信開之誠也狂者志有餘而誠不足聖人欲進其不足
而裁其有餘故一歎一悦進之也正所以裁之也惜乎
㸃猶未悟後來解者又從為之詞聖人之言荒矣(言㸃/解)
　仁者以物為體安得有已故曰克已仁者如射反求
諸已而已矣故曰由已知由已然後能克己能克已然
後能復禮夫學至於禮而止矣克己未足以盡仁猶無
私未足以盡道知其解者宋儒惟明道一人(克已由/已解)
有道榖不足耻九百粟不可辭怨欲可以為難而不可
以為仁聖人雖因憲而發實古今賢者之通患為其不
在中庸也賢哉回也陋巷簞瓢為其志在擇乎中庸也
(問耻/解)　仁者怨乎曰怨已仁者憂乎曰憂道然則如樂
何曰怨已故不怨天不怨人在邦無怨在家無怨憂道
故不憂貧不憂生以死生為晝夜視富貴如浮雲(孔顔/樂解)
　修已以敬至於安人安百姓皆修已也易有太極至
於生兩儀四象八卦皆易也謂敬在修已之中太極在
易之中則可謂敬安百姓太極生兩儀則不可(修已/解)
大學中庸賈逵經緯之説是也而作書之意又若以易
為經以詩書為緯蓋惟天地為大惟學則天故曰大學
惟中乃大惟庸乃中故曰中庸易曰大哉乾元君子行
此四徳者又曰天行健君子以自强不息大學也乾之
徳莫盡於九二其曰龍徳而正中者也庸言之信庸行
之謹中庸也此其經也雜引詩書互發其緯也(大學中/庸解)
　大學以規模言其緒不可紊中庸以造詣言其功不
可畧(同/上)　正已而不求於人之謂善正已而物正之謂
至善孟子曰行有不得者皆反求諸已善也其身正而
天下歸之至善也程子曰在止於至善反已守約是也
則合而言之也(至善/解)　物有本末其本亂而末治者否
矣自天子以至於庶人壹是皆以修身為本家語曰察
一物而貫乎多理一物而萬物不能亂以身本者也孟
子曰天下國家之本在身(格物/解)　自知止而後有定至
慮而後能得始條理也知至至之也在止於至善終條
理也知終終之也知止能得則近道止至善則道在我
(知止止/至善解)　君子時中庸擇中庸依中庸者也小人無忌
憚索隐行怪者也賢者之過與不及均而賢者之害尤
甚必至罟獲陷阱乃已(時中/解)　中庸其至矣乎是謂至
善君子依乎中庸遯世不見知而不悔故止於至善(中/庸)
(至善/解)　必有事焉而勿正心之謂儒正心而無所事焉
之謂釋易曰終日乾乾行事也程子曰鳶飛魚躍與必
有事焉而勿正意同㑹得時活潑潑地不㑹得只是弄
精神(鳶飛魚/躍解)　道者治人之道也以人治人雖執柯伐
柯未足為擬子思之苦心亦至矣程子謂制行不以已
而道猶未盡此之謂也(道不逺/人解)　惟天下至誠能盡其
性堯舜性之也其次致曲湯武反之也易曰逆數禮曰
曲禮逆而後順曲而後直聖人之教為中人設張子所
謂善反之則天地之性存焉者也發而不中反求諸已
此之謂致曲(致曲/解)　大哉聖人之道三千三百之謂也
禮者性之徳也道問學所以崇禮所以尊徳性(崇禮/解)
凡一代皆有一代之大經堯舜授禪禹治水湯武放伐
伊尹放太甲周公誅管蔡孔子作春秋子思述大學中
庸孟子距楊墨韓昌黎程明道闢佛老其經綸一也(大/經)
(解/)　未發之中不可求必也格物乎曰知本曰知止曰
明善曰致曲㫖同而名異至於反身而誠然後立天下
之大本(大本/解)　不覩不聞即人所不見獨也戒慎恐懼
即不動而敬不言而信慎獨也小人閒居為不善不慎
獨也無聲無臭皆獨之善或以為􁆒道誤矣(獨/解)　於乎
不顯不顯惟徳詩人賛文王至徳也始乎慎獨終乎慎
獨學者當儀型文王也儒者既於不顯為兩解無怪乎
以慎獨為漏言(不顯/解)　天與鬼神形而下者也故言天
曰無聲無臭言鬼神曰不見不聞道形而上者也自無
聲臭自莫見聞豈待􁆒乎必以無聲臭不見聞􁆒道謂
聲臭見聞非道可乎為此解者欲附於不生不滅不垢
不浄之㫖不知反為所笑(天鬼/神解)　物有本末身其本也
國家天下皆末也未有本亂而末治者物格者知修身
為本而已非修身也知修身為本是謂知本是謂知止
是謂知所先後是謂物格知至故務其本則意誠不然
皆偽也守其本則心正不然悉邪也意誠心正即可以
語修身乎未也心雖已正而身未易修故無私而不當
理者有之克已而不復禮者有之知及仁守莊以莅而
動不以禮者有之定静且安不慮則不得者有之故格
物者近道而已即慮且得猶難至善故曰好學力行知
耻則知所以修身又曰齋明盛服非禮不動所以修身
蓋至於禮然後修身之能事畢矣雖然齊家治國平天
下豈都無事莫知其子之惡是縱子莫知其苗之碩是
貪財未有貪財縱子而能齊家者未有以暴帥人而興
仁讓於國者未有嫉彦聖舉不肖蓄聚斂好惡拂人性
而能平天下者故節節有次第節節有工夫然皆必是
修身始欲修其身者必自格物始物格而身不修者有
矣未有不格物而能修身者也格物者知本也修身者
立本也知本智也立本仁也仁智合者勇也此合物與
修身始終之條理也然則格物如何在家而家在國而
國在天下而天下無巨細無精麄将有行将有為凡有
行凡有為或行而不得或行而不通一一反已省已責
已舎巳不敢一毫求人責人然後可以求人責人孟子
曰萬物皆備於我矣又曰行有不得者皆反求諸已又
曰仁者如射反求諸已而已矣是謂格物能知此義然
後宇宙在手萬化生身(格物修/已解)　夫子述而不作弟子
不敢著書夫子没七十子䘮去聖日逺漸生隐怪子思
子憂其失傳始作大學中庸至孟軻氏而異端大起争
喙者多始作孟子二子皆不得已而著書吾道既明無
書可著(孟子/解)　孟子一書首尾照應後先互發凡有注
解添足畫蛇(同/上)　孟子闢楊墨一言而有餘闢告子屢
言而不足告子之害甚於楊墨至後代始大(告子/解)　孟
子論三王五伯諸侯大夫則五霸為二等論堯舜湯武
五伯則五伯為三等性之上反次之假又次之假或成
真惡知非有舉戰國諸侯而無之是孟子之所思也(五/伯)
(解下/同)　夫子論小人中庸擬於時中君子也孟子論五
伯假之擬於性之反之之聖人也果如註解是儗人不
於其倫矣　伯者慕道而讓道於道無損異端賊道而
當道誣民已甚故鄉愿楊墨告子聖賢皆闢之不遺餘
力獨於五伯雖小之不勝其大之雖斥之不勝其與之
斥以正志與以明伐吾儒之道得王而大得伯而貴
博學詳説與博文同将以説約與約禮異説約者要約
之約求㑹通也約禮者約束之謂能不畔而已博學詳
説則禮在其中約禮與人規矩説約在人解悟(説約/説)
好樂與百姓同好貨好色與百姓同即老吾老以及人
之老㓜吾㓜以及人之㓜皆不忍人之政也或謂孟子
姑以引君乃自卑以求行其言乎外欲無理外情無性
性理不明徃徃如此(好貨好/色解)　仁人心也本心也不可
放也始焉不受嘑蹴之食此之謂本心繼焉而受無禮
義之萬鍾此之謂失其本心失其本心者放心也由不
為而逹之於其所為此之謂由乎義路由乎義路者求
放心也心學之説謂之求心則可謂之求放心則不可
李延平曰仁人心也孟子不是以心名仁羅文莊曰延
平之見卓矣二子可謂有功於孟子(求放/心解)　仁義忠信
樂善不倦此天爵也既飽以徳飽乎仁義所以不願人
之膏粱文繡也立大也陸氏以立大為立心其流之禍
於今為烈彼不仁不義假仁假義小仁小義孰非立心
皆可以為大乎否(立大/解)　大行不加舜禹有天下而不
與者也窮居不損顔子簞瓢不改其樂者也程子曰泰
山髙矣泰山頂上已不屬泰山堯舜事業只是一㸃浮
雲過目非程子不能及此近代陳氏始發其義楊朱二
解胥失之矣(大行不/加解)　由仁義行仁者安仁堯舜性之
也居仁由義知者利仁湯武反之也性之者不可見得
見反之者可矣獨復者不可見得見頻復者可矣孟子
曰有意而不至者有矣未有無意而能至者也善夫揚
雄氏之記之也(性反/解)　太上忘實忘名其次篤實晦名
其次力實生名生名者賢晦名者聖忘名者天夷齊讓
國國與名而俱存燕噲讓國國與名而俱䘮燕噲非好
名者也若出於好名必擇其可讓者讓之不至有子之
之亂固亦名教之所與矣好名之人能讓千乗之國貴
名也(好名/解)　以性之欲為性不知天命之性是世俗之
所謂性也以氣質已定之命為命不知受中以生之命
是世俗所謂命也在世俗則可在君子則不可君子者
反本窮原盡性至命者也故言性曰善言命曰天去此
取彼(不謂性/命解)　惟天生民有欲欲不必無亦不能無為
無欲之説者惑也聖人中焉賢者寡焉寡者擇其中之
謂也至於中則一欲不棄一欲不留欲我當欲與人同
欲是謂中和位育之道(寡欲/解)　經者學之具也學以明
道而易具矣學以理性情化天下而詩具矣學以為帝
者師為王者佐而書具矣學以修身齊家措之天下而
禮具矣學以驗天應人明微維分而春秋具矣其理相
通其義各别樂無經非失也有詩在也樂章存而噐數
猶可考也(經解下/並同)　經聖經也惟聖解聖惟經解經羲
之畫文之彖周公爻辭孔子十翼是也惟賢知聖惟賢
知經子思之大學中庸孟子之七篇程伯淳之語錄凡
所引是也解字者得少而失亦少解意者得不償失今
之章句大全是也擬經者勞且僭而無益於發明太𤣥
𤣥經是也誣經者淫妖怪誕侮聖逆天已易傳習録是
也　解經以傳不如解經以經合而解則明拆而解則
晦故經有一事而前後互發者有一義而彼此互見者
盡去其傳注而身體之口擬之不得則姑置之而從他
處求之諷詠干週怳然觸𩔖矣　無聖人之志不可解
經讀世俗之書不可解經韓子曰非三代兩漢之書不
敢觀非聖人之志不敢存可為讀經之法兩漢近三代
若董仲舒揚雄劉向鄭𤣥徐幹皆其傑然者其緒論徃
徃可采也　夫子有言行在孝經非世所傳之孝經也
嘗考之儀禮凡禮有經有記有傳有義今按小戴内則
前一段當為孝經曲禮雜儀當為記大戴本孝以下四
篇與世所傳唐明皇御製序者當為傳義合之而後孝
經可考(孝經解/下同)　内則自后王命冡宰至賜而後與之
文字宏宻精深與十翼相𩔖既自别於儀禮又自别於
六經所以為夫子之孝經　六經惟易無恙漢唐千家
傳註多有可攷不得其解當一以經文為據(易解/下同)　解
經之法以經不以傳宜合不宜拆凡經皆然而易尤甚
今之讀易者未解繫辭先解爻彖未辨枝葉先認根苗
是孔子誣周文而周文又誣伏羲氏也此拆之尤舛而
自以其傳代經也　易之彖辭彖傳爻辭爻傳不妨合
為一卦惟大象當自為一傳文言又當自為一傳大象
者學易用易也文言豈惟乾坤二卦有之上經八卦九
爻下經八卦九爻散在繫辭者皆是也合之共為一傳
不特文言為全書而上下繫亦自朗然　易有文錯者
如雲行雨施當在時乗六龍之下是也有文不錯而句
讀錯者如後得主為主利是也有字不錯而反以為錯
者蓋言順也當作慎是也　天地日月寒暑晝夜水火
男女乾坤之可見者也極而推之凡超形氣者皆乾凡
渉形氣者皆坤凡善皆乾凡不善皆坤凡中皆乾凡過
不及皆坤乾之亢與旡首處即坤坤之順且正處即乾
易逆坤順乾之書是故逆數(乾坤/解)　易有用之用有不
用之用乾元用九言河圖虚中大衍除一意同蓋一三
五七九皆乾二四六八十皆坤乾不用一用九用九所
以見一也一者天則也五以上始數皆乾六以下終數
皆坤天一始水地六終之地二始火天七終之天三始
木地八終之地四始金天九終之地五始土天十終之
坤用六以大終也大者乾也乾之用處即坤坤之不用
處即乾用九以竒偶數分乾坤用六以始終數分乾坤
故謂之易(九六/解)　初即下不曰下而曰初舉初以見終
也上即終不曰終而曰上舉上以見下也初以明本末
上以别尊卑亦六九之義(初上/解)　乾元資始始我者生
我者也坤元資生生我者殺我者也貪生為凡民甚則
氓𨽻禽獸知始者為君子合徳則聖且神(始生/解)　帝王
之治本於道是也而道何本哉曰本於身可也曰本於
中亦可也而解者曰心謂桀紂非心可乎帝王之道在
執中而身之中以立本而身以表則故曰允執其中曰
慎厥身修互見也以心為中心難中也以心為身民何
則矣開卷之錯不可不慎(書解下/並同)　堯舜皆聖也堯㑹
生知之全舜開學知之始故論道則稱堯舜論學則斷
自舜而不及堯顔淵曰舜何人也予何人也孟子曰舜
人也我亦人也後有作者文王似堯孔子似舜顔曾思
孟皆舜之徒也　詩始二南樂淑女而歸百兩坤道也
終雅頌純不顯而躋聖敬乾道也(詩解下/並同)　闗睢秉彛
好徳休休一个臣也地道也臣道也妻道也徳在此福
亦在此所以為后妃之徳所以為南風之始所以為中
聲之寄君子得之解愠小人得之阜財人而不為二南
故猶面墻　豳風豳雅豳頌是周家一代元氣宇宙間
萬古元氣貴者王忽者亡惟影響　詩贊文王不顯與
天載同贊其徳也史稱西伯隂行善天下諸侯來朝稱
其時也具於穆不已之徳又當儉徳避難之時所以愈
不顯又所以愈丕顯與大舜𤣥徳同　古之學者學禮
而已矣古之觀人者觀禮而已矣三千三百無一非仁
故典曰天序禮曰天秩動作威儀之則曰天地之中(禮/解)
(下並/同)　恂栗威儀鳶飛魚躍　儀禮中有記有傳有義
大小戴記中有經次其序比其數禮之大畧可以概睹
詳具禮編　春秋尊夏尊王尊天尊道扶天綱立地紀
所以託天子之權行天子之事(春秋解/下並同)　春秋責已謹
嚴待人平恕　左傳中載冀缺劉子二段是三代以前
聖人相傳格言失其姓氏如曲禮序首引毋不敬數語
非臯契伊周之徒不能道也　養心莫善於誠書之作
徳日休也聖人教人性非所先魯論之性與天道不可
得聞也儒者非之正坐此誤(諸子解/下並同)　表章大學自韓
退之始表章中庸自徐偉長始合大學中庸為子思經
緯之書自賈逵始　闢佛老尊孟氏千百年惟一韓子
其功在吾道為漢唐儒者一人　鄭康成朱元晦皆聖
門游夏之列而特起百代之後事難而功多鄭師馬青
出於藍朱去程門未逺源流各别　孟子之後一人非
正叔不能至此然正叔所造竟讓其兄夫然後見獨知
之難也張子厚醇正不減正叔而才次之然均之可以
弗畔周邵則自為一家過則陸甚則楊吾不欲論之矣
朱子能解正叔而間雜乎周邵其去明道則已逺不可
不辨　揚子雲美新論劉静修渡江賦為千古不白之
疑或曰遜言或曰偽作或曰以秦美新而甚之也渡江
時不能違也要之違心焉耳矣詳其語氣大段二子固
難語偽雖然凡售偽未有不假真者偽乎偽乎吾以二
子之生平信之也國朝正儒莫如薛文清髙儒莫如陳
白沙功儒莫如羅文莊使三子者不生考亭之後得遊
明道之門俱未可量
論學書伏讀抄中解格物有曰通天地萬物而我為主
推此義也可以知本可以格物矣贈友人曰自求見本
體之説興而忠信篤敬之功緩遂令正學名實混淆而
弄精魂者藉為口實又曰今人好髙只不安分為斯言
也雖賢聖復起不可易矣乃其要歸在明心體其語心
體曰此心自善安得有欲而於程子善惡皆天理與惡
亦不可不謂之性二言反疑其偽此混心與性而一之
蓋近代好髙者之言而尊信心學之過也竊嘗讀大易
至咸艮二卦而見聖人諱言心讀魯論至子貢贊夫子
而見聖人罕言性命惟書有之人心惟危言心也既曰
危安得盡善道心惟微言性也既曰微安得無惡故曰
操則存舎則亡出入無時莫知其鄉則危之至也曰性
相近也曰人之所以異於禽獸者㡬希近且㡬希則微
之至性猶未易言善况心乎然此心性之説也而未及
道也心性不可言道可言乎道與心性至孟子言始詳
為告子也今之天下不獨一告子矣惜乎世無孟子也
然不可不為足下一言之蓋聞之言學者惟道道隂陽
而已矣言道者惟天天道隂陽而已矣陽主始隂主生
陽多善隂多惡天且不違人猶有憾孰謂善惡非天理
乎陽必一隂必二一則純二則雜氤氲蕩焉人物生焉
孰謂惡不可謂性乎然則易言繼善孟子言性善者何
也其本然也有始而後有生有一而後有二此書所謂
維皇降衷程子所謂人生而静以上不容説者也既始
矣焉得不生有一矣焉得無二此書所謂惟天生民有
欲程子所謂纔説性便已不是性者也然則學何為為
善也陽統隂隂助陽則内陽而外隂也故中故善隂敵
陽陽陷隂則内隂而外陽也故偏故惡此書所貴精一
執中程子譬之水有清濁而人當澄治者也然則惡在
其能善也天地間一切覆載而必有以處之以人治人
以華治夷以賢治不肖以大賢治小賢天於是為至教
君子一身萬物咸備而必有以處之以已及人以親及
踈以貴及賤以多及寡以先知覺後知以大知覺小知
以有知覺無知人於是為法天此書所謂天生聰明時
乂程子所謂天理中物有美惡但當察之不可流於一
物者也是故惡亦性也是有生之性是才説性之性性
之所必有也雖物而無異性必善也是天命之性是不
容説之性性之所自來也雖人而難知故孟子曰聲色
臭味安佚性也惡可謂無惡也有命焉君子不謂性也
烏得不性善也性所同也君子所獨也學為君子謀不
為衆人謀衆人待君子而盡性者也君子者天生之以
盡人物之性參天地而立三才者也如何而可不知所
自也是以不謂性也是以道性善也言性之精莫如孟
子繼孟子者程子也吁亦微矣微故難言雖然性猶形
而上者形而上者雖善猶微心則形而下矣形而下者
敢概之以善乎性具於心而心不皆盡性性逹諸天而
人不能全天天人合心性一必也大聖人乎故曰堯舜
性之也其次致曲必反而復故曰湯武反之也復必自
身始故又曰湯武身之也又曰不逺之復以修身也性
之者不可得矣得見復焉可矣復焉者不可得矣得見
頻復者可矣位禄夀昌孰不榮羨食色利名孰非斧斤
斷之不能中焉不易適而好忘動而多悔倐忽晦明毫
毛人鬼夫是之謂心明是之謂明其心體(答孟吏部/叔龍書)
元舊有心身性命解大約謂性一天也無不善心則有
善不善至於身則去禽獸無㡬矣故自性而心而身所
以賢聖自身而心而性所以凡愚是故上智順性其次
反身故曰堯舜性之也湯武身之也身之者反之也故
又曰湯武反之也反身而誠所以復性夫學為中人而
設非為上智而設也學修身而已矣然則心居性與身
之間顧不可學歟曰性可順心不可順以其附乎身也
身可反心不可反以其通乎性也性乾而身坤性陽而
身隂性形上而身形下獨心居其間好則乾陽怒則坤
隂忽然而見形上忽然而墮形下順之不可反之不可
如之何可學也危哉心乎判吉凶别人鬼雖大聖猶必
防乎其防而敢言心學乎心學者以心為學也以心為
學是以心為性也心能其性而不能使心即性也是故
求放心則是求心則非求心則非求於心則是我之所
病乎心學者為其求心也知求心與求於心與求放心
之辨則知心學矣夫心學者以心為學也彼其言曰學
也者所以學此心也求也者所以求此心也心果待求
必非與我同𩔖心果可學則以禮制心以仁存心之言
無乃為心障歟彼其原始於陸氏悞解仁人心也一語
而陸氏之誤則從釋氏本心之誤也足下謂新學誤在
知行合一諸解非也諸解之誤皆縁心學之誤㑹其全
書則自見耳然則大學言正心孟子言存心何也曰此
向所謂求放心也正心在誠意存心在養性此向所謂
求於心也心之正不正存不存從何用力修之身行之
事然後為實踐處而可以竭吾才者也嗚呼此子思格
物必以修身為本孟子立命歸於修身以俟程子謂鳶
飛魚躍與必有事焉而勿正心意同寥寥千載得聖人
之傳者三子也(答顧叔時/季時昆仲)　叔時來教曰墨氏談仁而
害仁仁無罪也楊氏談義而害義義無罪也新學談心
而害心心無罪也此説似明不知誤正在此也仁義與
隂陽合徳雜之則兩傷然非仁義之罪也至於心焉得
無罪人心惟危莫知其鄉此是舜孔名心斷案足下殆
未之思耳(附/)　程子表章大學有功聖門固矣然格物
解誤則是書雖存反增一障可省也亦可無也程子雖
以窮理為解而其心不安是以其説屢變而徃徃有得
之言外故雖可以觀其至而大義隐矣自我明髙皇帝
諭侍臣謂大學要在修身而古本以修身釋格致然後
直接數千載不傳之緒自是儒臣如蔡虚齋林次崖蒋
道林羅文恭王布衣及先師吕先生徃徃能通其義然
徒曰解之云爾其學教人之㫖不存焉就中破的者無
如布衣然不免為新學所陷觀其以心齋自號自命又
烏在其以修身為本也總之張子厚所謂釋氏以心法
起滅天地不免凝氷者無怪其相率而陷於新學也近
讀孫淮海講章亦既明乎其解視諸家較備矣乃其𦂳
要歸明心體是本其所本而非大學之本也是解一人
而學又一人也嗟夫新學横正傳息不肖之身又岌岌
乎不敢當也當此之時乃有先生者不由師授不由注
解黙契遺㫖先得所同既揭止修又標性善其於學問
源流昭昭乎黑白分而新學不能混矣而元猶以為先
生設科太廣門徒太盛自反自修之實尚寡立人逹人
之意過多未免以憧憧感人猶難語知止而定也易以
咸言感貴其無心以艮言止惟止諸身知止在身則身
以内身以外皆無汲汲焉可也彼謂明明徳在親民者
以其昏昏使人昭昭既以末而為本謂成已成物並切
者方芸已田遽芸人田又未免於本末雜施均之不知
本焉耳矣世未有不知本而能誠其意者也天之未䘮
斯文也既賦先生以明學之獨智而今又置之於孑孑
獨處之居納之於夭夀不貳之地刋其華剉其鋭使之
反初觀復深根固本殆夫子所謂尺蠖屈龍蛇蟄藏身
安身将駸駸於徳盛化神歟不然何其遇之窮至此也
(答李中丞/見羅書)　大教謂格致誠正總是修身工夫有一無
二是也但先生之意猶指格物謂凡物之物而鄙意則
指為身與家國天下之物也雖凡物之物不出身與家
國天下而大學所指則專以身對家國天下分本末而
凡物不暇言也故曰物有本末又曰其本亂而末治者
否矣格此之謂格物知此之謂知止先生所謂萬物皆
備一物當㡬者是已所謂知修身為本即知本即知止
即知所先後是已而止修揭之説猶二也格致義中所
謂物者又不覺其愈逺也蓋知知本之即知止而不知
知本知止之即格物知至也羅布衣反已之説大與鄙
見合而於先生有功獨其指物亦為舊説所纒不知本
文明甚先生姑就其是者推之可得也嗟夫反已至矣
孟子曰行有不得者皆反求諸已必如大舜號泣旻天
負罪引慝而後可言夫反已者天必祐之况於人乎况
於鬼神乎(又答/書)　維卿之且别也囑曰共致一柬足下
其自名以友弟稱無不可曰我與若皆長也亦有説乎
曰有長㓜有序列在大倫今世不論少長稱人者槩兄
自稱者槩弟此在泛交則可在吾黨則不可尋常口號
或無妨隨俗載之書禮則非所為訓也敝鄉㑹友此風
猶在惟少者得以自弟而長者不得也惟長者曰兄曰
某字或曰某字兄即長至二十以上亦止於稱某字先
生不及少也至於長者稱少曰某字曰足下或曰賢弟
其自署以名或曰僕而已矣其徃來柬上則無少長皆
得稱友生維卿曰子言是也(與顧叔/時季時)　吾輩在家在鄉
在國無徃無分分之難盡久矣不求盡我分内而反求
多於分外此㑹講之風所以盛於今日也夫分内之與
分外誠偽判然矣舉世去此就彼者何不知本也未有
不知本而能誠者未有不誠而能動者然則㑹講何益
於人徒賊誠損已耳(答原/易)　禮有以多為貴者視聖尊
賢敬老恤孤之𩔖是也禮有以少為貴者津要逢迎酒
席濫觴貨賂公行之𩔖是也禮有舉之莫敢廢者或因
土俗所宜如入鄉問俗是也禮有不近人情而實為禮
之至者如舉國之人皆若狂而夫子以為一日之澤是
也凡此處皆有天則不容以意而輕上下之故凡為上
官者御其所屬有必跪有必揖有必拜有必留茶有必
留飯皆禮所生也在賢者固當破格優之即庸衆者亦
不宜有意裁之天下賢者少庸衆者多若待賢者出於
例之外待庸衆者不及於例之内不惟庸衆者恚怒愧
阻而賢者亦且懼不敢當恐養畜人材之方不如此矣
故為國者必以禮學道者必愛人未有不愛人而能化
人者未有不以禮而能愛人者書曰爾無忿疾於頑無
求備於一夫少有忿疾求備之心則愛人之心充拓不
去矣夫忿世之與憂世忿不能之與矜不能其用心廣
狹規模大小何如也願兄之念之也(與維/卿書)　先是拜湖
北名賢傳之賜時知門下獨契蒋先生道林也蒋先生
與先師吕巾石先生并為湛門髙第又曾於羅文恭集
即得見所解格物説而喜之及讀門下所為傳又其行
誼純明如此則蒋先生在楚中學者當為國朝一人又
以見湛門諸君子雖其風動不及姚江而篤行過之是
亦可以觀二先生然元之置不復論者久矣夫學誠而
已矣其分數不同而明亦因之孟氏而後明道誠且明
矣伊川横渠次之朱子又次之江門别傳蓋出濓溪堯
夫之派然無愧於誠者也與其明不足也寧誠則薛文
清胡敬齋羅文莊其修朱子之業而有功近代者乎自
新學興而學始難言此元之所以有戒也(答郭夢菊/大㕘書)
物有本末而身其本也致知而不以修身為本此致知
所以遺格物其去大學逺矣身在是而位亦在是凡思
而出位者不素位而願外不正已而求人皆邪思也其
以求止逺矣孟子曰行有不得者皆反求諸已又曰殀
夀不貳修身以俟之皆思不出位之説皆止之説也不
獲其身不見其人未易言也能慮能得氣象故緩理㑹
且自顧知止入定何如耳由反已而修身由修已而忘
已則庶㡬哉(答錢/侍御)　足下志逺而興髙識端而守介然
黙守此充其未至何患不及前賢而猶皇皇於㑹講一
節何異走日中而避暑也子曰為仁由已孟子曰仁者
如射李先生常憂學不傳元但憂無可傳者耳(與徐客/部懋和)
　徃元初至吉州時曾見廬陵鄉先生張公諱子𢎞者
論吉州人物謂聞之故老叟兒童公論似求於貧中若
三羅是已三羅者皆及第也而能貧此言庶㡬近之後
因登匡山有詩云王匡既仙去遺跡山之阿豈無一代
雄千秋名如何貧人貧不死富者空金多吉州今代盛
人物在三羅鄙意謂禮失而求諸野張先生之言或有
據也乃彼時諸公見此詩多不滿姑以俟百世可也足
下謂必於學中尋人殆未可草草吾道自有正氣世間
自有真人足下平心而徐察之自見不當以區區一偏
之言為左劵也足下喜釋釋自不妨儒各自成家正不
必混而相借耳白沙有言儒與釋不同其無累一也足
下蓋有志於是矣而必尋人於講學不但無益於儒恐
并其釋意而失之况此邦九邑講學大半就其講者士
風如足下所云亦可槩覩復可使之轉令盛乎必以講
學尋人與必以不講學尋人均之有意雖然世必有不
講而學不言而信者雖未之見不敢誣天下盡無人也
(答汪/吉州)　大抵一體與過化實未易言近世儒者動稱一
體而侈慕過化此不可以欺人止欺已耳揚子雲有言
君子思人况已乎小人欺已况人乎為今之學未有不
欺已者其原生於以本體求道而陋聞見拙踐修耳李
卓吾道人名震湖澤之上頗聞其㫖主不欺志在救時
可為獨造獨其人似過於方外寡淵黙之思露剛狹之
象未言化俗先礙保身門下當善成之幸勿益其僻也
夫儒與釋不同而吾儒之中庸與釋家之平等一也不
審道人亦有味其言否耶道人因焦太史與門下之雅
謬意不肖乃不肖亦何敢無以報道人惟轉致為幸蓋
因道人既以自省又恐其反與於今世談學之弊之甚
則闗係不細耳(答劉/方伯)　邇來士大夫工於速化之術一
以彌縫世情謟上諛下為通才為逺噐無論道理何如
即本來禀受偏氣亦消磨殆盡猶然世共賢之而彼亦
若自以為得計者士風至此可為太息夫理天而氣人
然氣亦所以輔理自大賢以下氣不能無偏氣存而理
猶有存者故理失而求之氣可也并其氣而䘮之且侈
然附於非禮之禮如世道何(答余/司理)
　端潔楊止菴先生時喬
楊時喬字宜遷號止菴廣信上饒人生時父夢至一夾室
有像設揖之像設舉手答曰當以某月日降於公家如期
而先生生他日過學宫見夾室一像甚𩔖夢中則易主所
遷之故像也登嘉靖乙丑進士第厯禮部主事員外尚寳
司丞南尚寳司卿應天府丞右通政太僕寺卿南太常寺
卿通政使萬厯癸卯陞吏部右侍郎尋轉左署部事乙巳大
計京朝官先生清執不徇奸相給事錢夢臯御史張似渠
皆四明注意之私人察疏上四明以兩人之故并同察者
特㫖俱留用且切責部院先生累疏求去已酉二月卒官
贈尚書諡端潔先生學於吕巾石其大㫖以天理為天下
所公共虚靈知覺是一已所獨得故必推極其虚靈覺識
之知以貫徹無間於天下公共之物斯為儒者之學若
單守其虚靈知覺而不窮夫天下公共之理則入於佛
氏窠臼矣其與羅整菴之言心性無以異也夫天之生
人除虚靈知覺之外更無别物虚靈知覺之自然恰好
處便是天理以其已所自有無待假借謂之獨得可也
以其人所同具更無差别謂之公共可也乃一以為公
共一以為獨得析之為二以待其拈合恐終不能拈合
也自其心之主宰則為理一大徳敦化也自其主宰流
行於事物之間則為分殊小徳川流也今以理在天地
萬物者謂之理一将自心之主宰以其不離形氣謂之
分殊無乃反言之乎佛氏唯視理在天地萬物故一切
置之度外早知吾心即理則自不至為無星之秤無界
之尺矣先生欲辨儒釋而視理與佛氏同徒以聞見訓
詁與之争勝豈可得乎陽明於虚靈知覺中辨出天理
此正儒釋界限而以禪宗歸之不㡬為佛氏所笑乎陽
明固未嘗不窮理第其窮在源頭不向支流摸索耳至
於斂目反觀血氣凝聚此是先生以意測之於陽明無
與也
文集聖門以盡性為教而辨性近習逺上智下愚不移
之異其能盡者民受天地之中以生繼善成性理之一
也其不能移者智愚上下之間氣質禀賦不齊形生知
發善惡萬𩔖分之殊也是故善反其殊以復乎初繫於
習馴而習之則變變而不已則化氣質變化乃人欲消
息久之無欲而一斯静虚動直而天命之性全盡乃今
之為道者祖真覺是性見解為病禪詮日析自謂至精
至妙藉言致知而文以窮理窮此盡性盡此至命至此
儱侗之説髙標之為聖學的傳而冒當乎精一一貫聞
者喜其簡徑競相崇尚附和遂置氣質於不復論况能
進而求所由變化之功哉諦其行卒任氣質而墮於智
慧自便私意自執猶亢然真命曰道(吕巾石/𩔖稿序)　大學明
徳新民止於至善其綱格物致知誠意正心修身齊家
治國平天下其目繹言之物即中庸為物不貳體物不
遺之物天下公共之理人所同有者格者貫徹至極無
間之謂惟其為公共同有故格之即格知為人虚靈覺
識之知一已所獨得人人所同然者致者推究至極不
遺之謂惟其一已獨得故致之即至故曰致知在格物
在者明知物之一致格之功相貫亦一也惟其能推極
其虚靈覺識之知至於貫徹無間於天下公共之物故
曰物格而后知至而后者明心物之一格至之驗相因
亦一也惟其知至乃知起於意而后誠意發於心而后
正心主乎身而后修則在已者身處乎家者而后齊家
近乎國者而后治國盡乎天下者而后平則在人者此
為舉綱率目由已及人操約該博謂之一貫如物未格
知未至乃其資性明敏踐履篤實凡日用所由恒在乎
物之中未必知能及亦可謂與知自此以其所知意亦
誠心亦正身亦修家亦齊國亦治天下亦平究竟其極
如孟子伯夷聖之清桞下惠聖之和特不若時中之大
成故曰道體則一人體道則二及其歸則一也近有絶
不聞道祗得禪宗指人心血氣虚處為善靈處為知識
合名善知識以善易良知識易知合名以孟子良知即
不以虚靈中識覺推極貫徹乎物祗斂目反觀血氣凝
聚靈處生照即識覺即見地即徹悟即知至虚中一無
所有靈中知識一無所用凡生知學知黙識聞知見知
一無所為又見格物二語為大學首言不可置乃以格
去物欲即物格全此虚靈即知至凡中庸為物不貳生
物不測體物不遺物之終始不誠無物皆不相䝉悉以
外物名之不俟工夫階級謂萬物盡屏心知烱然既得
一萬事畢意自誠心自正身自修家自齊國自治天下
自平揆其實乃率意即誠任心即正從身即修家國天
下由我操縱即齊治平即不齊治平亦不必問於虚靈
中為物欲潛滋暗長恣肆妄行皆直任為道不必潛修
禁止一禁止即遏抑遏抑即外求以此立門戸聚朋徒
標之不過二語曰心知即道口講即學止矣(大學定本/古本石經)
(三/序)　易言窮理分析乎理之謂大學致心之知者在格
萬物萬理本於一物一理者意相同故舉以為釋未嘗
謂隨萬物而一一窮之今觀傳注未有此語新學惟取
人心血氣中虚靈知覺者為立大為養端倪為體認天
理黠者又取善知識之説合取大學致知孟子良知二
語為言其功即反目攝神至心即知至亦即物格不必
别言致言格乃以大學言格物不可背不得已或指為
格欲為正事為至物格知物有本末之物或以明知意
心身家國天下之物或以格不生不滅之物又以先王
禮樂名物典章法度為非作聖之功增雜霸藩籬訓詁
記誦聞見皆致格中事一切指以為名為博為侈靡而
文致之支吾籠罩轉換籠統難以測識自來不師先王
非孔子一見於秦再見於今(太學日四體/文集註序)　道原於天
命之謂性性則與形俱形形而有上下形者氣質之謂
上者道之謂一理是也以其不可見故謂之上惟上故
難知下者噐之謂日用萬殊是也即一理之所㪚者也
以其可見故謂之下惟下故易由合上下言皆心之徳
故曰道亦噐噐亦道是故生知者氣質清粹天性湛然
黙識此道謂之上智中人以上氣質美者於性明可以
語上以上使之即知之中人以下氣質次者於性蔽不
可以語上以下使之即由之以上下言知者道由者噐
以道亦噐噐亦道言則知者固道由者亦道如由之中
有學有困而學則蔽徹明開㡬駸語上是即下學而上
逹者惟終身由不學故不知民斯下之下之将所由者
盡悖而去焉民斯愚之故曰惟上知與下愚不移至下
愚而其初命於天者則在所謂不以聖豐不以愚嗇故
曰性相近習相逺斯為孔門立教之法周衰世教微儒
行壤迨漢武表章六經儒行以顯唐宋間嘗有嗣興顧
崇信不純權術虚無雜用而虚無特著凡事佛老者為
虚無事孔子者為儒若鼎立者然未始混淆强同亦首
孔子次佛老未始凌駕獨宗師孔子者自稱吾儒宗佛
老者自稱吾𤣥吾釋未始援假遮飾為名斯皆昭然易
見者數十年來忽有為心學者於佛氏嘗即心而見其
血氣凝定虚靈生慧洞徹無際者名之曰善知識自稱
上乗遂據之為孔門所語上而篾視下學之教為外求
又得孟子良知兩字偶同遂立為語柄以論學終日言
之不外乎人各有知知本自良數言又以心即理而不
交於事物專在於腔子之内一斂耳目聚精神於此即
謂之致一渉於理交於事物謂屬於見聞而非本來之
良即謂之不知致知者今以佛氏之説混淆强同又凌
駕獨髙援假遮飾以為名其實非孔門所謂知非孔門
所謂知則自謂有知而實不可語知也乃其立教亦欲
人自謂有知不必窮經讀書問學假聞見以遮迷其良
則是舉世皆上逹而無下學民皆可使知而無復有使
由者是為陽宗孔子實與之悖而隂用佛老襲以權術
實與之一矣且孔門未嘗以知為道以知為道惟佛氏
觀孔子曰知之曰知道知徳知止知天孟子曰知愛知
敬凡言知即指心凡言道言徳言止言天言愛敬即指
理是故知者知此道道即理孟子曰覺後儒曰悟亦覺
悟此道析言之知即大學之謂致知覺悟者豁然貫通
即大學之謂物格合言之知覺悟乃明此道而相因之
名其實一也故曰孔門未嘗以知為道乃佛氏即心而
見其血氣凝定虚靈生慧洞徹無際者析言之虚靈之
謂知生慧之謂覺洞徹無際之謂悟合言之知覺悟者
乃斂耳目聚精神間所見腔子内一段瑩然光景之名
其實亦一也觀其以是即理而不交於事物故曰以知
為道惟佛氏孟子曰告子未嘗知義以其外之竊亦曰
今之學者未嘗知道以其外之况孟子言良者自然之
謂以其不待思慮而自然知愛敬仁義之道也佛氏言
善者神通自在不可思議無上至妙之謂也今不以良
為自然而以為神通又獨挈良知遺良能則外行夫知
既與孔孟言良者異又外行則行亦異知行並異是别
為一端則又不肯以别為一端自居而曰知行合一凡
物惟二乃合今以本一者而曰合是欲一之而反二之
也又諱言佛嘗闢乎佛闢之惟以其外人倫不耕食自
私自利為言此在釋氏誠為外跡與其在人倫者小異
而其所論道者大同今獨據其大同而獨闢其小異安
可因其小而信其大哉即佛者聞之亦惟以其呵祖罵
佛故智反不之校耳顧此猶前時為然今則不惟不諱
不闢且直以佛氏之説為孔子之説又以佛在孔子之
上倡言自恣棄行不顧其人在孔門必揮而斥之乃其
傳聞者不察其真遂以為真聖學説者列而進之與先
儒並令天下後世謂當世理學其人若此深可懼也(孔/子)
(像/碑)　心性者佛老皆言之先生首以思孟宋儒周程張
邵所闡明詳發之其大㫖以虚靈知覺之謂心者主於
形而囿於形我所有也天命之性者太極一本萬物一
原敬軒薛子謂天下公共之理汪子謂天也理也天下
之公共者是也氣質之性者二氣五行剛柔萬殊汪子
謂牿於形體乃有我之私者是也性具於心心生乎形
形之謂氣質而亦謂之性者謂其有則俱有非二言之
惟變化其有我之私至公而無我天性復初氣質不累
乃性曰天性而不復以氣質並言也此謂之儒宗佛自
逹摩單傳直指人心見性成佛此即禪宗似儒非儒故
闡之曰佛家從頭都不識則不識性所從出之天即謂
之命曰只認知覺便做性則不識心所具之理即謂之
性佛氏以心無理又無蔽不得不以理為障障一去而
方寸中空空蕩蕩若無星之秤無界之尺事至不能揆
不得不以事為障以理為障故不言窮理以事為障故
不言敬事而惟此虚靈知覺在腔子内者炯然灑然無
念無著其工夫則止觀空悟為一一悟便是即為了當
自此隨意見所起不分真妄皆本來面目執為欛柄直
堅而徃操縱作用無不自由上天下地惟我獨貴矣先
生以孔門下學而上逹為教人成法而曰涵養須用敬
進學則在致知者申之曰主敬以立其本窮理以致其
知本立而知益明知進而本益固自此辨明教立學者
所得明也近嵗有嘗讀其書既因養生契禪怳見此心
知覺之妙遂自稱悟揭之為良曰道在此不在行六經
不在載籍妙道自已而發先聖先儒弗及傳註皆差因
取精一博約一貫忠恕格致克復中和盡心知性知天
諸訓一認為已所有欲以易天下見其惟傳註是從不
詆之則已説不伸乃詆所闡教法為末務主敬為綴格
物窮理為支離為義外為俗學鄙傳註為訓詁章句非
讀書為逺人為道於是併經書原文各據胸臆立解不
宗本㫖其漸不至於背經棄傳絶篾聖言不止薛子曰
程朱大有功於萬世又曰後人於朱子之書不能遍觀
盡識或輒逞已見妄有疵議或𠞰拾成説寓以新名衒
新竒而掠著述之功多見其不知量也(朱晦/翁碑)　來教以
天命之性為虚靈不昧譬則日月之貞明氣質因依假
借迷復不常譬則浮雲之聚散雲聚而日月昏雲散而
日月炳於日月貞明之體未始有所損益者竊以天氣
地質具而後生人固聖愚賢不肖所同稟特其中有清
濁淳漓之異耳所貴學者澄濁求清去漓還淳乃所謂
變化之功爾孟子形色天性惟聖人踐形厥㫖深矣茍
以氣質為浮雲則是謂其祗有濁漓而不謂其有清淳
然則生知安行之聖學知利行之賢其有外於天地氣
質而生而人性上有二物矣抑别有一種氣質而非吾
之所謂氣質者又不然是天命自天命氣質自氣質而
道之形上形下截然可分為二至於指天命之性為性
靈不昧此近世諸儒同以為然似同於佛氏昭昭靈靈
見上乗之説與聖門所指性與天道中庸以來性命皆
殊塗異能非愚生所知(與吕/巾石)　今學者只以講便為學
以學便為道以道便為心故曰心學今言格物者以心
即知以知即物一斂視却聽便為心正心正便為知致
知致便為物格物格便為道為學其詞儱侗不分空寂
難辨遂使聖門曰心曰道曰學曰正心致知格物揑為
一團其流之弊令人空寂枯槁祗成一個頑然之物謹
覩來諭謂純㑹斯道者心以心體道斯善學矣又謂知
非空知必有一事事即是物知中有物物見於知雖有
知物二字之名實為一齊俱到之妙可謂辨析至精(與/舒)
(繼/峯)
　文定王順渠先生道
王道字純甫號順渠山東之武城人正徳辛未進士選庶
吉士山東盜起欲奉祖母避地江南疏改應天教授召為
吏部主事厯考功文選郎中大學士方獻夫薦其學行淳
正可任宫僚擢春坊左諭徳引疾辭歸嘉靖十二年起南
京祭酒明年回籍二十五年起南太常寺卿尋陞南户部
右侍郎改禮部掌國子監事又改吏部而卒贈禮部尚書
諡文定先生所論理氣心性無不諦當又論人物之别皆
不錮於先儒之成説其識見之髙明可知但以孟子執情
為性不足以服諸子孟子指出惻隐羞惡辭讓是非是即
性也舎情何從見性情與性不可離猶理氣之合一也情
者一氣之流行也流行而必惻隐羞惡辭讓是非之善無
殘忍刻薄之夾帶是性也故易曰利貞者性情也先生言
情之善原從性之善而來但情之善可遷而性之善不可
遷不知情之遷遷於外物耳當其無物之時而發之何
嘗不仍是惻隐羞惡辭讓是非之心乎其不遷也明矣
今必欲於四端之前求其不可知不容説者以為性無
乃復錮於成説乎先生初學於陽明陽明以心學語之
故先生從事心體逺有端緒其後因衆説之淆亂遂疑
而不信所疑者大端有二謂致知之説局於方寸學問
思辨之功一切棄却夫陽明之所以致知者由學問思
辨以致之其萬死一生皆學問思辨也先生既知心體
之大而以事心者為局心其亦自相矛盾乎謂良知是
情之動於本然之體已落第二義夫陽明之所謂良知
不曰未發之中乎以念頭起處辨其善惡者此在門弟
子之失而以加之陽明不受也先生又從學甘泉其學
亦非師門之㫖今姑附於甘泉之下
順渠先生文録或問道曰一隂一陽之謂道理氣之别
何居曰奚别之有哉盈天地間本一氣而已矣方其混
淪而未判也名之曰太極迨夫醖釀既久升降始分動
而發用者謂之陽静而收斂者謂之隂流行徃來而不
已即謂之道因道之脉胳分明而不紊也則謂之理數
者名雖不同本一氣而已矣(天道/説)　理氣不雜不離之
説非歟曰非也黑白相入曰雜彼已相判曰離二也氣
之脉胳分明而不紊者曰理其為物不二也雜與離不
可得而言矣(同/上)　人物之生孰形之曰氣為之形孰性
之曰氣為之性曰氣為之性也理何居耶曰理即氣也
而以為有二乎哉天地之氣一隂一陽而已隂陽之形
而上者謂之道而人物受之以正其性隂陽之形而下
者謂之噐而人物分之以範其形道不離於噐而性即
具於形本一氣而已矣豈外此更有所謂理而與氣為
偶者耶然則人物之别何如曰隂陽也者運而造化者
也運則不齊不齊則通塞偏正生焉通而正者造人塞
而偏者造物人性皆善而有知愚賢不肖之不同何也
曰天地之氣絪緼停滀流行推盪大而一世之否泰小
而一嵗之災祥上而日月之薄蝕下而山川之崩竭皆
生於運之不齊也况人於天地間以有涯之形囿有涯
之氣而其資生資始之時或適感天地偏隂偏陽與夫
隂陽之乖戾者則其既生之後通者有時而或塞正者
有時而或偏偏有輕重塞有厚薄而知愚賢不肖之等
分矣(性/説)　自南宋崇尚道學之後其學未嘗不行於上
也而卒不能收善治之效未嘗不傳於下也而卒不見
成命世之才由今觀之想望慶厯嘉祐之盛韓范富歐
之風邈乎不可覩矣况等而上之乎(道/學)　性善之善不
與惡對與惡對者情之善也孟子執情以為性故雖竭
力道性善終不足以服諸子之口子由闢之是矣但欠
源頭一句分明耳蓋情之善原從性之善而來但情之
善可遷而性之善不可遷情之善有對而性之善無對
今概以為無是無非是以惡為亦出於性矣殊欠分曉
(性善/之説)　為仁之本是仁之本也孟子以事親從兄為仁
義之實意正如此本者根也實亦根也(孝弟為/仁之本)　朱子
論性千言萬語只是一意大抵謂人與物所禀之理一
般但人之氣清能推而物之氣濁不能推耳敢以一言
難之麟鳯龜龍謂之四靈其氣之清明視世之常人何
如然常人於四端五典雖不能全而亦不至盡廢四物
雖靈曷嘗見有彷彿於人者哉就此處觀之可見人與
物之情合下不同矣故孟子闢告子以牛犬之性與人
不同正與此處看得明白耳(性/學)　聖人所示學問思辨
之功皆從發明此心以恢復其廣大髙明之本體所謂
如切如磋也而世儒乃欲以此窮盡天下之理不知理
者吾心之準則孟子所謂權度心為甚者此也心體茍
明則權度精切而天下之長短輕重應之而有餘矣豈
待求之於外哉(為/學)　所謂物者指外物而言即樂記感
於物而動性之欲也所謂格者以扞禦為義主溫公之
説(格/物)　孟子後千載無真儒宋儒有是言余毎讀之戚
然姑就漢一代言之董賈兼文學政事之科蕭曹丙魏
皆有政事之才逺在季路冉有之上而丙又入徳行而
不優至於孔明則兼四科而有之矣黄叔度不言而化
如愚之流輩也管㓜安龍徳而隐居於遼東一年成邑
陳太丘荀令君郭有道徐孺子皆徳行科人冉閔之次
也其諸表表難以悉數三國人才尤盛至晉及唐代不
乏人今一舉而空之曰無真儒嗚呼悠悠千載向誰晤
語(批林國輔/講餘答問)　宋自慶厯以前英賢彚出當時治體風
俗人才皆淳龎渾厚於時程朱未生也亦曷嘗如長夜
直待程朱出而後明哉　孟子曰聖人先得我心之同
然者謂理也義也是義理皆在於心矣皆在於心而有
二名體用之謂也今曰在物為理處物為義則是用由
内出而體全在外具矣不知體既在外用何自出哉謂
之義外之見也亦宜(二條/同上)　天理平鋪於人情物理之
間舜之所以為聖不過明於庶物察於人倫而已所貴
乎學問之功正要在日用應酬人物處觀其會通動中
肯綮如庖丁解牛洞無凝滯然後為徳少有扞格齟齬
即是學力未至便當反已研求務要推勘到底使在我
者無毫髪之不盡而後委外之通塞於所遇焉(答魏/莊渠)
陽明先生致知之説大畧與孟子察識擴充四端之意
相似而實不同孟子見得道理平實廣大如論愛牛便
到制民常産論好色好勇好貨便到古公公劉文武之
事句句都是事實所以其氣象寛裕意味深長陽明先
生所見固存省之一法然便欲執此以盡蓋為學工夫
大易所謂學問辨中庸所謂學問思辨論語所謂博文
約禮好古敏求學詩學禮一切棄却而曰為學之道耑
求之心而已是㡬於執一而廢百矣(答朱/守中)　若論道之
本體天大無外心大亦無外天地之用皆我之用渾然
一理何所分别吾心體㑹盡天下之理亦只是全復吾
心之所固有而已故曰盡其心者知其性也知其性則
知天矣知性知天却只在盡心焉得之則心體之大可
想而知矣今乃欲以方寸之微念慮之動局而言之不
㡬於不知心乎不知心而能盡心不盡心而能知性知
天而曰聖人之學吾未之信也(同/上)
和陽明咏良知若把良知當仲尼太清却被片雲迷良
知止是情之動未動前頭尚屬疑　獨知還是有知時
莫認獨知即正知尋到無知無物處本來面目却為誰
　本來面目却為誰絶四宣尼定自知學子欲尋絶四
處不先格物更何為　孟子良知即四端乃情之發動
處其以孩提言正赤子之心而程子以為已發而未逺
於中者也陽明指此以為聖人之本體落第二義矣
格扞格之義禦之於外也物物交物之物凡外物皆是
也格物即孔子所謂克已孟子所謂寡欲周子所謂無
欲也格物以致知猶刮垢以磨光也物格知至則垢盡
而明見矣
　
　
　
　
　
　
　明儒學案卷四十二
欽定四庫全書
　明儒學案卷四十三
　　　　　　　　　　　餘姚　黃宗羲　撰
諸儒學案上
諸儒學案者或無所師承得之於遺經者或朋友夾持之
力不令放倒而又不可系之朋友之下者或當時有所興
起而後之學者無待者俱列於此上卷則國初為多宋人
規範猶在中卷則皆驟聞陽明之學而駭之有此辨難愈
足以發明陽明之學所謂他山之石可以攻玉也下卷多
同時之人半歸忠義所以證明此學也否則為偽而已
　　文正方正學先生孝孺
　　瓊山趙考古先生謙
　　學正曹月川先生端
　　僉憲黃南山先生潤玉
　　文毅羅一峰先生倫
　　文懿章楓山先生懋
　郎中莊定山先生㫤
　侍郎張東白先生元禎
　方伯陳克菴先生選
　布衣陳剰夫先生真晟
　方伯張古城先生吉
　方伯周翠渠先生瑛
　司成蔡虚齋先生清
　太常潘南山先生府
　㕘政羅東川先生僑
諸儒學案上一
　文正方正學先生孝孺
方孝孺字希直台之寧海人自㓜精敏絶倫八嵗而讀
書十五而學文輒為交友所稱二十遊京師從學於太
史宋濂濂以為遊吾門者多矣未有若方生者也濂返
金華先生復從之先後凡六嵗盡傳其學兩應召命授
漢中教授蜀獻王聘為世子師獻王甚賢之名其讀書
之堂曰正學建文帝召為翰林博士進侍講學士帝有
疑問不時宣召君臣之間同於師友金川失守先生斬
衰哭不絶聲文皇召之不至使其門人廖鏞徃先生曰
汝讀㡬年書還不識個是字於是繫獄時當世文章共
推先生為第一故姚廣孝嘗囑文皇曰孝孺必不降不
可殺之殺之天下讀書種子絶矣文皇既慚徳此舉欲
令先生草詔以塞天下之人心先生以周公之説窮之
文皇亦降志乞草先生怒罵不已磔之聚寳門外年四
十六坐死者凡八百四十七人南渡諡文正先生直以
聖賢自任一切世俗之事皆不闗懐朋友以文辭相問
者必告之以道謂文不足為也入道之路莫切於公私
義利之辨念慮之興當静以察之舎此不治是猶縱盗
於家其餘無可為力矣其言周子之主静主於仁義中
正則未有不静非强制其本心如木石然而不能應物
也故聖人未嘗不動謂聖功始於小學作幼儀二十首
謂化民必自正家始作宗儀九篇謂王治尚徳而緩刑
作深慮論十篇謂道體事而無不在列雜誡以自警持
守之嚴剛大之氣與紫陽真相伯仲固為有明之學祖
也先生之學雖出自景濂氏然得之家庭者居多其父
克勤嘗尋討鄉先逹授受源委寢食為之㡬廢者也故
景濂氏出入於二氏先生以叛道者莫過於二氏而釋
氏尤甚不憚放言驅斥一時僧徒俱恨之庸人之論先
生者有二以先生得君而無救於其亡夫分封太過七
國之反漢髙祖釀之成祖之天下髙皇帝授之一成一
敗成祖之智勇十倍吳王濞此不可以成敗而譽咎王
室也况先生未嘗當國恵宗徒以經史見契耳又以先
生激烈已甚致十族之酷夫成祖天性刻薄先生為天
下屬望不得其草則怨毒倒行何所不至不闗先生之
甚不甚也不觀先生而外其受禍如先生者寧皆已甚
之所致乎此但可委之無妄之運數耳蔡虚齋曰如遜
志者葢千載一人也天地幸生斯人而乃不終祐之使
斯人得竟為人世用天地果有知乎哉痛言及此使人
直有追憾天地之心也乃知先正固是有定論也
雜誡人孰為重身為重身孰為大學為大天命之全天
爵之貴備乎心身不亦重乎不學則同乎物學則可以
守身可以治民可以立教學不亦大乎學者聖人所以
助乎天也天設其倫非學莫能敦人有恒紀非學莫能
序故賢者由學以明不賢者廢學以昏大匠成室材木
盈前程度去取沛然不亂者繩墨素定也君子臨事而
不眩制變而不擾者非學安能定其心哉學者君子之
繩墨也治天下如一室發於心見於事出而不匱煩而
不紊不學者其猶盲乎手揣足行物至而莫之應　治
人之身不若治其心使人畏威不若使人畏義治身則
畏威治心則畏義畏義者於不善不禁而不能為畏威
者禁之而不敢為不敢與不能何啻陵谷　養身莫先
於飲食養心莫要於禮樂人未嘗一日舎飲食何獨禮
樂而棄之尊所賤卑所貴失莫甚焉　古之仕者及物
今之仕者適已及物而仕樂也適已而棄民恥也與其
貴而恥孰若賤而樂故君子難仕　古之治具五政也
教也禮也樂也刑罰也今亡其四而存其末欲治功之
逮古其能乎哉不復古之道而望古之治猶陶瓦而望
其成鼎也　三代之化民也周而神後世之禁民也嚴
而拙不知其拙也而以古為迂孰迂也哉　化於未萌
之謂神止於未為之謂萌禁於已著之謂察亂而後制
之謂瞽秦漢之治其瞽也與不師古而瞽之師孰謂之
非瞽也　古禮之亡也人不知事親之道今䘮禮朝夕
奠之儀其事生之常禮乎孔子曰至於犬馬皆能有養
不敬何以别乎噫行者鮮矣　為子孫者欲其慤不欲
其浮欲其循循然不欲其頟頟然循循者善之徒頟頟
者惡之符　一年之勞為數十年之利十年之勞為數
百年之利者君子為之君子之為利利人小人之為利
利已　待人而知者非自得也待物而貴者非至貴也
　不怍於心合乎天足乎已及乎人而無容心焉惟君
子哉　君子有四貴學貴要慮貴逺信貴篤行貴果
好義如飲食畏利如蛇虺居官如居家愛民如愛身者
其惟貞恵公乎釋書而為治而政無不習也去位而野
處而色未嘗異也是以不以才自名而才者莫能及不
以道自任而君子推焉世俗之學豈足以窺之乎　學
術之微四蠧害之也文姦言摭近事窺伺時勢趨便投
隙以貴富為志此謂利禄之蠧耳剽口衒詭色滛辭非
聖賢而自立果敢大言以髙人而不顧理之是非是謂
務名之蠧鉤摭成説務合上古毁訾先儒以謂莫我及
也更為異義以惑學者是謂訓詁之蠧不知道徳之㫖
雕飾綴緝以為新竒鉗齒刺舌以為簡古於世無所加
益是謂文辭之蠧四者交作而聖人之學亡矣必也本
諸身見諸政教可以成物者其惟聖人之學乎去聖道
而不循而惟蠧之歸甚哉其惑也　為政有三曰知體
稽古審時缺一焉非政也何謂知體自大臣至胥吏皆
有體違之則為罔先王之治法詳矣不稽其得失而肆
行之則為野時相逺也事相懸也不審其當而惟古之
拘則為固惟豪傑之士智周乎人情才逹乎事為故行
而不罔不野不固　定天下之争者其惟井田乎弭天
下之暴者其惟比閭族黨之法乎有恒分而知恒道奚
由亂　貧國有四而凶荒不與焉聚斂之臣貴則國貧
勲戚任子則國貧上好征伐則國貧賄賂行於下則國
貧　富國有四而理財不與焉政平刑簡也民樂地闢
也上下相親也昭儉而尚徳也此富國之本也　國不
患乎無積而患無政家不患乎不富而患無禮政以節
民民和則親上而國用足矣禮以正倫倫序得則衆志
一家合為一而不富者未之有也　學古而不逹當世
之事鄙木之士也通乎事變而不本於道術權詐之士
也鄙木者不足用權詐者不可用而善悦人及其失也
木愈於詐聞以權詐亡國矣未聞鄙木者之僨事也故
君子尚朴而不尚華與其詐也寧木　仕之道三誠以
相君正以持身仁以恤民而不以利禄撓乎中一存乎
利禄則凡所為者皆徇乎人徇人者失其天失天而得
人愈貴而猶賤也　柔仁者有後剛暴者難繼仁者陽
之屬天之道也生之𩔖也暴者隂之屬地之道也殺之
𩔖也好生者祥好殺者殃天行也　為家以正倫理别
内外為本以尊祖睦族為先以勉學修身為教以樹藝
蓄牧為常守以節儉行以慈讓足已而濟人習禮而畏
法亦可以寡過矣　禮本於人情以制人情泥則拘越
則肆折衷焉斯可已古之庶人祭不及祖漢以下及三
世非越也人情所不能已也古過於薄今過於厚則從
於厚今過於薄不若古之美則惟古是從禮近於厚雖
非古猶古也　三年之䘮自中出者也非强乎人也因
其心之不安莞簟也故枕凷寢苫因其心之不甘於肥
厚也故啜粟飲水因其心之不忍於佚樂也故居外次
不聞樂豈制於禮而不為哉情之不能止也今世之能
䘮者寡矣飲食居處如平時談笑容服無所更變古之
戮民與欲正天下之俗非始諸此夫安始　君子事親
以誠縁情以禮知其無益而偽為之非誠也惑異教而
冀冥福者非偽乎聖賢所不言而不合乎道者非禮也
化乎異端而奉其教者豈禮也哉事不由禮者夷也夷
者夷之死不祔乎祖廟　孝子之愛親無所不至也生
欲其夀凡可以養生者皆盡心焉死欲其傳凡可以昭
揚後世者復不敢忽焉養有不及謂之死其親没而不
傳道謂之物其親斯二者罪也物之尤罪也是以孝子
修徳修行以令聞加乎祖考守職立功以顯號遺乎祖
考稱其善屬諸人而薦譽之俾久而不忘逺而有光今
之人不然豐於無用乏費而嗇於顯親之禮以忘自誑
而不以學自勉不孝莫大焉　國之本臣是也家之本
子孫是也忠信禮讓根於性化於習欲其子孫之善而
不知教自棄其家也　士不可以不知命人之所志無
窮而所得有涯者命也使智而可得富貴則孔孟南面
矣使徳而可以致福逺禍則羑里匡人之戹無從至矣
使君子必為人所尊則賢者無不遇矣命不與人謀也
久矣安之故常有餘違之故常不足　處俗而不忤者
其和乎其弊也流而無立持身而不撓者其介乎其弊
也厲而多過介以植其内和以應乎外斯庶矣乎　非
義之利腊毒可喜之事藏悔易悦之人難近萬全之舉
多怨君子知其然功茍可成不沮於怨也人果不可近
不受其悦也事之適意必思其艱利之可取先慮其患
故名立而身完也　儒者之學其至聖人也其用王道
也周公没而其用不行世主視儒也藝之而已矣嗚呼
孰謂文武周公而不若商君乎　人或可以不食也而
不可以不學也不食則死死則已不學而生則入於禽
獸而不知也與其禽獸也寧死　尚鬼之國多病好利
之國多貧禍不可避也利不可求也有心於避禍者禍
之所趨嗜利無厭者害必從之故君子信道而安命
人之不幸莫過於自足恒若不足故足自以為足故不
足甕盎易盈以其挾而拒也江海之深以其虚而受也
虚已者進徳之基　政之弊也使天下尚法學之弊也
使學者尚文國無善法世無聖賢二者害之也何尤乎
人　愛其子而不教猶為不愛也教而不以善猶為不
教也有善言而不能行雖善無益也故語人以善者非
難聞善而不懈者為難　金玉犀貝非産於一國而聚
於一家者以好而集也人誠好善善出天下皆將為吾
用奚必盡出於已哉智而自用不若聞善而服之懿也
才而自為不若任賢之速也
　瓊山趙考古先生謙
趙謙字撝謙初名古則餘姚人也秦王廷美之後降為
農家就外傅於崇山寺逹旦忘寐年十七八東遊受業
天台鄭四表之門四表學於張以忠以忠學於王伯武
伯武胡雲峯之髙第弟子也洪武十二年徴修正韻已
别用為中都國子典簿然以其説授之門人宋燧者多
採入於正韻在中都又以同官不合而罷歸築考古臺
讀書其上謂六經子史厯代闡發有人惟音韻之學世
久不明乃著聲音文字通一百卷六書本義十二卷二
十二年召為瓊山教諭黎蛋之人皆知向化稱為海南
夫子二十八年十一月一日卒於廣城年四十五先生
清苦自立雖盛暑祁寒躡蹻走百餘里徃來問學嘗雪
夜與門人柴廣敬劇談既乏酒飲又無火炙映雪危坐
以為清供其著述甚多而為學之要則在造化經綸一
圖謂其門人王仲廸曰寡欲以養其心觀止以明其理
調息以養其氣讀書以驗其誠聖賢之域不難到又讀
武王戒書而惕然有感以徃古之聖猶儆戒若是之至
後世𦕈末小子其敢事事不求之心哉既以古篆隨物
而書又銘無所用噐物之未有銘者以見道之無乎不
在也其時方希直氏亦補註戒書以為其言之善者與
詩書要義何以異焉葢從來學聖之的以主敬為第一
義先生固與希直善其講之必有素矣廬陵解縉嘗銘
先生之墓謂其力學主敬信不誣也今大紳文集既失
此文而先生著述亦多散逸萬厯間焦弱侯所表章者
僅先生字學之書其幸得此於其後人故載之於右
造化經綸圖周子曰無極而太極太極動而生陽乾道
成矣静而生隂坤道成矣陽變隂合五行順布四時行
焉一皆自然之天也邵子心為太極葢造化之一氣即
聖人之一心造化之氣本於發生而聖人之心亦將以
濟世矣故不免由静以之動自無而入有使萬物得以
遂其身安其業然人不見其迹者以造化之氣與聖人
之心雖動而不離静雖有而不舎無彼萬物與萬民齊
見役説戰勞於其間而不自覺故曰帝出乎震成乎艮
帝者豈非造化之氣與聖人之心乎夫三聖巍巍繼天
立極相與傳授獨辨此心欲學聖賢者舍此心將何所
用力哉葢人有情有性而心則統性情者也性者仁義
禮智是也情者喜怒哀樂是也心得其養則以性御情
而五常百行由此而正心失其養則以情蕩性而五常
百行由此而隳此心之所主顧不重乎學者誠能時時
省察念念不忘而使道心常為之主人心毎聽命焉則
寂然不動之時當與造化同其體及感而遂通自然與
造化同其用斯其所以為三極之道三極者三才各一
太極也洪武甲戍秋七月既望餘姚趙謙謹識
仁愛理(得之於天/具之於心)元
孝存則承顔養志愛敬不忘没則慎終追逺繼志述事
　慎行其身不敢以遺體行殆將為善思貽父母令名
　必果將為不善思貽父母羞辱必不果
公老老幼幼舉斯加彼物我不分窮逹一視克伐怨欲
　不行意必固我不立
恕已所不欲勿施於人不以所長者病人不以所能者
　愧人不念舊惡
慈少者懐之不獨子其子
愛矜孤恤貧隨力濟物
寛納汚藏疾犯而不校
厚徳必報怨不讐故舊不遺篤序姻親成人美揜人過
不仁
險設機穽包禍心陷人不義中人凶禍
忍害物傷人幸災樂禍
忌聞人才美而媢疾見人富貴而熱中凡以勝已為不
　滿者皆忌也
刻督責太苛(自忍/中來)掊克無艾(自貪/中來)念怨不忘敗人之善
　成人之惡
薄喜聞人過好言人短忘恩負徳得新棄舊輕訾毁好
　攻訐
克多尚人不遜善事功欲自己出議論專好已勝
躁不耐激觸不能容忍(自褊/中來)
私立物我分町畦凡事只求自利
褊氣宇狹隘不能容物
暴任情恣横挾勢馮陵
義宜理(得之於天/具之於心)利
直志義不屈不撓詞色不佞不䛕
弟敬兄友弟恭老尚年
正任理而行不為阿比安命守分不肯茍求凡出處語
　黙進退屈伸剛柔寛嚴好惡取舎從違避就貴審其
　宜而不失
(自/反)愛人不親反其仁治人不治反其智禮人不答反其
　敬行有不得者皆反求諸已
剛乾健篤實不為物撓富貴貧賤不滛不移威武不能
　屈
介確然有守不為俗變
廉見得思義分無求多
勇見善必為知過必改
不義
貪貨殖玩物貪名逐禄不務自守動輒有求
吝不濟人之才當予者不予但有刓忍戀惜之意不教
　人以善所有則隐蔽惟恐他人知之
憂患貧畏禍昔人謂禍患之求只有個處置若過於憂
　是無義無命也
佞脅肩諂笑巧言飾語擎跪曲拳凡冀以逢迎投合人
　意向者皆是
欲耳於聲目於色口於味鼻於臭四肢於安佚
懦柔而無立隨俗浮沉自守不堅屈於威勢
偏不求中正好惡任情
鄙計瑣屑甘猥賤(自吝/中來)
悖執已自是違衆從欲
比不顧是非徇情黨物
怨不安義命不務反躬一切歸咎於天人
禮恭理(得之於天/具之於心)亨
敬正名辨分敬老崇賢居處恭執事敬内則攝思慮去
　執固凝然主一而無適外則正衣冠尊瞻視儼然莊
　重而不慢
謹不侈然自放不軒然自得言不輕發事不輕舉不出
　位而思不怨天不尤人不居下訕上務隐惡揚善避
　嫌疑審去就不訐以為直不徼以為知
讓辭尊居卑推多取少慮以下人善則稱人
謙有若無實若虚以能問於不能以多問於寡
無禮
驕挾富貴以自恣恃才美以為髙常有欲自表意見(便/有)
　(伐在/其中)常有陵壓人意(便有傲/在其中)
侈大室廬華衣服盛車馬美飲食麗噐用越制度不安
　分
誕無而為有虚而為盈約而為泰
(粗/厲)氣象兀突難親
簡接物不委曲與人無恩義
敖簡賢徳侮老成自處放肆待物輕率
智别理(得之於天/具之於心)貞
(窮/理)博覽以致廣大窮究以盡精微凡大而天地之理微
　而事物之故明而禮樂之文幽而鬼神之情狀近而
　人物賢否邪正之分逺而古今興衰治亂之迹無一
　不當致知疑事毎質知之為知之不知為不知
(待/人)不逆詐不億不信又當先覺不可受人之欺見賢思
　齊見不賢而内自省親賢人逺小人
(知/人)識别邪正愛而知其惡憎而知其善
(處/事)别是非辯可否審利害計始終義以為質禮以行之
　遜以出之信以成之
(知/言)真偽忠佞貴於辨察
(知/命)貧富貴賤甘於自然
明不讀非僻之書不為非禮之視
聰不受浸潤之譖樂聞讜直之言
無智
昏於事不審是非可否於人不識誠偽善惡逺賢人交
　小人
淺以小小得䘮為利害以小小毁譽為榮辱以小小逆
　順為恩怨
固拘方泥曲執滯不通
陋安於卑陋不務廣覽博取以長見識
滿噐識褊狹不能自居矜驕傲世侮慢才徳
巧好穿鑿徼以為智
(不/明)溺亂色觀非僻之書視非禮之物
(不/聰)諱聞過喜䛕佞惡正直
輕事不詳審而妄為言不詳審而妄發
浮不敦篤
信
(存/心)真實無妄
(盡/已)言顧行行顧言
(盡/人)循物無違
(極/誠)為人謀而忠與人有終始體道無虚偽
不信
詐虚言罔人匿行炫燿
欺食言偽言大言行事不確實為人不親切有失自葢
　藏
矯心迹不相副沽徼以求名
譎多機闗挾術數務詭隨易反覆
　　(已上諸條原在圖内今/另書於外以便觀者)
考古續戒書有攸為罔稽乎得失有攸行罔覺乎吉凶
惟爾徳之至神惟爾道之至一凡民有疑惟爾質(蓍/銘)
徳惟一動則吉行靡中動乃凶神之敬之伊泰筮之庸
(著格/銘)
馨爾徳容以塞薉斯革(香/鼎)
山爾立匪岌岌爾余習(筆/架)
昏明之異爾用爾棄永昭爾之徳予夜無寐(書/燈)
窈而深藏乃密廓有容隨所出(書/院)
正其心艮其背畏無聞慎無視允守兹哲可企(室/銘)
大哉聖謨於爾儲奠之□之匪他圖(書/厨)
抒厥衷善則紀秉有恒致敬此(笏/銘)
安毋忘危樂毋忘悲毋曰無知天監於兹毋自欺(榻/銘)
齋爾宿慎爾獨毋安爾寢縱爾欲(枕/銘)
錦爛如災厥軀綈疏温安以存(衾/銘)
簞食豆羮莫之與争羞珍食玉其或顛覆(鼎/銘)
戒爾盈盈易傾守爾中中有容(水/注)
爾之則符心徳長短不齊惟所適(度/銘)
毋苟入毋茍出括汝口時無失(囊/銘)
待時而動隨時而静動静惟其時孰執其柄(扇/銘)
利若純剛而巽惟所致曷有困(錐/銘)
上無諂下無凟慎所與乃無辱(名/刺)
諧爾鳴宣乃情永協韶之成毋為鄭之聲(琴/銘)
溫而潤惟爾徳之蘊端而方惟爾徳之臧虚而質是以
容斯實(硯/匣)
黑所致白亦緇欲有所染其慎之(墨/銘)
榘而敦質而文紀厥善余所遵(圖/書)
方而式廉而直覆渠循常契余徳(界/方)
藏厥機勿妄開彼其不齊爾乃裁(書/剪)
不偏倚惟爾徳之宜正直如矢隨所之(筆/式)
仰彼則重俯此則輕俯仰咸匪常惟執厥中乃爾程(權/銘)
或欹或盈罔攸式裒多益寡爾作極(量/銘)
安爾□蓄爾質的然於外寧藏於宻(笥/銘)
坦而夷無欹無危習於兹敬而勿馳(簡/版)
疑所决庸而瀎永丹厥心毋為紫奪(朱/合)
晨而興謹斯櫛毋以養望為爾逸(櫛/銘)
勿為所染而自緇日新又新當自治(墨/池)
毋茍汙難復去(㸃/子)
匪欲其華匪逞其奢欲觀古像致厥家(書/义)
彼有所染庸爾革陂而不塋庸爾澤革如澤如爾之徳
(砑/蠃)
夫惟静動罔不正夫惟重無怠無縱静兮重兮敬徳日
躋(壓/石)
懸爾形著厥名永綱紀吾聖經(書/籖)
執斯匕毋忘秉耒饘鬻於是以寧余餧(匕/銘)
操斯柄亂斯正(䯤/銘)
纍寸成尺如彼積徳(巾/銘)
觀爾和豫範我規矩趨行抑揚於是度(佩/銘)
山削爾形惟亂風是屏毋蔽厥明(屏/風)
視彼壺庶乎屢空視兹矢庶乎直躬心端體正遐不中
(壺/矢)
用則張舍則藏用張舎藏諒比隂陽(葢/銘)
毋曰内可闚乎外毋曰外不見其内繄内外無二惟明
徳之大(簾/銘)
柔而平方而正是藉是凭以彰我名(印/蓐)
孑爾形燭聖經學欲緝熈遵爾髙明(燭/檠)
去兹塵如垢去身如惡去心其日新(尾/拂)
折旋中矩處彼得所(印/范)
齒易雪心難潔痛刮䃺厲工毋歇(牙/刷)
太剛則缺太鋭則折知爾剛鋭以解余結(䥴/銘)
　
　
　
　
　明儒學案卷四十三
欽定四庫全書
　明儒學案卷四十四
　　　　　　　　　　　　餘姚　黄宗羲　撰
諸儒學案上二
　學正曹月川先生端
曹端字正夫號月川河南澠池人自幼不妄言動年十七
遍讀五經師事宜陽馬子才太原彭宗古永樂戊子舉於
鄉明年登乙榜第一授山西霍州學正厯九年丁憂廬墓
壬寅起補蒲州洪熈乙巳考績兩學諸生皆上章請復任
霍州上遂許之又十年宣徳甲寅六月二日卒於霍州年
五十九初先生得元人謝應芳辨惑編心悦而好之故於
輪迴禍福巫覡風水時日世俗通行之説毅然不為所動
父敬祖為善於鄉而勤行佛老之善以為善先生朝夕以
聖賢崇正闢邪之論諷於左右父亦感悟樂聞先生條人
倫日用之事可見之施行者為夜行燭一書言人處流俗
中如夜行視此則燭引之於前矣里中有齋醮力不能止
則上書鄉先生請勿赴又上書邑令請毁滛祠令以屬
之先生毁者百餘惟存夏禹雷公二廟四時祈報則設
社穀壇邢端修五嶽廟先生言其非禮同僚肅拜梓潼
神先生以為諂僚曰斯文宗主也先生曰梓潼主斯文
孔子更主何事門人有赴漢夀亭社㑹者先生愍痛以
折之諸生有䘮則命知禮者相之有欲用浮屠者先生
曰浮屠之教拯其父母出其地獄是不以親為君子而
為積惡有罪之小人也其待親不亦刻薄乎其人曰舉
世皆然否則□笑隨之先生曰一鄉溺於流俗是不讀
書的人子讀儒書明儒禮不以違禮為非而以違俗為
非仍然是不讀書人也毎有修造不擇時日或以太歳
土旺為言先生明其謬妄時人從而化之霍州樵者拾
金釵以還其主人以為異樵曰第不欲愧曹郡博耳髙
文質徃觀劇中途而返曰此行豈可使曹先生知也先
生以力行為主守之甚確一事不容假借然非徒事於
外者葢立基於敬體驗於無欲其言事事都於心上做
工夫是入孔門之大路誠哉所謂有本之學也其辨太
極朱子謂理之乗氣猶人之乗馬馬之一出一入而人
亦與之一出一入若然則人為死人而不足以為萬物
之靈理為死理而不足以為萬物之原今使活人騎馬
則其出入行止疾徐一由乎人馭之如何爾活理亦然
先生之辨雖為明晰然詳以理馭氣仍為二之氣必待
馭於理則氣為死物抑知理氣之名由人而造自其浮
沉升降者而言則謂之氣自其浮沉升降不失其則者
而言則謂之理葢一物而兩名非兩物而一體也薛文
清有日光飛鳥之喻一時之言理氣者大畧相同耳
語録人之所以可與天地參為三才者惟在此心非是
軀殻中一塊血氣(心者神也神無方所視/聽言動一切感應皆是)　事事都於
心上做工夫是入孔門底大路(看此語便見/先生之學)　事心之
學須在萌上著力(所謂萌即易之/㡬學庸之獨也)　學欲至乎聖人之
道須從太極上立根脚(與學聖之事主/於一心參看)　天地間凡有
形象聲氣方所者皆不甚大惟理則無形象之可見無
聲氣之可聞無方所之可指而實充塞天地貫徹古今
大孰加焉故周子言無極而太極　做人須向志士勇
士不忘上叅取若識得此意便得此心則自無入不自
得　人要為聖賢須是猛起如服瞑眩之藥以黜深痼
之疾真是不可悠悠　學者須要置身在法度之中一
毫不可放肆故曰禮樂不可斯須去身(先生為學/嚴宻如此)　吾
輩做事件件不離一敬字自無大差失　一誠足以消
萬偽一敬足以儆千邪所謂先立乎其大者莫切於此
　非禮勿視則心自静　學者須要識得静字分曉不
是不動便是静不妄動方是静故曰無欲而静到此地
位静固静也動亦静也　天理存亡只在一息之間
生死路頭惟在順理與從欲　能真知其義理之味之
無窮則窮逹自不足以動念　聖人之心一天地生物
之心天地之心無一物不欲其生聖人之心無一人不
欲其善　聖人之所以為聖人只是這憂勤惕勵的心
須臾毫忽不敢自逸理無定在惟勤則常存心本活物
惟勤則不死常人不能憂勤惕勵故人欲肆而天理亡
身雖存而心已死豈不大可哀哉　人之為學須是務
實乃能有進若這裡工夫欠了分毫定是要透過那裡
不得　學聖希賢惟在至誠則五常百行皆自然無不
備也　無欲便覺自在　人只為有欲此心便千頭萬
緒做事便有始無終小事尚不能成况可學聖人耶
受道者以虚心為本有所挾則私意先横於中而不能
入矣　人能於天命順而不咈受而不拒便是處死生
富貴之要　直者生之道循理而行雖命之所遭有不
齊而莫非生道　得一善逞一善得一能逞一能是謂
道聽塗説　今人輕易言語是他此心不在奔馳四出
了學者當自謹言語以操存此心　修身見於世葢實
之不可掩者非君子願乎其外而欲以自見也　人性
本善而感動處有中節不中節之分其中節者為善不
中節者為惡(知學則知中節/而動無不善)　道無形體可見而聖人
一身渾然此道故無形體之道皆於聖人身上形見出
來(人皆有之第日用不知不/自作主宰耳非道逺人也)　為人之功用力特在勿
與不勿之間而已自是而反則為天理自是而流則為
人欲自是克念則為聖自是罔念則為狂特毫忽之間
學者不可不謹　孔顔之樂者仁也非是樂這仁仁中
自有其樂耳且孔子安仁而樂在其中顔子不違仁而
不改其樂安仁者天然自有之仁而樂在其中者天然
自有之樂也不違仁者守之之仁而不改其樂者守之
之樂也語曰仁者不憂不憂非樂而何周程朱子不直
説破欲學者自得之　人能恭敬則心便開明　學到
不怨不尤處胸中多少洒落明瑩真如光風霽月無一
㸃私累　六經四書聖人之糟粕也始當靠之以尋道
終當棄之以尋真(道真我所固有者先生/此言欲母專泥書冊耳)　古人文人
自是文人詩人自是詩人儒者自是儒者今人人欲兼
之是以不能工也賢輩文無求竒詩無求巧以竒巧而
為詩文則必穿鑿謬妄而有不得其實者多矣不若平
實簡淡為可尚也　人心本自虚靈知覺但事物纔觸
即動而應初無縱跡可尋捉處
太極圖説述解序略云孔子而後論太極者皆以氣言
老子道生一而後乃生二莊子師之曰道在太極之先
曰一曰太極皆指作天地人三者氣形已具而混淪未
判之名道為一之母在太極之先而不知道即太極太
極即道以通行而言則曰道以極致而言則曰極以不
雜而言則曰一夫豈有二耶列子混淪之云漢志含三
為一之説所指皆同微周子啟千載不傳之祕則孰知
太極之為理而非氣也哉且理語不能顯黙不能隐固
非圖之可形説之可狀只心㑹之何如耳二程得周子
之圖之説而終身不以示人非祕之無可傳之人也是
後有增周説首句曰自無極而為太極則亦老莊之流
有謂太極上不當加無極二字者則又不知周子理不
離乎隂陽不雜乎隂陽之㫖矣亦惟朱子克究厥㫖遂
尊以為經而註解之真至當歸一之説也至於語錄或
出講究未定之前或出應答倉卒之際百得之中不無
一失非朱子之成書也近世儒者多不之講間有講焉
非舎朱説而用他説則信語録而疑註解所謂棄良玉
而取頑石掇碎鐵而擲成噐良可惜也　太極圖説辨
戾文畧云周子謂太極動而生陽静而生隂則隂陽之
生由乎太極之動静而朱子之解極明備矣其曰有太
極則一動一静而兩儀分有隂陽則一變一合而五行
具亦不異焉又觀語録却謂太極不自㑹動静乗隂陽
之動静而動静耳遂謂理之乗氣猶人之乗馬馬之一
出一入而人亦與之一出一入以喻氣之一動一静而
理亦與之一動一静若然則人為死人而不足以為萬
物之靈理為死理而不足以為萬物之原理何足尚而
人何足貴哉今使活人騎馬則其出入行止疾徐一由
乎人馭之如何爾活理亦然不之察者信此則疑彼矣
信彼則疑此矣經年累歲無所折衷故為辨戾以告夫
同志君子
　明儒學案卷四十四
欽定四庫全書
　明儒學案卷四十五
　　　　　　　　　　　餘姚　黄宗羲　撰
諸儒學案上三
　僉憲黄南山先生潤玉
黄潤玉字孟清號南山浙之鄞縣人幼而端方不拾遺金
郡守行鄉飲酒禮先生觀之歸而書之於册習禮者不
能過也詔徙江南富民實北京其父當行先生年十三
請代父往有司少之對曰父去日益老兒去日益長有
司不能奪而從之至則築室城外賣菜以為生作勞之餘
讀書不輟有富翁招之同寓先生謝不往或問之曰渠有
一女當避嫌也尋舉京闈鄉試授江西訓導用薦召為交
趾道御史出按湖廣劾藩臬郡縣之不職者至百有二十
人風采凛然景泰初改廣西提學僉事時冦起軍興先生
核軍中所掠子女歸者萬餘口副使李立故入死罪且數
百人亦辨而出之南丹衛在萬山中歳苦瘴癘先生奏徙
平原戍卒因之更生丁憂起復移湖廣與廵撫李實不
合左遷含山知縣致仕成化丁酉五月卒年八十九先
生之學以知行為兩輪嘗曰學聖人一分便是一分好人
又曰明理務在讀書制行要當謹獨蓋守先儒之矩矱而
不失者也其所友為李文毅(時/勉)薛文清故操行亦相似
海涵萬象録天只氣地只質天地之生萬物如人身生
毛髪任其氣化自然也而人獨有心中一窩氣寓得理
而靈故曰心神然太虚中亦有一團氣靈如人心者則
曰天神　汴為天下之中不如金陵江夏漕運之易集
也　道有體用體即理用即事人得是理於心曰徳服
是事於身曰行何謂徳知仁聖義中和是也何謂行孝
友睦姻任恤是也　道無𤣥妙只在日用間著實循理
行　在天為理與天常存在人為性氣散則亡　告子
若曰生理之謂性便不起人争端天地間只是生氣中
有此生理在人亦然故名曰性而總謂之仁是仁即係
天地生物之心又只是生生之理又曰氣質之性即告
子生之謂也故張子曰君子弗性也　有一人之命有
一家之命有一國之命若長平坑卒一國之命也氣數
也　居處恭執事敬與人忠則心自不放　心之量宇
宙間事皆能推其理而知但天下形勢古今制度必須
考視而知難意度也　程張所謂心皆指其虚靈之氣
而言氣本寓理為性理從氣發為情而心能主宰者亦
氣也　天地間生生不息為仁此天理流行也人心只
天理流行便是仁私欲間斷便是不仁　孔門所教所
學皆於用處發明而體在其中葢理是道之體事是道
之用孝弟見於日用只從仁上發出來仁是孝弟之理
孝弟是仁之用學者騖於髙逺不盡孝弟之事只是去
探髙妙論心論性却全不識道　教學者於自己體認
性情發見處便能知道　古者士農工商各一其業子
孫世守而民志定今也農工商之貪黠者皆奔競仕途
而謀吏胥出身徃徃恣其貪黠卒獲仕途以終其身所
以濫溢銓曹汙蠧民社者多此途也為今之計莫若自
民間俊秀取入庠校者三年大比約計藩臬郡縣司吏
額分上中下取士之中式者上等命為藩臬閫司之吏
中等為各郡吏下等為縣司吏三年考滿送禮部㑹試
亦依上法取送在京衙門厯役三年都試出身則使儒
法兼通寄之民社而去貪黠之風矣　大學之道問學
之宏規論語之言踐履之實理孟子七篇擴充之全功
中庸一書感化之大義　大學一書六經之名例也中
庸一書六經之淵源也　窮理者道之體斯明盡性者
道之體斯行至命者道之原斯逹故邵子曰非道而何
經書補註格物格字當訓合格之格凡物之要者莫切
乎身心物之大者莫過乎家國天下人之所學莫非身
心家國天下之事然事物莫不有理而萬物皆備於我
則物理具於吾心學者以吾心之理格合事物之理是
曰格物若訓為至則為物至而後知至不成文義也(大/學)
(此説已在新/建伯之前)　告曾子以道言一理貫萬事理即體事
即用告子貢以學言一心貫萬理心者氣之靈理者心
之徳(以下/論語)　一日克已復禮以一日成功之大綱言四
勿以日日用功之節目言譬之一好地方有冦生發日
日要當克勝他及至一日盡克勝了而復却好地方則
天下皆知其地方好了朱子補傳一旦豁然貫通即此
一日義同　天理寓於人曰性猶源泉入於川曰流然
理無不善而人之氣禀有清濁泉無不潔而川之泥質
有沙淤故人之始生氣之清濁未甚見及其長而習於
善則清者愈清習於惡則濁者愈濁如川之始逹泥之
澄渾未甚分及其逺也積於沙者則澄者愈澄泊於泥
者則渾者愈渾矣故性近習逺　浩氣是心窩中一㸃
虚靈之氣所以具衆理而應萬事者人能事事合宜則
心無愧怍而天理純全斯可識浩然之氣象也仰不愧
於天俯不怍於人此浩氣塞於天地之間也義者人心
之裁制氣之主也即所謂志帥也道者事理之當然氣
之行也即所謂道路也(以下/孟子)　萬物皆備於我物理具
於吾心也以吾心之理處物合宜即義也此之謂體用
　堯典以親九族即齊家也止謂本宗九世上至髙下
至𤣥自三而五自五而九上殺下殺旁殺而人道竭矣
豈有外姓謂之族乎故爾雅别外姻曰母黨妻黨(書/)
天生烝民有物有則言天之生人有是事則有是理如
視必明聽必聰色必溫貌必恭言必忠而有即必也民
之秉彛好是懿徳言人之有已行此常事故思此常理
如視思明聽思聰色思溫貌思恭言思忠而好即思也
葢事者道之用理者道之體故孔子曰為此詩者其知道
乎(詩/)　古者諸侯之别子之子孫嫡派如大宗其庶子
為小宗若小宗絶不為立後惟大宗絶則以支子立後
葢大宗是尊者之統不可絶也今制大宗絶立後小宗
絶不立後奈庶民不知朝廷之制凡庶子絶皆令過繼
只是争取財産爾(儀禮/下同)　古者吉服殺縫向外以便體
後王致飾殺縫向内為吉服以外削外緝者為凶服
苴束茅也所以代神置於神席几東祭時佐食取黍稷
祝取觶祭於苴而祭畢棄之即老氏所云芻狗也今朱
子家禮乃束茅置沙於饌食前酬酒似與古禮命祝祭
酒意同周公祭泰山召公為尸今之神有土木偶及遺
像皆古人立尸之遺意歟
　文毅羅一峯先生倫
羅倫字彛正學者稱一峯先生吉之永豐人舉成化丙
戍進士對䇿大廷引程正公語人主一日之間接賢士
大夫之時多親宦官宫妾之時少執政欲節其下句先
生不從奏名第一授翰林修撰會李文逹奪情先生詣
其私第告以不可待之數日始上疏厯陳起復之非為
君者當以先王之禮教其臣為臣者當據先王之禮事
其君疏奏遂落職提舉泉州市舶司明年召還復修撰
改南京尋以疾辭歸隐於金牛山注意經學周易多修
傳註間補已意禮記彚集儒先之見而分章記禮則先
生獨裁春秋則不取褒貶凡例之説以為春秋縁人以
立法因時以措宜猶化工焉因物而賦物也以凡例求
春秋者猶以畫筆摹化工其能肖乎戊戌九月二十四
日卒年四十八正徳十六年贈左諭徳諡文毅先生剛
介絶俗生平不作和同之語不為輭巽之行其論太剛
則折則引蘇氏之言曰士患不能剛爾折不折天也太
剛乎何尤為是言者鄙夫患失者也家貧日中不能舉
火而對客談學不倦髙守贈以綈袍遇道殣輒解以瘞
之嘗欲倣古置義田以贍族人吕令助之堂食之錢先
生曰食以堂名退食於公之需也執事且不可取何所
用與謝而弗受凍餒㡬於死亡而一無足以動於中若
先生庶㡬可謂之無欲矣先生與白沙稱石交白沙超
悟神知先生守宋人之途轍學非白沙之學也而皭然
塵垢之外所見專而所守固耳章楓山稱先生方可謂
之正君善俗如我輩只修政立事而已其推重如此
要語子路論為國而其言不讓夫子哂之况直居其位
而不讓乎登降作止飲食不辭焉人皆以為非也榮以
爵而不辭焉人不以為非也非其小而不非其大何也
　治已必先治心心者舟之柁也欲正其舟而不正其
柁可乎　伯恭居䘮授徒子静極以為非今日使子静
在恐亦不敢以為非也　居䘮須避嫌疑不可自信而
已古人之受汙者多以此人或以是汙之亦無路分説
也　進善無足處有足便小了臧否人物此是一件不
好勾當稱善雖是美事然必見得透恐為偽人所罔
所以為聖賢不必刪述定作如孔子折衷羣聖以垂憲
萬世也不過求之吾心致敬於動静語黙衣服飲食五
倫日用以至辭受取舎仕止久速無不合乎聖賢已行
之成法而已　君子視人猶已以義處己不以義處人
非君子之道也　流俗雖不美而天下未嘗無正人天
下未嘗無正論此固人心之所以不死而天道之所以
扶持斯世者也　君子之學持静之本以存其虚防動
之流以守其一虚則内有主而不出一則外有防而不
入則物不交於我矣物不交於我則我之所以為我者
非人也天也　或曰剛折而柔存此非知剛者也天不
剛乎地不柔乎地有陷而天未嘗墜不剛者存而柔者
墮乎山止也水流也山剛而水柔不剛者存而柔者去
乎齒之折者剛之無本者也髪附於頭顱頭顱存而毛
髪去者何也　誠曷終乎土可入誠不可得而息也入
土斯已矣誠曷不息也所謂生也守之以死死則終誠
不可得而息也　所見專則所守固　與其以一善成
名寧學聖人而未至
　文懿章楓山先生懋
章懋字徳懋金華蘭谿人成化丙戍㑹試第一選庶吉
士授編修與同官黄仲昭莊㫤諫上元煙火杖闕下謫
知臨武厯南大理評事福建按察司僉事考績赴吏部
乞休冢宰尹旻曰不罷軟不貪酷不老疾何名而退先
生曰古人正色立朝某罷軟多矣古人一介不取視民
如傷某貪酷多矣年雖未艾鬚髪早白亦可謂老疾矣
遂致仕林居二十年弟子日進講學楓木菴中學者因
曰楓山先生𢎞治中起為南京祭酒㑹父䘮力辭廷議
必欲其出添設司業虚位以待之終制就官六館之士
人人自以為得師正徳初致仕轉南京太常禮部侍郎
皆不起嘉靖初以南京禮部尚書致仕是嵗辛巳除夕
卒年八十六贈太子太保諡文懿其學確守宋儒本之
自得非有傳授故表裏洞徹望之龎樸即之和厚聽其
言開心見誠初若不甚深切久之燭照數計無不驗也
以方之涑水雖功業不及其誠實則無間然矣金華自
何王金許以後先生承風而接之其門人如黄傳張大
輪陸震唐龍應璋董遵凌瀚程文徳章極皆不失其傳
云
遺事諸子皆親農事邑令來見諸子輟耕跪迎先生官
祭酒其子徃省道逢廵檢笞之知而請罪先生笑曰吾
子垢衣敝履宜爾不識又何罪焉　太宰唐漁石出入
徒歩人以為言漁石曰楓山先師致政歸祇是歩行自
後朴菴(極/)竹澗(潘希/曾)兩侍郎俱守此禮吾安敢違耶
楓山祖居渡凟距城十五里當事至蘭谿者必出城訪
之至則一飯鷄黍數豆力不能辦多假借於族人其後
遷居城中小樓二間卑甚先生宴坐其間毎作文時繞
行室中其冠徃徃觸梁墊角先生不知也　先生田衹
二十畆而家人十口歲須米三十六石所入不足當其
半則以麥屑充之　宅後為天福山一日勾人者過其
門其人奔入取道至山而去手力疑為先生家匿之先
生即令其遍索不得手力亦從後門去先生與夫人畧
不動色　毎歲宴其門人二次清明冬至祭祀之餕也
兩人共一席有不至者先生自專一席若門人續至專
席已罄則夫人自出益之朴菴先生之姪也其質朴畧
相似先生聞其歸家尚有贏俸即為不樂朴菴亦有慙
色
語要人形天地之氣性天地之理須與天地之體同其
廣大天地之用同其周流方可謂之人　學者須大其
心胸葢心大則萬物皆通必有窮理工夫心纔㑹大又
須心小心小則萬物畢晰必有涵養工夫心纔㑹小不
至狂妄矣　或勸以著述曰經自程朱後不必再註只
遵聞行知於其門人語録芟繁去蕪可也　桃符曰正
要鬼神司屋漏何須荼壘衛門庭　毎講伯夷叔齊餓
首陽之下民到於今稱之之語便自警㧞　格君心收
人才固民心然後庶事可舉　惟唐虞三代皆聖人致
中和而參贊下此一泰一否為氣運所推盪耳　窮理
自進退辭受之節分明不茍始　居敬於專一上見功
　應璋問學先生曰勉齋真實心地刻苦工夫八字盡
之矣
原學人生而静之謂性得乎性而無累於欲焉之謂學
學在於人而於性未嘗加不學在於人而於性未嘗損
學有純正偏駁而於性未嘗雜性本不學而能者也而
必假於學性之動於欲也學以求完夫性者也而顧戕
夫性學之失其原也葢人之性也即天之命也於穆不
顯命之本體而四時五行萬化出焉至静無感性之本
體而四端五常百行具焉本體藏於寂妙用通於感運
之於心為思慮發之於身為貌言視聽施之於家為父
子昆弟措之於國與天下為君臣上下禮樂刑政以性
為有内也何性非物也以性為有外也何物非性也得
乎性之體則意可誠心可正身可修家可齊國治而天
下平也據此之謂徳履此之謂道學此之謂學勉之為
賢安之為聖堯曰執中明其體之無所偏耳舜曰精一
明其體之無所雜耳孔子曰仁子思曰誠孟子曰盡聖
學相傳千古一􁀧一性盡而天下無餘事天下無餘學
也佛老之教行於世久矣後之儒者非不倡言以排之
而卒不能勝之者學之不明性之未盡也老氏以無名
為天地之始無欲觀人心之妙無為為聖人之治而佛
家者流則又生其心於無所住四大不有五蘊皆空其
道以性為心之體吾惟修吾心煉吾性而已明吾心見
吾性而已不必屑屑於其外也是以其學陷於自私自
利之偏至以天地萬物為芻狗為幻化棄人倫遺物理
不可以治天下國家焉今之學則又異於是矣心性之
教不明而功利之私遂淪浹而不可解傳訓詁以為名
誇記誦以為博侈辭章以為靡相矜以智相軋以勢相
争以利相髙以技能相取以聲譽身心性命竟不知為
何物間有覺其謬妄卓然自奮欲以行能功實表見於
世則又致飾於外無得於内莫不以為吾可以修身也
可以齊家也可以治國平天下也又莫不以為吾不學
佛老之夢幻人世遺棄倫理也然要其所為不過為假
仁襲義之事終不足以勝其功利之心其去聖學也逺
矣猶幸生於今之世毋使佛老見之也使佛老生今世
而見吾人所為其不竊笑者㡬希是求免於佛老之不
我闢不可得也暇闢佛老乎哉所幸真性之在人心未
嘗一息冺没而聖學昭然如日中天敏求之精察之篤
行之一切氣禀物欲俱不能累必求真静之體以立吾
心之極懲忿懲此也窒慾窒此也改過改此也遷善遷
此也不為佛老之虚無不為俗學之卑瑣斯為聖學也
已若曰是性也吾有自然之體也不能戒懼謹獨以求
必得而欲以虚悟入則意見之障終非自得縱使談説
得盡亦與訓詁記誦詞章功利者等爾而何以為學也
　郎中莊定山先生㫤
莊㫤字孔暘號定山江浦人也成化丙戍進士選庶吉
士授翰林簡討與同官章楓山黄味軒諫鰲山杖闕下
謫判桂陽改南京行人司副遭䘮服闋不起垂二十年
𢎞治甲寅特㫖起用先是瓊山丘濬疾先生不仕嘗曰
率天下士夫背朝廷者㫤也彼不讀祖訓乎葢祖訓有
不仕之刑也至是濬為大學士先生不得已入京長揖
冢宰遂補原官明年陞南京吏部郎中尋病遷延不愈
又明年告歸丁巳考察尚書倪岳以老疾中之士林為
之駭然己未九月二十九日卒年六十三先生以無言
自得為宗受用於浴沂之趣山峙川流之妙鳶飛魚躍
之機畧見源頭打成一片而於所謂文理宻察者竟不
加功葢功未入細而受用太早慈湖之後流傳多是此
種學問其時雖與白沙相合而白沙一本萬殊之間煞
是仔細故白沙言定山人品甚髙恨不曾與我問學遂
不深講不知其後問林緝熈何以告之其不甚契可知
矣即如出處一節業已二十年不出乃為瓊山利害所
怵不能自遂其志先生殊不喜孤峯峭壁之人自處於
寛厚遲鈍不知此處却用得孤峯峭壁著也白沙云定
山事可怪恐是久病昏了出處平生大分顧令兒女輩
得専制其可否耶霍渭厓謂先生起時瓊山已薨是誣
瓊山也按先生以甲寅七月出門九月入京朝見瓊在
乙卯二月卒官安得謂起時已卒哉况是時徐宜興言
定山亦是出色人瓊山語人我不識所謂定山也則其
疾之至矣安得謂誣哉先生形容道理多見之詩白沙
所謂百鍊不如莊定山是也唐人白樂天喜談禪其見
之詩者以禪言禪無不可厭先生之談道多在風雲月
露傍花隨桞之間而氣象曜如加於樂天一等錢牧齋
反謂其多用道語入詩不知定山其自謂知白沙亦未
必也
語要聖人之道貴無言而不貴有言言則影響形迹而
無言則真静圓融若憤也而真見若冥也而真趣若虚
寂也而真樂彼以天得而此以天與極其自得之真而
出乎意象之外是以聖人不貴有言　吾之此身受形
父母既有此形則有此理使吾身有一理不盡吾於父
母之形為徒受矣　浙人余中之過溪雲以皇極經世
之學授余讀其書至王天悦所謂推以某甲之年月必
得某甲之時日而後富夀必先以某甲之年月而後貧
賤以至水陸舟車之所産東西南北之所居精麄巨細
之事無不皆然而至所謂福善禍滛畧無一二余雖口
唯其義而心實不敢以為學也　聖賢之學惟以存心
為本心存故一一故能通通則瑩然澄徹廣大光明而
羣妄自然退聽言動一循乎禮好惡用舎各中乎節
屈原長於騷董賈長於䇿揚雄韓愈長於文穆伯長李
挺之邵堯夫長於數遷固永叔君實長於史皆諸儒也
朱子以聖賢之學有功於性命道徳至凡四書五經綱
目以及天文地志律吕厯數之學又皆與張敬夫吕東
萊蔡季通者講明訂正無一不至所謂集諸儒之大成
也此豈濂溪二程子之大成哉　六經莫大於易而易
有隂陽也方其無言也易具於心渾然無為及其有言
則孰為隂孰為陽而隂陽之授受皆傳之紙上而易始
散矣易非散也紙上而易自散也四書莫精於中庸中
庸言性道教也方其無言也中庸具於心噩然無名及
其有名則孰為性孰為道孰為教而性道教授受者得
之口耳而中庸始亂矣中庸非亂也口耳而中庸自亂
也詩書禮樂春秋論孟莫不皆然　心非静則無所斂
主乎静者斂此心而不放也心非敬則無所持居乎敬
者持此心而不亂也理非窮則無所考窮乎理者考此
心而不失也　徃年白沙先生過余定山論及心學先
生不以余言為謬亦不以余言為是而謂余曰此吾緝
熈(林光/)之在清湖者之所得也而子亦有是哉世之好
事詆陳為禪者見夫無言之説謂無者無而無然無極
而太極静無而動有者吾儒亦不能無無也但吾之所
謂無者未嘗不有而不滯於有禪之所謂無者未嘗有
有而實滯於無禪與吾相似而實不同矣　道無不在
一大渾淪者散在萬物散在萬物者俱可打成一片而
衆人則不知也　楊墨之害甚於申韓佛老之害過於
楊墨科舉之學其害甚於楊墨佛老為我兼愛虚無寂
滅葢足闢矣至於富貴利逹患得患失謀之終身而不
知反者則又楊墨佛老之所無也屬聨比對㸃綴紛華
某題立某新説某題立某程文皮膚口耳媚合有司五
經四書擇題而出變風變雅學詩者不知䘮弔哭祭學
禮者不知崩薨葬卒學春秋者不知嗚呼此何學也富
貴而已利逹而已覬覦剽竊而已朱子謂廬山周宜榦
有言朝廷若要恢復中原須罷三十年科舉始得葢已
深惡之矣　天地萬物總吾一體牕草不除皆吾生意
元㑹運世皆我古今伏羲周孔顔曾思孟皆吾人物易
書詩禮春秋皆吾六經帝力何有太平無象皆吾化育
　天之生聖賢將為世道計也或裁成以制其過或輔
相以補其不足孔子之於六經朱子之於傳註喚醒聾
瞶所以引其不及者至矣今世降風移學者執於見聞
入耳出口至於沒溺而淪胥之者非制其過可乎
　侍郎張東白先生元禎
張元禎字廷祥别號東白南昌人少為神童以閩多書
父攜之入閩使縱觀焉登天順庚辰進士第入翰林為
庶吉士故事教習唐詩晉字韓歐文而先生不好也日
取濂洛闗閩之書讀之授編修成化初疏請行三年䘮
又言治道本原在講學聽治用人厚俗與當國不合移
病歸家居二十年益潛心理學𢎞治初召修憲宗實録
進左贊善上疏勸行王道陞南京侍講學士終養九年
召修大明會典進翰林學士侍經筵上注甚特遷卑座
以聽其講丁憂䘮畢改太常卿掌詹事府以為治化根
源莫切於太極圖説西銘定性書敬齋箴宜將此書進
講上因索觀之曰天生斯人以開朕也武宗即位進吏
部右侍郎未及上而卒正徳元年十二月晦也先生既
得君嘗以前言徃行非時封進不知者以為私言也孝
宗宴駕為人指摘先生亦不辨先生卓然以斯道自任
一禀前人成法其言是心也即天理也已先發陽明心
即理也之蘊又言寂必有感而遂通者在不隨寂而冺
感必有寂然不動者存不隨感而紛已先發陽明未發
時驚天動地已發時寂天寞地之蘊則於此時言學心
理為二動静交致者别出一頭地矣
語要斯道在天地不患踐之弗力所患知之弗真　蕭
宜翀蚤遊聘君之門友克貞公甫居仁諸子不飾廉隅
於泥坐蛇行不詭冠服於吕縚象偑不縱浮談於太極
　此道自程朱後所寄不過語言文字循習既久只形
諸文字而言語殊不之及形諸文字纔能執筆即於性
命之奥帝王之畧極力描寫不以為異若言語間有及
之聽者雖面相隆重退輒號笑之曰此道學又或公排
擯之曰此偽學士風一至於是然實由言語者所談非
所見所見非所履故也　吾人致力於大本須灼見外
教同中有大不同處此理在天地間如今造版籍糧册
相似有總有撤徒知囫圇一大塊而不知辨析於毫釐
畧窺影響便爾呌噪不復致詳致謹反謂得人所未得
之真樂鄙禮法為土苴嗤簡䇿為糟粕卒至顛瞀老死
大抵實有此者氣象自别語言動静何莫非此若不養
得深厚皆是徒然此本不蹺蹊不差異不髙逺不麄率
不放肆彼言動之蹺蹊差異或務為髙逺麄率放肆者
則其人之能有此與否可知已　天池所以相播相盪
相軋相磨晝夜不息者其心無他惟在生物而已雖其
雷霆之震擊霜雪之凋殘亦所以破其頑而禁其盛非
心乎殺之也人即天理所生之物也如花木之接水泉
之續然實皆得是生物之心以為心者也茍非得是心
則是身無以生矣是心也即天理也天理之在此心日
用之間本無不流通但以既有此身則不能無耳目口
鼻耳目口鼻既獨有諸由是誘之以聲色之紛華臭味
之甘美得之不得而喜怒哀樂之發遂不能無私焉身
既有私則此心或為之蔽而天理漸以冺矣　寂必有
感而遂通者在不隨寂而冺感必有寂然不動者存不
隨感而紛
　布政陳克菴先生選
陳選字士賢號克菴台之臨海人天順庚辰試禮部丘
文莊得其文曰古君子也寘第一及相見而貌不揚文
莊曰吾聞荀卿云賢聖無相將無是乎授監察御史羅
一峯論奪情被謫先生抗疏直之出按江西藩臬以素
服入見先生曰非也人臣覲君服視其品秩於御史何
居不事風裁而貪墨望風解綬已督學南畿一以徳行
為主試卷列諸生姓名不為彌封曰吾且不自信何以
信於人邪毎按部就止學宫諸生分房誦讀入夜燈火
熒然先生以兩燭前導周行學舍課其勤惰士風為之
一變成化初改中州提學倖奄汪直廵視郡國都御史
以下咸匍匐趨拜先生獨長揖直怒曰爾何官敢爾先
生曰提學愈怒曰提學寧大於都御史耶先生曰提學
宗主斯文為士子表率不可與都御史比直既懾其氣
岸又諸生集門外知不可犯改容謝曰先生無公務相
闗自後不必來先生徐歩而出轉按察使歸奔母䘮䘮
畢除廣東布政使肇慶大水先生上災傷狀不待報輒
發粟賑之市舶奄韋眷横甚番禺知縣髙瑶發其賍鉅
萬都御史宋旻不敢詰先生移文奨瑶眷深憾之番人
貿貨詭稱貢使發其偽逐之外使將市狻猊入貢又上
疏止之皆眷之所不利者也眷乃誣先生黨比屬官上
怒遣刑部員外郎李行㑹廵按御史徐同愛共鞫兩人
欲文致之謂吏張褧者先生所黜必恨先生使之為証
褧曰死即死耳不敢以私恨陷正人也爰書入詔錦衣
官逮問士民數萬人夾舟而哭至南昌疾作卒於石亭
寺年五十八友人張元禎殮以疏絡或咎其薄元禎曰
公平生清苦殮以時服公志也張褧乃上言臣本小吏
以詿誤觸法為選罷黜實臣自取眷妄意臣必恨選以
厚賄㗖臣令扶同陷選臣雖胥徒安敢欺昧心術顛倒
是非眷知臣不可利誘嗾行等逮臣於理彌日拷掠身
無完膚臣甘罪籲天終無異口行等乃依傍眷語以欺
天聽選剛不受辱旬日而殂君門萬里孰諒其寃臣以
罪人擯斥田野百無所圖敢冐死鼎鑊者誠痛忠廉之
士銜屈抑之寃長讒佞之奸為聖明之累也奏入不報
第以他事罷眷鎮守正徳中追贈光禄寺卿諡恭愍先
生嘗以易教授生徒晚而居官論易專主傳義一無異
同以克已求仁為進修之要故自號克菴讀書不資為
文辭手録格言為力行之助毎上疏必屏居齋沐引使
者於庭再拜而遣子劉子曰由張東白之事觀之非平
日安貧守道之意徹乎表裏安能使朋友信之如是由
張褧之事觀之非在官賞罰黜陟出乎至公安能使黜
吏化之如是吾有以見先生存誠之學矣
　
　
　明儒學案卷四十五
欽定四庫全書
　明儒學案卷四十六
　　　　　　　　　　　餘姚　黄宗羲　撰
諸儒學案上四
　布衣陳剰夫先生真晟
陳真晟字剰夫初字晦夫其後以布衣自號福之鎮海
衛人年十七八即能自拔於俗入長泰山中從進士唐
泰治舉子業業成薦於有司至福州聞防察過嚴無待
士禮乃辭歸自是不復以科舉為事務為聖賢踐履之
學初讀中庸做存飬省察工夫覺無統緒繼讀大學始
知為學次第以朱子所謂敬者乃大學之基本也乃求
其所以為敬見程子以主一釋敬以無適釋一始於敬
字見得親切乃實下工夫推尋此心之動静而務主於
一静而主於一則静有所飬而妄念不復作矣動而主
於一則動有所持而外誘不能奪矣甞語人曰大學誠
意章為鐡門關難過主一二字乃其玉鑰匙也葢意有
善惡若發於善而一以守之則其所謂惡退而聼命矣
又甞語人曰人於此學若真知之則行在其中矣葢以
知之真則處善安循理樂其行甚順然而氣質有偏勝
嗜欲有偏重二者用事其順而易者反逆而難矣此聖
門論學以博學審問慎思明辨之後又加以篤行也天
順三年用伊川故事詣闕上程朱正學纂要其書首採
程氏學制次採朱氏論説補正學工夫次作二圖一著
聖人心與天同運次著學者心法天之運次乃言立明
師補正學輔皇儲隆敎本數事以終上文圖説書未上
先上疏乞召見而陳其説不報及書上奉㫖禮部㸔了
來說署部事侍郎鄒榦寢其事繼而家居讀提學頒行
勅諭敎條有合於程朱敎法喜曰此學校正敎也然科
舉不定正考雖有正敎不行也因採勅諭中要語叅以
程氏學制吕氏郷約朱氏貢舉私議作正敎正考會通
定考徳為六等考文為三等以告當路當路亦不省凡
先生學有所得者至是皆無所遇聞臨川呉聘君名欲
徃質之乃貨其家具得五金兄子從行謂之曰死則𦵏
我於道題曰閩布衣陳某墓足矣行至南昌張東白止
之宿扣其所學大加稱許曰禎敢僭謂自程朱以來惟
先生得其真呉許二子不足多也如聘君者不可見亦
不必見耳遂還鎮海先生生於鎮海遷於龍岩晚定居
於漳之玉淵成化十年卒年六十有四先生學無師承
獨得於遺經之中自以僻處海濵出而訪求當世學者
百尺竿頭豈無進歩奈何東白以得真一言遂為金柅
康齋白沙終成欠事然先生之學於康齋似近於白沙
差逺而白沙言聞其學術專一敎人静坐此尋向上人
也蕺山劉先生曰一者誠也主一敬也主一即慎獨之
説誠由敬入也剰夫恐人不識慎獨義故以主一二字
代之此老學有本領故立言諦當如此是故東白得真
之言亦定論也
心學圖其一為天地聖人之圖
　大書一心字以上一㸃規而大之中虛曰太極太極
　左曰静右曰動太極前倒書一復字静作黒十六㸃
　動作白十六㸃葢太極生兩儀也十六㸃之外毎㸃
　各作十㸃如旋螺彎而向左十㸃之外又各作十六
　黒白㸃共三十二㸃大於前之三百二十㸃也毎一
　大㸃包二卦葢自二而四自四而八自八而十六自
　十六而三十二自三十二而六十四即邵子先天圖
　也坤復在下書冬至乾姤在上書夏至升訟為義曰
　立秋咸遯曰秋分否謙為正曰立冬明夷無妄為仁
　曰立春臨同人曰春分履泰為中曰立夏葢兼太極
　而一之也
其一為君子法天之圖
　大書一心字其上一㸃規而大之視前圖差小中虛
　曰敬敬左曰静右曰動前一字向上曰復静之左中
　分其圈而為黒黒外為白白外復為黒動之右中分
　其圈而為白白外為黒黒外復為白即太極圖之隂
　陽動静也然白黒皆互圓相入與太極稍異上曰乾
　下曰坤左曰坎右曰離坎之左曰静主動離之右曰
　動主静乾之上書聖要四説曰主一無適曰整齊嚴
　肅曰常惺惺法曰其心收斂不容一物葢採朱子之
　説亦合先天太極為一者也
　右圖二一著天心動静之本然是性之原也一著君
　子法天之當然是性之復也聖人亦天心之自然者
　也君子豈可以不學乎然復性之説經傳詳矣而
　未有如此後一圖義之要而盡者也惟君子知之又
　能主敬以體之以盡其法天之功效也而有序焉葢
　始則主敬使一動一静互為其根即致知誠意之事
　是始學之要也固不外此一圈終則敬立而動静相
　根明通公溥即知至意誠之事是聖功之成也亦不
　外此一圈而自始至終則皆不離乎敬焉如是則法
　天之功至與前一大圈同一渾然燦然而無間矣一
　敬之功用如此豈不大哉三代學校之所以敎者惟
　此而已此豈後世記誦俗學之所能與耶自伏羲畫
　卦示精之後(即復/卦)堯以是(欽/)𫝊之舜舜以是(恭/)傳之
　禹禹以是(精/一)傳之湯湯以是(日/躋)傳之文(緝/熙)武(戒/)周公
　(待/旦)孔子孔子傳之顏(心/齋)曾(一/貫)思(尊徳/性)孟(求放/心)及孟氏
　沒而遂失其傳者此也寥寥千餘載至周程張朱氏
　出然後此學大明及朱氏沒而復晦者只由宋元學
　校雖皆用程朱之書而取士又仍隋唐科舉是以士
　視此心學為無用故多不求遂又多失其真傳焉
學校考徳等第式
　上上等　　即能主敬窮理修己者
　上中等　　即能求以主敬窮理修己者
　中上等　　性行端潔　居家孝弟　亷恥禮遜
　　　　　　見善必行　聞過必改
　中中等　　通明學業　曉達治道
　下上等　　能習經書
　下中等　　惟記誦舊文　務口耳之學
考文等第式
　上等　　　考徳名在下之中則考文雖上亦降如
　　　　　　此則王拱辰夏竦不魁矣
　中等　　　考徳名在上之中中之上考文雖中亦
　　　　　　取考徳名在上之上則考文雖下必取
　　　　　　如此則程正叔不報罷矣
　　　　　　考徳名在中之中下之上者則專考其
　　　　　　文然亦不得魁選如此則王佐不狀元
　　　　　　矣
答書所論欲搜剔聖賢微言緒論而紬繹之以庶幾深
乎道殆是也葢搜繹亦窮理之事大學之要莫先於窮
理豈不信然然以程朱之學揆之要必先求其所以能
紬繹之者以為之本然後可也若無其本則雖欲勉强
以紬繹之亦不可得也葢義理之聚於物猶蠶絲之聚
於繭至精深微密者也今欲紬繹之於繭為易葢引其
緒以出於外者也於物理為難實遊其心以入於内者
也故茍非先飬其心使有剛鋭精明純一之氣則安能
入其微歩其精以詣其極随其表裏精麄之處無不到
而脱然盡得其妙於吾胸中乎妙有不盡得則雖曰紬
繹猶未紬繹也如一物有十分道理已繹到八九分則
一二分繹不得此一二分正其所謂精妙者也精妙者
既不能繹則其所繹者八九分皆其麄者耳得其麄昧
其精雖謂之全未紬繹亦可也且但一物不能繹則物
物皆不能繹譬如印板但印出一張糊糢則張張皆糊
糢心麄之病何以異此茍如此而欲望深於道殆難矣
矧道不惟精深實且廣大葢合衆精深而為一廣大者
也故既不能析之極其精則必不能合之盡其大所謂
物有未格則知有未至者此也然所以合之者又須此
心先有廣大之量然後能也故先儒曰入道莫如敬未
有能致知而不在敬者又曰涵飬須用敬進學在致知
所謂敬者豈非涵飬此心使動而窮夫理則有剛鋭精
明純一之氣静而合夫理又有髙明廣大之量者乎凡
此皆有真實工夫做到至處所謂聖學也程朱之學入
道有門進道有階升堂觀奥皆有明轍惟此最為要法
誠不可不先講而力求者也(荅周/公載)　夫學一也豈有道
俗之分所以分者在乎心而已矣故志乎義則道心也
志乎利則俗心也以道心而為俗學則俗學即道學以
利心而為道學則道學即俗學只在義利之間而已矣
惟在朝廷則不然朝廷風化攸繫故以道學鼓天下則
天下皆道學而義風盛以俗學鼓天下則天下皆俗學
而利習熾此程朱所以皆欲朝廷革俗習而崇義方有
以也若君子自學茍立志有定則無不可者也何俗為
(同/上)　今之學者皆言居敬多只是泛泛焉若存若亡而
無主一無適之確則是未甞居程子之敬也皆言窮理
亦只是泛泛焉務多讀書而無即事窮理之精則是未
甞窮程子之理也(荅何/椒丘)　蔡九峯之學未得為淳只觀
其自序乃以窮神知化與獨立物表者並言亦可見矣
若物之表果有一個獨立者則是莊列之𤣥虛康節謂
老子得易之體正亦同此是皆於體用一原顯微無間
之㫖見得不透徹故也(同/上)　世人言執古貫乎通今執
古而不通今猶執一也此言不然夫所謂古者即先王
之制著於禮經者是也所謂今者何禮也豈非流俗之
弊習於性成者乎姑以喪禮言之古者以不飲酒食肉
為禮今人必以飲酒食肉為禮如執古則不能以通今
通今則非所謂執古豈一人真有兩個口其一則執古
又其一則通今乎抑只是一個口但遇酒食則通今及
醉飽之後則執古斯謂可貴乎(執古/辨)
　布政張古城先生吉
張吉字克修别號古城江西餘干人成化辛丑進士授
工部主事以劾左道李孜省妖僧繼曉謪判景東以詩
書變其俗土官陶氏遣子從學即能以禮自處歴肇慶
同知梧州知府轉廣西按察副使備兵府江搜賊勦平
之正徳初進正使轉布政使歴山東廣西忤逆瑾降兩
浙鹽運使瑾誅更河南廣西叅政至貴州左布政使以
疾歸十三年九月卒年六十八初從郷先生學見諸生
簡擇經傳以資㨗徑謂士當兼治五經今業一經而所
遺如此豈聖人之言亦當有去取耶遂屏絶人事窮諸
經及宋儒之書久之見其大意歎曰道在是矣語學者
曰不讀五經遇事便覺窒礙先生在嶺外訪白沙問學
白沙以詩示之滄溟㡬萬里山泉未盈尺到海觀會同
乾坤誰眼碧先生不契也終以象山為禪作陸學訂疑
葢居業錄之餘論也
　方伯周翠渠先生瑛
周瑛字梁石别號翠渠福之莆田人成化己丑進士授
廣徳知州歴南京禮部郎中知撫州鎮逺至四川右布
政使先生以民惑鬼神著祠山雜辨又以緩𦵏溺女著
敎民雜錄又著經世管鑰律吕管鑰字書管鑰固以博
為事也蚤年即有求道之志與白沙醫閭為友與醫閭
詩云黄門􁦆客歸遼左少室山人憶嶺南我亦塵埃難
乆住木蘭溪上浣青衫然先生以居敬窮理為鵠白沙
之學有所不契寓書李大厓以辯之曰聖人静有以立
天下之大本動有以行天下之達道求諸萬殊而後一
本可得葢始學之要以收放心為先務收放心居敬是
也居敬則心存聰明睿智皆由此出然後可以窮理所
謂窮理者非謂静守此心而理自見也葢亦推之以及
其至焉耳積累既多自然融會貫通而於一本者自得
之矣一本如榖種雖自塊然而根苗花實皆聚於此又
如雞卵雖自渾然而羽毛嘴距皆具於此及其發見於
行事在聖人體用一貫在學者未免差誤葢在己者有
所拘蔽故所發不無偏重之殊在外者有所搖奪故所
施不無遷就之意然而既復本源則於處善亦安循理
亦樂至於患難事變雖以死易生亦甘心為之此聖學
之大略也今乃塊然静坐求畢體用之學是釋氏之虛
空也
　司成蔡虛齋先生清
蔡清字介夫號虛齋福之晉江人孱脆骨立而警悟絶
人總髪盡屈其師裹糧數百里從三山林玭學易得其
肎綮成化丁酉郷書第一又三年登進士第授禮部主
事王端毅為冢宰改吏部丁母憂服除還禮部轉南京
文選司郎中以終飬歸起為江西提學副使為寧庶人
所不喜終不肎輕屈疏乞致仕逆瑾亂政倣蔡京召龜
山故事起南京祭酒而先生已卒正徳三年十二月也
年五十六先生平生精力盡用之易四書䝉引蠒絲牛
毛不足喻其細也葢從訓詁而窺見大體其言曰反覆
體驗止是虛而已葢居常一念及静字猶覺有待於掃
去煩囂之意唯念個虛字則自覺安便目前縱有許多
勞擾而裏面條路元自分明無用多費力而亦自不至
懈惰也觀於此言知不為訓詁支離所域矣其易説不
與本義同者如卜筮不專在龜筮取卜相筮占決疑為
徴又辯七占古法皆佳論也羅整菴曰蔡介夫中庸䝉
引論鬼神數段極精其一生做窮理工夫且能力行所
學葢儒林中之極出者先生極重白沙而以新學小生
自處讀其終飬疏謂鈔讀之餘揭蓬一視惟北有斗其
光爛然可仰而不可近也其敬信可謂至矣而論象山
則猶謂未免偏安之業恐亦未能真知白沙也傳其學
者有同邑陳琛同安林希元其釋經書至今人奉之如
金科玉律此猶無與於學問之事者也
語要四肢百體身之膚殻也愚惡者所均有也心術言
行身之精也思齊賢者所致力也於此而不致其力焉
是無身也所存者膚殻焉而已矣多言何為　人之真
常見於飲食言語之末因仍造次之間故君子慎獨除
邪之根也不然畢露矣　虛而一盡矣　最要静愈静
愈靈　天地所以長久者以其氣運於内而不洩耳故
仁者静而夀天下事斷非浮躁者所能完也　分隂不
惜學力不充當事臨疑口耳無所歸手足無所措前輩
云臯䕫稷契何書可讀葢此數公者雖未甞讀書亦未
甞不窮理也窮理力行以致用學之為道何以加此吾
甞見有胸富萬卷筆下如流而實於其身不得幾字受
用者則學其可不擇術哉使臯契生今世吾知其自不
能已於讀書但讀之得其術耳　毎讀書時輒有欲取
而用之之心則亦何必多為也然既有是心則又自不
容不多矣　天地人物欛柄皆在静上　心當静極天
機見氣到完時鬼力隨　凡能為百姓立久大之利者
𩔖非作色於旦夕者所能也　静之一字更須於動中
驗之動而不失其静乃為得力反覆體驗又止是虛而
已葢居甞一念及静字猶覺有待於掃去煩囂之意唯
念個虛字則自覺便安目前縱有許多勞擾而裏面條
路元自分明無用多費力而亦自不至懈惰也且静亦
須虛方是静本色不然形静而心騖於外或入於禪者
何限　人心本是萬理之府惟虛則無障礙學問工夫
大抵只是要去其障礙而已此言吾未能盡行之但彷
彿似有一二時襲得此光景者或非意之來應之若頗
閒暇至寤寐之際亦覺有甜趣故吾妄意虛之一字就
是聖賢成終成始之道　某今乞終飬者心有所不安
也凡心之所不安便是天理之所不許不若聼命於理
圖得心安之為利也昔人所謂樂志云者疑亦文過之
辭耳愚意但自身處置得是即是為親也　來書以有
道二字相稱為之駭懼或有誤以此二字加某者雖其
人甚的某謝書亦不敢以此復之先正甞謂願士大夫
有此名節不願士大夫立此門户今襃名飾字以相為
重便是標門標户矣　心固主思然思之太迫促亦反
為逆其心天之本然而不免迷墜瞀於眼前矣　天下
未有無根之木無源之水未有無祖宗父母之人人身
不能頃刻而離乎祖宗父母人心不可頃刻而忘乎祖
宗父母心而忘乎祖宗父母是木之斷其根水之絶其
源者也縱不旦夕死滅亦禽獸中之頑賊者矣天下未
有忘祖宗父母而能趨生路者也未有不忘祖宗父母
而肯置其身不善者也　宋理學大明至朱子與陸子
俱祖孔孟而其門户乃不盡同先生之學則出自慈湖
而宗陸氏者也其議論有曰毫分縷析較便宜若個便
宜總不知總是自家家裏事十分明白十分疑此先生
之學也正所謂徳性工夫居多者也其論詩曰詩成正
是不因題㸔取風人發興時語到口頭無可奈未須搜
擾苦吟詩則先生之詩可知其髙矣其論文曰不為世
態酣濡不受古人繩束卷舒出沒如朝霏暮雲始筆下
有自然風味則先生之文可知其髙矣葢其在萬山中
玩心髙明有日是以其言論概以六經為吾心註脚每
有引而不發之意軒然霄漢之上俯視萬有無一足嬰
其懐者此可見陸學未盡符於大中至正之矩使當日
得究其用恐於開物成務之實終必有疎處茍其踈也
則其所自受用亦恐其不覺而近於佛老噫千聖相傳
家法𩔖皆自博至約而一敬以成其終始陸學固不可
謂不主敬者而稍墜於徑約既失之徑約則其心宜不
周於細微而其弊容可遏乎自古髙明之士徃徃有此
在孔門則曾㸃之徒是已集中屢屢以夫子欲無言為
説因子貢之多言愚以為安知非發於子貢多學而識
之之後學將有得之日乎故甞謂自其次致曲以下無
仰鑽曕忽之勞則卓爾之見或非真無隨事精察力行
之功則一貫之命必不泛及夫道也者平平正正使髙
明者不得以獨騖其下者可以企及然後為中庸而可
以主張乎皇極詎容一毫有我於其間哉此正統所以
獨歸朱子而陸氏所就猶未免為偏安之業也(讀蜀阜/存藁私)
(記/)
省身法風光月霽其心胸海濶天髙其器宇鳳毛麟趾
其威儀玉振金聲其辭語　勸君莫著半㸃私終無人
不知勸君莫用半㸃術終無人不識君不見巍巍溫公
律身巖與人忠赤心質神明素行孚狡童　聖賢雖無
心占便宜終則盡天下便宜事都歸聖賢做了彼凡計
較目前便宜者究竟都不得便宜矣噫向使王莽而間
為周公曹操而間為文王亦孰得而禦之然惡木在先
除根彼其素所畜者危矣噫　徳之威人也重矣哉誠
之鑑物也豫矣哉是皆不勞而得者也故君子貴知務
　必使小人不忍以其所為而疑我之為之也乃為信
於人　母徒嘐嘐然曰古之人古之人也只似爾七八
尺之身即此目前一啓齒一蹂足皆道所存　程先生
毎敎人静坐李先生亦敎人静坐以驗夫喜怒哀樂之
未發時氣衆為何如此法可以飬心可以飬氣可以照
萬物而處之各得其宜實得造化之機　培夜氣引旦
氣善用其氣造化在我而已矣　莫虛勞著歩莫虛放
出聲久之自閒適蕩蕩復平平　宇宙之間三不朽身
心之外悉皆虛言出於爾爾忘之乎爾今年幾何矣
程子曰君子之志所慮豈止在一身直慮及天下千萬
世小人之慮一朝之忿曾不遑恤其身噫清不肖親甞
為小人之事矣程子斯言可念也　樂莫樂於日休憂
莫憂於多求古之人雖疾雷破山而不震雖貨以萬乗
而不酬惟胸中一㸃堂堂者常有以砥柱於中流　胡
五峯云知人之道驗之以事而觀其辭氣從人反躬者
鮮不為君子任已葢非者鮮不為小人噫爾尚敬爾心
術慎爾行事而和厚爾辭氣檢㸃之功有一之未至將
不逃人於明目之一照而為逺近之所嗤議而况人心
有神雖非明者亦未易欺　器量要宏識見要精趣味
要清　服食常溫一體皆春心氣常順百病自遯　周
子之機超凡之梯張子之豫作聖之㨿程朱之敬立身
之命敬以立身實地斯存豫以作聖吾計如定幾以超
凡一躍入關名三實一静虛動直　山居不欠薪舟行
不欠水更有便於是人心不欠理吁嗟人心兮不欠理
我欲仁斯仁至惜也早不知滋味逮血氣之力衰而義
理之念回兮年將暮矣不及今而畜三年之艾兮七年
之病竟何時而起矣　戒爾重其言言欲亮而貞出於
我不重則人之聼之也輕惟古之聖賢兮率然隻語逹
天聲垂之後世而為經　善言者自簡善應者自定君
不見鐘不扣則不鳴水不止則不瑩　長注念於逺大
而實地則在乎目前夫惟能踐實地於目前是以垂聲
光於綿綿而可以上報乎君親師與夫先聖先賢　有
道徳者必不多言有信義者必不多言有才謀者必不
多言惟見夫細人狂人佞人乃多言耳夫未有多言而
不妄者也　澄其心於淵瑩之天奉其身於光明之地
言則無一字之遺而亦無一字之贅動則如萬鈞之弩
一發便中其機會此葢古之人也　以篤實信天下以
大節竦天下以器量包天下以學識周天下以規模駕
天下以實才猷實事業副天下嗚呼豈不真烈烈然大
丈夫哉　若是真學問文章須見於威儀之際與夫日
用之常若是真道徳性命須見於治家之法與夫當官
之政不然徒皇皇於多故而在身無受用之實在心無
洒落之趣真是博學之小人而詞章之兒豎爾危哉
格天之功興於袵席溺身之悔誤於詞章　若能做好
人仇家不得嗔不能做好人朱均無至親
　太常潘南山先生府
潘府號南山浙之上虞人𢎞治辛丑進士累官至提學
副使終飬不出後以薦陞太僕寺少卿改太常寺致仕
嘉靖五年六月癸酉卒先生性至孝甞疏請行三年之
䘮又上聖學淵源中興治要諸疏故事四品有祭無𦵏
上以其孝行特給之蕺山先師議以先生配享尹和靖
按先生正當文成講學之時當有徃來問難而今不可
攷見矣
南山素言人得天地正氣以生直飬之曰正學順行之
曰正道飬之弗直行之弗順者邪也　君子誦聖人之
言愛之如父母敬之如后王　好人譽已而忌稱人之
善惡人毁已而樂道人之惡民俗斯下矣　古之言也
心之聲今之言也口之聲古之文也言之文今之文也
文之文今之心亦果有異於古之心乎　飲食男女入
道之門也故君子謹微　務禮義以飬心者積久而身
潤務㫖甘以飬口者過則疾病生焉　聖人之道盈天
地皆是也學者反諸身而求之可見矣吾身一天道也
　薦賢惟恐後論功惟恐先古之道也　耽淫樂者必
耽色好善人者必好學邪正各以類動也　天下之人
凡孔子所不與者皆異端也鄙夫佞人郷愿是也　伊
川之學而有魏公之量荆公之時亦可以舉禮樂矣
明道善處荆公伊川不善處蘇公亦可以觀二子矣
范仲淹司馬光李綱胡寅文天祥此五人者三代以下
豪傑之才也充其識量皆可以與諸葛亮並立矣　治
家亦欲嚴嚴然後和和然後久　邵堯夫蔡元定皆有
廣易自得氣象葢務精義之學故爾　冠婚䘮祭家法
之本也　好聞過不若好改過　俗吏聖門蠧家之賊
也腐儒聖門敗家之子也　經筵得真儒人主無非心
朝廷得賢相人主無過舉　君子與時進退故終身無
咎　心内也言動衣冠外也内外交正然後謂之君子
　君子處事過緩則怠過速則踈其損一也　聖人吾
不得見矣吾見六經矣因語以求其心聖人亦可見矣
　無實之名禍之門也無名之實福之基也　居官之
本有三薄奉飬亷之本也逺聲色勤之本也去䜛私明
之本也　民生不可一日無榖帛尤不可斯須無禮義
　學者有繼聖之心匹夫有顯君之志皆分内事耳
學然後知過學之篤然後能改過　古者文以載道宋
景濓得其華方正學得其大　五經皆史也易之史奥
書之史實詩之史婉禮之史詳春秋之史嚴其義則一
而已　士而樂放佚者漸與無忌憚近矣
　叅政羅東川先生僑
羅僑字惟升别號東川豫之吉水人從學於張東白登
𢎞治己未進士第授新會知縣表白沙言行令邑人誦
法之除大理評事時逆瑾擅政劉大夏論戍先生上言
非勸大臣之道免官歸瑾誅復官又以病歸文成起兵
討宸濠請先生居守吉安事平擢知台州府禮布衣張
尺問民疾苦治行第一陞廣東左叅政上疏乞骸骨嘉
靖甲午九月卒先生所學是静存動察切實工夫未必
有自得處但砥礪頗密不失儒先軌範在東白之門可
謂克家矣
潛心語録凡細微曲折之不能謹惰慢放逸之不能除
只是心生飬不熟持敬工夫尚欠耳　每於暗室中静
坐久亦自生明觸目光輝豈有此心静久而不生明者
乎　人心有明暗何也明者是原來天理暗者是後來
私欲　用心專一便是敬　平日有矜持之工夫則隨
寓有安舒之氣象　欲求道者必於心上理會欲求心
者必於性情上理會欲求性情者必於事物上理會心
正則性情正性情正則事物當而近道矣　欲㸔動時
無差須在静時無欠欲㸔行時無差須在知處無欠學
者工夫不過謹於性情心術念慮之微喜怒憂懼愛惡
嗜慾視聼言動衣冠寢興食息辭受取予出處進退窮
達患難死生之際涵飬於平時察識於方動審決於臨
事則無適非道而效驗隨之矣　身在此心即在此事
在此心即在此精神專一莫非天理流行即敬也愈嚴
愈密是之謂篤恭事如是心亦如是表如是裏亦如是
純粹真實莫非天理周匝即誠也積中布外是之謂王
道然敬則誠矣誠則敬矣　心不能無感未發時寂然
為静然不妄動亦是静感而遂通為動動而内照深沈
存神黙運於其間亦是静　所得多在静中動時所得
皆受用乎静中也而動静一矣所行多出所知行處有
得皆受用乎所知也而知行一矣當知動中有静静中
有動動静互見不可截然分先後未發是静已發是動
然静已涵動之機到已發必以静為之根所存主處便
是静所發現處便是動動中有静也故曰聖人定之以
中正仁義而主静立人極焉　凡事循理即是敬天葢
天即理也　凡一言一動一語一黙一出一處一取一
與皆須有當然之則
　
　
　
　
　
　
　明儒學案卷四十六
欽定四庫全書
　明儒學案卷四十七
　　　　　　　　　　　餘姚　黄宗羲　撰
諸儒學案中
　　文莊羅整菴先生欽順
　　文莊汪石潭先生俊
　　文敏崔後渠先生銑
　　文定何柏齋先生塘
　　肅敏王浚川先生廷相
　　文裕黄泰泉先生佐
　　文定張甬川先生邦竒
　　襄惠張浄峰先生岳
　　莊裕徐飬齋先生問
　　諸生李大經先生經綸
諸儒學案中一
　文莊羅整菴先生欽順
羅欽順字允升號整菴吉之泰和人𢎞治壬子鄉試第
一明年進士及第授翰林編修擢南京國子司業時章
楓山先生為祭酒皆正已率物太學一時之盛奉親歸
家因疏乞終飬逆瑾怒奪職為民瑾誅復職由南京太
常少卿陞南京吏部右侍郎改吏部右侍郎嘉靖初轉
左侍郎拜南京吏部尚書改入禮部丁父憂服闋起原
官未至改吏部具疏固辭於是得㫖致仕丁未四月二
十四日卒年八十有三詔賜祭𦵏贈太子太保諡文莊
先生家居毎平旦正衣冠升學古樓羣從入敘揖畢危
坐觀書雖獨處無惰容食恒二簋居無䑓榭燕集無聲
樂林希元曰先生自發身詞林以至八座其行已居官
如精金美玉無得致疵先生自敘為學云昔官京師逢
一老僧漫問何由成佛渠亦漫舉禪語為答佛在庭前
柏樹子意其必有所謂為之精思逹旦攬衣將起則恍
然而悟不覺流汗通體既而得證道歌讀之若合符節
自以為至竒至妙天下之理莫或加焉後官南雍聖賢
之書未甞一日去手潜玩久之漸覺就實始知前所見
者乃此心虛靈之妙而非性之理也自此研磨體認積
數十年用心甚苦年垂六十始了然有見乎心性之真
而確乎有以自信葢先生之論理氣最為精確謂通天
地亘古今無非一氣而已氣本一也而一動一静一徃
一來一闔一闢一升一降循環無已積微而著由著復
微為四時之温凉寒暑為萬物之生長收藏為斯民之
日用彛倫為人事之成敗得失千條萬緒紛紜膠轕而
卒不克亂莫知其所以然而然是即所謂理也初非别
有一物依於氣而立附於氣以行也或者因易有太極
一言乃疑隂陽之變易𩔖有一物主宰乎其間者是不
然矣斯言也即朱子所謂理與氣是二物理弱氣强諸
論可以不辯而自明矣第先生之論心性頗與其論理
氣自相矛盾夫在天為氣者在人為心在天為理者在
人為性理氣如是則心性亦如是决無異同人受天之
氣以生祗有一心而已而一動一静喜怒哀樂循環無
已當惻隱處自惻隱當羞惡處自羞惡當恭敬處自恭
敬當是非處自是非千頭萬緒感應紛紜歴然不能昧
者是即所謂性也初非别有一物立於心之先附於心
之中也先生以為天性正於受生之初明覺發於既生
之後明覺是心而非性信如斯言則性體也心用也性
自人生以上静也心是感物而動動也性是天地萬物
之理公也心是一已所有私也明明先立一性以為此
心之主與理能生氣之説無異於先生理氣之論無乃
大悖乎豈理氣是理氣心性是心性二者分天人遂不
可相通乎雖然心性之難明不自先生始也夫心祗有
動静而已寂然不動感而遂通動静之謂也情貫於動
静性亦貫於動静故喜怒哀樂不論已發未發皆情也
其中和則性也今以喜怒哀樂未發之中為性已發之
和為情勢不得不先性而後心矣性先心後不得不有
罅隙可尋矣惻隱羞惡辭讓是非心也仁義禮智指此
心之即性也非先有仁義理智之性而後發之為惻隱
羞惡辭讓是非之心也(觀此知李見羅道/性編亦一偏之論)凡人見孺子
入井而怵惕嘑蹴而不屑此性之見於動者也即當其
静而性之為怵惕不屑者未甞不在也凡動静者皆心
之所為也是故性者心之性舎明覺自然自有條理之
心而别求所謂性亦猶舎屈伸徃來之氣而别求所謂
理矣朱子雖言心統性情畢竟以未發屬之性已發屬
之心即以言心性者言理氣故理氣不能合一先生之
言理氣不同於朱子而言心性則於朱子同故不能自
一其説耳先生以釋氏有見於明覺自然謂之知心不
識所謂天地萬物之理謂之不知性羲以為釋氏親親
仁民愛物無有差等是無惻隱之心也取與不便而行
乞布施是無羞惡之心也天上天下唯我獨尊是無辭
讓之心也無善無惡是無是非之心也其不知性者由
於不知心爾然則其所知者亦心之光影而非實也髙
景逸先生曰先生於禪學尤極探討發其所以不同之
故自唐以來排斥佛氏未有若是之明且悉者嗚呼先
生之功偉矣
困知記此理之在心目間由本而之末萬象紛紜而不
亂自末而歸本一真湛寂而無餘惟其無餘是以至約
乃知聖經所謂道心惟微者其本體誠如是也　孔子
敎人莫非存心飬性之事然未甞明言之也孟子則明
言之矣夫心者人之神明性者人之生理理之所在謂
之心心之所有謂之性不可混而為一也虞書曰人心
惟危道心惟微論語曰從心所欲不踰矩又曰其心三
月不違仁孟子曰君子所性仁義禮智根於心此心性
之辨也二者初不相離而實不容相混精之又精乃見
其真其或認心以為性差毫釐而謬千里矣　繫辭曰
無有逺近幽深遂知來物非天下之至精其孰能與於
此通其變遂成天地之文極其數遂定天下之象非天
下之至變其孰能與於此寂然不動感而遂通天下之
故非天下之至神其孰能與於此夫易聖人之所以極
深而研幾也易道則然即天道也其在人也容有二乎
是故至精者性也至變者情也至神者心也所貴乎存
心者固將極其深研其幾以無失乎性情之正也若徒
有見乎至神者遂以為道在是矣而深之不能極而幾
之不能研顧欲通天下之志成天下之務有是理哉
道心寂然不動者也至精之體不可見故微人心感而
遂通者也至變之用不可測故危　道心性也人心情
也心一也而兩言之者動静之分體用之别也凡静以
制動則吉動而迷復則凶惟精所以審其幾也惟一所
以存其誠也允執厥中從心所欲不踰矩也聖神之能
事也釋氏之明心見性與吾儒之盡心知性相似而實
不同葢虛靈知覺心之妙也精微純一性之真也釋氏
之學大抵有見於心無見於性故其為敎始則欲人盡
離諸相而求其所謂空空即虛也既則欲其即相即空
而契其所謂覺即知覺也覺性既得則空相洞徹神用
無方神即靈也凡釋氏之言性窮其本末要不出此三
者然此三者皆心之妙而豈性之謂哉使㨿其所見之
及復能向上尋之帝降之衷亦庶乎其可識矣盈天
地之間者惟萬物人固萬物中一物耳乾道變化各正
性命人猶物也我猶人也其理容有二哉然形質既具
則其分不能不殊分殊故各私其身理一故皆備於我
夫人心虛靈之體本無不該惟其蔽於有我之私是以
明於近而暗於逺見其小而遺其大凡其所遺所暗皆
不誠之本也然則知有未至欲意之誠其可得乎故大
學之敎必始於格物所以開其蔽也格物之訓如程子
九條徃徃互相發明譬如千蹊萬徑皆可以適國但得
一道而入則可以推𩔖而通其餘而今之學者動以不
能盡格天下之物為疑是豈甞一日實用其功徒自誣
耳　此理之在天下由一以之萬初非安排之力會萬
而入一豈容牽合之私是故察之於身宜莫先於性情
即有見焉推之於物而不通非至理也察之於物固無
分於鳥獸草木即有見焉反之於心而不合非至理也
必灼然有見乎一致之妙了無彼此之殊而其分之殊
者自森然其不可亂斯為格致之極功　格物之格是
通徹無間之意葢工夫至到則通徹無間物即我我即
物渾然一致　自夫子贊易始以窮理為言理果何物
也哉葢通天地亘古今無非一氣而已氣本一也而一
動一静一徃一來一闔一闢一升一降循環無已積微
而著由著復微為四時之溫凉寒暑為萬物之生長收
藏為斯民之日用彜倫為人事之成敗得失千條萬緒
紛紜膠轕而卒不克亂有莫知其所以然而然是即所
謂理也初非别有一物依於氣而立附於氣以行也或
者因易有太極一言乃疑隂陽之變易𩔖有一物主宰
乎其間者是不然夫易乃兩儀四象八卦之總名太極
則衆理之總名也云易有太極明萬殊之原於一本也
因而推其生生之序明一本之散為萬殊也斯固自然
之機不宰之宰夫豈可以形迹求哉斯義也惟程伯子
言之最精叔子與朱子似乎小有未合今其説具在必
求所以歸於至一斯可矣程伯子甞歴舉繫辭形而上
者謂之道形而下者謂之器立天之道曰隂與陽立地
之道曰柔與剛立人之道曰仁與義一隂一陽之謂道
数語乃從而申之曰隂陽亦形而下者也而曰道者惟
此語截得上下最分明元來只此是道要在人黙而識
之也學者誠以此言精思潛玩久久自當有見所謂叔
子小有未合者劉元承記其語有云所以隂陽者道又
云所以闔闢者道竊詳所以二字固指言形而上者然
未免微有二物之嫌以伯子元來只此是道觀之自見
渾然之妙似不須更著所以字也所謂朱子小有未合
者葢其言有云理與氣决是二物又云氣强理弱又云
若無此氣則此理如何頓放似此𩔖頗多惟答何國材
一書有云一隂一陽徃來不息即是道之全體此語最
為截直深有合於程伯子之言然不多見不知以何者
為定論也　竊以性命之妙無出理一分殊四字葢一
物之生受氣之初其理惟一成形之後其分則殊其分
之殊莫非自然之理其理之一常在分殊之中此所以
為性命之妙也語其一故人皆可以為堯舜語其殊故
上智與下愚不移聖人復起其必有取於吾言矣　請
以從古以來凡言性者明之若有恒性理之一也克綏
厥猷則分之殊者隱然寓乎其間成之者性理之一也
仁者知者百姓者分之殊也天命之謂性理之一也率
性之謂道分之殊也性善理之一也而其言未及乎分
殊有性善有性不善分之殊也而其言未及乎理一程
張本思孟以言性既專主乎理復推氣質之説則分之
殊者誠亦盡之但曰天命之性固已就氣質而言之矣
曰氣質之性性非天命之謂乎一性而兩名且以氣質
與天命對言語終未瑩朱子猶恐人之視為二物也乃
曰氣質之性即太極全體墮在氣質之中夫既以墮言
理氣不容無罅縫矣惟以理一分殊蔽之自無徃而不
通所以天下無性外之物豈不亶其然乎　天人一理
而其分不同人生而静此理固在於人分則屬乎天也
感物而動此理固出乎天分則屬乎人矣君子必慎其
獨以此夫　天命之謂性自其受氣之初言也率性之
謂道自其成形之後言也葢形質既成人則率其人之
性而為人之道物則率其物之性而為物之道鈞是人
也而道又不盡同仁者見之則謂之仁知者見之則謂
之知百姓則日用而不知分之殊也於此可見所云君
子之道鮮者葢君子之道乃中節之和天下之逹道也
必從事於修道之教然後君子之道可得而性以全戒
懼慎獨所以修道也　喜怒哀樂之未發謂之中子思
此言所以開示後學最為深切葢天命之性無形象可
觀無方體可求學者猝難理會故即喜怒哀樂以明之
夫喜怒哀樂人人所有而易見者但不知其所謂中不
知其為天下之大本故特指以示人使知性命即此而
在也上文戒慎恐懼即所以存飬乎此然知之未至則
所飬不能無差或陷於釋氏之空寂矣故李延平教人
須於静中體認大本未發時氣象分明即處事應物自
然中節李之此指葢得之羅豫章羅得之楊龜山楊乃
程門髙第其固有自來矣程伯子甞言學者先須識仁
識得此理以誠敬存之而已叔子亦言勿忘勿助長只
是飬氣之法如不識怎生飬有物始言飬無物又飬個
甚由是觀之則未發之中安可無體認工夫雖叔子甞
言存飬於未發之時則可求中於未發之前則不可此
殆一時答問之語未必其終身之定論也且以為既思
即是已發語亦傷重思乃動静之交與發於外者不同
推循體認要不出方寸間耳伯子甞言天理二字是自
家體貼出來又云中者天下之大本天地之間停停當
當直上直下之正理出則不是若非其潛心體貼何以
見得如此分明學者於未發之中誠有體認工夫灼見
其直上直下真如一物之在吾目斯可謂之知性也矣
□□焉戒懼以終之庶無負子思子所以垂教之深意
乎　存飬是學者終身事但知既至與知未至時意味
逈然不同知未至時存飬非十分用意不可安排把捉
静定為難徃徃久而易厭知既至存飬即不須大叚著
力從容涵泳之中生意油然自有不可遏者其味深且
長矣然為學之初非有平日存飬之功心官不曠則知
亦無由而至朱子所謂誠明兩進者以此省察是將動
時更加之意即大學所謂安而慮者然安而能慮乃知
止後事故所得者深若尋常致察其所得者終未可同
日而語大抵存飬是思主省察乃輔佐也　理一也必
因感而後形感則兩也不有兩即無一然天地間無適
而非感應是故無適而非理　神化者天地之妙用也
天地間非隂陽不化非太極不神然遂以太極為神以
隂陽為化則不可夫化乃隂陽之所為而隂陽非化也
神乃太極之所為而太極非神也為之為言所謂莫之
為而為者也張子云一故神兩故化葢化言其運行者
也神言其存主者也化雖兩而其行也常一神本一而
兩之中無弗在焉合而言之則為神分而言之則為化
故言化則神在其中矣言神則化在其中矣言隂陽則
太極在其中矣言太極則隂陽在其中矣一而二二而
一者也學者於此須認教體用分明其或差之毫釐鮮
不流於釋氏之歸矣　唐宋諸名臣多尚禪學學之至
者亦儘得受用葢其生質既美心地復緣此虛静兼有
稽古之功則其運用酬酢雖不中不逺矣且凡為此學
者皆不隱其名不諱其實初無害其為忠信也故其學
雖誤其人徃徃有足稱焉後世乃有儒其名而禪其實
諱其實而侈其名者吾不知其反之於心果何如也
樂記人生而静天之性也感於物而動性之欲也一叚
義理精粹要非聖人不能言象山從而疑之過矣彼葢
專以欲為惡也夫人之有欲固出於天葢有必然而不
容已且有當然而不可易者於其所不容已者而皆合
乎當然之則夫安徃而非善乎惟其恣情縱欲而不知
反斯為惡耳先儒多以去人欲遏人欲為言葢所以防
其流者不得不嚴但語意似乎偏重夫欲與喜怒哀樂
皆性之所有者喜怒哀樂又可去乎象山又言天亦有
善有惡如日月蝕惡星之𩔖是固然矣然日月之蝕彗
孛之變未有不旋復其常者兹不謂之天理而何故人
道所貴在乎不逺而復奈何滔滔者天下皆是也是則
循其本而言之天人曷常不一究其末也亦安得而不
二哉　太極圖説無極之真二五之精妙合而凝三語
愚不能無疑凡物必兩而後可以言合太極與隂陽果
二物乎其為物也果二則方其未合之先各安在耶朱
子終身認理氣為二物其源葢出於此　正䝉云聚亦
吾體散亦吾體知死之不亡者可與言性矣又云游氣
紛擾合而成質者生人物之萬殊其隂陽兩端循環不
已者立天地之大義夫人物則有生有死天地則萬古
如一氣聚而生形而為有有此物即有此理氣散而死
終歸於無無此物即無此理安得所謂死而不亡者耶
若夫天地之運萬古如一又何死生存亡之有譬之一
樹人物乃其花葉天地其根幹也花謝葉枯則脱落而
飄零矣其根幹之生意固自若也而飄零者復何交渉
謂之不亡可乎故朱子謂張子此言其流乃是個大輪
廽由其廹切以求之是以不覺其誤如此　謝上蔡有
言心之窮物有盡而天者無盡如之何包之此言不知
為何而發夫人心之體即天之體本來一物無用包也
但其主於我者謂之心耳心之窮物有盡由窮之而未
至耳物格則無盡矣無盡即無不盡夫是之謂盡心心
盡則與天為一矣如其為物果二又豈人之智力之所
能包哉　昔官京師逢一老僧漫問如何成佛渠亦漫
舉禪語為答云佛在庭前松樹子愚意其必有所謂為
之精思達旦攬衣將起則恍然而悟不覺流汗通體既
而得證道歌讀之如合符節自以為至竒至妙天下之
理莫或加焉後官南雍則聖賢之書未甞一日去手潛
玩乆之漸覺就實始知前所見者乃此心虛靈之妙而
非性之理也自此研磨體認日復一日積數十年用心
甚苦年垂六十始了然有見乎心性之真而確乎有以
自信朱陸之學於是乎僅能辨之良亦鈍矣葢甞徧閱
象山之書大抵皆明心之説其自謂所學因讀孟子而
自得之時有議之者云除了先立乎其大者一句全無
伎倆其亦以為誠然然愚觀孟子之言與象山之學自
别於此而不能辨非惟不識象山亦不識孟子矣孟子
云耳目之官不思而蔽於物物交物則引之而已矣心
之官則思思則得之不思則不得也此天之所以與我
者先立乎其大者則其小者不能奪也一叚言語甚是
分明所貴乎先立其大者何以其能思也能思者心所
思而得者性之理也是則孟子喫𦂳為人處不出乎思
之一言故他日又云仁義禮智非由外鑠我也我固有
之也弗思耳矣而象山之敎學者顧以為此心但存則
此理自明當惻隱處自惻隱當羞惡處自羞惡當辭遜
處自辭遜是非在前自能辨之又云當寛裕温柔自寛
裕温柔當發强剛毅自發强剛毅若然則無所用乎思
矣非孟子先立乎其大者之本㫖也夫不思而得乃聖
人分上事所謂生而知之者而豈學者之所及哉茍學
而不思此理終無由而得凡其當如此自如此者雖或
有出於靈覺之妙而輕重長短𩔖皆無所取中非過焉
斯不及矣遂乃執靈覺以為至道謂非禪學而何葢心
性至為難明象山之誤正在於此故其發明心要動輒
數十百言而言及於性者絶少間因學者有問不得已
而言之止是枝梧籠罩過並無實落良由所見不的是
誠不得於言也甞考其言有云心即理也然則性果何
物耶又云在天者為性在人者為心然則性果不在人
耶既不知性之為性舎靈覺即無以為道矣謂之禪學
夫復何疑或者見象山所與王順伯書未必不以為禪
學非其所取殊不知象山陽避其名而隂用其實也何
以明之葢書中但言兩家之敎所從起者不同初未甞
顯言其道之有異豈非以儒佛無二道惟其主於經世
則遂為公為義為儒者之學乎所謂隂用其實者此也
或者又見象山亦甞言致思亦甞言格物亦甞言窮理
未必不以為無背於聖門之訓殊不知言雖是而所指
則非如云格物致知者格此物致此知也窮理者窮此
理也思則得之得此者也先立乎其大者立此者也皆
本之經傳然以立此者也一語證之則凡所謂此者皆
指心而言也聖經之所謂格物窮理果指心乎故其廣
引博證無非以曲成其明心之説求之聖賢本㫖竟乖
戾而不合也或猶不以為然請復實之以事有楊簡者
象山之髙第弟子也甞發本心之問遂於象山言下忽
省此心之清明忽省此心之無始末忽省此心之無所
不通有詹阜民者從遊象山安坐瞑目用力操存如此
者半月一日下樓忽覺此心已復澄瑩象山目逆而視
之曰此理已顯也葢惟禪家有此機軸試觀孔曾思孟
之相授受曾有一言似此否乎其證佐之分明脉絡之
端的雖有善辨殆不能為之出脱矣葢二子者之所見
即愚徃年所見之光景愚是以能知其誤而究言之不
敢為含糊兩可之詞也嗟夫象山以英邁絶人之資遇
髙明正直之友使能虛心易氣舎短取長以來歸於至
當即其所至何可當也顧乃眩於光景之竒特而忽於
義理之精微向道雖勤而朔南莫辨至於沒齒曾莫知
其所以生者不亦可哀也夫　程子曰聖賢千言萬語
只是欲人將已放之心約之使反復入身來自能尋向
上去下學而上逹也席文同鳴寃録提綱有云孟子之
言程子得之程子之後陸子得之然所引程子之言只
到復入身來而止最𦂳要是自能尋向上去下學而上
逹二語却裁去不用果何説耶似此之見非惟無以直
象山之寃正恐不免寃屈程子也　程子言性即理也
象山言心即理也至當歸一精義無二此是則彼非彼
是則此非安可不明辨之吾夫子贊易言性屢矣曰乾
道變化各正性命曰成之者性曰聖人作易以順性命
之理曰窮理盡性以至於命但詳味此數言性即理也
明矣於心亦屢言之曰聖人以此洗心曰易其心而後
語曰能説諸心夫心而曰洗曰易曰説洗心而曰以此
試詳味此數語謂心即理也其可通乎且孟子甞言理
義之説我心猶芻豢之悦我口尤為明白易見故學而
不取證於經書一切師心自用未有不自誤者也證薛
文清讀書錄甚有體認工夫然亦有未合處所云理氣
無縫隙故曰器亦道道亦器其言當矣至於反覆證明
氣有聚散理無聚散之説愚則不能無疑夫一有一無
其為縫隙也大矣安得謂之器亦道道亦器耶葢文清
之於理氣亦始終認為二物故其言未免時有窒礙也
竊甞以為氣之聚便是聚之理氣之散便是散之理惟
其有聚有散是乃所謂理也推之造化之消長事物之
始終莫不皆然胡敬齋窮理似乎欠透如云氣乃理之
所為又云人之道乃仁義之所為又云所以為是太和
者道也又云有理而後有氣又云易即道之所為但熟
讀繫辭傳其説之合否自見余子積之性書則又甚焉
又云氣甞能輔理之美矣理豈不救氣之衰乎胡敬齋
力攻禪學但於禪學本末未甞深究動以想像二字斷
之安能得其心服耶葢吾儒之有得者固是實見禪學
之有得者亦是實見但所見有不同是非得失遂於此
乎判耳彼之所見乃虛靈知覺之妙亦自分明脱灑未
可以想像疑之然其一見之餘萬事皆畢卷舒作用無
不自由是以猖狂妄行而終不可與入堯舜之道也愚
所謂有見於心無見於性當為不易之論使誠有見乎
性命之理自不至於猖狂妄行矣葢心性至為難明是
以多誤謂之兩物又非兩物謂之一物又非一物除却
心即無性除却性即無心惟就一物中剖分得兩物出
來方可謂之知性學未至於知性天下之言未易知也
　居業錄云婁克貞見搬木之人得法便説他是道此
與運水搬柴相似指知覺運動為性故如此説夫道固
無所不在必其合乎義理而無私乃可為道豈搬木者
所能設使能之亦是儒者事矣其心必以為無適而非
道然所搬之木茍不合義亦可謂之道乎愚讀此條不
覺慨然興歎以為義理之未易窮也夫法者道之别名
凡事莫不有法茍得其法即為合理是即道也搬木者
固不知道為何物但㨿此一事自是暗合道妙與夫婦
之愚不肖與知能行一也道固無所不在若搬木得法
而不謂之道得無有空缺處邪木所從來或有非義此
葢責在主者夫豈搬者之過耶若搬者即主則其得此
處自是道得之非義自是非道顧可舉一而廢百邪禪
家所言運水搬柴無非妙用葢但以能搬能運者即為
至道初不問其得法與否此其所以與吾儒異也克貞
雖是禪學然此言却不差乃從而譏之過矣　所謂理
一者須就分殊上見得來方是真切佛家所見亦成一
偏緣始終不知有分殊此其所以似是而非也其亦甞
有言不可籠統真如顢頇佛性大要以警夫頑空者爾
於分殊之義初無干渉也其既以事為障又以理為障
直欲掃除二障乃為至道安得不為籠統瞞盰乎陳白
沙謂林緝熙曰斯理無一處不到無一息不運得此欛
柄入手更有何事其説甚詳末乃云自兹以徃更有分
殊處合要理會夫猶未甞理會分殊而先已得此欛柄
愚恐其未免於籠統理會也况其理會分殊工夫求之
所以自學所以敎人皆無實事可見得非欲稍自别於
禪學而姑為是言耶湛元明為改𦵏墓碑并合要理會
一句亦不用其平日之心傳口授必有在矣　白沙詩
教開卷第一章乃其病革時所作以示元明者也所舉
經書曾不過一二語而遂及於禪家之杖喝何邪殆熟
處難忘也所云莫杖莫喝只是掀飜説葢一悟之後則
萬法皆空有學無學有覺無覺其妙㫖固如此金針之
譬亦出佛氏以喻心法也誰掇云者(詩云繡羅一/方金針誰掇)殆以
領悟者之鮮其人而深屬意於元明耳觀乎莫道金針
不𫝊與江門風月釣臺深之句(别一/絶句)其意可見注乃謂
深明正學以闢釋氏之非豈其然乎溥博淵泉而時出
之道理自然語意亦自然曰藏而後發便有作㺯之意
未可同年而語也四端在我無時無處而不發見知皆
曠而充之即是實地上工夫今乃欲於静中飬出端倪
既一味静坐事物不交善端何緣發見遏伏之久或者
忽然有見不過虛靈之光景耳朝聞夕死之訓吾夫子
所以示人當汲汲於謀道庶幾無負此生故程子申其
義云聞道知所以為人也夕死可矣是不虛生也今顧
以此言為處老處病處死之道不幾於侮聖言者乎道
乃天地萬物公共之理非有我之所得私聖賢經書明
若日星何甞有一言以道為吾為我佛氏妄誕乃曰天
上天下惟我獨尊今其詩有云無窮吾亦在又云玉䑓
形我我何形吾也我也注皆指為道也是果安所本耶
然則所謂纔覺便我大而物小物有盡而我無盡正是
惟我獨尊之説姑自成一家可矣必欲强合於吾聖人
之道難矣哉　楊方震復余子積書有云若論一則不
徒理一而氣亦一也若論萬則不徒氣萬而理亦萬也
此言甚當但亦字稍覺未安　人呼吸之氣即天地之
氣自形體而觀若有内外之分其實一氣之徃來耳程
子云天人本無二不必言合即氣即理皆然　理只是
氣之理當於氣之轉折處觀之徃而來來而徃便是轉
折處也夫徃而不能不來來而不能不徃有莫知其所
以然而然若有一物主宰乎其間而使之然者此理之
所以名也易有太極此之謂也若於轉折處㸔得分明
自然頭頭皆合程子甞言天地間只有一個感應而已
更有甚事夫徃者感則來者應來者感則徃者應一感
一應循環無已理無徃而不存焉在天在人一也天道
惟是至公故感應有常而不忒人情不能無私欲之累
故感應易忒而靡常夫感應者氣也如是而感則如是
而應有不容以毫髪差者理也適當其可則吉反而去
之則凶或過焉或不及焉則悔且吝故理無徃而不定
也然此多是就感通處説須知此心雖寂然不動其中
和之氣自為感應者未始有一息之停故所謂停停當
當直上直下之正理自不容有須臾之間此則天之所
命而人物之所以為性者也愚故甞曰理須就氣上認
取然認氣為理便不是此言殆不可易哉　孟子曰孩
提之童無不知愛其親也及其長也無不知敬其兄也
以此實良知良能之説其義甚明葢知能乃人心之妙
用愛敬乃人心之天理也以其不待思慮而自知此故
謂之良近時有以良知為天理者然則愛敬果何物乎
程子甞釋知覺二字之義云知是知此事覺是覺此理
又言佛氏之云覺甚底是覺斯道甚底是覺斯民正斥
其知覺為性之謬耳夫以二子之言明白精切如此而
近時異説之興聼者曾莫之辨則亦何以講學為哉
上天之載無聲無臭又安有形體可覔耶然自知道者
觀之即事即物之理便昭昭然在心目之間非自外來
非由内出自然一定而不可易所謂如有所立卓爾非
想像之辭也佛氏以寂滅為極致與聖門卓爾之見絶
不相同彼曠而虛此約而實也以覺言仁固非以覺言
智亦非也葢仁智皆吾心之定理而覺乃其妙用如以
妙用為定理則大𫝊所謂一隂一陽之謂道隂陽不測
之為神果何别耶朱子甞言神亦形而下者又云神乃
氣之精英須曽實下工夫體究來方信此言確乎其不
可易不然則誤以神為形而上者有之矣黄直卿甞疑
中庸論鬼神有誠之不可掩一語則是形而上者朱子
答以只是實理處發見其義愈明　情是不待主張而
自然發動者意是主張如此發動者不待主張者須是
與他做主張方能中節由此心主張而發者便有公私
義利兩途須要詳審二者皆是慎獨工夫　天地人物
止是一理然而語天道則曰隂陽語地道則曰剛柔語
人道則曰仁義何也葢其分既殊其為道也自不容於
無别然則鳥獸草木之為物欲名其道夫豈可以一言
盡乎大抵性以命同道以形異必明乎異同之際斯可
以盡天地人物之性道心此心也人心亦此心也一心
而二名非聖人强分别也體之静正有常而用之變化
不測也須兩下見得分明方是盡心之學佛氏所以似
是而非者有見於人心無見於道心耳慈湖説易究其
指歸不出乎虛靈知覺而已其曰吾性澄然清明而非
物吾性洞然無際而非量天者吾性中之象地者吾性
中之形故曰在天成象在地成形皆我之所為楞嚴經
所謂山河大地咸是妙明真心中物即其義也其曰目
能視所以能視者何物耳能聼所以能聼者何物口能
噬所以能噬者何物鼻能嗅所以能嗅者何物手能運
用屈伸所以能運用屈伸者何物足能歩趨所以能歩
趨者何物血氣能周流所以能周流者何物心能思慮
所以能思慮者何物波羅提作用是性一偈即其義也
其曰天地非大也毫髪非小也晝非明也夜非晦也徃
非古也此非今也他日非後也鳶飛戾天非鳶也魚躍
於淵非魚也金剛經所謂如來説世界即非世界是名
世界三十二相即是非相是名三十二相即其義也凡
篇中曰己曰吾曰我義與惟我獨尊無異其為禪學昭
昭矣　愚甞謂人心之體即天之體本來一物但其主
於我者謂之心若謂其心通者洞見天地人物皆在吾
性量之中而此心可以範圍天地則是心大而天地小
矣是以天地為有限量矣本欲其一反成二物謂之知
道可乎易有太極是生兩儀乃統體之太極乾道變化
各正性命則物物各具一太極矣其所謂太極則一而
分則殊惟其分殊故其用亦别若謂天地人物之變化
皆吾心之變化而以發育萬物歸之吾心是不知有分
之殊矣既不知分之殊又惡可語夫理之一哉葢發育
萬物自是造化之功用人何與焉雖非人所能與其理
即吾心之理故中庸贊大哉聖人之道而首以是為言
明天人之無二也此豈蔽於異説者之所能識哉況天
地之變化萬古自如人心之變化與生俱生則亦與生
俱盡謂其常住不滅無是理也慈湖悞矣藐然數尺之
軀乃欲私造化以為已物何其不知量邪　因閱慈湖
出賦詩三章斜風細雨釀輕寒掩卷長吁百慮攢不是
皇天分付定中華那復有衣冠(一/)装成戲劇逐畨新任
逼真時總不真何事貪㸔忘晝夜只緣聲色觧迷人(二/)
鏡中萬象原非實心上些兒却是真須就這些明一貫
莫將形影㺯精神(三/)程子觧道心惟㣲曰心道之所在
微道之體也觧得極明些兒二字乃俗語康節詩中甞
用之意與微字相𩔖天人物我所以通貫為一只是此
理而已如一線之貫萬珠提起都在掌握故盡已之性
便能盡人物之性可以贊化育而叅天地慈湖謂其心
通者洞見天地人物皆在吾性量之中是將形影㺯精
神也殊不知鏡中之象與鏡原不相屬提不起按不下
收不儱放不開安得謂之一貫邪　慈湖有云近世學
者沉溺乎義理之意説胸中常存一理不能忘捨捨是
則豁然無所凴依故必置理字於其中不知聖人胸中
初無如許意度愚按聖人胸中固自清明瑩徹然於中
則曰允執於矩則曰不踰豈是漠然蕩無主宰凡視聼
言動喜怒哀樂一切任其自作自止如水泡乎若見得
此理真切自然通透灑落又何有於安排而置之勞哉
　易曰立人之道曰仁與義其名易知其理未易明也
自道體言之渾然無間之謂仁截然有止之謂義自體
道者言之心與理一之謂仁事與理一之謂義心與理
一則該貫動静斯渾然矣事與理一則動中有静斯截
然矣截然者不出乎渾然之中事之合理即心與理一
之形也心與理初未甞不一也有以間之則二矣然則
何修何為而能復其本體之一邪曰敬　書之所謂道
心即樂記所謂人生而静天之性也即中庸所謂未發
之中天下之大本也决不可作已發㸔若認道心為己
發則將何者以為大本乎愚於此不能無少異於朱子
者
論學書吾人有此身與萬物之為物孰非出於乾坤其
理固皆乾坤之理也自我而觀物固物也以理觀之我
亦物也渾然一致而已夫何分於内外乎所貴乎格物
者正欲即其分之殊而有以見乎理之一無彼無此無
欠無餘而實有所統會夫然後謂之知至亦即所謂知
止而大本於是乎可立逹道於是乎可行自誠正以至
於治平庶乎可以一以貫之而無遺矣(與王/陽明)　物者意
之用也格者正也正其不正以歸於正也此執事物格
之訓也來敎云格物者格其心之物也格其意之物也
格其知之物也正心者正其物之心也誠意者誠其物
之意也致知者致其物之知也夫謂格其心之物格其
意之物格其知之物凡其為物也三謂正其物之心誠
其物之意致其物之知其為物也一而已矣就三物而
論以程子格物之訓推之猶可通也以執事格物之訓
推之不可通也就一物而論則所謂物者果何物邪如
必以為意之用雖極安排之巧終無可通之日不能無
疑者一也執事謂意在於事親即事親是一物意在於
事君即事君是一物謂如此𩔖不妨説得行矣有如川
上之嘆鳶飛魚躍之㫖試以吾意著於川之流鳶之飛
魚之躍若之何正其不正以歸於正邪不能無疑者二
也執事又云吾心之良知即所謂天理也致吾心良知
之天理於事事物物則事事物物皆得其理矣致吾心
之良知者致知也事事物物各得其理者格物也審如
所言則大學當云格物在致知知至而後物格矣且既
言精察此心之天理以致其本然之良知又言正惟致
其良知以精察此心之天理然則天理也良知也果一
乎果非一乎察也致也果孰先乎孰後乎不能無疑者
三也(同/上)　人之有心固然亦是一物然專以格物為格
此心則不可説卦𫝊曰觀變於隂陽而立卦發揮於剛
柔而生爻和順於道徳而理於義窮理盡性以至於命
後二句皆主卦爻而言窮理者即卦爻而窮之也葢一
卦有一卦之理一爻有一爻之理皆所當窮窮到極處
却止是一理此理在人則謂之性在天則謂之命心也
者人之神明而理之存主處也豈可謂心即理而以窮
理為窮此心哉良心發見乃感應自然之機所謂天下
之至神者固無待於思也然欲其一一中節非思不可
研幾工夫正在此處故大學之敎雖已知止有定必慮
而後能得之若此心粗立猶未及於知止感應之際乃
一切任其自然遂以為即此是道其不至於猖狂妄行
者幾希(答允/恕弟)　寂然不動感而遂通髙見謂非聖人不
能是以不能無疑於鄙説愚以為常人之心亦有時而
寂但茫無主宰而大本有所不立常人之心亦無時不
感但應物多謬而達道有所不行此其所以善惡襍出
而常危也既是人心動静如此即不容獨歸之聖人矣
至余所云物格則無物者誠以其功深力到而豁然貫
通則凡屈伸消長之變始終聚散之狀哀樂好惡之情
雖千緒萬端而卓然心目間者無非此理一切形器之
粗迹舉不能礙吾廓然之本體夫是之謂無物孟子所
謂盡心知性而知天即斯義也(答黄/筠溪)　人之知識不容
有二孟子但以不慮而知者名之曰良非謂别有一知
也今以知惻隱知羞惡知㳟敬知是非為良知知視知
聼知言知動為知覺是果有二知乎夫人之視聼言動
不待思慮而知者亦多矣感通之妙㨗於桴鼓何以異
於惻隱羞惡㳟敬是非之發乎且四端之發未有不關
於視聼言動者是非必自其口出㳟敬必形於容貎惡
惡臭輙掩其鼻見孺子將入於井輙匍匐而徃救之果
何從而見其異乎知惟一耳而强生分别吾聖賢之書
未甞有也惟楞伽經有所謂真識現識及分别事識三
種之别必如髙論則良知乃真識而知覺當為分别事
識無疑矣(答歐陽/少司成)　天性之真明覺自然隨感而通自
有條理是以謂之良知亦謂之天理賢契所得在此數
語夫謂良知即天理則天性明覺只是一事區區之見
要不免於二之葢天性之真乃其本體明覺自然乃其
妙用天性正於受生之初明覺發於既生之後有體必
有用而用不可以為體也樂記所謂人生而静天之性
即天性之真也感物而動性之欲即明覺之自然也大
傳所謂天下之至精即天性之真也天下之至神即明
覺之自然也大雅所謂有物有則即天性之真也好是
懿徳即明覺之自然也諸如此𩔖其證甚明孔子甞言
知道知徳曾子甞言知止子思甞言知天知人孟子甞
言知性知天凡知字皆虛下一字皆實虛實既判體用
自明以用為體未之前聞也　來書格物工夫惟是隨
其位分修其實履雖云與佛氏異然於天地萬物之理
一切置之度外更不復講則無以逹夫一貫之妙又安
能盡已之性以盡人物之性贊化育而參天地哉此無
他只緣誤認良知為天理於天地萬物上良知二字自
是安著不得不容不置之度外耳聖人本天釋氏本心
天地萬物之理既皆置之度外其所本從可知矣若非
隨其位分修其實履則自頂至踵寕復少有分别乎
以良知為天理則易簡在先工夫居後後則可緩白沙
所謂得此欛柄入手更有何事自兹以徃但有分殊處
合要理會是也謂天理非良知則易簡居後工夫在先
先則當急所謂果能此道矣雖愚必明雖柔必强是也
　以良知為天理乃欲致吾心之良知於事事物物則
是道理全在人安排出事物無復本然之則矣無乃不
得於言乎(俱同/上)
讀佛書辨(抽困知記中辨/佛書另為一帙)金剛經心經可為簡盡圓覺
詞意稍複法華𦂳要指示處纔十二三餘皆閒言語耳且
多誕謾達磨雖不立文字直指人心見性成佛然後來
説話不勝其多大槩其教人發心之初無真非妄故曰
若見諸相非相即見如來悟入之後則無妄非真故云
無明真如無異境界雖頓漸各持一説而首尾衡决真
妄不分真詖滛邪遁之尤者　楞伽大㫖有四曰五法
曰三自性曰八識曰二無我一切佛法悉入其中經中
明言之矣五法者名也相也妄想也正智也如如也三
自性者妄想自性緣起自性成自性也八識者識藏也
意根意識眼識耳識鼻識舌識身識也二無我者人無
我法無我也凡此諸法不出迷悟兩途葢迷則為名為
相為妄想為妄想緣起自性為人法二執而識藏轉為
諸識悟則為正智為如如為成自性為人法無我而諸
識轉為真識所為人法則五隂十二入十八界是已五
隂者色受想行識也十二入者眼耳鼻舌身意六根對
色聲香味觸法六塵也加之六識是謂十八界合而言
之人也析而言之法也有所覺之謂悟無所覺之為迷
佛者覺也而覺有二義有始覺有本覺始覺者目前悟
入之覺即所謂正智也即人而言之也本覺者常住不
動之覺即所謂如如也離人而言之也因始覺而合本
覺所以成佛之道也及其至也始覺正智亦冺而本覺
朗然獨存則佛果成矣故佛有十號其一曰等正覺此
之謂也本覺乃見聞知覺之體五隂之識屬焉見聞知
覺乃本覺之用十八界之識屬焉非本覺即無以為見
聞知覺舍見聞知覺則亦無本覺矣故曰如來於隂界
入非異非不異其謂法離見聞覺知者何懼其著也佛
以離情遣著然後可以入道故欲人於見聞知覺一切
離之離之云者非不見不聞無知無覺也不著於見聞
知覺而已矣金剛經所謂心不住法而行布施應無所
住而生清浄心即其義也然則佛氏之所謂性不亦明
甚矣乎彼明以知覺為性始終不知性之為理乃欲强
合於吾儒以為一道如之何其可合也昔逹磨弟子婆
羅提甞言作用是性有偈云在胎為身處世為人在眼
曰見在耳曰聞在鼻辨香在口談論在手執捉在足運
奔徧現俱該沙界收攝在一微塵識者知是佛性不識
喚作精魂識與不識即迷悟之謂也知是佛性即所謂
正智如如喚作精魂即所謂名相妄想此偈自是真實
語後來桀黠者出嫌其淺近乃人人揑出一般鬼恠説
話真是𤣥妙竒特以利心求者安得不為其所動乎張
子所謂詖滛邪遁之辭翕然並興一出於佛氏之門誠
知言矣然造妖揑恠不止其徒中其毒者徃徃便能如
此　楞伽四卷卷首皆云一切佛語心品良以萬法唯
識諸識唯心種種差别不出心識而已故經中之言識
也特詳第一卷首言諸識有二種生住滅謂流注生住
滅相生住滅次言諸識有三種相謂轉相業相真相又
云畧説有三種識廣説有八相何等為三謂真識現識
及分别事識又云若覆彼真識種種不實諸虛妄滅則
一切根識滅是名相滅又云轉識藏識真相若異者藏
識非因若不異者轉識滅藏識亦應滅而自真實相不
滅非自真實相滅但業相滅若是其實相滅者藏識則
滅藏識滅者不異外道斷見議論又破外道斷見云若
識流注滅者無始流注應斷又云水流處藏識轉識浪
生又云外境界風飄蕩心海識浪不斷又偈云藏識海
常住境界風所動種種諸識浪騰躍而轉生又偈云凡
夫無智慧藏識如巨海業相猶波浪依彼譬𩔖通第二
卷有云一切自性習氣藏意意識習見轉變名為湼槃
注云自性習氣謂衆生心識性執熏習氣分藏意意識
者即藏識與事識由愛見妄想之所熏習轉變者謂轉
藏識事識為自覺聖智境界也有云識者因樂種種跡
境界故餘趣相續有云外道四種湼槃非我所說法我
所說者妄想識滅名為湼槃有云意識者境界分叚計
著生習氣長飬藏識意俱我我有所計著思惟因緣生
不壊身相藏識因攀緣自心現境界計著心聚生展轉
相因譬如海浪自心現境界風吹若生若滅亦如是是
故意識滅七識亦滅注云境界分叚者六識從六塵生
也習氣長飬者言六識不離七識八識也我我所計著
者言七識我執從思惟彼因彼緣而生不壊身相藏識
即第八識謂此八識因於六識能緣還緣自心所現境
界以計著故而生六識能總諸心故云心聚生也展轉
相因者八識轉生諸識六識起善起惡七識則傳送其
間海喻八識浪喻六識以六塵為境界風境界乃自心
所現還吹八識心海轉生諸識若生若滅亦猶依海而
有風因風而鼓浪風息則浪滅故云意識滅七識亦滅
也又偈云心縳於境界覺想智隨轉無所有及勝平等
智慧生注云現前一念為塵境所轉故有業縳而本有
覺智亦隨妄而轉若了妄即真離諸有相及至佛地則
復平等大慧矣第三卷有云彼生滅者是識不生不滅
者是智墮相無相及墮有無種種相因是識超有無相
是智長飬相是識非長飬相是智又云無礙相是智境
界種種礙相是識三事和合生方便相是識無事方便
自性相是智得相是識不得相是智自得聖智境界不
出不入如水中月注云根塵及我和合相應而生是識
此不知自性相故若知性相則一念靈知不假緣生故
云無事方便自性相是智相惟是一而有離不離之異
故云得不得也又偈云心意及與識逺離思惟想得無
思想法佛子非聲聞寂静勝進忍如來清静智生於善
勝義所行悉逺離注云得無思想法則轉識為智此是
菩薩而非聲聞智之始也寂静勝進忍即如來清净忍
智智之終也第四卷有云如來之藏是善不善因能徧
興造一切趣生譬如伎兒變現諸趣離我我所不覺彼
故三緣和合方便而生外道不覺計著作者為無始虛
偽惡習所薰名為識藏生無明住地與七識俱如海浪
身常生不斷離無常過離於我論自性無垢畢竟清浄
註云此隨染緣從細至粗也若能一念㢠廻光能隨静緣
則離無常之過二我之執自性清浄所謂性徳如來則
究顯矣有云菩薩摩訶薩欲求勝進者當浄如來藏及
識藏名若無識藏名如來藏者則無生滅註云識藏以
名言者由迷如來藏轉成妄識無有别體故但有名若
無識藏之名則轉妄識為如來藏也有云披相者眼識
所照名為色耳鼻舌身意識所照名為聲香味觸法是
名為相妄想者施設衆名顯示諸相如此不異象馬車
歩男女等名是名妄想正智者彼名相不可得猶如過
客諸識不生不斷不常不墮一切外道聲聞緣覺之地
以此正智不立名相非不立名相離二見建立及誹謗
知名相不生是名如如有云善不善者謂八識何等謂
八謂如來藏名識藏心意意識及五識身非外道所説
五識身者心意意識俱善不善相展轉變壊相續流注
不壊身生亦生亦滅不覺自心現次第滅餘識生形相
差别攝受意識五識俱相應生刹那時不住注云不壊
者不斷也攝受意識者以五根攬五塵攝歸意識起善
起惡有云愚夫依七識身滅起斷見不覺識藏故起常
見自妄想故不知本際自妄想慧滅故觧脱注云愚夫
所知極於七識七識之外無所知故因起斷見而不覺
識藏無盡見其念念相續故起常見由其自妄想内而
不及外故不能知本際然妄不自滅必由慧而滅也又
偈云意識之所起識宅意所住意及眼識等斷滅説無
常或作湼槃見而為説常住注云意由八識而起而八
識意之所住故謂之宅以是言之自不容以七識身滅
而起斷見彼又於意及眼識等斷滅處説無常或作湼
槃見者此皆凡外自妄想見故不知本際如來為是説
常住也經中言識首尾具於此矣間有牽渉他文者不
暇盡錄然已不勝其多亦無庸盡錄為也其首之以諸
識有二種生住滅乃其所謂生死根也終之以識宅常
住乃其所謂湼槃相也然而生死即湼槃湼槃即生死
初無二相故諸識雖有種種名色實無二體但迷之則
為妄悟之則為真茍能滅妄識而契真識則有以超生
死而澄湼槃矣真識即本覺也湼槃即所覺之境界也
由此觀之佛氏之所謂性有出於知覺之外耶雖其言
反覆多端窮其本末不過如此然驟而觀之者或恐猶
有所未逹也輒以藏識為主而分為數𩔖以盡其義藏
即所謂如來藏也以其舎藏善惡種子故謂之藏其所
以為善為惡識而已矣故曰藏識藏識一耳而有本有
末曰真相曰真識曰真實相曰無始流注曰藏識海曰
湼槃曰平等智慧曰不生不滅等是智曰如來清浄智
曰自性無垢畢竟清浄曰識宅曰常住此為一𩔖皆言
乎其本體也曰流注生住滅相生住滅曰業相曰分别
事識曰識浪曰樂種種跡境界曰意識曰生滅等是識
曰藏識生住地無明與七識俱如海浪身常生不斷曰
識藏名曰心意意識及五識身曰意及眼識等此為一
𩔖皆言乎其末流也曰轉相曰現識曰轉識曰覺想智
隨轉此為一𩔖言乎本末之所由分也其言及修行處
又當自為一𩔖如曰諸虛妄滅則一切根識又曰見習
轉變名為湼槃曰妄想識滅名為湼槃曰意識滅七識
亦滅曰無所有及勝曰逺慮思惟想曰離無常過離於
我論曰欲求勝進者當浄如來藏及識藏名若無識藏
名如來藏者則無生滅曰自妄想慧滅故解脱凡此皆
言其脩行之法也欲窮其説者合此數𩔖而詳玩之則
知余所謂滅妄識而契真識誠有以得其要領矣夫識
者人心之神明耳而可認為性乎且其以本體為真末
流為妄既分本末為兩截謂迷則真成妄悟則妄即真
又混真妄為一途葢所見既差故其言七顚八倒更無
是處吾黨之號為聰明特逹者顧不免為其所惑豈不
深可惜哉　夫以心識為本六識為末固其名之不可
易者然求其實初非心識之外别有所謂六識也又非
以其本之一分而為末之六也葢凡有所視則全體在
目有所聼則全體在耳有所言則全體在口有所動則
全體在身(只就此四件説/取簡而易見耳)所謂感而遂通便是此理以
此觀之本末明是一物豈可分而為二而以其半為真
半為妄哉若夫真妄之不可混則又可得而言矣夫目
之視耳之聼口之言身之動物雖未交而其理已具是
皆天命之自然無假於安排造作莫非真也及乎感物
而動則有當視者有不當視者有當聼者有不當聼者
有當言者有不當言者有當動者有不當動者凡其所
當然者即其自然之不可違者故曰真也所不當然者
則徃徃出於情欲之使然故曰妄也真者存之妄者去
之以此治其身心以此逹諸家國天下此吾儒所以立
人極之道而内外本末無非一貫也若如佛氏之説則
方其未悟之先凡視聼言動不問其當然與不當然一
切皆謂之妄及其既悟又不問其當然與不當然一切
皆謂之真吾不知何者在所當存乎何者在所當去乎
當去者不去當存者必不能存人欲肆而天理滅矣使
其説肆行而莫之禁中國之為中國人𩔖之為人𩔖將
非幸歟　逹摩告梁武帝有云浄智妙圓體自空寂只
此八字已盡佛性之形容矣其後有神會者甞著顯宗
記反覆數百語説得他家道理亦自分明其中有云湛
然常寂應用無方用而常空空而常用用而不有即是
真空空而不無便成妙有妙有即摩訶般若真空即清
浄湼槃又足以發盡逹摩妙圓空寂之㫖余甞合而觀
之與繫辭傳所謂寂然不動感而遂通天下之故殆無
異也然孰知其所甚異者正在於此乎夫易之神即人
之心程子甞言心一也有指體而言者寂然不動是也
有指用而言者感而遂通是也葢吾儒以寂感言心而
佛氏以寂感為性此其所為甚異也良由彼不知性為
至精之理而以所謂神者當之故其應用無方雖亦識
圓通之妙而髙下無所凖輕重無所權卒歸於冥行妄
作而已矣　程子甞言仁者渾然與物同體佛家亦有
心佛衆生渾然齊致之語何其相似也究而言之其相
逺奚啻燕越哉唐相裴休深於禪學者也甞序圓覺經
疏首兩句云夫血氣之屬必有知凡有知者必同體此
即心佛衆生渾然齊致之謂也葢其所謂齊固不出乎
知覺而已矣且天地之間萬物之衆有有知者有無知
者謂有知者為同體則無知者非異體乎有同有異是
二本也葢以知覺為性其窒礙必至於此若吾儒所見
則凡賦形於兩間者同一隂陽之氣以成形同一隂陽
之理以為性有知無知無非出於一本故此身雖小萬
物雖多其血氣之流通脉絡之聨屬元無絲毫空缺之
處無須臾間斷之時此其所以為渾然也　有物先天
地無形本寂寥能為萬象主不逐四時凋此髙禪所作
也自吾儒觀之昭然太極之義夫復何言然彼初未甞
知有隂陽安知有所謂太極哉此其所以大亂真也今
先據佛言語解釋一畨使彼意既明且盡再以吾儒言
語解釋一畨然後明知其異同之實則似是之非有不
難見矣以佛家之言為據則無始菩提所謂有物先天
地也湛然常寂所謂無形本寂寥也心生萬法所謂能
為萬象主也常住不滅所謂不逐四時凋也作者之意
不亦明且盡乎求之吾儒之書太極生兩儀是固先天
地而立矣無聲無臭則無形不足言矣富有之謂大業
萬象皆一體也日新之謂盛徳萬古猶一時也太極之
義不亦明且盡乎詩凡二十字其十七字彼此意義無
甚異同所當辯者三字耳物也萬象也以物言之菩提
不可為太極明矣以萬象言之在彼經敎中即萬法耳
以其皆生於心故謂之能主然所主者實不過隂界入
自此之外仰而日月星辰俯而山河大地近而君臣父
子兄弟夫婦朋友逺而飛潛動植水火金石一切視以
為幻而空之矣彼安得復有所謂萬象乎哉為此詩者
葢甞窺見儒書遂竊取而用之耳余於前記嘗有一説
正為此等處請復詳之所謂天地間非太極不神然遂
以太極為神則不可此言殊不敢易誠以太極之本體
動亦定静亦定神則動而静静而能動者也以此分明
見得是二物不可混而為一故繫辭傳既曰一隂一陽
之謂道矣而又曰隂陽不測之謂神由其實不同故其
名不得不異不然聖人何用兩言之哉然其體則同一
隂陽所以難於領會也佛氏初不識隂陽為何物固無
由知所謂道所謂神但見得此心有一㸃之靈求其體
而不可得則以為空寂推其用而偏於隂界入則以為
神通所謂有物者此耳以此為性萬無是處而其言之
亂真乃有如此詩者可無辨乎然人心之神即隂陽不
測之神初無二致但神之在隂陽者則萬古如一在人
心者則與生死相為存亡所謂理一而分殊也佛氏不
足以及此矣　南陽慧忠破南方宗㫖云若以見聞覺
知是佛性者浄名不應云法離見聞覺知若行見聞覺
知是則見聞覺智非求法也南僧因問法華了義開佛
知見此復何為忠曰他云開佛知見尚不言菩薩二乗
豈以衆生癡倒便成佛之知見邪汾州無業有云見聞
覺知之性與太虛齊夀不生不滅一切境界本自空寂
無一法可得迷者不了即為境惑一為境惑流轉無窮
此二人皆禪林之傑出考其言皆見於傳燈録何若是
之不同邪葢無業是本分又説本分話慧忠則所謂神
出鬼沒以逞其倆伎者也彼見南方以見聞知覺為性
便對其人揑出一般説話務要髙他一著使之莫測甞
見金剛經有是法平等無有髙下之語衆生固然迷悟
不同其知見之體即是平等豈容有二又甞見楞嚴經
有兩叚話其一佛告波斯匿王云顏貎有變見精不變
變者受滅不變者元無生滅其二因與阿難論聲聞有
云其形雖寐聞性不昏縱汝形銷命光遷謝此性云何
為汝銷滅此皆明以見聞為性與波羅提説相合若浄
名則𦂳要在一離字先儒甞言佛氏之辭善遁便是此
等處傳燈錄中似此儘多究其淵源則固出於瞿曇也
葢瞿曇説法常欲離四句為一異然而終有不能離者
如云非異非不異非有非無非常非無常只楞伽一經
累累見之此便是遁辭之根若將異處窮著他他便有
非異一説將無常窮著他他便有非無常一説自非灼
然㸔得他破只得聼他愚弄耳　僧問忠國師古徳云
青青翠竹盡是法身鬱鬰黄華無非般若有人不許云
是邪説亦有信者云不思議不知若為國師曰此是普
賢文殊境界非諸凡小而能信受皆與大乗了義經合
故華嚴經云佛自充滿於法界普現一切羣生前隨緣
赴感靡不周而恒處此菩提座翠竹既不出於法界豈
非法身乎又般若經云色無邊故般若亦無邊黄華既
不越於色豈非般若乎深逺之言不省者難為措意又
華嚴座主問大珠和尚云禪師何故不許青青翠竹盡
是法身鬰鬰黄華無非般若珠曰法身無像應翠竹以
成形般若無知對黄華而顯相非被黄華翠竹而有般
若法身故經云佛真法身猶若虛空應物現形如水中
月黄華若是般若般若即同無情翠竹若是法身翠竹
還能應用座主會麽曰不了此意珠曰若見性人道是
亦得道不是亦得随用而設不滯是非若不見性人説
翠竹著翠竹説黄華著黄華説法身滯法身説般若不
識般若所以皆成浄論宗果云國師主張翠竹是法身
直主張到底大硃破翠竹不是法身直破到底老漢將
一個主張底破底收作一處更無拈提不敢動著他一
絲毫要你學者具眼余於前記甞舉翠竹黄華二語以
謂與鳶飛魚躍之言絶相似只是不同據慧忠分析語
與大珠成形顯相二言便是古徳立言本㫖大珠所以
不許之意但以黄華翠竹非有般若法身爾其曰道是
亦得即前成形顯相二言曰道不是亦得即後非彼有
般若法身一言也慧忠所引經語與大珠所引經語皆
合直是明白更無餘蘊然則其與吾儒鳶飛魚躍之義
所以不同者果何在邪誠以鳶魚雖微其性同一天命
也飛躍雖殊其道同一率性也彼所謂般若法身在華
竹之身之外吾所謂天命率性在鳶飛之身之内在内
則是一物在外便成二物二則二本一則一本詎可同
年而語哉且天命之性不獨鳶魚有華竹亦有之程子
所謂一草一木亦皆有理不可不察者正惟有見乎此
也佛氏祗緣認知覺為性所以於華竹上便通不去只
得以為法界中所現之物爾楞伽以四大種色為虛空
所持楞嚴以山河大地咸是妙明真心中物其義亦猶
是也余也向雖引而不發今則舍矢如破矣吾黨之士
夫豈無具眼者乎　宗杲謂鄭尚明曰你只今這聼法
説法一段歴歴孤明底未生已前畢竟在恁麽處曰不
知杲曰你若不知便是生大你百嵗後四大五蘊一時
解散到這裏歴歴孤明底却向甚麽處去曰也不知杲
曰你既不知便是死大又甞示吕機宜云現今歴歴孤
明與人分是非别好醜底决定是有是無是真是實是
虛妄臨濟亦甞語其徒曰四大身不解説法聼法虛空
不解説法聼法觀此數節則佛氏之所謂性亦何難見
之有渠道理只是如此本不須苦求解悟然而必以悟
為則者只是要見得此歴歴孤明境界更親切爾縱使
見得親切夫安知歴歴孤明者之非性而性自有真邪
　杲答曾天游侍郎書曰尋常計較安排底是識情隨
生死遷流底亦是識情怕怖慞惶底亦是識情而今叅
學之人不知是病只管在裏許頭出頭設教中所謂隨
識而不隨智以故昧却本地風光本來面目若或一時
放下百不思量計較忽然失脚踏著鼻孔即此識情便
是真空妙智更無别智可得若别有所得有所證則又
却不是也如人迷時喚東作西及至悟時即西便是東
無别有東此真空妙智與太虛齊夀只這太虛中還有
一物礙得他否雖不受一物礙而不妨諸物於空中徃
來此真空妙智亦然凡聖垢染著一㸃不得雖著不得
而不礙生死凡聖於中徃來如此信得及見得徹方是
個出生入死得大自在底漢細觀此書佛氏之所謂性
無餘蘊矣忽然失脚踏著鼻孔便是頓悟之説　頌云
斷除煩惱重增病趨向真如亦是邪隨順世緣無罣礙
湼槃生死是空華甞見杲示人有水上葫蘆一言此頌
第三句即水上葫蘆之謂也佛家道理真是如此論語
無適無莫若非義之與比何以異於水上葫蘆哉　老
子外仁義禮而言道徳徒言道徳而不及性與聖門絶
不相似自不足以亂真所謂彌近理而大亂真惟佛
　
　
　
　明儒學案卷四十七
欽定四庫全書
　明儒學案卷四十八
　　　　　　　　　　　餘姚　黄宗羲　撰
諸儒學案中二
　文莊汪石潭先生俊
汪俊字折之號石潭弋陽人也𢎞治癸未進士選庶吉
士授翰林編修正徳初忤逆瑾調南工部員外即瑾誅
復還翰林歴侍讀學士嘉靖初晋吏禮二部侍郎禮部
尚書兼國史副總裁大禮議起先生力主宋儒之議上
為遷延者二年先生終不變於是上怒甚罷其官久之
卒隆慶改元贈太子少保諡文莊先生之學程朱為的
然以陽動隂静流行而不息者為心而其不易之常體
則性也性雖空無一物而萬化皆從此出故性體也心
用也渾然不可分析以造化言之天髙地下萬物散殊
無處非氣之充塞也天不得不髙地不得不下物之本
乎天者親上本乎地者親下亘萬古而不易即是理也
亦渾然不可分析也乃朱子謂性是心所具之理若是
乎心為車也性為車所載之物也岐心性而二之猶之
岐理氣而二之也非程子之㫖也先生之不茍同如此
先生既知聖人之學不失其本心便是復性則陽明之
以心即理若合符契矣而謂陽明學不從窮事物之理
守吾此心未有能中於理者無乃自背其説乎楊止菴
言先生發明道體可謂獨見以陽明言性不分理氣著
説非之陽明過弋陽寄四絶以示絶交按陽明所寄二
絶非四絶也序云僕兹行無所樂樂與二公一會耳得
見閑齋固已如見石潭矣留不盡之興與後期豈謂樂
不可極耶見説新居止隔山肩輿曉出暮堪還知公久
已藩籬散何事深林尚閉關乗興相尋渉萬山扁舟亦
復及門還莫將身病為心病可是無關却有關此正朋
友相愛之情見之於辭以是為絶交則又何説
濯舊孟子道性善論者猶紛紛也至宋程張闡明之而
孟子之説始白於天下程子曰性即理也天下之理原
其所自未有不善張子曰形而後有氣質之性善反之
則天地之性存焉故氣質之性君子有弗性者焉夫所
謂性即理也者必先有見於性之為體而後理可言也
猶曰天即道也亦必有見於天之為體而後可言其為
道也二子之論葢皆即氣而指其本體未渉於有者為
言其曰在天為命在人為性在義為理主於身為心其
實一也發於思慮則有善有不善思慮則渉於有矣又
曰人生而静以上不容説才説性時便已不是性可説
則渉於有矣又有二氣五行剛柔萬殊聖人所由惟一
理人只要復其初其初則性也朱子宗二子立説似有
未同者(性説下/四條同)　陽伸隂屈發而為春夏動也陽屈隂
伸斂而為秋冬静也此天地之化運行而不已也若天
地之心則所以主乎是者不可以動静言邵子曰動静
之間於復言之於姤亦言之葢謂於此可見非以復姤
為天地之心也曰天心無改移曰太極不動性也其指
微矣知此則程門所論未發之中及所謂一日之間萬
起萬滅而其心自若皆在是矣　好惡情也情有所自
出於性也好善惡惡人之性也即理也義也心之所同
然也好惡未形而其理已具故曰性即理也　孟子論
性曰我固有之非由外鑠我也而又曰求則得之性待
求而後得耶有其誠則有其神無其誠則無其神洋洋
如在神何甞無無之者人耳　有理有氣氣形而理性朱
子之説也程張之論葢不如此道即性也若道外尋性
性外尋道便不是性即理也此程子之説也朱子論性
自謂宗程張立説似非程張本㫖　二氣五行剛柔萬
殊所謂形而後有氣質之性也聖人所由惟一理人只
要復其初所謂善反之則天地之性存焉者也至誠盡
其性聖人事也盡人物之性不過因其氣質而裁成輔
相之耳曰其性曰人之性曰物之性未可以一律言也
　目能視耳能聼口能言心能思皆氣也而心為之主
性則心之體有不渉於氣者程子曰性即理也張子曰
性立乎氣之外然實不外於心也世人以聞見為心但
知囿於形氣者耳聖人盡性不以聞見梏其心乃無外
之天心也朱子分理氣兩言之曰得氣以成形得理以
為性恐非程張本㫖程子有言以體會為非心故有心
小性大之説不可將心滯在知識上求又曰在天為命
在人為性在義為理主於身為心其實一也發於思慮
則有善有不善程子葢以心性合言之若張子心能盡
性性不知檢其心葢分言之學者究二説而能通之則
可以言性矣(心性説下/五條同)　心性一物也不可分分而言
之則性乾道也心坤道也凡從心而出者皆性之徳也
臣之所行皆君之令也妻之所生皆夫之子也然非以
天地君臣夫妻對立而言也即地之道而天在其中即
臣之道而君在其中即妻之道而夫在其中即心之道
而性在其中矣故曰一物不可分分而言之可也　虛
靈應物者心也其所以為心者即性也性者心之實心
者性之地也聖人之心仁義而已矣由仁義所散為萬
事皆道也仁義之心乃其性也得於天者也在天為命
在人為性主於身為心其實一也性可以意會而不可
以象求故曰性即理也若心則渉於有象而可言矣程
子有言自性之有形者謂之心自性之能動者謂之情
其㫖微矣　心有動静一語一黙一寐一寤動而陽静
而隂若流行之用而本體則性也無聲無臭寂然不動
無語黙寐寤之間者也程子論中庸有謂凡言心者皆
指已發而言葢謂此也既又自以為未當曰心一也有
指體而言者自註云寂然不動是也有指用而言者自
註云感而遂通天下之故是也惟觀其所見如何耳葢
合心性而一言之與前説初不相戾也正䝉性者感之
體感者性之神以感言心與程子一説朱子謂寂然者
感之體感通者寂之用其言是已而繼之人心之妙其
動静亦如此恐非程張之㫖　心豈有出入亦以操舍
而言也程子葢為心無形體操存舍亡猶言用行舍藏
云耳存亡猶隱顯也此正孟子善論心處言世人識心
不識孟子葢謂此也又曰放心是心本善而流於不善
也言放心不足以言心非心之本體也他錄有曰心則
無出入矣逐物者是欲合而究之則程子示人明且切
之意彰矣或曰子謂心無形體乃其本體則是所謂無
體之體亦可得而見乎程子有言學者莫若先理會敬
能敬則知此矣　朱子云性即心之所具之理也知性
則物格之謂於學者亦自有實地可據然性之為義則
隱矣　好惡情也好善而惡惡性也好之惡之者心也
物至知之好惡形焉心之動而應乎外也事物未至好
惡未形心之静而專於内也若性者則其不易之常體
不可以動静内外言矣(心性/情説)　形而上為道形而下為
器須著如此説器亦道道亦器但得道在不繫今與後
已與人此程子之説也葢謂天髙地下萬物散殊凡有
跡可指者皆器也即道也天不得不髙地不得不下物
之本乎天者則親上本乎地者則親下亘萬古而不易
理定故也器有成毁而道則常在以人事言之文武之
政布在方䇿皆器也即道也政有舉息而道則常在程
子又曰一隂一陽之謂道隂陽亦形而下者而曰道者
惟此語截得上下最分明元來只此是道要在人黙而
識之(道器説下/二條同)　運於無形之謂道形而下者不足以
明之散殊可象為氣清通而不可象為神此張子之説
也葢謂太虛者氣之本體為性為神是謂形而上者其
聚而為物天地法象皆神化之糟粕是謂形而下者與
程子之説異朱子宗程子立説曰天地之間有理有氣
理形而上者氣形而下者也人之生得理以為性得氣
以成形其推於人事以事為形而下之器事之理乃道
也事不合理則是有器而無道葢岐而二之又非程子
之説矣程子曰視聼思慮動作皆天也所謂器亦道也
但要識真妄妄則不誠無物何器之云　程子言凡事
有本末不可以本末為兩叚事本道也末器也即道也
朱子解之曰非謂末即是本但學其末而本便在此竊
以為是乃程子之本㫖也　心體也事用也心外無事
事外無心心跡未甞判此程子一原之㫖也皆善事也
或主於立名或主於為利無是二者而或但出於一時
之意氣其用雖是而其體非也若主於義曰此吾之所
當為也則體用合矣滯於用而不知飬其所自出之原
俗學也外於用以求真體之所在異學也無是二者之
蔽則得之矣(一原/説)　原始以未生之前言反終以既死
之後言終者復其始者也始未甞有則終亦無有始未
甞無則終亦無無以為未甞有者未甞有我也復其始
則無我矣以為未甞無者其所以為我者未甞無也安
得隨死而亡乎(易説下/二條同)　静變而為動動變而為静兩
也易也道也時動而動初未甞有動也時静而静初未
甞有静也動静合一存夫神神一而已兩可言也一不
可言也故曰易所以立道窮神則無易矣　知事即理
則無事矣外不見物也知理即心則無心矣内不見已
也外物不接内欲不萌如是而止乃得止之道止於理
而已　今學者喜言正心而不言誠意喜言致知而不
言格物汨於異學故耳誠意所以正心格物所以致知
内外一理此乃大學之道也(大學/説)　人之為學一心而
已葢心主乎一身而其體之虛靈足以管乎天下之理
理散在萬事而其用之微妙實不外乎一人之心故學
貴於知要求諸一心而已學之道奈何主敬以立其本
窮理以進其知本立而知益明知進而本益固而心之
體用全矣他日語門人曰主敬所以存此心格物所以
明此心乃定論也(删朱子/或問)　道散於天下而具於人之
一心所謂性也性非他天命是矣所謂天命隂陽五行
化生萬物天命之流行也五殊二實其本則一維天之
命於穆不已天之所以為天也所謂在天為命也受生
於天因各得是以為性所為在人為性也循性而出散
為萬事皆道也修道以立法於天下則教也道形於日
用無物不有無時不然所謂不可離也而其實體在我
一性而已是故君子之體道也不求道於事而嚴諸一
心戒慎恐懼乎其所不覩不聞所以存天理之本然無
動静之間者也不睹不聞隱且微矣而至著存焉冲漠
無联萬象森然已具此體道之君子所以必慎其獨也
葢重言之非二事也喜怒哀樂情也四者形而天下之
事具發而中節則道也和所以狀情之徳道就事而言
四者未發則性也謂之中中所以狀性之徳道之體也
道不出於一中而實性之徳故曰大本君子嚴諸一心
而性得所飬則大本立矣本立道行所謂致中和也程
子曰致如致却太平之致葢中和不可以力取其要在
慎獨而已天地於此乎位萬物於此乎育此聖人之能
事學者之極功而豈外於一心之妙用乎(中庸説下/七條同)
或曰子亦求異於朱子乎曰非敢為異也將求同於程
子耳中和之説程門論説甚詳似皆未領其㫖定性書
言聖人之喜以物之當喜聖人之怒以物之當怒聖人
之喜怒不繫於心而繫於物葢自其不繫於心而言則
未發之中自其因物喜怒而言則已發之和不可析為
二處也若以動静之時分體用而以静存為致中動察
為致和非程子之本㫖矣豈以其近於佛氏止觀空覺
為一之論遂寕過於分析乎程子云吾儒與釋氏句句
合事事同然而不同其謂此歟　喜怒哀樂未發謂之
中中也者天下之大本也指心之本體而言大學言正
心曰有所忿懥恐懼好樂憂患則不得其正一物存焉
則累其空明之本體矣名其無倚曰中名其無妄曰誠
名其無私曰仁一物也是謂天命之謂性發而中節謂
之和和也者天下之達道也指心之流行而言是謂率
性之謂道忠恕一以貫之忠者無妄恕者所以行乎忠
也忠者體恕者用大本逹道也此程子之本㫖也　常
人有欲順其欲則喜逆其欲則怒失其欲則哀得其欲
則樂其所以為心者非喜則怒非哀則樂情而已聖人
無欲渾然一性何喜何怒何哀何樂故曰只喜怒哀樂
未發便是中也由是言之聖人之心未發之中也赤子
之心發而未逺於中也衆人之心則皆已發者也然則
聖人無發乎曰發而中節物各付物是皆未發者之所
形而其未發者固自若也故曰言和則中在其中言中
則含喜怒哀樂在其中矣中以無過不及為義過非道
不及非道道者中而已以事言則各有中以道言則一
中以蔽之矣中者大本言道之體也安得謂有二義乎
如言心正則百事皆正若中有二義心亦可有二義乎
　或曰朱子論中和其書成卷子復有二論乎曰竊求
諸程子而有疑焉葢程門指此為傳授心法故其門人
論説最詳龜山之南也羅仲素李延平實世守之至朱
子始自立説以未發已發分屬動静之時學者但當因
其時而各致其力非復程子之説矣周子圖説之主静
自註無欲故静通書曰一者無欲無欲則静虛動直則
是主静之静乃所謂一者而非陽動隂静之静也伊洛
源流疑出於此若張子之天徳邵子之天心皆指是為
説也　君子之道費而隱費用之廣也隱體之微也夫
婦之所能知能行聖人之所不能知不能行語大語小
在上在下萬有不齊可謂費矣語其體則一而已道是
也不可得而見也以聖人言之動為道言為法行為則
三千三百萬有不齊可謂費矣語其體則一而已心是
也不可得而見也鳶飛魚躍上下察也明隱之不可揜
也猶贊鬼神之徳曰微之顯云耳中庸始言一理中散
為萬事末復合為一理放之則彌六合卷之則退藏於
宻即其㫖也　君子喻於義義其心也小人喻於利利
其心也方其未形於事初未有義利之可言而其為體
固已判矣義心天下之公本於性者也天也利心一人
之私生於形者也人也故君子從天不從人(論語説/下條同)
下學以所行言上逹以所見言非二事也下學而不能
上逹由之而不知者也窮理則盡性至命下學而上逹
也　必有事焉以持志言勿正者猶言有事而未甞有
事云耳勿忘即是有事勿助即是勿正故程子以鳶飛
魚躍言之(孟子/説)　仁者何人之本心是也求即其本心
之安是為仁也然則求仁之方但嘿以守吾此心可乎
曰非也視聼言動出門使民居處執事與人以至事賢
友仁學問思辨皆為仁之地也近世右象山而左朱子
曰吾心學也好異者靡然趨之惑世誣民其罪大矣(仁/説)
　道一本而萬殊夫子之一貫是矣以學言之則必有
事於萬殊而後一者可幾也曾子之隨事力行子貢之
多學而識皆親受業於夫子之門者也顏子之博文約
禮而後如有所立易之知崇禮卑而後成性存存皆一
説也程子論學曰涵飬須用敬進學則在致知朱子申
明之曰主敬以立其本窮理以致其知本立而知益明
知進而本益固可謂盡矣陸氏之學葢畧有見於道體
遂欲单刀直入以徑造夫所謂一者又自以為至簡至
易立躋聖域故世之好異者靡然趨之而不知其相率
而陷於異端之説也張子曰儒者窮理故率性可以謂
之道釋氏不知窮理而自謂之性故其説不可推而行
程子有言自物格而充之然後可以至聖人不知物格
而先欲意誠心正者未有能中於理者據此可以斷陸
氏之學(學説下/六條同)　氣質之性生於形者也心為形役故
惟氣質用事天地之性言性之本然初不外於一心也
生乎形而不役於形超然獨立物我並照則本性見矣
學者知求復性而不知即心以求則未甞讀孟子者也
性即理也窮理則盡性至命以格物窮理為外為末而
非之者則未甞讀程子也　聖人之心道也言者心之
聲行者心之迹六經之為敎皆出於聖人之心故曰心
道也常人之心去道逺矣於是乎有學必窮理讀書廣
聞見而後理可明必克已治心强恕而後性可復學而
至於成性而後聖人之心可言也今始學者知習静以
入徳亦一門徑而遂曰道在是不假外求則妄説也
道者事物當然之理所謂在物為理也而其實體在我
何事何物不出此心所謂處物為義也故曰中理在事
義在心聞樂而樂食㫖而甘居處而安人之情也理也
其居䘮也聞樂不樂食㫖不甘居處不安亦人之情也
理也故君子之學求不失其本心而已　自誠明謂之
性誠則無不明矣中庸論性而曰慎獨曰篤恭所以存
誠也自明誠謂之敎未至於誠者必由明而後至大學
論學而首曰格物致知所以求明也程子論天論仁諸
説即中庸首章之㫖論窮理論進學諸説即大學首章
之㫖皆本乎一心而為言也　儒釋皆從心地上做工
夫故有相似處所謂以心役物不以物役心以理自勝
不為事物所侵亂夫豈不同本末一貫心跡合一儒者
之公而大也釋氏離本末判心跡求以自私自利而已
　動而陽静而隂相循於無窮者是皆太極流行之用
而其體初未甞動也(體用/説)　通宇宙一氣也氣之實隂
陽是已自其未成形者而言絪縕揉錯相兼相制欲一
之而不能虛也自其成形者而言天地法象萬物形色
剛柔男女粲然有分實也實者虛之所為形亦氣也是
皆可名之象耳又自其本而言未甞有體曰太虛虛而
妙應曰神神而有常曰天曰性一物也有天則有道神
天徳化天道一於氣而已自其存主而言曰徳自其流
行而言曰道知變化之道者其知神之所為乎(正䝉説/下三條)
(同/)　耳目口體氣之聚而成形者也視聼言動氣之虛
而為用者也曰隂曰陽可分屬也而皆統於一心則不
可分矣氣之神也合一不測之謂也由此而通於性與
天道君子之上逹也由此而梏於聞見溺於物欲小人
之下逹也　客感客形與無感無欲惟盡性者一之有
無虛實通為一物者性也即程子道亦器器亦道之説
　知晝夜隂陽則能一性命隂陽晝夜屈伸相感於無
窮所謂天所不能自己者謂命而感之體即性也故曰
一性命聖人之至誠無息誠其性不息其命也鬼神常
不死誠而已故曰誠不可掩此之謂知性命則知聖人
知鬼神　厯家以日月星辰為天體其度數有可紀者
皆以地而言耳地有形質則有四極天之大也莫禦而
其與地相為依附而旋轉者則猶可量也是故象見乎
上體必應乎下若形影然(讀程/語)　儒者言性釋氏亦言
性彼但認為已有所謂本以利心得來故學者亦以利
心向之性者萬物之一源非有我之得私也惟大人為
能盡其性葢闢佛老而為言也(雜説下/二條同)　朱子之後學
者知以理言性不墮於釋氏之虛空矣而未能識性之
為體則立言者之過也　禪學直截心地上用功却緣
何用心粗彼葢自以為道由我立命由我出其渉於跡
者可勿深較程子不判心跡朱子不向用時勤猛省更
於何處味真腴此儒釋異處學者要須識此
詩心非目不見目自見之體須知瞑目前明明有先視
(以下/論性)　治心如治目刮去膜與翳目浄視能傳心清性
無際　胸中欲無事須是必有事敬則心自虛乃照無
物地　無物是何地萬化從此出程門費講論此之謂
未發　天理在何處本心原不昧乃知堯舜心千年至
今在　萬法總歸一一復何所歸太極本無極天心無
改移(文中/子意)　釋氏談實際省心亦省事聖人亦何心萬
事一天理(以下述/程語)　釋言理是障此錯認理字理即是
吾心無生亦無死　管窺亦見天只是不廣大盡心而
知天乃是天無外　静中須有物莫若理會敬能敬則
知此此是天命性　戒懼一生心即此是慎獨物欲遏
將萌乃是敬未足　閑邪則固一主一不須閑敬則自
無已天理本完全　主一謂之敬一者之謂誠一則無
二三何復言欲萌　此理最為約但恐不持久既能體
而樂不患不能守　心懈則有防敬則無間斷存久體
自明天理一以貫　只要立個心心即是天理此上有
商量應不出敬字　此心即性天京師是長安當下便
認取須知未發前　言止不言定須是止於事和則中
在焉此理嘿而識　坐井而觀天所見終不大試出井
欄行却入井欄坐　堯舜幾千年其心至今在道是堯
舜心何甞見道壊　萬象無所隱向明乃天理如顧影
壁間區區一物耳(邵子/之㫖)　湛一氣之本感生方有象愛
惡出太虛未勝則本䘮(張子/之㫖)　性是無物地存心即飬
性何者是存心不出誠與敬(以下/漫述)　道心心是道惟微
道之體人心乃私欲已渉形與氣
　文敏崔後渠先生銑
崔銑字子鍾一字仲鳬號後渠河南安陽人弱冠舉郷
試入太學與四方名士馬理吕柟㓂天叙軰相期許登
𢎞治乙丑進士第改庶吉士授編修逆瑾竊政朝士見
者多屈膝先生與何塘長揖而已瑾怒其輕薄張綵曰
此人有虛名未可驟加之罪終出為南京稽勲主事瑾
誅召還翰林時西涯以文藝籠絡天下先生以為非宰
相所急上書規之侍講經筵毎以親君子逺小人磨切
武宗指錢寕廖鵬而言也小人皆欲甘心之晋侍讀遂
告歸嘉靖改元起原官尋擢南京祭酒大禮議起上疏
勤聖學辨忠邪以囬天變上以為刺己也勒令致仕家
居十六年以皇太子立選宫僚起少詹事兼侍讀學士
轉南禮部右侍郎入賀聖節過家疾作而卒辛丑嵗也
年六十四贈禮部尚書諡文敏先生之學以程朱為的
然於程子之言心學者則又删之以為渉於髙虛是門
人之附會無乃固歟至其言理氣無縫合處先生自有
真得不隨朱子脚下轉是也其詆陽明不遺餘力稱之
為覇儒孫鍾元曰文敏議象山陽明為禪學為異説夫
二人者且不必論其學術荆門之政有體有用寜藩之
事拚九死而安社稷吾未見異端既出世而又肯任事
者也此以其外而言也先生以知能心之用也愛敬性
之實也本諸天故曰良今取以証其異説删良能而不
挈非覇儒歟此是以心為知覺以性為理不可以知覺
即是理之成説頗與先生氣即理之論自相反耳先生
既言本諸天故曰良孟子謂知能為良則知能本諸天
者即是以愛敬之理决不僅以此知覺本諸天也陽明
單提良知而不及愛敬其非懸空之知覺明矣孟子上
節知能並舉下言無不知愛其親也無不知敬其兄也
能字皆歸併知内葢知是性也能是才也言性則才自
在其中矣
士翼造化流行四時者氣乎春當溫秋當凉者理乎理
乃氣之條叚雖紛紜而不可亂者溫凉以時聖人也冬
過寒則春行其餘冽夏過炎則秋冐其餘熾氣偏理亦
滯中人之性也春必溫秋必凉性善之譬也故學修而
性可返若夫酷烈載沉七年固旱其下愚哉非用湯之
精誠弗回　自求心習静之論興竊見孔經之在世猶
㐮獻之王周漢也方伯連帥雖曰同奬王室然别出敎
令自立社稷矣夫心即事也事即道也事合於道則心
存矣事戾於道則心放矣故動之不能亡静猶静之不
能亡動各值其遇而已矣静而亡事勿生妄念勿從墮
容動而酬用勿昧本心勿殉外欲動而殉欲難以求静
静而襍念胡以制動今求静曰真空真識失之偏矣
問伊川曰性即理也然乎曰然性者仁義而已曾謂仁
義非理乎仁義有不善歟問孔子何謂相近也曰别其
所賦之等也問性何以有等曰氣也然則氣即理乎曰
然何以明之今夫孩提知愛其親仁也知敬其長義也
即其喜笑慕念謂之愛即其㳟敬推遜謂之敬是非氣
乎發於外即其在於中者也理者氣之條善者氣之徳
豈伊二物哉問氣有原乎曰有之易曰易有太極詩曰
有物有則夫極者易之翕則者物之能故曰純粹精也
舍是而談理氣支矣夫　陽有知而隂無知是故質受
神以為運魄資魂以為識陽有去而隂常居是故炎火
熄而灰存花色落而朽貯人生為陽志則宰而氣則從
氣為陽中之隂人死為隂氣則升而魄則止氣為隂中
之陽　朱子謂氣有聚散理無聚散竊所未詳葢造化
之原理常聚而氣亦聚人物之生氣若散而理亦散氣
既散矣理安所附是故天地寒暑也人物禾稼也暑來
禾生寒來禾死盡矣明年又蕃其鮮者故曰日新之謂
盛徳　天命之謂性故物之理即吾心之理也外之物
格則内之致知見天下之物各有則而不可易即此則
以應之故時措之宜矣曰窮理則隱而難求曰格物則
顯而可據格物者修治其目人倫其先也若泛乎其務
則荒而靡即故博非顏子之文則約非不叛之道　亡
氣外之形亡神外之氣亡理外之神亡命外之理亡心
外之命亡帝外之心心者具萬理而出命也　問古之
祭天地山川不屋謂棟宇不能囿其形也乃以人之飲
食薦之夫豈知神之所嗜乎曰祭也者致其敬與禮也
故以人道之所重者奉之盡其報本之誠已耳若神之
所嗜夫惡知之豺之祭獸獺之祭魚亦就其性之所能
也夫　覺心之放即求也知我之病即藥也矜已之是
即非也妬人之長即短也　性之所寓曰心心之所具
曰性性者理也心乃發用斯理者孟子以四端騐之夫
自修身而齊家而治國平天下斯謂盡心盡性也精一
道心者用之執中也中者道心之極也宋人以異端附
會之曰道即心也則人非心歟　問性即理也有氣乎
否曰氣也惟其為理斯謂之性猶夫純潔而溫者不謂
之石而謂之玉也理之訓有條也古用以言一事至宋
儒而言道體也　程子云聖人本天釋氏本心葢天言
其理也心兼乎血氣也釋氏以精靈知覺為主故迷則
皆妄悟則皆真故曰心聖人以仁義禮智為主故經綸
大經裁成大化與物同體故曰天　心性固不離亦非
襍知能心之用也愛親敬長性也好利惡害心之覺也
生可舍死可取性也譬之物焉生生氣也榖之甘杏之
酸桂之辣性也心靈而性活也心移而性宰也孟子曰
仁人心也乃言所主也非用為訓也心性之辨一言而
决之矣　陽剛也生也隂柔也成也皆氣也即其理也
仁陽也愛也義隂也敬也皆氣也即其理也古人曰隂
陽曰仁義一而已後人和合孔孟之言性乃立理氣之
名學者勿泥其詞而析其源不可廢理而存氣也　常
人無中小人無静　朱子論宋祧主取諸商周夫湯文
興自諸候契稷始封之君也宗之固當布衣而有天下
如宋太祖除亂救民創業垂統宜正東向之位為百代
之祖自宣宗而上悉以親盡而祧天子崩臣子稱天以
誄之其祭也奉天以配之若曰先世積徳而致則大賢
之後多湮何乃棄赫赫之功而求㝠㝠之報若曰子孫
不當自擇其先則自一世二世以至百世皆不遷可也
　顔子之學克已復禮治怒改過莊周謂之黜聰明墮
肢體葢肆為躗言以譏孔氏之致知謹禮也宋劉彦冲
諸人祖述為文則顏子乃孔門之逹摩矣　曾㸃言志
朱子許其天理流行夫遇一事必有一則處之當而熟
則聖人矣一以貫之也豈有物見目前而可玩哉水之
流鳶之飛魚之躍皆實體也猶父之慈子之孝皆天命
之性人不率之愧於物矣豈若黄華般若為禪機哉
不格物而曰致知者妄也不履事而曰存心者偷也夫
人不食而謂飽即空而見華非實也乃病也　觀諸造
化静多於動雖陽氣畢逹萬有並作本末固凝也可以
知徳矣　觀諸造化動而無息是故絶澗石壁草蘚之
生冬冽地拆薺麥之青可以知仁矣　大學一篇皆明
明徳而已仁者與物同體遺一物塗一民非仁也故新
民即明明徳　中庸不指仁義為性而曰喜怒哀樂葢
二者㫖微而難言四者常發而易見夫仁義之訓至宋
而明今即田父市人而語之曰汝喜汝怒性也皆曉然
而領四者即仁義之用考孟子之四端則叅得之矣戒
懼以體騐此中使勿有所係而偏大學所謂正心慎獨
以儆省此和使勿有所逐而流大學所謂修身静立動
之本動逹静之具交飬互發非二事也　其世治者其
論公於衆其世興者其論公於朝其世哀者其論公於
野上下不公其世不可為已故黨錮息而漢亡朋黨盡
而宋亂夫公論弗可一日而廢也　關雎咏淑女以配
君子閒關思徳音以括其上葢幽王昏亂法家拂士斥
矣所信惟婦言故詩人冀其改徳以親賢女爾　心存
則鑒物之理氣和則識仁之象　不言常而言變異端
皆然申韓之法皆防人之欺疑人之叛夫將置秉􁂜於
何地耶
松牕寤言夫正物之謂格至理之謂物今之異言也則
心當何正而至善有别名乎孟子曰良知良能知能心
之用也愛敬性之實也本諸天故曰良今取以証其異
删良能而不挈非覇儒歟　學者改過追索其動念之
故而除之斯不萌於再　孟子曰學問之道求其放心
而已矣條目不具奚以求心故曰居處恭執事敬與人
忠出門如見大賓使民如承大祭其存心之方乎夫心
火屬也火麗物而後有形心宰物而後有造異端之言
異焉曰静則心定而理自見無待乎學矣是猶舍耒耜
而言耕也　問程子有遺書矣子述程志也何居曰伐
偽存真也髙虛者異端則然學者附之斯惑人之向使
二夫子之道淆其游謝之罪歟鮑氏而下無譏焉是故
夫子之道仁也敬其業也
　
　
　
　
　
　
　
　
　明儒學案卷四十八
欽定四庫全書
　明儒學案卷四十九
　　　　　　　　　　　餘姚　黄宗羲　撰
諸儒學案中三
　文定何柏齋先生塘
何塘字粹夫號柏齋懐慶武渉人生而端重不事嬉戲
人以為呆七嵗時入郡城見彌勒像抗言請去之人皆
大駭及為諸生慨然慕許文正薛文清之為人索其遺
書讀之登𢎞治壬戌進士第改庶吉士歴編修修撰逆
瑾召諸翰林各贈川扇翰林入見而跪先生獨長揖瑾
怒扇不及之翰林謝扇復跪先生從旁曰嘻何跪而又
跪也瑾大怒詰其姓名先生前對曰修撰何塘知不為
瑾所容累疏謝病致仕歸瑾誅復職無何以經筵觸忌
諱謫同知開州量移同知東昌府又歸嘉靖初起山西
提學副使丁憂改浙江進南京太常少卿本寺正卿歴
工户禮三部侍即謝病陞右都御史掌留堂不就家居
十餘年癸夘九月卒年七十贈禮部尚書諡文定先生
以儒者之學當務之為急細而言語威儀大而禮樂刑
政此物之當格而不可後者也學問思辨一旦卓有定
見則物格而知至矣由是而發之以誠主之以正然而
身不修家不齊未之有也至究其本原為性命形於著
述為文章固非二道特其緩急先後各有次第不可紊
耳今曰理出於心心存則萬理備吾道一貫聖人之極
致也奚事外求吾恐其修齊治平之道反有所畧則所
學非所用所用非所學於古人之道不免差矣先生此
論為陽明而發也葢力主在心為知覺在物為理之説
固無足恠獨是以本原性命非當務之急若無與乎修
齊之事者則與清談何異修齊之事無乃專靠言語威
儀禮樂刑政歟真可謂本末倒置矣先生與王浚川許
函谷辯論隂陽數千言為浚川所破者不一其大指之
差在以神為無以形為有有無豈能相合則神形已離
為二神形既二又豈待人死而後無知哉
儒學管見或問儒者之學曰五經四書之所載皆儒者
之道也於此而學之則儒者之學也問其要曰莫要於
大學請問其㫖曰人之有生莫不有身焉亦莫不有家
焉仕而在位則又有國與天下之責焉修齊治平莫不
有道此則道之實體也具此道於心神性情之間明徳
也行此道於家國天下之際新民也明徳為體而實見
於新民之用新民為用而實本於明徳之體葢内外合
一者也而莫不各有至善之所當止焉然斯道也非知
之於先則不能行之於後故有知止能得之訓焉此大
學之要指也請問其詳曰人之生也莫不有心以為此
身之主忿􁂯恐懼好樂憂患皆心之用也情也其未發
則性也方其未發也必廓然大公無所偏倚心之本體
方得其正一有偏倚則不正矣此善惡之根也或曰朱
子謂心之未發如鑑空衡平無正不正之可言必其既
發則正不正始有可見故章句謂用之所行或不能不
失其正今乃謂未發之時心已不正何也曰心之正不
正雖見於既發之後實根於未發之前如鑑之不明衡
之不平雖未照物懸物而其體固已不正矣至於用之
所行或不能不失其正則修身章内親愛五者之偏正
指此而言所謂己發而為情者也若謂正心傳内不得
其正即指已發則修身𫝊内五者之偏又何指耶朱子
章句葢一時之誤也其以正心次誠意之後何也曰意
不誠者明知善之當行而不能行明知惡之當惡而不
能去葢自欺之小人也又何暇論其心之正不正哉其
或誠於好善而惡惡矣而氣禀識見之偏心有未正則
接人處事之際徃徃隨其所偏而發不復加察則雖誠
於好善惡惡不免有時而失理誠意之後繼以正心葢
欲其涵飬省察使其心未發之時無少偏倚感物而動
之際又加察焉使情之所發用之所行無一不中乎理
此則儒者之極功焉然五者之情各行於接人處事之
際接家人國人天下人無不然也而所接莫先於家人
故於修身齊家𫝊内發之非謂接他人不然也格物致
知云者格修齊治平之道而真知孰善孰惡也誠意云
者行修齊治平之道誠行其善而去其惡者也至於天
下之治亂天命之得失則善惡之效而萬世之勸戒也
此儒學體用之大全也　學與政非二道也學以政為
大天下之政總於六部以大學之𫝊考之乎天下之用
人吏兵之政也理財户工之政也治國興仁讓之善則
禮之政也禁貪戾之惡則刑之政也吏兵之用人能同
天下之好惡而不徇一己之偏户工之理財能節用愛
人而不為聚斂之計禮刑能興善而禁惡則謂之賢公
卿有司可也本之以大學之道而行之以國家之法為
政之道思過半矣此儒者之正學也或者舍而不由徒
從事於記誦詞章者既不足道而所謂道學者又多用
心於性與天道之間及存心飬性之説名雖可觀實則
無補其可嘆者多矣
語録有問一貫約禮之説者曰儒者未得游夏之十一
而議論即過顏曾以聖賢心法為初學口耳此道聼塗
説之最可惡者　門人請梓文集曰聖賢之道昭在六
籍如日星後學愧不能知而行之自宋以來儒者之論
正苦太多此吾之所深懼也　有言先生銖視軒冕塵
視金玉者曰此後世儒者輕世傲物之論也金玉自是
金玉如何塵視得軒冕自是軒冕如何銖視得此何異
老莊芻狗飄瓦曰如是孔子何以謂富貴如浮雲曰浮
雲在不義不在富貴也
隂陽管見隂陽之論予㓜聞其名而未知其實反覆乎
周程張邵之書出入乎佛老醫卜之説者將二十年至
三十八嵗玩伏羲卦象而騐之以造化之道廼若有得
惜諸佛之論皆失其真也欲著述以明之以其非日用
所急且恐啟争端也藏之中心葢十五年於今矣間與
一二知己談之而杏東郭先生屬予筆之成書因畧書
數條告之王浚川許函谷復有所疑且予著述之本㫖
亦未明也廼補書三條於内嗚呼性命之難言也尚矣
一己之見安敢必他人之皆我從哉引伸觸𩔖正誤紏
失葢有侍乎世之君子焉嘉靖五年九月朔日敘　造
化之道一隂一陽而已矣陽動隂静陽明隂晦陽有知
隂無知隂有形陽無形陽無體以隂為體隂無用待陽
而用二者相合則物生相離則物死微哉微哉通於其
説則鬼神之幽人物之著與夫天文地理醫卜方技仙
佛之蘊一以貫之而無遺矣(一/章)　天為陽地為隂火為
陽水為隂天陽之陽也故神而無形地隂之隂也故形
而不神火陽之隂也故可見然後無形也水隂之陽也
故能化然終無知也天變而為風地變而為山火變而
為雷水變而為澤雨雪霜露皆澤之𩔖也觀八卦之象
則可知矣(二/章)　火陽也其盛在天水隂也其盛在地葢
各從其𩔖也何以明之日為火之精月為水之精日近
則為溫為暑火偏盛也日逺則為凉為寒水偏盛也四
時之變於是乎生矣地雖有火而不能為溫暑天雖有
水而不能為寒凉故曰其盛各有在也(三/章)　或曰水隂
也流而不息安在其為静乎曰流非水之本然也水體
凝而性静者也其融火化之也其流天運之也天火無
形實為隂樞而人不能見也故謂水為動悞矣何以明
之水氣為寒寒甚則水非有待於外也水自遂其性耳
然則水之為静也昭昭矣(四/章)　或曰天有定形故日月
星宿之麗於天者萬古不易今謂天無形殆未可乎曰
此不難知也既天有定形日月五星又何以有盈縮之
異乎若謂日月五星雖麗於天而不為天所拘故有盈
縮之異不知上何所繋下何所承乃萬古而不墜乎葢
天陽氣也動而不息其行至健日月五星皆運於天者
也天行有常故日月星宿萬古不易其有盈縮則以象
有大小天運之有難易也譬之浮物於水小者順流而
去故疾中者少遲大者愈遲其𫝑則然也如此則謂天
有定形者其惑可解謂天左旋日月五星右轉者其説
不攻而自破矣(五/章)　或曰天地水火恐未足以盡造化
之蘊不如以隂陽統之予竊以為隂陽者虛名也天地
水火者實體也二而一者也謂天地水火未足以盡造
化之蘊此特未之察耳葢人知水之為水而不知寒凉
潤澤皆水也人知火之為火而不知溫熱光明皆火也
天宰之以神地載之以形水火二者交會變化於其間
萬物由是而生由是而死造化之能事畢矣自此之外
豈復有餘蘊乎(六/章)　或曰乾静專而動直坤静翕而動
闢易大傳也今謂天專為動地專為静何居曰易大傳
之文為乾坤交不交而言也乾有時而不交坤故謂之
静然其本體之動者自若也坤有時而受乾之交故謂
之動然其本體之静者亦自若也觀天地則可知矣夫
何疑乎(七/章)　或曰易大傳謂立天之道曰隂與陽立地
之道曰柔與剛今謂天為陽地為隂不亦異乎曰乾陽
物也其象為天坤隂物也其象為地兹非易道之彰彰
者乎曰言若是之不同何也曰各有指也火陽也雖附
於天而未甞不行於地水隂也雖附於地而未甞不行
於天水火者天地之二用也故天有隂陽地有柔剛黙
識而旁通之則並行而不悖矣(八/章)　或曰周子之太極
何如曰非吾之所知也其説謂太極動而生陽動極而
静静而生隂静極復動自今觀之則天陽之動者也果
何時動極而静乎地隂之静者也果何時静極而動乎
天不能生地水不能生火無愚智皆知之廼謂隂陽相
生不亦悞乎葢天地水火雖渾然而不可離實燦然而
不可亂先儒但見其不相離而未察其不可亂也故立
論混而無别愚竊以為隂之與陽謂之相依則可謂之
相生則不可(九/章)　或曰何謂太極曰一隂一陽之謂道
道太極也周子之論何如曰似矣而實非也五行一隂陽
隂陽一太極則固謂太極不外乎隂陽而隂陽不外乎
五行矣自今論之水水也火火也金木水火土之交變
也土地也天安在乎有地而無天謂之造化之全可乎
或曰天太極也故朱子以上天之載釋太極以天道流
行釋隂陽豈可謂之有地而無天乎曰易有太極是生
兩儀兩儀生四象四象生八卦八卦之中有乾有坤則
天地皆太極之分體明矣以天為太極之全體而地為
天之分體豈不悞甚矣哉太極圖為性理之首而其失
有如此者故不可不辨(十/章)　或曰張子之正䝉何如曰
太虛即氣太虛不能不聚而為萬物萬物不能不散而
為太虛聚則離明得施而有形可見散則離明不得施
而無形不可見不可因其可見始謂之有因其不可見
遂謂之無故謂聖人不言有無言有無為諸子之陋此
其書之大指也殊不知造化之道陽為神隂為形形聚
則可見散則不可見神無聚散之迹故終不可見今夫
人之知覺運動皆神之所為也是豈有形而可見乎觀
人則造化之妙可知矣張子之論葢以意見窺測而未
至者也(十一/章)　或曰邵子之經世何如曰元會運世之
分無所依㨿先儒已有議其失者今不贅論天以日月
星辰變而為暑寒晝夜地以水火土石化而為雨風露
雷此其書之大指也自今觀之暑寒晝夜皆主於日月
星辰何有焉風為天所變雷為火所變雨露皆水所變
其理甚明少思則得之矣火為風石為雷土為露豈不
牽强之甚哉且其取象乾不為天而為日離不為日而
為星坤反為水坎反為土與伏羲之易象大異廼自謂
其學出於伏羲之先天圖吾不知其説也(十二/章)　或曰
子自謂所論皆出於伏羲之易其詳何如曰太極生兩
儀兩儀生四象四象生八卦此伏羲易象之本也乾離
皆生於陽故謂天火為陽坤坎皆生於隂故謂地水為
隂乾變其初九為初六則為㢲故謂風為天之變葢天
下交於隂也坤變其六三為九三則為艮故謂山為地
之變葢地上交於陽也離變其九三為六三則為震盖
火為隂伏則奮擊而為雷故謂雷為火之變坎變其初
六為初九則為兌水與陽交則相和而為澤故謂澤為
水之變坤艮離震相比從其𩔖也乾兌坎㢲相逺無乃
以乾為陽可下行於地之分坎為隂之陽亦能上入於
天之分故兩儀其位耶若以兑為㢲以㢲為兑則隂陽
之分尤為明順然非後學所敢斷也姑發此意以俟再
來之伏羲正焉(十三/章)
　
　
　
　
　
陰陽管見後語造化之妙先聖已有論者見於易象及
禮祭義春秋左傳諸篇可考也但所言簡略耳葢以其
理微妙難明恐學者知未及此驟而語之反滋其惑故
等閒不論所謂子不語神子罕言命夫子之言性與天
道不可得而聞是也但近世儒者不察先聖之指未明
造化之妙輒以見立論其説傳於天下後世學者習於
耳目之聞見遂以為理實止此而不知其謬也予惜其失故
著管見以救之而争辯紛然而起葢為先入之言所梏耳
予不得已乃著管見後語以發之學者熟玩而細察焉
可也嘉靖甲午冬至後二日序　造化之道合言之則
為太極分言之則為陰陽謂之兩儀陰陽又分之則為
太隂太陽少隂少陽謂之四象四象又分之則為天地
水火風雷山澤之象謂之八卦天地水火常在故為體
雷風山澤或有或無故謂之變此皆在造化之中而未
生物也其既合則物生矣(一/章)　隂形陽神合則生人所
謂精氣為物也離則人死所謂游魂為變也方其生也
形神為一未易察也及其死也神則去矣而去者初無
形可見形雖尚在然已無所知矣陽有知而無形隂有
形而無知豈不昭然而易察哉(二/章)　天動而無形風亦
動而無形天不息風有時而息下交於隂為隂所滯也
髙山之顛風猛葢去隂稍逺不大為所滯也雲霄之上
風愈猛葢將純乎天也然則天變而為風也明矣春夏
日近火氣盛則雷廼發秋冬日逺火氣微則雷乃收雷
有電火光也雷所擊有燒痕火所燎也然則火變而為
雷也明矣若地水之變則有形易見不待論也周易謂
停水為澤管見則以水之化而散者為澤葢停水與流
水無異而水之化為雨雪霜露者於八卦遂無所歸且
澤有散義先聖亦有雨澤之説故不從周易所取之象
葢於造化之道不合雖文王之象亦不敢從也(三/章)　世
儒論天道之隂陽多指四時之變而言而四時之變隂
陽消長實指水火而言而天之本體則運行水火在四
時之外無消長也地道之柔剛則以形論地水相結為
火所煆者則剛而火氣行於地者人不敢犯亦謂之剛
至於地水本體至静而無為則謂之柔此所謂地有柔
剛亦自水火而來也(四/章)　周子所謂太極指神而言神
無所不統故謂太極神無形故謂無極而太極朱子所
註亦得其意但不言神而言理故讀者未即悟朱註上
天之載葢指神而言也殊不知太極乃隂陽合而未分
者也隂形陽神皆在其中及分為隂陽則陽為天火依
舊為神隂為地水依舊為形若太極本體止有神而無
形則分後地水之形何從而來哉由此化生人物其心
性之神則皆天火之神所為也其血肉之形則皆地水
之形所為也此理先聖屢有言者但學者忽而不察耳
葢有形易見而無形難見固無恠其然也(五/章)　横渠論
氣聚則離明得施而有形可見氣散則離明不得施而
無形故不可見夫地之上虛空處皆天也此儒者之所
共言亦横渠之所知也盈虛空處皆天氣可謂聚矣是
果有形而可見乎天變為風風之猛者排山倒海亦可
謂氣聚矣謂之離明得施有形可見得乎故曰神與聚
散之迹張子窺測而未至也(六/章)　老子謂有生於無周
子謂無極太極而生隂陽五行張子謂太虛無形而生
天地糟粕所見大畧相同但老子周子猶謂神生形無
生有至張子則直謂虛無形止為氣之聚散不復知有
神形之分此則又不同也學者詳之可也(七/章)　浚川謂
鬼神無知覺靈應凡經訓禍福祭享之𩔖皆謂止是聖
人以神道設教實無此理此大悞也人血肉之軀爾其
知覺感應孰為之哉葢人心之神也心之神何自而來
哉葢出於造化之神也人有形聲可騐則謂之有神無
形聲可騐則謂之無神矣(八/章)
隂陽管見辨易有太極是生兩儀兩儀者隂陽也太極
者隂陽合一而未分者也隂有陽無隂形陽神固皆在
其中矣故分為兩儀則亦不過分其本有者若謂太虛
清通之氣為太極則不知地水之隂自何而來也　柏
齋謂神為陽形為隂又謂陽無形隂有形矣今却云分
為兩儀亦不過分其本有者既稱無形將何以分止分
隂形是無陽矣謂分兩儀豈不自相矛盾使愚終年思
之而不得其説望將隂陽有無分離之實再為敎之柏
齋又謂以太虛清通之氣為太極不知地水之隂自何
而來嗟乎此柏齋以氣為獨陽之誤也不思元氣之中
萬有俱備以其氣本言之有蒸有濕蒸者能運動為陽
為火濕者常潤静為隂為水無濕則蒸靡附無蒸則濕
不化始雖清微鬱則妙合而凝神乃生焉故曰隂陽不
測之謂神是氣者形之種而形者氣之化一虛一實皆
氣也神者形氣之妙用性之不得已者也三者一貫之
道也今執事以神為陽以形為隂皆出自釋氏仙佛之
論誤矣夫神必藉形氣而有者無形氣則神滅矣縱有
之亦乗夫未散之氣而顯者如火光之必附於物而後
見無物則火尚何在乎仲尼之門論隂陽必以氣論神
必不離隂陽執事以神為陽以形為隂愚以為異端之
見矣　道體兼有無隂為形陽為神神而無形者其本體
葢未甞相混也釋老謂自無而有誠非矣浚川此論出
於横渠要其歸則與老氏無而生有者無異也釋氏則
實以有無並論與老氏不同此不可不知也所未精者
論真性與運動之性為二及以風火為形耳隂陽管見
中畧具此意有志於道者詳之可也浚川所見出於横
渠其文亦相似　柏齋言道體兼有無亦自神無形有
來此不須再辨愚謂道體本有本實以元氣而言也元
氣之上無物故曰太極言推究於至極不可得而知故
論道體必以元氣為始故曰有虛即有氣虛不離氣氣
不離虛無所始無所終之妙也氣為造化之宗樞安得
不謂之有執事曰釋老謂自無而有誠非矣又謂余論
出於横渠要其歸則與老氏合横渠之論與愚見同否
且未暇辨但老氏之所謂虛其㫖本虛無也非愚以元
氣為道之本體者此不可以同論也望再思之　日陽
精葢火之精也星雖火餘然亦有其體矣隂止受火光
以為光者如水與水精之𩔖也猶月之小者也風雷雖
皆屬陽然風屬天之陽雷屬火之陽亦不可混至於雲
則屬隂水今獨不可謂之陽也　隂陽即元氣其體之
始本自相渾不可離析故所生化之物有隂有陽亦不
能相離但氣有偏盛遂為物主耳星隕皆火能焚物故
為星為陽餘柏齋謂雲為獨隂矣愚則謂隂乗陽耳其
有象可見者隂也自地如縷而出能運動飛揚者乃陽
也謂水為純隂矣愚則為隂挾陽耳其有質而就下者
隂也其得日光而散為氣者則陽也但隂盛於陽故屬
隂𩔖矣　天陽為氣地隂為形男女牡牝皆隂陽之合
也特以氣𩔖分屬隂陽耳少男有陽而無隂少女有隂
而無陽也寒暑晝夜管見有論至於呼吸則陽氣之行
不能直遂葢為隂所滯而相戰耳此屈伸之道也凡屬
氣者皆陽凡屬形者皆隂此數語甚真然謂之氣則猶
有象不如以神字易之葢神即氣之靈尤妙也愚甞騐
經星河漢位次景象終古不移謂天有定體氣則虛浮
虛浮則動蕩動蕩則有錯亂安能終古如是自來儒者
謂天為輕清之氣恐未然且包天地外果爾輕清之氣
何以乗載地水氣必上浮安能左右旋轉漢郄萌曰天
體確然在上此真至論智者可以思矣柏齋惑於釋氏
地水火風之説遂謂風為天𩔖以附成天地水火之論
其實不然先儒謂風為天體旋轉蕩激而然亦或可通
今云風即天𩔖誤矣男女牝牡專以體質言氣為陽而
形為隂男女牝牡皆然也即愚所謂隂陽有偏盛即盛
者恒主之也柏齋謂男女牝牡皆隂陽相合是也又謂
少男有陽而無隂少女有隂而無陽豈不自相背馳寒
暑晝夜以氣言葢謂屈伸徃來之異非專隂專陽之説
愚於董子陽月隂月辨之詳矣呼吸者氣機之不容已
者呼則氣出出則中虛虛則受氣故氣入吸則氣入入
則中滿滿則溢氣故氣出此乃天然之妙非人力可以强
而為之者柏齋謂陽為隂滯而相戰恐無是景象當再
體騐之何如柏齋又謂愚之所言凡屬氣者皆陽凡屬
形者皆隂以下數語甚真此愚推究隂陽之極言之雖
葱蒼之象亦隂飛動之象亦陽葢謂二氣相待有離其
一不得者况神者生之靈皆氣所固有者也無氣則神
何從而生柏齋欲以神字代氣恐非精當之見　土即
地也四時無不在故配四季木溫為火熱之漸金凉為
水寒之漸故配四時特生之序不然耳五行家之説自
是一端不必與之辨也火旺於夏水旺於冬亦是正理
今人但知水流而不息遂謂河凍川氷為水之休囚而
不知氷凍為水之本體流動為天火之化也誤矣　柏
齋曰土即地四時無不在愚謂金木水火無氣則已有
則四時日月皆在何止四季之月今土配四季金木水
火配四時其餘無配時月五行之氣不知各相退避乎
即為消滅乎突然而來抑候次於何所乎此假象配合
穿鑿無理甚較然者世儒惑於邪妄而不能辨豈不可
哀柏齋又曰五行家之説自是一端不必與辨愚謂學
孔子者當推明其道以息邪説庶天下後世崇正論行
正道而不至䧟於異端可也何可謂自是一端不必與
辨然則造化真實之理聖人雅正之道因而䝉蔽晦蝕
是誰之咎其謂水旺於冬猶為痼疾夫夏秋之時膚寸
雲靄大雨時行萬流湧溢百川灌河海潮為之嘯逆不
於此時而論水旺乃於水泉閉涸之時而强配以為旺
豈不大謬又謂今人但知水流而不息遂謂河凍川氷
為水之休囚而不知氷凍為水之本體流動為天火之
化嗟乎此尤不通之説夫水之始化也氷乎水乎使始
於氷雖謂氷為水之本體固無不可矣然果始於氷乎
水乎此有識者之所能辨也夫水之始氣化也陽火在
内故有氣能動氷雪者雨水之變非始化之體也安可
謂之本裂膚墮指而江海不氷謂流動為天火之化得
乎哉　人之神與造化之神一也故能相動師巫之𩔖
不可謂無浚川舊論天地無知鬼神無靈無師巫之術
今天地鬼神之説變矣而師巫猶謂之無如舊也何哉
此三事一理也特未思耳神能御氣氣能御形造化人物
無異但有大小之分耳造化神氣大故所能為者亦大
人物神氣小故所能為者亦小其機則無異也州縣小
吏亦能竊人主之權以行事此師巫之比也行禱則求
於造化之神也設位請客客有至不至設主求神神有
應不應然客有形人見之神無形人不能見也以目不
能見遂謂之無淺矣此木主土偶之比也蒸水為雲灑
水為雨揺扇起風放炮起雷皆人之所為也皆人之所
共知也此雖形用主之者亦神氣也師巫則專用神氣
而不假於形者也通此則邪術之有無可知矣浚川論
人道甚好特天道未透耳葢其自處太髙謂人皆不及
已故謂己見不可易耳吾㓜時所見與浚川大同後乃
知其非吾料浚川亦當有時而自知其非也慎言此條
乃為師巫能致風雲雷雨而言故曰雨暘風霆天地之
徳化而師巫之鬼不能致耳或能致者偶遇之也至於
邪術亦未甞謂世間無此但有之者亦是得人物之氣
實而成非虛無杳㝠無所慿藉而能之也如採生折割
如滌目幻視等𩔖與師巫之虛無杳㝠能致風雨不同
皆藉人物之實氣柏齋又謂造化之神氣大故所能為
者亦大人物神氣小故所能為者亦小其機則無異矣
愚則謂天所能為者人不能為人所能為者天亦不能
為之師巫若能呼風喚雨何不如世俗所謂吹氣成雲
噀唾成雨握手成雷拂䄂成風頃刻之間靈異交至又
何必築壇勅將祭禱旬朔以待其自來豈非誑惑耶俗
士乃為信之悲哉柏齋又謂州縣小吏亦能竊人主之
權以為師巫能竊天神之權愚以謂過矣小吏人主皆
人也所竊皆人事也故可能師巫人也風雨天也天之
神化師巫安能之投鐡於淵龍起而雨此乃正術亦非
㝠祈不可同也又謂設主請客有至不至如師巫求神
有應不應此皆為師巫出脱之計請客不至或有他故
求神不應神亦有他故邪此可以發笑又謂蒸水為雲
灑水為雨揺扇起風放砲起雷為人神氣所為不知此
等雲雨風雷真邪假邪若非天道之真不過物象之似
耳與師巫以人求天有何相𩔖且師巫專用神氣而不
假之以形不知是何神靈聼師巫之所使抑師巫之精
神耶此𩔖説夢愚不得而知之其謂愚論人道甚好特
天道未透葢自處太髙謂人皆不及已故執已見不可
易又謂向時所見與浚川大同後乃知其非吾料浚川
亦當有時自知其非此數言教愚多矣但謂自處太髙
謂人不及已此則失愚之心也夫得其實理則信不得
其理此心扞格不契何以相信使蒭蕘之言會於愚心
即躍然領受况大賢乎謂人不及已執所見而不易此
以人為髙下而不㨿理之是非者之為也愚豈如是乎
柏齋又云神能御氣氣能御形以神自外來不從形氣
而冇遂謂天地太虛之中無非鬼神能聼人役使亦能
為人禍福愚則謂神必待形氣而有如母能生子子能
為母主耳至於天地之間二氣交感百靈雜出風霆流
行山川㝠漠氣之變化何物不有欲氣而為神恐不可
得縱如神仙尸解亦人之神乗氣而去矣安能脱然神
自神而氣自氣乎由是言之兩間神鬼百靈顯著但恐
不能為人役使亦不能為人禍福耳亦有𩔖之者人死
而氣未散乃慿物以祟人及夫罔兩罔象山魈水□之
怪來遊人間皆非所謂神也此終古不易之論望智者
再思之何如　讀禍福祭祀之論意猶為鬼神無知覺
作為此大惑也人血肉之軀耳其有知覺作為誰主之
哉葢人心之神也人心之神何從而來哉葢得於造化
之神也故人有知覺作為鬼神亦有知覺作為謂鬼神
無知覺作為異於人者梏於耳目聞見之騐而不通之
以理儒之淺者也程張不免有此失先聖論鬼神者多
矣乃一切不信而信淺儒之説何也豈梏於耳目聞見
之迹而不能通之以理者乎　易曰積善之家必有餘
慶積不善之家必有餘殃語曰禍福無門惟人所召故
知人之為善為惡乃得福得禍之本其不順應者幸不幸
耳故取程子答唐棣之論乃為訓世之正今柏齋以禍
福必曰於鬼神主之則夫善者乃得禍不善者乃得福
鬼神亦謬惡不仁矣有是乎且夫天地之間何虛非氣
何氣不化何化非神安可謂無靈又安可謂無知但亦
窅㝠恍惚非必在在可求人人得而攝之何也人物巨
細亦夥矣攝人必攝物强食弱智戕愚衆暴寡物殘人
人殺物皆非天道之常性命之正世人之物相戕相殺
無處無之而鬼神之力不能報其寃是鬼神亦昧劣而
不義矣何足以為靈異故愚直以仲尼敬鬼神而逺之
以為主論而祭祀之道以為設敎非謂其無知無覺而
不神也大抵造化鬼神之跡皆性之不得已而然者非
出於有意也非以之為人也其本體自如是耳於此而
不知皆淺儒誣妄惑於世俗之見而不能逹乎至理者
矣此又何足與辨　先聖作易見造化之妙有有形無
形之兩體故畫竒耦以象之謂之兩儀見無形之氣又
有火之可見者有形之形又有水之可化為氣者故於
竒之上又分竒耦耦之上亦分竒耦謂之四象是畫易
之次第即造化之實也乃謂其局而謬悞矣　易有太
極是生兩儀兩儀生四象四象生八卦此聖人推論畫
易之原非論天地造化本然之妙用也函谷當時徃徃
凖易以論造化愚甞辭而病之柏齋前謂太極為隂陽
未分兩儀謂隂陽已分似也今生於四象又謂聖人見
無形之氣又有火之可見有形之形又有水之可化為
氣者故於竒之上又分竒耦耦之上亦分竒耦謂之四
象嗟乎此論為蛇添足又豈自然而然之道哉先儒謂
四象為隂陽剛柔四少乃本易中之所有者後人猶議
其無㨿今乃突然以形氣水火名之於易戾矣形氣易
卦未甞具論水火卦有坎離此而名之豈不相犯求諸
要歸大抵柏齋欲以易卦之象附會於造化故不覺其
牽合穿鑿至此耳嗟乎易自邵朱以來如先天後天河
圖五行任意附入者已多及求諸六十四卦何曾具此
後學自少至老讀其遺文迷而不省又為衍其餘説日
膠月固而不可解使四聖之易雜以異端之説悲哉
天地未生葢混沌未分之時也所謂太極也天神地形
雖曰未分實則並存而未甞缺一也太虛之氣天也神
也以形論之則無也地則形也非太虛之氣也以形論
之則有也分為天地與未分之時無異也謂儒者之道
無無無空者非也神與形合則物生所謂精氣為物也
神去形離則物死所謂游魂為變也神在人心性是也
無形也形在人血肉是也無知也方其生也形神混合
未易辨也及其死也神則去矣去者固無形也形雖尚
在固已無知而不神矣此理之易見者也乃謂儒道無
無無空何也此説出於横渠不足為㨿葢横渠見道亦
未真也老氏謂萬物生於有有生於無悞矣横渠力辨
其失及自為説則謂太虛無形氣之本體其聚其散變
化之客形耳客形有也生於無形此與老氏有生於無
者何異是無異同浴而譏祼裎也釋氏猶知形神有無
之分過於横渠特未精耳　太虛太極隂陽有無之義
已具於前不復再論但源頭所見各異故其説遂不相
入耳愚以元氣未分之前形氣神冲然皆具且以天有
定體安得不謂之有不謂之實柏齋以天為神為風皆
不可見安得不謂之無不謂之空今以其實言之天果
有體邪果止於清氣邪逺不可見故無所取證耳若謂
天地水火本然之體皆自太虛種子而出道體豈不實
乎豈不有乎柏齋謂儒道有無有空不過以天為神遂
因而誤之如此且夫天包地外二氣洞徹萬有莫不藉
之以生藉之以神藉之以性反其形壊氣散而神性乃
滅豈非生於本有乎柏齋以愚之論出於横渠與老氏
萬物生於有有生於無不異不惟不知愚及老氏亦不
知矣老氏謂萬物生於有謂形氣相禪者有生於無謂
形氣之始本無也愚則以為萬有皆具於元氣之始故
曰儒之道本實本有無無也無空也柏齋乃取釋氏猶
知形神有無之分愚以為柏齋酷嗜仙佛受病之源矣
　五行生成之數誠妄矣有水火而後有土之説則亦
未也天地水火造化本體皆非有所待而後生也木金
則生於水火土相交之後正䝉一叚論此甚好但中間
各有天機存焉天神無形人不能見故論者皆遺之此
可笑也浚川所見髙過於函谷函谷所見多無一定細
觀之自見今不暇與辨也嘉靖甲午十月晦日書於柏
齋私居　柏齋謂天地水火造化本體皆非有所待而
後生愚則以為四者皆自元氣變化出來未甞無所侍
者也天者氣化之總物包羅萬有而神者也天體成則
氣化屬之天矣故日月之精交相變化而水火生矣觀
夫燧取火於日方諸取水於月可測矣土者水之浮滓
得火而結凝者觀海中浮沫久而為石可測矣金石草
木水火土之化也雖有精粗先後之殊皆出自元氣之
種謂地與天與水火一時並生均為造化本體愚竊以
為非然矣老氏謂有生於無周子謂無極而太極太極
生二五横渠謂太虛無形生天地糟粕所見大略相同
但老氏周子猶謂神生形無生有横渠則謂虛與形止
由氣之聚散無神形有無之分又不同也予竊謂論道
體者易象為至老子周子次之横渠為下葢以其不知
神形之分也　神形之分魂升而魄降也古今儒者孰
不知之今謂老子周子知之横渠不知豈不寃哉大抵
老氏周子不以氣為主誠以為無矣與柏齋以神為無
同義與横渠氣之為物散入無形適得吾體大相懸絶
夫同道相賢殊軌異趨柏齋又安能以横渠為然嗟乎
以造化本體為空為無此古今之大迷雖後儒扶正濓
溪無極之㫖曰無聲無臭實造化之樞紐品彚之根抵
亦不明言何物主之豈非談虛説空乎但形神之分能
知隂陽果不相離則升而上者氣之精也降而下者氣
之跡也精則為神為生為明靈跡則為形為死為糟粕
神之氣終散歸於太虛不滅息也形之氣亦化歸於太
虛為腐臭也則造化本體安得不謂之有安得不謂之
實老釋之所謂有無有空者可以不攻而自破世儒謂
理能生氣者可以三思而自得矣望柏齋以意逆志除
去葛藤舊見當自契合　地上虛空處皆天天氣可謂
聚矣是豈有形而可見乎天變為風風之猛者排山倒
海氣之聚益顯矣謂之離明得施有形可見得乎故曰
陽為神無聚散之迹終不可見而張子之論未至也予
初著管見多引而不發葢望同志深思而自得之也忽
而不察者皆是矣因復引而伸之然不能盡言也其餘
則尙有望於世之君子焉甲午冬至前三日書　地上
虛空謂之皆氣則可謂之皆天則不可天自有體觀星
象河漢確然不移可以測知且天運於外無一息停虛
空之氣未甞隨轉謂地上皆天恐非至論矣風之猛者
排山倒海謂氣之動則可謂氣之聚則不可夫氣之動
由力排之也力之排由激致之也激之所自天機運之
也此可以論風矣謂天運成風則可謂天即風則不可
氣雖無形可見却是實有之物口可以吸而入手可以
揺而得非虛寂空㝠無所索取者世儒𩔖以氣體為無
悞矣愚謂學者必識氣本然後可以論造化不然頭惱
既差難與論其餘矣　隂陽不測之謂神地有何不測
而謂之神邪若謂地之靈變此是天之藏於地者耳非
地之本體也　柏齋曰隂陽不測之謂神地有何不測
而謂之神愚則以為後坤發育羣品載生山川藴靈雷
雨交作謂地不神恐不可得又曰地有靈變此天藏於
地者非地本體若然則地特一大死物矣可乎愚則以
為萬物各有禀受各正性命其氣雖出於天其神即為
已有地有地之神人有人之神物有物之神謂地不神
則人物之氣亦天之氣謂人物不能自神可乎此當再
論　張子謂太虛無形氣之本體其聚其散變化之客
形形生於無形此與老子有生於無之説何異其實造
化之妙有者始終有無者始終無不可混也嗚呼世儒
惑於耳目之習熟久矣又何可以獨得之意强之哉後
世有楊子者自相信矣　愚甞謂天地水火萬物皆從
元氣而化葢由元氣本體具有此種故能化出天地水
火萬物如氣中有蒸而能動者即陽即火有濕而能静
者即隂即水道體安得不謂之有且非濕則蒸無附非
蒸則濕不化二者相須而有欲離之不可得者但變化
所得有偏盛者甞主之其實隂陽未甞相離也其在萬
物之生亦未甞有隂而無陽有陽而無隂也觀水火隂
陽未甞相離可知矣故愚謂天地水火萬物皆生於有
無無也無空也其無而空者即横渠之所謂客形耳非
元氣本體之妙也今柏齋謂神為無形為有且云有者
始終有無者始終無所見從頭差異如此安得强而同
之柏齋又云後世有楊子雲自能相信愚亦以為俟諸
後聖必能辯之
　
　
　
　明儒學案卷四十九
欽定四庫全書
　明儒學案卷五十
　　　　　　　　　　　餘姚　黄宗羲　撰
諸儒學案中四
　肅敏王浚川先生廷相
王廷相字子衡號浚川河南儀封人𢎞治壬戌進士改
庶吉士授兵科給事中正徳戊辰謫為州判稍遷知縣
復召為御史出按陜西鎮守奄人廖鵬虐民先生繩之
以法鵬大恨已而視學北畿有兩奄干請先生焚其書
兩奄亦恨未有以發也鵬因上書搆之兩奄從中主其
奏逮入詔獄又謫為縣丞稍遷知縣同知擢四川僉事
山東副使皆視學政嘉靖初歴湖廣按察使山東左右
布政使以右副都御史巡撫四川入為兵部左右侍郎
轉南京兵部尚書召為左都御史進兵部尚書兼掌院
事加太子太保辛丑罷又三年而卒年七十一隆慶初
贈少保諡肅敏先生主張横渠之論理氣以為氣外無性
此定論也但因此而遂言性有善有不善并不信孟子
之性善則先生仍未知性也葢天地之氣有過有不及
而有愆陽伏隂豈可遂疑天地之氣有不善乎夫其一
時雖有過不及而萬古之中氣自如也此即理之不易
者人之氣禀雖有清濁强弱之不齊而滿腔惻隱之心
觸之發露者則人人所同也此所謂性即在清濁强弱
之中豈可謂不善乎若執清濁强弱遂謂性有善有不
善是但見一時之愆陽伏隂不識萬古常存之中氣也
先生受病之原在理字不甚分明但知無氣外之理以
為氣一則理一氣萬則理萬氣聚則理聚氣散則理散
畢竟視理若一物與氣相附為有無不知天地之間只
有氣更無理所謂理者以氣自有條理故立此名耳亦
以人之氣本善故加以性之名耳如人有惻隱之心亦
只是氣因其善也而謂之性人死則其氣散更何性之
可言然天下之人各有惻隱氣雖不同而理則一也故
氣有萬氣理只一理以理本無物也宋儒言理能生氣
亦只誤認理為一物先生非之乃仍踏其失乎
雅述學者始而用功必須主敬存誠以持其志而後有
進久而純熟動靜與道為一則誠敬不待養而自存志
不待持而自定矣程子論持志曰只此便是私此言亦
過高儒者遂以主敬存誠以持志為有意而不務殊失
下學上達之意近禪氏之虛靜矣　冲漠無眹萬象森
然已具此靜而未感也人心與造化之體皆然使無外感
何有於動故動者緣外而起者也應在靜也機在外也
已應矣靜自如故謂動以擾靜則可謂動生於靜則不
可而况靜生於動乎　四時行百物生可以觀天動作
行事可以觀聖人内蘊不可知而發外者可以槪覩天
除却四時百物聖人除却動作行事則其道隱矣將何
以為知天知聖之具儒者好高乃謂以動作言語求聖
人為末過矣推此意也直欲枯禪白坐以見性乎　世
變有漸若寒暑然非寒而突暑暑而突寒也聖人拯變
於未然在平其勢而已矣平其𫝑在理其人情而已矣
故將怨者則徳之將渙者則萃之將昻者則抑之此聖
人先㡬之神也悠悠坐視養亂焉耳矣　天地之先元
氣而已矣元氣之上無物故元氣為道之本　薛文清
云中庸言明善不言明性善即性也愚謂性道有善有
不善故用明使皆善而無惡何用明為聖人又何用强
為修道以立教哉自世之人觀之善者常一二不善者
常千百行事合道者常一二不合者常千百昭昭雖勉
於徳行而惰於冥冥者不可勝計猶頼讀書以維持之
故謂人心皆善者非聖人大觀真實之論也　聖賢之
所以為知者不過思慮見聞之會而已世之儒者乃曰
思慮見聞為有知不足為知之至别出徳性之知為無
知以為大知嗟乎其禪乎不思甚矣殊不知思與見聞
必由於吾心之神此内外相須之自然也　嬰兒在胞
中自能飲食出胞時便能視聽此天性之知神化之不
容已者自餘因習而知因悟而知因過而知因疑而知
皆人道之知也父母兄弟之親亦積習稔熟然耳何以
故使父母生之孩提而乞諸他人養之長而惟知所養
者為親耳塗而遇諸父母視之則常人焉耳此可謂天
性之知乎由父子之親觀之則凡萬物萬事之知皆因
習因悟因過因疑而然人也非天也近儒好髙之論别
出徳性之知以為知之至而卑學問思辨之知為不足
而不至聖人雖生知惟性善達道二者而已其因習因
悟因過因疑之知與人大同況禮樂名物古今事變必
待學而後知者哉　博麄而約精博無定而約執其要
博有過不及而約適中也此為學心法世儒乃曰在約
而不在博嗟乎博惡乎雜者斯可矣約不自博而出則
單寡而不能以折中執一而不能以時措其不逺於聖
者幾希　性生於氣萬物皆然宋儒只為强成孟子性
善之說故離氣而論性使性之實不明於後世明道曰
性即氣氣即性生之謂也又曰論性不論氣不備論氣
不論性不明二之便不是又曰惡亦不可不謂之性此
三言者於性極為明盡後之學者梏於朱子本然氣質
二性之説而不致思悲哉　諸儒於體魄魂氣皆云兩
物又謂魄附於體魂附於氣此即氣外有神氣外有性
之説殊不然體魄魂氣一貫之道也體之靈為魄氣之
靈為魂有體即有魄有氣即有魂非氣體之外别有魂
魄來附之也氣在則生而有神故體之魄亦靈氣散則
神去體雖在而魄亦不靈矣是神氣者又體魄之主豈
非一貫之道乎知魂魄之道則神與性可知矣　格物
之訓程朱皆訓至字程子則曰格物而至於物此重叠
不成文義朱子則曰窮至事物之理是至字上又添出
一窮字聖人之言直截決不如此不如訓以正字直截
明當義亦疏通　天之氣有善有惡觀四時風雲霾霧
霜雹之會與夫寒暑毒癘瘴疫之偏可覩矣况人之生
本於父母精血之湊與天地之氣又隔一層世儒曰人
禀天氣故有善而無惡近於不知本始　老莊謂道生
天地宋儒謂天地之先只有此理此乃改易面目立論
耳與老莊之㫖何殊愚謂天地未生只有元氣元氣具
則造化人物之道理即此而在故元氣之上無物無道
無理　易雖有數聖人不論數而論理要諸盡人事耳
故曰得其義則象數在其中自邵子以數論天地人物
之變棄人為而尚定命以故後學論數紛紜廢置人事
别為異端害道甚矣　靜寂而未感也動感而遂通也
皆性之體也聖人養靜以虛故中心無物聖人慎動以
直故順理而應此皆性學之不得已者後儒獨言主靜
以立本而略於慎動遂使克已復禮之學不行而後生
小子以靜為性真動為性妄流於禪靜空虛矣　人之
生也使無聖人修道之教君子變質之學而惟循其性
焉則禮樂之節無聞倫義之宜罔知雖禀上智之資亦
寡陋而無能矣況其下者乎　文中子曰性者五常之
本蓋性一也因感而動為五是五常皆性為之也若曰
性即是理則無感無動無應一死局耳文中子之見為
優荀悦曰情意心志皆性動之别名言動則性有機發
之義若曰理安能動乎　或謂氣有變道一而不變是
道自道氣自氣岐然二物非一貫之妙也道莫大於天
地之化日月星辰有薄食彗孛雷霆風雨有震撃飄忽
山川海瀆有崩虧竭溢草木昆蟲有榮枯生化羣然變
而不常矣况人事之盛衰得喪杳無定端乃謂道一而
不變得乎氣有常有不常則道有變有不變一而不變
不足以該之也　孟子之言性善乃性之正者也而不
正之性未嘗不在其言口目耳鼻四肢之欲性也有命
焉君子不謂性也豈非不正之性乎是性之善與不善
人皆具之矣宋儒乃直以性善立論而遺其所謂不正
者豈非惑乎　朱子答蔡季通云人之有生性與氣合
而已即其已合而析言之則性主於理而無形氣主於
形而有質即此數言猶是二之也夫人具形氣而後性
出焉今曰性與氣合是性别是一物不從氣出有生之
後相來附合耳此理然乎人有生氣則性存無生氣則
性滅不可離而論者也如耳之能聽目之能視心之能
思皆耳目心之固有者無耳目心則視聽與思尚能存
乎聖人之性亦自形氣而出但以聖人之形氣純粹故
其性無不善衆人形氣駁雜故其性多不善耳　人生
而靜天之性也感於物而動性之欲也此非聖人語靜
屬天性動亦天性但常人之性動以物者多不能盡皆
天耳性者合内外而一之道也動以天理者靜必有理
以主之動以人欲者靜必有欲以基之靜為天性而動
即逐於人欲是内外心迹不相合一矣　佛氏教人任
持自性持自性者執自己之本性也言一切衆生皆有
本覺謂本性之靈覺處雖流轉六道受種種身而此覺
性不曾失滅故以此為真性儒者不達性氣一貫之道
無不浸浸然入於其中朱子謂本然之性超乎形氣之
外其實自佛氏本性靈覺而來謂非依傍異端得乎大
抵性生氣離而二之必不可得佛氏養修真氣雖離形
而不散故其性亦離形而不滅以有氣即有性耳佛氏
既不達此儒者遂以性氣分而為二誤後世之學甚矣
慎言有形亦是氣無形亦是氣道寓其中矣有形生氣
也無形元氣也元氣無息故道亦無息是故無形者道
之柢也有形者道之顯也　天内外皆氣地中亦氣物
虛實皆氣通極上下造化之實體也是故虛受乎氣非
能生氣也理載於氣非能始氣也世儒謂理能生氣即
老氏道生天地矣謂理可離氣而論是形性不相待而
立即佛氏以山河大地為病而别有所謂真性矣可乎
不可子　萬物巨細柔剛各異其材聲色臭味各殊其
性閲千古而不變者氣種之有定也人不肖其父則肖
其母數世之後必有與祖同其體貎者氣種之復其本
也
横渠理氣辨張子曰太虛不能無氣氣不能不聚而為
萬物萬物不能不散而為太虚循是出入皆不得已而
然也氣之為物散入無形適得吾體聚而有象不失吾
常聚亦吾體散亦吾體知死之不亡者可與言性矣横
渠此論闡造化之祕明人性之源開示後學之功大矣
而朱子獨不以為然乃論而非之今請辯其惑朱子曰
性者理而已矣不可以聚散言其聚而生散而死者氣
而已矣所謂精神魂魄有知有覺者皆氣所為也故聚
則有散則無若理則初不為聚散而有無也由是言之
則性與氣原是二物氣雖有存亡而性之在氣外者卓
然自立不以氣之聚散而為存亡也嗟乎其不然也甚
矣且夫仁義禮智儒者之所謂性也自今論之如出於
心之愛為仁出於心之宜為義出於心之敬為禮出於
心之知為智皆人之知覺運動為之而後成也茍無人
焉則無心矣無心則仁義禮智出於何所乎故有生則
有性可言無生則性滅矣安得取而言之是性之有無
縁於氣之聚散若曰超然於形氣之外不以聚散而為
有無即佛氏所謂四大之外别有真性矣豈非謬幽之論
乎此不待智者而後知也精神魂魄氣也人之生也仁
義禮智性也生之理也知覺運動靈也性之才也三物
者一貫之道也故論性也不可以離氣論氣也不得以
遺性此仲尼相近習逺之大㫖也又曰氣之已散者既
散而無有矣其根於理而日生者則固浩然而無窮吁
此言也窺測造化之不盡者矣何以言之氣游於虛者
也理生於氣者也氣雖有散仍在兩間不能滅也故曰
萬物不能不散而為太虛理根於氣不能獨存也故曰
神與性皆氣所固有若曰氣根於理而生不知理是何
物有何種子便能生氣不然不幾於談虛駕空之論乎
今為之改曰氣之已散者既歸於太虛之體矣其氤氲
相感而日生者則固浩然而無窮張子所謂死而不亡
者如此造化之生息人性之有無又何以外於是而他
求也哉
性辨性之體何如王子曰靈而覺性之始也能而成性
之終也皆人心主之形諸所見根諸所不可見者合内
外而一之道也氣質之性本然之性何不同若是乎曰
此儒者之大惑也吾惡能辯之雖然嘗試論之矣人有
生斯有性可言無生則性滅矣惡乎取而言之故離氣
言性則性無處所與虛同歸離性論氣則氣非生動與
死同塗是性之與氣可以相有而不可相離之道也是
故天下之性莫不於氣焉載之今夫性之盡善者莫有
過於聖人也聖人之性皆此心虛靈所具而為七情所
自發則聖人之性亦不離乎氣而已性至聖人而極聖
人之性既不出乎氣質况餘人乎所謂超然形氣之外
復有所謂本然之性者支離虛無之見與佛氏均也可
乎哉敢問何謂人性皆善曰善固性也惡亦人心所出
非有二本善者足以治世惡者足以亂世聖人懼世紀
弛而民循其惡也乃取其性之足以治世者而定之曰
仁義中正而立教焉使天下後世由是而行則為善畔
於此則為惡出乎心而發乎情其道一而已矣
荅薛君采論性書君采之談性也一惟主於伊川豈以
先生之論盡合道妙皆當守而信之乎愚則反求吾心
實有一二不可强同者故别加論列以求吾道之是伊
川曰陰陽者氣也所以隂陽者道也未嘗即以理為氣
嗟乎此大節之不合者也余嘗以為元氣之上無物有
元氣即有元神有元神即能運行而為隂陽有隂陽則
天地萬物之性理備矣非元氣之外又有物以主宰之
也今曰所以隂陽者道也夫道也者空虛無著之名也
何以能動静而為隂陽又曰氣化終古不忒必有主宰
其間者不知所謂主宰者是何物事有形色耶有機軸
耶抑緯書所云十二神人弄九耶不然幾於談虛駕空
無著之論矣老子曰道生天地亦同此論皆過矣皆過
矣又曰生之謂性程子取之蓋指氣禀而言耳其推本
天命之性則卒歸於孟子性善之説嗟乎人有二性此
宋儒之大惑也夫性生之理也明道先生亦有定性之
㫖矣葢謂心性靜定而後能應事耳若只以理為性則
謂之定理矣可乎哉余以為人物之性無非氣質所為
者離氣言性則性無處所與虛同歸離性言氣則氣非
生動與死同途是性與氣相資而有不得相離者也但
主於氣質則性必有惡而孟子性善之説不通矣故又
强出本然之性之論超乎形氣之外而不雜以傅會於
性善之㫖使孔子之論反為下乗可乎哉不思性之善
者莫有過於聖人而其性亦惟具於氣質之中但其氣
之所禀清明淳粹與衆人異故其性之所成純善而無
惡耳又何有所超出也哉聖人之性既不離乎氣質衆
人可知矣氣有清濁粹駁則性安得無善惡之雜故曰
惟上智與下愚不移是性也者乃氣之生理一本之道
也信如諸儒之論則氣自為氣性自為性形性二本不
相待而立矣韓子所謂今之言性者雜佛老而言者是
也程子以性為理余思之累年不相契入故嘗以大易
窮理盡性證性理之不可以為一孝經毁不滅性以見
古人論性𩔖出於氣固不敢以已私意自别於先儒矣
嘗試擬議言性不得離氣言善惡不得離道故曰性與
道合則為善性與道乖則為惡性出乎氣而主乎氣道
出於性而約乎性此余自以為的然之理也仲尼曰成
性存存道義之門伊尹曰兹乃不義習與性成是善惡
皆性為之矣古聖會通之見自是至理矣
　
　
　
　
　
　
　
　
　
　
　
　
　
　
　
　明儒學案卷五十
欽定四庫全書
　明儒學案卷五十一
　　　　　　　　　　　餘姚　黄宗羲　撰
諸儒學案中五
　文裕黄泰泉先生佐
黄佐字才伯號泰泉廣之香山人正徳庚辰進士改庶
吉士授編修出為江西提學僉事棄官歸養久之起右
春坊右諭徳擢侍讀學士掌南京翰林院事卒贈禮部
右侍郎諡文裕先生以博約為宗旨博學於文知其根
而溉之者也約之以禮歸其根則千枝萬葉受澤而結
實者也博而反約於心則視聽言動之中禮喜怒哀樂
之中節彞倫經權之中道一以貫之而無遺矣蓋先生
得力於讀書典禮樂律詞章無不該通故即以此為教
是時陽明塞源拔本論方欲盡洗聞見之陋歸併源頭
一路宜乎其不能相合也然陽明亦何嘗教人不讀書
第先立乎其大則一切聞見之知皆徳性之知也先生
尚拘牽於舊論耳(羲/)㓜時喜博覽每舉楊用修集韓孟郁
(上桂/)謂余曰吾鄉黄才伯博物君子也子何不讀其集
乎今為泰泉學案念亡友之言為之澘然
論學書徳性之知本無不能也然夫子之教必致知而
力行守約而施博於達道達徳一則曰未能一焉二則
曰我無能焉未嘗言知而廢能也程子曰良能良知皆
無所由乃出於天不繋於人又曰聖人本天釋氏本心
蓋大學言致知繋於人之問學者也孟子言良知必兼
良能本於天命之徳性者也惟宋吕希哲氏獨以致知
為致良知而廢良能則是釋氏以心之覺悟為性矣圓
覺經以事理為二障必除而空之則理不具於心心不
見於事惟神識光明而已反身而誠似不如是(復林見/素書)
　昨承教中和之説謂陽明傳習録云不可謂未發之
中常人俱有之葢體用一源有是體即有是用今人用
未能有發而皆中節之和則知其體亦未能得未發之
中執事謂民受天地之中以生其性無有不善若無未
發之中則人皆可為堯舜豈謬語哉蓋陽明之學本於
心之知覺實由佛氏其曰只是一念良知徹首徹尾無
始無終即是前念不滅後念不生此乃金剛經不生不
滅入湼槃覺安知所謂中和也又曰無所住而生其心
佛氏曾有是言未為非也又曰不思善不思惡時認本
來面目即吾所謂良知又曰無善無惡者理之靜有善
有惡者氣之動不動於氣即無善無惡是謂至善此又
畔孟子性善之説矣既曰無善安得又曰是謂至善是
自相矛盾也又曰吾自㓜篤志二氏自謂既有所得謂
儒者為不足學其後居夷三載見得聖人之學若是其
簡易廣大始自悔悟錯用三十年氣力大抵二氏之學
其妙與聖人只有毫釐之間執事謂其與佛老汩没俱
化未嘗悔悟但借良知以文飾之耳誠然誠然生謂中
庸者作聖之樞要而精一執事之疏義也明乎此則佛
老之説祗覺其高虛而無實避去不暇又何汩没之有
哉夫堯舜始言中孔子始言中庸之為徳中不啻足矣
而言庸何也蓋慮人以中難知難行而不知人皆可以
為堯舜故又以庸言之蓋謂無過不及之中乃平常應
用之理降衷秉彞人人所同也故子思述孔子之意以
為此篇凡言及品節限制而操存於内者皆以坊人心
之危也言及天地民物皆以廓道心之微也然道心之
發恒與人心相參則察之不容以不精守之不容以不
一必精而至一則中可用於民推之天下國家而天地
位萬物育矣其用功以致中和也俗儒皆以戒懼為靜
而存養慎獨為動而省察然章句或問惟言存養省察
未嘗分言動靜也生愚以為此乃黙識天性而操存涵
養之為學以此訓人以此修道立教無非中庸之為徳
合内外之道即易所謂黙而成之不言而信存乎徳行
性既存於心心自見於事聖神功化之極自有不疾而
速不行而至者矣昨談及此猶未之詳也試更詳一得
之愚可乎蓋首章戒慎不睹恐懼不聞與末章不動而
敬不言而信正是相應聖學相傳洪範五事孔門四勿
皆從此用功雖稠人廣坐之中從事於此惟恐少怠記
所云哀樂相生正明目而視之不可得而見也傾耳而
聽之不可得而聞也豈待感物而動哉故又曰人生而
靜天之性也黙識天性之中庶乎情發而皆中節由此
推極則中和致矣若待靜時存養則無有所謂不時不
聞不動不言之時矣嘗當中夜不接物時驗之目睹隙
光耳聞更漏或擁衣而動呼童而言未有無思無慮如
槁木者故曰纔思即是已發惟内視返觀則性如皎日
有過即知是謂明徳好惡本無一偏豈非未發之中乎
若對客應酬亦然一有偏處即靜以待之則喜怒哀樂
之發無不中節而和自中出矣涵養日久便是黙而成
之篤恭而天下平不獨成已而已若嘵嘵講學各執一
端則自相乖戾去中和逺矣(與徐養/齋書)　箋詁者聖經之
翼也諸子者微言之遺也史牒者來今之準也雜文者
蘊積之葉也世之談道者每謂心茍能明何必讀書吾
夫子既斥仲由之佞矣又謂臯䕫稷契何書可讀然則
三墳五典之書傳自上古者胡為誦法於刪述之前耶
十三經註疏中多有可取者如鄭氏釋道不可離曰道
猶道路也出入動作由之離之惡乎從也其言似麄而
實切茍謂真儒不是康成而顓求明心見性則又入禪
矣荀揚雖大醇小疵而不敢擬經其言亦有所見近世
乃有取於文中子以為聖人復起不能易也謂之何哉
執事曰二程謂老氏之言無可闢者惟釋氏之説衍蔓
迷溺至深故宋儒多取道家言如周茂叔自無而有自
有歸無乃李荃之隂符也張子厚清虛一大乃莊周之
太虛也朱子之調息箴乃老𣆀之𤣥牝也矧又註參同
契隂符經盛傳於世邪葢去聖日逺而内聖外王之學
老莊頗合吾儒遂至此爾近日金剛圓覺及六祖壇談經
為講道學者所宗陽儒隂釋自謂易簡不渉支離如降
伏其心見自本性有大定力者謂之金剛統衆徳而大
備爍羣昏而獨照者謂之圓覺不思善不思惡時識自
本心見自本性則又壇經兼定力獨照之藴者也佐嘗
取圓覺經觀之其圓攝所歸循性差别有三種焉一曰
奢摩他謂寂静輕安於中顯現如鏡中像二曰三摩鉢
提謂除去根塵幻化漸次増進如土長苗三曰禪那謂
妙覺隨順寂滅不起浮想此三種靜觀隨學一事故有
單修齊修前修後修之等有二十五輪是其支離反不
如老氏之簡易矣(與崔垣/野書)　所示卓小仙事乃生所欲
聞者大抵人者鬼神之㑹也人道盛則鬼道衰亦理也
辯論之詳可以正人心息邪説矣向者項甌東來言曾
會小仙述其形貎之詳與其作詩報人禍福竊疑其為
物鬼耳暫時為人忽又化去如貴郡九鯉湖何仙亦其
比也人心趨向務為崇飾則建祠祀之遂傳於世如葛
洪神仙傳祖劉向列仙傳而附益之久則人不復信如
九鯉湖祈夢所得吉凶多不可明者但人臆度或有偶
合者周翠渠公昔守廣徳觀所紀祠山其謬妄亦可見
矣周公作金縢自謂多材多藝能事鬼神葢隂陽二氣
屈伸徃來於天地之間無非鬼神也而周公所謂鬼神
即指三王以魂魄言詩曰三后在天又曰文王在上葢
没為明神上與天合非但為人鬼而已也易彖傳文言
亦同此義而豐彖尤明白曰日中則昃月盈則食天地
盈虚與時消息而况於人乎况於鬼神乎盈虛消息乃
造化之迹而鬼神則人之魂魄也合大傳祭義而觀之
曰精氣為物游魂為變曰氣也者神之盛也魄也者鬼
之盛也魂氣歸於天形魄歸於地而神合精氣為物旣
没猶如生時若魄雖降而游魂不散則為變矣變則滯
而不化出為妖怪如伯有為厲是已故子産曰人生始
化曰魄旣生魄陽曰魂用物精多則魂魄强是以有精
爽至於神明夫匹夫匹婦强死與殤者魂魄猶能憑依
人以為淫厲况伯有乎僧道之為仙佛魄降魂游亦猶
是也周公制禮大宗伯旣興神鬼示之禮矣末又曰凡
以神仕者掌三辰之法以猶鬼神示之居辨其名物以
冬日至致地示物鬼辰者日月星斗各至於辰躔次而
畢見也猶者圖像也居者坐位也報天主日及四望其
氣常伸故謂之天神而位於上禮月及四瀆山川顯以
示人其氣二而小故謂之地示而位於下享五帝祖禰
在隂陽之間故謂之人鬼名物則禮樂之器也天神人
鬼以冬日至致之應陽氣也人鬼魂氣歸天昭明於上
與天神為𩔖地示物鬼以夏日至致之應隂氣也物鬼
則百物之精如山材川澤諸示在幽隂者是也豈非大
合樂分而序之以降天神出地示格人鬼為成者與樂
記曰大樂與天地同和大禮與天地同節和故百物不
失節故祀天祭地者此也小仙殆亦百物之精使貴邑
人或祠之則與何仙𩔖矣老耼得長生久視之道百有
餘歳朱子謂莊周明言老􁐆死則人鬼爾道家列為三
清位於昊天上帝之上何哉據程子謂道家之説無可
闢者以文王於昭於天例之雖位於天神地示之中可
也生愚素不喜佛書如姚秦時五方十六國稱帝稱王
迭興迭滅梵僧鳩摩羅什從而附會之其所譯法華經
謂佛説法時來聽受者菩薩八萬人天子七萬二千人
其餘天王鬼神之𩔖不可勝紀又文殊師利於海中宣
説是經娑竭龍女忽現於前禮敬獻一寳珠受之即變
成男子又觀世音普門品復有十數變現此則妄為夸
大無從而猶其居又與道家異矣邇來學術分裂立門
户尊徳性者厭棄聖經而喜誦佛書如曰佛氏之學亦
有同於吾儒而不害其為異者又曰心隨法華轉非是
轉法華謂之何哉謂之何哉生今與後進講學只博約
二語而已讀書以明之聞見之知研究此理博文也反
身以誠之徳性之知惇庸此理約禮也自媿淺薄未見
有謹信者爾不能談禪以應變現奈何奈何(與鄭抑/齋書)
羅整菴云氣本一也而一動一靜一徃一來一闔一闢
一升一降循環無已積微而著由著復微為四時之温
涼寒暑為萬物之生長收藏為斯民之日用彞倫為人
事之成敗得失千條萬緒紛紜膠轕而卒不可亂有莫
知其所以然而然是即所謂理也初非别有一物依於
氣而立附於氣以行也人物之生受氣之初其理惟一
成形之後其分則殊因思孔子繋易言性與天道有統
言天命率性之理如曰一隂一陽之謂道朱子釋之曰
隂陽迭運者氣也其理則所謂道嘗曰天下未有無理
之氣亦無無氣之理又曰人之所以為人其理則天地
之理其氣則天地之氣理無迹不可見故於氣觀之旣
以為一矣又曰未有天地之先畢竟是理有理便有氣
流行發育萬物此言理在氣先也註中庸則曰天以隂
陽五行化生萬物氣以成形而理亦賦焉則理又在氣
後矣是判理氣而為二乃未定之論也然道之大原出
於天既曰天積氣也又曰天者理而已矣理氣判而為
二豈天兼之與抑理氣各有一天與易言太極生兩儀
兩儀生四象土在其中則為五行自此化生萬物飛潛
動植皆人以文字名之爾是則理由羲畫始也而文字
生焉豈有理在天地之先而乗氣以行如人乗馬者哉
由此辨之氣之有條不可紊者謂之理理之全體不可
離者謂之道天生人物靈蠢不同實有主宰之者惟得
天命之正而能存存無息則可以配命同天故詩書言
天又言帝如曰勅天之命惟時惟幾勅敬而正之也無
一時無一事而不敬慎以存養省察者即中庸所云也
如曰惟皇上帝降衷於下民若有恒性不言天而言帝
者有主宰於其間使靈而為人者其性異於蠢物與牛
犬之性不同即孟子所言也説者謂心中之氣寓理而
靈故曰心神然太虚中亦有氣靈如人心者則曰天神
故紫微有星謂之帝人能學問涵養充實其徳而有光
輝即天也已上下通徹無有間隔是故以性情謂之乾
以妙用謂之神以形體謂之天以主宰謂之帝茍棄天
焉天亦棄人矣書曰非天不中惟人在命此之謂也乃
若形而上者謂之道則以爻象所形而言世儒一概論
之誤矣(與林北泉/士元書)　試共分源論之孔子翼易言心性
天道有自卦爻取象言者亦有自天人統言者如習坎
有孚維心亨此所謂心乃剛中之象也聖人以此洗心
退藏於密此所謂心乃聖人之心也乾之利貞曰性情
復之見天地之心皆象焉耳矣一隂一陽之謂道繼之
者善也成之者性也統言天人之理所謂隂陽乃二氣
流行於天地之間者何與於取象哉其曰形而上者謂
之道形而下者謂之器道與器對此則論卦爻陰陽而
立是名也後儒概以統言者混論之則誤矣程子曰惟
此語截得上下分明亦是象言也葢道非無形也無形
則與器離而不合豈非窈冥昏黙之説乎夫卦爻隂陽
之見於竒偶猶有生之𩔖肖形於天地者也凡物象可
見者皆謂之形然形非道也自形以上卽謂之道矣葢
其一隂一陽動而無動靜而無靜不離乎形而亦不雜
乎形者也道非器也自形以下卽謂之器矣葢其囿於
隂陽靜而無動動而無靜所象之物成形而滯於形者
矣不分道器則混精麄於一矣不知上下則岐有無而
二之矣故曰道亦器器亦道體用一源顯微無間今分
源體要中發明偶亦相合(與王分源/任用書)　生惟安於命而
無欲速葢成周以詩書造士以三物賓興自一年離經
辨志迨九年大成而猶待强乃仕若此其久者何也欲
其多識而貫之以一博文而約之以禮畜徳以潤身而
後能從政以澤民故也三物者其明明徳於天下本始
於格致者乎六徳之先知仁也六行之先孝友也六藝
之先禮樂也知本也其本治而末從之矣是雖成而上
下然理一分殊非聖言末由漸悟盍觀於植乎漑其根
者博也歸其根者約也千莖萬穗自根而出食其實散
其贏器其□翳緡其絲麻日滋歳懋用足而施普矣不
殖則將落而奚普之能施此生之所以安於命而無欲
速者也(與張䝉/溪書)　孔子之教人博約而已矣博文而約
之以禮即多學而貫之以一者也昔嘗談及尋樂朱子
曰不用思量顔子惟是博文約禮後見理分明日用純
熟不為欲撓自爾快樂以佐觀之論語言博約者凡三
見葢從事經書質問師友反身而誠服膺勿失則此樂
得諸心矣樂善不倦絶無私欲天爵在我不為人爵所
困役天地萬物與吾同體更無窒礙隨時隨處無入而
不自得然則寓形宇宙之内更有何樂可以代此哉莊
誦執事餘冬序録終篇啓發滋多與向日京邸共談時
樂無以異然則執事殆真得孔顔之樂者哉夫庖羲始
造書契治官察民墳典興焉臯䕫稷契旣讀其書矣是
即博文也得之於心則天之敘秩我者我得而惇庸之
同寅協恭和衷如臯陶所云者而能有行焉是即約禮
也今之道學未嘗讀書而索之空寂杳冥無由貫徹物
理而徒曰致和則物旣弗格矣無由反身而誠則樂處
於何而得哉善乎執事之論學也其曰孔子後斯道至
宋儒復明而濓溪實唱之先生令彬時郡守李初平聞
先生論學欲讀書先生曰公老無及矣請為公言之初
平聽先生語二年卒有得此可見學必讀書然後為學
問必聽受師友然後為問駕言浮談但曰學茍知本則
六經皆我註脚則自索之覺悟正執事所謂野狐禪耳
吕希哲解大學曰致知致良知也物格則知自至堯舜
與人同者忽然自見又作詩癖元凱而俳相如以莊周
所言顔子心齋為至嗟乎莊周不讀孔子魯論之書又
安知心齋由於博而後得於約邪謝顯道見明道誦讀
書史明道稱顯道能多識伊川見人靜坐以為知學葢
聖賢修習必反觀内省若徒誦其言而忘味六經一糟
粕耳又執事所謂口耳出入之間言語文字之末剪綵
為春象龍救旱抑竟何益哉此周濓溪教二程尋樂之
宗㫖也然世俗相傳謂先生太極圖説得諸潤州鶴林
寺僧夀涯者其誣固不必辨但此圖與通書相為表裏
先生葢讀書深造而自得非索之空寂杳冥者圖首曰
無極而太極葢無聲無臭之中而實理存焉天地人物
一以貫之道為太極心為太極其實理同也即書誠者
聖人之本也其言動而生陽靜而生隂即書誠源誠復
也其言聖人主靜立人極即書聖學一為要一者無欲
無欲故靜也靜則至無之中至有存焉其渾然太極矣
乎徴諸易與中庸則易無思也無為也寂然不動感而
遂通天下之故乃太極生兩儀兩儀生四象之本也不
言四象而言五行者河出圖洛出書聖人則之圖書皆
以土生數五居中而四象成焉亦中正仁義之所由定
也至聖之徳本得諸至誠之道葢如此至誠無息至聖
有臨則天地合徳矣旣與天地合徳則與日月合明四
時合序可知故言孔子立人極傳自堯舜文武及與上
律下襲必譬諸四時日月焉天地之大徳曰生若或濬
之而小徳分殊四時各一其氣日月各一其明萬物各
一其性如所濬之川東則不入於西南則不入於北而
徃過來續不舍晝夜故曰小徳川流萬物之所以並育
者無極之真二五之精妙合而凝乾道成男坤道成女
化生萬物也四時日月之所以並行者五氣順布四時
行也孰綱維是孰主張是若有宰之而特不得其朕者
矣故曰大徳敦化此則書五行隂陽隂陽太極也先生
真積力久融會貫徹乃為圖又為之説自博而約雖書
不盡言圖不盡意豈非聞孔子之道而知之者哉(與何/燕泉)
(書/)　指摘傳習録九條如曰心之體性也性即理也故
有孝親忠君之心即有忠孝之理無忠孝之心即無忠
孝之理矣理豈外於吾心邪晦菴謂人之所以為學者
心與理而已心雖主乎一身而實管乎天下之理理雖
散在萬事而實不外乎人之一心是其一分一合之間
未免已啓學者心理為二之弊此後世所以有專求本
心遂遺物理之患正由不知心即理耳此義外之説葢
朱子旣謂理不外心正自本體言其格物傳即物而窮
其理卽是我心即之也非義外也書曰以義制事語曰
聞義不能徙以與聞皆自心言即孟子所謂理義之悦
我心也理義不根於心又何悦哉然録中亦有嘉言如
曰理無内外性無内外故學無内外講習討論未嘗非
内也反觀内省未嘗遺外也夫謂學必資於外求是以
己性為有外也是義外也用智者也謂反觀内省為求
之於内是以己性為有内也是有我也自私者也是皆
不知性之無内外也是發明中庸合内外之道也其辯
人謂晦菴專以道問學為事然晦菴之言曰非存心無
以致知曰居敬窮理曰君子之心常存敬畏雖不見聞
亦不敢忽所以存天理之本然而不使離於須臾之頃
也是其為言雖未盡瑩何嘗不以尊徳性為事而又烏
在其為支離乎又恐學者之躐等或失之妄作使必先
之以格致而無不明然後有自以實之於誠正而無所
謬世之學者苦其難而無所入遂議其支離不知此乃
學者之弊而當時晦菴之自為則亦豈至是乎此其最
得者也又曰聖人述六經惟是存天理去人欲道問學
時就此心去人欲存天理上講求至善如事親温凊必
盡此心之孝惟恐有一毫人欲間雜此心若無人欲純
是天理自然思量父母寒熱求盡温凊道理此亦其最
得者也然亦有大弊與孔孟相反者如曰親民從舊本
作親民孟子親親仁民之謂親之即仁之也此則弊流
於兼愛而不自知矣如曰今人知當孝弟而不能孝弟
此已被私欲隔斷非知行本體未有知而不行者知而
不行只是未知此則是矣然講求旣明又焉肎為不孝
不弟之人乎乃曰欲求明峻徳惟在致良知人喜其直
截遂以知為行而無復存養省察之功資質高者又出
妙論以助其空疎而不復談書以求經濟此則弊流於
為我而不自知矣吾不知其於楊墨為何如也執事所
指摘者謂陽明陷溺於佛氏三十年然後以致良知為
學本不過一圓覺耳如曰目可得見耳可得聞口可得
言心可得思者皆下學也目不可得見耳不可得聞口
不可得言心不可得思者皆上達也此則佛氏不可思
議之説也吾儒下學而上達惟一理耳豈可岐而二之
哉旣以親親卽為仁民又以良知卽為良能至此則又
不合而為一口給禦人陽儒隂釋誤人深矣(答汪方/塘思書)
講學之徒惟主覺悟而斥絶經書自附會大學致知之
外不復聞見古今連宇宙字義亦所不識葢上下四方
之宇徃古來今之宙乃性分内事必貫徹之方可謂物
格而後知至羅念菴昔與唐趙各疏請東駕臨朝幾䧟
大僇後得免歸亦主覺悟而不讀書之所致也今觀其
集首荅蔣道林書不展卷三閲月而後覺此心中虚無
物旁通無窮如長空雲氣流行大海魚龍變化豈非執
靈明以為用者邪昔六祖聞師説法悟曰何期自性本
自清浄何期自性本不生滅何期自性能生萬法楊慈
湖傚之曰忽省此心之清明忽省此心之無始末忽省
此心之無所不通可謂蹈襲舊套矣然旣曰無物又有
魚龍而宇宙渾成一片此即野狐禪所謂圓陀陀光爍
爍也其與舊日冬遊等記更無二致(復何賓/巖鏜書)
論説求仁者求全其本心之天理也得仁則本心之天
理全矣中庸曰仁者人也孟子曰仁人心也猶園有桃
焉桃之所以為桃者根榦枝葉華實生理皆藏於核而
為仁亦猶人之所以為人者親親愛人及物生理皆具
於心而為仁也核破於斲傷於蛀則生理不全天理為
人欲所間則惻隱之心所以生生者亦無復全矣故桃
必裁培去其害核者以全其仁亦猶人必存養克治然
後天理渾然而無間也今匹夫匹婦斥人之不仁者必
曰非人必曰汝何其無人心也與訓釋如出一口然則
天理少有不全雖為君子而未仁亦明矣哉古之聖賢
憂勤惕厲而後人心不死一息不仁斲之蛀之者至矣
奚其生夫氣必充實而後桃仁成焉否則不空即朽人
之自養仁或不仁亦何異哉其生也自萌芽至於結實
秩然不紊雖大小參差不齊然其為桃則舉相似也此
又可見理氣無二而性之相近也至於核合皮内而後
為果猶心必有身以行仁而後為道故孟子又曰仁也
者人也合而言之道也嘗觀於易惟乾復言仁葢復之
初卽乾之元碩果不食則生矣復之所謂仁承乎剝也
仁於五行為木而乾為木果在春為仁發生也在冬為
榦歸根也生生不已終而復始其天地之心乎問學一
息少懈則與天地不相似是乾道也故曰君子學以聚
之問以辨之寛以居之仁以行之夫仁主於行子貢之
問乃其極功然雖堯舜之聖其心猶有所不足於此何
哉葢博施濟衆夫人之所不能也求在外者也已欲立
達夫人之所能也求在我者也在我則心之徳愛之理
焉耳非必人人而立之也已欲卓立此心即及於人亦
欲其卓立而不忍其傾頽雖力不能周然扶植之心自
不能已也非必人人而達之也已欲通達此心即及於
人亦欲其通達而不忍其抑塞雖澤不能徧然利濟之
心自不能已也立如為山卓然不移達如導水沛然莫
禦試登高山而望逺海岡阜丘陵必聨其岫無大無小
如聳如□立必俱立之象也溝洫畎澮必入於川無小
無大如躍如騖達必俱達之象也是故山之性立水之
性達人之性仁觀此則堯舜性之之聖亦體仁於心而
已矣學以入堯舜之道者行仁必自恕始能近取譬推
其所欲以及於人則大學絜矩以平天下者不待博施
自能濟衆豈非要道哉故孟子又曰强恕而行求仁莫
近焉或問曰顔子之學體在為仁用在為邦用舍行藏
之道俱矣然仁人心也其心三月不違仁無乃二之與
曰人之所以為人者生理存焉耳心放而不知求則生
理日絶其形雖在其心已死故心者函此生理者也仁
者發此生理者也五穀之種播於田生生不已是麃是
萒少有間焉疆場侵而生理遏矣詩曰播厥百穀實函
斯活驛驛其達有厭其傑厭厭其苖緜緜其麃此之謂
也仁根於天夫猶是也心一息少放則生理亦一息間
歇而不相依矣仁本與心一而人自二之是故服膺勿
失則相依之謂也心惟仁是依故不違仁農惟稼是依
故不失稼放其心而不求亦猶舍其田而不芸也夫(求/仁)
(説/)　物理曷謂之天理也本於賦予禀受自然明覺莫
之為而為者也如惻隱之心非納交要譽惡其聲而然
是也物欲曷謂之人欲也不安於品節限制而鑿以私
知非天之所以與我者也如子貢貨殖而必先言其不
受命是也去其所本無而復其所固有則萬物皆備於
我矣夫理雖可以觸𩔖而長而其出於天者物物各有
當然不易之則自私用智則違天而自賊故詩曰不識
不知順帝之則又曰不僣不賊鮮不為則周禮曰則以
觀徳毁則為賊是也則者法也自貎言視聽而達諸人
倫無非物也而莫不有法焉如恭從明聰以及親義序
别信之𩔖是也推之盈天地間無一物而無理可法者
違其理則非天之法矣易所謂天則正以其出於天當
然不易者也孟子亦曰君子行法以俟命而已矣豈敢
毁之而自賊哉將欲行之必自致知始致雖有推極之
義而説文原訓則曰送詣也其文為久至觸𩔖而推極
之久則天牖帝迪送詣而至性之本善吾所固有者明
而通於心中矣是故格物所以明善也誠意所以誠身
也身主於心心發於意意萌於知知起於物曰致知在
格物不言先者知與意雖有先後其實非二事也知之
不至則意不誠而無物記曰物至能知而後好惡形焉
何者好善惡惡感於物理者也好妍惡媸好富惡貧感
於物欲者也道不離物物不離事盈天地間物物各有
一理存焉去欲求理豈以空談悟哉不曰理而曰物者
踐其實耳鄭元曰格來也物猶事也程子因言物來知
起象山曰格至也研磨考索以求其至朱子因言窮至
事物之理温公曰扞格外物以物至為外非合内外之
道黄潤玉曰格正也義取格其非心心正矣奚用誠意
致知為哉是數説皆因記而億者也惟説文曰格木長
貎從木各聲取義於木聲以諧之其訓精矣今夫五行
之各一其性也水土金火滙萃鎔合皆可為一惟木不
然挨接暫同終則必異理欲同行而異情正如桃李荆
棘共陌連根始若相似及至條長之時形色别矣荆棘
必剪猶惡之菑逮夫身者也桃李必培猶善之欲有諸
已也培其根而達其枝則木各滋息而長矣修其本而
達其末則物各觸𩔖而長矣是故耳目口體物也心為
本而視聽食息其末也喜怒憂懼無節於内胡為物交
物引之而去乎必使心能為身之本明於無物而後已
父子兄弟物也自孝弟慈推之則身為本而絜矩其末
也好惡胡為而偏乎必使身能為家國之本至誠動物
而後已天下大矣始於格物先事者也理自理欲自欲
則本根各異物既格矣至於天下平後得者也人人親
其親長其長物各付物則枝葉亦各不同焉惟明也辨
物之理欲而至善存惟誠也成物之始終而大道得孔
子之誠身不過乎物孟子之萬物皆備反身而誠皆反
本之謂也或曰禮樂刑政之道鳥獸草木之名莫非物也
汎而格諸曰否否本則身厚則倫經不云乎其本亂而
末治者否矣其所厚者薄而其所薄者厚未之有也(格/物)
(論/)　道也者無有精麄大小逺邇微顯格天地濟民物
日費而用之不可得而盡也正萬目以視之而莫知其
所繇也故曰君子之道費而隱得之者葢或寡矣必也
敬乎易以衣袽言戒履霜言慎目睹者也以洊雷言恐
懼耳聞者也不睹而亦戒慎焉不聞而亦恐懼焉雖青
天白日之下稠人廣坐之中其暗處細事必自知之及
其微有迹也詩云無曰不顯莫予云覯韓嬰曰匹夫匹
婦會於墻隂而明日有傳之者矣男女大欲不正則放
辟邪侈將靡不為焉天命不能須臾存矣是故君子慎
獨必造端乎夫婦正其源也朱子曰有天地後此氣常
運有此身後此心常發要於常運中見太極常發中見
本性豈非顧諟之功邪欲旣遏矣惟理是安日用常行
念念精察則此心全體虚明洞徹天何言哉昭昭於此
已發者徃未發者來逝者如斯澄渟於此充滿流動如
川之不息天之不窮内外本末體用動靜洞然無一毫
之間而鳶飛魚躍觸處朗然也存者存此而已養者養
此而已必有事焉而勿正心勿忘勿助長也至此則從
容中道浩然之氣其生於性矣乎及其成功也自其燦
然時出者言則謂之聖聖則知命以盡性故曰如天如
淵自其渾然真切者言則謂之仁仁則盡性以至命故
曰其淵其天敬以達誠斯其至矣(慎獨/論)　孔孟之言性
也一而已矣而以為有性氣之分者一之則不是也孔
子曰性相近也衆人之性則近求由矣求由之性則近游
夏矣游夏之性則近淵騫矣淵騫之性則近夫子矣性
固相近也又曰習相逺也習於舜禹則為舜禹之徒矣
習於盜蹠則為盜蹠之徒矣習固相逺也以瞽瞍伯鯀
為父而有舜禹習乎善而不習乎其父以栁下惠為兄
而有盜蹠習乎惡而不習乎其兄故曰上智與下愚不
移人惟習於利欲旦晝之氣梏其性而亡之為放辟邪
侈之事在罟擭陷穽之中曾莫之覺也嚮晦定息至於
中夜而清明之體還焉良心復萌所謂繼之者善其在
是矣誰無此心豈非相近乎哉孔孟之後周人世碩乃
曰性有善有惡荀卿則為性惡其善者偽也則又甚於
世碩矣其論性惡累數千百言至援引堯舜問荅之詞
以為証其出於堯舜與否吾不得而知也曰妻子具而
孝衰於親則是妻子未具之先嘗有孝矣曰爵禄榮而
忠衰於君則是爵禄未榮之先嘗有忠矣由是言之則
性固本善而無惡也(性習/説)　性命於天道之隱也道𢎞
於人性之顯也聖人之道天命之流行一而已矣天何
言哉吾無隱乎爾自鄉黨朝廷宗廟以至起居飲食經
曲禮節其即發育峻極之分乎子思子論至誠無息而
及天地山川生物無窮可謂聞道者矣是故夫子之文
章鳶飛魚躍顯焉者也顯則聖人不得而隱之也夫子
之言性與天道無聲無臭隱焉者也隱則聖人不得而顯
之也子思之聞其猶子貢之聞乎朝聞道夕死可矣夫
豈外性而有聞乎哉不睹不聞人之所不見隱也性也
參贊化育察乎天地顯也道也故費隱以前言學則用
在其中費隱以後言用則學在其中大舜文武周公文
章功業豈在性與天道外哉徃外求道道外求天雖聞
善言不為已有道聽而塗説徳之棄也吾能屏絶利欲
一於理義自費而隱不須臾離則徳性完備隨在發見
譬則持壺深汲水漸充滿滋漑取足在吾壺矣至徳之
凝至道何以異此道之在天地也猶水之在海也口耳
之徒亡得於心則亦五石之瓠泛泛焉者耳其何凝之
有是故流水之瀾即在源中日月容光即在明中天地
之徳川流即在敦化之中聖人之徳達道即在大本之
中堯明即在欽中舜哲即在濬中故子周子曰中也者
和也中節也天下之達道也天道與人理一分殊茍截
本末而二之斯支離矣故子程子又曰冲漠無朕之中
萬象森然已具已應不是先未應不是後(凝道/説)　理一
而分殊統之在道者也夫子贊易始言窮理理不可見
也於氣見之易曰一陰一陽之謂道朱子曰隂陽迭運
者氣也其理則所謂道確哉言乎理即氣也氣之有條
不可離者謂之理理之全體不可離者謂之道葢通天
地亘古今無非一氣而已氣本一也而分陰分陽則一
動一靜一徃一來一闔一闢一升一降循環無已積微
而著由著復微為四時之温凉寒暑為萬物之生長收
藏為斯民之日用彝倫為人事之成敗得失千條萬緒
紛紜膠轕而卒不可亂有莫知其所以然而然是即所
謂理也初非别有一物依於氣而立附於氣以行也或
者因易有太極一言乃疑隂陽之變易𩔖有一物主宰
乎其間者是不然夫易乃兩儀四象八卦之總名太極
則衆理之總名也云易有太極明萬殊之原於一本也
因而推其生生之序明一本之散為萬殊也斯固自然
之機不宰之宰夫豈可以形迹求哉自心之所同然者
窮之存乎人爾周子為圖以明易與川上之歎一貫之
旨同條共貫葢理即氣也一氣渾淪名為太極二氣分
判名為隂陽隂陽分老少四象非土不成又名為五氣
皆自吾心名之所謂窮理也非謂未有天地之先畢竟
是理而理在氣先亦非氣以成形理亦賦焉而理在氣
後嘗近取諸身則耳目視聽有聰明之理自吾心名之
也非聰明之理在未有耳目之先出於視聽之後也口
體言貎之恭從以至萬理皆然此天地人物之各具者
雖欲紊之吾心自能窮究惡得而紊諸説文原訓曰理
治玉也治玉者旣琢而復磨之極其精研則玉之渾然
者粲然可見得其理以修身而無欲則乾以易知坤以
簡能皆在於我何則道之大原出於天而地順承之民
受天地之中以生徳性之知本無不能也守之則徳
可乆行之則業可大廓之則配天地未有難且繁者故曰
易簡而天下之理得矣天下之理得而成位乎其中矣
彼以覺悟為道者豈夫子窮理之㫖哉祇見其支離爾
斯論也吾聞諸羅整菴氏而益明云(原/理)　天命流行不
已而人物生生無窮可謂仁矣其本則藏諸用焉葢人
自有生即有知覺事物交接念念遷革失其恒性則反
中庸矣故君子必自未發之中而豫養之夫未發云者
非燕居休息夙興夜寐絶無聞見之謂也日用常行事
物在前凡感之而通觸之而覺聞見不及而有渾然全
體應物不窮者在焉是乃天命流行生生不已之機也
但喜怒哀樂之情則未動耳於此而戒懼以存其心常
為動靜語黙之主則物至能知自敬身惇倫尊師取友
以至酬酢萬變情雖迭用而發皆中節一日之間雖萬
起萬滅而其大本未嘗不寂也是故寂而未嘗不感感
則必顯諸仁仁始於親親自孝友睦婣之殺以至匪親
義始於尊賢自賢徳忠良之等以至匪賢等殺章而為
敘秩命討則經綸自立本出矣問學以明之是謂知天
葢人心之虚靈知覺主乎理義而無一息之不察也非
粲然者達渾然者於外乎感而未嘗不寂寂則復藏諸
用用則徳性常為中節之本必也涵泳其良知知日至
則義日精以川流栽培其良能禮日崇則仁日熟以敦
化經曲合而為發育峻極則大本與化育一矣問學以
誠之是謂事天葢此心之周流貫徹絶乎利欲而無一
息之不仁也非渾然者函粲然者於中乎故堯舜禹臯
陶所以必言天者大本即天也人自違之則亦恭敬之
不篤焉耳嗟乎天命流行之禮何時不在吾身哉未發
之前已發之際一念不善覺其非禮恭敬自持私意立
消真積功深中和不難致矣是故恭敬則心主乎動靜
語黙而自不放此知與禮相為用而後仁始成也仁之
為道大矣其盡性至命之樞要乎中庸原道於天而析
諸聖曰修身以道修道以仁道固天下之大經也誠能
修之以成仁則性盡性盡則命斯至矣故又終之曰肫
肫其仁淵淵其淵浩浩其天雖然仁固難能也人得之
以為心則天地之大徳存焉但放其心而不知求爾求
則得之欲盡理還藏而必顯人皆見之見諸其行也故
夫子曰仁逺乎哉我欲仁斯仁至矣其贊易也惟乾復
言仁葢復之初反對則剝之終也碩果不食乾元生意
存焉顔淵博文學以聚之既能且多而又問於不能與
寡則辨之至明矣有若無實若虚寛以居之犯而不校
不遷怒不貳過則行之至健矣此所以不逺復而能不
違仁與故曰有不善未嘗不知知之未嘗復行也知幾
由已其惟獨乎慎獨則能敬以入誠誠無不敬乾健故
也未誠者必敬而後誠坤順故也安焉之謂聖其學一
一則誠勉焉之謂賢其學二主乎一則敬顔淵幾於安
焉者乎大體具矣辟如碩果解其蔓藤而生意復其為
仁也得乾道焉克已復禮猶之閑邪存誠也仲弓則下
顔淵矣其勉焉者乎具體而微方培灌敏樹者也其為
仁也得坤道焉主敬行恕猶之直内方外也合内外而
一焉則亦誠也矣故曰坤道其順乎承天而時行司馬
牛諸弟子各因其材而篤樊遲三問而所告三不同者
隨日月至焉而發育以成其材何徃而非生生之道哉
故曰聖人如天覆萬物(原/仁)　堯舜之世道徳事功見於
典謨者無非學也雖不言學而其言皆知本此其所以
為萬世法與自成湯言性後傅説始言學説命之告王
也始之曰人求多聞時惟建事學於古訓乃有獲事不
師古以克永世匪説攸聞葢求多聞式古訓則理日明
茍無言語文字以為學則非吾之所謂學矣次之曰惟
學遜志務時敏厥修乃來允懷於兹道積於厥躬葢遜
其志敏於學則道日積茍不勉强學問以為道則非吾
之所謂道矣終之曰惟斆學半念終始典於學厥徳修
罔覺葢教學兼全終始克念則徳日修茍執圓明覺悟
以為徳則非吾之所謂徳矣自有書契治百官察萬民
以來不可一日廢也雖言語文字日繁仲尼刪述六經
則已簡易矣是故古之王者取士為其多聞也為其賢
也士之待聘者博學而不窮篤行而不倦聞識雖多而
貫諸一心則道明徳立丕建事功而堯舜之治有不復
者哉然好高欲速厭常喜新是已非人黨同伐異學者
之通患也雖堯舜在上文章煥然而言由其心文見於
行命徳亮工之外葢鮮見焉故驩兜黨共工之象恭也
靖言庸違反以為功有苖效伯鯀之方命也昏迷侮慢
自以為賢而况孔子春秋之時乎葢道家者流起自黄
帝伊吕歴記成敗之道而書成於管仲惟守清虚持卑
弱以用兵權孔門弟子葢有惑於異端違離道本而畔
博約之教者雖子路之勇猶曰何必讀書然後為學故
教人一則曰攻乎異端斯害也已二則曰君子博學於
文約之以禮亦可以弗畔矣夫時則老子之學無欲無
為自然而民化其要存乎致虚極守靜篤萬物並作吾
以觀其復而守中􁀇盈所寳者三曰慈曰儉曰不敢為
天下先以禮文為亂之首道之華則是執三皇之治以
御季世也孔子嘗問禮而知其意夫道徳仁義既失則
禮無本矣此所以從先進與及蕩者為之則欲絶去禮
學兼棄仁義曰聖人不死大道不止剖斗折衡而民不
爭莊周之言也豈老氏以正治國之意哉時至孟子楊
朱墨翟興焉朱有言曰行善不以為名而名從之名不
與利期而利歸之利不與爭期而爭及之故君子必慎
為善其為我也有𩔖於不敢為天下先翟之言其節用
非儒述晏嬰之毁孔子曰盛容修飾以蠱世絃歌鼓舞
以聚徒當年不能究其禮積財不能瞻其樂其兼愛上
同則有𩔖於慈儉者焉然未嘗一言及於老氏以為宗
也司馬遷引墨譏儒崇黄老而薄六經謂經傳以千萬
數博而寡要勞而少功殊不知吾儒之學自本貫末雖
孔子之聖猶資聞見以次徳性之知而擴充之詩書執
禮皆其雅言而欲卒以學易可謂念終始典於學者矣
故曰多聞擇其善者而從之多見而識之知之次也觀
於攝相事得邦家綏來動和之化則其所擴充者莫非
道徳事功彼老氏焉能有為致此哉况六經藉孔子刪
述要而不繁漢文帝旁求治之者田何伏生孟喜僅數
人爾迄武帝時安得有千萬數哉是遷之誣也自是黄
老大行於漢矣佛雖興於晉宋齊梁之間然六經猶未
泯也自晚宋學茍知本則六經皆我註之言出禪學大
昌其徒心狹而險行偽而矜言妄而誑氣㬥而餒則六
經之道晦矣嗟乎傅説之言學之原也士之志於道積
厥躬徳修罔覺者當何如曰學於古訓乃有獲此其斆
學兼全終始克念當篤信而力行之不可一日廢者也
後世學尚超異凡經傳皆以為古人糟粕一切屏之惟
讀佛老書雖數千卷則未嘗厭故予詳説而贅為之辭
(原/學)
　
　
　
　
　
　明儒學案卷五十一
欽定四庫全書
　明儒學案卷五十二
　　　　　　　　　　　餘姚　黄宗羲　撰
諸儒學案中六
　文定張甬川先生邦竒
張邦竒字常甫號甬川浙之鄞人也𢎞治中舉進士高
第改庶吉士授翰林檢討逆瑾竊政先生著張騫乘槎
賦以瑾喻西域騫喻附瑾者乞便地以養親出為湖廣
提學副使尋乞致仕嘉靖初起提學歴四川福建召還
為春坊庶子國子祭酒南吏部右侍郎丁外艱終喪起
吏部右侍郎轉左時太宰汪鋐與霍兀厓相訐先生以
和衷解之不得因不欲居要地乃徙翰林學士掌院事
又加太子賓客掌詹事府事陞禮部尚書以母老上書
乞骸骨弗允改南京吏部以便養又改南兵部而卒甲
辰歳也年六十一贈太子太保諡文定陽明贈先生序
云古之君子有所不知而後能知後之君子惟無所不
知是以容有不知也則先生當日固汎濫於詞章之學
者也後來知為己之功以涵養為事其受陽明之益多
矣謂載道之文始於六畫大備於周程朱子之書莫非
是道之生生而不已也由博文之學將遡流而求源舍
周程朱子之書焉適哉今之為異論者直欲糟粕六經
屏程朱諸子之説置而不用猶欲其通而窒之竅也所
謂異論者指陽明而言也夫窮經者窮其理也世人之
窮經守一先生之言未嘗㑹通之以理則所窮者一先
生之言耳因陽明於一先生之言有所出入便謂其糟
粕六經不亦寃乎此先生為時論所陷也
語要凡物交於前有所溺之謂放無所溺而勿之省也
滯其情於物焉之謂放無所滯尸居□如也而不知其
所如之謂放心放矣孰求之曰心求之心求之者非人
有二心心有二用也夫心至明而至剛固足以自求自
復而不假乎其他也求放心者非有所索而取之也察
之而已矣非有所追而獲之也斂之而已矣於其□然
不自知者惕然自省之而已矣於是收斂於至密之地
而兢畏以持之不使一毫外物得容乎其中是之謂一
而不二孰非其至明至剛自求而自復哉易曰不逺復
孔子以顔子當之曰有不善未嘗不知知之未嘗復行
也明剛之至也故夫不精則不免於放不一則不免於
放而莊周乃曰罔象可以得之夫罔象所以失之耳(求/放)
(心/説)　大學言心以無所忿喜憂懼謂之正中庸言性以
喜怒哀樂未發謂之中此心法也心之發動者意也視
聽飲食者身也正心之功非屬於意非屬於身者也事
物未交恂慄而已凝然中居而萬誘不敢干也忿喜憂
懼一無所有而吾心之本體翼如也易曰艮其背曰介
于石曰寂然不動曰退藏于密皆心之義也後之儒者
以靜歸佛以虚歸老譬則舉家珍而委之地也言及靜
虚則以為疑於老佛而避之譬則舉家珍為人所竊欲
復之而以為嫌於盜也瞬目而不敢一盻豈不悲乎
吾何敢言知乎哉至神者天也至明者人也至微者心
也吾皆未得而知之夫天之道明善天下而無視聰善
天下而無聽是故天之道微顯而闡幽非微顯而闡幽
也天於天下無顯無幽也有聲天聞之矣無聲天聞之
矣有形天見之矣無形天見之矣其何顯微之間之有
人之限於耳目者自其所不見聞而謂之幽天惡其若
此也故從而闡之而微之斯其損益盈虚之理也何謂
至明者人曰其以耳目見聞者愚人也達者之見聞則
同乎天矣是故是非善惡愚者疑而達者覺矣覺者辨
而疑者釋矣疑者釋而天下皆覺矣是故天下之事久
而無不定何謂至微者心曰慮萌乎中非至精者弗察
也弗察則不能知吾心不能知吾心則不能知人不能
知人則不能以知天不知天則不知所以畏天不知人
則不知所以畏人不知心則不知所以畏心心吾之心
也而畏之猶未也况又不知所以畏吾何敢不知乎哉
顔氏之子有不善未嘗不知其自知若是之明也唯孔
子知之曰其心三月不違仁其知人若是之微也古之
君子曷為其無不知若此知逺之近也知風之自也知
微之顯也是知之始也及其至也質諸鬼神而無疑百
世以俟聖人而不惑(荅陽/明)　中庸一書子思反復推明
許多道理只説得不知不愠四字觀其由尚絅之心推
而至於無聲無臭可見矣而其要只在於時習而不已
便可到純亦不已至誠無息事也　宋儒苦仁之難識
悉録論語所言仁者時誦而思之然或以公言仁或以
愛言仁或以覺言仁雖各見其一隅亦足以互相發也
孝弟為仁之本孝弟立而仁道自生蓋親親而仁民仁
民而愛物一以貫之者也且以公言之父母兄弟之間
或不免於形骸之隔甚則至於好貨財私妻子則至近
且不能公而况能擴其民胞物與之心乎以愛言之父
母兄弟之間或未能致其親親之情甚則至於一言不
合怨懟生焉則至近且不能愛而况能以一身體天下
之休戚乎以覺言之父母兄弟之間或未能盡其察識
之心甚則至於私欲固蔽如槁木頑石疴癢疾痛漠然
若不相闗而况能於天下之怨愁呻吟之聲感之即應
觸之即動乎是為仁之根不能立於至近之地其道何
由而充大也　物理自然人不得以一毫私智容乎其
間易曰易簡中庸曰篤恭周子曰誠無為皆是此意象
先云天下本無事庸人自擾之私智是也　行者酬酢
克中人心行將去更無違拂之謂然不可求之於人但
當反之於已言行者君子立世之樞機也一言或不忠
信便起人疑一行或不篤敬便起人慢疑我慢我怎生
行得去蓋人之見信由我之自信也人之見敬由我之
自敬也行有不得者皆當反求諸已而已矣　人之心
志得於天者本自精明本自純粹何有疚病但鄙詐之
念一萌即乖戾之私戕其和粹之氣便有疚病既有疚
病則必歉焉而不自安恧焉而畏人知便是有惡於志
　天地之間雨晹寒燠少乖於度則災沴見人之身榮
衞脈理少失其平則疾疢作是故剛柔緩急或過而行
必疚焉寛猛弛張稍愆而物必病篤夫是以有執中之
允而後有協和之績故曰中也者和也中節也天下之
達道也夫所謂達道者萬化不中不行萬物不中不生
萬事不中不成禮不立則樂不興易之道可一言而盡
也中焉止矣
　襄惠張淨峯先生岳
張岳字維喬號淨峯福之惠安人正徳丁丑進士授行
人邸寓僧舍與陳琛林希元閉户讀書出則徒歩走市
中時稱泉州三狂武宗寢疾豹房上書請内閣九卿輪
直嘗藥不報已諌南巡罰跪五日杖闕下謫官世宗即
位復行人歴南武選員外祠祭主客郎中出為廣西提
學僉事調江西尋謫廣東提舉先生為郎時上議禘祭
推求所自出之帝中允廖道南議禘顓頊永嘉議禘徳
祖貴溪謂徳祖在大祫已為始祖不宜又為始祖之所
自出當設虚位南向而以太祖配享第未知虚位之書
法宗伯李時以問先生先生請書皇初祖位議上而上
從之永嘉因忌而出之外又坐以選貢非其人謫之轉
守廉州時方有征交之議亷相隔一水先生言其六不
可上遣毛伯温視師先生以撫處之策語伯温伯温既
用其言交人莫登庸亦信向先生事未畢而陞浙江提
學副使叅政登庸將降問亷州太守安在於是以原官
分守欽亷始受其降擢右僉都御史撫治鄖陽轉江西
巡撫以副都御史督撫兩廣討封川賊平之加兵部右
侍郎再征桞州破其巢又平連山賀縣諸賊召為兵部
左侍郎陞右都御史掌院事先生在邉不通相府一幣
故不為分宜所喜湖廣苖亂初設總督以先生當之至
則斬捕略盡宣慰冉元隂為苖主苖平懼誅乃嗾龍許
保吳黑苖掠恩州行金嚴世蕃使罷先生華亭執不可
止降兵部侍郎已而生擒龍許保而黒苖尚匿元所先
生劾元發其通賄事世蕃益怒然而無以難也未幾黒
苖就擒三省庶定先生亦卒復右都御史贈太子少保
諡襄惠先生曾謁陽明於紹興與語多不契陽明謂公
只為舊説纒繞非全放下終難湊泊先生終執先入之
言徃徃攻擊良知其言學者只是一味篤實向裏用功
此心之外更無他事是矣而又曰若只守個虚靈之識
而理不明義不精必有誤氣質做性人欲做天理矣不
知理義只在虚靈之内以虚靈為未足而别尋理義分
明是義外也學問思辨行正是虚靈用處舍學問思辨
行亦無以為虚靈矣
論學書良知之言發於孟子而陽明先生述之謂孝弟
之外無良知前無是言也殆雙江以其心所獨得者創
言之於愚心不能無疑亦嘗面質雙江矣尚未盡也子
思之言曰天命之謂性率性之謂道修道之謂教而又
申之喜怒哀樂之未發謂之中發而皆中節謂之和夫
以性道之廣矣大矣無不備也而指其親切下手處示
人不越乎喜怒哀樂已發未發之間所謂戒懼者戒懼
乎此而已所謂謹獨者謹獨乎此而已至孟子又發出
四端之㫖而特舉夫赤子入井嘑爾蹴爾睨視顙泚以
驗良心之不容泯滅者亦可謂㴱切痛快無餘藴矣學
者只依此本子做去自有無限工夫無限道理固不必
别尋一二字以籠絡遮蓋之也明徳新民之説徃歳謁
陽明先生於紹興如知行博約精一等語俱䝉開示反
之愚心尚未釋然最後先生忽語曰古人只是一個學
問至如明明徳之功只在親民後人分為兩事亦失之
爽然請問先生曰民字通乎上下而言欲明孝之徳必
親吾之父欲明忠之徳必親吾之君欲明弟之徳必親
吾之長親民工夫做得透徹則已之徳自明非親民之
外别有一段明徳工夫也(岳/)又起請曰如此則學者固
有身不與物接時節如戒慎乎其所不覩恐懼乎其所
不聞相在爾室尚不愧於屋漏又如禮記九容之𩔖皆
在吾身不可須臾離者不待親民而此功已先用矣先
生謂明徳功夫只在親民不能無疑先生曰是數節雖
不待親民時已有此然其實所以為親民之本者在是
(岳/)又請曰不知學者當其不睹不聞之必戒謹恐懼屋
漏之必不愧於天手容之必恭足容之必重頭容之必
直等事是著實見得自己分上道理合是如此工夫合
當如此則所以反求諸身者極於幽顯微細而不敢有
毫髪之曠闕焉是皆自明已徳之事非為欲親民而先
此以為之本也如其欲親民而先此以為之本則是一
心兩用所以反身者必不誠切矣故事父而孝事君而
忠事長而弟此皆自明已徳之事也必至已孝矣忠矣
弟矣而推之以教家國天下之為人子為人臣為人弟
者莫不然矣然後為新民之事已徳有一毫未明固不
可推以新民茍新民工夫有毫髪未盡是亦自己分上
自有欠缺故必皆止於至善而後謂之大學之道非謂
明徳工夫只在新民必如老先生之言則遺却未與民
親時節一段工夫又須言所以為親民之本以補之但
見﨑嶇費力聖賢平易教人之意恐不如是也先生再
三諄誨曰此處切要尋思公只為舊説纒繞耳非全放
下終難湊泊夫以陽明先生之高明特達天下所共信
服者(岳/)之淺陋豈敢致疑於説顧以心之所不安者又
次為書於名公而不明辨以求通焉則為蔽也滋甚矣
(與郭/淺齋)　格物之説古人屢言之及陽明而益詳然鄙滯
終不能釋然者蓋古人學問只就日用行事上實下功
夫所謂物格者只事理交接念慮發動處便就辨别公
私義利使纖悉曲折昭晰明白足以自信不疑然後意
可得而誠心可得而正不然一念私見横據於中縱使
發得十分懇到如適越北轅愈騖愈逺自古許多好姿
質志向甚正只為擇義不精以陷於過差而不自知者
有矣如楊墨釋氏豈有邪心哉其流至於無父無君此
其病根所在不可不深究也來教云格物者克去巳私
以求復乎心之體也(岳/)為一部大學皆是欲人克去已
私以求復乎心之體也但必先辨乎公私之所在然後
有以克而復之此其節級相承脈絡相因吾學所謂近
裏切實異於異教之張皇作用者只這些子且如讀書
講明義理亦是吾心下元有此理知識一時未開須讀
古人書以開之然必急其當讀沉潛反覆使其滋味浹
洽不但理明即此就是存養之功與俗學之支離浮誕
者全不同豈有使之舍切已工夫而終日勞於天文地
理與夫名物度數以為知哉無是事也數年來朋友見
教者甚多終是胷中舊根卒難掃除而私心習之既久
又不忍遽除之也(與聶雙江書/下二條同)　今之論文章者必曰
秦漢蓋以近時之軟熟餖飣為可厭也講讀者必曰自
得亦以傳注之拘滯支離學之未必有得也夫真能以
秦漢之文發其胸臆獨得之見洋洋乎通篇累牘而於
根本淵源之地未必實有得焉君子未敢以作者歸之
也况所謂秦漢者乃不出晚末之尖新稍有異於今之
軟熟者爾實亦無以異也暗鬱而不章煩複而無體奔
走學者於譎誕險薄之域反不若淺近平易猶得全其
未盡之巧之為愈也秦漢之文見於班馬氏所載多矣
其深厚醇雅之氣明白正大之體曾有一言一事譎誕
乎哉今之自託為秦漢者恐未必於班馬之書有得也
有得於中則其發也必不掩矣乃欲厚自與而疑學者
其亦可悲也夫自得之言出於孟子其意亦曰漸漬積
累自然有得爾夫豈必於排擯舊説直任胸臆所裁而
謂之自得哉三代而下數聖人之經秦火之後人自為
説至程朱始明矣雖其言或淺或㴱或詳或略然聖人
遺意徃徃而在學者不讀之則已如其讀之也豈可不
㴱造而致其詳詳讀古人之書而有得其淺深詳略之
所存意有未安姑出已見為之説期於明是理以養心
而已矣不在創意立説以駭人耳目也有是心而言又
未或當其自蔽也甚矣嗚呼學之不講久矣文章議論
古人講學不以為先也今也窮日力以從事於此猶不
得其要領况其逺且大者乎此𩔖得失本無足辨然塲
屋去取學者趨向繫焉新學小生心目謭薄一旦驟見
此等議論必以為京師好尚皆如此其弊將至詭經叛
聖大為心術之害有不可不深憂而豫防者故一伸其
拳拳之喙　出院習禮蓋將使學者知舉業之外有此
一段本領工夫若於此信得及做得是日積月累滋味
深長外面許多淺俗見解自然漸覺輕小矣此學不講
已久今聚八郡之士終日羣居若不就日用最親切處
指示下手工夫使之有所持循據守以交相勸勉漸次
有得而但務為渾淪籠統之語以詔之則恐聽者未悉
吾意其材質高者未必實用其力先已啓其好高助長
之心其下者又隨語生解借存養之目以為談説之資
此其病痛面目証候雖與俗學不同而其根於心術隱
微反有甚焉者不可不察也昔夫子之教以求仁為先
仁即心也心即理也此心所存莫非天理黙而成之而
仁不可勝用矣此數言者以夫子之聖七十子之賢提
耳而教之可以不終食而頓悟者而夫子則不然也顔
淵問仁告之以克已復禮而其目在視聽言動仲弓問
仁告之以出門如見大賓使民如承大祭已所不欲勿
施於人樊遲問仁告之以居處恭執事敬與人忠司馬
牛問仁告之以其言也訒而已顔子所問者仲弓不得
而與聞也仲弓所問者樊遲不得而與聞也至樊遲所
問者司馬牛又不得而與聞也聖門之教因人成就如
此其曰視聽言動曰出門使民曰居處執事與人皆就
日用最親切處指示人下手工夫故曰勿視勿聽勿言
勿動曰恭曰敬曰忠曰訒真如漢廷之法較若畫一使
人即此目下便有持循據守才質高者不得躐此而不
及者亦可以企此以有為所謂非僻之心惰慢之氣自
將日銷月化於冥冥之中而不自覺此所謂聖門之學
也無他只是有此實事實功而已矣夫豈在别尋一個
渾淪之體以為貫内外徹幽顯合天人使人愛慕玩弄
而後謂之心學也哉且就講禮一節言之如士相見冠
昬鄉射飲酒之禮之𩔖不講之則已如欲學者之講之
也則不但告之曰禮者理也理者性也性者心也心存
則性存而禮在其中矣必使治其文也習其節也而又
求之其義也則必據經傳質師友而反求於心然後有
以得其節文意義之不可茍者而敬從之夫然後謂之
善學顧其中間自始至終皆以實欲行禮之心主之為
有異於剽竊徇外以欺人者爾易曰同歸而殊途百慮
而一致此言理本自然人不可私意求之爾既曰殊途
曰百慮不可謂全無分别也故心也性也天也一理也
然至論心自是心性自是性天自是天如人之父子祖
孫本同一氣豈可便以子為父而祖為孫哉昔之失之
者旣以辨析太精而離之使異今欲矯其失必欲紐揑
附會而强之使同可謂均亡其羊矣不如且釋同異之
論令學者且就日用切已實下功夫如讀書不必泛觀
博覽先將學庸語孟端坐叠足澄心易氣字字句句反
覆涵泳務使意思昭晰滋味泛溢反之吾心實有與之
相契合處如習禮則冠射相見等用之有時口識其節
文大義亦當必求其所謂不可須臾去身者如曲禮少
儀玉藻中所記動容威儀之節逐條掇出相與講明而
服行之坐時行時立時拜跪時獨處時至應事接物時
提掇精神常常照管使其容色無時而不莊敬動作無
事而不節守少有放肆失禮則朋友又得指其失而箴
䂓之如是雖於學問之淵源統紀未能深造然就此著
實䂓矩安頓身心資質高者能自循此上達其下者亦
有以養其端慤醇篤之性不至於道聽塗説揣度作用
重為本體之害矣　所喻物則云云此是文公教人下
手窮理工夫十分親切處真能見得事事物物上各有
義理精微不差則所謂人心道心氣質天性亦各有著
落以為省察存養之端今之學者差處正是認物為理
以人心為道心以氣質為天性生心發事縱横作用而
以良知二字飾之此所以人欲横流其禍不減於洪水
猛獸者此也若老釋外事物以求理其學雖差要於虚
空中實有所見豈若今人之恫疑虛喝其高者入於奸
雄以下殆𩔖俳優此風不息不知將何止極也(與黄/泰泉)
為學之道以心地為本若真見所謂心者而存養之則
其本體固自正然非體察精宻義理明晰有以備天下
之故於寂然不動之中而曰心得其正者未之有也近
時不察乎此紐揑附會恫疑虚喝既不知有義理工夫
之實而亦安識所謂心體也哉其團合知行混誠正於
修齊治平而以心字籠罩之皆謾為大言者也(岳/)之疑
此久矣朋友間一二有志者皆相率而入於此無可與
開口者又恐徒為論辨而未必有益故於門下每傾心
焉又思近時所以合知行於一者若曰必行之至然後
為真知此語出於前輩自是無弊其曰知之真切處即
是行此分明是以知為行其弊將使人張皇其虚空見
解不復知有踐履凡精神之所運用機械之所横發不
論是非可否皆自謂本心天理而居之不疑其相唱和
而為此者皆氣力足以濟邪説者也則亦何所不至哉
此事自闗世運不但講論之異同而已(答張/甬川)
草堂學則古之教者家有塾黨有庠術有序國有學其
所以立教之法則内自一心以至身之動作威儀莫不
各有其養焉聖賢教人之目多矣未有不先得於此而
能進乎其餘者也後世家塾之法旣壊父兄所以教子
弟者不過責以記覽之富綴述之工以為足以應有司
之求則亦已矣然學者材質不同亦有終身不得至者
焉方且仡仡焉為之不厭若反其本而責之身心之間
則其心固能思耳目口鼻四肢固能視聽而運動特因
其思而使之存之因其視聽運動而約之使入䂓矩非
有品節分限不可必至者學者顧乃為彼而不為此其
亦無以是語之而弗思耶今故掇取孟子所論存養之
功與夫動作威儀之則見於曲禮少儀諸篇尤近而易
守者數條列於草堂北壁使諸弟子輩朝夕觀誦㴱體
而服行之雖其䂓模條理不若古人廣大詳密然以存
其良心伐其邪氣收斂端嚴培植深厚由是而讀書窮
理以充拓其體應事接物以發揮諸用隨其材質分量
之所及以進之亦不患於無其本矣不知務此徒以記
問綴述為事雖使聖賢訓典充腹盈紙猶不得謂之善
學而况今人無用之空言邪嗚呼小子念之斯古人切
已之實學也由此而學之則為君子背此而學之雖有
學焉猶不學也亦陷於小人而已矣汝不欲為君子則
已如其欲為君子舍是吾無以教汝矣念之哉
孟子　仁人心也章　　牛山之木章
　　　鈞是人也章　　養心寡欲章
　　　右存養之要(凡四條/)
仁者此心之本體也心而無仁則非心矣故孟子以人
心目之然心之所以放者旦晝之為有以害之也旦晝
之害莫甚於耳目之欲先立乎其大者不為耳目之欲
所奪則心於是乎得所養矣故曰養心莫善於寡欲大
抵孟子發此數章示人語意旣明白而痛快工夫亦直
截而易簡而其言之先後互相發明有不假訓説而自
解者學者誠反覆玩味而有得乎其言焉則所謂立其
大者所謂操存所謂求放心皆有以實用其力非強為
揣度把捉以冀此心之或存矣　記曰毋不敬儼若思
安定辭安民哉　人之所以為人者禮義也禮義之始
在於正容體齊顔色順辭令容體正顔色齊辭令順
而後禮義備　君子姦聲亂色不留聰明滛樂慝禮不接
心術惰慢邪僻之氣不設於身體使耳目鼻口心知百
體皆由順正以行其義　君子之容舒遲見所尊者齊
遫足容重手容恭目容端口容止聲容静頭容直氣容
肅立容徳(與得通謂立則磬折如人/授物予己巳受得之形也)色容莊坐如尸立
如齊燕居告温温(燕居謂和居/告謂教使)凡行容惕惕(凡行謂道/路也惕惕)
(疾直/貌)　立容辨卑無讇頭頸必中山立時行盛氣顛實
揚休玉色(辨讀為貶貶卑謂磬折也顛讀為闐揚讀為/陽休讀為煦心無愧怍則氣盛不餒而常闐)
(滿塞實如陽之蒸煦乎/物也玉色謂温潤不變)凡視上於面則傲下於帶則憂
傾則姦(傾邪/視也)　坐視膝立視足應對言語視面立視前
六尺而大之　古之君子必佩玉右徴角左宫羽趨以
采齊行以肆夏周還中䂓折還中矩進則揖之退則揚
之然後玉鏘鳴也故君子在車則聞鸞和之聲行則鳴
佩玉是以非辟之心無自入也(右佩陰也左佩陽也徴角/宫羽謂玉聲所中也門)
(外謂之趨門内謂之行齊當為薺采薺路門外之樂節/肆夏登堂之樂節周還反行也宜圜折還曲行也宜方)
(揖之謂小俛見於前也/揚之謂小仰見於後也)帷薄之外不趨堂上不趨執玉
不趨堂上接武堂下布武室中不翔並坐不横肱(行而/張足)
(曰趨行而拱立曰翔武跡也中人之迹尺二寸接/武謂每移足半躡之布武各自成迹不相躡也)　毋
側聽毋噭應毋淫視毋怠荒遊毋倨立毋跛坐毋箕寢
毋伏斂髪無髢冠毋免勞毋袒暑毋褰裳(凡人宜正立/不得傾欹側)
(聽人之語噭謂響聲髙急如噭之號呼也滛視謂流移/邪盻也跛偏任也伏覆也髢髪也謂埀餘髪也免去也)
(褰祛也以上皆/言其不敬也)　將上堂聲必揚將入門問孰存將入
户視必下户外有二屨言聞則入言不聞則不入入户
奉扃視瞻毋囬戸開亦開户闔亦闔有後入者闔而勿
遂毋踐履毋踖席摳衣趨隅必慎唯諾(聲必揚至不入/皆不欲千人之)
(私也扃閉户外之木當入戸之時必兩手向扃而奉之/今入户雖不奉扃以手對户若奉扃然言恭敬也開闔)
(不以後來變先勿遂示不拒人踐踏也踖躐也趨猶向/也隅角也既不踖席當兩手提裳之前徐徐向席之下)
(角而/升)　將即席容毋怍兩手摳衣去齊尺衣毋撥足毋
蹶先生書策琴瑟在前坐而遷之戒勿越虚坐盡後食
坐盡前坐必安執爾顔長者不及毋儳言正爾容聽必
恭毋勦説毋雷同必則古昔稱先生(此謂弟子請問之/法衣裾之撥足之)
(揺動皆失客也坐亦跪也虚位非飲食也盡後謙也盡/前恐汙席也儳儳先也勦者取人之説以為説雷者聞)
(人之説而和之則/者有所依據也)　侍坐於先生先生問焉終則對請
業則起請益則起父召無諾先生召無諾唯而起　侍
坐於所尊敬毋餘席見同等不起燭至起食至起上客
起燭不見䟦尊客之前不叱狗譲食不唾　侍坐於君子
君子欠伸撰杖屨視日蚤莫侍坐者請出矣侍坐於君
子君子問更端則起而對侍坐於君子若有告者曰少
間願有復也則左右屛而待　執虚如執盈入虚如有
人(此執事將/敬之功)　禮不踰節不侵侮不好狎不窺宻不旁
狎不道舊故不戲色毋抜來毋報往毋凟神毋循往毋
測未至毋訾衣服成器毋身質言語(宻隱處也不窺宻/嫌聞人之私也旁)
(泛及也泛與人狎不恭敬也報讀為/赴疾之赴拔赴皆疾訾猶計度也)　容經曰周頤正
視平肩正背臂如抱鼓足間二寸端面攝纓端服整
足體不揺肘曰經立因以微磬曰共立目以磬折曰
肅立因以埀佩曰卑立立容也坐以經立之容肘不
差而足不趺視平衡曰經坐微俯視尊者之膝曰共
坐仰首視不出尋常之内曰肅坐廢首低肘曰卑坐
坐容也行以微磬之容臂不揺掉肩不下上身似不
則從然而任行容也趨以微磬之容飄然翼然肩狀若
㳅(古流/字)足如射箭趨容也旋以微磬之容其始動也穆
如驚倐其因復也旄如濯絲跘旋之容也跪以微磬之
容揄右而下進左而起手有抑揚各尊其紀跪容也拜
以折磬之容吉事上左凶事上右隨前以舉項衡以下
寜速無遲背項之狀如屋之元拜容也拜而未起伏容
也若夫立而跛坐而蹁體怠懈志驕傲䟃視數顧容色
不比動靜不以度妄咳唾疾言嗟氣不順皆禁也　右
威儀動作之節(凡十/七條)　古人自起居飲食事親敬長以
至應事接物莫不各有其法然隨事著見應用有時惟
動作威儀之節之在人身有不可以須臾離者故學者
内既知所存心矣又必致謹乎此使一身之動咸中節
文則心體之存乎内者益以純固矣此内外交相養之
法惟實用其力漸見功效者然後有以深信其必然非
空言所能喻也
雜言上下四方曰宇往來古今曰宙此二句於先天圓
圖求之上下四方以對待之體言所謂乾坤定上下之
位坎離列左右之門也徃古來今以流行之用言自震
至乾易中謂之數徃徃者徃古之謂也自㢲至坤易中
謂之知來來者來今之謂也然則古之言宇宙者其義
如此故曰天地設位而易行乎其中乾坤毁無以見易
宇宙之義深矣　邵子曰先天之學心學也陰陽消長
之理吾心寂感之機妙哉妙哉胷中須是光光静静流
動圓轉無一毫私意障礙方與天地合一萬事萬理只
要就心上體騐　心之體固該動静而静其本體也至
静之中而動之理具焉所謂體用一源者也先儒每教
人主静静中須一個主始得　心纔定便覺清明須是
静時多動時少雖動也而心未嘗不静焉方是長進
喜怒哀樂未發時最好體騐見得天下之大本真個在
此便須莊敬持養然必格物窮理以充之然後心體愈
明應事接物毫髪不差若只守個虛靈之識而理不明
義不精必有誤氣質做性人欲做天理矣此聖賢之教
格物致知所以在誠正之先而小學之教又在格致之
先也　虛靈知覺則心也性則心之理也學者須先識
性然後可以言存心不然只認昭昭虛靈者為性而不
知自然之理此所以陷於作用之非而不自覺也　黄
後峯書室對誠自不妄語始學從求放心來　凡學莫
先辨其誠偽之分所謂誠者無他只是一味篤實向裏
用功此心之外更無他事功夫專一積久自然成熟與
夫鹵莽作輟務外自欺者大有間矣　一念到時鬼神
皆通　聖賢千言萬語無他只教人求其放心而已心
纔收斂便覺定静清明然後讀書講明義理方有頓放
處(既知此而猶以格物窮理在誠/意之先何也心不放便是誠意)若此心已先馳騖飛
揚不能自制而血氣乘之以動乍盈乍怯乍作乍止凡
百所為卒皆無成其患有不可究言者已　聖賢所以
教使人不失其本心而已平居暇日當操存體驗使此
心之體常清明定静至於講學窮理皆所以培養此心
講學之功讀書為要而所讀之書又必先經後史熟讀
精思掃去世俗無用之文不使一字入於胷中然後意
味深逺義理浹洽而得益固矣　客慮不必純是人欲
凡泛思皆客慮也天下之理有精麄本末之殊吾身之
應事接物亦有緩急先後之序要擇其最切已者而精
思之漸次積累久後心體自明應接自無礙矣若舍近
思逺舍卑思髙非惟不得其理適所以汩亂其心體之
真而深有害又不若不思之為愈也　見處貴透徹行
處貴著實(知崇禮/卑是)　聖賢教人為學緊闗在一敬字至
程朱發明之可謂極其親切矣今考其言既曰主一無
適又必曰只整齊嚴肅則心便一一則自無非僻之干
曰只動容貎整思慮則自然生敬曰未有貎箕倨而心
敬者曰嚴威儼恪非敬之道但致敬須從此人蓋心體
難存易放初學功夫茫然未有下手處只就此威儀容
貌心體發用最親切處矜持收斂令其節節入於䂓矩
則此心自無毫髪頃刻得以走作間斷不期存而無不
存矣近時學者動言本原頭腦而忘夫檢身密切之功
至其所謂頭腦者徃徃錯認别有一物流行活動可以
把持玩弄為貫通萬事之實體其於敬之一字蓋有視
若徽纆桎梏不肎一用功者不知許多道理皆凝聚於
此舍此而别求本原頭腦其不為精神作用而流入於
狂譎也者幾希　自古聖賢教人不過使之致謹於言
語動静事親從兄隆師親友之間養其恭敬惻怛之心
以為田地根本而時將聖賢言語反覆詳讀切已體認
使其行著習察不昧所向而已初未有簡徑㨗法可以
直下頓悟亦未嘗使人安於支離淺陋如俗學之無用
也　百物所需皆天理也只不可分一片心去那上頭
計較人之一心所藴畜闗係者何事而令此區區者役
使不得少休哀哉　凡事物未至而先立個心以預待
之此便是逆詐鮮有不差者故心不可以無主尤不可
以有私主天理自然何容私之有須是虛心以待事物
之來敬便一一便虚有時心不如此而發言之際不覺
如此者是此心不宰而氣反挾之以動也　凡與人議
動務要色和詞暢非臨時可勉强大抵養定者色自和
理定者詞自暢義理雖是而誠意未著亦未能動人
　莊裕徐養齋先生問
徐問字用中號養齋常之武進人𢎞治壬戍進士除廣
平推官召為刑部主事歴車駕郎中出知登州調臨江
二州多盜擒獲略盡築江堤七十二處以才略見稱積
官至廣東布政司以右副都御史巡撫貴州平䝉銊之
亂召用兵部侍郎謝病歸起南京禮部進户部尚書卒
贈太子少保諡莊裕先生為舊論纒繞故於存養省察
居敬窮理直内方外知行無不析之為二矣其讀書劄
説第二册單闢陽明廣中黄才伯促而成之嗚呼其何
損於陽明哉
讀書劄記孟子茅塞之論㴱切學者病痛天理良心虛
明自在坦然平道若大路然人心一動七情交雜遂棼
如也充塞既久些子虚明透露不出與茅塞何異則所
發動流行皆為形氣物欲所使真無别於禽獸矣極力
芟夷開除荆棘以還大路學者宜自勉哉　閒思妄想
客感得以乘隙而入病在中養不固而門户濶踈斜徑
滑習耳其原又在好善惡惡未能真切故坐悠悠養成
此患而不自知也若欲去之其幾只要誠意誠意即慎
獨慎獨即是敬　端居無事時且不要留心世事遇不
平有動於中則失了自家中和氣象此君子所以思不
出其位也　人為心害者不獨富貴飲食男女之欲凡
山水書畫古今事蹟與夫將迎顧慮徃來於懷未能遣
去其為害一也大抵廣大寛裕盡置外境而休心自如
方見本性　草木有氣質而無知鳥獸有知而無覺覺
乃聰明頴悟處知其當然之理幾微畢見者也故伊尹
以先覺自任而孔子亦以先覺為賢可見若但知飲食
男女富貴求遂其欲而不覺其當然則孟子所謂無是
非之心非人也　萬物形於有而生乎無成於實而本
乎虛故制器者尚其象崇其虚所以制用也人之於物
也耳遇之而成聲目遇之而成色雖聖賢猶夫人之耳
目也其所黙會心通窮神知化固不在於形聲也詩無
聲無臭蓋言形而上之道天徳至矣　近世言大學格
物義議論尤多或以格為正如孟子格君心之非之格
正與非對下云一正君而國定彼以為正是也此於正
物無意義或以為如云正是義正當也又於物字不照
應或以為格者揆正之也格物知本也如孟子言權然
後知輕重度然後知長短又如大學絜矩之義且謂朱
註以格物而謂之窮理古未之聞也如此言意雖近而
於本文義恐未盡會通終有支節窒礙處愚觀書􁆒堯
敬徳之光曰格於上下舜典言巡狩至於北岳歸格於
文祖又禹征有苖三旬逆命舜乃誕敷文徳舞干羽於
兩階七旬有苖格詩言魯矦允文允武昭假烈祖皆有
誠意感通之義夫我格人人之格我皆以理通其實一
也朱註謂窮至事物之理與易知至至之義同本亦無
害但於感通之義稍殊故至後議日紛如也易曰寂然
不動感而遂通天下之故彼固聖人之事而學未有不
由是而得也原格字義本扞格有未通求通之義猶古
治為亂以治亂而曰亂也蓋萬事萬物盈於宇宙而備
於人原於天而具於吾之心惟於氣禀物欲或有偏蔽
杆格故於明處無由可通只以吾心當然之理精思熟
玩引伸觸𩔖條暢旁通易所謂精義入神觀其會通是
也如是則向之齟齬扞格於吾前者皆將渙然冰釋怡
然理順活潑潑然而來種種皆化物物皆理萬物皆歸
一太極也知豈有不致意豈有不誠者乎　非禮勿言
之訓程子之箴確矣大抵中守義理自不至於妄言言
行相顧自不敢為多言况有悖入興戎損氣之為害哉
抑嘗驗之人有喜怒意向則其言易乗之而出故制情
乃所以謹言也　為學作事忌求近功一求近功則自
畫氣阻淵源莫極楊墨告子之徒霸者之功業是也聖
人無近功故至誠無息孔子不知老之將至若顔子未
見其止孟子深造之以道是不求近功法則參前倚衡
而勿忘勿助諸篇則又其歩級也　程子論易生之謂
性人生而靜以上不容説蓋謂天命流行而生人物始
有性人生而靜道理藴而未感故為天之性感於物而
動為性之欲欲即喜怒哀樂之情也若以靜推而上之
則為造化未形時只是一團氣涵理在故不可言性言
性即墮形氣中非復性之本體矣　孟子謂存心養性
四字精密二事雖開説而義實相因性本天賦仁義禮
智信純粹真實的道理而寓於心有感而情動隨物而
遷心有存焉者寡矣心既不存則人欲日長天理日消
故存心所以養性養性所以奉若乎天之所以與我之
理即子思子所謂尊徳性易所謂成性存存是也良心
既存物不擾動大學之有定易之艮其背不獲其身也
定而虛虛而明一真自如中庸之謂中大學之謂靜易
敬以直内也由感而動出皆當理易動以天為無妄中
庸之謂和也由是仁之於父子義之於君臣五常百行
及於仁民愛物而萬物各得其所孔子所謂一以貫之
也故存心養性工夫其效甚大　性字訓義心生以人
心具此生理而實不外乎氣也程子以為性出於天才
出於氣然才亦根於性之理必於氣以發之故高辛子
八元之才忠肅恭懿宣慈惠和蓋以徳性用事是何等
才也若專以氣用事則闇於理義為剛愎狠戾而非所
謂禀受之才矣孟子所謂非天之降才爾殊言不能盡
其才者也可見　明道荅横渠定性書大意動静皆定
不留將迎不係内外此性所以恒定也次言無情者定
之本順應者定之用既無情順應自不須除外誘除則
増一套事易所謂至賾而不可惡也引易艮止為内定
孟語不鑿為外定故兩忘無事靜而明通如聖人順應
喜怒之當在於物而中無所繫也後言忘怒觀理乃學
者求定工夫而用力之要莫切於此　或謂人心本無
靜氣化流行亦無靜時愚觀易繫辭曰夫乾其靜也專
其動也直是以大生焉又曰寂然不動感而遂通天下
之故蓋非靜無翕其動非動無闢其靜乾為至健而有
動靜故曰人生而靜天之性也以為無靜非也　人心
存養不厚則徳不聚出皆支離未能順理易以尺蠖之
屈龍蛇之蟄皆自外而内退藏於密之事下言精義入
神窮理入於微妙如中庸之盡精微乃為致用之本利
用安身順而利徃如易義以方外乃為崇徳之資此正
是内外交相養之道　蘇季明問喜怒哀樂未發前求
中程子曰不可求求即是思思即已發不可謂之中也
又問吕學士言當求之於喜怒哀樂之前何如曰不可
既有知覺却是動也怎生言静後來羅豫章師龜山李
延平師豫章皆以靜坐觀喜怒哀樂未發前氣象為何
如而求所謂中者想其觀字亦如言聖人之能反觀非
費思求索之謂必有黙會自得處孟子言平旦好惡雖
是動亦於本心未梏之際觀之學者於此二者交用其
功則天理常存善端呈見日用動静蓋有渾合自得而
不自知矣　易無妄心有天人兩端而已天理渾然處
自有泛應端緒出來無思無為所謂道心也若感物而
動為性之欲旣言物渉便有計較安排雖善惡不同均
為人心也道心動皆天理真實故為旡妄人心稍渉計
較安排雖善亦妄矣察則决之之方敬則守之之法也
　程子謂艮其止止其所也人多不能止各因其心之
所重者更互而出愚謂如人欲立功業便有功業事出
來欲求名譽便有名譽事出來至於出處顯晦皆然心
遂事亂也聖人不逐事故出處久速皆止其所矣何動
之有　世俗上下相接之間一套儀文皆所謂非禮之
禮矣蓋其中無主只管從時徇俗又為利害誘奪不能
自信隨氣盈歉遂以成習所以中間尋不出真實辭讓
禮來　程子謂人心不可二用用於一事則他事不能
入者事為之主也若主於敬又焉有紛擾之患乎主一
之謂敬無適之謂一且欲涵泳主一之義不一則二三
矣至於不敢欺不敢慢尚不愧於屋漏皆敬之事矣
主一無適之謂敬學者涵泳其義泥為專主故好事者
從而議之若與六經所載敬義迥别蓋道心本純一不
雜中無妄動則不岐雜於二三心要在腔子裏畏懼收
斂則不逐逐於物欲故無妄動斯一矣有畏懼斯不妄
適矣人所以易動而恒不得制其欲者只縁無有畏心
能内尊天命之性而不敢放失外懼物欲之患而先意
防閑則敬自從此起矣敬則私欲退聽而天理之心常
存是謂涵養涵養之義如程子所謂菜子中許多生意
只須培壅澆灌方才得成所以成之者敬也故兢兢業
業小心翼翼嚴恭寅畏克自抑畏瑟兮僴兮與戒慎恐
懼同是一個意學者要以畏為主(畏字有分別常人之/畏只是畏事便差千)
(里/)　孔子答子張問行以言忠信行篤敬蓋忠敬本心
上工夫而欲於言行上求之恐其偽為於外而不由夫
心之實也如告顔子克已復禮為仁而其目乃在於視
聽言動蓋心本無私恐為物欲牽引而蔽之也故須以
志克制如戰而勝人欲負而退聽所以全夫中之理也
意亦略同(忠信篤敬則言/行自出於本心)　學者知心上公私便知事
上有義利張南軒許魯齋謂學莫先乎義利之辨比之
程朱論學已是第二件工夫然於世態沈冥中要識此
便能卓然有立　朱子荅張南軒書曰以天理觀之動
之不能無靜猶靜之不能無動也靜之不能無養猶動
之不可不察也但見得一動一靜互為其根敬義夾持
不容間斷則雖下静字無非此物至靜之中蓋有動之
端焉是所以見天地之心者先王以至日閉闗安靜以
養乎此耳固非逺事絶物閉目兀坐而偏於静之謂但
未接物時便有敬以主乎其中則事至物來善端昭著
而所以察之者益精明耳伊川於已發之際觀之正謂
未發則有存養而已發則有可觀也此語甚精確而猶
不安於靜觀未發之論愚恐終不能遺於反觀也　孟
子謂氣動志如蹶者趨者蓋顛越急趨在氣而欲速則
亦由乎心又如人鬭狠是氣然忿懥則發於心驅僕鬭
狠僕固為氣然其主翁為心若心操得其中則氣自平
主得其理則僕不亂故曰志動氣者十九言其時常多
氣動志者十一言其少也　心具性先儒以為郛郭於
人雖資環衛而終為二物惟穀種之譬為得之蓋其渾
一之妙難以言語形容只得如此名狀欲人之易曉耳
夫水本淡滴之五味而後和然其相投之分不可離也
故孟子以為良心又曰良知良能正以其有性之徳渾
合得在　孔子以不為周南召南為面墻蓋不務本原
尋路頭而欲施之國家天下自是通透推行不去　或
謂知行只是一個工夫不可分作兩叚事與易知至至
之大學知止而後有定孔子知之不如好之意相背又
曰敬即無事時義義即有事時敬兩句合説一件與敬
以直内義以方外意相背大抵聖賢説道理有本原有
作用理無二致而用工則有先後故其次序如此如四
時之不可易若欲打滚一處或倒做了工夫恐於道難
入也　或謂居敬即是窮理就窮理專一處説便謂之
居敬就居敬精密處説便謂之窮理是以中庸尊徳性
道問學頭緒混為一處又謂戒懼慎獨只是一個工夫
無事時固是獨知有事時亦是獨知省察是有事時存
養存養是無事時省察若意念未萌善惡之幾未兆原
無有知須安靜以存養之何用省察及其感而幾動則
宜省察以決之何用存養人心動靜隨處可以用工
打混一處尤難得力也　世學或謂心中不須用一個
敬字且病宋儒程朱主敬及主一之説不知敬非别物
只在尊徳性常以心為天為君為嚴師翼若有臨而不
敢怠放聖人純一無偽有自然之敬齋戒以神明其徳
所謂齋莊中正是也賢人嚴恭寅畏有固守之力操存
涵養不敢放置所謂整齊嚴肅是也其用功則不妄動
之謂誠弗岐二之謂一不偏倚之謂中止紛撓之謂靜
無邪曲之謂直中有主之謂實去物欲之謂虚其實一
也外則踐履執事使民常整思慮斯須不忘正衣冠尊
瞻視非禮不動是也舍此則靈扃無主人心客氣交病
於内耳目口鼻四肢富貴利達諸欲攻奪於外譬如所
居藩籬不固中之所藏㓂竊得與我共之我方在外奔
走救急不暇雖有良知亦將為所昬塞而無所用其明
矣考易詩書所稱曰敬直曰敬徳曰聖敬曰敬止曰毋
不敬曰修已以敬聖人以此洗心其言若出一口而謂
盡非乎哉　商書咸有一徳云徳無常師主善為師舜
察邇言詩詢芻蕘孔子問禮問官是也善無常主協於
克一又曰一哉王心舜之執中惟一孔子之一貫是也
尹湯一徳其傳尚矣程子以敬為主一一蓋天理渾具
於良心不為物欲之雜可以統會萬殊而貞天下之動
以歸於一而或謂主一之非至謂一心在好貨好色上
亦可以為主一不知要誠意之功何用夫乃未之思乎
答人書所諭靜專翕習之功真畜徳養身之切務即老
子所謂專氣致柔道流之所謂修養吾儒之所謂静存
同㫖異趨者也蓋吉凶悔吝生乎動而氣勝亦能動志
志動氣交始有不得其理者故志定而氣順心一而神
安樞紐開闔以役百體制羣動易所謂其静也專其動
也直天下之動貞夫一者也一者不二不雜敬之本也
中年以來平居及多病中時亦見得此氣象但或為事
勝不能守守而不能常耳執事親得其味後以見諭敢
不祇領以無忘䂓切乎(答黄/才伯)　嘗與諸生論敬以直内
義以方外易以發明坤道大段是聖賢見成工夫至於
學者用功入道則當如大學次第䂓模所謂先正其心
存養主敬之事也先誠其意省察克治之事也先致其
知致知格物盡心窮理之事也若徒知有敬而不先之
窮理則於天下萬事萬物不能灼知其所以然心之知
識容有未盡而孔子所謂罔殆之蔽必將扞格於其間
心之所發為公私邪正恐不能自别其誠與否而決幾
於取舍之際又安知義之所在而使泛應各得其宜哉
(答毛式/之書)　前日偶論及文王不識不知與易何思何慮
義同蓋以天地間事物皆有定理一毫思慮著不得故
引日月寒暑徃來屈伸以見其自然人受賦於天具於
心一樣自然實理停停當當稍著思慮便出安排翻覆
横生態度雜出如楩楠大木加以匠人雕琢繪畫之巧
非吾性本智之罪也用私智之過也聖人渾成徳性靜
與天合動與天行何知識之有非惟不假知亦無所用
其知矣易思慮即是知識字皆出人心而非動以天者
也若夫意必固我門人得見聖人無此四字不知聖人
無意則必固我三者自然不萌若常人有意則三者自
然不斷愚謂無意二字足以盡之即文王之不識不知
易之何思何慮亦豈易能乎哉先儒謂無口過易無身
過難無身過易無心過難過即有意之私其害不小人
心萌動客感物欲便來乗之沈冥固蔽些子虛明透露
不出吾人茍知性分為吾物百年易過天理當還如老
將麾兵三軍克敵力求蕩掃盡去或未盡而後來者逐
漸去之去盡為大賢大半盡為君子全不去則為小人
可不懼哉(與吳亞/父論學)　王氏之學本諸象山緒餘至今眩
惑人聽雖有高才亦溺於此借如所稱致良知一句亦
只是大學致知二字又上遺了格物工夫則所致者或
流於老佛之空寂而於事物全不相干故其師友相承
率多夸大浮漫而濶略於躬行之實力且號於人曰是
能百世以俟聖人而不惑嗚呼其可以欺天下後世哉
此意甚不難知尚有聰明堅持而不解者抑亦道心不
明仁義否塞而世道汚隆之幾也生竊憂之而讀書劄
記第二册前實闢其説蓋以廣中侍讀黄才伯促而成
之其人持守端慤蓋士林不易得者(答羅/整菴)　大抵吾人
所以少能自立者患在中養不定而處世實難中定則
無難處矣故敬以直内則便義以方外内外照應如影
隨形非有異也若根基不固則世間萬事一切利害皆
能震撼搖奪其中顧吾無以處之如蘓氏所謂隙中之
觀鬭者也(答熊南/沙别駕)　程朱論議本諸六經四書緒餘未
敢謂其盡得先聖賢心術精微如出一口而路徑歩驟
亦自不差學者能㑹通於博約之中循途以進終無所
失近學謂其凡近未足以動人也立為高濶汗漫之談
以震眩人耳目天下聰明之士靡然聽之師友相承自
謂前無古人矣不知内少忠信之基中虧踐履之實則
所謂下梢頭無著落者也向與黄司成泰泉近得羅整
菴先生書每念及此而執事又秉衡軸當世道學術之
機轉運於上若於此而明示之以好惡天下士習有不
翕然丕變者乎(荅熊太宰/北原公)
　諸生李大經先生經綸
李經綸字大經建昌南豐人生而有文在手墳起如方
印讀書好深湛之思以理學自負為諸生值鄉舉上書
當道言當待士以禮無制士以苛法藉令峻制苛法盡
革懷挾之弊而使志行之士如吳康齋陳布衣者睥睨
其間避匿而不肎出無寜踈於防檢使志行士或由以
進也當道得其言而韙之久之棄舉子業精心著述以
詩三百篇非夫子之舊漢儒襍取逸詩以足其數故無
益於天徳王治之粹者削之作詩教考以禮有三曰儀
曰曲曰官見諸動止食息日用倫常者謂之曲行之吉
凶軍賓嘉者謂之儀朝廷之制度謂之官三禮考註昧
於經曲制度之節混三為一今為之分别作禮經𩔖編
王湛二家之學盛行先生弗以為是作衛道録作大學
稽中傳念時無知者聞羅整菴著困知記辨心性之異
以闢王湛大喜上書以質所學整菴方自貴重懲兩家
之聚生徒各立門户故少所容接而先生之辭又過侈
遂沮抑之先生乃大失望走南都謁祭酒黄泰泉泰泉
深契之而與之講樂律然亦未遑張其學術也其後東
南中倭天下頗洶洶先生以為是司兵者不知兵也條
時務七事詣撫按藩臬獻之竟不遇中暍卒於越道先
生與王湛異者大㫖只在窮理二字然先生之所謂理
者制度文為禮樂刑政皆是枝葉邊事而王湛之所謂
禮則是根本根本不出一心由一心以措天地萬物則
無所不貫由天地萬物以補湊此心乃是眼中之金屑
也先生之誠意原以意非心之發也是主宰乎知覺之
中者也頗與子劉子之言意相合第子劉子之所謂主
宰者知覺中自有主宰先生謂主宰乎知覺之中者則
又立意以為之仍是困知之餘論也
辨學聖賢之學其主曰思誠其志可立也其道不可强
也命齊而氣五性齊而質五盈虧相形而質之强弱生
焉虛實相乗而氣之昬明異焉故學先之於窮理而後
性可得而盡也如謂心之靜定虛靈即道謂身造物理
為格物謂致吾良知正天下之事物為格物信心任情
無庸積漸陰宗禪説以陷溺高明援儒入墨以蔑棄經
典是天下之罪人不知先王之教盡人道而已矣意心
身家國天下者物之名其誠正修齊治平者物之理物
有本末者是物也窮理者窮是物之理也行主知資者
學之本知漸行漸者學之法行熟知精知明行至者學
之效是故意物也窮乎其所以誠之者而意之物格矣
心物也窮乎其所以正之者而心之物格矣身物也窮
乎其所以修之者而身之物格矣家國天下物也窮所
以齊治平者而家國天下之物格矣物格而知至矣故
聖人之立教也誠正修齊治平之外無餘學君子之致
知也誠正修齊治平之外無餘格其禮盡於禮樂詩書
其用通乎中才上下蓋上之而幽明今古靈蠢動植之
神窮則上智之能而先王之所不貴下之而誠正修齊
治平之事缺則下愚之陋而先王之所不齒逃焉去之
為左道怪行以譸張民聽則先王之所必誅者也是天
下之中學也今晦菴之論格物也似見條目知行之分
而不見綱領知行之合也經文不言敬而敬之理備焉
主一無適之謂敬其好惡之誠一者乎常惺惺法之謂
敬其心之靜正者乎整齊嚴肅之敬其修身之始事乎
以斂天人以攝動靜以篤倫理其修身之終事乎合之
以敬是徒知主敬之先於致知而不知誠正修之即敬
也然其主之以敬也立本者也其言窮理者致精者也
謂非孔孟中學之正傳不可也乃若象山之學則不然
謂求放心即可以擴充知識則信已不求中庸之病根
也猶未以明善為非也再傳而為白沙則知一已矣守
一已矣聖人之教事物之理不言明矣三傳而為陽明
子甘泉子也則趨中而未盡者也陽明子曰知行合一
者也推吾心之良知以正事物良知即明徳正物即親
民也是知致力於實用矣然信心而不求中甘泉子曰
格物者至其理也知行並進隨處體認天理至之而已
矣是知言明善矣知求中而不信心矣然不以至善為
事理之極而謂為吾心中正之體人心未必皆中正也
亦歸於信心而已矣蓋昔者聖人既竭目力焉制宫室
以奠民居制冠裳以文人體制稼穡以養人腹制舟車
以利人行制干支厯法以經天導川畫野以緯地範金
合土斷木以利器嘗草木金石之劑以制醫而天下之
人事備矣是聖人之事也傳是以教人者謂之師效是
以覺其事謂之學其能傳能學也固人之良知也謂天
下之人率其良知而可以自能其事則天下之妄言也
聖人既竭耳力焉審清濁以辨五聲定高下以制十二
律備八音以極旋宫之變而天下之和氣宣矣是聖人
之能事也傳是以教人者謂之師效人以覺其事謂之
學夫其能傳能學也又人之良知也謂天下之人率其
良知而可以自能其事又天下之妄言也聖人既竭心
思焉通乎天人之故而知曰命曰性至精而不可遁也
曰道曰徳至純而不可瑕也其設中於心也則定靜虚
明以立性之體其執中於事也則盡已盡人盡物以達
情之用是故通神明之徳𩔖萬物之情於是乎造為典
謨為訓誥為禮樂文章以化成天下使天下後世之修
身齊家治國平天下者皆由是取法焉若是者尤聖人
之能事也傳是以教人者謂之師效是以覺其道謂之
學夫其能傳能學也亦人之良知也謂天下之人率其
良知不窮理而可以自能尤天下之妄言也夫人心之
良孰不有知但所謂良知者不中而不全耳夷惠雖聖
君子不由楊墨雖賢君子所惡謂其不中也仲子知亷
而不知孝王祥知孝而不知忠謂其不全也今曰良知
即聖也吾心之中正即天理也徒使人猖狂妄誕亂徳
迷心而已耳且夫六經之言學自説命始而言知行者
亦自説命始傅説曰人求多聞時惟建事學於古訓乃
有獲夫求多聞者於古訓而學之也以建事而有獲者
得至善之理也則多聞在建事之先矣又曰知之非艱
行之為艱言君子行之為貴而徒知不足以為行也知
行雖有輕重而先後之分又明矣故大舜之言曰稽於
衆舍已從人惟帝時克其戒禹曰無稽之言勿聽弗詢
之謀勿庸夫堯舜禹天下之大聖也而必察衆必舍已
必不可以弗稽弗詢者誠不敢信一已之聰明而壞天
下之中正也夫然後道備全美允執厥中而可以為天
下後世法今之言曰人心自有良知也聞見知之次也
求理於萬物是義外也是蹈襲也則堯舜之稽詢傅説
之多聞學古非歟(大學稽/中傳)　意非心之發也心之發則
情也意從立從曰從心心立欲為之意而非為之意而
必為之主宰乎知覺之中也寂者心之體而主忠以為
之根知天之徳即我之徳而意專主乎天徳立心以的
之閑邪以存之是寜静之中而精神之有所注者也感
者心之用則主信以為之幹知人之道即我之道而意
專主乎人道定其向決其趨蓋攻取之中而精神之有
所守者也無事而靈根植焉畫一無二而好色惡臭之
幾明有事而美幹達焉致命遂志而好色惡臭之幾決
故不知意為身心之幹則視之也輕不知㡬為萬事之
本則其功也略我圖聖功莫先誠意作誠意原(誠意/原)
心也者神明之舍心不可以專神而神則寓宅於心者
也神貴静静則性全而仁義之體立神貴明明則思睿
而仁義之用行曰寂曰明而心之本體正矣欲多則蕩
動極則昬事物無形虛静以養中可也而常情有無故
之感事為之著安而和行可也而常情有物勝之動於
是乎昬蕩生而寂明者失矣此固無主之心而心失其
正者也若夫意存於天理而私妄難以絶其根意存乎
天道而利害得以衝其志其為昬蕩一也邪妄絶矣而
可為之事不免生心以繋事利害忘矣而欲為之事不
免持心以必為非邪妄利害之私而終留喜怒之形聲
亦不可得而寂明也然則寂明無累者其惟聖人之心
正乎方其静也物之未感我之無情至虛獨覺而影響
俱無也及其動也妍媸在物精凝在我至靈常止而好
惡不作也其復而之靜也與化俱徃賓去主存而又影
響之俱無也是正心之義也或曰何思何慮聖人無故
而不感忘食以思豈有故之感乎寂然不動聖人有心
而無為不思則罔豈無為之心乎聖人之心所不累者
身之情所欲察者天之理無思無為者洗心以神徳思
睿作聖者精義以窮神累情之心為意必意必則私私
則動精義之心為性命性命則公公則平何動之有哉
朱子曰靜而常覺動而常止此人心之妙明道曰所謂
定者靜亦定動亦定無將迎無内外正心之謂也心與
誠意與正相似而難辨也作正心原(正心/原)　君子之動
也通萬物於一身則理一而仁存散一理於萬物則分
殊而義盡是故恩者當親而美者可愛也下者當賤而
惡者可惡也貴者當畏而尊者當敬也死者可哀而窮
者可矜也横者當敖而卑者可惰也以忿懥恐懼好樂
憂患之情而行乎五事之中修其辭則有温有厲有緩
有速有語有嘿有予有奪而謂之仁義之聲動其儀則
有嚴有泰有張有弛有止有作有操有縱而謂之仁義
之形八聲八形之用行乎五事之中有輕重長短兼施
並用之妙不是之察有任情任氣而失之者矣故度乎
輕重長短之則有本然之權度焉恩以為至者必義以
裁之而後止義以為主者必仁以和之而後行是修身
之義也易曰立人之道曰仁與義孟子曰充無欲害人
之心而仁義不可勝用此之謂也故致知誠意正心特
傳者見工夫之並用修身齊家治國繫傳者見功用之
相因修身以上聖人之學猶可傳也齊家以下聖人之
道不可行也學可傳故道明可冀道不行故善治無由
舉而措之存乎人耳是故興孝興弟之心今之民猶古
之民也絜矩公平之道古之法獨非今之法乎禮樂教
化治之具也賢才治之榦也生養治之基也有凍餒之
民治具無所措何以為基有憸壬之士治具不可張何
以為榦臯陶曰在知人在安民嗚呼知人則哲而九徳
之旁求務莫先焉者也安民則惠而府事之修和用莫
急焉者也傳大學者先之以仁讓孝敬終之以用人理
財其㫖深乎(修身/原)
　
　
　
　
　
　
　
　
　
　
　
　
　
　明儒學案卷五十二
欽定四庫全書
　明儒學案卷五十三
　　　　　　　　　　　餘姚　黄宗羲　撰
諸儒學案下
　　中丞李谷平先生中
　　文敏霍渭厓先生韜
　　考功薛西原先生惠
　　文節舒梓溪先生芬
　　徴君來瞿塘先生知徳
　　副使顔冲宇先生鯨
　　盧冠巖先生宁忠
　　侍郎吕心吾先生坤
　　忠節鹿乾岳先生善繼
　　臺長曹真予先生于汴
　　忠節吕豫石先生維祺
　　給事郝楚望先生敬
　　諌議吳朗公先生執御
　　忠烈黄石齋先生道周
　　忠節金伯玉先生鉉
　　中丞金正希先生聲
　　輔臣朱震青先生天麟
　　徴君孫鍾元先生竒逄
諸儒學案下一
　中丞李谷平先生中
李中字子庸吉水人谷平其所居里名也正徳甲戌進
士授刑部主事上疏諌武宗西僧出入禁内宦官用事
謫通衢驛丞文成起兵誅濠使叅軍事擢廣東僉事轉
廣西左叅議尋以副使提督其省學校丁内艱再任陞
浙江右布政廣東按察使外艱起復轉右布政使不肯
逢迎撫按降四川右叅政移浙江按察使以右僉都御
史巡撫山東入謁闕里曲阜三氏學生舊無廩至先生
始給之曰使東土人知天子敬學庶其興乎晉右副都
御史總督南京糧儲嘉靖壬寅十一月卒官年六十五
先生受學於楊玉齋之門玉齋名珠其學自傳註以遡
濓洛能躬理道不茍榮勢貧老而無子横經授徒未嘗
見戚容弟子出其門者以解釋考據為名家然自謂所
學不在是也晚得先生與語喜曰吾學其有傳人乎吾
本之明道一一其醇者也而吾未嘗輕語人驗其資皆
不足多也聖人與人何異亦為之而已矣子勉之先生
操行清苦入仕十餘年俸入不足以供朝夕嘗留門人
飯貸米乏薪至㸑家具日暮矣竟不及飯而别故其所
言皆是得力處以為學只有存養省察是存養内一件
儒者之學理一而分殊分不患其不殊所難者理一耳
若非功夫親切不敢如此道也夫理不患其不一所難
者分殊耳此李延平之言也蓋延平以救儱侗之失而
先生反之者欲其事事從源頭而出以救零星裝做之
非兩家各有攸當非與先儒為翻案耳
谷平日録古之學者只是誠實今之學者只是遷就
存天理只是始學者論語其極則心即理理即心何以
言存天理哉凡言存天理心尚與理為二　復其見天
地之心乎人得是心以為心人之心天地之心也但私
則與天地不相似一去其私則我之心即天地之心聖
人之為聖人全此心而已　識得此心則真是天下之
廣居非形容之言　薛文清公言人與天地本無二理
惟無私貫之此真見得又曰孟子曰夫仁亦在乎熟之
而已蓋凡為善為學皆貴乎熟不獨仁也此語又差却
聖人之學為仁而已為仁之外又何為學為善乎學必
見得到一處方是真見　下學而上達蓋下學者事上
達者理理外無事事外無理學者要思得之　人須是
有遯世無悶不見是而無悶底心到此地位道在我矣
學者須自考若有些子悶底意思在即是有我便與天
地不相似　人之目視耳聽手持足行氣自如此吾人
之學只是約之於中正不大段費力到視明聴聰手恭
足重即仁也　先儒曰中人以下乃以命處義賢者求
之有道得之有義不必言命是固然矣然命字亦不可
輕者孔子曰道之將行也歟命也道之將廢也歟命也
彌子曰孔子主我衞卿可得孔子亦曰有命孟子因臧
倉之沮曰吾之不遇魯侯天也推而言之尭舜之禪湯
武之征伐皆命也但不肆縱欲之心只是處貧賤安於
貧賤處富貴安於富貴當生則生當死則死到安命處
便是道義非有二也君子思不出其位安命也若待不
得已然後言命非安命也　或問復其見天地之心在
人心如何看曰孟子所謂人皆有不忍人之心今人乍
見孺子將入於井皆有怵惕惻隱之心便是復其見天
地之心齊宣王謂吾甚慙於孟子便是復其見天地之
心盗牛恐王彦方知便是復其見天地之心　或問程
子謂道無精粗言無高下是否曰然曰夫子謂中人以
上可以語上中人以下不可以語上如何曰理外無事
事外無理就如教此皂𨽻不可嚇人取錢不可過重打
人此便是仁恕之理若教知學之人便只論仁恕之理
語上語下要之無二理　思慮紛擾是何勞擾必除去
之才知天理真樂世人役役於富貴聲色之間怪他不
得舍此無可樂果能閑邪則天理之樂在我其妙有難
以語人孔子曰好仁者無以尚之近略見得　伊川先
生曰易之艮言止之義曰艮其止止其所也人多不能
止蓋人萬物皆備遇事時各因其心之所重者更互而
出纔見得這事重便有這事出若物各付物便自不出
來此亦可見理一分殊莫非自然也　知學之外無心
焉有死灰槁木之理只是知覺常存乎正即是敬以直
内工夫　寂然不動只是渾然天理無纖毫私欲非謂
無知覺也若無知覺如何曉得是天理無人欲　不知
心之貴者未必不樂於渉躐汗漫博學者亦是多欲天
下之道公而已矣易曰艮其背不獲其身行其庭不見
其人不獲其身無我也不見其人無人也如是則全體
是道無他公而已若有一毫有我有人之意在即是私
已便與道不相似　聖學之功只是一個存養為本省
察是存養内一件常時存此本心不失便是存養或有
一念之動少有非僻省察之即與克去此本心依舊存
而不失聖學之功存養為本思無邪者存養之全功也
　徃歳去何處起身時便有速到之心近時此念絶無
　作善獲福作惡獲禍此理自然如此要人自理㑹人
之由大路泰然行將去何利如之若由曲徑穿林莽未
有無所損傷此自可見若求之報應之説惑之甚矣其
亦怠於善也夫其亦流於惡也夫　天運而不已日徃則
月來寒徃則暑來水流而不息物生而不窮此仁也
聽言可以觀人小人當未遇之時見君子所為亦有尊
重興起之意是尚無利禄之深迷而本心之明有不可
揜者及稍得利禄之謀便志得意滿雖明知君子所為
之是恐其不便於已必作為一種説話以寓沮抑之意
寜欺已欺人不顧此之謂失其本心　後世論學論人
物者多無實見或有依阿説者只是慿藉古人先儒力
爭頓悟之説以吾夫子我欲仁斯仁至之説証之恐亦
是如此人得天地之心以為心此本心也放而不求則
若失之一操之便存而不失要之不從外得此分明是
頓悟但是無間斷為難所以君子之學自强不息聖人
之學純亦不已　薛文清謂孟子之後學不傳只是性
不明此亦是想像之言周子曰動而正曰道其語道也
明矣中亦曰動而正曰仁　人處於天地之間其所行
處皆權也小人流於遷就而權之用失之君子未免執
滯而權之用未盡惟學聖人周旋中禮泛應曲當而權
之用始盡　晦翁謂象山常説宇宙但他説便只是這
箇又不用裏面許多節拍却只守得過空蕩蕩底中以
為道體本是空蕩蕩底　某曰儒者之學理一而分殊
分不患其不殊所難者理一耳各親其親各子其子常
人皆可能也視天下為一家中國為一人非聖人不能
也儒者之學所以明理一以希聖也故曰一日克已復
禮天下歸仁焉　孔子謂易有聖人之道四焉則易不
可專指卜筮言明矣坤卦主利必以伊川利萬物則主
於坤之説為千古不易之定論若曰陽主義陰主利是
導人於利矣為人臣者懷利以事其君為人子者懷利
以事其父為人弟者懷利以事其兄是何等時耶豈聖
人開物成務之意也耶當以道觀易可也　聖人之道
理一而分殊分不患其不殊所難者理一耳孔子曰吾
道一以貫之此明夫理一也子貢問有一言而可以終
身行之者乎子曰其恕乎已所不欲勿施於人此教子
貢推行乎理一也曾子曰夫子之道忠恕而已矣此明
乎理一也大學曰是以君子有絜矩之道也此教平天
下推行乎理一也宇宙只一理本公也人之有身則有
自私之蔽聖人之教所以去天下後世自私之蔽也自
私之蔽一去則廓然大公公則理一無間矣是故君子
親親而仁民仁民而愛物　陳北溪曰夫子之道其精
微在易而所以語門人者皆日用常道未嘗及易也此
語未有見於道日用常道之外又豈别有所謂易哉
文公云尹彦明見伊川後半年間方得大學西銘㸔此
意也好也有病蓋天下有許多書若半年間都不教他
看一字幾時讀得天下許多書某以為天之生人人之
有生只是一個明徳而已明徳即仁也聖人之學只是
明此理以全之而已學者茍於大學西銘之㫖而有得
焉則六經可不治而明矣文公之言或早年未定之見
　人胸中除去一切閒思量則天理自在多少快活
自安命上便可到天下何思何慮　學之得與不得亦
易見此心灑然而勢利出脱了無所係此實得也雖曰
講學而勢利纒繞瞻前顧後此無所得只是説話　孔
子曰朝聞道夕死可矣會得此意則必終日乾乾學惟
為已而已何處著得絲髪為人之意哉　袁爕曰人心
與天地一本精思以得之兢業以守之則與天地相似
可謂得象山之意矣　此心平平時可以黙觀道理
或曰理統於一心散於萬事此非真見論其極只是理
無外為學要以心為本涵養須用敬所以養此心也進
學在致知所以明此心也　凡看經傳皆以明此為務
觀一物處一事皆有以騐此心之所形則無徃而非養
心之學矣心外無物物外無心心無内外也要人自理
會　范氏謂守約則足以盡博此語亦獨見也　廣大
寛平胸中常覺有此氣象是什麽快活　尋常間只從
容自在便是坦蕩蕩氣象　學而不思則罔思而不學
則殆於此可見理外無事事外無理萬古聖人之正學
昭灼平實無有餘説　惡念易去妄念難去人心無念
之妄純乎道矣　歴觀徃古來今天下有一定之命只
是人自勞攘　學者至約工夫只是常常提醒此心
學者遇事一以天理處之不可少有顧忌而存恐懼之
心一有恐懼之心非知命也　吕東萊曰義理無窮才
智有限非全放下終難湊泊放下政非易事也　生生
之謂仁存存之謂學　本心却是天下之大本動皆從
心中流出即為達道一不從本心所發便是私意非道
也　不見不聞只是虛虚者心之本實者心之質可見
者也心也者虛而實君子之道費而隱　四端在人本
無増添孟子所謂擴充者只是無間斷耳　聖人用功
與學者一般但有生熟之異謂聖人不用功者非也蓋
人之心猶舟之有柁心一不存則惡生柁一不持則舟
覆聖人即老於行船者進退推移出於自然而柁亦未
嘗離也學者即學行船者未免有把持著力之功非自
然而然也一生熟之異即盡聖人學者用功之説　今
人乍見孺子將入於井皆有怵惕惻隱之心此便是善
端發見處人人皆有但有間斷則若存若亡不為己有
學者有此心須充之到淵深塞實方是有諸已譬如栽
一小樹恐牛羊牧之大風揺之須從四圍作墻垣以防
牛羊又時培土灌水以備風日則此樹漸大根漸深且
實雖無垣墻牛羊風日且如之何如人善端發見欲使
之常存必要去閑邪邪閑則天理自存存之之久便到
淵深塞實處到此地位則本體已復實有諸已彼富貴
貧賤生死禍福得䘮夷狄患難若無與於已豈能有以
介吾意乎學者須如此用力方可閑邪非如何去閑只
是心正則邪自閑了邪閑則誠存矣閑邪存誠是一件
非有二也(門人王/龜年記)　大學格物致知誠意正心修身只
説明明徳的明字中庸明善誠身擇善固執只説得誠
之者的誠字元來誠則明明則誠非有二也故論學拘
泥字不得會得時横來竪説只是此理　人得天地之
心為心仁也其用則義也孔子於易曰立人之道曰仁
與義孟子曰仁人心也義仁路也終之以學問之道無
他求其放心而已此求仁之説也體用一原顯微無間
立其體則寂然不動渾然天理及其感而遂通天下之
故則致用各異所謂義也聖賢之正脉其在是乎　從
心所欲不踰矩矩者方也大學絜矩亦是此義若此義
便圓神只從此心所欲行出事去自是方了蓋此心固
無方無體到外方有體(門人羅/洪先記)　間嘗讀明道行狀曰
聞汝南周茂叔論道慨然有求道之志未知其要汎濫
於諸家出入於老佛者幾十年反求諸六經而後得之
晦翁解太極謂周子手是圖以授之此可謂要矣不知
其所謂未知要者何事而又汎濫諸家出入老佛直待
反求六經而後得之以為伊川尊明道之言乎伊川恐
非茍言也宋史載明道與伊川入成都聞篐桶者説易
兄弟渙然有所省後門人問易伊川曰易學在蜀至著
易傳必曰斯義聞之成都隱者每讀至此嘆曰此聖賢
至公至平之心無一毫自廣狹人之念此所以繼千秋
之絶學也於篐桶者有一論尚欲表顯之况於其師乎
此深可疑也南軒與晦翁書謂程先生與門人講論未
嘗一言及太極圖晦翁謂此書詳於性命之原而畧於
進為之目有不可驟而語者中思之門人固有不可驟
而語者若伊川易傳之言以教萬世胡安定有言則引
之篐桶者有言則引之何於周之圖素未嘗一語及之
乎此深可疑也晦翁與象山論無極太極徃復争辨其
書有曰周子灼見道體又曰此老真得千聖以來不傳
之祕至序大學以二程接孟子之傳序中庸又曰程夫
子兄弟者出得有所考以續夫千載不傳之緒得有所
據以斥夫二家似是之非微程夫子則亦莫能因其語
而得其心也信斯言也則二程之學似無與於周子矣
此深可疑也夫宇宙間只有一箇理在易曰太極在大
學曰明徳在中庸曰中一也論太極既以周子真得千
聖以來不傳之秘而序大學中庸又以二程續千載不
傳之緒此深可疑也(復湛甘/泉書)　佛氏曰定明道亦曰定
佛氏曰惺惺上蔡亦曰惺惺何也忘已耳若灼然有以
實見得吾心之體有在於此設以佛氏所嘗語反規規
然而避之是反渉於較計偏倚之私而累其廣大光明
之量其於斯道無我無物之體不無有害(同/上)　今之以
學自命者人皆議其行事之謬謂平日講道學而行事
如此其偽也愚以為不然平日講學只成一箇自私而
自以為天理故其行事之謬者非偽也學術之差也(荅/羅)
(達/夫)　大學孔氏之訓明道先生兄弟表顯之以覺後學
者也慈湖一切掃之如定靜安慮彼則曰此膏盲之病
也如格物致知誠意正心彼則曰何其支也取人大中
至正之心紛然而鑿之豈不為毒信斯言也則大學在
所屏絶矣其可乎開口説毋意毋意是也然有取乎主
忠信而以一為未離乎意此為毋意乎有意乎不可不
察也聖功之要曰存曰思任意削去當時象山先生已
見其微故戒之曰若茫然而無主泛然而無歸則將有
顛頓狼狽之患信然矣其蔽之本指其於心不在焉則
以為心如何曰在正舍之則亡則以為聖人未嘗貴操
而賤舍此説若行是率天下貿貿焉莫知所之不至於
槁本死灰不已也其為學術之害可勝言哉(同/上)　嘉靖
甲午夏五日予卧病隨州報恩寺一日學子請問曰朱
子之學何學也予曰聖人之學也曰何如朱子詩云元
天幽且黙仲尼欲無言動植各生遂徳容自清温彼哉
夸毗子呫囁徒啾喧但騁言辭好豈知神鑒昏曰予昧
前訓坐此枝葉繁發憤永刋落竒功收一原曰神鑒曰
一原朱子之學旨可知矣曰或疑其釋大學何如曰此
學必論大頭腦處如明徳此大學大頭腦也朱子以虛
靈釋明徳不可易也明之功則曰因其所發而遂明之
以復其初此工夫至簡易也何疑之有曰或疑其格致
求於外也何如曰此不得朱子之精也朱子曰本明之
體得之於天終有不可得而昧者是以雖甚昏蔽之極
而介然之頃一有覺焉則即此空隙之中而其本體已
洞然矣當時有問介然之頃一有覺焉則其本體已洞
然矣須是就這些覺處便致知充廣將去朱子曰然如
擊石之火只是些子纔引著便可以燎原蓋介然之覺
一日之間其發也無時無數只要人識認得操持充養
將去此朱子之精孔門求仁之學也學者當黙而識之
學子曰然遂記之(朱學/問荅)　嘉靖甲午秋七月予遊大洪
山張子叔平從焉一日張子問學予曰求仁問仁曰主
一曰孔子之學惟以仁為訓何也曰天地之一動一靜
人心之一動一靜一本也仁也求仁之學萬古聖賢之
正脉也曰仁之體何如曰仁道至大不可求之言語不
可求之訓詁吾夫子在川上曰逝者如斯夫不舍晝夜
此仁之體也蓋一動一靜天命之流行也惟其動静此
所以不窮顔子之見卓爾孟子之謂必有事焉而勿正
是皆有見於一動一靜之妙也非知道者孰能識之孟
氏之後千有餘歳惟伊洛得聞之此道明之會也明道
先生曰天地之間只有一箇感與應而已更有甚事又
曰天地萬物之理無獨必有對皆自然而然非有安排
也每中夜以思不知手之舞之足之蹈之此是天理二
字自家體貼出來者也伊川先生曰有感必有應凡有
動皆為感感則必有應所應復為感所感復有應所以
不已也程夫子兄弟所謂感應亦有見於一動一靜之
妙也一動一靜生生不已仁之體在我矣張子曰唯乃
書以授之(求仁/問荅)
　文敏霍渭厓先生韜
霍韜字渭先始號兀厓後更渭厓廣之南海人目有重
瞳始就小學即揭居處恭三字於壁力行之日誦數千
言一二歳間諸經皆遍登正徳甲戌進士第告歸讀書
西樵山中無仕進意嘉靖初起為兵部職方主事仍謝
病歸山丙戍陞少詹事兼侍講學士丁亥進詹事戊子
陞禮部右侍郎禮部尚書皆辭免庚寅丁母憂服闋起
吏部侍郎丙申出為南京禮部尚書己亥改禮部尚書
加太子少保掌詹事府事庚子十月卒於位年五十四
贈太子太保諡文敏先生以議大禮與張桂俱為上所
寵眷然張桂賦性傾險既獵取大位而仇視不同議之
人先生舉動光明於不同議之人如豐熙楊慎徐文華
唐樞陸粲皆極力薦舉其所論例動闗安危大計在吏
部則銓政為之一清在禮部則南中體統肅然風俗為
之一變為舉主不認門生居鄉不書治生直行其道不
顧是非恩怨魏莊渠曰兀厓之亾於世道有大闗係非
虛語也今以先生與張桂同𩔖並稱是先生為張桂所
掩也獨是與邃菴桂洲相訐皆以意氣用事乏和衷之
義所謂豪傑而不聖賢者也先生薦文成謂臣不如也
而於文成之學不能契大意以知有聖人之知有下愚
之知聖人之知則可致下愚之知則無所不至矣夫文
成之所謂良知即人人所同賦之性也性之靈處即是
知知之不息處即是性非因下愚而獨無也致者致此
也先生之所謂知乃習染聞見之知也惡得良故聖人
與下愚相去倍蓰無算如何致之哉此真千里之謬矣
文敏粹言嚴威儼恪不懈則不言敬而敬在其中矣
或問明道先生如何是道曰於君臣父子兄弟朋友夫
婦上求此道學正路世之淫於老佛謂老佛上一截與
吾儒同又謂佛賢聖只差毫釐此千古名教之罪人也
　人於食息之間放過多少　初學刻勵工夫安得便
自在快活亦須勉强持守習熟自别　初學勿憂助長
只憂忘了到有助長之病又自有藥　學知為巳真味
則知接人處事有一毫不盡其心者皆切已實病　今
人説操心只是懸空捕影　思不出於私便是天理從
天理上思便是窮理盡心知性再不消説主一不消説
涵養但不可太急廹為心病　説能存心而容貎詞氣
不管乃自欺爾　只中無主而静坐且認静坐作工夫
便有許多病痛　須知窮理即所以養心　吾人有一
息天理純全處亦天道流行也豈惟吾人鳶飛魚躍活
潑潑地　世有茍賤無恥之流多借忍耐之説以自蒙
臭惡可憐也乃且曰道學如是　丙申秋某與致齋甬
川日集伺朝所致齋講陽明之學曰致良知曰知行合
一與甬川異辨説棼拏莫相一也某曰聖人位育皆心
性事謂良知非與聖非也然而有聖人之知有下愚之
知率下愚之知認欲為理認利為義曰吾良知吾致吾
良知是聖跖混故人心道心之辨貴精一也知行合一
矯學者口耳敝敝也要之知行亦自有辨過矯反敝君
子自立不求同於時姑俟後世耳　惟日孜孜不敢少
懈只求不得罪天理而已　居處恭之目何如曰非禮
勿視也非禮勿聽也非禮勿言也非禮勿動也四者居
處恭之目也聖賢實學淺深高下一以貫之者也世儒
不實用力以居處恭為粗淺不屑言以四勿為精深不
敢言求所謂主敬之説求所謂格致之説求所謂戒慎
之説惟費口耳全無實力　今之人耳目口鼻猶夫古
之人也聲音笑貎猶夫古之人也何獨於心而疑之尭
舜所以聖純天理絶人欲而已矣學者希聖擴天理遏
人欲而已矣擴天理遏人欲不在乎他覺悟之間而已
矣　公議所在係國家元氣係天下治亂　未有天地
一氣而已矣清而上覆天由生焉凝而下奠地由生焉
一翕一闢氣化流行焉時其翕也秋冬生焉時其闢也
春夏生焉譬諸人焉吹氣而寒唇所翕也呵氣而煖唇
所闢也一氣而已矣謂陰陽有二氣亦謂吹呵有兩人
也可乎陽生祀天陰生祀地則陰陽判矣陰陽判而氣
化滯矣氣化滯而鬼神之機息矣　君子之於學也太
和元氣灌注一身斯其學之醇君子之於治也太和元
氣灌注天下斯其治之極　有袂交者其辭情道義交
者其辭理其辭情者損其辭理者益　天下一氣也舟
車所至人力所通天地所覆載日月霜露所照墜高極
無極深極無極太極無極一氣也然而有山谿之險内
外之限焉何也地之形為之也人也者天地之心也所
以贊天之能理地之紀完合宇宙於一氣者也仁也者
人也合宇宙為一氣者也　陽明之學一言蔽之曰致
良知析曰格物曰知行合一均之致良知也然有聖哲
之知焉有下愚之知焉聖哲之知致焉位育叅贊良知
也下愚之知致焉飲食男女亦良知也今夫犬之㹞㹞
狐之綏綏鶉之奔奔鴟之􁨣􁨣良知也下愚奚擇焉致
下愚之知禽獸羞伍是故修道之教不可已也
　考功薛西原先生蕙
薛蕙字君采號西原鳯陽亳州人正徳甲戍進士授刑
部主事武廟南巡抗疏諌已調吏部大禮之議起先生
撰為人後解為人後辨奏入下獄尋復官歴考功司郎
中而罷嘉靖辛丑正月卒年五十三初好養生家言於
是絶去文字收斂耳目澄慮黙照若干年而卒未之有
得也久之乃悟曰此生死障耳不足學然因是讀老子
及佛書得其虛靜慧寂之説不逆於心其與谷仰之書
曰昨於七月二十六日夜欻爾頓悟往事於頓悟一事
雖深信之亦未免有疑若一生不悟真是誤却一生今
乃知古人不我欺也已而證之六經及濓洛諸説至於
中庸喜怒哀樂未發之謂中曰是矣是矣自有二氏以
來未有明目張膽謂與吾孔氏為一者亦未有由三氏
之一而能通一乎死生者先生敢言之矣通一之矣由
是以推先生所主未發之中與心有動靜之説獨有餘
論焉何也此心之體本不可以名狀也古聖人於此皆
難下詞不得已率藉其近似以為形容實不容有所著
也孔子寂然不動良以所可言者不過若是而先生以
未發指之似亦孔子之意而必曰中焉中焉中豈斯體
中所有乎尭舜言中蓋合發未發而一之也今乃以一
中屬之未發豈得謂之無著乎豈可謂之心體乎上古
聖人以至於孔子未嘗言動靜也言動靜者自後儒始
周子一言主靜而即自註曰無欲急急以自救也陽明
先生曰心之本體無分動靜此以救後儒之誤不可為
非也而先生又曰陽明言致良知大抵是就事物上説
乃得末而遺本夫良知者孟子之言也孟子曰所以不
慮而知者其良知乎夫不慮者一無所知之本體也不
慮而知可專以為事物而非體乎宜乎以為人倫之外
更有妙道孔氏門中難著此語
約言太虛之中一理旁薄寜有二乎幽明人鬼未始不
一上帝固曰天吾心亦天也鬼神固曰神吾心亦神也
及世愈衰小人自智其愚妄意神道為茫昧故肆其惡
而無忌憚謂天為弗知而吾心已知矣謂神為可欺而
吾心已不可欺矣書曰天聰明自我民聰明民之聰明
即天之聰明也不然億兆至衆天將竭聰明以伺之不
亦勞乎　寂然不動本一理耳感而遂通乃散為萬事
雖散為萬事止是一理因物感之者不同故應之不同
千變萬化皆是物也　卜筮之感應理也理即神也非
二物也感則以𩔖而應之未感則隱而不可見天人之
道一也　觀人心之同可以知天矣觀人心之感應可
以知神矣　吾心之理與宇宙之理非有二也知此者
宇宙非大吾心非小由人自小故聖人示此引諸廣大
之域其實此理非大非小若厭小欣大則又失之矣
人心之神與天之神非有二也天之神盈乎天地吾心
之神盈乎天地非滯於塊然之軀而已故人能格於天
地者以此理本同一體充塞而無不在也若心專滯在
形體何由格於天地乎亦非心徃至於天地心未嘗動
也蓋天地之間心無不在　論見聞之知則今有而昔
無論知覺之本體則今非益而昔非損也見聞之知非
徳性之知者以此夫能知者心也其所知者物交而知
爾心無所不知物交之知必有窮也學者狥物以為知
方自多其博也執知以為心方自是其智也何異窺蔀
屋之容光而不覩日月之大明者乎　寂感者心之理
也惟聖人能盡其理寂多於感亦其理然也衆人亂於
嗜欲故私感不息幾於無寂易曰憧憧徃來朋從爾思
謂之爾思出於私巳非感應之正理也　知止而後有
定用心不一者未知止也　未發之中即性善也發而
有不善惑於物而遷其性耳知其性而不累於物則其
情無有不善者然情之不善者其性善亦豈遂亡哉物
徃而情息其本無不善者復自若也世儒因人之不善
而謂性有不善是不知未發之性乃以情而言性也欲
其不謬可得乎　君子所寓在是所樂在是何寓而無
樂是以不願乎其外也有願乎外由所寓之内無樂耳
辟之居齊不樂思楚之樂其何與之有由如是也終身
居可樂之位而其心戚戚焉此夫子所以與㸃也　君
子以誠身為貴實有於身謂之誠身夫天下之物可以
實有於身者惟善為然由其為固有之實理故可以實
有焉耳彼取諸外者夫豈可得而有之耶學非主於誠
身雖博學多能卒非已有所謂不誠無物也　涵養本
原窮理在其中矣存久自明心學之要也　學貴知約
約必無所不通有不通者非約也　寂然之時物物本
不相礙及其感也惟物各付物而已不與焉誠如是
也從容萬物之間夫何為哉今無事則不免將迎之
病臨事則以已而必物膠膠擾擾患其多事而不思
所以致是者皆私意之自累非事累之也　靜中有
物指主宰而言居敬則心中無物指私欲而言　朱
子曰心一也有指體而言者有指用而言者伊川此
語與横渠心統性情相似愚謂程子之説蓋謂凡言
心者有主性而言此則主體而言也有主情而言此
則指用而言也主性而言此心字即是性主情而言
此心字即是情非謂性情之外復有所謂心者而統
乎性情也故謂性統動靜則可謂心統性情則不可
性即太極也太極之上不當復有物五峰心妙性情
之徳與横渠之失同朱子極稱此二語殆未然也
言理者率以大言之而遺其小如是則理有不徧非
大矣包大小而不遺此其所以為大也　方士之言
養生者徃徃穿鑿於性命之外不知養生之道不越
乎養性世儒率言知性知天而斥小養生不知養其
性者即同乎天道而不亡(老子集/解序)　昔程子謂司馬
子微坐忘論為坐馳其言曰未有不能體道而能無
思者故坐忘是為坐馳有忘之心乃思也曰程子之
説誠善矣第其議子微者殆不然也夫無思者無妄
也惟聖人者能明之非夫學者之事也凡學者必始
於操心終於無妄漸習則可致欲速則不達雖大賢
之資未有越操心而至無妄也天下之理本同末異
所以異者由人之用心不一也二家之學皆以無私
心為極茍無私心異安從出人生而靜是謂一體先
聖後聖同復其初而已矣奚道宗儒學之辨乎今儒
學即事以治心其蔽也流蕩而忘本道宗屏事以安
心其蔽也固滯而不該於用非二宗之學本然也(坐/忘)
(論/序)
遺書靜也者在我常然之體動也者應物俄頃之跡今
習動為終身之蔽而主靜無一日之功不知動為大畧
顧曰主靜之䝉偏不亦過乎　良知之學學者既以此
為本宜必以靜與無欲為助不然恐徒為空言而終無
實學矣蓋非靜以體認之則得之者淺必不能的見而
不惑非無欲以存養之則害之者衆必不能固守而不
變　未發者以言乎心之靜也所謂性也發也者以言
乎心之動也所謂情也古之聖人明乎性情之徳時止
則止時行則行靜虛動植各臻其極所謂致中和也然
此二者復以主靜為本蓋寂然不動者固有之體心之
常也感而遂通者斯須之用心之變也非特心之體用
之變宜先夫靜也事之感者其事本不多其時本有限
未感之間皆退藏於宻之時也　世之儒者皆知庶物
人倫為至矣未知性與天道雖可以貫人物而庶物人
倫不可盡性與天道也夫性與天道孔子所罕言若夫
庶物人倫固諄諄言之矣茍曰吾未盡人倫遑及其他
則可也若曰人倫之外更無妙道豈惟不知佛老亦不
知孔子也　夫所謂真如不滅者實有是事而世莫之
求也子路問死程子以為切問是也若死而斷滅有何
道理可説則夫子不當以知死為荅矣朱子躬行博學
今人莫及至其晚年非不知生順死安也由未曾實透
得此闗故理會叅同契平生於性命之學死生之説註
解得盛水不漏晚節末路却索之於方士之術不亦惜
乎　或曰靜坐涵養未發得無入於空寂曰未發之體
湛然常存何空寂之有　攝心與無念只是有生熟頃
久之不同其實一也蓋攝心之初便是欲無念但未免
時有念起則復收攝之令歸於無念耳　求放心即是
敬心常存而不放　常存此心而不使放逸者敬也然
未能久而不息也此之謂思誠心常不放而不待存者
敬之成也純亦不已者也此之謂誠敬屬人為誠則無
為而天矣　敬則自虚靜不可把虛靜喚做敬　有無
並是情見情見未生有無安在　陽明言致良知大抵
是就事物上説如此只是致良知之用却不曾先推窮
良知本體是如何豈非得末而遺本大本茍未理會得
末亦安得不差　可謂陰陽即太極不可謂太極即陰
陽　一以貫之如陽明致良知之説只是理會得貫原
不曽理會得一以其但言良知之用而未及良知之體
也致虚極守靜篤歸根曰靜靜曰復命為道者且當篤
信此言勿以動上求靜為是
　文節舒梓溪先生芬
舒芬字國裳號梓溪江西進賢人正徳丁丑進士第一
人授翰林修撰孝貞太皇太后崩上假視山陵之名將
微行宣府先生上䟽謂諒闇之内當深居九重無復外
出孝貞主入先生又言當從午門不當從長安門以春
秋公薨書地不書地之法求之則孝貞有不得正終之
疑矣已邜上欲南巡先生率同院諸公連名入諌上怒
命跪門五日杖三十謫福建市舶副提舉嘉靖初復原
官大禮議起先生執為人後者為之子不得顧私親三
疏爭之不得乃偕同諌者哭於武廟上震怒杖如前明
年母䘮歸丁亥三月卒年四十四萬厯中贈左諭徳諡
文節先生以濓溪得斯道之正脉故於太極圖説為之
繹義然視太極若為一物岐陰陽而二之所以有天之
太極人之太極物之太極蓋不勝其支離矣於是將夫
子之所謂習相逺者俱誤認作性以為韓子三品之論
言性庶為近之是未窺濓溪之室者也先生曾請文成
書拱把桐梓一章文成書至至於身而不知所以養之
者顧先生而笑曰國裳讀書中過狀元來豈誠不知身
之所以當養還須讀此乎周海門遂言庚辰先生見文
成於南昌與論樂之元聲躍然起拜稱弟子按先生答
周汝和書云陽明盛心欲稍進生高明之域固所率願
第今為罪斥人而千里徃返無忌似忘悔懼在生雖滿
朝聞之願而或累於陽明則不能不慮及也此是先生
官市舶閩中書也先生以已邜入閩至次年九月以父
憂始歸計庚辰卒歳在衰毁之中無見文成之理若九
月以前則先生之書可據庚辰之見真為烏有逮至辛
已秋文成歸越隨即居憂丁亥九月文成出山而先生
已於三月不禄矣其非弟子可知仲尼之門考以四科
囘賜之徒不稱官閥一狀元何足以重文成而必欲牽
引之乎
太極繹義濓溪考亭皆吾道正統而為天地之心者病
儒者不知明體適用為聖賢之學故濓溪建圖發主靜
之説而考亭於圖解亦便以隂陽動靜分體用蓋亦本
乎主靜之説欲人求之未發之中以立太極之體耳試
以吾儒體用論之正心誠意所以立極治國平天下所
以致用王道之大一天徳之純也伊尹之事業本顔淵
之學問也方其本體時亦必讀書窮理致知格物孜孜
焉而有所事非一於黙坐靜齋也然自是靜底事及其
致用時亦必篤恭莊莅論道經邦休休焉而無所事非
一於鞅掌奔走也然自是動底事由是言體無不靜用
無不動而陰靜為太極之體陽動為太極之用昭昭矣
若不以太極言則動為陽之體靜為隂之體如論語知
者動仁者靜註云動靜以體言是也若并以五行言則
動為陽之用靜為陰之用如圖説陽變隂合而生水火
木金土是也故曰動靜無端又曰體用一原學者不可
不察　夫太極不離乎隂陽五行之中則亦有質有氣
之可接矣窮其本原所以妙二五而無不在者乃天道
之至微而氣冺於質雖聲臭亦不可得而接也豈非性
之本體哉　人之生者曰理曰氣曰質曰數四者而已
性之善惡出乎理神之清濁出乎氣才之優劣出乎質
夀之短長出乎數四者同出於太極若未始有四也然
相為乗除而推盪不齊人之生遂因以異是又未始無
四也理出於無極理無不善氣動於陰陽則陽一氣而
陰二氣也(二氣以/竒耦言)　此氣有正偏而理因之有全缺生
之所受有不同也是何也以形相禪也故子之子不必
肖父女之女不必肖母誠以陽同而陰不同也子必感
於婦女必應於壻子感於婦則甥烏必其如舅孫烏必
其如祖哉　自太極而論人則人性宜無不善自乾男
坤女而論太極則太極萬有不同又自物而論太極則
與人太極又相逺矣是何也太極形而上者人物形而
下者也人又人物又物所謂源逺而末益分其終烏得
不稍異哉譬之嘉穀之為種也一歳而有粃粒焉再歳
而色粟異焉三歳而形味或且異焉雖其中之美者固
自若也執其粃粒白蕙赤粟告人曰是非此種也孰信
之哉則知始同終異雖以造化之工其勢亦必至此况
乎男女之形化信其理氣之自成者哉　問水生木而
水無所虧木生火而木隨以滅曰水之生木以氣氣則
屈伸徃來之無窮故氣至而木榮氣返而木枯木之生
火以體體則一定而不可損益故體盛而火亦盛體微
而火亦微體燥則近於火性故其燄燃體潤則猶存水
性故其燄鬱體存而火存體滅而火滅矣或曰水智也
智者行其所無事木仁也仁者不自私已故能殺身以
成天下之事或曰水假土以生木不自用而取諸人也
木不假物而自用是以勞身焦思而至於斃也故孔子
以木為近仁必示以好仁不好學其蔽也愚然則天下
之善事豈一人之才所能辨哉知乎此則知所以主靜
立極矣　問儒者皆言火生土土生金曰土之體博厚
無疆非火所能生今湖蕩之中或浮沙成洲平地之上
或積壤成丘火何所用其力耶但火之精氣行於地中
土因是而成金故金之明在内則金乃火之所生土之
所成也　孟子之言性善指仁義禮智而言者也仁義
禮智烏有不善但以人之禀受言之則或全或缺或有
此而無彼如仁者見之謂之仁知者見之謂之知之𩔖
此韓子性有三品之説優於荀楊然自予言之雖謂性
有萬品可也豈特三品而已哉　以五行之生言之則
金生於火也火性烮而金性剛木生於水也水性緩而
木性柔此則一理之賦所謂性相近也然水之行也而
向於下木止也而向於上火散也而向於無金遒也而
向於有此則土之所為所謂氣禀之物也　氣以理行
故理之在天者若有知覺在人為此心之靈也聖人有
教以覺庸愚謂之為天地立心為生民立命者以此
人心最靈是心即太極也心之動便有善惡萬殊則太
極之流行賦予於人者又安得而盡同耶　天之太極
主乎動聖人之太極主乎靜所謂動而生陽動極而靜
靜而生陰靜極復動者蓋復者還其舊之謂也以見太
極原只是動又謂陽變陰合又謂五氣布四時行曰變
曰合曰布曰行皆是動故考亭之解曰太極之有動靜
是天命之有流行也蓋亦有以識之矣易曰天行健詩
曰維天之命於穆不已則是隂陽之運豈有一息之停
哉雖曰動極而靜亦不過如程子所言翕聚耳子在川
上曰逝者如斯夫不舍晝夜其旨深哉　問小人悖之
是庶民乎是學者乎曰是學者如孔子之所謂佞人孟
子所謂鄉愿大學之閒居中庸之無忌憚皆是也若夫
庶民盗賊之違理犯義則非其性之滋偽由於上之人
不能立極使之無道而教之無素也書曰惟皇上帝降
衷於下民若有恒性克綏厥猷惟后荀卿子曰天下有
道盗賊其先變乎由是推之則知庶民之違禮盗賊之
犯義特以極之不立耳非庶民盗賊之罪也
　徵君來瞿塘先生知徳
來知徳字矣鮮號瞿塘川之梁山人十歳通舉子業舉
嘉靖壬子鄉試以終養不上公車親殁廬墓六年遂無
宦情至萬縣山中潜心三十年以求易象著錯綜圖一
左一右曰錯六爻相反如乾坤是也一上一下曰綜反
對如屯蒙是也以觀陰陽之變化著黑白圖以騐理欲
之消長萬厯壬寅司馬王象乾中丞郭子章交薦除授
翰林院待詔疏辭令以原銜致仕年八十卒先生之學
與程子陽明有異同者二端謂格物之物乃物欲之物
物格而後知至克已復禮為仁養心莫善於寡欲此三
句話乃一句話也何也物也已也欲也皆我有之私也
格也克也寡也皆除去有我之私也紫陽是説前一歩
工夫陽明是説後一歩工夫謂明徳即五達道也自其
共由於人謂之道自其實得於已謂之徳自其通於天
下曰達自其昭於天下曰明非有二物也即敬止仁敬
孝慈信之徳也言齊家孝弟慈之徳也言治國宜家人
宜兄弟父子足法之徳也言平天下老老長長恤孤之
徳也一部大學綰結於此二字不言道而言徳者有諸
已而後求諸人也此正五帝三皇以徳服人之王道耳
若以人之所得乎天而虛靈不昧為明徳則尚未見之
施為以何事明明徳於天下哉愚按以物為欲或問中
孔周翰已有是説但孔以為外物之誘先生以為有我
之私雖稍不同然有我之私未有不從外誘者也夫格
物為初下手工夫學者未識本體而先事於防欲猶無
主人而逐賊也克巳之主腦在復禮寡欲之主腦在養
心格物即識仁也即是主腦不可與克巳寡欲相例耳
明徳為虛靈不昧無一象之可言而萬象森然此體不
失而行之君臣父子兄弟夫婦朋友之間自無隔閡乃
謂之達故謂五達道在明徳中則可謂明徳即五達道
則體用倒置矣其論心學晦明天實囿之若是一陰一
陽之道繼之者未必善矣嗚呼人自囿之而歸咎於天
可乎　又曰先生之學以本體上用不得工夫凡涵養
未發持敬一切抹殺止於念之動處分别其善惡而為
之去之其所謂格物者乃是克伐怨欲之不行所謂明
明徳者乃事為之末務無不入於粗機將虛靈之本體
讓於佛氏可謂懲咽而廢食終其為無頭之學問而已
且陽明之學失傳其門人無不以知善知惡從已發處
下手識者方欲挽歸未發先生未必有所蹈襲不知已
流入其窠臼也數十載空山獨學無朋師心自智無乃
可惜乎
語録仁義禮智信之理一也自天命而言謂之性自率
性而言謂之道自物則而言謂之理自無偏倚過不及
而言謂之中自有諸已而言謂之徳自極至而言謂之
太極譬如起屋相似性字自根基上説道字自道路上
説理字自尺寸不可易上説中字自規矩上説得字自
畜積上説極字自闗門一掃統括微妙上説　凡處不
要𦂳之人與不要𦂳之事不可狎侮忽畧通要謹慎細
宻就是聖人不泄邇工夫吉凶悔吝都在此上面坐
世間千條萬緒消不得我一箇理字千思萬想消不得
我一箇數字千横萬逆消不得我一箇忍字　朱子説
未有天地之先畢竟先有此理説得不是有物方有理
程子説在物為理説得是　學聖工夫要下得手凡人
見火而不入於火者知火之能焚也見水而不入於水
者知水之能溺也見米飯而必食者知其能養人也學
者學聖必見惡如見水火見善如見米麵飯如此則天
理人欲判然分明若只講敬説識仁體説致良知恐止
把做一塲話説終下不得手　作聖之功不外於格物
而格物必先於三大欲(好色好/貨好勇)學者做工夫先遏三欲
去行四勿即容易了不過時時覺照而已若被三欲牽
纒出不得世隨人講性命之學千講萬講終是葛藤
五性無聲無臭何處下手惟格形氣上物欲則五性自
呈露矣　程子説主一無適之謂敬謂此心不之東之
西也殊不知此心之東之西者何也乃妄想心也即有
所好樂忿􁂯等心也即格物之物也今既知格物工夫
則此心自然不之東西不消下一敬字矣　靜坐之時
如心思道理此之謂靜亦動如禪家靜坐之時不敢開
闗思道理謂之理障是靜而不能動也行事之時全在
天理此之謂動亦靜如富貴利達之學是動而不能靜
也　程子不知格物是聖學頭腦工夫故於心之未發
上用功不知儒釋之分正在於此　徳者得也以五倫
體之於身躬行心得也即下文言敬止仁敬孝慈信之
徳也若依註中虛靈不昧明徳全在心上去了未見之
施為乃何以明明徳於天下哉　聖學在心之意念上
用工夫禪學在心之未發上用工夫　良知乃天理做
不得工夫　尭舜傳道説人心道心通就心之發動上
説孔門説誠意者此也所以某説戒慎恐懼非存養以
此堯舜原不説存養存養之説蓋因佛氏而起也何也
道心乃與生俱生我之固有未動之時純是道心何必
存養惟方動之始此人所不知而已獨知之時乃有人
心所以當戒懼慎獨　凡處不要𦂳之人與不要𦂳之
事不可狎侮忽畧通要謹慎細宻吉凶悔吝通在此上
生就是聖人不泄邇工夫　人欲必從喜怒哀樂以發
於視聽言動方成人欲未有窅㝠空寂而成人欲者
天道之誠即太極之實理理無聲無臭何處見其誠以
氣候論春生秋殺以動物論春來便獺祭魚雁北來秋
來便豺祭獸寒蟬鳴以植物論春來便草木萌動秋來
便草木黄落今年如是明年如是千萬年也如是若以
一物論黍千年是黍不變而為稻稻千年是稻不變而
為梁此便是天之誠
　副使顔冲宇先生鯨
顔鯨字應雷號冲宇寜之慈谿人嘉靖丙辰進士授行
人選為御史巡按河南華亭以伊庶人事囑之先生不
動聲色卒定其亂海忠介下獄特疏救之沈青霞寃死
㧞其子襄於太學出提學政先風化而後文藝在楚則
忤江陵在中州則忤新鄭其守正如此鄒南臯曰予讀
先生所論孔孟顔曾及原人原性諸語其學以求仁為
宗以黙坐澄心為入門以踐履操修為見性而妙於慎
獨極於黙識旣殫厥心矣而總於悟格物之㫖盡之世
儒以一事一物為物而先生以通天下國家為物為格
其力久故其悟深其悟深故其用周直從困衡中入而
非以意識承當之者先師蕺山曰先生於學問頭腦已
窺見大意故所至樹立磊落先生與許敬菴皆談格物
之學敬菴有見於一物不容之體先生有見於萬物皆
備之體蓋相反而相成者總之不落訓詁窠臼者也
　
　
　
　
　
　
　明儒學案卷五十三
欽定四庫全書
　明儒學案卷五十四
　　　　　　　　　　　餘姚　黄宗羲　撰
諸儒學案下二
　盧冠巖先生宁忠
盧宁忠字獻甫號冠巖嶺南人也曽守東牟不詳其所
至官先生受業於黄泰泉泰泉議王湛之學而先生以
不得及陽明之門為憾於甘泉則書札往來求教不一
也先生謂天地間有是氣則有性性為氣之官而綱維
乎氣者是矣然不知此綱維者即氣之自為綱維因而
名之曰性也若别有一物以為綱維則理氣二矣又以
誠意之意是生理之初萌純粹至精即周子誠神幾之
幾也其視意為有善有惡者加功宻矣頗與子劉子之
言意同然子劉子以意藴於心知藏於心意中最初之
機則知善知惡之知是意為存主知為初萌先生之所
謂意乃子劉子之所謂知也雖同在未發之中而其先
後之序有不容紊亂者
獻子講存夫物猶事也事在心不在外凡吾心所著之
事即是物格者隨此心所著之事而格其善惡一定之
理也夫事之在心是非善惡必有當然一定之則於是
以吾心本然之明覺而是正之則何者為善而當為何
者為惡而當去舉不能外吾心之聰明與吾身之踐履
矣是能格物　陽明子謂無善無惡者心之體有善有
惡者意之發知善知惡者知之良為善去惡者物之格
葢學求知孰善孰惡必不能為善而去惡如所云是先
為善去惡而後求知善惡大學當以誠正居先而格物
在致知之後矣此所以起學者之疑也陽明之學主致
良知故只格物便一了百當然此上智之事非可概中
才以下也後學推演其義者則曰知良知也虚靈不昧
天之性也致者充極其虚靈之本體不以一毫意欲自
蔽而明徳在我也物格者感而遂通天下之故而修齊
治平一以貫之明明徳於天下也是以致知為體格物
為用致知在先格物反居後未免於大學條次不倫且
既無一毫意欲之蔽而充極乎天命之性即無事矣又
何勞誠意於好善惡惡也耶至以鏡譬之謂知如鏡之
明致則磨鏡格則鏡之照物夫鏡必磨而後照今格以
照之而後致以磨之是先用之照而後磨也大學曷不
言致知而後格物耶　性者天之命心者性之宅性只
是天地之性無所謂氣質之性性無不善其為不善氣
雜之也心只義理之心無所謂利欲之心心無不正其
為不正習移之也天地間有是氣則有是性性為氣之
官而綱維乎氣者氣或時得而拘之不可得而冺之氣
有不美性固能轉移之也人之所不慮而知者是為良
知知即性也良知之發無有不善或流為邪妄心亦無
不自知之但習於利欲而不能反正耳而謂其本心之
不正者否也　常戒懼則心體自明務平恕則物宜自
順　問生之謂性曰此古語也非始於告子也此語説
得最是葢生即氣氣便寓性孟子道性善以生為氣而
深闢之是氣之外又别有所謂理者不分理氣為二乎
至宋儒又有天地之性氣質之性之説遂使性亦有二
而萬物無復統體一太極矣夫理者氣之綱氣者理之
迹氣即寓理古未有以理氣並言者易曰一隂一陽之
謂道釋之曰隂陽迭運者氣也其理則所謂道理氣並
言葢昉諸此夫隂陽五行萬物氣也而各一其性理也
在人則耳目手足氣也而聰明持行理也程子曰性即
氣氣即性葢懼人二之也性即太極氣只是氣不可復
言有氣質之性説著個性即無不善其為不善氣有雜
糅而性為所累耳氣之付畀得其貴者為人得其賤者
為物得其清而純者為賢為智得其濁而駁者為愚為
不肖曷能齊一而性則未嘗不一也孟子始終不能服
告子之心為其論未及此　問中庸説天命之性又説
未發之中即孟子言性善否曰民受天地之中以生故
性無不善而偏者非性也易稱繼之者善成之者性繼
而曰善則成其有不善乎若乃隂陽變合而氣之流布
不無清濁純駁之異故物之遇之自有通蔽邪正之殊
其在天日月星辰巳不無明暗其在地山川土石已不
無柔剛而况於人乎况於物乎而其本然之性則未嘗
不善也是故學問之道惟在變化氣質易其惡而致其
中所謂未發之中非以日用應務者為已發而指夫退
然休息未與事接時為未發也葢事物未來念慮未動
要之必有主宰於其内渾然全體至靈而至寂不測而
不倚是以虚無不受感之即通雖紛華盛麗萬變起滅
而其寂然之本體則無時不寂然焉所謂未發之中非
是之謂乎於此而得養則物欲無所蔽而發皆中節大
本逹道貫通流行此盛徳之所以日新天命之所以不
已也　致良知之㫖非始於陽明也朱子謂康炳道曰
致得吾心本然之知豈復有所陷溺本然之知非良知
乎心不為物欲所陷溺不可入聖乎但朱子止就一義
説陽明認得十分端的故執此一説左來右去直窮到
底累千萬而不離道心者天然自有之義理而非出於
人心之外也人心者天然自有之情才而道心之用所
以顯行也寂感之際茫然不知體察則其流而為邪妄
直易然耳所謂危也然雖蔽於物欲流於邪僻而其本
然之良隨處發見能察識而操存之固甚微而甚安也
　天命之性無聲無臭不睹不聞不可得而言也故以
仁義禮智明之而性之本體因之可見所謂因用以明
體也　陽明先生之致良知當先辯於知也夫知有知
覺之知有意見之知有本然之知昧者均以為良知夫
知覺之知人與物一也有真率無節制意見之知萌於
念慮善惡幾焉惟本然之知出於性天之靈覺不待學
習童而知愛親長而知敬兄感觸而應孺子入井而怵
惕見嘑蹴之食無禮義之萬鍾而辭讓此謂本然之良
知所當致焉者也致吾愛與不忍之知即無一念一事
之非仁而萬物育矣致吾敬與辭讓之知即無一念一
事之非義而萬民正矣　知行一中人以上事也知而
行中人以下事也　君子之道雖費而實隠以見求道
者但當於隠求之正不必泛求於費使有逺人為道之
過也隠者無聲無臭之謂即莫見乎隠之隠言道之本
體也道之本體不睹不聞即之無朕而萬物萬事萬象
隨在各足　伐柯之逺無他二故也二則徒費瞻忽無
益於求也乃若反而求之則吾心自有一箇天則不落
格式不煩比度所謂一也心外無道道不逺人也人之
為道而逺人是逺心以為之故失之逾逺也丘未能一
焉謂未能以心之所以教人致一也求事父之理於其
子求事君之理於其臣求朋友之理於其先施之友求
在外者也執柯以伐柯者也是二之也乃若心也者天
之所以與我其一念至誠惻隠之意常一乎子臣弟友
之間即忠恕也以此事父則䕫䕫齋慄者在我不必求
事之之則於舜也以此心事君則周之至徳者在我不
必求事之之則於文王也以此心施之友則惠及朋友
者在我不必求先施之則於武公也所謂一也　心之
本體渾然中涵不落方體若虚而甚實似寂而甚神纔
放下便沉滅昏雜纔提起便知覺靈明自非私欲蔽錮
梏之反覆其真體固在也此處正要體認不知體認却
無倚著便落想像遇事感應愈加昏雜然則何妨於炯
炯而欲常止止也但既體認得真却要存養得宻常令
在中勿致放失庶幾全體呈露大用顯行耳其謂知覺
常止常定不可落念者為意必固我之私也其謂感應
常運常化不可成念者為好樂夏患之不得其正也
語其本體謂之未發語其感通謂之發若此心之靈則
非待有所感發而後有知也　學者涵養湏於静中覺
得有物動時却自無事乃不偏著　悟非意見想像之
謂此心生機也生機發動則有自然之明覺惟澄心凝
慮生機潜通是自然有得自然有得然後無思而無不
通　問大學於誠意以下皆有傳獨格致之義闕焉何
也曰物也知也意也一物也格也致也誠也一事也由
心之感曰物由心之靈曰知由心之萌曰意非異也葢
心一也即其感通之物而格之以致吾本然之知就吾
意所知之物而好惡之必無自欺之蔽是謂格物致知
誠意耳聖門之學内求故三者為一後人之學外求故
三者支焉以三者各自為義則其以為闕也固宜記曰
人生而静天之性也感於物而動性之欲也物至知知
然後好惡形焉釋者以為心之知因物生意從知起無
内外無先後其致一焉者也記之物至非大學所謂物
乎記之知知非大學所謂知乎記之好惡非大學所謂
意乎可好可惡物也識其可好可惡知也好之惡之意
也今如人之心其卒然以可好之物感也則心之靈雖
不與物謀而即知其可好矣何者心之好之之理與物
之可好者遇也如此則所以好之者當盡其知而止也
而好之不如好好色是謂不致好之知不致好之知是
謂不格物之善矣今如人之心其卒然以可惡之物感
也則心之靈雖不與物謀而即知其可惡矣何者心之
惡之之理與物之可惡者遇也如此則所以惡之者當
盡其知而止也而惡之不如惡惡臭是謂不致惡之知
不致惡之知是謂不格物之惡矣故格物非他也格吾
知之物也格吾意之物也致知非他也致吾物之知也
致吾意之知也誠意非他也誠吾物之意也誠吾知之
意也雖然要之在於此心欺否之間耳故曰所謂誠其
意者毋自欺也無自欺則如好好色如惡惡臭此謂之
自慊矣夫是之謂物格夫如是之謂知致夫如是之謂
意誠孟子曰萬物皆備於我矣反身而誠樂莫大焉惟
萬物之理備於吾心故徳性之知周於萬物反身而誠
則萬物之備於我者格而徳性之知致矣此之謂自慊
葢言樂也然則如之何亦於獨知之地謹之而已葢徳
性之知我自有之有感之頃我自知之於此不用其謹
惡乎用其謹哉　問意者云何曰天地之大徳曰生心
則其生之理也意則其生理之初萌也天性純粹中此
為最先端倪絶無一毫夾雜少頃即有許多計較遷就
之私矣少有計較遷就即純粹端倪便不能直遂矣故
大學教人誠意只是要人實養得端倪在隨地生幹生
枝吐華吐實無非此一生理貫徹耳故身心國家天下
者非他也誠意之枝幹花實也　天地雖閉塞而化未
嘗息日月雖沉晦而明未嘗息江河雖隠伏而流未嘗
息故人心不可以動静言纔説静已是動　喜怒哀樂
率吾性曰道視聼言動行吾敬曰徳　饑欲食渇欲飲
者人心也不以飲渇之害為心害者道心也欲生惡死
者人心也欲惡有甚於生死而不為茍得者道心也
　侍郎呂心吾先生坤
呂坤字叔簡號心吾河南寧陵人隆慶辛未進士授襄
垣知縣調大同有人命坐抵王山隂家屏欲緩其獄不
聽山隂入為吏部語人曰天下第一不受請托者無如
大同令也特疏薦之陞吏部主事轉至郎中出為山東
叅政歴山西按察使陜西布政使以右副都御史廵撫
山西入協理院事陞刑部右侍郎轉左每遇國家大議
先生持正不為首䑕以是小人不悦先生嘗為閨範圖
説行之坊間神宗頗喜小説院本及出像諸書内侍陳
矩因以閨範進覽神宗隨賜皇貴妃鄭氏貴妃侈上之
賜製序重刋頒之中外時國本未定舉朝方集矢於鄭
氏而不悦先生者謂可藉手中以竒禍給事中戴士衡
劾先生假托閨範圖説包蔵禍心好事者又為憂危竑
議言先生以此書私進貴妃貴妃答以寳鏹五十采幣
四端易儲之謀不幸有其迹矣戚臣鄭承恩上䟽辯寃
戍士衡先生亦致仕不起家居四十年年八十三卒贈
刑部尚書先生資質魯鈍少時讀書不能成誦乃一切
棄之澄心體認久之了悟入目即不忘年十五讀性理
書欣然有會作夜氣鈔擴良心詩一生孜孜講學多所
自得大抵在思上做工夫心頭有一分檢㸃便有一分
得處葢從憂患中歴過故不敢任情如此
呻吟語乾坤是毁底故開闢後必有混沌所以主宰乾
坤是不毁底故混沌還成開闢主宰者何元氣是已元
氣亘萬億嵗年終不磨滅是形化氣化之祖也(天/地)　先
天之氣發洩處不過毫釐後天之氣擴充之必極分量
其實分量極處原是毫釐中有底若毫釐中合下原無
便一些増不去萬物之形色才情種種可騐也(形/氣)　道
者天下古今公共之理人人都有分底道不自私聖人
不私道而儒者每私之曰聖人之道言必循經事必稽
古曰衞道嗟夫此千古之大防也誰敢决之然道無津
涯非聖人之言所能限事有時勢非聖人之制所能盡
後世茍有明者出發聖人所未發而嘿聖人欲言之心
為聖人所未為而脗合聖人必為之事此固聖人之深
幸而拘儒之所大駭也(道體並下/四段  同)　或問中之道堯舜
傳心必有至元至妙之理余嘆曰只就我兩人眼前説
這飲酒不為限量不至過醉這就是飲食之中這説話
不緘嘿不狂誕這就是説話之中這作揖跪拜不煩不
疏不疾不徐這就是作揖跪拜之中就是一事的堯舜
推之萬事皆然到那安行處便是十全的堯舜　形神
一息不相離道器一息不相無故道無精粗言精粗者
妄也因指案上樽爼言其位置恰好處皆是天然自有
的道理若説神化性命不在此却在何處若説這裏有
神化性命這個工夫還欠缺否推之耕耘簸揚之夫炊
爨烹調之婦莫不有神化性命之理都能到神化性命
之極學者把神化性命看得太元把日用事物看得太
粗只因不曽理會理會得横竪推行撲頭葢面脚踏身
坐的都是神化性命　無萬則一何處著落無一則萬
誰為主張此二字一時離不得得一只在萬中走故有
正一無邪萬有治一無亂萬有中一無偏萬有活一無
死萬　或問子之道何如曰饑食渇飲倦眠醒起冬爐
夏扇喜歌悲哭如此而已矣曰如此之道其誰不能曰
我有終身不能者在　今人不如古人只是無學無識
學識湏從三代以上來纔正大纔中平今只將秦漢以
來見識抵死與人爭是非已自可笑况將眼前聞見自
已聰明翹然不肯下人尤可笑也(問學段下/十二  同)　今人無
事不茍且只於虚套搪塞竟不咀嚼真味　不從學問
中來縱有掀天掲地事業都是氣質作用氣象豈不炫
赫可觀一入聖賢秤尺坐定不妥貼學問之要如何隨
事用中而已　學問二字原自外面得來葢學問之理
雖全於吾心而學問之事則皆古今名物人人而學事
事而問攢零合整融化貫串然後此心與道方浹洽暢
快若怠於攷古恥於問人聰明自已出可憐可笑不知
怎麽呌做學者　無所為而為五字是聖學根源學者
入門念頭就要在這上做今人説話第二三句便落在
有所為上只為毁譽利害心脱不去開口便是如此
人才不甚相逺只看好學不好學用心不用心耳　以
粗踈心看古人親切之語以煩躁心看古人静深之語
以浮汎心看古人元細之語以淺狹心看古人博洽之
語字意未解句讀未真便加評隲真孟浪人也　一門
人向予數四窮問無極太極及理氣同異性命精粗性
善是否予曰此等語予亦能勦先儒之説及一已之謬
見以相發明然非汝今日急務假若了悟性命洞逹天
人也只於性理書上添了某氏曰一叚言語講學門中
多了一宗卷案後世窮理之人信彼駁此服此闢彼百
世後汗牛充棟都是這樁話説不知於國家之存亡萬
姓之生死身心之邪正見在得濟否我只有個粗法子
汝只把存心制行處事接物齊家治國平天下大本小
節都事事心下信得過了再講這話不遲曰理氣性命
終不可談耶曰這便是理氣性命顯設處除了撒數没
總數　人各有抵死不能變之偏質慣發不自由之熟
病要在有痛恨之志宻時檢之功總來不如沉潜涵養
病根久自消磨然涵養中湏防一件久久収斂衰歇之
意多發强之意少視天下無一可為之事無一可思之
惡徳量日以寛洪志節日以摧折没有這個便是聖賢
涵養著了這個便是釋道涵養　涵養不定的自初生
至葢棺時凡幾變即知識已到尚保不定畢竟作何種
人所以學者要徳性堅定到堅定時隨常變窮逹生死
只一般即有難料理處亦能把持若平日不遇事時儘
算好人一遇個小小題目便考出本態假遇著難者大
者知成個甚麽人所以古人不可輕易笑恐我當此未
便在渠上也　涵養要九分省察只消一分若没涵養
就省察得也没力量降伏那私欲　平居時有心訒言
還容易只是當喜怒愛憎時發當其可無一厭人語才
見涵養　天地萬物之理皆始於從容而卒於急促急
促者盡氣也從容者初氣也事從容則有餘味人從容
則有餘年　心要有個着落不着落到好處便向不好
處與慶陽李克菴通宵談非天徳則王道因相謂曰即
此便是不放心(存心並下/五叚  同)　心放不放要在邪正上説
不在出入上説且如髙卧山林逰心廊廟身處衰世夢
想唐虞逰子思親貞婦懐夫這個是放心否若不論邪
正只較出入却是禪定之學　一善念發未説到擴充
且先執持住此萬善之囮也若隨來隨去更不操存此
心如驛傳然終身無主人住矣　只是心不放肆便無
過差只是心不怠忽便無遺忘　只一事不留心便有
一事不得其理一物不留心便有一物不得其所　一
事不從心中出便是亂舉動一刻心不在腔子裏便是
空軀殻　慎言動於妻子僕𨽻之間檢身心於食息起
居之際這個工夫便宻了(修身並下/二叚  同)　此身要與世融
液不見有萬物形迹六合界限此之謂化然中間却不
糢糊自有各正的道理此之謂精　天地人物原來只
是一個身體一個心腸同了便是一家異了便是萬𩔖
而今看著風雲雷雨都是我胸中發出虎豹蛇蝎都是
我身上分來那個是天地那個是萬物　或問敬之道
曰外面整齊嚴肅内面齋莊中正是静時涵養的敬讀
書則心在於讀治事則心在於所治是主一無適的敬
出門如見大賓使民如承大祭是隨事小心的敬或曰
若笑談歌咏宴息造次之時恐如是則矜持不泰然矣
曰敬以端嚴為體以虚活為用以不離於正為主齋日
衣冠而寢夢寐乎所祭者也不齋之寢則解衣脱冕矣
未有無衣冕而持敬者也然而心不流於邪僻事不詭
於道義則不害其為敬矣若專去端嚴上求敬則荷鋤
負畚執轡御車鄙事賤役古聖賢皆為之矣豈皆日日
手容恭足容重耶大端心與正依事與道合雖不拘拘
於端嚴不害其為敬茍心逰千里逐百欲而此身却兀
然端嚴在此這是敬否(居敬同下/段並)　懶㪚二字立身之
賊也千徳萬業日怠廢而無成千罪萬惡日横恣而無
制皆此二字為之静中看天地萬物都無些子(主静/  下)
(叚/同)　學者萬病只一個静字治得定静中境界與六合
一般大裏面空空寂寂無一個事物纔問他索時般般
足様様有千紛百擾中此心不亂千撓百逆中此氣不
動此之謂至静　喜來時一㸃檢怒來時一㸃檢怠惰
時一㸃檢放肆時一㸃檢此是省察大條欵人到此多
想不起顧不得一錯了便悔不及若養得定了便發而
中節無用此矣(省察同/下叚)　聖狂之分只在茍不茍兩字
　天下難降伏難管攝的古今人都做得來不為難事
惟有降伏管攝自家難聖賢做工夫只在這裏(克/治)　天
徳之良知是千聖一心萬古一道坐斗室而通於六合
的纔落聞見便有偏倚駁雜世俗氣味矣是以聖賢將
聞見來證心不以心狥聞見(致/知)　字到不擇筆處文到
不修句處話到不檢口處事到不苦心處皆謂之自得
者與天遇(力/行)　夫一言之發四面皆淵阱也喜言之則
以為矯戚言之則以為懦謙言之則以為諂直言之則
以為陵㣲言之則以為險明言之則以為浮無心犯諱
則謂有心之機無為發端則疑有為之説簡而當事曲
而當情精而當理確而當時一言而濟事一言而服人
一言而明道是謂修辭之善者其要有二曰澄心曰定
氣(慎言並下/五叚  同)　世人喜言無好人此孟浪語也今且不
湏擇人只於市井稠人中聚百人而各取其所長人必
有一善集百人之善可以為賢人人必有一見集百人
之見可以決大計恐我於百人中未必人人髙出之也
而安可忽匹夫匹婦哉　清議酷於律令清議之人酷
於治獄之吏律令所寃賴清議以明之清議所寃萬古
無反案矣是以君子不輕議人懼寃之也故此事得罪
於天甚重　對左右言四顧無媿色對朋友言臨别無
戒語可謂光明矣胸中何累之有　在邪人前正論不
問有心無心此是不磨之恨故位在則進退在我行法
可也位不在而情意相闗宻諷可也若與我無干渉則
箝口而已禮入門而問諱此亦當諱者　天下事最不
可先必而預道之已定矣臨時還有變更况未定者乎
故寧有不知之名無貽失言之悔　近世料度人意常
向不好邉説去固是衰世人心無忠厚之意然士君子
不可不自責若是素行孚人便是别念頭人亦向好邉
料度何者所以自立者足信也(反已並下/三叚  同)　以患難時
心居安樂以淵谷視康莊以疾病視强健以不測視無
事則無往而不安穏　常看得自家未必是他人未必
非便有長進再看得他人皆有可取吾身只是過多便
有長進　胸中情景要看得春不是繁華夏不是發暢
秋不是寥落冬不是枯槁方為我境　有天欲有人欲
吟風弄月傍花隨柳此天欲也天欲不可無無則寂人
欲不可有有則穢天欲即好的人欲人欲即不好的天
欲(理欲並下/二叚  同)　愈進修愈覺不長愈檢㸃愈覺有非何
者不畱意作人自家儘看得過只日日畱意向上看得
自家都是病痛那有一些好處初頭只見得人欲中過
失久久又見得天理中過失到無天理過失則中行矣
又有不自然不渾化著色喫力過失走出這個邉境纔
是聖人能立無過之地　為善去惡便是趨吉避凶惑
矣隂陽異端之説也祀非𩔖之鬼禳自致之災祈難得
之福泥無損益之時日宗趨避之邪術悲夫愚民之抵
死而不悟也即悟之者亦狃於天下皆然而不敢異至
有名公大人猶極信尚反經以正邪慝復誰望哉(善惡/  下)
(二叚/並同)　凡人之為不善其初皆不忍也其後忍不忍半
其後忍之其後安之其後樂之至於樂為不善而後良
心死矣　精明也要十分只湏蔵在渾厚裏作用古人
得禍精明人十居其九未有渾厚而得禍者今之人惟
恐精明不至乃所以為愚也
别録宋儒有功於孟子只是補出個氣質之性者多少
口吻不動氣事事好　每日㸃檢要見這願頭自徳性
上發出自氣質上發出自習識上發出自物欲上發出
如此省察久久自識得本來面目　孝子之於親也終
日乾乾惟恐有一毫不快事到父母心頭無論貧富貴
賤常變順逆只是以悦親為主葢悦之一字乃事親第
一傳心口訣　明道受用處隂得之佛老康節受用處
隂得之莊列然作用自是吾儒葢能奴僕四氏而不為
其所用者此語人不敢道深於佛老莊列者自嘿識得
　泰山喬嶽之身海濶天空之腹和風甘雨之色日照
月臨之目旋乾轉坤之手磐石砥柱之足臨深履薄之
心玉潔氷清之骨此男兒八景也
　忠節鹿乾岳先生善繼
鹿善繼字伯順號乾岳北直定興人萬厯癸丑進士授
户部主事遼左缺餉請帑疏皆不行會廣東解金花銀
至先生與司農議劄納太倉轉發遼左而後上聞上怒
降級調外任先生因移疾去金花銀者國初以備各邉
之緩急俱解太倉其後改解内府宮中視為私錢矣光
廟御極復官改兵部主事司馬王象乾行邉請用廢弁
之以賍敗者耿職方不覆司馬又請㫖命司官不得違
阻先生寓書福清争之無以奪也髙陽以閣臣督師先
生轉員外郎中皆在幕府髙陽解兵柄先生亦罷歸家
居四年崇禎初起為尚寳司卿陞太常寺少卿未三載
復請告九年七月先生城守定興城破死之贈大理寺
卿諡忠節先生讀傳習録而覺此心之無隔礙也故人
問其何所授受曰即謂得之於陽明可也先生與孫竒
逢為友定交楊忠愍祠下皆慨然有殺身不悔之志嘗
寄周忠介詩云寰中第二非吾事好向椒山句裏尋首
善書院之會先生將入聞其相戒不言朝政不談􁑭掌
曰離􁑭掌言學則學為無用之物聖賢為無用之人矣
遂不往是故先生之學頗近東林諸子一無攙和夾雜
其斯謂之狂狷歟
論學語吾輩讀有字的書却要識没字的理理豈在語
言文字哉只就此日此時此事求一個此心過得去便
是理也仁義忠孝名色萬干皆隨所在而强為指稱也
奈何執指稱者求理乎指稱種種原為人覿面相違不
得不隨在指㸃求以省悟而人復就指㸃處成執滯談
元説妙較量一字之間何啻千里　此理不是人做作
的天生萬物而人得其生物者以為生四海一天萬里
一天人心與天並大只就乍見孺子一端推之上下四
方往古來今觸無不覺叩無不應俯仰宇宙都呼吸一
氣之中故宇宙中物皆性中物宇宙内事皆分内事也
大學之明徳中庸之性論語之仁皆是物也乃合下生
成本來面目也　此理不是涉懸空的子臣弟友是他
著落故學以為已也而説個已就在人上學以盡心也
而説個心就在事上此知仁與莊禮不得分也修已與
治人不得分也博文與約禮不得分也文章與性道不
得分也不然日新顧諟成湯且為枯禪矣　天地萬殊
總是一本　識得把柄纔好下手而形與性分不得仁
與人分不得忠恕一貫原非借言敦化川流豈容分指
學湏是莫知下學上逹分不得教何嘗有隠文章性道
分不得看來為學只在當下學術事功亦分不得也
從來文人概稱學者識得孔子之意誦詩則乍歌乍哭
欲鼓欲舞詩亦是學讀史則其事若親其人若生史亦
是學屬辭則行所當行止乎其所不得不止文亦是學
總之天地萬物皆此生意生意在我法象俱靈吟風弄
月從容自得孔顔樂處意在斯乎　禮樂不是鐘鼓玉
帛節文不是聲容制度全在日用間應事接物上討求
應節其當然而然極其中的去處呌做禮其自然而然
極其和的去處呌做樂兩個字又却是一個理未有不
合禮而得成樂不合樂而得成禮者細體之自見
　臺長曹貞予先生于汴
曹于汴字自梁號貞予平陽安邑人登進士第授淮安
府推官擢給事中萬厯辛亥京察先生以吏科都給事
中與太宰孫丕揚主其事是時崑宣𫝊四明之衣鉢収
召黨與皆以不謹坐罷其黨金明時秦聚奎起而訐之
先生與太宰皆去而朝中之朋黨遂興光宗立起太常
少卿屢遷僉都御史吏部左侍郎其推少宰也先生倍
馮恭定以上而㸃用先生葢小人知君子難進易退一
顛倒而兩賢俱不安其位矣崇禎初召為左都御史庚
午致仕卒於家年七十七先生與馮應京為友以聖賢
之學相砥礪講求兵農錢賦邉防水利之要其耳目大
概見之日用編所言仁體則是西銘之註疏也木則不
仁不木則仁即上蔡之以覺言仁也以覺言仁本是不
差朱子却以為非謂知覺不可以求仁仁然後有知覺
夫知覺猶喜怒哀樂也人心可指只此喜怒哀樂喜怒
哀樂之不隨物而遷者便是仁體仁是後起之名如何
有仁方有知覺耶且上蔡之言知覺覺其天地萬物同
體之原也見得親切故又以痛痒言之朱子强坐以血
氣之性血氣之性則自私自利矣恐非上蔡之所指也
書夫道本無淺深無人弗足講學以明道士農工賈皆
學道之人漁牧耕讀皆學道之事隆古無講學之名其
人皆學故無名也國家以文學取士天下學校無慮千
百章縫之士無慮萬億葢令其日講所謂時習所謂孝
弟所謂性命仁義而以淑其身待天下之用也乃人心
不古遂有口耳活套掇拾粉飾以為出身之媒師以是
教上以是取恬不為異非其質矣而於立身行政毫無
干涉於是君子厭薄其所為而聚徒講道人遂以道學
目之若以為另是一種豈不惑哉然講學之中亦或有
言然而行不然而藉是以干貴人㨗仕徑者而其名為
道學也是有口耳活套之實而更美其名人誰甘之則
羣起而相攻而講者益寡道益晦矣大抵所學出於實
則必䦣然自脩不論大節細行一一不肯放過雖力量
不同未必盡無疵而不自文以誤人也所學出於名則
有張大其門面而於其生平未純處亦曲為言説而謂
其為道夫夷之隘不害其清惠之不恭不害其和然亦
何必曰此隘此不恭正道之所在而陋孔子於下風乎
羅近溪逢人問道透徹心體豈不可尚而濶畧處亦誠
其病乃學者得其濶畧以為可便其私也而或多不覊
誠有如止菴疏所謂賄賂干請任情執見等説是其坐
女子於懐而亂之而猶侈然薄魯男子不為也而可乎
但今因止菴之疏而遂禁其講是因噎廢食夫此學乃
乾坤所由不毁何可一日廢也似更當推廣而俾千百
學校億萬章縫無不講以及農工商賈無不講才是而
其機則自上鼓之若得復辟召之典羅致四方道學倣
程子學校之議布之天下以主道教於一切鄉學社學
之衆漸次開發而申飭有位之士以興學明道為先圖
其學則以躬行實踐為主隨其人之根基引之入道或
直與天通或以人合天或真臻悟境或以修求悟夫天
人合一修悟非二舍天而言人舍悟而言修則淺矣近
時學者知皆及此然言天矣而人尚未盡言悟矣而修
且未能世豈有能致中而不能致和能正心而不修身
者哉則不可不戒也大抵果能合天則必益盡其人事
果能真悟則必益盡其真修堯舜文王孔子何人也而
兢兢業業望道未見徙義改過没齒以之也(再答李/贊宇書)
仁人之用仁舉諸我以加諸彼乎曰非然也有彼我則
有封域有封域則有急緩有急緩則有校量其卑者易
入於納交聲譽之偽其髙者亦囘而不直滓而不粹暫
而不恒虧而不滿夫湛然而仁具油然而仁興奚暇校
量哉昔先哲之談仁也曰仁心之徳也而泥之者乃於
心之内更求徳為非徳不足以見仁也者不知心焉知
仁故曰仁人心也言心而不言徳而泥之者乃於仁之
内更求心焉非心不足以見仁也者不知人矣不知人
焉知仁故曰仁者人也言人而不言心嘻至矣若理若
氣若形若性若身若心貫通矣渾合矣天也地也萬有
不齊之物也我也其生之所自一也鴻濛未闢之始有
合而無分形象既判之後似分而實合故靈明各具天
不獨豐人不獨嗇人不獨得物不獨闕其中通也一隂
乍動一陽來復倐忽彌漫周於天地貫於萬物亦其中
通也疾疴痛癢相連相闗不但父母兄弟推之一切莫
不皆然亦以其中通也而或者乃曰母齧子痛則常聞
之焉有物痛而亦痛嗟乎母齧子痛世未必皆其人也
然則父母非一體耶此其體之木也木則無不木也不
木則無所木也入其室父母兄弟環向而處不知其䁥
也出而逰闤闠之中遇其父母兄弟則䁥之之郡城焉
遇其邑之人則䁥之之會城焉遇其郡之人則䁥之之
都城焉遇其省之人則䁥之之海外異邦焉遇中國之
人則䁥之之壙洋之水木石鹿豕之為叢遇似人者而
䁥之矣方其未暱也木也及其既䁥也不木也且光風
霽月何與於我而忻狂颶隂霾何與於我而慘水光山
色何與於我而喜荒原頺壁何與於我而悽則風月水
石固有通於我者我乃忻之慘之喜之悽之耳奈何日
日周逰時一茂對人忻亦忻人慘亦慘以目為賞以目
為惜語云我乃行之不得我心不自察耳察則不木不
察則木顧華裔之界限人物之差等仁人未嘗無别此
以别之者體之也華得其所裔亦得其所也盡人之理
亦盡物之理也分殊者脉絡之分也理一者公溥之量
也然征伐可廢乎刑誅可弛乎仁人未嘗不嚴此以嚴
之者體之也仁與不仁辨之以心不辯之以迹除莠剔
蠧以殺機為生織花鎩鶴以生機為殺故砭灼不廢於
肌膚夏楚不靳於愛子虞廷四罪魯國肆𤯝周王一怒
宋公不阨孰一體孰非一體必有分矣夫以天地萬物
為體則體大以四體為體則體小以天地萬物之體為
人則人大以四體之體為人則人小大體者能卷能放
流衍於衆小體之中而衆小體不能隔也四體之木則
知療之天地萬物之體之木則不知療弗思故也夫千
萬世之上此天地也有萬物焉千萬世之下此天地也
有萬物焉天道無窮地道無窮物生無窮吾心亦無窮
往聖之絶學未輟於命而萬世之太平輒營於中仲尼
之生千古不疚堯舜之心至今猶存即其體存也故曰
會人物於一身通古今於一息區區補葺於百年之間君
子以為猶木也故仁以為巳任古之成仁者如此(仁體/䇿)
曹門學則無我方為真我　夫學隨事可盡隨時可盡
隨地可盡隨分可盡外無待越内無容減當其現在不
乏毫釐　講學愈精則愈麄愈髙則愈卑故聖學為庸
行如赤子而止　遭人之唾罵斥辱皆我大得益處
心之在人雖夢寢而未嘗斷息常動故也雖應酬而不
可眹兆常静故也　晝游雖樂不聞遇雪而悲春景而
嬉豈至逢冬而惡何者安於時也時有順逆何異晝夜
春冬而情逐景遷乃致愁苦亦惑矣　惟知故止惟止
故知然知則六合内外瑩瑩一片止在何處　聖人能
從心所欲故不踰矩世人大概違心耳　如何存養此
心曰識得此心方好存養如何識心曰心體時時呈露
勿令聞見遮迷　仁心之徳也而泥之者乃於心之内
更求徳焉非徳不足以見仁也者不知心焉知仁故曰
仁人心也言心而不言徳泥之者乃於人之内更求心
焉非心不足以見仁也者不知人焉知仁故曰仁者人
也言人而不言心　鴻濛未闢之始有合而無分形象
既判之後似分而實合入其室父母兄弟環向而處不
知其䁥也出而遊闤闠之中遇其父母兄弟則䁥之之
郡城焉遇其邑之人則暱之之會城焉遇其郡之人則
暱之之都城焉遇其省之人則䁥之之海外異邦焉遇
中國之人則䁥之之壙洋之水木石鹿豕之為叢遇似
人者而䁥之矣且光風霽月何與於我而忻狂颶隂霾
何與於我而慘水光山色何與於我而喜荒原頽壁何
與於我而悽則風月水石固有通於我者我乃忻之慘
之喜之悽之耳　談風水者專言鬼䕃故欲安其枯骨
至於祖父生前或置之不得其所豈其為䕃生祖父不
及死祖父乎此大惑也
　忠節呂豫石先生維祺
呂維祺字介孺號豫石河南新安人萬厯癸丑進士除
兖州推官入為吏部主事光熹之際上疏請慎起居擇
近侍防㣲杜漸與楊左相唱和也累轉之郎中告歸崇
禎初起尚寳卿再轉太常卿庚午陞南京户部右侍郎
兼右僉都御史總督糧儲時邉餉既借支而納户逋欠
又多積弊難清上特勅侵欺者五品以下就便提問先
生悉心籌畫解支有序乃曰昔人有言人至察則無徒
第思國家多故君父焦勞為臣子者豈能自已陞南京
兵部尚書賊犯鳯陵南京大震先生尋以臺省拾遺落
􁑭為民辛巳正月雒陽陷先生為賊所執道遇福王昂
首謂王曰死生命也名義至重無自辱巳而賊害王酌
其血雜鹿醢飲之曰此福禄酒也先生大罵死之贈太
子少保諡忠節逆奄之時拆天下書院以學為諱先生
與張抱初方講於芝泉書院幾中危禍在南都立豐芑
大社歸又立伊雒社修復孟雲浦講會中州學者多從
之嘗言一生精神結聚在孝經二十年潜玩躬行未嘗
少怠曽子示門人曰吾知免夫非謂免於毁傷葢戰兢
之心死而後已也若先生者其見道未可知庶幾講學
而不偽者歟
與蘇抑堂天下萬世所以常存而不毁者只為此道常
存此道之存人心之所以不死也使人心而死則天地
之毁也久矣人人心不死而人人未能操存之便厭厭
無生意所以持世之人力為擔任將一副精神盡用之
於此道而卑者祗役役於富貴功名意見蹊徑其髙者
又躭入於懸虚以為道更有在也不知此道至平至易
見前即是轉疑即非即入世之中亦自有出世之法非
必盡謝絶人世而後為學也世不難於出而難於入出
而不入出而乃欲入此幻與偽之為也入而能出此吾
儒學問之所以異於二氏也年兄云即今亦自可學誠
哉即今亦自可學也弟有聨云人只此人不入聖便作
狂中間難站脚學湏就學昨既過今又待何日始囘頭
故曰纔説姑待明日便不可也自古聖賢何人不由學
問涵養而必曰生知云云則自棄甚矣只要認定一路
一直硬肩做去日新不已即吾儕自有聖諦彼程邵諸
先覺非人也乎哉彼何以與天地不朽而我輩空没没
也思念及此有不愧汗浹趾者豈人哉然年兄之所以
遲疑於其間者得無謂今天下講學者多偽也不則謂
講學與不講者多分一畛域恐吾涉於一邉噫豈其然
哉講學之偽誠有之然真者必於此出以其偽而廢真
何異於因噎廢食且天下之貪官綦多也未聞以廢仕
進也至於講學之家多分畛域亦自有説吾只見得吾
身非此無以為人安身立命的的在此世自有世之講
學吾自有吾之講學所謂天淵懸隔者也今天下禁講
學而學會日盛學會雖盛而真實在此間做者甚少弟
之修復孟先生會原自修復不沾帶世間一塵近日敝
邑及隣邑逺近之士覺彬彬興起今世風之壊也久而
人心日不古矣以年凡之識力辨此最易如有意於此
固無事遲疑孟子云奚有於是亦為之而已矣　天下
第一等事是何人做天下第一等人是從何事做起可
惜終身憧憧擾擾虚度光隂到雨罷庭空風過花飛時
究竟携得甚物去以此思之何重何輕何真何幻何去
何從自有辨之者然而眼界不開由骨力不堅骨力不
堅所以眼界愈不開以此思之學問下手處可味也而
世往往目學問為偽為迂某謂世之學者豈無偽哉而
真者固自真也以偽為非去其偽而可矣至於學問不
足經世又何學之為以此思之學力事業非兩事也(與/友)
(人/書)　弟維祮問講學為人所非笑何以處之曰講學不
為世俗非笑是為鄉愿講學不到使非笑我者終心服
我是為鄉人講學必别立崖岸欲自異於世俗是為隠
怪講學不大倡其道於天下後世以承先啟後自任以
為法可傳自勵是為半途之廢(答問/一條)
　
　
　
　
　明儒學案卷五十四
欽定四庫全書
　明儒學案卷五十五
　　　　　　　　　　　餘姚　黄宗羲　撰
諸儒學案下三
　給事郝楚望先生敬
郝敬字仲輿號楚望楚之京山人萬厯己丑進士知縉
雲縣調永嘉入為禮科給事中改户科上開礦税奄人
陳増陷益都知縣吳宗堯逮問先生劾増申救宗堯税
奄魯保李道請節制地方有司先生言地方有司皇上
所設以牧民者也中使皇上所遣以取民者也今既不
能使牧民者禁禦其取民者已為厲矣而更使取民者
箝制其牧民者豈非縱虎狼入牢而恣其摶噬哉又劾
輔臣趙志臯力主封貢事敗而不坐䑕首觀望謀國不
忠於是内外皆怨己亥大訃京朝官以浮躁降宜興縣
丞量移江隂知縣不為要人所喜考下下再降遂挂冠
而歸築園著書不通賓客五經之外儀禮周禮論孟各
著為解疏通澄明一洗訓詁之氣明代窮經之士先生
實為巨擘先生以淳于髠先名實者為人是墨氏兼愛
之言後名實者自為是楊氏為我之言戰國儀秦鬼谷
凡言功利者皆不出此二途楊墨是其發源處故孟子
言天下之言不歸揚則歸墨所以遂成戰國之亂不得
不拒之若二子徒有空言無闗世道孟子亦不如此之
深切也此論實發先儒所未發然以某論之楊墨之道
至今未熄程子曰楊墨之害甚於申韓佛老之害甚於
楊墨佛老其言近理又非楊墨之比夫無所為而為之
之為仁義佛老從死生起念只是一個自為其發願度
衆生亦只是一個為人恁他説元説妙究竟不出此二
途其所謂如來禪者單守一㸃精魂豈不是自為其所
謂祖師禪者純任作用豈不是為人故佛氏者楊墨而
深焉者也何曽離得楊墨窠臼豈惟佛氏自科舉之學
興儒門那一件不是自為為人仁義之道所以滅盡某
以為自古至今只有楊墨之害更無他害楊子雲謂古
者楊墨塞路孟子辭而闢之廓如也豈非夢語今人不
識佛氏底藴將楊墨置之不道故其闢佛氏亦無闗治
亂之數但從門面起見耳彼單守精魂者不過深山之
木石大澤之龍蛇無容闢之其純任作用一切流為機
械變詐者方正彌天漫地楊墨之道方張而未艾也嗚
呼先生之學以下學上逹為的行之而後著習矣而後
察真能行習未有不著察者也下學者行也上逹者知
也故於宋儒主静窮理之學皆以為懸空著想與佛氏
之虚無其間不能以寸然按先生之下學即先生所言
之格物也而先生於格物之前又有一叚知止功夫亦
只在念頭上未著於事為此處如何下學不得不謂之
支離矣
知言學以性善為宗以養氣為入門以不動心為實地
以時中為妙用　性即至善不待養而其體常定不定
者氣動之也故其要只在養氣　性者静也無為之先
本無不善桀紂幽厲有為之後也氣習勝也天道於穆
本無不善災疹乖戾毒草猛獸有為之後也氣化勝也
　志氣之帥也此乃天然妙用人心起一念氣即隨念
而動真宰凝定氣自蟄伏中心坦坦氣自舒暢所以養
氣又在調心　浩然之氣與呼吸之氣只是一氣　一
㸃虚靈内照自然渣滓銷鎔以是益信人性本善若非
性善何以性現衆欲便消今人疑性有不善葢認情識
為元神耳不是性之本體何怪乎不善　一㸃靈知時
時刻刻事事物物寂然不昧便是有事的的真功行時
知行坐時知坐呼吸語嘿細㣲無不了了自知自然性
常見而氣聽命此謂性善此謂知止此謂止於至善
日間寧静時多則性見閙攘時多則氣雜要之塵勞喧
譁中自有安身立命處氣常運性常定何動不静　本
戅人念頭常方方硬硬以此認不動非也念頭若不圓
活觸着便惱磕着便揺湏放教平和滿腔春意則氣不
調而自調心不定而自定　習氣用事徔有生來已慣
拂意則怒順意則喜志得則揚志阻則餒七情交逞此
心何時安寧湏猛力斡轉習氣勿任自便機括只在念
頭上挽囘假如怒時覺心為怒動即返觀自性覔取未
怒時景象湏臾性現怒氣自平喜時覺心為喜動即返
觀自性覓取未喜時景象湏臾性現喜氣自平七情之
發皆以此制之雖不如慎之未萌省力然既到急流中
只得如此挽囘　喜怒雖大賢亦不免但能不過其則
耳若順亦不喜拂亦不怒則是性死情灰感之不應觸
之不動木石墻壁皆聖賢矣　有事只是一個乾知
心所以大者以其虚也若滯在一處只與司視司聽者
無别有礙則小無礙則大　但得閒時則正襟嘿坐體
取未發氣象事至物來從容順應塵勞旁午心氣愈加
和平不必臨事另覓主宰但能平心定慮從容順應即
凡順應者即是主宰多一層計較多一畨勞擾　性體
至静而明静故寂寂明故生生顯㣲無間仁智一體動
静一源此天命之本然也天命不已處即是於穆處盈
兩間四時日月寒暑晝夜來而往往而來草木苗而秀
秀而實人物㓜而壯壯而老刻刻流行時時變易俄頃
停滯即不成造化矣人性若斷滅枯稿豈是天命之本
然故曰離動非性厭動非學　無事端嘿凝神内外根
境一齊放下有事儘去思量儘去動作只要傀儡一線
不放根蒂在手手舞足蹈何處不是性天　約禮只是
主敬以敬履事之謂禮以禮操心之謂敬儒道宗㫖就
世間綱紀倫物上著脚故由禮入最為切近其實欛柄
只一㸃靈性惺惺歴歴便私欲浄盡天理流行日用倫
物盡是真詮但聖人下學上逹不如此説得元虚子思
後來提出未發之中教人戒懼慎獨直徔無始窟中倒
底打迸出來刀刀見血矣　乾元資始萬物化育流行
窮厯不變只緣太虚中有一個貞觀作主自屈自伸自
往自來無心而成化故曰乾以易知曰健曰專曰直皆
易知之妙用也人心一念虚靈惺惺内照自與天道同
運並行今人念頭無主膠膠擾擾精明日消乃禽乃獸
是謂背天　論語思無邪禮記儼若思二語為聖功之
本不思之思為儼若思不偏之思為正思孟子曰心之
官則思先立乎其大者一片虚靈静而常照與宇宙同
體萬象森羅故曰大非計較分别之思謂之大也計較
分别之思皆謂之邪一有所著即非中體非必放縱而
後謂之邪也　不學則殆之思終日終夜無益之思皆
是揣摩妄想非儼若無邪之本體者是真思即是真學
豈得殆而無益　養心先要識心體孟子曰茍得其養
無物不長先儒謂先有個物方去養方為長白沙詩云
存心先要識端倪此之謂也吾儒謂喜怒哀樂未發時
氣象禪門謂之本來面目元門謂之五行不到處白沙
詩湏臾身境俱忘却一片圓融大可知即此境界是萬
物皆備仁之全體也便是端倪識此方去日用上䕶持
工夫纔有下落先輩謂如雞伏卵如龍養珠先要有珠
有卵方去抱養非茫茫泛用其心也　日用感遇情識
牽纒千頭萬緒如理亂絲昔人有環中弄丸之喻胸次
何灑然也環中者於此去彼來交繼之間圓轉平等無
牽强凑合之迹也弄丸者因一彼一此各正之理隨物
應允無凝滯畱難之苦也上士以應用為樂下學以酬
酢為苦但十分苦中得一二分輕省即是討著把柄直
到無意必固我從心所欲發而中節地位方是最上頭
　為仁在養氣心氣和平自然與萬物相親　今人血
氣運動即謂之生都不知自已性命安頓何處故云百
姓日用而不知　天道只一個乾知作主更無第二知
所以亘元會運世時行物生貞常不變若有第二知便
費搬弄安排必然生出許多怪異時序都要顛倒錯亂
人心多一個念頭便多一畨經營　大道不分體用治
人即是修已士君子待人接物處事一有差謬即是心
性上欠圓融試隨處返照自當承認　萬物若非一體
天下無感應矣　為人子弟日用問安視饍温凊定省
唯諾進趨隅坐徐行奉杖進履種種小節在家庭父母
兄長之前行之絲絲都是性命精髓流洩出來所以為
至徳要道　有目能見無目即無見有耳能聞無耳即
無聞有血肉軀便有我無血肉軀即無我有計較思量
便有心無計較思量即無心此凡夫局於形氣所謂顛
倒迷惑沉淪生死為可悲憫者也悟中人湏不假五官
四肢閉明塞聰兀然枯朽而光瑩朗鑑到處空明冲漠
無朕之中萬象森羅方為知者　形氣有生死性無生
死性自太虚來與太虚同體附形氣而為性形從太虚
中結聚故不離太虚之本然譬如氷從水生所以性體
與虚合也形毁氣㪚之後一㸃虚明不被情識牽纒復
還太虚去若被情識牽纒展轉汩没依舊化形化氣少
不得太虚本然仍在如金雜銅中百刼不壞直待銅質
銷盡金體復現　今人病痛只為心不在軀殻内所以
形空氣㪚日趨朽敗若心在身中食知食視知視聼知
聼一切運動喘息無不了了自知則神常凝氣常聚精
常固昔賢所以言心要在腔子内也　天地元氣只在
兩間内運用保合不泄所以天長地久日月只在兩間
内代明所以久照今人精氣神識渾在外面發洩無餘
安得不敗漏銷竭以至死亡　老子曰載營魄抱一能
無離乎營義訓明亦訓動即魂也動而明者為魂淮南
子曰火氣為魂地氣為魄註曰魂人陽神也魄人隂神
也魂魄具而成人二者相守魂日也魄月也天道日月
相推而明生人身魂魄相守而靈發月附日而生光魄
附魂而生靈晝陽勝白日動作魂用事也魄即伏其間
隂不離陽也夜隂勝向晦宴息魄用事也魂即守其宅
陽不離隂也魄精重濁離魂則沉在夜則為厭寐在晝
則為昏惰頑冥一切貪著不仁之患魂神輕清離魄則
浮在晝則為㪚亂馳逐在夜則為驚悸狂呼展轉不寧
之患故攝生者以魂為主魂勝而魄受制則志氣清明
神宇光朗為賢為聖魄勝而魂受制則私欲横行邪暗
蔽塞為狂為愚魂不守魄則官曠宅空神外馳而形無
檢破耗銷竭為病為死故曰載營魄抱一載者並畜同
處之意抱一者渾合不離之法也
四書攝提凡事君者盡忠謀國以求必濟不可輕棄其
身處困者畏天凝命以求遂志不可輕棄其命如是則
君事無不終而已志無不遂至於萬不可已舍身殞命
良非得已豈謂凡事君者先意其必亡遂委身棄之乎
世儒不逹於為臣輒云不有其身於處困輒云不有其
命但求塞責不顧委托無濟困之才適以自喪其軀豈
聖人教人之本意哉夫道貴通變易戒用剛儒者固執
用剛舉天下國家之重祗以供吾身之一擲經術不明
身世兩誤可不慎歟　不求安飽朱註志有在而不暇
及所以敏於事其實飲食居處亦便是事恒情食輒求
飽居輒求安所謂有事而正也見小欲速傖父習氣學
道者逞一毫習氣不得著一毫私意不得穿衣喫飯都
是事　博士家終日尋行數墨靈知䝉閉没齒無聞皆
沿習格物窮理先知後行捕風捉影空談無實學者求
真知湏躬行實體行之而後著習矣而後察向日用常
行處參證自然契合　人情所謂好惡者好他人惡他
人耳聖人所謂好仁惡不仁者自好自惡也世所謂好
仁惡不仁見可好之在仁可惡之在不仁耳聖人所謂
好仁即是為仁所謂惡不仁即是去不仁　論語無空
虚之談無隠僻之教言性即言習言命即言生死與廢
言天即言時行物生言仁即言工夫效騐言學即言請
事條目意不離物心不離境理不離事學不離文道不
離世天不離人性天不離文章故曰下學而上逹髙卑
一也逺邇一也道器一也形性一也理氣博約知行皆
一也一即貫貫即一故曰一以貫之後儒事事物物分
作兩叚及其蔽也遂認指為月畫地為餅蹠虚為實貴
無而賤有離象而索意厭動而貪静逺人而為道絶俗
以求真清虚寂滅之教盛而規矩名法蕩然矣　人性
雖善必學習而後成聖賢赤子雖良養之四壁中長大
不能名六畜雖有忠信之資不學不成令器荀卿疑人
性為惡以此夫性本虚靈人之生理何有不善如五榖
果實待人栽培委之閒曠其究腐敗耳可謂五榖果實
本無生理乎浮屠稱無學以求見性所以荒宕馳騁敗
常亂俗也　聖人於道但教人行不急責人知禮儀三
百威儀三千使民由之而已知則存乎賢者縱不知能
由亦有所範圍而不及於亂如天下仁人孝子少養生
喪祭之禮不廢即賊子亦少必若責養生者以深愛和
氣責居喪者以三年不言責祭祀者以七日戒三日齋
洋洋如在不惟孝子慈孫不多得將并奉養衰麻祭享
以為難行故聖人制禮因人情而節文小大由之正以
此二氏執途之人責以明心見性致虚守静未可得反
使世人迷謬不知所趨故道者卑近平常人情而已
道不離宇宙民物二氏言道出宇宙民物之外理學言
道蔵宇宙民物之中聖人禮樂即道四科即學二氏以
民物為幻以空寂為真故道出於世外理學以有形為
氣以無形為理故道蔵於世中二氏不足論儒者學為
聖人分理氣為二舍徳行言語政事文學别求主静窮
理豈下學而上逹之本教　養身者將天地萬物無邉
光彩一齊収攝向身來醖釀停毓然後發生有身而後
有天地萬物無已是無天地萬物也故已重於天地萬
物尋常行處常知有已即是放其心而知求　下學而
上逹一語為學的世儒與二氏教人先知聖人教人先
行故學習為開卷第一義學習即行也悦則自然上逹
悦即知知即好且樂故悦葢由之而後知之也孟子謂
行不著習不察者彼為終身由之而不知者發也終身
由之而不知猶然不行不習不由也真能行習未有不
著察者也故道以行為本聖人教諸子不過尋常踐履
躬行實地其所謂正心誠意盡性知命者已即在其中
矣　知與識異知者太虚之元神即明徳之真體太極
初分陽明為知隂暗為識暗中亦有明浮屠謂之陰識
在天日為陽魂猶知也月為隂魄猶識也在人旦晝魂
用事為知昏夜魄用事為識識附知生還能蔽知知縁
識掩還以宰識故旦晝亦不能離識夢寐亦不能離知
知為主勿為識奪即知即止也知不能為主隨識轉移
雖知不能自止學者但使明徳常主便是知止　自欺
最是雜念妄想為甚未有可好可惡之物空想過去未
來此是念頭上虚妄未見施行不為欺人祗自欺也及
事物到前䝉蔽茍且不能致知及物惡惡不能如惡臭
好善不能如好色自家本念終成欠缺是謂不自慊較
自欺加顯矣自欺在未有好惡前不止不定不静不安
不可與慮而戒之之法全在知止自慊在既有好惡後
能絜矩能忠信加諸家國天下身心無欺而求慊之功
在致知格物故中庸言誠必兼物我始終純一乃為至
誠與大學誠意在致知格物正同大抵恒人意不誠由
妄念多所以勿自欺為始始於知止有定也欲誠意必
待擴充所以自慊為終終於物格知至也　宇宙間惟
物與我意在我物在天下往來應感交涉之端在知致
吾知往及物謂之格格至也推吾之知至彼物邉攝天
下之物歸吾意邉故曰致知在格物　意惟惡念知其
非而任之是自欺若善念何嫌往來禪家并善念掃除
乃至夢寐亦欲自主與覺時同如夢覺可一則晝夜亦
可一生死亦可一其實晝夜生死焉可一惟生順死安
便是生死一晝作夜息便是晝夜一善則思行惡則思
止便是行止一意茍無邪便是有意無意一勿自欺者
不專在止念在知是知非知其所當止而止之止固不
自欺也知其所不必止而不止不止亦非自欺也葢思
者心之官聖功之本禪家必以不起念為無礙儒者襲
其㫖刻厲操心乃至旋操旋舍忽存忽亡反以知止為
難失之逺矣禪寂無念但念起不分善惡皆自欺聖教
善是善惡是惡覺是覺夢是夢茍夢覺不一在人即為
自欺將晝夜不同在天地亦是自欺乎不通之論也
近代致良知之學祗為救窮理支離之病然矯枉過直
欲逃墨而反歸楊孟子言良知謂性善耳是非之心人
皆有之然自明自誠先知先覺者少若不從意上尋討
擇善固執但渾淪致良知突然從正心起則誠意一闗
虚設矣致知者致意中之知無意則知為虚影而所致
無把柄湏意萌然後知可致人莫不有良心邪動膠擾
於自欺必先知止定静禁止其妄念以逹於好惡然後
物可格知可致意可誠若不徔知止勿自欺起胡亂教
人致良知妄念未除自欺不止鶻突做起即禪家不起
念無縁之知隨感敵應不管好醜一超直入與中庸擇
執正相反既有誠意工夫何湏另外致良知不先知止
勿自欺以求定静安慮那得良知呈現致之以格物乎
　中之一字自堯舜開之曰允執厥中然未明言其所
謂中也夫子始言中庸中即庸也庸之言用也百姓日
用即中也大舜執其兩端用其中於民執兩端即執中
也易曰一隂一陽之謂道即兩端也孟子云執中無權
猶執一也權即兩端兩端者執而無執是謂允執後儒
以不偏不倚無過不及之間為中是執一也中有過時
自有不及時過與不及皆有中在如冬有大寒亦有熱
夏有大暑亦有凉不可以其不及而謂之非冬夏不可
以其太過而謂之非寒暑也　中即性也性含舒慘喜
怒哀樂未發混同所以為不測之神發皆中節植本於
此若但有喜樂無哀怒有哀怒無喜樂則偏方一隅不
活潑必以中節為和者中不可見聞和即可見聞之中
中無思為和即思為之中無和則中為浮屠之空寂耳
聖人言中向用處顯所以為中庸教人下學而上逹㣲
之顯隠之見誠之為貴也　未發在未有物之先所謂
一也神也形而上也無過不及在既有為之後器也形
而下也無過不及者形象之迹未發者不暏聞之神不
可相擬　有圓融不測之神而後可損益變通以用中
未用只是兩端兩端者無在無不在所謂圓神也一而
非一二而非二故曰兩端(合虚實有/無而一)　不論已發未發
但氣質不用事都是未發之中　知行合一離行言知
知即記聞離知言行行皆習氣　道由路也共由為路
日用常行實在現成無論㣲顯内外但切身心人物事
理可通行者皆道是謂之誠無當於身心人物事理雖
元妙無用不可行皆是虚浮不可以為道即切身心事
物人茍昏迷放佚氣質用事離實亦虚也故聖人教人
擇善固執只在人倫庶物間神明失照則荆棘迷路神
明作主則到處亨通舍此談元説妙捕風捉影盡屬虚
浮故曰明則誠矣誠則明矣著實便是誠惺覺便是明
誠明而能事畢矣　問天地不二不測曰太極未判渾
渾沌沌太極初判一生兩分兩抱一立以為一而兩已
形以為兩而一方函不可謂一不可謂二苐曰不二不
二者非一非二之名陽動隂静翕闢相禪一以貫之是
曰不測在人心推已發之和與未發之中交致而萬感
萬應所謂一而二二而一譬如作樂樂器是一中間容
戞擊搏拊連器成兩音是一中間有輕重緩急曲折空
歇處連音成兩此一隂一陽之道參天兩地之數事物
巨細皆然是謂不測朱子以存心為尊徳性以致知為
道問學存心者操存静養之謂致知者格物窮理之謂
(本程子涵養湏用/敬進學在致知來)徳性原不主空寂今以存心當尊徳
性則墮空寂矣問學原不止窮理今以致知當道問學
則遺躬行矣徳性實落全仗問學離問學而尊徳性明
心見性為浮屠耳離徳性而道問學尋枝摘葉為技藝
耳除却人倫日用别無徳性一味致知窮理不是實學
學效也其要在篤行道由也道問學者率由之非記聞
之也　夫無思無為寂然不動徳性之虚體也感而遂
通天下之故問學之實地也論感應之迹人心一日之
間無思無為者不能斯湏而論存主之神自㓜至老其
寂然不動者百年常住故曰不睹不聞莫見莫顯豈徒
操存静養無思無為謂之尊徳性乎哉若是則所謂道
問學者亦風影耳　身無邪動即心正心無欺詐即意
誠意無曖昧即知至事事物物知明處當即物格　世
教衰道術裂日事浮華粉飾鋪張不識道體本初故子
思㣲顯闡幽示人以不睹不聞無聲無臭之真使人斂
華就實返本歸元非專教人遺事物静坐觀空如禪寂
也且如論語言敬只是謹慎無敢慢之意不外修已事
上而理學家必曰主一無適乃為敬使學人終日正襟
危坐束縳桎梏胸臆以為操心曰戒慎不睹恐懼不聞
君子慎獨當如此畢竟張皇棿杌如捕風繋影徒費商
量終無所得何如即事就境隨處隨時恂恂規矩從容
和順自然内外渾融矣　禮曰體魄則降知氣在上知
與氣非二知即氣也無氣即無知太虚渾是氣所以能
神　氣即理之實處　剛大充塞者氣之分量所以稱
浩然者也要其養氣不在剛大充塞處只在幾㣲存主
中集義自然氣和心廣體胖上下同流世儒錯向剛大
充塞處求謂易道貴剛與時中妙用迥隔大抵氣質不
用事即是養氣徳性常主即是集義　學養氣即氣是
事但不可著於氣平常執事凡事皆事但不可著於事
著事便是勿求於心事在即心在心為主事不得為正
便是心勿忘心勿忘則即事是心不必更於事外求心
如心土添心即是助長體用一原顯㣲無間事理圓通
心境不二求放心之要領也　養氣是徹上下合内外
之道天地時行物生人身動作威儀皆氣也天命無聲
無臭於四時百物上調停人心不睹不聞於動作威儀
上培養偏外則支離偏内則空寂聖學所以養未發之
中於已發之和也　儀禮親喪三日成服杖拜君命及
衆賓不拜棺中之賜禮凡尊者有賜厥明日必往拜惟
喪禮孝子不忍死其親棺中之賜衣衾含襚之𩔖拜於
既葬之後孟子為齊卿母卒王以卿禮賻之臧倉所謂
後喪踰前喪衣衾棺槨之美皆王之賜路中論棺槨之
美其故可知反於齊拜王賜也止於嬴止境上不入國
也衰絰不入公門大夫去國於境為壇位而哭親至齊
境拜賜即返魯終喪也俗儒譏孟子不終母喪不考禮
文之故也　道之大原出於天假使人性本無此道雖
學亦不能洪荒至今不知幾億萬載習俗縁染斧斤戕
伐此理常新茍非性善絶學無傳久矣豈書册所得而
留哉由學而能者萬不敵天生之一由不學而壞者一
喪其天生之萬故學為要　七篇大抵與楊墨辯然七
國時二子死久矣當世為害者非盡楊墨二子亦未嘗
教人無父無君也要之楊子為我墨子為人當時遊士
無父無君皆起於自為為人故曰天下之言不歸楊則
歸墨淳于髠曰先名實者為人此墨氏兼愛之言也後
名實者自為此楊氏為我之言也千萬世功利之媒不
出此兩途皆是無君父害仁義者也仁義者立人之道
人知孟子為楊墨辯不知為當世不仁不義者辯也
孔子之道時中而已隨處適中包三才貫古今化育所
以流行人物所以生成千變萬化所謂滄海之濶日月
之光觀波瀾浩蕩然後知天下莫大於水觀光輝普照
然後知明莫大於日月若但窮源於山下涓涓耳仰觀
懸象規規耳求本於聖心幾希耳故善觀水者於波瀾
洶湧處善觀日月者於光明普照處善觀聖道者於萬
象森羅處説者顧謂觀瀾知水之本觀容光知明之本
夫水之本天一也日月之本二氣也觀者不於實而於
虚不於顯而於㣲不於費而於隠何以觀何以見大觀
天載於無聲無臭不於時行物生觀聖人於不睹不聞
不於經綸變化所以世之學道者澄心嘿坐不於人倫
庶物躬行實踐則二氏之觀空無相為無量大千者而
已以此言道豈孔子下學上逹之㫖
　諌議吳朗公先生執御
吳執御字朗公台州人也崇禎間由進士擢刑科給事
中初入考選宜興令其私人李元功邀致之先生不往
御史袁𢎞勲金吾張道濬搏擊善𩔖太宰王永光主之
先生劾其誨貪崇墨宜避賢路永光尋罷上憂兵餉缺
額先生言今日言餉不在創法而在擇人誠令北直山
西陜西凡近邉州縣罷去遢葺之輩勅吏部精擇進士
盡行改選畀以本地錢糧便宜行事各隨所長撫吾民
練土兵餉不取償於司農兵不借援於戍卒計無便於
此不聼又劾宜興塘報奏章一字涉盜賊一字涉邉防
輒借軍機宻封下部明畏廷臣摘其短長他日敗可以
捷聞功可以罪按也詞臣黄道周清亷不阿欲借試録
處之未遂其私則遷怒儀部黄景昉楚録箴砭異同必
欲斥之李元功蔣福昌等夙夜入幕私人如市此豈大
臣壁立千仭不邇羣小之所為哉奏上上切責之先生
再劾三劾俱留中凡先生所言皆時局小人之深忌已
而先生奏薦劉忠端曹于汴并及御史遲大成所舉之
姜曰廣文震孟中允倪元璐所舉之黄道周上責其狥
濫御史吳彦芳言正人蠖伏尚多邪𩔖鵷班半據薦曹
于汴李邦華李瑾劾呂純如章光岳上以朋比下先生
與彦芳於刑部坐奏事上書詐不以實律杖徒三年兵
部員外郎華允誠劾温體仁與閔洪學同邑相依驅除
異已而吳執御之處分遂不可解矣未幾先生亦卒有
江廬獨講一編其學大都以立誠為本而以坤二爻為
入門因合之乾三爻深佩宋儒居敬窮理之説至海門
言求已處亦篤信不疑故於克已閑邪謂不當作去私
説雖未洞見道體獨契往聖而一種擔當近理之識卓
然躬行君子也
江廬獨講克已工夫是一了百當其餘出門使民都是
逐件做工夫假如出門時聚起精神這出門時便是仁
使民時聚起精神這使民時便是仁(劉夫子曰精神只/是一個這能出門)
(的精神便是能使民的精神此理月落萬川不分江河/沼沚只人所見有不同然此語自是從親切體貼來者)
　祭祀感格乃生者之氣非死者之氣朱子人死未盡
㪚之説尚徔佛學來然難説只是生者之氣氣本無間
屈伸有無皆氣也雖㪚而盡仍是死者之氣故曰反而
歸者為鬼　天無時不動而天樞則不動(劉夫子曰是/動静判然二)
(物也天樞之動甚㣲如紡車筦一線極渺忽起其動安/可見故謂之居其所其實一線之㣲與四面車輪同一)
(運轉無一息之停故曰維天之命於穆不已此可以悟/心體之妙故曰幾者動之㣲吉之先見者也此學不明)
(遂令聖真千載沉錮而/二氏之説得以亂之)　兩間可求惟已七尺可問惟
心　喜怒哀樂稍有盈溢便是氣　常存此心不為氣
動即是無終日之間違仁
　
　
　
　
　明儒學案卷五十五
欽定四庫全書
　明儒學案卷五十六
　　　　　　　　　　　餘姚　黄宗羲　撰
諸儒學案下四
　忠烈黄石齋先生道周
黄道周字㓜元號石齋福之鎮海衛人家貧時時挾策
遠遊讀書羅浮山山水暴漲墮澗中溯流而入得遇異
人授以讀書之法過目不忘登天啟壬戍進士第選庶
吉士㪚館補編脩即以終養歸尋丁内艱負土築墓終
喪丙舍崇禎庚午起原官小人恨錢龍錫之定逆案借
袁崇煥邉事以陷之下獄論死先生抗疏頌寃詔鎸三
級陛辭因言易數皇上御極之元當師卦上九開國承
家小人勿用以諷首輔温體仁削籍為民丙子起右中
允上言慎喜怒省刑罰即如鄭鄤杖母之獄事屬曖昧
法不宜坐奉㫖切責丁丑進左春坊左諭徳大學士張
至發選東宮官屬不及先生楊廷麟等之直講讀者以
讓先生至發曰道周意見不無少偏近日䟽三罪四恥
七不如有不如鄭鄤之語蔑倫杖母明㫖煌煌鄤何如
人而自謂不如是可為元良輔導乎給事中馮元飈言
道周忠足以動聖鑒而不能得執政之心恐天下後世
有以議閣臣之得失也戊寅進少詹事兼翰林院侍講
學士上御經筵問保舉考選孰為得人先生對樹人如
樹木湏養之數十年始堪任用近來人才遠不及古况
摧殘之後必湏深加培養上又問對曰立朝之才存乎
心術治邉之才存乎形勢先年督撫未講形勢要害浪
言鎮撫徒事矜張事既不效輒謂兵餉不足其實新舊
餉約千二百萬可養四十萬之師今寧錦三協兵僅十
六萬似不煩别求供戰伐之用也未幾楊嗣昌奪情入
閣陳新甲奪情起宣大總督方一藻以遼撫議和先生
具三䟽一劾嗣昌一劾新甲一劾一藻七月己巳上召
先生至平臺問曰朕自經筵畧知學問無所為而為之
謂天理有所為而為之謂人欲爾疏適當枚卜之後果
無所為乎對曰臣無所私上曰前月二十八日推陳新
甲何不拜疏對曰御史林蘭友給事何楷皆有劾疏以
同鄉恐涉嫌疑耳上曰今遂無嫌乎曰天下綱常邉疆
大計失今不言後將無及矣臣所惜者綱常名義非私
也上曰知爾素有清名清雖美徳不可傲物遂非惟伯
夷為聖之清若小亷曲謹不受餽遺此可為亷未可為
清也對曰伯夷全忠孝之節孔子遂許其仁上以為强
説嗣昌出辯曰臣不生於空桑豈遂不知父母臣常再
辭而明㫖敦廹甚至臣父而在且不敢自有其身况敢
有其子乎道周學行人宗臣實仰企之今乃謂不如鄭
鄤臣始太息絶望鄤之杖母行同梟獍道周又不如鄤
何言綱常耶先生曰臣言文章不如鄭鄤上責其朋比
對曰衆惡必察豈得為比先生又曰古人對仗讀彈文
嗣昌身為大臣理宜待罪豈得出而角口於是嗣昌引
退上曰爾不宜誹謗大臣對曰臣與嗣昌比肩事主何
嫌何忌而不盡言上曰孔子誅少正卯當時亦稱聞人
唯以心逆而險行僻而堅言偽而辯順非而澤記醜而
博不免孔子之誅今之人率多𩔖此對曰少正卯心在
欺世盗名臣之心在明倫篤行上以褊激恣口叱之去
先生曰臣今日不盡言則臣負陛下陛下今日殺臣則
陛下負臣上曰爾讀書有年祗成佞口先生又為上辯
忠佞者久之上怒甚然亦奪於公議止謫江西布政司
知事葢上素知先生清苦無私第三疏在枚卜之後小
人中之者謂當枚卜之時隠忍不言睥睨宣麻宣麻不
得由是發憤耳上入此間亦遂疑先生平生言行之出
於偽也先是五月間先生草劾一藻新甲二疏俾長班
投會極門長班恐疏上必敗枚卜乃駕言會極門中官
索錢先生無以應至會推㫖下長班絶望始並投三疏
故小人有此揣摩彼小人之識見亦猶夫長班之識見
也庚辰江西廵撫解學龍疏薦地方人才謂先生堪任
輔導上怒其朋比逮先生及解撫廷杖之下刑部獄户
部主事葉廷秀太學生凃仲吉上書頌先生皆廷杖先
生在獄中同獄者多來問學偵事者上聞詞連黄文煥
陳天定文震亨孫嘉績楊廷麟劉履丁董養河田詔上
使鎮撫司雜治之連及者既不承至有㦸手而詈者諸
人皆返刑部而先生改下北寺當是時告訐公行小人
創為福黨之説以激上怒必欲殺先生而後已司㓂劉
澤深擬烟瘴遣戍再奏不允宜興出山天下皇皇以出
先生望之辛巳十二月戊辰州衞一日上御經筵嘆講
官不學宜興進曰惟黄道周識雖偏而學則長次輔蔣
入公因言道周貧且病乞移近戍宜興曰皇上無我之
心有同天地既道周有學便可徑用何言移戍上笑而
不言既退即御書原官起用未上而京師陷福王起禮
部尚書掌詹事府事尋以祭告禹陵出棲遲浙水國亡
之後奉唐王入福遂首政府是時政由鄭氏祭則寡人
賜宴大臣鄭氏欲居第一先生謂祖制武􁑭無班文官
右者相與爭執鄭氏辭屈嫌隙遂成先生視鄭氏殊無
經畧之志自請出闗然不能發其一甲轉其斗粟徒以
忠義激發句月之間掲竿雲集先生親書告身奬語給
為公賞得之者榮於誥敕從廣信抵衢州為其門人所
紿至婺源明堂里見執繫尚膳監絶粒十四日不死引
决又不殊丙戍三月七日兵解年六十二先生深辯宋
儒氣質之性之非氣有清濁質有敏鈍自是氣質何闗
性上事性則通天徹地只此一物於動極處見不動於
不睹不聞處見睹聞著不得纎毫氣質宋儒雖言氣質
之性君子有弗性焉畢竟從夾雜中辨别精㣲早已拖泥
帶水去也故知先生之説為長然離心之知覺無所為
性離氣質亦無所為知覺如此以求盡性未免易落懸
想有先生之學則可無先生之學尚湏商量也
榕壇問業千古聖賢學問只是致知此知字只是知止
試問止字的是何物象山諸家説向空去從不聞空中
有個止宿考亭諸家説逐物去從不見即事即物止宿
得來此止字只是至善至善説不得物畢竟在人身中
然繼天成性包裹天下共明共性不説物不得此物粹
精周流時乗在吾身中獨覺獨知是心是意在吾身對
照過共知共覺是家國天下世人只於此處不明看得
吾身内外有幾種事物著有著無愈去愈逺聖人看得
世上只是一物極明極親無一毫障礙以此心意澈地
光明纔有動處更無邪曲如日月一般故曰明明徳於
天下學問到此處天地皇王都於此處受名受象不消
走作亦更無復走作那移去處故謂之止自宇宙内外
有聲有形至聲臭斷處都是此物貫澈如南北極作定
盤釙不由人安排得往繼之成之誠之明之擇之執之
都是此物指明出來則直曰性細貼出來則為心為意
為才為情從未有此物不明可經理世界可通透照耀
試問諸賢家國天下與吾一身可是一物可是兩物又
問吾身有心有意有知夢覺形神可是一物兩物自然
谺然摸索未明只此是萬物同原推格不透處格得透
時麟鳯蟲魚一齊拜舞格不透時四面墻壁無處蔵身
此是古今第一本義舍是本義更無要説亦更不消讀
書做文章也　問前説萬物一體未免是儱統説話周
程説敬延平説静唐虞説中此中皆不著一事一物如
要静觀未發氣象乂放不得胞與念頭某云賢説極好
未發前不看得天地萬物已發後必為天地萬物所倒
此處格透縱有蔽虧是天地萬物影光相射　問時時
守中與時措之宜是一是二某云聖門喫𦂳入手處只
在慎獨自不睹聞自未發以至已發隠㣲顯見何時離
得中字何時分破得中字聖門不把和字硬對正是聖
門明眼明手如小人便要通方隨時變化以此於中庸
上看粗了　大抵戒慎則時時做得不戒慎則時時做
不得擇乎中庸不能期月者畢竟於隠微去處工夫不
到隨他説時中變化我只管是刻刻獨知再勿隨他横
生手脚　人心頭學地湏積精而成如一片日頭晃赤
赤無一㸃昏昧團團天中只一片日子日北則晝長氣
熱萬物皆生日南則晝短氣寒萬物皆死觸鹵而出則
為雷霆廹氣而行則為風雨餘光所照以為星辰餘威
所薄以為潮水爆石為文融金為液出入頂踵照於心
繫如此世間無一物一事不是日頭串透人生學問精
誠常如此日然後能貫串六虚透徹上下千里萬里無
有障隔如便到十世百世更無芥礙稍不如此雖杵針
鐵線穿鑽不來何况鋼城千室内外　問上下四方覆
仰圓成如何説一矩字既是矩字如何貫去某云此事
只有管仲曉得曽參用得管子云大圓生大方大方生
規規生矩矩自四方從大圓中五變出來生人生物生
四肢百節禮樂疇象無人曉得顔子問目夫子把四勿
與他版版整齊他人一毫用不得曽子以忠恕兩字代
之漢初儒者把大學中庸置禮書中是聖門奥義今人
抽出以為心學如一方甎磨作圓錢又於矩中再變囘
去是樂律中自黄鍾子聲五變之後再起清音也古人
為學立一字有千種奥義追尋將來所以發憤為得不
厭今人為學極好是賣弄得去所以自家亦厭薄了今
如賢看到矩字此是管子所謂大圓初生時如一印璽
千聖相傳尚有手法孟子所謂巧力一聖難傳譬如一
物渾圓勾而股之此之謂絜絜是絜而使方一物四方
率而圓之此之謂率率是率而得圓一物方圓徑而通
之此之謂貫貫是貫而得一聖人只此三法提挈天地
裁成萬物舉其形迹似云凖繩規矩推其巧力便是捖
摶兩造創立精光三千年來無人解得但恐言之又生
許多口涎費人砭剝不如溷溷大家看四書去也　問
性體穆然無思無為中庸便説戒慎恐懼此是後天存
省之功是先天流行之體某云人湏曉得人不是天性
不是道人若是天便亦蒼蒼茫茫逺無紀極性若是道
便亦隨人函裏𢎞闡不來所賴聖人居敬存誠時時看
得人即是天性即是道所以禮樂文章節次生來成個
變化昭明外道大錯只説天字更不看地看人更不知
天上日月星辰如何安頓天上有個日月星辰人面上
有個耳目口鼻只此便湏戒慎豈得無思無為如是未
生以前何消探討程伯子所云極上更不湏説也成周
盛時公卿士夫個個知學如頌云維天之命於穆不已
雅云天生蒸民有物有則夫子乃云乾道變化各正性
命保合太和乃利貞吾儒著眼只在各正不已中間未
到於穆變化上去切勿云毛髪骨節俱是虚空也　問
中庸以性明道掲一誠字即如老氏所謂其中有物者
窈㝠之内信有此物則元素所求差别不逺如何刋落
兩家且如所論退蔵寂感何思何慮難道無存省流行
之别某云洗心退蔵此中更為何物寂感遂通此外亦
有何物只如憧憧往來此時戒懼已為晚矣人身自牀
几上下何處不空頂踵𥪡來何處不實空實兩事切不
湏説只看日方出地上萬象昭明雷在澤中萬物宴息
泛泛説虚中寳蔵猶入古廟中見鳴蛙以為精怪也如
是至誠人只管肅衣冠一揖而退耳　讀書人莫苦紛
囂莫喜空寂只是不驕不諂不淫不濫如駕安車導坎
過橋常覺六轡在手雞犬放時亦在家園何湏建鼓
問聖門之學不過博文約禮如是三千三百之禮包舉
詩書夫子自少到老定奪不盡如是無文之禮此是入
手便當尋求豈容留為後著某云覽看一部禮記纔信
得儼若思抑先信得儼若思然後去看一部禮記耶真
讀書人目光常出紙背往復循環都有放光所在若初
入手便求要約如行道人不睹宮墻妄意室中是亦穿
窬之𩔖也　聖門體道在鄙夫面前説孝説弟説敬説
誠説仁説義得了一個個個貫得只是學便不同也如
要學孝學弟學敬學誠學仁學義亦何處貫串不得試
問諸賢周公仰思待旦夫子發憤忘食此豈謂恕字擬
議不透耶讀書人再不要傍聲起影如夢蕉鹿無一是
處　問一是何物多是何物多一相生又是何物易曰
動貞夫一此一字與貞觀貞明何處貫串某云凡天地
貞觀此是氣象凝成在學識中做體幹自在日月貞明
此是精神所結在學識中做意思囘環有此兩様理氣
萬千費千古聖賢多少言論唯曉得兩極貫串貞一而
動天地日月東西循環總此一條走閃不得四顧星河
烟雲草木都是性道都是文章至此便是要約問如此
體會猶在太虚空際如何探討自家消息如要事事物
物求個太極雖舌敝齒落做不得學識漢子如何會到
一貫田地某云賢看兩極果落空虚天地日月何由不
能傾倒湏信兩極只是一條控持天地轆轤日月觀是
此觀明是此明不湏就他顯求形象細認聲香問如此
看一貫到有一物貫串中間如轂之與輻四旁中央等
是一物何由能得終古無敝萬物同原某云吾生在天
地中間盡天地中事何湏怪天地有物也問隂陽變化
離不得多二五絪緼説不得一生初既不湏説復命又
不容談何苦於一多上往反辨折譬如西銘數行該括
許大曉得此意亦省多少言語豈有聖門諸賢當日未
解西銘意思也某云西銘極好然如一詩六義春秋三
㣲禮樂五處中間變現千億無涯如何包裹得住籠統
話再勿説如且學識看他後來終是緩綆穿石如要把
柄體會詩書終是傀儡線子也　問此道只湏静觀久
當自徹古人常説外照終年不見一身内照移時能見
天下聖人學問只是致知致知前頭又要格物如看萬
物果是萬物此與未嘗格物有何分别如看萬物不殊
一物此知豈復萬物所量譬如鏡子十分光明自然老
來老照少來少照豈必豫先料理面孔耶某云從來論
説唯有此徹聖人一貫只是養得靈湛看得無限名象
從此歸游首尾中間同是此路如信得盤古世界便有
詩書亦信得周公制作初無文字也只為此處浩瀚落
空要原本擇執與人持循便説天下言無多子行無多
子使天下文人回頭捫心與初讀書人了無分别耳
問學識原頭果是格物此物條貫初甚分明聖人教人
先知後慮如此知字定是不慮之知若知便有慮便膠
擾一畨何由静定得來想此止字即是静定本領知字
即是静定法門静定生安靈晃自出百千學識俱從此
處發亮銷光也某云累日來説此唯此説得透一貫如
大發樹萬葉千枝不離此樹學識如花葉隨風映日不
離初根即此是本末條貫不為鳥語蟬啼所亂問此一
貫處初不説出本末既有本末是一樹身如何貫得萬
樹且如格物物格可是就身心意知看出家國天下纔
有下手抑是把情性形體與飛走草木揉做一團纔有
識路也某云只要知至知至者物不役心知不至者以
心役物貫不貫在此　問教即學識性即一貫教不過
明性學識亦不過明一貫而已中庸稱誠明合體此明
字與博聞强記殊科何不直就誠處教人下手翻説學
識令人終身在言語文字上推求某云不説言語文字
安得到無言語文字上去譬如一性便有二五氤氲健
順保合千聖萬賢詮譯不透莫説無妄兩字空空貫串
便與天命相通也　某少時初到郡中在張汰沃齋頭
蔣先輩以册使抵家一日過訪便問山下有天取象大
畜如何講論某時空疎但以臆對云山下有天想是空
洞如乾與咸合成元谷以此興得寳蔵應出神聲如是
實然亦生成一物不來把前言往行蔵在何處先生亦
謂有理及後歸家見輔嗣舊説云天降時雨山川出雲
此便是大畜之象為此慙懊至於累日今見人講論輒
想此語見有學問處便想此事如精氣自是山川游魂
自是雲雨山川不變雲雨時興人與鬼神同是一物夢
寐云為同是一變遡他原頭精游之際學識同歸若條
段看去精氣亦貫得游魂也易説尺蠖龍蛇同是精義
莫於此處分人分鬼曹秋水説鬼神聼人猶人聼鳥只
此兩語十倍分明　吾人本來是本精㣲而來不是本
混沌而來如本混沌而來只是一塊血肉豈有聰明官
竅如本精㣲而來任是死去生還也要窮理讀書夫子
自家説發憤忘食樂以忘憂又説不知老之將至一語
下頭有此三轉如是為人自然要盡人道如是好學自
然要盡學理孟子説盡其心者只是此心難盡每事只
領三分知不到好好不到樂雖有十分意量亦只是二
三分精神精神不到滿天明月亦是襆被身意量欲窮
四處雷霆自有一天風雨切勿説雲㪚家家春來樹樹
也　性道與仁如何言説鼓舞不倦只是文章孟子亦
説樂善不倦古今多少聖賢不敢於江漢源頭酣歌鼓
掌柰何動指蚤虱以為車輪也　諸賢都問生而知之
者好古敏以求之者中間實指何物某亦未嘗分註子
貢有言夫子之言性與天道不可得而聞也既有好古
敏求四字豈患空岐錯下心目　問孔顔得力發憤忘
食是何事欲罷不能又是何事不過此一㸃知光包天
括地自家本性與萬物相盪併力趕上教休不休工夫
淨時覺日朗天空任飛任躍無論敏求博約俱著不得
自有一叚活潑的地孟子説萬物皆備反身而誠正是
知至的光景今人不識致知入門空把孔顔樂處虚貼
商量無論拾級循途不得即兀坐静叅不得也某云如
賢説都不是疑難昔湖州問程叔子直以誠正立論於
此知字尚隔一層伯子見濓溪重證所學亦未嘗一口
道破今日説是性光無量與萬物相映從此更尋實義
不落慧空始信曲肱蔬食不是黄薤數根弄風吟月亦
不在頭巾話下也　天命兩字如何是命之於天率性
兩字如何是率之於人天人中間承接一路有覺有知
果是何物從此推求覺造化之跡二氣良能皆是誤認
了　問齋明盛服算得未發大本抑看作已發逹道耶
某云此處喜怒哀樂都無著處直是捖搏天地屈伸萬
物宇宙形聲一出一歸了無竟處算作陰陽頭腦極處
蔵身　上知下愚俱是積習所成積習既成遷改不動
如他性初何曽有上知下愚之别　問致知格物物不
曲不直易稱龍蛇之屈精義入神禮稱物曲本天殽地
鬼神體物聖人曲成正在此勾萌處實實致力此處隠
㣲未顯未見然到顯見却無復致力之處正在獨知處
衷曲自語事事見得自已不是有一兩處鬱崒未逹盡
力托出便是誠明路頭　克治與存養非有兩様工夫
　此道初無繆巧但就日用平實細心今看夫子言終
日言造次顛沛富貴貧賤是何等平實何等綿細更要
想他前頭便是懸空理會也　問陽明先生云致知各
隨分量所及如樹有些小萌芽只把些水灌溉不要浸
壊了他論此良知根芽與草樹不同落地光明貫天徹
地聖愚之分只有保喪而無増減豈有只此端倪怕人
浸灌的道理某云説則如此説何嘗見有良知落地光
明陀陀爍爍也學者如提燈燈亮時自謂眼力甚明燈
滅時雖一身手足亦不能自信也要湏學得此光與日
月同體低頭内照不失眉毛　賁者仁之色素者仁之
地也有此素地隨他繪出富貴貧賤患難造次顛沛如
一大副山川草木鳥獸蟲魚屈折動靜恣態横生只見
可樂不見離異耳學人無此素心便每每出位出位者
如借人倩盻作我笑目纔動此想便是哇淫　問性從
心生中庸言性不言心此何以故人身中靈覺便是天
又説知性了纔知天此中豈有分别乎某云盡處則無
分别若不盡者勺水海性隙照天光終難説得分明也
有意思人再勿傍影起形牽扯字義　問紫陽云知性
即窮理之事窮理便向外去知性抵中尋此理如何理
會某云紫陽學問得力在此自濂溪以來都説性是虚
空人受以生耳紫陽始於此處討出二五合撰事事物
物皆從此出如曉得事事物物皆禀於天自然盡得心
量盡得心量自然性靈無遺　問天性在人猶水性之
在氷此語如何某云横渠不作此説作此説者猶程門
氣質之論耳横渠云氣質之性君子不謂性也又云海
結為氷氷㪚為水氷泡聚㪚而海不與焉此處説氷才
水性亦猶外道説鐵火電光非實論才性也又問五行
於陰陽各有偏屬則禀受不同自有善惡何謂無耶某
云如此五吏之才何闗帝天之命　問如文箕之蒙難孔
顔之阨窮似皆理不勝數不知兩者孰為有權抑豈並
行不得軒輊與某云凶吉生大業隂陽竒隅窮逹夀
夭總是徳業必經之路如使聖賢都要富貴都要夀考
則爻象無隂蓍莢無竒也夷齊顔冉龍比由賜八人生
死天下窮竒然無八人盗跖彭籛比屋而是也吾門以
數明理以理明數除却理數性地自明不干管郭之事
　約到不二約到不遷便把一生博文工夫納於無文
上去吾輩過失不多只在浩博一路収拾不下如實見
不二不遷卓可蔵神立命雖百國寳書九千絃誦何能
滓人見聞顔子屢空又問為邦直是何物不知夫子説
出夏時四事淫佞二端直是何故以此認聖賢實有不
空不竭所在纔有學誨黙識來往路頭譬如虚寂不動
感而遂通又有應問如響叠叠變化豈可説天生神物
亦有虚閒不干人事耶易本虚寂説出吉凶同患孔顔
禹稷本是空洞説出飢溺由已此是空中所蔵竭復歸
空　某少時初讀論語問先生云頭一頁書孔子只教
人讀書有子如何教人孝弟孔子只教人老實曽子如
何教人省事聞者大笑某今老來所見第一件猶是讀
書第二件猶是老實凡人人自是聖賢自有意思只要
致思學者如鑿井美泉難遇見人讀書長年啖土若不
致思泉脉何來　命中不著一物本來自足初無空殖
可言無空殖故無得失無得失故無億無忘只是清虚
淡薄則與命較親卜度經營則與貨較親耳世人言命
都在得失一邉所以有殖有億有氣數人事之差哲人
言命在清虚一邉所以無殖無億無得失當否之慮日
往月來寒往暑來明推嵗成此即見天之命　受天之
命便有心有性有意有知有物難格有知難至物理未
窮性知難致定後之慮去億一丈去空一尺空是物格
無物天命以前上事億是因意生知人生以後下事屢
空是天人隔照之間屢中是物理隔照之間譬如一事
當前有是有非有得有失屢空人只説我生以來與物
平等初無是非初無得失屢中人便説某處是非某處
得失至人看來安慮之中萬物畢現空亦不空中有不
中是非得失如天命然一絲一毫洞見難逃如此便説
屢字不得説無不中不得無不空不得所以説空　問
先正嘗言道如覆盂本空無有射者即言無有未嘗不
中然却多一射某云此言近似却不是也豈是顔子射
覆自一至十常説出空子貢射覆自二至一常無不中
耶道該萬有還未嘗有空者得他還元一路十中八九
億者得他發生一路十中二三子貢於萬有路上見得
七八只是格物物還未格顔子於元無路上見行八九
已是物格與知至為隣耳他們常説世儒只曉得格物
不曉得物格正是此様又問億為格物空為物格則格
物物格中間亦距千里耶某云箭開時萬里同觀箭到
時只一鏃地巧箭莫射髙棊莫著射是巧力所生億是
明聰隙現難道静觀動照不是一様神靈只是静觀無
礙動照易窮耳　命之有理與氣如人之有形與神合
下併受無有分層順則都順逆則都逆善作家人説他
餓死他亦要仰拾俯掇善讀書人縱是頑鈍他亦要旁
稽博覽有此一途纔見工夫為道教之本如論天命原
始則只是饑食渇飲不學不慮清明在躬志氣若神人如
看得名利亦淡才情亦淡自是理氣兩路俱清如看得
名利亦不淡才情亦不淡自是理氣兩路俱濁也
人生只此精神先要拿得堅定在堅定裏充拓得鬆便
是得力受用只是㸃㸃滴滴在聖賢理路辨其生熟耳
一日之間心眼拿定不走錯路不放工夫不趕枝葉又
不枯寂作事使他精神在在灌注隨其所見在在會心
便是絶大成就　人有已便不仁有已便傲傲便無禮
無禮便與天下間隔無已便細細便盡禮盡禮便與天
下通克巳者只把已聰明才智一一竭盡精神力量一
一抖擻要到極細極㣲所在事事物物俱從理路錬得
清明視聼言動無一是我自家氣質如此便是格物物
格致知知至耳所以天下更無間隔更無人説我無禮
便是天下歸仁　天下事物稍稍著色便行不去只是
白地受采受采如水一般色味聲文一毫不著隨地行
去無復險阻江河之礙富貴貧賤患難一毫著心便是
不素便行不去素字只是平常戒慎恐懼喜怒哀樂一
切安和常有處淡處簡之意凡意不誠總由他不格物
不格物所以不格理謂萬物可以意造萬理可以知破
如到不造不破去處生成一個龍蟠虎踞不得支離漸
漸自露性地所以説是物格知至　濓溪云動而無静
静而無動物也動而無動静而無静神也物則不通神
妙萬物如濓溪此語猶是未嘗格物天下無無動無静
之物有常動常静之神中庸一部説天地夫婦鬼神通
是此物知獨者該萬知萬者還獨知一者該兩知兩者
還一如是格物工夫只從兩端細别立剛與柔立仁與
義原始要終知終知至只此知能便是聖人之所斂袵
鬼神之所彈指矣　性涵動静只是中和任他萬物無
情無識有氣有知都是中和生聚得來蕃變得去中和
蔵處只是一獨如萬物歸根蟄伏時候個個有戒慎恐
懼的意思中和顯處只是一節如萬物旉條生育時候
個個有議度數制徳行的意思無過不及不驚不怪雖
虎兕龍蛇蜂薑鬼蜮於君子性上有何隔礙此理極是
尋常只自家性地看不明白耳自家性地看得明白比
人照物動静一般自然喜怒不傷哀樂得度萬物伏蔵
與他共獨萬物蕃變與他同節雖有氣質情識種種不
齊都為性光収攝得盡　作用是性光包羅是性體如
説中和則無復體用分處　問萬物看來只是好生惡
死天地亦是生物之性孟子説盡心知性想此好生之
心充拓得盡便是性體與天地一般某云此處極是但
有不同凡物有性有情有命好生惡死是萬物之情方
生方死是萬物之命或得偏而生或得偏而死是萬物
之性虎豹之有慈仁蜂蟻之有禮義魚鼈草木之有信
智具種種性與人一般只是包羅充拓全藉吾人大壯
説天地之情無妄説萬物之性天地乗時無一非禮之
動萬物純質無一詐偽之萌人能盡此兩端便是參贊
手叚　情是性之所分性是情之所合情自歸萬性自
歸一　古今唯有周孔思孟識性字楊荀周程只識得
質字告子亦錯認質字耳易云繼之者善成之者性善
繼天地性成萬物繼天立極是性根上事範圍曲成是
性量上事善是萬物所得以生性是萬物所得以成猿
静狙躁貓義䑕貪豸直羔馴雁序雉介此皆是質上事
不闗性事如性者自是伊得以生伊得以成入水入林
能飛能躍的道理此是天地主張不闗品彚能盡得天
地主張道理何患萬物陶鑄不成　問未發以前性在
天地之心已發以後性在萬物身上自家胸中有何生
成安頓天地萬物去處某云未發前性亦不落天地已
發後性亦不落萬物只是自家看得天地缺陷萬物顛
踣便惕然如墜性傷生一様此是我自家繼成本色問
如此則是心也云何是性某云若無心如何認性得出
問性得天地之始不假思慮纔會中和如心動便著物
便費操存猶之分畫便有陰陽如何更以太極陶鑄萬
象某云意自分陰陽心以包太極情是爻象全圖從心
起手從意分義耳　身心原無兩物著物便是妄意意
之與識識之與情情之與欲此𩔖皆附身而起誤認為
心則心無正面亦無正位都為意識情欲誘向外去若
論格致源頭要曉得意識情欲俱是物上精魄不是性
地靈光也　天備二氣五行留不得一㸃雲霧雲霧盡
淨經緯盡呈纔見天之正面風雨晦冥日光常在入夷
出晉明體自存此便是盡存正在的消息人曉得天之
與日纔曉得性之與心曉得盡存正在纔曉得本體工
夫不已無息格得此物十倍分明始信得意識情欲是
心邉物初不是心風雨雲雷是日邉物初不是日性之
與天皆備萬物不著一物心之與日不著一物乃照萬
物只此兩物原無二物知此一事更無他知　必有事
焉而勿正正字説文反正為乏篆書正與已相近當是
乏與已之誤也有事勿乏如不乏祀之乏有事勿已如
純亦不已之已則義暢而語順矣　問忿􁂯等項皆由
身起則是正心又先要脩身了如何是正心要著某云
如從心起則是要著如從身起則是後著也知見覺聞
皆從心起情欲畏惡皆從身起人從此處看不分明所
以顛倒如看得分明則腑臓官骸個個是性光所攝身
心修正豈有兩路工夫　人從身上求心如向國中覔
王終為權貴所亂從心上求身如坐王位覔國只覺殿
宇隨身忿􁂯等項所不得其正者只是覔心脩簡不上
戒慎恐懼所能得其正者只是從心覔身隠顯分明也
外道七處徴心只説得意邉諸路未曽就心中看得入
夷出晉赫赫如常　湏就夢寐中間認出神之非形情
之非識情形動處其實非心神識静中未必是性再破
神識以納心端重合形情以歸性始如此十年洞見天
地日月星辰纔有定静田地聖人仰觀俯察逺近𩔖物
都是坤道所以必用坤道者人生托足便在裏面開口
便是學習只有敬義直方不消學習亦要從静辨中來
不從静辨中來便有無數風霧遮葢上面氷霜之禍都
由學者自為豪傑處心不學積漸所成有此不屑下學
一念直至亂臣賊子亦做得去有此專意下學一念直
至天地變化草木蕃亦做得去草木托根於地一曲一
直禽鳥孚化於鷇載飛載翔當其用力只是本色一日
變化皆不自知江水就下河源出山匹夫厲志星蜺變
天此事豈人思想所到　釋老只是不學無尊道工夫
便使後來譸張為幻如當時肯學踐迹入室豈能貽害
至於今日　問不知人在敦化中間抑在川流裏去某
云如此問亦希竒察天察地不礙飛躍是敦化上事鳥
以空為實魚以水為空是川流上事也聖人以天地觀
身以事業觀天地作用凡世間有形象者都是吾身文
字有文字者都是吾身文字註脚過此以往只是魚鳥
事業　太極與隂陽總是一個動極處正是不動所在
曉得此理所以隨寓能安入羣不亂不要光光在静坐
處尋起生義問人不能如仲尼都在小徳中沿流赴海
而已西漢以來文章人才各不相似恐别有氣化在裏
面吾輩囿之而不知耳某云氣化山川皆能囿人只有
心思通徹天地仲尼在未學前只是忠信美質加五十
年學問便在堯舜文武前頭只恐忠信無基為有無約
泰盈虚所蕩耳　問認得初體分明只一主静便了如
何又著敬字某云純公亦言静坐獨處不難居廣居應
天下為難人都於静處著動天都於動處見静除是木
石纔得以静為體問若看誠字直於静中看得分明某
云不是敬了那看得出上下鳥獸蟲魚草木個個是誠
個個與鬼神同體要就静中看他根胎只得百分之一
問如是敬者却把上下鳥獸蟲魚草木都作天地鬼神
看耶某云自然是如此問釋家可有此意思否某云他
看作石火電光那得有此意思　鬼神兩字只是不睹
不聞中有睹聞只此便是致知便是格物却借祭祀來
説耳大學首傳便説此謂誠於中形於外這個鬼神去
剔小人之肺肝中庸下叚又説誠則形形則著這個鬼
神去贊聖賢之功徳世間只此兩種鬼神皆在不睹不
聞有共睹共聞之妙在與知與能有不可知不可能之
祕算來只是人心實有此理動而為意此意不誠便有
許多邪魔隂慝變現手目此意一誠便有許多神明聖
賢當身顯現知之者以為天命人性不知者以為精氣
游魂　問中庸不於君臣父子夫婦昆弟朋友言誠不
於天地鳶魚言誠獨於鬼神言誠果如程子所謂天地
功用造化之迹乎某云程張所説鬼神是天地以上事
中庸所説鬼神是人身以上事心如火也火輒有影天
地以生物為心生便有屈伸人身以交物為心物交便
有隠見都是實形取影或正或倒或逺或近在天為災
祥在人為寤寐在日用為聼睹形聲極竒極怪極平極
常心力大者看鬼神亦大心力小者看鬼神亦小精者
看精粗者看粗善言鬼神者莫過於易括之一言曰以
齋戒神明其徳其實只是誠字不誠的人看子臣弟友
天地鳶魚亦無一物誠者看天下無形無聲無手目無
肺肝所在個個是我心光所照所以能酬酢一世變化
天下問如此看來祭祀之鬼神是為人心冩照卜蓍之
鬼神是為人心傳響有形寫照者見之於祭祀有聲傳
響者見之於蓍龜何處是性命所在某云此無形聲者
便是性命所在問若此者都是意意生想想生妄如何
得到至誠所在某云如此纔要誠誠意只是慎獨慎獨
者自一物看到百萬物現有承受只如好色惡臭感目
觸鼻自然曉會不假推求所謂知至知至便是明誠
問易稱何思何慮聖人不慮而知要此能慮何用某云
極星不動處纔能轉為它能轉使天下星辰河嶽都有
奠麗如不能轉日月經緯如發車釘何處得明亮來
人都説獨中無物曽子説獨中有十目十手人都説皮
面相覷夫子獨説肺肝如見以此見肚皮葢屋都是晶
亮東西容隠不得一物半物好色惡臭自是人間第一
大件物知相觸萬法縁由俱從此起人如曉得䘒血交
心聞香捫鼻便曉得四體百骸個個有知不從物來不
從意起如曉得屋漏透光肝腸掛面便曉得瓦礫皮膚
更無一物細不能掩大不能蔵只此誠意一章更無餘
義　氣有清濁質有敏鈍自是氣質何闗性上事如火
以炎上為性光者是氣其麗於木而有明暗有青赤有
燥濕是質豈是性水以潤下為性流者是氣其麗於土
而有輕重有晶淖有甘苦是質豈是性天地之大徳曰
生生是天地之性亦就理上看來故曰天生蒸民有物
冇則民之秉彜好是懿徳不曽以二氣交感者稱性也
就形色看出天性是聖人盡性之妙看天下山川草木
飛潜動植無一不與吾身相似此從窮理格物來　問
天之有氣數亦猶人之有氣質性無所麗麗於氣質命
無可見見於氣數故言氣質而心性即在其中言氣數
而天命即在其中不可分天命為理氣數為數猶不可
分性為理氣質為質也某云説合一處何嘗不合説精
㣲處自然要條段分明説氣數則有災沴之不同説天
命則以各正為體説氣質則有智愚之異等説人性則
以至善為宗氣數猶五行之吏分布九野與晝夜循環
猶人身之有脉絡消息天命猶不動之極向離出治不
與斗柄俱旋即人身之心性是也心性不與四肢分咎
天命不與氣數分功天有福善禍淫人有好善惡惡中
間寂然感而遂通再著不得一毫氣質氣數不睹不聞
無聲無臭只是性命宅子於不睹聞處見睹聞於無聲
臭處斷聲臭纔是宅子上認著主翁凡説性命只要盡
心者不欺本心事事物物當空照過撞破琉璃與天同
道四圍萬里不見浮雲　萬物都有個真源知所由起
知所由止知擴知充此一路火光如從電來則是隔山
雷影不是本光如從燈來則是竈下吹灰不成獨照只
此一物通透萬物要在意識情欲邉頭認它如借電燈
以凖刻漏也　天下只是一物更無兩物日月四時鬼
神天地亦只是一物更無兩物説是兩物者人所不知
龜亦不知蓍亦不知了説是一物者何以人所不知龜
又能知蓍又能知只是人多思慮如泛海洋泛看流星
無復南北到有一定東西範圍不過曲成不遺兩膝貼
地一日一夜周行十三萬里若竟此言只恐世人吐舌
也要知天地只是殻子日徃月來寒徃暑來只是脉絡
周行大數無數聖賢只為天地療得心痛　問物來觸
心知以虚應知往接物意縁觸生虚觸之間依然無物
豈應心裏有物蔵知某云如此則天地間盡數是物何
獨爾心無意無知湏知爾身的有自來又知爾心的有
自受止涵萬物動發萬知函葢之間若無此物日月星
辰一齊墜落譬如泓水仰照碧落上面亦有星光下面
亦有星光照爾眼中亦有星光若無此心伊誰别察又
如璇臺四臨曠野中置安牀日起此亦不起月落此亦
不落漢轉斗廻此不轉廻依然自在打破大地二萬一
千里這個心血正在中間為他發光浮在地面要與山
川動植日月星辰思量正法也此處看不明白禮樂詩
書都不消説　知意心身生千萬物此千萬物各印爾
知此是博約路頭通天徹地　月自不殊因眼異色既
有異眼亦生異舌孟子説不動心告子亦説不動心同
一輪車有生有死詩説皇皇后帝佛説衆鬼夜乂同一
空中有精有怪吾儒戒懼只是仁人孝子事親事天之
常如無此心只是鬼奴風犢之具畏敬有所恐懼正是
明淨天中辨出雷根雹子如是無風無雨何人不説天
晴　或問云虞廷説人心道心已犯兩路何處是太極
定針某云人心道心猶之天道人道天道極㣲難得不
思不勉只要人涵養漸到徔容田地使㣲者自𢎞人道
極危難得便精便一只要人擇執漸到誠明去處使危
者自平不是此一心便有理欲善惡俱出性地也或問
云如此中原無兩路何為又著擇執費許多圖維某云
都是向善一路但湏擇執乃中中乃精精乃一如不到
精一執中猶近逺路頭如何立命立教或問云如夫子
説性相近便還有周程意思某云不然譬如桀紂無羣
小青藍其初亦近於堯舜此處便是性善决説不得堯
舜無禹臯䕶持必至於桀紂也繼善成性是天命合人
的道理繼志述事是人道合天的道理譬如祖父遺下
産業此都是極好意思到其間田土佳惡物産精粗便
是肥磽氣質上事如何説祖父意有善惡也(大滌問業/下叚同)
　劉器之嘗説格物反覆其手曰只是此處看不透故
湏格物此是從克巳處入手於形色看到天性上是直
捷路頭邵伯温亦説格物云先子内外篇只是萬物皆
備於我學者格物只看易詩書春秋此是從博文處入
手於理義看到至命上是漸次路頭古今學者只是此
兩路顔子喟然之時才情未竭夫子誘他於文禮上作
工夫及至才情竭後鑽仰莫從仁義禮樂漸成墮黜看
一身聰明都無著處此是復見天心時候學者湏兼此
兩路工夫莫作南頓北漸誤墮禪門也
　
　
　
　
　
　
　
　
　
　
　明儒學案卷五十六
欽定四庫全書
　明儒學案卷五十七
　　　　　　　　　　　餘姚　黄宗羲　撰
諸儒學案下五
　忠節金伯玉先生鉉
金鉉字伯玉其先武進人後籍順天崇禎戊辰進士就
揚州教職轉國子博士陞工部主事奄人張彛憲總理
户工二部欲以屬禮待司官先生累疏爭之遂引疾歸
彞憲奏彈落職讀書十二年甲申二月起補兵部主事
廵視皇城賊陷大同先生請撤宣府監視中官恐於中
掣肘不無僨事之虞耑任撫臣賊騎未便窺宣也不報
已而宣之迎賊者果中官杜勲也京城失守先生朝服
拜母而哭曰職在皇城他非死所至御河投水而死年
三十五母夫人章氏亦投井死初先生廵視每過御河
輒流連不能去嘗歸以語弟至是而騐先生卒後家人
簡其書籍壬午七月晦日讀邵子記其後曰甲申之春
定我進退進雖遇時外而弗内退若苦衷遠而弗滯外
止三時遠不卒嵗優哉游哉庶没吾世先生未必前知
然真識所至自能冥契投水不足異也先生曽問學於
蕺山先師某過其家門巷蕭然殘杯冷炙都中縉紳之
士清修如先生者葢僅見耳
語録言動便要濟人利物静中中正和平之意為之根
不得自淪枯寂　每事思退易三百八十四爻未聞有
退凶者乾乾不已惟進徳修業為然　周子曰動而無
動静而無静神也余謂戒懼於不暏聞静而無静也言
行之謹信動而無動也然則戒慎恐懼也謹信也其皆
神之所為乎其即所謂天理乎　敬之至便是仁其心
収歛不容一物即萬物皆備於是矣存養省察四字盡
了聖學致知力行總在此四字中矣外此而他求不支
離便懸逺　湛然無一物時大用在中也宜存養而勿
失萬物各得其所時全體在外也宜省察而不著所謂
一以貫之者也事來我應皆分所當為此不可生厭棄
心至於本無一事我心强要生出事來此便是憧憧往
來　有一毫徔軀殼起念雖叅天贊地之事咸是已私
不必功名色貨有一毫物我隔膜即知元知妙之胸亦
錯認本體馴致害物傷人　境遇艱苦時事物勞攘時
正宜提出主宰令本體不為他物所勝此處工夫較之
平常百倍矣不然平常工夫亦未到妥貼處一事不可
放過一念不可放過一時不可放過勇猛精進處處見
有善可遷有過可改方是主一工夫
　中丞金正希先生聲
金聲字正希徽之休寧人崇禎戊辰進士改庶吉士己
巳十一月京師戒嚴上焦勞失措先生新被知遇不忍
坐視因言通州昌平為京師左右翼宜以重兵犄角天
津漕糧凑集防禦尤急未敢為見將足任也草澤義士
曰申甫朝士多知之屢薦未用願仗陛下威靈用申甫
練敢戰之士以為批亢擣虚之舉疏入立召申甫授都
指揮僉書副總兵以先生兼山東道御史監其軍申甫
本遊僧嘗夜觀乾象語朝士云木星入太㣲垣帝座前
患在踰旬未幾而兵動故先生信之申甫造戰車既倉
卒取辦而所給軍士又多募自街兒丐户十一月丁夘
以七千人戰於蘆溝橋來師繞出車後車不得轉全軍
覆没先生亦遂謝歸流賊震驚先生團練義勇以保鄉
邦癸未春鳯督馬士英調黔兵𠞰冦肆掠新安先生率
鄉勇盡殱之士英劾奏有㫖逮問先生於道上疏言士
英不能節制兵卒上直先生召復原官會母卒未上而
國變福王陞右僉都御史先生不出士英深忌之凡馬
阮所仇之君子多避地焉國亡後先生城守如故及新
安破執至白下刄之賦詩云九死靡他悲烈廟一師無
濟負南陽讀者悲之南陽乃思文初封地也先生精於
佛學以無心為至其除欲力行無非欲至於無心也充
無心之所至則當先生所遇之境隨順萬事而無情皆
可以無心了之而先生起爐作竈受事慷慨無乃所行
非所學歟先生有言不問動静期於循理此是儒家本
領先生雜之佛學中穿透而出便不可為先生事業純
是佛家種草耳然先生畢竟有葱嶺習氣者其言逆境
之來非我自招亦是天心仁愛之至未嘗不順之而順
乃不過為無可柰何而安之若命作一註疏聖門之學
但見一義字義當生自生義當死自死初不見有生死
順逆也
天命解譬之水焉性猶水也道猶江河也性之於道猶
水之必就下而行地中為江河也言本天命猶歸大海
也無以壅水而自行地非率性之道乎有以濬地而後
逹水非脩道之教乎功績為水而用力在治地教指為
性而用力乃在修道　天命也性也道也一而已矣不
能必天下無不離道之人而能定天下有必不可離之
道道有時而可離則性有時而可不率也性有時而可
不率則天有時而不命也維天之命於穆不已天有時
而不命則萬物或幾乎息矣然則中庸曷不曰性也者
不可湏臾不率也可不率非性也書曰天有顯道厥𩔖
惟彰天命之性人所不睹所不聞也立乎所暏所聞之
地而逹於所不睹所不聞之天者則為道衡之乎此而
後其離合之故可得而自見也其於天命順逆之故可
得而自明也其言亦猶之曰天命也者不可湏臾離也
云爾　董子曰道之大原出於天天不變道亦不變葢
為虚位非有實體也道之為言猶云萬物各得其所焉
爾物有萬變而必隨時變易以咸若吾天命之性此即
不變之道也水無分於東西以及萬方而必不能無分
於上下其所謂下必至於海而後息物無分於剛柔隂
陽仁義繇兩端以及萬變而必不能無分於道與非道
其所謂道必至於天命而後已人可湏臾離道是水亦
可湏臾而不行於地中也湏臾離道是則湏臾而自絶
於天自隕厥命也而安得不戒慎恐懼　此所不睹所
不聞人以為隠㣲耳不知天下固莫有見於斯顯於斯
者也惟此隠㣲為至顯至見也且自此隠㣲而外無復
有見焉顯焉者也惟此隠㣲為獨顯獨見也如鏡現象
全體一鏡離鏡體别無影象可得故君子慎之慎之何
也人之於天命有若無覩焉者矣若無聞焉者矣進而
求之戒慎焉其將覩所未覩恐懼焉其將聞所未聞而
未也惟此一實餘二非真瞪目而視之無非是也傾耳
而聞之無非是也無别覩也無别聞也有别覩焉有别
聞焉即謂悖天而䙝命也天無二日民無二王以此為
慎其獨也　易有太極是生兩儀兩儀生四象至於四
而大變備矣寒熱燥濕物之情也春夏秋冬天之時也
人具一天命之性而感於物有受有不受受之為好不
受為惡故大學舉好惡繇是而析焉喜者好之初也樂
者好之竟也怒者惡之初也哀者惡之竟也於是有四
四性舉而性之大變亦備矣故中庸舉喜怒哀樂人之
所以靈於萬物者以其喜怒哀樂之性能自主而自繇
也其所不受物莫能强納其所受物莫能强奪也所喜
所怒所哀所樂之事雖因乎物而能喜能怒能哀能樂
之具實係乎我忽喜忽怒忽哀忽樂之態雖存乎人而
應喜應怒應哀應樂之則實本乎天本乎天者惟其本
無喜本無怒本無哀本無樂是故可以喜可以怒可以
哀可以樂故其於未發也則謂之中而於其發而中節
也則謂之和　喜怒哀樂之用於天下也大之為生殺
次之為予奪又其下者為趨避葢自天子以至庶人其
大小不同無不皆有以用之也喜天下之所喜怒天下
之所怒哀天下之所哀樂天下之所樂如此則其所喜
樂必其有便於天下者也其所哀怒必具有害於天下
者也而天地位矣萬物育矣　形而上者謂之天形而
下者謂之地故其神明之屬求其所自則舉而名之為
天體質之屬原其所自則總而名之為地故夫可覩可
聞者皆地之屬也其所不覩所不聞而為覩聞者則曰
天也人之生也稱受命於天而不稱受命於地極徳之
至也稱上天之載而不并稱天地之覆載命無二受尊
無二上也論量陽全而隂半易稱坤元統於乾元朱子
曰天包乎地之外而氣常行乎地之中天不獨􁑭覆亦
具兼載論分天尊地卑乾坤定矣惟乾道變化首出庶
物至於坤厚雖徳合無疆不過順承而已先則迷矣後
則得主而利矣此謂定位故以地從天則治以天徔地
則亂
詮心古人云無一法可當情又云擬心為犯戒得味為
破齋信知此事真容纎毫不得金屑雖貴落眼成翳才
有一法當情湏知此心全體已被障却故知諸法無論
細大精粗究其極處無一而不為心害者也故事心者
必湏見心見心者亦初不必别求心見去其害心者而
已　才見有心便非心心盡處心體露故往往曰盡其
心今學者每曰學道學無心無心境界豈是如今掩耳
偷鈴死兠兠地百不思百不想百不知百不會而自以
為無心耶會湏此心實實盡却欲覔一心了不可得耳
今人誰不曰我學無心我今百思想不起矣但一遇縁
千種萬狀殊形異體紛紜而來莫知其所自豈能望古
人之反欲覓一心而了不可得者耶　心既以一無愛
憎為盡矣為無心矣然則遇境逢縁一無鑑别而與為
模稜與為浮沉夢夢以終其身乎曰是不然惟真無愛
憎之人而後可以鑑别天下之法而用其愛憎雖終日
熾然用其愛憎而實無所愛憎葢惟無心而後可以為
萬物立心惟無心而後可以見萬物之心故也見萬物
之心而後可以為自見其心見萬物之心為見心但自
見其心不可以為見心也故必至於不自見其心而後
為見心故覔心了不可得至哉弗以易矣　應湏打叠
教此心淨盡無往不利無處不得用只為此心不淨盡
向來及今空過了許多好時光錯了許多好事件動静
者物也心不屬動静雖不屬動静而未嘗不動未嘗不
静役其心於芸芸而不知此心行所無事之常住也灰
其心於寂寂而不知此心周旋萬變之如珠走盤也有
曰精太用則竭氣太用則敝又有曰流水不蠧户樞不
朽大抵心法無所不有於天下之物雖至粗至惡無不
可以喻心者於天下之物雖至精至美無一可以盡喻
此心者
應事問曰愚今時學問大約只是讀書窮理静坐居敬
逼廹得心路稍覺開通神氣稍覺清明於此等時遇事
當前平日所棘手疑難者爾時殊有歴歴楚楚清順恬
適之意然事務之來與讀書静坐之時相稱則所獲足
供所用有如紛紜㳫至又不支矣為之柰何或曰工夫
無間於動静陽明先生有言不問有事無事總是幹辦
此一件亊不可以静坐讀書時作精神之獲入來應事
作務時為精神之用出去若誠如陽明先生所云則於
應事作務盡算得収拾整頓精神進入之時矣又何供
應不支之足云請得更疏暢其説曰人情莫不違苦而
就樂故樂則生矣樂之所在不問動静期於循理雖日
在嘈雜塲中油油然也雖境有順逆事有難易而吾所
以待之者順亦如是逆亦如是難亦如是易亦如是恬
如貼如未嘗有變易也精神以樂且日生而更不支之
是患與問曰順逆難易空談道理誠哉如所言矣請一
騐之事乎先以順逆境言之所云逆境如恥辱在於幾
㣲可以不顧進之唾罵惡聲入於吾耳可以不聼又進
之而饑寒廹於肌膚又進之而箠杖及於體骨乂進之
而刀鋸絶命人進之而鼎鑊糜沸令之必死而又不令
即死當恁麽時此心能道一句順之則順乎否至於事
之難易其最難者如大兵壓境萬賊臨城事在旦夕危
於呼吸君父簡命誼不得辭當恁麽時又能道一句易
之則易乎否或曰此處正所謂順之則順易之則易者
也凡順逆境之來必有所自萬無無因而至者且如我
行一事本無大過且是善行而即此一事遂以得禍此
似無因殊不知我此事縱不相招我生平寧遽無一念
一事足以相招者茍我生平有一事一念此我自知此
一禍正適應此一事一念則此一禍正我此一事一念
之藥石矣即我生平果潔浄之至無一事一念足以招
此禍者則必我此一事或可謂善而實未必盡善或事
善此中未必純善如精金一塊内尚㣲雜礦氣則此一
禍者又適為我一爐精金之猛火矣故逆境之來庸俗
人盡以為適然而智者莫不以為固然也且不但以為
固然而實見其有所由然不但以為有所由然而實見
其為天心仁愛之至所謂欲報之徳昊天罔極者當恁
麽時夫安得而不順以實順若乃事勢之難如大兵壓
境萬賊臨城時若我平時曽膺此任則定思患預防為
先事之計所不必言若壊於前人則必先外度其敵内
度其國上度其君下度其身實據已見所及告人以今
日所當為者而又實據已力所能告人以今日所必不
可為者可以辭則推舉所知之賢能實勝巳者以濟國
家之事不可辭而後以身當之其當事也不可以自用
自用則孤不可以任人任人則危不問其見出於人見
出於巳見出於智見出於愚而要其事情之確然有據
可以信心而不疑者則斷而行之不俟終日疑則闕焉
若其疑而不决而其事又不可以闕焉置之者則姑權
於利害輕重大小之間以為行止焉其亦庶乎其不至
於大失矣若其事有萬不可知則鞠躬盡瘁死而後已
成敗利鈍非所逆睹古之君子嘗言之矣其極不過如
前所云逆境之至至於絶命而止也天下事雖至重至
大至深至遠其必以次第而見次第而成如持斧析薪
爇火熟食循理則治燦然指掌輕若反手可行則行可
止則止將此身交付造物大光明海中任他安置聼他
成就不留絲毫牽枝蔓葉拖泥帶水夫又安得而不易
乎問者曰孟子曰至大至剛以直養而無害則塞於天
地之間害者逆之也難之也直養者順而易也非曰能
之敬識其意願從事以終身焉(後半叚乃先生/致命遂志之本)
　輔臣朱震青先生天麟
朱天麟字震青吳之崑山人崇禎戊辰進士其鄉試出
先忠端之門授饒州府推官選為翰林院編修從亡司
票擬罷官而卒先生耑志讀書好深湛之思以僻書怪
事子虛烏有詮易讀之汗漫恍惚而實以寓其胸中所
得有䝉莊之風焉與人言蟬聨不自休未嘗一及世事
明末士大夫之學道者𩔖入宗門如黄端伯蔡懋徳馬
世竒金聲錢啟忠皆是也先生則出入儒釋之間諸公
皆以忠義垂名天壤夫宗門無善無惡事理雙遣有無
不著故萬事瓦裂惡名埋没之夫一入其中逍遥而便
無愧怍諸公之忠義總是血心未能融化宗風未許謂
之知性後人見學佛之徒忠義出焉遂以此為佛學中
所有儒者亦遂謂佛學無礙於忠孝不知此血性不可
埋没之處誠之不可掩吾儒真種子切勿因諸公而誤
認也
與金正希書盡心存心兩語尊㫖劈提盡心一句撇倒
存心下截弟瞿然疑之鄙見心只是一若處囂不雜居
静不枯作止垢淨有無斷常泯然消化者即西竺古先
先湼不生槃不滅之妙心也在我夫子即意必固我四
絶者是猶龍氏亦云真常應物常應常静此不待擬議
不假思惟如如不動一了百了所謂能盡其心者與大
資性人一喝放下直見本來朝聞道夕死可矣凡夫肉
團未遽能爾所以上士教之曰曉得起滅去處生死大
事方决又轉一語曰果見得起滅的是誰滅亦由汝不
滅亦由汝或即盡其心不必存其心之意與弟又以見
得起滅的是誰仍是不起不滅者然一時偶識得而隨
縁放曠恐錯認本來或逐處發憤尋求又虞非觀自在
法門故鄙見亟欲以存心為渡筏廼尊㫖又以著一存
心便同存意譬之水上削波波何能平説得極切隠病
然顧其存心何如若把一心去存屬意何辯即曰我存
心在這裏執著還𩔖放馳皆由未識其心耳所云其心
者意生不順生意㓕不隨滅一切聲塵感觸遞有去來
此心初何去來祗縁結習之久染著意念聲塵汩汩興
波波滛水動漸失妙明是以學者要當去來現在心不
可得時認出元本真靈存存又存不在内外中間一毫
無起滅來去先儒强名之曰湛然虛明氣象雖然隔境
想及信口説到易耳試參十二時中稍得一刻平衡不
失昬㪚而冷便失拘檢而燥所以存心比之養火温温
得中良非易易若念起即除又存心中照了消磨𦂳著
非一味向意根上扒平如以掌按波之謂也至於未發
不爽其惺已發不遷其寂頭頭現成處處灑脱則又知
性知天動静不失其時本等頑鈍如弟雖遇上智伸拳
樹拂不啻隔靴即一棒一㾗非闗真痛故欲從存其心
上勉强從事殊見為難若直掲盡心一句固是頂門一
釙然謂事理二障種種難盡何以一識認其心便能了
當且其心何以當下便識認得噫中庸不可能也(門人/金夢)
(文/識)
䖍中偶言山川草木皆有明神若將我殻子罩他頭上
依舊是人　外邉色響投胸皮肉䦨之不住内裏情思
赴物門壁隔之不能凡夫内外尚合而况聖心　痛癢
即知知實不曽痛癢　當念起時憬然無起於不起處
亦不求滅其唯静照有恒乎　鬼神不瞰人之形專測
人之意毋意則鬼神莫知隂陽能束我以氣難縛我於
虚致虚則隂陽莫冶　問身當天分地坼我在何處曰
今天地完好時那便是汝每日事事相乗一事偶歇旋
又無事討事做矣此際湏要常省便不多事不失事纔
得事事見個性靈耳　事到頭來􁨣將頭頂著做去反
得自由　我欲築室深山視草木開謝為春秋不問甲
子或曰毎年一本厯書何嘗擾汝
　徴君孫鍾元先生奇逢
孫竒逢字啟泰號鍾元北直容城人舉鄉書初尚節俠
左忠毅魏忠節周忠介之獄先後為之頓舍其子弟與
鹿忠節之父舉旛擊鼓斂義士之錢以救之不足則使
其弟啟美匹馬走塞外求援於髙陽逆奄之焰如火之
燎原先生焦頭爛額赴之不顧也燕趙悲歌慷慨之風
久湮人謂自先生而再見家有北海亭名稱其實焉其
後一變而為理學卜居百泉山康節之遺址也其鄉人
皆從而化之先生家貧遇有宴㑹先時蕭然一榻耳至
期則倚卓瓶罍不戒而集北方之學者大概出於其門
先生之所至雖不知其淺深使喪亂之餘猶知有講學
一脉者要不可冺也所著大者有理學宗傳特表周元
公程純公程正公張明公邵康節朱文公陸文安薛文
清王文成羅文恭顧端文十一子為宗以嗣孟子之後
諸儒别為考以次之可謂别出手眼者矣嵗癸丑作詩
寄羲勉以蕺山薪傳讀而愧之時年九十矣又二年卒
嵗寒集自渾朴㪚而象數之繁異同之見理氣之分種
種互起爭長然皆不謬於聖人所謂小徳之川流也有
統宗㑹元之至人出焉一以貫之所謂大徳之敦化也
學者不能有此大見識切不可專執一偏之見正宜於
古人議論不同處著眼理㑹如夷尹惠不同㣲箕比不
同朱陸不同豈可相非正借有此異以證其同合知亷
勇藝而文之以禮樂愈見冶鑄之手　忠孝節義道中
之一節一目文山以箕子自處便不亟亟求畢旦夕之
命此身一日不死便是大宋一日不滅生貴乎順不以
生自嫌死貴乎安不以死塞責　處人之道心厚而氣
和不獨待君子即待小人亦然　問做人曰饑餓窮愁
困不倒聲色貨利侵不倒死生患難考不倒而人之事
畢矣　問陽明無善無惡心之體曰陽明初亦言至善
其所謂無善無惡者無善之可言亦猶之乎至善也非
告子之所謂無善也　人者天地之心也人失其為人
而天地何以清寧故為天地立心為生民立命者聖賢
之事也明王不作聖人已逺而堯舜孔子之心至今在
此非人也天也　問理與氣是一是二曰渾沌之初一
氣而已其主宰處為理其運旋處為氣指為二不可渾
為一不可　問性也有命命也有性性命是一是二曰
性也有命是就見在去尋頭不得認形骸為塊然之物
命也有性是就源頭還他見在不得以於穆為窈然之
精盡性立命不容混而為一亦不容截而為二　或曰
士不可小自待不惟不宜讓今人并不宜讓古人予謂
士不宜過自恃不惟宜讓古人并宜讓今人無一人不
在其上則無一人不出其下矣無一人不在其下則無
一人不出其上矣十年不能去一矜字此病不小　問
處事之道曰水到渠成不必急性天大事總平常事
成缺在事不在心榮辱在心不在事　五十守貧即是
道一語罔敢失墜邇聞志是其命甚覺親切子曰匹夫
不可奪志也葢志不可奪便是造命立命處問道何在
曰無物不有無時不然堯舜後雖無堯舜堯舜之心至
今在孔子後雖無孔子孔子之心至今在亦見之於無
物不有無時不然而已矣其消息總得之於天　念菴
云戒慎不覩恐懼不聞此孔門用工口訣也白沙云戒
慎恐懼所以防存之而非以為害也白沙是對積學之
人説念菴是對初學之人説徒飾於共見共聞之際而
隠㣲未慊祗自欺之小人致謹於十目十手之嚴而跼
蹐太甚終非成徳之君子二公各有對症之藥　連日
取文清静坐觀心閒中一樂八字作功課客曰心何用
觀曰為其不在也客曰不在而何以觀曰一觀之而即
在矣時時觀則時時在到得不待觀而無不在則無不
樂非誠意君子未可語此　人生在世逐日擾攘漫無
自得尋其根源除怨天尤人别無甚事　骨月之間多
一分渾厚便多留一分天性是非正不必太明　問士
當今日道應如何曰不辱身問不辱曰薛文清有言劉
静修百世之師也
　
　
　
　
　
　
　
　
　
　
　
　明儒學案卷五十七
欽定四庫全書
　明儒學案卷五十八
　　　　　　　　　　　餘姚　黄宗羲　撰
東林學案
今天下之言東林者以其黨禍與國運始終小人既
資為口實以為亡國由於東林稱之為兩黨即有知
之者亦言東林非不為君子然不無過激且倚附者
之不純為君子也終是東漢黨錮中人物嗟乎此䆿
語也東林講學者不過數人已耳其為講院亦不過
一郡之内已耳昔緒山二溪鼓動流俗江浙南畿所
在設教可謂之標榜矣東林無是也京師首善之會
主之者為南臯少墟兩先生於東林初無與也乃言
國本者謂之東林争科塲者謂之東林攻逆閹者謂
之東林以至言奪情奸相討賊凡一議之正一人之
不隨流俗者無不槩謂之東林若是乎東林標榜遍
於域中延於數世東林何不幸而有是也東林何幸
而有是也然則東林豈真有名目哉亦小人者加之名
目而已矣論者以東林為淸議所宗禍之招也子言之
君子之道辟則坊與淸議者天下之坊也夫子之議臧
氏之竊位議季氏之旅泰山獨非淸議乎淸議熄而後
有美新之上言媚閹之紅本故小人之惡淸議猶黃河
之礙砥柱也熹宗之時龜鼎將移其以血肉撐拒沒虞
淵而取墜日者東林也甲申之變攀龍髯而蓐螻蟻者
屬之東林乎屬之攻東林者乎數十年來勇者燔妻子
弱者埋土室忠義之盛度越前代猶是東林之流風餘
韵也一堂師友吟風熱血洗滌乾坤無智之徒竊竊然
從而議之可悲也夫
　　端文顧涇陽先生憲成
　　忠憲高景逸先生攀龍
　　御史錢啟新先生一本
　　文介孫淇澳先生慎行
　　主事顧涇凡先生允成
　　太常史玉池先生孟麟
　　職方劉静之先生永澄
　　學正薛元臺先生敷敎
　　侍郎葉園適先生茂才
　　孝亷許静餘先生世卿
　　耿庭懐先生橘
　　光禄劉本儒先生元珍
　　忠端黃白安先生尊素
　　貢士呉覲華先生桂森
　　宗伯吳霞舟先生鍾巒
　　文選華鳳超先生允誠
　　中書陳幾亭先生龍正
東林學案一
　端文顧涇陽先生憲成
顧憲成字叔時别號涇陽先生常之無錫人父學四子
先生次三其季允成也先生年十嵗讀韓文諱辯遂宛
轉以避父名遇不可避者輒鬱然不樂父謂之曰昔韓
咸安王命子勿諱忠吾名學汝諱學是忘學也年十五
六從張原洛讀書原洛授書不拘傳註直據其所自得
者為説先生聽之輒有會講論語至問禘章先生曰惜
哉人欠却一問夫子不知禘之説何以知知其説之於
天下乎講孟子至養心莫善於寡欲先生曰寡欲莫善
於養心原洛曰舉子業不足以竟子之學盍問道於方
山薛先生乎方山見之大喜授以考亭淵源録曰洙泗
以下姚江以上萃於是矣萬厯丙子舉鄉試第一庚辰
登進士第授户部主事時江陵當國先生與南樂魏允
中漳浦劉廷蘭風期相許時稱為三解元上書吳縣言
時政得失無所隐避江陵謂吳縣曰聞有三元會皆貴
門生公知之乎吳縣以不知對江陵病百官為之齋醮
同官署先生名先生聞之馳往削去壬午轉吏部尋告
歸丙戍除驗封司主事明年大計京朝官左都御史辛
自修剛方為婁江所忌工部尚書何起鳴在拾遺中或
惎之曰公何不訐辛與之同罷相君且德公矣起鳴如
其惎給事並論辛何辛何果同罷先生上疏分别君子
小人刺及執政謫桂陽州判官柳子厚蘇子瞻莊定山
曾謫桂陽先生以前賢過化之地扁所居曰愧軒戊子
移理處州明年丁憂辛卯補泉州尋擢考功司主事三
王並封詔下先生率四司争之疏九不可得止癸巳内
計大宰孫淸簡考功郎趙忠毅盡斥小人朝署為之一
淸政府大恚忠毅降調外任先生言臣與南星同事南
星被罪臣獨何辭以免不報轉稽勲司適鄒忠介請去
婁江言文書房傳㫖放去先生曰不然若放去果是相
國宜成皇上之是該部宜成相國之是若放去為非相
國不宜成皇上之非該部不宜成相國之非婁江語塞
自嚴嵩以來内閣合六部之權而攬之吏部至王國光
楊巍指使若奴婢陸五臺始正統均之體孫淸簡守而
不變婁江於是欲用羅萬化為冢宰先生不可卒用陳
恭介婁江謂先生曰近有怪事知之乎先生曰何也曰
内閣所是外論必以為非内閣所非外論必以為是先
生曰外間亦有怪事婁江曰何也曰外論所是内閣必
以為非外論所非内閣必以為是相與笑而罷陞文𨕖
司郎中當是時推用君子多不得志婁江一切歸過於
上先生乘婁江假沐之間悉推君子之久訕者奏輒得
可婁江無以難也會推閣員婁江復欲用羅萬化先生
又不可與太宰各疏所知七人無不合者太宰大喜上
之七人者多不為時論所喜而召舊輔王山陰尤婁江
之所不便也遂削先生籍戊戍始會吳中同志於二泉
甲辰東林書院成大會四方之士一依白鹿洞規其他
聞風而起者毘陵有經正堂金沙有志矩堂荆溪有明
道書院虞山有文學書院皆捧珠盤請先生之莅焉先
生論學與世為體嘗言官輦轂念頭不在君父上官封
疆念頭不在百姓上至於水間林下三三兩兩相與講
求性命切磨德義念頭不在世道上即有他羙君子不
齒也故會中亦多裁量人物訾議國政亦冀執政者聞
而藥之也天下君子以淸議歸於東林廟堂亦有畏忌
四明亂政附四明者多為君子所彈射四明度不能留
遂計挈歸德同去以政授之朱山陰山陰懦且老不為
衆所憚於是小人謀召婁江以中旨下之而于東阿李
晉江葉福淸亦同日拜焉晉江獨在京師得先入婁江
方引故事疏辭先生為文二篇號夢語寐語譏切之江
西叅政姜士昌以慶賀入遂疏錫爵再居相位惼愎忌
刻摧抑人才不宜復用語連廷機大抵推先生旨也東
阿以拜官之日卒不與政福清素無根柢於舊相特為
東林所期許得入戊申詔起先生南京光禄少卿乞致
仕時考選命下新資臺諫附和東林者十八九益相與
咀嚼婁江山陰晉江不得在位其黨斥逐殆盡而福淸
遂獨秉政海内皇皇以起廢一事望之福淸度不能請
請亦不力也未幾而淮撫之争起淮撫者李三才以豪
傑自許一時君子所屬望為冢宰總憲者也小人畏之
特甚遂出竒計攻之先生故友淮撫會富平復起為太
宰富平前與沈嘉禾争丁右武計事分為兩黨先生移
書勸之欲令洒濯嘉禾引與同心則依附者自解且宜
擁衛淮撫勿墮壬人計富平不省而好事者遂録其書
傳天下東林由是漸為怨府辛亥内計富平斥崑宣黨
魁七人小人唁唁而起儀部丁長儒抗言七人宜斥救
者非是儀部又先生之門人也壬子五月先生卒年六
十三先生卒後福淸亦罷相德淸用事臺諫右東林者
並出他傍附者皆以為法謫向之罪申王沈朱者不復
口及而東林獨為天下大忌諱矣天啟初諸正人稍稍
復位鄒忠介請録遺賢贈太常寺卿逆奄之亂小人作
東林㸃將録天鑒録同志録以導之凡海内君子不語
有無干渉一切指為東林黨人以御史石三畏言削奪
先生崇禎二年贈吏部右侍郎諡曰端文先生深慮近
世學者樂趨便易冐認自然故於不思不勉當下即是
皆令查其源頭果是性命上透得來否勘其闗頭果是
境界上打得過否而於陽明無善無惡一語辯難不遺
餘力以為壊天下敎法自斯言始按陽明先生敎言無
善無惡心之體有善有惡意之動知善知惡是良知為
善去惡是格物其所謂無善無惡者無善念惡念耳非
為性無善無惡也有善有惡之意以念為意也知善知
惡非意動於善惡從而分别之為知好善惡惡天命自
然炯然不昩者知也即性也陽明於此加一良字正言
性善也為善去惡所謂有不善未嘗不知知之未嘗復
行也良知是本體天之道也格物是工夫人之道也葢
上二句淺言之下二句深言之心意知物只是一事今
錯會陽明之立論將謂心之無善無惡是性由是而發
之為有善惡之意由是而有分别其善惡之知由是而
有為善去惡之格物層層自内而之外使善惡相為對
待無善無惡一語不能自别於告子矣陽明每言至善
是心之本體又曰至善只是盡乎天理之極而無一毫
人欲之私又曰良知即天理其言天理二字不一而足
乃復以性無善無不善自墮其説乎且既以無善無惡
為性體則知善知惡之知流為麄幾陽明何以又言良
知是未發之中乎是故心無善念無惡念而不昩善惡
之知未嘗不在此至善也錢啟新曰無善無惡之説近
時為顧叔時顧季時馮仲好明白排決已不至蔓延為
害當時之議陽明者以此為大節目豈知與陽明絶無
干渉嗚呼天泉證道龍谿之累陽明多矣
小心齋劄記程子每見人静坐便歎其善學羅豫章敎
李延平於静中看喜怒哀樂氣象至朱子又曰只理會
得道理明透自然是静不可去討静坐三言皆有至理
須叅合之始得　識仁説曰仁者渾然與物同體只此
一語已盡何以又云義禮智信皆仁也及觀世之號為
識仁者往往務為圓融活潑以外媚流俗而内濟其私
甚而蔑棄亷耻決裂繩墨閃爍囘互誑己誑人曾不省
義禮智信為何物猶偃然自命曰仁然後知程子之意
逺矣　無可無不可是孔子小心處　性即理也言不
得認氣質之性為性也心即理也言不得認血肉之心
為心也皆喫𦂳為人語　或問致良知之説何如曰今
之談良知者盈天下猶似在離合之間也盍徴諸孟子
之言孩提之童無不知愛其親也及其長也無不知敬
其兄也親親仁也敬長義也竊惟仁義為性愛敬為情
知愛知敬為才良知二字葢通性情才而言之者也乃
主良知者既曰吾所謂知是體而非用駁良知者又曰
彼所謂知是用而非體恐不免各墮邊見矣曰有言良
知即仁義禮智之智又有言分别為知良知亦是分别
孰當曰似也而未盡也夫良知一也在惻隱為仁在羞
惡為義在辭讓為禮在分别為智非可定以何德名之
也只因知字與智字通故認知為用者既專以分别屬
之認知為體者又專以智屬之恐亦不免各墮邊見矣
性體也情用也曰知曰能才也體用之間也是故性無
為而才有為情有專屬而才無專屬惟有為則仁義禮
智一切慿其發揮有似乎用所以説者謂之用也惟無
專屬則惻隐羞惡辭讓是非一切歸其統率有似乎體
所以説者謂之體也陽明先生揭致知特㸃出一個良
字又曰性無不善故知無不良其言殊有斟酌　性太
極也知有良知所謂乾元也能曰良能所謂坤元也不
慮言易也不學言簡也故天人一也更不分别　自昔
聖賢論性曰帝衷曰民彜曰物則曰誠曰中和總總只
是一個善告子却曰性無善無不善便是要將這善字
打破自昔聖賢論學有從本領上説者總總是個求於
心有從作用上説者總總是個求於氣告子却曰不得
於言勿求於心不得於心勿求於氣便是要將這求字
打破善字打破本體只是一個空求字打破工夫也只
是一個空故曰告子禪宗也　許行何如曰其並耕也
所以齊天下之人將高卑上下一切掃去其不二價也
所以齊天下之物將精麄美惡一切掃去總總成就一
個空與告子一般意思但告子深許行淺許行空却外
面的告子空却裏面的　告子仁内義外之説非謂人
但當用力於仁而不必求合於義亦非因孟子之辨而
稍有變也正發明杞柳桮棬之意耳何也食色性也原
未有所謂仁義猶杞柳原未有所謂桮棬也仁内也非
外也義外也非内也各滯方所物而不通是故仁義成
而性虧猶桮棬成而杞柳虧也始終只是一説　食色
性也當下即是更有何事若遇食而甘之遇色而悦之
便未免落在情境一邊謂之仁不謂之性矣若於食而
辨其孰為可甘於色而辨其孰為可悦便未免落在理
路一邊謂之義不謂之性矣故曰動意則乖擬心則差
告子之㫖葢如此　訟卦義有君子之訟有小人之訟
君子之訟主於自訟九五是也小人之訟主於訟人餘
五爻是也　勿謂今人不如古人自立而已勿謂人心
不如我心自盡而已董仲舒曰仲尼之門五尺童子羞
稱五伯此意最見得好三千七十其間品格之殊至於
倍蓰只一段心事個個光明提著權謀術數便覺忸怩
自然不肯齒及他非故擯而絶之也　性太極也諸子
百家非不各有所得而皆䧟於一偏只縁認陰陽五行
為家當　丙戍余晤孟我疆我疆問曰唐仁卿(伯元/)何
如人也余曰君子也我疆曰何以排王文成之甚余曰
朱子以象山為告子文成以朱子為楊墨皆甚辭也何
但仁卿已而過仁卿述之仁卿曰固也足下不見世之
談良知者乎如鬼如蜮還得為文成諱否余曰大學言
致知文成恐人認識為知便走入支離去故就中間㸃
出一良字孟子言良知文成恐人將這個知作光景玩
弄便走入元虛去故就上面㸃出一致字其意最為精
密至於如鬼如蜮正良知之賊也奈何歸罪於良知獨
其揭無善無惡四字為性宗愚不能釋然耳仁卿曰善
早聞足下之言向者從祀一疏尚合有商量也　無聲
無臭吾儒之所謂空也無善無惡二氏之所謂空也名
似而實逺矣是故諱言空者以似廢真混言空者以似
亂真　人須是一個真是非之心人皆有之只以不真
之故便有夾帶是非太明怕有通不去合不來的時節
所以須要含糊少間又於是中求非非中求是久之且
以是為非以非為是無所不至矣　異敎好言父母未
生前又好言天地未生前不如中庸只説個喜怒哀樂
之未發更為親切於此體貼未生前都在其中矣　一
日遊觀音寺見男女載道余謂季時曰即此可以辯儒
佛凡諸所以為此者一片禍福心耳未見有為禍福而
求諸吾聖人者也佛氏何嘗邀之使來吾聖人何嘗拒
之使去佛氏何嘗專言禍福吾聖人何嘗諱言禍福就
中體勘其間必有一段真精神逈然不同處季時曰此
特愚夫愚婦之所為耳有識者必不然曰感至於愚夫
愚婦而後其為感也真應至於愚夫愚婦而後其為應
也真真之為言也純乎天而人不與焉者也研究到此
一絲莫遁矣　知謂識其事之當然覺謂悟其理之所
以然朱子生平極不喜人説個悟字葢有懲於禪門耳
到這裡又未嘗諱言悟也　心活佛也而道心人心辨
焉道心有主人心無主有主而活其活也天下之至神
也無主而活其活也天下之至險也　或問魯齋草廬
之出仕何如曰在魯齋則可在草廬則不可曰得非以
魯齋生於其地而草廬故國人嘗舉進士歟曰固是亦
尚有説考魯齋臨終謂其子曰我生平為虛名所累不
能辭官死後慎勿請諡但書許某之墓四字令子孫識
其處足矣此分明表所仕之非得已又分明認所仕為
非愧恨之意溢於言表絶不一毫文飾也乃草廬居之
不疑以為固然矣故魯齋所自以為不可者乃吾之所
謂可而草廬所自以為可者乃吾之所謂不可自其心
論之也唐仁卿痛疾心學之説予曰墨子言仁而賊仁
仁無罪也楊子言義而賊義義無罪也世儒言心而賊
心心無罪也仁卿曰楊墨之於仁義只在跡上模擬其
得其失人皆見之而今一切托之於心無形無影何處
究詰二者之流害孰大孰小吾安得不惡言心乎予曰
只提出性字作主這心便有管束孔子自言從心所欲
不踰矩矩即性也季時曰性字大矩字嚴尤見聖人用
意之密仁卿曰然　佛法至釋伽一變葢迦葉以上有
人倫釋迦棄人倫矣至達摩再變釋迦之敎圓達摩之
敎主頓矣至五宗三變黃梅以前猶有含蓄以後機鋒
百出傾囊倒篋不留一錢看矣此雲門所以無可奈何
而有一拳打殺喂却狗子之説也或曰何為爾爾由他
門必竟呈出個伎倆來便不免落窠臼任是千般播弄
會須有盡　孔孟之言看生死甚輕以生死為輕則情
累不干為能全其所以生所以死以生死為重則惟䂓
䂓焉軀殻之知生為徒生死為徒死佛氏之謂生死事
大正不知其所以大也　人身之生死有形者也人心
之生死無形者也衆人見有形之生死不見無形之生
死故常以有形者為主聖賢見無形之生死不見有形
之生死故常以無形者為主　邇來講識仁説者多失
其意仁者渾然與物同體義禮智信皆仁也此全提也
今也於渾然與物同體則悉意舉揚於義禮智信皆仁
也則草草放過識得仁體以誠敬存之而已不須防檢
不須窮索此全提也今也於不須防檢不須窮索則悉
意舉揚於誠敬存之則草草放過若是者非半提而何
既於義禮智信放過即所謂渾然與物同體者亦只窺
見儱統意思而已既於誠敬存之放過即所謂不須防
檢窮索者亦只窺見脱洒意思而已是并其半而失之
也　康齋日録有曰君子常常喫虧方做得覽之惕然
有省於是思之曰夫子之道忠恕而已矣忠恕之道喫
虧而已矣顔子之道不校而已矣不校之道喫虧而已
矣孟子之道自反而已矣自反之道喫虧而已矣　朱
子之釋格物其義甚精語物則本諸帝降之衷民秉之
彜夫子之所謂性與天道子思之所謂天命孟子之所
謂仁義程子之所謂天然自有之中張子之所謂萬物
一原語格則約之以四言或考之事為之著或察之念
慮之㣲或求之文事之中或索之講論之際葢謂内外
精麄無非是物不容妄有揀擇於其間又謂人之入門
各各不同須如此収得盡耳議者獨執一草一木亦不
可不理會兩言病其支離則過矣　惟危惟㣲惟精惟
一是從念慮事為上格無稽之言勿聽勿詢之謀勿庸
是就文事講論上格即聖人亦不能外是四者朱子所
云固徹上徹下語也　不學不慮所謂性也説者以為
由孩提之不學而能便可到聖人之不勉而中由孩提
之不慮而知便可到聖人之不思而得此猶就聖人孩
提分上説若就性上看聖人之不勉而中恰到得孩提
之不學而能聖人之不思而得恰到得孩提之不慮而
知耳雖然猶二之也原來只是一個没些子界限故曰
大人者不失其赤子之心者也　耳目口鼻四肢人見
以為落在形骸塊然而不神今曰性也有命焉是推到
人生以上不容説處以見性之來脈極其元逺如此不
得丢却源頭認形骸為塊然之物也仁義禮智天道人
見以為來自於穆窈然而不測今曰命也有性焉是直
反到愚夫愚婦可與知與能處以見命之落脈極其切
近如此不得丢却見在認於穆為窈然之物也　書言
人心惟危道心惟㣲直是八字打開太極圖説言無極
之真二五之精妙合而凝即人心道心又不是截然兩
物也孟子之論性命備發其旨性也有命焉葢就人心
拈出道心以為舍無極沒處尋二五也命也有性焉葢
就道心攝入人心以為舍二五沒處討無極也所謂妙
合而凝葢如此　道者綱常倫理是也所謂天叙有典
天秩有禮根乎人心之自然而不容或巳者也有如佛
氏之説行則凡忠臣孝子皆為報夙生之恩而來凡亂
臣賊子皆為報夙生之怨而來反諸人心之自然而不
容或已處吾見了不相干也於是綱常倫理且茫焉無
所繫屬而道窮矣法者黜陟予奪是也所謂天命有德
天討有罪發乎人心之當然而不容或爽者也有如佛
氏之説行則凡君子而被戮辱皆其自作之孽而戮辱
之者非為傷善凡小人而被顯榮皆其自貽之體而顯
榮之者非為庇惡揆諸人心之當然而不容或爽處吾
見了不相䝉也於是黜陟予奪且貿然無所憑依而法
窮矣　周子主静葢從無極來是究竟事程子喜人静
坐則初下手事也然而静坐最難心有所在則滯無所
在則浮李延平所謂看喜怒哀樂未發氣象正當有在
無在之間就裡得個入處循循不已久之氣漸平心漸
定獨居如是遇事如是接人如是即喜怒哀樂紛然突
交於前亦復如是總總一個未發氣象渾無内外寂感
之别下手處便是究竟處矣　程叔子曰聖人本天釋
氏本心季時謂添一語衆人本形史際明曰宋之道學
在節義之中今之道學在節義之外予曰宋之道學在
功名富貴之外今之道學在功名富貴之中在節義之
外則其據彌巧在功名富貴之中則其就彌下無惑乎
學之為世詬也　或問佛氏大意曰三藏十二部五千
四百八十卷一言以蔽之曰無善無惡試閲七佛偈便
自可見曰永嘉澄道歌謂棄有而著無如舍溺而投火
恐佛氏未必以無為宗也曰只此就無善無惡四字翻
弄到底非有别義也棄有以有為惡也著無以無為善
也是猶有善有惡也無亦不著有亦不棄則無善無惡
矣自此以往節節推去掃之又掃直掃得沒些子剰都
是這個意思　有駁良知之説者曰分别為知良知亦
是分别余曰分别非知能分别者知也認分别為知何
啻千里曰知是心之發竅處此竅一發作善由之作不
善由之如何靠得他作主余曰知善知惡是曰良知假
令善惡雜出分别何在曰所求者即是靈明能求者復
是何物如以靈明求靈明是二之也余曰即本體為工
夫何能非所即工夫為本體何所非能果若云云孔之
言操心也孰為操之孟子之言存心也孰為存之俱不
可得而解矣曰傳習録中一段云蘇秦張儀也窺見良
知妙用但用之於不善耳陽明言良知即天理若二子
窺見妙用一切邪思枉念都無棲泊處如之何用之於
不善乎揆諸知善知惡之説亦自不免矛盾也余曰陽
明看得良知無善無惡故如此説良知何病如此説良
知未能無病陽明應自有見恨無從就正耳(按儀秦一/段係記者)
(之誤故劉先/生將此刪去)　問孟子道性善更不説性如何樣善只
道乃若其情則可以為善矣乃所謂善也可見性中原
無處著個善即今反觀善在何處曰我且問即今反觀
性在何處曰處處是性從何拈出曰如此我且不問性
在何處但問性與善是一是二曰是一非二曰如此却
説恁著不著　羅近溪以顔山農為聖人楊復所以羅
近溪為聖人李卓吾以何心隐為聖人　何心隐輩坐
在利欲膠漆盆中所以能鼓動人者縁他一種聰明亦自
有不可到處耿司農擇家僮四人每人授二百金令其
生殖内一人從心隐問計心隐授以六字曰一分買一
分賣又益以四字曰頓買零賣其人用之起家至數萬
試思兩言至平易至巧妙以此處天下事而迎刃而解
假令其心術正固是有用才也　喫𦂳只在識性識得
時不思不勉是率性思勉是修道識不得時不思不勉
是妄思勉是助總與自性無干　謂之善定是不思不
勉謂之不思不勉尚未必便是善　伍容菴曰心既無
善知安得良其言自相悖　朱子云佛學至禪學大壊
只此一語五宗俱應下拜(羲謂至棒喝而/禪學又大壊)　余弱冠時
好言禪久之意頗厭而不言又久之恥而不言至於今
乃畏而不言羅近溪於此最深及見其子讀大慧語録
輒呵之即管東溟亦曰吾於子弟並未曾與語及此吾
儒以理為性釋氏以覺為性語理則無不同自人而禽
獸而草木而瓦石一也雖欲二之而不可得也語覺則
自有不同矣是故瓦石未嘗無覺然而定異乎草木之
覺草木未嘗無覺然而定異乎禽獸之覺禽獸未嘗無
覺然而定異乎人之覺雖欲一之而不可得也今將以
無不同者為性乎以有不同者為性乎　史際明曰天
下有君子有小人君子在位其不能容小人宜也至於
幷常人而亦不能容焉彼且退而附於小人而君子窮
矣小人在位其不能容君子宜也至於幷常人而亦不
能容焉彼且進而附於君子而小人窮矣(羲謂常人附/於君子亦君)
(子之窮也常人未必真能為君子則小人幷疑君子為/常人而得以藉口矣此東林君子往往為依附者所累)
(也/)　玉池問念菴先生謂知善知惡之知隨發隨泯當
於其未發求之何如曰陽明之於良知有專言之者無
知無不知是也有偏言之者知善知惡是也陽明生平
之所最喫𦂳只是良知二字安得遺未發而言只縁就
大學提宗並舉心意知物自不得不以心為本體既以
心為本體自不得不以無善無惡屬心既以無善無惡
屬心自不得不以知善知惡屬良知叅互觀之原自明
白念菴恐人執用而忘體因特為拈出未發近日王塘
南先生又恐人離用而求體因曰知善知惡乃徹上徹
下語不須頭上安頭此於良知並有發明而於陽明全
提之㫖似均之契悟未盡也　近世喜言無善無惡就
而即其㫖則曰所謂無善非真無善也只是不著於善
耳予竊以為經言無方無體是恐著了方體也言無聲
無臭是恐著了聲臭也言不識不知是恐著了識知也
何者吾之心原是超出方體聲臭識知之外也至於善
即是心之本色説恁著不著如明是目之本色還説得
個不著於明否聰是耳之本色還説得個不著於聰否
又如孝子還可説莫著於孝否如忠臣還可説莫著於
忠否昔陽明遭寧藩之變日夕念其親不置門人問曰
得無著相陽明曰此相如何不著斯言足以破之矣
管東溟曰凡説之不正而久流於世者必其投小人之
私心而又可以附於君子之大道者也愚竊謂無善無
惡四字當之何者見以為心之本體原是無善無惡也
合一便成一個空見以為無善無惡只是心之不著於
有也究竟且成一個混空則一切解脱無復掛礙高明
者入而悦之於是將有如所云以仁義為桎梏以禮法
為土苴以日用為縁塵以操持為把捉以隨事省察為
逐境以訟悔遷改為輪迴以下學上達為落階級以砥
節礪行獨立不懼為意氣用事者矣混則一切含糊無
復揀擇圓融者便而趨之於是將有如所云以任情為
率性以隨俗襲非為中庸以閹然媚世為萬物一體以
枉尋直尺為捨其身濟天下以委曲遷就為無可無不
可以猖狂無忌為不好名以臨難茍安為聖人無死地
以頑鈍無恥為不動心者矣由前之説何善非惡由後
之説何惡非善是故欲就而詰之彼其所占之地歩甚
高上之可以附君子之大道欲置而不問彼其所握之
機緘甚活下之可以投小人之私心即孔門復作亦奈
之何哉問本朝之學惟白沙陽明為透悟陽明不及見
白沙而與其高弟張東所湛甘泉相往復白沙静中養
出端倪陽明居夷處困悟出良知良知似即端倪何以
他日又闢其勿忘勿助曰陽明目空千古直是不數白
沙故生平並無一語及之至勿忘勿助之闢乃是平地
生波白沙曷嘗丢却有事只言勿忘勿助非惟白沙從
來亦無此等呆議論也　語本體只是性善二字語工
夫只是小心二字
商語丁長孺曰聖賢無討便宜的學問學者若跳不出
安飽二字猶妄意揷脚道中此討便宜的學問也　博
文是開拓工夫約禮是收斂工夫　乾坤一闔一闢也
坎離一虛一實也震艮一動一静也兌㢲一見一伏也
皆可作博約註疏　王龍谿問佛氏實相幻相之説於
陽明陽明曰有心俱是實無心俱是幻無心俱是實有
心俱是幻龍谿曰有心俱是實無心俱是幻是本體上
説工夫無心俱是實有心俱是幻是工夫上説本體又
陽明曰不睹不聞是本體戒慎恐懼是功夫又曰戒慎
恐懼是本體不睹不聞是功夫予曰凡説本體容易落
在無一邊陽明所云無心俱是幻景逸所云不做功夫
的本體也今曰戒慎恐懼是本體即不睹不聞原非是
無所云有心俱是實此矣凡説工夫容易落在有一邊
陽明所云有心俱是幻景逸所云不識本體的工夫也
今曰不睹不聞是功夫即戒慎恐懼原非是有所云無
心俱是實此矣　喜怒哀樂之未發謂之中是所空者
喜怒哀樂也非善也上天之載無聲無臭是所空者聲
臭也非善也夫善者内之不落喜怒哀樂外之不落聲
臭本至實亦本至空也又欲從而空之將無架屋上之
屋叠牀下之牀也　金玉瓦礫之喻殊覺不倫夫善者
指吾性之所本有而名之也惡者指吾性之所本無而
名之也金玉瓦礫就兩物較之誠若判然若就眼上看
金玉瓦礫均之為惡也非善也以其均之為眼之所本
無也取所本無喻所本有非其𩔖矣　孟子曰乃若其
情則可以為善矣乃所謂善也葢因用以顯體也愚作
一轉語曰乃所謂性則無不善矣乃所以善也葢因體
以知用也　或謂性體虛明湛寂善不得而名之以善
名性淺之乎其視性矣竊意善者萬德之總名虛明湛
寂皆善之别名也名曰清虛湛一則得名曰善則不得
十與二五有以異乎將無淺之乎其視善也　孟子不
特道情善且道形善所謂形色天性是也情之虛明湛
寂不待言形則不免重滯矣由孟子言之都是虛明湛
寂的何者以肉眼觀通身皆肉以道眼觀通身皆道也
象山每與人言爾目自明爾耳自聰亦是此意　陽明
之無善無惡與告子之無善無惡不同然費個轉語便
不自然假如有人於此揭兼愛為仁宗而曰我之兼愛
與墨氏之兼愛也不同揭為我為義宗而曰我之為我
與楊氏不同也人還肯之否　古之言性者出於一今
之言性者出於二出於一統乎太極而為言也出於二
雜乎陰陽五行而為言也書曰惟皇上帝降衷於下民
詩曰天生蒸民有物有則皆就陰陽五行中拈出主宰
所謂太極也以其渾然不偏曰衷以其確然不易曰則
試於此體味可謂之無善無惡乎可謂之有善有惡乎
可謂之能為善亦能為惡乎是故以四端言性猶云是
用非體即以四德言性猶云是條件非統體其善還在
可疑可信之間惟知帝衷物則之為性不言善而其為
善也昭昭矣　形有方所是極實的物事易於凝滯要
其所以為形本之天命之散而成用也其亦何嘗不虛
也耳順則有方所者悉歸融化實而能虛不局於有矣
心無方所是極虛的物事易於走作乃其所以為心本
之天命之聚而成體也其亦何嘗不實也從心所欲不
踰矩則無方所者悉歸調伏虛而能實不蕩於無矣
鄧定宇秋遊記有天也不做他地也不做他聖人也不
做他龍谿極賞之新本刪去此三語是此老百尺竿頭
進歩惟恐發人之狂預為掃蕩也　高景逸曰果是透
性之人即言収攝不曾加得些子若未透性即言自然
不免加了自然底意思况借自然易流懶散借収攝可
討入頭故聖賢立教必通上下照古今若以今日禪家
的話頭去駁孔子語語是病不知聖賢所以至今無病
者正在此也陽明之良知至矣暨其末流上者益上下
者益下則非陽明本㫖也江右先達如羅念菴於此每
有救正王南塘於此每有調停便俱受不透性之譏矣
心之所以為心非血肉之謂也應有個根柢處性是已
舍性言心其究也必且墮在情識之内麄而不精天之
所以為天非窈冥之謂也應有個著落處性是已舍性
言天其究也必且求諸當人之外虛而不實
論學書陽明先生曰求諸心而得雖其言之非出於孔
子者亦不敢以為非也求諸心而不得雖其言之出於
孔子者亦不敢以為是也此兩言者某竊疑之夫人之
一心渾然天理其是天下之真是也其非天下之真非
也然而能全之者幾何惟聖人而已矣自此以下或偏
或駁遂乃各是其是各非其非欲一一而得其真吾見
其難也故此兩言者其為聖人設乎則聖人之心雖千
百載而上下冥合符契可以考不謬俟不惑無有求之
而不得者其為學者設乎則學者之去聖人逺矣其求
之或得或不得宜也於此正應沈潛玩味虛衷以俟更
為質諸先覺考諸古訓退而益加培養洗心宥密俾其
渾然者果無媿於聖人如是而猶不得然後徐斷其是
非未晚也茍不能然而徒以兩言橫於胸中得則是不
得則非其勢必至自專自用憑恃聰明輕侮先聖註脚
六經無復忌憚不亦誤乎陽明嘗曰心即理也某何敢
非之然而言何容易孔子七十從心不踰矩始可以言
心即理七十以前尚不知如何也顔子其心三月不違
仁始可以言心即理三月以後尚不知如何也若漫曰
心即理也吾問其心之得不得而已此乃無星之秤無
寸之尺其於輕重長短幾何不顛倒而失措哉(與李/見羅)
心在人欲上便是放在天理上便是収天理本内也因
而象之曰在内人欲本外也因而象之曰在外非有方
所可求知此則知把柁之所在矣今曰著意収也恐収
即成礙任其走作腔子裏何物把柁似只在方所上揣
摩而不於理欲闗頭討個分曉將來恰成一弄精魂漢
乃放心非求放心也(復唐/大光)　南昌有朱以功布衣行修
言道慥慥君子也足與章本清布衣頡頑後先暇中可
物色之(與孟/白)　以功有朱布衣集多所發明向嘗見之
今失其本容當訪問佛學三藏十二部五千四百八十
卷一言以蔽之曰無善無惡第辯四字於告子易辯四
字於佛氏難以告子之見性麄佛氏之見性㣲也辯四
字於佛氏易辯四字於陽明難在佛自立空宗在吾儒
則陰壊實教也夫自古聖人敎人為善去惡而已為善
為其固有也去惡去其本無也本體如是工夫如是其
致一而已矣陽明豈不敎人為善去惡然既曰無善無
惡而又曰為善去惡學者執其上一語不得不忽其下
一語也何者心之體無善無惡則凡所謂善與惡皆非
吾之所固有矣皆非吾之所固有則皆情識之用事矣
皆情識之用事皆不免為本體之障矣將擇何者而為
之未也心之體無善無惡則凡所謂善與惡皆非吾之
所得有矣皆非吾之所得有則皆感遇之應迹矣皆感
遇之應迹則皆不足為本體之障矣將擇何者而去之
猶未也心之體無善無惡吾亦無善無惡已耳若擇何
者而為之便未免有善在若擇何者而去之便未免有
惡在若有善有惡便非所謂無善無惡矣陽明曰四無
之説為上根人立敎四有之説為中根以下人立敎是
陽明且以無善無惡掃却為善去惡矣既已掃之猶欲
留之縱曰為善去惡之功自初學至聖人究竟無盡彼
直見以為是權敎非實敎也其誰肯聽既已拈出一個
虚寂又恐人養成一個虛寂縱重重敎戒重重屬咐彼
直見以為是為衆人説非為吾輩説也又誰肯聽夫何
故欣上而厭下樂易而苦難人情大抵然也投之以所
欣而復困之以所厭畀之以所樂而復攖之以所苦必
不行矣故曰惟其執上一語雖欲不忽下一語而不可
得至於忽下一語其上一語雖欲不弊而不可得也羅
念菴曰終日談本體不説工夫纔拈工夫便以為外道
使陽明復生亦當攢眉王塘南曰心意之物皆無善無
惡使學者以虛見為實悟必依憑此語如服鴆毒未有
不殺人者海内有號為超悟而竟以破戒負不諱之名
正以中此毒而然也且夫四無之説主本體言也陽明
方曰是接上根人法而識者至等之鴆毒四有之説主
工夫言也陽明第曰是接中根以下人法而昩者遂等
之外道然則陽明再生目擊茲弊將有摧心扼腕不能
一日安者何但攢眉已乎(同/上)
當下繹當下者即當時也此是各人日用間現現成成
一條大路但要知有個源頭在何也吾性合下具足所
以當下即是合下以本體言通攝見在過去未來最為
圓滿當下以對境言論現在不論過去未來最為的切
究而言之所謂本體原非於對境之外另有一物而所
謂過去未來要亦不離於見在也特具足者委是人人
具足而即是者尚未必一一皆是耳是故認得合下明
白乃能識得當下認得當下明白乃能完得合下此須
細細叅求未可率爾也　平居無事不見有喜不見可
嗔不見可疑不見可駭行則行住則住坐則坐卧則卧
即衆人與聖人何異至遇富貴鮮不為之充詘矣遇貧
賤鮮不為之隕穫矣遇造次鮮不為之擾亂矣遇顛沛
鮮不為之屈撓矣然則富貴一闗也貧賤一闗也造次
一闗也顛沛一闗也到此直令人肝腑具呈手足盡露
有非聲音笑貎所能勉强支吾者故就源頭上看必其
無終日之間違仁然後能於富貴貧賤造次顛沛處之
如一就闗頭上看必其能於富貴貧賤造次顛沛處之
如一然後算得無終日之間違仁耳　予謂平居無事
一切行住坐卧常人亦與聖人同大概言之耳究其所
以却又不同葢此等處在聖人都從一團天理中流出
是為真心在常人則所謂日用而不知者也是為習心
指當下之習心混當下之真心不免毫釐而千里矣昔
李襄敏講學諸友兢辨良知發一問曰堯舜孔子豈不
同為萬世之師今有人過堯舜之廟而不下車者則心
便安過孔子之廟而不下車者則心便不安就下車孔
廟而言指曰良知則分明是個良知就不下車堯舜廟
而觀則安於堯舜廟者固是個習心而不安於孔廟者
亦祗是個習心耳良知何在衆皆茫然無對
　忠憲高景逸先生攀龍
高攀龍字存之别號景逸常州之無錫人萬厯己丑進
士尋丁嗣父憂服闋授行人時四川僉事張世則上疏
謂程朱之學不能誠意壊宋一代之風俗進所著大學
古本初意欲施行天下一改章句之舊先生上疏駁之
寢其進書婁江再入輔政驅除異已六十餘人以趙用
賢望重示意鄭材楊應宿訐其絶婚去之先生劾錫爵
聲音笑貎之間雖示開誠布公之意而精神心術之㣲
不勝作好作惡之私謫揭陽添註典史半載而歸遂與
顧涇陽復東林書院講學其中每月三日逺近集者數
百人以為紀綱世界全要是非明白小人聞而惡之廟
堂之上行一正事發一正論俱目之為東林黨人天啟
改元先生在林下已二十八年起為光禄寺丞陞少卿
署寺事孫宗伯明春秋之義劾舊輔方從哲先生會議
持之益力轉太常大理晉太僕卿乞差還里甲子即家
起刑部侍郎逆奄魏忠賢亂政先生謂同志曰今日之
事未能用倒倉之法惟有上下和衷少殺其毒耳其論
與先忠端公相合總憲缺先忠端公上速推憲臣慎簡
名賢疏意在先生也陞左都御史糾大貪御史崔呈秀
依律遣戍亡何逆奄與魏廣㣲合謀借會推晉撫一事
盡空朝署先生遂歸明年三朝要典成坐移宫一案削
籍為民毁其東林書院丙寅又以東林邪黨逮先生及
忠端公七人緹帥將至先生夜半書遺疏自沈止水三
月十七也年六十有五疏云臣雖削奪舊係大臣大臣
受辱則辱國故北向叩頭從屈平之遺則君恩未報結
願來生崇禎初逆奄呈秀伏誅贈太子少保兵部尚書
賜祭葬蔭子諡忠憲其自序為學之次第云吾年二十
有五聞令公李元冲(名復/陽)與顧涇陽先生講學始志於
學以為聖人所以為聖人者必有做處未知其方看大
學或問見朱子説入道之要莫如敬故專用力於肅恭
收斂持心方寸間但覺氣鬱身拘大不自在及放下又
散漫如故無可奈何久之忽思程子謂心要在腔子裏
不知腔子何所指果在方寸間否耶覓註釋不得忽於
小學中見其解曰腔子猶言身子耳大喜以為心不專
在方寸渾身是心也頓自輕鬆快活適江右羅止菴(名/懋)
(忠/)來講李見羅修身為本之學正合於余所持循者益
大喜不疑是時只作知本工夫使身心相得言動無謬
己丑第後益覺此意津津憂中讀禮讀易壬辰謁選平
生恥心最重筮仕自盟曰吾於道未有所見但依吾獨
知而行是非好惡無所為而發者天啓之矣驗之頗近
於此畧見本心妄自擔負期於見義必為冬至朝天宫
習儀僧房静坐自見本體忽思閑邪存誠句覺得當下
無邪渾然是誠更不須覓誠一時快然如脱纒縛癸巳
以言事謫官頗不為念歸嘗世態便多動心甲午秋赴
揭陽自省胸中理欲交戰殊不寧帖在武林與陸古樵
(名粹/明)吳子往(名志/逺)談論數日一日古樵忽問曰本體何
如余言下茫然雖答曰無聲無臭實出口耳非由真見
將過江頭是夜明月如洗坐六和塔畔江山明媚知己
勸酬為最適意時然余忽忽不樂如有所束勉自鼓興
而神不偕來夜闌别去余便登舟猛省曰今日風景如
彼而余之情景如此何也窮自根究乃知於道全有未
見身心總無受用遂大發憤曰此行不徹此事此生真
負此身矣明日於舟中厚設蓐席嚴立規程以半日静
坐半日讀書静坐中不帖處只將程朱所示法門叅求
於凡誠敬主静觀喜怒哀樂未發黙坐澄心體認天理
等一一行之立坐食息念念不舍夜不解衣倦極而睡
睡覺復坐於前諸法反覆更互心氣清澄時便有塞乎
天地氣象第不能常在路二月幸無人事而山水清美
主僕相依寂寂静静晚間命酒數行停舟青山徘徊碧
澗時坐磐石溪聲鳥韵茂樹修篁種種悦心而心不著
境過汀州陸行至一旅舍舍有小樓前對山後臨澗登
樓甚樂偶見明道先生曰百官萬務兵革百萬之衆飲
水曲肱樂在其中萬變俱在人其實無一事猛省曰原
來如此實無一事也一念纒綿斬然遂絶忽如百斤擔
子頓爾落地又如電光一閃透體通明遂與大化融合
無際更無天人内外之隔至此見六合皆心腔子是其
區宇方寸亦其本位神而明之總無方所可言也平日
深鄙學者張皇説悟此時只看作平常自知從此方好
下工夫耳乙未春自揭陽歸取釋老二家叅之釋典與
聖人所争毫髮其精㣲處吾儒具有之總不出無極二
字弊病處先儒具言之總不出無理二字觀二氏而益
知聖道之高若無聖人之道便無生民之𩔖即二氏亦
飲食衣被其中而不覺也戊戍作水居為静坐讀書計
然自丙申後數年喪本生父母徙居婚嫁嵗無寧息只
於動中煉習但覺氣質難變甲辰顧涇陽先生始作東
林精舍大得朋友講習之功徐而驗之終不可無端居
静定之力葢各人病痛不同大聖賢必有大精神其主
静只在尋常日用中學者神短氣浮更須數十年静力
方得厚聚深培而最受病處在自無小學之敎浸染世
俗故俗根難拔必埋頭讀書使義理浹洽變易其俗腸
俗骨澄神黙坐使塵妄消散堅凝其正心正氣乃可耳
余以最劣之質即有豁然之見而缺此一大段工夫其
何濟焉所幸呈露面目以來纔一提䇿便是原物丙午
方實信孟子性善之㫖此性無古無今無聖無凡天地
人只是一個惟最上根潔清無蔽便能信人其次全在
學力稍隔一塵頓遙萬里孟子所以示瞑眩之藥也丁
未方實信程子鳶飛魚躍與必有事焉之㫖謂之性者
色色天然非由人力鳶飛魚躍誰則使之勿忘勿助猶
為學者戒勉若真機流行瀰漫布濩亘古亘今間不容
息於何而忘於何而助所以必有事者如植穀然根苖
花實雖其自然變化而裁培灌溉全在勉强學問茍漫
説自然都無一事即不成變化亦無自然矣辛亥方實
信大學知本之㫖壬子方實信中庸之㫖此道絶非名
言可形程子名之曰天理陽明名之曰良知總不若中
庸二字為盡中者停停當當庸者平平常常有一毫走作
便不停當有一毫造作便非平常本體如是工夫如是
天地聖人不能究竟况於吾人豈有涯際勤物敦倫謹
言敏行兢兢業業斃而後已云爾此先生甲寅以前之
功如此其後涵養愈粹工夫愈密到頭學力自云心如
太虛本無生死劉先生謂先生心與道一盡其道而生
盡其道而死是謂無生無死非佛氏所謂無生死也先
生之學一本程朱故以格物為要但程朱之格物以心
主乎一身理散在萬物存心窮理相須並進先生謂纔
知反求諸身是真能格物者也頗與楊中立所説反身
而誠則天下之物無不在我為相近是與程朱之㫖異
矣先生又曰人心明即是天理窮至無妄處方是理深
有助乎陽明致良知之説而謂談良知者致知不在格
物故虚靈之用多為情識而非天則之自然去至善逺
矣吾輩格物格至善也以善為宗不以知為宗也夫善
豈有形象亦非有一善從而知之知之推極處即至善
也致良知正是止至善安得謂其相逺總之致知格物
無先後之可言格物者申明致之一字格物即在致之
中未有能致而不謂之格物者先生謂有不格物之致
知則其所致者何事故必以外窮事物之理為格物則
可言陽明之致知不在於格物若如先生言人心明即
是天理則陽明之致知即是格物明矣先生之格物本
無可議特欲自别於陽明反覺多所扞格耳
語有物必有則則者至善也窮至事物之理窮至於至
善處也　格物是隨事精察物格是一以貫之　人心
之靈莫不有知良知也因其已知而益窮之至乎其極
致良知也　纔知反求諸身是真能格物者也　格物
愈博則歸本愈約明則誠也　窮理者格物也知本者
格物也窮理一本而萬殊知本萬殊而一本　學者以
知至為悟不悟不足以為學故格物為要　無工夫則
為私欲牽引於外有工夫則為意念束縳於中故須物
格知至誠正乃可言也　朱子曰致知格物只是一事
格物以理言也致知以心言也由此觀之可見物之格
即知之至而心與理一矣今人説著物便以為外物不
知不窮其理物是外物物窮其理理即是心故魏莊渠
曰物格則無物矣　學有無窮工夫心之一字乃大總
括心有無窮工夫敬之一字乃大總括　心無一事之
為敬　無適自然有主不假安排　不知敬之即心而
欲以敬存心不識心亦不識敬　無妄之謂誠無適之
謂敬有適皆妄也　主一之謂敬無適之謂一人心如
何能無適故須窮理識其本體所以明道曰學者須先
識仁識得仁體以誠敬存之而已故居敬窮理只是一
事　朱子立主敬三法伊川整齊嚴肅上蔡常惺惺和
靖其心収斂不容一物言敬者總不出此然常惺惺其
心収斂一著意便不是葢此心神明難犯手勢惟整齊
嚴肅有妙存焉未嘗不惺惺未嘗不収斂内外卓然絶
不犯手也　人心放他自由不得　心中無絲髪事此
為立本　理不明故心不静心不静而别為法以寄其
心者皆害心者也人心戰戰兢兢故坦坦蕩蕩何也以
心中無事也試想臨深淵履薄冰此時心中還著得一
事否故如臨如履所以形容戰戰兢兢必有事焉之象
實則形容坦坦蕩蕩澄然無事之象也　真知天自是
形體隔不得觀天地則知身心天包地外而天之氣透
於地中地之氣皆天之氣心天也身地也天依地地依
天天地自相依倚心依身身依心身心自相依倚　心
即精神不外馳即内凝有意凝之反梏之矣　朱子曰
滿腔子是惻隱之心是就人身上指出此理充塞處最
為親切葢天地之心充塞於人身者為惻隱之心人心
充塞天地者即天地之心人身一小腔子天地即大腔
子也　孟子心之官則思思則虛靈不昩之謂思是心
之睿於心為用著事之思又是思之用也　一念反求
此反求之心即道心也更求道心轉無交渉　須知動
心最可恥心至貴也物至賤也奈何貴為賤役　何以
謂心本仁仁者生生之謂天只是一個生故仁即天也
天在人身為心故本心為仁其不仁者心蔽於私非其
本然也　人身内外皆天也一呼一吸與天相灌輸其
死也特脱其闔闢之樞紐而已天未嘗動也　理静者
理明欲浄胸中廓然無事而静也氣静者定久氣澄心
氣交合而静也理明則氣自静氣静理亦明兩者交資
互益以理氣本無二故黙坐澄心體認天理為延平門
下至敎也若徒以氣而已動即失之何益哉　黙坐澄
心體認天理謂黙坐之時此心澄然無事乃所謂天理
也要於此時黙識此體云爾非黙坐澄心又别有天理
當體認也　朱子曰必因其已發而遂明之省察之法
也吾則曰必因其未發而遂明之體認之法也其體明
其用益明矣　龜山曰天理即所謂命知命只事事循
天理而已言命者惟此語最盡其實無一事不要惹事
　窮理者天理也天然自有之理人之所以為性天之
所以為命也在易則為中正聖人卦卦拈出示人此處
有毫釐之差便不是性學　人心明即是天理　既得
後須放開葢性體廣大有得者自能放開不然還只是
守不是得葢非有意放開也　道性善者以無聲無臭
為善之體陽明以無善無惡為心之體一以善即性也
一以善為意也故曰有善有惡者意之動佛氏亦曰不
思善不思惡以善為善事以惡為惡事也以善為意以
善為事者不可曰明善　龜山門下相傳静坐中觀喜
怒哀樂未發前作何氣象是静中見性之法要之觀者
即是未發者也觀不是思思則發矣此為初學者引而
至之之善誘也　佛氏最忌分别是非如何紀綱得世
界紀綱世界只是非兩字亘古亘今塞天塞地只是一
生機流行所謂易也　大易敎人息息造命臣弑其君
子弑其父其所由來者漸也既已來矣寧可逃乎辨之
於蚤如地中無此種子秧從何來　繼之者善是萬物
資始成之者性是各正性命元特為善之長耳元而亨
亨而利利而貞貞而復元繼之者皆此善也　利貞者
性情也成這物方有這性故至利貞始言性情　伊川
説游魂為變曰既是變則存者亡堅者腐更無物也此
殆不然只説得形質耳游魂如何滅得但其變化不可
測識也聖人即天地也不可以存亡言自古忠臣義士
何曾亡滅避佛氏之説而謂賢愚善惡同歸於盡非所
以敎也况幽明之事昭昭於耳目者終不可掩乎張子
曰大易不言有無言有無諸子之陋也　天地間感應
二者循環無端所云定數莫逃者皆應也君子盡道其
間者皆感也應是受命之事感是造命之事聖人祈天
永命皆造命也我由命造命由我造但知委順而不知
順道非知命者也　人想到死去一物無有萬念自然
撇脱然不知悟到性上一物無有萬念自無繫累也
一日克巳復禮無我也佛氏曰懸崖撒手近儒亦曰􁨣
皆似之而實非何者以非聖人所謂復禮也或曰真為
性命人被惡名埋沒一世更無出頭亦無分毫掛帶此
是欲率天下入於無忌憚其流之弊弑父與君無所不
至　政事本於人才舍人才而言政者必無政財用本
於政事舍政事而言財者必無財　有問錢緒山曰陽
明先生擇才始終得其用何術而能然緒山曰吾師用
人不專取其才而先信其心其心可托其才自為我用
世人喜用人之才而不察其心其才止足以自利其身
已矣故無成功愚謂此言是用才之訣也然人之心地
不明如何察得人心術　人不患無才識進則才進不
患無量見大則量大皆得之於學也
劄記心無出入所持者志也　道無聲臭體道者言行
而已　人心纔覺便在腔子裡不可著意　有憤便有
樂不知手之舞之足之蹈之平日無憤無樂只是悠然
　天然一念現前能為萬變主宰此先立乎其大者
當下即是此黙識要法也然安知其當下果何如朱子
曰提醒處即是天理更别無天理此方是真當下　易
之本體只是一生字工夫只是一懼字　窮至無妄處
方是理
説𩔖静坐之法喚醒此心卓然常明志無所適而已志
無所適精神自然凝復不待安排勿著方所勿思效驗
初入静者不知攝持之法惟體貼聖賢切要之言自有
入處静至三日必臻妙境　静坐之法不用一毫安排
只平平常常黙然静去此平常二字不可容易看過即
性體也以其清浄不容一物故謂之平常畫前之易如
此人生而静以上如此喜怒哀樂未發如此乃天理之
自然須在人各各自體貼出方是自得静中妄念强除
不得真體既顯妄念自息昏氣亦强除不得妄念既浄
昏氣自清只體認本性原來本色還他湛然而已大抵
著一毫意不得著一毫見不得纔添一念便失本色由
静而動亦只平平常常湛然動去静時與動時一色動
時與静時一色所以一色者只是一個平常也故曰無
動無静學者不過借静坐中認此無動無静之體云爾
静中得力方是動中真得力動中得力方是静中真得
力所謂敬者此也所謂仁者此也所謂誠者此也是復
性之道也(静坐/説)　前静坐説觀之猶未備也夫静坐之
法入門者藉以涵養初學者藉以入門彼夫初入之心
妄念膠結何從而見平常之體乎平常則散漫去矣故
必収斂身心以主於一一即平常之體也主則有意存
焉此意亦非著意葢心中無事之謂一著意則非一也
不著意而謂之意者但從衣冠瞻視間整齊嚴肅則心
自一漸久漸熟平常矣故主一者學之成始成終者也
(静坐/説後)　凡人之所謂心者念耳人心日夜繫縛在念上
故本體不現一切放下令心與念離便可見性放之念
亦念也如何得心與念離放退襍念只是一念所謂主
一也習之久自當一旦豁然(示學/者)　古人何故最重名
節只為自家本色原來冰清玉潔著不得些子汙穢纔
些子汙穢自家便不安此不安之心正是原來本色所
謂道也(同/上)　為善必須明善善者性也性者人生而静
是也人生而静時胸中何曾有一物來其營營擾擾者
皆有知識以後日添出來非其本然也即是添來今宜
減去減之又減以至於減無可減方始是性方始是善
何者人心湛然無一物時乃是仁義禮智也為善者乃
是仁義禮智之事也(為善/説)　今人所謂天以為蒼蒼在
上者云耳不知九天而上九地而下自吾之皮毛骨髓
以及六合内外皆天也然則吾動一善念而天必知之
動一不善念而天必知之而天又非屑屑焉知其善而
報之善知其不善而報之不善也凡感應者如形影然
一善感而善應隨之一不善感而不善應隨之自感自
應也夫曰自感自應何以為之天何以為天必知之也
曰自感自應所以為天也所以為其物不貳也若曰有
感之者又有應之者是二之矣惟不二所以不爽也(知/天)
(説/)　昔朱子初年以人自有生即有知識念念遷革初
無頃刻停息所謂未發者乃寂然之本體一日之間即
萬起萬滅未嘗不寂然也葢以性為未發心為巳發未
發者即在常發中更無未發時也後乃知人心有寂有
感不可偏以巳發為心中者心之所以為體寂然不動
者也性也和者心之所以為用感而遂通者情也故章
句云喜怒哀樂情也其未發則性也二語指出性情如
指掌矣王文成復以性體萬古常發萬古常不發以鍾
為喻謂未扣時原是驚天動地已扣時原自寂天寞地
此與朱子初年之説相似而實不同葢朱子初年以人
之情識逐念流轉而無未發之時文成則以心之生機
流行不息而無未發之時文成之説㣲矣而非中庸之
㫖也中庸所謂未發指喜怒哀樂言夫人豈有終日喜
怒哀樂者葢未發之時為多而喜怒哀樂可言未發不
可言不發文成所謂發而不發者以中而言中者天命
之性天命不已豈有未發之時葢萬古流行而太極本
然之妙萬古常寂也可言不發不可言未發中庸正指
喜怒哀樂未發時為天命本體而天命本體則常發而
不發者也情之發性之用也不可見性之體故見之於
未發未發一語實聖門指示見性之訣静坐觀未發氣
象又程門指示初學者攝情歸性之訣而以為無未發
時者失其義矣(未發/説)　聖人之學所以異於釋氏者只
一性字聖人言性所以異於釋氏言性者只一理字理
者天理也天理者天然自有之條理也故曰天叙天秩
天命天討此處差不得鍼芒先聖後聖其揆一也明道
見得天理精故曰傳燈録千七百人若有一人悟道者
臨死須尋一尺布裹頭而死必不肯削髪(闕/)服而終此
與曾子易簀意同此理在拈花一脈之上非窮理到至
極處不易言也(心性/説)　老氏氣也佛氏心也聖人之學
乃所謂性學老氏之所謂心所謂性則氣而已佛氏之
所謂性則心而已非氣心性有二其習異也性者天理
也外此以為氣故氣為老氏之氣外此以為心故心為
佛氏之心聖人氣則養其道義之氣心則存其仁義之
心氣亦性心亦性也或者以二氏言虛無遂諱虛無非
也虛之為實有之與無同義而異名至虛乃至實至無
乃至有二氏之異非異於此也性形而上者也心與氣
形而下者也老氏之氣極於不可名不可道佛氏之心
極於不可思不可議皆形而上者也二氏之異又非異
於道器也其端緒之異天理而已(氣心/性説)　伊川曰在物
為理處物為義此二語闗涉不小了此即聖人艮止心
法胡廬山以為心即理也舍心而求諸物遺内而循外
舍本而逐末也嗚呼天下豈有心外之物哉當其寂也
心為在物之理義之藏於無朕也當其感也心為處物
之義理之呈於各當也心為在物之理故萬象森羅心
皆與物為體心為處物之義故一靈變化物皆與心為
用體用一源不可得而二也物顯乎心心妙乎物妙物
之心無物於心無物於心而後能物物故君子不從心
以為理但循物而為義不從心為理者公也循物為義
者順也故曰廓然大公物來順應故曰聖人之喜怒在
物不在已八元當舉當舉之理在八元當舉而舉之義
也四凶當罪當罪之理在四凶當罪而罪之義也此之
謂因物付物此之謂艮背行庭内外兩忘澄然無事也
彼徒知昭昭靈靈者為心而外天下之物是心為無矩
之心以應天下之物師心自用而已與聖賢作用處天地
懸隔(理義/説)　張子曰形而後有氣質之性天地間性有
萬殊者形而已矣以人物言之人形直而靈獸形橫而
蠢以人言之形清而靈形濁而蠢故史傳所載商臣伯
石之𩔖皆形也形異而氣亦異氣異而性亦異非性異
也弗虛弗靈性弗著也夫子曰性相近也習染未深之
時未始不可為善故曰相近然而質美者習於善易習
於惡難質惡者習於惡易習於善難上智下愚則氣質
美惡之極有必不肯習於善必不肯習於惡也故有形
以後皆氣質之性也天地之性非學不復故曰學以變
化氣質為主或疑天地之性氣質之性不可分性為二
者非也論性於成形之後猶論水於浄垢器中道著性
字只是此性道著水字只是此水豈有二耶或又疑性
是性氣質是氣質不可混而一之者亦非也天地之道
為物不貳故性即是氣氣即成質惡人之性如垢器盛
水清者已垢垢者亦水也明乎氣質之性而後知天下
有自㓜不善者氣質而非性也故曰氣質之性君子有
弗性者焉(氣質/説)　凡了悟者皆乾也修持者皆坤也人
從迷中忽覺其非此屬乾知一覺之後尊道而行此屬
坤能皆乾坤之倪而非其體乍悟復迷乍作復止未足
據也必至用力之久一旦豁然如大畜之上九畜極而
通曰何天之衢乃如是乎心境都忘宇宙始闢方是乾
知知之既真故守之必力細行克矜小物克謹視聽言
動防如闗津鎮如山岳方是坤能譬之於穀乾者陽發
生耳根苖花實皆坤也葢乾知其始坤成其終無坤不
成物也故學者了悟在片時修持在畢世若曰悟矣一
切冐嫌疑毁藩籬曰吾道甚大奈何為此拘拘者則有
生無成苖不秀秀不實惜哉(乾坤/説)　真放下乃真操存
真操存乃真放下心存誠敬至於死生不動更有何物
不放下耶若謂心存誠敬胸中有誠敬則拳拳服膺胸
中有一善乎本體本無可拈聖人姑拈一善字工夫極
有多方聖人為拈一敬字(鄒顧/請益)
辨大學致知在格物物格而后知至陽明曰所謂致知
格物者致吾心之良知於事事物物也致吾心良知之
天理於事事物物則事物各得其理矣事物各得其理
格物也是格物在致知知而後格物也又曰物事也格
正也但意念所在即要去其不正以全其正又曰格物
者格其心之不正以歸於正是格物在正心誠意意誠
心正而後格物也(陽明/辨)　凡人之學謂之曰務外遺内
謂之曰玩物喪志者以其不反而求諸理也求諸理又
豈有内外之可言哉在心之理在物之理一也天下無
性外之物無心外之理猶之器受日光在彼在此日則
一也不得析之而為二豈待合之而始一也(同/上)
論學書平昔自認以此心惺然常明者為道心惟知學
者有之蚩蚩之氓無有也即其平旦幾希因物感觸倐
明倐晦如金在鑛但可謂之鑛不可謂之金如水凝冰
但可謂之冰不可謂之水而先生乃曰僮僕之服役中
節者皆道心也初甚疑之已而體認忽覺平日所謂惺
然常明之心乃是把捉之意而蚩蚩之民有如鳶飛魚
躍出於任天之便者反有合於不識不知之帝則特彼
日用不知耳然則無覺非也有意亦非也必以良心之
自然者為真稍渉安排即非本色矣(與許/敬菴)　佛氏所謂
善念中善事也與聖人言善絶不相干韓子曰彼以煦
煦為仁孑孑為義其小之也固宜如佛氏所謂善其無
之也亦宜(答顧/涇陽)　格物之功非一其要歸於知本知修
身為本而本之天下無餘事矣葢格來格去知得世間
總無身外之理總無修外之工正其本萬事理更不向
外著一念如此自然純乎天理而無一毫人欲之私豈
不是止至善也程朱錯認此謂知本是闕文而謂格致
别有傳遂令修身為本二節無歸著後世知得此謂知
本是原文而謂格物只格本末又令格物致知之工無
下手假令一無知識之人不使讀書講論如朱子四格
法而專令格本末其有入乎(同/上)　諸老之中塘南可謂
洞徹心境者矣然以愚見窺之尚有未究竟在何則聖
人之學上下一貫故其表裏精麄無不兼到舉要而言
循理而已循理便無事即無思無為之謂也今徒曰無
思無為得手者自不至遺棄事物然已啓遺棄事物之
弊矣如曰止於至善有何名相倚著之可言至矣極矣
今必曰無善無惡又須下轉語曰無善無惡乃所以為
至善也明者自可會通然而以之明心性者十之一以
之滅行檢者十之九矣無思無為者即無善無惡之謂
也未離知解則未離門户未離門户則未離倚著倚著
易知而無倚著之倚著難知也故曰尚有未究竟在聖
人之道至易至簡無可名言故曰予欲無言惟其無可
言故其可言者人倫日用之常而已所以愈淺而愈深
愈卑而愈高愈顯而愈㣲然而如之何而可使人見本
體也曰此在人之信而非可以無思無為無善無惡轉
令人走向别處去也如易曰乾元亨利貞如言人仁義
禮智之謂也停停當當本體如是而已信得及者别無
一事日用常行人倫事物無令少有汙壊而已此所以
為至易至簡也(同/上)　善即生生之易也有善而後有性
學者不明善故不知性也夫善洋洋乎盈眸而是矣不
明此則耳目心志一無著落處其所學者偽而已矣然
其機竅在於心人心反復入身來故能向上尋去下學
而上達也(答馮/少墟)　方寸即宇宙也世人漫視為方寸耳
顧非窮究到名言不立之地為名言而已非存養於思
慮未發之先為思慮而已名言思慮為憧憧之方寸而
已(答劉/念臺)　理者心也窮之者亦心也但未窮之心不可
為理未窮之理不可為心此處非窮叅妙悟不可悟則
物物有天然之則日用之間物還其則而已無與焉如
是而已(同/上)　心一也黏於軀殻者為人心即為識發於
義理者為道心即為覺非果有兩心然一轉則天地懸
隔謂之覺矣猶以為形而下者乘於氣機也視聽持行
皆物也其則乃性也佛氏以擎拳豎拂運水搬柴總是
神通妙用葢以縱橫豎直無非是性而毫釐之差則於
則上辨之凡事稍不合則必有不安此見天然自有之
中毫髪差池不得若觀佛氏於彜倫之際多所未安彼
却不顧也(同/上)　敬者絶無之盡也有毫釐絲忽在便不
是有敬字在亦不是(同/上)　存養此心純熟至精㣲純一
之地則即心即性不必言合如其未也則如朱子曰虛
靈知覺一而已矣而所以為知覺者不同不嫌於分剖
也(與錢/啟新)　貨色二字落脚便成禽獸(與揭陽/先生)　自昔聖
賢兢兢業業不敢縱口説一句大膽話今却不然天下
人不敢説底話但是學問中人説以心性之虛見為名
敎罪人者多矣(與管/東溟)　某洗心待益但見本性本無常
變變動他不得一切變幻皆銷歸於此(候趙儕/鶴師)　嘗妄
意以為今日之學寧守先儒之説拘拘為尋行數墨而
不敢談元説妙自陷於不知之妄作寧禀前哲之矩硜
硜為鄉黨自好而不敢談圓説通自陷於無忌憚之中
庸積之之久倘習心變革德性堅凝自當怳然知大道
之果不離日用常行而歩歩蹈實地與對塔説相輪者
逺矣(答葉/臺山)　學必須悟悟後方知痛癢耳知痛癢後直
事事放過不得(與羅/匡湖)　戒懼慎獨不過一靈炯然不昩
知是必行知非必去而已所以然者何也此件物事不
著一毛惟是知是必行知非必去斬斬截截潔潔浄浄
積習久之至於動念必正方是此件不然只是見得他
光景不為我有試體行不慊心時還是此件否耶(答耿/庭懐)
　不患本體不明只患工夫不密不患理一處不合惟
患分殊處有差必做處十分酸澀得處方能十分通透
(復錢/漸菴)　知危者便是道心(同/上)　人心一片太虛是廣運
處此體一顯即顯無漸次可待澈此則為明心一㸃至
善是真宰處此體愈窮愈㣲有層級可言澈此方為知
性或曰至善是現成天則有何層級曰所謂層級就人
見處言身到此處見到此處進一層又一層見到天然
停停當當處方是天則此即窮理之謂也或曰虛到極
處便見至善豈虛是虛善是善曰只看人入處何如從
窮理入者即虛是理虛是知覺便是仁義禮智不從窮
理入者即氣是虛仁義禮智只是虛靈知覺縁心性非
一非二只在毫芒𦕈忽間故也(同/上)　某與李先生(見羅/)
稍異者以格物致知而知本以知本為物格知至耳至
於主意則在知止工夫則在知本一也吾人日用何曾
頃刻離著格物開眼便是開口便是動念便是善格物
者時時知本善知本者時時格物格透一分則本地透
一分止地透一分耳(與徐/匡岳)　復元聖質也見在已是康
齋等輩矣説者謂康齋不及白沙透悟葢白沙於性地
上窮研極究以臻一旦豁然康齋只是行誼潔修心境
静樂如享現成家當者然其日漸月摩私欲浄盡原與
豁然者一般即敬軒亦不見作此様工夫至其易簀之
詩此心惟覺性天通原是此様境界不可謂其不悟復
元再肯進此一歩大儒矣但恐其質妙行敦身心已定
疊得去日用已洒落得去不信有此一歩只有一試法
須自知之有妄想否有倚靠否若有妄想即樂亦須假
物如讀書亦假借也若有倚靠即敬亦是倚靠如以敬
直内便不是直也(論辛復元書辛全字復元家貧十七/八纔知讀  即有志聖學三十不娶)
(友人勸之始有室不赴試當事挽之廩於學宫崇禎時/以薦舉入朝所著有樂天集養心録然其人胸中憒憒)
(急欲自見劉先生曰辛復元儒而偽者也馬/君謨禪而偽者也君謨衢州人林増志師之)　聖學全
不靠静但各人稟賦不同若精神短弱決要静中培擁
豐碩収拾來便是良知散漫去都成妄想(答吳/安節)　人生
處順境好過却險處逆境難過却稳世味一些靠不著
方見道味親切道味有些靠不著只是世味揷和兩者
推敲儘有進歩若順境中一切混過矣(同/上)　接敎言連
日精神不暢此不可放過凡天理自然通暢和樂不通
暢處皆私欲也當時刻喚醒不令放倒(與吳/子徴)　心體無
有形體無有邊際無有内外無有出入停停當當直下
直上不容絲毫人力但昏襍時略綽喚醒一醒即是本
體昭然現前更不待認而後合待認而合則與道為二
反成急廹躁擾矣静中不可空持硬守必須涵泳聖賢
之言使義理津津悦心方得天機流鬯　此道既爾充
塞形色即是天性但隨有所在一切整齊嚴肅許大乾
坤樞紐在此總無餘事矣(俱同/上)　居平日取聖賢書循
循而讀之内體諸身而合外應之事而順自不覺其篤
信而深好之故自學庸語孟周程張朱諸書而外不敢
泛有所讀確守師説亦不敢自立所見出而應世一秉
其所信亦不敢有所委曲求濟於其間(答史/玉池)　為己之
根未深怒於毁者必喜於譽却是平日所為好事不過
欲人道得一個好於自己的性分都無干渉(同/上)　躬行
君子聖人所謂未得者要形色純是天性聲為律身為
度做到聖人亦無盡處所以為未得故不悟之修止是
裝飾不修之悟止是見解二者皆聖人所謂文而已豈
躬行之謂哉(答蕭/康侯)　某自甲午年赴謫所從萬山中磐
石上露出本來面目修持十五年祗覺一毛尚在去年
一化方知水窮山盡處耳雖然聖解一破立盡凡情萬
疊難消古德牧之為牛某則奉之為君夫何為哉恭已
正南面而已(答瞿/洞觀)廊廟山林俱各有事在山林者一
念不空即非真體有民社者一念不實亦非真空(同/上)
人生只有一個念頭最可畏全憑依他不得精察天理
令這念頭只在兢業中行久之純熟此個念頭即是天
理孔聖七十方到此地位吾輩何敢説大話也(與丁/子行)
足下契禪獨深而好觀程子遺書先入之言主張於内
為力甚難倘於高明未合願姑舍之萬勿援釋合儒為
孔門大罪孽今之陽崇儒而陰從釋借儒名以文釋行
者大熾足下才高力强尤大可慮與其似是亂真則不
若静守禪宗(答劉/直州)　李先生獨揭止修之旨自頂至踵
皆為實地頭無動無静皆為實工夫其意㣲矣其功大
矣善學者得之則凡聖賢之言皆見下落如五味之相
濟而不相為病不善學者舉一廢百亦有不覺其相為
牴牿者何也聖人之言寛而不迫雖至於千變萬化而
道則一也李先生提綱挈領之敎説近於執執則迫矣
故某以為既得其大本則宜益涵泳聖賢之言而寛以
居之斯為不失李先生之意也(與羅/止菴)　談良知者致知
不在格物故虛靈之用多為情識而非天則之自然去
至善逺矣吾輩格物格至善也以善為宗不以知為宗
也故致知在格物一語而儒禪判矣(答汪/儀寰)　陽明先生
於朱子格物若未嘗渉其藩者其致良知乃明明德也
然而不本於格物遂認明德為無善無惡故明德一也
由格物而入者其學實其明也即心即性不由格物而
入者其學虛其明也是心非性心性豈有二哉則所從
入者有毫釐之辨也(答方/本菴)　體即是用用即是體雖不
容分然用寂是體體發是用亦不容混一觀而用寂矣
所謂觀未發者如是若徒觀其氣象何啻千里人能知
用寂之體只於此立本乃真復也(與吳/覲華)　寂即是易發
即是爻(同/上)　此事凝之甚難散之甚易道豈有聚散乎
正欲凝此無聚散者故本體本無散工夫只是凝(與周/季純)
　學問只要一絲不掛其體方真體既真用自裕到真
用工夫時即工夫一切放下方是工夫(同/上)　身心之事
當汲汲求之不可丢在無事甲中一切求閒好静總是
無事生事(與卞/子静)　學問在知性而已知性者明善也孟
子道性善而言必稱堯舜者何也性無象善無象稱堯
舜者象性善也若曰如是如是言上會者淺象上會者
深此象在心得其正時識取心得其正心中無事時也
(與陳/似水)　於穆之真絶無聲無臭安得有富貴貧賤夷狄
患難是刀鋸鼎鑊之所不能及安得有死生但在日用
煉習純是此件即真無死生耳(與孫/淇澳)　都下近傳姑蘇
詞林作六君子弔忠文想如丈敎正實其説矣此何異
公子無忌約賔客入秦軍乎杜門謝客正是此時道理
彼欲殺時豈杜門所能逃然即死是盡道而死非立巖
牆而死也大抵現前道理極平常不可著一分怕死意
思以害世敎不可著一分不怕死意思以害世事想丈
於極痛憤時未之思也(與劉/念臺)
雜著黙而識之曰悟循而體之曰修修之則􁂜倫日用
也悟之則神化性命也聖人所以下學而上達與天地
同流如此而已矣今之為悟者或攝心而乍見心境之
開明或專氣而乍得氣機之宣暢以是為悟遂欲舉吾
聖人明善誠身之敎一掃而無之決隄防以自恣滅是
非而安心謂可以了生死嗚呼其不至於率禽獸食人
而人相食不止矣(近思/録序)　聖人言道未嘗諱言無也曰
上天之載無聲無臭無聲無臭者不可言言人倫庶物
而已天生蒸民有物有則故典曰天序禮曰天秩命曰
天命討曰天討是之謂天則聖人之學物還其則而我
無與焉萬變在人實無一事無之極也是故言天下之
至賾而不可惡也言天下之至動而不可亂也彼外善
以為性故物曰外物窮事物之理曰徇外直欲一掃而
無之不知心有未盡不可得而無也理有未窮心不可
得而盡也今以私欲未浄之心遽遣之使無其勢必有
所不能則不得不别為攝心之法外人倫庶物而用其
心至於倫物之間知之不明處之不當居之不安將紛
擾滋甚而欲其無也愈不可得矣是故以理為主順而
因之而不有者吾之所謂無也以理為障逆而掃之而
不有者彼之所謂無也(許敬菴/語要序)　陽明先生所謂善非
性善之善也何也彼所謂有善有惡者意之動則是以
善屬之意也其所謂善第曰善念云爾所謂無善第曰
無念云爾吾以善為性彼以善為念也吾以善自人生
而静以上彼以善自吾性感動而後也故曰非吾所謂
性善之善也吾所謂善元也萬物之所資始而􁎤生也
烏得而無之故無善之説不足以亂性而足以亂敎善
一而已矣一之而一元萬之而萬行萬物不二者也天
下無無念之心患其不一於善耳一於善即性也今不
念於善而念於無無亦念也若曰患其著焉著於善著
於無一著也著善則拘著無則蕩拘與蕩之患倍蓰無
算故聖人之敎必使人格物物格而善明則有善而無
著今懼其著至夷善於惡而無之人遂將視善如惡而
去之大亂之道也故曰是以亂敎古之聖賢曰止善曰
明善曰擇善曰積善葢懇懇焉今以無之一字掃而空
之非不敎為善也既無之矣又使為之是無食而使食
也(方本菴性/善繹序)　至日閉闗闗心闗也其紛念為商旅其
真宰為后商旅不行則内固后而省方則外馳闔乾坤
之門而為闗斯為闢乾坤之户而為盛德大業三百八
十四畫一畫綰之(㸃朱/吟序)　諸賢之登斯堂也有不雝雝
肅肅者乎此雝雝肅肅之時有喜乎有怒乎有哀樂乎
抑有思慮乎無有也所謂未發也善之體也一反觀而
明矣此反觀者何物也心也明德也性寂而静心能觀
之情發而動心能即之此心之所以統乎性性而明德
之所以體用乎至善也格致之法也(桐川會/續記序)　姚江之
弊始也掃聞見以明心耳究而任心而廢學於是乎詩
書禮樂輕而士鮮實悟始也掃善惡以空念耳究且任
空而廢行於是乎名節忠義輕而士鮮實修(崇文會/語序)
論語二十篇不言心第兩言之曰其心三月不違仁曰
從心所欲不踰矩是則固有違仁踰矩之心矣自致良
知之宗揭學者遂認知為性一切隨知流轉張皇怳忽
其以恣情任欲亦附於作用變化之妙而迷復久矣(尊/聞)
(録/序)　耳目手足者形也視聽持行者色也聰明恭重者
性也本來如是復還其如是之謂工夫也修而不悟者
循末而迷本悟而不澈者認物以為則不知欲修者正
須求之本體欲悟者正須求之工夫無本體無工夫無
工夫無本體也(馮少墟/集序)　感應所以為鬼神非有鬼神
以司感應聖人以天理如是一循其自然之理所以為
義佛氏以因果如是懾人以果報之説所以為利(感應/篇序)
　今人欽欽焉目明耳聰手恭足重心空空而無適於
斯時也徹内外非天乎天非性乎性非善乎以其為人
之本色無纎毫欠缺無纎毫汙染而謂之善也循是而
動不違其則之為道故學莫難於見其本色見本色斯
見性矣程子以學者須先識仁而謂不須防檢不須窮
索夫學豈可廢防檢窮索欲人識防檢窮索之非本色
辨其非本色者即知其本色知其本色則防檢窮索皆
本色也(曹真宇/集序)　學欲其得之心而已無所得諸其心
則物也者物也有所得諸其心則物也者知也物自為
物故物不闗於性物融為知則性不累於物如此而已
矣(敦訓韵/律序)　古之至人以變易成其不易以不易貞其
變易夫人自少壯而老身體髪膚日遷日謝變易矣而
心不易也夫人之心思營為萬起萬滅變易矣而性不
易也吾萬起萬滅者注之於是而不二焉是為以變易
成其不易久之而熟道義成性向之萬起萬滅者轉而
為萬變萬化之妙是為以不易貞其變易夫人之夢也
其遊魂能視能聽能言能動無質無體與有質有體者
不異然遊魂為變變而不可知者以其昩而不靈至成
性而遊魂始靈故大人通晝夜而知守其不易也(王應/峯壽)
(序/)　人之率然而動皆欲也惕然而慮皆理也欲動而
慮止則得失之分而安危存亡治亂之機也(慮得/集序)　太
極者理之極至處也其在人心湛然無欲即其體也先
儒云心即太極此語須善會無欲之心乃真心真心斯
太極矣若但見其無形無方無際而已是見也有所見
便是妄(書悟/易篇)　凡人而可至於聖人者只在慎獨獨者
本然之天明也人所不知而已所獨知也是即知其為
是非即知其為非非由思而得非由慮而知即此是天
即此是地即此是鬼神無我無人無今無古總是這個
知得這個可畏即便是敬不欺瞞這個即便是誠一一
依這本色即便是明(書/扇)　覺者心也敬者身也今人四
體不端見君子而後肅焉端焉所以不安者非由見君
子而然其性然也見君子而性斯顯耳故心覺而身敬
者坤承乾也乾坤合德則形性渾融久而熟凡而聖矣
(同/上)　陸古樵曰只要立大本一日有一日之力一月有
一月之力務要静有定力令我制事毋使事制我(此下/皆三)
(時記潮陸粹明號古樵廣東新會/人從  陽蕭自麓學以主静為宗)余深喜其言聞其謂
子徴曰静後覺真氣從丹田隱隱而生余又懼其誤認
主静之㫖也　明月臨江不能飲酒亦覺幽藴内攻不
暢諸外篷牕隱坐深自克省知前功之不切手勢一轉
　李見羅書云果明宗果知本真有心意知物各止其
所而格致誠正總付之無所事事的光景矣又曰格致
誠正不過就其中缺漏處照管提撕使之常止常止則
身常修心常正意常誠知常致而物自格矣余則以大
學格致即中庸明善所以使學者辨志定業絶利一源
分剖為巳為人之介精研義理是非之極透頂徹底窮
穴擣巢要使此心光明洞達直截痛快無毫髪含糊疑
似於隱㣲之地以為自欺之主夫然後為善而更無不
為之意拒之於前不為惡而更無欲為之意引之於後
意誠心正身修善之所以純粹而精止之所以敦厚而
固也不然非不欲止欲修而氣稟物欲拘蔽萬端恐有
不能實用其力者矣且修身為本聖訓昭然千古誰不
知之只縁知誘物化不能反躬非欲能累人知之不至
也何以旦晝必無穿窬之念夜必無穿窬之夢知之切
至也故學者辨義利是非之極必皆如無穿窬之心斯
為知至此工夫喫𦂳沈著豈可平鋪放在説得都無氣
力且條目次第雖非今日致明日誠然著個先後字亦
有意義不宜如此儱侗此不過先儒舊説見羅則自謂
孔曾的傳恐決不入也　余觀文成之學葢有所從得
其初從鐵柱宫道士得養生之説又聞地藏洞異人言
周濓溪程明道是儒家兩個好秀才及婁一齋與言格
物之學求之不得其説乃因一草一木之説格及官舍
之竹而致病旋即棄去則其格致之㫖未嘗求之而於
先儒之言亦未嘗得其言之意也後歸陽明洞習静導
引自謂有前知之異其心已静而明及謫龍塲萬里孤
遊深山夷境静專澄黙功倍尋常故胸中益洒洒而一
旦怳然有悟是其舊學之益精非於致知之有悟也特
以文成不甘自處於二氏必欲篡位於儒宗故據其所
得拍合致知又粧上格物極費工力所以左籠右罩顛
倒重複定眼一覷破綻百出也後人不得文成之金鍼
而欲强繡其鴛鴦其亦誤矣　蕭自麓臨别謂曰公當
潛養數年不可發露先輩皆背地用一陣堅苦工夫故
得成就耳余深然之　或曰至善自性體宋儒如何認
作極功余曰公自認作極功朱子未嘗如此説門人問
曰至善是各造其極然後為至否朱子曰至善是自然
的道理如此説不得又曰至善是些子恰好處天理人
心之極致也公且看人心若純乎天理而無一毫人欲
之私此何等境界還算不得性體否曰一草一木皆要
格如何余曰公看上下文否聖賢之言隨人抑揚人欲
專求性情故推而廣之曰性情固切草木皆有理不可
不察人欲泛觀物理則又曰致知當知至善所在若徒
欲泛觀物理恐如大軍之遊騎出太逺而無所歸也一
進一退道理森然何嘗敎人去格草木曰今日格一物
明日格一物如何曰自是問者疑一物格則萬物皆通
故云雖顔子亦未至此惟今日而格明日又格積習多
然後有貫通處耳此於道理何疑豈曾限定公一日只
格得一物耶　許敬菴先生之學以無欲為主自是逈
别世儒不必以大學論離合也當時濓溪無欲之學大
學未經表章反覺潔浄今日人人自為大學執此病彼
氣象局促耳
講義自有知識以來起心動念俱是人欲聖人之學全
用逆法只從矩不從心所欲也立者立於此不惑者不
惑於此歩歩順矩故歩歩逆欲到五十而知天命方是
順境故六十而耳順矣七十而心順矣(不踰/矩章)　人生有
身必有所處不處約便處樂不仁之人約也處不得樂
也處不得此身無一處可著落也約者収斂之義樂者
發舒之義不仁者愈約愈局更無過活處愈樂愈放更
無收煞處(約樂/章)所謂一不是只説一個心是説這個心
到至一處譬之於金當其在鑛時只可謂之鑛不可謂
之金故未一之心只可謂之心惟精之心方可謂之一
(一貫/章)　人果能見得天理精明方見得人欲細㣲一動
於欲便礙於理如兩造然遂内自訟一訟則天理常伸
人欲消屈而過不形於外矣故曰見性始能見過見過
斯能復性(見過/章)　忠信是天生人的原來本色聖賢好
學不過是還他本色若不學便逐日澆散非是把忠信
做個基本忠信之外又有甚學問也(十室之/邑章)　人生何
處有一毫不停當何處有一毫不圓滿自家做得不停
當覺得不圓滿皆是有生以後添出來勾當添出來念
頭原初本色何曾有此但一直照他本色終日欽欽不
迷失了故物便到聖人地位也只如此(人之生/也直章)　中即
吾之身心是也庸即吾之日用是也身心何以為中只
潔潔浄浄廓然大公便是身心不是中能廓然無物即
身心是中也日用何以謂之庸只平平常常物來順應
便是日用不是庸能順事無情即日用是庸也到這裡
一絲不掛是個極至處上面更無去處也(中庸其/至章)　仁
是生生之理充塞天地人身通體都是何曾有去來有
内外自人生而静以後誘物為欲遂認欲為心迷不知
反耳若一念反求此反求者即仁也别尋個仁即誤矣
曰如此不幾認心為性乎何以言心不違仁曰心性不
是兩個程子謂人心反復入身來自能尋向上去下學
而上達也心是形而下者仁是形而上者達則即心即
仁不達則心只是心看人自得何如(仁逺/章)　孔門心法
極難看不是懸空守這一個心只隨時隨處隨事隨物
各當其則葢心不是别物就是大化流行與萬物為體
的若事物上差失就是這個差失學者不知本領只去
事物上求却離了本知是本領要守住這個心又礙了
物皆謂之不仁(學如不/及章)　生生之謂易無刻不生則無
刻不易無刻不易則無刻不逝但不可得而見可見者
無如川流此是人的性體自有生以來此個真體變做
憧憧妄念一般流行運用不舍晝夜遂沈迷不反學者
但猛自反觀此憧憧者在何處了不可得妄不可得即
是真也縁真變妄故轉妄即真如掌反覆朱子欲學者
時時省察不使毫髪間斷不是敎人將省察念頭接續
不間斷此真體原自不舍晝夜人間斷他不得但有轉
變耳時時省察不令轉變久之而熟乃為成德也(川上/章)
　今人錯認敬字謂纔説敬便著在敬上了此正不是
敬凡人心下膠膠擾擾只縁不敬若敬便豁然無事了
豈有敬而著個敬在胸中為障礙之理(修已以/敬章)　除却
聖人全知一徹俱徹以下便分兩路一者在人倫庻物
實知實踐去一者在靈明知覺黙識黙成去此兩者之
分孟子於夫子㣲見朕兆陸子於朱子遂成異同本朝
文清文成便是兩樣宇内之學百年前是前一路百年
來是後一路兩者遞傳之後各有所弊(知及/之章)　人只有
這一㸃明察是異於禽獸處明察者何也乃知覺運動
中之天則仁義禮智中之靈竅然這個明察人人具足
知誘物化以後都變作私智小慧在世情俗見中全不
向人倫庻物上來所以不著不察然一轉頭私智小慧
又都作真明真察這一轉亦惟人能之禽獸不能也(人/之)
(所以異於/禽獸章)　孟子拈出情字才字證性之善然人之為
不善必竟從何而來為即才也非才之罪是誰之罪歟
曰不思之罪也思非今人泛然思慮之思是反觀也吾
輩試自反觀此中空空洞洞不見一物即性體也告子
便認作無善無不善不知此乃仁義禮智也何者當無
感時故見其無及感物而動便有惻隱四者出來所謂
乃若其情則可以為善隨順他天然本色應付而去是
可以為善者乃才也若不思則人是蠢然一物信著耳
目口鼻四肢逐物而去仁義禮智之才皆為耳目口鼻
四肢之用才非性之才矣然則為不善豈才之罪(乃若/其情)
(章/)　心之所同然不是輕易説得的只看口之於味必
須易牙之味天下方同耳之於聲必須師曠之音天下
方同目之於色必須子都之姣天下方同不然畢竟有
然有不然者説不得同視同聽同美也心之理義何以
見得天下同然須是悦心者方是即如今人説一句話
處一件事到十分妥當的方人人同然稍有不到便不
盡同所以理必曰窮理義必曰精義不到至處喚不得
理義不足以悦心不足以同於天下(富嵗子/弟章)　天地間
渾然一氣而已張子所謂虛空即氣是也此是至虛至
靈有條有理的以其至虛至靈在人即為心以其有條
有理在人即為性澄之則清便為理淆之則濁便為欲
理是存諸於中欲是梏亡於外如何能澄之使清一是
天道自然之養夜氣是也一是人道當然之養操存是
也(牛山之/木章)　氣之精靈為心心之充塞為氣非有二也
心正則氣清氣清則心正亦非有二也養氣工夫在持
志持其志便不梏於物是終日常息也息者止息也萬
念營營一齊止息胸中不著絲毫是之謂息今人以呼
吸為息謬矣(同/上)　放如流放竄殛之放必有個安置所
在或在聲色或在名利才知得放便在這裡(放心/章)
會語凡事行不去時節自然有疑有疑要思其所以行
不去者即是格物　人要於身心不自在處究竟一個
著落所謂困心衡慮也若於此蹉過便是困而不學
聖學正脈只以窮理為先不窮理便有破綻譬如一張
棹子須要四隅皆見不然一隅有汙穢不知也又如一
間屋一角不照即躱藏一賊不知也　問静中何以格
物曰格物不是尋一個物來格但看身心安妥稍不安
妥格其因甚不安妥是也問既安妥如何曰體認此安
妥亦格物也　學問先要知性性上不容一物無欲便
是性　無為其所不為是孟子道性善處性中原無物
因其所本無故不為不欲若只在不為不欲上求吾人
終日除不為不欲之時須有空缺此空缺時作何工夫
　問言性則故而已矣之故曰故者所謂原來頭也只
看赤子他只是原來本色何嘗有許多造作　心氣分
别譬如日廣照者是氣凝聚者是心明便是性　學者
於理氣心性須要分析明白延平黙坐澄心便明心氣
體認天理便明理性　問近覺坐行語黙皆瞞不得自
家曰此是得力處心靈到身上來了但時時黙識而存
之　天只是天一落人身故喚做命命字即天字也
易言利用出入民咸用之謂之神吾輩一語一黙一作
一息何等神妙凡民不知胡亂把這神都做壊了學者
便須時時照管胸中無事則真氣充溢於中而諸邪不
能入　整菴云氣聚有聚之理氣散有散之理氣散氣
聚而理在其中先生曰以本原論之理無聚散氣亦無
聚散如人身為一物物便有壊只在萬殊上論本上如
何有聚散氣與理只有形上形下之分更無聚散可言
　敬字只是一個正字伊川整齊嚴肅四字恰好形容
得一個正字　顯諸仁即是藏諸用譬如一株樹春風
一動枝葉蔚然枝葉都是春發出是顯諸仁然春都在
枝葉即藏諸用夫子言仁曰恭寛信敏惠可見仁都在
事上離事無仁　薛文清吕涇野語録中無甚透悟語
後人或淺視之豈知其大正在此他自㓜未嘗一毫有
染只平平常常脚踏實地做去徹始徹終無一差錯既
不迷何必言悟所謂悟者乃為迷者而言也　氣節而
不學問者有之未有學問而不氣節者若學問不氣節
這一種人為世敎之害不淺　問康齋與白沙透悟處
孰愈曰不如白沙透徹胡敬齋如何曰敬齋以敬成性
者也陽明白沙學問如何曰不同陽明象山是孟子一
脈陽明才大於象山象山心麄於孟子自古以來聖賢
成就俱有一個脈絡濓溪明道與顔子一脈陽明象山
與孟子一脈橫渠伊川朱子與曾子一脈白沙康節與
曾㸃一脈敬齋康齋與尹和靖子夏一脈又問子貢何
如曰陽明稍相似　問告子是强持否曰他到是自然
的問近於禪乎曰非也告子之學釋氏所呵者也謂之
自然外道　問整菴陽明俱是儒者何議論相反曰學
問俱有一個脈絡宋之朱陸亦然陸子之學直截從本
心入未免道理有疎畧處朱子却確守定孔子家法只
以文行忠信為敎使人以漸而入然而朱子大能包得
陸子陸子麄便包不得朱子陸子將太極圖通書及西
銘俱不信便是他心麄處　學問並無别法只依古聖
賢成法做去體貼得上身來雖是聖賢之言行即我之
言行矣曹月川看他文集不過是依了聖賢實落行去
將古人言語畧闡發幾句並無新竒異説他便成了大
儒故學問不貴空談而貴實行也　問劉誠意先曾出
仕而後佐太祖何如曰焉有天生真主為天下掃除禍
亂既抱大才而不輔之者乎誠意之差差在前此之輕
出　問王龍溪辭受不明必良知之學誤之也曰良知
何嘗誤龍溪龍溪誤良知耳又問龍溪之差恐亦陽明
敎處未加謹嚴曰陽明未免有放鬆處　一向不知象
山陽明學問來歷前在舟中似窺見其一斑二先生學
問俱是從致知入聖學須從格物入致知不在格物虛
靈知覺雖妙不察於天理之精㣲矣知豈有二哉有不
致之知也毫釐之差在此　敬義原非二物假如外面
正衣冠尊瞻視而心裡不敬久則便傾倚了假如内面
主敬而威儀不整久則便放倒了所以聖人説敬義立
而德不孤難久者只是德孤德孤者内外不相養身心
不相攝也
　明儒學案卷五十八
欽定四庫全書
　明儒學案卷五十九
　　　　　　　　　　　餘姚　黃宗羲　撰
東林學案二
　御史錢啟新先生一本
錢一本字國端别號啟新常州武進人萬厯癸未進士
授廬陵知縣入為福建道御史劾江西巡按祝大舟逮
之貪風始衰又劾時相假明旨以塞言路請崇祀羅文
毅羅文恭陳布衣曹學正已而巡按廣西皇太子册立
改期上言自古人君未有以天下之本為戲如綸如綍
乃展轉靡定如此者一人言及即曰此激擾也改遲一
年届期而又有一人言及又曰此激擾也復遲二三年
必使天下無一人敢言庶得委曲遷延以全其眤愛之
私曽不顧國本動搖周幽晉獻之禍可以立覩疏留中
踰四月給事孟養浩亦以國本為言内批廷杖并削先
生籍歸築經正堂以講學東林書院成與顧端文分主
講席黨禍起小人以東林為正鵠端文謡□無虛日而
先生不為弋者所慕先生之將歿也豫營窀穸掘地得
錢兆在庚戍賦詩曰庚戍年遙月易逢今年九月便相
衝又曰月朔初逢庚戍令夬行應不再次且如期而逝
葢丁巳九月月建為庚戍也天啟二年壬戍贈太僕寺
少卿予祭一壇先生之學得之王塘南者居多懲一時
學者喜談本體故以工夫為主一粒穀種人人所有不
能凝聚到發育地位終是死粒人無有不才才無有不
善但盡其才始能見得本體不可以石火電光便作家
儅也此言深中學者之病至謂性固天生亦由人成故
曰成之者性夫性為自然之生理人力絲毫不得而與
故但有知性而無為性聖不能成愚不能虧以成虧論
性失之矣先生深於易學所著有像象管見象鈔續鈔
演九疇為四千六百八爻有辭有象占驗吉凶名範衍
𩔖儒學正脈名源編滙編録時政名邸鈔語録名黽記
黽記聖門教人求仁無甚高逺只是要人不壊却心術
狂狷是不壊心術者鄉愿是全壊心術者　稜角多全
無渾涵氣象何以學為　毋信俗耳庸目以是非時事
臧否人物　人分上是非好醜一切涵容不輕發露即
高明廣大氣象朱子曰人之情偽固有不得不察然此
意偏勝便覺自家心術亦染得不好也　在聖人分上
説無二而非一在凡人分上説無一而非二時時處處
因二以求其一便是學的頭面　性體不現總是血氣
用事之夫　聖人所謂無無聲臭耳非無天載也無思
無為耳非無易也無伐無施耳非無善勞也　操有破
有載之心以立於世何時滚出太極圈來　動而未形
有無之間不是未形與形交界處亦不是有無過接處
動之著為已形為念為慮動之㣲為未形為意為幾誠
意研幾慎獨異名而一功　必有事焉而勿正心心事
無兩不於事外正心不於心外有事心事打成一片此
所以為集義必有事焉而又正心必無事焉而唯正心
皆襲皆取　心者三才主宰之總名天地之心天地之
主宰人心人之主宰只單以人言心一而不三通天地
人以言心一而三三而一别無兩心謂人心道心八字
打開謂道心為主人心聽命謂性是先天太極之理心
兼後天妙氣性是合虛與氣心是合性與知覺俱要理
會通透　以三才言生理性也以三才言主宰心也一
而不三無主心非其心矣一而不三不生性非其性矣
君子所性仁義禮智根於心心性不合一都無根其心
三月不違仁心與仁不合一都是違七十而從心所欲
不踰矩心矩不合一都是踰　君子以仁存心以禮存
心仁則心存不仁則亡禮則心存無禮則亡若曰存之
於心而不忘仁禮皆心中之磈礧物矣　同此一息之
時同此一息之氣有以之生有以之死有以之存有以
之亡便見生死存亡只一氣恁地滚出不窮底又見物
各一極斷然不相假借底　聖學率性禪學除情些毫
釐千里之辨　聖賢敎人下手樹藝五穀五穀熟而民
人育異端敎人下手芟柞荑稗謂了妄即真恐天下並
無荑稗去就有五穀熟之理　卦必三畫見得戴天履
地者人非是以一人為人必聯合天地而後為人　迦
文丐首也坐談虛空誰為生養只得乞以乞率人亷恥
喪盡是以凡渉足釋途者亷隅都無可觀　不可以知
為識亦不可以徧物之知為格物　告子曰生之謂性
全不消為故曰以人性為仁義猶以杞柳為桮棬此即
禪宗無修證之説不知性固天生亦由人成故曰成之
者性又曰成性存存世儒有專談本體而不説工夫者
其誤原於告子　萬物皆備我也體物不遺心也離物
言我失我遺物認心失心單言致知亦是無頭學問須
從格物起手　不見頭腦之人儘饒有定静工夫如池
沼之水澄静無汩豈不亦號為清泉然終不稱活水
朱子於四書集註悔其誤己誤人不小又欲更定本義
而未能後人以信守朱説為崇事朱子此徒以小人之
心事朱子耳　孟子説求放心求仁也不仁則心放仁
則心存後學忘源失委以心為心而不以仁為心知所
以求心而不知所以求仁即念念操存頃刻不違祗存
得一個虛腔子耳豈所以為心哉　本物於身之謂格
性地有覺之謂學　惟聖人然後可以踐形學不在踐
履處求悉空談也　如不長以天下國家為一物即此
混然中處之身皆絶首截尾之朽株斷枝殘柯之末枿
已安得謂之有本而能以自立　寂然之先陰含陽意
與知為一感物之後陽分陰意與知為二若是真意運
行即意即知即運行即明照若是妄意錯雜意自意知
自知意雖有妄知定不昩意屬陰知屬陽陽主得陰知
主得意此欲誠其意所以必先致其知　先須開闢得
一個宇宙匡廓然後可望日月代明四時錯行於其中
故不格物而求致知意誠者無之　心意纔暴戾便是
於乾坤毁傷了一番便似於父母忤逆了一番即此便
是莫大罪惡了　全其生理之謂生戕其生理之為死
人實有生死不得謂之無生死　際天蟠地皆人道也
特分幽明而謂之人與鬼神耳　擊而火出見而惻生
皆凡庸耳非所以論君子　喜怒哀樂平常只從情上
生來底即未喜未怒未哀未樂全是偏全是倚不得謂
之中此處切須體究明白　後生小子但有向上根器直
須忘年下交以致誘掖奬與之意若要羅致門下便屬
私心不足道也　四端只是果芽若不充長立地成朽
　常人耳目汨於暏聞性體汩於情識如病瘧漢只為
未發是病故發時皆病　凡任情徇情之夫别無所謂
未發之中以喜言如喜在功名眠裡夢裡皆功名如喜
在富貴眠裡夢裡俱富貴即寂然冺然之中固不勝其
偏於喜倚於喜安有所謂喜之未發乎喜怒哀樂之未
發太虛之天體也學者殊未易有之於已　不知性無
心可盡不養性無心可存　養得血氣極和極平終血
氣也除是重新鑄造一過　把陰陽五行俱抹煞光光
要尋得太極出來天下無如此學問徒遏欲非所以存
理長存理乃所以遏欲　不從格上起程俱岐路也種
樹尋根疏水尋源其格乎　思慮未起鬼神莫窺與天
下莫破同意有可破則有可窺而鬼神之所不佑已在
此矣　有涵養未發工夫立脚在太極上未發已發雖
千路萬路只是一路故曰獨無涵養未發工夫立脚在
二五上未發已發俱不是一路了未發陰陽雜揉已發
善惡混淆已不得謂之獨矣又安所致其慎乎　十二
時中看自家一念從何處起即檢㸃不放過便見功力
　古人為宗廟以収魂氣死亡且然矧於生存一無所
収則放逸奔潰釋収於空老収於虛與博奕𩔖聖人本
天天覆地載天施地生心之所也學以聚之収於學也
故曰悠久無疆　外面只管要裝㸃得好看便是的然
而亡底路頭　仁義禮智德性渾全孤仁偏廢皆屬氣
質君子有弗性焉　主宰心也道理性也主宰無非道
理道理以為主宰言心更不消言性言性亦不必言心
若但能為主宰而非其道理何可以為心此聖賢心性
雙提言性必根心言心必合性之大㫖人知由男女搆
精而生不知由天地絪緼而生是以多以人為心而不
克以天地為心所謂人心道心者人心以人為心也道
心以天地為心也天人無二不學便都岐而二之　開
闢得一個天覆地載規模心量方現充拓得一個天施
地生氣象性量方現　程朱一脈相承在居敬窮理居
敬本中庸之戒慎恐懼為始窮理本大學之格物致知
為先　識者坤藏之記性坤畫一知者乾君之靈性乾
畫一人皆有識有知識以知為主如坤必以乾為主識
從知坤從乾此即一之頭面識不從知坤不從乾此即
不一之頭面異敎轉識成智説無了坤但有了乾宇宙
無此造化人亦自無此心體　就一人言心都喚做人
心就一人言性都喚做氣質之性以其只知有一已者
為心為性而不知有天下之公共者為心為性也惟合
宇宙言心方是道心合宇宙言性方是天地之性　虛
知都無用惟致乃實　怠惰放肆心即人欲多端多岐
戒慎恐懼心即天理只一路謂即慎為獨可所謂做得
工夫是本體合得本體是工夫　朱以功曰事事肯放
過他人則德日洪時時不肯放過自己則學日密　盈
天地間皆化育流行人試自省化不化育不育但有不
化直是頑礫有不育直是僵塊於此不知知於何致
仁義禮智人所固有只不曾根之於心便不生色者心
符故曰生色今人乍見惻生但是端不是根譬如五穀
豈不是美種謂人無是種不得然同有是種不會種去
只喚做死粒不喚做生粒株守這幾粒一人生育不來
况推之天下國家　後世小人動以黨字傾君子傾人
國不過小人成羣而欲君子孤立耳或有名為君子好
孤行其意而以無黨自命者其中小人之毒亦深　仁
人心即本體義人路即工夫故舍其路而不由便是放
其心而不知求章本清曰世之求心者止欲守其黙照
之體存其圓虛之神好静惡動而於日用間親疎厚薄
是非可否一切失其宰制化裁之宜縱使恩怨平等而
於親親仁民愛物混然無别謂之為仁可乎謂為心不
放可乎可見由義正以居仁充𩔖至義之盡即所以為
仁之至也　面孔上常要有血　只看當下一念稍任
耳目役聰明不從天命赫赫中流出便不是戒慎不覩
恐懼不聞雖如此密修這一念發來稍浮不隱稍麄不
㣲稍二三不一路亦無獨可慎而萬有之欛柄卒難凑手
只要安頓這一個形軀之身在好處早已不是士的路
口了故曰士而懐居不足以為士　近有石經大學虞
山瞿元立考辨至為精核其為偽造之書無疑而管登
之掘强不服真所謂師不必賢於弟子　禮生自仁如
枝生自根若以禮為仁如以枝為根便與復義無交渉
　放其心謂失其仁義之良心也是個仁義之心即常
遊於千里之外正謂之存不謂之放不然即常斂於徑
寸之内正謂之放不謂之存　硜硜然小人哉為庶民
百姓等以分位言謂之小人如庻民百姓而信果硜硜
然庻民百姓哉亦可以稱士若今之從政者寧不軒然
以大人君子自命求小人之信果反無有不可以其分
位而算之為士　乍見怵惕嘑蹴弗屑弗受此人人之
真心非誠而何這㸃真心分分明明當怵惕自怵惕當
羞惡自羞惡一毫暪昩他不得互混他不得非明而何
自誠明謂之性謂此他無謂也就這分分明明一㸃真
心擴充以滿其量何人不做至誠至聖自明誠謂之教
謂此他無謂也　有性無敎有天無人如穀不苖如苖
不秀如秀不實不是有一般天道又有一般人道有一
般不勉而中不思而得從容中道之聖人又有一般擇
善而固執之賢人如無人道之擇執其所中所得不過
電光石火之消息天道且茫如而惟聖罔念亦狂矣
孟子據才以論性人所為才既兼三才又靈萬物人無
有不才才無有不善以體謂之才性以用謂之才情以
各盡其才各成其才其全謂之才德才賢才品才能其
偏亦謂之才質才氣才智才技才調並無有不可為善
之才告子不知有所謂才故其論性或等之梗直之杞
柳或比之無定之湍水或以謂不過食色而夷之物欲
之中或并欲掃除仁義而空之天理之外但知生之為
性而不知成之為性即同人道於犬牛而有所弗顧孟
子辭而闢之與孔子繼善成性之㫖一線不移宋儒小
異或遂認才禀於氣又另認有一個氣質之性安知不
隳必為堯舜之志此憂世君子不容不辨　周子太極
圖説於孔子易有太極之㫖㣲差一線程張氣質之性
之説於孟子性善之㫖亦差一線韓子謂軻之死不得
其傳亦千古眼也　率從誠始修從明始自誠明人人
本體之明故曰性自明誠人人工夫之誠故曰敎　愚
可與知能行見在都有下手處及其至而聖人不知不
能到底都無歇手處　習性習慣成自然以習為性原
非性也氣質之性一向使氣任質慣也誤認以為性原
非性也　孔子四十而不惑心理一孟子四十不動心
心氣一志一則動氣氣壹則動志不特氣壹動志為動
心志壹動氣亦總是動心清明在躬志氣如神心氣工
夫一體成天君泰然百體從令氣動即心動也　生知
之生字人人本體學知之學字人人工夫謂生自足而
無待於學古來無如此聖人　鋪天徹地横來堅去無
非天命散見流行即此是性别無性也孟子莫非命也
順受其正譬如親造子命喜怒惟親而喜不忘怒不怨
則子之順受其正君造臣命進退惟君而進以禮退以
義則臣之順受其正天造人命順逆惟天生死惟天廢
興修短惟天而修身以俟則人之順受其正天無妄命
即氣數即義理無氣數之非義理中庸天命之謂性亦
如此　道之廢行皆命譬時之晝夜皆天要有行無廢
是有晝而無夜也只晝裡也是這個天而處晝底道理
不同於夜夜裡也是這個天而處夜底道理不同於晝
晝應有為宵應有得日出宜作嚮晦宜息今或晝裡要
做夜裡事夜裡要做晝裡事小人不知天命者便如此
　中庸其為物不貳哀公問仁人不過乎物孝子不過
乎物天地人物總為一物即物即理大學格物如此
只是這個身子頓放得下是謂克巳提掇得起又謂由
已太極性也兩儀質也形色天性聖人踐形性質合而
為道也性質畧有纖毫罅縫斯為之離子思發明率性
修道兩項工夫一在耳目覩聞上較勘離與不離一在
心術隱㣲上較勘離與不離到渾融合一而獨體露斯
即情即性即吾身即天地萬物即中和即位育　求在
我者天不在心外求命不在身外求求在外者求天於
心之外求命於身之外　隱㣲二字朱子訓作幾字本
易傳知幾孟子幾希來譬如一粒穀種人人所有只難
得萌芽既萌芽又須萬分保䕶培養到苗而秀秀而實
方有収成君子慎獨慎此　性靈明也慎真誠也率以
誠落脈修以明入門　禪本殺機故多好為鬭口語儒
者每染其毒而不自覺何哉
　文介孫淇澳先生慎行
孫慎行字聞斯號淇澳常之武進人萬厯乙未進士第
三人授翰林院編修四明挾妖書起大獄先生以國體
争之累遷至禮部侍郎癸丑署部事時福王已下明春
之國之㫖然神宗故難有司莊田給四萬頃先生謂祖
宗朝未有過千頃者且潞王為皇上之弟豈可使子加
於其弟皇貴妃又求皇太后止福王行謂明年七十壽
誕留此恭祝於是上傳改期路人皆知福王必不肯行
但多為題目以塞言者之口先生謂福清曰此事不了
某與公皆當􁨣一死福清曰何至是先生曰非死何足
以塞責乃集九卿具公疏待命闕下者二旬先生聲泪
俱迸達於大内福清亦封還内降神宗為之心動十二
月二十二日從皇貴妃索所藏文書不肯出明日又索
至酉刻皇貴妃不得已出之文書者神宗許立貴妃之
子割臂而盟者也至是焚於神前二十八日遂降旨之
國代藩廢長立少條奏改定庚戍科場之弊題覆湯賓
尹南師仲罰處宋儒羅豫章李延平從祀孔廟釋楚宗
高牆二十三人閑宅二十二人皆先生署事所行也甲
寅八月囘籍小人中以京察天啟初召為禮部尚書先生
入朝首論紅丸事劾奸相方從哲下九卿科道議議上
奪從哲官而戍李可灼未幾告歸逆奄起大獄以三案
為刑書挺擊以王侍郎為首移宫以楊忠烈左忠毅為
首紅丸則以先生為首兩案皆逮死先生方戍寧夏烈
皇立得不行崇禎改元用原官協理詹事府未上後八
年有旨擇在籍堪任閣員者先生與劉山陰林寉胎同
召至京而卒年七十一賜諡文介先生之學從宗門入
手與天寧僧静峯叅究公案無不了然每從憂苦繁難
之境心體忽現然先生不以是為得謂儒者之道不從
悟入君子終日學問思辨行便是終日戒懼慎獨何得更
有虛閒求一漠然無心光景故舍學問思辨行而另求
一段静存動察工夫以養中和者未有不流於禪學者
也其發先儒所未發者凡有數端世説天命者除理義
外别有一種氣運之命雜糅不齊因是則有義理之性
氣質之性又因是則有理義之心形氣之心三者異名
而同病先生謂孟子曰天之高也星辰之逺也茍求其
故千嵗之日至可坐而致也是天之氣運之行無不齊
也而獨命人於氣運之際顧有不齊乎哉葢一氣之流
行往來必有過有不及故寒暑不能不錯雜治亂不能
不循環以人世畔援歆羡之心當死生得喪之際無可
奈何而歸之運命寧有可齊之理然天唯福善禍淫其
所以福善禍淫全是一段至善一息如是終古如是不
然則生理滅息矣此萬有不齊中一㸃真主宰先生之
所謂齊也先生謂性善氣質亦善以麰麥喻之生意是
性生意黙黙流行便是氣生意顯然成象便是質如何
將一粒分作兩項曰性好氣質不好葢氣稟實有不齊
生而愚智清濁較然分途如何説得氣質皆善然極愚
極濁之人未嘗不知愛親敬長此繼善之體不以愚濁
而不存則氣質之非不善可知先生之所以為善也先
生謂人心道心非有兩項心也人之為人者心心之為
心者道人心之中只有這一些理義之道心非道心之
外别有一種形氣之人心也葢後人既有氣質之心遂
以發於氣質者為形氣之心以為心之所具者止此知
覺以理義實之而後謂之道心故須窮天地萬物之理
不可純是已之心也若然則人生本來祗有知覺更無
義理只有人心更無道心即不然亦是兩心夾雜而生
也此先生之説長也三者之説天下浸淫久矣得先生
而雲霧為之一開真有功於孟子者也陽明門下自雙
江念菴以外總以未發之中認作已發之和謂工夫只
在致和上却以語言道斷心行路絶上一層喚作未發
之中此處大段著力不得只教人致和著力後自然黑
窣撞著也先生乃謂從喜怒哀樂看方有未發夫人日
用間豈必皆喜怒皆哀樂即發之時少未發之時多心
體截得清楚工夫始有著落自來皆以仁義禮智為性
惻隱羞惡辭讓是非為情李見羅道性編欲從已發推
原未發不可執惻隱羞惡辭讓是非之心而昩性自謂
提得頭腦不知有惻隱而始有仁之名有羞惡而始有
義之名有辭讓而始有禮之名有是非而始有智之名
離却惻隱羞惡辭讓是非則心行路絶亦無從覔性矣
先生乃謂孟子欲人識心故將惻隱之心摘為仁之端
非仁在中而惻隱之心反為端也如此則見羅之説不
辨而知其非矣劉夫子曰近看孫淇澳書覺更嚴密謂
自幼至老無一事不合於義方養得浩然之氣茍有不
慊則餒矣是故東林之學涇陽導其源景逸始入細至
先生而另闢一見解矣
困思抄止即仁敬孝慈信是至善也豈唯道當止抑亦
人不能不止處人不能舍倫之外别為人亦不能舍倫
之外别為學日用人倫循循用力乃所謂實學故特稱
止學者誰不識有人倫但覺人倫外尚復有道盡倫外
尚復有學即不可謂知止即一出一入精神終不歸歇
思致終不精詳擾擾茫茫如何有得止時三代以下道
術不明久矣只節義一途尚在人倫内然已多不合道
者至説道德即未免悠悠空曠若功利辭章更夢想不
到人倫地位嗚呼何不於知止求之(知/止)　獨非獨處也
對面同堂人見吾言而不見吾所以言人見吾行而不
見吾所以行此真獨也且慎獨亦不以念初發論做盡
萬般事業毫無務外為人夾襍便是獨的境界斂盡一
世心思不致東馳西騖走作便是慎獨的精神(自/慊)　夫
以天之浩蕩竟不知何處津涯何從湊泊直揭之斯昭
昭而天可括且天道無窮而曰及其無窮豈真有積累
乎無窮皆斯昭昭也所謂為物不二者也夫吾之心不
有昭昭存耶一念如是萬念如是一息如是終古如是
葢不盈寸而握天地之樞焉(昭/昭)　余嘗念之若思嗜欲
未思而中若燔矣思詞章久之亦有忡忡動者倘思道
理便此心肅然不搖亂若思道理到不思而得處轉自
水止淵澄神清體泰終日終夜更不疲勞不知何以故
且思到得來又不盡思的時節不必思的境路儘有静
坐之中夢寐之際遊覽之間立談之頃忽然心目開豁
覺得率性之道本來元是平直自家苦向繁難搜索是
亦不思而得一實證(慎/思)　人徒説戒慎恐懼是工夫不
知即此便是真性丢却性别尋一性如何有知性時謂
所不覩所不聞是天命我要戒慎恐懼他是天命與我
身終粘連不上一生操修徒屬人為又如何有至於命
時(慎/獨)　朱子云所以存天理之本然天理天命之性也
即是戒慎恐懼君子戒慎恐懼便為存非是别有他物
而將此存之也(同/上)　告子以生言性執已發而遺未發
便是無頭學問且以天命言性正所謂凡聖同然理義
悦心而形體不與焉言生則未免渉形體矣烏可謂性
夫人之與禽獸異也以形體觀不啻相千萬矣而孟子
特謂之㡬希可見形體之異聖賢不謂之異也惟是理
義之説惟人有之而禽獸不能所謂幾希者也今若以
形體言性則犬牛人同有生便同有性正如以色言白
之謂白只一白白羽白雪白玉亦同一白而所謂幾希
者惡從見之説者謂生非形體特生機夫既有生機非
無可指既有可指便非未發正白之謂白之説也然則
生終不可言歟曰性未嘗不生也而實不可以生言也
如天地之大德曰生德與性固有辨曰大生曰廣生皆
天地之用用即已發不可偏執為性也且時行物生天
地位萬物育聖賢亦何嘗不言生但從生言性雖性亦
生從性言生雖生亦性雖性亦生必至混人性於犬牛
雖生亦性方能别幾希於禽獸(生/説)
言性圖
孟子性善○可使為不善□(上圏即性相近/下圏乃習相逺)
告子無分(善善○/不  □)兩者不存幷性亦不立
宋儒○性即理(才稟於氣○清賢/氣有清濁□濁愚)
　如此並衡便把真性來做兩件孟子説性善即習有
　不善不害其為性善後人既宗性善又將理義氣質
　並衡是明堕有性善有性不善與可以為善可以為
　不善之説矣且告子説無分雖不明指性體而性尚
　在後人將性叅和作兩件即宗性善而性亡
孟子謂形色天性也而後儒有謂氣質之性君子有弗
性者焉夫氣質獨非天賦乎若天賦而可以弗性是天
命之性可得而易也孟子謂為不善非才之罪也而後
儒有謂論其才則有下愚之不移夫使才而果有下愚
是有性不善與可以為不善之説是而孟子之言善非
也孟子謂故者以利為本而荀子直謂逆而矯之而後
可以為善此其非人人共知但荀子以為人盡不善若
謂清賢濁愚亦此善彼不善者也荀子以為本來固不
善若謂形而後有氣質之性亦初善中不善者也夫此
既善則彼何以獨不善初既善則中何以忽不善明知
善既是性則不善何以復繫之性然則二説又未免出
入孟荀間者也荀子矯性為善最深最辨唐宋人雖未
嘗明述而變化氣質之説頗陰𩔖之(氣質辨下/三條同)　今若
説富嵗凶嵗子弟降才有殊説肥磽雨露人事不齊而
謂麰麥性不同人誰肯信至所謂氣質之性不過就形
生後説若稟氣於天成形於地受變於俗正肥磽雨露
人事𩔖也此三者皆夫子所謂習耳今不知其為習而
强繫之性又不敢明説性而特創氣質之性之説此吾
所不知也如將一粒種看生意是性生意黙黙流行便
是氣生意顯然成像便是質如何將一粒分作兩項曰
性好氣質不好故所謂善反者只見吾性之為善而反
之方是知性若欲去氣質之不善而復還夫理義之善
則是人有二性也二之果可謂性否　孟子諄諄性善
為當時三説亂吾性也又諄諄才無不善恐後世氣質
之説雜吾性也夫氣質既性生即不可變化與性一亦
無待變化若有待變化則必有不善有不善則已自迷
於性善其説可無論矣獨無善無不善今人尚宗述之
而以出自告子又小變其説以為必超善不善乃為善
嗚呼此亦非孟子所謂善也子曰人之生也直夫不待
超而無不善此則孟子所謂善也易云繼之者善也成
之者性也詩云天生蒸民有物有則民之秉彜好是懿
德此則孟子所道性善也　或疑既性善氣質又同是
善下愚何以獨不移曰此自賊自暴自棄之過非氣質
之過也然則生知學知困知又何不同曰此孔子所謂
性相近者也相近便同是善中亦不可一律而齊然則
性之反之可謂同乎曰孟子葢以湯武合堯舜非以堯
舜劣湯武也正所謂同是善中不可一律齊者也終不
害為知之一譬如水有萬派流性終同山形萬狀止性
終同故人人可為堯舜同故也或相倍蓰而無算不能
盡其才此則異耳聖賢見其異而知其同諸説迷其同
而執其異後儒既信其同又疑其異故其言性也多不
合　告子言性曰杞柳柳最易長曰湍水水最易動曰
生之謂性生其活機曰食色性也食色其實用而合之
無善無不善益不可指著使庸常者由之而日見吾心
之感應其宜人情者此言使賢智者知之而黙見吾性
之流行其超人情者亦此言葢以圓活敎人自謂見性
極真不知誤天下愈甚流俗既以濟其私迷不知檢防
高明益以神其見蕩無所歸著嗚呼舍善無性舍明善
無率性宋儒之直提此者吾得立本之説焉明儒之直
提此者吾得良知之説焉(告子下/條同)　告子之兩不得勿
求非真任之不得也其宗㫖當在不得之先不使至於
不得耳只是聖賢之道存心兢業當在預養惟恐一不
得也及其不得則皇皇焉困心衡慮而亟為自反之圖
夫其皇皇焉困心而衡慮者正告子之所謂動心而深
弗欲者也不知唯動於不得而後不動於其無不得者
真　孟子則非義外並不曾説義内何則義原不專内
也告子既墮外一邊我若專墮内一邊二者均屬偏見
(義/外)　必有事而正此徒正事耳心慊則行事自能合義
若止正事補東缺西得此失彼恐非集義之道且心不
先慊縱外事雖正中可勿餒乎恐亦非浩然之路(勿/正)
中和尚可分説致中和之功必無兩用未發一致中和
已發一致中和辟如天平有針為中兩頭輕重鈞為和
當其取鈞非不時有斟酌到得針對來煞一時事且鈞
而相對是已發時象如兩頭無物針元無不相對更是
未發時象看到此孰致中孰致和何時是致中何時是
致和君子只一戒懼不忘便中和黙黙在我便是致字
無兩條心路(致中/和)　凡學問最怕拘板必有一種活動
自得處方能上達天地間之理到處流行有可見有不
可見有所言有所不能言不是以心時時體會有活動
機括焉能日進日新故須時習若止認作服習重習專
有人工絶無天趣即終身從事轉入拘板(時/習)　格字諸
家訓釋頗異若以為格非心則侵誠且不先知如何辨
得非心出若以為格式則侵正修且不先知却認何者
是格式若以為感格則侵齊治平且不先知豈能念得
我所以感格人人所以感格於我的道理故知格物是
大學實功窮理是格物定論易曰君子窮理盡性窮理
即窮吾性之理也陽明説致良知纔是真窮理(格/物)　利
善如何辨曰不為不欲此義之善也反是即利不為不
欲又如何辨曰無為元吾所不為無欲元吾所不欲此
所謂性善也吾人只有這一些可以自靠反求而即得
(義/利)　孟子説人皆有不忍人之心欲人識心故將惻隐
之心指為仁之端非仁在中而惻隱之心反為端也孟
子又説仁義禮智根於心若仁中而惻隱之心反為端
是應言心根於德不應言德根於心也若心根於德則
百方求德心恐有不真之時唯德根於心則一味求於
心自無不真之處故曰學問之道無他求其放心而已
矣孟子一書專為性善説也然則仁義禮智可謂非性
乎曰中庸言性之德也謂之德則可謂之即性則不可
於文生心為性惟性善故心善心善故隨所發無不善
而有四端端者倪也有端倪不可不窮分量故須擴充
故曰盡其心者知其性也擴而充之便是盡心知仁義
禮智之根於心便是知性若仁在中而惻隱之心反為
端是應言反求不應言擴充也(四/端)　天理之流行即氣
數元無二也故善降祥不善降殃正莫之為而為莫之
致而至者也若小人不知天命則妄意為之而未必為
妄意致之而未必至而不免行險以僥倖(知/命)　萬有不
齊之内終有一定不移之天天無不賞善者也無不罰
惡者也人無不好善惡惡者也故曰天命之謂性(同/上)
常人不知禍福只為見善不明至誠既明善辟如天下
百工技藝茍一造其至即成敗得失分數便可以逆計
無不審至誠盡民物窮古今貫幽明洞天地不過若民
情日用之在目前最是了了又何不先知(先覺/辦)　道者
至誠知之人人亦可以與知之者也非知人所不能知
而以為異也人不共知便知到極頭終是有隔礙處(同/上)
　與知之知即聖人之知能行之行即聖人之行特言
愚不肖者見人人皆可以為聖也大約聖賢所謂知能
從本根上論不從枝葉上論若以枝葉論而愚不肖有
時窮矣唯以本根論而率性固未嘗不同也(與/知)　昔人
言中第以為空洞無物而已頗渉元虛但言未發不及
喜怒哀樂即所謂未發者亦屬影響至謂人無未發之
時纔思便屬已發以予觀之殊不然夫人日用間豈必
皆喜怒皆哀樂即發之時少未發之時多若今人物交
私梏即發之時少未發而若發之時多矣然謂人無未
發則終不可今無論日用間即終日黙坐清明無一端
之倚著有萬端之籌度亦便不可謂之發也但所謂未
發者從喜怒哀樂看方有未發夫天地寥廓萬物衆多
所以感通其間而妙鼓舞之神者惟喜怒哀樂如風雨
露雷造化所以鼓萬物而成嵗慶賞刑威人主所以鼓
萬民而成化也造化豈必皆風雨露雷之時人主亦豈
必皆慶賞刑威之日故説有未發之中正見性之實存
主處今若以為空洞無物而已是將以何者為未發又
將以何者為中而天地萬物之感通其真脈不幾杳然
無朕耶且所謂致中者又從何著力毋乃兀坐閉目以
求元妙如世之學習静者乃可耶夫唯君子知未發之
非空虛方見性之實知人生未發之時多而所為慎獨
立本者無時無處不可致力方見盡性之為實延平每
敎人静坐觀中但入門一法非慎獨本㫖也慎獨者居
處應酬日用間無在非是子曰居處恭執事敬與人忠
若静坐觀中止是居處一義(未發/解)　古來未有實言性
者中和是實言性處後人求之不得往往虛言性以為
無可名獨禮記云人生而静天之性也一句儒者多宗
之周子作太極圖以為聖人主静立人極至豫章延平
每敎人静坐觀中看未發氣象予用工久之覺得求未
發之中是至誠立大本真學問要領然將一静字替中
字恐聖學與儒學便未免於此分别宋儒只為講一静
字恐偏著静故云静固静也動亦靜也若費分疏幇補
聖學説中便無偏静氣象不必用動字幇補凡學問一
有幇補則心思便有一半不滿處費了籌度躬行便有
一半不穩處費了調停聖賢只率性而行便為道故云
致中和不於中處調和亦不於和處還中徹始徹終要
在慎獨(性/説)　平旦之氣夜氣二者皆就常人身上説聖
賢便善養浩然之氣何止平旦與夜即日夜之所息亦
就常人説君子便自强不息且平旦之氣與夜氣尚有
辨平旦是人已覺之時自家做得一半主了至夜氣乃
沈沈熟睡之時自家做不得主全是靠天的故有平旦
之氣尚是清明一邊人至無平旦之氣方纔説夜氣可
見人縱自絶而天尚未嘗深絶之也若夜氣足以存猶
不失為可與為善的可見氣善是才善處(氣/説)　所不睹
所不聞者終日睹聞未嘗睹聞終身睹聞無可睹聞此
是心體未是獨也唯君子戒慎恐懼一於是所絶無他
馳一敬為主百邪不生一念常操萬用畢集真覺有隱
有㣲時時保聚有莫見有莫顯種種包涵繼善成性之
所正富有日新之所乃名為君子慎獨(不睹/不聞)　有千萬
其心思而不失為獨有孤寂其念慮而不名為獨是在
戒慎不戒慎之間不問其應酬與静居也葢人一心之
隱見㣲顯便是萬事之隱見㣲顯並從所不睹所不聞
中流注獨也若不識戒慎恐懼真脈者則何知有隱有
見有㣲有顯萬事萬物都無歸著我心亦總無歸著已
矣(莫/見)　中和之名可分中和之實不可分也即致中和
之功更無可分也總歸之一戒懼慎獨惟戒懼則不睹
不聞之所而天地為昭萬物同體隱見㣲顯之獨為主
持者明明矣此中和所為致也夫君子之喜以天下怒
以天下哀以天下樂以天下豈虛為見而已哉吾中心
當其嘿覺其然而覺民之無不共此同然者是之為大
本達道是之謂慎獨(中/和)　仰之彌高葢言天也鑽之彌
堅葢言地也瞻之在前忽焉在後蓋言四方也求之於
天地四方而不得則所為握天地四方之極者何中也
此所謂擇乎中庸不睹不聞之所之為戒懼也得一善
博文約禮也常人多以無形無象索中顔子并以有形
有象觀中故於高堅前後中指出文禮(囘之/為人)　失諸正
鵠反求諸其身此以道為懸而身趨之如不及者也的
然而日亡此以已為懸而欲人趨之如不及者也天命
之中有常即吾率性之正鵠庸德庸言素位昭然分寸
不可踰越君子戒慎恐懼不敢妄發彼行險之小人葢
妄發而自命秋毫之中者也(正/鵠)　戒慎恐懼齋也不睹
不聞而洞隱見㣲顯之幾明也齋明者一而無他雜者
也(齋/明)　中庸工夫只學問思辨行用力首戒慎恐懼慎
獨只要操此一心時時用力時時操心原非空虛無實
如世説戒懼是静而不動慎獨是未動而將動遂若學
問思辨行外另有一段静存動察工夫方養得中和出
不知是何時節又不知是何境界只縁看未發與發都
在心上以為有漠然無心時方是未發一覺纖毫有心
便是發曾不於喜怒哀樂上指著實不知人生決未有
漠然無心之時而却有未喜怒未哀樂之時如正當學
問時可喜怒可哀樂者未交而吾之情未動便可謂之
發否是則未發時多發時少君子戒懼慎獨惟恐學問
少有差遲便於心體大有缺失決是未發而兢業時多
發而兢業於中節不中節時少如此看君子終日學問
思辨行便是終日戒懼慎獨何得更有虛閒求一漠然
無心光景夫中和為大本達道並稱天下正欲以天下
為一身不欲外一身於天下也(博/學)　洗心者戒慎恐懼
也心本純一愈戒懼則愈無疵者也退藏者所不暏不
聞也心本内斂愈戒慎則愈不放者也(如/神)　今人説天
命者多以義理氣數並言夫首言天命而繼以率性修
道謂理義也俟命受命疑兼氣數乃俟必居易受必大
德成德謂理義也維天之命於穆不已疑理義氣數渾
言而曰文王之德之純純亦不已則亦專言理義而未
嘗兼氣數也夫所謂不已者何也理義立而古今旦暮
相推相盪其間而莫之壅閼者氣也理義行而高下長
短日乘日除其間而莫之淆混者數也故曰至誠無息
謂理義之純而無息而氣數為之用也君子為善稟授
如是受成亦必如是是謂戒慎恐懼而不然者初以雜
糅誣性而理義不能主持繼以叅錯誣命而氣數得為
推諉真所謂不知命無以為君子也(於穆/不已)　人何嘗不
望新知但不識吾故引水不導其源則必塞植木不沃
其根則必蹶培造化生機祗有一温暢人心生理祗有
一知(温/故)　乾動坤静而易言乾之静專動直坤之静翕
動闢動静合言者何説者以為北辰居所是天之静予
以為主宰之静非運行之静也中庸曰不思而得不勉
而中是運行之静所以合主宰之静也説者以為逝者
如斯不舍晝夜是地之動予以為運行之動非主宰之
動也中庸曰地道敏樹是運行之動所以合主宰之動
也天地之德不分動静君子戒慎恐懼原未嘗分動静
(天/地)　不睹不聞隱也隱而有見見而有㣲㣲而有顯乃
心路中遞相次第萬物未生為隱初出為見端倪為㣲
盛大為顯實不睹聞為骨子故總謂之獨君子慎獨如
物栽根時生意潛藏後來包畜無窮景象(闇/然)
文鈔傳云國將興聽於民國將亡聽於神則是恃鬼神
之道反不覺廢人之道唯盡人之道便可合鬼神之道
人之道廢鬼神未有應者也人之道盡鬼神未有不應
者也其有為處即鬼神之為其才能處實鬼神牖之才
能在在事事各有檢防各有靈嚮(鬼神/論)　易云利貞者
性情也又云各正性命夫性其命者所以合天性其情
者所以坊人其本則所謂剛健中正純粹精也而世説
天命者若除理義外别有一種氣運之命雜糅不齊者
然因是則有理義之性氣質之性又因是則有理義之
心形氣之心三者異名而同病總之不過為為不善者
作推解説夫世之為善者少而不為善者多則是天之
生善人也少而生不善人也多人之得性情之善於天
也少而得性情之不善於天也多誣天誣人莫此為甚
以是有變化氣質之説夫氣質善而人順之使善是以
人合天何極易簡若氣質本有不善而人欲變化之使
善是以人勝天何極艱難且使天而可勝即荀子矯性
為善其言不異而世非之何哉孟子曰天之高也星辰
之逺也茍求其故千嵗之日至可坐而致也是天之氣
運之行無不齊也而獨命人於氣運之際顧有不齊乎
哉中庸曰文王之所以為文也純亦不已夫使天果不
齊是純獨文王之所有而舉世性情之所無也又非獨
世性情之所無而亦天命之所本無也將所謂純粹精
者何在乎(命/説)　心盡則心正心正則道明若祗論道之
明不明不論心之盡不盡而㫄皇出入間毋乃反鏡索
照(論楊/墨)　學問思辨行時時用力一而有宰密而不疎
是所以為戒懼慎獨所以為居敬決無抱一空虛無著
之心為常惺事仁屬愛愛即煦煦姑息之見未免乘焉
而溺一切妻妾宫室得我之私心為之惑亂其所以自
愛適所以自戕賊何况愛人孟子故將舍生取義決斷
闗頭而求放心之一脈始清(讀語/録)　夫吾之喜以天下
喜怒以天下怒哀樂以天下哀樂直與天地同流萬物
同趣者此真性也即未發時常薰然盎然有一段懇至
不容已處中也所謂天下之大本也即肫肫淵淵浩浩
在至誠功用之極固然而凡民稟賦之初亦未有不然
者也即今人陷溺之後亦未有不可還其固然者也(同/上)
伊川論性謂惡亦性中所有其害不淺(論/莊)
　
　
　
　
　
　
　明儒學案卷五十九
欽定四庫全書
　明儒學案卷六十
　　　　　　　　　　　餘姚　黃宗羲　撰
東林學案三
　主事顧涇凡先生允成
顧允成字季時别號涇凡兄則涇陽先生也與涇陽同
遊薛方山之門萬厯癸未舉禮部丙戍廷對指切時事
以寵鄭貴妃任奄寺為言讀卷官大理何源曰此生作
何語真堪鎖㮄矣御史房寰劾海忠介先生與諸壽賢
彭遵古合疏數寰七罪奉㫖削籍久之起南康府敎授
丁憂服闋再起保定府敎授歴國子監博士禮部主事
詔皇太子與兩皇子並封為王先生又與岳元聲張納
陛上疏極諫責備婁東已而趙忠毅掌計盡黜政府之
私人婁東欲去忠毅授意給事中劉道隆謂拾遺司屬
不宜留用因而忠毅革籍太宰求去先生又與于孔兼
賈岩薛敷敎張納陛抗疏犯政府皆謫外任先生判光
州是時政府大意在遏抑建言諸臣尤遏抑非臺省而
建言者先生上書座師許國反覆當世但阿諛熟軟奔
競交結之為務不知名節行檢之可貴聖怒可攖宰執
難犯言路之人襲杜欽谷永附外戚而專攻上身之故
智以是而禁人之言猶為言路不塞哉布衣翟從先為
李見羅誦寃進唐曙臺禮經先生皆代為疏草惟恐其
不成人之美也光州告假歸十有四年所積俸近千金
巡撫檄致之先生不受丁未五月卒年五十四平生所
深惡者鄉愿道學謂此一種人占盡世間便宜直將弑
父與君種子暗佈人心學問須從狂狷起脚然後能從
中行歇脚近日之好為中行而每每墮入鄉愿窩臼者
只因起脚時便要做歇脚事也鄒忠介晚年論學喜通
融而輕節義先生規之曰夫假節義乃血氣也真節義
即義理也血氣之怒不可有義理之怒不可無義理之
節氣不可亢之而使驕亦不可抑之而使餒以義理而
誤認為血氣則浩然之氣且無事養矣近世鄉愿道學
往往借此等議論以銷鑠吾人之真元而遂其同流合
汙之志其言最高其言最逺一日喟然而嘆涇陽曰何
嘆也曰吾嘆夫今之講學者恁是天分地陷他也不管
只管講學耳涇陽曰然則所講何事曰在縉紳只明哲
保身一句在布衣只傳食諸侯一句涇陽為之慨然涇
陽嘗問先生工夫先生曰上不從元妙門討入路下不
從方便門討出路涇陽曰須要認得自家先生曰妄意
欲作天下第一等人性頗近狂然自反尚自硜硜窩臼
情又近狷竊恐兩頭不著涇陽曰如此不為中行不可
得矣先生曰撿㸃病痛只是一個麄字所以去中行彌
逺涇陽曰此是好消息麄是真色狂狷原是麄中行中
行只是細狂狷練麄入細細亦真矣先生曰麄之為害
亦正不小猶幸自覺得今但密密磨洗更無他説涇陽
曰尚有説在性近狷還是習性情近狂還是習情若論
真性情兩者何有於此叅取明白方認得自家既認得
自家一切病痛都是村魔野祟不敢現形於白日之下
矣先生遲疑者久之而後曰豁然矣譬如欲入京師水
則具舟楫陸則備輿馬徑向前去無不到者其間倘有
阻滯則須耐心料理若因此便生懊惱且以為舟楫輿
馬之罪欲思退轉别尋方便豈不大誤涇陽曰如是如
是先生嘗曰吾輩一發念一出言一舉事須要太極上
著脚若只跟陰陽五行走便不濟事有疑其拘者語之
曰大本大原見得透把得住自然四通八達誰能拘之
若於此糊塗便要通融和會幾何不堕坑落塹喪失性
命故先生見義必為皆從性命中流出沈繼山稱為義
理中之鎮惡文章中之辟邪洵不虛也
小辨齋劄記學者須在暗地裡牢守界限不可向的然
處鋪張局面　逆詐億不信五字入人膏肓所謂殺機
也億逆得中自家的心腸亦與那人一般億逆得不中
那人的心腸勝自己多矣　人心惟危王少湖曰危之
一字是常明燈一息不危即堕落矣　朱子嘗曰孟子
一生費盡心力只破得枉尺直尋四字今日講學家只
成就枉尺直尋四字愚亦曰孟子一生費盡心力只破
得無善無惡四字今日講學家只成就無善無惡四字
　三代而下只是鄉愿一班人名利兼収便宜受用雖
不犯乎弑君弑父而自為忒重實埋下弑父弑君種子
　無善無惡本病只是一個空字末病只是一個混字
故始也見為無一之可有究也且無一不可有始也等
善於惡究也且混惡於善其至善也乃其所以為至惡
也　離九三曰日昃之離不鼓缶而歌則大耋之嗟凶
歌為樂生者也嗟為憂生者也言人情憂樂只在軀殻
上起念不如此則如彼不知人生世間如日昃之離有
幾多時即何為靠這裡尋個憂樂凶之道也　自三代
以後其為中國財用之蠧者莫甚於佛老莫甚於黃河
一則以有用之金塗無用之像一則以有限之財填無
限之壑此所謂殺機也　發與未發就喜怒哀樂説道
不可須臾離何言發未發也程子曰寂然不動感而遂
通此言人分上事若論道則萬物皆具更不説感與未
感最為的當　炎祚之促小人促之也善𩔖之殃小人
殃之也紹聖之紛更小人紛更之也今不歸罪於小人
而反歸罪於君子是君子既不得志於當時之私人而
仍不得志於後世之公論為小人者不惟愚弄其一時
仍幷後世而愚之也審如其言則將曰比干激而亡商
龍逢激而亡夏孔子一矯而春秋遂流為戰國孟子與
蘇秦張儀分為三黨而戰國遂吞於吕秦其亦何辭矣
(以下論/學書)　南皐最不喜人以氣節相目僕問其故似以
節義為血氣也夫假節義乃血氣也真節義即理義也
血氣之怒不可有理義之怒不可無理義之氣節不可
亢之而使驕亦不可抑之而使餒以義理而誤認為血
氣則浩然之氣且無事養矣近世鄉愿道學往往借此
等議論以消鑠吾人之真元而遂其同流合汙之志其
言最高其害最逺　心學之弊固莫甚於今日然以大
學而論所謂如見肺肝者也何嘗欺得人來却是小人
自欺其心耳此心蠧也非心學也若因此便諱言心學
是輕以心學與小人也咸九四不言心而彖曰感人心
則咸其心之義也艮六四不言心而象曰思不出其位
則艮其心之義也其曰貞吉則道心之謂曰憧憧則人
心之謂也艮其身亦猶大學之揭修身葢心在其中矣
何諱言心之有乃曰心意可匿身則難藏其不本正心
誠意而本修身殆有精義不免穿鑿附會矣　足下近
言調攝血氣喜怒不著自有調理此知足下心得之深
直透未發前氣象即六經且為註脚矣但恐此意習慣
將來任心太過不無走作其害非細足下必曰聖賢之
學心學也吾任吾心何走作之有不知道心可任也不
可任也道心難明人心易惑弟近來只認得六經義理
親切句句是開發我道心句句是喚醒我人心處學問
不從此入斷非真學問經濟不從此出斷非真經濟(與/彭)
(旦/陽)　陽明提良知是虛而實見羅提修身是實而虛兩
者是水中月鏡中花妙處可悟而不可言所謂會得時
活潑潑地會不得只是弄精魂　昔之為小人者口堯
舜而身盜跖今之為小人者身盜跖而罵堯舜　名根
二字真學者痼疾然吾輩見得是處得做且做若每事
將此個題目光光抹煞何處開得口轉得身也　根原
枝委總是一般大趨既正起處既真信目所視信口所
哦頭頭是道不必太生分别　平生左見怕言中字以
為我輩學問須從狂狷起脚然後能從中行歇脚凡近
世之好為中行而每每墮入鄉愿窩臼者只因起脚時
便要做歇脚事也
　太常史玉池先生孟麟
史孟麟字際明號玉池常州宜興人萬厯癸未進士官
至太常寺少卿三王並封㫖下先生作問答上奏乙卯
張差之變請立皇太孫詔降五級調外任先生師事涇
陽因一時之弊故好談工夫夫求識本體即是工夫無
工夫而言本體只是想像卜度而已非真本體也即謂
先生之言是談本體可也陽明言無善無惡心之體先
生作性善説闢之夫無善無惡心之體原與性無善無
不善之意不同性以理言理無不善安得云無心以氣
言氣之動有善有不善而當其藏體於寂之時獨知湛
然而已安得謂之有善有惡乎其時楊晉菴頗得其解
移書先生謂錯會陽明之意是也獨怪陽明門下解之
者曰無善無惡斯為至善亦竟以無善無惡屬之於性
真索解而人不得矣
史玉池論學今時講學主敎者率以當下指㸃學人此
是最親切語及叩其所以却説飢來喫飯困來眠都是
自自然然的全不費工夫見學者用工夫便説本體原
不如此却一味任其自然任情從欲去了是當下反是
陷人的深坑不知本體工夫分不開的有本體自有工
夫無工夫即無本體試看樊遲問仁是向夫子求本體
夫子却敎他做工夫曰居處恭執事敬與人忠凡是人
於日月間那個離得居處執事與人境界故居處時便
恭執事時便敬與人時便忠此本體即工夫學者求仁
居處而恭仁就在居處執事而敬仁就在執事與人而
忠仁就在與人此工夫即本體是仁與恭敬忠原是一
體如何分得開此方是真當下方是真自然若飢食困
眠禽獸都是這等的以此為當下却便同於禽獸這不
是陷人的深坑且當下全要在闗頭上得力今人當居
常處順時也能恭敬自持也能推誠相與及到利害的
闗頭榮辱的闗頭毁譽的闗頭生死的闗頭便都差了
則平常恭敬忠都不是真工夫不用真工夫却没有真
本體故夫子指㸃不處不去的仁體却從富貴貧賤闗
頭孟子指㸃不受不屑的本心却從得生失死闗頭故
富貴不淫貧賤不移威武不屈造次顛沛必於是舍生
取義殺身成仁都是闗頭時的當下此時能不走作纔
是真工夫纔是真本體纔是真自然纔是真當下往李
卓吾講心學於白門全以當下自然指㸃後學説個個
人都是見見成成的聖人聞有忠孝節義之人却云都
是做出來的本體原無此忠孝節義學人喜其便利趨
之若狂後至春明門外被人論了纔去拿他便手忙脚
亂却一刀自刎此是殺身成仁否此是舍生取義否自
家且如此何况學人故當下本是學人下手工夫差認
了却是陷人深坑不可不猛省也　言心學者率以何
思何慮為悟境葢以孩提知能不學不慮聖人中得不
思不勉一落思慮便非本體豈不是徹上語不知人心
有見成的良知天下無見成聖人聖人中得原是孩提
愛敬孩提知能到不得聖人中得故孩提知能譬如礦
金聖人中得譬如精金這精金何嘗有分毫加於礦金
之初那礦金要到那精金須用許多淘洗鍛錬工夫不
然脱不得泥沙土石故不思不勉只説個見成聖人非
所為聖人也　問告子之勿求亦有根歟曰有外義故
也夫義與氣一流而出求氣即集義也告子外視乎義
夫且以義為障矣何求焉　理氣合而為心孟子以義
為心集義而氣自充氣充而心自慊則心以自慊而不
動告子第以氣為心而離義以守氣則定氣所以定心
心亦以能定而不動　夫天地之塞吾其體天地之帥
吾其性天下有性外之氣乎故浩然之氣即吾心之道
義不可得而二之也吾身體充之氣即塞天地之氣亦
不可得而二之也故行有不得之心告子不能異孟子
焉天命之性也孟直以養之則不愧不怍之真即高明
博厚之體而體充之氣浩然塞天地之氣矣告子逆而
制之固不以蹶趨之氣動心亦不以道義之氣慊心則
氣非塞天地之氣而體充之氣矣故告子守在氣者也
孟子守在義者也孟子之於義根心而生是以心為主
者也告子之於義縁物而見是以物為主者也義無内
外縁物以為義則内外分為兩截義自義心自心始猶
覺其遺用而得體究則幷其體而忘之矣譬之水然孟
子之心若清水之常流而告子之心則止水之能清耳
始而澄之止水之清易而流水之清難至於後而流水
之清者常清止水之清者臭敗矣　釋氏不思善不思
惡是汝本來面目則告子性無善外義之根宗也其曰
心生心死心死心生死心之法則告子之勿求也其曰
一超直入如來地超入之頓則告子之助長也　問格
物曰各人真實用功便見　宋之道學在節義之中今
之道學在節義之外　天下有君子有小人君子在位
其不能容小人宜也至於幷常人而亦不能容焉彼且
退而附於小人而君子窮矣小人在位其不能容君子
宜也至於幷常人而亦不能容焉彼且退而附於君子
而小人窮矣　古人以心為嚴師又以師心自用為大
戒於此叅得分明當有會處
　職方劉静之先生永澄
劉永澄字静之揚州寳應人八嵗讀正氣歌衣帶贊即
立文公位朝夕拜之年十九舉於鄉飲酒有妓不往登
萬厯辛丑進士第授順天學敎授北方稱為淮南夫子
遷國子學正雷震郊壇先生上疏災異求直言自漢唐
宋及祖宗未有改也往萬安劉吉惡人言災異鄒汝愚
一疏炳烈千古今者一切報罷塞諤諤之門務容容之
福傳之史册尚謂朝廷有人乎滿考將遷先生喟然嘆
曰陽城為國子師斥諸生三年不省親者况身為國子
師乎遂歸杜門讀書壬子起職方主事未上而卒年三
十七先生與東林諸君子為性命之交高忠憲曰静之
官不過七品其志以為天下事莫非吾事若何而聖賢
吾君若何而聖賢吾相若何而聖賢吾百司庶職年不
及强仕而其志以為千古事莫非吾事生前吾者若何
揚揭之生當吾者若何左右之生後吾者若何矜式之
先師劉忠端曰静之尚論千古得失嘗曰古人往矣豈
知千載而下被静之檢㸃破綻出來安知千載後又無
檢㸃静之者其刻厲自任如此大概先生天性過於學
問故其疾惡之嚴真如以利刃齒腐朽也
劉静之緒言今有人焉矜矜於簞食豆羮之義木頭竹
屑之能至於攖小人之忌觸當世之網而上闗國是下
闗清議者則惟恐犯手撩鬚百不一發雖事任在躬亦
不過調停兩家以為持平之體此其意何為哉得失之
念重耳　巧宦之法大率趨承當路不可稍失其意雖
已之吏胥亦不肯稍失其意葢知吏胥亦能操吾之短
長也清夜自思此一種是何等心事豈可使人知　物
來順應順者順乎天理也非順乎人情也　三代而上
黑白自分是非自明故曰王道蕩蕩王道平平後世以
是為非指醉為醒倒置已極君子欲救其弊不得不矯
枉葢以不平求平正深於平者也　有一等自是的人
動曰吾求信心不知所信者果本心乎抑習心乎　假
善之人事事可飾聖賢之迹只逢著忤時抗俗的事便
不肯做不是畏禍便怕損名其心總是一團私意故耳
　謙謙自牧由由與偕在醜不争臨財無茍此居鄉之
利也耳習瑣尾之談目習徴逐之行以不分黑白為渾
融以不悖時情為忠厚此居鄉之害也夫惡人不可為
矣庸人又豈可為乎惡人不當交矣庸人又豈足交乎
　尋常之人慣苛責君子而寛貸小人非君子仇而小
人暱也君子所圖者大則所遺者細世人只檢㸃細處
故多疵耳小人所逆者理則所便者情世人只知較量
情分故多恕耳　愛人則加諸膝惡人則隕諸淵此譏
刺語其實愛惡之道無如此大學如好好色如惡惡臭
好好色之心何啻加膝乎惡惡臭之心何啻隕淵乎聖
賢只在好惡前討分曉不在好惡時持兩端如慮好惡
未必的當好不敢到十分好惡不敢到十分惡則子莫
之中鄉愿之善耳　與君子交者君子也小人交者小
人也君子可交小人亦可交者鄉人也鄉人之好君子
也不甚其惡小人也亦不甚其用情在好惡之間故其
立身也亦在君子小人之間天下君子少小人亦少而
鄉人最多小人害在一身鄉人害在風俗　李卓吾曰
有利於己而欲時時囑托公事則稱引萬物一體之説
有害於己而欲逺怨避嫌則稱引明哲保身之説使君
相燭其奸不許囑託不許逺嫌避害又不許稱引則道
學之情窮矣　如愛己之心愛人先儒必歸之窮理正
心如治己之心而治人先儒必以强於自治為本葢未
能窮理正心則吾之愛惡取舍未必得正而推己及物
亦必不得其當然未能强於自治則是以不正之身為
標的將使天下之人皆如吾之不正而淪胥以陷　説
心説性説元説妙總是口頭禪只把孟子集義二字較
勘身心一日之内一事之間有多少不合義處有多少
不慊於心處事事檢㸃不義之端漸漸難入而天理之
本體漸漸歸復浩然之氣不充於天地之間者鮮矣
　學正薛元臺先生敷敎
薛敷敎字以身號元臺常之武進人方山薛應旂之孫
也年十五為諸生海忠介以忠義許之登萬厯己丑進
士第南道御史王藩臣劾巡撫周繼不白掌憲耿廷向
吴時來相繼論列先生言是欲為執政箝天下也言官
風聞言事從古皆然若必闗白長官設使談劾長官更
須闗白乎二三輔臣故峻諸司共繩庻采憲臣輙為逢
迎自喪生平竊所不取疏奏當路大恚主考許國以貢
舉非人自劾奉㫖囘籍省過壬辰起鳯翔敎授尋遷國
子助敎有詔並封三王上疏力争又寓書責備婁江事
遂得寢未幾趙忠毅佐孫清簡京察盡出當路之私人
内閣張洪陽王元馭憤甚給事中劉道隆承風旨以争
拾遺䥴忠毅三秩先生復與于孔兼陳泰來賈巖顧允
成張納陛合疏言考功無罪内閣益憤盡奪六君子官
而先生得光州學正丁母憂遂不復出甲辰顧涇陽修
復東林書院聚徒講學先生實左右之作真正銘以勉
同志曰學尚乎真真則可久學尚乎正正則可守真而
不正所見皆茍正而不真終非己有君親忠孝兄弟恭
友提身以亷處衆以厚良朋切劘要於白首鄉里謗怨
莫之出口毋謂冥冥内省滋疚毋謂瑣瑣細行匪偶讀
書學道係所禀受精神有餘窮元極趣智識寡昩秉哲
省咎殊途同歸勞逸難狃世我用兮不薄五斗世不我
用徜徉五柳無貴無賤無榮無朽殞節逢時今生諒否
必真必正夙所自剖寄語同心各慎厥後年五十九而
卒先生持身孤峻筮仕以來未嘗受人一饋垢衣糲食
處之泰然舍車而徒隨行一蒼頭而已執喪不飲酒食
肉服闋遂不食肉故其言曰脚根站定眼界放開静躁
濃淡間正人鬼分胎處又曰道徳功名文章氣節自介
然無欲始又曰學茍不窺性靈任是皎皎不汙終歸一
節但世風衰㣲不憂著節太竒而憂混同一色託天道
無名以濟其私則中庸之説誣之也嘗有詩曰百年吾
取與留作後人箴其自待不薄如此賦性慈祥蠕動不
忍傷害俗客傖父亦無厭色然疾惡甚嚴有毁其知交
葉園適者先生從稠人中奮臂而起自後其人所在先
生必避去終身不與一見也
　侍郎葉園適先生茂才
葉茂才字叅之號園適無錫人也萬厯己丑進士授刑
部主事以便養改南京工部𣙜税蕪闗除雙港之禁商
人德之歴吏禮二部郎尚寳司丞少卿南大理寺丞卧
病居半壬子陞南太僕寺少卿黨論方興抗疏以劾四
明崑宣小人遂集矢於先生先生言臣戅直無黨何分
彼此孤立寡援何心求勝内省不疚何慮夾攻雞肋一
官何難勇退遂歸天啟初起用遷太僕寺卿甲子擢南
京工部右侍郎履任三月先幾引去故免遭削奪崇禎
辛未卒年七十二先生在東林會中於喁無間而晰理
論事不厭相持終不肯作一違心語忠憲歿先生狀之
其學之深㣲使讀者怳然有入頭處又喜為詩以寓時
事云還宣侍講王昭素執易螭頭取象拈傷經筵之不
舉也云三黨存亡宗社計片言曲直咎休占刺門户也
云乾坤不毁只吾心哀毁書院也老屋布衣僩若寒畯
於忠憲何愧焉
　孝亷許静餘先生世卿
許世卿字伯勲號静餘常州人萬厯乙酉舉於鄉放㮄
日與同志清談竟夕未嘗見其有喜色也揭安貧五戒
曰詭収田糧干謁官府借女結婚多納僮僕向人乞覔
省事五戒曰無故拜客輕赴酒席妄薦館賓替人稱貸
濫與義會有强之者輙指其壁曰此吾之息壤也一日
親串急贖金求援於先生先生鬻婢應之終不破干謁
戒也守令罕見其面歐陽東鳯請修郡志先生曰歐公
端人也為之一出東林之會高忠憲以前輩事之飲酒
吟詩終日不倦門屏落然不容一俗客嘗曰和風未學
油油惠清節寧希望望夷勑其子曰人何可不學但口
不説欺心話身不做欺心事出無慚朋友入無慚妻子
方可名學人耳疾革謂某逋未償某施未報某劵未還
言畢而逝
　耿庭懐先生橘
耿橘字庭懷北直河間人不詳其所至官知常熟時值
東林講席方盛復虞山書院請涇陽主敎太守李右諫
御史左宗郢先後聚講於書院太守言大德小德俱在
主宰處看天地間只有一個主宰元神渾淪大德也五
官百體無一不在渾淪之内無一不有條理之殊小德
也小德即渾淪之條理大德即條理之渾淪不可分析
御史言從來為學無一定的方子但要各人自用得著
的便是學問只在人自肯尋求求來求去必有入處須
是自求得的方謂之自得自得的方受用得當時皆以
為名言涇陽既去先生身自主之先生之學頗近近溪
與東林㣲有不同其送方鳴秋謁周海門詩云孔宗曾
派亦難窮未悟如何輳得同慎獨其嚴四個字長途萬
里任君行人傳有道在東揚我意云何喜欲狂一葉扁
舟二千里幾聲嚶鳥在垂楊亦一證也
耿庭懐論學賢友不求所以生死之道而徒辯所以生
死之由不於見在當生求了畢欲於死後再生尋究竟
千言萬語只是落在一個輪迴深坑裡不見有超出底
意思千古只在今時迷了第決當下若云姑待是誣豪
傑賢友謂人生頴異必其前生叅悟之力結為慧根又
輕看了那生萬物的他既會生萬物便不會生一箇頴
異的人有一箇頴異的人便是前生叅悟來者則自古
及今只生了些愚癡鈍根而已是誣天地若謂自古及
今只是這些愚智在天地旋轉則初生愚智時是誰來
者况旋轉來智者必益智愚者亦漸智何乃今人不及
古人逺甚是誣聖賢賢友又問死後光景作何狀死者
必有一著落處為家余却問賢友見今光景作何狀目
前著落豈無家如徒以耳目手足飲食男女喚作生時
光景宜乎其復求死後之光景也况以生為客為寄而
以死為歸為家則生不如死矣是誣生死葢佛氏輪迴
之敎原為超出生死而設再生之説乃其徒敗壊家風
的説話何故信之深勿論儒道禪已荒矣(答邵濓輪迴/生死問下二)
(條/同)　夫所謂漫天漫地亘古亘今者是何物天地古今
尚在此内而此必欲附麗一物乎所謂神理綿綿與天
地同久者亦必有神理之真體而曰附麗則獨往獨來
者果安在也不隨生存果附麗於生乎不隨死亡猶有
所附麗乎生而附麗於生是待生而存也死而必再生
以求所附麗是隨死而亡也待死而存生已死矣隨死
而亡焉能再生　今之頭腹手足耳目鼻口塊然而具
者是生耶生者活也喜笑瑳然啼哭愴然周旋運轉惺
然而有覺者乃謂之生一旦喜冺啼銷運止覺滅雖頭
腹手足耳目鼻口之仍在則謂之死故生死形也形生
形死總謂之形而形豈道乎哉道也者形而上之物也
形而上也者超乎生死之外之謂也生死是形不是道
道非形即非生死既已非生死矣果且有生死乎哉既
已無生死矣果且有附麗乎哉既已無附麗矣果不可
朝聞而夕死乎哉生死了不相干朝夕於我何與味賢
友所謂附麗云者似指今之頭腹手足耳目鼻口塊然
之物所謂漫天漫地亘古亘今神理綿綿不隨生存死
亡云者似指今之瑳然愴然惺然之物徇生而為生執
有而為知何謂知生生之不知何謂知死生死之不知
何謂知道正恐賢友所以發願再生者亦不在了此公
案而在貪此形生也欲不貪生非知生不可欲知生非
知道不可知道則知吾與賢友今日雖生而實有一箇
未嘗生者在這裡這裡方喚做漫天漫地亘古亘今神
理綿綿不隨生存死亡的真體也　自其未發者而觀
之行於喜怒哀樂之中而超於喜怒哀樂之外獨往獨
來不可名狀强名曰中明道曰且喚做中是也自其發
而中節也觀之混乎可喜可怒可哀可樂之場而合乎
共喜共怒共哀共樂之心應用無滯如水通流故謂之
和也中庸大段只是費隱顯㣲有無六字六字根柢只
一性字費可見而隱不可見顯可見而㣲不可見有可
見而無不可見隱㣲無未發也費顯有發而中節也隱
即之費中而在㣲即之顯時而在無即之有者而在未
發即之發而中節者而在體用一原也非隱孰為費非
㣲孰為顯非無孰為有非未發而孰為發而中節一以
貫之也費即是隱顯即是㣲有即是無發而中節即是
未發下學上達也學者徒於喜怒哀樂上求和而不於
喜怒哀樂上求中徇迹遺心矣不於有喜有怒有哀有
樂時認未發之真體欲於無喜無怒無哀無樂時觀未
發之氣象離形求神矣吾故曰喜怒哀樂情也中和性
也費隱顯㣲有無一性也(答中/和問)　獨無色故覩不得無
聲故聞不得睹不得聞不得却有一箇獨體在非謂不
睹不聞之時是獨也獨體本自惺惺本自寂寂而却有
不惺惺不寂寂之物欲獨體本自無起本自無滅而却
有常起常滅之人心這裡所以用著戒慎恐懼四箇字
能於惺惺寂寂中持此四箇字而後不惺惺不寂寂之
物欲可滅能於無起無滅中持此四箇字而後常起常
滅之人心可除此是有著落的工夫所謂本體上作工
夫者是也(答陽/衡)　荀子曰養心莫善於誠周子曰荀子
原不識誠既誠矣心安用養耶到得心不用養處方是
誠(答歸/紹隆)　下學上達原是一理天地間無不下即無不
上若以親親長長為下人人親其親長其長而天下平
為上則不可天下平亦是下親親長長亦是上只在悟
不悟之間下學可以言傳上達必由心悟(二條/同上)　這箇
德性却莫於杳冥怳忽裡覓就是這箇禮而已中庸一
書全於費處見隱　求心所在不若求心所不在大學
心不在焉此四字是㸃化學人的靈丹身有所憤􁂯四
句是鍜鍊學人的鼎鑊葢四者實出於身而役乎心心
何以有不在在乎四者之中為形骸所役而不自知爾
如今日口受味目受色耳受聲鼻受臭四肢受安逸欣
羡求取能盡無乎但有一絲心便不在不在者非不在
腔子裡之謂也倒是這腔子裡成了一塊味色聲臭安
逸美衣廣屋肥田佳園貴顯世路名高的閙場此心受
役於閙場之内而不自知故曰不在也(答童子徐嶙/問心在何處)
自性是頭腦自性上起念是真念念上改過是真改過
但要賢友認得自性而已一切言行無差無錯處皆性
之用也而必有其體假若散而無體則亦蕩而無用矣
認得此體自然認得此用念亦用也而於體為近從本
體上發念從念上省改少有差錯即便轉來總是本體
上工夫從本體發念即是本體從念上轉來即轉即是
本體一念離了本體一念即成差錯一轉不到本體即
千轉都無實益文過怙終遂成大錯皆起於轉之逺也
此無他離了本體便屬形體一著形體便落惡道毫釐
千里端在於此(答葉/文奎)　秋問喜怒哀樂未發氣象何如
師反詰之對曰衆人之情憧憧擾擾安得未發意者養
成之後乎師曰中即性也必待養成而後為中然則衆
人無中遂無性乎秋以至善為對師曰喜怒哀樂終日
離他不得豈爾終日間通無此中不自反求牽合附會
益見支離秋被逼迫通身流汗忽聞蟬聲因省曰此聲
之入吾何以受之而知為蟬也聲寂矣知何以不隨之
而去也乃對曰意者吾身中目能視耳能聽鼻能嗅口
能言其中有主之而不著於此者是謂中乎師首肯曰
近之矣從此體驗亦得秋又曰意者君子而時中無時
不有無方可執無處不滿見得此中則天地位萬物育
天下歸仁直在眼前乎師舉手曰可矣可矣由此以進
聖人不難學矣曰然則可以把持乎師曰爾不把持彼
從何處去秋曰然則何以用功師曰離天地萬物不得
日從此處用功而位育自在其中最要𦂳處在内省不
疚無惡於志秋於是怡然順適判然氷解(方鳴秋/問答)　立
敎湏名至善修學本自無為要知真性是我明明天命
為誰不離喜怒哀樂超然獨抱圓規有耳誰能聴得有
眼窅焉難窺本來巍巍堂堂古今一毫無虧動中漠然
不動生生化化無遺謾道一切中節一切本無追隨但
要自明自覺三德五道不囘三德五道由一從君開眼
伸眉但能此中不疚天地萬物皆歸(朂方/鳴秋)
　光禄劉本孺先生元珍
劉元珍字伯先别號本孺武進人萬厯乙未進士歴官
禮部兵部郎乙已大計四明庇其私人盡復臺省之黜
者察疏留中人心憤甚不敢發先生抗疏刺其奸削籍
歸而四明亦罷庚申起光禄寺少卿時遼藩初没贊畫
劉國縉擁衆欲從登萊南濟先生謂國縉為寧逺義兒
扶同賣國今又竄處内地意欲何為國縉遂以不振未
幾卒官年五十一先生家居講學錢啟新為同善會表
章節義優恤鰥寡以先生為主有言非林下人所宜者
先生痌瘝一體如救頭目惡問其宜不宜也先生每以
子路自任不使惡言入於東林講論稍渉附會輙正色
斥之曰毋亂我宗旨聞謗講學者曰彼訾吾黨好名以
為口實其實彼之不好名乃專為決裂名敎地也疾小
人不欲見茍其在側喉間輒如物梗必吐之而後已當
東林為天下彈射先生謂高宗憲曰此吾輩入火時也
無令其成色有減斯可矣
　
　
　
　
　
　
　
　
　
　
　明儒學案卷六十
欽定四庫全書
　明儒學案卷六十一
　　　　　　　　　　　餘姚　黄宗羲　撰
東林學案四
　忠端黄白安先生尊素
黄諱尊素字真長號白安越之餘姚人萬厯丙辰進士
授寧國府推官强宗斂手避其風裁時崑宣之燄足以
奔走天下先生未嘗稍假借也入為山東道御史神宗
以來朝中分為兩黨君子小人遞為勝負無已時天啟
初政小人之勢稍絀會奄人魏忠賢保姆客氏相結以
制冲主盡收宫中之權思得外庭以助己小人亦欲乘
此以一網天下之君子勢相求而未合也先生惕然謂
同志曰兄弟䦧於牆外禦其侮吾儕其毋䦧牆以召外
侮乎無何阮大鋮長吏垣與桐城嘉善不睦借一去以
發難先生挽大鋮使毋去大鋮意亦稍轉而無奈桐城
之疎彼也趙太宰不由咨訪改鄒新昌於銓部同鄉臺
省起争事權先生為之調停江右遂謂新昌之見知於
太宰由先生二憾交作而給事中傅櫆故與逆奄養子
傅應星稱兄弟私懼為清議所不容挺險者乃道之以
首功借中書汪文言以劾桐城嘉善逆奄主之以興大
獄先生授謀於鎮撫劉僑獄得解於是而有楊副院二
十四大罪之疏疏之將上副院謂同志曰魏忠賢者小
人之城社也塞穴薰䑕固不如墮城變社耳先生曰不
然除君側者必有内援公有之乎一擊不中凶愎參會
矣疏入副院既受詰責而且杖萬郎中杖林御史震恐
廷臣先生謂副院曰公一日在朝則忠賢一日不安國
事愈決裂矣不如去以少衰其禍副院以為然而遷延
不能決也南樂由逆奄入相然惟恐人知使燕趙士大
夫以魏氏為愧嘉善因其大享不至將糾之先生曰不
可今大勢已去君子小人之名無徒過為分别則小人
尚有牽顧猶有一二分之救也嘉善鋭意欲以擊外魏
與楊副院擊内魏為對股文字不深維先生之言南樂
喟然嘆曰諸公薄人於險吾能操刀而不割哉遂甲乙
其姓名於宦籍之上惎其宗人魏忠賢曰此東林黨人
皆與公為難者也逆奄奉為聖書終熹宗之世其竄殺
不出於此晉人争巡撫先生語太宰曰秦晉豫章同舟
之人也用考功而豫章之人心變叅䘏典而闗中之人
心變再使晉人心變是一閧而散之局也陳御史果劾
嘉善以會推徇其座主中㫖一出在朝無留賢矣凡先
生憂深慮逺彌縫於機失謀乖之際皆先事之左劵也
先生三疏劾奄第一疏在副院之先第二疏繼副院而
上第三疏萬郎中杖後清言勁論奄人髪指則曰此諫
官職分事不以為名高也乙丑出都門曹欽程論之削
籍其冬訛言繁興謂三吳諸君子謀翻局先生用李實
為張永授以祕計逆奄聞之大懼刺事至江南四輩漫
無影響沈司寇欲自以為功奏記逆奄曰事有跡矣逆
奄使人日譙訶李實取其本去而七君子被逮葢汪文
言初番之獄羣邪定計即欲牽連左魏二公相隨入獄
不意先生能使出之故於諸君子中意忌惟先生以為
必為吾儕患訛言之興亦以是也丙寅閏六月朔賦詩
而卒年四十三先生未嘗臨講席首善之會謂南臯曰
賢奸雜沓未必有益於治道其風節相許者則蕺山忠
憲忠節萬里投獄蕺山慟哭而送之先生猶以不能濟
時為恨先生以開物成務為學視天下之安危為安危
茍其人志不在洪濟艱難沾沾自顧揀擇題目以賣聲
名則直鄙之為硜硜之小人耳其時朝士空疎以通記
為粉本不復留心於經學章奏中有引繞朝之策者一
名公指以為問先生曰此晉歸隨會事也凡五經中隨
舉一言先生即口誦傳疏瀾倒水決𩔖如此
懐謝軒講義格物是格出至善所在若作名物象數則
是借外以廓内知原是性中一㸃睿體但因格物而開
拓融化無有纎毫遮塞處便是　天豈有命生而烱炯
不昩者是合下生來箇箇是聖賢再没有命之以凡庸
者從此率之不加不損只依他出來葢天命之體貞而
静率者不起知故不生紛擾這便是貞静之妙戒懼慎
獨便著主静率性之工夫也修者就自家做出來的將
來做法程非另有修也　未發之中渾淪無際停毓無
窮此即水涸木落無聲無臭之地神明變化都不外此
槖籥已發者天下同此一性天下同此一率夫婦猶是
聖人猶是更無俶詭變幻於間豈不謂達道中者未發
之性和者已發之性性無動静中和之名因動静而分
若言未發為性已發為情分明性有動静矣　世風日
下如江河競注而自古至今此理猶在人心維天之命
於穆不已葢謂此也　問天地位萬物育曰天地無日
不位萬物無日不育只為人心失却中和之體天地雖
大若容不得我萬物雖衆只覺多我一人知此則知位
育　不是欺人方是偽凡所行而胸中自不能妥貼人
不見其破綻處豈不是偽　一貫不必説得元逺淺言
之如世之機械變詐亦有時節通行得去便有時節不
可通行得去如何貫得是故一貫者其唯誠乎　觀過
知仁故知其不善所以明善　孟子知言全將自己心
源印證羣迷吾心止有一常人自去分門立户分蹊别
徑都從常心中變出許多鬼魅魍魎相知言者但把常
心照證變態無不剖露知得人心亦止知得自己心知
得羣心之變亦止養得吾心之常　心不受變而術則
變如學術流為申韓此心不得不歸於慘酷治術流為
雜伯此心不得不向於殺伐戰國時人學皆刑名治皆
誅殺都被術所弄壊乃轉而歸咎仁之不若人故孟子
特地拈出本來此心人人圓滿但是一日之造端便判
終身之趨向即夫子習相逺之説也　説個信果定是
未言未行之先先著一番心了大人未言那見有當信
之理未行那見有當果之事任他危言遜言㫄行正行
再沒有不中於則者義有準而心無著也　感遇聚㪚
佛氏視之皆太虛中浮氣紛擾與性體一毫不相妨礙
儒者則皆是我本根發出枝葉無一件是假　心體無
盡凡天地間所有之事古今來所有之功聖賢接續盡
之豈能盡得　陽明先生答陸元静無妄無照之論葢
本之佛書佛書言妄心即真心影像妄本無妄以有感
故感亦無感以能照故若是則照妄之心即是無妄之
心云何復得有妄心心本無妄以無照故謂之妄今指
為真心之影像畢竟影是形生像隨鏡見推不得是鏡
以外事今欲却妄而完真安得逃影而滅像乎　佛氏
言心無常為無所住而生其心念念生滅不停也此儒
者之所謂妄心也而佛氏正以顯此心之性空妙理即
謂之真如不動此葢有見於流行無見於主宰以其常
動而謂之不動非真不動也中庸曰茍不至德至道不
凝焉佛氏所缺者至德也公都子所言性無善無不善
性可以為善可以為不善有性善有性不善三説總是
一説不觀之佛書云性無善惡能生善惡又云善惡同
以心性為性若斷性惡則斷心性性不可斷故性善性
惡皆不可斷既不可斷則是性有善惡也若云性本無
性性亦非性畢竟有箇生善生惡者在則是可以為善
可以為不善也　佛法先要人信葢佛法示人本是種
種可疑於此教人盡行奪下整身跳入其中豈不立地
成佛何須更加修為若吾儒亦是穿衣喫飯夏葛冬裘
見成道理伸手便見率之即是體之即存故不必言信
無疑非信不必言悟無修非悟　釋氏言宗心言妄心
謂常住不動之真心為宗縁者為妄其實所謂常住不
動者空而已矣縁起而流行者天地萬物皆野馬塵埃
也但不足以礙我空體與空體截然不相粘合吾儒則
就此野馬塵埃之中流行而不失其則者乃見常住不
動之真心故其名則同而所指實異也
　宗伯吳霞舟先生鍾巒
吳鍾巒字巒穉號霞舟武進人也崇禎甲戌進士先生
弱冠為諸生出入文社講會者四十餘年海内推為名
宿以貢敎諭光州學從河南鄉舉登第時年已五十八
矣授長興知縣閹人崔嶙𣙜鹺以屬禮待郡縣先生不
往降紹興照磨量移桂林推官南渡陞禮部主事未上
而國亡閩中以原官召之上書言國事時宰不悦先生
曰今日何等時如某者更説一句不得耶出為廣東副
使未行而國又亡遁跡海濱是時自浙至中左建國以
一旅奉之二三人望皆觀望不出先生曰吾等之出未
必有濟然因吾等之不出而人心解體何以見魯衛之
士亦惟以死繼之而已起為通政使駕返浙海先生以
禮部尚書扈蹕所至録其士之秀者為弟子員率之見
於行朝僕僕拜起人笑其迂先生曰此與陸君實舟中
講大學正心章一例耳駕在滃洲先生退處補陀及事
亟先生曰昔者吾友李仲達死奄禍吾尚為諸生不得
請死吾友馬君常死國難吾為逺臣不得從死閩事之
壊吾已辭行在不得驟死吾老矣不及此時此土死得
明白乾浄即一旦疾病死何以謝吾友見先帝於地下
哉復渡海入滃洲辛卯八月末於聖廟右廡設高座積
薪其下城破捧夫子神位登座危坐舉火而卒年七十
五先生受業於涇陽而於景逸元室季思皆為深交所
奉以為守身法者則淇澳困思抄也在長興五載以為差
足自喜者三事一為劉夫子弔丁長儒至邑得侍杖履
一為九日登烏膽山一為分房得錢希聲所謂道德文
章山水兼而有之矣先生嘗選時文名士品擇一時之
有品行者不滿二十人而(羲/)與焉其後同處圍城執手
慟哭(羲/)别先生行三十里先生復掉三板追送其語疾
痛薛諧孟傳先生所謂嗚咽而赴四明山中之招者此
也嗚呼先生之知(羲/)如此今鈔先生學案去之三十年
嚴毅之氣尚浮動目中也
霞舟隨筆人生只君親兩大本凡日用應酬宗族眷屬
無不本於親本此之謂仁凡踐土食毛事上臨下無不
本於君本此之謂義　人只除了利根便為聖賢故喻
利喻義分别君子小人小人所以喻利只為遂耳目口
體物交物一班人𣺌乎小哉真蠛蠓一世矣　有伊尹
之志則可仕不則貪位慕祿之鄙夫而已矣不可與事
君也有顔子之樂則可處不則飽食閒居之小人而已
矣未足與議道也　士大夫為盜賊闗説者是即盜賊
為倡優闗説者是即倡優　或問當此之時何以自處
答云見危臨難大節所在惟有一死其他隨縁俟命不
榮通不醜窮常養喜神獨尋樂處天下自亂吾身自治
履之九二履道坦坦幽人貞吉象曰幽人貞吉中不自
亂也玩之可得守身法　當此之時惟見危授命是天
下第一等事不死以圖恢復成敗尚聽諸天非立命之
學也　當此之時避世深山亦天下第一等事徼幸以
就功名禍福全聽諸人非保身之道也　錢啓新先生
云後生小子但有向上根器須忘年以交接引入道不
必羅致門下　張二無至京師宜興餽以人參不受宜
興不悦二無告以籌邊禦冦宜興諧之曰但主心一轉
天下自治他可置勿道也二無遂力求去　顔壯其為
孝亷時里人有跪訴者既去移晷追還為下一跪里人
駭問何故曰頃汝下跪我立而扶之思此終覺不安故
跪還汝耳　友云求長生當除妄想曰求長生獨非妄
想耶　君子小人之辯在人臣當冺其圭角在人主當
見得分明　天地之間只有陰陽二氣動静兩端循環
不已更無餘事此之謂易天地間一切目可得見耳可
得聞言可得傳躬可得行者皆道之用也皆象也數也
故聖人立象以盡意極其數遂定天下之象然則聖人
之意其不可見乎不可得而見者道之體也立象而意
盡於其中故曰君子之道費而隱費者用也隱者體也
聖人惟恐人索之於隱只言用不言體易之六爻皆用
也故曰用九曰用六用九而六其體故曰見羣龍無首
天德不可為首用六而九其體故曰利永貞以大終
天地只有一乾伏羲原初只有一畫坤之偶即一畫而
分之非另有第二畫也　坤之中斷處正是坤之虛處
所以順承天也乾貫乎中矣敬以直内義以方外一直
撑天拄地一方周遍四隅中字從直從方口可兼内外
二義　他卦之上為極為變惟鼎與井終為成功井以
養民鼎以養賢井以水鼎以火水火飲食之道也　欲
觀喜怒哀樂未發時氣象須將喜怒哀樂發而不中節
處克盡纔觀得　子貢聞道顔子以下一人只文章性
道二語括盡中庸費隱之㫖　問朝聞道所聞何道答
云只看下句　入道者當於天親一脈不可偽為處竭
情此文介真實見道語人情之同處即本心人謂隨處
體認天理愚謂隨處體貼人情静虛二字上不容加一
道字一念不起時一物不著處叅得消息當是朝聞
人身常定常静常安氣息自調每有意調息反覺氣息
轉麄可見正助之害　見危授命不要害怕見利思義
却要害羞　事父母能竭其力一生之力無一毫不為
父母用者而今而後吾知免夫此力纔竭　君子一生
汲汲皇皇只這一件事故曰好學　北辰是天之樞紐
中間些子不動處仍不是不動只動處還在原處　今
日會講各人須細細密察為文學而來乎為理學而來
乎為道學而來乎為文學來不過學業止討些悟頭這
不中用為理學來研窮意義亦是訓詁學究伎倆也不
中用為道學來實踐躬行纔有中用這便是所安又為
先生而來乎為聖賢而來乎為自己而來乎為先生而
來先生有出山時節這靠不得為聖賢而來聖像有不
懸時節聖人之書有不對面時節亦靠不得為自己而
來立志在身心性命這纔靠得這便是所安此是君子
小人親筆供状　言顧行行顧言今人之言大抵勦襲
之言今人之行大抵趨逐之行自己一毫不與其間此
之謂不相顧　知只在心地上明白不在義理見聞上
誇張　張二無云無諂無驕未必在境上打㸃自己未
有實受用在一經夫子指㸃便覺本地風光時時見前
非心地上打掃十分潔浄何以有此切磋琢磨正是樂
與好禮得力處子貢見得此直能因苖辨種飲水知源
三百篇皆無字之經矣故夫子許以言詩告往知來正
與大易數往知來不隔一線　二無云詩之為用自閨
房静好以至郊廟登歌其人自耕夫遊女以至藎臣哲
后其事自櫽括蟲魚草木以至感格天地神明真是無
隱不披無逺不屆却只人人一㸃不容已之思耳思起
處原無邪縁染而後有邪只用此無縁染之思抽引不
盡何止充天塞地　心本是仁非是二物私欲引去心
便違仁私欲既無心原是仁
　　郎中華鳯超先生允誠
華允誠字汝立别號鳯超無錫人天啟壬戌進士授工
部主事告歸崇禎己巳補任轉員外郎調兵部上疏言
國家罷設丞相用人之職吏部掌之閣臣不得侵焉今
次輔温體仁冢臣閔洪學同邑朋比駈除異已閣臣操
吏部之權吏部阿閣臣之意庇同鄉則保舉逆案排正
𩔖則逼逐講官奉㫖囘話因極言其罪狀又言王化貞
宜正法余大成在可矜上多用其言體仁洪學雖疏辨
無以難也尋以終養歸南渡起補吏部署選司事隨謝
去在朝不滿一月改革後杜門讀易戊子四月有告其
違制者遂執至金陵不屈而死先生師事高忠憲忠憲
殉節示先生以末後語云心如太虛本無生死故其師
弟子之死止見一義不見有生死所以云本無生死若
佛氏離義而言無生死則生也為罔生死也為徒死縱
能坐脱立亡亦是弄精魂而已先生居恒未嘗作詩蒙
難之春為二律云緬思古則企賢豪海外孤臣嚥雪毛
眼底兵戈方載路静中消息不容毫黙無一事陰逾惜
愁有千端枕自高生色千秋青史在自餘誰數却勞勞
振衣千仞碧雲端壽殀由來不二看日月光華宵又旦
春秋遷革嵗方寒每争毛髪留詩禮肯逐波流倒履冠
應盡只今祈便盡不堪囘首問長安是亦知死之一證也
　中書陳幾亭先生龍正
陳龍正字惕龍號幾亭浙之嘉善人崇禎甲戍進士授
中書舍人戊寅熒惑守心先生一言民間死罪細求疑
情一言輔臣不專票擬居恒則位置六卿有事則謀定
大將己卯十月彗星見先生進言曰事天以實不以文
臣更進之曰事天以恒不以暫何為實今日求言恤刑
之實是也何言恒自今以後弗忘此求言恤刑之心也
其年十一月上將郊天先生請正郊期古帝王郊天不
用至日家語孔子對定公曰周之始郊其月以日至其
日以上辛郊特牲曰郊之用辛也周之始郊日以至王
肅曰周之郊祭於建子之月也用辛日者以冬至陽氣
新用事也臣謹按上辛謂日至之月第一辛日如冬至
在十一月下旬則用仲辛冬至在十一月初旬本月無
辛則用十月下旬如崇禎十二年十一月二十八日辛
巳冬至宜十八日辛未郊也上命諸臣議先生又上郊
祀考辨上從之以辛巳南郊明年乞休不允壬午上言
勦寇不在兵多期於簡練殲渠非專恃勇藉於善謀所
云招撫之道則更有説曰解㪚曰安揷解散之法仍屬
良將安揷之法專委有司賊初淫殺小民苦賊而望兵
兵既無力民反畏兵而從賊至於民之望賊而中原不
可收拾矣及墾荒之議起先生曰金非財唯五穀為財
興屯不足以生穀唯墾荒可以生穀起科不可以墾荒
唯不起科可以墾荒五穀生則加派可罷加派罷然後
民生可安上以先生疏付金之俊議之甲申正月左遷
南京國子監丞國變後杜門著書未幾卒先生師事吳
子往志逺高忠憲留心當世之務故以萬物一體為宗
其後始湛心於性命然師門之㫖又一轉矣
學言最初最簡最盡一盡於太極再盡於陰陽三以下
不能無遺矣羲畫最盡發揮其最初也後聖有言皆發
揮於圖畫之後者也故曰言不盡意聖人欲使反其初
觀其盡者又曰予欲無言人心惟寂然不動斯太極矣
乎寂無不藏感無不通彼空虛者其以為有不能生陰
陽萬物之太極也質無常存氣無常分開非始有混非
終無有無從不相離故不言二之是以言之有無二視
天下之物無不二人我二矣心迹二矣體用二矣切而
生死亦二浮而得喪毁譽亦二二之所從來逺矣　日
無定中月無定滿人無定强方至即行長極即消斯須
不得留留則有息矣人形氣不得不衰也心不得不自
强也形氣似月心似日　天地自不滿生天地之中者
疇能滿諸山川無全吉人形無全美世福無全享極之
唐虞不能使朝無孔壬野無矜人古今亦無全治惟堯
孔心德居其全爾不可全者物而衆求之可全者德而
莫之求惑矣夫　天授人性其有形以後天人疎而親隔
而通之際乎天主上也人臣庻也性職事也奉職循理
謂之忠良曠厥職而朝夕致禮焉明主聞之以為忠乎
媚乎　止者心之常艮背亦止行庭亦止静者太極之
常生陰亦静生陽亦静主静者艮止之義乎心合於艮
之謂太極矣心載性而宰身然性視心則心竒矣惟性
最庸故學不從心而從性身視心則心㣲矣惟身斯顯
故學不本正而本修其從性也照異端之病也其本修
也坊百世之逃也　返百慮於何慮學問之道不知其
道反益其慮化有事為無事經濟之道不知其道反生
其事　聞道以無妄念為候妄念因於嗜慾嗜慾因於
有身嗜慾無味無足想矣物物自然無容想矣忽若有
見而念起不禁者悟與思誠者自反之謂也主於自得
不期誠而誠主於得名不期偽而偽　不信天則學無
柄小毁小譽小得小失目前相遇莫不傍徨焉學至於
唯有天知則陟降於帝庭與太極存矣功至於惟有天
知則朝市屢變傳家之事不變矣一得焉恐人不知㣲
勞焉恐人不感是誠何心哉　凡人者自為一人而已
矣仁人者天下之心心覺一身之疴癢仁人覺天下之
疴癢覺之故安之未能安天下且安目前無安之之權
且使有權者動念於求安安之心不可不自我存安之
績不必自我成　法今傳後其與人為善之心乎天下
法之天下皆善人矣後世傳之後世皆善人矣舜之所
樂其在兹乎我可法我可傳則品尊而名貴是雖有懿
行猶己私也去鄉人幾何憂不如舜憂不能使天下後
世同歸於善也詎憂無舜之令名　司馬徽有言識時
務者在乎俊傑天下先務時時各異孰為大本孰為大
端遡觀往事人所既為我則瞭焉方當吾世從何入手
而茫然不識者皆是也　取四三年來之治機治今之
天下未必合者而况逺昔哉成心之去難矣哉成心之
害深矣哉一懷成心所觀得失皆不復中非必愛之憎
之也力除愛憎設為虛衷而成心隱隱據其中而主之
我自以不闗成心也其實推之不能去也　立言有六
禁不本至誠勿言無益於世勿言損益相兼勿言後有
流弊勿言往哲已言勿襲言非力所及勿輕言　我與
天下後世之感通猶兩人相覿爾我愛彼彼亦愛我否
則覿面交疎我惟見有身天下亦烏知有我鄉人之所
以草木同腐也我孜孜為後世計後世孰能忘之聖賢
之所以長生於人心也　有明之盛道至醇深者薛高
二子而已薛子危而免高子遂及不以時耶不以爵耶
宋六子其一不受爵其五不居高爵　國朝人才自王
文成而下無若楊忠愍養其身以有為六律可明可制
　問三楊曰文貞德業最盛孶孶為民無赫赫功是足
貴也洪治三臣曰弇州記允矣周忠介曰介矣哉手綰
銓衡居不蔽風雨田數十畝其死也則幾傷勇乎其有
恥不與黨之心乎規免而忠介不免命也夫問楊忠烈
曰烈矣哉然激寺禍者夫夫也自昔狐䑕以格主去以
慧術去有一疏顯攻之而去者乎不去禍斯烈矣　上
士貞其身移風易俗中士自固焉而已下士每遇風俗
則身為之移　堯舜以來只説教字從不曾説著學至
傅説乃極説箇學之益出來尼思以前只説性字從不
曾説著理至孔子方言窮理孟子又云心所同然者理
説箇理字出來此二字便為千萬世宗主　言生生可
以該冲漠無朕言冲漠無朕或反以晦生生儘有恬静
之士談及民生利病輒悄然不顧非惟不顧且將阻人
葢其恬静中與世間痛癢全相隔斷豈知所謂冲漠無
朕正欲於一相不立之處體認出萬物一體端倪耳若
人我隔絶則其養高習静反隱隱養成一段殺機古來
那有此秦越學問今日言學只提箇生字　學者須得
為萬世開太平意思方是一體方是隱居工夫不然一
生巖居川觀豈便無事可做但云獨善其身亦覺與世
隔絶須識獨善中原有兼善事業但目前不甚著明只
觀百世而下所法所傳總是堯舜仲尼意思大行窮居
當時事業畧有分别久久決無分别有分别之日短無
分别之運長念頭從萬物一體處起工夫只在修身天
地之大德曰生人皆有不忍人之心此二語是孔孟提
出道學大原恐人不知如何用力所以又説明明德許
多條目然只看欲明明德於天下一句已將念頭工夫
合總説完後世學問不本諸好生之心許多清高静寂
長厚儉樸一切盛德芳名都只從一身上起總做得完
完全全無些子破綻終非知道無他念頭起於自身工
夫反在外面總只顛倒了　一部論語皆説學問事惟
是知也直指出心體來皆説做工夫事惟天何言哉直
指出道體來皆説生前事惟朝聞夕死直指出到頭結
果處來説心體明是不倚見聞矣終不敎人廢學問説
道體明是節節現成矣終不敎人不做工夫説到頭結
果明是心同太虛事業皆浮雲矣終不敎人虛想像死
後光景歩歩踏實乃得絶塵而奔斯人為徒乃得侔天
而遊味此三則任是特地靈慧無礙辯才劈空提醒未
有出於其外者也異端拈出神竒妙理在聖人止是平
常異端喝出驚佈大事在聖人止是作息故使驚者不
解解者不驚　在人身如何是天載曰不思而得不勉
而中此人身中無聲無臭處也但於義理熟之莫從天
載上虛想要犯好知不好學之蔽　所性分定人人盡
然仁義禮智根於心唯君子能之栽植非一日矣若以
不加損獨歸君子便不識所性　曾子傳一貫不言一
貫而言絜矩其義一也在道則言一貫在天下則言絜
矩此矩即從心所欲之矩聖人不必言絜絜之則是忠
恕其於學者最有把捉湯武反之亦是絜矩　道一而
已矣中一而已矣中不可見見之於和自昔聖人之作
用舉八元屏四凶皆和也何事是中惟和則發揮出中
字來中無可言言之以庸自昔聖人之日用勉不足慎
有餘皆庸也何物是中惟庸則形狀出中字來博厚高
明結以天之所以為天不及地也溥博淵泉結以配天
不及地也知化育結以浩浩其天不及地也無他天一
而已矣地止是天中之凝聚處在彼則觀和與庸而中
見在此則言天而地見指㸃之法相反而通　大舜所
至成都孔孟育英才太丘幼安之徒鄉里薫其德士善
其身未有以獨善終者也對天下而云耳德不孤人必
有以應我善無獨我必有以成人　朱子知行並進何
嘗不重覺悟只似多却推駁象山一番然非自為為後
世也象山立身實無可議陽明大𩔖之無忝躬行君子
只多却推駁朱子一番顔曾木卜同在聖門親領德旨
其用功得力處何嘗不小異使當時必欲相同亦成聚
訟矣大抵學問只怕差不怕異入門不妨異朝聞夕可
歸宿必同用力不妨異設誠致行起念必同　問聖賢
效法天地亦有時抝過天地否曰夷齊不食周粟當時
天運悉已歸周兩人欲以雙身撐住乾坤元時上天命
之入主天下而金華四子没身泉壤一則抝之於天運
之初遷一則抝之於天運之久定此太極之不隨陰陽
者故人心為太極　孔子憂學之不講不知是如何講
法孟子直發揮出來有箇詳説有箇反説詳即如今辯
論反則是體認天理躬行亦反説也黙識亦反説也古
人辯論惟恐體認或誤故須辯之今人雖反説到至精
至㣲處只是説話然則且莫講學先體貼孔孟講説二
字　理欲並竅於人心饑食渴飲非其一端乎知味得
正斯理矣甘而失正或醉飽溢量斯私欲矣一事一念
莫不有利善介於其間危如之何凡言危者得失存亡
之闗也若以私欲為人心則已失已亡豈直危而已哉
道心即人心之得其正者與不正止争些子非必如一
黑一白相反而易辯也故曰惟㣲
　
　
　
　明儒學案卷六十一
欽定四庫全書
　明儒學案卷六十二
　　　　　　　　　　　餘姚　黄宗羲　撰
蕺山學案
今日之學者大概以髙劉二先生並稱為大儒可以
無疑矣然當髙子遺書初出之時羲侍先生於舟中
自禾水至省下盡日翻閲先師時摘其闌入釋氏者
以示羲後讀先師論學書有答韓位者云古之有朱
子今之有忠憲先生皆半雜禪門又讀忠憲三時記
謂釋典與聖人所争毫髪其精微處吾儒具有之總
不出無極二字而已弊病處先儒具言之總不出無
理二字而已其意似主於無此釋氏之所以為釋氏
也即如忠憲正命之語本無生死亦是佛家語氣故
先師急救正之曰先生心與道一盡其道而生盡其
道而死是之謂無生死非佛氏所謂無生死也忠憲
固非佛學然不能不出入其間所謂大醇而小疵
者若吾先師則醇乎其醇矣後世必有能辨之者戊申
嵗羲與惲日初同在越城半年日初先生高第弟子其
時為劉子節要臨别拜於河滸日初執手謂羲曰知先
師之學者今無人矣吾二人宗㫖不可不同但於先師
言意所在當稍渾融耳羲葢未之答也及節要刻成緘
書寄羲曰子知先師之學者不可不序嗟乎羲豈能知
先師之學者然觀日初高劉兩先生正學説云忠憲得
之悟其畢生黽勉祗重修持是以乾知統攝坤能先師
得之修其末後歸趣亟稱解悟是以坤能證入乾知夫
天氣之為乾地質之為坤氣不得不凝為質質不得不
㪚為氣兩者同一物也乾知而無坤能則為狂慧坤能
而無乾知則為肓修豈有先後彼徒見忠憲旅店之悟
以為得之悟此是禪門路徑與聖學無當也先師之慎
獨非性體分明慎是慎箇恁麽以此觀之日初亦便未
知先師之學也使其知之則於先師言意所在迎刃而
解矣此羲不序節要之意也惜當時不及細論負此良
友今所録一依原書次第先師著述雖多其大槩具是
學者可以無未見之恨矣
　忠端劉念臺先生宗周
劉諱宗周字起東號念臺越之山陰人萬厯辛丑進士
授行人上疏言國本言東林多君子不宜彈射請告歸
起禮部主事劾奄人魏忠賢保姆客氏轉光禄寺丞尋
陞尚寳少卿太僕少卿疏辭不允告病囘籍起右通政
又固辭内批其矯情厭世革職為民崇禎己巳起順天
府尹上方綜核名實羣臣救過不遑先生以為此刑名
之術也不可以治天下而以仁義之説進上迂濶之京
師戒嚴上疑廷臣謀國不忠稍稍親向奄人先生謂今
日第一宜開示誠心為濟難之本皇上以親内臣之心
親外臣以重武臣之心重文臣則太平之業一舉而定
也當是時小人乘時欲翻逆案遂以失事者牽連入之
東林先生曰自東林之以忠義著是非定矣奈何復起
波瀾用賢之路從此而窮解嚴後上祈天永命疏上天
重民命則刑罰宜省請除詔獄上天厚民生則賦斂宜
緩請除新餉相臣勿興大獄勿贊富强與有祈天永命
之責焉上詰以軍需所出先生對曰有原設之兵原設
之餉在上終以為迂濶也請告歸上復思之因推閣員
降詔召先生入對文華殿上問人才糧餉流冦三事對
曰天下原未嘗乏才止因皇上求治太急進退天下士
太輕所以有人而無人之用加派重而叅罰嚴吏治日
壊民生不得其所胥化為盜賊餉無從出矣流冦本朝
廷赤子撫之有方盜賊還為吾民也上又問兵事對曰
臣聞禦外亦以治内為本此干羽所以格有苗也皇上
亦法堯舜而已矣上顧温體仁曰迂哉劉某之言也用
為工部左侍郎乃以近日弊政反覆言之謂皇上但下
尺一之詔痛言前日所以致賊之由與今日不忍輕棄
斯民之意遣廷臣賚内帑巡行郡國為招撫使以招其
無罪而流亡者陳師險隘聽其窮而自解歸來誅渠之
外猶可不殺一人而畢此役也上見之大怒久之而意
解諭以大臣論事須體國度時不當效小臣圖占地歩
盡咎朝廷耳先生復言皇上已具堯舜之心惟是人心
道心不能無倚伏之機出於人心而有過不及者授之
政事之地即求治而過不免害治者有之惟皇上深致
意焉三疏請告上允之行至德州上疏曰今日之禍己
巳以來釀成之也後日之禍今日又釀之矣己巳之變
受事者為執政之異已不難為法受惡槩寘之重典丙
子之變受事者為執政之私人不難上下蒙蔽使處分
之頓異自古小人與中官氣誼一𩔖故天下有比中官
之小人必無合於君子之小人有用小人之君子終無
黨比中官之君子八年之間誰秉國成臣不能為首輔
溫體仁解矣有旨革職為民然上終不忘先生臨朝而
歎謂大臣如劉宗周清執敢言廷臣莫及也壬午起吏
部左侍郎先生以為天下浩亂決不能舍道而别有手
援之法一渉功利皆為茍且途中上書以明聖學未至
陞左都御史召對上問職掌安在對曰都察院之職在
於正己以正百僚必其存諸中者上可以對君父下可
質天下士大夫而後百僚則而象之至於責成巡方其
首務也巡方得人則吏治清吏治清則民生安矣已又
戒嚴先生言皇上以一心為天地神人之主鎮静以立
本安詳以應變此第一義也其施行次第旌盧象昇戮
楊嗣昌上曰責重朕心是也請䘏追戮何與兵機事召
對中左門御史楊若僑言火器先生劾之曰御史之言
非也邇來邊臣於安攘禦侮之策戰守屯戍之法槩置
不講以火器為師命不恃人而恃器國威所以愈頓也
上議督撫去留先生對請自督師范志完始志完身任
三協平時無備聽其闌入今又借援南下為脱卸計從
此闗門無阻決裂至此上曰入援乃奉㫖而行何云脱
卸先生對十五年來皇上處分未當致有今日敗局乃
不追原禍始更絃易輒欲以一切茍且之政牽補罅漏
非長治之道也上變色曰從前已不可追今日事後之
圖安在先生對今日第一義在皇上開誠布公先豁疑
闗公天下以為好惡則思過半矣上曰國家敗壊已極
如何整頓先生對近來持論者但論才望不論操守不
知天下真才望出於天下真操守自古未有操守不謹
而遇事敢前者亦未有操守不謹而軍士畏威者上曰
濟變之日先才而後守先生對以濟變言愈宜先守即
如范志完操守不謹用賄補官所以三軍解體莫肯用
命由此觀之豈不信以操守為主乎上始色解先生更
端曰皇上方下詔求言而給事中姜埰行人司副熊開
元以言得罪下之詔獄皇上度量卓越如臣某累多狂
妄幸寛斧鑕又如詞臣黃道周亦以戅直獲宥二臣何
獨不䝉一體之仁乎上曰道周有學有守豈二臣可比
先生對曰二臣誠不及道周然朝廷待言官有體即有
應得之罪亦當敇下法司定之遽寘詔獄終於國體有
傷上怒曰朕處一二言官如何遂傷國體假有貪贓壊
法欺君罔上俱可不問乎先生對即皇上欲問貪贓壊
法欺君罔上者亦不可不付之法司也上大怒曰如此
偏黨豈堪憲職候旨處分先生謝罪文武班行各申救
遂革職歸南渡起原官先生上言今日宗社大計舍討
賊復讐無以表陛下渡江之心非陛下決策親征亦何
以作天下忠臣義士之氣江左非偏安之業請進圖江
北鳯陽號稱中都東扼徐淮北控豫州西顧荆襄而南
去金陵不逺親征之師駐蹕於此規模先立而後可言
政事一時亂政先生無不危言閣臣則劾馬士英勲臣
則劾劉孔昭四鎮則劾劉澤清高傑先生本無意於出
謂中朝之黨論方興何暇圖河北之賊立國之本計已
疎何以言匡攘之畧當是時姦人雖不利先生然恥不
能致先生反急先生之一出馬士英言先生負海内重
名自稱草莽孤臣不書新命明示以不臣也朱統􁨒言
先生請移蹕鳯陽鳯陽高牆之所葢欲以罪宗處皇上
四鎮皆言先生欲行定策之誅意在廢立先生在丹陽
僧舍高傑劉澤清遣刺客數輩迹之先生危坐終日無
惰容客亦心折而去詔書敦逼再三先生始受命尋以
阮大鋮為兵部侍郎先生曰大鋮之進退江左之興衰
繫焉内批是否確論先生再疏請告予馳驛歸先生出
國門黃童白叟聚觀嘆息知南都之不能久立也浙省
降先生慟哭曰此余正命時也門人以文山疊山袁閬
故事言者先生曰北都之變可以死可以無死以身在
削籍也南都之變主上自棄其社稷仆在懸車尚曰可
以死可以無死今吳越又降區區老臣尚何之乎若曰
身不在位不當與城為存亡獨不當與土為存亡乎故
相江萬里所以死也世無逃死之宰相亦豈有逃死之
御史大夫乎君臣之義本以情決舍情而言義非義也
父子之親固不可解於心君臣之義亦不可解於心今
謂可以不死而死可以有待而死死為近名則隨地出
脱終成一貪生畏死之徒而已矣絶食二十日卒乙酉
閏六月八日戊子也年六十八先生起自孤童始從外
祖章潁學長師許敬菴而砥礪性命之友則劉静之丁
長儒周寧宇應中先忠端公高忠憲晚雖與陶石梁同
講席為證人之會而學不同石梁之門人皆學佛後且
流於因果分會於白馬山羲嘗聽講石梁言一名臣轉
身為馬引其疾姑證之羲甚不然其言退而與王業洵
王毓蓍推擇一輩時名之士四十餘人執贄先生門下
此四十餘人者皆喜闢佛然而無有根柢於學問之事
亦浮慕而已反資學佛者之口實先生有憂之兩者交
譏故傳先生之學者未易一二也先生之學以慎獨為
宗儒者人人言慎獨唯先生始得其真盈天地間皆氣
也其在人心一氣之流行誠通誠復自然分為喜怒哀
樂仁義禮智之名因此而起者也不待安排品節自能
不過其則即中和也此生而有之人人如是所以謂之
性善即不無過不及之差而性體原自周流不害其為
中和之德學者但証得性體分明而以時保之即是慎
矣慎之工夫只在主宰上覺有主是曰意離意根一歩
便是妄便非獨矣故愈収斂是愈推致然主宰亦非有
一處停頓即在此流行之中故曰逝者如斯夫不舍晝
夜葢離氣無所為理離心無所為性佛者之言曰有物
先天地無形本寂寥能為萬象主不逐四時凋此是他
真贓實犯奈何儒者亦曰理生氣所謂毫釐之辨竟亦
安在而徒以自私自利不可以治天下國家棄而君臣
父子强生分别其不謂佛者之所笑乎先生如此指出
真是南轅北轍界限清楚有宋以來所未有也識者謂
五星聚奎濓洛闗閩出焉五星聚室陽明子之説昌五
星聚張子劉子之道通豈非天哉豈非天哉
語録湛然寂静中當見諸縁就攝諸事就理雖簿書鞅
掌金革倥􁦖一齊俱了此静中真消息若一事不理可
知一心忙亂在用一心錯一心理一事壊一事即豎得
許多功能亦是沙水不成團如喫飯穿衣有甚竒事纔
忙亂已從脊梁過學無本領漫言主静總無益也(以下/庚申)
(前/録)　知行自有次第但知先而行即從之無間可截故
云一後儒喜以覺言性謂一覺無餘事即知即行其要
歸於無知知既不立一亦難言噫是率天下而禪也
有不善未嘗不知是謂良知知之未嘗復行也是謂致
知　盈天地間皆道也學者須是擇乎中庸事之過不
及處即為惡事則念之有倚著處即為惡念擇善非擇
在事上直證本心始得識仁一篇總是狀仁體合下如
此當下認取活潑地不須著纖毫氣力所謂我固有之
也然誠敬為力乃是無著力處葢把持之存終屬人偽
誠敬之存乃為天理只是存得好便是存敬存正是防
檢克己是也存正是窮索擇善是也若泥不須防檢窮
索則誠敬之存當在何處未免滋高明之惑　凡人一
言過則終日言皆婉轉而文此一言之過一行過則終
日行皆婉轉而文此一行之過葢人情文過之態如此
幾何而不墮禽獸也(以下/癸亥)　日用之間漫無事事或出
入闈房或應接賓客或散歩迴廊或静窺書册或談説
無根或思想過去未來或料理藥餌或揀擇衣飲或詰
童僕或量光鹽恁地捱排莫可適莫自謂頗無大過杜
門守拙禍亦無生及夫時移境改一朝患作追尋來厯
多坐前日無事甲裏如前日妄起一念此一念便下種
子前日誤讀一册此一册便成附會推此以往不可勝
數故君子不以閒居而肆惡不以造次而違仁　此心
放逸已久纔問内則苦而不甘忽復去之總之未得天
理之所安耳心無内外其渾然不見内外處即天理也
先生云心有所向便是欲向内向外皆欲也(以下乙/丑丙寅)
釋氏之學本心吾儒之學亦本心但吾儒自心而推之
意與知其工夫實地却在格物所以心與天通釋氏言
心便言覺合下遺却意無意則無知無知則無物其所
謂覺亦只是虚空圓寂之覺與吾儒體物之知不同其
所謂心亦只是虛空圓寂之心與吾儒盡物之心不同
象山言心本未嘗差到慈湖言無意分明是禪家機軸
一盤托出　道本無一物可言若有一物可言便是礙
膺之物學本無一事可著纔有一事可著便是賊心之
事如學仁便非仁學義便非義學中便非中學静便非
静止有誠敬一門頗無破綻然認定誠敬執著不化則
其謂不誠不敬也亦已多矣夫道即其人而已矣學如
其心而已矣　此心絶無凑泊處從前是過去向後是
未來逐外是人分搜裏是鬼窟四路把絶就其中間不
容髪處恰是此心真凑泊處此處理會得分明則大本
達道皆從此出　心無物累便是道莫於此外更求道
此外求道妄也見為妄見思為妄思有見與思即與消
融去即此是善學　延平敎人看喜怒哀樂未發時作
何氣象此學問第一義工夫未發時有何氣象可觀只
是查檢自己病痛到極㣲密處方知時雖未發而倚著
之私隱隱已伏纔有倚著便來橫決若於此處查考分
明如貫虱車輪更無躱閃則中體怳然在此而已發之
後不待言矣此之為善觀氣象者(以下/戊辰)　問未發氣象
從何處看入曰從發處看入如何用工夫曰其要只在
慎獨問兼動静否曰工夫只在静故云主静立人極非
偏言之也然則何以從發處看入曰動中求静是真静
之體静中求動是真動之用體用一原動静無端心體
本是如此　動中有静静中有動者天理之所以妙合
而無間也静以宰動動復歸静者人心之所以有主而
常一也故天理無動無静而人心惟以静為主以静為
主則時静而静時動而動即静即動無静無動君子盡
性至命之極則也(以下/甲戌)　游思妄想不必苦事禁遏大
抵人心不能無所用但用之於學者既專則一起一倒
都在這裏何暇及一切游思妄想即這裏處不無間斷
忽然走作吾立刻與之追救去亦不至大為擾擾矣此
主客之勢也　正諦當時切忌又起爐竈(以下丙子/京邸録)
無事時得一偷字有事時得一亂字　程子曰無妄之
謂誠無妄亦無誠　心以物為體離物無知今欲離物
以求知是張子所謂反鏡索照也然則物有時而離心
乎曰無時非物心在外乎曰惟心無外　獨字是虛位
從性體看來則曰莫見莫顯是思慮未起鬼神莫知也
從心體看來則曰十目十手是思慮既起吾心獨知時
也然性體即在心體中看出　心之官則思思曰睿睿
作聖性之德曰誠誠者不勉而中不思而得從容中道
聖人也此心性之辨也故學始於思達於不思而得又
曰誠者天之道也思誠者人之道也　致知在格物中
庸明有疏義曰明善是也然中庸言五者之目而大學
止言格致不言所以格且致者何也曰此五者之目已
括大學二字内此直言其所謂道耳故曰如切如磋者
道學也此格物之功也　人心惟危道心惟㣲道心中
即在人心中看出始見得心性一而二二而一然學者
工夫不得不向危處做起是就至粗處求精至紛處求
一至偏倚處求中也(擇善固執正是從氣質上/揀擇德性來所以至精)　纔認
已無不是處愈流愈下終成凢夫纔認己有不是處愈
達愈上便是聖人　獨體只是箇㣲字慎獨之功亦只
在於㣲處下一著子故曰道心惟㣲心一也合性而言
則曰仁離性而言則曰覺覺則仁之親切痛癢處然不
可以覺為仁正謂不可以心為性也又統而言之則曰
心析而言之則曰天下國家身心意知物惟心精之合
意知物粗之合天下國家與身而後成其為覺若單言
心則心亦一物而已凡賢聖言心皆合八條目而言者
也或止合意知物言惟大學列在八目之中而血脈仍
是一貫正是此心之全譜又特表之曰明德　大學之
言心也曰忿懥恐懼好樂憂患而已此四者心之體也
其言意也則曰好好色惡惡臭好惡者此心最初之機
即四者之所自來故意蘊於心非心之所發也又就意
中指出最初之機則僅有知善知惡之知而已此即意
之不可欺者也故知藏於意非意之所起也又就知中
指出最初之機則僅有體物不遺之物而已此所謂獨
也故物即是知非知之所照也大學之敎一層切一層
真是水窮山盡學問原不以誠意為主以致良知為用
神者　有善有惡者心之動好善惡惡者意之静知善
知惡者是良知有善無惡者是物則　一性也自理而
言則曰仁義禮智自氣而言則曰喜怒哀樂一理也自
性而言則曰仁義禮智自心而言則曰喜怒哀樂　或
曰君子既常戒懼於睹聞矣又必及其所不睹聞方是
須臾不離道否曰如此則是判成兩片矣且人自朝至
夕終無睹聞不著時即後世學者有一種瞑目杜聰工
夫亦是禪門流弊聖學原無此敎法　無極而太極獨
之體也動而生陽即喜怒哀樂未發謂之中静而生陰
即發而皆中節謂之和纔動於中即發於外發於外則
無事矣是謂動極復静纔發於外即止於中止於中則
有本矣自謂静極復動一動一静互為其根分陰分陽
兩儀立焉若謂有時而動因感乃生有時而静與感俱
滅則性有時而生滅矣葢時位不能無動静而性體不
與時位為推遷故君子戒懼於不睹不聞何時位動静
之有　問人心既無無喜怒哀樂時而藏發總一機矣
若夫氣機之屈伸畢竟有寂感之時寂然之時四者終
當㝠於無端感通之時四者終當造於有象則又安得
以未發為動而已發反為静乎曰性無動静者也而心
有寂感當其寂然不動之時喜怒哀樂未始淪於無及
其感而遂通之際喜怒哀樂未始滯於有以其未始淪
於無故當其未發謂之陽之動動而無動故也以其未
始滯於有故及其已發謂之陰之静静而無静故也動
而無動静而無静神也性之所以為性也動中有動静
中有静物也心之所以為心也
　　體認親切法
　　　身在天地萬物之中非有我之得私
　　　心在天地萬物之外非一膜之能囿
　　　通天地萬物為一心更無中外可言
　　　體天地萬物為一本更無本心可覔
　先生有詩云只卷圓相形容似纔㸃些兒面目肥即
　此可以辨儒釋
或曰慎獨是第二義學者須先識天命之性否曰不慎
獨又如何識得天命之性(以下丙子/獨証編)　只此喜怒哀樂
而達乎天地即天地之寒暑災祥達乎萬物即萬物之
疾痛疴癢　伊洛拈出敬字本中庸戒慎恐懼來然敬
字只是死工力不若中庸説得有著落以戒慎屬不睹
以恐懼屬不聞總只為這些子討消息胸中實無個敬
字也故主静立極之説最為無弊　小人只是無忌憚
便結果一生至大學止言閒居為不善耳閒居時有何
不善可為只是一種懶散精神漫無著落處便是萬惡
淵藪正是小人無忌憚處可畏哉　陽明先生言良知
即物以言知也若早知有格物義在即止言致知亦得
朱子言獨知對睹聞以言獨也若早知有不睹不聞義
在即止言慎獨亦得　離獨一歩便是人偽　主静之
説大要主於循理然昔賢云道德言動皆翕聚為主發
散是不得已事天地萬物皆然則亦意有專屬正黃葉
止兒啼是方便法也　喜怒哀樂雖錯綜其文實以氣
序而言至殽而為七情曰喜怒哀樂懼愛惡欲是性情
之變離乎天而出乎人者故紛然錯出而不齊所為感
於物而動性之欲也七者合而言之皆欲也君子存理
遏欲之功正用之於此若喜怒哀樂四者其發與未發
更無人力可施也(後人解中和誤認是/七情故經㫖晦至今)　古人恐懼二
字嘗用在平康無事時及至利害當前無可迴避只得
赤體承當世人只是倒做了　九容分明畫出有道形
容氣象然學者一味學不得吾病其狥外而為人也
本體只是這些子工夫只是這些子并這些子仍不得
分此為本體彼為工夫既無本體工夫可分則亦并無
這些子可指故曰上天之載無聲無臭至矣　盈天地
間一氣而已矣有氣斯有數有數斯有象有象斯有名
有名斯有物有物斯有性有性斯有道故道其後起也
而求道者輒求之未始有氣之先以為道生氣則道亦
何物也而能遂生氣乎(以下/丁丑)　或曰虛生氣夫虛即氣
也何生之有吾遡之未始有氣之先亦無往而非氣也
當其屈也自無而之有有而未始有及其伸也自有而
之無無而未始無也非有非無之間而即有即無是謂
太虛是謂太極　天者萬物之總名非與物為君也道
者萬器之總名非與器為體也性者萬形之總名非與
形為偶也　一心也而在天謂之誠人之本也在人謂
之明天之本也故人本天天亦本人離器而道不可見
故道器可以上下言不可以先後言有物先天地異端
千差萬錯從此句來一氣之變雜然流行𩔖萬物而觀
人亦物也而靈者不得不靈靈無以異於蠢也故靈含
蠢蠢亦含靈𩔖萬體而觀心亦體也而大者不得不大
大無以分於小也故大統小小亦統大　人心徑寸耳
而空中四達有太虛之象虛故生靈靈生覺覺有主是
曰意此天命之體而性道敎所從出也(覺有主是/義創見)　天
樞轉於於穆地軸亘於中央人心藏於獨覺　理即是
氣之理斷然不在氣先不在氣之外知此則知道心即
人心之本心義理之性即氣質之本性千古支離之説
可以盡掃而學者從事於入道之路高之不墮於虛無
卑之不淪於象數道術始歸於一乎　天命流行物與
無妄言實有此流行之命而物物付畀之非流行之外
另有個無妄之理　乾坤合德而無為故曰一陰一陽
之謂道非迭運之謂也至化育之功實始乎繼體之長
子而長女配之成乎少男而少女配之故曰繼之者善
也成之者性也今曰繼静而動亦非也以斯知人心之
獨體不可以動静言而動静者其所乘之位也分明是
造化之理　心無善惡而一㸃獨知知善知惡知善知
惡之知即是好善惡惡之意好善惡惡之意即是無善
無惡之體此之謂無極而太極意者心之所存非所發
也或曰好善惡惡非所發乎曰意之好惡與起念之好
惡不同意之好惡一機而互見起念之好惡兩在而異
情以念為意何啻千里　自濓溪有主静立極之説傳
之豫章延平遂以看喜怒哀樂未發以前氣象為單提
口訣夫所謂未發以前氣象即是獨中真消息但説不
得前後際耳葢獨不離中和延平姑即中以求獨體而
和在其中此慎獨真方便門也後儒不察謂未發以前
專是静寂一機直欲求之思慮未起之先而曰既思即
是已發果然心行路絶語言道斷矣故朱子終不取延
平之説遂專守程門主敬之法以敎學者特其以獨為
動念邉事不為無弊至湖南中和問答轉折發明内有
以心為主則性情各有統理而敬之一字又所以流貫
乎動静之間庻幾不謬於慎獨之説最後更以察識端
倪為第一義為誤而仍歸之涵養一路可為善學延平
者然終未得中庸本旨　陽明子言良知每謂個個人
心有仲尼至於中和二字則反不能信謂必慎獨之後
方有此氣象豈知中和若不是生而有之又如何養成
得中只是四時之中氣和只是中氣流露處天若無中
氣如何能以四時之氣相禪不窮人若無中氣如何能
以四端之情相生不已故曰哀樂相生循環無端正目
而視之不可得而見傾耳而聽之不可得而聞戒懼於
所不睹聞其㫖一也　性情之德有即心而見者有離
心而見者即心而言則寂然不動感而遂通當喜而喜
當怒而怒哀樂亦然由中道和有前後際而實非判然
分為二時離心而言則維天於穆一氣流行自喜而樂
自樂而怒自怒而哀自哀而復喜由中道和有顯㣲際
而亦非截然分為兩在然即心離心總見此心之妙而
心之與性不可以分合言也故寂然不動之中四氣實
相為循環而感而遂通之際四氣又迭以時出即喜怒
哀樂之中各有喜怒哀樂焉如初喜屬喜喜之暢屬樂
喜之斂屬怒喜之藏屬哀餘倣此是也又有逐感而見
者如喜也而溢為好樂也而溢為樂怒也而積為忿􁂯
一哀也而分為恐為懼為憂為患非樂而淫即哀而傷
且陽德衰而陰慘用事喜與樂之分數減而忿􁂯恐懼
憂患之分數居其偏勝則去天愈逺心非其心矣　陽
明子曰語言正到快意時便翕然能止截得意氣正到
發揚時便肅然能收斂得嗜欲正到沸騰時便廓然能
消化得此非天下之大勇不能然見得良知親切工夫
亦自不難愚為語言既到快意時自能繼以止截意氣
既到發揚時自能繼以收斂嗜欲既到沸騰時自能繼
以消化此正一氣之自通自復分明喜怒哀樂相為循
環之妙有不待品節限制而然即其間非無過不及之
差而性體原自周流不害其為中和之德學者但證得
性體分明而以時保之則雖日用動静之間莫非天理
流行之妙而於所謂良知之見亦莫親切於此矣若必
借良知為監察官欲就其一往不返之勢皆一一逆收
之以還之天理之正則心之與性先自相讐而杞柳桮
棬之説有時而伸也必矣　中庸言喜怒哀樂專指四
德而言非以七情言也喜仁之德也怒義之德也樂禮
之德也哀智之德也而其所謂中即信之德也故自四
者之存諸中言謂之中不必其未發之前别有氣象也
即天道之元亨利貞運於於穆者是也自四者之發於
外言謂之和不必其已發之時又有氣象也即天道之
元亨利貞呈於化育者是也惟存發總是一機故中和
渾是一性如内有陽舒之心為喜為樂外即有陽舒之
色動作態度無不陽舒者内有陰慘之心為怒為哀外
即有陰慘之色動作態度無不陰慘者推之一動一静
一語一黙莫不皆然此獨體之妙所以即㣲即顯即隱
即見即慎獨之學即中和即位育此千聖學脈也　心
意知物是一路不知此外何以又容一念字今心為念
葢心之餘氣也餘氣也者動氣也動而逺乎天故念起
念滅為厥心病還為意病為知病為物病故念有善惡
而物即與之為善惡物本無善惡也念有昏明而知即
與之為昏明知本無昏明也念有真妄而意即與之為
真妄意本無真妄也念有起滅而心即與之為起滅心
本無起滅也故聖人化念還心要於主静　心之官則
思一息不思則官失其職故人心無思而無乎不思絶
無所為思慮未起之時惟物感相乘而心為之動則思
為物化一㸃精明之氣不能自主遂為憧憧往來之思
矣如官犯贓乃溺職也　思即是良知之柄　知無不
良只是獨知一㸃　朱子以未發言性仍是逃空墮幻
之見性者生而有之之理無處無之如心能思心之性
也耳能聽耳之性也目能視目之性也未發謂之中未
發之性也已發謂之和已發之性也搏而躍之可使過
顙激而行之可使在山勢之性也　程子曰惡亦不可
不謂之性如麟鳯梟獍其性之仁暴皆生而有之假令
易梟獍而仁易麟鳯而暴則非其性矣水清則明清之
性也水濁則暗濁之性也千古性學不明則是將做一
好題目看故或拘於一處或限於一時而不能相通以
𩔖萬物之情使性善之㫖反晦　性即理也理無定理
理亦無理　張子曰論性不論氣不備論氣不論性不
明是性與氣分明兩事矣即程子之見亦近儱侗凡言
性者皆指氣質而言也或曰有氣質之性有義理之性
亦非也盈天地間止有氣質之性更無義理之性如曰
氣質之理即是豈可曰義理之理乎　周天三百六十
五度四分度之一曰一嵗一周天而天以一氣進退平
分四時溫涼寒燠不爽其則一嵗如此萬古如此即其
間亦有愆陽伏陰釀為災祥之數而終不易造化之大
常此所謂大哉乾乎剛健中正純粹精也　鐘虛則鳴
叩之以大則大鳴叩之以小則小鳴以為别有一物主
所以鳴者非也盈天地間道理不過如此正為虛而能
應之理物物皆然非鐘所得而私也此可以明性體矣
　古今性學不明只是將此理另作一物看大抵臧三
耳之説佛氏曰性空也空與色對空一物也老氏曰性
元也元與白對元一物也吾儒曰性理也理與氣對理
一物也佛老叛理而吾儒障於理幾何而勝之　朱子
於獨字下補一知字可謂擴前聖所未發然專以屬之
動念邊事何耶豈静中無知乎使知有間於動静則不
得謂之知矣　心無存亡但離獨位便是亡　滿腔子
皆惻隱之心以人身八萬四千毫竅在在靈通知痛癢
也只此知痛癢心便是惻隱之心凡乍見孺子感動之
心皆從知痛癢心一體分出來朱子云知痛是人心惻
隱是道心太分析惻隱是知痛表德　慈湖宗無意亦
以念為意也只是死念法若意則何可無者無意則無
心矣龍溪有無心之心則體寂無意之意則應元此的
傳慈湖衣鉢也文成云慈湖不免著在無意上則龍溪
之説非師門定本可知若夫子之毋意正可與誠意之
説相發明誠意乃所以無意也毋意者毋自欺也　子
絶四毋意聖人心同太虛一疵不存了無端倪可窺即
就其存主處亦化而不有大抵歸之神明不測而已自
意而積成為我纔説得是私意若竟以意為私是認念
為意也日用之間動静云為莫不各有自然之理茍能
順以應之如飢食渴飲夏葛冬裘不起一見則亦無往
而非道矣纔起一見便屬我見强我合道動成兩胖(以/下)
(戊/寅)　格物是格其有善無惡之物　存其心養其性存
得恰好處便是養本是一個工夫却須兩句説正如宋
儒言涵養須用敬進學則在致知(己/卯)　人心如穀種滿
腔都是生意欲錮之而滯矣然而生意未嘗不在也疏
之而已耳又如明鏡全體渾是光明習染薰之而暗矣
然而明體未嘗不存也拂栻而已耳惟有内起之賊從
意根受者不易除更加氣與之拘物與之蔽則表裏夾
攻更無生意可留明體可覿矣是為喪心之人君子惓
惓於謹獨以此(以下/庚辰)　省察二字正存養中喫𦂳工夫
如一念於欲便就此念體察體得委是欲立與消融而
後已　聖人之所謂道者率性而已矣盈天地間皆性
也性一命也命一天也天即心即理即事即物而渾然
一致無有乎上下精粗之岐所以謂中庸之道也後之
言道者妄意所謂形而上者而求之虛無既遁有而入
無又遁無而入有有無兩遣善惡不立其究也歸之斷
滅性種而猶謂之見性何哉　身無妄動可乎曰無妄
動易無妄念難無妄念可乎曰無妄念易無妄心難(以/下)
(壬午/淮上)　心是鑒察官謂之良知最有權觸著便碎人但
隨俗習非因而行有不慊此時鑒察仍是井井却已做
主不得鑒察無主則血氣用事何所不至一事不做主
事事不做主隱隱一竅托在恍惚間擁虛器而已　語
次多詭隨亦見主心之不一　小人閒居為不善只為
惹却些子聖人勘之曰無所不至　主静敬也若言主
敬便贅此主字　如在性情上理會但有過更無不及
可商如出手太粗應手太急便是過不必到分數上争
饒減也然間有太軟太弱時總向廓然處討消息　人
心一氣而已矣而樞紐至㣲纔入粗一二則樞紐之地
霍然散矣㪚則浮有浮氣因以有浮質有浮質因以有
浮性有浮性因以有浮想為此四浮合成妄根為此一
妄種成萬惡嗟乎其所由來者漸矣　本心湛然無思
無為為天下主過此一歩便為安排心有安排因以有
倚著有倚著因以有方所有方所因以有去住有去住
因以有轉換則機械變詐無所不至矣　莫非命也順
而受之正也莫之為而為莫之致而致如斯而已矣受
制焉僥倖茍免焉一為桎梏一為巖牆矣莫非性也率
而由之真也無為其所不為無欲其所不欲如斯而已
矣安排焉知過造作焉一為湍水一為杞柳矣(以下壬/午京邸)
　人有恒言曰性命由一念之起滅一息之呼吸一日
之晝夜推之以至百年之生死時然而然不期然而然
莫非性也則莫非命也今人專以生死言性命葢指其
盡處言也而漸易以七尺之成毁則性命之説有時而
晦矣　心放自多言始多言自言人短長始　後之學
者每於道理三分之推一分於在天以為天命之性推
一分於萬物以為在物之理又推一分於古今典籍以
為耳目之用神反而求之吾心如赤貧之子一無所有
乃日夕乞哀於三者而幾幾乎其來舍焉客子之過逆
旅止堪一宿所謂疎者續之不堅也當是時主人貧甚
尚有一㸃靈明可恃為續命之膏又被佛氏先得之則
益望望然恐曰我儒也何以佛為并其靈明而棄之於
是天地萬物古今典籍皆闞亡而返求其一宿而不可
得終望門持鉢以死寧為牛後無為雞口悲夫　或問
孰有以一念為萬年者乎曰無以為也往者過來者續
今日之日豈非昨日之日乎學貴日新日日取生手一
日剥換一日方不犯人間烟火氣　大學首言明德又
繼之曰止於至善葢就明德中指出主宰有所謂至善
者而求以止之止之所以明之也然則學問工夫固不
止就一靈明處結果可知(以下癸未名/存疑雜著)　陽明先生曰
無善無惡者理之静有善有惡者氣之動理無動静氣
有寂感離氣無理動静有無通一無二以理為静以氣
為動言有言無則善惡之辨轉展悠謬矣　心且是無
善無惡其如動而為好惡好必善惡必惡如火之熱如
水之寒斷斷不爽乃見其所為善者孟子性善之説本
此故曰平旦之氣其好惡與人相近者幾希此性善第
一義也大學之好惡正指平旦之好惡而言故欺曰自
欺慊曰自慊自之為言由也自之為言獨也　朱子曰
人心之靈莫不有知即所謂良知也但朱子則欲自此
而一一致之於外陽明則欲自此而一一致之於中不
是知處異乃是致處異　大學言明德則不必更言良
知知無不良即就明德中看出陽明特指㸃出來葢就
工夫叅本體非全以本體言也又曰良知即天理即未
發之中則全以本體言矣將置明德於何地至後人益
張大之搬弄此二字愈晦原初立言之㫖　佛氏之學
只主靈明而抹去善惡二義故曰不思善不思惡時見
本來面目本來面目仍只是一㸃靈明而已後之言大
學者本之豈大學之義乎　胡敬齋曰心有耑主之謂
意朱子釋訓䝉詩曰意是情專所主時近之大學章句
以心之所發言恐未然愚謂敬齋亦近之而未盡也心
有專主葢言有所專主也有所專主仍是逐物心即朱
子情專所主之説然讀大學本傳如惡惡臭如好好色
方見得他專主精神只是善也意本如是非誠之而後
如是意還其意之謂誠乃知意者心之主宰非徒以專
主言也　天一也自其主宰而言謂之帝心一也自其
主宰而言謂之意天有五常而分之為八節十二辰故
曰帝出乎震齊乎㢲相見乎離致役乎坤説言乎兑戰
乎乾勞乎坎成言乎艮即主宰即流行也此正是體用
一原顯㣲無間處今言意為心之所發亦無不可言所
發而所存在其中終不可以心為所存意為所發意者
心之所發發則有善有惡陽明之説有自來矣抑善惡
者意乎好善惡惡者意乎若果以好善惡惡者為意則
意之有善而無惡也明矣然則誠意一闗其止至善之
極則乎　如惡惡臭如好好色葢言獨體之好惡也元
來只是自好自惡故欺曰自欺慊曰自慊既是自好自
惡則好在善即是惡在不善惡在不善即是好在善故
好惡雖兩意而一幾若以所感時言則感之以可好而
好感之以可惡而惡方有分用之機然所好在此所惡
在彼心體仍只是一個一者誠也意本一故以誠還之
非意本有兩而吾以誠之者一之也　古本聖經而後
首傳誠意前不及先致知後不及欲正心直是單提直
指以一義總攝諸義至末又云故君子必誠其意何等
鄭重故陽明古本序曰大學之道誠意而已矣豈非言
誠意而格致包舉其中言誠意而正心以下更無餘事
乎乃陽明宛轉歸到致良知為大學中㫖大抵以誠意
為主意以致良知為工夫之則葢曰誠意無工夫工夫
只在致知以合於明善是誠身工夫博文是約禮工夫
惟精是惟一工夫豈不直截簡要乃質之誠意本傳終
不打合及考之修身章好而知其惡惡而知其美只此
便是良知然則致知工夫不是另一項仍只就誠意中
看出如離却意根一歩亦更無知致可言余嘗謂好善
惡惡是良知舍好善惡惡無所謂知善知惡者好即是
知好惡即是知惡非謂既知了善方去好善既知了惡
方去惡惡審如此亦安見所謂良者乃知知之與意只
是一合相分不得精粗動静且陽明既以誠意配誠身
約禮惟一則莫一於意莫約於誠意一闗今云有善有
惡意之動善惡雜糅向何處討歸宿抑豈大學知本之
謂乎如謂誠意即誠其有善有惡之意誠其有善因可
斷然為君子誠其有惡豈有不斷然為小人吾不意為
良知既致之後只落得做半個小人若云致知之始有
善有惡致知之終無善無惡則云大學之道正心而已
矣始得前之既欲提宗於致知後之又欲収功於正心
視誠意之闗直是過路斷橋使人放歩不得主意在何
處　濓溪曰幾善惡即繼之曰德愛曰宜曰義通曰禮
知曰智守曰信此所謂德幾也道心惟㣲也幾本善而
善中有惡言仁義非出於中正即是幾之惡不謂忍與
仁對乖與義分也先儒解幾善惡多誤　有善有惡意
之動知善知惡知之良二語决不能相入則知與意分
明是兩事矣將意先動而知隨之耶抑知先主而意繼
之耶如意先動而知隨之則知落後著不得謂良如知
先主而意繼之則離照之下安得更留鬼魅若或驅意
於心之外獨與知與心則法惟有除意不當誠意矣且
自來經傳無有以意為心外者求其説而不得無乃即
知即意乎果即知即意則知良意亦良更不待言　幾
者動之㣲不是前此有個静地後此又有動之著在而
幾則界乎動静之間者審如此三截看則一心之中隨
處是絶流斷港安得打合一貫余嘗謂周子誠神幾非
三事總是指㸃語大學止辨公私義利而不分理欲天
人中庸只指隱㣲顯見而不分前後動静此是儒門極
大公案後人憒憒千載於今　如惡惡臭如好好色全
是指㸃㣲體過此一闗㣲而著矣好而流為好樂惡而
流為忿􁂯又再流而為親愛之僻為賤惡之僻又再流
而為民好之僻民惡之僻濫觴之弊一至於此總為不
誠意故然則以正心章視誠意㣲著之辨彰彰而世儒
反以意為粗根以心為妙體　後儒格物之説當以淮
南為正曰格知身之為本而家國天下之為末予請申
之曰格知誠意之為本而正修齊治平之為末陽明云
意在於事親則致吾良知於事親之物只意在於事親
便把個私意了當晨昏則定省當冬夏則溫清何處容
得意在於事親耶　朱子表章大學於格致之説最為
喫𦂳而於誠意反草草平日不知作何解至易簀乃定
為今章句曰實其心之所發不過是就事盟心伎倆於
法已疎矣至慎獨二字明是盡性喫𦂳工夫與中庸無
異㫖而亦以心之所發言不更疎乎朱子一生學問半
得力於主敬今不從慎獨二字認取而欲掇敬於格物
之前真所謂握燈而索照也　予嘗謂學術不明只是
大學之敎不明大學之敎不明不争格致之辨而實在
誠正之辨葢良知與聞見之知總是一知良知何嘗離
得聞見聞見何嘗遺得心靈水窮山盡都到這裏誠正
之辨所闗甚大辨意不清則以起滅為情縁辨心不清
則以虛無落幻相兩者相為表裏言有言無不可方物
即區區一㸃良知亦終日受其顛倒播弄而不自知適
以為濟惡之具而已視聞見支離之病何啻霄壤一誠
貫所性之全而工夫則自明而入故中庸曰誠身曰明
善大學曰誠意曰致知其㫖一也要之明善之善不外
一誠明之所以誠之也致知之知不離此意致之所以
誠之也本體工夫委是打合　意根最㣲誠體本天本
天者至善者也以其至善還之至㣲乃見其真止定静
安慮次第俱到以歸之得得無所得乃為真得禪家所
謂向一毛孔立脚是也此處圓滿無處不圓滿此處虧
欠無處不虧欠故君子起戒於㣲以克完其天心焉欺
之為言欠也所自者欠也自處一動便有夾襍因無夾
襍故無虧欠而端倪在好惡之地性光呈露善必好惡
必惡彼此兩闗乃呈至善故謂之如好好色如惡惡臭
此時渾然天體用事不著人力絲毫於此尋個下手工
夫惟有慎之一法乃得還他本位曰獨仍不許亂動手
脚一毫所謂誠之者也此是堯舜以來相傳心法學者
勿得草草放過　心體本無動静心體亦無動静以未
發為性已發為情尤屬後人附會喜怒哀樂人心之全
體自其所存者謂之未發自其形之外者謂之已發寂
然之時亦有未發已發感通之時亦有未發已發中外
一機中和一理也若徒以七情言如笑啼怒罵之𩔖畢
竟有喜時有不喜時有怒時有不怒時以是分配性情
勢不得不以斷滅者為性種而以紛然襍出者為情縁
分明有動有静矣　周子主静之静與動静之静逈然
不同葢動静生陰陽兩者缺一不得若於其中偏處一
焉則將何以為生生化化之本乎然則周子何以又下
個静字曰只為主宰處著不得註脚只得就流行處討
消息亦以見動静只是一理而陰陽太極只是一事也
　先儒之解大學者以意為心之所發而以所發先所
存故於中庸亦有致和以致中等語近時鄒吉水有曰
舍已發之和而欲求未發之中雖孔子不能總為不能
出脱一意字故其説種種悠謬信如此只合和為天下
之大本矣　問雖不見聞亦不敢忽如何曰此除是閉
耳合眼也心不在焉始有視而不見聽而不聞時若静
中工夫愈得力則耳目聰明亦愈加分曉可見人一并
無不睹不聞時也若謂戒懼工夫不向睹聞處著力則
可　知在善不善之先故能使善端充長而惡自不起
若知在善不善之後無論知不善無救於短長勢必至
遂非文過即知善反多此一知雖善亦惡今人非全不
知只是稍後耳視聖人霄壤知只是良知而先後之間
所争致與不致也　起一善念吾從而知之知之之後
如何頓放此念若頓放不妥吾慮其剜肉成瘡起一惡
念吾從而知之知之之後如何消化此念若消化不去
吾恐其養虎遺患總為多此一起纔有起處雖善亦惡
轉為多此一念纔屬念縁無滅非起今人言致良知者
如是　國家將興必有禎祥國家將亡必有妖孽此興
亡之先兆也葢人心亦有兆焉方一念未起之先而時
操之以戒懼即與之一立立定不至有岐路相疑之地
則此心有善而無惡即有介不善於善中而吾且擇之
精而守之一若明鏡當空不能眩我以妍媸此所謂善
必先知之不善必先知之吾之言致知之學者如是
就性情上理會則曰涵養就念慮上提撕則曰省察就
氣質上消鎔則曰克治省克得輕安即是涵養涵養得
分明即是省克其實一也皆不是落後著事　知無先
後但自誠而明便占先手故曰至誠之道可以前知若
自明而誠尚得急著離誠言明終落後著即明盡天下
之理都收拾不到這裏來總屬狂慧　天命之性不可
得而見即就喜怒哀樂言之猶以為粗幾不足據也故
又就喜怒哀樂一氣流行之間而誠通誠復有所謂鬼
神之德者言之德即人心之德即天命之性故不睹不
聞之中而莫見莫顯者存焉是以君子之戒慎恐懼真
若或使之如所謂小心翼翼昭事上帝上帝臨汝無貳
爾心者故特以祭法推明之一切工夫總是一誠乃信
陽明先生戒慎恐懼是本體之説非虛語也本體此誠
工夫亦此誠相逼成象洋洋復洋洋凡以見鬼神之為
德如此　本心之學聖學也而佛氏張大之諱虛而言
空空故無所不攝攝一切有無而皆空一切有無不受
也又離一切有無而不空其所空自在也看來只是弄
精魄語下而遺上者歟　誠者不思而得良知不慮而
知良知一誠也致知誠之者也此文成祕㫖　太極本
無極是直截語如後人叅解乃曰太極本於無極耳信
如此豈不加一重障礙宜象山之听听而訟也　孟子
曰乃若其情則可以為善矣何故避性字不言只為性
不可指言也葢曰吾就性中之情藴而言分明見得是
善今即如此解尚失孟子本色况可云以情驗性乎何
言乎情之善也孟子言這惻隱心就是仁何善如之仁
義禮智皆生而有之所謂性也乃所以為善也指情言
性非因情言性也即心言性非離心言善也後之解者
曰因所發之情而見所存之性因所情之善而見所性
之善豈不毫釐而千里乎　凡所云性只是心之性決
不得心與性對所云情可云性之情決不得性與情對
　惻隱之心仁也又曰惻隱之心仁之端也説者以為
端緒見外耳此中仍自不出來與仁也語意稍傷不知
人皆有不忍人之心只説得仁的一端因就仁推義禮
智去故曰四端如四體判下一般説得最分明後人錯
看了又以誣仁也因以孟子誣中庸未發為性已發為
情雖喙長三尺向誰説　口之於味一章最費解説今
畧為拈出葢曰耳目口鼻之欲雖生而有之之性乎然
獨無所以宰制之乎是即所謂命也故君子言命不言
性以致遏欲存理之功綱常倫物之則有至有不至雖
生而若限之命乎然孰非心之所固有乎是則所謂性
也故君子言性不言命以致盡人達天之學葢性命本
無定名合而言之皆心也自其權籍而言則曰命故嘗
能為耳目口鼻君自其體蘊而言則曰性故可合天人
齊聖凡而歸於一總許人在心上用功就氣中叅出理
來故兩下分疏如此若謂命有不齊惟聖人全處其豐
豈耳目口鼻之欲聖人亦處其豐乎性有不一惟聖人
全出乎理豈耳目口鼻之性獨非天道之流行乎審若
此既有二性又有二命矣惟提起心字則性命各有條
理令人一一推諉不得此孟子道性善本旨也後之言
性者離心而言之離之弗能離則曰一而二二而一愈
元愈逺離性言命亦然(羲以為性命之辨莫明於此耳/目口鼻是氣之流行者離氣無)
(所為理故曰性也然即謂是為性則理氣渾矣乃就氣/中指出其主宰之命這方是性故於耳目口鼻之流行)
(者不竟謂之為性也綱常倫物之則世人以此為天地/萬物公共之理用之範圍世敎故曰命也所以後之儒)
(者窮理之學必從公共處窮之而我之所有者唯知覺/耳孟子言此理自人所固有指出性真不向天地萬物)
(上求故不謂之命也宋儒以上段是氣/質之性下段是義理之性豈不誤哉)　勿忘勿助間
適合其宜便是義非必别尋一勿忘勿助去集那義
也如此正是義襲了　知言之學只是從未發之中看
得透故早破了偏見此處差之毫釐氣便於此而受過
過則暴也此孟子得統於子思處　主一之謂敬心本
有主主還其主便是主一今日乃打破敬字濓溪以中
言性而本之剛柔善惡剛柔二字即喜怒哀樂之别名
剛善則怒中有喜惡則只是偏於剛一味肅殺之氣矣
柔善則喜中有怒惡則只是偏於柔一味優柔之氣矣
中便是善言於剛柔之間認個中非是於善惡之間認
個中又非是於剛善柔善之外另認個中也此中字分
明是喜怒哀樂未發之謂中故即承之曰中也者和也
中節也天下之達道也聖人之立極是也圖説言仁義
中正仁義即剛柔之别名中正即中和之别解皆為中
庸註疏後人不解中庸并不解圖説通書矣　周子思
之功全向幾處用幾者動之㣲吉之先見者也知幾故
通㣲通㣲故無不通故可以盡神可以通誠故曰思者
聖功之本而吉凶之機也吉凶之機言善惡由此而出
非幾中本有善惡也幾動誠動言幾中之善惡方動於
彼而為善去惡之實功已先動於思所以謂之見幾而
作不俟終日所以謂之知幾其神機非幾也言發動所
由也　善不善之幾中於感應者止有過不及之差而
乘於念慮者則謂之惡然過而不已念慮乘之亦鮮不
為大惡矣　君子知機端在感應上控持得力若念慮
之惡君子早已絶之矣　程子以水喻性其初皆清也
而其後漸流而至於濁則受水之地異也如此分義理
與氣質似甚明但易稱各正性命乃利貞又稱成之者
性也亦以誠復言則古人言性皆主後天而至於人生
而静以上所謂不容説者也即繼之者善已落一班畢竟
離氣質無所謂性者生而濁則濁生而清則清非水本
清而受制於質故濁也如此則水與受水者終是兩事
性與心可分兩事乎余謂水心也而清者其性也有時
而濁未離乎清也相近者也其終錮於濁則習之罪也
　性本虛位心有定理　敬齋云敬無間斷便是誠予
謂心有間斷只為不敬故若敬則自無間斷敬則所以
誠之也此所謂自明而誠也非敬即是誠敬齋尚未及
和靖敬齋只持守可觀而和靖於涵養分上大是得力
會語問未發之中難以摸索曰中體瑩然何勞摸索纔
摸索便不是中　為學莫先於辨誠偽茍不於誠上立
脚千修萬修只做得禽獸路上人　祁世培問人於生
死闗頭不破恐於義利尚有未浄處曰若從生死破生
死如何破得只從義利辨得清認得真有何生死可言
義當生自生義當死自死眼前正見一義不見有生死
在　問生死陶石梁以臘月三十日言之先生曰臘月
三十日謂一年之事以此日終而一年之事不自此日
始須從正月初一日做起也　問格物當主何説有言
聖賢道理圓通門門可入不必限定一路先生曰畢竟
只有慎獨二字足以蔽之别無門路多端可放歩也
問三敎同源否曰莫懸虛勘三敎異同且當下辨人禽
兩路　古人成説如琴譜要拍須自家彈　静坐是養
氣工夫可以變化氣質　陶石梁每提識認二字果未
經識如何討下手乃門下便欲識認個甚麽轉落影響
邊事愈求愈逺墮入坑塹中庸言道不逺人其要歸之
子臣弟友學者乃欲逺人以為道乎　世人無日不在
禽獸中生活彼不自覺不堪當道眼觀并不堪當冷眼
觀今以市井人觀市井人彼此不覺耳　問先生敎某
静坐坐時愈覺妄念紛擾奈何曰待他供狀自招也好
不然且無從見矣此有根株在如何一旦去得不静坐
他何嘗無只是不覺耳　吾輩心不能静只為有根在
假如科舉的人只著在科舉上仕途的人只著在仕途
上即不專為此總是此傍枝生來所以濓溪敎的人只
把無欲兩字作丹頭　先生嘆曰人謂為人不如為已
故不忠看來忠於已謀者亦少如機變如蠢息如欺世
盜名日日戕賊此身誤認是佔便宜事有友問三代之
下惟恐不好名名字恐未可抹壊王金如云這是先儒
有激之言若論一名字貽禍不是小小友謂即如今日
之會與來聽者亦為有好名之心耳即此一念便亦足
取先生曰此語尤有病這會若為名而起是率天下而
為亂臣賊子皆吾輩倡之也諸友裹足而不可入斯門
矣友又謂大抵聖賢學問從自己起見豪傑建立事業
則從勲名起見無名心恐事業亦不成先生曰不要錯
看了豪傑古人一言一動凡可信之當時傳之後世者
莫不有一段真至精神在内此一段精神所謂誠也惟
誠故能建立故足不朽稍渉名心便是虛假便是不誠
不誠則無物何從生出事業來　問無欲而後可言良
知否曰只一致知便了若言致知又言無欲則致知之
上又須添一頭腦所謂無欲只是此心之明所言有欲
只是此心之昩有欲無欲止争明昩相去不逺但能嘗
明不必更言無欲　習染日降而人心萬古如一日
敬則心中無一事　舉飯蔬章先生曰浮雲不礙太虛
聖人之心亦然直是空洞無一物今且問如何是太虛
之體或曰一念不起時先生曰心無時而不起試看天
行健何嘗一息之停所謂不起念只是不起妄念耳
性無性道無道理無理何也葢有心而後有性有氣而
後有道有事而後有理故性者心之性道者氣之道理
者事之理也　無形之名從有形而起如曰性曰仁義
禮智信皆無形之名也然必有心而後有性之名有父
子而後有仁之名有君臣而後有義之名推之禮智信
皆然故曰形色天性也惟聖人然後可以踐形　先生
儆諸生曰吾輩習俗既深平日所為皆惡也非過也學
者只有去惡可言改過工夫且用不著又曰為不善却
自恕為無害不知宇宙儘寛萬物可容容我一人不得
　吾輩偶呈一過人以為無傷不知從此過而勘之先
尚有幾十層從此過而究之後尚有幾十層故過而不
已必惡謂其出有源其流無窮也　茍志於仁矣無惡
也然後有改過工夫可言　寧學聖人而未至無以一
善成名者士君子立志之説也寧以一善成名無學聖
人而未至者士君子返躬之義也如為子死孝為臣死
忠古今之常理乃舍見在之當為而曰吾不欲以一善
成名是又與於不仁之甚者也　學者或云於静中見
得道理如此而動時又復忙亂或云於動時頗近於道
而静中又復紛擾症雖二見其實一病也動静二字不
能打合如何言學陽明在軍中一面講學一面應酬軍
務纖毫不亂此時動静是一是二　有讀人譜疑無善
二字者先生曰人心止有好惡一機好便好善惡便惡
不善正見人性之善若説心有個善吾從而好之有個
不善吾從而惡之則千頭萬緒其為矯揉也多矣且謂
好惡者心乎善惡者心乎識者當辨之(人譜謂無善而/至善心之體也)
(與陽明先生無善無惡者心之體不同陽明但言寂然/不動之時故下即言有善有惡意之動矣先生此語即)
(周子無極而太極也以至善換太極二字更覺親切人/心無善正言至善之不落迹象無聲無臭也先生從至)
(善看到無善善為主也周海門言無善無惡斯為/至善從無强名之善無為主也儒釋分途於此)
大學所謂格物孟子所謂集義一事也不放過一時也
不放鬆無事時惺惺不寐有事時一真自如不動此子
　無事時只居處恭便了　天理一㸃㣲妙處提醒工
夫在有意無意之間　省察是存養之精明處　静中
養出端倪端倪即意即獨即天　佛氏心無其心不得
不以天地萬物為心物無其物不得不以心為天地萬
物正如鏡中花用無其用體非其體　性即理也理無
往而不在則性亦無往而不在　心中無一事浩然與
天地同流　觀春夏秋冬而知天之一元生意周流而
無問觀喜怒哀樂而知人之一元生意周流而無間為
學亦養此一元生生之氣而已或曰未免間斷耳先生
曰有三説足以盡之一本來原無間斷二知間斷即禪
續三此間斷又從何來學者但從第三句做工夫方有
進歩　學不外日用動静之間但辨真與妄耳或問如
何為真先生曰對妻子如此説對外人却不如此説對
同輩如此説對僕𨽻却不如此説即所謂不誠無物不
可以言學　世之逺人以為道者以道為一物必用吾
力以求之故愈求愈逺其實揖讓進退之間作止語黙
之際無非道體之流行反之即是又多乎哉　問所存
自謂不差而發之不能無過何也曰仍是静存之中差
耳此中先有罅隙而後發之日用之間始有過不及之
事事豈離心而造者故學者不必求之行事之著而止
求之念慮之㣲一言以蔽之曰誠而已矣　心只有人
心而道心者人之所以為心也性只有氣質之性而義
理之性者氣質之所以為性也　問萬物皆備之義曰
纔見得有個萬物便不親切須知盈天地間無所謂萬
物者萬物皆因我而名如父便是我之父君便是我之
君𩔖之五倫以往莫不皆然然必實有孝父之心而後
成其為我之父實有忠君之心而後成其為我之君此
所謂反身而誠至此纔見得萬物非萬物我非我渾然
一體此身在天地間無少欠缺何樂如之　羲問孔明
敬輿希文君實其立心制行儒者未必能過之今一切
溝而出之於外無乃隘乎先生曰千聖相傳止此一綫
學者視此一綫為離合所謂道心惟㣲也如諸公豈非
千古豪傑但於此一綫不能無出入於此而放一頭地
則雜矣與其雜也寧隘　先生題魏忠節公主羲侍先
生於舟中陳幾亭以與紹守書呈先生先生覽畢付羲
其大意謂天下之治亂在六部六部之胥吏盡紹興胥吏
在京師其父兄子弟盡在紹興為太守者茍能化其父
兄子弟則胥吏亦從之而化矣故紹興者天下治亂之
根本也羲一笑而置之曰迂腐先生久之曰天下誰肯
為迂腐者羲惕然無以自容　心須樂而行惟苦學問
中人無不從苦處打出　道非有一物可名只在行處
圓滿　張二無從事主静之學請正先生曰心無分於
動静故學亦無分於動静若專求静便坐喜静惡動之
病非體用一原之學也二無曰讀先生人譜而知損益
二卦學者終身用之不盡先生曰不然要識乾元不識
乾元則心無主宰即懲窒遷改未免以後起為功豈能
直達本原乎二無竦然曰此元公以後久黙之㫖　祝
淵苦遊思襍念先生曰學者養心之法必先養氣養氣
之功莫如集義自今以往只事事求慊於心凡閒勾當
閒話説槩與截斷歸併一路遊思襍念何處可容　今
人讀書只為句句明白所以無法可處若有不明白處
便好商量也然徐而叩之其實字字不明白　世言上
等資質人宜從陸子之學下等資質人宜從朱子之學
吾謂不然惟上等資質然後可學朱子以其胸中已有
個本領去做零碎工夫條分縷析亦自無礙若下等資
質必須識得道在吾心不假外求有了本領方去為學
不然只是向外馳求誤却一生矣　祝淵言立志之難
先生曰人之於道猶魚之於水魚終日在水忽然念曰
吾當入水躍起就水勢必反在水外今人何嘗不在道
中更要立志往那處求道若便如此知得連立志二字
也是贅　先生語葉敦艮曰學者立身不可自放一毫
出路　問改過先改心過否曰心安得有過心有過便
是惡也　吾人只率初念去便是孟子所以言本心也
初念如此當轉念時復轉一念仍與初念合是非之心
仍在也若轉轉不已必至遂其私而後已便不可救藥
　知行兩字總是此心中做手名目學以求此心更無
知行可説　先生謂祝淵曰人生末後一著極是要𦂳
儘有平日高談性命臨岐往往失之其受病有二一是
偽學飾名欺世原無必為聖賢之志利害當前全體盡
露又有一種是禪學禪家以無善無惡為宗㫖凡綱常
名敎忠孝節義都屬善一邊指為事障理障一切掃除
而歸之空故惑世害道莫甚於禪昔人云能盡飲食之
道即能盡生死之道驗之日用之間順逆之來夢寐之
際此心屹然不動自然不為利害所奪矣惟其平日無
終日之間違仁故能造次必於是顛沛必於是工夫全
在平日不可不兢兢也
易簀語為學之要一誠盡之矣而主敬其功也敬則誠
誠則天若良知之説鮮有不流於禪者　常將此心放
在寛蕩蕩地則天理自存人欲自去矣　日來静坐小
菴胸中渾無一事浩然與天地同流不覺精神困憊葢
本來原無一事凡有事皆人欲也若能行所無事則人
而天矣　王毓之侍先生曰吾今日自處無錯誤否對
曰雖聖賢處此不過如是先生曰吾豈敢望聖賢哉求
不為亂臣賊子而已矣
來學問答王嗣奭問晦菴亦從禪學勘過來其精處未
嘗不採取而不講故妙所謂知者不言也象山陽明不
出其範圍晚年定論可見曰宋儒自程門而後游楊之
徒浸深禪趣朱子豈能不惑其説故其言曰佛法煞有
高處而第謂可以治心不可以治天下國家遂辭而闢
之將吾道中静定虛無之説一併歸之禪門惟恐一托
足焉因讀大學而有得謂必於天下事物之理件件格
過以幾一旦豁然貫通之地而求之誠正故一面有存
心之説一面有致知之説又曰非存心無以致知而存
心者不可以不致知兩事遞相君臣迄無一手握定把
柄之勢既以失之支離矣至於存心之中分為兩條曰
静而存養動而省察致知之中又復岐為兩途曰生而
知之者義理耳若夫禮樂名物亦必待學而後有以驗
其是非之實安往而不支離也葢亦禪學有以誤之也
象山直信本心謂一心可以了當天下國家庻幾提綱
挈領之見而猶未知心之所以為心也故其於窮理一
路姑置第二義雖嘗議朱子之支離而亦不非朱子之
格致格致自格致耳惟其學不本於窮理而驟言本心
是以知有本心不知有習心即古人正心洗心皆信不
過窺其意㫖屢犯朱子心行路絶語言道斷之譏文成
篤信象山又於本中指出良知二字謂為千聖滴骨血
亦既知心之所以為心矣天下無心外之理故無心外
之知而其敎人惓惓於去人欲存天理以為致良知之
實功凡以發明象山未盡之意特其説得良知高妙有
妄心亦照無照無妄等語頗近於不思善不思惡之語
畢竟以自私自利為彼家斷案可為卓見矣合而觀之
朱子惑於禪而闢禪故其失也文陸子出入於禪而避
禪故其失也粗文成似禪而非禪故不妨用禪其失也
元　問下學而上達自在聖人不言待人自悟曰形而
上者謂之道形而下者謂之器上下原不相離故學即
是學其所達達即是達其所學若不學其所達幾一朝
之達其道無由譬之適京師者起脚便是長安道不必
到長安方是長安不然南轅而北轍矣悟此之謂自悟
言此之謂不言之言(答王嗣奭字/右仲四明人)　葉廷秀問董子曰
道之大原出於天乃天命謂性説者以孔孟之後道不
明只是性不明愚意性本從心學者不先治心是起念
已差路頭纔欲治心又墮於虛寂無用之歸今欲講心
學其何道之從曰學莫先於知性只為天命之謂性一
句早已看錯了天人杳不相屬性命仍是二理今曰天
命謂性而不曰天命以之性斷然是一不是二然則天
豈外人乎而命豈外於吾心乎故曰盡其心者知其性
也知其性則知天矣中庸無聲無臭正不諱言空寂也
而學者以為佛氏也者而去之曰吾欲舍是而求心焉
何異舍京師别求長安斷無適從之路矣　問某嘗謂
明體適用如車二輪鳥二翼必不可離者也然於道理
重一分定於功名輕一分何况世路齟齬一甘遁世大
川曷濟其何道之從曰大學言明德親民其要歸於止
至善善即天命之性是也陽明先生曰明德以親民而
親民以明其明德原來體用只是一個一者何也即至
善之所在也學不見性徒求之一體一用之間曰車兩
輪鳥雙翼不問所以轉是輪鼓是翼者將身世内外判
然兩途既宜此又欲宜彼不亦顧此而失彼乎所以然
者止因見得學問一事是義理路頭用世一事是功名
路頭觭輕觭重世無此等性命僕請更其辭曰於明德
明一分自於親民親一分所謂至善之止亦不外此而
得之矣　問竊以讀書窮理乃俗學對證之藥而辨義
利尤為藥中鍼石不從此處理會恐脚根不定未有不
東西易向者曰學者須向闇然處做工夫起從此浸假
而上倫𩔖聲塵俱無托足方與天體相當此之謂無欲
故静静中自有一團生意不容已處即仁體也窮此之
謂窮理而書非理也集此之謂集義而義非外也今但
以辨晰義理為燕越分途而又必假讀書以致其知安
知不墮於義外乎(答葉/廷秀)　戰國諸子紛紛言性人置一
喙而孟子一言斷之曰性善豈徒曰可以為善而已乎
又曰天下之言性也則故而已矣故者以利為本可見
此性見見成成停停當當不煩一毫安排造作這便是
天命流行物與無妄之本體亦即此是無聲無臭渾然
至善之極則非無善無惡也告子專在無處立脚與天
命之性尚隔幾重公案孟子故不與之深言而急急以
惻隱羞惡辭讓是非指出個善字猶然落在第二義耳
性既落於四端則義理之外便有氣質紛紜襍糅時與
物搆而善不善之差數覯故宋儒氣質之説亦義理之
説有以啓之也要而論之氣質之性即義理之性義理
之性即天命之性善則俱善子思曰喜怒哀樂之未發
謂之中非氣質之粹然者乎其有不善者不過只是樂
而淫哀而傷其間差之毫釐與差之尋丈同是一個過
不及則皆自善而流者也惟是既有過不及之分數則
積此以往容有十百千萬倍蓰而無算者此則習之為
害而非其性之罪也故曰性相近習相逺故性無不善
而心則可以為善可以為不善即心亦本無不善而習
則有善有不善種種對待之相總從後天而起諸子不
察而槩坐之以性不已寃乎為善為不善只為處便非
性有善有不善只有處便非性合虛與氣有性之名氣
本是虛其初誰為合他來五行不到處父母未生前彼
家亦恐人逐在二五形氣上討頭面故發此論後人死
在言下又舍已生後分外求個未生前不免當面蹉過
總之太極陰陽只是一個但不指㸃頭腦則來路不清
故中庸亦每言前定前知前處正是無聲無臭一路消
息學者從此做工夫方是真為為善去惡希聖達天庶
幾在此　盈天地間只是此理無我無物此理只是一
個我立而物備物立而我備恁天地間一物為主我與
天地萬物皆備其中故言萬物則天地在其中天亦一
物也西銘之意就本身推到父母又由父母以推到兄
弟方見得同體氣象早已是肝膽楚越矣陶先生謂我
所自有不受於天只恐靈明者亦是一物而更有不物
於物者以為之主物無不壊而不物於物者終不壊鄙
意與陶先生不無異同耳禪家以了生死為第一義故
自私自利留住靈明不還造化看來只是弄精魂伎倆
吾儒既云萬物皆備於我如何自私自利得生既私不
得死如何私得夕死可矣分明放下了也(答王/嗣奭)　昨言
學當求之於静其説終謬道無分於動静心無分於動
静則學亦無分於動静可知所云造化人事皆以收斂
為主發散是不得已事正指獨體邊事天向一中分造
化人從心上起經綸是也非以収斂為静發散為動也
一斂一發自是造化流行不息之氣機而必有所以樞
紐乎是運旋乎是則所謂天樞也即所謂獨體也今若
以獨為至静之體又將以何者為動用乎藏而後發白
沙有是言其始學亦誤也其後自知其非又隨動静以
施其功亦誤也總在二五邊生話故耳故曰君子之學
慎獨而已矣　無事此慎獨即是存養之要有事此慎
獨即是省察之功獨外無理窮此之謂窮理而讀書以
體驗之獨外無身脩此之為脩身而言行以踐履之其
實一事而已知乎此者謂復性之學(答門/人)
　□(獨體即/大體)□(常人之心其動也衆欲交馳其止/也物而不化合之日昏昩放逸)
　周天三百六十五度四分度之一而其中為天樞天
　無一息之不運至其樞紐處實萬古常止却無一隙
　縫子是其止處其下一圈便是小人閒居之象
　□(静存動/察之象)□(静存動/察之誠)□(看未發氣/象之説)
仁者以天地萬物為一體此一語須看得破乃是人以
天地萬物為一體非仁者以天地萬物為一體也若人
與天地萬物本是二體却借個仁者意思打合著天地
萬物與之為一體早已成隔膜之見矣人合天地萬物
以為人猶之心合耳目口鼻四肢以為心今人以七尺
言人而遺其天地萬物皆備之人者即不知人者也今
人以一膜言心而遺其耳目口鼻四肢皆備之心者不
知心者也證人之意其在斯乎學者若於此信得及見
得破天地萬物本無間隔即欲容其自私自利之見以
自絶於天而不可得也不須推致不須比擬自然親親
而仁民仁民而愛物義理智信一齊俱到此所以為性
學也然識破此理亦不容易誠敬存之一語直是徹首
徹尾工夫若不用誠敬存之之功又如何能識破至此
以為既識破後又須誠敬工夫作兩截見者亦非也大
要只是慎獨慎獨即是致中和致中和即是位育此是
仁者一體實落處不是懸空識想也　所列廣利濟一
格此意甚害道百善五十善書之無消煞處紀過則無
善可稱無過即是善若雙行便有不通處愚意但欲以
改過為善而置之焚香静坐下頗為有見今善惡並出
但凖多少以為銷折則過終無改時而善之所列亦與
過同歸而已有過非過也過而不改是謂過矣有善非
善也有意為善亦過也此處路頭不清未有不入於邪
者至於過之分數亦屬穿鑿理無大小多寡故也今但
除入刑者不載則過端皆可前除但有過而不改轉入
於文直須紀千萬過耳諸君平日所講專要無善至此
又説為善冊以勸人落在公利一路若為下下人説法
尤不宜如此僕以為論本體決其有善無惡論工夫則
先事後得無善有惡可也(答秦/洪祐)　學者只有工夫可説
其本體處直是著不得一語纔著一語便是工夫邊事
然言工夫而本體在其中矣大抵學者肯用工夫處即
是本體流露處其善用工夫處即是本體正當處非工
夫之外别有本體可以兩相湊泊也若謂兩相湊泊則
亦外物而非道矣董黃庭言為善去惡未嘗不是工夫
陶先生切切以本體救之謂黃庭身上本是聖人何善
可為何惡可去然終不能無疑於此也既無善可為則
亦無所事於為善矣無惡可去則亦無所事於去惡矣
既無本體并無工夫將率天下為猖狂自恣流於佛老
矣故某於此只喝知善知惡是良知一語就良知言本
體則本體絶非虛無就良知言工夫則工夫絶非枝葉
庶幾去短取長之意昔者季路一日有事鬼神之問不
得於鬼神又有知死之問總向無處立脚若於此進一
解便是無善無惡一路夫子一則曰未能事人焉能事
鬼一則曰未知生焉知死一一從有處轉之乃知孔門
授受只在彜倫日用討歸宿絶不於此外空談本體滋
高明之惑只此是性學所云知生便是知性處所云事
人便是盡性處孟子言良知只從知愛知敬處指㸃亦
是此意知愛知敬正是本體流露正當處從此為善方
是真為善從此去惡方是真去惡則無善無惡之體不
必言矣今人喜言性學只説得無善無惡心之體不免
犯却季路兩問之意浸淫不已遂有四無之説於良知
字全没交渉其為壊師門敎法當何如者(同/上)　聖誠而
已學以至乎聖人之道者思誠而已矣思之思之鬼神
通之所以精義也思慮未起鬼神莫知不由乎我更由
乎誰所以立命也心之官思也而曰未起無起而無不
起也隨用而見非待用而起也有用有不用有起有不
起者非思也念也以念為思是認賊做子也人以無念
為思是認子作賊也葢念之有起有滅者動静所乘之
幾而心官之無起無不起者太極本然之妙也此可以
觀思誠之説矣謂思即誠可謂誠即思亦可故曰誠之
又曰何思至哉元公之學乎(答文/德翼)　學問者致知之路
也心外無知故曰良知知外無學故曰致知又曰思則
得之即致知之别名元來即本體即工夫也又曰慎思
懼其放也又曰近思懼其放而外也古人立言字字鞭
入底裏其要歸於知止耳(知逐於事物落於想/像則不止不止即放)所謂思
則得之也性者心之理也心以氣言而性其條理也離
心無性離氣無理雖謂氣即性性即氣猶二之也惻隱
羞惡辭讓是非皆指一氣流行之機呈於有知有覺之
頃其理有如此而非於所知覺之外另有四端名色也
即謂知此理覺此理猶二知也良知無知而無乎不知
致知無思而無乎不思不可以内外言不可以寂感界
収動歸静取物證我猶二之也告子不得於心不致知
故也故孟子反之以知言不求於氣不識性故也故孟
子反之以養氣養氣即養其性之别名總之一心耳心
一知耳許多名色皆隨指而異只一言以蔽之曰求其
放心而已矣(答沈/中柱)　陽明先生於知止一闗全未勘入
只敎人在念起念滅時用個為善去惡之力終非究竟
一著所謂只於根本求生死莫向支流辨濁清不免自
相矛盾故其答門人有即用求體之説又有致和乃以
致中之説何其與龜山門下一派相背馳乎然則陽明
之學謂其失之粗淺不見道則有之未可病其為禪也
陽明而禪何以處豫章延平乎只為後人將無善無惡
四字播弄得天花亂墜一頓撦入禪乘於平日所謂良
知即天理良知即至善等處全然抹煞安得不起後日
之惑乎陽明不幸而有龍溪猶之象山不幸而有慈湖
皆斯文之阨也大抵讀古人書全在以意逆志披牝牡
驪黃而直窺其神駿則其分合異同之際無不足以備
尚論之資而一脈大中至正純粹不離之聖真必有恍
然自得於深造之餘者若或界限太嚴拘泥太甚至於
因噎而廢食則斯道終無可明之日矣僕願叅夫且擴
開心胸高擡眼鏡上下今古一齊貫穿真勘到此心此
理吾性吾命纔無躱閃處必有進歩也總之禪之一字
中人日久以故逃之者既明以佛氏之説納之吾儒之
中而攻之者轉又明以聖人之精㣲處推而讓之佛氏
之地亦安見其有以相勝古之有朱子今之有忠憲先
生皆半雜禪門故其説往往支離或深奧又向何處開
攻禪之口乎嗚呼吾道日晦矣(答韓/位)　盈天地間凡道
理皆從形器而立絶不是理生氣也於人身何獨不然
大易形上形下之説截得理氣最分明而解者往往失
之後儒專喜言形而土者作推高一層之見而於其所
謂形而下者忽一忽萬兩無依據轉為釋氏所藉口真
開門而揖盜也(答劉/鱗長)　葉廷秀問體用一原曰體用一
原之説乃先儒卓見道體而後有是言只今以讀書為
一項事做官為一項事豈得成體用更復何一何原須
知此理流行心目之前無用非體無體非用葢自其可
見者而言則謂之用自其不可見者而言則謂之體非
截然有兩事也日用之間持而循之便是下學反身之
地嘿而成之即是悟機此所謂即學即達非别有一不
可思議之境界也故知道者疏水曲肱與金革百萬用
則同是用體則同是體也善乎知止之説其入道之門
乎艮其止止其所也止其所者心膂之間天理正當之
位也此位運量無方一掬不謂小上天下地往古來今
不為大又何有於外境乎知乎此者謂之知㣲惟其無
㣲非顯是以無體非用惟其顯㣲無間是以體用一原
然則吾儕學道只從㣲字討消息可乎　問意者心之
所發註葢因誠意傳中有好惡字面當屬動一邊若以
謂心之所存豈即未發之中乎格物所以致知此本末
一貫學問先生以為向末一邊而必歸之所存博約互
用歟此不得不再請益也曰意為心之所存正從中庸
以未發為天下之大本不聞以發為本也大學之敎只
是知本身既本於心心安得不本於意乃先儒既以意
為心之所發矣而陽明又有正心之説曰知此則知未
發之中觀此則欲正其未發之心在先誠其已發之意
矣通乎不通乎然則好惡者正指心之所存言也此心
之存主原有善而無惡何以見其必有善而無惡也以
好必於善惡必於惡好必於善如好好色斷斷乎必於
此惡必於惡如惡惡臭斷斷乎必不於彼必如此而必
不於彼正見其存主之誠處故好惡相反而相成雖兩
用而止一㡬所謂幾者動之㣲吉之先見者盡此之好
惡原不到作用上看雖能好能惡民好民惡總向此中
流出而但就意中則只指其必於此必不於彼者七情
之好惡也意字看得清則幾字纔分曉幾字看得清則獨
字纔分曉孟子曰其好惡與人相近也者幾希正此之
謂也難道平旦之時未與物接便是好人惡人民好民
惡之謂乎大學以好惡解誠意分明是㣲幾以忿懥憂
患恐懼好樂解正心分明是發幾故也即以誠正二字
言之誠之理㣲無思為是也正之理著有倫有脊之謂
也此可以得誠意正心先後本末之辨也陽明先生惟
於錯解所以只得提出良知二字為主柄以壓倒前人
至解中庸亦有致和以致中等語兩相遷就以晦經㫖
而聖學不明於天下矣數年來每於朋友聚訟不已僕
反復之而終不能强從相沿之説門下姑留此一段話
柄徐而思之他日有以解我之固見乎至於本末一貫
之説先儒謂本末只是一物葢言物只無所不該盈天
地間惟萬物而必有一者以為之主故格物之始在萬
上用功而格物之極在一上得力所謂即博即約者也
博而反約則知本矣本者止之地知本則知至而知止
故授之以意誠意誠則心之主宰處止於至善而不遷
矣故意以所存言非以所發言也止善之量雖通乎心
身家國天下而根抵處只主在意上知此則動而省察
之説可廢矣非敢謂學問真可廢省察正為省察只是
存養中最得力處不省不察安得所為常惺惺者存又
存個恁養又養個恁今專以存養屬之静一邊安得不
流而為禪又以省察屬之動一邊安得不流而為偽又
於二者之間方動未動之際求其所為幾者而謹之安
得不流而為襍二之已不是况又分為三乎率天下之
人而禍仁義者必此其歸也然則學問之要只是静而
存養乎曰道著静便不是曰不睹不聞非乎曰先儒以
不睹不聞為已所不睹不聞果如此除是死時方有此
耳然則幾者動之㣲何以有動有動則必有静矣曰此
之謂動非以動静之動言也復其見天地之心是也心
只是一個心常惺而常覺不可以動静言動静者時位
也以時位為本體傳註之訛也惟易有寂然不動之説
然却以感而遂通作一句看非截然兩事也雖然陰陽
動静無處無之時位有動静則心體與之俱動静矣但
事心之功動也是常惺惺此時不增一些子增一些子
則物於動矣静也是常惺惺此時不減一些子減一些
子則物於静矣此心極之妙所以無方無體而慎獨之
功必於斯而為至也(答葉/廷秀)　董標心問有意之意與無
意之意同否曰人心之有意也即虞廷所謂道心惟㣲
也惟㣲云者有而未始滯於有無而未始淪於無葢妙
於有無之間而不可以有無言者也以為無則墮於空
寂以為有則流於智故又何以語心體之本然乎則是
同是别之疑可釋也已　問有意之時與無意之時礙
否曰意既不可以有無言則併不可以有無之時言矣
有時而有則有時而無有無既判為兩意有無又分為
兩時甚矣其支也時乎時乎造物所謂逝者如斯乎而
何獨疑於人心乎　問心有無意時否曰意者心之所
以為心也止言心則心只是徑寸虛體耳著個意字方
見下了定盤針有子午可指然定盤針與盤子終是兩
物意之於心只是虛體中一㸃精神仍只是一個心本
非滯於有也安得云無　問意與心分本體流行否曰
來敎是疑心為體意為流行愚則以為意是心之體而
流行其用也但不可以意為體心為用耳程子曰凡言
心者皆指已發而言既而自謂不然愚謂此説雖非通
論實亦有見葢心雖不可以已發言而大學之言心也
則多從已發不觀正心章專以忿懥好樂恐懼憂患言
乎分明從發見處指㸃耳且正之為義如云方方正正
有倫有脊之謂易所謂效法之謂坤也與誠意字不同
誠以體言正以用言故正心先誠意由末以之本也中
庸言中和中即誠和即正中為天下之大本誠為正本
也凡書之言心也皆合意知而言者也獨大學分意知
而言之一節推進一節故即謂心為用意為體亦得
問意屬已發心屬未發否曰人心之體存發一機也心
無存發意無存發也盡此心中一㸃虛靈不昩之主宰
常常存亦常常發　問一念不起時意在何處曰一念
不起時意恰在正當處也念有起滅意無起滅也今人
鮮不以念為意者道之所以常不明也　問事過應寂
後意歸何處曰意淵然在中動而未嘗動所以静而未
嘗静也本無來處亦無歸處　問百姓日用不知之意
與聖人不思勉之意有分别否曰百姓日用而不知惟
其定盤針時時做得主所以日用得著不知之知恍然
誠體流露聖人知之而與百姓同日用則意於是乎誠
矣誠無為纔著思勉則不誠不誠便非意之本體矣觀
誠之為義益知意為心之主宰不屬動念矣　問學問
思辨工夫與從容中道之天道是一是二曰學問思辨
而不本之從容中道則事事入於人偽學不是學問不
是問思不是思辨不是辨行不是行故曰思誠者人之
道也誠意云者即思誠一㸃歸宿精神所謂知至而後
意誠也　問從心不踰此時屬心用事還屬意用事曰
此個機縁正是意中真消息如定盤針在盤子中隨盤
子東西南北此針子只是向南也聖人學問到此得浄
浄地并將盤子打碎針子抛棄所以平日用毋意工夫
方是至誠如神也無聲無臭至矣哉　此個主宰要他
有又要他無惟聖人為能有亦惟聖人為能無惟從有
處無所以無處有有而無無而有方見人心至妙至妙
處(答董標/心十問)　史孝復疑大學於誠意後復推先致知一
著而實其功於格物者誠恐抛却良知單提誠意必有
誠非所誠者涑水元城只作得九分人物以此曰格致
是誠意工夫明善是誠身工夫其㫖一也葢以誠意為
主意格致為工夫工夫結在主意中并無先後可言若
不提起主意而漫言工夫將必有知非所知之病矣
疑妙於有無之間而不可以有無言者心也即道心惟
㣲也而以意當之不啻霄壤矣曰心則是個渾然之體
就中指出端倪來曰意即惟㣲之體也人心惟危心也
而道心者心之所以為心也非以人欲為人心天理為
道心也正心之心人心也而意者心之所以為心也非
以所存為心所發謂意也㣲之為言幾也幾即意也
疑怵惕惻隐之心未起是無意之時既起是有意之時
納交要譽惡聲之心亦然曰怵惕惻隱之心隨感而見
非因感始有當其未感之先一團生意原是活潑地至
三者之心初來原不曾有亦可見意之有善而無惡矣
不幸而夾帶三者之心正因此心無主不免轉念相生
全坐不誠之病耳今以時起者為意又以轉念而起者
為意豈意有時而怵惕惻隱有時而納交要譽惡聲善
惡無常是不特無納交要譽惡聲之心并無怵惕惻隱
之心宛轉歸到無善無惡心之體耶　疑復之所謂意
者葢言知也心體渾然説個知字方見有定盤針若以
意充之則適莫信果無所不至曰心體只是一個光明
藏謂之明徳就光明藏中討出個子午見此一㸃光明
原不是蕩而無歸者愚獨以意字當之子午是活適莫
適莫是死子午其實活者是意死者非意總之一心也
賢以為知者即是意中之知而僕之以為意者即是知
中之意也　疑説文意志也增韻心所向也説文於志
字下志意也又曰心之所之也未有以意為心者曰心
所向曰意正是盤針之必向南也只向南非起身至南
也凡言向者皆指定向而言離定字便無向字可下可
知意為心之主宰矣心所之曰志如云志道志學皆言
必為聖賢的心仍以主宰言也心所之與心所往異若
以往而行路時訓之字則抛却脚根立定一歩矣然説
文之説尚有可商者按五臓心藏神脾藏意腎藏志肝
藏魂肺藏魄合之皆心之神也而惟脾腎一直上中下
通心為一體故意志字皆不離心字意者心之中氣志
者心之根氣故宅中而有主曰意静深而有本曰志今
曰意志也志意也豈誠意之説即是立志持志之説乎
夫志與意且不可相混况心與意又相混乎心自心意
自意原不可以意為心但不可離意求心耳　疑朱子
以未發屬性已發屬情亦無甚謬曰古人言情者曰利
貞者性情也即性言情也六爻發揮旁通情也乃若其
情無情者不得盡其辭如得其情皆指情藴情實而言
即情即性也並未嘗以已發為情與性字對也乃若其
情者惻隱羞惡辭讓是非之心是也孟子言這惻隱心
就是仁非因惻隱之發而見所存之仁也　疑念無主
意有主心有主而無主固不可以念為意尤不可以意
為心曰心既有主而無主正是主宰之妙處決不是離
却意之有主又有個心之有主而無主果有二主是有
二心也　疑大學誠意後尚有正心工夫曰誠意一闗
是學問立命靈符雖其間工夫有生熟然到頭只了得
誠意本分故誠意之後更無正心工夫　疑毋意解恐
當從朱子説曰聖人毋意所謂有主而無主也朱子曰
私意也必下個私字語意方完畢竟意中本非有私也
有意而無意有主而無主也　疑竊觀前後宗旨總不
出以意為心之主宰然必舍良知而言意者縁陽明以
後諸儒談良知之妙而考其致處全不相掩因疑良知
終無慿據不如意字確有可依耳曰鄙意則謂良知原
有依據依據處即是意故提起誠意而用致知工夫庻
幾所知不至蕩而無歸也(已上俱答/史孝復)　古人學問全副
向静存處用更無一㸃在所發處用并無一㸃在將發
處用葢用在將發處便著後著也且將發又如何用功
則必為將為迎為憧憧而後可耳若云慎於所發依舊
是存處工夫(答史/孝咸)
三原盈天地間皆萬物也人其生而最靈者也生氣宅
於虛故靈而心其統也生生之主也其常醒而不昩者
思也心之官也致思而得者慮也慮之盡覺也思而有
見焉識也注識而流想也因感而動念也動之㣲而有
主者意也心官之真宅也主而不遷志也生機之自然
而不容已者欲也欲而縱過也甚焉惡也而其無過不
及者理也其理則謂之性謂之命謂之天也其著於欲
者謂之情交而不可窮也其負情而出充周而不窮者
才也或相十百氣與質也而其為虛而靈者萬古一日
也效靈於氣者神也效靈於質者鬼也又合言之來而
伸者神也往而屈者鬼也心主神其為是乎子曰鬼神
之為德其盛矣乎此夫子統言心也而言豈一端已乎
約言之則曰心之官則思也故善求心者莫先於識官
官在則理明氣治而神乃尊自心學不明學者往往以
想為思因以念為意及其變也以欲拒理以情偶性以
性偶心以氣質之性分義理之性而方寸為之四裂審
如是則心亦出入諸縁之幻物而已烏乎神物以相物
烏乎人烏乎人(原/心)　告子曰性無善無不善也此言似
之而非也夫性無性也况可以善惡言自學術不明戰
國諸人始紛紛言性立一説復矯一説宜有當時三者
之論故孟子不得已而標一善字以明宗後之人猶或
不能無疑也於是又導而為荀楊韓下至宋儒之説益
支然則性果無性乎夫性因心而名者也盈天地間一
性也而在人則專以心言性者心之性也心之所同然
者理也生而有此理之為性非性為心之理也如謂心
但一物而已得性之理以貯之而後靈則心之與性斷
然不能為一物矣盈天地間一氣而已矣氣聚而有形
形載而有質質具而有體體列而有官官呈而性著焉
於是有仁義禮智之名仁非他也即惻隱之心是義非
他也即羞惡之心是禮非他也即辭讓之心是智非他
也即是非之心是也是孟子明以心言性也而後之人
必曰心是心性是性一之不可二之不得又展轉和會
之不得無乃遁已乎至中庸則直以喜怒哀樂逗出中
和之名言天命之性即此而在也此非有異指也惻隱
之心喜之變也羞惡之心怒之變也辭讓之心樂之變
也是非之心哀之變也是子思子又明以心之氣言性
也子曰性相近也此其所本也而後之人必曰理自理
氣自氣一之不可二之不得又展轉和會之不得無乃
遁已乎嗚呼此性學之所以晦也然則尊心而賤性可
乎夫心囿於形者也形而上者謂之道形而下者謂之
器也上與下一體兩分而性若踞於形骸之表則已分
有常尊矣故將自其分者而觀之燦然四端物物一太
極又將自其合者而觀之渾然一理統體一太極此性
之所以為上而心其形之者與即形而觀無不上也離
心而觀上在何處懸想而已我故曰告子不知性以其
外心也先儒之言曰孟子以後道不明只是性不明又
曰明此性行此性夫性何物也而可以明之只恐明得
盡時却已不是性矣為此説者皆外心言性者也外心
言性非徒病在性并病在心心與性兩病而吾道始為
天下裂子貢曰夫子之言性與天道不可得而聞也則
謂之性本無性焉亦可雖然吾固將以存性也(原/性)　極
天下之尊而無以尚享天下之潔浄精㣲純粹至善而
一物莫之或攖者其惟人心乎向也委其道而去之歸
之曰性人乃眩騖於性之説而倀倀以從事焉至畢世
而不可遇終坐此不解之惑以死可不謂之大哀乎自
良知之説倡而人皆知此心此理之可貴約言之曰天
下無心外之理舉數千年以來晦昩之本心一朝而恢
復之可謂取日虞淵洗光咸池然於性猶未辨也予請
一言以進之曰天下無心外之性惟天下無心外之性
所以天下無心外之理也惟天下無心外之理所以天
下無心外之學也而千古傳心之統可歸於一於是天
下有還心之人矣向之妄意以為性者元來即此心是
而其認定以為心者非心也氣血之屬也向也以氣血
為心幾至仇視其心而不可邇今也以性為性又以非
心者分之為氣血之屬而心之體乃見其至尊而無以
尚且如是之潔浄精㣲純粹至善而一物莫之或攖也
惟其至尊而無以尚故天高地下萬物散殊惟心之所
位置而已矣惟其潔浄精㣲純粹至善而一物莫之或
攖故大人與天地合德日月合明四時合序鬼神合吉
凶惟心之所統體而已矣此良知之蘊也然而不能不
囿於氣血之中而其為幾希之呈露有時而虧欠焉或
相十百或相千萬或相倍蓰而無算不能致其知者也
是以君子貴學也學維何亦曰與心以權而反之知則
氣血不足治也於是順致之以治情而其為感應酬酢
之交可得而順也於是逆致之以治欲而其為天人負
勝之幾可得而決也於是精致之以治識而其為耳目
見聞之地可得而清也於是雜致之以治形治器而其
為吉凶脩悖之途可得而凖也凡此皆氣血之屬而吾
既事事有以治之則氣血皆化為性矣性化而知之良
乃致心愈尊此學之所以為至也與孟子曰人之所不
學而能者其良能也所不慮而知者其良知也古人全
舉之而陽明子專舉之也(原/學)
證學雜解天命流行物與旡妄此所謂人生而静以上
不容説也此處并難著誠字或妄焉亦不容説妄者真
之似者也古人惡似而非似者非之㣲者也道心惟㣲
妄即依焉依真而立即托真而行官骸性命之地猶是
人也而生意有弗貫焉者是人非人之間不可方物强
名之曰妄有妄心斯有妄形因有妄解識妄名理妄言
説妄事功以此造成妄世界一切妄也則亦謂之妄人
已矣妄者亡也故曰罔之生也幸而免一生一死真妄
乃見是故君子欲辨之早也一念未起之先生死闗頭
最為喫緊於此合下清楚則一真既立羣妄皆消即妄
求真無妄非真以心還心以聰明還耳目以恭重還四
體以道德性命還其固然以上天下地往古來今還宇
宙而吾乃儼然人還其人自此一了百當日用間更有
何事通身仍得個静氣而已　人心自妄根受病以來
自㣲而著益增洩漏遂受之以欺欺與慊對言虧欠也
大學首嚴自欺自欺猶云虧心心體本自圓滿忽有物
以攖之便覺有虧欠處自欺之病如寸隙當堤江河可
決故君子慎獨之功只向本心呈露時隨處體認去便
得全體熒然與天地合德何慊如之慊則誠閒居之小
人揜不善而著善亦儘見苦心雖敗缺盡彰自供已確
誠則從此便誠偽則從此滋偽凜乎凜乎復云不逺何
祗於悔　自欺受病已是出人入獸闗頭更不加慎獨
之功轉入人偽自此即見君子亦不復有厭然情狀一
味挾智任術色取仁而行違心體至此百碎進之則為
鄉原似忠信似亷潔欺天罔人無所不至猶宴然自以
為是全不識人間有亷恥事充其𩔖為王莽之謙恭馮
道之亷謹弑父與君皆繇此出故欺與偽雖相去不逺
而罪狀有淺深不可一律論近世士大夫受病皆坐一
偽字後人呼之曰假道學求其止犯欺者已是好根器
不可多得劉器之學立誠自不妄語始至七年乃成然
則從前語亦妄不語亦妄即七年以後猶有不可問者
不觀程伯子喜獵之説乎自非妄根一路火盡烟消安
能并却喉子黙黙地不動一塵至於不得已而有言如
洪鐘有扣大鳴小鳴適還本分此中仍是不出來也如
同是一語多溢一字輕一字都是妄故云戲言出於思
七年之功談何容易不妄語方不妄動凡口中道不出
者足下自移不去故君子之學置力全是躬行而操心
則在謹言上戒欺求慊之功於斯為要易曰君子居其
室出其言善則千里之外應之况其邇者乎居其室出
其言不善則千里之外違之况其邇者乎嗚呼善不善
之辨㣲矣哉　心者凡聖之合也而終不能無真妄之
殊則或存或亡之辨耳存則聖亡則狂故曰克念作聖
妄念作狂後儒喜言心學每深求一歩遂有識心之説
又曰人須自識其真心或駁之曰心能自識誰為識之
者余謂心自能識而真處不易識真妄雜揉處尤不易
識正須操而存之耳所云存久自明是也若存外求識
當其識時而心已亡矣故識不待求反之即是孟子曰
雖存乎人者豈無仁義之心哉人自放之耳乃夫子則
曰操則存舍則亡出入無時莫知其鄉須知此心原自
存操則存又何曾加存得些子存無可存故曰出入無
時莫知其鄉至此方見此心之不易存所以孟子又言
養心知存養之説者可與識心矣　良心之放也亦既
知所以求之矣初求之事物之交而得營搆心其為營
與搆日不知凡幾繼求之應感之際而得縁著心其為
縁與著日不知凡幾又求之念慮之隱而得起滅心其
為起與滅日不知凡幾又進求之靈覺之地而得通塞
心其通與塞日不知凡幾又求之虛空之元漠而得欣
厭心欣與厭又日不知凡幾以是五者徴心了不可得
吾將縱求之天地萬物而得心體焉其惟天理二字乎
天理何理歸之日用日用何用歸之自然吾安得操功
自然者而與之語心學也哉　甚矣事心之難也閒嘗
求之一覺之頃而得湛然之道心焉然未可為據也俄
而怳忽焉俄而紛紜焉俄而雜揉焉向之湛然覺者有
時而迷矣請以覺覺之於是有喚醒法朱子所謂略綽
提撕是也然已不勝其勞矣必也求之本覺乎本覺之
覺無所縁而覺無所起而自覺要之不離獨位者近是
故曰闇然而日章闇則通㣲通㣲則達性性則誠誠則
真真則常故君子慎獨繇知覺有心之名心本不諱言
覺但一忌莽蕩一忌籠統籠統則無體莽蕩則無用斯
二者皆求覺於覺而未嘗好學以誠之容有或失之似
者仍歸之不覺而已學以明禮而去其蔽則體物不遺
物各付物物物得所有何二者之病故曰好智不好學
其蔽也賊　古人只言個學字又與思互言又與問並
言又兼辨與行則曰五者廢其一非學也學者如此下
工夫儘見精實徹内徹外無一毫滲漏陽明子云學便
是行未有學而不行者如學書必須把筆伸紙學射必
湏操弓挾矢篤行之只是行之不已耳且知五者總是一
個工夫然所謂學書學射亦不是恁地便了書云學於
古訓乃有獲又曰學古入官故學必以古為程以前言
往行為則而後求之在我則信諸心者斯篤乃臻覺地
焉世未有懸空求覺之學凡言覺者皆是覺斯理學焉
而不覺則問問焉而不覺則思思焉而不覺則辨辨焉
而不覺則行凡以求覺斯理也　形而下者謂之氣形
而上者謂之性故曰性即氣氣即性人性上不可添一
物學者姑就形下處討個主宰則形上之理即此而在
孟夫子特鄭重言之曰善養浩然之氣是也然其工夫
實從知言來知言知之至者也知至則心有所主而志
常足以帥氣故道義配焉今之為暴氣者種種蹶趨之
狀還中於心為妄念為朋思為任情為多慾總縁神明
無主如御馬者失其銜轡馳驟四出非馬之罪也御馬
者之罪也天道即積氣耳而樞紐之地乃在北辰故其
運為一元之妙五行順布無愆陽伏陰以干之向㣲天
樞不動者以為之主則滿虛空只是一團游氣頃刻而
散豈不人消物盡今學者動為暴氣所中苦無法以治
之幾欲縳束其心一切歸之斷滅殊不知暴氣亦浩然
之氣所化只争有主無主間今若提起主人翁一一還
他調理調理處便是義凡過處是助不及處是亡亡助
兩捐一操一縱適當其宜義於我出萬理無不歸根生
氣滿腔流露何不浩然夫浩然仍只是澄然湛然此中
元不動些子是以謂之氣即性即此是盡性工夫更無
餘事　程子曰人無所謂惡者只有過不及此知道之
言也中庸言喜怒哀樂之未發謂之中即此是天命之
性故謂天下之大本纔有過不及則偏至之氣獨陽不
生獨陰不成性種遂已斷滅如喜之過便是淫又進之
以樂而益淫淫之流為貪財為好色貪財好色不已又
有無所不至者而天下之大惡歸焉怒之過便是傷又
進之以哀而益傷傷之流為賊人為害物賊人害物不
已又有無所不至者而天下之大惡歸焉周子曰性者
剛柔善惡中而已矣兼以惡言始乎善常卒乎惡也易
其惡而至於善歸之中焉則已矣如財色兩闗是學人
最峻絶處於此跌足更無進歩可言然使一向在財色
上止截反有不勝其扞格者以其未嘗非性也即使斷
然止截得住纔絶得淫心已中乖戾心便是傷學者誠
欲拔去病根只敎此心有主使一元生意周流而不息
則偏至之氣自然消融隨其所感而順應之凡為人心
之所有總是天理流行如此則一病除百病除除却貪
財心便除却好色心除却貪財好色心便除却賊人害
物心除其心而事自隨之即是不頓除已有日消日減
之勢此是學者入細工夫非平日戒慎恐懼之極時時
見吾未發之中者不足以語此然則為善去惡之説非
乎孟子曰人能充無欲害人之心而仁不可勝用也人
能充無穿窬之心而義不可勝用也　子思子從喜怒
哀樂之中和指㸃天命之性而率性之道即在其中分
明天地一元流行氣象所謂不識不知順帝之則全不
渉人分上此言性第一義也至孟子因當時言性紛紛
不得不以善字標宗㫖單向心地覺處指㸃出粹然至
善之理曰惻隱羞惡辭讓是非全是人道邊事最有功
於學者雖四者之心未始非喜怒哀樂所化然已落面
目一班直指之為仁義禮智名色去人生而静之體逺
矣學者從孟子之敎盡其心以知性而知天庶於未發
時氣象少有承當今乃謂喜怒哀樂為麄幾而必求之
義禮之性豈知性者乎　孟子言養心又言養性又言
養氣至程子又言養知又每謂學者曰且更涵養養之
時義大矣哉故曰茍得其養無物不長茍失其養無物
不消涵養之功只在日用動静語黙衣食之間就一動
一静一語一黙一衣一飲理會則謂之養心就時動時
静時語時黙時衣時飲理會則曰養氣就即動即静即
語即黙即衣即飲理會則曰養性就知動知静知語知
黙知衣知飲理會則曰養知其實一也就其中分個真
與罔去其不善而之於善即是㗂察之説　進學有程
乎曰未事於學茫乎如泛海之舟不辨南北已事於學
而涯涘見焉始學之汩汩流俗之中怳若有見焉得道
之大端也以聖人為必可學而至也此立志之説也語
曰志立而學半君子早已要厥終矣第慮其鋭而易挫
也乃進而言所守擇地而蹈無尺寸或踰也守經而行
無往來或叛也即有語之以圓通徑捷之説可一日而
至千里弗屑也學至此有成行也乃進而程所安即事
而理存外不膠於應也即心而理得内不執於解也以
推之天地萬物無不凍解於春融而睫得於指掌也學
至此有真悟也乃進而程所至優焉游焉弗勞以擾也
厭焉飫焉弗艱以苦也瞬存而息養人盡而天隨日有
孶孶不知年嵗之不足也庶幾滿吾初志焉則學之成
也流水之為物也盈科而後進折而愈東必放之海有
本者如是立志要矣乎　天地之大德曰生聖人而仁
者曰壽然有生必有死仍是天地間生生不已之運即
天地亦在囿而况於人乎人將此身放在天地間果能
大小一例看則一身之成毁何啻草木之榮枯昆蟲之
起蟄已乎而人每不勝自私之為見將生死二字看作
極大却反其道而言之曰無生葢曰以無生為生而後
能以無死為死是謂空體不壊是謂常住真心然究竟
去住不能自繇成毁依然任運徒作此可憐想且死則
死耳却欲預先守住精魂使死後有知生則生耳又追
數胞胎前事向無是公討來歴豈不擔誤一生未知生
焉知死朝聞道夕死可矣聖人都敎人在生處理會並
未嘗㨮攬前後際而後人曲加附會以自伸其生死之
説枉矣嗚呼豈徒知生而已乎生生焉可也　吾學亦
何為也哉天之生斯民也使先知覺後知使先覺覺後
覺彼天民而先覺者其自任之重固已如此矣生斯世
也為斯民也請學之為後覺也以覺先覺之所覺曰堯
舜之道堯舜之心為之也堯舜之心即吾人之心同此
心同此覺也吾亦覺其同者而已矣凡夫而立地聖域
一時而逺契千秋同故也今之言覺者或異焉理不必
分真妄而全遁於空事不必設取舍而冥求其炤至曰
空生大覺如海發漚安往而不異所惡於智者為其鑿
也又曰學者之病莫大乎自私而用智今之言覺者鑿
焉而已矣人之生也饑食而渴飲夏葛而冬裘夫人而
知之也而其為飢渴寒暑之道又夫人而覺之也其有
不知者非愚不肖之不及則賢智之過者也而過之害
道彌甚彼以為道不在是也去飲衣而求口體之正去
口體而求性命之常則亦豈有覺地乎嗟乎人心之晦
也我思先覺其人者曰孔氏孔氏之言道也約其旨曰
中庸人乃知隱怪者之非道而庸德之行一時弑父與
君之禍息則吾道之一大覺也歴春秋而戰國楊墨横
議孟子起而言孔子之道以勝之約其㫖曰性善人乃
知惡者之非性而仁昭義立君父之倫益尊於天壤則
吾道之一大覺也然自此言性者人置一喙而天下皆
淫於名理遂有明心見性之説夫性可得而見乎又千
餘載濓溪乃倡無極之説其大㫖見於通書曰誠者聖
人之本可謂重下註脚則吾道之一覺也嗣後便辨説
日繁支離轉甚浸流而為詞章訓詁於是陽明子起而
救之以良知一時喚醒沈迷如長夜之旦則吾道之又
一覺也今天下争言良知矣及其弊也猖狂者參之以
情識而一是皆良超潔者蕩之以元虛而夷良於賊亦
用知者之過也夫陽明之良知本以救晚近之支離姑
借大學使大學之㫖晦又借以通佛氏之元覺使陽明
之㫖復晦又何怪其説愈詳而言愈龎卒無以救詞章
訓詁之錮習而反之正乎時節因縁司世敎者又起而
言誠意之學直以大學還大學耳争之者曰意稗種也
余曰嘉穀又曰意萌芽也余曰根荄是故知本所以知
至也知至所以知止也知止之謂致良知則陽明之本
㫖也今之賊道者非不知之患而不致之患不失之情
識則失之元虛皆坐不誠之病而求於意根者疎也故
學以誠意為極則而不慮之良於此起照後覺之任其
在斯乎孟子云我亦欲正人心辟邪説距陂行放淫詞
以承三聖又曰能言拒楊墨者聖人之徒也余葢有志
焉而未之逮也
諸説朱夫子答梁文叔書曰近看孟子道性善稱堯舜
此是第一義若於此看得透信得及直下便是聖賢便
無一毫人欲之私做得病痛若信不及孟子又説過第
二節工夫又只引成覸顔淵公明儀三段説話敎人如
此發憤勇猛向前日用之間不得存留一毫人欲之私
在這裡此外更無别法此朱子晚年見道語也學者須
占定第一義做工夫方是有本領學問此後自然歇手
不得如人行路起脚便是長安道不患不到京師然性
善堯舜人人具有學者何故一向看不透信不及正為
一㸃靈光都放在人欲之私上直是十分看透遂將本
來面目盡成埋没驟而語之以堯舜不覺驚天動地却
從何處下手來學者只是克去人欲之私欲克去人欲
之私且就靈光初放處討分曉果認得是人欲之私便
即是克了陽明先生致良知三字正要此處用也孟子
他日又説個道二仁與不仁不為堯舜則為桀紂中間
更無一髪可容混處者學者上之不敢為堯舜下之不
屑為桀紂却於兩下中擇個中庸自便之途以為至當
豈知此身早已落桀紂一途矣故曰紂之不善不如是
之甚也學者惟有中立病難醫凡一切悠悠忽忽不激
不昻漫無長進者皆是看來全是一團人欲之私自封
自固牢不可破今既捉住病根在便合信手下藥學者
從成覸顔淵公明儀説話激發不起且急推向桀紂一
路上果能自供自認否若供認時便瞑眩時若藥不瞑
眩厥疾不瘳正為此等人説法倘下之茍不為桀紂上
又安得不為堯舜(第一/義説)　程子曰心要在腔子裏此本
孟子求放心而言然則人心果時放外耶即放外果在
何處因讀孟子上文云仁人心也乃知心有不仁時便
是放所謂曠安宅而不居也故陽明先生曰程子所謂
腔子亦即是天理至哉言乎程子又曰吾學雖有所授
然天理二字却自家體認出來夫既從自家體認而出
則非由名相湊泊可知凡仁與義皆天理之名相而不
可即以名相為天理謂其不屬自家故也試問學者何
處是自家一路須切已反觀推究到至隱至㣲處方有
著落此中無一切名相亦并無聲臭可窺只是箇維元
維黙而已雖維元維黙而實無一物不體備其中所謂
天也故理曰天理纔著人分便落他家一屬他家便無
歸宿仔細檢㸃或以思維放或以卜度放或以安排放
或以智故放或以虛空放只此心動於中便是放所放
甚㣲而人欲從此而横流其究甚大葢此心既離自家
便有無所不至者心齋云凡有所向有所見皆是妄既
無所向又無所見便是無極而太極無極而太極即自
家真底蘊處學者只向自家尋底蘊常做個體認工夫
放亦只放在這裡求亦只求在這裡豈不至易豈不至
簡故求放心三字是學人單提口訣下士得之為入道
之門上根得之即達天之路(求放/心説)　人生終日擾擾也
一著歸根復命處乃在向晦時即天地萬物不外此理
於此可悟學問宗㫖只是主静也此處工夫最難下手
姑為學者設方便法且敎之静坐日用之間除應事接
物外茍有餘刻且静坐坐間本無一切事即以無事付
之即無一切事亦無一切心無心之心正是本心瞥起
則放下沾滯則掃除只與之常惺惺可也此時伎倆不
合眼不掩耳不跌跏不數息不叅話頭只在尋常日用
中有時倦則起有時感則應行住坐卧都作坐觀食息
起居都作静會昔人所謂勿忘勿助間未嘗致纖毫之
力此其真消息也故程子每見人静坐便歎其善學善
學云者只此是求放心親切工夫從此入門却從此究
竟非徒小小方便而已會得時立地聖域不會得時終
身只是狂馳了更無别法可入不會静坐且學坐而已
學坐不成更論恁學坐如尸坐時習學者且從整齊嚴
肅入漸進於自然詩云相在爾室尚不愧於屋漏又曰
神之格思不可度思矧可射思(静坐/説)　學者静中既得
力又有一段讀書之功自然遇事能應若静中不得力
所讀之書又只是章句而已則且敎之就事上磨練去
自尋常衣食以外感應酬酢莫非事也其間千變萬化
不可端倪而一一取裁於心如權度之待物然權度雖
在我而輕重長短之形仍聽之於物我無與焉所以情
順萬事而無情也故事無大小皆有理存劈頭判個是
與非見得是處斷然如此雖鬼神不避見得非處斷然
不如此雖千駟萬鍾不囘又於其中條分縷析銖銖兩
兩辨箇是中之非非中之是似是之非似非之是從此
下手沛然不疑所行動有成績又凡事有先著當圖難
於易為大於細有要著一著勝人千萬著失此不著滿
盤敗局又有先後著如低棋以後著為先著多是見小
欲速之病又有了著恐事至八九分便放手終成決裂
也葢見得是非後人當計成敗如此方是有用學問世
有學人居恒談道理井井纔與言世務便疎試之以事
或一籌莫展這疎與拙正是此心受病處非闗才具諺
云經一跌長一識且須熟察此心受病之原果在何處
因痛與之克治去從此再不犯跌庶有長進學者遇事
不能應只有練心法更無練事法練心之法大要只是
胸中無一事而已無一事乃能事事便是主静工夫得
力處又曰多事不如少事省事不如無事(應事/説)　應事
接物相為表裏學者於天下不能遺一事便於天下不
能遺一人自落地一聲此身已屬之父母及其稍長便
有兄弟與之比肩長而有室又有妻子與之室家至於
食毛踐土君臣之義無所不在惟朋友聯合於稠人廣
衆之中似屬疎濶而人生實賴以有覺合之稱五倫人
道之經綸管於此也然父子其本也人能孝於親未有
不忠於事君與友於兄弟者信於朋友者宜於室家者
夫妻一倫尤屬化原古來大聖大賢又多從此處發軔
來故曰刑於寡妻至於兄弟以御於家邦葢居室之間
其事最㣲𣺌而易忽其惡為淫僻學者從此闗打破便
是真道德真性命真學問文章不然只是偽也自有五
倫而舉天下之人皆經緯聯絡其中一盡一切盡一虧
一切虧第一要時時體認出天地萬物一體氣象即遇
惡人之見橫逆之來果能作如是觀否彼固一體中人
耳纔有絲毫隔絶便是斷滅性種至於知之之明與處
之之當皆一體中自作用非闗權術人第欲以術勝之
未有不墮其彀中者然此際煞合理會陸象山先生曰
除了人情事變無可做工夫要知做工夫處果是何事
若不知此事只理會個人情事變仍不是工夫學者知
之(處人/説)　今為學者下一頂門鍼即向外馳求四字便
做成一生病痛吾儕試以之自反無不悚然汗浹者凡
人自有生以後耳濡目染動與一切外物作縁以是營
營逐逐將全副精神都用在外其來舊矣學者既有志
於道且將從來一切向外精神盡與之反復身來此後
方有下手工夫可説須知道不是外物反求即是故曰
我欲仁斯仁至矣無奈積習既久如浪子亡家失其歸
路即一面囘頭一面仍住舊時縁終不知在我為何物
又自以為我矣曰吾求之身矣不知其為軀殻也又自
以為我矣曰吾求之心矣不知其為口耳也又自以為
我矣曰吾求之性與命矣不知其為名物象數也求之
於軀殻外矣求之於耳目愈外矣求之於名物象數外
之外矣所為向外一路馳求也所向是外無往非外一
起居焉外一飲食焉外一動静語黙焉外時而存養焉
外時而省察焉外時而遷善改過焉外此又與於不學
之甚者也是故讀書則以事科舉仕宦則以肥身家勲
業則以望公卿氣節則以激聲譽文章則以諛聽聞何
莫而非向外之病乎學者須發真實為我心每日孜孜
急急只幹辨在我家當身是吾身非闗軀殻心是我心
非闗口耳性命是我性命非闗名物象數正目而視之
不可得而見傾耳聽之不可得而聞非惟人不可得而
見聞雖我亦不可得而見聞也於此體認親切自起居
食息以往無非求在我者及其求之而得天地萬物無
非我有絶不是功名富貴氣節文章所謂自得也總之
道體本無内外而學者自以所向分内外所向在内愈
尋求愈歸宿亦愈發皇故曰君子之道闇然而日章所
向在外愈尋求愈決裂亦愈消亡故曰小人之道的然
而日亡學者幸早辨諸(向外馳/求説)　朱夫子嘗言學者半
日静坐半日讀書如此三五年必有進歩可觀今當取
以為法然除却静坐工夫亦無以為讀書地則其實亦
非有兩程候也學者誠於静坐得力時徐取古人書讀
之便覺古人真在目前一切引翼提撕匡救之法皆能
一一得之於我而其為讀書之益有不可勝言者矣昔
賢詩云萬徑千蹊吾道害四書六籍聖賢心學者欲窺
聖賢之心尊吾道之正舍四書六籍無由而入矣葢聖
賢之心即吾心也善讀書者第求之吾心而已矣舍吾
心而求聖賢之心即千言萬語無有是處陽明先生不
喜人讀書令學者直證本心正為不善讀書者舍吾心
而求聖賢之心一似沿門持鉢無益貧兒非謂讀書果
可廢也先生又謂博學只是學此理審問只是問此理
慎思只是思此理明辨只是辨此理篤行只是行此理
而曰心即理也若是乎此心此理之難明而必假途於
學問思辨則又將何以學之問之思之辨之而且行之
乎曰古人詔我矣讀書一事非其導師乎即世有不善讀
書者舍吾心而求聖賢之心一似沿門持鉢而有得也
亦何惜不為貧兒昔人云士大夫三日不讀書即覺面
目可憎語言無味彼求之聞見者猶然况有進於此者
乎惟為舉業而讀書不免病道然有志之士卒不能舍
此以用世何可廢也吾更惡夫業舉子而不讀書者(讀/書)
(説/)　聖賢敎人只指㸃上一截事而不及下截觀中庸
一書可見葢提起上截則其下者不勞而自理纔説下
截事如堂下人斷曲直莫適為主誰其信之形而上者
謂之道形而下者為之器是也人生而有此形骸便有
此氣質就中一㸃真性命是形而上者惟形上不離形
下所以上下易混作一塊學者開口説變化氣質却從
何處討主腦來通書曰性者剛柔善惡中而已矣中便
是變化氣質之方而中庸曰喜怒哀樂未發謂之中却
又無可著力處從無可著力處用得工夫正是性體流
露時此時剛柔善惡果立在何處少間便是個中節之
和這方是變化氣質工夫若已落在剛柔善惡上欲自
剛而克柔自柔而克剛自惡而之於善已善而終不之
於惡便落堂下人伎倆矣或問孟子説善養浩然之氣
如何曰纔提起浩然之氣便屬性命邊事若孟施舍北
宫黝告子之徒只是養個蠢然之氣正是氣質用事處
所以與孟子差别(氣質/説)　或有言學問之功在慎所習
者予曰何謂也曰人生而有習矣一語言焉習一嗜欲
焉習一起居焉習一酬酢焉習有習境因有習聞有習
聞因有習見有習見因有習心有習心因有習性故曰
少成若性并其性而為習焉習可不慎乎習於善則善
習於惡則惡猶生長於齊楚不能不齊楚也習可不慎
乎曰審如是又誰為專習之權者而慎之其人不能答
予曰在復性不在慎習或曰何謂也予乃告之曰人生
而静天之性也渾然至善者也感於物而動乃遷於習
焉習於善則善習於惡則惡斯日逺於性矣無論習於
惡者非性即習於善者亦豈性善之善乎故曰性相近
也習相逺也葢敎人尊性也然學以復性也如之何曰
性不假復也復性者復其權而已矣請即以習證習於
善則善未有不知其為善者習於惡則惡未有不知其
為惡者此知善而知惡者誰乎此性權也故易曰復以
自知既已知其為善矣且得不為善乎既已知其為惡
矣且得不去惡乎知其為善而為之為之也必盡則亦
無善可習矣無善可習反之吾性之初本無善可習也
知其為惡而去之去之也必盡則亦無惡可習矣無惡
可習反之吾性之初本無惡可習也此之謂渾然至善
依然人生之初而復性之能事畢矣然則習亦可廢乎
曰何可廢也為之語言以習之則知其語言以慎之為
之嗜欲以習之則知其嗜欲以慎之為之起居以習之
則知其起居以慎之為之酬酢以習之則知其酬酢以
慎之如是則即習即性矣凡境即是性境凡聞即是性
聞凡見即是性見無心非性無性非習大抵不離獨知
者近是知之為言也獨而無偶先天下而立定一尊而
後起者稟焉是之謂性權或者怳然而解曰吾乃知慎
習之功其在必慎其獨乎首肯之而去(習説一此上九/篇乃  時作)
　自聖學不明學者每從形器起見看得一身生死事
極大將天地萬物都置之膜外此心生生之機早已斷
滅種子了故其工夫顓究到無生一路只留個覺性不
壊再做後來人依舊只是貪生怕死而已吾儒之學直
從天地萬物一體處看出大身子天地萬物之始即吾
之始天地萬物之終即吾之終終終始始無有窮盡只
此是生死之説原來生死只是尋常事程伯子曰人將
此身放在天地間大小一例看是甚快活予謂生死之
説正當放在天地間大小一例看也於此有知方是窮
理盡性至命之學藉令區區執百年之内之生死而知
之則知生之盡只是知個貪生之生知死之盡只是知
個怕死之死而已然則百年生死不必知乎曰奚而不
知也子曰朝聞道夕死可矣是也如何是聞道其要只
在破除生死心此正不必逺求百年即一念之間一起
一滅無非生死心造孽既無起滅自無生死又曰盡語
黙之道則可以盡去就之道盡去就之道則可以盡生
死之道生死非大語黙去就非小學者時時有生死闗
頭難過從此理會透天地萬物便是這裡方是聞道(生/死)
(説/)　獨之外别無本體慎獨之外别無工夫此所以為
中庸之道也乃虞廷言心則曰人曰道而中庸直指率
性之道無乃混人道而一之乎此言心言性之别也虞
廷言心非分言之則不精不精無以為至一之地中庸
言性性一而已何岐之有然性是一則心不得獨二夫
天命之所在即人心之所在人心之所在即道心之所
在此虞廷未發之㫖也或曰有氣質之性有義理之性
則性亦有二與為之説者本之人心道心而誤焉者也
程子曰論性不論氣不備論氣不論性不明二之則不
是若既有氣質之性又有義理之性將使學者任氣質
而遺義理則可以為善可以為不善之説信矣又或遺
氣質而求義理則無善無不善之説信矣又或衡氣質
義理而並重則有性善有性不善之説信矣三者之説
信而性善之㫖復晦此孟氏之所憂也須知性只是氣
質之性而義理者氣質之本然乃所以為性也性則是
人心而道者人之所當然乃所以為心也人心道心只
是一心氣質義理只是一性識得心一性一則工夫亦
一静存之外更無動察主敬之外更無窮理其究也工
夫與本體亦一此慎獨之説也而後之解者往往失之
昔周元公著太極圖説實本之中庸至主静立人極一
語尤為慎獨兩字傳神其後龜山門下一派羅李二先
生相傳口訣專敎人看喜怒哀樂未發時作何氣象朱
子親授業於延平固嘗聞此而程子則以静字稍偏不
若專主於敬又以敬字未盡益之於窮理之説而曰涵
養須用敬進學在致知朱子從而信之初學為之少變
遂以之解大中謂慎獨之外另有窮理工夫以合於格
致誠正之説仍以慎獨為動屬省察邊事前此另有一
項静存工夫近日陽明先生始目之為支離專提致良
知三字為敎法而曰良知只是獨之時又曰惟精是惟
一工夫博文是約禮工夫致知是誠意工夫明善是誠
身工夫可謂心學獨窺一源至他日答門人慎獨是致
知工夫而以中庸本體無可著力此却疑是權敎天下
未有大本之不力而可為事於道生者工夫用到無可
著力處方是真工夫故曰勿忘勿助未嘗致纖毫之力
此非真用力於獨體者固不足以知之也大抵諸儒之
見或同或異多係轉相偏矯因病立方盡是權敎至於
反身力踐之間未嘗不同歸一路不謬於慎獨之㫖後
之學者無從向語言文字生葛藤但反求之吾心果何
處是根本一著從此得手方窺進歩有欲罷不能者學
不知本即動言本體終無著落學者但知即物窮理為
支離而不知同一心耳舍淵淵静深之地而從事思慮
紛起之後泛應曲當之間正是尋枝摘葉之小者其為
支離之病亦一而已將持此為學又何成乎又何成乎
(天命/章説)　天命流行物與無妄人得之以為心是謂本心
人心無一妄而已忽焉有妄希乎㣲乎其不得而端倪
乎是謂㣲過獨主之有㣲過是以有隱過七情主之有
隱過是以有顯過九容主之有顯過是以有大過五倫
主之有大過是以有叢過百行主之總之妄也譬之木
自本而根而榦而標水自源而及於流盈科而至於海
故曰涓涓不息將成江河綿綿不絶將尋斧柯是以君
子貴防之早也其惟慎獨乎慎獨則時時知改俄而授
之隱過矣當念過便從當念改又授之顯過矣當身過
便從當身改又授之大過矣當境過當境改又授之叢
過矣隨事過隨事改改之則復於無過可喜也不改成
過且得無改乎總之皆袪妄還真之學而工夫次第如
此譬之擒賊者擒之於室甚善不於室而於堂不於堂
而於外門於衢於境上必成擒而後已子絶四毋意毋
必毋固毋我真能慎獨者也其次則克伐怨欲不行焉
爾宋人之言曰獨行不愧影獨寢不愧衾獨而顯矣司
馬溫公則云某平生無甚過人處但無一事不可對人
言者庶幾免於大過乎若邢恕之一日三檢㸃則叢過
對治法也真能慎獨者無之非獨即邢恕學問孔子亦
用得著故曰不為酒困不然自原憲而下總是個閒居
小人為不善而已善學者須是學孔子之學只於意根
上止截一下便千了百當總當必固我已漸成決裂幸
於我處止截得猶不失為顔子克已過此無可商量矣
落一格麄一格工夫轉愈難一格故曰可為難矣學者
須是學孔子之易(改過説/下條同)　人之言曰有心為惡無心
為過則過容有不及知者因有不及改過是大不然夫
心不愛過者也纔有一㸃過便屬礙膺之物必一決之
而後快故人未有有過而不自知者則不肯自認為知
爾然則過又安從生曰即不肯自認為知處其受蔽處
良多以此造過遂多仍坐過不知而已孟子言君子之
過如日月之食可見人心只是一團靈明而不能不受
暗於過明處是心暗處是過明中有暗暗中有明明中
之暗即是過暗中之明即是改手勢如此親切但常人
之心忽明忽暗展轉出沒終不能還得明明之體不歸
薄蝕何疑君子則以暗中之明用箇致曲工夫漸以與
他恢擴去在論語則曰訟過如兩造當庭抵死仇對不
至十分明白不已纔明白便無事如一事有過直勘到
事前之心果是如何一念有過直勘到念後之事更當
如何如此反覆推勘更無躱閃雖一塵亦駐足不得此
所謂致曲工夫也大易則言補過謂此心一經缺陷便
立刻與之圓滿那靈明爾若只是小小補綴頭痛救頭
脚痛救脚敗缺難掩而彌縫日甚謂之文過而已雖然
人猶有有過而不自知者子路人告之以有過則喜子
曰丘也幸茍有過人必知之然則學者虛心遜志時務
察言觀色以輔所不逮有不容緩者　陽明子言良知
最有功於後學然只傳孟子敎法於大學之説終有分
合古本序曰大學之道誠意而已矣止至善之則致良
知而已矣宛轉説來頗傷氣脈至龍溪所傳天泉問答
則曰無善無惡者心之體有善有惡者意之動知善知
惡是良知為善去惡是格物益增割裂矣即所云良知
亦非究竟義也知善知惡與知愛知敬相似而實不同
知愛知敬知在愛敬之中知善知惡知在善惡之外知
在愛敬中更無不愛不敬者以叅之是以謂之良知知
在善惡外第取分别見謂之良知所發則可而已落第
二義矣且所謂知善知惡葢從有善有惡而言者也因
有善有惡而後知善知惡是知為意奴也良在何處又
反無善無惡而言者也本無善無惡而又知善知惡是
知為心祟也良在何處且大學所謂致知亦只是致其
知止之知知止之知即知先之知知先之知即是知本
之知惟其知止知先知本也則謂之良知亦得知在止
中良因止見故言知止則不必更言良知若曰以良知
之知知止又以良知之知知先而知本豈不架屋疊牀
之甚乎且大學明言止於至善矣則惡又從何處來心
意知物總是至善中全副家當而必事事以善惡兩紏
之若曰去其惡而善乃至姑為下根人設法如此則又
不當有無善無惡之説矣有則一齊俱有既以惡而疑
善無則一齊俱無且將以善而疑惡更從何處討知善
知惡之分曉止因陽明將意字認壊故不得不進而求
良於知仍將知字認麄又不得不退而求精於心種種
矛盾固已不待龍溪駁正而知其非大學之本旨矣大
學開口言明德因明起炤良知自不待言而又曰良知
即至善即未發之中亦既怳然有見於知之消息惜轉
多此良字耳然則良知何知乎知愛敬而已矣知皆擴而
充之達之天下而已矣格此之謂格物誠此之謂誠意
正此之謂正心舉而措之謂之平天下陽明曰致知焉
盡之矣余亦曰致知焉盡之矣(良知/説)
讀易圖説□圖中有一㸃變化無窮子曰易有太極周
子曰無極而太極淪於無矣解無極者曰無形有理益
滯於無無矣今請為太極起廢而表是圖其為象曰有
則未必周子之㫖也抑亦孔門之説歟雖然滯於有矣
夫圖其似之者也(佛氏亦有此圖然其中一/㸃仍作空解意實不同)　天有四
時春夏為陽秋冬為陰中氣行焉地有四方南北為經
東西為緯中央建焉人有四氣喜怒哀樂中和出焉其
德則謂之仁義禮智信是也是故元亨利貞即春夏秋
冬之表義非元亨利貞生春夏秋冬也左右前後即東
西南北之表義非左右前後生東西南北也仁義禮智
即喜怒哀樂之表義非仁義禮智生喜怒哀樂也又非
仁義禮智為性喜怒哀樂為情也又非未發為性已發
為情也後儒之言曰理生氣性生情又曰心統性情其
然豈其然乎　造化之理新新故故相推而不窮如草
木之榮枯昆蟲之起蟄日月之晦明四時之盛衰氣運
之往來陵谷之遷徙莫不皆然人囿於大化之中與萬
物同體自一日以往自少而壯而老而死無不變也有
之其惟積氣積習乎油入於麫不可復出此其不變者
也孰知去滋逺反常滋甚乎　君子仰觀於天而得先
天之易也維天之命於穆不已葢曰天之所以為天也
是故君子戒懼於所不暏聞此慎獨之説也至哉獨乎
㣲乎㣲乎穆穆乎不已者乎葢曰心之所以為心也則
心一天也獨體不息之中而一元常運喜怒哀樂四氣
周流存此之謂中發此之謂和陰陽之象也四氣一陰
陽也陰陽一獨也其為物不二則其生物不測也故其
中為天下之大本而和為天下之達道及其至也察乎
天地至隱至㣲至顯至見也故曰體用一原顯㣲無間
君子所以必慎其獨也此性宗也　君子俯察於地而
得後天之易焉夫性本天者也心本人者也天非人不
盡性非心不體也心也者覺而已矣覺故能照照心常
寂而常感感之以可喜而喜感之以可怒而怒其大端
也喜之變為欲為愛怒之變為惡為哀為懼則立於四
者之中喜得之而不至於淫怒得之而不至於傷者合
而觀之即人心之七政也七者皆照心所發也發則馳
矣衆人溺焉惟君子時發而時止時返其照心而不逐
於感得易之逆數焉此之謂後天而奉天時葢慎獨之
實功也
聖學喫𦂳三闗學莫先於問途則人已辨焉此處不差
後來方有進歩可觀不然只是終身擾擾而已　為已
為人只聞達之辨説得大槩已盡後儒又就聞中指出
許多病痛往往不離功名富貴四字而蔽之以義利兩
言除却利便是義除却功名富貴便是道此中是一是
二辨之最㣲學者合下未開眼孔只為已不足故求助
於人豈知愈求助於人愈不足於已乎(已上人/已闗)　學以
為已已以内又有已焉只此方寸之中作得主者是此
所謂真已也必也敬乎(敬肆/闗)　由主敬而入方能覿體
承當其要歸於覺地故終言迷悟　工夫却從存養中
來非懸空揣控索之象罔者也故宋儒往往不喜頓悟
之説或曰格物致知大學之始事今已悟為終事何也
曰格致工夫自判斷人已一闗時已用得著矣然必知
止知至以後體之當身一一無礙方謂之了悟悟豈易
言乎若僅取當下一㸃靈明瞥然有見時便謂之悟恐
少間已不可復恃(已上迷/悟闗)
大學雜辨夫大學之所謂主腦者止至善而已矣致知
之功格物而已矣格物之要誠正以修身而矣盈天地
間皆物也自其分者而觀之天地萬物各一物也自其
合者而觀之天地萬物一物也一物本無物也無物者
理之不物於物為至善之體而統於吾心者也雖不物
於物而不能不顯於物耳得之而成聲目寓之而成色
莫非物也則莫非心也耳能辨天下之聲而不可欺以
清濁吾因而致焉并不可欺以一切清濁所以致吾心
之聰也目能辨天下之色而不可欺以緇素吾因而致
焉并不可欺以一切緇素所以致吾心之明也致吾心
之聰明者致吾之良知也良知之於物如鑑之於妍􁆵
衡之於高下而規矩之於方圓也鑑不離物而定妍􁆵
衡不離物而取高下規矩不離物而辨是非一也故曰
致知在格物然而致吾心之聰非無不聞之謂也聞吾
至善而已矣致吾心之明非無不見之謂也見吾至善
而已矣聞吾至善返於無聞矣見吾至善返於無見矣
知無知矣中庸曰戒慎乎其所不覩恐懼乎其所不聞
不動而敬不言而信其要歸於慎獨此格物真下手處
故格物即格其反身之物不離修者是而致知即知其
所性之知不離止者是孔門之學無往而不以格致為
第一義博文約禮其定本也又曰多聞擇其善者而從
之多見而識之知之次也心非内也耳目非外也物非
麄也無物之物非精也即心即物非心非物此謂一以
貫之自格致之㫖晦而聖學淪於多岐滯耳目而言知
者徇物者也離耳目而言知者遺物者也徇物者弊之於
一草一木亦用却工夫而遺物求心又逃之無善無惡
均失也(格/致)　君子之學先天下而本之國先國而本之
家與身亦屬之已矣又自身而本之心本之意本之知
本至此無可推求無可揣控而其為已也隱且㣲矣隱
㣲之地是名曰獨其為何物乎本無一物之中而物物
具焉此至善之所統會也致知在格物格此而已獨者
物之本而慎獨者格物之始事也君子之為學也非能
藏身而不動杜口而不言絶天下之耳目而不與交也
終日言而其所以言者人不得而聞也自聞而已矣終
日動而其所以動者人不得而見也自見而已矣自聞
自見者自知者也吾求之自焉使此心常止而定静安
慮得慎之至也慎獨也者人以為誠意之功而不知即
格致之功也大學之道一言以蔽之曰慎獨而已矣自
虞廷執中以來無非此意故伊洛以一為入道之門朱
子析之曰涵養須用敬進學則在致知故於大學分格
致誠正為兩事至解慎獨又以為動而省察邊事先此
更有一段静存工夫則愈析而愈支矣陽明子反之曰
慎獨即是致良知即知即行即動即静庻幾心學獨窺
一源總之獨無動静也其有時而動静焉動亦慎静亦
慎也而静為主使非静時做得主張則動而馳矣如挽
逝波其可及乎動而常知常止焉則常静矣周子曰主
静立人極是也(慎/獨)　天圓地方規矩之至也人心一天
地也其體動而圓故資始不窮有天道焉其用静而方
故賦形有定有地道焉君子之學圓效天方法地也其
獨知之地不可得而覩聞者效天者也由不覩而之於
無所不覩由不聞而之於無所不聞地道之善承天也
易曰君子敬以直内義以方外規矩之至也(絜/矩)　人心
終日如馬足車輪奔馳無止果係何物受累茍能去所
累心者而於止也幾矣知此之謂知止止此之謂至善
問大學要義曰言本體喫𦂳得個善字言工夫喫𦂳得
個止字言本體工夫一齊俱到處喫𦂳得知字言本體
工夫一齊歸管處喫𦂳得個身字(首/章)　致知者致吾知
止之知也収攝到極處即是推致到極處逮止於至善
則知至矣(至/善)　格物不妨訓窮理只是反躬窮理則知
本之意自在其中只是一個良知正須從意根查考心
源體認身上檢㸃家庭印證國與天下推廣這便是格
物工夫便是致知工夫朱子云格物須提起第一義便
是極至道理如在朝便須進君子退小人決無小人可
用之理這便是第一義若見不破便謂小人可用予謂
進君子退小人根吾好惡來其能好能惡是第一義好
人惡人是第二義知進退人又是第三四義了知此方
是知本(知/本)　矩是至善之式所以安頓此心恰好處夫
子之不踰矩是也(釋/矩)　大學之道誠意而已矣誠意之
功慎獨而已矣意也者至善歸宿之地其為物不貳故
曰獨其為物不貳而生物不測所謂物有本末也格物
致知總為誠意而設亦總為慎獨而設也非誠意之先
又有所謂致知之功也故誠意者大學之專義也前此
不必在格物後此不必在於正心也亦大學之了義也
後此無正心之功并無修治平之功也後之解誠意者
吾惑焉曰意者心之所發則誰為所存乎曰有善有惡
者意之動則誰為好之惡之者乎(誠/意)　幾者動之㣲則
前此更有静者幾乎曰非然也動之㣲則動而無動矣
動而無動所以静而無静也此心體主宰之妙也故名
之曰意(同/上)　章句云實其心之所發不知實字代得誠
字否又不知是發前求實抑是發後求實若是發前求
實則工夫仍在所存時然章句又云皆務決去而求必
得之似言凡於意之所發皆務求所以實之則誠之之
功已落在意後矣落在意後則必就其事而實之而自
欺仍只是自欺其意是看意字尚精而看誠字轉麄也
所以轉下慎獨方打入裡面有審幾之説不免就誠意
推先一層矣夫既以獨知為獨而以慎獨推先於意誠
明是欲誠其意先致其知之註疏既有獨知之致知又
有補傳窮理之致知頭緒何所適從乎(同/上)　聖學本心
維心本天維元維嘿體乎太虛因所不見是名曰獨獨
本無知因物有知物體於知好惡立焉好惡一機藏於
至静感物而動七情著焉自身而家自家而國國而天
下慶賞刑威惟所措焉是為心量其大無外故名曰天
天命何命即吾獨之一氣流行分陰分陽運為四氣性
體乃朕率為五常殊為萬事反乎獨知獨知常之全體
俱之本無明暗常止則明紛馳乃暗故曰闇然日章的
然日亡君子知之凜乎淵冰於所不覩於所不聞日夕
兢兢道念乃凝萬法歸一不盈此知配天塞地盡性至
命此知無始是為原始此知無終是為反終死生之説
晝夜之常吾生與生吾死與死視彼萬形非吾得私猥
云不死狂馳何異(獨/箴)
論語學案君子學以慎獨真從聲臭外立根基一切言
動事為慶賞刑威無不日見於天下而問其所從出之
地凝然不動些子只有一個淵然之象為天下立皇極
而已衆星晝夜旋轉天樞不動其不動處是天星這便
是道心惟㣲其運旋處便是人心惟危其常運而常静
處便是惟精惟一允執厥中天人之學也(為政/以徳)　心之
官則思思曰睿睿作聖思本無邪其卒流於邪者勿思
耳以為思欲無邪非也思無邪者閑邪之學也詩以理
性情人心之情之正何邪之有(詩三/百)　孟武伯問孝是
人子身上事父母惟其疾之憂是父母身上事問是孝
答是慈有何闗渉豈知人子於父其初只是一人之身
父母的痛癢便是人子的痛癢若於此漠不相闗更有
何孝可言若於此認得親切亦更有何孝可言惟疾之
憂非徒以慰親之為孝也知乎此者必能以其身為父
母之身以其心為父母之心而終身孺慕之情有無所
不至者矣(孟武/伯)　知則全體皆知不知則全體皆不知
更無半明半暗分數但私意蔽錮亦有去來則有時而
知有時而不知耳夫既有時而知有時而不知則并其
知而非人能知已之不知正是無所不知的本體呈露
時金鍼一撥宿障全消(誨女/知之)　信是本之真心而見之
然諾之際者是身世作合闗鍵猶車之輗軏然舉世尚
狙詐人而無信一味心口相違千蹊萬徑用得熟時若
以為非此不可持身不可御世豈知其斷斷乎不可者
可不可只衡在是非上而行不行方格到利害上也(無/信)
　君子之於仁惟有貧賤一途是終身得力地雖終食
之頃未始無去處交乘之隙使終食而為貧賤之終食
則蔬食飲水樂也極貧賤之途雖造次仁也顛沛仁也
茍舍此而欲取以非道之富貴有斷斷乎不可者君子
所以練此心之仁不容躱閃不容方便纔是中心安仁
也(富與/貴)　孔子圍匡七日子路曰吾聞仁者必容知者
必用如此説則天下更無非道之貧賤可處豈知自人
分上看貧賤則非道自君子身上看未嘗非道也世人
只為見得有非道之貧賤所以怨天尤人無所不至(同/上)
　盈天地間萬事萬物各有條理而其條理貫通處渾
無内外人已感應之跡亦無精麄大小之殊所謂一以
貫之也一本無體就至不一會得無二無雜之體從此
手提線索一一貫通纔有壅淤便與消融纔有偏枯便
與圓滿時時澄徹處處流行直將天地萬物之理打合
一處亦更無以我合彼之勞方是聖學分量此孔門求
仁之㫖也　聖人從自已身上言心無死地則曰貫無
所不貫則曰一以貫之非以一貫萬也一以貫之還他
天地自然本色(一/貫)　仁者渾然全體而無息就全體中
露出個治賦為宰為擯相才具便是大海中一漚發見
且有待而然有時竪起有時放下非不息之體故即三
子之才而其未仁亦自可見(可使/治賦)　鄧定宇曰此非閔
憲以下學問顔子心常止故不遷心常一故不貳子謂
心本常止而不能不動以怒故就怒時求止法曰不遷
心本常一而不能不貳於過故就過時求一法曰不貳
此正復性之功先得此心之止與一者以立本而後遇
怒能不遷遇過能不貳則是止者一心而不遷者又一心
也一者一心而不貳者又一心也將孔門一切懲忿窒
慾遷善改過之學都無用處所謂復性之功者不幾求
之虚無寂滅之歸乎(不遷/怒)　此道身有之則不言而信
以歸於慥慥之地所謂躬行君子也故云黙識識如字
謂信諸心也黙識之學精神毫不滲漏徹首徹尾以此
學即以此敎何厭倦之有自黙字訛解而學者遂以言
語道斷當之謂聖學入手只在妙悟學都從悟中來聖
學豈有墮於杳冥元黙之見乎(黙而/識之)　世謂聞見之知
與德性之知有二予謂聰明睿知非恃乎睿知之體不
能不竅於聰明而聞見啟焉性亦聞見也效性而動者
學也今必以聞見為外而欲墮體黜聰求睿知并其睿
知而槁矣是隳性於空而禪學之談柄也張子曰非天
聰明不成其為人聖而天聰明其盡者耳天聰天明耳
辨聞目辨見是天聰明之盡則夫子多聞擇其善者而
從之多見而識之是也曰知次者人次於天以見天非
人不盡也(知之/次)　常人之過人知處得九分已知處得
一分聖人之過人知處得一分已知處得九分説聖人
有過已是騃人今説聖人猶有不知之過至為人所知
益竒此意最宜理會學者便當長一格(陳司/敗)　曾子學
問都是軀殻上討得最有持循一則一二則二(有/疾)　古
人濟大事全靠脚跟定只是不從身家名位起念便是
凡可奪處皆是此等作祟也誠極則精精極則變一切
作用皆從此出誠中之識見是大識見誠中之擔當是
大擔當故君子非有才之難而誠之難(可以託/六尺)　人之
氣質不失之高明則失之卑暗而氣質之性終不錮其
義理之性狂者必直侗者必愿悾悾者必信自習染勝
而三者并漓人心之變可勝窮乎(狂而/不直)　天下一物也
聖人視外物無大小都作等閒看打過得簞食豆羮闗
便打得天下闗(舜禹之/有天下)　子絶四聖人之心置在何處
曰絶四之外更無心問意必固我與聲色貨利有淺深
否曰看他四者之心從何處起(子絶/四)　顔子之學纔動
軔便可到頭為從文禮處得力來後人欲一齊放過謂
文既足以溺心禮亦不免於執著絶意去智專用力於
末由之境㣲者墮於空寂放者入於猖狂佛老之敎行
而聖道裂矣(顔淵/喟然)　權者道之體也道體千變萬化而
不離於中非權而何易曰㢲以行權言入道之㣲也權
居無事因物付物而輕重準焉言天下之至静而不可
測也言天下之至動而不可離也權之理主常而準諸
事主變理即事事即理其常也乃所以為變也漢儒反
經合道之説誠非朱子謂權之與經亦須有辨亦非也
天下有二道乎嫂溺援之以手者權也正是道理合當
如此乃所為經也故權非反經而為言也然則經何辨
乎曰經者權之體權者經之用合而言之道也禮儀三
百威儀三千皆經也神而明之妙用出焉權也二而一
者也(未可/與權)　吳康齋夜半思處之策至日中始決如此
計較便是貨殖故魯齋治生之言亦病如􁨣一餓死更
有甚計較然則聖學有死地乎曰義不食粟則亦有死
而已故今處君臣之義皆然其嗟也可去其謝也可食
倘終不謝便當一死聖人於辭受取與一斷以義無纖
毫擬議方便法門(貨/殖)　道體大段易見得只是㣲處難
窺才著小心便有湊泊處(聞/斯)　視聽言動一心也這㸃
心不存則視聽言動到處受病皆妄矣若言視思明聽
思聰言思忠動思敬猶近支離　問仁是如何名狀曰
先儒言公言覺言生言變亦僅舉其動機言尚遺却静
中體段故不若孟子曰仁者人也試觀人目何以能視
耳何以能聽口何以能言四肢何以能動非仁而何易
曰乾元統天葢曰天之所以為天也仁者人也葢曰人
之所以為人也　天地以生物為心仁也萬物資生人
與萬物皆生於仁本是一體故人合下生來便能愛便
是親親由親親而推之便能仁民便能愛物天地以生
物為心人亦以生物為心本來之心便是仁本來的人便
是仁故曰仁人心也又曰仁者人也　問已如何克將
去曰只是不從已起見便是克　問克勝也是以仁勝
不仁否非先有個仁去勝不仁只勝不仁處便是仁也
曰畢竟有主人翁方勝盜賊曰頭上安頭之見也仁體
湛然不容一物纔有物不論善惡是非都是不仁為仁
者正就此處銷鎔還他個湛然本體此克已正當時也
若先據個主人在便是物欲所謂認賊作主也若主人
常在則亦無盜賊可逐能逐盜賊便是主人不必另尋
主人(克/復)　道體渾然無可持循故聖人就分見處示人
以入德之地延平曰理一而分殊理不患不一所難者
分之殊也聖人之言四勿言居處三者皆分殊以見理
一也(居處/恭)　顔子有不善未嘗不知知之未嘗復行也
亦不行也然顔子不善只是一念絶續之間就仁中揀
出不仁來故謂不逺之復原憲不行則已成此四等症
候旋潰旋制終不能奏廓如之效則不行之心猶然人
偽而已於仁體何當　予始與陸以建論學謂克伐怨
欲不行正是克已工夫子曰可以為難者欲其先難而
後獲也以建甚不然之看來不行之心早是個已也然
學者根器淺不恁地不得由此進之扶得個不行心常
做主便是克已力量也(克伐/怨欲)　鄧定宇晚年學問有得
其兄問之曰弟近日只查已過病革為子弟曰萬事萬
念皆善都不算只一事一念不善便算(寡/過)　問出位之
思曰孟子言思則得之不思則不得也出位非思也念
也炯然有覺者思之體倏然無根者念之動(思不/出位)　問
不億逆矣容有不先覺者否曰先覺非用察識之謂只
良知不蔽而已如子産受欺於校人舜受欺於象正不
失為先覺(逆/詐)　古來無偷情放逸的學問故下一敬字
攝入諸義就中大題目是克已復禮忠恕一貫擇善固
執慎獨求放心便是後儒將敬死看轉入註脚去便是
矜持把摸反為道病(修/已)　春秋去先王之世未逺始生
老氏為惑世誣民之祖當時一種好異之民起而應之
如原壤者不少轉相祖述逾流逾逺一變而為楊墨再
變而為申韓三變而為蘇張終變而為佛氏之學以返
老氏清浄易簡之初㫖嗣後士夫往往以佛氏之説文
老氏之奸精者竊道德之唾餘以學佛麄者拾翕張之
機鋒以學禪而楊墨申韓蘇張之學時時出沒其間終
宇宙世界學道人只是此局(原/壤)　後儒之學多敎人理
會個一便未必多學聖門不如此以子貢之潁悟猶不
輕示必俟其學有得方道破若先道破便無持循處不
若且從多學而識自尋來路久之須有水窮山盡時所
見無非一者是一乃從多處來故曰博我以文約我以
禮聖門授受如印版顔曾賜皆一樣多學(多學/而識)　説者
謂孔子言性只言近孟子方言善言一只為氣質之性
義理之性分析後便令性學不明故説孔子言性是氣
質之性孟子言性是義理之性愚謂氣質還他是氣質
如何扯著性性是就氣質之中指㸃義理者非氣質即
為性也清濁厚薄不同是氣質一定之分為習所從出
者氣質就習上看不就性上看以氣質言性是以習言
性也(性相/近)　鄙夫正後世所謂好人便是(鄙/夫)　心一也
形而下者謂之人形而上者謂之道人心易溺故惟危
道心難著故惟㣲道器原不相離危者合於㣲而危㣲
者合於危而㣲兩物一體合人與道言心而心之妙始
見其蘊始盡所以聖賢千言萬語闡發無盡事心之功
亦無盡乃其要只在精與一精以析人心道心之幾而
一則以致其精也兩心糅雜處正患不精不精便不一
精而一之則人心道心妙合無間而心性流行之妙無
往而非中矣(堯/曰)
　明儒學案卷六十二
