#+TITLE: 入蜀記-宋-陸游
#+DATE: 2016-06-11 12:21:38
#+SOURCE: github.com/kanripo/KR2g0056 master 385f0b60                
欽定四庫全書　　　　　史部七
　入蜀記　　　　　　　　傳記類四(雜録之屬/)
　　提要
　　　　(臣/)等謹案入蜀記四卷宋陸游撰㳺字務觀
　　　　號放翁山隂人佃之孫宰之子初以䕃補登
　　　　仕郎隆興初賜進士出身嘉泰初官至寳謨
　　　　閣待詔游以乾道五年授夔州通判以次年
　　　　閏六月十八日自山隂啟行十月二十七日
　　　　抵夔州因述其道路所經以為是記游本工
　　　　文故于山川風土敘次頗為雅潔而于考訂
　　　　古跡尤所留意如丹陽皇業寺即史所謂皇
　　　　基寺避唐元宗諱而改李白詩所謂新豐酒
　　　　者地在丹陽鎮江之間非長安之新豐甘露
　　　　寺狠石多景樓皆非故蹟真州迎鑾鎮乃徐
　　　　温改名非周世宗時所改梅堯臣題𤓰步祠
　　　　詩誤以魏太武帝為曹操廣恵寺祭悟空禪
　　　　師文石刻保大九年乃南唐元宗非後主庾
　　　　亮樓當在武昌不應在江州白居易詩及張
　　　　舜臣南遷志並相沿而誤歐陽修詩江上孤
　　　　峯蔽緑蘿句緑蘿乃溪名非泛指藤蘿宋玉
　　　　宅在秭歸縣東舊有石刻因避太守家諱毁
　　　　之皆足備輿圖之考證他如解杜甫詩長年
　　　　三老字及攤錢字解蘇軾詩玉塔卧微瀾句
　　　　解南唐以七月六日作七夕之由辨李白集
　　　　中姑熟十脈歸來乎笑矣乎僧伽歌懐素草
　　　　書歌諸篇皆宋敏求所竄入亦足廣見聞其
　　　　他搜尋金石引據詩文以參證地理者尤不
　　　　可殫數非他家行記徒流連風景記載瑣屑
　　　　者比也乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　入蜀記卷一
　　　　　　　　　　　　　宋　陸游　撰
乾道五年十二月六日得報差通判䕫州方久病未堪
　逺役謀以夏初離鄉里
六年閏五月十八日晚行夜至法雲寺兄弟餞别五鼓
　始決去
十九日黎明至柯橋館見送客已時至錢清食亭中凉爽如
　秋與諸子及送客步過浮橋橋堅好非昔比亭亦華潔
　皆史丞相所建也申後至蕭山縣憩夢筆驛驛在覺苑
　寺旁世傳寺乃江文通舊居也有大碑葉道卿文寺額
　及佛殿榜皆沈睿逹所書有碑亦睿達書尤精古又有
　毘陵人戚舜臣所畫水葢佛後座大壁也卒然見之覺
　濤瀾洶湧可駭前輩或謂之死水過矣縣丞權縣事紀
　旬尉曽槃來曽原伯逢招飲於其子槃廨中二鼓歸原
　伯復來共坐驛門月如晝極涼四鼓解舟行至西興鎮
二十日黎明渡江江平無波少休仙林寺寺僧為開館
　設湯飲遂買小舟出北關登漕司所假舟於紅亭税
　務之西夜無蚊
二十一日省三兄
二十二日至二十四日皆留兄家
二十五日晚葉夢錫侍郎衡招飲案間設山礬數盆望
　之如雪
二十六日晚芮國器司業曄招飲同集仲高兄詹道子
　大著亢宗張叔潜編修淵坐中國器云頃在廣東作
　漕有提舉茶鹽石端義者性殘忍每捕官吏繫獄輒
　以石鹽木枷枷之蓋木之至堅重者毎曰木名石鹽
　天生此為我用也其後石坐罪竟荷校云
二十七日
二十八日同仲高出闇門買小舟泛西湖至長橋寺予不
　至臨安八年矣湖上園苑竹樹皆老蒼高栁造天僧
　寺益葺而舊交多已散去或貴不復相通為之絶嘆
二十九日沈持要檢正樞招飲邂逅趙徳莊少卿彦端
　晚出湧金門並湖繞城至舟中
三十日
六月一日早移舟出閘幾盡一日始能出三閘船舫櫛
　比熱甚午後小雨熱不解泊糴塲前
二日禺中解舟鄉僕來言鄉中閔雨村落家家車水比連三
　年頗稔今春父老言占嵗可憂不知終何如也過赤岸班
　荆館小休前亭班荆者北使宿頓及賜燕之地距臨安三
　十六里晚急雨頗涼宿臨平臨平者太師蔡京葬其父凖於
　此以錢塘江為水會稽山為案山形如駱駝葬於駝之耳
　而築塔於駝之峯盖葬師云駝負重則行逺也然東坡先
　生樂府固已云誰似臨平山上塔亭亭迎客西來送客行
　則臨平有塔亦久矣當是蔡氏葬後増築或遷之耳京責
　太子少保制云託祝聖而飾臨平之山是也夜半解舟
三日黎明至長河堰亦小市也魚蟹甚富午後至秀州崇徳
　縣縣令右從政郎具道夫丞右承直郎李植監秀州都税
　務右從政郎章湜來舊聞戴子㣲云崇徳有市人吳隠忽
　棄家寓旅邸終日黙坐一室室中惟一卧榻客至共坐榻
　上或載酒過之亦不拒清談竟日隠初不學問至是間與
　人言易數皆造精㣲亦能先知人吉凶夀夭見者莫能測
　也因見吳令問之云皆信然今徙居村落間矣是晚行
(闕/)
　
　
　
　
　時可讀蘇州刺史于頔書大畧言祕書監陸公齊望始作
　尼寺於此其後灞滻灃兄弟又新之後又有賢妹字意者
　陸氏嘗有女子為尼云然不言宣公所以有祠者(家譜灃/賴此證)
　(誤諱灞者則/宣公之父也)老尼妙濟大師法淳及其弟子居白留啜茶
　且言方新祠堂也移舟北門宣化亭晚復過務徳飯
六日右奉議郎新通判荆南吕援來援字彦能進士聞
　人綱來綱字伯紀方務徳館客自言識毛德昭德昭
　名文衢州江山縣人居於秀予兒時從之甚久德昭
　極苦學中年不幸病盲而卒無子綱言其盲後猶終
　日危坐黙誦六經至數千言不已可哀也赴郡集於
　倅廨中坐花月亭有小碑乃張先子野雲破月來花
　弄影樂章云得句於此亭也晚赴方夷吾導之集於
　陳大光縣丞家二樊吕倅皆在大光字子充瑩中諫
　議孫居第潔雅末利花盛開
七日早徧辭諸人赴方務德素飯晚移舟出城泊禾興
　館前館亦頗閎壯終日大雨不止招姜醫視家人及
　綯
八日雨霽極涼如深秋遇順風舟人始張㠶過合路居
　人繁夥賣鮓者尤衆道旁多軍中牧馬運河水泛溢
　高於近村地至數尺兩岸皆車出積水婦人兒童竭
　作亦或用牛婦人足踏水車手猶績麻不置過平望
　遇大雨暴風舟中盡濕少頃齊止宿八尺聞行舟有
　覆溺者小舟叩舷賣魚頗賤蚊如蠭蠆可畏
九日晴而風舟人懲昨夕狼狽不敢解舟日高方行自
　至崇德行大澤中至此始望見震澤遠山午間至吳
　江縣渡松江風極靜癯庵竹樹益茂而主人死矣知
　縣右承議郎管銃尉右迪功郎周郔來縣治有石刻
　曾文清公漁具圖詩前知縣事栁楹所刻也漁具比
　松陵倡和集所載又增十事云託周尉招醫鄭端誠
　為統綯胗脈皆病暑也市中賣魚鮓頗珍晚解舟中
　流回望長橋層塔煙波渺然真若圖畫宿尹橋登橋
　觀月
十日至平江以疾不入沿城過盤門望武丘樓塔正如
　吾鄉寳林為之慨然宿楓橋寺前唐人所謂夜半鐘
　聲到客船者
十一日五更發楓橋曉過許市居人極多至望亭小憩
　自是夾河皆長岡高壟多陸種菽粟或灌木叢篠氣象
　窘隘非楓橋以東比也近無錫縣始稍平曠夜泊縣
　驛近邑有錫山出錫漢末䜟記云有錫天下兵無錫
　天下清有錫天下争無錫天下寜至今錫見輒揜之
　莫敢取者
十二日早謁喻子材郎中樗子材來謝以兩夫荷轎不
　持胡牀手自授謁云知縣右奉議郎吳灃來晚行夜
　四鼓至常州城外
十三日早入常州泊荆溪館夜月如晝與家人步月驛
　外綯始小愈
十四日早見知州右朝奉大夫李安國通判右朝奉郎
　蔣誼員外倅左朝散郎張堅堅文定公綱之子敎授
　左文林郎陳伯達員外敎授左從政郎沈瀛司戸右
　從政郎許伯虎來伯達字兼善瀛字子夀皆未識子
　夀仍出近文一卷伯虎字子威余兒時筆硯之舊也
　至東嶽廟觀古檜數百年物也又小憩崇勝寺納凉
　遂解舟甲夜過奔牛閘宋明帝遣沈懐明擊孔覬至
　奔牛築壘即此也閘水湍激有聲甚壯遂抵吕城閘
　自祖宗以來天下置堰軍止四處而吕城及京口二
　閘在焉
十五日早過吕城閘始見獨轅小車過陵口見大石獸
　偃仆道旁已殘缺蓋南朝陵墓齊明帝時王敬則反
　至陵口慟哭而過是也予頃嘗至宋文帝陵道路猶
　極廣石柱承露盤及麒麟辟邪之類皆在柱上刻太
　祖文皇帝之神道八字又至梁文帝陵文帝武帝父
　也亦有二辟邪尚存其一為藤蔓所纒若縶縛者然
　陵已不可識矣其旁有皇業寺葢史所謂皇基寺也
　疑避唐諱所改二陵皆在丹陽距縣三十餘里郡士
　蔣元龍子雲謂予曰毛達可作守時有賣黄金石榴
　來禽者疑其盜捕得之果發梁陵所得夜抵丹陽古
　所謂曲阿或曰雲陽謝康樂詩云朝日發雲陽落日
　到朱方葢謂此也
十六日早發丹陽汲玊乳井水井在道旁觀音寺名列
　水品色類牛乳甘冷熨齒井額陳文忠公所作堆玊
　八分也寺前又有練光亭下闞練湖亦佳境距官道
　甚近然過客罕至是日見夜合花方開故山開過已
　月餘氣候不齊如此過夾岡有二石人植立岡上俗
　謂之石翁石媪其實亦古陵墓前物自京口抵錢塘
　梁陳以前不通漕至隋煬帝始鑿渠八百里皆濶十
　丈夾岡如連山盖當時所積之土朝廷所以能駐蹕錢
　塘以有此渠耳汴與此渠皆假手隋氏而為吾宋之
　利豈亦有數耶過新豐小憩李太白詩云南國新豐
　酒東山小妓歌又唐人詩云再入新豐市猶聞舊酒
　香皆謂此非長安之新豐也然長安之新豐亦有名
　酒見王摩詰詩至今居民市肆頗盛夜抵鎮江城外
　是日立秋
十七日平旦入鎮江泊船西驛見知府右朝㪚郎直祕
　閣蔡洸子平都統慶遠軍節度使成閔通判右朝奉
　大夫章汶右朝奉郎陶之真府學教授左文林郎熊
　克總領司幹辦公事右承奉郎史彌正端叔
十八日右奉議郎簽書節度判官㕔公事葛郇觀察推
　官右文林郎徐務滋司戸參軍左迪功郎楊冲焦山
　長老定圜甘露長老化昭來
十九日金山長老寳印來字坦叔嘉州人自言峽州以
　西灘不可勝計白傅詩所謂白狗到黄牛灘如竹節
　稠是也赴蔡守飯於丹陽樓熱特甚堆冰滿坐了無
　涼意蔡自㸃茶頗工而茶殊下同坐熊教授建寜人
　云建茶舊雜以米粉復更以薯蕷兩年來又更以楮
　芽與茶味頗相入且多乳惟過梅則無復氣味矣非
　精識者未易察也申後移舟出三閘至潮閘而止
二十日遷入嘉州王知義船㣲雨極涼
二十一日
二十二日郡集衛公堂後圃比舊唯增染香亭飲半登
　夀丘普照寺終宴夀丘者宋高祖宅有故井尚存寺
　本名延慶隆興中復泗州有普照寺僧奉僧伽像來
　歸寓焉因賜名普照寺僑置僧伽道塲東望京山連
　亘抱合勢如繚墻官寺樓觀如畫西闞大江氣象極
　雄偉也
二十三日至甘露寺飯僧甘露盖北固山也有狠石世
　傳以為漢昭烈吳大帝嘗據此石共謀曹氏石亡已
　久寺僧輒取一石充數游客摩挲太息僧及童子輩
　往往竊笑也拜李文饒祠登多景樓樓亦非故趾主
　僧化昭所築下臨大江淮南草木可數登覽之勝實
　過於舊邂逅左迪功郎新太平州教授徐容容字子
　公泉州人此山多峭崖如削然皆土也國史以為石
　壁峭絶誤矣
二十四日
二十五日早以一豨壺酒謁英靈助順王祠所謂下元
　水府也祠屬金山寺寺常以二僧守之無他祝史然
　牓云賽祭猪頭例歸本廟觀者無不笑初紹興末完
　顔亮入境樞宻葉公審言督視六軍守江禱於水府
　祠請事平奏加帝號既而不果隆興中敵再入有近
　臣申言之議者謂四瀆止封王水府不應在四瀆上
　乃但加美稱而已廟中遇武人王秀自言博州人年
　五十一完顔亮入邊時自河朔從義軍攻下大名以
　待王師既歸朝不見録且自言孤逺無路自通歔欷
　不已是晚欲出江舟人辭以潮不應遂宿江口
二十六日五鼓發船是日舟人始伐鼓遂㳺金山登玉
　鑑堂妙高臺皆窮極壯麗非昔比玊鑑葢取蘇儀甫
　詩云僧於玊鑑光中坐客蹋金鼇背上行儀甫果終
　於翰苑當時以為詩䜟新作寺門亦甚雄翟耆年伯
　夀篆額然門乃不可泊舟凡至寺中者皆由雄跨閣
　長老寳印言舊額仁宗皇帝御飛白張之則風濤洶
　湧蛟鼉出没遂藏之寺閣今不復存矣印住山近十
　年興作皆其力寺有兩塔本曾子宣丞相用西府俸
　所建以薦其先者政和中寺為神霄宫道士乃去塔
　上相輪而屋之謂之鬱羅霄臺至是五十餘年印乃
　復為塔且增飾之工尚未畢山絶頂有吞海亭取毛
　吞巨海之意登望尤勝每北使來聘例延至此亭烹
　茶金山與焦山相望皆名藍每爭雄長焦山舊有吸
　江亭最為佳處故此名吞海以勝之可笑也夜風水
　薄船鞺鞳有聲
二十七日留金山極涼冷印老言蜀中梁山軍鷺鷥為
　天下第一
二十八日夙興觀日出江中天水皆赤真偉觀也因登
　雄跨閣觀二島左曰鶻山舊傳有栖鶻今無有右曰
　雲根島皆特起不附山俗謂之郭璞墓奉使金國起
　居郎范至能至山遣人相招食於玉鑑堂至能名成
　大聖政時同官相别八年今借資政殿大學士提舉
　萬夀觀侍讀為金國祈請使云午間過瓜洲江平如
　鏡舟中望金山樓觀重複尤為巨麗中流風雷大作
　電影騰掣止在江面去舟纔丈餘急繫纜俄而開霽
　遂至瓜洲自到京口無蚊是夜蚊多始復設㡡
二十九日泊瓜洲天氣澄爽南望京口月觀甘露寺水
　府廟皆至近金山尤近可辨人眉目也然江不可横
　絶放舟而西乃能達故渡者皆遲回久之舟人以帆
　弊往姑蘇買帆是日方至(檣高五丈六尺/帆二十六幅)兩日間閲
　往來渡者無慮千人大抵多軍人也夜觀金山塔燈
七月一日黎明離瓜洲便風掛帆晚至真州泊鑒遠亭
　州本唐揚州揚子縣之白沙鎮楊溥有淮南徐温自
　金陵來覲溥於白沙因改曰迎鑾鎮或謂周世宗征
　淮時諸將嘗於此迎謁非也國朝乾徳中升為建
　安軍祥符中建玊清昭應宫即軍之西北小山置冶
　鑄玉皇聖祖太祖太宗四聖像既成遣丁謂李宗諤
　為迎奉(闕/)副至京車駕出迎肆赦建軍曰真州而於
　故治築儀真觀政和中修九域圖志又名曰儀真郡
　舊以水陸之衝為發運使治所今廢
二日見知州右朝奉郎王察市邑官寺比數年前頗盛
　擕統游東園園在東門外里餘自建炎兵火後廢壞
　滌地漕司租與民嵗入錢數千昔之閎壯巨麗復為
　荆棘荒墟之地者四十餘年乃更葺為園以記考之
　惟清讌堂拂雲亭澄虚閣麄復其舊與右之清池北
　之高臺尚存若所謂流水横其前者湮塞僅如一帶
　而百畆之園廢為蔬畦者尚過半也可為太息登臺
　望下蜀諸山平遠可愛裴回久之過報㤙光孝寺少
　留辛巳之變儀真焚蕩無餘而此寺獨存堂中僧百
　人長老妙湍常州人
三日右迪功郎監稅務聞人堯民來堯民茂德删定之
　兄子以恩科入官北山永慶長老藴常來郡集於平
　易堂徧游澄瀾閣快哉亭遂至壯觀以歸壯觀舊有
　米元章所作賦石刻今亡矣初問王守儀真觀去城
　遠近云在城南里許方怪與國史異既歸亟往㳺則
　信城南也有老道士年七十餘自言廬州人能述儀
　真本末云舊觀實在城西北數里小(闕/)山之麓祥符
　所鑄乃金銅像并座高三丈以黄麾全仗道門幢節
　迎赴京師皆與國史合故當時樂章曰范金肖像申
　嚴奉宫館狀翬飛萬靈拱衛瑞煙披堤栁映黄麾道
　士又言賜號瑞應福地則史所不載也今所謂儀真
　觀者昔黄冠入城休憩道院耳晚大風舟人增纜
四日風便解纜掛帆發真州岸下舟相先後發者甚衆
　煙帆映山縹緲如畫有頃風愈厲舟行愈疾過瓜歩
　山山蜿蜒蟠伏臨江起小峯頗巉峻絶頂有元魏太
　武廟廟前大木可三百年一井已眢傳以為太武所
　鑿不可知也太武以宋文帝元嘉二十七年南侵至
　瓜步建康戒嚴太武鑿瓜步山為蟠道於其上設氊
　廬大會羣臣疑即此地王文公詩所謂叢祠瓜步認
　前朝是也梅聖俞題廟云魏武敗忘歸孤軍駐山頂
　按太武初未嘗敗聖俞誤以佛貍為曹瞞耳山出瑪
　瑙石多虎豹害人往時大將劉寳每募人捕虎於此
　周世宗伐南唐齊王景達自𤓰步渡江距六合二十
　里設栅亦此地也入夾行數里沿岸園疇衍沃廬舍
　竹樹極盛大抵多長蘆寺莊出夾望長蘆樓塔重複
　自江淮兵火官寺民廬莫不殘壞獨此寺之盛不減
　承平至今日常數百衆江面渺瀰無際殊可畏李太
　白詩云維舟至長蘆目送煙雲高是也晚泊竹篠港
　有居民三十餘家距金陵三十里
五日大風將曉覆裌衾晨起淒然如暮秋過龍灣浪湧
　如山望石頭山不甚高而峭立江中繚繞如垣牆凡
　舟皆由此下至建康故江左有變必先固守石頭真
　控扼要地也自新河入龍光門城上舊有賞心亭白
　鷺亭在門右近又創二水亭在門左誠為壯觀然賞
　心為二亭所蔽頗失往日登望之勝泊秦淮亭説者
　以為鍾阜艮山得庚水為宗廟水秦鑿淮本欲破金
　陵王氣然庚水反為吉天下事信非人力所能勝也
　見留守右朝請大夫祕閣修撰唐瑑通判右朝散郎
　潘恕建康行宫在天津橋北橋琢青石為之頗精緻
　意其南唐之舊也晚小雨右文林郎監大軍倉王烜
　來王言京口人用七月六日為七夕蓋南唐重七夕
　而常以帝子鎮京口六日輒先乞巧翌旦馳入建康赴
　内讌故至今為俗云然太宗皇帝時常下詔禁以
　六日為七夕則是北俗亦如此此説恐不然
六日見左朝㪚大夫太府少卿總領兩淮財賦沈夏武
　泰軍節度使建康諸軍都統郭振右宣教郎知江寜
　縣何作善右文林郎觀察推官褚意來作善字百祥
　意字誠叔晚見秦伯和侍郎伯和名塤故相益公檜
　之孫延坐畫堂棟宇閎麗前臨大池池外即御書閣
　蓋賜第也家人病創託何令招醫劉仲寳視脈
七日早游天慶觀在冶城山之麓地理家以為此山脈
　絡自蔣山來不可知也吳晉間城壘大抵多因山為
　之觀西有忠烈廟卞壼廟也以嵇紹及壼二子眕盱
　配食紹死於惠帝時在壼前且非江左事而以配壼
　非也廟後叢木甚茂傳以為壼墓墓東北又有亭頗
　疎豁曰忠孝亭亭本南唐忠貞亭後避諱改焉忠貞
　壼謚今曰忠孝則并以其二子死父難也雲堂道士
　陳德新字可久姑蘇人頗開敏相從登覽久之遂出
　西門游清涼廣慧寺寺距城里餘據石頭城下臨大江
　南直牛頭山氣象甚雄然壞於兵火舊有德慶堂在
　法堂前堂榜乃南唐後主撮襟書石刻尚存而堂徙
　於西偏矣又有祭悟空禪師文曰保大九年嵗次辛
　亥九月皇帝以香茶乳藥之奠致祭於右街清涼寺
　悟空禪師按南唐元宗以癸夘嵗嗣位改元保大當
　晉出帝之天福八年至辛亥實保大九年當周太祖
　之廣順元年則祭悟空者元宗也建康志以為後主
　非是長老寳餘楚州人留食贈徳慶堂榜墨本食已
　同登石頭西望宣化渡及厯陽諸山真形勝之地若
　異時定都建康則石頭當仍為關要或以為今都城
　徙而南石頭雖守無益蓋未之思也惟城既南徙秦
　淮乃橫貫城中六朝立栅斷航之類緩急不可復施
　然大江天險都城臨之金湯之勢比六朝為勝豈必
　依淮為固耶左迪功郎新湖州武康尉劉煒右迪功
　郎監比較務李膺來煒秦伯和館客也言秦氏衰落
　可念至屢典質生産亦薄問其嵗入㡬何曰米十萬
　斛耳
八日晨至鍾山道林真覺大師塔焚香塔在太平興國
　寺上寳公所塟也塔中金銅寳公像有銘在其膺葢
　王文公守金陵時所作僧言古像取入東都啟聖院
　祖宗時每有祈禱啟聖及此塔皆設道塲考之信然
　塔西南有小軒曰木末其下皆大松髯甲夭矯如蛟
　龍往往數百年物木末盖後人取王文公詩木末北
　山雲冉冉之句名之建康志謂公自命此名非也塔
　後又有定林菴舊聞先君言李伯時畫文公像於菴
　之昭文齋壁著帽束帶神彩如生文公没齋常扄閉
　遇重客至寺僧開戶客忽見像皆驚聳覺生氣逼人
　寫照之妙如此今菴經火尺椽無復存者予乙酉秋
　嘗雨中獨來游留字壁間後人移刻崖石讀之感歎
　蓋已五六年矣歸途過半山少留半山者王文公舊
　宅所謂報寜禪院也自城中上鍾山此為中途故曰
　半山殘毁尤甚寺西有土山今謂之培塿亦後人取
　文公詩所謂溝西顧丁壯擔土為培塿名之也寺後
　又有謝安墩文公詩云在冶城西北即此是也
九日至保寜戒壇二寺保寜有鳳凰臺攬輝亭臺有李
　太白詩云三山半落青天外二水中分白鷺洲今已
　廢為大軍甲仗庫惟亭因舊趾重築亦頗宏壯寺僧
　言亭牓本朱希真𨽻書已為俗子易之矣堂後有片
　石瑩潤如黒玉乃宋子嵩詩題云鳳臺山亭子陳獻
　司空鄉貢進士宋齊丘司空者徐知誥也後改姓名
　曰李昇是為南唐烈祖而齊丘為大臣後又有題字
　云昇元三年奉敕刻石盖烈祖既有國追念君臣相
　遇之始而表顯之昇齊丘雖皆不足道然當攘奪分裂
　横潰之時其君臣相遇不如是亦不能粗成其功業
　也戒壇額曰崇勝戒壇寺古謂之瓦棺寺有閣因岡
　阜其髙十丈李太白所謂鍾山對北戸淮水入南榮
　者又横江詞一風三日吹倒山白浪高於瓦棺閣是
　也南唐後主時朝廷遣武人魏丕來使南唐意其不
　能文即宴於是閣因求賦詩丕攬筆成篇末句云莫
　敎雷雨損基扄後主君臣皆失色及南唐之亡為吳
　越兵所焚國朝承平二百年金陵為大府寺觀競以
　崇飾土木為事然閣終不能復紹興中有北僧來居
　講惟識百法論誓復興造求偉材於江湖間事垂集
　者屢矣會建宫闕有司往往輒取之僧不以此動心
　愈益經營卒成盧舍那閣平地高七丈雄麗冠於江
　東舊閣基相距無百步今廢為軍營秦伯和遣醫柴
　安恭來視家人疾柴邢州龍岡人晚禇誠叔來誠叔
　嘗為福州閩清尉獲盜應格當得京官不忍以人死
　為己利辭不就至今在選調又有為他邑尉者亦獲
　盜營賞甚力卒得京官將解去入郡過刑人處輒掩
　目大呼數日神志方定後至他郡見通衢有石幢問
　此何為從者曰法塲也亦大駭呌呼㡬墜車自此所
　至皆迂道以避刑人之地人之不可有媿於心如此
　移舟泊賞心亭下秦伯和送藥
十日早出建康城至石頭得便風張帆而行然港淺而
　狹行亦甚緩宿大城岡金陵岡隴重複如梅嶺岡石
　子岡佘(讀如/蛇)婆岡尤其著者也居民數十家亦有店
　肆
十一日早出夾行大江過三山磯烈洲慈姥磯采石鎮
　泊太平州江口謝𤣥暉登三山還望京邑李太白登
　三山望金陵皆有詩凡山臨江皆曰磯水湍急篙工
　併力撑之乃能上然今年閏餘秋早水落已數尺矣
　則盛夏可知也三山自石頭及鳯皇臺望之杳杳有
　無中耳及過其下則距金陵纔五十餘里晉伐吳王
　濬舟師過三山王渾要濬議事濬舉帆曰風利不得
　泊即此地也是日便風擊鼓掛帆而行有兩大舟東
　下者阻風泊浦溆見之大怒頓足詬罵不已舟人不
　答但撫掌大笑鳴鼓愈厲作得意之狀江行淹速常
　也得風者矜而阻風者怒可謂兩失之矣世事蓋多
　類此者記之以寓一笑烈洲在江中上有小山曰烈
　山草木極茂宻有神祠在山巔慈姥磯磯之尤巉絶
　峭立者徐師川有慈姥磯詩序云磯與望夫石相望
　正可為的對而詩人未嘗掛齒牙故其詩云離鸞只
　説閨中恨䑛犢誰知目下情然梅聖俞䕶母䘮歸宛
　陵發長蘆江口詩云南國山川都不改傷心慈姥舊
　時磯師川偶忘之耳聖俞又有過慈姥磯下及慈姥
　山石崖上竹鞭詩皆極高奇與此山稱采石一名牛
　渚與和州對岸江面比瓜洲為狹故隋韓擒虎平陳
　及本朝曹彬下南唐皆自此渡然㣲風輒浪作不可
　行劉賔客云蘆葦晚風起秋江鱗甲生王文公云一
　風㣲吹萬舟阻皆謂此磯也磯即南唐樊若冰獻䇿
　作浮梁渡王師處初若冰不得志於李氏詐祝髪為
　僧廬於采石山鑿石為竅及建石浮圖又月夜繋繩
　於浮圖棹小舟急渡引繩至江北以度江面既習知
　不謬即亡走京師上書其後王師南渡浮梁果不差
　尺寸予按隋煬帝征遼盖嘗用此䇿渡遼水造三浮
　橋於西岸既成引趨東岸橋短丈餘不合隋兵赴水
　接戰高麗乗岸上擊之麥鐵杖戰死始斂兵引橋復
　就西岸而更命何稠接橋二日而成遂乗以濟然隋
　終不能平髙麗國朝遂下南唐者實天意也若冰何
　力之有方若冰之北走也江南皆知其獻南征之䇿
　或請誅其母妻李煜不敢但覊置池州而已其後若
　冰自陳母妻在江南朝廷命煜䕶送煜雖憤切終不
　敢違厚遺而遣之然若冰所鑿石竅及石浮圖皆不
　毁王師卒用以繫浮梁則李氏君臣之暗且怠亦可
　知矣雖㣲若冰有不亡者乎張文潛作平江南議謂
　當縛若冰送李煜使甘心焉不然正其叛主之罪而
　誅之以示天下豈不偉哉文潛此説實天下正論也
　予自金陵得疾是日方小愈尚未能食夜雨
十二日早移舟泛姑熟溪五里泊閲武亭初詢舟人云
　江口泊船處距城二十里須步乃可入及至閲武乃
　止在城闉之外徽猷閣直學士左朝請郎知州周元
　特操聞予病與醫郭師顯俱來視疾自都下相别迨
　今八年矣太平州本金陵之當塗縣周世宗時南唐
　元宗失淮南僑置和州於此謂之新和州改為雄遠
　軍國朝開寳八年下江南改為平南軍然獨領當塗
　一邑而已太平興國二年遂以為州且割蕪湖繁昌
　來屬而治當塗與興國軍同時建置故分紀年以名
　之
十三日通判右朝請郎葉棼員外通判左朝奉郎錢同
　仲耕軍事判官左文林郎趙子覭知當塗縣右通直
　郎王權來午後入州見元特呼郭醫就坐問為予切
　脈且議所用藥州正據姑熟溪北土人但謂之姑溪
　水色正緑而澄澈如鏡纎鱗往來可數溪南皆漁家
　景物幽奇兩浮橋悉在城外其一通宣城其一可至
　浙中姑熟堂最號得溪山之勝適有客寓家其間故
　不得至又有一酒樓登望尤佳皆城之南也往時溪
　流分一支貫城中湮塞已久近嵗嘗浚治然惟春夏
　之交暫通今七月已絶流矣李太白集有姑熟十詠
　予族伯父彥遠嘗言東坡自黄州還過當塗讀之撫
　手大笑曰贋物敗矣豈有李白作此語者郭功父爭
　以為不然東坡又笑曰但恐是太白後身所作耳功
　父甚愠蓋功父少時詩句俊逸前輩或許之以為太
　白後身功父亦遂以自負故東坡因是戲之或曰十
　詠及歸來乎笑矣乎僧伽歌懷素草書歌太白舊集
　本無之宋次道再編時貪多務得之過也
十四日晚晴開南窗觀溪山溪中絶多魚時裂水面躍
　出斜日映之有如銀刀垂釣挽罟者彌望以故價甚
　賤僮使輩日皆饜飫土人云此溪水肥宜魚及飲之
　水味果甘豈信以肥故多魚耶溪東南數峯如黛蓋
　青山也
　入蜀記卷一
欽定四庫全書
　入蜀記卷二
　　　　　　　　　　　　宋　陸㳺　撰
十五日早州學敎授左文林郎吳博古敏叔員外敎授
　左文林郎楊恂信伯來飯已游黄山東嶽廟廣福寺
　遂登凌歊臺嶽廟棟宇頗盛本謂之黄山大監廟大
　監者不知何神盖淫祠也今既為嶽廟而大監反寓
　食廡下廣福本夀聖寺以紹興壬午詔書改額敗屋
　二十餘間殘僧三四人蕭然如古驛主僧慧明温州
　平陽人凌歊臺正如鳳凰雨花之類特因山顛名之
　宋高祖所營面勢虛曠高出氛埃之表南望青山龍
　山九井諸峯如在几席龍山即孟嘉登高落帽處九
　井山有桓元僭位壇稍西江中二小山相對云東梁
　西梁也北戸臨和州新城樓櫓厯厯可辨蓋自絶江
　至和州纔十餘里李太白有黄山凌歊臺送族弟泛
　舟赴華隂詩即此地也臺後有一塔塔之後又有亭
　曰懷古云余初至當塗飲姑熟溪水喜其甘滑已而
　徧飲城中水皆甘葢泉脈佳也
十六日郡集於道院厯游城上亭榭有坐歗亭頗宜登
　覽城濠皆植荷花是夜月白如晝影入溪中揺蕩如
　玉塔始知東坡玉塔卧㣲瀾之句為妙也
十七日郡集於青山李太白祠堂二教授同集祠在青
　山之西北距山尚十五里墓在祠後有小岡阜起伏
　葢亦青山之别支也祠莫知其始有唐劉全白所作
　墓碣及近嵗張真甫舍人所作重修祠碑太白烏巾
　白衣錦袍又有道帽氅裘侑食於側者郭功甫也早
　飯罷游青山山南小市有謝𤣥暉故宅基今為湯氏
　所居南望平野極目而環宅皆流泉奇石青林文篠真
　佳處也遂由宅後登山路極險巇凡三四里有兩道
　人持湯飯迎勞於松石間又里許至一菴老道人出
　迎年七十餘姓周濰州人居此山三十年顴頰如丹
　鬚鬢無白者又有李媪八十矣耳目聰明談笑不衰
　自言嘗得異人祕訣菴前有小池曰謝公池水味甘
　冷雖盛夏不竭絶頂又有小亭亦名謝公亭下視四
　山如蛟龍奔放爭赴川谷絶類吾鄉舜山但舜山之
　巔豐沃夷曠無異平陸此所不及也亭北望正對厯
　陽周生言元顔亮入寇時戰鼓之聲震於山中云夜
　歸舟次已一鼓盡矣坐間信伯言桓温墓亦在近郊
　有石獸石馬製作精妙又有碑悉刻當時車馬衣冠
　之類極可觀恨不一到也
十八日小雨解舟出姑熟溪行江中江溪相接水清濁
　各不相亂挽行夾中三十里至大信口泊舟葢自此
　出大江須風便乃可行往往連日阻風兩小山夹江
　即東梁西梁一名天門山李太白詩云兩岸青山相
　對出孤㠶一片日邉來王文公詩云崔嵬天門山江
　水遶其下梅聖俞云東梁如仰蠶西梁如浮魚徐師
　川云南人北人朝暮船東梁西梁古今山皆得句於
　此也水滸小兒賣蔆芡蓮藕者甚衆夜行堤上觀月
　大信口歐陽文忠公于役志謂之帶星口未詳孰是
　于役志葢謫夷陵時所著也
十九日便風過大小褐山磯奇石巉絶漁人依石挽罾
　宛如畫圖間所見過梟磯在大江中聳㧞特起有道
　士結廬其上政和中賜名寜淵觀舊説梟磯有梟能
　害人故得名方郡縣奏乞觀額時惡其名因曰磯在
　水中水常沃石故曰澆磯今觀屋亦二十餘間然止
　　一道人居之相傳有二人則其一輒死故無敢往者
　至蕪湖縣泊舟吳波亭知縣右通直郎呂昭問來按
　漢丹陽郡有蕪湖縣吳陸遜屯蕪湖又杜預注春秋
　楚子伐吳克鳩兹亦云在蕪湖至東晉乃改名于湖
　不知所自王敦反屯于湖今故城尚存又有玩鞭亭
　亦當時遺迹唐温飛卿有湖隂曲叙其事近時張文
　潛以為晉書所云帝至于湖隂察營壘當以于湖為
　句飛卿葢誤讀也作于湖曲以反之劉夢得厯陽書
　事詩叙道中事云望夫人化石夢帝日環營葢夢得
　自䕫州移牧厯陽過此邑也邑人云數年前邑境有
　盜發大墓棺槨已壞得鏡及刀劍之屬甚衆甃塼有
　大將軍墓四字或疑為敦墓云
二十日寜國太平縣主簿左迪功郎陳炳來見泛小舟
　往謝之則寓寜淵觀下院以提刑司檄來督大禮錢
　帛寜淵在梟磯隔大江故置下院於近邑道流十餘
　壇宇像設甚盛有觀主何守誠者今選居太一宫矣
　炳字德先婺州義烏人自言其從姑得道徽宗朝賜
　號妙靜鍊師結廬葛仙峯下平生不火食惟飲酒啗
　生果為人言禍福死生無毫釐差毎風日清和時輒
　掩關獨處或於戸外竊聽之但聞若二嬰兒聲或歌
　或笑往往至中夜方止莫有能測者年九十正旦自
　言四月八日當遠行果以是日坐逝每為德先言汝
　有仙骨當遇異人後因得疾委頓有皖山徐先生來
　餌以藥即日疾平徐因留敎以絶粒訣德先父母方
　望其成名固不許然自是絶滋味日食淡湯餅及飯
　而已如此者六年益覺身輕能日行二百里會中第
　娶妻復近葷血徐遂告别臨行語德先曰汝二紀後
　當復從我究此事德先送至溪上方呼舟欲渡徐褰
　裳疾行水上而去呼之不復應德先至今悵恨有棄
　官入灊皖之意予遂游東寺登王敦城以歸城並大
　江氣象宏敞邑出緑毛龜就船賣者不可勝數將午
　解舟過三山磯磯上新作龍祠有道人半醉立蘚崖
　峭絶處下觀行舟望之使人寒心亦奇士也江中江
　豚十數出没色或黒或黄俄又有物長數尺色正赤
　類大蜈蚣奮首逆水而上激水高三二尺殊可畏也
　宿過道口
二十一日過繁昌縣南唐所置初𨽻宣城及置太平州
　復割𨽻焉晚泊荻港散步堤上游龍廟有老道人守
　之台州仙居縣人自言居此十年日伐薪二束賣之
　以自給雨雪則從人乞未嘗他營也又至一菴僧言
　隔港即銅陵界遠山嶄然臨大江者即銅官山太白
　所謂我愛銅官樂千年未擬還是也恨不一到最後
　至鳳凰山延禧觀觀廢於兵燼者四十餘年近方興
　葺羽流五六人觀主陳廷瑞婺州義烏縣人言此古
　青華觀也有趙先生荻港市中人父賣茗先生幼名
　王九年十三疾亟父抱詣青華願使入道是夕先生
　夢老人引之登高山謂曰我隂翁也出柏枝啗之及
　覺遂不火食後又夢前老人敎以天篆數百字比覺
　悉記不遺太宗皇帝召見度為道士賜冠簡易名自
　然給裝錢遣還遂為觀主祥符間再召至京師賜紫
　衣改青華額曰延禧先生懇求還山養母得歸一日
　無疾而逝門人塟之山中行半途棺忽大重不可舉
　其母曰吾兒必有異命發棺果空無尸惟劒履在耳
　遂即其處𦵏之今冢猶在謂之劔冢自然國史有傳
　大槩與廷瑞言頗合惟劔冢一事無之荻港葢繁昌
　小墟市也歸舟已夜矣
二十二日過大江入丁家洲夹復行大江自離當塗風
　日清美波平如席白雲青嶂逺相映帶終日如行圖
　畫殊忘道途之勞也過銅陵縣不入晚泊水洪口江
　湖間謂分流處為洪王文公詩云東江木落水分洪
　是也
二十三日過陽山磯始見九華山九華本名九子李太
　白為易名太白與劉夢得皆有詩而劉至以為可兼
　太華女几之奇秀南唐宋子嵩辭政柄歸隱此山號
　九華先生封青陽公由是九華之名益盛惟王文公
　詩云盤根雖巨壯其末乃修纖最極形容之妙大抵
　此山之奇在修纎耳然無含蓄敦大氣象與廬山天
　台異矣岸旁荻花如雪舊見天井長老彦威云廬山
　老僧用此絮裝衣威少時在惠日亦為之佛燈珣禪
　師見而大嗔云汝少年輒求温暖如此豈有心學道
　耶退而問兄弟則堂中百人有荻花衣者纔三四皆
　年七十餘矣威愧恐亟除去泊梅根港巨魚十數色
　蒼白大如黄犢出没水中每出水輒激起沸白成浪
　真壯觀也
二十四日到池州泊税務亭子州唐置南唐嘗為康化
　軍節度今省又嘗割青陽𨽻建康今復故惟所置銅
　陵東流二縣及改秋浦為貴池今因之葢南唐都金
　陵故當塗蕪湖銅陵繁昌廣徳青陽并江寜上元溧
　陽溧水句容凡十一縣皆𨽻畿内今建康為行都而
　纔有江寜等五邑有司所當議也李太白往來江東
　此州所賦尤多如秋浦歌十七首及九華山清溪白
　笴陂玉鏡潭諸詩是也秋浦歌云秋浦長似秋蕭條
　使人愁又曰兩鬢入秋浦一朝颯已衰猨聲催白鬢
　長短盡成絲則池州之風物可見矣然觀太白此歌
　高妙乃爾則知姑熟十詠決為贋作也杜牧之池州
　諸詩正爾觀之亦清婉可愛若與太白詩並讀醇醨
　異味矣初王師平南唐命曹彬分兵自荆州順流東
　下以樊若冰為鄉導首克池州然後能取蕪湖當塗
　駐軍采石而浮橋成則池州今實要地不可不備也
二十五日見知州右朝議大夫直祕閣楊師中通判右
　朝奉郎孫德芻游光孝寺寺有西峯聖者所留鐵笛
　聖者生當吳武王楊行宻時陽狂不羈好吹笛能役
　鬼神蛟龍嘗寓池州乾明寺乾明即光孝也及去留
　笛付主事僧笛似銅鐵而非色綠而瑩潤如綠玊不
　知何物僧懼為好事者所奪郡官求觀之輒出一凡
　鐵笛充數予偶與監寺僧有舊獨得一見有石刻沈
　叡達所作西峯銘文辭古雅可愛恨非其自書也僧
　言貴池去城八十里在秀山下江之一支别匯為池
　四隅皆因山石為岸産鯉魚金鱗朱尾味極美本以
　此得貴池之目秀山有梁昭明太子墓拱木森然今
　池州城西有神甚靈者曰九郎或云九郎即昭明晚登
　弄水亭杜牧之所賦詩也亭殊不葺然正對清溪齊
　山景物絶佳州雖瀕江然據岡阜上頗難得水
二十六日解舟過長風沙羅刹石李太白江上贈竇長
　史詩云萬里南遷夜郎國三年歸及長風沙梅聖俞
　送方進士游廬山云長風沙浪屋許大羅刹石齒水
　下排厯此二險過湓浦始見瀑布懸蒼崖即此地也
　又太白長干行云早晚下三巴預將書報家相迎不
　道逺直到長風沙蓋自金陵至此七百里而室家來
　迎其夫甚言其遠也地屬舒州舊最號湍險仁廟時
　發運使周湛役三十萬夫疏支流十里以避之至今
　為行舟之利羅刹石在大江中正如京口鶻峯而稍
　大白石拱起其上叢篠喬木亦有小神祠旛竿不知
　何神也西望羣山靡迤巖嶂深秀宛如吾廬南望鏡
　中諸山為之累欷宿懷家洑懷姓也吳有尚書郎懷
　敘見顧雍傳
二十七日五鼓大風自東北來舟人不告乘便風解船
　過雁翅夾有税塲居民二百許家岸下泊船甚衆遂
　經皖口至趙屯未朝食已行百五十里而風益大乃
　泊夾中皖口即王師破江南大將朱令贇水軍處趙
　屯有戍兵亦小市聚也是日大風至暮不止登岸行
　至夾口觀江中驚濤駭浪雖錢塘八月之潮不過也
　有一舟掀簸浪中欲入夹者再三不可得㡬覆溺矣
　號呼救久方能入北望望正見皖山太白江上望皖
　公山詩云巉絶稱人意巉絶二字不刋之妙也南唐
　元宗南遷豫章舟中望皖山愛之謂左右曰此青峭
　數峰何名答曰舒州皖山時方新失淮南伶人李家
　明侍側獻詩曰龍舟千里颺東風漢武潯陽事正同
　回首皖公山色好日斜不到夀杯中元宗為悲憤欷
　歔故王文公詩云南狩皖山非故地北師淮水失名
　王計其處當去此不遠也夜雨
二十八日過東流縣不入自雷江口行大江江南羣山
　蒼翠萬疊如列屏障凡數十里不絶自金陵以西所
　未有也是日便風張帆舟行甚速然江面浩渺白浪
　如山所乗二千斛舟揺兀掀舞纔如一葉過獅子磯
　一名佛指磯蘚壁百尺青林緑篠倒生壁上圖畫有
　所不及猶恨舟行北岸不得過其下旁有數磯亦奇
　峭然皆非獅子比也至馬當所謂下元水府山勢尤
　秀拔正面山脚直揷大江廟依峭崖架空為閣登降
　者皆自閣西崖腹小石徑捫蘿側足而上宛若登梯
　飛甍曲檻丹碧縹緲江上神祠惟此最佳舟至石壁
　下忽晝晦風勢横甚舟人大恐失色急下帆趨小港
　竭力牽挽僅能入港繫纜同泊者四五舟皆來助牽
　早間同行一舟亦蜀舟也忽有大魚正緑腹下赤如
　丹躍起柂旁高三尺許人皆異之是晚果折檣破帆
　㡬不能全亦可怪也入夜風愈厲增十餘纜迨曉方
　少定
二十九日阻風馬當港中風雨淒冷初御裌衣有小舟
　冒風濤來賣薪菜豨肉亦有賣野彘肉者云獵蘆塲
　中所得飯已登南岸望馬當廟北風吹人勁甚至不
　能語既暮風少定然怒濤未息擊船終夜有聲
八月一日過烽火磯南朝自武昌至京口列置烽燧此
　山當是其一也自舟中望山突兀而已及抛江過其
　下嵌巖竇穴怪奇萬狀色澤瑩潤亦與它石迥異又
　有一石不附山傑然特起高百餘尺丹藤翠蔓羅絡
　其上如寳裝屏風是日風靜舟行頗遲又秋深潦縮
　故得盡見老杜所謂幸有舟楫遲得盡所厯妙也過
　澎浪磯小孤山二山東西相望小孤屬舒州宿松縣
　有戍兵凡江中獨山如金山焦山落星之類皆名天
　下然峭拔秀麗皆不可與小孤比自數十里外望之
　碧峯巉然孤起上干雲霄已非他山可擬愈近愈秀
　冬夏晴雨姿態萬變信造化之尤物也但祠宇極於
　荒殘若稍飾以樓觀亭榭與江山相發揮自當高出
　金山之上矣廟在山之西麓額曰惠濟神曰安濟夫
　人紹興初張魏公自湖湘還嘗加營葺有碑載其事
　又有别祠在澎浪磯屬江州彭澤縣三面臨江倒影
　水中亦占一山之勝舟過磯雖無風亦浪湧盖以此
　得名也昔人詩有舟中估客莫漫狂小姑前年嫁彭
　郎之句傳者因謂小孤廟有彭郎像澎浪廟有小姑
　像實不然也晚泊沙夾距小孤一里㣲雨復以小艇
　游廟中南望彭澤都昌諸山烟雨空濛鷗鷺滅没極
　登臨之勝徙倚久之而歸方立廟門有俊鶻搏水禽
　掠江東南去甚可壯也廟祝云山有栖鶻甚多
二日早行未二十里忽風雲騰湧急繫纜俄復開霽遂
　行泛彭蠡口四望無際乃知太白開帆入天鏡之句
　為妙始見廬山及大孤大孤狀類西梁雖不可擬小
　孤之秀麗然小孤之旁頗有沙洲葭葦大孤則四際
　渺瀰皆大江望之如浮水面亦一奇也江自湖口分
　一支為南江盖江西路也江水渾濁毎汲用皆以杏
　仁澄之過夕乃可飲南江則極清澈合處如引繩不
　相亂晚抵江州州治德化縣即唐之潯陽縣柴桑栗
　里皆其地也南唐為奉化軍節度今為定江軍岸土
　赤而壁立東坡先生所謂舟人指㸃岸如赬者也泊
　湓浦水亦甚清不與江水亂自七月二十六日至是
　首尾纔六日其間一日阻風不行實以四日半泝流
　行七百里云
三日移泊琵琶亭見知州左朝請郎周昪强仲通判左
　朝散郎胡适發運使戸部侍郎史正志志道發運司
　幹辦公事程坦履道察推左文林郎蔡戡定夫始得
　䕫州公移
四日游天慶觀李太白詩所謂潯陽紫極宫也蘇黄詩
　刻皆不復存太白詩有一石亦近時俗書見觀主李
　守智問玉芝亦不能答觀皆古屋初不更兵燼而遺
　迹掃地獨太清殿老君像乃唐人所塑特為奇古真
　人女真仙官力士童子各二軀又有唐明皇帝金銅
　像衣冠如道士而氣宇粹穆有五十年安享太平富
　貴氣象李守智者滁州來安人自言家故富饒遇亂
　棄家為道人大將岳飛以度牒與之始為道士至今
　畫岳氏父子事之史志道招飲於發運廨中登高遠
　亭望廬山天氣澄霽諸峯盡見志道出新鼓鑄鐵錢
五日郡集於庾樓樓正對廬山之雙劔峯北臨大江氣
　象雄麗自京口以西登覽之地多矣無出庾樓右者
　樓不甚高而覺江山烟雲皆在几席間真絶景也庾
　亮嘗為江荆豫州刺史其實則治武昌若武昌南樓
　名庾樓猶有理今江州治所在晉特柴桑縣之湓口
　關耳此樓附會甚明然白樂天詩固已云潯陽欲到
　思無窮庾亮樓南湓口東則承誤亦久矣張芸叟南
　遷録云庾亮鎮潯陽經始此樓其誤尤甚
六日甲夜有大燈毬數百自湓浦蔽江而下至江面廣
　處分散漸逺赫然如繁星麗天土人云此乃一家放
　五百椀以禳災祈福蓋江鄉舊俗云
七日往廬山小憩新橋市盖吳蜀大路市肆壁間多蜀
　人題名並溪喬木往往皆三二百年物盖山之麓也
　自江州至太平興國宫三十里此適當其半是日車
　馬及徒行者憧憧不絶云上觀蓋往太平宫焚香自
　八月一日至七日乃已謂之白蓮會蓮社本逺法師
　遺迹舊傳遠公嘗以一日借道流故至今太平宫嵗
　以為常東林寺亦自作會然來者反不若太平之盛
　亦可笑也晚至清虚菴菴在撥雲峯下皇甫道人所
　居皇甫名坦嘉州人出游旁郡獨見其弟子曹彌深
　登紹興煥文閣實藏光堯皇帝御書又有神泉清虚
　堂皆宸翰題榜宿清虚西室曹君置酒堂中炙鹿肉
　甚珍酒尤清醇夜寒可附火
八日早由山路至太平興國宫門庭氣象極閎壯正殿
　為九天采訪使者像衮冕如帝者舒州灊山靈仙觀
　祀九天司命真君而採訪使者為之佐故南唐名靈
　仙曰丹霞府太平曰通元府崇奉有自來矣至太宗
　皇帝時嘗遣中使送泥金絳羅雲鶴帔仍命三年一
　易神宗皇帝時又加封應元保運真君及賜塗金殿
　額兩壁圖十真人本吳生筆建炎中李成何世清二
　盜以廬山為巢宫屋焚蕩無餘先是山中有太一宫
　摹吳筆於殿廡及太平再興得摹取太一本所託非
　善工無復髣髴憩於雲無心堂葢冷翠亭故趾也溪
　聲如大風雨至使人毛骨寒慄一宫之最勝䖏也采
　訪殿前有鐘樓高十許丈三層累塼所成不用一木
　而櫩桷翬飛雖木工之良者不能加也但鐘為塼所
　揜蔽聲不甚揚亦是一病觀主胡思齊云此一樓為
　費三萬緡鐘重二萬四千餘斤又有經藏亦佳扁曰
　雲章瓊室太平䂓模大槩類南昌之玊隆然玊隆不
　經焚尚有古趣為勝也遂至東林太平興龍寺寺正
　對香爐峯峯分一支東行自北而西環合四抱有如
　城郭東林在其中相地者謂之倒掛龍格寺門外虎
　溪本小澗比年甃以塼但若一溝無復古趣予勸其
　主僧法才去塼使少近自然不知能用吾言否食已
　煑觀音泉啜茶登華嚴羅漢閣閣與盧舍閣鐘樓鼎
　峙皆極天下之壯麗雖閩浙名藍所不能逮遂至上
　方五杉閣舍利塔白公草堂上方者自寺後支徑穿
　松隂躡石磴而上亦不甚高五杉閣前舊有老杉五
　本傳以為晉時物白傅所謂大十尺圍者今又數百
　年其老可知矣近嵗主僧了然輒伐去殊可惜也塔
　中作如來示寂像本宋佛駝跋陀尊者自西域持舍
　利五粒來塟於此草堂以白公記考之略是故處三
　間兩注亦如記所云其它如瀑水蓮池亦皆在高風
　逸韻尚可想見白公嘗以文集留草堂後屢亡逸真
　宗皇帝嘗令崇文院寫校包以斑竹帙送寺建炎中
　又壞於兵今獨有姑蘇版本一帙備故事耳草堂之
　旁又有一故址云是王子醇樞宻菴基盖東林為禪
　苑始於王公而照覺禪師常總實第一祖總公有塑
　像嚴重英特人也宿東林
九日至晉慧遠法師祠堂及神運殿焚香憩官㕔堂中
　有耶舍尊者劉遺民等十八人像謂之十八賢逺公
　之側又有一人執軍持侍立謂之辟蛇童子傳云東
　林故多蛇此童子盡拾取投之蘄州神運殿本龍潭
　深不可測一夕鬼神塞之且運良材以作此殿皆不
　知實否也然神運殿三字唐相裴休書則此説亦久
　矣官㕔重堂邃廡厨廐備設壁間有張文潛題詩寺
　極大連日游厯猶不能徧唐碑亦甚多惟顔魯公題
　名最為時所傳又有聰明泉在方丈之西卓錫泉在
　遠公祠堂後皆久廢不汲不可食為之太息食已游
　西林乾明寺西林在東林之西二林之間有小市曰
　鴈門市傳者以為遠公鴈門人老而懷故鄉遂髣髴
　鴈門邑里作此市漢作新豐之比也西林本晉江州
　刺史陶範捨地建寺紹興十五六年間方為禪居褊
　小非東林比又絕敝壞主僧仁聰閩人方漸興葺然
　流泉泠泠環繞庭際殊有野趣正殿釋迦像著寳冠
　他處未見僧云唐塑也殿側有慧永法師祠堂永公
　葢遠公之兄像下一虎偃伏又有一居士立侍不知
　何人方丈後有塼塔不甚髙制度古朴予登二級而
　止東廂有小閣曰待賢葢往時館客之地今亦頽敝
　東西林寺舊額皆牛奇章八分書筆力極渾厚西林
　亦有顔魯公題名書家以為二林題名顔書之冠冕
　也舊聞廬山天池塼塔初成有僧施經二匣未幾塔
　震一角經亦失所在是日因登望以問僧僧云誠然
　或謂經乃刺血書故致此異又云今年天池火尺椽
　不遺葢旁野火所及也晚復取太平宫路還江州小
　憩於新亭距州二十五里過董真人煉丹井汲飲味
　亦佳董真人者奉也
十日史志道餉谷簾水數器真絶品也甘腴清冷具備
　衆美前輩或斥水品以為不可信水品固不必盡當
　然谷簾卓然非惠山所及則亦不可誣也水在廬山
　景德觀晚别諸人連夕在山中極寒可擁爐比還舟
　秋暑殊未又終日揮扇
十一日解舟吳發幹約待䕫州書因小留江口望廬山
　自到江州至是凡十日皆晴秋髙氣清長空無纎雲
　甚宜登覽亦客中可喜事也泊赤沙湖口東北望猶
　見廬山老杜潭州道林詩云殿角插入赤沙湖此湖
　當在湖南然岳州華容縣及此皆有赤沙湖葢江湖
　間地名多同猶赤壁也
十二日江中見物有雙角遠望正如小犢出没水中有
　聲晚泊艣臍洑隔江大山中有火兩㸃若鐙開闔久
　之問舟人皆不能知或云蛟龍之目或云靈芝丹藥
　光氣不可得而詳也
十三日至富池昭勇廟以壺酒特豕謁昭毅武惠遺愛
　靈顯王神神吳大帝時折衝將軍甘興霸也興霸嘗
　為西陵太守故廟食於此開寳中既平江南增江淮
　神祠封爵始封襃國公宣和中進爵為王建炎中大
　盜張遇號一窩蜂擁兵過廟下相率卜珓一珓騰空
　中不下一珓躍出户外羣盜惶恐引去未㡬遂敗大
　將劉光世以聞後詔加封岳飛為宣撫使大葺祠宇
　江上神祠皆不及也門起大樓曰卷雪有釘洲正對
　廟故廟雖俯大江而可泊舟釘洲者以鋭下得名神
　妃封順祐夫人神二子封紹威紹靈侯神女封柔懿
　夫人皆有像而後殿復有王與妃像偶坐祭享之盛
　以夜繼日廟祝嵗輸官錢千二百緡則神之靈可知
　也舟人云若精䖍致禱則神能分風以應往來之舟
　廡下有關雲長像雲長不應祀於興霸之廟者豈各
　忠所事神靈共食皆可以無媿耶徹奠自祠後步至旌
　教寺寺為酒務及酒官廨像設歛置一屋盡逐去僧
　輩亦事之已甚者富池葢𨽻興國軍
十四日曉雨過一小石山自頂直削去半與餘姚江濵
　之蜀山絶相𩔖抛大江遇一木栰廣十餘丈長五十
　餘丈上有三四十家妻子雞犬臼碓皆具中為阡陌
　相往來亦有神祠素所未覩也舟人云此尚其小者
　耳大者於栰上鋪土作蔬圃或作酒肆皆不復能入
　夾但行大江而已是日逆風挽船自平旦至日昳纔
　行十五六里泊劉官磯旁蘄州界也兒輩登岸歸云
　得小徑至山後有陂湖渺然蓮芰甚富沿湖多木芙
　蕖數家夕陽中蘆藩茅舍宛有幽致而寂然無人聲
　有大梨欲買之不可得湖中小艇采菱呼之亦不譍
　更欲窮之會見道旁設機疑有虎狼遂不敢往劉官
　磯者傳云漢昭烈入吳嘗檥舟於此晚觀大黿浮沈
　水中
十五日㣲隂西風益勁挽船尤艱自富池以西沿江之
　南皆大山起伏如濤頭山麓時有居民往往作棚持
　弓矢伏其上以伺虎過龍眼磯江中拳石耳磯旁山
　上有龍祠晡後得便風次蘄口鎮居民繁錯蜀舟泊
　岸下甚衆監税秉義郎高世棟來舊在京中識之言
　此鎮嵗課十五萬緡鴈翅嵗課二十六萬緡夜與諸
　子登岸臨大江觀月江面逺與天接月影入水蕩揺
　不定正如金虬動心駭目之觀也是日買熟藥於蘄
　口市藥貼中皆有煎煑所須如薄荷烏梅之𩔖此等
　皆客中不可倉卒求者藥肆用心如此亦可嘉也
　
　
　入蜀記卷二
欽定四庫全書
　入蜀記卷三
　　　　　　　　　　　　　宋　陸游　撰
十六日過新野夾有石瀨茂林始聞秋鶯沙際水牛至
　多往往數十為羣吳中所無也地屬興國軍大治縣
　當是土産所宜爾晚過道士磯石壁數百尺色正青
　了無竅穴而竹樹迸根交絡其上蒼翠可愛自過小
　孤臨江峯嶂無出其右磯一名西塞山即元真子漁
　父辭所謂西塞山前白鷺飛者李太白送弟之江東
　云西塞當中路南風欲進船必在荆楚作故有中路
　之句張文潛云危磯揷江生石色擘青玉殆為此山
　寫真又云已逢娬媚散花峽不泊艱難道士磯蓋江
　行惟馬當及西塞最為湍險難上抛江泊散花洲洲
　與西塞相直前一夕月猶未極圎蓋望正在是夕空
　江萬頃月如紫金盤自水中涌出平生無此中秋也
十七日過回風磯無大山盖江濵石磧耳然水急浪湧
　舟過甚艱過蘭溪東坡先生所謂山下蘭芽短浸谿
　者買鹿肉供膳晚泊巴河口距黄州二十里一市聚
　也有馬祈寺吳大帝刑馬壇傳云吳攻夀春刑白馬
　祭江神於此自蘭溪而西江面尤廣山阜平遠兩日
　皆逆風舟人以食盡欲來巴河糴米極力牽挽日皆
　行八九十里蘇黄門謫高安東坡先生送至巴河即
　此地也張文潛亦有巴河道中詩云東南地缺天連
　水春夏風高浪卷山
十八日食時方行晡時至黄州州最僻陋少事杜牧之
　所謂平生睡足處雲夢澤南州然自牧之王元之出
　守又東坡先生張文潛謫居遂為名邦泊臨皋亭東
　坡先生所嘗寓與秦少游書所謂門外數步即大江
　是也煙波渺然氣象疎豁見知州右朝奉郎直祕閣
　楊由義通判右奉議郎陳紹復州治陋甚㕔事僅可
　容數客倅居差勝晚移舟竹園步蓋臨皋多風濤不
　可夜泊也黃州與樊口正相對東坡所謂武昌樊口
　幽絶處也漢昭烈用吳魯子敬䇿自當陽進住鄂縣
　之樊口即此地也
十九日早游東坡自州門而東岡壟高下至東坡則地
　勢平曠開豁東起一壟頗高有屋三間一龜頭曰居
　士亭亭下面南一堂頗雄四壁皆畫雪堂中有蘇公
　像烏帽紫裘横按笻杖是為雪堂堂東大栁傳以為
　公手植正南有橋牓曰小橋以莫忘小橋流水之句
　得名其下初無渠澗遇雨則有涓流耳舊止片石布
　其上近輒增廣為木橋覆以一屋頗敗人意東一井
　曰暗井取蘇公詩中走報暗井出之句寒泉熨齒但
　不甚甘又有四望亭正與雪堂相直在高阜上覽觀
　江山為一郡之最亭名見蘇公及張文潛集中坡西
　竹林古氏故物號南坡今已殘伐無幾地亦不在古
　氏矣出城五里至安國寺亦蘇公所嘗寓兵火之餘
　無復遺迹惟遶寺茂林啼鳥似猶有當時氣象也郡
　集於棲霞樓本太守閭丘孝終公顯所作蘇公樂府
　云小舟横截春江卧看翠壁紅樓起正謂此樓也下
　臨大江煙樹㣲茫遠山數㸃亦佳處也樓頗華潔先
　是郡有慶瑞堂謂一故相所生之地後毁以新此樓
　酒味殊惡蘇公韲湯蜜汁之戲不虚發郡人何斯舉
　詩亦云終年飲惡酒誰敢憎督郵然文潛乃極稱黄
　州酒以為自京師之外無過者故其詩云我初讁官
　時帝問司酒神同此好飲徒聊給酒養真去國一千
　里齊安酒最醇失火而得雨仰戴天公仁豈文潛謫
　黄時適有佳匠乎循小徑繚州宅之後至竹樓規模
　甚陋不知當三元之時亦止此耶樓下稍東即赤壁
　磯亦茅岡爾畧無草木故韓子蒼待制詩云豈有危
　巢與棲鶻亦無陳迹但飛鷗此磯圖經及傳者皆以
　為周公瑾敗曹操之地然江上多此名不可考質李
　太白赤壁歌云烈火張天照雲海周瑜於此敗曹公
　不指言在黄州蘇公尤疑之賦云此非曹孟德之困
　於周郎者乎樂府云故壘西邉人道是當日周郎赤
　壁葢一字不輕下如此至韓子蒼云此地能令阿瞞
　走則真指為公瑾之赤壁矣又黄人實謂赤壁曰赤
　鼻尤可疑也晚復移舟菜園步又遠竹園三四里葢
　黄州臨大江了無港澳可泊或云舊有澳郡官厭過
　客故塞之
二十日曉離黄州江平無風挽船正自赤壁磯下過多
　奇石五色錯雜粲然可愛東坡先生怪石供是也挽
　行十四五里江面始稍狹隔江岡阜延袤竹樹葱蒨
　漁家相映幽邃可愛復出大江過三江口極望無際
　泊戚磯港
二十一日過雙栁夾回望江上遠山重複深秀自離黄
　雖行夾中亦皆曠遠地形漸高多種菽粟蕎麥之屬
　晚泊楊羅洑大隄高栁居民稠衆魚賤如土百錢可
　飽二十口又皆巨魚欲覓小魚飼猫不可得
二十二日平旦㣲雨過青山磯多碎石及淺灘晚泊白
　楊夾口距鄂州三十里陸行止十餘里居民及泊舟
　甚多然大抵皆軍人也
二十三日便風掛帆自十四日至是始得風食時至鄂
　州泊税務亭賈船客舫不可勝計御尾不絶者數里
　自京口以西皆不及李太白贈江夏韋太守詩云萬
　舸此中來連帆過揚州葢此郡自唐為衝要之地夔
　州迓兵來參見知州右朝奉郎張郯之彥輔運判官
　右朝奉大夫謝師稷市邑雄富列肆繁錯城外南市
　亦數里雖錢塘建康不能過隱然一大都會也吳所
　都武昌乃今武昌縣此州在吳名夏口亦要害故周
　公瑾求以精兵進住夏口而晉武帝亦詔王濬唐彬
　既定巴丘與胡奮王戎共平夏口武昌順流長騖也
　自江州至此七百里泝流雖日得便風亦須三四日
　韓文公云湓城去鄂渚風便一日耳過矣葢退之未
　嘗行此路也
二十四日早謝漕招食於漕園光華堂依山亭館十餘
　不甚葺晚郡集於奇章堂以唐牛思黯嘗為武昌節
　度使也
二十五日觀大軍敎習水戰大艦七百艘皆長二三十
　丈上設城壁樓櫓旗幟精明金鼓鞺鞳破巨浪往來
　捷如飛翔觀者數萬人實天下之壯觀也
二十六日與統紓同游頭陀寺寺在州城之東隅石城
　山山繚繞如伏蛇自西亘東因其上為城缺壞僅存
　州治及漕司皆依此山寺毁於兵火汴僧舜廣住持
　三十年興葺畧備自方丈西北躡支徑至絶頂舊有
　奇章亭今已廢四顧江山井邑靡有遺者李太白江
　夏贈韋南陵詩云頭陀雲外多僧氣正謂此寺也黄
　魯直亦云頭陀全盛時宫殿梯空級藏殿後有南齊
　王簡棲碑唐開元六年建蘇州刺史張庭珪温玉書
　韓熈載撰碑隂徐鍇題額最後云唐嵗在己巳武昌
　軍節度觀察留後在軍州事楊州忠重立前鄂州唐
　年縣主簿祕書省正字韓夔書碑隂云乃命猶子夔
　正其舊本而刋寫之以是知夔為熈載兄弟之子也
　碑字前後一手又作温字不全葢南唐尊徐温為義
　祖而避其名則此碑葢䕫重書也碑隂又云皇上鼎
　新文物敎被華夷如來妙㫖悉已徧窮百代文章罔
　不備舉故是寺之碑不言而興按此碑立於己巳嵗
　當皇朝之開寳二年南唐危蹙日甚距其亡六年爾
　熈載大臣不以覆亡為懼方且言其主鼎新文物敎
　被華夷固已可怪又以窮佛㫖舉遺文及興是碑為
　盛誇誕妄謬真可為後世發笑然熈載死李主猶恨
　不及相之君臣之惑如此雖欲久存得乎唐制節度
　使不在鎮而以副大使或留後居任則云知節度事
　此云知軍州事葢漸變也唐年縣本故唐時名梁改
　曰臨夏後唐復晉又改臨江然歴五代鄂州未嘗屬
　中原皆遥改耳故此碑開寳中建而猶曰唐年也至
　江南平始改崇陽云簡棲為此碑駢儷卑弱初無過
　人世徒以載於文選故貴之耳自漢魏之間駸駸為
　此體極於齊梁而唐尤貴之天下一律至韓吏部柳
　栁州大變文格學者翕然慕從然駢儷之作終亦不
　衰故熈載鍇號江左辭宗而拳拳於簡棲之碑如此
　本朝楊劉之文擅天下傳夷人亦駢儷也及歐陽公
　起然後掃蕩無餘後進之士雖有工拙要皆近古如
　此碑者今人讀不能終篇已坐睡矣而况效之乎則
　歐陽氏之功可謂大矣若魯直云唯有簡棲碑文章
　巋然立葢戲也
二十七日郡集於南樓在儀門之南石城上一曰黄鶴
　山制度閎偉登望尤勝鄂州樓觀為多而此獨得江
　山之要會山谷所謂江東湖北行畫圖鄂州南樓天
　下無是也下闞南湖荷葉彌望中為橋曰廣平其上
　皆列肆兩旁有水閣極佳但以賣酒不可住山谷云
　凭欄十里芰荷香謂南湖也是日早㣲雨晚晴
二十八日同章冠之秀才甫登石鏡亭訪黄鶴樓故址
　石鏡亭者石城山一隅正枕大江其西與漢陽相對
　止隔一水人物草木可數唐沔州治漢陽縣故李太
　白沔州泛城南郎官湖詩序云白遷於夜郎遇故人
　尚書郎張謂出使夏口沔州牧杜公漢陽令王公觴
　於江城之南湖其後沔州廢漢陽以縣𨽻鄂州周世
　宗平淮南得其地復以為軍太白詩云誰道此水廣
　狹如一疋練江夏黄鶴樓青山漢陽縣大語猶可聞
　故人難可見形容最妙黄魯直宵征江夏縣睡起漢
　陽地亦此意老杜有公安送李晉肅入蜀余下沔鄂
　及登舟將適漢陽詩而卒於耒水可恨也漢陽負山
　帶江其南小山有僧寺者大别山也又有小别謂之
　二别云黄鶴樓舊傳費禕飛升於此後忽乗黄鶴來
　歸故以名樓號為天下絶景崔顥詩最傳而太白奇
　句得於此者尤多今樓已廢故趾亦不復存問老吏
　云在石鏡亭南樓之間正對鸚鵡洲猶可想見其地
　樓榜李監篆石刻獨存太白登此樓送孟浩然詩云
　孤帆遠映碧山盡惟見長江天際流葢帆檣映遠山
　尤可觀非江行久不能知也復與冠之出漢陽門游
　仙洞止是石壁數尺皆直裂無洞穴之狀舊傳有仙
　人隱其中嘗啟洞出游老兵遇之得黄金數餅後化
　為石東坡先生有詩紀其事初不云所遇何人且太
　白固已云頗聞列仙人於此學飛術一朝向蓬海千
　載空石室今鄂人謂之吕公洞葢流俗附會也有道
　人澶州人結廬洞側設吕公像其中洞少南即石鏡
　山麓麤頑石也色黄赤皴駁了不能鑑物可謂浪得
　名者由江濵堤上還船民居市肆數里不絶其間復
　有巷陌往來憧憧如織葢四方商賈所集而蜀人為
　多
二十九日早有廣漢僧世全左緜僧了證來附從人舟
　日昳移舟江口回望堤上樓閣重複燈火歌呼夜分
　乃已招醫趙隨為靈照視脈
三十日黎明離鄂州便風掛帆沿鸚鵡洲南行洲上有
　茂林神祠遠望如小山洲葢禰正平被殺處故太白
　詩云至今芳洲上蘭蕙不敢生梁王僧辯擊邵陵王
　綸軍至鸚鵡洲即此地也自此以南為漢水禹貢所
　謂嶓冢導漾東流為漢者水色澄澈可鑑太白云楚
　水清若空葢言此也過謝家磯金雞洑磯不甚高而
　石皆横裂如累層甓得縮頸鯿魚重十斤洑中有聚
　落如小縣出鱘魚居民率以賣鮓為業晚泊通濟口
　自此入沌沌讀如篆字書云水名在江夏過九月則
　沌涸不可行必由巴陵至荆渚
九月一日始入沌實江中小夾也過新潭有龍祠甚華
　潔自是遂無復居人兩岸皆葭葦彌望祠之百里荒
　又無挽路舟人以小舟引百丈入夜纔行四五十里
　泊叢葦中平時行舟多於此遇盜通濟巡檢持兵來
　警邏不寐達旦
二日東岸葦稍薄缺時見大江渺瀰葢巴陵路也晡時
　次下郡始有二十餘家皆業漁釣蘆藩茅屋宛有幽
　致魚尤不論錢自此始復有挽路登舟背望竟陵遠
　山泊白臼有莊居數家門外皆古栁侵雲
三日自入沌食無菜是日始得菘及蘆服然不肯斸根
　皆刈葉而已過八疊洑口皆有民居晚泊歸子保亦
　有十餘家多桑柘榆栁
四日平旦始解舟舟人云自此陂澤深阻虎狼出没未
　明而行則挽卒多為所害是日早見舟人焚香祈神
　云告紅頭須小使頭長年三老莫令錯呼錯喚問何
　謂長年三老云梢工是也長讀如長幼之長乃知老
　杜長年三老長歌裏白晝攤錢髙浪中之語葢如此
　因問何謂攤錢云博也按梁冀能意錢之戲注云即
　攤錢也則攤錢之為博亦信矣過綱步有二十餘家
　在夕陽高栁中短籬曬罾小艇往來正如畫圖所見
　沌中之最佳處也泊畢家池地勢爽塏居民頗衆有
　一二家雖茅荻結廬而窗戶整潔藩籬堅壯舍旁有
　果園甚盛葢亦一聚之雄也與諸子及二僧步登岸
　游廣福永固寺閴然無一人東偏白雲軒前橙方結
　實雖小而極香相與烹茶破橙抵莫乃還舟中畢家
　池葢屬復州玉沙縣滄浪鄉云
五日泊紫湄
六日過東塲並水皆茂竹高林隄淨如掃鷄犬間暇鳬
　鴨浮没人往來林樾間亦有臨渡喚船者使人怳然
　如造異境舟人云皆村豪園廬也泊雞鳴
七日泊湛江
八日早次江陵之建寜鎮葢沌口也晉王澄棄荆州别
　駕郭舒不肯從澄下乃留留屯沌口陳侯安都討王
　琳至沌口皆此地也阻風大魚浮水中無數凡行沌
　中七日自是泛江入石首縣界夜觀隔江燒蘆場煙
　焰亘天如火城光照舟中皆赤
九日早謁后土祠道旁民屋苫茅皆厚尺餘整潔無一
　枝亂掛帆抛江行三十里泊塔子磯江濵大山也自
　離鄂州至是始見山買羊置酒葢村步以重九故屠
　一羊諸舟買之俄頃而盡求菊花於江上人家得數
　枝芬馥可愛為之頽然徑醉夜雨極寒始覆絮衣
十日阻風雨遣小舟横絶江面至對岸買肉食得大魚
　之半又得一烏牡鷄不忍殺畜於舟中俄有村翁持
　茭萌一束來餉不肯受直遣人先之夔晚晴開船窗
　觀月
十一日舟行望西南一角水與天接舟人云是為潛軍
　港古嘗潛軍伺敵於此遥見港中有兩㸃正黒疑其
　遠樹則下不屬地久之漸近可辨葢二千五百斛大
　舟也又有水禽雙浮江中色白𩔖鵞而大楚人謂之
　天鵞飛騫絶高有弋得者味甚美或曰即鵠也泊三
　江口水淺舟行甚艱自此遂不復有山太白詩山隨
　平野盡江入大荒流葢荆渚所作也
十二日過石首縣不入石首自唐始為縣在龍葢山之
　麓下臨漢水亦形勝之地杜子美有送石首薛明府
　詩即此邑也泊藕池
十三日泊栁子夜過全證二僧舟中聽誦梵語般若心
　經此經惟蜀僧能誦
十四日次公安古所謂油口也漢昭烈駐軍始更今名
　規模氣象甚壯兵火之後民居多茅竹然茅屋尤精
　緻可愛井邑亦頗繁富米斗六七十錢知縣右儒林
　郎周謙孫來湖州人游二聖報恩光孝禪寺二聖謂
　青葉髻如來婁至徳如來也皆示鬼神力士之形高
　二丈餘隂威凛然可畏正殿中為釋迦右為青葉髻
　號大聖左為婁至德號二聖三像皆南面予按藏經
　駒字函娑羅浮殊童子成道為青葉髻如來青葉髻
　如來再出世為樓至如來則二如來本一身耳有碑
　言邑人一夕同夢二神大言我青葉髻婁至德如來
　也有二巨木在江干我所運者俟鄯行者來令刻為
　我像已而果有人自稱鄯行者又善肖像邑人欣然
　請之像成人皆謂酷𩔖所夢然碑無年月不知何代
　也長老祖珠南平軍人寺後有廢城髣髴尚存圖經
　謂之吕蒙城然老杜乃曰地曠吕䝉營江深昭烈城
　葢𤣥徳子明皆屯於此也老杜曉發公安詩注云數
　月憩息此縣按公移居公安詩云水煙通徑草秋露
　接園葵而留别公安太易沙門詩云沙村白雪仍含
　凍江縣紅梅已放春則是以秋至此縣暮冬始去其
　曰數月憇息葢為此也泊彌節亭馴鷗低飛往來竟
　日不去
十五日周令説縣本在近北枕漢水沙虚岸摧漸徙而
　南今江流乃昔市邑也又云縣有五鄉然共不及二
　千戸地曠民寡如此民耕尤苦隄防數壞嵗嵗増築
　不止晚攜家再游二聖寺衆寮有維摩刻木像甚佳
　云沙市工人所為也方丈西有竹軒頗佳珠老説五
　祖法演禪師初住四面山了然獨處凡二年始有一
　道士來問道乃請作知事又三年僧寳艮來與道士
　朝夕叅叩皆得法於是演公之道寖為人知而四方
　學者始稍有至者雖其後門人之盛稱天下然終身
　不過數十衆珠聞此於其師卍菴顔禪師荆州絶無
　禪林惟二聖而已然蜀僧出關必走江浙回者又已
　自謂有得不復參叩故語云下江者疾走如煙上江
　者鼻孔撩天徒勞他二佛打供了不見一僧坐禪
十六日過白湖渺然無津抛江至升子舖有天鵞數百
　翔泳水際日入泊沙市自公安至此六十里自此至
　荆南陸行十里舟不復進矣老杜詩云買薪猶白帝
　鳴艣已沙頭劉夢得云沙頭檣干上始見春江潤皆
　謂此也
十七日日入後遷行李過嘉州趙青船葢入峽船也沙
　市堤上居者大抵皆蜀人不然則與蜀人為㛰姻者
　也
十八日見知府資政殿學士劉恭父珙通判右奉議郎
　權嗣衍左宣教郎陳孺荆南圖經以為楚之郢都梁
　元帝亦嘗都焉唐為江陵府荆南節度今因之然牧
　守署銜但云知荆南軍府與永興河陽正同初無意
　義但㳂舊而已
十九日郡集於新橋馬監監在西門外四十里自出城
　即黄茅彌望每十餘里有村疃數家而已道遇數十
　騎從獵獲狐兔皆繫鞍上割鮮藉草而飲云襄陽軍
　人也是日極寒如窮冬土人云此月初己嘗有雪
二十日倒檣竿立於牀葢上峽惟用檣及百丈不復張
　帆矣百丈以巨竹四破為之大如人臂予所乗千六
　百斛舟凡用檣六枝百丈兩車
二十一日劉師丁内艱分迓兵之半負肩輿自山路先
　歸夔州是日重霧四塞
二十二日五鼓赴能仁院建會慶節道塲中夜後舟人
　祀峽神屠一豨
二十三日奠劉師母安定郡太夫人卓氏劉師受弔禮
　與吳人同
二十四日見左朝奉郎湖北安撫司主管機宜文字牛
　達可右奉議郎安撫司幹辦公事湯衡右朝奉郎安
　撫同幹辦公事趙藴
二十五日右文林郎知歸州興山縣高祁來
二十六日修船始畢骨肉入新船祭江瀆廟用壺酒特
　豕廟在沙市之東三四里神曰昭靈孚應威惠廣源
　王葢四瀆之一最為祀典之正者然兩廡淫祠尤多
　葢荆楚舊俗也司法參軍右迪功郎王師㸃録其叔
　祖君儀待制訟卦講義來君儀嚴州人師事先大父
　精於易然遺書不傳講義止存一篇而已然亦其少
　作也
　
　
　
　
　
　
　
　
　入蜀記卷三
欽定四庫全書
　入蜀記卷四
　　　　　　　　　　　　　宋　陸游　撰
二十七日解舟擊鼓鳴鉦舟人皆大噪擁堤觀者如堵
　牆泊新河口距沙市三四里葢蜀人修船處
二十八日泊方城有嘉州人王百一者初應募為船之
　招頭招頭葢三老之長顧直差厚每祭神得胙肉倍
　衆人既而船戸趙清改用所善程小八為招頭百一
　失職怏怏又不决去遂發狂赴水予急遣人拯之流
　一里餘三没三踊僅得出一招頭得䘮能使人至死
　况大於此者乎
二十九日阻風
十月一日過𤓰州壩倉頭百里洲泊沱㴩皆聚落竹樹
　鬱然民居相望亦有村夫子聚徒敎授羣童見船過
　皆挾書出觀亦有誦書不輟者沱江别名詩江有沱
　禹貢岷山導江東别為沱是也㴩則爾雅所謂春夏
　秋有水冬無水曰㴩也
二日泊桂林灣全證二僧陸行來云沿路民居大抵多
　四方人土著纔十一也舟人殺猪十餘口祭神謂之
　開頭
三日舟人分胙行差晚與兒輩登堤觀蜀江乃知李太
　白荆門望蜀江詩江色緑且明為善狀物也自離塔
　子磯至是始望見巴山山在松滋縣泊灌子口葢松
　滋枝江兩邑之間松滋晉縣自此入蜀江枝江唐縣
　古羅國也江陵九十九洲在焉晉栁約之羅述甄季
　之聞桓𤣥死自白帝至枝江即此地也歐陽文忠公
　有枝江山行五言二十四韻葢文忠赴夷時自此陸
　行至峽州故其望州坡詩云崎嶇㡬日山行倦却喜
　陂頭見峽州灌子口一名松滋渡劉賔客有詩云巴
　人淚應猨聲落蜀客船從鳥道回
四日過楊木寨葢松滋有四寨曰楊木車羊高平税家
　云泊龍灣
五日過白羊市葢峽州宜都縣境上宜都唐縣也謁張文
　忠公天覺墓殘伐墓木横道㡬不可行天覺之子直
　龍圖閣茂巳卒二孫一有官病狂易一白丁也初作
　墓江濵已而不果𦵏改𦵏山間今墓是也而舊墓亦
　不復毁啟隧道出入中可容數十人坐有道人結屋
　其旁守之道人出一石刻草書云莫将外物尋奇寳
　須問真師决永鈆寄八瓊張子高鍾離權始自王屋
　游都下弟子浮玉山人來乞此字今又將西還丹元
　子再請書卷之末紹聖元年仲冬望日權即世所謂
　鍾離先生子髙即天覺丹元子即東坡先生與之醻
　倡者後有魏㤗道輔跋云天覺修黄籙醮法成浮玉
　山人謂之曰上天録公之功為須彌山八瓊洞主宜
　刻印謝帝而佩之天覺不以為信故浮玉又出鍾離
　公書為證後丹元子又為天覺求書卷末又有徐注
　者跋云天覺舟過真州方出謁有布衣幅巾者徑入
　舟中索筆大書閒人吕洞賓來謁張天覺十字擲筆
　即去而天覺適歸墨猶未乾注真州人云親見之墳
　前碑樓壁間有詩一篇云秋風十驛望台星想見氷
　壺照坐清霖雨已回公旦駕挽須聊聽野王箏三朝
　元老心方壯四海蒼生耳已傾白髪故人來一别却
　歸林下看昇平葢魏道輔贈天覺詩後人所題者唐
　立夫舍人亦有一詩末句云無碑堪墮淚著句與招
　魂宜都知縣右文林郎呂大辨來泊赤崖
六日過荆門十二碚皆高崖絶壁嶄巖突兀則峽中之
　險可知矣過碚望五龍及雞籠山嵳峩正如夏雲之
　奇峯荆門者當以險固得名碚上有石穴正方髙可
　通人俗謂之荆門則妄也晚至峽州泊至嘉亭下峽
　州在唐為硤州後改峽而印文則為陜州元豐中郎
　官何洵直建言陜與陜相亂請改鑄印文從山事下
　少府監而監丞歐陽發言湖北之陜州從阜從夾(夾/從)
　(兩/人)陜西之陜州從阜從夾(夾從/兩入)偏旁不同本不相亂
　恐四方謂少府監官皆不識字當時朝士之議皆是
　發而卒從洵直言改鑄云至嘉亭記歐陽公撰黄魯
　直書
七日見知州右朝奉大夫葉安行字履道以小舟游西
　山甘泉寺竹橋石磴甚有幽趣有靜練洗山二亭下
　臨江山頗疎豁法堂之右小徑數十步至一泉曰孝
　婦泉謂姜詩妻龎氏也泉上亦有龎氏祠然歐陽文
　忠公不以為信故其詩曰叢祠已廢姜祠在事迹難
　尋楚語訛又此篇首章云江上孤峯蔽緑蘿初讀之
　但謂孤峯䝉藤蘿耳及至此乃知山下為緑蘿谿也
　又至漢景帝廟及山東寺景帝不知何以有廟於此
　歐陽公為令時有祈雨文在集中東山寺亦見歐陽
　公詩距望京門五里寺外一亭臨小池有山如屏環
　之頗佳亭前冬青及柏皆百餘年物遂至夷陵縣令
　見縣左從政郎胡振聽事東至喜堂郡守朱虞部為
　歐陽公所築者已焚壞柱礎尚存規模頗雄深又東
　則祠堂亦簡陋肖像殊不𩔖可嘆聽事前一井相傳
　為歐陽公所浚水極甘寒為一郡之冠井旁一柟合
　抱亦傳為公手植晚郡集於楚塞樓遍厯爾雅臺錦
　障亭亭前海棠二本亦百年物爾雅臺者圖經以為
　郭景純註爾雅於此又有絳雪亭取歐陽公千葉紅
　梨詩而紅梨已不存矣
八日五鼓盡解船過下牢關夾江千峯萬嶂有競起者
　有獨拔者有崩欲壓者有危欲墜者有横裂者有直
　坼者有凸者有窪者有鏬者竒怪不可盡狀初冬草
　木皆青蒼不彫西望重山如闕江出其間則所謂下
　牢谿也歐陽文忠公有下牢津詩云入峡山漸曲轉
　灘山更多即此也繫船與諸子及證師登三游洞躡
　石磴二里其險處不可著脚洞大如三間屋有一穴
　通人過然陰黒峻嶮尤可畏繚山腹傴僂自巖下至
　洞前差可行然下臨溪潭石壁十餘丈水聲恐人又
　一穴後有壁可居鍾乳嵗久垂地若柱正當穴門上
　有刻云黄大臨弟庭堅同辛紘子大方紹聖二年三
　月辛亥來游旁石壁上刻云景祐四年七月十日夷
　陵歐陽永叔下缺一字又云判官丁下又缺數字丁
　者寳臣也字元珍今丁字下二字亦髣髴可見殊不
　𩔖元珍字又永叔但曰夷陵不稱令洞外溪上又有
　一崩石偃仆刻云黄庭堅弟叔向子相姪㯳同道人
　唐履來游觀辛亥舊題如夢中事也建中靖國元年
　三月庚寅按魯直初謫黔南以紹聖二年過此嵗在
　乙􁁲今云辛亥者誤也泊石碑峽石穴中有石如老
　翁持魚竿狀畧無少異
九日㣲雪過扇子峽重山相掩政如屏風扇疑以此得
　名登蝦蟆碚水品所載第四泉是也蝦蟆在山麓臨
　江頭鼻吻頷絶𩔖而背脊皰處尤逼真造物之巧有
　如此者自背上深入得一洞穴石色緑潤泉泠泠有
　聲自洞出垂蝦蟆口鼻間成水簾入江是日極寒巖
　嶺有積雪而洞口温然如春碚洞相對稍西有一峯
　孤起侵雲名天柱峯自此山勢稍平然江岸皆大石
　堆積彌望正如濬渠積土狀晚次黄牛廟山復高峻
　村人來賣茶菜者甚衆其中有婦人皆以青斑布帕
　首然頗白晳語音亦頗正茶則皆如柴枝草葉苦不
　可入口廟靈感神封嘉應保安侯皆紹興以來制書
　也其下即無義灘亂石塞中流望之可畏然舟過乃
　不甚覺葢操舟之妙也傳云神佐夏禹治水有功故
　食於此門左右各一石馬頗卑小以小屋覆之其右
　馬無左耳葢歐陽公所見也廟後業木似冬青而非
　莫能名者落葉有黒文𩔖符篆葉葉不同兒輩亦求
　得數葉歐詩刻石廟中又有張文忠一贊其詞曰壯
　哉黄牛有大神力輦聚巨石百千萬億劒㦸齒牙磥
　硊江側壅激波濤險不可測威脅舟人駭怖失色刲
　羊釃酒千載廟食張公之意似謂神聚石壅流以脅
　人求祭饗使神之用心果如此豈能巍然廟食千載
　乎葢過論也夜舟人來告請無擊更鼓云廟後山中
　多虎聞鼓則出
十日早以特豕壺酒祭靈感廟遂行過鹿角虎頭史君
　諸灘水縮已三之二然湍險猶可畏泊城下歸州秭
　歸縣界也與兒曹步沙上回望正見黄牛峽廟後山
　如屏風疊嵳峩揷天第四疊上有若牛狀其色赤黄
　前有一人如著帽立者昨日及今早雲冒山頂至是
　始見之因至白沙市慈濟院見主僧志堅問地名城
　下之由云院後有楚故城今尚在因相與訪之城在
　一岡阜上甚小南北有門前臨江水對黄牛峽城西
　北一山蜿蜒回抱山上有伍子胥廟大抵自荆以西
　子胥廟至多城下多巧石如靈壁湖口之𩔖
十一日過達洞灘灘惡與骨肉皆乘轎陸行過灘灘際
　多奇石五色粲然可愛亦或有文成物象及符書者
　猶見黄牛峽廟後山太白詩云三朝上黄牛三暮行
　太遲三朝又三暮不覺鬢成絲歐陽公云朝朝暮暮
　見黄牛徒使行人過此愁山高更遠望猶見不是黄
　牛滯客舟葢諺謂朝見黄牛暮見黄牛一朝一暮黄
　牛如故故二公皆及之歐陽公自荆渚赴夷陵而有
　下牢三㳺及蝦蟇碚黄牛廟詩者葢在官時來游也
　故憶夷陵山詩云憶嘗祗吏役鉅細悉經覯其後又
　云荒烟下牢戍百仭塞溪潄蝦蟇噴水簾甘液勝飲
　酎亦甞到黄牛泊舟聽猨狖也晚泊馬肝峽口兩山
　對立修聳摩天畧如廬山江岸多石百丈縈絆極難
　過夜小雨
十二日早過東􁫕灘入馬肝峽石壁高絶處有石下垂
　如肝故以名峽其傍又有獅子巖巖中有一小石罇
　踞張頤碧草被之正如一青獅子㣲泉泠泠自巖中
　出舟行急不能取嘗當亦佳泉也溪上又有一峯孤
　起秀麗略如小孤山晚抵新灘登岸宿新安驛夜雪
十三日舟上新灘由南岸上及十七八船底為石所損
　急遣人往拯之僅不至沈然鋭石穿船底牢不可動
　葢舟人載陶器多所致新灘兩岸南曰官漕(平/聲)北曰
　龍門龍門水尤湍急多暗石官漕差可行然亦多鋭
　石故為峽中最嶮處非輕舟無一物不可上下舟人
　冐利以至此可為戒云游江瀆北廟廟正臨龍門其
　下石罅中有温泉淺而不涸一村賴之婦人汲水皆
　背負一全木盎長二尺下有三足至泉旁以杓挹水
　及八分即倒坐旁石束盎背上而去大抵峽中負物
　率著背又多婦人不獨水也有婦人負酒賣亦如負
　水狀呼買之長跪以獻未嫁者率為同心髻高二尺
　插銀釵至六隻後插大象牙梳如手大
十四日留驛中晚以小舟渡江南登山至江瀆南廟新
　修未畢有一碑前進士曾華旦撰言因山崩石壅成
　此灘害舟不可計於是著令自十月至二月禁行舟
　知歸州尚書都官員外郎趙誠聞於朝疏鑿之用工
　八十日而灘害始去皇祐三年也葢江絶於天聖中
　至是而復通然灘害至今未能悉去若乗十二月正
　月水落石盡出時亦可併力盡鑱去鋭石然灘上居
　民皆利於敗舟賤賣板木及滯留買賣必揺沮此役
　不則賂石工以為石不可去須斷以必行乃可成又
　舟之所以敗皆失於重載當以大字刻石置驛前則
　過者必自懲創二者皆不可不講當以告當路者
十五日舟人盡出所載始能挽舟過灘然須修治遂易
　舟離新灘過白狗峽泊舟興山口肩輿游玉虛洞去
　江岸五里許隔一溪所謂香溪也源出昭君村水未
　美録於水品色碧如黛呼小舟以渡過溪又里餘洞
　門小纔袤丈既入則極大可容數百人宏敞壯麗如
　入大宫殿中有石成幢葢幡旗芝草竹笋仙人龍虎
　鳥獸之屬千狀萬態莫不逼真其絶異者東石正圓
　如日西石半䂓如月予平生所見巖竇無能及者有
　熙寜中謝師厚岑巖起題名又有陳堯咨所作記叙
　此洞本末云唐天寳中獵者始得之比歸已夜風急
　不可秉燭炬然月明如晝兒曹與全師皆杖䇿相從
　殊不覺崖谷之險也
十六日到歸州見知州右奉議郎賈選子公通判左朝
　奉郎陳端彥民瞻館於報恩光孝寺距城一里許蕭
　然無僧歸之為州纔三四百家負卧牛山臨江州前
　即入鮓罋城中無尺寸平土灘聲常如暴風雨至隔
　江有楚王城亦山谷間然地比歸州差平或云楚始
　封於此山海經及啓封孟除於丹陽城郭璞注云在
　秭歸縣南疑即此也然史記成王封熊繹於丹陽裴
　駰乃云在枝江未詳孰是
十七日郡集於望洋堂玩芳亭亦皆沙石犖确之地賈
　守云州倉嵗收秋夏二料麥粟秔米共五千餘石僅
　比吳中一下户耳
十八日初得艬船羌小然底濶而輕於上灘為便
十九日郡集於歸鄉堂欲以是晚行不果訪宋玉宅在
　秭歸縣之東今為酒家舊有石刻宋玉宅三字近以
　為人避太守家諱去之或遂由此失傳可惜也
二十日早離歸州出巫峰門過天慶觀少留觀唐天寳
　元年碑載明皇夢老子事巴東太守劉瑫所立字畫
　頗清逸碑側題當時郡官吏胥姓名字亦佳又有周
　顯德中荆南判官孫光憲為知歸州高從讓所立碑
　從讓葢南平王家子弟光憲亦知名國史有事迹葢
　五代時歸峽皆𨽻荆渚也殿前有柏數百年物觀下
　即吒灘亂石無數飯於靈泉寺遂登舟過業灘亦名
　灘也水落舟輕俄頃遂過
二十一日舟中望石門關僅通一人行天下至險也晚
　泊巴東縣江山雄麗大勝秭歸但井邑極於蕭條邑
　中纔百餘戸自令廨而下皆茅茨了無片瓦權縣事
　秭歸尉右迪功郎王康年尉兼主簿右迪功郎杜德
　先來皆蜀人也謁寇萊公祠堂登秋風亭下臨江山
　是日重隂㣲雪天氣飂飃復觀亭名使人悵然始有
　流落天涯之歎遂登雙柏堂白雲亭堂下舊有萊公
　所植柏今已槁死然南山重複秀麗可愛白雲亭則
　天下幽奇絶境羣山環擁層出間見古木森然往往
　二三百年物欄外雙瀑瀉石澗中跳珠濺玉冷入人
　骨其下是為慈溪奔流與江會予自吳入楚行五千
　餘里過十五州亭榭之勝無如白雲者而止在縣廨
　聽事之後巴東了無一事為令者可以寢飯於亭中
　其樂無涯而闕令動輒二三年無肯補者何哉
二十二日發巴東山益奇怪有夫子洞者一竇在峭壁
　絶髙處人迹所不可至然髣髴若有欄楯不知所謂
　夫子者何也過三分泉自山竇中出止兩派俗云三
　派有年兩派中熟一派或絶流饑饉泊疲石夜雨
二十三日過巫山凝真觀謁妙用真人祠真人即世所
　謂巫山神女也祠正對巫山峯巒上入霄漢山脚直
　揷江中議者謂太華衡廬皆無此奇然十二峯者不
　可悉見所見八九峯惟神女峯最為纎麗奇峭宜為仙
　真所託祝史云每八月十五夜月明時有絲竹之音
　往來峯頂山猿皆鳴達旦方漸止廟後山半有石壇
　平曠傳云夏禹見神女授符書於此壇上觀十二峯
　宛如屛障是日天宇晴齊四顧無纎翳惟神女峯上
　有白雲數片如鸞鶴翔舞裴徊久之不散亦可異也
　祠舊有鳥數百送迎客舟自唐夔州刺史李貽詩已
　云羣鳥幸胙餘矣近乾道元年忽不至今絶無一鳥
　不知其故泊清水洞洞極深後門自山後出但黮闇
　水流其中鮮能入者嵗旱祈雨頗應權知巫山縣左
　文林郎冉徽之尉右迪郎文庶㡬來
二十四日早抵巫山縣在峽中亦壯縣也市井勝歸峽
　二郡隔山南陵山極髙大有路如綫盤屈至絶頂謂
　之一百八盤葢施州正路黄魯直詩云一百八盤攜
　手上至今歸夢繞羊腸即謂此也縣廨有故鐵盆底
　銳似半甕狀極堅厚銘在其中葢漢永平中物也缺
　處鐵色光黑如佳漆字畫淳質可愛玩有石刻魯直
　作盆記大畧言建中靖國元年予弟叔向嗣直是涪
　陵尉攝縣事予起戎州來寓縣廨此盆舊以種蓮余
　洗滌乃見字云游楚故離宫俗謂之細腰宫有一池
　亦當時宫中燕游之地今堙没畧盡矣三面皆荒山
　南望江山奇麗又有將軍墓東晉人也一碑在墓後
　趺陷入地碑傾前欲壓字纔半存
二十五日晡後至大溪口泊舟出美梨大如升
二十六日發大溪口入瞿唐峽兩壁對聳上入霄漢其
　平如削成仰視天如疋練然水已落峽中平如油盎
　過聖姥泉葢石上一罅人大呼於旁則泉出屢呼則
　屡出可怪也晚至瞿唐關唐故夔州與白帝城相連
　杜詩云白帝夔州各異城葢言難辨也關西門正對
　灔澦堆堆碎石積成出水數十丈土人云方夏秋水
　漲時水又髙於堆數十丈肩輿入關謁白帝廟氣象甚
　古松柏皆數百年物有數碑皆孟蜀時所立庭中石
　筍有黄魯直建中靖國元年題字又有越公堂隋楊
　素所創少陵為賦詩者已毁今堂近嵗所築亦甚宏
　壯自關而東即東屯少陵故居也
二十七日早至夔州州在山麓沙上所謂魚復永安宫
　也宫今為州倉而州治在宫西北甘夫人墓西南景
　德中轉運使丁謂薛顔所徙比白帝頗平曠然失關
　險無復形勢在瀼之西故一曰瀼西土人謂山間之
　流通江者曰瀼云州東南有八陣磧孔明之遺迹碎
　石行列如引繩每嵗江漲磧上水數十丈比退陣石
　如故
　
　
　
　
　
　
　
　
　
　
　入蜀記卷四
