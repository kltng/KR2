#+TITLE: 粵閩巡視紀略-清-杜臻
#+DATE: 2016-06-11 12:21:38
#+SOURCE: github.com/kanripo/KR2g0059 master 12ec528e                
欽定四庫全書　　　　　史部七
　粤閩巡視紀略　　　　　傳記𩔖四(雜録之屬/)
　　提要
　　　　(臣/)等謹案粤閩巡視紀略六卷
　　　國朝杜臻撰康熙二十二年臺灣既平諸逆殄
　　　　滅沼海人民皆安堵復業臻時為工部尚書
　　　　奉
　詔與内閣學士石柱往粤閩撫視畫定疆理以十一
　　　　月啟程至二十三年五月竣事因述其所經
　　　　理大略為此書首沿海總圖次粤略三卷次
　　　　閩略二卷次附紀澎湖臺灣一卷葢臻巡厯
　　　　由廣達閩故以為先後之序臺灣則未經親
　　　　履其地第據咨訪所得者録之故附於編末
　　　　也書中排日記載凡沿海形勢及營伍制度
　　　　兵數多寡縷列甚詳於諸洋列戍控置事宜
　　　　俱能得其要領其山水古蹟及前人題咏間
　　　　為考証亦可以資博覽葢據所目見言之與
　　　　摭拾輿記者迥别頗有合於周爰咨諏之義
　　　　焉乾隆四十五年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　粤閩巡視紀畧圖
　　　　　　　　　　　工部尚書杜臻撰
　　沿海總圖












　
　
　
　
　
　
　
　
　
　
　
　
　
　
　
　粤閩廵視紀畧圖
欽定四庫全書
　粤閩巡視紀畧卷一
　　　　　　　　　　　　工部尙書杜臻撰
皇帝旣平三逆復命將討定海外威德所届與天同際
爰念海壖之民遷移未復分遣廷臣馳往安集之(臣臻/)
與焉先是海宼鄭成功盤踞金門厦門諸島遊䑸入犯
飄忽靡定並海諸省咸罹其患而粤閩為尤甚
皇上嗣服之歲廷臣建議以為當令瀕海之民移居内
地民免鋒鏑之虞而宼無所掠勢將自困于是粤閩江
浙諸鎮戍以次更置賊勢果絀降者接踵疆臣率衆討
逐賊遂棄金門厦門迸竄逺島所謂臺灣者居亡何成
功死子錦代領其衆勢益弱迨耿逆變叛始勾之入居
漳泉
王師收閩宼衆仍遁疆臣再修海備盡掃游氛而海壇
金厦復寘戍兵矣于是降者又多無以處之康熙十九
年六月福督姚啓聖上疏言投誠之衆率皆前日遷徙
之民也若不給與俸餉無以安其身心欲給之則有限金
錢不可為繼若令歸農又多無農可歸勢必復去而為
盗以臣愚慮莫若將界外田地盡行給還方今海外要
地已設提督總兵大臣重兵屯守是官兵在外投誠在
内夫復何慮且彼等樂得故土人人有安土重遷之思
即迫之為盗亦不可得矣故臣以為界外田土查有主
還民之外應悉給投誠開墾疏上部議駁覆再三奉
㫖會議應俟設兵完畢之日請行
上可之啓聖又會同撫臣吳興祚提臣萬正色合詞保
題其言曰星羅棊布漸見海波不揚正臣等遵
㫖請開邊界之日也一開界則上可以增國賦下可以
遂民生併可收魚鹽之利以餉新兵安投誠之心永無
反側又可使臺灣之衆望風來歸疏上再議得奉炤舊
展界之
㫖于是閩界稍稍開二十年二月科臣傅感丁奏曰伏
見福督臣姚啓聖請開邊界業奉
允行夫近宼之省莫若閩閩且得開他省逺宼者何不
可開乞
勑各督撫將界外田地招徠舊遷之民及情愿墾荒者
令其耕種三年之後起科部議下所司詳酌保題乆之
皆鰓鰓過慮無敢直任者二十二年五月將軍施烺進
勦海宼克取澎湖島馳檄臺灣諭以順逆之理時鄭錦
已死其子克塽率衆來歸請納土為郡縣而粤東督撫
將軍保題疏適至于是兵部議請開界十月二十二日
得
㫖江南浙江福建廣東沿海田地應給民耕種其𦂳要
地方仍應作何防守等項事宜着差部院堂官前往會
同該督撫詳察確議具奏戸部列諸臣名以上工部侍
郎(臣/)金世鑑副都御史(臣/)呀思哈奉
命往江浙而(臣臻/)及内閣學士(臣/)石(柱/)亦拜閩粤之
命是役也有當行之事四焉察瀕海之地以還民一也
緣邊寨營烽堠向移内地者宜仍徒于外二也海壖之
民以捕鮮煑鹽為業宜并弛其禁三也故事直𨽻天津
衛山東登州府江南雲臺山浙江寧波府福建漳州府
廣東嶴門各通市舶行賈外洋以禁海暫阻應酌其可
行與否四也(臣臻/)受命悚惕卽日俶裝戒行心竊自念
皇上如天至仁迫欲見海壖之民及時耕耨今疾馳度
嶺已將改歲待論定奏報得
㫖而後行則農時已逾非所以奉宣
德意也幸偕行諸臣亦同此懐遂用綠頭牌啓奏請于
會勘之日將勘眀地畝隨時責令有司招民佃種其應
設防守卽時分設俟一省事竣驛疏奏聞
上許之十一日戊寅陛辭(臣臻/)臣(柱/)跽請
訓命
皇上熟思乆之曰開界地畝務求原主授之宣諭督撫
務俾得所臣等謹受命
皇上問勘視將先何省(臣臻/)對曰將始廣東
皇上問何以不先福建(臣臻/)對曰臣等先至廣東令彼
處百姓及時承墾庶不悞春耕之時
皇上曰獨不悞福建開墾耶(臣臻/)對曰福建督撫方安
插投誠未暇協理開墾臣等以其間先竣粤事次至閩
省諸臣已暇可以會商且閩土節候比粤稍近
皇上頷之又
諭曰將軍施烺諳悉海島凡事必與共議臣等拜受命
皇上又召致榻前諄諄誡諭曰汝二人朕所親簡當善
體朕意臣等又再拜受命而出
己卯啓行宿良鄉偕行者石學士(柱/)主政殷(特/)正郎張
(建績/)中翰尹逹理筆帖式賴(都/)暨嚴子(侗/)丘子(民表/)也
壬午至河間府
甲申至德州
己丑至兖州府
辛邜至利國驛葢已入江南界矣計行十有二日皆鷄
鳴首途漏再下而止馬上口占有努力前驅頻計日只
因海畔蚤春耕之句
壬辰渡大河止徐州
丙申渡淮
丁酉晦過紅心驛行亂山中四十里
十二月戊戍朔發定逺
己亥至廬州府
辛丑過七里河止桐城蒼山萬叠松檜蕭森風景大異
北地
壬寅過岡嶺二十餘渉溪澗亦十餘止潛山
甲辰至黄梅始入湖廣境
乙巳由孔壠驛渡江止九江府
丙午過五石門止德安縣峻阪斗絶登頓殊艱方卽次
而雷雨作幸免霑塗之苦
丁未止德興宿徐中書宅
戊申至章江安撫軍(世鼎/)陳總戎(平/)張藩伯(所志/)署臬
查君(培繼/)督學髙君(璜/)督糧鮑君(畋/)率府屬共迎且具
舟以待
己酉楊帆早發乍釋覊靮之勞而遇此差足快意
庚戍止樟樹
辛亥止峽江山水迴瀠頗似浙東嚴陵瀨是夕㣲雪
壬子止吉安府
癸丑止鹽溪凡四日皆順風
乙卯至萬安將上灘覔灘夫以行是地水勢湍急必用
健夫習水道者二人一持篙一捩舵宛轉石罅中方免
傾欹撞擊之患是日幸假風力不覺其難行六十里止
大王廟
丙辰亦行六十里上四灘止攸鎮
丁巳連上十灘䖍郡諸君共迎于除灘廟張燈時次贑
州自萬安抵贑二百四十里名灘十八餘小灘不可勝
數懸水斗瀉亂石鋒矗舟尺寸失便利卽不可知然勢
益險而境益竒行人方以洞心駭目為快不暇震怖也
城北卽章貢合流處章自粤來貢自閩來交會于此郡
名所自得也
戊午易茅蓬船止新塘
己未止南康山光秀潤村壠時有菜花如江南二月時
庚申早發兩岸峭壁千仞江流百折將至南安距城五
里許已二鼓矣有虎自山巓下直摶挽船卒挽船卒惶
遽疾呼舟中人羣起和之僅乃獲免少頃張正郎至言
虎又挈其儕偶狙伺山麓冀攫後曹挽卒舟人覺之連
發四鳥鎗乃去
辛酉舎舟度嶺過所謂南越雄闗者夾道皆短垣葢少
宗伯楊公(爾茂/)祭告時所築也蒼松列嶂間以平疇約
九十里村民以竹籠盛大蝴蝶兩翅廣可尺餘五色絢
爛腹垂繡囊遺子大如鳬卵或言此蝶產于羅浮麻姑
仙去時蛻裙所化云薄暮抵南雄登舟年友朱君(介/)至
二簋飲舟中宵分而别
癸亥泊蘇渡江
甲子過韶州府泊白兎
乙丑掛帆行三百里過英德泊江岸㢘石諸峰玲瓏錯
峙竒秀壁立
丙寅除夕抵迎恩亭泊舟分歲
二十三年正月丁夘元旦即迎恩率諸臣行慶賀禮泊
三水周儀部燦至自安南見于舟中
戊辰吳總制(興祚/)李撫軍(士楨/)郎藩伯(廷樞/)胡臬憲(戴/)
(仁/)督糧蔣君(伊/)提舉汪君(兆璋/)率諸屬先後至先行請
　安禮乃敢具賔主會議諸務是日出示招民先是
陛辭之日卽已移咨兩省督撫述
皇上急欲小民歸業之意至是復刋示曉諭畧曰先因
海宼陸梁遊䑸出没不時抄掠爾等
皇上為爾等身家計權移内地以避賊鋒今邀
皇上威靈蕩平海外兇孽永除允科臣奏請特遣大臣
勘眀地界給還原主或有原主已亡無從查覔者聽情
愿墾荒之人量力承種總俟三年起科
皇上愛民至仁爾等固當曲體卽爾等自今承佃之後
子孫世世享有先業闗係亦復非輕爾等當聞命嚮應
勿有瞻顧示下萬衆驩呼繼以泣下因命飛逓各屬務
使周知次與諸臣定議勘界程途當始于欽州之防城
　按粤省介在荒服控帶峒獠而防海為尤要秦命南
　海尉任囂築城瀧口此置戍之始也漢設交州刺史
　治南海唐置嶺南五管經畧招討使宋以京官充嶺
　南道經畧安撫使元置廣東道宣慰使司兵制損益
　代有不同眀太祖洪武二年命平章廖永忠參政朱
　亮祖取廣東遂命亮祖鎮守建置衛所分布要害其
　沿海者曰潮州衞轄大城蓬州海門靖海四所曰碣
　石衛轄甲子門㨗勝海豐平海四所曰南海衞轄大
　鵬東筦二所曰廣海衞轄香山新會海朗三所曰肇
　慶衞轄陽江所曰神電衞轄陽春雙魚寧川三所曰
　雷州衞轄石城錦囊海安海康樂民五所曰廉州衞
　轄永安欽州二所衞設指揮等官所設鎮撫千戸等
　官分領旗軍設屯田以贍之星羅戍守又多建墩烽
　一傳百應為常山率然之勢頗稱嚴整正統間因黄
　蕭養宼亂設總兵于蒼梧制兩省嘉靖間倭宼犯邊
　始專鎮于東粤又設雷亷叅將一駐雷州水營叅將
　駐南頭萬暦初又設惠潮叅將各一白鴿水營叅將
　一潿洲水營遊擊一柘林碣石虎頭門廣海北津白
　鴿六水營守備各一于是旗軍而外復有城守之民
　壯斥堠之表加以水哨之遊巡大將居中操臂指之
　權守綦密矣其防汛之境畧分三路髙雷㢘三郡斗
　入海中西界欽州控連交趾雜處羅旁南面巨海綰
　轂瓊山而占城暹羅滿剌諸畨環匝于外葢省會之
　西蔽也其地以神電雷州廉州三衞十一所為邊白
　鴿潿洲兩水營游徼于外是為西路廣州帶三江阻
　重海崖門虎門夾峙左右屹為筦鑰前山嶴門番舶
　所集南頭控其東陽江界其西實全省之中權也其
　地以肇慶廣海南海三衞六所為邊虎頭門廣海北
　津三營游徼于外而南頭一鎮總挈之是為中路惠
　潮二郡界連閩省漳舶通畨道所必經南澳介處兩
　省之間伏莽蟠互全恃兩府之彈壓又省會東偏一
　要阸也其地以潮州碣石兩衞八所為邊柘林碣石
　兩水營游徼于外是為東路三路各統于本管之叅
　將而兼轄于兩總戎瓊州孤懸海外自為一鎮此眀
　代設兵之大較也　國初山海未靖順治七年特置
　兩藩重兵駐守防海之籌視前加毖省會設提督潮
　州碣石髙州各設總兵惠州雷州各設副將㢘州設
　叅將各縣衞所要地並設游守分防盡罷衞所旗軍
　屯租領于縣官兵皆𨽻于各協制度一變康熙元年
　副都統覺羅科爾坤奉
㫖行定海疆自閩界之分水闗西抵防城接于西粤畫
　界三千七百里界外戍兵移之内地于是大城甲子
　㨗勝海朗海安海康永安樂民諸所柘林黄岡潿洲
　諸游汛皆棄不守更于内隘分設汛防兵餘邊界五
　里一墩十里一臺墩置五兵臺置六兵禁民外出情
　勢又復一變八年展界議以海邊為界修復廢毁諸
　營聽民出田界外邊境稍拓然亦未能如舊至邊民
　之復業者尤寥寥僅見也今所守諸汛視八年所展
　之界又復不侔事經變亂文書散失不能詳定焉現
　設
　欽州營遊擊一守備一千總三把總六(國初/額員)兵一千
　十三名
　乾體營遊擊一守備一千總二把總四兵一千三百
　六十六名(國初無/續設)
　亷州府總兵一遊擊二守備二千總四把總八兵一
　千八百八十八名(舊係參將康熙元年改總兵領本/鎮兵一千潿洲兵一千加募兵一)
　(千共三千/名今減)
　髙州府石城營守備一千總三把總五(國初/額員)兵四百
　名
　雷州府副將一都司二守備二千總五把總八(國初/額員)
　兵一千四百名
　徐聞營守備一千總一把總二(國初/額員)兵三百名
　海安營遊擊一守備一千總二把總四(國初/額員)兵一千
　名
　白鴿寨守備一千總一把總二(續/設)兵五百名
　吳川營遊擊一守備一千總二把總四(國初/額員)兵八百
　四十名
　髙雷總兵一遊擊二守備二千總四把總八(國初額/員駐髙)
　(州/府)兵一千八百九十一名
　電白營遊擊一守備一千總二把總四(國初/額員)兵八百
　四十名
　肇慶府春江營副將一都司一守備二千總四把總
　八兵一千六百名(國初無順治九年設陽髙遊擊一/員十一年西宼侵軼兵散十三年)
　(委官招復十七年即改為春江遊擊領兵一千康熙/三年加兵五百改參將八年又加五百改副將)
　那扶營守備一千總一把總二(國初/額員)兵四百名
　廣海寨遊擊一守備一千總二把總四兵九百六名
　(舊設參將一員兵一千名加提標四百名康熙元年/又加撫標六百名共二千名今改減)
　新會營遊擊一守備一千總四把總六(國初設兼/防會寧)兵
　一千三百名
　香山營副將一都司二守備二千總五把總十兵二
　千名(順治四年設前山寨官兵五百員名康熙元年/加兵五百改設參將駐防縣城三年又加兵一)
　(千共二千名/改設副將)
　順德營總兵一遊擊三守備三千總六把總十二兵
　三千名(順德舊不設兵康熙二年因周李二寇犯城/而設十二年題定雖駐縣城兼轄南畨香山)
　(各縣巡/緝沿海)
　虎門寨副將一都司二守備二千總四把總十兵二
　千名(原設參將一員兵/一千名今改增)
　新安營遊擊一守備一千總二把總四兵七百八名
　(舊設守備一兵五百名康熙三年加五百名四年廣/州左路總兵移鎮七年罷今改減)
　惠州府副將一都司二守備二千總四把總八(國初/額員)
　兵一千五百名
　碣石衞總兵一遊擊三守備三千總七把總十四(國/初)
　(額/員)兵三千名
　惠來營遊擊一守備一千總三把總六(國初/額員)兵八百
　名
　海門營守備一千總一把總二(舊撥都/司今改)兵四百名
　潮陽營遊擊一守備一千總二把總四(舊設副將一/都司二今改)
　兵一千名
　逹濠營副將一都司三守備三千總六把總十二兵
　三千名(舊無因秋風角海宼丘鳯據達/壕埠康熙十九年討平之添設)
　潮州府總兵一遊擊三守備三千總六把總十二(國/初)
　(額/員)兵二千四百九十五名
　澄海營副將一都司二守備二千總四把總八(國初/額員)
　兵一千六百名
　黄岡營副將一都司二守備二千總四把總八(國初/額員)
　兵一千三百三十四名
　凡為營二十八兵若干名于中抽調一萬四百七十
　六名分布緣邊諸汛候閱定因奉
旨查閱先粤後閩故自西界防城始迤邐而東焉
庚午至肇慶之崧臺驛督標副將張銳史孔筆都司薛
銓率叅遊等將甲士五千迎于道軍容甚盛崧臺危石
孤聳髙二百餘仭廣六十餘丈下有石室髙可五丈容
百人北向通明南有門可入左一竇持火入數十丈有
龍井龍牀龍磨角石右一竇亦用火入數十歩石窗穿
漏光熒熒下射前有浦名髙星旁連七星巖曲折列峙
如北斗中為石室巖東逾瀝湖半里為屏風巖又一里
為閬風巖石室西半里為天柱巖一里為蟾蜍巖又一
里為仙掌巖西北二里為阿坡巖延袤數十里瀝水環
其下讀唐李邕記有云疊花仰空的皪瓊脂宋陶翼記
有云滳乳成柱凝藍作葢寫石室之勝最眞自此舎舟
甲戍偕同事諸公俱西
乙亥至新興
丙子過佛子嶺奇峰嵂兀登降頗煩止天堂
丁丑至陽春
戊寅渡潭瀝那思二河
己卯至太平
庚辰至電白
辛巳行三十里至温泉菴有兩池廣輪數尺冬夏常熱
居民用以給浣濯止三橋
壬午㴝旦拜福建開墾疏并移咨閩省將軍督撫申陛
辭時
天語也次高州戍卒士民迎候不絶于道訴訟如雲有
言兵丁佔民産者下所司亷問餘皆斥去　國初髙郡
受兵最酷總戎官廨即偽秦王藩府也堂形如殿覆瓦
悉用琉璃近始撤易加以祖逆􁅦踞井里蕭條極矣
癸未髙民失火燔燬廬舎六十餘區捐槖金十兩助之
過冼夫人祠
　冼夫人祠在郡東門外史稱冼氏髙凉人世為南越
　首領冼氏㓜賢明曉兵略能拊循部衆每勸親族行
　善義結于本鄉海南歸附者十餘峒羅州刺史馮融
　聞其名聘為其子髙凉太守寳妻侯景叛梁廣州都
　督蕭勃徴兵援臺髙州刺史李遷仕據大臯口遣使
　召寳冼氏曰刺史被召援臺乃稱有疾鑄兵聚衆而
　後喚君此必反也且無往寳從之已而遷仕果反冼
　氏詐為輸賧伏甲攻遷仕敗之懐集百越數州晏然
　亡何寳卒陳永定二年其子僕年九歲遣首領朝于
　丹陽拜陽春郡守廣州刺史歐陽紇叛陳誘僕與俱
　冼氏曰吾矢忠貞迄今兩代豈敢輒負國家發兵拒
　紇紇衆遂潰僕以功封信都侯加平越中郎將石龍
　太守册冼氏為太夫人至德中僕卒陳亡嶺南人奉
　冼氏為主隋髙祖遣摠管韋洸安撫嶺外并遣人遺
　冼氏書以冼氏故獻陳主扶南犀杖為信冼氏見杖
　集首領痛哭遂迎洸未㡬畨禺人王仲宣反冼氏遣
　其孫盎討平之髙祖拜盎髙州刺史贈寳為譙國公
　冼氏册譙國夫人開幕府置官屬皇后輟首飾賜之
　冼氏盛以金篋歲陳之以示子孫曰此忠孝之報也
　仁壽初卒贈誠敬夫人隋末盎保嶺南其下請正南
　越王號不許武德五年歸唐授上柱國髙州總管封
　吳國公子智戴仕至左武衞將軍惟嶺南介在荒服
　不能北向而從兵車之會但謹守疆索為天子保境
　土斯為良牧矣冼氏系出峒族歸于將門當羣雄角
　逐之時處僻逺孤危之境乃能尊朝廷惇信義見無
　禮于共主者則擊去之和其人民以待有德雖竇融
　錢俶何以加焉卒令馮氏安全延及五世一方蒙庇
　㡬及百年以視夫沐猴冠帶妄覬非分殃民而卒以
　自亡者其得失豈可同日語哉南人德之飾祠表墓
　至今不絶有以也冼氏墓在舊縣盎墓或云在陽江
　東山下或云在電白馮家村馮家村又有盎宅手植
　枯椰子二株尙存
甲申止化州州署有兩橘實大如櫞可以療疾庭有龍
首石又有石在州後潛江中曰龍尾相傳龍首時有吼
聲如鵞隋置石龍縣以此
乙酉過菉竹堂琉璃菴止石城縣夾道灌栵叢生蟲鳴
似秋而行旅揮汗
丙戍渡龍灣河宿清平營
戊子至亷州
己丑閱乾體營登八字山望海復返亷州而西地多濘
淖昬黒不可舁輿騎行二十五里用土人為導躑躅林
箐中時時恍見獸鬼來攫人抵那暮塘宿
　亷州至乾體十五里乾體至海四十里乾體村名屬
　合浦明地圖有乾體營兵防條不載葢嘗有之而乆
　廢矣元年界外八年疏中稱有乾體營不知何時設
庚寅行六十里渡平銀河止一小艓而渡者甚衆争先
過重方半渡而舟沉溺者十餘人僕髙大與焉鉤得已
僵舁行三十里至欽州而復蘇吐白沫斗餘是日死者
四人兩人屍不可得葢為蛟蜃所噬矣止欽州登天涯
亭閲州治
辛卯石學士吳制院分閲龍門先别去予與李撫軍同
詣防城登舟于鴻飛亭
　欽州之水曰欽江在州治東源出洪牙山流經城東
　南以入于海州西二十里有漁洪江又十里鳯凰山
　州東三十里平銀江出博峩山南一百餘里防城江
　出仙隆山
　天涯亭在州東門月城上
　鴻飛亭在州東門遊魚洲上前知州林希元改東嶽
　廟為之取子瞻鴻飛那復辨東西之句以為名羣山
　逺拱頗稱勝槩
辛卯舟行十里至尖山嶺又十里至石灘又三十里出
猫尾灣海口望亞公山黄陂門龍門七十二逕皆在巨
浸中歴歴可辨其東則牙山斗出海外循海而西十五
里至青鳩口戍臺也故有守臺五卒虎噬其三二亦棄
去臺隨圯矣又五里至長墩河口夾岸置砲臺無守者
又行五十里至埇(讀如/崇)淪塘自青鳩至此夾㟁皆林木
在山趾者多海欖潮至半浸水中在山顚者多鐡櫪色
白而葉細
壬辰曉起陸行萬木隂森猿啼不絶其音凄斷必以三
聲為度憶唐張説欽州詩有饑狖啼相聚哀猿喘更飛
之句為低徊乆之十五里至防城守備郝炳麟擁馬首
流涕不已相與愴然聞昔逃虛者見似人而喜兹以絶
域而覩使華其悲喜失序無足怪也然窮邊逺戍之苦
益可念矣河西山麓廢壘巋然舊防城也尙有民居五
家以隔水難于䇿應遂徙今砦樹棘為栅取具一時非
乆逺之規也舊城控制迤西必宜修復葢昔以畫界故
人踪希濶今流亡盡歸魚鹽稠㳫乆之當成雄鎮也正
南十里為水營又南九十里為蓬羅臺西南四十里為
漁洲坪正西四十里為三囊臺又西五十里為如昔峝
又西九十里為澌凜峝又西一百八十里為古森峝即
分茅嶺也更西即交阯矣西北為王光十萬大山口正
北接廣西上思州界上思之西即交趾岐那隘防城正
南江口有洲名曰三口浪土人謂浪一湧為一口相傳
馬伏波下營于此浪三湧連發三矢射之皆平遂成此
洲已刻復登舟由長墩内河行六十里至埇口有戍兵
向在長墩因楊二亂徙此
　欽州屬靈山一縣在州北内地止州治附海元年畫
　界自防城歴大鹿山等境(石梅山那狼山三中山平/壁山空朗山𣲖暮嶺西丫)
　(山石家山那鹿山過河埇口嶺魚洪嶺方家村洪屋/嶺望海嶺茶山嶺大木嶺十二嶺望州峰版橋峰江)
　(標嶺三草嶺鷄背嶺小路林邏嶺尖山嶺/瓦竈嶺佛子嶺馬留山織籬圍山封田山)至髙嶺盡
　大觀港為欽州邊邊界以外距海四十里者為織籬
　圍村魚洪村三十里者為黄屋屯孔明村大值村二
　十五里者瓦□村鷄窩村二十里者根竹村墟埠村
　舊闗村胎暮村洞晚村十里者長山村有貴坑村埠
　頭村那畔村料連村及近海六七里以下至一二里
　若嶺脚村等(西寮村南沙村竹根海尾村犀牛角村/大絲蘿村小竈村烏雷塘村平山村大)
　(竈村小榕涌村孔雀環村牧牛嶺村鷄墩村金鼓嘴/石頭港鹿兒潭長墩闗涌村白鷺村閒落村青鳩埠)
　(大頭村大小鄧村大□村開元村西蜆村那落村江/那村佛子村小頭村埇茶村萡寮村南港村芉䝉村)
　(白沙􁡜村硃砂港欄埇村欖埠村蓬羅村冬𤓰墩牛/路村山心村魚洲坪白沙灣赤沙頭墰頭村)
　皆移并三年續遷共豁田地四百七十一頃有奇于
　埇口諸處因界設守八年展界稍復舊邊今從欽州
　營撥守防城各汛(防城守備一兵一百八十名王光/十萬山口二十名小董汛把總一)
　(兵八十名三十六村汛把總一兵四十名澌凛峝二/十名如昔峝把總一兵四十名三囊山口二十名漁)
　(洲坪五十名水營二十名南港臺十名青鳩臺十名/長墩河口千總一兵四十名烏雷臺十名牙山臺十)
　(名牙山港十名大觀/港把總一兵四十名)候閱定
　按舊志地圖有防城而不列于鎭戍之數然疆域條
　云南支地脉起于徼外入粤西思明上思二州叢起
　為分茅嶺盡防城之曲折而南入靈山轉髙凉至恩
　平發為髙雷亷瓊四府一州之境則防城一地實粤
　南之維首山川條有防城江注云其水自防城入于
　交阯永安河安南志載嘉靖二十年安南臣鄭松攻
　殺其主莫茂洽其族人莫敦讓來奔于防城葢其來
　乆矣兵衞條有黄土營注云舊防城營也在時羅都
　交阯界乆廢萬暦間知州董延欽復建改名由是防
　城之名遂没再考欽州之西控連交趾故有七峝曰
　時羅曰貼浪曰如昔曰澌凛曰羅浮(一稱鑑山/一稱金勒)曰古
　森曰葛源(一稱博是/一稱丫葛)今防城舊建時羅而如昔澌凛
　並在鎭守之列羅浮舊亦設營去防城百里則防城
　為七峝故址無疑也峝主多黄姓相傳有青州人黄
　萬定者從馬新息征南有功留守邊境子孫世守七
　峝唐德宗貞元十年峝賊黄少卿叛䧟欽州元和間
　又有黄承慶黄少度黄昌瓘繼起裴行立陽旻討之
　不能定韓愈為祭酒上黄家賊事宜狀卽其子孫也
　元世祖時以峝主黄世華討賊有功授為七峝長官
　至正二十二年峝主黄聖許反宼欽州時羅貼浪七
　峝人民亡散殆盡眀初參政朱亮祖定廣東以七峝
　人民不多革其長官諸峝長以此懷怨宣德二年澌
　凛峝長黄金廣糾合時羅峝長黄子嬌丫葛峝長黄
　建古森峝長黄寛舉四峝一十九村二百七十戸叛
　附安南黎氏官之為經略使等官世襲以七峝地屬
　彼國之萬寧州正統五年巡按御史朱鑑(㦯云/何善)奉璽
　書至時羅都之灘凌山揭榜招金廣等不至至今其
　地名曰招逺山金廣死子進襲進死子無害襲無害
　死子伯銀襲為奮略將軍經略僉事嘉靖十九年安
　南國主莫登庸納欵獻還四峝之地丫葛羅浮收入
　如昔都澌凛古森收入貼浪都由是七峝并為三都
　焉時羅峝主獨禢姓相傳有禢純旺者從馬新息南
　征有功留守欽邕二州為時休峝長永樂時失其世
　官其孫禢貴成移守時羅明末交人猶喋喋以故土
　為言
天朝威德逺届方外順軌然峝界之民猶有輸地賦于
　安南納丁銀于本管者葢覊縻不絶所由來也永樂
　初平交阯收其地為郡縣尙書黄福議曰交阯萬寧
　縣接雲屯海口并連欽州最為險要宜于欽州千戸
　所添軍立衛以備之英國公張輔復請設防城佛埇
　二水驛寧越埇淪二逓運所以通交阯之路因交南
　旋棄其議遂止嘉靖間亷州知府張岳言粤東入交
　之路自雷州冠頭嶺發舟順風一二日可抵交之海
　東府自欽州天涯亭猫尾港歴烏雷海白龍尾玉門
　山抵交之萬寧州度可七站葢時方用兵于交故議
　者復及此也然則防城一戍不惟控制海島抑且筦
　鑰屬國備書之以為疆吏告焉
　龍門江源出合浦之龍門嶺五十里有仙人橋溪中
　突起一石儼若巨舟長四丈濶半之南岸數石相連
　北岸石條横架于上有巨人跡纍纍然橋南兩石人
　夾侍稍東又一石橋旁有石佛石船俗傳仙人撑石
　船引大亷小港北通石康至此聞鷄聲乃止一名石
　鷄橋又五十里為大㢘山經欽州六十里兩崖夾峙
　形勢若門而水深百㝷大魚登此卽化成龍不得過
　者曝腮㸃額血流入水恒如丹池流經埇淪周墩而
　達交阯龍門之前有鷄籠嶺又有巨石淡水出焉名
　淡水灣門外羣山錯列海中所謂七十二逕也自欽
　州鴻飛亭十五里至佛子墩出海口又十里至黄陂
　門又十里過亞公山至龍門島中央平曠可立營砦
　為泊船操兵之地周圍七十二小山鱗次環繞每兩
　山中一沙逕水淺可通人行潮湧則舟入之故有七
　十二逕之名明世設蛋總一兵一百八名戰艦六常
　駐于此統于潿洲遊擊又于龍門江口之煙通嶺設
　營以相䇿應祖澤清叛時羣盗蜂起土人謝昌者據
　之為暴欽廉之境昌敗其部下楊二代領其衆阻險
　為窟官兵莫敢誰何協鎮蔡璋勒兵勦捕二力戰自
　午迄日中不退璋勢頗窘跽伏艅艎中禱于天曰賊
　惡已稔天倘欲殱之以除民患願假我東風一帆拜
　未起東風驟作一軍驩呼因縱火焚賊舟俱盡二乘
　走舸逸入交阯龍門遂虛兹與吳公議復守之
　蛋戸(或作/蜑戸)廣南惠潮皆有之編蓬瀕水而居謂之水
　欄見水色則知有龍故又曰龍戸晉陶璜疏廣州南
　岸蠻蛋雜居昌黎詩馬人龍戸子瞻詩蠻煙蛋雨皆
　指此自唐以來計丁輸官明初𨽻河泊所歲收漁課
　其人多姓麥濮呉蘇河古以南蠻為蛇種觀蛋家神
　宫祀蛇可見廉州採珠多用之兹用為戍長取其習
　知海事也
　欽州前世守禦可考者宋置二砦一曰鹿井砦在州
　西南控象鼻沙大水口入海通交州一曰三村砦在
　州東南控寳蛤灣海口東南轉雷州之逓角塲又欽
　州西南有六水口曰譚家曰黄幖曰藏埇曰西陽曰大
　灣曰大亭皆置兵守之今古地名不同未暇深考明
　設欽州所卽在州治内而黄土(即防/城)龍門二營其要
　地也又有平銀營即渡口也又有白皮營在白皮村今
　詢土人云白皮塲在牙山下牙山在州治東南九十
　里海中特起三山形如排牙故名萬暦三十六年因
　變亂嘗設營于此意卽白皮營也西路又有羅浮營
　在防城外一百十里河洲村因道出彛界餽餉艱難
　又設思勒包沖二營于江平去防城九十里㝷廢考
　如昔峝在思勒村今如昔戍葢即思勒置營處羅浮
　山名原名安京山隋嘗于此置安京縣唐㢘州刺史
　寗純以其似惠州之羅浮遂改名焉劉鋹得古劍于
　欽州羅浮上有丁亥聖君讖遂為宋太宗嗣統之兆
　即此也湴坑營在烏雷嶺距州南一百五十里海濵
　銅柱按黄佐舊志古蹟條在欽州西貼浪都古森峝
　漢伏波將軍馬援旣平交阯立以表漢界上有銘曰
　銅柱折交阯滅交人懼其折嘗投石以衛其趾曹學
　佺名勝志云分茅嶺有伏波銅柱在欽州西南二百
　里與交趾分界山頂生茅南北異向唐安南都䕶馬
　揔亦建二銅柱于漢故處以自明伏波之裔明宣德
　二年地䧟交阯嘉靖二十一年莫登庸降順復歸版
　圖二説相合銅柱在欽地無疑矣然林邑志云馬援
　植二銅柱于象林(晉地理志注云/象林卽林邑)與西䣝國分漢之
　南疆隋書大業元年劉方敗林邑經馬援銅柱南唐
　書南蠻傳林邑南大浦有五銅柱馬援所植依此則
　銅柱又在林邑今據漢書武帝始立交趾日南九真
　郡光武帝建武十六年交阯女子徴側徴貳叛十八
　年馬援軍至浪泊上與徴側等戰大破之十九年馬
　援討賊至九真建銅柱于林邑界交阯平罷州牧設
　刺史漢交阯郡治在今安南富良江上九真郡治卽
　安南之清華府林邑卽今占城國也而銅柱又在其
　南其非欽州可知矣且援方當盛漢時交阯為漢郡
　而文其柱曰交阯滅此何以解也或者還軍之日更
　作一柱以告交人若曰為亂者旤必及家族容或有
　之卽若是亦為誓誡之柱而非分疆矣新志云欽州
　之柱乃馬揔所立斯為近理葢此時交人漸不内附
　也至于茅靡隨斜阪之勢無足為異當由丁部領之
　屬創為此説以愚其部人耳項斯詩云領得賣珠錢
　還歸銅柱邊看兒調小象打鼓試新船醉後眠神樹
　耕時語瘴煙不逢寒便老相問不知年葢亦指馬揔
　柱也
甲午陸行十里過楓門嶺又二十里至欽州峻阪斗絶
舎輿而徒會大雨困甚
乙未行三十里再渡平銀令懲前失多縳筏以待坦然
安流無復戒心又六十里至那暮
丙申行六十里至烏家汛自欽至此皆山險更前悉平
坦矣又四十里止㢘州登海角亭
二月丁酉朔行四十里至上窰又三十里至白龍城明
時採珠内監所駐也有城四門内官署及巡道署廢址
猶存于城之東隅皆蕩為墟莽城亦傾壊是夕宿于野
四無人居張幄以寢夜分有物至帳外勃窣作聲披帷
視之龎然巨虎也方睨櫪上􁖨􁖨未覺圈豕先見之驚
啼躍出虎齧之而去
丙戍行三十里至兵辨村又十里至珠塲寨明時設兵
以防珠盜者也偕李撫軍張正郎列坐海岸望海外雲
山重叠如畵西卽白龍城東為調埠寨又東稍南為永
安所而雷州又在其東舒雁行列一覽可盡塘兵獻鱟
魚雌雄各一十二足色青黑眼在背上口在腹下
　按鱟雌嘗負雄獲雄則得雌雌或脱去亦終就斃矣
　吳都賦謂之乘鱟是也尾銳而長觸之能擊刺人在
　海遇風則舉尾扇之俗呼鱟帆陸佃埤雅視鴟創柂
　觀鱟掣帆是也韓退之南食詩鱟實如惠文骨眼相
　負行葢謂鱟實圓細如惠文冠所綴珠然也其血蔚
　藍實可以醢介可以杓
又北行五十里止白水塘荔枝龍目夾道羅生扶疎可
愛
己亥行二十里至白沙塘為廣西博白縣界葢兩粤地
形牙錯廉欽之北皆粤西也又行二十里止新墟
　廉州府屬州一曰欽州縣一曰合浦皆附海元年畫
　界自大觀港東歴髙坡等境(大樹根蕉子山白沙岡/大石屯村到滿村乾體)
　(村北風□武刀寨長岐山村白龍寨羅九塘三塘西/村秋風塘社内村茅山塘榕根河大㢘下山白石岡)
　(入小路香草岡山路村轆轤村丹兜/村永安所山埇村西山村山口村)至新墟為合浦
　邊邊界以外入海四十里者曰三馬寮村白屋小村
　冠田村三十五里者顧屋村鴉頭村下白泥屯大山
　村三十里者鐵屎嶺髙峰峝大峝髙範村多養村埇
　頭村大王山石板江三墩大腳罏村石屋村埤頭村
　黄泥埇鹽田村施屋村西篤村二十五里者栗木村
　黄糯田濃囊村二十里者武􁥡村船瓦窰橋梁山田
　寮村厥塘村崩塘村近埤村楊屋村多顔村沙尾堆
　下瓦窰白沙水村大橋村獨江村箔寮村沈家村梁
　家村蘇家村田寮大埠村十五里者龎村地羅村寧
　海村三家村關井村王屋塘村龍田村新村力士村
　那角村十里者許屋村馬欄村英羅村雷公田葛麻
　山低峝村譚村羅茅根村彬伴村囊村獨峰嶺舊塲
　村龍潭村龎家村十馬村翁屋村西鹽塲上那隆村
　黄鏡村觀井村對逹村曁附海八九里至三四里南
　樂村等(那壇村水流村大融村謝家村濵地村瓊山/村鵝洗村那格村山心村端斚村竹根村北)
　(班村隴村黄梢村賔逢村南冲村山口村東江村白/沙塘村蛋屋村泉水村竹林村施家村田頭村西村)
　(下塘村冠頭嶺小嶺村吉車村髙德村平洋村軍/屯村東梁村田頭村西梁村山寮村井村何屋村)及
　海中之潿洲皆移并續遷共豁田地壹千九十八頃
　有奇于大觀港諸處因界設守展界稍復今從乾體
　營撥守三汊各汛(三汊港把總一兵一百名西江口/把總一兵二百名八字山千總一)
　(兵一百名雙墳汛把縂一兵一百名髙德千總一兵/一百名冠頭嶺十名武刀港十名白龍港二十名珠)
　(塲港二十名川江港二十名榕根/二十名英羅港把總一兵二百名)又于㢘州營撥守
　二汛(永安所把總一兵七十名/閘口把總一兵三十名)候閱定
　永安所城在合浦縣海岸鄕舊在石康縣安仁里(今/廢)
　洪武二十七年始遷永樂十年建城城周四百六十
　一丈成化五年僉事林錦鑿外池置串樓四百一十
　五四門敵樓各八故設遊擊府于永安所萬暦十八
　年移于潿洲風毁仍復舊署而以潿洲為汛地
　㢘州衛在府治
　珠池舊志云一稱珠母海相傳有七曰青鶯曰斷望
　曰楊梅曰烏坭曰白沙曰平江曰海渚俱在冠頭嶺
　外大海中上下相去約一百八十三里前巡撫陳大
　科曰白沙海渚二池地圖不載止楊梅等五池又有
　對樂一池在雷州共六池予訪之土人楊梅池在白
　龍城之正南少西卽青鶯池平江池在珠塲寨前烏
　坭池在冠頭嶺外斷望池在永安所珠出平江者為
　佳烏坭為下亦不知所謂白沙海渚二池也舊志又
　載有珠塲守池巡司及烏兎凌禄等十七寨而不著
　其所自始白龍城亦不載于城池條但言欽㢘土不
　宜穀民用採珠為生自古以然商賈齎米易珠官司
　欲得者從商市之而已漢順帝時桂陽太守文礱獻
　大珠詔却之足知其非常貢至孫吳黄武間改合浦
　為珠官郡始有官領採辨之事然權非侈靡之主史
　稱其時魏主來求雀頭香明珠翡翠鬭鴨長鳴鷄權
　曰彼所求者於我瓦石耳悉以與之已而魏使又來
　請以馬易珠璣瑇瑁權曰此皆孤所不用而可得馬
　何苦而不聽其交易由是多取以應之其意葢欲以
　權變弊敵國如范蠡驕吳故事然厲民已甚難免作
　俑之譏矣晉平吳交州刺史陶璜請弛其禁民困始
　蘇自宋迄隋未嘗復設唐雖以珠池名縣官不採取
　但以利民至偽漢劉鋹始設媚川都于海門鎮募兵
　能採珠者二千人以索繫石沒水而取之深至五百
　尺死者甚衆宋開寳五年王師擒鋹罷之元延祐間
　置採金銀珠子都提舉司于廣東明洪武初罷永樂
　洪熙屢飭弛禁罷採至天順四年有鎮守珠池内使
　譚記奏廉州知府李遜縱部民竊珠下遜詔獄遜亦
　訐記擅殺人奪取民財諸狀上命并逮記鞫問具伏
　遂錮記而復遜官葢内臣之遣白龍之署始于此時
　後遂相沿不廢官旣厲禁小民失業往往去而為盜
　或乘大艦厲兵刄聚衆以私採官法不能禁于是有
　十七寨之設環海駐兵以守乃守益密而盜益多官
　兵反藉以為市其後賊大起如紅頭沙鍋之屬與官
　兵相格殺前後不可勝計而官採率十數年一舉行
　餘年皆封池禁斷葢蚌胎必十餘年而後盈頻取之
　則細嫩不堪用故也自天順後𢎞治一採正德一採
　嘉靖初首尾七載而三遣使得珠遂少至于開採之
　歲必官治巨艦千餘發重兵以虞變又多發瀕海丁
　男十數萬人以備爬螺之用舟入大洋輙以風敗民
　避役如往棄市所需蓬厰兜羅刀鍫之屬官私勞費
　不貲而所得甚㣲不償所費于是撫臣林富疏請罷
　免許之嘉靖十年富復請撤囬内臣略曰合浦縣楊
　梅青鶯二池海康縣樂民一池俱産蚌珠設有内臣
　二員看守後樂民之池所産稀少裁革不守止守合
　浦二池計内臣所用兵役每歲共費千金約十年一
　採已費萬金而得珠不置數千金亦安用此請撤之
　而兼領于海北道疏上大司馬李承勛力持之又得
　永嘉張文忠公為之主内臣遂撤萬暦間復詔採珠
　用撫臣陳大科之言而罷其時奉行者尤無狀珠船
　樹内臣旗幟横行村落鷄犬靡遺至有姦汚婦女者
　已乃揚帆竟去莫可究詰按臣李時華欲編船甲以
　禁之益可怪也按國語珠可以禦火災則貴之而車
　旗章服不用珠璣為飾禹貢淮夷蠙珠伊尹正四方
　獻正南珠璣瑇瑁成周王會東越貢蚌蛤亦惟是官
　受方物以示王化所及無逺勿届而已安有竭天地
　之藏專小民之利以充下陳之玩好而可以為國政
　之常耶至于中璫銜命為禍尤烈崇禎朝用于邊境
　馴以致亂又不獨珠池為然也
聖代龍興不寳異物恭儉之德軼于前古可為萬世法
　云
　南越志珠有九品一邊水平似覆釜者曰璫珠其次
　為走珠又次為滑珠又次為官兩珠又次為稅珠又
　次為□苻珠南方草木狀凡採珠常以三月必祈禱
　而往否則風攪海或大魚在蚌左右菽園雜記蛋人
　採珠以大船環池石懸大絙别用小繩繫諸蛋腰沒
　水拾蚌置竹藍中撼絙則舶人汲取蛋緣大絙上不
　幸遇惡魚血一縷浮水面已飽魚腹矣陳大科曰冠
　頭嶺蛟龍水怪之所窟腰絙探珠者多不返故池名
　曰斷望珠産于澄潭深淵人跡不至之處古所謂水
　圓折則多珠是也近沙淺水蚌多空殻每剖一二斗
　所得不過如粟小珠數十粒而已今法木柱板口兩
　角墜石用山麻繩絞作兜如囊狀謂之螺筐繫船兩
　旁乘風行舟兜重則蚌滿矣此法較沒取為便予詢
　土人云每大風起蚌浮沙面探之甚易惟無風時蚌
　在池中須人取之此葢村民無知之說卽大科所謂
　淺水如粟之珠也今蚌殻狼藉水涯形三角廣不盈
　寸葢皆村民所剖云
　嶺表錄異云㢘州邊海有洲島島上有大池謂之珠
　池每歲刺史監珠戸採珠以貢人疑池底與海通池
　水乃淡此不可測熊太古冀越錄云嘗見蛋人入海
　取得珠子樹數擔其樹狀如柳枝蚌生于樹不可上
　下樹生于石蛋人鑿石取之右二説志所無見本草
　綱目格古論云蚌聞雷則㾭瘦其孕珠如懐孕故曰
　珠胎中秋無月則蚌無胎左思賦云蚌蛤珠胎與月
　盈虧
　水經注牢水出交州合浦郡郡不產榖多採珠寳前
　政煩苛珠徙交阯會稽孟伯周為守有惠化去珠復
　還葢珠池實有異晉咸安間合浦人採珠得佛光燄
　先是丹陽尹高悝行張侯橋浦得金阿育王像無跌
　座與光燄經一歲臨海漁人得趺座于海口至是復
　得光燄三相會合宛然如一葢三十年矣後有西域
　僧五人詣悝言昔造像送鄴遇亂埋河邊不意乃在
　此因拜伏流涕是夕像放光燭殿宇土人云珠海嘗
　有光有珠母老蚌也偶入綱中其船必覆嘉靖中以
　中官擾害對樂一池全徙楊二亂時羣蚌夜飛空中
　的皪如星盡入交阯界云
　潿洲在海中去遂溪西南海程可二百里(新志云在/郡城東南)
　(十里/誤)周七十里(或曰/百里)内有八村人多田少皆以賈海
　為生昔有野馬渡此亦名馬渡有石室如鼔形橊木
　杖倚著石壁採珠人嘗致祭焉古名大蓬萊有温泉
　黑泥可浣衣使白如雪前為蛇洋洲周四十里上有
　蛇洋山亦名小蓬萊逺望如蛇走故名二洲之上各
　有山阜縹緲煙波間可望不可登其間居民因珠盜
　充斥盡徙内地萬暦初移廣海遊擊將戰艦三十以
　戌之十四年有侯遊擊者憚其險逺請分所將戰艦
　為二自統其半駐永安餘使其屬統之守濵湴雷州
　府同知徐學周建議駁之曰將心也卒手足也謂心
　與手足可異處乎潿洲絶險故不可撤備濵湴密邇
　珠池彼所以求駐者意在盜珠耳議上侯遊擊之請
　格不行十七年定設潿洲遊擊一員兵一千六百六
　名戰船四十九分五哨駐守十八年治遊擊署于潿
　洲㝷為風毁二十年卒徙永安而以潿洲為信地自
　海安所歴白鴿海門樂民乾體至龍門港皆其遊哨
　所及也三十六年倭船二百宼欽州有潿洲中軍祝
　國泰者餘姚人起家武進士方戍龍門率百戸孔榕
　迎敵力戰死立廟洲上以祀遷界時地乆虛今不開
庚子行五十里至青平營又六十里至龍灣一名龍頭
沙石城令白玠云龍頭沙乃石城西南境與合浦之永
安所相望二地皆嬴出海外而龍頭稍縮東邨在其右
三墩烏兎在其左若急水砲臺乃因内河通海而設非
邊地也
　髙雷二郡地如舌吐海中雷屬之徐聞縣最在南舌
　端也稍北為雷州府治而海康附郭又北為遂溪縣
　二縣之地皆横貫乎二垂綿亘一百六十里西抵㢘
　海東扺廣海舌之腰也遂溪又北為髙州府其地亦
　貫二垂如舌之本所屬石城為西境抵㢘海吳川電
　白為東境抵廣海故畫界之序合浦之後繼以石城
　為髙之西境又次遂溪又次海康為二縣之西境又
　次徐聞而徐聞之後又繼以海康遂溪為二縣之東
　境而吳川電白又繼之焉元年畫界自新墟而東歴
　樟木岡等境(髙橋岡鷄公嶺竹山仔村那里坡深田/峝博教岡急水村過河暗鋪村麻水村)
　(北/杭)至赤泠營(屬遂溪本境之/接壤也後倣此)為石城邊邊界以外距
　海二十里者為深田村十五里者長坡村石狗村十
　里者竹頭田下嶺村及附海八里至三里松明祿地
　村等(馬埇村三墩村□頭村博敎村下/洋村東村那腮村凌祿村官寨村)皆移并續遷
　共豁田地二百五十二頃有奇于急水河口諸處因
　界設守展界稍復今從石城營撥守急水諸汛(急水/砲臺)
　(千總一兵四十六名東村臺十名龍/頭沙十名烏兎臺十名三墩臺十名)候閱定
　石城所在邑治
辛丑行七十里抵遂溪雷州遊擊李嗣弼曰雷州形勢
白鴿寨東接□(讀曰/橈)洲大洋為東偏之門戸樂民所西
接㢘州大洋與永安所相望西偏之門戸也而海康諸
所在其内
壬寅行七十里次城月驛其地山圍四面中低處如月
故以名地蒸濕多穢氣必爇香以亂其臭因讀白樂天
送客逰嶺南詩有云蓊鬱三光晦溫墩四氣匀隂晴變
寒暑昬曉錯星辰又云不凍貪泉暖無霜毒草春雲烟
蟒蛇氣刀劍鱷魚鱗真實錄也李忠定于此别僧琮嘗
作詩贈之
癸卯次雷州府署
甲辰恭遇
太皇太后萬壽節卽行館率諸臣行慶賀禮
乙巳從間道西南行一百里至扶茂村仄徑嶇嶔人煙
寥絶
丙午從榛棘中行四十里抵家山遇六麋射得其一以
充午膳家山者雷西南之要扼也其下有流沙港由西
海入岸南為青桐徐聞所轄也岸北為流沙海康所轄
也今為兩砲臺綰轂其口登山而望正西有小山青石
嶙峋房叅嶺也西北有城雉堞參差海康所也大海之
西煙雲杳靄中防城在焉流沙青桐相去八里别有鵞
脰港在青桐臺下青桐南十里為石馬臺八燈港出其
下又南二十里為白盤臺東塲港出其下又南二十里
漸折而東為包西港新地灣東塲臺在其内此雷之西
隅也自流沙以北二十里為英翎臺又十里為總堠墩
又十五里為房叅臺房叅港出其下又北二十里為徒
房墩又二十里為郎斗墩又二十里為吳蓬墩海康港
出其下又北三十里為博袍墩又十里為洪排臺洪排
營在其内距海康所四十里又北二十里為調建墩屬
樂民所更北歷羊蹄臺下落港為文體港東距遂溪縣
八十里自文體臺更北卽接石城矣諸港惟流沙港最
深廣長七十里其次海康港長三十里皆可泊舟是夕
仍返扶茂宿
　元年畫界自赤泠營歷文體上坡等境(八山下坡河/頭營新屯村)
　(助龍坡浩發坡調流坡墟坡北坡平湖坡坎頭坡調/樓坡田濟坡田頭坡山裏坡西坡後湖頭東坡英龍)
　(後坡林邊塘後坡上羅/西坡錦前坡新安坡)至蔣家後坡為遂溪西邊邊
　界以外距海十二里者石井村乾畱村大􁪭村十里
　者官長村石頭坑村文體上下村合斜村曲阨村同
　繩村及附海八里至一里塘飯村等(周家村羊蹄埠/村調樓村甘綱)
　(村欖贊村邁特村傅處村草潭村譚神村坑尾村坎/頭村抱金村卜裏村調神村小子村邦那村林顯村)
　(墩民村襖郎村埠頭村/北竈村調流村黎村)曁樂民所皆移自蔣家後坡
　歷土樂坡等境(田西後坡山内坡英函坡北懐坡/溫堂嶺剏□坡北和坡鳥坎坡)至
　那渡邊為海康西邊邊界以外距海十五里者為英
　風村十里者那靈村娘麓村賞村草錯村金竹村麻
　亭村長欖村煙樓村油河村剏□村及附海八里至
　二三里西山村等(譚斗村英嶺村鹽竈村調黎村藤/蘿村陳家村博袍村房叅村長洋)
　(村周家村白墓村蘇惡村北合大馮村洪排村/調候村内郎村郎斗村陳鐵村田銀村傍盤村)曁海
　康所皆移(二縣頃/畝見後)于海康青桐二河口因界設守展
　界稍後今從雷州營撥守樂民海康諸汛(樂民所守/備一千總)
　(一兵八十七名對樂墩五名田頭墩五名調神臺五/名牛寮墩五名博里墩五名抱金墩五名官塲臺五)
　(名調建臺五名調建墩五名博袍墩五名海康所千/總一兵五十名吳蓬墩五名郎斗墩五名徒房墩五)
　(名房叅臺五名總堠墩五名英嶺臺五名青桐臺十/三名流沙臺千總一兵三十名文體臺把總一兵三)
　(十二名羊角臺十一/名下落臺十六名)候閱定
　海康所在海康縣九郡灣蓬村樂民所在遂溪縣八
　都蠶村皆洪武二十七年安陸侯吳傑築按沿海設
　立衛所之議始于花茂茂巢縣人洪武初勦平廣東
　諸徭蠻有功陞都指揮同知上言廣屬逋逃蛋戸附
　居海島遇官軍則稱捕魚遇番賊則同為宼請徙其
　人為兵庶革前患又奏添設沿海依山碣石等二十
　四衛所城池收集海民隠料無藉為軍仍於要害山
　口海汊立堡撥軍屯守皆從之茂以洪武三十年卒
　于鎮命其子英䕶柩還京賜葬安德門外建祠于牛
　首山
是日張正郎奉委閱樂民所囘言樂民所距海十里距
府治一百二十里西有樂民港海口廣二三里可泊大
船其地有沙洲城登之可見大海稍南三十里調神灣
又南三十里博里港可泊船又南三十里官塲港船嘗
于此避風
　雷州衛在府治
　横山堡在遂溪西北八十里今不設守有横山江流
　出廣西經樂民所
　調樓山枕海髙十丈產榛术可療饑因五色雲現若
　樓臺故名地圖樂民所有調樓營在遷界外志言在
　遂溪東北一百二十里誤當作西北博袍水出博袍
　山山髙五十丈相傳有神光射天在海康西十里有
　墩
　途傍水流通東渡入擎雷水因旁有徑路故名訛為
　徒房
　英嶺臺或作英翎疑卽英靈村也相傳陳大建間雷
　出于此英靈顯異故名
　邵洲在海康西南一百十里海中民多邵姓(似乆/廢)
　卵洲在海西南海中鳥多伏卵於上船過或取卵其
　鳥千萬飛隨十里始返
丁未返雷治訪城西羅湖十賢堂故蹟
　羅湖一名西湖堂在其上卽宼萊公祠之後為宋咸
　淳九年郡守虞應龍建文信國為之記云宼萊公準
　以司戸至丁晉公謂以崖州司戸至學士蘇軾正字
　任伯雨以渡海至門下侍郎蘇轍以散官至秦觀以
　蘇門下至樞密王巖叟雖未嘗至而追授别駕猶之
　至也未㡬章惇亦至其後丞相趙鼎李綱叅政李光
　編修胡銓皆由是之瓊之萬之儋之崖邪正勝負世
　道與之為軒輊虞侯來黜丁氏章氏而列萊公以至
　澹菴凡十賢為此堂按準少夢至海濵作詩有到海
　只十里過山幾萬重之句及至雷閱地圖見郡東門
　抵海崖果十里始大驚嘆以為得喪非偶然今雙溪
　臺海口卽其處也又有瑞星池以準所居常有星墜
　而得名有萊泉以準常飲英靈村水而甘之故名軾
　轍兄弟同時貶謫相遇于藤渡海作詩相示轍生日
　軾以海南黄子杖貽之作詩云靈壽扶孔光菊潭飲
　伯始雖云閑草木豈樂蒙此恥一時偶收用千載相
　瘢疻海南無佳植野果名黄子堅瘦多節目天材任
　操倚嗟我始剪裁世用㦯緣此貴從老夫手任配先
　生几相從歸故山不媿仙人把風骨矯矯至今芬人
　齒頰也乃準為丁謂所擠而謂亦㝷至家人競欲報
　讐準不能禁惟令縱飲博以須其過謂得以僅免轍
　見貶時章惇勑雷部無敢舎流人賴郡人吳國鑑者
　為之居停後惇至雷人以前令語之惇俯仰慙恨至
　誦商鞅之語以自咎二事差足快也前乎十賢有李
　北海邕李贊皇德裕皆人傑至萬曆間予鄕人沈公
　思孝以比部郎抗論張居正奪情謫神電而莆田戴
　公士衡以給事請建儲忤旨謫合浦兩公貶所皆接
　壤好事者能陳蕉荔之奠而躋之座末當必為文山
　所許也而宋世又有蔡攸馬自強可以追配丁章并
　志之以佐一噱
石學士吳制院至自瓊州會于雷館石學士曰自海安
所渡海八十里卽抵瓊之海口所距府治十里瓊城周
八里東西南皆有門北無門各鎮兵衛甚設飲蘇學士
所濬浮粟泉而還歸遇暴風㡬困一大魚長數十丈昻
首張鬛迎船來口吐黑霧半天為昬十里外猶見之
　按彝堅志趙鼎貶珠崖桂帥張淵遣使致饋自雷州
　浮海風力甚勁顧見海濤中紅旗相逐而下使者疑
　為海宼舟人揺手令勿語急入舟被髮持刄出篷背
　立割其股血滴水中凡經二時乃相賀曰更生因言
　此巨鰌也紅旗者鰌鬐耳然則學士所見猶海族之
　小者子瞻從徐聞渡海亦由此道賦詩有九死南荒
　吾不恨兹逰奇絶冠平生之句
石學士吳制院之自瓊而返也卽閱徐聞錦囊云徐聞
在雷州正南一百八十里自徐聞東南行二十里為海
安所下有港行十里出港口卽大洋又東為錦囊所城
東有港小舟行十里出大洋有新􁡜島此港又可通通
眀白鴿寨
　元年畫界自那渡邊歷新地墩等境(麻豐墩麻鞋墩/討綱墩三墩齎)
　(崙墩踏磊墩海安港小水橋白沙田博平村博沙嶺/調黎坡博蠟堠殷蘆邊縣南門牛牯嶺崙頭村山園)
　(橋錦囊所赤嶺南陳坡/崙塘坡墓前嶺田心洋)至牛克墓為徐聞邊邊界以
　外諸村(村名/缺)及海安所新􁡜島俱移并續遷共豁田
　地一千一百一十一頃有奇于錦囊海安諸口因界
　設守展界稍復今從徐聞營撥守討網諸汛(討網卞/名東塲)
　(臺千總一兵三十名白/盤臺十名石馬臺十名)海安營撥守三墩諸汛(三墩/五十)
　(一名那黄墩五名西卵墩五名齎崙墩五名踏磊墩/五名博漲墩五名紅坎墩五名白沙墩五十一名青)
　(灣墩/五名)雷州營撥守錦囊諸汛(錦囊所守備一把總一/兵一百名博平五名博)
　(賖臺把總一兵二十名博臘墩五名鹽井臺五名調/黎臺十名黄塘墩五名牛牯臺十名石頭墩五名調)
　(嶺臺五名大臨墩五名赤/尾墩五名臨沈墩五名)候閱定
　海安所在博漲村錦囊所在二十八都新安村俱洪
　武二十七年吳傑築城錦囊之名不知所始方輿勝
　覽載上庠錄云宼準貶雷州帝賜手勑丁謂屬中使
　以錦囊貯劍欲讋準使自裁準方在驛從容曰天子
　賜大臣死願見詔書卽脫從事綠衫以迎詔中使之
　詐遂窮疑因此以錦囊名其地而所名因之海安所
　天順間常為邑治𢎞治間復舊
　討網村宋為邑治元至正二十八年遷于賔朴卽今
　治
　冠頭嶺縣東南三十里逺望如冠(亷州又有冠頭嶺/此則張岳所云海)
　(道可通/交趾者)踏磊有觀濤嶺周一里登之可望渡口
　石馬井在縣東五里相傳有馬食田禾追之入井中
　但見有石如馬遂號石馬井一村藉以漑田
　三墩在城南二十里突起海中號小蓬山中墩有古
　樹甚怪下有龍王廟禱雨者詣之前有穴名龍泉取
　得淡水則雨立至由此渡海四百餘里乃至瓊州海
　隅有千歩香葉似杜若而紅碧間雜佩之聞十數里
　故名海中有鷄子魚肉翅無鱗尾尖而長有風濤則
　乘風飛于海上又有天牛魚方圓三尺眼大如斗在
　髀口在脇中露齒無唇肉角如臂兩翼長六尺尾長
　五尺能上岸與牛鬭角軟還入海中堅則復出又有
　海鏡亦名海月土人呼為膏藥兩片合以成形殻瑩
　滑如雲母内有小肉腹中蟹子小頭黄螯時出覔食
　蟹飽亦飽㦯迫以火蟹出海鏡立斃㦯生剖之蟹子
　尙活逡巡亦斃卽海賦所云瑣􁫖腹蟹也
　青灣港在城東南三十里宋韓琦曾孫貶瓊南携三
　子晋二子家于白沙後葬青灣七世孫顯甫刋戒子
　詩于墓側
　新􁡜島在錦囊所港外中有村落七八處民戸三百
　餘長三十餘里廣五里近岸狹處可一里按志載漉
　洲崛起海中周五十餘里田地腴美盛產荷花博袍
　西流入海經于洲南疑卽此島也
雷州東門邪徑三十里渡通眀河至白鴿寨寨有城周
二里雷郡東北隅門戸也東海島在其東自寨而南十
里為北家港又南十里有舊砲臺距海一里許又南十
里為雙溪砲臺距海五里許而雙溪營又在其内十五
里自雙溪臺又南二十里為溪泊港又二十里為淡水
港又二十里為調嶺港又十里為吳家港又十里卽錦
囊所矣自寨而北十里為北品港又二十里為庫竹港
又二十里為舊縣遂溪故治所也又北十里為北月港
又北十里為海頭砲臺接吳川境矣諸港惟雙溪最近
府治港口又向大洋然淤淺不可泊舟獨通眀一港可
泊大舟而白鴿據其口遂為重鎮焉
　元年畫界自牛克墓歷淡陽坡(那黄坡麻黄橋調風/坡那奇村乾塘村橋)
　(頭村那頭坡下塘坡那博嶺髙牛/山溪東村蕭家村黎陳村下嵐村)至東洋村為海康
　東邊邊界以外附海八里以至三四里東山村等(下/塘)
　(村髙牛村調陳村溪打村符/村丁村北昌村那頭尾村)俱移合東西兩境并續
　遷共豁田地一千二百八十五頃有奇自東洋村歷
　仙鳯村等境(通眀村白鴿寨􁡜村小橋村臨/海村那凉村南栁村下山村)至麻斜
　渡為遂溪東邊邊界以外東海島俱移合東西兩境
　并續遷共豁田地三千二百六十九頃有奇于麻斜
　河口諸處因界設守展界稍復今從雷州營撥守吳
　家諸汛(吳家墩五名呉家臺十名淡水臺把總一兵/三十名調陳墩五名烏石墩五名東鄕墩五)
　(名舊縣臺十五名北月臺十名/海頭砲臺把總一兵三十名)白鴿營撥守雙溪諸
　汛(雙溪臺把總一兵五十七名寨砲臺兵/十七名庫竹臺二十四名􁡜村墩五名)候閱定
　白鴿門眀設把總一兵八百四十六名兵船二十八
　自赤水港接北津歷限門沙頭洋至海安所止與潿
　洲信地相接
　舊縣東五里輋輪埠有石枕于海岸長五尺濶三尺
　宋嘉定九年天大雷雨龍降其地𤓰㾗在石如鑿土
　人謂之龍爬石泉于石上湧出旋為潭禱雨輙驗
　東海島在遂溪東自北家港至舊縣長七十里廣二
　十里或三十里與縣治雖隔海僅若一河有南北二
　渡南卽白鴿相距十里許潮退不過五六里北在舊
　縣水益狹不過二三里許其地宜稻且饒魚鹽居民
　稠密有西坡村大薗村大村奄里村那惱村調產村
　齋頭村鬱律村鹽罏村厚皮山村德老村巖頭村坡
　裏村龍騰上村龍騰下村調屋村調東村青藍村東
　山村調倫村調朗村邁望村吳處村麻坦村北山村
　調市村安寧村調羅村十二埇村遂溪東界及海而
　止止遷島民而内地不及予至白鴿遷民纍纍擁馬
　首泣訴求復故業予以
上諭遍告之皆踊躍去志有思陵島在郡城東十里海
　中其上多米豆枝葉如楊栁疑即是
　東頭山又東海之傍島也有調琴村後山村金家村
　官寮上下村祿遐村西園村調第村暗䘵村調舊村
　瑯琊村山頭村内林村三岔村
　蔚律嶺志稱在海康東百里葢即東海島中之蔚律
　村也盡海處屹起十餘仞為東方巨鎮舟舶自廣囘
　至汾州洋先見此嶺以為指歸
　調鷄門周圍一百五里隔□洲僅一水地勢奔趨赴
　海如鷄展翅故名
　
　
　
　
　
　
　
　
　
　
　
　粤閩巡視紀畧卷一
欽定四庫全書
　粤閩廵視紀畧卷二
　　　　　　　　　　　　工部尚書杜臻撰
己酉復至遂溪
庚戌行五十里至銅鼓又五十里止唐㙍
辛亥行五十里至梅菉鎭閲限門
　梅菉鎭南距呉川二十里四面皆水螺旋以入海南
　商舶多集於此居民數千家省會之通衢也萬厯間
　議設海防同知駐梅菉
　髙州府領一州五縣四縣並海石城距西海已見前
　呉川茂名電白皆距東海而茂名附郭元年畫界自
　蔴斜渡歴新塲村(呉村乾塘村木灰村嶺上村過限/口河芷􁡜村呉川縣治東海村横)
　(山村調/列村)至博茂村為呉川邊邊界以外距海二十里
　者為下呉村及附海南寨村等(廣州灣青訓村麻練/村木胃村特呈村新)
　(溝村鳯輦田頭黄/村木歴村地聚村)暨碙洲俱移并續遷共豁田地七
　百一十七頃有竒于限口諸處因界設守展界稍復
　今從呉川營撥守蔴斜諸汛(蔴斜把總一兵四十名/博立臺十五名茂暉臺)
　(十五名限門港東西烟墩十名岐山/臺十名文筆嶺五名東海臺五名)候閲定
　限門在吳川邑南三十里納三川之水入于海三川
　者一呉川二陵水三羅水吳川源出鑑江陵水源出
　廣西北流縣扶來山下羅水出北流縣峩石下二水
　合于化州又會吳川于合江渡吳川縣西一百里有
　羅州故址宋檀道濟所置也三江合流過縣西復分
　三川旋繞縣南復合為一至限門入海水道曲愜值
　潮退沙磧淺露或潮滿或風急舟楫多阻故名李元
　暢有限門賦畧云吳川濵海而縣其南三十里有限
　門焉納鑑江雲洞潭峩諸水放於海門廣盈丈夾磧
　對峙如虎牙錯淺流中逶迤而入卽瞿塘之險不是
　過每風濤搏激其響如輕雷聞百里瓊雷□洲僅隔
　一衣帶水風勁可一瞬杭之海上有故此門設半旅
　可當劍閣一夫也商舶至非購篙師定檣烏不敢入
　稍失道觸淺流中夾磧舟立𤓰碎亦海濵之雄鎭也
　賦曰登文翁之崔嵬望南溟其一杯疑巨靈之擘石
　騞重門之洞開納三川之積水轟萬古之奔雷挺螺
　峰以成㦸斷鰲極以為椳限天險以南北通潮汐以
　往來其為狀也斷磧横絶如環半缺對錯猛牙䨇流
　積鐵含形内虛盤紆曲折隂雲結駟以長驅髙浪翻
　車而無轍或命大鰌而建羽旗或吐晴虹而安綽楔
　(云云/)
　解縉過吳川詩云吳川望海水㝠㝠萬斛龍驤一羽
　輕沙磧煑鹽疑皓月潮㾗遺貝麗繁星□洲夜露金
　銀氣神電晴嵐鸛鶴鳴玉節南來天北極安邊歸頌
　海波平
　寧川所在邑治
　文筆嶺在邑西南七十里一名特思山其山雲起即
　雨邑人特思而望之故名有唐刺史馮士􁞐墓
　特呈山在邑南六十里其北有茂暉塲山形秀聳海
　中因名城南河畔有極浦亭宋李凌雲隱處宋亡後
　丞相陳宜中走占城過此賦詩云顚風急雨過吳川
　極浦亭前望遠天有路可通環㠘外無山堪並首陽
　巓嶺雲起際潮初長海月髙時人未眠異日北歸須
　記取平蕪盡處一峰圓
　出限門一百五十里有□洲長七十里廣十里□字
　土人讀曰撓宋史作碙洲屹立海中當南北道乃雷
　化犬牙處宋景炎三年端宗避元次此而崩羣臣欲
　散陸秀夫曰度宗皇帝一子尚在安置此遂與張世
　傑復立衛王昺為皇帝年八歲塡海錄云是日午登
　壇畢還宮御輦所向有龍拏空而上身首角目俱全
　暨入室雲隂不見因改元為祥興升碙洲為翔龍縣
　有上北村下北村中村南村遷界俱移今未復
　南山渡亦島名在碙洲西北五六里長三十里廣七
　八里
　自博茂村歴老鵶埇村(□金村楊梅/村碌晒村)至王村為茂名
　邊邊界以外附海八九里至二三里龍秋諸村(那泥/村調)
　(到村廣潭村牛騎屈村流架村梅樓村那碌村東八/村海頭上下村潘村鳴鼔埇尾排山莊結譚􁡜條突)
　(村條寅村馮村吉兆村東山村壯酒村横埇村下楊/梅村潭八村那水村乙勉村籙茅村張要村那餘村)
　(鹿嬌村北千村平河村譚畢村柳雄村白石/村羅村英裔村小那碌村譚杆村譚進村)俱移并
　續遷共豁田地肆拾頃有奇因界設守展界稍復今
　從髙雷總兵營撥守博茂諸汛(博茂三十三名東港/五名譚衢五名那碌)
　(四十名鹿嬌五/名西河五名)候閱定
　博茂村以錢博潘茂名二人合取之先是有道士潘
　茂名者功成上昇因以名縣貞觀中改潘州道士嘗
　入山遇二人奕道士顧謂之曰子亦識此乎曰入猶
　蛇竇出似雁行道士笑可其説因授以服黄精之法
　縣南二里有茂嶺亦以此名南越志漢末建安十六
　年衡毅錢博拒歩隲於髙要縣毅投水死博與其屬
　亡於髙凉呂岱為刺史博因請降遂以為髙凉都尉
　髙凉置郡始此邑之鄉名有上博下博
　嶺表錄異云鹿子魚有鹿斑赤黄色羅州圖南海有
　洲每春夏此魚躍出洲化而為鹿曾有人拾得一魚
　頭已化鹿尾猶是魚南人云魚化為鹿魚腥不可食
壬子行六十里至沙苑又六十里過蜑塲又三十里次
樹再
癸丑行二十里過電白縣遶城折而西南行十里至海
邊登白蕉墩山特髙聳望大洋天水相涵無復涯涘漁
舟出没隱見如烟中蘀並海多鹽田雪練皎皎蓮頭放
鷄諸山簪列螺浮蒼翠可攬蓮頭港口在縣南三十里
水行止十里由此迤西有博賀臺去縣三十里水行止
二十里又西有赤水港去縣六十里水行止三十里又
西有流水臺去縣九十里水行百里又西有河口臺去
縣三十五里水行五十里此電白之東南境也赤水蓮
頭山後三港俱可泊舟
　元年畫界自王村歴沙苑墟(那花嶺那盧村水東村/彭村上下陳村紅花尾)
　(山麻洞村平嵐山白蕉山電白縣治樹仔村孔/雀村菉豆山那桴山麻絲村平藍村下藍村)至長
　山為電白邊邊界以外距海十里者馬鮫頭村白蕉
　村附海八九里至二三里山後村等(菉豆村新村上/前村藍村佛堂)
　(村赤山村蓮頭村博賀村那尾村新溝南北村横山/村巷口村大中小紅花村王村蛋塲村老蔡村上山)
　(兜村下李村王村仔下山兜村迷村張耀村下寮村/聳岳村新坡村下埠村暗鏡村迷勒村下潘村海頭)
　(村巽村沙沙村/聳村大園村)俱移并續遷共豁田地一百二十六
　頃有奇於山後河口諸汛因界設守展界稍復今從電
　白營撥守流水諸汛(流水九名南海把總一兵二十/八名赤水臺九名沙尾九名山)
　(後臺十四名山後把總一/兵三十七名河口臺十名)候閱定
　電白縣治即神電衛城也洪武二十七年都指揮花
　茂築土城永樂七年甃以磚周一千一百丈有角樓
　四敵樓四十正統間燬於猺宼舊縣在府東北竇山
　下獅子坡葢以髙州之地東西北三面皆猺而獅子
　坡控其咽㗋故也景㤗間流賊雲擾成化四年徙縣
　治入神電衛城隆慶五年倭犯髙雷䧟電白及錦囊
　所城殷制院正茂檄總戎張元勲駐從化復檄僉事
　李材許孚遠分道督兵逐捕材方勦羅旁寇大㨗聞
　有倭警曰電白與神電同城海北要區也不俟檄至
　而先趨之至則會兵合撃俘斬一千七十五員名髙
　雷悉平
　蓮頭山在縣南十里秀若芙蓉四十里有蓮頭港出
　竒壁山下北流南接大分洲入海竒璧山在縣西十
　五里山色蒼潤如璧故名
　寰宇記云海出□馬尾如牛水犀似牛角似龍一曰
　龍鯉又多珠鱉狀如肺四眼六足而吐珠又有文魮
　鳥頭魚尾鳴如磬而生玉述異記云海中有鮫人不
　廢機織其眼淚則出珠南越志有君魚長一寸背骨
　如刀逄諸小魚及黿腹皆破之
甲寅行四十里至儒峝又六十里止太平驛
乙卯行七十里止樂安(舊營名/屬陽江)又四十里過麻橋河又
十五里止陽江
丙辰偕諸公自陽江登舟行三十里至北津寨寨因山
為城登之可以遠眺有兩砲臺一曰南津與北津對峙
夾海口而海陵島在其前自陽江並海西南行四十里
有白鹿(疏稱/北菉)砲臺又十里有豐頭港自陽江至豐頭陸
行則甚遠為途一百里而水行邪徑止四十里自豐頭
又西南五十里為䨇魚所又二十里為白額(疏稱/北額)港此
陽江西接電白之境也自北津東南三十里為三汊港
與陽邪徑相距六十里自三汊港又東至海朗所四十
里此陽江東接廣海之境也
　肇慶府屬州一縣十惟陽江一縣並海而恩平開平
　二縣亦與内海相通元年畫界自長山(屬陽/江)歷鋪戸
　仔山(樓坑嶺崩牛山蒲山嶺䨇魚所烟樓嶺馬村嶺/龍髙山石港墟湴田村丹朗村小那羅村過河)
　(北禄岡坪岡村南落山那洞村山尾村過河北津山/潮浦山爛頭山那伏山花村鳳凰山那潭洞村合掌)
　(山官山/蔡背村)至長逕紫羅逕口為陽江邊邊界以外距海
　十五里瓦邵平嵐十里赤蔞舊塲餘附海八九里至
　一二里允泊䨇門等(梁棟東平海朗新海朗北政西平/壠平舊塲石橋合浦罏背山麻)
　(洞潮浦罏仔大溝舊塲白沙三又新/寨勝塘西塘北環口洋烟樓區村)及海陵島俱移
　并續遷共豁田地三千一百六頃有奇於北菉䨇魚
　諸汛因界設守展界稍復今從春江營撥守北額諸
　汛(北額十名䨇魚所守備一兵九十名豐頭把總一/兵三十六名程村把總一兵三十九名平岡千總)
　(一兵五十三名北菉把總一兵三十九/名北津千總一兵五十九名三汊十名)候閲定
　北津山髙二十餘丈自東沿海偊旅而來外扞奔潮
　内衞村陌邑之外藩也上有望海亭夾口對峙者曰
　南津山亦並海而西數里方止流其中者為漢陽江
　源出古銅陵縣浮雲山南流至陽春縣會羅鳯石碌
　諸水經南恩舊城蓮塘河鼉江注之蓮塘河源出琨
　水經尖山合於鼉江鼉江東𣲖至獨洲都為潭世傳
　有龍潛因名龍濤又名鼉江同至北津港門入海兩
　津之間有獨石髙十餘丈圍四十餘丈出海口二里
　許其下深不測萬厯二年倭䧟䨇魚總督侍郎殷正
　茂檄總兵張元勲副使趙可懐自新會發嶺西道劉
　志伊僉事石盤自肇慶發叅將梁守愚先至陽江衆
　議賊已舎舟必逸内地當設伏以待之已而賊果奔
　儒峝官兵遮擊於藍水施村大敗之俘斬八百一十
　二級復有餘倭自白額港登岸屯聚望夫坪石諸處
　官兵擊殲之餘黨悉平萬厯四年總督凌雲翼奏立
　北津寨寨設船三十四官兵九百七十六員名自芒
　洲娘澳接廣海汛地歷海陵放鷄蓮頭至呉川赤水
　港止與白鴿汛地相接
　䨇魚所城在陽江洪武二十七年指揮花茂建周四
　百八十丈萬厯二年倭䧟城署燬三年重修
　海朗所在陽江縣東南花茂建周八百五十丈鳯凰
　山髙百餘丈周二十里一名北甘山壁立千仞有瀑
　飛下猿猱不能至相傳鳯凰巢其上遇大風雨嘗墮
　如雀而足稍短截其嘴為鳯凰杯葢鶡雀之類
　望夫山在白石都接電白縣界髙四百餘丈周四百
　餘里上有石如人引領狀傍有丫髻石
　海陵島自北津寨渡海三十里長八十里廣四十里
　自平岡渡直過止十里舊志云海陵山髙三百丈周
　二百里列為數峰上有盤石非人力可致而螺殻相
　粘舊名羅洲又名羅島圖經云海中有魚五月五日
　夜悉登岸化為鹿其中峰為牟黄山東為平章山下
　有平章港受海陵漲潦以逹於海西南為馬鞍山山
　下為戙船澳西北為鴉洲山海陵廵檢居之宋史載
　末帝昺既亡張世傑將之安南舟抵平章港口颶風
　大作或勸世傑登岸世傑取瓣香登舵樓祝曰吾為
　趙氏亦至矣一君亡復立一君今又亡其所以未死
　者庶幾别求趙氏立之以存宋祀天若不欲吾復趙
　氏則覆吾舟舟遂覆世傑溺焉相傳世傑死軍士得
　其屍焚化函骨葬於平章山下或謂葬處在潮居里
　赤坎村而邑無潮居里惟邑東有赤坎村亦不在此
　山下𢎞治己未知縣柯昌大封赤坎村墓陳獻章作
　詩紀之王佐以為潮居里赤坎村皆在香山此陽江
　之冢乃疑冢也存之俟考其聚落有長沙村石潭羊
　蠔村麻錦鷄頭村丹朗村那賴村高田村那黃村那
　羅軍寨北禄村新寨施村牛屎埠陳豹仔北寮村郎
　下藍袍白水宮花崩溪村那販望山梁村馬村下洞
　南涌門旱洞仔白石扳河墩頭苦草䨇貫白沙馬洞
　坑朗角浦山村南寳樓坑石門後湖梁康舊塲在版
　籍為壽文白石二都元年遷移今復
丁巳行六十里至蓮塘又三十里止那龍為恩平縣界
戊午大雨行四十里至占村又十里過那扶營多鹽田
又三十里次鎭安屯(志屬/恩平)周繚以坦垣外有溪遶之居
民數百家屬開平縣界
　三年續遷恩平縣共豁田地七百五頃有奇開平縣
　共豁田地一百九十九頃有奇(邊界村名/不具述)恩平縣明
　初無成化二年僉事陶魯立恩平堡築城周二百二
　十五丈設廵司十六年建為縣崇禎十二年知縣王
　扉以山水不利更築新城於黃河萌(疑是/蓢字)周四百丈
　未及徙　國朝順治十一年舊城為土宼王興焚毁
　官吏寄居凹頭始葺新城以居焉(故有那/龍營)
　開平縣崇禎十七年開設舊為開平屯堡城止二門
　康熙四年知縣高子翼名其東門曰紫來南門曰常
　平而那扶又屬廣州之新寕葢犬牙相錯也
己未大雨行四十里至白沙又六十里止新寕
庚申行十五里登舟又五十里止長沙閱廣海衞寨城
南面即大海遶城而東廣二十里夾海口有二砲臺西
曰長沙距那扶營海程百五十里東曰𤇺火距元頭山
海程八十里廣海陽江之界有香山口廣二十里
　廣州府領州一縣十五附外海之縣五曰新寕新會
　香山東莞新安游波内注復有三縣臨其崖曰順德
　畨禺南海元年畫界自長逕紫邏徑口歷團魚徑(象/山)
　(阬頭松嶺虎山陡門過河横山竒猷鬼岡烟岡文村/柴格村竒頭岡海宴街大芰荷村那馬村石角山沙)
　(爛山小村上弓嶺荷木逕䨇門山廣海衞過河廟後/村□冲山田頭村冲金村南村東坑村曲岡村白石)
　(村過河龍潭滘古/蘿村頭山圓山)至將軍山為新寜邊邊界以外距
　海十五里者㫄幕赤企深灣曹涌十里石井那骨以至
　附海五里銅鼓村等(大麻村小麻村楊梅長沙莆草/蛋行村亞公山夏春塲望頭村)
　(祐村沙橋村高明角紅花蓢土岡/那要村北里村北里村北泊村)及上川山下川山
　蟒洲諸海島俱移并續遷共豁田地一千七百六十
　二頃有竒於廣海斗門諸口因界設守今從那扶營
　撥守泗門等汛(泗門港把總一兵三十五名/陡門港把總一兵六十名)廣海營
　撥守圓山等汛(圖山三十名上洋坑四十名烏石岡/六十名都斛汛千總一兵一百四十)
　(名上閣汛二十名山背汛二十名長沙汛兵二十名/𤇺火角二十名荷木逕二十名海宴把總一兵一百)
　(名𤇺火角口把總一兵四十名/白蕉灣四十名潭滘口四十名)候閱定
　廣海衞城本為新會縣褥洲廵檢司洪武間指揮花
　茂奏遷廵檢司於望頭鎭以其地建置衞城周九百
　三十二丈弘治十一年設新寜縣而衞城亦割𨽻焉
　明設守備一兵船二十八兵三百三十五名自三角
　洲接南頭汛地起至芒洲娘澳與北津相接隆慶四
　年倭從海宴䨇門宼廣海䧟之指揮王楨鎭撫周秉
　唐百户何蘭戰死
　上川山在衞南海程五十里長二十五里廣二十里
　有石筍村北坑村西坑村茶灣村髙觀村鮎魚村山
　多香蠟林木今有徭人居之徭官主其征稅徭人宗
　族在新寜之那仗寨上川之左曰大金門海右曰小
　金門海皆在海宴都
　下川山與上川對峙在衞西南海程六十里長三十
　里廣二十里有牙灣村野牛塘南澳村水洋村南洋
　村淡水坑塔邊村上歩村下歩村葫蘆灣荔枝灣有
　新寜人居之洪武四年海宼鍾福全李夫人等自稱
　總兵挾倭船二百宼海宴下川廣州左衞指揮楊景
　追捕至陽江平之
　黄金門在衞南海程五十里周二十里
　五主島在衞東南海程六十里周三十餘里
　蟒洲島在衞西南海程七十里長十五里廣十里
　大牌海產苖蝦鰽白赤魚東南逕銅鼓山風濤觸石
　有聲曰銅鼓海產多龜鼈紫菜鹿角菜其西南為番
　舶往來之衝曰寨門海
　紫霞海在邑西八里其上有紫霞山時出雲霞與水
　相映行舟多泊於此
辛酉行七十里泊新會閱厓門厓門去縣六十里又十
里為長沙汛虎臀去縣四十五里獨子山白石嶺皆其
分汛
　元年畫界自將軍山歴厓門口(逕口山百足嶺那仗/村獨子山大涌口山)
　(東鄉村長洲沙大九尾大楊瀝子沙泥岳三/沙口麻園石洲沙橋并州沙横海沙瀝口逕)過河至
　古鎭為新會邊邊界以外傅海二三里沙堆村等(獨/洲)
　(村大灣村梅灣村沙角村新/村梅角村長沙村鬼呌村)及崖門島俱移并續遷
　共豁田地二千四百四十八頃有奇於古鎭瀝口崖
　門諸汛因界設守展界稍復今從新會營撥守長沙
　諸汛(長沙把總一兵七十名厓門東西砲臺千總一/兵六十四名石嶺五名虎臀千總一兵五十名)
　(虎坑二十八名/崖口三十三名)候閱定
　厓門山在大海中潮汐之所出入也髙四十二丈周
　八十一里與竒山相對中有港門可以藏舟宋景炎
　三年端宗崩於碙州衞王昺即皇帝位改元祥興六
　月帝舟次崖門造軍屋千間行宫三十間正殿曰慈
　元以奉楊太后二年正月元張𢎞範李恒兵至崖山
　張世傑悉毁行朝連大舟千餘為一字陣奉帝居其
　間二月𢎞範命恒等守崖分四軍夾攻世傑苦戰俄
　有一軍檣旗仆餘旗皆仆宋師潰世傑與蘇劉義等
　斷維以十六舟奉楊太后遁去陸秀夫赴帝舟帝舟
　大且諸舟環結不可動乃盡驅妻子入海朝服抱帝
　俱投海中後宫妃嬪及翰林學士劉鼎孫兵部侍郎
　茅湘吏部趙樵樞密髙桂等多從死越七日尸浮出
　海十餘萬時帝舟一白鷼哀鳴良久亦墜水死世傑
　奉楊太后還崖山太后赴海崩世傑收葬於崖山今
　崖山有楊太后陵又有端宗永福陵即帝昺嗣位後
　所奉安也按行朝錄填海錄俱云端宗葬崖山惟野
　史云葬於亂山民為之諱其處至舊志云壽星塘側
　有陵迹五處則又在香山葢馬南寳築疑陵也又有
　宋太后陵在香山梅花水坡上一在墳頭岡而元文
　類稱李恒追世傑至髙州獲昺尸還報亦與志異(見/舊)
　(志事/紀)成化間僉事陶魯建大忠祠於崖山祀文信國
　陸侍郎張樞密三人知縣丁積割廢寺田二頃以供
　祀事以趙權伍隆起子孫守之𢎞治中右布政劉大
　夏奏入祀典徐僉事建全節廟於大忠祠後嘉靖中
　知縣何廷仁建忠義壇於廟門外祀宋元時死義將
　士伍隆起者從與張𢎞範戰死陸秀夫刻木為首以
　葬之今新寜西四里黄牛推車山有宋義士伍隆起
　墓
　竒石山志不載但云與厓山相對有湯缾山陳獻章
　詩云北風吹浪卷滄溟杖屨船頭候曉晴滿路寒雲
　吹不散一帆細雨濕湯缾
　崖山有大沙村舊設沙村廵檢司
　長沙村舊設沙岡廵檢司距崖門海程十里陸路五
　里與廣海衞相對而近新寜之百峰山為會寜開恩
　四邑接壌之地康熙二十年設把總戍之百峰山層
　巒叠嶂不可紀湯缾獅子皆其支壠故有百峰之名
　有板潭雩禱輙應
　宋元熙六年置新會郡治盆允隋改允州今新寜界
　外有允泊村是其遺蹟也
　將軍山在邑西三十三里自潮陽都趨向流水與䨇
　門逕山相接
　熊子山在邑南二十一里大海中有四名曰䑕熊曰
　馬鞍熊曰東熊曰長熊熊當作能音若那鼈三足也
　又有紫水入於熊海宋皇祐間水忽變紫色故以為
　名
　鬱水自番禺分流至縣東為江門陳徵君獻章所居
　也有碧玉樓嘉會樓閩人林應驄題詩云令伯可能
　忘菽水漢家終不屈羊裘至今傳誦又有釣臺即付
　呉聘君與弼者也其流逕縣滘入於熊海東趨香山
　為小梁海西自硯岡至崖門八於牂牁為南海汪廣
　洋詩云牂牁流水碧潺潺潮落潮生草木閒一片海
　雲吹不起越人遥指是崖山
癸巳行海程兩日泊香山(失記/里數)
甲午登陸自縣東南行山脊百里至前山寨左右皆臨
斗絶之坡中一徑僅數尺止容舁輿頗稱艱險又二十
里至嶴門宿
乙未登嶴中兩砲臺曠覽海南形勝葢香山一邑位廣
省之正南環通四潮島嶼森拱而嶴門一鎭又在前山
寨之南一名濠鏡嶴亦曰香山嶴形如靈芝廣二十里
長半之正北一石埂貫大海而屬於前山寨廣十餘丈
長六里如芝之有莖埂與寨相屬處築關守之曰鬼子
關啓閉有節島中居人皆番彞約千餘家土人有非時
闌出者關吏呵止之彞亦不得輙入焉然嶴人食糧皆
仰給内地土人常繈負至關前與為市嶴中雖有砲臺
不設戍兵彞自為守彞所恃者砲東曰大砲臺列砲二
十六最大者一重萬斤少次者重九千七百斤又次十
五各重五千斤又次五各重四千七百斤最小者三各
重四千五百斤西曰汪洋砲臺列砲十有一大者六各
重五千斤次者二各重四千五百斤小者三各重三千
八百斤賊在數十里外用遠鏡登臺矚之帆檣兵械甲
裝服色毫髪畢照舉砲一擊皆糜碎矣以此無敢近者
自有海宼以來嶴門無失事康熙八年議斥逐諸彞卒
亦不果至今安居如故自嶴而南海程十里為十字門
山如兩眉横列而闕其正中又南十里為小横琴適當
缺口又南稍西為大横琴重案也自嶴而西海程二十
里為三竈島又西二十里為黄梁都自嶴而東海程三
十里為涌口又二十里為旗纛澳又有蕉門黄角潭洲
村諸島在嶴之東北而沙尾北山在其北止隔一水諸
島雖為省會之案砂而周羅環匝嶴門獨居其中如蓮
之有菂亦一竒也是日又閱黄梁都穿虎穴夜行二十
里宿翠㣲村是處虎特暴悍能登人屋極裂椽以入破
壁而出居人皆以鐵櫪為門關嚴設警備猶惴惴不保
云
丙申行五十里踰逕嶺嶺甚峻千崖聳列中通一逕旋
折如絲慿髙下視山麓皆在雲中也午刻抵縣登舟邑
諸生黄逵卿來謁貽先集四種乃其祖少詹名佐者所
著也佐博通羣籍又諳南越掌故嘗為省志至今重之
　元年畫界自古鎭歴觀音山(鷄頭山赤企山叠石山/竹仔林曲涌後岡大湖)
　(洲山凹泥埔鹿鳴山深灣村王母山小猴子山空隍/山馬騮山楓門坳石塘村荼頭岡糓園山涌角長沙)
　(埇界田心墟翠㣲村三竈背村北山前山寨白石山/吉大村關閘口南坑山濠潭村黄坑山金口山麻園)
　(山神前嶺大沙岡後龍山東㟁山鹽田村企石山下/田村龍穴頭村獅子村麻子村東州門獨子山潭洲)
　(山黄/角山)至小虎山為香山邊邊界以外黄梁都沙尾村
　北山嶺旗纛澳横琴山等諸海島皆移并續遷共豁
　田地四千一十七頃有奇於前山諸汛因界設守展
　界稍復今從香山營撥守深灣諸汛(深灣把總一兵/三十名蔴子埇)
　(十名白石汛五名石塘汛五名茅灣臺十名秋風角/十名沙尾三十名平頂山十名角頭山十名涌口門)
　(把總一兵四十名水洲山十名關閘把總一兵二/十一名北山嶺五名吉大臺十名鷄拍臺十名)候
　閱定
　阮詠縣治記云香山環海孤㠘昔為東莞之一鎭宋
　元豐建為縣繚以土垣號曰鐵城但設寨官即所謂
　金斗鹽塲也初治七星峰下元末遷於蓮華峰是為
　今治瀕海有插笏山又名獺窟香山所在縣治
　日南徼外占城以西諸國番人雜處粤省為日久矣
　省城懐聖寺番塔創自唐朝輪囷十六丈而宋余靖
　亦言粤臺之下胡賈雜居特不能定其來自何國今
　嶴門諸彝自言大西洋人明萬厯間有利瑪竇者始
　入中國見嶴門風氣苞固因請於彼國遣衆聚居為
　互市計其人多巧思善製器亦能治厯士大夫樂與
　䁥近相沿往來不絶初至時每歳納地税五百金
本朝𢎞柔遠之德謂國家富有四海何較太倉一粟特
　與蠲免彝益感慕其所事之神曰天主髙其觀堂備
　極華飾京省皆有之而在嶴門者為尤盛也其像為
　女子抱一小兒被服珍怪障以琉璃望之如生女子
　曰天母名瑪利亞所抱兒曰天主名耶蘇漢哀帝時
　人也其室之右有風琴臺懸銅絃琴時時自鳴又有
　鉦鼓管簫諸器藏機木櫃聨以絲䋲輪牙紛錯互相
　撃撞旋轉既窮則諸音自作如出手口左為定時臺
　巨鐘覆其上飛仙立臺隅操椎擬鐘亦以機轉之按
　時扣撃子一丑二以至亥刻十二撃無少爽前揭圓
　槃書十二辰日加某時則蟾蜍銜籌指其位主其教
　者道士也無室家在嶴者方姓諸編户皆有室家婦
　女長裙絲履男子披髪戴番葉笠曳髙屐著淺碧繡
　帔桃布行纒其交市以夜婦女主之男子不出也故
　事彼國洋船到布政司驗票收入其物胡椒蘇木哆
　囉呢洋酒其來嘗以盛暑其去嘗以臘底因風便也
　其行賈之地曰大小西洋小西洋去中國萬里半年
　可至大西洋去中國九萬里三年始至禁海時番舶
　蹔阻嶴人貧困康熙二十年貢一獅子求通商以濟
　遠旅許之由是蕃舶復通予至嶴彼國使臣率其部
　人奏番樂以迎其樂器有觱篥琵琶歌聲嗢咿不可
　辨使臣手握赤籐杖質如珊瑚光潤通明而柔韌可
　卷不知何物為彼國所甚重非王賜不敢握若符節
　然嶴中握杖者四人而已已而迎者益衆競放鳥鎗
　其聲拉雜將至館兩臺砲聲大作山谷為動館予之
　室有三層作旋螺徑以入每進益髙斵石為砌精工
　絶倫牀几皆泥金地鋪鮮花蕊瓣厚數寸紅紫爛然
　侍童有白黒二種白者曰白鬼質如凝脂最雅靚惟
　羊目不眴與中國人異黒者曰黒鬼絶醜怪即所謂
　崑崙波斯之屬也白鬼為貴種大率皆子弟黒鬼種
　賤世僕𨽻耳其貯茶用玻瓈甌承以甆盤進果餌數
　品皆西產也甘芳絶異有頃設食饌器止四而異香
　酷烈燔庖殊製鷄鳧之臛皆全體無骨又不見解剥
　之跡不知何以能然也方姓言嶴中彞目三年一更
　皆奉彼國王命彼國王欽仰
聖朝毎遣使必戒以恭順守法尚逆背叛時索其兵器
　抗勿予尚逆無以難也予一宿而行將行作一詩慰
　勉之嶴人出方物數種為獻有玻瓈屏一鏤金錯鈿
　備極瑰異千里鏡一連筩四五注所窺之物而徐展
　之數十里外可矚毫末自鳴鐘二大者髙六七寸小
　者半之略倣定時臺之形扣撃亦同䨇聨鳥鎗二長
　尺有咫可藏袖中不施燃線苐用燧石嵌火門而抉
　以鐵機機動火發發必叠䨇夜行用以警備人不能
　測予盡却之獨取其洋酒一笥其酒以葡萄醸色如
　琥珀亦貯玻瓈甖内外澄澈十二甖共一笥也按岳
　倦翁珂桯史載南海彞商事云番禺獠海雜居其俗
　尚鬼如中國之佛而無像用金銀為巨槽合鮭炙粱
　米為一沃以薇露散以冰腦羣聚食之其餉客則用
　酒饌燒羊皮作黄金色酒醇而甘與崖密無異居無
　溲匽有樓髙百尺下瞰通流謁者登之以中金為板
　施機蔽其下奏厠鏗然有聲有池亭方廣數丈亦以
　中金通甃凡用鏗鋜數萬中堂四柱皆沉香又有四
　柱欲羾於朝舶司以其非常有恐後不繼不之許有
　窣堵波髙入雲表外圜而加之以堊望之如銀筆梯
　級圜轉如旋螺毎層啟一竇四五月間舶將至羣獠
　臨竇啁哳號呼以祈南風亦輙有驗上施金鷄用代
　相輪其制作瑰異飲食芬潔絶𩔖今時是知前此來
　通中國固已有人矣又昌黎集有赤藤杖詩云世傳
　滇神出水獻赤龍㧞鬚血淋漓又云羲和操火鞭暝
　到西極睡所遺與予所見亦相近但云出自滇南亦
　不必産於絶域也存之俟考
　萬厯二十六年吕宋市舶至嶴嶴人拒之不得入二
　十九年紅毛鬼國駕大舶至嶴嶴人又拒之番彞譯
　言但求通貢不敢為惡臺司怪其無表不納逡廵竟
　去歸途為滿剌伽國遮殺殆盡今臺灣相傳為紅毛
　地云
　唐始置市舶使以嶺南使臣兼領之設市區以居番
　人番舶最大者為獨檣舶能載一千婆蘭(蕃人謂二/百斤為一)
　(婆/蘭)開元中用番人言欲通獅子國監察御史楊範臣
　以為市舶與商賈爭利非王者之體上引咎罷之元
　和貞元中番人數不靖討平之節度使王處休令市
　舶之外一無所取嘗表奏曰海門之外隠若敵國資
　忠履信貽厥將來時稱得體宋開寳四年置市舶司
　於廣州熙寜中罷明杭二市舶司皆𨽻廣州大觀中
　復舊建炎元年禁買篤耨香瑪瑙猫兒眼諸無用物
　惟取象犀可充帶飾者乾道初置提舉官元罷之禁
　勿開明初復設凡東洋交市多用絲紵回易鶴頂等
　物西洋交市多用川廣貨回易胡椒等物沉香有黄
　沉烏角沉至貴有蠟沉惟竒南木乃沉之生結者犀
　角有烏犀花犀通天犀至貴有復通犀洪武二年初
　置市舶提舉司設署廣州城外一里即宋市舶亭海
　山樓故址也永樂間遣内臣鎭守領市舶事尋於廣
　州蜆子歩創室一百二十間以處番人𨽻提舉司正
　德中佛朗機國稱朝貢闌入東莞南頭樹栅以居砲
　聲轟烈震駴遠邇多為不法甚至掠十歳以下兒烹
　食之姦民因為誘販每口得金錢五十枚有司廉得
　以聞發兵逐捕戮其渠魁亞三餘猶狡抗數用銃敗
　我軍或獻計募善泅者伏水鑿沉其船始敗遁去佛
　朗機砲自是始入中國是年有詔絶番舶而粤市蕭
　然無復舊觀兩廣廵撫林富奏曰按祖訓安南眞臘
　占城蘇門荅剌西洋𤓰哇彭亨白花三佛齊渤泥諸
　國俱許朝貢佛朗機本不載祖訓布政使呉廷舉誤
　許其貢致有驚侮誠為失考成憲乃因此盡絶諸番
　舶不幾因噎廢食乎以臣度之番舶通時抽觧可供
　御用存庫可佐軍餉小民持一錢之貨即得握椒展
　轉貿易可以自肥廣東舊稱富庶良以此耳因民所
　利而利之誠與尋常言利者不同至於内外之防但
　須嚴勑津戌有祖訓不載之國而妄冐貢舶者立驅
　出境自不致意外之虞矣疏入報可於是番舶復通
國朝不設市舶提舉兼領於鹽課提舉司禁海并罷復
　通後令番舶駐前山寨陸運貨物至香山令藩幕一
　員監之今遣部屬董其事
　黄梁都長百里廣八十里周四百里由香山小河五
　十里至海崖渡海二十里抵島岸其村落有東澳村
　大乾霧村小乾霧村南山村南門村大赤坎村小赤
　坎村山蕉園油麻埔斗門村小濠涌村大瀝岐村三
　洲村􁡜葵村沙江村山底村大濠浦村荔枝山泥灣
　村龍潭村南禪佛村湴涌村黄泥塘村黄楊山諸處
　黄楊山即鄧光薦携家隱居地也光薦廬陵人至此
　遇宼妻子十二口俱焚死復走之烏巖山與文信國
　同舟倡和光薦有題崖石詩久之成東海集信國為
　之序三洲山去烏巖二十里三峰並立海中亦名大
　圜山赤坎岡即在黄楊山之陽相傳為張世傑葬處
　詳辨於海陵島條中萬厯五年日本薩子馬島賊舟
　二十餘宼温州舟壊倭帥丹俄率四十餘人犯大鵬
　副使孫光祖參將胡震躡之九洲洋賊窘急登黄楊
　山官兵逐之殲焉
　大横琴長五十里廣三十里小横琴長三十里廣二
　十餘里有横琴村井澳井澳即宋史所稱端宗舟過
　此遇風幾敗者也傍有湖居里宋世沙涌人馬南寳
　居之端宗至獻粟千石召拜工部侍即景炎二年十
　一月以其家為行宫南寳極力營䕶既而帝之碙州
　尋崩還殯南寳家後𦵏於崖山宋亡南寳悲不自勝
　作詩有目擊崖山天地改寸心難與夜潮消之句後
　訛傳帝昺在占城紏衆往迎被執不屈死明黄瑜井
　澳詩云江南破白雁過更無一寸土可坐自閩入廣
　隨波流流氛暗天天亦愁黄蘆埋岸風颼颼上有深
　井澳下有仙女澳漁舟不到御舟到風吹御舟力排
　奡嗟嗟悲哉誰與告江南破白雁過宋末童謡也
　三竈島長七十里廣五十里烏沙海滙其東林木葱
　蒨中有三石如竈故名其聚落有大索村春花園茅
　田村魚弄村草塘村聖堂村上表村下表村斤竹園
　神前村銀坑村望下村占浦村島中春花園諸處腴
　田三百頃宋時在黄字上下圍元時海宼劉進據之
　洪武初屬黄梁籍居民呉進添通番為亂二十六年
　都指揮花茂奏討平之遷其民除其税虛其地屯千
　人守之正德中南海勢家借新㑹虛税影占此土招
　畬蠻盗耕漸以成熟自是島民相與攘奪數更其主
　知縣鄧遷清丈入官收其租貯倉備賑後因軍餉不
　敷變賣以充而田仍歸民矣其旁復有松柏峽白蕉
　山大托山蜘蛛洲坦洲諸小島
　沙尾北山長一百里廣九十里
　旗纛澳長九十里廣四十里
　九洲洋九山星列在嶴門東北鷄拍村在其西髙欄
　在縣西南海程一百十里長四十五里廣三十五里
　黄角在縣東北八十里屬虎門汛長一百二十里廣
　八十里
　鷄拍村𨽻恭常都有銀涌角宋世産銀屬廣州宜禄
　塲大觀中廣東廉訪使黄烈奏言礦内黄脉微甚而
　浮沉之人以納官為名發毁民田非法詔罷之嚴禁
　私開三百年無敢動正德中姦民揑㫖採煎遂成礦
　盗閭里為墟
　象角頭海在伶仃洋西二十里西接鱘鰉北連大欖
　石岐海中有浮虛山與波上下在縣北七十里
三月丁酉朔行一百八十里泊順德
　順德在香山之北少西亦四面通潮元年不遷三年
　續遷豁田地一千二百二十一頃有奇(遷界村/名不述)今從
　順德營撥守仰船岡諸汛(仰船岡千總一兵三十五/名馬寜汛千總一兵三十)
　(五名白藤二十七名横流把總一兵三十五名大黄/㘵三十二名小黄㘵三十二名龍灣遊擊一千總一)
　(兵一百/七十名)候閲定
　順德縣本南海之東埇馬寜西淋三都地正統十四
　年鶴冲堡賊黄蕭養作亂討平之景泰三年析而置
　縣治大良堡
　呂嘉拒漢築石罋金斗二城金斗即香山地順德城
　南七里有石涌村葢越人謂罋曰涌也近縣諸村更
　有西涌涌口之名疑皆從此推
　碧鑑海源出粵江其色澄碧可鑑人形縣北三十里
　曰三曹海又十里曰庚流海以水向庚流故名縣西
　二十里曰錦里海又八十里曰洪濛海皆小川也縣
　北四十五里曰叠石海在桂林堡東接新㑹西南七
　十里曰石頭海西通香山皆自北而南注於大海
　仰船海在縣西南七十里出三瀝海西通香山
戊戌次廣州登粵王臺
庚子拜冬官命即驛庭望　闕謝恩
辛丑謁南海神廟次於野
　廣州有重海在南海番禺之境者内海也元年不遷
　三年番禺縣續遷田地六百七十四頃有奇(遷界村/名不述)
　(南海縣亦有遷/閲時已復不贅)按呉越春秋闔廬子孫避越嶺外築
　南武城其後楚滅越越王子孫自臯郷入始興令越
　人公師隅修呉故城居之即今郡城是也通歴周夷
　王八年楚子熊渠伐揚越自是南海事楚有楚庭亦
　如尉陀有朝漢臺也其後越人為楚所逼竄走叢薄
　而裴淵廣州記云戰國楚相髙固時有五羊萃於庭
　則遂為楚有矣秦以任囂為南越尉立南海郡初居
　瀧口西岸俗名萬人城既乃入治番山隅因楚庭之
　舊又以舊有五羊銜榖之祥増築南武城號五羊城
　尉陀代囂益廣之故今又謂趙佗城漢武帝元鼎五
　年平南越號故城為越城建安末呉歩隲為廣州刺
　史以越城就圯乃廓其北面番山為番禺城二十二
　年遷州治於此隋開皇十年析置南海縣治城北芝
　蘭湖今禺山即在城内東南隅迤邐而北即番山也
　三山連屬如長城南漢劉龑以南城尚隘始鑿平禺
　山以益之就番山積石為朝元洞復以沈香為臺觀
　於禺山上宋熙寜間經略使程師孟增築西城嘉定
　三年經略使陳峴復於城南築雁翅城以衞民居洪
　武十三年永嘉侯朱亮祖請連三城為一闢東北山
　麓以廣之周三千七百九十六丈而規模大備矣其
　城形如覆鐘北枕髙山如鐘紐即粵王臺也登之可
　盡一城之勝東西南三面浚也長二千三百五十六
　丈獨缺北面宋世嘗於東西置堰瀦水以限北城之
　址成化間廵撫陳濂議鑿北山溝通之慮傷龍脉不
　果行郡城三面皆江南距大海東江在城東南二十
　五里自博羅西流西江在城西北五十里源自牂牁
　合灕江過肇慶而東北江即湞武二水過臨武合於
　西江三江並會於城南海中東海之潮由佛堂門入
　惠州界歷甲子虎頭以逹東莞之斜西海南入大洋
　分其餘波注郡南今去城百里至古斗村浩淼無際
　即諸江會處也有石如珠屹立波心曰海珠石南漢
　創慈度寺於其上又東過瀝滘逹於蜆江滙於南海
　廟前海隅出日水中見之有浴日亭是謂波羅江又
　合諸水入於南海
　南海廟創自隋時唐天寳間始封廣利王元和十二
　年韓愈撰廣利王廟碑文廣州刺史孔戣立宋康定
　二年加號洪聖有玉簡玉硯象鞭石硯製作精巧又
　宋眞宗賜玉帶及番國金書表龍牙火浣布各一藏
　於市舶庫至和元年加王冕九旒犀簪導青纊充耳
　青衣五章朱裳四章革帶鉤䚢綪紱素帶大帶錦綬
　履韈并内出花釵九株袿䙱簪䥖署曰賜明順夫人
　元時賜銀盒金旛今俱不存配以六侯曰助利侯逹
　奚司空也曰助威侯社公司空也曰濟應侯廵海曹
　將軍也曰順應侯廵海提㸃使曰輔靈侯王長世子
　也曰贊寜侯王次子也洪武三年額封南海之神盡
　除諸王侯封號因屢著靈異復賜金盒黄旛以荅神
　貺嘉靖初按察副使徐文溥始撤夫人像而鄉民猶
　崇信如故云廟在城南八十里本非海島然陸行必
　踰斗嶺仄徑不若一帆之便而唐時刺史往往觀望
　怖悸以疾為觧委其事於副至以孔公親祀為僅事
　是不可曉廟庭有兩波羅樹為廟與江所得名其旁
　有扶胥鎭即韓碑所謂扶胥之口黄木之灣也
　浮丘山在城西四里先在水中若浮四面篙㾗宛然
　宋初有陳崇藝者年百十二歳自言兒時見山根􁑾
　船數千今去海已四五里番禺雜記浮丘山下有珊
　瑚井相傳海神嘗獻珊瑚於此又三里為荔枝灣舊
　圖經云廣四十里袤五十里劉鋹建昌華苑於其上
　又十里為花田彌望皆種素馨花南征錄云劉王宫
　人死葬於是至今花香特甚他處丹鉛餘錄載陸賈
　南中行紀云南中諸花惟素馨花香特酷烈彼中女
　子以綵絲穿花心繞髻為飾梁章隱咏素馨花詩云
　細花穿弱縷盤向緑雲鬟用陸語也花繞髻之飾至
　今猶然謂之花梳
　海目山在城西南一百四十里海中並列兩峰其形
　如目故名有芳秀臺龜石臺諸勝
暹羅貢使坤匣𣲖拍紗來謁列貢舶數以上具言船名
烏頭夾板舵正貢船長九丈九尺中廣二丈五尺三寸
深一丈五尺四寸頭廣八尺尾廣一丈四尺桅名打馬
樹大者長七丈五寸圍九尺次長五丈九尺五寸圍七
尺象船長八丈二尺四寸中廣一丈八尺深一丈四尺
頭濶四尺八寸尾濶一丈大桅長六丈六尺圍五尺五
寸次桅長五丈三尺八寸圍四尺正船空時食水七尺
裝載食水一丈一尺五寸象船空時食水五尺裝載食
水一丈二寸以康熙二十二年五月初二日發本國正
船於閏六月二十日抵虎門象船於六月初十日自廣
南外邏失風漂至厦門九月二十一日始至虎門
　按暹羅國故為暹國及羅斛二國地在占城極南隋
　大業間屯田主事常駿至其地有地名吉赤土遂訛
　傳為赤眉遺種元至正間暹降於羅斛始合為一國
　明洪武初國王參烈昭昆牙遣使入貢永樂間與其
　旁國滿剌伽相讐殺成祖詔諭王曰比者滿剌伽國
　王亦思罕荅兒沙嗣立能繼乃父之志躬率妻子詣
　闕朝貢其事大之誠與王無異然聞王欲加之兵夫
　兵者凶器好兵非仁者之心况滿剌伽既已内屬即
　為朝廷之臣不先申愬而輙加之兵是不有朝廷矣
　王宜深思輯睦鄰國並受其福豈有窮哉暹羅王得
　詔悔禍息兵終明之世朝貢不絶在
國朝尤為㳟順康熙二年六年十年皆常入貢其貢品
　以龍涎香為上在彼國毎兩直金錢十二枚每貢不
　過一斤又有金銀香樹膠香羅斛香碗石犀角象牙
　翠毛龜筒六足龜鮫綃布紅撒哈剌布紅地絞節智
　布人象花紋布乍連花布葱白暗花布之屬龍涎香
　出蘇門荅剌國有龍涎嶼獨峙南巫里洋毎至春間
　羣龍交戱遺涎石上國人駕獨木槎取之遇風則下
　海一手攀槎一手撶水以至岸其涎初若脂膠黒黄
　色久乃凝結或從魚腹剚得之有大如斗者遊宦紀
　聞云海傍人伺草上有雲即知有龍睡守之至散即
　知龍去矣得其眞者和香焚之翠烟浮空結而不散
　有三種一曰汛水輕浮水靣善泅者掠取之一曰滲
　沙雜和沙中一曰魚食則從魚糞得之是又謂隨處
　可得不必蘇門之嶼也嘗閲雜華疏鈔及西域記西
　土諸香有旃檀薫陸兜樓婆畢力迦之屬以牛頭為
　第一此香因龍鬭而生葢梵語謂交合為鬭今黎人
　猶呼雌雄兩鷄為一鬭也龍涎當即龍漦耳嘉靖三
　十四年司禮監奉中㫖訪買龍涎香為醮壇之用毎
　斤給價一千二百兩徧購之番舶僅得十一兩益以
　廣獄死囚馬那别所獻及密地山彞所採始滿一斤
　官司按驗其中有褐黒色者有褐白色者多用贋物
　攙和其難得如此南宋人多作詞咏之王沂孫云孤
　嶠蟠烟層濤蛻月驪宮夜採鉛水李彭老云波浮海
　泳誰喚覺鮫人春睡呂同老云剪碎腥雲杵匀枯沫
　皆善冩實事唐藝孫云海蜃樓髙仙娥鈿小縹緲結
　成心字則又言烟縷之異要之珍賞非一世也自蘇
　門荅剌順風十二晝夜至錫蘭山國隋常駿至林邑
　極西望見焉番語謂髙山為錫蘭因名有翠藍嶼在
　龍涎嶼之西北相傳釋迦如來佛跡猶存永樂七年
　太監鄭和至其地王不恭和潛師襲破其國擄其王
　以歸至京師赦之遣還更擇國中賢者為王錫蘭之
　南界為别羅里自别羅里西南行七晝夜為溜山洋
　國又十晝夜為古里國又二十晝夜為卜剌哇國與
　柯枝小葛蘭接自小葛蘭二十晝夜為木骨都束國
　自古里行十晝夜至忽魯謀斯國又二十晝夜至剌
　撒國又二十晝夜至阿丹國又自忽魯謨斯行四十
　晝夜至天方國西洋盡處矣永樂間所見西南諸國
　如此
壬寅行百里止東莞
癸卯行三十里至石角舍巨艦易邏海小艓出海口行
二十七里至鎭口又十里至虎門寨登最髙山巔望大
虎小虎山三門横當砲臺及南沙海南栅寜洲等島决
眥可盡三門在寨南二里又南五里為寜州島南山砲
臺在寨西七里又一里為横當臺又西二里為南沙又
西十里為蕉門又西二里為黄角左汛又西五里為黄
角右汛香山所轄也南栅鄉在寨東僅隔一水又東五
里為上角村又東三十里為碧頭鄉而茅洲墟鹽塲在
寨之東南四十里皆接新安境是日仍返東莞
　元年畫界自小虎山歴大虎山虎門寨等境(缺口鎭/蟻公山)
　(白沙大山/大嶺山)至三角山為東莞邊邊界以外距海三十
　五里者新村柏樹矮岡三十里者白泥坑田心寨龍
　眼北栅圍大寜墟溪岡大坑鍾屋地羊灣尾懐德長
　坑獨樹二十八里者河潭岡二十六里者田尾二十
　五里者鍾屋圍横樹頭二十二里者大寜西坑二十
　里者社岡增田十五里者宫涌新地十里者壆尾濶
　澳餘九里至一二里江門等(石岐村竹洲金洲角嘴/崖小㨗壆頭側岡尾上)
　(角白石凹白石下路沙頭烏沙白石沙/上沙大井上僅咸西蕭邊涌頭田寨)及海島寜洲
　海南栅俱移并續遷共豁田地八百三十六頃有奇
　於虎門諸汛因界設守展界稍復今從虎門營撥守
　石子頭諸汛(石子頭把總一兵一百七名麻涌口把/總一兵一百二十四名到□四十名大)
　(涌口七十名鎭口把總一兵九十七名三門臺二十/八名南山臺把總一兵三十一名横當臺把總一兵)
　(一百名黄角把/總一兵七十名)候閲定
　晉咸和元年置東官郡領九縣首寳安即治所也在
　今縣南二百里隋開皇間廢為縣唐至德二年改名
　東莞移治倒埔即今縣治也其寳安舊基洪武二十
　七年改為東莞所命千户洪皓開築城五百五十二
　丈萬厯初即所城梢擴之置縣治名新安沿寳安之
　名也其地土名石子岡亦名城子岡以平曠如城故
　其傍有石鼓紋如龍鱗鳴則兵起盧循入宼時嘗有
　聲今戍地有石子頭倒塭皆相近地莞草名如蘭可
　以編席
　大嶺山在縣西南二十里奇特聳峭下視羣山如蟻
　垤瀑布水出其陽紫霞泉出其隂相傳宋世有道人
　崔羽號紫霞君遊羅浮至此鑿井得泉云
　三門海在縣西南六十里因海中有大小虎山分水
　為三故名潮水至此分為三𣲖已復合而為一名大
　歩海珠生其中曰媚珠池
　虎頭門寨海島也縱十二里横五里周十二里宋景
　炎二年張世傑奉帝舟次於秀山即此又西南八十
　里大海中有梅蔚山景炎二年正月帝舟次於梅蔚
　即此按是年二月帝舟移古塔十二月自秀山移井
　澳又次謝女峽劉深追之七星洋井澳在横琴島籌
　海圖編有仙女峽九星洋在零丁洋西三角山一名
　蓮花峰九峰峻聳狀如蓮花上有池池中石與蠣房
　相融結葢湧於海也
　武山在大海中潮汐消長於此可辨宋余襄公靖紀
　行云凡月加午位而潮平者朔在日中上弦在日入
　望在夜半上弦前為晝潮以後為夜潮凡月加子位
　而潮平者望在日中下弦在日出朔在夜半下弦前
　為夜潮以後為晝潮此南海之潮候也按潮汐天地
　之呼吸也當其日中而平也日出初生為吸之始日
　入消盡為呼之終當其夜半而平也日入始生為吸
　之始日出消盡為呼之終消生循環呼吸互根一日
　兩廵此南海之潮候也然亦有不同者雷州人言調
　黎之水一日一潮那黄之水一日兩潮至域外尤多
　異候占城外羅歷大佛靈至崐□山有七嶼七港號
　為七門自朔至望潮水自東旋西既望至晦潮水自
　西旋東眞臘之潮自官船口注大埔朔望并潮一上
　七日水長丈六七七日後日夜分為兩潮水長一二
　尺是又不可觧明世於此設武山陸營與虎門水寨
　相應天啓三年總督王尊德築城為駐兵之所今不
　復設
　缺口鎭白沙村皆廵檢司麻埇村一名中堡舊設中
　堂廵檢司
　海南栅縱横各八里周三十五里有南栅鄉南栅村
　西涌村留亭歩溪泥凹板頭村冬𤓰鬱村涌口村南
　岸村新村南涌口村溪頭村對面岡永原村西安村
　東北村
　寜洲郷縱六里横三里周二十里有東村西村溪螺
　後村坑塘村崩沙村
　南沙縱十五里横十里周六十里(村名疑混/入海南栅)
甲辰復易舟行二十里次板土瀝
張正郎分閲新安新安城南水程二十里至伶仃山山
外即伶仃洋縣東一百六十里為大鵬所其南靣有七
娘山山外為老大鵬即濵大海所城東南有海口大舶
可入其東北過西郷嶺小貴嶺復有港口僅通小舟大
奚山海島在邑南水程九十里(志稱二/百里)佛堂門海島在
邑東南水程一百五十里(志稱二/百里)
　元年畫界自三角山歷馬鞍山等境(源泉山河水口/香櫞圍周家山)
　(田心圍凉水井羊蹄山更鼓山北竈山圍村上村新/安縣崇鎭舗照穴岩白石山漢塘山龍灣山梅嶺村)
　(新英村赤尾村塘尾圍隔塘圍箝口山平輋山後梧/桐山黎峒村梧桐山鹽田村梅沙山溪涌山下洞山)
　(湧浪山梅子林田頭/山逕口山窯凹嶺)至大鵬所為新安邊邊界以外
　距海二十五里洪田二十里嶺下鮎魚溪螺湖玉勒
　上寮白沙燕村十五里粉壁嶺龍躍頭穀豐嶺石岡
　田寮白水鄧家蓢十三里黎峒十二里上水十里半
　天雲小坑上下屯門漢塘髙莆錦田豐園蓢阿媽田
　平山園山下村大井田心綱井石祖廟新橋丙岡及
　附海六七里至一二里河上郷等(張屋村鷄雉上下/歩赤尾隔田新英)
　(村江下榖田龍塘東山流塘㘵心臣田北竈山猪凹/西鄉鰲灣固戍大坑村龍騎大對山横岡大嶺下碧)
　(州屯村花山犬眠地鶴藪南蛇牛欄山西貢西洋尾/王母澗沙岡下沙歐陽水背叠福關湖溪涌竒埇上)
　(下埇梅大灣鹽田麻雀嶺大歩頭湴涌錠角村大梨/園牛騎龍蛟塘大浪馬鞍山蠔涌天妃廟舊官富司)
　(衙前九龍古墐淺灣黄泥舗横洲沙岡下村竹園官/埇米歩飯籮洲新田洲頭勒馬洲蛟洲白岡橋頭小)
　(横岡石下新竈沙頭沙尾西涌榕樹角白石山禾蛉/岡石園塘黄田茭塘福永司竈下嘴頭角歸德塲白)
　(頭岡大歩涌漁□大田茅州山茅州墟東煑舗潭頭/港口上下山門上頭田莆尾黄松岡石岡溪頭沙浦)
　(劉岡涌頭塘/周山碧頭村)暨佛堂門大奚山鵝公澳榕樹澳白沙
　澳鷄栖澳南頭香港塘福梅窩石壁螺杯澳大澳沙
　螺灣諸海島皆移并續遷共豁田地一千三百五十
　九頃有竒於大鵬所置重兵又因界設守展界稍復
　今從新安營撥守碧頭諸汛(碧頭臺千總一兵四十/五名佛子凹把總一兵)
　(五十九名南山臺千總一兵六十/名九龍臺把總一兵七十三名)候閲定
　佛堂門海中孤嶼也周圍百餘里潮自東洋大海溢
　而西行至獨鰲洋左入佛堂門右入急水門二門皆
　兩山峽峙而右水尤駛番舶得入左門者為已去危
　而即安故有佛堂之名自急水角逕官富塲又西南
　二百里曰合連海葢合深澳桑洲零丁諸處之潮而
　㑹合於此故名又西南五十里即虎頭門矣其地又
　有龍穴洲嘗有龍出没其間故名每春波晴霽蜃氣
　現為樓臺城郭人物車馬之形上有三山石穴流泉
　舶商回國者必就汲於此又有合蘭洲與龍穴對峙
　上多蘭草故名潮至此始合零丁洋即文信國賦詩
　處桑洲之旁又有大王洲馬鞍洲陳璉詩云瀰漫合
　蘭海南與滄溟通蜃氣起鮫室珠光出龍宮
　大奚山在合連海中俗曰大姨又有小姨山與俱峙
　中環三十六嶼周圍三百餘里居民以魚鹽為生宋
　史慶元三年提舉鹽茶徐安國以捕私鹽致亂知廣
　州錢之望遣兵擊賊殲之遂墟其地後有萬姓者據
　之呼為老萬山籌海圖編載其名明祁順有大奚山
　詩滄海波濤濶奚山島嶼多空中排玉笋鏡靣㸃青
　螺洞古雲迷路巖深鳥占窩昔人屯戍處遺跡徧烟
　蘿
　南頭戍地古在屯門鎭曹能始名勝志載紀事云東
　莞南頭城古之屯門鎭韓愈南遷詩云乘潮破扶胥
　近岸指一髪屯門雖云髙亦應波浪没即此也今志
　城池條不復載籌海重編圖載屯門澳在海中屯門
　山今名杯渡山上有滴水巖虎跑井神僧傳云杯渡
　禪師不知姓名嘗乘木杯渡海因以為號禪師入粵
　後又嘗至建業宿齊諧家宋元嘉三年九月死葬覆
　舟山至五年三月復詣諧所衆皆驚異尋復辭去云
　當詣交廣間云明嘉靖四十五年議設叅將一員駐
　劄南頭兼理惠潮萬厯四年題定止防廣州統兵二
　千餘艅艎八十艘常駐新安遇汛出海東自㢲寮港
　接碣石汛地西歷大鵬佛堂横琴三竈至三角洲與
　廣海汛地相接廣海虎頭兩汛皆屬其節制又設中
　權二部水軍𨽻廣帥下駐三門與相䇿應議者曰日
　本諸島入宼多自閩趨廣柘林為第一關宜會兵以
　扼之過此必越屯門鷄栖佛堂門冷水角老萬山虎
　頭門諸處而南頭為尤甚東莞有備則不得泊矣又
　西必歷峽門望門大小横琴零丁洋仙女澳三竈山
　九星洋諸處而浪白澳為尤甚香山有備則不得泊
　矣又西必歷崖門寨門海萬斛山□洲諸處而望峒
　澳為尤甚廣海有備則不得泊矣此昔日備倭之説
　也
國朝厚集防兵於碣石虎門而南頭不復置戍焉
　大鵬所城四靣皆山洪武二十七年千户張斌築周
　三百二十五丈雉堞一千一百門三康熙十六年八
　月颶風城樓雉堞皆傾知縣李可成修復自新安至
　大鵬沿海皆鹽田西郷混州屯門為尤多
　梧桐山在邑東四十里多梧桐異卉
　龍躍嶺在邑東南五十里
　
　
　
　
　粵閩廵視紀畧卷二
欽定四庫全書
　粵閩廵視紀略卷三
　　　　　　　　　　　工部尚書杜臻撰
乙巳登陸行六十里止平山驛
丙午行三十里至白雲又三里至橋嶺又三十里止鵞
哺
　惠州府屬縣九濱海者二曰歸善曰海豐元年畫界
　自大鵬所厯西鄉凹等境(山下村小桂村石灰山鱟/殻逕仔山長山仔村金坑)
　(松園港淡水圍九里村長潭村龍古井村南前村烏/栖塘村煖水湖村松山下村楊山村楊公逕陳田村)
　(澗背村白雲墟欄盤寨烟岡寨稔山墟飯羅岡/大浦屯鐵涌墟溪背村官田村盤圓口黄浦墟)至䨇
　園村為歸善邊邊界以外距海二十里者蒲田燕門
　舊村西村甘泉蕉坑䨇羅溪林坑十五里槁木洞後
　壠十三里蕉子坑十二里官埔十里貴到河潭赤沙
　㢲寮思鹽臺碧甲長子仔田寮鴉雀舗遊魚灣東坑
　水津園龍眼岡竹園墩山仔頭蕉子園上葵坑雲嶺
　古埔輋及附海七八里至一二里潮陽村等(沙橋湖/下涌頭)
　(峝仔香涌老鴉山土灣大墳陂官溪大康小逕太平/嶺岩前白岡西鄉石井上角沙頭下涌鬱頭山鹽竈)
　(山頭船凹中興宜富山小漠園欖涌林軍寮竹園埇/元宵圍大嶺蒲莱鬱南坑新村仔新尾石橋復興凹)
　(石頭嶺石陂坑小門寨小桂凹舊村髙埔沙凹嶺凹/横岡輋背洞内西涌港尾枯子蓢赤山白花尾蓮麻)
　(坑大蓢東坑解葵坑大水坑逕口大河渡/鴨鬱髙尾田坑松園村田寮夫子嶺古寮)俱移并續
　遷共豁田地八十頃有竒於平海置重兵盤圓口諸
　處因界設守展界稍復今從惠州營撥守諸汛(大鵬/所守)
　(備一把總一兵三百名五通嶺五名鹽田䑓千總一/兵三十名大梅沙五名少梅沙五名鴉梅山五名關)
　(湖把總一兵二十名西山五名水口五名黄坑五名/老大鵬把總一兵三十名墪頭港十名白雲十一名)
　(稔山千總一兵三十五名平海所都司一守備一兵/一百八十九名盤圓口千總一兵三十三名小漠五)
　(名/)候閲定
過白鶴峰訪蘇文忠公軾宅遺址及豐湖諸勝
　按軾紹聖元年以端明殿學士追一官落兩職知呉
　州行至當塗責授寜遠軍節度副使惠州安置以十
　月至惠寓居合江樓作詩云海上葱朧氣佳哉二江
　合處朱樓開蓬萊方丈應不遠肯為蘇子浮江來葢
　樓為一郡之勝西江龍江至此而合西流以出虎門
　也尋遷嘉祐寺明年復返始營白鶴居有詩云今年
　復東徙舊館聊自憇已買白鶴峰規作終老計長江
　在北户雪浪舞階砌青山滿墻頭䰀鬌幾雲髻今已
　作道觀矣然詩中景物猶可想見觀有井亦蘇公鑿
　有待鑿平江百尺井要分清暑一壺氷之句自注營
　白鶴居鑿井深四十尺而得泉云其旁有翟秀才林
　行婆居址翟秀才者名逄亨性至孝博洽羣書郡人
　號為翟夫子林行婆即與浮杯荅語者見傳燈錄作
　凌行婆二人皆軾所甚重嘗有暮出詩云林行婆家
　初閉户翟夫子舎尚㽞關又有過西隣翟秀才家詩
　云繫悶豈無羅帶水割愁還有劍鋩山觀此則二人
　之襟抱亦可見矣去觀稍遠有香積寺軾所時游嘗
　寫之白鶴故居圖中懸泉百仞三山遶之三山者大
　北山象頭山白水山也軾以為羅浮之東麓有三山
　屏擁僧舎小一溪雷轉松隂凉之句豐湖去郡城八
　里横槎水自北注之其間有潄玉灘㸃翠洲明月灣
　雜花島陳偁領州事時所築軾尤賞愛嘗有新年詩云
　海國空自暖春山無限清氷烟紛瘴雨雪菌到江城更
　待輕雷發先催凍笋生豊湖有藤菜似可敵蓴羹自注
　云豊湖有臙脂藤味滑美𩔖蓴也軾侍妾朝雲死遂𦵏
　之湖上今墓猶存旁有六如亭取雲臨終時所誦梵偈
　云軾在惠又有憶舊詩云合浦買珠無復有當年笑
　我泣牛衣自注家白鶴峰下悼懐同安君故有牛衣之句
　葢是時軾妻已先亡而貧困以為不若漢王章得罪而妻
　子徙合浦反得致産百萬也再考白鶴之居以紹聖四
　年三月成四月責授瓊州别駕昌化軍安置拜命即行
　得安居者僅七十二日焉紹興三年䖍賊周十隆陷州城
　盡燬官民廬舍獨㽞軾居致奠而去其見重如此
　平海所洪武二十七年指揮花茂築周五百二十丈
　雉堞二百八十
　梅蟠者元豊八年舉進士多才博學授廸功即郷人
　人稱為梅夫子今地名有大梅沙小梅沙或其後
　人所居也唐庚有贈梅夫子採藥行
　飯籮岡洪武間設内外管理廵檢司後移黄浦墟碧
　甲山亦有廵檢司後移淡水墟
　船澳文信國移軍表求入朝處
丁未行四十里過羊蹄嶺仄徑斗絶險過大庾約十里
而得平壌又八十里止海豐
戊申行四十里過白沙又四十里次東海滘驛
己酉行七十里至燈籠山又五十里止碣石衞總兵陳
耀率甲士千人來迎遂登山以望羣山趨拱盡於海隅
諸島環之眞要區也
　元年畫界自雙園村歷琵琶寨等境(窩舗村圓墩圍/南門江村田寮)
　(下村羊蹄嶺鮜門港南門山渡頭陂青草頭東郷西/洋舗丁張龍郷黄嶼鄉大德鄉埕前郷長福橋寮口)
　(郷後湖鄉佛山郷南埕鄉烏坎村南竈碣石衞上林/郷海峽北輋大蘇寮鹿欄上峝沙尾洲仔華埔溪上)
　(寮文昌郷大寨後窟烏頭圍赤/企仔下寮郷東樟郷前詹郷)至靖海所為海豐邊
　邊界以外距海三十里三興寨牛扼寨海山港十里
　水尾寨東寨水尾上村圓墩寨汲水門寨出水村及
　附海五六里至一里黄家村等(新寨駱坑寨新西寨/淤牛坑大坑寨牛朗)
　(寨新逕寨莆嶺上罟/寮中罟寮下罟寮)俱移并續遷共豁田地三千二
　百四十頃有奇因界設守展界稍復今從碣石營撥
　守諸汛(小漠港十名鮜門港把總一兵五十名謝道/山十五名梅隴坡千總一兵五十名青草頭)
　(西䑓十名青草頭東臺把總一兵二十五名長沙臺/十名馬鬃山十名􁪭下寨守備一兵二百五十一名)
　(扁涌湖把總一兵三十名大㡌山兵十名㨗勝所遊/擊一千總一兵二百五十五名白沙湖把總一兵五)
　(十名娘岩山五名大魔山五名大德港西臺兵二十/名大德港東臺把總一兵三十名南海下灣五名南)
　(海上灣五名烏􁪭港西臺千總一兵五十名湖東澳/東臺千總一兵三十名海甲山五名甲子港把總一)
　(兵二十名蘇公澳五名圭湖墪五名烏墪港東臺千/總一兵一百名小城汛三十名觀音堂五名﨑石港)
　(三十名田尾寨把總一兵一百名滴水墪五名/三洲墪五名湖東港西臺把總一兵一百名)候閲
　定
　五坡嶺在縣北二里宋景炎戊寅文信國自潮陽走
　海豐至此方作食為元千户王惟義所獲正德丙子
　提學副使章拯於其地建表忠祠祀信國以鄒㵯陳
　龍復劉子俊杜滸蕭明哲張唐熊桂林竒呉希奭陳
　子全徐榛蕭資從祀皆行府僚屬也
　碣石衛城在縣東一百二十里孤懸海表城西南五
　里即大海洪武二十七年指揮花茂建周一千一百
　二十丈雉堞二千二百六十二敵樓四樓下闢門康
　熙八年重築城外有旗峰山山狀如旗半枕海上西
　南彞入貢望此為表識峰下有桂林書院故為永興
　寺廢而改作
　海豐所在縣署
　㨗勝所海島也在縣南八十里土名石獅頭施公寮
　諸村税二頃有奇城去海二里洪武二十八年千户
　候良築周四百七十二丈雉堞九百四十敵樓四樓
　下闢門
　甲子門所在縣東二百五十里洪武間千户盛玉築
　城周五百九十丈雉堞一千一百八十敵樓四樓下
　闢門城西有西峰書院提學魏校毁西峰寺改建城
　下有甲子門水兩山夾石􁌆港北接大陂溪龍江諸
　水入於海海口有大石壁立上下各刻六十甲子字
　故名其傍有竒石十八人呼為十八學士石宋景炎
　丁亥端宗自閩航海駐此舊有廵檢司在石帆都
　長沙海口在金錫都一名麗江合大液小液龍津赤
　岸諸水入於海有大金籠山雄踞海口宋端宗嘗改
　名金龍
　謝道山在縣南二十里志作射道大魔山志作大磨
　娘岩志作娘岡
　梅隴海島土名燕洲蚊寮新圍王公諸村税十三頃
　有竒
　􁪭下馬頭有城周一里近扁涌湖去縣五十里其海
　島土名南湖東坑門烏岸汕頭浪涌諸村税二頃有
　竒又􁪭東海島土名蛋家宫坭坦浩洋諸村税二頃
　有竒
　大㡌山土名黄厝寮税十頃有竒
　大德汊土名南海諸村税四頃有竒
　烏􁪭海島土名深田湖沙墩諸村税三頃有竒三洲
　湖東港海島土名湖東海仔等村税二頃有竒
　甲子門東有海島土名深澳諸村税約一頃以上諸
　島俱有陸路可通
　鮜門港口廣可半里去縣六十里
　大德港口廣可半里去縣一百一十里
　異物志南海多鯨鯢伐林邑時得鯨頭於海嶼如數
　百斛圌頂上一孔大如甕俗以為珠穴又有瓌雷魚
　大一丈生子朝出食暮宿母腹入從臍中出從口中
　腹有二洞貯水養子一洞容二子又有䱟魚南越謂
　之狼藉魚長二丈觜長六尺廣三寸左右生齒如鋸
　又有黄雀魚毎八月化為黄雀十月入海為魚
己酉行七十里至長青寨又四十里至龍江堡又四十
里止惠來所過村落炷香結綺迎導甚盛
　潮屬九邑附海者五惠來其西境也稍東為潮陽而
　揭陽在其内其東偏之地牙錯潮澄間者亦遷又東
　為澄海郡治在其内去海稍遠故附郭之海陽無遷
　又東為饒平過分水關即閩界矣兀年畫界自靖海
　所歷洪橋小黄岡田心寨至神仙寨為惠來邊邊界
　以外附海八里至一里湖邊鄉等(後衡寨前林村西/莊村菓山鄉下後)
　(陳村驛後鄉後湖寮石/塘驛東湖鄉葢洋寨)皆移并續遷共豁田地八百
　三十七頃有竒於靖海所諸處因界設守展界稍復
　今從惠來營撥守諸汛(湖仔墩五名神泉港東臺把/總一兵二十名神泉司把總)
　(一兵一百九名澳角山五名溪東山五名茭梭山五/名沿錫山五名東山五名後池山五名湖口港五名)
　(大架山五名石牌澳十名靖海港東㟁千總一兵二/十名靖海所把總一兵一百四十二名後表山五名)
　(小黄岡寨把總一兵/九十名茆洋五名)候閲定
　邑設於嘉靖四年先為潮陽縣之惠來諸者以去邑
　治逺甚吏不能理遂於其地設縣割海豐之龍溪諸
　都以益之治羊尾
　金剛髻山去縣七十里尖峰秀㧞漁舟歸海上視以
　為凖
　靖海所城在大坭者洪武二十七年百户董聚建周
　五百五十丈舊𨽻潮陽嘉靖三十二年改𨽻惠來久
　廢址存
　神泉港在縣南十里昌山之陽中有大石潮没而汐
　見人謂之石龜舊設神泉廵檢司因苦海寇官兵寄
　寓他所民居蕩析嘉靖三十三年分廵道尤瑛令知
　縣林春秀築城周三百丈曰神泉澳城今廢又南四
　十里有赤沙澳沙堤可蔽海濤海艚多泊於此
庚戌行七十里至武寜驛又二十里至小黄岡又三十
里渡練江海口過海門所又二十里次潮陽
辛亥行三十里至逹壕海島登最髙峰陟峻坂五里許
始至極巔一望大海浩汗無際諸洲島演漾其中更有
遠峰如簪如髻乍明乍滅於重山之外即南澳諸山也
欲仍返潮陽宿會大雨止桑田
　元年畫界自神仙寨歷古埕村等境(海門所桑田山/虎頭山禄景山)
　(石井/寨)至洪岡山為潮陽邊邊界以外附海四里至一
　里鳯山上下寨等(西蘆寨禄景舗赤水寨竹林/寨海田寨華陽寨桑田寨)及逹
　壕埠海島俱移并續遷共豁田地七百六十頃有竒
　於海門所置重兵因界設守展界稍復今從靖海營
　撥守錢澳諸汛(河背砲臺千總一兵三十二名猷灣/砲臺把總一兵三十四名錢澳五名)
　(岡頭/五名)又從潮陽營撥守徑門諸汛(徑門五名徑門口/五名東山口五名)
　(後溪十名蛋家宫五名糞箕灣五名華陽臺二十名/石井千總一兵八十名門闢臺三十名南砲臺四十)
　(名河溪口十名桑田堡把總/一兵四十九名竹林二十名)又從逹壕營撥守二汛
　(河渡門四十名/磊石門四十名)候閲定
　自洪岡歷深埔山至鄒堂山為揭陽邊邊界以外附
　海八里至三里雙港等(土尾郷大蓮郷石港郷青㠘/郷大寮郷塔岡郷鐵塲郷後)
　(田郷仙埔郷/楓郷鄒堂郷)俱移并續遷共豁田地八十六頃有竒
　於舗前河置重兵因界設守展界稍復今從潮州營
　撥守諸汛(北砲臺把總一兵五十名/青㠘把總一兵五十名)候閲定
　水經注員水又東南一千五百里入南海東歷揭陽
　縣王莽之南海亭也今縣西北有揭嶺意為漢舊治
　晉義熙間分揭陽立潮陽治臨崑山韓文公為刺史
　遷治棉陽即今所也揭陽至晉時已省宋復立於玉
　窖山
　海門所洪武二十四年設二十七年百户蔡春遷今
　所更名海門旁有錢澳山石壁鐫蓮花峰三大字萬
　厯六年遊擊金丹於此設蓮花營駐水軍以防宼
　逹壕埠海島也籌海圖作逹頭埔在潮陽澄海之間
　西與潮陽之招寜廵司招收塲諸境相接止隔一河
　其河之南口曰河渡門北口曰磊石門兩口俱陿止
　容一海艚入去潮陽邑治三十里周六十里有赤岡
　寨青林寨(籌海重編/作青藍寨)下尾寨圓山尾渡頭鄉白沙溪
　頭杉寨下穢茂洲西墩割頭沙浦松子山湖仔割洲
　澳頭諸村民税八十七頃萬厯間海宼林道乾營巢
　於此名曰華羙遷界時棄不設守有海宼丘鳯者據
　之十九年討平始設重鎭焉
　大忠祠在潮陽東雙忠廟之左祀文信國章熙記曰
　公屯潮陽時有盗陳懿劉興數叛附為害公誅興攻
　走懿則潮陽實蒙公惠德一宜祀公謁雙忠廟作沁
　園春詞悲歌激烈則東山乃公忼慨矢志之所二宜
　祀公由潮陽西奔五坡嶺被執復返潮陽見張洪範
　秉義不屈則潮陽為公窮阨仗節之地三宜祀𢎞治
　丙辰邑令姜森復建雙忠廟祀唐張許二公亦曰靈
　威廟始於熙寜間有軍校鍾英奉遣入京道經睢陽
　夢神告以遺像處命持歸立廟於東山覺而求之寢
　殿後果得銅像十二銅輥二遂持以歸言於有司而
　立廟焉天順間嶺宼薄城望見空中車旗憚不敢逼
　後又有漳宼尋破滅捕得生口自言若有物禁其手
　握兵不能動屢著靈異廟貎日新
壬子行一百十里次潮州府登東山謁韓文公祠海陽
　縣元年無遷三年續遷豁田地二百七十八頃零(村/名)
　(不/錄)
　文公祠在縣治東山上即名韓山頂有三峰形如筆
　牀韓文公守潮嘗於此作亭曰東山亭後人因名之
　曰侍郎亭而作祠於其旁有文公手植橡木二本號
　為韓木郡人以其花之多少卜科第之盛衰竹坡詩
　話載宋學士王大寳贊并序畧曰亭隅有木虬幹鱗
　文葉長而傍稜相傳為文公所植人無識其名故曰
　韓木舊株既老𩔖更蕃滋移植輙死遇春作華或紅
　或白簇簇附枝如桃狀而小贊曰召公之棠孔明之
　柏既咏勿剪且歌愛惜瞻彼韓木是封是沃匪木之
　凟德化惟服宋陳堯佐劉允楊萬里皆有詩
　韓江在韓山下源出汀贑㑹於三河合産溪九河鳯
　水過鳯栖峽經鱷溪至於江經老鸛洲分流為三入
　海江遶郡東門外有湘子橋過橋即韓山也東湖又
　在韓山之後按憲宗元和十四年迎佛骨入禁中公
　上表極諫帝大怒將抵以死裴度崔羣力救得貶潮
　州刺史明年三月至潮七月羣臣上尊號大赦十月
　準例量移袁州首尾在潮七月耳今潮人家弦户誦
　皆文公之教盛德入人之深如此
　鱷溪一名惡溪有鱷魚四足黄身修尾其形如鼉似
　龍無角似蛇有足口森鋸齒其運尾猶象之運鼻尾
　有三鈎極利遇人畜以尾㦸而食之生卵甚多或為
　魚鼉之屬文公知潮州以一羊一豚投谿水為文告
　之是夕暴風震雷起谿中數日水盡涸魚徙六十里
　宋咸平間陳堯佐通判潮州有硫黄張氏子與其母
　共濯於谿濵鱷掉尾鈎子去母號呼求救已不能及
　堯佐勑二吏操網捕之吏投網得鱷重不能舉更集
　百夫曳而出之箝其喙械其足車載而斮之於市鱷
　患遂息堯佐作戮鱷魚文世亦傳之此如禱蝗捕蝗
　各以誠感不必一術也
　文公在潮嘗與僧大顚游處顚生而神異齠齔時依
　止慧照元和間得法希遷歸立禪院於潮陽之靈山
　出入猛虎隨行手植荔枝千餘株以銅壺灌之皆遍
　文公與孟簡尚書書云有一老僧號大顚頗聰明識
　道理故自山召至州畱十餘日因與徃來後愈以祭
　神至海上遂造其廬及去畱衣服與别長慶中顚示
　寂或啓其墖惟見一鏡外集又載公與大顚三書舊
　本無之至宋元祐七年始出注云唐元和十四年刻
　於靈山歐陽公集古錄收之而蘇子辨其非是朱文
　公又篤信之而黄東發以為不然近世予同里蔣之
　翹辨之曰按書末題云吏部侍郎潮州刺史公以刑
　部侍郎貶召還久之乃遷吏部不應此時即稱吏部
　定係偽作予謂三書為僧家所藏葢刻於公去潮之
　後僧家無識紀遺書之歳而署後日之官遂若可疑
　實無足怪也三書文筆絶髙簡當以朱子之言為正
　靈山去潮陽邑治二十五里有卓錫泉及大顚禪院
　至今猶存公有左遷至藍關示姪孫湘詩云一封朝
　奏九重天夕貶潮陽路八千欲為聖明除弊事肯將
　衰朽惜殘年雲横秦嶺家何在雪擁藍關馬不前知
　汝遠來應有意好收吾骨瘴江邊青瑣髙議載湘字
　清夫公之姪也有道術能頃刻禁花使開一日戱於
　公前聚土覆以盆舉之得碧牡丹二朶葉有小金字
　即雲横二語也公不解所謂後以謫行始悟前語遂
　足成此篇酉陽雜組亦云按史公從子老成乃兄弇
　之子老成生子二長湘字北渚登進士第為大理丞
　次滂未仕而卒集中明云姪孫而訛以為姪况湘登
　第在長慶癸卯後公遷謫四年豈既學仙而復入仕
　乎至花中顯字之説鄙俚荒誕益不足言矣惟公又
　有曾口示湘詩而曾口在今曾城縣則湘之從行入
　粵甚明藍關舊注以為嶢關葢即杜甫詩所謂藍田
　關也公赴謫諸詩自道傍堠以下前後次序班班可
　考其云知汝遠來蓋公先行而湘復自後追及也今
　惠潮之間有藍關往來題咏甚多乃襲詩中語而為
　之者尤足一噱黄佐粵志止載湘子橋之名而藍關
　及湘子學仙事皆不錄甚是
　公瀧吏詩云州南數十里有海無天地颶風有時作
　軒簸眞差事贈元十八詩云峽山逄颶風雷電助撞
　捽葢粤人多苦颶風也作時無物不摧謂之鐵颶土
　人多作地室以備颶每將至天脚有暈如半虹粤人
　謂之破􁨁亦謂之颶母子瞻颶賦所謂斷霓飲海而
　北指赤雲夾日以南翔者是也既見此徵則天地改
　色海水自鳴禽鳥啾沸畜産犇駭土人倉皇徙炊器
　及薪米食物挈家走入穴中聚首屏息不敢出氣居
　久之而颶乃作但聞木石器物相撞擊於空中聲如
　雷礟葢其所居室及室中所有大率毁敗矣颶初起
　嘗於東北既乃極於西南謂之蕩西亦謂之廻南三
　晝夜乃已穴中人度颶且已乃敢緣梯徐上探首出
　穴外察颶果息始復出治室屋以居焉子瞻賦云夜
　拊榻以九徙晝命龜而三卜又云理草木之既偃葺
　軒楹之已折情景亦略相似也字書從風從具謂具
　八面之風今粵人讀如貝音
　公南食詩鱟實如惠文骨眼相負行蠔相粘為山十
　百各自生蒲魚尾如蛇口眼不相營蛤即是蝦蟆同
　實浪異名章舉馬甲柱鬭以怪自呈山海經鱟形如
　惠文惠文法冠也舊説鱟眼在背骨宜作背按爾雅
　翼云鱟背有骨長七八寸如石珊瑚則作骨亦可鱟
　殻甚堅可為冠亦可屈為杓尾可為小如意燒其脂
　可以集䑕性畏蚉螫之立死暴日中不死隙光射之
　立死蠔即牡蠣初生如拳漸長至一二丈巉巖如山
　毎孔有肉潮至孔開吸小蟲食之粤人多用其殻以
　壘牆蒲魚一名􁟲魚粵人多食石蛤一名山鷄味甚
　美然退之又有寄柳州食蝦蟇詩云予初不下㗋近
　亦能稍稍似不無小異耳章舉有八脚形如烏賊而
　大亦曰章魚粵人用薑酢煠食味同水母馬甲柱舊
　注即江瑶柱也詩又云惟蛇舊所識實憚口眼獰開
　籠放其去鬱屈尚不平本草言嶺南人截蚺蛇肉作
　鱠以為珍味今盧亭蜑家岐黎之屬猶噉蛇云
　公在潮時有趙德者攝海陽尉公特與友善令督州
　學生徒即坡公所謂潮人初未知學公命趙德為之
　師者也及將移袁州欲要與俱行德不可而止公作
　長篇贈之略云不謂小郭中有子可與娯心平而行
　髙兩通詩與書又云相期風濤觀已久不可渝又嘗
　疑龍蝦果誰雄牙鬚按水經注滕修為刺史鄉人語
　修蝦鬚長一尺修以為虛其人至東海取蝦鬚長四
　尺修始服所謂龍蝦也段公路北户錄云海中有大
　紅蝦頭可為冠鬚可為簪杖劉恂嶺表録云紅蝦大
　者七八尺至一丈
　元年畫界自鄒堂山厯蓮塘山等境(蓬州所鷗汀背/南洋外沙南洋)
　(寨樟林村洪溝/村仙村鹽竈村)至驛邊村為澄海邊邊界以外附海
　三里小坑等村(乾岡村白頭村新寮村大塲天港/玉井石城頭夏止鮀浦蓮塘村)皆
　移并續遷共豁田地五百三十五頃有竒於鷗汀背
　諸處設重兵因界設守展界稍復今從澄海營撥守
　諸汛(小坑五名溪東港二十三名蓬州所守備一把/總一兵一百四十三名西港七名東港九名鷗)
　(汀背千總一兵三十三名新港二十名外沙把總一/兵十九名南港十七名東湖砲臺六名三灣把總一)
　(兵十一名平湖十六名南洋都司一千總一兵二百/七十八名山頭把總一兵十六名東隴臺把總一兵)
　(二十六名樟林守備一千總一兵二百/七十八名鹽竈臺把總一兵十八名)候閲定
　蓬州所城洪武二十年指揮花茂奏於蓬州都下嶺
　村置所以通商彝出入之路二十七年移鮀江都西
　埕内三十一年百户董興始砌石城周六百四十丈
　城樓四月樓四原屬揭陽嘉靖四十二年析置澄海
　遂改屬焉天啓五年知縣馮明玠重修
　水寨城在縣西蘇灣都白塔寺北洪武三年指揮俞
　良輔築鑿池置水關西北通海可泊戰船池圍二百
　一十丈深一丈今廢鄒堂山昔有逸士居此臺址尚
　存
　小萊蕪山在邑東十里海中一名㽞子山又前二十
　里為大萊蕪山一名雙髻山
　鳴洋在南灣海中時有聲如雷鳴東則風鳴西則雨
乙卯行四十里踰白石嶺又五十里過黄岡又四十里
止柘林
丙辰登鷄母嶼泛舟至南澳東望皆閩山矣是日仍返
黄岡
丁巳返潮州
　元年畫界白驛邊村歷水磨村等境(長富村市頭村/黄岡江台埭大)
　(城/所)至分水關接福建境為饒平邊邊界以外附海柘
　林寨等(賴家下岱埔下岱上灣下灣上/里鄉大埕鄉長美神前嶺後)及海島井洲
　等皆移并續遷共豁田地六百一十五頃有竒於大
　城所置重兵因界設守展界稍復今從黄岡營撥守
　諸汛(玖溪橋把總一兵二十名員頭臺五名峙頭臺/五名五塘港五名獅頭五名林厝五名草尾五)
　(名下尾五名竹林十名横山把總一兵二十三名南/□十名大城所都司一千總一兵一百六十四名上)
　(里尾十名紅螺山把總一兵九名鹽樓山五名鷄母/澳把總一兵九名柘林守備千總一把總一兵一百)
　(六十名青山十名鐵牛/港把總一兵三十名)侯閲定
　大城所在縣東宣化都鳯獅合山之下洪武二十七
　年百户顧實築周六百四十三丈嘉靖戊戌重修増
　廓五十三丈
　大尖山在縣東南百里峻如筆立為髙埕柵之鎭其
　東大埕栅有鳯髻山左虎嶼右獅嶼相距半里許西
　大港栅有烟樓山(疏作鹽/樓山)南柘林寨有紅旗山下為
　柘林澳皆邑險隘四栅之中設大城千户所其東南
　有鯉魚山又二里有紅羅山(疏作紅/螺山)港通潮水蟠蜒
　四十里柘林在其南暹羅日本及海賈嘗泊巨舟於
　此
　黄岡鎭城在饒平西南九十里宣化都去府城東南
　亦九十里正南去海十里嘉靖間知府郭春震建城
　周一千二百餘丈門四　國朝順治十七年饒鎭總
　兵呉六竒重建周六百五十五丈髙一丈三尺堅厚
　倍昔以黄岡溪而得名黄岡溪有三源一源出九嵕
　山南流五十里至縣東南兩山對峙為河門一源出
　桃源山北流二十里經縣北城隍山一源出梅峰東
　北流二十里經縣南天馬山皆入於河門并行十五
　里至呉阬渟瀦中有巨石如獅虎曰石溪又十里有
　盤石中起一竅出温泉曰湯溪流經燈墖溪㑹大榕
　小榕潘叚三溪流十五里為黄岡溪分為三溪入於
　海有棲雲亭在鎭城之石壁山松筠蒼翠石洞窅㝠
　羣峰環繞滄海在目一方勝槩也余散人所築自黄
　岡東南三十里為大城所更十里為柘林寨又東八
　里為鐵牛港即閩界矣自柘林而南至南澳海程四
　十里自黄岡而東稍北二十里為分水關
　柘林寨嘉靖四十五年提督侍即呉桂芳題設指揮
　一員官兵一千一百七十五名兵船四十五遇汛出
　洋後以倭警更益兵千餘
　市頭郷小洲也在黄岡西南五十里長十里廣二里
　員頭鄉與市頭相接係界内
　井洲鴻門皆海島在黄岡正南二十里周四十里隔
　水半里曰石狗門
　海山島在井洲東南隔水十餘里周四十里
　大金門小金門在海山外無田土
　下尾溪一名水寨溪邑南四十里有程洋岡宋哲宗
　時塲官李前於此鑿溪東行十五里至神山㑹水寨
　溪
　南澳山界連兩省蜿蜒於潮之饒平漳之詔安綿亘
　二百里望之三峰如筆架下藏三澳曰深澳曰青澳
　曰隆澳延袤三百里田土饒沃舟楫為路有鎭城南
　枕金山北控蠟嶼雲葢揭其東有古寺焉果老羊□
　白牛鷄籠諸山迤邐而東散為前江後汐西閣諸村
　又東則為長沙尾南有白沙烏頭諸村設走馬舗戍
　兵所往來也西有内澳外澳及竹栖九閨諸澳則閩
　境矣有太子樓在城南旁有行宫故蹟宋少帝駐駕
　之地也明王弼詩云叠石為樓雲影平樓荒空有石
　峥嶸殘基草長隂狐嘯幽壑人稀野燐明少主覊魂
　悲海島孤臣忠魄遶殘營只今樓下潺湲水似為當
　年作怨聲有侍郎嶼宋陸秀夫後人家於此故名嘉
　靖間郡守葉元玉得陸氏遺譜於秀夫之裔孫大䇿
　兵燹之餘僅存二葉中云侍郎墓在南澳山青徑口
　又云公四子有曰繇者好漁獵被逐遂家於此及崖
　山之變秀夫盡驅妻子赴海而此支幸存其後子孫
　散處郡境云譜後有水村劉壎詩大䇿嘗訪其族人
　於海邊沙岡耆老引大䇿入左畔青麻園指其地曰
　此學士館遺址也其蓮花石磉約丈許天井階䦨次
　第如故但青徑之墓則不知其處矣侍郎為海州人
　大䇿家又藏有廣陵牡丹圖卷林霽山題詩云南海
　英魂叫不醒舊題重展墨香凝當時京洛花無主猶
　有春風在廣陵霽山亦宋末義士也洪武二十六年
　信國公湯和經理粵疆奏南澳為倭藪請徙其人内
　地澳地遂虛(閩志云成/化間徙)而糧額未豁正德六年知府
　譚綸奏以廣濟橋鹽利抽補民便之自後海宼許棟
　許朝光呉平曾一本等先後據為窟宅而倭舶之入
　宼者盤牙雜處以互市為名廣捕急則犇閩閩捕急
　則犇廣匪茹紏結非復人境許棟者黄岡人也自幼
　為盗招集多人遂為渠率無子養謝氏子為子名之
　曰朝光分所部授之令抄掠潮陽招收塲諸處而身
　往外洋嘉靖三十二年棟自日本歸朝光遮殺之石
　牌澳盡有其衆遂搆巢澳中自稱澳長官兵莫能制
　當事屈意招撫令居海陽之闢望村朝光擁衆桀驁
　分遣其黨據牛田鮀浦諸海口商賈往來給票抽分
　名曰買水朝光居大舶中擊斷自恣或嚴兵設衞出
　入城市忘其為盗也時又有何亞八者與其黨鄭宗
　興王直徐銓方武潛引佛大坭國番舶入宼三省皆
　被其毒三十三年提督侍郎鮑象賢定西侯蔣傅遣
　副使汪柏指揮黒孟陽等督兵捕之擒亞八於三洲
　銓武宗興次第授首於柘林諸處邊患少息明年許
　朝光為其黨陳滄海所殺三十七年倭據黄岡海寇
　許老等挾之為亂瀕年不止四十二年倭復大至衆
　號一萬明年繼至者又萬餘提督侍郎呉桂芳調狼
　土官兵四萬五千福兵一萬五千以申威營總兵俞
　大猷副總兵湯克寛總領之相持兩月賊不得野掠
　少困官兵一勝之􁪷水神山再勝之大德港又㑹颶
　風三日倭䑸自相撞擊覆溺幾盡而海宼呉平起倭
　之敗散也餘衆不能軍平收而有之退保南澳搆巢
　以居流突神山古埕諸村及漳之懸鐘事聞勑兩省
　協勦總兵戚繼光都司傅應嘉率兵深入搗其巢穴
　平乘小艓逸去或見其死於海島抱枯樹成稿腊焉
　而曾一本復熾曾一本者詔安人呉平之部曲也險
　狡多智數自殺叅將繆印遂不可制總兵俞大猷使
　人誘降欲生致之一本覺其意因借以愚大猷挾大
　艘六十直趨大鵬一把總察其意色非是言於大猷
　大猷始倉皇修戰備陳未定而賊發投火爇官船俱
　盡一本遂縱掠直抵廣州題詩海珠寺壁以誚大猷
　揚帆竟去隆慶三年廷議特簡兵部侍郎劉燾總督
　福建兩廣以討之燾至㑹同閩撫塗澤民粤撫熊桴
　遣總兵俞大猷郭威李錫叅將王詔等相機撲勦連
　勝之銅山懸鐘蓮澳一本手爇砲以擊官軍炮炸墮
　指并傷其足遂被擒伏誅其餘黨林鳯林道乾等猶
　綿延不絶鳯為官兵所逐走呂宋攻其玳瑁港破之
　築城以守治戰艦勾番人為入犯計萬厯二年閩撫
　劉堯誨偵知之遣人馳諭呂宋國主發兵討捕鳯勢
　大挫逸入廣澳總督侍郎凌雲翼檄總兵張元勲副
　使趙可懐擊之碣石破之又敗之淡水洋鳯遁走不
　知所終而林道乾遂據南澳與其黨朱良寳魏朝義
　莫應敷宼鈔諸路無虚月官軍搜勦急道乾走交趾
　良寶據南洋總兵張元勲用攻車䧟其壘良寳死於
　是總督侍郎殷正茂㑹同閩撫堯誨請設重鎭於南
　澳外以奪海宼之巣内以絶接濟之路左以伸閩之
　臂指右以固粵之門户又可以興屯田開海利朝議
　然之遂設協守潮漳副總兵一員領戰船十三兵六
　百餘名令於南澳要地創城池建營屋以居粤之柘
　林閩之懸鐘皆聽其節制責令兼防兩省往來討逐
　無以宼氛流逸為解此鎭城開設之始也萬厯四年
　總兵呉繼芳建城周五百丈髙二丈二尺門四自設
　鎭之後兵民安處生聚殷富宼氛偃息比於内地而
　竝海諸汛亦得息肩矣萬厯二十年粤帥陳璘廵歴
　至其地見地力未盡課民種樹璘捐資先種松苖四
　萬杉苖三萬以倡之官民因而踵成數年之間蔚然
　葱茂民居益稠有南澳種樹記見志中時有章熙作
　南澳賦曰相彼南澳為潮邊幅環大海濵枕金山麓
　浪澎湃而作聲潮旁午而拖緑淼淼㝠㝠天連日沃
　元元寞寞魑形鬼物冰岸横飛雪崖磅礴烏巖如䃜
　之堆白沙如練之束後宅如屏之張長尾如釜之覆
　淄頭前錢竹栖獵隩左輔右弼灣灣矗矗大小彭山
　又有萊菔金山岐山遠近側目黄芒陳岐杳㝠元谷
　柘林樟林蒼蒼鬱鬱九閨洋嶼白牛西閣平原矌野
　水暖土沃可耕可獵有禾有榖先種後熟則謂之稑
　有實無稊則謂之稢涯巖紫菜可當采葍燕窩藻粉
　不盈一匊至若海錯尤難枚舉阿羅一首十身如許
　鰼身十翼鱗有毛羽鱟牝負牡䱜腹有子豚膏可燃
　命之懶婦白鯊吹沙又云射鮒烏鰂噀墨水黒如霧
　方諸珠垂車鰲肉吐帶殻玳瑁珊瑚火樹將軍大㡌
　龜脚鷄距更有鹽埕曵白如布網桁雨零如杙罝兎
　徵其槽漏可充外府是山海之在南服也不過一勺
　之水一􁆣之土昔天兵之下閩廣也罙入其阻誰敢
　予侮是故大國小邦外趨内附呂宋琉球南金大賂
　占城暹羅隨波飛渡佛齊闍婆勿敢互賈眞臘彭阬
　疾馳如騖粤自棄捐爰嘯其旅蕞爾丘墟不𨽻疆圉
　是以日本倭奴西番醜鹵猖獗憑陵跳梁跋扈據為
　巢穴孳育狐䑕有林道乾寨依河渡許朝光巣隆澳
　深處有曾一本薙草盤踞蝡蝡蟊賊嬲偕嚨􁆕胠篋
　探嚢膾肝啖脯潢池㺯兵洪濤駕櫓凡我元元荼毒
　何苦臺府奏聞聖皇赫怒授鉞元老奮揚厥武剪其
　巨魁勦其終怙滅竈剗壘魚遊鼎俎石畫廟籌肇開
　總府相度土功版築百杵巍巍金墉礱礱□礎髙髙
　牙纛森森什伍礙日蚩吻連雲棟宇舳艫帆檣環匝
　鈎𤨏千倉萬箱峙積粻糈招集流携惠通啇賈島蠻
　膽寒喙息傴僂童童桑柘芄芄苗黍濟濟青畬亦知
　藝圃昔為獍巢今變鄒魯海不揚波功豈小補
　附瓊州府轄三州十縣中有五指山乃黎岐所居而
　州縣反環其外惟定安居中餘皆濵海勢不可遷但
　即濵海之村畫界禁民外出自海口所歴龍岐村(興/仁)
　(村調塘村/演順村)至豐華村為瓊山東畔邊自那豆村歴溪
　尾村(雲樓村林梧村茭塘村潮灘村抱凌/村沙港村南海村南􁩽村青一村)至邁陳村
　為文昌邊自馮家村歴㯽榔埇(排田村官塘村嚴村/沙䇭村山墩村歐村)
　(䨇萬水村龍灣村舊地村苖美園/村教村草塘村潭門村斗牛村)至舊縣村為㑹同
　邊自營内村歴頭稍村(得環村後埇村多坭岐村古/㽞村招撫村竹仔羅東邊田)
　(村西邊田村下坡村嶺村黄枝塘/村下落尾村油潭散村買䃹村)至沙尾上村為樂
　㑹邊自南港村歴多格村(青山營馬容村横山村栗/鬼村港北村那落村排田)
　(村青頭仔村梅籮村翁墳村大塘村番薗村烏塲村/下坡村上坡村草洋村保定村南道村烏泥村新潭)
　(村長山村東/澳村龍保村)至􁡜前村為萬州邊自南海村歴舊凌
　水村(烏石村楊梅村伽葉村田頭村獨嶺村港波村/多輦村多謀村黎奄村後嶺村祖客村嶺仔村)
　(大墩村桐棲村鹽/竈村番村鷹秋營)至土崛村為陵水邊自抱駕村歴
　竹科村(墩薗村港頭村老孔村老麥村番人塘汙山/村窯爐村溝赤陶村赤靣村黄流村望樓村)
　(容村樂羅村新村九所村十所村羅馬村四所村鹽/爐抱臘村五都鹽樓保平港大小蛋村西廂崖州城)
　(玉皇廟官道新村多奥村多抛村黒泥村打保村三/亞營港沙尾村董隆村多岸村荔枝村小橋營官道)
　(白沙屯村中間爐莊頭村康魚塘村竈/上村藤橋營三丫村南港村窯竈村)至土庫村為
　崖州邊自北黎村歴三所村(十所村髙排村蛋/村踏田村深田村)至海棠
　村為感恩邊自水牛塘村歴哥來村(小園村烏沙/村蛋塲村中)
　(間村居恨村英恨村/沙村四更村馬嶺村)至孽障村為昌化邊自赤里村
　歴留村(蝢積村青豪村英田村神埇村買龍村鄧屋/村零山村握埇村東岸村港坊村沙蘭村權)
　(頓村南吉村東塲村魚骨村水井村地村新坊村白/沙穴村楊市村林屋村峩幔村下埇村鹽丁村新英)
　(港村湳灘村沙地村赤海村南源村馬蘭村陳村公/塘髙山村那烟村羊㑹村苻村千埇村丘黄村三家)
　(村鹹塘村半浦村縲車村海□村凃屋村水流村察/坊村山村鹽田村燭石村㑹埇村薛屋方村大井村)
　(村蘭村潭龍村南邊村趙屋村黄姜村番浦村新地/村新英村琶即村白沙村苻村藤根村寨村茂根村)
　(南莊村鎭遠村黒石村打蠟村松明村沙溝村麥慢/村頓色村打卜村頓樓村遠村誓村笋根村木龍村)
　(安海/村)至木萬頭村為儋州邊自抱東村歴博早村(沙/螺)
　(村那嶺村坡地村多懐村卷/蘇村居執村前南村王洪村)至蘭木村為臨髙邊自
　蛋塲村歴東水村(石□村南楚/村玉抱村)至三墩村為澄邁邊
　自小英村歴西塲村(白廟/墩)復至海口所為瓊山西畔
　邊周環立界二千七百里惟海口所津渡往來如故
　自餘魚鹽小徑俱禁斷不行從瓊州營撥兵擺邊如
　内地候閲定
　山海經離耳雕題二國皆在鬱水南漢武帝始置儋
　耳珠崖二郡元帝時罷孫吴置珠崖郡於徐聞地以
　招遠人竟不從化隋始開郡設十縣又置儋耳臨振
　二郡然元和志有之而隋書不載也惟誠敬夫人廟
　碑有賜臨振縣為湯沐邑之語今崖州是也瓊山漢
　為瑇瑁縣澄邁漢為句中縣文昌漢為紫貝縣感恩
　漢為九龍縣隋大業中置昌化陵水唐貞觀中改紫
　貝為平昌尋又析置萬州臨機二縣今為萬州臨髙
　瓊山南境皆獠所居唐咸通五年遣辛傅李趙四將
　軍提兵擒黎渠蔣璘等遂定其地置忠州顯慶中復
　置樂㑹縣於黎黒村元將朱斌深入黎穴得峒六百
　復置定安㑹同二縣於唐忠州地
　按史唐徳宗時珠崖黎氏三世不賔嶺南節度使杜
　佑討平之葢蠻獠之長故為黎姓而後遂因之為號
　云或曰蠻謂山曰黎以其人環居五指山下故謂之
　黎亦作俚伊尹正四方獻所謂損子産里是也(損子/産謂)
　(食首産子蠻/也里音黎)在内為生黎近外曰熟黎又有岐人即
　隋書所謂㐌也錯居黎中黎人之俗男子耕農射獵
　女子蠶桑織績居常以吉貝為衣僅掩前後名曰黎
　埇椎髻額前女年及笄湼其靣為極細蟲蛾花蘤之
　狀間以淡粟紋謂之繡靣男子亦紋臂股其富者男
　戴藤六角㡌花鬘纒腰銀環綴耳婦人戴花篛笠文
　領露胸加裠數重以五色吉貝為之得中國綵帛折
　取色絲和吉貝織之為黎錦黎單殊精好嘗飲石汁
　醸安石榴花為酒地産香木其木𩔖椿及櫸桞葉似
　橘花白子若㯽榔大如桑椹交州人謂之蜜香取者
　先斷其根皮幹朽爛而心與節不壊沉水者為沉香
　細枝堅實者為青桂香半沉浮者為鷄骨香形如馬
　蹄者為馬蹄香麄者為棧香有竹名􁈝簩為弩極勁
　或云出思牢國李商隠射魚曲云思牢弩箭磨青石
　繡額蠻奴三虎力是也然其音又轉為澁勒東坡有
　詩云倦㸔澁勒暗蠻村即知為瓊産矣又有小馬翠
　羽黄蠟之屬多為服器所資與為市者必因熟黎以
　通於生黎亦有食宿其家與通有無者然重約信取
　償必嚴大率嵗加一倍一緡之逋累之十年即至千
　緡得負責者輙穽繫之用荔枝木關其頸以勒贖滿
　數乃釋其俗不知禮義作木棧以居䝉之以茅形如
　覆盆人卧棧上畜處其下男女無别嘗以春月為鞦
　韆㑹滛歌相挑兩相諧合即為匹偶父母不之禁也
　其送死鑿圓木為棺卜𦵏以卵擲卵不破即為吉壌
　其村聚曰峒峒大者千家小者百餘家峒各有主父
　死子繼夫亡婦代多有藏先朝文告者性兇悖好鬭
　木弓竹弦骨鏃無羽射必命中刀槊不去手小失意
　即起而相擊刺驍徤耐勞苦騰踔險峻飄忽如風悍
　者或捕生蛇食之身嘗蛇腥重報讐刻箭為誓射着
　梁上雖易世不除報已乃除將攻讐必先數日誓戒
　椎牛􁏴飲共為犬嘷自謂其先狗種呼之以冀㝠助
　也其合戰必令婦女從其後戰已婦女競出扶輿創
　殘拾墜矢兩不相犯謂讐止一家傷婦女則婦家亦
　為讐益樹敵故不為也地出竒藥傷者服一丸立愈
　死者宻瘞之妻子相戒勿哭惡得不武名岐尤狼戾
　得内地人輙懸之以為射的使少兒習射或烹食之
　葢其居益深去王化轉遠㡬非人𩔖也凡黎人岐人
　皆吏治所不及唐取黎地開忠州旋廢宋初用李承
　矩為四州都廵檢使拊循得宜民彝安靖乾道間小
　梗即用黎人王日存等招降之官日存為承節郎子
　孫世襲五指生黎歸化者十餘峒由是峒首多王氏
　有王二娘者饒財而得衆心受封宜人為三十六峒
　主老無子請以女襲封許之慶元中通判劉漢初建
　社學勸率有方黎獠遣子受業終宋之世無大亂元
　初設黎兵萬户府即用峒長典兵與州縣爭權相軋
　遂以開釁而海南脊脊多事焉至元十六年用安撫
　使陳仲逹言大發兵遣都元帥朱斌深入黎巣刻石
　五指黎婺得峒六百立安定㑹同二縣及萬全一寨
　而還居亡何居野峒賊起主簿譚汝楫討平之迨至
　順間而黎獠王馬同王官福王六具先後叛攻䧟㑹
　同樂㑹萬安文昌定安元統元年命叅知政事完澤
　㑹兵討之澤至軍受賄取成罷兵自是元亦不振矣
　明洪武二年永嘉侯朱亮祖定雷州威聲遠振諸黎
　望風納欵獨樂㑹小踼洞未順命亮祖遣指揮耿天
　璧討平之盡革元人之弊黎官子孫不得承襲亂風
　少止永樂二年崖州太學生潘隆請身往招黎授知
　縣銜遣之招至七方等八峒生黎八千五百人及抱
　有等十八村已而廵按御史汪俊民又言招黎當用
　同𩔖改遣宜倫熟黎王賢佑銜命以行與之約熟黎
　隨産納税一切徭役無所與生黎新拊者免産税三
　年於是諸黎接踵至招撫官率之以入朝皆優詔勞
　賜之歴宣德正統相繼不絶成化五年七方黎符那
　南叛都指揮王璲討平之後十年其族人符南蛇復
　起圍儋州昌化犯臨髙上命伏羌伯毛鋭將十萬衆
　征之是時賊黨相連結甚衆官軍戰數不利指揮何
　清没於陣諸將皆謂必先剪外宼乃可深入鋭曰不
　然我先搗其巢禽渠魁以令諸部誰敢不服所謂疾
　雷不及掩耳者也遂進兵分軍為三令指揮錢璋將
　左軍當蓬墟抱吉指揮馬義將右軍當落基落窰叅
　將馬澄由中道入越三日攻克新塲海田頭寨符南
　蛇盡鋭出戰中流矢赴水死餘黨悉平嘉靖二十三
　年鷓鴣黎陳那任等犯安海指揮張世延戰死事聞
　命安遠侯柳珣將大軍駐雷州督叅將程鑒等進戰
　破峒二百七十斬首五千五百登黎婺山巓而還是
　役號為大㨗然官軍亡失亦多萬厯二十七年居碌
　黎馬屎叛總督戴燿遣遊擊鄧鍾討之鍾分兵入定
　泉水焦而身攻磢門克之遂定居碌獲馬屎斬首千
　八百凡此皆用大衆有戰功可紀者也其餘宼鈔時
　有師亦屢出或無功或師退而旋聚不勝書粤人郎
　中呉㑹期給事鄭廷鵠都御史海瑞及總兵俞大猷
　叅將黎國耀等先後建議略言黎亂不止由於大創
　之後漫無經理向化之餘貪吏啟釁耳欲計久遠莫
　若開十字道以貫其中堅以道里計之南北自府至
　崕千里東西自儋至萬六百里為距海直徑之數論
　其實自府南至沙灣三百里而遥自崕北至羅活三
　百里而近久為坦途度未開之路南北不過二百里
　東西則又少矣誠能相其溪壑平其險阻使官民往
　來周通四逹則黎之險失而勢渙然後開設州縣置
　屯立戍輿圖所載有漢時樂羅縣址隋時延徳縣址
　唐時臨川落屯縣址宋時鎭州鎭寜縣址皆在賊中
　不難循跡而復置也因拔其秀良被以文教禁挾弓
　矢以變其兇戾之習則黎人皆為編户而誅戮之慘
　可弭矣乃或以險阻瘴癘為疑不知黎境外若險阻
　内實坦平田皆膏腴閩楚亡命多逸入黎中室家聚
　居未始以瘴癘為苦也黎衆與瓊民較不過五之一
　行之有漸自不患其跳梁議者之説如是予按瓊郡
　地腴而民樸稻三熟𧖟八綿不産狼虎而有香藥文
　木之饒秀民挺生輝映史册明太祖謂之竒甸非虛
　也獨黎人介處其間自外王化要亦猶夫人耳非如
　異𩔖之不可格也漢人初開珠崕旋議棄之揚子雲
　曰珠崕之棄捐之力也不然將令鱗介易我衣裳葢
　其憎疾之如此今竟何如耶元立黎兵萬户府用反
　側之人以備他盗假之兵權反使吏不得禁其召亂
　固宜明初用文告柔遠而得少安利害略可睹矣至
　於開道之議王文成公嘗用之平浰之後當時鑿龍
　南山腹數百里以穿賊壘商販度嶺走番禺者皆樂
　其徑直久之遂成康莊輪蹄既多伏莽永絶成效可
　覆按也舊志嘗言黎婺山髙出雲表人跡所不到疑
　為天仙化人所居然朱斌程鑒嘗登其巓矣烏睹所
　謂神怪者乎謂黎巣人不可至亦猶是矣略述歴代
　拊循征討得失之故著於編俾後之君子得覽觀焉
四月癸亥朔
甲子質明同學士臣石柱郎中臣張建績主事臣殷特
總督臣呉興祚廵撫臣李士楨拜廣東耕種防守事宜
疏略曰臣等㑹查得廣州惠州潮州肇慶髙州雷州亷
州等七府所屬二十七州縣二十衞所沿海遷界并海
島港洲田地共三萬一千六百九十二頃零内原遷抛
荒田地二萬八千一百九十二頃零額外老荒地三千
五百頃零應交與地方官給還原主無原主者招徠勸
墾務令得所外有欽州所屬之潿洲呉川所屬之浻洲
隔遠大洋非􁨁桅大船不能渡仍棄勿開臣等宣布
皇仁百姓歡呼載道據州縣衞所陸續呈報復業丁口
三萬一千三百有零承墾田地一萬一百四十六頃有
零其丁口姓名及抛荒老荒開墾屯田鹽田竈田分别
細數應聽該撫造册另報照例起科邊界既開無􁨁桅
小船筏子准其捕魚漁課鹽課亦應照例起徵惟海禁
如舊先因遷界沿海多設墩臺今既展復應將不𦂳要
處兵丁歸併𦂳要處議得欽州之龍門去州治五十里
原係界外海島小山交錯水逕周通可以行舟亦可藏
舟為全省西南門户𦂳要此處多設水師可以兼顧欽
州乾體而欽州乾體之重兵可裁應於龍門増設水師
副將一員都司一員其欽州營遊擊一員應裁去其下
守備一員千總二員把總四員兵一千十三名裁歸龍
門乾體營遊擊一員應裁去其下酌裁守備一員千總
二員把總四員兵九百八十七名歸併龍門共足二千
之數以立龍門營防城界連粤西交趾從龍門營撥守
備一員千總一員把總四員兵四百名駐守即於其中
分千總一員兵一百二十名防守王光十萬山如昔峒
等處欽州應設城守從龍門營撥都司一員千總一員
把總一員兵四百名駐劄即於其中分千總一員兵一
百二十名防守烏雷海牙山港等處乾體營官兵裁歸
龍門外尚餘千總一員把總二員兵三百七十九名仍
㽞本營即於其中撥把總一員兵一百二十名防守冠
頭嶺大觀港等處再從龍門營撥守備一員把總一員
兵二百名駐劄永安所防守白龍城珠塲寨等處自防
城以下四路官兵俱令龍門副將專𬋩仍聽亷州總兵
官統轄從石城營撥千總一員兵一百名守急水砲臺
從雷州營撥千總一員兵一百名守樂民所再撥千總
一員兵一百名守海康所再撥守備一員把總一員兵
三百名守錦囊所再撥千總一員兵七十名守青桐流
沙砲臺海安所係渡海往瓊州之津口𦂳要現設遊擊
一員兵一千名應仍舊即於其中撥把總一員兵一百
名分防三墩白沙等處從白鴿寨撥千總一員把總一
員兵二百名分防雙溪口庫竹渡海頭臺等處海安白
鴿二營仍令雷州副將專𬋩從呉川營撥千總一員把
總一員兵一百五十名分防蔴斜限門等處從髙雷總
兵營撥把總一員兵五十名守茂名之那菉臺從電白
營撥把總二員兵一百三十名分防赤山港山後港河
口砲臺等處自石城以下諸路仍聽髙雷總兵統轄從
春江營撥把總一員兵五十名守白額港再撥守備一
員把總一員兵二百名守䨇魚所再撥千總一員把總
一員兵二百名守北津寨從那扶營撥把總一員兵七
十名守陡門港從廣海營撥千總一員把總三員兵二
百五十名分防横山長沙圓山銅鼓角諸處從新㑹營
撥千總二員把總一員兵三百名分防崕門虎臀山外
海嘴等處香山縣之前山寨去澳門二十里在海邊𦂳
要設有副將官兵二千名應仍舊但向來止駐縣城未
赴汛地應量㽞都司一員千總一員把總一員兵四百
名防守縣城餘兵一千六百名及本副將應令移駐前
山順徳縣係省㑹西南水路門户𦂳要設有總兵官兵
三千名應仍舊自春江以下諸路仍聽順德總兵統轄
東莞縣之虎門寨在海口去縣六十里係省㑹東南水
路門户𦂳要設有副將官兵二千一百八十名應仍舊
但向來止駐縣城未赴汛地應令移駐虎門即於其中
撥千總一員把總二員兵二百名分防横當砲臺山前
砲臺三門砲臺諸處從新安營撥把總一員兵一百二
十名分防碧頭臺嘴頭角南山臺北佛堂等處虎門新
安二營仍聴左翼總兵官統轄從惠州營撥守備一員
千總一員兵二百名駐大鵬所分防老大鵬等處再撥
都司一員千總一員把總一員兵二百名駐平海所分
防盤圓口稔山汛等處大鵬平海二路仍令惠州副將
專𬋩從碣石衞撥千總一員把總一員兵一百五十名
駐􁪭下寨分防青草頭鮜門港再撥遊擊一員千總一
員把總一員兵六百名駐㨗勝所分防扁涌湖大徳港
烏􁪭港等處再撥守備一員把總一員兵一百五十名
駐甲子所分防湖東港田尾山等處􁪭下甲子二路令
㨗勝遊擊專管從惠來營撥把總一員兵一百名守神
泉港再撥守備一員把總一員兵二百名守靖海所兼
防小黄岡自􁪭寨以下五路仍聴碣石總兵統轄從海
門營撥千總一員把總一員兵八十名分防河背砲臺
猷灣等處從潮陽營撥把總一員兵五十名分防桑田
堡等處逹濠新設副將官兵三千名原非經制部議令
於全省額内通融酌裁今經總督題㽞在全省額内裁
去三千名以合原舊總額查逹濠雖係要地但在碣石
潮州之間兩地各有重兵而逹濠又置三千之戍浮多
况現議設守南澳足以壯潮掲聲援應將副將及都司
二員守備二員千總四員把總八員兵二千名裁去止
㽞守備一員千總二員把總四員兵一千名改設遊擊
一員以領之即於其中撥把總二員兵八十名防河渡
河磊石門從潮州營撥把總一員兵五十名防守青嶼
海口從澄海營撥都司一員千總一員把總一員兵三
百名駐蓬州所分防溪東港鷗汀背等處再撥守備一
員千總一員把總一員兵二百名駐南洋分防樟林山
頭仔等處從黄岡營撥都司一員千總一員兵一百名
守大城所再撥守備一員把總一員兵一百名守柘林
寨再撥把總一員兵三十名守分水關自海門以下諸
路仍聴潮州總兵統轄南澳海島離㟁四十里係粵閩
接壌之區全省海疆東北門户扞衞潮漳最稱𦂳要應
設官防守但經部議令粵閩督撫提臣㑹議具題不便
遽議俟臣等至閩㑹同將軍施烺于閩省議設兵防之
日再議具題至於附近海島洲港既已給民耕種應聴
地方官酌撥官兵防守自防城至分水關沿海防守兵
丁共一萬肆百名瓊州府孤懸海表轄十三州縣黎人
居其内周圍二千餘里設有總兵官官兵四千六百餘
名海口所北渡襟喉設有水師副將官兵一千二百名
應仍舊至邊海水師應設船隻聴該督撫另行議題所
裁副將逰擊都司守備該督給文赴部候補千總把總
㽞於本省遇缺補用其添設龍門副將一員都司一員
逹濠逰擊一員聴部炤例推補可也
　屯田設於明初因明太祖初得金陵民無定居耕稼
　盡廢糧餉匱乏命諸將分屯龍江諸處自後漸推於
　天下廣東之制定於永樂二年大約毎所設指揮一
　轄千户五毎一千户轄百户十毎一百户轄總旗二
　小旗十旗軍百凡一百十二人為一屯五千六百人
　為一所其定額也然亦有一百户而止轄旗軍七八
　十名者一千户而所轄百户或七或五或三者一指
　揮而止轄兩三千户者毎旗軍一名給田二十畝計
　其所入約米十八石令以十二石自養六石輸官為
　操守班軍之餉小旗則毎名給田二十二畝總旗又
　益至二十五畝而輸官皆止六石用以厚之正統間
　復令毎軍給種子一石毎兩軍給耕牛一頭其更番
　之制以三分上班七分屯田上班哨守則又有毎月
　月糧一石行糧四斗五升之給初制未嘗不善也其
　後日久廢弛官軍往往盜賣衞所腴田半為豪民占
　奪所存荒瘠不足輸官枵腹掛名而已甚有田已去
　而軍籍存日久而迷其所賣之主以致不耕寸土而
　空輸毎畝三斗之籽粒者本軍貧不能納則扣其伍
　軍之月糧又益以官舎之賠累軍政遂以大壊貧軍
　困不能支請改折請丈量紛紛不已於是有水坍砂
　壓荒占迷失之籍量減科糧至毎畝一斗參差不等
　國初盡罷衞所屯軍籍昔日之屯田領於縣官紛紜
　一洗然籽粒之征仍為毎畝三斗視民田數倍軍户
　畏避逃竄日益荒蕪元年畫界瀕海者多在界外八
　年展復猶未盡開十年廵撫劉公秉政憫軍丁困苦
　疏請減額照民田上則起科毎畝八升八合八勺一
　抄見於省志今屯册所載猶用舊額未暇深考其遷
　移田土之數除墾復外現在給民者廣州左衞田地
　五十六頃零廣州右衞田地七十九頃零廣州前衞
　田地四十三頃零廣州後衞田地七十三頃零廣海
　衞田地六十五頃零新㑹所田地二十二頃零新寜
　所田地七頃零香山所田地一十四頃零南海衞田
　地一十八頃零東莞所田地六頃零大鵬所田地一
　十五頃零碣石衞田地五頃零甲子所田地三頃零
　平海所田地一頃零潮州衞田地一十二頃零澄海
　所田地五頃零大城所田地一頃零寜州所田地一
　頃零雷州衞田地三十二頃零海康樂民所田地四
　十頃零已彚入州縣民田之中因分𨽻不定附載於
　此
　洪武二年設廣東海北二提舉鹽課司廣東提舉領
　十四塲曰靖康屬東莞縣曰歸徳曰東莞曰黄田皆
　屬新安縣曰香山屬香山縣曰矬峝曰海晏皆屬新
　寜縣曰雙恩屬陽江縣曰鹹水曰淡水皆屬歸善縣
　曰招收屬潮陽縣曰小江屬饒平澄海二縣今黄田
　併入東莞鹹水併入淡水止十二塲海北提舉領十
　五塲曰白沙曰白石曰西鹽白皮曰官寨丹兜皆屬
　合浦縣曰𧖟村曰調樓皆屬遂溪縣曰武即屬海康
　縣曰博茂屬電白縣曰茂暉屬呉川縣此海北九塲
　也餘海南六塲皆屬瓊州又海豐縣有石橋塲(見/冊)惠
　來縣有隆井塲(見/志)則初制所無也其歳額有出之竈
　户者有出之水客者有出之啇人者在塲煑鹽者為
　竈户有日辦三斤夜辦四兩之課赴塲買鹽者水客
　有生鹽熟鹽抽價之課從客受鹽而行之贑吉南
　安諸府者為商人有正鹽餘鹽納引之課竈户之課
　徵之兩提舉司水客之課𣙜之神安斗口諸埠啇人
　之課收之浛洭厰廣濟太平二橋軍國之需頗賴以
　濟
國朝仍明之舊元年遷界諸塲多在界外仍許竈户單
　身出界熬鹽然虧課甚多三年後無徵鹽課八萬四
　千五百八十三兩有竒略居原額之半展界後漸増
　二十一年尚缺七千七百九十一兩有竒未入題奏
　乃各塲地名多與遷界相出入附志於此備叅攷焉
　
　
　
　粤閩廵視紀畧卷三
欽定四庫全書
　粤閩廵視紀略卷四
　　　　　　　　　　　　工部尚書杜臻撰
四月癸亥朔始畢粤事次日甲子自潮州發九十里至
黄岡又二十里至閩界之分水關詔安境也閩撫金公
鋐候於關口先行請　安禮乃及閩事議自分水關始
循海而東歴漳泉興福而至福寧州
　按閩地為中國之東南隅而島番日本正直其外元
　明以來時有㓂擾故海防為尤重其地在周秦時為
　越國之支封漢元鼎間始列郡縣然兵制不可考吳
　長沙王孫䇿始立南部都尉於建安晉置典船校尉
　於福州唐開元十九年設泉山府兵至徳間復置經
　略寧海二軍宋置崇節保節二軍指揮及兵馬都監
　皆統之於郡守故當時典郡者有郡將之名元設萬
　户府明髙祖洪武二十年命江夏侯周徳興經略海
　上置沿海五衞十二所曰福寧衞領大金定海二所
　曰鎮東衞領梅花萬安二所曰平海衞領莆禧所曰
　永寧衞領崇武福全金門中左髙浦五所曰鎮海衞
　領六鰲銅山懸鐘三所其隙地支地控馭所不及者
　更置廵司以承其彌縫焉陸路之防既固又作烽火
　南日浯嶼三水寨擁戰艦以備躡㓂之用景㤗間尚
　書薛希璉奉命廵閱復増小埕銅山二寨謂之五寨
　互為首尾迭相呼應而苞桑之籌益宻嘉靖四十二
　年廵撫譚綸以倭警屢作議設總兵及三路參將以
　福寧為北路興化為中路漳州為南路而重五寨之
　權各置欽依把總以三舊寨為正兵二新寨為竒兵
　定為分合哨守之制積弛一新隆慶間復設浯銅海
　壇二逰總萬厯四年始設南澳副總兵又置懸鐘逰
　總𨽻之於是五寨三逰各據要害頗稱良法矣福寧
　州北界浙省東臨大洋背倚叢山上游之要樞也故
　於烽火門置寨曰烽火寨外以聨絡浙兵而福寧衞
　大金所協守於内福州之閩安鎮綰轂海口畨舶商
　艑交通羣聚省會之門户也故扵連江之定海所置
　小埕寨𨽻於南路而鎮東衞梅花所協守於内興化
　地處東南之隅曲倭䑸入㓂獨當其衝閩海之腰膂
　也故於莆田之東環㠘置南日寨而平海衞及萬安
　莆禧二所恊守扵内泉州外連金厦控引彭湖東畨
　(即臺/灣)匪茹糾結相倚為姦右掖之巖險也故扵晉江
　之外洋置浯㠘寨𨽻扵南路而永寧衞及崇武福全
　金門髙浦中左五所恊守扵内漳州西界粤省前倚
　南澳東連金厦㳺氛徃來控制不易甌粤之襟喉也
　故扵詔安之井尾澳設銅山寨而鎮海衞及六鼇銅
　山懸鐘三所恊守扵内眀代兵制略具扵此崇禎間
　海㓂劉香老為祟繼以鄭芝龍邊境騷然多事其後
　芝龍就撫授為潮漳總兵資其扞禦海疆稍靖　國
　初芝龍入朝其子成功復叛以金門厦門為巢出没
　扵同安海澄之間　王師撲討同海漳泉皆宿重兵
　或駐滿甲不復因仍舊制後頗議欵而成功益肆陸
　梁會
上初即位誅芝龍　下詔諸將一意討賊兵部尚書蘓
　納海奉　命遷界自省城閩安鎮始北抵浙界之沙
　埕六百七十里南抵粤界之分水關一千一百五十
　里通為閩邊一千八百二十里築塞固守禁民外出
　其入海之水曰潘渡河曰銅鏡河曰㢘村河曰洋尾
　河曰大梅河曰赤頭河曰雲霄河曰開溪河皆斷而
　守之昔之寨逰衞所大率皆棄置是時靖南耿藩提
　兵一萬自粤徙鎮而又從納海之請加兵七千以壯
　居重馭輕之勢規制一變康熙八年都統濟實奉
命安兵稍拓舊邊然斗絶之境及諸洲島猶棄不守實
　又請益兵
上不許止令移閩安一鎮扵海澄而以戍守閩安責之
　藩屬既而海逆内訌竊踞漳泉旋即迅掃蕩平盡收
　舊境扵是提鎮諸營皆移海外而内地之守星羅如
　故焉今各營現在抽防内地者則有
　詔安營逰擊一守備一千總二把總四兵一千名(舊/額)
　雲霄營參將一守備一千總二把總四兵一千名(舊/額)
　(八年曾/駐總兵)
　漳浦營總兵一逰擊三守備三千總六把總十二兵
　三千名(八年移漳州總兵劉炎防守漳浦/懸鐘等處駐札雲霄後分設二處)
　漳浦城守營參將一守備一千總二把總四兵一千
　名(八年係/逰擊)
　海澄營副將一逰擊二守備二千總四把總八兵二
　千名(元年以前不拘何處調兵三千防守元年議移/汀鎮兵二千又加一千共三千名防海澄其汀)
　(鎮另設後改用水師提督領兵四千防海澄八年提/督奉裁兵歸陸營另移閩安鎮兵三千防守海澄)
　漳州營總兵一逰擊三守備三千總六把總十二兵
　三千名(舊/額)
　漳州城守營副將一逰擊三守備三千總六把總十
　二兵二千二百名
　灌口龍江營參將一守備二千總二把總四兵九百
　名(灌口屬同安/龍江屬漳州)
　同安營副將一逰擊二守備二千總四把總八兵二
　千名(八年前因海上投誠兵/一千八年又加一千)
　泉州陸營參將一逰擊四守備五千總十把總二十
　兵五千名
　泉州城守營參將一守備一千總二把總四兵一千
　名
　惠安營參將一守備一千總二把總四兵八百名
　興化營總兵一逰擊三守備三千總六把總十二兵
　三千名
　興化城守營逰擊一守備一千總二把總四兵一千
　名(八年設/二千名)
　福州蒜嶺營守備一千總一把總二兵二百名
　福清營逰擊一守備一千總二把總四兵一千名(舊/從)
　(長樂調兵五百名元年議歸併/長樂另設兵一千防守福清)
　長樂營逰擊一守備一千總二把總四兵一千名(舊/分)
　(五百名守福清/元年歸併長樂)
　閩安陸營恭將一守備一千總二把總四兵一千名
　(舊額陸營三千名元年加水營一/千名總兵一八年調陸營守海澄)
　連江營逰擊一守備一千總二把總四兵一千名(舊/設)
　(兵一千分五百守羅源元年全/調防羅另設兵一千守連江)
　羅源營逰擊一守備一千總二把總四兵一千名(舊/從)
　(連江撥兵五百名駐防元/年全移連江兵一千駐防)
　福寧營總兵一逰擊三守備三千總六把總十二兵
　三千名(舊額八/年同)
　桐山營逰擊一守備一千總二把總四兵一千名(元/年)
　(議福寧州地濶兵單應再/添一千名擇要害駐札)
　共二十二處其全營駐札不分調者則有
　分駐厦門海澄水師提標恭將一逰擊四守備五千
　總十把總二十兵五千名
　駐札銅山總兵一逰擊三守備三千總六把總十二
　兵三千名
　桐山城守營逰擊一守備一千總二把總四兵一千
　名
　駐札厦門總兵一逰擊三守備三千總六把總十二
　兵三千名
　駐札金門總兵一逰擊三守備三千總六把總十二
　兵三千名
　浯嶼營逰擊一守備一千總二把總四兵一千名
　晉江營逰擊一守備一千總二把總四兵一千名
　圍頭營逰擊一守備一千總二把總四兵一千名
　平海營逰擊一守備一千總二把總四兵一千名
　海壇營總兵一逰擊三守備三千總六把總十二兵
　三千名
　駐札鎮東衞閩安鎮副將一逰擊三守備三千總六
　把總十二兵三千名
　凡十一處諸汛地多向所不守以新定添設重兵與
　内地並存候閱定
乙丑粤督臣(興祚/)撫臣(士禎/)並詣行帳行請　安禮北
　向跪(興祚/)奏曰(臣/)自縣令蒙
皇上特恩擢臬司遷廵撫陞總督先在閩中鯨鯢未靖
　(臣/)曾捐軀血戰比至兩廣嶺表初平分遣將士剪除
　餘孽今仗　天威境内安堵(臣/)扵疆場之事無可効
　力惟有潔已愛民赤心報國嚴加防守以固封疆伏
　祈　天使代奏(士禎/)奏曰(臣/)䝉調廵撫幸遇昇平時
　和年豐境内寧謐但沿海居民雖經展界因海禁森
　嚴尚懐疑畏開墾無多今䝉
皇上特遣大臣將沿海田土給民復業所至歡聲載道
　三月之間遂已開墾一萬餘頃皆由
皇上至仁普覆大臣宣布得宜故能如此神速其餘尚有
　抛荒田地一萬餘頃(臣/)等當率各屬捐給牛種資助貧
　民不過數年可以全復至扵沿海小民多以捕魚為活
　應許其小艇輕筏附近採捕庶饑困可蘇伏祈代懇
睿鑒允行臣(臻/)受辭謹識之二臣頓首辭去又行三十里
　止詔安是日興泉道丹(達禮/)雲霄參將袁(廷芝/)至
丙寅共登梅洲之八尺門望銅山
　漳州府屬縣十濱海者四曰詔安曰漳浦曰海澄曰
　龍溪龍溪附郭元年畫界自粤界之分水關歴赤南
　山(鳳山亭/大興寨)至梅洲寨為詔安邊邊界以外斗入海三
　十里懸鐘所附海十五里西張西岐嶺十里竹港梅
　嶺皆移共豁田地三百八十四頃有竒又平和縣豁
　免田地二十五頃錯壤也扵梅洲寨因界設守八年
　展界安兵十一處(分水關五十名十八葛十五名琉/璃嶺五十名白馬坑二十名赤南)
　(山十五名洋林村千總一兵一百名洋尾橋龜山把/總一兵四十名華寮十名懸鐘嘴五十名梅嶺千總)
　(一兵二百五十名梅洲逰/守千把各一兵五百名)今從詔安營撥守四汛(分/水)
　(關把總一兵五十名洋林寨千總一兵一/百五十名東洋尾河十一名龜山三十名)又從漳浦
　鎮右營撥守八汛(懸鐘把總一兵一百五十名梅嶺/把總一兵一百名菜園浦十二名)
　(公子店三十六名梅洲寨逰擊一千總一兵二百五/十八名八尺門千總一兵一百名江頭汛七名烈㠘)
　(八/名)候閱定(烈㠘誤應/作鼠㠘)
　詔安縣宋為南詔塲有臨水驛元至正間右丞羅良
　命屯官陳君用城之𢎞治間置千户所正徳間設捕
　盗通判尋廢嘉靖九年設縣治相傳名南詔者乃以
　風景𩔖滇南云
　龜山在縣西南二十五里上有巨潭禱雨多應有石
　洞可容數十人山之西有潮漳分界廵司度象頭而
　止山外即潮境矣
　洋尾山有石井中有兩孔旱潦不涸溢
　真武山前有官㠘其形如龜後即洋尾石橋其形如
　蛇
　大南山與龜山綿亘數里若巨屛然其巔産蘭(疑即/赤南)
　(山/)
　梅洲有大陂溪經馬洋至大陂南繞梅洲村復抵漸
　山入海漸山在縣東五十里髙峭千仭頂分二峯有
　潭深不測宋進士翁待舉陳景肅楊仕謹仕訓讀書
　其中種榴數百株號石榴洞紹興間有吳大成者當
　秦檜柄國時隠居是洞講明正學與莆田相陳俊卿
　逰處仕訓考亭門人也待舉葬其旁之甘嶺山土人
　號曰知州山以待舉嘗知瓊州軍故也今於梅溪築
　砦以守梅河遶其南渡河為大梅山更南即海口名
　八尺門渡海面五六里得大洲金石洪淡二廵司及
　走馬溪在焉其東即銅山矣
　走馬溪距懸鐘梅嶺各二十里
　南澳逰故設欽總一員官署二一在南澳鎮之太子
　樓一在懸鐘所之宫前澳領戰艦三十四兵九百十
　八名彭山雲葢寺走馬溪其汛地也太子樓在鎮城
　之東有後宅城閩人傳海㓂林道乾和人血築之
　彭山有三島其居人四姓有上彭中彭下彭之别在
　雲葢寺東大洋中水深三十餘托倭冦閩粤來徃所
　必經
　懸鐘山斗入海中形如覆鐘相屬處如華萼亦為孤
　峯舊於其處置所城為周江夏所建操屯軍一千一
　百九十名在詔安東南二十里有果老山在城中四
　面八山連環相向其南有宫前澳一名勝澳即逰兵
　營汛防所駐也澳内可泊南北風船百餘又有東山
　望陽臺環所為洲者七曰蛤洲獵洲敏洲紅洲卧岡
　洲陳洲蛇洲南三十里為粤之柘林東行半潮水為
　鷄母㠘
　甘山一名柑山在銅山南海中二山相對有大柑小
　柑之名山上有井水獨淡相傳仙人遺柑其上山下
　水深二十餘托東番彭湖倭賊徃來之區中有一礁
　曰羊礁舟至此宜慎用單坤針三更可至南澳旁有
　四㠘曰虎仔曰南村曰﨑曰犬眠而柑山最竒逺望
　若一小髻天將風雨狀態百變若屛若屋若獅象之
　形
　川陵山在銅山南半入於海相傳宋帝昺南渡將都
　南澳築此為東京地陷為海至今城堞尚存自山巔
　向海莫窮其際有屋材竹木時時浮出潮退後居人
　駕舟取以為薪其峯秀聳號曰蘇尖又號蒼陵又號
　東山其東隔海山若列屛曰杜潯科第踵出與是山
　相接者曰虎岡山峯巒秀麗曰揭榜山東湖水出其
　下
是日行七十里止雲霄丁夘行八十里止漳浦
　元年畫界自梅洲寨歴油甘嶺(髙塘洋雲霄鎮大梁/山髙洋口苦竹嶺秦)
　(溪村荔枝園浯江/橋趙家堡張坑)至横口為漳浦邊邊界以外斗入
　海四十里月㠘二十里舊洋附海三十里虎頭山十
　五里埔頭十二里後葛司十里洋尾橋杜潯七里舊
　鎮皆移共豁田地一千一百六十三頃於荔枝園髙
　洋口因界設守八年展界安兵二十三處(大水窟三/十名樹洞)
　(把總一兵一百五十名長坑二十名雲霄南岸廖家/橋把總一兵一百名北岸荷歩千總一兵二百八十)
　(名廖家樓砲臺二十名㠘頭二十名杜潯逰擊一千/總一把總一兵三百八十名南山十名眉田寨把總)
　(一兵八十名苦竹十名荔枝園千總一兵一百三十/名舊鎮十名下㠘十名黄家寨把總一兵一百三十)
　(名保安二十名赤水十名臺山十名南山十名趙家/城逰擊一把總一兵一百七十名將軍嶺千總一兵)
　(一百六十名大帽山南雞/冠山二十名髙山二十名)今從雲霄營撥守八汛(山/尾)
　(十名埭仔頭十名廖家樓把總一兵五十名髙塘十/名荷歩千總一兵六十名北㠘十名下寨十名埔仔)
　(五/名)又從漳浦鎮中營撥守八汛(石峽仔十名㠘頭四/十名杜潯千總一兵)
　(二百名青墩把總一兵七十名杏仔三十名南山二/十名山頭廟三十名眉田寨把總一兵一百五十名)
　(扈頭礁/三十名)又從漳浦城守營撥守四汛(舊鎮把總一兵/六十名六鰲五)
　(十名南景把總一兵五十/名赤湖千總一兵六十名)又從漳浦鎮左營撥守六
　汛(鎮海衞内大坑把總一兵五十名積美千總一兵/一百名東坂把總一兵三十名連江千總一兵一)
　(百二十名﨑沙把總一兵五十名鎮/海衞逰擊一把總一兵三百五十名)候閱定
　漳浦古名綏安縣孫吳永安三年置地在今雲霄鎮
　晉時猶存南越志云綏安縣北有連山昔越王建徳
　伐木為船其大千石以童男女三千人舉之既而人
　船俱墜於潭時聞拊船有唱喚之聲徃徃有青牛馳
　而與船俱見一名越王潭綏安縣不知何時廢唐垂
　拱二年復於雲霄之梁山下置漳州漳浦縣以漳水
　出其南故也開元四年徙於李澳川即今治也原屬
　附郭貞元二年徙州治於龍溪始為支縣
　李澳川其源有三一自平和五寨一自南靖龍嶺﨑
　溪一自盤陀嶺九曲溪滙流於此川
　雲霄溪源出平和南徑雲霄鎮一名西林溪
　綏安溪在縣南八都東流合於李澳川
　漳江自西林出海水自銅山來迎之清濁合流而成
　章故名或云陳將軍謂此水如上黨之清漳故名
　梁山在縣西南三十里有九十九峯其髙千仭亦稱
　梁岳開元中鍾紹京作尉擇其可名者二十四峯以
　蓮花山為中峯有齊帝石齊武帝所賞也帝嘗仕宋
　為贑令晉安王子勛反糾之不從被囚南康郡獄族
　人蕭欣祖門客垣京等破械迎之出避難揭陽因至
　此有水晶坪以産水晶而得名有晉亭峯以葛洪居
　之得名開元十二年十一月朔旦山出祥雲如天仙
　佛像麟鳳花草之狀彌亘百里經月方息是時天子
　封禪泰山都督辛子言以聞宋議郎吳與居於山麓
　多異書
　雲霄山去梁山四十里以其髙聳故名一名大神山
　俗呼大臣山山下即雲霄鎮山後有玉女仙人二峯
　將軍山在雲霄城西與大臣山隔溪列峙唐戍將陳
　元光居此元光字廷炬固始人父政以功拜玉鈐衞
　翊府左郎將髙宗總章二年泉潮間蠻反政領嶺南
　行軍總管事出鎮綏安故地與許天正盧如金等三
　十人入閩保九龍山後得五十八人姓為援進屯梁
　山外之雲霄鎮卜居火田村令如金屯雲霄之修竹
　里儀鳳二年政卒元光代領其衆元光通儒術習韜
　鈐年十三舉鄉薦第一及領州事廣㓂陳謙結蠻酋
　苖自成雷萬興等攻陷潮陽元光討平之永徽間嶺
　南盗起循州司馬髙璇令元光赴潮潛襲㓂壘俘獲
　萬餘嶺表悉平進嶺南行軍總管嗣聖二年請建一
　州於泉潮間益七閩為八許之以元光父子世守南
　土邊民畏服令建漳州漳浦郡於綏安世守刺史元
　光又請以部曲馬仁等為司馬從之境内稱治已而
　苖雷餘孽復熾元光討之為賊將藍奉髙所害事聞
　贈豹韜衞將軍追封潁川侯後以數著靈異歴朝累
　封靈著順應昭烈廣濟王子珦字朝佩先舉眀經授
　翰林承㫖學士及元光被害率武勇襲殺藍奉髙奉
　朝命代領州事凡十九年卒諡文英子酆字有芑舉
　秀才授寧逺縣令州人以刺史殳伯梁不能其官詣
　闕舉酆代領州事許之遂命為中郎將漳州刺史受
　事二十九年卒諡忠憲陳氏四世守漳皆能得民心
　至酆子謨而失其官朝命栁少安為刺史猶命謨以
　中郎將檢校本州别駕少安令謨白觀察盧諶議建
　州治於龍溪得請州治遂移而漳浦縣治李澳川如
　故謨後復以平廣㓂功兼漳州刺史今將軍山下有
　陳王墓葢元光葬父政處相傳葬後相冡者言山有
　王氣元光改葬大峯山以避之宋宣和間有傭人林
　機詣縣官言陳王將徙冢反雲霄有磚一坎在普賢
　院請遣五百人徙之發驗果然遂為徙磚詣故葬處
　越數日居人望見有數百人羣作即之獨機在耳乆
　之又見有旗幟鼓吹自峯山下趨視之則新冢成矣
　由是居民益以為神山傍有火田溪即政初徙處也
　民至今燒畬以田淳祐志載李氏者閨媛能詩有汲
　水詩云汲水佳人立曉風青絲展盡轆轤空銀缾觸
　破殘粧影零亂桃花滿井紅又書懐云門對雲霄碧
　玉流數聲漁笛一江秋衡陽雁斷楚天濶幾度潮來
　問過舟其地又有靈著王試劍石
　盤陀嶺梁山之支壟為入粤孔道舊置盤陀廵檢司
　漢為南越之蒲葵關唐李衞公徳裕貶嶺南過此作
　詩云嵩少心期杳莫攀好山聊復一開顔明朝便是
　炎荒路更上層樓望故關宋世號葵岡嶺有無象菴
　在其下前此山多逸象為暴有頭陀吳姓祖華者搆
　菴乆之民居日稠象跡遂絶因以名
　臺山髙數百尺平坦如臺近視與諸山齊海上舟人
　望之則見其特出羣峯上
　大帽山在縣東北八十里髙聳圎秀林木蓊鬱頂有
　黄茅若戴帽然又名戴㡌山上有玉川瀑布新村石
　鼓龍漈潭寳珠石諸勝又有天湖悟道普陀金山碧
　石龍雲石獅𢎞道八巖北行則為海澄南行則為鎮
　海衞
　銅山所在五都一名東山明初易今名自縣西南一
　百二十里至其地縱横各百里有城周江夏所築故
　設操屯軍一千一百九十名又有水寨欽總一員統
　戰艦四十五兵一千一百七十七名先置於井尾澳
　景泰間移此城依古樓山為固三面阻海勢絶險嘉
　靖間海㓂吳平引倭攻圍數月不能下自來科甲不
　絶稱文獻區古樓三峯中峯有南溟書院東峯有東
　璧書院城東西二澳各藏南北風船百東澳有塔寺
　曰東門澳上多怪石産諸藥品有石室可容二十餘
　人一石如船一石如人戴笠其下激浪狂湧俗呼大
　驚門更東有五㠘相錯所謂鐵釘雞心虎窟空及銅
　坑銅鉢也藏北風船十餘南一山髙聳曰蘇尖泊北
　風船十餘更南曰鱟殻澳泊南風船三十餘更南為
　宫仔前泊北風船五十餘折而西為士貟㠘走馬溪
　泊南北風船五十餘商人徃來及賊舟之自東番彭
　湖來者必於此收泊南㑹哨於懸鐘北會哨於浯㠘
　六鰲古雷井尾鎮海皆其汛地也
　鼓雷山在縣東南五十里一稱古雷髙出秀聳為銅
　山外翰有古雷後葛二廵檢司由杜潯後葛油澳以
　達於古雷皆並海曲行峻崖險絶葢其地斗入海中
　如伸一臂也山瞰大海潮聲時至有如雷鼓相傳葛
　洪嘗煉丹其上石竈猶存後葛所以名也下有井旁
　多茶樹相傳宋幼主嘗於此汲水煮茶擲棄餘瀋乆
　而藂生成林也山根多惡礁舟觸之立碎南北泊船
　皆可二十餘天啓癸亥紅夷嘗至
　沙洲在銅山東南海中泊北風船二十餘為大洋外
　蔽商賈多行其裏西北對峙者曰杳澳近古雷可泊
　南風船五十餘萬歴己未賊袁進孝李忠率六十舟
　於此就撫
　東墻菜嶼在沙洲東北海中二㠘相鄰而菜㠘在其
　内冬月石礁涸出皆生紫菜故以名内有井仔澳泊
　南北風船三十餘
　六鰲所在縣東六十里如巨鰲戴岳亦曰鰲山有城
　周江夏所建操屯軍一千一百九十名澳口有沙線
　水落乃出可泊南北風船三百餘線外又可泊五十
　餘内通舊鎮為萑苻出没之區城東北五里許一山
　崛起曰虎頭山可泊北風船三十餘扈頭礁苦竹寨
　眉田寨皆在其内萬歴戊申紅夷駕夾板船入虎頭
　山虜一防弁至天啓三年又至盤踞匝月五年為賊
　鍾之鵬所據廣賈路絶乆之乃通其下有雙石生海
　中大浸不沒又有雙洲如門廣船入閩必經此
　將軍澳在東墻之西可泊北風船四十餘下有礁曰
　將軍礁舟舶遇之輙碎濵海人多乘桴以取蠟相傳
　陳元光嘗駐兵於此或云古閩越王號騶力等為吞
　漢將軍使據險拒漢故以為名未知孰是海中島㠘
　甚多可指者曰魚腸㠘通鹿溪曰竹㠘有居民數百
　家曰石城㠘亂石欹壘若城曰大桑小桑土宜桑而
　人業漁今人多呼大嵩小嵩也有浮沉㠘視潮漲減
　為小大漲若沉減若浮又有大潵小潵之屬嘉靖九
　年正月海中諸峯忽沒不見頃之三山併為一峯屹
　立摩空作樓臺之狀三日乃已葢蜃氣云
　青山廵檢司在將軍㠘之北亦一山斗入海者自丹
　竈山鐵竈坑南行三十餘里平沙漠漠可泊南風船
　四十餘折而西為燈火墩亦可泊南風船
　井尾廵檢司在青山北南距鴻江四十里可泊船百
　餘内通白石赤湖佛曇橋萑苻所出沒澳口多礁廵
　船必避之非潮至八九分不可入鴻江者黄如江也
　訛為鴻儒其出海處曰鴻江澳亦名鴻儒㠘天啓辛
　酉於其地設逰兵營把總一貟乙丑又設陸兵一營
　澳口多礁惟淺船可入又不利南風夏至後廵船輒
　棄井尾去防守孤弱窺窬益多有愁城之名
　鎮海衞在鴻江南十里有城周江夏所築操屯軍四
　千九百名城三面環海太武山擁其後登雲龜嶺鴻
　岐五星諸山環其旁鴻江遶其南東椗南椗浮於前
　如龜魚泛水城中有山曰後山古山昭山曜山蒼山
　又有七星井栁樹井民居蕃富科第不絶太武山去
　衞五里一名太母山上有太武夫人壇相傳閩中未
　有生人時夫人獨先居此列仙傳云皇太姥閩人婺
　女之精即指此也其山周百餘里髙千仭登其巔東
　望大海無際漳郡諸列城指掌可數其名勝有浴仙
　盆仙人跡旁大石刻象徑雲根洞五大字有延夀塔
　營搆甚工可坐十數人髙數仭海舶望為標的有紫
　石佛髙約三尺其質蒼白上現紫㸃如粟有小石城
　曰秦建徳城又有錦亭峯石鐘樓九霄巖石眼泉及
　湼槃馬蹄百丈仙竈諸石焉衞左一石臂横亘海中
　曰岐尾臂之南北皆可泊舟然非風便利北船不得
　歴尾而南南船不得歴尾而北一遇撞捽必立碎也
　東椗在東北南椗在東南水皆深三十托賊自彭湖
　東番來者必以二椗為標從二椗用未坤針四更可
　達大小柑山也衞之東門常塞有䜟曰石狗吠金雞
　啼東門開賊就來嘉靖辛酉一開而饒平賊張連卒
　至陷城大掠而去其旁有半洋洲在水底東接龜嶺
　西接南鎮㠘如遇風晴見白浪一條長百餘丈亦名
　白玉礁岐尾之北有白坑冬月北風飛沙四集一望
　浩然故以名西望中左北望料羅近望東椗遠望圍
　頭皆歴歴也澳内可泊北風船百餘彭湖逰汛常於
　此發棹焉又北為島美今曰積美實島尾之訛耳舊
　有島尾廵檢司屬海澄縣衞城中有鎮撫司署及五
　千户署豫備倉軍器局儒學旗纛廟又有東瀛書院
　祀朱子又有陳布衣周翠渠兩先生祠布衣名真晟
　字剰夫其先泉人篤志正學天順中詣闕上書翠渠
　名英字梁石其先莆人嘗知廣徳州投紱歸與布衣
　同時講學鎮海故戎壘自有兩先生文風始盛兩家
　之先亦以戍至後遂占籍而長子孫也嘉靖中一齋
　豐先生熙由翰苑謫戍於此始白當事祠兩先生惠
　安張岳為立碑産石蟶生海底石孔中𩔖蟶圎尖上
　小下大殻𩔖竹蟶而更紅紫石孔本小蟶長孔亦随
　大海人用小鐵鏨破石取之
戊辰行九十里止海澄施將軍烺自厦門來會
己巳漏下四鼓同登□繒船過圭㠘渉海七十里至厦
門
　元年畫界自横口歴洪礁(獨石山關厢/村蔡家庄)至三义寨為
　海澄邊邊界以外附海十七里陳輝村十二里甘輝
　村七里太江等皆移共豁田地七百八十四頃有竒
　於石馬洪礁團山三义寨因界設守八年展界安兵
　八處(團山把總一兵一百名太江二十名圳尾千總/一兵二百三十名娘媽宫千總一兵一百二十)
　(名中權關口三十名上恒泥港十/五名石馬十五名福滸二十名)今從海澄營撥守
　五汛(三都把總一兵五十名後境把總一兵二十名/橄㰖嶺四十名青埔三十名海門山十五名)
　又從漳浦鎮左營撥守三汛(石馬逰擊一千總一把/總一兵三百一十二名)
　(福滸千總一兵一百四名三义/河千總一兵一百二十六名)候閱定
　海澄故為龍溪漳浦地嘉靖九年都御史胡璉以姦
　民多䦨出通番者請置安邊館於海滄委通判一貟
　駐理而闌出者益不止二十五年都御史朱紈用副
　使柯喬議欲以海滄月港等澳耆民充捕盗備倭都
　指揮黎秀獨以為不可已復上議曰近署安邊館乃
　益知姦民曲折其船皆造於外島泊於外澳或開駕
　以通番或轉售於賊黨而嵩㠘長㠘漸尾海滄石馬
　許林白石等澳在在皆賊之淵藪也不亟窮治恐益
　滋蔓議上忌者羣毁之秀坐免官亡何倭果大熾遂
　改安邊館為靖海館二十九年閩㓂大起多據地以
　拒捕而月港亦為賊巢官軍於海滄白石鎮海野馬
　井尾分道逐擊賊始敗遁參將王麟追及於古浪把
　總劉一桂追及於荆㠘斬獲數百擒賊首許西池等
　及倭衆三千餘海疆稍靖四十二年以委貟非專任
　特添設捕盗同知以治之四十四年用知府唐九徳
　議即海防館設縣治割龍溪東境一都至九都之地
　及漳浦縣地以𨽻之營搆城署至隆慶元年乃成此
　剏邑所自始也葢海之險在水有□曲可以藏舟予
　自廣至閩歴詔安漳浦之境皆自西而東海在南面
　至漳浦之青山則折而北海在東面歴鎮海衞復有
　支海蕩而西入過大江至月港而龍江自東來會之
　海澄之為邑即在月港之曲故自來以險特聞也由
　是東行過龍溪歴同安晉江復為自西徂東之路矣
　國初海澄為㓂據溝通其四面益成深阻黄梧來歸
　始内屬然㓂猶迫處厦門嘗宿重兵駐防後又屢陷
　於㓂副將叚應舉死之葢以四面阻水運道易絶而
　賊駕舟薄城則甚便故也自督臣姚啓聖進克厦門
　邊患始息其地形北面阻海即支海之内入者城之
　北更築土城為提鎮駐兵之所外為總垣環之穿其
　西北隅為中權關别作鎮逺樓城於東北月港環其
　東為橋以屬於東門而席㡌鴻福常春諸山聨絡於
　前稍東即鴻江山也由東北出圭㠘則大海矣予由
　是以至厦門焉
　月港通海潮其形如月番舶所湊
　泰江疏作太江一名南溪在縣東六里許自三平經
　馬口城受漸山檺潯諸水滙為龍潭至浮宫入於海
　又有支港自南溪出接海門曰蘆沉港浮宫之潮逆
　流至南岐舖頭山曰倒港今團山圳尾洪礁厚境諸
　戍皆在其西
　圭㠘在海澄月港之東周廻五里一山浮水如圭故
　名白圭㠘又名龜㠘其上雉堞象八卦之形取龜負
　圗意(籌海重編誤為雞㠘葢/以閩人圭雞同音故也)晏殊𩔖要云亦名赤㠘
　又名丹霞㠘以其上有石朝色如丹晚色如霞也乃
　清漳之門户北為濠門廵司南為海門廵司稍出為
　倒港荆㠘自眀世凡石馬月港烏礁紫泥充龍惠民
　石美海滄洋船出入必由此接濟勾引踪跡詭祕萬
　歴丁巳邑令傅某因舊城擴置兵百餘人𨽻海澄營
　築浮屠以備瞭望天啓壬戍紅夷五舟闌入登塔望
　内地因復議增陸兵千餘人
　海門山亦名胡使二㠘上下延衺數里綿亘一二三
　都又名荆㠘梁㠘荆㠘産荆木梁㠘古有水人水馬
　産於此先有居民正統間知府甘瑛以民多骩法徙
　其民於青埔社置廵檢司於五六都之地以控馭之
　今有戍兵
　嵩㠘相傳宋幼主泊舟於此適遇誕節羣臣呼嵩遂
　以名
　石馬鎮亦名石碼鎮在邑之西其北支海亦名錦江
　龍江之所委也許茂烏礁紫泥三洲星列迤邐而東
　其支海之北則為橋梁尾嵩㠘長㠘海滄許林頭諸
　境濠門廵檢司在焉即所割龍溪一二三都之地也
　今皆在界外支海之尾分南北流南流循邑治而東
　北流歴白石青礁石美自北岸東出合於南海(籌海/重編)
　(有衝龍廵檢司即充/龍也省志無葢已裁)
　青礁屬海澄白礁屬同安二礁相對皆有吳真人廟
　在白礁者曰靈濟宫在青礁者曰東宫吳真人者名
　本海澄人也生太平興國四年素食不娶善療病求
　之者如市景祐六年卒感其惠者肖像以祀會有䖍
　㓂禱於祠而賊酋死民賴以安益神之部使者以廟
　額請賜名靈濟焉慶元中封英顯侯開禧中加號英
　惠累封普佑真君祠祀徧於閩粤永樂十七年文皇
　后患乳碞危甚夢道人獻方用朱絲繞乳炙之問其
　名曰閩人吳本居白礁方施藥未還也覺而如方試
　之患良已皇后嗟異使人入閩求得廟處勑封醫靈
　妙惠真君萬壽保生大帝仍賜龍袍一襲真人生時
　嘗與其族孫同開黄馭山道經青礁埋三缶刻盟章
　於其上既歿而鄉人祠之雲嶠側方築宫有役夫狂
　呼曰此非吾居龍湫之陽吾昔有盟掘地得三缶青
　蛇蟠其中遂於其地作東宫焉
　元年畫界自三义寨歴江東橋(東尾九頭/馬髻山)至蓮花村
　為龍溪邊邊界以外附海二十五里海滄十五里烏
　臼十里姚㠘石尾等村俱移共豁田地三百八十二
　頃有竒於龍江舖江東橋因界設守八年展界安兵
　五處(江東橋逰擊一千總一把總二兵二百名三义/河把總一兵一百名玉洲千總一兵一百五十)
　(名石美城守備一把總一/兵二百四十名烏㠘十名)今從灌口龍江營撥守(髙/浦)
　(港十/名)候閱定
　海澄故與同安接境而龍溪在其内本非邊海以海
　澄之北有支海内入故亦有遷界而龍江其重鎮也
　龍江一水而數易名其源出延汀界合寧洋龍巖漳
　平之水而下華峯又合長泰諸水滙為潭曰漫潭兩
　山如壁渾𢎞淵㴠流十餘里以其遶郡城之北也謂
　之北溪梁大同間有九龍逰戲其上故又名九龍江
　而龍溪邑名亦自此立矣宋大中祥符七年邑民網
　魚見有神龜負珠出逰因捕得之其珠圍三寸七分
　光彩燭天郡守危稹因改貢珠門為還珠門淳熙初
　陳淳字安卿家於此學者謂之北溪先生溪流又南
　逕香洲渡歴峽中出峽為栁營江舊志云唐末王潮
　下泉福嘗駐兵故以名丁氏古譜曰六朝以來戍閩
　者屯兵於此揷栁為營江當海溪之交兩山夾峙可
　憑之以守西岸盡屬蠻獠唐揔章中陳元光代父政
　為刺史始遣人從上流?渡盡平諸蠻名其所居曰
　唐化里以此言之栁營之名其來舊矣宋紹熙間郡
　守趙伯逿始作浮梁以渡嘉定七年太守莊夏易以
　板橋豐石為址釃為十五道而屋之名通濟橋嘉熙
　元年圯於火太守李韶易梁以石而不屋越四年乃
　成長三千尺址髙八尺釃水亦十五道梁之跨於址
　者五十八長八十尺廣博皆六尺即今之江東橋也
　橋之西有栁營廵檢司橋之東有江東馬驛其橋又
　名虎渡橋眀晉江陳讓記曰昔欲為橋有虎負子渡
　江息於中流探之有石如阜尋其􁁙沉石絶江隠然
　魚梁乃因壘址為橋故名虎渡溪又南南溪來㑹之
　其㑹處曰福河俗名三汊河置戍營夾河而守在西
　者曰福河城屬海澄縣今又訛為福滸在東者曰三
　义寨焉南溪者以其遶郡之南而得名也源有二北
　源出禾溪永豐南源出銅壺小溪至南靖而合東逕
　康仙渡貟山之隂又東過郡城南疏為三台洲南橋
　直焉又東過文山而㑹於北溪二溪合流入於海澄
　之支海龍溪縣置於梁輿地志曰隋開皇十二年併
　綏安蘭水二縣入焉綏安溪在漳浦蘭水不知所在
　或云即南溪也
　玉洲城在福河之北與海澄之許茂相對陳布衣真
　晟居之改名定山真晟生於鎮海遷居龍巖晚乃定
　居於玉洲即此地也其地初名坂尾似即石尾籌海
　重編所謂石美亦此地也去坂尾五里為白石山山
　多白石故以名亦名鸛石山有石崆可容千人
　龍江舖今設龍江營亦在福河北
　華封嶺即華峯在城北亦名龍頭嶺髙千餘丈北溪
　經其下二十里為九龍山其山北有九龍水宋陳堯
　佐詩人生五馬貴山有九龍游是也别有九龍嶺通
　潮州其下木棉菴即宋鄭虎臣殺賈似道處
庚午登白石嶺望金門白石嶺者厦門之主山也連上
三嶺乃至絶頂仄徑斗絶海風飄蕩欲引人去四望大
海羣山環匝真海外要區也
辛未自厦門登舟過髙嶇遇大風歴劉五店􁒁洲宿石
潯海岸同安境也去縣二十里
　泉州府領縣七邊海者四曰同安曰南安曰晉江曰
　惠安晉江附郭元年畫界自蓮花村歴烏頭(孤山鳳/尾山灌)
　(口寨苧溪橋方坑嶺浦頭寨石/潯蹈石山三忠官巖山店頭舖)至小盈為同安邊邊
　界以外附海二十里埕頭潯尾十五里馬鑾唐厝港
　五里鼎尾皆移共豁田地一千九百四十一頃有竒
　於灌口寨苧溪蹈石山設兵駐守八年展界安兵十
　四處(通津山千總一兵二百名文圃山觜十名周山/窰把總一兵九十名灌口千總一兵一百三十)
　(名前厰二十名烏頭山十名下店守備一把總一兵/一百七十名板橋十名美人山十名西岸窰頭五十)
　(名東岸石潯千總一兵一百四十名對窰頭後社十/名馬家港守備一把總一兵二百三十名龜山二十)
　(名/)今從同安營撥守五汛(潯尾把總一兵二百名劉/五店把總一兵一百名下)
　(店把總一兵一百名石潯把/總一兵一百名大嶝二十名)候閱定
　同安縣唐為大同塲閩王延鈞僭號升為縣紹興間
　始築城其形東西廣而南北隘如銀錠故名銀錠城
　又城南溪有二石銅色而魚形故又名銅魚城
　大輪山在城東有畏壘菴朱子為主簿時所作也朱
　子嘗名其廨中之軒曰髙士又聚徒講學於菴中各
　為文以記菴傍有梵天寺公所嘗逰處也嘗書十六
　字於法堂中曰靈光不昧萬古徽猷入此門來莫存
　知解又有戰龍松三大字鐫於石壁絶頂眺望最勝
　處有𨽻書極目二字焉
　大鳳山在城北三十里山勢延衺形如鳳翅故名朱
　子嘗有詩云門前寒水青銅闕林外晴峯紫㡌孤記
　得南垞通栁浪依稀全是輞川圖
　文圃山在城西六十里與海澄接境南濱大海四望
　圎秀號十八面山以多文士故名唐謝翛與弟修讀
　書於此翛登文徳五年進士詞藻過人南唐主簿洪
　文用與族人洪澤宋皇祐元年進士石賡崇寧間石
　蕡皆居此嘉定間鄉人楊志作三賢堂祀翛文用及
　蕡西蜀何致一為記有龍池滿慈院建於其上賡為
　之記曰文圃山土無頑石木無荆棘層巒疊嶂之間
　松蘿幽䆳翠色如畫深洞長谷自然天成佛氏之祠
　幡刹相望以雲名者凡四曰雲嶽雲峯雲泉雲嶠皆
　其支峯也又里許為夕陽山其山在西方最髙遥接
　落日故名上有遁跡巖唐宣宗嘗龍?於此依黄檗
　禪師於真寂寺作詩云惟愛禪林秋月空誰能歸去
　宿龍宫夜深聞法食甘露喜在蓮花世界中按福清
　縣黄檗山已載此事洪州宣州亦載之
　苧溪山去城西三十里下有苧溪出白桐嶺蛇蟒所
　蟄色多黑為渉者病大觀中邑人徐誠始為橋唐宋
　時虎豹所窟穴今則坦途矣山下有陳婆陂亦唐宣
　宗命築云宣宗微時有陳婆進麥飯問之曰旱田所
　産帝即位命有司築陂曰蘇營陂灌田數百頃俗訛
　為陳婆
　五通嶺在縣東宋幼主避元兵至泉聞蒲壽庚之亂
　止郡城北法石寺越過城南下輦即今下輦陂是也
　過五都龍窟有三巨石連接水中由此登舟謂之御
　踏石又至莊坂尾是謂五通嶺路傍二大石髙四五
　丈如門文天祥大書龍門二字刻石龍窟亦以宋主
　得名
　􁒁洲嶼在縣南海中周圍二里以在邑之丙位故名
　稍東有白㠘周四里縣治東西二溪之水經此南下
　其傍又有䑕㠘海澳盡處即石潯也白礁廵檢司錯
　入龍溪境負山面海陸行﨑嶇咫尺不易度水道則
　瞬息耳頗為匪𩔖所窟宅髙浦千户所有城周江夏
　所築故設操屯軍千二百五十八名西距馬鑾東有
　深青驛稍南即潯尾也為邑之西南障轄墩臺七前
　有寳珠㠘沙㠘也可揷竹深入丈餘風颺水漂沙聚
　自若劉五店北為同安港西為五通白㠘南為烏沙
　烈㠘東為澳頭大嶝再東為角㠘門嘉靖壬戍倭從
　此入天啓四年設把總於石潯尋議撤以省餉諸境
　遷海時俱在界外
　大嶝㠘周五十里有沙路可通内地兩涯相去七八
　里宋建隆初里人葉祝甃石為路疏橋以通潮汐已
　而圮乾道中僧宗壽欲修之尋卒見夢於其侣道震
　卒續成之路長千三百丈為橋六
　小嶝㠘在大嶝外其地有鐘山宋時嘗創章法院山
　之北為丘釣磯先生隠居處先生名葵生宋季有文
　名元遣御史馬伯庸來徵托治圃自匿伯庸率達魯
　花赤齎幣至家力辭不屈伯庸不能奪悉取其所著
　書以去今沙間有大盤石相傳為先生釣石又有天
　與石方二尺許上鐫碁局及字一行云萬機分子路
　一局笑顔回亦云先生筆也又有仙人井在沙間石
　上潮至即沒潮退即現甘冽如故日可給四五十舟
　厦門者乃嘉禾㠘地㠘在海中屬嘉禾二十一都至
　二十四都以曾産嘉禾故名廣衺五十餘里去縣七
　十里中左所城建其上故設旗軍千二百四名城南
　三里有厦門港遶城之西與鼓浪㠘鹿耳礁相對為
　中左之門户眀初有水寨在浯㠘設欽總一貟後以
　其孤逺移入厦門而寨名仍舊焉中左之境東抵烈
　㠘金門南至大小擔㠘西接海澄五㠘北至同安内
　港與髙浦相望遶㠘墩臺凡九曰厦門在東曰東渡
　曰髙﨑在北曰流礁曰五通在西曰東澳曰徑上曰
　井上曰龍烟在南(籌海重編有髙浦塔/頭二廵司志不載)其汛地則惠
　安之崇武晉江之祥芝永寧圍頭同安之料羅曰最
　衝惠之獺窟同之官澳曰次衝其㑹哨南會銅山於
　擔㠘北會南日於湄洲為首尾聨合之勢後又設浯
　銅逰把總一貟統戰艦二十二兵五百三十六名駐
　中左分兵二哨一屯舊浯㠘一屯大擔視賊所向隨
　方䇿應此當時戍守之舊也天啓壬戍癸亥間以紅
　夷㓂掠置厦門銃城一曾家澳塔頭銃城二别設戍
　兵尋以省餉罷　國朝乆為㓂據近始廓清帥府建
　牙雄踞海外不侔於前代矣其中名勝有無盡巖五
　峯錯峙而最髙者為洪濟山上有方廣寺雲頂巖晴
　霽可見日本又曰留雲洞兩傍倚石為門上覆片石
　曰一片瓦雞鳴登之可候日出也又有山髙懸如蜂
　窠山前海中有七星石森列海面山麓洪塘有龍洞
　相傳有龍穿地而出上分三竇下通為一或於其傍
　作龍湫亭西北有嶺曰薛嶺嶺之北唐薛沙居焉沙
　父曰令之本長溪人沙為龍溪尉因卜居於此嶺之
　南唐陳黯居焉黯潁川人十嵗能詩領鄉薦凡十八
　應南宫試不第值黄巢之亂避地於此遂有南陳北
　薛之名黯讀書堂側有石髙十六丈上刻談𤣥石三
　字土人呼其地曰塲老山薛嶺之下曰薛浦浦外有
　㠘曰離浦以其離於薛浦也度可在髙﨑西北又有
　動石在篔簹港口潮至則自動又有浮沉石潮漲不
　沒潮退反沉天將風其上輙有吼聲土人又呼為石
　虎礁有官榮石在龍烟墩宋幼主過此民有餽獻者
　悉予官陸丞相秀夫書官榮字刻之
　鼓浪㠘縱横七里在厦門之西圭㠘之東南望大擔
　北鄰猴㠘上多民居眀初與大嶝小嶝俱徙成化間
　復舊約二千餘家率皆洋商也天啓壬戍紅夷駕巨
　艦攻圍把總宋九龍率居民力拒殊死戰斬酋長一
　人餘衆遁去撫軍行視戰處勒詩紀之因築銃城置
　戍兵一營尋以餉絀罷大石壁立刻鼓浪洞天四字
　旁有巖曰日光巖又有黄牛㠘沙埂屬厦門曰龍腰
　渡古䜟曰龍腰斷黄牛平嘉禾出公卿
　擔㠘有二曰大擔圍五里曰小擔圍四里在嘉禾之
　南西界浯㠘東鄰烈㠘二洋歸航至此如入玉門澳
　内可容南北風船五十餘宋幼主過此舟膠不能去
　擲棄累重以輕其舟時有光發水上漁人徃徃得古
　硯其旁又有檳榔㠘
　烈㠘在金門之西中左之東周二十里(閩海實録作/百餘里誤)
　居民三千餘家南有城仔角西有青﨑東有湖下諸
　澳環之在在可登地皆斥鹵島民航海為生逺出彭
　湖東番走死地如騖城仔角可泊北風船四十餘天
　啓初紅夷入犯皆泊此嘗設兵二百戍之以餉絀罷
　地有吳山樓山牧山湖山吳山最大唐栁冕嘗置牧
　監於此故有牧山之名舊置烈㠘廵檢司築城以居
　與金門並峙
　舊浯㠘在擔㠘西南海中北至中左南至鎮海各半
　潮水周圍五里地屬海澄縣居民二千餘家稍折而
　内入為島尾卓﨑破竈洋為盗賊出沒之區海澄中
　左門户也眀初設水寨公署於此成化間徙厦門嘉
　靖三十七年賊首洪澤珍勾倭入犯盤據舊寨為巢
　徧歴興泉漳潮之境三十八年五月賊首嚴山老引
　倭犯泉州參將王麟拒之祥芝石湖追敗之大岞其
　分䑸别犯興化者指揮唐修拒之峯頭追敗之野馬
　又有犯福州者參將尹鳳拒之閩安洪塘追敗之梅
　花山老就擒倭衆敗遁於是澤珍之徒始自毁浯㠘
　之巢以去四十一年倭復大入多陷衞所郡縣廣㓂
　吳平復來浯㠘據舊巢以應賊是時賊氛大熾上命
　總兵俞大猷劉顯督兵討賊二將至則親搗浯㠘巢
　賊始遁去廵撫譚綸總兵戚繼光請復水寨於舊地
　萬歴三十一年有夷舟䦨入泉郡城下不之覺也當
　事者遂議移浯㠘寨於郡東之日湖(即石/湖)不守門户
　而守堂奥識者病焉天啓初紅夷入犯亦以此為窟
　宅澳内可泊南北風船百餘
　浯洲山在縣治東南百餘里大海中翔風里十七至
　二十都地也廣衺五十餘里(閩海實録周/三百餘里)洪武間增
　置金門千户所設操屯軍千五百三十五名及陳坑
　峯上田浦官澳四廵檢司(田浦陳坑/二司尋革)居民萬餘家眀
　初科目甚盛地不宜稼惟恃魚鹽設鹽塲以𣙜之峯
　上在其東官澳在其北南有鳥觜大㡌西有烏沙金
　沙而料羅一岐横出於峯上之外沙線重䕶可泊北
　風船百餘凡徃彭湖東番者每中途遇南風輒就此
　收泊候北風而後行計程七更至彭湖十更即至東
　番矣萬歴丙辰倭船嘗至紅夷亦數來天啓壬戌添
　設陸兵一營與水哨協守峯上之民勇而善戰官兵
　倚以禦㓂常與小嶝大嶝鼓浪烈㠘諸戍聨絡相應
　焉山之最大者曰太武巖有玉几案蘸月池眠雲石
　偃葢松石門石室蟹眼泉倒影塔千丈壁一覽亭諸
　勝又有大小雙山並峙若乳大雙回顧二里許結為
　平林小雙蜿蜒而南為後浦金門諸鄉所城之南有
　寳月菴菴旁大盤石俞武襄大猷署所篆時亭其上
　以望海海中有島天將雨則眀現晴則日光皛皛反
　隠不見號曰變山有五湖曰許坑曰湖山曰湖頭曰
　赤庭曰湖尾今赤庭湖尾已淤為田餘猶在也海中
　礁石潮落時見馬跡相傳唐時有陳姓者善牧馬馬
　大蕃息客來市馬者計所市之多寡倍與之及渡海
　仍得所市之數而已人以為神卒而祀之曰馬牧王
　廟
壬申登陸行九十里止大盈是夜大雨
　元年畫界自小盈歴東嶺至大盈為南安邊邊界以
　外斗入海三十里石井附海十里雞籠山等村皆移
　共豁田地三百七十二頃有竒於大盈設守八年展
　界安兵四處(小盈七十名歌髻山二十名盤龍埔千/總一兵二百四十名雞籠山二十名)
　今不設守候閱定
　梁置南安郡今泉郡之地皆屬焉隋廢郡改為縣唐
　開元中一析為晉江縣再析為大同塲三析為桃林
　塲四析為小溪塲而縣非舊境矣故無城嘉靖三十
　七年縣被倭㓂始築城
　石井在四十三都在縣南八十里故設廵檢司山勢
　斗㧞寨門外即大海也同安之浯洲晉江之安平商
　船徃來必由此西即歌髻山南有營前澳北有紅漸
　山而鷄籠山又在其北大盈舖古名大榮以唐嗣聖
　間嘗設武榮州故名以音同致訛又有武榮舖東嶺
　舗
　囷山在縣西秀鋭圎㧞如囷風雨輒聞雷聲在囷發
　航海者識以為準
　靈岳祠在九日巖祠樂山神唐咸通中有僧募木作
　佛殿遇老叟為導得大木於永春之樂山又遇暴漲
　木自浮至因祠之於此水旱致禱海舶祈風多竒驗
　宋累封通逺王又加封善利廣福顯濟王宋時泉有
　市舶司每四月十一郡守同市舶提舉率屬以禱宋
　宣和二年命市舶提舉張佑齎御香詣廟焚之
癸酉行六十里次泉州府
　元年畫界自大盈歴龍源山(鷓鴣寨/後渚澳)至洛陽橋為晉
　江邊邊界以外斗入海五十里福全所三十里永寧
　衞二十里祥芝澳十里東石澳俱移共豁田地一千
　二百五十二頃有竒於觀樹塔山因界設守八年展
　界安兵十四處(安海寨守備一千總一把總一兵四/百八十名小龍源山十名馬坪山十)
　(名日湖山十名衙口山二十名竿頭寨逰撃一千總/一把總一兵四百四十名竿柄臺十名觀樹塔山十)
　(名東安十名蚶江二十名南岸水頭一百三十名鷓/鴣寨守備一兵一百五十名潯尾把總一兵八十名)
　(徑邊/十名)今從泉州陸營撥守七汛(東石千總一兵一百/名鷓鴣把總一兵一)
　(百名圍頭福全把總一兵一百五十名竿頭把總一/兵百名深滬烏潯兵一百名永寧兵一百名水頭蚶)
　(江祥芝千總/一兵二百名)又從泉州城守營撥守一汛(溪邊浯埭/二十名)
　候閲定
　隋始置泉州於今福州地而於今泉州地置南安郡
　唐景雲二年始改泉州為閩州而别置泉州於南安
　地屬閩州都督府此今郡所自始也郡北有清源山
　一曰泉山通志引漢書顔師古註指此為東越王所
　據之泉山然考師古之時乃唐貞觀初所云泉州即
　今福州也其非此山眀矣城建於唐其衙城北樓有
　歐陽詹貞元九年記尚存閩忠懿王王審知刺史留
　從效擴大之周二十三里有竒門六從效建牙時樓
　櫓甚壯自刺史陳洪進納土於宋始命撤之唐時西
　郭外有西禪寺刺史王延彬妹為尼居之延彬為拓
　城而包之於内城北松灣又有崇福寺蔡尊師葬在
　焉陳洪進又拓而包之於内宋紹定中郡守㳺九功
　元至正中監郡偰玉立又屢拓之於是其城益大至
　周三十餘里而􁍳斜不正土人呼為葫蘆城元時又
　呼曰鯉魚城皆以形似也相傳初築城時遶城皆種
　刺桐故又有刺桐城之名閩王審知者光州固始人
　也曾祖友祖藴玉父恁生子三人長曰潮次審邽次
　審知唐末盗起江淮潮與壽春王緒劉行全為羣盗
　流刼至汀漳緒以糧少令於軍中曰敢以老稚從者
　斬潮獨與兩弟奉母以行緒欲斬其母三子泣請得
　釋己而軍中共叛緒殺之推潮為主觀察陳巖表為
　泉州刺史巖死潮盡有延建五州之地乾寧中拜威
　武軍節度使潮疾表審知為留後遂繼潮為節度使
　居福州而審邽亦以泉刺史累進威武軍節度使居
　泉州唐昭宗在鳳翔審知奉詔得承制除授審邽卒
　審知以墨勑授審邽子延彬權知泉州事尋實授焉
　審知儉約好禮其下勸以建國審知不從曰我寧為
　開門節度不作閉門天子卒子延翰嗣延翰建國稱
　王然猶禀唐正朔審邽子延鈞弑之而自立更名鏻
　僭號改元龍啓又改永和鏻淫暴子繼鵬弑之而自
　立更名昶改元通文審知少子延義弑之而自立更
　名曦改元永隆都將朱文進弑之簒居其位以黄紹
　頗守泉州永春人留從效者泉州軍將也攻殺紹頗
　而迎審邽孫繼勲為刺史歸於富沙王延政延政亦
　審知子也先是曦命延政為建州節度使封富沙王
　曦性淫暴延政數以書諫曦怒遣杜建崇監其軍延
　政逐之即建州建國號曰殷改元天徳至是從效及
　汀漳二州皆歸之延政據有三州南唐兵至延政紿
　福州人曰南唐助我也福州人遂殺朱文進而自歸
　既而南唐克建州延政降而留從效亦執送繼勲自
　領漳泉二州留後南唐主李景建泉州為清源軍授
　從效為節度使尋封晉江王而福州竟入於吳越從
　效勤儉愛人王氏雖亡事其家甚嚴數發間使自通
　於周世宗宋太祖尋卒無子衙校張漢思自稱留後
　而仙㳺人陳洪進又逐而代之洪進起戎伍為王氏
　軍將留從效之殺黄紹頗也洪進有力焉遂事從效
　為統軍使至是南唐主李煜即以洪進為清源軍節
　度使時宋太祖已下揚州洪進遣使自歸乾徳二年
　宋改清源軍為平海軍授洪進節度使又官其二子
　文顯文顥太宗即位洪進納土歸朝居京師而泉郡
　始𨽻於職方矣按潮兄弟三人並以孝弟忠謹崛起
　為一方之長雖子弟不𩔖墮其家聲而閩人思之不
　絶吳越王錢昱既有福州命即審知故宅為忠懿王
　廟而泉亦有王刺史祠祀潮於崇陽樓自潮始起於
　泉而審知審邽及邽子延彬延鈞延美延武邽孫繼
　崇繼嚴繼業繼勲相繼為泉刺史當搶攘割據之時
　能保其境土為民扞難不可謂非貽謀之善潛徳之
　報也後又繼以留陳亦在泉境泉雖支郡實為一方
　治亂所關故詳志之以為後鑒云
　海疆至同安復折而北故泉郡之海在城之東面其
　南面之水曰晉江合安溪之藍溪永春之桃溪南安
　之金溪並會於城西以晉南渡時衣冠之族沿江而
　居故以晉名至臨漳門有石卓立如筍曰筍江臨漳
　門者城之西南門也岸傍一山俯瞰江流有大石從
　山股至麓長二百餘丈又揷入江底宋初僧定諸建
　塔於石上因名石塔山皇祐初造舟為梁曰履坦紹
　興間易以石江又東至徳濟門外曰浯江宋嘉定間
　為橋曰新橋江又東逕溜石在江之南流甚險萬歴
　間建塔以鎮之江又東逕法石在江之北又東為蚶
　江至岱㠘而入於海北面之水曰洛陽江納惠安及
　本邑之水自康溪達於濠市至留公陂又合惠安沙
　溪之水東至烏㠘岱㠘合晉江而入於海沈存中曰
　水以漳洛名者甚衆水落於下謂之洛舊號落洋九
　域志作樂洋山或曰唐宣宗至此謂風土大𩔖洛陽
　故名竟不知誰是岱㠘籌海重編作岱隊新圗又作
　大墜又有小墜附其旁傳訛甚矣閩書岱㠘在海中
　介石湖北鎮兩山間亦曰岱隊門水深三十托商船
　入泉州港者必由此郡之水口山也海舟由此二日
　至髙華㠘又二日至􁖬鼊㠘又一日至琉球國
　安海堡在大盈港北與南安之鷄籠山相對在郡城
　東南六十里古之安平鎮也原名灣海宋開寳中有
　安連濟者唐安金藏之裔孫也徙居於此土人遂易
　灣海為安海金藏本太常樂工則天時剖心以翊衞
　睿宗則天髙其義命輿致禁中選髙醫禠桑土紩之
　閱日而蘇開元間封代國公配享睿宗廟庭其後人
　至今猶在宋為安海市東曰舊市西曰新市海舶至
　此就𣙜號石井津建炎間創石井鎮設鎮官紹興中
　鎮官方姓者築城以備海㓂眀嘉靖二十七年邑令
　盧仲佃邑紳柯實卿甃以石萬歴三十四年添設通
　判館時一駐之有石井書院以泉不混潮故名舊名
　鼇頭書院宋吏部郎朱韋齋公松紹興初嘗為鎮官
　公餘進秀民訓廸之子侍講考亭公熹後二十年為
　同安簿時至鎮與父舊客講論經義鎮人益勤於學
　嘉定四年鎮官㳺綘因士民請白郡守鄒應龍於鎮
　西為書院繪二先生像而祠焉命添倅在董其事在
　文公子也傅伯成為之記勒於祠旁
　東石在安海東有獅頭獅尾二寨夾之産牡蠣最佳
　初生如拳石四面漸長有一二丈者房中輙有一肉
　大者如馬蹄小者如指頂海人火炙而取之謂之蠣
　房亦名蠔袍亦名蠔山又一種生海中大如杯曰草
　鞋蠣東為􁒁洲塲稍南為白沙湖可通安海港港南
　一小㠘曰北椗賊衝也澳内可泊北風船百餘渡彭
　湖商船嘗於此放洋北上商船欲轉圍頭觜者常泊
　此候風天啓壬戍設陸兵一營乙丑以省餉撤
　靈源山(題本作龍源山誤/新圖亦作靈源)一名吳山延衺四里山頂
　大而平又名大平山山麓有吳眀宫又名吳眀山宋
　時有吳眀兄弟隠此也山髙峻出於東南諸峯之上
　有石曰望江石南瞰大海如在眉睫絶頂有靈泉大
　旱不竭有紫雲峯宋林知先生隠處死即葬於此旁
　有華表山與靈源相角立有元時菴奉末摩尼光佛
　云為老子西入流沙所化與他佛因緣異稍西十里
　為羅裳山山之東有五髻峯嘗有異人畫馬於峯前
　石上每天隂鄉人見馬馳驟旋即入於石疑即遷界
　中所謂馬坪山也有龍湫六井各相去半里所或在
　髙原或在平田而泉胍貫通汲一井則五井皆動徃
　徃有龍出入井旁樹木時有龍爪痕城南山大者有
　吳孤横畫四山横山長數里横郡治南下有畫船浦
　沙面蹙紋時作船像帆檣皆具其帆勢所向可以騐
　風之南北南十里有蕭妃村唐文宗母貞獻皇后家
　所在也妃初為建安王侍者生文宗及帝即位冊尊
　為皇太后太后去鄉時有一弟命帝求之有茶綱役
　人蕭洪妄自言太后召見嗚咽不自勝拜金吾將軍
　檢校户部尚書兩授節度使而太后真弟故在孱弱
　不能自通有蕭本者探得其内外宗屬遂詣闕發洪
　之詐且稱已真太后弟詔追洪鞫問具服賜死拜本
　贊善大夫追封三代已復有晉江令蕭𢎞自稱太后
　弟徵詣闕三司按問兩人皆偽帝下詔曰皇太后齊
　梁望族僑寓閩中慶靈鍾集早歸椒掖終鮮兄弟常
　所咨嗟而姦濫之徒因緣假託乞沐恩榮既無可騐
　鑿空作偽豈得更容本可長流愛州𢎞流儋州由是
　太后卒不得真弟而蕭妃村之名獨存土人又名為
　燒灰村焉有植壁港洩横山以南諸水又南有陳坑
　港則滙井尾埭諸水皆入於海
　陳埭以陳洪進所築故名一名浯埭以其為浯江之
　委也受羅裳東北諸澗之水入於海鄉曰陳埭鄉百
　鮮所聚地多衣冠茂族今置寨稍北為溪邊寨也
　溜石鎮有東山亦曰髙甲山有井方丈餘海潮時至
　終不相溷色嘗甘美葛洲溪合南安以下九十九溪
　之水流其下滙為煙浦埭出六斗門而入於海
　日湖以日所出也故名一稱石湖在陳埭東舊浯㠘
　水寨徙於此可泊南北風船六十餘有金釵山兩支
　對揷如釵股宋政和間僧祖慧宗什等謂其地𩔖明
　州育王建墖於兩支相交處殊瑰壯左股崛起一峯
　有石圎浄名鏡石峯西小巖名石獅巖相傳宋有僧
　貌𩔖獅者隠於此或斵巖前石為泗州大聖像又名
　泗州巖又東有堤障飛沙以䕶田乆而圮萬歴間寨
　帥沈有容令兵船出汛者必載石以歸因以甃堤因
　得復故名沈公堤舊於此設沙堤寨相去里許有豐
　山寺寺前列石磊砢如羣羊為逰者所賞晉江以南
　初遷之境至此而盡矣
　圍頭灣在􁒁洲塲之極東一山横出海外為安海港
　之門户故有廵檢司設於十四都地去縣百里宋時
　真徳秀移戍軍於此
　福全所在圍頭北八里有城𨽻永寧故設屯種旗軍
　五百七十五名可泊北風船十餘北為圳上澳亦可
　泊北風船十餘又有大留澳皆要衝也北至永寧南
　至料羅各一潮水
　烏潯故設廵檢司在十六都地南臨大海東接深滬
　西連福全
　深滬故設廵檢司在十六都去縣七十里東濵大海
　北永寧南福全可泊南風船四十餘地有石壁山一
　名獅山舊志引陸魯望云列竹海澨曰滬葢設以取
　魚故魚之躍出者為䟦扈也豈昔為漁市故遂以名
　其地歟有石刻深滬二字相傳為羅隠書傍有崇真
　寺祀真武神寺有井嵗旱不竭底穿石竇號複井左
　為彌陀山有井名天竺井右為青山市心保有井名
　寳泉皆甘美給一方用地無蚊蠅相傳亦羅隠所䜟
　也明詹仰庇詩云層崖分五澳疉屋聳孤岡風土魚
　蝦市丘園粟麥鄉北有佛堂澳亦海㓂出入必經之
　地
　觀樹塔亦名關索塔西為竿頭寨與靈源接北為蚶
　江寨與日湖接
　永寧衞有城周江夏所築舊設旗軍六千三百九十
　五名地在邑東南六十里東濵大海北界祥芝南連
　深滬為泉襟裾嘉靖乙未為倭所陷屠殺兵民俱盡
　倭退後調泉南逰撃駐守可泊南北風船三十餘有
　益輔山擁抱衞城之後一名朝陽山以先受日光也
　又名瑞海又以上有圎石如珠亦名驪龍山有仙人
　山在城中巨石盤礴上有仙人跡其石穿出城外半
　里許控扼海濤嵌嵒崟﨑文如篆籀竒怪莫可名狀
　皖人阮自華始表異之邑人黄克纘詩云浪有千層
　皆白練石無一片不蓮花又有象山亦在城中形如
　伏象
　祥芝澳在二十都故有廵檢司距縣五十里東面大
　海南接永寧北臨支海與崇武相對澳内可泊南風
　船五十餘支海中有臭塗可泊南北風船二三百皆
　極衝地也有寳葢金鞍二山俗呼寳葢曰大孤金鞍
　曰小孤相傳有辜氏二女沒而靈異土人廟祀之故
　曰大辜小辜乆而訛曰孤大孤之巔有石塔宋紹興
　中僧介殊募建而俗謂之孤山塔又或訛為姑嫂塔
　謂昔有姑嫂二人皆為舶商婦商入海不返二女搆
　塔而望之其即二辜之訛歟今塔中刻石為二女像
　㳺女拾甓以擿之云中者當生男子也小孤之上有
　石室四面無路但可從峯頂縋而下有趙永嘉者隠
　於此永嘉或云宋人與考亭同時或云元人與虎岫
　巖僧嘉善交其在石室也獨處無侣虎為守户人餉
　以食輒酬之草葉一榼其人不解所謂擕歸以飼牛
　牛輒熟睡不起始驚異再就永嘉詢之永嘉則又予
　以他草令置牛前牛乃復起更求之則不可得矣因
　名其草曰祥芝祥芝之名始於此眀有髙士趙復字
　無疾博學好古為一方所嚮慕年九十五卒學人私
　諡莊節先生虎岫巖在大孤南五里許巖石光潤林
　木蔥蒨與海上諸山絶異每八九月為士女逰嬉之
　地
　法石山在郡東南濵於浯江之北度可與浯埭相對
　陳洪進常築壇於此北向呼萬嵗亦曰萬嵗山下有
　法石院洪進妻及女葬其後宋有碧桃道人隠此既
　沒南外宗正趙必曄作詩弔之地産荔枝蔡忠襄荔
　枝譜有法石白出於泉州法石院色青白其大次於
　藍家紅藍家紅亦出泉州兄弟二人圭為太常博士
　丞為尚書貟外郎晉江荔枝五月熟者為火山六月
　熟者為早紅為桂林為金鐘王十朋為泉守有荔枝
　詩八章稍東為鷓鴣寨地有桃花山以土赤如桃花
　故名明蔡文莊公清葬於此再東為後渚臺三面距
　海外即岱㠘矣折而西北為徑邊臺再西為烏㠘
　烏㠘四面皆水㠘上可居宋寳祐中僧道詢募建石
　橋名鳳㠘盤橋長四百餘丈廣一丈六尺比洛陽橋
　長加四百尺濶髙一尺海中遥望二橋横跨若二虹
　然今已廢僅存南岸三水門屬於㠘而已道詢少遇
　了角道人授以丹術徹悟宗乘勤行精進逺近信之
　又嘗搆橋於峯﨑獺窟而隠於白沙湖築堤捍海而
　田其中一日潮至將毁其堤道詢舉扇揮之曰海至
　大不能讓尺寸地耶潮為却行更西為洛陽橋
　洛陽橋始名萬安渡極危險慶厯初郡人陳寵擬作
　橋不就皇祐間僧宗已募貲累年亦不就會端明殿
　學士蔡忠惠公襄來守郡始作石橋始於皇祐二年
　成於嘉祐四年壘趾於淵釃水四十七道長三千六
　百尺廣丈五尺翼以扶欄費金錢一千四百萬橋心
　有洲置關其上晉惠二邑之界也相傳經始時淵深
　不可趾忠惠為檄使𨽻人入海投之龍𨽻謂入海必
　死大醉卧沙上覺而視其檄則已易矣忠惠啓閲之
　止一醋字喜曰神告我矣葢謂廿一日酉時潮退趾
　可立也及期果然橋遂得成或又移此事屬之明郡
　守蔡錫不知何據橋之北題曰洛陽之橋趙岍書又
　有亭曰濟亭趙不駘書也而忠惠手書碑立於橋旁
　今𨽻人猶祠於橋中央之洲上忠惠又嘗種松七百
　里於閩部令行者得以避暍暑閩人為詩二章勒石
　以誦之一曰道旁松一曰洛陽橋
　
　
　
　
　
　
　
　
　
　
　
　
　粤閩廵視紀畧卷四
欽定四庫全書
　粤閩廵視紀畧卷五
　　　　　　　　　　　　工部尚書杜臻撰
癸酉行三十里至洛陽橋又三十里過惠安縣
　元年畫界自洛陽橋歴石任寨(下金山下曾山文筆/山栁庄溪石寨丘户)
　(村/)至九峯寨為惠安邊邊界以外斗入海四十里黄
　﨑灣三十里崇安所峯尾二十里白沙獺窟十五里
　横頭澳皆移共豁田地一千九百九頃有竒於石任
　諸處因界設守八年展界安兵十八處(石任五十名/白沙尾十名)
　(烏石山十名埔塘把總一兵七十名獅捲山十名岩/鼓山十名古樓山守備一兵一百二十名雞母山十)
　(名東呉埔十名許山十名承天山十名陳坑山把總/一兵一百名後張山十名龍田山千總一兵一百名)
　(白井山十名前塗山十/名九峯十名南莊十名)今從惠安營撥守七汛崇武
　所千總一兵四十名小岞把總一兵三十名獺窟二
　十名黄﨑澳二十名􁉢川十名峯尾澳三十名沙格
　澳二十名候閲定
　宋朝會要云太平興國六年析晉江地置惠安縣於
　螺山之陽其地故為三國呉將張梱墓徙之青山而
　置署焉今縣庫即梱葬處也有古縣基在龍窟嶺而
　眞如溪發源横溪東龍田又南至古縣入添﨑港今
　龍田古縣皆置戌此縣治不知何代所置
　石船山在洛陽江北山頂有竒石如船明邑令葉春
　有詩云石船髙駕碧山頭似畏風波急暮流十二時
　中平地起問君何處不堪愁又木蘭為檝桂為橈南
　接端明學士橋我自虚舟人不識海門風雨日瀟瀟
　(今訛為/石任山)
　鳯山山形如鳯掠海濵三國呉將黄興葬其下時見
　靈異里人廟祀之宋淳熙間海冦犯小兠大岞忽有
　兵馬聲自廟出冦不敢犯一境得全紹定間聞於朝
　封順濟侯
　樓山環繞縣治一名留山
　烏石山一名靈鷲山上有清泉石室蔡忠惠嘗讀書
　於此有伏虎巖宋祥符中僧道養居於巖下與虎狎
　習夜寢其穴時抱虎子示人巖以此得名稍南有五
　公山梁時五公隱此曰唐公寳公至公化公朗公也
　山有石鼓似即岩鼓山蓋岩鼓當作石鼓也稍北有
　塗嶺以凃姓兄弟三人沒而為神宋淳祐間賜號昭
　惠故名前塗之名似亦縁此也
　大聖山東臨大海堪輿家謂之大象捲湖有㠘曰樂
　㠘在海中饒林麓之美明初徙其民入内地(獅捲山/似與相)
　(近/)
　下曾溪源有二一出上曾溪過上田小橋一出上范
　溪過上田大橋會於充口入馬山埭
　陳平山唐時有堪輿家曰陳平騎牛而化塟此(似即/陳坑)
　(山/)
　文筆山三石錯立如鼎耳舊名香爐或積石於兩耳
　剡其中謂之文筆對學宫之前
　九峯山在文筆山南峯有九斷續向背若蹲獸若盤
　螺或翼而翔或俯而伏若立而拱
　輞川鎮在縣治東三十里支海中之孤㠘也縣治東
　面大海南為洛陽江之支海而輞海自東盪其脅峯
　﨑港自縣北來合之凡為縣西北之水曰菱溪曰驛
　坂曰茭布曰龍津曰南坑皆滙此港峯﨑山實當其
　衝縣之水口山也山之北有橋曰青龍宋僧道詢所
　建港又東入於輞海鎮與内峯僅隔一水舊以舟渡
　人衆争先數致覆溺成化間縣令張桓作橋曰輞川
　橋鎮民數百家以賈海為業嘉靖間苦倭縣令陳玉
　成創為城而後令蕭維美成之東西南各一門北小
　門二東小門一其外有竿㠘
　崇武所在大岞山縣東南極境也為二十七都地故
　設操屯軍千二百二十一名東面距海南對泉州之
　祥芝北望興化之湄洲泉之上游也北至平海南至
　永寧日湖泉州港各一湖水澳中藏北風船三十餘
　宋為小兠廵檢司永樂間邑有倭患始築城并築獺
　窟小岞黄﨑峯尾四城聨絡扞守於外焉嘉靖末陷
　於倭萬厯己未復為海冦所躪少北為大岞澳可泊
　南風船二十餘夏至後賊嘗伏此徂伺北來之商最
　稱險要山多小石如鐡色扣之作磬聲山南有洞朗
　豁可容四五百人旁一小門僅可側身入入丈許右
　轉有大石當道如屏内更寛廣民避冦者多往焉又
　有石倚江渚齦齶如龍名龍喉山海中産龍蝦一名
　蝦柸一名蝦魁大者五色次者名蝦姑泉人謂之青
　龍最小者曰苖蝦嘗對揷之曰對蝦王世懋閩部疏
　曰長五尺其鬚四□長半其身晴凸出上隱起二角
　負介昻藏形似小龍尾吐紅子如榴花色開元遺事
　載其名狀云如娯蚣尾如僧㡌又生沙參嵗饑居民
　掘之可飽數日旁有青山即張梱徙葬處相傳梱生
　時嘗屯兵是山以禦海冦改塟時得銅牌上有文曰
　若逢崔知縣移我上青山遂移於此虞允文拒金兵
　於采石見空中有大旗題曰張將軍青山人從軍者
　為言梱事允攵聞之朝賜勅封景炎間累封至靈安
　王
　獺窟㠘在崇武南十里邑東南三十里為二十五都
　地可泊北風船四十餘故設廵檢司北障前頭山南
　縈覆釡歴祥芝岱㠘可入泉港冦至舉烽内外警息
　㠘北有橋七百七十間潮至即沒潮退可渡宋僧道
　詢所建
　小岞山在大岞之西北去縣四十里亦二十七都地
　故設廵檢司城立山巔四面環海特出海上有洞可
　容數百人㠘前後皆灣澳賊氛窺覦所時至也宋時
　李陳二姓居之李之先有曰文會者宋建炎中進士
　歴殿中侍御史權㕘知政事陳則自侯官徙兩族皆
　勤儉守禮為郡邑所矜式地産紫菜其生粘石上潮
　至則鬅鬠揺漾嫩者搓之成索曰索菜生時正青乾
　則色紫即呉都賦所云綸組紫菜也稍西十里曰淨
　山一名尖山亦瞰海多怪石如水齧最髙而削拔者
　三登之可見日旁有石竇中空洞可居今湮廢矣産
　朱丹石宋僧道詢生此
　黄﨑舊名寧﨑在縣東三十里為三十二都地故設
　廵檢司髙山特起三面瞰海南鄰小岞北與峯尾隔
　海對峙如川而輞海貫其中至輞川鎮一潮水商賈
　所集東北與湄洲南日遥相望也﨑下多礁賊舟不
　敢輕至滷氣所侵草木不茂土色微黄故名黄﨑又
　以勢如立斾故名揚旗地産鐵宋置鐡罏
　峯尾澳蓋峯﨑之尾也故有廵檢司北障沙格南距
　黄﨑與興化之吉了湄洲相犄角賊船多泊於此廵
　兵番汎焉自左支一潮入於楓亭
是日又行五十里止􁦆遊之楓亭驛
　興化府屬縣二皆臨海曰􁦆遊曰莆田莆田附郭元
　年畫界自九峯寨厯楓亭驛梅嶺至壺公山尾為􁦆
　遊邊邊界以外附海二十里東沙十里厝頭三里陡
　門皆移共豁田地八十一頃有竒八年展界安兵三
　處楓亭寨把總一兵二百二十名塔頭十名東沙十
　名今不設守候閲定唐嗣聖間設清源縣於大飛山
　南天寳間别駕趙順正謂縣名同郡為非是奏改僊
　遊以其地有何氏九僊遺蹟故也宋紹興間始築城
　峯尾莆禧之間海支内八仙遊當支之窮處其海中
　有小㠘故設廵檢司嘉靖間以邑之白隔嶺多盜移
　廵司以防之東沙諸境即小㠘内濵海地也
　楓亭驛在錦屏山下有楓亭市亦以九僊得名九仙
　豫章人生漢景帝時兄弟九人皆盲獨長者有一目
　父曰何翁與淮南王遊九仙勸父俱隱不從遂相與
　入閩初居福州于山已而遊莆至西州謁胡道人飲
　以所居井泉九人眼盡開乃西行六十里結楓為亭
　以居此地所由名也後又入九鯉湖湖在山之東重
　山疉巘怪石交列湖底皆石石各有穴環屈相通深
　處不可測九鯉潜其間九人煉丹湖上鯉餌其餘鱗
　鬛皆成朱色昻首噴沬湖水為溢勢欲飛舉九人各
　乘其一以上昇旁有九漈曰雷轟曰瀑布曰珠簾曰
　玉筯曰石門曰五星曰飛鳯曰棊盤曰將軍皆名勝
　也楓亭溪源出皁洋合呉坑赤湖蕉溪諸水滙為沙
　溪至太平港有溪海會流石刻蔡君謨筆也港之南
　有陳洪進故居
　壺公山一曰壺山接莆田境九域志云昔有隱者遇
　老人邀至絶頂見臺殿宫室非人間老人曰此壺中
　日月也後乃因以名山前志云有陳壺者隱此得仙
　故名或曰乃陳胡二仙胡即九仙之師也莆西有靈
　潭廟井泉猶在即胡仙為九仙療眼處今其地猶有
　陳胡里云山髙千餘仭方鋭如圭首峙立如展旗有
　眞淨巖登之可眺一郡諸山又有虎丘巖宋徐思仁
　云凡山居以怪石竒峯走泉深潭老木嘉草新花視
　逺為勝獨壺公虎丘巖能兼之又有靈雲南泉竹峯
　諸巖及桃花洞蘸月池盤陀石法流泉濯纓沼石壁
　峯碧溪灣又有蟹井泉出石穴中其脈通海視潮盈
　縮中有雙蟹每旱禱雨以茅葉引置缶中迎歸即雨
　宋彭乘墨客揮犀云壺山有柏一株長數尺半化為
　石蔡君謨見而異之徙置私第山為一郡之鎮朱晦
　翁過此指謂人曰莆中人物之盛乃此公作怪自蔡
　君謨興水利灌民田引水遶壺公山自是科第視前
　益多元郭完隱此與方時舉二十二人結壺山文會
　有集行世有龍潭在壺山之西𢎞治志云元時有范
　氏養馬潭邊馬與龍交而生龍馬事聞於朝詔取之
　馬至大義鎮念母一馳即歸范氏為其所苦因殺之
甲戌行六十里至興化府又四十里止江口寨自寨東
行二里即内海也
　元年畫界自壺公山尾歴壺公山首(天馬山清/浦村勝塔)至江
　口為莆田邊邊界以外斗入海六十里莆禧所吉廖
　五十里平海衛附海十五里南酒林十里下尾三里
　東雲及江口勝塔兩岸海灣之村若勾上上皇港東
　珠浪等皆移共豁田地四千四百三十頃有竒於勝
　塔等處因界設守八年展界安兵二十一處(東港山/十名東)
　(雲十名白沙千總一兵二百名鳩頭山十名陳店山/十名後架把總一兵九十名陳墓守備一兵一百八)
　(十名忽石山十名馬山十名天馬山把總一兵九十/名鄒會徐十名惠洋十名五龍十名東華十名海濱)
　(十名寧海橋千總一兵二百十名白墓把總一兵一/百四十名張井十名鹽塲十名岸勝五十名周堤尾)
　(十名江口橋把/總一兵九十名)今從興化營撥守十七汛(涵江平海/衛一百名)
　(青山把總一兵七十名嵌頭五十名羙爛三十名寧/海橋千總一兵四十八名東華二十一名百羙寨把)
　(總一兵七十名岸勝寨把總一兵六十四名南埕八/名白墓八名張井八名東蔡寨兵四十一名後郭五)
　(名馬峯六十名忠門汛千總一兵一百名莆/禧所六十名吉寥寨把總一兵六十五名)候閲定
　宋乾徳二年置平海軍於清源郡即今仙遊縣地也
　其地有游洋洞多盜賊太宗置興化縣以治之尋又
　改興化軍遊洋在仙遊縣之興泰里至今俗稱舊縣
　閩書以為即平海衛者誤也太平興國八年徙軍治
　於莆田縣洪武元年改為興化府莆田以地産瑞蒲
　而名後乃去水為莆陳天嘉二年章昭達敗陳寳應
　於莆口即其地也隋開皇九年始置莆田縣唐嗣聖
　間析莆田置清源郡府治既徙仍以莆田為附郭縣
　云
　天馬山即塔山在莆田里一名文峯巖巖下有伏龍
　穴明御史朱淛居之有天馬賦序云壺公東分一支
　屏翰海上列為五侯復折而西行隱見起伏且數十
　里結為文峯端偉秀拔飛動不居有天馬行空之勢
　故名賦云越嶺徼破閩荒望莆口過游洋挈入壺之
　右派簉五侯於上蒼靡然東馳忽焉西顧挹穀城之
　仙風愛沙堤之烟樹擷錦園之芳㽔擢銀塘之横素
　島㠘明滅滄桑朝暮東五里為城山亦曰黄石山下
　有黄石市山形如植笏葢即所謂忽石山也本名國
　清山又訛為穀城山五侯山正視之五峯側視之兩
　峯自郡城視之三峯故又名雙鬢亦名筆架也迤邐
　入海為持久山海中突起二㠘一青色曰青㠘一赤
　色曰赤㠘皆如覆釡
　白沙溪在新興里發源鐵嶺白雲鼓角諸山至大山
　西合流北行與大溪合白雲山在南白沙之南鼔角
　又在其東北觀如鼓南觀如角北行為九龍潭山分
　九支曰九龍山蓋與鼓角為一山也南望即大海
　東雲蓋東陳之訛也其地有浮山在靈川里近海下
　有東沙村地連仙遊唐長史陳琨居其東曰東陳元
　陳紹叔居其西曰西陳
　五龍廟在常泰里入瀨溪上亦曰碧瀨又名鼈瀨昔
　有黑白二龍現故作廟祀之地多竒石秀膩巧琢如
　青玉或中裂一罅如甬巷或平展如田或鍥入如車
　軌或陷下如履武蹄涔捫而行拂以卧淨滑可喜蓋
　皆海水盪潏而成也瀑穿崖隙滙為潭蜿蜒澄泓駭
　視沁骨土人侈為竒勝云
　海濵地名有嵩山上有嵩山院院後石壁苔紋成文
　筆峯三字剗去復存其旁海中有小㠘潮退有石橋
　可度居民千餘家唐觀察使栁冕監羣牧於此有徳
　於民建廟祀之曰栁侯廟宋余謙一作記俗呼為侯
　㠘後遂訛為猴㠘閩書曰即仙遊之小㠘也
　惠洋疑即龜洋其地有龜山在文賦里唐末僧無了
　居之有六眸巨龜足躡四龜如俯仰作禮者三遂卓
　錫焉曰名其地曰龜洋無了閩封眞寂大師塔曰靈
　覺
　東華溪在連江里石貫其底旁有東華村唐梅妃村
　中人也姓江氏九嵗能誦二南詩父仲遜竒之因名
　采頻開元中髙力士使閩選進明皇一見寵幸性喜
　梅因號之曰梅妃為楊妃所妒遷於上陽東宫作樓
　東賦以寓意一日上封珍珠一斛賜妃妃不受以詩
　付使者曰桂葉雙眉久不描殘粧和淚涴紅綃長門
　自是無梳洗何必珍珠慰寂寥上覽詩悵然令樂府
　度為新聲號一斛珠明隆慶五年有二龍起海中擁
　水髙丈餘濶數丈長亘野聲若崩山其一飛升天半
　長數十丈準角峥嶸身若水牯色正白鱗鬛蠕動歴
　歴可數忽有片雲正黒從西北來龍乘之以升遂不
　復見其一浮游田禾之末北渡洋水田中水旋卷隨
　之至白石崛中水躍數丈西北行經東庭至東華之
　忘饑亭埔下而入於潭所過雲氣噴薄聲若雷霆而
　草樹不損片葉焉僉事余一鵬為之記
　遮浪村在連江里疏作東珠浪語訛也有大孤㠘小
　孤㠘大孤㠘者海中有大石突起亦曰大龜㠘㠘東
　有石盤上有巨人武
　黄巷山在延夀里疏作上皇港傳訛也地産荔枝名
　火山五月先熟為莆之冠唐校書黄璞與從弟淊移
　居於此黄巢冦閩所過焚蕩至此戒其下曰儒者家
　也滅炬而過淊有寄璞詩云縱徵終不起相與避烟
　塵待到中興日同看上國春新詩説人盡舊宅落花
　頻移覓深山住猿啼作四鄰正字徐寅有黄校書閒
　居詩云取得驪龍第四珠退依僧寺卜幽居青山入
　眼不干禄白髪滿頭猶著書東澗野香添碧沼南園
　夜雨長秋蔬月明掃石吟詩坐諱却都無擔石儲山
　名黄卷以此蓋訛為黄港久矣疏又訛黄為皇也
　寧海橋在連江里支海自下黄竿入三江口經遮浪
　大小孤㠘而入兩涯洪濶北涯舊寧海鎮鎮前有渡
　元元統中僧越浦為橋曰寧海明徐敬則僧湘江重
　新之更入為白湖一名玉湖土人用䜟言作橋以斷
　水鄭叔僑詩云結駟直過黄石市連艘欲斷白湖腰
　謂此也舊有堤俗名白水塘其側有靈惠井環境皆
　斥鹵此獨甘冽江口橋在待賢里支海自三江口又
　入接迎仙港迎仙溪合荻蘆桃源白石諸水東流至
　此而與海會也其地江勢最闊有盤石突起江心民
　居集焉於此作橋名江口橋一曰龍津橋一曰尚陽
　橋橋之南屬莆田北則福清境也其旁迎仙廵司在
　府治東北四十里前臨海後負江口橋地饒民聚商
　賈所湊相傳其上更有迎仙橋為宋僧祖遜所建今
　地有子魚潭亦名小姑潭宋志子魚惟迎仙橋東小
　姑潭所出為最但少通三印者建安嚴子翼藝苑雌
　黄云通印長魚古人以為食珍言其大可容印王荆
　公詩長魚爼上通三印之句而子瞻亦以通印子魚
　對披綿黄雀皆用此意王彦輔麈史云子魚長七八
　寸濶二三寸出通應港者佳葢港上有通應廟因以
　名港耳後人訛為通印見之題詠不足據也閩書則
　又云絶無通應港及廟妄人詭餙社祠顔以通應至
　今存焉港水下流曰錦江即江口有温湯池漢時胡
　道人者煉藥於此藥成有神人告之曰非太上之藥
　也不足以度世道人棄丹於池池水遂温相傳浴之
　可以益壽
　吉了寨廵檢司有城在新安里宋曰擊蓼距郡城八
　十里前控南網右引小㠘左帶湄洲内通楓亭諸處
　外至莆禧一潮水其城枕海涘巨浪衝嚙嵗費修築
　下有東西二澳内泊南北風船二百餘隻東有吉了
　水寨南日寨及湄洲遊總向來移駐於此有華胥山
　或云吉了者猶言極了謂莆地至此而極乃復崫起
　為是山與湄洲隔海相望時見蜃氣成樓臺也居民
　甚稠以賈海為業嵗出海不下千艘倭冦每於南麂
　礵臺狙伺之或分其所獲給票而遣行或并船奪之
　姦民外苦倭掠内虞廵兵然以微利故往往走死如
　騖或竟習為不軌使帆輕㨗逐之殊難也吉了之船
　釣槽夾底最利深洋用以廵邏最便莆禧所故設旗
　軍千二百二十一名在湄洲之西北平海之西南為
　興化東南藩蔽三面阻海頗稱險阨澳内藏北風船
　三十餘自莆至中門為地極處一線僅通左支自賢
　良港而出吉了散為東湖西亭諸山右支自金沙舖
　而東出莆禧散為文甲山柄諸山中門疏作忠門賢
　良港在所城前有山豗然如象本名黄螺港美其名
　曰賢良焉文甲山一名門夾山以兩山相夾如門故
　山柄墩城北澳也亦曰後山柄可泊南風船五十餘
　其民習海勇鬭而約結甚固嘉靖壬戌冦陷郡衞獨
　所城得全南至平海北大咋各半潮水
　嵌頭廵檢司在郡城東九十里城在石崖之嵌漁農
　數百户雜居其址介山海間賈舶冦船來徃雜㳫頗
　難稽詰
　平海衞在府治東九十里屬武盛里(閩海實録/作八十里)孤懸
　海外三面臨淵惟西北一路可通莆陽之藩蔽也洪
　武間周江夏置衞築城有旗軍五千五百十六名設
　學地有石獅九跳鳯石諸山衞前小澳四面皆石有
　石鼓石鑼孤峙磧上鼓周三丈鑼差小扣之各如其
　聲又有大泉在城東二里自石罅湧出澳中可泊北
　風船百餘東一㠘浮海曰鸕鷀㠘(閩海實録/作鸕鶿㠘)可泊南
　風船二十餘又有進㠘進㠘兩島如門洋船所出入
　也門之中及㠘之西南皆有沈水礁過者戒心焉嘉
　靖四十一年壬戌郡城衞連陷於倭先是歙人王直
　入日本糾薩摩州倭以入冦賈人子徐海亦集衆從
　之冦擾江淛數嵗嘉靖三十四年冬犯莆田及鎮海
　鎮東諸衞泉州指揮童乾震拒戰死之此閩中被倭
　之始也已而賊復犯淛應天廵撫胡宗憲用間殺海
　復計誘直誅之宗憲以功擢右都御史兵部侍郎加
　太子太保而直之餘黨毛烈知尚據浙之舟山巢柯
　梅閩浙諸境嵗有冦患而閩中失亾尤多廵撫阮鶚
　坐罷三十七年烈知自柯梅徙泉之浯㠘入南澳搆
　巢以居於是興漳泉三郡無地非冦三十九年破永
　定城又破寧徳縣殺㕘將王夢麒知縣李堯卿奸民
　導賊發巨姓塚墓質其棺以索贖諸將冐功飾敗賊
　益枝蔓浙江叅將戚繼光奉檄來援賊方據寧徳之
　横㠘阻水為營繼光填河以進斬二千餘級生獲九
　百人連破六十餘營賊少靖矣迨繼光返浙而賊又
　熾四十一年新倭大至犯福清羅源連江殺遊擊倪
　禄十一月遂犯興化郡城郡故饒裕賦艶慕已久至
　是乘髙急攻盡得城中虚實木蘭陂水注城中㸑浣
　仰給賊徙其源民無所得水大困會總兵劉顯來援
　衣甲俱刺天兵字賊邏得齎書者八人殺之而衣其
　衣以入守者勿覺也夜半斬闗納冦城遂陷同知奚
　世亮死之焚掠搜牢火經旬不滅盤踞兩月見城中
　腐骸山積腥穢不可居遂去之平海乘不備急攻又
　下之事聞上震怒罷廵撫游震得以叅政譚綸為僉
　都御史代之更調廣帥俞大猷浙帥戚繼光協力討
　賊興化之初陷也廵撫震得檄指揮歐陽深率所部
　降盜謝愛夫等駐瀨溪以防其侵軼深泉州人也子
　模己未進士深以貲豪里中慷慨好施人懐其惠會
　冦難糾衆保聚愛夫故助倭發塚深先墓亦與焉深
　遂率衆攻愛夫愛夫驍鋭多黨翼號謝半番聞深至
　而憚之遂聽撫至是深率半番追倭於平海之蘇塘
　中槊死半番褁其屍而還時為四十二年之五月也
　是時戰死者又有在籍總兵鄧城泉州衛鎮撫白良
　玉事聞深世襲指揮良玉子准署指揮同知廵撫綸
　至用總兵俞大猷議分其軍為各萬人總兵劉顯攻
　其北浙總兵戚繼光攻其東而大猷當其南又令二
　叅戎以舟師截水道四月倭將遁把總許朝光率輕
　舸邀之不得出居亾何諸將四面雲合蹙之﨑頭倭
　殱焉衛有忠勇祠二祠本衛千户丘珍葉巨卿皆𠞰
　倭陣亾者
　涵江有涵頭舖宋學士鄭頤吉居之與文文山相友
　善為書新有社三字有涵江書院在郡城東北二十
　里唐貞元間宣聖四十一代孫孔仲良徙居此宋紹
　興乙亥朱文公常過其家見其裔孫宜去孔子四十
　九世矣有唐告身七通及家牒猶存為告守臣傅自
　得令兵鐸更其版籍淳祐中知軍楊棟同涵江鎮官
　鄭雄飛作書院并夫子廟理宗御書涵江書院四大
　字以賜之元設山長以五十三世孫敬山充之子孫
　世襲至明始罷
　青山廵檢司在郡東九十里三面阻海南日山峙其
　南不及五十里莆門户也産相思石亦曰雌雄石狀
　如杏仁而白擘之兩瓣腹有紋置盤中沃以醯則石
　瓣離立相對俄合為一矣有大蚶山志稱昔有物自
　海浮至輪囷如瓦屋蓋蚶也土人作廟祀之因以名
　山上有大動石小動石石船石獸之屬舊志上有岩
　洞十里之内水草皆香旁有蚶田百頃南至﨑頭二
　里許有羅隱廟相傳常有巨木數百章自海浮至盡
　鐫羅字鏟之愈明土人獲而異之逾日見有神人峩
　冠黄袍曰我羅仙也言訖不見於是立廟以祀海商
　祈風能分帆南北南唐封廣濟王有蔡山壺山之分
　壠也今置戌
　演㠘與蚶山相近宋少帝舟舶大峽江為元兵所逼
　忽有白馬神為演一㠘一蔽帝舟遂免石刻猶存
　南日山在青山之東大海中與琉球相望舊名南匿
　唐翁承賛有泊船南匿遥望竹嘯舊山詩週百餘里
　(閩書環㠘/二十里)舊有居民中湧淡水冦常汲於此明初置
　寨曰南日寨設戰艦四十六兵八百七十六名成化
　末徙吉了居民無所依相率内徙其山遂空山之東
　北澳曰東滬泊北風船四十餘最當賊衝其西南曰
　西寨泊南北風船四十餘北連一㠘曰小南日周七
　里不可泊船北澳曰燕内可泊南風小船十餘又有
　大小礪山在海中自外小㠘鱗次惡礁甚多曰十八
　門皆賊藪也北至東甲南至烏坵各一潮水北與小
　埕寨會哨於南茭南與浯㠘寨會哨於湄洲
　﨑頭北望南日在青山之西澳内可泊北風船百餘
　俱苦潮退膠淺大船不可泊東北澳曰泥濕可泊北
　風船三十餘東北洋中一小島曰三蓬㠘北至龍王
　宫南至東海各一潮水
　冲心廵檢司在郡治東六十里三面阻海與﨑頭三
　江澳港相接即山為城下多村落海上烽起則斂民
　入守其民嵗販飴糖稻麥浮温台泉潮為利
　湄洲一名鯑山居大海中周八十餘里在崇武之東
　北平海之東南距郡城八十里為莆禧吉了門户與
　琉球相望故有居民洪武間徙而墟之山有甘水茂
　草野馬驢騾孶産蕃息驟逐之不可得有勢家居之
　以為利冦舟常就汲焉隆慶初設把總一員戰艦二
　十三遊兵五百二十八名以守之後裁改設標遊西
　為蠔仔埕泊南風船二十餘東南為金沙澳可泊大
　船五十餘文甲門商漁所必經賊常於此候刼外為
　深澳水深多網柱賊船所聚也北至平海南至崇武
　各半潮水大岞小岞其汎地也有順濟天妃廟妃姓
　林氏父曰愿閩王時為都廵檢土人也妃初生地變
　紫色長而靈異能履席渡海往來諸島間人呼神女
　或曰龍女一日方織據機假寐終日乃覺母詢其故
　曰父有厄往救之耳未之信也有頃父至言涉海遇
　颶風幾危忽見有神女擁輜軿幡盖現空中而風遂
　息僅乃得免母始異之而土人縁此蓋知其非常人
　矣在室三十年至宋雍熙四年無疾奄逝妃既沒土
　人時見其衣朱衣履浮槎出沒巨浪中身有光又數
　見夢於父老遂作廟以祠名其墩曰聖墩宣和中給
　事路見廸使髙麗遇風以妃見於舟得濟使歸以聞
　因賜順濟之號其後屢著靈異元明間皆有翊䕶海
　運之跡累加敕封益尊稱至十字永樂初中官鄭和
　使西洋又見光怪成祖命有司新其廟遣官致祭妃
　之顯靈幻竒不一或見紅燈自空墜或見彩蝶繞檣
　飛成化中給事陳詢使日本嘉靖中給事陳侃使琉
　球皆有所見云今頻海郡縣往往有祠每冊封外藩
　必致祭賈舶事之尤嚴也湄洲之廟至今宏麗每農
　月耕民夫婦畢出常以襁褓褁兒置神座下竟日不
　顧兒終不啼若或撫之者山産黒白摶石可為碁子
　宋林光朝與林晉仲書云海中一山名湄洲隔岸視
　之約五七里乃合兩山蜿蜒之狀有田數十可耕而
　食魚鹽饒羙築室讀書可以㤀世惟某知之也此島
　自唐以來居民稠宻洪武徙後時復闌出蓋以承平
　不之禁今猶如故云
　烏坵山周二十里在平海東洋中二山相連北曰大
　坵泊北風船三十餘南曰小坵泊南風船二十餘水
　深二十五托澳外水深三十托用坤申針二更至湄
　洲山日本塘船東番歸棹皆泊此取水候風蓋賊藪
　也係中路哨探汛地
乙亥自江口驛過蒜嶺行八十里至福清縣自縣東北
行十里至鍾山登其顛望海壇山鎮東衛諸處薄暮而
返
　省城福州府屬縣七閩縣附郭附海者五曰福清曰
　長樂曰閩縣曰連江曰羅源元年書界自江口橋歴
　仙嶺(蒜嶺驛綿亭嶺漁溪舖玻璃嶺松樹/嶺蒼霞嶺錦屏松潭山牛宅村里羙)至定軍山
　為福清邊邊界以外斗入海八十里萬安所七十里
　牛頭寨五十里澤朗寨四十里松下十里鎮東衛附
　海五里海口橋上逕鎮二里硋竈俱移共豁田地四
　千六百三十四頃有竒於海口橋東大石漁溪舖蒜
　嶺驛因界設守八年展界安兵十七處(峯頭把總一/兵六十名雙)
　(㠘二十名旗山二十名蒜嶺把總一兵六十名棉亭/山二十名九龍山後千總一兵一百八十名西嶺三)
　(十名松樹嶺二十名葫蘆山把總一兵五十名把店/千總一兵一百三十名松潭二十名鎮東衛遊擊一)
　(守備一把總二兵四百五十名麒麟山二十名山/下把總一兵五十名風水山十名定軍山二十名)
　從蒜嶺營撥守一汛(峯頭把總一/兵五十名)福清營撥守二汛
　候閲定
　福清立縣始於唐初名萬安改名福唐後唐莊宗始
　改福清其東南隅皆海也故遷界自西南以抵於東
　北自江口橋五里至仙嶺又五里下埔又五里蒜嶺
　又五里棉亭又五里蘇隂又十里漁溪皆自南而北
　由此折而東行十三里玻璃寨又十里洋尾又二十
　里至縣南門又二十里海口橋折而北四里牛宅村
　又十里里美又十六里定軍山接長樂境蒜嶺之外
　有硋竈村有余坑山有旗山雙㠘有峯頭寨又江隂
　壁頭漁溪之外有九龍山玻璃嶺之外有逕上里皆
　邑西南附海界外地也自邑南門渡江至錦屏山南
　行二十里把店十里牛田塲二十里三山路岐分為
　五一西行十五里至薛店一西南行三十里至牛頭
　寨一東南詰屈行六十里至萬安所一東行稍南二
　十里至白鶴寨一正東行二十里澤朗司皆邑東南
　界外地也自海口橋循江而東一里至鎮東衛自里
　美折而東行過麒麟山四十里至松下為邑東界外
　地凡各路岐分之間皆有支海内入故遷移獨多
　蒜嶺以山形如蒜而得名在光賢里上設驛有照海
　亭登之東望大海無際又有漆林書院唐翁承賛兄
　弟讀書於此故山曰草堂里曰光賢皆以是故也嶺
　有古碑鎸石馬泉三字草堂山有小瀑布壇髙數十
　丈承賛乾寧間進士也嘗以右拾遺奉詔冊王審知
　為瑯琊王假金紫以行梁開平中又為閩王冊禮使
　黄滔贈以詩有衣錦還鄉翻是客迴車謁帝却為歸
　之句承賛遂留相審知卒葬於崇安子孫代有顯者
　余坑山在光賢里之唐㠘下有昭靈廟相傳漢有趙
　昇者事張道陵得仙隱居鳴鶴山下常乘鐵船抵浮
　山又跨巨鹿憇磐石上今舟㾗鹿跡尚存鹿跡長尺
　有二寸每六月村民聚祠炎暑酒善敗俗嘗罷釀獨
　此地有北風旬日號釀酒風又有盧焦石髙數丈海
　濤漱激為龕岩之狀或採為池亭玩必致譴怪
　江隂山在蒜嶺之東三江之北興化之北面關鑰也
　東為壁頭廵司北為牛頭廵司南為﨑頭東北一㠘
　浮海曰野馬山可寄北風船五六隻東為大麥洋入
　莆門户也其地又名雙㠘以二山突起海中故名中
　有古井甘冽可以濟旱蔡道人岩及百年洞又呼仙
　㠘
　白㠘又名陳山絶頂曰鴻休岩岩竇天成下瞰滄海
　浩無涯矣以僧鴻休居此故名其西又有烏窠岩烏
　窠禪師居之即杭州守白居易所參請者也
　蘇溪出莆田而通横山潭入海
　漁溪上有昭應廟祀虞雄閩牙將也戰歿於此逕江
　有二一出故興化縣金支大潭合漁溪為逕港一出
　黄蘖山北過鐵場邊與逕港合流水之南有逕上鎮
　今置戌其水過棉亭東抵烏㠘門又南至雙㠘岐而
　為二東出白㠘西出後㠘合於昭應廟前會迎仙港
　入海
　蒼霞山在新豐里
　牛田鎮民居甚稠其東有聞讀山為唐水部陳燦讀
　書處上有遏雲碣潜公室講經臺獅子跡其西有福
　廬山在時和里明相葉向髙所闢也由三天門入至
　石芝亭為相國書堂石芝者平地拔起高可二丈餘
　莖細而首坼為華蘤之形有躡雲徑石磴四五折入
　岩腹天光斜影凡二百餘級穿一竇以出有古榕樹
　輪囷秀潤旁有臺曰榕臺立岡頂俯眺海曲浦漵歴
　歴如指掌稍降有兩石夾峙中露天光𩔖武夷一線
　天人行峽中得旁穿以出乃入異香洞可容百人洞
　初開時異香經時不散因以名遵峽而行為飲虹磵
　泉自竇中出如鳴珂珮又穿穹巖而上入雲闗有古
　仙鷹􁖴二岩天門外有石闕俗呼擎天柱自上俯視
　始見其直如引繩凡四十五尺自福廬西行二里許
　曰靈岩有寺在嵌岩中大石迫岩傍作峽兩松樹生
　峽半根為石所齧頂作羽葆以自蔽岩之左有靈湫
　墜澗湫所來處數石碙相連逶迤巉刻皆泉溜所撞
　擊而成者也寺之前後亦皆松林意即所謂松潭也
　牛田埸有鹽課司地在澤朗之北鎮東之南福清之
　藩蔽也其東有東營山(新圗作/東壁山)在海中嘉靖辛酉壬
　戌倭䑸盤踞於此聨營二十餘里將攻福清戚少保
　以火器破之始遁去
　澤朗廵檢司在化北里有嘉福寺隋時掠琉球五千
　户居此萬安所城在平南里臨大海明初江夏侯建
　設旗軍千四百九十九名北望海壇南望南日内扞
　鎮東東洋要衝也城内有萬壽塔可以逺眺澳内可
　泊南風船數十北有大丘寨又北為東金山髙峻可
　以逺望居民以海為業蹈險如鶩頗難防禁折而西
　曰蓮盤北曰沙塢皆商船必經之地並可泊船其外
　有草㠘塘㠘及南匿㠘之屬南匿産鹽差淡塘㠘一
　名大姨山其地多風不宜樹日未出東向極目有黛
　色一㸃微露水面為小琉球國每風暴漁舟輒為所
　漂一晝夜至其國水深碧東流不返莎蔓錯織不容
　轉柁漂者必至而後已其國人得之以藤貫踵課之
　耕作蓋其國刳木為盂乃能周旋莎蔓間非内地之
　舟可涉也相傳大姨山夜不舉火懼彼國人望見而
　至也
　東甲山在萬安之東三島相連大小斷續上有大王
　宫澳内可泊北風船數十萬安居民多採捕於此臨
　萬壽塔望之隱隱可見賊自海東來多窟於此明時
　防剿嘗以二皷發舟鷄鳴而至蓋慮賊望見吾舟而
　逸去必乘夜掩襲之也乃萬安港口有一沉水礁而
　草㠘貓尾以至東甲澳口往往有惡礁非久習海道
　者不能辨以故廵剿之舟不敢輕出惟嚴沿海之保
　甲以絶勾引勤哨□以防窺軼斯為勝籌耳
　海口橋一名渤澥橋去縣二十里在海口江上跨方
　民仁壽二里宋里人林遷募建有海口鎮屬方民里
　明嘉靖三十四年倭冦至民多死御史吉澄請發帑
　金七千七百兩賑之民請以是築城其後島夷屢犯
　以有城可守得全即今寨城是也其江出於故興化
　縣界流為百丈溪至金應舖為無患溪東流二十里
　合石塍溪至水陸寺合東溪經縣之阿頭瀦為琵琶
　洋十餘里入海又有龍江源於龍首山初名螺江(閩/書)
　(作螺/文江)宋林栗改今名至海口橋而合於江橋畔有林
　夫人廟規制不甚大而靈異素著舶商入海必禱之
　鎮城東北有龍山一名瑞峯寺在山顛浮屠七層可
　觀日出西麓有紅蓮閣疎野堂里人章氏所建下有
　籹粔潭南麓有草堂宋林光朝故居也自海口西行
　三里有網山宋林亦之讀書處學者號為網山先生
　自海口南行二里曰瑞岩髙數百仭有天台玉虚香
　山諸洞一滴泉鑑池紫霄亭休休廬諸勝絶頂石泉
　大如箕應潮汐號通海井龍江上有龍江書院中祀
　孔子旁為三賢堂祀宋林光朝林亦之陳藻
　鎮東衛城明初周江夏所築設旗軍八千六百八十
　七名以其在海口鎮之東故名有倉局教塲規制畧
　備明世閩有總兵春秋二汛駐於城之東門又設土
　浙兵二營以守之衛東南有朱文公祠西南有鎮山
　菴又有都督戚繼光祠嘉靖壬戌倭冦萬餘圍困數
　月指揮秦經突圍請救俞劉戚三帥兵至始解報功
　之祠所由作也城中人文蔚聚商賈四集號為饒美
　外為鹽㠘㠘外水淺非潮滿不可入城之東有烽火
　山有警舉燧於此山頂嵌岩其狀如屋凡三十六間
　名曰虎屋宋林亦之詩云興來走上烽火山著足不
　定秋風寒四邊黄茅滑如雨低頭俯看毛髪𥪡幾年
　欲到紫菜鄉大練小練及東墻如今一時在眼傍白
　雲流水天茫茫酒䦨更欲弔虎屋無端日色相催促
　一奴魋髻一跛足逐我下山如野鹿其傍又有鹿角
　山巨石上仙篆數字人莫能識大練小練在東海中
　二島相去十里許無風踰月不可度大練有居民數
　十家可泊北風船八十餘但苦水淺不宜輕泊小練
　之山周十里多喬木無居人五代盧皓林甲避地居
　此而林氏世以文顯
　海壇山在縣東南大海中以山形如壇得名或曰其
　上有嵐氣往來又名東嵐山横狹而從廣周可三日
　行控連諸島度可七八百里唐為牧馬地泰清中始
　有寺宇宋初置牧監後以駑悍不齊罷皇祐中許漁
　民耕墾淳熙中有户三千元户滿四萬邑得以陞州
　者以海壇諸里佐之也其山曰黄﨑曰紫䦨曰牧上
　曰砦頭曰坑頭曰大小鰲網其水有三十六派湖亦
　名三十六脚湖峯巒環繞如畵湖水湥碧産蓮瀕河
　沙輭能沒人中有龍窟相傳元庚申嵗龍出與馬交
　而生駒毛鬛異文以貢於朝日行千里二三年後大
　雨雹湖忽自決與海相連云近塢有大小塲及錢藏
　皆為泊船澳東方最髙者曰軍山王氏謫戍多居此
　間其旁島曰浚門曰獺步曰廣州埕曰流水隔曰東
　墻曰小墻小墻北曰十二藍焦東墻北曰百兵焦大
　桑小桑兩桑間曰桑門兩墻間為鸕鷀門是極東之
　島舟不可行矣海壇人舊事私記曰海壇山周八百
　里分海上海下四五六七圗户計三千七百口計八
　萬四千左有東嵐瑞湖右有顯跡湖(即三十/六脚湖)有碧沙
　洋百花砦鐘門三鎮皆市井殷繁而碧沙洋産人參
　鐘門多科第尤為海外名區焉閩海實錄云相傳舊
　有一州一縣州曰沙州縣曰朗縣不知何據洪武初
　徙其民而墟之置遊兵千二百名然所有苖米八百
　石征之合縣如故也正統間邑中布衣林揚詣闕上
　其事逮繫詔獄十八年至天順復辟始允其請而釋
　之嘉靖季年倭冦據為窟宅剿平後流民漸集蔚然
　成井里至隆慶間設海壇遊置戰艦三十兵六百六
　十九名啟禎間幾復舊觀矣東為觀音澳泊北風船
　二十餘東南一㠘浮海曰牛山常泊船十餘皆賊藪
　也東北曰蘇澳泊南北風大船八十餘但不利西風
　又虞潮退舟膠而賊至西南為龍王宫可泊北風船
　三十餘其旁又有晃尾澳可泊北風船三百餘又有
　進屏澳可泊北風船三十餘疑即浚門也蘇澳西南
　為石牌洋一石髙可百仭在洋中如石牌狀石牌下
　有惡礁曰金錢礁龍王宫前亦有金盞銀臺礁出入
　慎避之東至東甲南至草㠘西至萬安各一潮水東
　庠即林亦之所謂東墻也在海壇東北南望牛山一
　小㠘曰小庠即小墻也東為葫蘆澳可泊北風船二
　十餘出黿鼉髙於人流水甚急倭冦往來之衝其南
　曰南江北有鱟殻澳
　鐘門㠘在石牌洋之西北可寄北風船三十餘其㠘
　玲瓏如鐘亦聞古有鐘沒於此潮退猶露其紐島饒
　淡水汲者聚焉近㠘石髙二丈如媼東南瞰其石趾
　方二十丈中有井泉與潮候應船泊之都會也半潮
　抵慈澳則長樂界
　苦㠘門在鎮東衛東北二十里海中可寄北風船十
　餘凡南來商船俱在此候風過茭入省或遇風信不
　利經旬淹泊商旅無不苦之故曰苦㠘南望石牌洋
　東望鐘門後澳為湧月可泊南北風船二十餘北入
　松下西入鎮東有惡礁曰鷄屎礁舟行宜慎之五虎
　海壇遊汛至此分界
丙子行七十里至青坡又二十里渡烏龍江水面約四
五里夾岸俱山波濤驚駛又行四十里次福州府將軍
佟公少司空蘇公撫軍金公及藩臬以下皆來迎甲士
五千軍容甚盛旌旗相屬十餘里又有臺灣歸化人及
琉球使臣以次見
　元年畫界自定軍山歴髙嶺山(小石山石屏/山石龍山)至閩安
　鎮為長樂邊邊界以外斗入海四十里梅花所二十
　五里東山十里海路俱移共豁田地九百一十三頃
　有竒八年展界安兵十處(七星岩十名小門二十名/東山十名舊縣守備一把)
　(總一兵三百名壺井山十名渡橋山千總一把總一/兵二百五十名雙桂山十名金墩山二十名燕山十)
　(名龜宿/山十名)今從長樂營撥守七汛(松下把總一兵五十/名壠山千總一兵六)
　(十名東山港尾十五名壺井大㠘二十名仙岐六十/三名梅花寨把總一兵四十名浪頭鼻广石一十五)
　(名/)候閲定縣設於唐武徳間以風物熙和故稱長樂
　舊在六平山析新寧之敦素里為治今所謂古縣是
　也上元初防禦使董玠以其地卑濕徙治呉航頭即
　今所也呉航去縣西半里閩中記呉王夫差畧地至
　此作戰艦故名永樂間中官鄭和過此改為太平港
　閩書以呉王濞反漢東甌王揺從之故有呉航之名
　與此異至以為即馬頭江則大謬矣
　六平山新圗作鹿平旁有髙嶺戌臺山宛轉六曲上
　有巨石中穿為門通往來壁上勒第一山小有天字
　宋時於此建九日軒寳慶中太傅陳俞居其下亦名
　太傅山
　瑞峯院在同榮里五代周廣順二年太保王紹齊以
　僧居岩間時有雲覆其上因作為院有石屏慶歴間
　提刑蘇才翁刻字於石屏閩書以為石屏在縣東之
　芝山亦云蘇邵二公勒字蓋又一石屏也
　石龍山界連閩縣以上為初遷近内界
　七岩山疏名七里岩在縣南五都之羅田其傍溪湄
　山有竒勝境曰寳山雲曰石澗泉曰龍津釣山巔有
　湖相傳湖中有巨蚌含珠曰珠湖自此而東有社溪
　有大社小社二村廵檢司在焉其南有郎官山連石
　尤嶺可通福清
　牛壟山中有田一區丘壟環之有壟下民城洪武間
　江夏侯建今置戌
　壺井山有一井在山麓如壺鹹潮至則沒潮退其水
　復淡自壟下城歴江田漳阪東山三戌而至其地凡
　四十五里(志勝云在縣東北四十里/誤以圗考之尚在東南)下有壺井村有
　水曰壺井江其出海處有二石對峙曰王母礁(新圗/作虞)
　(母/礁)宋末楊妃負益王福王航海經此
　雙桂山疑當作芳桂蓋志有芳桂里也東至海濵有
　仙岐城自城以北有大董小董村董峯在焉一曰福
　山輿地紀勝云上有神人祼形披髮見者獲福故名
　閩中紀云董奉字君異侯官人少得道嘗游交州刺
　史杜燮病死已三日奉以三丸藥納之口中食頃更
　生奉後居此山為人治病不責謝但令種杏一株久
　之有杏七萬株森然成林其西有蛤山旁有㠘二一
　曰人赤㠘一曰蛤㠘
　雁峯即疏所稱燕山也新圗作雁山下臨嚴湖上有
　御風臺嚴湖一名西湖陳太建元年邑人嚴光之子
　恭賈於維揚舟㳄江滸買黿五十頭放之光家居見
　有黒衣五十人齎錢五千緡至曰子所寄也及恭歸
　語放黿事乃大異之遂捨宅為寺湖中有小阜曰蟹
　山有六竒曰牛山曰馬水曰龍灣曰虎潭曰都官渡
　曰搢笏石自是而東並海有聖娘山其下有林婆湖
　林婆者唐林鷗之妻鷗字神鳯開元中為倉曹參軍
　嘗築濵􁓴湖可溉田千頃妻趙氏亦捨奩田為湖遂
　名林婆湖稍北有魁山以其魁然異於衆也有植柱
　廟相傳唐時有神憑巨木溯流而上漁者徙之下流
　輒復上如是者三土人以為異而祠之久之刻木為
　像遂以名其廟又北為碁山有石臺仙人奕處也碁
　局尚存
　梅花所在二十四都去縣四十里周江夏築城設旗
　軍千四百五十八名其地曰梅花山下有梅江俗諺
　有梅江水直千金之語人烟繡錯民習販海往往闌
　出外境明王恭梅江詩云君不見梅江浩蕩連滄溟
　積水不極涵空青未明先帶扶桑日入夜倒浸銀河
　星澄波萬頃秋無盡漠漠遥光海天逈島㠘千家烟
　火深軍城百雉妖氛寢漁笛吹殘夜落梅空江長見
　舊潮迴珠潭露下漁風起蛟室雲歸蚌月來仙源香
　霧浮花島海色空濛望中好𤣥圃滄洲路不通清水
　黄塵夢難到
　广石澳去梅花所二十里長樂北境盡處也下有广
　石江江上有石相傳地産紫菜味極珍美閩王審知
　採以入貢禁民私取因立石焉澳民業漁宋末陸秀
　夫奉二王從此入閩安鎮二澳俱泊南風船而梅花
　孤懸海外飛沙將掩雉堞風颶時作邏舟不能久泊
　誠要衝也
　磁澳山在焦山石梁廵檢司之外亦作慈澳新圗作
　滋澳内直壺井大㠘北望苦㠘門原設防船十二隻
　以備東沙白犬外洋之盜萬歴之季併入五虎遊海
　船南來轉茭者常候風苦㠘門或已行而潮汐不利
　則泊磁澳邏戌既撤每虞冦掠向來建議欲用漁船
　設長戌南風則駐苦㠘北風則守磁澳亦扼要之籌
　也
　東洛西洛二島相連在磁澳苦㠘之間南一小㠘曰
　横蒜東即烏猪洋也洛門可寄北風船十餘但礁多
　宜慎西南一山秀聳如牛角曰牛角山可寄南風船
　二十餘牛角南十餘里即松下
　東沙白犬二山相連在磁㠘正東北望竿塘南望東
　庠東沙澳水深九托可泊南風船百餘用單已針三
　更可至牛山白犬以形似蹲犬得名繞島石稜如鋒
　椗索遇之輒斷泊時倘遇颶風即有不測之危惟犬
　目一處可寄北風船二十餘向來雖𨽻小埕後哨然
　廵船不時至盜自東湧徙巢或自外洋突犯輒於此
　分䑸行剽廵𠞰之舟由竿塘用正南風由大馬頭蘇
　澳用西南風由磁澳用西北風然磁澳水淺潮退未
　半而舟已膠往往望見賊船而不能逐也
　南茭在梅花所前一沙線下揷入海中上溯閩江而
　西長數里皆鐵板沙大舟遇之皆膠更遇風浪鼓拍
　動至震裂有一港可蜿蜒以入閩江非老於海者不
　能識且其中沙面時有遷徙必滿潮至八九分乃敢
　入也二茭夾列閩江之口南茭以沙險北茭以石險
　南北商船過此嘗惴惴焉其閩江之舟東出者利西
　北微風
　長樂連江二邑夾閩江之尾為境而閩安鎮居其中
　綰轂海口則閩縣地也自石龍山歴象洋山至馬門
　嶺為閩縣邊邊界以外十五里東岐髙樓十里象洋
　俱移共豁田地三百八十九頃有竒八年展界安兵
　七處(石龍山五十名武定山十名武定門二十名登/髙山十名象洋五十名長柄山十名東﨑山二)
　(十/名)今從閩安陸營撥守三汛(象洋千總一兵七十名/下塘寨把總一兵一百)
　(八十名石龍寨把/總一兵一百名)候閲定
　閩安鎮海門也有城東南際大海閩江自西而東更
　其前由省城往從陸路則出水部門六十里而至從
　水路則自南臺九十里而至有柔逺驛琉球貢船常
　泊此有税課局粤浙商艘往來不絶有廵檢司千掫
　者所駐也人烟稠雜百貨所湊城四周皆水出城南
　門望隔江有石龍山山下有大石出江中其形盤屈
　號金剛腿北門外有橋曰沈公橋橋外為教塲城之
　西為水寨東臨江汜汜之隔浦登髙山也其江為全
　閩之幹水隨地而異其名源出浙之龍泉建之浦城
　崇安又合延建汀邵及古田閩清永福大小諸溪之
　水至此入海大抵閩江承建劍上流谷陿川激至馬
　瀆山漸廣而緩曰馬瀆江至長樂侯官之境螺女金
　瑣石岊諸江來合之曰洪塘江又東曰馬頭江以江
　中有石如馬頭故以名衆流所滙浩瀚無涯有洲如
　桃號投桃洲予所渡烏龍江即此也又東至會城上
　洞江自左下洞江自右來會之故會城三面距水而
　其滙處曰南臺江越王釣龍處也上有萬夀橋平海
　頭陀王法助所募建長百七十丈水門二十有八又
　東東西兩峽江來會之二江所受之水至多故又因
　其名而稱西峽江而統謂之閩江也閩江過閩安鎮
　有小山當其中流曰急水門又東有兩石礁曰雙龜
　又東合於大洋有五峯列峙即五虎門也江之南岸
　自石龍山而東曰武定門又東曰浮㠘又東曰猴㠘
　其地有七㠘曰洋㠘殷㠘獺㠘竹㠘鹽㠘芝㠘與猴
　㠘而七也又東曰瑯琦曰浮江江之北岸自登髙寨
　又東曰碁盤寨曰象洋寨其地有怡山院雲峯嶺又
　東曰長柄山又東曰下塘寨又東至舘頭與連江接
　境矣五虎門之旁又有官母㠘築城設廵檢司澳内
　可泊南風船百餘向設船十八艘外控竿塘定海内
　扞舘頭伏莽時發哨邏殊不易也迤西為荻蘆門屬
　連江
己卯自福州發行三十里至北嶺又二十里至何虎嶺
又二十里至潘渡又十里至羅崙渡河又二十里至連
江縣
　元年畫界自馬門嶺山歴浦口(麻嶺/透嶺)至棊盤山為連
　江邊邊界以外斗入海九十里北茭六十里竒達澳
　三十里定海所附海二十里馬鼻十五里大澳五里
　舘頭俱移共豁田地二百三十四頃有竒於浦口因
　界設守八年展界安兵二十處(馬門嶺十名長沙嶺/十名定安嶺十名大)
　(澳山十名大澳嶺四十名東岱把總一兵一百名東/岱臺十名小澳十名浦口千總一兵一百名松塢二)
　(十名腰嶺十名麻嶺十名白鶴二十名麻坂把總一/兵八十名網邊十名驢頭十名拱頭千總一兵二百)
　(名馬鼻二十名嶺口十名/浮曦山十名東山三十名)今從連江營撥守六汛(東/岱)
　(小澳把總一兵一百名浦口六十名定海千總一兵/一百三十名苔菉把總一兵七十五名拱頭寨把總)
　(一兵五十七/名館頭十名)候閲定
　連江本溫麻縣地沈約宋書晉武帝太康四年以溫
　麻船屯置溫麻縣是也武徳初析閩縣地别置連江
　縣連江出羅源縣之王土溪黄柏潭會舊懐安縣之
　桃洲宻溪三派合流至縣西曰羅崙河遶縣治南亘
　欽平上下二里東流入海其在縣南者名鰲江去郭
　門百步跨江為橋長五十丈水門十有六作於宋政
　和間俗呼江南橋自此東流二十里有東岱山亦稱
　岱江有漁滄潭石刻漁滄天乙之門東岱寨置於此
　江之北岸即浦口寨也更東則海口矣
　邑形東西綿亘海在其東閩安鎮在西南閩江之口
　經其南境亦大海也其東北境又有支海内入故邑
　東偏之地如舌吐海中北茭定海為舌之端小埕黄
　﨑為舌之腰而浦口馬鼻舌之本也初遷於此立界
　自是以東逺者百里並在界外予行自潘渡入邑境
　羅崙河即英顯蕭公顯靈處也公名孔冲五代時建
　安人中唐莊宗甲科隱於邑南之兑峯薙髮為僧志
　行堅苦能伏虎豹歿而邑人祠之宋靖康初建冦葉
　儂犯境遥望羅崙有牙旗火光又聞鼓角呼噪之聲
　逡廵退去避冦者咸見神兵歸廟中紹興中海冦掠
　荻蘆亦見九龍江上有巨艦揚旌而下上書蕭字因
　得賜廟額曰英顯
　自城而南七里曰館頭其地有覆釡山形似釡而勢
　下垂南峯之麓有石雙峙道出其中曰石門唐中和
　中建石門寺於此有玉華洞以巨石相倚而成其中
　深䆳燦若玉華有玉人峯半月池皆取形似有清隂
　洞在石門寺之北其下平廣可坐數十人上有佳木
　䕃翳故名又有石鼓石魚五臺鬭牛諸石石鼓形圓
　扣之有聲五臺者巨石五髙而頂平如臺之峙石魚
　鬭牛亦各以形似名也
　自舘頭而東五里至馬門嶺又五里定安又五里長
　沙又三里大澳又三里洲嶺又十里小澳邑之南境
　八年展界也小澳斗入海為東南極處自此折而西
　北十里百勝寨又十里仍至東岱海口矣
　荻蘆港與閩江相連在長沙定安之外去縣三十里
　(志勝云在縣/東四十里誤)一名九龍江上有荻蘆山亦名九龍山
　七島外列因以成港海面約半里七島者泥塢塘下
　定岐蓬岐後沙下邊東岸也相傳秦始皇遍鑿東南
　諸山之有王氣者此山根連鼓山鑿之使殊得蘆根
　一莖長可數丈㫁之明日復合役者苦之夜夢有神
　告曰夜可置鍬鍤勿收如其言蘆莖遂絶其絶處有
　血㾗因名其地曰荻蘆峽今亦謂之荻蘆門
　自浦口而東十里至松塢又十里中麻又十里蛤沙
　又十里東坪又十里小埕寨又五里定海所而地盡
　矣折回西行十里至官塢又折回東行十五里安海
　十五里黄﨑十五里苔菉又五里北茭為東境盡處
　蛤沙有城洪武間周江夏建有河泊所有石壁髙數
　十丈上刻字曰劉禹錫過此
　小埕寨水寨也設欽總一員白犬竿塘東湧及東西
　二洛其汛地也南與南日寨會哨於南茭北劄西洋
　山與烽火寨會哨澳内可泊北風船三百餘
　定海所在二十七都因山為城三面阻海故設操屯
　軍千五百二十名南門距海五歩風起潮湧可激女
　墻為省會鎖鑰連江扞蔽城之坐山曰雁塔墩登之
　以望上而北茭下而南茭内而五虎荻蘆外而扞塘
　白犬皆在指掌城為周江夏所築火噐樓櫓甚備嘉
　靖末倭冦攻圍固守不陷萬歴末移水師遊擊二十
　五艦駐防屹然雄鎮矣南門一澳泊北風船二百餘
　西門外長澳泊北風船三百餘山東北為鐵沙澳雁
　塔山後為小埕後澳泊南風船百餘城東南五里許
　海洋中四㠘珠聨伏礁甚惡戚少保嘗統四十艘犯
　夜而出皆劘碎南門西門二澳遇夏至後南風盛發
　舟不可泊秋冬颶風漁艇商舶紛紜蝟集姦良莫辨
　稽詰殊難也
　北茭廵檢司有城周江夏所築舊為荻蘆廵檢司明
　初始易今名一山直趨海中石骨嶙峋為省會鎖鑰
　南北之天塹也城下可泊北風船數十北上商船非
　東南風不得過或少參以北風舟輒絓礁而止遊氛
　自東湧西洋乘之有坐困而已故商船將至茭而風
　未便者又須於黄﨑候風
　黄﨑澳在北茭之西其外即銅鼓洋有土堡居民百
　餘家澳内可泊北風船五十餘斜行至定海三十里
　至竿塘一潮水竿塘兩山相連在海中以多茅竿故
　名先有居民洪武間内徙上竿塘峯巒層曲周三十
　餘里有竹扈湖尾等七澳鏡澳泊南北風船十餘竹
　扈澳泊南風船三十餘長箕澳泊北風船三十餘下
　竿塘周二十餘里有白沙鏡港等七澳馬鞍澳泊北
　風船四十餘但苦泥滑下椗易移二島南至南茭北
　至北茭西至定海東南至白犬西南至五虎各一潮
　水相近一石峯髙可六十餘仭俗呼竿塘杙凡哨探
　淡水鷄籠琉球日本俱從此放洋認此收澳倭冦至
　竿塘亦必泊而取水焉
　竒達澳在北茭之西斜徑至安海十里
　下木澳(籌海重編作下目澳/又有上目澳在南)與黄﨑對峙在北茭之
　東可泊南北風船二十餘北至西洋南至竿塘各一
　潮水
　大小亭山桑㠘閩嶺俱在海中舊屬崇徳里昔黄氏
　兄弟載寳沒於亭山因祠於此按即黄助與其弟光
　也
　馬鼻山揷入海濵以形似名南行為玉樓山有嶺曰
　透嶺有㠘曰鶴㠘皆設戌處元年遷界也自馬鼻而
　西為棊盤浮曦亦設戌處乃八年所展界其地香爐
　山有章仙壇仙開元中人嘗斬蛟延津江中有勅書
　碑記其事又有磨劍石掃壇竹及石棊盤此棊盤山
　所以名也
庚辰行四十里至丹陽舖又四十里止羅源縣
　元年畫界自棊盤山歴岐陽舖(䕶國舖烏坑/山界首嶺)至白鶴
　嶺為羅源邊邊界以外斗入海六十里濓澳門五十
　里粧裹附海三十里大獲二十里蹟頭十里松山皆
　移共豁田地二百六十六頃有竒八年展界安兵十
　一處(大獲山十名小獲山十名松山三十名邊竒山/三十名泥田十名烏坑十名三源十名三層嶺)
　(十名王沙十名疉石/三十名半天罐十名)今從羅源營撥守七汛(鑑江把/總一兵)
　(一百名五里渡把總一兵一百名濓澳兵一百名邊/﨑二十名泥田十名烏坑三十名大小獲四十名)
　候閲定
　唐大中五年割連江一都置羅源塲三山志云羅源
　溪名亦姓也一名羅川咸通中復割懷安地益之陞
　為永貞鎮後唐長興四年閩王陞為縣宋乾興中始
　名羅源縣初治水陸寺側介兩溪間時有水患慶歴
　八年遷於戴坑即今治所嘉靖中始築城周三里
　羅川源出蔣山接金鐘潭流至四明溪分為三派曰
　中溪南溪後張溪流入松﨑以達於海
　濓澳在縣東邑之左臂也而連江之竒達澳為邑右
　臂濂澳之東為鑑江又有東衝皆冦來必由之地嘉
　靖末濂澳竒達皆嘗陷於倭自濂澳至西洋一潮水
　澳中有山曰簾山以形如簾幙圍繞民居故以名濂
　澳有十景曰石筍曰仙人跡曰感夢泉曰山羊鼻曰
　石虎曰文筆峯曰通濟橋曰馬鞍山曰雙石與簾山
　而十也
　黄沙溪(疏誤作/王沙)源出寳勝山流入松﨑港
　疉石公館在羅平里亦名飛來石山頂一峯突出有
　巨石平如砥小石疉其上故名
辛巳行三十里至疉石又三十里至白鶴嶺止寜徳縣
　福寧州領縣二曰寧徳曰福安與州治俱傳海元年
　畫界自白鶴嶺歴寧徳縣(銅鏡河溪漓/洋頭閩坑)至小留嶺為
　寧徳邊邊界以外斗入海八十里象溪七十里梅溪
　六十里飛鸞附海三十里金埵河二十里黄坑十里
　三㠘皆移共豁田地一百六十頃有竒於閩坑嶺因
　界設守八年展界安兵十四處(界首嶺十名白鶴嶺/十名洋尾山把總一)
　(兵三十名蚶﨑山二十名黄土巖十名南山二十名/馬鞍山十名張灣千總一兵二百名斗門橋十名後)
　(壟十名東墻把總一兵百二十名林長㠘十/名金埵河西臺二十名金埵河東臺二十名)今從福
　寧右營撥守九汛(飛鸞蚶﨑把總一兵四十名洋尾/二十名張灣千總一兵五十名黄)
　(土岸十名港尾十名藍田十名金埵西臺五十/名金埵東臺把總一兵五十名馬鞍山二十名)候閲
　定
　縣先為唐時感徳塲偽閩龍啟元年陞為寧徳縣東
　面距海支海内入抵於邑之東門一溪遶城之南曰
　南門溪一溪遶城之北曰藍田溪皆滙於城東浮其
　中者曰酒㠘曰金甌山曰金﨑曰錢岩曰橄欖㠘曰
　青山其洋曰三江洋大島當其口三都地也蓋邑之
　環拱多在東故他縣治皆南向而寧海獨向東以白
　鶴為主山碧山為近案碧山外大海為明堂規模特
　宏敞焉其在支海之南岸為三都地山為飛鸞蚶﨑
　梅溪之屬在支海之北岸為四都地藍田章灣黄坑
　馬鞍山皆在焉少北為金鰲橋海口即斗門也又北
　為東墻海口距縣二十五里即金溪銅鏡之水出於
　三㠘者也又北為金垂海口距縣三十五里金垂河
　上接渺外溪又上穹窿溪邑西南境之水皆滙於此
　矣由邑南門黄土岸陸行過銅鏡渡金垂河歴溪漓
　至閩坑接福安境則為初遷内地之界白鶴山在邑
　之西門一都地也南連白鶴嶺予行自此取道焉
　白鶴山俗呼西山秀拔千仭南接飛鸞北接蓮花峯
　懸岩峭壁空洞幽深泉水清冽是為龍湫其右為靈
　谿書院又有泉曰定泉旱澇不增減白鶴嶺百折盤
　空海上諸山皆入延眺嶺之南飛泉百丈遥望如銀
　河倒㵼曰南山漈嶺半有黯井味極甘美宋樞宻曹
　輔所鑿也輔時為縣尉偶憇此嶺暍甚心自念曰安
　得引一泉以惠行者乎方舉念而泉忽湧因甃為井
　初名應泉又名曹公泉
　飛鸞嶺在邑東二十里下有飛鸞溪源出羅源界其
　東峯有百丈漈名棲雲潭唐黄岳家於嶺下岳博通
　典籍尤精易數黄巢冦閩避地者聞岳好施歸之如
　市悉賴全活乾寧中王審知累徵不應必欲致之岳
　投棲雲潭鄉人哀之因祠於梅溪
　梅溪山與飛鸞相屬南俯大海前峯四拱勢如勒馬
　號曰勒馬山縣學取為前案嶺下有萬石岩石岩如
　屋可容數百人中有石竈石井石床石几傍有石舟
　兩崖之間有石橋横跨又有仙茅山舊傳茅君兄弟
　煉丹於此有土堆中虚擊之硿硿有聲號曰神仙土
　鼓山頂産石辣菜其味芬烈異常又有城澳山環匝
　如城中有三澳可置萬家又有五馬峯縣南諸山奔
　會至海垂盡而五峯突起狀如立馬邑之捍門也
　金甌山若甌浮海面與酒澳猿毛㠘及大小金﨑諸
　山聨絡海中而此山特近
　瑞峯山在三都海中距邑三十里秀拔萬仭昔有韓
　董二仙修煉於此丹井碁盤尚存又有黄灣峯嵩山
　皆與並髙而嵩山之崖有瀑布千尺如白練懸空青
　山海島周七十里有田土無官兵居民
　章灣在五都或作漳灣新圖作張灣誤其旁有仙人
　巖雙掌㾗深數寸又有仙跡巖亦留雙掌及馬蹄跡
　相對之山復留仙人坐㾗又有阮先生祠祠宋紹興
　間上舍阮大成又有龍江井溢則稔枯則旱邑民以
　為占驗宋乾道元年邑大旱官民祈禱不應章灣士
　人阮元齡撰愬旱魃文齋禱龍井大雨立至三日乃
　已是夕元齡夢黄衣使者言奉上帝命取愬魃文且
　令俶裝以須元齡晨起齋沐錄其文而爇之踰日果
　卒文多竒字畧曰吁咄哉酷魃肆虐多歴時所恒暘
　烈熇炖燥灼煦譬堪輿大於一髙爼窮極萬有羅致
　罙弆(音舉/藏也)百億魃屬悉持巨炬燹笈爍毛箇蘆皴□
　(箇末五切籚米古/切䏢音胥火烈也)風伯□怨(□音篆怨音/戀不靡也)□厥貪汚
　(□音盧/助也)動塸□堁(音課/塵也)出入胥□(音/舉)㷰雲疾雷震赫
　時暑九泉焦而揚塵蘋荇燎而成□(音/舉)流泉石之淵
　淵窘蛟龍而就肗(音汝魚/不鮮也)民□而顛(□音覽/愁也)物妥而
　脯(妥音俵/落也)後云帝哀下民寧不震怒諒勅六丁撮汝
　驍鼠凡數百言佶屈類是見閩書中
　三㠘在六都少南為林長㠘海口金溪水出焉海中
　又有官䕶㠘烏㠘蓋所以為三㠘也或云海中有三
　小墩即三㠘故以名過海口又南為騮山山形秀聳
　有驊騮奔馳入海之勢故名官䕶㠘志作官扈山地
　勢坦舒土壤饒沃山尾洋底有井源出浙江龍泉縣
　界東流至斜灘過載首合松潭溪至廉首村㑹此名
　曰官井洋出此則渺茫大海矣志有扈﨑山疑即烏
　㠘官井洋内曰雲淡門寧徳之左臂也金溪源出古
　田縣入由溪逕羅源㑹百丈漈竹林潭至溪口村同
　出三㠘滙於海
　金垂河疏作金埵河誤其海口曰浦門當其前者福
　寜之白瓠山也外渺溪入焉溪自政和界逕清岩甘
　露溪至銅鏡金垂滙於海宋陳嘉言霍童山詩云藤
　上老猿欲墜松間野鹿相隨苔蘚綠埋丹竈桃花紅
　出金埵霍童山杜光庭以為第一洞天有大童小童
　峯又有石橋亘空石廊三十餘丈海鰌井下與海通
　古仙人霍童所居也(在金埵河南渡距縣可二/十里志作縣北七十里誤)銅鏡
　舖有水南湖瀦水不竭可資灌溉有博濟泉夏冽冬
　温自此渡金垂而北為溪漓又北為閩坑自此折而
　東則福安界矣閩坑之北有周墩堡故於此設縣署
　曰東洋行縣有東洋麻嶺廵檢司後移雲淡門
　西洋山周四十里内澳可泊北風船百餘旁一澳名
　景初可泊北風船十餘向不設兵賊所嘗泊也上控
　盔山馬砌下引北茭外望東湧内通竒達東衝濂澳
　鑑江飛鸞鹽田白馬雲溪諸處為羅源寧徳二縣外
　藩自大金以往東北西北風皆利順風至竿塘定海
　各一潮水
　横山在西洋山東突兀海中不可泊船東湧内犯賊
　䑸必由此至西洋一潮水自東湧來三更可到
　東湧在東大海中兩山東西對峙中一門相去里許
　四面峭壁澳内水深五十餘托東山有大王宫澳前
　多拳石泊北風船五十餘西山一澳泊北風船百餘
　後一澳泊南風船二十餘絶島孤懸風信難測哨邏
　不能時至往時議設長戌慮險逺難於䇿應輒復中
　止但為賊艦所窟穴賊所用釣艚高艦習於風濤轉
　旋便利剿之者必以夜晝日望見我帆檣即迸走外
　洋我兵逐之直搏影捕虚耳每遇西北風自三沙往
　五更可到自大金往四更可到西南風自西洋往四
　更可到自竿塘往五更可到
壬午行三十里至三㠘渡十里至金垂渡(沿海路/少迂)又三
十里踰大梨嶺又五里至白石司渡又二十里次灣塢
福安縣地也
　元年畫界自小留嶺歴廉嶺(縣前洋尾河茶/洋嶺大梅栁溪)至杯溪
　村為福安邊邊界以外斗入海六十里衡洋五十里
　白石司附海三十里三江口圯灣皆移共豁田地四
　百八十四頃有竒於大梅因界設守八年展界安兵
　十一處(衡洋山二十名大梨嶺十名白石司千總一/兵二百一十名白石司馬頭十名灣䲧十名)
　(梅洋山把總一兵一百名下裴山十名灶㠘十名/前郎山十名官嶺十名鹽田把總一兵一百名)今
　從福寧右營撥守八汛(白石司千總一百四十名大/梨嶺二十名南浦三十名鹽)
　(田三十名灣塢把總一兵五十名馬頭梅洋/一十五名下邳圯灣十名前郎官嶺十名)候閲定
　邑為唐長溪縣地宋寳慶間分而建縣于韓陽坂即
　今治也邑水之大者有三並㑹於城南之三十一都
　曰三港口亦曰三溪口(疏作三/江口)其地有洋尾寨以海
　潮所止也其水之自西而來者出政和之牛嶺曰穆
　溪過廉嶺曰廉溪自北而來出夀寧曰平溪以其遶
　郭之西而南流亦曰西溪自東而來者出浙之慶元
　曰長溪將近邑而秦川大梅化蛟諸溪次第㑹之合
　而西流以其在郭之東也又謂之東溪三溪既滙合
　流而南曰蘇洋又南曰六印江曰甘棠港曰芭蕉洋
　更出古鎮門則大海矣然猶為内海有重沙二支自
　福寧州南出海中又逆揷而西蜿蜒遥拱於邑之南
　内曰長興外曰大金須自邑之西南泛海過箬頭帮
　乃為大洋也
　初遷内界自寧徳縣至閩坑皆自南而北過閩坑則
　折而西又過小留而至廉嶺廉嶺一名靈巖巖下有
　金印石釣魚臺前有雙劍水廉嶺之名始於唐人薛
　令之有靈谷草堂令之所居也令之嘗聞龍吟之聲
　後登神龍二年進士開元中累遷左補闕兼太子侍
　讀時李林甫不愜於太子故宫寮亦見簡畧令之題
　壁以寓諷曰朝旭上團團照見先生盤盤中何所有
　苜蓿長闌干明皇見而續之曰啄木嘴距長鳯凰羽
　毛短若嫌松桂寒任遂桑榆煖令之遂自病免罷歸
　上聞其貧命有司資其嵗賦令之量口受賜肅宗即
　位以舊徳召而令之已逝詔官其後人且表所居村
　為廉村水為廉溪山為廉嶺以旌之所著有明月先
　生集其弟之子芳杜有行誼卒而鄉人祠之宋政和
　中山賊湯粃率衆至引弓射祠旁木忽怖伏請命若
　有物禁之者遂就縳建炎中賊葉儂經此擊祠中鼓
　不鳴走之溪忽水暴漲不得涉為邑人所殱嘉定間
　賜號靈佑侯杜四世孫念其亦為神附祀於祠邑阮
　氏盜侵令之墓傍地家輒火見念其指麾於烟中紹
　定間賜號顯應侯其傍有城山唐末黄巢之亂邑民
　於此築城保聚故名
　六印江以江中有六小㠘故名上有雙岩先是文殊
　寺有大鐘唐末黄巢冦閩過此欲取以烹牛鐘忽飛
　入龍潭後潭漸塞復飛入六印江風雨中時時出沒
　鏗然有聲宋咸平三年鐘浮衆舉之不動雙岩寺僧
　以錫杖挑之鐘自起因留寺中
　甘棠港舊名黄﨑港在六印江下先有巨石屹立波
　間舟觸之輒覆溺唐末王審知為威武軍節度使欲
　鑿之難其役乾寧五年夢有神自稱呉安王許為助
　力因命判官劉山甫詣邑祠之祭未畢而風雷暴作
　見有一物非魚非龍鱗黄鬛赤三日夜而風雷息已
　别開一港甚利舟楫事聞優詔嘉奬以為審知徳政
　所致賜名甘棠港封其神為顯靈侯梁侍郎于兢作
　忠懿王碑嘗紀其事其上有甘棠公館外即古鎮門
　一名白馬門
　白石廵檢司在邑南一百二十里設有城堡故為黄
　﨑分司唐𣙜務也明時徙於長﨑而設廵檢司於此
　監司行部嘗駐節焉後有泉石峭壁甚竒泰昌元年
　邑令張蔚然刋木闢磴求得勝地置亭其上名之曰
　青林洞青林者令别號也令錢塘人錢塘嘗有青林
　洞云
　大萊嶺盜窟也明時置戌今訛為大梨閩音之訛也
　下裴山新圖作下邳以圯灣而得名也
癸未行四十里官嶺渡河又四十里止福寧州
甲申殷主政分閲桐山予與石學士金中丞先行返省
　元年畫界自杯溪村歴福寧州城(赤岸橋楊/家溪店頭)至與浙
　江分界之沙埕止為福寧州邊邊界以外斗入海八
　十里沙埕七十里水澳四十里三沙三十里圯灣鹽
　田附海十里松山皆移共豁田地一千七百九十七
　頃有竒八年展界安兵六十三處(李園山十名青礁/十名尤家大山十)
　(名楊梅嶺十名小馬嶺把總一兵六十名木連山十/名南屏嶺十名漁洋嶺十名沙塘把總一兵一百名)
　(冲嶺五名大沙五名州前嶺五名白塔山五名魚井/山十名𤓰嶺十名呂徑山十名青浩十名青浩寨把)
　(總一兵一百名小灣嶺十名小澳山十名周灣山十/名岐溪二十名西洋千總一兵二百名横坑二十名)
　(數嶺五名敖嶺五名范溪五名圯崖山五名六都嶺/五名六都半嶺五名三佛塔五名三佛嶺五名黄宰)
　(山五名七溪團五名村保嶺五名村保臺二十名斂/城守備一把總一兵三百名倉頭山二十名羣頭山)
　(十名斗門山十名三墩十名缸窑嶺十名團山十名/斂城後山十名嶺下十名周倉嶺十名後﨑二十名)
　(白琳把總一兵八十名店頭河十名王孫十名鄭﨑/十名岩前十名塘底把總一兵八十名塘底東山十)
　(名後灣十名桐山千總一兵二百名東山嘴十名東/山十名西山十名南洋山十名駱駝山十名戰坪洋)
　(十名分水/闗二十名)今從福寧營撥守十七汛(大金千總一兵/六十名州前嶺)
　(五名沙塘七名漁洋髙羅十六名積石閭峽十六名/羅浮延亭十名小石洋五名下滸把總一兵五十五)
　(名小馬寨六名龍灣八寳把總一兵三十名硯石二/十名松山十名赤岸十名青浩牛店千總一兵六十)
　(名小浩三沙四十名七都牙城/把總一兵三十名西洋寨十名)桐山營撥守十一汛
　(瀲城千總一兵八十名三佛塔三十名秦㠘八十名/南鎮把總一兵五十名黄﨑三十五名店下三十二)
　(名白鷺三十五名前岐千總一兵四十八名流江/二十名沙埕三十名分水闗把總一兵五十名)候
　閲定
　按連江縣志晉太康三年析侯官縣温麻船屯置温
　麻縣其治所在今州南三十里有古縣村蓋盡州境
　以致羅源連江皆温麻矣隋開皇九年廢温麻入豐
　縣豐縣者今之閩縣也唐武徳六年以温麻廢縣置
　長溪縣在龍首岡即今州治也既而都督王義童自
　龍首移治於連江之北改名連江縣今屬福州而長
　溪縣治為寧逺鎮嗣聖十九年復置長溪縣而連江
　縣如故元至元二十三年始陞長溪縣為福寧州領
　福安寧徳二縣明為直𨽻州
　按州境東西綿亘自州西至於栁溪五十里接福安
　縣界自州東一百八十里至桐山接温州界其在西
　境者曰楊梅杯溪下塲溪官嶺皆邊内海自城南州
　前嶺三十里至沙塘又南為漁洋垾山脈自此分為
　二支揷入海中一自漁洋而西歴小馬南屏以至於
　長興凡一百二十里一自漁洋而南歴武曲八十里
　至大金所折而西歴閭夾羅浮至於箬頭幇又一百
　五十里長興之北海水盪而東入至於八寳又東至
　鹽田上接杯溪諸水在州城西南三十里長興之南
　海水盪而東入至漁洋垾其海曰連江其里為海連
　里蓋漁洋左右皆海地形至狹一埂過脈如蜂腰也
　自城東門折而南行十里曰松山烽火寨在焉繞其
　外者曰松山港過松山港而南行曰赤岸又南曰後
　﨑而抵於海由赤岸而東歴青浩稍南至三沙漸斗
　入海中歴五澳至黎智墩而止州東之第一支沙也
　遶其外者曰楊家溪過楊家溪歴錢大王舖折而南
　又斗入海過三佛塔牙城梅花墩至南金墩而止州
　東之第二支沙也遶其外者曰瀲溪上接藍溪過藍
　溪歴屯頭太姥山瀲城秦㠘又斗入海過大小篔簹
　白鷺水澳至南鎮門凡四十里州東之第三支沙也
　遶其外者曰董江上接桐山溪過桐山溪至彩澳折
　而南又斗入海歴大欄小欄流江象洋至沙埕而止
　凡百二十里州東之第四支沙也遶其外為白水即
　浙閩分界處矣自桐山又東則為分水闗凡自州東
　以至分水闗皆迤邐而東北海疆時有紆直之異茲
　特言其大較焉
　福寧衛在州城中領操屯軍五千六百名
　楊梅嶺舊産楊梅宋開禧寺僧始砌嶺路東抵五里
　臺西抵十八溪宋嘉定中令楊志捐俸甃石亦號楊
　公路
　鼓鐘山在古縣舊村有鼓樓與山相連亦名鼓樓山
　稍南為洪山勢極髙聳逺望温台如在目中相傳葛
　洪煉丹於此故名石上有篆文六字人不能識
　霞浦山下臨江水曰霞浦江即連江也有青黑𤣥黄
　四㠘日出照映江水如霞故名宋乾道間莊元美修
　道於此見五色鸞鳥來迎遂羽化
　相近五里有牛跡山兩嶺有㘭相抱中函方窪如牛
　蹄之跡溪水至此忽陷入地中伏流數十丈而復出
　㶁㶁有聲又有小洪山絶頂天池廣二三畝四時不
　竭有龍居之其傍為大小風門霧出即雨又有蓮花
　山五峯攅簇如蓮花菂山麓有大小二石龜其色瑩
　白形體皆具首尾欲動亦有坼文
　竹㠘在海中脈出於洪山
　小馬山之旁有四城山上有巨石黒色亦名鐵印山
　硯石江亦即連江之委也江中有㠘其平如硯五代
　周時有許光大者為沿海都廵檢江冦至光大戰殁
　江水如血者三日屍隨潮歸鄉人立廟祀之
　硯石之旁有東蚶西蚶更西為長興而地盡矣外一
　小孤㠘曰蓮花㠘又西即白瓠山在海中當寧徳之
　金垂河口地分兩境以山脊為界自北面復轉而東
　曰小青礁曰李園可復返於鹽田焉
　漁洋垾有二小壟東出北稍短曰短表南稍長曰南
　表自是而南為武曲臺又南曰髙羅又南曰積石又
　南曰斗米亦稱斗美折而西曰大金所有城故設操
　屯軍千一百二十名其山曰南金山廣袤二十里昔
　有海客至此館於逆旅遺金二餅而去逆旅兄弟二
　人追十里還之客大詫曰君非常人也異日聲價當
　比南金因以為名宋時有鄭轙以理學稱又有鄭君
　老十嵗能詩舉咸淳進士山上有江王廟相傳始於
　唐時其像木自海浮來是夕見夢于里人曰吾台之
　黄岩人也姓江名清里人遂刻木而祠之於此其南
　又有小金山支峯曰劍峯而文﨑武﨑二山隔水相
　向相去五里擁抱左右上有玉井峯鍾冠峯羅漢巖
　金牛跡桃花塢梅花坡逺望之縹緲如雙螺焉當其
　前者為筆架山在海中以形似得名明嘉靖四年四
　月土人見五山自海浮來止於筆架之外峯巒明歴
　上有草木人馬往來貿易如織萬衆聚觀良久而散
　蓋蜃氣也其旁萊臺下有龍潭邏海者必屏息過之
　噤不敢譁萬厯間一守備以為妄也鳴金鼓舉砲自
　若俄而龍起覆溺焉筆架之内兩峙之間曰鴨池以
　山島四遶風恬水澄如鵞鴨之池也衆險之中以獨
　安為竒云自大金而西曰閭峽堡故於此設髙羅廵
　檢司又西曰羅浮相傳此山浮海而來泊船止利北
　風若遇南風則石崖齒齒不可近旁立石筍山脈屬
　於閭峽登之可以逺眺中有清泉一泓上往大金下
　達西洋各半潮水西南風四更抵東湧三更抵礵山
　自羅浮又西為小柘洋又西為下滸故於此設延亭
　廵檢司又西為延亭更西至箬頭幇而地盡焉相傳
　箬山為七佛所居其地峻岩一名峻灘有二大石相
　疉一人撼之即動衆撼之反不能動旁一石筍髙十
　餘丈凡自大金已西山徑險仄狼虎反縱人跡罕至
　也
　芙蓉山在閭峽之南海中周二十里可泊北風船五
　十餘亦有龍潭舟過不可舉砲
　馬砌山在芙蓉南海中周十餘里可泊北風船二十
　餘上距大金下距西洋各半潮水
　盔山在馬砌南周七里可泊南風船十餘以上三山
　皆賊藪也更南即西洋山矣
　相近大金海中有浮瀛山一名浮膺山上有四澳宋
　元間居民蕃庶鎮北大將軍林國祥居此明初内徙
　松山港昔時風濤險惡嵗患溺舟其後流沙漸合始
　成通港山之南有清潭寺隋開皇中梵僧闍那崫多
　建山上有廟相傳其神姓趙名昱蜀之青城山人仕
　隋為嘉州守斬蛟拯溺蜀民祀之灌口宋開慶初復
　廟於此元至正間州大飢神化形為估客附米舶至
　閩謂舶主曰此米至松山必大售利且十倍我為若
　先馳往告彼中牙僧令聚貲以待且授以握中扇曰
　若至彼津渡有詰問者以此為驗言訖遂去是日松
　山人夢神告曰米至矣有頃舶果至舶至具言所以
　來且出扇以示松山人視之則廟中塑像所握扇也
　乃益大驚成化九年移烽火寨於此初設於三沙外
　之烽火山海島也置欽總一員戰船四十三隻兵九
　百五十三名後以險逺而内徙焉澳内南北風船俱
　可泊但苦潮退易膠外對海中火焰山更出為長表
　短表折而南為筋竹洋惡礁鱗布柁師苦之夏至後
　隂陽相薄沙濤湧沸土人謂之海動雖漁艇不敢出
　也北至浙之蒲門南至連江之濂澳近則礵山大金
　羅浮箬頭延袤三百餘里皆其信地也其會哨北會
　浙船於井下門南會小埕寨於西洋山嘉靖中把總
　朱璣以汛地遼濶請分兵船為二一泊官澳一泊嵛
　山萬厯間復增中哨以守三沙焉
　𤓰嶺一名深澳嶺宋孝子王薦居此母沈氏冬月病
　渴思𤓰不得薦至此嶺遇雪仰天而號忽見石岩間
　青蔓離披有二𤓰摘歸奉母而疾差明太祖載之御
　製孝順事實中嶺畔有馬仙巖相傳仙人馬姓者居
　此頂有穴泉隨所至人數恰可給飲嶺東有東岩岩
　左有龍井雲氣嘗䝉其上右有池曰鳯池
　赤岸唐林嵩居此登乾符中進士詞賦為一時之冠
　觀察使李晦奏改其鄉曰勸儒里曰擢秀以旌之又
　有文翁龍首二橋皆以嵩得名也其地又為紙衣道
　者墮水處道者為周顯徳間人清潭謝氏子出家名
　義韶居常不食以紙為衣一日赴齋赤岸被人推墮
　深潭中咸以為死矣及至齋所則道者先在紙衣亦
　不濕也柘洋水坑平嶺諸溪皆至赤岸又有倒流溪
　亦西流合於赤岸赴海
　後﨑山與松山夾港對峙全體皆石磊砢竒秀唐乾
　符中有陳蓬為白水仙者居於此能詩嘗題所居云
　竹籬疎見浦茅屋漏通星與林嵩友善宋紹聖間邑
　宰熊浚明作邑誌言嵩曾孫仲荀有地里志得之黄
　忠黄忠得之白水仙云
　三沙上有土堡明時居民三百餘家澳内可泊東北
　風船三百餘賊所窺伺汛時常設陸兵一營駐守為
　福寧上游最要之地
　舊烽火在三沙南海中周十餘里明時有居民三十
　餘家原設寨總公署徙後撤之澳内可泊南北風船
　六十餘
　嵛山在海中舊烽火東二山相連髙者曰大嵛山周
　四十餘里外窿而中窪如盈盂故舊名盂山有三十
　六澳昔多居民洪武中内徙萬歴年勘丈得荒田三
　十餘頃擬設屯墾而中止僅為漁户所居有媽宫地
　産鹿澳内可泊北風船六十餘在南者曰小嵛山多
　鹿不可泊船二嵛皆烽火三沙屏翰也舊設遊總一
　員戰艦二十二兵五百十四名以守之與臺山遊相
　策應北路叅將汛時駐此旁有艮山有㠘曰日㠘(或/作)
　(目㠘新圖有/大目小目)
　七星山在海中嵛山之東七㠘羅列故名七星可寄
　北風小船十餘自官澳鎮下門放洋或自嵛山放洋
　各三更可至
　礵山在大金東海洋中有南礵北礵東礵西礵亦作
　桑山音相近也東礵泊北風船二十餘北礵泊北風
　船五十餘南礵泊南風船二十餘中多惡礁過者宜
　慎西北南風俱自鴨池放洋二更可到東北風自三
　沙放洋三更可到倭冦自北來者嘗至此分䑸萬歴
　末設遊兵統十二舟守之以不能久泊而撤
　楊家溪中有九里潭自漆溪泥溪至此凡九里過黎
　智墩而入海
　太姥山髙十餘里在州東已百餘里矣舊名才山今
　置戌有材堡與之相近太姥者堯時種藍嫗也好施
　與遇仙人授以丹藥服之以七月七日騎龍上升後
　人名其地曰摩霄峯又有太姥墓在岩洞前一石趺
　類龜背豎石塔乃太姥既上升而後人思之𦵏其衣
　冠也藍溪源出山頂即太姥種藍處每八月烏桕葉
　落水中作凝碧色俗傳為太姥染衣居民候其時取
　水漚藍染帛極佳唐乾符中僧師待建國興寺咸通
　初林嵩建草堂讀書其中遺址尚存嵩記云山舊無
　寺僧師待始築居於此乃圖其秀拔者為三十二峯
　自後精藍鱗次遂成遊觀之區矣遊太姥者東南入
　自金峯菴東入自石龍菴即疉石菴又山外小徑自
　北折而東亦入自石龍菴西入自國興寺寺西有塔
　北入自玉湖菴菴之東為圓潭菴國興寺東岩石尤
　竒有萬丈崖崖上為望仙橋橋西曰白龍潭有龍伏
　焉洞中韸韸如鼓聲潭之西曰曝龍峯峯上曰白雲
　寺又上曰摩尼宫後有頂天石石有巨人跡二可長
　二尺山髙風寒夏月猶挾纊樹木無過四尺者石皆
　皸瘃秋霽逺望可盡四五百里雖浙水亦在目中乾
　符六年記
　瀲城堡下有瀲溪納秦溪藍溪諸水宋有林守真者
　自言永嘉人敝衣蓬垢日醉酒肆中或數日不食亦
　無饑色一日忽作百人之饌集諸道侣夜分舉手謝
　曰先行矣瞑目而化案有遺扎曰得行便行得去去
　明月清風為伴侣火浴有異香鶴舞之應塔於龍澗
　之上
　秦㠘堡有大篔簹廵檢司牙裏堡即牙城也有青灣
　廵檢司桐山堡在廉江里十七都有蘆門廵檢司下
　有桐山溪其出海處曰董江相傳董奉煉丹山中嘗
　就此澡浴也山之東有雙髻峯又有形若龜者曰龜
　峯山北有岩如伏虎曰白虎岩宋髙曇居此山下孝
　宗朝為秘書省著作郎曇號容齋光宗常書容齋二
　字以賜之又有髙融者登乾道進士棄官而隱於此
　作無餘草堂
　沙埕北鄰浙省之蒲門所澳内可泊南北風船三百
　餘浙省商賈於此鱗集互易所齎兩省一大都㑹也
　倭冦嘗窺伺之舊於此設陸兵一營其地有黄﨑山
　面大海海中屏風山當其前朱文公避學禁常隱於
　此作中庸序書其藁於民家白板扉上後此扉舁入
　州庫奉為世寳焉
　屏風山在嵛山之北南來商船皆自此收澳篔簹秦
　㠘八都青澳皆為賊衝恃此扞之嘉靖三十八年四
　月海冦洪澤珍引倭入冦攻福寧州分守叅議顧翀
　固守五晝夜得不陷賊移攻福安縣破之叅將黎鵬
　舉率指揮盧鼎臣等大敗賊於屏風㠘又追之鎮下
　門獲其四舟賊燬巢遁去
　臺山在屏風山東周十餘里秀聳若臺故名水深五
　十餘托澳内可泊北風船五十餘上有娘娘宫往時
　倭冦自日本或南麂來者皆就汲於此八閩上游第
　一門户也萬歴三十五年置遊總一員率戰艦十有
　八兵六百十九名以守之以澳中不利南風不能久
　駐名守臺山實居官澳耳西北風由官澳鎮下門放
　洋二更可到南風由嵛山放洋三更可到
　鎮下門在屏風山之北故有居民千餘家委税官以
　蒞之澳内可泊北風船百餘北至官澳南至三沙各
　一潮水
　官澳在鎮下門之北蒲門所之東為浙閩分界之地
　澳北泊南風船四十餘為溫屬金盤汛澳南泊北風
　船五十餘臺山遊哨所轄也故為賊所時窺最稱衝
　要
　分水嶺在㢘江里十九都浙閩分界處也下有白水
　江判隔兩省海外夷人雜居閩島者有七種一曰盧
　亭白水郎則在此江之上盧循遺種也詳見粤紀中
　其餘又有樂山莫徭遊及般子山夷雲家之屬
丁亥復至會城
五月癸巳朔集諸公㑹議於公署五日而後定
壬寅促裝登舟行十里止虹山橋㑹同侍郎蘇學士石
主事殷御史張靖海將軍施將軍佟廵撫金都統胡於
行帳拜疏曰臣等先在廣東恐誤福建農時已經咨行
福建撫臣將沿海應給民耕種田地即與耕種令其復
業後於四月初二日行至閩境復將
皇上愛民至意通行暁諭仍㑹同該撫遍詣沿海地方
萬姓歡呼咸稱向來雖經展界仍有海冦未得安寧今
賴
朝廷徳威海冦已除復沛
綸音給還原業小民自此世世得沾
皇上洪恩擁馬焚香沿途不絶查福州興化泉州漳州
等四府福寧一州所屬十九州縣原遷界外田地共二
萬五千九百四頃零自康熙二十年展界至二十二年
止已經墾復四千八百八十六頃零尚餘未墾田地二
萬一千一十八頃零并額外老荒七百頃零共二萬一
千七百一十八頃零並交地方官有原主者令其復業
無原主者招徠勸墾據州縣陸續呈報歸業丁口四萬
八百有零承墾田地一萬七千一百三十二頃零其丁
口花名及抛荒老荒數目并鹽田竈田屯田分晰數目
聽該撫造冊另報令其照例起科其沿邊所有漁課鹽
課已經原任總督姚啟聖於康熙二十年題准開復現
在徵收應無容議惟海禁仍行禁止至於沿海地方先
因遷民立界遍造墩臺各設防兵或五名或十名或二
十名自廣東交界至浙江交界止有防兵八千八百一
十一名今海冦已除遷界已復沿海田土已經給還應
將不緊要處兵丁歸併緊要處臣等議得南澳一島係
閩粤二省咽喉門户應設水師重兵先在粤中原請至
閩定議今查海澄厦門已有水師提標官兵分駐而復
有專鎮厦門總兵官領官兵三千員名可以移調應將
此兵移駐南澳聽兩省督提管轄於詔安營撥守分水
闗梅嶺寨各把總一員兵五十名洋林村把總一員兵
一百名於銅山營撥守懸鐘所遊撃一員兵五百名於
雲霄營撥守梅洲把總一員兵一百名荷步把總一員
兵五十名漳浦縣已有漳浦總兵領官兵三千員名復
有城守叅將領官兵一千員名應將城守營裁去止留
總兵營仍於其中撥守眉田寨連江各把總一員兵一
百名東墩赤湖各把總一員兵五十名銅山已有水師
總兵領官兵三千員名復有水師遊撃領官兵一千員
名查銅山逼近南澳南澳既宿重兵銅山之兵可以減
省應將水師遊撃一營全裁其總兵所領官兵亦裁去
三分之一兼裁總兵官止留遊撃二員守備二員千總
四員把總八員兵二千名另設副將一員以總之即於
其中撥守八尺門杜潯各把總一貟兵五十名古雷千
總一員兵二百名六澳所守備一員兵五百名海澄縣
係𦂳急之處所設副將一員領官兵二千員名應留於
水師提標撥守石碼遊擊一員兵三百名海門千總一
員兵一百五十名橋梁尾高﨑劉五店各把總一員兵
一百名金門係𦂳要之處所設總兵官領官兵三千員
名應留其附近處水師浯㠘營圍頭營各設遊擊各領
官兵一千員名查二汛逼近金厦金厦既有重兵二汛
之兵相應裁去於金門營撥守圍頭將軍㠘等處逰擊
一員守偹一員千總二員把總四員兵八百名鎮海衞
千總一員兵三百名再於水師提標撥守浯㠘千總一
員兵二百名於漳州營撥守江東橋把總一員兵五十
名同安縣在金厦之内所有城守營副將一員領官兵
二千員名可以減省應將官兵一半及本副將裁去止
留遊擊一員守備一員千總二員把總四員兵一千名
即於其中撥守下店寨把總一員兵五十名於陸路提
標撥守竿頭寨把總一員兵五十名洛陽橋把總一員
兵一百名於泉州城守營撥守安海橋把總一員兵五
十名於晉江水師營撥守永寧崇武各把總一員兵二
百名於惠安營撥守黄﨑把總一員兵五十名興化府
已有總兵官領官兵三千員名復有城守營遊擊領官
兵一千員名應將城守營裁去止留總兵營即於其中
撥守楓亭寨把總一員兵一百名天馬寨江口寨各把
總一員兵五十名再於平海營撥守湄洲守備一員兵
三百名三江口千總一員兵二百名於福清營撥守蒜
嶺把總一員兵五十名海口寨千總一員兵一百名海
壇係海島重地所有水師總兵官領官兵三千員名應
留查本營向駐鎮東今應責移海壇於長樂營撥守壟
下石龍臺各把總一員兵五十名於福州城守營撥守
烏龍江把總一員兵一百名閩安鎮海口要衝省㑹東
南門户所有水師副將領官兵三千員名應留於連江
營撥守東岱定海各把總一員兵一百名拱頭寨把總
一員兵五十名於閩安水營撥守小埕千總一員兵三
百名下㠘北茭等處遊擊一員守備一員千總二員把
總四員兵一千名於羅源營撥守松山飛鸞各把總一
員兵五十名於福寧營撥守馬鞍山松山港口各把總
一員兵三十名金埀東臺金埀西臺東墻鹽田下滸各
把總一員兵五十名白石司大金各千總一員兵一百
五十名於閩安水營撥守秦㠘遊擊一員守備一員千
總二員把總四員兵一千名於桐山營撥守牙城把總
一員兵五十名沙埕分水闗各千總一員兵一百五十
名共撥兵丁九千五百一十名仍聴各營照舊管轄其
應裁銅山總兵陳昌現在征進臺灣俟回日該將軍令
其赴部候補改設銅山副將一員聽部照例推補其銅
山遊擊一員守備一員千總二員把總四員兵一千名
銅山城守營遊擊一員守備一員千總二員把總四員
兵一千名浯㠘營遊擊一員守備一員千總二員把總
四員兵一千名圍頭營遊擊一員千總二員把總四員
兵一千名漳浦營叅將一員守備一員千總二員把總
四員兵一千名同安營遊擊一員守備一員千總二員
把總四員兵一千名興化城守營遊擊一員守備一員
千總二員把總四員兵一千名共官兵七千名應裁但
現於經制兵丁内撥官兵一萬駐札臺灣彭湖不便遽
裁俟該將軍撥定之後將餘剩者具題裁去所裁官兵内
有征進臺灣不必裁汰將陸營官兵裁去頂補可也
　福建屯田明初設置旗軍領種與廣東畧同其後漸
　廢半為民佔而虚額僅存國初領於縣官照民則徵
　收初遷界外甚多展界後有福州府同知附徵福右
　衛屯田一十九頃零福州府通判附徵福中衛屯田
　七十八頃零興化府同知附徵興化衞屯田一頃零
　泉州府同知附徵永寧衛屯田三頃零漳州府同知
　附徵鎮海衛屯田四十四畆共計一百一頃零併入前
　抛荒額内其在各縣附徵者即纂入各縣抛荒数内
　不另列
　閩中鹽塲有七在福州者曰海口塲曰牛田塲在泉
　州者曰惠安塲曰潯美塲曰􁒁州塲曰浯州塲在興
　化者曰上里塲初遷多在界外今展復
是日將軍施烺廵撫金鋐提督萬正色俱至行帳北向
跪行請安禮且致辭望
闕叩頭别去
癸卯至閩清之溪口行五日
丁未過黯淡灘至延平府
己酉至建寧府溯流上瀨易舟以行是日過阿彌陀佛
灘稱絶險凡行三日所過灘不可勝紀
壬子過六牙灘老虎口灘止大園
癸丑過老䑕灘太平灘止古廟灘
甲寅過將軍灘火燒灘止浦城縣
乙卯陸行五十里至漁梁又三十五里過五顯嶺又五
里止廟灣是日過仙陽街眞西山先生故里也在縣北
三十里五顯廟規制宏壯踞山之巔萬竹圍繞間以長
松蒼翠襲人衣裾飛流瀑布震盪於下行者至此每盤
桓不忍去
丙辰行十里過楓嶺為浙閩接壤處又二十里至念八
都又十里至上竿嶺又五里至羊􁀶嶺又十里至仙霞
闗闗有上下兩重中作漢夀亭侯廟石磴峻絶真天險
也又十里至保安又五里至姚嶺又二十里止峽口
丁巳行五十里至清湖登舟自此沿江入浙矣
　梨嶺在乾封鄉之安樂里通衢之江山民以樹梨為
　業有水北流通廣信洪武間令張鵬舉置闗於此表
　曰梨闗正徳七年以江西徭冦置戌焉唐歐陽詹詩
　曰南北風煙即異方連峯危棧倚蒼蒼哀猿咽木傍
　髙處誰不沾衣望故鄉明鄭善夫詩曰梨嶺遥於楓
　嶺遥小闗高比大闗高傭夫過此如平地一日來回
　一百遭
　粤閩廵視紀畧卷五
欽定四庫全書
　粤閩廵視紀畧卷六
　　　　　　　　　　　　工部尚書杜臻撰
　　附紀彭湖臺灣
　彭湖有三十六島縱横三百餘里(此據新圗實錄/云二百餘里)閩
　海實錄云其地勢在泉州料羅漳州鎮海之界與舊
　㠘大擔相對自内地東渡順風一日二夜可至閩書
　附晉江縣云地近琉球昔人於此置兵防琉球今則
　防倭元島夷志云自泉州順風二晝夜可至有七澳
　曹能始志勝云自郡東出海門舟行三日始至鄭若
　曾云風順尚有日半之程指揮唐垣京彭湖要覽云
　係琉球山川地界泉漳興福其去内地也埒於琉球
　諸書所載不同茲從閩志附之晉江之後云前代事
　不可考隋開皇中遣虎賁郎將陳稜帥師至其地虜
　男女數百人而還唐施肩吾有彭湖詩云腥臊海邊
　多鬼市島夷居處無鄉里黑皮年少學採珠手把生
　犀照鹹水蓋亦嘗有至焉者明洪武五年以其民叛
　服不常大出兵驅其大族徙置漳泉間今蚶江諸處
　遺民猶存嘉靖之季賊首曾一本林鳳據為巢穴萬
　歴元年總兵俞大猷逐倭冦嘗至其地二十年朝鮮
　告倭且入犯議者謂不宜坐棄彭湖於是設把總一
　員以十六舟戌之𨽻於南路叅將及泉南遊撃令與
　浯銅二寨時相䇿應共汛地北起北山南盡八鬭澳
　(地圖作/八罩)北山龍門港丁字門西㠘頭曰最衝娘宫前
　蒔上澳曰次衝春汛以清明前十日為期駐三月而
　返冬汛以霜降前十日為期駐兩月而返後以孤懸
　海表議罷啟禎以後鯨鯢荐食益不可問矣其氣候
　常溫多風少雨渉海者重絮而行既至則易暑服其
　土燥剛不宜木與禾黍惟多雜茅泉味澀滷其民多
　泉人僑處苫茅以居朴野多夀土布為衣耕漁畜牧
　以自給煮海為鹽釀秫為酒掇蠃蛤魚蝦以佐食爇
　牛糞以㸑燃魚膏為油尤多畜羊羊特肥大孶生山
　谷間千萬為羣其主各刻角以誌或烙毛𠢐耳夜亦
　不收卒不相亂也黠者或行賈於外致饒裕其爭訟
　擇年長者為主有事則就决之間有不能平則詣晉
　江縣陳白以聽斷焉其物産榖則胡麻菉豆藥則天
　門冬蒺藜山茨茹蟲獸則山猪蜈蚣花蛇及䑕山猪
　類常猪而色赤性矯徤善跳躍捕之不易有毒食之
　輒發瘡癰花蛇蜈蚣彌山皆是花蛇大者長丈餘小
　亦不下五六尺晝日伏藏地下夜乃潜至几案間揣
　之不嚙即偶見嚙亦不至大創也海石間出烏魚一
　名□魚本生江南每春日輙来就石㢘打子蓋魚子
　須跳擲乃出也又産白芥菜髙五六尺其子中入藥
　絶佳茉莉千瓣香尤酷烈又有藤蔓可為燂洗兵船
　之用其民以地近琉球夜不舉火言夷船望見烟起
　必來抄掠居中六澳曰娘娘宫可泊南北兵船五六
　十艘遊總處之其餘諸島重疉相包無大高山望之
　不過如覆釡水曰彭湖溝分流東西泉漳人行賈呂
　宋必徑其間自此以東為順流其返也過彭湖而西
　復為順流自娘娘宫而西至西㠘頭曰左哨稍南至
　蒔上澳曰右哨二哨去中營各水程四十里二哨自
　相去水程三十里西㠘頭有山稍髙度可十六丈可
　泊兵船四十餘其險阨曰内塹外塹稍北十里曰□
　仔澳可泊南北風船十餘各有漁寮水源(新圖又有/大池角小)
　(流角吼硫􁫗員門/司磺礁竹篙澳)稍北二十里曰丁字門其澳迫窄
　僅可容四五舟有水源無漁寮為㓂夷樵汲所至(新/圖)
　(有大吼門/小吼門)過此十里為西北大洋稍東二十里曰鎮
　海港員背㠘各有水源漁寮(新圖有赤􁪭萬丈潭土/地公金㠘姑婆㠘鐵砧)
　(㠘/)但水淺礁多舟不易往第於北山築墩探瞭而已
　西㠘頭内十里曰菓葉澳可泊十餘舟有水源無漁
　寮又自西㠘頭分道至通梁仔瓦硐港大礵各水程
　二十里中墩三十里(新圖菓葉甚逺中墩甚近/小有不同中墩一稱上門)各有
　漁寮水源亦以水淺礁多止可逺瞭凡此皆左哨汛
　遊所及也蒔上澳可泊北風船四五十(新圖其旁有/岑圭㠘狗沙)
　(㠘毒㠘/鐵線尾)西行水程五里有小㠘曰大城與小城相對
　可泊南風船十餘自蒔上東北行水程二十里曰文
　龍港(即龍門港之誤/新圖作良文港)可泊北風船十餘有水源漁寮
　(新圖其旁凌波㠘/芝眉㠘椗齒礁)為冦夷樵汲必至之地哨邏至此
　而廻稍南五里曰林投仔(新圖其旁有鎖/管港猪母落)有水源冬
　哨始有漁寮春夏無之也由此東北水程十里曰圭
　壁港又北五里為青螺仔頭(新圖其旁有洪林罩蚱/脚㠘鼎灣仔沙港雁精)
　(㠘蟳/廣)各有水源漁寮但礁多水淺常於太武山逺瞭
　及之不能時往並蒔上而西五里曰楓櫃仔山(新圖/其旁)
　(有大㡌山沈礁四角/㠘龜龍㠘番墓下)有水源漁寮北行水程二十里
　曰安山仔可泊南風船二十餘又北十里曰東港尾
　有水源無漁寮可泊南北風船二十餘(新圖自此復/近祖媽宫)
　左哨汛遊所及畧盡於此西㠘頭之極西又有吉貝
　㠘孤隔多礁(新圖其旁有布袋澳沙員日㠘沈􁫗北/磽其東有屈𤓰飯籃蓋白沙澳北境盡)
　(處/也)與南面之八鬭㠘逺隔一潮水雖有漁寮水源均
　非哨瞭所及也新圖與舊畧異娘娘宫作祖媽宫大
　城太武山與之連壤不云小㠘也自祖媽宫稍西盡
　西垵仔尾有新城蓋㓂所築以屯兵者(其旁有後屈/潭水燒平牛)
　(心礁/西街)而八鬭之旁澳㠘甚多(在北者曰鴛鴦窟捕魚/坑水垵虎井桶盤㠘三)
　(將軍石在西者曰大花宅小花宅花㠘草㠘沉礁大/猫㠘小猫㠘在東者曰挽毛潭網垵在南者曰頭巾)
　(㠘鐵/砧礁)稍逺至西南有湖内社(撻鈇成/質潭)東北有尾糍田
　(將軍柱/後代仔)極南有東㠘平西㠘平鐘㠘等更南有東吉
　㠘西吉㠘斧頭爭等皆明世所不及知也
　臺灣舊名東番不知所自始其人聚處無君長不通
　中國亦未嘗屬於外番泉漳市舶私與往來不聞於
　官司也萬厯三十年為倭所據浯㠘營將沈有容出
　舟師擊之有連江人陳第者以薊鎮遊擊家居與偕
　往共破倭泊舟大員其酋長大彌勒等持鹿酒以獻
　因備詢其土俗及山海形勢述之成篇第倜儻能文
　起家諸生後乃去而習武為總兵俞大猷尚書譚綸
　所賞識遂以武秩進著有意言謬言毛詩古音攷伏
　羲先天圖纉太史焦竑亟稱之自有第記而後釐考
　屬國者始知有所謂東番云其畧曰東番在彭湖外
　洋中自烈㠘航海一晝夜至彭湖又一晝夜而至加
　老灣其地起魍港加老灣歴大員堯港打狗㠘小淡
　水又有雙溪口加哩林沙巴里大幇坑皆其居也斷
　續凡千餘里種𩔖甚蕃别為社社或千人或五六百
　推子女多者為社長聽其約束性好勇喜鬭暇輒習
　走晝夜不止足躢皮厚至數分履棘刺如平地㨗及
　奔馬度終日之力可踔數百里或兩社有隙而相攻
　約日合戰戰已往來如初不復相讐每殺人斬其首
　剔肉存骨懸之門門懸髑髏多者稱壯士地暖冬夏
　祼體不知衣冠自謂簡便婦女結草裾畧蔽下體而
　已無揖讓拜跪禮無厯日文字視月圓為一月計月
　十圓為一年久則忘之故率不紀嵗少壯老耄問之
　不知也交易結繩以識無水田治畬種禾山花開則
　耕禾熟拔其穗榖粒視内地稍長特甘香採苦草雜
　米釀之為酒間有佳者豪飲至一斗燕㑹則置大罍
　團坐各酌以竹筒不設肴核樂則起而跳舞口亦嗚
　嗚若歌曲男子剪髮留數寸披垂女子則否男子穿
　耳女子年十五六斷去唇兩傍二齒以為餙地多竹
　大數握長十餘丈伐竹搆屋蒙以茅廣長數丈每族
　共屋一區稍大曰公廨少壯未娶者曹居之議事必
　於公廨取召集之易也將娶視女子可室者遣人遺
　以瑪瑙珠一雙女子不受則已受則夜造其家鼓口
　琴挑之口琴者製薄鐵如搔頭尾有兩岐齧而嘘之
　錚錚有聲女聞納宿未明徑去不見女父母自是每
　夜必來以為常迨産子女婦始往壻家迎壻如親迎
　壻始見女父母因家焉養女父母終身其本父母不
　得子也故生女喜倍男謂其可以繼嗣云妻死更娶
　夫喪號為鬼殘終莫之醮人死擊皷環哭置尸於地
　四面熾火煏而乾之不棺屋壞乃立而埋之不封不
　祭將耕戒勿言亦不復相仇殺道路以目田畔相遇
　少者背立長者徑行無所問華人或故侮之不之較
　茍違戒則嵗輟不登故守之惟謹女子健作女常勞
　男常逸有盜取人物者嚴剔之尸於市故夜戸不閉
　禾積塲無敢竊者有牀無几案席地坐榖有大小豆
　胡麻薏苡蔬有葱薑番薯蹲鴟果有椰蔗毛柿佛手
　柑畜有猫狗豕雞獸有虎豹熊鹿鳥有鳩雉鴉雀山
　尤多鹿人善用鏢鏢長五尺鏃甚銛虎鹿遇之輒斃
　其捕鹿嘗以冬伺其羣出乃集衆逐而圍之掩羣盡
　取積如丘陵先屠取其皮角次腊其肉次腊其舌與
　腎與筋别藏之盛以箱而鬻之華人又能榨蔗為糖
　二者其本業也得鹿子必擾馴之刺鹿腸出新飼草
　未化者必競食名百草膏俗食豕不食雞雉惟拔取
　其尾以餙旗見華人烹噉雞雉輒嘔雖居島中不能
　操舟畏見海但捕魚於溪澗故老死不與他夷往來
　永樂初鄭和航海諭諸夷東番獨逺竄不聽約於是
　家遺以一銅鈴使懸於頸蓋狗畜之也至今傳以為
　寳始皆聚居濵海嘉靖末遭倭焚掠乃避居山倭善
　鳥銃鏢不能禦也自通於中國獨見其居山耳漳泉
　之民至者既衆充龍烈㠘諸澳往往能譯其語嘗以
　瑪瑙甆器布鹽銅簮環之屬易其鹿脯筋角間遺以
　故衣輒喜見華人則衣之以相晉接退則襲而藏之
　得布亦藏之盖其人習祼不耐冠履束縛也性頗醇
　樸自通中國始有嗜好奸人又紿以濫惡之物彼亦
　漸悟知為巧偽矣第之言如此明季阻於海冦不復
　相通不知何時為紅夷所得海逆鄭成功之敗遁於
　京口也乘大霧襲殺紅夷守者而據其地築城以守
　偽號東寧國或言嵗以十萬緡歸紅夷而假其地以
　居為日久矣卒莫知其然否後鄭成功死於厦門其
　妻董氏復立子錦勢益弱降者踵至争言臺灣中曲
　折始知其地南北長東西狹東面皆大山莫知其窮
　際水皆西流長者或數百里海逆既定居規度便近
　地給兵屯種而收賦於諸社以自給又多種桐樹及
　枲麻為治船之需或盛言封畛遼濶獠人錯居多竒
　怪有三指人𤓰鋭如鳥跳躑山林如猿玃居於樹顛
　樹絶大其顛平廣可置屋其人亦能耕穫得榖輒徙
　置樹上又善弩人迫之輒注矢下向終莫能近也又
　有長髯矮人僅如十嵗小兒而鬚皆過腹或又言其
　巢特險固水道紆廻惟一徑可入欲往者必自彭湖
　易舟而令諸習者為導乃能至或又言地時時震又
　多颶風屋易壞多至三年必再搆矣言人人殊亦有
　圖形以獻者事渉詭詐不足信也迨海逆入居漳泉
　再遁於厦門而錦又死獨稚子克塽在悉以兵事委
　其偽武平侯劉國軒而專總財賦則屬之偽忠誠伯
　馮錫范錫范者克塽妻父也於是督臣姚啟聖提臣
　施烺咸言臺灣可取狀上命㑹議有
㫖允行康熙二十二年春烺自闕下至閩啟聖已調集
　各鎮之師飭軍資峙糗糧列艦以待官軍在行者皆
　有重犒師行以風不利而返再出復却回六月啟聖
　親餞烺於銅山從容言曰將軍師期已三易矣每行
　必竭蹷庀軍賞力已盡矣嗣後不能為將軍再治行
　敬奉白簡以待命於下吏克敵與否在今日矣惟將
　軍圖之烺念時方盛暑多南風意躊躇未决乃業已
　力任而啟聖繩之又急遂慷慨行為書决别妻子誓
　必死諸將士當行者皆作書抵家處分後事無一還
　心合提標及興化平陽銅山金門海壇厦門諸鎮之
　師共數萬人舳艫數百禡牙舉帆自銅山南向而啟
　聖亦進屯厦門為聲援烺舟既至大洋風日恬和海
　波偃息安行如内地遂以初十日至彭湖之外島當
　是時賊將劉國軒以二萬衆守澎湖昔日哨遊重地
　皆為所據烺泊舟處非向來屯駐地也賊望見之皆
　大笑曰此不足煩吾兵潮至自碎耳蓋海道收泊有
　常處必澳曲乃可以避風潮否則潮乘風勢能舉舟
　拍沙上即至堅之舟不過三四掀播無不震裂矣烺
　亦習知海事心竊危之顧無可奈何稍擇便處相守
　十二日潮竟不至而天忽大霧咫尺不見人是為六
　月二十二日也烺告諸將曰潮汐有常而十二日不
　至方夏多颶風而無風此天相我成功也非
天子洪福不及此然倖不可屢邀更需時日而潮至颶
　作必敗無疑矣今日請與諸君共破賊諸將亦以為
　然請舉砲烺曰不可火器彼之所長彼聞砲聲即知
　我軍所在而尋聲以擊我我不能敵也不若乘大霧
　未解而直趨其中堅彼不意我至必驚亂我躍登其
　舟短兵相接庶可取勝衆曰善於是分其舟為二以
　興化總兵吳英為左冲鋒金門總兵陳龍銅山總兵
　陳昌繼之而厦門總兵楊嘉瑞當其後平陽總兵朱
　天貴為右冲鋒提標前營遊擊何應元提標署中營
　叅將羅士珍提標右營遊擊藍理提標署後營遊擊
　曾成繼之而海壇總兵林賢繼其後偃旗卧鼓魚貫
　以入餘舟八十艘留為後應軍方行而潮至水驟湧
　四尺舟行通利無礙烺與諸將皆色喜度已附賊舟
　競擲長鏁巨鉤首尾鉤之我舟與賊舟相混糾結不
　可解朱天貴林賢吳英先登諸將士奮勇騰躍競上
　賊艦賊方茫昧不及辨而刃已及身大亂趣舉砲鉛
　甫脱口鎔而未堅勢亦不猛着鐡皆如泥不能傷我
　軍我軍大呼殊死戰無不一當百因縱火焚其舟自
　己至未賊大敗殺死焚死跳溺死者萬二千人獲賊
　舟甚多劉國軒以數舸逸去餘創殘八百人並詣軍
　前降朱天貴冒矢石負重傷所當賊十二艘焚溺幾
　盡猶稱寧死不退追擊不已忽有飛砲中項立斃天
　貴本浙鎮以留後䇿應調之乃自願為前部卒戰死
　時論壯之賊守山者曰偽將軍楊瑞見水軍已敗率
　偽官一百六十五員偽兵四千六百五十三名全軍
　降初烺將出師夢觀音授以水一桶覺而曰水者海
　也一桶者大一統也我今茲必破賊乎又軍士有宿
　於闗忠義廟者忽聞空中呼曰選大纛五十杆助施
　將軍破賊烺聞之益自喜至是果驗烺得降者皆厚
　撫之録所獲水軍創殘八百人給以糜粥酒胾遣醫
　為裹傷傅藥召見之曰若等欲歸乎皆叩頭言逆天
　宜死得不死足矣安望歸烺曰不然汝一軍盡没父
　母妻子必謂汝等已死日夜悲泣今縱汝歸復見父
　母妻子寧不甚樂
朝廷至仁如天不得已而用兵降即赦之耳汝今歸為
　我告臺灣人速來降尚可得不死少緩即為彭湖之
　續矣諭訖而遣舟歸之八百人皆感泣去既至則展
　轉相告歡聲動地諸偽將偽兵聞之爭欲自拔來歸
　禁之不能止劉國軒自彭湖敗還固已膽落至是見
　人情大率已解散始决計勸克塽歸附矣始烺告㨗
　且言臺灣港道紆廻南風狂湧須俟八月以後乘北
　風而行且遣書咨之督臣啟聖啟聖以為賊已大創
　宜乘勝急擊若少延緩之令賊得保聚勝敗未可知
　也又㢘知官軍破賊後藥彈火器率已罄盡甚至撞
　毁鐵鍋為裝砲之用遂為書報烺言當速進且送角
　弓五百張栁箭二萬枝火藥二萬觔火礶一萬五千
　筒噴筒三千枝火箭八百箱黑鉛四千觔大小鐵子
　一千枚出窩蜂子一千觔縀紬袍掛乾練袍掛各數
　千領鞾㡌若干件賞功銀一萬兩烺得書大喜悉以
　諸資具散之軍中軍中人人鼓勵計日渡海滅殘冦
　取重賞賊聞之洶懼閏六月初八日偽藩鄭克塽遣
　偽官鄭平英林惟榮曾蜚朱紹熙齎降表至軍前請
　舉國内附為東方屏翰烺告之曰仍居故土不敢擅
　許審欲降者當如幕府約因要以三事一必須劉國
　軒馮錫范親身來二必須納土獻版籍三必須偽官
　兵遵制剃髮舉家内徙聽朝廷安揷使人銜命去七
　月十五日克塽復遣偽兵官馮錫珪偽工官陳慶煒
　劉國軒親弟偽副使劉國昌馮錫范親弟偽副使馮
　錫韓同前使曾蜚朱紹熙來復奉書至軍前請悉如
　約且言南北淡水駐防偽左武將軍何祐偽左先鋒
　李茂等並已撤回地方並已效順但請頒給告示曉
　諭剃髮而何祐等降欵亦至十六日提督烺留劉國
　昌馮錫韓於軍前而令侍衛吳啟爵六品筆帖式常
　住齎告示五通與錫珪等偕往曉諭臺灣軍民見
天使渡海合境驩呼投戈剃髪向化恐後居亾何克塽
　降表至奏繳偽延平王印一顆冊一副偽武平侯印
　一顆偽忠誠伯印一顆盡籍其境土數千里户口數
　百萬為圖以獻但以宗族𩔖多齠穉南人不諳北土
　請就近安揷烺為代奏廷議許之於是克塽及偽將
　士等盡納其器仗於軍前舉族内徙提督烺身自渡
　海行定新附地絶域盡入版圖矣是役也
天子念渡海逺戰將士勤苦賞䘏皆從優厚提督烺授
　靖海將軍世襲罔替死事鎮臣朱天貴特贈太子少
　保授一子為廕生餘將士陞賞有差以劉國軒率先
　歸順授為天津提督克塽至赦其罪優以公秩居京
　師而臺灣置郡縣如内地焉按圖東境果皆連山而
　臺灣城則西面海中一孤㠘也稍近南城之西皆大
　海而沙線重複舟不可近城之南一沙埂屬於内土
　曰萬丹湖湖之旁有港東入曰蟯港即陳第所謂堯
　港也埂上置七崑身崑身者山阜之名列兵守之如
　内地斥堠也城之東乃大海澳沙埂遶之城之北有
　水徑曰馬沙溝紆廻以入於澳其近澳之口曰鹿耳
　門築城守之澳縱廣可數十里兵船宿其中由此乃
　可以至城之東而登岸焉馬沙溝外又有沙線數重
　置南北崑身以守冦所倚為竒險者在此也自馬沙
　溝西南有孤㠘曰海翁淈為走彭湖道澳之西岸有
　城曰赤􁪭盖亦㓂所築城之南有十二街有文廟旁
　有港不知名城之北有花園旁亦有港疑即陳第所
　謂大員港也城之東有天興萬年二州有内菜園有
　嘉祥長治維新三里有二層營盖皆冦所規度為營
　田處也(又東有上港岡中港岡下港岡仔郎林大岡/山小岡山大香洋小香洋中洲  鯽仔潭栁)
　(仔林沈/坑仔)自是極東曰啞猴林即大山窮處自赤􁪭城
　南行一百四十里至赤山仔稍西為鳯山港又西近
　海為打狗山即陳第所謂打狗㠘也冦置砲城在焉
　(其旁有半干山凹底/山觀音山人宅基)自赤山仔又南八十里至上淡
　水又二十里至下淡水此所謂南淡水冦置戌處也
　陳第謂之小淡水自下淡水十五里至力力社又十
　五里至茄藤社又六十里至放索社又八十里至茄
　落堂又一百二十里至浪㠐社自赤􁪭城至此共五
　百三十里南路盡處矣(近海處曰/沙尾岐頭)小琉球在其西南
　而淡水之東有傀儡番在大山中亦號令所不至也
　自赤􁪭城北行歴大橋小橋(二港皆/經花園)烏鬼橋(其港為/下寮港)
　一百二十里至新港社新港西行出海口有目茄洛
　灣即陳第所謂加老灣也(港北有召籠社黎頭標社/有大目降大武籠大岡山)
　(為東山/盡處)其北又有歐王溪歐王社在其旁(又有大小/茄冬林)
　自新港社西南五十里至麻豆社水西出曰莽港即
　陳第所謂魍港也其旁有茄哩㠘雙溪口皆第記所
　有自此以北第不及知矣(又有大龜肉鐵線/橋急水溪赤山)自麻豆
　社東行九十里至朱羅山(其旁有啞里山倒洛/嘓茄拔仔大排竹)水西
　出曰蚊港(其旁有三叠溪牛朝溪八掌溪上茄東/下茄東龜佛山土獅仔南世竹茄藤林)自
　朱羅山北行一百里至他里務(其旁有猴悶社石龜/溪打猫社東山盡處)
　(為柴里/斗六)又北一百二十里至大武郡水西出曰磚仔
　□(其旁有東螺社西螺社南社/二林三林臺仔□冷飯□)自大武郡又北六十
　里至半線社水西出曰大肚溪其海口曰鹿仔溪(其/旁)
　(有捉捒社大肚社啞/捉社馬之遴大突社)自半線社又北一百一十里至
　水里社(其旁有福羅社/牛馬社沙轆社)東有大山曰黒沙晃裡買猪
　末裡皆盡境也自朱羅山至水里社皆地之東境至
　此乃折而西行三百里至大甲社又西一百四十里
　至房裡社又西一百三十里至吞韶社其水之西出
　者曰大甲溪(其旁有雙寮社崩山/社宛里社茅干社)自吞韶社折而西
　北一百三十里至後籠社又二十里至新港仔水之
　西出者曰後籠港(旁有茄世/閣合歡社)自新港仔北行四十里
　至中港社中港出焉又北一百里至竹塹社竹塹港
　出焉又北二十里至昡昡社又北二百里至南崁社
　南崁港出焉(其旁有霄里社查内/社龜崙社坑仔社)折而東八十里至
　八分里社(旁有奶/奶社)又東過江十五里至淡水城此所
　謂北淡水也冦亦置戌為北面重鎮江源有二皆出
　於東境大山峻灘斗瀉一經首冕社一經房是仔社
　皆西流至外八投社而合合處有峭壁夾峙於江之
　東西曰干豆門江自此折而北入於海(在江南者曰/擺接社瓦裂)
　(社龜崙社里末社在兩江中者曰蓍匣社竒武子社/巴浪泉社在江北者曰麻里則孝曰荅荅攸曰竒兩)
　(峯曰里簇社/麻少翁社)自淡水城東行三十里至竒獨龜崙社
　又東六十里至龜州社有龜州山磺山又東六十里
　至大屯社又東四十里至小雞籠自中港社至此皆
　濵海西北境小雞籠外大海中有二石對峙曰旗杆
　石冦熾時䇿取臺灣者嘗欲自雞籠趣淡水掩賊不
　備為竒功即此地也其地有支壟斗入海必踰此乃
　可前土人謂之跳石凡一百五十里至金包里外社
　又東十里至金包里内社又有支壟視前更大跳越
　較難曰跳大石凡行二百里至雞籠頭過江二十里
　至雞籠城自此以上無路可行亦無垵澳可泊候夏
　月無風用小舠循海墘而行一日至山朝社又三日
　至蛤仔難社又三日至哆囉滿又三日至眞脚宣直
　脚宣以上人跡不到矣自赤􁪭城至雞籠城二千三
　百十五里朝議卒按圖設府一縣三曰臺灣府曰臺
　灣縣曰鳯山縣(力力社眩眩/社皆有鳯山)曰諸羅縣(即朱/羅社)又設廵
　視厦門駐札臺灣副使一鎮守臺灣總兵一率八千
　人守其地
　
　
　
　
　
　
　
　
　
　粤閩廵視紀畧卷六
