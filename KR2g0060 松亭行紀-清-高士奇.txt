#+TITLE: 松亭行紀-清-高士奇
#+DATE: 2016-06-11 12:21:38
#+SOURCE: github.com/kanripo/KR2g0060 master 06cd298d                
欽定四庫全書　　　　史部七
　松亭行紀　　　　　　傳記𩔖四(雜録之屬/)
　　提要
　　　　(臣/)等謹案松亭行紀二卷
　　　國朝髙士竒撰康熙辛酉二月癸酉
　聖祖仁皇帝恭奉
　太皇太后行幸温泉四月戊子
　駕出喜峰口士竒皆扈從因記其往來所經謂喜峰
　　　　口為古松亭闗故以名書然松亭闗在喜峰
　　　　口外八十里士竒合而一之未詳攷也所述
　　　　灤河源流亦不明確至温泉有朱砂礬石硫
　　　　黄三種
　聖祖御製㡬暇格物編中言之甚明士竒日侍
　　禁闥典文翰之職不應不睹乃仍襲宋唐庚揣測
　　　　之説殆不可解以其叙出山川風景足資考
　　　　證而附載詩文亦皆可觀故所著塞北小抄
　　　　别存其目而此編則仍録之焉乾隆四十六
　　　　年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　欽定四庫全書
　　松亭行紀卷上
　　　　　　　　　　　詹事府詹事髙士竒撰
　　　康熙二十年三月二十日癸酉
　上奉
太皇太后行幸温泉兼巡塞外平明
　法駕岀東直門龍斿鳯蓋照耀川原午張黄幄尚食
　上躬親侍膳
太皇太后鑾輿早晚出入
　上櫜鞬騎導執禮恭謹道路觀瞻咸頌
　聖孝隆古未有也
　駐蹕李家橋
　召入
　　帳殿賜食夜深而退此後率以為常不盡紀
　　　扈從恭紀二首
　　　金麾玉幰動鳴鑾宫扇開時夾道㸔淡蕩栁風初
　　換律蘢蔥花氣不驚寒天倫有樂誠非易
帝孝無涯禮更難此日寰瀛同頌祝呼嵩遙徹五雲端
　　晴光藹藹下雲衢喜見
天家禮數殊六膳午調
親捧爵九斿晨動自經塗春深晚葉藏啼鳥風細輕輪
　　轉相烏藻衛前頭時載筆擬將三輔繼黄圖
　　甲戌天氣融和春風駘宕有晴光送逺目勝氣入
　　幽襟之意
駐蹕三河縣之兔東馬房按通州境上有煙墩五曰石
　　里燕郊東留村大黄莊髙麗莊有子塲三曰崇教
　　鳴玉花園又有馬房八自鄭村壩以下俱在城北
　　三四十里内乃前朝豢牧之所是夕侍於
　帳殿
上曰明日當經盤山爾曽遊否臣士奇對曰昔聞盤山
　　乃畿輔名勝之地未曽登歴每切夢想
上命侍衛一人同(臣/)明晨往遊兼
諭(臣/)士竒曰上盤中盤及李靖菴淨業菴林木泉石尤
　　為幽䆳不可不到須窮一日之力從容眺望也(臣/)
　　拜
命而出
　　乙亥曉行殘月尚在馬首同侍衛取徑盤山時訪
　　山家經漁子山在平谷縣東北十里上有大塜舊
　　傳黄帝陵也其上有軒轅臺下有軒轅廟唐陳子
　　昻詩云北登薊丘望求古軒轅臺尚想廣成子遺
　　跡白雲隈唐書子昻擢右拾遺㑹武攸宜討契丹
　　髙置幕府表子昻參謀次漁陽攸宜輕易無將略
　　子昻諫之薊丘古漁陽地今讀其覽古詩前有小
　　序云丁酉嵗吾北征出自薊門歴觀燕之舊都慨
　　然仰歎憶昔樂生鄒子羣賢之遊盛矣因登薊丘
　　作七詩以志之此其一也城南五里逆流河之西
　　有㸔花臺相傳金章宗玩花於此俱未及登策馬
　　行二十里許遙望峰崖層峭怪石磊落松栝千株
　　扶疎髙下悉託根石上叢條交䕃時方春夏之交
　　景物明媚山花半謝山鳥亂啼細路崚嶒馬為屢
　　却憩李靖菴菴後有峰髙二里頂廣四丈而平為
　　李靖舞劍臺云靖伐髙麗過此唐李從簡來遊為
　　題數字嶺上一石如人著幞頭坐而义腰土人目
　　為石尉遲東十里為雙峰寺過砂嶺髙二百餘仭
　　樵路宛轉僅通人行灌莽荒榛未得安歩循巖數
　　十轉心目漸髙每度一折山情易向樵聲自谷中
　　起下視初不見人又二十里將抵上盤積石齒齒
　　時聞人語在天上亦不敢仰視横嶺懸度積石相
　　乘直上可三百尺至盤頂雲罩寺下視村落但見
　　柔煙巔有舍利塔登覽極逺志稱影落塞外上有
　　二龍潭下有潮井小坐憩息復尋少林寺寺傍紅
　　龍池鑿石如龍以朱塗之甚不可解稍下為中盤
　　寺一泉出峭壁草石間曲折作溪徑石竇下為砂
　　河戊午九月
上遊中盤寺愛其幽勝書戸外一峰兼
御製詩曰中盤遙見蓮花峰日出山林氣色重老衲題
　　詩渾半偈
　翠輿臨發又從容今鐫於石亦茲山之榮遇也將遊
　　淨業菴天已垂暮山光嵐氣濛濛濕衣下山行二
　　十餘里抵
御營已二鼓矣誌載盤山一名盤龍山在薊州西北二
　　十五里髙二千仭周百餘里勢磅礴而盤桓因以
　　為名昔人有云南距滄溟西盡泃水東放碣石自
　　逺望之層巒疊翠崒嵂排空殆非虚語
駐蹕薊州所屬鄭家莊北得記一篇詩十首
　　賜遊盤山記
　　康熙二十二年三月二十日
鑾輿東巡(臣/)士竒以職在禁近得從屬車越明日道經
　　薊野盤山翠色落人衣裾
上念(臣/)性躭林壑命往遊焉凌晨策馬由平谷登大嶺
　　縁仄徑至李靖菴觀舞劍臺歴青陽峪猿攀蟻附
　　凌髙降深二十餘里過雙峰寺至峰頂登黄龍祖
　　師殿及舍利塔俯視盧龍古塞黄花白狼三千里
　　外烽臺濠塹瞭然目中真大觀也憩雲罩寺僧指
　　淨業上方白猿洞天門開諸勝人踪希絶悵然乆
　　之循山徑遊古中盤十餘里中巖谷深隠積石趾
　　錯泉琤琮流石罅襍雜蔚蔚屢引清興入正法院
　　仰瞻
御製遊盤山詩雄渾髙華増輝巖穴夫盤山屹立薊門
　　逺望之渾然一峰入山則竒峯疉出而九花雙峰
　　紫盖挂月自來為尤著盤桓起伏百有餘里水石
　　潺潺古松萬株鬱鬰蒼蒼是山之所以獨擅其勝
　　耶至其土人所言除夜聖燈為山中靈蹟則(臣/)未
　　之信也(臣/)少懷㣲尚分當隠約窮岫
知遇以來待詔金馬門者七年出入於紫宸者又五年
　　早夜兢兢不敢自佚雖遙想靈山有愛嘉名無由
　　欣對豈期豹尾之下遂有□遊之人登臨永日亦
　　足以融養淳淑遂其所適之性耳雖遐心之可託
　　實
君恩之難㤀執筆賦詩明其淡泊之志而已
　　盤山
　　昔讀寰中記茲山勞夢想十年思一遊塵事日鞅
　　掌扈蹕過薊門承
恩恣觀賞驅馬踰崔嵬趣途漸深廣縈迴石徑紆盤旋
　　下復上山勢兀嶙峋奔崖盡骯􁫘緩策登危峰煩
　　襟為一爽嚶嚶野鳥鳴汩汩山溪響暮春天氣佳
　　小憩在林莽松泉臣所須性志本疎朗茫茫屬車
　　塵時曳青藤杖從來箕潁心對此聊俯仰
　　李靖菴
　　夾天開小徑岝㠋隠諸峰黛色千崖石濤聲萬里
　　松林深㣲見寺谷静逺聞鐘虚閣何年借聊清塵
　　外蹤
　　雲罩寺
　　蘿磴雲中出花宫象外懸登臨空大漠呼吸逼青
　　天締構神功健香燈寳地偏無生難可問小坐亦
　　泠然
　　上盤絶頂
　　千仭聳危岫孤髙數上盤扶笻㸔更險捫葛歩仍
　　難天外松風落崖邉草色寒塵襟一以滌獨立感
　　無端
　　登舍利塔
　　穿雲尋雁塔掃石憩山椒晴影臨邉塞天風下泬
　　寥斷堦苔半掩廢碣字全銷颯沓聞清籟鈴聲徹
　　半霄
　　古中盤
　　丘壑茲多美流連空復情出山泉决决遷樹鳥嚶
　　嚶暝色催歸騎樵歌引客程何如友麋鹿日日卧
　　香蘅
　　正法禪院
　　一徑入空林重巖秀色深暫來青嶂下聊暢白雲
　　心澗影留僊蹕山光動
睿吟今朝遍幽賞歸路日將沉
　　自雙峰寺望上盤山
　　崒嵂雙峰日已西空山寂寂鳥頻啼依稀樵徑無
　　人跡只有花香送馬蹄
　　松下禪扉報午鐘溪橋路斷白雲封山僧指㸃遙
　　岑寺猶隔巑岏四五峰
　　下盤山作
　　撲面紅塵暗客衣年來蠟屐事全稀却從仗外㸔
　　山色一路題詩歴翠㣲
　　丙子曉起入侍
　帳殿
上問爾遊盤山曽有詩否(臣/)士竒對曰此地山川𩔖多
　　雄偉盤山細石長松境獨幽秀真為名區疇昔夢
　　寐思得一遊不意扈從之時䝉
恩賜(臣/)登眺行幄中曽草記一篇詩數首所懐尚未能盡
上曰俟至溫泉録出朕將覽焉
駐蹕遵化州所屬稻地里
　　丁丑恵風初拂見山家桃花掩映籬落得詩一首
駐蹕遵化州所屬蔡家莊
　　見山家桃花
　　三月年光過漸稀尚餘紅蘂綻山扉多應野外無
　　拘束留得春光緩緩歸
　　戊寅扈
蹕登景忠山山在遷安縣界亭亭孤峙髙數十丈鑿石
　　為磴折旋而上路徑陡絶歴十餘級一轉輒有小
　　祠可以坐憩其巔祀碧霞元君殿宇華㓗香火甚
　　盛
上登陟從容早至絶巘(臣/)愧無濟勝具追隨獨後
上題靈山秀色四字
命侍衛掖(臣/)而升午後㣲雨經三屯營郛郭堅固居人
　　駢襍明縂兵戚繼光鎮此路傍祠廟多祀之
駐蹕遷安縣所屬灤河岸遷安本漢之令支縣令音零
　　支音秖即離支也東漢縣廢遼始於令支故城遷
　　定州安喜縣於此置安喜縣金大定間始易今名
　　桑欽水經曰濡水從塞外來東南過遼西令支縣北
　　酈道元注云濡水出禦彜鎮東南其水二源雙川
　　夾山西北流出合成一川又西北逕禦彞故城東
　　鎮北百四十里北流左道則連泉水注之又西北
　　逕淥水池南其水淵而不流又曲而東逕故城北
　　連結池沼謂之連泉浦又東北注難河右則汗水
　　入焉水出東塢南西北流逕沙野南名曰沙鎮西
　　北入難河濡難聲相近遂語譌耳濡水又北逕沙
　　野西又北逕箕安山東北流逕林山北有池潭濡
　　水又東南流逕令支縣故城東王莽之令氏亭也
　　夀河水入焉水出令支縣藍山南後魏輿地風土
　　記云藍山者其色藍翠重疊故名之也又一統志
　　云灤河源自口北開平來逕遷安縣界至盧龍縣
　　南合漆河四十五里入灤州又南至樂亭縣入於
　　海又灤州志灤河在州城東三里發源於炭山亂
　　泉濆湧合流東一百二十里至宣府又東北一百
　　二十里至雲州堡又東北三百六十里至桓州又
　　自桓州過口北又自北而南入上都開平界東流
　　七百里至欒陽營又一百六十里至遷安縣又東
　　南六十里至盧龍縣西南合流於漆水又南四十
　　里至灤州又南五十里至岳婆港夾樂亭縣東為
　　葫蘆河西為淀流河合流六十里至馬頭營又二
　　十里為緑洋溝入於海按灤水前皆無名禹貢夾
　　右碣石入於河註云其水如遼濡滹易皆中髙不
　　與河通故必自北海然後能達河也漢地理志遼
　　西郡肥如縣註𤣥水東入濡水濡水南入海陽顔
　　師古曰濡音乃官反遼史黄□水北出盧龍山南
　　流入於濡水而五音集韻則云濡水名一作渜在
　　遼西肥如海陽又云濡奴官切盖音灤也方氏通
　　雅亦曰濡水音乃官反今字書韻書失此音据此
　　則今水有灤而無濡且渜灤字形相𩔖豈古或通
　　用而然耶
駐蹕遷安縣所屬灤河岸
　　登景忠山絶頂應
　制
　　曉仗肅前驅逺峰忽迎面騁目迷煙蘿游鞅豁蔥
　　蒨偪仄馬難旋鬱紆磴屢變五步十步中髣髴樓
　　閣現直上丹梯懸横題金粉絢天氣引
　翠華斯須若奔電峻陟慙㣲躬傳呼復扶倩慿虚廼
　　振衣心悸目猶眩俄驚巔崖間飛翥盡美善山光
　　愜
睿情萬靈答隆眷
　　扈從過三屯營
　　　百雉巖巖古鎮雄野祠多祀戚元戎荒屯黄犢耕
　　　春雨老樹烏鴉噪晚風壁壘遙分榆塞北旌旗曽
　　　駐薊門東登壇將略今誰在寂寂花開亂草中
　　　己卯河干設
　　帳殿幙城
　上奉
太皇太后駕臨觀覽
　上率侍衛操小舟捕魚以奉晨餐聞
太皇太后慈顔喜恱賞賚甚厚隨從舟中者皆得拜
　賜焉賦恭紀詩一首未刻
　上坐帳殿中(臣/)士竒侍
　上言灤河之水來自塞外論斷形勢如觀指掌仰見
　宸衷經天緯地之學非(臣/)淺陋所能窺測也晚復張宴
　　　岸側宴内大臣及近侍諸臣天既薄暮隔河山色
　　　輕翠迎人波光蕩漾青林送影(臣/)士竒䝉
　賜紫金杯酒且
　諭(臣/)曰今晚可不侍行殿必飲此杯也(臣/)士竒感
　恩飲畢再賦恭紀詩一首仍
　駐蹕遷安縣所屬灤河岸
　駐蹕灤河恭紀
　　　崔嵬帳殿俯清流波影瀠洄曉霧收隔岸蒼巖開
　　　畫障傍筵芳樹隠丹騶銀梭入饌初張罟翠釜烹
　　　鮮正泊舟為奉
慈仁心豫悦漫云灞滻作春遊
　　　灤河侍宴恭紀
　　　澄波浩浩漾斜暉手捧金螺坐翠㣲捲幔河山來
　帝座按圖形勢繞皇畿潛鱗競向頺陽躍白鷺遙㸔破
　　　暝飛何幸叨逢瑤水宴身同藻荇沐光輝
　　　庚辰
　駕回幸溫泉
　駐蹕遵化州城東按遵化本漢右北平境唐於此置馬
　　　監及鐵冶因縣焉今因
陵寢重地改為州治志稱遵化北有五里河源自片石谷
　　　口流坡谷間數里始合沽河又陽河出鮎魚口黎
　　　河清水河出道溝峪口俱西南流㑹沽河水經注
　　　云沽水又南出峽岸有二城世謂之獨固門以其
　　　藉險慿固易為依居兩壁昇聳疏通若門今獨固
　　　門一名龍門在遵化州南十餘里上合下開開處
　　　髙六丈許水自懸崖傾㵼而下觸石成井奔盪之
　　　聲轟然若雷石門峽在遵化西五十里有石將軍
　　　在陜西髙三丈水經注云灅水又東南逕石門峽
　　　山髙嶄絶壁立洞開俗謂之石門口漢中平四年
　　　漁陽張純反殺右北平太守劉政五年遼東太守
　　　楊絃與中郎將孟溢率公孫瓚討純戰於石門大
　　　敗之即此地也
　　　辛巳
太皇太后駕至溫泉宫是日
　上謁
孝陵隨往
仁孝皇后
孝昭皇后陵
　駐蹕鮎魚池行宫鮎魚池舊有城堡以山頂石似鮎魚
　　　故名湯泉在遵化西北四十里福泉山下寛平約
　　　半畆許有泉沸出明縂兵戚繼光甃石為池築堂
　　　其上曰九新
世祖章皇帝駕常臨幸命建宫其旁丹碧而已不加華彩
　　　其池更以白玉石甃之深二丈方四尋鑿石為龍
　　　吻噴甚怒其泉深碧可鑑氣極溫煖投錢池中翻
　　　若黄蝶百折乃至底四壁碑刻唐順之汪道昆周
　　　天球詩最後一小石刻明武宗宫人王氏詩云絶
　　　塞窮冬凍異常小池何事煖如湯可憐一脉溶溶
　　　水不為人間洗冷腸又有寒泉去湯泉數武出於
　　　泥沙以劑泉之溫明王衡湯泉記曰泉本寒沁有
　　　石根可一畆𩔖焦釜覆之水受石性故沸所不及
　　　則否葢數武之内而水火共鼎亦一竒也宫又有
　　　寺建自貞觀二年名福泉寺攷博物志云凡水有
　　　石流黄其泉則溫或云神人所煖主療人疾唐子
　　　西云或説貴州地性酷烈故山谷多湯泉或説水
　　　出硫黄地中即溫今臨潼湯泉乃在正西而貴州
　　　餘水未必皆熱則地性之説固已失之以硫黄置
　　　水中水未必皆熱則硫黄之論亦未為得竊意湯
　　　泉在天地間自為一𩔖受性本然不必有待然後
　　　溫也水經注云古右北平徐無城北庾水出焉西
　　　南流與灅水合又東南流與溫泉水合按魏土地
　　　志云徐無城北有溫湯宋王存九域志遵化縣福
　　　泉山下水沸出溫可燖雞旁引為池方平如鑑而
　　　水經注言溫泉水源出北山溪是今福泉疑即溫
　　　源也南流百歩伏入地中又折而東南逕石門峽
　　　是即今石門口也是嵗三月六日以
兩皇后山陵之役扈從諸臣䝉
恩賜觀湯泉同大學士(臣/)明珠李霨尚書(臣/)梁清標吳
　　正治魏象樞朱之弼王熙左都御史(臣/)徐元文侍
　　郎(臣/)楊永寧李天馥項景襄杜臻翰林院學士(臣/)
　　張英侍講學士(臣/)張玉書詹事(臣/)沈荃王颺昌蔣
　　𢎞道通政使司通政(臣/)王盛唐大理寺卿(臣/)張雲
　　翼太常寺卿(臣/)崔澄編脩(臣/)杜訥及(臣/)士竒賦詩
　　應
　制將勒石以垂不朽今附(臣/)詩於左
　　三月六日
駐蹕馬蘭谷(今呼多/作峪)
賜觀溫泉應
　制(有序/)
　　盖聞炎精所藴氣蒸山下之蒙陽德方升煖應谷
　　中之律惟聖人出而地不愛寳斯靈澤通而天其
　　降祥兹温泉者邇薊苑之神臯當漁陽之勝地一
　　峰特秀湧瑤波銅浦之竒二水分流具養徳和神
　　　之用恭遇我
　皇上格天大孝欽奉我
太皇太后應地𢎞慈御此仙源聿増景福爰選
　萬幾之暇時乘六龍以從雲軿引鸞輅齊驅孝推一本
　　　野日共山花俱粲慶溢九垓斯
　帝室之鴻庥洵天倫之樂事然循源甃石不聞唐宗増
　　　飾之勞縁砌築宫祗同陶后土茅之略避九成之
　　　暑鄙彼甘泉乘三月之和踵於上已(臣/)獲隨
　龍馭式覩
　天心祗奉
　明綸再賡巴奏蕪俚不剪難宣醴瑞於堯年祝願何窮
　　　竊比蒲生夫舜日五言恭賦四律兼成
　　　碧巘疏靈液虚明湛一泓入階同草色響溜作松
　　　聲朔野寒堪辟春山暖倍生真看涵育逺萬彚荷
　　　相成
文母調神處山阿道路通丹甍開殿迥白石甃池工表瑞
　　　稱炎徳承歡洽
　聖衷茅茨仍不剪樸略有唐風
　　　半嶺駐鳴驂仙源
　　詔許探沼中浮淑氣空外捲晴嵐濺石流仍㓗分杯
　　　味獨丼由來湯谷裏不羡菊花潭
　　　勝日宜登覽川原夕照開澗花含宿雨隴麥拆輕
　　　雷(前一日/初雷)地接
　園林近班隨岳牧來太和蒸宇宙遙作五雲堆
　皇上奉
太皇太后駐蹕溫泉宫恭紀
　　　離宫湯殿接清虚龍首澄泓暖溜瀦碧草逺分貔
　　　虎衛紅雲低䕶鳯鸞輿
　天恩自許陪仙仗臣職何堪注起居巖下松蘿烟靄合
　　　蘢蔥佳氣萬年餘
　　　壬午黎明
　上詣
孝陵致祭(臣/)士竒恭紀詩十六韻
　駐蹕鮎魚池行宫
　　　扈従謁
孝陵恭紀十六韻
　　　峻極開神域潛靈結奥區氤氲羣象集起伏衆山趨秀
　　　嶺看千疊平陽面一隅豐碑何嶻􁫙複道盛規模蔥鬱
　　　長松古潺湲曲澗紆春林花燦爛曉嶂樹扶蘓翹首瞻
陵闕攀髯憶鼎湖肇基宏
　帝業開運握乾符雨露寰瀛洽烽煙率土無萬年綿玉
　　　厯廿載閟珠襦柏殿丹雲䕶苔階石馬趺遺衣同
　　　禹服廟器列商瑚穆穆
　皇情逺森森羽衛驅輕風生䆳谷薄霧隠崇途拜謁微
　　　班忝齋誠大禮輸龍門回望處佳氣積蒼梧
　　　癸未
　上至純親王停櫬之所祭奠微雨復霽
　駐蹕鮎魚池行宫
　　　四月朔甲申
　上行圍茅鹿山射得二麞就山陽張幄炙鮮
　賜内大臣及近侍諸臣因
　問(臣/)杭州飛來峰及泠泉亭景物(臣/)士竒對曰唐白居
　　　易記云山樹為葢巖石為屏雲從棟生水與階平
　　　約略見之矣
　駐蹕鮎魚池行宫
　　　乙酉
　上周視
孝陵風水按
孝陵本鳯臺山在遵化州南四十里峰巒層秀頂如華盖
　　　羣岫環拱衆水來歸規模宏整天造地設五峰山
　　　在東北崛起東曰快目南曰瑞雲西曰紅翠北曰
　　　虎嵒中曰紫盖綿聨起伏互相擁䕶真竒境也今
　　　封為
　　昌瑞山載祀典
　駐蹕紅門外
　　　丙戌
　駐蹕鮎魚池行宫(臣/)録盤山遊記及詩進呈
　御覽
　　　丁亥隨
　上行圍過馬蘭谷馬蘭闗舊設副將駐防關口其標下
　　　守備駐馬蘭谷守
　陵官員及上三旗甲士襍居於此方二月時
兩皇后山陵巨典(臣/)士奇同學士(臣/)張英編修(臣/)杜訥
　　　寄寓道院旬有餘日春花未放兹來已緑葉成隂
　　　矣
　駐蹕鮎魚池行宫
　　　再至馬蘭谷懐學士(臣/)張英編脩(臣/)杜訥
　　　春深谷口上陵時坐卧閒房十日期細雨纔抽松
　　　葉暗驚雷催放杏花遲還家未乆山光别扈蹕重
　　　來草色滋今日經過懐舊侣遙知退食自彤墀
　
　
　
　
　
　
　
　
　
　
　
　
　
　
　
　松亭行紀卷上
　欽定四庫全書
　　松亭行紀卷下
　　　　　　　　　　詹事府詹事髙士竒撰
　　　戊子
　上辭
太皇太后巡幸喜峰口外蒙古地方
　駐蹕三屯營城南
　　　己丑
　上再登景忠山
　駐蹕三屯營城南
　　　庚寅
　駕出喜峰口按喜峰口古松亭山也竒峰削下腰有洞
　　　髙二丈餘深倍之遼史為松亭闗𨽻中京留守司
　　　開泰中置澤州俘蔚州民立寨居之王沂公曾行
　　　程録亦云松亭嶺甚峻險今喜峰口東北有小城
　　　曰徐太傅城為明徐中山達所築嵗乆彌堅逺望
　　如碧玉懸崖斗聳人迹希邈昔有人乆戍不歸其
　　父來尋適遇此山下相抱大笑喜極而絶遂塟於
　　是俗因謂之喜峰口後訛為喜峰元許有壬圭塘
　　集載之頗詳兼有詩述其事云兒寒解衣重撫摩
　　兒饑推食孰忍訶長成與國逺負戈一去不返當
　　如何去時云出東北鄙直出榆闗度遼水白頭郎
　　罷與影俱豈憚山川千萬里天教此地適相逢父
　　曰從天墜吾子笑疲樂極俱殞身誰謂情鍾遽如
　　此官家開邉方未已同生又别寧同死山雲漠漠
　　風颼颼山頭雙塚知幾秋當時不忍一朝喜今日
　　翻成千載愁猶勝貞女化為石終古孤身雙不得
　　清江寒影日悠悠行人一去無消息
駐蹕喜峰口外白臺夜聞虎嘯響振林谷
　　扈從出喜峰口
　　清蹕出雄闗鳴笳歴荒徼夾嶂真天開壁立盡竒
　　峭往時設重戍藉此為險要戰壘虚風生孤城斜
　　日照年年荷戈人未得失征調自從被
至德逺近奉明詔遂使邉隅民不用驚烽燎喜隨
萬乘來快哉肆登眺
　　晚宿白臺
　　塞行未十里塞景已殊異入目多荆榛亂峰含紫
　　翠翹首睇長城萬載嚴邉備連幕宿山陽迢遙横
　　晚吹虎嘯巖谷鳴颯颯風隨至幕火散繁星周廬
　　環七萃來朝屬車塵應抗凌雲志
　　辛夘曉發白臺自口内㸔塞上諸山與長城共相
　　起伏坡坨平衍步履可登出口則疊嶂層崖山勢
　　陡峻密篠叢枝攀援無路四望長城雉堞干天如
　　長蛇天矯自西而東絶巘平連飛鳥難越天之所
　　以限中外也過九狐嶺又曰九宫嶺一徑紆折髙
　　下相乘細澗横流淺深競渡中多楓樹及楂梨榆
　　栁餘花新葉紛映馬前左右髙山蹲巖怪石景隨
　　徑轉為態多端黄土崖一峰矗峙峭壁如削石色
　　蒼黄髙百餘仞其間多生松栝有一巖竇在半山
　　巉絶處兩崖中斷支一木橋危險無異石梁遙望
　　竇中窻牖畢具石佛横卧昔傳異僧居焉山有大
　　小石塔七十座土人名為打藍蘇妹譯云七十座
　　塔也過此二十餘里境忽寛平有土城遺址曰寛
　　城相傳明宣宗駐蹕於此一面倚山一面尚餘土
　　墉通南北二門甃石殘缺蔓草荒蕪中㣲見井䦨
　　柱礎土人名為博洛忽洞者是也按明宣宗實録
　　宣徳三年八月丁未車駕發京師渡潞河九月庚
　　戌入薊州至石門驛喜峰口守將遣人馳奏烏梁
　　海萬衆侵邉已入大寧經㑹州將及寛河宣宗覽
　　曰是天遣来此投死耳遂駐蹕石門之東召問諸
　　將咸請擊之亦有請益徴兵者宣宗曰此出喜峰
　　口路狹且險單騎可行若候諸將並進慮緩事機
　　遂决策親征簡精鋭騎士三千人人二騎自持十
　　日糧命文武扈從者悉留遵化惟太子少傅楊榮
　　　從乙卯出喜峰口軍士銜枚斂甲韜戈而馳昧爽
　　　至寛河距敵營二十里分鐵騎為兩翼夾擊之宣
　　　宗親射其前鋒殪三人敵望見黄龍旗悉下馬羅
　　　拜請降皆生縳之獲生口駝馬牛羊輜重丙辰駐
　　　蹕寛河分命諸將搜山明日移營前進至冷嶺又
　　　明日駐㑹州大饗將士親製詩歌慰勞之又數日
　　　班師駐鐵將軍店及擺山站按此則宣宗當日駐
　　　蹕寛河纔兩日不知此城何時所建也過寛城數
　　　里山更奇峭河流漸廣有石磯黑色周十數丈交
　　　枕河畔夾岸生芳枳木連雜以草卉山水之趣聊
　　　以騁懐
　上尚食水次
　諭(臣/)士竒曰前朝此土悉為枕戈卧甲征戰之所自我
太祖
太宗威徳逺敷數十年來䝉古四十八部盡歸王化今朕
　　　巡幸所經安得不念
祖功
宗德(臣/)士竒對曰仰見
　聖心不㤀創業艱難誠社稷蒼生之福也
　駐蹕大石磯北是日
　御製過黄土崖大石磯詩二首(臣/)士竒捧讀畢恭和進呈
　　　歸幕後又得雜詩數首
　御製巡幸出喜峰口過黄土崖
　　紫塞雙崖出丹梯百尺懸草香遮細路樹老卧晴煙
　　地為時巡到山當隘口偏何年留石室駐馬望層巔
　御製大石磯
　　逺近峰逥合潺湲澗淺深一磯横大石萬騎出層林
　　䝉密巖花發綿蠻谷鳥吟龍堆塵不到慿眺足娱心
　　　奉和
　御製過黄土崖原韻
　　　黄崖天外削碧樹半空懸徑絶遲歸鳥山空聚午
　　　烟北來千嶂密西去一闗偏
萬乘披襟處風廻百尺巔
　　奉和
御製遇大石磯原韻
　　山色㸔多變行程覺漸深花光浮斷岸水氣㪚喬
　　林怪石干雲染攢松萬籟呤
　龍鑣成小憩灑墨寄遙心
　　長城
　　嬴秦曾設險絶徼營堅城蜿蜒亘萬里形勢何崢
　　嶸塹山築雉堞絶壁同雲横人工既已盡天險巍
　　然成控制接陜右拱抱還燕京疇昔邉事嚴老幼
　　苦長征秋聲警哨動夜火邉烽明
　盛朝乆息戰四境歌承平石樓鳥雀栖亭障荆棘生
　　但㸔飲馬窟日落寒潭清
　　過九狐嶺
　六龍乘曉發萬騎陟重岡灌木翳青天亂石縈羊腸
　　縱横澗水流隐約山花香山花非一狀紅紫含芬
　　芳更有青楓樹芳䕃凝衣裳仰面觀竒峰怪石紛
　　低昂時當四月初猶覺山風凉曠然心眼豁不似
　　披遐荒兼旬實壯遊塵慮應相㤀
　　黄土巖
　　何年鑿山骨屹立疑千尋徙倚不可即駐馬空沉
　　吟藤梢與葛刺䝉密何隂森懸崖支一木㣲徑通
　　崎嶔巖扉有遺跡邈矣烟霞深杳靄青松際白雲
　　迷至今
　　寛城是明宣宗駐蹕處
　　山川盡逼仄草樹更蒙茸行行忽開廣疑有城郭
　　蹤西南倚峭壁土阜餘髙墉傳是翠華駐彷彿門
　　兩重草中見磝礐石罅山花穠當年辟疆土此地
　　陳軍容裹糧驅戍卒打火起邉烽今逢
聖人出萬里皆提封
　　明宣宗駐蹕寛城北五里水次
　　省方入逺疆駐蹕蒼崖裏崖下俯長河波瀾最清
　　駛娟娟三兩峰掩映雲霞紫㣲風響磵松殘陽下
　　流水幽賞平生懐對此翻然喜捲幔息銀燭愛㸔
　　山月起
　　壬辰山崖盤複前望似無去徑峰迴路轉乃更豁
　　通出達希喀布齊爾口為䝉古界山情頓易喀爾
　　沁部落長率其所屬跪迎道左
上慰勞之
駐蹕達希喀布齊爾口北
　　將出達希喀布齊爾口道中作
　　衆山向背殊峰峰自迴互石上漾清泉山根叢茂
　　樹咫尺誤行踪往來遵細路灣環數十轉潺湲八
　　九渡林花雜春夏風景變朝暮勝攬意不窮塞行
　　有深趣
車駕出達希喀布齊爾口喀爾沁廓爾沁諸部落率其
　　所屬伏迎道左
　　直北幽厓早向誠不須更築受降城職方記載梯
　　航路王㑹傳呼拜舞聲紅綻邉花迎雉扇青摇巖
　　樹轉龍旌太平遊幸非征伐豈是元封自勒兵
　　癸已喀爾沁部落以騎兵三千前驅列圍分左右
　　翼持兩白旗連岡截野馳二三十里或三四十里
　　遇有平曠之地圍乃漸合髙山峻嶺望而岞㠋𩔖
　　皆土壌策馬可登茂林青榛參天匝地獵騎紛馳
　　穿林帶谷司馬相如所云雷動焱至星流霆擊庶
　　幾似之
駐蹕察漢城地方
　　從獵
　　蒼山萬疊雨初晴從獵朝㸔塞上清月兎射來誇
　　技絶星狼追得鬭身輕班聨翡翠翎中坐隊入鵝
　　黄褶裏行十二羽林皆健將只容欵段一書生(臣/班)
　　(在親隨侍/衛之列)
　　甲午廓爾沁國及班侖諸部落皆至朝于
　帳殿是日
上於圍中射一虎應弦而斃蒙古諸部落覩
上弧矢之威無不頌服
駐蹕烏蘭布爾哈蘇
　　乙未
上行圍山中水泉清泠纎草鋪茵襍卉柔荑布滿岩谷
　　有名長十入者紫色蓓蕾元果囉羅納延塞上曲
　　云雙鬟小女玉娟娟自捲氊簾出帳前忽見一枝
　　長十入折來簪在㡌簷邉即此花也五代胡嶠北
　　行紀所載旱金蓮大如掌金色爍人青囊如中國
　　金橙而色𩔖藍二種皆有之又有離婁開花如雞
　　子殻中含雙蘂色若蓮瓣嬌艷可愛一名䕡茹芍
　　藥紅白者最多曉風㣲逗芳香襲人賦塞外見芍
　　藥詩二首
駐驆西爾哈河
　　塞外見芍藥花
　　絶徼寒多春較遲馬頭驚見兩三枝雖然不及䢴
　　溝種也自穠華鬭一時
　　淺淺輕膚映玉膚任他開落委蘼蕪焉支山下多
　　顔色得似新花嬝娜無
　　丙申
上尚食山陽
賜(臣/)士竒炙鹿茸一雙少頃
諭(臣/)士竒曰見爾頗能乘馬何不習射(臣/)士竒對曰(臣/)
　　幼時亦曽習射但力㣲不能開勁弓今乆廢矣
上曰射乃六藝之一讀書人亦當知之
駐蹕拜查月色如晝夜深立幕外望塞上山川巉巖絡
　　繹圍拱中原山空夜半萬籟閴寂惟聞
御營行漏時傳崖谷答響鄰幕諸人俱已熟睡獨立沈
　　吟賦詩二首
　　月夜望塞外山川
　　行漏宵嚴夜月明髙山絡繹影縱横清添鳯拍吹
　　笳壯光動龍堆牧馬驚紫塞蒼蒼綿大漠黄榆歴
　　歴暗長城天教此地分中外秦漢徒多用武名
　　塞下感懐
　　淺草坡前罷獵歸髙林斜月影㣲㣲金波不改秦
　　時色玉暈仍涵漢殿輝閨信有誰傳錦字庭趨還
　　獨念斑衣休貪定逺功名著客路年年已息機
　　丁酉沙際草青細渠決決塞外四月早暮猶寒惟
　　亭午日色暄暖有如春暮方當圍塲未合下馬趺
　　坐天光雲影别具野趣是目圍中
上又親射一虎
駐蹕和爾和
　　戊戌所經時見䝉古居人在山隩向陽處富者支
　　毳幕内設床幔以粧錦為之亦有箱奩諸具貧者
　　幕上惟覆以葦花布為幔客至則男婦欣喜炊大
　　熱乳酪奉客有出挏酒梨麫來勸者幕外多樹亂
　　木為柵以圈牛馬虞有虎害大約塞外山川逺者
　　數十里近者十餘里互相綿亘兩山斷處謂之一
　　溝每溝所住䝉古不過三兩家恐礙放牧也土極
　　肥沃居者嬾於耕耨僅種稗稷不設溝塍播種之
　　後聴其自生以羊為常餐比亦知養雞豚矣
駐蹕巴爾漢湯泉較遵化之泉更熱秦少㳺所謂蔽於
　　叢薄堙於土塗抱清懐㓗歴千百年莫或稍試於
　　用者
上為留憩月上乃歸
　　晚至湯泉
　　夕照下西嶺平楚生荒煙千旗散晚獵萬馬奔前
　　川忽看碧草際一水流濺濺深澗轉澄徹煖氣如
　　沸煎少坐濯塵纓云是古湯泉逺聴鐃吹發帟幕
　　燈光懸四望盡暝色圓月明山巔
　　己亥平明巡視者報夜來虎至營中傷一驪馬拖
　　至前山林木下食未半其虎尚在山間
上率侍衛往射殪之其大如牯牛諸蒙古云此虎乆踞
　　道側傷人甚衆今除行旅之害共相色喜為賦射
　　虎行是日山間鹿麞極多雉方卵於草間得一子
　　獻者賚銀五分所進數千枚
駐蹕烏郎岡
　　射虎行
　　輿圖蕩蕩界䝉古
　玉輦時巡歴兹土迴岡巨壑叢棘多隂森林木不知
　　午千騎萬乘排空來夜張行殿山之塢月上忽聞
　　羣馬驚傳道山前出猛虎曉㸔一馬果摧折血肉
　　淋漓去兩股
　龍鑣飛控陟層崖禁林衛士挾弓弩摉巖剔藪無幾
　　時一箭横胸洞肺腑逺人手額復戰慄跽言此虎
　　為患苦道傍白日每捕人傷殘行旅莫可數幸茲
　　惡劣得剪除當代
君王果神武從來射虎多耳聞何似臣今得目覩因嘆
　　蠢頑本不靈貪饕無厭乃自取不然長林茂草間
　　餐眠何畏施網罟殺人安人王者心即此推之澤
　　自普
　　庚子入山峰圍崖合中更坦朗長松千餘株歴落
　　偃仰各具異態數百年物也午後隂雨晚復明霽
　　山山夕照樹樹殘霞志為塞上矣
駐蹕穆雷布爾扯兒
　　辛丑
駐蹕滸西漢臺山阜平連蔓草無際土人云此去二百
　　里則皆坡坨莎草漸無林木為産駱駝之所壬寅
　　山谷之間多氊廬木柵喀爾沁部落所聚於此不
　　逺
駐蹕塔布恩海落思泰地方
上賜内酒一樽
諭曰爾總不能飲可散同行者拜
命而出
　　癸夘
駐蹕俄倫蒿齊特此日方進新櫻桃
　　甲辰
駐蹕察漢城南或云即㑹州城也連日行圍所歴類皆
　　荒山叢林人跡罕至之處
　　扈從塞外雜記
　　古人邉塞吟但道沙漠苦誰知逺徼外峰崕更參
　　伍地腴苜蓿肥山幽松樹古若令勤耕織其益豈
　　小補葦幕山之陽終嵗牧牛羖近稍敦禮義漸漸
　　識規矩傴僂謁道隅趨蹡申拜舞欣看古甌脱近
　　受王化撫
　　空山狐兔羣終歳少人跡叢條蔽逺岡墮葉堆荒
　　澤首夏猶苦寒邉風日將夕夜雨聲瀟瀟燈光暗
　　油碧雲黑峰巒沉但見炊煙白
　　喬松千餘株枝枝盡竒矯逺望青岑邉似在白雲
　　表雨過林壑清天空初日曉羽騎來驂驔霓旌更
　　飄緲迤邐入山谷細路歴深窅終日臨髙峰嶔崎
　　復盤遶回首顧榆闗萬山青不了方知地軸雄結
　　構非藐小
　　人生宇宙間志願當何如不行萬里路即讀萬卷
　　書早歳慕五嶽中年困窮居耳目苦未廣懐抱慙
　　空虚鳴鑣隨禹載攬轡觀皇輿出境雖不遥問歴
　　皆異墟朝朝扈
　蹕行非是勞征車詩成傲往彦徒見征伐餘
　　乙已
賜宴喀爾沁廓爾沁諸部落於達希喀布齊爾口
上坐黄幄中
　皇長子及溫郡王侍諸部落率其所屬列坐於幄之
　　左内大臣列坐於幄之右䝉古上下數千人人賜
　　酒一金叵羅乳茶一癭椀頃刻而遍宴畢
賜諸部落蟒袍㡌帶鞾襪弓矢佩刀鞍轡緞帛銀布有
　　差内大臣噶布喇引一蒙古至幄前
上召(臣/)士竒數其創痕頭面項背胷臂凡二十四處
上曰此䝉古梅勒章京也近年調征處州陣前所創如
　許得以不死(臣/)士竒奏曰
皇上推心置腹以誠信待人故使逺人皆能盡力疆塲
　　仰見
恩澤之入人深也
駐蹕達希喀布齊爾口北薄暮雨是日
御製塞上宴諸藩詩敬録於左
　龍沙張宴塞雲收帳外連營㪚酒籌萬里車書皆屬
　國一時劍佩列通侯天髙大漠圍青嶂日午㣲風動
　綵斿聲教無私疆域逺省方隨處示懐柔(臣/)士竒賦
　　恭紀詩二首
　　宴喀爾沁諸部落恭紀
　黄幄髙張羽衛陳遐方述職盡稱臣金螺酒醴頒三
　　爵寳椀茶膏遍一巡問俗逺同虞出狩要盟欲笑
　　漢和親長城有險休重設至治從來守四鄰
　　㸔賜喀爾沁及諸部落恭紀
帝澤從容被八埏精鏐文織㪚窮邉應羞使者通西域
　　何用將軍款右賢錦繡平添林嶠色雲霞四映塞
　　垣天賈生五餌終迂論王道平平自可傳
　　丙午
上回鑾入達希喀布齊爾口諸䝉古跽送道左行未十
　　里山氣縷縷含煙忽復流雲四野天氣曛黑大雨
　　如注青林翠壁頃刻莫辨時而長虹㧞地直與殘
　　陽相射輕雷斷雨隠隠遙天
駐蹕氷窖地方氊幄孤檠添我旅夢也
　　過大石磯行雨中
　　流雲浮晶晶山川雜煙霧出沒多奇峰穹窿各吞
　　吐驅馬上懸崖崖傾馬驚顧百里盡蒙密杳靄失
　　前路古道幾登陟亂流繞深樹活活雨脚低隠隠
　　雷聲布澗外起長虹轉覺天垂暮
　　丁未曉霽過黄土崖寛城諸處時已清和林木蔥
　　茂花香夾路紫白萬狀山多蘐草開滿嵓岫採以
　　為蔬即黄花菜也侍衛諸臣競取以進入喜峰口
　　　始見瓦屋不禁心喜
　駐蹕灤陽城南
　　　將入喜峰口新霽
　　　雲際露山頂青林来日光曉従
　　六龍行髙下逾重岡巖花落未殘磵道餘芬芳鳥聲
　　　辨闗樹人語如故鄉鐃歌清吹發逺風旌斾揚鏨
　　　鑿萬仞餘鬱岪臨大荒歴茲戰鬭地壯士顔慨慷
　　　願施造化功處處知耕桑
　　　戊申經三屯營遵化州見道傍野寺榴花盛開感
　　　節物之變賦詩紀之
　上至溫泉問
太皇太后安
　駐蹕鮎魚池行宫是日都門遣僕至得家信
　　　入喜峰口後見路傍野寺榴花
　　　去時邉草色初緑歸路山榴蘂已紅古寺一枝偏
　　　照眼短衣匹馬夕陽中
　　　過遵化
　　　突兀孤城倚重邊堠臺暸館尚依然將軍幕冷埋
　　　戈甲開府堂空咽管絃耕鑿已安全盛目輓輸猶
　　　説亂離年遥瞻王氣
　陵園近短麥青青遍野田
　　　己酉
　駐蹕鮎魚池行宫
　　　庚戍
　駐蹕鮎魚池行宫
　　　辛亥致祭
孝陵
　駐蹕鮎魚池行宫
　　　壬子
　上奉
太皇太后囘鑾望黄花山山勢雄陡戍樓盡廢明蔣一揆
　　　記云黄花鎮有禮鼠色如鼦而毛淺冬時聚榛實
　　　為糧于穴中作岐穴貯之若倉囷然多至三斗其
　　　榛實皆美好價倍于人所收者山氓多掘取之鼠
　　　失榛實牝牡皆笮脰樹枝懸死若縊鎮將閔之為
　　　禁甚厲然不能止
　駐蹕薊州所屬七里峰村東
　皇上自溫泉宫奉
太皇太后回鑾恭紀
　　　芝葢華旂曙色分花光山翠早迎薰塵銷驛路初
　　　經雨栁暗官城半拂雲
　尊養靈泉來祓濯寛租窮户重耕耘(詔所過之地/免今年租)車音
　　　噦噦還鑣處鸞鶴紛飛下紫雯
　　　黄花山
　　　青蒼百仞截雲孤守險曽經却萬夫古戍有樓惟
　　　舊壘防秋立寨只長榆兵銷治世耰鋤滿路近空
　　　村雞犬無一自八荒歸雨露邉陲萬里盡亨衢
　　　五月朔癸丑
上命再續盤山之遊道由薊州問趙韓王故里不可得
　　自此入山路極嶮巇青林文篠竒石流泉與野花
　　蛺蝶相映帶所歴崕谷皆寂不聞人聲淨業菴在
　　林巒最深處髙閣瞰空幽邃可愛老僧十餘人亦
　　皆朴野汲泉瀹茗少為流憩復由古中盤而歸
駐蹕三河縣東
　　過薊州是趙韓王普故里
　　塵埃千載遇事業建隆尊逺略銷諸鎮深謀定太
　　原機權爭片語岸谷搆㣲寃忝竊叨王爵何曽讀
　　魯論半生懐舊惡垂老固新恩故里荒丘著虚名
　　宋史存春流仍澗澗野燒尚村村向曉過城北徒
　　聞鳥雀喧
　　再遊盤山
　　暮春陟崇阿山靈謝客乆迴車重逡巡倏復中夏
　　首取徑異疇昔髣髴尋谷口緒風從南來泉聲清
　　且瀏繁英過眼新密䕃解襟受感此節物遷行行
　　　歴岡阜石人坐藤蘿招我若舊友四山空翠來盤
　　　礴豁兩肘對之萬慮澄身世渺何有側足天地間
　　　煙雲結櫺牖顧茲塵外㳺屢許鞅掌後飛躍任羽
　　　鱗睠焉撫髙厚
　　　淨業菴
　　　徃者度遙岑忽焉日將夕耽幽殊未窮兹來理輕
　　　策傑閣霄際穿踈櫺樹杪隔𨼆翳勢若蔵攀躋境
　　　迺闢老僧畏送迎相顧始肅客能炊松火紅亦煮
　　　澗泉白攬衣席空階閒雲生咫尺下嶺望前旌迢
　　　迢踰紫陌
　　　甲寅始換新縠
　駐蹕通州所屬崇閣莊南晚得㣲雨
　　　乙卯入東直門都城人家户懸赤靈符菖蒲艾葉
　　　儼是重午行役之人初不知也
　上奉
太皇太后回宫
　　扈從回京
　　艾白蒲香五月天歸時清夢擬遊仙新詩句句關
　　山壯何似前人羽獵篇
　
　
　
　
　
　
　
　
　
　
　
　
　松亭行紀卷下
