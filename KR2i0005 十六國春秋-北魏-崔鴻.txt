#+TITLE: 十六國春秋-北魏-崔鴻
#+DATE: 2016-06-11 12:21:39
#+SOURCE: github.com/kanripo/KR2i0005 master 3b07a0b6                
欽定四庫全書　　　　　史部九
　十六國春秋　　　　　　載記𩔖
　　提要
　　　　(臣/)等謹案十六國春秋一百卷舊本題魏崔
　　　　鴻撰實則明嘉興屠喬孫項琳之偽本也鴻
　　　　作十六國春秋一百二卷見魏書本傳隋志
　　　　唐志皆載之宋初李昉等作太平御覽猶引
　　　　其文宋藝文志始不著録南宋諸家書目亦
　　　　不載是亡於北宋也明何鏜漢魏叢書載鴻
　　　　書十六篇國各一録卷帙寥寥與舊史所記
　　　　不合世疑其偽萬厯以後此本乃出莫知其
　　　　所自來證以藝文𩔖聚諸書所引一一相同
　　　　遂行於世論者或疑鴻身仕北朝而仍用晉
　　　　宋年號今考劉知㡬史通探頤篇曰鴻書之
　　　　紀綱皆以晉為主亦猶班書之載吳項必繫
　　　　漢年陳志之述孫劉皆宗魏世喬孫等正巧
　　　　附斯義以售其欺所摘者未中其疾惟魏書
　　　　載鴻子子元奏稱刋著越燕秦夏梁蜀遺載
　　　　為之贊序而此本無贊序史通表厯篇稱晉
　　　　氏播遷南據楊越魏宗勃起北雄燕代其間
　　　　諸偽十有六家不附正朔自相君長崔鴻著
　　　　表頗有甄明而此本無表是則檢閲偶疎失
　　　　於彌縫耳然其文皆聨綴古書非由杜撰考
　　　　十六國之事者固宜以是編為總滙焉録而
　　　　存之削其標名亦疑以𫝊疑之義云乾隆四
　　　　十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　十六國春秋卷一
前趙錄一
　　劉淵
劉淵字元海新興匈奴中人先夏后氏之苗裔曰淳維
世居北狄千有餘嵗至冒頓襲破東胡西走月氏降服
丁零内侵燕代控弦之士四十餘萬漢祖患之使劉敬
奉公主以妻冒頓約為兄弟故子孫遂冐母姓為劉氏
建武初烏珠留若鞮單于子右奥鞬日逐王比自立為
南單于入居西河美稷今離石左國城即單于所徙庭
也後漢中平中詔發南匈奴兵配幽州牧劉虞討漁陽
叛冦張純單于羌渠遣子左賢王於扶羅將騎詣幽州
國人恐發兵無已於是右部䤈落反與屠各胡合凡十
餘萬人攻殺羌渠而於扶羅以其衆留漢遂自立為持
至尸逐侯單于屬董卓作亂冦掠太原河東屯於河内
於扶羅死弟呼厨泉立以於扶羅子豹為左賢王豹即
淵之父也建安末呼厨泉入朝於魏魏武因留之於鄴
使右賢王去卑監其國單于嵗給綿絹錢糓如列侯子
孫傳襲其號乃分其衆為五部以豹為左部帥其餘部
帥皆以劉氏為之左部居太原兹氏右部居祁南部居
蒲子北部居新興中部居大陵雖分屬五部然皆家於
晉陽汾澗之濵與中國民雜居因選漢人為司馬以監
督之豹妻呼延氏魏嘉平中祈子於龍門有一白魚(一/作)
(大/魚)頂有一角(或作/二角)軒鬐躍鱗至於祭所久之乃去巫覡
皆異之曰此嘉祥也其夜夢所見魚變為人左手持一
物大如雞子光景非常授呼延氏曰此是日精服之生
貴子寤以告豹豹曰吉徵也吾昔從邯鄲張冏母司徒
氏相云吾當有貴子孫三世必大昌彷像相符矣自是
十五月(一作十/三月)而生淵淵生左手有文曰淵海遂以為
名齠齔英慧七嵗遭母䘮號呌擗踊哀感旁人宗族部
落咸共歎賞(一作/羡)時司空太原王昶等聞而嘉之竝遣
弔賻㓜而好學不舍晝夜師事上黨崔遊習毛詩京氏
易馬氏尚書尤好春秋左氏傳孫吳兵法略皆誦之史
漢諸子無不綜覽嘗謂同門生朱紀范隆等曰吾每觀
書傳嘗耻隨陸無武絳灌無文道由人𢎞一物之不知
固君子之耻也二生遇髙皇不能建封侯之業兩公屬
文帝不能興庠序之美豈不惜哉於是文學武事竝皆
工絶(一作遂學武/事妙絶於時)及長猨臂善射膂力過人姿儀魁偉
身長八尺四寸鬚(一作/髯)長三尺餘當心有赤毫毛三根
長三尺六寸屯留(後作/上黨)崔懿之襄陵公師彧等皆善相
人及見淵驚而相謂曰此人形貌非常吾所未見也於
是深相崇敬推分結恩咸熙中淵為侍子在洛陽與東
萊王彌憑結太原王渾渾虛襟友之命子濟拜焉文帝
亦深待之泰始之後渾屢言之於武帝帝召與語悅之
謂王濟曰劉淵容貌風儀機談鑒智雖由余日磾無以
過也濟對曰淵容儀機鑒實如聖㫖然其文武才幹賢
於二子逺矣陛下若任以東南之事吳會不足平也帝
稱善孔恂楊珧(駿之/弟也)進曰吾觀劉淵之才當今恐無其
比陛下若輕其衆不足以集事若假之威權平吳之後
恐其不復北渡也非我族𩔖其心必異任之以本部臣
竊為陛下寒心若舉天阻之固以資之無乃不可乎帝
黙然及秦凉覆沒帝問將於上黨李熹熹曰陛下誠能
發匈奴五部之衆假劉淵一將軍之號使將之而西樹
機能之首可指期而梟也孔恂曰李公之言未盡殄患
之理也熹勃然曰夫以匈奴之勁悍劉淵之曉兵奉宣
聖威何不盡之有恂曰淵果能平凉州斬樹機能則凉
州之難方更深耳蛟龍得雲雨非復池中物也帝乃止
後王彌從洛陽東歸與淵言别淵餞之九曲之濵泣謂
彌曰王渾李熹以鄉曲見知每相稱薦(一作/達)讒間因之
而進深非吾願適足為吾患耳因歔欷流涕時齊王司
馬攸在九曲比聞而馳遣視之見淵在焉言於帝曰陛
下不除劉淵臣恐并州不得久安王渾曰淵乃長者臣
請為陛下保明之且大晉方以信懐殊俗奈何以無形
之疑殺人侍子乎何徳度之不𢎞也帝曰渾言是也㑹
父豹卒遂以淵代為左部帥太康末改帥為都尉拜為
匈奴北部都尉淵明刑法禁姦邪輕財好施推誠接物
五部豪傑無不歸之幽冀名儒後門(一作/侯門)秀士不逺千
里亦皆遊焉永熙元年冬十月楊駿輔政以淵為建威
將軍匈奴五部大都督封漢光鄉侯元康末坐部人叛
出塞免官永寧初成都王司馬穎鎮鄴表淵行寧朔將
軍監五部軍事使將兵在鄴以淵子聰為積弩將軍太
安中恵帝失御齊王冏長沙王乂與成都王穎等迭相
殘廢州郡姦豪所在蜂起淵從祖故北部都尉右賢王
劉宣等與族人竊議曰昔我先人與漢約為兄弟憂泰
同之自漢亡以來魏晉代興我單于徒有虛號無復尺
土自諸王侯降同編户今吾衆雖衰猶不減二萬奈何
歛手受役奄過百年左賢王淵姿器絶人幹宇超世天
若不欲恢崇單于必不虛生此人也况司馬氏骨肉相
殘四海鼎沸復呼韓邪之業此其時矣乃相與起兵於
離石共推淵為大單于淵時在鄴遂使其黨呼延攸詣
鄴以謀告之淵白穎請歸㑹葬穎弗許淵令攸先歸告
宣等使招集五部引㑹宜陽諸胡聲言應穎實欲叛之
及穎為皇太弟以淵為太弟屯騎校尉恵帝伐穎次於
蕩隂穎假淵輔國將軍都督北城守事及六軍敗績穎
復以淵為冠軍將軍封盧奴伯既而并州刺史東瀛公
騰安北將軍幽州刺史王浚遣烏桓騎攻穎於鄴穎師
戰敗淵說穎曰今二鎮䟦扈衆十餘萬恐非宿衛及近
郡士民所能禦也淵請為殿下還說五部鳩合義衆以
赴國難穎曰五部之衆果可保發不縱能發之鮮卑烏
丸勁速如風雲何易可當邪吾欲奉乘輿還洛陽避其
鋒銳徐傳檄天下以順逆制之君意何如淵曰殿下武
皇帝之子有大勲於王室威恵光洽四海欽風孰不願
為殿下盡死力者何難發之有王浚豎子東瀛疎屬豈能
與殿下争衡邪殿下一發鄴宫示弱於人洛陽可復至
乎縱至洛陽威權不復在殿下也紙檄尺書誰為人奉
之且東胡之悍不踰五部願殿下勉撫士衆靖以鎮之
淵請為殿下以二部摧東瀛三部梟王浚二豎之首可
指日而懸矣穎大悅拜淵為北單于㕘丞相軍事時穎
振武將軍王育說穎曰劉淵今去育請為殿下促之不
然懼不復至也穎然之以育為破虜將軍使追之淵遂
拘育以為右光祿大夫淵至左國城右賢王劉宣等上
大單于之號二旬之間有衆五萬都於離石以子聰為
鹿蠡王遣左於陸王劉宏率精騎五千㑹穎將王粹拒
東瀛公騰粹已為騰所敗宏無及而歸王浚使將軍祈
𢎞率鮮卑攻鄴穎敗挾天子南奔洛陽東瀛公騰乞師
於魏桓帝(姓拓跋諱猗/㐌時為代公)以擊淵桓帝與弟穆帝(諱猗/盧)合
兵擊淵於西河上黨大破之與騰盟於汾東而還桓帝
使輔相衛雄段繁於參合陂西累石為亭樹碑以紀行
焉淵聞穎去鄴歎曰不用吾言逆自奔潰真奴才也然
吾與之有言矣不可以不救於是命右於陸王劉景左
獨鹿王劉延年等率步騎二萬討鮮卑烏丸宣等固諫
曰晉人無道奴隷御我是以右賢王猛不勝其憤屬晉
綱未弛大事不遂右賢塗地單于之耻也今司馬氏父
子兄弟自相魚肉此天厭晉徳授之於我單于積徳在
躬為晉人所服方當興我邦族復呼韓邪之業鮮卑烏
丸我之氣𩔖可以為援奈何拒之而拯仇逆今天假手
於我不可違也違天不祥逆衆不濟天與不取反受其
咎願單于勿疑淵曰善當為崇岡峻阜何能為培塿乎
夫帝王豈有常哉大禹生於西戎文王生於東夷顧惟
徳所授耳今見衆十萬皆一當晉十鼓行而摧亂晉如
拉枯耳上可成漢髙之業下不失為魏武何呼韓邪足
道哉雖然晉人未必同我漢有天下世長恩徳結於民
心是以昭烈崎嶇於一州之地而能抗衡於天下吾又
漢氏之甥約為兄弟兄亡弟紹不亦可乎今且可稱漢
追尊後主以懐民望宣等稽首曰非所及也乃遷都於
左國城胡晉歸附者數萬
元熙元年冬十月宣等上尊號淵曰今晉氏猶存四方
未定可仰尊髙祖法且稱漢王權停皇帝之號待宇宙
混一當更議之乃為壇於南郊僭即漢王位下令曰昔
我太祖髙皇帝以神武應期廓開大業太宗孝文皇帝
重以明徳昇平漢道世宗孝武皇帝拓土攘夷地過唐
日中宗孝宣皇帝􁆱揚雋乂多士盈朝是我祖宗道邁
三王功髙五帝故卜年倍於夏商卜世過於姬氏而元
成多僻哀平短祚賊臣王莽淊天簒逆我世祖光武皇
帝誕資聖武恢復鴻基祀漢配天不失舊物俾三光晦
而復明神器幽而復顯顯宗孝明皇帝肅宗孝章皇帝
累葉重暉炎光再闡自和安已後皇綱漸頽天步艱難
國統頻絶黄巾海沸於神州(一作/人州)羣閹毒流於四海董
卓因之肆其狂悖曹操父子凶逆相尋故孝愍委棄萬
乘(一作/國)昭烈播越岷蜀冀否終有泰旋軫舊京何圖天
未悔禍後帝窘辱自社稷淪䘮宗廟之不血食四十年
於兹矣今天誘其𠂻悔禍皇漢使司馬氏父子兄弟迭
相殘滅黎庶塗炭靡所控訴(一作/告)孤今猥為羣公所推
紹修三祖之業顧兹尫闇戰惶靡厝但以大耻未雪社
稷無主銜胆棲冰勉從衆議乃赦其境内遂以晉永興
元年建元元熙國號曰漢追尊安樂公禪為孝懐皇帝
立漢髙祖以下三祖五宗神主而祭之立妻呼延氏為
王后署置百官以右賢王宣為丞相崔遊為御史大夫
左於陸王宏為太尉劉歡樂為尚書令范隆為大鴻臚
朱紀為太常上黨崔懿之後部陳元達皆為黄門侍郎
族子曜為建武將軍右於陸王景為前將軍其餘拜授
各有差淵率衆攻東瀛公騰騰遣將軍聶𤣥擊之戰於
大陵𤣥兵敗績騰懼帥并州二萬餘户下山東淵遂所
在為冦攻擊郡縣騰復乞師於桓帝衛操勸桓帝助之
桓帝率精騎數千救騰斬淵將綦母豚淵南走蒲子十
二月淵遣建武將軍曜冦太原取泫氏屯留長子中都
皆陷之又遣冠軍將軍喬晞攻西河取介休
元熙二年春東瀛公騰遣司馬瑜周良石鮮等討淵次
於離石城淵遣武牙將軍劉欽等六軍拒之瑜等四戰
皆敗欽振旅而歸是嵗離石大饑遷於黎亭以就邸閣
穀留太尉宏䕶軍將軍馬景守離石使大司農卜豫運
糧給之
元熙三年冬十二月淵以前將軍景為使持節征討大
都督大將軍邀擊并州刺史劉琨於板橋為琨所敗琨
進據晉陽淵侍中劉殷右光祿大夫王育進諫曰殿下
自起兵已來漸已一周而顓守偏方王威未震誠能命
將四出决機一戰(一作/擲)梟劉琨定河東建帝號鼓行而
南尅長安而都之以闗中之衆席卷洛陽如指掌耳此
髙皇帝之所以創起鴻基尅殄彊楚者也淵悅曰此孤
心也
元熙四年春三月淵侵汲郡略有頓丘河内之地遂還
離石與劉琨相去三百里琨宻遣間其部雜虜降琨者
萬餘户落淵甚懼乃徙都蒲子河東平陽屬縣壘壁盡
降時東萊王彌起兵青徐二州自稱征東大將軍攻殺
二千石所在冦掠遣使來降淵拜彌鎮東大將軍青州
刺史東萊郡公夏四月四部鮮卑陸逐延氐酋大單徵
及石勒等竝相次來降淵悉署其官爵
永鳳元年春正月淵遣撫軍將軍聰等十將南據太行
輔漢將軍石勒等十將東下趙魏夏四月王彌帥衆冦
掠青徐兗豫四州兗州刺史茍晞與之連戰不能克丁
亥轉冦許昌太傅東海王越遣司馬王斌帥甲士五千
人往衛京師五月彌入自轘轅敗官軍於伊北壬戌進
至洛陽屯於津陽門司徒王衍帥衆禦之甲子衍與王
斌等出戰彌敗歸淵淵遣侍中御史大夫郊迎及至拜
司隷校尉加侍中特進秋七月甲辰淵進據河東攻冦
蒲阪平陽太守宋抽棄郡奔京師河東太守路述戰死
八月鳳凰集於蒲子丞相宣等六十四人上尊號冬十
月甲戌僭即皇帝位於南郊大赦境内殊死已下改元
永鳳仍稱國號曰漢時晉懐帝永嘉二年也十一月以
世子和為大將軍撫軍將軍聰為車騎大將軍建武將
軍曜為龍驤大將軍十二月乙亥以大將軍和為大司
馬封梁王尚書令歡樂為大司徒封陳留王后父御史
大夫呼延翼為大司空封雁門郡公聰為楚王乂為北
海王曜為始安王景為汝隂王延年為江都王洋為長
樂王賢為曲陽王其餘宗室以親疎為等悉封郡縣王
異姓以勲謀為差悉封郡縣公侯是年造刀一口長三
尺九寸文曰滅賊隷書
河瑞元年春正月辛丑(晉志作/庚子)朔熒惑犯紫㣲太史令
宣于修之言於淵曰陛下雖龍興鳳翔奄受大命然遺
晉未殄皇居仄陋紫宫之變猶鍾晉氏不出三年必尅
洛陽蒲子崎嶇難以久安平陽氣象方昌兼以陶唐舊
都願陛下上迎乾象下協坤祥請徙都之於是遷都平
陽二月晉左積弩將軍朱誕來奔具陳洛陽孤弱勸淵
攻之淵以誕為前鋒都督遣滅晉大將軍景為大都督
將兵攻洛陽(一作/黎陽)晉遣車騎將軍王堪將兵迎擊夏四
月景敗堪於延津沈男女三萬餘人於河澗淵聞之怒
曰景何面目復見朕乎且天道豈能容之吾所欲除者
止司馬氏耳細民何罪黜景為平虜將軍淵以王彌為
侍中都督征東大將軍青州牧與楚王聰共攻上黨圍
壺闗以石勒為前鋒都督晉并州刺史劉琨遣䕶軍黄
肅韓述來救聰敗述於西澗勒敗肅於封田皆殺之晉
太傅越遣淮南内史王曠將軍施融曹超等將兵拒聰
曠既濟河欲長驅而前融曰彼乘險間出我雖有百萬
之衆猶是一軍獨受敵也且當阻水為固以量勢形然
後圖之曠怒曰君欲沮衆邪融退曰彼善於用兵曠闇
於事勢吾屬今必死矣曠等踰太行與聰遇戰於長平
間曠兵大敗融超皆死遂破陳留長子斬獲萬九千級
上黨太守龎淳以壺闗降五月汾水中得玉璽髙一寸
二分方四寸文曰有新保之(一作/寳)蓋王莽時物也得者
因增淵海光三字而獻之淵以為已瑞乃大赦境内改
元河瑞封子裕為齊王隆為魯王秋八月淵復遣楚王
聰及征東大將軍王彌進攻洛陽始安王曜與趙固等
為之後繼九月丙寅聰圍浚儀晉太傅越遣平北將軍
曹武征虜將軍宋抽將軍彭黙等拒之丁丑為聰所敗
太傅越入保京城聰等長驅至西明門越率兵禦之戰
於宣陽門外大破之晉征西大將軍南陽王司馬模(一/作)
(平昌/公)遣將軍淳于定吕毅等破劉芒蕩五斗叟竝斬之
又遣車騎將軍王堪平北將軍曹武自長安討聰堪等
敗績奔還京師聰自恃連勝怠不設備𢎞農太守垣延
詐降夜襲聰軍聰大敗而還淵素服迎師冬十月復大
發卒遣楚王聰始安王曜汝隂王景征東大將軍王彌
等帥精騎五萬冦洛陽使大司空雁門剛穆公呼延翼
率步騎繼之丙辰聰等至宜陽朝廷以漢兵新敗不意
其復至大懼辛酉聰進屯西明門䕶軍賈𦙍北宫純等
夜帥勇士千餘人薄之戰於大夏門斬聰征虜將軍呼
延顥聰衆遂潰壬戌廻軍屯洛水尋進屯宣陽門曜屯
上東門彌屯廣陽門景攻大夏門乙丑呼延翼為其部
下所殺衆自大陽潰歸淵勅聰等還師聰表稱晉兵微
弱不可以翼顥死故還師固請留攻洛陽淵許之戊寅
聰親祈嵩嶽山令平晉將軍安陽哀王厲冠軍將軍呼
延朗等督攝留軍晉太傅越遣㕘軍孫詢將軍丘光樓
裒等率帳下勁卒三千自宣陽門乘虛出擊斬朗於陳
聰聞而馳還厲懼聰之罪已也赴水而死王彌謂聰曰
今軍既失利洛陽守備猶固運軍在陜糧食不支數日
殿下不如與龍驤還平陽裹糧發卒徐為後舉下官當
於兗豫之間收兵積穀伏聽嚴期不亦可乎聰自以請
留未敢擅還宣于修之言於淵曰嵗在辛未乃得洛陽
今晉氣猶盛大軍不歸必敗淵馳遣黄門郎傅詢召聰
等還師十一月甲申楚王聰始安王曜歸於平陽王彌
出師轘轅流民之在潁川襄城汝南南陽河南者數萬
家素為居民所苦皆燒城邑殺二千石長吏以應彌乞
活帥李惲薄盛等帥衆衛京師遂追擊彌戰於新汲彌
師敗績於是攝蒲阪之戍還於平陽十二月淵以陳留
王歡樂為太傅楚王聰為大司徒江都王延年為大司
空長樂王洋為大司馬遣都䕶大將軍曲陽王賢與征
北大將軍劉靈及安北大將軍趙固平北大將軍王桑
東屯内黄王彌表左長史曹嶷行安東將軍東狥青州
且迎其家屬淵許之
河瑞二年春正月乙丑朔大赦境内立單徵女為皇后
梁王和為皇太子封子乂為北海王遣兵分冦徐冀兗
豫諸郡又遣曹嶷冦東平琅邪夏四月王浚遣天水將
軍祁𢎞擊破劉靈於廣宗殺之秋七月楚王聰始安王
曜平東大將軍石勒及安北大將軍趙固圍河内太守
裴整於懐晉遣征虜將軍宋抽率兵救懐勒與平北大
將軍王桑逆擊破之河内人執整以降淵以整為尚書
左丞河内督將郭黙收整餘衆自為塢主庚午淵寢疾
將為顧託之計辛未以陳留王歡樂為太宰長樂王洋
為太傅江都王延年為太保楚王聰為大司馬大單于
竝錄尚書事置單于臺於平陽西復以齊王裕為大司
徒魯王隆為尚書令北海王乂為撫軍大將軍領司隷
校尉始安王曜為征討大都督領單于左輔廷尉喬智
明為冠軍大將軍領單于右輔左光祿大夫劉殷為左
僕射右光祿大夫王育為右僕射任顗為吏部尚書朱
紀為中書監䕶軍馬景領左衛將軍永安王安國領右
衛將軍安昌王盛安邑王欽西陽王璿等皆領武衛將
軍分與禁兵丁丑召太宰歡樂等入禁中受遺詔輔政
己卯薨於光極殿時晉永嘉四年也淵在位七年太子
和嗣立呼延攸等恨不參顧命乃謀殺聰聰自西明門
斬和於西室九月辛未葬淵於永光陵諡曰光文皇帝
廟號髙祖
　　劉和
劉和字𤣥泰淵后呼延氏所生聰第四弟也身長八尺
雄毅美姿儀好學夙成習毛詩左氏春秋鄭氏易及為
儲貳内多猜忌馭下無恩淵死嗣偽位宗正呼延攸(翼/之)
(子/也)淵以其無才行終身不遷官侍中劉乘素不善於聰
衛尉西昌王銳恨不㕘顧命乃相與謀說和曰先帝不
惟輕重之勢而使三王總强兵於内大司馬握十萬勁
卒屯於近郊陛下今便為寄主耳禍難未可測也願蚤
為之計和即攸之甥也遂深然之辛巳夜召領武衛將
軍安昌王盛安邑王欽及領左衛將軍馬景等告之盛
曰先帝尚在殯宫四王未有逆節今忽一旦自相魚肉
臣恐人不食陛下之餘且四海未定大業甫爾願陛下
以上成先帝鴻基為志塞耳勿聽讒夫之言以疑兄弟
詩云豈無他人不如我同父陛下既不信諸弟他人誰
足信哉銳攸怒之曰今日之議理無有二領軍是何言
乎於是命左右刃之盛既被殺欽懼曰惟陛下詔臣等
以死奉之蔑不濟矣相與盟於東堂壬午銳帥馬景攻
楚王聰於單于臺攸率右衛將軍永安王安國攻齊王
裕於司徒府侍中乘率武衛將軍安邑王欽攻魯王隆
使尚書田宻武衛將軍西陽王璿攻北海王乂宻璿等
挾乂斬闗奔聰聰命貫甲以待之銳既知聰之有備馳
還與攸乘等㑹攻隆裕復懼安國欽有異志殺之是日
斬裕癸未斬隆甲申聰攻西明門克之銳等奔入南宫
前鋒隨之乙酉殺和於光極西室收銳攸乘梟首通衢
　
　
　
　
　
　
　
　
　
　
　
　
　
　
　
　十六國春秋卷一
欽定四庫全書
　十六國春秋卷二
前趙錄二
　　劉聰上
劉聰字𤣥明一名載淵第四子也母張氏懐聰在孕夢
日入懐寤以告淵淵曰此吉徵也慎勿言自是十五月
而生聰夜有日(一作/白)光之異形體非常左耳有一白毫
長二尺餘甚光澤幼而敏悟好學博士朱紀大奇之年
十四究通經書百家之言孫吳兵法靡不誦之工草隷
書尤善屬文著述懐詩百餘篇賦頌五十餘篇十五習
擊刺猿臂善射彎弓三百斤膂力驍㨗冠絶一時太原
王渾見而悅之謂淵曰此兒吾所不能測也弱冠遊於
京師當時名士莫不交結樂廣張華尤器異之晉新興
太守郭熙(一作/頤)辟為主簿任以郡事舉良將入為驍騎
别部司馬齊王司馬冏以為國中尉出為左部司馬尋
遷右部都尉善於撫綏五部豪右無不歸之太宰河間
王司馬顒表為赤沙中郎將聰以淵在鄴懼為成都王
司馬穎所害乃亡奔穎穎甚悅拜為積弩將軍㕘前鋒
戰事淵為北單于立為右賢王隨還右部及即大單于
位更拜鹿蠡王淵稱大號拜大司馬徙封楚王淵死子
和嗣立西昌王銳帥馬景攻聰於單于臺聰貫甲以待
之銳等馳入南宫乃追殺和及銳等羣臣勸聰即尊位
聰以北海王乂皇后單氏之子也以位讓之乂與公卿
涕泣固請聰久而許之曰乂及羣公正以四海未定禍
難尚殷貪孤年長故耳此國家之事孤何敢辭今便欲
逺遵魯隠俟乂年長當以大業歸之(載記云待乂年/長復子明辟)
光興元年秋聰僭即皇帝位於光極前殿大赦境内殊
死以下改元光興尊母單氏為皇太后母張氏為帝太
后以乂為帝太弟領大單于大司徒立妻呼延氏為皇
后封子粲為河内王署使持節撫軍大將軍都督中外
諸軍事易為河間王翼為彭城王悝為髙平王遣使拜
蒲洪平逺將軍以石勒為并州刺史封汲郡公餘悉如
故冬十月遣河内王粲及征東大將軍王彌龍驤將軍
曜等帥衆四萬長驅入洛川遂出轘轅掠梁陳汝穎間
陷壘壁百餘時匈奴劉虎居朔方肆盧川自號鐵弗氏
與白部鮮卑帥衆來附聰以虎為宗室封樓煩公十一
月聰自以越次而立忌其嫡兄恭因恭寢穴其壁間刺
而殺之以司空景為大司馬左僕射劉殷為大司徒右
僕射王育為大司空十二月偽太后單氏卒尊母張氏
為皇太后單后即乂之母也年少美色聰蒸焉乂屢言
之單后慚恚而死聰後知其故乂寵因是漸衰然猶追
念單氏未便廢斥聰后呼延氏屢以為言於是相圖之
計起矣乂舅光祿大夫單冲泣謂乂曰疎不間親主上
有意於河内王久矣殿下何不避之乂曰河瑞之末主
上自惟嫡庶之分以大位讓乂乂以主上齒長故相推
奉天下者髙祖之天下兄終弟及何為不可粲兄弟既
壯猶今日也且子弟之間親疎詎㡬主上寧可有此意
乎聰安北大將軍趙固與晉車騎將軍王申始相拒於
延津時黄霧晝昏人不相見固軍大敗始遂攻劉曜王
彌於瓶壘大破之俘斬千餘級
嘉平元年夏四月趙固及平北大將軍王桑攻裴盾殺
之五月署衛尉呼延晏使持節前鋒大都督前軍大將
軍配禁兵二萬七千自宜陽入洛陽命王彌及始安王
曜鎮軍將軍石勒引兵㑹之晏進河南晉師前後十二
敗死者三萬餘人彌等未至晏留輜重於張方故壘癸
未先至洛陽甲申攻平昌門克之丙戌焚東陽宣陽諸
門及諸府寺晉懐帝遣河南尹劉黙拒之敗於社門六
月丁亥朔晏以外繼不至出自東陽門俘掠王公已下
子女二百餘人而還懐帝具船於洛水將濟河東遁晏
盡焚之還於張方故壘時城内饑甚人自相食百官分
散莫有固志庚寅司空荀藩及弟光祿大夫荀組奔轘
轅太子左率溫畿夜開廣莫門奔小平津辛卯王彌至
宣陽門壬辰始安王曜至西明門丁酉彌晏尅宣陽門
入南宫升太極前殿縱兵大掠悉收宫人珍寳懐帝開
華林園門出河隂藕池欲奔長安晏兵追執之幽於端
門曜自西明門入屯武庫戊戌殺晉太子詮吳王晏竟
陵王楙尚書左僕射和郁右僕射曹馥尚書閭丘冲袁
粲王緄河南尹劉黙及諸王公已下三萬餘人於洛水
北築為京觀遂發掘諸陵焚燒宗廟宫府皆盡逼辱后
妃曜納恵帝羊皇后遷懐帝及侍中庾珉等并傳國璽
於平陽作赦書以六月十一日破洛羣王十二束手軍
門貂蟬羽葆以充王府丁未聰大赦改元嘉平以帝為
特進左光祿大夫封平阿公以侍中庾珉王雋為光祿
大夫秋七月晉太尉征西大將軍南陽王司馬模使牙
門趙染戍蒲阪染求馮翊太守不得怒率衆歸聰聰以
染為平西將軍八月聰遣趙染與安西將軍雅帥騎二
萬攻模於長安河内王粲始安王曜帥大衆繼之染敗
模於潼闗將軍吕毅死之長驅至下邽凉州將北宫純自
長安率衆迎降進圍長安模遣淳于定出戰敗績模倉
庫空虛士卒離散軍諮祭酒韋輔曰事急矣早降可以
免禍模從之降於染染箕踞攘袂數模之罪送之於粲
九月粲殺模及其子范陽王黎以模妃劉氏賜别將張
本為妻送衛將軍梁汾長史魯繇兼散騎常侍杜驁辛
謐及北宫純等於平陽聰以粲之害模也大怒粲曰臣
殺模本不以其晚識天命之故但以晉氏肺腑洛陽之
難不能死節天下之惡一也故誅之聰曰雖然吾恐汝
不免誅降之殃也夫天道至神理無不報時闗西饑饉
白骨蔽野士民存者百無一二冬十月署始安王曜為
車騎大將軍開府儀同三司雍州牧更封中山王鎮長
安王彌為大將軍封齊公石勒為幽州牧十一月彌為
石勒所殺因并其衆表彌叛狀聰大怒遣使讓勒專害
公輔有無上之心又恐勒之有二志也即以彌部衆配
之加勒鎮東大將軍督并幽二州諸軍事領并州刺史
以慰其心曜既據長安安定太守賈疋與諸氐羌皆送
任子於聰惟雍州刺史麴特新平太守竺恢馮翊太守
索綝固守不降安夷䕶軍麴允頻陽令梁肅自京兆南
山將奔安定遇疋任子於隂宻擁還臨涇謀復晉室推
疋為平西將軍率衆五萬攻曜於長安扶風太守梁綜
及麴特竺恢等亦率衆十萬㑹之曜遣劉雅趙染攻疋
雅等先攻竺恢不克疋要擊大敗之曜又盡長安銳卒
與疋等戰於黄丘曜衆大敗身中流矢退走疋追之至
於甘泉(一作/渠)旋自渭橋襲梁州刺史彭蕩仲殺之後蕩
仲子天䕶率羣胡攻疋疋遂敗走夜墮澗中為天䕶所殺
聰以天䕶為梁州刺史杜人王秃紀持及麴特等擊河
内王粲於新豐粲還平陽曜攻陷池陽掠萬餘人歸長
安十二月晉閻鼎等奉秦王業為皇太子入於雍城兵
勢大振闗西胡晉翕然響應
嘉平二年春正月聰后呼延氏卒諡曰武元甲戌聰以
司空王育尚書令任顗女為左右昭儀中軍大將軍王
彰中書監范隆左僕射馬景女皆為貴人右僕射朱紀
女為貴妃皆金印紫綬聰將納太保劉殷女太弟乂固
諫聰以問於太宰延年太傅景景等對曰臣常聞太保
自云劉康公之後與陛下殊源納之何害聰悅使兼大
鴻臚李𢎞(一作/恒)拜殷二女英娥為左右貴嬪位在昭儀
上又納殷女孫四人皆為貴人位次貴嬪謂𢎞曰此女
輩姿色超世女徳冠時且太保於朕實自不同卿意安
乎𢎞曰太保𦙍自有周與聖源實别陛下正以姓同為
恨耳且魏司空東萊王基當世大儒豈不達禮乎為子
納司空太原王沉女以其姓同而源異故也聰大悅賜
𢎞黄金六十斤曰卿當以此意諭我子弟輩於是六劉
之寵傾於後宫聰希復出外事皆中黄門納奏左右貴
嬪决之二月聰假懐帝儀同三司封會稽郡公庾珉等
以次加秩聰引帝入讌從容謂帝曰卿昔為豫章王時
朕與王武子造卿武子稱朕於卿卿言聞其名久矣以
卿所製樂府歌示朕因謂朕曰聞君善為辭賦試為看
之朕時與武子俱為盛徳頌卿稱善者久之又引朕射
於皇堂朕得十二籌卿與武子俱得九籌卿贈朕柘弓
銀研卿頗記否帝曰臣安敢忘之但恨爾日不早識龍
顔耳聰曰卿家骨肉相殘何其甚也帝曰此殆非人事
皇天之意也大漢將應乾受厯(一作應/天受命)故為陛下自相
驅除耳且臣家若能奉武皇帝之業九族敦睦陛下何
由得之至日夕乃出聰喜以小劉貴人賜帝謂帝曰此
名公之孫也今特以相妻卿善遇之拜劉為會稽國夫
人三月聰遣鎮北將軍靳冲冦太原平北將軍卜珝率
衆繼之不克遂圍晉陽魏穆帝(拓䟦/猗盧)遣兵來救乙未冲
兵敗走卜珝之卒先奔冲歸罪於珝輒斬之聰聞而大
怒曰此人朕所不得加刑冲何人哉遣御史中丞浩衍
持節斬冲聰又納舅子輔漢將軍張寔二女徽光麗光
為貴人太后張氏之意也夏四月聰封子敷為渤海王
驥為濟南王鸞為燕王鴻為楚王勱為齊王權為秦王
操為魏王持為趙王左都水使者襄陵王攄坐魚蟹不
供將作大匠望都公靳陵坐溫明徽光二殿未成皆斬
於都市聰遊獵無度晨出暮歸觀魚於汾水以燭繼晝
中軍大將軍王彰切諫曰今大難未夷餘晉假息陛下
不懼白龍魚服之禍至昏夜忘歸陛下當思先帝創業
之艱難嗣承之不易鴻基已奠四海屬情何可墜之於
垂成隳之於將就比觀陛下所為臣實痛心疾首且愚
人歸漢之心未專思晉之心猶盛劉琨咫尺刺客縱横
帝王輕出一夫敵耳願陛下改往修來則億兆幸甚聰
大怒命斬之上夫人王氏彰女也叩頭乞哀乃囚之詔
獄太后張氏以聰刑罰過差三日不食太弟乂子粲竝
輿襯切諫聰怒曰我豈紂桀幽厲乎汝輩何以生來哭
人太宰延年太保殷及公卿列侯百有餘人皆免冠涕
泣固諫曰光文皇帝以聖武膺期創建鴻祚而六合未
一夙世升遐陛下睿徳自天龍飛紹統東平洛邑南定
長安真可謂功髙周成徳超夏啟往也唐虞今則陛下
歴觀書記未有其比而頃來以小務不供亟斬王公直
言忤㫖遽囚大將遊獵無度機管不修臣等竊所未解
此臣等相與破肝糜胃忘寢與食也聰慨然曰朕昨大
醉非其本心微公等言之朕不聞過各賜帛百疋使侍
中持節赦彰曰先帝頼君如左右手君著勲再世朕敢
忘之此段之過希君蕩然君能盡懐憂國朕所望也今
進君驃騎將軍定襄郡公後有不逮幸數匡之雍州刺
史麴特等圍長安數月中山王曜連戰敗績驅掠士女
八萬餘口退奔平陽五月聰貶曜為龍驤大將軍行大
司馬使河内王粲攻司徒傅祗於三渚右將軍劉參攻
郭黙於懐城會祗病卒城陷粲遷祗子暢及其孫純粹
并士女二萬餘户於平陽聰贈祗太保純粹皆給事中
以其忠於主也謂暢曰尊公雖不達天命然各忠其主
吾亦有以亮之但晉主已降天命非人所支而䖍劉南
鄙沮亂邊萌此其罪也以元惡之種而贈同勲舊逆臣
之孫而荷榮禁闥卿知皇漢之徳𢎞曠否暢曰陛下每
嘉先臣不以小臣之故而虧其忠節及是恩也自是明
主伐國弔民之義臣輒同萬物未敢謝生於自然六月
聰欲立貴嬪劉英為皇后張太后欲立貴人張徽光聰
不得已許之英尋卒大昌文獻公劉殷卒聰以河間王
易為車騎將軍彭城王翼為衛將軍竝典禁兵宿衛髙
平王悝為征南將軍鎮離石濟南王驥為征西將軍築
西平城以居之魏王操為征東將軍鎮蒲子安北大將
軍雍州刺史趙固平北大將軍豫州刺史王桑欲引兵
歸平陽軍中乏糧士卒相食乃自䂭磽津西渡攻掠河
北郡縣使人自懐求迎於聰聰遣鎮逺將軍梁伏疵將
兵迎之未至長史臨深將軍牟穆帥衆一萬叛歸劉演
固隨疵而西桑引其衆歸青州固遣兵追之殺桑於西
梁桑將張鳯率其餘衆歸演聰以固為荆州刺史領河
南太守鎮洛陽晉平北將軍劉琨移檄州郡期以十月
會平陽擊聰琨素奢豪喜聲色河南徐潤以音律得幸
干預政事䕶軍令狐盛數以為言勸琨殺之琨不從潤
譖盛於琨曰盛將勸公稱帝矣琨竟收盛殺之盛子泥
遂奔於聰具言虛實聰大悅遣河内王粲中山王曜等
攻并州以令狐泥為鄉導屬上黨太守龔醇帥衆降聰
雁門烏丸復反琨聞之親帥兵東出收兵於常山及中
山使部將郝詵張喬將兵來拒戰於武灌喬等敗死晉
陽危懼太原太守髙喬并州别駕郝聿以晉陽降粲秋
八月庚戌琨還救晉陽不克乃與左右數十騎攜其妻
子奔於趙郡之亭頭遂如常山粲曜入晉陽壬子令狐
泥殺琨父母粲曜送尚書盧志侍中許遐太子右衛率
崔瑋於平陽聰復以曜為車騎大將軍以前將軍劉豐
為鎮北大將軍并州刺史鎮晉陽九月聰以盧志為太
弟太師崔瑋為太傅許遐為太保髙喬令狐泥郝聿皆
為武衛將軍己卯聰衛尉梁汾奔長安辛巳前雍州刺
史麴特討河内王粲於三輔粲敗走闗中擾亂冬十月
乙酉聰封子恒為代王逞為吳王朗為潁川王臯為零
陵王旭為丹陽王京為蜀王坦為九江王晃為臨川王
丁亥以司空王育為太保驃騎大將軍王彰為太尉尚
書令任顗為司徒左僕射馬景為司空右僕射朱紀為
尚書令中書監范隆為左僕射前軍大將軍呼延晏為
右僕射先是劉琨與穆帝(猗盧也時/稱代王)結為兄弟至是乃
告急於穆帝且乞師焉穆帝遣長子賔六須(一作/六修)及桓
帝子普根將軍衛雄范班箕澹等率衆數萬為前鋒以
攻晉陽琨收散卒千餘為之鄉導穆帝自帥衆二十萬
繼之至於狼猛(一作/盆城)曜及賔六須戰於汾東曜兵敗績
墜馬中流矢身被七創討虜將軍傅虎以馬授曜驅令
渡汾自還戰死曜入晉陽夜與大將軍河内王粲鎮北
大將軍豐等掠晉陽百姓踰䝉山遁走十一月穆帝帥
騎來追戰於藍谷粲兵敗績斬征虜將軍邢延及劉儒
劉豐簡金張平等三千餘級伏屍數百里甲午粲等遁
還穆帝因大獵夀陽山陳閱皮肉山為之赤琨自營門
步入拜謝固請進軍穆帝曰吾不早來致卿父母見殺
誠以相愧今卿已復州境吾既逺來士馬疲敝且待後
舉劉聰未可滅也遺琨馬牛羊各千餘疋車百乘而去
留其將箕澹段繁等戍晉陽十二月聰立張貴人徽光
為皇后以其父寔為左光祿大夫
嘉平三年春正月丁丑朔聰大會羣臣於光極殿逼懐
帝著青衣行酒侍中光祿大夫庾珉王雋等不勝悲憤
因之號哭聰惡之有告珉等謀以平陽應劉琨者二月
丁未聰鴆殺帝於平陽誅珉雋等故晉臣五十餘人復
以會稽國劉夫人為貴人大赦境内殊死已下先是侍
中隴西辛勉隨帝至平陽聰欲署為光祿大夫固辭不
受聰遣黄門侍郎喬秉賫藥酒逼之勉曰大丈夫豈以
數年之命而虧髙節事二姓見武皇帝哉引藥將飲秉
遽止之曰主上相試耳君真髙士也歎息而去聰嘉其
貞節深敬異之為築室於平陽西山月致酒米勉亦辭
而不受乙亥太后張氏卒諡曰光獻張皇后不勝哀丁
丑亦卒諡曰孝武己卯定襄忠穆公王彰卒三月聰立
左貴嬪劉娥為皇后為之起䳨儀樓於後庭廷尉陳元
達諫曰臣聞古之聖王愛國如家故皇天亦祐之如子
夫天生蒸民而樹之君使司牧之非以兆民之命窮一
人之欲也晉氏闇虐視百姓如草芥故上天勦絶其祚
眷祐皇漢蒼生引領庶㡬息肩懐更生之望有日矣我
髙祖光文皇帝靖言惟兹痛心疾首故身衣大布居不
重茵先皇后嬪服無綺綵重逆羣臣之請乃建南北二
宫今光極之前足以朝羣臣饗萬國矣昭徳溫明已後
足以容六宫列十二等矣陛下龍興已來外殄二京不
世之冦内興殿觀四十餘所加之軍旅數興餽運不息
饑饉疾疫死亡相繼兵疲於外民怨於内為之父母固
若是乎伏聞詔㫖將營鷃儀中宫新立誠臣等樂為子
來者也竊以大難未夷宫宇麤給今之新營尤實非宜
况有晉遺𩔖西據闗中南擅江表李雄奄有巴蜀王浚
劉琨窺窬肘腋石勒曹嶷貢稟漸踈陛下釋此不憂乃
更為中宫作殿豈目前之所急乎昔太宗承髙祖之業
恵吕息役之後四海之富天下之殷粟帛流衍尚惜百
金之費輟露臺之役歴代比美迹垂不朽故能斷獄四
百擬於成康陛下承荒亂之餘所有之地不過太宗之
二郡戰守之備非特匈奴南越而已孝文之廣思費如
此陛下之狹欲損如此愚臣所以敢昧死犯顔色冐不
測之禍也聰大怒曰朕為萬㡬主將營一殿何問汝䑕
子乃敢妄言沮衆不殺此䑕子朕殿何當得成命左右
曳出斬之并其妻子梟首東市使羣䑕共穴時聰在逍
遥園李中堂元達先鎖腰而入即以鎖鎖堂下樹呼曰
臣所言者社稷之計而陛下殺臣若死者有知臣當上
訴陛下於天下訴陛下於先帝朱雲有言臣得與龍逢
比干遊於地下足矣未審陛下何如主耳左右曳之不
能動聰怒甚大司徒任顗光祿大夫朱紀左僕射范隆
驃騎大將軍河間王易等叩頭流血曰元達為先帝所
知受命之初即引置門下盡忠竭慮知無不言臣等竊
祿茍安每見之未嘗不發愧今所言雖狂直願陛下容
之因諫諍而斬列卿其如後世何聰黙然劉后在後堂
聞之宻遣中常侍私勅左右停刑手疏切諫(具劉/后傳)聰怒
乃解引元達而謝之易逍遥園為納賢園李中堂為愧
賢堂夏四月壬申愍帝即位於長安聰遣中山王曜及
司隷校尉喬智明虎牙將軍李景年等冦長安平西將
軍趙染帥衆赴之晉安夷䕶軍始平太守(一作大/都督)麴允
據黄白城以拒之五月曜等進屯蒲坂時允累為曜等
所敗晉遣安東將軍索琳為征東大將軍將兵助允六
月晉平北將軍劉琨與穆帝會於陘北謀擊聰秋七月
琨進據藍谷穆帝乃遣普根屯於北屈琨遣監軍韓據
自西河而南將攻西平聰遣大將軍粲等拒琨驃騎大
將軍易等拒普根蕩晉將軍蘭陽等助守西平琨等聞
之引兵還聰使諸軍仍屯所在為進取之計九月趙染
謂曜曰麴允率大衆在外長安空虛可襲而取之既得
長安黄白城自服願大王以重衆守此染請輕騎襲之
曜乃承制加染前鋒大都督安南大將軍以精騎五千
配之進攻長安王師敗於渭陽將軍王廣死之庚寅染
夜入長安外城帝奔射雁樓染焚燒龍尾及諸營殺掠
千餘人辛卯旦退屯逍遥園壬辰將軍麴鑒自阿城帥
衆五千來救癸已染引兵退鑒追擊之與曜遇於零武
鑒兵大敗曜自恃連勝不為設備冬十一月麴允引兵
襲曜連戰敗之殺冠軍大將軍喬智明曜退入粟邑遂
歸平陽十二月曜忌河南魏浚素得衆心乃率軍圍浚
於石梁兗州刺史劉演河内太守(一作/河州)郭黙遣軍救之
曜分兵逆擊戰於河北伏兵深隠處邀擊演黙軍大破
之盡虜其騎浚夜遁走為曜所獲殺之浚族子該隨浚
赴難先領兵守金墉城故得無他曜引還餘衆復依該
時杜預子尹為𢎞農太守屯宜陽界一泉塢(水經註作/一合塢)
數為曜兵所抄掠尹要該共拒之該遣其將馬瞻三百
人赴尹瞻知其無備夜襲殺尹迎該入塢塢人振懼竝
服從之遂與李矩郭黙相結以拒曜兵又與河北尹任
愔相連後漸饑弊曜兵攻之日至欲率衆南徙衆不從
該遂單騎奔南陽馬瞻帥餘衆降曜
　
　
　
　十六國春秋卷二
欽定四庫全書
　十六國春秋卷三
前趙錄三
　　劉聰中
嘉平四年春正月辛未日隕於地又有三日相承出於
西方而東行平陽地震崇明觀陷為池水赤如血赤氣
亘天有赤龍奮迅而去流星起於牽牛入紫㣲龍形逶
迤其光照地落於平陽北十里視之則有肉長三十步
廣二十七步臭聞於平陽肉旁常有哭聲晝夜不止聰
甚惡之延公卿已下問曰朕之不徳致有斯異其各極
言勿有所隠(一作/諱)廷尉陳元達及博士張師等進曰星
變之異其禍將及(一作/行及)臣恐後庭有三后之事亡國䘮
家靡不由此願陛下慎之聰曰此隂陽之理何闗人事
癸未劉后産一地一虎各害人而走尋之不得頃之見
在隕肉之旁己丑劉后卒乃失此肉哭聲亦止諡曰武
宣自是嬖寵競進後宫無序矣夏四月聰以驃騎大將
軍河間王易為太尉初置相國官上公有殊勲徳者死
乃贈之於是大定百官置太師丞相自大司馬以上七
公位皆上公綠綟綬逺遊冠置輔漢都䕶中軍上軍輔
軍鎮衛京左右前後上下軍輔國冠軍龍驤虎牙十六
大將軍營各配兵二千以諸子為之又置左右司隷各
領户二十餘萬萬户置一内史凡内史四十三單于左
右輔各主六夷十萬落萬落置一都尉省吏部又置左
右選曹尚書竝典選舉自司隷以下大官皆位次僕射
置御史大夫及州牧位皆亞公以子始安王粲為丞相
領大將軍錄尚書事進封晉王食邑五郡江都王延年
為錄尚書六條事汝隂王景為太師王育為太傅任顗
為太保馬景為大司徒朱紀為大司空中山王曜為大
司馬五月曜與趙染復攻長安六月曜進屯渭汭染進
屯新豐晉征東大將軍索綝自長安將兵出拒之染狃
於累㨗有輕綝之色長史魯徽諫曰今司馬鄴君臣自
以逼僭王畿强弱不敵將致死拒我將軍冝整陳案兵
擊之不可輕也困獸猶鬬况於國乎染曰以司馬模之
彊我取之如拉朽索綝小豎豈能汚吾馬蹄刀刃邪晨
帥精騎數百馳出擊之曰要當禽綝而後食乃與綝戰
於城西染遂大敗單馬而歸悔曰吾不用徽言以至於
此何面目見之也先命斬徽徽臨刑謂染曰將軍違謀
取敗乃復忌前害勝誅戮忠良以逞愚忿猶有天地將
軍其得死於枕席乎徽遂見殺曜染復與將軍殷凱率
衆數萬向長安安夷䕶軍麴允逆戰於馮翊允敗收兵
夜襲凱營凱敗被禽死之曜還攻河内太守郭黙於懐
城收其米粟八十萬斛列三屯圍之欲使黙食盡饑死
黙送妻子為質并請糴於曜糴畢復嬰城固守曜怒沈
黙妻子於河而攻之黙遣弟芝求救於劉琨琨知黙狡
猾留芝而緩其救黙更遣人告急會芝出城落馬使强
與俱歸乃復遣芝質於石勒勒以黙多詐封黙書於曜
黙使人伺得勒書欲突圍投李矩於新鄭矩使其甥郭
誦迎之誦兵少不敢進會劉琨遣參軍張肇帥鮮卑范
勝等五百餘騎詣長安黙時被圍道阻不通還過矩營
矩謂肇曰黙是公家所授公家之事知無不為屠各舊
畏鮮卑遂邀肇為聲援肇許之曜等望見鮮卑不戰而
退誦潛遣輕舟濟河使勇士夜襲懐城大破曜軍黙遂
率其屬歸矩與矩并力拒曜聰遣使謂曜曰今長安假
息劉琨遊魂此國家所尤宜先除也郭黙小醜何足以
勞公神略可留征虜將軍貝丘王翼光守之公其還也
曜於是歸屯蒲阪秋七月趙染冦北地晉領軍將軍安
夷䕶軍麴允率衆來拒染旦將攻城中弩而死冬十一
月以晉王粲為相國大單于總百揆省丞相以并相國
遂徵中山王曜輔政是時平陽地震烈風㧞樹發屋汾
水大溢流漂數百家光義人羊充妻産子二頭其兄竊
而食之三日而死
建元元年春正月聰以太廟新成大赦境内改年建元
三月雨血於左司隷寺覆地其月又雨血於東宫延明
殿徹瓦在地者深五寸太弟乂惡之以問太傅崔瑋太
保許遐瑋遐等說乂曰主上往日以殿下為太弟者欲
以安衆心耳其志在晉王久矣王公已下莫不希㫖附
之相國之位自漢魏以來非復人臣之官主上本發明
詔置之為贈官今復以晉王居之羽儀威重踰於東宫
萬機之事無不由之諸王皆置營兵以為羽翼事勢已
去殿下不得立明矣然非徒不得立已也不測之禍厄
在旦夕不如早為之計今四衛精兵不減五千餘營諸
王皆年齒尚幼可奪而取之相國輕佻正煩一刺客耳
大將軍無日不出其營可襲而得也茍殿下有意二萬
精兵指顧可得鼓行入雲龍門宿衛之士孰不倒戈奉
迎殿下者大司馬不慮其為異也乂弗從乃止夏四月
東宫舍人荀裕告瑋遐等勸乂謀反乂不從之狀聰於
是收瑋遐於詔獄假以他事殺之使冠軍(或作/冠威)將軍卜
抽將兵監守東宫禁乂不聽朝賀乂憂懼不知所為上
表自陳乞為黔首并除諸子之封褒美晉王粲宜登儲
副抽抑而弗通聰如䕶軍靳凖第納其二女為貴嬪大
曰月光小曰月華皆國色也五月立月光為皇后青州
刺史曹嶷攻汶陽闗公丘陷之殺齊郡太守徐浮執建
威將軍劉宣齊魯之間郡縣壘壁降者四十餘所嶷遂
略地西下祝阿平隂自鎮臨淄有衆十餘萬臨河置戍
於是遂有雄據全齊之志石勒以嶷之懐貳也表請討
之聰又憚勒之滅嶷不可復制弗許中山王曜濟自盟
津將攻河南遂進攻李矩於滎陽矩遣將軍李平師於
城臯曜覆而滅之矩懼送質請降聰以皇后靳氏為上
皇后左貴妃劉氏為左皇后右貴妃劉氏(一作/月華)為右皇
后左司隷陳元達以三后竝立非禮也極言切諫聰不
納乃以元達為右光祿大夫外示優崇實奪其權於是
太尉范隆大司空呼延晏尚書令王鑒等皆抗表遜位
以讓元達聰復以元達為御史大夫儀同三司中山王
曜攻長安頻為王師所敗曜曰彼猶强盛弗可圖矣引
師而還是月雨血於東宫宣光陵石人皆行數步宫中
鬼夜哭三日而聲向右司隷寺乃止上皇后靳氏有穢
行陳元達奏之聰不得已廢之靳氏慚恚自殺靳有殊
寵聰迫於元達之諫故廢既而追念其姿色深仇元達
六月大司馬中山王曜進攻上黨秋八月癸亥敗劉琨
之衆於襄垣曜欲進攻陽曲聰遣使謂之曰長安擅命
國家之深耻也宜以為先陽曲一委驃騎天時人事其
應至矣公其亟還曜遂廻滅郭邁朝於聰還屯蒲阪平
陽地震雨血於東宫廣袤頃餘九月聰使大鴻臚邊鴻
賜石勒弓矢册命勒為陜東伯得專征伐拜刺史將軍
守宰列侯盡嵗集上冬十月中山王曜進軍屯於粟邑
遂攻北地晉愍帝以麴允為大都督驃騎將軍禦之曜
進㧞馮翊馮翊太守梁肅奔萬年時百官饑乏採□以
自存愍帝屢徵兵於相國司馬保保左右皆曰蝮虵螫
手壯士斷腕今胡冦方盛且宜斷隴道以觀其變從事
中郎裴詵曰今虵已螫頭頭可斷乎保乃以鎮軍將軍
胡崧行前鋒都督須諸軍集乃發麴允欲奉帝往就保
索綝曰保得天子必逞其私志乃止曜進攻上郡上郡
太守張禹奔於允吾於是闗右翕然所在應曜遂進據
黄阜十二月聰武庫陷入地一丈五尺是年并州祭酒
桓囘於途遇一老父問之云昔樂工成憑今居何職我
與其人有舊為致清談得察孝廉君若相見令知消息
囘問姓字曰吾吳郡麻子軒也言畢而失囘見憑具宣
其意憑歎曰昔有此人計去世近五十年矣中郎荀彦
舒聞之為造祝文令憑設酒飯祀於通衢之下
麟嘉元年春正月中常侍王沉宣懐俞容中宫僕射郭
猗中黄門陵修等皆寵幸用事聰乃立市於後宫與宫
人讌戲或三日不醒或百日不出自去冬不視朝政事
一委相國粲惟生殺拜除乃使沉等入白之沉等多不
白聰率以私意决之故勲舊功臣或弗敘錄而奸佞小
人有數日便至二千石者軍旅嵗興將士無錢帛之賞
後宫之家賜賚及於僮僕動至數千萬沉等車服第舍
皆踰於諸王子弟中表布衣為内史令長者三十餘人
奢僭貪殘賊害良善靳準合宗内外諂以事之郭猗與
準皆有憾於太弟乂謂相國粲曰太弟於主上之世猶
懐不逞之志此乃殿下父子之深仇四海蒼生之重怨
也而主上過垂寛仁猶不替二尊之位一旦有風塵之
變臣竊為殿下寒心且殿下光文帝之世孫主上之嫡
子凡在含齒孰不係仰萬機事大何可與人且臣聞太
弟與大將軍謀因以三月上已大讌作亂事成許以主
上為太上皇大將軍為皇太子乂又許衛軍為大單于
二王已許之矣二王居不疑之地竝握重兵以此舉事
事無不成臣謂二王兹舉禽獸之不若也背父親人人
豈親之今又茍貪一切之利事成之後主上豈有全理
殿下兄弟固不待言東宫相國單于當在武陵兄弟何
肯與人也今禍期甚迫事淹變生宜蚤圖之春秋傳曰
蔓草猶不可除况君之寵弟乎臣屢啟主上主上性敦
友于謂臣言不實以臣刀鋸之餘而䝉主上殿下成造
之恩故不憚逆鱗之誅每所聞必言冀垂採納臣當入
言之願殿下不泄宻表其狀殿下倘不信臣言可召大
將軍從事中郎王皮及衛軍司馬劉惇假之恩顧通其
歸善之路因以問之必可知也粲許之猗宻謂皮惇曰
二王逆狀主上及相國具知之矣卿同之乎二人驚曰
無之猗曰兹事已决吾憐卿親舊并見族耳因歔欷流
涕皮惇大懼叩頭求哀猗曰吾為卿計卿能用之乎二
人皆曰謹奉教猗曰相國問卿卿但云有之若責卿何
不先啟卿即荅曰臣誠負死罪然仰惟主上寛仁殿下
敦睦恐言成詿偽則陷於誣譖不測之誅故不敢言耳
皮惇許諾粲召問之二人至不同時而辭若畫一粲以
為信然初靳準從妹為乂孺子淫於侍人乂怒殺之屢
以嘲準準深慚恚嘗說粲曰東宫萬機之副殿下宜自
居之以領相國使天下早有所係至是準又說粲曰昔
孝成拒子政之言使王氏卒成簒逆可乎粲曰何可之
有準曰然誠如聖㫖下官急欲有所言矣但以徳非更
生親非皇宗恐忠言暫出霜威已及故不敢耳粲曰君
但言之準曰聞風塵之言謂大將軍衛將軍及左右輔
皆謀奉太弟為變期以季春若使太弟得天下殿下無
容足之地矣粲曰為之奈何準曰卒聞太弟為變恐主
上必不信如下官愚意宜緩東宫之禁錮勿絶太弟之
賔客使輕薄之徒得與交遊太弟雅好待士必不以此
為嫌輕薄小人不能無迎合太弟之心為之謀者小人
有始無終不能如貫髙之流也然後下官為殿下露表
其罪殿下與太宰拘其賔客與太弟交通者考問之窮
其事迹獄詞既具主上必以無將之罪罪之不然今朝
望多歸太弟主上一旦晏駕恐殿下不得立矣粲然之
乃命冠軍卜抽引兵去東宫二月聰出臨上秋閣誅特
進綦毋達大中大夫公師彧尚書王琰田歆少府陳休
左衛卜崇大司農朱誕等皆羣閹所惡也侍中卜幹泣
諫曰陛下方隆武宣之化故使幽谷無考槃奈何一旦
先誅忠良將何以垂之於後昔秦愛三良而殺之君子
知其不霸以晉厲之無道尸三卿之後猶有不忍之心
陛下如何忽信左右愛憎之言欲一日尸卿大夫七人
皆國之忠良無乃不可乎詔尚在臣所未敢宣露乞垂
昊天之澤廻雷霆之威藉使休等有罪陛下直欲誅之
不暴明其罪何以示四海此豈是帝王三訊之意邪(意/或)
(作法/字)願陛下熟思之因叩頭流血王沉叱幹曰卜侍中
欲拒詔乎聰拂衣而入免幹為庶人太宰河間王易及
大將軍渤海王敷御史大夫陳元達金紫光祿大夫西
河王延等皆詣闕表諫曰臣聞善人者乾坤之紀政教
之本也邪佞者宇宙之螟螣王化之蟊賊也故文王以
多士基周桓靈以羣閹亡漢國之興亡未有不由於此
自古明王之世未嘗有宦者與政武元安順豈足為故
事乎今王沉等處常伯之位乃握生死予奪於中勢傾
内外愛憎任之矯弄詔㫖欺誣日月内諂陛下外佞相
國威權之重侔於人主王公見之駭目卿宰望塵下車
銓衡迫之以勢選舉不復以實士因屬舉政由賄成多
樹姦徒殘流海内知王琰等忠臣為國盡節懼其姦萌
發露陷之極刑陛下不垂三察猥加誅戮怨感穹蒼痛
入九泉四海悲惋賢愚傷懼沉等皆刀鋸之餘背恩忘
義之𩔖豈能如士人君子感恩展效以荅乾澤也陛下
何故親近之何故貴任之昔齊桓公任易牙而亂孝懐
委黄皓而滅此皆覆車於前殷鑒不逺比年地震日蝕
雨血火灾皆沉等之由願陛下割剪凶醜與政之流引
尚書御史朝省萬機相國與公卿五日一入會議政事
使大臣得極其言忠臣得逞其意則衆灾自弭和氣呈
祥况今遺晉未殄巴蜀不賔石勒潛據趙魏曹嶷欲王
全齊陛下心腹四支何處無患乃復以沉等助亂大政
誅巫咸戮扁鵲臣恐遂成膏肓之疾後雖療之不可及
已(一作其/如病何)請免沉等官付有司定罪聰以表示沉等笑
曰是兒等為元達所引遂成癡也寢之沉等頓首泣曰
臣等小人過䝉陛下識㧞幸得備灑掃宫閤而王公朝
士疾臣等如仇讐又深恨陛下願收大造之恩以臣等
膏鼎鑊皇朝上下自然雍穆矣聰曰此等狂言恒然卿
何足恨乎更以訪粲粲盛稱沉等忠清乃心王室聰大
悅封沉等為列侯河間王易又詣闕上疏固諫聰大怒
手裂其表三月易恚忿而死易素忠直元達倚之為援
得盡諫諍及聞其卒哭之悲慟歸而自殺夏五月丁丑
大司馬中山王曜冦上郡上郡太守韋藉率衆奔南鄭
秋七月曜逼長安復冦北地北地太守麴昌告急於大
都督麴允允次於黄白城遣兵來救曜聞之轉冦上郡
允乃去黄白而軍於靈武以兵弱不進曜遂圍北地是
時北地饑甚人相噉食羌酋大軍須運糧以給昌將軍
劉雅擊敗之昌復遣使求救於允允帥步騎三萬來援
去城數十里曜等繞城放火烟塵蔽天乃縱反間詐允
曰郡城已陷焚燒向盡往無及也允信之衆懼而潰遂
追戰於磻石谷允敗績奔靈武昌突圍赴長安北地遂
陷初麴允告急於安定太守焦嵩嵩毒侮允曰須允困
極當救之耳京都既陷嵩亦為曜所滅曜進至涇陽渭
北諸城悉潰獲晉建威將軍魯充散騎常侍梁緯少府
皇甫陽等曜素聞充賢募生致之既見因賜之酒謂曰
吾得子天下不足定也充曰身為晉將國家䘮敗不敢
求生若䝉公恩速死為幸曜曰義士也賜之劍令自殺
梁緯妻隴西辛氏有美色曜既殺緯見辛氏將妻之使
人扶取因據地大哭曰妾聞男以義烈女不再醮妾夫
已死義不獨生且一婦人而事二姓明公又安用之也
乞即就死下事舅姑遂號哭不止曜曰貞女也其任之
亦自殺皆以禮葬之聰立樊氏為上皇后樊氏即故張
后侍婢也時四后之外佩皇后璽綬者復有七人朝廷
内外無復綱紀阿䛕日進賄賂公行軍旅所在饑疫相
仍後庭賞賜動至千萬大將軍敷屢涕泣切諫聰不納
怒曰爾欲速使乃公死乎何以朝夕生來哭人敷憂忿
發病而死六月河東大蝗惟不食黍豆司隷靳準帥部
民收而埋之哭聲聞於十餘里後乃鑽土飛出復食黍
豆平陽饑甚民流叛死亡者什有五六石勒遣其將石
越帥騎二萬屯於并州招撫流民(一作撫/懐叛者)聰使黄門侍
郎喬詩讓勒勒不奉命潛結曹嶷䂓為鼎峙之勢司隷
部人奔於冀州者二十萬户秋七月犬與豕交於相國
府門乂交於宫門又交於司隷御史門有豕著進賢冠
升聰御坐犬冠武弁帶綬與豕竝升俄而鬬死殿上宿
衛之人莫有見其入者而聰昏虐彌甚不知戒懼八月
聰讌羣臣於光極殿引見太弟乂容貌毁悴髩髪蒼然
涕泣陳謝聰亦對之悲慟乃縱酒極歡待之如初九月
中山王曜逼長安内外斷絶晉鎮西將軍安定太守焦
嵩平東將軍宋哲新平太守竺恢引兵來救散騎常侍
華輯監京兆馮翊𢎞農上洛四郡兵東屯霸上皆畏曜
兵强竝不敢進相國司馬保遣鎮軍將軍前鋒都督胡
崧帥城西諸郡兵入援屯遮馬橋擊曜於靈臺破之崧
恐國威復振則麴索勢盛乃帥城西諸郡兵屯渭北不
進遂還槐里冬十月曜攻陷長安外城麴允索綝與公
卿退守長安小城以自固時城中饑甚人皆相食死者
大半逃亡不可復制惟凉州義衆千餘守死不移太倉
有麴數十餅麴允屑之為粥以供帝膳至是復盡十一
月帝泣謂允曰今窘急如此外無救援勢不自支死於
社稷是朕事也朕念將士暴離斯酷今欲聞城未陷為
羞死之事庶令黎元免屠爛之苦行矣遣書朕意决矣
因歎曰誤我事者麴索二公也使侍中宋敞(紀事本末/作宗敞)
奉牋降曜索綝乃潛留敞使其子說曜曰今城中食猶
足支一嵗未易可尅也若許綝以車騎儀同萬户郡公
者請以城降曜斬而送之曰帝王之師以義行也孤將
兵十五年未嘗以詭譎欺人(一作/敗人)必窮兵極勢然後取
之今索綝所說如是天下之惡一也輒相為戮之若審
兵食未盡者便可勉强固守如其糧竭兵微亦宜早悟
天命孤恐霜威一振玉石俱摧甲午敞隨使者至曜營
乙未愍帝肉袒牽羊輿襯銜璧出降於東門羣臣號泣
攀輿執帝之手帝亦悲不自勝御史中丞馮翊吉朗歎
曰吾智不能謀勇不能死何忍君臣相隨北面事虜賊
乎乃自殺曜受璧焚襯使敞奉帝還宫初有童謡曰天
子何在豆田中時王浚在幽州以豆有藿殺隠士霍原
以應之及帝如曜營營實在城東豆田壁丁酉遷帝及
司徒梁汾驃騎麴允奮威索綝等諸臣百餘人於其營
辛丑至於平陽壬寅聰臨光極殿帝稽顙於前以為光
祿大夫封懐安侯麴允伏地慟哭扶不能起聰大怒幽
之於獄允發憤自殺聰聞其死嘉其忠烈贈車騎將軍
諡節愍侯允金城人與游氏世為豪族西州為之語曰
麴與游牛羊不數頭南開朱門北望青樓至是自殺聰
以索綝不忠於本朝戮之於東市尚書梁允侍中梁濬
散騎常侍嚴敦左丞相臧振黄門侍郎任播張偉杜曼
及諸郡守竝為曜所殺華輯奔南山聰以曜為使持節
假黄鉞大都督陜西諸軍事太宰秦王使相國粲告㨗
於太廟大赦境内改元麟嘉
　
　
　
　十六國春秋卷三
欽定四庫全書
　十六國春秋卷四
前趙錄四
　　劉聰下
麟嘉二年春正月朔日黑霧四塞終日竟夜著人如墨
五日乃止石人言於宣光陵二月雨血於東宫其日又
雨血於光極殿東宫四門無故自壊後内史女人化為
丈夫癸亥大將軍東平王約卒一指猶煖遂不殯殮至
於甲戌乃蘇言見淵於不周山經五日遂復從至崑崙
山三日而復返於不周見諸王公卿將相死者悉在大
有人民宫室壯麗號曰䝉珠離國淵謂約曰東北有遮
須夷國無主久待汝父為之汝父後三年當來來後國
中大亂相殺害吾家死亡略盡但可永明輩十數人在
耳汝且還後年當來見汝不久約拜謝而歸道遇一國
曰猗尼渠餘國引約入宫與約皮囊一枚曰為吾遺漢
皇帝約辭而歸謂約曰劉郎後年來必見過當以小女
相妻約歸置皮囊於机上俄而蘇活謂左右曰机上取
囊來左右取得開之有一方白玉題文曰猗尼渠餘國
天王敬信遮須夷國天王嵗在攝提當相見也馳使奏
呈聰曰若審如此吾不懼死也後聰死與此玉并葬焉
時東宫鬼哭赤虹經天南有一岐三日竝照各有兩珥
五色甚鮮客星犯紫微入於天獄而滅雨血平陽廣袤
十里太史令康相言於聰曰虵虹見彌天一岐南徹三
日竝照客星入紫微此皆大異其徵不逺也今虹達東
西者許洛以南不可圖也一岐南徹者李氏當仍跨巴
蜀司馬叡終據全吳之象天下其三分乎月為胡王皇
漢雖苞括二京龍騰九五然世雄燕代肇基北朔太隂
之變其在漢域乎漢既據中原厯命所屬紫宫之異亦
不在他此之深重何可盡言石勒鴟視趙魏曹嶷狼顧
東齊鮮卑之衆星布燕代齊代趙魏皆有將大之氣願
陛下以東夏為憂勿顧西南吳蜀之不能北侵猶大漢
之不能南向也今京師寡弱勒衆精盛若盡趙魏之銳
燕之突騎自上黨而來曹嶷率三齊之衆為之後繼陛
下將何以抗之紫宫之變何必不在此乎願陛下早為
之所無使兆人生心陛下誠能發詔外以逺追秦皇漢
武循海之事内為髙祖圖楚之計無不克矣聰覽之不
悅是月使從弟暢帥步騎三萬攻滎陽太守李矩屯於
韓王故壘相去七里遣使招矩時暢兵卒至矩未及為
備遣使奉牛酒詐降於暢藏匿精勇暢見其老弱不復
設備大饗渠帥人皆醉飽矩欲夜襲之士卒恇懼矩乃
遣其將郭誦禱於子産祠曰君昔相鄭惡鳥不鳴凶胡
臭羯何得過庭使巫揚言曰東里有教當遣神兵相助
將士聞之皆踊躍争進矩選勇敢千人使誦將之帥督
䕶楊璋等夜掩擊暢營俘斬首虜數千級獲鎧馬甚多
先是郭黙聞矩被攻遣弟芝帥衆援之既而聞破暢兵
芝復馳赴矩矩與芝馬五百匹分軍為三道追擊暢兵
暢復大敗奔還僅以身免三月相國粲使其黨王平謂
太弟乂曰適奉中詔云京師將有變勅裹甲以備非常
乂以為信然命東宫官屬皆裹甲以居粲遣使馳告靳
準王沉等曰向也王平告云東宫隂備非常將若之何
準白之聰曰太弟將為亂已裹甲矣聰大驚曰寧有是
邪沉等同聲曰臣等聞之久矣但恐言之陛下弗信也
聰乃使粲以兵圍東宫粲遣王沉靳準收氐羌酋長十
餘人窮問之皆懸首髙格燒鐵灼目酋長自誣與乂同
造逆謀聰謂沉等曰而今而後知卿等忠於朕也當念
知無不言勿恨往日言而不用也於是誅乂素所親厚
大臣及東宫官屬皆沉準素所憎怨者數十人夏四月
廢乂為北部王粲尋使準賊殺之坑士衆萬五千餘人
平陽街巷為之一空乂形神秀爽寛仁有器度故士心
多歸附之聰聞其死哭之悲慟曰吾兄弟止餘二人而
不相容安得使天下知吾心邪氐羌叛者十餘萬落以
靳準行車騎大將軍討平之六月境内大蝗平陽雍冀
尤甚靳準捕之震其二子而死河汾大溢漂沒千餘
家東宫灾門閤宫殿蕩然秋七月立晉王粲為皇太子
大赦境内殊死已下以粲領相國大單于總攝朝政如
前八月聰安北大將軍趙固襲衛將軍華薈於臨潁殺
之固與長史周振有隙振宻譖固於聰先是李矩之破
暢也於帳中得聰宻詔令暢既克矩還過洛陽收固斬
之以振代固矩送以示固固斬振父子帥騎一千歸降
於矩冬十一月聰校獵上林令愍帝行車騎大將軍戎
服執㦸前導行三驅之禮觀者皆指帝曰此故長安天
子也聚而觀之故老或歔欷流涕(一作/悲泣)太子粲言於聰
曰昔周武王豈樂殺紂乎正恐同惡相求為患故也今
司馬氏跨據江東趙固李矩同惡相濟興兵聚衆者皆
以子業為名不如早除之以絶其望聰曰吾前殺庾珉
輩而民心猶如是吾未忍復殺也且小觀之十二月聰
享羣臣於光極前殿欲觀晉臣在朝者乃使帝行酒洗
爵已而更衣又使帝執蓋多有涕泣或至失聲者尚書
郎辛賔起而抱帝大哭聰怒曰前殺庾珉輩故不足為
戒邪命引出斬之趙固與河内太守郭黙攻聰河東至
於絳邑右司隷部民盜牧馬負妻子奔之者三萬餘人
騎兵將軍劉勲追討之殺萬餘人固黙引歸劉頡邀擊
之為固所敗聰使太子粲及征北將軍劉雅等帥步騎
十萬伐固次於小平津固揚言曰要當生縛劉粲以贖
天子聰聞而惡之粲表於聰曰子業若死民無所望則
不為李矩趙固之用不攻而自破矣戊戌殺愍帝於平
陽帝之䝉塵也侍中許肅冐難侍左右帝臨崩言欲見
許侍中肅馳詣相見帝已不能語肅曰未審陛下尚識
臣否帝猶執肅手流涕肅歔欷登牀帝遂投於其懐抱
之中肅晝夜號泣聰外欲明已不害乃偽責諸臣欲盡
誅之羣臣逃竄惟肅獨曰備位故臣願乞得殯殮就戮
聰許之事訖詣聰曰國亂不能匡君亡弗能死舉目莫
非愧耻所以忍辱正為山陵未畢耳微情已敘甘就刑
戮聰義而免之雅等遂進攻洛陽趙固奔陽城山
麟嘉三年春二月李矩使郭黙郭誦救趙固屯於洛口
(一作/洛陽)潛遣耿稚張皮等簡精卒千人夜濟河來襲粲營
貝丘王翼光自厘城覘知之乃以告粲請為之備粲曰
征北南渡趙固望聲逃竄彼方憂自固何暇來此邪且
聞上身在此自當不敢北視况敢濟乎毋為驚動將士
是夜稚等飛梯騰栅十道進攻粲衆驚擾一時奔潰死
傷大半粲勒兵於東北穿栅而去奔保陽鄉稚等據其
營壘獲器械軍資不可勝計及旦粲見稚等兵少更與
雅馳還栅於壘外聰聞粲敗使太尉范隆帥騎赴之稚
等大懼遂與雅相持粲悉衆攻稚苦戰二十餘日不能
下李矩率兵來援使壯士三千汎舟迎之粲與雅等臨
河列陣作長鈎以鈎船連戰數日不得渡矩夜遣部將
格增潛濟入稚營壘與稚選精騎千餘殺所獲牛馬焚
燒器械突圍而出趨北山南奔虎牢騎兵將軍劉勲追
之至於河陽稚師大敗死者五千五百人投河死者千
餘人三月聰所居螽斯則百堂灾焚子會稽王𠂻以下
二十一人聰聞之自投於牀哀塞氣絶良久乃蘇自此
鬼哭宫中至於九月夜聲不絶平陽西明門牡自亡霍
山崩聰署驃騎大將軍濟南王驥為大將軍都督中外
諸軍事錄尚書衛大將軍齊王勱為大司徒夏四月中
常侍王沉養女年十四有妙色聰立以為左皇后尚書
令王鑒中書監崔懿之中書令曹恂等諫曰臣聞王者
立后將以上配乾坤之性象二儀敷育之義上承宗廟
母臨天下匹配后土執饋皇姑必擇世徳名宗幽閑令
淑乃副四海之望稱神祗之心是故周文造周姒氏以
興闗睢之化饗則百世之祚永孝成帝任心縱欲以趙
飛燕為后使皇統絶滅社稷為傾有周之隆如彼大漢
之禍如此自麟嘉以來亂淫於色中宫之位不以徳舉
縱沉之女弟刑餘小醜猶不可以汚清廟而塵瓊寢况
其家婢邪六宫妃嬪皆公子公孫奈何一旦以婢主之
何異象榱玉簣而對腐木朽楹哉臣恐非國家之福也
聰覽之大怒使中常侍宣懐謂太子粲曰鑒等小子慢
侮國家狂言自口無復君臣上下之禮其速考竟於是
收鑒等送獄金紫光祿大夫王延馳將入諫門者弗通
鑒等臨刑王沉以杖叩之曰庸奴復能為惡乎乃公何
與汝事鑒瞋目叱之曰豎子滅皇漢者正坐汝䑕輩與
靳準耳要當訴汝於先帝取汝於地下治之準謂鑒曰
吾受詔收君有何不善君言漢滅由吾何也鑒曰汝殺
皇太弟使主上獲不友之名國家畜養汝輩何得不滅
懿之謂準曰汝梟聲獍形必為國患汝既食人人亦當
食汝皆斬於東市五月聰立中常侍宣懐養女為中皇
后六月鬼哭於光極殿又哭於建始殿雨血平陽廣袤
十里聰晝見東平王約時約已死聰甚惡之謂太子粲
曰吾寢疾惙頓怪異特甚往以約之言為妖比累日見
之此兒必來迎吾也何圖人死定有神靈如是吾不悲
死也但今世難未夷非諒闇之日朝終夕殮旬日而葬
徵大司馬曜為丞相石勒為大將軍竝錄尚書輔政勒
固辭仍以曜為丞相領雍州牧勒為大將軍領幽冀二
州牧勒亦不受以上洛王景為太宰濟南王驥為大司
馬昌國公任顗(一作/劉顗)為太師朱紀為太常呼延晏為太
保竝錄尚書事范隆守尚書令儀同三司靳準為大司
空領司𨽻校尉皆迭决尚書奏事聰以晉太興元年秋
七月癸亥薨於建始殿在位九年甲子粲即偽位葬聰
於宣光陵諡曰昭武皇帝廟號烈宗
　　劉粲
劉粲字士光少而儁傑才兼文武自為宰相威福任情
疎逺忠賢昵近奸佞任情嚴刻無復恩恵拒諫餙非好
興宫室相國之府彷彿紫宫在位無㡬作兼晝夜饑困
窮叛死亡相繼粲弗之恤也既嗣偽位尊聰后靳氏為
皇太后號樊氏為𢎞道皇后宣氏為𢎞徳皇后王氏為
𢎞孝皇后太后等皆年未盈二十竝有國色粲晨夜烝
淫於内多行無禮無復哀戚立妻靳氏為皇后子元公
為太子大赦境内改年漢昌八月雨血於平陽靳準將
有異謀私謂粲曰如聞諸公欲行伊霍之事謀先誅太
保及臣以大司馬統萬機陛下若不先之臣恐禍之來
也不晨則夕粲弗納準懼其言之不從謂聰二靳氏曰
今諸公侯欲廢帝立濟南王恐吾家無復種矣盍言之
於帝二靳乘間言之粲從之收太宰上洛王景太師昌
國公任顗大司馬濟南王驥大司徒齊王勱等皆殺之
太傅朱紀太尉守尚書令范隆出奔長安又誅驥同母
弟車騎大將軍吳王逞粲大閲於上林謀討石勒以丞
相曜為相國都督中外諸軍事仍鎮長安靳準為大將
軍錄尚書事粲沉荒酒色遊讌後庭軍國之事皆决於
準準矯粲命以從弟斬明為車騎將軍斬康為衛將軍
及將作亂以金紫光祿大夫王延耆徳時望謀之於延
延弗從馳將告之遇靳康劫之以歸準怒殺之遂勒兵
入宫升光極殿使甲士執粲數而殺之諡曰隠帝劉氏
男女無少長皆斬於東市發掘永光宣光二陵斬聰尸
焚燒宗廟鬼大哭聲聞百里征北將軍雅出奔西平準
自號大將軍漢天王置百官謂安定胡嵩曰自古無無
徳為天子者今以傳國璽付汝還如晉家嵩不敢受準
怒殺之遣使告司州刺史李矩曰劉淵屠各小醜因大
晉事故之際作亂幽并矯稱天命至使二帝幽沒虜庭
輒帥衆扶侍梓宫請以上聞矩馳表於晉詔遣太常韓
𦙍等奉迎紫宫未至而準已為石勒劉曜所沒尚書北
宫純胡崧等招集晉人堡於東宫靳康攻滅之
　
　
　
　
　
　
　
　
　
　
　
　十六國春秋卷四
欽定四庫全書
　十六國春秋卷五
前趙錄五
　　劉曜上
劉曜字永明淵之族子也少孤見養於淵幼而聰慧有
膽量年八嵗從淵獵於西山遇雨止樹下迅雷震樹旁
人莫不顛仆曜神色自若淵異之曰此吾家千里駒也
從兄為不亡矣及長身長九尺三寸垂手過膝生而眉
白目有赤光鬚髯不過百餘根皆長五尺志性不恒拓
落髙亮與衆不羣好讀書廣覽不精思章句工草隷善
屬文雄武過人鐵厚一寸射而洞之於時號為神射尤
好兵書略皆闇誦常輕侮吳鄧而自比樂毅蕭曹時人
莫之許也惟聰每曰永明世祖魏武之流何數公足道
哉弱冠遊於洛陽坐事當誅乃與曹恂亡奔劉綏綏匿
之於書匱載送於王忠忠送之朝鮮嵗餘饑窘遂變姓
名客為縣卒朝鮮令崔岳見而異之給以衣食恩顧甚
厚曹恂雖於屯厄之中事曜有君臣之禮曜甚徳之後
遇赦放歸自以形質異衆恐不容於世嘗隠居於菅涔
之山以琴書自娛夜中忽有二童子入跪曰菅涔王使
小臣奉謁趙皇帝獻劍一口置前再拜而去以燭視之
劍長二尺光澤非常赤玉為室背上有銘云神劍御除
衆毒曜遂服之劍隨四時變為五色淵聰之世頻歴顯
職及粲嗣立拜相國都督中外諸軍事鎮長安
光初元年冬十月靳準之亂曜自長安奔赴次於赤壁
太保呼延晏太傅朱紀太尉范隆等自平陽奔之共上
尊號遂以晉太興元年僭即皇帝位大赦境内殊死以
下惟準一門不在赦例改元光初以朱紀領司徒呼延
晏領司空太尉范隆以下悉復本官遣使拜石勒為大
司馬大將軍加九錫增封十郡進爵趙公勒進攻靳準
於平陽巴及羌羯降者七萬餘落勒皆徙之於所部郡
縣曜使征北將軍雅鎮北將軍䇿進屯汾隂與勒為犄
角之勢靳準遣侍中卜泰送乘輿服御請降於勒勒囚
泰送於曜曜謂泰曰先帝末年實亂大倫羣閹撓政誅
戮忠良誠是義士匡討之秋司空執心忠烈行伊霍之
權拯濟塗炭使朕及此勲髙古人徳格天地朕方寧濟
大難終不以非命及君子賢人司空若執忠誠早迎大
駕者當悉以政事相委况免死乎卿為朕入城以朕此
意布之司空宣之朝士泰還平陽具宣曜㫖準自以殺
曜母兄沉吟未决十二月準左右車騎將軍喬泰王騰
衛將軍斬康及將軍馬忠等殺準推尚書令斬明為盟
主遣卜泰奉傳國六璽降曜曜大悅謂泰曰使朕獲此
神璽而成帝王者子也石勒聞之怒甚增兵攻明明出
戰屢敗嬰城固守遣使求救於曜曜使雅等迎之明率
平陽士女萬五千人來奔曜命誅明收靳氏男女無少
長皆斬之曜誅靳氏見康女有姿容將納為后女曰陛
下既滅其父母兄弟復何用妾為妾聞逆人之誅也尚
汚宫伐樹而况其子女乎因號泣請死秉操益堅曜哀
之免康一子使雅迎母胡氏之䘮於平陽還葬粟邑墓
號陽陵諡曰宣明皇太后追尊髙祖父亮為景皇帝曾
祖父廣為獻皇帝祖防為懿皇帝考(闕/)為宣成皇帝
光初二年春二月斬勒左長史王修於市以其外表納
欵内覘强弱也夏四月曜徙都長安起光世殿於前紫
光殿於後立妃羊氏為皇后(即故恵/帝后)子熙為皇太子封
子襲為長樂王闡為太原王冲為淮南王敞為齊王髙
為魯王徽為楚王徴諸宗室皆進封郡王五月陳安自
稱秦州刺史叛降於曜六月繕宗廟社稷南北郊於長
安下令曰蓋聞王者之興必禘始祖(一作/世祖)我皇家之先
出自夏后居於北夷世跨燕朔光文以漢有天下嵗久
恩徳結於庶民故立漢祖宗之廟以懐民望昭武因循
遂未悛革今欲除宗廟改國號御以大單于為太祖亟
議以聞於是太保領司空呼延晏等議曰今宜承晉母
子傳號以光文本封盧奴中之屬城陛下勲功茂於平
洛終於中山中山分野屬大梁趙也宜革稱大趙以水
行承晉金行國號曰趙曜從之於是牲牡尚黑旗幟尚
𤣥冒頓配天淵配上帝自稱大趙大赦境内殊死以下
冬十二月黄石屠各路松多起兵於新平扶風聚衆數
千附於南陽王司馬保保使其將楊曼為雍州刺史王
連為扶風太守據陳倉張顗為新平太守周庸為安定
太守據隂宻松多進據草壁秦隴氐羌多歸附之曜遣
車騎將軍雅平西將軍厚攻楊曼於陳倉二旬不克曜
自率中外精銳赴之行次雍城太史令弁廣明言於曜
曰昨夜妖星犯月師不宜行乃止勅雅等攝圍固壘以
待大軍是月地震長安尤甚時曜后羊氏有殊寵頗與
政事隂有餘之徵也
光初三年春正月曜自雍城攻陳倉楊曼王連謀曰諜
者適還云其五牛旗建多言胡主自來其鋒恐不可當
吾糧廩既少無以支久若頓軍城下圍攻百日不待兵
刃吾已自滅不如率見衆以一戰如其勝也闗中不待
檄而至如其敗也一等殞耳早晚無在遂盡衆背城而
陳為曜所敗王連戰死楊曼奔南氐遂進攻草壁陷之
松多奔隴城進㧞隂宻又陷安定司馬保懼遷於桑城
曜振旅歸長安署雅為大司徒二月曜左中郎將宋始
振威將軍宋恕及别將尹安趙慎等四軍屯洛陽晉司
州刺史李矩襲克金墉使潁川太守郭黙將兵入洛陽
始等懼叛降於後趙石勒曜署廣平王岳為征東大將
軍鎮洛陽會三軍疫甚移屯澠池石勒遣石生馳應始
等軍勢甚盛岳乃班師鎮於陜城於是河南之民皆相
率歸於李矩洛陽遂空夏四月長安雨雹大如雞子西
明門内大樹風吹折經一宿樹撥變為人形髪長一尺
鬚眉長三寸皆黄白色有歛手之狀亦有兩脚著履之
形惟無目鼻每夜有聲十日而生柯條遂成大樹枝葉
甚茂五月陳安表請擊晉别將張瞻曜以安為大將軍
擊瞻殺之六月丙辰將軍解虎及長水校尉尹車謀反
潛結巴酋句徐庫彭等事覺虎車皆伏誅乃囚徐彭等
五千(一作/五十)餘人於阿房將殺之光祿大夫游子逺諫曰
聖王用刑惟誅元惡而已不宜多殺争之不從子逺叩
頭流血曜大怒以為助逆幽之於獄盡殺庫彭等尸諸
街巷之中十日乃投於水於是巴氐盡叛推巴歸善王
句渠知為主四山羌氐巴羯應之者三十餘萬(一作/四十)三
輔大亂城門晝閉曜甚患之欲大興師往伐子逺又從
獄中上表諫諍曜怒甚手毁其表曰大荔奴不憂命在
旦夕猶敢如此嫌死晩邪叱左右速殺之大司徒中山
王雅太傅領司徒朱紀太保領司空呼延晏侍中司徒
郭汜等諫曰子逺幽囚禍在不測猶不忘諫諍所謂忠
於社稷不知死之將至陛下縱不能用奈何殺之若子
逺朝誅臣等亦當夕死以彰陛下之過天下之人皆當
去陛下蹈四海而死耳陛下復與誰居乎曜意乃解赦
之秋七月復勅内外戒嚴親討渠知游子逺又諫曰陛
下誠能納臣愚計不勞大駕一月之中可使清定曜曰
卿試言之子逺曰羌夷之叛匪有大度窺竊神器也但
逼於陛下嚴刑峻網耳今死者不可追生者猶可安莫
若大赦諸逆人若沒奚官者悉令還之使迭相撫育聽
其復業與小人更始彼生路既開人情豈有樂禍好死
者邪且小人聚居必有他心今無刑辟之懼以恩信懐
之不降何待若諸酋長自以罪重不即下者請假臣弱
卒五千人為陛下梟之不勞大軍此可定矣不爾者今
賊黨既盛彌川被谷雖以天威臨之恐非年嵗之可殄
也曜大悅即日大赦以子逺為車騎大將軍開府儀同
三司都督雍秦征討諸軍事軍屯雍城降者十餘萬進
軍安定氐羌悉下惟句氏宗黨五千餘家保於隂宻進
攻滅之遂振旅循隴右秦州刺史陳安郊迎先是上邽
氐羌十餘萬落保險不服其酋大虛除權渠自號秦王
曜復遣子逺將兵討之權渠率衆阻險自固子逺進兵
至其壁下權渠率衆來拒五戰皆敗權渠恐懼欲降其
子伊餘大言於衆曰往日劉曜自來猶無若我何况此
偏師而欲降之何其怯也遂率勁卒五萬晨壓子逺壘
門左右勸進擊之子逺曰吾聞伊餘有專諸之勇慶忌
之㨗當今無敵况士馬之强復非其匹且其父新敗怒
氣方盛又西戎剽勁其鋒銳不可當不如緩之使其氣
竭而後擊之此曹劌之勝也乃堅壁不戰伊餘有驕色
子逺候其無備夜分誓衆秣馬蓐食晨值大風黄霧晝
昏子逺曰天贊我也躬先士卒掃壁而出遲明伏而戰
(一作/復之)生擒伊餘於陣悉俘其衆權渠大懼被髪割面請
降子逺啟曜以權渠為征西將軍西戎公分徙伊餘兄
弟及其部落二十餘萬口於長安西戎之中權渠最彊
部落皆稟其命而為冦暴權渠既降莫不歸附曜大悅
拜子逺為大司徒錄尚書事八月曜讌羣臣於東堂語
及平生泫然流涕遂下書曰蓋裒徳惟舊聖后之所先
念恵錄孤明王之盛典是以世祖草創河北致封嚴尤
之孫魏武勒兵宋梁追慟橋公之墓前新贈大司徒烈
愍公崔岳中書令曹恂晉陽太守王忠太子洗馬劉綏
等或識朕於童齓之中或濟朕於艱窘之極言念君子
實傷我心詩不云乎中心藏之何日忘之岳漢昌之初
雖有裒贈屬否運之際禮章莫備今可贈岳使持節侍
中大司徒遼東公恂大司空南郡公綏左光祿大夫平
昌公忠鎮軍將軍安平侯竝加散騎常侍但皆丘墓夷
滅申哀莫由其速班訪岳等子孫授以茅土稱朕意焉
九月曜立太學於長樂宫東小學於未央宫西簡百姓
年二十五已下十三已上神志可教者千五百人擇朝
賢宿儒明經篤學以教之以中書監劉均領國子祭酒
置崇文祭酒秩次國子散騎侍郎董景道以明經擢為
崇文祭酒冬十一月曜召搆殿巧手三千人發陽平等
十郡牛車五千乘運土築建徳殿臺命起酆明觀立西
宫建凌烟(一作/霄)臺於鎬池又於霸陵西南營夀陵侍中
喬豫和苞上疏諫曰臣聞人主之興作也必仰準乾象
俯順人時是以衛文承亂亡之後宗廟社稷漂流無所
而猶上憲營室構作楚宫彼其急也猶尚若兹故能興
康叔武公之迹以延九百之慶前奉詔書將營酆明觀
市道蒭蕘咸非之曰以一觀之費足以平凉州矣今又
奉勅㫖復欲擬阿房而建西宫模瓊臺而起凌烟此其
功費億萬酆明也若以給軍則可以吞吳蜀而剪齊魏
矣陛下何為於中興之日而蹤亡國之事自古聖王人
誰無過陛下此役實為過舉過貴能改終之實難又伏
聞勅㫖將營建夀陵周廻四里下深二十五丈以銅為
棺槨黄金飾之恐此功費非國内所能辦也且臣聞堯
葬穀林市不改肆顓頊葬廣陽下不及泉聖王之於終
也如是秦皇下錮三泉周輪七里身亡之後毁不旋踵
闇主之於終也如此向魋石槨孔子以為不如速朽王
孫倮葬識者嘉其矯世自古無不亡之國不掘之墓聖
王知厚葬之招害也故不為之臣子之於君父陵墓豈
不欲髙峻如山岳哉但以保全始終安固萬世為優耳
自䘮亂以來漢帝諸陵咸見踐辱惟霸陵獨全此雖太
宗之至達抑亦釋之之功興亡奢儉冏然於前惟陛下
覽之曜大悅即日下詔曰二侍中懇懇有古人之風烈
矣可謂社稷之臣也非二君朕安聞此言乎夫以孝明
於承平之世四海無虞之日尚納鍾離一言而罷北宫
之役况朕之闇𦕈當今之極弊可不敬從明誨其悉罷
宫室諸役夀陵制度一遵霸陵之法詩不云乎無言不
酬無徳不報今封豫安昌子苞平輿子竝領諫議大夫
仍敷告天下使知區區之朝朝夕冀聞其過也自今法
政有不便於時不利社稷者其詣闕極言勿有所諱省
酆水囿以與貧民
　
　
　
　
　
　
　
　
　
　十六國春秋卷五
欽定四庫全書
　十六國春秋卷六
前趙錄六
　　劉曜中
光初四年夏五月終南山崩長安人劉終於崩所得白
玉方一尺有文字曰皇亡皇亡敗趙昌井水竭構五梁
咢酉小衰困囂䘮嗚呼嗚呼赤牛奮靷其盡乎時羣臣
咸賀以為勒滅之徵曜大悅齋七日而後受之於太廟
(水經註作於龍門河水中得一玉璽文曰云/云曜以為天錫神璽齋九日而受於太廟)大赦境内
以終為奉瑞大夫中書監領國子祭酒劉均進曰臣聞
國主山川故山崩川竭國君為之不舉終南京師之鎮
國之所瞻無故而崩其凶焉可極言昔三代之季其灾
也如是今朝臣皆言祥瑞臣獨言非誠上忤聖㫖下違
衆議然臣不達大理竊所未同何則玉之於山石也猶
君之於臣下山崩石壊象國傾人亂皇亡皇亡敗趙昌
者此言皇室將為趙所敗趙因之而昌大今趙都於秦
雍而勒跨全趙之地趙昌之應當在石勒不在我也井
水竭構五梁者井謂東井秦之分也五謂五車梁謂大
梁五車大梁趙之分也此言秦將竭滅以構成趙也咢
者嵗之次名作咢也言嵗馭作咢酉之年當有敗軍殺
將之事困謂困敦嵗在子之年名𤣥囂亦在子之次言
嵗馭於子國當䘮亡赤牛奮靷謂赤奮若在丑之嵗名
也牛謂牽牛東北維之宿丑之分也言嵗在於丑當滅
亡盡無復遺也此其誡悟蒸蒸欲陛下勤修徳化以禳
之耳縱為嘉祥尚願陛下夕惕而荅書曰雖休勿休願
陛下追蹤周旦盟津之美捐鄙虢公夢廟之凶謹歸沐
浴以待妖言之誅曜憮然改容御史劾奏均狂言瞽說
誣妄(一作/罔)祥瑞請依大不敬論曜曰此之灾瑞誠不可
不深戒朕之不徳收均忠恵多矣何罪之有乎
光初五年春正月鎮北將軍并州牧安定王策獻玉璽
一枚文曰趙盛二月曜親征氐羌楊難敵難敵率衆來
拒前鋒撃敗之退保仇池諸氐羌多降於曜曜復討故
晉王司馬保部將楊韜於南安韜懼與隴西太守梁勛
來降皆封列侯使侍中安昌子喬豫率甲士五千遷韜
等及隴西萬餘户於長安進攻仇池會軍中大疫曜亦
寢疾議欲班師恐難敵躡其後乃以尚書郎王擴(一作/王獷)
為光國中郎將使至仇池諭以禍福難敵遣使稱藩曜
大悦署難敵為使持節侍中假黄鉞都督益寧南秦梁
凉巴六州隴上西域諸軍事上大將軍益寧南秦三州牧
領䕶南氐校尉寧羌中郎將武都王子弟為公侯列將
二千石者十五人秦州刺史陳安請朝於曜曜以疾篤
不許安怒以曜為卒大掠而去曜疾甚乘馬輿而還使
别將呼延寔及長史魯憑監輜重於後安邀獲之遂欲
留用寔不肯屈被殺憑亦死之安遣其弟集及將軍張
明等率步騎三萬(一作/二萬)進攻曜曜衛軍將軍呼延瑜逆
擊斬之悉俘其衆安懼馳還上邽曜至自南安安使將
軍劉烈趙罕襲􁧛城克之西州(一作/隴上)氐羌悉歸附安安
士馬雄盛有衆十餘萬自稱使持節大都督假黄鉞大
將軍雍凉秦梁四州牧凉王以趙募為相國休屠王石
武以桑城來降曜大悅署為使持節都督秦州隴上雜
夷諸軍事平西大將軍秦州刺史封酒泉王夏四月甲
午曜后羊氏卒偽諡獻文皇后羊氏内有特寵外㕘朝
政生三子熙襲闌曜始禁無官者不聽乘馬祿八百石
已上婦女乃得衣錦繡自季秋農功畢乃聽飲酒非宗
廟社稷之祭不得殺牛犯者皆以死論曜臨太學引試
學生之上第者拜郎中武功男子蘇撫陜男子伍長平
竝化為女子石言於陜若言勿東者十二月曜將葬其
父及妻親往粟邑以䂓度之負土為墳其下周圍二里
上髙百尺作者繼以脂燭怨呼之聲盈於道路游子逺
諫曰臣聞聖主明王忠臣孝子之於終葬也棺足周身
槨足周棺藏足周槨而已不封不樹為無窮之計伏惟
陛下聖慈幽被神鑒洞逺每以清儉恤下為先社稷資
儲為本今二陵之費至以億計計六萬夫百日作所用
六百萬工二陵皆下錮(一作/洞)三泉上崇百尺積石為山
增土為阜周廻二里發掘古塜以千百數督追役徒繼
以脂燭役夫呼嗟氣塞天地暴骸原野哭聲盈衢臣竊
謂無益於光帝先后而徒䘮國家之儲力陛下脫仰尋
堯舜之軌者則功不盈百萬費亦過千計下無怨骨上
無怨人先帝先后有太山之安陛下饗舜禹周公之美
惟陛下察焉曜不納乃使征東大將軍岳等率騎一萬
迎父及弟暉䘮於太原疫氣大行死者十三四又遣將
作大匠勲胡元增永呉(一作/垣)顯平二陵髙九十尺塚前
石人若有言慎聲胡元親聞之上洛男子張盧死二十
七日有盜發其塚者盧遂得蘇曜葬父墓號永恒陵葬
妻羊氏墓號顯平陵大赦境内殊死已下賜人爵二級
孤老貧病不能自存者帛各有差
光初六年夏六月陳安攻曜征西將軍劉貢於南安休
屠王石武自桑城引兵趨上邽以解南安之圍安聞之
懼馳歸上邽遇於𤓰田武以衆寡不敵奔保張春故壘
安引軍追武曰叛逆胡奴要當生縛此奴然後斬劉貢
耳武閉闗拒之貢敗安後軍俘斬萬餘級安馳還赴救
貢逆擊敗之俄而武騎大至安衆大潰收餘騎八千奔
保隴城貢乃留武督後衆躬先士卒戰輒敗之遂圍安
於隴城秋七月大雨霖震曜父墓門屋大風飄發曜父
寢堂於垣外五十餘步曜避正殿素服哭於東堂五日
乃使子鎮軍將軍襲太常梁胥等繕復之松栢衆木植
已成林至是悉枯死
光初七年春正月天裂廣一丈餘長五十丈時四方交
戰兵革相尋署大司馬雅為太宰加劍履上殿入朝不
趨讚拜不名給千兵百騎甲仗百人入殿增班劍六十
人前後鼓吹各二部三月曜親征陳安圍隴城别遣兵
圍上邽安頻出挑戰屢擊敗之斬獲八千餘級右軍將
軍劉幹攻平襄克之隴上諸縣悉降曲赦隴右殊死已
下惟陳安趙募不在赦例安留楊伯支姜冲兒等守隴
城自率精騎數百突圍而出欲引上邽平襄之衆還解
隴城之圍安既出知上邽被圍平襄已敗乃南走陜中
曜使將軍平先丘中伯率勁騎追安頻戰敗之俘斬四
百餘級安與壯士十餘騎於陜中格戰安左手奮七尺
大刀右手執丈八虵矛近則刀矛俱發輒害五六人逺
則雙帶鞬服左右馳射而走平先亦壯徤絶人勇㨗如
飛與安搏戰三交遂奪其虵矛而退㑹日暮雨甚安棄
馬與左右五六人步踰山嶺匿於溪澗翼日尋之不知
所在會連雨始霽安遣其將石容覘曜兵曜輔威將軍
呼延清(紀事本末作/呼延青人)獲之拷問安所在容卒不肯言清
遂殺容乃尋其徑迹獲安於澗曲斬之曜大悅楊伯支
斬姜冲兒以隴城降别將宋亭斬趙募以上邽降徙秦
州大姓楊姜諸族二千餘户於長安氐羌悉下竝送質
任以赤亭羌酋姚弋仲為平西將軍封平襄公邑於隴
上時征東大將軍岳與凉州刺史張茂相持於河上曜
自隴上西擊凉州遣將軍劉咸攻韓璞於冀城呼延晏
攻寧羌䕶軍隂鑒於桑壁親帥戎卒二十八萬五千軍
於河上列營百餘里金鼓之聲振地河水為沸自古軍
旅之盛未有斯比張茂臨河諸戍皆望風奔遁臨洮人
翟楷石琮等逐令長以應曜曜又揚聲欲百道俱濟直
抵姑臧凉州大震人無固志茂遣平虜將軍陳珍帥步
騎一千五百救韓璞曜諸將佐咸欲速濟曜曰吾軍勢
雖盛不踰魏武之東也然畏威而來者三分有二中軍
宿衛皆已疲老其實難用張氏以吾新平陳安師徒殷
盛以形勢言之非彼五郡之衆所能抗也必怖而歸命
受制稱藩吾復何求今但案甲勿動以吾威聲振之若
出中旬張茂之表不至者吾為負卿矣茂懼果遣使稱
藩獻馬一千五百疋牛三千頭羊十萬口黄金三百八
十斤銀七百斤女伎二十人及諸珍寳珠玉方域美貨
不可勝紀曜大悅使大鴻臚田崧拜茂使持節假黄鉞
侍中都督凉南北秦梁益巴漢隴右西域雜夷匈奴諸
軍事太師領大司馬凉州牧西域大都䕶䕶氐羌校尉
凉王加九錫曜至自河西氐羌楊難敵聞陳安死内懐
危懼與弟堅頭南奔漢中鎮西將軍厚追擊之獲其輜
重千餘輛士女六千餘人還之仇池曜以大鴻臚田崧
為鎮南大將軍益州刺史鎮仇池以征東大將軍廣平
王岳為侍中都督中外諸軍事進封中山王初靳準之
亂曜世子𦙍沒於黑匿郁鞠部陳安既敗𦙍自言於郁
鞠郁鞠大驚禮而歸之曜對𦙍悲慟嘉郁鞠忠欵署使
持節散騎常侍忠義大將軍左賢王封𦙍為永安王署
侍中衛大將軍都督二宫禁衛諸軍開府儀同三司錄
尚書事領太子太傅時有鳳皇將五子翔於故未央殿
五日悲鳴不食皆死是年前潁丘太守郎宣北平太守
楊平邑振等共修徐水廟舊碑刻石樹頌焉
光初八年春正月石勒遣司州刺史石生攻冦河南太
守尹平死之生掠五千餘户而去夏四月曜遣使拜凉
州牧張駿上大將軍凉州牧凉王贈其父太宰成烈王
　
　
　十六國春秋卷六
欽定四庫全書
　十六國春秋卷七
前趙錄七
　　劉曜下
光初九年春三月曜立劉氏為皇后遣將軍康平冦魏
興及南陽石勒將石他自雁門出上郡襲安國將軍北
羌王盆句除俘三千餘落獲牛馬羊百餘萬而去曜大
怒投袂而起即日次於渭城遣中山王岳追之曜進次
富平為岳聲援岳及石他戰於河濵敗之斬他及其甲
士一千五百級赴河死者五千餘人悉收所虜振旅而
歸楊難敵自漢中還襲仇池克之殺鎮南大將軍田崧
夏五月石勒將石生屯洛陽冦略河南司州刺史李矩
潁川太守郭黙軍數敗又乏食遣使降曜曜遣中山王
岳攻石生於洛陽配以近郡甲士五千宿衛精卒一萬
濟自孟津鎮東將軍呼延謨率荆司之衆自崤澠而東
欲會矩黙共攻石生岳克孟津石梁二戍斬獲五千餘
級進圍石生於金墉勒遣石虎率步騎四萬入自成臯
闗岳陳兵以待之戰於洛西岳師敗績身中流矢退保
石梁虎作塹栅列圍遏絶内外岳衆饑甚殺馬以食將
士呼延謨為虎所殺曜自將出救虎帥騎三萬來拒曜
前軍將軍劉黑撃虎將石聰於八特阪大破之曜次於
金谷夜中無故大驚士卒潰散乃退如澠池夜又驚潰
遂歸長安六月虎㧞石梁岳被執并執將佐八十餘人
及氐羌三千餘人皆送襄國坑士卒九千人遂攻王騰
於并州執騰殺之坑士卒七千餘人曜至自澠池素服
郊次哭七日乃入城因憤恚成疾秋九月武功豕生犬
上邽馬生牛及諸妖變不可勝紀曜命公卿各舉博識
直言之士一人司空劉均舉㕘軍臺産曜親臨東堂遣
中黄門䇿問之産極言其故曜覽而嘉之引見東堂訪
以政事得失産流涕歔欷具陳灾變之禍政化之闕辭
甚懇至曜改容禮之即拜博士祭酒諫議大夫領太史
令其後所言皆驗曜彌敬重嵗中三遷歴位尚書光祿
大夫太子少師位特進署永安王𦙍為大司馬拜大單
于徙封南陽王以漢陽諸郡十三為國置單于臺於渭
城置左右賢王以下皆以胡羯鮮卑氐羌豪傑為之
光初十年春二月曜疾瘳曲赦長安殊死已下署汝南
王咸為太尉錄尚書事光祿大夫綏為大司徒卜泰為
大司空夏四月曜后劉氏卒偽諡獻烈皇后以后叔父
昶為使持節侍中大司徒錄尚書事進封河南郡公封
昶妻張氏為慈鄉君冬十月曜遣將軍黄秀帛成冦酇
晉平北將軍魏該率衆奔襄陽
光初十一年春正月曜追念皇后劉氏憶其臨終之言
乃立劉皚女芳為皇后二月署驃騎將軍述為大司徒
昶為太保召公卿已下子弟有勇幹者為親御郎被甲
乘鎧馬動止自隨以充折衝之任尚書郝述都水使者
支當等固諫曜大怒鴆而殺之是月曜夜夢三人金面
丹唇東向逡廵不言而退曜拜而履其跡時晉咸和二
年也旦召公卿已下議之朝臣咸賀以為吉祥惟太史
令任義進曰三者歴運統之極也東為震位王者之始
次也金為兌位物衰落也丹唇不言事之畢也逡廵揖
讓退舍之道也為之拜者屈伏於人也履跡而行慎勿
出疆也東井秦之分也五車趙之分也秦兵必大起亡
主䘮師留敗趙地逺至三年近七百日其應不逺願陛
下思而防之曜大懼於是躬親二郊飾繕神祠望秩山
川靡不周遍大赦殊死已下復百姓稅租之半秋七月
曜將黄秀等冦酇順陽太守帥衆奔襄陽
光初十二年夏五月長安自春不雨至於五月曜遣武
衛將軍朗率騎三萬襲楊難敵於仇池弗克掠三千餘
户而歸凉州張駿聞曜為石勒所敗乃去曜官號遣張
閬竇濤辛巖宋輯辛晏等率衆數萬會韓璞攻掠秦州
諸郡曜遣南陽王𦙍率步騎四萬撃之夾洮相持七十
餘日冠軍將軍呼延那雞率親御郎二千騎絶其運路
𦙍濟師逼之璞軍大潰還奔凉州𦙍追及於令居斬級
二萬張閬辛晏率衆來降曜皆拜將軍封列侯遂略河
南地
光初十三年秋七月石勒遣石虎率衆二萬出軹闗來
攻河東應之者五十餘縣進次蒲阪曜將東救蒲阪懼
張駿楊難敵乘虛來襲遣河間王述發氐羌之衆屯於
秦州曜盡中外精銳水陸赴之自衛闗北濟虎懼引師
而退追之八月及於髙候大戰破之斬將軍石瞻枕尸
一百餘里收其資仗以萬億計虎奔朝歌遂濟自大陽
攻石生於金墉决千金堤(一作/堨)以灌之滎陽野王皆降
襄國大震分遣諸將攻討汲郡河内諸郡冬十二月石
勒自率衆來拒陳於洛西曜自恃連勝不撫士卒專與
嬖臣飲博左右或諫曜怒以為妖言斬之時與石虎對
軍大風㧞樹昏霧四塞聞虎進據石門續知勒自率大
衆已濟河始議增滎陽戍杜黄馬闗俄而洛水候者與
勒前鋒交戰擒羯送之曜問曰大胡自來邪其衆㡬何
羯曰大胡自來軍勢甚盛不可當也曜色變使攝金墉
之圍陳於洛西衆十餘萬南北十餘里勒望見之喜謂
左右曰可以賀我矣乃帥步騎四萬入洛陽城虎引步
騎三萬自城北而西攻曜中軍石堪石聰等各以精騎
八千自城西而北擊曜前鋒曜性少而酗酒末年尤甚
至是將戰飲酒數斗常乘赤馬無故蹋頓乃乘小馬比
出復飲酒斗餘至西陽門撝陣就平石堪因而乘之師
遂大潰曜昏醉奔退馬陷石渠墜於冰上被創十餘通
中者三為堪所執勒遂大破曜軍斬首五萬餘級下令
曰所欲擒者一人耳今已獲之其勅將士抑鋒止銳縱
其歸命之路曜見勒曰石王頗憶重門之盟否勒使徐
光謂曜曰今日之事天使其然復云何邪乃幽曜於河
南丞廨乙酉勒班師使征東將軍石邃將兵衛送襄國
曜創甚載以馬輿使金創醫李永與同載療之北苑市
三老孫機上禮求見曜勒許之機進酒於曜曰僕谷王
闗右稱帝皇當持重保土疆輕用兵敗洛陽祚運窮天
所亡開大分持一觴曜曰何以健邪當為翁滿飲勒聞
之悽然改容曰亡國之人足令老叟數之已亥舎曜於
襄國永豐小城給其妓妾嚴兵圍守遣岳震等乘馬從
男女衣㡊以見曜曜曰吾謂卿等久為灰土石王仁厚
乃全宥至今邪而我殺石他負盟之甚今日之禍自其
分耳留宴終日而去勒使曜與太子熙書諭令速降曜
但勅熙與諸大臣匡維社稷勿以吾易慮也勒見而惡
之久之為勒所殺明年春正月太子熙(一作/毗)聞曜被擒
大懼與大司馬南陽王𦙍及太尉汝南王咸等議欲西
保秦州尚書胡勲曰今雖䘮主國尚全完將士情一未
有離叛且可并力拒險力不能拒走未晚也𦙍怒以為
沮衆斬之遂率百官奔上邽汝隂王厚安定王䇿皆棄
郡奔遁闗中擾亂將軍蔣英辛恕擁衆數十萬據長安
遣使招勒勒遣石生率洛陽之衆赴之秋八月南陽王
𦙍率衆數萬自上邽趨長安隴東武都安定新平北地
扶風始平諸郡夷夏皆起兵應𦙍𦙍次仲橋石生嬰城
固守勒使石虎率騎二萬來援九月戰於義渠為虎所
敗死者五千餘人𦙍奔上邽虎乘勝追戰枕尸千里攻
圍上邽城潰執太子熙南陽王𦙍并將相諸王等及諸
卿校公侯以下三千餘人皆殺之徙其臺省文武闗東
流民秦雍大族九千餘人於襄國又坑王公等及五郡
屠各五千餘人於洛陽曜在位十三年而敗自劉淵以
晉恵帝永興元年嵗在乙丑僭號西河至曜三世凡三
十有五年以晉成帝咸和四年嵗在己丑滅
　
　
　
　
　
　
　
　
　
　十六國春秋卷七
欽定四庫全書
　十六國春秋卷八
前趙錄八
　　劉宣
劉宣字士則淵之從祖也初為北部都尉右賢王樸鈍
少言好學修潔師事樂安孫炎沉精積思不舍晝夜好
讀毛詩左氏傳炎每歎曰宣若遇漢武當踰於金日磾
也學成而返不出門閭者蓋數年每讀漢書至蕭何鄧
禹傳未嘗不反覆詠之曰大丈夫若遭二祖終不令兩
公獨擅美於前矣并州刺史王廣言之於武帝帝召見
嘉其占對因曰吾未見宣謂廣言虛耳今見其進止風
儀真所謂如珪如璋觀其質性足能撫集本部乃以宣
為右部都尉特給赤幢曲蓋蒞官清恪所部懐之淵即
王位宣之謀也故特荷尊重勲戚莫二軍國内外靡不
任之仕至丞相太尉
　　劉盛
劉盛淵之族人也仕為領右衛將軍封安昌王少時不
好讀書惟讀孝經論語曰誦此能行足矣安用多誦而
不行乎李熹見之歎曰望之如可易及至肅如嚴君可
謂君子矣淵以其忠篤故臨終委以重任衛尉西昌王
劉銳等耻不預顧命乃相與謀說和殺聰盛執正不從
和怒命左右刃之
　　劉翼
劉翼仕淵為别將驍勇過人膂力善射能一手舉殿柱
跳過平陽門時人擬之飛羽淵甚器異之以為征虜將
軍
　　劉𦙍
劉𦙍字義孫曜之世子前妃卜氏所生光祿大夫卜泰
之甥也美姿貌善機對年十嵗身長七尺五寸眉鬢如
畫聰奇之謂曜曰此兒神氣非義真之比也(義真曜/子儉字)當
應為卿之冢嫡卿可思文王廢伯邑考立武王之意曜
曰臣藩國之嗣僅能守祭祀足矣不可亂長幼之倫也
聰曰卿勲格天地國兼百城當世祚太師受專征之任
五侯九伯得專征之者卿之子孫也奈何言同諸藩國
乎義真既不能逺追太伯髙讓之風吾當為卿更以一
國封之於是封儉為臨海王立𦙍為世子靳準之亂𦙍
沒於黑匿郁鞠部至曜光初七年𦙍自言於郁鞠郁鞠
大驚資給衣馬遣子送之曜對𦙍悲泣𦙍雖少離屯難
流躓殊荒而風骨俊茂爽朗卓然身長八尺三寸髪與
身齊多力善射騎㨗如風雲曜因以重之羣臣亦屬意
焉曜顧謂朝臣曰義孫可謂嵗寒而不凋湼而不淄者
矣義光雖先已樹立然冲幼儒謹不堪今世之多難懼
非所以上固社稷下愛義光義孫年長明徳又故世子
且材器過人渉歴艱阻朕欲逺追周文近蹤光武使宗
廟有太山之安義光饗無疆之福於諸卿意何如太傅
呼延晏等咸曰陛下逺擬周漢為國家無窮之計豈惟
臣等頼之實宗廟四海之慶也左光祿大夫卜泰太子
太傅韓廣等進曰陛下若以廢立為是不應降日月之
明垂訪羣下若以為疑固樂聞異同之言臣竊以為廢
太子非也昔周文定嗣未建之前則可光武以母失恩
而廢其子豈足為聖朝之模範誠以東海纂統何必不
如明帝皇子𦙍文武才略神度𢎞逺信髙絶於時足以
擬蹤周發然太子孝友仁慈志尚冲雅亦足以堂負聖
基為承平賢主况儲宫者民人所繫豈可輕動陛下誠
實爾者臣等有死而己未敢奉詔曜黙然𦙍前泣曰慈
父之於子也當務存鳲鳩之仁今黜熙而立臣臣何敢
自安陛下茍以臣為頗堪驅䇿豈不能輔熙以承聖業
乎必欲以臣代熙臣請效死於此以明赤心不敢聞命
因歔欷流涕悲感朝臣曜亦以太子羊氏所生羊有寵
哀之不忍廢乃止追諡𦙍母卜氏為元悼皇后嘉𦙍舅
卜泰之公忠拜上光祿大夫儀同三司領太子太傅封
𦙍為永安王署侍中衛大將軍都督二宫禁衛諸軍事
開府儀同三司錄尚書事領太子太傅號曰皇子命熙
於𦙍盡家人之禮尋遷大司馬徙封南陽王以漢陽諸
郡十三為國置單于臺於渭城置左右賢王已下皆以
胡羯鮮卑氐羌豪傑為之拜𦙍為大單于都督及曜之
末闗中擾亂遂為石虎所殺
　　淵后單氏
單氏單徵之女北海王乂之母也以淵河瑞二年立為
皇后淵死聰即偽位改元光興尊為皇太后單氏年少
姿色絶麗聰遂蒸之乂屢以為言單氏慚恚而死
　　聰后呼延氏
呼延氏武元皇后匈奴中人淵后之從父妹也有美色
恭孝稱於宗族淵后愛聰姿色故以配焉遂以光興元
年立為皇后先是聰以弟乂為帝太弟后每謂聰曰父
終子紹古今之大典陛下自承髙祖之嗣太弟何為者
哉陛下百年後粲兄弟必無種也願陛下深思之聰亦
信之曰然吾當徐為之計后曰事久變生太弟見粲兄
弟竝大必有不安之志矣或有小人搆間其中未必不
禍發於今日也妾聞陛下說隱公一何相似竊為陛下
寒心聰心然之后至嘉平二年春正月卒諡曰武元皇
后
　　聰后劉氏
劉氏武宣皇后新興人偽太保劉殷小女名娥字麗華
童齒聰慧膚髪異常晝營女工夜誦書傳母恒止之敦
玩彌厲每與諸兄弟辯論經義理致超然兄常深歎之
性孝友美風儀進止如珪璋焉聰既僭立納為右貴妃
未㡬立為皇后聰將起䳨儀殿於後庭廷尉陳元達鎖
腰切諫聰大怒曰朕將營二宫豈問汝䑕子乎命左右
將斬之后時在後堂聞之宻遣中常侍私勅左右停刑
於是手疏啟曰伏聞勅㫖將為營殿今宫室已備無煩
更營且四海未一禍難猶繁宜愛民力廷尉之言社稷
之計也陛下當加爵賞而反欲誅之四海謂陛下何如
哉夫忠臣進諫者固不顧其身也而人主拒諫者亦不
顧其身也陛下為妾營殿而殺諫臣使忠良結舌者由
妾逺近怨怒者由妾公私困弊者由妾社稷阽危者由
妾天下之罪皆萃於妾妾何以當之妾觀自古敗國䘮
家未始不由婦人每覽古事忿之不已何意今日妾自
為之使後人視妾猶妾之視前人也妾復何面目仰侍
巾櫛請歸死此堂以塞陛下誤惑之過聰覽之變色大
司徒任顗等復叩頭流血固請不已乃徐曰朕比來微
得風患喜怒過差不復自制元達忠臣也朕未之察諸
公乃能破首明之誠得輔弼之義也朕愧戢於心何敢
忘之命顗等冠履就坐引元達而謝之以后表示之曰
外輔如公等内輔如后朕復何憂后聰明善幾諫聰所
為不道多䂓正之及死偽諡武宣皇后其姊英字麗芳
亦聰敏涉學而文詞機辯曉達政事尤過於娥初與娥
同召拜左貴嬪尋卒偽追諡武徳皇后
　　曜后羊氏
羊氏獻文皇后即晉恵帝后也名獻容太山南城人祖
瑾父𤣥之以晉太安元年立為皇后后初入宫衣中忽
有火光衆咸怪之洛陽之陷遂沒於曜曜僭偽位立為
皇后因問之曰吾何如司馬家兒羊后曰陛下開基之
聖主彼亡國之暗夫何可竝言彼貴為帝王有一婦一
子及身三耳曾不能庇之使妻子辱於庶人之手妾於
爾時實不欲生何圖復有今日妾生於髙門意謂世間
男子皆然自奉巾櫛已來始知天下自有丈夫耳曜甚
寵愛之遂干預政事生三子以曜光初五年卒偽諡獻
文皇后
　　曜后劉氏
劉氏獻烈皇后少孤為叔父侍中大司徒劉昶所養曜
光初八年立為皇后明年寢疾及篤曜親省臨之問其
所欲言劉氏泣曰妾叔父昶無子妾少養於叔父恩撫
甚隆無以報徳願陛下貴之妾叔皚女芳有徳色願以
備後宫曜許之言終而卒偽諡獻烈皇后
　　曜后劉氏
劉氏名芳侍中劉皚(一作/愷)女年十三長七尺八寸垂手
過膝髪與身齊先皇后劉氏死曜追念之遂以光初十
年立為皇后姿徳才色邁於别宫
　
　
　
　
　
　
　
　
　
　
　
　
　
　
　十六國春秋卷八
欽定四庫全書
　十六國春秋卷九
前趙錄九
　　王彌
王彌字子固東萊人也家世二千石祖頎魏𤣥莵太守
武帝時至汝南太守彌有才幹博涉書記勇略善騎射
膂力過人青州人謂之飛豹然少遊俠京師處士陳留
董養見而謂之曰君豺聲豹視好亂樂禍若天下有事
不作士大夫矣與劉淵友善後從洛陽東歸淵餞於九
曲之濵泣謂彌曰王渾李熹以鄉曲見知每相稱達讒
間因之而進深非吾願適足為吾患耳吾本無宦情惟
足下明之恐死洛陽永與子别因慷慨歔欷縱酒長嘯
聲調亮然坐者皆為之流涕恵帝末年妖賊劉伯根起
兵於東萊之惤縣彌率家童從之伯根以彌為長史伯
根死彌聚徒海渚為茍純所敗亡入長廣山遂為羣賊
彌多算計凡有所掠豫䇿成敗後引兵入冦青徐二州
自稱征東大將軍攻殺二千石晉太傅司馬越以公車
徵東萊麴羡為本郡太守討彌彌擊殺之兗州刺史茍
晞帥兵逆擊彌彌遂大敗遣使降淵淵拜彌鎮東大將
軍青徐二州牧都督緣海諸軍事彌收集亡散衆復大
振晞與之連戰不克彌進攻太山魯國譙梁陳郡汝南
潁川襄城諸郡遂入許昌開府庫取器杖分遣諸將攻
掠青徐兗豫四州所過陷没郡縣多殺守令有衆數萬
朝廷不能制會天下大亂進逼洛陽太傅越遣司馬王
斌帥甲士五千人來衛京師凉州牧張軌亦遣督䕶北
宫純來援彌入自轘轅敗官軍於伊北京師大震宫城
門晝閉彌至洛陽屯於津陽晉以司徒王衍都督征討
諸軍事衍與王斌等出戰北宫純募勇士百餘人突陳
彌兵大敗遂燒建春門而東衍遣左衛將軍王秉追之
戰於七里澗又敗之遂走渡河與其黨劉靈王桑等自
軹闗如平陽歸淵淵聞而大悅遣侍中兼御史大夫郊
迎致書於彌曰以將軍有不世之功超時之徳故有此
迎耳遲望將軍之至孤今親行將軍之館輒拂席洗爵
敬待將軍彌至見淵勸稱尊號淵謂彌曰孤本謂將軍
如竇周等耳今真吾孔明仲達也烈祖有云吾之有將
軍如魚之有水也署為司隷校尉加侍中特進靈為安
北將軍桑為散騎常侍彌固辭使隨劉曜冦河南又與
石勒攻臨漳永嘉初冦上黨圍壺闗東海王司馬越遣
淮南内史王曠安豐太守衛乾等討之與彌戰於髙都
長平間大敗之死者十六七淵拜彌侍中都督青徐兗
豫荆揚六州諸軍事征東大將軍青州牧封東萊公遂
與劉曜石勒等攻魏郡汲郡頓丘陷五十餘壁皆調為
軍士又與勒攻鄴晉安北將軍和郁棄城而走懐帝遣
北中郎將豫州刺史裴憲屯白馬討彌車騎將軍王堪
屯東燕討勒平北將軍曹武屯太陽討淵虎步將軍彭
黙為劉聰所敗見害衆軍皆退聰渡黄河帝遣司隷校
尉劉暾將軍宋抽等拒之皆不能抗彌聰以萬騎至京
城焚二學宫東海王越拒戰於西明門彌等敗走歸於
平陽復以二千騎南出轘轅攻冦襄城諸郡縣東海王
越遣薄盛等率兵追撃之彌師敗績還戍平陽遣左長
史曹嶷為鎮東將軍給兵五千東狥青州且多齎金寳
還鄉里招誘亡命并迎其室淵許之嶷自大梁引兵而
東所至皆下遂克東平進攻琅邪會淵死聰即位彌與
劉曜等率衆四萬長驅入洛川復出轘轅掠梁陳汝潁
間進屯陽翟遣弟璋與石勒共冦徐兗因破越軍復與
曜冦襄城進逼京邑縱兵大掠曜禁之不從乃斬其牙
門王延以狥彌怒與曜阻兵相攻死者千餘人彌長史
張嵩勸小下之於是詣曜謝罪結分如初既而彌說曜
曰洛陽天下之中山河四塞城池宫室不假修營宜勸
主上自平陽徙都之曜以天下未定洛陽四面受敵不
可固守不從彌䇿焚燒而去彌怒罵曰屠各子豈有帝
王之意乎汝奈天下何引衆東屯項城曜初以彌不待
已至先入洛陽怨之至是嫌隙遂搆洛川之戰百官殱
滅殆盡惟司隷校尉劉暾以鄉里宿望得免於難因說
彌曰今羣雄競起九州幅裂有不世之功者宇内不容
將軍自興兵以來何攻不克何戰不勝而復與始安王
相失宜思文種之禍以范蠡為師且將軍可無帝王之
意東據本州徐觀事勢上可以混一天下下可以成鼎
峙之業豈失孫劉乎蒯通有言將軍宜圖之彌以為然
拜暾為大將軍封齊公初石勒惡彌驍勇外相親而内
相忌常宻為之備彌破洛陽多遺勒美女寳貨以相結
納會勒擒茍晞以為左司馬彌心惡之乃以書賀勒曰
公獲茍晞而用之何其神妙使晞為公左彌為公右天
下不足定也勒愈忌欲隂圖之劉暾又勸彌使召曹嶷
藉其衆以誅勒乃為書使暾詣青州召嶷引兵會已且
詐要勒共向青州暾至東阿為勒遊騎所獲見彌與嶷
書大怒乃潛殺暾會彌將徐邈髙梁輒帥所部兵數千
人去彌彌益衰弱勒右長史張賔勸勒乘彌小衰誘而
取之因請彌燕於已吾彌謂勒實親已不復疑也長史
張嵩切諫不聽勒伏兵襲殺之(已吾前/作已營)
　　劉靈
劉靈陽平人也少貧賤年二十餘厠役於縣力制奔牛
走及馳馬時人雖異之莫能舉也嘗撫膺而歎曰天乎
何當亂也及公師藩起兵自稱將軍與王彌冦掠趙魏
進攻洛陽彌軍敗績乃言於靈曰晉兵尚强歸無所厝
劉元海昔為質子我與之周旋京師深有分契今稱漢
王將歸之可乎靈然之遂與彌俱降於淵淵署為平北
將軍與石勒帥衆三萬冦魏郡汲郡頓丘百姓望風降
附所在克㨗遷安北大將軍冀州刺史屯廣宗晉王浚
遣别將祁𢎞襲擊殺之
　　張嵩(一作/暠)
張嵩隴西人也事母至孝母死既葬廬於墓側哀感幽
顯嵗餘而墓地自裂棺亦自破母遂蘇活嵩初為王彌
長史彌之與劉曜相攻也嵩切諫曰明公與國家共興
大事事業甫爾便相攻討何面目見主上乎平洛之功
誠在將軍然劉曜皇族宜小下之晉二王平吳之鑒其
則不逺願明將軍深以為慮縱將軍阻兵不還其若子
弟宗族何彌曰善微子吾不聞此過也於是詣曜謝罪
彌曰下官聞過乃是張長史之功曜謂嵩曰君為朱建
矣豈况范生乎各賜嵩黄金百斤及石勒已吾之讌嵩
固阻彌不行彌不能聽竟為勒所襲殺嵩遂歸仕於淵
　　劉殷
劉殷字長盛新興人也七嵗䘮父哀毁過禮服䘮三年
未嘗見齒曾祖母王氏盛冬思芹而不言食不飽者一
旬矣殷怪而問之王氏言其故殷時年九嵗乃詣澤中
慟哭曰殷罪釁深重㓜丁艱罰王母在堂無旬月之養
殷為人子而所思無獲皇天后土願垂哀愍聲不絶者
半日於是忽若有人云止止聲殷收淚視地見有芹生
焉因得斛餘而歸食而不減及至芹生乃盡又嘗夜夢
人謂之曰西籬下有粟寤而掘之得十五鍾銘曰七年
粟百石以賜孝子劉殷自是食之七年方盡郡命主簿
州辟從事皆以供養無人辭不赴命司空齊王司馬攸
辟為掾征南將軍羊祜召㕘軍事皆以疾辭同郡張宣
子識達之士也勸殷就徵殷曰當今二公有晉之棟楹
也吾方希達如榱椽耳不憑之豈能立乎吾今王母在
堂既應他命無容不竭臣禮便不得就養子輿所以辭
齊大夫也良以色養無主故耳宣子曰如子所言豈庸
人所識哉而今而後吾子當為吾師矣遂以女妻之宣
子者荆州豪族家富於財其妻怒之曰我女年始十四
姿識如此何慮不得為公侯妃而遽以妻劉殷乎宣子
曰非爾所及也戒其女曰劉殷至孝㝠感學識超世此
人終當逺達為世名公汝其謹事之張氏性亦婉順事
王母以孝聞奉殷如君父焉既而曾祖母死殷夫婦毁
瘠㡬至滅性時柩殯在室而西隣失火風飈甚盛夫婦
叩殯號哭火越燒東家後有二白鳩巢其樹庭自是名
譽益著及為聰相不犯顔忤㫖然因事進䂓補益甚多
聰每與羣臣議論政事殷無所是非羣臣出殷獨留後
為聰暢敷條理商確事宜聰未嘗不從之有子七人五
子各授一經一子授太史公一子授漢書一門之内七
業俱興北州之學殷門為盛嘗戒其子孫曰事君之法
當務㡬諫凡人尚不可面斥其過而况萬乘乎夫㡬諫
之功無異犯顔但不彰君之過所以為優耳(一云犯顔/之禍將彰)
(君/過)宜上思周召咨商之義下念鮑勛觸鱗之誅官至侍
中太保錄尚書事賜劍履上殿入朝不趨乘輿入殿然
殷在公卿間常恂恂有卑讓之色故能處驕暴之國保
其富貴不失令名以夀考終殷以聰嘉平二年卒追諡
曰大昌文獻公
　　王延
王延字元夀(一作/延元)西河人也性至孝九嵗䘮母㡬至滅
性每至忌月悲號三旬事後母卜氏以孝聞卜氏遇之
無道恒取補􁏸及敗麻頭與延貯衣其姑聞而問之延
知而不言供事彌謹延既孤貧晝則傭賃夜則讀書遂
究覽經史皆通大義卜氏嘗盛冬思生魚敕延求之延
求魚不獲卜氏杖之流血延尋汾河扣凌而哭忽有一
魚躍出冰上長五尺延取以饋母卜氏食之積日不盡
於是心悟撫如已子延事親色養夏則扇枕冬則以身
温被隆冬盛寒體無全衣而親極滋味後母終服䘮居
於墓側非其蠶不衣非其耕不食屬天下亂隨淵遷於
平陽農蠶之暇訓誘宗族侃侃不倦年至六十方仕於
淵及聰嗣位拜金紫光祿大夫劉粲之立靳準作亂自
稱漢天王置百官以延耆徳碩望謀之於延將以為左
光祿延弗從乃罵曰屠各逆奴何不速殺我以吾左目
置西陽門觀相國之入也右目置建春門觀大將軍之
入也準怒殺之
　　陳元達
陳元達字長宏後部人也本姓髙以生月妨父故改云
陳少孤貧有志操常躬耕兼誦詩書樂道行詠忻忻如
也至年四十不與人交通淵之為左賢王聞而招之元
達不荅及淵僭號人或謂之曰往劉公相屈君蔑而不
顧今稱號㡣飛君其懼乎元達笑曰是何言邪彼人姿
度卓犖有籠羅宇宙之志吾固知之久矣然往日所以
不往者以期運未至不能無事喧喧彼自有以亮吾矣
卿但識之不過二三日驛書必至其暮果徵為黄門郎
人曰君殆聖乎既至引見淵曰卿若早來豈直為郎官
而已元達曰臣惟性之有分盈分者顛臣若早叩天門
者恐大王賜處於九卿納言之間此則非臣之分臣將
何以堪之是以抑情盤桓待分而至大王無過授之謗
小臣免招冦之禍不亦可乎淵乃大悅元達在位忠謇
屢進讜言退而削草雖子弟莫得知也聰既嗣位轉為
廷尉聰將為劉氏起鷃儀樓於後庭元達鎖腰切諫聰
大怒命左右將出斬之大司徒任顗等叩頭流血請免
劉氏亦手疏切諫聰意乃解引元達而謝之每謂元達
曰卿當畏朕而反使朕畏卿邪元達叩頭謝曰臣聞師
臣者王友臣者伯臣誠愚闇無可採也幸邀陛下垂齊
桓納九九之義故使微臣得盡愚忠昔世宗遥可汲黯
之奏故能恢隆漢道桀紂誅諫幽厲弭謗是以三代之
亡也忽焉陛下以大聖應期挺不世之量能逺捐商周
覆國之弊近模孝武光漢之美則天下幸甚遷為左司
隷聰欲立左右貴嬪為左右皇后元達以三后竝立殊
非典禮極言諫之聰不納乃轉為右光祿大夫於是太
尉范隆等皆抗表遜位請讓元達聰復以為御史大夫
儀同三司元達素與太宰河間王劉易善引之為援得
盡諫諍及聞易死哭之悲慟曰人之云亡邦國殄悴吾
既不復能言安用此黙黙茍生乎歸而自殺時人莫不
寃之
　　王廣
王廣字廣之不知何許人永嘉之亂聚族避世仕淵為
西揚州刺史魯陽侯(一作/并州)及聰嗣位蠻賊梅芳扇動山
夷攻圍廣城一百二十日外救不至糧食罄絶雞犬雀
鼠靡有孑遺將士泣謂廣曰將軍忠於本朝故有今難
豈有背將軍者哉城陷被禽將士相枕而死者五十人
(一作/五千)蠻囚廣將詣芳廣有女容質甚麗慷慨有丈夫之
節芳見其美色納之甚有寵入經一旬女於闇室伺芳
睡引刀擊芳不中芳驚起曰何故反邪女罵曰蠻畜我
欲誅反賊何等謂我反乎吾聞父仇不同天母仇不同
地汝反逆無狀害人父母而復以無禮陵人吾所以不
死者正欲誅汝耳今死自吾分不待汝殺我但恨不得
梟汝首於通衢以塞大耻辭氣猛厲色無變容言終自
殺芳止之不可時年十五
　　卜珝
卜珝字子玉匈奴後部人也少好談易郭璞見而歎曰
吾所不如也然而不免兵厄珝曰吾大厄在四十一位
為卿將當受禍耳不爾者亦為猛獸所害吾亦未見子
之令終也璞曰吾禍在江南甚營之未見免兆雖然在
南猶可延期住此不過時月珝曰子勿為公吏可以免
諸璞曰吾之不能免公吏猶子之不能免卿將也珝曰
吾此雖有帝王子終不復奉二京矣琅邪可奉卿謹奉
之主晉祀者必此人也珝遂隠於龍門山淵僭號徵拜
大司農侍中固以疾辭淵曰人各有心卜珝之欲在吾
朝何異髙祖四公哉可遂其髙志後復徵為光祿大夫
珝謂使者曰非吾死所也及聰嗣位徵為太常時劉琨
據并州聰問何時可平珝荅曰并州陛下之分今兹克
之必矣聰戲曰勝吾勞先生一行可也珝曰臣所以行
不及裝者正為是也聰大悅署珝使持節平北將軍將
行謂其妹曰此行也死自吾分慎勿紛紜遂從鎮北將
軍靳冲攻晉陽(一作/大原)不克珝卒先降冲遽収珝斬之聰
聞之大怒曰此人朕所不得加刑冲何人哉遣御史中
丞浩衍持節斬之
　　趙染
趙染新豐人初為晉南陽王司馬模牙門將戍蒲坂求
馮翊太守不得而怒率衆歸聰聰以為平西將軍次於
新豐東晉將索綝率兵討之染有輕敵之意長史魯徽
諫曰困獸猶鬬况於國乎染曰綝小豎豈能汚吾馬蹄
刀劍也帥精騎逆戰於城西敗績悔曰吾不用魯徽之
言以至於是乃斬徽臨刑謂染曰將軍愎諫違謀戅而
取敗乃復忌前害勝誅戮忠良以逞過忿亦何顔面瞬
息世間哉袁紹為之於前將軍繼之於後覆亡敗䘮亦
當相尋所恨不得一見大司馬而死死者無知則已若
其有知下見田豐為徒當訴將軍於黄泉使將軍不得
眠牀枕而死及死叱行刑者曰令吾面東向大司馬劉
曜聞之曰蹄涔不容尺鯉染之謂也後染冦北地夢魯
徽大怒引箭射之染驚怖而寤旦將攻城中伏弩卒
　　范隆
范隆字𤣥嵩父方魏雁門太守隆方孕十五月而生四
嵗亡父既又䘮母哀號之聲感動行路單孤無緦功之
親疎族范廣(册府云廣/史不載官)愍而養之迎歸教書為立祠堂
隆好學修謹事廣如父博通經籍無所不覽著春秋三
傳撰三禮吉凶宗紀甚有條義恵帝時天下大亂隠迹
不應州郡辟命晝耕夜讀頗習秘厯隂陽之學知并州
將有氛祲彌不復仕與上黨朱紀友善共紀遊山見一
老父於窮澗之濵老父曰二公何為在此隆等拜之仰
視不見遂與紀依於淵淵以隆為大鴻臚紀為太常竝
封公隆後累遷尚書令儀同三司曜既僭立進為太尉
卒贈太師
　　崔遊
崔遊字子相上黨人少好學儒術甄明恬静謙退自少
及長口未嘗言及財利魏末察孝廉除相府舍人出為
氐池長甚有恵政以病免歸泰始初武帝錄叙文帝故
府僚屬就家拜郎中不就年七十餘篤學不倦淵師事
之從受毛詩京氏易馬氏尚書既僭偽位徵為御史大
夫固辭不受卒於家時年九十三撰䘮服圖行於世
　　韋忠
韋忠字子節平陽人少慷慨有不可奪之志好學博通
性不虛諾閉門修已不交當世每至吉凶親䘮贈遺一
無所受年十二䘮父哀慕毁瘠杖而能起晉司空裴秀
弔之匍匐號訴哀感旁人秀出而語曰此子長大必為
佳器歸而命子頠造焉服闋廬於墓側家貧藜藿不充
妻子不免於饑寒及頠為僕射言之於司空張華華辟
之辭疾不赴人問其故忠曰吾茨簷賤士本無宦情且
茂先華而不實裴頠慾而無厭棄典禮而附賊后若此
豈大丈夫之所宜行邪裴常有心託我恐洪濤蕩嶽餘
波見漂况可臨尾閭而窺沃焦哉太守陳楚迫為功曹
會山羌破郡楚攜子出走賊射之中三創忠冐刃伏楚
以身捍之泣曰忠願以身代君乞諸君哀之亦遭五矢
賊相謂曰義士也舍之忠於是負楚以歸仕聰為鎮西
大將軍平羌校尉討叛羌矢盡不屈節仗劍而死
　　董景道
董景道字文博𢎞農人也少而好學晝夜誦讀博通五
經尤明春秋三傳京氏易馬氏尚書韓詩皆精究大義
三禮之義專遵鄭氏著禮通論非駁諸儒演廣鄭㫖永
平中知天下將亂隠於商洛山衣木葉食樹菓彈琴歌
笑以自娛毒蛇猛獸皆繞其旁是以淵及聰屢徵皆礙
而不得進景道私以此自喜至曜光初中出山廬於渭
汭曜徵為太子少傅散騎常侍復辭曰余在萬山中草
木可以庇風雨石田可以具饘粥朝家事非山野小人
所願聞也更移窮谷中人悉不見後曜置崇文祭酒復
以明經擢景道為之亦不就竟以夀終
　　王育
王育字伯春京兆人也少孤貧為人傭牧羊豕每過小
學必歔欷流涕暇時拾薪以顧書生抄書板截蒲以學
書日夜不止忘失羊豕其主笞之育甚有慙色將鬻已
以償之同郡許子章敏達之士也聞而嘉之代育償羊
豕給其衣食使與子同學遂博通經史身長八尺餘鬚
長三尺容貌絶異音聲動人子章以兄女妻之别為立
宅分之家産育受之無愧色然行已任性不與俗偶妻
䘮弔者不過四五人皆鄉閭名士太守杜宣命為主簿
及宣左遷萬年令杜令王攸詣宣宣不出迎攸怒曰卿
往為二千石吾所敬也今吾儕耳何故不見迎欲以小
雀遇我使吾畏死鷂邪育執刀叱攸曰主辱臣死自古
而然我府君以非罪黜降如日月之蝕耳小縣令敢輕
辱我君汝謂我刀鈍邪敢如是乎前將殺之宣懼徒跣
挽育乃止由是知名司徒王渾辟為掾除南武陽令為
政清約盜賊奔竄遷并州督䕶成都王司馬穎鎮鄴表
育為振武將軍拜淵為北單于㕘丞相軍事使鳩合義
衆以赴國難育說穎曰元海今去恐不復至臣請為殿
下促之穎以為然以育為破虜將軍使追之淵遂拘育
為右光祿大夫河瑞之末遷右僕射及聰僭位歴位大
司空太保太傅卒
　　劉敏元
劉敏元字道光北海人也勵已修學不以險難改心永
嘉之亂自齊西奔同縣管平年七十餘隨敏元而西行
及滎陽平為盜所刼敏元已免復還謂賊曰此公孤老
餘年無㡬請以身代辭㫖慷慨義形於色盜遂釋之俱
免於難仕曜為中書侍郎太尉長史
　　杜育
杜育字子光少從濮陽人為賊其母怒笞之育曰天下
將亂且以習膽如意望封侯不如意但不使他人斫頭
育為賊衣甲三重持㦸蓬轉而出
　
　
　
　
　
　
　
　
　
　
　
　十六國春秋卷九
欽定四庫全書
　十六國春秋卷十
前趙錄十
　　郭汜
郭汜字子遊上郡人也父士為縣卒隨巫而遇一女子
於路巫曰此女當生貴子而君亦有貴子相可納之當
興君門户士遂納之生汜長不滿七尺軀極醜陋當時
莫比樸訥無慧後為縣卒感憤遊學師事安平趙孔曜
曜見而喜之曰此生有公骨其當貴達仕淵歴聰及曜
之世位至侍中司徒
　　李景年
李景年字延祐前部人少孤貧見養於叔父嘗使牧羊
景年見其叔子講誦羡之後從博士乞得百餘字牧羊
之暇折草木寫之叔乃驚曰吾家千里駒也而令麒麟
久躓鹽坂乃令娶妻授學遂歸仕淵長平之戰聰馬中
流矢㡬為晉軍所獲景年以馬授聰揮戈直前得免於
難以功封梁鄒侯歴虎牙將軍
　　王延年
王延年字季海江都人性至孝年十五䘮二親每言及
之未嘗不嗚咽悲慟每忌日三日不食奉叔父以孝聞
子良孫及弟從子為賊所掠延年追而請之賊以良孫
歸延年延年復拜請曰我以少孤為叔父所養此叔父
之孤孫也願以子易之賊曰君義士也乃俱免之後仕
至太宰
　　王雋
王雋字𤣥英上郡人也有幹藝之稱雋年八嵗隨兄宻
子元直西如凉州路中糧匱宻留元直於途乞丐民間
比還雋為賊所掠元直逃免宻乃將元直追賊叩頭求
哀曰人情自當皆愛其子但此弟未生家君見背遺孤
相長以至於今請以元直易雋賊相謂曰以子易弟義
之大也於是以雋授宻而去宻後亡雋勺水不入口者
五日雖服䘮三年而心䘮六載
　　喬智明
喬智明字元達匈奴前部人少䘮二親哀毁過禮仕淵
為折衝將軍遷廷尉轉冠軍大將軍領單于右輔聰嗣
位仍署冠軍大將軍加司隷校尉嘉平三年從中山王
曜攻長安城陷不為設備為晉將麴允所襲殺
　　喬晞
喬晞前部人仕淵冠軍將軍使帥衆冦西河攻介休介
休令賈潭築營自固有八門城髙九尺及陷抗節不降
曰吾為晉守不能全之豈茍求生以事賊虜何面目以
視息世間哉晞怒將殺之部將尹崧曰將軍舍之以勸
事君晞不聽遂殺之其妻宗氏年二十餘有姿色晞欲
納焉宗氏罵曰屠各奴何有害人之夫而欲加無禮於其
婦乎何不速殺我遂仰天大哭晞亦殺之淵聞而大怒
曰使天道有知喬晞望有種乎追還降秩四等收潭及
宗氏尸葬之(賈潭晉書/作賈渾)
　　陳安
陳安字虎侯成紀平庄人也家世農民少慷慨讀書曰
大丈夫當軒冕杖節安能久執犁鋤乎遂東遊京師頗
學書字讀魏書見許褚而歎之乃自字虎侯遇晉室䘮
亂遂憑結司馬賔驍壯果毅武幹過人多力善射持七
尺刀貫結奔及馳馬仕晉南陽王模帳下都尉模之敗
也安歸模世子保於秦州保命安統精騎千餘以討叛
羌寵遇甚厚保將張春等疾之譖安有異志請除之保
不許春等輒伏刺客刺安安被創馳隴城遣使詣保貢
獻不絶自號秦州刺史稱藩於曜舉兵攻張春春奉保
之南安祁山安退屯緜諸保歸上邽未㡬張春楊次與
别將楊韜不協勸保誅韜且請擊安保皆不從春怒幽
保殺之立保宗室子瞻為嗣稱大將軍安乃表曜請討
瞻等曜以安為大將軍擊瞻殺之春奔枹罕執楊次於
保柩前斬之因以祭保遂奉保䘮以天子禮葬於上邽
及曜克安定振旅而循隴右安乃郊迎後又請朝於曜
曜時疾篤辭而不許安怒以曜為已卒大掠而歸氐羌
多應之安士馬强盛衆十餘萬自稱使持節大都督假
黄鉞大將軍雍凉秦梁四州牧凉王攻曜征西將軍劉
貢於南安會休屠王石武引兵攻上邽安懼遂解南安
之圍馳歸遇於𤓰田安衆大潰收餘騎奔隴城武遂進
圍安於隴城曜又親率大衆繼之安頻出挑戰累為撃
敗斬於澗曲安善於撫綏吉凶險夷與衆共之部下小
將劉牙趙牢路松多等堅戍不已及其死城内得尸隴
上人思之為作壯士之歌曰隴上徤兒曰陳安(一作壯/士有陳)
(安/)軀幹雖小腹中寛愛養將士同心肝騄驄駿馬鐵瑕
鞍七尺寳刀配齊環(一作奮/如湍)丈八虵矛左右盤十盪十
决無當前百騎俱出如雲浮追者千萬騎悠悠(一無此/二句)
戰始三交失虵矛十騎俱盪九騎留(一無此/一句)棄我騄驄
竄巖幽大雨降後追者休(一無此/一句)為我外援而懸頭西
河之水東河流阿呵嗚呼奈子何嗚呼阿呵奈子何(二/句)
(一作一去不/返奈若何)曜聞而嘉傷命樂府歌之
　　張寔
張寔皇太后張氏之侄聰之舅子也仕聰為鉅鹿太守
治任威强路不拾遺後為輔漢將軍聰納其二女以為
貴人欲以寔為司徒太保皆垂涕固辭身騎瘠馬妻乘
敗車
　　卜崇
卜崇仕聰左衞將軍為人清直不與世浮沈與少府陳
休素惡中常侍王沈等諂佞用事雖在公座未嘗與語
沈等深嫉之侍中卜幹謂之曰沈等勢力足以囘天地
卿輩自料親賢孰與竇武陳蕃崇應之曰吾輩年踰五
十職位已崇惟欠一死耳死於忠義乃為得所安能俛
首低眉以事閹豎乎去矣卜公勿復有言沈等遂譖之
於聰以與太弟乂通謀聰臨上秋閣收崇斬之休亦見
害
　　呼延寔
呼延寔匈奴中人仕曜為征南將軍曜之攻氐羌楊難
敵也軍中大疫曜亦寢疾欲還恐難敵躡其後因與羌
和署難敵為武都王時秦州刺史陳安欲窺虛實詐言
請朝曜以疾篤不許乘馬輿還使寔監輜重於後安遂
帥精騎邀擊之寔進退無路與長史魯憑俱沒於安安
囚寔而謂之曰劉曜已死子尚誰佐孤當與足下共定
大業寔叱之曰狗輩汝荷人榮寵處不疑之地前背司
馬保今復如此汝自視智能何如主上憂汝不久梟首
上邽通衢何謂大業可速殺我懸我首於上邽東門觀
大軍之入城也安怒殺之
　　魯憑
魯憑仕曜為長史曜自攻氐羌楊難敵還憑與呼延寔
帥精騎一千監輜重於後陳安邀擊獲之時隴上氐羌
皆附於安安士馬强盛有衆十餘萬乃自稱大都督假
黄鉞大將軍雍凉秦梁四州牧凉王署憑為參軍憑對
安大哭曰吾不忍見陳安之死也安怒命斬之憑曰死
自吾分可懸吾頭於秦州通衢觀趙之斬陳安也安遂
殺之曜聞憑死悲慟曰賢人者天下之望害賢人是塞
天下之情也夫承平之君猶不敢乖臣妾之心况於四
海分崩乎今陳安於招賢採哲之秋而殺害君子絶當
時之望吾知其無能為也既而安果見害
　　崔岳
崔岳字元嵩為朝鮮令曜弱冠時遊洛陽坐事當誅亡
匿朝鮮無以自給因變姓名為縣小吏岳見而異之推
問所由曜乃叩頭自首流涕求哀岳曰卿謂崔元嵩不
如孫賔碩乎何懼之甚也今詔捕卿甚峻百姓聞之不
可保也此縣幽僻勢能相濟縱有大急不過解印綬與
卿俱去耳吾既門衰無兄弟之累身又薄祜未有兒子
卿猶吾子弟也勿為過憂大丈夫處身立世鳥獸投人
要欲濟之而况君子乎給以衣服資供書傳曜遂從岳
質通疑滯恩顧甚厚岳從容謂曜曰劉生姿宇神調真
命世才也四海脫有微風揺之者英雄之魁卿其人矣
岳歴位至大司徒漢昌之世贈烈愍公曜既僭號念其
前勞追贈使持節侍中大司徒遼東公
　　田崧
田崧字子岱仕曜為大鴻臚遷鎮南大將軍益州刺史
初氐羌楊難敵聞曜平陳安與弟堅頭同奔漢中至是
自漢中來襲仇池城陷崧為難敵所執立之於前難敵
左右叱崧令拜崧嗔目叱之曰氐狗安有天子牧伯而
向賊拜乎難敵字謂之曰子岱吾當與子終定大事子
為劉氏可謂盡忠得不能盡忠於我乎崧厲色大言曰
賊氐若本奴才安敢希冀非分吾寧為國家鬼豈可為
汝賊臣何不速殺吾顧排一人奪取其刀前刺難敵不
中為難敵所殺
　　遊子逺
遊子逺幼有姿貌聰亮好學不倦年十五至洛陽張華
見而謂之曰此兒雅潔宏方真公才也仕曜光祿大夫
直言敢諫累遷至大司徒錄尚書事車騎大將軍開府
儀同三司
　　傅虎
傅虎仕聰討虜將軍晉陽之戰虎以㕘軍從中山王曜
曜與魏穆帝子六修戰於汾東曜兵敗績墜馬身中七
創㡬為六修所殺虎以馬授曜曜不受曰當今危亡之
極人各思免卿當乘以自濟吾創已甚重自分死此虎
泣曰虎小人䝉大王識㧞至此常思效命今其時矣且
漢室始基大難未弭天下可無虎何可一日無大王也
乃扶曜上馬驅令渡汾自還戰死聰甚哀之追贈幽州
刺史
　　臺産
臺産字國雋上洛人漢侍中崇之後也少傳京氏易善
圖䜟秘緯天文洛書風角生算六日六分之學尤善望
氣占候推步之術隠居商洛南山兼善經學汎情教授
不交當世曜時灾異特甚命公卿各舉博識直言之士
一人大司空劉均舉産曜親臨東堂遣中黄門䇿問之
産極言其故曜覽而嘉之引見東堂訪以政事産流涕
歔欷具陳灾變之禍政化之闕辭㫖諒直曜改容禮之
署為博士祭酒諫議大夫領太史令其後所言皆驗曜
彌重之轉太中大夫嵗中三遷歴位尚書光祿大夫太
子少師位特進金章紫綬　闗中侯
　　陜婦人
陜有婦人不知姓字年十九曜時寡居陜縣事叔姑甚
謹其家欲奪而嫁之此婦毁面自誓終身不嫁後叔姑
病死其叔姑有女在夫家先從此婦乞假不得因而誣
其殺母有司不能察而誅之時有羣烏悲鳴尸上其聲
甚哀盛夏暴尸十日不腐亦不為蟲獸所敗其境乃經
嵗餘不雨曜遣呼延謨為太守既知其寃乃斬此女設
少牢以祭其墓諡曰孝烈貞婦其日大雨
　
　
　
　
　十六國春秋卷十
欽定四庫全書
　十六國春秋卷十一
後趙録一
　　石勒上
石勒字世龍初名㔨(魏書作小/字匐勒)上黨武鄉羯人也其先
匈奴别部羌渠之胄分散居于上黨羯室因號羯胡祖
耶奕干父周曷朱一名乞翼加並為部落小卒勒生時
赤光滿室白氣自天屬于中庭見者咸異之年十四隨
邑人行販洛陽倚嘯上東門王衍見而竒之顧謂左右
曰向者胡雛吾觀其聲視有竒志恐將為天下之患馳
遣收之會勒已去長而壯健有胆畧雄武好騎射曷朱
性凶麤不為羣胡所附每使勒代已督攝部胡部胡愛
信之所居武鄉北原山下草木皆有鐵騎之象家園中
生人參花葉甚茂悉成人狀父老及相者皆曰此胡狀
貌竒異志度非常其終不可量也勸邑人厚遇之時多
嗤笑惟鄔人郭敬陽曲甯驅以為信然並加資贍勒亦
感其恩為之力耕毎聞鼓角之聲或在前後勒私異之
歸以告母母曰作勞耳鳴非不祥也因於所耕地得
一刀銘曰石氏昌隷書私心自喜居與邑人李陽相
近陽性剛愎毎輕勒與爭漚麻池共相打揲互有勝負
太安中并州饑亂勒與諸小胡亡散乃自鴈門還依甯
驅北澤都尉劉監欲縳賣之賴驅匿之獲免於是潛詣
納降都尉李川路逢郭敬泣拜言饑寒敬對之流涕以
帶貨鬻食之并給以衣服勒謂敬曰今者大饑不可守
窮諸胡饑甚宜誘將冀州就穀因執賣之可以兩濟敬
深然之會建威將軍閻粹説并州刺史東瀛公司馬騰
執諸胡于山東賣充軍賞(一作/實)騰使將軍郭陽張隆虜
羣胡將詣冀州兩胡一枷勒時年二十餘亦在其中數
為隆所毆辱敬先以勒囑其族兄陽及兄子時是以陽
時每為解請道路饑病賴陽時而濟東至平原賣與荏
平人師懽為奴有一老父謂勒曰君魚龍髮際上四道
已成當貴為人主甲戌之歳王彭祖(浚字/彭祖)可圖也勒曰
若如公言弗敢忘徳忽然不見每屯耕於野常聞鞞鐸
音勒以告諸奴諸奴亦聞之因曰吾幼來在家恒聞如
是諸奴歸以告懽懽亦竒其狀貌而免之懽家隣於馬
牧勒與牧帥魏郡汲桑往來勒以能相馬自託於桑嘗
傭於武安臨水為遊軍所囚會有羣鹿旁過軍人競逐
之勒乃獲免俄而又見一老父謂勒曰向來羣鹿者我
也君應為中州主(一云列/國主)故相救爾勒拜而受命遂招
集王陽䕫安支雄冀保吳豫劉膺桃豹逯明等八騎為
羣盜後郭敖劉徴劉寶張曀僕呼延莫郭黒畧張越孔
豚趙鹿支屈六等又赴之號為十八騎復東如赤龍騄
驥諸苑中乗苑馬逺掠繒寶以賂汲桑永興元年成都
王司馬頴敗乗輿於蕩隂逼帝如鄴宫王浚以頴幽辱
天子使鮮卑擊之頴懼挾恵帝南奔洛陽帝復為張方
所逼遷於長安闗東所在兵起皆以誅頴為名河間王
司馬顒懼東師之盛欲輯懐東夏乃奏議廢頴是歳劉
淵稱漢王於黎亭其二年頴故帳下督公孫藩樓機郝
昌等自稱將軍起兵趙魏之清河鄃縣欲以攻鄴衆至
數萬勒與汲桑帥牧人乗苑馬數百騎赴之桑始命勒
以石為姓勒為名藩拜勒為前隊督從攻掠郡縣殺二
千石長吏轉前攻平昌公司馬模于鄴模使將軍馮嵩
逆戰敗之藩濟自白馬而南模甚懼廣平太守焦國丁
邵率衆救模范陽王司馬虓又遣兖州刺史濮陽太守
茍晞救之藩衆散走勒與汲桑亡潛苑中頴之將如河
北也汲桑以勒為伏夜牙門帥牧人刼掠郡縣繫囚又
招山澤亡命多起附勒勒率以應之屯於平石
晉懐帝永嘉元年春三月公孫藩既死汲桑逃還苑中
復聚衆刼掠自稱大將軍聲言為成都王頴報仇誅東
海王越東瀛公騰為名乃出成都王棺載之車中毎事
啓靈以行軍令桑以勒為前鋒屢有戰功署為掃虜將
軍忠明亭侯遂與張泓故將李豐等進攻鄴城署勒為
前鋒都督夏五月桑攻破魏郡太守馮嵩長驅至鄴時
鄴中府庫虛竭而東瀛公(晉書作/新蔡王)騰資用甚饒性尤吝
嗇無所振恵臨急乃賜將士米各數升帛各丈尺是以
人不為用桑遂入鄴攻騰騰曰孤在并州七年胡圍城
不能克汲桑小賊何足憂也及勒等至騰不能守率輕
騎而走為李豐所殺騰子虞有勇力騰之被害虞逐豐
投水死是日虞及弟矯紹并鉅鹿太守崔曼車騎長史
羊桓従事中郎蔡充等又為豐餘黨所害諸名家流移
依鄴者死亡畧盡遂燒鄴宫火旬日不滅殺萬餘人掠
婦女珍寶以巨萬計濟自延津南擊兖州太傅東海王
越甚懼使撫軍兖州刺史茍晞及陳留内史王讚等來
討桑勒攻幽州刺史石尠於樂陵尠與戰敗死乞活田
禋帥衆五萬救尠勒逆敗禋與晞等相持于平原陽平
間數月大小三十餘戰互有勝負晉山陽公劉秋死之
山陽公漢獻帝曽孫也秋七月己酉朔越懼進次官渡
為晞聲援以討桑勒命晞為前鋒桑素憚晞乃於城外
為柵自守晞將至頓軍休士先遣單馬示以禍福桑衆
大震八月己夘朔晞擊敗桑勒于鄴九月戊申晞追擊
桑勒于東武陽大破之陷其九壘死者萬餘人桑與勒
弃柵宵遁退保清淵嬰城固守乃收餘衆將奔劉淵冀
州刺史丁紹邀之于赤橋又大敗之桑奔馬牧勒奔樂
平胡部大張㔨督馮莫突等擁衆數千壁於上黨勒往
従之深為所昵因説㔨督等曰劉單于舉兵擊晉部大
拒而不從自度終能獨立乎曰不能勒曰如其不能者
兵馬當有所屬今部落皆已受單于賞募往往聚議欲
叛部大而歸單于矣宜早為之計㔨督等素無智略懼
部衆之貳已也從之冬十月㔨督等隨勒單騎歸于劉
淵淵署㔨督為親漢王莫突為都督部大以勒為輔(一/作)
(䕶/)漢將軍平晉王以統之勒於是命㔨督為兄賜姓石
氏名之曰㑹言其遇已也烏丸張伏利度有衆二千壁
於樂平淵屢招不至勒偽獲罪於淵往奔伏利度伏利
度喜結為兄弟使勒帥諸胡冦掠所向無前諸胡畏服
勒知衆心附已乃因會執伏利度謂諸胡曰今起大事
我與伏利度誰堪為主諸胡咸推勒勒於是釋伏利度
帥其部衆歸淵淵加勒督山東征討諸軍事以伏利度
之衆配之十二月戊寅并州人田蘭薄盛等起兵為東
瀛公騰復仇斬汲桑於樂陵(一云/平原)棄成都王頴棺於故
井中頴故臣收葬之
永嘉二年春二月庚子勒冦常山晉安北将軍王浚出
兵擊討為浚所敗夏四月淵使劉聰攻壺闗命勒率所
統七千為前鋒都督劉琨遣䕶軍將軍黄秀等救壺闗
勒敗秀於白田秀死之壺闗失據秋九月勒冦趙郡征
北將軍和郁自鄴奔于衞國晉遣車騎將軍王堪屯兵
東燕以拒勒冬十月勒與劉靈閻羆等七將帥衆三萬
冦魏郡汲郡頓丘百姓望風降附者五十餘壘皆假壘
主將軍都尉印綬簡其彊壯五萬為軍士其餘老弱安
堵如故軍無私掠百姓懐之劉淵僭稱尊號遣使授勒
持節平東大將軍校尉都督王如故己酉勒入冦鄴魏
郡太守王粹死之進冦趙郡殺冀州西部都尉馮沖攻
乞活赦亭田禋於中丘皆殺之
永嘉三年春三月淵授勒安東大將軍開府置左右長
史司馬從事中郎夏四月勒進軍攻鉅鹿常山殺二郡
守將陷冀州郡縣堡壁百餘衆至十餘萬集衣冠文物
别為君子營引趙郡張賔為謀主始署軍功曹以刁膺
張敬為股肱䕫安孔萇為爪牙支雄呼延莫王陽桃豹
逯明吳豫等為將帥使别將張斯率騎詣并州山北諸
郡縣說諸胡羯曉以安危諸胡懼勒威名多來降附秋
九月進軍常山分遣諸將攻中山博陵髙陽諸縣降者
數萬人晉安北將軍王浚遣天水將軍祁𢎞帥鮮卑叚
務勿塵等十餘萬騎來討大敗勒於飛龍山死者萬餘
勒退屯黎陽浚因分遣諸將攻諸未下及叛者降三十
餘壁置守宰以撫之冬十一月勒冦信都陷長樂殺冀
州刺史安北將軍王斌因屠黎陽王浚自領冀州詔車
騎將軍王堪北中郎將裴憲自洛陽帥衆討勒勒燒營
并粮迴軍拒之次于黄牛壘魏郡太守劉矩以郡降勒
冀州郡縣百餘壁皆陷没勒使矩統其壘衆為中軍左
翼勒至黎陽裴憲棄軍奔淮南王堪退保倉垣十二月
淵授勒鎮東大將軍封汲郡公持節都督王如故勒固
讓公不受與閻羆攻暏圈苑市二壘皆陷之羆中流矢
死勒并統其衆潛自石橋濟河攻陷白馬坑男女三千
餘口乙亥夜洛陽有白氣如帶自地升天南北各二十
丈
永嘉四年春正月王彌以三千衆會勒攻冦徐豫兖州
二月勒東襲鄄城兖州刺史袁孚戰敗為其部下所殺
因攻倉垣襲陷白馬殺車騎將軍王堪遂北濟河攻冀
州廣宗清河平原陽平諸郡民從之者九萬餘口夏五
月勒冦汲郡執汲郡太守胡寵復南濟河滎陽太守裴
純奔建康六月幽并司冀秦雍等六州大蝗食草木牛
馬毛皆盡秋七月劉聰圍河内太守裴整勒率騎會之
攻冠軍將軍梁巨于武徳懐帝遣征虜將軍宋抽救巨
勒留諸將守武徳與平北大將軍王桑逆擊巨于長陵
巨懼請降勒勿許巨踰城遁走為軍士所執勒馳如武
徳坑降卒萬餘數梁巨罪而殺之王師退還河北諸堡
壁大震皆請降送任九月河内人樂仰執裴整叛降於
勒時劉淵死劉聰即位授勒征東大將軍并州刺史汲
郡公持節開府都督校尉王如故勒固辭將軍乃止冬
十月漢河内王劉粲始安王劉曜及王彌率衆四萬攻
洛陽勒留長史刁膺統步卒九萬徙輜重于重門率輕
騎二萬會粲等于大陽敗晉監軍裴邈于澠池長驅入
洛川粲出轘轅掠梁陳汝潁間勒出成皐闗壬寅勒圍
陳留太守王讚于倉垣為讚所敗退走河北屯汶石津
壬子東海王司馬越羽檄徴天下兵帝謂使者曰為我
語諸征鎮若今日尚可救緩則無及矣既而莫有至者
勒攻陷襄城太守崔曠于繁昌殺之將至宛北攻幽州
幽州刺史王浚遣鮮卑叚文鴦帥騎救之退還河北浚
又遣别將王甲始帥遼西鮮卑萬餘騎敗勒於汶石津
勒乃燒船棄營引兵向柏門迎重門輜重合于石門濟
河攻豫州刺史馮嵩于陳郡不克引兵而北將趣南陽
時雍州流民京兆王如舉兵反于宛殺害令長自號大
將軍領司雍二州牧大掠漢沔長安侯脱馮翊嚴嶷南
安(一作/新平)龎寔等各起兵江淮間受聰官位各帥其黨攻
諸城鎮多殺令長以應之未幾衆至四五萬如等聞勒
之往懼遣衆一萬屯襄城拒勒勒擊敗之盡俘其衆進
至南陽遂屯宛北侯脱據宛王如據襄如素與脱不協
懼勒之攻襄遣使送珍寶車馬犒師結為兄弟勒亦假
其彊而納之乃説勒曰侯脱雖名漢臣其實漢賊如常
恐其來襲兄宜備之勒素怒脱貳已憚如唇齒故不攻
之及聞如言甚悦遂夜令三軍蓐食俟雞鳴而駕後出
者斬晨壓苑門攻之旬有二日而克嚴嶷率衆救脱至
則無及遂降于勒勒斬脱囚嶷送于平陽盡并其衆軍
勢彌盛南冦襄陽攻拔江西壘壁三十餘所留刁膺守
襄陽躬帥精騎三萬還攻王如憚如之盛遂趣襄城如
知之遣弟璃率騎二萬五千詐言犒師實欲襲勒勒逆
擊滅之復屯江西十一月東海王司馬越専權擅政懐
帝惡之乃詔征東大將軍青州刺史茍晞曰朕以不徳
戎車屢興上懼宗祖之累下愍兆庶之困當賴方岳為
國藩鎮公威振赫然梟斬藩桑走降喬朗魏植之徒復
以誅除豈非髙識明㫁朕用委成加以王彌石勒為社
稷之憂故有詔委統六州而公謙分小節稽違大命非
所謂與國同憂也今復遣詔便施檄六州協同大舉剪
除國難稱朕意焉晞得詔遂移檄諸征鎮州郡曰天步
艱險禍難殷流劉元海造逆于汾隂石世龍階亂于三
魏荐食畿甸覆喪鄴都結壘近郊仍震兖豫害二刺史
殺二都督郡守官長堙没數十百姓流離肝腦塗地晞
以虛薄負荷國重是以弭節海隅援枹曹衛猥被中詔
委以闗東督統諸軍欽承詔命剋今月二日當西濟黎
陽即日得滎陽太守丁嶷白事李惲陳午等救懐諸軍
與羯大戰皆見破散懐城已陷河内太守裴整為賊所
執宿衛闕乏天子蒙難宗廟之危甚于累卵承問之日
憂嘆累息晞以為先王選用明徳庸以章服所以藩固
王室無俾城壊是以舟檝不固齊桓責楚襄王逼狄晉
文致討夫翼奬王家勠(一作/宣)力帝室雖蹈湯火大義所
甘加諸方牧俱受榮寵義同畢力以報國恩晞雖不武
首啓秣馬裹戎糧以俟方鎮凡我同盟宜同赴救顯立
名節在此行矣勒得移檄乃大怒曰誓不與此賊共生
天壤間也十二月勒遣别將曹嶷破琅邪北攻齊地茍
純閉城自守嶷衆轉盛連營數十里茍晞還登城望之
乃有懼色與嶷連戰嶷輒破敗後簡精鋭與嶷大戰㑹
大風揚塵晞遂敗績棄城夜走嶷追至東山部衆皆降
于嶷晞單騎奔髙平收邸閣召募得數千餘人
永嘉五年春正月勒謀據江漢右長史張賔以為不可
勸勒北還勒弗從以賔為參軍都尉領記室位次司馬
専居中總事懐帝慮勒南冦使王導率衆討勒勒軍糧
不繼死疫太半納張賔之䇿乃焚輜重裹糧卷甲渡沔
癸酉轉冦江夏江夏太守楊岠(一作/岷)棄郡奔武昌勒因
進攻夏口晉明威將軍朱伺鐵面自衛以弩的射勒大
帥數人皆被殺軍士並以磊石弓箭如雨所向摧破勒
衆抛船上岸於水邊作陳逐水上下以邀伺軍伺身被
數十箭氣色不變諸將尋至勒兵崩退皆棄船投
水死者百數勒還長沙伺追至蒲圻不及而返二月勒
北冦新蔡殺新蔡王確於南頓朗陵公何襲廣陵公陳
軫上黨太守羊綜廣平太守邵肇等率衆降勒進陷許
昌殺平東將軍王康又攻汝南汝南王祐奔建康夏四
月戊子太傅東海王越率洛陽之衆二十餘萬討勒越
薨于軍軍人推太尉王衍為主率衆東下勒輕騎追之
及於東郡苦縣甯平城衍遣將軍錢端出兵拒勒為勒
所敗端死衍軍大潰于是數十萬衆勒分騎圍而射之
相踐如山王公士庶死者十餘萬無一人得免者遂執
衍及襄陽王範任城王濟武陵王澹澹子散騎常侍哀
王喆西河王喜新野王劭梁懐王禧(一無/懐字)齊王超吏部
尚書劉望廷尉諸葛銓尚書鄭豫豫州刺史劉喬太𫝊
長史庾凱等坐之幕下問以晉故衍具陳禍敗之由云
計不在已且自言少無宦情不豫世事因勸勒稱尊號
冀以自免勒曰君少壯登朝名蓋四海身居重任何得
言無宦情耶破壊天下非君而誰命左右扶出衆人畏
死多自陳説獨襄陽王範神色儼然意氣自若顧呵之
曰今日之事何復紛紜勒甚竒之謂孔萇曰吾行天下
多矣未嘗見此輩人當可存乎萇曰彼皆晉之王公終
不為吾用勒曰雖然要不可加以鋒刃於是引諸王公
卿士於外夜使人排牆填殺之剖越柩焚其屍曰此人
亂天下吾為天下報之故焚其骨以告天地王彌弟璋
焚其餘衆并食之左衛將軍何倫右衛將軍李惲聞越
之死秘不發喪奉越妃裴氏及世子毗出自洛陽從者
傾城所經暴掠勒逆毗於洧倉軍復大潰執毗及宗室
四十八王并公卿士皆斬之何倫奔下邳李惲殺妻子
奔廣宗裴妃為人所掠賣於吳氏乆之渡江六月癸未
勒率精騎三萬入自成皐闗會劉曜王彌同冦洛陽晉
師屢敗死者甚衆洛陽遂空勒引兵還時有田六出者
愍懐太子妃王氏進賢侍兒也勒掠進賢渡孟津欲妻
之進賢罵曰我皇太子婦司徒公女義不為逆胡所辱
胡羌小子敢干我乎言畢投河六出曰大既有之小亦
宜然復投河中劉聰署勒征東大將軍幽州牧并州刺
史勒固辭不受秋七月平陽李洪聚衆數千壘于舞陽
茍晞假洪雍州刺史勒進冦穀陽殺冠軍將軍王滋九
月勒攻王讚於陽夏擒之以為從事中郎癸亥襲破陽
夏至于䝉縣執大將軍茍晞及豫章王端鎖晞頸以為
左司馬河東太守鄧攸時亦被擒勒宿忌諸官長二千
石聞攸在營馳召將殺之攸至門門幹乃攸為郎時幹
識攸攸求紙筆作辭幹候勒和悦致之勒重其辭乃命
勿殺長史張賔先與攸比舍重攸名操因稱攸於勒勒
召至幕下與語悦之以為參軍給車馬勒每東征西伐
置攸車營中勒夜禁火犯之者死攸與胡隣轂胡夜失
火燒車吏按問胡乃誣攸攸度不可與爭遂對以弟婦
散發温酒為辭勒赦之既而胡人深感自縳詣勒以明
攸而隂遺攸馬驢諸胡莫不歎息宗敬之及勒過泗水
乃斫壊車以牛馬負妻子而逃勒與王彌外相親而内
相忌彌納劉暾之説將先誅勒東王青州乃為書使暾
徴其將曹嶷於齊且邀勒共向青州暾至東阿為勒遊
騎所獲得彌所與嶷書潛殺暾而彌不知㑹彌將髙梁
徐邈輒引所部兵去彌兵漸弱及聞勒獲晞彌心惡之
偽卑辭使賀勒曰公獲茍晞而赦之何其神也使晞為
公左彌為公右天下不足定也勒謂張賔曰王彌位重
而言卑恐其遂成前狗意也賔曰觀王公有青州之心
桑梓本邦固人情之所樂明公獨無并州之思乎王公
遲迴未發者懼明公踵其後已有規明公之志但未獲
便爾今不圖之恐曹嶷復至共為羽翼後雖悔之其何
所及邈等既去軍勢稍弱觀其控御之懐猶盛可誘而
滅之也勒從之時勒與乞活陳午相攻于蓬闗彌亦與
劉瑞相持甚急彌請救于勒勒未之許張賔進曰明公
常恐不得王公之便今天以王公授我矣陳午小豎何
能為冦王公人傑將為我害當早除之勒因迴軍擊瑞
斬之彌大悦謂勒深心推奉不復相疑勒引師攻陳午
於魯口(一作/肥澤)午司馬上黨李頭説勒曰公天生神武當
平定四海四海士庶皆仰屬明公望濟於塗炭有與公
爭天下者公不早圖之而返攻我曹流人我曹鄉黨終
當奉戴何遽見逼乎勒心然之詰朝引退乃問計於張
賔賔曰英雄不並立宜早除之冬十月勒詭請王彌讌
於已營彌將行長史張嵩諫曰石公卑甚言甘不可信
也願公勿往自可保固恐有専諸孫峻之禍及爾彌曰
石勒一豎子爾何能為也不聴遂入酒酣勒手斬彌而
并其衆啓聰稱彌叛逆之狀聰大怒遣使讓勒専害公
輔有無君之心然猶加勒鎮東大將軍督并幽二州諸
軍事領并州刺史持節征討都督校尉開府幽州牧公
如故時將軍郭黒畧獲天竺沙門佛圖澄以其有道術
甚尊重之畧毎從征伐豫剋勝負勒疑而問曰孤不覺
卿有出衆智謀而毎知軍行吉凶何也畧曰將軍天挺
神武幽靈所助有一沙門智術非常云將軍當畧有區
夏已應為師臣前後所白皆其言也勒喜曰天賜吾也
遂召見之問曰佛道有何靈驗澄知勒不逹深理正可
以道術為徴言曰至道雖逺亦可以近事為證即取鉢
盛水燒香呪之須㬰鉢中生青蓮花光彩曜日勒遂信
服澄因進曰夫王者徳化洽於宇内則四靈表瑞政敝
道消則彗孛見于上恒象著見休咎隨行斯乃古今之
常徴天人之明誡也勒于是敬信甚篤茍晞王讚潛謀
叛勒勒遂攻陽夏滅王讚馳襲䝉城執茍晞及弟純月
餘殺之以將軍左伏肅為前鋒都尉十一月勒引兵攻
掠豫州諸郡臨江而還屯于葛陂降諸夷楚署將軍二
千石以下税其義穀以供軍士初勒被鬻平原與母王
氏相失劉琨得之至是遣長史張儒并其従子虎送之
于勒因遺勒書曰將軍誕稟雄姿勇畧自然大呼于紛
擾之中奮臂於駭亂之際發迹河朔席捲兖豫飲馬江
淮折衝漢沔自古名將未足為諭所以攻城而不有其
民畧地而不有其土聚徒百萬而莫為己用翕爾雲合
忽復星散周流天下而無容足之地百戰百勝而無尺
寸之功將軍豈知其然乎存亡決在得主成敗要在所
附得主則為義兵附逆則為賊衆義兵雖敗而功業必
成賊衆雖剋而終必殄滅者也昔赤眉盛于東海黄巾
連帶三州張昌李辰僭逆荆豫或擁衆百萬横逸宇宙
所以一旦敗亡正以兵出無名聚而為亂劉聰父子戎
狄凡才乗釁肆毒冦虐人神殺父害弟偷竊位號自古
及今豈有聰比而可以正天下者乎見將軍明鑒灼然
所宜懸了者也況附聰之弊漸以彰著資財不為己用
名位不可得守有若晨霜秋露雰霧之氣雖朝凝而夕
消暫見而尋没也今將軍附賊而望為民主不亦難乎
將軍以天挺之資(一作/質)威振宇内擇有徳而推崇隨時
望而歸之勲義堂堂長享遐貴背聰則禍除向主則福
至採納往誨翻然改圖天下不足定螘冦不足掃成敗
之數有似呼吸吹之則寒嘘之則温今相授侍中持節
車騎大將軍領䕶匈奴中郎將襄城郡公總内外之任
兼華戎之號顯封大郡以表殊能將軍其受之副逺近
之望自古以來誠無戎人而為帝王者至于名臣建功
業者則有之矣今之遲想蓋以天下大亂當須雄才遙
聞將軍攻城野戰合于神機雖不視兵書闇與孫吳同
契所謂生而知之者上學而知之者次但得精騎五千
以將軍之才何向不摧至心實事皆張儒口陳(一作/所具)勒
得書報琨曰事功殊途非腐儒所聞君當效(一作/逞)節本
朝吾自夷難為效遺琨名馬珍寶厚禮其使謝而絶之
是年勒復置雍州
永嘉六年春二月勒于葛陂繕宇室課農造舟將攻建
康會大雨厯三月不止勒軍中饑疫死者大半時前趙
嘉平二年也晉帝使諸將率江南之衆大集夀春以鎮
東長史紀瞻為揚威將軍都督諸軍討勒汝隂王熈為
勒所害三月癸丑鎮東大將軍琅邪王睿上尚書檄四
方以討勒檄書朝夕繼至勒集將佐議之右長史刁膺
請先送欵于帝(一作/睿)求掃平河朔以自贖俟其軍退徐
更圖之勒愀然長嘯中堅將軍䕫安勸勒就髙避水勒
曰將軍何怯乎孔萇支雄等三十餘人進曰及吳軍未
集萇等請各將三百步卒乗船三十餘道夜攻(一作/登)夀
春斬吳將頭據城食粟要以今年破丹陽定江南盡生
縛取司馬家兒輩勒笑曰是勇將之計也各賜鎧馬一
匹顧謂張賔曰於君意何如賔曰將軍攻陷京師囚執
天子殺害王公妻畧妃主擢將軍之髮不足以數將軍
之罪奈何復還相臣奉乎去年既誅王彌不宜來此營
建今天降霖雨于數百里中示將軍不應留此也鄴有
三臺之固西接平陽山河四塞有喉衿之勢宜北徙據
之伐叛懐服經營河朔河朔既定天下無處將軍之右
者矣晉之保夀春懼將軍往擊之爾彼卒聞迴軍必欣
于敵去喜於自全何暇追襲吾後為吾不利耶將軍宜
使輜重從北道先發將軍引大軍向夀春輜重既逺大
軍徐還何憂進退無地乎勒攘袂鼓髯曰張君計是也
責刁膺曰君共相輔佐當規成功業如何忽忽便相勸
孤降此計應斬然素知君怯特相宥爾於是黜膺為將
軍擢賔為右長史加中壘將軍號曰右侯勒引兵發葛
陂還河北過枋頭枋頭人夜欲斫營佛圖澄謂郭黑畧
曰須㬰賊至可令公知果如其言有備不敗勒遣石虎
率騎二千向夀春遇晉運船獲米布數十艘將士爭取
之不復設備晉伏兵大發為紀瞻敗于巨靈口赴水死
者五百餘人追奔百里前及勒軍軍中振擾謂王師大
至勒結陣待之瞻懼有伏兵不敢進擊退保夀春夏六
月勒自葛陂北行所過路次皆堅壁清野虜掠無獲軍
中大饑士卒相食行至東燕聞汲郡向冰聚衆數千壁
于枋頭勒將於棘津北渡恐冰邀之集諸將問計張賔
曰如聞冰船盡在瀆中未上枋内可簡壯勇者千人詭
道潛渡襲其船以濟大軍大軍既濟冰必可擒也勒從
之秋七月使支雄孔萇等自汶石津縳筏潛渡取其船
勒引兵自酸棗向棘津濟河冰聞勒軍至始欲内其船
會雄等已渡屯其壘門下船三十餘艘以濟其軍令主
簿鮮于豐挑戰設三伏以待之冰怒乃出軍將戰三伏
齊發夾擊攻之大破冰軍得其資儲軍勢復振遂長驅
至鄴晉并州刺史振威將軍劉琨(字越/石)以兄子北中郎
將劉演鎮鄴口勒既濟河演保三臺以自固演部將臨
深牟穆等率衆數萬降勒勒諸將佐議欲都鄴將攻取
三臺以據之張賔曰劉演雖弱衆猶數千三臺險固急
而攻之未易猝拔舍而去之彼將自潰方今王彭祖劉
越石公之勁敵也宜及其未有備密規進據罕城廣運
糧儲西稟平陽掃定并冀桓文之業可以濟也且天下
鼎沸戰爭方始明公雖擁精兵遊行覊旅人無定志非
所以保萬全制四方也夫得地者昌失地者亡邯鄲襄
國趙之舊都依山憑險形勝之國可擇此二邑而都之
然後命將四出授以竒畧推亡固存兼弱攻昧則羣凶
可除王業可圖矣勒曰右侯之計是也遂進據襄國賔
復言於勒曰今我都此越石彭祖所深忌也恐城塹未
固資儲未廣二冦交至送死于我聞廣平諸縣秋稼大
成可分遣諸將收掠野穀且遣使至平陽具陳鎮此之
意勒然之于是上表劉聰分命諸將攻冀州郡縣壁壘
多降運糧以輸襄國先是勒為郭敬客時襄國有謠曰
革在左力在右讓去言或入口至是勒始都之秋七月
劉聰署勒使持節散騎常侍都督冀幽并營四州雜夷
征討諸軍事冀州牧進封本國上黨郡公食邑五萬户
開府幽州牧東夷校尉如故冬十二月廣平游綸張豺
擁衆數萬受冀州刺史王浚假署保據苑鄉勒使䕫安
支雄等七將攻之破其外壘浚遣督䕶王昌中山太守
阮豹率遼西公鮮卑務塵世子叚疾陸眷(疾陸二字/一作就六)與
眷弟匹磾文鴦從弟末杯部衆五萬餘攻勒於襄國時
城隍未修乃于襄國築隔城重柵設鄣以待之疾陸眷
屯於渚陽勒分遣諸將連出挑戰頻為疾陸眷所敗勒
走南陽復帥衆攻冀州疾陸眷大造攻具將以攻勒勒
聞之甚懼顧謂諸將佐曰今城塹未固糧儲不多冦來
轉逼彼衆我寡恐攻圍不解外無救援内糧罄絶縦孫
吳重生不能固也吾將簡練將士大陳于野與之決戰
何如諸將皆曰宜固守以疲冦彼師老自退追而擊之
蔑不剋矣勒顧謂張賔孔萇曰君以為何如賔萇俱曰
聞疾陸眷剋來月上旬送死攻北城彼大衆逺來戰鬬
連日謂我軍勢寡弱不敢出戰意必懈怠今鮮卑之種
叚氏最為勇悍而末杯尤甚其卒之精鋭悉在末杯所
可且勿出戰示之以弱速鑿北壘為突門二十餘道候
賊來至列守未定出其不意直衝杯帳敵必震煌計不
及設所謂迅雷不及掩耳破之必矣末杯既奔餘自摧
散擒末杯之後彭祖可指辰而定也勒笑而納之即以
孔萇為攻戰都督造突門于北城既而疾陸眷攻城勒
登城望之見其將士或釋仗而寢乃命孔萇督鋭卒自
突門出擊之鼔譟于城上以助其勢萇攻末杯帳不能
克而退勒懼問于佛圖澄澄曰昨日寺鈴鳴云明旦食
時當擒末杯勒登城視末杯軍不見前後失色曰軍行
地傾杯豈可獲是公安我辭爾更遣䕫安問澄澄曰已
獲杯矣未幾末杯逐北入其壘門伏兵俱出遂生擒之
疾陸眷等衆皆奔散萇乗勝追擊枕尸三十餘里獲鎧
馬五千疋疾陸眷收其餘衆還屯渚陽勒質末杯遣間
使求和于疾陸眷疾陸眷許之文鴦諫曰今以末杯一
人之故而縦垂亡之虜得無為王彭祖所怨且有後憂
必不可許疾陸眷不從送鎧馬二百五十疋金銀各一
簏并以末杯三弟為質而請末杯諸將並勸勒殺末杯
以挫之勒曰不然遼西鮮卑健國也與我素無怨讐為
王浚所使爾今殺一人而結怨一國非計也歸之必深
徳我不復為浚用矣乃納其質厚以金帛報之遣虎與
疾陸眷盟于渚陽結為兄弟疾陸眷等引歸王昌等不
能獨留亦引兵還薊勒召末杯與之讌飲誓為父子署
為使持節安北將軍北平公時佛圖澄力勸勒遣杯還
遼西杯感勒厚恩在塗日南向而拜者三由是叚氏專
心附勒王浚之勢遂衰游綸張豺請降稱藩勒將襲幽
州務養將士權宜許之皆署為將軍遣衆㓂信都殺冀
州刺史王象王浚復以邵舉行冀州刺史保信都又遣
天水將軍祁𢎞討勒及于廣宗時大霧四塞𢎞引軍就
道卒與勒遇為勒所殺勒遣㕘軍閻宗獻捷於劉聰使
王述煮鹽於角飛城是年青州臨淄城中有阿育王寺
其形像露盤在深林巨樹下佛圖澄知之令人往取入
地二十餘丈獲之遂大興佛事
　
　
　
　
　
　
　
　
　十六國春秋卷十一
欽定四庫全書
　十六國春秋卷十二
後趙録二
　　石勒中
晉愍帝建興元年夏四月勒使虎攻鄴三臺鄴潰北中
郎將劉演奔廩丘劉琨遂以演為兖州刺史鎮廩丘將
軍謝胥田青郎牧等率三臺流民皆降于勒勒以桃豹
為魏郡太守撫之勒襲苑鄉執游綸以為主簿攻龍驤
將軍乞活李惲於上白惲敗死之將坑其降卒見郭敬
而識之署上將軍悉免降人配之王浚復以烏丸薄盛
為青州刺史使棗嵩督諸軍屯易水召叚疾陸眷欲與
之共擊勒疾陸眷不至浚重賂魏穆帝(諱猗盧時晉封/為代公大單于)
共討疾陸眷穆帝遣子六修將兵會之為疾陸眷所敗
五月勒使孔萇擊定陵殺兖州刺史田徽青州刺史薄
盛執渤海太守劉既率户五千降勒山東郡縣相繼為
勒所取劉聰授勒侍中征東大將軍餘如故拜勒母王
氏為上黨國太夫人妻劉氏上黨國夫人章綬首飾一
同王妃叚末杯任弟亡歸遼西勒大怒所經令尉皆殺
之烏丸審廣漸裳郝襲背王浚密遣使來附勒厚加撫
納司冀漸寧人始租賦立太學簡明經善書吏署為文
學掾選將佐子弟三百人教之勒謂張賔曰鄴魏之舊
都吾將營建既風俗殷雜須賢望以綏之誰可任者賔
曰晉故東萊太守南陽趙彭忠亮篤敏有佐時良幹將
軍若任之必能允副神規勒于是徴拜彭為魏郡太守
彭至入見泣而辭曰臣往曽䇿名晉室食其禄矣犬馬
戀主切不敢忘誠知晉之宗廟鞠為茂草亦猶洪川東
逝往而不返明公應符受命可謂攀龍之㑹但受人之
榮復事二姓臣志所不為爾豈惟愚臣之狷志恐亦明
公之所不許有死而已未敢聞命若賜臣餘年全臣一
介之願者明公大造也勒黙然張賔進曰自將軍神旗
所經衣冠之士靡不變節未有能以大義進退者至如
此賢以將軍為髙祖自擬為四公所謂君臣相知此亦
足成將軍不世之髙何必吏之勒大悦曰右侯之言得
孤心矣于是賜安車駟馬養以禄秩辟其子明為㕘軍
勒以虎為征虜將軍魏郡太守代桃豹鎮鄴三臺虎簒
奪之萌兆于此矣冬十一月幽州牧王浚以其父字處
道自謂應當塗髙之䜟謀稱尊號前渤海太守劉亮北
海太守王摶司空掾髙柔切諫浚皆殺之燕國霍原志
節清髙屢辭徴辟浚以尊號事問之原不答浚誣原與
羣盜通殺而梟其首於是士民駭怨而浚矜豪日甚不
親政事所任皆苛刻小人棗嵩朱碩貪横尤甚北州童
謠曰府中赫赫朱丘伯十囊五囊入棗郎又幽州童謠
曰幽州城門似藏户中有伏尸王彭祖浚始者惟恃鮮
卑烏丸以為强既而皆叛加以亢旱災蝗士卒衰弱勒
欲襲之未知虚實將遣使覘之㕘佐皆曰宜如羊祜與
陸抗故事致書相聞時張賔有疾勒就謀之賔曰王浚
假三部之力稱制南面雖曰晉藩實懐僭逆之志必思
恊英雄圖濟事業將軍威聲振于海内去就為存亡所
在為輕重浚之欲得將軍猶楚之欲招韓信也今以將
軍之威權譎遣使無誠欵之形脱生猜疑圖之兆露後
雖竒畧無所設也夫立大事者必先為之卑當稱藩推
奉尚恐未信羊陸之事臣未見其可勒曰善十二月勒
遣舍人王子春董筆等多齎珍寶偽卑辭推奉浚為天
子曰勒本小胡出自戎裔值晉綱弛馭海内饑亂流離
屯厄竄命冀州竊相保聚以救性命今晉祚淪夷逺播
吳會中原無主蒼生無繫伏惟明公殿下州鄉貴望四
海所宗為帝王者非公復誰勒所以捐軀命興義兵誅
討暴亂者正為明公驅除爾伏願明公殿下應天順人
踐登皇祚勒奉戴明公如天地父母明公察勒微心亦
當慈盼如子也又遺尚書棗嵩書而厚賂之浚以疾陸
眷新叛士民多棄已去聞勒之附己甚喜謂子春等曰
石公一時英武據趙舊都成鼎峙之勢何為稱藩于孤
其可信乎子春對曰石將軍英才儁拔士馬雄盛實如
聖㫖仰惟明公中州貴望累葉重光出鎮藩嶽威振八
表固以胡越欽風戎夷歌徳豈惟區區小府而敢不歛
衽神闕者乎昔陳嬰豈其鄙王而不王韓信薄帝而不
帝哉誠以帝王不可以智力爭故也石將軍之擬明公
猶隂精之比太陽江河之比洪海爾項藉子陽覆車不
逺是石將軍之明鑒所以逺過於人也明公又何怪乎
且自非世族為輔佐名臣則有之矣未有為帝王者也
石將軍非惡帝王不為而讓于明公也顧以帝王自有
厯數非智力之所取雖强取之必不為天人之所許爾
願明公勿疑浚大悦封子春等為列侯遣使報勒答以
方物浚司馬游統時鎮范陽叛浚隂馳使降勒勒斬其
使送於浚以表誠實浚雖不罪統益信勒為忠誠不復
設備
建興二年春正月壬辰王子春等與王浚使者至襄國
勒命匿勁卒精甲虚府羸師以示之北面拜使而受浚
書浚遺勒麈尾勒陽不敢執懸之于壁朝夕拜之曰我
不得見王公見王公所賜如見王公也復遣董肇奉表
於浚期以三月中旬親詣幽州奉上尊號亦修箋於棗
嵩乞并州牧廣平公以見必信之誠也勒將圖浚引子
春問之子春曰幽州去歳大水人不粒食浚積穀百萬
不能贍恤刑政苛酷賦役殷煩賊害賢良誅斥諫士下
不堪命流叛畧盡鮮卑烏丸離貳于外棗嵩田矯貪暴
于内人情沮擾甲士羸弊而浚猶置立臺閣布列百官
自言漢髙魏武不足為比又幽州謠怪特甚聞者莫不
為之寒心浚意氣自若曽無懼容此亡期之至也勒撫
几笑曰王彭祖真可擒也浚使者還幽州具陳勒形勢
寡弱欵誠無二浚大悦以勒為信然日益驕怠不復設
備二月勒募(一作/纂)兵戒期將襲王浚懼劉琨及鮮卑烏
丸為其後患猶豫未發張賔進曰夫襲敵國當出其不
意今軍嚴經日而不行者豈顧有三方之慮乎勒曰然
為之奈何賔曰彭祖之據幽州惟仗三部今皆離叛還
為冦讐此則外無聲援以抗我也幽州饑儉人皆蔬食
衆叛親離甲旅寡弱此則内無彊兵以禦我也況三方
勇智無及將軍者若大軍在郊必土崩瓦解今三方未
靖且彼未謂將軍便能懸軍千里以取幽州也輕軍往
返不出二旬縦使三方有動勢足旋趾(一云比其謀議/出師吾已還矣)
且劉琨王浚雖同名晉藩實為仇敵若修箋于琨送質
請和琨必喜我之服快浚之亡終不救浚而襲我也用
兵貴神速勿後時也勒曰吾所未了右侯已了吾復何
疑于是輕騎襲幽州以火宵行至於柏人殺主簿游綸
以其兄統在范陽恐洩軍謀故也遣張慮奉牋於劉琨
自陳罪過深重請討浚以自效琨既素疾浚大悦乃移
檄州郡稱已與代公(猗盧/也)方謀討勒勒走伏無地求拔
幽都效善將來今當便遣六修(猗盧/子)南襲平陽除僭偽
之逆𩔖降知死之逋羯順天副民翼戴皇家斯乃曩年
積誠靈祐之所致也其聴所請受任通和三月勒軍至
易水浚督䕶孫緯疑其詐馳白浚將引軍拒勒游統禁
之浚不聴使勒直前將佐咸曰勒貪而無信必有詐計
請出擊之浚怒曰石公來正欲奉戴我爾敢言擊者斬
衆遂不敢復諫乃盛張設以待勒壬申勒晨至薊叱門
者開門猶疑有伏兵先驅牛羊數千頭聲言上禮實欲
填諸街巷使兵不得發浚始懼或坐或起勒既入城便
縦兵大掠左右復請禦之浚猶不許及勒登㕔事浚乃
走出堂皇勒衆執以見勒召浚妻與之並坐立浚于前
浚罵曰胡奴調汝公何凶逆如此勒使徐光讓之曰君
位冠元台爵列上公據幽都驍悍之國跨全燕突騎之
鄉手握强兵坐觀京師傾覆曽不救援乃欲自尊為天
子非凶逆乎又專任姦暴殺害忠良肆情縦欲毒徧燕
壤自貽于此誰之罪也并責以百姓餒乏積粟五十萬
斛而不振給遂使别將王洛生以五百騎先送浚于襄
國浚自投于水束而出之收浚麾下精兵萬人盡坑之
焚燒宫殿停薊二日孫緯率衆遮擊勒僅而得免分遣
流民各還桑梓擢荀綽裴憲等官資給車服數朱碩棗
嵩田矯等以納賄亂政為幽州患責游統以不忠所事
皆斬之遷烏丸審廣漸裳郝襲靳市等於襄國署晉尚
書燕國劉翰為寧朔將軍行幽州刺史戍薊置守宰以
撫之劉翰不欲從勒乃奔叚疋磾勒還襄國斬浚于市
浚不為之屈大罵而死遣東曹掾傅遘兼左長史封王
浚首獻捷于劉聰聰以平幽州之勲遣使人栁純持節
署勒大都督督陜東諸軍事驃騎大將軍東單于侍中
使持節開府校尉二州牧公如故加金鉦黄鉞前後鼓
吹二部増封十二郡勒固辭受二郡而已勒封左長史
張敬等十一人為伯子侯文武進位有差夏襄國大饑
穀二升直銀一斤肉一斤直銀一兩秋九月支雄攻北
中郎將劉演於廩丘為演所敗演將軍韓𢎞潘良襲頓
丘克之斬勒所署太守邵攀支雄追擊𢎞等殺潘良于
廩丘冬十月劉琨遣樂平太守焦球攻勒常山斬太守
邢泰琨司馬温嶠西討山胡勒將逯明要之敗嶠於潞
城勒以幽冀漸平始命州郡閲實人户口每户出帛二
疋穀二斛勒將陳午以浚儀叛勒逯明攻甯黑於荏平
降之因破東燕酸棗而還徙降人二萬餘户于襄國
建興三年秋七月勒使將軍葛薄冦陷濮陽殺太守韓
𢎞九月劉聰使大鴻臚范龕持節策命勒賜以弓矢加
崇為陜東伯得専征伐拜封刺史將軍守宰列侯歳盡
集上署勒長子興為上黨國世子加翼軍將軍為驃騎
副貳劉琨遣王旦攻中山逐勒所署太守秦固勒將劉
勔拒之旦敗勔執之於望都闗
建興四年夏四月勒襲浚假署綏節將軍邵續於樂陵
續盡衆逆戰敗走以孤危無援權附於勒勒以續子乂
為都䕶既而浚所假署渤海太守東萊劉𦙍棄郡依續
謂續曰凡立大功必仗大義君晉之忠臣奈何從賊以
自汚乎夫田單包胥齊楚之小吏爾猶能存已滅之邦
全喪敗之國今將軍仗精鋭之衆居全盛之勢如何墜
將成之功于一簣委忠信之人于豺狼乎且項羽袁紹
非不强也髙祖縞冠人應如響曹公奉帝而諸侯綏穆
何者葢順逆之理殊自然之數定也況凶人惡𩔖屯結
無賴雖有吞噬之威終有庖宰之患而欲托根結援無
乃殆哉續曰若如君言計將安出𦙍曰琅邪王以聖徳
欽明創基江左中興之隆可企踵而待今為將軍計莫
若抗大順以激義士之心奉忠正以勵軍人之志夫機
事在密時至難違存亡廢興在此舉矣會叚匹磾在薊
以書邀續同歸江東續從之其下皆曰今棄勒歸匹磾
其如乂何續泣曰我出身為國豈得顧子而為叛臣哉
殺異議者數人遣劉𦙍還江東舉兵叛勒勒聞之大怒
殺乂遣兵圍續續懼求救于匹磾磾遣弟文鴦救之文
鴦未至勒已率八千騎圍續勒素畏鮮卑及聞文鴦至
乃棄攻具東走續與文鴦追勒至安陵不及虜勒所署
官并驅三千餘家又遣騎人散勒北邊掠常山二千餘
家勒大敗而還章武人王脊起兵于科斗壘擾亂勒河
間渤海諸郡南和令趙領等率廣川渤海千餘家背勒
歸之勒以揚武將軍張夷為河間太守㕘軍臨深為渤
海太守各率步騎三千以鎮撫之使長樂太守程遐屯
于昌亭為之聲援徙平原烏丸展廣劉哆等部落三萬
餘户于襄國使虎襲乞活王平于梁城敗績而歸五月
劉琨將討勒復以劉演為輔國將軍魏郡太守領勇士
千餘人行北中郎將兖州刺史鎮廩丘勒率衆攻之演
出拒戰勒退支雄逯明擊甯黑于東武陽陷之黑赴河
而死徙其衆萬餘于襄國虎圍劉演于廩丘演求救于
邵續續使文鴦救演虎退至盧闗津以避之文鴦弗能
進屯于景亭兖豫豪右張平等起兵救演虎夜棄營設
伏於外揚聲將歸河北平等以為信然入于空營虎迴
擊敗之廩丘陷没演奔文鴦軍獲演弟啓送于襄國勒
以琨撫存其母徳之賜啓田宅令儒官授之以經六月
大蝗食百草無遺秋七月河東平陽大蝗中山常山尤
甚中山丁零翟鼠叛勒攻中山常山勒率騎討之獲其
母妻而還鼠保子胥闗遂奔代郡冬十月勒攻樂平太
守韓據于坫城據請救於劉琨琨自以士衆新合欲因
其鋭氣討勒將軍姬澹衛雄諫曰此雖晉民乆淪異域
未習明公之威信難以法御恐其難用今内收鮮卑之
餘穀外抄胡賊之牛羊且閉闗守險務農息兵待其服
化感義然後用武則功可立也琨不從悉發其衆命姬
澹率步騎二萬為前驅琨屯廣牧為之聲援勒聞澹至
將逆擊之或諫曰澹兵馬精盛其鋒不可當不若且引
兵避之深溝髙壘以挫其鋭攻守勢殊必獲萬全勒曰
澹大衆逺來體疲力竭犬羊烏合號令不齊可一戰而
擒之何强之有今冦敵垂至胡可捨去大軍一動豈易
中還若澹乗我之退而追逼之顧逃潰不暇焉得深溝
髙壘乎此為不戰而自滅亡之道也立斬諫者以孔萇
為前鋒都督令三軍後出者斬勒先據險要設疑兵于
山上前分二伏出輕騎與澹戰偽為不勝收衆而北澹
縦兵追之入于伏中前後伏發遂夾擊之澹軍大敗獲
鎧馬萬計澹帥千餘騎奔代郡韓據棄城奔劉琨并土
震駭十一月司空長史李𢎞以并州降勒劉琨進退失
據不知所為叚匹磾遣信邀之己未琨率衆従飛狐奔
叚匹磾勒分徙陽曲樂平户于襄國置守宰而還孔萇
追姬澹于桑乾至于代郡殺之十二月勒遣兼長史張
敷獻捷于劉聰勒征樂平南和令趙領復合廣川平原
渤海河間數千户奔于邵續勒攻下冀州諸縣以右司
馬程遐為寧朔將軍監冀州七郡諸軍事司冀并兖州
流民數萬户在遼西迭相招引民不安業孔萇等攻馬
嚴馮䐗乆而不下勒問計于張賔賔曰馮䐗等本非明
公之深仇遼西流民皆有戀本之思今宜班師息甲差
選良牧守任之以龔遂之事不拘常制奉宣仁澤揚威
奮武則幽冀之冦可翹足而靜遼西流民將相率而至
矣勒曰右侯之計是也召萇等歸以武遂令李回為易
北督䕶振武將軍兼髙陽太守馬嚴士衆多李潛軍人
回先為潛府左長史素服回威徳多叛嚴歸之嚴以部
衆離二懼奔於幽州赴水而死馮䐗率衆降勒回徙居
易京流民降者歳常數千勒甚嘉之封回弋陽子邑三
百户加賔邑一千户進位前將軍固辭不受
晉元帝建武元年夏六月勒遣石虎圍祖逖於譙城晉
南中郎將王含遣㕘軍桓宣救之未至虎已為逖所敗
已巳帝𫝊檄天下曰逆賊石勒肆虐河朔逋誅厯載游
䰟縦逸復遣凶黨石虎犬羊之衆越河南渡縦其鴆毒
平西將軍祖逖帥衆討擊應時潰散今遣車騎將軍琅
邪王裒等九軍鋭卒三萬水陸四道徑造賊塲受逖節
度有能梟虎首者賞絹三千疋金五十斤封縣侯食邑
三千户又賊黨能梟送虎首封賞亦同之秋七月大旱
河朔大蝗初穿地而生二旬則化狀若蠶七八日而卧
四日蜕而飛彌亘百里唯不食三豆及麻并冀青雍等
四州尤甚勒又競取百姓禾時人謂之胡蝗虎濟自長
夀津冦陷梁國内史荀闔死之時劉琨與叚匹磾期共
討勒匹磾推琨為大都督㰱血載書檄其兄遼西公疾
陸眷及叔父涉復辰弟末杯等俱集襄國琨匹磾進屯
固安以會衆軍勒使㕘軍王續齎金寶遺末杯以間之
末杯既思有以報勒又忻于厚賂乃説辰眷等曰以父
兄而從子弟恥也且幸而有功匹磾獨收之吾屬何有
哉各引兵還琨匹磾遂以勢弱不能獨留亦退如薊邵
續使兄子濟攻勒渤海虜三千餘人八月劉聰將趙固
以洛陽歸晉恐勒襲之遣㕘軍髙少奉書推崇勒請師
討聰勒以大義讓之固深恚恨與郭黙攻掠河内汲郡
九月勒殺京兆太守華輯冬十月虎攻臨淮平原内史
劉遐棄郡走遐性果毅尤便弓馬開豁勇壯值天下亂
遂為塢主每擊賊率壯士陷堅摧鋒莫此當時方之飛
羽邵續深器異之以女妻焉壁于河濟之間遐妻驍果
有父風遐為虎所圍妻單將數騎拔遐出于萬衆之中
其後田防等欲為亂遐妻止之不従乃密起火燒營甲
仗多盡
太興元年春正月遼西公疾陸眷卒其子幼叔父截附
真自立為單于夏四月乙酉西平地震如雷叚末杯殺
截附真(紀事本末/作涉復辰)立忽跋隣為單于叚匹磾自幽州攻
末杯末杯率衆迎擊匹磾而敗走之匹磾奔還幽州太
尉劉琨子羣為末波所執末波厚禮之許以琨為幽州
刺史共結盟而襲匹磾密遣使齎羣書請琨為内應為
匹磾邏騎所得琨時屯故征北府小城不知也因來見
匹磾匹磾以羣書示琨曰意亦不疑公是以白公爾琨
曰與公同盟志奬王室仰憑威力庶雪國家之恥若兒
書密達亦終不以一子之故負公而忘義也匹磾雅重
琨初無害琨意將聴還屯中弟叔軍好學有智謀為匹
磾所信任謂匹磾曰吾胡夷爾所以能服晉人者畏吾
衆也今我骨肉搆禍是其良圖之日若有奉琨以起者
吾族盡矣匹磾遂留琨被拘經月其所署代郡太守辟
閭嵩與琨所署鴈門太守王據後將軍韓據左長史楊
橋等連謀密作攻具欲襲匹磾而韓據女為匹磾兒妾
聞其謀而告之匹磾於是執王據辟閭嵩及其徒黨悉
誅之㑹王敦密使匹磾殺琨匹磾又懼衆反已遂稱有
詔收琨琨聞敦使至謂其子曰處仲使來而不告我是
殺我也死生有命但恨讐恥不雪無以下見二親爾因
欷歔不能自勝匹磾稱詔遂縊殺之并殺其子姪四人
琨將佐相繼降勒末杯遣弟騎督擊匹磾於幽州匹磾
率其部衆數千將奔邵續勒將石越要之於鹽山大敗
之匹磾退保幽州越中流矢死勒為之屏樂三月贈越
平南將軍曹嶷據有青州五月叛漢歸晉又以建康懸
逺勢援不接懼勒襲之復遣使通和于勒勒授嶷東州
大將軍青州牧封琅邪公秋七月劉聰疾甚驛召勒為
大將軍録尚書事受遺詔輔政勒固辭乃止尋又遣使
持節署勒大將軍持節鉞都督侍中校尉幽冀二州牧
公如故増封十郡勒辭不受八月劉聰死子粲嗣位治
兵于上林將謀討勒大將軍靳準殺粲于平陽勒命張
敬率騎五千為前鋒討凖勒統精鋭五萬繼之進據襄
陵北原羌羯降者四萬餘落凖數挑戰勒堅壁以挫之
是時冀徐青三州大蝗冬十月劉曜自長安屯于蒲阪
復僭偽號署勒大司馬大將軍加九錫増封十郡并前
十三郡進爵趙公勒召幽冀之衆十餘萬人造攻車飛
梯進攻凖於平陽小城晉遣騎萬五千曳柴揚塵曀於
山谷尋汾州向平陽内外擊之勒師敗績俄而平陽大
户周置等帥雜户五(一作/六)千降勒巴帥及諸羌羯降者
十餘萬落勒皆徙之於所部郡縣十一月斬凖使侍中
卜泰送乗輿服御請和於勒勒與劉曜競有招懐之計
乃囚泰送曜使知城内無歸曜之意以挫其軍勢曜潛
與泰結盟使還平陽宣慰諸屠各勒疑泰與曜有謀欲
斬泰以速降之諸將皆曰今斬卜泰凖必不復降就令
泰宣漢要盟于城中使相率誅靳凖凖必懼而速降矣
勒初未許乆之乃從諸將議遣之十二月泰入平陽與
凖左右車騎將軍喬泰馬忠王騰衛將軍靳康等起兵
殺凖推尚書令靳明為主因遣卜泰及卜𤣥奉𫝊國六
璽降曜勒大怒遣令史羊升使平陽責明殺凖之狀明
怒斬升勒怒甚進軍攻明明出戰勒擊敗之枕尸二里
明築城門堅守不復出戰是年晉彭城内史周撫殺沛
國内史周黙帥衆降勒勒檄虎率幽冀州兵會攻平陽
靳明屢敗遣使求救于漢劉曜遣征東將軍劉暢征北
將軍劉雅鎮北將軍劉策救之勒命舍師于蒲上明率
平陽士女萬五千人奔漢勒焚平陽宫室使裴憲石㑹
修復永光宣光二陵收漢主粲已下百餘口葬之置戍
而歸徙渾儀樂器于襄國時劉曜西奔粟邑平陽已東
地盡為勒有勒於離石縣荒廢處置永石郡又别置武
鄉郡
　
　
　
　
　
　
　
　
　
　十六國春秋卷十二
欽定四庫全書
　十六國春秋卷十三
後趙録三
　　石勒下
趙王元年春二月勒遣左長史王修主簿劉茂獻捷於
漢劉曜遣兼司徒郭汜等持節署勒太宰領大將軍進
爵趙王増封七郡并前二十三郡加殊禮出入警蹕冕
十有二旒乗金根車駕六馬如魏武輔漢故事夫人為
王后世子為王太子拜王修及劉茂皆為將軍封列侯
修舍人曹平樂從修至粟邑因留仕漢言于曜曰大司
馬遣修等來外表至䖍内覘大駕强弱俟其復命將襲
乗輿時漢兵寔殘弊懼修宣之大怒乃追汜等還斬修
於粟邑停太宰之授三月勒還至襄國劉茂逃歸言修
死狀勒大怒誅曹平樂三族贈修太常又知追停太宰
趙王之授怒甚下令曰孤兄弟之奉劉氏(一作/家)於人臣
之道過矣彼之基業皆孤所為若微孤兄弟豈得南面
稱朕哉今既得志便欲相圖天不助惡使假手靳凖孤
惟事君之體當資舜事瞽䏂之義故復推崇今主修好
如初何圖長惡不悛殺奉誠之使帝王之起復何常耶
趙王趙帝孤自取之名號大小豈爾所節乎於是置太
醫尚方御府諸令命㕘軍鼂讚成正陽門俄而門崩勒
大怒斬讚既怒刑倉卒尋亦悔之賜以棺服贈大鴻臚
夏四月晉太山太守徐龕自稱交州刺史冦掠濟岱叛
降于勒龍驤將軍陳川以浚儀降勒晉北平將軍祖逖
攻川於蓬闗勒遣虎將兵五萬救川戰于浚儀逖兵敗
績退屯梁國勒又遣桃豹將兵至蓬闗逖退屯淮南虎
使揚武將軍左伏肅攻之徙川部衆五千户于廣宗留
豹守川故城勒増置宣文宣敎崇儒崇訓十餘小學於
襄國四門簡將佐豪右子弟百餘人以教之且備擊柝
之衛置挈壺署鑄豐貨錢河西鮮卑日六延叛勒虎討
之敗延于朔方斬首二萬級俘虜三萬餘人獲牛馬十
餘萬孔萇攻幽州諸郡悉取之時叚匹磾部衆饑散欲
移保上谷魏平文帝(代王諱/鬱律)勒兵將擊之匹磾棄妻子
奔樂陵依邵續曹嶷遣使來聘獻其方物請以河為㫁
勒許之秋九月平北將軍祖逖使督䕶陳超襲勒將桃
豹超敗没于陳冬十月征虜將軍虎與左長史張敬右
長史張賔左司馬張屈六右司馬程遐及諸將佐百餘
人勸勒稱尊號勒下書曰孤猥以寡徳忝荷崇寵夙夜
戰惶如臨深薄豈可假尊竊號取譏四方昔周文以三
分之重猶服事殷朝小白居一匡之盛而尊崇周室況
國家道隆殷周孤徳卑二伯哉其亟止斯議勿復紛紜
自今敢言刑兹無赦乃止勒又下書曰今大亂之後律
令煩滋其採集律令之要為施行條制於是命法曹令
史貫志造辛亥制度五千文施行十餘年乃用律令十
一月勒文武將佐等一百二十九人復上疏曰臣等聞
有非常之度必有非常之功有非常之功必有非常之
事是以三代陵遲五伯迭興靜難濟時續侔睿古伏惟
殿下天縦聖哲誕應符運鞭撻宇宙弼成皇業普天率
土莫不來蘇嘉瑞徴祥日月相繼物望去劉氏威懐於
明公者十分而九矣今山川夷靜星辰不孛夏海重譯
天人係仰誠應升御中壇即皇帝位使攀附之徒蒙尺
寸之潤請稱大將軍大單于領冀州牧趙王依漢昭烈
在蜀魏王在鄴故事以河内魏郡汲郡頓丘平原清河
鉅鹿常山中山長樂樂平十一郡并前趙國廣平陽平
章武渤海河間上黨定襄范陽漁陽武邑燕國樂陵十
三郡合二十四郡户二十九萬為趙國封内依舊改為
内史凖禹貢復冀州之境南至盟津西達龍門東至于
河北至于塞垣以大單于鎮撫百蠻罷并朔司三州通
置部司以監之伏願欽若昊天垂副羣望也勒西向而
讓者五南向而讓者四百僚皆叩頭固請勒乃許之戊
寅僭即趙王位大赦境内殊死已下均百姓田租之半
賜孝弟力田死義之孤帛各有差孤老鰥寡穀人二石
大酺七日依春秋列國漢初侯王每世稱元改稱趙王
元年時晉太興二年也始建社稷立宗廟營東西公署
従事中郎裴憲㕘軍傅暢杜嘏並領經學祭酒理曹㕘
軍上黨續咸及庾景為律學祭酒任播崔濬為史學祭
酒中壘將軍支雄游擊將軍王陽並領門臣祭酒専明
胡人辭訟以張離張良劉羣劉謨等為門生主書司典
胡人出内重其法禁不得陵侮衣冠華族號胡為國人
遣使循行州郡勸課農桑朝㑹始用天子禮樂饗其羣
下衣冠儀物從容可觀矣加張賔大執法専總朝政位
冠僚首署虎為單于元輔都督禁衛諸軍事尋加驃騎
將軍侍中開府賜爵中山公自餘羣臣授位進爵各有
差署前將軍李寒領司兵勲敎國子擊刺戰射之法命
記室佐明楷程機撰上黨國記大中大夫傅彪賈滿江
軌撰大將軍起居注㕘軍石泰石同石謙孔隆撰大單
于志羣臣議請論功勒下令曰自孤起軍十六年于兹
矣文武將士従孤征伐者莫不䝉犯矢石備嘗艱苦其
在葛陂之役厥功尤著宜為賞之所先若身見存爵封
輕重隨功位為差死事之孤賞加一等庶足以慰答存
亡申孤之心也勒遣使乞和於魏請為兄弟平文帝(諱/鬱)
(律/)斬其使以絶之是年塗中有大石二丈許自立勒命
㫁之有魚羊之文於是字𤣥羊先是太康中有山石似
蹲狗之狀行者過輒咬之
趙王二年春正月勒下書禁國人不聴執(一作/報)嫂及在
喪婚娶至於燒葬令如本俗叚末杯攻叚匹磾破之匹
磾謂平北將軍冀州刺史邵續曰吾本夷狄以慕義破
家君不忘乆要請相與共擊末杯君之恵也續曰賴公
威徳續得效節今公有難豈敢不俱遂共擊末杯大破
之匹磾與弟文鴦攻薊勒知續勢孤遣中山公虎將兵
乗虚圍厭次孔萇攻續别營十一皆下之二月辛未虎
至城下掠其居人續自出擊虎虎伏騎㫁其後遂執續
使降續呼兄子竺等謂曰吾志欲雪國恥以報所受不
幸至此汝等努力自勉奉匹磾為主勿有二心時尚書
吏部郎劉𦙍聞虎攻厭次言于元帝曰北方藩鎮皆没
惟餘邵續而已如使復為石虎所制則孤義士之心阻
歸本之路愚謂宜存救援帝將遣兵救之聞續陷没而
止匹磾自薊還未至厭次知續已没衆懼而散復為虎
所遮文鴦以親兵數百力戰始得入城與續子緝兄子
存竺等嬰城固守虎送續於襄國勒使徐光讓之曰國
家應符撥亂八表宅心遺晉怖威逺竄揚越而續蟻封
海阿跋扈王命以吾為不足為君耶何無上之甚也國
有常刑於汝甘乎續對曰晉末饑亂奔控無所保合鄉
宗庶全老幼屬大王龍飛之始委命納質精誠無感不
䝉慈恕言還遺晉仍荷寵授擔節盡忠實無二心且受
彼厚榮而復二三其趣者恐亦不容于明朝矣周文王
生于東夷大禹出于西羌帝王之興蓋惟天命所屬徳
之所招當何常耶伏惟大王聖武自天道隆虞夏凡在
含生孰不延首神化恥隔皇風而況囚乎使囚去真即
偽不得早叩天門者大王負囚囚不負大王也釁鼓之
刑囚之恒分天實為之謂之何哉勒曰其言慨至孤愧
之多矣夫忠於其君者乃吾之所求也命張賔延之于
館厚撫之尋以為從事中郎因下令自今尅敵獲俘必
生致之無得擅殺冀獲如續之流續既為勒所執身灌
園鬻菜以供衣食勒屢遣察之歎曰此真髙人矣不如
是安足貴乎嘉其清苦數賜穀帛每臨朝嗟慨以勵羣
臣三月趙將尹安宋始宋恕趙慎四軍並據洛陽各相
疑阻莫有固志司州刺史李矩潁川太守郭黙各遣千
騎至洛以鎮之安等乃同謀叛降于勒勒遣石生率騎
五千赴之矩黙軍皆退安等復叛勒遣使乞降於黙黙
又帥步騎五百入洛陽石生以四將相謀不能自安乃
虜宋始一軍渡河而北河南之民相率歸于李矩勒親
帥大衆襲矩矩假為滎陽太守招懐離散逺近多附之
乃遣老弱入山令所在牛馬散野因設伏以待之勒軍
士爭取牛馬伏發齊呼聲動山谷勒衆大敗失首虜甚
衆勒乃還夏五月晉徐州刺史蔡豹敗徐龕于檀丘龕
帥衆叛勒復降于晉勒大怒命張敬據守要害時大雨
霖中山常山尤甚滹沱汎溢衝山陷谷巨松摧拔浮于
滹沲東至渤海原隰之間皆如山積六月孔萇攻陷匹
磾十餘營萇恃勝而不設備文鴦夜擊之大敗而歸秋
七月祖逖將韓潛與勒將桃豹分據陳川故城豹居西
臺潛居東臺豹由西門潛由東門出入相守四旬逖以
布囊盛土如米狀使千餘人運以上臺又令數人擔米
偽為疲極而息于道豹兵逐之皆棄擔而走豹兵乆饑
得米以為逖士衆豐飽益懼無復膽氣勒將劉夜堂以
驢千頭運糧饋豹逖遣韓潛及别將馮鐵衛策等邀擊
于汴水盡獲之豹宵遁屯東燕城逖使潛進屯封丘以
逼之馮鐵據二臺逖鎮雍丘數遣兵要截勒兵勒屯戍
漸蹙候騎常獲濮陽人逖厚待遣歸咸感逖恩徳率鄉
里五百家降逖勒又遣精騎萬人拒逖為逖所破勒鎮
戍歸逖者甚多逖將平中原善于撫綏自河以南多叛
勒歸逖勒患之不敢窺兵河南乃下書曰祖逖屢為邊
患逖北州士民望也倘有首丘之思其下幽州成皐縣
使修逖祖父墓置守冢二家冀逖如趙佗感恩撤其邊
寇逖聞之甚悦勒因與逖書求通使及互市逖不報
書而聼其互市收利十倍逖牙門将童建殺新蔡内
史周密降勒勒斬之送首于逖曰天下之惡一也叛
臣逃吏吾之深仇将軍之惡猶吾惡也逖深徳之遣
叅将王愉使勒贈以方物修結和好勒厚賔其使遣
左常侍董樹報聘以馬百疋金五十斤答之自是勒之
叛歸逖者逖皆不納禁諸将不得侵暴勒民兖豫之
間稍得休息八月常山崩陷千餘家勒始制軒轅之
樂八佾之舞作金根大輅黄屋左纛天子車旗自
是禮樂備矣九月勒使中山公虎率歩騎四萬討
徐龕龕遣長史劉宵詣勒乞降送妻子為質納之
冬十月徐州刺史蔡豹屯於譙城虎進攻豹豹夜
遁退守下邳為徐龕所敗虎引軍城封丘而還徙
朝臣掾屬以上士族者三百户於襄國崇仁里置
公族大夫以領之勒宫殿及諸門始就制法令甚
嚴十一月中山公虎擊託候部掘咄哪於岍北大
破之俘獲牛馬二十餘萬勒清定五品以張賓領
選後更定九品署張班為左執法郎孟卓為右執
法郎典定士族副選舉之任命公卿及州郡歳各
舉秀才至孝亷清潔賢良直言武勇之士各一人
置署都部從事各一部一州秩二千石職凖丞相司
直
趙王三年春正月勒下令曰去年水出巨材所在
山積将皇天欲孤繕修宫宇也其擬洛陽之太極
起建徳殿遣從事中郎任汪帥使工匠五千採木
以供之二月黎陽人陳武妻一産三男一女武㩦其
妻子詣㐮國上書自陳勒下令曰昔周之興也四乳
八子今武妻一乳四子可為慶過姬祥美比曩日二
儀諧暢和氣所致其賜乳婢一口榖一百石雜綵四
十匹庶以肅迎嘉祥三月中山公虎攻撫軍将軍幽
州刺史叚匹磾於厭次孔萇攻拔匹磾部内諸城
匹磾召弟文鴦還厭次虎先縱騎抄掠城左右文
鴦登城臨見不勝其忿欲出擊之言于匹磾曰我
以勇聞故為民所倚仗今見民被掠而不救是怯
也民失所望誰復為我致死乎遂帥壮士数千騎
出戰殺傷甚衆馬乏伏不能起虎呼之曰大兄與
我俱是夷狄乆欲與兄同為一家今天不違願於
此得相見何為復戰請釋杖鴦罵曰汝為冦賊當死
日乆吾兄不用吾策故令汝得至此我寧闘死不為
汝屈遂下馬苦戰槊折執刀力戰不已自辰至申勒
兵四面觧馬羅披自鄣前捉鴦鴦力竭殺數人而
後被執城内奪氣匹磾欲單騎歸朝邵續之弟樂安
内史洎勒兵不聼洎復欲執臺使王英送扵虎匹磾
正色責之曰卿不能遵兄之志逼吾不得歸朝亦已
甚矣復欲執天子使者我雖夷狄所未聞也因謂英
曰匹磾世受重恩不忘忠孝今日事逼欲歸罪朝廷
而見逼廹忠欵不遂若得假息未死之日心不忘本遂
渡河南既而勢窮泊及兄子緝竺等輿櫬出降匹磾
朝服持節賔從出見虎曰我受晉恩志在滅汝不幸
䘮國因以至此既不能死又不能為汝敬也勒與虎
素與匹磾結為兄弟虎即起拜之送之襄國勒署匹
磾為冠軍將軍文鴦為左中郎将衛麟為右中郎将
皆金章紫綬散諸流民三萬餘户復其本業置守宰
以撫之於是冀并幽州遼西巴西諸屯結皆陷于勒
匹磾不為勒禮常著朝服戴晋冠持晋莭乆之與文
鴦邵續等謀于國中推為盟主事露被殺文鴦邵續
亦遇鴆死秋七月從事中郎劉奥坐營建徳殿并木
斜縮斬于殿中尋悔之贈太常建徳校尉王和掘得
員石銘曰律權石重四鈞同律度量衡有新氏造議
者未詳或以為瑞參軍續咸曰王莾時物也其時兵
亂之後典度堙滅遂命下禮官為凖程定式又得一
鼎容四斗中有大錢三十文曰一當百百當千千當萬
鼎銘十三字篆書不可曉藏之扵永豐倉因此令
公私行錢而人情不樂乃出公絹市錢限中絹疋一
千二百下絹八百然百姓私買中絹四千下絹二千
巧利者賤買私錢貴賣于官坐死者十數人而錢
終不行勒徙洛陽銅馬翁仲二於襄國列之永豐門
冬十月勒悉召武郷耆舊赴襄國既至親與郷老
齒坐歡飲語及平生因以武郷比之豐沛萬世之後
䰟靈當歸之其復之三世十一月勒以百姓始復業其
資儲未豐於是重制禁釀郊祀宗廟皆用醴酒行之
數年無復釀者尋署虎為車騎将軍率騎三萬討
鮮卑鬱粥於離石俘獲男女及牛馬十餘萬鬱粥奔
烏丸悉降其衆城
趙王四年春二月勒世子興死立子𢎞為世子署為
領中領軍遣中山公虎統中外精卒四萬擊徐龕龕
堅守不戰虎築室返耕列長圍守之夏四月晋鎮北
将軍劉隗降勒拜鎮南将軍封為列侯是時祖逖已
死其弟約代兄領豫州鎮譙以術士戴洋為中典軍
庚辰禺中時忽有大風起自東南折木洋謂約曰十
月必有賊到譙城東至厯陽當嚴守以備之六月大
旱秋七月虎攻陷太山執守将徐龕送之于襄國勒
盛之以囊於百尺樓自上㩧殺之坑其降卒三千人
晉兖州刺史郄鑒為虎所逼懼自鄒山退屯下邳(一/作)
(合/肥)八月琅邪内史(一作/太守)孫黙以郡叛降扵勒冬十月
三日勒遣别将冦河南騎兵至譙城東戴洋言于祖
約曰賊必向城父可遣騎水南追之步軍于水北㫁
其要路賊必自敗約竟不從乃掠城父婦女輜重而
還約将魯延請追之洋曰不可約又不聼使兄子智
與延追之勒将偽棄婦女輜重走智與延等争物復
還掩擊智延僅以身免士卒皆死遂陷城父約不能
禦退屯夀春勒将轉冦陳留拔之徐兖間壘壁多送
任請降皆就拜守宰先是清河張披為程遐長史遐
甚委昵之張賔舉為别駕引叅政事遐疾披去已又
惡賔之權盛勒世子𢎞即遐之甥也自以有援欲收
威重於朝乃使𢎞之母譖之曰張披與張賔為遊俠
門客百餘乘物望皆歸之非社稷之計也宜除披以
便國家勒以為然至是急召披不時至因此殺之賔
知遐之間已遂弗敢請十二月濮陽景侯張賔卒勒
哭之慟乃以程遐為右長史總執朝政自是朝臣莫
不震懼赴于程氏矣勒征虜將軍石他敗王師於酇
西執将軍衛榮而歸境内大疫死者十有二三乃罷
徽文殿作遣将軍王陽屯扵豫州有闚𨵦之志於是
兵難日尋梁鄭之間騷然震動是年魏平文帝崩烈
帝立(諱賀/傉)未親政事太后臨朝遣使與勒通和時人謂
之女國使
趙王五年春三月勒冦彭城下邳徐州刺史卞敦與征
北将軍王邃退保盱眙夏四月勒遣使結好於慕容廆
廆執送建康五月大旱佛圖澄於石井崗掘得死龍長
尺餘漬之以水良乆乃蘓既而呪之祭之以酒龍騰空
而上須臾天遂晦暝雨乃大降因名龍崗秋八月勒遣
中山公虎統中外步卒(一作/騎)四萬擊安東将軍青州刺
史曹嶷嶷議欲徙海中保根余山會疾疫甚計未及就
虎進圍廣固東萊太守劉巴長廣太守吕披皆以郡降
虎以石他為征東將軍擊羌胡於河西左軍將軍石挺
濟師于廣固嶷遂出降送於襄國殺之虎欲盡殺嶷衆
青州刺史劉徴曰今留徴使牧民也無民焉牧徴將歸
爾乃坑其衆三萬留男女七百口配徴使鎮廣固青州
諸郡縣壘壁盡陷勒司州刺史石生遣騎攻揚武將軍
郭誦於陽翟誦多計畧輒設伏以破生騎虜掠無所得
生怒乃自率四千餘騎暴掠諸縣因攻誦壘接戰須㬰
退軍堮坂誦率勁勇五百追生及於磐脂故亭生復大
敗進冦襄城俘獲千餘而還冬十一月勒以㕘軍樊坦
清貧擢授章武内史
趙王六年春正月勒將兵都尉石瞻冦下邳敗晉將軍
劉長遂冦蘭陵攻彭城内史劉續續敗遁走東莞太守
竺珍東海太守蕭誕以郡降勒二月朔勒親臨大小學
考諸學生經義尤髙者賞帛有差勒手不能書目不識
字然雅好文學雖在軍旅之中常令儒生誦讀春秋史
漢諸𫝊而聴之皆解其意每以己意論古帝王善惡朝
賢儒士聴者莫不歸美嘗使人讀漢書聞酈食其勸立
六國後大驚曰此法當失何以遂得天下及聞留侯諫
乃曰賴有此爾其天資英達如此勒徴徐揚州兵㑹將
兵都尉石瞻于下邳因冦兖州兖州刺史劉遐懼自下
邳退保泗口石生攻趙河南太守尹平于新安斬之陷
壘壁十餘掠五千餘户而歸自是劉石禍結兵戈日交
河東𢎞農間民不聊生矣夏四月以右常侍霍皓為勸
課大夫與典農使者朱表典勸都尉陸充等循行州郡
核定户籍勸課農桑農桑最修者賜爵五大夫使石生
自延夀闗出冦許潁俘獲萬餘降者二萬生遂進陷康
城復攻揚武將軍郭誦於陽翟誦與戰生大敗死者千
餘生收散卒退守康城勒汲郡内史石聰聞生敗馳救
之進攻潁川太守郭黙俘獲男女二千餘人攻陷司州
刺史李矩勒又遣别將石良帥精騎五千掩襲矩營矩
逆戰不利執矩外甥郭誦之弟元遣元作書以遺矩曰
去年東平曹嶷西賔(猗盧/直諱)矩如牛角何不歸命復遺誦
麈尾馬鞭以示慇懃因與誦書曰賔禮貴弟相同㫁金
往物為信矩以示誦誦曰昔王陵之母在賊猶不改意
弟當何論不答冬十月石生屯據洛陽豫州刺史祖約
退保夀春
趙王七年春正月勒數出遊獵每亟馳騁將狩於近郊
主簿程琅諫曰劉馬刺客雜布如雲(一作/林)變起倉卒帝
王亦一夫之敵爾孫策之禍可不慮乎枯木朽株盡能
為害馳騁之弊今古戒之勒勃然曰吾幹力自可足能
裁量但知卿文書事不須白此輩也馳逐自若是日逐
獸草間有木馬誤觸之即死勒亦幾殆體小不穏還宫
歎曰程琅忠臣也不用其言以至于此吾之不善追之
何及乃賜琅朝服錦絹爵闗内侯於是朝臣謁見忠言
競進矣二月勒加宇文乞得歸官爵使之擊慕容廆乞
得歸為燕所敗棄軍走三月北羌王盆句除附于劉曜
勒將石他自雁門出上郡襲之俘斬三千餘落獲牛馬
羊百餘萬而歸晉都尉魯潛以許昌叛降於勒夏四月
勒將兵都尉石瞻(一作/石良)冦晉兖州刺史檀斌於鄒山斌
力戰死勒西夷中郎將王騰襲殺并州刺史崔琨上黨
内史王脊據并州叛降劉曜五月石生屯洛陽冦掠河
南司州刺史李矩潁川太守郭黙軍數敗又乏食乃遣
使附於趙劉曜遣將劉岳帥衆萬五千東㑹矩黙共攻
生克孟津石梁二戍俘斬五千餘級進圍生于金城虎
帥步騎四萬入自成皋闗與岳戰于洛西岳兵敗績身
中流矢退保石梁虎作塹柵環圍之遏絶内外岳衆饑
甚殺馬食之虎又擊斬其鎮東呼延謨曜自將兵救岳
虎帥騎三萬逆戰曜前軍劉黒擊破虎部將石聰于八
特阪六月虎拔石梁執岳及其將佐八十餘人氐羌三
千餘人皆送襄國坑其士卒九千餘人擊斬王騰於并
州坑其士卒七千餘人郭黙復為石聰所敗棄妻子南
奔建康李矩以劉岳之敗大懼所領將士有隂欲歸勒
者矩知衆之去已乃率衆自滎陽遁歸矩長史崔宣率
衆二千降勒於是盡有司兖豫三州之地青徐濵淮諸
郡縣皆來降附勒既平朔方遂置朔州命徙洛陽晷影
於襄國列之單于庭銘佐命功臣三十九人於石函置
于建徳前殿立桑梓苑於襄國
趙王八年春三月勒夜微行檢察營衛齎繒帛金銀以
賂門者求出永昌門門候王假欲收捕之從者至乃止
旦召假以為振忠都尉爵闗内侯夏四月石生攻汝南
汝南人執内史祖濟以郡叛降退記室㕘軍徐光為牙
門尋并其妻子幽之於獄語在光𫝊冬十月勒既將營
鄴宫又欲以世子𢎞為鎮密與右長史程遐謀配禁兵
萬人車騎所統五十四營悉配之以驍騎將軍領門臣
祭酒王陽專統六夷以輔之中山公虎自以勲效之重
仗鄴為基雅無去意乃修構三臺遷其家室由是深恨
遐遣左右數十人夜入遐室奸其妻女掠衣物而去十
一月石聰攻夀春祖約屢表請救朝廷不為出兵聰進
冦逡遒阜陵殺掠五千餘人京師大震加司徒王導大
司馬假黄鉞都督中外征討諸軍事以禦之軍於江寧
厯陽内史蘇峻遣其將韓晃擊聰走之十二月晉濟㟭
太守劉闓將軍張闔等叛殺下邳内史夏侯嘉以下邳
降勒石瞻攻河南太守王羡於邾城拔之晉彭城内史
劉續復據蘭陵石城石瞻(瞻一/作□)攻陷之勒令州郡有墳
發掘不掩覆者推勘之骸骨暴露者縣為備棺衾之具
以牙門將王波為記室㕘軍典定九流始立秀孝試經
之制
趙王九年春二月中山公虎率騎五千侵魏煬帝(諱紇/那)
禦之於句注陘北魏兵敗績徙都大甯以避之是嵗勒
復擊破趙兵涼州牧張駿聞之乃去趙官爵復從晉制
太和元年春二月荏平(勒别𫝊/作莊平)令師懽獲黑兔獻之於
勒勒下令曰案記應白兔為瑞此黑兔何祥外檢舊典
程遐等以為黑兔見水徳之祥往公孫臣以為漢家土
行當有黄龍為瑞後黄龍見于成紀遂從土徳今大趙
龍飛革命之祥於晉以水承金夫兔隂精之獸𤣥為水
色黑色見以表應行以推之此示殿下宜速副天人之
望也於是以晉咸和三年改元太和大赦境内殊死已
下夏四月石堪攻宛南陽太守王國以郡降堪進攻祖
約於夀春屯師淮上晉南陽都尉董幼叛率襄陽之衆
降堪祖約諸將佐皆遣使附勒約將潁川陳光起兵攻
約約左右閻秃貌𩔖約光謂為約而擒之約踰垣免光
遂奔勒堪與石聰引兵濟淮攻夀春秋七月約衆潰奔
厯陽夀春百姓陷于堪者二萬餘户中山公虎帥衆四
萬自軹闗西入擊趙河東應之者五十餘縣進攻蒲阪
劉曜遣河間王劉述發氐羌之衆屯秦州以備張駿楊
難敵自將中外精鋭水陸俱進以救蒲阪自衛闗北濟
虎懼引退曜追擊之八月戰于髙候虎敗石瞻死之枕
尸二百餘里失其資仗不可勝計虎奔朝那(一作/朝歌)曜濟
自大陽圍石生於金墉決千金堨以灌之分遣諸將攻
汲郡河内勒滎陽太守尹矩野王太守張進等皆降于
曜襄國大震冬十一月勒欲自將救洛陽左右長史司
馬郭敖程遐等固諫曰劉曜乗勝雄盛難與爭鋒金墉
糧豐攻之未可卒拔曜懸軍千里勢不支乆不可親動
動無萬全大業去矣勒大怒按劍叱遐等出乃赦徐光
召而問之曰劉曜乗髙候之勢圍守洛陽庸人之情皆
謂其鋒不可當然曜帶甲十萬攻一城而百日不克師
老卒怠以我初鋭擊之可一戰而擒也若洛陽不守曜
必送死冀州自河已北席卷南向吾事去矣程遐等不
欲我行卿以為何如光曰曜乗髙候之勢不能進臨襄
國更守金墉此其無能為可知也懸軍三時亡攻戰之
利今以大王威畧鸞旗親駕彼必望旌奔敗平定天下
在今一舉此之機㑹所謂天授授而弗應禍之攸集勒
笑曰光言是也以問佛圖澄澄言於勒曰昨輪鈴音云
秀支替戾岡僕谷劬秃當此羯語也秀支軍也替戾岡
出也僕谷劉曜胡位也劬秃當捉也言軍出捉曜也又
令童子潔齊七日取麻油合臙脂自研于掌中舉手示
童子粲然有輝童子驚曰有軍馬甚衆見一人長大白
晳以朱絲縛其肘澄曰此即曜也大軍若出必擒劉曜
勒甚悦乃使内外戒嚴有諫者斬留世子𢎞與澄共鎮
襄國命石堪石聰及豫州刺史桃豹等各統見衆㑹滎
陽使石虎進據石門以右衛將軍石邃都督中軍事時
石生為衛將軍領三千人鎮洛金墉城曜攻之不能下
不覺勒軍卒至天曉復來攻城勒自統中軍步騎四萬
直赴金墉濟自大堨先是流澌風猛軍至而冰泮清和
濟畢流澌大至勒以為神靈之助命曰靈昌津勒顧謂
徐光曰曜盛兵成皋闗上計也阻洛水其次也坐守洛
陽此成擒爾十二月乙亥諸軍集于成皋步卒六萬騎
二萬七千勒見曜無守軍大喜舉手指天又自指額曰
天也卷甲銜枚詭道兼行出于鞏訾之間曜陳軍十餘
萬于洛西南北十餘里勒望見益喜謂左右曰可以賀
我矣乃統步騎入自宣陽門升故太極前殿己夘虎引
步卒三萬自城北而西攻其中軍石堪石聰等各以精
騎八千自城西而北擊其前鋒大戰于西陽門勒躬貫
甲胄出自閶闔門夾擊之曜軍大潰石堪執曜送之以
徇于軍斬首五萬餘級枕尸于金谷獲名馬二百疋赤
剡金銀步乂弓鞬三十具勒下令曰所欲擒者一人爾
今已獲之其勑將士抑鋒止鋭縦其歸命之路乙酉勒
乃旋師使右衛將軍石逺等帥騎衛曜而北晉冠軍將
軍趙𦙍遣將軍甘留討祖約于厯陽約舉兵逆戰敗以
左右百餘人奔降于勒其將牽騰帥衆降于蘇峻勒使
王波讓約曰卿逆極勢窮方來歸命吾朝豈逋逃之藪
耶而卿敢有靦面目也示之以前後檄書乃赦之
太和二年春正月具禮樂朝羣后侍郎邵恭執麾不降
常侍眭洪執乂不彈皆下理官二月壬寅劉曜太子熈
聞曜被擒大懼帥百官去長安奔于上邽勒遣中山公
虎討之將軍蔣英辛恕擁衆數十萬據長安遣使降勒
勒遣石生帥洛陽之衆赴之勒巡行冀州諸郡引見髙
年孝弟力田文學之士班賜穀帛有差令逺近牧守宣
告屬城諸所欲言靡有隠諱使知區區之朝虚渴讜言
也秋八月曜南陽王劉𦙍率衆數萬自上邽趣長安隴
東諸郡夷夏皆起兵應之𦙍軍于仲橋石生嬰城自守
虎率騎二萬救之九月虎大破𦙍兵于義渠𦙍奔還上
邽虎乗勝追擊枕尸千里上邽潰執太子熈南陽王𦙍
及王公卿校以下三千餘人皆殺之徙其臺省文武闗
東流民秦雍大族九千餘人于襄國遂屠上邽盡滅劉
氏又坑五郡各五千餘人于洛陽遣主簿趙封送𫝊國
璽金璽太子玉璽各一於勒進攻集木且羌于河西尅
之俘獲數萬秦隴悉平遂置永石郡于河西國虎又攻
氐帥蒲洪羌酋姚弋仲俱降之虎表洪監六夷諸軍事
弋仲為六夷左都督徙氐羌十五萬落于司冀二州是
年勒遣使求和於魏烈帝(諱翳/槐)遣弟昭成帝(諱什/翼􁙿)如襄
國從者五千餘家
建平元年春二月勒羣臣議以勒功業既隆祥符並萃
宜時革徽號以答乾坤之望於是虎等奉皇帝璽綬上
尊號勒不許羣臣固請乃許之遂以晉咸和五年僭號
大趙天王行皇帝事尊祖邪曰宣王父周曰元王立妻
劉氏為王后世子𢎞為太子署子宏為持節散騎常侍
都督中外諸軍事驃騎大將軍大單于封秦王斌為左
衛將軍封太原王小子恢為輔國將軍封南陽王中山
公虎為太尉守尚書令中山王養子石生封河東王石
堪封彭城王虎子邃為冀州刺史封齊王加散騎常侍
武衛將軍宣為左將軍挺為侍中封梁王署左長史郭
敖為尚書左僕射右長史程遐為右僕射領吏部尚書
左司馬䕫安右司馬郭殷従事中郎李鳯前郎中令裴
憲皆為尚書共㕘軍事徐光為中書令領秘書監論功
封爵開國郡公文武二十一人侯二十四人縣公二十
六人侯二十二人其餘文武封拜各有差侍中任潘等
㕘議以趙承金為水徳旗幟尚𤣥牲牡尚白子社丑臘
勒從之勒下書曰自今有疑難大事八座及委丞郎齊
詣東堂詮詳平決其有軍國要務須啟者有令僕尚書
隨局入陳勿避寒暑昏夜也勒以祖約不忠於本朝薄
其為人不見者乆之右僕射程遐言于勒曰天下初定
當顯明順逆故漢髙祖斬丁公赦季布也大王自起兵
以來見忠于事君者無不褒擢背叛不臣者無不誅夷
此天下所以歸伏盛徳也今祖約猶存臣竊惑之且約
大引賔客又占奪先人鄉里田地地主多怒安西將軍
姚弋仲亦以為言勒従之乃詐約曰祖侯逺來未得歡
喜可集子弟一時俱會至日勒辭之以疾令遐請約及
其宗室約知禍及大飲致醉既至於市抱其外孫而泣
遂誅之并殺其親屬中外百餘人婦女妓妾班賜諸臣
夏五月勒將劉徴帥衆數千浮海抄東南諸縣殺南沙
都尉許儒進攻海虞秋八月羣臣又固請以名位不正
宜即尊號九月勒僭即皇帝位大赦境内殊死已下改
元建平自襄國都臨漳追尊髙祖曰順皇曽祖曰威皇
祖曰宣皇父曰世宗元皇帝母曰元昭皇太后立妻劉
氏為皇后太子𢎞為皇太子自餘文武封進各有差又
定昭儀夫人位視上公貴嬪貴人視列侯員各一人三
英九華視伯淑媛淑儀視子容華美人視男務簡賢淑
不限員數其年造刀一口用五百金工用萬人頭尖長
三尺六寸銘曰建平𨽻書勒遣荆州監軍郭敬與南蠻
校尉董幼寇襄陽晉南中郎將周撫不能自固率所領
退歸武昌襄陽遂陷中州流民悉降于勒平北將軍魏
該弟遐等率其部衆自石城降敬敬遂毁襄陽徙其百
姓於沔北樊城以戍之署敬為荆州刺史秦州牧休屠
王羌叛勒刺史臨深遣司馬管光帥州軍討之為羌所
敗隴右大擾氐羌悉叛勒遣河東王生進據隴城王羌
兄子擢與羌有仇生乃賂擢與猗擊之羌敗奔涼州徙
秦州夷豪五千餘户于雍州勒下書曰自今諸有處法
悉依科令吾所忿戮怒發中㫖者若徳位已高不宜行
(一作/訓)罰或服勤死事之孤邂逅罹譴門下皆各列奏之
吾當思擇而行也堂陽人陳猪妻一産三男賜其衣帛
廩食乳婢一口復三歳勿事時髙句驪肅慎致其楛矢
宇文屋孤並獻名馬涼州牧張駿遣長史馬詵奉圖送
欵入貢稱臣髙昌于闐鄯善大宛遣使各獻方物晉荆
州牧陶侃遣兼長史王敷來聘致江南之珍寳竒獸秦
州送白虎白鹿荆州送白雉白兔濟隂木連理甘露降
苑鄉勒以休瑞並臻遐方慕義赦三歳(一作/四歳)刑已下均
百姓去年逋調特赦涼州殊死已下涼州計吏皆拜郎
中賜絹十疋綿十斤
建平二年春正月癸巳劉徴復冦婁縣掠武進乙未司
徒郄鑒擊却之勒南郊有白氣自壇屬天勒大悦還宫
赦四歳刑遣使封張駿武威郡公食涼州諸郡勒親耕
耤田還宫赦五歳刑賜公卿以下金帛有差三月壬戌
朔日有食之勒以日蝕避正殿三日令羣公卿士各上
封事禁州郡諸祠堂非正典者皆除之其能興雲致雨
有益百姓者郡縣更立祠堂殖嘉樹凖嶽凟已下為差
等勒如鄴擬營新宫廷尉續咸上書切諫曰臣聞唐虞
之治采椽茅茨土階三尺彰美于詩書漢文惜百金不
營露臺稱之于千古迨夏商之瓊臺瑤陛楚之章華秦
之阿房資財内竭華夷外叛勒大怒曰不斬此老臣朕
宫何由得成也勑御史收之中書令徐光進曰陛下天
資聰睿超邁唐虞而更不欲聞忠臣之言豈夏癸商辛
之君耶咸言可用用之不可用亦當容之奈何一旦以
直言斬列卿乎勒歎曰為人君不得自専如是豈不識
此言之忠乎向戲之爾匹夫家資滿百匹尚欲市别宅
況有天下之富萬乗之尊乎此宫終當繕之且勑停作
以伸吾直臣之義也因賜咸絹百匹稻百斛又下書令
公卿百寮咸荐賢良方正直言秀異至孝亷清各一人
對策上第者拜議郎中第中郎下第郎中仍令舉人得
遞相荐引廣招賢之路起明堂辟雍靈臺於襄國城西
秋七月大雨霖中山西北暴水流漂巨木百餘萬根集
于堂陽勒大悦謂公卿曰諸卿知不此非為災也天意
欲吾營鄴都爾於是令少府任汪都水使者張漸等監
營鄴宫勒親授規模時蜀梓潼建平漢固三郡巴蠻來
降勒以成周土中漢晉舊京復欲有移都之意乃命洛
陽為南都置行臺治書侍御史於洛陽以太尉中山王
虎為大司馬程遐為開府儀同
建平三年春正月勒饗髙句驪宇文屋孤使因大㑹羣
臣於建徳前殿酒酣謂中書令徐光曰朕可方自古開
基何等主也對曰陛下神武謀畧過于漢髙雄藝卓犖
超絶魏祖自三五已來無可比者其軒轅之亞乎勒笑
曰人豈不自知卿言太過朕若遇漢髙祖當北面事之
與韓彭競鞭而爭先爾若遇光武當並驅中原未知鹿
死誰手大丈夫行事當礌礌落落如日月皎然終不能
如曹孟徳司馬仲達欺人(一作/他)孤兒寡婦狐媚以取天
下也朕當在二劉之間爾軒轅豈所擬乎羣臣皆頓首
稱萬歳三月晉西中郎將趙𦙍司徒中郎匡術攻尅馬
頭塢彭城王堪遣將軍韓雍救之至則無及遂冦南沙
及海虞俘獲五千餘人初郭敬之退據樊城也晉師復
戍襄陽夏四月敬又攻陷之留戍而歸勒時㫁寒食忽
暴風大雨雷震建徳殿端門襄國市西門倒殺五人雹
起西河介山大者如彈丸平地水深三尺洿下丈餘行
人禽獸死者萬數厯太原樂平武鄉趙郡廣平鉅鹿千
餘里樹木摧折禾稼蕩然勒大驚正服于東堂問徐光
曰厯代已來有斯災幾也光對曰周漢魏晉皆有之雖
天地之常事然明主未始不為一變所以敬天之怒也
俗以介子推五月五日燒死世人為其忌故不舉餉食
去年禁寒食非也且介子推帝鄉之神也厯代所尊
或者以為未宜替也一人吁嗟王道尚為之虧況羣神
怨憾而不怒干上帝乎縦不能令天下同爾介山左右
晉文之所封也宜任百姓奉之勒乃下書曰寒食既并
州之舊風朕生其俗不能異也前者外議以子推諸侯
之臣王者不應為祀(一作/忌字)故從其議儻或由之而致斯
災乎子推雖朕鄉之神非法食者亦不得亂也尚書其
速檢舊典定議以聞有司奏以子推厯代攸尊請普復
寒食更為植嘉樹立祠堂給户奉祀黄門郎韋謏駁曰
按春秋藏冰失道隂氣發洩為雹自子推已前雹者復
何所致也此是隂陽乖錯所為爾且子推賢者曷為暴
虐如此求之冥趣必不其然今雖為冰室懼所藏之冰
不在固隂互寒之地多皆川池之側氣洩為雹也以子
推忠賢令緜介之間奉之為允於天下則不通矣勒從
之於是遷冰室於重隂凝寒之所并州復寒食如初勒
令太子𢎞省可尚書奏事使中常侍嚴震參決(一作/綜)可
否惟征伐刑㫁大事乃呈之自是震威權之重侔于主
相中山王虎之門可設雀羅虎愈怏怏不悦秋七月勒
荆州刺史郭敬南掠江西晉太尉陶侃遣其子平西㕘
軍斌及南中郎將桓宣乗虚攻拔樊城悉俘其衆敬旋
師救樊宣追戰於涅水敬軍敗績宣亦死傷大半盡收
所掠而去侃復遣兄子南陽太守臻竟陵太守李陽共
攻新野拔之敬懼遁走遂平襄陽侃因留宣戍之勒如
鄴臨虎第謂之曰功力不可並興待宫殿成後當為王
起第勿以卑小悒悒也虎免冠拜謝勒曰與王共有天
下何所謝也勒為虎名故改稱白虎幡為天鹿幡
建平四年春正月勒遣使致帛修好於晉晉下詔焚之
夏四月天靜無風而塔上一鈴獨鳴佛圖澄嘆曰鈴音
云國有大喪不出今年矣五月有流星大如象尾足似
蛇形自北極西南流五十餘丈光明燭地墜於河聲聞
九百餘里黑龍見鄴井中勒親往觀之有喜色朝羣臣
於鄴命郡國立學官每郡置博士祭酒二人弟子百五
十人三考修成顯升台府於是擢拜太學生五人為佐
著作郎録述時事六月大旱勒親臨廷尉録囚徒五歳
刑已下皆輕決遣之重者賜酒食聴沐浴一須秋論還
未及宫澍雨大降時淳觚白羌婦産一卵大如盂剖之
有虫如巨蟻二足立行雍州刺史石生上言西鄉行屍
蛇與鼠鬬于安定府間二日蛇死臨涇馬生角長安城
中雞鳴音皆曰基慈安定㕔事前後有天神降聞誦書
聲(一作諷/詠經音)求之不得七日乃止時有𫝊者並皆訛廢隕
石于肥鄉縣令韓強在長城縣西山巖谷闕中得𤣥璽
一枚方四寸厚二寸獻之中山王虎以為縣瑞秋七月
勒如灃水宫因寢疾而還召中山王虎與太子𢎞中常
侍嚴震等侍疾禁中虎矯命絶𢎞震及内外羣臣親戚
皆不得入疾之増損莫有知者時秦王宏彭城王堪將
兵在外又矯詔召還襄國勒疾小瘳見宏驚曰秦王何
故來耶吾使王處藩鎮正備今日有召王者耶將自來
也有召者當按誅之虎大懼曰秦王思慕暫歸爾今即
遣之仍留不遣數日復問之虎曰奉詔即遣今已半道
矣更諭宏在外遂不遣之廣阿有蝗虎密遣其子冀州
刺史邃率騎三千遊于蝗所俄而黄霧四塞人不相見
熒惑入昴星隕于鄴大如象尾東北六十里初赤黑黄
雲如幕長數十疋交錯聲如雷震墜地氣熱如火塵起
連天良乆時有耕者往視之土猶燃沸見有一大石方
尺餘青色而且輕擊之其音如磬戊辰勒疾轉篤遺令
三日而葬内外百寮既葬除服無禁婚娶祭祀飲酒食
肉征鎮牧守不得輒離所司以奔喪歛以時服載以常
車無藏金寳無内器玩大雅沖幼恐非能搆荷朕志中
山已下其各司所典無違朕命大雅與斌宜善相保司
馬氏汝曹之殷鑒其務於敦睦也中山王宜深三思周
霍勿為將來口實遂以是日死時年六十在位十五年
勒死夜瘞山谷莫知其所己卯使大臣子弟六十人為
挽歌郎引錦一疋備文物儀衛虚葬於髙平陵偽謚明
皇帝廟號髙祖先是建平二年十一月熒惑守胃昴至
今年七月積六百餘日昴趙之分野至是勒死熒惑遂
退
　
　
　
　
　
　
　十六國春秋卷十三
欽定四庫全書
　十六國春秋卷十四
後趙録四
　　石𢎞
石𢎞字大雅勒之第二子也幼有孝行以恭謹自守受
經於杜嘏誦律於續咸勒曰今世非承平不可專以文
業教也於是使劉徴任潘授以兵書王陽教之擊刺立
為世子領中領軍尋署衛將軍使領開府辟召後鎮鄴
勒僭位立為太子虚襟愛士好為文詠其所親昵莫非
儒素勒謂中書令徐光曰大雅愔愔殊不似將家子光
曰漢祖以馬上取天下孝文以𤣥黙守之聖人之後必
有勝殘去殺者天之道也勒甚悦光因説曰皇太子仁
孝温恭中山王雄暴多詐陛下一旦不諱臣恐社稷非
太子所有也宜漸奪中山王威權使太子早㕘朝政勒
納之左僕射程遐言於勒曰中山王勇悍機畧羣臣莫
及觀其志度自陛下之外視之蔑如兼以專征歳乆威
振内外性又殘賊安忍無賴諸子並長皆預兵權陛下
在自當無他恐其怏怏不可輔少主也宜早除之以便
大計勒曰今天下未平兵難未巳大雅沖幼宜任彊輔
中山王佐命功臣親同魯衛方當委以伊霍之任何至
如卿所言也卿正恐輔幼主之日不得獨擅帝舅之權
爾吾亦當㕘卿於顧命勿過懼也遐泣曰臣所慮者至
公陛下乃以私計拒之豈明主開襟納説忠臣必盡之
義乎中山王雖為皇太后所養非陛下天屬不可以親
義期也仗陛下神規微建鷹犬之效陛下酬其父子恩
榮亦已足矣而志願無極魏任司馬懿父子終於鼎祚
淪移以此而觀中山豈將來有益者乎臣因縁多幸託
𤓰葛於東宫臣而不竭言於陛下更誰言之陛下若不
除中山臣已見社稷不復血食矣勒不聴遐退告徐光
曰主上向言如是太子必危將若之何光曰中山王常
切齒於吾二人恐非但國危亦將為家禍當為安國寧
家之計不可坐而受禍也他日光復乗間言於勒曰陛
下廓平八州帝有海内而陛下神色若有不怡者何也
勒曰今吳蜀未平書軌不一司馬家猶不絶于丹陽吾
恐後世謂吾不應符籙不以吾為受命之主每一思之
不覺見於神色光曰臣以陛下為憂腹心之患而何暇
更憂四支乎何則魏承漢運為正朔帝王劉備雖紹興
巴蜀亦不可謂漢不滅也吳雖跨據江東豈有虧魏美
陛下包括二都平蕩八州彼司馬家兒復何異𤣥徳李
氏亦猶孫權帝王之統不在陛下竟欲安歸此四支之
輕患爾中山王藉陛下指授神畧所向輒克天下皆言
其英武亞于陛下兼其殘暴多姦見利忘義無伊霍之
忠父子並據權位勢傾王室觀其耿耿常有不滿之心
近于東宫侍讌有輕皇太子之色陛下隠忍容之臣恐
陛下萬年之後宗社必生荆棘此腹心之重疾也惟陛
下圖之勒黙然而竟不從及勒死虎執太子𢎞使臨軒
收程遐徐光下廷尉召其子邃將兵入宫宿衛文武靡
不奔散𢎞大懼自陳劣弱不堪重寄乃讓位于虎虎曰
君薨而世子立理之常也臣安敢奸之𢎞泣涕固讓虎
怒曰若其不堪重任天下自當有大義何足預論遂以
晉咸和八年逼立之大赦改元曰延熈文武百寮進位
一等誅程遐徐光八月𢎞策拜虎為丞相魏王大單于
加九錫以魏郡等十三郡為國總攝百揆虎偽固讓乆
乃受命赦其境内殊死已下立妻鄭氏為魏王后子邃
為魏太子加使持節侍中大都督中外諸軍事大將軍
録尚書事次子宣為使持節車騎大將軍冀州刺史封
河間王韜為前鋒將軍司𨽻校尉封樂安王遵齊王鑒
代王苞樂平王徙太原王斌為章武王勒文武舊臣皆
補左右丞相閒任虎之府僚舊昵悉署臺省禁要更命
太子宫曰崇訓宫勒妻劉氏已下皆徙居之簡勒宫人
美淑及車馬珍寳服御之上者皆入丞相府署鎮軍將
軍䕫安領左僕射尚書郭殷為右僕射劉氏與彭城王
堪密謀堪請出兖州據廪丘挾南陽王恢為盟主宣太
后詔討虎事洩虎炙殺堪徴恢還襄國因廢劉氏尋逼
殺之尊𢎞母程氏為皇太后冬十月河東王生鎮闗中
朗鎮洛陽起兵于二鎮以討丞相虎生自稱秦州刺史
遣使降晉虎留子邃守襄國統步騎七萬攻朗于金墉
城潰獲朗刖而斬之進攻長安以挺為前鋒大都督生
遣將軍郭權率鮮卑涉璝部衆二萬為前鋒拒之生統
大軍繼發次于蒲阪權與挺戰于潼闗敗績挺及丞相
左長史劉隗皆死虎退奔澠池枕屍三百餘里鮮卑密
通于虎背生而擊之生時停蒲阪不知挺已死懼單馬
奔長安郭權復收衆三千與鎮西將軍越騎校尉石廣
相持于渭汭生遂去長安潛於雞頭山將軍蔣英據長
安拒守虎聞生之奔也進師入闗遂攻長安旬餘拔之
斬蔣英等徙秦州華戎十餘萬户於闗東生部下斬生
以降權奔隴右虎分遣諸將屯于汧隴遣將軍麻秋討
蒲洪洪率户二萬迎降虎拜洪光烈將軍䕶羌校尉洪
至長安説虎宜徙闗中豪傑及氐羌内實京師虎從之
徙雍秦民及氐羌十餘萬户于闗東以洪為龍驤將軍
流民都督使居枋頭以羌帥姚弋仲為奮武將軍西羌
大都督使帥其衆徙居清河之灄頭虎還襄國大赦諷
𢎞命已建魏臺一如魏武輔漢故事十二月郭權以生
敗據上邽歸晉
延熈二年春正月晉成帝詔以郭權為鎮(一作/征)西將軍
秦(一作/雍)州刺史于是京兆新平扶風馮翊北地皆起兵
應之𢎞鎮西將軍石廣復與權戰敗績三月虎遣將軍
郭敖及子章武王斌等率步騎四萬討權于郿次于華
隂夏四月上邽豪族殺權以降徙秦州三萬餘户于青
并二州諸郡南羌氐楊難敵等送任通和長安人陳良
夫奔黑羌招誘北羌四角王簿句大等侵擾北地馮翊
與章武王斌相持樂安王韜等率騎犄句大之後與斌
夾擊敗之句大奔馬蘭山郭敖等乗勝追擊懸軍深入
為羌所敗死者十有七八斌等收軍還于三城虎聞而
大怒遣使殺郭敖秦王宏頗有怨言虎幽之于别室冬
十月𢎞自齎璽綬親詣魏宫諭禪位之意虎曰帝王大
業天下自當有議何為自論此耶𢎞流涕還宫對太后
程氏曰先帝種真無復遺矣于是尚書奏魏臺請依唐
虞禪讓故事虎曰𢎞愚暗居喪無禮不可以君臨天下
(一作君/萬國)便當廢之何禪讓也十一月遣郭殷持節入宫
廢𢎞為海陽王𢎞安步就車容色自若謂羣臣曰庸昧
不堪纂承大統顧慙羣后此亦天命去矣又何言百官
莫不流涕宫人慟哭羣臣皆詣魏臺請進虎曰皇帝者
盛徳之稱非所敢當且可稱居攝趙天王遂以晉咸康
元年幽𢎞及太后程氏并秦王宏南陽王恢於崇訓宫
未幾密遣人賊殺之是時西羌大都督姚弋仲稱疾不
賀虎累馳召之及至正色謂虎曰弋仲常謂大王命世
英雄奈何把臂受托而返奪之耶虎曰吾豈樂此哉顧
海陽年少恐不能了家事故代之爾心雖不平然察其
誠實亦不之罪也𢎞在位二年時年二十二
　
　十六國春秋卷十四
欽定四庫全書
　十六國春秋卷十五
後趙錄五
　　石虎上
石虎字季龍勒之從子也祖曰㔨邪父曰寇覔寇覔有
四子虎第四勒父曷朱㓜而子之故或謂之為勒弟也
年六七嵗有善相者遇之於路曰此兒貌竒有壯骨貴
不可言晉永興中與勒相失永嘉五年劉琨送勒母王
氏及虎於葛陂時年十七矣性殘忍好馳獵遊蕩無度
能左右射尤善彈數彈人為軍中患勒怒之白母王氏
曰此兒兇暴無度(一作/頓)使軍人殺之聲名可惜不若自
除之勒母曰徤犢走車破轅良馬須逸鞭汎駕然後能
負重致逺且當小忍勿便殺也(一云快牛為犢子小時/多能破車為復小忍勿)
(却/之)至年十八稍檢攝恭謹嚴重愛士身長七尺五寸趫
㨗便弓馬勇冠當時至於降城陷壘不復别斷善惡坑
斬士女鮮有遺𩔖勒雖屢加誨責而行意自若然御衆
甚嚴莫敢犯者指授攻討所向無前故勒寵信彌隆委
以專征之任所在立功將佐親戚莫不敬憚勒深嘉之
拜征虜將軍性尤酷虐所為無道軍中有勇幹策略與
已齊者因獵戯輒以事害之前後所殺甚衆勒之居襄
國劉聰以虎為魏郡太守鎮鄴三臺後封繁陽侯食邑
三千戸勒即大單于趙王位署為單于元輔都督禁衛
諸軍加侍中開府進封中山公及勒僭稱尊號授太尉
守尚書令進封中山王食邑萬戸虎自以勲髙一時謂
勒即位之後大單于必在已而更以授其子𢎞乃深恨
之私謂其子邃曰主上自都襄國以来端拱指授以吾
身當矢石二十餘年南擒劉岳北走索頭東平齊魯西
定秦雍剋殄十有三州成大趙之業者我也大單于之
望當以授我今乃以與黄吻小(一作/婢)兒每一憶此令人
氣塞不能寢食待主上晏駕之後不足復留種也
建武元年春正月虎廢勒子𢎞羣臣已下勸其稱尊號
虎下書曰王室多難海陽自棄四海任重故俛從推逼
朕聞道合乾坤者稱皇徳協人神者稱帝皇帝之號非
所敢稱(一作/聞)且可稱居攝趙天王以副天人之望于是
大赦境内殊死已下改元建武以夔安為侍中太尉守
尚書令郭殷為司空韓晞為左僕射魏槩馮莫張崇曹
顯為尚書申鍾為侍中郎闓為光禄大夫王波為中書
令自餘文武封拜各有差立子邃為太子虎以䜟文天
子當從東北來于是備法駕行自信都而還以應之分
癭陶之栁鄉立停駕縣又分司州之河南河東𢎞農滎
陽兖州之陳留東燕為洛州又改陳留郡為建昌郡屬
洛州虎諱言勒呼馬勒曰轡羅勒曰香菜時徐州從事
蘭陵朱縱殺刺史郭祥以彭城歸晉虎遣將軍王朗討
(一作/撃)之縱奔淮南虎荒淫廢政外躭營繕使太子邃省
可尚書奏事選牧守祀郊廟惟征伐刑斷乃親覽之鸛
雀臺崩殺典匠少府任汪復使修之倍于常度夏四月
癸夘虎率衆南遊至臨江而還有游騎十餘疋至歴陽
歴陽太守袁躭甚懼表聞于晉不言騎多少京師大震
遣司徒王導加大司馬假黄鉞都督征討諸軍事以禦
之癸丑晉帝觀兵于廣莫門分命諸將遣將軍劉仕救
歴陽平西將軍趙𦙍屯慈湖龍驤將軍路永戍牛渚建
武將軍王允之戍蕪湖司空郄鑒使廣陵相陳光帥衆
衛京師俄聞趙騎至少又退向東陽戊午解嚴遂以桓
宣為都督江沔前鋒征討諸軍事平北將軍司州刺史
假節鎮襄陽虎後遣征虜將軍石遇率騎七千渡沔寇
中廬圍桓宣于襄陽輔國左將軍毛寳南中郎將王國
征西司馬王愆期等率荆州之衆來援屯于章山遇三
面為地窟攻城宣募精勇出其不意殺傷數百多獲鎧
馬攻守二旬遇軍饑疫不克而還宣遣步騎收南陽諸
郡百姓陷没者八千餘人詔以宣為南陽襄陽新野南
鄉四郡諸軍事梁州刺史毛寳為征虜將軍戍邾城虎
以租入殷廣轉輸勞煩令中倉嵗入百萬斛餘皆儲之
水次晉將軍淳于安攻琅邪費縣俘獲數千人虎下書
令刑贖之家得以錢代財帛無錢聴以糓麥皆随時價
輸水次倉秋八月冀州八郡雨雹大傷秋稼糓價騰貴
銀一斤值米二斗下書深自咎責遣御史所在發水次
倉麥以給秋種尤甚之處差復一年鸛雀臺成賜匠各
有差九月虎遷都鄴宮尚書請太常告廟虎曰古者將
舉大事必告宗廟而不列社稷尚書可詳議以聞公卿
乃請使太尉告社稷從之時自去年至九月十一月不
雨及入鄴宮澍雨周洽虎大恱赦殊死已下始制散騎
常侍已上得乗軺軒王公郊祀乗副車駕四馬龍旂八
旒朔望朝㑹節乗軺軒冬十月羌薄句大猶保險未服
遣子章武王斌帥精騎二萬并秦雍二州兵討平之虎
如長樂衛國有田疇不闢桑業不修者貶其守宰而還
是年奉天竺佛圖澄於鄴城
建武二年春正月使牙門將張彌徙洛陽鍾虡九龍翁
仲銅駝飛㢘于鄴虎大恱為之赦二嵗刑賚百姓糓帛
百官爵一級下書曰三載考績黜陟幽明斯則先王之
令典政事之通塞魏始建九品之制三年一清定之雖
未盡𢎞美亦縉紳之清律人倫之明鏡從爾以来遵用
無改先帝創臨天下黄紙再定至于選舉銓為首格自
不清定三載于兹主者其更銓論務揚清激濁使九流
咸允也吏部選舉可依晉氏九班選制永為揆法選畢
經中書門下宣示三省然後施行之其著此詔書于令
銓衡不奉行者御史彈坐以聞冬十一月索頭郁鞠率
衆三萬來降虎署郁鞠等十三人為親通趙王皆封列
侯散其部衆于冀青等六州時衆役煩興軍旅不息加
以乆旱糓貴百姓饑饉野無生草金一斤直米二斗銀
一兩(一作/斤)直肉一斤流亡死者十有六七百姓嗷然無
所生賴或掘野䑕捕蟄鷰而食之虎使令長率丁壯随
山澤採橡(一作/□)捕魚以濟老弱而復為權豪所侵人無
所得又料殷富之家配饑人以食之公卿以下出糓以
助賑給姦吏因之侵奪無已雖有貸贍之名而無其實
先是孟津河東去鄴城五里有濟北郡糓城縣糓城山
是黄石公所𦵏處有人登此山見崩土中有文石石文
鮮明詣鄴獻之使採取以治宮殿遂免糓城令以不奏
聞故也虎大起宮殿于鄴都遂于鄴西文昌故殿處造
東西太武二殿採糓城山文石為基一基下五百武直
宿衛屈柱跌瓦悉鑄銅為之金漆圖飾焉又徙長安雒
陽銅人置諸宮前以華其國城之西北有三臺皆因城
為基巍然崇舉其髙若山又建九華宮以三三為位謂
之九華(沈約詩曰徘徊九/華宮即此宮也)北建逍遥樓東北建披雲樓
城門上建玳瑁樓純用金銀裝飾懸五色珠簾白玊鈎
帶内有瑜石床以玳瑁為龜甲文鋪以十色錦繡故名
玳瑁樓其太武殿懸紫綬于梁柱綴玊璧于綬又造東
西宮鄴宮南面三門西鳳陽門髙二十五丈上有層樓
向陽安金鳳凰二頭于其上鎮之其頭髙一丈六尺東
城上立東明觀觀上加金博山謂之鏘天北城上有齊
午樓超出羣榭孤髙特立其城東西七里南北五里飾
表以塼百步一樓凡諸宮殿門臺隅雉皆加觀榭層甍
疊宇飛檐拂雲圖以丹青色以輕素門窓戸宇朱柱白
璧未到鄴城六七十里遥望苕亭便見此門巍若仙居
鄴城東門石橋有兩石柱製作精妙柱側悉鏤雲炬上
作蟠螭甚有形勢信為巧工太武殿基髙二丈八尺以
文石綷之(一作甃/以文石)下穿伏室置衛士五百人于其中東
西七十五步南北六十五步皆以漆灌瓦金鐺銀楹珠
簾玊璧窮極伎巧又于太武殿前起樓髙四十丈結珠
為簾垂五色玊珮風至鏗鏘和鳴清雅盛夏之時登髙
樓以望四極奏金石絲竹之樂以日繼夜于樓下開馬
埒射塲週迴四百步皆文石丹砂及彩畫于埒旁聚金
玊錢貝之寳以賞百戯四廂置錦幔屋柱皆隐起為龍
鳳百獸之形雕琢衆玊以飾楹柱夜中往往有光明集
諸羌氐于樓上或時亢旱舂雜寳異香為屑使數百人
于樓上吹散之名曰芳塵臺上有銅龍腹可盛數百斛
酒使胡人于樓上噀酒風至望之如露名曰粘雨臺引
以灑塵樓上戯笑之聲音震鄴中又造梁馬臺一名笑
馬臺一名戯馬臺一名閱馬臺在城中漳水之南約次
為臺基髙五丈列觀其上虎常于此臺練簡騎卒武牙
宿將雲騰黒矟騎五千每月朔晦閱馬于此臺虎毎講
武于其下升觀以望之乃于漳水之南張幟鳴鼔列騎
星羅虎登臺射􁫟箭一發(五字水經作/放鳴鏑之矢)五千騎一時奔
走從漳水之南齊至于臺下隊督以下皆有班賚虎又
射一箭五千騎又一時奔走至于漳水之北其五千流
散攢促若數萬人騎皆以黒矟從事故以黒矟為號又
以介羽漆砂即名鬭鷄臺以鬬鷄為戯其北有臨漳宮
東有永樂宮西有黎園宮東南有赤橋宮西北有紫陌
宮又有御龍宣武凌霄如意四觀皆虎遊獵燕息之所
又有聖夀堂用玊珂八百具抱桂丁香末以塗壁胡桃
油以塗瓦垂金鈴萬餘箇若㣲風至則聲聞十餘里又
于銅雀臺更増二丈立一屋連棟接檐彌覆其上盤迴
隔之名曰命子窟又于屋上起五層樓髙十五丈去地
二十丈又作銅雀于樓巔舒翼若飛南列金雀臺髙八
丈有屋一百九間北曰氷井臺亦髙八丈有屋百四十
間上有氷室室有數井井深十五丈冬月蔵氷三伏之
日以氷賜大臣及蔵石墨石墨可書又燃之難盡亦謂
之石炭又有粟窖及監以備不虞今窖上猶有石銘存
焉又起靈風臺九殿于顯陽殿後選百官州郡民女以
充之又于正㑹殿南面臨軒殿上施白玊床流蘇帳皆
竊擬禮制整法服冠通天佩玊璽𤣥衣纁裳畫日月火
龍黼黻華蟲粉米改車服着逺遊冠臨軒大㑹着丹紗
袍獵着金縷合歡袴改虎頭鞶囊為龍頭鞶囊又改直
盪冠為龍騰冠以絳幘于襄國又作金華殿殿前有白
龍鐏作金龍于東廂西向龍口又安玊盤受玊十斛又
安金博山蟬翼單紗裏服天曉行禮公執圭卿執羔大
夫執雁士執雉一如舊禮充庭車馬四月八日九龍銜
水浴太子之象太武殿前溝水注之浴時溝中先安銅
龍以疏其水相去六七步注之斷水又安銅龜飲穢水
出後脚下入諸公主第溝水亦出建春門又有皇后浴
室三間徘徊側宇櫨檘隠起雕彩刻鏤極盡粲麗室中
臨池上有石床别為浴臺有四時浴室皆用瑜石珷玞
為堤岸或以琥珀車渠為瓶杓夏則引外溝水以納于
池池中皆以紗縠為囊盛百雜香漬于水底或用葛為
囊嚴氷之時作銅屈龍數千枚各重數十斤燒如火色
投于水中則池水恒溫引浴室中名曰燋龍温池又用
文錦步障縈蔽浴所與宮人寵嬖者解媟服宴戯彌于
日夜名曰清嬉浴室浴罷洩水于宮外水流之所名温
香渠渠外之人爭来汲取得升合以歸其家人莫不怡
恱浴室中種二長生樹枝條交于棟上團團作車蓋形
冬日不凋葉大如掌至八九月乃生華花色白子赤大
如橡子不中啖也世人謂之西王母長生樹又安槃帶
十斛于二樹之間冬月施蜀(一作/熟)錦流蘇斗帳又用明
光錦以白縑為裏名曰複帳帳之四角安純金銀鑿鏤
香爐爇以百和香安金蓮花以冠帳頂帳之四面皆作
十二章相采色燿爛又作沈(一作/流)蘇帳帳頂亦安金蓮
花花中懸金薄織成綩囊褁受三升以沈香注帳之四
面上有十二香囊彩色亦同又安純金龍頭銜五色沈
蘇或用黄綈博山文錦或用紫綈及大小明光錦大約
春秋施錦帳表以五色絲為裌帳夏用單紗羅或綦文
單羅或縠文羅為單帳織錦羅在中尚方三署皆數百
人錦有大登髙小登髙大明光小明光大博山小博山
大茱茰小茱茰大交龍小交龍葡萄文錦班文錦鳳凰
錦朱雀錦韜文錦桃核文錦其御罽有豹頭文罽鹿子
罽花罽或青綈或白綈或黄綈或緑綈或紫綈或蜀綈
工巧百數不可盡名又作雲母五明金薄莫難扇此一
扇之名也薄打純金如蟬翼二面彩漆圖畫列仙竒異
鳥獸其五明方中辟方三寸或五寸随扇大小雲母帖
其中細縷縫其際雖掩盡而彩色明徹㸔之如謂可取
故名莫難也虎出時常以此扇挾乗輿或用象牙及桃
枝扇其上或作緑沈色或作木蘭色或作紫紺色或作
鬰金色又作金銀鈕屈膝屏風衣以白縑畫文人義士
仙人禽獸之像讚者皆三十二言髙施則八尺下施則
四尺或施六尺随意所欲髙下文駕有金銀輦雲母輦
數百乗皇后出乗嵩輅或乗文武玊輅或乗朱漆卧輦
以雲母代紗中外四梁皆通徹明亮虎正㑹上御食遊
槃兩重皆金銀參帶百二十醆彫飾竝同其叅帶之間
茱茰盡㣲如被髮近看乃得見動遊帶則員轉也御床
獨方三丈其餘床皆局脚髙下六尺後宮别妾房中有
小形玉床又有轉開床以射鳥獸其作褥周三丈用錦
縁之作席以錦雜以五香施以五彩綫編蒲皮縁之名
五彩席所以祭天御坐几悉雕漆畫皆為五彩色又有
三人臺及宮内中鏡有徑二三尺者純金蟠龍雕飾又
有大小鏡二萬餘枚又為曲鏡又以胡粉和椒塗壁名
曰椒房後庭服綺縠玩珍竒者萬餘人内置女官十有
八等教宮人星占及馬步射置女太史于靈臺仰觀災
祥以考外太史之虚實禁郡國不得私學星䜟敢有犯
者斬正㑹置三十部女鼓吹三十步輙置一部一部十
二人皆在平閣上去地丈餘又置女尚書官屬皆着紫
袴佩玉羽儀雜伎工巧皆與外侔正㑹殿前作樂髙絙
龍魚鳳凰安息五案之屬莫不畢備額上縁橦至上鳥
飛左囘右轉又以橦着口齒上亦如之設馬車立木橦
其車上長二尺橦頭安兩木伎兒各坐木一頭或髙飛
(高一/作鳥)或倒掛又依伎兒作獼猴之形走馬上或在脇或
在頭或在尾馬走如故名為猨騎有二銅駝如馬形長
一丈髙一丈足如牛尾長二尺脊如馬鞍在中陽門外
夾道相向銅鐘四枚如鐸形髙二丈八尺大面廣一丈
二尺小面廣七尺或作蛟龍或作鳥獸繞其上又宮妓
數千人盡着皂構頭着神弁如今之禮賢冠也虎左右
置直衛萬人皆着五色細鎧光曜奪目虎與皇后出常
以女騎一千為鹵簿冬日皆着紫綸巾織熟錦袴腰中
皆着金銀鏤帶手持雌黄宛轉角弓脚着五彩織成鞾
随時遊於戯馬臺(一作/觀)虎與皇后在臺上有詔書以五
色紙着鳳凰口中鳳既銜詔侍人放數百丈緋繩轆轤
迴轉狀若飛翔飛下端門鳳以木作之五色文身脚皆
用金每年三月三日虎及皇后㑹公主妃主名家婦女
無不畢出臨水施設帳幔車服燦爛走馬步射飲宴終
日又令左校令成公段造庭燎于崇杠之末髙十餘丈
上盤置燎下盤置人絙繳上下虎試而恱之正㑹殿庭
中端門外及閶闔門前設百二十枚燈以鐵為之髙皆
一丈六尺是年魏烈帝(諱翳/槐)出居於鄴虎奉第宅伎妾
奴婢什物
建武三年春正月庚辰太保夔安等文武五百九人勸
虎上皇帝尊號安等方入庭燎油灌下盤死者二十餘
人虎惡之腰斬成公段于閶闔門辛巳虎依殷周之制
稱大趙天王初虎衣衮冕將祀南郊照一大鏡不見其
首乃大恐怖遂不敢稱皇帝自貶為王至是又僭稱大
趙天王即位于南郊大赦境内殊死已下追尊祖㔨邪
為武皇帝父㓂覔為太宗孝皇帝立后鄭氏為天王皇
后太子邃為天王皇太子諸子為王者皆貶封郡公宗
室為王者降為縣侯百官封署各有差太原徙人有(一/作)
(十/)五百餘戸叛入黒羌武鄉長城徙人韓强獲𤣥玉璽
方四寸七分龜鈕金文詣鄴獻之拜强騎都尉復其一
門使人採藥于華山上得玉版一枚其色黒文曰嵗在
申酉不絶如綫嵗在壬子真人乃見虎以為應符之兆
大恱夔安等又勸進曰臣等謹案大趙水徳𤣥龜者水
之精也玉者古之寳也分之數以象七政寸之紀以凖
四極昊天成命不可乆違輙下史官擇吉日具禮儀謹
昧死上皇帝尊號虎下書曰過相褒美猥見推逼覽増
恧然非所望也其亟止兹議今東作告始自非京城内
外皆不得表慶中書令王波上𤣥璽頌以美之虎以石
𢎞時造此璽强遇而獻之太子邃既總百揆淫虐無道
河間公宣樂安公韜皆有寵于虎邃疾之如仇虎又荒
躭内遊威刑失度邃以事為可呈呈之虎恚曰此小事
何足呈也時有所不聞復恚曰何以不呈誚責笞捶月
至再三邃甚恨之秋七月邃潛謀為逆乃稱疾不視事
(詳具/邃𫝊)虎聞邃有疾欲往視之先遣所親任女尚書往察
邃呼前與語抽劍撃之虎聞大怒收中庶子李顔等誅
之幽邃于東宮廢為庶人其夜殺邃并其妃張氏及男
女二十六人合一棺埋之宮臣支黨二百餘人皆伏誅
廢邃母鄭氏為東海太妃立河間公宣為天王皇太子
宣母杜昭儀為天王皇后冬十一月乙丑太白犯嵗星
于營室是年虎將李穆率騎五千送魏烈帝于大寗其
故部落多歸附之國人復奉烈帝為代王城盛樂而居
之以其弟昭成帝(什翼/犍)為質於趙
建武四年春正月虎將伐鮮卑段遼于遼西募有勇力
者三萬人皆拜龍騰中郎㑹遼遣從弟段屈雲襲幽州
幽州刺史李孟退奔易京虎以桃豹為横海將軍王華
為渡遼將軍統舟師十萬出漂渝津支雄為龍驤將軍
姚弋仲為冠軍將軍統步騎十萬為前鋒以伐段遼三
月進次金臺支雄前驅入薊段遼所署漁陽太守馬鮑
代相張牧上谷相侯龕等四十餘城竝率衆來降北平
相陽裕帥其民千餘家登燕山以自固雄攻安次斬其
部大人那樓竒遼懼率妻子宗族豪大千餘家棄令支
奔密雲山遼左長史劉羣右長史盧諶司馬崔恱等封
其府庫遣使請降虎遣將軍郭泰麻秋等帥輕騎二萬
追遼及之戰于宻雲獲其母妻斬級三千遼單馬竄險
保於平崗遣子乞特真送表及獻名馬虎納之遂入令
支遷其戸二萬餘于雍司兖豫四州士大夫之有才行
者皆擢敘之先是北單于乙囘為鮮卑敵那所逐既平
遼西遣其將李穆擊敵那破之復立乙回而還虎入遼
宮論功封賞將士各有差陽裕詣軍門降即拜北平太
守夏四月初慕容皝與段遼有隙遣使稱藩于虎陳遼
宜伐請盡衆來㑹及軍至令支皝師不出虎以皝不㑹
兵攻遼而自專其利謀將伐之佛圖澄曰燕福徳之國
未可加兵虎作色曰以此攻城何城不克以此衆戰誰
能禦之區區小豎何所逃也太史令趙攬固諌曰燕地
嵗星所守行師無功必受其禍虎怒鞭之出為肥如長
虎遣使四出招誘民夷燕成周内史崔燾居就令游泓
武原内史(一作/令史)常覇東夷校尉封抽䕶軍宋晃等皆應
之凡得三十六城戊子進逼棘城不拔壬辰引退皝遣
子恪率胡騎三千晨出挑戰諸門皆若有師出者四面
如雲虎大驚棄甲逃遁惟游撃將軍石(一作/冉)閔一軍獨
全于是召趙攬復為太史令虎還自令支過易京惡其
固而毁之因謁石勒墓朝其羣臣于襄國建徳前殿復
從征文武有差至鄴設飲至之禮賜俘徧于丞郎以劉
羣(一作/臺)為中書令盧諶為中書侍郎蒲洪以功拜使持
節都督六夷諸軍事冠軍將軍封西平郡公石閔言于
虎曰蒲洪雄俊驍果其諸子竝非常才宜宻除之虎不
納待之愈厚虎謀伐昌黎遣渡遼將軍曹伏將青州之
衆渡海戍蹋頓城無水而還因戍于海島運糓三百萬
斛以給之又以船三百艘運糓三十萬斛詣髙句驪使
典農中郎將王典率衆萬餘屯田海濱又令青州造船
千艘以謀撃燕掠縁海諸縣所在殺戮五月使太子宣
率步騎二萬撃朔方鮮卑斛摩頭破之斬首四萬餘級
六月冀州八郡大蝗司𨽻請坐守宰虎曰此政之失和
朕之不徳所致而欲委咎守宰豈禹湯罪已之義耶司
𨽻不進讜言佐朕不逮而欲妄陷無辜所以重吾之責
也可白衣領司𨽻加子司徒韜金鉦黄鉞鑾輅九旒虎
使襄城公涉歸上庸公日歸率衆戍長安二歸告鎮西
將軍石廣私樹恩澤潛謀不軌虎大怒追廣至鄴殺之
冬十二月段遼自宻雲山遣使詐降虎信之使征東將
軍麻秋率衆三萬百里郊迎勅秋曰受降如待敵將軍
慎之乃以尚書左丞陽裕遼之故臣使為秋司馬遼又
遣使降于慕容皝曰胡貪而無謀吾今請降求迎彼終
不疑也若伏重軍以要之可以得志皝遣慕容恪伏精
騎七千于密雲山大敗秋于三藏口死者十六七秋步
走得免陽裕為燕所執虎聞秋敗驚怒方食吐哺削秋
官爵是時百姓因佛圖澄率多奉佛皆營造寺廟削髪
出家虎以真偽雜揉多往愆過乃下書問中書令曰佛
號世尊國家所奉閭里小人無爵秩者應得事佛與否
又沙門皆應髙潔貞正行能精進然後可為道士今沙
門甚衆或有奸宄避役多非其人可料簡詳議真偽中
書著作郎王度等奏曰夫王者郊祀天地祭奉百神載
在祀典禮有常饗佛出西域外國之神功不施民非天
子諸華所應祠奉往者漢明感夢初傳其道惟聼西域
人得立寺都邑以奉其神其漢人皆不得出家魏承漢
制亦循前軌今大趙受命率由舊章華戎制異人神流
别外不同内享祭殊禮華夏服禮不宜雜錯國家可斷
漢人悉不聼詣寺燒香禮拜以遵典禮其百辟卿士下
逮衆𨽻例皆禁之其有犯者與淫祀同罪其趙人為沙
門者還從四民之服中書令王波同度所奏虎以澄故
下書曰度議云佛是外國之神非天子諸華所可宜奉
朕生自北鄙忝當期運君臨諸夏至于饗祀應從本俗
佛是戎神所行兼奉夫制由上行永世作則茍事允無
虧何拘前代其夷趙百姓有舍于淫祀樂事佛者悉聼
為道士于是慢戒之徒因之以勵是年魏烈帝疾病命
諸大人迎昭成立之既卒諸大人梁蓋等以新有大故
昭成在逺來未可必比至之間恐生變亂宜立長君以
鎮衆望而烈帝次弟屈剛猛多詐不如屈弟孤寛和仁
厚乃相與殺屈而立孤孤曰吾兄居長自應繼立吾安
可越次而居大業乃自詣鄴奉迎昭成請身留為質虎
義而俱遣之
　
　
　
　
　
　
　
　
　
　十六國春秋卷十五
欽定四庫全書
　十六國春秋卷十六
後趙錄六
　　石虎中
建武五年春正月虎下書令諸郡國立五經博士初勒
置大小學博士于是復置國子博士助教虎以吏部選
舉斥外耆徳而勢門童㓜多為美官免郎中魏􁫠(一作/象)
為庶人夏四月辛未晉征西將軍庾亮遣叅軍趙松擊
巴郡江陽獲蜀將李閎黄桓等又欲率衆十萬移鎮石
城遣諸軍羅布江沔為伐趙之規帝下其議時晉咸康
五年也丞相王導請許之太尉郄鑒以為資用未備不
可大舉太常蔡謨議曰時有否泰道有屈伸暴逆之冦
雖終滅亡然當其强盛皆屈而避之是以髙祖受黜于
巴漢忍辱于平城也若爭强于鴻門則亡不終日故蕭
何曰百戰百敗不死何待原始要終期于大濟而已豈
與當亡之寇爭遲速之間哉夫惟鴻門之不爭故垓下
莫能與之爭文王身圮于羑里故道泰于牧野句踐見
屈于㑹稽故威伸于强吳今日之事亦由此矣賊假息
之命垂盡而豺狼之力尚强宜抗威以待時或曰抗違
待時時已可矣愚以為時之可否在胡之强弱胡之强
弱在虎之能否虎之能否可得而言也(一作/矣)自勒初起
虎常為爪牙百戰百勝遂定中原境土所據同于魏世
勒死之日將相内外悉欲誅之虎獨起于衆異之中殺
嗣主誅寵臣内難既定千里逺出一攻而拔金墉再戰
而斬石生禽彭彪殺石聰滅郭權還據根本内外竝定
四方鎮守不失尺土詳察此事豈能乎將不能也假令
不能者為之其濟乎將不濟也胡前攻襄陽而不能拔
誠有之矣不信百戰之効而執一攻之驗棄多從少于
理安乎譬若射者百發而一不中可謂之拙乎且不拔
襄陽者非虎之身也桓平北守邉之將爾賊(一作/胡)前攻
之爭疆場爾得之為喜不得則止非其所急也今征西
之往則異于是何者重鎮也名將也中國之人所聞而
歸心也今而西渡實有席卷河南之勢賊所大懼豈與
桓宣同哉虎必率其精兵身來拒戰若欲與戰戰何如
石生若欲城守守何如金墉若欲阻沔沔何如大江蘇
峻何如虎凡此數者宜詳校之愚謂石生猛將闗中精
兵今征西之戰不能勝也金墉險固劉曜十萬所不能
拔今征西之守不能勝也又是時兖州洛陽闗中皆舉
兵撃虎比今三處反為其用方之於前倍半之舉也昔
石生不能敵其半而征西欲當其倍愚所疑也蘇峻之
强不及虎沔水之險不及大江大江不能禦峻而以沔
水禦虎又所疑也昔祖士雅在譙佃于城北慮賊来攻
因以為資故豫安軍以禦其外糓將熟賊果至丁夫戰
于外老弱穫于内多持炬火急則燒糓而走如此數年
竟不得其利是時賊惟據沔北方之于今四分之一爾
士雅不能捍其一而征西欲禦其四又所疑也或云賊
若多来則必無糧然致糧之難莫過崤函虎昔涉此險
深入敵國平闗中而後還今至襄陽路既無險又行其
國内自相供給方之于前難易百倍前已經至難而謂
今不能濟其易又所疑也然此所論但說征西既至之
後爾尚未論道路之虜也自沔以西水急岸髙魚貫泝
流首尾百里若賊無宋襄之義及我未陣而撃之將若
之何今王士與賊水陸勢異便習不同冦若送死雖開
江延敵以一當千猶吞之有餘宜誘而致之以保萬全
棄江逺進以我所短撃彼所長恐非廟勝之算也朝議
同之故亮不果移鎮亮弟懌時為輔國將軍梁州刺史
假節鎮魏興遣牙門霍佐迎將士妻子佐驅三百餘口
奔降于虎燕復遣别將來攻遼西虎以石成為鎮逺將
軍帥積弩將軍呼延晃建威將軍張支等撃之晃支為
燕所殺俘獲數千家而去秋七月虎以太子宣為大單
于建天子旌旗八月以夔安為征討大都督統石鑒石
閔李農張貉(一作張賀/度下同)李莵五將軍帥步騎五萬冦荆
揚北鄙九月石閔敗晉師于沔隂殺將軍蔡懐夔安李
農攻陷沔南太子宣將朱保敗晉師于白石殺將軍鄭
豹談𤣥郝莊随相蔡熊等五人張貉攻邾城敗晉征虜
將軍毛寳于邾西寳求救于庾亮亮以城固不時遣軍
邾城遂陷死者萬餘人西陽太守樊峻與毛寳率左右
突圍出走赴江溺死夔安進據胡亭因冦江夏晉義陽
將軍黄冲歴陽太守鄭進以郡迎降安等進圍石城竟
陵太守李陽拒戰安敗失首虜五千餘級乃潛師而退
遂掠漢東擁七萬餘家遷于幽冀是時豪戚侵恣賄託
公行虎患之乃擢殿中御史李巨(一作/李宸)為御史中丞特
加親任自此百僚震懾州郡肅清虎曰朕嘗謂良臣如
猛獸髙步通衢而豺狼避路信矣哉李巨是也賞賜甚
厚巨竟以疾卒鎮逺將軍王擢表雍秦二州族望自東
徙(一作/簡)已來遂在戍役之所(一作/例)既衣冠華胄宜蒙優
免從之自是皇甫胡梁韋杜牛辛等十有七姓蠲其兵
貫一同華族(華族一/作舊族)随才銓敘思欲還桑梓者聴之其
非此等不得為例冬十月以撫軍將軍李農為使持節
監遼西北平諸軍事征東將軍營州牧鎮令支農率衆
三萬與征北大將軍張舉攻燕凡城虎以遼西廹近燕
境數遭攻襲乃徙其民于冀州之南十二月丁丑太保
桃豹卒
建武六年春二月虎將石成與慕容皝戰於遼西大敗
引歸夏六月大旱白虹經天自正月至六月不雨虎遣
太子宣詣臨漳滏口祈之乆而不降乃下書曰朕在位
六載不能上和乾象下濟黎元以致星虹之變其令百
僚各上封事解西山之禁蒲葦魚鹽除嵗供之外皆無
所困公侯卿牧不得規占山澤奪百姓之利又下書曰
前以豐國澠池二治初建徙刑徒配之權救時務而主
遂為恒法致起怨聲自今犯罪流徒皆當申奏不得輒
配也京獄見囚非手殺人一皆原遣又命佛圖澄自行
祈雨俄有白龍降于祈所其日㴻雨方數千里是年大
收秋七月虎遺漢主李夀書欲與之連兵入冦約中分
江南九月尚書令夔安卒虎將討慕容皝命司冀青徐
幽并雍七州兼復之家五丁取三四丁取二合鄴城舊
軍滿五千萬具船萬艘自河通海運糓豆千一百萬斛
於樂安城以供(一作/備)軍征之用(一作/調)徙遼西北平漁陽
萬餘戸於兖豫雍洛四州之地自幽州以東至白狼大
興屯田以國内馬少悉括取民馬有敢私匿者腰斬凡
收百姓馬四萬餘疋以入于公虎僭位之後有所調用
皆選司擬官經令僕而後行不得其人按為令僕之責
尚書及郎不坐至是吏部尚書劉真以為失銓考之體
上書言之虎怒責王者加真光禄大夫金章紫綬虎如
宛陽大閱于曜武場冬十月慕容皝襲幽冀幽州刺史
石光擁兵數萬閉城不出皝入自蠮螉塞戍將當道者
皆斬之直抵薊城進破武遂津入髙陽所至焚燒積聚
畧三萬餘家而去光坐愞弱徴還賜徴士辛謐几杖衣
服糓五百斛𠡠平原為起甲第是月挹婁國(一名慎/肅氏)遣
使通貢虎召其使而問之答曰每候牛馬向西南眠者
三年矣是知有大國所在故重譯来云初李壽將李閎
自晉来奔夀致書請之題曰趙王石君虎不恱付外議
之多有異同中書監王波議曰今李閎以死自誓若得
返魂蜀漢當鳩率宗族混同王化若遣而果也則不煩
一旅坐定梁益若有前却不過失一亡命之夫爾于趙
何損夀既號竝日月跨僭一方今以制詔與之彼必酬
反取誚戎裔不若直書答之因請以挹婁國所獻楛矢
石弩遺夀曰使其知我能服遐荒也虎從之於是遣閎
歸報備物以酬之閎既至蜀漢李夀欲誇其境内下詔
曰羯使来庭貢其方物虎聞之怒甚黜王波以白衣領
職虎以秦公韜為太尉與太子宣迭日省可尚書奏事
専决刑賞不復啟白司徒申鍾諌曰慶賞刑威后皇攸
執名器至重不可假人所以防微杜漸以示軌儀太子
國之儲貳朝夕視膳不當豫政庶人邃往以聞政致敗
殷鑒不逺宜革而弗遵且二政分權鮮不階禍周有子
頽之釁鄭有叔段之難此皆由寵之不道所以亂國害
親惟陛下覽之虎不從凉州牧張駿憚虎之盛遣别駕
馬詵来朝虎初大恱及覽其表辭頗蹇傲由是大怒欲
斬詵侍中石璞諌止之(詳具/璞𫝊)
建武七年冬十月匈奴劉務桓入貢虎以務桓為平北
將軍左賢王遣横海將軍王華帥舟師自海道襲燕安
平破之又遣北中郎將始築盧奴小城興起北榭立宮
造殿
建武八年夏四月虎志在窮兵以國内馬少乃下令禁
民畜馬匿者腰斬收百姓馬四萬餘疋以入公府秋七
月虎大興宮室自襄國起閣道至鄴二百里中四十里
輒一宮有一夫人侍婢數十黄門宿衛虎下輦即止凡
虎所起内外大小行宮夾道樹榆盛暑之月人行其下
冬十二月作臺觀行宮四十餘所又營長安洛陽二宮
作者四十餘萬人鄴城東七里有赤橋之宮勑河南四
州治南伐之具并朔秦雍嚴西討之資青冀幽州為東
征之計皆三五發卒諸州軍造甲者五十餘萬人船夫
十七萬人為水所没猛獸所食者三分居一兼之公侯
牧宰競興私利侵擾黎元庶民失業得農桑者十室而
三貝丘人李𢎞因衆心之怨自言姓名應䜟連結姦黨
署置百僚事發誅之連坐者數千家虎馳獵無度晨出
夜歸又多輕行躬察作所侍中韋謏諌曰臣聞千金之
子坐不垂堂萬乗之主行不履危陛下雖天生神武雄
據四海乾坤冥讚萬無所慮者也然白龍魚服有豫且
之禍海若潛游罹葛陂之酷願陛下清宮蹕路思二神
為先鑒不可忽天下之重輕行斤斧之間猝有狂夫之
變龍騰之勇不暇施也智士之計豈及設哉又自古聖
王營建宮室未始不以三農之隙所以不奪農時也今
或盛功於耘藝之辰或煩役于收穫之月頓斃盈途怨
聲塞路誠非聖仁所忍為也昔漢明賢君也鍾離一言
而徳陽役止臣誠識慙昔士言無可採陛下道越前王
所宜哀覽虎善之賜以糓帛而興繕滋繁游察自若秦
公韜有寵于虎太子宣惡之右僕射張離領五兵尚書
専總兵權(一作/要)欲求媚于宣因說之曰今諸公侯吏兵
過限宜漸削弱以壯儲威宣恱其言使離奏奪諸公府
吏秦燕義陽樂平四公聴置吏一百九十七人帳下兵
二百人自是以下三分置一餘兵五萬悉配東宮於是
諸公咸怨嫌隙漸深矣遣征北將軍張舉自鴈門討索
頭郁鞠尅之課責征士五人出車一乗牛二頭米各十
五斛絹十匹諸役調有不辦者皆以斬論將圖江表百
姓窮窘率多鬻子以充軍須猶不能給乃自經于道樹
死者相望而求發無已㑹青州上言濟南平陵城西北
石虎(一作/獸)一夕忽移於城東南善石溝上有狼狐千餘
迹随之迹皆成蹊虎大恱曰石虎者朕也自西北徙而
東南者天意欲使朕平蕩江南也天命不可違其𠡠諸
州兵明年悉集朕當親董六軍以奉天命羣臣皆賀上
皇徳頌者一百七人時妖怪尤多上黨孟門上有神人
之象坐于山上三日而去遣使以太牢祀之武鄉送雄
虎變為雌産一狼子即噬虎腦而殺之後三日狼子亦
死石然于泰山八日而滅東海有大石自立旁有血流
鄴西山石間血流出長十餘步廣二尺餘太武殿初成
圖畫自古聖賢忠臣孝子烈士貞女皆變為胡狀旬餘
頭悉縮入肩中惟冠㠹彷彿㣲出虎大惡秘而不言佛
圖澄對之流涕
建武九年夏五月虎帥衆伐慕容皝為皝所敗時晉建
元元年也秋七月晉都督江荆等諸軍事庾翼以滅胡
取蜀為己任遣使東約慕容皝西約張駿刻期大舉朝
議多以為難惟車騎將軍庾氷意與之同而桓溫等贊
成之至是詔議經畧中原翼欲悉衆北伐表桓宣督諸
軍趨丹水溫為前鋒水督帥衆入臨淮竝為所統虎汝
南太守戴開帥數千人奔降丁丑康帝詔曰慕容皝摧
殄羯冦乃云死没八萬餘人將自其天亡之始也中原
之事宜加籌量且戴開已帥部黨歸順宜加慰勞又檄
石虎文曰石勒因釁前覆舊京窮凶極逆偽號累祀百
姓受灰没之酷王室有黍離之哀不為少康之隆孰能
祀夏不有宣王之興誰克舊物羯帥石虎僭襲凶葉負
恃其衆陸梁河朔每念頫之士懐仁抱義食胆飲血罹
其禍酷心存倒懸而力不能奮今遣使持節荆州刺史
亭都侯翼髙旗連雲組練映日運孫吳之籌按尚父之
畧莫不張膽咀鐵人思自奮以此衆戰其猶烈火之燔
秋蓬衡颷之掃落葉也八月太白犯嵗星嵗星在軫虎
遣寧逺將軍劉寧攻武都狄道陷之太子宣討鮮卑斛
糓提大破之斬首三萬級中謁者令申扁有寵於虎宣
亦昵之扁聰辨明斷専掌機宻之任虎既不省奏案太
子宣荒酒内淫秦公韜沉湎好獵生殺拜除皆扁所决
權傾内外刺史二千石多出其門九卿已下望塵而拜
惟侍中鄭系王謙常侍盧諶崔約等十餘人與之抗禮
虎又取州郡吏馬一萬四千餘疋以配曜武闗將馬主
皆復一年九月宇文逸豆歸執送段遼弟蘭來降并獻
駿馬萬疋虎命蘭帥所部鮮卑五千人屯令支冬十二
月虎以平西將軍張伏都為使持節都督征討諸軍事
帥步騎三萬撃凉州張駿伏都濟河與駿將謝艾戰于
河西大敗而還虎雖昏虐無道而頗慕經學遣國子博
士詣洛陽寫石經校中經於秘書國子祭酒聶熊注糓
梁春秋列于學宮大司馬幽州牧燕公斌淫酒荒獵常
懸管而入所聚羣兇因以肆虐征北將軍張賀度嚴衛
馳白之虎遣尚書張離持節召斌鞭之三百免官歸第
建武十年春正月虎饗羣臣於太武前殿有白鴈數百
翔集馬道之南虎命射之皆不獲時諸州兵集者百餘
萬太史令趙攬宻言於虎曰白鴈集庭宮室將空之象
也不宜南行虎信之乃臨宣武觀大閱而解嚴復以燕
公斌為使持節侍中大司馬錄尚書事置左右戎昭曜
武將軍位在左右衛上東宮置左右統將軍位在四率
上置上中光禄大夫位在左右光禄上置鎮衛將軍位
在車騎將軍上二月遣使徴天水楊軻軻少好易長而
不娶學業精養徒從數百常食麤飲水衣褐緼袍人不
堪其憂而軻悠然自得疎賓異客音㫖未嘗交也雖受
業門徒非入室弟子莫得親言欲所論授須旁無雜人
授入室弟子令逓相宣授劉曜僭號徴拜太常固辭不
受曜亦敬而不逼遂隠於隴山勒既禽曜秦人東徙軻
留長安至是虎備𤣥纁束帛安車徴之不應親駕往視
亦髙卧不起廹之乃發既見不拜與語不言命舍於永
昌乙第有司以軻倨傲請從大不敬論虎不從下書任
軻所向軻在永昌虎每有饋餼輙口授弟子使為表謝
其文甚美覽者嘆其有深致虎欲觀其真趣乃宻令美
女夜以動之軻蕭然不顧又使人將其弟子盡行遣魁
壯羯士衣甲持刀臨之以兵并竊其所賜衣服軻視而
不言了無懼色常卧土牀覆以布被裸寢其中下無茵
褥潁川荀鋪好竒之士也造而談經瞑目不答發軻被
露其形大笑之軻神體頺然無驚怒之狀於是咸以焦
光之徒未有能量其深淺也後上疏陳鄉思求還虎送
以安車蒲輪蠲十戸供之自歸秦州教授不絶其後秦
州兵亂軻弟子以牛負軻西奔為戍軍追禽遂為所害
夏四月凉州牧張駿遣將張瓘攻王擢於三交城擢敗
奔還太子宣淫虐日甚莫敢以告領軍將軍王朗言于
虎曰今隆冬雪寒而皇太子使人斫伐宮材引于漳水
功役數萬士衆吁嗟陛下因出遊罷之虎如其言宣知
朗所為怒欲殺之而無因㑹熒惑守房太史令趙攬承
宣㫖言于虎曰昴者趙之分也熒惑所在其主惡之房
為天子其殃不小宜以貴臣姓王者當之虎曰誰可當
者攬乆而對曰無復貴于王領軍也虎意惜朗且猜之
曰更言其次攬無以對因曰其次惟中書監王波爾虎
乃下詔追波前議楛矢事腰斬之并其三子投尸漳水
以厭熒惑之變尋愍波之無罪追贈司空封其孫為侯
平北將軍尹農攻燕凡城不尅而還黜為庶人時大旱
自正月不雨至六月又白虹出自太社經鳳陽門東南
連天十餘刻而滅虎下書曰蓋古明王之理天下也政
以均平為首化以仁恵為先(一作/本)故能允協人和緝熈
神物朕以眇薄君臨萬邦夕惕朝乾思遵古烈是以每
下書蠲除徭役休息黎元庶俯懐百姓仰禀三方而中
年以来變𤯝彌顯天文錯亂時氣不應斯由人怨於下
譴感皇天雖朕之不明亦羣后不能翼奬之所致也昔
楚相修政洪災旋弭鄭卿勵道氛祲自消皆股肱之良
用康羣變而羣公卿士各懐道迷邦拱黙成敗豈所望
于台輔百司哉其各上封事極言無隠於是閉鳳陽門
惟元日乃開立二畤於靈昌津祠天及五郊李夀以建
寧上庸漢固巴徴梓潼五郡來降冬十一月虎初起河
橋於靈昌津上採石為中濟石無大小下輙流去工五
百餘萬而橋經年不成虎如靈昌津親閱作工遣散騎
侍郎崔收沈璧於河明日所沉之璧流于渚上波蕩上
岸地震水涌樓臺殿觀莫不傾壊壓死者百餘人虎恚
甚遂斬工匠罷作而還太子詹事孫珍問侍中崔約曰
吾患目疾何方療之約素狎珍戯之曰溺中則愈珍曰
目何可溺約曰卿目睕睕正耐溺中珍恨之以白宣宣
於兄弟中最胡狀目深聞之大怒誅約父子珍遂有寵
于宣頗預朝政公卿已下憚珍側目
建武十一年春正月虎子義陽公鑒鎮闗中役煩賦重
失闗右之和其友李松勸鑒文武有長髮者輒㧞為冠
餘以給宮人長史取髮白之虎大怒以右僕射張離為
征西左長史龍驤將軍雍州刺史察之信然徴鑒還鄴
收松下廷尉以樂平公苞代鎮長安二月發雍洛秦并
州十六萬人(一作四/十餘萬)城長安未央宮虎性好獵後體壯
大不堪乗馬跨鞍乃遣司農中郎將費覇帥工匠四千
於東平罡山造獵車千乗轅長三丈髙一丈八尺置格
獸車四十乗立三級作樓二層于其上其車使二十人
舁之如今之步輦上安徘徊曲蓋當坐處施轉闗若射
鳥獸直有所向闗随身而轉虎善射矢不虚發剋期將
校獵自靈昌津南至滎陽東極陽都數千里為獵場使
御史監司其中禽獸民有犯者罪至大辟御史因之擅
作威福民有美女好牛馬者求之不得便誣以犯獸論
死者百餘家海岱河濟之間民無寧志矣又發豫荆兖
諸州二十六萬人修洛陽宮發百姓牛二萬餘頭配朔
州牧官増置内官二十四等東宮十有二等諸公侯七
十餘國皆為置女官九等先是大發百姓女二十已下
十三已上萬餘人為三等之第以分配之郡縣要媚其
㫖務於美淑奪人婦者九千餘人百姓妻有美色豪勢
因而脇之率多自殺太子及諸公又私令采發者亦垂
一萬總㑹鄴宮虎臨軒簡第諸女大恱以使者為能封
十二人皆為列侯自初發至鄴誅殺其夫及奪而遣之
縊死者三千餘人荆楚揚徐之民流叛畧盡宰守坐不
能懐綏下獄誅者五十餘人金紫光禄大夫逯明因侍
切諌虎大怒遣龍騰拉而殺之自是朝臣杜口相招為
禄仕而已秋八月晉豫州刺史路永以郡來降虎署為
征西將軍屯於夀春冬十二月以冠軍將軍姚弋仲為
持節十郡六夷大都督冠軍大將軍使征東將軍鄧恒
將兵數萬屯樂安治攻具為取燕之計是嵗晉梁州刺
史桓宣伐虎將李羆軍次丹水為虎所敗
　
　十六國春秋卷十六
欽定四庫全書
　十六國春秋卷十七
後趙錄七
　　石虎下
建武十二年夏五月尚書朱軌與中黄門嚴生不協㑹
大雨霖道路陷滯不通生因譖軌不修道路訕謗朝政
虎怒囚之冠軍將軍蒲洪諌曰臣聞聖王之御天下也
土階三尺茅茨不剪食不累味刑措而不用亡君之馭
海内也傾宮瓊臺(一作/榭)象箸玉杯截脛剖心脯賢刳孕
故其亡也忽焉今陛下既有襄國鄴宮足康帝宇又修
長安洛陽宮殿將何以用之盤于田游耽于女色三代
之亡恒必由此而忍為獵車千乗環數千里以養禽獸
奪人妻女十餘萬口以盈後宮聖帝明王之所為固若
是乎尚書朱軌納言大臣今以道路不修將加酷法此
自陛下徳政失和隂陽災沴天降霖雨七日乃霽霽方
二日雖有鬼兵百萬亦未能去道路之塗潦而况人乎
刑政如此其如史筆何其如四海何願止作徒罷苑囿
出宮女赦朱軌以副衆望虎省之不恱憚其强直寢而
不納弗之罪也為之停長安洛陽作役於是立私議之
條偶語之律聼吏告其君奴告其主威刑日濫公卿以
下朝㑹昃目吉凶之問自此而絶不敢復相過從談語
六月將軍王擢撃張重華襲武衛執䕶軍曹權胡宣徙
七千餘戸于雍州又使凉州刺史麻秋征西將軍張伏
都(一作孫/伏都)攻金城太守張冲降之重華遣中堅將軍謝
艾將步騎五千來拒秋敗奔還是年虎晝寢永安宮夢
羣羊從東北負魚而來鄴東北土髙丈餘木斗滿其上
寤而問佛圗澄澄曰此不祥也鮮卑其有中原乎
建武十三年春正月虎率三公九卿躬耕藉田於桑梓
苑鄴城南地多桑梓因以築之故名桑梓苑苑有臨漳
宮三月三日及始蠶之日虎率皇后及夫人採桑於此
虎后杜氏祠先蚕於近郊遂如襄國謁勒墓夏四月遣
凉州刺史麻秋等伐張重華以中書監石寧為征西將
軍率司并州兵二萬餘人為秋後繼凉將宋秦等率戸
二萬來降河湟間氐羌十餘萬落與張據相首尾麻秋
憚之不進凉别將張瑁自間道引兵截秋軍後秋退凉
將謝艾乗勝追撃將軍杜勲魚汲死之失軍士三千餘
人秋單馬奔大夏尋與石寧進次曲栁劉寧王擢進攻
始興武街重華使將軍牛旋楊康等來禦與寧戰於沙
阜寧等敗績引還金城秋七月虎復遣征西將軍張伏
都將軍劉渾率步騎二萬㑹秋等長驅濟河以撃重華
遂城長最重華大懼復遣謝艾帥衆來拒八月戊午秋
逆戰敗績退歸金城九月地震天裂七丈又雨血于鄴
城廣十餘里虎貪而無禮既據十州之地聚斂金帛及
外國所獻珍異府庫財物不可勝紀猶自以為不足悉
發前代帝王及先賢陵墓取其寳貨邯鄲城西石子㟠
上有趙簡子墓虎令發之初得炭深丈餘次得木板厚
一尺積板厚八尺乃及泉其水清冷非常作絞車以牛
皮囊汲之月餘而水不盡不可發而止又使掘秦始皇
冢取銅柱鑄以為器時沙門吳進言于虎曰胡運將衰
晉當復興宜苦役晉人以厭其氣虎使尚書張郡(一作/羣又)
(作/麟)發近郡男女十六萬人車十萬乗運土築華林苑及
長墻(一作/塘)於鄴北廣長數十里又因沙門言以五月發
五百里内男女六十(一作/千)萬人重修芳林園至八月天
暴雨雪雪深三尺大寒行旅作役凍死者數千人太史
奏作役非時天降此變虎乃誅尚書令宋(一作/朱)軌以塞
天災又於華林苑中千金堤上作兩銅龍相向吐水以
注天泉池通御溝中又種名果竒花民間有名果虎作
蝦蟆車四圍掘根面去一丈深一丈合土載之植之無
不生又有西王母棗冬夏有葉九月生華十二月乃熟
三子一尺又有羊角棗亦三子一尺勾鼻桃重二斤半
春李冬花春熟安石榴子大如椀盞其味不酸趙攬申
鍾石璞等上疏言天文錯亂蒼生彫敝及因引見又面
諌辭㫖甚切虎大怒曰使苑墻朝成吾夕没無恨矣促
張郡使燃燭夜作起三觀四門三門通漳水皆為鐵扉
暴風大雨死者數萬人揚州獻黄鵠雛五頸長一丈聲
聞十餘里泛之于𤣥武池中俄化為龜故或又名𤣥武
池以此郡國前後送蒼麟十六白鹿七虎命司虞張昌
柱調之以駕芝蓋大朝㑹列之於殿庭又鑿北城引水
于芳林園城崩壓死者百餘人是時虎在鄴有一妖馬
尾有燒狀入中央門出顯陽門東首東宮皆不得入走
向東北俄爾不見佛圖澄聞而嘆曰災其及矣秋九月
命太子宣出祈福于山川因行遊獵宣乗大輅羽葆華
蓋建天子旌旗十有六軍戎卒十八萬出自金明門虎
於後宮升陵霄觀望之笑曰我家父子如此自非天崩
地陷當復何愁但抱子㺯孫日為樂爾宣馳逐終夕所
在陳列行宮四面各以百里為度驅圍禽獸至暮皆集
行宮文武跪立圍守重行烽炬星羅光燭如晝命勁騎
百餘馳射其中宣與嬖姬顯徳美人乗軺車(一作/輦)臨觀
嬉娛忘反獸盡而止或獸有屏(一作迸/又作奔)逸當坐守者有
爵則奪馬步驅一日無爵則鞭之一百峻制嚴刑文武
戰懐士卒饑凍死者萬有餘人宣弓馬衣食皆號為御
有亂其間者以冐禁罪罪之所過三州十五郡資儲皆
無孑遺虎復命秦公韜出自并州遊於秦雍亦如之宣
數惡韜秉政終有代己之意是行也嫉之彌甚宦者趙
生得幸于宣而無寵于韜微勸宣除之於是相圖之計
起矣冬十月麻秋又襲張重華將張瑁於河陜敗之斬
首三千餘級枹罕䕶軍李逵率衆七千來降自河以南
氐羌始皆來附
建武十四年夏四月秦公韜有寵于虎欲立之以太子
宣長猶豫未决宣甞忤㫖虎怒曰悔不立韜也韜由是
益驕五月熒惑入婁犯填星占者以為災在趙兵大起
國有䘮六月韜起堂於太尉府號曰宣光殿梁長九丈
宣見之大怒斬匠截梁而去韜怒増之至十丈宣聞之
恚甚謂所幸力士鉅鹿楊杯及牟皮牟成趙生等曰韜
凶豎勃逆敢違我如是汝等能殺之者吾入西宮當盡
以韜之國邑分封汝等韜死主上必親臨䘮吾因行大
事無不濟矣杯等許諾秋七月宣將殺韜乃先詣寺與
佛圖澄同坐塔上一鈴獨鳴澄謂宣曰解鈴音乎鈴云
胡子洛度宣變色曰是何言歟澄謬曰老胡為道不能
山居無言重茵美服豈非洛度乎及韜後至澄熟視良
乆韜懼而問澄澄曰怪公血臭故相視爾虎夢龍飛西
南自天落地旦而召澄問之澄曰脇下有賊不出十日
自浮屠以西此殿以東當有血流慎勿東行杜后曰和
尚耄耶何處有賊澄易語云六情所受悉皆是賊耄但
使少者不惽惽即好爾自此以後澄便寓言不復彰顯
八月社日東南有黄黒雲大如數畆稍分為三狀若匹
布東西經天色黒而青酉時貫日日没後分為七道每
相去數十丈間有白雲如魚鱗子時乃滅韜素解天文
見而惡之顧謂左右曰此變不小當有刺客起于京師
不知誰定當之是夜韜與僚屬讌於東明觀樂奏酒酣
愀然長嘆曰人居世無常别易㑹難各付一杯開意為
吾飲令必醉知後㑹復何期而不飲乎因泫然流涕左
右莫不歔欷因宿于佛寺中宣遣楊杯牟皮牟成趙生
等十餘人夜縁獼猴梯而入斫殺韜於精舍置其刀箭
而去旦日宣奏之虎哀驚氣絶久之方蘇將出臨其䘮
司空李農諌曰害秦公者未知何人恐在蕭墻之内慮
生非常鑾輿不宜輕出虎以佛圖澄先誡乃止遂嚴兵
發哀于太武殿宣乗素車從千人往臨韜䘮不哭直言
呵呵使舉衾觀尸大笑而去收大将軍記室參軍鄭靖
尹武等將委之以罪虎疑宣殺韜欲召之懼其不入乃
詐言其母杜氏哀過危惙宣不謂見疑入朝中宮因而
留之建興人史科知其謀告稱韜死夜宿東宮長上楊
杯家杯夜與五人從外來相與語曰大事已定但願大
家老夀吾等何患不富貴語訖便入科寢闇中杯不見
也科尋出逃匿俄而杯與二人出求科不得杯曰宿客
聞人向語當殺之斷口舌今而得去作大亊矣(一云敗/乃事矣)
科踰墻獲免虎馳使收楊杯牟皮趙生等杯皮皆亡去
執趙生詰之生具首服虎悲怒彌甚幽宣于席庫以鐵
環穿其頷而鏁之作數斗木槽和以羮飯以猪狗法令
食之取殺韜刀箭䑛其上血哀號之聲震動宮殿佛圖
澄諌曰宣韜皆陛下之子今為韜殺宣是重禍也陛下
若含怒加慈者福祚猶長尚有六十餘嵗如必誅之宣
當為彗星下掃鄴宮也虎不從乃積柴於鄴北樹標其
上標末置轆轤穿之以繩倚梯柴積送宣于標所使韜
所幸宦者郝稚劉覇拔其髮抽其舌牽之登梯上於柴
積郝稚以繩貫其頷轆轤絞上劉覇斷其手足斫眼潰
腹如韜之傷四靣縱火煙炎際天虎築中臺從昭儀已
下數千人登中臺以觀之火滅取灰分置諸門交道中
殺其妻子二十九人宣少子年纔數嵗虎素愛之抱之
而泣兒曰非兒罪虎欲赦之大臣不聼遂於抱中取而
殺之兒挽虎衣大呌至於帶絶時人莫不為之流涕虎
因此發病廢其母杜氏為庶人誅其四率已下三百人
宦者五十人皆車裂節解棄之漳水洿其東宮以養猪
牛東宮衛士十餘萬人皆謫戍凉州先是散騎常侍趙
攬言於虎曰中宮將有變宜防之及宣殺韜虎疑其知
而不告亦誅之貴嬪栁氏尚書耆之女也以才色特幸
坐其二兄有寵於宣亦殺之虎追念其姿色復納耆少
女於芳林園九月虎議立太子太尉張舉曰燕公斌彭
城公遵竝有武藝文徳陛下神齒已衰四海未一請擇
二公而樹之虎曰卿言正合吾意戎昭將軍張豺曰燕
公母賤又甞有過彭城公母前以太子事廢之今復立
之恐不能無㣲恨陛下宜審思之初虎之破上邽也張
豺獲劉曜㓜女安定公主年十二有殊色納于虎虎嬖
之生子世封齊公豺以虎年長多疾欲立世為嗣冀劉
氏為太后已得輔政乃說虎曰陛下再立儲宮其母皆
出自娼賤故禍亂相尋今宜擇母貴子孝者立之虎曰
卿且勿言吾知太子處矣虎再與羣臣議於東堂曰吾
欲以純灰三斛自滌其腸何為専生惡子兒年二十餘
輒欲殺公今世方十嵗比其二十吾已老矣乃與張舉
李農定議𠡠公卿上疏請立世為太子大司農曹莫不
肯署名虎使張豺問其故莫頓首曰天下重器不宜立
少故不敢署虎曰莫忠臣也然未達朕意張舉李農知
吾意矣可令諭之遂立世為皇太子以昭儀為皇后召
太常條攸光禄勲杜嘏謂之曰煩卿傅太子實希改轍
吾之相託卿宣明之署攸為太傅嘏為少傅冬十月虎
使苻健冦竟陵十一月享羣臣於太武前殿佛圖澄殿
上褰衣而行吟曰殿乎殿乎棘子成林將壊人衣虎令
發石下而視之有棘子生焉(冉閔小字棘奴/故澄言及之)十二月辛
巳大雨霖虎問佛圖澄澄曰其為我乎至戊子而澄卒
是年造刀一口長五尺銘曰皇帝石氏𨽻書
太寧元年春正月虎疾瘳遂以晉永和五年僭即皇帝
位於南郊大赦境内改元太寧百官増位一等諸子進
爵為王以尚書張良為右僕射故東宮髙力等萬餘人
謫戍凉州行達雍城不在赦例𠡠雍州刺史張茂送之
茂皆奪其馬使之步推鹿車致糧戌所髙力督定陽梁
犢等因衆心之怨謀起兵東還隂令胡人頡獨鹿微告
戍者戍者皆踴躍大呼犢乃自稱晉征東大將軍率衆
攻㧞下辨逼張茂為大都督大司馬載以軺車安西將
軍劉寧自安定撃之為犢所敗秦雍間城戍無不摧陷
斬二千石長史長驅而東髙力等皆多力善射一以當
十雖無兵甲所在掠民斧施一丈柯攻戰若神所向奔
潰戍率皆随之比至長安衆已十萬樂平王苞時鎮長
安盡銳拒之一戰而敗犢遂東出潼闗進趣洛陽虎遣
李農為大都督行大將軍事統衛軍將軍張賀度征西
將軍張良征虜將軍石閔等率步騎十萬討之戰于新
安農等大敗又戰于洛陽又敗退壁成臯犢遂東掠滎
陽陳留諸郡虎大懼以燕王斌為大都督督中外諸軍
事帥精騎一萬統冠軍大將軍姚弋仲車騎將軍蒲洪
等討之弋仲將輕騎八千餘人至鄴求見虎時寢疾未
之見也引入領軍省賜以己所御食弋仲怒曰國家有
賊召我擊之官當見我面授方畧破賊而以食食我我
來覔食耶且主上不見我我何以知其存亡也欲引還
虎力疾見之弋仲讓虎曰兒死愁耶何為而病兒㓜時
不擇善人教之使至于為逆既為逆而誅之又何愁焉
且汝久病所立㓜兒汝若不愈天下必亂當先憂此勿
憂賊也犢等窮困思歸相聚為盗所過殘暴何所能至
老羌為汝一舉了之弋仲性狷直人無貴賤皆汝之虎
亦不之責於坐授使持節征西大將軍賜以鎧馬弋仲
曰汝看老羌堪破賊否乃被鎧跨馬于中庭因策馬南
馳不辭而出遂與斌等擊犢于滎陽大破之斬犢首而
還盡滅其餘黨虎命弋仲履劍上殿入朝不趨進封平
西郡公蒲洪為侍中車騎大將軍開府儀同三司都督
秦雍州諸軍事雍州刺史進封畧陽郡公二月晉征北
大將軍褚裒使部將王龕來伐拔其沛郡獲將軍支重
始平人馬昻起兵于洛氏葛谷自稱將軍樂平王苞攻
滅之誅三千餘家熒惑犯積尸又犯昴月熒惑北犯河
鼓洛陽(一作/濟陽)城西北九里石牛左青山硤上夜忽鳴喚
聲聞三十里遣人打落兩耳及尾以鐵釘釘四脚夏四
月乙卯虎病甚以彭城王遵為大將軍鎮闗右燕王斌
為丞相錄尚書事張豺為鎮衛大將軍領軍將軍吏部
尚書竝受遺詔輔政劉后惡斌輔政恐不利于太子與
張豺謀去之矯詔稱斌無忠孝之心免官歸第尋復使
豺弟雄矯詔殺之乙丑彭城王遵自幽州至鄴𠡠朝堂
受拜配禁兵三萬遣之遵涕泣而去是日虎疾小瘳問
遵至未左右答曰去已乆矣虎曰恨不見之虎臨西閣
龍騰中郎三百餘人列拜于前虎曰何所求也皆曰聖
體不安宜令燕王入宿衛典禁兵(一作/兵馬)或言乞以為皇
太子虎不知斌之已廢責曰燕王不在内耶呼來左右
言王酒病不能入虎曰促持輦迎之當付璽綬亦竟無
行者尋惽眩而入戊辰劉后矯詔以豺為太保都督中
外諸軍錄尚書事加千兵百騎如霍光輔漢故事侍中
徐統嘆曰禍將作矣吾無為豫之仰藥而死己巳虎薨
於金華殿及遵僭立葬於顯原陵偽諡武皇帝廟號太
祖虎以晉咸康元年僭位至晉太和五年死在位十五
年
　
　
　
　
　
　
　
　
　
　
　
　
　
　
　十六國春秋卷十七
欽定四庫全書
　十六國春秋卷十八
後趙錄八
　　石世
石世字大業虎之㓜子劉曜㓜女安定公主所生也宣
等被殺張豺勸立之虎死即偽位尊母劉氏為皇太后
劉氏臨朝稱制進張豺為丞相豺辭不受請以彭城王
遵義陽王鑒為左右丞相以慰其心劉氏從之豺與太
尉張舉謀誅司空李農舉素與農善密以豺謀告之農
懼將騎百餘奔廣宗帥乞活數萬家堡上白劉氏使張
舉統宿衛精卒圍之豺以張離為鎮軍大將軍監中外
諸軍事司𨽻校尉以為已副鄴中羣盗大起迭相刦掠
彭城王遵先鎮闗右至是聞䘮屯於河内時冠軍大將
軍姚弋仲車騎大將軍蒲洪安西將軍劉寧征虜將軍
石閔武衛將軍王鸞寧西將軍王午立義將軍段勤及
石榮王鐵等討梁犢還遇遵於李城共說遵曰殿下長
而且賢先帝亦有意以殿下為嗣但以末年惽惑為張
豺所誤今女主臨朝奸臣用事上白相持未下京師宿
衛空虚殿下若聲張豺之罪鼔行而討之其誰不倒戈
開門以迎殿下者耶遵從之五月遵自李城舉兵還趣
鄴洛州刺史劉國等率洛陽之衆往㑹之傳檄至鄴張
豺大懼馳召上白之軍丙戌遵次於蕩隂戎卒九萬石
閔為前鋒都督豺將出拒之耆舊羯士皆曰天子兒來
奔䘮吾當出迎之不能為張豺守城也踰城而出豺斬
之不能止張離亦率龍騰二千斬闗迎遵劉氏懼召張
豺入對之流涕曰先帝梓宮未殯而禍難繁興至此今
皇嗣冲㓜託之將軍將軍將若之何欲加遵重官能彌
之乎(一云可/以彌否)豺惶怖失守無復籌計但云唯唯劉氏乃
下令以遵為丞相領大司馬大都督督中外諸軍錄尚
書事加黄鉞九錫増封十郡委以阿衡之任己丑遵北
至安陽亭張豺懼而出迎遵命執之庚寅遵貫甲曜兵
入自鳳陽門升太武前殿擗踴盡哀退如東閣斬豺於
平樂市夷其三族假劉氏令曰嗣子幼冲先帝私恩所
授皇業至重非所克堪其以遵嗣位遵偽讓至三羣臣
敦勸乃受之僭即尊位于太武前殿大赦殊死已下罷
上白之圍辛夘封世為譙王邑萬戸待以不臣之禮廢
太后劉氏為太妃尋皆殺之世立凡三十三日
　　石遵
石遵字大祗虎第九子也初封齊王虎僣立改封彭城
王虎死世嗣偽位遵廢世自立尊母鄭氏為皇太后立
妃張氏為皇后故燕王斌子衍為皇太子大司馬義陽
王鑒為侍中太傅沛王冲為太保樂平王苞為大司馬
汝陰王琨為大將軍武興公閔為都督中外諸軍事輔
國大將軍錄尚書事輔政李農歸請罪遵復其位待之
如初遵立七日甲午鄴中暴風拔樹震雷雨雹大如盂
升水火俱下災太武暉華殿及宮内府庫至于閶闔諸
門觀閣蕩然無餘乗輿服御燒者太半光燄照天金石
皆盡火月餘乃滅乙未雨血周遍鄴城時沛王冲鎮薊
聞遵殺世自立謂其寮佐曰世受先帝之命遵輙廢而
殺之罪逆莫大其勑内外戒嚴孤将親討之于是留寜
北將軍沐堅戍幽州帥衆五萬自薊南下𫝊檄燕趙所
在雲集比至常山衆十餘萬軍次苑鄉遇遵赦書冲謂
左右曰皆吾弟也死者不可復追何為復相殘乎吾將
歸矣冲將陳暹曰彭城簒弑自尊為罪大矣王雖北斾
臣將南轅俟平京師擒彭城然後奉迎大駕冲乃復進
遵馳遣王擢以書喻冲冲弗聼遵假武興公閔黄鉞金
鉦與司空李農等率精卒十萬討之戰于平棘冲兵大
敗獲冲于元氏賜死坑其士卒三萬餘人是月遵遣中
黄門竺昌蒲請道安入華林園廣修房舍安以石氏之
末國運衰危乃西適牽牛山六月晉征西大將軍桓溫
聞趙之亂出屯安禄遣諸將經營河北遵揚州刺史王
浹舉夀春歸晉秋七月晉征北大將軍褚裒上表請伐
趙即日戒嚴直指泗口朝議以裒事任貴重不宜深入
可先遣偏師裒重陳前所遣前鋒督䕶王頥之等徑造
彭城示以威信後遣督䕶麋嶷進軍下邳賊即奔潰嶷
率所領據其城池今宜速發以成聲勢于是除裒征討
大都督率衆三萬徑進彭城使西中郎將陳逵進據夀
春河朔士庶歸降者日以千計裒撫納之甚得其歡心
又遣督䕶王龕伐沛獲遵偽相支重郡中二千餘人歸
降魯郡山有五百餘家亦建義請援遵以李農(一作/李莬)為
南討大都督率騎二萬拒之裒遣王龕李邁領銳卒三
千來迎龕等違裒節度軍次代阪為農所敗李邁死之
士卒死傷大半龕執節不撓尋亦被害裒遂不能進八
月退屯廣陵陳逵聞之懼焚夀春積聚毁城遁還樂平
王苞時鎮長安謀率闗右之衆攻鄴左長史石光司馬
曹曜等固諌苞怒誅光等百餘人苞性貪而無謀雍州
豪帥知其無成竝馳使告晉晉梁州刺史司馬勲率衆
赴之仇池公楊初襲破西城九月勲出駱谷破遵長城
戍壁于懸鉤去長安二百餘里遣治中劉煥攻長安斬
京兆太守劉秀離又拔賀城三輔豪傑多殺太守令長
以應勲凡三十餘壁衆五萬人苞乃輟攻鄴之謀使其
將麻秋姚國等率騎拒勲遵遣車騎將軍王朗率精騎
二萬外以討勲為名因刼苞送鄴勲以兵少未能自固
畏朗不敢進冬十月遵將石遇攻宛陷之執南陽太守
郭啟司馬勲釋懸鉤復攻拔宛殺遵南陽太守袁景退
還梁州初遵之發李城也謂武興公閔曰努力事成當
以爾為儲貳既而立太子衍閔甚失望自以勲髙一時
規専朝政遵忌而不任閔素驍勇屢立戰功夷夏宿將
皆畏憚之既為都督總内外兵機乃懐撫殿中將士及
故東宮髙力萬餘人皆奏為殿中員外將軍爵闗外侯
賜以宮女樹已之恩遵弗之猜而更題名善惡以挫抑
之衆咸怨怒中書令孟凖左衛將軍王鸞勸遵稍奪閔
兵機閔益恨望凖等咸勸誅之十一月丙辰遵召義陽
王鑒樂平王苞汝隂王琨淮南王昭入議于鄭太后前
曰閔不臣之迹漸著今欲誅之如何鑒等皆曰宜然太
后曰李城還兵無棘奴豈有今日小驕縱之何可遽殺
也鑒出遣宦者楊環馳以告閔閔遂刼司空李農及右
衛將軍王基宻謀廢遵使將軍蘇彦周成率甲士三千
人執遵于南臺如意觀遵方與婦人彈碁問成等曰反
者誰也成曰義陽王鑒當立遵曰我尚如是汝等立鑒
復能㡬時遂殺之于琨華殿并誅鄭太后張皇后及太
子衍上光禄大夫張斐中書令孟凖左衛將軍王鸞等
遵在位一百八十三日
　　石鑒
石鑒字大朗(一作/郎)遵之兄虎第三子也初封義陽王殺
遵自立年號青龍大赦殊死已下以武興公閔為大將
軍封武徳王司空李農為大司馬竝錄尚書事張舉為
太尉郎闓為司空秦州刺史劉羣為尚書左僕射侍中
盧諶為中書監鑒使樂平王苞及中書令李松殿中將
軍張才等夜攻閔及農于琨華殿不克禁中擾亂鑒恐
閔為變偽若不知者夜斬松才于西中華門并誅苞新
興王祗虎之子也時鎮襄國與姚弋仲蒲洪等通和連
兵移檄中外欲共誅閔農鑒遣汝陰王琨為大都督與
太尉張舉及侍中呼延盛率步騎七萬人討祗等中領
軍石成侍中石啟前河東太守石暉謀誅閔農閔農皆
殺之龍驤將軍孫伏都劉銖等結羯士三千人伏于胡
天亦欲誅閔農鑒在中臺伏都帥三十餘人將升臺挾
鑒以攻之鑒見伏都毁閣道臨問其故伏都曰閔農等
仄已在東掖門臣欲嚴率衛士討之謹先啟知鑒曰卿
是功臣好為官陳力朕從臺上觀卿勿慮無報也於是
伏都銖等率衆攻閔農不克屯于鳳陽門閔農率衆數
千毁金明門而入鑒懼閔農殺已馳招閔農開門内之
謂曰孫伏都反卿宜速討之閔農攻斬伏都等伏都有
膂力善尺牘自鳳陽門至琨華横尸相枕流血成渠宣
令内外諸夷敢稱兵仗者斬胡人或斬闗或踰城而出
者不可勝數閔使尚書王朗(一作/簡)少府王鬰帥衆數千
守鑒于御龍觀懸食以給之下令城中曰近日孫劉搆
逆支黨伏誅良善一無與也今日已後與官同心者留
不同心者各任所之𠡠戒城門不復相禁于是趙人百
里内悉入城胡羯去者填門閔知胡人不為己用頒令
内外趙人斬一胡首送鳯陽門者文官進位三級武官
立拜牙門一日之中斬胡首數萬人閔親率趙人以誅
胡羯無貴賤男女少長皆斬之胡人死者二十餘萬於
時有髙鼻多鬚者無不濫死尸諸城外悉為野犬豺狼
所食其屯戍四方者閔皆以書命趙人為將帥者誅之
太宰趙鹿太尉張舉中軍將軍張春光禄大夫石岳撫
軍將軍石寜武衛將軍張季及諸公侯卿校龍騰等萬
餘人出奔襄國汝陰王琨奔據冀州撫軍將軍張沈據
滏口張賀度據石瀆建義將軍段勤(末杯/之子)據黎陽寜南
將軍楊羣據桑壁劉國據陽城段龕(蘭之/子)據陳留姚弋
仲據混橋蒲洪據枋頭衆各數萬皆不附于閔王朗麻
秋自長安赴洛陽秋承閔書誅朗部胡千餘人朗奔襄
國秋帥衆奔蒲洪姚弋仲子曜武將軍益武衛將軍若
帥禁兵數千斬闗奔灄頭弋仲帥衆討閔軍於混橋汝
隂王琨及張舉王朗率衆七萬伐鄴閔帥騎千餘拒之
戰于城北閔執兩刅矛馳騎撃之所向摧陷斬首三千
級琨等大敗奔歸冀州閔與李農率騎三萬討張賀度
于石瀆鑒宻遣宦者齎書召撫軍張沈等使乗虚􁐂鄴
宦者以告閔農閔農馳還廢鑒殺之誅虎孫二十八人
盡殪石氏鑒在位一百三日虎小男混永和八年將妻
妾數人奔京師𠡠收付廷尉俄而斬之于建康市虎十
三子五人為冉閔所殺八人自相殘害混至此又死初
䜟言滅石者陵尋而石閔徙封蘭陵公虎惡之改蘭陵
為武興郡至是終為閔所滅始勒以晉成帝咸和三年
嵗在戊子僭立二主四子凡二十三年以晉穆帝永和
六年嵗在庚戍滅
　
　
　
　十六國春秋卷十八
欽定四庫全書
　十六國春秋卷十九
後趙錄九
　　石閔
石閔字永曽小字棘奴虎之養孫也父瞻字𢎞武本姓
冉名良魏郡内黄人其先漢黎陽騎都督累世牙門勒
破乞活陳午獲瞻時年十二長而勇悍便弓馬臨陣不
顧勒竒之曰此兒壯徤可嘉命虎子之驍猛多力所向
無前歴位將兵都尉左積射將軍封西華侯髙侯之戰
敗死于陣閔時甚㓜聰慧異常臨事果銳虎撫之如孫
及長身長八尺善謀策勇力過人拜建節將軍徙封修
成侯歴位北中郎將游撃將軍虎之敗于昌黎閔軍獨
全由此功名大顯及敗梁犢之後威聲彌振晉永和六
年閔既殺鑒司徒申鍾司空郎闓等四十八人共上尊
號閔固讓李農農以死固辭閔曰吾屬故晉人也今晉
室猶存請與諸君分割州郡各稱牧守公侯奉表迎晉
天子還都洛陽何如尚書胡睦進曰陛下聖徳應天宜
登大位晉氏衰微逺竄江表豈能總馭英雄混一四海
乎閔曰胡尚書之言可謂識機知命矣于是僭即皇帝
位于南郊大赦境内殊死已下改元曰永興閔欲滅去
二石之號下令曰孔子曰死姓而王七月者七十有三
國繼趙冉䜟書炳然且德星鎮魏宜改國號曰魏
復姓冉氏追尊祖隆元皇帝考曕烈祖髙皇帝尊
母王氏為皇太后妻董氏為皇后子智為皇太子封
子𦙍為太原王明為彭城王裕為武興王以司馬李農
為太宰領太尉錄尚書事封齊王農諸子皆封為縣公
文武進位三等封爵有差遣使者持節赦諸軍屯皆不
從新興王祗聞鑒之死僭稱尊號于襄國改元永寜以
汝隂王琨為相國六夷據州郡擁兵者皆應之以姚弋
仲為右丞相親趙王待以殊禮夏四月祗遣汝隂王琨
及張舉王朗將兵十萬伐魏閔遣使臨江告晉曰逆胡
亂中原今已誅之若能共討者可遣軍來也朝廷不應
閔誅李農及其三子并尚書令王謨侍中王衍及中常
侍嚴震趙昇等五月晉盧江太守袁真攻魏合肥執南
蠻校尉桑坦遷其百姓而還六月汝隂王琨率衆伐鄴
進據邯戰祗鎮南將軍劉國自繁陽㑹之閔遣衛將軍
王泰率兵迎撃琨衆敗績死者萬餘人琨歸邯鄲劉國
還屯繁陽秋八月苻健率衆自枋頭入闗與張賀度段
勤劉國靳豚等㑹于昌城將共攻鄴閔遣尚書左僕射
劉羣為行臺都督使其將王泰崔通周成等帥步騎十
二萬次于黄城閔躬統精卒八萬繼之戰于蒼亭賀度
等大敗死者二萬八千人追斬靳豚于隂安鄉盡俘其
衆振旅而歸閔戎卒三十餘萬旌旗鉦鼓緜亘百餘里
雖石氏之盛無以過也閔至自蒼亭行飲至之禮清定
九流凖才授任儒學後門多蒙顯擢於時翕然方之為
魏晉之初遣使備禮徴隴西人辛謐謐字處道少有志
尚博學善屬文工草𨽻書為時楷法性恬靜不妄交遊
長安既陷没於劉聰聰拜為大中大夫不就勒虎之世
竝不應辟命雖處䘮亂之日頽然髙邁視榮利蔑如也
至是閔復徴之謐遺閔書曰昔許由辭堯以天下讓之
全其清髙之節伯夷去國子推逃賞皆顯史牒𫝊之無
窮此往而不返者也然賢人君子雖居廟堂之上無異
於山林之中斯窮理盡性之妙豈有識之者耶是故不
嬰於禍難者非為避之但冥心至趣而與吉㑹爾謐聞
物極則變冬夏是也致髙則危累碁是也君王功已成
矣而久處之非所以顧萬全逺危亡之禍也宜因兹大
㨗歸身本朝必有許由伯夷之亷享喬松之夀永為世
輔豈不美乎因不食而卒冬十一月閔率步騎十萬攻
祗于襄國署子太原王𦙍為大單于驃騎大將軍以降
胡一千配之為麾下光禄大夫韋謏諫曰今降胡數千
接之如舊誠是招誘之恩然胡羯本為仇敵今之欵附
茍存性命爾或有刺客變起須臾敗而悔之何所及也
古人有言一夫不可狃而况千乎願誅屏降胡去單于
之號深思聖王苞桑之誡也閔志在綏撫銳于澄定聞
言大怒遂誅之并殺其子伯陽
永興二年春正月閔攻圍襄國百餘日為土山地道築
室返耕祗急廹大懼乃去皇帝之號改稱趙王遣太尉
張舉乞師于慕容儁許送𫝊國璽中軍將軍張春請救
於姚弋仲三月汝隂王琨自冀州救祗弋仲復遣子襄
率騎三萬八千至自聶(一作/隔)頭儁遣將軍恱綰率騎三
萬至自龍城三方合勁卒十餘萬閔遣車騎將軍胡睦
拒襄于長蘆將軍孫威拒琨于黄丘兵皆敗績士卒畧
盡睦威單騎而還琨等軍且至閔將出撃衛將軍王泰
諌曰今襄國未平外救雲集若我出戰腹背受敵此危
道也不若固壘以挫其勢(一作/銳)徐伺其釁而撃之且陛
下親臨行陣如失萬全則大事去矣請慎無出臣請率
諸將為陛下滅之閔將止道士法饒進曰陛下圍襄國
經年無尺寸之功今賊自至又避不撃將何以使將士
乎且太白入昴當殺胡王百戰百剋不可失也閔攘袂
大言曰吾戰决矣敢沮衆者斬乃悉衆出與姚襄戰琨
及恱綰適以兵至去閔軍數里疏布騎卒曳柴揚塵閔
軍望之恟懼襄琨綰等三面攻之祗衝其後閔軍大敗
潛還襄國行宮與十餘騎奔鄴降胡栗特康等執大單
于𦙍及左僕射劉琦等送于祗盡殺之司空璞尚書令
徐機車騎將軍胡睦侍中李綝中書監盧諶少府王鬰
尚書劉欽劉休等及諸將士死者凡十餘萬人于是人
物殱盡盗賊蜂起司冀大饑人自相食時閔已潛還人
無知者内外恟恟訛言閔已敗没射聲校尉張艾請閔
親郊以安衆心閔從之訛言乃息遂誅法饒父子支解
之初閔之為丞相也盡散倉庫以樹私恩與羌胡相攻
無月不戰所徙青雍幽荆四州之民及氐羌胡蠻數百
萬口以趙法禁不行各還本土道路交錯互相殺掠饑
疫死亡其能達者十有二三諸夏紛亂無復耕者閔悔
之追贈韋謏大司徒時段末波之子立義將軍段勤鳩
集胡羯得萬餘人保在人山自稱趙王閔遣將撃敗之
徙于繹幕祗遣其將劉顯帥衆七萬攻鄴次于明光宮
去鄴二十三里閔懼召衛將軍王泰欲與之謀泰恚前
謀之不從辭以瘡甚閔親臨問之固稱疾篤閔怒還宮
謂左右曰巴奴乃公豈假汝為命耶要將先滅羣胡却
斬王泰乃盡衆而戰大敗顯軍追奔及于陽平斬首三
萬餘級顯懼宻遣使請降求殺祗以自效閔振旅而歸
㑹有告王泰招集秦人將奔闗中閔怒誅泰夷其三族
夏四月劉顯殺祗及丞相樂安王炳太保張舉太宰趙
鹿等十餘人𫝊首于鄴送質請命閔拜顯大將軍大單
于單州牧祗炳皆虎之庶子也驃騎將軍清河王寧奔
栢人閔命焚祗首于通衢五月祗兖州刺史劉啟以鄄
城歸晉秋七月劉顯復率衆攻鄴閔撃敗之八月閔兖
州刺史魏統豫州牧張遇荆州刺史樂𢎞皆以城歸晉
平南將軍髙棠征虜將軍呂䕶執洛州刺史鄭系以三河
歸晉慕容彪攻陷中山殺閔寧北將軍白同幽州刺史
劉凖降燕趙郡太守李邽亦以郡降燕時有雲黄赤色
起東北長百餘丈一白鳥從雲間西南去占者惡之趙
故將周成屯廪丘髙昌屯野王樂立屯許昌李歴屯衛
國皆相次歸晉是年魏昭成帝(什翼/犍)謂羣下曰石胡衰
滅冉閔肆禍中州紛擾莫有匡救吾將親率六軍廓定
四海乃𠡠諸部各帥所統以俟大期諸部大人諌曰今
中州大亂誠宜進取如聞豪傑竝起不可一舉而定若
或留連經歴嵗稔恐無永逸之利或有虧損之憂乃止
永興三年春正月劉顯僭帝號于襄國率衆伐常山常
山太守蘇彦告急于閔閔留大將軍蔣幹等使輔太子
智守鄴親率騎八千救之顯所署大司馬清河王寜以
棗强降閔收其餘衆撃顯敗之于常山追奔至襄國顯
大將軍曹伏駒開門為内應遂入襄國誅顯及其公卿
已下百餘人焚襄國宮室遷其民于鄴汝隂王琨以其
妻妾奔晉斬于建康市石氏遂絶顯領軍將軍紀路率
衆千餘斬闗奔枋頭三月閔既克襄國因遊食常山中
山諸郡立義將軍段勤聚胡羯萬餘人保據繹幕自稱
趙帝夏四月甲子慕容儁已剋幽薊畧地至冀州閔率
騎撃之與慕容恪遇于魏昌城閔大將軍董閏車騎將
軍張温諫曰鮮卑乗勝氣勁其鋒不可當且彼衆我寡
宜請避之以溢其氣俟其驕惰然後濟師以撃之便可
擒(一作/㨗)也閔怒曰吾成師以出將平幽州斬慕容儁今
遇恪而避之人謂我何司徒劉茂特進郎闓相謂曰吾
君此行必不返矣吾等何為坐待戮辱皆自殺閔素有
勇名所將兵又精銳燕衆憚之進與恪遇十戰皆敗之
恪乃簡善射鮮卑勇而無剛者五千以鐵鎻連其馬為
方陣而前閔所乗赤馬曰朱龍日行千里閔左仗雙刅
矛右執鉤㦸順風撃之斬鮮卑三百餘級望見大幢知
其為中軍直衝之俄而燕騎大至從旁夾撃大破之圍
之數周閔衆寡不敵躍馬潰圍東奔二十餘里朱龍忽
斃為恪所擒殺僕射劉羣并執董閏張温等送之于薊
儁立閔而問之曰汝奴僕下才何自妄稱天子閔曰天
下大亂爾曹鮮卑桀驁不馴尚欲篡逆我一時英雄何
為不可作帝王耶儁怒鞭之三百復送之龍城閔子操
奔魯口五月慕容評率衆攻鄴劉寧及弟崇帥胡騎三
千奔晉陽蘇彦棄常山奔新興鄴中大饑人相食虎時
宮人被食畧盡冉智尚幼蔣幹遣侍中繆嵩詹事劉猗
奉表歸晉且乞師于西中郎將謝尚時晉建威將軍濮
陽太守戴施自倉垣次于棘津止猗不聴進責其𫝊國
璽猗使嵩還鄴復命幹謂尚已敗慮不能救己猶豫不
許六月施遣參軍何融率壯士百餘人入鄴登三臺助
戍譎之曰今凶寇在外道路梗澁璽亦未敢送也須得
璽當遣單使馳白天子耳卿且出以付我天子聞璽已
在吾所知卿等至誠必遣重軍相救并厚相餉幹以為
然出璽付之施因宣言使何融迎糧隂令懐璽馳還枋
頭尚遣振武將軍胡彬率騎三百迎璽致諸京師秋八
月長水校尉馬願龍騰將軍田香開門降評施融蔣幹
懸縋而下奔于倉垣評送閔后董氏太子智太尉申鍾
司空條攸中書監聶熊司𨽻校尉籍羆中書令李垣及
諸王公卿士于薊尚書令王簡左僕射張乾右僕射郎
肅皆自殺辛卯閔至龍城告廆皝廟斬于遏陘山山左
右七里草木悉枯㑹大旱蝗出大起自五月不雨至于
十二月儁謂閔為災遣使祀之諡曰武悼天王其日大
雪是嵗永和八年也
　
　
　
　
　
　
　
　
　
　
　
　十六國春秋卷十九
欽定四庫全書
　十六國春秋卷二十
後趙錄十
　　石肇
石肇勒之昆弟也勒既貴顯肇在軍中不能自達軍士
共送詣勒勒哀之拜建威將軍以肇無才力每髙選參
佐輔之(輔或/作補)為聘廣川劉典兄女肇甚懼之後拜長樂
太守治官每入門動稱阿劉教可爾不可爾時人以為
嗤謠
　　石堪
石堪本田氏子數有戰功勒養以為子冒姓石氏太和
三年封彭城王𢎞嗣位虎總攝朝政府僚舊佐悉居禁
要太后劉氏謂堪曰先帝甫爾晏駕丞相便相陵藉如
此恐皇祚之滅殆不復乆真可謂養虎自害者也王將
何以圖之堪曰先帝舊臣皆被疎斥軍旅不復由人宮
省之内無所措籌臣請出兖州據廪丘挾南陽王恢為
盟主宣太后令于諸牧守征鎮令各率義兵同討暴逆
庶㡬猶有濟也劉氏曰今事急矣便可速發恐事淹變
生堪許諾乃微服輕騎襲兖州失期不剋南奔譙城虎
遣其將郭泰追撃之獲于城父送之襄國炙而殺之
　　石生
石生勒之養子也為衛將軍司州刺史轉雍州刺史領
兵三千鎮洛金墉城太和三年封河東王勒死虎専擅
朝政生殺予奪悉自操之生乃起兵闗中以討虎為名
自稱秦州刺史虎遣前鋒大都督石挺擊之生遣將軍
郭機帥鮮卑部衆二萬為前鋒来拒自統大軍為之後
繼進次蒲阪機與挺戰于潼闗挺敗死虎退屯澠池鮮
卑宻與虎通因進擊生生時據蒲阪不知挺之死也懼
單馬奔長安虎進師入闗攻圍長安生不能守乃去長
安欲至隴上士卒盡散遂入雞頭山為其部下所害山
在鄠縣東
　　石聰
石聰本晉人也冒姓石氏仕勒為汲郡内史先是石生
攻晉將郭誦於陽翟生敗退守康城聰馳救之俘虜二
千餘人進攻夀晉不剋遂剋逡遒阜陵掠五千餘人而
還有功拜奉車都尉及𢎞嗣立聰與譙郡太守彭彪等
各遣使詣晉請降晉司馬孔坦與聰書曰華狄道乖南
北逈邈瞻河企宋每懐饑渴數㑹陽九天禍晉國姦兇
猾夏乗釁肆虐我徳雖衰天命未改乾符啟再集之慶
中興應靈期之㑹百六之艱既過惟新之美日隆而神
州振蕩遺黎波散誓命戎狄之首跼蹐豺狼之穴朝廷
每臨寐永歎痛心疾首天罰既集罪人斯隕王旅未加
自相魚肉豈非人怨神怒天降其災蘭艾同焚賢愚共
歎矜哀勿喜我后之仁大赦曠廓惟虎是討彭譙使至
粗具動静知將軍忿疾醜𩔖翻然同舉承問欣豫慶若
在己何知㡬之先覺介石之易悟哉引領來儀怪無聲
息將軍出自名族誕育洪胄遭世多故國傾家覆生離
親屬假養異𩔖雖逼偽寵將亦何賴聞之者或猶有悼
况身嬰之能不憤慨非我族𩔖其心必異誠反族歸正
之秋圖義建功之日也若將軍喻納往言宣之同盟率
闗右之衆輔河南之卒申威趙魏為國前驅雖竇融之
保河西黥布之破項羽比諸古人(一作/今)未足為喻聖上
寛明宰輔𢎞納雖射鉤之隙賞之故行雍齒之恨侯之
列國况二三子無曩人之嫌而遇天啟之㑹當如影嚮
有何遲疑今六軍戒嚴水陸齊進熊羆踊躍齕噬争先
鋒鏑一交玊石同碎雖復後悔嗟何及矣僕以不才世
荷國寵雖實不敏誠為行李之主區區之衷還信所具
夫機事不先鮮不後悔自求多福惟將軍圖之因遣督
䕶喬球將兵救聰未至虎追擊之為虎所殺
　　石邃
石邃字大淵小字阿鐵虎之長子母鄭氏所生也少而
雄慧及長驍勇虎深愛之勒署為左衛將軍都督中軍
事遷征東將軍轉冀州刺史加散騎常侍封齊王及𢎞
嗣位虎為丞相魏王拜邃為魏太子加使持節侍中大
都督督中外諸軍大將軍錄尚書事虎僭稱天王冊立
為天王皇太子使省可尚書奏事邃保母劉芝初以巫
術進既養邃有深寵通賄賂預言論權傾朝廷親貴多
出其門因封芝為宜城君虎每顧左右曰司馬家父子
兄弟自相殘滅故使朕得至此若其不然吾豈有今日
如朕當有殺阿鐵理否左右皆曰陛下父慈子孝何言
至是也邃有一子在襄國佛圖澄語邃曰小阿彌比當
得病可往迎之邃即馳信往視果已得病太醫殷騰及
外國道士自言能治澄語弟子法牙曰正使聖人復出
不愈此病况此等乎後三日而死邃信澄彌篤邃自總
百揆之後荒耽酒色驕恣無道不堪儲嗣或盤遊于田
懸管而入或夜出于宮臣家淫其妻妾粧飾宮人美婌
者斬首洗血置于盤上與賔客𫝊共視之又内諸比丘
尼有姿色者與其交䙝而殺之合牛羊肉煮而食之亦
賜左右欲以識其味甞奏事忤㫖虎笞責之邃甚愠恨
將圖篡逆私謂内豎曰和尚神通廣大倘發吾謀敗乃
事矣明日來者當先除之澄月望將入覲虎謂弟子僧
慧曰昨夜天神呼我曰明日若入還勿過人倘有所過
汝當止我澄入必過邃邃知澄入要候甚乆澄將上南
臺慧引衣止之澄曰事不得止既入坐未定便起邃固
留不住所謀遂寢邃于是謂無窮長生中庶子李顔等
曰官家難稱吾欲行冒頓之事卿從我乎顔等伏不敢
對邃稱疾不視事潛與宦臣文武五百餘騎宴于顔别
舍因謂顔等曰我欲至冀州殺河間公有不從者斬顔
叩頭固諌不聽行數里騎皆逃散邃亦昏醉而歸虎聞
邃有疾將往視之佛圖澄言曰陛下不宜數往東宮虎
思澄言而止既而瞑目大言曰我為天下主父子不相
信乎乃遣所親信女尚書往覘之邃母鄭氏聞之亦私
遣中人切責邃怒皆殺之虎聞大怒收顔等詰問顔具
言始末誅顔等三十餘人幽邃于東宮既而赦之引見
于太武東堂邃朝而不謝俄頃便出虎遣使謂之曰太
子應入朝中宮何以便去邃徑出不顧虎怒益甚乃廢
邃為庶人其夜殺之并其妻張氏及男女二十六人同
埋于一棺之中誅東宮黨與二百餘人廢鄭氏為東海
太妃先是佛圖澄常歎曰太子作亂其形將成欲言難
言欲忍難忍乃因事從容箴虎虎不能解未㡬事發其
言始悟
　　石斌
石斌虎之庶子母齊氏所生本娼也以賤故不甚寵愛
勒取以為兒愛之甚重忽暴病死三日將殯勒嘆曰朕
聞虢太子死扁鵲能生之今大和尚國中之神人可急
往告必能致福乃令人告佛圖澄澄取楊枝沾水灑而
呪之因執斌手曰可起矣斌乃蘇活有頃平復建平元
年署為左衛將軍封太原王𢎞嗣位徙封章武王及虎
僭稱天王諸王皆降爵為公遂為章武公累遷大司馬
都督邉郡幽州牧改封燕公斌淫酒荒獵常懸管而入
羣兇凑聚因以肆暴征北將軍張賀度以邉防宜警屢
裁諌之斌怒辱賀度虎聞大怒遣主書禮儀持節監之
斌行意自若儀持法呵禁斌怒殺之又欲殺賀度賀度
嚴衛馳白先是佛圖澄戒虎曰天神昨夜言疾收馬還
至秋齊當癰爛虎不解此語即遣諸處牧馬送還至是
賀度告斌于虎虎𠡠尚書張離持節帥騎召斌鞭之三
百殺其所生母齊氏虎彎弓稔矢自視行斌罰罰輕乃
手殺五人(一作/五百)澄諌曰心不可縱死不可生禮不殺親
以傷恩也何有天子手自行罰乎乃止免官歸第誅其
親任十餘人未㡬復以為使持節侍中大司馬錄尚書
事虎既誅宣議欲立斌為太子張豺諌止之乃立世為
太子進斌爵為王尋遷大都督督中外諸軍事帥精騎
一萬斬梁犢於滎陽東虎既寢疾遷丞相錄尚書事與
張豺等受遺輔政劉后懼斌之輔政將圖害世乃與張
豺謀誅之斌時在襄國不知虎疾遣使詐謂斌曰主上
疾已漸愈王須獵者可小停也斌素嗜酒耽獵遂遊畋
縱飲劉氏矯詔稱斌無忠孝之心免斌官以王歸第使
豺弟雄等率龍騰五百人守之未㡬復使雄矯詔殺之
　　石樸(一作/璞)
石樸字𤣥真渤海南皮人晉大司馬苞之曾孫也為人
謹厚無他材藝洛陽之亂没於石氏勒以樸與己同姓
俱出河北引為宗室寵待彌隆虎嗣立累遷侍中時虎
跨據河北士馬强盛凉州刺史張駿憚之遣别駕從事
馬詵來朝辭㫖蹇傲虎大怒欲殺詵樸曰今國家所當
先除者遺晉也區區河右不足為意今靳馬詵必征張
駿則南討之師勢分為二建康君臣復延數年之命矣
勝之不為武不克為四夷所笑不如因而厚之彼若改
圖謝罪率其臣職則我又何求迷而不悟討之未晚也
乃止虎後作役非時百姓愁苦樸又上疏言今者天文
錯亂百姓凋敝而又大興苦役非明主惜民之所宜也
詞甚切直虎不納冉閔之世歴位司空羌胡之亂為軍
士所殺
　　勒母王氏
勒母王氏初勒被鬻於平原與王氏相失晉大將軍劉
琨得之及勒貴後琨遣使送之于勒劉聰僭位拜勒為
上黨公進封王氏為上黨國太夫人未㡬病死潛窆山
谷莫詳其所勒後備九命之禮虚𦵏于襄國追諡元昭
皇太后
　　勒后劉氏
勒后劉氏侍中劉閏中妹復(一作/别)部胡人也勒納之于
胡門美色有徳寵張禆反于襄城后拔劍斬之勒賴后
而濟后性敏慧多幹畧理國之務佐勒建功業有呂氏
輔漢之風然嚴整婉容性不妬忌尤過之也初封上黨
國夫人建平元年立為皇后勒死𢎞即位尊為皇太后
虎専權擅政徙居崇訓宮劉氏憂之與彭城王堪謀徴
兵討虎謀洩虎廢而殺之
　　鄭氏
鄭氏名櫻桃晉冗從僕射鄭世達家妓也在衆猥妓中
虎數歎其貌於太妃太妃給之甚見寵惑生太子邃及
東海王宣彭城王遵虎為魏王稱鄭氏為魏王后及即
天王位立為天王皇后太子邃既以讒暴伏誅鄭氏遂
廢為東海太妃性甚讒妬先是虎拔中山聘征北將軍
郭榮之妹為妻至相敬待無兒鄭氏讒而殺之更納清
河崔氏女鄭氏生男崔求養鄭不許一月猝病死鄭又
讒崔謂妾多養胡子虎時踞胡床于庭中大怒索弓箭
崔聞欲殺之徒跣至前訴曰公勿枉殺妾乞聽妾言虎
不聽但言促還座無預卿事崔便走去未至虎于後射
之崔中腰而死其後虎死石氏大亂遵乃廢世自立尊
鄭氏為皇太后尋為冉閔所殺
　　陳氏
陳氏别駕陳逵之妹也才色甚美髪長七尺虎甚嬖之
遂以為夫人寵冠後宮
　
　
　
　十六國春秋卷二十
欽定四庫全書
　十六國春秋卷二十一
後趙錄十一
　　佛圖澄
佛國澄天竺人也本姓帛氏(一作/白)少出家清真務學誦
經數百萬言妙通𤣥術善解文義與諸學生論辨疑滯
暗若符契無能屈者晉永嘉四年適洛陽自云四百有
餘嵗志𢎞大法常服氣自養能積日不食善誦神(一作/經)
咒役使鬼神以麻油雜菌芝塗于掌中千里外事徹見
掌中皆如面對亦能令潔齋者見之腹旁有孔以絮塞
之每夜讀書則拔絮出光照于一室嘗齋時平旦臨溪
從孔中引出腸胃洗濯還納腹中又能聽鈴音以言吉
凶莫不竒騐澄欲於洛陽立寺值劉曜冦斥洛陽擾亂
乃潛伏草野以觀時變石勒屯葛阪性多殘殺沙門遇
害者甚衆澄憫之乃杖策詣勒大將郭黒畧畧素奉佛
法澄至畧從受五戒奉弟子禮以其有道術進之于勒
勒試之果騐甚重之於是中州胡晉悉來奉事時有痼
疾世莫能治澄為醫療應時廖損隂施黙益不可勝紀
勒欲試澄夜冠胄衣甲執刀而立遣人告澄曰夜來不
知大將軍所在使人始至未及有言澄逆問曰平居無
寇何故夜嚴勒益敬之勒後因忿欲害諸道士并欲苦
澄澄潛避畧舍語弟子曰若將軍信至問吾所在報云
不知所之既而使至覔澄不得使還報勒勒驚曰吾有
惡意向之捨我去矣通夜不寢思欲見澄澄知勒意悔
明旦造之勒曰昨夜何行澄曰公有怒心昨故權避公
今改意是以敢來勒大笑曰道人謬耳襄國城塹水源
在城西北五里團丸祠下其水暴竭勒問澄何以致水
澄曰今當勑龍勒字世龍謂澄嘲已答曰正以龍不能
致水故相問耳澄曰此是誠言非戲也水泉之源必有
神龍居之今往𠡠語取水水必可得乃與弟子法首等
數人至泉源上其源故處乆已乾燥坼如車轍從者心
疑恐水難得澄坐繩牀燒安息香咒願數百言如此三
日水泫然微流有一小龍長五六寸随水來出諸人競
往視之澄曰龍有毒勿臨其上有頃水乃大至隍塹皆
滿澄閉目端坐嘆曰後三日當有一小人驚動此下既
而襄國人薛合有二子既小且驕輕弄鮮卑奴奴忿抽
刀刺殺其弟執兄於室以刀擬心若人入室便欲加手
謂合曰送我還國我活汝兒不然則共死于此内外驚
愕莫不往觀勒自往視之謂薛合曰送奴以全卿子誠
為善事此法一聞方為後患卿且寛情國有常憲命人
取奴奴逆殺兒而死時劉聰死曜襲偽位遣弟中山王
岳來攻勒遣石虎率衆拒之大戰洛西岳敗退保石梁
塢虎堅柵守之澄時在襄國與弟子自官寺至中寺始
入寺門忽歎曰劉岳可憫弟子法祚問其故澄曰昨日
亥時岳已被執果如所言勒既平曜稱趙天王行皇帝
事石葱將叛澄誡勒曰今年葱中有蟲食之必害人可
令百姓無食葱也勒班告境内無得食俄而石葱叛走
勒益加尊重有事必諮而後行號大和尚勒諸子多送
佛寺中養之每至四月八日勒親詣寺灌佛為兒發願
勒死石虎廢𢎞自立徙都鄴城尤傾心事澄乃下書曰
和尚國之大寳榮爵不加髙禄不受榮禄匪顧何以旌
徳從此以往宜衣以綾錦乗以雕輦朝㑹引見常侍御
史悉助舉輿升陛太子諸公扶翼而前主者唱大和尚
坐者皆起以彰其尊勑司空李農朝夕問候起居太子
諸公五日一朝表朕敬焉(一云尊敬/莫與為比)時支道林在京師
聞之乃曰澄公其以季龍為海鷗鳥耶時澄止鄴城内
寺中弟子徧于郡國嘗乗板輦於大水上坐遣弟子法
常至襄國㑹法佐從襄國還相遇於梁基城下共宿對
車夜談言及和尚比旦各去佐入見澄澄逆笑曰昨夜
爾與法常交車共說汝師耶先民有言不曰敬乎幽而
不改不曰慎乎獨而不易幽獨者敬慎之本爾不識乎
佐愕然愧謝於是國人相語曰莫起惡心和尚知汝澄
之所在無敢向其方面涕唾便利者後郭黒畧將兵攻
長安北山墮羌伏中時澄在堂上坐弟子法常在側澄
慘然改容曰郭公今有厄乃唱云衆僧咒願澄又自咒
願須臾曰若東南出者活餘向則因復更咒願有頃曰
脫矣畧還自說墮羌圍中東南走馬乏正遇帳下人推
馬與之曰公乗此馬小人乗公馬濟與不濟任命也畧
得其馬故得走免推檢時日果驗晉軍出淮西隴北凡
城皆被侵逼三方告急人情危擾虎瞋曰吾奉佛供僧
更致外寇佛無神矣明旦澄入見曰陛下前身係為大
商經罽賔寺時設大㑹㑹有六十羅漢吾其一也有得
道者曰此檀越報盡當受雞身乃王晉地今陛下為天
子豈非奉法供僧而致耶疆場侵噬有國之常何為怨
謗三寳夜興毒念乎虎乃悔謝澄嘗遣弟子向西域市
香既行澄曰掌中見買香弟子在某處被刼垂死因燒
香呪願遥救䕶之弟子後還云某月某日於某處為賊
所刼垂當見殺忽聞香氣賊無故自驚曰救兵已至棄
之而去虎嘗問澄佛法不殺朕為天下主非刑殺無以
肅清海内違戒殺生忍違佛戒澄曰帝王事佛在恭儉
慈仁顯暢法道不為暴虐不殺無辜至于兇愚無賴化
之不悛者其可不罰乎但殺不可濫刑不可不恤身若
暴虐恣意殺害非罪雖復傾財事佛無解禍殃願陛下
省欲興慈廣及一切則佛教永興福祚方逺虎雖不能
從而為益不少尚書張良張離等家富事佛各起大塔
澄曰事佛在清浄無欲慈矜為心君雖崇飾寺塔而貪
悋未巳游獵無度積聚不窮方受現世之罪何福報之
可希離等後被殺戮黄河中舊不生黿忽有得者以獻
澄見而歎曰桓温入河其不乆乎温字元子後果如言
澄甞與虎共升中堂(一作/臺)澄曰變變幽州當大灾仍取
酒噀之乆而笑曰救已得矣虎遣騐之云爾日火從四
門起西南有黒雲來驟雨滅之雨頗有酒氣建武十四
年冬十一月澄還寺視佛象曰悵恨不得莊嚴獨語曰
得三年乎自答不得又曰得二年一年百日一月乎自
答不得遂無復言還房謂弟子法祚曰戊申嵗禍亂漸
萌己酉石氏當滅及其未亂先從去矣即遣人辭虎曰
物理必遷身命非保貧道燄幻之軀化期已及既荷恩
殊重故逆以仰聞虎愴然曰不聞和尚有疾忽爾告終
即自出宮詣寺而慰喻焉澄謂虎曰出生入死道之常
也修短分定無由増損但道重行全徳貴不怠茍徳行
無虧雖死如生違而獲延非其所願然意有未盡者國
家心存佛理建寺度僧當蒙休祉而布政猛烈淫刑酷
濫顯違聖典幽背法戒不自懲革終無福祐若降心易
慮恵此下民則國祚衣長道俗慶賴畢命就盡没無遺
恨先是建武十一年虎造紫陌浮橋於漳水上為澄先
造生墓於紫陌至是虎悲慟嗚咽知其必死即為鑿壙
塋墳十二月八日戊子卒於鄴宮寺百官皆來殯殮以
澄生所服錫杖銀鉢内置棺中為其理石作棺𦵏之為
之立祠後天大旱虎詣澄祠日稽顙曝露其日有二白
龍降於祠下於是雨沛千里後有沙門自雍州來見澄
入闗又郭門吏報曰見澄擕一履去虎命掘塚視之惟
有一履與一石而無尸虎大惡之歎曰石者朕也𦵏我
而去其能乆乎因而遇疾明年虎死石氏大亂
　　單道開
單道開姓孟燉煌人也少懐棲隐常衣麤褐或贈以繒
服皆不著不畏寒暑冬袒夏温晝夜不卧絶糓餌柏實
柏實難得復服松脂後服細石子一吞數枚數日一服
或時多少噉薑椒如此七年阜陵太守遣馬迎開開辭
能步行三百里路一日早至性好山居而山樹諸神或
見異形試之初無懼色建武十二年從西平來日行七
百里至南安度一童子為沙彌年十四禀受教法行亦
及開時太史奏虎云有仙人星現當有髙士入境虎𠡠
州郡有異人至即令啟聞其年冬十一月秦州刺史上
表送開至鄴虎令佛圖澄與語不能屈初止鄴西沙門
法綝祠中後徙臨漳昭徳寺於房内造重閣髙八九丈
於上編營為禪室如十斛羅大常坐其中虎資給甚厚
開皆以恵施於時人士皆來諮問開都不言乃為說偈
云我矜一切苦出家為利世利世須學明學明能斷惡
山逺糧粒難作斯斷食計非是求仙侶幸勿相𫝊說開
日服鎮守藥數丸大如桐子藥有松蜜薑桂茯苓之氣
復飲荼蘇一二升而已自云能療目疾石韜就之治療
着藥小痛韜甚憚而終得其效就療者頗騐視其行動
狀若有神佛圖澄曰此道士觀國興衰若去者當有大
災至太寧元年開與弟子南渡許昌虎子弟相殺鄴中
大饑至晉升平初遂往建業後至南海入羅浮山獨處
茅茨蕭然物外年百餘嵗卒於山舍𠡠弟子以尸置石
穴中弟子乃移入石室有康泓者昔在北間聞弟子叙述
開在中山每有神仙去來遥心敬悒及從役南海親與
相見側席鑽仰禀聞備至廼為之𫝊讚曰蕭哉若人飄
然絶塵外軌小乗内暢法身𤣥象暉曜髙步是遵(一作/臻)
飱茹芝英流浪岩津晉興寧元年陳郡袁宏為南海太
守與弟頴叔及沙門支法防共登羅浮山至石室口見
開尸骸如生香火瓦器猶存宏曰法師業行殊羣正當
如蟬蛻耳乃為之讚曰物儁招竒徳不孤立遼遼幽人
望巖凱入飄飄靈仙兹焉遊集遺履在林千載一襲
　　道進
道進佛圖澄弟子也學通内外為虎所重一日澄遣進
詣虎啓事因言及隐士事謂進曰有楊軻者朕之民也
徵之十年不恭王命故往省視傲然而卧朕雖不徳君
臨萬邦乗輿所向天沸地涌雖未能令木石屈膝何匹
夫而長傲耶昔太公之齊先誅華士太公賢哲豈其謬
乎進曰昔舜優蒲衣禹造伯成魏式干木漢美莊光管
寧不應曹氏皇甫不屈晉代二主四君共嘉其節將欲
激勵貪競以峻清風顧陛下逺遵舜禹之徳勿斆太公
用刑君舉必書豈可令趙史遂無隐遁之𫝊乎虎恱其
言即遣軻還其所止差一家供給之進還具以白澄澄
曰汝言善也但軻命有所懸矣
　　麻襦
麻襦不知何許人亦莫得其氏族姓名虎時在魏縣市
中乞丐但着麻襦布裳人遂稱之麻襦言語卓越狀若
狂病乞得米糓不食輒散置大路云飼天馬趙興太守
籍抜收送詣虎先是佛圖澄謂虎曰國東二百里某月某
日當送一非常人勿殺之也如期果至虎與共語了無
異言惟道陛下當終一柱殿下虎不解此語令送詣澄
麻襦謂澄曰昔在光和中㑹奄至今日西戎受𤣥命絶
厯終有期金離消於壤邊荒不能遵驅除靈期迹莫己
巳之懿裔苗葉繁其来方積休期於何期永以歎之澄
曰天迴運極否將不支九木水為難無可以術寧𤣥哲
雖存世莫能基必頽九遊閻浮利擾擾多此患行登凌
雲子㑹於虛遊間澄與麻襦講論終日人莫能解有竊聼
者惟得此數言推計似如數百年事虎遣驛馬送還本
縣既出城外辭能步行云我當有所過未得便發君至
合口橋可留見待使人如言馳去未至合口而麻襦已
先至橋上考其行步有若飛也後慕容儁發虎屍投於
漳水倚橋柱不流時人以為一柱殿下即謂此也晉元
帝嗣位江左亦以為天馬之應云
　　徐忡
徐忡東莞人仕勒為外兵郎有女令首聰敏好學言論
清綺雅性虚淡不樂人間從容閒净以佛法自娛不願
求聘父曰汝應外屬何得如此女曰端心集道絶想人
外毁譽不動㢘正自足何必三從然後為禮父曰汝欲
獨善一身何能兼濟父母女曰立身行道方欲度脫一
切何况二親耶忡以問佛圖澄澄曰君歸家潔齋三日
竟可來忡從之澄以臙脂磨麻油傅忡右掌令忡視之
見一沙門在大衆中說法形狀似女具以白澄澄曰是
君女先身出家益物往事如此若從其志方當榮拔六
親令身富貴生死大苦向得其邉忡還許之女便剪髪
從澄及浄檢尼受戒立建賢寺澄以勒所遺剪花納七
條衣及象鼻澡灌與之得覽羣籍經目必誦思致淵深
神照詳逺一時道衆莫不宗焉因其出家者二百餘人
又造五寺立精舍匪憚勤苦皆得修立虎甚敬之擢忡
為黄門侍郎清和太守
　
　
　
　
　
　
　
　
　
　
　
　
　
　
　
　十六國春秋卷二十一
欽定四庫全書
　十六國春秋卷二十二
後趙錄十二
　　張賔
張賔字孟孫趙郡中山人也父瑶中山太守賓少好學
博涉經史不為章句闊逹有大志(一作/節)嘗謂昆弟曰吾
自言智算鑒識不後子房但不遇髙祖耳為中山王帳
下都督非其好也以病免歸永嘉之際天下大亂石勒
為劉淵輔漢將軍與諸將下山東賓謂所親曰吾歴觀
諸將多矣無如此胡將軍者可與共成大事乃提劍詣
軍門大呼請見勒亦未之竒也後數以策干勒已而皆
如所言由是竒之引為謀主動静咨之機不虚發算無
遺策成勒之基業賓功居多及為右長史大執法封濮
陽侯任遇優顯寵冠當時羣臣莫及而謙虚敬順開襟
下士士無賢不肖造之者莫不得盡其情肅清百僚屏
絶私昵以身帥物入則盡規出則歸美勒甚重之每朝
必為之正容貌簡辭令呼曰右侯而不敢名勒常嘆曰
吾每臨大事吾意未了右侯已了及卒勒親臨哭之哀
慟左右贈散騎常侍右光禄大夫儀同三司諡曰景將
𦵏送於正陽門望之流涕顧左右曰天不欲成吾事耶
何奪吾右侯之早也程遐代為右長史勒每與遐議有
所不合輒嘆曰右侯捨我去令我與此輩共事豈非酷
乎因流涕彌日
　　郭敬
郭敬字季子鄔人也初勒微時敬常識之厚加資贍給
以衣服東瀛公司馬騰執諸胡於山東賣充軍實勒亦
在其中敬以勒託之族兄陽陽等時為解請得免饑寒
及貴後率兵襲苑鄉斬乞活李悍於上白將坑其降卒
見敬而識之曰汝郭季子耶敬叩頭曰是也勒下馬執
其手泣曰今日相遇豈非天耶因賜衣服鎧馬署為上
將軍悉赦降卒以配之尋遷荆州監軍使帥兵冦襄陽
勒以驛書𠡠敬退屯樊城戒之使偃蔵旗幟寂若無人
彼若使人觀察則告之曰汝宜自愛堅守後七八日大
騎將至相禁不復得走矣敬使人浴馬於津周而復始
晝夜不絶值諜還告晉南中郎將周撫撫以為勒軍大
至懼而奔於武昌敬遂入襄陽軍無私掠百姓安之中
州流民悉降於勒晉别將魏遐率其兄該部衆自石城
降敬敬毁襄陽遷其百姓於沔北樊城以戍之遂署敬
為荆州刺史
　　汲桑
汲桑平陽人一云清河貝丘人年二十餘力能扛百鈞
呼聞數里時人服之常事成都王司馬頴頴之死也桑
載頴棺於軍每事啓而後行與勒率馬牧人乗苑馬數
百騎投公孫藩於清河藩死退還苑中更聚衆刼掠郡
縣自稱大將軍劉淵永鳳元年桑又起兵趙魏上郡自
稱趙王聲言為成都王頴報仇以勒為前驅所向輒克
遂進攻鄴晉將茍晞撃敗之奔於樂陵為乞活田甄所
殺先是洛中謡曰元超兄弟大落度上桑打椹為茍作
至是而桑敗死桑嘗六月盛暑而重裘累茵使人扇之
患不清凉乃斬扇者時軍中為之謡曰士為將軍何可
羞六月重茵被衲裘不識寒暑斷他頭
　　徐光
徐光字季武頓丘人也父聰以牛醫為業光㓜好學有
文才嘉平中王陽攻頓丘時年十三掠之而令主秣馬
光但書柱為詩賦而不親馬事陽怒撻之光啼哭徹夜
不止左右以白陽陽令召光付紙筆光立為頌陽竒之
賜衣因以語勒勒授記室參軍光春耕服介幘青縑袴
褶勒如苑鄉召光光醉不至勒以光物情所凑常不平
之因此發怒退為牙門勒自苑鄉如鄴光侍直愠然攘
袂振紛仰視不顧勒因而惡之讓光曰何負於卿而敢
怏怏耶於是幽光并其妻子於襄陽國詔獄光在獄中
註解經史十萬餘言劉曜進圍洛陽百餘日不解勒乃
赦光署為叅軍召而問之光曰曜以疲卒十餘萬圍堅
城今以我初銳撃其衰怠其勢必舉於是勒兵四出晝
夜兼行六日行千里至洛陽與曜大戰執之尋遷中書
令領秘書監光嘗勸勒除虎威權以安太子勒不聼及
死虎總朝政以私憾殺之
　　王洛生
王洛生仕勒為部將王浚之執命洛生將五百騎送於
襄國洛生性勇悍勒欲挫其雄豪幽之於獄洛生在獄
自刺腹五寸肥盛不陷重以刀潰其腹出胃而死
　　李陽
李陽武鄉人也勒幼時與陽隣居相近陽性剛愎每嵗
與勒争漚麻池共相打撲互有勝負勒既貴後召其父
老悉赴襄國齒坐歡飲陽獨不来勒謂父老曰李陽壯
士也孤方任之何以不来漚麻布衣之恨孤方崇信於
天下寧仇匹夫乎乃使人召之既至引入言及平生酒
酣牽陽臂曰卿雖老臂中由有力頗復與人鬭否孤往
日數得卿尊拳卿亦數飽孤毒手(中興書云宣陽肘曰/卿年老臂中故有力)
(不復與人鬬耶孤往日數厭/卿老拳卿亦快得孤毒手)因大笑賜里第一區即日
拜奉車都尉除始興太守因下令曰武鄉吾之豐沛也
萬嵗之後魂靈當歸之其復之三世
　　張越
張越上黨武鄉人勒之姊夫也仕勒為廣威將軍越與
諸將蒲博勒親臨觀之戯言忤勒勒大怒叱力士折其
脛而殺之
　　王謨
王謨字思賢甕鼻言不清暢容貌尫短畧無威儀將拜
曲陽令勒疑之以問長史張賓賓曰請試可否勒從之
由是政教修明百城尤最出為都部從事守令去官者
十五人
　　樊坦
樊坦京兆人仕勒為參軍清慎自守擢章武内史入辭
勒勒見坦衣服弊壊大驚曰樊參軍貧甚耶朝服何以
壊惡至此坦性疎朴謬誤(一作/率然)對曰頃遭羯胡無道資
財蕩盡是以窮弊勒笑曰羯賊乃爾大膽暴掠君物盡
耶今當相償耳坦大懼流汗不敢謝勒曰孤律自防俗
士不闗卿輩老書生也因賜車馬衣服裝錢三百萬以
勵貪俗恕而不罪
　　徐龕
徐龕太山人也勇果薄行舊為刼盗者無不歸之公行
抄掠迅如風雨太興元年為晉太山太守周撫叛於寒
山龕部將于藥斬撫及朝廷論功而彭城内史劉遐先
之龕怒以郡叛自號安北將軍兖州刺史冦掠濟岱攻
破東莞太守侯史旄而據其塢勒遣石虎伐之龕懼求
降于晉元帝許焉既而復叛歸勒帝問將帥誰可討龕
於王導導以太子左衛率羊鑒龕之州里冠族必能制
之鑒深辭才非將帥郄鑒亦表鑒非可使導不從以鑒
為征虜將軍征討都督督徐州刺史蔡豹臨淮太守劉
遐武威將軍侯禮鮮卑段文鴦討之敗龕於檀丘龕遣
使請救於勒并陳討豹之計勒辭以外難而多所邀求
遂使王步都率數百騎為前鋒張景為之後繼步都等
淫暴無厭龕甚患之景至東平龕疑其来襲己也乃斬
步都等三百餘人復詣晉求降勒大怒命景守據險要
帝亦惡龕反覆不受其降𠡠豹鑒以時進討鑒猶疑憚
頓兵下邳不進鑒遂免官以豹代領其兵豹進據卞城
欲以逼龕龕復降勒時石虎屯鉅平將以攻豹豹乃夜
遁退守下邳龕襲豹輜重於檀丘將軍劉寵陸黨力戰
而死未㡬龕復叛勒降晉勒復遣虎帥精騎四萬撃之
龕堅守不戰虎築長圍守之城陷被執送於襄國勒囊
盛龕於百尺樓自上㩧殺之命步都等妻子刳而食之
　　桃豹
桃豹字安步范陽人也少時以膽力勇騎聞於鄉里嘗
攘臂大言曰大丈夫遭魏太祖不封萬戸侯位上將軍
者非丈夫也時𩔖笑之豹罵曰爾輩䑕子安知君子豹
變之意乎乃入中原為勒别將襲祖逖於蓬闗獲其督
䕶陳超遂為十八騎之雄留守陳州故城住西臺豹事
勒甚謹歴魏郡太守鎮撫都督轉豫州刺史虎僭立署
為横海將軍累遷至太保卒
　　張樓
張樓陽平人也為臨水長嚴政酷刑殘忍無恵時人苦
之為之謡曰陽平張樓頭如箱見人切齒劇虎狼
　　魏豹
魏豹字叔虎范陽人也累遷太山太守所在有治名豹
嬖妾先死豹後守於廪丘而妾見形與豹言論翼日而
卒
　　張彌
張彌字巨秦汲郡人也永嘉中與梁臣戍武徳城勒攻
之城潰彌隨例當坑乃大呼曰官當活健兒何以殺也
勒曰有何健兒而求活也彌曰武徳西城上大呼督戰
時警備嚴設使賊不入正是張彌勒笑曰降兒能爾正
是竒健乃赦之以為牙門將軍虎建武二年彌率衆一
萬徙洛陽鍾簴九龍翁仲銅駝飛㢘於鄴鍾一没於河
彌募浮没三百人入河繋以竹絙牛百頭轆轤引之乃
出造萬斛舟載以渡之以四輪纒輞車轍廣四尺深二
尺運至鄴都
　　張謐
張謐冀州人也美姿貌幼有逸氣太守陸雲見而異之
謂儔侶曰吾聞冀州多名士故不虚也仕勒為司馬
　　裴憲
裴憲字景思河東聞喜人也父楷憲少而頴悟好交輕
俠弱冠便折節嚴重修尚儒學足不踰國者數年陳郡
謝鯤頴川庾凱皆雋朗士也見而竒之相謂曰裴憲鯁
亮宏達通機識變不知其何如父至於深𢎞保素不以
物累攖心其殆過之王浚假節承制以憲為尚書郎及
浚為勒所破麾下精兵萬人棗嵩等争詣軍門謝罪饋
賂交錯惟憲及從事中郎荀綽恬然私室獨不至勒素
聞其名召而讓之曰王浚虐暴幽州人鬼同疾孤恭行
乾罸(一作/憲)拯兹黎庶討而誅之覉舊咸歡慶謝交路二
君獨與之同惡傲威誠信阻絶防風之戮將誰歸乎憲
神色侃然泣而對曰請就辟有司不拜而出勒深嘉之
待以賔禮勒乃籍没將佐親戚家貲皆至巨萬惟憲綽
家止有書百餘袠鹽米各十餘斛而已勒聞之謂長史
張賔曰名不虚也吾不喜得幽州喜得二子以憲為從
事中郎綽為叅軍憲復出為長樂太守及勒僭號遷尚
書叅預機事時制度草創憲與王波為之撰朝儀典章
文物擬於王者勒大恱署大中大夫進司徒憲又撰東
耕儀中書令徐光奏議以東耕儀親耕宜改服幘勒從
之虎彌加禮重憲有二子挹㲄竝以文才知名㲄仕虎
為太子中庶子散騎常侍挹㲄俱豪俠躭酒好臧否人
物與河間郝魚有隙魚竊乗㲄馬奔段遼為人所獲魚
誣㲄使己以虎當襲鮮卑告之為備虎時適謀伐遼而
與魚詞正合悉誅挹㲄憲亦坐免未㡬復以為右光禄
大夫司徒太傅封安定郡公憲歴官無幹績之稱然在
朝𤣥黙未嘗以物務經懐但以徳重名髙動見尊禮終
于石氏之世
　　傅暢
傅暢字世道北地泥陽人也祖嘏魏太守父祗晉右僕
射中書監暢年五嵗父友見而戱之解暢衣取其金環
以與侍者暢不之惜即以賞之年未弱冠甚有重名永
嘉之亂遂没于勒勒以為大將軍右司馬諳識朝儀恒
居機要勒甚器重之作晉諸公叙讚二十卷又為公卿
故事九卷行于世以勒建平元年卒
　　續咸
續咸字孝宗上黨人也性孝謹敦厚履道貞素好學師
事京兆杜預専春秋鄭氏易教授常數十人博覽羣言
髙才善文論又修陳杜律明達刑書永嘉中歴位廷尉
東平太守劉琨承制并州以為從事中郎後没于勒勒
以為理曹叅軍持法詳平國人稱其清裕比之于公著
逺遊志異物志汲冢古文釋皆十卷行于世年九十七
至虎世而死贈儀同三司
　　張躍
張躍字世淵清河武城人也學敏才達雅善清談勒偉
其儀辨拜世子衛軍長史勑世子𢎞曰張長史人之表
範汝其師之
　　盧諶
盧諶字子諒范陽涿人也祖珽晉衛尉卿父志魏郡太
守永嘉初遷尚書諶清敏有理思善屬文好莊老洛陽
既陷随父北依并州刺史劉琨為劉粲所虜粲據晉陽
留諶為叅軍琨收散卒引魏穆帝攻粲粲敗諶得赴琨
父母兄弟在平陽者俱為劉聰所殺建興末随琨投段
疋磾疋磾自領幽州取諶為别駕疋磾既害琨尋亦䘮
敗時江南阻絶往投段末波於遼西流離世故二十餘
年虎破遼西復為所得以為中書侍郎國子祭酒侍中
中書監屬冉閔誅石氏諶随閔軍於襄國為軍士所殺
時年六十七諶名家子早有聲譽才行髙潔為一時所
重每謂諸子曰吾身没之後但稱晉司空從事中郎耳
撰祭法註莊子及文集行于世中原䘮亂公卿人士殺
之殆盡惟諶與河東裴憲渤海石樸滎陽鄭系頴川荀
綽清河崔恱北地傅暢中山劉羣竝淪陷非所終至顯
官恒以為辱
　　薛閭訓
薛閭訓字祖明樂安人也仕晉為主簿後没于勒任為
幽州刺史
　　邴輔
邴輔櫟陵人也好學多才藝巧思機智妙於當時襄國
宮殿臺榭皆輔所營造勒恱之以為材官將軍
　　申錄
申錄字道時為廣昌令白鳥巢其庭樹甘露降其㕔事
後仕至三公
　　周延(一作周雅/又作周承)
周延仕至記室叅軍初為館陶令斷官絹數百疋下獄
詔以八座議宥之後每設大㑹使俳優著㠹幘黄絹單
衣一優問曰汝為何官在我輩中一優答曰我本為館
陶令計二十數單衣正坐取是故入汝輩中以為大笑
　　韋謏
韋謏字憲道京兆人也雅好儒學尤善著述羣言秘要
無不綜覽先仕劉曜為黄門郎後遂仕於虎署散騎常
侍歴守七郡皆以清化著名徴為廷尉識者擬之于張
前後四登九列六在尚書三為侍中再為太子太傅封
京兆公好陳軍國之宜多見允納虎嘗微行謏直言切
諌著伏林三千餘言遂演為典林二十三篇凡所著述
及集記世事數十萬言皆深博有才義然性不嚴重每
狥己之功論者亦以是少之嘗謂其子伯陽曰我髙我
曽重光累徽我祖我考父父子子汝為我對正值惡抵
伯陽曰伯陽之不肖誠如尊教尊亦正值軟抵耳謏慚
無言時人傳之以為嗤笑冉閔之世進位光禄大夫時
閔拜其子𦙍為大單于以降胡一千處之麾下謏諌曰
胡羯皆我之仇敵今来歸附茍存性命耳萬一為變悔
之何及請誅屏降胡去單于之號以防微杜漸閔方欲
撫納羣胡聞之大怒收謏誅之其子伯陽亦遇害既而
羌胡擾亂道路交錯閔思謏言追贈大司徒
　　邢嘏
邢嘏河間鄚人也隐居髙尚勒頻徴不至乃聚衆數百
叛勒勒攻之嘏懼来降任為征北參軍嘏無子其姪蓋
以旁宗入嗣
　　宣咸
宣咸隴西人仕虎至太僕卒于官後五年虎夢見咸涕
泗囑其子奮曰非心慮所達也虎寤咸夢之言而有感
問左右曰奮今何在左右對曰為趙郡守於是即擢拜
廷尉轉為太常才力不及父遂因咸夢而登列卿
　　郭穆
郭穆字景通北平人仕晉為清河太守賜爵闗内侯後
没於勒仕至輕車將軍
　　沐堅
沐堅字壁强河間人也初仕虎為小掾稍遷至寧北將
軍沛王長史石氏之亂彭城王遵廢世自立沛王冲起
兵于薊將以討遵乃留堅戍幽州堅時監作水田御下
苛刻百姓怨毒乃為堅形以刃矛斫刺呪令倒斃尋而
得病若被捶割於是遂殞
　　張進
張進元城屠各人也為刺奸外部都督給事舉刺不避
豪右軍中憚之號曰張霹靂
　　趙明
趙明字顯昭南陽人也虎攝位拜為尚書及誅勒諸子
明諌曰明帝功格皇天為趙之太祖安可以絶之虎曰
吾之家事幸卿不須言也以直言忤㫖故十年不遷貞
固之風時論常比之蘇則
　　孟卓(一作趙/孟卓)
孟卓字君偉廣平人也少修清苦之操有一單裳十年
不澣雖處困厄晏如也仕勒為右執法郎
　　劉羣
劉羣字公度中山魏昌人晉太尉廣武侯琨之子也随
父在晉陽遭逢冦亂為偏軍將軍數從征討性清慎有
裁斷得士衆心及琨被害與從事中郎盧諶等依末波
虎滅遼西羣與内弟崔恱及盧諶等同時陷没虎皆優
禮之署羣為中書令累遷秦州刺史尚書左僕射冉閔
僭立加行臺都督尚書左僕射如故閔敗為燕所執遂
遇害羣從弟啟啟弟述與羣俱在末波中後亦竝没于
虎虎以啟為尚書僕射後歸仕晉從中軍殷浩北伐為
姚襄所陷述為虎侍中随啟歸晉拜驍騎將軍
　　王安
王安本胡人也在雍丘祖逖甚愛之謂安曰石勒是汝
種𩔖厚資遣之遂仕勒為左衛將軍約後為勒所殺安
乃嘆曰豈可使祖士雅無後乎乃往觀刑竊取逖庶子
道重匿之及石氏亡復歸江南
　　陳武
陳武字國武本胡人育於臨水令陳君陳君竒之起議
欲易其故字武長跪自啟曰里語有之亭都鼠數聞長
者謂今當易字寔有私心嘗聞長卿慕藺相如之行故
字相如往往鄉里乆聞故老之說稱漢使蘇武執中守
志不服單于流於漠北擁節牧羊寄秋雁以訴心因行
雲而託誠髙山仰止意竊慕之陳君嘉其志遂名之曰
武又欲令字仲顯其本是胡人而勒虎諱胡曰國因字
之曰國武
　　劉光
劉光安定人也一云侯子光弱冠美姿儀自稱佛太子
云從大秦國来當王小秦國易姓名為李氏(一作/子楊)遊于
鄠縣爰赤眉家頗見其妖怪事㣲有驗赤眉敬信之妻
以二女轉相扇惑京兆樊(一作/綏)經竺龍嚴謀謝樂子等
衆至數千人聚於杜陽山僭稱大皇帝建元龍興赤眉
與經為左右丞相龍諶為左右大司馬樂子為大將軍
虎鎮西將軍石廣撃斬之光頸無血十餘日面色無異
於生
　　解飛
解飛不知何許人仕虎為尚方令侍中御史機巧若神
妙思竒發虎至性好佛衆巧奢麗不可勝紀飛嘗為虎
作檀車廣丈餘四輪作金佛像坐於車上九龍吐水灌
之又作一木道人恒以手摩佛心腹之間又十餘木道
人長二尺餘皆被袈裟繞佛行當佛前輒揖禮佛又以
手撮香投爐中與人無異車行則木人行龍吐水車止
則止又有指南車及司理車又有舂車木人及作行碓
于車上動則人蹋碓行十里成米一斛又有磨車置石
磨于車上行十里輒磨一(一作/十)斛此車皆以朱彩為飾
唯用將軍一人車行則衆巧竝發車止亦止皆飛與尚
方令朱猛變所造虎以其搆思精㣲賜飛爵闗内侯賞
賜甚厚虎後又納飛言于鄴正南投石于河以起飛橋
功費數千萬億橋竟不成役夫饑甚乃止
　　孫輝
孫輝字光休晉中書令顗之少子也顗避地河朔邑居
武遂生輝輝仕虎射聲校尉其子緯字元文幽州都督
緯生周字季冶後燕髙陽王文學輝兄烈避趙王倫之
亂徙居昌黎遂稱昌黎孫氏烈生岳仕前燕侍中歴幽
州刺史右將軍
　　郭機(𢎞𫝊/作權)
郭機鄔譚部人也初降于勒勒問曰卿若得吾者當殺
吾否機曰若登時得至尊必殺不疑也勒曰卿健兒也
引為参軍與共言事後為河東王生前鋒將軍率鮮卑
涉璝部衆二萬撃虎與虎將石廣戰於潼闗廣等敗績
既而鮮卑密通于虎生遂敗死機將餘衆據上邽歸晉
　　麻秋
麻秋太原胡人也仕勒為征東將軍虎世為凉州刺史
率衆伐凉互有勝敗秋植性虓險鴆毒有兒啼母輒恐
之曰麻胡来啼聲遂絶冉閔之亂率衆奔鄴秦苻洪使
子雄迎撃獲之以為軍師將軍因宴鴆洪為秦世子健
所殺
　　張才
張才鄔譚部人也善碁博蹴踘鬬雞諸伎身長八尺飲
酒石餘不亂歴位殿中將軍冀州刺史義陽王鑒殺遵
自立復欲殺閔乃使才等于夜刺之不克被執斬于中
華門
　　蔡裔
蔡裔仕虎振武將軍少有武力呼聲若雷嘗有盗入室
裔撫床一呼賊衆皆殞時人憚之
　
　
　
　
　
　
　
　十六國春秋卷二十二
欽定四庫全書
　　十六國春秋卷二十三
前燕録一
　　　慕容廆
慕容廆字奕落瓌鮮卑人也本出於昌黎之棘城昔髙
辛氏遊於海濱留少子厭次以君北夷遂世居遼左邑
於紫濛之野號曰東胡其後與匈奴並盛控弦之士二
十餘萬風俗官號與匈奴畧同秦漢之際為匈奴所敗
分保鮮卑山因以為號其十一世祖乾歸者(乾歸述異/記作乾羅)見
神著金銀襦鎧乗白馬金銀鞍勒自天而墜鮮卑神之推
為君長曽祖莫護跋魏初帥諸部落大人自塞外入居遼
西從司馬懿討公孫淵有功拜率義王始建王府(一作/國)
於棘城之北時燕代少年多冠步揺冠跋見而好之乃
歛髪襲冠諸部因呼之為步揺其後音訛為慕容遂以
慕容為氏祖木延左賢王從母丘儉征高驪有功加號
大都督左賢王父涉歸一名奕落韓以全柳城之勲進
拜鮮卑單于遷邑遼東北於是漸變胡風自云慕二儀
之德繼三光之容即以慕容為姓廆幼而魁岸美姿貌
身長八尺雄傑有大度晉安北将軍張華雅有知人之
鑒廆童丱時徃謁之華甚歎異謂曰君長必為命世之
器定難濟時者也因以所服冠(一作/幘)簪遺之以結殷勤
晉武帝太康二年冬涉歸始寇昌黎安北将軍嚴詢敗
走之斬獲萬計太康四年涉歸卒弟耐(一作/刪)簒立将謀
殺廆廆年十五出避難追者急乃走匿於遼東徐郁家
入其屋以席自障追者入屋發視竟無所見遂得免難
太康五年國人殺耐迎廆立之代領部落初涉歸與宇
文鮮卑素有隙廆將修先君之怨表請討之武帝弗許
廆怒入寇遼西殺掠甚衆帝遣幽州諸軍討之戰於肥
如廆衆大敗自後復掠昌黎每歲不絶太康六年又率
衆東伐扶餘扶餘王依慮自殺子弟走保沃沮廆夷其
國城驅掠萬餘人而還太康七年廆寇遼東故扶餘王
依慮子依羅求率見人還復舊國請援於東夷校尉何
龕龕遣督護(一作/郵)賈沉将兵救之廆遣其將孫丁率騎
邀之於路沉力戰斬丁遂復扶餘國爾後廆每掠其種
人賣於中國帝又以官物贖還禁市扶餘之口太康十
年夏四月廆謀於衆曰吾先公以來世奉中國且華夷
理殊強弱固别豈宜與晉國競乎何為不和以害吾百
姓乃遣使詣晉乞降帝嘉之拜鮮卑都督五月廆謁見
東夷校尉何龕抗士大夫禮巾衣詣門龕嚴軍以見之
廆乃改服戎衣而入人問其故廆曰主人不以禮待客
客何為哉龕聞之甚慚彌加敬憚時東胡宇文氏鮮卑
叚氏部落以廆威德日廣懼有并吞之計因為寇掠徃
來不絶廆卑辭厚幣以撫之鮮卑叚國單于階以女妻
廆生皝仁昭元康四年廆以遼東僻逺徙於徒河之青
山後又以大棘城即帝顓頊之墟所謂紫䝉之邑也復
移居之乃教以農桑法制同於上國永寧中燕垂大水
廆開倉振給幽方獲濟天子聞而嘉之褒賜命服太安
初鮮卑宇文單于莫圭部衆強盛遣其弟屈雲寇邊雲
别帥素怒延(一無/怒字)攻掠諸部廆親擊敗之素怒延恥之
復率衆十萬圍廆於棘城衆咸震懼人無拒志廆曰素
怒延雖犬羊蟻聚然軍無法制已在吾計中矣諸君但
為力戰無所憂也乃躬貫甲胄馳馬出擊素怒延大敗
之追奔百里俘斬萬餘人遼東孟暉先没於宇文部帥
其衆數千餘家來降廆署為建威将軍以其臣慕輿句
勤恪廉靖使掌府庫句心計黙識不案簿書始終無漏
以慕輿河明敏精審使典獄訟覆訊清允永嘉初廆自
稱鮮卑大單于時魏昭帝(名祿/官)卒弟穆帝(名猗/盧)總攝三
部先是昭帝之世廆為東部之患昭帝遣弟左賢王普
根擊走之至是與廆通好永嘉三年遼東太守龐本以
私憾殺東夷校尉李臻詔以渤海封釋代之釋收斬本
永嘉五年初東夷校尉李臻之死也遼東附塞鮮卑素
喜連木丸津等託為臻報讐實欲因而為亂遂攻䧟諸
縣殺掠士民屢敗郡兵太守袁謙頻戰失利東夷校尉
封釋懼不能討請與連和連津不從百姓失業流亡歸
廆者日月相繼廆給廩遣還願留者即撫存之廆庶子
鷹揚将軍翰言於廆曰求諸侯莫如勤王自古有為之
君莫不尊天子以從民望成大業者也今連津跋扈王
師覆敗蒼生屠膾豈甚此乎豎子外以龐本為名内實
幸災為寇封使君以誅本請和而毒害滋深遼東傾没
垂以二紀中原離亂神州屢敗勤王仗義今其時也大
單于宜明九伐之威救倒懸之命數連津之罪合義兵
以誅之上則興復遼東下則并吞二部忠義彰於本朝
私利歸於吾國此則吾霸王之基也(一云鴻漸/之始也)終可以
得志於諸侯廆笑曰孺子乃能及此乎遂率騎東擊連
津以翰為前鋒破斬之盡併二部之衆得所掠民三千
餘家徙之棘城立遼東郡而歸晉懷帝䝉塵於平陽王
浚承制以廆為散騎常侍冠軍将軍前鋒大都督大單
于廆以非王命所授拒而不受廆復遣翰攻段疾陸眷
取徒河新城至陽樂引兵而還翰因鎮徒河壁青山時
兩京傾覆幽冀淪䧟中國流民避亂者多北依王浚浚
不能存撫又法政不立士民徃徃逃去叚氏兄弟專尚
武勇不禮士大夫惟廆刑政修明虚懷引撫流亡士庶
多襁負歸之廆乃舉其英俊隨才授任以河東裴嶷代
郡魯昌盧江黄泓北平陽耽為謀主北海逢羡廣平遊
邃北平方䖍渤海封抽西河宋奭及裴開為股肱渤海
封奕平原宋該蘭陵繆愷昌黎劉斌安定皇甫岌岌弟
真及抽子裕竝典機要遼東張統據樂浪帶方二城與
高句驪王乙弗利相攻連年不解樂浪王遵説統帥其
民千餘家歸廆廆為之置樂浪郡以統為太守遵叅軍
事建興中王浚為石勒所殺幽州喪亂㑹稽朱左車魯
國孔纂泰山胡母翼自薊逃奔昌黎悉來依廆中國流
民歸廆者數萬家廆乃立郡以統流民冀州人為冀陽
郡豫州人為成周郡青州人為營丘郡并州人為唐國
郡愍帝遣使拜廆鎮軍将軍昌黎遼東二郡公晉元帝
建武元年春三月元帝承制拜廆假節散騎常侍都督
遼左雜夷流民諸軍事龍驤将軍大單于昌黎公廆讓
公爵不受征虜将軍魯昌説廆曰今兩京傾没天子䝉
塵琅邪王承制江東實人命所係明公雖雄據海朔跨
總一方而諸部猶怙衆稱兵未遵道化者蓋以官非王
命又自以為強故也今宜通使琅邪勸承大統然後敷
宣帝命以討有罪誰敢不從處士遼東髙詡曰霸王之
資非義不濟今晉室雖微人心猶附宜遣使江東示有
所尊然後仗大義以征諸部不患無辭矣廆從之遣長
史王濟浮海詣建康勸進
太興元年春三月元帝即尊位遣謁者陶遼重申前命
授廆龍驤将軍大單于昌黎公廆固辭公爵不受以游
邃為龍驤長史劉翔為主簿命邃創定府朝儀法長史
裴嶷言於廆曰晉室微弱介居江表威德不能及逺中
原之亂非明公不能拯也今諸部雖各擁兵然皆頑愚
相聚宜以漸并取以為西討之資廆曰君言大非孤所
及也然君中朝名德不以孤僻陋而教誨之是天以君
賜孤而祐其國也乃以嶷為長史委以軍國之任諸部
弱小者稍稍擊取之
太興二年廆封畧漸廣進據棘城晉平州刺史東夷校
尉崔毖自以中州士望懷集流亡而士民多歸於廆心
不平之數遣使招附莫有赴者意廆拘留之乃隂結高
向驪及宇文氏叚國氏等謀滅廆以分其地毖所親渤
海高瞻力諫不從於是三國合兵來伐諸将請擊之廆
曰彼信崔毖虚説欲邀一時之利軍勢初合其鋒甚鋭
幸我速戰若逆擊之落其計矣不可與戰當固守以待
之彼烏合而來耳既無統一莫相歸服久必携貳一則
疑吾與毖譎而覆之二則三國自相猜忌待其人情沮
惑然後擊之破之必矣三國進攻棘城廆閉門自守遣
使獨以牛酒犒宇文大人聲言於衆曰崔毖昨有使至
二國疑宇文氏與廆有謀各引兵歸宇文大人悉獨官
曰二國雖歸我當獨兼其國何用人為率衆數十萬逼
城連營四十里廆使召其子翰於徒河翰遣使謂廆曰
悉獨官舉國為寇彼衆我寡易以計勝難以力勝今城
中之衆足以禦寇翰請為奇兵於外伺其間而擊之内
外俱奮使彼震駭不知所備破之必矣若合兵為一彼
得專意攻城無復他慮非䇿之得者也且示衆以怯恐
士氣不戰先自沮矣廆猶懷疑貳遼東韓壽言於廆曰
悉獨官有憑陵之志将驕卒惰軍不堅密若奇兵卒起
犄其無備必破之䇿也乃聽翰留徒河悉獨官聞之曰
翰素名驍果今不入城或能為患當先取之城不足憂
也遂分遣數千騎襲翰翰潛知之詐為叚氏使者逆於
道曰慕容翰久為吾患聞當擊之吾已嚴兵相待宜速
進也使者既去翰即出城設伏以待之宇文氏之騎見
使者大喜馳行不復設備進入伏中翰奮擊盡獲之乗
勝徑進遣間使語廆出兵大戰廆使子皝與長史裴嶷
将精鋭為前鋒自將大兵繼後悉獨官自恃其衆初不
設備見廆兵至方率衆逆戰前鋒始交翰將千騎從旁
直衝其營縱火焚之衆皆振擾不知所為遂大敗之悉
獨官僅以身免盡俘其衆於其營候獲皇帝玉璽三紐
崔毖聞之懼廆之仇已使兄子燾(一作/濤)詣棘城偽賀廆
㑹三國使者亦至請和曰非吾本意崔平州教我耳廆
将燾示以攻圍之處臨之以兵曰汝叔父教三國滅我
何以詐來賀我乎燾懼首服廆乃遣燾歸謂毖曰降者
上䇿走者下䇿也引兵隨之毖與數十騎棄家室奔髙
句驪悉降其衆廆以子仁為征虜将軍鎮遼東宮府市
里安堵如故高句驪將如奴子據于河城寇掠遼東廆
遣樂浪太守張統掩擊擒之俘其衆千餘家徙崔燾高
瞻韓恒石琮等於棘城待以客禮尋以高瞻為將軍瞻
稱疾篤不就廆頗不平之竟以憂卒宋詼勸廆獻㨗江
東廆使詼為表令裴嶷奉之并所獲三璽詣建康獻之
高句驪數寇遼東廆遣建威將軍翰征虜將軍仁伐之
句驪王乙弗利逆來求盟翰仁乃還
太興三年春三月裴嶷至自建康盛稱廆之威德賢俊
皆為之用朝廷始重之乃遣使隨嶷拜廆監平州諸軍
事安北將軍平州刺史増邑一千户
太興四年冬十二月加廆使持節都督幽平二州東夷
諸軍事車騎將軍平州牧進封遼東郡公邑一萬户侍
中單于竝如故遣謁者即授印綬丹書鐵劵承制海東
命備官司置平州守宰廆於是備置僚屬立子皝為世
子作東樓以裴嶷游邃為長史裴開為司馬韓壽為别
駕楊耽為軍諮祭酒崔燾為主簿黄泓鄭林參軍事以
朱左車孔纂胡母翼等夙德清望請為賓友以平原劉
讚儒學該通引為東庠祭酒命皝與國胄束脩受業廆
覽政之暇亦親臨聽之於是路有頌聲禮讓興矣徙翰
鎮遼東仁鎮平郭翰撫安民夷甚有威惠仁亦次之
永昌元年冬十二月叚末波初統其國而不修備廆遣
世子皝襲之入令支掠其居民千餘家及名馬寳物而
還
晉明帝太寧元年春二月廆以長史裴嶷為遼東相
太寧二年秋七月晉遣使者加廆邑五千户重申前好
太寧三年春三月石勒遣使通和廆拒之送其使於建
康勒怒加宇文乞得歸(一作/龜)官爵使之擊廆廆遣皝拒
之以遼東相裴嶷為右部都督率索頭叚國為右翼命
征虜仁自平郭趣伯林為左翼乞得歸屯保澆水固壘
不戰遣兄子悉拔雄襲仁於伯林仁逆擊悉拔雄斬之
悉虜其衆乗勝與皝攻乞得歸大敗之乞得歸棄軍走
皝仁入其國城使輕兵追乞得歸過三百里而還盡獲
其國重器畜産以百萬計徙其民數萬户以歸先是
海出大龜枯死於平郭至是而乞得歸敗其東部大人
逸豆歸逐而殺之因自立為主冬十一月廆與叚氏方
睦為叚牙謀使之徙都牙從之即去令支國人不樂叚
疾陸眷之孫遼欲奪其位以徙都為牙罪十二月帥國
人攻牙殺之自立叚氏自務勿塵以來日益強盛其地
西接漁陽東界遼水所統胡晉三萬餘户控弦四五萬
晉成帝咸和元年秋九月遣使拜廆侍中位特進餘悉
如故
咸和二年春二月廆遣使詣建康固辭爵位優詔不許
咸和三年冬十二月己卯後趙石勒殺趙主劉曜
咸和四年春正月趙石虎取長安冬十二月羗酋姜聰
殺吐谷渾王吐延吐延廆之庶兄吐谷渾子也延死其
子葉延立保於白蘭山自號其國曰吐谷渾
咸和五年春晉又遣使加廆開府儀同三司固辭不受
廆嘗從容言曰獄者人命之所懸也不可以不慎賢人
君子國家之基也不可以不敬稼穡者民生之本也不
可以不急酒色便佞亂德之甚也不可以不戒乃著為
家令數千言以申其旨
咸和六年秋僚屬宋詼等議以廆立功一隅位卑任重
等差無别不足以鎮華夷共表請進廆官爵叅軍韓恒
駁曰夫立功者患信義不著不患名位不高桓文有匡
復之功不先求禮命以令諸侯宜繕甲兵除凶逆功成
之後九錫自至比於要君以求寵不亦榮乎廆不悦出
恒為新昌令於是遣使與太尉陶侃箋曰明公使君轂
下振德耀威撫寧方夏勞心文武士馬無恙欽高仰止
注情彌久王塗險逺隔以燕越每瞻江湄延首遐外天
降艱難禍害屢臻舊都不守奄為虜庭使皇輿遷幸假
勢吳楚大晉啓基祚流萬世天命未改𤣥象著明是以
義烈之士深懷憤踴猥以功薄受國殊寵上不能掃除
羣羯下不能身赴國難仍縱賊臣屢逼京輦王敦倡禍
於前蘇峻肆毒於後凶暴過於董卓惡逆甚於傕汜普
天率土誰不同忿深怪文武之士過荷朝榮不能滅中
原之寇刷天下之恥君侯植根江陽發曜荆衡仗葉公
之權有包胥之志而令白公伍員得極其暴竊為丘明
恥之區區楚國子重之徒猶恥君弱臣強臣不及先大
夫厲已戒衆以服陳鄭越之種蠡尚能弼佐勾踐取威
黄池況今吳土英賢比肩不聞輔翼聖主陵江北伐以
義聲之直討逆暴之羯檄命舊都之士招懷存本之人
豈不因風振落頓坂走輪哉且孫氏之初以長沙之衆
摧破董卓志匡漢室雖中罹寇害雅志不遂原其誠心
乃忽身命及權據揚越外仗周張内憑顧陸拒魏赤壁
克取襄陽自兹以降世主相襲咸能侵逼徐豫令魏朝
旰忘食不知今之江表為賢儁匿智藏其勇畧耶將呂
䝉凌統高蹤曠世哉況今凶羯逆暴中州人士逼迫勢
促顛沛之危甚於累卵假號之彊衆心所去敵有釁矣
易可震蕩王郎袁術雖自詐偽皆基淺根微禍不旋踵
此皆君侯之所見聞者也王司徒清虚寡欲善於全已
昔曹參亦崇此道著畫一之稱庾公居元舅之尊處申
伯之任超然高蹈明智之權廆於寇難之際受大晉累
世之恩自恨絶域無益聖朝徒繋心萬里望風懷憤今
海内之望足為楚漢輕重者惟在君侯若戮力盡心悉
五州之衆據兖豫之郊使向義之士倒戈釋甲則羯寇
必滅國恥必除廆在一方敢不竭命孤軍輕進不足使
勒畏首畏尾則懷舊之士欲為内應無由自發故也故
逺陳寫言不盡宣廆使者遭風没海廆復更寫前箋并
齎東夷校尉封抽行遼東相韓矯等三十餘人疏上侃
府曰自古有國有家鮮不極盛而衰自大晉龍興克平
㟭㑹神武之畧邁蹤前史惠皇之末后黨搆難禍結京
畿釁成公族遂使羯逆乗虚傾覆諸夏舊都淪滅山陵
掘毁人神悲悼幽明發憤昔玁狁之強匈奴之盛未有
如今日羯逆之暴跨躡華夷盜稱尊號者也天授有晉
挺拔英傑車騎將軍慕容廆自弱冠蒞國忠於王室明
允恭肅志在立勲屬海内分崩皇輿遷幸元皇中興初
創大業肅祖繼統蕩平江外廆雖限以山海隔以羯寇
翹首引領係心京師常假寤寢憂國忘身貢篚相尋連
舟載路馬不税駕動成義舉今羯寇滔天怙其醜𩔖樹
基趙魏跨畧燕齊廆雖率義衆誅討大逆然管仲相齊
猶曰寵不足以御下況廆輔翼王室有匡伯之功而位
卑爵輕九命未加非所以寵異藩翰敦奨殊勲者也方
今詔命隔絶王路嶮逺貢使往來動彌年載今燕之舊
壤北周沙漠東盡樂浪西暨代土南極冀方而悉為虜
庭非復國家之域將佐等以為宜逺尊周室近準漢初
進封廆為燕王行大将軍事上以總統諸部下以割損
賊境使冀州之民望風向化廆得祗承詔命率合諸國
奉辭夷逆以成桓文之功茍利社稷專之可也而廆固
執謙光守節彌高每詔所加讓動積年非將佐等所能
敦逼今區區所陳不欲茍相崇重而愚情至心實為國
計侃荅廆書云當今揚淮鋭勇飛廉超驥收屈盧必䧟
之矛集鮫犀不入之盾惟在足下復答抽等書其畧曰
車騎將軍憂國忘身貢篚載路羯賊求和執使送之西
伐段國北擊塞外逺綏索頭荒服獻欵惟北部未賓屢
遣征討又知東方官號高下齊班進無統攝之權退無
等差之降欲進車騎為燕王一二具之夫功成進爵古
之成制也車騎雖未能為國(一作/官)摧勒然忠義竭誠見
於辭表今騰箋上聽可否遲速當在天臺也
咸和七年春三月趙王石勒遣使復修前好廆拒而不
納
咸和八年夏五月甲申(晉帝紀/作乙未)廆薨於文德殿葬於青
山時年六十五在位四十九年帝遣使者䇿贈車騎大
将軍開府儀同三司諡曰襄公皝為燕王追諡武宣王
及儁僭號改諡武宣皇帝廟號高祖
　
　
　
　
　
　
　
　
　
　
　
　
　
　十六國春秋卷二十三
欽定四庫全書
　十六國春秋卷二十四
前燕錄二
　　慕容皝上
慕容皝字元貞小字萬年廆第二子單于妃叚氏所生
也龍顔版齒身長七尺八寸雄毅善權畧尚經學多材
藝尤善天文國人稱之廆為遼東公立為世子晉建武
元年拜冠軍將軍永昌初拜左賢王封望平侯率衆征
伐累立奇功太寧末拜平北將軍進封朝鮮公咸和八
年夏五月廆卒皝嗣遼東公位以平北將軍行平州刺
史督攝部内赦繫囚以左長史裴開為軍諮祭酒郎中
令高詡為𤣥莵太守以帶方太守王誕為左長史誕以
遼東太守陽鶩為才而讓之皝從之以誕為右長史六
月遣長史渤海王濟等告喪於晉秋八月初宇文逸豆
歸既殺乞得歸自立至是皝率騎討之軍於廣安逸豆
歸懼請和遂築榆隂安晉二城而還皝初嗣位用法嚴
峻國人多不自安主簿皇甫真切諫不聽庶兄建威将
軍翰驍武有雄才素為皝所忌同母弟征虜將軍仁廣
武將軍昭竝有寵於廆皝亦不平之至是竝懼恐不自
容翰出奔叚遼仁勸昭舉兵廢皝事覺先賜昭死遣使
案檢仁之虚實遇於險瀆仁知事發殺皝使者東據平
郭皝遣軍諮祭酒封奕慰撫遼東又以庶弟建武將軍
幼稚廣威將軍軍(弟/名)寧逺將軍汗司馬遼東佟壽等討
之仁盡衆拒戰皝兵大敗幼稚軍皆為仁所獲壽嘗為
仁司馬遂没於仁襄平令王永將軍孫機舉兵遼東叛
以應仁東夷校尉封抽護軍平原乙逸遼東相太原韓
矯𤣥莵太守高詡等皆棄城奔還仁於是盡有遼東之
地封奕不得入與汗俱還叚遼及鮮卑諸部竝為仁援
皝追思皇甫真之言以為平州别駕
咸和九年春正月皝遣軍諮祭酒封奕攻卑木堤於白
狼揚威將軍淑虞攻烏丸悉羅侯於平岡皆破斬之材
官將軍劉佩攻乙連不克三月叚遼遣兵寇徒河皝别
将張萌逆擊敗之遼復遣弟蘭與慕容翰共寇柳城柳
城都尉石琮與城大慕輿埿并力拒守蘭等不克而退
遼怒切責蘭等必令拔之休息二旬復益兵來攻士皆
重袍䝉楯作飛梯地道四面俱進晝夜不息圍守二旬
琮埿拒守彌固殺傷千餘人卒不能拔皝遣寧逺將軍汗
及封奕等共救之皝戒汗曰賊衆氣鋭難與爭鋒宜顧
萬全慎勿輕進必須兵集陣整然後擊之汗性驍果以
千餘騎為前鋒直進封奕止之汗不從與蘭遇於牛尾
谷汗兵大敗死者大半奕整陣力戰故得不没夏四月
仁自稱平州刺史遼東公秋八月王濟還遼東晉成帝
詔遣侍御史王齊祭遼東公廆又遣謁者徐孟閭丘幸等
持節拜皝鎮軍大將軍平州刺史大單于遼東公持節
都督承制封拜一如廆故事船下馬石津皆為仁所留
冬十一月皝自征遼東甲申至襄平遼東人王岌密信
請降師進入城仁所署東夷校尉翟楷遼東相龎鍳單
騎遁走皝欲悉坑遼東民高詡諫止之仁所署居就令
劉程以城降新昌人張衡執縣宰以降斬仁所置守宰
分徙遼東大姓於棘城以杜羣為遼東相安輯遺民置
和陽武次西樂三縣而歸十二月仁遺兵襲新昌督護
新興王寓擊走之遂徙新昌入襄平
咸康元年春正月置左右司馬以司馬韓矯軍諮祭酒
封奕為之秋七月立子儁為世子遣右司馬封奕率兵
襲擊宇文别部涉奕干(一作渉/夜干)大獲而還涉奕干率騎追
戰於渾水又敗之冬十月慕容仁遣王齊等南還齊等
自海道趣棘城遇風不至十二月齊等至棘城皝始
拜朝命
咸康二年春正月皝將乗海討仁襲其不意羣下咸諫
以海道危阻宜從陸路皝曰舊海水無冰(一作陵/下同)自仁
反已來三凍皆成昔光武合滹沱之冰以成大業天其
或者欲乗此而克之乎吾計決矣沮謀者斬壬午皝親
率三軍從昌黎踐冰而進仁不虞皝至軍去平郭七里
候騎乃告仁狼狽出戰為皝所擒殺之赦吏民之為仁
所詿誤者遼東遂平皝引而還因遣使上表於晉曰臣
躬征平郭逺假陛下之威將士竭命精誠感靈海為結
冰凌行海中三百餘里臣自立國以來及問諸故老初
無海水冰凍之歲今遣使以聞夏四月立耤田於朝陽
門東置官司以主之六月叚遼遣中軍將軍李詠夜襲
武興遇雨而還都督張萌追擊擒之遼别遣弟蘭帥歩
騎數萬屯於曲水亭將攻柳城西曲水宇文逸豆歸入
寇安晉以為蘭聲援皝率步騎五萬擊之師次柳城蘭
不戰而遁皝引兵北趣安晉逸豆歸棄輜重走皝遣右
司馬封奕率輕騎追擊大破之收其軍實館穀二旬而
還皝謂諸將曰二虜恥無功而歸必將復至宜於柳城
左右設伏以待之乃遣封奕率騎數千潛伏於馬兠山
七月叚遼果將數千騎来襲寇抄奕夾擊大破之斬其
將榮伯保九月皝遣兼長史劉斌兼郎中令遼東楊景
送王齊徐孟等還建康因遺書於侍中顧和云今致繡
靴一緉復致書於大司馬桓温温答皝書曰承將軍厲
奮戎武激揚士卒鼓角長嗚摧折姦宄冬十月使世子
儁伐叚遼諸城右司馬封奕攻宇文别部皆大㨗而歸
十二月立納諫之木以開讜言之路
咸康三年春正月徙昌黎郡築好城於乙連東使折衝
將軍蘭勃戍之以逼乙連又城曲水以為勃援夏四月
乙連飢甚叚遼以車數千輛輸乙連粟蘭勃要擊獲之
六月遼又遣從弟揚威將軍屈雲將精騎夜襲皝子遵
於興國城與遵大戰於五官水上雲敗斬之盡俘其衆
初北平陽裕事叚疾陸眷及遼五世皆見尊敬遼數與
皝相攻裕諫曰親仁善鄰國之寳也況慕容氏與我世
婚迭為甥舅皝有才德而我與之搆怨戰無虚日百姓
凋敝利不補害臣恐社稷之憂將由此始願兩追前失
通好如初以安國息民遼不從出裕為北平相秋九月
鎮軍左長史封奕等以皝任重位輕宜稱燕王皝從羣
議(一作/上議)遂以咸康三年冬十月丁卯僭即王位於文德
殿大赦境内殊死已下改備羣司以封奕為相國韓壽
為司馬裴開為奉常陽鶩為司𨽻王寓為太僕李洪為
大理杜羣為納言令宋詼劉瞻(一作/睦)石琮為常伯皇甫
真陽協為冗騎常侍宋晃平熙張泓為將軍封裕為記
室監自餘文武授任各有差起文昌殿乗金根車駕六
馬出入稱警蹕十一月甲寅追尊父廆為武宣王母叚
氏為武宣后立夫人叚氏為王后世子儁為王太子皆
如魏武晉文輔政故事皝以叚遼屢為邊患遣揚烈將
軍宋囘稱藩於趙乞師討遼自請盡帥國中之衆㑹之
并以弟寧逺將軍汗為質趙王石虎大悦厚加慰答辭
其質遣還期以明年大舉
咸康四年春正月皝遣都尉趙槃如趙請聽師期虎將
擊叚遼募驍勇者三萬餘人悉拜龍騰中郎帥舟師十
萬步騎七萬伐之三月趙槃還至棘城皝引兵攻掠令
支以北諸城叚遼遣弟蘭來拒大戰敗之斬級數千餘
户及畜産萬計以歸夏四月癸丑晉遣使者䇿拜皝為
征北大将軍幽州牧領平州刺史加散騎常侍増邑萬
戸持節都督單于公餘悉如故五月趙王虎至徐無遼
奔密雲山虎進入令支怒皝之不㑹師先攻段遼而自
專其利率衆來伐皝聞趙師之至嚴兵設備罷六卿納
言常伯冗騎常侍等官虎至於棘城戎卒數十萬燕人
振恐皝謂内史高詡曰將若之何對曰趙兵雖強然不
足憂但堅守以拒之無能為也虎遣使四出招誘民夷
皝成周内史崔燾居就令游泓武原令常霸東夷校尉
封抽護軍將軍宋晃等凡三十六城皆叛應之冀陽流
寓之士殺太守宋燭迎降(燭晃之/從兄也)營丘内史鮮于屈亦
遣使降趙武寧令廣平孫興曉喻吏民收屈數其罪而
殺之閉城拒守朝鮮令昌黎孫泳(一作/永)帥衆拒趙大姓
王清等密謀内應泳收斬之同謀數百人惶懼請罪泳
皆赦之與同拒守樂浪太守鞠彭以境内皆叛選鄉里
壯士二百餘人共還棘城戊子趙兵進次棘城皝欲出
亡帳下折衝將軍慕輿根諫曰趙強我弱大王一舉足
則趙之氣勢遂成使趙人收畧國民兵強穀足不可復
敵竊謂趙人正欲大王如此耳奈何入其計中乎今固
守堅城其勢百倍縱其急攻猶足支持觀形察變間出
求利如事之不濟不失於走奈何望風委去為必亡之
理乎皝乃止然猶懼形於色𤣥菟大守河間劉佩曰今
強寇在外衆心恟懼事之安危係於一人大王此際無
所推委當自強以勵將士不宜示弱今事急矣臣請出
擊之縱無大㨗足以安衆乃將敢死數百騎出衝趙兵
所向披靡斬獲而還於是士氣百倍(一作/自倍)皝問計於相
國封奕奕曰石虎凶虐已甚民神共疾禍敗之至其何
日之有今空國逺來攻守勢異戎馬雖强無能為患頓
兵積日釁隙自生但堅守以俟之耳皝意乃安趙兵四
面蟻附圍守旬餘左右或勸皝降皝曰孤方取天下何
謂降也慕輿根等晝夜力戰凡十餘日趙兵不能克壬
辰遣子蕩寇將軍恪等率騎二千晨出擊之趙兵驚擾
皆棄甲逃潰恪等乗勝追擊趙兵大敗斬獲三萬餘級
皝分兵討諸叛城皆下之拓境至凡城崔燾常霸奔鄴
封抽宋皝游泓奔高句驪皝賞鞠彭孫泳慕輿根等而
治諸叛者誅滅甚衆功曹長史劉翔為之申理多所全
活築戍凡城而還冬十二月段遼降皝遣使詐降於趙
請兵應接石虎遣征東将軍麻秋率衆三萬迎之以尚
書左丞遼故臣陽裕為秋司馬皝自率諸軍迎遼遼密
與皝謀覆趙軍皝遣恪伏精騎七千於密雲山大敗麻
秋於三藏口死者什六七秋單騎遁免(一作步/走得免)獲其司
馬陽裕將軍鮮于亮擁段遼及其部衆以歸待遼以上
賓之禮以陽裕為郎中令鮮于亮為左常侍
咸康五年夏四月皝前軍師將軍評廣威將軍恪折衝
將軍慕輿根輕車將軍慕輿埿襲趙遼西斬趙積弩將
軍呼延晃建威將軍張支等掠千餘户而歸段遼謀叛
皝誅之及其黨與數十人送遼首於趙趙王虎使鎮逺
將軍石城入寇凡城不克進䧟廣城五月魏昭成帝(韓/什)
(翼/㨗)遣使求婚皝以其妹興平公主妻之其年皝伐髙句
驪兵及新城高句驪王釗乞盟乃還又使子蕩寇將軍
恪平狄將軍霸等擊宇文别部霸年十三勇冠三軍
　
　
　
　
　
　
　
　
　
　
　
　
　
　
　十六國春秋卷二十四
欽定四庫全書
　十六國春秋卷二十五
前燕錄三
　　慕容皝下
咸康六年春正月高句驪王釗遣世子來朝初段遼之
敗也建威將軍翰奔於宇文逸豆歸自以威名夙振終
不保全乃陽狂恣酒被髮歌呼歸信而不禁以故得周
遊自任至於山川形便攻戰要路莫不練之皝遣商人
王車隂使察翰翰見車無言撫膺而已車還以白皝曰
翰欲來也乃遣車遺翰弓矢翰因以逃歸皝大悦賜遇
甚厚秋八月皝自以雖稱燕王未受晉命乃遣長史劉
翔(一作祥/下同)叅軍鞠運獻㨗京師兼言權假之意并請刻
期大舉討平中原又聞庾亮薨弟冰翼繼為將相乃表
曰臣究觀前代昏明之主皆能親賢竝建則政致昇平
若親黨后族必有傾辱之禍是以周之申伯號稱賢舅
以其身藩於外不握朝權降及秦昭足為令主委信二
舅幾至亂國逮於漢武推重田蚡萬機之要無不決之
及蚡死後切齒追恨成帝闇弱不能自立内惑艷妻外
恣五舅卒令王莽坐取帝位每覽斯事孰不痛惋設使
舅氏賢若穰侯王鳯則但聞有二臣不聞有二主若其
不才則有竇憲梁冀之禍凡此成敗亦既昭然茍能易
軌可無覆墜陛下命世天挺當隆晉道而遭國多難殷
憂備嬰追述往事至今焚灼迹其所由實因故司空亮
居元舅之尊勢業之重執政裁下輕侮邊將故令蘇峻
祖約不勝其忿遂致敗國至令太后發憤一旦升遐若
社稷不靈人神無助豺狼之心當可極邪前事不忘後
事之表而中書監左將軍冰等内執樞機外擁上將昆
弟竝列人臣莫儔陛下深敦渭陽冰等自宜引領臣常
謂世主若欲榮顯舅氏何不封以藩國豐其禄賜限其
勢利使上無偏優下無私論如此榮辱何從而生噂􁀨
何辭而起往者惟亮一人宿有名望尚致召變況今居
之者素無聞焉且人情易惑難以户告縱令陛下無私
於彼天下之人誰謂不私乎臣與冰等名位殊班出處
懸邈又國之戚昵理應降悦以適事㑹臣獨矯抗此言
者上為陛下退為冰計疾茍容之臣坐鑒得失顛而不
扶焉用彼相昔徐福陳霍氏之戒宣帝不從至令忠臣
更為逆族良由察之不審防之無漸臣今所陳可謂防
漸矣但恐陛下不明臣之忠不用臣之計事過之日更
處焦爛之後耳王章劉向每上封事未嘗不指斥王氏
故令二子或死或刑谷永張禹依回(一作/違)不對故容身
茍免取譏於世臣被髮殊俗位為上將夙夜惟憂罔知
所報惟當外殄寇讐内盡忠規陳力輸誠以答國恩臣
若不言誰當言者又與冰書曰君以椒房之親舅氏之
昵總據樞機出内王命兼擁列將州司之位昆弟網羅
顯布畿甸自秦漢以來隆赫之極豈有若此者乎以吾
觀之若功就事舉必享申伯之名如或不立不免梁竇
之迹矣每觀史傳未嘗不寵恣母族使執權亂朝先有
殊世之勲尋有負乗之累所謂愛之適足以為害吾嘗
忿歴代之主不盡防萌終寵之術何不業以一土之封
令藩國相承如周之齊陳如此則永保南面之尊復何
黜辱之憂乎竇武何進虚已好善天下歸心雖為閹豎
所危天下嗟痛猶有能履以不驕圖國亡身故也方今
四海有倒懸之急中夏逋僭逆之寇家有漉血之怨人
有復讐之憾寧得安枕逍遙雅談卒歲吾雖寡德過䝉
先帝列將之授以數郡之人尚欲并吞强虜是以自頃
及今交鋒接刃一時務農三時用武而猶師徒不頓倉
有餘粟敵人日畏我境日廣況乃王者之威堂堂之勢
豈可同年而語哉九月皝將圖石氏謂諸將曰石虎自
以安樂諸城防守重複薊城南北必不設備今若詭路
出其不意冀之北土可盡破也冬十月皝親率驍騎二
萬出􁏩螉塞襲趙戍將當道者皆擒之長驅至於薊城
趙幽州刺史石光擁兵數萬閉城拒守不敢出戰遂破
武遂津入於高陽所過焚燒積聚掠徙幽冀三萬餘
户而還
咸康七年春正月皝以柳城之北龍山之南(一作/西字)福地
也使唐國内史陽裕等築龍城搆門闕宮殿廟園(廟/園)
(一作/宗廟)籍田遂改柳城為龍城縣時棘城黒石谷(黒石谷/三字一)
(作里/字)有大石自立而行二月乙卯長史劉翔等至建康
成帝引見問慕容鎮軍平安對曰臣受遣之日朝服拜
章翔為皝求大將軍假燕王章璽朝議以為故事大將
軍不處邊自漢魏以來不封異姓為王所求不可許翔
曰自劉石搆亂長江以北謭為戎藪未聞中華公卿之
胄有一人能攘臂操戈摧破凶殘者也獨慕容鎮軍父子
竭力心存本朝以寡擊衆屢殄强敵使石虎畏懼悉徙
邊陲之民散居三魏蹙國千里以薊城為北境功烈如
此而惜海北之地不以為封邑何哉昔漢高祖不愛王
爵於韓彭故能成其帝業項羽刓印不忍授卒用危亡
吾之至心非茍欲尊其所事竊惜聖朝疎忠義之國使
四海無所勸慕耳尚書諸葛恢翔之妹(一作/姊)夫也獨主
異議以為夷狄相攻中國之利惟名與器不可輕許乃
謂翔曰借使慕容鎮軍能除石虎乃是復得一石虎也
朝廷何賴焉翔曰婺婦猶知恤宗周之隕今晉室阽危
君位侔元凱曽無憂國之心邪向使靡鬲之功不立則
少康何以祀夏桓文之戰不㨗則周室皆為左袵矣慕
容鎮軍枕戈待旦志殄兇逆而君更唱邪惑之言忌間
忠臣四海所以未一良由君輩耳翔留建康歲餘衆議
終不決翔乃説中常侍彧𢎞曰石虎苞八州之地帶甲
百萬志吞江漢自索頭宇文暨諸小國無不臣服惟慕
容鎮軍翼戴天子精貫白日而更不獲殊禮之命竊恐
天下移心解體無復南向者矣公孫淵無尺寸之益於
吳吳主封為燕王加以九錫今慕容鎮軍屢摧賊鋒威
振秦隴虎比遣重使甘言厚幣欲授以曜威大將軍遼
西王慕容鎮軍惡其非正却而不受今朝廷乃矜惜虚
名沮抑忠順豈社稷之長計乎後雖悔之恐無及已𢎞
為之入言於帝帝意亦欲許之皝又書與庾冰責其兄
弟秉權不能為國雪恥冰見書甚懼以其絶逺非所能
制遂與何充等奏聽皝稱燕王時庾翼答書與皝云鄧
伯山昔送此犀皮兩襠鎧一領雖不能精好謂是異物
故復致之乙卯成帝使兼大鴻臚郭悕(一作/希)持節拜皝
使持節侍中大將軍大都督河北諸軍事幽州牧大單
于燕王備物典䇿皆從殊禮又以世子儁為假節安北
將軍東夷校尉左賢王賜軍資器械以千萬計又封諸
功臣百餘人以翔為代郡太守封臨泉鄉侯加員外散
騎常侍翔固辭不受翔疾江南士大夫以驕奢酬縱相
尚嘗因朝貴宴集謂何充等曰四海板蕩奄踰三紀宗
廟為墟黎民塗炭斯乃廟堂焦慮之時忠臣畢命之秋
也而諸君晏安江沱肆情縱欲以奢靡為榮以傲誕為
賢蹇諤之言不聞征伐之功不立將何以尊主濟民乎
充等甚慙及翔北還棘城公卿餞之翔曰昔少康資一
旅以滅有窮句踐憑㑹稽以報強吳蔓艸猶宜早除況
寇讐乎今石虎李壽志相吞噬王師縱未能澄清北方
且當從事巴蜀一旦石虎先人舉事併壽而有之據形
便之地以臨東南雖有智者不能善其後矣中䕶軍謝
廣曰是吾心也秋七月郭悕劉翔等至燕皝以翔為東
夷校尉領大將軍長史以唐國内史陽裕為左司馬典
書令李洪為右司馬中尉鄭林為軍諮祭酒九月皝以
恪為渡遼將軍鎮平郭平郭自翰仁之後諸將軍無能
繼者及恪至撫舊懷新屢破高句驪兵句驪畏之不敢
入寇冬十二月皝遣使聘魏并薦其宗女
咸康八年夏六月石虎率衆來伐皝大破之秋七月丁
卯皝營龍城新殿昌黎大棘縣城河岸崩出鐵築頭一
千一百七十四枚永樂民郭陵見之詣皝言狀以是日
到皝曰經始營殿鐵築具出神人允協之應也遂賜陵
爵闗内侯冬十月皝遷都龍城大赦境内十一月皝親
帥勁卒四萬入自南陜以伐宇文高句驪使建威將軍
翰及平狄將軍霸為前鋒别遣長史王寓等勒衆萬五
千從北道而進高句驪王釗謂皝軍之從北路也乃遣
弟武統精鋭五萬拒北道躬率嬴兵以防南陜翰等先
至與釗戰於木底皝以大衆繼之左常侍鮮于亮與數
騎先犯高句驪陣所向摧䧟句驪陣動大衆因而乗之
句驪大敗左長史韓壽斬其將阿佛和度加諸軍乗勝
追之遂入丸都釗單馬遁走輕車將軍慕輿埿追獲其
母周氏及妻而還㑹王寓等戰於北道軍皆敗没由是
皝不復窮追遣使招釗釗不出皝將還韓壽曰高句驪
之地不可戍守今其主亡民散潛伏山谷大軍既去必
復鳩聚收其餘燼猶足為患請載其父尸囚其生母而
歸俟其束身自歸然後返之撫以恩信䇿之上也皝從
之掘釗父乙弗利墓載其尸并其母妻收其府庫累世
珍寳掠男女五萬餘口焚其宮室毁丸都城而還
晉康帝建元元年春二月高句驪王釗遣其弟稱臣於
皝貢方物以千數乃還其父尸猶留其母為質宇文逸
豆歸遣其相國莫淺渾將兵來伐諸將爭欲擊之皝不
許渾以皝為憚之荒酒縱獵不復設備皝曰渾奢怠已
甚今則可一戰矣遣翰帥騎擊之渾大敗僅以身免盡
俘其衆秋七月昭成帝復求婚於皝皝使納馬千疋為
禮昭成不與又倨慢無子壻禮八月皝遣世子儁帥前
軍師將軍評等伐之昭成率衆遁走評等無所見而還
冬十月皝躬巡郡縣勸課農桑復大起龍城宮闕
建元二年春正月皝與左司馬高詡謀伐宇文逸豆歸
詡曰伐之必克然不利於將皝遂親帥騎二萬伐之以
翰為前鋒將軍劉佩副之分命廣威将軍軍渡遼將軍
恪平狄將軍霸及折衝將軍慕輿根將兵三道竝進逸
豆歸遣驍將南羅大涉奕干(紀事本末/作涉夜干)將精兵拒翰皝
遣人馳謂翰曰奕干雄悍勇冠三軍宜小避之待虜勢
驕然後取也翰曰逸豆歸掃其國内精鋭以屬涉奕干
奕干素有勇名一國所賴也今若克之其國不攻自潰
矣且吾熟知奕干之為人徒有虚名實易與耳不宜縱
敵以挫吾兵氣於是進戰翰自出衝陣奕干出應之霸
從旁邀擊遂斬奕干宇文士卒見奕干死不戰而潰燕
兵乗勝逐之遂克其都城逸豆歸逺遁死漠北宇文氏
由是散亡皝悉收其畜産資貨闢地千餘里徙其部民
五萬餘落於昌黎改涉奕干所居城為威德城使弟左
將軍彪戍之而還高詡劉佩皆中流矢卒初逸豆歸事
趙甚謹貢獻屬路及皝伐逸豆歸石虎使右將軍白勝
并州刺史王霸自甘松出救之比至宇文氏已亡因攻
威德城不克而還彪追擊破之皝行飲至之禮論功行
賞各有差翰與宇文戰為流矢所中臥病積時不出後
漸差於家試馬或告翰欲為變乃賜翰死(詳具/翰傳)二月昭
成帝遣其大人長孫秩迎后於燕夏四月趙平北將軍
尹農率衆寇凡城不克而去秋七月皝遣使奉聘求交
婚於魏昭成許之九月以烈帝(韓翳/槐)女妻之
晉穆帝永和元年春正月皝以牧牛給貧家使佃苑中
公收其八二分入私自有牛而無地者亦佃苑中公收
其七三分入私皝記室叅軍封裕諫曰臣聞聖王之宰
國也薄賦而藏於百姓分之以三等之田十一而税之
寒者衣之飢者食之使家給人足雖水旱而不為災者
何也高選農官務盡勸課人治周田百畝亦不假牛力
力田者受旌顯之賞惰農者有不齒之罰又量事置官
量官置人使官必稱須人不虚位度歲入多少裁而祿
之供百僚之外藏之太倉三年之耕餘一年之粟以斯
而積公用於何不足水旱其如百姓何雖務農之令屢
發二千石令長莫有志勤在公鋭盡地力(一作/利)者故漢
祖知其如此以墾田不實徵殺二千石以十數是以明
章之世號次昇平自永嘉喪亂百姓流亡中原蕭索千
里無烟飢寒流隕相繼溝壑武宣王以神武聖略保全
一方威以殄姦德以懷逺故九州之人塞表殊俗襁負
萬里若赤子之歸慈父流人之多於舊土十倍有餘人
殷地狹故無田者十有三四殿下以殷聖之資克廣先
業南摧強趙東滅句驪北取宇文拓境三千里増民十
萬户繼武闡廣之功有高西伯宜悉罷諸苑以業流人
人至而無資産者賜之以牧牛不當更收重税也且以
殿下之人用殿下之牛牛非殿下之有將何在哉善藏
者藏於百姓若斯而已矣邇者則深副樂土之望戎旗
南指之日中國之人皆將壺飱奉迎石虎誰與居乎且
魏晉雖道消之世猶削百姓不至於七八特官牛田者
官得六分百姓得四分私牛而官田者與官中分百姓
安之人皆悦樂臣猶曰非明王之道而況増乎且水旱
之厄堯湯所不免王者宜濬治溝澮循鄭白西門史起
溉灌之法旱則決溝為雨水則入於溝瀆上無雲漢之
憂下無昏墊之患句驪百濟及宇文段部之民皆兵勢
所徙非如中國慕義而至咸有思歸之心今戸垂十萬
狹凑都城恐方為國家深患宜分其兄弟宗屬徙於西
境撫之以恩檢之以法使不得散在居人知國之虚實
今中原未平資畜宜廣官司猥多游食不少一夫不耕
歲受其飢必取於耕者而食之一人食一人之力游食
數萬損亦如之安可以家給人足治致昇平殿下降覽
古今之事多矣政之巨患莫甚於斯其有經畧出世才
稱時求者自可隨須致(一作/置)之列位非此已徃其耕而
食蠶而衣亦天之道也殿下聖性寛明思言若渇故人
盡蒭蕘有犯無隱前者叅軍王憲大夫劉明立竭忠獻
欵以貢至言雖頗有逆鱗意在無責主者奏以妖言犯
上致之於法殿下慈𢎞包納恕其大辟猶削黜禁錮不
齒於朝其言是也殿下固宜納之如其非也宜亮其狂
狷罪諫臣而求直言亦猶北行趨越必不得其所志矣
右長史宋該等阿媚茍容輕劾諫士已無骨鯁嫉人有
之掩蔽耳目不忠之甚四業者國之所資教學者有國
盛事習戰務農尤其本也百工商賈特其末耳宜量軍
國所須置其員數已外歸之於農教之戰法學者三年
無成亦宜歸之於農不可徒充大員以塞聰儁之路臣
之所言當也時速施行非也登加罪戮使天下知朝廷
從善如流罰惡不掩王憲劉明忠臣也願宥忤鱗之愆
收其藥石之效皝乃下令曰覽封記室之諫孤實懼焉
君以黎元為國黎元以穀為命然則農者國之本也而
二千石令長不遵孟春之令惰農弗勸宜以尤不修闢
者措之刑法肅厲屬城主者明詳推檢具狀以聞苑囿
悉可罷之以給百姓無田業者貧者全無資産不能自
存各賜牧牛一頭若私有餘力樂取官牛墾官田者竝
依晉魏舊法溝洫溉灌有益官私主者量造務盡水陸
之勢中州未平兵難不息勲誠既多官未可減俟克平
兇醜徐更議之百工商賈數四佐與列將速定大員餘
者還農學生不任訓教者亦除員祿夫人臣闗言於人
主至難也妖妄不經之事皆應蕩然不問擇其善者而
從之王憲劉明雖罪應禁黜亦由孤之無大量也可悉
復本官仍居諫司封生蹇蹇深得王臣之體詩不云乎
無言不酬其錫錢五萬宣示内外有欲陳孤過失者不
拘貴賤勿有所諱皝雅好文學嘗親臨庠序勸以講授
考校學徒至千餘人頗有妄濫者故封裕及之二月有
黒龍白龍各一見於龍山皝親率羣僚觀之去龍二百
餘步祭以太牢二龍交首嬉翔解角而去皝大悦還宮
赦其境内殊死已下號所居新宮曰和龍宮立龍翔佛
寺於山上賜大臣子弟為官學生者號高門生立東庠
於舊宮以行鄉飲之禮每月臨觀考試優劣親造太上
章以代急就又著典誡十五篇竝以教胄子冬十月皝
以古者諸侯即位各稱元年於是始不用晉年號自稱
十二年十一月渡遼將軍恪攻高句驪拔南蘇置戍而
還平狄將軍霸戍徒河時趙將鄧恒將兵數萬屯樂安
將為攻取之計畏霸終不敢犯
十三年皝遣世子儁及廣威軍渡遼恪折衝慕輿根三
將軍率騎萬七千襲扶餘儁居中指授軍事皆以任恪
遂拔扶餘虜其王𤣥及部衆五萬餘口而還皝署𤣥為
鎮軍將軍以女妻之
十四年春正月皝親臨東庠考試學生其通經秀異者
擢充近侍夏五月戊申晉遣使進皝為安北大將軍餘
悉如故冬十月饗羣臣於承乾殿右長史宋諺(一作/該)性
貪賜布百疋令自負而歸以愧其心皝以久旱丐百姓
田租罷成周冀陽營丘等郡以渤海郡為興集縣河間
郡為寧集縣廣平魏郡為興平縣束萊北海郡為育黎
縣吳郡為吳縣(前數郡字/一作人字)悉𨽻燕國
十五年秋七月皝畋於西鄙將濟河見一父老乗白馬
舉手麾皝曰此非獵所王宜還也秘之不言遂濟河連
日大獲八月皝復見白兎馳馬射之馬倒墜於石上被
傷乃説所見輦而還宮遂有疾未幾疾甚引世子儁屬
以後事曰今中原未平方經建世務委賢任哲此其時
也恪智勇兼濟才堪任重汝其委之以成吾志又曰陽士
秋志行高潔忠幹貞固可托大事汝善待之九月丙申
薨於承乾殿時年五十二在位十五年冬十月葬於龍
山儁僭偽號追諡文明皇帝廟號太祖陵曰龍平
　
　
　
　
　十六國春秋卷二十五
欽定四庫全書
　十六國春秋卷二十六
前燕錄四
　　慕容儁上
慕容儁字宣英小字賀賴䟦皝之第二子也母叚氏十
三月而生有神光之異初廆常言吾積德累仁子孫當
有中原既而生儁廆曰此兒骨相不凡吾家得之矣及
長身長八尺二寸姿貌魁偉博覽書史有文武幹略彬
彬文雅更善詞賦至於器物車室皆著讚以為勸戒皝
之八年晉遣使者拜皝為燕王以儁為假節安北將軍
東夷校尉左賢王燕王世子皝十一年晉拜使持節鎮
軍將軍
元年春正月儁僭即燕王位依春秋列國故事稱元年
大赦境内殊死已下遣使詣建康告喪以弟友(一作/交)為
左賢王左長史陽騖為郎中文武百官進位各有差是
月令造刀二十八口銘曰二十八將𨽻書夏四月趙王石
虎死趙魏大亂平狄將軍霸上書於儁曰石虎窮極凶
暴天之所棄餘燼尚存自相魚肉今中國倒懸企望仁
恤若大軍一舉勢必倒戈北平太守孫興亦表言石氏
大亂宜以時進取中原儁以新遭大喪弗許霸馳詣龍
城言於儁曰難得而易失者時也萬一石氏衰而復興
或有英雄據其成資豈惟失此大利亦恐更為後患儁
曰鄴中雖亂鄧恒據安樂兵強糧足今若伐趙東道不
可由也當由盧龍盧龍山徑險狹虜乗高斷要首尾為
患將若之何霸曰恒雖為石氏拒守其将士顧家人懷
歸志若大軍臨之自然瓦解請為殿下前驅東出徒河
潛趨令支出其不意彼若聞之勢必振駭上不過閉門
自守下不免棄城迯潰何暇禦我哉然則殿下可安步
而前無復留難矣儁猶豫未決以問五材將軍封奕奕
曰用兵之道敵強則用智敵弱則用勢是故以大事小
猶狼之食豚也以治易亂猶日之消雪也大王自上世
以來積德累仁兵強士練石虎極其殘暴死未瞑目子
孫爭國上下乖離中國之民墜於塗炭延頸企踵以待
振拔大王若揚兵南邁先取薊城次詣鄴都宜耀威德
懷撫遺民彼孰不扶老提幼以迎大王凶黨將望旗冰
碎安能為害乎從事中郎黄泓曰今太白經天歲星集於
畢北天下易主隂國受命此必然之驗也宜速出師以
承天意殿中(一作/廣威)將軍慕輿根曰中國之民困於石氏
之亂咸思易主以救湯火之急此千載一時不可失也
自武宣王以來招賢養士務農訓兵正俟今日今時至
不取更復顧慮豈天意未欲使海内平定邪將大王不
欲取天下也儁笑而從之乃發兵伐趙以恪為輔國將
軍評為輔弼將軍陽騖為輔義將軍謂之三輔霸為前
鋒都督建鋒將軍簡精卒二十餘萬講武戒嚴為進取
之計秋七月晉穆帝使謁者陳沉拜儁為使持節侍中
大都督都督河北諸軍事幽冀并平四州牧大將軍大
單于燕王承制封拜一如廆皝故事冬十二月儁遣使
至涼州約張重華共擊趙高句驪王釗送前東夷護軍
宋晃於儁儁赦之更名曰活拜為中尉
二年春二月儁使霸將兵二萬自東道出徒河慕輿根
自西道出蠮螉塞儁自中道出盧龍塞三道竝進伐趙
以恪及鮮于亮為前鋒命輕車將軍慕輿埿槎山開道
留世子曄守龍城以内史劉斌為大司農與典書令皇
甫真留統後事霸軍至三陘趙征東將軍鄧恒惶怖焚
倉庫棄安樂遁去與幽州刺史王午共保薊徒河魯口
南部都尉孫泳急入安樂撲滅餘火藉其穀帛霸收安
樂北平兵糧與儁㑹於臨渠三月進次無終王午棄城
走留其將王他以數千人守薊乙巳儁攻䧟薊城執他
斬之儁欲悉坑其士卒千餘人霸諫曰趙為暴虐王興
師伐之將以拯民於塗炭而撫有中州也今始得薊而
坑其士卒恐不可以為王師之先聲也乃釋之入都於
薊中州士女降者相繼兵至范陽范陽太守李産欲為
石氏拒燕衆莫為用乃率八城令長出降儁復以産為
太守産子績為幽州别駕棄家從王午在魯口鄧恒謂
午曰績鄉里在北父已降燕今雖在此恐終難相保徒
為人累不如去之午曰此何言也夫以當今喪亂而績
乃能立義捐家情節之重有侔古烈若懷嫌害之必駭
衆望恒乃止午猶恐終為恒所害乃資遣之及到儁責
其背親後主績曰臣眷戀舊主志存微節官身所在何
事非君殿下方以義取天下臣未謂得見之晚也儁悦
其言遂善待之夏四月儁以弟宜為代郡城郎孫泳為
廣寗太守悉置幽州郡縣守宰甲子儁使中部侯釐慕
輿句督薊中留事自將擊鄧恒於魯口軍至青梁恒將
鹿勃早將數千人夜襲燕營半已得入先犯前鋒都督
霸突入幕下霸起奮擊手殺數十人早不能進由是燕
軍得嚴儁謂慕輿根曰賊鋒甚鋭宜且避之根正色曰
我衆彼寡力不相敵故乗夜來戰冀萬一獲利今求賊
得賊正當擊之復何所疑王但安枕而臥臣等自為王
破之儁不能自安内史李洪從儁出營外屯髙冢上根
帥左右精勇數百人從中牙直前擊早李洪徐整騎隊
還助之早乃退走衆軍追擊四十餘里早僅以身免所
從士卒死亡畧盡儁引兵還薊秋八月代郡人趙榼帥
三百餘家叛燕歸趙并州刺史張平儁乃徙廣寗上谷
二郡民於徐無代郡民於凡城九月儁南狥冀州取章
武河間趙故章武太守賈堅帥部兵邀評戰於高城擒
之於陣斬首三千餘級遂以評為章武太守恪為河間
太守冬十月儁還薊留諸将守之還至龍城謁陵廟
三年春二月冉閔僭稱大號攻圍襄國趙主石祗危迫
遣故太尉張舉乞師許送傳國璽姚弋仲亦遣使來告
儁以悦綰為禦難将軍帥兵三萬往㑹之閔聞儁欲救
趙遣大司馬從事中郎廣寗常煒來聘儁引之觀下使
記室封裕詰之曰冉閔養息常才負恩篡逆有何祥應
而敢僭稱大號煒曰天之所與其致不同狼馬紀於三
王黄龍表於漢魏寡君應天馭厯能無祥乎且用兵殺
罰哲王盛典湯武親行誅放以興商周之業仲尼美之
魏武養於宦官莫知所出衆不盈旅終成魏氏之基茍
非天命安能成功推此而言何必致問况暴胡酷亂蒼
生屠膾寡君奮劍而誅除之黎元獲濟可謂功格皇天
勲侔高祖恭承乾命有何不可裕曰石祗去歲使張舉
請救云璽在襄國其言信否又聞冉閔初立鑄金為已
象以卜成敗壊而不成奈何言有天命煒曰誅胡之日
在鄴者畧無孑遺璽何從而向襄國此求救之辭耳天
之神璽實在寡君且姦佞之徒欲借奇炫衆或改作萬
端以神其事寡君今已握乾符𩔖上帝四海懸諸掌大
業集於身何所求慮而取信此乎鑄形之事所未聞也
儁既鋭信舉言又欣於閔鑄形之不成也必欲審之乃
積薪置火其旁使裕以其私誘之曰君更熟思無為徒
取灰滅煒神色自若抗言曰石氏貪暴親率大兵攻燕
國都雖不克而還然志在必取故運資糧聚器械於東
北者非以相資乃欲相滅也魏主誅剪石氏雖不為燕
臣子之心聞仇讐之滅義當何如而更為彼責我不亦
異乎吾聞死者骨肉下於土精魂升於天䝉君之惠速
益薪縱火使僕得上訴於帝足矣左右勸殺之儁曰古
者兵交使在其間此亦人臣常事彼不憚殺身以狥其
主忠臣也且冉閔有罪使臣何與焉遂赦之使出就館
夜遣其隣人趙瞻往勞之且曰君何不以實言王怒欲
處君於遼碣之表奈何煒曰吾自結髪已來尚不欺布
衣況人主乎曲意茍合性所不能直情盡言雖處東海
不敢避也遂臥向壁不復與瞻言瞻具以白儁儁怒乃
囚煒於龍城儁遂還薊三月渤海人逢約因趙亂擁衆
數千附於冉閔閔以約為渤海太守趙故太尉劉準(隗/之)
(兄子/也)土豪封放(奕之從/弟也)别聚衆自守閔以準為幽州刺
史與約中分渤海儁使封奕討約使昌黎太守高開討
準放奕引兵直抵約壘遣人謂約曰相與鄉里隔絶日
久㑹遇甚難時事利害人各有心非所論也願單出一
相見以寫佇結之情約素信重奕即出見奕於門外各
屏騎卒單馬交語奕與論叙平生畢因説之曰與君累
世同鄉情相愛重誠欲與君享祚無窮今既獲展奉不
可不盡所懷冉閔乗石氏之亂奄有成資是宜天下服
其強矣而禍亂方始固知天命不可力爭也燕王奕世
載德奉義討亂所征無敵今已都薊南臨趙魏逺近之
民襁負歸之民厭荼毒咸思有道冉閔之亡匪朝伊夕
成敗之形昭然易見且燕王肇開王業虚心賢儁君能
翻然改圖則功參絳灌慶流苖裔孰與為亡國將守孤
城以待必至之禍哉約聞之悵然不言奕給使張安有
勇力奕豫戒之俟約氣下安突前持其馬鞍因挾之而
馳至奕營奕與坐謂曰君計不能自決故相為決之非
欲取君以邀功乃欲全君以安民也高開至渤海準放
迎降儁以放為渤海太守準為右司馬與約參軍事以
約誘於人而遇獲更其名曰釣夏五月廣義將軍岷山
公黄笛上表儁曰吾名號未異於前何便宜爾自今但
可白紙為疏秋八月儁遣恪畧地中山評攻王午於魯
口恪次唐城冉閔将白同中山太守上谷侯龕固守不
下留左将軍彪攻之恪南狥常山軍於九門閔趙郡太
守遼西李邽舉郡來降恪厚撫之將邽還遂圍中山侯
龕出降拜為中尉恪克中山斬白同遷其將帥士豪數
十家詣薊餘皆安堵評次南安王午遣其將鄭生來拒
評逆擊斬之悦綰還自襄國儁知張舉之妄而殺之常
煒有四男二女在中山儁釋煒之囚使諸子就見之煒
上疏謝恩儁手令敕曰卿本不為生計孤以州里相存
耳今大亂之中諸子盡至豈非天所念邪天且念卿況
於孤乎賜妾一人穀三百斛使居凡城以北平太守孫
興為中山太守興善於撫綏中山遂安冬十一月逄釣
亡歸渤海招集部衆以叛樂陵太守賈堅使人告諭鄉
人曉以禍福衆皆潰散釣復來奔厙傉官偉帥部衆自
上黨來降十二月儁如龍城丁零翟鼠率其所部來降
儁封鼠歸義王是歲儁觀兵近郊見甘棠於道周從者
不識儁曰唏此詩所謂甘棠於道甘者味之主也木者
春之行也五德屬仁五行主土春以施生味以養物色
又赤者言將有赫赫之慶於中土吾謂國家之盛此其
徵者也傳曰升高能賦可以為大夫羣司亦各書其志
吾得覽焉於是内外臣僚竝上甘棠頌
元璽元年春正月乙巳儁還薊稍徙軍中文武兵民家
屬於薊夏四月甲子鮮卑段勤初附於儁其後復叛儁
遣霸討勤於繹幕又遣評及相國封奕討冉閔於安喜
儁如中山為二軍聲勢閔將與燕戰大將軍董閏及車
騎將軍張温切諫不聽進次安喜恪引兵從之閔趣常
山恪追之丙子及於派水(紀事本末云及/於魏昌之廉臺)與閔十戰恪
皆不勝閔威名素振衆咸憚之恪巡陳諭諸將曰閔師
老卒疲實難為用加其勇而無謀一夫之敵耳雖有甲
兵不足擊也吾今分軍為三部犄角以俟之時閔所將
多步卒而恪皆騎兵引兵將趣林中恪叅軍高開曰吾
騎兵利平地若閔得入林不可復制宜急遣輕騎邀之
既合而陽走誘致平地然後可擊也恪從之魏兵還就
平地恪分軍為三部犄角以待謂諸將曰閔性輕鋭又
知吾軍勢非其敵必出萬死衝吾陣中(一作/中軍)吾今貫甲
厚陣以俟其至諸君但厲卒從旁須其戰合夾而擊之
蔑不克矣遂方陣而前戰於魏昌廉臺閔師大敗斬首
七千餘級擒閔送之於薊己卯閔至薊儁立閔而責之
曰汝奴僕下才何自妄稱帝耶閔曰天下大亂汝曹㐫
𩔖桀驁不馴尚欲簒逆我中土英雄何為不得稱帝也
儁怒鞭之三百斬於龍城髙開被創而卒恪屯軍滹(一/作)
(呼/)沱閔將蘇彦遣其將金光帥騎數千襲恪恪擊斬之
彦大懼奔於并州恪進據常山霸軍又至繹幕段勤懼
與弟思聰舉城來降遂進攻鄴閔大將軍蒋幹輔閔子
智閉城固守甲申儁遣評及中尉侯龕等帥精騎一萬
攻鄴癸巳至鄴城外皆降劉寧及弟崇帥胡騎三千奔
晉陽庚寅儁又遣廣威將軍軍殿中將軍慕輿根右司
馬皇甫真等帥步騎二萬助評攻鄴是時司南車成儁
大悦告於皝廟鷰巢於正陽殿之西椒生三雛頂上有
䜿毛凡城獻異鳥五色成章儁謂羣僚曰是何祥也咸
稱鷰者燕鳥也首有毛冠者言大燕龍興冠通天冕章
甫之象也巢正陽西椒者言至尊臨軒朝萬國之徵也
三子者數應三統之驗也神鳥五色言聖朝將繼五行
之籙以御四海者也儁覽之大悦六月甲子蔣幹帥鋭
卒五千出城挑戰儁遣評等率騎一萬討之斬首四千
餘級幹單騎還鄴鄴北郡縣悉降相國封奕等一百二
十人勸稱尊號儁答曰吾本幽漠射獵之鄉被髮左袵
之俗厯數之籙寧有分邪卿等茍相褒舉以覬非望之
事實非寡德所宜聞也丙辰儁如常山王午聞魏敗時
鄧恒已死午自稱安國王秋八月戊辰儁遣恪及封奕
陽騖討午於魯口進兵攻之午閉城自守送冉操詣燕
軍恪等掠其禾稼而還庚午魏長水校尉馬願等開鄴
城納燕兵戴施蔣幹懸縋而下奔於倉垣評等送冉閔
妻董氏太子智太尉申鍾司空條攸等并乗輿服御及
六璽於薊傳國璽蔣幹先已送晉儁欲神其事業言厯
數在已乃詐云閔妻得之以獻賜號曰奉璽君封冉智
為海濱侯申鍾為大將軍右長史以評為司州刺史鎮
鄴冬十月丁卯儁還薊故趙將擁兵據州郡者各遣使
來降儁以王擢為益州刺史䕫逸為秦州刺史張平為
并州刺史李歴為兗州刺史高昌為安西將軍劉寧為
車騎將軍恪進屯安平積糧治攻具將討王午丙戌中
山蘇林起兵於無極自稱天子恪自魯口還討林閏月
戊子儁遣殿中(一作/廣威)將軍慕輿根助恪攻林斬之王午
為部將秦興所殺呂護殺興復自稱安國王恪等五百
五人奉皇帝璽共上尊號儁許之十一月丁亥署置百
官以相國封奕為太尉恪為侍中左長史陽騖為尚書
令右司馬皇甫真為尚書左僕射典書令張悕為右僕
射宋活為中書監韓恒為中書令其餘文武拜授各有
差戊辰僭即皇帝位於正陽殿大赦境内殊死已下建
元元璽國號大燕郊祀天地時晉永和八年也庚午下
令曰追崇祖考古人之令典也其追尊武宣王廆為高
祖武宣皇帝文明王皝為太祖文明皇帝時晉適遣使
詣儁儁謂之曰汝還白汝天子我承人乏為中國所推
已為天子矣乃改司州為中州置司𨽻校尉官建留臺
於龍城以𤣥莵太守乙逸為尚書專委留務
　
　
　
　
　
　
　
　
　
　
　
　
　
　十六國春秋卷二十六
欽定四庫全書
　十六國春秋卷二十七
前燕錄五
　　慕容儁下
元璽二年春二月庚子立妻可足渾氏為皇后世子曄
為皇太子皆自龍城遷於薊宮初石虎使人探䇿於華
山得王版文曰歲在申酉不絶如綫歲在壬子真人乃
見及此燕人咸以儁之應也羣下言大燕受命上承先
(一作/光)紀黑精之君運厯傳屬代金行之后宜行夏之時
服周之冕旗幟尚黑牲牡尚𤣥從之其隨行文武諸藩
使人及登號之日者悉増位三級派河之師守鄴之軍
下及戰士賞賜各有差臨陣戰亡者將士加贈二等士
卒復其子孫殿中舊人隨才擢叙晉寧朔將軍榮胡以
彭城魯郡叛降於儁趙故衞尉常山李犢聚衆數千反
於普壁壘儁遣衞將軍恪率衆討降之遂東擊呂護於
魯口三月拔之護遁走遣前將軍悦綰追及於野王護
使弟奉表請降乃以護為河内太守故趙樂陵朱秃平
原杜能清河丁嬈陽平孫原各擁兵分據城邑至是皆
來請降儁以秃為青州刺史能為平原太守嬈為立節
將軍原(一作/元)為兗州刺史各留撫其營冬十二月衞將
軍恪撫軍將軍軍左將軍彪(一作/彭)等屢薦給事黄門侍
郎霸有命世之才宜總大任遂以霸為使持節安東將
軍北冀州刺史鎮常山是年儁遣使聘魏
元璽三年春二月姚襄遣使來降儁以評為鎮南將軍
都督秦雍益梁江楊荆徐兗豫十州河南諸軍事鎮洛
水疆為前鋒都督荆徐二州緣淮諸軍事進據河南夏
四月戍申封撫軍將軍軍為襄陽王左將軍彪(一作/彭)為
武昌王衞將軍恪為大司馬侍中大都督錄尚書封太
原王鎮南將軍評為司徒驃騎將軍封上庸王安東將
軍霸為吳王左賢王友為范陽王前鋒都督疆為洛陽
王散騎常侍厲為下邳王散騎常侍宜為廬江王寧北
將軍度為樂浪王又封弟桓為宜都王逯(一作/逮)為臨賀
王徽為河間王龍為歴陽王納為北海王秀為蘭陵王
嶽為安豐王德為梁公黙為始安公僂為南康公又封
子臧(一作/咸)為樂安王亮為渤海王温為帶方王涉為漁
陽王暐為中山王以尚書令陽騖為司空仍守尚書令
命冀州刺史吳王霸徙治信都更名曰垂尋遷侍中錄
留臺事鎮龍城大得東北之和儁忌之復召垂還秋七
月丙戌儁大調兵衆因發詔之日遂號曰丙戌舉九月
儁如龍城是年魏昭成帝遣使報聘於燕
元璽四年夏四月儁自和龍還薊城先是幽冀之人以
儁為東遷互相驚擾所在屯結羣下請討之儁曰羣小
以朕東巡故相聚為亂耳今朕既至尋當自定不足討
也然不虞之備亦不可以不為於是令内外戒嚴五月
秦河内太守王㑹黎陽太守韓高以郡來降晉蘭陵太
守孫黑濟北太守高柱建興太守高瓮各以郡叛降於
儁初儁車騎將軍范陽公劉寧屯據蕕城降於苻氏至
此率户二千詣薊歸罪儁赦之仍拜後將軍儁給事黄
門侍郎申𦙍上言曰夫名尊禮重先王之制冠冕之式
代或不同漢以蕭曹之功有殊羣辟故履劍上殿入朝
不趨世無其功則禮宜闕至於東宮體此為儀魏晉因
循制不納舄今皇嗣過謙準同百僚禮卑逼下有違朝
式太子有統天之重而與諸王齊冠逺遊非所以辨章
貴賤也祭享朝慶禮宜正服衮衣九文冠冕九旒又仲
冬長至太隂數終黄鍾産氣綿微於下此月閉闗息旅
后不省方禮記曰是月也事欲静君子齊戒去聲色惟
周官有天子之南郊從八龍之説或以有事至靈非朝
享之節故有樂作之禮王者慎微禮從其重前來二至
闕鼓不宜有設今之鏗鏘蓋以常儀二至之禮事殊餘
節猥動金聲驚越神氣施之宣養實為未盡又朝服雖
是古禮絳構始於秦漢迄於今代遂相仍準朔望正旦
乃具衮舄禮諸侯旅見天子不得終事者三雨沾服失
容其在一焉今或朝日天雨未有定儀禮貴適時不在
過恭近以地濕不得納舄而以衮襈改履案稱朝服所
以服之而朝一體之間上下二制或廢或存實乖禮意
大燕受命侔蹤虞夏諸所施行宜損益定之以為皇代
永制儁曰履劍不趨下太常叅議太子服衮冕冠九旒
超級逼上未可行也冠服何容一施一廢皆可詳定復
下書曰周禮冠冕禮制君臣略同中世以來亦無常禮
今特制燕平上冠悉賜廷尉以下使曕冠思事刑斷詳
平諸公冠悉顔褁屈竹錦纒作公字以代梁處施之金
琪令僕尚書置瑱而已中秘監令别施珠瑱庶能敬慎
威儀示民軌則冬十一月段蘭之子龕初因冉閔之亂
擁衆東屯廣固自號齊王稱藩於晉襲儁將榮國於郎
山敗之因遺儁書抗中表之儀非儁稱帝儁覧之甚怒
遣太原王恪為征討大都督撫軍將軍陽騖為副以討
之儁以龕方強盛謂恪曰若龕遣軍拒河不得渡者可直
取呂護而還恪分遣諸軍先至河上具舟檝以觀龕志
趣龕弟羆驍勇有智謀言於龕曰慕容恪善用兵加其
衆旅既盛恐不可抗也若聽其濟河頓兵城下雖復乞
降恐終不聽王但固守羆請帥精銳拒之於河幸而戰
㨗王可率大衆馳來追擊使虜疋馬無返若其不㨗遽
請出降猶不失為千户侯也龕不從羆固請不已龕怒
殺之十二月高句驪王釗遣使詣儁納質修貢以請其
母許之遣殿中將軍刁龕送釗母周氏歸國釗復遣使
謝恩貢其方物以釗為錄營諸軍事征束大將軍營州
刺史封樂浪公王如故
元璽五年春正月恪引兵濟河未至廣固二百餘里段
龕率衆三萬來拒丙戌遇於淄水之南與戰大敗之遂
執其弟欽斬右長史袁範等龕友辟閭蔚被創恪聞其
賢遣人求之蔚已死士卒降者數千人龕脱走還城固
守恪遂進圍之二月恪招撫段龕諸城己丑龕所署徐
州刺史陽郡(一作/都)公王騰及索頭單于薛雲舉衆來降
恪命騰以故職還屯陽郡夏五月以尚書左丞鞠殷為
東萊太守章武太守鮮于亮為齊郡太守秋七月丙子
太子曄卒偽諡獻懷冬十月恪圍龕於廣固先是諸將
勸恪宜急攻之恪曰用兵之道有宜緩以克敵有宜急
而取之若彼我勢均外有強援慮腹背之患者須急攻
之以速大利如我強彼弱無援於外力足制之者當覊
縻守之以侍其斃兵法十圍五攻正謂此也龕恩結賊
黨衆未離心濟南之戰非不鋭也但龕用之無術以致
敗耳今憑阻天險上下戮力攻守勢倍軍之常法若其
促攻不過數旬克之必矣但恐傷吾士衆自有事中外
兵不暫息吾每念之不覺忘寢奈何輕殘民命乎當持
久以取之不必求功之速也諸將皆曰非所及也軍中
聞之人人咸悦於是築室反耕嚴固圍壘齊民爭運糧
以餽燕軍龕嬰城自固樵採路絶城中人相食龕悉衆
出戰恪破之於圍裏先分騎屯諸門龕身自衝盪僅而
得入(一作/出)餘兵皆没城中喪氣莫有固志乃遣其屬段
藴詣晉請救晉遣北中郎将荀羡將兵隨藴救之次於
琅邪憚恪之強遷延不進㑹陽郡公王騰寇鄄城(一作/郫城)
羡遂襲攻陽郡霖雨城壞騰為羡所獲殺之十一月丙
子恪克廣固龕面縛出降并執朱秃送薊恪撫安新民
遂定齊地以龕為伏順將軍徙鮮卑胡羯三千餘户於
薊留鎮南將軍塵鎮廣固恪因振旅而還荀羡聞龕已
敗退還下邳留太山太守諸葛攸高平太守劉莊將三
千人守琅邪叅軍譙國戴逯等將二千人守太山燕守
將慕容蘭屯汴城羡進擊之斬蘭而去十二月雋遣行
人請婚於魏許之
光壽元年春正月儁徵幽州刺史乙逸為左光祿大夫
時晉升平元年也二月癸丑復立次子中山王暐為太
子大赦境内殊死已下改元光壽夏五月戊寅儁遣撫
軍將軍垂中軍將軍䖍與護軍將軍平熙等率歩騎八
萬討丁零敕勒於塞北大破之俘斬十餘萬級獲馬十
三萬疋牛羊億餘萬是月遣使奉納禮幣於魏六月儁
殺段龕坑其徒三千餘人匈奴單于賀賴頭率部落三
萬五千口來降儁拜為寧西將軍雲中郡公處之代郡
平舒城冬十月晉太山太守諸葛攸來攻東郡入武陽
儁遣大司馬恪統司空陽騖及樂安王臧率兵拒之晉
師敗績攸走還太山北中郎將謝萬時據梁宋懼而遁
走恪遂進兵渡河略地河南汝潁譙沛皆䧟分置守宰
而還進據上黨冠軍將軍河内太守馮鴦以衆叛歸於
儁盡䧟河北之地冬十一月癸酉自薊徙都於鄴十二
月乙巳儁入鄴宮大赦境内殊死已下繕修宮殿復作
銅雀臺廷尉常煒上言大燕雖革命創制至於朝廷銓
謨亦多因循魏晉惟祖父不殮葬者獨不聽官身清朝
斯誠王教之首不刋之式然禮貴適時世或損益是以
高祖制三章之法秦人安之自頃中州喪亂遭兵積年
或遇傾城之敗覆軍之禍坑師沈卒往往而然孤孫㷀
子十室而九兼三方岳峙父子異邦存亡吉凶杳成天
外或便假一時或依嬴博之制孝子糜身無補順孫心
喪靡及雖招魂虚葬以申(一作/叙)罔極之情又禮無招葬
之文令不此載若斯之流抱琳琅而無申懷英才而不
齒誠可痛也恐非明揚側陋務盡時珍之道吳起二陳
之儔終將無所展其才幹漢祖何由免於平城之圍郅
支之首何以懸於漢闕謹按戊辰詔書蕩清瑕穢與天
下更始以明惟新之慶五六年間尋相違伐則天之體
臣竊未安儁曰煒宿德碩儒練明刑法覽其所陳良足
錄也今六合未寧喪亂未巳又正當􁆱奇拔異之秋未
可才行兼舉且除此條聽大同(一作/衆)更議使昌黎遼東
二郡營起廆廟范陽燕郡構皝廟以護軍平熙領將作
大匠監造二廟秦苻堅平州刺史劉特率户五千來降
河間李黑聚衆千餘攻略州郡殺棗彊令衞顔儁長樂
太守傅顔討斬之以吳王垂為東夷校尉平州刺史鎮
遼東初廆有駿馬曰赭白有奇相逸力石虎來攻棘城
皝將出避難欲乗之馬悲鳴踶齧人莫能近皝曰此馬
見異先朝孤常仗之濟難今不欲出者蓋先君之旨也
乃止虎㝷奔退皝益奇之至是年四十九歲矣而駿逸
不虧儁比之鮑氏驄命鑄銅以圖其像親為銘贊鐫勒
其旁置之薊城東掖門是歲像成而馬死
光壽二年春初河内太守上黨馮鴦自稱太守附於張
平平屢言之儁以平故乃赦其罪署為京兆太守既而
與呂護隂通建康時平跨有新興雁門西河太原上黨
上郡之地壘壁三百餘所胡晉十餘萬户拜置征鎮為
燕鼎峙之勢儁遣司徒上庸王評討鴦不克三月甲戌
復遣領軍將軍慕輿根將兵助評攻鴦根欲急攻之評
曰鴦壁堅不如且緩之根曰不然公至城下經月未嘗
交鋒賊謂國家力止於此遂相固結冀幸萬一根兵初
至形勢方振賊衆駭懼恐有離心計慮未定從而攻之
無不克者遂急攻之鴦與其黨果相猜忌鴦奔野王依
呂護盡降其黨三月儁常山寺王母祠前大樹自拔乃
於根下得璧七十珪七十三光色精奇有異常玉儁以
為嶽神之命遣尚書郎叚勤用太牢祀之每祀有一虎
往來祠側性頗馴狎而不害於物是月攻䧟冀州諸郡
夏五月遼西獲黒兎秋九月張平與故趙將李歴高昌
等初因冉閔之亡竝率其所部稱藩於儁遣子入侍既
而投欵建康結援苻堅竝受爵位羈縻自固雖貢使不
絶而誠節未盡儁遣上庸王評討張平於并州司空陽
騖討髙昌於東燕樂安王臧攻李歴於濮陽騖攻昌别
將於黎陽拔之歴奔滎陽昌奔東陵(載紀作/邵陵)其衆皆降
并州壁壘降者百餘所署尚書右僕射悦綰為安西將
軍領護匃奴中郎將并州刺史以撫之平所署征西將
軍諸葛驤鎮北將軍蘇象寧東將軍喬庶鎮南將軍石
賢等率壘壁百三十六(一作/八)來降儁皆復其官爵平率
衆三千奔平陽遣使乞降冬十月儁殺尚書郎鮮卑段
勤以其隂貳於晉也其弟思遂奔於晉晉太山太守諸
葛攸復率衆攻東郡儁遣大司馬恪等拒之各引而還
儁復圖入寇兼欲經略闗西十二月令州郡校閲見丁
精覈(一作/覆)隱漏率户留一丁餘悉發為兵欲使步卒滿
一百五十萬期來春大集將進臨洛陽為三方節度武
邑劉貴上書極陳百姓凋弊發兵非法恐人不堪命必
致土崩之變并陳時政不便於時者十有三事儁覽而
悦之下公卿博議事多納用乃改令三五發兵寛戎備
一周悉令明年季冬赴集鄴都時調發繁數官司各遣
使者道路旁午郡縣苦之太尉領中書監封奕請自今
非軍期嚴急不得遣使自餘賦發皆責成州郡其郡司
所遣殫督在外者一切攝還儁從之是歲晉北中郎將
荀羡攻山荏拔之斬太山太守賈堅鎮南將軍青州刺
史塵遣司馬悦明救之晉師敗績復取山荏遂以堅子
活為任城太守
光壽三年春二月儁立小學於顯賢里以教胄子三月
封子泓為濟北王冲為中山王其餘弟侄分封有差遂
讌羣臣於蒲池酒酣賦詩因談經史論及周太子晉􁈈
然流涕顧謂羣臣曰昔魏武追痛倉舒孫權悼登無已
孤常謂二主緣愛稱竒無大雅之體才子難得自景先
之亡以來孤鬂髪中白始知二王有以而然卿等謂景
先定何如也孤今悼之得無貽怪將來邪司徒長史李
績對曰獻懷太子之在東宮臣為中庻子既忝近侍聖
質志業臣實不敢不知臣聞道備無愆其惟聖人乎先
太子大德有八未見其闕也儁曰卿言過矣然試言之
績曰至孝自天性與道合一也聰敏慧悟機思若流二
也沈毅好斷理詣無幽三也疾諛量物雅悦直言四也
好學愛賢不恥下問五也英姿邁古藝業超時六也虚
襟恭讓尊師重道七也輕財好施勤恤民隱八也儁曰
卿雖褒譽然此兒若在吾死無憂也吾既不能追蹤唐
虞官天下以禪有德近模三王以世傳授景茂幼冲器
業未舉卿以為何如時太子暐侍側績曰皇太子天姿
岐嶷聖敬日躋雖八德已聞而二闕未補雅好游畋娛
心絲竹此其所以為損耳儁顧謂暐曰伯陽之言藥石
之惠也汝宜誡之暐甚不平因問高年疾苦孤寡不能
自存者賜糓帛有差己丑儁夜寢夢石虎齧其□寤而
遂痛惡之命發其棺求尸不獲購以百金莫知之也鄴
女子李莵知而告之(水經注云後宮/嬖妾知而告之)言虎葬於東苑(一/作)
(東/明)觀下於是掘焉下度三泉得其棺剖棺出尸尸僵不
腐儁蹋而罵之曰死胡安敢夢生天子也遣御史中尉
楊約數其殘酷之罪而鞭之投於漳水尸倚橋柱不流
及秦滅燕王猛為之誅李莵收而葬之秋七月晉平北
將軍高昌為儁所逼力不能拒自白馬奔於滎陽八月
晉太山太守諸葛攸率水陸二萬來伐入自石門屯於
河渚攸部將匡超進據嵩㠂蕭館屯於新柵又遣督護
徐冏率水軍三千泛舟上下為東西聲勢儁遣上庸王
評長樂太守傅顔等統步騎五萬戰於東阿攸兵大敗
冬十月儁寇東河晉遣西中郎將謝萬次下蔡北中郎
將郄曇次高平率師來拒萬矜豪傲物但以笑詠自高
未嘗撫衆乃召集諸將一無所言直以如意指四坐云
諸將皆勁卒諸將益恨之既而萬率衆入渦潁以援洛
陽曇以病退屯彭城萬以燕兵大盛故曇退即引兵還
衆遂驚潰萬狼狽單騎遁歸塞北七國賀蘭涉勒等皆
降十二月辛酉儁寢疾謂大司馬太原王恪曰吾所患
惙然當恐不濟修短命也復何所恨但二寇未除景茂
冲幼慮其未堪家國多難吾欲逺追宋宣公以社稷屬
汝恪曰太子雖幼天縱聰聖必能勝殘刑措臣實何人
敢干正統儁怒曰兄弟之間豈虚飾邪恪曰陛下若以
臣堪荷天下之任者寧不能輔少主乎儁喜曰汝若行
周公之事吾復何憂李績清方忠亮堪任大事汝善遇
之乃召吳王垂還鄴時所徵郡國兵悉集鄴城盜賊互
起每夜攻刼晨昏斷行於是寛常賦設奇禁盜賊有相
告者賜奉車都尉捕誅賊首木穀禾等百餘人乃止
建熙元年春正月癸巳儁疾少差大閲兵於鄴欲使大
司馬恪司空陽騖將之入寇既而疾篤乃召恪騖及司
徒評領軍將軍慕輿根等受遺詔輔政甲午儁薨於應
福殿時晉升平四年也先是月犯太白在昴占曰人君
死一曰趙地有兵至是而儁卒時年五十三在位十二
年葬於龍陵偽諡景昭皇帝廟號烈祖儁雅好文籍性
嚴重慎威儀未嘗以慢服臨朝雖閒居晏然亦無懈怠
之色云
　
　
　
　
　
　
　
　
　
　
　
　
　
　
　
　十六國春秋卷二十七
欽定四庫全書
　十六國春秋卷二十八
前燕録六
　　慕容暐上
慕容暐字景茂􁏒之第三子也元璽元年封為中山王
尋立為皇太子光夀四年春正月甲午􁏒薨羣臣欲立
太原王恪恪曰國有儲君非吾節也於是立暐遂以晉
升平四年僭即皇帝位大赦境内殊死已下改元建熙
二月尊母可足渾氏為皇太后以太原王恪為太宰録
尚書行周公事專掌百揆上庸王評為太傅陽騖為太
保慕輿根為太師㕘輔朝政自餘文武諸臣拜授各有
差暐既庸弱國事皆委之於恪慕輿根自恃先朝勲舊
心不服恪潛欲為亂(詳具/根𫝊)恪與評宻謀奏根罪狀使右
衞將軍傅顔收根於内省誅之并其妻子黨與大赦境
内殊死已下三月己夘葬􁏒於龍陵時所徴郡國兵以
燕朝多難互相驚動□□擅自散歸自鄴以南道路斷
塞太宰恪以吳王垂為使持節征南將軍都督河南諸
軍事兖州牧荆州刺史鎮梁國之蠡臺孫希(泳之/子也)為并
州刺史傅顔為護軍將軍帥騎二萬觀兵河南臨淮而
還境内乃安夏四月以單男為雁門太守冬十一月太
宰恪欲以李績為右僕射暐不許恪屢以為請暐曰萬
機之事皆委之叔父伯陽一人暐請獨裁出為章武太
守績遂以憂死
建熙二年春正月乙丑辰時月在危宿奄太白占之曰
天下靡散二月平陽人舉郡來降暐以建威將軍段剛
為太守遣督護韓苞將兵共守平陽方士丁進有寵於
暐欲求媚於太宰恪説恪令殺太傅評恪大怒奏收進
殺之三月􁏒所署寧南將軍河南太守吕護據野王潛
通於晉晉拜護為前將軍冀州刺史護欲引兵襲鄴事
覺太宰恪將兵五萬冠軍將軍皇甫真將兵萬人共討
之兵至野王護嬰城自守護軍將軍傅末波(一作/顔)言於
恪曰護窮冦假合王師既臨上下喪氣曾不敢闚兵中
路展其螗螂之心此則士卒攝魂敗亡之道也殿下前
以廣固天險守易攻難故為長久之計今賊形便不與
往同宜急攻之以省大費恪曰護老賊經變多矣觀其
守備未易卒平頃攻黎陽多殺精鋭卒不能拔自取困
辱今圈(一作/圍)之窮城樵採路絶内無蓄積外無救援我
深溝髙壘坐而守之休養將卒以重官美貨離間其黨
事淹勢窮其釁易動於我不勞而冦賊日弊不過十日
取之必矣此為兵不血刃坐以制勝也何必多殺士卒
以求旦夕之功乎乃築長圍守之夏四月桓温以其弟
黃門郎桓豁將兵取許昌破鎮南將軍塵秋七月恪圍
野王數月護遣其將張興率勁卒七千出戰傅末波擊
斬之城中日蹙皇甫真戒部將曰護勢窮奔突必擇虚
隙而投之吾所部士卒多羸器甲不精宜深為之備乃
多課櫓楯親察行夜者護食盡果夜悉精鋭趨真所部
突圍不得出恪引兵擊之護衆死傷殆盡棄妻子奔滎
陽凡經六月而野王潰恪存撫降民給其廩食徙士人
將帥於鄴自餘各隨所樂以護叅軍廣平梁琛為中書
著作郎并州刺史張平叛襲平陽殺叚剛韓苞又攻雁
門殺太守單男既而為秦所攻復詣燕謝罪以求救恪
以平反覆不許冬十月吕護復自滎陽叛歸於暐暐赦
之以為廣州刺史仍領寧南將軍十二月大赦
建熙三年春正月豫州刺史孫興上疏請攻洛陽曰晉
將陳祐弊卒千餘介守孤城不足取也暐從其言遣護
軍將軍傅末波(一作/顔)與寧南將軍吕護率衆進據河隂
二月末波北襲敇勒大獲而還護攻陥小壘進逼洛陽
三月乙酉晉輔國將軍河南太守戴施奔於宛冠軍將
軍陳祐告急夏五月丁巳大司馬桓溫遣北中郎將庾
希及竟陵太守鄧遐率舟師三千人助祐守洛陽六月
護退守小平津中流矢卒鄧遐進屯新城庾希部將何
謙及暐將劉則戰於檀邱則衆敗還秋七月征東叅軍
劉㧞刺殺征東將軍冀州刺史范陽王友於信都八月
將軍叚崇收軍北渡屯於野王庾希自下邳退鎮山陽
冬十一月魏昭成帝以女妻暐暐亦納女於帝以備後
宫
建熙四年夏四月暐遣寧東將軍忠攻滎陽滎陽太守
劉逺奔魯陽癸夘忠進㧞宻城逺奔於江陵冬十月遣
鎮南將軍塵攻陳留太守袁披於長平汝南太守朱斌
承虚來襲許昌克之
建熙五年春正月丙辰祀於南郊大赦二月暐復遣太
傅評龍驤將軍李洪略地河南頴川太守李福戰死評
遂侵汝南汝南太守朱斌奔於夀春進圍陳郡陳郡太
守朱輔嬰城固守大司馬桓温遣江夏相劉岵來援評
等引還夏四月甲辰暐復遣李洪攻許昌敗晉兵於懸
瓠朱斌奔於淮南朱輔退保彭城洪遂㧞許昌汝南陳
郡徙萬餘戸於幽冀二州暐遣鎮南將軍塵留屯許昌
秋七月遣太尉封奕侍中慕輿龍詣龍城徙宗廟及所
留百官於鄴都八月太宰恪謀取洛陽先遣人招納士
民逺近諸塢皆來歸附乃使司馬悦希軍於盟津豫州
刺史孫興分戍成皋為之聲援九月悦希引兵略河南
諸城盡取之冬十月封奕等迎神主於和龍初暐委政
太宰恪專受經於博士王歡(一作/王勸)助教尚鋒秘書監(一/作)
郎杜詮並以明經講論左右至是通諸經祀孔子於東
堂以歡為國子祭酒鋒國子博士詮散騎侍郎其執經
侍講者皆有拜授
建熙六年春二月太宰恪吳王垂攻逼洛陽恪謂諸將
曰卿等常患吾不攻今洛陽城髙而兵弱易克也勿更
畏懦而怠惰遂進攻之三月㧞金城寧朔將軍竺瑶奔
於襄陽執冠軍長史揚武將軍沈勁勁字世堅吳興武
康人父充與王敦搆逆衆敗而逃為部將吳儒所殺勁
當坐誅鄉人錢舉匿之得免後竟殺儒以報仇勁少有
節操哀父死於非命志欲立勲雪恥年三十餘以刑家
不得仕而止至是恪逼洛陽冠軍陳祐守兵不過二千
勁自表求配祐効力詔補長史令自募壯士得千餘人
以行屢以少擊衆摧破燕軍洛陽糧盡援絶祐自度不
得守乃以救許昌為名留勁五百人守之身率衆奔新
城(一作/陸渾)勁喜曰吾志欲致命今其時矣為恪所執勁神
氣自若恪竒而將宥之中軍將軍慕輿䖍曰勁雖竒士
觀其志度終不為人用今若赦之必為後患遂殺之恪
略地至崤􁫡關中大震秦苻堅自將屯陜城以備之恪
以左中郎將筑為假節征虜將軍洛州刺史鎮金墉吳
王垂為都督荆揚洛徐兖豫雍益凉秦等十州諸軍事
征南大將軍荆州牧配兵一萬鎮魯陽恪遂還鄴謂僚
屬曰吾前平廣固不能濟辟閭蔚今定洛陽使沈勁為
戮雖皆非本心然身為元帥實有愧於四海夏四月壬
午太尉武平匡公封奕卒以司空陽騖為太尉侍中光
禄大夫皇甫真為司空領中書監
建熙七年春二月時境内多水旱太宰大司馬恪太傅
司徒評並稽首歸政上章綬請遜位還第曰臣以朽闇
器非經國過荷先帝㧞擢之恩又蒙陛下殊常之遇猥
以輕才竊位宰禄不能上諧隂陽下釐庶政致使水旱
愆和彞倫失序轅弱任重夕惕惟憂臣聞王者則天建
國辨方正位司必量才官惟徳舉台傅之重㕘理三光
茍非其人則靈曜為虧尸禄貽殃負乘招悔由來常道
未之或差夫以姬旦之勲聖猶近則二公不悦逺則管
蔡流言况臣等寵緣戚榮官非才授而可久㸃天官塵
蔽賢路是以中年拜表披陳丹欵聖恩齒舊未忍遐棄
奄冉偷榮愆責彌厚自待罪台司嵗餘辰紀沗冒宰衡
七載於兹雖乃心經略而思不周務至令二方干紀䟦
扈未庭同文之詠有慙盛漢深乖先帝付托之䂓甚違
陛下垂拱之義臣雖不敏竊聞君子之言敢忘虞廷避
賢之美輙循兩疏知止之分謹送太宰大司馬太傅司
徒章綬惟垂詔(一作/昭)許暐曰朕以不天早傾乹覆先帝
所托惟在二公二公懿親碩徳勲髙魯衛翼贊王室輔
導朕躬宣慈惠和坐而待旦䖍誠夕惕美亦至矣抑亦
二公之力也今關右有未賔之氐江吴有遺燼之虜方
賴謀猷混寧六合豈宜虚已謙冲以違委任之重王其
割二疏獨善之小以成公旦補衮之大恪評等固請致
政暐曰夫建徳者必以終善為名位命者則以功成為
效二公與先帝開搆洪基膺天明命將廓夷羣醜紹復
隆周之業(一作/迹)今災𤯝横流乾光墜曜朕以𦕈躬猥荷
大業不能上成先帝遺志致使二虜遊魂所以功未成
也豈宜冲退且古之王者不以天下為榮憂四海若荷
擔然後仁讓之風行則比屋而可封今道化未純鯨鯢
未殄宗廟之重非惟朕躬二公所憂也當思所以寧濟
兆庶靖難敦風垂美將來侔蹤周漢不宜崇餙常節以
違至公遂斷其讓表恪評乃止夏五月暐下書曰朕以
寡徳蒞政多違亢陽三時光隂錯緒農植之辰而零雨
莫降其令有司徹樂大官以菜食常供祭奠既而澍雨
秋九月鎮律郎郭欽奏議以暐承石虎水為木徳從之
冬十月遣撫軍將軍下邳王厲冦兖州攻晉太山太守
諸葛攸攸奔淮南㧞兖魯髙平諸郡置守宰而還十二
月晉南陽督護趙億叛據宛城以郡來降暐遣南中郎
將趙槃(一作/盤)自魯陽戍之
建熙八年春二月撫軍將軍下邳王厲鎮北將軍宜都
王桓襲敇勒夏四月鎮南將軍塵攻竟陵太守羅崇(一/作)
(宗/)擊破之太宰大司馬太原王恪有疾言於暐曰吳王
垂將相之才十倍於臣先帝以長幼之次故臣得先之
臣死之後願陛下舉國以聽吳王五月壬辰恪疾篤暐
親視之囑以後事言終而卒六月晉右將軍荆州刺史
桓豁竟陵太守羅崇攻宛城㧞之趙億走趙槃退歸魯
陽豁遣輕騎追槃及於雉城大戰破之槃為豁所執因
失宛城秋七月下邳王厲等破敕勒獲馬牛數萬頭初
厲兵過魏代地犯其祭田昭成帝率衆伐之暐遣平北
將軍武强公慕輿埿以幽州兵戍雲中八月昭成攻雲
中埿棄城走振威將軍慕輿賀辛戰沒冬十二月甲子
太尉陽騖卒以司空皇甫真為太尉侍中光禄大夫李
洪為司空
建熙九年春二月以車騎將軍中山王冲為大司馬冲
暐之弟也以荆州刺史吳王垂為侍中車騎大將軍儀
同三司秦苻堅將苻庾據陜城來降請兵應接時有圖
䜟曰燕馬當飲渭水堅恐暐乘釁入關大懼乃盡精鋭
以守華隂暐羣下議欲遣兵救庾因圖關右太傅評素
無經略又受苻氏間貨阻其議曰秦大國也今雖有難
未易可圖朝廷雖明未如先帝吾等智略又非太宰之
比但可閉關息旅保寧疆場足矣平秦非吾事也魏尹
征南將軍范陽王徳上疏曰先帝應天順時受命革代
方以文徳懷逺志平六合神功未就奄忽升遐昔周文
既沒武王嗣興伏惟陛下則天比徳揆聖齊功闢崇軋
基纂成先志逆氐僭據關隴號同王者惡積禍盈自相
疑戮釁起蕭墻國分為四投誠請援前後相繼豈非㐫
運將終數歸有道兼弱攻昧取亂侮亡機之上也今秦
土四分可謂弱矣時來運集天贊我也天與不取反受
其殃吳越之事足以觀矣宜應天人建牧野之旗命皇
甫真引并冀之衆徑趨蒲坂吳王垂引許洛之兵馳解
庾圍太傅評總京師虎旅為二軍後繼傳檄三輔示以
禍福明立購賞獲城即侯㣲功必録此則鬱槩待時之
雄抱志未伸之桀必嶽峙灞上雲屯隴下天羅既張内
外勢合區區僭豎不走則降渾一之基於此乎在願陛
下獨斷聖慮無訪二公暐覽表大悦將從之羣下又多
請救陜因圖關中者評固執不許乃止苻庾知評暐之
無逺略恐救師不至乃遺吳王垂及皇甫真牋曰苻堅
王猛皆人傑也謀為燕患久矣今不乘機取之恐異日
燕之君臣將有甬東之悔矣垂得書私於真曰方今為
人患者必在於秦主上富於春秋未能留心政事觀太
傅識度豈能及苻堅王猛乎真曰然吾雖知之如言不
用何秋八月時王公貴戚多占民為䕃戸國之戸口少
於私家倉庫空竭用度不足尚書左僕射悦綰言於暐
曰太傅政尚寛和百姓多有隱附傳曰惟有徳者可以
寛臨其衆其次莫如猛今諸軍營戸三分共貫風教陵
弊威綱不舉宜悉罷軍封以實天府肅明法令以清四
海暐納之綰既定朝制朝野震懼出戸二十餘萬冬十
一月左僕射悦綰卒十二月有神降於鄴自稱相汝(一/作)
(湘/女)有聲與人接欵數日而去
　
　
　
　
　
　
　
　
　
　
　
　
　十六國春秋卷二十八
欽定四庫全書
　十六國春秋卷二十九
前燕録七
　　慕容暐下
建熙十年夏四月立貴妃可足渾氏為皇后渾氏太后
從弟尚書令豫章公翼女也六月晉大司馬桓温率徐
兖二州刺史郄愔江州刺史南中郎將桓冲豫州刺史
西中郎將袁真江夏相劉岵等歩騎五萬來伐温又遣
建威將軍檀𤣥攻胡陸㧞之執寧東將軍忠進次金鄉
時亢旱水道不通乃鑿儀陽道以通舟運自帥師次於
合肥(一云鑿鉅野三百餘里/以通舟運自清水入河)暐遣撫軍將軍下邳王厲
為征討大都督帥歩騎八萬逆戰於黃墟厲兵大敗單
騎奔還髙平太守徐翻舉郡降温温前鋒朱序鄧遐敗
暐護軍將軍傅末波於林渚温軍大振暐復遣樂安王
臧統諸軍拒温臧不能抗遣散騎常侍李鳳求救於秦
秋七月戊寅温進屯武陽暐前兖州刺史孫元率其族
黨起兵應之戊子遂至枋頭暐及太傅評大懼謀奔和
龍吳王垂曰不然臣請擊之若其不㨗走未晩也乃以
垂代樂安王臧為使持節南討大都督帥征南將軍范
陽王徳等衆五萬拒温垂表司徒左長史申𦙍黃門侍
郎封孚尚書郎悉羅騰皆以㕘軍從事暐又遣散騎樂
嵩乞師於秦許賂以虎牢以西之地八月苻堅遣將軍
茍池洛州刺史鄧羌帥騎二萬來援出自洛陽至於頴
川又遣散騎侍郎姜撫報使於暐外為赴援内實觀隙
隂有兼并之志矣封孚問於申𦙍曰温衆强士整乘流
直進今大軍徒逡巡髙岸兵不接刄未見克殄之理事
將何如𦙍曰以温今日聲勢似能有為在吾觀之必無
成功何則晉室衰弱温專制其國晉之朝臣未必與之
同心温之得志衆所不願也必將乖阻以敗其事又温
驕而恃衆怯於應變大衆深入值可乘之㑹反更逍遥
中流不出赴利欲望持久坐取全勝若糧廪愆懸情見
勢屈必不戰自敗此自然之數也温以暐降人叚思為
鄉導悉羅騰與温戰遂生擒思温使故趙將李述狥趙
魏騰又與虎賁中郎將染干津共擊斬之温軍奪氣初
温使豫州刺史袁真攻譙梁開石門以通水運真克譙
梁而不能開石門水運路塞九月范陽王徳帥騎一萬
蘭臺侍御史劉當(侃之/子也)帥騎五千屯石門絶温糧漕豫
州刺史李邽(一作/邦)又帥州兵五千斷温糧道徳使將軍
宙帥騎一千為前鋒與晉兵遇宙曰晉人輕剽怯於陥
陳勇於乘退宜設餌以釣之乃使二百騎挑戰分餘騎
為三伏挑戰者兵未交而走晉兵追之宙帥伏出擊死
者甚衆丙申温頻戰不利糧儲復竭又聞秦兵將至焚
舟棄輜重鎧甲自陸道奔還以毛虎生督東燕等四郡
諸軍事領東燕太守温自東燕出倉垣經陳留鑿井而
飲行七百餘里暐諸將爭欲追之吳王垂曰不可温初
退惶恐必嚴設警備簡精鋭為後拒擊之未必得志不
如緩之彼幸吾未至必晝夜疾趨俟其士衆力盡氣衰
然後擊之無不克矣乃率八千騎徐行躡其後温果兼
道而進數日垂謂諸將曰温可擊矣乃急追之辛丑及
於襄邑范陽王徳帥勁卒四千從間道先温至襄邑東
伏於澗中與垂前後夾擊温衆大敗斬首三萬級秦將
茍池聞温班師邀擊於譙又大敗之死者復以萬計兖
州刺史孫元據武陽拒暐暐左衞將軍孟髙討擒之冬
十月己巳桓温收散卒屯山陽深恥喪敗乃歸罪於袁
真真怨温誣已據夀春叛降於暐且乞師請援暐遣大
鴻臚温統拜袁真為使持節散騎常侍都督淮南諸軍
事征南大將軍領護南蠻校尉揚州刺史封宣城公燕
秦既結好聘使數相□來暐散騎侍郎太原郝晷給事
黃門侍郎梁琛相繼如秦吳王垂自襄邑還鄴威名益
振太傅評素不平之至是益忌垂所奏募將士忘身立
效將軍孫葢等推鋒陥陣應蒙殊賞評皆抑而不行垂
數以為言與評廷爭隙怨愈深太后可足渾氏又素惡
垂毁其戰功與評宻謀誅之垂懼遂奔於秦范陽王徳
素與垂善及車騎從事中郎髙泰等皆坐免官尚書右
丞申紹言於評曰今吳王出奔外口藉藉宜徴王僚屬
之賢者顯進之粗可消謗評曰誰可者紹曰髙泰其領
袖也乃以泰為尚書郎先是暐使黃門侍郎梁琛聘秦
秦留琛月餘乃遣歸琛兼程而進比至於鄴垂已奔秦
琛言於評曰秦人日閲軍旅運粟陜東以琛觀之和必
不久今吳王又往歸之秦必有窺釁之計宜早為之備
評曰不然秦豈肯受叛人(一作/臣)而敗和好哉琛曰鄰國
相吞(一作/并)有自來矣况今二國分據中原並稱大號理
無俱存桓温之入冦彼以計相救非愛燕也若燕國有
隙彼豈忘其本志哉評曰秦主何如人琛曰苻堅機明
好斷納善如流又問王猛琛曰名不虚得王佐之才鋭
於進取觀其君臣相得自謂千載一時桓温不足為慮
終為人患者其惟王猛乎評皆不以為然琛又以告暐
暐亦不然之以告皇甫真真深以為憂上疏陳其事曰
苻堅雖聘使相尋托輔車為諭然抗均鄰敵勢同戰國
實有闚上國之心非能慕樂徳義守信存和以崇久要
也頃來行人累續兼師出洛川夷險要害具之耳目觀
虚實以措姦圖聽風塵而伺國隙者冦之常也今吳王
垂又往從之為其謀主伍員之禍不可不慮洛陽太原
并州壺關諸城皆宜選將益兵以防未兆暐召太傅評
謀之評曰秦國小力弱恃我為援且苻堅庶幾善道終
不肯納叛臣之言絶二國之好不宜輕自驚擾以啓冦
心卒不為備會秦遣黃門郎石越來聘太傅評示之以
奢欲以誇燕之富盛尚書郎髙泰及太傅㕘軍河間劉
靖言於評曰越言誕而視逺非求好乃觀釁也宜耀兵
以示之用折其謀今乃示之以奢益為其所輕矣評不
從泰遂謝病歸家是時外則晉師及苻堅交侵兵革不
息内則太后可足渾氏侵撓國政評等貪昧無厭貨賂
上流官非才舉羣下怨憤尚書左丞申紹上疏曰臣聞
漢宣有言與朕共治天下者其惟良二千石乎是以特
重此選必妙盡英才莫不拔自貢士厯資内外用能仁
感猛獸惠致羣祥今之守宰率非其人或武臣出於行
伍或貴戚生長綺紈既無聞鄉曲之選又不更朝廷之
職加之黜陟無法貪惰者無刑戮之懼清修者無旌賞
之勸百姓困弊侵賕無已兵士逋逃冦盗充斥綱頽紀
紊莫相糾攝且吏多則政煩由來常患今之見戸不過
漢之一大郡而備置百官加之新立軍號兼重有過往
時虚假名位廢棄農桑公私驅擾人不聊生宜并官省
職務勸農桑秦吳二虜僻僭一時尚能任道捐情肅諧
偽部况大燕累聖重光君臨四海而可美政或虧取陵
奸冦哉鄰之有善衆之所望我之不修彼之願也秦吳
狡猾地居形勝非惟守境而已乃有吞噬之心中州豐
實戸兼二冦弓馬之勁秦吳所憚雲騎風馳四方莫及
比者赴敵後機兵不速濟何也皆由賦法靡恒役之非
道郡縣守宰每於差調之際無不舎越殷强首先貧弱
行留俱窘資贍無所人懷嗟怨遂致奔亡進闕(一作/關)供
國之饒退離蠶農之要兵豈在多貴於用命宜嚴制軍
務精擇守宰復習兵教戰使偏伍有常從戎之外足營
私業父兄有陟岵之觀子弟懷孔邇之顧雖赴水火何
所不從節儉省費先王格謨去華敦實哲后恒憲故周
公戒成王以豐財為本漢文以皂幃變俗孝景宫人弗
過千餘魏武寵賜不盈十萬薄葬不墳儉以率下所以
割肌膚之惠全百姓之力也今後宫之女四千有餘僮
僕厮役過兼十倍一日之費價盈萬金綺縠羅紈嵗增
常調戎器弗營奢玩是務帑藏空虚軍士無賴宰相王
侯迭尚侈麗風靡之化積習成俗卧薪之諭未足甚焉
宜罷浮華非要之役峻明㛰姻喪葬之條禁絶奢靡浮
煩之事出傾宫之女均農商之額公卿以下以四海為
家賞必當功罰必當罪如此則綱紀肅舉公私兩遂温
猛之首可懸之白旗秦吳二主可禮之歸命豈特保境
安民而已哉陛下若不逺追漢宗弋綈之模近崇先帝
補衣之美臣恐頽風弊俗亦且改變靡途中興之歌無
以軫之絃詠又索虜(什翼􁙿/昭成諱)疲病昏悖雖乏貢御無能
為患而勞兵逺戍有損無益况拓宇兼并不在一城控
制戎狄懷之以徳魯陽上郡重山之外雲隂之北四百
有餘而未可以覉服塞表為平冦之基徒孤危托落令
善附内駭宜攝就并豫以臨二河東接漕轂擬之兵後
重晉陽之戍増南藩之兵嚴戰守之備衒千金之餌蓄
力待時可一舉而滅如其䖍劉送死俟入境而斷之可
令疋馬不返非惟絶二國闚𨵦乃是戡殄之要惟陛下
覽焉疏奏不省初暐許割虎牢已西賂秦晉兵既退暐
又悔之謂秦人曰行人失辭有國有家者分災救患理
之常也苻堅大怒遣輔國將軍王猛建威將軍梁成洛
州刺史鄧羌帥歩騎三萬來伐十二月猛等進攻洛陽
建熙十一年春正月王猛遺荆州刺史武威王筑書曰
國家今已塞成皋之險杜盟津之路大駕虎旅百萬自
軹關取鄴都金墉窮戍外無救援城下之師將軍所監
豈三千敝卒所能支也筑以救兵不至大懼舉金墉降
猛猛陳師受之暐遣衛大將軍樂安王臧城新樂破秦
兵於石門執秦將楊猛進屯滎陽猛遣梁成鄧羌與臧
戰於石門臧軍敗績死者萬餘遂相持於石門梁成又
敗臧軍斬首三千餘級獲將軍楊璩猛遂留鄧羌鎮金
墉以輔國司馬桓寅為𢎞農太守代羌戍陜城引師而
去二月癸酉揚州刺史袁真卒陳郡太守朱輔立真子
瑾為建威將軍豫州刺史以固夀陽(一作/夀春)遣其子乾之
及司馬㸑亮如鄴請命并乞援師暐以瑾為揚州刺史
輔為荆州刺史遣軍援之夏四月辛未桓温使督護竺
瑶矯陽之等率水軍擊袁瑾時暐軍已至瑶等與戰於
武丘破之温率衆二萬自廣陵又至瑾嬰城固守温築
長圍守之六月乙夘秦苻堅復遣輔國將軍王猛督鎮
南將軍楊安等十將歩騎六萬來伐猛等兵於灞上秋
七月猛進攻壺關安等進攻晉陽八月暐遣太傅上庸
王評下邳王厲率中外精兵三十餘萬拒之猛安進屯
潞州州郡盗賊大起鄴中又多怪異暐憂懼不知所為
乃召散騎侍郎李鳳黃門侍郎梁琛中書侍郎樂嵩問
曰秦兵衆寡何如今大軍既出猛等能戰否鳳對曰秦
國小兵弱非王師之敵景略常才又非太傅之比不足
憂也琛嵩曰不然兵書之義計敵能鬭當以算取之若
冀敵不鬭非萬全之道也慶鄭有云秦衆雖少戰士倍
我衆之多少非所問也且秦行師千里逺來為冦固戰
是求吾當用謀以求勝豈可冀其不戰而已乎暐不悦
王猛攻克壺關執上黨太守南安王越所過郡縣望風
降附鄴中大震黃門侍郎封孚問司徒長史申𦙍曰事
將何如𦙍歎曰鄴必亡矣吾屬今兹將為秦虜然越得
嵗而吳亡之卒受其禍今福徳在燕秦雖得志而燕之
復建不過一紀耳八月癸丑桓温擊袁瑾於夀陽滅之
復取夀陽九月楊安攻晉陽晉陽兵多糧足固守不下
王猛留屯騎校尉茍萇戍壺關率兵助安攻之乃為地
道使虎牙將軍張蚝率壯士數百潛入城中大呼斬關
納秦兵辛巳猛安入晉陽執并州刺史東海王莊太傅
評畏猛不敢進屯於潞川冬十月辛亥猛留毛當戍晉
陽進兵潞川與評相持評以猛懸軍深入利在速戰議
以持久制之評為人貪鄙鄣固山泉鬻水與軍入絹一
疋得水二石積錢帛如丘陵士卒怨憤莫有鬭志猛聞
之笑曰慕容評真奴才也雖億兆之衆且不足畏况數
十萬乎吾今破之必矣遂遣遊擊將軍郭慶帥騎五千
夜從間道出評營後起火髙山燒評輜重火見鄴中暐
懼遣侍中蘭伊讓評曰王髙祖之子也當以社稷宗廟
為憂奈何不撫戰士而𣙜賣樵水專以貨殖為心乎府
庫之積朕與王共之何憂於貧若冦兵冒進家國喪亡
王持錢帛安所置之皮之不存毛將安傅錢帛可散之
三軍以平冦凱旋為先也評大懼遣使詣猛請戰甲子
猛陳於渭源軍皆踴躍破釡棄糧大呼競進評師敗績
俘斬五萬餘人乘勝追撃所殺及降者又十萬餘人評
單騎還鄴猛又追奔長驅至鄴十一月秦王苻堅自帥
精鋭十萬赴猛七日而至長安初宜都王桓率衆萬餘
屯沙亭為評後繼聞評敗引兵屯内黄堅使建武將軍
鄧羌攻信都丁丑桓率鮮卑五千奔龍城戊寅散騎侍
郎餘蔚等率扶餘髙句驪及上黨質子五百餘人夜開
鄴北門以納秦兵暐與上庸王評樂安王臧定襄王淵
左衞將軍孟髙殿中將軍艾朗等數十騎出奔昌黎堅
使郭慶追之時道路艱難孟髙扶侍暐經護二王極其
勤瘁又所在遇盗轉鬭而前數日行至福禄依冡解息
盗二十餘人猝至皆挾弓矢髙持刀與戰殺傷數人髙
力竭自度必死乃直前抱一賊頓擊於地大呼曰男兒
窮矣餘賊從旁射髙殺之艾朗見髙獨戰亦還趣賊并
死暐失馬歩走郭慶追及於髙陽部將巨武執暐將縛
之暐曰汝何小人敢縛天子武曰我梁山巨武受詔縛
賊何謂天子邪遂送暐於堅堅詰其不降而走之狀暐
曰狐死首邱欲歸死於先人墳墓耳堅哀而赦之令還
宫率文武出降郭慶進至龍城太傅上庸王評奔髙句
驪髙句驪執評送於秦宜都王桓殺鎮東將軍渤海王
亮并其衆奔遼東遼東太守韓稠先已降秦桓至不得
入攻之不克郭慶遣將軍朱嶷擊之桓棄衆單走嶷獲
而殺之諸州牧守及六夷渠帥盡降於秦十二月堅入
鄴宫升正陽殿徙暐及后妃王公以下并鮮卑四萬餘
戸於長安封暐新興郡侯邑五千戸尋拜尚書堅征臺
城以暐為平南將軍别部都督淮南之敗隨堅還長安
既而吳王垂攻苻丕於鄴中山王冲起兵關中暐謀殺
堅以應之事發為堅所誅先是暐之六年二月丙子月
奄熒惑在參占曰參魏地災當在燕至是而暐滅時年
三十五在位十一年及徳僭稱尊號偽諡幽皇帝始廆
以晉武帝太康六年嵗在乙巳稱公至暐四世晉海西
公太和五年嵗在庚午滅凡八十五年
　
　
　
　
　
　十六國春秋卷二十九
欽定四庫全書
　十六國春秋卷三十
前燕録八
　　吐谷渾
吐谷渾者本遼東鮮卑慕容廆之庶兄因氏其字以為
首𩔖之種號也故謂之野虜父徒河渉歸有二子長曰
吐谷渾少曰若洛廆廆代統部落為慕容氏渾庶長廆
正嫡父在時分戸一千七百與渾以𨽻之渾與廆二部
俱牧馬馬鬬相傷廆怒徑遣使讓渾曰先公處分與兄
弟異部牧馬奈何不相逺異而令馬有鬬傷渾怒曰馬
是六畜食草飲水春氣動發所以致鬭鬭在於馬何至
怒及於人若欲逺别甚易恐後㑹為難耳今當去汝萬
里之外矣遂擁馬西行廆悔之遣長史乙那婁馮追謝
之渾曰我乃祖以來樹徳遼右先公常稱卜筮之言云
我二子皆當强盛祚流後世我孽子也理無並大今因
馬而别殆天意乎諸君試驅馬令東馬若東還我當相
隨去矣婁馮遣從者二千騎擁馬東出數百歩輙悲鳴
西走如是者數十次婁馮曰此非人事也遂不復還西
附隂山而居嘗謂其部落曰我兄弟俱當享國廆及曾
𤣥纔百餘年耳我𤣥孫已後庶其昌乎永嘉之亂始度
隴西止於枹罕而後子孫據有西零已西甘松之界西
至於洮水南極於白蘭地方數千里鮮卑謂兄為阿干
廆追思之為之作阿干歌嵗暮窮思常歌之渾有子六
十人長子吐延嗣吐延年少有大志身長七尺八寸有
勇力雄姿魁傑羌虜憚之號曰項羽性俶倘不羣嘗慷
慨謂羣下曰大丈夫生不在中國當髙皇光武之代與
韓彭吳鄧並驅中原定天下決雌雄使名垂竹帛而潛
竄窮山隔閉殊俗不聞禮教於上京不得䇿名於天府
生與麋鹿同羣死作氊裘異鬼雖偷觀日月獨不愧於
心乎負其智勇性尤猜忌不恤下吏為帛城羌酋姜聰
所刺將死乃抽劒召其將紇拔泥使輔長子葉延曰豎
子刺吾吾之過也上負先公下愧士女所以控制諸羌
者以吾故也吾氣絶棺歛訖便速去保白蘭地既險逺
土俗懦弱未易控御葉延小兒欲授餘人恐倉卒不能
相制今以葉延付汝竭股肱之力以輔成之孺子得力
吾無恨也抽劒而死葉延年十嵗常縛草為人號曰姜
聰哭而射之號天而泣不中瞑目大呼要中乃止其母
謂之曰逆賊姜聰諸將已屠膾之矣汝年小何為朝夕
自苦如此葉延泣曰誠知射草人無益於先讐所以如
此者留罔極之心耳性至孝母病五日不食葉延亦不
食長而沉毅好問天地造化帝王年厯司馬薄洛隣曰
臣等不學實未審三王何父之子五帝誰母所生延曰
自羲皇以來符命𤣥象昭焉著見而卿等面墻何其鄙
哉語曰夏虫不知冬冰良不虚也又曰吾公孫之子案
禮云公孫之子得以王父字為氏吾祖始自昌黎光宅
於此乃自號其國曰吐谷渾尊祖之義也葉延卒子辟
奚立
　　慕容翰
慕容翰字元邕廆之庶長子也性雄豪(多/)權略猨臂善
射膂力過人廆甚竒之委以折衝之任所在征伐屢立
戰功威聲大振逺近憚之為建威將軍鎮遼東髙句驪
不敢為冦尤善撫接愛儒學自士大夫至於卒伍莫不
樂而從焉為皝所深忌及廆死翰乃歎曰吾受事於先
公不敢不盡力幸賴先公之靈所向有功此乃天贊吾
國非人力也而人謂吾之所辦以為雄才難制吾豈可
坐而待禍邪遂與其子出奔段遼遼素聞其才冀收其
用深加愛敬栁城之戰段蘭欲乘勝深入翰慮成本國
之害詭説於蘭曰夫為將當務慎重審已量敵若非萬
全不可輕動今雖挫其前鋒(一作/偏師)未能屈其大勢皝多
權詐好為潛伏若悉國中之衆自將以拒我我懸軍深
入衆寡不敵此危道也且受命之日正求此㨗若違命
貪進萬一取敗功名俱喪何以返命蘭曰此已成擒無
有歸理卿正慮遂滅卿國耳今千年在東若進而得志
吾將迎之以為國嗣終不負卿使宗廟不祀也翰曰吾
投身相依無復還理國之存亡於我何有但欲為大國
之計且相為惜功名耳乃命所部欲獨還蘭遂不進後
石虎征遼皝親帥三軍攻掠令支以北諸城遼議欲追
之翰知皝躬自總戎戰必克勝乃謂遼曰今趙兵南至
方對大敵當併力禦之而更與燕鬭不宜以小小為事
燕王自將而來其士馬精鋭且兵者㐫器戰者危慮萬
一失利將何以禦南敵乎蘭怒曰吾前聽卿誑説致成
今日之患吾不復墮卿計中矣乃悉將見衆追之皝設
伏以俟蘭果大敗翰雖處仇國因事立忠皆此𩔖也蘭
既敗還不敢出戰遼遂帥妻子宗族豪石千餘家棄令
支奔宻雲山將行執翰手而泣曰不用卿言自取亡敗
我固甘心令卿失所深以為愧翰遂北奔宇文氏宇文
逸豆歸忌翰才名翰乃陽狂酣飲或卧自便利或被髪
歌呼拜跪乞食宇文舉國賤之不復省録以故得往來
自遂山川形便皆黙記之時皝亦以翰初非叛亂以嫌
疑出奔雖在他國常潛為燕計乃遣商人王車通市於
宇文部以窺翰翰見車無言撫膺頷之而已車還以白
皝曰翰欲來也復使車迎之翰彎弓三石餘矢尤長大
皝為之造可手弓矢使車埋於道旁而宻告之翰竊逸
豆歸名馬攜其二子過取弓矢逃歸逸豆歸遣勁騎百
餘追之翰遥謂追者曰吾既思戀而歸既得上馬必無
反面吾向日陽愚以誑汝吾之弧矢汝曹足知否無為
相逼徒自取死追騎輕之直突而前翰曰吾處汝國久
矣誓(一作/恨)不欲殺汝汝可百歩豎汝刀吾射中者汝便
宜反若不中者可來前也追騎解刀豎之翰一發便中
刀鐶追騎乃散既至皝甚加禮遇仍署建威將軍乃言
於皝曰宇文强盛日久屢為國患今逸豆歸簒竊得國
羣情不附加之性識庸暗將帥非才國無防衛軍無部
伍臣久在其國悉其地形雖逺附疆羯聲勢不接無益
救援今若擊之百舉百克然髙句驪去國宻邇常有闚
𨵦之志彼知宇文既亡禍將及已必乘虚深入掩吾不
備若少留兵則不足以守多留兵則不足以行此心腹
之患也宜先除之觀其勢力一舉可克宇文自守之虜
必不能逺來爭利既取句驪還取宇文如返手耳二國
既平利盡東海國富兵强無返顧之憂然後中原乃可
圖也皝曰善遂將兵擊髙句驪句驪有二道北道平濶
南道嶮狹衆欲從北道翰曰虜以常情料之必謂大軍
從北道當重北而輕南王宜帥鋭兵從南道擊之出其
不意丸都不足取也别遣偏師出北道縱有蹉跌其腹
心已潰四支無能為也皝從之自將勁兵四萬出南道
乃以翰為前鋒髙句驪自將弱卒以禦翰軍戰於木底
遂大敗之因引而還㑹宇文逸豆歸遣其相莫淺渾將
兵來冦皝復使翰出擊破之渾僅以身免盡俘其衆後
皝自將伐逸豆歸以翰為前鋒歸遣渉夜干將兵逆戰
皝遣使謂翰曰渉夜干勇冠三軍宜小避之翰曰歸之
精鋭已盡於此今若克之則歸可不勞兵而滅夜干雖
有虚名實易與耳不宜縱敵以挫兵氣進戰斬之翰為
流矢所中卧病積時不出後疾漸差於其家中騎馬自
試或有人告翰稱病而私習騎乘疑為非常皝雖藉翰
勇略然中心素忌之遂賜翰死翰臨死謂使者曰翰懷
疑出奔罪不容誅不能以骸骨委於賊庭故歸罪有司
天慈曲愍不即肆之朝市今日之死亦已晩矣(此句一/作翰之)
(生/也)但逆胡跨據神州中原未平翰常克心自誓志吞醜
虜欲為國家蕩一區夏上成先王遺㫖下謝山海之責
此志不遂沒有遺恨命也奈何仰(一作/飲)藥而死翰子鉤
為樂陵太守與青州刺史朱禿共治厭次鉤自恃宗室
每陵侮禿秃不勝忿襲鉤殺之南奔段龕
　　慕容仁
慕容仁字元愷小字千年廆之少子皝同母弟也有勇
略屢立戰功深得士心為征虜將軍鎮平郭其季弟昭
為廣武將軍亦有才藝並有寵於廆皝素不平之咸和
八年夏五月廆死仁自平郭來奔喪私謂昭曰吾等素
驕多無禮於嗣君嗣君剛嚴無罪猶可畏况有罪乎昭
曰吾輩皆體正嫡於國有分兄素得士心我在内未為
所疑伺其間隙除之不難兄趣舉兵以來我為内應事
成之日與我遼東男子舉事不克則死不能效建威偷
生異域也仁曰善遂還平郭閏月仁舉兵而西或以仁
昭之謀告皝皝未之信遣使按驗仁兵已至黄水(一作/已至)
(險/瀆)知事已露遂殺使者還據平郭皝賜昭死乃以𤣥莵
太守髙詡為廣武將軍將兵五千與庶弟建武幼稚廣
威軍寜逺汗司馬佟夀等討仁戰於汶城北皝兵大敗
軍士皆沒於仁襄平令王永前大司農孫機等舉遼東
城叛應之仁自稱車騎將軍平州刺史遼東公段遼及
鮮卑諸部皆與仁遥相應援仁以司馬翟楷領東夷校
尉前平州别駕龎鑒領遼東相皝自帥軍討仁至於襄
平遂攻拔之翟楷龎鑒單騎遁走居就新昌皆降仁固
守平郭皝欲悉坑遼東民髙詡諫曰遼東之叛實非本
圖直畏仁凶威不得不從今元惡猶存始克此城遽加
夷滅則未下之城無歸善之路矣皝乃止仁又遣兵襲
新昌督䕶王寓出撃走之段氏宇文氏各遣使詣仁館
於平郭城皝帳下督張英將百餘騎間道潛行掩擊之
斬宇文氏使十餘人生擒段氏使以歸皝復謀討仁髙
詡進曰仁叛棄君親人神共怒前此海未常凍自仁反
已來連年凍者三矣且仁專備陸道天其或者欲使吾
乘冰以襲之也皝從之羣僚皆言渉冰危事不若從陸
道皝曰吾計已決敢沮者斬乃帥其弟軍師評等自昌
黎東踐冰而進凡三百餘里至櫪林口舎輜重輕兵趣
平郭去城七里候騎以告仁狼狽出戰先是張英之俘
二使也仁恨不窮追及皝之至仁以為復遣偏師輕出
冦抄不虞皝之自來謂左右曰今兹來也當不使其疋
馬得返矣乃悉衆陣於城之西北廣威軍帥所部降皝
仁衆沮動皝因縱擊大破之仁敗走帳下皆叛遂生擒
之皝先斬其帳下之叛者然後賜仁死丁衡游毅孫機
等皆仁所信用也執而斬之王永自殺幼稚佟夀郭充
翟楷龎鑒皆東走幼稚中道而還皝兵追及楷鑒殺之
夀充奔髙句驪自餘吏民為仁所詿誤者皆赦之遼東
遂平
　　慕容恪
慕容恪字𤣥恭皝第四子髙貴人所生也幼而謹厚深
沉有大度髙氏無寵皝未之竒也年十五身長八尺七
寸容貌魁傑雄毅嚴重每所言及輙經綸世務皝始奇
之授以孫吴兵數後從征伐臨機多竒䇿使鎮遼東恩
威甚著髙句驪憚之不敢為冦皝使恪與􁏒俱伐扶餘
􁏒居中指授而已恪身冒矢石摧鋒而進所向輙潰皝
臨終謂􁏒曰今中原未一方建大事恪智勇俱濟汝其
任之及􁏒嗣立彌加親厚屢立大功中山之㨗軍令嚴
明秋毫不犯但遷其將帥土豪數千家而已餘皆安堵
如故冉閔敗執恪進屯常山儁命移鎮中山元璽三年
封太原王拜侍中假節大都督大將軍錄尚書累遷大
司馬儁寢疾引恪與司徒評屬以後事遂總攝朝政暐
初嗣位新遭大喪誅夷狼籍内外恟懼恪舉止如常人
不見其有憂色每出入往還一人歩從或説以宜自嚴
備恪曰人情方懼且當安重以靜鎮之奈何復自驚擾
衆將何仰由是人心稍定恪雖總大任而朝廷之禮兢
兢嚴謹每事必與評議之未嘗專決虚心待士諮詢善
道量才授任人不踰位朝廷清肅進止有常罷朝歸第
盡心色養手不釋卷官屬臣僚或有過失不顯其狀隨
宜他叙不令失倫惟以此為貶時人以為大愧再有小
過自相責曰爾復欲望宰公遷官邪自是庶僚化徳莫
敢犯者建康初聞􁏒死皆以為中原可圖桓温曰慕容
恪尚在所憂方為大耳後攻洛陽略地至崤澠關中大
震軍還乃定恪為將不尚威嚴專用恩信撫御士卒務
綜大要不為苛令使人人得便安軍士有犯法者宻縱
舎之捕斬賊首以令軍營平時寛縱似若可犯然警備
嚴宻敵至莫能近者故未嘗敗恪初有疾以暐幼弱政
不在己評性多猜忌恐大司馬之任不當其人謂暐兄
樂安王臧曰今南有遺晉西有强秦二冦並懐進取之
志顧我未有隙耳夫國之廢興係於輔相大司馬總統
六軍不可任非其人若能推才任忠和同協盟則四海
且不足圖二冦豈能為患哉吾以常才猥受先帝顧托
之命每欲掃平關隴蕩一甌吳庶嗣成先帝遺志謝憂
責於當年而疾固彌留恐此志不遂所以沒有餘恨也
吾死之後若以親疎次第言之大司馬之任不以授汝
當以授冲汝曹雖才識明敏然皆年少未堪多難吳王
天資英傑經略超世汝曹若能推以授之必能混一四
海區區外冦不足憚也慎無冒利忘害不以國家為意
也又以語評月餘疾篤暐親視之問以後事恪曰臣聞
報恩莫大於薦賢賢者雖在板築猶可為相而况國之
懿藩吳王文武兼資管蕭之亞陛下若任之以大政國
其可安不然秦晉必有闚𨵦之計言終而卒國中皆痛
惜之追諡曰桓王
　　文明段氏
皝后段氏鮮卑人本單于段國之女也初進為夫人晉
咸康初皝即王位冊拜為王后及儁稱尊追諡曰文明
皇后配饗於太祖後垂僭立尊生母蘭氏為文昭皇后
欲遷段氏於别室而以蘭氏配饗詔百官議之皆以為
當然博士劉詳董謐議以為堯母為帝嚳妃位次第三
不以貴陵姜嫄明聖王之道以至公為先文昭后宜立
别廟垂怒逼之詳謐曰上所欲為無問於臣臣按經奉
禮不敢有二垂乃不復問諸儒卒遷段后而以蘭氏配
饗太祖
　　景昭可足渾氏
儁后可足渾氏尚書令豫章公翼之從姊也􁏒元璽二
年立為皇后暐嗣位尊為皇太后頗預朝政性尤猜忌
垂為吳王威名素著太后甚忌之其妃段氏自以貴姓
不尊事太后太后銜憾誣以巫蠱拷掠致死(事具段/氏傳)及
垂枋頭之㨗威名益著太后愈不平之遂與太傅評宻
謀誅垂垂懼奔秦俄而太后卒追諡曰景昭皇后配饗
於烈祖及垂即偽位以可足渾氏謀傾社稷不宜從祀
乃尊昭儀段氏為景徳皇后配饗烈祖而追廢可足渾
后
　
　
　
　
　
　
　
　
　
　
　
　
　
　
　十六國春秋卷三十
欽定四庫全書
　十六國春秋卷三十一
前燕録九
　　裴嶷　(開/)
裴嶷字文冀河東聞喜人也父昶晉司𨽻校尉嶷清方
有才幹器畧魁偉累遷中書侍郎轉給事黄門郎滎陽
太守屬天下亂嶷兄武先為𤣥莵太守嶷遂求為昌黎
太守至郡久之武卒嶷被徴乃將武子開以喪俱南過
廆廆敬禮之及去厚加資送行達遼西道路梗塞嶷欲
北還就廆開曰鄉里在南奈何北行且等為流寓今段
氏强慕容氏弱何必去此而就彼也嶷曰中國喪亂今
往就之是相率而入虎口也且道路遼逺何由可達若
俟其清通又非嵗月可冀今欲求托足之地豈可不慎
擇其人汝觀諸段豈有逺畧且能待國士乎慕容公修
仁行義有伯王之志加以國富民安今往從之髙可以
立功名下可以庇宗族汝何疑焉開從之乃與投廆既
至廆大喜時諸流寓之士見廆草創並懐去就嶷首定
名分為羣士啓行廆甚悦之以為長史委以軍國之謀
嶷言於廆曰晉室衰㣲介居江表中原之亂非明公不
能拯也今諸部雖各擁兵然皆頑愚相聚宜以漸并取
為西討之資廆深善之及悉獨官冦逼城下外内騷動
廆問計於嶷嶷曰悉獨官雖擁大衆軍無號令衆無部
陣若簡精兵乘其無備坐成擒耳廆以為然遂陷冦營
威徳甚振遣使獻㨗於建康妙簡行人令嶷將命初朝
廷以廆僻在荒逺猶以邊裔之豪處之嶷既使至盛言
廆之威畧四海英賢並為其用朝廷始重之嶷將還帝
欲留嶷謂嶷曰卿中朝名臣當留江東朕别詔龍驤送
卿家屬嶷辭曰臣少蒙國恩出入省闥因事逺寄投迹
遐荒今遭開泰得覩朝廷復賜恩詔侍奉輦轂於臣之
私實為厚幸但以舊京淪沒山陵穿毁名臣宿將莫能
雪恥獨慕容龍驤越在遐表竭忠王室慷慨之誠義感
天地方掃平中壤奉迎皇輿故遣使臣萬里歸誠今若
留臣不返必謂朝廷以其僻陋而棄之孤其向義之心
使懈體於討賊此㣲臣之所甚惜區區忘身為國貪還
返命耳帝曰卿言是也乃遣嶷還廆後謂羣僚曰裴長
史名重中朝而降屈於此豈非天以授孤也遷為遼東
相轉樂浪太守
武子開字士先與嶷同歸仕廆任為車騎司馬才畧深
逺屢進竒䇿於廆事多納用尋轉軍諮祭酒
　　游邃
游邃廣平人也與逢羡宋奭皆嘗為昌黎太守中國喪
亂遂與黄泓俱避地於薊後歸仕廆為龍驤長史創定
朝儀初王浚屢以手書招其兄畼畼欲赴之邃曰彭祖
刑政不修華戎離叛以邃度之必不能久兄且盤桓以
俟之耳畼曰彭祖忍而多疑頃者流民北來命所在殺
之今手書殷勤我稽留不往將累及卿且亂世宗族宜
分以冀遺種邃從之畼竟歸浚與浚俱沒於石勒邃子
泓仕為居就令
　　髙瞻(子開/)　(商/)
髙瞻字子前渤海蓚人也少而英爽有俊才身長八尺
二寸光熙中調補尚書郎永嘉之亂還鄉里乃與父老
議曰今皇綱不振兵革雲擾此郡沃壤憑固河海若兵
荒嵗儉必為冦庭非圖安之所王彭祖先在幽薊據燕
代之資兵强國富可以託也諸君以為何如衆咸稱善
遂與叔父隱率數千家北徙幽州既而以王浚政令無
恒乃北依崔毖隨毖如遼東毖與三國宻謀伐廆瞻固
諫以為不可毖不從及毖奔敗瞻隨衆降廆廆署為將
軍瞻稱疾不赴廆敬其姿器數臨候之撫其心曰君之
疾在此不在他也今晉室喪亂天子播越四海分崩蒼
生紛擾莫知所係孤欲與諸君匡復帝室剪鯨豕於二
京迎天子於吳㑹廓清八表侔勲古烈此孤之心也孤
之願也君中州望族冠冕之餘宜痛心疾首枕戈待旦
以同斯願奈何以華夷之異介然疎之哉且大禹出於
西羌文王生於東夷立功立事惟問志畧何如耳豈以
殊俗不可降心乎瞻仍辭疾篤不起廆頗不平又與龍
驤主簿宋該有隙該隂勸廆除之廆不從瞻聞其言彌
不自安遂以憂卒
瞻長子開仕儁為昌黎太守時土豪封放與趙故太尉
劉凖聚衆自守不附於􁏒􁏒遣開討之開至渤海凖放
迎降遂署為幕府㕘軍從太原王恪征冉閔於襄國恪
皆騎兵而閔多歩卒開説恪以誘致平地擊之閔遂敗
走開被重創而卒
開弟商剛毅嚴重好學有事幹為􁏒范陽太守聞兄開
戰沒悲哭歐血病不能起扶杖乃行􁏒召見之商涕泣
不勝儁顧謂左右曰自古友于之愛未有如商者也即
日拜昌黎太守商泣辭曰臣兄亡於此郡臣故不忍為
之􁏒愍而改授遼西
　　劉瓚(一作/讚)
劉瓚字彦真平原人也經學該通為世純儒性甚清貞
非禮不動弟子從之受業者常數百餘人廆重其徳學
引為東庠祭酒使太子皝師事之
　　陽裕
陽裕字士倫右北平無終人也少孤兄弟皆早亡單㷀
獨立雖宗族無能識者惟叔父躭幼而竒之曰此兒非
惟吾門之標秀乃佐時之良器也刺史和演辟為主簿
王浚領州轉治中從事忌而不能任石勒克薊城問棗
嵩曰幽州人士誰最可者嵩曰燕國劉翰徳素長者北
平陽裕幹事之方勒曰若如君言王公何以不任嵩曰
王公由不能任所以為明公擒耳勒方欲任之裕乃㣲
服潛遁令支時鮮卑單于段疾陸眷為晉驃騎大將軍
遼西公雅好人物虚心延裕裕謂友人成泮曰仲尼喜
佛肸之召以匏𤓰自喻伊尹亦稱何事非君何使非民
聖賢尚如此况吾曹乎眷今召吾豈徒然哉泮曰今華
夏分崩九州幅裂軌迹所及易水而已欲偃蹇考槃以
待通者俟河之清也人夀幾何古人以為白駒之歎少
游有云郡掾足以䕃後况國相乎卿追蹤伊孔抑亦知
幾其神也裕乃應之拜郎中令中軍將軍處上卿位厯
事段氏五主甚見親重其後段遼與皝相攻裕諫曰臣
聞親仁善鄰國之寳也慕容與國世為婚媾且皝令徳
之主不宜連兵搆怨凋殘百姓臣恐禍害之興將由於
此願兩追前失通好(一作/欵)如初使國家有泰山之安蒼
生蒙息肩之惠遼不從出為燕郡太守北平相及石虎
攻遼長驅入薊裕帥其民數千家登燕山以自固諸將
恐其為後患急欲攻之虎曰裕儒生矜惜名節恥於迎
降耳無能為也遂過之既克令支裕詣軍門降虎讓之
曰卿昔為奴虜走今為士人來豈識知天命將逃遁無
地邪對曰臣昔事王公不能匡濟逃於段氏復不能全
今陛下天網髙張羅絡(一作/籠絡)四海幽薊豪傑莫不向風
如臣比肩無所獨愧生死之命惟陛下制之虎悦其言
即拜北平太守徴為尚書左丞段遼之請迎於虎也裕
以左丞(一多/相字)為征東將軍麻秋司馬秋敗裕為皝軍所
執送之於皝皝素聞裕名命釋其囚拜郎中令遷大將
軍左司馬東破髙句驪北滅宇文歸皆預其謀皝甚器
重之及遷都龍城(一作/和龍)裕雅有巧思所制城池宫閣皆
裕為之䂓模裕既仕皝日近寵秩在舊人之右性謙恭
清儉剛簡慈篤雖厯居朝端有若布衣士大夫流亡覉
絶者莫不經營收葬存恤孤遺士無賢不肖皆傾身以
待之是以所在推仰初范陽盧諶每稱之曰吾及晉之
清平厯觀朝士多矣忠清簡毅篤信義烈如陽士倫者
實亦未幾也及死皝甚悼之比葬三臨時年六十一
　　陽騖
陽騖字士秋右北平無終人也其父躭清直沈敏仕為
遼西太守慕容翰攻段氏於陽樂破而獲之廆甚敬禮
用為謀主官至東夷校尉母李氏博學有母儀皝常升
堂拜之騖少清素好學器識沈逺起家為平州别駕屢
獻安時强國之䇿事多聽用廆甚竒之及皝即位遷左
長史東西征伐㕘謀帷幄封建寧公皝臨終謂􁏒曰陽
士秋士行髙潔忠幹貞固可託大事汝善待之􁏒將圖
中原騖制勝之功亞於太原王恪暐既嗣立申以師傅
之禮親遇日隆及為太尉慨然而歎曰昔常林徐邈先
代名臣猶以鼎足任重終辭三事以吾虚薄何徳以堪
之固求罷職辭甚懇至暐優容不許騖厯事四朝年耆
望重自太原王恪以下皆禮拜之而騖謙恭謹厚過於
少時戒束子孫雖朱紫羅列無敢違犯其法度者性尤
儉約好施無倦位為台保爵為郡公常乘敝車瘠牛卒
無殮財人士莫不痛惜之諡曰敬其子瑶秦苻堅時王
猛薦為著作佐郎尋厯顯官
　　封奕
封奕字子專渤海蓚人也其祖釋仕晉東夷校尉遼東
附塞鮮卑素喜連等入邊為冦攻掠郡縣釋不能討廆
擊斬之遂平遼東會釋疾病奕時尚幼乃以屬之於廆
釋卒廆召奕與語悦之曰竒士也補小郡督釋子冀州
主簿悛幽州㕘軍抽咸來奔喪廆見之曰此家抎抎千
斤犍也以道不通喪不得還皆留仕廆廆以抽為長史
悛為㕘軍未幾復以奕為軍諮祭酒軍國機要悉以委
之皝既嗣位其弟仁東據平郭以叛遼東郡縣多懐疑
二皝遣奕慰撫之道路梗塞奕乃引還因討鮮卑木提
於白狼克之段遼入冦栁城守將不能自固奕率衆救
之城垂沒奕整陣力戰賴以得全遷右司馬尋擊宇文
逸豆歸大獲而還其别部大人皆下之進鎮軍左長史
遂與諸將佐勸皝稱燕王奕進位相國封武平侯討平
冉閔在相位十五年政務之暇留心講論接引後進如
若不及喜怒不形於色􁏒即帝位進為太尉領中書監
復十餘年遂為定䇿元勲及暐之世欲徙龍城宗廟社
稷及所留百官家屬必得耆徳大臣迎之乃遣奕與侍
中慕輿龍往迎既至暐親率羣臣謁於道左奕以暐建
熙六年卒諡曰匡公
　　宋該
宋該字𢎞宣(一作/宜𢎞)平原人也與同郡劉翔杜羣先依王
浚又依段氏皆以為不足託帥諸流寓同歸於廆廆舉
為龍驤主簿轉右長史廆初為車騎該等以廆立功一
隅位卑任重等差無别不足以鎮華夷共表請進廆官
爵朝廷不許(一作朝/議未定)會皝嗣立乃燕羣臣於承乾殿以
該性貪故賜布百餘疋令自負而歸重不能勝乃至僵
頓以愧辱之後遷遼東内史得侍郎韓偏賄賂舉為孝
亷皝下令曰夫孝亷者道徳沈敏貢之王庭偏往助叛
徒迷固之罪至王威臨討憑城醜詈此則悖(一作/勃)逆之
甚者也奈何舉之剖符於朝何所取信該下吏可正四
嵗刑偏行財祈進虧亂王典可免官禁錮終身
　　韓恒(一作/常)
韓恒字景山灌津人也(紀事本末/作安平人)父黙以學行顯名恒
年十嵗能屬文師事同郡張載載竒之曰王佐才也身
長八尺一寸博覽經籍無所不通永嘉之亂避地遼東
依於崔毖廆既逐毖恒隨俘虜徙於棘城召見與語悦
之拜㕘軍事咸和中宋該等建議表請廆為大將軍燕
王之號廆將許之命羣僚博議咸以為宜如該議恒駁
曰自羣胡乘間人嬰荼毒諸夏蕭條無復綱紀明公忠
武篤敬(一作/篤誠)憂勤社稷抗節孤危之中建功萬里之外
終古勤王之義未之有也夫立功者患信義不著不患
名位不髙故桓文有寧復一匡之功亦不先求禮命以
令諸侯今宜繕甲兵候機會除羣兇清四海功成之後
九錫自至且要君以求寵爵者非為臣之義也廆頗不
平之出為新昌令及皝為鎮軍復㕘軍事遷營邱太守
政化大行􁏒為大將軍徴拜諮議㕘軍尋加揚烈將軍
􁏒既僭號將定五行次衆論紛紜恒時疾在龍城乃召
决之恒未至而羣議以為燕宜承晉為水徳既而恒至
言於儁曰趙有中原非惟人事天所命也天實與之而
人奪之臣竊謂不可且大燕王迹始自於震於易震為
青龍受命之初有龍見於都邑城龍為木徳幽契之符
也􁏒初雖難改後終從恒議秘書監聶熊聞恒言歎曰
不有君子國何以興其韓令君之謂乎後與李産俱傅
東宫從太子曄入朝􁏒顧謂左右曰此二傅一代偉人
未易繼也其見重如此(恒初無傳乃見夢/於予故遂紀之)
　　鮮于亮
鮮于亮范陽人也初仕石虎為别將與麻秋帥衆迎段
遼太原王恪擊敗之亮失馬歩縁山不能進因止端坐
恪兵環之叱令起亮曰身是貴人義不為小人所屈汝
曹能殺亟殺不能則去亮儀觀豐偉聲氣壯厲燕兵憚
之不敢殺乃以白皝皝使人以馬迎之與語大悦拜為
左常侍以崔毖之女妻之後皝自率大衆征髙句驪亮
言於皝曰臣以俘虜蒙王國士之恩不可以不報今日
是臣死日也願效死前驅遂與數十騎先犯髙句驪陣
所向摧潰􁏒既嗣立復以亮為前鋒將軍伐趙攻拔薊
城陷陣先登威名顯著以功遷揚威將軍厯章武齊郡
二郡太守
　　髙詡
髙詡遼東人永嘉之亂避地隠居建武初廆自稱大單
于詡乃杖䇿見之曰霸王之資非義不濟今晉室雖㣲
人心猶附宜遣使江東示有所尊然後仗大義以征諸
部誰敢不從此霸王之資也廆善之拜為郎中令皝嗣
立遷𤣥菟太守以平征虜仁功封為汝隂侯轉左長史
詡善天文皝常謂之曰卿有佳書而不見與何以為忠
藎詡曰臣聞人君執要人臣執職執要者逸執職者勞
是以后稷播種堯不與焉占候天文晨夜甚苦非至尊
之所宜親殿下將焉用之也皝黙然及謀伐宇文逸豆
歸詡乃進曰宇文强盛今不取必為國患伐之必克然
不利於將出而告人曰吾往必不返然忠臣不避也將
發不見其妻使人語以家事而行逸豆歸果大敗身為
流矢所中卒
　　乙逸
乙逸平原人也仕為東夷護軍慕容仁之叛逸棄城奔
還轉𤣥菟太守􁏒建留臺於龍都遷尚書專委留務尋
遷幽州刺史被徴為左光禄大夫夫婦共載鹿車逸子
璋隨從常數十騎服飾甚麗奉迎於道左逸大怒閉車
不與言到城乃深責之璋猶不悛逸常憂其必敗而璋
更被擢用頻厯顯位至中書令御史中丞逸乃歎曰吾
少自修立克己守道僅能免罪璋不治節儉專為奢縱
而更居清要此豈惟璋之沗幸實時世之陵夷也
　　鞠殷
鞠殷樂浪太守彭之子也彭初守樂浪趙石虎來伐境
内多叛應之彭選壯士數百固守棘城城得不沒趙兵
既退大加賞賜殷仕􁏒為尚書左丞太原王恪克廣固
遷殷為東萊太守彭時為大長秋以書戒殷曰王彌曹
嶷必有子孫汝善招撫勿尋舊怨以長亂源殷推求彌
從子立嶷孫巖於中山請與相見深結意分彭復遣使
遺以車馬衣服郡民大安
　　張鴻
張鴻范陽人也仕皝為黄門郎甚寵愛之鴻頤下忽生
鬚三根長寸餘皝由是不悦乃遣出宫使看鵞鴨
　　侯青
侯青武邑人也一云朝那人仕儁將作大匠屯騎校尉
機巧有筭略驍勇善騎射每從征伐先登陷陣􁏒常擬
之張飛
　　韓宰
韓宰昌黎人也仕􁏒為謁者僕射揚威將軍子昞(一作/景)
降於魏
　　張怖
張怖字文祖清河武城人也為燕豫州刺史怖少孤貧
隨母長於舅氏令其牧牛怖幼而好學事母以孝聞每
日必於牧牛之暇採樵二束菜二本一以供母一以顧
人書晝則折木葉學書夜則以所書者讀之
　　成公都
成公都晉興元吳人也都驍猛有勇力陽勇之戰(陽勇/疑誤)
年十八横矛大呼賊不敢當獨歩當時擬之方叔論者
咸曰當求之於古造次無其比也
　十六國春秋卷三十一
欽定四庫全書
　十六國春秋卷三十二
前燕録十
　　李産(子績/)
李産字子喬范陽人也少剛毅有志格永嘉之亂豫州
刺史同郡祖逖素好從橫擁部衆於南土力能自固産
往依之㑹逖卒其弟約領逖之衆無綏御之才不為士
卒所附産見約志趣異常謂所親曰吾以北方鼎沸故
逺來就此冀全宗族今觀約所為有不可測之志吾託
名姻親當早自為計無事復陷身於不義也爾曹不可
以目前之利而忘久長之䇿乃率子弟十數人間行還
鄉里仕於石氏為本郡太守及儁南征前鋒達郡界鄉
人皆勸産降産曰夫受人之禄當同其安危今若捨此
節以圖存義士將謂我何城潰始詣軍門請降􁏒嘲之
曰卿受石氏寵任衣錦本鄉何故不能立功於時而反
委質乎烈士處身固如是邪産泣曰誠知天命有歸非
㣲臣所抗犬馬為主豈忘自效但以孤窮勢蹙致力無
術僶俛歸死實非誠欵􁏒嘉其慷慨顧謂左右曰此真
長者乃擢用之厯位尚書性剛正好直言每至進見未
嘗不論朝政之得失同輩咸敬憚之􁏒亦重其儒雅前
後固辭年老不堪理劇轉太子太傅謂子績曰以吾之
才而致於此始者之願亦已過矣不可復以西夕之年
取笑於來今也固辭而歸死於家
産子績字伯陽少以風節知名清辯有辭理弱冠為郡
功曹時石虎親征段遼師次范陽百姓飢儉軍供有闕
虎大怒太守惶怖避匿績曰郡帶北裔與冦接壤疆場
之間人懷危慮聞輿駕親戎將除殘賊雖嬰兒白首咸
思効命非唯為國亦自求寧即使身膏草野猶甘為之
敢有私吝而闕軍實但比年災儉家有菜色困敝力屈
無所取濟逋廢之罪情在可矜虎見績年少有壯節嘉
而恕之太守獲免幽州刺史王午辟為主簿及儁之南
征績隨午奔魯口鄧恒謂午曰績鄉里在北父已降燕
今雖在此終不為用方為人患午曰績於喪亂之中捐
家立義情節之重雖古烈士無以過也乃以猜嫌害之
竊恐燕趙之士聞之謂我直相聚為盜耳了無意識衆
情一散不可復集坐自屠潰也恒乃止午猶恐諸將不
與己同心或致非意乃資遣之績始辭午往見儁儁讓
之曰卿不識天命棄朕邀名今日乃始來邪績曰臣聞
豫讓報智伯仇稱於前史既官身所在何事非君陛下
方𢎞唐虞之化臣實未謂歸順之晩也􁏒曰此亦事主
之一節耳拜太子中庶子尋遷司徒長史與􁏒談論東
宫詞甚切直暐時侍側甚不平之及即位太宰恪欲以
績為尚書右僕射暐追憾績往言不許恪屢請之暐乃
謂恪曰萬機之事委之叔父伯陽一人暐請獨裁遂出
為章武太守以憂死
　　黃泓
黃泓字始長廬江人也(晉書作魏/郡斥丘人)父沉善天文秘術泓
從父受業精妙逾深兼博覽經史尤明禮易性甚忠勤
非禮不動永嘉之亂與渤海髙瞻避地於薊(一作/幽州)説瞻
曰王浚昏虐終必無成宜思去就以圖久安慕容廆法
政修明虚懷引納且䜟言真人出東北倘或是乎宜相
與歸之同建事業瞻不從泓乃率宗族歸廆廆待以客
禮引為㕘軍軍國之務動輒咨之泓止説成敗事皆如
言廆常曰黃㕘軍國之仲翔也及皝嗣位遷左常侍領
史官甚見親重石虎率衆來攻皝將走遼東泓曰賊有
敗氣可無憂也不過二日必當奔潰宜嚴勒士馬為追
擊之備皝曰今冦盛如此卿言必走孤未敢信泓曰殿
下言盛者人事耳臣言必走者天時也胡走無疑及期
果退皝益竒之儁即王位遷從事中郎冉閔之亂􁏒欲
謀取中原訪之於泓泓勸􁏒行􁏒從之及僭偽號署為
進謀將軍太史令闗内侯尋加奉車都尉西海太守領
太史令開陽亭侯進封平舒縣五等伯常從左右諮決
大事靈臺令許敦害其寵謟事上庸王評設異議以毁
之乃以泓為太史靈臺諸署統加給事中泓待敦彌厚
不以毁已易心暐敗以老歸家歎曰燕必中興其在吳
矣(一作/吳人)恨吾年過不及見耳年九十七卒後三年吳王
垂果以興焉
　　賈堅
賈堅字世固渤海人也少尚氣節彎弓三石餘仕趙殿
中督趙亡乃棄冉閔還鄉里擁部曲數千家以自固上
庸王評狥渤海遣使招之堅終不降評與戰擒之􁏒愛
其才赦而勿殺時年六十餘太原王恪聞其善射故親
試之乃取一牛置百歩上召堅使射曰能中之乎堅曰
少壯之時能令不中今老矣正可中之恪大笑乃射發
一矢拂脊再一矢磨腹皆附膚落毛上下如一恪曰能
復中乎堅曰所貴者以不中為竒中之何難一發中之
觀者咸服其妙􁏒署為樂陵太守治涪城尋遷太山太
守屯山荏晉將荀羡引兵擊之堅所將纔七百餘人羡
兵十倍於堅堅將出戰諸將皆曰衆少不敵不如固守
堅曰固守亦不能免不如戰也遂出戰身先士卒殺羡
兵十餘人復還入城羡兵圍之堅歎曰吾自結髪立功
名而每值窮阨豈非天乎與其屈辱而生不若守節而
死乃謂諸將曰今危困至此計無所設卿等可去吾將
止死將士皆泣曰府君不出衆亦俱死耳乃扶堅上馬
堅曰我如欲逃必不相遣今當為卿曹決鬭若勢不能
支卿等可趣去勿復顧我也乃開門直出羡兵四集堅
立馬橋上左右射之皆應弦而倒羡兵衆多從塹下斫
橋橋斷人馬俱陷生擒之遂失山荏羡謂堅曰君父祖
世為晉臣奈何背本不降堅曰晉自棄中華非吾叛也
民既無主强則附之(一作强/則托命)既已事人安可改節吾束
脩自立渉趙厯燕未嘗易志君何忽忽相謂降乎羡復
責之堅罵曰豎子兒女御乃公羡怒執置雨中數日不
食憤憾而卒子活復為任城太守
　　慕輿根
慕輿根榼盧城大人也善騎射嘗從皝行獵有一野羊
立於懸崖之上皝命左右射之莫有中者根乃自募射
一發而中皝甚竒之署帳下折衝將軍屢進竒略􁏒嗣
位轉廣威將軍敗鄧恒於魯口斬蘇林於中山所在立
功厯殿中領軍將軍􁏒卒受遺輔暐進位太師副贊朝
政根性木强自恃先朝勲舊舉動倨傲心不服恪濳欲
為亂乃言於恪曰今主上幼冲母后干政殿下宜慮楊
駿諸葛元遜之變思有以自全且定天下者殿下之功
也兄亡弟及古今成法俟畢山陵可廢主上為王殿下
自踐尊位以建大燕無窮之福恪曰公醉邪何言之悖
也吾與公受先帝遺詔云何而遽有此議昔曹臧吳札
並於家難之際猶曰為君非吾節况今儲君嗣統四海
無虞宰輔受遺奈何更有私議公忘先帝之言邪根大
愧懼辭謝而退恪以告吳王垂垂勸恪殺之恪曰今新
遭大喪二鄰伺隙山陵未建宰輔自相誅夷恐乖逺近
之望且可忍之秘書監皇甫真言於恪曰根本庸豎過
蒙先帝厚恩强參顧命而小人無識自國哀已來驕狠
日甚將成禍亂明公今日居周公之地當為社稷深謀
早為之所恪亦不聽根遂與武衞將軍慕輿干潛謀誅
恪及評因而簒立入白太后及暐曰太宰太傅將謀不
軌臣請帥禁兵誅之以安社稷太后將從之暐曰二公
國之戚穆先帝選之託以孤婺必不肯爾安知非太師
欲為亂也乃止根又思戀東土言於太后及暐曰今天
下蕭條外冦非一國大憂深不如東還暐亦不納於是
反形漸露恪聞之遂與太傅評宻奏根罪狀根乃伏誅
并其妻子皆梟首東市
　　李洪
李洪平陽人也初帥流民入定陵未幾衆至數千壁於
舞陽受王浚假署為雍州刺史後歸皝仕為大理厯内
史右司馬石虎攻棘城洪弟普以為棘城必敗勸洪出
避禍洪曰天道幽逺人事難知且當委任勿輕動以取
悔普固請不已洪曰卿意見明審者當自行之吾受慕
容氏大恩義無去就當效死於此耳與普流涕而訣普
遂降於虎從虎南歸死於喪亂洪由是以忠篤著名從
􁏒攻鄧恒於魯口出屯髙冢慕輿根擊恒部將鹿勃早
洪徐整騎隊助之俘斬甚衆暐立轉龍驤將軍略地河
南拔許昌汝南陳郡徙萬餘戸而還進位司空王猛克
鄴隨暐入長安拜駙馬都尉奉朝請卒
　　悦綰
悦綰榼盧城大人也初仕皝為司馬石虎入冦遣征北
張舉襲凡城皝以綰為禦難將軍授兵一千以守之及
趙兵至將吏皆恐欲棄城走綰曰受命禦冦生死以之
且憑城堅守一可敵百敢妄言惑衆者斬衆然後定綰
身先士卒親冒矢石舉等竭力攻之經旬不克乃退虎
死鄴中擾亂冉閔殄滅石氏石祇遣使求援儁遣綰將
兵三萬㑹之鄴平引還遷前將軍追擊吕護於魯口有
功進尚書右僕射尋署安西將軍領護匈奴中郎將并
州刺史戍并州暐嗣位轉尚書左僕射綰見王公貴戚
多為䕃戸言於暐曰今三方鼎峙各有吞併之心而太
傅政尚寛和百姓多有隠附傳曰惟有徳者可以寛臨
其次莫如猛今諸軍營戸三分共貫風教頽弊威綱不
立至使民戸殫盡委輸無入吏斷常俸戰士絶廪官貸
粟帛以自贍給既不可聞於鄰國且非所以為治宜一
切罷斷諸䕃戸盡還郡縣肅明法紀以清四海暐納之
使綰專治其事糾擿姦伏無敢隠匿出戸二十餘萬朝
野怨怒太傅評大不平之綰先有疾乃自力釐校戸籍
疾遂益亟而卒後苻堅滅燕聞綰之忠恨不得見乃拜
其子為郎中
　　皇甫真
皇甫真字楚季安定朝那(一作/那字)人也其兄岌晉東夷校
尉崔毖請為長史卑辭説諭終莫能致廆招之岌與真
即時俱至並以文章才􁏒任居樞要真更以弱冠髙才
擢拜遼東國侍郎皝嗣立遷平州别駕時内艱連年百
姓勞瘁真議欲寛減賦税休息力役不合㫖免官後以
破麻秋功拜奉車都尉守遼東營邱二郡皆有善政及
􁏒即位入為典書令從輔國將軍恪等討擒冉閔即南
圖拔鄴石氏舊都城内珍玩寳貨充溢真一無所取惟
存恤人物收歛圖籍而已儁臨終真與恪等俱受顧命
慕輿根將謀為亂真隂察知之請恪除根恪未忍顯其
事俄而謀洩伏誅恪乃謝真曰不從君言幾成禍敗呂
護之叛恪謀於朝曰逺人不服修文徳以來之今護宜
以恩詔降不宜以兵戈取也真曰護九年之間三背主
上揆其奸心凶悖未已明公方飲馬江湘勒銘劍閣况
護蕞爾近畿而不梟戮宜以兵算取之不可復以文檄
喻也恪從之真乃上疏輒以家奴婢五十口馬七十疋
牛四十頭以供軍資拜冠軍將軍别部都護(一作/都督)師還
拜鎮西將軍并州刺史鎮護匈奴中郎將徴拜侍中光
禄大夫遷司空領中書監累遷太尉侍中苻堅宻謀并
燕欲覘其可否命西戎主簿郭辦潛結匈奴左賢王曹
轂遣使詣鄴朝貢辦因為之副真兄腆及從子奮覆皆
仕於秦辦既至鄴厯造公卿謂真曰僕本秦人家為秦
所誅故寄命曹王貴兄常侍及奮覆兄弟並相知有素
真怒曰臣無境外之交此言何以及吾君似姦人得無
因縁假託乎白暐請窮治之太傅評不許辦還為堅言
燕朝政無綱紀實可圖也鑒機識變惟皇甫真耳堅曰
以六州之衆豈得不使有智士一人哉真亦秦人而燕
用之固知關西多君子矣真性清儉寡慾不營産業飲
酒至石餘不亂雅好屬文凡著詩賦四十餘篇王猛入
鄴真望馬首拜之明日更見語乃卿猛猛曰昨拜今卿
何恭慢之相違也真曰卿昨為賊朝是國士吾拜賊而
卿國士何所怪也猛大嘉之謂權翼曰皇甫真故大器
也從堅入關為奉車都尉奉朝請數嵗而卒
　　梁琛
梁琛廣平人也初為吕護參軍護敗遂仕慕容氏為中
書著作郎轉給事黄門侍郎暐時琛以大鴻臚奉使於
秦侍輦茍純副之琛至長安苻堅方畋於萬年欲引見
琛琛曰秦使至燕燕之君臣朝服備禮灑掃宫庭然後
敢見今秦王欲野見之使臣不敢聞命秦尚書郎辛勁
謂琛曰賔客入境惟主人所以處之君焉得專制其禮
且天子稱乘輿所至曰行在所居何常之有又春秋亦
有遇見之禮何為不可乎琛曰晉室不綱靈祚歸徳二
方承運俱受明命而桓温猖狂窺我王略燕危秦孤勢
不獨立是以秦王同恤時患要結好援東朝君臣引領
西望媿其不競以為隣憂西使之辱敬待有加今强冦
既退交聘方始謂宜崇禮篤義以固二國之歡若忽慢
使臣是卑燕也豈修好之義乎夫天子以四海為家故
行曰乘輿止曰行在今海縣分裂天光分曜安得以乘
輿行在為言哉禮不期而見曰遇葢因事權行其禮簡
略豈平居容與之所為哉客使單行誠勢屈於主人然
茍不以禮亦不敢從也(一云琛曰天子以四海為家故/可云然今靈命既分天光𣲖别)
(勢匀義等理絶兹談况唇亡齒寒豈輔車之義乎故桓/温冦境而貴朝同恤敝邑愧賴以為君憂秦人使燕未)
(嘗餚乾不食爵盈不飲而敬恭待命享禮有加今虜冦/已獲繼尋舊好㑹遇之禮豈其時乎遐賔小使誠勢屈)
(於主然勞不以/禮不敢聞命)堅嘉琛有奉命之才乃為之改行宫百
僚陪位然後延之如燕朝之儀事畢堅與之私宴問東
方名臣為誰琛曰太傅上庸王評明徳茂(一作/懿)親光輔
王室車騎大將軍吳王垂雄略冠世秀邁絶倫内贊百
揆外禦四國(此二句一作/折衝禦侮)其餘諸臣或以文進或以武
用官皆稱職野無遺賢雖周文多士漢武得人未有過
也琛從兄奕先在秦為尚書郎㑹罷堅使典客館於奕
舎琛語有司曰昔諸葛兄弟各處三國及瑾為吳聘蜀
與諸葛亮惟公朝相見退無私面君子之志往賢盛事
余竊慕之今使之即安私室所不敢也竟不館奕堅乃
敕奕數來就邸舎與琛卧起間問東國起居琛曰今二
國鼎據兄弟並蒙榮寵琛之在燕亦猶兄之在秦論其
本心各有所在琛欲言東國之美恐非西國之所欲聞
欲言其惡復非臣子所得論也兄何用問為堅聞而嘉
之使太子延琛相見秦人欲使琛拜太子先諷之曰隣
國之君猶其君也隣國之儲君亦何以異乎琛曰天子
之子視元士欲其由賤登貴以塞盈心在國不臣其父
之臣况隣國之臣乎且茍無純敬則禮有往來情豈忘
恭但恐降屈為煩耳秦人不能對乃不果拜王猛勸堅
留琛堅不許留秦月餘厚禮遣歸琛每應對不先告純
純甚恨之及歸純言於暐曰琛在長安與王猛甚親善
疑有異謀琛又數稱秦王堅及王猛之美且言秦將興
師宜為之備已而秦果伐燕皆如琛言暐乃疑琛知其
情㑹評為秦所敗遂收琛繋獄苻堅入鄴釋之除中書
著作郎引見謂之曰卿昔言上庸王吳王皆將相竒才
何為不能謀畫自取亡國琛曰天命廢興豈二人所能
移也堅曰卿不能見幾而作虚稱燕美忠不自防反為
身禍可謂智乎琛曰臣聞幾者動之㣲吉凶之先見者
也如臣愚暗實所不及然為臣莫如忠為子莫如孝自
非有一至之心者莫能保忠孝之始終是以古之烈士
臨危不改見死不避以狥君親彼知幾者心達安危身
擇去就不顧家國臣就使知之尚不忍為况非所及乎
堅稱善久之王猛表為主簿領記室督
　　公孫鳳
公孫鳳字子鸞上谷人也隠居昌黎之九城山谷冬衣
單布寢處土床夏每并食於一器久之蛆臭然後乃食
彈琴吟咏陶然自得人咸異之莫能測也暐以安車徴
之至鄴見暐不言不拜衣食舉動如在九城賔客造請
少得與言數年病卒
　　公孫永
公孫永字子陽襄平人也少而好學恬淡虚靜隠於平
郭南山不娶妻妾非身所墾植則不衣食之吟咏巖谷
欣然自得年餘九十操尚不虧與公孫鳳俱被暐徴至
鄴見暐不拜王公已下造之皆不與言雖經隆冬盛暑
端然自若一嵗餘詐狂暐送之平郭後苻堅又將備禮
徴之難其耆年路逺乃遣使者致問未至而永卒堅深
悼之諡曰崇虚先生
　　王歡
王歡(一作觀/又作勸)字君厚樂陵人也安貧樂道專精耽學不
事産業常丐食誦詩雖家無斗儲意怡如也其妻患之
或焚毁其書而求改嫁歡笑而謂之曰卿不聞朱買臣
妻邪時人聞者莫不嗤笑歡守志彌篤遂為通儒暐襲
偽位署為國子博士親就受經尋遷祭酒暐為苻堅所
滅歡遂歸隠堅復徴為祭酒後以太子少傅卒
　　悉羅騰
悉羅騰字叔龍范陽涿鹿人也工圍碁究盡其妙獨步
當時莫與為儔俄而北平樂抄少雋出與齊名騰仕暐
為尚書郎桓温來伐為吳王垂參軍從事與温戰生擒
叛人段思擊斬李述勇冠三軍及暐為秦所滅隨徙長
安拜三署郎秦末年與暐潛謀殺堅堅召騰拷問具服
遂見殺
　　安屈
安屈遼東胡人也其先祖曰世髙漢時以安息王侍子
入洛厯魏至晉避地遼東因以家焉屈仕暐為殿中郎
將
　　劉洛
劉洛中山浦隂縣人也縣差充征弟興私代復背軍逃
歸縣以本名捕斬興詣郡自列稱逃是興身請代洛死
洛又固陳已實正名宜從憲辟兄弟爭命詳刑有疑有
司具以聞暐曰洛應征輒留興冒名逃役俱應極法但
兄弟競死義情可嘉宜特原之
　
　
　
　
　
　
　
　
　
　
　十六國春秋卷三十二
欽定四庫全書
　十六國春秋巻三十三
前秦録一
　　苻洪
苻洪字廣世略陽臨渭氐人也其先葢有扈氏之苖裔
子孫强盛世居武都為西戎酋長始其家池中生蒲長
五丈五節狀如竹時咸異之謂之蒲家因以氏焉父懷
歸為部落小帥母姜氏因寢産洪驚覺而寤先是隴右
大雨霖百姓苦之謡曰雨若不止洪水必起故因名之
曰洪年十二而父卒代為部帥好施多權略驍武善騎
射属劉氏之亂乃散千金招延俊傑訪安危變通之術
戎晉襁負奔之宗人蒲光蒲突遂共推為盟主劉曜僭
號長安遣使拜平逺將軍不受自稱䕶氐校尉秦州刺
史略陽公光等逼洪歸曜曜以洪為寧西將軍率義侯
及曜敗於洛陽洪率部人西保隴山進為氐主石虎將
兵攻上邽洪詣虎降虎大恱親出迎之拜冠軍將軍委
以西方之事監六夷諸軍事涇陽伯趙建平四年石生
起兵闗中洪遂西結張駿自稱晉北平將軍雍州刺史
虎既滅生洪率户三萬下隴東如馮翊說虎徙闗中豪
傑及羗戎以實東方曰諸氐皆洪家部曲洪帥以從誰
敢違者虎從之拜洪䕶氐校尉徙秦雍及氐羗十餘萬
戸於闗東遷龍驤將軍流民都督處於枋頭從征叚遼
有功遷光烈將軍進爵為侯尋拜使持節都督六夷諸
軍事冠軍大將軍進封西平郡公其部下賜爵闗内侯
者二千餘人以洪為闗内領侯冉閔言於虎曰蒲洪雄
果得將士死力其諸子皆有非常之才且握強兵五萬
屯據近畿宜密除之以安社稷虎曰吾方倚其父子以
取吳蜀奈何殺之待之愈厚佛圖澄亦言於虎曰觀蒲
氏有王氣請急除之虎隂欲殺洪洪稱疾不朝梁犢之
亂虎遣洪以車騎將軍從燕王石斌討之遂平梁犢進
為侍中車騎大將軍開府儀同三司都督雍秦州諸軍
事雍州刺史改封本國略陽郡公㑹虎卒石遵即位閔
又言於遵曰蒲洪人傑也今以洪鎭闗中臣恐秦雍之
地非復國家之有此雖先帝臨終之命然陛下踐祚自
宜改圖遵從之罷洪都督餘並如前洪怨之乃歸枋頭
遣使降晉後石鍳殺遵所在兵起秦雍流民相率西歸
路由枋頭共推洪為主衆至十餘萬洪子健在鄴斬闗
出奔枋頭鍳懼洪之逼也欲以計遣之乃以洪為都督
闗中諸軍事征西大將軍雍州牧領秦州刺史洪㑹官
属議應受與否主簿程朴請且與趙連和如列國分境
而治洪怒曰吾不堪為天子耶而云列國乎引朴斬之
永和六年朝廷規復中原以洪為氐王使持節征北大
將軍都督河北諸軍事冀州刺史廣川郡公健為假節
右將軍監河北征討前鋒諸軍事襄國公時姚弋仲亦
有圖據闗中之志恐洪先之遣子襄帥衆五萬伐洪洪
迎撃破之斬獲三萬餘級於是安定梁楞等並率闗西
民望說洪曰今胡運將終中原喪亂明公神武必成大
業繼蹤周漢宜稱尊號以副四海之望洪亦以䜟文有
草付應王又孫堅之生背有草付字遂改姓苻氏自稱
大都督大將軍大單于三秦王以南安雷弱兒為輔國
將軍安定梁楞為前將軍領左長史馮翊魚遵為後將
軍領右長史京兆叚陵為左將軍領左司馬王墮為右
將軍領右司馬天水趙俱隴西牛夷北地辛牢皆為從
事中郎氐酋毛貴為單于輔相洪謂博士胡文曰孤率
衆十萬居形勝之地冉閔慕容儁可指辰而殄姚襄父
子克之在吾數中孤取天下有易於漢祖初石虎以麻
秋鎭枹罕冉閔之亂秋率衆歸鄴洪使子龍驤將軍雄
逆撃獲之以為軍師將軍秋因說洪曰冉閔石祗方相
持中原之亂未可平也不如先取闗中基業已固然後
東征天下誰敢敵之洪深然之既而秋因宴鴆洪欲并
其衆世子健收秋斬之洪臨死謂健曰吾所以未入闗
者以為中原可指時而定今不幸為䜿子所困中州非
汝兄弟所能辦闗中周漢舊都形勝之國進可以一同
天下退不失保全秦雍吾死之後便可鼓行而西言終
而卒年六十六健僣偽位追諡曰惠武皇帝廟號太祖
　
　
　
　
　
　
　
　
　
　
　
　
　
　
　十六國春秋卷三十三
欽定四庫全書
　十六國春秋卷三十四
前秦録二
　　苻健
苻健字建業洪第三子也初母𦍑氏夢感大羆而孕生
之夜洪又夢族曹氏指健謂之曰是兒興家門可以吾
名字之於是名羆字世建後避石虎外祖張羆之名故
改焉及長雄果便弓馬好施予善事人甚為石虎父子
所親愛歴位翼軍校尉鎭軍將軍虎雖外禮苻氏心實
忌之乃陰殺其諸兄而不害健也永和六年洪死健嗣
位代綂其衆乃去大都督大將軍三秦王之號稱晉官
爵遣叔父安告喪於京師且請朝命秋八月京兆杜洪
竊據長安自稱晉征北將軍雍州刺史以馮翊張琚為
司馬戎夏雄儁多歸附之健密圖闗中懼洪知之乃偽
受石祗官爵以趙俱為河内太守戍温牛夷為綏集將
軍戍懷密繕宫室於枋頭課所部種麥示無西意有知
而不種者健殺之以狥既而自稱晉征西大將軍開府
都督闗中諸軍事雍州刺史以武威賈𤣥碩為左長史
略陽梁安為右長史叚純為左司馬辛牢為右司馬京
兆王魚安定程肱胡文等為軍諮祭酒悉衆而西以魚
遵為前鋒行至盟津起浮橋以濟遣弟輔國將軍雄帥
步騎五千人入自潼闗兄子揚武將軍菁帥衆七千人
自軹闗入河東臨别執菁手曰若事不㨗汝死河北我
死河南不及黄泉無相見也濟訖焚橋自統大衆隨雄
而進杜洪聞之與健書侮嫚之以司馬張琚弟光(一作/先字)
為征虜將軍帥衆萬三千逆戰於潼闗之北光兵大敗
走還長安健雖戰勝猶修箋於洪并送名馬珍寶請至
長安上尊號洪曰幣重言甘誘我也乃悉召闗中之衆
來拒健聞而筮之遇泰之臨健曰小往大來吉亨昔往
東而小今還西而大吉孰大焉諸君知否此則漢祖屠
秦之機也是時衆星夾河西流占者以為百姓西遷之
象健遂率軍進次赤水據其城以抗洪洪弟郁勸洪迎
健洪不從郁率所部來降健遣雄略地渭北氐酋毛受
屯高陵徐磋屯好畤羗酋白犢屯黄白衆各數萬皆斬
洪使遣子來降苻菁魚遵所過城邑無不降附洪懼固
守長安九月菁與張光戰於渭北之陰槃擒之三輔郡
縣堡壁悉降冬十月健長驅至長安杜洪張琚奔司竹
十一月甲午入都長安以民心思晉乃遣叅軍杜山伯
詣建康獻㨗并修好於大司馬桓温於是秦雍夷夏皆
來歸附趙梁州刺史石寧獨據上邽不下十二月雄進
兵撃斬之
皇始元年春正月健軍師將軍左長史賈𤣥碩等請依
劉備稱漢中王故事表健為侍中大都督闗中諸軍事
大將軍大單于秦王健怒曰吾豈堪為秦王耶且晉使
未返我官位輕重非汝曹所知也既而密使梁安諷𤣥
碩等上尊號健偽讓再三然後許之丙辰僭即天皇位
於南郊(紀事本末作/天王大單于)國號大秦大赦境内改元皇始繕
宗廟社稷置百官於長安追尊父洪為武惠皇帝廟號
太祖尊母姜氏為皇太后立妻强氏為天皇后子萇為
太子靚為平原公生為淮南公覿為長樂公方為高陽
公碩為北平公騰為淮陽公栁為晉公桐為汝南公庾
為魏公武為燕公幼為趙公以雄為都督中外諸軍事
丞相領車騎大將軍雍州牧東海公菁為衞大將軍平
昌公宿衞二宫雷弱兒為太尉毛貴為司空略陽姜伯
周(伯周健/之舅也)為尚書令梁楞為左僕射王墮為右僕射魚
遵為太子太師强平(平王后/之弟也)為太傅叚純為太保略陽
呂婆樓為散騎常侍趙并州刺史張平遣使來降健署
為大將軍冀州牧三月健置司𨽻校尉官分遣使者問
民疾苦搜羅雋異寛重歛之稅弛離宫之禁罷無用之
器去侈靡之服凡趙之苛政不便於民者悉除之夏四
月杜洪張琚遣使招晉梁州刺史司馬勲勲率步騎三
萬自漢中入秦川健禦之於五丈原勲屢戰皆敗退歸
南鄭健以中書令賈𤣥碩始者不上尊號銜之使人告
𤣥碩與司馬勲通并其諸子皆殺之是年野蠶成繭野
禾被原百姓採野繭而衣野粟而食闗西家給人足
皇始二年春正月丞相雄等固請健正尊號宜依漢晉
兼皇王之美不可過自謙沖同趙之初號健從之僭即
皇帝位於太極殿大赦境内諸公皆進爵為王且言單
于所以統一百蠻非天子所宜領以授太子萇立五等
之封以次進之司馬勲既還漢中杜洪張琚屯宜秋洪
自以右族輕琚且知勲憚琚兵强因說勲曰不殺張琚
闗中非國家有也勲乃偽請琚於坐殺之琚弟光走池
陽合衆攻勲勲頻戰不利杜洪遂自立為秦王改元建
昌署置百官夏四月以張遇為征東大將軍豫州牧五
月健率步騎二萬攻杜洪於宜秋斬之還登石安原而
嘆曰美哉斯原也悵然有終焉之志六月甲申健還長
安晉鎭西將軍謝尚攻豫州牧張遇於許昌遇遣使請
救健遣丞相東海王雄衞大將軍平昌王菁率衆掠地
闗東并帥步騎二萬援之丁亥與尚戰於潁水之誡橋
尚等敗績奔還淮南死者萬五千人雄乘勝逐北至於
壘門殺傷過半秋七月雄徙遇及陳潁許洛之民五萬
餘戸歸於闗中(或作/長安)以右衞將軍楊羣為豫州刺史鎭
許昌八月健以雷弱兒為大司馬毛貴為太尉張遇為
司空冬十月謝尚遣冠軍將軍王俠攻許昌克之豫州
刺史楊羣退屯𢎞農十二月丞相雄攻王擢於隴上敗
之擢單馬奔凉州雄還屯隴東初有童謡曰十斗二升
沙誰為王擢家至是而擢敗
皇始三年春正月下書曰其自公卿已下歲舉賢良方
正孝亷清才多略博學秀才異行各一人或獻書規諫
或靣陳朕過其悉以聞勿拘貴賤二月張重華遣將軍
張𢎞宋修㑹王擢帥步騎萬五千來伐雄與菁率衆拒
之大敗凉兵於龍黎斬首萬二千級獲𢎞修送長安王
擢棄秦州奔姑臧健以領軍將軍願為秦州刺史鎭上
邽三月西域胡劉康詐稱劉曜子聚衆於平陽偽稱晉
王夏四月左衞將軍飛討擒之五月王擢復帥衆二萬
攻上邽秦州郡縣多應之願戰敗奔長安六月左衞將
軍飛攻氐王楊初於仇池為初所敗丞相雄平昌王菁
帥步騎四萬屯於隴東初張遇自許昌來奔健納遇繼
母韓氏為昭儀數于衆中謂遇曰卿吾假子也遇慙恨
因雄等精兵在外陰結闗中豪傑欲滅苻氏以雍州歸
晉秋七月遇與中黄門劉晃謀夜襲健晃約開門以待
之㑹健使晃出外晃固辭不得已而行遇不知引兵至
門門不開事覺伏誅於是孔特起池陽劉珍夏侯顯起
鄠喬秉起雍胡陽赤起司竹呼延毒起灞城衆數萬人
各遣使詣晉大司馬征西將軍桓温中軍將軍殷浩請
救八月以左僕射魚遵為司空九月丞相雄帥衆二萬
還長安遣平昌王菁略地上洛置荆州於豐陽縣以步
兵校尉金城郭敬為荆州刺史引南金竒貨弓竿漆蠟
通闗市來逺商於是國用充足異賄盈積矣冬十月丞
相雄與清河王法及左衞將軍飛分討孔特等健兄子
輔國將軍黄眉自洛陽來奔十一月雄克池陽斬孔特
十二月清河王法與左衞將軍飛克鄠斬劉珍夏侯顯
皇始四年春正月辛酉丞相雄克司竹胡陽赤奔灞城
依呼延毒二月乙丑晉大司馬桓温統步騎四萬發江
陵水軍自襄陽入均口至南鄉步兵自浙川趨武闗命
司馬勲出子午道趨長安三月温遣别將攻上洛獲荆
州刺史郭敬進撃青埿城破之(冊府元龜作温遣京兆/太守薛珍擊青埿城破)
(之/)司馬勲掠秦西鄙涼秦州刺史王擢攻陳倉以應温
健遣太子萇丞相雄淮南王生平昌王菁北平王碩帥
衆五萬拒温於嶢栁城愁思堆(長安志云後/因名桓公堆)夏四月己
亥戰於藍田淮南王生單騎突陳出入以十數殺温將
應誕劉泓士卒死者甚衆温督軍力戰萇衆大敗丞相
雄與温别將桓沖戰於白鹿原為沖所敗温遂轉戰而
前壬寅進至灞上萇等退屯城南健與老弱六千固守
長安小城悉發精兵三萬為遊軍遣大司馬雷弱兒等
與萇合兵拒温三輔郡縣争持牛酒迎降於温温撫諭
居民使安堵復業男女夾路觀之耆老有感泣者曰不
圖今日復覩官軍健别遣雄帥騎七千馳襲司馬勲於
子午谷破之勲退屯女媧堡五月王擢㧞陳倉殺健扶
風内史毛難丞相雄復與桓沖戰於白鹿原沖師敗績
死者萬餘人初温恃秦麥熟以為軍資而健悉芟麥清
野以待之軍糧不屬士卒乏食六月丁丑温徙闗中三
千餘户而還呼延毒帥衆一萬從温萇等又追撃之比
至潼闗温軍屢敗失亡萬計丞相雄擊司馬勲王擢於
陳倉勲奔漢中擢奔略陽遂攻喬秉於雍丙申雄卒太
子萇攻秉於雍八月斬之闗中悉平以光禄大夫趙俱
為洛州刺史鎭宜陽先是月奄填星在輿鬼占者曰秦
有兵革之象㑹温來伐至是而退健賞拒温之功以雷
弱兒為丞相毛貴為太傅魚遵為太尉淮南王生為中
軍大將軍平昌王菁為司空其年西虜乞没渾邪遣子
入侍健於是置來賔館於平朔門以懷逺人起靈䑓於
杜門與百姓約法三章薄賦卑宫垂心政事數延公卿
咨講治道承趙人苛虐奢侈之後易以寛簡節儉崇禮
耆老修尚儒學秦人大悦太子萇拒桓温為流矢所中
冬十月萇卒諡曰獻哀十一月王擢帥衆來降健以擢
為尚書以上將軍啖鐡為秦州刺史健叔父武都王安
自晉還為姚襄所虜以為洛州刺史十二月安自襄亡
歸健以安為大司馬驃騎大將軍并州刺史鎭蒲阪是
歲闗中大饑米一斗直布一疋
皇始五年春二月蝗䖝大起自華澤西至隴山食百草
無遺牛馬相噉毛虎狼食人行路斷絶健自蠲百姓租
稅減膳徹懸素服避正殿新平有長人見長五丈語於
百姓張靖曰苻氏應天受命今當太平外面者歸中而
安泰問其姓名弗答俄而不見新平令以聞健以為妖
妄詔靖繋獄㑹大雨霖河渭汎溢蒲坂津監宼登於河
中得大屐一隻長七尺三寸足跡稱屐指長尺餘文深
一寸健嘆曰覆載之中何所不有張靖所見定不差也
赦之夏四月河内太守王㑹黎陽太守韓高以郡叛降
於燕立淮南王生為太子以司空平昌王菁為太尉尚
書令王墮為司空司𨽻校尉梁楞為尚書令六月丙子
健寢疾庚辰平昌王菁勒兵入東宫將殺太子生而自
立時生侍疾西宫菁以健為己卒攻東掖門健聞變登
端門陳兵自衞衆見健惶懼皆舍仗逃散健執菁數而
殺之餘無所問壬午以大司馬武都王安都督中外諸
軍事甲申健引太師魚遵丞相雷弱兒太傅毛貴司空
王墮尚書令梁楞左僕射梁安右僕射叚純吏部尚書
辛牢等嘱以後事受遺輔政健謂太子生曰六夷酋帥
及大臣執權者若不從汝命宜漸除之乙酉薨於太極
前殿在位五年年四十九(一作三/十九)葬原陵諡曰明皇帝
廟號世宗永興初追尊曰景明皇帝號高祖
　
　
　
　
　
　十六國春秋卷三十四
欽定四庫全書
　十六國春秋卷三十五
前秦録三
　　苻生
苻生字長生健之第三子也封淮南王幼而麤暴昏醉
無賴祖洪甚惡之生無一目為兒童時年七歲洪戲之
問侍者曰吾聞瞎兒一淚信乎侍者曰然生怒引佩刀
自刺出血曰此亦一淚也洪大驚鞭之生曰性耐刀槊
不堪鞭捶洪曰汝為爾不已吾將以汝為奴生曰可不
如石勒也洪懼跣而掩其口謂其父健曰此兒狂勃宜
早除之不然長大必破人家健將殺之健弟雄止之曰
兒長成自當修改何可遽爾如此健乃止及長力舉千
鈞雄勇好殺手格猛獸走及奔馬擊刺騎射冠絶一時
桓温來伐生單馬入陣搴旗斬將者前後十數初健之
長子萇既死母強氏意在少子栁健以䜟有三羊五眼
之言故立為太子皇始五年六月健卒僭即皇帝位大
赦境内改元壽光羣臣奏曰先帝晏駕甫爾而即改元
非禮也生怒窮推議主得右僕射叚純殺之秋七月尊
母強氏為皇太后立妻梁氏為皇后以太子門大夫南
安趙韶為右僕射太子舍人趙誨為中䕶軍著作郎董
榮為尚書並以佞倖進也八月生封所善衞大將軍黄
眉為廣平王前將軍飛為新興王徴吕婆樓為侍中左
大將軍大司馬武都王安領太尉晉王栁為征東大將
軍并州牧鎭蒲阪魏王庾為鎭東大將軍豫州牧鎭陜
城自餘封授有差初生將強懷與桓温戰没其子延未
及封而健死㑹生出遊懷妻樊氏於道上書論懷忠烈
請封其子生怒射而殺之中書監胡文中書令王魚言
於生曰比頻有客星孛於大角熒惑入於東井大角為
帝坐東井秦之分野於占不出三年國有大喪大臣戮
死願陛下逺追周文修徳以禳之惠和羣臣以成康哉
之美生曰皇后與朕對臨天下可以應大喪矣毛太傅
梁車騎梁僕射受遺輔政可以應大臣矣九月殺皇后
梁氏及太傅録尚書毛貴(后之/舅也)車騎將軍尚書令梁楞
左僕射梁安冬十一月以吏部尚書辛牢守尚書令右
僕射趙韶為左僕射尚書董榮為右僕射中䕶軍趙誨
為司𨽻校尉十二月殺丞相雷弱兒及其九子二十七
孫於是諸羗皆有離心生雖在諒闇遊飲自若荒耽淫
虐殺戮無道常彎弓露刅以見朝臣錘鉗鋸鑿可以害
人之具備置左右即位未幾后妃公卿已下至於僕𨽻
凡殺五百餘人截脛拉脇鋸項刳胎者比比有之
壽光二年春正月嬖臣右僕射董榮言於生曰日蝕之
變宜以貴臣應之生曰唯有大司馬國之懿戚不可其
在王司空乃殺司空王墮洛州刺史杜郁墮之甥也左
僕射趙韶惡之譖於生以為贰於晉殺之壬戌宴羣臣
於太極殿酣飲樂奏生親歌以和之命尚書令辛牢為
酒監既而怒曰何不強人酒而猶有坐者引弓射牢殺
之百竂大懼莫不引滿昏醉汚服失冠蓬頭僵仆生乃
大樂二月生聞張祚見殺𤣥靚幼沖命征東大將軍晉
王栁遣叅軍閻負梁殊使涼以書喻之負殊至姑臧𤣥
靚年幼不見殊等涼州牧張瓘見之曰孤之本朝世執
忠節逺宗大晉臣無境外之交二君何以來辱負殊曰
晉王與君鄰藩義好有自來矣雖山河阻絶然風通道
㑹不欲使羊陸二公獨美於前主上以欽明紹統八表
宅心光被四海功格天地晉王思與張王齊曜大明交
玉帛之好兼與君公同金蘭之契是以不逺而來君何
怪焉瓘曰羊陸一時之事亦非純臣之義也本朝六世
重光固忠不貳若與苻征東通使是上違先公純誠之
志下乖河右遵奉之情其可乎負殊曰昔微子去殷項
伯歸漢雖背君違親前史美其先覺亡晉之餘逺逃江
㑹天命去之淪絶已久故尊先王翻然改圖北靣二趙
盖神筭無方見機而作也今大秦威徳方盛君公若欲
自尊河右則衆旅非秦之敵如欲宗歸遺晉則深乖先
君雅㫖曷若逺蹤竇融附漢之規近述先王歸趙之事
垂祚無窮永延遐祉乎瓘曰中州無信好食誓言往與
石氏通好使車適返戎騎已至中國之風誡在昔日不
足復論通和之事也負殊曰三王異政五帝殊風趙多
姦詐秦崇信義豈得一槩待之乎張光楊初皆擅兵一
方不供王貢先帝命將擒之赦其難恕之罪寵以爵封
之榮今上道合二儀慈𢎞山海信符陰陽御物無際不
可以二趙相况也瓘曰必如君言秦之威徳無敵何不
先取江南則天下盡為秦有征東何辱命焉負殊曰先
帝以大聖神武開構鴻基強燕納欵八州效順主上欽
明道必隆世慨徽號擁於河西正朔未加吳㑹以吳必
須兵服涼可以義懷故遣行人先申大好如君公未達
天命正可緩江南數年之命廻師西斾恐涼州弗可保
也瓘曰我跨據三州帶甲十萬西包葱嶺東阻大河伐
人有餘而况自守何畏於秦負殊曰貴州山河之固孰
若崤函五郡之衆孰若秦雍杜洪張琚因趙氏之成資
據天阻之險固䇿三秦之鋭藉陸海之饒勁士風集驍
騎如雲兵強財富自謂天下可平闗中可守有囊括宇
内席卷四海之志先帝戎旗西指冰消雲散人詠來蘇
旬月之間不覺易主燕雖虎視闗東猶以地勢之義逆
順之理北面稱藩貢不踰月致肅慎楛矢通九夷之珍
單于屈膝名王内附主上若以貴州不服赫然奮怒控
弦百萬鼓行西濟未知貴州將何以抗之盍追先王臣
趙故事世享大美為秦西藩瓘曰然秦之徳義加於天
下江南何以不賔負殊曰文身之俗負阻江山道汚先
叛化盛後賔自古而然豈但今也故詩曰蠢爾蠻荆大
邦為仇言其不可以徳義懷也瓘曰秦據漢舊都地兼
將相文武輔臣領袖一時者誰也負殊曰皇室懿藩忠
若公旦者則大司馬武都王安征東大將軍晉王栁文
武兼才神器秀㧞入可允釐百工出能折衝萬里者衞
大將軍廣平王黄眉後將軍清河王法龍驤將軍東海
王堅之兄弟其耆年碩徳徳侔尚父者則太師録尚書
事廣寗公魚遵清素剛嚴骨硬貞亮者則左光禄大夫
強平金紫光禄大夫程肱牛夷博聞多識探賾索幽者
則中書監胡文中書令王魚黄門侍郎李柔雄毅厚重
權智無方者則左衞將軍李威右衞將軍雅才識明達
令行禁止者則特進領御史中丞梁平老特進光禄大
夫强汪侍中尚書吕婆樓文史富贍鬰為文宗者則尚
書右僕射董榮秘書監王颺著作郎梁讜驍勇多竒略
攻必取戰必克闗張之流萬人之敵者則前將軍新興
王飛建節將軍鄧羗立忠將軍彭越安逺將軍范俱難
建武將軍徐盛常伯納言卿校牧守則人皆文武莫非
才賢其餘懷經世之才藴佐時之略守南山之操遂而
不奪者王猛朱肜之倫相望於巖谷濟濟多士焉可罄
言姚襄張平一時之傑各擁數萬狼顧偏方委忠獻欵
請為臣妾小不事大春秋所誅惟君公圖之瓘曰兹事
當决之於王非身所了負殊曰涼王雖英睿夙成然年
在幼沖君公居伊霍之任安危所係見機之義實在君
公耳瓘新輔政河西所在兵起懼秦師之至乃以𤣥靚
之命遣使稱藩生因其所稱官爵而授之燕王慕容儁
遣將軍慕輿長卿等帥衆七千人自軹闗攻幽州刺史
强(晉書/作張)哲於裴氏堡晉將軍劉(晉書/作王)度帥衆四千攻青
州刺史王(晉書/作袁)朗於盧氏堡生遣前將軍新興王飛拒
度建節將軍鄧羗拒長卿飛未至而度退羗及長卿戰
於堡南大破之獲長卿及甲首二千七百餘級姚襄帥
衆萬餘攻平陽太守産於匈奴堡晉王栁救之為襄所
敗引還蒲阪襄進攻堡克之殺産盡坑其衆遣使從生
假道將還隴西生將許之東海王堅諫曰姚襄人傑也
今還隴西必為深患不如誘以厚利伺隙撃之生乃止
遣使拜襄官爵襄不受斬其使者焚所送章册宼掠河
南生怒命大將軍張平討之襄乃卑辭厚幣與平結為
兄弟更與秦通和三月生發三輔人治渭橋金紫光禄
大夫程肱以妨農害時上疏切諫生怒殺之夏四月長
安大風發屋㧞樹行人顛頓宫中奔擾或稱賊至宫門
晝閉五日乃止生推告賊者殺之刳出心胃生舅左光
禄大夫强平切諌曰元正盛旦日有蝕之正陽神朔昏
風大起兼之水旱不時獸災未息此皆由陛下不勉強
於政事乖和氣所致也願陛下務養元元平章百姓棄
纎芥之嫌含山岳之過致敬宗廟愛禮公卿去秋霜之
威垂三春之澤則奸囘寢止妖祲自消乾靈祗祐皇家
永保無窮之美矣生怒以為妖言鑿其頂而殺之衞將
軍廣平王黄眉前將軍新興王飛建節將軍鄧羗侍讌
禁中以平太后之弟叩頭固諫生弗許出黄眉為左馮
翊飛為右扶風羗行咸陽太守猶惜其驍勇故皆弗殺
五月太后強氏以憂憤卒諡曰明徳六月生下書曰朕
受皇天之命承祖考之業君臨萬邦子育百姓嗣統以
來有何不善而謗讟之音扇滿天下殺不過千而謂之
殘虐行者比肩未足為希方當峻刑極罰復如朕何時
虎狼大暴從潼闗西至於長安晝則斷道夜則發屋不
食六畜專務食人自元年秋至於二年夏凡殺七百餘
人百姓苦之皆廢耕桑相聚邑居為害滋甚内外恟懼
秋七月羣臣奏請禳災生曰野獸饑則食人飽自當止
終不能累年為患也何禳之有且天豈不愛羣生而年
年降罰正以百姓犯罪者多將助朕專殺而施刑敎故
耳但勿犯罪何為怨天而尤人哉冬十月生如阿房遇
兄與妹俱行者逼令為非禮固執不從生怒殺之尚書
僕射賈𤣥石形貎美偉生與妻樓上望見𤣥石在庭中
妻曰此何人也生曰汝欲得也乃誅𤣥石甞讌羣臣於
咸陽故城有後至者皆斬之生夜食棗多至旦而有疾
召太醫令程延使診之延曰陛下無他疾食棗多耳生
怒曰嘻汝非聖人安知吾食棗乃殺之又使太醫某合
安胎藥問人參好惡并藥分多少曰雖小小不具自可
堪用生以為譏其目鑿其目出然後斬之常從輿上溲
便輦者謂之天雨
壽光三年春二月太白犯東井有司奏曰東井秦之分
野太白罰星必有暴兵起於京師生曰太白入井必將
渴耳何所怪乎夏四月姚襄將圖闗中自北屈進屯杏
城遣輔國將軍姚蘭略地敷城曜武將軍姚益生左將
軍王欽盧招動定陽北地芹川諸羗胡皆應之有衆二
萬七千進據黄落生遣衞大將軍廣平王黄眉平北將
軍道龍龍驤將軍東海王堅建節將軍鄧羗率步騎萬
五千禦之生將飛龍擊蘭擒之襄深溝高壘固守不戰
羗説黄眉曰傷弓之鳥落於虚發襄頻為桓温張平所
敗鋭氣已竭今固壘不戰是窮㓂也然其為人强狠易
以剛動若鼓譟揚旗壓其壘門彼必忿怒而出可一戰
擒也黄眉從之五月羗帥騎三千壓於襄壘襄果怒盡
鋭出戰羗偽不勝引騎而退襄追之至於三原羗廻騎
拒襄俄而黄眉與堅大衆繼至襄兵大敗時襄所乘駿
馬曰黧眉騧日行千里是戰也馬倒擒而斬之盡俘其
衆弟萇帥衆來降襄載其父弋仲之柩在軍中生以王
禮葬弋仲於孤磐亦以公禮葬襄廣平王黄眉等振旅
還長安生不之賞數衆辱之黄眉怒謀殺生自立事覺
伏誅事連王公親戚多有死者生夢大魚食蒲又長安
謡曰東海有魚化為龍男便為王女為公問在何所洛
門東東海堅所封也時為龍驤將軍第在洛門之東生
不知是堅以謡夢之故誅侍中太師録尚書事廣寗公
魚遵并其七子十孫時又謡曰百里望空城鬰鬰何青
青瞎兒不知法仰不見天星於是悉壞諸空城以禳之
法是苻法也金紫光禄大夫牛夷懼不免禍求為荆州
出鎭上洛生不許曰公忠肅篤敬宜左右朕躬豈有外
鎭之理改為中軍將軍引見調之曰牛性遲重善持轅
軛雖無驥足動負百石夷曰雖服大車未經峻壁願試
重載乃知勲績生笑曰何其快也公嫌所載輕乎朕將
以魚公爵位處公夷懼歸而自殺生荒暴日滋殘虐彌
甚躭湎於酒無復晝夜羣臣朔望朝謁漏盡請見生曰
日知盡乎須待飲訖罕有見者或日暮不出百僚饑弊
或至申酉乃出臨朝輒怒色厲惟行殺戮連月昏醉弗
堪省覽往往寢落醉中决事左右因以為奸賞罰無凖
因醉問左右曰自吾臨天下以來汝等外間何所聞乎
或對曰陛下聖明宰世子育百姓賞必當功刑必當罪
天下唯歌太平未聞有怨生怒曰汝媚我也引而斬之
他日又問或對曰陛下刑罰微過又怒曰汝謗我也亦
斬之所幸妻妾小有忤㫖輒便殺之流其尸於渭水或
使宫人與男子裸交於殿前引羣臣臨而觀之或生剥
牛羊驢馬活爓雞豚鵝鴨數十為羣縱之殿前或剥死
囚面皮令其歌舞臨觀以為嬉樂宗室勲舊親戚忠良
殺害略盡王公在位者悉以疾告歸人情危駭道路以
目羣臣奔走草野皆曰從虎口出左右得保一日如度
十年自以眇目所諱言者殘缺傷毁偏隻少無不足不
具之𩔖皆不得道左右忤㫖誤犯而死者不可勝紀六
月太史令康權言於生曰昨夜三月並出孛星入於太
微連於東井自去月上旬沈隂不雨迄至於今將有下
人謀上之禍深願陛下修徳以消之生怒以為妖言撲
而殺之生夜坐對侍婢曰阿法兄弟亦不可信明當除
之侍婢以告堅及堅兄清河王法法遂與特進領御史
中丞梁平老特進光禄大夫强汪帥壯士數百人潛入
雲龍門堅與侍中尚書吕婆樓帥麾下三百餘人鼓譟
繼進宿衞將士皆舍仗歸堅生猶昏醉寢而未寐堅衆
既至生驚問左右曰此輩何等人左右曰賊也生曰賊
也何不拜之堅兵皆笑生又大言何不速拜不拜者斬
之堅衆引生置於别室廢為越王尋而殺之時年二十
三在位三年諡曰厲王封生子馗為越王以嗣之
　
　
　
　
　
　
　
　
　
　十六國春秋卷三十五
欽定四庫全書
　十六國春秋卷三十六
前秦録四
　　苻堅上
苻堅字永固一字文玉(或作/名)健弟雄之第二子也趙建
武中洪從石虎徙鄴家於永貴里母茍氏甞遊漳水祈
子於西門豹祠歸其夜夢與神交因而有孕十二月而
生堅有神光之異自天燭其庭堅背有赤文隱起狀如
篆文成字曰艸(音/草)付臣又土王咸陽堅秘而莫之傳也
姿貎魁傑臂埀過膝目有紫光祖洪見堅狀貎竒而愛
之欲令頭堅腹軟字之曰堅頭(堅或/作肩)年七歲聰敏好施
舉止不踰䂓矩每侍洪側輒量洪舉措取予不失機候
洪每謂健曰此兒姿貎瓌偉質性過人頭大鎭重身長
任大足短安下非常相也趙光禄大夫司𨽻校尉高平
徐統有知人之鍳遇堅於路異之執其手曰苻郎此官
之御街小兒敢戲於此不畏司𨽻縛耶堅曰司𨽻縛犯
罪者不縛小兒戲也統顧左右曰此兒有伯王之相左
右怪之曰此兒狀貎甚醜而君以為貴相何異也統曰
非爾等所及知也後又遇之統下車屏人密謂之曰苻
郎骨相不恒後當大貴但恨僕老不及見如何堅曰若
如公言不敢忘徳八歲請就師學洪曰尚小未可吾年
十三方欲求師時人猶以為速成况汝戎狄異𩔖世知
飲酒今乃求學耶欣而許之性至孝愽學多才埶年十
一便有經略大志健之西入闗也次於曲沃夢天神遣
使者赤冠朱衣命拜堅為龍驤將軍翼日乃為壇於曲
沃以授之健泣謂堅曰汝祖昔受此號汝父次為之今
若復為神明所命可不勉之堅揮劍捶馬志氣感厲士
卒莫不憚服於是要結豪傑以圖緯世之宜吕婆樓强
汪梁平老等皆有王佐之才傾身禮之以為股肱羽翼
太原薛讃略陽權翼見而驚曰非常人也及生嗣位讃
翼説堅曰主上猜忍暴虐中外離心有徳者昌無徳者
殃天之道也神器甚重方今宜主秦祀者非殿下而誰
願殿下順天人之心以行湯武之事勿使他姓得之堅
以問尚書呂婆樓婆樓曰僕刀鐶上人耳不足以辦大
事僕里舍有王猛其人謀略不世出殿下宜請而咨之
堅因婆樓以招猛一見如舊友語及時事堅大悅自謂
如劉𤣥徳之遇諸葛孔明也生既殘虐無度特進領御
史中丞梁平老等亟以為言(詳具平/老傳)堅遂與兄清河王
法謀殺生既而以位譲法法曰汝嫡嗣且賢宜立堅曰
兄年長宜立羣臣皆頓首固請堅從之
永興元年夏六月堅去皇帝之號稱大秦天王即位於
太極殿誅生佞臣中書監董榮左僕射趙韶等二十餘
人大赦境内殊死以下遂以晉升平元年改元永興追
諡父雄為文桓皇帝母茍氏為皇太后妃茍氏為皇后
世子宏為皇太子以清河王法為使持節侍中都督中
外諸軍丞相録尚書事東海公諸王皆降爵為公以從
祖右光禄大夫永安公侯為太尉從兄晉公栁為車騎
大將軍尚書令封弟融為陽平公雙為河南公子丕為
長樂公暉為平原公熈為廣平公叡為鉅鹿公漢陽李
威為衛將軍尚書左僕射梁平老為右僕射强汪為領
軍將軍仇騰為尚書領選席寶為丞相長史行太子詹
事吕婆樓為司𨽻校尉王猛為中書侍郎八月復以薛
讃為中書侍郎權翼為給事黄門侍郎與王猛並掌機
密九月追復魚遵雷弱兒毛貴王墮梁楞梁安叚純辛
牢等悉復本官以禮改葬之子孫存者皆隨才擢授大
將軍冀州牧張平謀叛據新平雁門河西太原上黨上
郡諸地壁壘三百餘夷夏十餘萬戸拜置征鎭欲與秦
敵冬十月平帥衆掠境堅以晉公栁都督并冀州諸軍
事加并州牧鎭蒲坂以禦之十一月丞相東海公法以
疑忌賜死茍太后以法長且賢又得衆心懼終為變故
遣殺之堅性友愛與法訣於東堂慟哭嘔血諡曰哀十
二月堅行至尚書以文案不治免左丞程卓官以王猛
代之於是修廢職繼絶世禮神祗課農桑立學校鰥寡
孤獨高年不自存者賜糓帛有差其殊才異行孝友忠
義徳業可稱者令所在以聞秦民大悅
永興二年春二月堅自將討張平以驍騎將軍鄧羗為
前鋒督䕶率騎五千據汾上平使養子張蚝禦之蚝多
力趫㨗與羗相持旬餘莫能相勝三月堅至銅壁平悉
衆出戰堅鷹揚將軍呂光刺蚝中之鄧羗擒蚝以獻平
衆大潰懼而請降堅赦其罪署為右將軍蚝為虎賁中
郎將徙平所部三千餘户於長安夏四月堅如雍祠五
畤六月如河東祠后土秋八月自臨晉登龍門顧謂羣
臣曰美哉山河之固婁敬有言闗中四塞之國眞不虚
也權翼薛讃對曰臣聞夏殷之都非不險也周秦之衆
非不多也終於身竄南巢首懸白旗軀殘於犬戎國分
於項籍者何也徳之不修故耳吳起有言在德不在險
深願陛下追蹤唐虞懷逺以德山河之固不足恃也堅
大悅至韓原觀晉魏顆鬼結草抗秦軍之處賦詩而歸
九月庚辰堅還長安以太尉永安公侯守尚書令賜為
父後者爵一級鰥寡高年糓帛有差丏所過田租之半
是秋大旱堅減膳徹樂金玉綺繡皆散之戎士命后妃
以下悉去羅紈衣不曵地開山澤之利公私共之息兵
養民旱不為災王猛日親幸用事宗親勲舊莫不嫉之
諸氐紛紜競陳猛短堅恚甚慢罵或有鞭撻於殿庭者
權翼進曰陛下宏達大度善馭英豪神武卓犖録功捨
過有漢祖之風然慢易之言所宜除之堅笑曰朕之過
也自是公卿以下見猛屏息
甘露元年春正月起明堂禪南北郊祀其祖洪以配天
宗祀其伯健於明堂以配上帝二月親耕藉田皇后茍
氏親蠶於近郊平羗䕶軍高離據略陽叛永安公侯率
衆討之未克而卒諡曰威夏四月驍騎將軍鄧羗秦州
刺史啖鐡討平之五月堅如河東南遊霸陵顧謂羣臣
曰漢祖起自布衣廓平四海佐命功臣孰為首乎權翼
進曰漢書以蕭曹為功臣之冠堅曰漢祖與項羽爭天
下困於京索之間身被七十瘡通中六七父母妻子為
楚所困平城之下七日不火食賴陳平之謀太上妻子
克全免匈奴之禍二相何得獨高也雖有人狗之喻豈
黄中之言乎於是酣飲極歡命羣臣賦詩六月甘露降
乃大赦境内殊死已下改元為甘露秋七月堅自河東
還以驍騎將軍鄧羗為御史中丞八月下書曰咸陽内
史王猛言彰出納所在著績有卧龍之才宜入贊百揆
絲綸王言可徴拜侍中中書令領京兆尹特進光禄大
夫強德健后之弟也酗酒豪横掠人財貨子女為百姓
患猛下車収德奏未及報已陳尸於市堅馳使赦之不
及猛與中丞鄧羗同志嫉惡無所顧忌數旬之間權豪
貴戚殺戮刑免者二十餘人百僚震栗姦猾屏氣路不
拾遺風化大行堅歎曰吾今始知天下之有法天子之
為尊也乃以猛為吏部尚書尋遷太子詹事冬十一月
轉左僕射餘官如故十二月以猛為輔國將軍司𨽻校
尉居中宿衛僕射詹事侍中中書令領選如故猛上疏
辭曰伏見散騎常侍陽平公融明德懿親光禄散騎西
河任羣忠貞淑慎處士京兆朱肜博識聡辨並宜左右
彌綸暉贊九棘愚臣庸鄙請避賢路堅曰機務俟才允
属明哲朝野所望豈容致辤所舉融等尋别銓叙於是
以融為侍中中書監左僕射任羣為光禄大夫領太子
家令朱肜為尚書侍郎領太子庻子猛時年三十六歲
中五遷權傾内外人有毁之者堅輒罪之於是羣臣莫
敢復言以左僕射李威領䕶軍右僕射梁平老為使持
節都督北垂諸軍事鎭北大將軍戍朔方之西丞相司
馬賈雍為雲中䕶軍戍雲中之南遣使廵察四方及戎
夷種落州部有高年孤寡不能自存長吏刑罰失中為
百姓所苦清修疾惡勸課農桑有便於俗篤學至孝義
烈力田者皆令條具以聞
甘露二年春正月堅分司𨽻置雍州又分京兆為咸陽
郡置渭南縣属京兆郡二月以河南公雙為都督雍河
涼三州諸軍事征西大將軍雍州刺史改封趙公鎭安
定封弟忠為河南公三月匈奴左賢王劉衞辰遣使來
降請田内地春來秋返堅許之夏四月雲中䕶軍賈雍
遣司馬徐斌率騎襲之因縱兵掠奪堅怒曰朕方修魏
絳和戎之術不可以小利㤀大信昔荆吳之戰事興蠶
婦澆𤓰之惠梁宋息兵夫怨不在大事不在小擾邉動
衆非國之利也所獲資産其悉以歸之乃黜雍官以白
衣領職遣使修和示之信義衞辰於是入居塞内貢獻
相尋冬十月烏桓獨孤部鮮卑没奕于各帥衆數萬來
降堅初欲處之塞内陽平公融諫曰戎狄異𩔖人面獸
心不知仁義其稽顙内附實貪地利非懐德也不敢犯
邉實憚兵威非感恩也今處之於塞内與民雜居彼窺
郡縣虚實必為邉患不如徙之塞外以存荒服之義堅
從之
甘露三年春正月劉衞辰掠邉民五十餘口為奴婢來
獻堅責之使歸所掠衛辰由是叛附於魏(時猶/稱代)秋九月
乙亥鳯凰集於東闕大赦境内百僚進位一級民因歌
之曰鳯凰於飛其羽翼翼翊我聖后享齡萬億初堅將
為赦與左僕射猛右僕射融宻議於露臺悉屏左右親
為赦文猛融供進紙筆有一大蒼蝇入自牖間鳴聲甚
大集於筆端驅而復來堅惡之久之乃去俄而長安街
巷市里民相告曰官今大赦有司以聞堅驚謂猛融曰
禁中無耳屬之理事何從而洩於是勅内外推窮之咸
言有一小人衣黒衣大呼於市曰官今大赦須臾不見
堅嘆曰其向蒼蠅乎聲狀非常吾固惡之諺曰欲人勿
知莫若勿為聲無細而弗聞事未形而必彰者其此之
謂也冬十二月廣修學官詔郡國學生通一經已上充
之公卿已下子孫並遣受業命牧守宰各舉孝弟力田
清修廉直學為通儒才堪幹事者皆旌表之察其所舉
得人者賞非其人者罰由是人莫敢妄舉而請託不行
士皆自勵雖宗室外戚無才能者盡棄不用當是之時
内外羣臣率皆稱職田疇修闢倉廪充盈盜賊屏息典
章法物莫不悉備
甘露四年夏五月堅親臨太學考諸生經義優劣品而
第之問難五經博士多不能對堅謂博士王寔曰朕一
月三臨太學黜陟幽明躬親奬勵㒺敢勌違庻幾周孔
微言不由朕而墜漢之二武其可追乎寔曰自劉石擾
覆華畿二都鞠為茂草諸生罕有或存墳籍滅而莫紀
經淪學廢奄若秦皇陛下神武撥亂道隆虞夏開庠序
之美𢎞儒教之風化盛隆周垂馨千祀漢之二武焉足
論哉自是每月一臨太學諸生競相勸勵秋七月黄龍
見於成紀梁山崩是年造刀一口用五千工銘曰神術
𨽻書
甘露五年白虎見於天水
甘露六年夏六月遣大鴻臚拜張天錫為大將軍涼州
牧西平公秋八月汝南公騰謀反伏誅騰生之弟也是
時生弟晉公栁等猶有五人王猛言於堅曰不去五公
終必為患堅不從屠各張㒺聚衆數千自稱大單于㓂
掠郡縣堅以尚書鄧羗為建節將軍帥衆七千討平之
九月命公國各署三卿并餘官皆聽自采辟獨為置郎
中令富商趙掇丁妃鄒甕等家累千金車服之盛擬則
王侯諸公競引之為國貳卿黄門侍郎安定程憲言於
堅曰趙掇等皆商販醜䜿市郭小人車馬衣服僭同王
者官齊君子為藩國列卿傷風敗俗有塵聖化宜肅明
典法使清濁顯分堅乃下詔稱本欲使諸公延選英儒
乃更猥濫如是其令有司推檢引掇等為國卿者皆降
其爵自今國官皆委之銓衡自非命士已上不得乘車
馬去京師百里内工商皂𨽻婦女不得服金銀錦繡犯
者棄市於是平陽平昌九江陳留安樂五公皆降爵為
侯
建元元年春正月大赦境内殊死已下改元為建元雍
州秀才叚鏗等對策上第拜吏部郎中孝廉通經者十
餘人皆拜令長三月燕太宰慕容恪吳王慕容垂攻㧞
洛陽略地至崤澠闗中大震堅親屯陜城以備之夏六
月匈奴右賢王曹轂左賢王劉衞辰舉兵叛轂帥衆二
萬攻杏城已南郡縣屯馬蘭山索虜烏延等亦叛堅而
通於辰轂堅率中外精鋭討之使衞大將軍李威左僕
射王猛輔太子宏留守長安以前將軍楊安鎭軍將軍
毛盛為前鋒都督秋八月轂遣弟活拒戰於同川安大
敗之斬首四千餘級轂懼請降徙其酋豪六千餘户於
長安進撃烏延斬之建節將軍鄧羗討衞辰擒之於木
根山九月堅自聰馬城如朔方廵撫諸夷冬十月征北
將軍淮南公㓜帥杏城之衆乘虚襲長安李威撃斬之
十一月堅還長安以李威守太尉加侍中以曹轂為雁
門公劉衞辰為夏陽公各使綂其部落轂尋死分其部
落貳城已西二萬餘落封其長子璽為駱川侯貳城已
東二萬餘落封其小子寅為力川侯故號東西曹
建元二年秦雍二州地震裂水泉湧出金像生毛長安
大風震電壞屋殺人堅懼而愈修徳政夏五月魏昭成
帝(諱什翼犍/時稱代王)遣長史燕鳯詣秦通好(或作/入貢)鳯字子章代
人也少好學博綜經史明習隂陽䜟緯昭成帝素聞其
名使人以禮迎之鳯不應聘乃命諸軍圍代城謂城中
人曰燕鳯不出者吾將屠汝代人懼送鳯出之拜左長
史參軍國事時堅遣牛恬聘魏魏令鳯報之堅問曰代
王何如人鳯曰寛和仁愛經略高逺一時之雄主也常
有并吞天下之志堅曰卿軰北人無剛甲利器敵弱則
進敵强則退安能并兼耶鳯曰北人壯悍上馬持三仗
驅馳若飛主上雄雋率服北土控弦百萬號令若一軍
無輜重樵爨之苦輕行速㨗因敵取資此南方之所以
疲敝而北方之所以常勝也堅曰彼國人馬實為多少
鳯曰控弦之士四十餘萬見馬一百萬匹堅曰卿言人
衆可爾説馬太多是虚辭耳鳯曰雲中川自東山至西
河二百里北山至南山百有餘里每嵗孟秋馬常大集
略為滿川以此推之使人之言猶當未盡鳯還堅厚加
贈遺秋七月堅遣輔國將軍王猛前將軍楊安揚武將
軍姚萇等帥衆二萬宼荆州攻南鄉郡晉荆州刺史桓
豁救之八月軍於新野掠安(一作/漢)陽民萬餘戸而還
建元三年春二月羗歛岐叛堅自稱益州刺史帥部落
四千餘家西依張天錫叛將李儼堅遣輔國將軍王猛
隴西太守姜衡南安太守南安邵𦍑揚武將軍姚萇等
帥衆萬七千討歛岐於略陽三月張天錫帥步騎三萬
撃李儼攻克大夏武始二郡其征東將軍常據又敗儼
兵於葵谷儼懼退守枹罕遣兄子純謝罪於堅且請救
歛岐部落先属姚弋仲聞姚萇至皆降王猛攻破略陽
歛岐奔白馬堅以萇為隴東太守夏四月堅使前將軍
楊安建威將軍王撫帥騎二萬會王猛救儼猛遣邵𦍑
追歛岐王撫守侯和姜衡守白石猛與楊安救枹罕與
天錫將楊遹戰於枹罕東猛大破之俘斬萬七千級天
錫遂引師西歸邵𦍑擒歛岐於白馬送之長安李儼將
賀肫説儼曰以明公神武將士驍悍奈何束手于人王
猛孤軍深入士卒疲弊且以我請救必不設備若乘其
怠而撃之可以得志儼曰求救於人以免難難既免而
撃之天下其謂我何不若固守以老之彼將自退乃憑
城固守不納秦師猛白服乘輿從者數十人請與相見
儼開門延之未及設備將士繼入遂執儼猛責儼以不
即出迎儼以賀肫之謀告猛乃斬肫送儼歸長安堅以
儼為光禄勲賜爵歸安侯以立忠將軍彭越為平西將
軍涼州刺史鎭枹罕九月初淮南公㓜之反也征東大
將軍并州牧晉公栁起兵蒲阪征西大將軍秦州刺史
趙公雙起兵上邽皆與之通謀堅以雙母弟至親栁健
之愛子隠而不問栁雙復與鎭東將軍洛州刺史魏公
庾安西將軍雍州刺史燕公武作亂庾反於陜城武反
於安定鎭東主簿南安姚眺諫曰明公以周召之親受
方面之任國家有難當竭力除之况自為難乎庾不聽
堅聞之徴栁等還長安冬十月栁據蒲阪雙據上邽庾
據陜城武據安定皆舉兵向長安堅遣使諭之曰吾待
卿等恩亦至矣何苦而反今止不徴卿宜罷兵各定其
位一切如故各齧梨以為信皆不從堅阻兵自守十一
月魏昭成帝撃劉衞辰時河冰未成乃以葦絙約澌俄
然冰合猶未能固乃散葦於上冰草相結如浮橋焉衆
軍利渉出其不意衞辰帥衆來奔堅送衞辰還朔方遣
兵戍之
建元四年春正月遣後將軍楊成世左將軍毛嵩討上
邽輔國將軍王猛建節將軍鄧𦍑攻蒲阪前將軍楊安
廣武將軍張蚝攻陜城堅命蒲阪之軍皆距城三十里
堅壁勿戰俟秦雍已平然後并力取之二月魏公庾以
陜城降燕請兵應接秦人大懼三月楊成世為趙公雙
將茍興所敗毛嵩亦為燕公武所敗奔還堅復遣武衞
將軍武都王鑒寧朔將軍呂光將軍馮翊郭將翟傉等
帥中外精鋭三萬討之左衞將軍雅左禁將軍竇衝率
羽林騎七千繼發夏四月雙武乘勝至於榆眉以茍興
為前鋒鑒欲速戰光曰興新得志氣勢方鋭宜持重以
待之彼糧盡必退退而撃之蔑不濟矣二旬而興退光
曰興可撃矣遂追之興敗進撃雙武大破之斬獲萬五
千級武棄安定與雙皆奔上邽鑒等進攻之晉公栁數
出挑戰猛閉壘不應栁以猛為憚已五月留世子良守
蒲阪率衆二萬西趨長安長安去蒲阪百餘里鄧𦍑帥
精騎七千夜襲敗之栁引軍還猛又盡衆邀撃悉俘其
卒栁與數百騎入於蒲阪猛𦍑進攻之秋七月鑒等攻
克上邽斬趙公雙燕公武宥其妻子以左衞將軍雅為
秦州刺史八月以長樂公丕為雍州刺史九月王猛等
攻㧞蒲阪斬晉公栁及其妻子傳首長安猛屯蒲阪遣
鄧𦍑與王鑒等㑹攻陜城冬十一月𦍑等㧞陜城獲魏
公庾送於長安堅問其所以反對曰臣本無反心但以
弟兄屢謀逆亂臣懼并死故謀反耳堅泣曰汝素長者
固知非汝心也但高祖不可以無後乃賜庾死原其七
子以長子襲魏公餘子皆封縣公以嗣越厲王及諸弟
之無後者茍太后曰庾與雙俱反雙獨不得置後何也
堅曰天下者高祖之天下高祖之子不可以無後至於
仲羣不顧太后謀危宗廟天下之法不可私也以范陽
公抑為征東大將軍并州刺史鎭蒲阪鄧𦍑為建武將
軍洛州刺史鎭陜城擢姚眺為汲郡太守時仇池公楊
世遣使稱臣遂以世為南秦州刺史是嵗池陽民某惑
其婦言而欲殺母遂車載母辭詣親家乃入南山母曰
汝詣親家何至是也兒曰老婢何言遂下母於溪谷之
間脱衣將殺之初婦謂其夫曰不可不得中衣來也兒
不欲自脱背坐厲聲令母自脱母曰我生飬汝至於今
日汝信婦言枉殺我可不乞我此衣兒怒曰老婢復何
言母呼曰天神山神當見此否言未卒聲忽見所持刀
反貫其項而殺之投於山穴母乘車卻歸昏而反家婦
為其夫還逆問曰得中衣來否母馳告隣人収其婦送
官郡縣以聞堅驚曰宇宙之内乃有此事將非怪乎於
是轘而殺之
建元五年夏六月晉大司馬桓温帥師伐燕慕容暐遣
散騎常侍李鳯求救於秦秋七月温進次枋頭暐衆屢
敗又遣散騎侍郎樂嵩詣秦乞師請割武牢以西之地
堅引羣臣議於東堂皆曰昔桓温伐我至灞上燕不救
我今温伐燕我何救焉且燕不稱藩於我我何為救之
猛宻言於堅曰燕雖强大慕容評非温敵也若舉兵山
東進屯洛邑収幽冀之兵引并豫之粟觀兵崤澠則陛
下大事去矣今不如與燕合兵退温温退燕亦病矣然
後我承其弊而取之不亦善乎堅從之八月遣將軍茍
池洛州刺史鄧𦍑帥歩騎二萬救燕出自洛陽趨潁川
遣散騎侍郎姜撫報使於燕以王猛為尚書令九月茍
池等邀撃温於譙大破之死者萬計温師敗績乃引而
還燕秦結好使相往來燕散騎常侍郝晷給事黄門侍
郎梁琛相繼來聘晷與王猛有舊猛接以平生問晷東
方之事晷知燕之將亡隂欲自計頗洩其事琛至長安
猛勸堅留琛堅不許(詳具/琛傳)是月京兆尹王攸上書獻十
略一曰君道宜明二曰臣尚忠敬三曰子貴孝飬四曰
民生在勤五曰教無偏黨六曰飬民在惠七曰延聘耆
賢八曰懲惡顯善九曰伐叛討逆十曰易簡𢎞大堅納
之以攸為諫議大夫冬十一月燕車騎將軍慕容垂避
害來奔堅聞垂至大喜郊迎執手甚厚禮之賞賜鉅萬
王猛言於堅曰慕容垂燕之戚属世雄東部寛仁惠下
恩結士庻燕趙之間咸有奉戴之意觀其才略權智無
方兼其諸子明毅有幹蓺人之傑也蛟龍猛獸非可馴
之物若借以風雲將不可復制不如早除之堅曰吾方
以義致英豪建不世之功且其初至吾告之至誠今而
害之人將謂我何乃以垂為冠軍將軍封賔徒侯堅復
遣黄門郎石越聘燕且索地於燕初燕人許割虎牢以
西之地賂秦晉兵既退燕人悔之堅大怒遣輔國將軍
王猛建威將軍梁成(梁平老/之子也)建武將軍鄧𦍑帥步騎三
萬伐燕以慕容垂為鄉導十二月猛等攻燕荆州刺史
武威王慕容筑於洛陽
建元六年春正月慕容垂世子令奔燕王猛遺慕容筑
書曰國家今已塞成臯之險杜盟津之路大駕虎旅百
萬自軹闗取鄴都金墉窮戍外無救援城下之師將軍
所監豈三千弊卒所能支也筑懼以洛陽來降猛陳師
而受之燕衛大將軍樂安王慕容臧率精卒十萬將觧
筑圍自新樂進屯滎陽猛遣梁成鄧𦍑以精鋭萬人卷
甲赴之大破臧於滎陽留𦍑鎭金墉以輔國司馬桓寅
為𢎞農太守代𦍑戍陜城振旅而還堅以猛為司徒録
尚書事進封平陽郡侯猛固辭曰今燕吳未平戎車方
駕而始得一城即受三事之賞若克殄二㓂將何以加
之堅曰茍不蹔抑朕心何以顯卿謙光之美已詔有司
權聽所守封爵酬庸其勉從朕命遂寢司徒尚書之命
三月堅以吏部尚書權翼為尚書右僕射夏四月復以
王猛為司徒録尚書事猛固辭乃止五月慕容令襲燕
龍城不克而死六月堅復遣王猛督鎭南將軍楊安虎
牙將軍張蚝建武將軍鄧𦍑等十將率步騎六萬討平
燕冀乙夘堅親送猛於灞上謂曰今授卿精兵委以重
任當先破壺闗平上黨長驅取鄴此㨗濟之機所謂疾
雷不及揜耳吾當親督萬衆繼卿星發舟車糧運水陸
俱進卿勿以為後慮也猛曰臣庸劣孤生操無豪介蒙
陛下恩榮内侍帷幄出總戎旅今杖威靈奉成算盪平
殘胡如風掃葉臣雖不武克不淹時願不煩鑾軫冐犯
霜露但願速勅所司部置鮮卑之所堅大悦秋七月王
猛攻壺闗楊安攻晉陽八月燕太傅上庸王慕容評帥
中外精卒四十(一作/三十)餘萬來拒猛克壺闗執燕上黨太
守南安王慕容越所過郡縣皆望風降附燕人大懼九
月楊安進圍晉陽久之未下猛留屯騎校尉茍萇戍壺
闗引兵助安攻晉陽因為地道遣張蚝帥壯士數百潛
入城中大呼斬闗納秦兵辛巳猛安遂入晉陽執并州
刺史東海王慕容莊太傅慕容評畏猛不敢進兵屯於
潞川冬十一月辛亥猛留將軍武都毛當戍晉陽進次
潞川與評相持壬戌猛遣將軍徐成覘燕軍形要期以
日中及昏而返猛怒將斬之鄧𦍑固請得止猛覘知評
賣水鬻薪不撫將士人思為亂有可乘之㑹笑謂楊安
等曰慕容評眞奴才雖億兆之衆尚不足為慮况數十
萬乎吾今兹破之必矣乃遣遊撃將軍郭慶以鋭卒五
千夜從間道出評營後傍山起火燒其輜重火見鄴中
暐懼遣侍中蘭伊譲評催之速戰評大懼遣使求戰甲
子猛陳於渭源而誓衆曰王景略受國厚恩任兼内外
今與諸君深入賊地當竭力致死有進無退共立大功
以報國家受爵明公之朝稱觴父母之室不亦美乎衆
皆踴躍破釡棄糧大呼競進猛望燕兵之盛馳騎遣鄧
𦍑往擊之(詳具/𦍑傳)𦍑與徐成張蚝等跨馬運矛馳赴評軍
出入數四旁若無人搴旗斬將殺傷甚衆戰及日中評
師大敗俘斬五萬餘人乘勝追撃所殺及降者又十萬
餘人評單騎奔鄴猛長驅而東丁夘進兵圍鄴猛上疏
稱臣以甲子之日大殱醜𩔖賴陛下仁愛之志使六州
士庻不覺易主自非守迷違命一無所害堅報之曰將
軍役不踰時而元惡克舉勲高前古朕今親帥六師星
馳電赴將軍其休飬將士以待朕至然後取之猛未至
鄴鄴旁剽掠公行及至逺近帖服號令嚴明軍無私犯
法簡政寛民安其業更相謂曰不圖今日復見太原王
猛聞之嘆曰慕容𤣥恭信竒士也可謂古之遺愛矣乃
設太牢以祭之十一月堅留李威輔太子宏守長安陽
平公融鎭洛陽躬帥精鋭十萬向鄴七日而至安陽過
舊閭引諸耆老語及祖父之事泫然流涕乃停信宿猛
潛如安陽迎堅堅謂之曰昔周亞夫不出軍迎漢文將
軍何以臨敵而棄軍乎猛曰臣每覽亞夫之事常謂前
卻人主以此而為名將竊　多之且臣奉陛下神算撃
垂亾之虜若摧枯拉朽何足慮也監國冲幼鑾駕逺臨
脱有不虞悔之何及陛下㤀臣灞上之言耶戊寅堅攻
鄴㧞之慕容暐等出奔高陽遊撃將軍郭慶執而送之
辛巳堅入鄴宫諸州牧守及六夷渠帥盡來降附閲其
名籍凡得郡百五十七縣一千五百七十九户二百四
十五萬八千六百六十九口九百九十八萬七千九百
三十五郭慶窮追餘燼慕容評奔高句麗慶追至遼海
句麗縛評送之堅散燕宫人珍寶分賜將士下詔大赦
曰朕以寡徳猥承休命不能懐逺以徳柔服四維至使
戎車屢駕有害斯民雖百姓之過然亦朕之罪也其大
赦天下與之更始釋梁琛之囚除中書著作郎聞悅綰
之忠恨不及見拜其子為郎中暐稱孟高艾朗之忠於
堅堅命厚加歛葬亦拜其子為郎中以王猛為使持節
都督闗東六州諸軍事車騎大將軍開府儀同三司冀
州牧鎭鄴進爵清河郡侯悉以慕容評第中之物賜之
加美妾五人上女妓十人中女妓三十人猛固辭堅曰
昔魏絳和戎猶有絲竹之賞山甫翼周實受牡(闕/)之錫
卿今功超二子任過管葛安得辭也其敬受之無違朕
命堅賞潞川之功賜楊安爵博平縣侯鄧𦍑為使持節
征虜將軍散騎常侍安定太守賜爵眞定郡侯邑三千
戸郭慶為持節都督幽州諸軍事揚武將軍幽州刺史
鎭薊賜爵襄城郡侯其餘將士封賞各有差以京兆韋
鍾為魏郡太守彭豹為陽平太守其餘州縣牧守令長
皆因舊而授之以常山太守申紹為散騎侍郎使與散
騎侍郎京兆韋儒俱為繡衣使者循行闗東州郡觀省
風俗勸課農桑振恤窮困収葬死亾旌顯節行燕政有
不便於民者皆變除之十二月遷慕容暐及后妃王公
百官并鮮卑四萬餘戸於長安猛表留梁琛為主簿領
記室督他日猛與僚属語及燕朝使者猛曰人心不同
昔梁君至長安專美本朝樂君但言桓温軍盛郝君微
説國弊參軍馮誕曰今三子皆為國臣敢問為臣之道
何先猛曰郝君知幾為先誕曰然則明公賞丁公而誅
季布也猛大笑堅自鄴如枋頭行飲至之禮歌勞止之
詩以饗羣臣宴諸父老改枋頭為永昌縣復之終世甲
寅還長安封慕容暐為新興侯慕容評為給事中皇甫
眞為奉車都尉李洪為駙馬都尉皆奉朝請李邽為尚
書封衡(裕之/子也)為尚書郎慕容徳為張掖太守燕國平叡
為宣威將軍悉羅騰為三署郎其餘封授各有差是嵗
省雍州南秦州刺史仇池公楊世卒子纂自立始與秦
絶
建元七年春正月行禮于辟雍祀先師孔子太子及公
侯卿大夫士之元子皆束修釋奠焉高平蘇通長樂劉
祥並碩學耆儒尤精二禮堅以通為禮記祭酒居於東
庠祥為儀禮祭酒處於西序堅每月朔旦率百僚親臨
講論晉叛臣袁瑾朱輔固守壽春為大司馬桓温所圍
遣使求救於堅堅以瑾為揚州刺史輔為交州刺史遣
武衞將軍王鑒前將軍張蚝率步騎二萬救之温遣淮
南太守桓伊南頓太守桓石䖍撃鑒蚝于石橋鑒蚝敗
績失馬五百匹退屯愼城丁亥堅徙闗東豪傑及諸雜
夷十五萬戸於闗中處烏丸雜𩔖於馮翊北地丁零翟
斌於新安澠池徙陳留東阿萬戸以實青州諸因亂流
移避仇逺徙欲還舊業者悉聽之二月以魏郡太守韋
鍾為青州刺史中壘將軍梁成為兖州刺史射聲校尉
徐成為并州刺史武衞將軍王鑒為豫州刺史左將軍
彭越為徐州刺史太尉司馬皇甫覆為荆州刺史屯騎
校尉天水姜宇為涼州刺史扶風内史王綂(擢之/子也)為益
州刺史秦州刺史西縣侯雅為使持節都督秦晉涼雍
州諸軍事秦州牧吏部尚書楊安為使持節都督益梁
州諸軍事梁州刺史復置雍州治蒲阪以長樂公丕為
使持節征東大將軍雍州刺史又以闗東初平守令宜
得人令王猛以便宜簡召英俊補六守令授訖言臺除
正三月後將軍金城俱難攻晉蘭陵太守張閔子於桃
山桓温遣兵來救不克而還楊世弟楊綂驍武得衆心
起兵武都與楊纂爭分堅遣秦州牧西縣侯雅梁州刺
史楊安益州刺史王綂并州刺史徐成及羽林左監朱
肜揚武將軍姚萇帥步騎七萬先取仇池進圍寧益夏
四月雅等次鷲峽仇池公楊纂帥衆五萬來拒晉梁州
刺史𢎞農楊亮遣督䕶郭寶卜靖帥千餘騎助纂戰於
峽中為雅所敗死者什三四寶等亦没纂収散兵遁走
雅遂進攻仇池楊綂帥武都之衆來降纂將碩宻亦來
降請為内應纂懼面縛出降雅釋其縛送之長安堅以
王綂為平逺將軍南秦州刺史加楊安都督南秦州諸
軍事鎭仇池先是王猛破張天錫於枹罕獲其將燉煌
隂據及甲士五千人堅既東平六州西擒楊纂欲以徳
懐逺且誇威河右遣據帥其甲士送還涼州使著作郎
梁殊閻負送之因命王猛為書諭天錫曰昔貴先公稱
藩於劉石者惟審於彊弱也今論涼土之力則損於往
時語大秦之德則非二趙之匹而將軍翻然自絶無乃
非宗廟之福也歟夫以秦之威旁振無外可以囘弱水
使東流返江河使西注闗東既平將移兵河右恐非六
郡士民所能抗也劉表謂漢南可保將軍謂西河可全
吉凶在身元龜不逺宜深算妙慮自求多福無使六世
之業一旦而墜地也天錫大懼遣使謝罪稱藩堅即署
天錫使持節散騎常侍都督河右諸軍事驃騎大將軍
開府儀同三司凉州刺史西域都督䕶西平公夏五月
吐谷渾王辟奚(葉延之/子也)聞楊纂降大懼遣使獻馬千匹
金銀五百斤堅大恱拜辟奚為安逺將軍漒川侯秋七
月七日堅如洛陽下書曰士死知己由來格謨故喬公
一言魏祖追慟趙司𨽻高平徐統往在鄴都識朕於童
稚每思其慇懃之言弗敢忘也可召其子孫詣行在所
八月以光禄勲李儼為河州刺史鎭武始九月堅還長
安歸安元侯李儼卒於上邽復以其子辯為河州刺史
冬十月堅如鄴狩於西山親馳射獸遊獵旬餘樂而㤀
返伶人王洛叩馬諫曰臣聞千金之子坐不垂堂萬乘
之主行不履危故文帝馳車袁公止轡孝武好畋相如
獻規陛下為百姓父母蒼生所係何可盤於遊畋以玷
聖徳今久獵不歸若禍起須臾變生不測者其如宗廟
何其如太后何堅曰善哉昔文公悟愆于虞人朕聞罪
于王洛信吾過也為之罷獵還宫王猛因進言曰畋獵
誠非急務王洛之言不可㤀也因賜洛帛百疋拜官箴
左右自是遂不復獵十一月堅聞桓温廢海西公謂羣
臣曰温前敗灞上後敗枋頭十五年間再傾國師六十
嵗公舉動如此不能思愆自貶以謝百姓方更廢君以
自悦將何以自容於四海乎諺曰怒其室而作色於父
母其桓温之謂矣車騎大將軍王猛以六州任重言于
堅請改授親賢及府選便宜輒已停寢别乞一州自效
堅報曰朕之于卿義則君臣親踰骨肉雖復桓昭之有
管樂𤣥徳之有孔明自謂踰之夫人主勞於求才逸於
得士既以六州相委則朕無東顧之憂非所以為優崇
乃朕自求安逸也夫取之不易守之亦難茍任非其人
患生慮表豈獨朕之憂亦卿之責也故虚位台鼎而以
分陜為先卿未照朕心殊乖素望新政俟才宜速銓補
俟東方化洽當衮衣西歸仍遣侍中梁讜詣鄴諭㫖猛
乃視事如故十二月以河州刺史李辯領晉興太守還
鎭枹罕徙凉州治金城益州刺史王綂攻隴西鮮卑乞
伏司繁於度堅山司繁帥衆三萬來拒至於苑川綂潛
襲度堅山司繁部落五萬餘皆降於綂其衆聞妻子已
降不戰而潰司繁無所歸亦詣統降堅以司繁為南單
于留之長安以司繁從叔乞伏吐雷為勇士䕶軍撫其
部衆是嵗唐水汎溢高岸崩頽安嶮城角之下有大積
木交横如梁柱
　
　十六國春秋卷三十六
欽定四庫全書
　十六國春秋卷三十七
前秦録五
　　苻堅中
建元八年春二月以清河房曠為尚書左丞徴曠兄黙
及清河崔逞燕國韓𦙍為尚書郎北平陽陟田勰陽瑶
(鶩之/子也)為著作佐郎郝晷為清河相皆闗東士望王猛所
薦也冠軍將軍慕容垂言於堅曰臣叔父評燕之惡來
軰也不宜復汚聖朝願陛下為燕戮之乃出評為范陽
太守燕之諸王悉補邉郡三月詔闗東之民學通一經
才成一蓺者所在郡縣以禮送之在官百石以上學不
通一經才不成一蓺者罷遣還民復魏晉士籍使役有
常其諸非正道典學一皆禁之自永嘉之亂庠序無聞
及堅之僭頗留心儒學乃親臨太學考學生經義上第
擢叙者八十三人堅以境内旱課百姓區種懼嵗不登
省節榖帛之費大官後宫減常度三等百僚之秩以次
降之是時有大風從西南來俄而晦㝠恒星皆見又有
赤星見于西南太史令魏延言於堅曰於占西南國亾
明年必當平蜀漢堅大悦命秦梁密謀戒嚴夏五月以
高平徐攀為琅邪太守攀綂之少子以舊恩㧞之也六
月癸酉冀州牧王猛入為丞相中書監尚書令太子太
傅司𨽻校尉特進常侍持節將軍侯如故陽平公融為
使持節都督六州諸軍事鎭東大將軍冀州牧融將發
堅祖于灞東奏樂賦詩秋八月丞相王猛至長安復加
都督中外諸軍事猛辭曰元相之重儲傅之尊端右事
繁京牧任大總督戎機出納帝命文武兩寄巨細並闗
以伊呂蕭曹之賢尚不能兼况臣猛之無似乎章三四
上堅不許曰朕方混一四海非卿無可委者卿之不得
辭宰相猶朕不得辭天下也猛既為相堅端拱于上百
官總已於下軍國内外之事無不由之猛剛明清肅善
惡著白放黜尸素顯㧞幽滯勸課農桑練習軍旅官必
當才刑必當罪國富兵强戰無不克闗隴清宴百姓豐
樂自長安至於諸州皆夾路樹槐栁二十里一亭四十
里一驛旅行者取給於途工商貿販於道百姓歌之曰
長安大街夾樹楊槐(車頻秦書作/两邉種槐)下走朱輪上有鸞棲
英彦雲集誨我萌黎堅勅太子宏及長樂公丕等曰汝
事王公如事我也陽平公融在冀州高選綱紀以尚書
郎房黙河間相申紹為治中别駕清河崔宏為州從事
管記室融年少為政好新竒貴苛察申紹數規正導以
寛和融雅敬之未能盡從後紹出為濟北太守融屢以
過失聞數致譴譲乃自恨不用紹言融甞坐擅起學舍
為有司所紏遣主簿李纂詣長安自理纂憂懼道卒復
遣燕尚書郎高泰往事遂得釋(詳具/泰傳)冬十一月都督北
藩諸軍事鎭北大將軍開府儀同三司朔方桓侯梁平
老卒
建元九年春三月魏昭成帝復使燕鳯來聘夏四月天
鼓鳴有彗星出於尾箕長十餘丈或名蚩尤旗經太微
掃東井自夏及秋冬不滅太史令張猛言於堅曰尾箕
燕之分野東井秦之分野今彗星起尾箕而掃東井害
深禍大十年之後燕當滅秦二十年之後燕當為代所
滅慕容暐父子兄弟亾虜也我之仇讐而布列朝廷貴
盛莫二臣竊憂之宜剪除渠帥以寧皇秦若旦誅鮮卑
不夕滅彗星者臣請受妖言之戮堅不納更以暐為尚
書垂為京兆尹沖為平陽太守陽平公融聞之上疏曰
臣聞東胡在燕厯數彌久逮於石亂遂據華夏跨有六
州南面稱帝陛下爰命六師大舉征討勞卒頻年然後
獲之本非慕義懐徳歸化而來今父子兄弟列官滿朝
執權履職勢傾勞舊陛下親而幸之臣愚以為猛獸終
不可飬狼子野心星變如此願少留意以思天戒臣居
可言之地不容黙已詩曰兄弟急難朋友好合昔劉向
以肺腑之親尚能極言况於臣乎堅報之曰汝為徳未
充而懐是非立善未稱而名過其實詩云徳輶如毛人
鮮克舉君子處高戒懼傾敗可不務乎今四海事曠兆
庻未寧黎元應撫夷狄應和方將混六合為一家同有
形於赤子汝宜息慮勿懐耿介天道助順夫惟修徳可
以禳災茍能内求諸己何懼外患乎秋八月晉梁州刺
史楊亮遣子廣襲仇池與梁州刺史楊安戰廣兵敗績
沮水諸戍皆委城奔潰亮懼退守罄險(水經注云亮以/容裘谷嶮固難)
(㧞保而/居之)九月安遂進㓂漢川冬十月堅使益州刺史王
綂秘書監朱肜帥步騎二萬為前鋒出漢川㓂蜀前禁
將軍毛當鷹揚將軍徐成帥步騎三萬出劍門㓂梁益
梁州刺史楊亮帥巴獠萬衆來拒戰於青谷亮兵敗績
奔固西城肜乘勝㧞漢中徐成攻劍閣克之楊安進攻
梓潼晉奮威將軍西蠻校尉梓潼太守周􁫢固守涪城
遣步騎數千送母妻自漢水趨江陵朱肜邀而獲之􁫢
遂降安十一月安克梓潼晉荆州刺史桓豁遣江夏相
竺瑶(一作/瑗)救梁益瑶聞廣漢太守趙長戰死引兵而退
揚武將軍益州刺史周仲孫勒兵拒肜等於綿竹聞毛
當將至成都仲孫帥騎五千奔於南中安當進兵遂䧟
梁益二州於是西南夷卬莋夜郎等皆來歸附堅以楊
安為右大將軍益州牧鎭成都毛當為鎭西將軍梁州
刺史鎭漢中姚萇為寧州刺史屯墊江王綂為南秦州
刺史鎭仇池堅欲以周􁫢為尚書郎􁫢曰䝉國厚恩以
至今日但老母見獲失節於此母子獲全秦之惠也雖
公侯之貴不足為榮况郎官乎遂不仕自是每入見或
箕踞而坐呼之為氐賊堅不悦後値元㑹儀衞甚盛堅
問之曰晉家元㑹與此何如􁫢攘袂厲聲曰偏方崛起
儀衞皆從簡畧何敢比擬天朝羣臣以􁫢不遜屢請誅
之堅待之彌厚晉益州刺史領建平太守毛虎生率其
子梓潼太守來伐至巴西糧盡退屯巴東是嵗鮮卑勃
寒寇掠隴右堅使乞伏司繁討之勃寒請降遂使司繁
鎭勇士川
建元十年春三月侍中太尉建寧烈公李威卒夏四月
堅下書曰巴夷險逆㓂亂益州招引吳軍為唇齒之勢
特進鎭軍將軍䕶𦍑校尉鄧𦍑可帥甲士五萬星夜赴
討五月蜀人張育楊光等起兵二萬以應巴獠晉益州
刺史竺瑶威遠將軍桓石䖍帥衆三萬攻墊江寧州刺
史姚萇帥兵拒之敗績退屯五城瑶與石䖍移屯巴東
張育自號蜀王遣使稱藩於晉與巴獠酋帥張重尹萬
等五萬餘人進圍成都六月育改元黑龍秋七月張育
與張重等争權舉兵相攻鄧𦍑與楊安等襲撃育敗之
育與楊光退屯綿竹八月鄧𦍑敗晉師於涪西九月楊
安敗張重尹萬于成都南重死斬首二萬三千級鄧𦍑
復撃張育楊光於綿竹皆斬之益州遂平𦍑勒銘於岷
山而還冬十一月𦍑至自成都堅引見勞之增邑三千
戸十二月有人入明光殿大呼謂堅曰甲申乙酉魚羊
食人悲哉無復遺堅命執之俄而不見秘書監朱肜秘
書侍郎略陽趙整固請誅鮮卑堅不聽
建元十一年春正月長安大風宫中樹悉㧞遣使廵行
四方觀風俗問政道明黜陟恤孤獨不能自存者賜糓
帛有差以安車蒲輪徴隠士樂陵王歡(一作觀又作/勸見前燕傳)為
國子祭酒堅雅好文學英儒畢集純博之精莫如歡也
終于太子少傅夏五月清河武侯王猛寢疾堅親為之
祈南北郊及宗廟社稷分遣侍臣徧禱河岳諸神無不
周備猛疾少瘳為之赦殊死已下猛上疏曰不圖陛下
以臣之命而虧天地之徳開闢以來未之有也臣聞報
德莫如盡言謹以垂没之命竊獻遺欵伏惟陛下威烈
振乎八荒聲教光乎六合九州百郡十居其七平燕定
蜀猶如拾芥夫善作者不必善成善始者不必善終是
以古先哲王知功業之不易兢兢業業如臨深谷伏惟
陛下追蹤前聖天下幸甚堅覽之悲慟秋七月堅親至
猛第省疾問以後事猛曰晉雖僻處江南然正朔相承
上下安和臣没之後願勿以晉為圖鮮卑𦍑虜我之仇
讐終為人患宜漸除之以便社稷言終而卒年五十一
比殮堅三臨哭之甚慟謂太子宏曰天不欲使我平一
六合耶何奪我景略之速也葬之如漢霍光故事贈侍
中丞相餘如故諡武侯朝禁巷哭三日冬十月下詔曰
新喪賢輔百司或未稱朕心可置聽訟觀于未央南朕
五日一臨以求民隱今天下雖未大定權可偃武修文
以稱武侯雅㫖其尊崇儒教禁老莊圖䜟之學犯者棄
市妙簡學生太子及公侯百僚之子皆就學受業中外
四禁二衞四軍長上將士皆令受學二十人給一經生
教讀音句後宫置典學立内司以教掖庭選閹人及女
𨽻敏慧者詣博士授經尚書郎王佩讀䜟殺之學䜟者
遂絶又置左右鎭郎及拂盖郎是年長安樵人于城内
見金鼎走白堅堅遣載取到化為銅鼎入門又變成大
鐸又有射師經嵩山望見松上有一隻白鳥似鵠而大
至樹下又見一蛇長四五丈許上樹取鳥鳥欲飛蛇張
口噏之鳥不得去繽紛一飡頃射師彀弓射三矢蛇落
鳥得去去樹百餘步山邉整理羽毛須叟雲雷電發射
師懼不得旋踵見向鳥徘徊其上毛落紛紛似如相援
如此數陣雲息電滅射師得免鳥亦飛去
建元十二年春正月癸巳初高陵縣民穿井得龜大三
尺六寸背文負八卦古字堅命作池飬之食之以粟後
死藏其骨於太廟其夜廟丞高虜夣龜謂之曰我本出
將歸江南遭時不遇隕命秦庭即有人夢中謂虜曰龜
三千六百嵗而終終必妖興亾國之徴也二月下詔曰
朕聞王者勞於求賢逸於得士斯言何其驗也往得丞
相甞謂帝王易為自丞相違世鬢髪中白每一念之不
覺酸慟今天下既無丞相或政教淪替可分遣侍臣周
廵郡縣問民疾苦三月遣兵攻南鄉㧞之山蠻三萬戸
來降夏四月下詔曰涼州刺史張天錫雖稱藩受位然
臣道未純可遣使持節武衞將軍茍萇左將軍毛盛中
書令梁熈步兵校尉姚萇等將兵臨河西遣尚書郎閻
負梁殊銜命軍前下書徴天錫入朝若有違王命即進
師撲討堅嚴飭鹵簿親餞萇等於城西賞行將士各有
差是時步騎十三萬軍司叚鏗謂周􁫢曰以此衆戰誰
能禦之􁫢曰戎狄以來未之有也堅又遣秦州刺史茍
池河州刺史李辯涼州刺史王綂帥三州之衆為萇等
後繼秋七月閻負梁殊至涼州天錫自以晉之列藩志
在保境命軍士縛負殊射殺之遣龍驤將軍馬建帥衆
二萬出拒八月梁熈姚萇王綂李辯濟自青石(一作/清石)津
攻其將梁粲(一作/濟)於河㑹城䧟之甲申茍萇濟自石城
津與梁熈等㑹攻纒宿城(宿一/作縮)又陷之馬建懼自楊非
(一作/川)退還清塞天錫遣征東常據率衆三萬助馬建軍
於洪池茍萇遣姚萇以甲卒三千挑戰涼州諸將勸據
迎撃以挫其鋒據畏不敢動天錫又自率中軍五萬進
次金昌城萇熈聞天錫來逼攻建益急建帥萬人來降
遂進攻據辛夘戰于洪池據敗伏劔自殺癸巳萇軍進
入清塞乘高列陳天錫又遣司兵趙充哲為前鋒與萇
等戰於赤岸充哲大敗俘斬三萬八千級天錫懼奔還
姑臧致牋請降甲午萇至姑臧天錫乘素車白馬面縛
舁櫬降于軍門萇釋縛焚櫬送之長安郡縣悉降涼州
平九月以梁熈為持節西中郎將涼州刺史領䕶西𦍑
校尉鎭姑臧徙豪右七千餘户于闗中五品税金銀一
萬三千斤以賞軍餘皆安堵如故遣使者以安車徴處
士郭瑀定禮儀會瑀父喪而止姑臧太守辛章遣書生
三百人就受業焉封天錫重光縣之東寧鄉二百戸號
歸義侯拜比部尚書萇等將征天錫先為築第于長安
至則居之以天錫晉興太守隴西彭和正為黄門侍郎
治中從事武興蘓膺為燉煌太守張烈為尚書郎西平
太守金城趙凝為金城太守高昌楊幹為高昌太守餘
皆隨才擢叙梁熈清儉愛民河右安之又以天錫武威
太守燉煌索泮為别駕宋皓為主簿西平郭䕶起兵來
攻熈以皓為折衝將軍討平之冬十月劉衞辰為魏昭
成帝所逼遣使求救堅遣安北將軍幽州刺史行唐公
洛為北討大都督帥幽冀(一作/州)兵十萬撃魏又遣後將
軍并州刺史俱難鎭軍將軍鄧𦍑尚書趙遷御史中丞
李柔前將軍朱肜前禁將軍張蚝右禁將軍郭慶帥歩
騎二十萬東出和龍西出上郡皆與洛㑹以劉衞辰為
鄉導洛菁之弟也初茍萇伐涼州遣楊武將軍馬暉建
武將軍杜周帥八千騎西出恩宿邀張天錫走路期㑹
姑臧暉等行澤中値水失期於法應斬有司奏徴下獄
堅曰水春冬耗竭秋夏盛漲此乃萇量事失宜非暉等
罪今天下方有事宜宥過責功命暉等廻赴北軍撃代
以自贖衆咸以為萬里召將非所應速堅曰暉等喜於
免死不可以常事疑也暉等果倍道疾驅遂及東軍十
一月昭成帝使白部獨孤部來禦洛兵皆不勝復使南
部大人劉庫仁將十萬騎禦之庫仁者衞辰之族昭成
帝之甥也洛等與庫仁戰于石子嶺庫仁大敗奔遁弱
水洛等逐之勢甚窮廹昭成帝時病不能自將乃帥諸
部奔隂山之北高車雜種盡叛四面㓂抄不得芻牧復
渡漠南洛兵稍退乃還十二月還至漠中帝病益篤繼
嗣未定世子獻明帝(諱/寔)早卒太祖(諱珪獻/明帝子)尚幼諸子每
夜執兵警衞以備秦兵其族子斤説庻長子寔君曰王
將立慕容妃之子欲先殺汝故頃來諸子每夜戎服以
兵遶廬帳伺便將發耳寔君信之旬有二日遂殺諸弟
而弑帝國中大亂時太祖母賀氏以太祖走依賀訥是
夜部人來告李柔張蚝勒兵趨之部衆逃潰遂平代地
洛等振旅而還堅以帝庻子窋咄年長遷之長安使入
太學讀書堅召燕鳯問代所以亂故鳯具以狀對堅曰
天下之惡一也乃執寔君及斤至長安車裂之堅欲遷
太祖於長安鳯以其㓜弱固請於堅曰代王初薨臣子
亾叛遺孫㓜沖莫相輔立其别部大人劉庫仁勇而有
智鐡弗衞辰狡猾多變皆不可獨任宜分諸部為二令
此兩人綂之兩人素有深讐其勢莫敢先發俟其孫長
乃引而立之是陛下施大惠於亾國使其子子孫孫永
為不侵不叛之臣此安邉之良策也堅從之鳯尋辭堅
東還堅下詔曰張天錫藉祖父之資承百年之業擅命
河右叛據偏隅索頭世跨朔北中分區域東賔穢貊西
引烏孫控弦百萬虎視雲中爰命兩師分討黠虜役不
淹歲窮殄二兇俘降百萬闢土九千五帝之所未賔周
漢之所未至莫不重譯來王懐風率職有司可速班功
受爵戎士悉復之五嵗賜爵三級於是加行唐公洛征
北將軍以鄧𦍑為并州刺史陽平國常侍(晉載記曰堅/既平涼州又)
(遣其安北將軍幽州刺史苻洛為北討大都督率幽州/兵十萬討代王涉翼犍又遣後軍俱離與鄧𦍑等率步)
(騎二十萬東出和龍西出上郡與洛㑹于涉翼犍庭翼/犍戰敗遁於弱水苻洛逐之勢窘廹退還隂山其子翼)
(珪縛父請降洛等振旅而還封賞有差堅以翼犍荒俗/未叅仁義令入太學以翼珪執父不孝遷之於蜀散其)
(部落於漢􁑛邉故地立尉監行事官僚領押課之治業/營生三五取丁優復三年無租税其渠帥嵗終令朝獻)
(出入往來為之制限堅甞之太學召翼犍問曰中國以/學飬性而人夀考漠北啗牛羊而人不夀何也翼犍不)
(能荅又問卿種人有堪將者可召為國家用對曰漠北/人能捕六畜善馳走逐水草而已何堪為將又問好學)
(否對曰若不好學陛下/用教臣何為堅善其對)初堅既克涼州議討西障氐𦍑
堅曰彼種落雜居不相綂一不能為中國大患宜先撫
諭徴其租税若不從命然後討之乃使殿中將軍張旬
前行宣慰庭中將軍張曷飛帥騎二萬七千隨之曷飛
忿其恃嶮不服縱兵擊之大掠而歸堅怒其違命鞭之
二百斬前鋒督䕶儲安以謝氐𦍑氐𦍑大恱降附貢獻
者八萬三千餘落雍州士族先因亂流寓河西者皆聽
還本州劉庫仁招撫離散恩信甚著奉事太祖恩勤周
備不以廢興易意常謂諸子曰此兒有高天下之志必
能恢隆祖業汝曹當謹遇之堅賞其功加廣武將軍給
幢麾鼔盖劉衞辰耻在庫仁之下怒殺秦五原太守而
叛庫仁撃衞辰破之追至隂山西北千餘里獲其妻子
又西撃庫狄部徙其部落置之桑乾川久之堅以衞辰
為西單于督攝河西雜𩔖屯代來城
建元十三年春初堅以闗中水旱不時議依鄭白故事
發王侯已下及豪望富室僮僕三萬人開涇水上源鑿
山起堤通渠引瀆以溉岡(一作/舄)鹵之田及是而成民賴
其利以涼州新附復租賦一年為父後者賜爵一級孝
弟力田爵二級孤寡高年糓帛有差女子百户牛酒大
酺三日高句驪新羅西南夷皆遣使入朝趙故將作功
曹熊邈屢為堅言石氏宫室器玩之盛堅以邈為將作
長史領尚方丞大修舟艦兵器飾以金銀頗極精巧太
史奏有星見於外國之分當有聖人入輔中國得之者
昌堅曰朕聞西域有鳩摩羅什㐮國有釋道安神清氣
足方欲致之以輔朕躬並遣求之習鑿齒以脚疾廢于
里巷堅素聞其名與道安俱輿而致焉既見與語大恱
之賜遺甚厚又以其蹇疾與諸鎭書曰昔晉氏平吳利
在二陸今破漢南獲士裁一人有半耳盖刺其蹇也俄
以疾歸㐮陽是年晉郎中張禕使堅立在階下以手障
額看堅堅問曰視天子不過衱(衱交/領也)卿何慢朕答曰臣
在南中聞長安氐為天子謂陛下頥上有角堅大笑
建元十四年春二月堅遣征南大將軍都督征討諸軍
事守尚書令長樂公丕武威將軍茍萇尚書司馬慕容
暐帥歩騎七萬宼㐮陽以荆州刺史楊安帥樊鄧之衆
為前鋒屯騎校尉征虜將軍始平石越帥精騎一萬出
魯陽闗京兆尹慕容垂揚武將軍姚萇帥衆五萬出南
鄉領軍將軍茍池右將軍毛當強弩將軍王顯帥勁卒
四萬出武當繼進大㑹漢陽(秦書作/襄陽)夏四月師次沔北
晉南中郎將梁州刺史朱序監沔中諸軍鎭㐮陽以固
北鄙序以丕軍無舟檝不以為虞既而石越帥騎五千
浮渡漢水(秦書作遊/馬以渡)序惶駭固守中城越攻陷外郛獲
船百萬艘以濟餘軍丕帥諸將進攻中城遣茍池石越
毛當以衆五萬屯江陵序母韓氏聞秦兵將至自登城
履行至西北隅以為不固當先受弊遂領百餘婢并城
中女丁於其角斜築城二十餘丈及丕至攻西北隅果
潰衆便移固新城丕遂引退㐮陽人因謂此城為夫人
城晉車騎將軍桓沖擁衆七萬為序聲援憚池等强不
敢進保據上明丕欲急攻襄陽茍萇諫曰吾衆十倍於
敵糗糧山積但稍遷漢沔之民内於許洛塞其運道絶
其援兵譬如網中之禽何患不獲而多殺將士急求成
功哉丕從之慕容垂㧞南陽執太守鄭裔與丕㑹襄陽
堅又遣别將宼彭城晉以將軍毛穆之假節監江北諸
軍事鎭廣陵秋七月兖州刺史揚武將軍彭超(越之/弟也)遣
使上言于堅曰晉沛郡太守戴遂以卒數千戍彭城臣
請帥精鋭五萬攻之願更遣重將討淮南諸城為征南
棊刧之勢東西並進丹陽不足平也堅從之使都督東
討諸軍事後將軍俱難帥右將軍毛當後禁將軍毛盛
洛州刺史陵江邵保(𦍑之從/弟也)等步騎七萬㓂淮隂(一作/陽)
盱眙八月彭超㓂彭城梁州刺史韋鍾宼魏興攻太守
吉挹於西城晉右將軍毛虎生帥衆五萬鎭姑孰以禦
之與俱難等相持于淮南九月梁州刺史梁熈遣使入
西域稱揚堅之威徳并以綵繒賜諸國王於是朝獻者
十有餘國冬十月大宛獻天馬千里駒皆汗血朱鬛五
色鳯膺麟身及諸珍異五百餘種堅曰吾常慕漢文帝
之返千里馬咨嗟美咏今所獻馬其悉返之庻克念前
王彷彿古人矣乃命羣臣作止馬之詩而遣之示無欲
也羣下以為盛徳之事逺同漢文於是獻詩者四百餘
人堅與羣臣飲酒于釣臺以秘書監朱肜(秦書作/朱彤)為酒
正堅曰今日之飲酒當令人以極醉為限秘書侍郎趙
整以堅頗好酒作酒徳之歌以諌之堅大恱命整書之
以為酒戒自是宴羣臣禮飲而已十一月豫州刺史北
海公重鎭洛陽謀反堅曰長史吕光忠正必不與之同
也即命光収重檻車送長安赦之以公就第重洛之兄
也十二月御史中丞李柔劾奏長樂公丕等擁衆十萬
攻圍小城日費萬金久而無效請徴下廷尉堅曰丕等
費廣無成實宜貶戮但師已久淹不可虚返其特原之
令其功成贖罪因遣黄門侍郎韋華持節切譲丕等仍
賜以劍曰來春不㨗者汝可自裁不足復持面見吾也
時周􁫢宻與桓沖書言秦隂事又逃奔漢中為追騎所
獲左右皆請殺之堅曰孟威烈士秉志如此豈憚死乎
殺之適足成其名耳赦而不問是嵗天鼓鳴
建元十五年春正月丕等得詔惶恐衆咸疑懼莫知所
為征南主簿河東王施進曰以大將軍英秀諸將勇鋭
以攻小城何異洪爐燎羽毛所以緩攻欲以計制之若
決一旦之機可指日而定今破㐮陽上明自遁復何所
疑願請一旬之期以展三軍之勢如其不㨗施請為戮
首丕乃命諸軍併力促圍攻之堅欲自率衆助丕詔陽
平公融將闗東六州之衆㑹於壽春梁綂(綂一/作熈)率河西
之兵為後繼融諫曰陛下欲取江南固當博謀熟慮不
可倉猝若止取㐮陽又豈足親勞大駕乎未有動天下
之衆而為一城者所謂以隋侯之珠彈千仞之雀也綂
亦諫曰晉主之暴未如孫皓江山險固易守難攻陛下
必欲廓清江表亦不過分命將帥引闗東之兵南臨淮
泗下梁益之卒東出巴峽又何必親屈鑾輅逺幸沮澤
乎昔漢光武誅公孫述晉武帝擒孫皓未聞二帝自綂
六師親執枹鼓蒙矢石也堅乃止晉以桓沖為車騎將
軍都督豫江二州六郡諸軍事自京口遷鎭姑孰沖遣
宣城内史朱序豫州刺史桓伊率衆向壽陽冠軍將軍
南郡相淮南太守劉波(一作江夏/相劉奭)帥衆八千汎舟沔泗
乗虚致討以救襄陽又遣毛穆之游軍沔中波畏丕兵
不敢進朱序出戰丕等屢敗序自恃連勝又以引退稍
逺疑未能來不為設備二月㐮陽督䕶李伯䕶密遣其
子送欵於丕約為内應丕命諸軍進攻之戊午克㐮陽
執朱序送長安堅以序能守節拜度支尚書以李伯䕶
為不忠斬之序欲逃歸潛至宜陽藏夏揆家堅疑揆収
之序乃詣平原公暉自首堅喜而不問以為尚書將軍
慕容越㧞順陽執太守譙國丁穆送至長安堅欲官之
穆稱疾篤固辭不受以中壘將軍梁成為南中郎將都
督荆揚州諸軍事荆州刺史領䕶南蠻校尉配兵一萬
鎭㐮陽以征南府器仗給之并選其才望禮而臣之以
前將軍張蚝為并州刺史晉兖州刺史謝𤣥帥衆萬餘
救彭城遣東筦太守高衡後軍將軍何謙軍於泗口(一/作)
(汭/)欲遣間使報龍驤將軍戴􁀅令知救至其道無由部
曲將田泓請没水潛行以趨彭城𤣥遣之為秦所獲乃
厚賂泓使云南軍已敗泓偽許之既而告城中曰南軍
垂至我單行來報為賊所得勉之秦人殺之彭超圍彭
城置輜重於留城謝𤣥乃揚聲遣何謙等帥衆萬餘向
留城超聞之釋彭城圍引兵還保輜重謙馳進解彭城
圍戴􁀅帥衆隨謙奔𤣥超遂據彭城留兖州治中徐褒
守之南攻盱眙俱難既䧟淮隂留邵保戍之與超㑹師
而南三月癸未晉右將軍毛武生帥衆三萬撃巴中以
救魏興遣前鋒督䕶趙福將軍袁虞等將水軍一萬溯
江而上進次巴西堅遣南巴校尉姜宇將軍張紹仇生
等水陸五千拒之武生等為紹所敗俘斬七千餘人武
生退屯巴東蜀人李焉(一作/烏)聚衆二萬圍成都以應武
生堅使破虜將軍呂光撃滅之夏四月戊申韋鍾攻梁
州魏興太守吉挹遣衆拒之斬七百餘級鍾帥衆欲趨
㐮陽挹又要撃之斬五千餘級鍾怒廻軍圍挹挹又屢
挫其鋭其後堅軍繼至挹力不能抗城埀欲陷引刀欲
自殺其友止之曰且茍存以展他計為計不立死未晚
也挹不從友人逼奪其刀㑹鍾至執之挹不言不食而
死堅嘆曰周孟威不屈於前丁彦逺潔已於後吉祖沖
閉口而死何晉氏之多忠臣也遂㓂蜀漢進陷涪城梁
州刺史楊亮益州刺史周仲孫並委城奔潰毛當王顯
帥衆二萬自㐮陽而東㑹俱難彭超攻淮南五月乙丑
難超陷盱眙執晉建威將軍高宻内史毛璪之(一作/藻之)遂
圍幽州刺史田洛于三阿衆共六萬去廣陵百里京都
大震臨江列戍晉孝武帝遣征虜將軍謝石率水軍次
涂中右衞將軍毛安之遊撃將軍王曇之淮南太守楊
廣宣城内史丘準帥衆四萬次堂邑謝𤣥自廣陵救三
阿毛當毛盛帥騎二萬襲堂邑安之等軍人相驚遂各
潰散𤣥帥衆三萬次白馬塘俱難遣將軍都顔帥騎逆
𤣥戰於塘西大敗斬顔六月丙子𤣥進兵至三阿與難
超戰超等大敗退保盱眙戊子𤣥進次石梁帥衆五萬
攻盱眙難超出戰復敗退屯淮隂何謙解田洛圍進次
白馬又與難等合戰邵保戰死難超退屯淮北𤣥與何
謙戴􁀅田洛共追之戰於君川難超復大敗𤣥叅軍劉
牢之攻破浮航及白船督䕶諸葛侃單父令李都帥舟
師乘潮而上夜焚淮橋又破其運艦難超相率北走僅
以身免俱難歸罪彭超斬司馬栁渾堅聞之大怒秋七
月檻車徴超下廷尉超乃自殺難削爵為庻人堅賞堂
邑之功以毛當為平南將軍徐州刺史鎭彭城毛盛為
平東將軍兖州刺史鎮胡陸王顯為平吳校尉揚州刺
史戍下邳是嵗大饑
建元十六年春正月堅復以北海公重為鎭北大將軍
鎭薊二月起教武堂于渭城命太學生明隂陽兵法者
教授諸將秘書監朱肜諫曰陛下東征西伐所向無敵
四海之地什得其八雖江南未服盖不足言是宜稍偃
武事増修文徳乃更始立學舍教人戰鬬之術殆非所
以馴致升平也夫飬將之法譬之飬馬秣以高櫪習以
戰馭長鞭策後金勒制前析施䂓矩任知進退且諸將
皆百戰之餘何患不習于兵乃更使受教於諸生非所
以强其志氣也此無益于實而有損于名惟陛下圖之
堅乃止三月堅以行唐公洛為散騎常侍使持節都督
寧益西南夷諸軍事征南大將軍益州牧領䕶西夷校
尉鎮成都使自伊闗趨㐮陽泝漢而上洛雄勇多力而
猛氣絶人堅深忌之故甞為邉牧自以有征伐之功而
未賞及是遷也恚怒謀于衆曰孤於帝室至親也主上
不能以將相任孤常擯孤于外既投之於西裔復不聽
過京師此必有伏計令梁成沈孤于漢水耳不宜束手
受命為追晉陽之事以匡社稷於諸君意何如幽州治
中平䂓(一作/顔)曰逆取順守湯武是也因禍為福桓文是
也主上雖不為昏暴然窮兵黷武民思息肩者十室而
九若明公神旗一建必率土雲從今跨據全燕地盡東
海北總烏桓鮮卑東引句麗百濟控弦之士不減十萬
奈何束手就縛蹈不測之禍乎洛攘袂大呼曰孤計決
矣沮謀者斬於是自稱大都督秦王署置百官以平規
為輔國將軍幽州刺史為之謀主分遣使者徴兵於鮮
卑烏桓高句麗百濟及新(一作/薛)羅休忍等諸國並不從
洛懼而欲止平規曰且宜聲言受詔盡幽并之兵南出
中山常山陽平公必郊迎於路因而執之進據冀州總
闗東之衆以圖秦雍可使百姓不覺易主而大業指麾
定矣洛從之夏四月洛帥衆七萬發和龍將圖長安於
是闗中騷動盗賊並起堅遣使譲洛曰天下未一家兄
弟匪他何為而反可還和龍當以幽州永為世封洛謂
使者曰汝還白東海王幽州褊阨不足容萬乘須還王
咸陽以承高祖之業若能迎駕潼闗者當位為上公爵
歸本國堅大怒遣左將軍竇衝及步兵校尉吕光帥步
騎四萬討之右將軍都貴馳傳詣鄴將冀州兵三萬為
前鋒以陽平公融為征討大都督授之節度使屯騎校
尉石越帥騎一萬自東萊出石逕浮海四百餘里襲和
龍北海公重亦悉薊城之衆與洛㑹屯中山有衆十萬
五月衝等與洛戰於中山洛兵大敗生擒洛及其將蘭
殊送長安吕光追斬重於幽州石越襲和龍斬平規及
其黨與百餘人幽州悉平堅赦蘭殊署為將軍徙洛于
涼州之西海郡六月徴陽平公融為侍中中書監都督
中外諸軍事車騎大將軍司𨽻校尉領宗正録尚書事
以征南大將軍守尚書令長樂公丕為都督闗東諸軍
事征東大將軍冀州牧堅以闗東地廣人殷且諸𦍑種
𩔖繁滋思所以鎮静之秋七月引羣臣於東堂議曰凡
我族𩔖支𦙍彌繁今欲分三原九嵕武都汧雍氐十五
萬戸使諸宗親各領之散居要鎮不㤀舊徳為磐石之
宗於諸君意何如皆曰此有周所以祚隆八百社稷之
利也於是分四帥子弟三千戸以配長樂公丕鎮鄴如
世封諸侯為新劵主以仇池氐酋射聲校尉楊膺為征
東左司馬(膺丕之/妃兄也)九嵕氐酋長水校尉齊午為右司馬
(午膺之/妻父也)各領一千五百戸為長樂世卿長樂國郎中令
略陽垣敞為録事參軍侍講扶風韋幹為參軍事申紹
為别駕堅送丕於灞上流涕而别諸戎子弟離其父兄
者皆悲號哀慟酸感行人識者以為喪亂流離之象八
月分幽州置平州以石越為平州刺史領䕶鮮卑中郎
將鎮龍城大鴻臚韓𦙍領䕶赤河中郎將移烏丸府于
代郡之平城中書令梁讜為安逺將軍幽州刺史鎮薊
城撫軍將軍毛興為都督河秦二州諸軍事鎮西將軍
河州刺史鎮枹罕長水校尉王騰為鷹揚將軍并州刺
史領䕶匈奴中郎將鎮晉陽河并二州各配氐戸三千
興騰本苻氏婚姻氐之崇望也平原公暉為都督豫洛
荆南兖東豫揚六州諸軍事鎮東大將軍豫州牧鎮洛
陽移洛州刺史治豐陽以鉅鹿公叡為安東大將軍雍
州刺史鎮蒲阪各配氐戸三千二百冬十月以左禁將
軍楊璧為秦州刺史尚書趙遷為洛州刺史南巴校尉
姜宇為寧州刺史十二月以左將軍都貴為荆州刺史
鎮彭城置東豫州以毛當為刺史鎮許昌是嵗高密内
史毛璪之等二百餘人歸附于晉堅自平諸國之後國
内殷實遂示人以侈懸珠簾於太極前殿以朝羣臣宫
宇車乘器物服御悉以珠璣琅玕竒寶珍怪飾之又使
熊邈造金銀細鎧金為綖以縲之尚書金部郎中裴元
略諌曰臣聞堯舜茅茨周卑宫室故能致治和平慶垂
八百始皇窮極奢麗嗣不及孫此萬古所以傳載也願
陛下則采椽之不斵鄙瓊室而不居敷純風于天下流
休範于無窮賤金玉貴五榖勤恤民隠勸課農桑捐無
用之器棄難得之物敦至道以厲薄俗修文徳以懐逺
人然後一軌九州同風天下刑措既登告成東岳蹤軒
皇以齊美哂二漢之徒封臣之願也堅大悅曰非卿之
忠何由聞朕過乎悉命去之以元略為諌議大夫是年
有人持一銅斛於市賣之其形正員下向為斗横梁昻
者為升低者為合梁一頭為籥籥同黄鍾可容半合邉
有篆銘堅以問道安安曰此王莽時物自言出自舜皇
龍戊辰改正即眞以同律量布之四方欲大小器鈞令
天下取平焉堅乃勅學士内外有疑皆師于安故時人
為之諺曰學不師安義不中難
建元十七年春二月鄯善王及車師前部王皆來朝堅
引見于太極前殿大宛獻汗血馬肅愼貢楛矢天竺獻
火浣布𦍑抑摩獻羊六角二口四角八口新羅國獻美
女國在百濟東其人多美髪髪長丈餘康居于闐及海
東諸國凡六十有二王皆遣使貢其方物是時四夷賔
服凑集闗中四方種人皆竒貌異色晉人為之題目謂
胡人為側鼻東夷為廣面闊額北夷為匡脚南蠻為臐
蹄方以𩔖名也其年自正月不雨至於六月堅徹樂減
膳出宫女以迎和氣秋八月収起居注及著作所録而
觀之見茍太后李威之事慙怒乃焚其書而大檢史官
將加其罪著作郎趙泉車敬等已死乃止著作郎董裴
(一作/斐)雖更書時事然十不得一冬十一月荆州刺史都
貴(一作郝貴/又作梁成)遣㐮陽太守司馬閻振中兵參軍吳仲等
帥衆二萬入宼竟陵留輜重於管城水陸輕進晉車騎
將軍桓沖遣南平太守桓石䖍與弟衞軍參軍桓石民
竟陵太守郭銓等水陸二萬拒之相持月餘十二月甲
辰石䖍設計夜渡滶水既濟振等始覺襲撃之戰於滶
水振等大敗退保管城石䖍乘勝進攻癸亥遂㧞管城
斬振及仲大小將帥二十九人送于京師俘虜萬七千
馬數百匹牛羊千頭裝鎧三百領貴以輕騎走保㐮陽
堅遣左將軍竇衝率衆攻平陽太守張元熈于皇天塢
河南太守楊佺期撃走之佺期自湖城入潼闗累戰皆
㨗斬獲千計降九百餘家歸于洛陽
　十六國春秋卷三十七
欽定四庫全書
　十六國春秋卷三十八
前秦録七
　　苻堅下
建元十八年春正月饗群臣於前殿奏樂賦詩秦州别
駕天水姜平子詩有丁字直而不曲堅問其故平子曰
臣丁至剛不可以屈且曲下者不正之物未足獻也堅
曰名不虛得因擢為上第三月大司農東海公陽王猛
子員外散騎侍郎皮尚書郎周􁫢謀反事覺収下廷尉
堅問其反狀陽曰禮云父母之仇不同天地臣父哀公
死不以罪齊襄公復九世之仇而况臣也臣亦為父復
仇耳堅流涕謂陽曰哀公之死事不在朕卿豈不知之
王皮曰臣父丞相有佐命之勲而臣不免貧賤故欲圖
富貴耳堅讓皮曰丞相臨終托卿以十具牛為治田之
資未嘗為卿求官知子莫若父何其明也周􁫢曰昔漸
離豫讓燕智之㣲臣猶漆身吞炭不忘忠節况􁫢世荷
晉恩豈敢忘之生為晉臣死為晉鬼復何問乎皆赦不
誅徙陽於凉州之高昌郡皮􁫢於朔方之北􁫢加考楚
不食而卒歛已經旬堅復剖棺臨視􁫢屍倐忽廻眸鬢
髭張裂睛瞳明亮顧廻盻堅堅覩而喜乃厚加贈賻三
月徙銅駝銅馬飛亷翁仲於長安是月大風吹壊長安
西門㧞宫中大樹倒根於上夏四月以王皮兄扶風太
守王永為幽州刺史陽平公融以位沗宗正不能肅遏
奸萌上疏請待罪私藩不許乃以融為司徒固辭不受
堅鋭意荆揚將謀入寇乃改授融征南大將軍開府儀
同三司時新平郡獻玉器初堅即位新平王彫陳説圖
䜟堅大悦以彫為太史令言於堅曰謹按䜟云古月之
末亂中州洪水大起健西流惟有雄子定九州此即三
祖陛下之聖諱也又曰當有草付臣又土滅東燕破白
虜氐在中華抂表按圖䜟之文陛下當滅燕平六州願
徙汧隴諸氐於京師三秦大戸置之邊地以應圖䜟之
言王猛以為左道勸堅誅之彫臨刑上疏曰臣以趙建
武四年從京兆劉湛學明于圖記謂臣曰新平地古顓
頊之墟里名曰雞閭記言此里應出古帝王寶器其名
曰延壽寳鼎顓頊有云河上先生為吾隱之于咸陽西
北吾之子孫有草付臣又土應之湛又云吾嘗齋於室
中夜有流星大如半月落于此地斯盖是乎願陛下誌
之平七州之後出於壬午之年至是而新平人耕地得
之以獻器銘篆書文題之法一為天王二為皇后三為
三公四為諸侯五為伯子男六為卿大夫七為元士自
此已下考載文記列帝王名臣自天子三后内外次序
上應天文象紫宫布列依玉牒版辭不違帝王之數從
上元人皇起至中元窮于下元天地一變盡三元而止
堅以彫言有徵追贈光禄大夫五月幽州蝗生廣袤千
里使散騎常侍彭城劉蘭持節為使者發幽州并冀民
撲除之秋八月以樂安男朗為使持節都督青徐兖三
州諸軍事鎮東將軍青州刺史以諫議大夫裴元略為
凌江將軍西夷校尉巴西梓潼二郡太守密授規模令
與王撫備舟師於蜀將以攻晉九月車師前部王彌寘
鄯善王休密䭾入朝堅賜以朝服引見西堂寘等觀其
宫宇壯麗儀衛嚴肅甚懼因請年年貢獻堅以西域路
遥不許令三年一貢九年一朝以為永制寘等請曰大
宛諸國雖通貢獻然臣節未純乞依漢法置都䕶故事
若王師出關請為鄉導於是遣驍騎將軍吕光為使持
節都督西域征討諸軍事與凌江將軍姜飛輕騎將軍彭
晃將軍杜進康盛等將車師前部王總兵十萬鐡騎七
千西伐龜兹及焉耆諸國陽平公融切諫曰西域荒遠
得其地不可耕得其民不可役漢武征之得不補失今
虛耗中國勞師萬里之外以踵漢氏之過舉臣竊惜之
堅曰二漢力不能制匈奴猶出師西域今匈奴既平易
若摧朽雖勞師遠役可傳檄而定化被昆山垂芳千載
不亦美哉朝臣又屢諫堅皆不納晉桓冲使揚威將軍
孫綽擊荆州刺史都貴於襄陽遂焚燒沔北田稻掠襄
陽百姓六百餘戸又遣上庸太守郭寶來伐魏興太守
禇垣上庸太守叚方並降之新城太守麴常遁走三郡
皆歸於晉冬十月堅臨太極殿引群臣會議曰自吾綂
承大業垂三十載芟夷逋穢四方略定唯東南一隅未
賓王化吾毎思天下不一未嘗不臨食輟餔今欲起天
下兵以討之計兵仗精卒可得九十七萬吾將躬先啟
行薄伐南裔此行也朕與陽平公之任非諸將之事於
諸卿意何如秘書監朱彤曰陛下應天順時恭行天罰
嘯咤則五嶽摧覆呼吸則江海絶流若一舉百萬必有
征無戰晉主自當銜璧輿櫬稽顙軍門若迷而弗悟必
走死江海猛將追之即可賜命南巢返中州士民使復
其桑梓然後廻駕岱宗告成封禪起白雲於中壇受萬
歲於中岳爾則終古一時書契未有堅大悦曰吾之志
也尚書左僕射權翼曰臣以為晉未可伐夫以紂之無
道天下離心八百諸侯不謀而至武王猶曰彼有人焉
廻師止斾三仁誅放然後奮戈牧野今晉道雖㣲未有
大惡謝安桓冲江左偉才君臣輯睦上下同心可謂晉
有人焉臣聞師克在和今晉和矣未可圖也堅黙然良
久曰諸君各言其志太子左衛率石越曰吳人恃險偏
隅不賔王命陛下親臨六師問罪衡越誠合人神四海
之望但今歲鎭星守斗牛福德在吳懸象無差犯之必
有天殃且晉中宗藩王耳夷夏之情咸共推之遺愛猶
在于人昌明其孫也國有長江之險朝無昏二之釁臣
愚以為利用修德未宜動師孔子曰遠人不服修文德
以來之願保境養民伺其虛隙堅曰吾聞武王伐紂逆
犯歲星天道幽遠未易可知者昔夫差威陵上國而為
勾踐所滅仲謀澤被全呉孫皓因三世之業龍驤一呼
君臣靣縛雖有長江其能固乎今以吾之衆旅投鞭於
江足斷其流又何險之足恃乎越曰臣聞紂為無道天
下患之夫差淫虐孫皓昏暴衆叛親離所以敗也今晉
雖無德未有大罪深願陛下且厲兵積粟以待天時群
臣各言利害廷議者久之不决堅曰此所謂築室道旁
無時可成吾當内斷於心耳群臣皆出獨留陽平公融
議之堅曰自古定大事者不過一二臣而已今群議紛
紜徒亂人意吾當與汝决之融曰今伐晉有三難歲星
在牛斗吳越之福不可以伐一也晉主休明朝臣用命
不可以伐二也我數戰兵疲將倦有憚敵之心不可以
伐三也諸言不可者䇿之上也願陛下納之堅作色曰
汝復如此天下之事吾當誰與言之今强兵百萬資仗
如山吾雖未稱令主亦不為暗弱乘累㨗之威擊垂亡
之冦何患不克豈可復留此殘賊使長為國家之憂哉
融泣曰晉不可伐昭然甚明今勞師大舉恐無萬全之
功且臣之所憂非此而已陛下寵育鮮卑𦍑羯布滿畿
甸舊人族𩔖徙斥遐方今傾國而去如有風塵之變者
其如宗廟何監國以弱卒數萬留守京師鮮卑𦍑羯攢
聚如林此皆國之賊也我之仇也臣恐非但徒返而已
將有不測之變生於腹心肘腋後雖悔之不可及也臣
智識愚淺誠不足采王景略一時奇士陛下每擬之孔
明獨不記其臨終之言乎於是朝臣進諫者衆堅南遊
灞上從容謂群臣曰軒轅大聖人也其仁若天其智若
神猶有不順者從而征之居無常所以兵為衛故能日
月所照風雨所至莫不率從今天下垂平惟東南未殄
朕沗荷大業巨責攸歸豈敢優遊卒歲不建大同之業
每思桓温之寇也江東不可不滅今有勁卒百萬文武
如林鼓行而摧遺晉若商風之隕秋籜而朝廷内外皆
言不可吾實未解所由昔晉武若信朝士之言而不征
吳者天下何由一軌吾計决矣不復與諸卿議也太子
宏進曰今歲在吳分又晉君無罪若大舉不㨗恐威名
外挫財力内竭此群下所以疑也堅曰昔吾滅燕亦犯
歲而㨗天道固難知也秦滅六國六國之君豈皆暴虐
乎冠軍將軍京兆尹慕容垂言于堅曰弱吞于强小併
于大此理勢自然非難知也夫以陛下神武應期威加
海外虎旅百萬韓白滿朝而蕞爾江南獨違王命豈可
復留之以遺子孫哉詩云謀夫孔多是用不集陛下斷
自聖心足矣何必廣詢朝衆晉武平吳所仗者張杜二
三臣而已若從朝衆之言豈有混一之功堅大悦曰與
吾共定天下者獨卿而已賜帛五百疋堅鋭意欲取江
東寢不能旦陽平公融復諫曰知足不辱知止不殆自
古窮兵極武未有不亡者且國家本戎狄也正朔會不
歸今江東雖㣲弱僅存然中華正統天意必不絶之堅
曰帝王厯數豈有常耶惟德之所在耳劉禪豈非漢之
苖裔耶終為魏所滅汝所以不如吾者正病此不逹通
變耳堅素重沙門道安群臣謂道安曰主上將有事于
東南公何不乘間為蒼生致一言也十一月堅出遊東
苑與道安同輦顧謂安曰朕將與公南遊吳越整六師
而巡狩謁虞陵于疑嶺瞻禹穴于會稽泛長江臨滄海
不亦樂乎安曰陛下應天御世富有八州居中土而制
四維逍遥順時以適聖躬動則鳴鑾清道止則神栖無
為端拱而化自足比隆堯舜何為勞身于馳騎倦口于
經略櫛風沐雨䝉塵野次乎且東南區區地卑氣癘舜
禹遊而不返秦皇適而弗歸何足以上勞神駕下困蒼
生詩云惠此中國以綏四方茍文德足以懐遠可不煩
寸兵而坐賓百越且陽平公懿戚石越重臣皆憂國至
深並謂不可猶尚見拒貧道淺陋言必不允既荷厚遇
故盡丹誠耳堅曰非為地不廣人不足也但思混一六
合以濟蒼生天生蒸民而樹之君使司牧之所以除煩
去亂安得憚勞朕既大運所鍾將簡天心以行天罸高
辛有熊泉之役唐堯有丹水之師此皆著之前典昭之
後王誠如公言帝王無省方之文乎且朕此行也以義
舉耳使流度衣冠之胄還其墟墳復其桑梓止為靖難
銓才不為窮兵極武安曰若鑾駕必欲親動亦不須遠
渉江淮止宜駐蹕洛陽枕戈蓄鋭遣使者奉尺書于前
諸將總六師于後彼必稽首入陳如其不庭伐之未晚
堅不納堅所幸張夫人又切諫亦不納融與尚書原紹
石越等上書靣諫前後數十終不從堅少子中山公詵
亦諫曰臣聞季梁在隨楚人憚之宫奇在虞晉不窺兵
國有人焉故也及謀之不用而亡不淹歲前車之覆軌
後車之明鑒今陽平公國之謀主而陛下違之晉有謝
安桓冲而陛下伐之是行也臣竊惑焉堅曰天下大事
孺子安知十二月所司奏劉蘭討蝗幽州經秋冬不能
滅請徵下廷尉詔獄堅曰災降自天殆非人力所能除
也此自朕之政違所致蘭何罪焉歲乃大熟上田畆收
七十石下者三十石蝗不出幽州之境不食麻荳上田
畆收百石下田五十石是年日抂東井有白虹十餘丈
在南干日災在秦分識者以為秦亡之象
建元十九年春正月吕光發兵長安堅餞之于建章宫
謂光曰西戎荒俗非禮義之邦覊縻之道服而赦之示
以中國之威尊以王化之法勿極武窮兵過深殘掠加
鄯善王休宻䭾使持節散騎常侍都督西域諸軍事寜
西將軍車師前部王彌寘使持節平西將軍西域都䕶
率其國兵為光鄉導益州西南夷海東諸國皆遣使來
貢獻其方物自建元十七年四月長安有水影遠觀若
水視地則見人至是則止彗星掃東井上林竹死洛陽
地陷災異屢見堅甚惡之夏五月晉軍騎將軍桓冲帥
衆十萬來伐遂攻襄陽分遣前將軍劉波冠軍將軍桓
石䖍振威將軍桓石民攻沔北諸城輔國將軍楊亮攻
蜀㧞五城執偽將軍魏光進攻涪城鷹揚將軍郭銓參
軍劉襲攻武當龍驤將軍宣城内史胡彬攻下蔡廣陵
相劉牢之領卒二千為彬後繼六月冲别將攻萬歲筑
陽㧞之堅大怒遣子征南將軍鉅鹿公叡及冠軍將軍
慕容垂左衛將軍毛當等帥歩騎五萬救襄陽兖州刺
史揚武將軍張崇救武當後將軍張蚝歩兵校尉姚萇
救涪城叡次新野垂次鄧城桓冲退屯沔南秋七月郭
銓及桓石虔敗張崇于鄄城(一作/武當)俘掠二千户使劉牢
之守鄄城桓石民與隨郡太守夏侯澄之破慕容垂姜
成等于漳水叡遣慕容垂及驍騎將軍石越為前鋒進
臨沔水垂越夜命軍士人持十炬火繫炬于樹枝光照
數十里冲懼退還上明張蚝出斜谷楊亮亦引兵退堅
下詔曰吳人敢恃江山僭稱大號輕帥犬羊屢冦王境
朕將親巡省方登會稽而朝諸侯復禹績而定九州今
王師所擬必有征無戰伐國存君義同一體宜時進討
以清宇内便可戒嚴速修戎備悉發諸州公私馬人十
丁遣一丁門在灼然者為崇文義從其良家子年二十
已下武蓺驍勇富室材雄者皆拜羽林郎又下書期克
㨗之日其以司馬昌明為尚書左僕射謝安為吏部尚
書桓冲為侍中勢還不遠可先為起第以待之良家子
弟至者三萬餘户拜秦州主簿金城趙盛之為建威將
軍少年都綂時朝臣皆不欲堅行獨慕容垂姚萇及良
家子弟勸之陽平公融言于堅曰鮮卑𦍑虜我之仇讐
常思風塵之變以逞其志所陳䇿畫何可從也良家少
年皆富饒子弟不閑軍旅茍為諂諛之言以會陛下之
意耳今陛下信而用之輕舉大事臣恐功既不成仍有
後患悔將何及堅不聽是時晉新除振武將軍丁穆因
堅傾國南冦潛與關中士人唱義謀襲長安事洩被殺
臨死作表以付其妻周氏其後周氏得至建康詣闕上
之贈龍驤將軍雍州刺史八月戊午遣征南大將軍陽
平公融督驃騎將軍張蚝撫軍大將軍高陽公方衛軍
將軍梁成平南將軍慕容暐冠軍將軍慕容垂驍騎將
軍石越韋鍾等帥歩騎二十五萬號稱三十萬為前鋒
以兗州刺史姚萇為龍驤將軍督益梁州諸軍事甲子
堅發長安戎卒六十餘萬騎二十七萬前後千里旗鼔
相望衆號百萬九月堅至項城凉州之兵始逹咸陽蜀
漢之兵順流而下幽冀之兵至于彭城東西萬里水陛
齊進運漕萬艘自河入石門逹於河潁融等兵三十萬
先至潁口遂冦樊鄧石越冦魯陽姚萇冦南鄉韋鍾冦
魏興所在陷没兵勢既盛京師震懼冬十月融等攻壽
春(一作/壽陽)癸酉克之執平虜將軍徐元喜安豐太守王先
融以參軍河南郭褒為淮南太守遂攻陷項城殺晉將
軍王太邱晉龍驤將軍胡彬以水軍五千援壽春聞陷
退保硤石融進攻之堅衛將軍梁成與揚州刺史王顯
弋陽太守王詠等帥衆五萬屯于洛澗栅淮以遏東軍
成等頻敗王師晉遣尚書僕射謝石為征虜將軍征討
大都督與前鋒都督徐兗青三州刺史謝𤣥西中郎將
豫州刺史桓伊輔國將軍謝琰龍驤將軍檀𤣥建威將
軍戴熙揚武將軍陶隱等水陛七萬相繼來拒去洛澗
二十五里而軍憚成不敢進胡彬糧盡詐揚沙以示融
軍潛遣使告石等曰今賊盛糧盡恐不復見大軍融軍
獲之送於融融乃馳使白堅曰賊少易俘但恐其逃逸
宜速進衆軍掎擒賊帥堅大悦恐石等遁去乃留大軍
于項城引輕騎八千兼道赴融于壽春令軍人曰敢言
吾至壽春者㧞舌故石等弗知遣尚書朱序説謝石等
以强弱異勢不如速降序私謂石等曰若秦百萬之衆
悉到莫可與敵今乘諸軍未集宜速擊之若敗其前鋒
則彼已奪氣可得志也石聞堅至壽春甚懼欲不戰以
老其師會聞序言謝琰力勸從之十一月謝𤣥遣龍驤
將軍廣陵相劉牢之帥勁卒五千趨洛澗未至十里梁
成阻澗列陳以待牢之率叅軍劉襲諸葛求等直前渡
水臨陣撃成大破之斬成及弋陽太守王詠又分兵斷
其歸津融歩騎崩潰爭赴淮水士卒死者萬五千人牢
之縱兵追擊生執梁他王顯梁悌慕容屈氏等盡收其
器械軍實於是謝石等諸軍水陸繼進堅與融登壽春
城望之見晉兵部陳嚴整將士精鋭又望見八公山上
草木皆以為晉兵顧謂融曰此亦勁敵何謂弱也憮然
始有懼色初會稽王道子聞堅入冦以威儀鼔吹求助
于鍾山神奉以相國之號及堅所見若有力焉時驃騎
將軍張蚝敗謝石于肥南謝𤣥謝琰勒卒數萬陳以待
之蚝乃退逼淮水而陳晉兵不得渡𤣥遣使謂融曰君
遠渉吾境而置陳逼水此乃持乆之計非欲速戰者也
若移陳少郤令將士得周旋僕與諸君緩轡而觀之不
亦樂乎諸將皆曰宜阻肥水莫令得上我衆彼寡勢必
萬全堅曰但引兵少却使之半渡我以鐡騎數十萬向
水逼而殺之不然因其濟水而覆之蔑不勝矣融亦以
為然遂麾兵使却軍亂奔退制之不可復止謝𤣥謝琰
桓伊等以精卒八千渉渡肥水撃之仍進决戰於淮水
南融馳騎略陳欲以帥退者馬倒為晉兵所殺軍遂大
敗𤣥等乘勝追擊至于青岡堅衆奔潰自相蹈籍死者
相枕蔽野塞路投水死者不可勝計肥水為之不流餘
衆棄甲宵遁走者聞風聲鶴唳皆以為晉兵且至晝夜
不敢息草行露宿重以饑凍死者什七八初堅等小却
朱序在陣後唱云秦兵敗矣衆遂大潰序因與張天錫
徐元喜奔歸於晉獲堅所乘雲母車及儀服器械軍資
珍寶山積牛馬驢騾駱駝十餘萬計復取壽春執淮南
太守郭褒桓石民部將晏謙攻𢎞農降其東中郎將慕
容䕫始置湖陜二戍獲關中擔橦技以充太樂堅為流
矢所中單騎遁還淮北征虜司馬毛璩與田次之共躡
堅至中陽不及而歸堅時饑甚民有進壺飱豚髀者堅
食之大悦曰昔公孫荳粥何以加也賜帛十疋緜十斤
辭曰臣聞白龍厭天池之樂而見困豫且陛下目所覩
也耳所聞也今陛下厭苦安樂自取危困蒙塵之難豈
自天乎且妄施不為惠妄受不為忠臣為陛下子陛下
為臣父安有子飼其父而求報哉弗顧而去堅大慚顧
謂夫人張氏曰朕若用朝臣之言豈見今日之事耶當
何靣目復臨天下也澘然流涕初諺云堅不出項群臣
勸堅停項城為六軍聲鎮堅不從故致於敗先是有童
謡云誰謂爾堅石打破故桓温弟豁名其子曰石䖍石
民冀邀其功堅果為謝石等所破諸軍悉潰惟冠軍將
軍慕容垂所將三萬人獨全堅以千餘騎赴之垂子寶
及親黨多勸垂殺堅垂皆不從悉以兵屬堅初平南將
軍慕容暐屯鄖城姜成等守漳口晉隨郡太守夏侯澄
之攻成斬之暐棄衆遁還堅収離集散比至洛陽衆十
餘萬百官威儀軍容麤備未及關而垂有二志説堅請
巡撫燕岱并求拜墓堅許之權翼固諫以為不可堅不
從尋懼垂為變悔之遣驍騎將軍石越帥卒三千戍鄴
驃騎將軍張蚝帥羽林五千戍并州留兵四千配鎮軍
將軍平武侯毛當戍洛陽十二月堅至自淮南次于長
安東之行宫哭陽平公融而後入告罪於太廟大赦殊
死已下文武增位一級厲兵課農存恤孤老諸士卒不
返者皆復其家終世贈融大司馬諡曰哀公吕光行越
流沙三百餘里焉耆等諸國皆降惟龜兹王帛(一作/白)純
拒之嬰城固守光遂進攻龜兹堅子長樂公丕先在鄴
聞慕容垂將至謀襲擊之侍郎姜讓諫止乃舘垂于鄴
西衛軍從事中郎丁零翟斌反于河南丕遣垂及苻飛
龍討之垂南結丁零殺飛龍盡坑其衆以叛豫州牧平
原公暉遣鎭軍將軍毛當擊翟斌為斌所敗當死之
建元二十年春正月乙酉朔長樂公丕大會群臣請慕
容垂子農不得農乃亡奔列人招集群盗衆至數萬丕
遣驍騎將軍石越討之為農所敗越死之晉鷹揚將軍
劉牢之攻㧞譙城桓冲遣上庸太守郭寶攻魏興上庸
新城三郡㧞之廣威將軍楊佺期進據城固擊梁州刺史
潘猛猛拒守康囬壘佺期撃走之其衆悉降壬子慕容
垂攻鄴㧞其外郛丕退守中城關東六州郡縣多降于
垂二月垂引丁零烏丸之衆二十餘萬為飛梯地道攻
鄴不㧞乃築長圍守之三月慕容暐弟燕故濟北王泓
為堅北地長史聞垂攻鄴亡奔關東收集諸馬牧鮮卑
衆至數千還屯華隂暐乃濳使諸弟及宗人起兵于外
堅遣將軍强永(一作/張永)率騎五千擊之為泓所敗泓衆遂
盛自稱使持節大都督陜西諸軍事大將軍雍州牧濟
北王推叔父垂為丞相都督陜東諸軍事領大司馬冀
州牧吳王堅謂權翼曰不從卿言使鮮卑至是關東之
地吾不復與之爭將若泓何翼曰寇不可長慕容垂正
可據山東為亂不暇近逼今暐宗種𩔖盡在京師鮮卑
之衆布於畿甸實社稷之先憂宜遣重將討之堅乃以
廣平公熙為使持節都督雍州雜戎諸軍事鎮東大將
軍雍州牧鎮蒲阪徵雍州牧鉅鹿公叡為都督中外諸
軍事衛大將軍司𨽻校尉錄尚書事配兵五萬以左軍
將軍竇衝為長史龍驤將軍姚萇為司馬討泓于華澤
泓弟燕故中山王慕容冲時為平陽太守據河東以叛
有衆二萬進攻蒲阪堅使竇衝討之時堅從叔冀州刺
史阜城侯定守信都從弟高城男紹在其國從子高邑
侯亮從弟重合侯謨守常山從叔固安侯鑒守中山慕
容垂遣前將軍慕容温督諸軍攻信都不克夏四月丙
辰垂遣撫軍將軍慕容麟益兵助之慕容泓聞叡兵且
至懼帥衆將奔關東叡勇猛輕敵不恤士卒欲馳兵擊
泓姚萇諫曰鮮卑皆有思歸之志故起而為亂宜驅令
出關不可遏也夫執鼷鼠之尾猶能反噬于人彼自知
困窮致死于我萬一失利悔將何及但可鳴鼓隨之彼
將奔敗不暇矣叡弗從戰于華澤叡兵敗績為泓所殺
萇遣龍驤將軍趙都參軍姜辦詣堅謝罪堅怒殺之諡
叡愍公萇懼奔渭北馬牧以叛左軍將軍竇衝擊慕容
冲于河東大破之冲帥鮮卑騎八千奔泓泓衆至十萬
遣使謂堅曰秦為無道滅我社稷今天誘其𠂻使秦兵
傾敗將欲興復大燕吳王已定關東可速資備大駕奉
送家兄皇帝并宗室功臣之家泓當率關中燕人翼衛
乘輿返還鄴都與秦以虎牢為界分王天下永為鄰好
不復為秦之患也鉅鹿公輕戅鋭進為亂兵所害非泓
之意堅大怒召慕容暐責之曰卿父子干紀僭亂乖逆
人神朕應天行罸盡兵勢而得卿卿非改迷歸善而合
宗䝉宥兄弟布列上將納言雖曰破滅其實若歸奈何
因王師小敗便猖悖如此垂為長蛇於關東泓冲稱兵
内侮今泓書如此卿欲去者朕當相資卿之宗族可謂
人靣獸心殆不可以國士期也暐叩頭流血涕泣陳謝
堅久之曰書云父子兄弟無相及也卿之忠誠實簡朕
心此自三豎所為非卿之過復其爵位待之如初命暐
以書招諭泓冲及垂使息兵還長安恕其反叛之罪暐
密遣使謂泓曰今秦數已終長安怪異特甚當不復能
久立吾既籠中之人必無還理昔不能保守宗廟致令
輕喪若斯吾燕之罪人也不足復顧吾之存亡社稷不
輕勉建大業以興復為務可以吳王為相國中山王為
太宰領大司馬汝可為大將軍領司徒承制封拜聽吾
死問汝便即尊位泓於是進向長安改元燕興是時裕
夜哭三旬而止五月晉竟陵太守趙綂攻襄陽荆州刺
史都貴奔魯陽洛州刺史張五虎據豐陽叛歸於晉左
軍將軍竇衝入冦漢川安定人皇甫釗京兆人周勲等
謀納之梁州刺史周瓊失巴西三郡衆寡力弱告急於
豫州刺史朱序序遣將軍皇甫貞率衆赴之衝據長安
東釗勲散走六月堅帥歩騎二萬討姚萇于北地軍於
趙氏塢使䕶軍將軍楊璧等游騎二千斷其奔路右軍
將軍徐成左軍將軍竇衝鎮軍將軍毛盛斷其水運之
路成等屢戰敗之馮翊游欽因淮南之敗聚衆數千保
據頻陽遣軍運水及粟以饋姚萇䕶軍楊璧盡獲之萇
衆渇甚遣弟鎮北將軍尹買帥勁卒二萬决堰竇衝帥
衆敗其軍於鸛雀渠斬尹買及首級萬三千萇衆危懼
人有渇死者會天大雨於萇營營中三尺繞營百步之
外寸餘而已萇軍大振堅方食去案怒曰天亦佑賊乎
何故降澤於賊營萇又東引慕容泓為援謀臣高盖宿
勒崇等以泓德望後冲且持法苛峻乃殺泓立冲為皇
太弟承制行事自相署置姚萇留其弟征虜將軍姚緒
守楊渠川大營率衆七萬來攻堅遣楊璧等撃之軍敗
楊璧毛盛徐成及前軍齊午等將吏數十人為萇所獲
萇皆禮而遣還秋七月平原公暉帥洛陽陜城之衆七
萬歸長安益州刺史王廣遣將軍王虬帥蜀漢之衆三
萬北來赴難堅聞慕容冲去長安二百餘里引師而歸
遣撫軍大將軍高陽公方戍驪山拜平原公暉使持節
散騎常侍都督中外諸軍事車騎大將軍司𨽻校尉錄
尚書事配兵五萬拒冲以少子河間公琳為中軍大將
軍為暉後繼冲乃令婦人各將一囊盛塵皆令騎牛服
文彩衣執持長槊于陣後督厲其衆晨攻暉營於鄭西
暉出拒戰兵刄交接昌言班隊何在於是奔競而進皆
毁囊揚塵埃霧連天莫測多少暉師大敗堅又以尚書
姜宇為前將軍與琳率衆三萬撃冲于灞上為冲所敗
宇死之琳中流矢冲遂據阿房城初堅之滅燕冲姊清
河公主年十四有殊色堅納之寵冠後庭冲年十三亦
有龍陽之姿堅又幸之姊弟專寵宫人莫進長安歌之
曰一雌復一雄雙飛入紫宫咸懼為亂王猛切諫堅乃
出冲及其母卒葬以燕后之禮長安又謡曰鳳凰鳳凰
止阿房堅以鳳凰非梧桐不棲非竹實不食乃植桐竹
數千萬株于阿房城以待鳳凰之至冲小字鳳凰至是
終為堅賊入止阿房城時晉梁州刺史楊亮帥衆五萬
來伐遣巴西太守費綂將水陸三萬為前鋒亮屯巴郡
益州刺史王廣遣巴西太守康囬拒之晉荆州刺史桓
石民據魯陽遣河南太守高茂北戍洛陽冠軍將軍謝
𤣥豫州刺史桓石䖍等帥衆來伐𤣥至下邳徐州刺史
趙遷棄彭城奔還𤣥前鋒張願追遷及于刀山轉戰而
遁𤣥進據彭城時驍騎將軍吕光討平西域還上疏曰
惟龜兹據三十六國之中制彼侯王之命入其國城天
驥龍麟腰褭丹髦萬計盈廐雖伯樂更生衛賜復出不
能辨也所獲珍寳以萬萬計堅下書以光為使持節散
騎常侍都督玉門已西諸軍事安西將軍西域校尉道
絶不通九月謝𤣥使龍驤將軍彭城内史劉牢之攻兖
州刺史張崇辛卯崇棄鄄城奔慕容垂牢之遣將軍劉
襲追崇于河南斬東平太守楊光而退牢之進據鄄城
討誅未服河南城堡皆附於晉堅將張遇遣兵擊破金
鄉圍太山太守羊邁牢之遣參軍向欽之撃走之會慕
容垂叛將翟釗救遇牢之引還釗亦還走牢之進平太
山追釗于鄄城釗走河北張遇被執歸之彭城慕容冲
進逼長安堅登城觀之歎曰此虜何從出也其彊若斯
大言責冲曰爾軰群奴正可牧羊耳何為苦來送死冲
曰奴則奴矣既厄奴若復欲取爾相代耳堅遣使送錦
袍一領遺冲使者稱有詔古人交兵使在其間卿遠來
草創得無勞乎今送一袍以明本懐朕於卿恩分何如
而于一朝忽為此變冲命詹事答之亦稱皇太弟有令
今孤心在天下豈顧一袍小惠茍能知命便可君臣束
手早送皇帝自當寛貸苻氏以酬曩好終不使既往之
施獨美于前堅大怒曰吾不用王景略陽平公之言使
白虜敢至于此冬十月謝𤣥遣隂陵(一作/淮陵)太守高素以
三千向廣固攻青州刺史朗軍至琅邪朗降于𤣥長樂
公丕在鄴糧竭馬無草削松木而食之會丁零叛慕容
垂引師去鄴始具知西問知叡等䘮敗長安危逼翟真
在承營與公孫希宋敞遥相首尾丕乃遣宦者冗從僕
射清河光祚將兵數百赴中山與真相結又遣陽平太
守邵興將數千騎招集冀州故郡縣與祚期會襄國北
引重合侯謨高邑侯亮阜城侯定于常山固安侯鑒中
山太守王兖于中山以為己援慕容垂遣龍驤將軍張
崇將兵邀興戰于襄國南大破之興走至廣阿為垂所
執光祚聞之循山走歸鄴丕又遣光祚及參軍封孚西
引驃騎將軍張蚝并州刺史王騰于晉陽以自救蚝騰
以衆寡不赴丕進退路窮乃謀于寮佐楊膺請自歸晉
丕猶未許謝𤣥遣龍驤將軍劉牢之濟北太守丁匡等
據碻磝濟陽太守郭滿據滑䑓奮武將軍顔肱(一作/雄)渡
河北立營丕遣將軍桑據屯黎陽拒之𤣥命劉襲夜襲
據走之遂克黎陽丕懼遣從弟就與參軍焦逵及其弟
龍請救于𤣥致書稱欲假途求糧西赴國難須援軍既
接以鄴與之若西路不通長安陷没請帥所領保守鄴
城乃覊縻一方文降而已并遺𤣥以青銅鏡黄金婉轉
繩等以為之信逵與參軍姜讓宻謂楊膺曰今䘮敗如
此長安阻絶吉凶莫審宻邇冦仇三軍罄絶傾危之甚
朝不及夕而公豪氣不除非救世之主既不能竭盡誠
欵速致糧援方設兩端事必無成今日之殆疾於轉機
不容虛設徒成反覆宜正書為表以結慇懃若王師之
至必當致身南歸如其不從可逼縛與之茍不義服一
人力耳古人行權寜濟為功况君侯累葉載德顯祖初
著名于晉朝今復建崇勲使功業相繼千載一時不可
失也膺素輕丕自以力能逼之乃改書而遣逵等并遣
濟南毛蜀毛鮮等分房為任于晉堅遣鴻臚郝稚徵處
士王嘉于倒獸山嘉有異術能知未然人咸神之姚萇
及慕容冲皆遣使迎之十一月嘉入長安衆聞之以為
堅有福故聖人助之三輔堡壁及四山氐𦍑歸堅者四
萬餘人堅每日召嘉與道安于外殿動靜咨之慕容暐
入見東堂稽首謝曰弟冲不識義方孤背國恩臣罪應
萬死陛下垂天地之容臣䝉更生之惠臣二子昨婚明
當三日愚欲暫屈鑾駕幸臣私第堅許之暐出王嘉曰
權蘆作蘧蒢不成文章㑹天大雨不得殺羊言暐將殺
堅而不果也堅與群臣莫之能觧明日大雨乃不果往
暐初遣諸弟起兵於外堅防守甚嚴謀應之而無因時
鮮卑在長安城中者猶有千餘人慕容紹之兄肅與暐
謀宻結鮮卑之衆伏兵請堅因而殺之令其豪帥悉羅
騰屈突鐡侯等潛告之曰官今使侯外鎮聽舊人悉隨
可於某日會集某處鮮卑信之北部人突賢與其妹别
妹為左軍將軍竇衝小妻聞以告衝請留其兄衝馳入
白堅堅大驚召騰問之騰具首服堅乃召暐及肅肅曰
事必洩矣入則俱死今城内已嚴不如殺使者馳出既
得出門大衆便集暐不從遂俱入堅曰吾相待何如而
忽起此意暐餙詞以對肅曰家國事重何論意氣堅先
殺肅乃殺暐父子及其宗族城内鮮卑無少長男女皆
殺之十二月慕容垂復圍鄴城焦逵既至見謝𤣥𤣥欲
徵丕任子然後出師逵固陳丕欵誠并述楊膺之意𤣥
乃遣劉牢之滕恬之等帥衆二萬救鄴丕告饑𤣥水陸
運米二千斛以餽之丕復答書於𤣥曰今往大文綾羅
各五十疋以酬厚意梁州刺史潘猛棄漢中奔長安
建元二十一年春正月堅朝饗群臣時長安大饑人相
食諸將歸吐肉以飴妻子慕容冲僭號稱尊于阿房改
元更始甲寅堅與冲戰于仇班渠大破之乙卯戰于雀
桑又破之甲子戰于白渠堅兵大敗遂為冲軍所圍殿
中上將軍鄧邁左中郎將鄧綏尚書郎鄧瓊相謂曰吾
門世荷榮寵先君建殊功于國家不可不立忠效節以
成先君之志且不死君難者非丈夫也於是與毛長樂
等蒙獸皮奮矛而擊冲軍冲潰堅乃得免嘉其忠勇並
拜五校加三品將軍賜爵關内侯壬午冲遣尚書令高
盖夜襲長安攻䧟南門入于南城左軍將軍竇衝前禁
將軍李辨等擊破之斬首千八百級分其屍而食之乙
亥高盖引兵攻渭北諸壘太子宏與戰于成二壁大破
之斬首三萬級三月癸未堅與冲戰于城西大破之追
奔至阿房城諸將請乘勝入城堅懼為冲所掩乃擊金
以止軍引還乙酉益州刺史王廣以蜀人江陽太守李
丕為益州刺史守成都己丑廣帥所部奔還隴西依其
兄秦州刺史王統蜀人隨之者三萬餘人劉牢之至枋
頭征東參軍咸陽徐義宦人孟豐詣長樂公丕告楊膺
姜讓謀反丕收膺讓戮之牢之以丕自相屠戮盤桓不
進平原公暉屢為冲所敗堅讓之曰汝吾之才子也擁
大衆屢為白虜小兒所摧何用生為三月暉憤恚自殺
前禁將軍李辨都水使者隴西彭和正恐長安不守召
集西州人屯韭園堅召之不至冲攻高陽公方于驪山方
逆戰不利死之執尚書韋鍾以其子謙為馮翊太守使
招集三輔之民馮翊壘主邵安民等責謙曰君雍州族
望今乃從賊與之為不忠不義何靣目以行于世乎謙
以告鍾鍾慙恚自殺謙奔于晉堅聞方死哭之慟諡曰
愍公堅左將軍茍池右將軍俱石子率騎五千與冲爭
麥冲以慕容永為右僕射兼征西將軍與池戰于驪山
池敗被殺石子奔鄴堅大怒復遣領軍將軍楊定帥左
右精騎二千五百擊冲大破之俘掠鮮卑萬餘人而還
堅怒悉坑之又敗冲右僕射慕容永于灞滻之間定佛
奴之孫堅之壻驍將也勇果善戰冲深憚之乃納永計
遂穿馬塪以自固夏四月劉牢之進兵至鄴慕容垂逆
戰而敗遂撤圍退屯新城乙卯垂復自新城北遁(詳具/慕容)
(垂/)是時鄴中饑甚垂帥鄴中之衆就晉榖于枋頭牢之
進屯鄴城垂軍士饑疫死亡相繼多奔中山幽冀人相
食初關東謡曰幽州缺丕當滅若不滅百姓絶缺垂之
本名與丕相持經年百姓死幾絶先是姚萇攻新平新
平太守南安茍輔將降之郡人遼西太守馮傑蓮勺令
馮羽尚書郎趙義汶山太守馮苖等諫曰天下䘮亂忠
臣乃見昔田單守一城而存齊今秦之所有猶連州累
鎮郡國百城臣子之于君父盡心焉盡力焉死而後已
豈宜二哉輔大悦於是憑城固守萇為土山地道輔亦
為之萇衆死者萬有餘人輔乃詐降萇將入覺之引退
輔馳出擊之斬獲萬餘其後糧竭矢盡外救不至萇使
人謂輔曰吾方以義取天下豈仇忠臣耶卿但率城中
之衆還長安吾止欲得此城置鎮耳輔以為然帥男女
萬五千口出城萇圍而坑之男女無遺時有群鳥數萬
翔鳴于長安城上其聲甚悲占者以為鬭羽不終年有
甲兵入城之象五月慕容冲帥衆攻長安堅身貫甲胄
躬自督戰拒之飛矢滿身流血被體城陷奔遁冲兵追
之堅馳騧馬墮而落澗追兵幾及計無由出馬即踟蹰
澗側垂鞍與堅不能及馬又跽而受焉堅援之得登岸
西走廬江冲縱兵暴掠關中士民流散道路斷絶千里
無烟馮翊堡壁三十餘所推平遠將軍趙敖為綂主相
與結盟遣兵負糧冒難助堅多為賊所殺堅謂之曰聞
來者率不善逹此誠忠臣赴難之義當今冦難殷繁非
一人之力所能濟也庶明靈有照禍極災返善保誠順
為國自愛蓄糧厲甲端聽師期不可徒䘮無成相隨入
虎口何益汝曹三輔人為冲所略者遣人宻告堅請遣
兵攻冲欲放火以為内應堅曰甚哀諸卿忠誠之意何
復己巳但時運圯䘮恐無益於國空使諸卿坐自夷滅
吾所不忍也且吾猛士如虎豹利兵如霜雪而衂(一作/困)
於烏合疲鈍之賊豈非天乎宜善思之衆固請曰臣等
不愛性命投身為國若上天有靈單誠或冀一濟没無
遺恨矣乃遣騎七百赴之而冲營縱火者反為風焰所
燒其得免者什有一二堅深痛之身為設祭而招之曰
有忠有靈來就此庭歸汝先父勿為妖形欷㱆流涕悲
不自勝衆咸相謂曰至尊慈恩如此吾等有死無移堅
以甘松䕶軍仇騰為馮翊太守加輔國將軍與破虜將
軍蜀人蘭犢慰勉馮翊諸縣之衆衆咸曰與陛下同死
共生誓無有二六月每夜有人周城大呼曰楊定健兒
應属我宫殿臺觀應坐我父子同出不共汝旦尋求不
見人跡長安城中有書曰古苻傳賈錄載帝出五將久
長得先是又謡曰堅入五將久長得堅大信之乃留太
子宏守長安謂之曰脱如謡言天或導予出外今留汝
兼總戎政善守城池勿與賊爭利吾當出隴収兵運糧
以給汝天其或者正訓予也於是遣衛將軍楊定撃冲
于城西為冲所擒堅彌懼遂付宏以後事帥騎數百與
張夫人及中山公詵㓜女寶錦出奔五將山宣告州郡
期以孟冬救長安堅過襲韭園前禁將軍李辨奔燕都
水使者彭和正慙自殺六月太子宏不能守長安將數
千騎與母妻宗室男女西奔下辯百僚逃散司𨽻校尉
權翼等數百人奔後秦慕容冲入據長安縱兵大掠死
者不可勝計初堅之未亂關中土燃無火而烟氣大起
方數十里中月餘不滅堅每臨聽訟觀令民有怨者舉
烟于城北觀而録之長安為之謡曰欲得必存當舉烟
關中又為謡曰長鞘馬鞭擊左股太歲南行當復(一作/避)
虜秦人呼鮮卑為白虜慕容垂之起于關東果歲在癸
未秋七月堅至五將山姚萇遣驍騎將軍吳忠帥騎圍
之堅衆奔散獨侍御十數人在側神色自若坐而待之
召宰人進食俄而忠至執堅以歸新平縣幽之於别室
太子宏至下辯南秦州刺史揚璧拒之璧妻堅之女順
陽公主也棄其夫從宏宏奔武都投氐豪强熙假道歸
晉詔處之江州歴位輔國將軍桓𤣥簒位以宏為梁州
刺史義熙初以謀叛為劉裕所誅八月萇使求傳國璽
于堅曰萇次應厯數可以為惠堅瞋目叱之曰小𦍑乃
敢于逼天子豈以傳國璽授汝𦍑也圖緯符命何所依
據五胡次序無汝𦍑名違天不祥其能久乎璽已送晉
不可得也萇復遣右司馬尹緯説堅求為堯舜禪代之
事堅責緯曰禪代者聖賢之事姚萇叛賊奈何擬之古
人堅見緯狀貌魁梧志氣秀傑腰帶十圍魁偉異常驚
而問曰卿于朕朝所作何官緯曰尚書令史堅歎曰卿
王景略之儔宰相才也而朕不知卿宜其亡也堅自以
平生遇萇有恩尤忿之數罵萇求死謂張夫人曰豈可
令𦍑奴辱吾兒乃先殺寶錦辛丑萇遣人縊堅于新平
佛寺中時年四十八張夫人中山公詵等皆自殺三軍
皆為之哀慟萇欲匿殺之名諡曰莊烈天王初堅强盛
之時國有童謡曰河水清復清苻堅死新城堅聞而惡
之每征伐戒軍候云地有名新者避之時又童謡云阿
堅連牽三十年後若欲敗時當在江淮間(一作江/河邊)又有
謡曰魚羊田升當滅秦識者以為魚羊鮮也田升卑也
言滅秦者鮮卑也堅在位二十七年因壽春之敗其國
大亂後二年竟死於新平佛寺卒如謡言及丕稱號偽
諡堅曰世祖宣昭皇帝堅既被殺後寺主摩沙蘭常夢
堅曰可為吾作宫既而寺左右民家死疫相繼巫者常
見堅怒曰不吾宫將盡殺新平民因共改新平寺為苻
家廟遂無復災每年正月二日民競祠以太牢
　十六國春秋卷三十八
欽定四庫全書
　十六國春秋卷三十九
前秦録八
　　苻丕
苻丕字永叔堅之長庶子少而聰慧好學博綜經史堅
與之言將略嘉之命鄧𦍑教以兵法文武才幹亞于苻
融堅以為征東將軍冀州牧封長樂公丕為將善收士
卒情出鎮于鄴東夏安之堅敗歸長安丕為慕容垂所
逼自鄴奔枋頭建元二十一年丕帥衆三萬自枋頭將
歸鄴城晉龍驤將軍檀𤣥撃之戰於谷口𤣥兵敗績丕
復入鄴城將收兵趙魏西赴長安會王猛子幽州刺史
王永平州刺史苻冲帥幽并人衆擊慕容垂頻為垂將
帯方太守平視等所敗乃遣昌黎太守宋敞焚燒和龍
薊城宫室率衆三萬進屯壺關遣使招丕丕乃去鄴帥
男女六萬餘口進如潞川驃騎將軍張蚝并州刺史王
騰迎之入據晉陽王永留冲守壺關自帥騎一萬會丕
于晉陽始知長安不守堅為姚萇所殺乃發䘮于晉陽
三軍縞素僭即皇帝位立堅行廟大赦改建元二十一
年為太安元年九月置百官以張蚝為侍中司空封上
黨郡公王永為使持節侍中都督中外諸軍事車騎大
將軍尚書令司徒録尚書事進封清河公王騰為散騎
常侍中軍大將軍司𨽻校尉陽平郡公苻冲為左光禄
大夫尚書左僕射封西平王俱石子為衛將軍濮陽公
又以左長史楊輔為尚書右僕射濟陽公右長史王亮
為䕶軍將軍彭城公强益耳梁暢為侍中徐義為吏部
尚書並封縣公自餘封授各有差立妃楊氏為皇后子
寜為皇太子壽為長樂王鏘為平原王懿為渤海王㫤
為濟北王是月安西將軍吕光自西域還師至于宜禾
堅凉州刺史梁熙謀閉境拒之高昌太守楊翰切諫弗
聽乃以子𦙍為鷹揚將軍率衆五萬拒光于酒泉燉煌
太守姚靜晉昌太守李純以郡降光𦙍與光戰於安彌
為光所敗武威太守彭濟執熙迎光光殺之建威將軍
西郡太守索泮奮威將軍都督洪池已南諸軍事酒泉
太守宋皓等並為光所殺尚書令魏昌公纂自關中奔
晉陽丕拜纂太尉進封東海王阜城侯定高城男紹高
邑侯謨重合侯亮聞丕即位皆自河北遣使謝罪中山
太守王兗本新平氐也固守博陵不附慕容垂十一月
丕以兖為平東將軍平州刺史定為征東將軍冀州牧
紹為鎮東將軍都督冀州諸軍事謨為征北將軍幽州
牧亮為鎮北將軍都督幽并二州諸軍事並進爵郡公
左將軍竇衝秦州刺史王統河州刺史毛興益州刺史
王廣南秦州刺史楊璧衛將軍楊定皆據隴右遣使招
丕請討姚萇丕大悦以定為驃騎大將軍雍州牧衝為
征西大將軍梁州牧綂鎮西大將軍興車騎大將軍璧
征南大將軍廣安西大將軍並開府儀同三司加散騎
常侍進位州牧於是王永宣檄州郡曰大行皇帝背棄
萬乘社稷無主征東大將軍長樂公丕先帝元子聖武
自天受命荆南威鎭衡海分陜東都道被夷夏仁澤光
于宇宙德聲侔于下武永與司空蚝等謹順天人之望
以季秋吉辰奉公紹承大綂銜哀即事棲谷總戎枕戈
待旦志雪大耻慕容垂為封豕于關東泓冲繼凶于京
邑致乘輿播越宗社淪傾𦍑賊姚萇我之牧士乘釁淊
天親為大逆有生之巨賊也永累葉受恩世荷將相不
與驪山之戎滎澤之狄共戴皇天同履厚土諸牧伯公
侯或宛沛宗臣或四七勲舊豈忍舍破國之醜豎縱弑
君之逆賊乎主上龍飛九五實協天心靈祥庥瑞史不
輟書投戈效義之士幾三十餘萬少康光武之功可旬
朔而成今以衛將軍俱石子為前軍師司空張蚝為中
軍都督武將猛士風烈雷震志殄元兇義無他顧永謹
奉乘輿恭行天罸君臣始終之義在三忘軀之誠戮力
同之以建晉鄭之美時慕容麟攻王兗于博陵城中糧
盡矢竭功曹張猗踰城出聚衆應麟十二月麟㧞博陵
執兖及固安侯鑒並殺之昌黎太守宋敞帥烏桓索頭
之衆救兖不及而還丕以敞為平州刺史
太安二年春正月丕復以王永為司徒錄尚書事徐義
為尚書令加右光禄大夫二月益州牧王廣還自成都
奔其兄秦州牧王綂及長安不守廣攻河州牧毛興于
枹罕興遣建節將軍臨清伯衛平帥其宗人一千七百
夜襲廣軍大破之三月綂復遣兵助廣攻興興嬰城固
守夏四月毛興襲撃王廣敗之廣奔秦州為隴西鮮卑
匹蘭所執送于姚萇興復欲攻王綂于上邽枹罕諸氐
皆厭苦兵革疲不堪命乃殺興推衛平為使持節安西
將軍河州刺史遣使請命于丕五月丕大赦以衛平為
撫軍將軍河州刺史吕光為車騎大將軍凉州牧酒泉
公使者皆没于姚萇不能逹六月征東將軍定鎭東將
軍紹征北將軍謨鎭北將軍亮等復降于垂丕以都督
中外諸事司徒尚書王永為左丞相太尉東海王纂為
大司馬司空張蚝為太尉尚書令徐義為司空司𨽻校
尉王騰為驃騎大將軍儀同三司尚書左僕射冲為車
騎大將軍尚書令儀同三司衛將軍俱石子為衛大將
軍尚書左僕射領官皆如故永又傳檄州郡曰昔夏有
窮夷之難少康起焉王莽毒殺平帝世祖重光漢道百
六之運何代無之天降䘮亂𦍑胡猾夏先帝晏駕賊庭
京師鞠為戎穴神州蕭條生靈塗炭天未亡秦社稷有
奉主上聖德恢𢎞道侔光武所在宅心天人歸属必當
隆中興之功復配天之美姚萇殘虐慕容垂凶暴所過
滅戸夷烟毁發邱墓毒徧存亡痛纒幽顯雖黄巾之害
於九州赤眉之暴於四海方之二虜未為甚也今素秋
將及行師令辰公侯牧守壘主鄉豪或戮力國家乃心
王室各帥所綂以孟冬上旬會大駕于臨晉於是天水
姜延馮翊宼明河東王昭新平張晏京兆杜敏扶風馬
朗建忠將軍高平牧官都尉扶風王敏等咸承檄起兵
各有衆數萬遣使應丕皆就拜將軍封列侯冠軍將軍
鄧景(羌之/子也)擁衆五千據彭池與竇衝為首尾以擊姚萇
丕以景為京兆尹秋七月平凉太守金熙安定北部都
尉鮮卑沒奕干帥鄯善王胡員叱䕶𦍑中郎將梁茍奴
等與萇左將軍姚方成鎭遠將軍强京戰于孫邱谷大
敗之枹罕諸氐以衛平衰老難與成功議欲廢之而憚
其宗强連日不决氐有啖青者謂諸將曰大事宜定東
討姚萇不可沉吟猶豫一旦事發反為人害諸君但請
衛公會集衆將青為諸君决之衆咸以為然會七夕大
宴青抽劒而前曰今天下大亂豺狼塞路吾曹今日休
戚同之非賢明之主莫可濟難也衛公朽耄不足以成
大事宜返初服以避賢路狄道長苻登雖王室疎属而
志略雄明請共立之以赴大駕諸君若有不同者便下
異議乃奮劍攘袂將斬異已者衆皆從之莫敢仰視於
是推登為使持節都督隴右諸軍事撫軍大將軍雍河
二州牧略陽公帥衆五萬東下隴攻㧞南安遣使請命
于丕八月丕以登為征西大將軍開府儀同三司南安
王持節及州牧都督皆因其所稱而授之又以徐義為
右丞相留王騰守晉陽右僕射楊輔戍壺關率衆四萬
進屯平陽九月王綂以秦州降于姚萇慕容永以丕至
平陽恐不自固乃遣使求假道東歸丕弗許下書曰鮮
卑慕容永乃我之騎將首亂京師禍傾社稷豕凶繼逆
方請逃歸是而可忍孰不可忍其遣左丞相王永及東
海王纂帥禁衛虎旅夾而攻之以衛大將軍俱石子為
前鋒都督十月與慕容永戰于襄陵永及石子大敗皆
死之初纂來自長安麾下壯士三千餘人丕猜忌之衆
皆離散及永之敗懼為纂所殺帥騎數千南奔東垣謀
襲洛陽晉桓石民遣揚威將軍馮該自陜邀撃敗之殺
丕執太子寜長樂王壽及左僕射王孚吏部尚書苟操
等送于京師朝廷赦而不誅歸之于宏纂與其弟尚書
水平侯師奴率丕餘衆數萬走據杏城其餘王公百官
皆没于慕容永丕在位二年登稱尊號偽諡哀平皇帝
　
　
　
　十六國春秋卷三十九
欽定四庫全書
　十六國春秋卷四十
前秦錄九
　　苻登
苻登字文高堅之族孫也父敞健之世為太尉司馬隴
東太守建節將軍頴川王為生所殺堅即偽位追贈右
將軍凉州刺史以登兄同成嗣登少而雄勇有壯氣麤
險不修細行故堅弗之竒也長而折節謹厚頗覽書傳
建元初封南康王拜殿中將軍稍遷羽林監揚武將軍
長安令坐事黜為狄道長及關中亂去縣奔于枹罕遂
歸河州牧毛興以為長史時興鎭上邽同成言于興請
以登為司馬常在營部登度量不群好為竒略同成常
謂之曰汝聞不在其位不謀其政無數于時將為博識
者不許吾非疾汝恐或不喜人妄豫耳自是可止汝後
得意自可專志時人聞同成言多以為疾登而抑蔽之
登乃屏迹不妄交遊興有事則召之戲謂之曰小司馬
可坐評事登出言輒析理中興内服焉然敬憚而不能
委任太安二年姚萇作亂遣其弟碩德率衆伐毛興相
持久之登克南安夷夏歸之者三萬餘戸遂進攻碩德
于秦州姚萇自率衆來救登與戰于胡奴坂(一作/阜)大破
之斬首二萬餘級將軍啖青射萇中之萇創重走保上
邽碩德代綂其衆毛興將死告同成曰與卿累年共擊
逆羗事終不克何恨之深可以後事付卿小弟司馬殄
碩德者必此人也卿可總攝司馬事既而氐羗襲殺臨
清伯衛平推登代之遂專綂征伐時歲旱衆饑道殣相
望登每戰殺賊名為熟食謂軍人曰汝等朝戰暮便飽
肉何憂於饑士衆從之噉死人肉輙飽健能鬬姚萇聞
之急召碩德曰汝不來必為苻登所食盡碩德于是下
隴奔長安十一月丕尚書寇遺奉渤海王懿濟北王㫤
自杏城奔南安登乃具丕凶問於是為丕發䘮行服三
軍縞素登請立懿為主衆咸曰渤海王雖先帝之子然
年在幼冲未堪多難國亂而立長君春秋之義也今三虜
跨僣冦旅殷强豺狼梟獍舉目而是自古厄運之極莫
甚于斯大王挺劍西州鳳翔秦隴偏師蹔接姚萇奔潰
一戰之功可謂光格天地宜龍驤武奮拯㧞舊京以社
稷宗廟為先不可顧曹臧呉札一介㣲節以失圖運之
機不建中興之業也乃為壇于隴東僣即皇帝位大赦
境内改太安二年為太初元年置百官十二月立世祖
堅神主于軍中載以輜軿羽葆青盖車建黄旗武賁之
士三百人以衛之將戰必告凡所欲為必啟主而後行
繕甲纂兵將引師而東乃告堅神主曰維曾孫皇帝臣
登以太皇帝之靈恭踐寶位昔五將之難賊羗肆害于
聖躬實登之罪也今收合義旅衆餘五萬精甲勁兵足
以立功年榖豐穰足以資贍即日星馳電邁直造賊庭
奮不顧命隕越為期庶上報皇帝酷怨下雪人民大耻
惟帝之靈降鑒厥誠因欷㱆流涕將士莫不悲慟皆刻
鉾鎧為死休字示以戰死為志每戰以長矟鉤刃為方
圓大陣知(一作/如)有厚薄從中分配故人自為戰所向無
前初長安之將敗也堅中壘將軍徐嵩屯騎校尉胡空
各聚衆五千據險築堡以自固既而受姚萇官爵及萇
害堅嵩等以王禮葬堅于二堡之間至是各帥衆降登
拜嵩鎮軍將軍雍州刺史空輔國將軍京兆尹登復改
葬堅以天子之禮
太初二年春正月立妃毛氏為皇后渤海王懿為皇太
弟遣使拜東海王纂為使持節侍中都督中外諸軍事
太師領大司馬進封魯王纂弟師奴為撫軍大將軍并
州牧朔方公纂怒謂使者曰渤海王世祖之孫先帝之
子南安王何以不立而自尊乎長史王旅諫曰南安已
立理無中改今賊虜未平不可宗室之中自為仇敵願
大王遠蹤光武推聖公之義梟二虜之後徐更議之纂
乃受命於是盧水胡彭沛榖屠各董成張龍世新平𦍑
雷惡地等皆附于纂有衆十餘萬纂遣師奴攻上郡𦍑
酋金大黒金洛生等逆戰大破之斬首五千八百級三
月登以竇衝為車騎大將軍南秦州牧楊定為大將軍
益州牧楊璧為司空梁州牧乞伏國仁為大將軍大單
于范川王夏四月楊定與魯王纂共攻姚碩德戰於涇
陽碩德大敗姚萇自隂密救之纂退守敷陸五月竇衝
攻萇汧雍二城克之斬其將軍姚元平張略等又與萇
戰于汧東為萇所敗秋七月登進次瓦亭萇攻彭沛榖
堡陷之榖奔杏城八月登征虜將軍馮翊太守蘭犢帥
衆二萬自頻陽入和寜與魯王纂首尾將圖長安朔方
公師奴勸其兄纂稱尊號纂不從乃殺纂自立為秦公
犢遂與師奴絶九月萇軍于泥源師奴逆戰大敗亡奔
鮮卑其衆多潰登進據胡空堡戎夏歸之者十有餘萬
冬十二月姚萇遣將軍姚方成攻陷雍州刺史徐嵩堡
執嵩而數之嵩罵不絶口方成怒斬之悉坑戎士以妻
子賞軍太初三年春二月登帥衆下隴入朝那夏五月
太弟懿卒諡曰獻哀姚萇據武都與登自春相持屢戰
互有勝負至是各解圍歸關西豪傑以萇久無成功多
來附登登軍中大饑取甚以供軍士秋八月登立子崇
為皇太子弁為南安王尚為北海王冬十月姚萇退還
安定登就食新平留大軍于胡空堡帥衆萬餘圍萇營
四面大哭哀聲動人萇惡之乃命三軍哭以應登登乃
引還十二月登以頴川王同成為太尉
太初四年春正月登以河南王乞伏乾歸為大將軍大
單于金城王二月登留輜重于大界自將輕騎萬餘攻
安定𦍑宻造堡克之將軍竇洛竇干等謀反發覺出奔
于萇登進討彭池不克攻彌姐營及繁川諸堡皆克之
夏四月登與萇連戰萇屢敗乃遣中軍姚崇襲大界登
引師邀擊之大敗崇于安邱俘斬二萬五千秋七月登
進攻萇石將軍吳忠唐匡于平凉克之以尚書苻願為
前禁將軍滅𦍑校尉戍平凉八月登進據茍頭原以逼
安定萇留尚書令姚晃守安定率衆三萬夜襲登輜重
于大界營克之殺毛后及南安王弁北海王尚擒名將
數十人驅掠男女五萬餘口而去登收合餘衆屯胡空
堡九月楊定攻隴冀克之斬萇從弟常執邢奴定自稱
秦州牧隴西王登因其所稱而授之冬十月遣使齎書
加竇衝大司馬驃騎大將軍前鋒大都督督隴東諸軍
事雍州牧楊定為左丞相上大將軍都督中外諸軍事
秦梁二州牧楊璧為大將軍都督隴右諸軍事南秦益
二州牧遣衝率見衆為先驅自繁川趨長安登帥衆從
新平逕據新豐之千户因使定率隴上之軍為其後繼
璧留守仇池又約監河西諸軍事并州刺史楊政都督
河東諸軍事冀州刺史楊楷各帥所綂大會長安政楷
皆河東人初丕敗政楷收集流民數萬戸政據河西楷
據湖陜之間遣使請命于登因而授之十二月姚萇遣
將軍王破虜略地秦州楊定及破虜戰于清水格奴坂
大敗之登攻張龍世于鴦泉堡姚萇救之引還萇密遣
東門將軍任甕宗度詐為内應遣使招許開門納之登
以為然征東將軍雷惡地將兵在外聞之馳騎見登曰
姚萇多計略善御人必為奸變不可信也願深宜詳思
登乃止萇聞惡地之詣登也謂諸將曰此羗多奸智今
其詣登事必無成登聞萇懸門以待之大驚謂左右曰
雷征東其殆聖乎㣲此公朕幾為豎子所誤登以安成
王廣為司徒
太初五年春三月萇攻陷新羅堡扶風太守齊益男棄
郡奔還登將軍路祡强武等並帥衆降萇登攻萇天水
太守張業生于隴東萇救之不克而還夏四月鎮東將
軍魏掲飛自稱衝天王帥氐胡數萬攻萇安北將軍姚
當成于杏城為萇所殺秋七月馮翊人郭質起兵于廣
鄉以應登移檄三輔曰義感君子利動小人吾属生逄
先帝堯舜之化累世受恩非常伯納言之子即卿校牧
守之𦙍而可坐視豺狼忍害君父祼尸荐棘痛結幽泉
山林無松隧之兆靈主無清廟之頌賊臣莫大之甚自
古所未聞雖茹荼之苦銜蓼之辛何以諭之姚萇窮凶
肆虐毒被人神於圖䜟厯數萬無一分而敢妄竊重名
厚顔瞬息日月固所不照二儀實亦不育皇天雖欲絶
之亦將假手于忠節凡百君子皆夙漸神化有懐義方
與其含耻而存孰若蹈道而沒乎衆咸然之獨鄭縣人
荀曜不從聚衆數千應萇登以質為平東將軍馮翊太
守質遣歩將伐曜大敗而歸質乃東引楊楷以為應援
十二月質與荀曜戰于鄭東為曜所敗衆皆潰散乃奔
洛陽
太初六年春三月登自雍攻萇安東將軍金温(一作/榮)于
范氏堡克之進渡渭水攻京兆太守韋範于叚氏堡不
克進據曲牢夏四月荀曜有衆一萬據逆萬堡宻信召
登約為内應登自曲牢向繁川次于馬頭原五月萇帥
騎來拒大戰敗之斬其右將軍(載記作/尚書)呉忠萇収衆復
戰登敗退屯于郿秋七月進攻新平萇率衆來救登遂
引還冬十二月復攻安定萇如隂宻以拒之為萇所敗
登退據路承堡
太初七年春正月登立昭儀隴西李氏為皇后三月姚
萇寢疾見堅為祟秋七月登聞之大喜秣馬厲兵告堅
神主曰曾孫登自受任執戈幾將一紀未嘗不上天錫
祐皇鑒垂矜所在必克賊旅冰摧今太皇帝之靈降災
疢于逆𦍑以形𩔖推之醜虜必將不振登當因其隕斃
順行天誅拯復梓宫謝罪清廟於是大赦境内百僚進
位二等與萇將姚崇爭麥于清水累為崇所敗進逼安
定去城九十餘里八月萇疾小瘳率衆拒登登引兵出
營將逆戰萇遣安南將軍姚熙隆别攻登營登懼退還
萇夜引軍旁出過登營三十餘里以躡登後旦而候人
告曰賊諸營已空不知所向登驚曰彼為何人去令吾
不知來令我不覺謂其將死忽然復來朕與此𦍑同世
何其厄哉遂罷師還雍萇亦還安定冬十月巴蜀人在
關中者皆叛萇據𢎞農來附登以竇衝為右丞相衝徙
屯華隂晉河南太守楊佺期擊敗之衝走
太初八年右丞相竇衝矜才尚人自請封天水王登不
許夏六月衝叛自稱秦王改元元光秋七月登攻衝于
野人堡衝求救于姚萇萇遣太子興將兵攻胡空堡救
之登解衝圍引兵還赴胡空堡衝遂與萇連和㑹萇疾
甚還長安尋卒太初九年春正月登聞姚萇死喜曰姚
興小兒吾將折杖以笞之於是大赦盡衆而東留司徒
安成王廣守雍太子崇守胡空堡遣使拜金城王乞伏
乾歸為左丞相河南王領秦梁益凉河五州牧加九錫
二月攻屠各姚奴帛蒲二堡克之夏四月登自甘泉向
關中興追登不及數十里登從六陌趨廢橋興始平太
守姚詳據馬嵬橋來拒復遣尹緯將兵救詳緯據廢橋
待之登爭水不得衆渇死者什二三與緯大戰為緯所
敗其夜奔潰登單騎奔雍太子崇及安成王廣聞敗皆
棄城走登至無所歸遂奔平凉収集遺衆入馬毛山秋
七月興攻登于馬毛登遣子汝隂王宗為質于河南王
乞伏乾歸以請救進封乾歸梁王納其妹為梁王后乾
歸遣前將軍乞伏益州等帥騎一萬救之登引衆出迎
乾歸兵興自安定如涇陽與登戰于山南為興所敗死
之時年五十二在位九年太子崇奔于湟中僭稱尊號
改元延初諡登曰高皇帝廟號太宗冬十月崇為梁王
乾歸所逐奔於隴西王楊定定留司馬邵彊守秦州帥
衆二萬與崇共攻乾歸乾歸遣凉州牧乞伏軻彈等帥
騎二萬拒之定與崇皆被殺自苻健皇始元年歲在辛
亥晉永和七年至登五世是歲歲在甲午凡四十四年
以晉太元十九年滅
　
　
　
　
　
　
　
　
　
　
　十六國春秋卷四十
欽定四庫全書
　十六國春秋卷四十一
前秦錄九
　　苻雄
苻雄字元才洪之季子也少善兵書而多謀畧便弓馬
有政術好施下士石氏建武中以功拜龍驤將軍雄醜
形貌頭大而足短軍中呼之為大頭龍驤石虎將麻秋
鎭枹罕冉閔之亂秋歸鄴雄擊獲之洪以秋為軍師將
軍秋因宴鴆洪將併其衆世子健収秋斬之健以人心
思晉遂稱晉官爵以雄為輔國將軍時杜洪據長安健
欲取之遣雄帥衆五千自潼關入自帥大衆隨雄而進
雄大敗洪將張先先遁歸長安雄長驅而進遂狥地渭
北所過城邑無不歸附趙將石寜獨據上邽不下雄擊
斬之健既據長安自稱天王大單于以雄為都督中外
諸軍事丞相領車騎大將軍雍州牧東海公雄力言于
健請正尊號健從之即皇帝位雄進爵為王晉鎮西謝
尚攻張遇於許昌健遣雄略地關東帥步騎二萬救之
尚敗奔還雄乘勢逐北殺傷大半遂徙遇及陳潁許洛
之民五萬餘戸於關中轉攻王擢於隴上擢奔凉州雄
屯隴東張重華拜擢為征虜將軍(一作征東/大將軍)使與其將
張𢎞宋修連兵伐雄雄與衛將軍菁率衆拒之敗之於
龍黎斬首萬二千級獲修𢎞送長安尋與菁帥步騎四
萬屯隴東是時張遇欲引關中諸將以雍州歸晉事覺
伏誅而孔特等起兵應遇衆至數萬雄乃帥騎還長安
遣菁略上洛郡雄與子法分討孔特等誅之進克司竹
晉大司馬桓温來伐别將司馬勲出子午道健遣雄同
太子萇等帥衆拒之戰於藍田為温弟冲所敗退屯城
南尋帥騎七千襲破司馬勲於子午谷又與桓温戰于
白鹿原温兵不利死者萬餘人温還雄遂攻喬秉於雍
以疾卒于軍徤哭之嘔血曰天不欲吾平四海耶何奪
元才之速也贈魏王諡曰敬武葬禮依晉安平獻王故
事雄以佐命元勲權侔人主而謙恭汎愛遵奉法度故
健重之常曰元才吾之姬旦也子堅襲爵及堅僭即帝
位尊諡曰文桓皇帝
　　苻菁
苻菁健兄子也健既代洪綂衆稱晉官爵以菁為揚武
將軍時杜洪據長安健欲䂓取洪遣菁帥衆七千自軹
關入河東臨别執菁手曰若事不㨗汝死河北我死河
東不復相見既濟焚橋菁轉戰而前與洪將張先戰於
渭北擒之諸城盡陷所至降附健入長安自稱天王以
菁為衛大將軍平昌公宿衛二宫健即皇帝位菁進爵
為王遣菁同東海王雄略地關東大敗晉師張重華遣
其將張𢎞宋修帥衆會王擢來伐菁與雄拒之大敗凉
兵虜其二將苻飛為楊初所敗菁與雄帥歩騎四萬屯
於隴東雄還長安菁遂掠地上洛晉大司馬桓温來伐
菁同太子萇帥衆拒之温轉戰而前次於灞上與萇等
相持會温軍乏食徙關中戸口而歸菁等尾擊之温復
大敗健賞拒温之功以菁為司空未幾進位太尉尚書
令健寢疾菁勒兵入東宫將殺生而自立時生侍疾西
宫菁以健為己卒攻東掖門健聞變登端門陳兵自衛
衆見健惶懼皆捨仗逃散徤執菁數而殺之餘無所問
　　苻黄眉
苻黄眉健之兄子也神噐秀㧞雄勇多竒略初為健輔
車將軍遣鎮洛陽皇始三年張遇之亂黄眉自洛陽來
奔健以為衛大將軍淮南王生素與黄眉友善及即位
封為廣平王時生用法嚴酷生舅强平直諫忤旨生怒
殺之黄眉同苻飛鄧羗以太后故叩頭切諫生弗聽出
黄眉為左馮翊姚襄略地關中生遣黄眉及建節將軍
鄧𦍑率歩騎萬五千禦之襄深溝固壘不戰𦍑説黄眉
曰傷弓之鳥落於虛發襄頻為桓温張平所敗鋭氣䘮
矣今固守不戰是窮宼也然其為人彊狠易以剛動若
鼔譟揚旌長驅直壓其壘門襄必怒而出師一戰成禽
耳黄眉從之遣𦍑先引騎三千軍於壘門挑戰襄怒盡
鋭出戰𦍑偽不勝引騎而退襄追之於平原𦍑廻騎逆
擊黄眉帥大衆繼至大戰斬之盡俘其衆黄眉等振旅
而還黄眉既立大功生不加賞每於衆中辱之黄眉怒
謀殺生自立事覺伏誅其王公親戚多有死者
　　苻法
苻法字永則小字阿法雄庶長子也為生後將軍封清
河王生殘虐滋甚宗室勲舊殺害略盡一夕對侍婢曰
阿法兄弟亦不可信明當除之是夜法夢神告之曰旦
將禍及汝門惟先覺者可以免之寤而心悸會侍婢來
告乃與特進梁平老强汪等帥壯士數百潛入雲龍門
堅與吕婆樓帥麾下數百鼔譟繼進引生置於别室斬
之法固以位讓堅堅乃去皇帝之號稱大秦天王即位
於太極殿以法為使持節侍中都督中外諸軍事丞相
録尚書事東海公堅母以法長且賢又得衆心懼終為
變出遊宣明䑓見法重門高第車馬轔集恐終不利於
堅乃與衛軍李威謀賜法死堅性仁孝於法尤為友愛
與法訣於東堂慟哭嘔血諡曰獻哀公封其子陽為東
海公敷為清河公陽後謀反事洩堅問其反狀陽曰禮
云父母之仇不同天地臣父哀公死不以罪齊襄公復
九世之仇而况臣也臣亦為父復仇耳堅流涕謂陽曰
哀公之薨事不在朕卿寜不知之乃赦不殺徙陽於高
昌陽勇力兼人尋復徙鄯善後劫鄯善之相欲求東歸
鄯善王殺之
　　苻融
苻融字博休堅之季弟也少而岐嶷夙成魁偉美姿度
健封融安樂王融上疏固辭健深竒之曰且成吾兒箕
山之操乃止生愛其器貌常侍左右未弱冠便有台輔
之望長而令譽彌高朝野所属堅僭號改封陽平公拜
侍中中書監左僕射尋除中軍將軍聰辨明慧下筆成
章至於談𤣥論道雖道安無以出之耳聞則誦目過不
忘時人儗之王粲嘗著浮屠賦壯麗清贍世咸珍之未
有升高不賦臨䘮不誄朱彤趙整等稱其妙速膂力雄
勇騎射擊刺百夫之敵也銓總内外刑政修理進才理
滯可方王景略尤善斷獄奸無所容故為堅所委任後
為司𨽻校尉京兆人董豐游學三年而返過宿妻家是
夕妻為賊所殺妻兄疑豐殺之送豐有司豐不堪楚掠
誣引殺妻融察而異之問曰汝行往還頗有怪異及卜
筮否豐曰初將發夜夢乘馬南渡水反而北渡復自北
而南馬停水中鞭䇿不去俯而視之見兩日在於水下
馬左白而濕右黒而燥寤而心悸竊以為不祥還之夜
復夢如初問之筮者筮者云憂獄訟遠三枕避三沐既
至妻為具沭夜授豐枕豐憶筮者之言皆不從之妻乃
自沐枕枕而寢融曰吾知之矣周易坎為水離為馬乘
馬南渡旋北而南者從坎至離三爻同變變而成離離
為中女坎為中男兩日二夫之象坎為執法吏吏詰其
夫婦人被流血而死坎二隂一陽離二陽一隂相承易
位離下坎上既濟文王遇之囚羑里有禮而生無禮而
死馬左而濕濕水也左水右馬馮字也两日昌字也其
馮昌殺之乎於是推騐獲昌而詰之昌具首服曰本與
其婦謀殺董豐期以新沐枕枕為驗是以誤中婦人融
在冀州有老母遇劫於路母揚聲唱盗行人為逐之既
擒劫者劫者反誣行人為盗時日垂暮母及路人莫知
孰是乃俱送之融見而笑曰此易知耳可二人並走先
出鳳陽門者非盗既而還入融正色謂先出者曰汝真
是盗何以誣人其發奸摘伏如此所在盗賊止息路不
拾遺堅及朝臣雅皆歎服州郡疑獄莫不折之於融融
觀色察形無不盡其情狀雖鎭關東朝之大事莫不馳
驛與議性至孝初留冀州遣使參問其母動止或日有
再三堅以為煩月聽一使後上疏請還侍養堅遣慰諭
不許久之徴拜侍中中書監都督中外諸軍事車騎大
將軍司𨽻校尉太子太傅領宗正録尚書事尋轉司徒
苦讓不受融為將善謀略好施愛士專方征伐必有殊
功堅既有意荆揚時慕容垂姚萇等常説堅以平吳封
禪之事堅謂江東可平寢不暇旦融每諫曰知足不辱
知止不殆窮兵極武未有不亡且國家戎族也正朔㑹
不歸今江東雖不絶如綖然天之所相終不可滅堅曰
帝王厯數豈有常哉惟德之所授耳汝所以不如吾者
正病此不逹變通大運劉禪可非漢之遺祚然終為中
國之所併吾將任汝以天下之事奈何事事折吾沮壊
大謀汝尚如此况於衆乎及堅鋭意攻晉融又切諫曰
陛下聽信鮮卑𦍑虜諂謏之言採納良家少年利口之
説臣恐非但無成大事去矣垂萇皆我之仇讐思聞風
塵之變冀因之以逞其凶德少年等皆富足子弟希閑
軍旅茍說佞諂之言以會陛下之意不足採也堅亦弗
納遂以融為征南大將軍率騎冦樊鄧戰於淮水敗績
融馳騎略陣馬倒被殺軍遂大敗堅奔至淮南次於長
安東之行宫哭融而後入告罪於太廟贈融大司馬諡
曰哀公垂萇之叛悼恨彌深
　　苻朗
苻朗字元逹堅之從兄子也性宏逹神氣爽邁幼懐遠
操不屑時榮堅嘗目之曰吾家千里駒也徵拜使持節
都督青徐兖三州諸軍事鎭東將軍青州刺史封樂安
男朗固辭不得已起而就官既為方伯有若素士耽玩
經籍手不釋卷每談虛語𤣥不覺日之將夕登涉山水
不知老之將至在任甚有稱績後晉遣淮南太守高素
伐青州朗遣使詣謝𤣥於彭城求降𤣥表朗許之詔加
員外散騎侍郎既至揚州風流邁於一時超然自得多
所凌忽所與晤言不過一二人而已驃騎長史王忱江
東之儁秀聞而詣之朗稱疾不見沙門什法汰問曰見
王吏部兄弟未朗曰吏部為誰非人靣而狗心狗靣而
人心兄弟者乎王忱醜而才慧國寳美貌而才劣於弟故
朗云然汰悵然自失其忤物侮人皆此𩔖也謝安常設宴
請之朝士盈坐並杌褥壺席朗每事欲誇之唾則令小
兒跽而張口既唾而含出頃復如之坐者以為不及之
遠也尤善識味鹹酢及肉皆别所由會稽王司馬道子
為朗設盛饌極江左精麗食訖問曰關中之食孰若此
答曰皆好惟鹽味小生耳既問宰夫皆如其言或人殺
雞以食之既進朗曰此雞棲恒半露檢之果驗又食鵝
肉知黒白之處人或不信記而試之無毫釐之差時人
咸以為知味後數年王國寳譛而殺之王忱將為荆州
刺史待殺朗而後發臨刑意色自若為詩曰四大起何
因聚歛無窮已既適一生中又入一死理㝠心乘和暢
未覺有終始如何箕山夫奄焉處東市曠此百年期遠
同嵇叔子命也歸自天委化任㝠紀著苻子數十篇行
於世亦老莊之流也
　　苻宏
苻宏堅長子也堅自稱大秦天王立宏為皇太子建元
元年匈奴曹轂劉衛辰帥衆冦杏城索虜烏延等亦起
兵叛通於衛辰堅帥中外精鋭討之使衛大將軍李威
左僕射王猛輔太子宏留守長安堅平定朔方廵撫諸
夷振旅而還六年堅復遣丞相王猛督諸將率歩騎六
萬向鄴乃留李威輔太子宏守長安躬率精鋭十萬為
之後繼七日而至安陽猛潜往迎之因謂堅曰監國幼
冲鑾駕遠臨脱有不虞悔之何及乃并軍攻鄴㧞之遂
平燕冀其後堅議大舉伐晉群臣各有異同庭議者久
之太子宏進曰吳今得歲不可伐也且晉主無罪人為
之用謝安桓冲兄弟皆一方之雋才君臣戮力阻險長
江未可圖也但可厲兵積粟以待暴主一舉而滅之今
若動而無功則威名損於外資財竭于内是故聖王之
行師也内斷必誠然後用之彼若憑長江以固守徙河
北百姓於江南增城清野杜門不戰我已疲矣彼未引
弓土下氣厲不可久留陛下將若之何堅曰往年車騎
滅燕亦犯歲而㨗之天道幽遠非汝所知也昔始皇之
滅六國其王豈皆暴乎且吾内斷於心久矣舉必克之
何為無功吾方命蠻夷以攻其内精甲勁兵以攻其外
如此安有不克沙門道安曰太子之言是也願陛下納
之堅不從卒有淮南之敗慕容冲遣偽尚書令高盖引
兵攻渭北諸壘太子宏與戰於成貳壁斬首虜二萬堅
屢為慕容冲所敗固守長安城中有書曰古苻傳賈録
載帝入五將久長得乃留太子宏守長安付以後事將
中山公詵張夫人率騎數百如五將宣告州郡期以孟
冬救長安宏尋將母妻宗室男女數千騎出奔百僚逃
散是歲晉太元十年也宏之奔也先歸南秦州刺史楊
璧於下辯璧拒之乃奔武都氐豪强熙假道歸晉朝廷
處宏於江州歴位輔國將軍桓𤣥簒位以宏為涼州刺
史𤣥滅義熙初謀叛冦湘中伏誅
　　苻暉
苻暉堅第二子也堅即位封為平原公建元十六年堅
以諸氐種𩔖繁滋分十五萬户使諸宗親各領之散居
要鎮如古諸侯以暉為都督豫洛荆南兖東豫揚六州
諸軍事鎮東大將軍豫州牧鎮洛陽配氐户三千二百
合淝之敗丁零翟斌起兵叛秦攻暉於洛陽堅驛書使
慕容垂將兵討之暉遣使讓垂趨使進兵垂南結丁零
殺苻飛龍盡坑其衆暉又遣驍將毛當擊翟斌為斌所
敗當死之暉率洛陽陜城之衆歸長安會慕容冲引師
來攻去長安二百餘里城内戒嚴堅乃拜暉使持節散
騎當侍都督中外諸軍事車騎大將軍司𨽻校尉錄尚
書配兵五萬拒冲河間公琳以中軍大將軍為暉後繼
冲令婦人乘牛厲衆掲竿為旗揚土為塵督厲其衆晨
攻暉營暉出拒戰冲揚塵鼓譟暉師敗績冲遂據阿房
屢敗暉兵堅讓之曰汝吾之才子也擁大衆屢為白虜
小兒所摧何用生為暉恚憤自殺
　　苻琳
苻琳字永瑶堅第五子也封河間公有文武才藝引弓
五百斤射洞犂耳至於山水文詠皆綺藻清麗高歩一
時慕容冲冦亂長安堅以琳為中軍大將軍率衆三萬
擊冲於灞水之上為冲所敗中流矢死
　　苻詵
苻詵堅之少子也封中山公最有寵於堅堅與群臣議
大舉伐晉詵諫曰臣聞季梁在隨楚人憚之宫竒在虞
晉不窺兵國有人焉故也及謀之不用而亡不淹歲前
車之覆軌後車之明鑒陽平公國之謀主而陛下違之
晉有謝安桓冲而陛下伐之是行也臣竊惑焉堅曰國
有元龜可以决大謀朝有公卿可以定進否孺子言焉
將為戮也不聽竟為晉所敗堅後自縊於新平佛寺詵
亦自殺
　　苻雅
苻雅堅之踈族也權略無方雄毅厚重人稱其有良將
之才在生世已為右衛將軍堅即位封西縣侯出為秦
州刺史建元七年以雅為使持節都督秦晉涼雍州諸
軍事秦州牧初仇池公楊世以地降堅堅署為平南將
軍秦州刺史仇池公世死子纂代立遂受晉朝爵命而
絶於堅世弟綂驍武得衆心起兵武都與纂争分堅遣
雅等率歩騎七萬先取仇池進圍寜益雅進次鷲陜纂
率衆五萬來拒晉梁州刺史楊亮遣督䕶郭寳率騎千
餘救纂戰於陜中為雅所敗纂収衆奔還雅進攻楊綂
綂帥武都之衆迎降纂將碩密亦詣雅降請為内應纂
懼靣縛出降雅釋其縛送之長安
　　苻洛
苻洛堅之從弟也為安北將軍幽州刺史封行唐公以
北討大都督帥幽冀兵十萬擊代有功加征北將軍洛
兄重為豫州刺史北海公鎮洛陽建元十四年重以洛陽
謀反堅曰吕光忠正必不同也命光収重檻送長安赦
之以公就第其後二年春正月堅復以重為鎮北大將
軍鎮薊洛勇而多力能坐制奔牛射洞犂耳堅深忌之
故常為邊牧自以有滅代之功求開府儀同三司不得
由是怨憤三月堅以洛為使持節郡督益寜西南夷諸
軍事征南大將軍益州牧使從伊闕自襄陽遡漢而上
洛謂官属曰孤於帝室至親也主上不能以將相任孤
而常擯棄邊鄙今又投之西裔復不聽過京師此必有
伏計欲使梁成沉孤於漢水矣為宜束手就縛為追晉
陽之事以匡社稷耶諸君意何如其治中平規妄陳祥
瑞勸洛舉兵(詳具/堅傳)洛因攘袂大言曰孤計决矣拒謀者
斬於是自稱大都督大將軍秦王以平規為輔國將軍
幽州刺史為其謀主𤣥菟太守吉貞為左長史遼東太
守趙讃為左司馬昌黎太守王緼為右司馬遼西太守
王琳北平太守皇甫傑牧官都尉魏敷等為從事中郎
分遣使者徵兵於鮮卑烏丸高句麗百濟新羅休忍等
諸國遣兵三萬助北海公重戍薊諸國皆曰吾為天子
守藩不能從行唐公為逆洛懼欲止猶豫未决王緼王
琳皇甫傑魏敷知其無成潜欲告之洛皆殺之吉貞趙
讃曰今諸國不從事乖本圖明公若憚益州之行者當
遣使奉表乞留主上亦不慮不從平規曰今事形頗露
何可中止宜聲言受詔盡幽并之兵南出常山陽平公
必郊迎因而執之進據冀州總關東之衆以圖西土天
下可指麾而定也洛從之帥衆七萬發和龍堅召群臣
謀之歩兵校尉吕光曰行唐公以至親為逆此天下所
共疾怨願假臣步騎五萬取之如拾遺耳堅曰重洛兄
弟據南北一隅兵賦全資未可輕也光曰彼衆廹於兇
威一時蟻聚耳若以大軍臨之勢必瓦解不足憂也堅
乃遣使讓洛還和龍當以幽州永為世封洛謂使者曰
汝還白東海王幽州褊狹不足以容萬乘須王秦中以
承高祖之業若能迎駕潼關者當位為上公爵歸本國
堅怒遣左將軍竇衝及吕光帥步騎四萬討之右將軍
都貴馳傳詣鄴率冀州兵三萬為前鋒以陽平公融為
大都督授之節度使石越率騎一萬自東萊出石逕襲
和龍北海公重亦盡薊城之衆會洛兵于中山有衆十
萬與衝等戰于中山大敗執洛及其將蘭殊送之長安
吕光斬重於幽州石越克和龍斬平規堅赦蘭殊徙洛
於西海後為梁熙所殺
　　健后強氏
健后强氏略陽人左光禄大夫强平之姊也健僣號天
皇立為天皇后及徤寢疾强后欲立少子晉王栁徤以
䜟文有三羊五眼遂立生為太子生既嗣位尊為皇太
后生荒耽淫虐刑殺不道其舅强平切諫忤旨生怒誣
以妖言欲殺之廣平王黄眉等侍讌禁中叩頭請曰平
太后之弟也陛下縱欲殺平獨不念太后乎生弗聽乃
鑿其頂而殺之太后遂以憂憤卒諡曰明德皇后
　　生后梁氏
生后梁氏略陽人左僕射梁安之女也初為淮南王妃
生嗣偽位遂以壽光元年立為皇后會有客星孛大角
熒惑入東井占曰不出三年國有大喪生曰朕與皇后
對臨天下遂殺梁后以應之
　　堅太后茍氏
太后茍氏略陽氐人堅所生母也以堅永興元年尊為
皇太后堅殺生以位讓其兄清河王法法不受群臣復
固請於堅太后泣謂群臣曰社稷事重小兒自知不能
他日有悔失在諸君群臣固請堅既即位署法為丞相
東海公太后以法長且賢素得衆心疑忌特甚後遊宣
明臺見法之第門車馬輻輳懼終為變遂與李威謀賜
法死陽平公融太后少子也甚愛之出鎭冀州比發三
至灞上其夕又竊如融所内外莫知是夜堅寢於前殿
太史令魏延上言天市南門屏内后妃星失明左右閽
寺不見后妃移動之象堅推問之驚曰天道與人何其
不遠遂重星官後有司奏人有盗其母之錢而逃者請
投之四裔大后聞而怒曰三千之罪莫大于不孝當棄
之市朝奈何投之方外方外豈有無父母之鄉乎於是
轘而殺之建元十一年以疾卒追諡曰明德皇后
　　堅夫人張氏
堅夫人張氏不知何許人明辨有才識堅將入冦江左
群臣切諫不聽張氏進曰妾聞天地之生萬物王者之
治天下皆因其自然而順之故功無不成是以黄帝服
牛乘馬因其性也禹濬九川障九澤因其勢也后稷播
種百榖因其時也湯武帥天下而攻桀紂因其心也皆
有因則成無因則敗今朝野之人皆言晉不可伐陛下
獨决意行之妾不知陛下何所因也書曰天聰明自我
民聰明天猶因民而况於人主乎妾又聞王者出師必
上觀天道下順人心今人心既不然矣請騐之天道諺
云雞夜鳴者不利行師犬羣嘷者宫室必空兵動馬驚
軍敗不歸自秋冬以來衆雞夜鳴羣犬哀嘷廐馬驚逸
武庫兵器自動有聲吉凶之理非㣲此皆非出師之祥
也如妾所論願陛下詳而思之堅曰軍旅之事非婦人
所當豫也遂興兵南伐張氏請從其夜堅夢葵生城内
明以問之張氏曰若征軍遠行難為將也堅又夢地東
南傾復以問云江左不可平也君無南行必敗之象也
堅不從果大敗於壽春單騎遁還顧謂張氏曰朕若用
朝臣之言豈見今日之事耶當何靣目復臨天下也澘
然流涕及堅死張氏乃自殺
　　丕后楊氏
丕后楊氏仇池氐人征東左司馬楊膺之妹也初為長
樂公妃太安初立為皇后慕容永殺丕據長子即皇帝
位改元中興將以楊氏為上夫人楊氏不從引劍刺永
為永所殺登既嗣位追諡曰哀平皇后
　　登后毛氏
登后毛氏武都人河州牧毛興之女也美而勇壯善騎
射太初二年立為皇后其四年登留毛氏及輜重于大
界營姚萇率兵襲之營壘既䧟萇入其營毛氏猶彎弓
跨馬率壯士數百與萇交戰殺賊七百餘人衆寡不敵
為萇所執毛氏有姿色萇欲納之毛氏罵曰天子皇后
安肯為賊𦍑所辱何不速殺我因仰天大哭曰姚萇無
道汝先已害天子今又欲辱皇后皇天后土寜容汝乎
萇怒殺之
　
　
　
　
　
　
　十六國春秋卷四十一
欽定四庫全書
　十六國春秋卷四十二
前秦録十
　　趙俱
趙俱南安𦍑酋也一云天水人洪自稱大單于三秦王
改姓苻氏以俱為從事中郎及健之世遷河内太守光
禄大夫尋以洛州刺史出鎭宜陽俱從弟右僕射韶中
䕶軍誨有寵於生生即位乃以俱為尚書令俱固辭以
疾謂韶誨曰汝等不復顧祖宗欲為滅門之事毛梁何
罪而誅之吾何功而代之汝等可自為吾其死矣遂以
憂卒
　　雷弱兒
雷弱兒南安𦍑酋也洪稱秦王以弱兒為輔國將軍健
嗣位以弱兒為太尉俄遷大司馬初晉揚州刺史殷浩
隂遣人誘弱兒等使殺秦王健許以關右之任弱兒偽
許之且請兵應接浩聞張遇作亂徤兄子輔國將軍黄
眉自洛陽西奔以為弱兒等事已成遂自夀春率衆七
萬北伐欲進據洛陽修復園陵吏部尚書王彪之上㑹
稽王昱箋以為弱兒等容有詐謀未應輕進不從浩遂
為姚襄所襲走􁀇譙城襄浩相持秦人遂收漁人之利
弱兒之計也其後桓温来伐健遣太子萇帥雄菁等拒
之戰於藍田為温所敗温進次灞上萇等退屯城南健
悉發精兵三萬遣弱兒與萇合兵拒之温不得前師還
乏食僅入潼關健賞拒温之功以弱兒為丞相及徤寢
疾受遺輔政弱兒性剛鯁好直諫以生嬖臣趙韶董榮
奸佞亂政每公言於朝見之常切齒韶榮恨之譖之於
生生遂殺之并其九子二十七孫弱兒推誠苻氏年髙
有功生既殺之於是諸𦍑皆有離心叛者相繼
　　魚遵
魚遵馮翊人也洪稱秦王以遵為右將軍領右長史健
代洪綂衆時杜洪據長安健規取之悉衆而西以遵為
前鋒行至盟津為浮橋以濟所過城邑無不降附健即
位論功以遵為太子太師俄遷左僕射司空及賞拒桓
温功進為太尉健寢疾以遵為太師録尚書事受遺輔
政生夢大魚食蒲又長安謠東海大魚化為龍男皆為
王女為公乃誅遵并其七子十孫追諡曰廣寗公
　　王墮
王墮字安生京兆霸城人也博學有雄才明天文圖緯
洪征梁犢以墮為司馬謂洪曰䜟言苻氏應王公其人
也洪深然之及為宰相著匪躬之節健常嘆曰天下群
官皆如王令君者隂陽曷不和乎甚見敬重生既嗣位
殘虐無道殺戮大臣墮性剛峻疾惡雅好直言右僕射
董榮侍中强國等皆以佞幸進疾之如仇讐每於朝見
之際略不與言人或謂之曰董尚書貴幸一時無比公
宜小降意接之墮曰董龍(榮之小/字也)是何雞狗而令國士
與之言乎榮聞而慙恨㑹有天變榮與强國言於生曰
今天譴甚重宜以貴臣應之生曰貴臣惟有大司馬及
司空耳榮國曰大司馬國之懿戚不可加刑乃殺王墮
將刑榮謂之曰君今復敢比董龍於雞狗乎墮瞋目而
叱之
　　强平
强平略陽氐人健之妻弟也皇始元年以平為太傅生
即位以為左光禄大夫平雅好直言不避權佞㑹有日
蝕之變極言切諌生怒誣以妖言鑿其頂而殺之
　　趙煥
趙煥父琨為秦尚書皇始元年晉梁州刺史司馬勲入
攻秦州獲琨殺而棄其尸煥求父尸不得悲號不已俄
有群烏悲鳴從山而来来而復返煥隨烏至山尋求之
果得父尸
　　杜慈
杜慈仕生為尚書郎生夀光年中每宴集後入者皆斬
之慈奔馳疲倦假寢省中夢一人乘黑驢曰寧留而獨
死將去而獨生慈聞驚覺取馬遁走乃獲免餘皆被斬
　　吕婆樓
吕婆樓字廣平略陽氐人也其先吕文和自沛避難徙
焉因世居之遂為酋豪秦王健立以為散騎常侍後進
侍中尚書與東海王堅友善及生嗣位薛讃權翼密説
堅曰主上猜忌暴虐中外離心方今宜主秦祀者非殿
下而誰願早為計勿使他姓得之堅以問婆樓婆樓曰
僕刀鐶上人耳不足復辦大事僕里舍有王猛其人謀
略不世出殿下宜請而咨之堅因婆樓以見猛一見如
舊任為謀主生既殘虐無度梁平老等亟以為言堅深
然之於是清河王法與平老等帥壯士濳入雲龍門堅
與婆樓帥麾下繼進斬生於别室堅遂稱大秦天王以
婆樓為司𨽻校尉後守太尉卒其子光後稱涼王别有
傳
　　樊世
樊世本氐豪也佐健定關中有大功拜特進姑臧矦負
氣倨傲王猛親幸用事勲舊多忌之者世於衆辱猛曰
吾輩與先帝共興事業而不預事權君無汗馬之勞何
敢專管大任吾輩耕之而君食之耶猛曰方當使君為
宰夫安直耕稼而已(一云非徒使君耕/之又將使君炊之)世大怒曰要當
懸汝頭於長安城門不爾者吾終不處於世也猛以白
堅堅曰必湏殺此老氐然後百僚可肅㑹世入言事堅
謂猛曰吾欲以楊璧尚主璧何如人也世勃然曰楊璧
臣之婿也婚已乆定陛下安得令之尚主乎猛讓世曰
陛下帝有四海而君敢競婚是為二天子也安有上下
世怒欲起撃猛左右止之世遂醜言大罵堅由此發怒
命斬之西廐
　　王猛
王猛字景略北海劇人也家於魏郡少貧賤以鬻畚為
業嘗貨畚於洛陽有一人貴買其畚而云無直自言家
去此無遠可隨我取直猛利其貴而從之行不覺遠忽
至深山其人止猛且住樹下當先啟道来湏臾猛進見
一公踞胡床而坐鬚髪悉白侍從十許人有一人引猛
云大司馬可進猛因進拜老公公曰王公何緣拜也乃
十倍償畚直遣人送之既出顧視乃嵩髙山也猛瓌姿
儁偉博學好兵書謹重嚴毅氣度雄遠細事不干其慮
自不叅其神契略不交通是以浮華之士咸輕而笑之
猛悠然自得不以屑意少游鄴都時人莫識惟髙平徐
綂見而竒之召為功曹遁而不應隐於華山懐佐世之
志希龍顔之主歛翼待時候風雲而後動桓温入關猛
被褐詣之一面談當世之事捫蝨而言旁若無人温察
而異之問曰吾奉天子之命帥鋭師十萬杖義討逆為
百姓除殘賊而三秦豪傑未有至者何也猛曰公不遠
數千里深入宼境長安咫尺而不渡灞水百姓未見公
心故也所以不至温默然無以酬之將還賜猛車馬拜
髙官都䕶請與俱南猛還山咨師師曰卿與桓温豈並
世哉在此自可富貴何為遠也乃止苻堅將有大志聞
猛名遣吕婆樓招之一見便若平生語及廢興大事異
符同契若𤣥德之遇孔明也及堅僭立以猛為中書侍
郎時始平多枋頭西歸之人豪右縱横劫盗充斥乃轉
為始平令猛下車明法峻刑澄察善惡禁勒强豪鞭殺
一吏百姓上書訟之有司劾奏檻車徴下廷尉詔獄堅
親問之曰為政之體德化為先蒞任未幾而殺戮無數
何其酷也猛曰臣聞宰寧國以禮治亂邦以法陛下不
以臣不才任臣以劇邑謹為明君剪除兇猾始殺一姦
餘尚萬數若以臣不能窮殘盡暴肅清軌法者敢不甘
心鼎鑊以謝孤負酷政之刑臣實未敢受之堅謂群臣
曰王景略固是夷吾子産之儔也赦之遷為尚書左丞
咸陽内史京兆尹未幾除吏部尚書太子詹事又遷尚
書左僕射輔國將軍司𨽻校尉加騎都尉居中宿衛時
年三十六歳中五遷權傾内外宗戚舊臣皆害其寵尚
書仇騰丞相長史席寳數譛毁之堅大怒出騰為甘松
䕶軍寳白衣領長史爾後上下咸服莫敢有言頃之遷
尚書令太子太傅加散騎常侍猛頻表累讓堅竟不許
又轉司徒録尚書事餘並如故猛辭以無功不拜後帥
諸軍討慕容暐軍禁嚴明師無私犯猛未至鄴劫盗公
行及至遠近帖然燕人安之軍還以功進封清河郡侯
賜美女五人上女妓十二人中妓三十八人馬百匹車
十乗上疏固辭不受時既留鎭冀州堅遣猛於六州之
内聼以便宜從事簡召英俊以補關東守宰授訖言䑓
除正居數月上疏曰臣前所以朝聞夕拜不顧艱虞者
正以方難未夷軍機貴速庶竭命戎行甘馳驅之役敷
宣王化盡筋骨之效黽俛從事叨據負乘可謂恭王命
於濟時俟太平於今日聖德格於皇天威靈被於八表
𢎞化已熈六合清泰竊敢披貢丹誠請避賢路設官分
職各有司存豈應孤任愚臣以速傾敗東夏之事非臣
區區所能康理願徙授親賢濟臣顛墜若以臣有鷹犬
㣲勤未肯捐棄者乞待罪一州效盡力命徐方始賔淮
汝防重六州處分府選便宜輙以悉停督任不可虛曠
深願時降神規堅不許遣侍中梁讜詣鄴諭㫖猛視事
如前俄入為丞相中書監尚書令太子太傅司𨽻校尉
持節常侍將軍矦如故稍加都督中外諸軍事猛表讓
乆之堅曰卿昔螭蟠布衣朕龍潜弱冠属世事紛紜厲
士之際顛覆厥徳朕竒卿於暫見儗卿於卧龍卿亦異朕
於一言廽考槃之雅志豈不精契神交千載之㑹雖傅
巖入夢姜公悟兆今古一時亦不殊也自卿輔政幾將
二紀内釐百揆外蕩群兇天下向定彝倫始叙朕且欲
從容於上望卿勞心於下𢎞濟之務非卿而誰不許數
年復授司空猛復上疏辭曰臣聞乾象盈虛惟后則之
位稱以才官非則曠鄭武翼周仍世載詠王叔昧寵政
替身亡斯成敗之殷監為臣之烱戒竊惟鼎宰崇重叅
路太階宜妙盡時賢對揚休命魏祖以文和為公貽笑
孫后千秋一言致相匈奴哂之臣何庸狷而應斯舉不
但取嗤遠隣實令為虜輕秦昔東野窮馭顔子知其將
敝陛下不復料度臣之才力私懼敗亡是及且上虧憲
典臣何顔處之雖陛下私臣其如天下何願廻日月之
鑒矜臣後悔使上無過授之謗臣䝉覆燾之恩堅竟不
從猛乃受命軍國内外萬機之務事無巨細莫不歸之
宰政公平流放尸素㧞幽滯顯賢才外修兵革内崇儒
學勸課農桑教以廉耻無罪而不刑無才而不任庻績
咸熈百揆時叙兵强國富垂及升平猛之力也堅常從
容謂猛曰卿夙夜匪懈憂勤萬機若文王得太公吾將
優游以卒歳猛曰不圖陛下知臣之過臣何足以儗古
人堅曰以吾觀之太公豈能過也常勅太子宏長樂公
丕等曰汝事王公如事吾也其見重如此廣平麻思流
寄關右因母亡歸葬請還冀州猛謂思曰便可速裝是
暮已符鄉發遣及始出關郡縣已被符管攝其令行禁
整事無留滯皆此𩔖也性剛明清肅於善惡尤分㣲時
一餐之惠睚眦之忿靡不報焉時論頗以此少之其年
寢疾堅親祈南北郊宗廟社稷分遣侍臣禱河嶽諸祀
莫不周備猛疾未瘳乃大赦境内殊死以下及疾甚因
上疏謝恩并言時政得失多所𢎞益堅覽之流涕悲慟
左右疾篤親臨省視問以後事猛曰晉雖僻陋吳越乃
正朔相承親仁善隣國之寳也臣没之後願不以晉為
圖鮮卑羗虜我之仇讐終為人患宜漸除之以便社稷
言終而死時年五十一歳堅哭之慟比歛三臨謂太子
宏曰天不欲我平一六合耶何奪吾景略之速也贈侍
中尚書餘悉如故給東園温明秘器帛三千疋糓萬石
遣謁者僕射監䕶䘮事葬禮一依漢大將軍故事謚曰
武矦朝野巷哭三日
　　梁平老
梁平老略陽氐人也才識明敏令行禁止堅以其有王
佐之才傾身禮之素與友善生嗣位為特進領御史中
丞生乗醉多所殺戮群臣得􁀇一日如度十年平老謂
堅曰主上失德上下嗷嗷人懐異志燕晉二方伺隙而
動恐禍發之日家國俱亡此殿下之事也宜早圖之堅
心然之遂與定議殺生堅即位以為尚書左僕射進使
持節都督北蕃將軍事鎭北大將軍戍朔方之西以備
匈奴尋加開府儀同三司封朔方矦建元八年十一月
卒諡曰桓平老在鎭十餘年鮮卑匈奴憚而愛之其子
成歴位中壘將軍兗州刺史轉南中郎將都督荆揚州
諸軍事荆州刺史領䕶南蠻校尉配兵一萬鎭襄陽尋
遷衛軍將軍屯兵洛澗淮南之敗為晉所殺
　　梁讜
梁讜字伯言略陽氐人也愽學有雋才仕健為著作郎
稍遷至中書令堅既即位出為安遠將軍幽州刺史鎭
薊城未幾進位侍中讜與弟熈俱以文藻清麗見重一
時時人為之語曰關東堂堂二申兩房未若二梁瓌文
綺章
　　陸績
陸績字處黙西平人也身長八尺腰帶十圍清辨善談
論雄武便弓馬孝友貞亮聲髙一時仕堅為荆州刺史
　　鄧羗
鄧羗安定人也驍勇善騎射生時為建節將軍生每欲
殺之惜其雄武出為行咸陽太守堅即位遷驍騎將軍
領御史中丞羗性鯁直不撓與王猛恊規齊志疾惡糾
案無所顧忌權貴歛跡姦猾屛氣尋進尚書復為建節
將軍討平李儼以功遷建武將軍洛州刺史王猛伐燕
師次潞川遣將軍徐成覘燕軍形要失期當斬羗止之
曰今賊衆我寡詰朝將戰成大將也宜且宥之猛曰若
不殺成軍法不立羗固請曰成羗之部將也雖違期應
斬羗願與成效戰以贖之猛弗許羗怒還營嚴鼔勒兵
將以攻猛猛問其故羗曰奉詔討遠賊今有近賊自相
殺欲先除之猛謂羗義而有勇使語之曰將軍止吾今
赦之成既免羗詣猛謝猛執其手曰吾試將軍耳將軍
於部將尚耳况國家乎吾不復憂賊矣猛遂陳兵渭源
嚴誓將士時燕兵甚盛猛望見而惡之謂羗曰今日之
事非將軍不能破勍敵成敗之機在此一舉將軍勉之
羗曰若能以司𨽻見與者君勿以為憂猛曰此非吾之
所及也必以安定太守萬户矦相處羗不悦而退俄而
兵交猛召羗羗寢而不應猛馳就許之羗乃大飲帳中
與徐成奔赴評軍斬將搴旗殺傷甚衆燕軍大敗(鄧羗/請部)
(將以撓法狥私也勒兵欲攻王猛無上也臨戰預求司/𨽻要君也有此三者罪孰大焉猛能容其所短收其所)
(長若馴猛虎馭悍馬以成大功詩/曰采葑采菲無以下體猛之謂矣)長驅至鄴㧞之進為
使持節征虜將軍散騎常侍安定太守邑三千户封眞
定侯猛以潞川之功請以羗為司𨽻堅下詔曰司𨽻校
尉董牧王畿吏責甚重非所以優禮名將光武不以吏
事處功臣實貴之也羗有廉李之才朕方委以征伐之
事北平匈奴南盪揚越羗之任也司𨽻何足以嬰之其
進號鎭軍將軍位特進後從行唐公洛征伐有功遷并
州刺史陽平國常侍巴夷㓂亂復以鎭軍將軍領䕶羗
校尉率甲士五千討之遂平益州勒銘㟭山振旅而還
堅引見於東堂謂之曰將軍之先仲華遇漢世祖於前
將軍復逢朕於後何鄧氏之多幸乎羗曰臣常謂光武
之遇仲華非獨仲華之遭光武堅笑曰將軍蓋以自况
非直將軍之幸亦朕之遇賢也進車騎將軍并州刺史
羗有子數人皆以義烈稱其少子翼為河間相慕容垂
圍鄴以翼為後軍將軍冀州刺史眞定矦翼泣對使者
曰先君忠於秦室翼豈可先叛乎忠臣不事二君自古
通義未敢聞命垂復遣使諭之曰吾與車騎結異姓兄
弟卿亦猶吾之子弟安得辭乎翼曰冀州宜受任親賢
翼請他役效命垂乃用為建武將軍河間太守尚書左
丞皆有聲稱卒於趙郡内史
　　張平
張平代郡人一云譙國銍人初仕石虎為部將閔之亡
也平帥所部稱藩於燕既而結援於秦擢授大將軍冀
州牧平既跨有新興雁門西河等諸郡衆十餘萬拜置
征鎭自號并州刺史(一作豫/州刺史)宼掠秦境堅遣車騎大將
軍晉公桺率兵禦之桺等敗績堅自將兵討之前鋒鄧
羌分㨿汾上獲其養子蚝平衆大潰懼而請降堅赦之
仍署為右將軍先是平養一狗名曰飛鷰形若小驢忽
夜上㕔事屋上行行聲如平常平甚惡之會晉遣叅軍
桓宣就平授平節度加四品將軍即其所部扞禦北方
頃之豫州刺史祖逖出屯蘆州遣叅軍殷乂詣平乂意
輕平視其屋云當持作馬廏見大鑊欲鑄作鐡器命破
之平曰此是帝王大鑊天下定後方當用之奈何打破
乂曰卿能保頭不而惜大鑊耶平大怒於坐斬乂阻兵
固守歳餘逖攻平破之平尋没於秦
　　張蚝
張蚝本姓弓上黨泫人也膂力過人能却曵牛走城無
髙下皆可超越張平愛之養以為子淫於平妾平知而
責之蚝慙乃割隂以自誓遂為閹人銅䑓之戰(一作/銅壁)蚝
單馬大呼出入秦陣者四五堅募人生致之鷹揚將軍
吕光刺蚝中之前鋒鄧羌擒之以獻平懼請䧏堅拜平
左將軍以蚝為虎賁中郎將甚見寵愛常侍左右尋加
廣武將軍同前將軍楊安攻㧞苻庾於陜城王猛督諸
將伐燕蚝以虎牙將軍受猛節制楊安攻晉陽不克猛
使蚝為地道帥壯士數百濳入城中大呼斬關克之是
時猛衆止六萬而燕師三十萬蚝與徐成等跨馬運矛
馳赴燕陣出入數四旁若無人殺傷甚衆戰至日中燕
兵大敗乘勝逐北猛遂滅燕以功進蚝位為前將軍晉
叛臣王瑾固守夀春為大司馬桓温所圍遣使請救堅
遣蚝與王鑒率歩騎二萬救之鑒㨿洛澗蚝屯八公山
桓温遣將夜襲鑒蚝鑒蚝退屯慎城建元十二年蚝以
前禁將軍同鄧羌等帥歩騎二十萬與行唐公洛會兵
攻代昭成帝逆戰不勝退遁隂山後度漠南為子所弑
蚝與李柔勒兵赴之部衆逃潰遂平代地振旅而還十
四年堅以蚝為并州刺史十五年入為後將軍十八年
晉楊亮攻涪城堅遣蚝帥兵救之蚝出斜谷亮引兵退
建元末堅大舉伐晉蚝以驃騎將軍為前鋒敗謝石於
淝南謝𤣥謝琰勒兵數萬陳以待之蚝退列陣逼淝水
晉師不得渡陽平公融因謝𤣥之請渡軍却陣勢不能
止遂至大敗堅至洛陽遣蚝率羽林五千戍并州長樂
公丕率男女六萬進如潞川蚝同并州刺史王騰迎入
晉陽始知堅凶問發䘮舉哀丕即偽位進蚝為侍中司
空封上黨郡公王永宣檄州郡推蚝為中軍都督其見
重如此蚝方面之勲不逮鄧羌而時人咸曰鄧羌張蚝
俱萬人敵也
　　李威
李威字伯龍漢陽人茍太后之姑子也少與魏王雄友
善結為刎頸交苻生屢欲殺堅頼威營救得免堅深德
之事威如父及即位以威為左僕射威得幸於茍太后
初謀弑生及誅堅兄清河公法皆威與太后濳决大謀
雅重王猛之賢勸堅以國事任之堅嘗謂猛曰李公知
卿猶鮑叔之於夷吾罕虎之於子産也猛以兄事之進
領䕶軍封建寧侯匈奴石賢王曹轂叛秦率衆二萬宼
掠杏城堅自將討之使威以衛大將軍同王猛輔太子
宏守長安時征北將軍淮南公㓜帥杏城之衆乗虛来
襲威撃斬之堅還以功拜太尉尋加侍中建元十年卒
諡曰烈公初茍太后少寡威有辟陽之寵史官載之卒
後堅收起居注及著作所録而觀之見其事甚慚乃焚
其書而大檢史官將加其罪著作郎趙泉車敬等已死
乃止
　　徐嵩
徐嵩字元髙建武將軍冀州刺史盛之子也少以清白
著稱初舉賢良為郎中稍遷長安令貴戚子弟犯法者
嵩一皆考竟請托路絶堅甚竒之謂其叔父成曰人為
長吏故當應耳此年少落落有端貳之才遷守始平郡
甚有威惠長安之敗嵩以中壘將軍㨿險自固及登嗣
位拜為鎮軍將軍雍州刺史太初二年姚萇遣姚方成
攻雍州城䧟執而數之嵩厲色謂方成曰汝姚萇罪應
萬死主上止黄眉之斬而宥之叨㨿内外位為列將榮
寵極矣曾不如犬馬識所養之恩親為大逆汝曹羌軰
豈可以人理期也何不速殺我早見先帝取姚萇於地
下治之方成怒三斬嵩漆其首為便器登哭之哀慟贈
車騎大將軍儀同三司諡曰忠武
　　薛强
薛强字威明河東汾隂人也祖興晉尚書右僕射冀州
刺史安邑公父濤襲爵位梁州刺史京師傾覆皆以義
烈著聞强幼有大志懐軍國籌略與北海王猛同志友
善桓温入關中猛以巾褐詣之温曰江東無卿比也秦
國定多竒士如卿軰尚有幾人吾欲與之俱南猛曰公
求可以撥亂濟時者友人薛威明其人也温曰聞之乆
矣方致聘命强聞之自南山来謁與猛皆署軍謀祭酒
强察温有大志而無成功乃勸猛止俄而温敗及堅僭
位猛見委任陽平公融為書將以車馬聘强猛以為不
可屈乃止堅如河東伐張平自與數百騎馳至强壘下
欲與相見强使主簿責之因慷慨宣言曰此城終無生
降之臣但有死節之將耳諸將咸請攻之堅曰湏吾平
晉自當面縛舍之以勸事君者後堅伐晉軍敗强遂總
宗室强兵威振河輔破慕容永於陳州姚興聞而憚之
遣使重加禮命徴拜右光禄大夫七兵尚書封馮翊郡
公輔佐户尚書年九十卒贈輔國大將軍司徒公諡曰
宣
　　崔宏
崔宏字𤣥伯清河東武城人魏司空林六世孫也祖悦
仕石虎官至司徒右長史關内侯父清仕慕容暐為黄
門侍郎並以才學著稱宏少有雋才號曰冀州神童陽
平公融牧冀州心禮敬之拜陽平國侍郎領冀州從事
管征東記室出總庻事入為賓友衆務修理處斷無滯
堅聞而竒之徴為太子舍人辭以母疾不就左遷著作
郎後長樂公丕牧冀州引為征東功曹太原郝軒名知
人稱宏有王佐之才近代所未有也堅亾避亂齊魯之
間為丁零翟釗及晉叛將張願所留縶郝軒歎曰以斯
人而遇斯時不因扶揺之勢而與燕雀飛沈豈不惜哉
慕容垂以為吏部尚書左丞髙陽内史所歴著稱立身
雅正與世不群雖在兵亂猶厲志操篤學無倦不以資
産為意妻子不免饑寒魏太祖征慕容寳軍次中山宏
棄郡東走海濱為追騎所執送於軍門遂留仕魏本圖
不遂乃作詩以自傷而不行於時蓋懼罪也後仕太宗
爵至上公(詳見魏/書本傳)
　　姜宇
姜宇字子居天水冀北人也少孤貧為河北陳不識家
牧羊年十五身長七尺九寸聰慧美丰儀每夜專讀書
睡則懸頭於屋梁逹旦而止不識竒之將妻以女其妻
不聼識乃置酒引宇令女濳觀之問女曰姜宇文士才
明吾欲以汝妻之汝母難宇家之牧人汝意云何女曰
觀宇之姿才豈終復為人牧羊者哉遂妻之宇後仕堅
屯騎南巴二校尉遷涼寧二州刺史歴京兆尹御史中
丞淮南之敗宇以尚書領前將軍與河間公琳撃慕容
冲為冲所殺
　　索泮
索泮字德林燉煌人也世為冠族少時游俠及長變節
好學有佐世才器張天錫輔政以泮為冠軍記室參軍
天錫即位拜司兵歴位禁中録事執法御掾州府肅然
郡縣歛迹遷羽林左監有勤幹之稱出為中壘將軍西
郡武威太守典戎校尉政務寛和夷夏懐其惠天錫甚
敬之後從天錫歸仕於秦堅見而歎曰涼州信多君子
既而以泮河西德望拜為别駕尋遷建威將軍西郡太
守淮南之敗吕光叛㨿姑臧泮城守不降光攻而獲之
讓泮曰孤既平西域將赴難京師梁熈無狀絶孤歸路
此朝廷之罪人卿何意阻郡固迷自同元惡泮厲色責
光曰將軍受詔討叛胡可受詔亂涼州耶梁公何罪而
將軍害之泮但苦力寡不能固守以報君父之仇耳豈
肯如逆氐彭濟望風反叛主滅臣死禮之常也光怒命
誅之乃就刑於市神色不變其弟菱有雋才仕天錫為
執法中郎冗從右監堅世至伏波將軍典農都尉與泮
俱被害
　　楊安
楊安者名將也其功幾與鄧羌相埒而不與佐命之列
即建元以前征討之任亦未之及自匈奴右賢王曹轂
之叛也堅自帥中外精鋭討之於是以安為前鋒都督
安時已拜前將軍矣轂遣弟活拒戰於同川安大敗之
斬活并四千餘級轂懼而請降次年遣安同輔車王猛
帥衆二萬入宼荆州轉攻南鄉掠安陽民萬餘户而還
三年李儼為張天錫所攻退守枹罕遣使請救堅復遣
安帥騎二萬㑹王猛以救之與天錫將楊遹戰於枹罕
之東破軍殺將師還拜前將軍如故是歳晉公柳叛於
蒲坂魏公庾等起兵應之堅命諸將分討叛者而勅安
與張蚝頓兵陜城三十里外堅壁勿動俟秦雍已平然
後併力取之已而王猛攻蒲坂誅苻柳因遣鄧羌助安
攻陜城㧞之執庾送長安遷鎭南將軍六年堅遣安等
十將帥歩騎六萬伐燕俱受王猛節度安攻晉陽晉陽
兵多糧足乆之不下王猛助之遂為地道以入執其刺
史慕容莊師還論破鄴功賜爵博平郡矦進吏部尚書
七年復以安為使持節都督益梁州諸軍事梁州刺史
尋加都督南秦州諸軍事鎭仇池九年晉梁州刺史楊
亮遣子廣襲仇池安擊敗之乘勝逐北諸城奔潰進㧞
漢川轉攻梓潼降其太守周􁫢别將取梁益二州卭柞
夜郎皆来歸附堅以安為右大將軍益州牧鎭成都十
年蜀人張育等起兵自稱蜀王與巴獠酋帥張重等五
萬餘人進圍成都俄而育重争權自相舉兵堅遣鄧羌
帥騎助安襲撃育敗之安復敗張重於成都南斬重羌
擊斬育益州遂平頃之以安為荆州刺史移鎭樊鄧十
四年長樂公丕攻襄陽遣安帥樊鄧之衆為前鋒丕後
䧟襄陽堅以中壘將軍梁成為南中郎將都督荆揚州
諸軍事荆州刺史代安鎭樊鄧
　　楊定(堅傳作佛/奴之孫)
楊定仇池公楊纂之族也父名佛奴奔䧏於秦堅以其
女妻定拜定為尚書後為領軍將軍淮南之敗關中擾
亂定盡心力奉事堅堅死乃將家属奔隴右復收集其
舊衆聞丕即位遣使迎之丕以定為驃騎大將軍雍州
牧徙治歴城去仇池百二十里置倉儲於百頃招合夷
夏得千餘家自稱龍驤將軍仇池公進平天水略陽郡
遂有秦州之地自稱秦州刺史隴西王登稱尊號以定
為大將軍益州牧俄加左丞相上大將軍都督中外諸
軍事後與乞伏乾歸戰軍敗見殺定無子其叔父佛狗
之子盛先守仇池自稱征西將軍秦州刺史仇池公諡
定為武王
　　髙泰
髙泰字子伯渤海蓚人瞻之從子也仕燕為車騎從事
中郎慕容垂之奔於秦也泰坐免官尚書右丞申紹言
於慕容評曰今吳王出奔外口藉藉宜徴王僚属之賢
者顯進之粗可銷謗評曰誰可者紹曰髙泰其領袖也
乃以泰為尚書郎秦遣黄門郎石越聘燕慕容評示之
以奢欲以誇燕之昌盛泰言於評曰越言誕而視遠非
求好也乃觀釁也宜耀兵以示之用折其謀今乃示之
以奢益為其所輕矣評不從泰遂謝病歸家陽平公融
嘗坐擅起學宫為有司所糾劾遣主簿李纂詣長安自
理纂憂懼道卒融問申紹誰可使者紹曰燕尚書郎髙
泰清辨有膽智可使也先是丞相王猛及融屢辟泰泰
皆不從至是融謂泰曰君子救人之急卿不得復辭泰
乃從命至長安猛見之笑曰髙子伯於今乃来何其遲
也泰曰罪人来受刑何問遲速猛曰何謂也泰曰昔魯
僖公以泮宫發頌齊宣王以稷下垂聲今陽平公開建
學宫追蹤齊魯未聞明詔褒美乃更煩有司舉劾明公
阿衡聖朝勸懲如此下吏何所逃其罪乎猛曰是吾過
也事遂得釋猛乃歎曰髙子伯豈陽平所宜吏乎入言
於堅堅召見與語悦之問以為治之本對曰治本在得
人得人在審舉審舉在核眞未有官得其人而國家不
治者也堅曰可謂辭簡而理博矣以為尚書郎泰固請
還州堅許之及秦之敗秦征東府官属疑泰燕之舊臣
有二心泰懼與同郡虞曹從事吳韶逃於渤海韶曰燕
軍近在肥鄉卿宜從之泰曰吾以避禍耳去一君事一
君吾所不為也申紹聞而歎曰去就以道可謂君子矣
(子湖等/見燕傳)
　　趙整
趙整字文業一名正略陽清水人或云濟隂人年十八
為堅著作郎後遷黄門侍郎武威太守為人無鬚而瘦
有妻妾而無兒時人謂為閹然而情度敏逹學兼内外
性好幾諫無所廻避建元中慕容垂夫人叚氏得幸於
堅堅與之同輦遊於後庭整作歌以諷之云不見雀来
入燕室但見浮雲蔽白日堅改容謝之命夫人下輦堅
與群臣飲酒以秘書監朱肜為酒正令人以極醉為限
整乃作酒德歌曰地列酒泉天垂酒池杜康妙識儀狄
先知紂䘮殷邦桀傾夏國由此言之前危後則又云穫
黍西秦採麥東齊春封夏發鼻納心迷堅大悦命整書
之以為酒戒自是每宴群臣禮飲而已堅後分氐户於
諸鎭以四帥子弟三千户配長樂公丕鎭鄴親送丕於
灞上流涕而别諸戎子弟離其父兄者皆悲泣號慟酸
感行人整因侍宴援琴而歌曰阿得脂阿得脂博勞舊
父是仇綏尾長翼短不能飛遠徙種人留鮮卑一旦緩
急語阿誰(一作當/語誰)堅笑而不納末年堅寵惑鮮卑惰於
政治整又援琴而歌曰㫺聞孟津河千里作一曲此河
本是清是誰亂使濁堅動容曰是朕也又歌曰北園有
一樹(一作/棗)布葉垂重䕃外雖饒棘刺内實有赤心堅笑
曰將非趙文業耶其調戲機捷皆此𩔖也整博聞强記
能属文好直言上書及面諌前後五十餘事官至秘書
侍郎後因關中佛法之盛願欲出家堅惜而未許及堅
死方遂其志更名道整因作頌曰我生何以晩泥洹一
何早歸命釋迦文今来授大道後遁迹商洛山專精經
律晉雍州刺史郄恢欽其風尚逼共同遊終於襄陽時
年六十餘矣
　　朱肜
朱肜京兆人隠居不仕堅以王猛為輔國將軍司𨽻校
尉侍中中書令猛上疏辭謝因薦肜以自代堅不許而
以肜為尚書侍郎領太子庻子建元七年以肜為羽林
左監同楊安徐成等伐仇池公楊纂戰於陜中纂兵大
敗面縛出降肜等振旅而還以功拜秘書監楊安鎭仇
池進攻漢川堅遣肜率卒二萬為前鋒晉梁州刺史楊
亮帥巴獠之衆来拒戰於青谷亮師不利安乗勝攻㧞
漢中轉攻梓潼太守周􁫢固守涪城遣人送母妻自漢
水趨江陵肜邀而獲之􁫢遂降肜益州刺史周仲孫勒
兵拒安於緜竹聞堅將毛當將至成都乃率騎奔南中
肜等遂陷益州堅以楊安鎭成都肜引兵還仍為秘書
監次年有人於堅明光殿大呼曰甲申乙酉魚羊食人
悲哉無復遺堅命執之俄而不見肜固請誅鮮卑堅不
從建元十二年以前將軍從征代有功十六年堅作教
武堂於渭城命太學生明隂陽兵法者教授諸將肜切
諌曰陛下東征西伐所向無敵四海之地十得其八雖
江南未服蓋不足言是宜偃武修文乃更始立學舍教
人戰鬭之事殆非所以馴致昇平也堅乃止堅宴群臣
於逍遙園令將軍講武文官賦詩有洛陽少年者長不
滿四尺而聰博善属文因肜上逍遙戲馬賦堅覽而竒
之曰此文綺藻清麗長卿儔也因善肜之能得士十八
年堅欲大舉伐晉肜進曰陛下應天順時恭行天罰必
有征無戰萬里風披晉王自當束首軍門堅大悦遂鋭
意攻晉卒致敗滅
　　王嘉
王嘉字子年隴西安陽人也輕舉止醜形貎外若不足
而聰睿内明本滑稽好語笑不食五糓不衣美麗清虛
服氣不與世人交逰隱於東陽谷鑿崖為穴而居之諸
有從其學者人各一穴遂至百餘穴石虎之末棄其徒
衆至長安濳隱終南山結菴廬而止之門人聞而復隨
乃遷於倒虎山(一名𤣥象山/在覆車山北)堅累徴不起公侯以下咸
躬往叅詣好尚之士無不師宗之問其當世事者皆隨
問而對好為譬喻狀如戲調言未然之事辭如䜟記不
可領解事過多驗初堅將欲南征遣使者問其休咎嘉
曰金剛火彊乃乗使者馬正衣冠徐徐東行數百歩策
馬馳反因脱衣服棄冠履而歸下馬踞牀一無所言使
者還告堅不悟復遣問之曰吾世祚云何嘉曰未央咸
以為言明年癸未敗於淮南所謂未年而有殃也人候
之者至心則見之不至心則隱形不見衣服在架履杖
猶存或取其衣者終不及企而取之衣架踰髙而屋亦
不大履杖諸物亦如之姚萇入長安禮嘉如堅故事逼
以自隨每事諮之萇後與登相持問嘉曰吾得殺苻登
定天下不嘉曰略得之萇怒曰得當云得何略之有遂
斬之先是釋道安謂嘉曰世事如此行將及人相與去
乎嘉答曰卿且先行我有小債未了不得俱去俄而道
安亾至是而嘉戮死所謂負債者也登聞嘉死設壇哭
之贈太師諡曰文及萇死萇子興字子略方殺登略得
之謂也嘉之死有人於隴上見之乃遺書於萇其所造
牽三歌䜟事過皆驗累世猶傳之又著拾遺録十卷其
記事詭怪今行於世
　　張忠
張忠字巨和中山人也永嘉之亂隱於泰山恬静寡慾
清虛服氣飱芝餌石修道養之法冬則緼袍夏則帶索
端拱若尸無琴書之適不修經典勸教但以至道虛無
為宗其居也依崇巖幽谷鑿地為窟室弟子亦居窟室
相去六十餘歩五日一朝其教以形不以言弟子受業
觀形而退立道壇於窟上每旦朝拜之食用瓦器鑿石
為釡(泰山人於/今猶法之)左右居人贈之衣食一無所受好事少
年或問以水旱之祥忠曰天不言而四時行焉萬物生
焉隂陽之事非窮山野叟所能知之其遣諸外物皆此
𩔖也年在期頥而視聼無爽堅遣使者徴之使者至忠
沐浴而起謂弟子曰吾餘年無幾不可以逆時主之意
浴訖就車及至長安堅賜以衣服及冠辭曰年朽髪落
不堪冠衣請以野服入覲從之及見堅謂之曰先生考
槃山林研精道素獨善之美有餘兼濟之功未也故遠
屈先生將任以齊尚父忠曰昔因喪亂避地泰山與鳥
獸為侣以全朝夕之命属堯舜之世思一奉聖顔年衰
志謝不堪展效尚父之况非敢竊儗山林之性情存巖
岫乞還餘齒歸死岱宗堅安車送之行至華隂山歎曰
我東嶽道士没於西嶽命也奈何行五十里及關而死
使者馳驛白之堅遣黄門侍郎韋華持節策弔祀以太
牢褒賜命服諡曰安道先生
　　法喜
法喜兜佉勒人齠年離俗聰慧夙成研諷經典專精致
業遍通三藏闇誦增一阿含難經博識洽聞靡所不綜
國内遠近咸所推服少而遍逰諸國嘗謂𢎞法之體宜
宣布未聞故遠渉流沙懐道東入秦建元中来至長安
學業既優道聲甚盛堅深見禮接先是中土未有四含
堅武威太守趙整欲請出經時慕容冲已叛起兵撃堅
關中擾動整慕法情深忘身為道乃請安公等於長安
城中集義學僧請法喜譯出中增一二阿含并先所出
毘曇心三法度等凢一百六卷佛念傳譯惠嵩筆受自
夏及春綿延二載文字方具及姚萇宼逼關内人情危
阻法喜乃辭還西域不知所終
　　曇邕
曇邕本姓楊略陽氐人也(一云關/中人)居貧篤學遇髙陽僧
富見其採薪為燭以照讀書遂資其衣食邕後仕秦為
衛將軍形長八尺雄武過人建元十九年從堅南征為
晉所敗還至長安遂舍族出家
　　僧朗
僧朗京兆人少事佛圖澄碩學淵通尤明氣緯秦皇始
元年移卜泰山隱於金輿谷之崑崙山中因謂之朗公
谷與隱士張忠為林下之契每共逰處忠常穴居而朗
居崑崙大起殿舍連樓疊閣雖素飾不同並以静外致
稱堅欽其德素遣賜襯遺并致書曰皇帝敬問泰山朗
和尚大聖應期靈權超逸䕃盖十方化融無外若四海
之養群生等天地之育萬物養生存死澄神寂妙朕以
虛薄生與聖會而隔以萬機不獲輦駕今遣使者安車
相請應冀靈光逈盖京邑并奉紫金數斤供度形像繢
綾三十疋奴子三人可備洒掃至人無違幸望相納想
必𤣥鑒見朕意焉朗答書於堅曰如来永世道風濳淪
忝在出家栖心山嶺精誠㣲薄未能𢎞匠不悟陛下遠
問山川詔命慇懃實感恩㫖氣力㣲虛未堪䟦渉願廣
開法輪顯􁀇天祚䝉重惠賜即為設施福力之功無不
蒙頼貧道才劣不勝所重堅復敦請再三既至遂以師
禮事之堅後沙汰衆僧乃别詔曰朗法師戒德氷霜學
徒清秀崑崙一山不在搜例慕容垂慕容德並皆致禮
及姚秦時興復遣使遺書曰皇帝敬問泰山朗和尚勤
神履道飛聲映世休聞遠振常無己巳朕京西夏思濟
大猷今關中未平事唯左右已命元戎克寧伊洛冀因
斯㑹東封廵狩憑靈仗威湏見指授今遣使者送金浮
屠三級經一部寳臺一區庻望𤣥鑒照朕意焉(垂及德/亦各有)
(書與朗見垂傳建興/四年及德傳二年)
　　孟欽
孟欽洛陽人也有左慈劉根之術百姓惑而赴之堅召
至長安惡其惑衆命陽平公融誅之俄而欽至融留之
遂大宴群僚酒酣目左右収欽欽化為旋風飛出第外
頃之有告在城東者融遣騎追之垂及忽然已遠或有
兵衆拒戰或前至溪澗騎不得過遂不知所在堅末年
復見於青州樂安男朗尋之入於海島
　　僧渉公
僧渉公者西域人一云本蜀人不知何姓少為沙門以
堅建元十一年至長安虛静服氣不食五糓日行五百
里言未然之事騐若指掌有秘呪能下神龍時天大旱
堅命呪龍請雨龍便下鉢中其雨霈然堅及群臣親就
鉢中觀之咸歎其異堅奉為國神士庻皆投身接足自
是無復災旱之憂至十六年十二月無疾而死堅哭之
甚慟卒後五日堅以其神異試開棺視之不見尸骸所
在惟有殮被存焉至十七年自正月不雨至於六月堅
減膳徹懸以迎和氣至七月降雨堅謂中書監朱肜曰
渉公若在豈使朕焦心於雲漢哉此公其大聖人乎肜
曰斯術幽遠亦曠古之竒也其思仰如此
　　徐義
徐義髙陸人一云咸陽人初仕堅征東參軍丕嗣位進
為吏部尚書封縣公尋加右光禄大夫侍中司空俄拜
右丞相義少奉佛法時兵革蜂起為慕容永所獲乃械
􁂟其兩足編髪於樹將加刑戮至夜義專念觀世音經
有頃忽夢人謂之曰今事急矣何暇眠乎義便驚起見
防守者並疲而寢乃試自奮動手忽開裂械於重禁之
中髪既得解足亦得脱而走百餘歩若有人導之者遂
隱草中聞追兵交馳秉燭悉無見者迨明賊散義歸投
鄴寺得免於難因奔楊佺期佺期以為洛陽令
　　釋道安
釋道安姓魏氏常山扶柳人也年十二出家逰學至鄴
遇佛圖澄見而□賞與語終日因事為師澄講論往復
疑端鋒起安挫鋭解紛行有餘力石氏之亂與弟子惠
遠等四百餘人渡河南逰夜行値雷雨乗電光而進前
行得人家見門裏有一馬樁樁之間懸一馬兜可容一
斛安使呼林百升百升謂是神人厚相賞接既而弟子
問何以知其姓字安曰兩木為林兜容百升也後避地
南投襄陽復宣佛法時襄陽習鑿齒鋒辯天逸籠罩當
時其先藉安高名及聞安至即往修造既坐稱言四海
習鑿齒安曰彌天釋道安時人以為名對常註諸經恐
不合理乃誓曰若所説不甚違理願見瑞相乃夢見梵
道人頭白眉長語安云君註經甚合道理我不得入泥
洹住抂西城當相助𢎞道可時時設食識者知安所夢
賓頭盧也堅素聞安名每云襄陽有釋道安是神氣清
足方欲致之以輔朕躬後遣苻平南攻襄陽安與朱序
俱獲送於堅堅謂僕射權翼曰朕以十萬之師取襄陽
惟得一人半翼曰誰耶堅曰安公一人習鑿齒半人也
既至住長安五重寺初堅承石氏之亂至是户民殷富
四方略定惟建業一隅未能克復每與侍臣談語未嘗
不欲平一江左堅弟陽平公融及朝臣並切諌終不能
廻㑹堅出逰東苑命安同輦權翼諫曰臣聞天子法駕
侍中陪乗清道而行進止有度三代末主或虧大倫適
一時之情書惡来世故班姬辭輦垂美無窮道安毁形
賤士不宜參穢神輿堅勃然作色曰安公道㝠至境德
為時尊朕舉天下之重未足以易之非公輿輦之榮未
稱其意此乃朕之願也命翼扶安上輦於是翼跽而掖
之先是群臣以堅信重安謂安曰主上欲有事於東南
公何不為蒼生致一言也安因此極諌堅終不納(詳具/堅本)
(傳/)羅什在西國聞安風範謂是東方聖人初安生而左
臂有一皮廣一寸許著手可得上下之唯不得出手時
人謂之即手菩薩
　　畢覽
畢覽東平人少奉佛法仕堅為冠軍將軍隨慕容垂北
征没虜單馬逃竄虜騎追將及覽至心彌念觀世音遂
得免難逃入山林迷惑失道又專心持念中夜見一道
人法服持錫示以途徑安然至家
　　桑虞
桑虞字子深魏郡人仁孝自天年十四䘮父毁瘠過禮
日以米百粒用糝藜藿其姊諭之曰汝毁瘠如此必至
滅性滅性不孝宜自割抑虞曰藜藿雜米足以勝哀諸
兄仕於石氏咸登顯位惟虞耻臣非𩔖隂欲避地海東
會丁母憂遂止哀毁骨立廬於墓側五年後勒以為武
城令虞以密邇黄河走海㣲近將伸前志欣然就職石
虎時太守劉徴甚器重之徴遷青州刺史請虞為長史
帶領河北郡遇疾還鄴令虞監行州府属虎死國中大
亂朝廷以虞名父之子必能立功海岱濳遣東莱華挺
授虞寧朔將軍青州刺史虞曰功名非吾志也乃附使
者啟讓刺史避居海右不交境外雖歴偽朝而不豫亂
人以此髙之虞五世同居閨門邕穆堅青州刺史朗甚
器重之嘗詣虞家升堂拜其母時人以為榮
　　王兗
王兗本新平氐也仕堅為中山太守固守博陵為秦拒
燕丕即位以兗為平州刺史先是慕容麟攻兗於博陵
至是糧盡矢竭功曹張猗踰城而出聚衆應麟兗臨城
數之曰卿秦之民也吾卿之君也卿起衆應賊號稱義
兵何名實相違之甚也卿兄往合鄉宗親逐城主天地
不容為世大戮身滅未幾卿復續之卿見為吾吏親尋
干戈競為戎首為爾君者不亦難乎今人何取卿一切
之功寧能忘卿不忠不孝之事古人有言求忠臣必出
於孝子之門卿母在城棄而不顧何忠義之可望惡不
絶世卿之謂也不圖中州禮義之邦而卿門風若此卿
棄老母如脱屣吾復何論哉既而城䧟兗及固安侯鑒
並為麟所殺
　　茍輔
茍輔南安人也為堅新平太守姚萇率衆攻之輔度不
能守議欲出降郡人遼西太守馮傑蓮芍令馮羽尚書
郎髙義汶山太守馮苗諫曰天下䘮亂忠臣乃見昔田
單守一城而存齊今秦之所有猶連州累鎮郡國百城
奈何遽為叛臣乎輔喜曰此吾志也但恐乆而無救郡
人横被無辜諸君能爾吾豈顧生哉於是憑城固守後
萇為土山地道輔亦於内為之或戰地下或戰山上萇
衆死者萬有餘人輔乃詐降萇將入覺之引退輔馳出
追擊斬獲萬計至是糧盡矢竭外援不至萇遣使謂輔
曰吾方以義取天下豈仇忠臣乎卿但率見衆男女還
吾湏此城置鎮輔以為然率男女萬五千口出城萇圍
而坑之男女無遺獨馮傑子終得脫奔長安堅追贈輔
等官爵皆諡曰節愍侯以終為新平太守初石虎末清
河崔悦為新平相為郡人所殺悦子掖後仕堅為尚書
郎自表父仇不同天地請還冀州堅愍之禁錮新平人
缺其城角以耻之新平酋望深以為耻故相率拒萇以
立忠義
　　竇衝
竇衝武都人趙公雙之叛堅遣楊成世等討之為雙所
敗堅乃命衝以左禁將軍率羽林騎七千繼發雙乗勝
至榆眉衝撃敗之師還進位左將軍行唐公洛以和龍
叛自稱大將軍大都督秦王堅遣衝及吕光帥歩騎四
萬進討戰於中山執洛及其將蘭殊堅欲伐晉以姚萇
為龍驤將軍仍謂萇曰朕本以龍驤建業龍驤之號未
嘗假人今以相授衝曰王者無戲言此將不祥之徴也
堅黙然平陽太守慕容冲起兵二萬進攻蒲坂堅使衝
討之大破於河東沖又遣將髙盖夜襲長安攻䧟南門
衝與前禁將軍李辨擊走之斬首千八百級堅後為姚
萇所殺衝奔據兹川有衆數萬聞長樂公丕即位遣使
上表於丕丕以衝為梁州牧開府儀同三司是時左丞
相王永傳檄四方共討姚萇豪傑嚮應冠軍鄧景擁衆
五千據彭城與衝相為首尾聲勢甚振萇衆大懼會永
與暮容永戰於襄陵敗死丕南走授首於晉南安王登
具丕凶問乃稱尊號以衝為車騎大將軍南秦州牧攻
萇汧雍二城克之斬其將姚元平張略等又與萇戰於
汧東為萇所敗進大司馬驃騎大將軍前鋒大都督督
隴東諸軍事率見衆為先驅自繁川趣長安尋拜右丞
相衝矜才尚人自請封天水王登不許遂自稱秦王建
立年號登攻之於野人堡衝請救於姚萇萇遣其子興
攻胡空堡以救之衝遂與萇連和登為姚興所殺南安
强熈等推衝為盟主所在擾亂興率諸將攻之衝走汧
川汧川氐仇執送於興
　　王永
王永丞相猛子也清修好學堅以為扶風太守其弟皮
凶險無行建元十一年為散騎侍郎謀反事洩堅以猛
故赦皮不殺徙置朔方之北而因以永為幽州刺史永
長於撫字甚得人心堅自淮南之敗垂萇繼叛亂者四
起而永意氣彌勵與平州刺史苻冲率二州之衆以討
暮容垂垂遣其將平視迎擊永遣昌黎太守宋敞逆戰
於范陽敞兵敗績平視進據薊南永求救於振威劉庫
仁庫仁遣其妻兄公孫希帥騎三千救之大破平視於
薊南永乗勝長驅進據唐城與慕容麟相持慕容垂復
遣慕容佐與平視共攻薊永力戰屢敗乃使宋敞燒和
龍及薊城宫室帥衆三萬奔壺關長樂公丕時在鄴城
將西赴長安永遣使招之丕率鄴中男女六萬餘口西
如潞川驃騎張蚝刺史王騰迎入晉陽永留刺史苻冲
守壺關自率衆一萬赴丕丕始知長安不守及堅凶問
乃發䘮即皇帝位大赦改元以永為使持節侍中都督
中外諸軍事車騎大將軍尚書令進封清河公尋加司
徒録尚書事左丞相宣檄四方共討姚萇於是天水羌
延馮翊寇明河東王昭新平張晏京兆杜敏扶風馬郎
建忠髙平牧官都尉王敏等咸承檄起義各有衆數萬
遣使應丕皆就拜將軍郡守封列侯冠軍丕留王騰守
晉陽楊輔戍壺關率衆數萬進據平陽慕容永遣使假
道東還丕不許乃使永與苻纂攻之以俱石子為前鋒
都督與慕容永戰於襄陵石子大敗永死之皮時為略
陽太守以郡降於姚萇
　　徐成
徐成嵩之叔也純直端亮素為王猛所知長不滿六尺
醜極當時猛伐燕時成以射聲校尉為鄧羌部將猛使
成候燕軍虛實期以日中及昏而返猛欲殺之以正軍
法鄧羌請之不得幾欲勒兵攻猛其愛成若是從羌奮
撃燕軍出入燕陣旁若無人以功拜并州刺史尋加鷹
揚將軍帥歩騎三萬攻㧞劍閣進位右將軍姚萇来伐
秦遣成等討之為萇所敗獲而弗殺遂降於萇萇之將
斃也其子興殺之
　　郭慶
郭慶不知何許人以逰撃將軍從王猛伐燕㧞取晉陽
二州燕遣太傅慕容評率衆四十萬来援評憚猛不敢
進屯於潞川猛留將軍毛當戍晉陽進師與評相持遣
慶以鋭卒五千夜從間道出評營後放火燒營火見鄴
中暐懼遣使讓評催之使戰評遂大敗猛乗勝攻鄴暐
出奔晉陽慶率騎追之暐遇盗失馬歩走慶追及於髙
陽執送於堅追評至於遼海縛送之其部將朱嶷追慕
容桓於遼東獲而殺之諸州牧守及六夷渠帥盡降於
秦論功以慶為持節都督幽州諸軍事幽州刺史鎮薊
賜爵襄城侯
　　王綂
王綂擢之子也擢奔降於秦秦王健以為尚書堅立之
二年以綂為扶風内史建元七年遷益州刺史與别將
楊安攻克仇池拜平遠將軍南秦州刺史尋攻隴西鮮
卑乞伏司繁於度堅山降其部落五萬餘户九年復從
楊安入宼漢川綂以銳卒二萬為前鋒進平益州遂代
安鎮仇池十二年堅遣武衛茍萇等伐張天錫綂率涼
州之衆為萇後繼天錫詣降綂還秦州堅以其弟廣為
益州刺史晉梁州刺史楊亮帥衆五萬伐蜀遣巴郡太
守費綂等將水陸三萬為前鋒亮次巴郡廣遣巴西太
守康囬拒之别遣王虬帥蜀漢之衆三萬北救長安以
江夏太守李丕為益州刺史守成都身帥所部奔還隴
西遂以依綂聞丕即位統兄弟咸遣使詣丕請討姚萇
丕大悅以綂為鎮西大將軍廣為安西將軍皆進位州
牧廣後攻河州牧毛興於枹罕為興所敗亡奔秦州隴
西鮮卑匹蘭執之送詣姚萇興既敗廣進據平陽復謀
伐綂綂亦以秦州降萇萇後寢疾召其子興詣行營姚
方成言於興曰今寇敵未滅王綂等皆有部曲終為人
患不如除之興遂殺綂及廣等萇聞之怒曰王綂兄弟
吾之州里吾方用之奈何輙殺之也
　　長孫嵩
長孫嵩代人也寛雅有器量年十四代父綂軍堅時諸
部乖亂使劉庫仁攝國事嵩與元他等率部衆歸之及
劉顯之難乃率舊人及鄉邑七百餘家歸魏(見魏書/列傳)
　　夏黙　䕶磨那　申香
夏黙乞活人堅以為佐鎮郎䕶磨那胡人堅以為右鎮
郎申香奄人堅以為拂盖郎黙等身長一丈八尺(一作/三尺)並
多力善射三人每食飯一石肉三十斤
　　許謙
許謙字元遜代人也少有文才善天文圖䜟之學堅從
弟行唐公洛鎮和龍請謙之鎮未幾以繼母老辭還鄉
里後仕于魏太祖
　　裴詵
裴詵河西解縣人晉武威太守粹之子也仕晉太常卿
避地涼州堅充河西詵與兄子慬自河西歸桑梓復居
解縣洗馬川遂號洗馬裴慬仕秦大鴻臚生二子天恩
天夀
　　韋羆
韋羆京兆杜陵人也仕堅丞相長史為王猛所器重遂
以女妻焉後為東海太守堅滅奔於江左
　　杜胄
杜胄京兆人晉征南將軍預孫也仕堅太尉長史子嶷
為慕容垂秘書監仍喬居趙郡
　　宼修之
寇修之字延期上谷人也仕堅至東莱太守堅滅奔魏
　　何熙仲
何熙仲仕秦記室叅軍撰秦書八卷多記苻健等事
　　韋逞母宗氏
韋逞母宋氏不知何郡人也家世儒學宋氏以幼喪母其
父躬自養之及長授以周官音義謂之曰吾家世學周
官傳業相繼此又周公所製經紀典誥百官品物備於
此矣吾今無男可傳汝可受之勿令絶世属天下䘮亂
宋氏諷誦不輟其後石虎徙之山東宋氏與夫俱在徙
中乃推鹿車背負父所授書到冀州依膠東富人陳安
夀夀養䕶之逞時年少宋氏晝則採樵夜則教逞然紡
績無廢夀每歎曰學家多士大夫得無是乎逞遂學成
名立仕秦為太常堅常幸其太學問博士經典乃憫禮
樂遺缺時博士盧壼對曰廢學既乆書傳零落比年綴
撰正經粗集惟周官禮注未有其師竊見太常韋逞母
宋氏世學家女傳其父業得周官音義今年八十視聼
無闕自非此母無可以傳授後主於是就宋氏家立講堂
書堂置生員百二十人隔絳紗幔而受業焉拜宋氏爵
號為宣文君賜侍婢十人周官學復行於世時稱韋氏
宋母焉
　　竇滔妻蘇氏
竇滔妻蘇氏始平武功人陳留令蘇道賢之第三女也
名蕙字若蘭善属文智識精明儀容妙麗年十六歸於
竇滔滔甚敬之及堅時滔為秦州刺史被徙流沙蘇氏
思之因織錦為廻文詞多不載
　
　
　
　
　
　
　
　
　十六國春秋卷四十二
欽定四庫全書
　十六國春秋卷四十三
後燕録一
　　慕容垂上
慕容垂字叔仁(一作/道明)小字阿六敦皝第五子母蘭淑儀
所生也垂少岐嶷有器量豁達大度身長七尺四寸手
垂過膝皝甚寵愛常目而謂諸弟曰此兒闊達好竒終
能破人家或能成人家故名之曰霸字道業將以為世
子羣臣諫而止然寵遇猶踰於世子雋故雋弗能平之
年十三為偏將所在征伐勇冠三軍以滅宇文之功封
都鄉侯石虎來伐既還猶有兼并之志遣將軍鄧恒率
衆數萬屯於樂安營攻取之備垂戍徒河與恒相持恒
憚而不敢侵垂好遊畋嘗因獵墜馬折前兩齒更名為
缺外以慕郤缺為名内實惡而改之尋以其應䜟文乃
去夬更名為垂虎死趙魏大亂垂謂雋曰時來易失赴
機在速兼弱攻昧今其時也雋以新遭大喪不許慕輿
根言於雋曰王子之言千載一時機不可失雋乃從之
遂平中原以垂為前鋒都督累戰有大功雋既尅幽州
欲盡坑其降卒垂諫曰弔伐之義先代常典今方平中
原宜綏懷以徳坑戮之刑不可為王師之先聲雋從之
及雋僭稱尊號拜黄門侍郎出為安東將軍北冀州刺
史鎮常山元璽三年封為吴王徙治信都遷侍中右禁
將軍録留臺事徙鎮龍城大得東北之和(一作/利字)尋遷鎮
東將軍平州刺史征南大將軍荆兖二州牧有聲梁楚
之南再為司隸校尉王公已下莫不屏跡暐既嗣位太
原王恪為太宰甚器重之常謂暐曰吳王將相之才十
倍於臣先帝以長㓜之次以臣先之臣死之後願陛下
委政吳王可謂親賢兼舉矣暐不能從建熙十年晉大
司馬桓温率衆來伐諸軍皆潰垂以車騎大將軍敗温
於枋頭威名大振太傅上庸王評深忌疾之及垂所奏
將士應䝉殊賞者皆抑而不行垂數以為言與評廷争
嫌隙愈深評遂與太后可足渾氏共謀誅之太宰恪之
子楷及垂舅蘭建知之以告垂曰先發制人但除上庸
王評及樂安王臧餘無能為矣垂曰骨肉相殘而首亂
於國吾有死而已不忍為也頃之二人又以告曰内意
已決不可不蚤發垂曰必不可彌縫吾寧避之於外耳
餘非所議也冬十一月辛卯朔垂請畋於大陸因微服
出鄴將趨龍城至邯鄲少子麟素不為垂所愛逃還以
狀告垂左右多亡叛太傅評白暐暐遣西平公强率精
騎追之及於范陽世子令斷後强不敢逼日暮垂乃散
騎滅迹傍南山復還鄴隠於趙之顯原陵俄有獵者數
百騎四面而來抗之則不敵逃之則無路不知所為會
獵者鷹皆飛颺衆騎散去垂乃殺白馬以祭天且盟從
者令言於垂曰太傅忌賢嫉能搆事以來人尤忿恨今
鄴城之中莫知尊處如嬰兒之念母夷夏同之若順衆
心襲其無備取之如指掌耳事定之後革弊簡能大匡
朝政以輔主上安國存家功之大者也今日之便誠不
可失願給騎數人足以辦之垂曰如汝之謀事成誠為
大福不成悔之何及不如西奔可以萬全子馬奴潛謀
逃歸殺之行至河陽為津吏所禁斬之而濟遂自洛陽
與段夫人世子令令弟寶農隆兄子楷舅蘭建郎中令
高弼俱奔於秦留妃可足渾氏於鄴乙泉戍主吳歸追
及於閿鄉令擊之而退初秦苻堅自恪卒後陰有圖燕
之志憚垂威名不敢發及聞垂至大喜郊迎執手曰天
生賢傑必相與共成大事此自然之數也要當與卿共
定天下告成岱宗然後還卿本朝世封幽州使卿去國
不失為子之孝歸朕不失事君之忠不亦美乎垂謝曰
覊旅之臣免死為幸本邦之榮非所敢望堅復愛世子
令及楷等之才皆厚禮之賞賜巨萬每進見屬目覩之
闗中士民素聞垂父子名皆向慕之堅相王猛惡垂雄
略言於堅曰慕容垂父子譬如龍虎非可馴之物若借
以風雲將不可復制不如早除之堅曰吾方收攬英雄
以清四海奈何殺之且其始來吾已推誠納之矣匹夫
猶不可棄言況萬乘乎乃以垂為冠軍將軍封賓徒侯
(一作/賔都)食華陰之五百戸王猛伐燕軍於長安請令㕘其
軍事以為鄉導將行造垂飲酒從容謂曰吾將擴清東
夏或為東川之别卿將何以為贈使我覩物思人垂即
脫佩刀遺之猛至洛陽賂垂所親金熙使詐為垂使者
詭傳垂語於令曰吾父子來此以逃死也今王猛疾人
如讐讒毁日甚秦王雖外遇甚厚其心難知大丈夫逃
死而卒不免將為天下笑吾聞東朝比來始更悔悟主
后相尤吾今東還故遣告汝吾已行矣便可速發令疑
之躊躇終日又不可覆審乃將舊騎詐為出獵遂奔樂
安王臧於石門猛表令叛狀垂懼而出走至藍田追騎
獲之堅引見於東堂慰勞之曰卿國家失和委身投朕
賢子心不忘本猶懐首丘亦各其志不足深咎然燕之
將亡非令所能存惜其徒入虎口耳書不云乎父父子
子罪不相及卿何為過懼而狼狽如是乎於是復垂爵
位恩待如初及堅擒暐垂隨堅入鄴宫收集諸子對之
悲慟見其公卿大夫及故􁉗吏殊有慍色前郎中令高
弼私於垂曰大王以命世之才遭無妄之運迍邅棲伏
艱亦至矣天啓嘉會靈命蹔遷此乃鴻漸之始龍變之
初深願仁慈有以慰之且夫髙世之略必懷遺俗之䂓
方當網漏吞舟以𢎞苞養之義收納舊臣以成為山之
功奈何以一怒捐之竊為大王不取也垂深納之垂在
秦朝歴位京兆尹進封泉州侯所在征伐皆有大功後
堅敗於淮南諸軍皆潰惟垂所將三萬人獨全堅以千
餘騎奔之世子寶言於垂曰家國傾喪皇綱廢弛至尊
明命著之圖籙當隆中興之業建少康之功但時運未
至故韜光俟奮耳今天厭亂徳凶衆土崩可謂乾啓神
機授之於我是天借之便以復燕祚千載一時不可失
也宜承皇天之意因而取之且夫立大功者不顧小節
行大仁者不念小惠秦既蕩覆二京竊辱神器仇恥之
深莫甚於此願不以意氣微恩忘社稷之重五木之祥
今其至矣垂曰汝言是也然彼以赤心投命於我若
之何害之天茍棄之圖之多便不若保䕶其危以
報徳徐俟其釁而後圖之既不負夙心且可以義取天
下初寶在長安與韓黄李根等因讌以樗蒱為戲寶危
坐整容誓之曰世云樗蒱有神豈虚言哉若富貴可期
頻得三盧於是三擲盡盧寶拜而受賜故云五木之祥
垂弟奮威將軍徳亦進曰夫隣國相吞有自來矣秦强
而并燕秦弱而圖之此為報仇雪恥非負夙心也昔鄧
祁侯不納三甥之言終為楚滅吴王夫差違子胥之諫
取禍勾踐前事之不忘後事之師表也願不棄湯武之
成蹤追韓信之敗迹乘彼土崩恭行天罰斬逆氐復宗
祀建中興繼洪烈天下大機弗宜失也兄奈何得而不
取釋數萬之衆授干將之柄是却天時而待後害非至
計也語曰當斷不斷反受其亂願兄勿疑垂曰吾昔為
太傅所不容置身無所逃死於秦秦王以國士遇我恩
禮備至後為王猛所賣無以自明復見昭亮國士之禮
毎深報徳之分未一若秦運必窮厯數歸我者授首之
便何慮無之吾當懷集闗東以復先業耳闗西之地會
非吾有自當有擾之者君子不怗亂不為禍先且可觀
之冠軍㕘軍趙秋亦力勸之親黨多勸垂殺堅垂皆不
從悉以兵屬堅農謂垂曰尊不迫人於險其義聲足以
感動天地農聞秘記曰燕復興當在河陽夫取果於未
熟與自落者不過早晚旬日之間然其難易美惡相去
逺矣垂心善其言行至澠池言於堅曰王師不利他境
之民或因此輕重請奉詔書輯寧朔裔且龍鄴舊都陵
墓所在乞過展拜以申罔極因張國威刑以安戎狄堅
許之權翼諫曰國家新破四方皆有離心宜徵集名將
置之京師固根本鎮枝葉且垂爪牙名將勇略過人所
謂今之韓白又世豪東夏志不為人下頃者避禍歸誠
非慕徳而來列地百里未可以滿其欲冠軍之號豈足
以稱其心譬如養鷹饑則附人飽便高颺每聞風飈之
起常有凌霄之志惟宜急其覊靽豈可解縱任其所欲
哉堅曰卿言是也但朕已許之匹夫猶重信況萬乘之
王乎若天命有廢興固非智力所能移也翼曰陛下重
小信而輕社稷臣見其往不見其來闗東之亂垂其首
乎堅不聴遣將軍李蠻閔亮尹國帥衆三千送垂翼夜
私遣壯士邀垂於河橋南空舍中擊之垂是夜夢行路
路窮顧見孔子墓傍墓有八覺而惡之召占夢者占之
曰行路窮道盡不可行也孔子名丘八以配丘此兵字
也路必有伏兵深宜慎之垂以為然遂自涼馬臺結草
筏而渡使典軍程同衣已衣乘已馬與童僕趨河橋伏
兵發同馳馬獲免垂至安陽遣㕘軍田山(一作/生)修箋於
長樂公苻丕堅又遣驍騎將軍石越戍鄴驃騎將軍張
蚝戍并州時丕先已在鄴聞其北來疑其欲為亂謀襲
擊之其侍郎天水姜讓諫曰垂反形未著而殿下擅殺
之非臣子之義不如待以上賓之禮嚴兵衞之密表情
狀聴勅而後圖之未為晚也丕從之及至身自迎之館
之於鄴西垂具說淮南敗狀趙秋勸垂於坐取丕因據
鄴起兵垂不從垂於是潛與燕之故臣謀復燕祚會秦
平原公符暉告丁零翟斌聚衆四千謀逼洛陽堅驛書
繼至使垂督兵討之石越言於丕曰王師新敗民心未
安負罪亡匿之徒思亂者衆故丁零一唱旬日之中衆
已數萬此其驗也慕容垂燕之宿望有興復舊業之心
今復資之以兵此為虎傅翼也丕曰垂在鄴如藉虎卧
蛟常恐為肘腋之患今逺之於外不猶愈乎且翟斌凶
勃必不肯為垂下使兩虎相斃吾從而制之此卞莊子
之術也丕謂垂曰翟斌兄弟因王師小失敢肆凶勃子
母之軍殆難為敵非冠軍英略莫可滅之相煩一行可
乎垂曰下官殿下之鷹犬敢不惟命是聴乃大賜金帛
一無所受惟請舊田園丕許之配以羸兵二千及鎧仗
之敝者又遣廣武將軍符飛龍率氐騎一千為垂之副
丕私戒飛龍曰卿王室肺腑年秩雖卑其實帥也垂為
三軍之統卿為謀垂之主用兵制勝之權防微杜貳之
略委之於卿卿其行矣勉之垂請入鄴城拜廟丕弗許
乃潛服而入亭吏禁之垂怒斬吏燒亭而去中子農及
兄子楷紹弟子宙皆為苻丕所留石越言於丕曰垂之
在燕破國亂家及投命聖朝䝉超常之遇而敢輕侮方
鎮殺吏燒亭反形已露終為亂階將老兵疲可因此除
之丕曰淮南之敗衆散親離而垂侍衞聖躬此功不可
忘也越曰垂尚不忠於燕安肯盡忠於我乎且垂亡虜
也主上寵同功舊不能銘澤誓忠而首謀為亂失今不
擊必為後害丕不從越退而告人曰公父子好存小仁
不顧大計吾屬終當為鮮卑虜矣垂至安陽之湯池閔
亮李蠻自鄴來以丕與飛龍謀告垂垂因激怒其衆曰
吾盡忠於苻氏而彼專欲圖吾父子吾雖欲已得乎乃
託言兵少停河内募兵旬日之間有衆八千苻暉遣使
讓垂使進兵簡書相尋垂謂飛龍曰今冦賊不逺當晝
止夜行襲其不意飛龍以為然壬午夜垂遣世子寶將
兵居前少子隆勒兵從已令氐兵五人為伍陰與寶約
聞鼔聲前後合擊氐兵及飛龍盡殺之㕘佐家在西者
皆遣還并以書遺堅言所以殺飛龍之故時慕容鳳及
燕之故臣燕郡王騰遼西段延等聞翟斌起兵各帥部
曲屬之會苻暉使平武侯毛當率衆討斌鳳曰鳳今將
雪先人之恥請為將軍斬此氐奴乃擐甲直進丁零之
衆隨之大敗秦兵斬毛當進攻雲凌臺戍尅之收萬餘
人甲仗癸未垂濟河焚橋召募逺近衆至三萬留遼東
鮮卑可足渾譚集兵於河内之沙城遣田山如鄴密告
農等起兵相應時日已暮農與楷及宙留宿鄴中紹先
出至蒲池盜丕駿馬數百以待甲申晦農宙將數十騎
微服出鄴奔於列人楷紹奔於辟陽
　
　
　
　
　
　
　
　十六國春秋卷四十三
欽定四庫全書
　十六國春秋卷四十四
後燕録二
　　慕容垂中
燕元年春正月乙酉朔苻丕大會賔客請農等不得始
覺有變遣人四出求之三日知其在列人已起兵矣垂
既濟河下令曰吾本外假秦聲内規興復亂法者軍有
常刑奉命者賞不踰日天下既定封爵有差不相負也
鳳及王騰段延聞垂濟河皆勸翟斌遣使推垂為盟主
垂拒之曰吾父子寄命秦朝危而獲濟荷主上不世之
恩蒙更生之惠雖曰君臣義深父子豈可因其小隙便
懷二三吾本救豫州不來赴君君既建大事成享其福
敗受其禍吾無預焉斯議何為而及於我垂欲襲據洛
陽故見苻暉以臣節退且未審斌之誠欵故以此言拒
之丙戌垂至洛陽暉閉門拒守不與垂通斌又遣長史
河南郭通説垂垂猶未許通曰將軍所以拒通者豈非
以翟斌兄弟山野異𩔖無奇才逺略必無所成故邪獨
不念將軍今日憑之可以濟大業乎垂乃許之斌遂率
衆會垂勸稱尊號垂曰新興矦國之正統孤之君也若
以諸君之力得平闗東當以大義諭秦奉迎返正無上
自尊非孤心也乃謀於衆曰洛陽四面受敵北阻大河
至於控馭燕趙非形勝之便不如北取鄴都據之而制
天下衆咸以為然引兵而東遣建威將軍王騰起浮橋
於石門故扶餘王榮陽太守餘蔚及昌黎鮮卑衞駒各
帥其衆來降農西招厙傉官偉於上黨東引乞特歸於
東阿各帥衆數萬赴之衆至十餘萬丕遣石越率精騎
討農皆勸農逆擊之農曰我無伏兵彼有鋭甲不如待
暮一戰而擒之也至暮農鼓譟出陳遂大破之斬越及
將士數百垂引兵至滎陽羣臣朝於清陽宫固請即尊
垂以暐在長安依晉愍帝在平陽中故事遂以太元九
年自稱大將軍大都督燕王承制行事令稱統府府置
四佐王公已下稱臣文表奏疏封拜官爵一如王者以
弟徳為車騎大將軍范陽王兄子楷為征西大將軍太
原王翟斌為建義大將軍封河南王翟檀為柱國大將
軍封𢎞農王餘蔚為征東大將軍統府左長史仍封扶
餘王衞駒為鷹揚將軍鳳為建策將軍帥衆二十餘萬
自石門濟河長驅向鄴庚戌至鄴改秦建元二十年為
燕元年服色朝儀皆如舊章以前岷山公厙傉官偉為
左長史前尚書段崇為右長史滎陽鄭豁等為從事中
郎農等亦引兵會垂於鄴皆因其所稱之官而授之立
寶為世子農為驃騎將軍麟為撫軍將軍隆為冠軍將
軍紹為鎮南將軍陳留王溫為前將軍樂浪王宙為征
虜將軍章武王又封從弟拔等十七人及甥宇文翰舅
子蘭審皆為王其餘宗族及功臣封公者三十七人侯
伯子男者八十九人可足渾譚集兵得二萬餘人攻拔
野王亦引兵會鄴平幼及弟叡視亦帥衆數萬會垂於
鄴苻丕聞之遣侍郎姜讓誚垂且説之曰往嵗大駕失
據君保衞鑾輿勤王誠義邁蹤前烈宜述修前規終忠
貞之節奈何棄崇山之功為此過舉過貴能改先賢嘉
事宜深詳思悟今猶未晚也垂謂讓曰孤受主上不世
之恩故欲安全長樂公使盡衆赴京師然後修復國家
之業與秦永為鄰好何故闇於機運不以鄴城見歸也
大義滅親況於意氣之顧公若逆而不反者孤當窮極
兵勢耳今事已然恐單馬乞命亦不可得也讓厲色責
之曰將軍不容於家國投命聖朝燕之尺土將軍豈有
分乎主上與將軍風殊𩔖别臭味不同奇將軍於一見
託將軍以斷金寵踰功舊任齊宗藩自古君臣際遇有
如是之甚者耶方付將軍以六尺之孤託將軍以萬里
之命奈何因王師小敗遽有異圖夫師起無名終則弗
成天之所廢人不能支將軍起無名之師而欲興天所
廢竊未見其可長樂公主上之元子也徳邁唐衞任居
陜東為朝廷之維城寧可束手輸將軍以百城之地乎
大夫死王事國君死社稷將軍欲裂冠毁冕拔本塞源
者自可任將軍之兵勢奚更云云但惜將軍以七十之
年懸首白旗髙世之忠忽為逆鬼竊為將軍痛之垂黙
然左右勸垂殺之垂曰古者兵交使在其間犬固吠非
其主何罪禮而遣之因遺書於丕又上表於苻堅曰臣
才非古人禍生肘腋身當時難歸命聖朝陛下恩深周
漢猥叨顧遇位為列將爵忝通侯誓在戮力輸誠常恐
不及去夏桓沖送死一擬雲消迴討鄖城俘馘萬計斯
誠陛下神筭之竒頗亦愚臣忘死之效方將飲馬於桂
洲懸旌於閩會不圖天助亂徳大駕班師陛下單馬奔
臣臣奉衛匪貳豈惟陛下聖明鑒臣單心皇天后土實
亦知之臣奉詔北巡受制長樂然丕外失衆心内多猜
忌令臣野次外庭不聴謁廟丁零逆豎冦逼豫州丕迫
臣單赴限以師程惟給弊卒二千盡無兵仗復令飛龍
潛為刺客及至洛陽平原公暉復不信納臣竊惟進無
淮陰功髙之慮退無李廣失利之愆懼有青蠅交亂黑
白丁零夷夏以臣忠而見疑乃推臣為盟主臣受託善
始不遂令終泣望西京揮涕即邁軍次石門所在雲赴
雖復周武之會於孟津漢祖之集於垓下不期之會實
有甚焉欲令長樂公盡衆赴難以禮發遣而丕固守匹
夫之志不達變通之宜臣息農收集故營以備不虞而
石越傾鄴城之衆輕相掩襲兵陣未交越已隕首臣既
單車懸軫歸者如雲斯實天符非臣之力且鄴者臣國
舊都應即惠及然後西面受制永守東藩上成陛下遇
臣之意下全愚臣感報之誠今進師圍鄴并喻丕以天
時人事而丕不察機運杜門自守時出挑戰鋒戈屢交
恒恐飛矢誤中以傷陛下天性之念愚臣此誠未簡天
聴輙遏兵止鋭未敢窮攻夫運有推移去來常事惟陛
下察之堅報曰朕以不徳忝承靈命君臨萬邦三十年
矣遐方幽裔莫不來庭惟東南一隅敢違王命朕爰奮
六師恭行天罰而𤣥機不弔王師敗績賴卿忠誠之至
輔翼朕躬社稷之不隕者卿之力也詩云中心藏之何
日忘之方任卿以元相爵卿以郡侯庶𢎞濟艱難敬酬
勲烈何圖伯夷忽毁氷操柳惠倐為淫夫覽表惋然有
慚朝士卿既不容於本朝匹馬而歸命朕則寵卿以將
位禮卿以上賓任同舊臣爵齊勲輔㰱血斷金披心輸
赤謂卿食葚懷音保之偕老豈意畜水覆舟養獸返害
悔之噬臍將何所及誕言駭衆誇擬非常周武之事豈
卿庸人所可論哉失籠之鳥非羅所羈脫網之鯨豈罟
所制翹陸任懷何煩聞也念卿垂老老而為賊生為叛
臣死為逆鬼侏張幽顯布毒存亡中原士女何痛如之
朕之厯運興廢豈復由卿但長樂平原以未立之年遇
卿於兩都慮其經略未稱朕心所恨者此焉而已壬子
垂攻鄴抜其外郛丕固守中城闗東六州郡縣多送任
請降癸丑垂以陳留王紹行冀州刺史屯廣阿二月垂
引丁零烏丸之衆二十餘萬為飛梯地道攻鄴不拔乃
築長圍守之分遣老弱於魏郡肥鄉築新興城以置輜
重范陽王徳擊秦枋頭取之置戍而歸時東胡王晏據
館陶為鄴中聲援鮮卑烏丸及郡民據塢壁不從者尚
衆垂遣太原王楷陳留王紹討之王晏詣軍門降鮮卑
烏丸塢民降者數十萬口楷等留其老弱置守宰以撫
之發其丁壯十餘萬與晏俱詣鄴三月厙傉官偉帥營
部數萬至鄴垂封偉為安定王夏四月垂遣樂浪王溫
督諸軍攻信都不克丙辰遣撫軍將軍麟益兵助之垂
以鄴城猶固會寮佐議之右司馬封衡請引漳水灌之
垂從其議引水灌城不没者尺餘垂因行圍飲於華林
園秦人密兵出擊矢下如雨幾不得出冠軍將軍隆將
騎衝之僅而得免麟抜常山苻亮符謨皆降攻圍中山
秋七月抜之執苻鑒麟威聲大振留屯中山垂遣寧朔
將軍平視擊秦幽州刺史王永克之進據薊南是時翟
斌恃功驕縱要求無厭又以鄴城攻久不下潛有二心
太子寶請除之垂曰河南之盟不可負也若其為難罪
由於斌今事未有形而殺之人必謂我忌憚其功能吾
方收攬豪傑以隆大業不可示人以狹失天下之望也
藉彼有謀吾以智防之無能為也范陽王徳陳留王紹
驃騎將軍農皆曰翟斌兄弟恃功而驕必為國患垂曰
驕則速敗焉能為患彼有大功當聴其自斃耳禮遇彌
重斌潛諷丁零及西人請斌為尚書令垂詔羣僚議之
安東將軍封衡厲色切諫垂猶隠忍容之下令曰翟王
之功宜居上輔但臺既未建此官不可便置耳待六合
廓清更當議之斌怒密與苻丕通謀使丁零夜決防潰
水事泄垂殺斌及其弟檀敏餘皆赦之斌兄子真夜率
其部衆北走邯鄲引兵還向鄴圍欲與丕内外相應垂
令太子寶與冠軍將軍隆擊破之真還走邯鄲太原王
楷陳留王紹言於垂曰丁零非有大志但寵過為亂耳
今急攻之則聚屯為冦緩之則自散散而擊之蔑不克
也垂從之八月真自邯鄲北走垂使太原王楷驃騎將
軍農率騎追之甲寅及於下邑楷欲逆戰農曰士卒饑
倦且視賊營不見丁壯殆有他伏楷不從進戰為真所
敗真北趨中山屯於承營時鄴中芻糧俱盡削松木以
飼馬垂謂諸將曰苻丕窮冦守死不降丁零叛擾乃我
心腹之疾吾欲遷師新都開其逸路進以謝秦王疇昔
之恩退以嚴擊真之備丙寅夜垂引師去鄴北鎮新城
秦幽州刺史王永求救於振威劉庫仁庫仁遣妻兄公
孫希帥騎三千救之平視敗奔薊南希長驅據唐城遂
與撫軍將軍麟相持冬十月翟真在承營與公孫希等
遥相首尾苻丕遣僕射光祚將兵數百赴中山與真相
結又遣陽平太守邵興將騎數千招集冀州郡縣與祚
期會襄國兵勢復振冀州郡縣皆觀望成敗趙郡趙粟
起兵應興垂遣冠軍將軍隆龍驤將軍張崇將兵擊興
命驃騎將軍農自清河引兵會之隆與興戰於襄國大
破之追至廣阿遇農執之光祚聞之從西山遁還鄴隆
進擊趙粟等皆破之冀州郡縣復歸於垂劉庫仁聞公
孫希已破平視欲大舉兵救丕發雁門上谷代郡兵屯
繁畤燕太子太保慕輿句之子文零陵公慕輿䖍之子
常時在庫仁所知三郡兵不樂逺征因作亂夜攻庫仁
殺之竊其駿馬奔垂公孫希之衆聞亂自潰十一月農
自信都西擊丁零翟遼於魯口(真之從/兄也)破之遼退屯無
極農屯藁城以逼之十二月遂與麟合兵襲遼大破之
遼單騎奔真農復攻破翟嵩於黄泥堡丕固守鄴城請
援於晉垂怒謂范陽王徳曰苻丕吾縱之不能去方引
晉師規固鄴都不可置也乃復進師攻鄴開其西奔之
路
燕二年春正月垂將有北都中山之意驃騎將軍農率
衆數萬迎之羣僚聞暐為苻堅所殺勸垂即位垂以沖
稱號闗中不許帶方太守王佐與寧朔將軍平視共攻
薊城王永兵屢敗二月永使昌黎太守宋敞燒和龍及
薊城宫室帥衆三萬奔壺闗佐等入薊農引兵會麟於
中山共攻翟真農等先帥騎數千至承營觀察形勢真
望見陳兵而出諸將欲退農曰丁零非不勇勁而翟真
懦弱今簡精鋭望真所在而衝之真走衆必散矣乃邀
門而蹙之可盡殺也使驍騎將軍國帥百餘騎衝之真
走其衆争門自相蹈藉死者大半遂抜承營外郛時垂
攻鄴久不下將北詣冀州命撫軍將軍隆屯信都樂浪
王溫屯中山召驃騎將軍農還鄴於是逺近聞之以燕
為不振頗懷去就農至高昌假從事中郎睦邃為髙陽
太守㕘佐家在趙北者悉假署遣歸凡舉補太守三人
長吏二十餘人翟真夜襲中山樂浪王溫擊破之自是
不敢復至夏四月晉龍驤將軍劉牢之率衆救苻丕進
至鄴垂逆戰敗績遂徹鄴圍退屯新城乙卯垂自新城
北走牢之與沛郡太守田次之引兵追之丕發兵繼後
(一作/進)庚申追及於董唐淵垂曰秦晉瓦合相待為强一
勝則俱豪一失則俱潰非同心也今兩軍相繼勢既未
合宜急擊之牢之軍疾趨二百里至五橋澤中争趨輜
重為垂所擊牢之敗績士卒稍亂徳及隆復迴軍要擊
至於五丈原斬首數千級牢之䇿馬跳五丈澗得脫會
丕救至因入臨漳招集亡散兵復少振垂與苻丕相持
經年鄴中饑甚幽冀亦大饑人相食邑落蕭條垂之軍
士多餓死乃禁民養蠶以桑葚為軍糧垂將北趨中山
以驃騎將軍農為前驅前所假授吏眭邃等皆來迎候
上下如初五月翟真去承營徙屯行唐真司馬鮮于乞
殺真盡誅翟氏自立為趙王營人攻乞走之迎立真從
弟成為主翟遼奔黎陽其衆多降於垂閏月庚戌垂至
常山圍翟成於行唐命帶方太守王佐鎮龍城六月高
句驪冦遼東垂平北將軍佐遣司馬郝景率衆救之為
句驪所敗遼東𤣥莬盡没秋七月建節將軍餘巖叛自
武邑驅掠四千餘人北趨幽州垂馳使敕幽州刺史寧
朔將軍平視曰固守勿戰俟吾北破丁零當自討之視
違命拒戰為巖所敗巖乘勝入薊掠千餘戸而去所過
冦暴遂據令支癸酉翟成長史鮮于肆(一作/得)斬成出降
垂入行唐悉坑其衆八月苻丕棄鄴城奔於并州垂以
兄(一作/弟)子魯陽王和為南中郎將鎮鄴遣驃騎將軍農
出蠮螉塞歴凡城趨龍城會兵討餘巖撫軍將軍麟冠
軍將軍隆狥渤海執渤海太守封懿(懿放之/子也)因屯歴口
冬十一月繹幕人蔡匡據城以叛垂遣麟及隆共攻之
太山太守任泰潛師救匡至匡壘南八里麟等覺之諸
將以匡未下外敵奄至甚患之隆曰匡恃外敵故不時
下今計泰之兵不過數千人及其未合擊之泰敗匡自
降矣乃釋匡擊泰大破之斬首千餘級匡懼請降隆殺
之且屠其壘農至龍城休養士馬十餘日諸將皆曰殿
下之來取道甚速今已至此久留不進何也農曰吾速
來者恐餘巖過山鈔盜侵掠良民耳巖才不踰人誑誘
饑兒烏集為羣非有綱紀吾已扼其喉久將離散無能
為也今此田善熟未收而行徒自耗損當俟收畢往即
梟之亦不出二旬耳頃之農將步騎三萬攻令支巖衆
震駭稍稍踰城歸附巖計窮力竭出城詣降農斬巖兄
弟進伐髙句驪復遼東𤣥莵二郡還屯龍城上疏請繕
修陵廟垂以農為使持節都督幽平二州北狄諸軍事
幽州牧鎮龍城徙平州刺史帶方太守王佐鎮平郭先
是幽冀流民多入高句驪農以驃騎司馬范陽龎淵為
遼東太守招撫之麟攻王兖於博陵城中矢盡粮竭功
曹張猗踰城而出聚衆應麟十二月麟抜博陵執兖及
苻鑑殺之壬辰垂北如中山丙申遂定都於中山苻定
據信都未下垂以從弟北地王精為冀州刺史帥衆討
之是年造刀一口長三尺六寸銘其背曰威逺隸書
　
　
　
　
　
　
　
　
　
　
　
　
　十六國春秋卷四十四
欽定四庫全書
　十六國春秋卷四十五
後燕録三
　　慕容垂下
建興元年春正月辛卯羣僚勸即尊號具典儀修郊燎
之禮垂從之遂以晉太元十一年僭即帝位於南郊大
赦境内殊死已下改元建興署置公卿百官繕修宗廟
社稷於中山立世子寶為太子以左長史厙傉官偉右
長史段崇龍驤將軍張崇中山尹封衡為吏部尚書范
陽王徳為侍中都督中外諸軍事領司隸校尉撫軍將
軍麟為衞大將軍其餘文武拜授有差三月追尊母蘭
氏為文昭皇后遷皝后文明段氏於别室而以蘭氏配
饗太祖博士劉詳董謐議以堯母妃位第三不以貴陵
姜嫄明聖王之道以至公為先垂不從又以景昭可足
渾氏傾覆社稷追廢之尊烈祖昭儀段氏為景徳皇后
配享烈祖(齊桓公命諸侯無以妾為妻夫之於妻猶不/可以妾代之況子而可以易其母乎春秋所)
(稱母以子貴者君母既没得以妾母為小君也至於享/祀宗廟則成風終不得配莊公也君父之所為臣子必)
(習而效之猶形聲之於影嚮也寳之逼殺其母由垂為/之漸也堯舜之讓猶為之噲之禍況違禮而縱私者乎)
(昔文姜得罪於桓公春秋不之廢可足渾氏雖有罪於/前朝然小君之義成矣垂以私憾廢之乂立兄妾之無)
(子者皆/非禮也)夏四月甲午封子農為遼西王麟為趙王隆為
髙陽王丙申以范陽王徳為尚書令太原王楷為左僕
射樂浪王溫為司隸校尉五月遣太原王楷趙王麟陳
留王紹章武王宙等攻秦冀州牧苻定鎮東將軍苻紹
幽州牧苻謨鎮北將軍苻亮楷先以書遺之陳示禍福
定等悉降垂封定等皆為列侯曰以酬秦王之徳且擬
三恪秋八月戊辰垂留太子寶守中山以趙王麟為尚
書右僕射録留臺事庚午自率范陽王徳等南略地使
高陽王隆東狥平原丁零鮮于乞保曲陽西山聞垂南
伐出營望都剽掠居民麟出討之諸將皆曰殿下虚鎮
逺征萬一無功而反虧損威重不如遣諸將討之麟曰
乞聞大駕在外無所畏忌必不設備一舉可取不足憂
也乃聲言至魯口夜迴趣乞比明至其營掩擊擒之冬
十月垂擊破苻丕於河東丕走東垣晉揚威將軍馮該
擊斬之甲申寺人吴深據清河反垂攻之不克乙酉進
攻吳深壘抜之深單馬遁走垂進屯聊城之逢闗阪初
垂太子洗馬太原温詳奔晉晉以為濟北太守屯東阿
垂遣范陽王徳高陽王隆攻之詳遣從弟攀守河南岸
子楷守碻磝來拒初魏拓跋窟咄為苻堅徙於長安因
隨慕容永為新興太守其部人劉顯遣弟亢泥迎窟咄
以兵隨之前逼南境賀染干侵魏北境以應窟咄太祖
(跖抜/珪)慮内難乃北踰陰山幸賀蘭部阻山為固遣行人
安同長孫賀乞師於垂垂使趙王麟帥步騎隨同等救
之麟軍未至魏衆驚擾北部大人叔孫普洛十三人及
諸烏丸亡奔劉衞辰麟聞之先(一作/遽)遣安同等歸魏人
知燕軍在近衆心少安窟咄進屯高柳太祖引兵自弩
山遷幸牛山屯於延水南出代谷與麟會於高柳擊之
窟咄大敗奔劉衞辰衞辰殺之太祖悉收其衆以代人
厙狄干為北部大人麟引兵還中山垂以太祖為西單
于印綬封上谷公太祖不受是年又造刀二口長七尺
一雌一雄若别處之其刀則鳴呉深復來降附
建興二年春正月丁巳垂觀兵河上高陽王隆曰溫詳
之徒皆白面書生烏合為羣徒恃長河以自固若大軍
濟河必望旗震慄(一作/懼)不待戰也垂從之戊午遣鎮北
將軍蘭汗䕶軍將軍平幼於碻磝西四十里濟河隆以
大衆陳於北岸温攀温楷果走趣平城幼追擊大破之
詳夜將妻子奔彭城其衆三萬餘戸皆降秦冗從僕射
光祚黄門侍郎封孚鉅鹿太守封勸皆來奔降垂以太
原王楷為兖州刺史鎮東阿初安定人齊涉聚衆八千
餘家據新栅來降垂拜涉為魏郡太守既而復叛連結
張願願自率萬餘人進屯祝阿之瓮口招翟遼兵應涉
高陽王隆言於垂曰新栅城固攻之未易猝抜若久頓
兵於其城下張願擁率流民西領丁零為患方深願衆
雖多然皆新附未能力鬭因其自至宜先擊之願父子
恃其驍勇必不肯避去可一戰擒也願破則涉自不能
存矣垂從之二月遣范陽王徳陳留王紹龍驤將軍張
崇率歩騎二萬㑹隆擊願軍至斗城去瓮口二十
餘里解鞍頓息願引軍奄至士衆驚擾徳因退走隆勒
馬不動願子龜出陳隆遣左右王末逆擊斬之隆徐進
戰願兵乃退徳行里餘復整兵還遂與隆合謂隆曰賊
氣方鋭宜且緩之隆曰願乗人不備宜得大捷而吾士
卒皆以懸隔河津勢迫之故人思自戰故能却之今賊
不得利氣竭勢衰皆有進退之志不能齊奮宜亟擊之
徳曰吾惟卿所為耳遂進戰於瓮口大破之斬首七千
八百級願脫身保三布口隆等進軍歴城青徐兖州郡
縣壘壁多降垂以陳留王紹為青州刺史鎮歴城徳等
還師新栅人冬鸞執涉送之垂誅涉父子餘悉原之三
月上谷人王敏殺太守封戢代郡人許謙逐太守賈閠
各以郡附劉顯夏四月以樂浪王温為尚書右僕射垂
自碻磝還中山慕容柔慕容盛慕容會來自長子庚辰
為之大赦垂問盛曰長子人情如何為可取乎盛曰西
軍擾擾人有東歸之志陛下惟當修仁政以俟之耳若
大軍一臨必投戈而來若孝子之歸慈母也垂大悅癸
未封柔為陽平王盛為長樂公會為清河公高平人翟
暢執太守徐含逺以郡降翟遼垂謂諸將曰遼以一城
之衆反覆二國之間不可不討五月以章武王宙監中
外諸軍事輔太子寶守中山自率諸將南攻翟遼以太
原王楷為前鋒遼之部衆皆燕趙之人楷至相率歸附
遼懼請降垂至黎陽遼肉袒謝罪垂厚撫之以為徐州
牧封河南公井陘人賈鮑招引北山丁零翟遥等五千
餘人夜襲中山陷其外郛章武王宙以竒兵出其外太
子寶鼔譟於内合擊大破之盡俘其衆惟遥鮑單馬走
免劉顯地廣兵强雄於北方會其兄弟乖争魏長史張
衮言於太祖曰顯志大意高希冀非望乃有參天貳地
籠罩宇宙之規吳不并越將為後患今因其内釁宜速
乘之若輕師獨進恐或越逸可遣使告慕容垂共相聲
援東西齊舉勢必擒之然後總括英雄撫懐逺邇此千載
一時不可失也太祖從之復遣行人安同乞師於垂垂
使趙王麟率衆會之垂自黎陽還中山吳深殺清河太
守丁國章武人王祖殺太守白欽渤海人張申據高城
以叛命樂浪王温討之秋七月趙王麟討王敏於上谷
斬之劉衞辰獻馬於垂劉顯掠之垂怒遣太原王楷將
兵助趙王麟擊大破之顯奔馬邑西山太祖引兵會麟
擊顯於彌澤又破之顯奔西燕麟悉收其部衆獲馬牛
羊以千萬數八月垂立劉顯弟可泥為烏丸王撫其遺
衆徙八千餘落於中山冬十月翟遼復叛遣兵與王祖
張申冦掠清河平原太祖遣外朝大人王建使於垂
建興三年春二月翟遼遣司馬眭瓊詣垂謝罪垂以其
數反覆斬瓊以絶之遼怒自稱大魏天王改元建光署
置百官時青州刺史陳留王紹為平原太守辟閭渾所
逼退屯黄巾自固垂更以紹為徐州刺史渾蔚之子也
初因苻氏亂據齊地降晉三月乙亥為太子寶起承蕐
觀以寶錄尚書政事巨細悉以委之垂總大綱而已趙
王麟擊許謙破之謙奔西燕遂廢代郡悉徙其民於龍
城夏四月丁亥立夫人段氏為皇后又以太子寶領侍
中大單于驃騎大將軍幽州牧追諡前妃段氏為成昭
皇后五月翟遼徙屯滑臺秋七月遣䕶軍將軍平幼會
章武王宙討吴深破之深走繹幕八月魏太祖密有圖
燕之志遣九原公拓跋元儀奉使至中山垂詰之曰魏
王何以不自來儀曰先王與燕竝事晉室世為兄弟今
臣奉使於理未失(理一/作禮)垂曰吾今威加四海豈得以昔
日為比儀曰燕若不修徳禮欲以兵威自强此乃將帥
之事非使臣所知也儀還言於太祖曰燕王衰老太子
闇弱范陽王自負才氣非少主臣也燕王既沒内難必
作於時乃可圖耳今則未可太祖乃止九月張申攻廣
平王祖攻樂陵壬午高陽王隆將兵討之冬十月垂遣
使報聘於魏十二月庚子太原王楷趙王麟將兵會高
陽王隆於合(一作/魯)口以擊張申王祖帥諸壘共救之夜
犯燕軍楷等逆擊走之隆欲追之楷麟曰王祖老賊或
詐走而設伏不如俟明隆曰此白地羣盜烏合而來邀
幸一決非素有約束能一其進退也今失利而去衆莫
為用乘勢追之不過數里可盡擒也申之所恃惟在於
祖祖破則申降矣乃留楷麟守申壘隆與平幼分道擊
之比明大獲而還懸所獲之首示申甲寅申懼出降祖
亦歸罪
建興四年春正月以陽平王柔鎮襄國遼西王農在龍
城五年表請代還庚申召農還為侍中司隸校尉以高
陽王隆為都督幽平二州諸軍事征北大將軍幽州牧
建留臺於龍城以隆録留臺尚書事又以䕶軍將軍
平幼為征北長史散騎常侍封孚為司馬竝兼留臺尚
書夏四月以長樂公盛鎮薊城修繕舊宫翟遼冦滎陽
執太守張卓五月清河民孔金斬吳深送首中山魏陳
留公拓跋䖍使於垂時暐及諸宗室為苻堅所害者
竝招魂葬之清河太守賀耕聚衆定陵以叛南應翟遼
遼西王農討斬之毁定陵城進師入鄴以鄴城廣大難
固築鳳陽門大道之東為隔城(水經註云因鄴故宫建/都中山小城之南更築)
(隔城興復宫觀今/府榭猶𫝊故制)尚書郎婁會上疏曰三年之喪天下
之達制兵荒殺禮遂以一切取士人心奔競茍求榮進
至乃身冐縗經以赴時役豈必狥忠於國家亦昧利於
其間也聖王設教不以顛沛而虧其道不以喪亂而變
其化故能杜豪競之門塞奔波之路陛下鍾百王之季
廓中興之業天下漸平兵革方偃誠宜蠲蕩瑕穢率由
舊章吏曹(一作/遭)大喪聴終三年之禮則四方知化人斯
服禮垂不從范陽王徳趙王麟擊賀訥追奔至勿根山
訥窮迫請降徙之上谷質其弟染于於中山冬十月乙
酉樂浪王温為翟遼所襲死之垂遣使報聘於魏是年
垂遣使遺沙門僧朗書曰皇帝敬問太山朗和尚澄神
靈緒慈蔭百國凡在含生孰不䝉潤朕承藉纂統方夏
事膺昔吴蜀不恭魏武含慨今二賊未平朕豈獲安又
元戎克興狂掃暴亂至人靈通隨權指化願兵不血刃
四海混伏委心歸依久敬何已今遣使者送官絹一百
疋袈裟三領綿五十斤幸為咒願朗荅書於垂曰能仁
御世英䂓遐邈光敷道化融濟四海貧道忝服道味習
教山林豈惟詔㫖諮及國難王者膺期統有六合大能
併小自是常倫若葵藿之傾太陽飛步之宗麟鳳皇澤
載融羣生繫仰陛下高明何思不服貧道窮林䝉賜過
分頓首復
建興五年春三月垂遣趙王麟率衆至魏夏四月丙寅
太祖會趙王麟於意辛山擊賀蘭紇突隣紇奚三部落
大破之紇突隣紇奚皆降於魏秋八月太祖遣弟秦王
拓跋觚使於垂九月北平吴柱聚衆千餘立沙門為天
子攻破北平轉寇廣都入白狼城高陽王隆方葬其夫
人郡縣守宰皆來會衆聞柱反請隆還城遣大兵討之
隆曰今閭閻安業民不思亂柱等以詐謀惑愚夫誘脅
相聚無能為也遂留葬訖遣北平太守廣都令先歸續
遣安昌侯進將百餘騎趨白狼城柱衆聞之皆潰窮捕
斬之
建興六年春正月置行臺於薊加長樂公盛録行臺尚
書事賀染干謀殺其兄訥訥知之舉兵相攻魏太祖遣
使告於垂請為鄉導以討之二月甲戌垂遣趙王麟將
兵擊訥鎮北將軍蘭汗帥龍城之衆擊染干夏四月蘭
汗破染干於牛都六月甲辰趙王麟破賀訥於赤城擒
之降其部落數萬垂命麟歸訥部落徙染干於中山麟
歸言於垂曰臣觀拓跋諱舉動終為國患不若攝之
還朝使其弟監國事垂不從秋七月壬申垂如范陽太
祖復遣秦王觚獻馬於燕垂衰老子弟用事留觚以求
良馬太祖弗與遂與燕絶使長史張衮求好於西燕王
永永使大鴻臚鈞奉表於魏勸進尊號觚逃歸太子寶
追獲之垂待之如初冬十月壬辰垂還中山與羣僚議
討永太史令靳安言於垂曰彗星經尾箕之分燕當有
野死之王不出五年其國必亡嵗在鶉火必克長子垂
乃止安出而謂人曰此衆既并終不能久安意蓋知太
祖之興也而不敢言翟遼既稱尊號有衆數萬屯於滑
臺與垂累年相擊至是遼死子釗代立改元定鼎攻逼
鄴城遼西王農擊走之十二月戊申垂如魯口
建興七年春二月壬寅垂自魯口如河間渤海平原翟
釗遣其將翟都侵館陶屯蘇康壘三月垂引兵南擊釗
進逼蘇康壘夏四月翟都南走滑臺翟釗求救於西燕
王永永謀於衆尚書郎渤海鮑遵曰使兩冦相敝吾乘
其後此卞莊子之策也中書侍郎太原張騰曰强弱異
勢何敝之有不如救之以成鼎峙之勢可引兵趣中山
晝多疑兵夜多火炬彼必懼而還師我衝其前釗躡其
後此天授之機不可失也永不從六月垂軍黎陽臨河
欲濟翟釗列兵南岸以拒之諸將惡其兵精咸諫不宜
濟河垂笑曰豎子何能為吾今為卿等殺之辛亥垂徙
營就西津去黎陽西四十里為牛皮船百餘艘載疑兵
列仗遡流而上釗先以大衆備黎陽見垂向西津乃棄
營西拒垂遣中壘將軍桂陽王鎮率驍騎將軍國自黎
陽津夜濟壁於河南比明而營成釗聞之亟還攻鎮等
營垂命鎮等堅壁勿戰釗士卒往來疲渴攻營不能抜
將引去鎮等引兵出戰遼西王農自西津濟河與鎮夾
擊大破之釗走歸滑臺攜妻子率數百騎北濟河登白
鹿山慿險自守兵不得進農曰釗無糧不能久居山中
乃引兵還留騎候之釗果下山還兵掩擊盡擒其衆釗
單騎奔長子永以釗為車騎大將軍兖州牧封東郡王
嵗餘謀反永殺之釗所署清河崔宏新興張卓遼東䕫
騰陽平路纂及郝晷崔逞皆來降附垂各隨才而用之
所統七郡户三萬八千皆安堵如故以章武王宙為兖
豫二州刺史鎮滑臺徙徐州流民七千餘戸於黎陽以
彭城王脱(垂之弟/子也)為徐州刺史鎮黎陽垂以崔蔭為宙
司馬秋七月垂如鄴以太原王楷為冀州牧右光禄大
夫餘蔚為右僕射冬十二月辛卯垂還中山以遼西王
農為都督兖豫荆徐雍五州諸軍事鎮鄴
建興八年春正月陽平孝王柔卒夏四月庚子垂加太
子寶大單于以厙傉官偉為太尉范陽王徳為司徒太
原王楷為司空陳留王紹為尚書右僕射五月立子熙
為河間王朗為渤海王鑒為博陵王冬十月垂欲興師
討永於長子諸將皆曰永未有釁頃年以來士卒疲於
行陳居人不暇耕織瘡痍滿身哭泣盈路宜且撫士安
民以俟時長子不足憂也范陽王徳曰不然昔三祖積
徳遺訓在耳故陛下龍飛不謀而會雖由聖武亦緣舊
愛燕趙之士樂為燕臣故也昔光武馳蘇茂之難不顧
百官之疲夫豈不仁機急故耳兵法有不得已而用之
者方今海内版蕩人百其心急之則得其用緩之各懷
所私永既國之枝葉又僭舉位號扇動華夷惑民視聴
致令羣豎縱横逐鹿不息宜先除之以一民心士卒雖
疲庸得已乎垂笑謂諸將曰司徒議正與吾同二人同
心其利斷金吾計決矣且吾投老扣囊底智足以克之
不復留逆賊以累子孫也遂戒嚴十一月發中山步騎
七萬遣鎮西將軍丹陽王纘龍驤將軍張崇出井陘攻
永弟武鄉公友於晉陽征東將軍平視攻鎮東將軍段
平於沙亭永遣尚書令刁雲車騎將軍北地王鍾率衆
五萬屯潞川十二月垂至鄴
建興九年春二月垂留清河公會鎮鄴發司冀青兗兵
遣太原王楷出自塗口遼西王農出自壺闗垂自出沙
亭擊永標榜所趣軍各就頓永聞之嚴兵分道拒守聚
糧臺壁遣從子征東將軍小逸豆歸鎮東將軍王次多
右將軍勒馬駒率衆萬餘戍之夏四月垂頓軍鄴之西
南月餘不進永怪之以為太行道寛謂垂詭道伐之乃
悉攝諸軍還杜太行軹闗惟留臺壁軍甲戌垂進師出
滏口入自天(一作/木)井闗五月丁巳月掩歲星在尾占曰
燕國滅亡乙酉垂軍至于臺壁永遣太尉大逸豆歸帥
衆來拒垂征東將軍平視擊破之小逸豆歸出戰遼西
王農又擊破之斬勒馬駒及王次多遂圍臺壁永召太
行軍還自率精兵五萬來拒阻河曲以自固馳使請戰
北地王鍾震怖率衆來降永誅其妻子己亥垂列陣於
臺壁之南分農楷軍為左右翼驍騎將軍國伏千騎於
深澗下庚子與永合戰垂引軍偽退永追奔數里國發
伏兵馳斷其後楷農夾擊之永師大敗斬首八千餘級
奔還長子晉陽守將聞之棄城走丹陽王纘攻克晉陽
六月垂進圍長子永欲奔後秦侍中蘭英曰昔石虎伐
龍都太祖堅守不去卒成大燕之基今垂七十老翁厭
苦兵革終不能頓兵連嵗以攻我也但當守城以備之
耳永從之秋八月永困急遣子常山公𢎞等求救於雍
州刺史郄恢并獻玉璽一紐晉出兵救之永恐晉兵不
至又遣太子亮為質於晉平視追亮及於高都獲之永
又告急於魏太祖遣陳留公䖍將軍庾岳帥騎五萬東
渡河屯秀谷以救之時晉魏兵皆未至大逸豆歸部將
賈韜等潛為内應開門納垂兵垂進兵入城永奔北門
為前驅所獲垂數而戮之并斬其所署公卿已下刁雲
大逸豆歸等四十餘人永所統新舊八郡戸七萬六千
八百及乘輿服御圖書伎樂珍寶悉獲之於是品物具
矣垂以丹陽王纘為平州刺史鎮晉陽宜都王鳳為雍
州刺史鎮長子永尚書僕射昌黎屈遵尚書陽平王徳
秘書監中山李先太子詹事渤海封則黄門郎太山胡
母亮中書郎張騰燕郡公孫表皆隨才擢叙九月垂自
長子如鄴冬十月垂東巡陽平平原命遼西王農濟河
與鎮南將軍尹國畧地青兖(一作/河南)農攻廩丘國攻陵城
皆抜之農與平東太守韋簡戰於平陸簡死晉高平太
守徐含逺遣使告急龍驤將軍劉牢之不能救於是高
平太山琅邪諸郡皆委城奔潰農進師臨海徧置守宰
而還十一月農敗晉辟閭渾於龍水遂入臨淄十二月
垂召龍等還告捷於龍城秦姚興遣使來結好并送太
子寶之子敏於垂垂封敏為河東公
建興十年春正月垂遣散騎常侍封則報聘於秦遂自
平原狩於廣川渤海長樂而歸夏五月太祖侵逼附塞
諸郡甲戌垂遣太子寶及遼西王農與趙王麟等率步
騎八萬自五原伐魏范陽王徳陳留王紹别將步騎一
萬八千為寶後繼散騎常侍高湖切諫垂怒免其官爵
六月癸丑太原元王楷卒秋七月魏張衮聞燕軍將至
言於太祖曰燕狃於滑臺長子之捷竭國之資力以來
有輕我之心宜羸形(一作/師)以驕之乃可克也太祖從之
悉徙部落畜產西渡河千餘里以避之寶軍至五原降
魏别部三萬餘家收穄田百餘萬斛置黑城進師臨河
造船為濟具太祖遣右司馬許謙乞師於秦八月太祖
治兵於河南九月進師臨河築臺告津奮揚威武連旌
沿河東西千有餘里太子寶列兵將濟暴風忽起漂其
船數十艘泊南岸魏獲其甲士三百餘人皆釋而遣之
寶之發中山也垂已有疾既至五原魏使人邀中山之
路伺其使者盡執之寶數月不聞垂起居太祖使所執
使者詭為辭臨河告之曰若父已死何不早歸寶等聞
之憂恐以為信然士卒駭動往往聞言皆欲為變魏使
陳留公拓跋䖍將騎五萬屯於河東要山截谷百餘
里以絶其左東平公拓跋元儀將騎十萬屯於河北以
承其後略陽公拓跋元遵將騎七萬塞其中山之路時
秦姚興遣楊佛暠將兵救魏至是亦至寶初至幽州所
乘車軸無故自折術士靳安以為大凶固勸令還寶怒
不從至是問安安言於寶曰天時不利咎徵已集燕必
大敗速去可免寶愈大恐安退告人曰吾輩皆當死於
他鄉尸骸委於草野為烏鳥螻蟻所食不復得歸家矣
燕魏相持積旬趙王麟將慕輿暠以垂為實死潛謀作
亂奉麟為主事洩暠等皆死寶麟等内自猜疑冬十月
辛未燒船夜遁時河冰未結寶以魏兵必不能渡不設
斥候十一月己卯天暴風冰合魏引兵濟河留輜重選
精鋭二萬餘騎急追之寶軍還次參合忽有大風黑氣
狀若隄防或高或下自軍後來臨覆軍上沙門支曇猛
言於寶曰風氣暴迅魏軍將至之候宜遣兵禦之寶以
去魏軍已逺笑而不納曇猛固請不已麟怒曰以殿下
神武師徒之盛足以威行沙漠索虜何敢逺來而曇猛
妄言驚衆當斬以狥曇猛泣曰苻氏以百萬之師敗於
淮南正由恃衆輕敵不信天道故也范陽王徳勸寶從
曇猛言寶乃遣麟率衆三萬為後殿以禦非常麟以曇
猛言為虚縱騎遊獵不肯設備俄而黄霧四塞日月晦
明寶遣騎還伺魏兵騎行十餘里即解鞍寢卧魏兵晨
夜兼行乙酉暮至㕘合寶軍在陂東營於蟠羊山南水
上靳安言於寶曰今日西北風勁是追兵將至之應宜
設警備兼行速去不然必危寶乃使人防後寶先不撫
循軍無節度將士莫為盡心不覺大軍在近魏前驅斥
候見燕軍營還告其夜太祖部分諸將掩覆燕軍諸將
羅落為東西犄角之勢約勒士卒銜枚束馬口無聲潛
進丙戌昧爽魏兵齊進日出登山下臨燕營燕軍晨將
東引顧見軍至士卒大驚擾亂奔走魏縱兵擊之燕軍
走赴氷人馬相騰躡有馬者皆蹶倒氷上自相壓死傷
者萬數魏略陽公拓跋遵以兵邀其前燕兵四五萬人
一時放仗斂手就禽其遺迸去者不過數千人而已太
子寶等率數千騎奔免殺右僕射陳留悼王紹生禽魯
陽王倭奴桂林王道成(垂之弟/子也)濟陰公尹國北地王鍾
世子葵安定王世子羊兒以下等文武將吏數千人獲
寶寵妻及宫人兵甲輜重軍糧資財以巨萬計太祖簡
擇俘衆之有才能者代郡太守廣川賈閏閏從弟驃騎
長史昌黎太守彝太史郎遼東晁崇等留之其餘欲悉
給衣糧遣還以招懷中州之人中部大人(一作冠/軍將軍)王建
曰燕衆强盛今傾國而來我幸而大捷不如悉殺之則
其國空虚取之為易若獲寇而縱之無乃不可乎太祖
謂諸將曰若從建言吾恐後南人創乂絶其向化之心
非弔民伐罪之義也諸將咸以建言為然建又固執乃
悉坑之十二月寶恥參合之敗屢言魏有可乘之機范
陽王徳亦言於垂曰虜以參合之役有陵太子之心宜
及陛下聖略摧其鋭志不然將為後患太史令曰太白
夕没西方數日後見東方此為躁兵先舉者亡垂不從
乃以清河公會録留臺事領幽州刺史代高陽王隆鎮
龍城以陽城王蘭汗為北中郎將代長樂公盛鎮薊命
隆盛悉引精兵還中山期以明年大舉擊魏
建興十一年春正月高陽王隆引龍城之衆入中山軍
容精整士氣稍振垂遣征東將軍平視發兵冀州二月
視以博陵武邑長樂三郡兵反於魯口其從子冀州刺
史平喜諫不聴視弟海陽令平翰起兵遼西以應之垂
遣鎮東將軍餘嵩擊視嵩敗死之垂自將兵擊視軍至
魯口視棄衆將妻子及喜等數十人走渡河垂引兵還
翰率衆趨龍城清河公會遣東陽公根等擊翰破之翰
走山南三月庚子垂留司徒范陽王徳守中山自率大
衆密發踰青嶺經天門鑿山開道出魏不意直指雲中
魏陳留公拓跋䖍部落三萬餘家先鎮平城垂次獵
嶺以遼西王農高陽王隆為前鋒襲擊之時燕兵新敗
皆畏魏强惟龍城兵勇鋭争先䖍素不設備徵兵未集
閏月乙卯農等軍至平城乃覺䖍率麾下邀擊敗死遂
抜平城收其部衆三萬餘人太祖欲出走諸部聞䖍死
皆有二心垂至㕘合見往年戰處積骸如山設弔祭之
禮(水經注云設/策弔之禮)死者父子兄弟遂皆號哭六軍哀慟聲
振山谷垂慚憤嘔血因而寢疾乘馬輿而進頓平城西
北三十里(水經註云/四十里)寶等至雲中聞垂疾皆引歸垂在
平城或有叛者奔告於魏曰垂病已亡輿尸在軍魏又
聞㕘合大哭以為信然乃進兵欲追之知平城已䧟而
退還館陰山垂在平城積十日疾轉篤踰山結營聞魏
兵將至乃築燕昌城以自固夏四月癸未垂至上谷之
沮陽卒遺令曰方今禍難尚殷喪禮一從簡易朝終夕
殯事訖成服三日之後釋服從政强冦伺隙秘勿發喪
至京然後舉哀行服寶等遵行之丙申至中山戊戌發
喪垂以太元二十一年死時年七十一在位十三年偽
諡成武皇帝廟號世祖墓曰宣平陵
　
　
　
　
　十六國春秋卷四十五
欽定四庫全書
　十六國春秋卷四十六
後燕録四
　　慕容寶
慕容寶字道祐小字庫勾垂之第四子也元璽元年生
於信都少而輕果無志操好人佞已秦苻堅時為太子
洗馬萬年令堅淮肥之役以寶為陵江將軍及為太子
砥礪自修敦崇儒學工談論尤善屬文曲事垂左右以
求美譽故垂以為克保家業甚見寵愛朝士亦翕然稱
之
永康元年夏四月垂死壬寅寶匿喪而還遂以晉太元
二十一年嗣即偽位尊段氏為太后大赦境内殊死已
下改元永康五月辛亥以范陽王徳為都督冀兖青徐
荆豫六州諸軍事車騎大將軍冀州牧鎮鄴遼西王農
為都督并雍益梁秦涼六州諸軍事并州牧鎮晉陽又
以太尉安定王厙傉官偉為太師扶餘王餘蔚為太傅
左光禄大夫段崇為太保其餘拜授各有差甲寅以趙
王麟領尚書左僕射高陽王隆領尚書右僕射長樂公
盛為司隸校尉宜都王鳳為冀州刺史乙丑寶逼殺太
后段氏六月癸酉魏太祖遣冠軍將軍王建等三軍擊
廣寗太守劉亢埿死之徙其部落於平城上谷太守開
封公詳棄郡走(詳皝之/曾孫也)丁亥遵垂遺命校閱戸口罷諸
軍營封蔭之戸分屬郡縣定士族舊籍明其官儀而法
峻政嚴上下離徳百姓思亂十室而九時平視收合餘
黨保高唐寶遣高陽王隆將兵討之東土之民素懷隆
惠迎候者屬路秋七月隆進軍臨河視棄高唐遁走遣
建威將軍進等濟河追之斬視於濟北平喜奔彭城遼
西王農悉將部曲數萬口之并州并州素乏儲偫是嵗
旱霜民不能供其食又遣諸部䕶軍分監諸胡由是民
夷俱怨潛召魏軍會魏中書侍郎上谷張恂勸取中原
太祖善之八月庚寅太祖治兵於東郊己亥大舉來伐
親勒六軍步騎數十萬南出馬邑踰句注(一作/涇)旌旗駱
驛二千餘里鼓行而前民屋皆震左將軍雁門李栗將
五萬騎為前驅别遣將軍封真等三軍從東道出軍都
襲幽州圍薊乙亥寶立妃段氏為皇后䇿為皇太子盛
會進爵為王九月章武王宙奉垂及成哀段后喪葬於
龍城宣平陵寶詔宙悉徙高陽王隆參佐部曲家屬還
中山戊午魏兵進次陽曲乘西山臨觀晉陽命諸將引
騎環城圍脅大譟而去寶遣遼西王農及驃騎將軍李
晨逆戰敗績奔還晉陽司馬慕輿嵩閉門拒之農大懼
棄城夜將妻子率騎數千東走行及潞川為魏中領將
軍長孫肥追軍所及妻子軍士一時盡没農被創獨與
三騎逃歸中山太祖遂取并州初建臺省置刺史太守
尚書郎以下官悉用儒生為之士大夫詣軍門者無少
長皆引入存慰使人人盡言少有才用咸加擢叙寶在
中山聞魏兵將至引羣臣議於東堂中山尹苻謨曰今
魏軍强盛千里轉鬭乘勝而來勇氣百倍若逸之使騎
入平原形勢彌盛殆難為敵宜杜險以拒之中書令眭
邃曰魏多騎兵徃來剽鋭馬上齎糧不過旬日宜令郡
縣聚民千家為一堡深溝高壘清野以待之彼至無所
掠資食無出不過六旬自然窮退尚書封懿曰今魏師
數十萬天下之勍敵也百姓雖欲營聚不足以自固是
聚糧集兵以資强冦且揺動衆心示之以弱不如阻闗
拒戰計之上也趙王麟曰魏今乘勝氣鋭其鋒不可當
宜自完守設備待其敝而乘之可也於是修城積粟為
持久之計命遼西王農出屯安喜軍事動静悉以委麟
己未魏遣輔國將軍奚牧略地晉川(一作/汾川)獲寶丹陽王
買徳及離石䕶軍高秀和於平陶以張恂等為諸郡太
守招撫離散勸課農桑冬十月太祖使冠軍將軍于栗
磾寧朔將軍公孫蘭帥步騎二萬潛自晉陽(一作/太原)從韓
信故道開井陘路己酉太祖自井陘趨中山李先奔降
太祖以為征東左長史十一月庚子朔太祖進攻常山
抜之執太守茍延自常山以東守宰或走或降諸郡縣
皆望風奔附惟中山鄴信都三城固守不下魏别命征
東大將軍東平公拓跋儀將五萬騎南攻鄴冠軍將軍
王建左將軍李栗等攻信都下令軍之所行不得傷民
棗栗戊午太祖進兵中山見道路修理大悦賜栗磾名
馬己未引騎圍之太祖謂諸將曰吾量寶不能出戰必
當憑城自守偷延日月急攻則傷士久守則費糧不如
先平鄴信都然後還取中山於計為便若移軍逺去寶
必散衆求食民間如此則人心離阻攻之易克諸將稱
善高陽王隆守南郭帥衆力戰自旦至晡殺傷數千人
魏兵乃退丁卯魏引兵而南章武王宙自龍城還聞有
魏冦馳入薊州與鎮北將軍陽城王蘭(垂之從/弟也)乘城固
守魏别將石河頭攻之不克退屯漁陽魏軍於魯口城
博陵太守申永奔河南高陽太守崔宏奔海渚太祖素
聞宏名遣騎追獲以為黄門侍郎博陵令屈遵降魏以
為中書令范陽王徳使南安王青等(青詳之/兄也)夜擊魏軍
於鄴下破之魏兵退屯新城青等請追擊之别駕韓􁧚
曰古人先計而後戰魏軍不可擊者四懸軍野客利在
野戰一也深入近畿頓兵死地二也前鋒既敗後陳方
固三也彼衆我寡四也官軍不宜動者三自戰其地一
也動而不勝衆心難固二也城隍未修敵來無備三也
今魏無資糧不如深溝固壘以老之徳從之乃召青還
十二月魏遼西公賀賴盧率騎二萬會東平公儀攻鄴
别部大人没根有膽勇太祖惡之没根懼誅己丑將兵
數十人來降寶以為鎮東大將軍封雁門公没根求還
襲魏寶難與重兵給百餘騎没根效其號令夜入魏營
至中伏太祖乃覺狼狽驚走没根以所從人少不能壞
其大衆多得首虜而還
永康二年春正月范陽王徳求救於秦秦兵不出鄴中
恟懼魏廣川太守賀賴盧自以太祖之舅不受東平公
儀節度由是與儀有隙儀司馬丁建陰與徳通從而搆
間之射書入城中言其狀甲辰風霾晝晦賴盧營有火
建言於儀曰賴盧燒營為變矣儀以為然引兵退賴盧
聞之亦退建率其衆詣徳降且言儀師老可以敗之徳
遣桂陽王鎮南安王青帥騎七千追擊魏兵大破之寶
使左衞將軍慕輿騰攻博陵殺魏所置中山太守及高
陽諸縣令長抄掠租運時魏冠軍王建等攻信都六十
餘日不下士卒多死庚申太祖自中山進軍來攻壬戌
引騎圍之其夜冀州刺史宜都王鳳踰城奔走歸於中
山癸亥寶輔國將軍張驤䕶軍將軍徐超率將吏以下
舉信都降魏寶聞魏攻信都乃趣博陵之深澤屯滹沱
水遣趙王麟攻楊城殺常山守兵三百餘人寶悉出珍
寶及宫人招募郡縣羣盜無賴者多應之因以擊魏二
月己巳朔太祖還屯陽城没根兄子醜提為并州監軍
聞其叔降燕懼誅率所部兵還國作亂魏欲北還遣其
國相涉延求和於燕且請以其弟為質寶聞魏有内難
不許使冗從僕射蘭真責魏負恩悉發其衆出拒步卒
十二萬騎三萬七千次於鉅鹿之曲陽柏津塢臨滹沱
水北以邀之丁丑魏兵進至新梁營於水南寶憚魏師
之盛乃遣征北大將軍高陽王隆潛師夜濟募勇敢萬
餘人襲擊魏營寶陳於營北以為之援募兵因風縱火
燒宫燎及行宫急擊魏兵魏兵大亂太祖驚起不及衣
冠棄營跣走軍人遂有亡奔者言魏兵敗於柏肆
寶别將乞特真率百餘人至其帳下得太祖衣鞾既而
募兵無故自驚互相斫射太祖於營外望見之乃擊皷
收衆左右及中軍將士稍稍來集魏設竒陣多布火炬
於營外縱騎衝之募兵大敗斬首萬餘擒將軍高長等
四千餘人餘衆奔還寶陳寶引兵復渡水北戊寅魏兵
方軌而至對營相持上下兇懼三軍奪氣農麟勸寶走
中山寶乃引歸魏兵隨而追之燕兵屢敗寶懼棄大衆
率騎二萬奔還時大風雪涷死者相枕於道寶恐為魏
兵所及命士卒皆棄袍仗戎器數十萬寸刃無還寶尚
書閔亮秘書監崔逞太常孫沂殿中侍御史孟輔等竝
降於魏其餘將卒䧏魏及為魏所繫虜者甚衆魏兵進
攻中山屯芳林園己卯夜寶尚書郎慕輿皓謀弑寶立
趙王麟妻兄蘇泥告之寶使高陽王隆收皓皓與同謀
數千人斬闗奔魏麟懼不自安三月寶以儀同三司武
鄉張崇為司空初清河王會聞魏兵東下表求赴難寶
許之會初無去意使征南將軍厙傉官偉建威將軍餘
崇(嵩之/子也)將兵五千為前鋒偉等頓盧龍城近百日無食
噉牛馬且盡會猶不發寶怒累詔切責會不得已以治
行簡練為名復留月餘時道路不通偉欲輕軍前行通
道偵魏强弱且張聲勢諸將皆畏避不欲行餘崇奮臂
曰今巨冦滔天京都危逼匹夫猶思致命以救君父諸
君荷國寵任而更惜生乎若社稷傾覆臣節不立死有
餘辱諸君安居於此崇請當之偉喜簡步騎五百人崇
進至漁陽遇魏千餘騎崇謂其衆曰彼衆我寡不擊則
不得免乃鼓譟直進手殺數十人魏騎潰去崇亦引還
斬首獲生具言敵中闊狹衆心稍振會乃上道徐進是
月始達薊城魏圍中山既久城中將士皆思出戰高陽
王隆言於寶曰諱(涉珪/也)雖屢獲小利然頓兵經年兇勢
阻屈士馬死傷大半人心思歸諸部離解正是可擒之
時也加之舉城思奮若因我之鋭乘彼之衰往無不克
如其持重不決將士氣喪日益困逼事久變生後雖悔
之不可得已寶然之趙王麟每阻其議隆成列而罷者
前後數四寶使人請於魏欲還其弟元觚割常山以西
與魏求和自守常山以東太祖許之寶復不與己酉太
祖如盧奴辛亥進次中山命諸將圍之給事黄門侍郎
張衮言於太祖曰寶憑三世之資城池之固雖皇威振
赫勢必擒殄然窮兵極武非王者所宜昔酈生一説田
横委質魯連飛書聊將授首臣誠徳非古人才無竒略
仰憑靈威庶必有感太祖從之乃遺寶書喻以成敗寶
見書大懼時寶將士數千人俱自請於寶曰今坐守窮
城終於困弊臣等願得一出樂戰而陛下毎抑之此為
坐自摧敗也且受圍歴時無他竒變徒望積久冦賊自
退今内外之勢强弱懸絶彼必不肯自退明矣宜從衆
一決寶許之隆退而勒兵被甲上馬詣門俟命麟復固
止衆大忿恨隆涕泣而退是夜麟以兵劫左衞將軍北
地王精使率禁兵弑寶精以義拒之麟怒殺精將妻子
出奔西山依丁零餘衆於是城中人情駭振寶不知麟
所之初寶聞魏之來伐也使清河王會率幽并之衆赴
中山麟既叛寶恐其奪會軍將遣兵迎之麟侍郎段平
子自丁零奔還說麟招集丁零謀襲會軍東據和龍寶
乃召高陽王隆及遼西王農謀去中山走保龍城隆曰
先帝沐風櫛雨以成中興之業崩未期年而天下大壞
豈得不謂之孤負邪今外冦方盛而内難復起骨肉乖
離百姓疑懼誠不可以拒敵北遷舊都亦事之宜然龍
川地狹民貧若以中國之衆(一作/意字)取足其中復朝夕望
有大功此必不可若節用愛民務農訓兵數年之中公
私充實而趙魏之間苦厭冦暴民思燕徳庶幾返斾克
復故業如其未能則憑險自固猶足以優遊養鋭耳寶
曰卿言盡理朕一從卿意耳壬子夜寶與太子策遼西
王農高陽王隆長樂王盛等萬餘騎出赴會軍河間王
熙渤海王朗博陵王鑒皆幼不能出城隆還入迎之自
為鞁乘俱得免難寶别將李沈王次多張超賈歸等降
魏樂浪王惠中書侍郎韓範員外郎段宏太史令劉起
等帥工伎三百奔鄴中山城内無主百姓惶惑東門不
閉太祖欲夜入城據守冠軍王建貪而無謀志在虜掠
乃言恐士卒肆掠盜亂府庫請竢明旦乃止開封公詳
(一作/普隣)從寶不及城中立以為主遂閉門拒守魏盡衆攻
之連日不抜使人登巢車臨城招諭其衆曰慕容寶捐
城奔走已棄汝去汝曹百姓將誰為守何不識天命空
自取死乎皆曰羣小無知但恐復如參合之衆故茍延
旬日之命耳太祖聞之顧視王建而唾其面使中領將
軍長孫肥左將軍李栗將三千騎追寶至范陽不及破
其新城戍俘掠千餘人癸丑寶出中山與趙王麟遇於
􁧛城麟不意寶至驚駭率其衆奔蒲陰復出屯望都土
人頗供給之開封公詳遣兵掩擊麟獲其妻子麟脱走
入山甲寅寶至薊殿中親近散亡略盡惟高陽王隆所
領數百騎為宿衞清河王會帥步騎二萬列陣而進迎
寶薊南乙卯詔解會兵以屬隆隆固辭乃減會兵分給
農隆又遣西河公厙傉官驥帥兵三千助守中山丙辰
寶盡徙薊中府庫北趨龍城魏石河頭引兵追之戊午
及於夏謙澤寶不欲戰會固請逆擊之寶許之遂整陳
與魏戰農隆等將南來騎衝之魏兵大敗追奔百餘里
斬首數千級隆又獨追數十里而還會既退魏兵矜狠
滋甚夏四月寶宿廣都黄榆谷會遣其黨仇尼歸等帥
壯士二十餘人分道襲農隆殺隆於帳下農被創逃遁
會欲棄隆喪建威將軍餘崇涕泣固請聴載車後會復
勒兵攻寶自稱皇太子盡收乘輿服御後宫子女分給
將士寶責讓之會命軍士向寶大譟城中將士莫不憤
憾侍御郎高雲襲擊敗之會逃奔中山開封公詳執而
殺之丁丑大赦凡與會同謀者皆除罪復舊職論功行
賞拜將軍封侯者數百人以農為左僕射尋拜司空領
尚書令寶嘉餘崇之忠拜中堅將軍使典宿衞贈高陽
王隆為司徒以高雲為建威將軍封夕陽公甲申太祖
以軍食不繼命征東大將軍東平公儀去鄴圍徙屯鉅
鹿積租楊城開封公詳出步卒六千人伺間襲魏諸屯
魏遣中領將軍長孫肥等輕騎挑戰偽退詳帥衆追肥
太祖自以虎隊五千横截其後斬首五千生擒七百人
皆宥而遣之五月戊戌厙傉官驥入中山與開封公詳
相攻死之詳盡滅厙傉官氏又殺中山尹苻謨夷其族
中山城無定主民恐魏兵乘之男女結盟人自為戰詳
自謂能却魏兵威徳已振乃僭稱尊號改元建始置百
官以新平公可足渾譚為車騎大將軍尚書令殺拓跋
觚以安衆心庚子太祖以中山城内為詳所脅而大軍
迫之欲降無路乃密招諭之甲辰耀兵揚武以示城内
命諸軍南徙罷圍以待其變是時鄴中官屬勸范陽王
徳稱尊號有自龍城來者知寶猶存乃止秋七月詳殺
可足渾譚詳嗜酒奢淫不恤士民殺戮無度所誅王公
以下五百餘人内外震局莫敢忤視城中飢窘詳不聴
民出採□死者相枕舉城皆謀迎趙王麟詳遣輔國將
軍烏丸張驤帥五千餘人出城求食督租於常山之靈
夀殺害吏民麟帥丁零之衆入驤軍潛襲其衆復入(中/)
山城門不閉執詳斬之及其親黨三百餘人麟復僭稱
尊號聴人四出採□人既得飽求與魏戰麟不從稍復
窮餒魏軍魯口遣長孫肥帥騎七千襲中山入其外郛
麟以步騎四千追肥至派水肥自魏昌迎擊麟敗失鎧
騎二百肥亦中流矢各引而還八月丙寅朔寶以司空
遼西王農為都督中外諸軍事大司馬録尚書事魏自
魯口進軍常山之九門時大疫人馬牛多死太祖問疫
於諸將對曰在者纔十四五中山飢疫尤甚麟猶拒守
諸將咸思北還太祖覘知其意因謂之曰斯固天命將
若之何四海之人皆可與為國在吾所以撫之耳何恤
乎無民諸將乃不敢復言魏遣撫軍大將軍略陽公遵
襲中山芟其禾䒩入郛而還九月中山飢甚麟率三萬
餘人出據新市甲子晦魏遣趙武進軍討之太史令晁
崇諫曰不吉太祖曰其義若何對曰昔紂以甲子亡謂
之疾日兵家忌之不可出兵太祖曰紂以甲子亡周武
不以甲子興乎崇無以對遂進軍新市冬十月丙寅麟
退阻派水依漸洳澤(漸子廉切/洳而據切)以自固甲戌太祖臨麟
營戰於義臺塢大破之斬首九千餘級麟與數十騎馳
取妻子入西山奔鄴甲申魏克中山所署公卿尚書將
吏士卒降者二萬餘人其將張驤李沈慕容文等先嘗
降魏尋皆亡還是日入城復獲之皆赦而不問得燕所
傳皇帝璽綬圖書府庫珍寶簿列以巨萬計班賞羣臣
將士有差發開封公詳冢斬其尸收殺觚者高霸程同
皆夷五族以大刄剉之燕人有自中山至龍城者言太
祖衰弱司徒徳完守鄴城會徳表至勸寶南還於是大
簡士馬將復取中原遣鴻臚魯邃册拜徳為丞相冀州
牧南夏公侯牧守皆聴承制封拜十一月癸丑大赦十
二月調兵悉集戒嚴在頓遣將軍啓崙南視形勢
永康三年春正月啓崙還至龍城言中山已陷寶命罷
兵遼西王農言於寶曰今遷都尚新未可南征宜因成
師襲厙莫奚取其牛馬以充軍資更審虚實俟明年而
議之寶從之己未北行庚申渡澆洛水會南燕王徳遣
侍郎李延詣寶言魏主西上中國空虚延追寶及之大
喜即日引還辛酉寶還龍城宫詔諸軍就頓不聴罷散
文武將士皆以家屬隨駕遼西王農長樂王盛切諫以
為兵疲力弱魏新得志未可與戰宜且養兵觀隙更俟
他年寶將從之撫軍將軍慕輿騰進曰今師衆已集宜
乘新定之機以成進取之功百姓可與樂成難與圖始
惟當獨決聖慮不宜廣採異同以沮大計寶曰吾計決
矣敢諫者斬二月乙亥寶出就頓留盛統後事己卯寶
發兵龍城以慕輿騰為前軍大司馬遼西王農為中軍
寶為後軍步騎三萬相去各一頓連營百里壬午次於
乙連長上段速骨宋赤眉等因衆心之憚征役遂謀作
亂速骨等皆高陽王舊隊共逼立隆子高陽王崇為主
殺司空樂浪威王宙中牟熙公段誼及宗室諸王河間
王熙素與崇善崇擁佑之故得獨免寶將十餘騎奔遼
西王農營農將出迎左右抱其腰止之曰宜小澄清不
可便出農引刀將斫之遂出見寶又馳信追慕輿騰癸
未寶農引兵還趣大營討速骨等農營兵亦厭征役皆
棄仗走騰營亦潰寶農奔還龍城長樂王盛聞亂引兵
出迎寶農僅而得免尚書頓丘王蘭汗潛與速骨等通
謀引兵營龍城之東城中留守兵至少盛徙内近城之
民得丁夫萬餘乘城以禦之速骨等同謀纔百餘人餘
皆為所驅脅莫有鬭志三月甲午速骨等將攻城遼西
王農恐不能守且為蘭汗所誘夜潛出赴之冀以自全
明旦速骨等攻城城上拒戰甚力速骨之衆死者以百
數速骨乃將農循城農素有忠節威名城中之衆恃以
為强忽見在城下無不驚愕喪氣遂皆逃潰速骨入城
縱兵殺掠死者狼籍寶與慕輿騰餘崇張真李旱趙恩
等輕騎南奔速骨幽農於殿内長上阿交羅速骨之謀
主也以高陽王崇幼弱更欲立農崇親信鬷讓出力犍
等聞之丁酉殺羅及農速骨即為之誅讓等農故吏左
衞將軍宇文抜亡奔遼西庚子蘭汗襲擊速骨并其黨
盡殺之廢高陽王崇奉太子䇿承制大赦遣使迎寶及
於薊城寶欲還北長樂王盛等皆曰汗之忠欵虚實未
明今單馬赴之萬一汗有異志悔之無及不如南就范
陽王合衆以取冀州若其不捷收南方之衆徐歸龍城
以俟後圖未為晚也寶從之夏四月壬戌寶從間道過
鄴鄴人請留寶不許南至黎陽伏於河西遣扶風公慕
輿騰與長樂王盛招集散亡於冀州盛以騰素暴横為
民所怨乃殺之行至鉅鹿説諸豪傑皆願起兵奉寶段
儀段溫收部曲於内黄衆皆嚮會克期將集寶以蘭汗
祀燕宗廟所為似順意欲還龍城不肯留冀州乃北行
至建安抵民張曹家曹素武健請為寶合衆盛亦勸寶
宜且駐留徐察汗之情狀寶乃遣冗從僕射李旱先往
見汗寶留頓石城會汗遣左將軍蘇超奉迎陳汗忠欵
寶以汗垂之季舅盛之妃父也謂必無他不待旱還遂
行盛流涕固諫寶不聴留盛在後盛與將軍張真等下
道避匿丁亥寶至索莫汗陘去龍城四十里城中皆喜
汗惶懼欲自出請罪兄弟共諫止之汗乃遣弟加難帥
五百騎出迎又遣兄提閉門止仗禁人出入城中皆知
其將為變而無如之何加難見寶於陘北拜謁已從寶
俱進潁陰公餘崇密勸寶勿前寶不從行數里乃先執
崇殺之引寶入龍城外邸遂為汗所弑諡曰靈帝殺獻
哀太子䇿及王公卿士已下百餘人汗自稱大都督大
將軍大單于昌黎王改元青龍以提為太尉加難為車
騎將軍封河間王熙為遼東公如杞宋故事初皝之遷
於龍城也植松為社主及秦滅燕大風吹拔之後數年
社處忽有松二根生焉遼川無桑及廆通於晉求種江
南平州(一作/遼州)之桑悉由吳來廆終而桑死垂以吴王中
興桑乃復生寶之將敗大風悉抜其樹盛僭偽位追諡
寶曰惠愍皇帝廟號烈宗
　
　十六國春秋卷四十六
欽定四庫全書
　十六國春秋卷四十七
後燕録五
　　慕容盛
慕容盛字道運寶之庶長子也秦建元中生於長安少
沈敏多謀略建元末苻堅誅慕容氏盛潛奔於中山王
沖及沖稱尊號有自得之志賞罰不均政令不明盛年
十三謂叔父柔曰夫十人之長亦須才過九人然後得
安今中山王智不先衆才不逮人功未有成先自驕大
以盛觀之鮮不覆敗俄而沖為段木延所殺盛隨永東
如長子謂柔曰主上已中興幽冀東西未一吾屬﨑嶇
於鋒刃之間居嫌疑之地愚則為人所猜智則危甚巢
幕當如鴻鵠高飛一舉萬里不可坐待網罟也於是與
柔及弟會間行同歸於垂遇盜陜中盛曰我六尺之軀
入水不溺在火不焦汝欲當我鋒乎試竪爾手中箭百
步我若中之宜慎爾命如其不中當束身相授盜乃竪
箭盛一發中之盜曰郎貴人之子故相試耳資而遣之
嵗餘永誅儁之子孫男女無遺盛既至垂問以西事畫
地成圖垂笑曰昔魏武撫明帝之首遂乃侯之祖之愛
孫有自來矣於是封長樂公歴位散騎常侍左將軍驍
勇剛毅有伯父全之風烈寶即偽位領北中郎鎮鄴進
爵為王拜征北大將軍司隸校尉尚書左僕射寶自和
龍南伐盛留統後事及段速骨作亂馳出迎衞寶幾為
速骨所獲賴盛以免盛屢進竒策於寶寶不能從是以
屢敗寶既如龍城留盛在後寶為蘭汗所殺盛馳進赴
哀將軍張真固諫以為不可盛曰我今投命告以哀窮
汗性愚淺必顧念婚姻不忍害我旬月之間足以展吾
情志遂入赴喪汗以為侍中左光禄大夫親待如舊汗
兄提弟加難勸汗殺盛汗不從提驕狠荒淫事汗多無
禮盛因而間之由是汗兄弟浸相嫌忌太原王竒楷之
子汗之外孫也汗亦宥之以為征南將軍得入見盛遂
相與謀盛潛使竒逃去起兵奇起兵於建安衆至數千
汗遣蘭提討之盛謂汗曰善駒小兒未能辦此豈非有
假托其名欲為内應者乎太尉素驕難信不宜委以大
衆汗因發怒罷提兵更遣撫軍將軍仇尼慕率衆討竒
是時龍城自夏不雨至於秋七月汗日詣燕諸廟及寶
神座頓首禱請委罪於蘭提加難蘭提及加難聞之怒
且懼誅乙巳相與率所部兵背汗襲仇泥慕軍敗之汗
大懼遣子穆將兵討之穆謂汗曰慕容盛我之仇讐竒
今起兵盛必為應兼内有蕭墻之難不宜養心腹之疾
請先除之汗欲誅盛先引見察之盛妃知之密以告盛
於是偽稱疾篤不復出入汗亦止不殺李旱衞雙劉忠
張豪張真等皆盛之舊昵也蘭穆竝引以為腹心旱等
出入至盛所與盛潛結大謀丁未穆討蘭提加難等破
之庚戌大饗將士汗穆等皆醉盛夜如厠袒而踰墻入
於東宫與李旱等誅穆時軍未解嚴皆聚在穆舍聞盛
得出衆皆踴躍鼔譟大呼進攻汗斬之汗子魯公和陳
公揚分屯令支白狼盛遣李旱張真襲誅之蘭提加難
亡匿捕得斬之於是内外帖然士女喜悦宇文抜率壯
士數百來赴盛拜抜為大宗正辛亥告成於太廟令曰
賴五祖之休文武之力社稷幽而復顯不獨孤以眇𦕈
之身免不同天之責凡在臣民皆當明目當世因大赦
盛謙抑自卑不稱尊號遂以長樂王攝行統事諸王降
爵為公以東陽公根為尚書左僕射衞倫陽璆王騰魯
恭為尚書悦真為侍中陽哲為中書監張通為中領軍
自餘文武各復舊位初太原王竒舉兵建安將討蘭汗
南北之人翕然嚮應汗遣兄子企討竒竒擊滅之匹馬
不返進屯乙連盛既誅汗命奇罷兵奇不受命遂用丁
零嚴生烏丸王龍之謀勒兵叛盛甲寅引兵三萬餘人
進至横溝去龍城十里盛出兵擊敗之執竒而還斬龍
生等百餘人遂賜竒死桓王之嗣遂絶東陽公根等九
十八人固請上尊號盛不許八月以河間公熙為侍中
都督中外諸軍事驃騎大將軍中領軍司隸校尉陽城
公元為衞將軍元寶之子也又以劉忠為左將軍張豪
為後將軍竝賜姓慕容氏李旱為中常侍輔國將軍衞
雙為前將軍張順為鎮西將軍張真為右將軍皆封郡
公乙亥步兵校尉馬勒等謀反伏誅事連驃騎將軍高
陽公崇與崇弟東平公澄皆賜死是月暴風拔闕前七
大樹九月乙未以東陽公根為尚書令張通為左僕射
衞倫為右僕射慕容豪為幽州刺史鎮肥如冬十月癸
酉羣臣復上尊號丙子盛僭即尊位於承乾殿大赦殊
死已下改元建平追尊伯考獻莊太子全為獻莊皇帝
寶后段氏為皇太后太妃丁氏為獻莊皇后諡太子策
為獻哀太子十二月己亥幽州刺史豪尚書左僕射張
通鎮西將軍張順坐謀反誅
長樂元年春正月戊辰昌黎尹留忠謀反伏誅事連東
陽公根尚書段成皆坐死遣中衞將軍衞雙就誅忠弟
幽州刺史志於凡城以衞將軍平原公(前作陽/城公)元為司
徒尚書令壬午右將軍張真城門校尉和翰坐謀反誅
癸未大赦改元長樂有犯罪者毎十日一自決之無撾
撻之罰而獄情多實高句驪王安遣使貢方物夏四月
甲午有異雀素身緑首集於端門棲翔東園二旬而去
以異雀故大赦殊死已下改東園為白雀園盛聴詩歌
及周公之事顧謂羣臣曰周公之輔成王不能以至誠
感上下誅兄弟以杜流言猶擅美譽於經傳歌絃至於
我之太祖桓王承百王之季主在可奪之年二㓂闚𨵦
難過往日臨朝輔政羣臣緝穆經略外敷闢地千里以
禮讓維宗親徳刑制羣后敦穆(一作/睦)雍熙時無二論勲
道之茂豈可與周公同日而言乎而燕詠闕而不論盛
徳掩而不述非所謂也乃命中書更為燕頌以述恪之
功焉又引中書令常忠尚書陽璆秘書監郎敷於東堂
問曰古來君子皆謂周公忠聖豈不謬哉璆曰周公居
攝政之重而能達君臣之名及流言之謗致烈風以悟
主道契神靈義光萬代故累葉有以稱其高後王無以
奪其美盛曰常令以為何如忠曰昔武王疾篤周公有
請命之誠流言之際義感天地楚撻伯禽以訓就王徳
周公為臣之忠聖達之美詩書以來所未有也盛曰異
哉二君之言朕見周公之詐未見其忠聖也昔武王得
九齡之夢白文王文王曰我百爾九十吾與爾三焉及
文王之終已驗武王之壽矣武王之算未盡而求代其
死是非詐乎若惑於天命是不聖也據攝天位而丹誠
不見致兄弟之間有干戈之事夫文王之化自近及逺
故曰刑于寡妻至於兄弟周公親遺聖父之典而蹈嫌
疑之蹤戮罰同氣以逞私忿何忠之有乎但時無直筆
之史後儒承其謬談故也忠曰啓金縢而反風亦足以
明其不詐遭流言之變而能以大義滅親終安宗國復
子明辟輔成大業以致太平制禮作樂流慶無窮亦不
可謂非至徳也盛曰卿徒因成文而未原大理朕今相
為論之昔周自后稷積徳累仁至於文武以大聖應期
遂有天下生靈仰其徳四海歸其仁成王雖幼統洪業
而卜世修長加以吕召毛畢為之師傅若無周公攝政
王道足以成也周公無故以安危為己任專臨朝之權
缺北面之禮管蔡忠存王室以為周公代主非人臣之
道故言公將不利於孺子周公當明大順之節陳誠義
以曉羣疑而乃阻兵都邑擅行誅戮不臣之罪彰於海
内方貽王鴟鴞之詩歸非於主是何謂乎又周公舉事
稱告二公二公足明周公之無罪而坐觀成王之疑此
則二公之心亦有猜於周公也但以疎不間親故寄言
於管蔡可謂忠不見於當時仁不及於兄弟知羣望之
有歸天命不在己然後返政成王以為忠耳大風抜木
之徵乃皇天祐存周道不忘文武之徳是以赦周公之
始愆欲存周室之大美考周公之心原周公之行乃天
下之罪人何至徳之謂也周公復位二公所以杜口不
言其本心者以明管蔡之忠也又謂常忠曰伊尹周公
孰賢忠曰伊尹非有周公之親而功濟一代太甲亂徳
放於桐宫思愆改善然後復之使主無怨言臣無流謗
道存社稷美溢來今臣謂伊尹之勲有高周旦盛曰伊
尹以舊臣之重顯阿衡之任太甲嗣位君道未洽不能
竭忠輔導而放黜桐宫事同夷羿何周公之可擬乎郎
敷曰伊尹處人臣之位不能匡制其君恐成湯之道墜
而莫就是以居之桐宫與小人從事使知稼穡之艱難
然後返之天位此其忠也盛曰伊尹能廢而立之何不
能輔之以至於善乎若太甲性同桀紂則三載之間未
應便成賢后如其性本休明義心易發當務盡匡䂓之
理以弼成君徳安有人臣幽主而據其位者哉且臣之
事君惟力是視奈何挾智藏仁以成君惡夫太甲之事
朕已鑒之矣太甲至賢之主也以伊尹歴奉三朝績無
異稱將失顯祖委授之功故匿其日月之明受伊尹之
黜所以濟其忠貞之美夫非常之人然後能立非常之
事非常人所見也亦猶泰伯之三讓人無徳而稱焉敷
曰泰伯三以天下讓至仲尼而後顯其至徳太甲受謗
於天下遭陛下乃申其美因而談讌賦詩賜金帛各有
差乙未散騎常侍餘超左將軍高和等坐謀反誅秋七
月己未遣拜范陽盧溥為幽州刺史辛酉下詔曰法例
律公侯有罪得以金帛贖此不足以懲惡而利於王府
甚無謂也自今皆令立功以自贖勿復輸金帛八月遼
西太守李朗在郡十年威制境内恐盛疑之累徵不赴
以母在龍城未敢顯叛乃陰召魏兵將為自安之計許
以郡降因表請發兵詣龍城以拒冦盛曰此必詐也召
其使而詰之果無事實盡滅其族丁酉遣輔國將軍李
旱率騎討之師次建安召旱旋師羣臣莫測其故九月
辛未復遣之朗聞其家被誅擁二千餘戸以自固及聞
旱中路而還謂有内變不復設備留其子養守令支躬
迎魏師於北平旱候知之壬子襲克令支遣廣威將軍
孟廣平率騎追朗及於無終斬之旱既斬朗盛謂羣臣
曰前以追旱還者正為此耳朗新叛逆必忌官威一則
鳩合同𩔖刼害良善二則亡竄山澤未可卒平故非意
而還以盈怠其志卒然掩之必克之理也羣臣皆曰非
所及也冬十月甲午中衞將軍衞雙有罪賜死李旱自
遼西還聞盛殺衞雙懼棄軍奔走至板陘復還歸罪盛
復其爵位謂侍中孫勍曰旱總三軍之任荷專征之重
不能杖節死綏無故逃亡考之軍正罪在不赦昔先帝
蒙塵衆情離貳骨肉忘親股肱失節旱以刑餘之體效
力盡命忠欵之至精貫白日朕故録其忘身之功免其
丘山之罪耳十二月甲午征虜將軍燕郡太守高湖帥
戸二千降魏丙午封弟淵為章武公䖍為博陵公子定
為遼西公丁未太后段氏卒諡曰惠徳皇后
長樂二年春正月壬子大赦去皇帝之號貶稱庶人天
王魏遣材官將軍和拔襲幽州刺史盧溥戊午克之禽
溥及其子煥送平城車裂之盛遣廣威將軍孟廣平援
之無及斬魏遼西守宰而還高句驪王安事燕禮慢二
月丙申盛率衆三萬伐之以驃騎大將軍熙為前鋒襲
其新城南蘇二城皆克之開境七百餘里散其積聚徙
五千餘户於遼西三月辛卯襄平令段登等謀反伏誅
夏四月前將軍段璣太后段氏之兄子也為段登辭所
連及五月壬子逃奔遼西戊寅段璣復還歸罪盛赦之
賜號曰思悔侯使尚公主入直殿内六月甲子大赦冬
十二月壬辰立燕臺統諸部雜夷丁酉尊獻莊丁氏為
皇太后立遼西公定為皇太子大赦殊死已下引見百
僚於東堂考詳器藝超拔者十有二人命百司舉文武
之士才堪佐世者各一人讌羣臣於新昌殿盛曰諸卿
各言其志朕將覽之七兵尚書丁信年十五盛之舅子
也進曰在上不驕高而不危臣之願也盛笑曰丁尚書
年少安得長者之言乎盛以威嚴馭下驕暴少親多所
猜忌羣臣有纎介之嫌皆先事誅之宗族親舊人不自
保故信言及之
長樂三年秋七月盛討厙莫奚大虜獲而還八月丁亥
左將軍國與殿中將軍秦輿段讚等謀率禁兵襲盛事
覺誅之死者五百餘人盛懲其父寶以懦弱失國遂峻
刑極威安忍無親纎微嫌忌莫不裁之於未萌防之於
未兆是以親戚亦皆離貳舊臣莫不夷滅壬辰夜前將
軍思悔侯段璣與輿子興讚子泰等因衆心揺動潛入
禁中鼔譟大呼盛聞變起率左右出戰衆皆披潰璣被
創匿廂屋間俄而有一賊從闇中擊傷盛足盛被傷遂
輦升前殿申約禁衞召叔父河間公熙屬以後事熙未
至而盛已死時年二十九在位四年偽諡昭武皇帝墓
號興平陵廟號中宗
　
　
　
　
　
　
　
　
　
　
　十六國春秋卷四十七
欽定四庫全書
　十六國春秋卷四十八
後燕録六
　　慕容熙
慕容熙字道文小字長生垂之少子也燕二年生於長
山建興八年封河間王永康初隨寶奔龍城拜司隸校
尉段速骨之難諸王多被其害熙素為高陽王崇所親
愛故得獨免蘭汗之簒以熙為遼東公備燕之宗祀如
把宋故事長樂元年盛初即位降爵為公拜都督中外
諸軍事驃騎大將軍尚書左僕射領中領軍從征高句
驪契丹皆勇冠諸將盛曰叔父雄果英壯有世祖之風
但𢎞略不如耳及盛死中壘將軍抜冗從僕射郭仲白
太后丁氏以為國家多難宜立長君時羣望皆在盛弟
司徒尚書令平原公元而熙素得幸於丁氏丁氏遂廢
太子定密迎熙入宫明旦羣臣入朝始知有變因上表
勸進於熙熙以讓元元固讓熙遂以晉隆安五年秋八
月癸巳僭即尊位誅大臣段璣秦興等竝夷三族甲午
大赦丙申平原公元以嫌疑賜死元字道光寳之第四
子也閏月辛酉葬盛於興平陵丁氏送葬未還中領軍
提步軍校尉張佛等謀立故太子定事覺伏誅定亦賜
死丙寅大赦改元光始改北燕臺為大單于臺置左右
輔位次尚書冬十二月乙卯魏虎威將軍宿庫干(庫一/作沓)
率衆來伐攻令支乙丑中領軍宇文拔救之壬午宿庫
干拔令支而戍之
光始二年春正月丁丑熙遣平冦將軍拔攻遼西拔令
支戍宿庫干等拒戰失利退走執魏遼西太守那頡遂
以拔為幽州刺史鎮令支以中堅將軍遼西陽豪為本
郡太守丁亥以章武公淵為尚書令博陵公䖍為尚書
左僕射尚書王騰為右僕射二月甲戌大赦夏五月高
句驪攻宿軍平州刺史歸棄城走冬十月熙納故中山
尹苻謨長女為貴人幼女為貴嬪而貴嬪尤有寵丁太
后怨恚謀欲廢熙事覺逼令自殺諡曰獻幽皇后十一
月戊辰殺淵及信辛未狩於北原石城令高和與尚方
兵於後作亂殺司隸校尉張顯入掠宫殿取庫兵脅營
署閉門乘城拒熙熙率騎馳還和衆皆投仗開門盡誅
反者惟和走免甲戌大赦
光始三年春正月熙引見州郡及單于北(一作/八)部耆舊
於東宫問民間疾苦司隸部民劉瓚對問稱㫖拜帶方
太守是月大治宫室夏四月立貴人苻氏為昭儀五月
大築龍騰苑廣袤十餘里役徒二萬人起景雲山於苑
内基廣五百步峯高十七丈冬十二月戊申熙尊垂之
貴嬪段氏為皇太后段氏熙之慈母也己酉立貴嬪苻
氏為皇后大赦殊死以下辛亥以衞尉悦真為青州刺
史鎮新城光禄大夫衞駒為并州刺史鎮凡城
光始四年夏四月熙於龍騰苑起逍遥宫甘露殿連房
數百觀閣相交鑿天河渠引水入宫又鑿曲光海清涼
(浄作/)池季夏盛暑士卒暍死幾萬餘人擬鄴之鳳陽門
又作𢎞光門累級九重熙逰於城南止大柳樹下若有
人呼曰大王且止熙惡之伐其樹乃有蛇長丈餘從樹
中而出秋七月苻昭儀有疾卒諡曰愍皇后贈苻謨太
宰追諡文獻公九月熙北襲契丹大破之冬十二月高
句驪冦燕郡殺掠百餘人
光始五年春正月熙伐高句驪苻后從行戊申至遼東
攻之不克會大雨雪士卒凍死者甚衆熙乃引歸秋八
月遼西太守邵顔有罪亡命為盜九月中常侍郭仲討
斬之冬十二月熙襲契丹
光始六年春正月熙與苻后至陘北畏契丹之衆將還
苻后弗聴戊申遂棄輜重輕兵襲高句驪二月軍行三
千餘里士馬俱疲凍死者屬路攻木底城不克而還夕
陽公雲傷於矢且畏熙政之虐遂以疾去官夏五月寶
諸子博陵公䖍上黨公昭皆以嫌疑賜死乃大城肥如
及宿軍以仇尼倪為鎮東大將軍管州刺史鎮宿軍上
庸公懿為鎮西大將軍冀州刺史鎮肥如
建始元年春正月辛丑朔大赦改元建始三月太史丞
梁延年夢月化為五白龍夢中占之曰月臣也龍君也
月化為龍當有臣為君者寤而告人曰國苻其將盡乎
夏四月癸丑苻后死熙哭之悲慟若喪考妣(狊苻/后録)丁酉
去太后段氏尊號出居外宫五月壬戌尚書郎苻進謀
反伏誅(進定之/子也)秋七月癸亥熙葬苻后於徽平陵甲子
大赦初中衞將軍馮跋左衞將軍張興先皆坐事亡奔
至是以熙政殘虐與從兄萬泥等二十二人結盟推夕
陽公雲為主發尚方徒五千餘人分屯四門跋弟乳陳
等帥衆攻𢎞光門鼔譟而進禁衞皆散走遂入宫授甲
閉門拒守中黄門趙洛生等奔告於熙熙曰此鼠盜耳
何能為朕還當誅之乃置后柩於南苑收髪貫甲馳還
赴難夜至龍城攻北門不克宿於門外乙丑熙退入龍
騰苑尚方兵禇頭踰城從熙自稱營兵同心效順惟俟
軍至熙聞之驚走而出左右莫敢迫熙從溝下潛匿良
久左右怪其不還相與尋之惟得衣冠不知所適中領
軍拔謂中常侍郭仲曰大事垂㨗而帝無故自驚深可
怪也然城内企遲至必成功不可稽留吾當先往趣城
卿留待帝得帝速來若帝未還吾得如意安撫城中徐
迎未晚乃分將壯士二十餘人登北城將士謂熙至皆
投仗請降既而熙久不至拔兵無後繼衆心疑懼復下
城赴苑遂皆潰散拔為城中人所殺丙寅熙㣲服逃隠
於林中為人所執送於雲雲數而殺之及其諸子同殯
城北初童謡曰一束藁兩頭然禿頭小兒來滅燕藁字
上有草下有木兩頭然則草木俱盡而成高字雲父名
拔小字秃頭有三子而雲季也熙竟為雲所滅終如謡
言時年三十二(一作二/十三)在位七年雲葬之於苻氏墓偽
諡昭文皇帝垂以晉孝武帝太元九年嵗在甲申僭立
至熙四世凡二十四年以安帝義熙三年嵗在丁未滅
　
　
　
　十六國春秋卷四十八
欽定四庫全書
　十六國春秋卷四十九
後燕録七
　　慕容雲
慕容雲字子雨寶之養子高句驪之支庶也皝破高句
驪徙於青山由是世為燕臣祖父高和自云高陽氏之
苗裔故以高為氏雲深沈有局量厚重寡言時人莫知
咸以為愚唯中衞將軍長樂馮跋竒其志度與之為友
寶之為太子也雲以武藝給事侍東宫永康初拜侍御
郎襲敗會軍寶遂子之賜姓慕容氏拜建威將軍封夕
陽公及熙嗣位雲以熙政之虐稱疾去官其後因熙出
葬苻氏馮跋與從兄萬泥左衞將軍張興及苻進餘黨
結盟共襲殺熙跋素與雲善乃推雲為主因詣雲告之
雲懼曰吾嬰疾歴年卿等所知願更圖之跋逼曰慕容
氏世衰河間昏虐惑妖淫之女而逆亂天常百姓不堪
其害思亂者十室而九人神共怒此天亡之時也公自
高氏名家何能為他養子機運難遘千載一時公焉得
辭扶之而出雲曰吾疾苦日久廢絶世務卿今興建大
事謬見推逼所以徘徊非為身也實惟否徳不足以濟
元元故耳跋等强之雲遂以晉義熙三年秋七月乙丑
僭即天王位復姓高氏大赦境内殊死以下改元正始
國仍號大燕八月署馮跋為侍中都督督中外諸軍事
征北大將軍開府儀同三司錄尚書事封武興公馮萬
泥為尚書令馮乳陳為中軍將軍馮素弗為昌黎尹撫
軍大將軍馮𢎞為征東大將軍孫護為尚書左僕射張
興為輔國大將軍務銀提為司隸校尉封伯子男鄉亭
侯者五十餘人士卒賞賜榖帛有差熙之羣僚復其爵
位
正始二年春正月立妻李氏為天王后子彭城為太子
越騎校尉慕輿良謀叛伏誅三月庚申葬熙及苻后於
徽平陵高句驪遣使來聘且叙宗親雲遣侍御史李拔
報之夏四月大赦境内五月以尚書令馮萬泥為幽冀
二州牧鎮肥如中軍將軍馮乳陳為并州刺史鎮白狼
撫軍大將軍馮素弗為司隸校尉司隸校尉務銀提為
尚書令秋七月封慕容歸為遼東公使主燕祀立燕之
宗廟社稷
正始三年冬十月雲自以無功徳而居大位内懷危懼
常蓄養壯士以為腹心爪牙寵臣離班桃仁專典禁兵
賞賜以巨萬計衣食起居皆與之同而班仁志願無厭
猶有怨憾戊辰雲臨東堂班仁懷劒執紙而入稱有所
啓拔劍擊雲雲以几拒班仁從旁擊雲雲遂被殺馮跋
遷雲屍于東宫偽諡惠懿皇帝
　
　
　
　
　
　十六國春秋卷四十九
欽定四庫全書
　十六國春秋卷五十
後燕録八
　　慕容永
慕容永字叔明廆弟運之孫也暐為苻堅所滅永隨暐
徙於長安家貧夫妻常賣鞾於市以供衣食及堅之兵
敗于晉也燕故大司馬中山王沖時為平陽太守其兄
故濟北王泓時為北地長史各起兵據郡叛堅泓破秦
兵于華澤而沖為秦將竇衝所敗沖奔子泓泓謀臣髙
葢等以泓素望不如沖且持法太峻乃共殺泓立沖為
皇太弟承制置百官以永為右僕射其明年進據阿房
城稱帝改元更始沖少長尊貴及是復有自得之意而
毒暴異常堅既出奔五將山沖入長安縱兵大掠死者
不可勝紀遂據長安樂之忘歸且以垂之威名夙著跨
據山東憚不敢進乃課農築室為持久之計衆咸怨之
沖左將軍韓延及許木末因衆心不悅攻沖殺之立沖
將段隨為燕王改元昌平初沖之入長安也王嘉謂之
曰鳳凰鳳凰何不髙飛還故鄉何故在此取滅亡沖小
字鳳凰故嘉云然永與左僕射慕容恒潛謀襲殺段隨
立宜都王子顗為燕王改元建明率鮮卑男女四十餘
萬口乘輿服御禮樂器物去長安而東于是長安空虚
恒以永為武衞將軍恒弟䕶軍將軍韜陰有二志誘顗
殺之于臨晉恒怒去之永與武衛將軍刁雲率衆攻韜
韜遣司馬宿勒黎逆戰永執而戮之韜懼出奔恒營恒
立沖之子瑶(一作/望)為帝改元建平諡沖曰威皇帝衆悉
去瑶奔永永執瑶殺之立泓子忠為帝改元建武忠以
永為丞相太尉守尚書令封河東公永持法寛平鮮卑
安之東至聞喜知垂已稱尊號託以農要弗進築燕熙
城以自固刁雲等又殺忠推永為持節大都督督中外
諸軍事大將軍大單于雍秦梁涼四州牧録尚書事河
東王稱藩于垂既而遣使詣秦求假道東歸秦主丕弗
許與戰于襄陵秦兵大敗遂進據長子僭即帝位改元
中興悉誅儁及垂之子孫男女無遺轉寇河南河南太
守楊佺期擊破之其後復率衆向洛陽豫州刺史朱序
自河陰北濟與永偽將王次等相遇乃戰于沚水次敗
走斬其部將勿支㕘軍趙睦江夏相恒不才追永破之
於太行永退屯上黨時楊楷聚衆數千在湖陜聞永敗
遣任子詣序乞降序追永至上黨之白水與永相持會
垂破丁零翟釗於滑臺釗求救于永永不出救釗敗奔
降于永垂遂攻永永率衆逆戰軍敗奔還長子垂復進
軍圍之將士開門納垂兵垂兵入城永奔北門前驅執
永數而戮之(沖及永本稱西燕立國九/年為垂所滅故附垂錄)
　　慕容令
慕容令垂之世子母先段氏所生也垂為太傅評所忌
恐其見害内以為憂而未敢告諸子令潛知之請曰尊
比者如有憂色豈非以主上幼沖太傅嫉賢功髙望重
愈見猜耶垂曰然吾竭力致命以破強寇本欲保全家
國豈知功成之後反令身無所容汝既知吾心何以為
吾謀令曰主上闇弱委任太傅一旦禍發疾于駭機今
欲保族全身不失大義莫若逃龍城遜辭謝罪以待主
上之察若周公之居東庶幾感悟而得還此幸之大者
也如其不然則内撫燕代外懐羣夷守肥如之險以自
保亦其次也垂曰善乃微服出鄴將趣龍城追騎及之
會日暮乃止令謂垂曰本欲保東都以自全今事已泄
謀不及設秦王方招延英傑不如往歸之垂曰今日之
計舍此安之遂與令等奔秦(詳具/垂錄)苻堅以垂為冠軍將
軍復愛令等之才甚禮遇之每見必屬目王猛伐洛陽
引令為參軍以為鄉導猛素勸堅除垂父子堅不從乃
令人詭𫝊垂語于令曰吾已東還汝可為計也令疑之
躊躇終日無所復審遂將舊騎奔樂安王臧於石門暐
以令叛而復還其父為秦所厚疑為反間徙之沙城在
龍都東北六百里令自度終不能免密謀起兵沙城中
讁戍士數千人令皆厚撫之乃殺牙門孟媯城大涉圭
懼請自效令信之引置左右遂帥讁戍士東襲威德城
殺城郎慕容倉進據其城部署官屬遣人招東西諸戍
翕然嚮應鎮東將軍渤海王亮鎮龍城令將襲之其弟
麟以告亮亮閉城拒守涉圭因侍直擊令令單馬遁走
其黨皆潰涉圭追令至薛黎澤擒而殺之詣龍城白亮
亮為之誅涉圭收令屍而葬之
　　慕容麟
慕容麟垂之少子諸姬所生也素不為垂所愛垂之奔
秦以麟嘗告變于燕立殺其母然猶不忍殺之置之外
舍希得侍見垂殺苻飛龍麟屢進策啟發垂意於是竒
之寵待同于諸子署為撫軍將軍垂既僭位進衞大將
軍封趙王太子寶之守中山麟以尚書右僕射錄留臺
尚書事是時丁零鮮于乞阻兵謀叛麟出討之悉擒其
衆尋率騎會魏擊叛者拓跋窟咄敗之引還復率衆會
魏討王敏于上谷斬之擊劉顯于彌澤破之後又擊破
許謙徙其民於龍城復率衆會髙陽王隆擊王祖于魯
口降之及寶參合之敗麟將慕輿嵩潛謀作亂欲奉麟
為主事洩嵩等伏誅麟與寶自相猜疑既而寶即位魏
攻圍中山麟屢撓戰計以致覆師後寶襲擊魏軍大敗
而還麟遂作亂將妻子出奔寶敗于魏棄中山走麟尋
襲殺開封公詳而自立于中山(詳具/寶錄)為魏所敗奔至鄴
勸叔父范陽王德稱尊號德以麟為司空領尚書令未
幾謀反德殺之
　　慕容農
慕容農字道厚小字惡奴垂第三子也年九嵗問太史
令黄泓曰俗稱參辰相見萬人相食各自一宿何為如
是泓曰昔髙辛氏有二子長曰伯閼主辰次曰實沈主
參日尋干戈自相征討後帝不臧使伯閼主辰實沈主
參别而離之相見則爭故代傳言然農曰天有定宿以
人甄之而成憎愛二子之前參辰何云泓不能對垂深
竒之後隨父亡秦見秦之恃其強大宫室奢侈乃私言
于垂曰自王猛之死秦之法制日以頽靡今又重之以
奢侈殃將至矣圖讖之言行當有驗大王宜結納英傑
以承天意時不可失也垂笑曰天下事非爾所及也及
垂起兵攻鄴農與楷等為苻丕所留聞垂誅苻飛龍乃
奔列人止于烏桓魯利家利為之置饌農笑而不食利
謂其妻曰惡奴郎貴人也家貧無以饌之奈何妻曰郎
有雄才大志今無故而來必將有異非為飲食來也君
亟出逺望以備非常利從之農謂利曰吾欲集兵列人
以圖興復卿能從我乎利曰生死惟郎是從農乃詣烏
桓張驤說之曰王家已舉大事翟斌等咸相推奉逺近
嚮應故來相告耳驤再拜曰得舊主而事之敢不盡死
於是農驅列人居民為士卒斬桑榆為兵裂襜裳為旗
使趙秋說屠各畢聰聰與屠各卜勝張延李白郭超及
東夷餘和敕勃易陽烏丸劉大各帥部衆數千赴之農
假張驤輔國將軍劉大安逺將軍魯利建威將軍農自
將攻破館陶收其軍資器械遣蘭汗段讚慕輿悕略取
康臺牧馬數千疋於是步騎雲集衆至數萬驤等共推
農為驃騎大將軍監統諸軍隨才部署上下肅然農以
垂未至不敢行賞趙秋勸農承制封拜以收衆心農從
之赴者相繼垂聞而善之農西招厙傉官偉於上黨東
引乞特歸於東阿北召光烈將軍平叡及叡兄汝南太
守幼於燕國偉等皆應之又遣蘭汗等攻拔頓丘農號
令嚴整軍無私掠士女喜悅苻丕使石越討之農曰越
有智勇之名今不南拒大軍而來此是畏王而陵我也
必不設備可以計取之衆請治列人城農曰善用兵者
結士以心不以異物今起義兵惟敵是求當以山河為
城池何列人之足治也越至列人西使趙秋及參軍綦
母滕擊越前鋒破之參軍太原趙謙言於農曰越甲仗
雖精人心危駭此易破也宜急擊之農曰彼甲在外我
甲在心晝戰則士卒見其外貌而憚之不如待暮擊之
可以必克令戰士嚴備以待毋得妄動越立柵自固農
笑謂諸將曰越兵精士衆不乘其初至之銳以擊我方
更立柵吾知其無能為也向暮農鼓譟出陳於城西牙
門劉木請先攻越柵農笑曰凡人見美食誰不欲之何
得獨請然汝猛銳可嘉當以先鋒惠汝木乃帥壯士四
百騰柵而入越兵披靡農等大衆隨之越等大敗斬越
及驍將毛當遂引兵會垂攻鄴垂使農東狥清河平原
徵督租賦農明立約束均適有無軍令嚴整無所侵暴
由是糓粟屬路軍資豐贍垂甚悅之既即尊位封遼西
王尋為使持節都督幽平二州北狄諸軍事幽州牧鎮
龍城農創立法制事從寛簡清刑獄省賦役勸課農桑
居民富贍四方流民前後至者數萬餘口在龍城五年
庶政修舉乃上表曰臣頃因征即鎮所統將士安逸積
年青徐荆雍餘寇尚繁願時代還展竭微效生無餘力
沒無餘恨臣之志也乃召農還轉侍中司隸校尉及還
中山以農為都督兖豫荆徐雍五州諸軍事鎮鄴寶嗣
偽位推為都督雍益并梁秦涼六州諸軍事并州牧移
鎮晉陽魏兵來伐中山被圍日久將士皆思出城一戰
而衞大將軍麟每沮其議農部將谷會歸說農曰城中
之人皆涉珪參合所殺者父子兄弟泣血踴躍欲與魏
戰而為衞軍所抑主上當北遷皆曰得慕容氏一人奉
而立之以與魏戰死無所恨大王幸而留此以副衆望
擊退魏軍撫寧畿甸奉迎大駕亦不失為忠臣也農欲
殺歸而惜其材力謂之曰必如此以望生不如就死遂
與寶等奔赴清河王會後會作亂夜遣壯士襲農農被
重創骨破見腦寶手自裹創僅而獲濟進為左僕射尋
拜司空領尚書令復以大司馬領中軍趣鄴次於乙連
長上將士作亂為鬷讓所殺追諡曰桓烈
　　慕容隆
慕容隆字道興垂之中子也為冠軍將軍封高陽王後
代農為都督幽平二州諸軍事征北大將軍幽州牧錄
畱臺尚書事鎮龍城隆因農舊制修而廣之遼碣遂安
參合之敗垂自欲率衆討魏乃召隆還隆引龍城之甲
入中山軍容精整燕人之氣稍振是時燕兵新敗皆畏
魏不敢進惟龍城之兵勇銳爭先寶嗣偽位以隆領尚書
右僕射率兵討克平視于髙唐魏太祖攻常山隆拒守
南郭帥衆力戰魏乃退及圍中山城中將士皆思出戰
每為趙王麟所抑隆成列而罷者前後數四寶終不許
諸將固請擊之隆退而勒兵召參佐謂之曰皇威不振
寇賊内侮臣子同恥義不顧生今幸而破賊吉還固善
若其不幸亦使吾志節獲伸卿等有北見吾母者為吾
道此情也被甲上馬詣門俟命麟復固止隆涕泣而還
寶欲走保和龍遼東髙撫善卜筮素為隆所信厚私謂
隆曰殿下北行終不能達太妃亦不可得見若使主上
獨往殿下潛留于此必有大功隆曰國有大難主上䝉
塵且老母在北吾得北首而死猶無所恨卿是何言也
乃徧召僚佐問其去畱惟司馬魯恭參軍成岌願從餘
皆欲畱隆並聽之遂與寶等出走會軍引魏兵來躡其
後會整陳力戰隆復率騎衝之追奔百里隆又獨追數
十里而還謂故吏畱臺治書陽璆曰中山城中積兵數
萬不得展吾意今日之㨗令人遺恨因慷慨流涕清河
王會自以退魏之功矜狠日甚隆屢訓責之深懐忿恚
夜遣壯士襲殺隆于帳下及會被殺寶槩封功臣追贈
隆司空諡曰康子崇嗣
　　慕容鳳
慕容鳳字道翔宜都王桓之子也桓好修宫室時鳳年
八嵗左右抱之隨桓周行殿觀桓謂之曰此第好否鳳
笑謂其父曰此本石家諸王故第今王修之何足為好
鳳因言曰今王之味(一作/膳)兼列百品而外有糟糠之民
非是小兒所可同大王之味也桓彌加歎賞桓時鎮遼
東燕之亡為秦將朱嶷所殺鳳年十一但泣而不言嘗
告其母曰昔張良養士以擊秦王復君之仇也先王之
事豈可一日忘之遂陰有復仇之志鮮卑丁零有氣幹
者皆傾身禮之與之交結權翼見而謂之曰兒方以才
望自顯勿效爾父不識天命鳳厲色曰先王欲建忠而
不遂此乃人臣之節君侯之言豈奬勸將來之義乎翼
改容謝之言于苻堅曰慕容鳳慷慨有才氣但狼子野
心恐終不為人用耳不如早除之無使貽後患堅不從
及堅淮南之敗垂起兵濟河將趣洛陽鳳勸丁零翟斌
奉垂為盟主斌遂率衆歸垂垂拜鳳為建䇿將軍垂既
僭位襲父爵仍為宜都王轉冠軍將軍鳳每進戰奮不
顧身前後大小二百五十七戰未嘗無功垂戒之曰今
大業甫濟汝當先自愛使為車騎將軍之副以抑其銳
垂克長子遂以鳳為雍州刺史鎮守之寶嗣偽位遷冀
州刺史戍信都甚著惠威百姓懐之魏太祖來伐鳳踰
城奔中山
　　慕容温
慕容温儁第四子也初封帶方王暐為苻堅所敗隨入
長安及垂起兵攻鄴温亦引兵會之拜前將軍改封樂
浪王尋遷征東將軍屯兵中山時中山兵力甚弱丁零
四布分據諸郡温謂諸將曰以吾之衆攻則不足守則
有餘驃驍撫軍首尾相應會須滅賊但應聚糧厲兵以
俟時耳於是撫舊懐新勸課農桑民歸附者日月相繼
郡縣壘壁爭送軍粮倉庫充溢屢出竒兵擊破翟真真
不敢入境為寇遂大營宫室于中山極其壯麗又遣兵
一萬運粮以餉垂及垂北如中山謂諸將曰樂浪王招
流散實倉廩外給軍粮内營宫室雖古蕭何何以加之
歴位司隸校尉尚書右僕射冀州刺史其後翟遼遣丁
零故堤詐降於温為温帳下乙酉刺温殺之并其長史
司馬驅帥守兵二百户奔西燕遼西王農邀擊刺温者
於襄國盡獲之惟堤走免諡曰悼
　　慕容楷
慕容楷垂兄太宰恪之長子也與垂同避難於秦苻堅
任為積弩將軍甚見寵遇建元末苻堅大舉入寇楷與
其弟紹私言於垂曰主上驕矜已甚叔父建中興之業
在此行也垂曰然非汝誰與成之淮南之敗垂起兵向
鄴楷為苻丕所留聞垂殺飛龍乃與弟紹同奔辟陽發
兵應之拜征西將軍襲爵太原王時東胡王晏與鮮卑
烏丸等阻兵不服垂遣楷與紹討之楷謂紹曰鮮卑烏
丸及冀州之民本皆燕臣今大業始爾人心未洽所以
小異惟宜綏之以德不可鎮之以威吾當止一處為軍
聲之本汝巡撫民夷示以大業彼必聽從楷乃屯於辟
陽紹率騎數百往說王晏為陳禍福晏隨紹詣楷降鮮
卑烏丸及塢民降者數十萬口垂大悅曰汝兄弟才兼
文武足以繼先王矣及丁零翟真叛走邯鄲楷率騎追
之戰于下邑為真所敗垂即尊位遷左僕射及克東阿
署為兖州刺史權鎮東阿垂率諸將攻翟遼復以楷為
前鋒都督遼之故衆皆燕趙人聞楷至皆曰太原王子
吾之父母也相率歸附遼懼遣使請降歴冀州牧進位
司空以建興十年六月卒諡曰元子竒嗣(竒見/盛錄)
　　慕容紹
慕容紹楷之弟恪次子也隨暐入秦任為陽平國常侍
時秦封略既廣而征伐不息紹私於兄楷曰秦恃其強
大務戰不休北戍雲中南守蜀漢轉運萬里道殣相望
兵疲于外民困于内危亡近矣冠軍叔仁智度英拔必
能恢復燕祚吾屬但當愛身以待時耳及堅淮南之敗
垂起兵向鄴紹盜丕駿馬與楷奔於辟陽率衆會之垂
以紹為鎮南將軍封陳留王後剋歴城青兖徐州郡縣
壁壘多降以紹為青州刺史鎮之尋遷尚書右僕射參
合之敗為魏所殺諡曰悼
　　慕容會
慕容會字道通寶第二庶子也建興初與其兄盛歸自
長子封清河公未幾進爵為王歴位征北大將軍幽平
二州牧會母賤而年長多材藝有雄略垂深竒之時寶
國嗣未定垂每以為憂然已屬意于會矣寶之北伐使
會代攝東宫事總錄禮遇一同太子及垂親率軍伐魏
以龍城舊都宗廟所在復使㑹鎮幽州委以東北之任
國官府佐髙選一時才俊以崇威望垂臨死顧命以會
為寶嗣而寶寵愛少子濮陽公䇿意不在會長樂公盛
又自以與會同年恥為之下乃稱䇿宜為儲貳而非毁
會寶大悅訪於趙王麟麟復希㫖贊成之遂立䇿為皇
太子會聞之心已愠懟寶詔會遣章武王宙徙髙陽王隆
參佐家屬還中山會遂違詔多留部曲不時即遣宙年
長屬尊會每事陵侮之見者知其有異志矣永康二年
魏伐中山城中危急會表求赴難寶又詔會率幽州之
衆入援會復稽留不進寶怒累詔切責月餘始發時
有趙王麟之叛寶以會軍在近恐麟奪會軍先據龍城
乃遣人迎之而自奔龍城會傾身納誘繕甲厲兵帥歩
騎二萬列陣而進迎寶薊南寶怪會容止怏怏殊有恨
色密造隆及農言之隆農俱曰會一年少專任方面習
驕所致豈有他也臣等當以禮責之寶雖從之然猶詔
解會軍分屬農隆二王是時魏兵追寶及于夏謙澤會
言于寶曰臣撫教士卒惟敵是求今大駕䝉塵人思效
命而虜敢自送衆心憤恨兵法曰歸師勿遏又曰置之
死地而後生今我皆得之何患不剋若其捨去賊必乘
人或生餘變寶乃從之會遂整陳逆擊魏兵魏兵大敗
死者數千人會以退魏之功矜狠滋甚隆農屢訓責之
益懐忿恚又以隆農嘗鎮龍城屬尊位重名望素出己
右恐至龍城權政不復在己又知終無為嗣之望遂謀
作亂幽并之兵皆懐會威德不樂屬二王請於寶曰清
河王天資神武權略過人臣等與之誓同生死感王恩
澤勇氣自倍願陛下與皇太子留駕薊宫使王統臣等
進解京師之圍然後奉迎車駕寶左右皆惡會言于寶
曰清河王不得為太子神色甚不平且其才武過人善
收人心陛下若從衆請臣恐解圍之後必有衞輒之事
寶乃謂衆曰道通年少不及二王豈可當專征之任且
朕方親統六師仗會以為羽翼何可離左右也衆不悅
而退左右勸寶殺會其黨侍御史仇泥歸聞而告會曰
左右密謀如是主上將從之大王所恃者父也父已異
圖所仗者兵也兵已去手進退路窮欲於何所自容乎
盍若誅二王廢太子大王自處東宫兼領將相以匡復
社稷此上䇿也會猶豫未決寶謂農隆曰觀道通志趣
必反無疑宜早除之不然恐成大禍農曰今寇敵内侮
中土分亂社稷之危有如累卵會撫鎮舊都安衆寧境
京師有難萬里星赴其威名之重可以震服戎狄逆跡
未彰宜自隱忍而遽相誅戮豈徒傷父子至恩亦恐大
損威望寶曰道通逆志已成卿等仁慈不忍早殺恐一
旦為變必先害諸父然後及吾事敗之後當思朕言至
時勿悔自負也農隆固諫乃止會聞之益懼後寶宿廣
栁黄榆谷會遣仇泥歸吳提染干等率壯士二千餘人
分道襲農隆殺隆于帳下農被重創執仇泥歸逃入山
中會以仇泥歸被執事終顯發乃夜詣寶曰農隆謀逆
臣已除之寶意在誅會陽為好言以安之曰吾固疑二
王久矣除之甚善會乃立仗嚴備引道欲棄隆喪建威
將軍餘崇涕泣固請乃聽載隨軍農出自歸寶呵之曰
何以自負耶命執之行十餘里寶顧召羣臣食且議農
罪會就坐寶目左衞將軍慕輿騰使斬會傷其首不能
殺會復走赴其軍勒兵攻寶寶率數百騎馳二百里晡
時至龍城會遣騎追至石城不及復遣仇泥歸等攻龍
城寶夜遣兵襲擊破之會遣使請誅左右佞臣并求為
太子不許會盡收乘輿器服以後宫分給將帥署置百
官自稱皇太子錄尚書事引兵向龍城以討慕輿騰為
名頓兵城下寶臨西門會乘馬遥與寶語寶責讓之會
命軍士向寶大譟以耀威武城中將士莫不憤怒向暮
出戰大破之會兵死傷大半復走還營侍御郎髙雲夜
率敢死士百餘人襲會敗之衆皆逃散會單馬奔至中
山踰圍而入為開封公詳所殺寶殺會母及其三子
　　慕容懿
慕容懿太傅評之孫也為鎮西大將軍幽州刺史封上
庸公出鎮肥如慕容雲之亂懿以令支奔降於魏魏以
懿為征東將軍平州牧昌黎王後坐謀反伏誅
　
　
　
　
　十六國春秋卷五十
欽定四庫全書
　十六國春秋卷五十一
後燕錄九
　　垂后先段氏
垂后段氏遼西鮮卑段末杯之女也垂為吳王時立為
王妃生子令寶段氏才髙性烈自以貴姓不尊事太后
可足渾氏渾氏銜之儁又素不平於垂中常侍湼皓因
希儁㫖告段氏及吳國典書令遼東髙弼為巫蠱欲以
連汚垂遂收段氏及弼下大長秋廷尉考治(一作/騐)段氏
及弼志氣確然終無撓辭拷掠甚急垂愍之私使人謂
段氏曰人生會當一死何堪楚毒如此不若引服段氏
嘆曰吾豈愛死者耶若自誣以惡逆上辱祖宗下累於
王固不為也辨荅益明故垂得以免禍而段氏竟死于
獄中垂出為平州刺史還鎮遼東垂以段氏女弟為繼
室可足渾氏黜之以其妹長安君妻垂垂不悅由是渾
氏益惡之密謀殺垂垂遂奔秦及即位追諡段氏曰成
昭皇后
　　垂后後段氏
垂后段氏字元妃遼西鮮卑光祿大夫段儀之女也少
而婉慧有節操嘗謂其妹季妃曰我終不作凡人妻季
妃曰妹亦不為庸夫婦隣人聞而笑之内黄人張定善
相見儀二女大驚曰君家大興當由二女儀深異之至
年二十餘而不嫁儀子倫謂儀曰張定何知而拒求者
儀曰吾女輩志行不凡故且踟蹰以擇良配既而垂納
元妃為繼室遂有殊寵及僭即帝位冊拜為皇后范陽
王亦聘季妃姊妹皆為皇后卒如其言先段氏生子令
寶元妃生子朗鑒愛諸姬生子麟農隆柔熙寶初為太
子有美稱已而荒怠中外失望元妃嘗言于垂曰太子
資質雍容柔而不斷遭承平之世足為神明之主今國
步艱難恐非濟世之雄陛下託之以大業妾未見克昌
之美遼西髙陽二王陛下之賢子宜擇一人付之趙王
麟奸詐彊愎陛下一旦不諱必為國家之患此陛下之
家事宜早圖之垂不悅寶善事垂左右左右多譽之故
垂以為賢其後元妃又言之垂謂之曰汝欲使我為晉
獻公乎元妃泣而退告其妹季妃曰太子不才天下所
知吾為社稷計言之主上乃比吾為驪戎之女何其苦
哉主上百年之後太子必喪社稷范陽王有非常器度
若燕祚未盡其在王乎寶及麟聞之深以為恨及垂死
寶嗣位使麟謂元妃曰后嘗謂主上不能嗣守大業今
竟能否宜早自裁以全段宗元妃怒曰汝兄弟尚逼殺
其母況能保守先業乎吾豈愛死但念國亡不久耳遂
自殺寶議以元妃謀廢嫡統無母后之道不宜成喪羣
臣咸以為然中書令眭邃颺言於朝曰子無廢母之義
漢世安思閻后親廢順帝猶得配享太廟況先后曖昧
之言虚實尚未可知宜依閻后故事寶從之乃成喪追
尊諡曰成哀皇后其後麟果作亂寶亦被殺徳復僭稱
尊號終如元妃之言
　　寶后段氏
寶后段氏遼西鮮卑人前將軍段璣之姑也初進為昭
儀生子䇿字道符䇿於諸子中最少寶甚寵愛之封濮
陽公年十二美姿貌而蠢弱不慧時寶冡嗣未定欲立
太子而垂意屬於清河公會寶意不在會猶豫未決庶
長子長樂公盛潛知之稱䇿堪為儲貳寶遂立䇿為太
子立段氏為皇后後盛嗣位尊段氏為皇太后長樂二
年冬十一月丁未卒諡曰惠德皇后追諡䇿曰獻哀太
子
　　盛妃蘭氏
盛妃蘭氏尚書頓丘王蘭汗之女也寶為汗所殺盛馳
進赴哀汗妻乙氏及盛妃皆涕泣請盛於汗妃復頓頭
於諸兄弟汗惻然哀之遣其子迎盛舍於宫中親待如
舊先是汗之當國也盛從寶出亡妃奉事丁氏愈謹及
盛誅汗以妃當從坐欲殺之丁氏以妃有保全之功固
爭之得免然終不得為后
　　獻莊太妃丁氏
太妃丁氏盛伯獻莊太子全之妃七兵尚書丁信之姑
也盛即尊位尊為獻莊皇后尋進為皇太后及盛死羣
臣共白丁氏以國家多難宜立長君而熙素得幸于丁
氏遂命立熙後熙寵幸苻貴人丁氏怨恚詛呪與丁信
密謀廢熙迎立章武公淵熙聞之大怒逼丁氏令自殺
葬以后禮諡曰獻幽皇后
　　熙昭儀大苻氏
熙昭儀大苻氏故中山尹苻謨之長女也名曰娀娥納
為貴人未幾進為昭儀熙甚幸之乃為昭儀鑿曲光海
清涼池季夏盛暑士卒不得休息暍死者大半苻氏美
而豔好微行游宴熙弗之禁也請謁必從刑賞大政無
不由之俄而有疾龍城人王榮自言能療之未幾而卒
熙忿榮之妄立於公車門支解而焚之偽追諡昭儀為
愍皇后
　　熙后小苻氏
熙后小苻氏苻謨之幼女也名曰訓英納為貴嬪寵愛
踰於其姊尋立為皇后后好游田熙從之北登白鹿山
東過青嶺南臨滄海百姓苦之士卒為豺狼所害及涷
死者五千餘人及熙伐髙句驪以苻氏從至於遼東為
衝車地道以攻之城且陷熙曰待剗平寇城朕當與后
乘輦而入不聽將士先登由是城内嚴備攻之不克熙
乃引還又為苻后起承華殿髙承光一倍負土於北門
土與穀同價宿衞典軍杜靜載棺詣闕上書極諫熙大
怒斬之苻后嘗季夏思凍魚膾仲冬思生地黄皆下有
司切責之不得則加之以大辟其虐也如此未幾苻后
死熙悲號躃踊若喪考妣擁其尸而哭之曰體已就冷
命遂斷矣於是僵仆氣絶久而復蘇大殮既訖復啟其
棺而與之交接服斬縗食粥制百僚於宫内設位哭臨
令沙門素服使有司案檢哭者有淚以為忠孝如其無
也則加以罪羣臣震懼莫不含辛以為淚髙陽王隆妃
張氏熙之嫂也美姿容有巧思熙將以為苻氏之殉欲
以罪殺之乃毁其襚鞾中得敝氊誣以蠱呪遂賜死三
女叩頭求哀熙不許制公卿已下至兵民户率營墓費
殫竭府庫下錮三泉周輪數里内則圖畫尚書八座之
象熙謂監作者曰汝等善為之朕將隨后入此陵矣識
者以為不祥右僕射韋璆(一作/玲)等並懼為殉沐浴俟命
號苻氏墓曰徽平陵及葬熙被髪徒跣步從苻后喪轜
車髙大毁北門而出長老竊相謂曰慕容氏自毁其門
將不久也會中衞將軍馮跋等閉門作亂熙置后柩於
南苑收髪貫甲馳還赴難攻其北門不克尋為跋等所
殺及雲僭立熙與苻后共葬之於徽平陵
　
　
　
　
　
　
　十六國春秋卷五十一
欽定四庫全書
　十六國春秋卷五十二
後燕錄十
　　光祚
光祚清河人本宦者仕苻堅為冗從僕射初垂在長安
堅嘗與之交手語垂出祚言於堅曰陛下頗疑慕容垂
乎垂非久為人下者也堅以告垂及堅敗苻丕自鄴奔
晉陽祚遂奔晉晉以祚為河北郡守營於濟北之濮陽
羈屬温詳詳敗詣軍門降垂赦之撫待如舊垂見祚流
涕沾衿曰秦王待我理深吾事之亦盡淮南之敗吾效
忠節但為公猜忌懼死而負之每思疇昔之恩未嘗中
夜忘寢祚亦欷歔悲動左右因賜祚金帛祚固辭垂曰
卿猶復疑耶祚曰臣昔者惟知忠於所事不意陛下至
今懐之臣敢逃其死垂曰此乃卿之忠固吾之所求也
前言戲之耳待之彌厚以為中常侍
　　趙秋
趙秋字子武汲郡朝歌人也少而輕財好施隣人李𤣥
度母死家貧無以葬秋謂其兄曰赴死生救不足人(一/作)
(仁/)之本也家有二牛即以一牛與之𤣥度得以葬母他
年秋夜行見一老母遺秋金一餅曰子能葬我是以相
報子五十以後當富貴不可言勿忘𤣥度也俄而不見
後事垂為冠軍將軍行參軍事苻堅淮南之敗秋以千
餘騎奔垂仍說垂曰明公當紹復燕祚著於圖讖今天
時已至尚復何待若殺秦王據鄴都鼓行而西三秦亦
非苻氏之有也垂不從悉以兵授堅及垂至鄴苻丕聞
其北來疑欲為亂身自出迎秋勸垂於坐取丕垂亦不
納垂後發兵于鄴農亦起兵列人應之使秋說屠各及
東夷烏丸各帥步衆數千來援農以垂未至不敢行賞
秋曰軍無賞士不往今之來也皆為建功規利宜承制
封拜以廣中興之業農從之於是赴者相繼
　　眭邃
眭邃字懐道趙郡髙邑人也父邁晉東海王司馬越軍
謀掾後沒石勒為徐州刺史邃仕垂為從事中郎農至
高邑遣邃出近違期不還長史張攀言於農曰邃目下
參佐敢欺妄不還請迴軍討之農不應勑備假板以邃
為髙陽太守參佐家在趙北者悉假署遣歸退謂攀曰
君所言殊誤當今豈可使自相魚肉吾北還邃等自當
迎於道左君但觀之及垂至中山農以前驅先進邃等
皆來迎候上下如初攀乃服農之智畧仕寶中書令寶
逼殺太后段氏不肯成喪邃以大義切諫(具段/后錄)寶不得
已從之乃成喪
　　髙展
髙展渤海蓨人也漢太傅裒之後其父慶仕燕太子詹
事歴位司空慶生三子泰敬展展仕寶為黄門郎(泰仕/於秦)
(見前/秦錄)
　　髙湖(湖弟恒恒弟韜/)
髙湖字大淵父泰吏部尚書中書令湖少機敏有器度
與弟(一作/兄)韜俱知名於時雅為鄉人崔逞所敬異少歴
顯職為散騎常侍垂遣太子寶等伐魏湖言於垂曰魏
燕之與國世為婚姻彼有内難燕實赴之燕有所求彼
無違者其德施厚矣和好多年行人相繼間以求馬不
獲遂留其弟曲在於我非彼之失政當修敦舊好乂寧
國家奈何復令太子率衆逺伐且拓跋(魏太祖諱/涉珪也)雄略
有謀險阻艱難備甞之矣兵精馬強未易輕也皇太子
富於春秋志果氣銳輕敵好勝難可獨行兵凶戰危今
委之專征必小魏而輕之萬一不如所欲傷威毁重願
陛下深以為慮言頗切厲垂怒詔免湖官寶果敗於參
合寶立起為征虜將軍燕郡太守寶走和龍兄弟交爭
湖見其衰亂遂率户三千降魏任為寧西右將軍
湖弟恒字叔宗仕垂鉅鹿太守率户二千亦降於魏
恒弟韜少以英朗知名同郡封懿雅相推敬仕垂為太
尉從事中郎魏武平中山以為丞相參軍早卒(湖即北/齊獻武)
(王髙歡髙祖也/詳見北齊書)
　　崔蔭
崔蔭字世祿清河東武城人仕垂為長史章武王宙之
鎮滑臺也垂以蔭為宙司馬先是陳留王紹為征南將
軍太原王楷為征西將軍樂浪王温為征東將軍皆以
蔭為之參佐䕃材幹明敏強正善規諫四王皆嚴憚之
所至簡刑法輕賦役流民歸之户口滋息
　　崔逞
崔逞字叔祖清河東武城人魏中尉琰之五世孫也曽
祖諒晉中書令祖遇仕石虎為特進父瑜黄門郎逞少
好學有文才遭亂孤貧躬耕於野而講誦不輟慕容暐
時郡舉上計掾補著作郎撰燕記遷黄門侍郎苻堅滅
燕以為齊郡太守堅敗仕晉歴清河平原太守為丁零
翟釗所虜授中書令及垂滅釗以為秘書監寶走和龍
為留臺吏部尚書趙王麟殺詳自立逞乃攜妻子亡歸
於魏先是張衮常與太祖言每稱逞之才可大用太祖
得之甚喜以為尚書使錄三十六曹委以政事逞兄適
字寧祖亦有名於時仕垂尚書左丞范陽昌黎二郡太
守逞亦不得其死
　　崔模
崔模字思範清河東武城人父遵仕垂至少府卿叔父
整廣川太守模至熙末年南渡河外為劉裕滎陽太守
戍虎牢後歸仕魏官至中尉
　　崔懿
崔懿字世茂博陵安平人也仕垂位秘書監子遭字景
遇位鉅鹿令其孫綽少孤學行脩明有名於世
　　封懿
封懿字處德渤海蓨人也曽祖釋晉東夷校尉祖悛父
放仕儁為渤海太守暐吏部尚書兄孚仕超太尉懿雋
偉有才氣能屬文與孚雖器有長短然名位略齊懿仕
秦渤海太守撫軍麟狥清河執之以歸任為本郡歴位
中書令户部尚書寶敗歸魏魏以懿為給事黄門侍郎
都坐大官封章安侯問以燕氏舊事懿應對疎慢坐廢
於家撰燕書十卷頗行於世
　　封愷
封愷字思悌奕之孫也父勸仕垂位至太常卿侍中愷
給事黄門侍郎散騎常侍度支尚書坐司馬氏事死愷
妻盧𤣥女也愷子伯達棄母及妻李氏南奔河表改婚
房氏伯達子休傑後還祖母盧氏猶存垂百嵗矣而母
李氏已先死矣
　　封衡
封衡字百華中書監裕之子也輕財好施年十餘嵗見
一老父荷擔於路引歸問之謂其父曰宣子一飯著名
春秋斯老父也宜給宅一區奴一口日供贍以終其年
裕髙其志而從之及長身長八尺有智略仕垂為右司
馬轉安東將軍垂攻鄴久不下衡請灌之以漳水垂以
為然遂拔鄴城外郛翟斌恃功驕恣要請為尚書令垂
將許之衡厲色止之曰馬能千里不免羈絆明畜生不
可以人御也斌戎狄小人遭時際會兄弟封王自驩兠
以來未有此福忽履盈忘止復有斯求魂爽錯亂必死
不出年也垂從之斌果潛通苻丕事發伏誅衡後歴位
中山尹吏部尚書
　　宋隠
宋隠字處道西河介休人也曽祖奭晉昌黎太守後為
廆長史祖活中書監父恭尚書令徐州刺史儁徙都於
鄴恭始家於廣平之列人隠性至孝年十三便有成人
之志專精好學不以兵難易操仕垂歴尚書郎太子中
舍人本州别駕隠叔父洽為垂尚書魏太祖圍中山洽
率所領專守北圍當洽所統魏軍士多所傷殺太祖特
深忿恨城陷被殺子順訓並下腐刑
　　趙思
趙思亦宦者仕寶為中黄門令寶之自龍城奔黎陽也
寶叔冀州牧范陽王德自鄴徙居滑臺稱燕王置百官
寶遣思召德弟鍾奉迎鍾本勸德稱帝聞思來惡之執
以付獄而馳白德德與羣下議奉迎事其黄門侍郎張
華等皆沮之徳乃遣其將慕輿䕶率壯士數百隨思而
北聲言迎衞實謀弑之初寶既遣思後知德已攝位稱
制懼而北奔䕶至黎陽無所見執思以還德以思閑習
典故將任之思求還就寶德不許固留之思怒曰周室
衰微晉鄭夾輔漢有七國之難實賴梁王殿下親則叔
父位為上台不能率先羣后以匡王室而幸根本之傾
為趙王倫之事思雖無申胥哭楚之効尤慕龔君賓不
生莽世德怒殺之(詳具南/燕錄)
　　李系
李系趙郡平棘人也仕垂散騎常侍東武城令治有能
名魏太祖定中原以系為平棘令年老卒於家贈寧朔
將軍趙郡太守平棘男
　　李先
李先字容仁中山盧奴人也祖重晉平陽太守大將軍
右司馬父樊石虎樂安太守左中郎將先少好學善占
候之術師事清河張御御竒之仕苻丕尚書左主客郎
慕容永聞其名迎為謀主勸永據長子城永遂稱制以
先為黄門郎秘書監髙密侯垂滅永徙先於中山後歸
仕魏
　　屈遵
屈遵字子度(一作/子皮)昌黎徒河人也博學多才藝為慕容
永尚書僕射武垣公永滅垂以為博陵令魏太祖南伐
軍次魯口博陵太守申永南奔河外髙陽太守崔宏東
走海濱(一作/渚)屬城長吏率多逃竄遵獨告其吏民曰往
年寶師大敗今兹垂征不還天之棄燕人弗支也魏主
神武命世寛仁善納御衆百萬號令若一此湯武之師
吾欲歸命爾等勉之勿遇嘉運而為禍先遂歸魏以為
中書令出納號令摠攝文誥皆信委之
　　賈彞
賈彞字彥倫本武威姑臧人六世祖敷魏幽州刺史廣
川都亭侯子孫因以家之遂為廣川人父為苻堅鉅鹿
太守坐訕謗繫獄彞年十嵗詣長安訟父獲伸逺近嘆
之皆曰此子英俊賈誼之後莫之與京弱冠仕垂遼西
王農記室參軍魏太祖聞其名嘗遣使求之垂彌増器
重更加寵秩遷驃騎長史帶昌黎太守垂遣太子寶伐
魏敗於參合彞及從兄代郡太守潤等被執後數年遁
歸又為屈丐所執年六十卒
　　張蒲
張蒲字𤣥則河内修武人也本名謨後改為蒲漢太尉
延之後父攀仕垂御史中丞兵部尚書以清方稱蒲少
有父風頗涉文史端謹方正為寶陽平河間二郡太守
尚書左丞魏太祖定中山寶官司叙用多降品秩素聞
蒲名仍拜尚書左丞
　　餘崇
餘崇字子厚其父嵩仕垂光祿大夫平視叛於魯口嵩
以鎮東將軍討之軍敗見殺崇仕寶為建威將軍寶被
圍于中山清河王會表求赴難使崇為前鋒率騎五百伺
魏強弱遇魏千餘騎鼔譟直進手殺數十人魏騎潰去
崇亦引還勇冠一時衆心稍振後會使壯士襲殺髙陽
王隆欲棄喪走龍城崇涕泣固諫乃聽載軍後寶嘉其
忠拜中堅將軍封潁陰公蘭汗之亂隨寶入龍城密言
於寶曰觀加難形色禍變甚逼宜留三思奈何徑前寶
不從行數里加難遂先執崇崇大呼罵曰汝家幸緣肺
腑䝉國寵榮覆宗不足以報今乃敢謀簒逆此天地所
不容計旦暮即屠滅但恨不得手膾汝曹爾加難殺之
　　平視
平視燕國薊人也仕垂寧朔將軍幽州刺史遷征東將
軍參合之敗視舉兵魯口以叛博陵武邑長樂三郡皆
起兵應之視弟翰亦起兵遼西從子冀州刺史喜切諫
不聽時燕兵新敗諸將討之不克垂自率軍擊之軍至
魯口視將妻子及翰等十餘人渡河而走垂引軍還視
復收合餘黨保據髙唐建威將軍進擊斬之
　　鄭豁
鄭豁滎陽開封人也五世祖渾魏將作大匠豁仕垂至
太常卿
　　吕顯
吕顯字子明本東平夀張人也其先石勒時徙居幽州
顯少好學性亷直鄉人有忿爭者皆就質焉垂以為河
間太守後率郡歸魏
　　宇文活撥
宇文活撥河南略陽人也其先南單于之逺屬世為雄
(一曰/擁)部大人活撥仕垂為唐郡内史遼東公魏平中山
活撥入魏為第一客
　　谷衮
谷衮昌黎人也膂力兼人彎弓三百斤勇冠當時仕垂
至廣武將軍
　　酈紹
酈紹范陽涿鹿人也仕寶濮陽太守魏太祖定中山以
郡迎降
　　盧偃
盧偃范陽涿鹿人也父諶晉司空劉琨從事中郎偃與
子邈並仕於垂偃為營丘太守邈為范陽太守皆以儒
雅見稱
　　盧晏
盧晏博學善隸書有名於世仕垂給事黄門侍郎營丘
成周二郡太守子夀太子洗馬燕滅入魏為魯郡太守
　　仇欵
仇欵馮翊重泉人也石虎末徙鄴南枋頭仕暐為烏丸
䕶軍長水校尉生二子長曰嵩小曰騰嵩仕垂殿中侍
御史徙居中山初嵩長女有姿色充冉閔宫闈閔破遂
入於儁轉賜盧豚生子魚後有寵於魏
　　韋閬
韋閬字友觀京兆杜陵人也世為三輔冠族祖楷晉建
威將軍長樂清河二郡太守父逵仕垂吏部郎大長秋
卿閬少有器望值慕容氏政亂避地薊城魏徵拜咸陽
太守轉武都太守卒於官
　　晁崇
晁崇字子業遼東襄平人也家世史官崇善天文術數
知名於時仕垂太史郎從寶敗於參合因留仕魏太祖
甚見親待(詳具/魏書)
　　段乾
段乾鴈門原平人仕垂廣武令子霸魏太祖略地至鴈
門霸年幼見執因被宫刑乾乃率鄉曲歸降於魏
　　公孫表
公孫表字𤣥元燕郡廣陽人也好縱横刑名之言為慕
容沖尚書郎垂破長子隨入中山仕為從官寶走乃歸
魏為博士歴太宗時為大將被僇死(詳見/魏書)
　　劉生
劉生頗解卜筮慕容氏嫁女于魏遂為公主家臣仍隨
入魏賜妻生子
　　房諶(一作湛/)
房謀清河東武城人也仕垂為太尉掾隨慕容氏遷於
齊子孫因以家焉遂為清河繹幕人
　　王憲
王憲字顯則北海劇人祖猛為苻堅丞相父休河東太
守憲幼孤隨伯父永在鄴丕稱尊號以永為丞相永為
慕容永所殺憲奔清河匿於民家垂引為安南將軍河
州刺史
　　張珍
張珍字文表中山無極人仕寶度支尚書
　　楊結
楊結清河人也仕垂至中山相生二子珍繼皆知名於
世
　　許茂
許茂髙陽新城人也仕垂為髙陽太守
　　王髙
王髙魏郡人家貧徒有四壁夫婦二人晝則傭耕夜則
伐草燒磚以臥
　　陳刃
陳刃河北人仕垂失其官爵
　　盧副鳩
盧副鳩昌黎徒河人也仕垂為尚書令臨澤公
　　房堪
房堪常山人仕垂貴鄉太守
　
　
　
　
　
　
　
　
　
　
　十六國春秋卷五十二
欽定四庫全書
　十六國春秋卷五十三
後秦録一
　　姚弋仲
姚弋仲南安赤亭羗人也其先有虞氏之苗裔昔禹封
舜少子於西戎世為羌酋其後燒當雄於洮罕之間當
七世孫填虞漢中元末冦擾西州為揚虛侯馬武所敗
徙出塞北虞九世孫遷郍率種人内附漢朝嘉之假冠
軍將軍西羌校尉歸順王處之於安南赤亭郍元孫柯
廻為魏征(晉書/作鎮)西將軍助魏將絆姜維於沓水以功假
綏戎校尉西羌都督廻生弋仲少而聰猛英果雄毅不
營産業唯以收恤為務衆皆畏而親之永嘉之亂東徙
榆眉戎夏襁負隨之者數十萬人自稱雍州刺史䕶羌
校尉扶風公劉曜平陳安以弋仲為平西將軍封平襄
侯邑於隴上及石虎克上邽弋仲說之曰明公擁(晉書/作握)
兵十萬功髙一時正是行權立䇿之日隴上多豪秦風
猛勁道隆後服徳洿先叛宜徙隴上豪强虛其心腹以
實畿甸虎納之啓勒以弋仲行安西將軍六夷左都督
後豫州刺史祖約奔勒勒禮待之弋仲上疏曰祖約殘
賊晉朝逼殺太后不忠於主而陛下寵之臣恐姦亂之
萌此其始矣勒善之後竟誅約勒死虎遂執權思弋仲
之言乃徙秦雍豪傑於闗東弋仲率部衆數萬遷清河
之灄頭拜奮武將軍西羌大都督封襄平縣公虎既廢
宏自立弋仲稱疾不賀虎累召之乃至(或作/赴)正色謂虎
曰奈何把臂受托而反奪之乎虎懼其强正而不之責
虎永興元年遷使持節十部六夷大都督冠軍大將軍
弋仲性清儉鯁直不修威儀屢獻讜言無所廻避虎甚
重之朝之大議靡不參决公卿以下皆憚而推下之武
城左尉虎寵姬之弟也曾入弋仲營擾其部衆弋仲執
而數之曰爾為禁衛逼脅我為大臣目所親見不可縱
也命左右斬之尉叩頭流血左右固請乃止其剛直不
回皆此𩔖也虎末年謫戍梁犢反敗李農於滎陽遂東
掠陳留諸郡虎大懼馳使召之弋仲率其衆八千餘人
屯於南郊輕騎至鄴乃求見虎虎病不時引見入領軍
省以己所食食之弋仲怒不食曰召我擊賊當面授方
畧豈來覓食耶且吾不知主上存亡若一見我雖死無
恨左右言之虎引見弋仲讓之曰兒死(晉書有/來字)愁耶乃
至於疾小兒(晉書作/兒小)時不能使好人輔相至令相殺兒
自有過責其下人太甚故相聚反耳且汝病久所立兒
小若不差天下必亂當先憂此不煩憂賊也犢等因思
歸之心共為姦盗所行殘賊此成(晉書/作或)禽耳老羌為汝
效死前鋒一舉了之弋仲性狷直人無貴賤皆汝之虎
亦不之責乃於坐授使持節侍中征西大將軍賜以鎧
馬弋仲曰汝看老羌堪破賊否遂被甲跨馬於庭中䇿
馬南馳不辭而出與石斌等擊犢於滎陽大破之斬犢
首而還討其餘黨盡滅之虎以功命劔履上殿入朝不
趨進封西平郡公冉閔之亂弋仲據灄頭擁衆數萬不
附於閔弋仲子曜武將軍益武衛將軍若帥禁兵數千
斬闗奔灄頭弋仲率衆攻閔次於混橋隂有據闗右之
志遣其子襄帥衆五萬擊蒲洪洪逆擊破之及石祗稱
尊號於襄國以弋仲為右丞相待以殊禮閔攻圍襄國
百餘日祗危急乃遣中軍將軍張春乞師於弋仲弋仲
遣子襄帥騎二萬八千救祗戒之曰冉閔棄仁背義屠
滅石氏我受人厚恩當為復仇老病不能自行汝才十
倍於閔若不梟擒以來不須復見我也自是弋仲遣使
與燕連和告於慕容儁儁遣禦難將軍悅綰將兵三萬
㑹襄襄擊閔於長蘆澤大破之而歸弋仲怒襄之不擒
閔也杖之一百弋仲部曲馬何羅博學有文才張豺之
輔石世也背弋仲歸豺豺以為尚書郎豺敗復歸弋仲
咸勸殺之弋仲曰正是招才納竒之日當收其力用不
足害之以為參軍其寛恕如此石祗為劉顯所殺弋仲
復與燕連和常誡諸子曰我本以晉室大亂石氏待我
厚故欲討其賊臣以報其徳今石氏已滅中原無主自
古以來未有𦍑人作天子者我死之後汝便歸晉家當
竭力臣節無為不義之事乃遣使降晉晉永和七年拜
弋仲為使持節六夷大都督督江淮諸軍事車騎大將
軍開府儀同三司大單于封髙陵郡公八年春卒年七
十三弋仲薨後柩為苻生所得生以王禮葬之於天水
冀縣及萇僣位追諡景元皇帝廟號始祖墓曰髙陵寘
園邑五百家
　
　
　
　
　
　
　
　
　
　十六國春秋卷五十三
欽定四庫全書
　十六國春秋卷五十四
後秦録二
　　姚襄
姚襄字景國弋仲之第五子也年十七身長八尺五寸
臂垂過膝雄武多才藝能明察善撫納士民敬愛之咸
請為嗣弋仲以襄非長子不許請者日以數千乃授之
兵石祗僣號署襄為使持節驃騎將軍領䕶烏桓校尉
豫州刺史新昌公晉永和七年遣使拜持節平北大將
軍都督并州諸軍事并州刺史即丘縣公(晉書作平/丘郡公)八
年春弋仲死襄祕不發䘮率戸六萬南攻陽平元城發
干皆破之殺掠三千餘家屯於碻磝津以太原王亮為
長史天水尹赤為司馬畧陽伏子成為左部帥南安歛
岐為右部帥畧陽王黒郍為前部帥强白為後部帥太
原薛讃畧陽權翼為參軍襄與秦兵戰敗亡三萬餘户
南至滎陽始發䘮行服又與秦將髙昌李厯戰於麻田
馬中流矢死襄弟萇下馬以授襄襄曰汝何以自免萇
曰但令兄濟此豎子必不敢害萇㑹救至俱免夏四月
襄帥衆歸晉送其五弟為質詔襄屯譙城襄單騎渡淮
見安西將軍豫州刺史謝尚於夀春尚聞其名命去仗
衛幅巾待之一面交欵歡若平生㑹鎮西將軍張遇反
於許昌使其黨王恩據洛陽尚遂帥襄與遇戰於許昌
之誡橋王師敗績襄少有髙名雄武冠世好學博通雅
善談論英濟之稱著於南夏江東人士莫不重之徙屯
厯陽以燕秦方强未有北伐之志乃夾淮廣興屯田訓
勵將士
永和九年冬十月中軍將軍揚州刺史殷浩在夀春憚
襄威名㑹襄部曲有欲歸浩者襄殺之浩於是遂欲誅
襄乃先囚襄諸弟頻遣刺客刺襄刺客皆以情告襄待
之如舊浩潛遣安北將軍魏憬帥衆五千餘人襲襄襄
斬憬并其餘衆浩愈惡之使龍驤將軍劉啟守譙遷襄
於梁國蠡臺表授梁國内史既而魏氏子弟往來夀春
襄益猜懼遣參軍權翼使浩浩曰身與姚平北共為王
臣休戚同之平北每舉動自専甚失輔車之理豈所望
也翼曰平北英姿絶世擁兵數萬逺歸晉室者以朝廷
有道宰輔明哲故也今將軍輕信姦言自生疑貳愚謂
猜嫌之端在此不在彼也浩曰平北姿性豪邁生殺自
由縱放小人奪掠吾馬王臣之體固如是乎翼曰平北
歸命聖朝豈肯妄殺無辜姦仇之人亦王法所不容也
殺之何害浩曰然則掠馬何也翼曰將軍謂平北威武
自强終為難制校兵練衆將懲不恪故取馬欲以自衛
耳浩笑曰何至是也乃遣翼還先是浩師次夀春潛誘
苻健大臣梁安雷弱兒等使殺健許以関右之任㑹健
殺其大臣健兄子苻黄眉自洛陽西奔浩以安等事㨗
意健已死請進屯洛陽修復陵園使襄為前鋒引兵北
行時冠軍將軍劉洽鎮鹿臺建武將軍劉遯據倉垣浩
將至詐令部衆夜遁隂伏甲以邀襄襄潛知之及明果
遣謝萬追襄進次山桑襄縱兵逆擊浩兵大敗懼棄輜
重走保譙城俘斬萬餘軍儲器械皆為襄所收掠士卒
多亡叛襄使兄曜武將軍益守山桑壘復如淮南浩復
遣龍驤將軍劉啓及王彬之攻益於山桑襄自淮南來
援啓彬之皆敗死襄進據芍陂鼓行濟淮屯於盱眙招
掠流民衆至七萬分置守宰勸課農桑遣使詣建康罪
狀殷浩并自陳謝
永和十年江西流民郭斁(一作/敞)等千餘人執晉唐邑内
史陳留劉任降於襄朝廷大震以吏部尚書周閔為中
軍將軍屯中堂豫州刺史謝尚自洛陽還衛京師縁江
備守襄將佐部曲皆北人咸勸襄北還襄從之方軌北
行
永和十一年春正月襄自稱大將軍大單于夏五月進
攻外黄晉冠軍將軍髙季遣將邀擊之襄衆大敗遂收
散卒勤恤撫之於是復振進據許昌將如河東以圖闗
右
永和十二年夏四月襄自許昌攻周成於洛陽月餘不
尅長史王亮諫曰明公英略葢世兵强民附今頓兵堅
城之下力屈威挫或為他冦所乘此危亡之道也宜還
河北以宏逺畧襄曰洛陽雖小山河四塞之固亦是用
武之地吾欲先據洛陽然後開建大業俄而亮卒襄哭
之甚慟曰天將不欲成吾事乎王亮捨我去也秋七月
丁邜太白犯鎮星在桞占曰當有大兵八月晉太尉征
西大將軍桓温自江陵討襄己亥進次伊水上襄撤圍
拒之匿精銳於水北林中遣使謂温曰承親帥王師以
來襄今奉身歸命願勑三軍小却當拜伏道左温曰我
自開復中原展敬山陵無豫君事欲來者便前相見在
近無煩使人温司馬許遜曰不得見襄而有大功見襄
走入太𤣥中温問曰太𤣥是何等也答曰南為丹野北
為太𤣥襄必西北走也襄果距水而戰温結陳而前親
被甲督戰襄衆大敗死者數千人部將張駿楊凝等皆
為温所獲徙於尋陽襄帥麾下數千騎奔於洛陽北山
如遜所言其夜百姓棄妻子隨襄者五千餘人出據陽
鄉赴者又四千餘户襄勇而愛人雖屢戰敗衆知襄之
所在輒扶老擕㓜奔馳歸赴軍中𫝊言襄病創已死許
洛士女為温所得者無不北望揮涕襄西走温追之不
及先是宏農楊亮歸襄襄待以客禮後自襄所奔温温
問襄之為人亮曰神明器宇孫䇿之儔而雄武過之其
見重如此襄奔平陽秦并州刺史尹赤復以衆降襄襄
遂據平陽秦大將軍冀州牧張平擊敗之乃與平約為
兄弟各罷兵
晉升平元年春三月襄徙北屈將圖闗中夏四月自北
屈進屯杏城遣從兄輔國將軍蘭略地鄜(一作/敷)城遣兄
曜武將軍益及左將軍王欽盧各將兵招集北羌胡及
秦民歸之者五萬餘戸秦苻生遣苻飛龍拒戰蘭敗為
飛龍所執襄引兵進據黄落生又遣衛大將軍苻黄眉
平北將軍苻道龍龍驤將軍苻堅建節將軍鄧羌帥歩
騎萬五千要之襄欲出戰沙門智通固諫曰去年太白
犯鎮今嵗彗星復掃闗右不利出師宜勵兵收衆更思
後舉襄曰二雄不並立冀天不棄徳以濟黎元吾計决
矣惑衆者斬五月鄧羌帥其歩騎五千來壓壘門而陳
襄怒悉衆出戰羌陽不勝而走襄遂長驅進擊戰於三
原敗績為苻堅所殺時年二十七弟萇率其餘衆降生
生以公禮葬襄及萇僭號追諡魏武王封襄孫延定為
東城侯
　
　
　
　
　
　
　
　
　
　十六國春秋卷五十四
欽定四庫全書
　十六國春秋卷五十五
後秦録三
　　姚萇
姚萇字景茂弋仲有子四十二人萇第二十四子也少
聰敏(一作/哲)多權略廓落任率不修行業諸兄皆竒之隨
襄征伐每參大謀初襄冦洛陽夢萇服衮衣升御座諸
酋長皆侍立因謂諸將佐曰吾夢如此此兒志度不恒
或能大起吾族甚器異之襄死萇帥諸弟奔降於苻生
苻堅嗣立以萇為揚武將軍轉左衛將軍隴東汲郡河
東武都武威巴西扶風七郡太守寧幽兗三州刺史復
為揚武將軍歩兵校尉潞川之戰累有殊功封益都侯
邑三百戸苻堅冦晉以萇為龍驤將軍都督益梁二州
諸軍事堅謂萇曰朕本以龍驤建業龍驤之號未嘗假
人今特以相授山南之事一以委卿卿其勉之堅左將
軍竇衝曰王者無戲言此將不祥之徴也惟陛下察之
堅黙然淮南之敗萇奔歸長安慕容泓起兵叛堅堅遣
子衛大將軍苻叡討之署萇為司馬叡既敗死萇遣龍
驤長史趙都叅軍姜協詣堅謝罪堅怒殺之萇懼奔於
渭北遂如馬牧於是西州豪傑尹詳趙曜王欽盧牛雙
狄廣張乾龎演等紏扇羌豪帥其戸口歸萇者五萬餘
家咸推萇為盟主萇將拒之校尉尹緯說曰今百六之
數既臻秦亡之兆已見以將軍威靈命世必能匡濟時
艱故豪傑驅馳咸同推仰明公宜降心從議以副羣望
不可坐觀沈溺而不拯救之萇從之遂自稱大將軍大
單于萬年秦王大赦境内殊死已下建元白雀稱制行
事以尹詳龎演為左右長史南安姚晃及尹緯為左右
司馬天水狄伯支焦䖍梁希龎魏任謙為從事中郎姜
訓閻遵為掾屬王據焦世蔣秀尹延年牛雙張乾為叅
軍王欽盧姚方成王破虜楊難尹嵩裴騎趙曜狄廣党
刪等為將帥夏四月慕容冲與苻堅相攻冲衆甚盛萇
將西上恐冲遏之遣使通和以子崇為質於冲五月萇
進屯北地厲兵積粟以觀時變先是苻堅徙晉人李詳
等數千户於敷陸至是來降華隂北地新平安定羌胡
降者十餘萬户六月堅自帥歩騎二萬擊萇軍於趙氏
塢使䕶軍將軍楊璧等分道來攻萇兵屢敗斬萇弟鎮
軍將軍尹買軍中無井士卒有渇死者㑹天大雨營中
水深三尺繞營百歩之外寸餘而已萇軍復振帥衆七
萬擊秦堅復遣楊璧等來拒為萇所敗獲璧及左將軍
徐成鎮軍將軍毛盛等將吏數十人皆禮而遣之冬十
月萇聞慕容冲攻長安㑹羣僚議進趨之計皆曰大王
宜先取長安建立根本然後經營四方以制天下萇曰
不然燕因懐舊之士以起兵若功成事㨗咸有東歸之
思安能久固秦川吾當移屯嶺北廣收資實須秦敝燕
廻然後垂拱取之兵不血刄坐定天下此卞莊得二之
義也乃留長子興守北地使寧北將軍姚穆守同官川
自將其衆攻新平新平太守茍輔欲降之遼西太守馮
傑等諫曰昔田單以一城全齊今秦之州鎮猶連城過
百奈何遽為叛臣乎輔喜曰此吾志也但恐久而無救
郡人横被無辜諸君能爾吾豈顧生哉於是憑城固守
萇為土山地道輔亦於内為之或戰地下或戰山上萇
衆死者萬餘人輔乃詐降開門誘萇萇將入城覺之而
返輔伏兵邀擊幾為所獲死者復萬餘人堅寜朔將軍
宋方帥騎三千從雲中將赴長安萇自二縣邀擊破之
方單騎奔免司馬田晃帥其餘衆來降
白雀二年春正月萇留諸將攻新平克之因引兵擊安
定擒秦安西將軍苻珍嶺北諸城悉來降附夏四月茍
輔帥民五千口出城萇圍而坑之男女無遺六月苻堅
為慕容冲所逼走入五將山冲入長安司隷校尉權翼
尚書趙遷大鴻臚皇甫覆光禄大夫薛讃扶風太守段
鏗等文武數百人來奔秋七月萇自故縣如新平聞堅
在五將山遣驍騎將軍吴忠率騎圍之堅兵皆散走忠
遂執之送詣新平幽於别室萇使求𫝊國璽堅瞋目叱
之復遣右司馬尹緯說堅求禪代堅不許乃遣人縊堅
於新平佛寺冬十月慕容冲遣尚書令車騎大將軍髙
葢帥衆五萬來侵戰於新平南大破之葢帥麾下數千
來降拜散騎常侍
建初元年春正月萇如安定三月慕容冲帥衆東下長
安空虚前滎陽太守髙陵趙糓等招杏城盧水胡郝奴
帥户四千入於長安郝奴稱帝以糓為丞相渭北皆應
之扶風王麟有衆數千堡據馬嵬奴遣弟多攻之夏四
月萇自安定伐麟破之麟奔漢中萇執多而進攻奴奴
懼請降拜鎮北將軍六谷大都督五月萇僭即皇帝位
於長安大赦境内殊死已下改元建初國號大秦改長
安為常安時晉太元十一年也追尊父弋仲為景元皇
帝母曰徳皇后謚兄襄為魏武王立妻虵氏為皇后子
興為皇太子署寘百官萇自謂以火徳承苻氏木行服
色如漢氏承周故事徙安定五千餘戸於長安起殿於
祋祤故城西北七十五里鳯游鄉上又有御泉池水遂
宴羣臣於殿内秋七月苻丕遣平凉太守金熈安定都
尉沒奕干與萇左將軍姚方成戰於孫丘谷方成兵敗
萇以弟征虜將軍緒為司隷校尉鎮長安自將至安定
擊熈等大破之八月萇弟碩徳統所部羌居隴上聞萇
起兵自稱征西將軍聚衆於冀城以應之以兄孫詳為
安逺將軍據隴城從孫訓為安西將軍據南安之赤亭
與秦秦州刺史王統相持萇自安定引兵㑹碩徳攻統
天水屠各略陽羌胡應之者二萬餘家秦略陽太守王
皮來降九月王統以秦州來降因享將士於上邽拜碩
徳為使持節都督隴右諸軍事征西將軍秦州刺史領
䕶東羌校尉鎮上邽南安人吉成詵(晉書作/古成詵)說萇散金
帛招賢士萇說之拜尚書郎冬十月萇還安定修徳政
布恵化省非急之費以救時敝閭閻之士有毫介之善
者皆顯異之十一月萇復如秦州為苻登所敗語在登
𫝊是年造二刀長七尺一銘曰雌一銘曰雄隷書有冦
即鳴又造一刀銘曰中山長三尺七寸𨽻書
建初二年春正月徙秦州豪傑三萬户於安定夏四月
征西將軍碩徳為楊定所逼退屯涇陽定與苻纂共攻
之戰於涇陽碩徳大敗萇自隂宻救之纂退保敷陸秋
七月苻登軍於瓦亭萇攻拔彭沛穀堡穀奔杏城萇還
隂宻以太子興鎮長安遂與登相拒八月登馮翊太守
蘭櫝與苻師奴離貳慕容永乘釁攻之櫝遣使請救萇
將赴之尚書令姚旻左僕射尹緯諫曰苻登近在瓦亭
將乘虚襲吾後陛下未宜輕舉萇曰苻登衆盛非旦夕
可至且登遲重少决每失時機聞吾自行正當廣集兵
資必不敢輕軍深入比兩月間吾必(一作/已字)破賊而還登
雖至無能為也九月進次泥源(一作/渥源)師奴率衆來拒大
戰破之盡俘其衆屠各董成等皆降冬十月萇進擊慕
容永於河西永走蘭櫝復列兵拒守萇攻之十二月擒
櫝收其士馬遂如杏城左將軍姚方成攻拔登秦州刺
史徐成執之以歸萇乃掘苻堅屍鞭撻無數裸剥衣裳
薦之以棘坎土而埋之
建初三年春正月萇軍武都與苻登相持慕容永征西
將軍王宣率衆來降初闗西豪傑以苻氏既終萇雄畧
葢世天下之事可旦夕而定萇既與登相持屢戰互有
勝負逺近咸懐去就之計惟征虜將軍齊難冠軍將軍
徐洛生輔國將軍劉郭單冠威將軍彌姐婆觸龍驤將
軍趙惡地鎮北將軍梁國兒等守忠不貳並留子弟守
營供繼軍糧身將精卒隨萇征伐時諸營既多故號萇
軍為大營大營之號自此始也冬十月萇還安定苻登
率衆萬餘圍萇四面大哭萇命營中哭以應之登衆乃
退十一月天大雪萇下書深自責罰散後宫文綺珍寳
以供戎事身食一味妻不重綵將帥死王事者加秩二
等士卒戰沒皆有褒贈立太學禮先賢之後
建初四年春正月萇以登頻戰輒勝謂堅之神助亦於
軍中立堅神主而禱之曰往年新平之禍臣行襄之命
非萇之罪臣兄襄從陜北渡假路求西狐死首丘欲暫
見鄉里陛下與苻黄眉要路拒擊不遂而沒襄勅臣行
弑非臣罪也苻登陛下踈屬尚欲復讐况臣為兄報恥
於情理何負且陛下假臣龍驤之號詔臣曰朕以龍驤
建業卿其勉之眀詔昭然言猶在耳陛下雖過世為神
豈假手於苻登而圖臣忘前征時言耶今為陛下立神
像可歸休於此勿追計臣過聽臣至誠也登進師來攻
既而昇樓遥謂萇曰自古及今安有臣弑君而反立像
求福望有益乎因大呼曰弑君賊姚萇何不自出吾與
汝决之何為枉害無辜萇憚而不應萇自立堅神像戰
未有利軍中每夜驚恐乃嚴鼓斬像首以送登夏四月
萇與苻登戰數敗乃遣子中軍將軍崇襲大界登要擊
之敗於安丘秋七月登攻右將軍吴忠等於平凉忠等
敗績八月登進據茍頭原攻逼安定諸將勸萇决戰萇
曰與窮冦競勝兵家之下吾將以計取之乃留尚書令
姚旻守安定夜襲登輜重於大界拔之諸將欲因登駭
亂擊之萇曰登衆雖亂怒氣猶盛未可輕也遂止萇以
安定地狹且逼苻登使征西將軍碩徳鎮安定徙安定
三千餘户於隂宻遣弟征南將軍靖鎮之冬十月立社
稷於長安百姓年七十已上有徳行者拜為中大夫嵗
賜牛酒十二月雷惡地帥衆來降拜為鎮東將軍
建初五年春正月萇攻苻登扶風太守齊益男於新羅
堡克之益男敗走登遂攻萇天水太守張業生於隴東
萇還救之登乃引去夏四月登將魏褐飛自稱大將軍
衝天王帥氐胡數萬人攻安北將軍姚當成於杏城雷
惡地復叛應之攻鎮東將軍姚漢得於李潤萇議將討
之諸將皆曰陛下不憂六十里苻登乃憂六百里魏褐
飛何也萇曰登非可卒殄吾城亦非登所能卒圖惡地
智畧非常人也若南引褐飛東結董成(通典/作咸)甘言羙說
以成姦計得杏城李潤而據之控制逺近相為羽翼長
安東北非復吾有乃潛引精兵一千六百赴之褐飛惡
地衆至數萬氐胡赴之者首尾不絶萇每見一軍至輒
有喜色羣臣怪而問之萇曰褐飛等扇誘司志種𩔖甚
繁吾雖克其渠帥餘黨未易猝滅今烏集而至吾得乘
勝席卷一舉而覆其巢穴東北無復憂(一作/餘)也褐飛等
見萇兵少悉衆來攻萇固壘不戰示之以弱潛遣中軍
將軍崇率精騎數百出其不意以乘其後褐飛兵遂擾
亂萇遣鎮逺將軍王超平逺將軍譚亮率歩騎追擊飛
衆大潰斬褐飛及將士萬餘惡地請降萇待之如初惡
地每謂人曰吾自謂智畧傑出一時校數諸雄如吾之
徒皆應跨據一方虎嘯千里而每遇姚公智力摧屈固
其分也惡地猛毅清肅不可干以非分嶺北諸豪皆敬
憚之萇命姚當成於所營之地每栅孔中蒔樹一根以
(或作/一字)旌戰功嵗餘問之當成曰營地太小已廣之矣萇
曰吾自束髪已來與人戰鬬未嘗如此之快以千六百
人破三萬衆國之事業由此克舉小乃為竒大何足貴
貳城胡曹寅王逹獻馬三千匹以寅為鎮北將軍并州
刺史逹為鎮逺將軍金城太守萇性簡率羣下有過或
面加辱罵太常權翼言曰陛下宏逹自任不修小節駕
御羣雄包羅俊異棄嫌録善有髙祖之量然輕慢之風
所宜除也萇曰吾之性也吾於舜之羙未有片焉漢祖
之短已收其一若不聞讜言安知過也南羌竇鴦率戸
五千來降拜安西將軍萇下書有復私讐者皆誅之將
吏亡滅者各隨所親以立後賑給長育之秋七月鄭縣
荀曜(晉書作/茍曜)聚衆數千來附萇以曜為鎮東將軍豫州刺史
建初六年夏四月萇與苻登相持鎮東將軍荀曜
擁衆一萬據逆萬堡宻信引登至於馬頭原五月萇
率衆逆戰為登所敗右將軍吴忠死之萇復收衆前戰
征西將軍碩徳謂諸將曰主上慎於輕戰每欲以計取
之今戰旣失利而更前逼賊必有由也萇聞而謂碩徳
曰登用兵遲緩不識虚實今輕兵直進逕據吾東此必
荀曜豎子與之連結也事久變成其禍難測所以速戰
者欲使豎子謀之未就好之未深散敗其事耳進戰果
大破之登退屯於郿其兗州刺史强金槌以新平來降
萇將輕騎數百入槌營羣下諫之萇曰槌既去登又欲
圖我將安所歸且彼初來欵附宜推心以相結吾復以
不信疑之何以御物乎羣氐果有異謀槌不從而止以
其子逹為質冬十二月萇如隂宻攻苻登勅太子興曰
荀曜好姦多變將為國害聞吾北行必來見汝汝執誅
之曜果見興於長安興遣尹緯讓而誅之萇敗登於安
定城東萇寘酒髙㑹諸將皆曰若值魏武王不令此賊
至今陛下將牢太過耳萇笑曰吾不如亡兄有四身長
八尺五寸臂垂過膝人望而畏之一也當十萬之衆與
天下争衡望麾而進前無横陣二也談古知今講論道
義駕馭英雄收羅儁異三也董帥大衆上下咸悅人盡
死力履險若夷四也所以得建立功業驅䇿羣賢者正
望算畧中有片長耳羣臣咸稱萬嵗
建初七年春正月萇下書令留臺諸鎮各寘學官勿有
所廢考試優劣隨才擢叙二月苻登驃騎將軍没奕干
率戸六千來降拜使持節車騎將軍髙平公三月萇寢
疾命征西將軍碩徳鎮李潤左僕射尹緯守長安召太
子興詣行營征南將軍方成言於興曰今冦賊未滅上
復寢疾王綂苻𦙍等皆有部曲終為人患宜盡除之興
於是誅苻𦙍王綂王廣毛盛徐成乃赴召及至萇怒曰
王綂兄弟皆吾州里無他逺志徐成等昔在秦朝並為
名將天下少定吾方用之奈何輒更誅害令人䘮氣秋
八月萇疾小瘳下書兵吏從征伐戸在大營者世世復
其家無所復豫
建初八年秋七月苻登攻竇衝於野人堡衝求救於萇
萇議擊之尹緯言於萇曰太子仁厚之稱著於遐邇而
英畧未著宜遣太子親行擊之可以漸廣威武防闚𨵦
之原萇從之乃戒興曰賊徒知汝轉近必相驅入堡聚
而掩之無不克矣比至胡空堡衝圍自解登聞興向胡
空堡引還興因襲擊平凉大獲而歸咸如萇䇿使興還
鎮長安下書除妖謗之言及姦穢有相劾舉者皆以其
罪罪之八月晉平逺將軍䕶氐校尉楊佛嵩率胡屬三
千餘户來降晉龍驤將軍楊佺期及趙睦追之九月萇
遣中軍將軍崇帥兵赴佛嵩大敗晉師斬趙睦以佛嵩
為鎮東將軍冬十月萇如長安至於新支堡疾篤輿疾
而進夢苻堅將天官使者鬼兵數百突入營中萇懼走
入宫宫人迎萇刺鬼誤中萇隂鬼相謂曰正中死處拔
矛出血石餘寢而驚悸遂患隂腫迎醫刺之出血如夢
乃發狂言或稱臣或稱萇殺陛下者臣兄襄非臣之罪
願不枉臣十二月己亥至長安召太尉旻尚書左僕射
晃右僕射尹緯將軍姚大目尚書狄伯支等入禁中受
遺詔輔政萇曰吾氣力轉㣲將不能復臨天下卿等善
相吾子勉成大業謂太子興曰有毁此諸公者慎勿受
之汝撫骨肉以仁接大臣以禮待物以信遇民以恩四
者不失吾無恨矣晃涕泣問取苻登之䇿萇曰今大業
垂成興才智足辦奚所復問庚子萇卒於永安宫時年
六十四在位八年偽諡武昭皇帝廟號太祖葬稱原陵
初萇為左衛將軍隨楊安伐蜀晝寢水旁上有神光煥
然左右異之遊至梓潼嶺見一神人謂之曰君早還秦
秦無主其在君乎萇請其姓氏曰張惡子也言訖不見
至是果據秦稱帝即其地立張相公廟祠之
　
　
　
　
　
　
　
　
　
　
　
　
　
　
　
　十六國春秋卷五十五
欽定四庫全書
　十六國春秋卷五十六
後秦録四
　　姚興上
姚興字子略萇之長子也苻堅時為太子舍人萇在馬
牧興自長安冐難奔萇萇立為皇太子萇出征討常留
統後事及鎮長安甚有威恵與中書舍人梁喜洗馬范
朂等講論經籍不以兵難廢業時人化之晉太元十八
年冬十二月萇死興秘不發䘮以叔父緒鎮安定碩徳
鎮隂宻弟崇守長安碩徳將佐言於碩徳曰公威名素
重部曲最强今易世之際朝廷必相猜疑非永安之道
也不如且奔秦州觀望事勢碩徳曰太子志度寛明必
無他慮今苻登未滅而骨肉相攻所謂追二袁之蹤授
首於人吾有死而已不忍為也遂往見興興優禮而遣
之
皇初元年春正月興自稱大將軍以尹緯為長史狄伯
支為司馬率衆伐苻登咸陽太守劉忌奴據避世堡以
叛興襲擒之夏四月苻登自六陌趨廢橋始平太守姚
詳據馬嵬堡拒之登衆甚盛興慮詳不能遏乃自將精
騎廹登遣尹緯領歩卒赴詳詳用緯計據廢橋以抗登
登兵争水不能得渇死者十二三因急攻緯緯將出戰
興遣狄伯支謂緯曰兵法不戰而制人者葢為此也苻
登窮冦宜持重以待之不可輕戰緯曰先帝登遐人情
擾懼今不因思奮之力梟殄逆豎大事去矣緯敢以死
爭遂與登戰大破之其夜衆潰登單騎奔雍五月辛丑
興始發䘮行服僭即皇帝位於槐里大赦境内殊死已
下改元皇初遂如安定先是苻登使弟安成王廣守雍
太子崇屯胡空堡及聞登敗皆棄城走登無所投據遂
奔平凉收集餘衆入馬毛山秋七月興自安定如涇陽
與登戰於山南斬登散其歩衆使歸農業徙隂宻三萬
戸於長安以登后李氏賜姚晃分大營戸為四寘四軍
以鎮之安南將軍强熈鎮逺將軍楊多叛推竇衝為盟
主所在擾亂興帥諸將討之軍次武功多兄子良國殺
多而降衝弟彰武與衝離貳衝奔强熈熈聞興將至率
户三千奔於秦州衝復走汧川汧川氐仇髙執送之衝
從弟綂率其餘衆來降冬十二月興遣使與燕結好送
太子慕容寳之子敏於燕
皇初二年春正月封叔父征虜將軍緒為晉王征西將
軍碩徳為隴西王弟中軍將軍崇為齊公右將軍顯為
常山公又封叔父征南將軍靖等及功臣尹緯齊難楊
佛嵩等並為公侯其餘文武封爵各有差夏五月鮮卑
薛勃屯於貳城為魏所伐遣使請救興使弟齊公崇率
衆赴之魏軍引還薛勃復叛崇伐而執之大收其士馬
而還秋七月魏太祖(拓跋/珪)因慕容寳入冦遣右司馬許
謙詣秦乞師八月興遣鎮東將軍楊佛嵩入援於魏而
佛嵩稽緩不進太祖乃命許謙為書以遺佛嵩曰夫仗
順以翦逆乘義而攻昧未有非其運而顯功無其時而
著業慕容氏無道侵我疆埸師老兵疲天亡期至是以
遣使命軍必望克赴將軍據方召之任總熊虎之師事
與機㑹今其時也因此而舉役不再駕千載之勲一朝
可立然後髙㑹雲中進師三魏舉觴稱夀不亦綽乎佛
嵩乃倍道兼行及至謙與佛嵩盟曰昔殷湯有鳴條之
誓周武有河陽之盟所以藉神靈昭忠信夫親仁善鄰
古之令軌㰱血割牲以敦永穆今既盟之後言歸於好
分災恤患休戚是同有違此盟神祗斯殛寳既敗走佛
嵩乃還是月興追尊庶母孫氏為皇太后配饗太廟
皇初三年楊盛保仇池遣使請命拜使持節鎮南將軍
仇池公鮮卑越質詰歸率户二萬叛乞伏乾歸來降興
處之成紀拜使持節鎮西將軍平襄公隴西王碩徳討
平凉胡金豹於洛城克之初上邽姜乳據本州以叛自
稱秦州刺史碩徳進兵討之乳率衆來降興以碩徳為
秦州牧領䕶東𦍑校尉徙鎮上邽徴乳為尚書安南將
軍强熈及畧陽豪族權干城帥衆三萬共圍上邽碩徳
擊破之熈南奔仇池遂假道奔晉碩徳西討千城於畧
陽干城來降興令郡國各嵗貢清行孝亷一人時慕容
永既為慕容垂所滅其所署河東太守栁恭等各阻兵
自守興遣晉王緒討之恭等依河拒守緒不得濟鎮東
將軍汾隂薛疆先據楊氏堡引緒從龍門濟河遂入蒲
坂恭勢屈請降徙新平安定新户六千於蒲坂遂以緒
為并冀二州牧鎮蒲坂
皇初四年秋九月興母虵氏卒鮮卑薛勃復叛奔嶺北
上郡貳川雜胡皆應之遂圍安逺將軍詳於金城興遣
齊公崇及尹緯討之薛勃自三交趨金城崇列營犄之
而租運不繼三軍大饑緯言於崇曰輔國將軍彌姐髙
地建節將軍杜成等皆諸部之豪位班三品督運稽留
令三軍乏絶宜眀寘刑書以懲不肅遂斬之諸部大震
租入者五十餘萬興率歩騎二萬親討薛勃勃懼棄其
餘衆奔髙平公没奕干干執而送之興泫氏男買得欲
因興葬母虵氏殺興㑹有告之者興未之信遣李嵩詐
往買得具以告嵩嵩還以聞興乃賜買得死誅其黨與
興下書禁百姓造錦繡及滛祀興率衆冦晉湖城晉宏
農太守陶仲山華山太守董邁皆降遂至陜城進冦上
洛拔之遣齊公崇冦洛陽晉河南太守夏侯宗之固守
金墉攻之不克乃䧟柏谷徙流民西河嚴彦河東裴岐
韓襲等二萬餘戸而還興下書令士卒戰亡者守宰所
在埋藏之求其親近為之立後武都氐屠飛啖鐡等殺
隴東太守姚廻掠三千餘家據方山以叛東平公紹等
討之斬飛鐡遣司馬狄伯支迎流民曹㑹牛夀萬餘戸
於漢中興留心政事包容廣納一言之善咸見禮異京
兆杜瑾馮翊吉黙始平周寳等上陳時事皆擢叙美官
天水姜龕東平淳于岐馮翊郭髙等皆耆儒碩徳經明
行修各門徒數百教授長安諸生自逺而至者萬數千
人興每於聽政之暇引龕等於東堂講論道藝錯綜名
理給事黄門侍郎吉成詵中書侍郎王尚尚書郎馬岱
等以文章雅正叅管機宻於是學者咸勸儒風盛焉
皇初五年興長水校尉姚珍奔西秦是年興建南臺武
庫朝堂於長安又立西宫名宫門曰黄龍門
𢎞始元年秋七月遣齊公崇鎮東將軍楊佛嵩冦洛陽
晉河南太守隴西辛恭靖嬰城自守雍州刺史楊佺期
請救於魏八月魏太祖遣太尉穆崇將六萬騎救之九
月興班命郡國百姓因荒自賣為奴婢者悉免為良人
興以日月薄蝕災𤯝屢見去皇帝之號降稱天王下詔
令羣公卿士將牧守宰各降一等太尉公趙旻等五十
三人上疏諌曰伏惟陛下勲格皇天功濟四海威靈振
於殊域聲教暨於遐方雖成湯之隆殷基武王之崇周
業未足比喻方當廓靖江吴告成中岳豈宜過垂冲損
違皇天之眷命乎興曰殷湯夏禹徳冠百王然猶順守
謙冲未居崇極况朕寡昧安可處之乃遣旻告於社稷
宗廟大赦境内殊死已下改元𢎞始賜孤獨鰥寡粟帛
有差年七十已上加衣杖簡省法令清察獄訟守令之
政績者賞之貪殘者誅之始平太守周班槐里令李􁡯
皆以黷貨伏誅於是逺近肅然冬十月辛恭靖固守洛
陽百餘日魏救未至崇等遂拔洛陽恭靖被執送至長
安見興不拜興謂恭靖曰朕將任卿以東南之事可乎
靖厲色曰吾寜為國家鬼不為羌賊臣興怒囚之别室
自淮南已北諸城多送任請降乃以東平公紹為都督
山東諸軍事豫州牧鎮洛陽興下書聽祖父母昆弟得
相容隠晉王緒隴西王碩徳以興降號同讓王爵興弗
許京兆韋華(晉帝紀/作韋禮)譙郡夏侯軌始平龎眺等率襄陽
流民一萬餘戸叛晉來奔興引見東堂謂華曰晉自南
遷承平已久今政教風化何如華曰晉主雖有南面之
尊而無總御之實宰輔執政政出多門權去公室遂成
習俗刑網峻急風俗奢宕自桓温謝安已後未見寛猛
之中興大悅拜華中書令興如河東時晉王緒鎮河東
興待以家人之禮下書封先朝舊臣姚驢磑趙惡地王
平馬萬載黄世等為五等子男命百僚舉殊才異行之
士刑政有不便於時者悉除之兵部郎金城邊熈上陳
軍令煩苛宜遵簡約興覽之稱善乃依孫吴誓衆之法
以損益之興立律學於長安召郡縣散吏以授之其通
眀者還之郡縣論决刑獄若州郡縣所不能决者讞之
廷尉興嘗臨諮議堂聽斷疑獄於時號無寃滯晉王緒
隴西王碩徳固讓王位許之緒碩徳威權日盛興恐姦
佞小人從中沮惑乃簡清正君子為之輔佐興以司𨽻
校尉郭撫扶風太守强超長安令魚佩槐里令彭明倉
部郎王年等清勤貞白下書褒羙之增撫邑一百戸賜
超爵闗内侯佩等進位二級
𢎞始二年夏五月興遣使聘魏魏遣謁者僕射張濟報
聘於興興遣征西大將軍隴西公碩徳率隴右諸軍入
自南安陜伐西秦西秦王乞伏乾歸帥軍來拒次於隴
西秋七月興潛引軍赴之乾歸敗走降其部衆三萬六
千收鎧馬六萬匹軍無私掠百姓懐之興進軍枹罕乾
歸奔金城班賜王公已下徧於卒伍興之西伐髙平公
沒奕干欲乘虛襲安定長史皇甫序切諫止之干自恨
失言隂欲殺序八月乾歸以窮蹙來降拜鎮逺將軍都
督河南諸軍事河州刺史歸義侯使還鎮苑川復以其
故部衆配之冬十月興下書將帥遭大䘮非在疆場險
要之所皆聽奔赴及朞乃從王役臨戎遭䘮聽假百日
若身為邊將家有大變交代未至敢輙去者以擅去官
罪罪之十一月興遣晉將劉暠等二百三十七人歸於
建康魏軍襲没奕干干棄其部衆率數千騎與劉勃勃
(魏書作赫/連屈丏)奔於秦州興見勃勃儀貌竒之拜驍騎將軍
魏軍進次瓦亭長安大震諸城閉門固守魏平陽太守
王塵(一作/貳塵)入侵河東興於是練兵講武大閲於城西幹
勇壯異者召入殿中引見羣臣於東堂大議伐魏之䇿
羣臣咸諫以為不可興不從司隷校尉常山公顯進曰
陛下天下之鎮不宜親行可使諸將分討授以廟算之
勝(一作/䇿)興曰王者正以廓土靖亂為務吾焉得而辭之
𢎞始三年春三月連理樹生於廟庭逍遥園有葱變為
茝咸以為羙瑞興令占之曰應有智人來入中國夏五
月魏安人焦朗遣使說隴西公碩徳曰吕氏自武王棄
世兄弟相攻政綱不立兢為威虐百姓饑饉死者過半
今乘其簒奪之際取之易於反掌不可失也碩徳言於
興遂帥歩騎六萬伐凉遣乞伏乾歸率騎七千從之秋
七月碩徳從金城濟河直趨廣武徑倉松至姑臧部將
姚方國言於碩徳曰今授師三千後無繼援師之難也
宜曜勁鋒示其威武彼以我逺來必决死拒戰可一戰
而平也凉王吕隆遣輔國吕超龍驤吕邈等逆戰大敗
生擒邈俘斬萬計隆嬰城固守别將吕他等率衆二萬
五千以東苑來降先是吐蕃秃髪傉檀據西平沮渠䝉
遜據張掖李暠據燉煌各制方域與吕隆共相攻伐至
是各遣使修表奉獻八月凉將姜紀率數十騎來奔說
碩徳曰吕隆孤城無援明公以大軍臨之其勢必請降
然彼徒文降而已未肯遂服也請給紀歩騎三千與王
松怱因焦朗華純之衆伺其釁隙隆不足取也不然今
秃髪在南兵强國富若兼姑臧而據之威勢益盛沮渠
䝉遜李暠不能抗必將歸之如此則為國家之大敵矣
碩徳乃表紀為武威太守配兵三千屯據晏然碩徳圍
姑臧累月城中多謀外叛碩徳撫納夷夏分置守宰節
食聚粟為持久之計九月吕隆遣使奉貢請降興答報
嘉羙拜隆鎮西大將軍凉州刺史建康公是年河東蒲
坂阿育王寺時出光明人咸異之掘得佛骨於石凾中
照燿殊常
𢎞始四年春二月癸丑立子泓為太子大赦境内殊死
已下賜男子為父後者爵一級三月晉襄城太守司馬
休之中郎劉敬宣髙雅之俱奔洛陽各以子弟為質并
求救於興興與之符信使於闗東募兵得數千人復還
屯彭城間夏四月西秦乞伏乾歸遣其子熾磐來朝興
署為興晉太守五月興大發諸軍遣弟安北將軍義陽
公平尚書右僕射狄伯支等率歩騎四萬伐魏平等軍
次河東興遣光逺將軍党娥立節將軍雷星建忠將軍
王次多等帥杏城及嶺北突騎自和寜赴援越騎校尉
唐小方積弩將軍姚梁國(一作/良國)率闗中勁卒為平後繼
晉公緒統河東見兵為前鋒節度東平公紹率洛東之
兵始平太守詳率朔方見騎並集平望以㑹於興司隷
校尉常山公顯及尚書令晃輔太子泓守長安髙平公
沒奕干權鎮上邽中軍將軍廣陵公欽權鎮洛陽興帥
戎卒四萬七千自長安赴平平攻魏乾壁六十餘日壁
中衆少失井䧟之六月太祖將兵逆擊遣毘陵王順及
豫州刺史長孫肥等三軍六萬騎為先鋒秋七月太祖
躬帥將士親征八月次於永安平募遣驍將帥精騎二
百覘魏虛實長孫肥逆擊盡擒之匹馬不返平遂退走
太祖急追之乙巳及於柴壁平嬰城固守魏軍圍之興
乃悉舉其衆救平將據天渡運糧餽平太祖聞興將至
問尚書右兵中郎中山李先曰興屯天渡平據柴壁相
為表裏今欲殄之計將安出先曰臣聞兵以正合戰以
竒勝如聞姚興欲屯兵天渡利其糧道及其未到之先
遣竒兵先邀天渡柴壁左右嚴設伏兵備其表裏然後
以陛下神䇿觀時而動興欲進不得退又乏糧夫髙者
為敵所棲深者為敵所因(一作/囚)兵家所忌今秦皆犯之
可不戰而取也太祖從之乃増築重圍内以防平出外
以拒興入魏廣武將軍安同曰汾東有䝉坑東西三百
餘里蹊徑不通興來必從汾西直臨柴壁如此則虜聲
勢相接重圍雖固不能制也不如為浮梁渡汾西築圍
以拒之虜至無所施其智力矣太祖以為然遂截汾曲
為南北浮橋乘西岸築圍興至蒲坂憚魏之强久乃進
兵甲子太祖帥歩騎三萬餘人渡䝉坑南四十里逆擊
興興晨行北引未及安營魏軍猝至興衆怖擾太祖遣
毘陵王順以精騎衝擊獲興甲騎數百斬首千餘級興
退南走四十餘里魏引兵還平亦不敢出但使人燒圍
數百歩而已魏知興氣已挫乃分兵四據險要南絶䝉
坑之口東杜新坂之隘守天渡屯賈山令平水陸絶路
將坐甲而擒之又縁汾帶岡樹栅數十重(一作/里)以衛芻
牧者使平不得近柴壁九月興從汾西北下營憑壑為
壘欲以自固又遣數千騎乘西岸闚視魏軍(一作/營)乃束
柏材從汾水上流縱之欲以毁浮橋(一作/梁)魏軍皆鉤取
以為薪蒸太祖度興必攻西圍乃命修塹増廣之至夜
興攻西圍梯短不及棄之塹中而還又分其衆臨汾為
壘叩逼水門與平相望魏因截水中興内外隔絶士卒
䘮氣冬十月平糧盡矢竭勢甚窘急夜悉衆突西南圍
求出興列兵汾水西舉烽皷譟為平接應太祖簡諸軍
精銳屯於汾西固守南橋絶塞水口興夜聞聲望平力
戰突免平聞外皷望興攻圍引接故但呌呼虚相應和
莫敢逼圍平不得出計窮力盡乃將二妾帥麾下三十
騎赴汾水死興安逺將軍不蒙世揚威將軍雷重等將
士四千餘人多從平赴水太祖使善游者泅水鉤捕無
一人得免平衆三萬餘人皆歛手受縛又擒尚書右僕射
狄伯支越騎校尉唐小方積弩將軍姚梁國立節將軍
雷星建義將軍康宦北中郎將康猥興從子伯禽已下
四品將軍已上四十餘人獲先亡臣王次多靳懃等並
斬以狥興逺來赴救自觀其窮力不能救舉軍慟哭聲
振山谷數日不止頻遣使求和於魏太祖不許興乃下
書令軍士戰没者皆厚加褒贈魏軍乘勝進攻蒲坂晉
公緒固守不戰㑹柔然謀伐魏太祖聞之戊申引兵而
還庚戌興徙河西豪右萬餘户於長安十二月晉輔國
將軍袁䖍之寧朔將軍劉夀冠軍將軍髙長慶龍驤將
軍郭恭等貳於桓𤣥懼而來奔興臨東堂引見謂䖍之
等曰桓𤣥雖名晉臣其實晉賊才度定何如其父卒能
辦成大事否䖍之曰𤣥藉世資雄據荆楚屬晉朝失政
盗竊宰衡安忍無親多忌好殺位不才授爵以愛加無
公平之度以臣觀之不如其父逺矣今已握朝權必將
簒逆既非命世之才正可為他人驅除耳此天以機便
授之陛下願速加經畧廓清吴楚興大悅以䖍之為大
司馬餘皆拜授有差䖍之固辭請疆場自效改授假節
寕南將軍廣州刺史
　
　十六國春秋卷五十六
欽定四庫全書
　十六國春秋卷五十七
後秦録五
　　姚興中
𢎞始五年春正月興立昭儀張氏為皇后封子懿為上
庸公弼為廣平公洸為陳留公宣為長樂公諶為博陵
公愔為南陽公璞為平原公質為范陽公逵為清河公
裕為隴西公國兒為章武公二月興遣兼大鴻臚梁斐
以新平張構為副拜秃髪傉檀為車騎將軍廣武公沮
渠蒙遜為鎮西將軍沙州刺史西海侯李暠為安西將
軍髙昌侯遣鎮逺將軍荆州刺史趙曜率衆二萬西屯
金城建節將軍王松怱帥騎助吕隆守姑臧松怱至魏
安為傉檀弟文真所圍衆潰執松怱送於傉檀傉檀大
怒送松怱還歸罪文真深自陳謝興下書録馬嵬戰時
將吏盡擢叙之其堡戸給復二十年興性儉約車馬無
金玉之飾自下化之莫不敦尚清素然雅好遊畋頗損
農要京兆杜延以僕射齊難無匡輔之益著豐草詩箴
之馮翊相雲作徳獵賦以諷興皆覽而善之賜以金帛
終弗能改晉順陽太守彭泉以郡來降興遣楊佛嵩率
騎五千與鎮逺將軍趙曜迎之遂䧟南鄉擒建威將軍
劉嵩畧地至梁園而還秋七月秃髪傉檀及沮渠蒙遜
互出兵攻吕隆隆患之秦之謀臣言於興曰隆藉先世
之資専制一方今雖饑窘尚能自支若將來豐贍終非
吾有凉州險絶土田饒沃世難先違道隆(一作/清)後服不
如因其饑弊而取之興遂遣兼散騎常侍席確詣凉州
徴隆弟超入侍隆遣之乃因超表請内徙興遣尚書左
僕射齊難及鎮西將軍姚詰鎮逺將軍(一作左/賢王)乞伏乾
歸鎮逺將軍趙曜等帥歩騎四萬迎隆於河西八月難
等至姑臧隆素車白馬迎於道旁隆因勸難攻沮渠蒙
遜蒙遜使臧莫孩拒之前軍敗績難乃與䝉遜結盟而
還以司馬王尚行凉州刺史配兵三千鎮姑臧尚綏撫
遺黎導以信義百姓懐其恵化翕然歸之以將軍閻松
為倉松太守郭將為番禾太守分戍二城徙隆宗室僚
屬及民萬户於長安以隆為散騎常侍超為安定太守
自餘文武隨才擢叙沮渠䝉遜遣弟拏貢其方物
𢎞始六年春二月南凉秃髪傉檀畏秦之强乃去年號
罷尚書丞郎官遣叅軍閔尚(一作/闗尚)入貢興許之求領凉
州興不許北部鮮卑並遣使貢欵桓𤣥遣使來聘請辛
恭靖何澹之興留恭靖而遣澹之謂曰桓𤣥不推計厯
運將圖簒逆天未忘晉必將有義舉以吾觀之終當傾
覆卿今馳往必逢其敗相見之期遲不云逺未㡬恭靖
誑守者踰墻而逃歸於江東安帝嘉之拜諮議叅軍尋
而病卒三月丙寅魏擒興寜北將軍太平太守衡譚掠
三千餘衆而去興遣大將軍隴西公碩徳及别將姚歛
成姚夀都等率衆三萬伐仇池公楊盛於仇池夀都等
入自宕昌歛成從下辯而進盛遣其弟夀拒歛成從子
斌拒夀都夀都逆擊擒斌盡俘其衆楊夀等懼帥衆請
降碩徳還師晉汝南太守趙䇿委守來奔冬十一月鳩
摩羅什至長安
𢎞始七年春正月興居羅什於逍遥園以國師禮待之
奉之如神甚見優寵親帥羣臣如逍遥園引諸沙門於
澄𤣥堂聽什演說佛經遂大營塔寺起逍遥宫殿庭左
右有樓閣髙百尺相去四十丈以麻繩大一圍兩頭各
經樓上㑹日令二人各從樓内出從繩上行以為佛神
相遇什七嵗出家日誦千言率多諳解無不究通兼辨
夏言既覽舊經多有乖謬不與梵本相應興使沙門僧
䂮僧遷法歛道流道標道恒僧叡僧肇曇順等八百餘
人更出大品什持胡本興執舊經以相考校其新文異
舊者皆㑹於理義續出諸經并諸論三百餘卷今之新
經皆什所譯興既託意於佛公卿已下莫不欽附沙門
自逺而至者五千餘人有大道者五十人起造浮圖於
永貴里立波若臺於中宫作須彌山四面有崇巖峻壁
珍禽異獸山林草木精竒怪異仙人佛象人所未識見
者皆以為竒時沙門坐禪者恒有千數州郡化之奉佛
者十室而九夏五月隴西公碩徳及冠軍將軍徐洛生
等帥衆伐仇池公楊盛頻敗盛兵遣建武將軍趙琨自
宕昌而進又遣其將軍歛俱冦漢中拔固城徙流民郭
陶等三千餘家於闗中秋七月楊盛請降遣子難當及
僚佐子弟數十人為質碩徳引還署盛為使持節散騎
常侍都督益寧二州諸軍事征南大將軍開府益州牧
武都侯時劉裕誅桓𤣥迎復安帝𤣥衛將軍新安王桓
謙臨原王桓怡雍州刺史桓蔚左衛將軍桓謐中書令
桓𦙍將軍何澹之等來奔裕遣叅軍衡凱之詣常山公
顯請通和好顯遣其司馬吉黙報之自是聘使不絶晉
求南鄉等諸郡興許之羣臣咸諫以為不可興曰天下
之善一也劉裕拔起細㣲能討誅桓𤣥匡輔晉室内釐
庶政外修封疆吾何惜數郡不以成其羙乎遂割南鄉
順陽新野舞隂等十二郡歸晉
𢎞始八年夏六月隴西公碩徳自上邽入朝興為之大
赦及歸送之至雍乃還班告境内及在朝文武立名不
得同叔父緒及碩徳名以彰殊禮太史令郭黁言於興
曰戌亥之嵗當有妖冦起於西北宜慎其鋒起兵如流
沙死者如亂麻戎馬悠悠㑹隴頭鮮卑烏桓居不安國
朝夕疲於奔命時所在有泉水湧出𫝊云飲則愈病後
多無驗屢有妖人自稱神女乃命戮之有雀數萬頭鬬
於興廟毛羽折落多有死者月餘乃止識者曰今雀鬬
廟上子孫當有爭亂者乎又興殿後有聲如牛吼有二
狐入長安一登興殿屋走入宫一入於市求之不得興
大閱自杜郵至於羊牧秃髪傉檀獻馬三千匹羊三萬
頭興以為忠乃署傉檀為都督河右諸軍事車騎大將
軍凉州刺史鎮姑臧徴凉州刺史王尚還長安涼州人
申屠英等遣主簿胡威詣長安請留尚興弗許引威見
之威流涕謂興曰臣州奉戴王化於兹五年土宇僻逺
王威不接銜膽棲冰孤城獨守者仰恃陛下靈威俯仗
良牧仁政克自保全以至今日忽違天人之心以華土
資戎狄若傉檀才望應代臣豈敢言竊聞乃以臣等貿
馬三千匹羊三萬口如所𫝊實者是為賤人貴畜無乃
不可乎茍以馬供軍國直煩尚書一符臣州三千餘家
戸輸一匹朝下夕辦何故以一方委此姦胡昔漢武傾
天下之資力開建河西隔絶諸戎以斷匃奴右臂所以
終能屠大宛王母寡今陛下方布政玉門化流西域奈
何以五郡之地資之玁狁忠誠華族棄之虐虜豈惟臣
州士民墜於塗炭恐方為聖朝旰食之憂興悔之遣西
平車普馳止王尚復遣使諭傉檀㑹傉檀已至姑臧普
先以狀告之傉檀遽逼遣王尚遂入姑臧尚既至長安
坐匿吕氏宫人擅殺逃人薄禾等禁止南臺凉州别駕
宗敞治中張穆主簿邊憲胡威等上疏理尚曰臣州荒
裔鄰帶冦讐居㤗無垂拱之安運否離傾覆之難自張
氏頽基徳風絶而莫扇吕數將終梟鴞以之翻翔羣生
嬰罔極之痛西夏有焚如之禍幸皇鑒降眷純風逺被
刺史王尚受任垂滅之州䇿成難全之地(一作/際)輕身率
下躬儉節用勞逸豐約與衆同之勸課農桑時無廢業
然後振王威以掃不庭廻天波以蕩氛穢則羣逆冰摧
不俟朱陽之曜若秋霜隕籜豈待勁風之威何定逺之
足髙營平之獨羙經始甫爾㑹朝算改授使希世之功
不終於必成易失之機踐之而莫展當其時而明其事
者誰不慨然既逺役遐方劬勞於外雖效未酬恩而在
公無闕自至京師二旬於今出車之命莫逮萋菲之責
惟深以取吕氏宫人裴氏及殺逃人薄禾等為南臺所
禁天鑒𤣥鏡蹔免囹圄譏繩之文未離簡墨裴氏年垂
知命首髪二毛嫠居本家不在尚室年邁姿陋何用送
為邊藩要捍衆力是寄禾等私逃罪應憲墨以殺止殺
安邊之義也假若以不送裴氏為罪者正闕奚官之一
女子耳論勲則功重言瑕則過㣲而執憲者吹毛求疵
忘勞記過斯先哲所以泣血於當年㣲臣所以仰天而
洒淚且尚之奉國厯事二朝能否效於既往優劣簡在
聖心就有㣲過功足相補宜𢎞罔極之施以彰覆載之
徳(一作/恩)臣等生自西州無翰飛之益久沈偽政絶進趨
之途及皇化既沾投竿之心㝠發遂䇿名委質位忝吏
端主辱臣憂故重繭披欵惟陛下亮之興覽之大悅謂
黄門侍郎姚文祖曰卿知宗敞乎文祖曰與臣州里西
方之英儁也興曰有表理王尚文義甚佳當王尚研思
耳文祖曰尚在南臺禁止不與賔客交通敞寓於楊桓
非尚明矣興曰若爾桓為措思乎文祖曰西方評敞甚
重優於楊桓敞昔與吕超周旋陛下可試問之興因召
超謂曰宗敞文才何如可是誰軰超曰敞在西方時論
甚羙方敞魏之陳徐晉之潘陸興即以表示超曰凉州
小地寜有此才乎超曰臣以敞餘文比之未足稱多琳
琅出於崑嶺明珠生於海濱若必以地限人則文命大
夏之棄夫姬昌東夷之擯士但當問其文彩何如不以
區宇格物興大悅乃赦尚之罪以為尚書冬十一月乞
伏乾歸來朝
𢎞始九年春正月興朝羣臣於正徳殿以乞伏乾歸寖
强難制留為主客尚書署其世子熾磐行西夷校尉監
其部衆夏四月晉以平北將軍苻宣為梁州督䕶將兵
入漢中梁州别駕吕瑩漢中徐逸席難起兵應宣南梁
州刺史王敏攻之宣求援於仇池公楊盛盛遣軍臨濜
口南敏退屯武興盛復通於晉夏六月興以太子泓録
尚書事秋七月慕容超遣御史中丞封愷來聘請母及
妻復遣中書令韓範奉表稱藩八月興使員外散騎常
侍韋宗報聘於超冬十月興河州刺史彭奚念叛降於
秃髪傉檀興以乞伏熾磐行河州刺史慕容超復使左
僕射張華給事中宗正元獻大樂伎一百二十人於秦
興還超母妻厚其資禮而遣之燕司徒北地王慕容鍾
右僕射濟陽王慕容嶷髙都公慕容始皆來奔華山地
湧沸廣袤百餘歩燒生物皆熟厯五月乃止蠕蠕社崙
與興和親送馬八千匹始濟河興安北將軍劉勃勃忿
興與魏交好乃殺髙平公没奕干以叛收其衆數萬邀
留社崙馬侵掠嶺北諸鎮改姓赫連氏僭稱大夏天王
先是魏太祖遣賀狄干送馬千匹求婚於秦興許之以
魏别立后遂止狄干而絶婚故有柴璧之戰至是興復
與魏通和乃遣使請以駿馬千匹贖狄伯支等而遣賀
狄干還魏魏許之放狄伯支姚伯禽唐小方姚梁國康
宦等還長安興皆復其爵位故勃勃因之而叛九月蜀
譙縱略有益寜之地僭稱尊號晉襄城太守劉敬宣帥
衆五千伐之縱遣使詣秦稱藩
𢎞始十年春三月秃髪傉檀沮渠蒙遜迭相攻擊傉檀
遂東招河州刺史西𦍑彭奚念奚念阻兵以叛夏五月
蜀譙縱又與盧循潛通上表請桓謙為助欲順流東伐
劉裕興以問謙謙曰臣之累世著恩荆楚若得因巴蜀
之資順流東下民必翕然響應興曰小水不容巨魚若
縱之才力自足辦者亦不假君以為羽翼宜自求多福
遂遣之謙至成都虚懐下士縱疑之置於龍格使人守
之謙泣謂諸弟曰姚主之言神矣興以傉檀内外多難
欲因而取之使尚書郎韋宗往覘時勢復使中軍將軍
廣平公弼後軍將軍歛成鎮逺將軍乞伏乾歸等率歩
騎三萬伐傉檀左僕射齊難等率歩騎二萬討赫連勃
勃吏部尚書尹昭諫曰傉檀恃其嶮逺輕敢違逆不若
詔沮渠蒙遜及李暠使相攻擊待其困斃然後取之不
必煩中國之兵此卞莊之舉也興不從弼等濟自金城
部將姜紀言於弼曰今王師聲討勃勃傉檀猶豫未為
嚴防請給輕騎五千襲掩其壘則山澤之民皆為吾有
孤城獨守可坐而克也弼不聽進拔昌松長驅至姑臧
傉檀嬰城自固出竒兵擊弼弼敗退據西苑傉檀遣鎮
北俱延鎮逺敬歸等來追弼復大敗失甲士七千餘弼
固壘不出傉檀攻之不克狄七月興遣衛大將軍常山
公顯率騎二萬為諸軍節度至髙平聞弼敗績兼道赴
之顯遣善射者孟欽等五人挑戰於凉風門弦未及發
傉檀材官將軍宋益等率衆迎擊斬欽於陣顯乃委罪
歛成遣使謝傉檀撫慰河外引師而還傉檀遣徐宿詣
興謝罪赫連勃勃聞秦兵且至退保河曲左僕射齊難
以勃勃既逺縱兵野掠勃勃潛師襲擊斬首七千餘人
難引而還追至木城遂為勃勃所擒復虜將士萬三千
人八月劉敬宣既入峽遣巴東太守温祚以二千人出
外水自帥益州刺史鮑陋輔國文處茂龍驤時延祖由
墊江轉戰而前攻縱敗之縱遣使乞師於興興遣平西
將軍姚賞南梁州刺史王敏率衆二萬赴之敬宣等引
還
𢎞始十一年春正月興遣弟平北將軍冲征虜將軍狄
伯支輔國將軍歛曼嵬鎮東將軍楊佛嵩率歩騎四萬
討赫連勃勃進至嶺北冲欲回師襲擊長安伯支不從
而止懼其謀洩遂鴆殺伯支以滅口譙縱遣使貢其方
物興遣兼司徒韋華持節䇿拜縱為大都督相國蜀王
加九錫備物典䇿一如魏晉故事承制封拜悉如王者
之儀二月興如平凉馮翊人劉厥聚衆數千據萬年作
亂太子泓遣鎮軍將軍彭白狼帥東宫禁兵討之斬厥
赦其餘黨諸將咸請露布表言廣其首級泓不許曰主
上委吾後事不能式遏冦逆當責躬請罪尚敢驕矜自
為功乎興自平凉如朝那聞冲謀逆賜死以庶人禮葬
之三月興還長安夏四月赫連勃勃帥騎二萬來攻掠
取平凉雜胡七千餘户進屯依力川六月南燕慕容超
為劉裕所伐遣尚書令韓範詣秦乞師興遣衛將軍强
帥歩騎一萬隨範往就東平公紹於洛陽并兵救燕勃
勃襲擊敗之强還長安秋七月興自將討勃勃至貳城
遣安逺將軍詳及輔國將軍歛曼嵬鎮軍將軍彭白狼
分督租運諸軍未集而勃勃率騎乘虚奄至興欲留歩
軍輕就詳營衆咸惶懼羣臣固以為不可興弗納尚書
郎韋宗希㫖勸興行蘭臺侍御史姜楞越次而進曰韋
宗傾險不忠沮敗國計宜光腰斬以謝天下脫車駕動
軫六軍駭懼人無守志取危之道也宜遣單使以徴詳
等興黙然右僕射韋華等諫曰若車駕輕動衆心駭懼
必不戰自潰詳營亦未必可至也惟陛下圖之興遂遣
别將姚榆生逆之勃勃伏兵夾擊禽之又遣左將軍姚
文宗率禁兵拒戰中壘將軍齊莫統氐兵為之後繼文
宗與莫皆勇果兼人以死力戰勃勃乃退留禁兵五千
配詳助守貳城興還長安譙縱遣其侍中譙良太常楊
軌來朝請大舉入冦江東縱以桓謙為荆州刺史譙道
福為梁州刺史帥衆二萬東冦江陵興遣前將軍茍林
率騎兵㑹之桓謙於道召募義舊民投之者二萬餘人
進屯支江林亦進屯江津謙江右貴族部曲徧於荆楚
晉之將士多懐異心晉荆州刺史劉道䂓㑹諸將士告
之曰桓謙今在近道聞諸長者頗有去就之計吾東來
文武足以濟事若欲去者本不相禁因夜開城門逹旦
不閉衆咸憚服莫有去者㑹雍州刺史魯宗之自襄陽
奔赴道䂓單馬迎之遂留守江陵委以心腹自率軍攻
謙諸將皆曰今逺出討謙其勝難必茍林在江津伺人
動静若來攻城宗之未必能固脫有蹉跌大事去矣道
䂓曰茍林愚愞無他竒計以吾去未逺必不敢向城吾
今取謙往至便克沈疑之間已自還返謙敗則林破膽
矣豈暇復來攻城乎且宗之獨守何為不支數日乃馳
往攻謙水陸並進謙等舟師大陳兼列歩騎以待之大
戰於支江謙衆敗績乘輕舸奔就茍林道軌追獲斬之
還至湧口討林林懼引歸道䂓遣諮議叅軍劉遵率衆
來追俘獲數千餘人九月劉遵斬林於巴陵冬十月興
以國用不足増闗津之稅鹽竹山木皆有賦焉羣臣咸
諫以為天植品物以養羣生王者子育萬邦不宜節約
以奪其利興曰能踰闗梁通利於山水者此皆豪富之
家吾損有餘以補不足有何不可遂行之
𢎞始十二年春二月西秦乞伏乾歸以衆叛攻䧟金城
執太守任蘭蘭厲色責乾歸以背恩負義乾歸怒而囚
之蘭遂不食而死三月赫連勃勃遣尚書胡金纂將萬
餘騎攻平凉興如貳城因救平凉纂衆大敗生擒纂勃
勃又遣兄子羅提攻䧟定陽執北中郎將姚廣都坑將
士四千餘人興將曹熾曹雲王肆佛等各將數千戸避
勃勃内徙興處肆佛於湟山澤熾雲於陳倉勃勃冦隴
右攻䧟白崖堡遂趨清水略陽太守姚夀都委守奔秦
州勃勃虜其衆一萬六千户而去興自安定追之至夀
渠川不及引還夏六月晉河間王子司馬國璠章武王
子司馬叔道來奔興謂之曰劉裕方誅桓𤣥匡復晉室
卿等何故來對曰裕與不逞之徒削弱王室臣宗門有
能自修立者莫不害之方為國患甚於桓𤣥是以避之
來實非欵誠所以避死耳興嘉之拜國璠建義將軍楊
州刺史叔道平南將軍兗州刺史賜甲第於長安秋九
月西秦乞伏乾歸來攻失略陽南安隴西諸郡
　
　
　
　
　
　
　
　十六國春秋卷五十七
欽定四庫全書
　十六國春秋卷五十八
後秦録六
　　姚興下
𢎞始十三年春正月興子廣平公弼有寵於興委以朝
政天水姜紀遂傾心謟附之紀本吕氏叛臣阿諛姦詐
好間人之親戚時弼為雍州刺史權鎮安定紀宻與弼
謀令傾心亊常山公顯黨樹左右以求入朝興遂徴弼
為尚書令侍中大將軍既居左右虚襟引納收結朝士
勢傾東宫國人惡之㑹興以勃勃乾歸作亂西北傉檀
䝉遜擅兵河右疇咨將帥之臣欲得重將鎮撫二方隴
東太守郭播言於興曰嶺北二州鎮戸皆數萬若得文
武之才以綏撫之足以靖塞姦路興曰吾每思得亷頗
李牧鎮撫四方便宜行事然任非其人恒致負敗卿試
舉之播曰清潔善撫邊則平陸子王元始雄武多竒畧
則建威王煥賞罰必行臨敵不顧則奮武彭蚝興曰蚝
令行禁止則有之非綏邊之才也始煥年少吾未知其
為人播曰廣平公弼才兼文武宜督鎮一方願陛下逺
鑒前車近悟覆轍興不從乃以太常索稜為太尉領隴
西内史乞伏乾歸感而悅之遣使送所掠守宰謝罪乞
降興以勃勃之難權宜許之遣鴻臚署乾歸征西大將
軍河州牧河南王及其子熾磐鎮西將軍左賢王平昌
公興如三原顧謂羣臣曰古人有言闗東出相闗西出
將三秦饒雋異汝潁多竒士吾應天明命跨據中原自
流沙已東淮漢已北未嘗不傾已招求冀匡不逮然明
不照下弗感懸魚至於智效一官行著一善吾厯級而
進之不使有後門之歎卿等宜明揚側陋相助為吾舉
之可也右僕射梁喜對曰奉㫖求賢弗敢休倦未見弼
亮大才王佐之器可謂世之乏賢興曰自古帝王之興
莫不將則孫吴相兼蕭鄧終不採將於往賢求相於後
哲隨時任才皆能制治卿自識拔不明旁求不至奈何
厚誣四海乎羣臣咸悅太史令任猗言於興曰白氣出
於北方東西竟天五百里當有破軍殺將流血之徴也
二月安逺將軍姚詳鎮杏城為赫連勃勃所逼糧盡矢
竭委守南奔至於大蘓勃勃平北將軍鹿奕干要之衆
盡潰散遂為所執死之興遣衛大將軍常山公顯迎詳
顯聞詳敗留屯杏城遂以顯為都督安定嶺北二鎮諸
軍事潁川太守平都自許昌來朝言於興曰劉裕敢懐
奸計屯聚芍陂有擾邊之心宜遣燒之以散其謀興曰
裕甚輕弱安敢窺吾邊疆茍有奸心不在其身其在子
孫乎召尚書楊佛嵩謂之曰吴兒不自知乃有非分之
意待至孟冬當遣卿帥精騎三萬燒其積聚嵩曰陛下
若任臣以此役者當從肥口濟淮直趨夀春舉大衆以
屯城縱輕騎以掠野使淮南蕭條兵粟俱了足令吴兒
俯仰回惶神爽飛越興大悅㑹客星入東井所在地震
前後一百五十六公卿抗表請罪興曰災譴之來咎在
元首近代或歸罪三公甚無謂也朕當考躬省已以思
宋景之義公等何愆宜悉冠履以復厥位
𢎞始十四年夏四月西秦乞伏乾歸為部下所殺其子
熾磐新立羣臣咸勸興取之興曰乾歸先已返善方當
懐撫因䘮伐之非朕之本心也冬十月仇池公楊盛阻
兵謀叛侵擾祁山遣建威將軍趙琨率騎五千為前鋒
立節將軍姚伯夀統歩卒為之後繼前將軍恢左將軍
文宗出自鷲峽鎮西將軍秦州刺史嵩出自羊頭峽右
衛將軍胡翼度從隂宻出汧城分道討盛興將輕騎五
千自雍赴之與諸將㑹於隴口天水太守王松怱言於
嵩曰先王神略無方威武絶世冠軍徐洛生猛毅兼人
佐命夾輔再入仇池無功而還非楊氏智勇所能全也
直是地勢嶮固使之然耳今以趙琨之衆使君之威凖
之先朝實未見成功使君具悉形便何不表聞嵩不從
盛率衆與琨相持伯夀畏懼弗進琨衆寡不敵為盛所
敗興斬伯夀引兵而還嵩乃具陳松怱之言興善之賞
帛百疋遂以楊佛嵩為都督嶺北討虜諸軍事安逺將
軍雍州刺史率嶺北見兵討赫連勃勃發數日興謂羣
臣曰佛嵩驍猛果銳每臨敵對冦不可制抑吾每節之
配兵不過五千人今衆旅既多遇賊必敗且去已逺追
之不及吾深憂之將若之何其下咸以為不然未㡬果
為勃勃所執絶吭而死
𢎞始十五年春正月興立昭儀齊氏為皇后下書以故
丞相緒太宰碩徳太傅旻大司馬崇司徒尹緯等二十
四人配享於萇廟興以大臣屢䘮令所司更詳臨赴之
制所司白興依故事東堂發哀興不從每大臣死皆親
臨之三月庚午遣使至魏復修和好夏四月太尉索稜
以隴西降西秦乞伏熾磐劉裕以西陽太守朱齡石為
益州刺史帥師討譙縱于成都秋七月平之斬縱傳首
建康
𢎞始十六年夏五月貳原氐𦍑仇常叛興遣後將軍歛
成鎮軍將軍彭白狼北中郎將洛都討之成等為常所
敗甚懼詣趙興太守姚穆歸罪穆欲送殺之成恐奔赫
連勃勃興遣東平公紹與廣平公弼率禁衛諸軍
鎮撫嶺北遼東侯彌姐亭地率其部人南居隂宻刼掠
百姓弼收亭地送之殺其衆七百餘人徙二千餘戸於
鄭城興寢疾妖賊李宏反於貳原仇常復以兵應之興
輿疾往討斬常執宏而還徙常部人五百餘戸於許昌
左將軍文宗有寵於太子泓廣平公弼深嫉忌之誣文
宗有怨言以侍御史亷桃生為証興怒賜文宗死自是
羣臣累足不敢復言弼之短弼寵愛方隆所欲施行無
不信納乃以嬖人天水尹冲為給事黄門侍郎唐盛為
治書侍御史興左右機要皆其黨人漸欲廣樹爪牙彌
縫其闕右僕射梁喜侍中任謙京兆尹尹昭乘間言於
興曰父子之際人所難言然君臣之義不薄於父子臣
等理不容黙並后匹嫡未始不傾國亂家廣平公弼姦
兇無狀潛有陵奪之心陛下寵之太過假其威權傾險
無頼之徒莫不輻輳其側市巷諷議皆言陛下將有廢
立之計誠如此者臣等有死而已不敢奉詔興曰安得
有此喜等復曰若無之則陛下愛弼適所以禍之願去
其左右減其威權非但弼有泰山之安社稷宗廟亦有
磐石之固矣興黙然不應大司農竇温司徒左長史王
弼皆密疏勸興立弼為太子興雖不從亦不責也興疾
篤太子泓以兵屯於東華門侍疾於諮議堂廣平公弼
潛謀為亂招集黨與數千人披甲伏於其第候興死欲
殺泓自立撫軍將軍東平公紹及侍中任謙右僕射梁
喜冠軍將軍姚讃京兆尹尹昭輔國將軍歛曼嵬並典
禁兵宿衛於内姚裕遣使告上庸公懿於蒲坂并密信
諸兄在藩鎮者論弼逆狀懿流涕告將士曰上今寢疾
臣子所宜冠履不整而廣平公弼擁兵私第不忠於儲
宫正是孤狥義亡身之日諸君皆忠烈之士亦當與孤
同狥斯舉將士聞之莫不奮怒攘袂曰惟殿下所為生
死不敢有二於是盡赦囚徒散布帛數萬疋賜其將士
建牙誓衆將赴長安鎮東將軍豫州牧陳留公洸治兵
於洛陽平西將軍平原公諶治兵於雍皆欲赴長安討
弼㑹興疾瘳升前殿朝見羣臣征虜將軍劉羗泣言於
興曰陛下寢疾數旬奈何忽有此事興曰朕過庭無訓
使諸子不睦愧於四海卿等各陳所懐以安社稷京兆
尹尹昭曰廣平公弼恃寵不䖍阻兵懐貳自宜寘之刑
書以明憲典陛下若含忍未便加法者且可削奪威權
使散居藩國以紓闚𨵦之禍全天性之恩興謂右僕射
梁喜曰卿以為何如喜曰臣之愚見如昭所陳興以弼
文武兼才未忍致法免其尚書令以將軍公就第上庸
公懿等聞興疾瘳各罷兵還鎮陳留公洸及弟平原公
諶等皆抗表罪弼請致之刑法興不許時魏遣使來聘
且請婚於興㑹平陽太守姚成都入朝興謂之曰卿久
處東藩與魏隣接應悉彼事形今來求婚吾已許之終
能分災共患逺相接援否成都曰魏自柴壁克㨗以來
戎甲未曾損失士馬桓桓師旅充盛今修和親兼以婚
姻之好豈但分災共患而已實亦永安之福也興大悅
遣散騎常侍尚書吏部郎嚴康報聘并致方物懿洸宣
諶皆來入朝使裕言於興曰懿等今悉在外欲有所陳
興曰汝等正欲論弼事耳吾已知之不復煩見也裕曰
弼茍有可論陛下所宜垂聽若懿等言違大義便當肆
之刑辟奈何逆拒之於是引見懿等於諮議堂宣流涕
曰先帝以大聖起基陛下以神武定業方隆七百之祚
為萬世之羙安可使弼謀傾社稷宜委之有司肅明刑
憲臣等敢以死請興曰吾自處之非汝等所憂也撫軍
東曹屬姜虬上疏曰廣平公弼懐奸積年謀禍有嵗傾
䧟羣豎為之畫足釁成逆著取嗤戎裔昔文王之化刑
于寡妻今聖朝之亂起自愛子雖欲含忍其瑕掩蔽其
罪而逆黨猶繁扇惑不已弼之亂心何由可革宜斥散
凶徒以絶禍端興以虬表示梁喜曰天下之人莫不以
吾兒為口實將何以處之喜曰信如虬言陛下宜早裁
决一旦禍機竊發悔之晩矣興黙然不忍誅弼免官而
已太子詹事王周亦虚襟引士樹黨東宫弼惡之每䂓
䧟害周抗志確然不為之屈興嘉其守正以為中書監
𢎞始十七年春二月晉荆州刺史司馬休之據江陵雍
州刺史魯宗之據襄陽與劉裕相攻遣使求援興遣征
虜將軍姚成王及建義將軍司馬國璠率騎八千赴之
成王進次南陽司馬休之等為劉裕所敗引歸休之遂
與魯宗之及譙王司馬文思新蔡王司馬道賜寜朔將
軍梁州刺史馬敬輔國將軍竟陵太守魯軌寜朔將軍
南陽太守魯範來奔三月廣平公弼恨宣之毁已遂譛
宣於興㑹宣司馬權丕至長安興責丕以不能匡輔將
誅之丕性傾巧因誣宣罪狀以求自免興大怒遣使就
杏城收宣下獄使弼將三萬人鎮秦州京兆尹尹昭言
於興曰廣平公與皇太子不平今擁强兵於外陛下一
旦不諱臣恐社稷必危小不忍亂大謀者陛下之謂也
興弗納復以弼為中軍大將軍配兵三千屯於渭北赫
連勃勃攻杏城興遣弼救之至冠泉而杏城䧟守將姚
逵死之興如北地弼次於三樹遣弼及輔國將軍歛曼
嵬向新平興還長安秋九月赫連勃勃遣其將赫連建
帥衆冦貳縣遂入平凉守將姚恢與建戰於五井平凉
太守姚周都為建所獲進兵新平廣平公弼討之戰於
龍尾堡大破之擒建送於長安初勃勃攻彭雙方於石
堡方力戰拒守積年不能克至是聞建敗引師而去司
馬休之等至長安興謂之曰劉裕崇奉晉帝豈便有闕
乎休之曰臣前下都琅邪王徳文泣謂臣曰劉裕供御
主上克薄珍竒以事勢推之方為社稷之憂未可測也
乃署休之為鎮軍將軍揚州刺史宗之等並有拜授揚
武將軍安鄉侯康宦驅掠白鹿原氐胡數百家奔上洛
上洛太守宋林拒之商洛人黄金等起兵攻宦宦率衆
歸罪興赦之復其爵位時白虹貫日熒惑在瓠𤓰星中
一夜忽然三失不知所在後八十日出於東井留守盤
旋是嵗大旱赤地昆明池水竭童謡訛言國内諠擾有
術士言於興曰將有不祥之事終當自消時興藥動廣
平公弼稱疾不朝聚兵於第興聞之怒甚收弼黨殿中
侍御史唐盛孫元等殺之太子泓言於興曰臣誠不肖
不能緝諧兄弟致弼搆造是非仰慙天日此皆臣之罪
也陛下若以臣為社稷之憂除臣而國家安願賜臣死
若垂天性之恩不忍加臣刑戮者乞聽臣守藩興惨然
改容召姚讃梁喜尹昭歛曼嵬於諮議堂密謀收弼東
平公紹時屯兵雍城馳遣告之數日不决弼黨洶懼興
慮其為變乃收弼囚之中曹窮治黨與將殺之泓流涕
固請乃止興謂梁喜曰太子天性平和心少猜忌必能
容納羣賢保全吾子於是赦弼黨與蘭臺令張泉夕言
於興曰熒惑入東井旬紀而返未餘月復來守心王者
惡之宜修仁虚已以答天譴興納之冬十月壬子興遣
散騎常侍姚敞等送女西平公主於魏太宗(拓跋/嗣)以后
禮納之鑄金人不成乃以為夫人而寵遇甚厚
𢎞始十八年春正月正旦興朝羣臣於太極前殿沙門
賀僧慟泣不能自勝衆咸怪之賀僧者莫知其所從來
言事皆有効驗興甚神禮之嘗與隠士數人預於燕㑹
興使魯宗之將兵冦襄陽未至而卒其子輔國將軍軌
引兵攻晉晉雍州刺史趙倫之擊敗之二月興如華隂
使太子泓監國入居西宫興疾篤遂還長安泓欲出迎
宫臣諫曰今主上疾篤奸臣在側廣平公弼希冀非常
變故難測今殿下若出進則不得見主上退則有弼等
(一作/不測)之禍安所歸乎自宜深抑情理以寜社稷泓曰臣
子聞君父疾篤而端居不出何以自安對曰全身以安
社稷孝之大者也泓從之乃止迎於黄龍門樽下弼黨
見興升輿咸懐危懼黄門侍郎尹冲等先謀欲因泓出
害之尚書姚沙彌謂冲曰若太子有備不來迎侍當奉
乘輿直趨廣平公第宿衛將士聞乘輿所在自當來奔
誰與太子共守乎且吾屬以廣平公之故已䧟身於逆
節將何所自容今奉乘輿南幸因以舉事是仗大義非
但救廣平公之禍吾屬前罪亦可申雪冲等不從欲隨
興入宫作亂復未知興之存亡疑而不發興既入宫命
太子泓録尚書事使東平公紹及右衛將軍胡翼度典
兵禁中防制内外遣殿中上將軍歛曼嵬收弼第中甲
仗納之武庫興疾轉篤其妹南安長公主問疾不應興
少子耕兒出告其兄南陽公愔曰上已崩矣宜速决計
愔即與其黨尹冲姚武伯等率甲士攻端門歛曼嵬勒
兵拒戰胡翼度率禁兵閉四門愔等遣壯士登門縁屋
而入及於馬道泓侍疾在諮議堂遣歛曼嵬率殿中兵
登武庫拒戰太子右衛率姚和都帥東宫兵入屯馬道
南愔等既不得進遂燒端門興力疾臨前殿賜弼死禁
兵見興喜躍貫甲爭進赴賊賊衆駭擾和都勒東宫兵
自後擊之愔等奔潰逃於驪山其黨建康公吕隆奔雍
尹冲及弟尹泓奔於建康興引紹及讚梁喜尹昭歛曼
嵬等入内寢受遺詔輔政明日遂卒時晉義熈十二年
也年五十一在位二十二年偽謚文桓皇帝廟號髙祖
葬於偶陵
　先是魏太史奏熒惑在瓠𤓰中忽亡不知所在於法
　當入危亡之國先為童謡妖言然後行其禍罰太宗
　召名儒十餘人使與太史議熒惑所詣崔浩對曰按
　春秋左氏傳神降於莘以其至之日推知其物庚午
　之夕辛未之朝天有隂雲熒惑之亡當在二日庚之
　與午皆主於秦辛為西夷今姚興據長安熒惑必入
　秦矣衆皆怒曰天上失星人間安知所詣浩笑而不
　應後八十餘日熒惑出東井留守勾已久之乃去秦
　大旱昆明池竭童謡訛言國人不安間一嵗而秦亡
　衆乃服浩之精妙
　
　
　
　
　
　
　
　
　
　十六國春秋卷五十八
欽定四庫全書
　十六國春秋卷五十九
後秦録七
　　姚泓
姚泓字元子興之長子也孝友温和明識寛裕而無經
世之畧又愞弱多病興欲以為嗣狐疑不决久之立為
太子興每征伐遊巡常留總後事博覽經𫝊尤善談論
雅好詩詠尚書王尚黄門郎叚章尚書郎富允文以儒
術侍講胡義周夏侯稚以文章游集受經於博士淳于
岐岐病在家泓以師者人之表範傳先聖之訓加在三
之義不可不重乃親詣省疾拜於床下自是公卿見師
傅莫不下拜時尚書王敏右丞郭播以刑政過寛議欲
峻制泓曰人情挫辱則激厲之心生政教煩苛則茍免
之行立上之化下如風靡草君等叅贊朝化𢎞昭政軌
不務仁恕之道惟欲嚴法酷刑豈是安上馭下之理乎
敏等乃止初興如平凉馮翊劉厥聚衆數千據萬年叛
泓遣鎮軍將軍彭白狼率東宫禁兵討之斬厥赦其餘
黨諸將咸勸泓曰殿下神算電發蕩平醜逆宜露布表
言廣其首級以慰逺近之情泓曰主上委吾後事使吾
式遏冦逆吾綏理失和以長冦姦方當引咎責躬歸罪
行間安敢過自矜誕以重罪責乎左僕射韋華聞之謂
河南太守慕容筑曰皇太子實有恭恵之徳社稷之福
也泓弟廣平公弼有奪嫡之謀泓恩撫如初未嘗見於
顔色東平公紹每為弼羽翼泓亦推心宗事弗以為嫌
紹亦感之歸心於泓守其忠烈
永和元年春正月興卒泓秘不發䘮捕南陽公愔及建
康公吕隆大將軍尹元等皆誅之命齊公恢殺安定太
守吕超恢初猶豫久乃殺之泓疑恢有隂謀恢自是懐
貳隂聚兵甲欲謀作亂泓既發䘮僭即皇帝位大赦境
内殊死已下改元永和廬於諮議堂既葬即吉乃親庶
政内外百僚增位一等下令文武各盡直言凡政有不
便於時事有益於宗廟者其各極言勿有所隠初興徙
李閠𦍑三千餘户於安定尋徙新支至是𦍑酋党容率
所部叛還泓遣撫軍將軍讚討之容懼請降徒其酋豪
數百户於長安餘悉遣歸李閠北地太守毛雍據趙氏
塢以叛東平公紹討擒之時長樂公宣鎮李閠未知雍
敗遣部將姚佛生等來衛長安衆既發宣叅軍韋宗姦
謟好亂聞毛雍叛說宣曰主上新立威徳未著勃勃强
盛侵害必深國家之難未可量也殿下居維城之任不
可不為深慮邢望地形險固總三方之要若能據之虚
心撫集非但克固維城亦伯王之資也宣從之率戸三
萬八千棄李閠南保邢望宣既南移諸𦍑據李閠以叛
東平公紹進討破之宣詣紹歸罪紹怒殺之初宣在邢
望泓遣姚佛生諭宣佛生反贊成宣計紹數其罪并殺
之泓下書士卒死王事者贈以爵位永復其家將封宫
臣十六人五等子男撫軍將軍讚諫曰東宫文武自當
有守忠之誠未有赫然之效何受封之多乎泓曰懸爵
於朝所以勸懲來效標明盛徳元子遭家不造與宫臣
同此百憂獨享其福得不愧於心乎讚黙然東平公紹
進曰陛下不忘報徳封之是也古者敬其事命之以始
可須來春然後議之乃止夏四月西秦乞伏熾磐遣别
將曇逹等來攻上邽上邽刺史姚艾不能守遁走五月
并州定陽二城胡數萬落叛泓入於平陽攻立義將軍
成都於匃奴堡推匃奴曹𢎞為大單于所在寇掠殘賊
無遺征東將軍懿自蒲坂討之戰於平陽大破之執𢎞
送長安徙其豪右萬五千於雍州仇池公楊盛攻䧟祁
山執建節將軍王總進逼秦州後將軍平救之盛引退
平與上邽守將嵩追盛及於竹嶺撫軍將軍讚率隴西
太守姚秦都略陽太守王煥以禁兵赴之讚至清水嵩
為盛所敗嵩與秦都王煥皆戰死讚至秦州退還仇池
先是天水冀縣石鼓鳴聲聞數百里野雉皆雊秦州地
震者三十二所殷殷有聲者八處巖嶺崩墜人舍傾壊
咸以為不祥及嵩將出羣僚固諫止之嵩曰若有不祥
此乃命也安所逃乎遂及於難識者以為秦州泓之故
鄉今失秦州將滅之徴也赫連勃勃率騎四萬襲上邽
二旬克之攻䧟隂密執秦州刺史姚軍都(一作/平都)坑將士
五千餘人軍都瞋目厲聲數勃勃殘忍之罪不為之屈
勃勃怒殺之又殺將軍姚良子及將士萬餘人既克隂
密遂進兵侵雍嶺北雜户悉奔五將山征北將軍恢棄
安定率户五千奔新平安定人胡儼華韜等率衆拒恢
恢單騎奔歸長安立節將軍彌姐成建武將軍裴岐為
儼所殺勃勃使鎮東將軍羊茍兒等率鮮卑五千餘人
鎮安定鎮西將軍諶委鎮東走勃勃據雍抄掠郿城東
平公紹及征虜將軍尹昭鎮軍將軍姚洽等率歩騎五
萬討之征北將軍恢以精騎一萬為之後繼軍次横水
勃勃退保安定胡儼閉門拒之殺羊茍兒及所將鮮卑
數千人復以安定來降紹進兵躡勃勃戰於馬鞍陂敗
之追至朝那不及而還楊盛復遣兄子倦入冦長虵平
陽氐茍渇聚衆千餘據五丈原以叛遣鎮逺將軍姚萬
恢武將軍姚難等討之為渇所敗鎮西將軍諶等討渇
擒之泓使輔國將軍歛曼嵬前將軍姚光兒討楊倦於
陳倉倦奔散闗勃勃復遣兄子提南侵池陽車騎將軍
姚裕前將軍彭白狼建義將軍虵𤣥擊郤之秋九月晉
太尉劉裕總督大軍來伐師次彭城遣冠軍將軍檀
道濟龍驤將軍王鎮惡入自淮淝攻漆丘項城新野太
守朱超石寜朔將軍胡藩趨陽城振武將軍沈田子建
威將軍傅𢎞之趨武闗建武將軍沈林子彭城内史劉
遵考將水軍出石門自汴入河攻倉垣以冀州刺史王
仲徳督前鋒諸軍開鉅野入河泓别將王茍生以漆丘降
鎮惡徐州刺史姚掌以項城降道濟遂入頴口諸屯守
將皆望風欵附惟新蔡太守董遵固守不降道濟攻拔
之縛遵而致諸軍門遵厲色言曰王者伐國待士以禮
君奈何以不義行師以非禮待國士乎道濟怒殺之進
克許昌獲頴州太守姚坦及大將軍楊業沈林子自汴
入河襄邑人董神虎聚衆千餘降裕板為叅軍加揚武
將軍領兵從戎林子與神虎共攻倉垣克之兗州刺史
韋華以郡降神虎伐其功擅還襄邑林子執數其罪殺
之東平公紹聞晉師之至還長安言於泓曰晉兵已過
許昌豫州安定孤逺卒難救衛宜遷諸鎮戸内實京畿
可得精兵十萬足以横行天下假使二冦交侵猶不亡
國如其不爾晉侵豫州夏冦安定將若之何事機已至
宜在速决左僕射梁喜曰齊公恢雄勇有威名為嶺北
所憚鎮人已與勃勃深仇理應守死無貳勃勃終不能
越安定逺冦京畿若無安定虜馬必至於郿城今闗中
兵馬足以拒晉無為預自削弱也泓從之吏部郎懿横
宻言於泓曰恢於廣平之難有忠勲於陛下自陛下龍
飛紹綂未有殊賞以答其意今外則致之死地内則不
豫朝權安定人自以孤危逼冦思欲南遷者十室而九
若恢擁精兵數萬鼓行而向京師得不為社稷之憂乎
宜徴還朝廷以慰其心泓曰恢若懐不逞之心徴之適
所以速禍耳不從王仲徳水軍入河將逼滑臺魏兗州
刺史尉建畏愞帥衆棄城北渡仲徳入滑臺宣言曰晉
本欲以布帛七萬疋假道於魏不謂魏之守將棄城遁
去太宗(諱/嗣)聞之遣叔孫建公孫表自河内向枋頭因引
兵濟河斬尉建於城下投尸於河呼仲徳軍人問以侵
冦之狀仲徳使司馬竺和之對曰劉太尉使王征虜自
河入洛清掃山陵非敢為冦於魏也魏之守將自棄滑
臺去王征虜借空城以息兵行當西引於晉魏之好無
廢也何必揚旗鳴鼓以耀威乎太宗使建以問裕裕遜
辭謝之曰洛陽晉之舊都而𦍑據之晉欲修復山陵久
矣諸桓宗族司馬休之兄弟魯宗之父子皆晉之蠧也
而𦍑收之以為晉患今晉將伐之欲假道於魏非敢為
不利也冬十月晉師進至成臯征南將軍陳留公洸時
鎮洛陽馳使請救泓遣越騎校尉閻生率騎三千赴之
武衛將軍姚益男將歩卒一萬助守洛陽又遣征東將
軍并州牧懿南屯陜津為之聲援寜朔將軍趙𤣥為洸
部將說洸固守金墉可以坐制其弊洸司馬姚禹與道
濟濳通主簿閻恢楊䖍等皆禹之黨嫉𤣥忠誠咸共毁
之洸遂遣𤣥率精兵千餘南守柏谷塢廣武將軍石無
諱東戍鞏城以拒晉師㑹陽城及成臯滎陽虎牢諸城
悉降道濟等長驅而進無諱至石闗奔還𤣥為晉司馬
滎陽毛徳祖所殺姚禹踰城奔道濟甲子進逼洛陽丙
寅洸遂出降道濟獲四千餘人議者欲盡坑之以為京
觀道濟曰伐罪弔民正在今日皆釋而遣之時閻生至
新安益男至湖城聞洛陽已䧟留屯不進十二月征東
將軍并州牧懿嶮薄惑於信受司馬孫暢姦巧傾佞好
亂樂禍說懿襲長安誅東平公紹廢泓而代之懿以為
然乃帥衆至陜津散榖以賜河北夷夏欲虚損國儲招
納和戎諸𦍑樹已私恵懿左常侍張敞侍郎左雅固諫
曰殿下以母弟之親居方面之重安危休戚與國同之
漢有七國之難實頼梁王今吴冦内侵四州傾没西虜
擾邊秦凉覆敗朝廷之危有同累卵正是諸侯勤王之
日且榖者國之本也而殿下無故散之虚損國儲將若
之何若朝廷問殿下者何辭以報懿怒鞭殺之泓聞之
召紹等宻謀於朝堂紹曰懿性識鄙淺從物遷移造此
謀者必孫暢耳但馳使徴暢遣撫軍將軍讚據陜城臣
向潼闗為諸軍節度若暢奉詔而至臣當遣懿帥河東
見兵共平吴冦如其逆釁已成違拒詔勅便當名其罪
於天下聲鼓以擊之泓曰叔父之言社稷之計也乃遣
讚及冠軍將軍司馬國璠建義將軍虵𤣥屯陜津武衛
將軍姚驢屯潼闗懿遂舉兵稱帝傳檄州郡欲運匃奴
堡穀以給鎮人寜東將軍姚成都拒之懿乃卑辭招誘
深自結託送佩刀為誓成都不從送以呈泓懿遣驍騎
將軍王國率甲士數百攻成都成都擊擒之遣使讓懿
曰明公以母弟之親受推轂之寄今社稷危如綴旒宜
恭恪憂勤匡輔王室而更包藏奸宄謀危宗廟三祖之
靈其肯佐明公乎此鎮之糧一方所寄鎮人何功而欲
給之王國為虵畫足國之罪人已就囚執聽詔而戮之
成都方糾合義衆以懲明公之罪復須大兵悉集當與
明公㑹於河上耳相見在近明公其三思之於是宣告
諸城諭以順逆曉以禍福秣馬厲兵徴發義租河東之
兵無詣懿者懿深患之亦發諸城兵惟臨晉數千戸叛
以應懿成都引兵濟自蒲津擊臨晉叛户大破之懿等
震懼鎮人安定郭純王奴等起兵圍懿紹入蒲坂執懿
囚之誅孫暢等是年泓尚書東武侯敞敞弟鎮逺將軍
僧光右將軍定世自洛陽奔降於魏
永和二年春正月朔旦泓朝羣臣於前殿以内外離叛
晉師漸逼悽然流涕羣臣皆泣時征北將軍齊公恢帥
安定鎮戸三萬八千焚燒屋舍以車為方陣自北雍州
趨長安自稱大都督建義大將軍移檄州郡欲除君側
之惡揚威將軍姜紀率衆奔之建節將軍彭完都聞恢
將至棄隂宻奔還長安恢至新支姜紀說恢曰國家重
將大兵皆在東方京師空虚公可亟引輕兵徑襲事必
克矣恢不從乃南攻郿城鎮西將軍諶為恢所敗恢勢
彌盛長安大震泓馳使徴紹遣車騎將軍裕及輔國將
軍胡翼度屯灃西扶風太守姚雋安夷䕶軍姚墨蠡建
威將軍姚娥都揚威將軍彭虵皆懼降恢東平公紹聞
恢之叛率輕騎先來赴難使鎮軍將軍姚洽及冠軍將
軍司馬國璠將歩卒三萬赴長安恢從曲牢進屯杜城
紹與恢相持於靈臺撫軍將軍讃聞恢漸逼留寜朔將
軍尹雅為𢎞農太守守潼闗亦率諸軍還長安泓謝讃
曰元子不能崇明徳義導率羣下至禍起蕭墻變自同
氣既上負祖宗亦無顔見諸父懿始搆逆滅亡恢復擁
衆内叛將若之何讚曰懿等所以敢稱兵内侮者由臣
等輕弱無防遏之方故也因攘袂大泣曰臣與大將軍
不滅此賊終不持面復見陛下泓於是班賜將士而遣
之恢衆見諸軍悉集咸有懼心部將齊黄等棄恢詣大
軍降恢進軍逼紹讚自後要擊大破之殺恢及其三弟
泓哭之悲慟葬以公禮二月晉龍驤將軍王鎮惡至宜
陽(紀事本末云/進軍澠池)遣其司馬毛徳祖攻𢎞農太守尹雅於
蠡吾城衆潰徳祖使騎追雅獲之既而殺晉守者奔固
潼闗冠軍將軍檀道濟及建武將軍沈林子自陜北渡
河拔襄邑堡泓建威將軍河北太守薛帛先據解縣林
子至馳往襲之帛棄軍奔河東(宋書作/闗中)林子收其兵糧
又攻并州刺史河東太守尹昭於蒲坂不克使將軍茍
卓攻匃奴堡為泓寜東將軍成都所敗泓遣武衛將軍
姚驢救蒲坂輔國將軍胡翼度據潼闗辛酉滎陽守將
傅洪以虎牢降魏泓進紹太宰大將軍大都督都督中
外諸軍事假黄鉞改封魯公侍中司𨽻宗正節録並如
故朝之大政皆往叅决紹固辭弗許又改封讚為東平
公其餘將士封賞有差遣紹率武衛將軍姚鸞等歩騎
五萬拒守潼闗又遣武衛將軍姚驢與并州刺史尹昭
為表裏之勢夾攻道濟道濟深壁不戰沈林子謂道濟
曰蒲坂城堅池濬非旦夕可拔攻之則傷衆守之則引
日不如棄之先事潼闗潼闗天阻形勢之地且鎮惡孤
軍勢危力寡若使姚紹據之則難圖矣及其未至當并
力爭之若潼闗事㨗尹昭可不戰而自服也道濟從之
三月棄蒲坂南向潼闗東平公讚率禁兵七千自渭北
而東進據蒲津庚辰劉裕使扶風太守沈田子及司馬
傅𢎞之率衆萬餘人入上洛所在城鎮多委奔長安田
子等進次青泥魯公紹方陣而前以拒道濟道濟固壘
不戰紹乃攻其西營不克遂以大衆逼之道濟帥王敬
沈林子等逆衝紹軍將士驚散引還定城據險固守遣
武衛將軍姚鸞屯兵大路以絶道濟糧道時裕别將姚
珍入自子午竇覇入自洛谷衆各數千人泓遣鎮逺將
軍姚萬拒覇鎮北將軍姚疆拒珍姚鸞遣寜朔將軍𢎞
農太守尹雅與道濟司馬徐琰戰於潼闗南為琰所敗
執送劉裕裕以雅前叛欲殺之雅曰雅前日已當死幸
得脫至今本在望外死固甘心然夷夏雖殊君臣之義
一也明公將以大義行師豈可使秦無守節之臣乎裕
嘉其志尚赦之泓遣給事黄門侍郎姚和都屯嶢栁以
備沈田子魯公紹謂諸將曰道濟等逺來送死兵力不
多嬰壘自固正欲曠日持久以待後援吾欲分軍徑據
閿鄉絶其糧道不出一月道濟之首可懸麾下濟等既
没裕計自阻諸將咸以為然輔國將軍胡翼度曰軍勢
宜集不可以分若偏師不利人心駭懼何可以戰紹乃
止泓以晉師之逼遣使乞師於魏太宗使羣臣議之皆
曰潼闗天險劉裕以水軍攻之甚難若登岸北侵其勢
便易裕聲言伐秦其志難測且秦婚姻之國不可不救
也宜發兵斷河上流勿使得西軍諮祭酒崔浩曰裕圖
秦久矣今姚興死子泓愞劣國内多難裕乘其危而伐
之其志必取若遏其上流裕心忿戾必上岸北侵是我
代秦受敵也今柔然冦邊民食又乏若復與裕為敵發
兵南赴則北冦愈深救北則南州復危非良計也不若
假之水道聽裕西上然後屯兵以塞其東使裕克㨗必
徳我之假道也不㨗吾不失救秦之名此策之得者也且南
北異俗借使國家棄恒山以南裕必不能以吴越之兵
與吾爭河北之地安能為吾患乎夫為國計者惟社稷
是利豈顧一女子乎議者猶曰裕西入闗則恐吾斷其
後腹背受敵北上則姚氏必不出闗助我其勢必聲
西而實北也於是遣司徒南平公長孫嵩督山東諸軍
事又遣正直將軍安平公乙㫋眷進據河内游擊將軍
王洛生屯於河東振威將軍娥清冀州刺史阿薄干將
歩騎十萬屯於河北為泓聲援先是劉裕與王鎮惡等
期若克洛陽須待大軍未可輕前至是鎮惡等乘利輕
趨潼闗為紹所拒久之乏食衆心疑懼欲棄輜重還赴
大軍沈林子按劔怒曰相公勤王志清六合今許洛已
定闗右將平事之濟否係於前鋒奈何阻乘勝之氣棄
垂成之功乎且大軍尚逺賊衆方盛雖欲求還亦不可
得下官受命前驅誓在盡命今日之事當為將軍辦之
然二三君子或同業艱難或荷思罔極以此退撓亦何
靣以見相公旗鼔耶鎮惡等馳使告裕且乞糧援時裕
軍入河魏軍屯河岸軍不得進裕呼所遣人開舫北戸
指河上魏軍示之曰我語令勿進而輕佻深入岸上如
此何由得遣軍糧鎮惡乃親至𢎞農督人租稅百姓競
送義粟軍食復振魏以數千騎縁河隨裕軍西行軍人
於南岸牽百丈風水迅急有漂渡北岸者輒為魏所殺
畧裕遣軍擊之裁登岸則退走則復來夏四月裕遣白
直隊主丁旿帥仗士七百人車百乘渡北岸去水百餘
歩為卻月陣兩頭抱河車置七仗士事畢使堅一白眊
魏軍見數百人歩牽車上不解其意皆未動裕先命寜
朔將軍朱超石戒嚴二千人白眊既舉超石帥衆馳往
赴之並齎大弩百張一車葢二十人設彭排於轅上魏
軍見營陣既立乃進圍之長孫嵩帥三萬騎來助四面
肉薄攻營弩不能制時超石别齎大鎚及矟千餘張乃
斷矟長三四尺以鎚鎚之一矟輒洞貫三四人魏軍不
能當一時奔潰死者相積臨陣斬阿薄干魏軍退遁平
城超石帥寜朔將軍胡藩寜逺將軍劉榮祖追擊又破
之殺獲千餘太宗乃恨不用崔浩之言泓建威將軍河
北太守薛帛據河曲以叛紹分道置諸軍為犄角之勢
遣輔國將軍胡翼度據東原武衛將軍姚鸞營於大路
與晉軍相接丙子夜沈林子簡其軍中精銳朱逺等銜
枚夜襲鸞營鸞衆大潰戰死士卒死者九千餘人撫軍
將軍東平公讚屯河上以斷水道遣恢武將軍姚難運
蒲坂榖以給軍士至香城林子擊敗之讚單馬奔還定
城泓遣鎮西將軍諶屯嶢栁黄門侍郎和都討薛帛於
河東聞晉師之要難也乃兼道赴救未至而難敗因破
裕别將於河曲遂屯蒲坂大將軍魯公紹遣左長史鎮
軍將軍姚洽(宋書作/姚伯子)及寜朔將軍安夷(宋書/作蠻)䕶軍姚墨
蠡(宋書作/黙騾)河東太守唐小方等帥騎三千屯河北之九
原阻河為固欲絶道濟諸縣租輸洽辭曰夫小敵之堅
大敵之擒也今兵衆單弱而逺在河外雖明公神武然
鞭短勢殊恐無所及紹不聽沈林子率衆八千要洽於
河上擊破之斬洽及墨蠡小方殺獲殆盡林子因啓劉
裕曰紹氣葢闗中今兵屈於外國危於内恐其凶命先
盡不得以膏血祭斧耳紹聞洽死忿恚發病託撫軍將
軍東平公讚以後事使恢武將軍姚難屯闗西嘔血而
死讚既代紹守嶮衆力益盛引兵襲林子林子復擊破
之時泓各置闗以守嶮(一作/峽)劉裕遣檀道濟王鎮惡或
據山為營或平地結壘大小七十營濱帶河嶮泓亦保
據山原陵阜之上各設營壘(今舊跡/尚存)秋七月己亥劉裕
次於陜城沈田子傅𢎞之入武闗戍將皆委城遁走田
子等進屯青泥泓使給事黄門侍郎和都屯嶢桞以拒
之裕至閿鄉遣沈林子率精兵萬餘越山開道㑹沈田
子於青泥將攻嶢桞泓欲自將以禦裕軍恐田子等來
襲其後欲先擊滅田子然後傾國東出乃遣車騎將軍
裕率歩騎八千奄至青泥躬率大衆繼發田子本為疑
兵所領裁千餘人聞泓至欲出擊之傅𢎞之以衆寡不
敵止之田子曰兵貴用竒不必在衆且今衆寡相援(當/作)
(懸/)勢不兩立若彼結圍既固則吾無所逃矣不如乘其
始至營陣未立先薄擊之可以有功遂率所領先進𢎞
之後繼泓兵圍數重田子撫慰士卒曰諸君冐險逺來
正求今日之戰生死一决封侯之業於此在矣士卒皆
踴躍豉譟執短兵奮擊泓兵大敗斬首萬餘級得其乘
輿服御泓奔還㶚上初劉裕以沈田子等衆少遣沈林
子將兵自秦嶺往助之至則已破相與追之闗中郡縣
多濳送欵於田子辛丑裕至潼闗以寜朔將軍朱超石
為河東太守使與振武將軍徐猗之會薛帛於河北共
攻蒲坂東平公讚拒裕於闗西姚難屯於香城裕遣王
鎮惡王敬自秋社西渡渭以逼難軍鎮東將軍平原公
璞及黄門侍郎姚和都擊猗之等於蒲坂猗之敗死超
石棄衆奔還潼闗讚遣司馬休之及司馬國璠自軹闗
向河内濳引魏軍以躡裕後姚難既為鎮惡所逼自香
城引兵而西時大霖雨渭水汎溢讚等不得北渡鎮惡
水陸兼進追及難軍泓自㶚上引兵還次石橋以為之
援讚退屯鄭城鎮北將軍姚疆率部人數千與難合陣
於涇上以拒鎮惡鎮惡遣毛徳祖進擊破疆疆力戰死
之難遁還長安裕遂進據鄭城泓使裕及尚書龎綂屯
兵宫中征南將軍陳留公洸屯兵灃西尚書姚白𤓰徙
四軍雜户入長安姚丕守渭橋胡翼度屯石積東平公
讚屯㶚東泓軍逍遥園王鎮惡率水軍自河入渭泝流
而上所乘皆䝉衝小艦行船者悉在艦内北土素無舟
檝泓軍見艦進而外無有行船人莫不驚以為神壬戌
鎮惡至渭橋令軍士食畢皆持仗登岸後登者斬衆既
登岸渭水流急艦皆隨流逐去倐忽不知所在泓所將
尚數萬人鎮惡諭士卒曰吾屬本家在江南此是長安
城北門去家萬里而遥舟檝衣糧並已隨流今進而戰
勝則功名俱顯不勝則骸骨不返無他岐矣卿等勉之
乃身先士卒衆遂騰躍争進大破丕軍於渭橋泓引兵
赴之逼水地狹為丕敗兵所蹂踐不戰而潰鎮西將軍
諶及前軍將軍烈左衛將軍寳安散騎常侍王帛建武
將軍進揚威將軍蚝尚書右丞孫𤣥等皆死於陣泓單
馬還宫鎮惡入自平朔門泓與裕等數百騎出奔石橋
東平公讚聞泓敗召將士告之衆皆以刀擊地攘袂大
泣胡翼度先與劉裕隂通是日棄衆奔裕讚夜帥諸軍
將㑹泓於石橋晉師已固圍之讚軍不得入衆皆驚散
泓計無所出謀欲詣軍門降泓子佛念年十二謂泓曰
陛下今雖降晉晉人將逞其欲終必不全願自裁决泓
憮然不答佛念遂登宫牆自投而死八月癸亥泓將妻
子羣臣詣壘門請降鎮惡乃以屬吏城中夷晉六萬餘
户皆以國恩慰撫之號令嚴肅百姓安堵九月裕至長
安鎮惡迎於㶚上裕勞之曰成吾覇業者真卿也鎮惡
再拜謝曰此明公之威諸將之力也鎮惡何功之有焉
裕笑曰卿欲學馮異耶鎮惡性貪泓府庫盈積鎮惡盗
取不可勝紀裕以其功大不問又盗藏泓偽輦裕使人
覘之鎮惡剔取其金銀棄輦於垣側裕收彛器渾儀土
圭紀里鼓指南車及秦始皇玉璽送之建康其餘金玉
繒帛珍寳皆以頒賜將士泓鎮東將軍平原公璞與并
州刺史尹昭以蒲坂降撫軍將軍東平公讚率宗室子
弟百餘人亦詣軍門降裕盡殺之餘宗遷於江南送泓
建康市而戮之時年三十在位二年泓既被戮建康百
里之内草木皆燋死自姚萇以晉孝武太元九年嵗在
甲申僭立至泓三世以晉安帝義熈十三年嵗在丙辰
而滅凡三十二年
　
　
　
　
　
　
　
　
　
　
　
　
　
　十六國春秋卷五十九
欽定四庫全書
　十六國春秋卷六十
後秦録八
　　姚嵩
姚嵩興之弟也仕為鎮西將軍秦州刺史厯至司空封
安成侯留心經典専精釋道興因賜以皇后所遺珠佛
像嵩上表謝曰臣言奉珠像承是皇后遺屬所建禮覲
之日永慕罔極伏惟感往增懐臣言先承陛下親營像
事每注心延望遲冀暫一禮敬不悟聖恩垂及乃復與
臣供養此像既工寳並重且於制作之理擬若神造中
來所見珠像誠當竒妙然方之於此信復有間瞻奉踴
躍實在無量夫受乾施者無報䝉恩隆者無謝雖欲仰
陳愚誠亦復莫知所盡興又與嵩書曰吾曽以已所懐
疏條摩訶衍諸義圖與什公評詳厥衷遂有哀故不復
能斷理義未久什公尋復致變自爾䘮戎相繼無復意
事遂忘棄之近以當遣使送像欲與卿作疏箱篋中忽
得前所條本末今送示卿徐徐尋撫若於卿有所不足
者便可致難也見卿來日並可以當言笑吾前試通聖
人三逹觀以咨什公公尋有答今并送往諸此事皆是
昔日之意如今都無情懐不知如何矣嵩上述佛義表
曰臣言奉陛下所通諸義理味淵𤣥詞致清勝間詣踰
於二篇妙盡侔乎中觀詠之翫之紙已致勞而心猶無
厭真可謂當時之髙唱累劫之宗範也但臣頑闇思不
叅𤣥然披尋之日真復詠歌弗暇不悟𢎞慈善誘乃欲
令叅致問難敢忘愚鈍輒位叙所懐豈曰存難直欲咨
所未悟耳臣言上通三世甚有深致既已逺契聖心兼
復抑正衆說宗塗亹亹超絶常境欣悟之至益令賞味
增深加為什公研覈該備實非愚臣所能稱盡正當銘
之懐抱以為心要耳上通不住法住般若義云衆生之
所以不階道者有著故也是以聖人之教恒以去著為
事故言以不住般若雖復大聖𤣥鑒應照無際亦不可
著著亦成患欲使行人忘彼我遺所寄汎若不繫之舟
無所倚薄則當於理矣故聖人𤣥詣誠無不盡然至乎
標位六度而以無著為宗取之於心誠如明誨即之於
事脫有未極夫無著雖妙似若有不即真兩㝠有不即
真兩㝠恐是心忘之謂耳竊尋𤣥教如更有以謹牒成
言以攄愚見故經云施者受者財物不可得以無所捨
法具足檀波羅蜜以此三事不可得故三者既㝠有無
無當無當之理即同幻化以此而推恐不住之致非真
忘彼我遺所寄而已詔云大道者以無為為宗若其無
為復何所為耶至理淵談誠不容言然處在渉求之地
不得不尋本以致悟不審明道之無為為當以何為體
若以妙為宗者雖在帝先而非極若以無有為妙者必
當有不無之因因稱俱未㝠詎是不二之道乎故論云
無於無者必當有於有有無之相譬猶修短之相形耳
無理雖𤣥將恐同彼斷常常猶不可况復斷耶然則有
無之津乃是邊見之所存故中論云不破世諦故則不
破真諦又論云諸法若實則無二諦諸法若空則無罪
福若無罪福凡聖無判二茍無判道何所益由臣闇昧
未悟宗極惟願仁慈重加誨諭詔云聖人之教𤣥通無
涯致感多方不可作一途求不可以一理推故應麤以
麤應細以細應理固然也所以放大光明見諸神變者
此應十方諸大菩薩將紹尊位者耳若處俗接麤復容
此事耶阿含經云釋氏之處天竺四十餘載衣服飲食
受諸患痛與人不别經又云聖人亦入鹿馬而度脫之
當在鹿馬豈異於鹿馬哉若不異鹿馬應世常流不待
此神變明矣毎事要須自同於前物然後得行其化耳
斯理之𤣥固非庸近所叅然不已之情猶欲言所未逹
夫萬有不同精麤亦異應彼雖殊聖心恒一恒一故圓
以應之不同故權以濟之雖鹿馬而未始乖其大雖現
神變而未始遺其細故淨名經云如來或以光明而作
佛事或以寂寞而作佛事顯黙雖異而終致不二然則
於大小之間恐是互說耳如華手經初佛為徳藏放大
光明令諸衆生普䝉其潤又思益經中網明所問如來
三十三種光明一切遇者皆得利益法華經云佛放眉
間相光亦使四衆八部咸皆生疑又云處暗衆生各得
相見茍有其緣雖小必益茍無其因雖大或乖故般若
經云若有衆生遇斯光者必得無上道又以神變令三
惡衆生皆生天上以此而言至於光明神變之事似存
平等敢緣慈願輒竭愚思若復哀矜重開導者豈直微
臣獨受其賜興答書曰卿所問難引喻兼富理極致深
實非庸淺所能具答今當為卿各以相酬耳卿引般若
經云若有衆生遇斯光者必得無上道即經所言未聞
有凡流而得見光明者如釋迦放大光明普照十方當
斯之時經不言有詳品而得見其怪而異之者皆是普
明之徒以斯言之定不為羣小也卿若以衆生為疑者
百億菩薩豈非衆生之謂耶然經復云普明之詣釋迦
皆與善男子善女人持諸華香來供養釋迦及致供養
之徒自應普䝉其潤也但光明之作本不為善男子善
女人所以得䝉餘波者其猶蠅附驥尾得至千里之舉
耳卿又引神變令三惡衆生得生人天若在鹿為鹿在
馬為馬而度脫之豈非神變之謂耶華手思益法華諸
經所言若云放大光明自應與大品無異也若一一光
明以應適前物此作非人天所通夫光明之與寂寞此
直發意有參差其揆一也卿引經言施者受者財物不
可得與不住法不住般若未有異二者直是始終之教
也綂而言之俱是破著之語耳何者罪不罪施者受者
及財物都不可得若都不可得復何所著是勸無所著
明矣卿又問明道之無為為當同諸法之自空為妙空
無以成極耶又引中論二諦之間言意所不及道之無
為所寄耶吾意以為道止無為未詳所以宗也何者
夫衆生之所以流轉生死者皆著欲故也若欲止於心
即不復生死既不生死潛神𤣥漠與空合其體是名涅
槃耳既曰涅槃復何容有名於其間哉夫道以無寄為
宗若求寄所在恐乃惑之大者也吾所明無為不可為
有者意事如隠尋求或當小難今更重伸前義卿所引
中論即吾義宗諸法若不空則無二諦若不有亦無二
諦此定明有無不相離何者若定言有則無以拔髙士
若定明無則無以濟常流是以聖人有無兼抱而不捨
者此之謂也然諸家通第一義廓然空寂無有聖人吾
常以為殊大逕庭不近人情若無聖人知無者誰也嵩
復上表答曰臣嵩言奉賜還詔誨諭周備伏尋之日欣
躍無量陛下爰發徳音光闡幽極拓道義之門演如來
之奥㝠宗隠而復彰𤣥扉掩而再敞文外之㫖可謂朗
然幽燭矣夫理𤣥者不可以言稱事妙者固非常詞之
所贊雖欲心口仰詠亦復罔知所盡由臣愚鈍而猥蒙
陛下褒飾之羙誠復欣戴殊眷實増愧赧比仰味微言
研咏彌至其為䝉悟豈惟過半之益但臣仍充外役無
由親承音㫖毎望雲遐慨實在罔極不勝延係謹以申
聞興復答書曰得表具一二吾常近之才加以多事昏
塞觸事面墻不知道理安在為復以卿好樂𤣥法是以
聊復孟浪以言之耳而來諭過羙益以不安嵩時出鎮
上邽以泓永和元年與氐王楊盛相持為盛所殺
　　姚緒
姚緒弋仲子與萇同母弟故萇甚友愛之初為征虜將
軍萇之至長安也署緒為司隷校尉鎮長安興嗣立徙
鎮安定封晉王率衆攻新平河東太守栁恭安定太守
秦茂等勢屈詣降因徙新平安定六千新戸以實蒲坂
緒遂為并冀二州牧以鎮撫之興既降號緒與碩徳固
讓王位降稱晉公𢎞始四年興發兵伐魏使緒綂河東
見兵為前鋒節度興兵敗魏乘勝進攻蒲坂緒嬰城固
守攻之不克乃引而去及興如河東緒出城迎之興見
緒待以家人之禮班告境内及在朝文武立名不得犯
叔父緒及碩徳名以彰殊禮興謙恭孝友事緒盡禮整
服傾悚言則稱字車馬服玩先以奉緒而自服其次者
國家大政必諮而後行累遷至丞相卒諡曰敬王配饗
於萇廟
　　姚碩徳
姚碩徳弋仲子萇同母弟也萇起兵至安定碩徳所綂
部羌屯於隴上自稱征西將軍率衆應萇與萇攻䧟登
秦州刺史王綂拜使持節都督隴右諸軍事征西將軍
秦州刺史領䕶東羌校尉鎮上邽萇死興秘不發䘮徙
碩徳鎮隂密其將佐咸勸碩徳奔秦州觀望時勢碩徳
不從遂往見興興優禮遣之進爵為隴西王討平凉將
胡金豹於洛城進攻上邽姜乳乳率衆來降尋署秦州
牧領䕶東羌校尉移鎮上邽後以興之降號固辭王爵
遂以征西大將軍隴西公討乞伏乾歸軍無私掠百姓
懐之又帥步騎六千討吕隆於姑臧攻圍累月城不即
拔碩徳撫納夷夏分置守宰節食聚粟為持久計隆懼
出降軍令嚴整秋毫無犯祭先賢禮名士西土悅之遂
引兵還乃自上邽入朝興為之大赦及歸送之至雍而
還甚見優禮厯位至太宰卒諡曰恭王配饗於萇廟
　　姚紹
姚紹萇庶母弟興叔父也為撫軍將軍封東平公興克
洛陽署為都督山東諸軍事豫州牧權鎮洛陽興之伐
魏紹以洛陽之衆會集平望敗績而歸及興寢疾紹典
禁兵宿衛廣平公弼?謀為亂稱疾不朝興聞之怒甚
宻謀收弼紹為弼羽翼馳遣告之興力疾賜弼死既而
泓嗣偽位推心宗事弗以為嫌復令總司戎政紹亦感
而歸誠守忠不二所在立功厯位侍中司隷宗正尋進
太宰大將軍大都督督中外諸軍事假黄鉞侍中司隷
宗正節録並如故改封魯公先是紹嘗召胡僧問以國
之休咎僧乃求麫為大胡餅形徑一丈僧坐在上先食
正西次食正北又次食正南其所餘者卷而吞之訖便
起去了無所言末年晉太尉劉裕來伐紹遣左長史姚
洽屯軍河北欲以絶其糧道反為所敗洽等死之紹聞
洽死忿恚發病嘔血而卒紹未亡時率衆攻函谷關厨
人為紹炊飯氣蒸汗流輒便成血腥甚積日如此紹心
惡之令勿復炊因乞食於諸軍後八十日而紹病死是
年晉師北討掃定潁洛明年席卷豐鎬泓遂為劉裕所
擒斬於建康市
　　姚顯
姚顯字子章興之弟也清秀明發才兼文武為縣令十
餘年政無疵纇機務之暇賓客如雲謙虛𫝊受待士以
布衣之禮或昏夜靜坐與賢士談論時政孜孜不倦初
封常山公仕至尚書令轉司隷校尉衛軍大將軍累遷
至太尉卒諡文成公
　　姚冲
姚冲萇之少子興弟也勇力善騎射興署為平北將軍
使與征虜狄伯支等率騎攻赫連勃勃軍次嶺北冲欲
囘襲長安伯支不從鴆殺之興自平凉如朝那聞冲謀
逆以其弟中最少雄武絶人猶欲隠忍容之後軍將軍
歛成泣謂興曰冲凶險不仁毎侍左右臣常寢不安席
今復賊殺僚佐反形已露願早為之所興曰冲何能為
也但輕害名將吾欲聲其罪於四海耳乃下書賜冲死
遂以庶人之禮葬之
　　姚詳
姚詳萇兄襄之孫也仕萇為安逺將軍始平太守屯兵
隴城興既嗣立秦苻登自六陌趨廢橋詳據馬嵬堡拒
之興慮登衆之盛遣長史尹緯率步卒赴詳詳用緯計
大破登於廢橋進屯金城㑹鮮卑薛勃叛於嶺北與雜
胡共攻圍詳遂奔長安未幾徙鎮杏城復為赫連勃勃
所逼糧盡南奔興遣衛大將軍姚顯救之軍敗詳為勃
勃東平將軍鹿奕干所執因而遇害
　　姚邕
姚邕字子和小字黄兒興之弟也封濟南公𢎞始中興
拜劉勃勃車騎將軍奉車都尉常叅軍事甚見寵遇邕
言於興曰勃勃天性不仁難以親育陛下寵遇太甚臣
竊惑之興曰勃勃有濟世之才吾方收其藝用與之共
平天下有何不可奈何逆拒之遂署勃勃為安逺將軍
使助没奕干鎮髙平邕固諌以為不可興曰卿何以知
其為人邕曰勃勃奉上慢御衆殘貪猾不仁輕為去就
寵之踰分恐終為邊害興不聽竟以勃勃為使持節安
北將軍配以雜虜二萬鎮朔方未㡬侵掠嶺北興乃歎
曰吾不用黄兒之言以至於此邕識鑒明慧尤善音樂
皆能度其盈虚増改曲調世咸𫝊之號濟南新調
　　姚和都
姚和都興時仕為太子右衛將軍左兵尚書及泓嗣立
轉給事黄門侍郎撰秦記十卷記姚萇時事
　　姚黄眉
姚黄眉興之子也其姊即魏太宗昭哀皇后泓滅黄眉
歸仕於魏太宗厚禮待之賜爵隴西公尚陽翟公主拜
駙馬都尉賜邑二百户世祖即位遷内都大官後拜太
常卿卒贈雍州刺史隴西王謚曰獻黄眉寛和温厚希
言得失故世祖特加禮異
　　姚晃
姚晃興之叔父也仕至尚書令左僕射萇没受遺輔政
興立西宫命晃與元子監國政入居西宫
　　太后虵氏
虵氏略陽氏虵𤣥之從姑也萇白雀三年立為皇后萇
死興嗣偽位尊為皇太后皇初四年虵氏寢疾未㡬而
薨興哀毁過禮不親庻政羣臣請依漢魏故事既葬即
吉尚書郎李嵩上疏曰三王異制五帝殊禮孝治天下
先王之髙事也宜遵聖性以光孝道(一作/道訓)既葬之後應
素服臨朝率先天下仁孝之舉也左僕射尹緯駁曰帝
王䘮制漢魏為凖嵩矯常越禮愆於軌度請付有司以
専擅論既葬即吉乞依前議興曰嵩忠臣孝子有何罪
乎尹僕射棄先王之令典而欲遵漢魏之權制豈所望
於朝賢哉其一如嵩議
　　興后張氏
張氏羙容儀有淑徳初進為昭儀興甚寵之𢎞始五年
立為皇后未㡬卒
　　興后齊氏
齊氏本洛陽氐左僕射齊難之妹也初為昭儀𢎞始十
五年立為皇后
　
　
　
　
　
　
　
　
　
　
　
　
　
　
　十六國春秋卷六十
欽定四庫全書
　十六國春秋卷六十一
後秦録九
　　吉成詵
吉成詵南安人也建初元年萇攻拔秦州刺史王統羌
胡應之者二萬餘户詵因進曰臣州人殷地險雋傑如
林用武之國也王秦州不能收拔賢才三分鼎足而坐
玩珠玉以至於此陛下宜散秦州金帛以施六軍旌賢
表善以副鄙州之望萇善之擢為尚書郎萇與苻登累
年相持左僕射尹緯尚書令姚晃謂詵曰苻登窮冦厯
年未滅姦雄梟峙所在糾扇夷夏皆貳將若之何詵曰
主上權畧無方信賞必罰賢能之士咸懐樂推豈慮大
業不成氐賊不滅乎緯曰登窮冦未滅姦雄扇合吾等
寜無懼乎詵曰三秦天府之國主上十分已有其八今
所在可慮者苻登楊定雷惡地耳自餘𤨏𤨏焉足論哉
然惡地地狹衆寡不足為憂苻登藉烏合犬羊偷存􁒈
息料其智勇非至尊之匹霸王之起必有驅除然後克
定大業耳昔漢魏之興皆十有餘年乃能同一海内五
六年間未為久也主上神畧内明英武外發可謂無敵
於天下取登有餘力願布徳行仁招賢納士厲兵秣馬
以候天時如其鴻業不建者請腰斬詵以謝明公緯言
之於萇萇大悅賜詵爵關内侯遷給侍黄門侍郎詵風
韻秀發確然不羣毎以天下是非為已任京兆韋髙放
浪不覊慕阮籍之為人居母䘮彈琴飲酒詵聞而嘆曰
吾當私刄斬之以崇風教遂拔劔求髙髙懼而逃匿終
身不敢見詵
　　尹緯
尹緯字景亮天水人也族人尹赤為襄司馬緯少有大
志不營産業身長八尺腰帶十圍氣岸魁梧議論爽慨
毎覽書傳至宰相立勲之際嘗輟書而嘆苻堅時以尹
赤降襄諸尹皆禁錮不仕緯晩乃為吏部郎(晉書作/令吏)風
志豪邁郎皆憚之堅末年妖星見於東井緯知堅將滅
心竊自喜踴躍向天再拜既而流涕長歎友人略陽桓
識怪而問之緯曰天時如此正是霸王龍飛之秋吾徒
杖䇿之日然知已難遭恐不得展吾才志是以欣懼交
懐耳既而為萇别騎校尉萇如馬牧緯與尹詳龎演等
扇動諸豪共推萇為盟主遷為右司馬及苻堅敗萇遣
緯說堅求禪代事堅問緯曰卿於朕何官緯曰尚書郎
堅嘆曰卿宰相之才王景略之儔也而朕不知亡也不
亦宜乎緯性剛簡清亮慕張子布之為人馮翊段鏗性
傾巧萇愛其博識引為侍中緯以為不可萇不從緯屢
衆中辱鏗鏗心不平之萇聞而謂緯曰卿性不好學何
為憎學者緯曰臣不憎學憎鏗不正耳萇曰卿好不自
知毎比蕭何真何如也緯曰漢祖與蕭何俱起布衣是
以相貴陛下起貴中是以賤臣萇曰卿實不及胡為不
知緯曰陛下何如漢祖萇曰朕實不如漢祖卿逺蕭何
故不如甚也緯曰漢祖所以勝陛下者以能逺段鏗之
徒故耳萇黙然出鏗為北地太守萇死緯與興滅苻登
成興之事業皆緯之力也厯位輔國將軍司隷校尉尚
書左右僕射封清河侯友人隴西牛夀帥漢中流民歸
興因謂緯曰足下平生自謂時明也才足以立功立事
道消也則追二疏朱雲發其狂直不能如胡廣之徒洿
隆隨俗今遇其時矣正是垂名竹素之日可不勉歟緯
曰吾之所庶㡬如是但未能委宰衡於夷吾識韓信於
覊旅以斯為愧耳立功立事竊謂未負昔言興聞而謂
緯曰君與夀言何其誕哉立功立事自謂何如古人緯
曰臣實未愧古人何則遇時來之運則輔翼太祖開(晉/書)
(作/建)八百之基及陛下龍飛之始剪滅苻登盪清秦雍生
極端右死饗廟庭古之君子正當爾耳興大悅及死興
甚悼之贈司徒配饗於萇廟謚曰忠成侯
　　趙遷
趙遷天水人苻堅時仕洛州刺史南巴校尉慕容冲襲
長安遷遂奔萇仕為尚書左僕射萇與羣臣宴酒酣言
於遷曰諸卿皆與朕北面秦朝今忽為羣臣得無恥乎
遷曰天不恥以陛下為子臣等何恥為臣萇大笑未㡬
卒於長安及泓為劉裕所滅乃徙其子孫於建康
　　薛辯
薛辯字允白其先自蜀徙於河東之汾隂因以家焉遂
為汾隂人祖陶(一作/濤)與薛祖薛洛等分綂部落故號世
薛父疆復代領部衆而祖洛子孫日以微劣疆遂總攝
三營善於撫綏夷民歸之者甚衆厯石虎苻堅世常憑
河以自固興既僭立遂歸仕興為鎮東將軍入為尚書
辯㓜而雋爽倜儻多大畧關中豪傑多歸慕之疆卒辯
襲統其營任為尚書郎建威將軍太子中庻子河北太
守後稍憍慠頗失民心劉裕平泓遂舉營降
　　胡辨
胡辨凉州西河人為世大儒苻堅建元末東徙洛陽隨
講授弟子千有餘人關中後進多往從之興勅關尉曰
諸生咨訪道義修已勵身往來出入勿拘常限於是學
者咸勸儒風遂盛辨少好學博綜經史風韻髙爽氣幹
不羣嘗夜讀書以燭繼晝為世大儒
　　索盧曜
索盧曜燉煌人仕萇為騎都尉萇與苻登累年相持曜
乃自請刺登萇曰卿以身殉難將為誰乎曜曰事成甚
幸不成臣死之後深以友人隴西辛暹仰托明公萇遣
之事發為登所殺萇厚加禮贈以暹為驍騎都尉
　　王奚
王奚不知何許人驍勇有膂力善騎射仕興為䕶羌校
尉赫連勃勃入冦貳城奚聚衆三千屯於勅竒堡勃勃
因進攻之短兵接戰奚為勃勃所傷退而自固勃勃復
斷其水堡人窘廹執奚出降勃勃謂之曰卿忠臣也朕
方與卿共平天下奚曰若䝉大恩速死為恵乃與所親
數十人自刎而死
　　狄伯竒
狄伯竒天水人伯支之弟也仕為秘書郎中竒少遊獵
曽得一豹見其文彩炳煥遂自感歎始學藝書獨擅其
技時人莫及
　　梁國兒
梁國兒西胡人也膂力善騎射仕萇為鎮北將軍守忠
不二身先士卒隨萇征伐前後屢有大功封平輿侯興
嗣立進位侍中性尤曠逹不拘小節乃於平涼作壽冡
毎將妻妾入冡飲讌酒酣升靈牀而歌時人或譏之國
兒不以為意年八十餘而卒
　　王滿聰
王滿聰仕興為城門校尉興好遊畋常從朝門遊於文
武苑及昏而還將自平朔門入前驅既至聰被甲持杖
閉門拒之曰今已昏闇奸良不辨有死而已門不可開
興乃迴從朝門而入明日召聰謂之曰卿社稷之臣也
朕首嘉焉其進位二等
　　司馬休之
司馬休之字季預少仕晉清塗以功拜龍驤將軍襄城
太守鎮厯陽桓𤣥率衆來攻休之力戰不克乃㩦子侄
奔慕容超後還晉厯後將軍㑹稽内史都督荆雍梁秦
寜益六州諸軍事平西將軍荆州刺史劉裕攻荆州休
之時屯江陵以兵拒裕戰於江津敗績遂與雍州刺史
魯宗之奔於秦興尋署休之為荆州刺史任以東南之
事休之固辭請與魯宗之等擾動襄陽淮漢遂署為鎮
軍將軍揚州刺史宗之等並有拜授休之將行侍御史
唐盛言於興曰據符䜟所記司馬氏應復河洛今使休
之擅兵於外既得躍鱗南翔恐非復池中之物也不如
以髙爵厚禮留之京師不宜放之興曰昔文王卒免羑
里髙祖不斃鴻門茍天命所在誰能違之司馬氏脫如
符䜟之言留之適足為患遂遣之裕既平泓休之奔魏
未至道卒
　　韓延之
韓延之字顯宗南陽赭陽人魏司徒暨之後也少以義
烈著聞仕晉建威將軍荆州從事厯平西府録事叅軍
自以世仕晉臣不臣劉氏以裕父名翹字顯宗遂自字
顯宗名兒為翹後裕攻襄陽延之與司馬休之俱奔於
秦興署為安逺將軍雍州刺史及裕入闗遂奔降魏裕
招延之延之復書甚烈見晉書
　　索稜
索稜字孟則燉煌人也好學博文萇甚器重之委以機
宻文章詔檄皆稜之文也後為平原太守以徳化民畏
而愛之歌曰懿矣明守庶績允釐剖符作宰實獲我思
興時為太常興以勃勃乾歸作亂西北傉檀䝉遜阻兵
河右欲求重將鎮撫二方而難其人遂以稜為太尉領
隴西内史綏誘西秦政績既羙乾歸感而歸之未㡬稜
以隴西之衆降於熾磐
　　茍和
茍和略陽人征北將軍齊公恢之舅也泓時仕為立節
將軍恢阻兵謀叛諸將多有應之者惟和守忠不二泓
召而謂之曰衆人咸懐去就卿何能自安耶和曰若天
縱妖賊得肆其逆節者舅甥之理不待奔馳而加親如
其罪極逆消天盈其罰者守忠執志臣之體也違親叛
君臣之所恥泓善其忠加金章紫綬
　　趙𤣥
趙𤣥天水人也仕泓為寜朔將軍立志忠誠善撫士卒
陳留公洸鎮洛陽𤣥時為部將晉遣檀道濟來伐師至
城臯𤣥因說洸曰今晉冦益深人情駭懼衆寡勢殊難
以應敵宜攝諸戍兵士固守金墉以待京師之援不可
出戰戰若不捷大事去矣金墉既固師無損敗晉終不
敢越金墉而西困之於堅城之下是我不戰而坐收其
敝也洸司馬姚禹及主簿閻恢楊䖍等與道濟濳通嫉
𤣥守正咸共毁之言於洸曰殿下以英武之畧受任方
面今嬰城示弱得無為朝廷所責乎洸以為然遣𤣥帥
精兵千餘南守柏谷塢𤣥泣謂洸曰𤣥受三帝重恩所
守止有死耳但明公不用忠臣之言為姦孽所誤後必
悔之恐無及耳未㡬道濟等長驅而進𤣥與龍驤司馬
毛徳祖戰於柏谷衆寡不敵為徳祖所敗被十餘創據
地大呼𤣥司馬騫鑒冐刃抱𤣥而泣𤣥曰吾創已重君
宜速去鑒曰若將軍不濟當與俱死去將安之皆死於
陣
　　孫讚
孫讚咸陽石安人仕泓為安定䕶軍赫連勃勃來侵人
懐危懼亡奔相屬讚獨率衆拒守城䧟為勃勃所殺
　　徐衆
徐衆本羌氐泓之女婿也長安既破衆率其餘黨連營
叛走鎮西中兵叅軍寜逺劉營祖與擅道濟等攻營破
之斬首俘馘不可稱計
　
　
　
　
　
　十六國春秋卷六十一
欽定四庫全書
　十六國春秋卷六十二
後秦録十
　　鳩摩羅什(一名句摩/羅耆婆)
鳩摩羅什天竺人也家世勲烈祖父逹多倜儻不羣父
鳩摩羅炎聰慧有羙節龜兹王迎為國師王妹才悟明
敏過目必解見羅炎心欲之因以妻焉什在胎時其母
慧解倍常年七嵗與母俱出家日誦三萬二千言義亦
自通聲滿葱左譽流河外什母謂什曰方等深教不可
思議應大闡其丹𫝊之東土但於自身無利其可如何
什曰大士之道利彼忘軀若必使大化流𫝊洗悟矇俗
雖復身當罏鑊苦而無恨秦苻堅時遣驍騎將軍吕光
等率兵西伐龜兹堅謂光曰夫帝王應運而治以子愛
蒼生為本豈貪其地而伐之正以懐道之人故也朕聞
西域有鳩摩羅什深解法相善閑隂陽為後學之宗朕
甚思之且賢哲者國之大寳若克龜兹即馳驛送來光
既克龜兹還至凉州堅為姚萇所害乃縞素三軍大臨
城南僭號稱元及吕隆時姚萇僭號闗中亦聞什名遣
使來迎隆以什智計多解恐為姚氏謀不許東入萇卒
子興襲偽位復遣使來迎隆乃上表送什入闗至於長
安興待以國師之禮甚見優寵使入西明閣及逍遙園
譯出衆經復使沙門僧䂮僧遷法欽道流道恒道標僧
叡僧肇等八百餘人𫝊受什㫖便出經論凡三百餘卷
沙門慧叡才識髙敏隨什𫝊冩每與叡言西方辭體商
略異同云天竺國俗甚重文制其宫商體韻以入管絃
為善凡覲國王必有贊徳見佛之儀以歌歎為貴經中
偈頌皆其式也但改胡為秦失其藻蔚雖得大意殊隔
文體有似嚼飯與人非徒失味乃令嘔噦常歎曰吾若
著筆作大乘阿毘曇非迦旃延子比也今在秦地深識
者寡折翮於此將何所論悽然而止獨與興著實相論
二卷并注維摩經出言成章無所刪改辭㫖婉約莫非𤣥
奥興奉之若神嘗誦經於草堂寺興及朝臣沙門數千
肅容觀聽興諮什通三世論曰曽問諸法師明三世或
有或無莫適所定此亦是大法中一段處所而有無不
判情毎慨之是以忽疏野懐聊復孟浪言之誠知孟浪
之言不足以㑹理然胷襟之中欲有少許了不能黙已
輒疏條相呈匠者可為折衷余以為三世一統循環為
用過去雖滅其理常在所以在者非如阿毘曇注言五
隂塊然喻若足之履地真足雖往厥跡猶存未來如火
之在木中欲言有火耶視之不可見欲言無火耶火緣
合而出經又云聖人見三世若其無也聖無所見若言
有耶則犯常嫌過去未來雖無眼對理恒相因茍因理
不絶聖見三世無所疑矣什答書曰雅論大通甚佳去
來定無此作不通佛說色隂三世和合聰明為色五隂
皆爾又云從心生心如從榖生榖以是故知必有過去
無無因之咎又云六識之意識依已滅之意為本而生
意識又正見名過去業未來中果報也又十方中第二
力知三世諸業又云若無過去業則無三塗報又云學
人若在有漏心中則不應名為聖人以此諸比固知不
應無過去若無過去未來則非通理經法所不許又十
二因縁是佛法之深者若定有過去未來則與此法相
違所以者何如有榖子地水時節芽根得生若先已定
有則無所待有若先有則不名從縁而生又若生有則
是常例是故不得定有不得定無有無之說性時所宜
耳以過去法起行業不得言無又云今不與昔對不得
言有雅論之通甚有佳致又大品所明過去如不離未
來現在如未來現在如亦不離過去如此亦不言無也
此實是經中之大要俟得髙對通復盡之什為人神情
鑑徹慠岸出羣應機領㑹鮮有其匹且篤性仁厚汎愛
為心虚已善誘終日無倦一日忽下髙座謂興曰有二
小兒登吾肩慾障須婦人興謂之曰大師聰明超悟海
内無雙若一旦後世何可使法種無嗣遂以宫女進之
一交而生二子自爾已後不住僧房别立廨舍供給豐
盈諸僧有效之者什聚針盈鉢謂曰若能相效食此者
乃可畜室耳因舉匕進針與常食不别諸僧愧止什每
至講說嘗先自說譬如臭泥中生蓮花但採蓮花勿取
臭泥也居秦九年而疾與衆生告别曰因法相遇殊未
盡心方復後世愴惻可言什自以闇昧謬充𫝊譯所出
經論三百餘卷唯十誦一部未及刪煩存其本㫖必無
差失願凡所宣譯𫝊流後世咸共𢎞通今於衆前發誠
實誓若所𫝊無謬者當使焚身之後舌不燋爛𢎞始十
一年秋八月二十日卒興於逍遙園依外國法以火焚
尸薪滅形碎唯舌不爛
　　道恒道標
道恒藍田人學兼内外才思清敏聞羅什入闗往從之
遊同學道標亦雅有才力與恒齊名興雅聞二人神氣
俊朗有經國之術勅尚書令顯宣㫖敦勉罷道輔政乃
下書恒標曰卿等樂道體閒服膺法門皦然之操實在
可嘉但朕臨四海治必須才方欲招肥遯於山林搜陸
沈於屠肆况卿等周旋篤舊朕所盡知各挹幹時之能
而潛獨善之地此豈朕求賢之至情卿等兼𢎞之深趣
耶昔人有言國有驥而不乘方皇皇而更索是之謂也
今勅尚書令顯便奪卿等二乘之福心由卿清名之容
室讚時益世豈不大哉茍心存道味寜係白黑望體此
懐不以守節為辭也恒標抗表陳情曰奉去月二十八
日詔勅尚書令奪恒標等法服承命悲懼五情失守俯
仰惶慙無地自厝恒等誠才質闇短染法未久所存既
重眷慕亦深猥蒙優詔褒飾過羙開諭誨勵言理備至
但情之所安實懐罔已法服之下誓畢身命兼少習佛
法不閑世事徒法非常之舉終無殊異之功雖有拔能
之名而無益時之用未見秋毫之補將有山岳之虧竊
為陛下不取也昔光武尚能縱嚴陵之心魏文全管寜
之操陛下天縱之聖議論每欲逺軰堯舜今乃冠巾兩
道人反在光武魏文之下願折至尊之髙懐遂匹夫之
㣲志在宥羣方靡不自盡况陛下以道御物兼宏三寳
使四方義學之士萃於京師新異經典流乎遐邇大法
之隆於兹為盛方將闡揚洪化助明振暉嗣祗洹之遺
響扇靈鷲之餘風建千載之軌模為後生之津塗而恒
等豈可獨屈於明時不得伸其志願伏願鑒其元元之
情特垂曠蕩通物之理更賜明詔聽遂微心則銜恩九
泉感徳累劫不勝戰慄謹奏以聞興復詔恒標曰省所
奏具意今所以相屈者時所須也不復相推本心以及
於此煩慇懃廣自料理吾之情趣想卿等體之在素不
復煩言便可奉承時命勉菩薩之蹤耳恒標復答書曰
恒等近自陳冩冀悟聖鑒重奉明詔不䝉矜恕伏讀悲
惶若無神守陛下仁𢎞覆載使物悅其性恒等少習法
化愚情所樂誓以微命與法服俱盡而過恩垂及眷忘
其陋勸𢎞菩薩兼濟之道然志力有限實所不堪非徒
餘年茍自求免直愚衷所存私懐必守伏願鑒恕往之
誠不責偏執之咎特賜明㫖聽遂微心屢延明詔隨用
悚息不勝元元之至謹重奏以聞興復詔恒標曰得重
奏一二具之情事具如前詔但當開意以從時命無復
煩於鄭重也恒標復答書曰恒等愚意所執具如前表
精誠微薄不能感悟聖心累䝉遣詔未䝉慈恕俯仰憂
怖無復心情陛下道懐虚納養物無際願開天地之恩
得遂一分之志愚守之誠畢命無辜分受違詔之愆耳
引無限之罪屢汚聖聽追用悚息不任罔極之情謹奏
以聞興不得已乃書與羅什曰别已數旬旋有思想漸
暖比日何如小虜逺舉更無處分正有憒然耳頃萬事
之殷須才以理之近詔道恒等令釋羅漢之服㝷大士
之蹤想當盤桓耳然道無不在法師可勸進之茍廢其
㝷道之心亦何必須爾也致意遷上人别來何似不審
䂮統復何如多事不能一一為書恒等亦可令諸上人
勸其令造菩薩之行也興復命僧䂮等勉諭之必欲遂
其心䂮等奏章叙其事略曰惟聖人能通天下之志恒
標業已毁除鬚髪著不正之衣今使處縉紳之朝非其
志也且大秦龍興異才軰出如恒標等未為卓異何足
拘以文網也興又下書與僧䂮等曰省疏所引一二具
之朕以為獨善之羙不如兼濟之功自守之節未若拯
物之大雖子陵頡頏於光武君平慠岸於蜀肆周黨辭
禄於漢朝杜微稱聾於諸葛此皆偏尚耿介之士耳何
足以闗黙語之要領髙勝之趣哉今九有未乂黔黎荼
毒朕以寡徳獨當其弊思得羣才共康至治法師等雖
潛心法門亦毘世宣教縱不能導物化時勉人為治而
逺羙辭世之許由髙散髪於謝敷若九河横流人盡為
魚法師等雖毘世宣教亦安施乎而道恒等伏膺法訓
為日久矣然其才用足以成務故欲枉奪其志以輔時
政耳若福報有徵佛不虚言拯世急病之功濟時寜治
之勲功福在此而不在彼可相誨諭時副所望僧䂮等
答興書曰葢聞太上以道養民而物自足其次須有徳而
治天下是以古之明王審違性之難御悟任物之易因
故堯放許由於箕山陵讓放杖於魏國髙祖縱四皓於
終南叔度辭蒲輪於漢世晉國戴逵被褐於剡縣謝敷
散髪於若邪葢以適賢之性為得賢也故上有明君下
有韋帶逸民之風垂訓於今矣今恒標等徳非圓逹分
在守節且少習𤣥化伏膺佛道一性之誠心志匪席至
於敷演妙典研究幽微足以啟悟童稚助化功徳使物
識罪福則有濟苦之益茍佛不虚言恒等有𢎞毘邪之
訓矣竊聞近日猥䝉優詔使釋法服將擢翠翹於寒條
之上曜扶渠於重冰之上斯誠陛下仁愛愷悌不世之
恩然䂮等眷眷竊有愚心以陛下振道徳之綱以維六
合恢九徳之網以羅四海使𤣥風扇於千載之前仁義
陶於萬世之後宇宙之外感純徳以化寛九域之内肆
𤣥津以逍遙匹夫無溝壑之怨嫠婦無停緯之歎此實
所以垂化海内所以仰頼愚謂恒標雖區區一分守所
見為小異然故在羅網之内即是陛下道化之一臣昔
孛佐治十二年未聞釋奪法衣形服世儀茍於時有補
袈裟之中亦有𢎞益何足復奪道與俗違其適性昔巢
由抗節堯許俱髙四皓匪降上下同羙斯乃古今之一
揆百代之同風且徳非管仲不足華軒堂阜智非孔明
豈足三顧草廬願陛下放既往之恩從其微志使上不
失恵下不失分則皇唐之化於斯而在箕潁之賓復見
今日矣䂮等庸近獻愚直言懼觸天威追用悚息僧䂮
等言興後頻復下書舉衆懇乞乃得寢恒因歎曰古人
有言益我貨者損我神生我名者殺我身名進真道之
累也遂與標去入琅琊山終世不出
　　僧肇
僧肇京兆人也家貧以傭書為業遂因繕冩厯觀經史
備盡典墳年及弱冠名振闗中時競譽之徒千里負糧
入闗抗辨肇既才思幽𤣥又善談說承機挫銳曽不流
滯京兆宿儒及闗外英彦莫不挹其鋒辨後羅什至闗
中肇自逺從之什嗟賞無已及什適長安肇亦隨入姚
興命肇與僧叡俱入逍遙園助什詳定經論因著般若
無知論凡二千餘言竟以示什什讀之稱善復著湼般
無名論其後十演九折凡數千言論成之後上表於興
曰肇聞天得一以清地得一以寜王侯得一以治天下
伏惟陛下睿哲欽明道與時㑹妙契寰中理無不統故
能遊刄萬機𢎞道終日威被蒼生垂文作範所以域中
有四大王居一焉湼槃之道也葢是三乘之所歸方等
之淵府𣺌茫希夷絶視聽之域幽致虚𤣥非羣情之所
測肇以人微猥䝉國恩得閒居學肆在什公門下十有
餘年雖衆經殊趣勝致非一然湼槃一義常以聽習為
先但肇才識闇短雖屢䝉誨諭猶懐漠漠為竭愚懐亦
似有解然未經髙勝先唱不敢自决不幸什公去世
諮證無所以為永恨而陛下聖徳不孤獨與什公神契
目擊道存快其方寸故能振彼𤣥風以啟末俗一日過
䝉答安成侯嵩問無為宗極頗涉湼槃無名之義今輒
作湼槃無名論有十演九折博採衆經託證成喻以仰
述陛下無名之致豈曰闗詣神心窮究逺當聊以擬議
𤣥門班諭學徒耳若少參聖㫖願勅存記如其有差伏
承㫖授興答㫖慇懃備加讚述即勅令繕冩班諸子姪
其為時所重如此肇又為羅什法師誄曰夫道不自𢎞
𢎞必由人俗不自覺覺必待匠待匠故世有髙悟之期
由人故道有小成之運運在小成則靈津輟流期在髙
悟則𤣥峯可詣然能仁曠世期將千載時師邪心是非
競起故使靈規潛逝徽緒殆亂爰有什法師者葢先覺
之遺嗣也凝思大方馳懐髙觀審釋道之陵遲悼蒼生
之窮隘故乃奮迅神儀寓形季俗繼承洪緒為時城塹
世之安寢則覺以大㫖時將書昏乃朗以慧日思結頽
綱於道消緝落緒於窮運故乘時以㑹錯枉以正一叩
則時無互鄉再擊則畏壘歸仁於斯時也羊鹿之駕摧
輪六師之軍覆轍二想之𤣥既明一乘之奥亦顯是以端
坐嶺東嚮馳八極恬愉𢎞諭思順九流大秦苻姚二大
王師旅以延之斯仁王也心遊大覺之門形鎮萬化之
上外揚羲和之風内盛𢎞法之術道契神交屈為形授
公以宗匠不重則其道不尊故藴懐神寳感而後動自
公形應秦川若燭龍之曜神光恢廓大宗若曦和之出
榑桑融冶常道盡重𤣥之𤣥閑邪悟俗窮名教之羙言
既適時理有圓㑹故辨不徒興道不虚唱斯乃法鼓重
振於閻浮梵輪再轉於天地矣自非位超修成體精百
鍊行藏應時其孰契於兹乎以要言之其為𢎞也隆於
春陽其除患也厲於秋霜故巍巍乎蕩蕩乎無邊之髙
韻然隘運幽興若人云暮癸丑之年年七十四月十三
日薨乎大寺嗚呼哀哉道匠西傾靈軸東摧朝曦落曜
寳岳崩頽六合晝昏迷駕九迴神闗重閉三塗競開夜
光可惜盲子可哀罔極之感人百其懐乃為誄曰先覺
登遐靈風緬邈通仙潛凝應真冲漠叢叢九流是非競
作悠悠盲子神根沈溺時無指南誰識㝠度大人逺覺
幽懐獨悟沖恬静黙抱此𤣥素應期乘運翔翼天路既
曰應運宜當時望受生乘利形標竒相襁褓俊逺齠齓
逸量思不再經悟不待匠投足八道遊神三向𤣥根挺
秀宏音逺唱又以抗節忽棄榮俗從容道門尊尚素朴
有典斯㝷有妙斯録𢎞無自替宗無擬族霜結如冰神
安如岳外迹彌髙内朗彌足恢恢髙韻可模可因愔愔
冲懐惟妙惟真静以通𤣥動以應人言為世寳黙為時
珍華風既立二教亦賓誰謂道消𤣥化日新自公之覺
道無不𢎞靈風遐扇逸響髙騰廓兹大方然斯慧燈道
音始唱俗網以崩癡根彌拔上善彌増人之寓俗其徒
無方統斯羣有紐兹頽綱順以四恩降以慧霜如彼維
摩迹參城坊形雖圓應神沖帝鄉來教雖妙何足以臧
偉哉大人振隆圓徳標比名相顯彼沖黙通以衆妙約
以𤣥則方隆般若以應天北如何運邅幽里㝠克天路
誰通三途誰塞嗚呼哀哉至人無為而無不為擁網遐
籠長途逺羈純恩下釣客旅上摛恂恂善誘肅肅風馳
道能易俗化能移時奈何昊天摧此靈規至真既往一
道莫施天人哀泣悲動靈祗嗚呼哀哉公之云亡時惟
百六道匠韜斤梵輪摧軸朝陽頽景瓊岳顛覆宇宙晝
昏時䘮道目哀哀蒼生誰撫誰育普天悲感我増摧衂
嗚呼哀哉昔吾一時曽遊仁川遵其餘波纂承虚𤣥用
之無窮鑽之彌堅躍日絶塵思加數年微情未叙已隨
化遷如可贖兮貿之以千時無可待命無可延惟身惟
人靡憑靡縁馳懐罔極情悲昊天嗚呼哀哉肇以秦𢎞
始十六年卒於長安是晉義熈十年也
　　道融
道融汲郡林慮人十二出家内外經典無不綜覽聞羅
什在闗中負笈往從什見而竒之謂姚興曰昨見融公
復是大竒聰明釋子興引見歎異勅入逍遙園叅正詳
譯又命融講新法華什自聽之乃歎曰佛法之興融其
人也俄而獅子國有一婆羅門聰辨多學西土俗書莫
不披誦為外道之宗聞什在闗中乃謂其徒曰寜可使
什氏之風獨𫝊震旦而吾等正化不洽東土遂䭾其書
至乞與僧辨論時興見其口眼便辟頗亦惑之婆羅門
乃啟興曰至道無方各遵其事今請與秦僧捅其辨力
隨有優者即𫝊其化興許之闗中沙門相視缺然莫敢
與抗什謂融曰子可以當之融顧外道經書未讀乃宻
使人録其所讀書目一覽即誦克日議論興亦自出公
卿皆集融與婆羅門擬相酬答鋒辨飛𤣥彼所不及婆
羅門自知辭理已屈猶以能博觀為誇融乃數其書并
秦地經史三倍之一什乘勝嘲曰卿乃未聞秦有博學
者乎敢輕逺來於是婆羅門愧服旬日而去
　　佛陀耶舍
佛陀耶舍罽賓人來入沙勒國羅什初從受學甚相禮
敬什既隨母還龜兹頃之沙勒國王死太子即位時苻
堅遣呂光西伐龜兹龜兹王求救於沙勒沙勒自率兵
救之留耶舍輔太子委以後事救軍未至而龜兹已敗
王歸具說羅什為光所執舍乃歎曰我與羅什相遇雖
久未盡懐抱其忽羈虜相見何期停十餘年東適龜兹
什在姑臧遣使要之舎裹糧而往行至姑臧什已入長
安聞興逼以宫女歎曰什如好綿何可使入棘刺乎什
聞其至姑臧勸興往迎興不納乃命什譯出經藏什曰
夫𢎞宣法教宜令文義圓通貧道雖誦其文未善其理
惟佛陀耶舎深逺幽致今在姑臧願詔徵之一言三詳
然後著筆使微言不墜取信千載興從之遣使招迎厚
加贈遺舎皆不受乃笑曰明㫖既降便應馳驛副檀越
待士之勤脫如羅什見禮則未敢聞命(髙僧傳作則貧/道當在北山北)
(矣/)使還具說興歎其㡬慎欽佇不已復遣使盡禮徵之
方至長安興自出郊迎别立精舍於逍遙園中供設如
王者舎一無所受時至分衛一食而已於是什出十住
經一月餘日疑難猶豫尚未操筆舎既至共相參决辭
理方足舎為人赤髭善解毗婆沙時人號曰赤髭毗婆
沙衣鉢卧具滿三間屋不以闗心興為貨之於城南造
寺耶舎先誦曇無徳律司隷校尉姚爽請令出之疑其
遺謬乃試令誦羌籍藥方可五萬言經一日乃執文覆
之不誤一字衆服其强記後辭還罽賓
　　曇無成
曇無成本姓馬字季長扶風人也家世避難移居黄龍
年十三出家履素清正神悟絶倫聞羅什在闗中負笈
從之既至見什什問沙彌何能逺來答曰聞道而來什
大喜之言之於興興謂之曰馬季長碩學髙明素矯當
世法師故當不爾答曰以道伏心為除此過興甚異之
知姚祚將亡闗中危亂先遁迹於淮南中寺
　　道䂮
道䂮姓傅氏北地㝷陽人奉律精苦為興所重自羅什
入闗僧尼萬數頗多愆濫興甚患之曰凡夫學僧未加
苦忍安得無過過而將極過遂多矣宜立僧正以清大
望因下詔曰大法東遷於今為極僧尼寖多宜設綱領
宣授逺䂓以濟頽緒䂮法師早有學誼晩以徳稱可為
國内僧正給輿吏力資侍中秩𫝊詔羊車各二人又以
僧遷禪恵為悅衆以法歛恵斌為僧録班秩有差尋加
親信仗身白從各三十人
　　僧叡
僧叡魏郡長樂人也自少出家年二十博通經論遂有
盛名及從羅什受業妙悟絶倫秦司徒嵩深相禮重興
嘗問嵩曰叡公誰可比嵩曰實鄴衛之松栢(一云未/見歸宿)及
朝㑹公卿大集觀其才器叡風神散徹(一云風韻窪/隆含吐彬蔚)興
大悅即勅給俸䘏吏力人輿興後謂嵩曰乃四海之標
領何獨鄴衛之松柏叡講成實論什曰此諍論中有七
處文破毘曇子能辨乎叡舉以應問皆當其意什歎曰
吾𫝊譯經論得與子相值復何恨焉
　　覺賢(即梵言佛/馭䟦陀羅)
覺賢天竺人𢎞始八年至長安羅什倒屣迎之恨相見
之遲論議多所發明賢曰公所譯未出人意乃有髙名
何耶什曰吾以年運已往為學者妄相粉飾公雷同以
為髙可乎遂與賢决未了義彌増崇敬泓為太子時延
至東宫對什論法什曰法云何空答曰衆㣲成色色無
自性故色即空又問既以極微破色空復云何破一微
答曰以一微故衆微空以衆微故一微空沙門曇寳譯
出此語不省其意皆謂賢所計微塵是常更申請之賢
曰法不自生縁㑹故生縁一微故有衆微微無自性則
是空矣寜當言不破一微乎興時専尚𤣥化沙門出入
宫闕者數千惟賢不與衆同隤然而已偶謂弟子曰昨
見天竺五舶俱發今應至矣又其徒自言得初果僧正
道䂮曰佛不許自言所得法五舶之說何所窮詰弟子
輕言狂惑於律有違義不同處渡江而去興聞其去謂
道恒曰覺賢沙門豈可以一言之咎令萬夫無導勅令
追之賢謂使者曰誠知恩㫖無預聞命竟入匡廬山云
　　法明(梵言曇/摩耶舎)
法明罽賓人少而好學為弗若多羅所知及長氣幹髙
爽神識明悟與衆不羣博覽經典潛思八禪遊心七覺
時人方之浮頭婆䭾孤行山澤不避虎兕晉隆安中至
廣州住白沙寺善誦毘婆沙律咸稱為大毘婆沙時年
已八十五徒衆八十五人晉故丹陽尹顔峻女法𢎞交
州刺史張牧女普明諮受佛法法明為說佛生縁起并
為譯出差摩經一卷至秦𢎞始中入長安興時甚崇佛
法法明既至深加禮異㑹有天竺沙門曇摩掘多亦入
闗中同氣相求宛然若舊因共出舎利弗阿毘曇𢎞始
九年初書梵文至十六年翻譯方竟凡二十二卷太子
泓親管理味沙門道標為之作序
　　弗若多羅
弗若多羅罽賓人少出家以戒節見稱備通三藏専精
律部為外國師宗咸敬異之𢎞始初至闗中興待以上
賓之禮羅什亦挹其戒範厚相崇敬先是經法雖𫝊律
藏未闡多羅既善斯部共推譯之𢎞始六年十月十七
日集沙門數百人於長安城中寺誦出十誦梵本羅什
譯為晉文二分獲一而多羅奄逝㑹沙門曇摩流支亦
善毘尼匡山逺公聞之而喜走書闗中勸支出其律足
成之支乃與什續而終焉律義大備自此而始
　　法羽
法羽冀州人慧始弟子也始立行精苦修頭陀之業羽
操心勇猛深逹其道常欲仰軌藥王燒身供養𢎞始中
興叔父晉王緒時鎮蒲坂羽以事白緒緒曰入道多方
何必燒身不敢固違幸願三思羽誓志既堅即服香油
以布纒體誦舎身咒以火自燎
　　法智
法智白衣時獨行大澤中忽遇猛火四起走路已絶便
禮誦觀世音俄而火過一澤之草無有遺莖唯智所容
身處不燒遂敬奉大法後為興將從征魏軍退失馬墜
羌圍中隠溝邊叢棘以自蔽復念觀世音心甚切至隔
溝人遙喚後軍指令殺之軍過搜覔竟無見者得免於
難
　　賀僧
沙門賀僧者不知何許人亦莫知其所從來自云遊厯
五郡齋戒奉道為百姓說吉凶皆有效驗興甚神禮之
興嘗朝羣臣於太極殿僧慟泣不能自勝衆咸怪之及
興死泓立僧謂泓曰宜潔掃一馬廏開屋說大抑有冀
馬其大非常自逺來天所送矣
　
　十六國春秋卷六十二
欽定四庫全書
　十六國春秋卷六十三
南燕錄一
　　慕容德
慕容德字𤣥明皝之少子也皝每對諸宫人言婦人懷
孕夢日入懷必生貴子德母公孫夫人方姙夢日入其
臍中獨喜而不敢言咸康二年晝寢而生德左右以告
方寤而起皝曰此兒易生似鄭莊公長必有大德遂以
德為名年十二而皝薨哀毁過禮年十八身長八尺二
寸姿貌雄異額上有日月兩角足下有偃月重文博觀
羣史性清慎多才藝以兄儁元璽初封梁公歴幽州刺
史左衛將軍及暐建熙初進號安北將軍改封范陽王
入為魏尹加散騎常侍時秦苻堅跨據長安其將苻雙
據陜以叛苻柳起兵枹罕將應之德勸暐乘釁討堅(見/暐)
(傳/)言辭慷慨識者知其有逺畧暐竟不能用太史令黄
泓善相謂德曰殿下相法當先為人臣然後為人君但
恐下官入地不得見殿下昇天耳德曰若如公言不敢
忘報德兄垂甚器異之因共論軍國大謀言必切至垂
謂之曰汝器識長進非復呉下阿䝉也枋頭之役以征
南將軍與垂擊敗晉師垂奔苻堅德坐與垂善免官秦
滅燕徙於長安及秦伐凉德請從征自效後堅以德為
張掖太守數嵗免歸堅以兵臨江淮垂請德為副乃拜
奮威將軍堅之敗也與夫人張氏相失暐將護致之德
正色謂暐曰昔楚莊滅陳納巫臣之諫而棄夏姬此不
祥之人惑亂人主戎事不邇女器秦之喪師當由於此
宜掩目而過奈何將衛之也暐不從德馳馬而去之還
次滎陽言於暐曰昔句踐棲於㑹稽終獲呉國聖人相
時而動百舉百全天將悔禍故使秦師喪敗宜乘其弊
以復社稷暐亦不納德乃從垂如鄴垂稱尊號以德為
車騎大將軍司𨽻校尉復封范陽王居中鎮衛參斷政
事久之遷司徒垂欲攻慕容永於長子惟德議與垂同
後克之垂臨終敕太子寳曰鄴是舊都宜委范陽王寳
既嗣位拜為使持節都督冀兗青徐荆豫六州諸軍事
特進車騎大將軍冀州牧領南蠻校尉鎮鄴都罷留臺
以都督專總南夏永康初魏將拓䟦章(後燕作/拓䟦儀)攻鄴德
遣南安王青等夜擊破之魏兵退次新城青等請追擊
之别駕韓􁧚進曰古人先決勝廟堂然後攻戰今魏不
可擊者四燕不宜動者三魏懸軍逺入利在野戰一不
可擊也深入近畿頓兵死地二不可擊也前鋒既敗後
陣方固三不可擊也彼衆我寡四不可擊也官軍自戰
其地一不宜動也動而不勝衆心難固二不宜動也城
郭未修敵來無備三不宜動也此皆兵家所忌不如深
溝高壘以逸待勞彼千里餽糧野無所掠久則三軍靡
資攻則衆旅多斃師老釁生詳而圖之可以捷矣德曰
韓别駕之言良平之䇿也乃召青等還師魏又遣遼西
公賀賴盧率騎二萬與章圍鄴德遣參軍劉藻請救於
秦并參母兄之問而秦師不至鄴中恟懼於是(二字一/作徳字)
親饗戰士厚加撫接人感其恩皆樂為致死㑹章盧
内相乖貳各引軍潛遁章司馬丁建率衆來降言章師
老可擊德遣桂林王鎮南安王青帥騎七千追破章軍
人心始固及魏師入中山寳出奔於薊開封公詳又僭
稱偽號㑹劉藻自秦而至秦太史令高魯遣其甥王景
暉隨藻送玉璽一紐先是姚興皇初中嵗在丁酉於長
安渭濵得赤玉璽上有文字曰天命燕至是而魯送之
并圖䜟秘文曰有德者昌無德者亡德受天命柔而復
剛又有謠曰大風蓬勃揚塵埃八井三刀卒起來四海
鼎沸中山頽惟有德人據三臺於是羣臣議以詳僭號
中山魏師盛於冀州未審寳之存亡因勸德即尊號德
不從㑹慕容達自龍城奔鄴稱寳猶存羣議乃止寳尋
進德為丞相領冀州牧承制南夏公侯牧守皆聽封拜
兄子趙王麟自義臺奔鄴因說德曰中山既没魏必乘
勝攻鄴鄴中雖糧儲素積然城大難固且人情恇懼不
可以戰宜及魏軍未至擁衆南渡就魯陽王和據滑臺
聚兵積榖阻河自守伺釁而動計之上也魏雖㧞中山
勢不能久留不過抄掠而返人不樂徙理自生變然後
振威以援之魏則内外受敵使戀舊之士有所依憑廣
開恩信招集遺黎一舉取之河北庶可復也㑹兄子魯
陽王和亦遣使勸德南徙德乃許之
元年春正月魏太祖既克中山遣衛王儀(一作/元儀)率騎三
萬攻鄴㧞之遂入鄴城收其倉庫分賜將士德自鄴率
衆四萬三千戸車二萬七千乘將徙滑臺遇風船没(水/經)
(註作既/無舟楫)魏兵垂至衆心惶懼議欲退保黎陽德不從其
夕流澌冰合遂於夜中南渡黎陽訖旦魏兵追至而冰
亦潛消若有神焉鄴令韓範(一作/軌)言於德曰光武渡滹
沱河澌流(一作/冰)自合大王濟河天橋自成靈命所扶徴
兆已見德大悅遂改黎陽津為天橋津及至滑臺景星
見於尾箕漳水得白玉其狀若璽趙王麟等九十八人
上言今中土傾陷龍都蕭條趙魏遺黎鵠企皇澤伏願
仰承俯順以係宗廟謹上皇帝尊號德許之令曰假順
來議且以燕元故事統符行帝制而已於是德用兄垂
故事改永康三年稱元年大赦境内殊死已下署置百
官拜趙王麟為司空領尚書令南海王法為中軍將軍
慕輿㧞為尚書左僕射丁通為尚書右僕射自餘文武
封授各有差初河間有麟見麟以為已瑞及此潛謀為
亂事覺賜死二月魏廣川太守賀賴盧殺冀州刺史王
輔驅勒守兵抄掠平陽頓丘諸郡遂南渡河奔附於德
德以賴盧為并州刺史封廣甯王夏四月先是寳自龍
城南奔至黎陽遣中黄門令趙思告北地王鍾(德之從/弟也)
曰上以二月得丞相表即時南征至乙連㑹長上作亂
今失據來此王亟呼丞相奉迎鍾本首議勸德稱尊聞
而惡之執思付獄馳使白狀德謂羣臣曰卿等前以社
稷大計勸吾攝政吾亦以嗣帝播越(一作/奔亡)民神曠主故
勉從羣議以繫衆心今天方悔禍嗣帝得還吾將具駕
奉迎謝罪行闕然後角巾私第卿等以為何如黄門侍
郎張華進曰夫争奪之世非雄才不振縱横之時豈懦
夫能濟嗣帝闇弱不能紹隆先統陛下若蹈匹婦之節
捨天授之業威權一去身首不保況社稷其得血食乎
何退讓之有德曰吾以古人逆取順守其道未足所以
中路徘徊悵然未決耳慕輿護曰嗣帝不達時宜委棄
國都自取敗亡不堪多難亦已明矣昔蒯瞶出奔衛輒
不納春秋是之以子拒父猶可況以父拒子乎今趙思
之言未明虛實臣請為殿下馳往詗之德流涕遣護護
率壯士數百隨思而北聲言迎衛實謀弑之初寳遣思
詣鍾於後見採樵者言德已攝位稱制懼而北奔護至
無所見執思以歸德以思閑習典故欲留用之思曰昔
闗羽見重曹公猶不忘先主之恩思雖刑餘賤隸荷國
榮寵(一作/寵靈)犬馬有心而況人乎乞還就上以明貞節(貞/一)
(作/微)德固留之思怒曰周室衰微晉鄭夾輔漢有七國之
難實賴梁王殿下親則叔父位為上台不能率先羣后
以匡王室而幸根本之傾為趙王倫之事思雖不能如
申包胥之存楚猶慕龔君賔不生於莽世也德慚而斬
之秋八月丙子晉南陽太守閭丘羡寧朔將軍鄧啟方
率衆二萬來伐師次管城德遣中軍將軍南海王法撫
軍將軍魯陽王和等拒之啟方等敗績單馬走免德怒
法不窮追斬其撫軍司馬靳瓌冬十月太極端門並就
以張剛為材官將軍上方令時銅官令王瓚得古銅鍾
四枚於山穴獻之列於太極殿前賜瓚爵闗内侯(一作/闗外)
(侯/)
二年春三月秦苻登既為姚興所滅其弟廣帥部落三
千來降德拜廣為冠軍將軍處之乞活堡會熒惑守東
井或言秦當復興廣乃自稱秦王招集亡命攻破北地
王鍾時德始都滑臺介於晉魏之間土無十城衆不過
萬鍾既敗走反側之徒多去德而附廣德乃留魯陽王
和守滑臺自率衆討廣斬之先是寳之至黎陽也和長
史李辯勸和納寳和不從辯懼謀洩乃潛引晉軍至管
城冀德親帥師於後作亂會德不出愈不自安及德討
廣辯又勸和反和不從辯怒殺和以滑臺降魏求援於
行臺尚書和䟦䟦率輕騎自鄴赴之既至辯復悔之閉
門拒守䟦使尚書郎鄧暉說之辯乃開門内䟦䟦悉收
德宫人府庫時將士家屬悉在城内德聞之遣將士三
千騎攻䟦䟦率衆迎擊騎兵敗績䟦又擊破桂陽王鎮
俘斬虜獲千餘人陳潁之民多附於魏德欲攻滑臺韓
範言於德曰魏師已入城據國成資向也魏為客吾為
主人今也吾為客魏為主人客主之勢翻然復異人情
危懼不可復戰不如先據一方為闗中之基然後畜力
而圖計之上也德乃止德右衛將軍雲斬李辯率將士
家屬二萬餘口自滑臺出奔於德三軍慶悅德謀於衆
曰苻廣雖平而撫軍失據進有强敵退無所依計將安
出給事黄門侍郎中書令張華進曰彭城楚之舊都阻
山帶河(一作/川)地嶮人殷可攻而取之以為基本北地王
鍾慕輿護封逞韓􁧚等固勸攻滑臺尚書潘聰進曰滑
臺四通八達之地非帝王之居且北通大魏西接强秦
此二國者未可高枕而待之彭城土曠人稀平夷無嶮
且晉之舊鎮必拒王師未易可取又宻邇江淮水路通
浚秋夏霖潦千里為湖乘舟而戰者我之所短呉之所
長今雖克之非久安之計也青齊沃壤號曰東秦土方
二千里精兵十餘萬右有山河之固左有負海之饒可
謂用武之國三齊豪傑蓄志以俟孰不思得明主以立
尺寸之功廣固城者曹嶷之所營山形嶮峻足為帝王
之都辟閭渾昔為燕臣後負國恩勒兵潛據今宜遣辯
士馳說於前大兵繼踵於後彼必翻然向化如其守迷
不服大軍臨之自然瓦解既據其地然後閉闗養銳伺
釁而動此乃陛下之闗中河内也德猶豫未決齊州沙
門僧朗素善占候德因使牙門蘇撫訪其所適朗報曰
山野絶俗之士不應預聞朝議但有待之累非有托無
以立陛下今既聞之檀越敬覽三䇿潘尚書之議可謂
興邦之䇿矣且今嵗之初彗星起於奎婁遂掃虛危彗
者除舊更新之象奎婁為魯之分野虛危為齊之分野
宜先定兗州巡撫琅邪待秋風戒節然後北轉臨齊此
天道也撫又宻問以年世朗以周易筮之曰燕衰庚戌
年則一紀世則及子撫曰何其促乎朗曰卦兆然也豈
闗人哉撫不敢言以吉還報德大悅三月德引師而南
五月入薛城兗州北鄙諸郡縣悉降置守宰以撫之存
問髙年軍無私掠百姓安之牛酒屬路秋八月德遣使
諭幽州刺史齊郡太守辟閭渾欲下之渾不從遣北地
王鍾率歩騎二萬擊之德進據琅邪徐兗之民歸附者
十餘萬戸自琅邪引兵而北迎者四萬餘人以南海王
法為兗州刺史鎮梁父進克莒城守將任安委城而退
以潘聰為徐州刺史鎮莒城北地王鍾傳檄青州諸郡
曰隆替有時義列昔經困艱啟聖事彰中籙是以宣王
龍飛於危周光武鳳起於絶漢斯葢厯數大期帝王之
興廢也自我永康多難長鯨逸網華夏四分黎元五裂
逆賊辟渾閭父蔚昔同段龕阻亂淄川太宰東征勦絶
凶命渾於覆巢之下得䝉全卵之施曾微犬馬識養之
心復襲凶父樂禍之志盜據東秦逺附呉越割剥黎元
委輸南海皇上應期大命再集矜彼營丘暫阻王畧故
以七州之衆二十餘萬巡省岱宗問罪齊魯昔韓信以
裨將伐齊有征無戰耿弇以偏師討步克不移朔況以
萬乘之師掃一隅之冦傾山碎卵方之非異孤以不才
忝荷先驅都督元戎一十二萬皆烏桓突騎三河猛士
奮劒與夕火爭光揮戈與秋月競色以此攻城何城不
克以此衆戰何敵不平昔竇融以河西歸漢榮被於後
裔彭寵盜逆漁陽身死於奴隸近則曹嶷䟦扈見禽於
後趙段龕干紀取滅於前朝此非古今之吉凶已然之
成敗乎渾若先迷後悟榮寵有加如其敢抗王師敗滅
必無遺燼稷下之雄岱北之士有能斬送渾首者賞同
佐命脱履機不發必玉石俱摧先是蘭汗之亂吏部尚
書封孚南奔辟閭渾渾表為渤海太守德至莒城孚乃
出降德大喜曰朕平青州不以為慶喜得卿耳遂委以
機宻渾聞德將至徙八千餘家入守廣固遣司馬崔誕
率千餘人戍薄荀平原太守張豁戍柳泉誕豁承檄皆
遣子來降渾懼攜妻子奔魏德遣射聲校尉劉剛追斬
於莒城渾少子道秀自詣請與父俱死德曰父雖不忠
而子能孝特赦之殺其參軍張瑛德遂入廣固是年德
為僧朗建神通寺於齊州仍遺書於朗曰敬問太山朗
和尚遭家多難災禍屢臻昔在建興王室西越賴武王
中興神武御世大啟東夏拯㧞區域遐邇蒙蘇天下幸
甚天未忘災武王即宴永康之始東傾西蕩京華播越
每思靈闕屏營飲淚朕以寡德生在亂兵遺民未幾繼
承大統幸和尚大恩神祗葢護今使使者送絹百疋并
假東齊王奉髙山荏二縣封給書不盡意稱朕心焉朗
荅書曰陛下龍飛統御百國天地融溢皇澤載賴善逢
高鑒惠濟黔首蕩平之期何憂不一陛下信向三寳恩
㫖殊隆貧道味靜深山豈臨此位且領民戸興造靈刹
所崇像福㝠報有歸
建平元年春正月癸酉德定都於廣固遂以晉隆安四
年僭即皇帝位於南郊大赦境内殊死已下改元為建
平元年又詔曰漢宣憫吏民犯諱故改名朕今增一備
字以為二名庶開臣子避諱之路於是更名備德叙賞
其下有差設行廟於宫南遣使奉䇿告成追諡燕王暐
曰幽皇帝以北地王鍾為司徒慕輿㧞為司空封孚為
左僕射慕輿護為右僕射遣度支尚書封愷中書侍郎
封逞觀省風俗所在大饗將士立妻段氏為皇后建立
學宫簡公卿已下子弟及二品士門二百餘人為太學
生每月朔親臨試之作申池以為遊戱是年造刀四口
銘其背曰建平隸書
建平二年冬十月徐州刺史潘聰青州刺史鞠仲來朝
讌於延賢殿酒酣笑謂羣臣曰朕雖薄德恭已南面而
朝諸侯在上不驕夕惕於位可方自古何等主也鞠仲
曰陛下中興之聖主少康光武之儔也備德顧命左右
賜仲帛千疋仲以賜多為讓備德曰卿知調朕朕不知
調卿邪卿飾對非實故朕亦以虛言相賞賞不謬加何
足謝也韓範進曰臣聞天子無戱言忠臣無妄對今日
之論上下相欺可謂君臣俱失備德大悅賜範絹五十
疋自是昌言競進直士盈朝矣備德遣從事中郎杜𢎞
如長安問母兄消息(詳具/𢎞傳)
建平三年春三月備德如齊城登營丘望見晏嬰冢顧
謂左右曰禮大夫不逼城𦵏平仲古之賢人達禮者也
而生居近市死𦵏近城豈有意乎青州秀才晏謨對曰
孔子稱臣先人平仲賢則賢矣豈不知高其梁豐其禮
葢政在家門故儉以矯世存居湫隘卒豈擇地而𦵏乎
所以不逺門者猶冀悟平生意也備德悅之遂以謨從
至漢城夏四月以太牢祀漢城陽景王廟讌庶老於申
池北登社首山東望鼎足因目牛山而歎曰古無不死
悽然有終焉之志遂問謨以齊之山川丘陵賢哲舊事
謨歴對詳辯畫地成圖備德深嘉之拜尚書郎立冶於
商山置鹽官於烏常澤以廣軍國之資
建平四年春二月夜地震在棲之雞皆驚擾飛散三月
備德故吏趙融自長安來始具母兄凶問備德號慟吐
血因而寢疾動經旬餘幾於不振會前尚書右丞孫黙
(一作/曹黙)自冀州來奔以白酒解之乃瘳拜黙為御史中丞
封永熙侯是時司隸校尉慕容達因之謀反遣牙門皇
璆率衆攻端門殿中帥(一作/師)侯赤眉開門應之中黄門
孫進扶備德踰城隠於進舎段宏等聞宫中有變勒兵
屯四門備德入宫誅赤眉等達懼而奔魏夏四月南海
王法及魏師戰於濟北之標榆谷魏師敗績五月初備
德優遷徙之民使之長復不役民緣此迭相䕃冒或百
室合戸或千丁共籍以避課役尚書韓􁧚上疏曰二冦
逋誅國恥未雪闗西為豺狼之藪揚越為鴟鴞之林二
京社稷鞠為丘墟四祖園陵蓁而不守豈非義夫憤憾
之日烈士忘身之秋而皇室多難威畧未振是使長蛇
弗剪封豕假息人懷憤慨常謂一日之安不可以永久
終朝之逸無卒嵗之憂陛下中興大業務在遵養矜遷
氓之失土假長復而不役愍黎庶之息肩貴因循而不
擾斯可以保寧於營丘難以經措於秦越今羣凶僭逆
實繁有徒據我三方伺國瑕釁深宜審量虛實大校成
敗養兵厲甲廣農積糧進為雪恥討冦之資退為山河
萬全之固而百姓因秦晉之弊迭相䕃冒或百室合戸
或千丁共籍依托城社不懼燻燒公避課役擅為姦宄
損風毁憲法所不容但檢令未宣弗可加戮今宜隠實
黎氓正其編貫庶上增皇朝理物之明下益軍國兵資
之用若䝉採納冀禆山海雖遇商鞅之刑悅綰之害所
不辭也備德從之遣車騎將軍桂陽王鎮率騎三千緣
邊嚴防備百姓逃竄以􁧚為使持節散騎常侍行臺尚
書廵郡縣隠實得䕃戸五萬八千􁧚公廉正直所在野
次人不擾害備德大集諸生親臨䇿試既而饗讌登高
逺矚顧謂尚書魯邃曰齊魯固多君子當昔全盛之時
梓慎巴生淳于鄒田之徒䕃修檐臨清沼馳朱輪
佩長劒恣非馬之雄辭奮談天之逸辯指麾則紅紫成
章俛仰則丘陵生韻至於今日荒草頽墳氣消烟滅永
言千載能不依然邃荅曰昔武王封比干之墓漢祖祭
信陵之墳皆留心賢哲每懷往事陛下慈深二主澤被
九泉若使彼而有知寧不銜荷矣秋九月高雅之等表
請伐桓𤣥先是𤣥將行簒逆誅不附己者冀州刺史劉
軌襄城太守司馬休之征虜將軍劉敬宣寧朔將軍(一/作)
(廣陵/相)高雅之江都長張誕並内不自安皆奔於備德至
是雅之等言於備德曰縱未能廓清呉會亦可收江北
之地中書侍郎韓􁧚(載記作/韓範)亦上疏曰夫帝王之道必
崇經畧有其時無其人則𢎞濟之功或闕有其人無其
時則英武之志不伸至於能成王業者惟人時合也自
晉國内難七載於兹桓𤣥簒逆虐踰董卓神怒人怨其
殃積矣可乘之機莫過此也以陛下之神武經而緯之
驅樂奮之卒接厭亂之機譬猶聲發響應形動影隨未
足比其易也且江淮南北戸口無幾公私戎馬不過數
百守備之事葢亦微矣若以步騎一萬建雷霆之舉卷
甲長驅指臨江會必望旗草偃壺漿屬路跨地數千衆
踰十萬可以西并强秦北抗大魏拓境開疆保寧社稷
正在今日如使後機失會豪傑復起梟除桓𤣥更修德
政遐邇既寧物無異望豈惟建康難屠江北亦不可冀
機過患生憂必至矣天與不取悔將何及惟陛下覽之
備德曰自頃數躔百六宏綱暫弛遂令姦逆亂華舊京
墟穢每尋否運憤慨兼懷昔少康以一旅之衆復夏配
天況朕據三齊之地藉五州之衆敎之以軍旅訓之以
禮讓上下知義人思自奮繕甲俟釁為日久矣但欲先
定中原掃除逋㜸然後宣布淳風經理九服飲馬長江
懸旌隴坂此志未遂且韜戈耳今日之事其令公卿詳
議之咸以桓𤣥新得志未可圖乃止於是講武於城西
歩兵三十七萬馬騎(一作/鐵騎)五萬三千疋車一萬七千乘
周亘山澤旌旗彌漫鉦鼓之聲振動天地備德登高望
之顧謂劉軌高雅之曰昔郤克忿齊子胥怨楚終能暢
其剛烈名流千載卿等既知投身有道當使無慙昔人
也雅之等頓首荅曰幸䝉陛下天覆之恩大造之澤存
亡繼絶實在聖時雖則萬隕何以上報
建平五年春三月備德以劉軌為司空甚寵任之劉敬
宣素曉天文知必有興復晉室者尋夢丸土服之既覺
喜曰丸者桓也桓既吞矣吾復本土乎遂與高雅之結
青州大姓諸省封及鮮卑豪帥免逵謀殺備德推司馬
休之為主克日垂發雅之欲邀軌同謀敬宣曰劉公衰
老吾觀其有安齊之志必不動不可告也雅之以為不
然卒告軌軌果不從謀頗洩乃相與殺軌南奔雅之為
追騎所執殺之敬宣與休之至淮泗間遂歸劉裕備德
聞桓𤣥敗乃以桂陽王鎮為前將軍北地王鍾為大都
督配以步卒二萬騎五千克期欲取江南會備德寢疾
於是罷兵
建平六年夏四月先是備德迎其兄子超於長安超潛
變姓名逃歸行至梁父鎮南長史悅壽以告兗州刺史
南海王法法曰昔漢有卜者詐稱衛太子今安知非此
𩔖也乃不禮之備德聞超至大喜遣騎三百出迎及至
封為北海王拜侍中驃騎大將軍司隸校尉秋九月汝
水忽竭(水經註作女水水有神化/隆則水生政薄則津竭)備德甚惡之冬十一
月備德寢疾北海王超請禱之備德曰人主之命長短
在天非汝水所能制也固請不許是夜備德夢其父皝
曰汝既無子何不早立超為太子不爾惡人生心寤而
告其妻曰先帝神明所敕觀此夢意吾將死矣戊午引
見羣臣於東陽殿議立超為皇太子俄而地震百僚驚
恐竄越失位備德亦不自安輿輦還宫至夜其疾益甚
呼段后公主及超申以後事大赦境内殊死已下子為
人後者人爵二級乃執超手曰若得至曉更見公卿顧
托以汝死無所恨舉目視公主欲有所言竟遂不能段
后大呼曰今召中書作詔立超可乎備德開目頷之乃
立超為皇太子是夕薨於顯安殿(一作/堂)即晉義熙元年
也時年七十在帝位六年乃為十餘柩夜分出四門潛
𦵏山谷竟不知其尸之所在虛𦵏於東陽陵偽諡獻武
皇帝廟號世宗
　
　十六國春秋卷六十三
欽定四庫全書
　十六國春秋卷六十四
南燕錄二
　　慕容超
慕容超字祖明備德兄北海王納之子也(納一/作汭)納沈靜
深邃外訥内敏苻堅破鄴以納為廣武太守數嵗去官
與母公孫氏就弟備德家於張掖備德從堅南征留金
刀辭母而去備德與燕王垂起兵於山東張掖太守苻
昌收納及備德諸子皆誅之公孫氏以老獲免納妻段
氏以懷娠未决囚之於郡獄獄掾呼延平備德之故吏
也嘗有死罪備德免之竊將公孫氏及段氏逃於𦍑中
段氏生超年十嵗而公孫氏病臨死授超以金刀曰聞
汝伯已中興於鄴都吾朽病將没相見理絶若天下太
平汝得東歸當以此刀還汝伯也呼延平又將超母子
奔於吕光及吕隆降秦超又隨凉州民徙於長安未幾
平卒超號慟經旬超母謂之曰吾母子得全濟者呼延
氏之力也惠而不報天不佑人平今雖死吾欲為汝納
其女以荅厚恩於是娶之超至長安自以諸父在東恐
為秦人所録乃陽(一作/佯)狂行乞於市秦人賤之惟東平
公姚紹見而異焉言於姚興曰慕容超姿幹瓌偉殆非
真狂願微加爵祿以羈縻之興召見與語超深自晦匿
故為謬對或問而不答興大鄙之因謂紹曰諺云妍皮
不裹癡骨徒妄語耳乃罷遣之由是得往來無禁濟隂
人宗正謙善卜相西至長安賣卜於路超行而見之因
就謙相謙奇其姿貌超乃内斷於心備德聞納有遺腹
子在秦遣濟隂呉辯潛往視之辯因宗正謙以告超超
不敢告母妻潛變姓名與謙俱歸至諸闗禁自稱張伏
生二十日始達梁父及至廣固呈以金刀具宣祖母臨
終之言備德撫之號慟超身長八尺腰帶九圍精彩秀
發容止可觀姿器魁傑有𩔖備德備德甚加禮遇始名
之曰超封北海王拜侍中驃騎大將軍司隸校尉開府
置吏妙選時賢為僚佐備德無子欲以超為嗣乃為超
起第於萬春門内朝夕觀之超亦深達備德㫖入則盡
歡承奉出則傾身下士由是内外譽望翕然歸美焉未
幾立為太子備德既死超遂以晉義熙元年僭嗣偽位
大赦境内殊死已下改元太上尊備德后段氏為皇太
后以北地王鍾為都督中外諸軍錄尚書事海南王法
為征南大將軍都督徐兗揚南兗四州諸軍事加桂陽
王鎮開府儀同三司以尚書令封孚為太尉鞠仲為司
空樂浪王惠為司徒潘聰為左光祿大夫段宏為右光
祿大夫封嵩為尚書左僕射濟陽王凝為右僕射自餘
文武拜授各有差超復引公孫五樓任為腹心乃其所
親信也備德故大臣段宏及北地王鍾等皆不自安求
補外職乃以宏為徐州刺史鍾為青州牧時以公孫五
樓為武衞將軍領屯騎校尉内參政事太尉封孚言於
超曰臣聞親不處外羈不處内(載記作五大不在/邊五細不在内)鍾國
之宗臣社稷所賴宏外戚懿望百姓具瞻正應參翼百
揆不宜逺鎮外方今鍾等出藩五樓内輔臣竊未安超
新即位忌鍾等權逼以問五樓五樓欲專擅朝政不欲
鍾等在内屢有間言孚說竟不行鍾宏皆不能平相謂
曰黄犬之皮恐當終補狐裘也五樓聞之嫌隙漸搆
太上二年夏無雲而雷秋八月先是超自長安行至梁
父南海王法時為兗州刺史鎮南長史悅壽還謂法曰
向見北海王子天資𢎞雅神爽高邁始知天族(一作/天授)多
竒玉林皆寳法曰昔成方遂詐稱衛太子人莫辯之安
知非此族乎超聞而恚忿形於言色法亦怒處之外館
超既與法有隙結憾彌深及備德死法又不奔喪至是
超遣使讓之法常懼禍至遂與北地王鍾徐州刺史段
宏等謀反超知而徴之法與鍾並稱疾不赴收其黨侍
中河間王統右衛將軍東陽王根散騎常侍段封誅之
車裂左僕射封嵩嵩弟西中郎將封融奔魏超尋遣桂
陽王鎮等攻鍾於青州(闕二/字)王昱等攻段宏於徐州右
僕射濟陽王凝及中書令韓範攻法於兗州(一作/梁父)昱等
攻㧞莒城段宏奔魏封融又集羣盜襲石城塞殺鎮西
大將軍餘鬱青土振懼人懷異議凝將謀殺韓範襲擊
廣固範潛知之勒兵攻凝凝奔梁父範并將其衆進攻
梁父克之凝出奔秦法出奔魏桂陽王鎮攻㧞青州鍾
殺其妻子為地道而出與高郡公始單馬奔秦於時超
不恤政事惟畋遊是好變更舊制朝野失望百姓苦之
僕射韓􁧚切諫不納冬十月太尉封孚卒超又欲議復
肉刑九等之選乃下書於境内曰陽九數躔永康多難
自北都傾䧟典章淪滅律令法憲靡有存者綱理天下
此焉為本既不能道之以德必須齊之以刑且虞舜大
聖猶命咎繇作士刑之不可以已也如是先帝季興大
業草創兵革尚繁未遑修制朕猥以不德嗣承大統撫
御寡方致蕭墻釁發遂戎馬生郊典儀寢廢今四境無
虞所宜修定尚書可召集公卿至如不忠不孝若封嵩
之輩梟斬不足以痛之宜致烹轘之法亦可附之條律
納以大辟之科肉刑者乃先聖之經不刋之典漢文易
之輕重乖度今犯罪彌多死者稍衆肉刑之於化也濟
育既廣懲慘尤深光壽建熙中二祖已議復之未及而
晏駕其令博士已上參考舊事依吕刑及漢魏晉律令
消息增損議成燕律五刑之屬三千而罪莫大於不孝
孔子曰非聖人者無法非孝者無親此大亂之道也轘
裂之刑烹煮之戮雖不在五刑(一作/品)之例然亦行之自
古渠彌之轘著之春秋哀公之烹爰自中代世宗都齊
亦愍刑罰失中咨嗟寢食王者之有刑糾猶人之有左
右手焉故孔子曰刑罰不中則民無所措手足是以蕭
何定法令而受封叔孫通以制儀為奉常立功立事古
之所重其明議損益以成一代凖式周漢有貢士之條
魏立九品之選二者孰愈亦可詳聞羣下議多不同乃
止十二月丁未熒惑太白皆入於羽林又合於壁占曰
燕亡是年高句驪遣使獻千里馬生熊皮障泥於超超
大悅荅以水牛能言鳥
太上三年春正月超冦淮北徐州至下邳秋七月遣御
史中丞封愷使於秦超母妻既先在長安為姚興所拘
質至是使愷請焉愷至於秦秦主興曰昔苻氏之敗太
樂諸伎悉入於燕燕今稱藩送伎若不可使送呉口千
人所請乃可得也愷還超下書使羣臣詳議左僕射段
暉曰太上囚楚高祖不廻今陛下嗣守社稷不宜以私
親之故遂降尊號且太樂諸伎皆是前世伶人(一作先/代遺音)
不可與彼使移風易俗不如掠呉口與之尚書張華曰
若使侵掠呉邊必成隣怨此既能往彼亦能來兵連禍
結非國家之福也昔孫權重黎庶之命屈已以臣魏惠
施惜愛子之頭捨志以尊齊況陛下慈親在人(一云慈/德在秦)
掌握方寸崩亂豈可靳惜虛名不為之降屈乎宜暫降
統天之號以申至孝之情權變之道典謨所許中書令
韓範智能廻物辯足傾人昔與姚興俱為苻氏太子舎
人可遣將命降號修和必得如志所謂屈於一人之下
伸於萬人之上也超大悅曰張尚書得吾心矣遂遣韓
範聘於姚興奉表稱藩範至長安興見之謂曰封愷前
來燕王與朕抗禮今卿至也欵然而附為依春秋以小
事大之義為當專以孝敬為母屈也範曰昔周爵五等
公侯異品小大之禮因之而生今陛下命世龍興光宅
西秦本朝主上承祖宗遺烈定鼎東齊中分天曜南面
並帝通聘結好義尚謙冲使至矜誕茍折行人殊似呉
晉爭盟滕薛競長恐傷大秦堂堂之盛有損皇燕巍巍
之美彼我俱失竊未安之興怒曰若如卿言便是非為
大小而來範曰雖由大小之義亦由寡君純孝過於重
華願陛下體敬親之道沛然垂慈愍之心興曰吾久不
見賈生自謂過之今不及矣於是為範設舊交之禮申
叙平生謂範曰燕王在此朕亦見之風表乃可於機辯
未也範曰大辯若訥聖人美之況爾日龍潛鳳戢和光
同塵若使負日月而行則無繼天之業矣興笑曰可謂
使乎延譽者也範乘間逞說興乃大悅賜範千金許以
超母妻還之時濟陽王凝自梁父奔秦言於興曰燕王
稱藩本非推德權為母屈耳古之帝王尚興師徴質豈
可虛還其母乎母若一還必不復臣也宜先質(一作/制)其
送伎然後歸之興意乃變因謂範曰朕歸燕王家屬必
矣然今天時尚熱當俟秋涼八月秦使兼員外散騎常
侍韋宗來聘超與羣臣議見宗之禮張華曰陛下前既
奉表今宜北面受詔封逞曰大燕七聖重光奈何一旦
為豎子屈節超曰朕為太后屈願諸君勿言遂北面受
詔贈宗以千金冬十月遣左僕射張華給事中宗正元
入秦報聘并送大樂伎一百二十人興大悅延華入讌
酒酣樂作秦黄門侍郎尹雅謂華曰昔殷之將亡樂師
歸周今皇秦道盛燕樂來庭廢興之兆見於此矣華曰
自古帝王為道不同權譎之理會於功成故老子曰將
欲取之必先與之今總章西入必由余東歸禍福之驗
此其兆乎興怒曰昔齊楚競辯二國興師卿乃小國之
臣何敢抗衡朝士華遜辭曰奉使之始實願交歡上國
上國既遺小國之臣辱及寡君社稷臣亦何心而不仰
酬興善之於是還超母妻厚其資禮而遣之十一月張
華發長安宗正元先馳反命超大悅遣征虜將軍公孫
五樓率騎二千迎於境上超親率六宫迎之於馬耳闗
太上四年春正月超以母妻之歸大赦境内殊死已下
追尊父北海穆王納為穆皇帝立母段氏為皇太后居
長樂宫妻呼延氏為皇后祀於南郊柴燎爓起而烟不
出靈臺令張光私告人曰今火盛而烟滅國其亡乎超
將登壇有獸大如馬狀𩔖鼠而色赤集於圜丘之側俄
而不知所在須臾大風暴起天地晝昏其行宫羽儀帷
幄盡皆壞裂超懼宻問太史令成公綏綏曰陛下信用
姦臣誅戮賢良賦歛煩多事役殷苦之所致也超懼大
赦譴責公孫五樓等俄而復用之是嵗廣固地震天齊
水湧井水溢汝水竭河濟凍合而澠水不冰超惡之問
於太史令李宣宣曰澠水無冰良由逼帶帝京近日故
也超大悅賜宣朝服一具高句驪復遣使至獻千里人
十人千里馬一疋兗州人王滿(一作/蒲)率衆二千來降獻
美女馬馬鬛去地九寸拜滿長水校尉封廪丘公
太上五年春正月正旦超朝會羣臣於東陽殿聞樂作
歎音佾不備悔送伎於秦遂議入冦掠晉人以補伎領
軍將軍韓􁧚(載記作/韓謨)諫曰先帝以舊京傾没戢翼三齊
茍時運未可上智輟謀今陛下嗣守成䂓宜閉闗養銳
以伺賊隙恢復先業而更結怨南隣廣樹仇釁可乎超
曰我計已定不與卿言二月遣將軍慕容興宗斛糓提
公孫歸等率騎冦宿豫㧞之陽平太守劉千載濟隂太
守徐阮竝為所執大掠而歸簡男女二千五百付太樂
教之時公孫五樓為侍中尚書令左衛將軍專總朝政
宗族親戚並居顯要夾輔左右王公内外無不憚之超
論宿豫之功封兄公孫歸為冠軍將軍常山公叔父公
孫頽為武衛將軍興樂公斛榖提等並為郡縣公桂陽
王鎮諫曰臣聞懸賞待勲非功不侯今公孫歸結禍延
兵殘賊百姓陛下封之無乃不可乎夫忠言逆耳非親
不發臣雖庸朽忝國戚藩輒盡愚欵惟陛下圖之超怒
不答自是百僚杜口莫敢開言尚書都令史王儼謟事
五樓遷尚書郎出為濟南太守入為尚書左丞時人為
之語曰欲得侯事五樓又遣公孫歸等率騎三千入冦
南陽(載記作/濟南)執太守趙光(一作/元)俘掠男女千餘人而還
夏四月晉丞相劉裕率舟師北伐以丹陽尹孟昶監中
軍留府事署劉敬宣中軍諮議參軍加冠軍將軍浮淮
入泗五月進至下邳留船艦輜重步軍進至琅邪所過
築城留守或謂裕曰燕人若嚴守大峴或堅壁清野大
軍深入無所資糧不惟無功何能自反裕曰不然吾慮
之熟矣鮮卑貪婪畧不及逺既幸其勝且愛其榖(一云/惟利)
(虜獲退/惜禾苗)謂我孤軍深入不能持久不過進據臨朐退守
廣固必不能守險清野師一入峴吾何患焉敢為諸君
保之超聞有晉師引見羣臣於東陽殿會議拒師之䇿
征虜將軍公孫五樓曰呉兵輕果所利在速戰初鋒勇
鋭不可與爭宜據大峴使不得入曠日延時阻其銳氣
然後徐簡精騎二千循海而南絶其糧運别敕段暉率
兗州之衆緣山東下腹背擊之此上䇿也各命守宰依
險自固校其資儲之外餘悉焚蕩芟除禾苗使寇至無
資堅壁清野以俟其釁彼僑軍深入士卒無食求戰不
得旬日之間可以坐制此中䇿也縱賊入峴出城逆戰
此下䇿也超曰吾京都殷盛戸口衆多非可以一時入
守青苗布野非可以卒芟今嵗星居齊以天道推之不
戰自克客主勢殊以人事言之彼逺來疲敝勢不能久
吾據五州之彊帶山河之固戰車萬乘鐵馬萬羣麥禾
布野奈何芟苖徙民先自蹙弱乎設使芟苗城守以全
性命朕所不能不如縱令過峴至於平地徐以鐵騎衝
之(衝一/作踐)此成禽耳輔國將軍廣甯王(寗一/作寧)賀賴盧苦諫
不從退謂五樓曰上不用吾計亡無日矣太尉桂陽王
鎮曰若如聖㫖必須平原用馬為便宜出峴逆戰戰而
不勝猶可退守不宜縱敵入峴自貽窘逼昔安成君不
守井陘之闗終屈於韓信諸葛瞻不據束馬之險卒禽
於鄧艾臣以為天時不如地利阻守大峴䇿之上也超
又不從鎮出謂韓􁧚曰主上既不能逆戰却敵又不肯
徙民清野延敵入腹坐待攻圍酷似劉璋矣今年國滅
吾必死之卿等中華之士復為文身乎超聞之大怒收
鎮下獄乃攝莒城梁父二戍修城隍簡士馬蓄精銳以
待之劉裕過大峴超兵不出乃舉手指天喜形於色曰
吾事濟矣左右曰公未見敵而先喜何也裕曰兵已過
險士有必死之志餘糧棲畝軍無匱乏之憂虜已入吾
掌中勝可必矣六月己巳裕師次東莞超留羸老守廣
固遣左將軍段暉輔國將軍賀賴盧征虜將軍公孫五
樓等將步騎五萬進據臨朐既聞晉軍之盛大懼自率
步騎四萬就暉等於臨朐臨朐有巨蔑水去城四十里
超謂公孫五樓曰今宜進據川源晉軍至而失水亦不
能戰矣五樓馳騎據之及至裕前鋒(通典作龍/驤將軍)孟龍符
領騎居前已據川源五樓戰敗而還裕以車四千乘為
左右翼方軌徐進車張幰御者執矟以騎為遊軍軍令
嚴肅比及臨朐超兵四面而至裕命劉敬宣與兗州刺
史劉藩并州刺史劉道憐等拒之戰於臨朐南日已向
昃勝負未決參軍胡蕃言於裕曰燕悉兵出戰臨朐城
中留守必寡今以竒兵從間道往取其城而斬其旗幟
此韓信所以破趙也裕乃遣蕃及諮議參軍檀韶建威
將軍向彌潛師出燕兵之後襲攻臨朐聲言輕兵自海
道至矣彌擐甲先登遂㧞之斬其牙旗超大懼單騎奔
段暉於城南裕因縱兵奮擊暉衆大敗裕軍斬暉等大
將十餘人超奔還廣固裕軍獲其玉璽御輦豹尾等乘
勝逐北直至廣固彌又先登丙子克其大城超徙郭内
人入保小城裕築長圍守之圍高三丈穿塹三重撫納
降附採㧞賢俊華夷大悅因齊地糧儲悉停江淮漕運
六月超使尚書郎張綱乞師於秦赦桂陽王鎮進錄尚
書都督中外諸軍事引見謝之且問計於羣臣曰朕嗣
守成業不能委賢任善而專固自由覆水不收悔將何
及智士逞謀必在事危忠臣立節亦在急難諸君其勉
思六竒共濟艱運鎮曰百姓之心係於一人今陛下躬
率六軍身先奔敗羣臣離心士卒喪氣内外之情不可
復恃如聞西秦自有内患恐不暇分兵救人正當更決
一戰以爭天命散卒還者尚有數萬可悉出金帛宫女
餌令一戰若天命助我必能破賊如其不濟死亦未晩
不可閉門坐受圍擊司徒樂浪王惠曰不然晉軍乘勝
氣勢百倍吾以敗軍之將禦之不亦難乎秦雖與勃勃
相持不足為患且二國連横勢如唇齒今有冦難秦必
救我但自古乞援不遣大臣則不能得重兵是以趙隸
三請楚師不出平原一使援至從成尚書令韓範德望
具瞻燕秦所重宜遣乞援以濟時艱超於是從惠計復
遣韓範與王簿乞師於秦超尚書畧陽桓遵及弟京兆
太守桓苖(苗或/作留)踰城出降遵苗皆超所委任以為心腹
者也或有竊告裕軍曰燕人張綱有巧思若得張綱為
攻具者廣固乃可㧞也秋七月綱自長安還太山太守
申宣執之送之於裕先是裕嘗修攻具城上人曰汝不
得張綱何能為也及至升諸樓車以示之使周城呼曰
劉勃勃大敗秦軍無兵相救城内莫不失色劉毅遣上
黨太守趙恢以千餘人援裕裕夜潛遣軍會之明旦恢
衆五千方道而進每晉使將到輒復如是北方之民執
兵負糧歸裕者日以千數裕圍城益急超既求救不獲
綱反見虜甚怒乃引伏弩射之裕軍少退左僕射張華
中丞封愷並為裕所執裕令華愷與超書勸令早降超
乃遺裕書請為藩臣割大峴以南地為界并獻馬千匹
以通和好不聽江南繼兵相尋而至八月封融詣裕軍
降九月尚書張俊自秦還亦降於裕因說裕曰燕人所
以固守者外仗韓範冀得秦援範既時望又與姚興相
昵若勃勃敗後秦必救燕宜宻信誘範㗖以甘言重利
範來則燕人絶望自然降矣裕從之表範為散騎常侍
且遺範書以招之時姚興遣將軍姚强率步騎一萬隨
範就姚紹於洛陽并兵來援因遣使謂裕曰慕容氏相
與隣好今晉攻之以窮告急秦已遣鐵騎十萬遥屯洛
陽晉軍不還便當長驅而進矣裕呼秦使者謂之曰語
爾姚興我克燕之後息兵三年當取闗洛虜能自送便
可速來今其時矣錄事參軍劉穆之聞有秦使馳入見
裕而秦使者已去裕以所言告穆之穆之尤之曰日常
事無大小必賜預謀此宜善詳云何遽爾答之此言不
足威敵適足以怒之若廣固未㧞西𦍑奄至不審明公
何以待之裕笑曰此是兵機非卿所解故不以相語耳
夫兵貴神速彼若審能赴救必畏我知寧容先遣信命
逆設此言是自張大之辭也晉師不出為日久矣𦍑見
伐齊殆將内懼自保不暇何能救人邪會姚興為勃勃
所敗追强還兵韓範歎曰天滅燕矣長水校尉王滿勸
範奔秦範曰劉裕起布衣誅桓𤣥復晉室今興師伐燕
所向崩潰此殆天授非人力也燕亡則秦為之次矣吾
不可以再辱會得裕書遂降於裕裕謂範曰卿欲立申
包胥之功何以虛還也範曰自亡祖司空世荷燕寵故
泣血秦庭冀匡禍難屬西朝多故丹誠無效可謂天喪
敝邑而贊明公智者見機而作敢不至乎翼日裕將範
循城城中人情離駭無復固志裕謂範曰卿宜至城下
告以禍福範曰雖䝉殊寵猶未忍謀燕裕嘉之而不强
左右勸超誅範家以止後叛超知敗在旦夕又以其弟
􁧚盡忠無二並範家赦之冬十月段宏自魏奔裕十二
月乙巳太白犯虛危靈臺令張光勸超出降超怒手殺
之是嵗東萊雨血廣固城門鬼夜哭
太上六年春正月甲寅正旦超登天門朝羣臣於城上
殺馬以享將士文武皆有遷授乙卯超幸姬魏夫人從
超登城見晉師之盛方奏樂乃握超手而相對泣曲終
不已韓􁧚諫曰陛下遭百六之會正當勉力自强以壯
士民之志而反對女子悲泣何其鄙也超拭目謝之曰
孤以先世基業締造甚艱今外寇如此恐一旦不守是
以泣耳尚書令董銑勸超出降超大怒繫之於獄二月
輔國將軍賀頼盧征虜將軍公孫五樓為地道出擊晉
師晉師不利河間人𤣥文說裕曰昔石虎攻曹嶷瞻氣
者以為澠水帶城非可攻㧞若塞五龍口城當自䧟石
虎從之而嶷請降降後五日大雨雷電震開後慕容恪
之攻圍段龕十旬不㧞塞城而龕降降後無幾又震開
之今舊基猶存宜加修築裕從其言塞之超及城内男
女悉患脚弱病者大半出降相繼超輦而登城尚書悅
壽說超曰天地不仁助冦為虐戰士尫病日就凋隕守
困窮城外援絶望天時人事亦可知矣茍厯運有終堯
舜避位轉禍為福聖達所先宜追許鄭之蹤以存宗廟
之重超歎曰廢興命也吾寧奮劒而死不能銜璧而生
於時張綱為裕造衝車覆以板屋被以牛皮并設諸竒
巧城上火石弓矢無所施用又為飛樓懸梯木幔之屬
遥臨城上攻城之士遂得肆力超大怒懸其母於城上
支解之裕圍廣固累月將㧞之夜佐吏並集忽有鳥大
如鵝蒼色飛入裕帳坐衆咸駭愕以為不祥參軍胡蕃
獨起賀曰蒼黑者胡虜之色鵝者我也胡虜歸我大吉
之徵也衆乃大悅丁亥裕悉衆攻城或曰今日往亡不
利行師(一云今往亡之/日兵家所忌)裕曰我往彼亡何為不利遂四
面急攻之殺傷甚衆廣固鬼夜哭不止有流星長十餘
丈隕於廣固悅壽開門納晉軍超與左右數十騎踰城
突圍出奔為追軍所執裕數以不降之罪超神色自若
一無所言惟以母託劉敬宣而已(蕭方等三十國春秋/曰美哉其言也言必)
(及親終不忘孝可謂人/之將死其言也善乎)裕忿廣固久不下欲盡坑之以
妻女賞將士韓範諫曰晉室南遷中原鼎沸士民無援
强則附之既為君臣必須為之盡力彼皆衣冠舊族先
帝遺民今王師弔伐而盡坑之使安所歸乎竊恐西北
之人無復來蘇之望矣裕改容謝之然猶斬鮮卑王公
已下三千餘人没入家口萬餘以妻女為軍賞夷其城
隍獲生口萬餘馬二千疋並獲金鉦輦豹尾舊式猶存
送超詣建康市斬之時年二十六在位六年韓範後為
劉穆之所惡譖於裕被殺始德以晉安帝隆安四年嵗
在庚子僭號居齊土至超二世以晉義熙六年嵗在庚
戌為劉裕所滅凡十一年
　
　
　十六國春秋卷六十四
欽定四庫全書
　十六國春秋卷六十五
南燕錄三
　　慕容鍾
慕容鍾字道明德之從弟也少有識量喜怒不形於色
機神秀發言㫖清辯至於臨難對敵知勇兼濟累進竒
䇿備德頗從之率皆中焉由是政無巨細悉以委之遂
為佐命元勲封北地王超既嗣位猜虐日甚政出權門
公孫五樓等䂓挾威權慮鍾抑己固勸超誅之鍾懼遂
與段宏等謀叛事敗奔秦姚興拜為始平太守封歸義
侯
　　封孚
封孚字處道渤海蓚人也祖悛振威將軍父放吏部尚
書皆顯名於燕世孚幼而聰敏和裕有士君子之稱仕
垂散騎常侍轉留臺尚書及寳僭立累遷吏部尚書蘭
汗之亂南奔辟閭渾渾表為渤海太守德至莒城孚遂
出降德曰孤得青州不以為喜喜於得卿也常外總機
事内參宻謀雖位任崇重而謙虛博納深得大臣體度
超既嗣位政出權嬖盤於遊畋多違舊章軌憲日敝殘
虐滋甚孚屢與韓􁧚盡言匡救超不能納其後臨軒問
孚曰朕可方前世何主孚曰桀紂之主超大慚怒孚徐
歩而出不為改容司空鞠仲失色謂孚曰與天子言何
其亢厲宜應還謝孚曰行年七十墓木已拱惟求死所
耳竟不謝超以其時望特優容之太上三年卒於家時
年七十一追贈太師諡曰文穆其所著文章多傳於世
　　封嵩
封嵩渤海人也仕備德為左司馬遷尚書左僕射德又
以韓􁧚為尚書右僕射時嵩􁧚年並三十又以嵩弟融
為西中郎將􁧚弟軌為北中郎將嵩等俱拜德臨軒詔
令四人同入嵩等至殿方謝德顧曰所謂躍二龍於長
衢騁雙驥於千里朝野榮之超初嗣位大旱太后段氏
告超曰左僕射封嵩教殷丹下車訪問民間疾苦丹常
具陳孝婦不當死以致亢旱當誅姑女改葬孝婦丹如
其言應時雨注後超信任姦邪不恤政事嵩遂與南海
王法等謀反征南司馬卜珍言於超曰左僕射封嵩數
與法往來疑有奸超收嵩下廷尉辭及段太后太后懼
泣告超曰嵩教遣黄門令牟常說吾云帝非太后所生
恐依永康故事我婦人識淺恐帝見殺即以語法法為
謀見誤知復何言超聞而大怒乃車裂嵩於東門之外
融叛出奔於魏
　　杜𢎞
杜𢎞平原人也仕德為從事中郎先是德母及兄納(一/作)
(光/)皆在長安德遣𢎞如長安存問消息𢎞曰臣至長安
若不奉太后動止便即西如張掖以死為效但臣父雄
今年踰六十未沾榮貴乞本縣之祿以申烏鳥之情中
書令張華曰杜𢎞未行而求祿要君之罪大矣不可使
也德曰吾方散所輕之財招所重之死況為親尊而可
吝乎且𢎞為君迎親為父求祿雖外如要君内實忠孝
何罪之有乃以雄為平原令𢎞至張掖為賊所殺德聞
而悲之厚撫其妻子
　　王始
王始萊蕪人德建平四年以妖術惑衆至數千人聚於
太山萊蕪谷自稱太平皇帝署置公卿百官號其父固
為太上皇兄林為征東將軍弟泰為征西將軍德遣車
騎將軍桂陽王鎮討禽之斬於都市臨刑人皆罵之曰
何為妖妄自貽族滅或問其父兄今並何在始曰太上
皇帝䝉塵於外征東征西亂兵所害朕躬雖存復何聊
賴其妻趙氏怒之曰君正坐此口過以至於此奈何臨
死復爾狂言始曰皇后何不達天命自古豈有不破之
家不亡之國邪行刑者以刀鐶築之始仰視曰朕即崩
矣終不改帝號也德聞而笑之謂左右曰熒惑之人死
猶狂語何可不殺
　　張瑛
張瑛幽薊人也為辟閭渾參軍常與渾作檄辭多不遜
渾敗德擒而讓之瑛神色自若徐對曰渾之有臣如韓
信之有蒯通通遇漢祖而䝉恕臣遭陛下而嬰戮比之
古人竊為不幸防風之誅臣實甘之但恐堯舜之化未
𢎞於四海耳德初善其言後竟殺之
　　王鸞
王鸞(一作/尹鸞)濟南人也身長九尺腰帶十圍貫甲跨馬不
據鞍由蹬德一見而竒其魁偉賜之以食乃進一斛餘
德驚曰所噉如此非耕所能飽且才貌不凡堪為貴人
可先以司縣試之也於是拜為逢陵長鸞到官政理修
明大收民譽徴為東萊太守
　　龎世
龎世不知何處人仕德為光祿勲奏案豪强苛克人物
咸懼疾之及卒門無弔客時人為之謡曰龎家之巷車
馬轔轔泥丸之日無弔賔弔賔不至何所因由性苛克
寡所親
　　桓敞(或作/垣字)
桓敞略陽桓道人也族姓豪强石虎時自略陽徙鄴敞
仕苻氏為長樂國郎中令德入青州以敞為車騎長史
超襲偽位其長子遵次子苗復見委任遵為尚書苗為
京兆太守劉裕圍廣固遵苗踰城歸順並以為太尉行
參軍
　　張華
張華清河東武城人也有機辨仕德為給事黄門侍郎
中書令屢進直言仕超至左僕射奉使至秦辭令不屈
後為劉裕所獲
　　張恂
張恂清河東武城人也仕慕容氏散騎常侍父悕為儁
尚書右僕射恂隨德南渡因家於齊郡之臨淄後歸仕
魏
　　劉昶
劉昶本平原人也世仕慕容氏昶從德南渡河因家於
北海之都昌縣子奉伯為超東牟令後歸劉裕為北海
太守
　　傅融
傅融本清河人六世祖伷伷子遘仕後趙至太常融隨
徳南徙渡河遂家於磐陽為鄉里所重性豪爽不拘小
節尤善屬文
　　李根
李根遼東襄平人也仕寳至中書監與子後智等隨徳
南徙渡河居於青州數世無名位三齊豪門以此多輕
之
　　王牢
王牢太原祁人也髙祖宏河東太守緜竹侯牢仕慕容
氏為上谷太守隨徳南渡居青州因以家焉
　　張幸
張幸清河東武城人也仕超東牟太守後率戸歸魏
　　冷平
冷平臨淄人太上二年有司奏沙門僧智夜入平舎滛
其寡嫂李氏平與弟安國殺之郡縣按平兄弟欲以一
人坐殺人論死而平安國各引自殺讓生競死義形急
難且手殺罪人宜並加原宥超詔俱赦之
　　高軌
高軌本渤海蓚人也隨徳渡河徙青州因居北海之劇
縣
　　王景暉
王景暉秦太史令高魯之甥也初同魯在秦魯遣暉隨
徳使劉藻獻玉璽於徳遂留仕徳後著南燕錄六卷行
於世
　　墓容氏
段豐妻慕容氏徳之女也少有才慧善書史能鼓琴徳
既僭位署為平原公主年十四適於豐豐為人所譖被
殺慕容氏寡居歸將改適壽光公餘熾慕容氏謂侍婢
曰我聞忠臣不事二君烈女不更二夫段氏既遭無辜
已不能同死豈復有心於重行哉今主上不顧禮義逼
我改嫁我若不從則違嚴君之命矣於是尅日交禮慕
容氏姿容婉麗服飾光華熾覩之甚喜經宿慕容氏偽
辭以疾熾亦不之逼三日歸第沐浴置酒言笑自若至
夕宻書其裙帶曰死後當埋我於段氏側若魂魄有知
當歸彼矣遂於浴室自縊而死反葬男女覩者數萬人
莫不歎息曰貞哉公主路經餘熾宅前熾聞輓歌之聲
慟絶良久
　
　
　
　
　
　
　
　
　十六國春秋卷六十五
欽定四庫全書
　十六國春秋卷六十六
夏錄一
　　赫連勃勃
赫連勃勃字屈孑(魏書云屈孑本名勃勃太宗改其/名曰屈孑北人言屈孑者卑下也)曾
祖鐵弗劉虎南單于苗裔右賢王去卑之孫北部帥劉
猛之從子劉淵之族也居於新興虒意之北北人謂父
為鮮卑母為鐵弗因以母號為姓猛死子副崙奔魏虎
父誥汁爰世領南落誥汁爰一名訓兠(兠字或/作兒字)汁爰死
虎遂代焉虎一名烏洛孤始臣附於魏自以衆落稍多
舉兵外叛平文帝(諱鬱/律)與晉并州刺史劉琨共討之虎
走據朔方歸附劉聰聰以虎宗室封樓煩公拜安北將
軍監鮮卑諸軍事丁零中郎將雄據肆盧川將復渡河
侵魏西部平文帝逆擊大破之逐出塞表昭成(諱什/翼犍)初
虎又寇西部帝遣軍逆討又大破之虎尋死子務桓代
領部落遣使附魏務桓一名豹子招集部落復為諸部
之雄石虎建武中遣使就拜平北將軍右賢王丁零單
于務桓死弟閼陋頭代立其後務桓子悉勿祈逐閼陋
頭而自立悉勿祈死弟衛辰代立衛辰務桓之第三子
也狡猾多變既立之後入居塞内昭成以女妻之後通
於秦苻堅以為左賢王遣使詣堅請求田地春去秋來
堅許之後掠秦邊民五十餘口為奴婢以獻於堅堅讓
歸之尋復背堅專心歸魏舉兵伐秦堅遣其將鄧羌討
擒之衛辰復降於秦堅自至朔方署為夏陽公統其部
落衛辰以堅還復其國復附於堅雖於魏貢使不絶而
誠敬有乖魏因討破之收其部落十有六七衛辰走奔
於秦堅送還朔方遣兵戍守遂以衛辰為鄉導寇魏南
境魏師敗績因分國人為二部自河以西屬之劉衛辰
自河以東屬之劉庫仁堅復以衛辰為西單于督攝河
西諸虜屯代來城秦末國亂遂有朔方之地控弦之士
三萬八千慕容永據長子拜衛辰使持節都督河西諸
軍事大將軍朔州牧朔方王姚萇亦遣使結好拜衛辰
使持節都督北朔雜夷諸軍事大將軍大單于幽州牧
河西王後衛辰遣子力俟提(魏書作/直力鞮)寇魏南部其衆八
九萬太祖(諱/珪)軍士五六千人為其所圍乃以車為方營
且戰且前大破之於鐵岐山南力俟提單騎而走獲牛
馬二十餘萬乘勝逐北自五原金津南渡河徑造代來
居民駭亂部落奔潰遂入衛辰所居悅䟦城衛辰父子
驚遁乃分遣諸將輕騎追之陳留公元䖍南至白鹽池
虜衛辰家屬將軍伊謂至木根山擒力俟提盡并其衆
衛辰單騎遁走為其部下所殺先是河水赤如血衛辰
惡之及衛辰之亡誅其族黨並投之於河勃勃衛辰第
三子也奔於叱干部帥叱干他斗伏(魏書作薛于/部大悉伏)送勃
勃於魏他斗伏兄子阿利先戍大洛川聞將送勃勃乃
馳諫曰鳥雀投人尚宜濟免況勃勃國破家亡歸命於
我縱不能救猶宜任其所奔今執而送之深非仁者之
舉他斗伏懼為魏所責弗從阿利潛遣勁勇簒勃勃於
路送之於秦秦髙平公破多羅没奕干以女妻之勃勃
身長八尺五寸腰帶十圍性尤辯慧魁岸美丰儀姚興
見而竒之深加禮敬拜驍騎將軍加奉車都尉常叅軍
國大議寵遇踰於勲舊尋遷安逺將軍封陽川侯使助
没奕干鎮高平議以貳城朔方雜夷及衛辰部衆三萬
配之使為伐魏偵候興弟邕固諫以為不可乃止頃之
復以勃勃為持節安北將軍五原公配以三交五部鮮
卑及雜虜二萬餘落鎮朔方會太祖歸所虜秦將唐小
方於秦興議請歸賀狄干仍送良馬千疋以贖狄伯支
太祖許之勃勃聞秦復與魏通而怒乃謀叛秦時河西
鮮卑柔然可汗社崙獻馬八千疋於秦濟河至大城勃
勃掠取之悉集其衆三萬餘人偽獵於高平川因襲殺
没奕干而并其衆衆至數萬
龍昇元年夏六月勃勃僭號大夏天王大單于大赦境
内殊死已下建元龍昇署置百官自以匈奴夏后氏之
苗裔國稱大夏時晉義熈二年也以長兄右地代為丞
相封代公次兄力俟提為大將軍封魏公叱干阿利為
御史大夫封梁公弟阿利羅引為征南將軍司𨽻校尉
若門為尚書令叱以鞬為征西將軍尚書左僕射乙斗
(一作/升)為征北將軍尚書右僕射其餘授任各以次差冬
十月勃勃討鮮卑薛干等三部破之降其衆以萬數進
攻秦三城已北諸戍斬秦將楊丕姚石生等諸將諫固
險不從又復言於勃勃曰陛下將欲經營宇内南取長
安宜先固根本使人心有所憑係然後大業可成高平
山川險固土田沃饒可以定都勃勃曰卿知其一未知
其二吾大業草創士衆未多姚興亦一時之雄且其諸
將用命闗中未可圖也我今專固一城彼必併力於我
衆寡非敵亡可立俟不如以雲騎風馳出其不意救前
則擊後救後則擊前使彼疲於奔命我則遊食自若不
及十年嶺北河東盡為我有待姚興死後徐取長安姚
泓凡弱小兒擒之方畧已在吾計中矣昔軒轅氏亦遷
居無常二十餘年豈獨我乎於是掠取嶺北嶺北諸城
門不敢晝啟十一月勃勃初僭號求婚於秃髪傉檀傉
檀不許勃勃大怒率騎二萬伐之自楊非至於支陽三
百餘里殺傷萬餘人驅掠二萬七千口牛馬羊數十萬
頭而還傉檀率衆追之其將焦朗謂傉檀曰勃勃天姿
雄鷔御軍齊整(通典作/齊肅)未可輕也今因抄掠之資率思
歸之士人自為戰難與爭鋒不若從温圍北渡趨萬斛
堆阻水結營制其咽喉百戰百勝之術也别將賀連怒
曰勃勃以死亡之餘率烏合之衆犯順結仇幸有大功
今牛羊塞路財寳若山窘敝之餘人懐貪競不能督勵
士衆以抗我也我以大軍臨之彼必土崩瓦解奈何引
軍避之示敵以弱我衆氣銳宜在速追傉檀曰吾追計
決矣沮衆者斬勃勃聞而大喜乃於陽武下陜鑿陵埋
車以塞路傉檀遣善射者射之中勃勃左臂勃勃勒衆
逆戰大破傉檀於百井追奔八十餘里殺傷士衆萬計
斬其大將十餘人積人頭而封之以為京觀號曰髑髏
臺還於嶺北又敗秦將張佛生於青石原俘斬五千七
百人
龍昇二年夏五月秦遣將齊難等率衆二萬來伐秋七
月勃勃聞秦兵旦夕將至退保河西齊難以去勃勃既
逺縱兵野掠勃勃全軍覆之(一云潛/師襲之)俘獲七千餘人收
其戎馬兵仗難引軍退走勃勃復追擊於木城㧞之擒
難俘其將士萬有三千戎馬萬疋於是嶺北夷夏降附
者以數萬計勃勃皆拜置守宰以撫之
龍昇三年夏四月勃勃率騎二萬攻秦入高國及於五
井掠取平涼雜胡七千餘戸以配後軍進屯依力川秋
九月秦姚興自率兵來伐至貳城遣安逺將軍姚詳等
分督租運勃勃候秦軍未集乘虛奄襲興大懼遣其將
姚文宗拒戰勃勃偽退設伏以待之興遣别將姚榆生
等來追伏兵夾擊皆擒之興將王奚聚羗胡三千餘戸
於勑竒堡勃勃進攻之堰斷其水堡人窘迫執奚出降
奚不肯屈遂自刎死復攻秦將王洛生(或作金/洛生)於黄石
岡彌姐豪地(一作/亭地)於我羅城皆㧞之徙七千餘戸於大
城以丞相右地代領幽州牧以鎮之
龍昇四年春三月遣尚書胡金纂率騎二萬攻平涼姚
興率兵來救金纂力戰而死勃勃又遣兄子左將軍羅
提率歩騎一萬攻秦北中郎將姚廣都於定陽㧞之擒
廣都坑將士四千餘人以女弱為軍賞拜廣都為太常
進攻秦隴又破白崖堡遂趨清水秦將畧陽太守姚壽
都棄城奔上邽徙其民萬六千戸於大城姚興自安定
來追至壽渠川不克而退是嵗齊難姚廣都謀叛皆誅
之
龍昇五年春正月秦安北將軍姚詳棄貳城屯杏川勃
勃逼之糧盡委守南奔大蘇勃勃遣平東將軍鹿奕干
要擊執之盡俘其衆詳至勃勃數而斬之
龍昇六年春二月勃勃率騎三萬南攻安定破秦尚書
楊佛嵩於青石北原降其衆三萬五千獲戎馬二萬疋
進攻秦將党智隆於東鄉降之署智隆為光祿勲徙三
千餘戸於貳城秦鎮北參軍王買德來奔勃勃問以滅
秦之䇿買德曰秦德雖衰藩鎮猶固願且蓄力以待之
勃勃善之拜為軍師中郎將夏六月勃勃欲因河南王
乞伏乾歸之喪率兵攻熾磐王買德曰熾磐吾之與國
新遭大喪吾不能恤而又伐之匹夫且猶恥為況萬乘
乎勃勃乃止冬十月秦姚興以楊佛嵩為安逺將軍雍
州刺史帥嶺北見兵來擊嵩敗死之
鳳翔元年春三月大赦境内殊死已下改元鳳翔(水經/註作)
(龍昇/七年)以叱干阿利領將作大匠發嶺北夷夏十萬餘戸
改築都城於朔方水之北黑水之南名曰統萬城下書
曰古人制起城邑或因山水或以義立名今都城已建
萬堵斯作克成弗逺宜有美名朕方綂一天下君臨萬
邦可以綂萬為名阿利性尤工巧然殘忍刻暴視民如
草芥乃蒸土加功以錐刺之錐入一寸即殺作人而并
築之刺之不入即殺行錐者勃勃以為忠故委以營繕
之任又使造五兵之器銳利尤甚乃咸百鍊既成呈之
工匠必有死者射甲不入即斬弓人如其入也則斬鎧
匠又造百鍊剛刀五口背上為龍雀大環兼以金鏤作
一龍形長三尺九寸號曰大夏龍雀銘其背曰古之利
器呉楚湛盧大夏龍雀名冠神都可以懐逺可以柔邇
如風靡草威服九域世甚珍之復鑄銅為一大鼓及飛
㢘翁仲銅駝龍虎之形皆以黄金飾之列於宫殿之前
凡殺工匠數千餘人以是器物莫不精麗又鑿淥漣池
於三交夏五月雨魚於統萬時興役尤煩民不堪命勃
勃恥姓鐵弗乃改為赫連氏其年下書曰朕之皇祖自
北遷幽朔改姓姒氏音殊中國故從母氏為劉子而從
母之姓非禮也古人氏族無常或以因生為氏或以王
父之名朕將以義易之夫帝王者係天為子其為徽赫
實與天連今改姓曰赫連氏庶協皇天之意永享無窮
大慶係天之尊不可令支庶同之其非正統者皆以鐵
伐為氏庶朕宗族子孫剛銳如鐵皆堪伐人也冬十二
月立夫人梁氏為王后子璝(一作/墳)為太子封子延為陽
平公昌為太原公倫為酒泉公定為平原公滿為河南
公安為中山公
鳳翔二年春正月勃勃侵魏河東蒲子
鳳翔三年春三月勃勃攻秦將姚逵於杏城二旬㧞之
執逵及别將姚大用姚安和姚利僕尹敵等坑士卒二
萬人夏五月勃勃遣御史中丞烏洛孤與河西王沮渠
䝉遜結盟其辭曰自金晉數終禍纒九服趙魏為長蛇
之墟秦隴為豺狼之穴二都神京鞠為茂草蠢爾羣生
㒺知憑賴上天悔禍運屬二家封疆宻邇道會義親宜
敦和好𢎞康世難爰自終古有國有家非盟誓無以昭
神祗之心非斷金無以定終始之好然晉楚之成呉蜀
之約咸口血未乾而尋背之今我二家契殊曩日言未
終而有篤愛之心音一交而懷傾蓋之顧息風塵之警
同克濟之誠戮力矢心共濟六合若天下有事則雙振
義旗區域既清則並敦魯衛夷險相赴交易有無爰及
子孫永崇斯好䝉遜遣弟湟河太守沮渠漢平來盟秋
九月勃勃遣赫連建將兵擊秦執平涼太守姚周都遂
入新平秦廣平公姚弼與戰於龍尾堡建敗被禽
鳳翔四年夏六月勃勃聞秦將姚嵩與氐王楊盛相持
率騎四萬襲擊上邽未至嵩與盛戰於竹嶺嵩敗死勃
勃遂進攻上邽二旬克之殺秦秦州刺史姚平都(一作/軍都)
及將士五千人因毁其城轉攻隂宻又殺秦將姚良子
及將士萬餘人以子太原公昌為使持節前將軍雍州
刺史鎮隂宻秦征北將軍姚恢棄安定奔還長安安定
人胡儼華韜率戸五萬據城來降勃勃署儼為侍中韜
為尚書留鎮東將軍羊茍兒配以鮮卑五千鎮之進攻
秦鎮西將軍姚諶於雍城謀委鎮奔長安勃勃據雍進
掠郿城秦遣東平公姚紹及征虜將軍尹昭(一作/伊昭)等將
歩騎五萬來拒勃勃退如安定胡儼閉門拒之襲殺茍
兒及所將鮮卑復以城降秦紹等進攻勃勃於馬鞍阪
破之追至朝那不及而去勃勃引歸杏城復遣兄子提
南侵池陽秦車騎將軍姚裕前將軍彭白狼建義將軍
虵𤣥率衆追擊提敗遁還秋七月勃勃聞太尉劉裕伐
秦笑謂羣臣曰劉裕伐秦水陸並進且裕有高世之畧
姚泓豈能自固吾驗以天時人事必當克之且其兄弟
内叛安能拒人裕既尅長安利在速返不能久留正可
留子弟及諸將守闗中待裕發軫吾取之如拾遺耳不
足復勞吾士馬也於是秣馬厲兵休養士卒
鳳翔五年春三月勃勃進據安定秦嶺北鎮戍郡縣皆
降遂盡有嶺北之地秋九月劉裕滅秦入於長安遣使
遺勃勃書請通和好約為兄弟勃勃命中書侍郎皇甫
徽為報書而隂誦之召裕使前口授舎人為書封以答
裕裕覽其書而竒之使者又言勃勃儀容瓌偉英武絶
人裕歎曰吾所不如也冬十月勃勃還綂萬十一月太
尉裕留次子桂陽公義真為都督雍梁秦三州諸軍事
安西將軍領雍東秦二州刺史鎮長安以諮議叅軍王
修為長史王鎮惡為司馬領馮翊太守沈田子毛德祖
皆為中兵叅軍仍以田子領扶風太守德祖領秦州刺
史天水太守傅𢎞之為雍州治中從事十二月庚子裕
發長安自洛入河開汴渠以歸閏月勃勃聞裕東歸大
喜(具買/德傳)乃以太子璝都督前鋒諸軍事領撫軍大將軍
率騎二萬南向長安前將軍太原公昌屯兵潼闗以軍
師中郎將王買德為撫軍右長史南伐青泥自率大軍
為之後繼
昌武元年春正月太子璝至渭陽闗中士民降者屬路
劉義真遣龍驤將軍扶風(一作/始平)太守沈田子率衆逆戰
璝擊敗之退屯劉廻堡遣使還報司馬王鎮惡鎮惡對
田子使謂長史王修曰劉公以十嵗兒付吾等當共思
戮力今擁兵不進虜何由得平乎使者還以告田子田
子甚懼遂與鎮惡不平初裕將東還田子及傅𢎞之屢
言於裕曰鎮惡家在闗中不可保信裕曰今留卿文武
將士精兵萬人彼若欲為不善正足自滅耳勿復多言
又私謂田子曰鍾會不得遂其亂者以有衛瓘故也語
曰猛虎不如羣狐卿等十餘人何懼王鎮惡故二人常
有猜心至是鎮惡與田子俱出北地師於涇上以拒夏
兵軍中訛言鎮惡欲盡殺南人以數十人送義真南還
因據闗中反辛亥田子請鎮惡出城俱會於寧朔將軍
傅𢎞之(一作建/威將軍)壘計事田子求屏人語使其宗人沈敬
仁斬之幕下矯稱受太尉令誅之𢎞之奔告義真義真
與王修被甲登横門以察其變俄而田子帥數十人來
至言鎮惡反修執田子數以專戮斬之以冠軍將軍毛
修之代鎮惡為安西司馬夏四月傅𢎞之大破璝於渭
陽(一作/池陽)又破之於寡婦津(一作/渡)斬獲甚衆璝兵退遁秋
九月劉義真年少賜與左右無節王修每裁抑之左右
皆怨譖修於義真曰王鎮惡欲反故沈田子殺之修殺
田子是亦欲反也義真信之使左右劉乞殺修由是人
情離駭莫相統一悉召外軍入長安城閉門拒守闗中
郡縣悉降於璝璝夜襲擊長安不克勃勃進據咸陽長
安樵採路絶太尉裕聞之大懼使輔國將軍蒯恩如長
安召義真東鎮洛陽以相國右司馬朱齡石為都督闗
中諸軍事右將軍雍州刺史代鎮長安裕謂齡石曰卿
至可勑義真輕裝速發既出闗然後可徐行若闗右必
不可守當與義真俱歸也又命中書侍郎朱超石慰勞
河洛冬十一月齡石至長安義真將士貪縱大掠而東
多載寳貨子女方軌徐行至於㶚上雍州别駕韋華降
於勃勃百姓共逐齡石而迎勃勃入長安齡石乃焚燒
長安宫殿奔於潼闗璝率衆三萬追擊義真傅𢎞之謂
義真曰公處分亟進今多將輜重一日行不過十里虜
追騎且至將何以待之宜棄車輕行乃可以免義真不
從俄而璝兵大至傅𢎞之蒯恩斷後力戰連日至於青
泥北𢎞之躬貫甲胄氣冠三軍衆寡不敵皆為撫軍長
史王買德所擒司馬毛修之與義真相失亦為買德所
獲義真行在前會日暮璝兵不窮追故得免左右盡散
獨逃草中中兵叅軍段宏單騎追尋緣道呼之義真識
其聲出就之曰君非段中兵耶身在此行矣必不兩全
可刎身頭以南使家公絶望宏泣曰死生共之下官不
忍乃束義真於背單馬而歸義真謂宏曰今日之事誠
無算畧然丈夫不經此何以知艱難勃勃欲降傅𢎞之
𢎞之不屈時天大寒勃勃裸之𢎞之呌罵而死士卒死
傷者不可勝計遂積人頭為京觀號曰髑髏臺於是大
饗將士於長安舉觴以謝王買德拜買德都官尚書加
冠軍將軍封河陽侯十二月晉龍驤將軍王敬先戍於
潼闗之曹公故壘朱齡石往從之朱超石至蒲坂聞齡
石所在亦奔投之太原公昌進攻敬壘斷其水道衆渴
不能戰城且䧟齡石謂超石曰弟兄俱死異域使老親
何以為心爾求間道亡歸我死此無恨矣超石泣曰人
誰不死寧忍今日辭兄去乎遂與敬及右軍叅軍劉欽
之皆被執送於長安勃勃殺之勃勃既破闗中斬戮無
數時有沙門曇始亦遇其害而刅不能傷勃勃異之遂
赦沙門於是羣臣勸進勃勃曰朕無撥亂之才不能𢎞
濟兆庶自枕戈寢甲十有二年而四海未同遺冦尚熾
不知何以謝責當年垂之來葉將明揚側陋以王位讓
之然後歸老朔方琴書卒嵗皇帝之號豈朕薄德所膺
羣臣固請乃許之遂築壇於㶚上僭即皇帝位大赦境
内殊死已下改元昌武文武百官進位各有差魏太宗
與崔浩論近世君臣因問浩曰屈丏何如浩曰屈丏家
國夷滅一身孤寄為姚氏封殖不思樹黨强隣報仇雪
恥乃結忿于蠕蠕背德于姚興橛豎小人無大經畧正
可殘暴終為人所滅耳太宗大悅(屈丏前/作屈孑)
真興元年春正月勃勃遣將軍叱奴侯提率歩騎二萬
攻晉并州刺史毛德祖於蒲坂德祖不能禦全軍歸洛
陽以侯提為并州刺史鎮蒲坂勃勃歸於長安二月徴
隠士韋𤣥𤣥既至懼而禮拜甚過勃勃怒而殺之羣臣
請都長安勃勃曰朕豈不知長安累帝舊都山河四塞
沃饒險固但荆呉僻逺勢不能為人之患東魏與我風
俗畧同壤境隣接自統萬去魏境裁數百餘里朕在長
安統萬必危恐有不守之憂若在統萬彼終不敢濟河
而西諸卿特未見及此耳羣下咸曰非所及也乃於長
安置南臺以太子璝領大將軍雍州牧録南臺尚書
事鎮長安勃勃因田於三交至淥漣池遂還萬統以
宫殿大成赦其境内殊死已下又改元真興刻石都
南命秘書監胡義周頌紀功徳勃勃好自矜大名其
四門南曰朝宋門東曰招魏門西曰服涼門北曰平朔
門勃勃遣騎三千攻魏河西魏遣散騎常侍丘堆自并
州與故秦遊擊將軍王洛生等來拒奔還夏四月吐谷
渾覔地聚衆六千於弱水南遣使來降勃勃拜為弱水
護軍
真興二年夏五月雨魚於統萬冬十月起冲天臺於統
萬南山欲登之以望長安追尊髙祖誥汁爰為元皇帝
曾祖虎為景皇帝祖務桓為宣皇帝父衛辰為桓皇帝
廟號太祖母苻氏為桓文皇后
真興三年
真興四年
真興五年
真興六年冬十二月勃勃將廢太子璝為秦王而立少
子酒泉公倫為太子璝聞將廢已自長安率衆七萬北
伐倫倫率騎三萬拒之戰於高平為璝所敗倫死之勃
勃中子太原公昌率騎一萬襲殺璝遂併其衆八萬五
千歸於統萬勃勃大悅立昌為太子勃勃性凶暴好殺
視民如草芥無順守之規常居城上置弓劍於側有所
嫌忌便手自殺之羣臣忤視者鑿其目笑者決其唇諫
者謂之誹謗先絶其舌而後斬之夷夏囂然人無生賴
真興七年夏六月太廟崩陷秋七月勃勃寢疾既而疾
甚輦昇永安殿召羣臣屬以後事八月癸卯卒時年四
十五在位十九年偽諡武烈皇帝葬嘉平陵廟號世祖
勃勃僭立十三年而宋氏受禪以元嘉二年死是魏世
祖始光二年也
　
　
　
　
　十六國春秋卷六十六
欽定四庫全書
　十六國春秋卷六十七
夏錄二
　　赫連昌
赫連昌字還國一名折勃勃之第三子也鳳翔元年封
太原公為前將軍鎮潼闗後率衆襲殺太子璝遂立為
太子身長八尺魁岸美姿貌真興七年秋八月勃勃死
昌即偽位於永安殿大赦境内殊死已下改元承光(承/字)
(一作/永)自餘文武進位各有差
承光二年春正月西秦王乞伏熾磐遣使如魏請舉兵
來伐夏六月世祖(諱/燾)詔問公卿今當用兵赫連蝚蠕(一/作)
(蠕/蠕)二國何先長孫嵩長孫翰奚斤皆曰赫連土著未能
為患不如先伐蝚蠕若追而及之可以大獲不及則獵
於隂山取其禽獸皮角以充軍實太常崔浩曰不然蝚
蠕烏集獸逃舉大衆追之則不能及輕兵追之又不足
以制敵赫連氏土地不過千里政刑殘暴人神所棄宜
先伐之尚書劉潔武京侯安原請先伐燕世祖乃自雲
中西廵至五原因畋於隂山東至和兠山而還秋七月
查城劉渚川有青石大如馬頭浮在水逆流而行人見
而送之八月世祖還平城九月世祖聞勃勃諸子相攻
闗中大亂國人不安乃欲伐之長孫嵩等皆曰彼若城
守以逸待勞大檀聞之乘虛入冦此危道也崔浩曰往
年以來熒惑再守羽林皆成鈎已而行其占秦亡又今
年五星并出東方利以西伐天應人和時會並集不可
失也嵩固爭之世祖大怒責嵩在官貪汚命武士頓辱
之於是遣司空奚斤率義兵將軍封禮等督四萬五千
人襲蒲坂勑黑矟將軍新安侯于栗磾與宋兵將軍交
趾侯周幾率萬人襲陜城以河東太守薛謹為鄉導世
祖欲以中書博士平棘李順總前驅之兵訪於崔浩曰
朕前北征李順獻䇿數事實合經畧大謀今欲使總攝
前驅之事卿以為何如浩曰順誠有籌畧實如聖㫖然
臣與之姻婚深知其為人果於去就不可專任世祖乃
止冬十月丁巳世祖發平城十一月臨雲中至君子津
會天暴寒數日冰合戊寅帥輕騎二萬濟河來襲統萬
壬午值冬至日昌方燕羣臣魏師奄至上下驚擾進次
黒水去城三十餘里昌乃出戰世祖馳往擊之昌敗與
數十騎退走入城門未及閉内三郎豆代田率衆乘勝
入宫焚其西門宫門閉代田踰宫門而出世祖拜代田
勇武將軍魏軍夜宿城北癸未分兵四出剽掠居民殺
獲萬餘得生口牛馬十餘萬世祖謂諸將曰統萬未可
得也今若窮兵極武非弔民之道明年當與卿等取之
乃徙萬餘戸於平城𢎞農太守曹達聞周幾將至不戰
而走幾乘勝長驅遂入三輔會幾卒於軍中蒲坂守將
東平公乙升聞奚斤將至遣使詣統萬告急使至統萬
見魏軍已圍其城還告乙升曰統萬已敗矣乙升懼棄
蒲坂西走斤追敗之乙升奔長安斤遂克蒲坂收其資
器百姓安堵如故昌弟助興先守長安乙升至復與助
興棄長安西奔安定十二月奚斤又西據長安秦雍氐
羗皆詣斤乞降斤悉安撫之
承光三年春正月乙酉世祖還平城統萬徙民在道傷
死能至平城者十纔六七己亥世祖如幽州昌弟平原
公定帥衆二萬向長安世祖聞之伐木隂山大造攻具
再謀伐昌二月世祖還平城三月丙子世祖遣高涼王
禮鎮長安又詔執金吾桓貸造浮橋於君子津夏四月
魏司空奚斤與平原公定相持於長安世祖欲乘虛伐
統萬簡兵練士部分諸將命司徒長孫翰廷尉長孫道
生宗正娥清等將歩騎三萬為前驅常山王素太僕丘
堆將軍元太毗等將歩兵三萬為後繼南陽王伏真執
金吾桓貸將軍姚黄眉等將歩騎三萬部送攻具將軍
賀多羅將精騎三千為前候五月發兵平城命龍驤將
軍代人陸俟督諸軍鎮大磧以備柔然辛巳濟君子津
壬午至㧞隣山築城舎輜重以輕騎三萬倍道兼行羣
臣咸諫曰統萬城堅非旦夕可㧞今輕軍討之進不可
克退無所資不若與歩兵攻具一時俱往世祖曰夫用
兵之術攻城最下必不得已然後用之今以歩兵攻具
一時俱進彼必懼而堅守若攻不時㧞則食盡兵疲外
無所掠進退無路非上䇿也朕以輕騎直抵其城下彼
先聞有歩兵而徒見騎至必當寛弛吾且羸師以誘之
若得一戰擒之必矣所以然者吾之軍士去家二千餘
里復有黄河之險所謂置之死地而後生者也故以之
攻城則不足決戰則有餘矣遂行六月戊戌軍至統萬
次於黒水分軍伏於深谷而以少衆至其城下昌將狄
子玉出降言夏主聞有魏師遣使召平原公定定曰統
萬城堅未易攻㧞待我擒奚斤等然後徐往内外擊之
何有不濟故夏主堅守以待之世祖聞之怒甚退軍城
北示之以弱遣宗正娥清及永昌王徤等分騎五千西
掠居民會軍士有得罪亡入昌城言官軍糧盡士卒食
菜輜重在後歩兵未至宜急擊之昌信其言甲辰引歩
騎三萬出城逆戰魏司徒長孫翰等皆言夏兵歩陣難
䧟宜避其鋒且縱歩兵一時奮擊世祖曰不然吾逺來
求賊惟恐不出今既出矣乃避而不擊彼奮我弱非計
也遂收軍偽北引而疲之昌以為退鼓譟而前舒陣為
兩翼行五六里世祖衝之昌陳兵不動稍復前行會有
風雨從東北來揚沙晦冥宦者趙倪頗曉方術言於世
祖曰今風雨從賊上來我向之彼背之天不助人且將
士饑渴願陛下攝騎避之更俟後日崔浩叱之曰是何
言歟吾千里制勝一日之中豈得變易賊貪進不止後
軍已絶宜分軍隠出奄擊不意風道在人豈有常也世
祖曰善乃分騎為左右隊以掎之世祖馬蹶而墜幾為
昌兵所執拓䟦齊以身捍蔽決死力戰昌兵乃退世祖
騰馬得上刺昌尚書斛黎文殺之又殺騎兵十餘人流
矢中掌奮擊不輟昌兵大潰不及入城將麾下數百騎
西南走遁遂奔上邽魏乘勝追逐至於城北殺昌弟河
南公滿及兄子䝉遜死者萬餘人世祖微服逐奔者入
其城拓䟦齊固諫不聽乃與數人從世祖入城昌衆覺
之諸門悉閉世祖因與齊等入其宫中得婦人裙繫之
槊上世祖乘之而上僅乃得免會日已暮昌尚書僕射
問至䟦城奉昌母出走長孫翰將八千騎追昌至於高
平不及而還乙巳世祖入城獲昌所署公卿將校及其
諸母姊妹妻妾宫人以萬數馬三十餘萬匹牛羊數千
萬頭府庫珍寳車旗器物不可勝計以昌宫人及生口
金銀珍玩布帛頒賜將士各有差時魏騎都尉代人來
大千共長孫道生與昌交戰道生馬倒為昌所擊大干
馳救昌衆散走大千扶道生上馬得免初勃勃性豪侈
好治宫室築統萬城高十仞基厚三十歩上廣十歩宫
墻五仭其堅可以厲刀斧臺榭壯大飛閣相連皆雕鏤
圖畫被以綺繡飾以丹青窮極文采世祖顧謂羣臣曰
蕞爾小國而用民如此雖欲不亡其可得乎擒昌尚書
王買徳薛超太史令張淵徐辯復以淵辯為太史令得故
晉將毛修之及西秦將軍厙洛干乃歸庫洛干於秦以
毛修之善烹調用為大官令世祖見著作郎天水趙逸
所為文譽勃勃太過怒曰此豎無道何敢如是誰所為
耶當速推之崔浩曰文士褒貶多過其實蓋非得已不
足罪也乃止世祖納勃勃三女為貴人宜城王司空奚
斤與平原公定猶相拒於長安世祖命宗正娥清太僕
丘堆帥騎五千畧地闗右定聞統萬已破西奔上邽斤
追至雍不及而還清等攻貳城守將堅守不下清等攻
㧞之世祖詔斤等班師斤上疏言赫連昌亡保上邽鳩
合餘燼未有蟠據之資今因其危滅之為易請益鎧馬
平昌而還世祖曰昌亡國叛夫擊之勞傷將士且可息
兵取之不晩斤抗表固請乃許之給斤兵萬人遣將軍
劉拔送馬三千匹并留娥清丘堆使共擊之辛酉世祖
自統萬東還以常山王素為征南大將軍假節與執金
吾桓貸莫雲留鎮統萬秋七月蠕蠕冦雲中聞昌已破
懼而引還
承光四年春二月魏平北將軍尉眷攻昌於上邽昌退
屯平涼司空奚斤進軍安定與娥清丘堆軍合時安頡
為監軍侍御史斤以馬多疫死士卒乏糧乃深壘自固
遣丘堆與義兵將軍封禮督租於民間士卒暴掠不設
警備昌襲擊之堆敗以數百騎還城昌遂驕矜乘勝日
至城下抄掠芻牧者不得出諸將患之監軍安頡曰本
受詔誅賊今反為賊所困退守窮城若不為賊殺當坐
法誅進退皆無生路而王公諸將晏然曾不為計將何
以報恩塞責斤曰今若出戰軍士無馬以歩擊騎力誠
不足終無捷理當須京師救騎至然後歩陳擊於内騎
兵襲於外所謂萬全之計也頡曰今猛冦遊逸於外而
吾等兵疲力屈士有饑色不一決戰則死在旦夕何救
騎之可待也等於就死當以戰死寧可坐而受困乎斤
猶以馬少為辭頡曰今兵雖無馬但歛諸將所乘馬可
得二百騎頡請募壯勇敢死士出擊之縱不能破敵亦
可以挫其銳且赫連昌狷而無謀好勇而輕進每自出
挑戰衆皆識之若伏兵掩擊昌可擒也斤猶難之頡乃
隂與尉眷等謀選騎待之既而昌來攻壘頡出應之昌
自出陳前搏戰軍士識其貌爭往赴之會天大風揚塵
晝晦士衆皆亂昌退走頡等追擊之昌馬蹶而墜頡遂
擒之三月癸酉世祖使侍中古弼迎昌辛巳弼等以昌
至於平城館之於西宫門内器用皆給以乘輿之副又
以妹始平公主妻之假常忠將軍賜爵會稽公以安頡
為建節將軍賜爵西平公尉眷為寧北將軍進爵漁陽
公世祖常使昌侍從左右與之單騎深入山澗共逐一
鹿昌素有勇名諸將咸以為不可世祖曰天命有在亦
何所懼親遇如初進封秦王後坐謀反被誅
　
　
　
　
　
　
　
　十六國春秋卷六十七
欽定四庫全書
　十六國春秋卷六十八
夏錄三
　　赫連定
赫連定小字直獖勃勃之第五子也凶暴無賴鳳翔元
年封平原公雍州牧鎮長安既而率衆赴安定進爵為
王遷大將軍領司徒昌為魏所敗定遂收其餘衆數萬
還據平涼遂僣即皇帝位大赦境内殊死已下改承光
四年為勝光元年進征南大將軍白蘭王吐谷渾慕璝
為開府儀同三司河南王魏宜城王奚斤自以為元帥
而昌為偏禆所擒功不在己深恥之乃舎輜重齎三日
糧輕騎追定於平涼娥清欲循水而還斤不從自北道
邀其走路至馬髦嶺定軍將遁會魏小將有罪亡歸於
定具告其實定知魏軍食少無水乃設伏於隴山彈箏
谷分兵邀斤前後夾擊之魏兵大潰斤及娥清劉拔皆
為定所擒士卒死者六七千人丘堆守輜重在安定聞
斤敗棄輜重奔長安尋與高涼王禮棄長安偕奔蒲坂
定復取長安世祖大怒命建節將軍西平公安頡持節
斬丘堆代將其衆鎮蒲坂以拒之夏四月定遣使請和
於魏世祖以詔諭之使降
勝光二年春正月定弟酒泉公雋自平涼奔魏夏五月
定欲復取統萬引兵東至侯尼城不敢進而還冬十月
畋於隂槃定少兇暴無賴不為勃勃所知乃登苛藍山
(苛一/作可)望統萬而泣曰先帝若以朕承大業者豈有今日
之事乎使天假朕年當與卿諸人建季興之業俄而有
羣狐百數鳴於定旁定令射之一無所獲定惡之曰所
見亦大不臧咄咄天道復何言哉
勝光三年春三月壬寅世祖封昌為秦王秋九月己丑
定遣弟謂以代伐魏鄜城魏平西將軍始平公隗歸等
率衆來擊擒别將王章殺萬餘人謂以代遁還定自將
數萬人邀擊隗歸於鄜城東留弟上谷公社干廣陽公
度洛孤守平涼遣使詣宋求和乃與劉義隆約合兵滅
魏遥分河北自恒山以東屬宋恒山以西屬夏義隆遣
將到彦之率衆冦河南為定聲援世祖聞之乃攝河南
三鎮北渡彦之遂列守南岸至於衡闗冬十月世祖治
兵將謀伐定羣臣咸諫曰劉義隆兵猶在河中舎之西
行前冦己未必可克而義隆乘虚來襲則失東州矣世
祖疑焉以問崔浩浩曰劉義隆與赫連定同惡相濟(一/作)
(招/)連結馮跋牽引蝚蠕規肆逆志(一作/心字)虛聲唱和義隆
望定進定待義隆前皆莫敢先入以臣觀之有似連雞
不得俱飛無能為害也臣始謂義隆軍來當屯住河中
兩道北上東道向冀州西道衝鄴如此則陛下自當致
討不得徐行今則不然東西列兵徑二千里一處不過
數千形分勢弱以此而觀儜兒情見此不過欲固河自
守免死為幸無北渡意也赫連定殘根易摧擬之必仆
克定之後東出潼闗席卷而前則威振南極江淮以北
無立草矣聖䇿獨發非愚近所及願陛下西行勿疑甲
辰世祖如統萬進軍平涼次於涇南遣安西將軍古弼
與侍中張黎攻平涼以衛兵將軍王斤鎮蒲坂十一月
乙酉世祖進攻平涼定上谷公社干等嬰城固守世祖
使其兄昌招諭之不下乃使安西將軍古弼等將兵趨
安定定自鄜城還安定將歩騎二萬北救平涼與弼等
相遇弼偽退以誘之定追擊之世祖使高車勑勒馳擊
定定遂大敗斬首數千級定還走登鶉觚原方陣以自
固魏軍四面圍之數日斷其水道定不得水人馬饑渴
丁酉引軍下鶉觚原魏武衛將軍丘眷擊破之定衆大
敗死者萬餘人定中重創單馬遁走收其餘衆掠民五
萬戸西奔上邽世祖獲其弟丹楊公烏視拔武陵公秃
骨及公侯將士以下百餘人是日弼等乘勝進攻安定
定從兄東平公乙升棄城奔長安驅掠數千家西奔上
邽己亥世祖入安定獲乞伏熾磐質子及定車旗簿其
生口財畜班賜將士各有差十二月西秦畧陽太守楊
顯以郡降定丁卯定上谷公社干廣陽公度洛孤面縛
出降遂克平涼收其珍寳闗中侯豆代田得奚斤娥清
等獻於世祖世祖以定后賜代田命斤膝行執酒以奉
代田謂斤曰全汝生者代田也賜代田爵井陘侯加散
騎常侍右衛將軍領内都幢將定所署長安臨晉武功
守將皆走闗中悉入於魏世祖留巴東公延普鎮安定
以鎮西將軍(缺/)鎮長安壬申世祖東還
勝光四年春正月定擊西秦將姚獻敗之遂遣叔父北
平公韋代帥騎一萬攻南安乞伏暮末窮蹙輿櫬出降
夏六月定殺暮末及其宗族五百餘人定畏魏軍之逼
擁秦民十餘萬口自冶城濟河欲擊河西王沮渠䝉遜
而奪其地河南王吐谷渾慕璝因戎狄之東面以爭天
下遣益州刺史慕利延寧州刺史拾寅帥衆三萬乘其
半濟邀擊之執定以歸秋八月慕璝遣侍郎謝大寧奉
表於魏請送赫連定己丑世祖以慕璝為大將軍西秦
王其明年春三月壬申慕璝送定至魏世祖殺之是魏
延和元年也初勃勃僭號龍昇嵗在丁未至定滅亡嵗
在辛未凡二十五年
　
　
　
　
　
　
　
　
　
　
　
　
　
　
　
　十六國春秋卷六十八
欽定四庫全書
　十六國春秋卷六十九
夏録四
　　胡義周
胡義周安定臨涇人也博渉經史尤善屬文初仕秦姚
泓為黄門侍郎以文章著稱泓滅遂仕於勃勃為秘書
監勃勃作綂萬城義周為之銘頌其功德曰夫庸大德
盛者必建不刋之業道積慶隆者必享無疆之祚昔在
陶唐數終厄運我皇祖大禹以至聖之資當經綸之會
鑿龍門而闢伊闕疏三江而決九河夷一元之窮災拯
六合之沈溺鴻績侔於天地神功邁於造化故二儀降
祉三靈叶贊揖讓受終光啟有夏傳世二十歴載四百
賢辟相承哲王繼軌徽猷冠於𤣥古高範煥乎疇昔而
道無常夷數或屯險王桀不綱網漏殷氏用(一作/遂字)使金
暉絶於中天神轡輟於促路然純曜未渝慶綿萬祀龍
飛漠南鳳峙朔北長轡逺馭則西罩崑山之外宻網遐
張則東絙滄海之表爰始逮今二千餘載雖三綂迭制
於崤函五德革運於伊洛秦雍成簒弑之墟周豫為爭
奪之藪而幽朔謐爾主有常尊於上海岱晏然(岱一/作代)物
無異望於下故能控弦之衆百有餘萬躍馬長驅鼓行
秦趙使中原疲於奔命諸夏不得高枕為日久矣是以
偏師蹔擬涇陽摧隆周之鋒赫斯一奮平城挫漢祖之
銳雖覇王繼蹤猶朝日之升扶桑(升或/作照)英豪接踵若夕
月之澄濛汜(澄或/作登)自開闢已來未始聞也非夫卜世與
乾坤比長鴻基與山嶽齊固孰能本枝於千葉重光於
萬祀履寒霜而踰榮䝉重氛而彌耀者哉於是𤣥符告
徴大猷有會我皇誕命世之期應天縱之運仰協天休
俯順時望龍昇北京則義風蓋於九區鳳翔天域則威
聲格於八表屬姦雄鼎峙之秋當羣兇嶽立之際昧旦
臨朝日旰忘膳運籌命將舉無遺䇿親御六戎則有征
無戰故偽秦以三世之資喪䰟於闗隴河源望旗而委
質北虜欽風而納欵德音著於柔服威刑張(一作/彰)於伐
叛文教與武功並宣爼豆與干戈俱運五稔之間道風
𢎞著暨乎七載而王猷允協乃逺惟周文啟經始之基
近詳山川究形勝之地遂營起都城開建京邑背名山
而面洪流左河津而右重塞髙隅隠日崇墉際雲石郭
天池周緜千里其為獨守之形險絶之狀固以逺邁於
咸陽超美於周洛若乃廣五郊之義尊七廟之制崇左
社之規建右稷之禮御太一以繕明堂模帝座而營露
寢閶闔披霄而山亭象魏排虛而岳峙華林靈沼崇臺
秘室通房連閣馳道苑園可以䕃映萬邦光覆四海莫
不鬱然並建森然畢備若紫微之帶皇穹閬風之跨后
土然宰司鼎臣羣黎士庻僉以為重威之式有闕前王
於是延王爾之竒工命班輸之妙匠搜文梓於鄧林採
繡石於恒嶽九域貢以金銀八方獻其瓌寳親運神竒
叅制規矩營離宫於路寢之南起别殿於永安之北高
構千尋崇基萬仞𤣥棟鏤榥若騰虹之揚眉飛簷舒咢
似翔鵬之矯翼二序既啟而五時之座開四隅陳設而
一御之位建温宫膠葛涼殿崢嶸絡以隋珠綷以金鏡
雖曦望互昇於表而中無晝夜之殊隂陽迭更於外而
内無寒暑之别故善目者不能為其名博辯者不能究
其稱斯蓋神明之所規模非人工之所經制若乃尋名
以求𩔖跡狀以效真據質以究名形疑妙出雖如來須
彌之寳塔帝釋忉利之神宫尚未足以喻其麗方其飾
矣昔周宣考室而詠於詩人閟宫有侐而頌聲是作況
乃太微肇制清都啟建軌一文昌舊章惟始咸秩百神
賔享萬國羣生開其耳目天下詠其來蘇亦何得不播
之管弦刋之金石哉乃樹銘都邑敷讚碩美俾皇風振
於來葉聖庸垂乎不朽其辭曰於赫靈祚配乾比隆巍
巍大禹堂堂聖功仁被蒼生德格𤣥穹帝錫𤣥珪揖讓
受終哲王繼軌光闡徽風道無常夷數或不競金精南
邁天輝北映靈祉踰昌世業彌盛惟祖惟父克廣休命
如彼日月連光接鏡𤣥符瑞德乾運有歸誕鍾我后應
圖龍飛落落神武恢恢聖姿名教内敷羣妖外夷化光
四表威截九圍封畿之制王者常經乃延輸爾肇建帝
京土包上壤地跨勝形庶民子來不日而成崇臺霄峙
秀闕雲亭千榭連隅萬閣接屛晃若晨曦昭如列星離
宫既作别宇云施爰構崇明仰凖乾儀懸甍風閱飛軒
雲垂温室嵯峨層城參差楹雕虬獸節鏤龍螭瑩以寳
璞飾以珍竒稱因褒著名由實揚偉哉皇室盛矣厥章
義高靈臺美隆未央邁軌三五貽則覇王永世垂範億
載彌光皆義周之辭也又有虵祠碑諸文頗行於世其
子方回仕勃勃中書侍郎
　　王買德
王買德初仕秦姚興鎮北叅軍勃勃克貳城買德率衆
來奔勃勃謂之曰朕大禹之後世居幽朔祖宗重輝常
與漢魏為敵國中世不競受制於人逮朕不肖不能紹
興先構國破家亡流離漂虜今將應運而興思復大禹
之業卿以為何如買德曰自皇晉失統神器南移羣雄
岳峙人懷問鼎況陛下奕葉載德重光朔野神武超於
漢皇聖畧邁於魏祖而不於天啟之機建成大業乎今
秦政雖衰藩國猶固深願且蓄力待時詳而後舉勃勃
善之即拜為軍師中郎將後勃勃欲因西秦乞伏熾磐
之䘮議率衆討之買德諫曰明王之行師也軌物以德
不以暴且熾磐我之與國新遭大䘮吾不能恤今反伐
之豈所謂乘理而動上感靈和之義乎茍恃衆力因人
喪難匹夫且猶恥為況萬乘乎勃勃曰甚善微卿朕安
聞此言乎其後劉裕滅秦姚泓遂據長安留子義真守
之勃勃謂買德曰朕將進圖長安卿試言其方畧買德
曰劉裕滅秦所謂以亂平亂未有德政以濟蒼生闗中
形勝之地而以弱才小兒鎮之非經逺之規也狼狽而
歸正欲急成簒事耳無暇有意於中原此天以闗中賜
陛下機不可失陛下以順伐逆義貫幽顯百姓以君命
望陛下義旗之至以日為歲矣青泥上洛南北之衝要
宜先置遊兵斷其去來之路然後杜潼闗塞崤峽絶其
水陸之道徐傳檄長安申布恩澤三輔父老皆壺漿以
迎王師義真獨坐空城逃竄無所一旬之間必面縛麾
下所謂兵不血刅不戰而定也勃勃曰善遂以買德為
撫軍右長史南斷青泥而自率衆攻㧞長安義真敗走
買德獲其寧朔將軍傅𢎞之輔國將軍蒯恩及司馬毛
修之勃勃遂入長安大饗將士舉觴謂買德曰卿往日
之言一期而驗可謂算無遺䇿矣雖宗廟社稷之靈亦
卿謀獻之力也此觴所集非卿而誰拜都官尚書加冠
軍將軍封河陽侯
　　趙逸
趙逸字思羣天水人也十世祖融漢光禄大夫父昌石
勒時為黄門侍郎逸好學夙成仕姚興歴中書侍郎為
興將齊難軍司馬從征勃勃難敗逸為勃勃所虜拜著
作郎世祖平統萬見逸所為文譽勃勃太過怒曰此豎
無道安得為此言乎作者誰也其速推之司徒崔浩進
曰文士褒貶多過其實彼之謬述亦猶子雲之美新皇
王之道固宜容之世祖乃止後仕於魏逸兄温字思恭
博學有高名仕姚泓天水太守泓敗没于氐王楊難當
　　韋𤣥
韋𤣥字祖思京兆人也隠居養志恬澹寡欲博渉經史
尤善屬文姚興備禮致之見興不拜興亦重其志操厚
為之禮劉裕辟為相國掾宋臺通直郎亦不就勃勃克
長安遣使徴為太子庶子既至恭懼過禮欲以逭禍勃
勃大怒曰吾以國士徴汝汝奈何以非𩔖處我汝昔不
拜姚興今何為獨拜我我今未死汝猶不以我為帝王
吾死之後汝輩㺯筆當置吾於何地耶遂殺之
　　張淵
張淵不知何處人明占候曉内外星分自云嘗事苻堅
堅欲南征淵勸不行堅不從果敗遂仕姚興父子為靈
臺令泓滅入仕赫連勃勃復任淵為太史令世祖平統
萬淵與徐辨俱見獲淵因觀星嘗作觀象賦其詞曰陟
秀峯以遐眺望靈象於九霄覩紫宫之環周嘉帝座之
獨標瞻華蓋之䕃藹何虛中之迢迢觀閣道之穹窿想
靈駕之電飄爾乃縱目逺覽傍極四維北鑒璣衡南覩
太微三台皦皦以雙列皇座冏冏以垂暉虎賁執銳於
前階常陳屯聚于後闈遂回情旋首次目文昌仰見造
父爰及玊良傅說登天而騎尾奚仲托精於津陽織女
朗列於河湄牽牛煥然而舒光五車亭柱於畢隂兩河
俠井而相望灼灼羣位落落幽紀設官分職罔不悉置
儲貳副天廷延三吏論道納言各有攸司將相論次以
衛守九卿珠連而内侍天街分中外之境四七列九土
之異左則天紀槍棓(一作/梧)攝提大角二咸防奢七公理
獄庫樓炯炯以著明騎官騰驤而奮足天市建肆於房
心帝座磥落而電燭于前則老人天社清廟所居明堂
配帝靈臺考符丈人極陽而恍惚子孫嘒嘒於參隅天
狗接狼以吠守野雞伺晨於參墟右則少㣲軒轅皇后
之位嬪御相次尊卑有秩御宫典儀女史執筆内平秉
禮以伺邪天牢禁姦而察失于後則有車府傳舎匏𤓰
天津扶匡照曜麗珠珮珍人星麗𤣥以閑逸哭泣連屬
而趨墳河鼓震雷以􁥛磕螣蛇蟠縈而輪􁑚於是周章
髙眄還旋辰極既覿鈎陳中禁復覩天帝休息漸臺可
升離宫可即酒旗建醇醪之旌女牀列窈窕之色輦道
屈曲以微煥附路立于雲閣之側其列星之表五車之
間乃有咸池鴻沼玉井天淵建樹百果竹林在焉江河
炳著于上穹素氣霏霏其帶天神龜曜甲于清泠龍魚
摛光以暎連又有南門鼓吹器府之官奏彼絲竹為帝
娯懽熊羆綿絡於天際虎豹倐煜而暉爛弧精引弓以
持滿狼星揺動於霄端其外則燕秦齊趙列國之名雷
電霹靂雨落雲征陳車䇿駕于氐南天駟逞歩於太清
園苑周回以曲列倉廪區别而殊形内則尚書大理太
乙天乙之宫柱下著述傳示無窮六甲候大帝之所須
内厨進御膳於皇躬天船横漢以普濟積水候災於其
中隂陽播洪施以恤不足四輔翼皇極而闡𤣥風恢恢
太虛寥寥帝庭五座並設爰集神靈乃命熒惑伺彼驕
盈執法刺舉於南端五侯議疑于水衡金火時出以成
緯七宿匡衛而為經暐曄昱其並曜粲若三春之榮覩
夫天官之羅布故作則於華京及其災異之興出無常
所歸邪繽紛飛流電舉妖星起則殃及晉平蛇乘龍則
禍連周楚或取證於逢公或推變于衛午乃有欽明光
被填逆水府洪波滔天功隆大禹此則冥數之大運非
治綱之失緒蓋象外之妙不可以粗理尋重𤣥之内難
以熒燎覩至於精靈所感迅踰駭嚮荆軻慕丹則白虹
貫日而不徹衛生畫䇿則太白食昴而摛朗魯陽指麾
而曜靈為之廻駕嚴陵來遊而客氣著於乾象斯皆至
感動於神祗誠應效於既往爾乃四氣鱗次斗建辰移
雖無聲言三光是知星中定於昏明影度以之不差測
水旱於未然占方來之安危隂精乘箕則大風暮鼓西
南入畢則淫雨滂沱譬如晉鐘之應銅山風雲之從班
螭若夫㝠車潛駕時乘六虬大儀廻運萬象俱流北斗
俄其西傾羣星忽以匿幽望舒縱轡以騁度靈輪浹旦
而過周爾乃凝神逺矚矖目八荒察之天象視之渺茫
狀若混元之未判别又似浮海而覩滄浪幽遐逈以希夷
寸眸焉能究其旁于是乎夜對山水棲心髙鏡逺尋終
古悠然獨詠美景星之繼晝大唐堯之德盛嘉黄星之
靡錯明虞舜之無競疇吕尚之宵夢善登輔而翊聖欽
管仲之察微見虛危而知命歎熒惑之舎心髙宋景之
守政壯漢祖之入秦竒五緯之聚映爾乃厯象既周相
佯巖際尋圖籍之所紀著星變乎書契覽前代之將淪
咸譴告于昏世桀斬諫以星孛紂酖荒而致彗恒不見
以周衰枉蛇行而秦滅諒人事之有由豈妖灾之虛設
誠庸主之難悛故明君之所察堯無為猶觀象而況德
非乎先哲
　　胡淵
胡淵安定臨涇人也仕勃勃給事黄門侍郎父畧仕秦
姚興渤海公逵平北諮議參軍魏平統萬淵以降欵之
功賜爵武始侯後拜為河州刺史
　　費峻
費峻代人也仕勃勃為寧東將軍護羗校尉後率衆歸
魏
　　韓耆
韓耆字黄耉安定安武人也仕勃勃為并州刺史後歸
仕魏
　
　
　
　
　
　
　
　
　
　
　十六國春秋卷六十九
欽定四庫全書
　十六國春秋卷七十
前凉録一
　　張軌
張軌字士彦安定烏氏人漢常山王耳十七世孫也家
世孝亷以儒學著聞祖烈魏外黄令父温為太官令母
隴西辛氏軌少好學明經有器量姿儀典則與同郡皇
甫謐(字士/安)友善隠於宜陽女几山太始初受叔父錫官
五品中書監張華與軌論經義及政事損益甚器重之
謂安定中正為蔽善抑才乃美為之談以為二品之精
衛将軍楊珧辟為掾除太子舎人與京兆杜預以聽注
易遣之太康中為尚書郎太子洗馬中庶子累遷散騎
常侍征西將軍司馬軌以晉室多難隂圖保據河西追
竇融故事筮之遇泰之觀軌投筴大喜曰霸者之兆乃
求為凉州公卿亦舉軌才堪御逺永寧初出為持節䕶
羗校尉凉州刺史於時鮮卑反叛冦盗縱横軌到官即
討破之斬首萬級威著西州化行河右課農桑拔賢才
以宋配隂充汜瑗隂澹為股肱謀主置崇文祭酒位視
别駕徴九郡胄子五百人立學校以教之春秋行鄉射
之禮秘書監繆世徴少府摯虞夜觀星象相與言曰天
下方亂避難之國唯凉土耳張凉州德量不恒殆其人
乎河間成都二王之難遣兵三千東赴京師初漢末金
城人陽成逺殺太守以叛郡人馬忠赴屍號哭嘔血而
死張掖人呉詠為䕶羗校尉馬賢所辟後為太尉龎參
掾參賢相誣罪應死各引詠為證詠計理無兩直遂自
刎而死參賢慚悔自相和釋軌皆祭其墓而封其子孫
永興中鮮卑若羅拔能皆為冦軌遣司馬宋配擊之斬
拔能俘十餘萬口威名大振惠帝西略軌遣使貢其方
物加號安西将軍封安樂鄉侯邑千戸
光熈元年冬十一月惠帝崩軌遣長史北宮純司馬張
纂别駕隂監奉表京師是嵗大城姑臧其城本匈奴所
築也南北七里東西三里地有龍形故名卧龍城漢末
博士燉煌侯瑾謂其門人曰後城西泉水當竭有雙闕
起其上與東門相望中有霸者出焉至魏嘉平中郡官
果起學舘築雙闕於泉上與東門正相望又有客相印
曰祚傳子孫長有西夏闗洛傾䧟凉土獨全至是張氏
遂霸河西(今之/甘州)
永嘉元年春正月東𦍑校尉韓稚殺秦州刺史張輔軌
少府司馬楊𦙍言於軌曰韓稚擅殺刺史明公杖鉞一
方宜懲不恪此亦春秋之義諸侯相滅亡桓公不能救
則桓公恥之軌從焉遣中督䕶汜瑗帥衆二萬討稚先
遺稚書曰今王綱紛撓牧守宜戮力勤王適得雍州檄
云卿稱兵内侮吾董任一方義在伐叛武旅三萬駱驛
繼發伐木之感心豈可言古之行師全國為上卿若单
馬軍門者當與卿共平世難也稚得書乃詣軍門降遣
太府主簿令狐亞聘南陽王司焉模模甚悦遺軌以帝
所賜劍謂軌曰自隴以西征伐斷割悉以相委如此劍
矣
永嘉二年夏五月王彌帥衆冦洛陽軌遣督䕶北宮純
張纂馬魴隂濬等帥州軍入衛京師純等募勇士千餘
人突陳擊彌破之又敗劉聰於河東帝嘉其忠進封西
平郡公軌辭不受時京師為之歌曰凉州大馬横行天
下凉州鴟苕冦賊消鴟苕翩翩怖殺人
永嘉三年冬十月辛酉北宮純等夜帥勇士千餘人攻
漢壁斬淵征虜將軍呼延顥
永嘉四年冬十一月黄龍出於臨羗河發水昇天身長
十餘丈張掖臨松山(後魏太和中置臨松/郡故城在此山下)有石如張掖
字掖字漸磨滅粗可識而張字分明又有文曰初祚天
下西方安萬年又蘭池送𤣥石大如丸破之中有必字
青㸃白文書之又姑臧送𤣥石白㸃如星成二十八宿
嘉麥一莖九穗生於姑臧於時天下既亂所在使命莫
有至者獨軌遣使貢獻嵗時不替朝廷嘉之屢降璽書
慰勞
永嘉五年軌患風疾口不能言使子茂攝州事别駕麴
晁欲專威福遣使詣長安告南陽王司馬模稱軌廢疾
不堪視事請以秦州刺史賈龕代之龕將受之其兄讓
龕曰張凉州一時名士威著西土汝何德以代之也龕
乃止隴西内史晉昌張越凉州大族䜟言張氏霸凉自
以才力應之志在凉州遂託疾歸河西隂圖代軌乃與
兄酒泉太守張鎮及西平太守曹祛謀圖為輔車之勢
宻遣使詣京師鎮祛等上䟽更請刺史未報先移檄廢
軌以軍司馬杜耽攝州事使耽表越為刺史軌下令曰
吾在州八年不能靖綏區域又值中州喪亂秦隴倒懸
加以疾患委篤實思歛迹避賢但負荷重任未便輙遂
不圖諸人横興此變是不明吾心也吾視去貴州如脱
屣耳欲遣主簿尉髦奉表詣闕便速脂轄將歸老宜
陽長史王融參軍孟暢蹋折鎮檄排閣入諫曰普室多
故人神塗炭實頼明公撫寧西夏張鎮兄弟敢肆凶逆
宜聲其罪而戮之不可坐成其志也軌黙然融等遂出
戒嚴武威太守張琠遣子坦馳詣京師表曰魏尚安邊
而獲戾充國盡忠而被遣皆前史之所譏今日之明鍳
也順陽之為劉陶守闕者十人刺史之蒞臣州若慈母
之於赤子百姓之愛臣軌若旱苖之得膏雨伏聞信惑
流言當有遷代民情嗷嗷如失父母今戎夷猾夏不宜
騷動一方會軌子實來自京師遂以實為中督䕶將兵
討鎮遣鎮外甥太府主簿令狐亞先徃喻鎮曰舅何不
審安危明成敗主公河西著德兵馬如雲此猶烈火已
焚待江河之水溺於洪流望越人之助其何及哉今數
萬之軍已臨近境惟全老親存門戸輸誠歸官必保萬
全之福鎮流涕曰人誤我也乃委罪功曹魯連而斬之
詣實歸罪實南討曹祛走之朝廷得鎮䟽以侍中袁瑜
為凉州刺史治中隂澹率數十人馳詣長安皆割耳於
盤上訴軌之被誣南陽王司馬模表請停瑜會張坦至
自京師亦上表留軌朝廷優詔勞軌依模所表且命誅
曹祛軌大悦赦州内殊死已下命實帥尹貟宋配步騎
三萬討祛張越奔鄴别遣從事田逈王豐帥騎八百自
姑臧西南出石驢據長寧袪遣麴晁拒之戰於黄阪實
詭道出浩亹戰於破羗斬袪及牙門田囂遣治中張閬
送義兵五千及郡國秀孝貢計器甲方物歸於京師令
有司可推詳立州已來清貞德素嘉遯遺榮髙才碩學
著述經史臨危殉義殺身為君忠諌而嬰禍專對而釋
患權智雄勇為時除難謟佞誤主傷䧟忠良者具狀以
聞州中父老莫不相慶光禄大夫傅袛太常摯虞遺軌
書告以京師饑匱軌即遣參軍杜勲獻馬五百疋㲜布
三萬疋冬十一月帝遣使者進拜軌鎮西将軍都督隴
右諸軍事封霸城侯尋進車騎大将軍開府辟召儀同
三司策命未至而劉曜攻䧟長安(一作王彌/遂逼洛陽)遷帝於平
陽軌遣将軍張斐北宫純郭敷等率精騎五千徃衞京
師及京都䧟斐等皆沒於賊中州避難來者日月相繼
軌乃上表請合秦雍流移人於姑臧西北置武興郡統
武興大城烏支襄武晏然新鄣平狄司監等縣又分西
平界置晉興郡統晉興枹罕永固臨津臨鄣廣昌大夏
遂興罕唐左南等縣以居之
永嘉六年春三月太府主簿馬魴言於軌曰四海傾覆
乘輿未返明公以全州之力徑造平陽翼戴晉室必當
萬里風披有征無戰未審何憚不為此舉軌曰是孤心
也㑹聞秦王司馬業入闗乃馳檄闗中曰主上搆危遷
幸非所普天分崩率土喪氣秦王天挺聖德神武應期
世祖之孫王今為長凡我晉人食土之𩔖龜筮克從幽
明同欵宜簡令辰奉登皇位今遣前鋒督䕶宋配帥歩
騎二萬徑趨長安翼衞乘輿折衝左右西中郎将實率
中軍三萬武威太守張琠帥胡騎二萬駱驛繼發仲秋
中旬㑹於臨晉秋九月秦王為皇太子遣使拜軌驃騎
大將軍儀同三司進位司空封西平公邑三千戸固辭
不受金城太守胡朂叛遣督䕶宋毅治中令狐瀏討之
濟河中流白魚入船瀏曰魚鱗物虜必解甲歸我矣朂
請降軌宥之秦州刺史裴苞東羗校尉貫興據險斷絶
使命實與宋配等擊破之西平王叔與曹袪餘黨麴儒
等刼前福禄令麴恪為主執太守趙彛東應裴苞實廽
師討之斬儒等左督䕶隂預復與苞戰於狭西大敗之
枹奔桑凶塢是嵗枹罕令嚴羗妾産一龍一鷲鷲尋飛
去龍十五日雷雨迎之大風吹㧞張掖郡大樹經宿還
立故處皇太子遣使重申前授固辭左司馬竇濤言於
軌曰曲阜周旦弗辭營丘齊望承命所以明國憲勵殊
勲天下崩亂皇輿幸遷州雖僻逺不忘匡衞故朝廷傾
懐嘉命屢集宜從朝㫖以副群心軌不從初實平麴儒
徙元惡六百餘家治中令狐瀏曰夫除惡人猶農夫之
去草令絶其根勿使能滋今宜悉徙以絶後患實不納
儒黨果叛實進平之
建興元年夏四月愍帝即位於長安遣使詔軌曰朕以
寡昧纂承大統未能梟除凶逆奉迎梓宫枕戈含寃肝
心碎裂惟爾凉州刺史張軌乃心王室旌旗連絡萬里
星赴進次汧隴便當恊力濟難恢復神州故遣中常侍
蘓馬拜爾為鎮西大将軍開府儀同三司加侍中封西
平郡公軌固讓不受太府參軍索輔言於軌曰古以金
貝皮幣為貨息糓帛量度之耗二漢制五銖錢通易不
滯泰始(一作/治)中河西荒廢不用錢幣裂疋以為叚數縑
布既壊市易又難徒壊女工不任衣用弊之甚也今中
州雖亂此方安全宜從五銖以濟通變之㑹軌納之立
制凖布用錢錢遂大行人頼其利是時西胡致金胡餅
皆弗䔉作竒狀前趙劉曜冦北地軌又遣參軍麴陶領
三千人衞長安
建興二年春二月帝遣大鴻臚辛攀拜軌侍中太尉凉
州牧西平公軌又固辭朝廷以軌年老多病拜子實為
撫軍大将軍副凉州刺史夏五月軌寢疾遺令曰吾無
德於人今疾病彌留殆将命也文武将佐咸當𢎞盡忠
䂓務安百姓上思報國下以寧家素棺薄𦵏無藏金玉
善相安遜以聽朝㫖表立子實為世子己丑薨於正寝
年六十在位十三年撰易義十卷𦵏昭陵冊贈侍中太
尉賜諡曰武穆私諡武公初軌風病積年二子代行州
事閉絶音問莫能知者軌頗識天文毎州内有賊輿疾
仰觀曰無能為害終如其言及祚僣號追諡武王廟號
太宗
　
　
　
　
　
　
　
　
　
　
　
　
　十六國春秋卷七十
欽定四庫全書
　十六國春秋卷七十一
前凉録二
　　張實
張實(一作/宴)字安遜軌之世子也學尚明察敬賢愛士晉
舉秀才除尚書郎永嘉元年固辭驍騎将軍請還凉州
帝許之改授議郎及至姑臧以討曹袪功封建武亭侯
遷西中郎将進爵福禄縣侯
建興二年夏五月軌卒長史張璽等表實嗣攝父位冬
十月愍帝因下策書曰維乃父武公著勲西夏頃逆賊
狡猾侵逼近畿義兵鋭卒萬里相尋奉貢逺珍府無虛
嵗方委專征蕩清九域昊天不吊凋余藩后朕用悼厥
心惟爾雋劭英毅宜世表西海今授使持節都督凉州
諸軍事西中郎将凉州刺史領䕶羗校尉西平公徃欽
哉其闡𢎞先緒俾屏王室
建興三年冬十月蘭池長趙嬰(一作/奭)上言軍士張氷於
青澗水中得一玉璽鉗鈕光照水外文曰皇帝行璽羣
僚上慶稱德實曰是非人臣所得留孤常忿袁本初擬
肘諸君何忽有此言遣使送於京師
建興四年春二月實下令國中曰忝紹前蹤庶幾刑政
不為百姓之患而比年以來饑旱頻仍殆由庶事有闕
竊慕箴誦之言以補不逮自今有面刺孤罪者酬以束
帛翰墨陳孤過者答以筐篚謗言於市者報以羊米賊
曹佐髙昌隗瑾進言曰聖王将舉大事必崇三訊之法
朝置諌官以匡佐大理疑承輔弼以補缺拾遺今事無
巨細盡决獨慮興軍布令朝中不知若有謬缺則下無
分謗羣僚畏威面從而已如此惡專歸於上雖賞之千
金終不敢言也謂宜少損聦明開納羣言凡百政事皆
延訪羣下使各盡所懐然後采而行之則嘉言自至何
必賞也實悦從之増瑾位三等賜帛四十疋冬十一月
劉曜攻逼長安實遂遣督䕶王該等率歩騎五千人入
援京師并送諸郡貢計獻名馬方珍經史圖籍帝嘉之
拜都督陕西諸軍事以實弟茂為秦州刺史是年分金
城之令居楊枝二縣又立永登縣合三縣立廣武郡
建武元年春正月實猶稱建興五年黄門郎史淑侍御
史王冲自長安奔凉州稱愍帝将降於劉曜前一日使
淑等齎詔於實曰天歩危運禍降晉室京師傾䧟先帝
晏駕賊庭朕流漂宛許爰暨舊京羣臣以宗廟無主歸
之於朕遂以冲𦕈之身託於王公之上自踐寳位四載
於茲不能剪除巨冦以救危難元元兆庶仍遭塗炭皆
朕不明所致羯賊劉聰僣稱大號禍加先帝肆殺藩王
深惟仇恥枕戈待旦劉曜自去年九月率其蟻衆乘虛
深冦刼質羗胡攻沒北地麴允總戎在外六軍敗績侵
逼京城矢流宫闕胡崧等雖赴國難殿而無效圍塹十
重外救不至粮盡人窮遂為降虜仰慙乹靈俯痛宗廟
君世篤忠貞勲隆西夏四海具瞻朕所憑頼今進君大
都督凉州牧侍中司空承制行事琅邪王宗室親賢逺
在江表今朝廷播越社稷倒懸朕已詔琅邪王時攝大
位君其恊賛琅邪共濟艱運若不忘主宗廟有頼明便
出降故夜見公卿属以後事宻遣黄門郎史淑侍御史
王冲齎詔假授臨出寄命君其勉之淑等至姑臧實大
臨三日以天子蒙塵謙(一作/冲)讓不拜實叔父肅時為建
威将軍西海太守聞京師危逼請為先鋒入援實以其
年老弗許及聞京師䧟沒乃悲憤而卒實自稱侍中司
空大都督凉州牧承制行事遣太府司馬韓璞滅冦將
軍田齊撫戎將軍張閬前鋒督䕶隂預率歩騎一萬東
赴國難命討虜將軍陳安故太守賈騫隴西太守呉紹
各統郡兵為璞等前驅戒璞曰前遣諸將多違機信所
執不同致有乖阻且内不和親焉能服物今遣卿督五
將兵事當如一體不得令乖異之間逹孤耳也復遺相
國南陽王司馬保書曰王室有事不忘投驅孤州逺域
首尾多難是以前遣賈騰(一作/騫)瞻公舉動中被符命勅
騰還軍忽聞北地䧟沒冦逼長安胡崧不進麴允持金
五百請救於崧遂决遣騰等進軍度嶺㑹聞朝廷傾覆
為忠不逹於主遣兵不及於難痛慨之深死有餘責今
更遣韓璞等唯公命是從璞等卒不能進而還次南安
諸羗斷路相持百餘日粮盡矢竭璞殺駕車牛以饗士
泣謂衆曰汝曹念父母乎曰念念妻子乎曰念欲生還
乎曰欲從吾令乎曰諾乃鼓譟進戰㑹撫戎將軍張閬
率金城軍繼至夾擊大破之斬首數千級時焦崧陳安
舉兵冦隴右東與劉曜相持秦雍之人死者十八九惟
凉州獨全先是永嘉中長安謡曰秦川中血沒腕惟有
凉州倚柱觀(一作/㸔)至是謡言驗矣
太興元年春三月焦崧陳安舉兵逼上邽南陽王保遣
使告急於實實遣金城太守竇濤為輕車將軍督威逺
將軍宋毅及和苞張閬宋輯辛韜張選董廣歩騎二萬
赴之軍次新陽㑹愍帝凶問至素服舉哀大臨三日時
保謀稱尊號破羗都尉張詵言於實曰南陽王國之䟽
属忘莫大之耻而亟欲自尊天不授其圖籙德不足以
應運終非濟時救難者也晉王明德昵藩先帝憑属宜
表稱聖德勸即尊位(一作/號)傳檄諸藩副言相府則欲競
之心息未合之徒散矣實從之於是馳檄天下推崇晉
王為天子遣牙門蔡忠奉表江南勸即尊位比至元帝
已即位於建康改年太興然實竟不用江東年號猶稱
建興六年是嵗實造刀一百口無故盡生文曰霸
太興二年夏四月南陽王保聞愍帝崩自稱晉王改元
建康署置百官遣使拜實征西大将軍開府儀同三司
増邑三千戸陳安叛保自稱秦州刺史氐羗多應之保
窘迫遂去上邽與别將張春還南安祁山實遣將軍韓
璞率歩騎五千赴援安退保綿諸保歸上邽未幾復為
安所敗遣使詣實乞師實復遣威逺將軍宋毅赴之安
乃退
太興三年春正月晉王保為劉曜所逼遷於桑城張春
謀奉保將奔於實實以其宗室之望若至河右必動物
情遣將軍隂鑒(一作/監)逆保聲言翼衛實禦之也㑹鑒未
至而保遇害其衆散奔凉州者萬餘人實自恃險逺衆
強轉為驕恣時祁山地震從中陶原坂三里冐覆下川
忽如見掩坂上草木存焉實寢見所住屋梁間有人像
而無頭久之乃滅實甚惡之先是謡曰蛇利砲蛇利砲
公頭墜地而不覺夏六月京兆人劉𢎞挾左道客居凉
州天梯第五山燃燈懸鏡於山穴中為光明以惑百姓
從受道者千有餘人實左右皆事之帳下閻渉(一作/沙)牙
門趙卬等皆𢎞鄉人𢎞謂之曰天與我神璽應王凉州
渉卬信之宻與實左右十餘人謀殺實奉𢎞為主實弟
茂潜知其謀請誅𢎞等實令牙門將史初收之未至渉
等不知以其夜懐刅而入斬實於外寢𢎞見史初至謂
曰使君已死殺我何為初怒截其舌而囚之轘於姑臧
市誅其黨與數百人實時年五十在位六年𦵏寧陵私
謚昭公晉元帝冊贈大司焉凉州牧賜諡曰元公及祚
僣號追尊曰明王廟號髙祖
　　張茂
張茂字成遜實同母弟也虚靖好學不以世利營心建
興元年南陽王保辟從事中郎又薦為給事黄門侍郎
散騎侍郎中壘將軍皆不就二年徴為侍中以父疾固
辭尋拜平西將軍秦州刺史加散騎常侍領雍州牧皆
不受
太興三年夏六月實既被殺左司馬隂元等以實子駿
幼冲宜立長君乃推茂為大都督太尉凉州牧茂不從
但受使持節平西將軍行都督凉州諸軍事䕶羗校尉
凉州牧西平公乃誅閻渉趙卬及黨與數百人大赦境
内秋九月立實子駿為世子撫軍將軍武威太守西平
公
太興四年春二月茂築靈鈞臺周輪八十餘堵基髙九
仞武陵人閻曽夜叩府門呼曰武公遣我來言何故勞
百姓而築臺乎姑臧令辛巖以曽為妖妄請殺之茂曰
吾信勞民曽稱先君之命以規諌我何謂妖乎太府主
簿馬魴諌曰今世難未夷唯當𢎞尚道素不宜勞役崇
飾臺榭且比年以來轉覺衆務日紛(一作/奢)於徃毎所經
營輕違雅度實非士民所望於明公也茂曰吾過也吾
過也命止作役
永昌元年冬十二月茂使將軍韓璞帥衆取隴西南安
之地以置秦州又分武興金城西平安固為定州
太寧元年秋劉曜自隴上西擊凉州遣將軍劉咸(一作/威)
攻韓璞於冀城呼延寔攻寧羗䕶軍隂鑒于桑壁曜自
将戎卒二十八萬軍於河上列營百餘里金鼔之聲沸
河動地臨洮人翟楷石琮等逐令長以縣應曜曜揚聲
欲百道俱濟直抵姑臧河西大震參軍馬岌勸茂親出
拒之長史汜褘怒曰亡國之人復欲干亂大事宜斬岌
以安百姓岌曰汜公書生糟粕刺舉近才不惟國家之
急且明公父子欲為朝廷誅劉曜旰食有年矣今大賊
自至不煩逺師遐邇之情共觀明公此舉宜立信勇之
驗以副秦隴之望力雖不敵勢不可以不出茂曰馬生
之言得之矣乃出次石頭問於參軍陳珍曰劉曜以乘
勝之師握三秦之鋭繕兵積年士卒習戰若以精騎奄
尅南安席捲河外長驅而至者計將何出珍曰曜雖乘
威怙衆恩德未結於下又其闗東離貳内患未除兵士
雖多精卒寡少大抵皆氐羗烏合之衆安能舎腹心之
疾増隴上之戍曠日持久與我争衡河西耶若二旬不
退珍請率敝卒數千為明公擒之茂大悦以珍為平虜
將軍率歩騎一千八百救韓璞曜隂欲引歸聲言要先
收隴西然後廽滅桑壁珍募發氐羗之衆擊曜走之剋
復南安茂深嘉之拜折衝將軍尋遣使稱藩於曜獻馬
牛羊珍寳不可勝計曜遣大鴻臚田崧拜茂使持節假
黄鉞侍中都督凉南北秦梁益巴漢隴右西域雜夷匈
奴諸軍事太師大司馬凉州牧西域大都䕶䕶羗校尉
封凉王加九錫之禮茂復大城姑臧修靈鈞臺别駕呉
紹諌曰伏惟明公所以修城築臺者盖懲既徃之患耳
愚以為㤙德未洽於近侍雖處層臺亦無所益適足以
疑羣下徒見不安之意而失士民繫託之心示怯弱之
形乖匡霸之勢遐方異境窺我齷齱必有乗人之規将
何以佐天子霸諸侯乎願止役省勞與下休息而更興
工動衆百姓豈所望於明公哉茂曰亡兄一旦失身於
物王公設險武夫重閉亦逹人之至戒也且忠臣義士
豈不欲全節義於亡兄哉直以危機宻發雖有賁育之
勇無所復施今國家未靖不可拘繫常言以太平之理
責人於迍邅之世紹無以對遂卒為之茂雅有志操能
斷大事凉州大姓賈摹(一作/模)寔之妻弟也勢傾西土摹
兄弟遂謀害茂先是謡曰手莫頭圖凉州茂以為信誘
而殺之於是豪右屏跡威著凉域茂嘗謂馬岌曰劉曜
自古可方誰等輩也岌曰曹孟德之流茂黙然岌曰孟
德公族也劉曜戎狄難易不同曜殆過之茂曰曜可方
呂布闗羽而云孟德不及豈不過哉岌曰孟德挾天子
令諸侯仗大義討不庭曜一小人卒用烏合之衆而能
建威名成大逆天下莫之當其不優歟茂曰天生曜以
滅中國殆不可以人事論也
太寧二年春正月黄霧四塞夏五月甲申茂寢疾臨終
執世子駿手泣曰昔吾先人以孝友見稱自漢初以來
世執忠順今雖華夏大亂皇輿播遷汝當謹守臣節無
或失墜吾遭擾攘之運承先人餘德假攝此州以全性
命上欲不負晉室下欲保完百姓因下令曰吾官非王
命位由私議茍以集事豈敢榮之氣絶之日當以白帢
入棺勿以朝服殮以彰吾志是日薨時年四十八在位
五年劉曜遣使贈茂太宰謚成烈王及祚僣號追尊曰
成王廟號太宗
　
　
　
　
　
　
　
　十六國春秋卷七十一
欽定四庫全書
　十六國春秋卷七十二
前凉録三
　　張駿
張駿字公庭(一作/彦)寔之世子永嘉元年生幼而竒偉建
興四年封霸城侯十嵗能属文卓越不覊而滛縱過度
常夜微行於邑里國中化之及統任年十八先是愍帝
使者黄門郎史淑侍御史王冲在姑臧左長史汜褘右
長史馬謨等諷淑冲令拜駿使持節大都督大將軍領
䕶羗校尉凉州牧西平公大赦境内置前後左右四率
官繕南宫劉曜又遣使拜駿上大將軍凉州牧凉王冬
十二月凉州别將隴西辛晏阻兵於枹罕不服駿讌羣
臣於閑豫堂遣武威太守竇濤等率兵討之從事劉慶
諌曰霸王不以喜怒興師不以乾沒取勝必須天時人
事相得然後乃起辛晏父子安忍凶狂其亡可待奈何
以饑年大舉猛寒攻城乎昔周武廽戈以須亡殷之期
曹公緩袁氏使自斃何獨殿下以旋兵為恥也駿納之
乃止駿遣參軍王隲聘於趙劉曜謂之曰貴州必欲追
蹤竇融欵誠和好卿能保之乎隲曰不能曜侍中徐邈
曰君來結好而云不能保何也隲曰齊桓貫澤之盟憂
心兢兢諸侯不召自至葵丘之㑹驕而矜誕叛者九國
趙國之化常如今日可也若政教陵遲尚未能察邇者
之變况鄙州乎曜顧謂左右曰此凉州之君子也擇使
可謂得人矣(册府元龜作此凉州/髙士使乎得人矣)乃厚其禮而遣之
太寧三年春正月駿猶稱建興十二年親耕藉田二月
始承元帝凶問大臨三日㑹有黄龍見於揖次之嘉泉
左長史汜禕言於駿曰案建興之年是少帝始起之號
帝以凶終理應改易朝廷越在江南音問隔絶宜因龍
興改號以章休徴駿不從辛晏以枹罕來降拜為䕶軍
復有河南之地
咸和元年冬十二月駿懼為劉曜所逼使將軍宋輯魏
纂將兵徙隴西南安二千餘戸於姑臧復遣使修好於
成主李雄
咸和二年夏五月駿聞劉曜為後趙石勒所敗乃去曜
官爵復稱晉大將軍凉州牧遣武威太守竇濤金城太
守張閬武興太守辛巖揚烈將軍宋輯等帥衆數萬東
㑹將軍韓璞自大夏攻掠秦州諸郡曜遣子南陽王劉
𦙍率歩騎四萬迎擊屯於狄道枹罕䕶軍辛晏告急秋
七月駿使韓璞辛巖救之璞進渡沃干嶺辛巖曰我握
衆數萬藉氐羗之鋭宜速戰以滅之不可以久乆則變
生璞曰自夏末以來太白犯月辰星逆行白虹貫日皆
變之大者不可輕動輕動不㨗為禍更深吾將乆而斃
之且劉曜與石勒相攻𦙍必不能乆與我相守也乃與
𦙍夾洮相持積七十餘日軍粮竭乏冬十月璞遣辛巖
督運於金城劉𦙍聞之大悦謂其將士曰韓璞之衆十
倍於我羗胡皆叛不為之用吾粮廩將懸難以持乆今
虜分兵運粮此天授吾也若敗辛巖璞等自潰彼衆我
寡宜以死戰戰而不㨗當無疋馬得還宜厲爾戈矛竭
汝智力士衆咸奮於是使冠軍將軍呼延那鷄率親御
郎三千絶其運路𦙍自率騎三千襲巖於沃干嶺敗之
遂潜逼璞營璞軍大潰死者二萬餘人面縛歸罪駿曰
孤之罪(一作/過)也將軍何辱皆赦之𦙍乗勝追奔濟河攻
㧞令居斬首二萬級進據振武河西大震駿遣皇甫該
禦之金城太守張閬枹罕䕶軍辛晏帥其衆數萬降𦙍
遂失河南之地
咸和三年秋九月雨水大赦境内㑹劉曜東討石勒長
安空虚大蒐講武將襲秦雍理曹郎中索詢諌曰曜雖
東征其子𦙍猶守長安險阻路遥為主人甚易𦙍若輕
騎憑氐羗以拒我者則奔突難測輟彼東合而逆戰者
則冦我未已頃年頻出戎馬生郊外有饑羸内資虚耗
豈是殿下子物之謂耶駿曰毎患忠言不獻面從背違
吾政教缺然而莫我匡者卿盡辭䂓諌深副孤之望也
以羊酒禮之
咸和四年春正月趙太子熈(一作/毗)聞曜為石勒所擒大
懼與南陽王𦙍等率衆奔上邽諸征鎮皆委城奔潰
咸和五年夏五月駿因曜之亡復收河南地至於狄道
置武衛石門侯和漒川甘松五屯䕶軍與石勒分境六
月勒稱天王遣鴻臚孟毅拜駿征西大將軍凉州牧加
五(一作/九)錫之命駿恥為之臣不受留毅不遣初駿之立
也姑臧謡曰鴻從南來雀不驚誰謂孤雛尾翅生髙舉
六翮鳯凰鳴至是復有河南之地秋休屠王羗叛趙來
奔趙河東王石生擊破之駿大懼遣孟毅還使長史馬
詵稱臣於勒兼貢方物時西域諸國獻汗血馬火浣布
犎牛孔雀巨象及諸珍異二百餘品西域長史李栢請
擊叛將趙真為真所敗議者以柏造謀致敗請誅
之駿曰吾毎念漢世宗之殺王恢不如秦穆公之赦孟
明竟以減死論羣心咸悦駿觀兵新鄉狩於北野因討
軻沒虜破之下令境中曰昔鯀殛而禹興芮誅而缺進
唐帝所以殄洪災晉侯所以成五伯法律犯死罪朞親
不得在朝今盡聽之唯不宜内叅宿衛耳於是刑清國
富是年駿夣一人眉髪皓白自稱子瑜曰地上之事付
汝地下之事付我駿寤問之有侯子瑜先死得其曽孫
亮以為祈連令
咸和六年春正月有彩虹五里隆隆如鐘鼓之聲又有
石隕於破胡燋而碎聲如擊鼔聞七百里其處氣上黒
如烟首如赤□(一作/熒)駿少而滛佚常夜出㣲行姦亂邑
里少年皆化之性又貪惏以糓帛付民嵗收倍利利不
充者簿賣田宅以償之
咸和七年羣僚勸駿稱凉王領秦凉二州牧署置公卿
百官如魏武晉文故事駿曰此非人臣所宜言也敢有
言此者罪在不赦然境内皆稱之為王羣僚又請立世子
駿不從中堅將軍宋輯言於駿曰禮急儲君者盖重宗
廟之故周成漢昭立於襁褓誠以國嗣不可曠儲宫當
素定也昔武王始有國元王作儲君建興之初先王在
位殿下正名統况今社稷彌崇聖躬介立大業遂殷繼
貳缺然哉臣竊以為國有累卵之危而殿下以為安踰
泰山非所謂也駿納之遂立重華為世子
咸和八年冬十二月駿初遣參軍傅穎假道於蜀通表
京師李雄弗許至是又遣治中從事張淳稱藩於蜀託
以假道雄大悦淳因雄之有憾於南氐楊初也因説雄
曰南氐無狀屢為邊害宜先討百頃次平上邽二國并
勢席捲三秦東清許洛掃氛燕趙拯二帝梓宫於平陽
返皇輿於洛邑此英霸之舉千載一時寡君所以遣下
臣冐險通誠不逺萬里者以陛下義聲逺播必能愍寡
君勤王之志天下之善一也惟陛下圖之雄怒偽許之
將使盗覆淳於東峽蜀人橋賛宻以告淳淳謂雄曰寡
君使下臣行無迹之地通百蠻之域萬里表誠於建康
者誠以陛下嘉尚忠義矜戮力之臣能成人之美節故
也若欲殺臣者當顯之都市宣示衆目云凉州不忘舊
德通使琅邪為表忠誠假途於我主聖臣明發覺殺之
如此則義聲逺著天下畏威今使盗殺之江中威刑不
顯何足以揚休烈示天下乎雄大驚曰安有此耶當相
放還河右耳雄司𨽻校尉宣(一作/景)騫言於雄曰張淳壯
士宜留任之雄曰壯士豈為人留且試以卿意觀之騫
謂淳曰卿體豐大暑熱可且遣下吏先徃少住須凉淳
曰寡君以皇輿幽辱梓宫未返天下之恥未雪蒼生之
命倒懸故遣淳來表誠大國所論事重非下吏所能傳
使下吏可了則淳本亦不來雖火山湯海猶將赴之無
所辭難豈寒暑之足惮哉雄曰此人矯矯不可得用也
乃謂淳曰貴主英名盖世土險兵強何不稱帝自娯一
方淳曰寡君以乃祖乃父世篤忠貞未能雪天人之大
恥解衆庶之倒懸日昃忘食枕戈待旦以琅邪中興江
東故萬里翼戴將成桓文之事何言自娯耶雄有慚色
曰我乃祖乃父亦是晉臣徃與六郡避難此都為同盟
所推遂有今日琅邪若能中興大晉於中州者亦當率
衆輔之淳還厚為之禮而遣之淳至龍鶴募兵通表卒
致命於建康朝廷嘉之初建興中燉煌計吏耿訪到長
安既而遇賊不敢進反奔漢中因東渡江以太興二年
至京都屢上書以本州未知中興宜遣天使乞為鄉導
撫慰凉州時連有難許而未行至是始以訪守治書御
史拜駿鎮西大將軍校尉刺史公如故選隴西賈陵等
十二人配之訪停梁州七年以驛道不通召還訪以詔
書付賈陵託為賈客以達之是嵗陵始至凉州駿受詔
遣部曲督王豐等報謝并遣陵歸上䟽稱臣猶稱建興
二十一年而不奉正朔
咸和九年春三月詔遣耿訪王豐齎印綬授駿為大將
軍都督陜西雍秦凉州諸軍事自是毎嵗使者徃來不
絶駿讌羣臣於閑豫堂議欲嚴刑峻制衆咸以為宜參
軍黄斌進曰臣未見其可駿問其故斌曰夫法制所以
經綸邦國篤俗齊物既立必行不可窪隆也若尊親犯
令即法不行矣駿性嚴猛乃屏几改容曰夫法惟上行
制無髙下且微黄生吾不聞過矣可謂忠之至也即於
坐擢為燉煌太守是年天雨五糓于武威燉煌植之悉
生因名天麥初軌及二子寔茂雖保據河右属天下之
亂所在征伐軍旅之事無嵗亡之及駿嗣位境内漸平
駿有計略於是厲操改莭勤脩庶政總御文武咸得其
用逺近嘉謀多所延納號稱賢君
咸康元年夏四月寧戎校尉張瓘敗趙將王擢於三交
城駿遣西胡校尉沙州刺史楊宣率衆越流沙伐龜茲
鄯善宣以部將張植為前鋒所向風靡軍次焉耆國國
王龍熈拒戰於賁崙城為植所敗進屯鐡門未至十餘
里熈又率衆先要之於遮留谷植將至或曰漢祖畏於
栢人岑彭死於彭亡今谷名遮留殆將有伏植单騎嘗
之果有伏發植馳擊敗之進據尉犂熈率其衆四萬人
肉袒詣宣降於是西域諸國及前部于闐王並遣使詣
姑臧奉貢冬十二月鄯善王元禮(一作/孟)獻女姝好號曰
美人立賔遐觀以處之是年得玉璽於河其文曰執萬
國建無極時駿盡有隴西之地分武威武興西平張掖
酒泉建康西海西郡湟河晉興廣州(廣州晉書地/理志作湏武)合十
一郡為凉州以世子重華為五官中郎將凉州刺史分
金城興晉武始南安永晉大夏武城漢中八郡為河州
以寧戎校尉張瓘為刺史分燉煌晉昌髙昌三郡及西
域都䕶戊巳校尉玊門大䕶軍三營為沙州以西胡校
尉楊宣為刺史駿自稱大都督將軍假凉王督攝三州
事又於姑臧城南築城起謙光殿於其中畫以五色飾
以金玉窮珍極巧殿之四面各起一殿東曰宜陽青殿
以春三月居之南曰朱陽赤殿夏三月居之西曰政刑
(一作/正徳)白殿秋三月居之北曰𤣥武黒殿冬三月居之章
服器物皆依方色其傍皆有直省内官寺署一同方色
及末年任所遊處不復依四時而居駿士馬强盛雖稱
臣於晉不行中朝正朔舞八佾建豹尾車服旌旗一如
王者置百官官號府寺皆擬天朝而微異其名始設祭
酒郎中大夫舎人謁者等官官僚莫不稱臣又有閑豫
堂前有閑豫池池中有五龍晝日見彩移時乃滅水通
變色遂鑄銅龍於其上初戊巳校尉趙真不附於駿駿
擊擒之以其地為髙昌郡
咸康二年夏五月雨雪降霜駿避正殿素服命羣僚極
言得失境内大饑糓價踊貴市長譚詳請出倉糓與百
姓秋收三倍徴之從事隂據諫曰昔西門豹宰鄴積之
於人解扁蒞東封之邑計入三倍文侯以豹有罪而可
賞扁有功而可罰今詳欲因人之饑以要三倍反裘傷
皮未足喻之駿納之
咸康三年駿遣參軍麴䕶等上䟽曰東西隔塞踰歴年
載夙承聖德心繫本朝而江呉(一作/湖)寂蔑餘波莫及雖
肆力脩塗同盟靡恤奉詔之日悲喜交并天㤙光被褒
崇輝渥即以臣為大將軍都督陜西秦雍凉州諸軍事
休寵振赫萬里懷戴嘉命顯至銜感屏營伏惟陛下天
資岐嶷堂構晉室遭家不造播幸呉楚宗廟有黍離之
哀園陵有殄廢之痛普天咨嗟含氣悲傷臣專命一方
職在斧鉞遐域僻陋勢極秦隴勒雄既死人懷反正謂
季龍李期之命皆不崇朝而皆簒繼凶逆鴟目有年東
西遼曠聲援不接遂使桃蟲鼓翼四夷諠譁向義之徒
更思背誕鉛刀有干將之志螢燈希日月之光是以臣
前章懇切欲齊力時討而陛下雍容江表坐觀禍敗懐
目前之安替四祖之業馳檄布告徒設空文臣所以宵
吟荒漠痛心長路者也且兆庶離主漸冉經世先老消
落後生靡識忠良受梟懸之罰羣凶貪縱横之利懐君
戀故日月告流雖時有尚義之士畏逼首領哀歎窮廬
臣聞少康中興由於一旅光武嗣漢衆不滿百祀夏配
天不失舊物况以荆揚慓悍臣州突騎吞噬遺羯在於
掌握哉願陛下敷𢎞臣慮永念先績敇司空鑒征西亮
等汎舟江沔使首尾俱至也自後駿遣使多為石虎所
獲不達京師後駿又遣䕶𦍑參軍陳寓從事徐虓華馭
等至京師征西大將軍庾亮上䟽言陳寓等冐險逺至
宜蒙銓叙詔除寓西平相虓等為縣令
咸康四年
咸康五年冬十月駿以右長史任處領國子祭酒立辟
雍明堂而行禮十一月以世子重華行凉州事
咸康六年命西曹椽集閣内外事付索綏以著凉春秋
駿復遣别駕馬詵入貢於趙表辭蹇傲趙王虎大怒欲
斬詵侍中石璞切諫止之
咸康七年駿作薤露行曰在晉之二世皇道昧不明主
暗無良臣奸亂起朝廷七柄失其所權綱喪典刑愚猾
竊神器牝鷄又晨鳴哲婦逞幽虐宗祀一朝傾儲君縊
新昌帝執金墉城禍釁萌宫掖邉馬動北坰三方風塵
起玁狁竊上京義士扼素腕感慨懐憤盈誓心蕩衆㓂
積誠徹昊靈又作東門行曰勾芒遇春正衡紀運玉瓊
明庶起祥風和氣翕來征慶雲䕃八極甘雨潤四坰昊
天降靈澤朝日耀華精嘉苖布原野百卉敷時榮鳩鵲
與鶖黄間闗相和鳴菉萍覆靈沼香花揚芳塵春遊誠
可樂感此白日傾休否有終極落葉思本莖臨川悲逝
者節變動中情咸康八年春正月駿遣其將和驎謝艾
討南𦍑于闐大破之
建元元年駿田於建西䃋石縣秋九月改䃋石縣為金
澤縣置狄道縣分属凉州又以狄道縣立武始郡
建元二年秋八月天有大聲下震地孟池縣有怪夜室
如晝曉起視西北間有光明照地武威姑臧人有白興
者以女為妾其妻妒之興怒以妻為婢為女給使郡縣
以聞駿大驚曰自古所未聞也將為怪乎乃於姑臧市
轘而殺之是月沈隂昏瞑霧霾四塞
永和元年冬十月駿復遣兵伐焉耆降之
永和二年夏五月戊子駿有疾夢出遊不識其處見一
𤣥龜向之張口而言曰更九日當有嘉問遂經九日六
月丙戌薨於正德殿在位二十二年時年四十私謚曰
文公晉穆帝遣使册贈大司馬謚曰忠成公秋七月葬
大陵及祚僣號追尊文王廟號世祖
　
　
　
　十六國春秋卷七十二
欽定四庫全書
　十六國春秋卷七十三
前凉録四
　　張重華
張重華字泰臨(一作/太林)駿之第二子也寛和懿重沉毅少
言父卒時年十六普永和二年夏六月右長史任處上
重華為使持節大都督大將軍太尉䕶羗校尉凉州牧
西平公假凉王大赦境内建元永樂尊嫡母嚴氏為太
王太后居永訓宫生母馬氏為王太后居永夀宫輕賦
歛除關税省園囿恤貧窮遣使奉章於石虎未幾虎遣
將軍王擢襲武街執䕶軍曹權胡宣等徙七千餘戸於
雍州虎又遣梁州刺史麻秋將軍孫伏都等侵冦不輟
進軍武威金城太守張冲降之縣令燉煌車濟守節不
屈伏劍而死進陷大夏大夏䕶軍梁式執太守宋晏以
城應之遺書誘致宛戍都尉宋矩矩乃自刎凉州振動
重華悉發境内兵使征南將軍裴恒將之以禦趙兵恒
壁於廣武乆而不戰欲以時日弊之復遣宋輯為之後
繼濟河次於金城將决大戰乃有黒虹下於營中懼而
遁歸牧府相司馬張耽言於重華曰臣聞國以兵為强
以將為主主將者存亡之機吉凶所係故燕任樂毅剋
平全齊及任騎刼喪七十城之地是以古之明君靡不
慎於將相也今之所要在於軍師然議者舉將多推宿
舊未必妙盡精才也且韓信之舉非舊名也穰苴之信
非舊將也吕蒙之進非舊勲也魏延之用非舊德也蓋
明王之舉舉無常人才之所堪則授以大事今彊冦在
郊諸將不進人情騷動危機稍逼主簿謝艾兼資文武
明識兵略若授以斧鉞委以專征必能折衝禦侮殱殄
凶𩔖重華乃召艾問以討冦方略艾曰昔耿弇不欲以
賊遺君父黄權願以萬人當冦乞假臣兵七千為殿下
吞王擢麻秋等重華大悦拜艾為中堅將軍給歩騎五
千(一作/七千)使擊之艾進與秋戰大破之斬秋將綦母安等
俘斬萬五千級秋七月有司議遣司兵趙長迎秋於西
郊謝艾以春秋之義國有大喪省蒐狩之禮宜待踰年
别駕從事索遐議曰禮天子崩諸侯薨未殯五祀不行
既殯而行之魯宣三年天王崩不廢郊祀今王綂承大
位百揆維新宜在璿璣玉衡以齊七政立秋萬物將成
殺氣之始其於王事杖麾誓衆釁鼓禮神所以討逆除
暴成功濟務寧宗廟社稷致天下之福不可廢也重華
從之
永和三年夏四月麻秋進攻枹罕晉昌(一作/陽)太守郎坦
以城大難守欲奔外城武威(一作/城)太守張悛曰棄外城
則衆心動大事去矣不可以動衆心寧戎校尉張據從
悛言固守大城秋率衆八萬圍塹數重雲梯電(一作/抛)車
地突百道皆通於内城中亦起雲梯電車穿地應之殺
傷秋衆數萬石虎復遣别將劉渾等率歩騎二萬㑹之
郎坦恨言之不從教軍士李嘉潜與秋通引賊千餘人
上城西北隅據督宋脩張𢎞辛挹郭普等拒之短兵接
戰殺二百餘人趙兵乃退據斬李嘉以狥燒其攻具秋
退保大夏謂諸將曰我用兵於五都之間攻城略地徃
無不㨗及登秦隴謂有征無戰豈悟南襲仇池破軍殺
將築城長最疋馬不歸及攻此城傷兵挫鋭殆天所賛
非人力也虎聞而嘆曰吾以偏師定九州今以九州之
力困於枹罕真所謂彼有人焉未可圖也乃以中書監
石寧為征西將軍帥并司州兵二萬餘人為秋等後繼
重華將宋秦等帥戸二萬降於趙復以謝艾為使持節
軍師將軍率歩騎三萬進次臨河秋以三萬衆來拒事
具艾傳艾遣别將張瑁從左南縁河而截其後趙軍乃
退艾乗勝追擊復大破之斬秋將杜勲汲魚俘斬一萬
三千級秋匹馬奔大夏夏五月秋與石寧復率衆十二
萬據枹罕進屯河南遣劉寧王擢略地晉興廣武武街
越洪池嶺至於曲栁重華使將軍牛旋拒之退守枹罕
姑臧大振重華議欲親出拒之謝艾固諫以為不可别
駕從事索遐進曰賊衆甚盛漸逼京畿君者國之鎮也
不可以親動左長史謝艾文武兼資國之方召宜委以
推轂之任殿下居中作鎮授以策略小賊不足平也重
華納之乃以艾為使持節都督征討諸軍事行衛將軍
遐為軍正將軍率歩騎二萬拒之别將楊康敗劉寧於
沙阜寧退屯金城秋七月石虎復遣征西將軍孫伏都
將軍劉渾率歩騎二萬㑹麻秋軍長驅濟河來擊遂城
長最艾軍進次神烏王擢與艾前鋒戰敗退遁河南八
月戊午艾進擊秋大破之秋遁歸金城艾還討叛虜斯
國(一作/骨)真等萬餘落皆破平之斬首千餘級俘擒二千
八百戸獲牛羊十餘萬頭麻秋又襲擊重華將張瑁瑁
敗失軍三千餘人枹罕䕶軍李逹帥衆七千奔降於趙
自河以南氐𦍑皆附之冬十月乙丑康獻皇后詔遣侍
御史俞歸至凉州授重華侍中大都督督隴右闗中諸
軍事大將軍凉州刺史䕶𦍑校尉假節西平公歸至姑
臧重華方謀為凉王以位號未稱怒不受詔羣僚共上
重華為丞相凉王領雍秦凉三州牧使所親信人沈猛
私謂歸曰我家主公奕世忠於晉室今曾不如鮮卑何
也臺加慕容皝為燕王而主公甫授州主大將軍何以
勸有功忠義之臣乎明臺今宜移河右共勸州主為凉
王大夫出使茍利社稷專之可也歸對曰吾子失言王
者之制異姓不得稱王九州之内重爵不得過公漢髙
一時分王異姓尋皆誅滅蓋權時之宜非舊體也故王
陵曰非劉氏而王者天下共伐之至於戎狄不從此例
春秋時呉楚稱王而諸侯不以為非者蓋蠻夷畜之也
假令齊魯稱王諸侯豈不四面伐之聖上以貴公忠賢
故爵以上公位以方伯寵榮極矣鮮卑北狄豈足為比
哉何子失問也且吾又聞之有殊勲絶世者亦有不世
之賞今貴公始繼世而便為王設貴公率河右之衆南
平巴蜀東掃趙魏修復舊都以迎天子返洛陽天子復
以何爵何位可以加賞乎幸三思之猛具宣歸言乃止
永和四年重華自以連破勍敵怠政事希接賔客司直
索遐諫曰殿下承四聖之業當昇平之㑹荷當今之重
任憂率土之塗炭宜躬親萬幾開延英乂夙夜乹乹勉
於庶政自頃内外囂然皆云去賊投誠者應即撫慰而
彌日不接國老朝賢當虛已引納詢訪政事比多經旬
積朔不留意接之文奏入内歴月不省廢替見務注情
於奕棋之間繾綣左右小臣之娯不存將相逺大之略
至使親臣不言朝吏杜口愚臣所以廻惶憂懼忘寢與
食也今王室如燬百姓倒懸正是殿下銜胆茹辛厲心
之日深願垂心朝政延納直言周爰五美以成六
德捐彼近習弭塞外聲修政聴朝使下觀化重華覽之
大悦優文荅謝然不之改也是年天竺國重譯來貢其
樂器有鳯首箜篌琵琶五絃笛銅鼓毛圓都曇銅鼔等
九種為一部工十二人歌曲有沙石疆舞曲又有天曲
永和五年秋九月凉州官屬復上重華為丞相凉王雍
秦凉三州牧重華好與羣小遊戯屢出錢帛以賜左右
寵臣又喜博奕頗廢政事從事(一作/徵士)索振諫曰先王寢
不安席志平天下故繕甲兵積資實大業未就懐恨九
泉殿下遭巨冦於諒闇之中賴重餌以挫勍敵今遺燼
尚廣倉廩虛竭金帛之費所宜慎之豈可輕有虛耗以
與無功之人乎昔世祖即位躬親萬幾章奏詣闕報不
終日故能隆中興之業定萬世之功今章奏停滯動經
時月下情不得上達沈寃困於囹圄殆非明王之事也
臣竊未安重華善之
永和六年春二月重華讌羣僚於閑豫堂講論經義
永和七年冬十二月石虎西中郎將王擢屯結隴上為
秦苻雄所破率衆來奔重華厚寵之以為征虜將軍秦
州刺史假節
永和八年春二月重華遣將軍張𢎞宋脩(一作/宗愍)等率歩
騎萬五千㑹王擢伐秦秦苻健遣衛將軍苻碩禦之戰
於龍黎擢等大敗沒軍士三千餘虜張𢎞宋脩等王擢
棄秦州单騎奔還姑臧重華痛之素服為戰亡吏士舉
哀號慟各遣吊問其家夏五月重華復遣王擢率衆二
萬伐上邽秦州郡縣多應之秦將苻碩戰敗奔長安重
華因遣使上䟽請伐秦曰季龍自斃遺燼遊魂取亂侮
亡覩機則發臣今遣前鋒都督裴恒帥歩騎七萬遥出
隴上以俟聖朝赫然之勢山東騷擾不足厝懐長安膏
腴宜速平蕩臣守任西荒山川悠逺大誓六軍不及聴
受之末猛將鷹揚不豫告成之次瞻雲望日孤憤義傷
弹劍慷慨中情藴結秋七月康獻皇后詔進重華為凉
州牧
永和九年秋九月重華欲誅西河相張祚厩馬四十匹
其夜悉無後尾冬十月無雲而雷聲皆東南引日暴出
如火中有三足烏形見分明五日乃止十一月己未重
華寢疾臨春坊遣左長史馬岌册拜子靈耀(一作/耀靈)為世
子大赦境内殊死已下丁卯薨於平章殿年二十四(載/記)
(作二/十七)在位八年(載記作/十一年)葬顯陵私謚曰昭公及祚僣號
追謚桓王廟號(闕/)祖穆帝賜謚曰敬烈
　　張靈耀
張靈耀字元舒重華子也年纔十嵗立為世子嗣事稱
大司馬大將軍䕶𦍑校尉凉州刺史凉州牧西平公伯
父長寧侯祚有勇力吏幹而性傾巧善承内外初與重
華寵臣右長史趙長尉緝等結異姓兄弟都尉張據及
謝艾上言權幸用事公室將危宜盡逐長等重華不納
及疾甚手令徴艾長等秘而不宣重華既卒長等矯稱
遺令以祚為使持節都督中外諸軍事撫軍大將軍輔
政長等建議以為時難未夷宜立長君靈耀冲幼請立
長寧侯祚祚先烝重華母馬氏乃宻説馬氏遂從長議
廢靈耀為寧凉侯而立祚尋為宋混等所攻乃使楊秋
胡將靈耀於東苑拉其腰而殺之埋之於沙坑私諡曰
哀公
　　張祚
張祚字太伯小字螽斯駿之庶長子也博學雄武有政
事之才駿之二十一年拜延興太守封長寧侯重華薨
子靈耀嗣及靈耀見害祚遂自立稱大都督大將軍䕶
𦍑校尉凉州牧凉公祚既得志恣為滛虐通重華妃裴
氏自閣内媵妾及駿重華子女未嫁無不滛亂國人士
相視以目咸賦牆茨之詩
永和十年春正月祚從趙長尉緝等議僣即王位於謙
光殿(載記作/帝位)立宗廟置百官郊祀天地用天子禮樂下
書曰昔金行失馭凶暴横行石羯氐羗咸懐竊璽我武
公以神武撥亂保寧西夏貢欵勤王旬朔不絶四祖承
光忠誠彌著徃受晉禪天下所知謙冲遜讓四十年於
茲矣今中原喪亂華夷無主羣后僉以九州之望無所
依歸神祗岳瀆㒺所慿係逼孤攝行大綂以一四海之
心辭不獲已勉從衆議待掃穢二京蕩清周魏然後迎
帝舊都謝罪天闕思與兆庶同茲更始乃改建興四十
二年為和平元年大赦殊死已下賜鰥寡糓帛加文武
爵各一級收酒泉太守謝艾殺之追尊曾祖軌為武王
祖寔為昭王從祖茂為成王父駿為文王弟重華為桓
王立妻辛氏為王后又立妻叱干氏為王后子泰和為
太子弟天錫為長寧王子庭堅為建康王重華少子𤣥
靚(一作𤣥靖/又作天靚)為凉武侯改燉煌郡為商州其夜天有光
如車蓋聲若雷霆震動城邑明日大風㧞木黒氣(一作/風)
晝闇災異屢見而祚滛虐愈甚尚書馬岌以切諫坐免
官郎中丁琪復諫曰自我先公累執忠節逺宗呉㑹持
盈守謙五十餘載蒼生所以鵠企西望四海所以注心
大凉皇天垂賛士庶效死者正以先公道髙彭昆忠踰
西伯萬里通䖍守節不二故能以一州之衆抗崩天之
虜師徒嵗起人不告疲陛下雖以大聖雄姿纂戎鴻緒
勲德未髙於先公而行革命之事臣竊未見其可華夷
所以歸繫大凉義兵所以千里嚮赴者以陛下能奉晉
室故也今既自專大髙競則一隅之地何以當中國之
師城峻衝生負乘致冦惟陛下圖之祚大怒斬之於闕
下遣别將和昊伐驪靬戎於南山大敗而還冬十月晉
太尉桓温入闗秦州刺史王擢時鎮隴西馳使於祚言
温善用兵勢在難測祚既震懼且慮擢之反噬乃召馬
岌復位而與之謀宻遣親信人刺擢事竟不克祚益懼
遂大聚衆聲言東征實欲西保燉煌㑹温還而止更遣
平東將軍秦州刺史牛霸司兵張芳率三千人擊擢破
之十一月擢帥衆奔秦
永和十一年即祚和平二年也祚廢諸神祀山川枯竭
置五都尉司人姦過禁四品以下不得衣繒帛庶人不
得畜奴婢乘車馬百姓怨憤國中仲夏雨雪降霜殺苖
稼果實行人凍死祚宗人河州刺史張瓘時鎮枹罕士
衆強盛祚猜忌之遣别將易揣張玲帥歩騎萬三千以
襲之又廣徴兵三十餘道入擊南山諸種夷時張掖人
王鸞頗知神道言於祚曰軍不可行出必不還凉國將
有大變并陳祚三不道祚大怒叱鸞為妖言沮衆斬之
以狥三軍乃發鸞臨刑曰我死不二十日兵敗於外王
死於内必矣祚族滅之有神降於𤣥武殿自稱𤣥𡨕與
人交語祚日夜祈之神言與之福利祚甚信之衆知祚
必敗而凶暴彌甚上下憤憾秋七月祚又遣張掖太守
索孚代瓘鎮枹罕使瓘討叛胡瓘聞之斬孚起兵玲等
濟河未畢又為瓘兵所破揣单騎奔走瓘兵躡之祚衆
震懼瓘遣兵傳檄州郡欲廢祚以侯還第復立靈耀先
是驍騎將軍燉煌宋混兄修素與祚有隙祚疑之至是
大懼八月混與弟澄等西奔招合夷晉衆至萬餘人遂
以應瓘還向姑臧九月次於武始大澤混等為靈耀發
哀閏月進至姑臧祚收瓘弟琚及子嵩將殺之琚嵩聞
之募市人數百揚聲言張祚無道我兄大軍已至城東
敢有舉手者夷三族祚登神雀觀琚嵩殺祚守門卒死
者四百餘人斬西門闗納混等領軍將軍趙長開宫門
應之長等懼罪入閣呼重華母馬氏出謙光殿拜靈耀
庶弟𤣥靚為主混遂長驅入殿中大呼稱萬嵗祚以長
等破混也下觀勞之見混等乃案劍殿上大呼叱左右
力戰祚素失衆心莫肯為之鬭者長奮槊刺祚中頰祚
奔入萬秋閣為厨士徐黒所殺混等梟其首宣示中外
暴尸道左城内咸稱萬嵗以庶人禮葬之并殺其二子
祚立三年而亡易揣等引兵入殿收長等殺之瓘入姑
臧遂立重華少子𤣥靚為大都督大將軍凉王自為凉
州牧行大將軍事天錫即位備禮改葬祚於愍陵追謚
威王封子庭堅為金澤侯
　
　
　
　
　
　
　
　
　
　
　
　
　
　十六國春秋卷七十三
欽定四庫全書
　十六國春秋卷七十四
前凉録五
　　張𤣥靚(一作/𤣥靖)
張𤣥靚字元安重華之少子母郭夫人所生也祚既被
殺宋混張琚等上𤣥靚為持節大將軍凉州牧䕶𦍑校
尉西平公時始年七嵗廢和平之號復稱建興四十三
年大赦境内及張瓘至姑臧推𤣥靚為使持節大都督
大將軍凉王自為衛將軍領兵萬人使持節都督中外
諸軍事尚書令凉州牧張掖郡公行大將軍事以宋混
為尚書僕射改易僚属隴西李儼據郡不受瓘命誅大
姓彭姚自立於隴右奉中興年號百姓歸之𤣥靚遣将
軍牛霸率衆討之未至而西平衛綝亦據郡叛霸衆大
潰单騎奔還瓘欲先誅綝以兄珪在綝中為疑綝亦以
弟在瓘中故彼我經年不相伐西平郭勛解天文不應
州郡之命綝禮聘之勛曰張氏應衰衛氏當興豈得以
一弟而滅一門宜速伐瓘綝將從之瓘遣弟琚領大衆
擊綝敗之西平田旋復要酒泉太守馬基背瓘起兵以
應綝旋謂基曰綝擊其東我等絶其西不出六旬天下
可定斯閉口捕舌也基許之瓘遣司馬張姚王國將兵
二千人擊基敗之斬基旋二人之首傳至姑臧自是瓘
兄弟強盛負其勲力有簒奪之謀矣
永和十二年春二月秦征西大將軍晉王苻桞遣參軍
閻負梁殊使凉以書説𤣥靚負殊至姑臧張瓘見之曰
我晉臣也臣無境外之交二君何以來辱負殊曰晉王
與君隣藩雖山河阻絶風通道㑹故來脩好君何怪焉
瓘曰吾盡忠事晉於今六世矣若與苻征東通使是上
違先君之志下墮士庶之節其可乎負殊曰晉室衰微
墜失天命固已久矣是以凉之先王北面二趙惟知機
也今大秦威德方盛凉王若欲自帝河右則非秦之敵
欲以小事大則曷若捨晉事秦長保福禄乎瓘曰中州
好食言向者石氏使車適返而戎騎已至吾不敢信也
負殊曰自古帝王居中州者政化各殊趙為奸詐秦敦
信義豈得一槩待之乎張先楊初皆阻兵不服先帝討
而擒之赦其罪戾寵以爵秩固非石氏之比也瓘曰必
如君言秦之威德無敵何不先取江南則天下盡為秦
有征東何辱命焉負殊曰江南文身之俗道汚先叛化
隆後服主上以為江南必須兵服河右可以義懐故遣
行人先申大好若君不達天命則江南可延數年之命
而河右恐非君之土也瓘曰我跨據三州帶甲十萬西
包葱嶺東距大河伐人有餘况於自守何畏於秦負殊
曰貴州山河之固孰若殽函民物之饒孰若秦雍杜洪
張琚因趙氏成資兵强財富有嚢括闗中席捲四海之
志先帝戎旗西指氷消雲散旬月之間不覺易主主上
若以貴州不服赫然奮怒控弦百萬鼓行而西未知貴
州將何以待之瓘笑曰茲事當决之於王非身所了負
殊曰凉王雖英睿夙成然年在㓜冲君居伊霍之任國
家安危繫君一舉耳瓘懼乃以𤣥靚之命遣使稱藩於
秦秦因𤣥靚所稱官爵而授之右將軍宋熈請取天龜
觀壊以為宅𤣥靚不許升平元年夏五月東苑大冢上
忽有地䧟為澤地燃廣袤數丈六月大風震雷晦𡨕宫
中水深四尺執法御史杜逸言於瓘曰此皆變之大者
可移之族人
升平二年夏五月凉州牧瓘猜忌苛虐專以愛憎為賞
罰無復綱紀郎中殷邭陳損益諫之瓘怙惡不改
升平三年輔國將軍宋混賦性忠鯁瓘惮而惡之欲殺
混及其弟澄因廢𤣥靚而自立徴兵數萬集於姑臧混
知之與澄及左右壯士楊和等四十餘騎掩入南城中
宣告諸營曰張瓘謀逆被太后詔令誅之俄而衆至二
千瓘帥衆出戰混擊敗之瓘麾下𤣥臚刺混不能穿甲
混擒之衆悉散去瓘與弟琚皆自殺混夷其宗族入見
𤣥靚遂以混為使持節都督中外諸軍事車騎大将軍
酒泉郡侯假節代瓘輔政混請𤣥靚去凉王之號復稱
凉州牧混謂𤣥臚曰卿刺我幸而不傷今我輔政卿其
懼乎臚曰臚受瓘恩比時唯恨刺節下不深耳竊無所
懼混義之任為心膂是年六月大雨震雷晦𡨕平地水
深六尺宫中四尺
升平四年夏四月驃騎大將軍宋混卒以其弟澄為領
軍將軍輔政秋九月右司馬張邕惡澄專擅起兵攻澄
殺之遂滅其族𤣥靚乃以邕為中䕶軍叔父天錫為中
領軍同輔政
升平五年冬十月邕自以功大驕矜滛縱又通馬氏樹
黨專權多所刑殺國人患之復思為亂天錫腹心郭増
劉肅二人並年十八九因寢謂天錫曰國家事欲未靖
天錫曰何謂也二人曰今䕶軍出入有似長寧天錫大
驚曰吾早疑之未敢出口計當云何肅曰政當速除之
耳天錫曰安得其人肅曰肅即是也天錫曰汝年少更
求可與謀者肅曰趙白駒及肅二人足以辦之矣十一
月天錫從兵士四百人與邕俱入朝肅與白駒剔刀鞘
出刅從天錫入值邕於門下肅斫之不中白駒繼之又
不剋二人與天錫俱入禁中邕得逸去因帥甲士三百
餘人反攻禁門天錫上屋大呼謂將士曰張邕凶逆所
行無道諸宋何罪盡誅滅之傾覆國家肆亂社稷我不
惜死實懼大人廢祀事不獲已故耳我家門戶事而將
士豈可以干戈相向今之所取邕身而已他無所問天
地有靈吾不食言邕衆聞之乃悉散走邕以劍自刎而
死於是悉誅邕黨𤣥靚以天錫為使持節冠軍大將軍
都督中外諸軍事輔政𤣥靚年既幼冲性又仁弱天錫
既克邕專掌朝政十二月始改建興四十九年奉升平
年號
隆和元年春正月晉詔以𤣥靚為大都督督隴右諸軍
事凉州刺史䕶𦍑校尉西平公復改南州為祁連郡
興寧元年秋八月駿妻馬氏卒𤣥靚以生母郭夫人為
太妃郭氏以天錫專政與大臣疎宗張欽等謀誅之事
泄欽等被殺𤣥靚懼以位讓天錫天錫不受右將軍劉
肅(一作/濟南)等議以𤣥靚幼冲國家多難須立長君勸天錫
自立閏月天錫遣肅等夜率兵入禁門潜弑𤣥靚宣言
暴薨時年十四在位九年葬平陵私謚曰冲王孝武帝
賜謚曰敬悼公
　　張天錫
張天錫字純嘏駿之少子也小名獨活初字公純嘏入
朝人笑其三字因自改焉母曰劉羙人𤣥靚死國人立
之謁於太廟尊嫡母嚴氏為太王太后生母劉氏為王
后時年十八自號使持節大都督大將軍䕶𦍑校尉凉
州牧西平公凉王遣司馬綸騫奉章請命并送御史俞
歸還京師
興寧二年春二月詔以天錫為大都督大將軍督隴右
闗中諸軍事䕶𦍑校尉凉州刺史西平公夏六月秦遣
大鴻臚囘國拜天錫為大將軍凉州牧西平公
興寧三年春正月天錫驕恣媱昏不恤民務元日與嬖
幸䙝飲既不受羣僚朝賀又不朝於永訓宫從事中郎
張慮輿櫬切諫且求大覲天錫不納少府長史紀錫上
疏諍時政曰臣聞東野善驟而敗其駕秦氏富強而覆
其國馬力已盡求之勿休人既勞竭役之無已故也造
父之御不盡其馬明王之治必恤其民天錫亦不從
太和元年冬十月天錫遣使至秦境上告絶於秦天錫
數宴園池政事頗廢蕩難將軍校書祭酒索商上書極
諌天錫答曰吾非好行行有得也觀朝榮則敬才秀之
士翫芝蘭則愛德行之臣覩松竹則思貞操之賢臨清
流則貴亷潔之行覽蔓草則賤貪穢之吏逄颷風則惡
兇狡之徒若引而申之觸𩔖而長之庶無遺漏矣初隴
西李儼以郡降秦既而復通於天錫十二月𦍑歛岐自
稱益州刺史率略陽四千家叛秦就儼
太和二年春三月天錫帥諸軍攻儼使别駕楊遹為監
前鋒軍事前將軍向金城晉興相常據為使持節征東
將軍向左南游擊將軍張綂向白土天錫自將三萬人
次倉松夏四月天錫進攻儼大夏武始二郡皆下之常
據敗儼兵于葵谷天錫進屯左南儼懼退守枹罕遣其
兄子純謝罪於秦且請救於秦秦遣王猛及楊安王撫
邵𦍑等帥歩騎二萬救儼猛使邵𦍑追歛岐王撫守侯
和𦍑衡守白石猛與楊安救枹罕天錫遣楊遹逆戰於
枹罕東遹大敗殺士卒七千餘級猛遂與天錫相持於
城下因遺天錫書曰吾受詔救儼不令與凉州戰今當
深壁髙壘以聽後詔曠日持久恐二家俱弊非良策也
若將軍退舎吾執儼而東將軍徙民西旋不亦可乎天
錫謂諸將曰猛書如此吾本來討叛不來與秦戰遂引兵歸
太和三年天錫别置臨松郡
太和四年春立子大懐為世子是時姑臧北山楊樹生
松葉西苑牝鹿生角東苑銅佛生毛延興地震陷裂水
出天錫素服避正殿引咎責罪
太和五年晉復遣使拜天錫都督隴右闗中諸軍事大
將軍凉州牧西平公
咸安元年時天錫之八年也火燃於地中三十餘所而
天錫荒於聲色不恤政事夏四月秦王猛破天錫于枹
罕獲燉煌隂據及甲士五千人苻堅乃遣據率其甲士
還凉州使著作郎閻負梁殊送之因命王猛為書諭天
錫曰昔貴公稱藩劉石者惟審於強弱也今論凉土之
力則損於徃時語大秦之德則非二趙之匹而將軍翻
然自絶無乃非宗廟之福也歟夫以秦之威旁振無外
可以囘弱水使東流返江河使西注闗東既平將移兵
河右恐非六郡士民所能抗也劉表謂漢南可保將軍
謂西河可全吉凶在身元龜不逺宜深筭妙慮自求多
福無使六世之業一旦而墜地也天錫大懼遣使稱藩
於秦秦遣使拜天錫使持節都督河右諸軍事驃騎大
將軍開府儀同三司凉州牧西平公
咸安二年天錫母劉氏卒先是天錫遣使者孟公明持
節以蒲輪𤣥纁徴燉煌處士郭瑀瑀字元瑜少有超俗
之操東游張掖師事郭荷盡傳其業精通經理雅辨談論
多才藝善属文荷卒瑀以為父生之師成之君爵之而
五服之制師不服重盖聖人謙也遂服斬衰廬墓三年
禮畢隱於臨松之薤谷鑿石窟而居之服栢實以輕身
作春秋墨説孝經錯緯弟子著録千餘人天錫備禮徴
之遺瑀書曰先生潜光九臯懐真獨逺心與至境𡨕符
志與四時消息豈知蒼生倒懸四海待拯者乎孤忝承
時運負荷大業思與賢明同賛帝道昔傅説龍翔殷朝
尚父鷹揚周室孔聖車不停軌墨子駕不俟旦皆以黔
首之禍不可以不救君不得獨立道由人𢎞故也况今
九服分為戰埸二都盡為㓂穴天子僻陋江東名儒淪
於異域創毒之甚開闢未聞先生懐濟世之才坐觀而
不救其於仁智孤竊惑焉故遣使者虛左授綏鶴企先
生乃眷下國公明至山瑀指翔鴻以示之曰此鳥也安
可籠哉遂深逃絶迹公明拘其門人瑀歎曰吾逃禄非
逃罪也豈得隱居行義害及門人乃出而就徴及至姑
臧值天錫母卒瑀括髪入吊三踊而出還於南山
寧康元年春正月天錫以世子大懐為使持節鎮西將
軍髙昌郡公更立嬖妾焦氏之子大豫為世子以焦氏
為左夫人秋七月大水地震西平五十日地動樓崩八
月天錫寢疾羙人閻姬薛姬皆自殺冬十月天錫疾瘳
大赦境内追悼二姬葬以夫人禮
寧康二年秋七月初安定梁景燉煌趙肅並以門胄總
角與天錫友昵張邕之誅景肅有勲天錫深徳之賜姓
張氏又改其子以為己子天錫諸子皆以大為字故名
景子曰大奕肅子曰大城景肅等俱參政事人情怨憤
從弟從事中郎張憲輿櫬切諫不納
寧康三年苻堅強盛毎有兼并之志屢來攻之兵無寧
嵗又以河州刺史李辯領晉興太守還鎮枹罕徙凉州
治金城天錫大懼乃立壇於姑臧刑三牲率典軍將軍
張寧中堅將軍馬芮等遥與晉三公盟誓獻書於大司
馬桓温期以明年夏誓同大舉都㑹上邽乃遣從事中
郎韓博奮節將軍康妙奉表并送盟文博有口才温甚
器之嘗大㑹温使司馬刁彛嘲戱之彛謂慱曰君是韓
盧後耶博曰卿是韓盧後温笑曰刁以君姓韓故相問
耳他自姓刁那得是韓盧後博曰明公脱未之思爾短
尾者則為刁也闔坐歎服
太元元年夏五月天錫在位十三年秦苻堅下詔曰張
天錫雖稱藩受位然臣道未純可遣使持節武衛將軍
茍萇左將軍毛盛中書令梁熈歩兵校尉姚萇等將兵
臨西河尚書郎閻負梁殊奉詔徴天錫入朝若有違王
命即進師撲討是時秦歩騎十三萬又命秦州刺史茍
池河州刺史李辯凉州刺史王統帥三州之衆為萇後
繼秋七月負殊至姑臧天錫㑹官属議之曰今入朝必
不返如其不從秦兵必至將若之何禁中録事席仂曰
先公既有故事以愛子為質賂以重寳以退其師然後
徐為之計此孫仲謀屈伸之法也衆以仂為老怯咸怒
曰吾世事晉朝忠節著於海内今一旦委身於賊庭辱
及祖宗醜莫大焉且河西天險百年無虞若悉境内外
兵右招西域北引匈奴以拒之何據知其不㨗也天錫
自以晉之列藩志在保境攘袂大言曰吾計决矣言降
者斬使謂負殊曰君欲生歸乎死歸乎負等辭氣不屈
天錫怒縛之軍門命軍士交射之曰射而不中不與我
同心者也毋嚴氏泣曰秦王以一州之地横制天下東
平鮮卑南取巴蜀兵不留行汝若降之猶可延數年之
命今以蕞爾一隅抗衡大國又殺其使者亡無日矣天
錫不聽使龍驤將軍馬建帥衆二萬拒之八月梁熈姚
萇王統李辯濟自清石津攻驍烈將軍梁濟於河㑹城
濟帥衆降甲申茍萇濟自石城津與梁熈等㑹攻拔纒
縮城馬建懼自楊非退屯清塞天錫又遣征東將軍常
據率衆三萬軍於洪池自將餘衆五萬軍於金昌安西
將軍燉煌宋皓言於天錫曰臣晝察人事夜觀天文秦
兵不可敵也不如降之天錫怒貶皓為宣威將軍廣武
太守辛章保城固守與晉興相彭知正西平相趙疑謀
曰馬建出於行陣必不為國家用秦軍深入吾等相與
率三郡精卒斷其粮運决一朝命矣常據亦欲先擊姚
萇須天錫命故止姚萇率甲士三千為前鋒馬建帥萬
人拒戰大敗迎降餘衆散走常據席仂皆戰死癸巳秦
兵入清塞天錫復遣司兵趙充哲中衛將軍史景等帥
勁勇五萬與萇戰於赤岸復為秦兵所破充哲戰死景
亦沒於陣時有風昏闇天錫大懼出城自戰城中又叛
天錫窘逼乃與數千騎奔還姑臧甲午秦兵至姑臧納
左長史馬芮之言素車白馬面縛輿櫬降於軍門茍萇
釋縛焚櫬送於長安凉州郡縣悉降於秦九月苻堅以
梁熈為凉州刺史鎮姑臧徙豪右七千餘戸於闗中餘
皆安堵如故封天錫為歸義侯侍中比部尚書遷右僕
射初秦兵將征天錫先為築第於長安至則居之先是
駿初立時凉州謡曰劉新婦簸米石新婦炊羖羝蕩滌
簸張兒張兒食之口正披是時姑臧及諸郡國童兒皆
歌之謂劉曜石虎並來伐凉不克至堅而降之也又天
錫所居西昌門及平章殿無故而崩又夢一緑色狗其
形甚長從城東南入欲咋之天錫床上避匝乃堕地後
茍萇來破姑臧著緑地錦袍從東南門入皆如所夢旬
日而國亡又楊樹生松天戒若曰松不改柯易葉楊者
柔脆之物也此永乆之業將集危亡之地也又天水太
守史稷暴疾而卒五旬乃蘓云見凉州謙光殿中皆生
白𤓰至是秦使中書令梁熈等來伐熈小字白𤓰其後
天錫為苻融征南司馬從堅至夀陽(一作/春)堅軍敗績乃
於陣南奔建康詔曰昔孟明不替終顯厥功豈以一𤯝
而廢才用其以天錫為左員外散騎常侍又詔曰故太
尉西平公張軌著德遐域世襲前勞強兵縱害遂至失
守散騎常侍天錫㧞迹登朝先祀淪替用増矜慨可復
天錫西平郡公爵俄拜金紫光禄大夫天錫少有文才
流譽逺近雖遐方殊數亦邁人之傑也聞皇京多才欽
羡彌至猶在江渚司馬著作(未詳/姓氏)徃詣之言容鄙陋無
可觀聽心甚悔來以遐外可以自固王珣有雋才羙譽
當時聞而造焉既至天錫見其風神清令言語如流陳
説古今無不貫悉又諳人物氏族中來皆有証據乃遂
訝服及歸朝後甚被寵遇朝士以其國亡身虜多共毁
之然甚為孝武所器毎入言論無不竟日於時㑹稽王
道子(一作/孝武)問其西土所出何物為羙(一作/可貴)對曰桑甚甘
香鴟鴞革響淳酪養性人無妬心其後形神昏喪雖處
列位不復被齒遇隆安中㑹稽世子元顯用事常延致
之以為戯弄以其家貧拜廬江太守本官如故桓𤣥時
欲招懐四夷乃用天錫為䕶𦍑校尉凉州刺史尋卒贈
鎮西将軍金紫光禄大夫謚悼公子大豫後逃奔河西
當吕光時起兵攻姑臧不克為光所殺(詳具/光傳)自張軌以
晉永寧九年辛巳嵗牧凉州至天錫亡敗之嵗嵗在丙
午凡八主(一作/九)七十六年
　
　
　
　
　
　十六國春秋卷七十四
欽定四庫全書
　十六國春秋卷七十五
前凉録六
　　張肅
張肅寔之叔父也為建威將軍西海太守劉曜逼長安
肅聞京師危迫請為先鋒入援寔以肅年老弗許肅曰
狐死首丘心不忘本鍾儀在晉楚弁南音肅受晉寵剖
符列位羯逆滔天朝廷傾覆肅晏安方裔難至不奮何
以為人臣寔曰門戸受重恩自當合族效死忠衛社稷
以申先公之志但叔父春秋已髙氣力衰竭軍旅之事
非耆耄之所堪也乃止及聞長安不守愍帝蒙塵悲憤
而卒
　　張瓘
張瓘祚宗人也為河州刺史士衆強盛祚猜忌之宻遣
兵圖瓘瓘率衆拒之殺祚於萬秋閣遂入姑臧立𤣥靚
為凉王自為凉州牧瓘性猜惡賞罰皆以愛憎無復綱
紀郎中殷邭陳損益諫瓘瓘曰虎生三日自能食肉不
須人教也由是人情不附莫有言者後又謀廢𤣥靚而
自立事未遂間與𤣥靚同車出城城西橋梁牢壯而三
梁忽摧折又數見祚來部從鎧甲舉手指瓘云氐奴要
當截汝頭瓘甚惡之乃日日散錢帛於人以樹私惠而
都街殺人朝夕不絶思為亂者十室而九東苑大冡上
忽有流水城北大澤地忽火燃廣延數里乃殺宿嫌牛
旋等以應水火之變刺史舊事正旦放鳥瓘所放出手
輙死有􁇓來巢廣夏門弹逐不去自徃看之宋混遣弟
澄即於巢所害瓘瓘臨命語澄曰汝荷婚姻而反為逆
皇天后土必當照之我自可死當令汝暨我矣乃先殺
妻子三十口而自殺先是太白守輿鬼占者以為州分
當有暴兵瓘欲誅諸宋以厭之而瓘竟為澄等所殺
　　嚴氏
嚴氏重華之嫡母也少有志操率下嚴厲慷慨有丈夫
之節重華嗣立尊為太王太后居於永訓宫及天錫僣
位仍尊為太王太后天錫滛昏驕恣不恤民務又不朝
於永訓宫從事張慮輿櫬切諫且求大覲天錫不納太
后尋以憂卒
　　馬氏
馬氏重華所生母也羙姿儀初為駿昭儀重華嗣位尊
為王太后居於永夀宫會重華卒遺命冊拜世子靈耀
為嗣其庶兄長寧侯祚先與馬氏蒸滛乃宻説馬氏以
靈耀幼冲須立長君馬氏從之祚遂僣立滛虐不道族
人河州刺史瓘起兵誅討領軍趙長等懼罪乃入閣呼
馬氏出謙光殿立𤣥靚為主而殺之遂尊為太王太后
晉興元年卒
　　閻氏　薛氏
天錫妾閻氏薛氏並不知何許人因色並有殊寵天錫
寢疾謂之曰汝二人將何以報我我死之後豈可更為
人妻乎皆曰尊若不諱妾請效死於前供掃灑於地下
耳誓無他志也疾篤二姬皆自刎及疾瘳天錫追悼之
以夫人禮葬焉
　　宋配(或作/宋醜)
宋配字仲業燉煌人也慷慨有大志清素敦朴不好華
競形狀短小體有麟甲軌任為謀主鮮卑若羅拔能為
冦軌以配為司馬率兵擊之斬拔能俘虜十餘萬屢立
戰功及劉曜入冦京都傾䧟軌復以配為前鋒督䕶帥
歩騎二萬徑至長安翼衛乘輿折衝左右仕至西平太
守
　　宋混
宋混字𤣥一燉煌人仕重華驍騎將軍張瓘之誅祚也
混起兵應之及瓘擅政苛虐任情乃欲謀誅諸宋廢𤣥
靚自立混知之與弟澄率衆誅瓘𤣥靚以混為驃騎大
將軍尚書令輔政混書寢見瓘從屋而下奄入柱中其
柱狀若火燒掘之則無所見乃大驚怖因而寢疾𤣥靚
及祖母馬氏徃省之曰將軍萬一不幸寡婦孤兒將何
以託欲以林宗繼將軍可乎混曰臣子林宗幼弱不堪
大任殿下倘未棄臣臣弟澄政事頗愈於臣但恐其懦
緩機事不稱耳殿下策厲而使之可也混戒澄及諸子
曰吾家受國大恩當以死報無恃勢位以自驕人又見
朝士皆戒之以忠貞及卒行路之人為之流涕
　　宋澄
宋澄字𤣥安混之弟也混死澄代為領軍將軍輔政時
以旱祈雨帶石山澄欲登之左右曰世人云登此山者
家破身亡澄曰安有此也策馬登之馬倒傷足御史房
屋柱自燃燋折或曰柱之為字也左木右主宋字含木
木燋宋破而主存災之大也宜防之又所乘馬五疋在
厩中一夜髦尾盡秃人曰尾之為字也上尸下毛髦尾
盡秃毛去尸存絶滅之徴也澄曰吉凶在天知可如何
澄後燃燈油忽變為血二嵗小兒作為老公呼曰宋澄
斫汝頭又城東水中出火未及一年司馬張邕惡澄専
擅起兵殺之盡誅宋氏先是謡曰滅宋者田土子邕一
名野至是而應焉
　　宋矩
宋矩字處規燉煌人也慷慨有志節仕重華為宛戍都
尉石虎遣麻秋等攻大夏大夏䕶軍梁彧(一作/式)執太守
宋晏以城應之秋遣晏以書致矩矩既至謂秋曰辭父
事君當立功與義茍功義不立當守名節矩終不肯背
主覆宗偷生於世也乃先殺妻子自刎而死秋曰義士
也命吏人葬之重華嘉其誠節贈振威將軍
　　宋纎
宋纎字令文(一作/艾)燉煌效糓人也少有逺操沈靜不與
世交隠居酒泉南山明究經緯弟子受業三千餘人不
應州郡辟命惟與隂顒齊好友善張祚時太守楊宣畫
其像於閣上出入視之作頌曰為枕何石為潄何流身
不可見名不可求酒泉太守馬岌髙尚之士也具威儀
鳴鐃鼔造馬纎髙樓(一作/扄鎻)重門拒而不見岌嘆曰名可
聞而身不可見徳可仰而形不可覩吾今而後知先生
人中之龍也銘詩於石壁曰丹崖百丈青壁萬尋竒木
蓊鬱蔚若鄧林其人如玉維國之琛室邇人遐實勞我
心纎明究經緯著論語及為詩頌數萬言年八十篤學
不倦祚後遣使者張興辟為太子少傅興逼喻甚切纎
喟然嘆曰徳非荘生才非干木何敢稽停明命遂隨興
至姑臧祚遣太子大和以執友禮造之纎稱疾不見贈
遺一皆不受尋遷太子太傅頃之上疏曰臣受生方外
心慕太古生不喜存死不悲歿素有遺屬屬諸知識在
山投山臨水投水處澤露形在人親士聲聞書數勿告
我家今當命終乞如素願遂不食而卒時年八十二謚
曰𤣥虚先生
　　汜瑗
汜瑗字伯玉燉煌人也與同郡宋配陳琠遇相者於路
相者曰三人皆二千石然汜生腹有逆風當以兵死而
無後瑗仕軌為中督䕶東𦍑校尉韓稚殺秦州刺史張
輔舉兵謀叛瑗率衆二萬討稚乃先遺稚書令其速降
稚遂率衆迎降未幾瑗為亂兵所殺
　　汜勝(晉書作/汜騰)
汜勝字無忌燉煌人舉孝亷除中郎值天下亂乃去官
還鄉里太守張閟造之閉門不見禮遺一無所受嘆曰
生於亂世貴而能貧乃可以免家財五十萬悉散之於
宗族柴門灌園以琴書自娯軌徴為府司馬固辭不受
曰門一杜其可開乎病兩月而卒
　　汜褘
汜褘字休臧燉煌人為福禄令剛直不事上府酒泉太
守馬漢遣督郵張休祖劾之休祖謂褘曰君不聞寧逢
三千頭虎不逢張休祖乎褘怒以印繫肘而就縛縛訖
發印以告事聞休祖坐不解印擅縛令長以大不敬論
褘左遷居延令後仕寔為左長史
　　汜昭
汜昭字嗣先燉煌人也辟州主簿志在理枉申滯有人
於夜中投昭以黄金者昭責而遣之其人大慙而退
　　辛攀
辛攀字懐逺隴西狄道人也父□晉尚書郎兄鑒曠弟
寳迅皆以才識著名秦雍為之諺曰三龍一門金友玉
昆攀年七嵗隨父在京師北地程曉攀之親友目攀而
笑曰犁牛騂犢孺子之謂攀曰戯及人親非雅訓也曉
及賓客大竒異之建安三年為晉大鴻臚使涼遂留仕
軌
　　辛慿
辛憑字士彦隴西狄道人也仕茂為燉煌太守惟有一
子髦至狄道省墓遇枹罕䕶軍辛晏反叛為晏所執慿
勸茂討晏茂曰髦在彼如何慿曰人臣奉主豈顧子乎
茂曰子純臣也乃賜爵闗内侯
　　辛理
辛理隴西人綝弟也羙容貎軌欲奪其妻以寡妹妻之
理割鼻自誓軌不能強大怒徙為燉煌太守䕶𦍑校尉
遂以憂死
　　江瓊
江瓊字孟琚陳留濟川人初仕晉為馮翊太守善蟲篆
詁訓永嘉之亂棄官西奔遂仕於軌子孫因居涼土世
傳家業
　　王横
王横太原晉陽人仕軌為叅軍晉室之亂遂奔於武威
之姑臧子孫因世居焉
　　張世度
張世度燉煌人也幼以孝讓著稱遊學京師遇中州大
疫鄉人宗族死於京師者十餘人世度年十六收恤殯
𦵏識者嘉之
　　索孚
索孚字國明燉煌人善射十中八九或謂之曰射有法
乎孚曰射之為法猶人主之治天下也射者弓有強弱
矢有銖兩弓不合度矢不端直主雖逢蒙不能以中才
不稱官萬務荒怠雖以堯舜之君亦無以治也駿辟為
叅軍時駿議治石田孚諫曰凡為治者動不逆天機作
不破地徳昔后稷之播百糓不墾磐石禹決江河不逆
流勢今欲徙石為田運土植糓計所損用畆盈百石所
收不過三石而已竊所未安駿怒出為伊吾都尉累遷
至張掖太守後河州刺史張瓘鎮枹罕士衆强盛祚猜
忌之乃以孚代鎮枹罕為瓘所殺
　　索襲
索襲字偉祖燉煌人虚靖好學州郡屢徴不就舉孝亷
賢良方正皆以疾辭游思隂陽之術著天文地理十餘
篇多所啟發不交當世或獨語獨笑或長嘆涕泣或請
問不言茂時燉煌太守(一作/武威)隂澹造之與言終日樂而
忘反出而嘆曰索先生碩徳名儒真可以諮大義澹欲
行鄉射之禮請襲為三老曰今四表寧輯將行鄉射之
禮先生年耆望重道冠一時養老之義實繫儒賢既樹
非梧桐而希鸞鳯降翼器謝曹公而冀盖公枉駕誠非
所謂也然夫子至聖有召即赴孟軻大徳無聘不至盖
欲𢎞闡大猷敷明道化故也今之相屈遵道崇教非有
爵位意者或可然乎㑹病卒時年七十九澹素服㑹𦵏
贈錢二萬澹曰世人之所有餘者富貴也目之所好者
五色也耳之所玩者五音也而先生棄衆人之所收收
衆人之所棄味無味於怳惚之際兼重𤣥於衆妙之内
宅不彌畆而忘忽九州形居塵俗而棲心天外雖黔婁
之髙逺荘光之不願蔑以過之乃謚曰𤣥居先生
　　索丞
索丞字伯夷燉煌人善鼓筝悲歌能使喜者墮淚改調
易謳能使戚者起舞當時之人號曰雍門調
　　索苞
索苞燉煌人有文武材藝舉孝亷除郎中毎征伐尅敵
勇冠三軍時人比之闗羽宋澄於金城為歩𦍑三千人
所圍窮守孤違埀當破沒苞以車騎五千奮劍􁂪陣徑
入與澄對坐搥頭拊掌大笑𦍑皆佩楯耀刃四面直前
苞謂澄曰君但安心觀我擊之乃徐彄弓接矢繞搥射
之莫不應弦而倒皆䧟楯通中立殺三十餘人創夷者
百計𦍑即散走稱神
　　索紞
索紞字叔徹燉煌人少游京師受業太學愽綜經籍遂
為通儒明隂陽天文善術數占候知中國將亂避世而
歸鄉人從紞占問吉凶門中如市紞曰攻乎異端戒在
害已無為多事多事多患遂詭言虛説無騐乃止唯以
占夢為無悔吝乃不逆問者孝亷令狐策夢立氷上與
氷下人語紞曰氷上為陽氷下為隂隂陽事也如君所
夢迨氷未泮婚姻事也君在氷上與氷下人語為陽語
隂媒介事也君當為人作媒氷泮而婚成策曰老夫耄
矣不為媒也㑹太守田豹因策為子求鄉人張公徴女
恰至仲春而成婚郡主簿張宅夢走馬上山還繞舎三
周但見松柏不知門處紞曰馬為離離為火火禍也人
上山為凶字但見松柏墓門像也不知門處為無門也
三周三期也君後三年必有大禍宅果與寔妻弟賈摹
謀反伏誅黄平問紞曰我昨夜夢舎中馬舞數十人向
馬拍手此何祥也紞曰馬者火也舞為火起向馬拍手
救火人也平未歸而火作郡功曹張邈常奉使晉州夢
狼噉一脚紞曰脚肉被噉為却字㑹東虜反遂不果行
宋桶夢内中有一人著赤衣桶一手把兩杖極打之紞占
曰内中有人是肉字也肉色赤也兩杖箸象也極打之
飽食肉也過三日過三家皆得食肉矣凡所占夢莫不
終騐太守隂澹命紞為西閣祭酒紞辭曰少無山林之
操遊學京師交結時賢希申鄙藝㑹中國不靖欲養志
終年老亦至矣不求聞逹又少不習勤老無吏幹濛汜
之年弗敢聞命澹以束帛禮之月致羊酒年七十五卒
於家(如君所夣一/作士如歸妻)
　　索綏
索綏字士艾燉煌人父戢晉司徒綏家貧好學幼舉孝
亷為記室祭酒母喪去官又舉秀才為儒林祭酒駿命
西曹掾集閣内外事付綏著涼春秋五十卷又作六夷
頌命𫝊十餘篇以著述之功封平樂亭侯初綏夢東
有二角書詣綏大角朽敗小角有題韋嚢角佩一在前
一在後以問索紞紞曰大角朽敗腐棺木也小角有題
題所詣一在前前凶也一在後後背也當有凶背之問
時綏父在東居三日而凶問果至重華時讌羣臣於閑
豫堂講論經義顧問綏曰孔子婦誰家女老􁎔父字為
何四皓既輔太子住乎還山乎綏曰孔子婦姓丌官氏
女老􁎔父名乹字元泉貽則無耳一目不明孤单年七
十二無妻與隣人益夀氏老女野合懐胎八十年乃生
老子四皓還不臣尚未悉重華曰卿不知乎四皓死於
長安今長安有四皓墓為不還山也𤣥靚僭號五年夏
六月大旱令諸祈雨之官皆詠雲漢詩綏曰雲漢陳周
宣之羙非祈旱之文昔周鼎之出漢吾丘不賀今辭與
事違恐非致澤之意也𤣥靚乃止
　　索充
索充燉煌人充夣天上有二棺落於充前以問索紞紞
曰棺者職也當有京師貴人舉君二官者頻再遷俄而
司徒書属太守使舉充太守先署守功曹既舉孝亷充
後夢見一虜脱上衣來詣充紞曰虜去上半下半男字
也又屬隂𩔖君婦當生男終如其言
　　隂澹
隂澹燉煌人弱冠才行忠烈州請為治中從事澹割身
訴枉軌任為股肱叅與機宻轉督䕶叅軍武威太守軌
保涼州澹之力居多澹嘗從索紞求占夢書紞曰昔入
太學因一父老為主人其人無所不知又匿名姓有似
隠者紞因從父老問占夢之術審測而説實無書也卒
不與及駿嗣位澹弟鑒為鎮軍將軍駿以隂氏門宗强
盛而功多也遂忌害之乃諷其主簿魏纂誣鑒謀反逼
令自殺於是大失人情既而駿病見鑒為祟遂死其後
三年纂亦病見鑒在側亦死
　　張諮
張諮燉煌人也仕軌為著作郎撰涼記八卷多記軌事
　　張斌
張斌(一作/賦文)字洪茂燉煌人作蒲蔔酒賦文致甚羙初舉
孝亷夢竪竿中天以問索紞紞曰此未字也既而果停
　　張植
張植仕駿為西域校尉與奮威將軍牛霸蠻騎校尉張
冲從沙州刺史楊宣征西域時值六月至於流沙無水
士卒渇甚死者過半植乃剪髪肉袒徒跣升壇慟泣祈
雨俄而雲起西北雨水成川乃殺所乘馬祭天而去遂
平西域以功拜西域都尉重華時石虎使王擢麻秋等
攻武威進次金城太守張冲告急植復與奮威牛霸率
騎救之城䧟引還
　　李弇
李弇字子完隴西狄道人也弇本名良又妻姓梁駿乃
戯之曰卿名良妻姓梁夫妻相同稱子孫將何以目其
舅氏昔耿弇以少年立功立事吾今頼卿有同於耿氏
乃改名曰弇仕至武衛將軍天水太守封安世亭侯其
孫暠王有涼土遂為西涼王
　　常據(一作/張璩)
常據字元琰燉煌人也年十四拜奉車都尉從梁肅征
隴右與王擢遇於邢崗相拒十餘日據銜枚宻擊遂大
破之由是顯名遷寧戎校尉麻秋之攻枹罕也據固守
大城秋率衆圍城上西北隅據使宋脩等拒之短兵接
戰俘斬二百餘人秋衆乃退重華時仕為騎都尉性直
敢言見長寧侯祚與寵臣趙長等結異姓兄弟謀將為
亂心不平之重華末年有螽斯蟲集安昌門外縁壁逆
行據因諫曰螽斯是祚小字今乃逆行災之大者願請
出祚以安涼土重華曰子孫繁昌之徴何為災也吾昨
夢祚攝位方委以周八之事使輔幼子君是何言也及
重華卒祚果殺靈耀涼州大亂天錫嗣位遷為征東將
軍秦苻堅使姚萇等攻涼據率衆三萬軍洪池欲先擊
姚萇須天錫命㑹萇率甲士三萬為前驅與據戰於洪
池據兵敗績馬為亂兵所殺其属董儒授之以馬據曰
吾三督諸軍再秉節鉞八將禁旅十總外兵寵任極矣
今卒困於此此吾之死地也尚安之乎乃就帳免胄西
向稽首伏劍而死
　　馬岌
馬岌仕茂為叅軍劉曜自隴上率兵來擊涼州大振岌
勸茂親出拒之乃出次石頭曜衆引退及駿嗣位轉為
涼州刺史酒泉太守岌上言酒泉南山即崑崙之體也
周穆王見西王母樂而忘歸即謂此山此山上有石室
王母堂珠璣鏤飾煥若神宫禹貢崑崙在臨江之西即
此明矣宜立西王母祠以禆朝廷無疆之福駿從之乃
為立祠祀之重華時為左長史祚既即位累遷尚書時
災異屢見而祚滛虐滋甚岌以切諌免官後祚慮秦降
將王擢反噬乃召岌復位而與之謀宻遣人刺擢事竟
不克為擢所殺
　　張冲
張冲字長思燉煌人家財巨萬悉以散之鄉閭時人為
之謡曰推財不疑張長思趙將麻秋進軍武威冲為金
城太守衆寡不敵遂以城降秋
　　童巽
童巽字子舉博學有才太守京兆諒舉巽上掾歴主簿
功曹諒後卒官巽衰絰送喪道遇冦虜衆皆散走巽以
身蔽柩慟哭嘔血賊欲破棺巽叩頭救請頭破血流賊
義而釋之由是顯名
　　車濟
車濟字萬度燉煌人也果毅有大量仕重華為金城令
石虎將麻秋攻䧟武威金城太守張冲降之濟守節不
為秋屈秋必欲降之臨之以兵濟辭色不撓曰吾雖才
非龎徳而受任同之身可殺志不可移乃伏劍而死秋
嘉其忠節以禮𦵏之後重華迎致其喪親臨慟哭贈宜
禾都尉
　　謝艾
謝艾燉煌人仕重華為主簿兼資文武明識兵略麻秋
入冦涼州艾自許破敵乃以為中堅將軍帥歩騎五千
擊秋引師出振武夜有二梟鳴於牙中艾曰梟者邀也
六博得梟者勝今梟鳴牙中剋敵之兆於是進戰遂大
破之封為福禄伯既而以艾為使持節軍師將軍率歩
騎三萬進次臨河逆擊麻秋艾乘軺車戴(一作/冠)白帢鳴
鼓而行秋遥覩而怒曰艾年少書生冠服如此輕我也
命黒矟龍驤三千人馳擊之艾左右大擾左戰帥李偉
勸艾乘馬艾不從乃下車踞胡床指麾處分秋等以為
伏兵發也懼不敢進又遣將縁河截其後秋軍敗走艾
乘勝追擊復大破之斬秋將杜勲汲魚俘斬一萬三千
級秋单馬奔大夏以功遷太府左長史進封福禄縣侯
食邑五千戸帛八千匹麻秋復據枹罕有衆十二萬進
屯河南使王擢略地晉興艾復為持節都督征討諸軍
事率歩騎二萬拒之艾建牙旗盟將士有西北風吹旌
旗東南指軍正將軍任遐曰風為號令今旌旗指敵天
所賛也破之必矣乃宻令與陽初曰今遣舎人孔章持
口論要宻將軍可差心腹人詣致珊瑚鞭勒一具遺王
擢使王擢狐疑於將軍父子事得施矣軍次神烏王擢
與艾前鋒戰敗退遁河南艾遂進擊秋秋遁歸金城艾
乃為表獻晉帝云登三緯地乘六御天靖掃妖氛廓清
異𩔖重華以艾枹罕之功甚寵遇之左右疾其賢共相
譖毁出為酒泉太守重華寢疾嬖臣趙長等與長寧侯
祚結異姓兄弟艾上疏言權倖用事公室將危乞聽臣
入侍且言長寧侯祚及趙長等將為亂宜盡逐長等既
而疾甚手令徴艾為衛將軍監中外諸軍事輔政長等
匿而不宣祚既僣立追恨殺之先是涼州大風㧞木黄
霧下塵識者以為任非其人之象㑹重華信譛出艾未
幾身死嗣子見殺是其應也
　　張頎
張頎仕天錫為西域校尉天錫僣位元年頎以舊怨殺
麴儉儉臨刑具言取之後頎見白狗以刀斫之不中頎
便倒地不起左右見儉在傍遂暴卒
　　郭荷
郭荷字承休略陽人也六世祖整漢安順之世公府八
辟五徴皆不應命自整及荷世以經學致位荷明究羣
籍善史書不就州郡之命祚遣使者以安車束帛徴為
愽士祭酒使者迫而致之及至署為太子友荷上疏乞
還祚許之遣安車蒲輪送還張掖東山年八十四卒謚
曰𤣥徳先生
　　祁嘉
祁嘉字孔賓酒泉人也少清貧好學年二十餘夜忽聞
牎中有聲呼曰祁孔賓祁孔賓隠去來隠去來脩飾人
世間甚苦不可諧所得未毛銖所喪如山崖旦而逃去
西至燉煌依學宫誦書貧無衣食為書生厮養以自給
遂愽通經傳精究大義西遊海渚教授門生百餘人重
華徴為儒林祭酒性和裕教訓不倦依孝經作二九神
經在朝卿士郡縣守令彭和正等受業獨拜床下者二
千餘人天錫謂為先生而不名之竟以夀終
　　張存
張存燉煌人善針存有奴好逃亡存宿行針縮奴脚不
得動欲使别更以針解之
　
　
　
　
　
　
　
　
　
　
　
　
　
　十六國春秋卷七十五
欽定四庫全書
　十六國春秋卷七十六
蜀錄一
　　李特
李特字𤣥休略陽臨渭人也祖世本巴西宕渠賨氏即
廩君之苗裔昔巴郡南部蠻本行五姓皆出於武落鍾
離山(即今夷陵/郡巴山縣)時山崩有石穴二所一赤如丹一黑如
漆有出於赤穴者名曰務相姓巴氏有出於黑穴者凡
四姓樊氏曎氏(一作曋一作/媓又音審)柏氏鄭氏五姓俱出迭相
争焉未有君長俱事鬼神乃相與擲劍於石穴約能中
者奉以為廪君四姓莫著而巴氏子務相劍獨懸焉衆
皆歎服又以土為船彫畫之而浮水中曰若其船浮者
以為廪君唯務相船又獨浮因共立之遂稱廪君乘其
土船將其徒卒從(一作/當)夷水而下至於鹽陽(按今夷陵/郡巴山縣)
(清江水一/名夷水)鹽水有神女子止廪君曰此地廣大魚鹽所
出願留共居與子俱生可止無行廪君曰吾當為君求
廩地不能止也鹽神暮輙從廪君宿旦即飛去化為飛
蟲諸蟲皆從其飛掩蔽日光天地晝晦廪君欲殺之不
可復别又不知天地東西如此者十餘日廪君乃以青
縷遺鹽神曰嬰此即宜與汝俱生弗爾且將去汝鹽女
受而嬰之廪君至碭山上望膺有青縷者跪而射之中
鹽神鹽神死諸蟲與俱飛者皆去天乃開朗(一作/明)廪君
復乘土船下及夷城夷城石岸嶮曲泉水亦曲望如穴
狀廪君疑之歎曰我新從穴中出今又入此奈何岸即
為崩廣三丈餘而階陛相乘廪君登之岸上有平石方
一丈五寸(一作長/五尺)廪君休其上投策計算皆著石焉因
立城其旁有而居之四姓皆臣事之是時廪君死魂魄
化而為白虎故巴氏以虎飲人血遂以人為祠其後種
𩔖繁盛秦併天下以為黔中郡薄賦斂之口嵗出錢四
十(一作/三十)巴人呼賦為賨(蔵宗/切)因謂之賨民焉漢高祖為
漢王募賨民平定三秦既而不願出闗求還鄉里髙祖
以其功復同豐沛不供賦稅更名其地為巴郡土有鹽
鐵丹漆之利民用敦阜俗性剽勇好鬼巫又善歌舞高
祖愛其舞詔樂府習之今巴渝舞是也漢末張魯居漢
中以鬼道敎百姓賨民敬信多往奉之值天下大亂李
氏自巴西之宕渠遷入漢中楊車坂抄掠行旅百姓患
之號為楊車巴其後繁昌分為數十姓魏武尅漢中特
祖父虎與杜朴胡約楊車李黑等(按三國志作巴七姓/夷朴胡賨邑侯杜濩)
(舉巴夷民來附孫盛/曰朴音浮濩音戸)將五百餘家歸魏魏武嘉之拜虎
等為將軍遷於略陽(一云/洛陽)後徙闗内亦萬餘家散居隴
右諸郡及三輔𢎞農所在北地復號之為巴氐特父慕
為東羌獵將慕凡有五子輔特庠流驤皆驍鋭有武幹
特少仕州郡見異當時身長八尺雄勇善騎射沈毅有
大度晉惠帝元康中氐齊萬年反闗西擾亂天水略陽
扶風始平諸郡皆被兵寇氐頻年大饑百姓流移就穀
相與入漢川者數萬家特隨流民將入巴蜀道路有疾
病困厄者特兄弟常營䕶振救之既至劍閣箕踞太息
顧盼險阻曰劉禪有如此之地而面縛於人豈非庸才
耶同移者閻彧(音/郁)趙肅何巨李逺任回等咸歎異之初
流民既至漢中上書以郡土連年軍荒求寄食巴蜀朝
議不許遣侍御史李苾持節慰勞且監察之不令入劍
閣苾至漢中受流民貨賂反為表白流民十餘萬口非
漢中一郡所能振贍東下荆州水湍迅險又無舟船蜀
有倉儲人復豐稔宜令就食朝廷從之由是開闗放入
漢中布散梁州及三蜀界不可禁止永康元年冬十一
月詔徵益州刺史趙廞(音/歆)為大長秋以成都内史中山
耿滕代廞為益州刺史折衝將軍因廞所服佩廞賈后
之姻親也聞徵甚懼且以晉室衰弱而趙星黄占曰星
黄者主陰懐異計蜀土四塞可以自安遂與犍為太守
李苾汶山太守霍固西夷校尉陳總據成都叛潛有劉
氏割據之志乃傾倉廪賑施流民以收衆心見特兄弟
材武與已同郡黨𩔖皆巴西人率多勇壯厚䘏遇之以
為爪牙特等憑恃廞勢聚衆專為劫盜蜀民患之滕數
宻奏流民剛剽(一作/剛戅)蜀人懦弱客主不能相制必為亂
階宜遷還其本土不者與東三郡險地觀其情態漸不
可長恐秦雍之禍更移於梁益矣又言倉廪空虚無以
應敵萬一告急必貽聖朝西顧之憂廞聞而惡之時成
都治少城益州治太城廞猶在太城未去益州被詔書
已遣文武千餘人往迎滕滕以廞未出州故在郡廞募
庠黨羅安王利等劫滕大敗於廣漢宣化亭殺傳詔者
滕欲入州功曹陳恂諫曰今州郡並治兵構怨日深入
城必有大禍不如安住少城以觀其變乃檄諸縣合村
堡以備秦氐陳西夷行至且當待之不爾可退保犍為
西渡江源以防非常滕不從是月遂率衆入城登西門
廞遣親近代茂攻滕茂告之而去廞又遣兵逆擊與滕
戰於西門滕敗死郡吏皆竄走惟陳恂面縛詣廞請滕
喪廞義而許之廞又遣兵逆西夷校尉陳總總至江陽
聞廞有異志主簿蜀郡趙模曰今州郡不協必生大變
當速行赴之府是兵要助順討逆誰敢動者總更緣道
停留比至南安魚涪津已遇廞軍模白總散財募士以
拒戰若克州軍則州可得不克順流而退必無害也總
曰趙益州忿耿侯故殺之與吾無嫌何為如此模曰今
州起事必當殺君以立威雖不戰無益也言至垂涕總
不聽衆遂自潰總逃草中模著總服格戰廞兵殺模見
其非是更搜求得總殺之廞自稱大都督大將軍益州
牧署置僚屬改易守令以武陽令蜀郡杜淑别駕張粲
巴西張龜西夷司馬龔尼江源令犍為費逺等為左右
長史司馬參軍召臨卭令涪陵許弇為牙門將召諸王
官莫敢不往又以廣漢太守張微汶山太守楊邠成都
令費立為軍諮祭酒永寧元年春正月庠與兄弟流驤
帥妹婿李含天水任囘上官惇(惇華陽國/志作晶)扶風李攀始
平費佗氐符成隗伯董勝等以四千騎歸廞廞以庠為
威寇將軍封陽泉亭侯委以心膂使招合六郡壯勇以
斷北道庠本東羌良將且驍勇得衆心素曉軍法不用
麾幟舉矛為行伍斬部下不用命者三人部陣肅然廞
惡其齊整欲殺之而未言長史杜淑司馬張粲說廞曰
傳云五大不在邊將軍起兵始爾而遽遣李庠握彊兵
於外愚竊惑焉且非我族𩔖其心必異倒戈授人竊以
為不可願將軍圖之廞斂容謝曰卿言正合吾意可謂
起予者商此天使卿等成吾事也㑹庠在門請見廞大
悅引見之庠欲觀廞意㫖再拜進曰今中國大亂無復
綱紀晉室不可復興明公道格天地德被寰區湯武之
事實在今日宜應天時順人心拯百姓於塗炭使物情
知有所歸則天下可定非但庸蜀而已也廞怒曰此豈
人臣所宜言令淑等議之淑粲因白廞以庠大逆不道
當棄市遂於㑹所斬庠及其兄子𢎞宗族三十餘人皆
見殺時特與流皆將兵在外廞慮其為變遣人撫慰之
曰庠非所宜言罪應至死兄弟罪不相及復以特流為
督將安慰衆心併以庠喪還特其夜特流徹衆歸綿竹
廞遣故陰平令張衡外遷費恕因就綏納皆為特所殺
廞牙門許弇求為巴東監軍杜淑張粲固執不許弇怒
於廞閣下手刅淑粲淑粲左右復殺弇三人皆廞之心
腹也廞由是遂衰又恐朝廷討已遣長史費逺蜀郡太
守李苾督䕶常俊督萬餘人斷北道次綿竹之石亭特
宻収兵得七千餘人夜襲逺等逺等大敗因放火燒之
死者什八九遂進攻成都廞聞兵至驚懼不知所為費
逺李苾及軍諮祭酒張微(一作徽/又音徵)夜斬闗出奔文武盡
散廞獨與妻子乘小船走至廣都為其部下朱竺所殺
特入成都縱兵大掠殺西夷䕶軍姜發長史袁洽及廞
所置守宰長吏遣牙門王角李基詣洛陽陳廞罪狀先
是涼州刺史羅尚聞趙廞叛上表稱廞非雄才又蜀人
不願為亂事終無成願往征之惠帝詔拜尚為平西將
軍領䕶西夷校尉益州刺史督牙門王敦上庸都尉義
歆蜀郡太守徐儉廣漢太守辛冉等率七千餘人入蜀
特等聞尚來甚懼使弟驤於道奉迎并獻寶物尚悅以
驤為騎督特流復以牛酒勞尚於綿竹王敦辛冉說尚
曰特等流民専為盜賊急宜梟除可因㑹斬之不然後
必為患尚不從冉先與特有舊因謂特曰故人相逢不
吉當㐫矣特深自猜懼三月尚至成都初朝廷符下秦
雍州凡流民入漢川者皆令所在召還又遣御史馮該
張昌督之特兄輔素留略陽託言迎家既至蜀謂特曰
中國方亂不足復還特以為然遂有雄據巴蜀之意累
遣天水閻彧詣羅尚求權停至秋又納賂於尚及該尚
該許之㑹朝廷論討趙廞功拜特宣威將軍封長洛(一/作)
(樂/)鄉侯流奮威將軍封武陽鄉侯璽書下益州條列六
郡流民與特協同討廞者將加功賞廣漢太守辛冉以
非次見徵不願應召又欲以滅廞為己功乃寢朝命不
以實上衆咸怨之尚又遣從事催督遣流民限七月上
道特等固請求停至秋収時流民布在梁益為人傭力
聞州郡偪遣人人愁怨不知所為且水潦方盛年穀未
登無以為行資特復遣閻彧詣尚求停至冬辛冉及犍
為太守李苾以為不可尚舉别駕蜀郡杜弢秀才彧為
弢說逼移利害弢亦欲寛流民一年尚用冉苾之謀不
從弢乃致秀才板出還家冉性貪暴欲殺流民首領取
其資貨乃與苾白尚言流民前因趙廞之亂多所剽掠
宜因移徙設闗以奪取之尚移檄令梓潼太守張演於
諸要施闗搜索寶貨特兄弟數為流民請留流民皆感
而恃之多相率歸特特乃結大營於綿竹以處流民且遣
人詣辛冉求自寛冉大怒遣人分牓通衢購募特兄弟許
以重賞特見之大懼悉取以歸與弟驤改其購云能送
六郡酋豪李任閻趙楊上官及氐叟侯王一首者賞百
疋流民既不樂移咸往歸特騁馬屬鞬同聲雲集旬月
之間衆至二萬流亦聚衆數千人特復遣閻彧詣羅尚
求申期彧既至見冉營柵衝要謀揜流民歎曰無寇而
城讐必保焉民心方危今而速之亂將作矣又知冉苾
意不可囘遂辭尚歸緜竹尚謂彧曰子且以吾意告諸
流民今聽寛矣彧曰明公惑於奸説恐無寛理弱而不
可輕者民也今促之不以理衆怒難犯恐為禍不淺尚
曰然吾不欺子子其行矣彧至緜竹言於特曰尚雖云
然未可必信也何者尚威信(一作/刑)不立冉等各擁強兵
一旦為變亦非尚所能制深宜為備特從之冬十月特
分為二營特居北營流居東營繕甲厲兵戒嚴以待之
冉苾相與謀曰羅侯貪而無斷日復一日令流民得展
奸計李特兄弟並有雄才吾屬將為豎子虜矣宜為决
計羅侯不足復問也乃遣廣漢都尉曽元牙門張顯劉
並等潛帥步騎三萬襲特營羅尚聞之亦遣督䕶田佐
助元特素知之元等至特安臥不動待其衆半入發伏
擊之殺傷甚衆殺田佐曽元張顯傳首以示尚冉尚謂
將佐曰此虜成去矣而廣漢不用吾言以張賊勢今若
之何是時杜弢自湘中與監軍栁純書曰前諸人不能
寛李特一年又不以徐士稚為汶山太守而屯故如此
謂失之毫釐差以千里斯言有似然必以不杜漸為恨
者流民初西當承詔書閉闗不入其次易代趙廞選宜
内遣平西緜竹之㑹聽王敦之計少可以寧毫釐之差
正彼之謂也於是六郡流民推特為主特命六郡民部
曲督李含上邽令任臧始昌令閻彧諫議大夫李攀陳
倉令李武陰平令李逺將兵都尉楊褒等上書請依梁
統奉竇融故事推特行鎮北大將軍承制封拜流及兄
輔弟驤皆號為將軍以相統鎮於是進兵攻辛冉於廣
漢冉衆出戰特屢敗之尚遣李苾及費逺率衆救冉畏
特不敢進冉智力俱困出奔德陽(晉書作/江陽)特入據廣漢
以李超為太守進兵攻尚於成都尚以書諭閻彧彧復
書曰辛冉傾巧曽元小豎李叔平非將佐之才彧前為
節下及杜景文論流徙之宜人懷桑梓孰不願之但往
日初至隨糓傭賃一室五分復值秋潦乞須冬熟而信
用讒搆終不見聼繩之太過竆鹿抵虎流民不肯延頸
受刄以致為變即聴彧言寛使治嚴不過去秋九月盡
集十月進道今還鄉里何有如此也彧又陳特兄弟立
功王室以寧益土尚覽書知特等將有大志嬰城固守
特乃自稱使持節大都督鎮北大將軍承制封拜一依
竇融在河西故事兄輔為驃騎將軍弟驤為驍騎將軍
弟流行鎮東大將軍號東督䕶長子始為武威將軍次
子蕩為鎮軍將軍少子雄為前將軍李含為西夷校尉
含長子國次子離任囘李恭上官晶李攀費佗等為將
帥任臧上官惇楊褒楊珪王達麴歆等為爪牙李逺李
博夕斌嚴檉上官琦李濤王懐等為僚屬閻彧為謀主
何巨趙肅為腹心時羅尚貪殘日甚為百姓患而特與
蜀民約法三章施捨賑貸禮賢拔滯軍政肅然蜀民大
悦為之謡曰李特猶可羅尚殺我平西將軍反更為禍
尚頻為特所敗乃阻長圍緣郫水作營壘自都安至犍
為連延七百里與特相持因求救於梁寧二州及南夷
校尉李毅太安元年春正月羅尚遣牙門夏厈攻特於
立石失利夏四月征西將軍太尉河間王司馬顒遣督
䕶衙博討特博進次梓潼朝廷復以前廣漢太守張微
為廣漢太守軍於德陽南夷校尉李毅亦遣叟兵五千
助尚尚遣督䕶張龜督四十牙門軍於繁城博潜遣㕘
軍蒙紹誘特降尚遺博書曰昔年得李流牋降心款款
由時威帖得還為寇聞特誠於下吏而流驤七八千人
來寇至日㐫奸之態詭譎不測不可不重以待之也博
不從特使其子鎮軍將軍蕩等襲博而自將擊龜破之
蕩敗博軍於陽沔梓潼太守張演委倉庫走巴西郡丞
毛植五官襄珍舉郡降特蕩進攻博於葭萌博走其衆
盡降羣下推特為益州牧都督梁益二州諸軍事大都
督大將軍秋八月特攻破德陽殺郡守張微初特屢敗
微軍未克議欲釋微還涪諸將進曰微軍連戰士卒傷
滅知勇俱竭宜因其弊遂擒之若舍而寛之微養病収
亡餘衆更合圖之未易也特從之復進攻微微潰圍走
遣將水陸追之遂害微生擒微子存以微喪還之特以
别駕騫碩為徳陽太守碩略地至巴郡之墊江初特之
攻張微也使弟驍騎將軍驤與任囘李攀李恭屯軍毗
橋以備羅尚尚遣軍挑戰驤擊破之尚又遣數千人出
戰驤又破䧟之遂進攻成都大獲器械攻燒其門流進
軍成都之北尚遣别將張興偽降於驤以觀虚實時驤
軍不過二千人興夜歸白尚尚遣精勇萬人衘枚隨興
夜襲驤營李攀逆戰死之驤及將士奔於流柵併力迴
攻尚軍大破之尚軍擾亂失其器甲還者十二三先是
衙博之敗朝廷更用許雄為梁州刺史征西將軍雄數
遣軍攻特特䧟破之備險不得進河間王司馬顒欲遣
監軍劉沈將兵西征以中國有事不果而南夷校尉李
毅所遣傁兵亦數挫敗特勢轉盛於是建寧大姓李叡
毛詵逐太守杜俊朱提大姓李猛逐太守雍約以兵應
特衆各數萬南夷校尉李毅討破之斬詵李猛奉牋降
毅而辭意不遜毅誘而殺之建初元年春正月朔特潜渡
江擊破羅尚水上軍特從盎底渡黨徒從赤水渡入郫及
水西南縁江守軍皆散走進冦成都蜀郡太守徐儉以少
城降特入據之惟取馬以供軍餘無侵掠赦其境内改
元建初特以李璜(載記/作瑾)為蜀郡太守撫慰其衆尚據太
城自守流進屯江西之檢上尚懼遣使求和蜀民危懼
並結村塢送款於特特遣使安撫之乃以軍中糓少遣
六郡流民分口入城且於諸塢就食壯勇督領村塢流
言於特曰殿下神武已剋少城然諸塢新附人心未固
且山藪窮荒糧仗不多宜錄州郡大姓子弟以為質任
送付廣漢縶之二營收集猛鋭嚴為防衞又與司馬上
官惇曰納降若待敵不可易也前將軍雄亦以為言特
大怒曰大事已定但當安民何為更逆加疑忌之心使
之離叛乎益州兵曹從事蜀郡任叡(華陽國志作任/督冊府作任明)説
尚曰特既㐫逆侵暴百姓又分散人衆在諸村塢就食
驕怠無備殆天亡特之秋也(晉書作是天/亡之時也)宜宻約諸塢
刻期同發内外擊之破之必矣尚從之使叡夜縋出城
宣告諸村塢期以二月十日同時討特手書隠語曰在
彼揚水叡先偽詣特降究觀虚實特問城中人情何如
叡曰糧儲已欲盡但餘貨帛耳因求出省家特與啟信
叡還報尚尚如期出軍討特諸塢亦許一時赴㑹二月
朝廷遣荆州刺史宋岱建平太守孫阜率水軍三萬救
尚岱以阜為前鋒進次徳陽特遣蕩督蜀郡太守李璜
助徳陽太守騫碩(一作/任臧)拒阜阜等軍勢甚盛諸塢皆有
二心尚遣大衆掩襲特營諸塢皆應之連戰二日衆少
不敵特軍大敗収合餘衆引趣新繁尚軍引還特復追
之轉戰三十餘里尚出大軍逆戰至於官桑特軍敗績
斬特及李輔李逺皆焚其屍傳首洛陽特在位一年其
子雄僣稱成都王追諡景王及稱尊號追諡曰景皇帝
廟號始祖
　
　
　
　
　
　
　
　
　
　十六國春秋卷七十六
欽定四庫全書
　十六國春秋卷七十七
蜀錄二
　　李流
李流字𤣥通特第四弟也少好學便弓馬東羌校尉何
攀見而竒之稱流有賁育之勇舉為東羌督䕶及避地
益州益州刺史趙廞甚器異之乃使庠収合部衆流亦
招鄉里子弟得數千人及庠為廞所殺流從特安慰流
民破常俊於緜竹平趙廞於成都朝廷論功拜奮威將
軍武陽鄉侯特初承制以流為鎮東將軍居東營號為
東督䕶常統鋭衆與益州刺史羅尚相持尚不能破特
既見殺蜀人多叛流與特子蕩雄収集餘衆還於赤祖
流自稱大都督大將軍益州牧保東營蕩雄保北營時
荆州刺史宋岱率水軍三萬助尚次於墊江前鋒建平
太守孫阜攻破德陽獲特所署太守任臧守將騫碩等
退屯涪陵縣三月尚遣督䕶常深軍毗橋又遣牙門左
汜黄誾何沖三道攻之進次繁城緜竹守將詣降涪陵
民藥紳杜阿等亦起兵應尚流與其弟驤拒深使蕩雄
拒紳何沖乘虚攻北營氐符成隗伯石定在營中叛應
之攻蕩雄蕩母羅氏擐甲拒戰伯手刅羅傷其面(晉書/作目)
羅氏壯氣益烈時成伯戰於内沖等攻其外自晨至日
中營垂欲破㑹驤破深柵深士衆星散蕩雄亦攻破紳
各引兵還與沖等戰大破之成伯率其黨突出詣尚流
等乗勝進抵成都尚復閉城自守蕩馳馬逐北為傁長
矛所樁死朝廷復遣侍中燕國劉沈假節統益州刺史
羅尚梁州刺史許雄等軍討流行次長安河間王司馬
顒請留沈為軍師遣席薳代之流以特蕩繼死而岱阜
將至甚懼太守李含又勸流降流將從之驤與雄迭諫
不納夏五月流遣子世及含子胡為質於阜阜不許胡
兄離為梓潼太守聞父舅欲降自梓潼馳還欲諫不及
退與雄謀襲阜軍曰若功成事濟當為人主要三年一
更(一作約與君/三年迭為主)雄曰與君計雖定老子不從(一作今計/可定二翁)
(不/從)將若之何離曰今當制之若不可制便行大事雖君
叔父勢不得已老父在君夫復何言雄大喜乃共誘說
六郡流民曰吾屬前已殘暴蜀民今一旦束手便為魚
肉惟有同心襲阜以取富貴耳衆皆從之雄遂與離襲
破阜軍死者甚衆㑹宋岱卒於墊江荆州軍退轉攻尚
流慙其短大竒雄才軍事悉以任雄雄進攻尚軍尚保
太城中六月雄從帛羊頹渡江攻殺汶山太守陳圖遂
取郫城秋七月朔雄入據郫城流盡移營屯之三蜀百
姓皆保險結塢或南入寧州或東下荆州城邑皆空野
無烟火流虜掠無所得士衆饑乏惟涪陵民千餘家在
江西依青城山處士范長生平西參軍涪陵徐輿說尚
求為汶山太守欲邀結長生等與尚犄角討流尚不許
輿怨之乃求使江西叛降於流流以輿為安西將軍輿
說長生使資給流軍糧長生從之流軍得以復振九月
流疾篤謂諸將曰驍騎髙明仁愛識量多竒固足以濟
大事然前軍英武殆天所相可共受事於前軍以為成
都王也遂死時年五十六諸將共立雄為主雄僭稱尊
號追諡流曰秦文王以其子龍嗣
　　李雄
李雄字仲雋特第三子也母羅氏夢雙虹自地升天一
虹中斷既而生蕩後羅氏因汲水忽然如寐又夢大蛇
繞身遂有孕十四月而生雄常言吾二兒若有先亡在
者必大貴蕩竟前死雄身長八尺三寸容貌魁偉少時
廣漢太守辛冉見而竒之曰此相當貴又有術士相之
曰此君將貴其相有四目如重雲鼻如飛龍口如方器
耳如相望法為大貴位過三公不疑也雄少有烈氣每
周旋鄉里識達之士皆器重之太康中有劉化者道術
士也每謂鄉里曰闗隴之士皆當南移李氏子中惟仲
雋天姿竒異有大貴之表終為人主也鄉里人多善之
與叔父庠並以氣烈聞人争歸之特起兵於蜀稱益州
牧承制以雄鎮梓潼拜前將軍流亦素重雄有長者之
德每云興吾家者必此人也勅諸子尊奉之及流死雄
自稱大都督大將軍益州牧都郫城乃募武都人朴泰
鞭之見血使紿羅尚曰李驤與雄以饑餓孤危日鬭争
相咎驤欲將民江西食糓若潜軍入郫城我為内應城
可得也尚以為然大與金寶泰曰今事故未立效後取
未晚也又求遣人自隨覘伺尚益信之悉出精兵使隗
伯等將之從泰攻郫泰約舉火為應驍騎將軍驤於道
設伏泰以長梯倚城而舉火隗伯兵見火起皆争緣梯
上泰又以繩汲上伯軍百餘人皆斬之驤因縱兵内外
逆擊大破之追奔逐北夜至城下詐稱萬嵗曰已得郫
城矣入少城尚乃覺之退保太城隗伯創甚雄生獲之
伯女為梁雙妻時雙為雄用故赦不殺既而復叛驤别
攻犍為斷尚運道獲郡守龔恢恢先為天水西縣令任
囘為吏囘問曰識故吏否恢曰識汝耳郡吏星散惟功
曹楊渙侍衞囘謂渙曰卿義人也吾力恐不能救龔君
不能免卿也宜早去渙曰背主求生何如守義而死遂
并見殺雄以李溥為犍為太守初尚之在郫城也與雄
攻戰郫令犍為張昕欽明每摧破雄雄衆戰之而昕等
救助不能并心為雄所殺雄常言使羅尚將皆如張昕
軰吾族早無遺矣時牙門左汜亦有戰功尚不益其兵
糓汜甚恚恨以母喪歸尚累召不往尚怒曰微左汜當
不復滅賊乎遂殺之雄聞汜死大小相賀冬十二月雄
急攻尚尚糧運不繼軍士無食留牙門張羅固守尚委
城由牛鞞水夜遁比雄覺去已逺倉卒失節鉞羅從後
得之并獲資應乃開門納雄遂剋成都盡有其地雄軍
甚饑餒率衆就糓於郪山掘野芋而食之蜀民流散東
下江陽南陵七郡
建興元年春正月羅尚迯至江陽遣使表狀詔尚權統
巴東巴郡涪陵以供軍賦尚遣别駕李興詣鎮南將軍
劉𢎞求糧𢎞綱紀以運道阻逺且荆州自空乏欲以零
陵米五千斛與尚𢎞曰天下一家彼此無異吾今給之
則無西顧之憂矣遂以三萬斛給之尚賴以自存雄以
西山范長生有名徳為蜀民所重欲迎以為君而臣之
長生固辭雄乃深自挹損不敢稱制事無巨細皆決於
李國李離兄弟國等有智謀凡事必諮而後行然國離
事雄彌謹楊驤楊珪等諸將固請雄即尊位遂以晉永
興元年冬十月僭稱成都王即位於南郊大赦境内殊
死已下改元建興除晉法約法七章以叔父驤為太傅
庶兄始為太保折衝將軍離為太尉從弟建威將軍雲
為司徒翊軍將軍璜為司空材官將軍國為太宰閻彧
為尚書令楊褒為左僕射楊驤為右僕射楊發為侍中
楊珪為尚書楊洪為益州刺史徐輿為鎮南將軍王達
為軍師其餘文武拜授各有差追尊曽祖虎巴郡桓王
祖慕隴西襄王父特成都景王母羅氏為王太后追諡
世父輔為齊烈王仲父庠為梁武王仲父流為秦文王
兄蕩為廣漢壯文公十一月羅尚移屯巴郡遣兵攻掠
蜀中斬雄從祖冉獲驤妻昝氏及子夀等十二月太尉
離寇漢中殺都戰帥趙汶轉寇梁州
晏平元年春三月范長生自西山詣成都雄門迎執板
延坐拜為丞相尊之曰范賢從弟置流子也以不陪列
殺之夏六月長生勸雄稱尊號雄於是以晉光熙元年
僣即皇帝位大赦境内殊死已下改元晏平國號大成
(華陽國志作國號太武/晉載記作改年曰太武)追尊父特為景皇帝廟號始祖
母羅氏為皇太后秋七月遣太傅驤冦漢安冬十月加
范長生天地太師封西山侯復其部曲不豫軍征租稅
一入其家諸將恃恩互争班位尚書令閻彧上疏請考
漢晉故事立百官制度雄從之是年造刀五百口銘其
文曰騰馬隸書
晏平二年春二月闗中(一作/秦州)流民鄧定訇氐等二千餘
家饑饉流入漢中保於城固漸為抄盜梁州刺史張殷
遣巴西太守張燕帥牙門武肇漢國郡丞宣定討之鄧
定窘急偽乞降於燕併餽金銀於燕燕喜為之緩師定
又宻遣氐結雄夏五月雄遣太尉離太宰國司徒雲司
空璜等帥衆二萬救之離等至先攻殷營營破次攻定
又破之燕懼戰將百餘騎遁走離等大破州軍進次漢
中逼之漢中太守杜孟治(一作正沖/又作正叔)遣牙門蔡松覘離
形勢松退告孟治曰州軍已破賊衆不可待也孟治懼
護軍欲城守謂孟治曰賊來雖衆客氣之常奈區區有
東南之偪必不分兵於外不過迎援定氐耳孟治曰不
然雄冒稱帝王縱横天下以遣重衆必取漢中雖有牢
城不可與戰是待冦也乃開門退走䕶軍北還孟治入
大桑谷民數千家車數千輛一夜行纔數十里而梓潼
荆子以父與孟治有隙合宗族子弟追之及於谷口孟
治棄子走荆子追獲其子及吏民千餘家惟漢國功曹
毌丘建荷擔杖曰吾雖不肖一國大夫國亡不能存終
不属賊也餓死谷中孟治走至魏興張殷亦棄官而遁
時晉材官將軍梁州刺史張光方欲赴州不得止於魏
興乃㑹諸郡守共謀進取張燕倡言曰漢中荒敗迫近
大賊克復之事當俟英雄孟治曰張燕受賊金銀不時
進討阻兵緩冦致喪漢中寔燕之罪也光於是發怒呵
燕令出斬之以狥離等攻陷南鄭引兵而還盡徙漢中
民於蜀漢中民句方白落帥吏民還守南鄭雄復遣太
尉離寇梁州
晏平三年冬十二月尚書令楊褒卒先是南土頻嵗饑
疫死者十萬餘計南夷校尉李毅曲加撫集雄攻之固
守不降雄復誘建寧夷使為寇掠㑹毅病卒城陷殺壯士
三千餘人送婦女千口於成都漢中流民逼李鳳寇掠東
走荆沔時有白烏赤足來翔雄以問范長生長生曰烏有
反哺之義必有逺人懐惠而來者果闗中流民相繼請降
晏平四年冬十月太尉離據梓潼其部將略陽羅羨(晉/載)
(記作/□)天水張金茍訇琦等殺離及尚書令閻彧以梓潼
歸羅尚尚遣平西叅軍向奮屯安漢之宜福折衝將軍
張羅屯平無以逼雄雄帥太傅驤司徒雲司空璜攻奮
不克雲璜力戰死之十二月琦等送離母子於尚尚斬
之分其室
晏平五年春正月太宰大將軍國鎮巴西帳下天水文
碩殺國以巴西降羅尚夏五月雄引歸成都初譙周有
子居巴西巴西太守馬脫殺之其子登詣鎮南將軍劉
𢎞請兵以復仇𢎞無兵與之乃表登為揚烈將軍梓潼
内史使自募巴蜀流民得二千人西上至巴郡從羅尚
求益兵不得遂進攻宕渠斬馬脱剖其肝而食之梓潼
降登登進據涪城雄自率衆攻之為登所敗張羅進據
犍為之合水巴蜀為之語曰譙登治涪城文碩在巴西
張羅守合水巴氐那得前冬十月羅尚卒太傅驤攻譙
登於涪城益州刺史皮素次巴東勅平西將軍張順楊
顯救登尚子宇及㕘佐素疾登不給其糧素怒至涪欲
治其罪執事懐懼十二月素至巴郡宇使降人天水趙
攀閻蘭等夜襲殺素建平都尉暴重殺宇及攀巴郡大
亂不果救登驤知登食盡援絶攻涪愈急登固守不下
士卒皆熏鼠而食餓死甚衆無一人離叛者驤子夀先
在登所登乃遣之歸三府官屬表巴東監軍冠軍將軍
南陽韓松為益州刺史治巴東
玉衡元年春正月乙亥太傅驤攻拔涪城執登遂乘勝
遣太保始督部將李鳳等進攻巴西討文碩殺之巴西
梓潼復為雄有雄大恱大赦境内殊死已下改元玉衡
譙登至成都雄欲宥之登詞氣慷慨涕泣唏嘘無復降
臣折情雄乃殺之囚其軍士卑奴虜而連陰雨百餘日
雄終以登為枉而所領無辜怨氣感天下赦出登軍士
湮沒者二月氐符成隗文作亂宜都西上巴東雄衆攻
棘道走犍為太守魏紀殺江陽太守姚襲三月氐隗文
等反於巴東秋八月己亥梁州太守王鑒粗暴郡民毛
深王騰及陰平都尉董沖逐出之遂以郡叛相率歸雄
是嵗母羅氏卒雄姨弟任小受巴郡太守張羅募手刅
雄頭雄幾死
玉衡二年春正月流民楊武大略漢中吏民來奔梁州
人張咸等起兵逐氐王楊茂搜茂搜去咸以其衆歸
雄於是南徳漢嘉涪陵逺人相繼而至漢中之地皆
為雄有遂分漢嘉蜀二郡立沈黎漢原二郡下寛大之
令新附者悉假復除
玉衡三年春三月西夷校尉向沈卒涪陵多疫癘蜀郡
太守江夏鄭融宜都太守犍為楊芬西夷司馬巴郡常
歆都安令蜀郡常倉𢎞等共推汶山太守蘭繼為西夷
校尉時中原喪亂江東有事救援無所顧望融等率吏
民北出枳欲下巴東雄遣李恭費黑邀擊獲之扶風鄧
芝等各率流民前後數千家來歸
玉衡四年春正月雄以鳳為征北將軍梁州刺史任囘
為鎮南將軍南夷校尉寧州刺史㳟為征東將軍南蠻
校尉荆州刺史雄虚已好賢隨才授任皆得其用益州
遂定太傅驤養民於内鳳等招懐於外刑政寛和(一作/簡)
獄無滯囚興學校置史官其賦民男丁嵗糓三斛女丁
半之疾病又半之户調絹不過數丈綿數兩事少役稀
民多富實時天下大亂而蜀獨無事年糓屢熟乃至閭
門不閉路不拾遺天水陳安舉隴右來降武都氐王楊
茂搜奉貢稱臣杜􁂥自湘州遣使求援涼州刺史張駿
遣使交好晉平夷太守朱提雷炤殺南廣太守孟桓帥
二郡三千餘家叛降漢嘉夷王沖遣子為質頃之與建
寧爨亮偕來歸附巴郡嘗告急云有晉兵雄曰吾嘗憂
石勒跋扈琅邪微弱恐為侵逼以為耿耿不圖今日乃
能舉兵使人欣然雄意在招懐逺方國用不足諸將每
進金銀得官者朝無威儀爵位濫溢吏無祿秩取給於
民軍無部伍號令不肅初僕射楊褒每切諫之雄不能
改
玉衡五年春正月立妻任氏為皇后
玉衡六年雄復於陽闕更置墊江縣亦屬巴郡
玉衡七年
玉衡八年夏四月范長生卒以其子侍中賁為丞相冬
十二月雄梁州刺史鳳在北屢立戰功雄兄蕩子稚在
晉夀害其功大鳳以巴西叛太傅驤討之久住梓潼不
敢進兵雄自至涪城督驤討鳳斬之以夀為前將軍都
督巴西諸軍梁州刺史鎮巴西
玉衡九年冬十月雄使征東大將軍恭及將軍羅演寇
巴東
玉衡十年春晉江陽太守廬州侯馥招降夷獠修繕舟
艦為進取之計預白寧州刺史王遜請軍移牂牁太守
謝恕俱出涪陵不能自前征東大將軍恭帥衆攻馥衆
寡不敵為㳟所破獲生虜馥送雄雄下廷尉責之馥曰
事君有死無二其次破家與國今縱不死又無益國灰
沒其分守心而已無他顧望雄必欲臣之使馥同郡人
張迎曉諭之馥怒罵迎曰吾等國亡不能存大難不能
死低眉海内何面目相見也且王寧州治亂才也以吾
有桑梓之恥故逺上尚書遣吾討賊受命之日實忘寢
食但裁船未辦請軍未至牽揣不及為他所先當滅身
隕碎以謝不及冀上不負日月下不愧王侯吾豈茍生
如卿兒女之人乎迎還白雄雄義而赦之時雄衆寇所
獲犍為太守建寧魏紀漢國太守梓潼文琰巴郡太守
巴西黄龕永昌謝俊牂牁文猛皆區區稽顙無如馥者
數年卒
玉衡十一年氐王楊難敵及弟堅頭爲劉曜所破奔葭
萌遣子入質
玉衡十二年春二月隴西賊帥陳安復來歸附夏五月
雄將張龍寇巴東建平太守栁純擊走之
玉衡十三年春正月時晉太寧元年也雄遣太傅驤與
鎮南將軍任囘冦臺登將軍司馬玟死之又分兵冦朱
提越嶲二郡越嶲太守西夷校尉李釗漢嘉太守王載
皆以郡叛降於驤夏五月驤等進軍由小㑹攻南夷校
尉寧州刺史王遜遜使將軍姚嶽(一作崇/下同)爨琛等悉衆
拒之戰於螗螂(一作/堂狼)驤軍不利又遇霖雨引還嶽追至
瀘水士衆争濟溺水死者千有餘人嶽以道逺不敢渡
水而還遜以嶽不窮追也大怒囚羣帥執嶽鞭之恚忿
益甚髪上衝冠冠為之裂夜中而卒秋七月初氐王楊
難敵奔葭萌趙主劉曜遣鎮西將軍劉厚追擊之難敵
送任請降於雄雄安北將軍稚蕩之第二子也時守葭
萌受其賂賄不送難敵於成都及趙兵退稚即遣還武
都難敵遂據險不服稚自悔失計連白雄請討雄許之
羣臣多諫雄不從遣稚兄侍中中領軍琀統稚攻難敵
由白水道遣征東將軍夀與稚弟玝由陰平入二道討
難敵難敵等先拒夀玝夀玝不得進而琀稚長驅至下
辨大為難敵所破琀稚皆死死者數千人雄深自悔責
以謝百姓
玉衡十四年春正月雄后任氏無子將立蕩子班為太
子雄有妾子十餘人羣臣咸欲立雄所生雄曰起兵之
初舉手扞頭本不希帝王之業值天下喪亂晉氏播蕩
羣情義舉志濟塗炭而諸君遂見推逼處王公之上本
之基業功由先帝吾兄適統丕祚所歸恢懿明叡殆天
所命大事垂成薨於戎陣朕常悼之且班姿性仁孝好
學夙成必能負荷大任孫仲謀割有江東伯符兆基子
止侯爵國志恥之宣公舍子立弟君子以為知人吾欲彌
縫國志之恥以繼宣公之美太傅驤與司徒王達諫曰
先王樹冢適者所以明定分而防簒逆誠不可不慎也
吳子舍其子而立其弟所以有專諸之禍宋襄不立與
夷而立穆公卒有宋督之變猶子之言豈若子也深願
陛下思之雄不從竟立班為太子使任后母之驤退而
流涕曰亂自此始矣冬十二月張駿遣㕘軍傅頴治中
張淳修好於雄乃遺雄書勸去尊號稱藩於晉雄引見
復書曰吾過為士大夫所推然本無心於帝王也貴州
將令行河沙常所希冀進思為晉室元功之臣退思共
為守藩之將掃除氛埃以康帝宇而晉室凌遲德聲不
振引領東望有年月矣㑹獲來貺情在闇室有何已已
知欲逺遵楚漢尊崇義帝春秋之義於斯莫大頴等還
涼復命駿重其言使聘相繼建寧爨亮益州太守李逷
梁州太守董慬以興古叛降於雄
玉衡十五年
玉衡十六年秋九月雄將張龍寇涪陵執太守趙俊(晉/帝)
(紀作/謝俊)
玉衡十七年春正月越嶲斯叟反寧州秀才龎遺起義
兵應之攻圍鎮南將軍任囘及太守李謙等雄遣征南
將軍羅恒費黑救之寧州刺史尹奉遣禆將姚嶽朱提
太守楊術援遺戰於臺登嶽等敗績術力戰死夏四月
斯叟破秋九月謙移郡民於蜀冬十月雄將張龍復寇
涪陵涪陵太守巴西趙弼為龍所擒
玉衡十八年
玉衡十九年春雄以中原喪亂頻遣使朝貢欲與穆帝
分天下先是張駿領秦梁遣傅頴來假道通表京師雄
弗許至是年又遣治中從事張淳奉貢稱藩託以假道
雄大悅謂淳曰貴主英名葢世土險兵強何不稱帝自
娛一方淳曰寡君以乃祖乃父世濟忠良未能雪天下
之深恥解蒼生之倒懸日昃忘食枕戈待旦以琅邪中
興江東故萬里翼戴將成桓文之事何自娱之有邪雄
有慙色曰我乃祖乃父本亦晉臣遭天下大亂與六郡
流民避難此地為衆所推遂有今日琅邪若能中興大
晉於中夏者亦當率衆附之耳乃厚禮而遣之淳遂通
表京師
玉衡二十年秋太傅驤死追贈相國諡曰漢獻王其子
夀以喪還雄拜玝征北將軍梁州牧代夀又以太子班
行撫軍將軍修晉夀軍屯尋拜夀為都督中外諸軍事
大將軍領中䕶軍西夷校尉錄尚書總統如驤故事冬
十月夀督征南將軍費黑征東將軍任邵攻陷巴郡太
守楊謙退保建平夀别遣費黑冦建平建平監軍毌丘
奥退屯宜陽(一作/宜都)
玉衡二十一年春正月夀引還遣任邵屯巴東雄以子
越為車騎將軍屯廣漢秋七月夀攻陰平武都氐王楊
難敵降之冬十月城涪縣
玉衡二十二年秋七月丙寅雄遣大將軍夀冦寧州以
征東將軍費黑為司馬與任攀等為前鋒由廣漢入又
遣鎮南將軍任囘子調由越嶲征木落以分寧州之援
冬十月夀黑至朱提朱提太守犍為董炳嬰城自守寧
州刺史尹奉遣建寧太守霍彪大姓爨琛等引兵助之
時夀已圍城欲逆拒彪黑曰料城中食少彪等雖至齎
糧不多宜縱彪入城共消其糓猶嫌其少何為拒之夀
以為然引兵而退彪等入城攻久不下夀欲急攻之黑
曰南中險阻反亂難服當以日月制之待其智勇俱困
然後取之溷牢之物何足汲汲也夀不從攻之果不克
乃悉以軍事委黑自引而還
玉衡二十三年春正月雄復遣大將軍夀等攻朱提朱
提太守董炳及建寧太守霍彪皆詣軍門降威振南中(一/作)
(十三/郡)三月寧州刺史尹奉舉州來降遷奉於蜀遂有南
中之地雄於是大赦境内殊死已下以夀領寧州刺史
復置南廣郡以興古太守朱提李播為太守秋七月建
寧牂牁二郡謀叛夀復擊取之使班討平寧州夷以班
為撫軍將軍
玉衡二十四年春正月雄分寧州置交州以霍彪為寧
州刺史爨琛為交州刺史封夀為建寧王三月夀還夏
五月雄寢疾生瘍於頭召大將軍建寧王夀受遺詔輔
政六月丁卯雄卒時晉成帝咸和八年也雄年六十一
在位三十年偽諡武帝廟號太宗冬十二月丙寅塟安
都陵太子班嗣
　
　
　
　
　
　
　
　
　
　
　
　
　十六國春秋卷七十七
欽定四庫全書
　十六國春秋卷七十八
蜀錄三
　　李班
李班字世文蕩第四子也少而聰慧見養於雄初署平
南將軍年十六立為太子謙虚博納敬愛儒賢自何㸃
李釗班皆師事之又引名士王嘏及隴西董融天水文
夔等以為賓友每觀書傳謂融等曰吾每觀周景王太
子晉魏太子丕吳太子登文章識鑒超然卓絶未嘗不
有慙色何古賢之高朗後人之莫逮也為性汎愛動修
軌度失在輕躁雅好田獵時諸李子弟皆尚奢靡而班
常戒厲之每朝有大議雄輙令豫之班以古者墾田均
平貧富獲所今貴者廣占荒田貧者種殖無地富者以
已所餘而賣之此豈王者大均之義乎雄深納之雄少
數攻戰多被傷痍至是寢疾舊痕皆膿潰雄子越等皆
惡而逺之獨班晝夜侍側不脫衣冠親為吮膿殊無難
色每甞藥流涕其誠孝如此雄死遂嗣偽位以建寧王
夀錄尚書事輔政政事皆委於夀及司徒何㸃尚書令
王瓌等班居中行喪禮一無所預秋九月雄子車騎將
軍越鎮江陽奔喪至成都以班非雄所生意甚不平與
弟安東將軍期宻謀作亂班弟玝勸班遣越還江陽以
期為梁州刺史鎮葭萌班以未塟不忍即遣推誠居厚
無所疑間(一云心/無纎介)遣玝出屯於涪時有白氣二道帶天
太史令韓豹奏曰宫中有陰謀兵氣戒在親戚深宜慎
之班不悟冬十月癸亥越期因班夜哭弑之於殯宫并
殺班仲兄領軍將軍都矯太后任氏令罪狀班而廢之
時年四十七在位一年衆欲立越越奉期而立之期既
即位諡班曰戾太子及夀立追諡曰哀皇帝子幽顒為
期所殺
　　李期
李期字世運雄第四子也其母冉氏賤雄妻任氏養以
為子少聰慧攻學問容貌都雅弱冠能屬文輕財好施
虚心接引又多才蓺蚤有名譽初為建威將軍雄令諸
子及宗室子弟各以恩信募合部衆多者纔得數百人
而期獨得千餘人遷安東將軍凡所表薦多納用之故
長吏列署頗出其門越既殺班乃讓位於期遂以十月
甲子僣即皇帝位進夀梁州刺史大都督東羌校尉中
䕶軍徙封漢王以兄越為相國封建寧王加大司馬大
將軍與夀並錄尚書事以仲兄霸為鎮南中領軍弟保
為鎮西北夷校尉汶山太守從兄始為征東代越鎮江
陽皆進大將軍丙寅塟雄於安都陵征東始欲與夀共
攻期夀不敢發始怒反譛夀於期請殺之期欲藉夀討
玝故不許乃遣夀將兵向涪夀先遣使告玝説以去就
利害開其去路玝遂棄城與其將焦㑹羅凱等並奔降
晉期即拜夀為梁州刺史屯涪城
玉恒元年春正月立妻閻氏為皇后大赦境内殊死已
下改元玉恒以衛將軍尹奉為右丞相驃騎將軍尚書
令王瓌為司徒司隸校尉景騫為尚書令征南將軍費
黑為司隸班舅羅演為僕射秋九月班舅羅演與漢王
相天水上官澹等謀殺期立班子幽事覺期殺演澹及
班母羅氏琀子礹稚妻昝氏期自以謀大事既果輕諸
舊臣外則信任尚書令景騫尚書姚華田褒内則信任
中常侍許涪等慶賞刑威希復闗之卿相皆決于數人
而已褒無他才蓺雄時常勸立期故寵待甚厚由是紀
綱法度蕩然隳紊雄業衰矣
玉恒二年冬十月期以從子尚書僕射武陵公戴有雋
才忌之誣以謀反下獄賜死十一月晉遣建威將軍司
馬勲安集漢中期遣漢王夀攻之城陷遂置守宰戍南
鄭而還雄子鎮南大將軍霸鎮北大將軍保不病而死
皆云期鴆殺之於是大臣危懼人不自安而期志益廣
忽慢公卿政刑失措是年天雨大魚於宫中其色黄又
宫中豕犬交木冬華連年災火雨血地震生毛鷓鴣集
於城下
玉恒三年春三月大風拔樹發屋期驕虐日甚多所誅
殺籍沒資財婦女以充後宫内外恟恟道路以目諫者
獲罪人懐茍免漢王夀素貴重有威名期及建寧王越
等皆忌之夀懼不免每當入朝嘗詐為邊書辭以警急
密問龔壯謀以自安遂與長史略陽羅恒巴西解思明
謀攻成都期頗聞之數遣中常侍許涪至夀所伺其動
静又鴆殺夀養弟安北將軍攸於是與越及景騫田褒
姚華潛謀襲夀欲因燒市橋而發兵夀聞大懼且疑許
涪往來之數也乃率步騎一萬餘人自涪向成都表稱
騫等亂政興晉陽之甲以除君側之惡以李奕為先登
越等請散財募士格戰期謂夀不自將不許及夀到成
都期不虞其卒至既不設備壽世子勢為翊門校尉開
門納之遂剋成都屯兵宫門期遣侍中勞夀夀奏相國
建寧王越尚書令河南公景騫尚書田褒姚華中常侍
許涪征西將軍李遐及將軍李西等皆懐奸亂政謀傾
社稷大逆不道罪合夷滅期從之於是殺騫越等縱兵
大掠三日乃定夏四月夀矯太后任氏令廢期為卭都
縣公幽之别宫期嘆曰天下主乃當為小縣公不如死
也自縊而死五月誅始等兄弟十餘人期年二十五在
位三年諡曰幽公及塟賜鸞輅九旒餘如王禮徙其妻
子於越嶲又使人就越嶲殺之
　　李夀
李壽字武考特季弟驤之少子也有局幹愛尚禮容敏
而好學雅量豁然志度少異於諸子雄甚竒其才以為
足荷重任拜前將軍督巴西諸軍事遷征東將軍時年
十九聘處士譙秀以為賓客盡其讜言在巴西威惠並
著驤死遷大將軍大都督侍中錄尚書總統封扶風公
尋以大將軍征寧州攻圍百餘日悉平諸郡雄大悅進
封建寧王以南中十三郡為建寧國既而雄疾病侍奉
左右及死受遺輔政期之殺班也征東大將軍始初欲
奉夀共圖討期夀不敢發始怒說期殺夀期憚玝在北
欲藉夀討玝故不許改封夀為漢王食梁州五郡領梁
州刺史代玝治涪城夀威名逺振深為李越景騫等所
憚每深憂之既屯涪城嵗終當入朝覲常自危懼(一作/危嫌)
輙造漢中守將張才急書告邊疆寇警不時充斥不可
曠鎮故得不朝咸康三年冬北入漢中破走司馬勲壽
見期越兄弟十餘人年方壯大并有強兵懼不自全乃
數聘命巴西龔壯壯往見夀是時岷山崩江水竭夀緣
劉向之言而惡之每問壯以自安之術壯以特殺其父
及叔欲假手報仇未有其由因說立事何如舍小從大
以危易安開國裂土長為諸侯名高桓文勲流百代矣
夀從之陰與長史羅恒解思明共謀據成都稱藩歸順
㑹養弟攸從成都病還死道中乃佯言越藥殺之又詐
造妹夫任調書言期越當廢夀以惑羣下羣下信之乃
誓文武許賞以城中資財得數千人南襲成都剋之獲
期越誅宗族十餘人縱兵士虜掠民家至乃姦淫雄女
及李氏諸婦多所殘害數日乃定
漢興元年夏羅恒與解思明李奕王利等勸夀稱鎮西
將軍益州牧成都王以龔壯為長史告下又勸令送卭
都公於建康任調與司馬蔡興侍中李艷及張烈等勸
夀稱帝夀亦生心乃命筮之占者曰可數年天子調喜
曰一日尚足況數年乎思明曰數年天子孰與百世諸
侯夀曰朝聞道夕死可矣任侯之言策之上也遂以晉
咸康四年背思明所陳之計僭即皇帝位於南郊大赦
境内殊死已下改元漢興國號曰漢以董皎為相國羅
恒馬當為股肱李奕任調李閎為爪牙解思明為謀主
以安車束帛聘龔壯為太師壯誓不仕夀所贈遺一無
所受特聽縞巾素帶居師友之位拔擢幽滯處之顯列
改立宗廟追尊父驤為獻皇帝母昝氏為皇太后立妻
閻氏為皇后世子勢為太子更以驤為始祖特雄舊廟
為大成廟下書言與期越别族分寧州興古永昌雲南
朱提越嶲河陽六郡為漢州又分漢德縣以為梓潼郡
割巴郡之宕渠宣漢漢昌三縣置宕渠郡尋省以縣並
屬巴西郡凡諸制度多有改易遂以董皎為丞相羅恒
為尚書令解思明為廣漢太守任調為鎮北將軍梁州
刺史東夷校尉李奕為鎮西將軍西夷校尉更代諸郡
及卿佐皆用宿人及已叅佐省交州以從子權為鎮南
將軍寧州刺史於是成都諸李子弟無復秉兵馬形勢
者雄時舊臣近親及六郡士民皆見踈斥秋七月奕從
兄廣漢太守乾與大臣通謀欲廢夀夀懼使子廣與大
臣盟於前殿徙乾為漢嘉太守以李閎為征東將軍荆
州刺史移鎮巴郡(閎恭之/子也)八月蜀中久雨禾稼損傷百
姓饑疫夀命群臣極言得失草莽臣龔壯上封事曰臣
聞有陰德者必有陽報故于公理獄高門待封伏惟獻
皇帝寛仁厚惠宥罪甚衆靈德洪洽誕鍾陛下陛下天
性忠篤愛遺建節志齊周霍誠貫神明而志緒違理顛
覆顧命管蔡既興讒諛滋蔓大義滅親撥亂反正上指
星辰昭告天地歃血盟衆舉國稱藩天應人悅白魚登
舟霆震助威烈風順義神人誠允日月光明而論者未
諭權宜稱制今淫雨汜濆垂向百日禾稼損傷加之饑
疫百姓愁望天其或者將以監示陛下故也又前日之
舉止以救禍陛下之心本無大圖今久不變天下之人
誰復分明知陛下本心者哉且𤣥宫之䜟難知而盟誓
顧違一旦疆邊有急内外騷動不可不深思長久之策
永為子孫之計也愚謂宜遵前盟誓結援吳㑹以親天
子彼必不愛高爵重位以報大功雖降階一等永為靈
德宗廟相承福祉無窮君臣銘勲于上生民寧息于下
通天下之高理𢎞信愼之美義垂拱南面歌詩興禮上
與彭韋争美下與齊晉抗衡不亦休哉論者或言二州
附晉則榮六郡人事之不便昔公孫述在蜀羈客用事
劉備在蜀楚士多貴及漢征蜀殘民大半吳鄧西伐舉
國屠滅誰復别楚蜀者乎論者或不逹安固之基惜其
名位在昔諸侯自有卿相司徒司空宋魯皆然及漢藩
王亦有丞相今義歸彼但當崇重豈當減削昔劉氏郡
守令長方仕州郡國亡主易故也今日義舉主榮臣頼
寧可同日而論乎論者又謂臣當為法正臣蒙陛下大
恩覆臣如天養臣如地恣臣所安至於榮祿無論漢晉
臣皆不處臣復何為當侔法正乎論者或言晉家必責
質任及徵兵伐胡何以應之案晉不煩尺兵一國來附
威卷四海廣地萬里何任之責胡之在北亦此之憂今
平居有東北之虞縱令徵兵但援漢川猶差二門耳臣
附託深重忘疾病之穢實感殊遇冀以微言少補明時
嘗懼殞歿不寫愚心辜負恩顧謹進悾悾伏願罪戮封
上夀覽之不悅然拘前言秘而不宣九月僕射任顔謀
反伏誅顔任太后之弟也因盡殺雄諸子納等
漢興二年春二月晉以南蠻校尉南郡太守庾翼鎮江
陵遣武昌太守陳囂為輔國將軍梁州刺史趣子午又
遣參軍李松伐巴郡至江陽夏四月執夀征東將軍荆
州刺史閎巴郡太守黄植初夀許自牛鞞以東土斷與
閎執政者以為不可乃止復不益兵故閎覆沒閎弟艷
以是怨故與朝右有隙是時夀疾病羅恒解思明等復
議奉晉計尋而巴郡破夀以為附晉晉當以兵威故不
能自斷遂輟計五月拜奕鎮東將軍代閎守巴郡六月
晉廣州刺史鄧嶽將兵擊寧州建寧太守孟彦率州人
縛寧州刺史霍彪舉建寧降晉夀遣右將軍李位都討
之秋七月癸卯大風暴雨震其端門夀深自悔責命羣
臣極盡忠言勿拘忌諱
漢興三年春三月丁卯右將軍李位都攻拔丹川晉守
將孟彦劉齊李秋等皆死之先是趙王石虎遺夀書欲
與之連横入寇約中分江南夀大悦遣散騎常侍王嘏
中常侍王廣使于趙龔壯切諫不聽至是下書曰吳㑹
遺燼久逋天誅今將大興百萬躬行天罰乃大修船艦
嚴兵繕甲吏卒皆備糇糧秋九月以尚書令馬當為六
軍大都督假節鉞營東場大閱軍士七萬餘人舟師泝
江而上過成都鼔譟盈江夀登城觀之有吞噬江南之
志羣臣咸諫曰我國小衆寡且吳㑹險逺圖之未易解
思明又切諫懇至夀不從於是命羣臣議其利害龔壯
復上疏切諫以為不如通晉羣臣皆以壯之言為然叩
頭泣諫夀乃止士衆咸稱萬嵗冬十二月遣鎮東大將
軍李奕攻牂牁太守謝恕恕保城拒守積日不拔㑹奕
糧盡引還轉寇巴東守將勞揚戰敗死之夀將閎至自
成都初閎為晉所獲逃奔於趙夀致書於石虎以請之
署曰趙王石君虎不悦付中外議中書監王波議以為
不若為書遺之并致楛矢石弩於夀遂遣閎還閎至夀
乃下書曰羯使來庭貢其楛矢
漢興四年春正月夀以太子勢領大將軍錄尚書事夀
承雄寛惠儉約得蜀人心又新行簒奪因循雄政未逞
其志欲㑹李閎與王嘏等從鄴還盛稱石虎威彊宫觀
壯麗鄴中殷實且言趙王虎虐用刑法王遜亦以殺罰
御下並能控制邦域城鎮心欣慕之民有小過輙殺以
立威名又以郊甸未實都邑空虚工匠器械事用未足
乃徙傍郡户三丁已上者以實成都興尚方御府發州
郡工巧以充之廣修宫室引水入城務於奢侈又廣太
學起讌殿百姓疲於使役吁嗟滿道思亂者十室而九
矣尚書左僕射蔡興切諌夀以為誹謗殺之右僕射李
嶷數以直言忤㫖夀積忿非一託以他罪下獄誅之秋
七月遣尚書廣漢李擴(一作/攄)為御史入南中擴祖毅晉
故寧州刺史以向與南人有舊故遣之擴從兄演自越
嶲上書勸夀歸正返本釋帝稱王夀怒殺之以威龔壯
解思明等
漢興五年冬十月夀下書令州郡各舉明經者封好學
侯
漢興六年夏四月夀寢疾五月疾篤常見李期蔡興為
祟秋八月卒亥卒是嵗晉康帝建元元年也時年四十
四在位六年諡曰昭文廟號中宗塟安昌陵夀初為王
好學愛士庶幾善道每覽良將賢相建功立事者未嘗
不反覆嘆咏故能征伐四剋拓地千里雄既垂心於上
夀亦竭誠於下號為賢相及即偽位多所更易常慕漢
武魏明之為人恥聞父兄時事上書者不得言先世政
敎自以為勝之也
　　李勢
李勢字子仁夀之長子也初夀妻閻氏無子驤殺李鳳
為夀納鳳女生勢期愛勢姿貌拜翊軍將軍漢王世子
(前作翊/門校尉)勢身長七尺九寸腰帶十四圍善于俯仰時人
異之夀死僭即帝位
太和元年春正月大赦境内改元太和尊嫡母閻氏為
皇太后母李氏為太后妻李氏為皇后拜弟廣為大將
軍大都督錄尚書事封漢王其餘子弟及文武進位各
有差夏四月太史令韓皓上言熒惑守心乃宗廟禮廢
之譴勢命羣臣議之相國董皎侍中王嘏等以為景武
創業獻文承基至親不逺無宜疏絶乃更令祭祀始祖
特太宗雄同號曰漢王是月晉遣征西將軍領南蠻校
尉庾翼率益州刺史周撫西陽太守曹據來伐破别將
李桓於江陽乃為檄示勢曰告巴蜀士民夫昏明代運
否終則泰賢哲覩機以知變不肖滅亡以取禍昔皇運
中消乾綱暫弛曜勒窮兇肆暴神州李劉啟逆竊逼岷
川翼以不才任符分陜未能仰宣皇化招攜以禮而使
三邦之民制於犬羊之羣元元之命懸於豺狼之口所
以假寐永歎疢如疾首者也凡百黎民秋毫不犯檄到
勉思良圖自求多福無使蘭艾同焚永作鑒誡信誓之
明有如皎日
太和二年秋八月漢王廣以勢無子求為太弟勢不許
馬當解思明諫曰陛下兄弟不多若復有所廢將益孤
危固請許之未幾疑馬當等與廣有謀命相國董皎收
馬當解思明斬之夷其三族遣太保李奕襲廣於涪城
貶為臨卭侯廣尋自殺思明有計謀彊於諫諍被収歎
曰國之不亡以我數人在也今其殆矣言笑自若而死
馬當素得民心及其死士卒無不哀之自此之後無復
紀綱及諫諍者冬十二月勢將爨頠奔附于晉
嘉寧元年秋九月巴東太守楊謙擊勢將申陽走之獲
别將樂髙冬十月天大雨血於江南數畝許鎮東大將
軍太保奕自晉夀舉兵反寇陷巴東蜀人多有從者衆
至數萬勢登城拒戰奕單騎突門門者射而殺之衆乃
潰散勢既誅奕大赦境内改元嘉寧蜀土先是無獠至
此始從山出自巴西至犍為梓潼布滿山谷十餘萬落
不可禁制大為民患勢既驕奢貪吝性愛財色常殺人
而取其妻又納奕女為后耽於淫樂不恤國事夷獠叛
亂軍守離缺境土減削加之饑饉宇内蕭條更多忌害
誅戮大臣刑獄酷濫人懷危懼斥外父祖舊臣親信近
習左右因行威福修飾屋宇羣下諫諍一無所納又常
居内罕見公卿史臣屢陳灾譴乃加董皎為太師以名
位優之實欲與分灾𤯝
嘉寧二年春正月乙卯晉遣安西將軍荆州刺史桓温
帥征虜將軍益州刺史周撫輔國將軍南郡太守譙王
司馬無忌建武將軍江夏相袁喬等來伐先是温謀伐
蜀衆咸以為不可袁喬勸之曰夫經略大事固非常情
所及智者了於心胸然後舉無遺策耳(紀事本末作不/必待衆言皆合)
(也/)今為天下之難者胡蜀二寇而已蜀雖險固方胡為
弱將欲除之先從易者今遡流萬里經略天險彼或有
備必不可剋然蜀人自以斗絶一方恃其完固不修攻
戰之具若以精卒一萬輕車速進比彼聞之我已入其
險要李勢君臣不過自力一戰擒之必矣論者恐大軍
既西胡必覬覦此又似是而非何者胡聞萬里征伐以
為内有重備必不敢動縱復越逸江渚諸軍足以守境
此無憂矣且蜀土富貴號稱天府昔諸葛武侯欲以抗
衡中國今誠不能為害然勢據上流易為寇盜若襲而
取之有其人衆此國之大利也温從之使喬以江夏相
領水軍二千人為前鋒自將大衆為之後繼軍次青衣
勢大發軍拒守遣叔父右衞將軍福與從兄鎮南將軍
權前將軍昝堅等帥數千人自山陽趨合水拒温謂温
從歩道而上諸將皆欲設伏江南以待晉師昝堅不從
率諸軍自江北鴛鴦碕渡向犍為三月温至彭模去勢
已近議欲分為兩軍異道俱進以分蜀兵之勢袁喬曰
今懸軍深人萬里之外置之死地士無返顧之心勝則
大功可立不勝則噍類無遺當併力合衆以取一戰之
捷若分軍為兩則衆心不一萬一偏敗大事去矣不如
全軍而進棄去釜甑齎三日糧以示無還心勝可必也
温從之留叅軍孫盛周楚將羸兵守輜重温自將歩卒
直抵成都右衞將軍福等進攻彭模孫盛奮擊走之温
進遇權三戰三捷勢兵敗散自間道歸成都鎮東將軍
位都迎詣温降昝堅至犍為知與温異道自沙頭津濟
比至温已軍於成都之十里陌堅衆自潰勢悉衆出戰
於成都之笮橋(文選註/作柞字)温前鋒不利叅軍龔䕶戰死矢
及温馬首衆懼欲退而鼓吏誤鳴進鼓袁喬拔劍督士
卒力戰遂大破之温乘勝長驅至于城下縱火燒其城
門勢衆大懼無復鬭志中書監王嘏散騎常侍常璩等
勸勢出降勢以問侍中馮孚孚言昔吳漢征蜀盡誅公
孫氏今晉下書不赦諸李雖降恐無全理勢乃夜開東
門與昝堅走九十里至晉夀葭萌城丁亥勢使散騎侍
郎王㓜送降文於温曰偽嘉寧二年三月十七日略陽
李勢叩頭死罪伏惟大將軍節下先人播流特險因釁
竊有汶蜀勢以闇弱復統末儲偷安荏苒未能改圖猥
煩朱軒踐冒險阻將士狂愚干犯天威仰慙俯愧精魂
飛散甘受斧躓以釁軍鼔伏惟大晉天網恢𢎞澤及四
海恩過陽日逼迫倉卒自投草野即日到白水城謹遣
私署散騎常侍王㓜奉牋以聞并勅州郡投戈釋仗窮
池之魚待命漏刻勢尋輿櫬面縛軍門温解其縛焚其
櫬遷勢及叔父福等十餘人於建康封為歸義侯晉升
平五年卒宕渠即古賨國今有賨城秦始皇時有長人
長五丈見於宕渠秦太史令胡母敬曰五百年後其地
必有異人為大人者及雄稱尊號祖先出自宕渠有識
者皆以為應之譙周亦云我死後三十年當有異人入
蜀蜀由之亡蜀亡之嵗去周三十二年又著䜟云廣漢
城北有大賊曰流曰特攻難得嵗在𤣥宫自相剋又曰
宋岱不死則孫阜不交市三旬之間流離之首懸于轅門
又惠帝之世蜀童謡曰郫城堅盎底穿郫中細子李特
細又曰江橋頭闕下市成都北門十八子又曰巴郡葛
當下美巴郡皮又曰有客有客來侵門陌其氣欲索至
是而悉應焉先是勢未亡時頻有怪異宫人張氏有冶
容勢寵之一夕化為大斑理蛇長丈餘送于苑中夜復
來寢牀下勢懼遂殺之復有鄭美人勢亦寵之化為雌
虎一夕食勢寵姬未幾而死成都北鄉有人望見女子
避入草中往視見物如人有身形頭目無手足而動揺
不能言又有驢無皮毛袒肉飲食數日而死涪陵民樂
氏婦頭上生角長三寸凡三截之又馬氏婦姙身兒從
腋下生其母無恙兒亦長育廣漢馬生角長大各半寸
有馬生駒一頭兩身相著六耳無目二隂一牡一牝李
漢家舂米米自臼中跳出遂斂於箕中又跳出瀉於簟
中又跳出有猿居鳥巢至城下大雨血地仍震又連生
毛鷓鴣集于城下江源又生草高七八尺華葉皆赤
青如牛角天譴甚多不能悉紀特以晉太和元年嵗在
辛酉起兵至勢嘉寧二年時晉永和三年嵗在壬戌而
降於晉凡六世合四十七年
　
　
　
　
　
　
　
　
　
　
　
　
　
　
　
　十六國春秋卷七十八
欽定四庫全書
　十六國春秋卷七十九
蜀錄四
　　李輔
李輔字𤣥政慕之長子特兄也鋭勇有武幹初益州刺
史趙廞殺其弟威寇將軍庠及其子𢎞等慮特等為變
乃命輔與特驤俱為督將安慰其衆及特承制拜為驃
騎將軍官桑之敗為益州刺史羅尚所殺雄即王位追
諡齊烈王子忠嗣
　　李庠
李庠字𤣥序特第三弟也少以氣烈為鄉里所稱仕郡
督郵主簿當官皆以美績著聞元康四年察孝亷不就
後以善騎射舉良將亦不就州郡以庠才兼文武舉房
異(一作/秀異)固以疾辭州郡不聽以其名上聞中䕶軍切徵
不得已而應之拜中軍都騎督弓馬便捷膂力過人時
論方之鮮卑文鴦洛陽方亂稱疾去官性在任俠好濟人
難以是州黨莫不附之與六郡流民避難梁益道路有
疾病饑厄者常營䕶隠䘏賑施貧乏大収衆心初至蜀
益州刺史趙廞敬異之(一作/深器)與論兵法無不稱善每謂
所親曰李𤣥序葢亦一時之闗張也以為冠軍將軍及
特有異志委以心膂之任表為部曲督使招合六郡壯
勇至萬餘人以討叛羌功表為威寇將軍假赤幢曲蓋
封陽泉亭侯賜錢百萬馬四十匹廞忌害其能誣以大
逆殺之被殺之日六郡士庶莫不流涕時年五十五雄
即成都王位追諡梁武王
　　李驤
李驤字𤣥龍慕之少子特弟也驍鋭武幹與諸兄弟等
初殺縣令屯聚樂鄉起兵應特特承制拜驍騎將軍每
從征伐屢立戰功特死雄立益州刺史羅尚數攻郫城
雄使朴泰誘尚襲郫城約為内應尚信之泰要發火遣
隗伯諸軍攻郫驤設伏於外以長梯上伯軍伯軍見火
起争縁梯上驤因放兵擊之大破尚軍遂攻犍為斷尚
糧道殺太守龔恢及功曹楊渙進攻益州殺别駕許延
延妻杜氏有美色驤欲納以為妻杜氏號哭守夫尸罵
曰汝軰逆賊無道死有先後寧當久活我杜家女豈為
賊妻也何不速殺我驤怒遂殺之雄即王位以驤為太
傅晉永嘉四年梓潼内史譙登據涪城時羅尚死長沙
太守皮素代為益州進治三闗驤急攻登素勅張順楊
顯救登尚子宇恨登不供其軍實素怒宇欲治其罪為
宇所殺建平都尉暴重殺宇巴郡大亂不果救登驤於
是攻登益急登兵窮士饑遂生得之送之於雄雄乃殺
登巴西梓潼盡為雄有矣其後雄梁州刺史李鳳叛於
巴西驤以太傅行大將軍討斬之轉攻越嶲及朱提獲
太守李釗進都督中外諸軍事大將軍領中䕶軍西夷
校尉錄尚書總統以玉衡二十年冬卒追贈相國諡曰
漢獻王及夀僭即帝位追尊諡曰獻皇帝
　　　李蕩
李蕩字仲平特次子也好學有容觀特承制拜鎮軍將
軍特初稱制晉河間王司馬顒遣督䕶衙博討之進屯
梓潼朝廷復遣廣漢太守張微軍於徳陽南夷校尉李
毅又遣叟兵五千助益州刺史羅尚尚遣督䕶張龜軍
於繁城三道並進以攻特營特使蕩與雄襲博特躬擊
張龜龜衆大敗蕩又與博接戰連日博亦敗績死者大
半蕩追博至漢徳博走葭萌蕩轉掠巴西巴西郡丞毛
植五官襄珍以郡迎降蕩撫懐初附百姓安之進攻葭
萌博又逺遁其衆悉降遂拔梓潼巴西郡特於是進攻
張微微依高據險與特相持連日時特與蕩分為二營
微候特營空虚遣步兵循山攻之特逆戰不利山險窘
迫衆不知所為羅凖任道皆勸引退特量蕩必來故不
許微衆至稍多山道至狹唯可一二人行蕩軍不得前
謂司馬王幸曰父在深冦之中是我死日也乃衣重鎧
持長矛大呼直前推鋒必死殺千餘人微衆來相救蕩
軍皆殊死戰無不一以當百微衆遂潰拔特于重圍之
中特欲釋微還涪蕩與王幸進曰微軍連戰士卒傷殘
智勇俱困宜因其弊一戰擒之若舍而寛之微養病收
亡餘衆更合圖之未易也特從之復進攻微微潰圍而
走蕩率水陸追之殺之於巴西生擒其子存以微喪還
之其後二年官兵殺特于官桑蕩與雄共保北營羅尚
遣督䕶張龜何沖左汜等軍繁城涪陵藥紳等起兵應
尚蕩攻紳破之左汜率衆乘虚襲營氐符成隗伯時在
營中叛以應汜營垂欲破㑹蕩破紳還適與汜遇遂大
破之成伯將其黨突出詣尚蕩策馬追擊中矛而死雄
秘不發喪以安衆心及雄即成都王位追贈廣漢壯文
公
　　李始
李始字伯起特長子雄異母兄也特承制拜武威將軍
雄既僭位累遷太保加折衝將軍善撫士衆衆多歸之
時人為之語曰欲養老屬太保及期之殺班也以始為
征東大將軍代建寧王越鎮江陽始先欲附夀謀共討
期夀不從始怒說期取夀期又不許後夀用龔壯計襲
破成都期自殺始亦被誅并其兄弟十餘人
　　李琀　稚　玝
李琀蕩長子也次稚次都又次玝初琀為侍中中領軍
稚以安東將軍屯晉夀武都氐楊難敵來奔稚受其賂
遺縱還武都難敵恃險驕慢多為不法攻走陰平太守
羅演(演稚之/舅也)稚自悔失計白兄琀亟欲請討雄許之乃
遣琀與稚及將軍樂次費佗李乾等由白水橋進攻下
辨征東將軍夀督琀弟玝攻陰平難敵遣軍來拒夀玝
不得進而琀稚徑至下辨武街難敵斷其歸道四面攻
之深入無繼皆為氐衆所殺士卒死者數千人琀有才
望志尚雄欲傳以為嗣及聞其死深痛悼之不食數日
言必流涕雄死班嗣偽位玝與期越咸來奔喪玝勸班
遣越還鎮并出期為梁州刺史班猶豫未許反遣玝還
鎮涪城期越竟弑班于臨次并殺其兄領軍都玝遂奔
晉厯巴郡襄陽宜都太守龍驤將軍永和三年從征西
至於山陽戰死
　　李安
李安字武龍少養於外家羅氏元康元年避地入蜀從
特征伐以勇烈聞特遂子之驍騎將軍驤引為帳下督
䕶數有戰功甚見信愛羅尚遣符成隗伯攻郫城驤逆
戰不利被傷落馬臥未能起士衆皆散惟安與任囘在
左右隗伯帥數千騎來叱安曰武龍吾所取有人卿宜
避我去安瞋目呵之曰吾不相與因躍馬直前刺之伯
逡巡而退
　　李離
李離特妹婿含之子也初為梓潼太守朝廷遣建平太
守孫阜進次徳陽含勸流降阜離聞之因與雄謀襲阜
軍阜軍敗績流深竒之委以重任雄即成都王位進為
太尉事無鉅細悉以任之永嘉初闗中流民鄧定訇氐
等掠漢冬辰勢以叛巴西太守張燕遣牙門武肇漢國
郡丞宣定圍之鄧定等求援于雄雄遣離與李璜等帥
兵入漢中赴援太守杜孟治聞離至命燕釋圍保城離
至先破武肇營次攻宣定復破之燕懼將百騎走離等
復大破之州軍皆散孟治開門退走離盡徙漢中民於
蜀遂屯據梓潼其後部將天水訇琦張金茍等叛殺之
送離母子於羅尚尚斬以狥遂分其室
　　羅氏
特妻羅氏略陽人僕射羅演之妹也生蕩與雄時蕩等
屯北營羅尚遣牙門左汜黄誾來攻營中氐符成隗伯
叛應之羅氏擐甲拒戰伯手刅傷其面羅氏奮擊不輟
氣烈益壯蕩還得免雄稱成都王尊為王太后及即帝
位尊為皇太后以雄玉衡元年卒雄信巫覡之言多有
忌諱至欲不塟司空趙肅切諫雄乃從之又欲申三年
之禮羣臣多諫弗納太傅驤謂司空上官惇曰今方難
未靖(一作/彌)吾欲固請不聽主上終諒闇君以為何如惇
曰三年之喪自天子達于庶人故孔子曰何必高宗古
之人皆然但漢魏以來天下多難宗廟至重不可久曠
故釋縗絰至哀而已驤曰任囘方至此人决於行事且
上嘗難違其言待其至當與俱請及至同囘入見驤免
冠流涕固請公除雄號泣不許囘跪而進曰今王業初
建凢百草創一日無主天下惶惶昔武王素甲觀兵晉
襄墨經從戎豈所願哉為天下屈已故也願陛下割情
從權永隆天保遂強扶雄起釋服親政雄涕泣從之
　　任氏
雄妻任氏天水人僕射任顔之姊也以建興元年立為
王后任氏無子有妾子十五人長子越次子霸第四子
期皆為任氏所養諸子保約等期既僭立尊為皇太后
拜兄越相國大將軍錄尚書事封建寧王仲兄霸鎮南
大將軍弟保鎮西大將軍約等皆有拜授其後盡為夀
所殺任氏亦以憂憤死
　　閻氏
夀妻閻氏略陽人閻彧之族女也(一云天/水人)以漢興元年
立為皇后閻氏無子夀納李鳳女生勢及廣閻氏子之
勢後嗣位尊為皇太后署廣為大將軍封漢王廣以勢
無子求為太弟勢不許疑馬當等與廣有異謀收當等
殺之遣兵襲廣於涪城貶為臨卭矦廣尋自殺
　
　
　
　
　
　
　
　
　
　
　
　
　
　十六國春秋卷七十九
欽定四庫全書
　十六國春秋卷八十
蜀錄四
　　閻彧(一作/式)
閻彧天水人也特初起兵數遣彧至羅尚求寛流民限
期乃版為始昌令及特承制任為謀主雄即王位累遷
尚書令時建國草創素無法紀諸將恃恩各争班位彧
上疏曰夫為國制法動尚仍舊漢晉故事惟太尉大司
馬執兵太傅太保父兄之官論道之職司空司徒掌五
教九土之差秦置丞相總領萬機漢武之末遂(一作/越)以
大將軍統政今國業初建凡百未備諸公大將班位有
差降而競請私置不與典故相應宜立制度以為楷式
雄從之其後去雄依太尉離於梓潼部人訇琦張金茍
等叛殺離彧亦被害雄甚悼之
　　尹奉
尹奉南安人晉永昌元年以零陵太守為寧州刺史南
夷校尉加安西將軍奉威刑緩鈍政治不立為大將軍
夀所破遂舉州降時晉咸和八年也雄遷奉於蜀南中
盡為雄有其後奉仕李氏位至衞將軍右丞相
　　王載
王載字元始新都人也有才智幹略娶寧州刺史李毅
女秀載將家避地在南適毅亡州文武以秀明達有父
風(一作/才)遂推領州事又以載領南夷校尉龍驤將軍秀
奬厲督戰食糧已盡但茹草炙鼠為食秀伺夷怠緩輙
出軍掩破之載後為漢嘉太守太傅驤攻破朱提等郡
載懼以郡迎降仕雄至騎都尉龍驤長史
　　李釗
李釗字世康廣漢郪人也祖旦字欽宗光禄郎中主事
父毅字允剛厯寧州刺史加龍驤將軍封成都内侯釗
世秉儒學有格望以父任為謁者僕射除夀林侯相不
就為尚書外兵郎晉光熙三年毅為叛夷所攻疾病困
於窮城不能討戰上表請援時雄寇蜀郡救兵不得進
釗聞父阨表求赴難馳至牂牁夷復斷道停住交州以
寧州城中無糓父疾病未知吉凶遂不食糓惟茹草首
尾三年得至寧州父已喪文武復偪釗領州府事懐帝
乃除釗平寇將軍領安夷䕶軍西夷校尉大得衆心及
王遜為寧州刺史表釗為朱提太守尋遷越巂治南廣
以禦雄數破雄軍殺大將樂初雄玉衡十三年太傅驤
與任囘分兵攻朱提越嶲城陷被獲尋而自蜀逃歸遜
仍以釗守越嶲雄復遣驤及任囘攻之釗自南秦與漢
嘉太守王載並力來拒戰於温水敗績遂以二郡迎降
釗到成都雄待遇甚厚朝廷儀式喪紀之禮皆决於釗
命班以師禮事之
　　范長生　賁
范長生涪陵丹輿人也一名延久又名九重又名支字
元夀巖居穴處求道養志甚有名德兼善天文頗曉術
數年過百嵗(萟林伐山云長生先事劉𤣥/德至特時一百三十餘年)為蜀人所重
奉之如神雄欲迎致立為君長而臣之長生固辭曰推
步太元五行大㑹甲子祚終於李非吾節也雄即成都
王位長生自西山乘素輿詣成都雄迎之於門執版延
接即日拜丞相尊之曰范賢故又名賢勸雄稱尊尋加
長生天地太師之號封西山侯以雄玉衡八年卒子賁
嗣賁初為侍中後嗣父爵為丞相晉永和三年勢為大
司馬桓温所滅其遺黨故尚書僕射王誓鎮西將軍鄧
定平南將軍王潤將軍隗文蕭恭文等舉兵反衆各萬
餘温自擊定使袁喬擊文皆破之使益州刺史周撫鎮
彭模斬王誓王潤温留成都三十日振旅還江陵尋而
鄧定隗文等入據成都征虜將軍楊謙棄涪城退保德
陽遂陷日南殺督䕶劉雄共立賁為帝而奉之以父長
生為雄國師蜀民愛之賁由是以妖異惑衆聚至數千
蜀人相率歸附後二年周撫與龍驤朱燾擊賁斬之益
州遂平
　　楊褒
楊褒略陽人仕特將兵都尉雄稱尊號累遷左僕射尚
書令直言敢諫無所忌諱雄初得蜀用度不足諸將每
進金銀珍寳多有以得官者褒諫曰陛下為天下主當
網羅四海英豪何以有官爵買金銀耶雄遜辭謝之後
雄因酒醉推中書令杖太史令褒奏曰天子穆穆諸侯
皇皇安有天子而為􁏴也雄慙而止雄無事小出褒於
後持矛馳馬過雄雄怪問之對曰夫統天下之重者如
臣乘惡馬而持矛急之則慮自傷緩之則懼其失是以
馬馳而不制也雄悟即還遂不復出晏平三年冬十二
月褒卒贈丞相太師諡曰莊
　　譙秀(一作/焦)
譙秀字元彦巴西人也祖周以儒學著稱顯名蜀朝秀
少而静黙不交于世知天下將亂預絶人事雖内外宗
親不與相見郡察孝亷州舉秀才皆不從及雄據蜀略
有巴西太傅驤驤子夀皆慕秀名具束帛安車徵之亦
不應(一云或以禮招或以/威迫而秀終不應命)嘗冠弁弊衣躬耕山藪龔壯
常歎服焉桓温滅蜀上疏薦之朝廷以秀年在篤老兼
道逺故不徵遣使勅所在四時存問尋而范賁蕭敬相
繼作亂秀避難宕渠川中鄉人宗族依憑之者以百數
秀年出八十衆人以其篤老欲代之負擔秀拒曰各有
老弱當先營䕶吾氣力自堪此不以垂朽之年累諸君
也年九十餘無疾而卒
　　龔壯
龔壯字子偉巴西處士也潔已自守與鄉人譙秀齊名
父叔皆為特所殺壯欲復仇力弱不能故積年不除喪
夀戍漢中與期有隙數以禮聘壯壯雖不應聘恐其見
害乃不得已往見之夀因問以自安之䇿壯說曰巴蜀
之民本皆晉臣節下若能發兵西取成都稱藩于晉誰
不争為節下奮臂前驅者哉且舍小從大以危易安莫
大之策也惟將軍圗之夀以為然遂率衆攻成都克之
既即偽位以安車束帛聘為太師壯誓志不仕其所贈
遺一無所受特聽縞巾素帶居師友之列㑹天久雨百
姓饑墊壯上書説夀歸晉允天心應人望永為國藩如
此則名垂不朽福流子孫夀省書内慙遂秘藏之夀又
遣使入胡欲連衡為寇約分天下壯切諫曰陛下與胡
通孰若與晉通胡豺狼國也既滅晉不得不北面事之
若與之争天下則強弱異勢此虞虢之成範已然之明
戒願陛下熟慮之羣臣咸以壯言為然夀乃止壯因作
詩七篇託言應璩以諷夀夀報曰省詩知來意若今人
所作乃賢哲之話言也若古人所作則死鬼之常辭耳
壯以為人之行莫大於忠孝既假夀弑期以報父叔之
仇又欲使其歸順朝廷以明臣節夀既不從乃詐稱耳
聾手不制物辭疾歸家唯研考典籍覃思文章以經史
自娛終身不復至成都至勢嘉寧初卒壯每歎中夏多
經學而巴蜀鄙陋兼遭李氏之難無復學徒乃著邁徳
論文多不載
　　張寳
張寳略陽人仕雄為别將天水訇琦等叛殺太尉離寳
弟全在琦中雄謂寳曰汝能得梓潼我以李離之官賞
汝寳素兇勇乃反為奸先殺人而亡奔梓潼琦等信之
委以心腹㑹益州刺史羅尚遣使至梓潼慰勞琦等琦
等出迎寳從後閉門琦等奔巴西遂得梓潼雄即日拜
寳為太尉
　　李洪
李洪廣漢人聚流民數千入定陵作亂自稱李勢子太
和中因刺史劉季連失於撫綏巴西人趙續伯蜀人李
金銀等共推洪為主言當以聖道王年號鳳凰私署百
官妖惑百姓季連討斬之
　　李高
李高隴西人也詐稱李雄子攻破涪城梁州刺史楊亮
棄郡遁走犍為太守周楚遣其子帥兵討平之
　　劉𤣥
劉𤣥漢昭烈帝之曽孫甘陵王永之孫也永以咸熙元
年東遷洛陽拜奉車都尉封為鄉侯值永嘉大亂劉氏
子孫絶滅唯𤣥奔蜀雄署為安樂公以嗣後主後永和
三年討勢孫盛參戎行見𤣥於成都云
　
　
　
　
　
　
　
　
　
　
　
　
　
　
　十六國春秋卷八十
欽定四庫全書
　十六國春秋卷八十一
後涼錄一
　　吕光
吕光字世明略陽氐人也父婆樓佐命苻堅官至太尉
光以石氏建武四年生於枋頭夜有神光舉家異之故
遂以光為名年十嵗與諸兄弟遊戲邑里好為戰陣之
法羣童咸推為主割土處中部分詳平羣童歎服不好
讀書惟樂鷹馬及長連結賢豪好施待士身長八尺四
寸目重瞳子左肘生肉印性沈重質略(一作/朴)寛大有度
量喜怒不形于色時人莫之識唯王猛布衣時見而異
之曰此非凡人也言之於苻堅舉賢良除美陽令夷夏
愛服鄰境肅清遷鷹揚將軍從征張平戰於銅壁刺平
養子蚝中之自是威名大著苻雙反于秦州堅將楊成
世為雙將茍興所敗光與王鑒討之鑒欲速戰光曰興
初破成世奸氣漸長宜持重以俟其敝興乘勝輕來糧
竭必退退而擊之可以破也二旬而興退諸將不知所
為光曰揆其奸計必攻榆眉若得榆眉據城斷路資儲
復贍非國之利也宜速進師若興攻城尤須赴救若其
奔也彼糧既盡可以滅之鑒從之果敗興軍從王猛平
慕容暐封都亭侯苻重鎮洛陽表光為長史及重謀反
堅聞之曰長史吕光忠孝方正必不與之同謀馳使命
光收重檻車送之尋入為太子右率甚見親重蜀人李
焉(一作/烏)聚衆二萬攻逼益州以光為破虜將軍率兵討
滅之遷步兵校尉苻洛反光又擊平之拜驍騎將軍秦
建元十九年春正月堅既尅平山東士馬強盛遂有圗西域
之志乃以光為使持節都督西域征討諸軍事率將軍姜
飛彭晃杜進康盛(一作/隆)等總步兵七萬鐵騎五千討西
域以隴西董方馮翊郭抱武威賈䖍𢎞農楊頴為四府
將佐堅太子宏執光手曰君器相非凡必有大福宜深
保重行至高昌聞堅寇晉光欲更須後命部將杜進曰
節下受任金方赴機宜速有何不了而更留乎冬十二
月光進及流沙三百餘里無水將士失色光曰吾聞李
廣利精誠𤣥感飛泉湧出吾等豈獨無感致乎皇天必
將有濟諸君不足憂也俄而大雨平地水深三尺進兵
焉耆其王泥流率其傍國請降惟龜兹王帛純(帛一/作白)拒
命不降光軍其城南五里為一營深溝高壘廣設疑兵
以木為人被之以甲羅列壘上將為持久之計帛純驅
徙城外人入於城中附庸侯王各嬰城自守至是光左
肘肉印隠起成字文曰巨霸營外夜有一黑物大如斷
堤動揺有頭角目光若電及明而雲霧四塞遂不復見
旦視其處南北五里東西二十餘步鱗甲隠於地所昭
然猶在光笑曰黑龍也俄而雲起西北暴風滅其迹杜
進言於光曰龍者神獸人君利見之象易曰見龍在田
德施普也斯誠明將軍道合靈和德符幽顯所致願將
軍勉之以成大慶光有喜色遂進軍攻龜兹城其夜夢
金象飛越城外光曰此謂佛神去之胡必亡矣攻城益
急帛純乃傾國財寳重賂于獪胡以求救獪胡王遣其
弟呐龍侯將馗率騎二十餘萬并引温宿尉須等諸國
王及諸胡内外合七十餘萬人來救胡便弓馬善矛矟
鎧如連鏁射不可入又以革索為羂策馬擲人多有中
者衆甚憚之諸將咸欲每營結陳案兵拒之光曰彼衆
我寡營又相逺勢分力散非良策也於是遷營相接按
陣為鈎鏁之法精騎為遊軍彌縫其闕戰於城西大敗
之斬首萬餘級帛純收其珍寳遁走王侯降者三十餘
國光入其城城有三重廣輪與長安城等城中塔廟千
數又以種田畜牧為業男女皆剪髪垂項宫室壯麗煥
若神居光乃大饗將士賦詩言志命參軍京兆段業著
龜兹宫賦以記之胡人奢侈厚於養生家有蒲桃酒或
至千斛經十年不敗士卒淪沒酒藏者相繼又有千斛
蒲桃士卒取實來離宫别館傍盡種之因得其樂器有
箜篌琵琶五絃笙笛簫觱篥毛圓鼔都曇鼔答臘鼔腰
鼓羯雞婁鼔鐘鼔其等十五種為一部工二十人歌曲
有善善摩尼解曲婆迦兒舞曲有天殊勒監曲諸國憚
光威名貢欵屬路光撫寧西域威恩甚著桀黠胡王昔
所未賔者不逺萬里望風歸附上漢所賜節傳光皆表
而易之立帛純弟震為龜兹王撫其遺衆建元二十年
秋八月光上疏奏捷於堅堅知光平西域以為使持節
散騎常侍都督玉門已西諸軍事安西將軍西域校尉
進封順鄉侯増邑一千户道絶不通建元二十一年春
正月光既平龜兹以龜兹饒樂遂有留居之志始獲天
竺沙門鳩摩羅什先是光軍未至什謂龜兹王曰國運
衰矣當有勍敵目下從東方來宜恭承之勿抗其鋒純
不從至是果敗光未測什智量見其年少乃以凡人戲
之強妻以龜兹王女拒而不受光曰道士之操不踰光
父何所固辭因飲以醇酒同閉密室什既被逼遂虧其
節或令騎牛及乘惡馬欲使墮落什嘗懐忍辱曽無愠
色光還中路置軍山下將士已休什曰不可在此必見
狼狽宜徙軍隴上光不納夜果大雨洪潦暴起水深數
丈死者數千人遂深異之光欲畱王西國什謂光曰此
凶亡之地不可淹留推運揆數將軍宜速東歸中路自
有福地可居光乃大饗文武博議進止衆咸請還光乃
從之三月光以駝二萬餘頭致外國珍寶及竒伎異戲
殊禽怪獸千有餘品駿馬萬餘匹而還秋九月光自龜
兹還至宜禾秦涼州刺史梁熙謀閉境拒之高昌太守
楊翰言於熙曰吕光新破西域兵強氣鋭其鋒不可當
也度其事意必有異圖且今闗中擾亂京師存亡未知
自河已西迄于流沙地方萬里帶甲十萬鼎峙之勢實
在今日若光出流沙其勢難敵高梧(一作/高桐)谷口險阻之
要宜先守之而奪其水彼既窮渇自然投戈如其以逺
不守伊吾之闗亦可拒也若度此二阨雖有子房之策
無所施矣地有所必争真此機也熙不從美水令犍為
楊(一作/張)綂説熙曰主上傾國南討覆敗而還慕容垂擅
兵河北泓沖寇逼京師丁零雜虜跋扈闗洛州郡姦豪
所在風扇王綱弛絶人懐利己今吕光廻師其志難測
將軍何以抗之熙曰誠深憂之未知計之所出綂曰光
雄果勇毅智略過人今擁思歸之士乘戰勝之氣其鋒
未易當也(一云今以蕩西域之威擁歸師之/鋭鋒若猛火之盛於原弗可敵也)將軍世受
殊恩忠誠夙著立勲王室宜在今日行唐公洛上之從
弟勇冠一時為將軍計者莫若奉為盟主以收攝衆望
推忠義以總帥羣豪則光雖至不敢有異心也資其精
鋭東兼毛興西連王綂楊璧合四州之衆掃凶逆於諸
夏寧帝室於闗中此桓文之舉也熙又弗從乃殺洛於
西海光聞楊翰之謀懼不敢進杜進諌曰梁熙文雅有
餘機鑒不足終不能納翰之謀也願將軍不足憂之聞
其上下未同宜在速進進而不捷請受過言之誅光從
之進至高昌楊翰以郡迎降及至玉門梁熙傳檄責光
擅命還師遣子鷹揚將軍𦙍與振威將軍南安姚皓别
駕衞翰率衆五萬拒光於酒泉燉煌太守姚静晉昌太
守李純以郡迎降光報檄涼州責熙無赴難之誠數其
遏歸師之罪遣彭晃杜進姜飛等為前鋒擊𦙍戰于安
彌大敗之𦙍輕將麾下數百騎逃奔杜進追而擒之於
是西山胡夷皆來欵附武威太守彭濟執熙請迎光乃
殺熙涼州郡縣望風奔降獨建威將軍西郡太守索泮
奮威將軍酒泉太守宋皓城守不下攻而執之並為光
所殺光遂入姑臧自領涼州刺史䕶羌校尉表杜進為
輔國將軍武威太守封武始侯其餘將佐封拜有差主
簿尉祐姦佞傾險見棄前朝與彭濟同謀執熙光深見
寵任乃譖誅姚皓及天水尹景等名士十餘人逺近頗
以此失望人懐離貳光尋擢祐為寧逺將軍金城太守
祐次允吾襲據外城以叛祐從弟隨據鸇陰起兵應之
光遣將軍魏真討隨隨敗奔祐光將姜飛又擊敗祐衆
祐奔據興城扇動百姓夷夏多從之飛司馬張象叅軍
郭雅謀殺飛應祐發覺迯奔
太安元年春正月初苻堅之敗張天錫南奔其世子大
豫為長水校尉略陽王穆所匿堅還長安穆將大豫俱
奔河西依秃髮思復鞬思復鞬送之魏安至是魏安人
焦松齊肅張濟等起兵數千迎大豫為主攻拔昌松郡
執太守王世強二月光遣輔國將軍杜進擊之進等敗
績大豫遂進逼姑臧求決勝負王穆諫曰吕光糧豐城
固甲兵精鋭逼之非利不如席卷嶺西厲兵積粟然後
東向而争不及朞年光可平也大豫不從乃自號撫軍
將軍涼州牧改元鳳凰以王穆為長史傳檄郡縣使穆
求救於隴西諸郡建康太守李隰祁連都尉嚴純及閻
襲等起兵應之有衆三萬保據楊塢夏四月大豫自揚
塢進屯姑臧城西王穆率衆三萬及秃髪思復鞬子奚
干(一作/于)等陣於城南光出擊大破之斬奚干等二萬餘
級光謂諸將曰大豫若用王穆之言恐未可平也諸將
皆曰大豫豈不及此耶皇天欲贊成明公八百之業故
令大豫迷於良算耳光大悦賞賜金帛有差是時堅子
丕以光為車騎大將軍涼州牧領䕶西羌大都督酒泉
公使者沒於後秦不能達秋九月光始聞苻堅為姚萇
所害奮袂哀號三軍縞素大臨於城南傳檄諸州期孟
冬大舉偽諡堅曰文昭皇帝長吏百石以上服斬縗三
月庶人哭泣三日冬十月光大赦境内建元太安十一
月羣僚勸進光曰長蛇未殄方掃除國難不宜進位元
台張大豫自西郡入臨洮驅略百姓五千餘家保據俱
城光將彭晃徐靈攻破之大豫奔廣武穆奔建康廣武
人執大豫送之斬於姑臧市十二月光自稱使持節侍
中中外大都督督隴右河西諸軍事大將軍領䕶匈奴
中郎將涼州牧酒泉公
太安二年春正月姑臧大風折木從申至辰遣中郎房晷
至晉昌祀風穴羅什謂光曰不祥之風當有奸叛然不
勞自定也秋八月甘露降於逍遥園白鷰翔于酒泉衆
鷰成列而從之時王穆襲據酒泉自稱大將軍涼州牧
光以郭黁讖言改昌松郡為東張掖郡冬十二月涼州
大饑糓價踴貴斗米直錢五百文人相食死者大半光
西平太守康寧自稱匈奴王殺河湟太守強禧阻兵以
叛光屢遣兵討之不剋别將徐靈與張掖太守彭晃謀
叛光遣將討靈靈奔於晃晃東結康寧西通王穆光欲
自擊晃諸將皆曰今康寧在南阻兵伺隙若大駕西行
寧必乘虚出於嶺左晃穆未平康寧復至進退狼狽勢
必大危光曰事勢寔如卿言然我今不往是坐待其來
也晃穆共相唇齒寧又同惡相濟若三寇連兵東西交
至則城外皆非吾有大事去矣今晃叛逆始爾寧穆與
之情契未宻及其倉卒取之為易且隆替命也卿勿復
言乃自率步騎三萬倍道兼行既至攻之二旬晃將寇
顗斬闗納光遂拔其城誅彭晃初王穆之起兵也遣使
招燉煌處士郭瑀瑀歎曰臨河救溺不卜命之短長脈
病三年不豫絶其飱饋魯連在趙義不結舌況人將左
袵吾安忍不救之乃與同郡索嘏起兵五千運粟三萬
石以餉穆穆以瑀為太府左長史軍師將軍嘏為燉煌太
守瑀雖居元佐而口詠黄老冀功成世定追伯成之蹤
既而穆惑於讒間忌嘏威名率衆伐嘏瑀諫曰昔漢定
天下然後誅功臣今事業未建而誅之立見麋鹿遊于
此庭矣穆不從瑀出城大哭舉手謝城曰吾不復見汝
矣還而引被覆面不與人言不食七日輿疾而歸旦夕
祈死夜夢乘青龍上天至屋而止寤而歎曰龍飛在天
今止於屋屋之為字尸下至也龍飛屋上尸至吾其死
也古之君子不卒内寢況吾正士乎遂還酒泉南山赤
崖閣飲氣而卒光聞穆之伐嘏謂諸將曰二虜相攻此
成擒也將攻之諸將咸以為不可光曰取亂侮亡武之
善經不可以憚累征之勞而失永逸之機也遂率步騎
二萬攻酒泉克之進次涼興穆引師東還路中衆散穆
單騎奔騂馬騂馬令郭文斬首送之龜兹國使至獻寶
貨竒珍汗血馬光臨正殿設㑹文武博戲
太安三年春正月光信讒言殺武威太守杜進他日與
羣僚讌酒酣語及政事時刑法峻重恭軍京兆叚業進
曰嚴刑重憲非明王之義也光曰商鞅之法至峻而兼
諸侯吴起之術無親而楚以霸何也業曰起喪其身鞅
亡其家皆殘酷之致也明公受天眷命方開建大業景
行堯舜猶懼不濟奈何欲以商申之末法臨道義之神
州豈此州士女所望於明公哉光改容謝之於是下令
責躬乃崇寛簡之政是年燉煌太守宋歆送同心梨陳
平仲(涼州記/作陳沖)得玉璽獻之博三寸長四寸直看無文字
向日視之字在腹中有三十四字言光當王又白雀巢
於陽川令蓋敏屋光下令諸臣為之賦時獻詩及賦者
凡百餘人
麟嘉元年春正月張掖金澤縣有麟見百獸皆從光以
為己瑞於是羣僚奉表請崇進名號遂以晉孝武太元
十四年二月僭即三河王位於南郊置百官自丞郎已
下猶攝州縣事大赦境内改元麟嘉光妻石氏子紹弟
德世自仇池來至姑臧光迎於城東大饗羣臣立石氏
為王妃子紹為世子讌羣臣於内苑新堂遣市璽玉於
于闐冬十月遣弟左將軍他子武賁中郎將纂討北虜
匹勤於三巖山大破之是年造刀一口銘其背曰麟嘉
長三尺六寸
麟嘉二年秋九月太廟新成追尊高祖為敬公曾祖為
恭公祖為宣公父為景昭王母為昭烈妃中書侍郎楊
頴上疏請依三代故事追尊吕望為始祖永為不遷之
廟光從之是嵗焉耆國王龍熙遣子入侍張掖督郵傅
曜考覈郡縣而丘池令尹興殺之投諸空井曜見夢於
光曰臣張掖郡小吏案校諸縣而丘池令尹興贓狀狼
藉懼臣言之殺臣投於南亭空井中臣衣服形狀如是
光寤而猶見久之乃滅遣使覆之如夢光怒殺興
麟嘉三年春二月著作郎段業以光未能揚清激濁使
賢愚殊貫因療疾于天梯山作表志詩九歎七諷十六
篇以諷之光覽之而悅署業為建康太守冬十月金城
王乞伏乾歸遣南羌彭奚念入攻白土都尉孫峙退奔
興城光遣兵乘虚伐金城乾歸聞之引兵而去光亦引
還
麟嘉四年秋八月光遣南中郎將方及弟右將軍寶振
威將軍楊範強弩將軍竇茍攻乞伏乾歸於金城方屯
河北寶進師濟河為乾歸所敗寶及將士死者萬餘人
光又遣武賁中郎將纂及竇茍率步騎五千南攻彭奚
念戰于盤夷纂大敗而歸光遂率兵親討復遣纂及揚
武將軍略陽楊軌建中將軍沮渠羅仇建武將軍梁恭
軍於左南奚念大懼乃於白土津累石為堤以水自固
遣精兵一萬拒守河津光遣將軍王寶潛趣上津夜渡
湟河光濟自石堤攻剋枹罕奚念單騎奔甘松光振旅
而還
麟嘉五年春正月初光徙西海郡人於諸郡至是謡曰
朔馬心何悲念舊心中勞燕雀何徘徊意欲還故巢頃
之遂相扇動復徙之於河西樂都秋七月羣議以高昌
雖在西垂地居形勝外接胡虜易生翻覆宜遣子弟鎮
之光以子覆為使持節鎮西將軍都督玉門已西諸軍
西域大都䕶鎮高昌命大臣子弟隨之
麟嘉六年春正月光遣使拜秃髮烏孤假節冠軍大將
軍河西鮮卑大都綂廣武郡侯夏六月光帥衆十萬伐
西秦王乞伏乾歸乾歸遣使稱藩以子勑勃為質光引
兵還(勑勃西秦/錄作勃勃)
龍飛元年夏六月五龍見於浩亹羣臣咸賀勸光稱尊
光於是以晉太元二十一年僭即天王位大赦境内殊
死已下改元龍飛備置郡司立世子紹為太子封庶長
子纂為太原公秦州刺史弟延為天水公𢎞為常山公
其餘子弟為公侯者十七人署中書令王詳為尚書左
僕射著作郎段業等五人為尚書又遣使拜秃髪烏孤
為征南大將軍益州牧左賢王冬十月西秦涼州牧乞
伏軻彈與秦州牧乞伏益州不平彈率衆來奔光下書
曰乾歸狼子野心前後反覆朕方東清秦趙勒銘㑹稽
豈令豎子鴟峙洮南且其兄弟内相離間可乘之機無
過今也其勅中外戒嚴朕當親討
龍飛二年春正月光大舉攻西秦師次於長最乾歸羣
下請東奔成紀以避之乾歸曰軍之勝敗在于巧拙不
在衆寡光兵雖衆而無法其弟延勇而無謀不足憚也
且其精兵盡在延所延敗光自走矣二月光使太原公
纂率楊軌竇茍等步騎三萬攻金城乾歸率衆二萬來
救光遣將軍王寶等率騎五千邀之乾歸懼而不進遂
拔金城執太守衞鞬鞬瞋目謂光曰吾寧守節斷頭誓
不為降虜也光義而免之光又遣將軍梁恭金石生與
秦州刺史沒奕干以甲卒萬餘出陽武下峽攻其東天
水公延以枹罕之衆攻臨洮武始河闗皆剋之乾歸因
大震泣歎曰死中求生正在今日也乃縱反間紿延云
乾歸衆潰東奔成紀延欲引輕騎追之司馬耿稚諫曰
乾歸雄勇過人權略難測破王廣剋楊定皆羸師以誘
之雖蕞爾小國亦不可輕也困獸猶鬭況乾歸安肯望
風自潰乎且告者視高而色動必有奸計今宜整步陳
而前使步騎相接徐俟後軍畢集然後擊之可一戰滅
也延不從進與乾歸相遇戰敗死之耿稚及將軍姜顯
收集散卒還屯枹罕光亦引兵還于姑臧夏四月初張
掖臨松盧水胡沮渠羅仇匈奴沮渠王之後也世為部
帥光以羅仇為尚書從伐西秦及延敗死羅仇弟三河
太守沮渠麴粥謂羅仇曰主上荒耄信讒今軍敗將死
正其猜忌智勇之時也吾兄弟素為所憚與其經死溝
瀆孰若勒兵向西平出苕藋奮臂大呼涼州不足定也
羅仇曰理如汝言但吾家累世忠孝為一方所歸寧人
負我無我負人也未幾光果殺羅仇及麴粥羅仇弟子
蒙遜求帥喪還塟鄉里諸部㑹塟者萬人蒙遜哭謂衆
曰吕主昬荒無道多殺不辜吾家上世雄視河西今欲
與諸部雪二父之恥復上世之業何如衆多從之遂殺
光䕶軍馬邃攻拔臨松郡屯據金山大為百姓之患蒙
遜從兄男成先為光將守晉昌聞蒙遜起兵逃奔貲虜
扇動諸夷衆至數千進攻福祿建安將軍寧戎䕶軍趙
策擊敗之男成退奔樂涫五月光遣太原公纂率衆二
萬擊敗蒙遜於忽谷酒泉太守壘澄率將軍趙策趙陵
步騎萬餘討男成於樂涫戰敗澄策死之男成進攻建
康遣人説建康太守段業曰吕氏政衰權臣擅命刑罰
失中人不堪役一州之地叛者連城瓦解之形昭然在
目百姓嗷然無所依附府君奈何以葢世之才欲立忠
於垂亡之國乎男成等既唱大義欲屈府君俯臨鄙州
使塗炭之餘獲來蘇之惠何如業不從相持二旬外救
不至郡人高逵史惠等言於業曰今孤城獨立臺無救
援府君雖心過田單而地非即墨宜思高算轉禍為福
業先與光侍中房晷僕射王詳不平懼不自容乃許之
自稱大都督龍驤大將軍涼州牧建康公光命太原公
纂將兵五萬討業時謂業等烏合纂有威聲勢必克全
光以問羅什什曰觀察此行未見其利既而蒙遜進屯
臨洮為業聲援戰於合離纂兵大敗秋八月光散騎常
侍西平郭黁以光年老知其將敗遂與僕射王詳起兵
作亂詳為内應事發光乃誅詳黁遂據東苑以叛民間
皆言聖人舉兵事無不成從之者甚衆黁以為代吕者
王乃推王乞基為主光馳使召纂討黁纂將還諸將勸
纂曰段業聞師迴必躡軍後若潛師夜還庶無後患也
纂曰業雖憑城阻衆無雄略之才若夜潛還適足張其
奸志耳乃遣使告業曰郭黁作亂吾今還都卿能決者
可早出戰遂棄大軍先將輕騎引還業亦不敢出纂司
馬楊綂謂其從兄桓曰郭黁明善天文起兵其當有以
京城之外非復朝廷之有纂今還都復何所補請除纂
勒兵推兄為盟主西襲吕𢎞據張掖號令諸郡亦千載
一時也桓怒曰吾聞臣子之事君親有隕無二吾為吕
氏臣安榮其祿危不能救豈可復増其難乎吕氏若亡
吾為𢎞演矣綂懼至番禾奔歸于黁黁遣軍邀纂于白
石纂大敗光西安太守石元良率步騎五千赴難與纂
共擊黁軍破之遂入姑臧涼人張捷宋生等招集戎夏
三千餘人反於休屠城與黁共以書牋招誘後將軍楊
軌推為盟主軌性粗直不慮黁之傾危河西太守程肇
諫曰將軍之與吕王可謂臭味是同今欲釋同心託異
𩔖背龍頭從蛇尾非將軍之高算也願將軍熟思之軌
不從乃自稱大將軍涼州牧西平公纂擊黁將王斐于
城西大破之黁勢漸衰遣使請救于秃髪烏孤九月烏
孤使弟驃騎利鹿孤帥騎五千援黁冬十一月光遺楊
軌書曰自羌胡不靖郭黁叛逆南藩安否音問兩絶行
人風傳云卿擁逼百姓為黁唇齒卿雅志忠貞有史魚
之操鑒察成敗逺侔古人豈宜聽納姦邪以虧大美凌
霜不彫者松柏也臨難不移者君子也何圖松柏彫於
微霜而雞鳴已於風雨郭黁巫卜小數時或誤中考之
大理率多虚謬朕宰化寡方澤不逮逺致世事紛紜百
城離叛戮力一心同濟巨海者望之於卿也今中倉積
粟數百千萬東人戰士一當百餘入則言笑晏晏出則
步武涼州吞黁咀業綽有餘暇但與卿形雖君臣心過
父子朕欲全卿名節不使貽笑將來卿三思之軌不答
龍飛三年春二月楊軌以司馬郭緯為西平相率步騎
二萬北赴郭黁秃髪傉檀亦率騎一萬助之軌至姑臧
營於城北三月太原公纂將兵擊軌郭黁帥衆來救纂
敗引還段業使沮渠蒙遜攻西郡執其太守吕純純光
之弟子也於是晉昌燉煌等郡並降於業夏六月楊軌
自恃士馬之盛議欲與光大決成敗黁每以天文裁止
之常山公𢎞鎮張掖業使輔國將軍沮渠男成及酒泉
太守王徳來攻光遣太原公纂迎之軌謀于衆曰吕𢎞
精兵一萬若與纂合則敵強我弱養獸不討將為後患
乃與秃髪利鹿孤共邀纂纂與戰大破之軌奔王乞基
郭黁聞軌敗東走魏安降於乞伏乾歸常山公𢎞為業
所攻引兵棄張掖東走業將兵追𢎞𢎞擊敗之業遂城
西安以别將臧莫孩為太守太原公纂又擊敗之冬十
月建武將軍李鸞以興城降於秃髪烏孤
龍飛四年夏五月太子紹太原公纂將兵伐段業業乞
救於秃髪烏孤烏孤遣驃騎利鹿孤及楊軌救之紹以
業等軍盛欲從三門闗挾山而東纂曰挾山示弱取敗
之道不如結陣衝之彼必憚我而不戰也紹乃引軍而
南業案兵不動紹等亦引而還秋九月光寢疾冬十二
月光疾甚立太子紹為天王自號太上皇帝以太原公
纂為太尉常山公𢎞為司徒謂紹曰吾疾病唯増恐將
不濟今國家多難三寇闚𨵦迭伺國隙吾歿之後使纂
綂六軍𢎞管朝政汝恭已無為委重二兄庶幾可濟若
内相猜貳釁起蕭牆則晉趙之變旦夕至矣又謂纂𢎞
曰永業才非撥亂直以立嫡有常猥居元首今外有強
寇人心未寧汝兄弟緝穆則祚流萬世若内自相圖則
禍不旋踵纂𢎞泣曰不敢有異心又執纂手戒之曰汝
性粗暴深為吾憂開基既難守成不易善輔永業勿聽
讒言是日光卒時晉安帝隆安三年也光年六十三在
位十四年偽諡懿武皇帝廟號太祖墓號高陵
　
　
　
　
　
　
　十六國春秋卷八十一
欽定四庫全書
　十六國春秋卷八十二
後涼錄二
　　吕紹
吕紹字永業光之嫡子也麟嘉元年與母石氏至自仇
池遂立為世子光僭即天王位進為太子光死紹秘不
發喪庶兄太原公纂乃排閣而入哭之盡哀拂衣欲出
紹懼為纂所害以位讓之曰兄功高年長宜承大綂願
兄勿疑纂曰臣雖年長陛下國家之冢嫡也臣安敢奸
之不可以私愛而亂大倫紹固讓纂纂不許紹遂嗣偽
位驍騎將軍吕超言於紹曰纂綂戎積年威震内外臨
喪不哀步高視逺觀其舉止似亂常度恐成大變宜早
除之以安社稷紹曰先帝顧命言猶在耳奈何棄之且
兄弟至戚寧有此乎吾以弱年負荷大任方賴二兄以
寧國家縱其圖我我視死如歸終不忍有此意也卿慎
勿言超曰纂威名素著安忍無親今不圖之後必噬臍
矣紹曰吾每念袁尚兄弟未嘗不痛心切齒忘寢與食
寧坐而死豈忍行之超曰聖人稱知幾其神陛下臨機
不斷臣見大事去矣既而纂見紹于湛露堂超執刀侍
側目纂請収之紹不許纂遂與常山公𢎞率壯士數百
攻紹紹登紫閣自殺追諡隠王先是光未亡時有鬼呌
於都街曰兄弟相滅百姓弊徼吏尋視之則無所見其
年光死紹立五日為纂所殺
　　吕纂
吕纂字永緒光之庶長子也母趙淑媛纂性粗暴少便
弓馬好鷹犬苻堅時入太學不好讀書唯以交結公侯
聲樂為務太安元年堅亂西奔上邽轉至姑臧拜虎賁
中郎將秦州刺史封太原公先是光欲立𢎞為世子㑹
聞紹在仇池乃止𢎞既有憾于紹遣尚書姜紀宻告纂
曰先帝登遐主上闇弱未堪多難兄總攝内外威恩素
著宜為社稷計不可狥小節也輙欲逺追廢昌邑之義
以兄為中宗何如纂從之於是夜率壯士數百踰北城
攻廣夏門𢎞率東苑之衆斫洪範門左衞將軍齊從守
融明觀抽劍斫纂不中被擒紹遣武賁中郎開率禁兵
拒戰于端門驍騎將軍虎率衆二千赴難衆素憚纂皆
不戰自潰纂入自青角門升謙光殿紹自殺於紫閣超
出奔廣武纂憚𢎞兵強以位讓𢎞𢎞曰向以紹弟也而
承大綂衆心不順是以違先帝遺命而廢之慙負黄泉
今復踰兄而立豈𢎞之本志乎復何面目以視息世間
大兄長且賢威名振于二寇宜速即大位以安國家纂
乃使𢎞出告衆曰先帝臨終受詔如此羣臣皆曰茍社
稷有主誰敢違者遂僭即天王位大赦境内改元咸寧
尊嫡母石氏為王太后生母趙氏為太后署常山公𢎞
為使持節侍中大都督都督中外諸軍事大司馬車騎
大將軍司隸校尉錄尚書事改封番禾郡公其餘封拜
各有差叔父征東將軍方鎮廣武纂遣使謂方曰超實
忠臣義勇可嘉但不識國家大體權變之宜方賴其忠
節誕濟世難卿可以此意諭之超乃上疏陳罪纂復其
爵位
咸寧二年春三月大司馬番禾公𢎞自以功名崇重恐
不為纂所容纂亦以𢎞功高地逼深忌嫉之𢎞以東苑
之兵作亂刼尹文楊桓以為謀主請宗變俱行燮固辭
之遂率兵攻纂纂遣將軍焦辨擊之𢎞衆潰出奔廣武
纂縱兵大掠悉以東苑婦女賞軍𢎞之妻女亦為士卒
所辱纂笑謂羣臣曰今日之戰何如侍中房晷對曰天
禍涼室釁起戚藩先帝始崩隠王以幽逼致殂山陵甫
訖大司馬以驚疑肆逆京邑流血昆弟接刅雖𢎞自取
夷滅亦由陛下無棠棣之恩宜省己責躬以謝百姓而
反縱兵大掠囚辱士女釁自𢎞起百姓何罪且𢎞妻陛
下之弟婦𢎞女陛下之姪女也奈何使無賴小人汚辱
為婢妾天地神明豈忍見此因歔欷悲泣纂改容謝之
乃召𢎞妻及男女置於東宫厚撫之𢎞將奔秃髪利鹿
孤道過廣武詣征東將軍方方見之大哭曰天下甚寛
汝何為至此乃執𢎞繫獄馳使告纂纂遣力士康龍就
拉殺之是月立妃楊氏為皇后以后父桓為散騎常侍
尚書左僕射涼都尹封金城侯夏四月纂將伐秃髪利
鹿孤中書令楊頴諌曰夫起師動衆必參之天人茍非
其時聖賢所不為也利鹿孤上下用命國未有釁不可
以伐今宜繕甲養鋭勸課農桑待可乘之機然後一舉
蕩滅比年多事公私罄竭不深根固本恐為患將來願
抑赫斯之怒思萬全之策纂不從遂帥衆度浩亹河利
鹿孤遣弟傉檀來拒戰於三堆纂衆敗績失士卒二千
餘人六月纂將西襲張掖尚書姜紀諫曰方今盛夏農
事方殷百姓廢農所利者少所喪者多若師至嶺西虜
必乘虚寇掠都下將若之何宜且迴師以為後計纂曰
虜無大志聞吾西征正可自固耳今速襲之可以得志
遂進圍張掖略地建康傉檀聞之帥萬騎襲姑臧纂弟
隴西公緯憑北城以自固傉檀曜兵于青陽門虜掠八
千餘户而去纂聞之引還秋九月征東將軍方率廣武
民三千餘户奔利鹿孤是年有猪生子一身三頭又有
龍出東廂井中到殿前蟠卧比旦失之纂以為美瑞號
大殿為龍翔殿又有黑龍行于當陽九宫門改為龍興
門鳩摩羅什獨以為灾言於纂曰比日潛龍出游豕妖
見異龍者陰𩔖出入有時而今屢見則為災𤯝將有下
人謀上之變宜克己修德以答天戒纂不納涼州(一作/即序)
(不知/何解)人胡據(一作胡/安枚)盜發張駿墓見駿貌如生得真珠
簾箔雲母屏風琉璃榼白玉樽受三升赤玉簫紫玉笛
珊瑚鞭馬瑙鍾黄金勒水陸竒珍不可勝紀纂誅據黨
五十餘家遣使吊祭駿并繕修其墓
咸寧三年春二月纂昏虐任情游田無度荒躭酒色不
恤政事太常楊頴諌曰臣聞皇天降監惟德是與德由
人𢎞天應以福故勃焉之美奄在聖躬大業已爾當以
道守之廓靈基于日新邀洪福于萬世自陛下龍飛疆
宇未闢﨑嶇二嶺之内綱維未振於九州陛下不兢兢
夕惕經略四方以成先帝之遺志拯蒼生於荼毒(一作/蓼)
而更飲酒過度出入無恒宴安游盤之樂沈湎樽酒之
間不以寇讐為慮臣竊危之糟丘酒池洛汭不返皆陛
下之殷鑒臣蒙先帝夷險之恩故不敢避干將之戮纂
謝曰朕之罪也不有直亮之臣誰匡邪僻之君然昏虐
自任雖有此諌終不能改常與左右因醉騁馳遊獵或
馬奔於坑塹之間殿中侍御史王回中書侍郎王儒控
馬諌曰千金之子坐不垂堂萬乘之主清道而行奈何
去輿輦之安冒奔馳之危銜橜之變動有不測之禍愚
臣竊所未安敢以死争願陛下逺思(逺思二字段龜龍/涼州紀作宜憶)
袁盎攬轡之言不令臣等受譏千載纂不納纂番禾太
守超擅擊鮮卑思盤思盤遣弟乞珍訴超於纂纂召超
及思盤皆入朝超至姑臧大懼深自結於殿中監杜尚
纂見超怒責之曰卿恃兄弟桓桓乃敢欺吾要當斬卿
天下乃定超頓首曰不敢纂本以恐愒超實無意殺之
因引超思盤及諸臣同讌於内殿超兄中領軍隆屢勸
纂酒已至昏醉乘步輓車將超等遊禁内至琨華堂東
閣車不得過纂親將竇川駱騰倚劍於壁推車過閣超
取劍擊纂纂下車擒超超刺纂洞胷奔於宣德堂川騰
與超格戰超殺之纂妻楊氏命禁兵討超杜尚止之皆
納兵舍仗將軍魏益多斬取纂首以狥曰纂違先帝之
命殺太子而自立荒躭酒獵昵近小人輕害忠良以百
姓為草芥番禾太守超以骨肉至親懼社稷顛覆順人
心而除之上以安宗廟下為太子報仇凡我士庶同兹
休慶纂在位三年死纂未死時嘗與鳩摩羅什博戲或
共圍棋殺羅什子曰斫胡奴頭羅什曰不能斫胡奴頭
胡奴將斫人頭此言有為而纂不能悟光弟寶有子名
超小字胡奴竟以殺纂終如什言隆簒位偽諡纂為靈
皇帝墓號白石陵
　
　
　
　
　十六國春秋卷八十二
欽定四庫全書
　十六國春秋卷八十三
後涼錄三
　　吕隆
吕隆字永基光弟右將軍寶之子也美姿貌善騎射光
末年拜北部䕶軍稍歴顯位聲稱並著超既殺纂讓位
於隆隆有難色超曰今如乘龍上天豈得中下隆遂以
晉安帝隆安五年春二月僭即天王位超先以番禾得
小鼎以為神瑞大赦境内殊死以下改元神鼎追尊父
寶為文皇帝母衞氏為皇太后妻楊氏為皇后以弟超
有佐命之勲拜使持節侍中都督中外諸軍事輔國大
將軍司隸校尉錄尚書事封安定公二月右僕射楊桓
奔河西利鹿孤任為左司馬利鹿孤率衆來攻隆與戰
敗績掠其民二千餘户而去夏五月隆殘虐無度多殺
豪望以立威名内外囂然人不自保魏安人焦朗遣使
説秦隴西公姚碩德曰吕氏因秦之亂制命此州自武
皇棄世兄弟相攻德刑不恤殘暴是先饑饉流亡死者
過半唯泣訴昊天而精誠無感伏惟明公道邁前賢任
尊分陜宜兼弱攻昧經略此方救生靈之沈溺布徽政
於玉門簒奪之際為功不難不可失也乃遣妻子為質
碩徳遂率步騎六萬來伐秋七月碩德自金城渡河直
趨廣武至姑臧隆遣輔國大將軍超龍驤將軍邈等出
戰大敗遁還邈為碩德所擒所失萬計隆收集離散嬰
城固守巴西公他率東苑之衆二萬五千降秦閏月時
熒惑犯帝座有雀羣鬭於太廟死者數萬姑臧受圍累
月東方之人在城中者多謀外叛將軍魏益多又唱動
羣心乃謀殺隆超事發誅之連坐死者三百餘家於是
羣臣表求與秦通和隆弗許安定公超諌曰通塞有時
艱泰相襲孫權屈身於魏譙周勸主迎降豈非大丈夫
哉勢屈故也天錫承七世之資樹恩百載武旅十萬謀
士盈朝秦師臨境識者導以見機若愎諌自專社稷為
墟前鑒不逺我之元龜何憚尺書單使不以危易安且
令卑辭以退敵敵去之後内修德政廢興由人何損大
略隆曰吾雖常人屬當國家之重不能嗣守成基保安
社稷乃以太祖之業委之於人復何面目見先帝于地
下乎超曰應龍以屈伸為靈聖人以知機為美今連兵
積嵗糧儲内竭強寇外逼百姓嗷嗷無餬口之計(一作/寄)
假使張陳韓白亦復無如之何陛下當思權變屈伸割
區區常慮若卜世未窮何憂舊業之不復茍天命去矣
亦可以保全宗族不然坐守困窮終將何如隆乃從之
九月遣使請降于秦秦遣鴻臚桓敦拜隆為使持節鎮
西大將軍都督河西諸軍事涼州刺史建康公優詔嘉
美之于是遣母弟愛子文武舊臣慕容筑楊頴史難閻
松等五十餘家入秦為質碩德乃還冬十二月安定公
超攻姜紀不剋遂攻焦朗於魏安朗遣弟子嵩為質於
河西王利鹿孤利鹿孤遣傉檀來援比至超已退傉檀
乃耀兵姑臧壁於胡阬超夜遣中壘將軍王集帥精騎
二千斫營傉檀縱兵逆擊集被殺失兵士三百餘人隆
懼偽與傉檀通好請於苑内結盟傉檀遣鎮北俱延入
盟延疑有伏毁苑牆而出伏兵擊之延失馬步還傉檀
怒遂攻昌松太守孟褘於顯美隆遣廣武將軍茍安國
寧逺將軍石可率騎五百救之安國等憚傉檀之強遁
還傉檀遂剋顯美執孟褘而去
神鼎二年春二月興遣兼散騎常侍席確來觀虚實因
徵隆弟超為質沮渠蒙遜率衆來伐隆遣使求救於河
西王利鹿孤利鹿孤遣車騎大將軍傉檀率衆一萬救
之未至隆擊敗之蒙遜請與結盟留糓萬餘斛以賑饑
人是時姑臧大饑糓價踴貴斗米直錢五千文人相食
餓死者十餘萬口城門晝閉樵採路絶百姓請出城乞
為傭作奴婢者日有數百隆惡其沮動衆心盡坑之積
尸盈於路衢戸絶者十有九焉冬十月河西王傉檀復
攻隆於姑臧
神鼎三年秋七月河西王傉檀及沮渠蒙遜互出兵來
攻隆以二寇之逼念姑臧終無以自存乃遣超率騎二
百多齎珍寶請迎於秦姚興遂遣徐難等率步騎四萬
來迎軍至姑臧隆素車白馬迎於道旁難以司馬王尚
行涼州刺史配兵三千權鎮姑臧分置守宰以戍倉松
番禾二城隆使吕𦙍告光廟曰陛下往運神略開建西
夏德被蒼生威振遐裔枝嗣不臧迭相簒弑二虜交逼
將歸東京謹與陛下奉訣於此歔欷慟泣酸感興軍隆
遂率宗族僚屬及民一萬户隨難東遷既至長安興以
隆為散騎常侍尚書公如故超為安定太守文武三十
餘人皆擢叙之初郭黁常言代吕者王故其起兵先推
王詳後推王乞基及隆東遷王尚卒代之終如黁言其
後隆坐與姚興子廣平公弼謀反為興所殺吕光以孝
武太元十一年嵗在丙戌據涼州十五年至隆滅亡嵗
在癸卯凡十八年以安帝元興二年滅
　
　
　十六國春秋卷八十三
欽定四庫全書
　十六國春秋卷八十四
後涼錄四
　　吕緯
吕緯纂之弟也封隴西公鎮北城初秃髪傉檀率衆襲
姑臧緯固守北城兵不得入及纂為超等所害或説緯
曰超陵天逆上士衆不附明公以介弟之親仗大義之
名投戈而起且姜紀焦辯在南城楊桓田誠在東苑皆
吾黨也何患不濟緯遂嚴兵謂叔父巴西公他曰隆超
弑逆所宜擊之昔田氏之亂孔子鄰國之臣猶抗言於
哀公況今蕭墻有難而可坐觀乎他將從之他妻梁氏
止之曰緯超俱兄弟之子何為舍超助緯自為禍首乎
他乃謂緯曰超舉事已成據武庫擁精兵圖之甚難且
吾老矣無能為也超聞登城告他曰纂信讒言將滅超
兄弟超以身命之切且懼社稷覆亡故出萬死之計為
國家唱義叔父當有以亮之超弟邈有寵於緯因説緯
曰纂殘國破家誅戮兄弟隆超此舉應天人之心正欲
尊立明公耳方今明公先帝之長子當主社稷四海顒
顒人無異議隆超雖不達臧否終不以孽代宗更圖異
望也願公勿疑緯信之乃與隆超結盟單馬入城超執
而殺之他尋叛降于秦
　　吕訓
吕訓光子也光征西域留於仇池其後仕楊難當為建
忠將軍王師北伐訓衞倉儲以俟既剋難當署為駙馬
都尉奉朝請徙居内郡
　　光妻石氏
光妻石氏略陽氐人也初光之征西域留石氏於仇池
麟嘉元年光僣稱涼王於姑臧石氏與子紹及弟德世
來自仇池光乃迎於城東遂冊立為王后纂後簒位尊
為王太后
　　纂妻楊氏
纂妻楊氏𢎞農人尚書右僕射楊桓之女也咸寧元年
立為皇后楊氏美艷有義烈纂為超所刺楊氏命禁兵
討之殿中皆其黨與莫有應者將軍魏益多入斬纂首
楊氏泣曰人已死如土石無所復知何忍復殘其形骸
乎益多罵之楊氏與婢十數人殯纂于城西將出宫超
恐其挾珍寶出外使人搜索之楊氏厲聲責曰爾兄弟
不能和睦手刅相屠我旦夕死人用金寳何為超慚而
退又問楊氏玉璽所在楊氏怒曰已毁之矣超見其有
色欲納之謂其父桓曰后若自殺禍及卿宗桓以言告
楊氏楊氏曰大人本賣女與氐以圖富貴一之已甚其
可復使女辱于二氐乎桓不能強遂自殺諡曰穆后
　　紹美人張氏
張氏燉煌人本隠王紹之美人也清辨有操行姿色壯
麗年十四紹見殺便請為沙門隆見而悦之欲汚其行
遣中書郎裴敏説之張氏善言名理敏為之屈隆親逼
之張氏斂袵曰欽樂至道故投身空門恐一旦辱於人
誓不改節今見逼如此豈非命也於是升門樓自投于
地二踵俱折口誦佛經顔色自若俄然而卒
　　吕憲妻符氏
吕憲纂之從叔也為建節將軍遼東太守妻符氏年十
五有姿色憲卒自殺
　　郭黁
郭黁西平人也少明式易善天文占候仕郡主簿張天
錫末年苻氏每有西伐之問太守趙凝使黁筮之黁曰
若郡内二月十五日失囚者東軍當至涼祚必終凝乃
申約屬縣至十五日鮮卑折掘送馬於凝凝疑其非駿
幽之内厩鮮卑懼而夜遁凝以告黁黁曰是也國家將
亡不可復久苻堅末年當陽門震涼州刺史梁熙問黁
曰其祥安在黁曰為四夷之事也當有外國二王來朝
主上一當反國一死此城嵗餘而鄯善及前部王朝於
苻堅前部王西歸鄯善王死於姑臧及光王河西西海
太守王楨以郡叛黁勸光襲之光左丞寶曰千里襲人
自昔所難況王者之師天下所聞何可僥倖以邀成功
黁不可從誤人大事黁曰若其不捷黁自伏鈇鉞之誅
如其剋也左丞為無謀矣光從而剋之遂比之京管叅
預機宻遷散騎常侍兼太常光將伐乞伏乾歸黁諫曰
今太白未出不宜行師往必無功終當覆敗太史令賈
曜以為必有秦隴之地及克金城光使曜詰黁黁宻謂
曜曰昨有流星東墜當有伏尸死將雖得此城憂在不
守正月上旬河冰將解若不早渡恐有大變後二日而
敗問至光引軍渡河既訖冰泮國人服其神騐甚信重
之後以光年老知其將敗㑹熒惑守東井謂僕射王詳
(一作/祥)曰於天文涼之分野將有大兵且主上老病太子
沖闇太原公纂等凶悍一旦不諱禍亂必起以吾二人
久居内要彼常切齒將為誅首恐禍及人深宜慮之田
胡王乞基部落最強二苑之人多其故衆吾今欲與公
共唱大義推乞基為主則二苑之衆盡為我有剋城之
後徐更議之詳以為然黁遂以二苑之衆夜燒洪範門
使詳為内應事洩黁據東苑以叛百姓聞黁起兵皆言
聖人起事事無不成故相率從之如不及旬日之間有
衆數千光孫八人年㓜悉在乳母抱中先在東苑黁之
叛也悉虜而獲之及纂擊破黁軍黁恚甚盡投王孫於
鋒刅之上枝分節解飲其血以盟衆覩者盡皆掩目寒
心不忍視之而黁悠然自若遂與光相持時有逃人奔
於黁稱吕綂病死黁曰未也光綂之命盡在一時後綂
死三日而光死黁嘗曰涼州謙光殿當有索頭鮮卑居
之其後秃髪傉檀沮渠蒙遜迭據姑臧終如黁言黁性
褊酷不為士庶所附戰敗奔降西秦乾歸敗入仕姚興
為太史令黁以滅姚者晉遂將妻子南奔為追兵所殺
　　杜進
杜進略陽氐也初為光禆將從伐西域討平龜兹及光
引還涼州刺史梁熙責光擅命還師遣子𦙍率衆來拒
光遣進等為前鋒迎撃𦙍將麾下數百騎來奔進追擒
之胡夷欵附光之定河西也進功居多表為輔國將軍
武威太守封武始侯進既居都尹權高一時出入羽儀
與光相亞光甥石聰至自闗中光曰中州人言吾政化
何如聰曰但聞有杜進耳實不聞有舅也光黙然因此
誅進
　　張資
張資仕光為中書監博學多才藝文翰温雅光甚器之
資病光博營救療有外國道人羅義云能差資病光喜
給賜甚厚鳩摩羅什知義誑詐乃告資曰義不能為益
徒煩費耳㝠運雖隠可以事試也遂以五色絲作繩結
之燒為灰末投之水中灰若出水還成結者病不可愈
須臾灰聚浮出復繩本形義療無效少日資死光悼惜
之
　　任射
任射者光時得罪自匿為王欣家奴發覺應死射有竒
巧王爾(一作/肅)魯般之儔也故赦之及大殿嵗久傾敗光
募能正者射運巧致思不煩大工土木俱正
　　竇茍
竇茍略陽氐也以壯勇知名從光攻龜兹登雲梯入地
道或時墮落蘇而復上光深竒之後以強弩將軍從中
郎將方攻乞伏乾歸又從太原公纂率步騎五千南討
彭奚念皆無所獲光親討乾歸茍又從纂率步騎三萬
攻拔金城以功遷左衞將軍賜爵闗内侯
　　侯瑾
侯瑾字子瑜能解鳥語光大安三年常出門見白雀巢
陽川與黑雀列行慨然歎曰今天下大亂君子小人相
共居焉遂去不知所之
　　齊從
齊從魏安人也仕光為左衞將軍守融明觀紹初嗣立
纂與𢎞率壯士攻洪範門從逆問之曰誰也衆曰太原
公從曰國有大故主上新立太原公行不由道夜入禁
城將為亂耶因抽劍直前斫纂中額纂左右擒之纂曰
義士也赦之勿殺及即偽位謂從曰卿前斫我一何甚
也從泣曰隠王先帝所立陛下雖應天順時而微心未
達此時惟恐陛下不死何謂甚也纂嘉其忠因善遇之
　　宋歆
宋歆姑臧人也仕為燉煌太守以德惠下境内肅清乃
結同心之梨歆詣酒泉獻之光嘉其美瑞賞帛五十疋
　　宗燮
宗燮燉煌人仕纂為騎都尉尚書僕射大司馬𢎞起兵
東苑刼尹文楊桓為謀主請燮俱行燮曰老臣受先帝
大恩位為列棘不能隕身授命死有餘罪而復從殿下
親為戎首者豈天地所容乎且臣耄矣智不能謀衆不
足恃將焉用之𢎞曰君為義士我為亂臣乃止
　
　
　
　
　
　十六國春秋卷八十四
欽定四庫全書
十六國春秋卷八十五
西秦録一
　　乞伏國仁
乞伏國仁隴西鮮卑人也其先有如弗斯引出連叱盧三
部自漠北南出太隂山遇一巨蟲於路狀若神龜大如陵
阜乃殺馬而祭之祝曰若善神也便當開路若惡神也遂
塞不通俄而不見乃有一小兒在焉時又有乞伏部有老父
無子者請養為子衆咸許之老父欣然自以為有所依憑字
之曰紇干紇干者夏言依倚也年十歳驍勇善騎射彎弓五
百斤四部服其雄武推為統主號之曰乞伏可汗託鐸莫何
託譯者言非神非人之稱也其後國仁五世祖祐隣者晋泰
始初率户五千遷於夏縁部衆稍盛鮮卑鹿結七萬餘落屯
於高平川與祐隣迭相攻擊鹿結敗南奔畧陽祐隣盡并其
衆因居高平川祐隣死子結權立徙於牽屯結權死子利那
立擊鮮卑吐頼於烏樹山討尉遲渴權於大非川并收其衆
三萬餘落利那死弟祁埿立祁埿死利那子述延立討
鮮卑莫侯於苑川大破之降其衆二萬餘落因居苑川
侵併隣部士馬強盛以叔父軻埿為師傅委以國政弗
斯引烏埿為左輔將軍鎮蔡園川出連髙胡為右輔將
軍鎮至便川叱盧那胡為率義將軍鎮牽屯山述延死
子傉大寒立會䂖勒滅劉曜懼而遷於麥田無孤山(晋/記)
(作元/孤山)大寒死子司繁立秦皇始中遷於度堅山建元七
年秦將益州刺史王綂來伐司繁帥騎三萬拒綂於苑
川綂潜襲度堅山部衆五萬餘落悉降於綂司繁歎謂
左右曰智不拒敵德不撫衆劍騎未交而本根已敗見
衆分散勢亦難全若奔諸部必不我容吾將為呼韓邪
之計矣乃擁部落亦詣綂降堅堅大悅署為南單于畱
之長安以司繁從叔吐雷為勇士䕶軍撫其部衆俄而
鮮卑勃寒侵斥隴右堅以司繁為使持節都督征討西
胡諸軍事鎮西將軍討之勃寒懼而請降遂使司繁鎮
勇士川甚有威惠司繁卒子國仁立堅興壽春之役徴
為前將軍領先鋒騎會國仁叔父歩頹叛於隴右堅遣
國仁還討之步頹聞之大喜迎國仁於路國仁置酒髙
會攘袂大言曰苻氏徃因趙石之亂遂妄竊名號窮兵
黷武跨僣八州疆宇旣寧冝綏以德方虛廣威聲勤心
逺畧騷動蒼生疲敝中國違天怒人將何以濟且物極
則虧禍盈而覆者天之道也以吾量之是役也難以免
矣吾當與諸君共成一方之業及堅敗歸國仁遂廹脅
部落有不從者擊而併之衆至十餘萬
建義元年苻堅為姚萇所殺國仁謂其豪帥曰苻氏以
髙世之資而困於烏合之衆可謂天也夫守常迷運先
逹恥之見機而作英豪之舉吾雖薄德藉累世之資豈
可覩時來之運而不作乎遂以晋孝武太元十年自稱
大都督大將軍大單于領秦河二州牧改秦建元二十
一年為建義元年署置官屬以其將乙旃童埿(童一/作音)為
左相屋引出支為右相獨孤匹蹄為左輔武羣勇士為
右輔弟乾歸為上將軍自餘拜授各有差乃分其地置
武城武陽安固武始漢陽天水畧陽漒川甘松匡朋白
馬苑川十二郡築勇士都城以居之鮮卑匹蘭帥衆五
千來降
建義二年春正月南安祕宜帥諸𦍑胡五萬餘人來擊
四靣而至國仁謂諸將曰先人有奪人之心不可坐待
其至宜抑威餌敵羸師以張之軍法所謂怒我而怠㓂
也於是勒衆五千襲其不意大敗之祕宜奔還南安秋
七月祕宜與其弟莫侯悌眷率衆三萬餘户來降國仁
拜秘宜鎮東將軍東秦州刺史悌眷鎮南將軍南梁州
刺史
建義三年春三月秦苻登遣使署國仁使持節大都督
都督雜夷諸軍事大將軍大單于苑川王夏五月國仁
帥騎三萬襲鮮卑大人宻貴裕茍提倫等三部於六泉
秋七月髙平鮮卑沒弈干東胡金熈連兵來襲相遇于
渴渾川大戰敗之斬級三千獲馬五千疋沒弈干及熈
奔還三部振懼率衆迎降署宻貴為建義將軍六泉侯
裕茍為建忠將軍蘭泉侯提倫為建節將軍鳴泉侯是
年國仁造刀一口銘曰建義𨽻書
建義四年春三月國仁建威將軍叱盧烏孤䟦擁衆叛
保牽屯山國仁率騎七千討之斬其部將叱羅侯降者
千餘戶䟦大懼請降復其官爵夏四月討鮮卑越質叱
黎於平襄大破之獲其子詰歸弟子復半及部落五千
餘人而還六月國仁死在位四年偽謚宣烈王廟號烈
祖
　　乞伏乾歸
乞伏乾歸國仁之弟也雄武英傑沈雅有度畧國仁死
羣臣咸以國仁子公府尚幼宜立長君共推乾歸為大
都督大將軍大單于河南王大赦境内改元太初秋七
月立妻邉氏為王后署置百官倣漢制以南川侯出連
乞都為丞相鎮南將軍南梁州刺史悌眷為御史大夫
金城邉苪為左長史東秦州刺史祕宜為右長史武始
翟勍為左司馬翟瑥為右司馬畧陽王松壽為主簿從
弟軻弹為梁州牧弟益州為秦州牧屈眷為河州牧自
餘封拜各有差九月乾歸遷都金城
太初二年春正月秦苻登遣使署乾歸為大將軍大單
于金城王時晋太元十四年也夏四月南羗獨如率衆
七千來降休官阿敦侯年二部各擁五千餘落據牽屯
山為其邉害乾歸討破之悉降其衆於是聲振邉疆鮮
卑豆畱䩭叱豆渾及南丘鹿結并休官曷呼奴盧水尉
地㧞竝率衆來降乾歸皆署其官爵冬十一月枹罕羗
彭奚念帥衆來附乾歸以奚念為北河州刺史
太初三年夏四月吐谷渾王視連遣使稱臣於乾歸貢其
方物乾歸拜視連為沙州牧白蘭王秋九月視連死子視
羆立視羆英果有雄畧以其父祖慈仁為四隣所侵嘗從
容謂博士騫苞曰易云動静有常剛柔斷矣先王以仁
宰世不任威刑所以剛柔靡斷取輕隣敵當仁不讓豈
宜拱黙者乎今將秣馬厲兵爭衡中國先生以為何如
苞曰大王之言高世之畧秦隴英豪所願聞也於是虛
襟撫納衆赴如歸冬十月乾歸遣使拜視羆為使持節
都督罷涸已西諸軍事沙州牧白蘭王視羆不受謂使
者曰自晋道不綱姦雄競逐劉石虐亂秦燕䟦扈河南
王處形勝之地宜當糾合義兵以懲不順奈何私相假
署擬僣羣兇寡人承五祖之休烈控弦之士二萬方欲
掃氛秦隴清彼沙凉然後飲馬涇渭戮問鼎之豎以一
丸泥封東闗閉燕趙之路迎天子于西京以盡遐藩之
節終不能如季孟子陽妄自尊大為吾白河南王何不
立勲帝室䇿名王府建當年之功畱芳來葉耶使還言
之乾歸大怒然惮其彊猶與結好十一月隴西太守越
質詰歸㨿平襄叛自稱建國將軍右賢王
太初四年春正月乾歸率衆擊詰歸敗之詰歸東奔隴
山旣而擁衆來降乾歸以宗女妻之署立義將軍秋七
月秦苻登驃騎將軍沒奕干遣使結好以二子為質請
共擊鮮卑大兠國乾歸許之遂與沒奕干攻大兠于安
陽城大兠退固鳴蟬堡乾歸攻䧟之大兠㣲服遁走收
其部衆而還歸沒奕干二子沒奕干尋叛東合劉衞辰
八月乾歸率騎一萬討沒奕干沒奕干奔他樓城乾歸
射之中目冬十月三河王吕光遣弟右將軍吕寳乘虛
攻金城乾歸聞之引還為寳所襲敗於鳴雀峽退屯青
岸
太初五年秋八月呂寳進攻乾歸乾歸使北河州刺史
彭奚念斷其歸路躬貫甲胄連戰敗之寳及將士投河
死者萬餘人光又遣子虎賁中郎將吕纂襲擊彭奚念
纂復敗績奔遁
太初六年春正月休官權千成為秦所逼遣使請降乾
歸署為東秦州刺史休官大都統顯親公夏六月乾歸
立其子熾磐為太子熾磐勇畧明决過於其父
太初七年春正月秦苻登遣使署乾歸假黄鉞大都督
都督隴右河西諸軍事左丞相大將軍河南王領秦梁
益凉沙五州牧加九錫之禮夏六月苻登為姚興所逼
遣其子汝隂王崇為質於乾歸請救進封乾歸梁王命
置官司納其妹東平長公主為梁王后乾歸遣前將軍
乞伏益州冠軍將軍翟瑥率騎士二萬救之聞登為秦
所殺引還冬十月秦苻崇為乾歸所逐奔隴西王楊定
定畱司馬邵疆守秦州率歩騎四萬與崇共攻乾歸乾
歸遣凉州牧軻弹秦州牧益州立義將軍詰歸率騎三
萬拒之(具翟/瑥傅)益州與定戰敗於平川軻弹詰歸欲引兵
退冠軍翟瑥奮劍止之軻弹率騎往赴益州詰歸亦勒
兵繼進定遂大敗斬定及崇首虜萬七千級於是盡有
隴西巴西之地
太初八年春正月乾歸自稱秦王赦其境内殊死已下
以太子熾磐領尚書令出連乞都為丞相左長史邉芮
為尚書左僕射右長史袐宜為右僕射翟瑥為吏部尚
書翟勍為主客尚書杜宣為兵部尚書王松壽為民部
尚書樊謙爲三公尚書方𢎞麴景爲侍中自餘拜授皆
如魏武晋文故事然猶稱大將軍大單于邉芮等領府
佐如故夏四月索虜秃髪如茍率戸二萬來降乾歸妻
以宗女六月遷都於西城秋七月三河王吕光率衆十
萬來伐左輔將軍宻貴周右衞將軍莫者羖羝言於乾
歸曰光旦夕將至陛下以命世雄姿開業洮罕剋剪羣
凶威振遐邇將鼔淳風於東夏建八百之鴻慶不忍小
屈與姦豎競於一時若機事不㨗恐非國家之利也宜
遣愛子以退之乾歸乃稱藩於光遣子勅勃(載記作/勃勃)為
質旣而悔之殺貴周及羖羝
大初九年春正月休官權萬世帥衆來降冬十月凉州
牧乞伏軻弹與秦州牧乞伏益州不平軻弹奔凉是歳
乾歸所署立義將軍越質詰歸帥戸二萬叛降於秦顯
親公權千成帥衆攻秦上邽不克退保畧陽姚碩德撃
之千成亦降
太初十年春正月凉王呂光以乾歸數反覆舉兵來伐
使呂延爲前鋒羣臣咸勸其東奔成紀以避其銳乾歸
不從謂諸將曰昔曹孟德敗袁本初於官渡陸伯言摧
劉𤣥德於白帝皆以權畧取之軍之勝敗在於巧拙不
在衆寡光雖舉全州之軍而無經逺之畧不足惮也且
其精銳盡在吕延延勇而無謀易以奇䇿制之延軍若
敗光亦遁還乘勝追奔可以得志衆咸曰非所及也二
月光軍於長最遣子吕纂帥步騎三萬攻金城乾歸率
衆二萬救之未至纂等㧞金城光别將梁恭等以甲卒
萬餘出陽武下峽與秦州刺史沒奕干攻其東以為犄
角之勢呂延以枹罕之衆攻䧟臨洮武始河闗乾歸泣
謂諸將曰今事勢窮踧逃命無所死中求生正在今日
凉軍雖四靣而至然相去遼逺山河旣阻力不周接敗
其一軍衆軍自退乃縱反間紿延稱秦王乾歸衆潰東
奔成紀延信之引騎輕進遂大敗之斬延於陣夏六月
乾歸徴北河州刺史彭奚念為鎮衞將軍以鎮西將軍
屋列破光(一作/屋𢎞)為河州牧定州刺史翟瑥為晋興太守
鎮枹罕冬十月秦長水校尉姚珍來奔乾歸以女妻之
太初十一年春正月乾歸遣秦州牧益州攻凉支陽鸇
武允吾三部皆克之虜萬餘人而還夏六月禿髪烏孤
遣使來結和親凉散騎常侍郭黁來奔乾歸以爲建忠
將軍兼散騎常侍秋九月乾歸遣秦州牧益州武衞將
軍慕兀(載記作/慕容允)冠軍將軍翟瑥率騎二萬伐吐谷渾冬
十月益州等與吐谷渾王視羆戰於度周川大破之視
羆退保白蘭山遣使謝罪貢其方物以子宕豈為質乾
歸以宗女妻之
太初十二年夏四月鮮卑疊掘河内率戶五千自魏來
降乾歸以河内爲疊掘都綂以宗女妻之秋七月丞相
南川宣公出連乞都卒冬十月乾歸以金城太守辛靜
爲右丞相
太初十三年春正月乙亥乾歸所居金城南景門無故
自崩甚惡之遂遷都苑川大赦境内夏五月秦姚興遣
征西姚碩德率衆五萬來伐入自南安峡乾歸率諸將
拒之次於隴西興復遣别將潜師繼發秋七月乾歸聞
興將至謂諸將曰吾自開建以來屢摧勍敵乘機藉筭
舉無遺䇿今姚興盡中國之師軍勢甚盛山川阻狹無
縱騎之地宜引師平川伺其殆而擊之存亡之機在斯
一舉諸君勠力勉之若梟剪姚興闗中之地盡吾有也
於是遣武衞將軍慕兀等屯守秦軍樵採路絶秦姚興
潜引兵來救乾歸聞之復使慕兀率中軍二萬遷屯栢
陽鎮軍將軍羅敦率外軍四萬遷屯侯辰谷自率輕騎
數千前候軍勢㑹大風昏霧遂與中軍相失爲追騎所
逼入於外軍旦與秦戰爲興所敗遁歸苑川部衆三萬
六千皆降於秦興進軍枹罕乾歸遂走金城謂諸豪帥
曰吾才非命世謬為諸君所推心存撥亂而德非時雄
叨竊名號已踰一紀負乘致㓂傾喪若斯今衆已散敗
勢不得安吾欲西保允吾以避其鋒若方軌西邁理難
俱濟卿等畱此各以其衆降秦保全妻子勿吾隨也羣
下咸曰昔古公杖䇿豳人歸懐𤣥德南奔荆楚襁負分
岐之感古人所悲况臣等義深父子而有心離背死生
願從陛下乾歸曰自古無不亡之國不敗之家廢興命
也茍天未亡我庻幾異日克復舊業復與卿等相見有
期德之不建何爲俱死公等自愛吾今將寄食於人以
終餘年乃大哭而别遂帥騎數百馳至允吾乞降於武
威王利鹿孤利鹿孤遣車騎傉檀迎之置於晋興待以
上賓之禮秦兵旣退南羗梁弋等宻遣使來招乾歸將
應之其臣屋引阿洛以告晋興太守隂暢暢馳白利鹿
孤利鹿孤遣弟吐雷率騎三千屯捫天嶺乾歸懼爲利
鹿孤所殺謂太子熾磐曰吾不能負荷大業致兹顛覆
以利鹿孤義兼親好兾存唇齒之援乃忘義背親謀人
父子忌吾威名勢不全立今姚氏方強吾將歸之若盡
室俱去必爲追騎所及吾送汝兄弟及汝母爲質彼必
不疑吾既在長安彼終不敢害汝也於是送熾磐兄弟於
西平八月乾歸南奔枹罕遂降於秦冬十一月乾歸至
長安姚興見而大悅署爲持節都督河南諸軍事鎮逺
將軍河州刺史封歸義侯乆之熾磐欲逃詣乾歸武威
王利鹿孤遣兵追獲將殺之廣武公傉檀勸曰子而歸
父無足深責宜宥之以示大度利鹿孤從之
太初十四年春二月秦姚興遣乾歸還鎮苑川盡以其
故部衆配之夏四月乾歸至苑川以邉芮爲長史王松壽
爲司馬翟勍爲尚書令公卿大將已下悉降號僚佐偏
裨
太初十五年夏四月熾磐自西平奔歸苑川南凉王傉
檀歸其妻子乾歸使熾磐入朝於秦姚興署爲振忠將
軍興晋太守尋遣使者加乾歸散騎常侍左賢王
太初十六年秋七月秦遣乾歸以所部甲卒隨齊難等
迎吕隆於河西冬十一月討叛羗党龍頭於滋川㧞之
太初十九年秋九月攻仇池楊盛將苻帛於皮氏堡克
之盛率兵來救戰於竹嶺爲盛所敗
晋義熈元年春正月(自此以後四年/竝從建康年號)乾歸朝於秦吐谷
渾將大孩(一名烏/紇堤)屢冦乾歸邉境乾歸怒率騎討之大
孩大敗俘斬萬餘口而還大孩走保南凉死於胡園視
羆世子樹洛干帥其餘衆數千家奔歸莫何川自稱大
都督車騎大將軍大單于吐谷渾王化行所部衆庶樂
業號爲戊寅可汗沙漒雜種莫不歸附乃宣言曰孤先
祖避地於此曁孤七世思與羣賢共康休緒今士馬桓
桓控弦數萬孤將振威梁益稱覇西戎觀兵三秦逺朝
天子諸君以爲何如衆咸曰此盛德之事也願大王自
勉乾歸聞而甚忌之秋八月乾歸率衆攻仇池爲楊盛
所敗尋復率衆攻盛將楊玉於西陽堡克之
義熈二年秋七月苑川地震裂生毛狐雉入於寢内百
草皆自反乾歸甚惡之冬十二月復入朝於秦
義熈三年春正月秦姚興慮乾歸寖強難制終爲西州
之患因其朝也畱爲主客尚書以世子熾磐爲建武將
軍行西夷校尉監撫其部衆鎮苑川秋七月秃髪傉檀
叛秦遣使來邀熾磐斬其使送之長安秦甚嘉之冬十
一月秦河州刺史彭奚念叛降秃髪傉檀秦以熾磐行
河州刺史
義熈四年夏五月秦遣乾歸以鎮逺將軍從廣平公弼
等帥步騎襲傉檀冬十月熾磐以秦政寖衰兵亂將始
且畏秦之攻襲乃招結諸部二萬七千築城於嵻㟍山
而㨿之十一月熾磐攻彭奚念於枹罕爲奚念所敗而
還
更始元年春三月熾磐入秦見太原公懿於上邽彭奚
念乘虛來襲熾磐聞之怒不告懿而歸擊奚念破之遂
圍枹罕乾歸從秦王興如平凉熾磐攻枹罕克之遂遣
使告乾歸乾歸逃還苑川鮮卑大恱堅有衆五千自龍
馬苑來降夏四月乾歸如枹罕畱熾磐鎮之收其部衆
得二萬人徙都度堅山秋七月羣下勸乾歸稱王乾歸
以寡弱弗許固請曰夫道應符厯雖廢必興圖籙所棄
雖成必敗本初之衆非不多也魏武運籌四州瓦解尋
邑之兵非不盛也世祖龍申亡新鳥散固天命不可虛
邀符籙不可妄冀姚數將終否極斯泰乘機撫運實係
聖人今見衆三萬足可疆理秦隴清蕩洮河陛下應運
再興四海鵠望豈宜固守謙冲不以社禝爲本願時即
大位允副羣心乾歸從之遂以晋義熈五年僣稱秦王
赦其境内改元更始置百官公卿已下悉復本位冬十
月復立夫人邉氏爲王后世子熾磐爲太子領冠軍大
將軍仍命熾磐爲都督中外諸軍録尚書事以屋引破
光爲河州刺史鎮枹罕以南安焦遺爲太子太師與叅
軍國大謀錄其子華爲尚書民部郎
更始二年春正月遣熾磐討諭薄地延師次煩于地延
率衆出降署爲尚書徙其部衆於苑川三月遣隴西羗
昌何攻秦金城郡㧞之以驍騎將軍乞伏務和爲東金
城太守秋七月乙丑乾歸討越質屈機等十餘部降其
衆二萬五千徙於苑川八月乾歸復都苑川九月攻秦
畧陽南安隴西諸郡皆克之徙民萬五千戸於苑川及
枹罕冬十月鮮卑僕渾羗句豈輸報鄧若等帥戸二萬
來䧏
更始三年春二月乾歸徙鮮卑僕渾部三千餘戶於度
堅城以子勅勃爲秦興太守鎮撫之秦姚興力未能西
討恐更爲邉害遣太常索稜爲太尉領隴西内史使來
招諭乾歸感之遣使送所掠守宰謝罪乞降秦復遣使
署乾歸爲使持節散騎常侍都督隴西嶺北䕶羗匃奴
雜胡諸軍事征西大將軍河州牧大單于河南王太子
熾磐假節鎮西將軍左賢王平昌公乾歸方圖河右權
宜受之復稱藩于秦夏四月乾歸徙羗句豈等部衆五
千餘戶於疊蘭城以兄子阿柴爲興國太守鎮撫之五
月復以子木奕干爲武威太守鎮嵻㟍城秋七月遣平
昌公熾磐及次子中軍將軍審䖍率步騎一萬伐秃髪
傉檀八月熾磐率師濟河敗傉檀太子虎䑓於嶺南獲
牛馬十萬餘而還冬十月攻秦畧陽太守姚龍於栢陽
堡剋之十一月進攻南平太守王憬於永洛(一作/水洛)城又
克之徙民四千餘戸於苑川三千餘戶於譚郊遣中軍
將軍審䖍帥衆二萬城譚郊十二月西羗彭利髪㨿枹
罕自稱大將軍河州牧乾歸率騎三萬討之戰於枹罕
不克
更始四年春正月乾歸復討利髪師次奴葵谷利髪棄
其部衆南奔乾歸遣兄子振威將軍公府追擊至於清
水斬之乾歸入枹罕收羗戸一萬三千以審䖍爲河州
刺史鎮枹罕而還二月戊巳乾歸徙都譚郊命平昌公
熾磐鎮苑川因率騎二萬討吐谷渾支綂阿若干于赤
水大破之樹奕干請降乾歸拜爲平狄將軍赤水都䕶
又以其弟吐䕶真爲捕虜將軍層城都尉阿若干爲䕶
軍都尉夏五月熾磐率衆攻秃髪傉檀三河太守呉隂
於白土克之以出累代爲太守六月乾歸畋於五谿有
梟集於其手心甚惡之遂爲兄子公府所弑并殺諸子
十餘人公府奔固大夏熾磐遣其弟廣武將軍智逹陽
武將軍木奕干率騎三千討之以其弟曇逹爲鎮東將
軍鎮譚郊驍騎將軍婁機鎮苑川熾磐帥文武及民二
萬餘戸遷於枹罕先是乾歸未亡時枹罕金城見䑕有
數萬頭將諸小䑕各銜馬屎羣移而渡洮灑二水悉止
枹罕自是二年而熾磐徙居之秋七月智逹等擊破公
府於大夏公府奔疊蘭城就其弟阿柴智逹等攻㧞之
斬阿柴父子五人公府奔嵻㟍南山追獲之并其四子
轘之於譚郊八月塟乾歸於枹罕僞諡武元王廟號高
祖在位二十四年
　
　
　
　
　
　
　
　
　
　
　
　
　十六國春秋卷八十五
欽定四庫全書
　十六國春秋卷八十六
西秦録二
　　乞伏熾磐
乞伏熾磐乾歸長子也性勇果英毅臨機能斷權畧過人
初乾歸為姚興所敗熾磐質於秃髮利鹿孤後自南平逃
而降興興署為振忠將軍興晉太守又拜建武將軍行西
夷校尉畱其部衆鎮苑川及乾歸返政復立熾磐為太子
領冠軍大将軍都督中外諸軍録尚書事後乾歸稱藩於秦
興遣使署熾磐假節鎮西將軍左賢王平昌公尋進號撫軍
大將軍乾歸死遂襲偽位自稱大將軍河南王大赦境内改
元永康九月署尚書令翟勍為相國侍中太子詹事麴景為
御史大夫段暉為中尉弟延祚為禁中録事樊謙為司直罷
尚書令僕射尚書六卿侍中散騎常侍黄門郎等官置中左
右常侍侍郎各三人永康二年春三月熾磐遣龍驤將軍智逹
平東將軍王松夀討吐谷渾樹洛干於澆河大破之獲其將
呼那烏提虜三千餘戸而還又遣鎮東將軍曇逹與平
東將軍王松壽率騎一萬東討休官權小郎呂破胡於
白石川大破之進㨿白石城䧏其衆萬餘人顯親公休
官權小成呂奴迦等二萬餘戸叛㨿白坑負固不服曇
逹進攻克之斬小成奴迦及首級四千七百隴右休官
悉䧏秦太尉索稜以隴西來降熾磐以稜爲太傅夏四
月遣安北將軍烏地延冠軍將軍翟紹討吐谷渾别綂
句勤(一作/旁)於泣勤川大破之俘虜甚衆秋七月熾磐率
諸將討吐谷渾别綂支旁於長柳川虜旁及其民五千
餘戸而還九月擊吐谷渾别綂掘逵於渴渾川大破之
俘獲男女二萬三千冬十月掘逵率其餘衆來䧏
永康三年春正月有五色雲起於南山熾磐以爲已瑞
大悅謂羣臣曰吾今年應有所定王業成矣於是繕甲
整兵以待四方之隙夏五月熾磐聞南凉秃髪傉檀西
征乙弗㧞劍而起曰可以行矣羣臣咸以爲不可太府
主簿焦襲曰傉檀不顧近患而貪遠利我今伐之絶其
西路使不得還救則虎臺(傉檀/子)獨守窮城可坐擒也此
天亡之時必不可失熾磐從之率步騎二萬襲樂都秃
髪虎臺憑城拒守熾磐四靣攻之一句而克遂入樂都
論功行賞將士各有差遣平遠將軍犍䖍率騎五千追
傉檀以鎮南將軍謙屯爲都督河右諸軍事凉州刺史
鎮樂都秃髪赴單爲西平太守鎮西平(赴單烏孤/之子也)趙恢
爲廣武太守鎮廣武曜武將軍王基爲晋興太守鎮浩
亹徙虎臺與其文武及百姓萬餘戸於枹罕六月傉檀
勢屈請䧏旣至遣使郊迎待以上賔之禮秋七月署傉
檀爲驃騎大將軍左南公南凉文武隨才銓擢冬十月
熾磐旣兼傉檀兵強地廣復稱秦王署置百官十一月
立妃秃髪氏爲王后
永康四年春三月河西王沮渠蒙遜攻㧞廣武郡熾磐
遣將軍魋尼寅邀於浩亹為蒙遜所擊死之又遣將軍
折斐等率騎二萬㨿勒姐嶺復爲蒙遜所擒夏四月熾
磐子元基(一作/元方)自長安逃歸以爲尚書左僕射五月熾
磐率衆三萬攻湟河沮渠漢平遣司馬隗仁乗夜襲擊
大敗熾磐將引還先遣老弱漢平長史焦昶將軍叚景
潜召熾磐熾磐復攻之昶景因說漢平出䧏仁勒壯士
百餘㨿南門樓三日不下力屈擒之熾磐怒欲斬之散
騎常侍武威叚暉諫曰仁臨難不畏死忠臣也宜宥之
以勵事君乃囚之隗仁在西秦五年叚暉又爲之說熾
磐免之使還姑臧六月以左衞將軍匹逵爲湟河太守
因討乙弗窟乾䧏其三千餘戸而還署尚書右僕射出
連䖍爲都督嶺北諸軍事凉州刺史以凉州刺史謙屯
爲鎮軍大將軍河州牧秋七月以秦州刺史曇逹爲尚
書令光禄勲王松壽爲秦州刺史冬十一月熾磐遣尚
書令曇逹秦州刺史王松夀等率騎一萬討南羗彌姐
康薄於赤水䧏之遂以王孟保爲略陽太守鎮赤水
永康五年春正月熾盤攻秦洮陽公彭利和於漒川次
師沓中沮渠蒙遜率衆攻石泉來援熾磐聞而引還二
月尚書令曇逹與凉州刺史出連䖍率騎五千救石泉
蒙遜聞曇逹等至亦引兵去遂遣使來聘與熾磐結和
親夏四月曇逹王松壽等率騎一萬擊秦上邽進㨿蒲
水秦州刺史姚艾率衆來拒大戰破之艾奔上邽曇逹
進屯大利破黄石大羗二戍徙其民五千餘戸於枹罕
冬十月使秦州刺史王松夀鎮馬頭以逼秦之上邽十
二月遣使詣太尉劉裕求擊秦以自效裕拜熾磐平西
將軍河南公
永康六年春二月遣安東將軍木奕干率騎五千討吐
谷渾樹洛干於塞上破其弟阿柴於堯扞川俘獲五千
餘口而還樹洛干奔保白蘭山慚憤發疾而死熾磐聞
而喜曰此虜矯矯所謂有豕白蹢也徃嵗曇逹東征姚
艾敗走今年木奕干西討黠虜遠逃境宇稍清姦凶方
殄股肱惟良吾無患矣秋七月相國翟勍卒八月以尚
書令曇逹爲左丞相子左僕射元基爲右丞相御史大
夫麴景爲尚書令侍中翟紹爲左僕射冬十月遣曇逹元
基東討秦故將姚艾艾遣使稱藩熾磐以爲征東大將
軍秦州牧徴王松壽爲尚書右僕射
永康七年春正月以木奕干爲沙州刺史鎮樂都二月
乙弗鮮卑烏地延率戸二萬來䧏署爲建義將軍地延
尋死弟他子立以子軻蘭質於西平他子從弟提孤等
率戶五千以西遷叛凉州刺史出連䖍遣使諭之提孤
等歸䧏熾磐以提孤姦猾終爲邉患稅其部中戎馬六
萬疋後二歳提孤等扇動部落西奔出塞他子率戸五
千入居西平冬十月姚艾叛秦䧏西河王䝉遜蒙遜率
衆迎之艾叔父儁言於衆曰秦王寬仁有雅度自可安
居事之何爲從凉主西遷衆咸以爲然相率逐艾推儁
爲主復遣使請䧏熾磐大悅徴儁爲侍中中書監征南
將軍封隴西公邑一千戶以左丞相曇逹都督洮罕以
東諸軍事征東大將軍秦州牧鎮南安冬十一月熾磐
東巡十二月徙上邽民五千餘戸於枹罕
永康八年夏四月使征西將軍他子率騎五千討吐谷
渾覔地於弱水南大破之覔地率衆五千來䧏拜弱水
䕶軍秋九月左衞將軍匹逵建威將軍梯君等討彭利
和於漒川大破之利和单騎奔仇池獲其妻子徙羗豪
三千戶於枹罕漒川羗三萬餘戸皆安堵如故冬十月
以尚書右僕射王松壽爲益州刺史鎮漒川
建𢎞元年春正月立次子暮末爲太子仍兼領撫軍大
將軍都督中外諸軍事大赦境内改元建𢎞其臣佐等
多所封授秋七月甲辰宋初受禪詔以熾磐爲安西大
將軍秦王九月振武將軍王基等襲河西王蒙遜胡園
戍俘二千餘戶而還
建𢎞二年春正月遣征北將軍木奕干輔國將軍右丞
相元基率騎攻上邽遇霖雨而還夏四月吐谷王阿柴
遣使來䧏熾磐署阿柴爲征西大將軍開府儀同三司
安州牧白蘭王秋七月河西王蒙遜率衆來伐使征北
將軍木奕干等帥步騎拒之斬首二千而還冬十二月
遣征西將軍他子等率騎二萬擊契汗秃真於羅川
建𢎞三年春正月征西他子等大破契汗禿真獲男女
二萬口牛羊五十餘萬頭禿真率騎數千西奔其别部
樹奚帥戶五千來䧏夏四月乙亥以折衝將軍是辰爲
西胡校尉築列渾城於汁羅以鎮之秋九月遣征北將
軍出連䖍等率騎六千擊沮渠城都於五澗冬十月出
連䖍與城都戰擒之十二月徴秦州牧曇逹爲左丞相
征東大將軍
建𢎞四年春三月熾磐謂其羣臣曰今宋雖奄有江南
夏人雄㨿闗中皆不足與也獨魏主奕世英武賢能爲
用且䜟云恒代之北當有真人吾將舉國而事之乃遣
尚書郎莫者阿胡積弩(一作/射)將軍又寅等入見於魏貢
黄金二百斤并陳伐夏方略太宗許之
建𢎞五年夏四月熾磐遣鎮南將軍吉毗等帥步騎一
萬南伐白茍車孚崔提旁爲四國皆來䧏附秋七月遣
太子暮末率征北將軍木奕干等歩騎三萬出貂渠谷
攻河西白草嶺臨松郡皆破之徙民二萬餘口而還
建𢎞六年夏四月遣平逺將軍叱盧犍等襲河西戰於
臨松擒其將沮渠白蹄徙其民五千餘戶於枹罕秋七
月遣鎮南將軍吉毗等南擊黒水羗酋丘擔大破之冬
十月丘擔率衆來䧏熾磐署擔爲歸善將軍拜折衝將
軍信帝爲平羗校尉以鎮之
建𢎞七年春正月熾磐復遣使如魏請用師於夏秋八
月熾磐伐河西至亷川遣太子暮末等率步騎三萬攻
西安不克又攻番禾河西王沮渠蒙遜發兵來禦夏主
赫連昌遣征南大將軍呼盧古將騎二萬攻苑川車騎
大將軍韋代將騎三萬攻南安熾磐聞之引還九月徙
其境内老弱畜産於澆河及莫河仍寒川畱左丞相曇
達守枹罕韋代攻㧞南安獲秦州刺史翟爽南安太守
李亮吐谷渾掘逵等帥部衆二萬餘落叛奔昴川附於
吐谷渾王慕璝冬十月左丞相曇逹與夏呼盧古戰於
嵻㟍山曇達兵敗十一月呼盧古韋代進攻枹罕熾磐
遷保定連呼盧古入南城鎮東將軍趙壽生帥死士三
百人力戰却之呼盧古韋代又攻沙州刺史出連䖍於
湟河䖍遣後軍將軍萬年擊敗之又攻西平執安西將
軍庫洛干阬戰士五千餘人掠其民二萬餘戸而去十
二月征南將軍吉毗鎮南漒隴西人辛澹帥戸三千㨿城
逐毗毗走還枹罕澹南奔仇池
建𢎞八年春正月山羗率衆叛二月熾磐遣左丞相曇
逹招慰武始諸羗征南將軍吉毗招慰洮陽諸羗羗人
執曇逹送夏吉毗爲羗所擊奔還士馬死傷者什有六
七三月熾磐以輔國將軍叚暉爲凉州刺史鎮樂都平
西將軍麴景爲沙州刺史鎮西平寧朔將軍出連輔政
爲梁州刺史鎮赤水夏六月熾磐還枹罕秋七月熾磐
謂羣臣曰孤知赫連氏必無成冐險歸魏今果如孤言
八月熾磐遣叔父平逺將軍埿頭弟安遠將軍安度爲
質於魏又使中書侍郎王愷丞相從事中郎烏訥闐奉
表貢其方物九月氐王楊𤣥遣將軍苻白作圍梁州刺
史出連輔政於赤水城中粮盡民執輔政以䧏輔政至
􁫣谷逃還冬十月熾磐以驍騎將軍吳漢爲平南將軍
梁州刺史鎮南漒十二月梁州刺史吳漢爲羣羗所攻
帥戸二千奔還枹罕
建𢎞九年春正月商州刺史領澆河太守姚濬叛䧏河
西熾磐以尚書焦嵩代濬帥騎三千討之二月嵩爲吐
谷渾元緒所執夏五月熾磐寢疾謂太子暮末曰吾死
之後汝能保境則善矣沮渠城都爲䝉遜所親重汝宜
歸之熾磐在位八年而宋氏受禪以元嘉五年六月卒
暮末嗣立僞諡文昭王塟於武平陵廟號太祖
　　乞伏暮末(暮一作慕/)
乞伏暮末字安石熾磐第二子也以元熈元年立爲太
子領撫軍大將軍都督中外諸軍事熾磐卒暮末即位
大赦境内改元永𢎞(一作/洪)署右丞相元基爲侍中相國
都督中外諸軍録尚書事鎮軍大將軍河州牧謙屯爲
驃騎大將軍徴安北將軍凉州刺史叚暉爲輔國大將
軍御史大夫叔父右禁將軍千年爲鎮北將軍凉州牧
鎮湟河以征北將軍木奕干爲尚書令車騎大將軍以
征南將軍吉毗爲尚書僕射衞大將軍秋七月河西王
沮渠蒙遜因秦喪來伐西平太守麴承謂之曰殿下若
先取樂都則西平必爲殿下之有西平茍望風請服亦
明主之所疾也蒙遜乃釋西平攻樂都相國元基帥騎
三千救之甫入城而西河兵至攻其外城剋之絶其水
道城中饑渴死者大半東羗乞提從元基救樂都隂與
河西通謀下繩引内其兵登城百有餘人鼔譟燒門元
基率左右奮擊河西兵退暮末大懼八月遣使詣蒙遜
許歸沮渠城都以求和蒙遜引還遣使入秦弔祭暮末
厚資城都遣將軍王伐送之䝉遜疑之使恢武將軍沮
渠竒珍伏兵於捫天嶺執代并其騎士三百人旣而䝉
遜遣尚書郎王杼送伐還秦并遺暮末馬千疋及錦罽
銀繒九月暮末遣記室郎中馬艾如河西報聘冬十月
凉州牧千年嗜酒殘虐不恤政事暮末遣使讓之千年
懼奔河西暮末以叔父光禄大夫沃陵爲凉州牧鎮湟
河
永𢎞二年春正月暮末遣征虜將軍出連輔政等守西
平政等未至䝉遜率衆㧞之執太守麴承二月立妃梁
氏爲王后子萬載爲太子殺尚書隴西辛進并其五族
二十七人追恨其射傷母靣也夏五月河西王䝉遜率
衆來伐暮末畱相國元基守枹罕遷保定連南安太守
翟承伯等㨿罕开谷以應蒙遜暮末擊破之進至冶城
西安太守莫者幼眷㨿汗川以叛暮末討之爲幼眷所
敗還於定連䝉遜進至枹罕遣太子興國攻定連六月
暮末逆擊興國於冶城擒之追擊䝉遜至於譚郊吐谷
渾王慕璝遣其弟沒利延將騎五千㑹䝉遜來伐暮末
遣輔國大將軍叚暉邀擊之復大破之秋七月䝉遜遣
使送榖三十萬斛來贖世子興國暮末不許尋以興國
爲散騎常侍以妹平昌公主妻之冬十月暮末弟軻殊
羅烝熾磐左夫人暮末禁之因與叔父什寅謀叛暮末
收其黨與殺之并殺什寅秃髪氏十二月地震野草皆
自反
永𢎞三年春三月什寅母弟前將軍白飬及鎮衞將軍
去列以什寅之死頗有怨言暮末皆殺之秋九月西秦
自正月不雨至於九月兼之政刑酷濫内外崩離部民
流叛者不可勝計冬十月暮末爲河西王䝉遜所逼遣
中書侍郎王愷從事中郎烏訥闐請迎於魏世祖許以
平凉以東安定以西封之暮末乃焚城邑毁寳器帥戶
萬五千東如上邽至高田谷時給事黃門侍郎郭恒謀
刼沮渠興國以叛事覺誅之夏主赫連定聞暮末將至
發兵來拒暮末畱保南安其故地皆入於吐谷渾冬十
一月世祖遣尚書庫結率騎五千來迎暮末衞大將軍
吉毗固諫以爲不宜内徙暮末從之庫結引還南安諸
羗萬餘人謀叛推安南將軍都督八郡諸軍事廣甯太
守焦遺爲主遺不從乃刼遺族子長城䕶軍焦亮爲主
率衆攻南安暮末請救於氐王楊難當難當遣將軍苻
獻帥騎三千救之暮末與之合擊諸羗諸羗潰散亮奔
廣甯暮末進軍攻之以手令與焦遺使取亮十二月遺
斬亮首出降暮末進遺號鎮國將軍秦略陽太守𢎞農
楊顯以郡降夏
永𢎞四年春正月夏主赫連定擊暮末將姚獻獻敗遂
遣叔父北平公韋代率衆一萬攻南安城内大饑人相
食侍中征虜將軍出連輔政侍中右衞將軍乞伏延祚
吏部尚書乞伏䟦踰城奔夏暮末窮蹙輿櫬出䧏并沮
渠興國送於上邽夏六月夏主殺暮末及其宗族五百
人時魏神䴥四年也先是熾磐都長安端門外有一井
人常宿汲水亭之下而夜聞磕磕有聲驚起照視瓮中
如血中有丹魚長可三寸而有寸光東羗西虜共相攻
伐至是而亡國仁以孝武太元十年僣位至暮末四世
凡四十六年
　
　
　
　十六國春秋卷八十六
欽定四庫全書
　十六國春秋卷八十七
西秦録三
　　乞伏益州
乞伏益州乾歸之弟也乾歸時為前將軍秦州牧楊定之
死也天水姜乳襲據上邽乾歸遣益州帥騎六千討之左
僕射邊芮民部尚書王松夀言於乾歸曰益州以懿弟之
親屢有戰功狃於累勝常有驕色若其遇冦必將易之且未
宜專任示有所先乾歸曰益州驍勇善御衆諸將莫有及之
者但恐其專擅耳若以重佐輔之當無慮也於是以平北將
軍韋䖍為長史散騎常侍左禁將軍務和為司馬至大寒嶺
益州恃勝自矜不為部陳聽将士觧甲逰畋縱飲令曰敢言
軍事者斬䖍等諫曰王以将軍親重故委以專征之任庻能
摧彼凶暴以副具瞻賊已垂逼奈何觧甲自寛宴安酖毒竊
為将軍危之益州曰乳以烏合之衆今聞吾至理應遠竄乃
與吾决戰者斯成擒耳吾自揣之有方郷等不足慮也既而
乳率衆逆擊益州果敗乾歸曰孤違蹇叔以至於此將
士何爲孤之罪也皆赦之後復率衆攻涼㧞支陽鸇武
允吾三郡虜衆萬餘又與武衞慕兀等率騎伐吐谷渾
破視羆於度周川質其子宕豈引兵而還封平遠侯尋
卒
　　　乞伏曇逹
乞伏曇逹熾磐之弟也仕爲秦州牧鎭東將軍鎭譚郊
封襄武侯與平東將軍王松壽帥騎一萬討破休官權
小郎吕破胡於白石川虜其男女萬餘口進㨿白石城休
官降者萬餘人後顯親休官權小成吕奴迦等叛保白坑
曇逹謂將士曰昔伯珪憑嶮卒有滅宗之禍韓約肆暴終
受覆族之誅今小成等逆命白坑宜在除滅王者之師有
征無戰粤爾輿人戮力勉之衆咸㧞劍大呼於是率衆攻
白坑斬小成奴迦及首級四千七百隴右悉降後又帥衆
討降南羗彌姐康薄於赤水沮渠䝉遜來攻石泉曇逹與别
將出連䖍率騎五千救之䝉遜引還尋與王松壽率步騎
一萬攻姚艾於上邽進㨿蒲水大破之遂屯大利破黄石大
羗二戍遷尚書令轉為左丞相尋遷都督枹罕以東諸軍
事征東大將軍秦州牧鎭南安復徵爲左丞相征東大將
軍鎮枹罕赫連勃勃遣征南大將軍呼盧古率騎二萬來
伐曇逹率衆擊之戰於嵻㟍山敗績諸羗執送勃勃
　　邉氏
乾歸妻邉氏金城人左長史邉芮之妹也乾歸僭立遂
以太初元年立爲王后及乾歸奔降於秦降號太妃旣
而返政復爲王后
　　秃髪氏
王后禿髪氏傉檀之女太子虎臺之妹也傉檀旣降熾
磐納爲王后拜傉檀爲左南公甚禮遇之虎臺亦被優
寵未幾令人鴆殺傉檀河西王蒙遜遣人誘虎臺許以
畨禾西安二郡處之且借之兵使伐秦報其父讐復取
故地虎臺隂許之事覺熾磐以后弟之故待之如初后
宻與虎臺謀曰秦本我之仇讐雖以婚姻之故待之如
此盖時宜耳先王之薨又非天命遺令不治者欲全濟
子孫故也爲人子者豈可臣妾於仇讐而不思報復乎
乃與武衞將軍越質洛城謀弑熾磐后妹爲熾磐左夫
人有寵知其謀而告之熾磐殺后及虎臺等十餘人
　　秃髮氏
左夫人秃髮氏利鹿孤之宗女也先是熾磐爲質於凉
利鹿孤妻之熾磐後奔允街秃髪傉檀復遣歸之遂爲
左夫人有寵於熾磐讒殺其姐及虎臺後秃髪氏與暮
末弟軻殊羅私通暮末知而禁之軻殊羅懼遂與叔父
什寅謀殺暮末奉沮渠興國以奔河西使秃髮氏盗門
鑰於内鑰誤門不得開門者以告暮末収其黨與盡殺
之而赦軻殊羅什寅鞭之什寅曰我負汝死不負汝鞭
暮末怒刳其腹投屍於河水秃髪氏乃自殺
　　叚暉
叚暉字長祚武威姑臧人漢太尉熲八世孫也身長八
尺餘師事歐陽湯湯甚器愛之有一童子與暉同志居
二年童子辭歸從暉請馬暉戱作木馬與之童子甚悅
謝暉曰吾太山府君子也奉敕逰學今將欲歸煩子厚
贈無以報德子後位至常伯封侯非報也且以爲好言
終便乗木馬騰空而去暉乃自知必將貴也遂仕乞伏
熾磐爲散騎常侍從征沮渠蒙遜湟河太守沮渠漢平
漢平出降司馬隗仁勒壯士百餘據城自守熾磐進擊
之衆寡不敵遂為所擒熾磐欲斬之暉諫曰仁臨難履
危奮不顧命忠之至也乃宥之遷暉輔國大將軍凉州
刺史御史大夫西海侯暮末即位國政衰亂暉與子承
根奔吐谷慕璝後遂歸魏
　　常垣
常垣河内温人魏太常卿林五世孫也父珍苻堅南安
太守因世亂遂居凉州垣仕乞伏世為鎮逺將軍大夏
鎮將顯羙侯
　　翟瑥
翟瑥武始人仕乾歸為冠軍將軍初氐王楊定率步騎
四萬来伐乾歸謂諸將曰楊定以勇虐聚衆窮兵逞欲
兵猶火也不戢將自焚定之此役殆天以之資我也於
是遣凉州牧乞伏軻彈秦州牧乞伏益州立義將軍詰
歸拒之以瑥為冠軍將軍右司馬前鋒始交益州為定
所敗軻彈詰歸欲引而還瑥奮劍諫曰主上以神武之
資開基隴右東征西討靡不席捲威振秦梁聲光巴漢
將軍以維城之重受閫外之寄當宣力致命輔寧國家
今秦州雖敗二軍尚全奈何不思赴救望風奔散何面
目以見主上乎昔項羽斬卿子以寜楚胡建戮監軍以
成功將軍之所聞也瑥誠才非古人獨不能以便宜斬
將軍乎軻彈謝曰向所以未赴秦州者未知衆心何如
耳敗不相救軍罰所先果能若是敢自愛死乃率騎赴
之益州詰歸亦勒衆而進大敗定兵斬定及首級一萬
七千轉吏部尚書定州刺史俄遷晉興太守鎮枹罕
　　焦遺(子華楷/)
焦遺南安人乾歸時仕為太子太師與參軍國大謀乾
歸曰焦生非特名儒乃王佐之才也謂熾磐曰汝事之
當如事吾也因命熾磐拜遺於床下遺子華至孝遺曽
病甚冬中思食𤓰華忽夣人謂之曰聞爾父思𤓰故送
助飬汝從此進之華跪受寤而𤓰果在手香美非常遺
食之而病愈乾歸欲以女妻之辭曰凡娶妻者欲與之
共事二親也今以王姬之貴下嫁蓬茅之士誠非其匹
臣懼其闕於中饋非所願也乾歸曰卿之所行古人之
事孤女不足以強卿乃以華爲尚書民部郎遺後遷安
南將軍都督八郡諸軍事廣甯太守暮末末年南安諸
𦍑共推遺爲主遺不從遂刼遺族子亮叛攻南安暮末
擊破之遺殺亮出降進號鎮國將軍次子楷仕爲太子
司直暮末降夏楷奔廣甯泣謂其父遺曰大人荷國寵
靈居藩鎮重任今本朝顛覆豈得不帥見衆唱大義以
殄㓂仇遺曰今主上已陷賊庭吾非愛死而忘義顧以大
兵追之是趣絶其命也不如擇王族之賢者奉以爲主
而伐之庻有濟也楷乃築壇誓衆二旬之間赴者萬餘
人㑹遺病卒楷不能獨舉事亡奔於河西
　　辛進
辛進字國都隴西人也仕熾磐至尚書初為散騎常侍
從熾磐逰於後園凌霄觀進彈飛鳥誤中暮末之母傷
其面及暮末即位問傷母面之由母以狀告暮末大怒
即日收進殺之并其五族二十七人
　
　
　
　
　
　
　
　
　
　十六國春秋卷八十七
欽定四庫全書
　十六國春秋卷八十八
南凉録一
　　秃髪烏孤
秃髪烏孤河西鮮卑人其先與魏同出八世祖匹孤率其
部衆自塞北遷於河西其地東至麥田牽屯西至濕羅南
至澆河北接大漠匹孤卒子夀闐立初夀闐之在孕其母
胡掖氏夢一老父被髪左袵乗白馬謂曰爾夫雖西移終
當東返至涼必生貴男言終胎動而寤後因寢而産於被中
乃以秃髪為號其俗謂被覆之義夀闐卒孫樹機能立壯果
雄健兼多謀畧晉泰始中殺秦州刺史胡烈於萬斛堆敗涼
州刺史蘇愉於金山咸寧中又殺涼州刺史楊欣於丹嶺於
是盡有涼州之地武帝為之旰食後為馬隆所敗部民没骨
殺之以降從弟務丸代立丸死孫推斤立斤年一百一十死子
思復鞬立部衆稍盛烏孤即思復鞬之長子也晉孝武太元
十九年思復鞬死烏孤嗣立雄勇有大志與大將紛陀謀復
欲規取涼州紛陀曰明公必欲得涼州宜先務農桑修
隣好禮賢俊明政刑然後乃可烏孤從之三河王呂光
遣使署為假節冠軍大将軍河西鮮卑大都統廣武縣
侯烏孤謂諸将曰呂氏逺來假授當可受否衆咸曰我
士馬衆多何為屬人烏孤将從之石眞若畱不對烏孤
曰卿畏吕光耶何黙無言也石真若留曰吾根本未固
理宜隨時呂光德刑修明境内無虞若致死於我大小
不敵後雖悔之将何所及不如受以驕之俟釁而動蔑
不濟矣烏孤乃受之太元二十年秋七月烏孤討乙弗
折掘等諸部皆破降之冬十月遣别將石亦干築㢘川
堡而都之烏孤登㢘川大山泣而不言石亦干進曰臣
聞主憂臣辱主辱臣死大王所爲不樂者將非吕光乎
光年已衰老師徒屢敗今我以士馬之盛保㨿大川乃
可以一擊百光何足懼也烏孤曰光之衰老亦吾所知
但我祖宗以德懐逺殊俗憚威盧陵契汗萬里委順及
吾承業諸部背叛邇旣乖違逺何以附是以泣耳别將
苻渾曰大王何不振旅誓衆以討其罪烏孤從之遂大
興師諸部皆來降附廣武趙振少好竒略聞烏孤在亷
川棄家從之烏孤喜曰吾得趙生大事濟矣拜爲左司
馬三河王吕光進封烏孤爲廣武郡公十二月烏孤又
討意云鮮卑大破之太元二十一年夏六月時魏皇始
元年也吕光復遣使署烏孤爲征南大將軍益州牧左
賢王烏孤謂使者曰吕王昔以專征之威遂有此州不
能以德懷逺惠安黎庻諸子貪淫三甥暴虐郡縣土崩
下無生賴吾安可違天下之心受不義之爵帝王之起
豈有常哉無道則滅有德則昌吾將順天人之望爲天
下主乃畱其鼓吹羽儀謝其使而遣之
太初元年春正月烏孤自稱大都督大將軍大單于西
平王大赦境内殊死已下建元太初耀兵廣武進攻涼
金城克之光遣將軍竇茍來擊戰於街亭涼兵大敗秋
七月涼散騎常侍太常西平郭黁叛據東苑太原公吕
纂擊破之黁遣使乞援九月烏孤使弟驃騎將軍利鹿
孤帥騎五千赴之冬十月河南鮮卑吐秣等十二部大
人皆來歸附
太初二年春二月涼後將軍略陽楊軌以司馬郭緯爲
西平相率歩騎三萬北赴郭黁烏孤遣弟車騎將軍傉
檀率騎一萬助軌軌至姑臧營於城北夏六月軌自恃
其衆欲與吕光决戰光使太原公纂來迎軌與驃騎將
軍利鹿孤共邀擊之爲纂所敗秋九月軌南奔㢘川收
集夷夏衆至萬餘王乞基謂軌曰秃髪氏才高而兵盛
且乞基之主也不如歸之軌乃遣使降於烏孤尋爲𦍑
酋梁饑所敗西奔僊海襲乙弗鮮卑而㨿其地烏孤謂
羣臣曰楊軌王乞基歸誠於我卿等不速救使爲𦍑人
所覆孤甚愧之平西將軍渾屯曰梁饑無經逺大畧兼
以軍無紀律多所殘殺可一戰擒也冬十月饑進攻西
平西平人田𤣥明執太守郭倖而代之以拒饑遣子爲
質於烏孤烏孤欲救之羣臣憚饑兵強多以爲疑左司
馬趙振曰楊軌新敗吕氏方强洪池以北未可冀也嶺
南五郡庻幾可取大王若無開拓之志振不敢言若欲
經營四方此機不可失也使𦍑得西平華夷振動非我
之利也烏孤喜曰吾亦欲乘時立功安能坐守窮谷乎
乃謂羣臣曰梁饑若得西平保㨿山河不可復制饑雖
驍猛軍令不整此易擒耳遂進擊饑大破之饑退屯龍
支堡烏孤進攻拔之饑單騎奔澆河俘斬數萬以田𤣥
明爲西平内史樂都太守田瑶湟河太守張稠澆河太
寸王稚皆以郡降嶺南𦍑胡數萬餘落莫不歸附十一
月楊軌王乞基帥户數萬來奔十二月烏孤更稱武威
王署弟利鹿孤爲驃騎大將軍西平公傉檀爲車騎大
將軍廣武公其宗族子弟爲公侯者二十餘人文武百
官進位有差
太初三年春正月烏孤徙治樂都遣西平公利鹿孤鎮
安夷廣武公傉檀鎮西平叔父素渥鎮湟河若留鎮澆
河從弟替引鎮嶺南洛囘鎭㢘川從叔吐若流鎮浩亹
以楊軌爲賓客金石生時連珍四夷之豪雋隂訓郭倖
西州之德望楊統楊貞衞殷麴承明(一作/丞)郭黄郭奮史
暠鹿嵩文武之秀傑梁昶韓疋張昶郭韶中州之才令
金樹薛翹趙振王忠趙晁蘇霸秦雍之世門皆内居顯
位外宰郡縣隨才授任咸得其宜烏孤從容謂羣臣曰
隴右河西區區數郡地耳因其兵亂分裂遂至十餘國
乾歸擅命河南叚業阻兵張掖虐氐假息偷㨿姑臧吾
藉父兄遣烈思欲廓清西夏兼弱攻昧三者何先楊統
進曰乞伏氏本吾之部落終當歸命叚氏書生才非經
世權臣擅命制不由己千里伐人糧運懸絶且結好於
我許以分灾共患乘其危弊攻之不義吕光衰耋嗣紹
冲闇二子纂𢎞雖頗有才而内相猜忌若天威臨之必
應鋒瓦解宜遣車騎鎮浩亹鎮北㨿㢘川乘虛迭出多
方以誤之救右則擊其左救左則擊其右彼必疲於奔
命人不得安其農業兼弱攻昧於是乎在不出三年可
以坐定姑臧姑臧旣㧞則二㓂不待兵戈自然歸附矣
烏孤曰善遂隂有吞併之志二月造刀一口狹小長二
尺五寸青色匠人云當作之時夢見一老人朱衣被髪
云吾是太乙神故來㸔爾作刀且云若有敵至刀必自
鳴(後歸突厥/可汗處)夏四月北涼王叚業爲吕纂所侵遣使求
救烏孤遣驃騎大將軍利鹿孤及楊軌救之纂懼燒氐
池張掖穀麥而去六月署利鹿孤爲涼州牧徙鎭西平
召車騎大將軍傉檀入録府國事秋八月烏孤因酒醉
走馬馬倒傷脅笑曰幾使呂光父子大喜俄而患甚顧
謂羣臣曰方難未靖宜立長君言終而死在位三年僞
諡武王廟號烈祖弟涼州牧西平公利鹿孤嗣立
　　秃髪利鹿孤
秃髪利鹿孤烏孤第二弟也初爲驃騎大將軍西平公
尋遷涼州牧烏孤死國人共立之遂以晉隆安三年僭
即僞位赦其境内殊死已下徙治西平使記室監麴梁
明聘於叚業業曰貴主先王創業啟運功高先世宜爲
國之太祖有子何以不立梁明曰有子羗奴先王之命
也業曰昔成王弱齡周召作宰漢昭八歳金霍夾輔雖
嗣子幼冲而二叔休明左提右挈不亦可乎梁明曰宋
宣能以國讓春秋美之孫伯符委事仲謀終開有吳之
業且兄終弟及此殷湯之制也亦聖人之格言萬世之
通式何必𦙍已爲是紹兄爲非業曰美哉使乎之義也
乃厚遣之利鹿孤聞呂光死遣建節將軍金樹平逺將
軍蘇翹率騎五千屯於昌松漠口
建和元年春正月大赦境内殊死已下改元建和下令
曰孤以寡昧謬膺統緒思所以𢎞濟艱難經畧區宇者
必藉股肱之力自今二千石令長清髙有惠化者其皆
封亭侯闗内侯延耆老以訪政事夏四月涼王吕纂帥
衆來伐利鹿孤使弟廣武公傉檀拒之纂士馬精銳進
渡三堆三軍擾懼傉檀下馬㨿胡床而坐以安衆心徐
乃貫甲與纂交戰敗之斬首二千餘級五月楊軌田𤣥
明濳謀叛逆事洩殺之六月呂纂西擊叚業傉檀聞之
率衆一萬乗虛襲姑臧纂弟緯守南北城以自固傉檀
置酒朱明門上鳴鐘鼓以饗將士耀兵於青陽門虜八
千餘戸而歸秋七月乞伏乾歸爲秦所敗率騎數百奔
於允吾遣使乞降利鹿孤使廣武公傉檀迎之處之晋
興待以上賓之禮乾歸遣子謙等質於西平鎮北將軍
俱延(利鹿孤/之弟也)言於利鹿孤曰乾歸本吾之屬國妄自尊
立今勢窮歸命非其欵誠若逃奔東秦必引師西侵非
我利也不如徙置乙弗之間防其越逸之路利鹿孤曰
吾方𢎞信義以收天下彼窮來歸我而逆疑其心何以
勸來者四海將謂我不可以誠信托也秋八月乞伏乾
歸南奔枹罕遂降於秦利鹿孤謂俱延曰不用卿言乾
歸果叛卿爲吾行也延率兵追之至河不及而還
建和二年春正月龍見於長寧麒麟遊於綏羗利鹿孤
欲自稱尊於是羣臣皆勸之安國將軍鍮勿崘進曰昔
我先君肇自幽朔被髪左袵無冠帶之儀逐水草遷徙
無城郭室廬故能抗衡中夏雄視沙漠今舉大號誠順
天心然建都立邑難以避患儲蓄倉庫啟敵人心且首
兵始號事必無成陳勝項籍前鑒不逺宜置晉人於諸
城課農桑以供軍需帥國人以習戰射若東西有變弱
則乗之强則避之此乆安之良䇿也虗名無實徒足爲
世之質的將安用之利鹿孤曰安國之言是也乃更稱
河西王署廣武公傉檀爲都督中外諸軍事涼州牧録
尚書事三月傉檀率師伐呂隆大敗之徙二千餘戸而
歸獲隆右僕射楊桓拜爲左司馬夏六月利鹿孤謂羣
臣曰吾無經濟之才沗承統嗣自負乗在位三載於茲
雖夙夜惟寅思𢎞道化而刑政未能允中風俗尚多凋
敝戎車屢駕無闢境之功務進賢良而下猶淹滯豈所
任非才將吾不明所致也二三君子其極言無諱吾將
覽焉祠部郎中西曹從事史暠對曰王者行師全國爲
上破國次之拯溺救焚東征西怨今陛下命將出征往
無不捷然不以綏寧爲先唯以徙民爲務民安土重遷
故多離叛此所以斬將克城而地不加廣也今取士㧞
才必先弓馬文章學藝視爲無用之條非所以來逺人
垂不朽也孔子曰不學禮無以立宜建學校開庠序選
耆德碩儒以訓胄子利鹿孤善之於是以田𤣥冲趙誕
爲博士祭酒使教胄子秋七月秦隴西公姚碩德自金
城濟河直趨廣武利鹿孤攝廣武守軍以避之軍至姑
臧利鹿孤遣使入貢於秦初涼將姜紀降於利鹿孤廣
武公傉檀與論兵畧甚愛重之坐則連席出則同車每
常談論以夜繼晝利鹿孤謂傉檀曰姜紀信有羙才然
視候非常必不肯久留於此不如殺之紀若入秦必爲
人患傉檀曰臣以布衣之交待紀紀必不相負也八月
紀將數十騎奔秦時利鹿孤雖僭僞位尚稱臣於秦楊
桓兄經佐命姚萇早死興聞桓有德望遣使徴之利鹿
孤不敢留餞於城東爲之流涕以遣之冬十月河西王
沮渠蒙遜遣子奚念來質利鹿孤不受徵其弟建忠將
軍挐蒙遜不與虜其弟鄯善茍子遂遣使稱臣入朝奉
貢許以挐爲質乃還其所掠十二月呂超攻焦朗朗遣
其弟子嵩爲質以請迎利鹿孤遣廣武公傉檀赴之比
至超巴退朗閉門拒之傉檀怒將攻之昌松侯俱延諫
曰安土重遷人之常情朗孤城無食今年不降後年自
服何必多殺士卒以攻之若其不捷彼必去從他國棄
州境士民以資敵國非計也不如以善言諭之傉檀從
之乃與朗連和耀兵姑臧壁於胡坑堡傉檀知超必來
斫營蓄火以待其夜超果遣中壘將軍王集帥精兵來
襲傉檀徐嚴不起集入壘中内外皆起火光燭天照耀
如晝乃縱兵追擊斬集及甲首三百餘級呂隆大懼僞
與傉檀通好請於苑内結盟傉檀信之遣俱延入盟伏
兵出擊俱延失馬歩走陵江將軍郭祖力戰拒之俱延
得免傉檀怒遂攻隆昌松太守孟禕於顯美隆遣廣武
茍安國寧逺石可率五百騎來援憚傉檀之强遷延不
進因而遁去
建和三年春正月傉檀攻㧞顯美執孟禕而數之以其
不早降禕曰禕荷吕氏厚恩分符守土若明公甫至而
歸命恐獲罪於執事矣惟明公圖之傉檀大悅拜爲左
司馬固辭乞歸乃義而釋之徙顯美麗靬二千餘戸而
還二月吕隆爲沮渠䝉遜所逼遣使乞師利鹿孤引羣
臣議之尚書左丞婆衍崙曰今姑臧饑荒殘弊榖石萬
錢野無青草資食無取蒙遜千里行師糧運不繼使二
寇相殘以乗其釁若䝉遜㧞姑臧亦不能守適可爲吾
取之不宜救也傉檀曰崘知其一未知其二姑臧今雖
虛敝地居形勝河西一都之㑹不可使䝉遜㨿之宜在
速救利鹿孤曰車騎之言吾之心也遂遣傉檀率騎一
萬救之至昌松而蒙遜已退乃徙涼澤叚冢五百餘戸
而歸中散騎常侍張融言於利鹿孤曰焦朗兄弟叛㨿
魏安濳通姚氏數爲反覆失今不取後必為朝廷憂乃
遣傉檀討之朗靣縳出降傉檀送之於西平徙其民於
樂都三月利鹿孤寢疾遺令曰昔我諸兄弟𫝊位非子
者蓋以泰伯三讓周道以興故也我武王踐祚實厯垂
諸樊之□終能克昌家業者其在車騎乎吾寢疾惙頓
是將不濟内外多虞國機務廣其令車騎嗣業經緯百
揆以成先王之志言終而卒時晉元興元年也在位三
年僞諡康王葬於西平之東南弟傉檀嗣立
　
　
　
　
　
　
　
　
　
　
　
　
　
　
　十六國春秋卷八十八
欽定四庫全書
　十六國春秋卷八十九
南凉録二
　　秃髪傉檀
秃髪傉檀烏孤第三弟也少機警有才畧其父思復鞬
甚見愛重常謂諸子曰傉檀明識幹藝非汝曹所及也
故諸兄不以傳子而傳於弟利鹿孤在位垂拱而已軍國
大事皆委於傉檀利鹿孤卒傉檀襲位更稱涼王還居樂
都改元𢎞昌初乞伏乾歸之歸晉興也以世子熾磐為質後
熾磐逃歸為追騎所執利鹿孤欲殺之傉檀曰臣子逃歸
君父振古通義故魏武善闗羽之奔秦昭恕頃襄之逝熾
磐雖逃叛孝心可嘉無足深責宜加全宥以𢎞海岳之量
乃赦之至是熾磐又奔允街傉檀乃歸其妻子冬十月
傉檀攻呂安於姑臧十二月秦姚興遣使拜傉檀車騎
將軍廣武公秦建節將軍王松忽帥騎助吕隆守姑臧
傉檀弟文眞擊而虜之傉檀怒遣使謝罪送還長安
𢎞昌二年春正月傉檀大城樂都秋七月傉檀復出兵
攻呂隆於姑臧秦姚興遣左僕射齊難等帥騎迎隆傉
檀攝昌松魏安二戍以避之八月秦涼州刺史王尚遣
主簿宗敞來聘傉檀厚禮而遣之
𢎞昌三年春二月傉檀畏秦之彊又密圖姑臧乃去年
號罷尚書丞郎官遣尚書闗尚(一作叅/軍關尚)聘於秦興謂尚
曰車騎投誠獻欵爲國藩屏而擅興兵衆輙造大城爲
臣之道固若是乎尚曰王侯設險以守其國先王之制
也所以安人衞衆預備不虞車騎僻在遐藩密邇勍寇
南則逆𦍑未賔西則蒙遜跋扈蓋爲國家重門之防不
圖陛下忽以爲嫌興笑曰卿言是也冬十月傉檀遣鎮
南將軍文支討南𦍑西虜大破之上表於秦求領涼州
興不許乃加散騎常侍増食邑二千戸
𢎞昌四年
𢎞昌五年夏六月傉檀帥師伐沮渠蒙遜次於氐池蒙
遜嬰城固守芟其禾苖至赤泉而還獻馬三千疋羊三
萬口於秦秦主興以爲忠署爲使持節都督河右諸軍
事車騎大將軍領䕶匈奴中郎將凉州刺史常侍公如
故鎮姑臧(今之/西寧)因徵王尚還長安涼州人申屠英等二
百餘人遣主簿胡威詣長安留尚興弗許威流涕固請
興悔之使西平車普馳止王尚又遣使諭傉檀㑹傉檀
已率歩騎三萬進次五澗普先以狀告之傉檀遽逼遣
尚尚出自清陽門傉檀入自涼風門宗敞以别駕送尚
還長安敞因薦本州名士十餘人於傉檀(詳具/敞傳)傉檀嘉
納之乃大饗文武將士於謙光殿班賜金馬各有差傉
檀復遣西曹從事史暠聘秦姚興謂暠曰車騎坐定涼
州衣錦本國其德我乎暠曰車騎積德河西少播英問
王威未接投誠萬里陛下官方任才量功授職彝倫之
常何德之有興曰朕不以州授車騎者車騎何從得之
暠曰使河西雲擾呂氏顛狽者實由車騎兄弟傾其本
根陛下雖鴻羅遐被涼州猶在天網之外故征西以周
召之重力屈姑臧齊難以王旅之盛勢挫張掖王尚孤
城獨守外逼羣狄陛下不連兵十年殫竭中國涼州未
易取也今以虚名假人内收大利乃知妙算自天聖與
道合雖云遷授盖亦時宜興悦其言拜暠為騎都尉秋
八月傉檀讌羣臣於宣德堂酒酣仰視而歎孟褘極言
切諫(詳狊/褘傳)傉檀嘉納之以鎮南將軍興城侯文支鎮姑
臧自還於樂都傉檀雖受制於秦然車服禮儀皆如王
者九月傉檀遣使與西涼李暠修結和好冬十月傉檀
偽逰澆河襲徙西平湟河諸羗三萬餘户於武興番禾
武威昌松四郡徵集戎夏之兵五萬餘人大閲於方亭
十一月遷都於姑臧
𢎞昌六年秋七月傉檀復貳於秦遣使邀乞伏熾磐熾
磐不應斬其使送長安九月傉檀將五萬餘人伐沮渠
蒙遜入自西陜蒙遜率衆來拒戰於均石傉檀敗績乃
率騎二萬運糓四萬石以給西郡復爲蒙遜所擊西郡
太守楊綂以日勒降之冬十月秦河州刺史彭奚念來
奔夏主赫連勃勃遣使求婚傉檀不許十一月勃勃率
騎二萬來攻戰於陽武(一作/支陽)殺傷萬計及驅掠二萬餘
口牛馬羊數十萬而去傉檀欲率衆追之焦朗曰勃勃
天姿雄健御軍嚴整未可輕也今因抄掠之資率思歸
之士人自爲戰難與争鋒不如從溫圍北渡趣萬斛堆
阻水結營扼其咽喉百戰百勝之術也别將賀連怒曰
勃勃敗亡之餘烏合之衆奈何避之示之以弱宜急追
之傉檀從之勃勃先於陽武下峽鑿凌埋車以塞路勒
兵逆擊復爲所敗追奔八十餘里殺傷更以萬計名臣
勇將死者十六七傉檀與數騎奔南山幾爲追騎所得
傉檀懼東西宼至乃徙三百里内百姓皆入於姑臧國
人駭怨屠各成七兒因百姓之擾率其屬三百人叛於
北城推梁貴爲盟主貴閉門不應一夕聚衆至數千人
殿中都尉張猛大言於衆曰主上陽武之敗盖恃衆故
也責躬悔過明君之義諸君何故遽從此小人爲不義
之事乎殿内武旅正爾相尋目前之危悔將何及衆聞
之咸奔散七兒逃至晏然殿中騎將白路等追斬之軍
諮祭酒梁裒輔國司馬邊憲等七人濳謀叛逆悉誅之
嘉平元年夏五月秦以傉檀外有陽武之敗内有邊梁
之亂欲乗釁而取之遣尚書郎韋宗來聘因以觀釁傉
檀與宗論六國縱横之規三家戰争之略逺言天命廢
興近述人事成敗機變無窮辭致清辯宗退而歎曰命
世大才經綸名教者不必華宗夏士撥煩理亂澄清濟
世者不必八索九丘吾乃今知九州之外五經之表(載/記)
(作五經之外/冠冕之表)復自有人車騎神機秀發信一代之偉人
由余日磾豈足爲多也宗還長安言於與曰涼州雖殘
弊之後風化未頽傉檀機詐多方憑山河之固未可圖
也興曰劉勃勃以烏合之衆尚能破之况吾舉天下之
兵以加之何足剋也宗曰不然形移勢變反覆萬端(載/記)
(作終始/殊途)陵人者易敗自守者難攻陽武之役傉檀以輕
勃勃致敗今我以大軍臨之彼必自固求全臣竊料羣
臣才略無傉檀之右者(右一/作疋)雖以天威臨之亦未敢保
其必勝也興曰子何慮之過也不聽乃遣中軍將軍廣
平公姚弼及後軍歛成等率歩騎三萬來伐又遣衛大
將軍常山公姚顯率騎二萬為弼等後繼因遣傉檀書
云今遣尚書左僕射齊難討勃勃懼其西逸故令弼等
於河西邀之傉檀以爲然遂不設備弼等濟自金城進
次漠口昌松太守蘓覇嬰城拒之弼遣人諭以禍福令
其速降覇曰汝違負盟誓伐委順之藩天地有靈將不
佑汝吾寧為凉鬼何降之有弼攻䧟之遂斬覇長驅至
姑臧傉檀嬰城固守因出竒兵擊弼乃大破之弼退屯
西苑城中人王鍾宋鍾王娥等宻爲内應候人執其使
送之傉檀欲誅首謀者而赦其餘前軍將軍伊力延候
曰今强敵在外内有奸豎兵交勢踧禍難不輕不悉坑
之何以懲後(載記作宜悉坑/之以安内外)傉檀從之殺五千餘人以
婦女爲軍賞命諸郡縣悉驅牛羊於野次歛成縱兵抄
掠傉檀遣鎮北大將軍俱延鎮軍將軍敬歸等十將率
騎分襲秦兵復大破之斬首七千餘級姚弼固壘不出
傉檀攻之未剋乃㫁水上流欲以持乆斃之秋九月雨
甚堰壊弼軍得水復振姚顯至高平聞弼敗倍道赴之
軍勢益盛顯遣善射將孟欽等五人挑戰於涼風門弦
未及發傉檀材官將軍宋益等馳擊斬之顯乃委罪歛
成遣使謝傉檀慰撫河外引師而去傉檀亦遣使者徐
宿詣秦謝罪冬十一月傉檀復稱涼王即位於南郊大
赦境内殊死已下改元嘉平署置百官立夫人折掘氏
爲王后世子虎臺爲太子錄尚書事左長史趙鼂爲尚
書左僕射右長史郭倖爲尚書右僕射鎮北大將軍俱
延爲太尉鎮軍將軍敬歸爲司𨽻校尉成公緒爲大司
農自餘封授各有差
嘉平二年春正月以次子明德歸為中郎將領昌松太
守歸雋爽聰悟傉檀甚寵之年始十三命爲髙昌殿賦
援筆立成影不移漏傉檀覽而嘉之擬之曹子建
嘉平三年夏四月遣左將軍枯木駙馬都尉胡康伐沮
渠蒙遜掠臨松人千餘戸而歸蒙遜大怒率騎五千來
伐至於顯美方亭破車盖鮮卑徙數千戸而還太尉俱
延率兵追擊蒙遜復大敗歸是月傉檀將親帥五萬騎
伐蒙遜太史令景保及左僕射趙晁切諫傉檀不聽保
固諍之傉檀大怒鏁保而行戰於窮泉爲蒙遜所敗單
馬奔還保遂見擒旣而逸歸傉檀謝之曰卿孤之蓍龜
也封爲安亭侯蒙遜進圍姑臧姑臧百姓懲東苑之戮
悉皆驚散疊掘麥田車盖諸部盡降於蒙遜傉檀懼遣
使請和蒙遜許之乃遣司𨽻校尉敬歸及子他爲質歸
至胡阬逃還他爲追兵所執蒙遜徙其衆八千餘戶而
去右衞將軍折掘竒鎮㨿石驢山以叛傉檀懼爲蒙遜
所滅且慮嶺南爲竒鎮所剋乃遷於樂都留大司農成
公緒守姑臧傉檀纔出城魏安人焦諶王侯等閉門作
亂收合三千餘家保㨿南城諶推焦朗爲大都督龍驤
大將軍而自稱涼州刺史降於蒙遜司𨽻校尉敬歸討
竒鎮於石驢山戰敗死之蒙遜因剋姑臧之威乗勝來
伐傉檀遣安北將軍叚茍左將軍雲連乗虗出番禾以
襲其後徙三千餘家於西平
嘉平四年春二月蒙遜攻圍樂都三旬不克遣使謂傉
檀曰若以寵子爲質吾當還師傉檀曰去否任卿兵勢
卿違盟無信何質以供䝉遜怒築室返耕為持乆之計
羣臣固請乃以子安周(一作/保周)爲質蒙遜引歸吐谷渾樹
洛干率衆來伐傉檀遣太子虎臺拒之爲樹洛干所敗
傉檀又欲北伐蒙遜邯川䕶軍孟愷諫曰蒙遜新并姑
臧凶勢方盛且宜固守伺釁不可妄動傉檀不從五道
俱進至番禾苕藋(苕徙聊切/藋徙弔切)掠五千餘户將軍屈右進
曰陛下轉戰千里前無完陣徙户資財盈溢衢路今旣
獲利宜倍道旋師早度嶮峻蒙遜善於用兵士衆習戰
若輕軍卒至出吾慮表大敵外逼徙户内攻此危道也
衞尉伊力延曰我軍勢方盛將士勇氣自倍彼步我騎
勢不相及若倍道旋師必捐棄資財示人以弱計之左
也屈右出而告其諸弟曰吾言不用天命也此吾兄弟
死地俄而昏霧風雨蒙遜引軍大至傉檀敗走進圍樂
都傉檀嬰城固守遣使請和以子染干爲質䝉遜引兵
而去秋七月河南王乞伏乾歸遣子平昌公熾磐及中
軍將軍審䖍來伐八月兵濟河南傉檀遣太子虎臺逆
戰敗於嶺南熾磐虜牛馬十餘萬民二千餘户而去
嘉平五年夏五月乞伏乾歸遣熾磐襲白土三河太守
吳隂率衆降之
嘉平六年春三月傉檀遣安西將軍紇勃耀兵西境䝉
遜侵西平徙户掠牛馬而去邯川人衞章等謀殺䕶軍
孟愷南啟乞伏熾磐郭越止之曰孟君寛以惠下何罪
而殺之吾寜違衆而死不敢負君以生乃宻告之愷誘
章等飲酒殺四十餘人愷懼熾磐軍至馳告文支文支
遣將軍疋珍赴之熾磐軍到城聞珍將至引之而去夏
四月蒙遜進攻樂都二旬不剋鎭南將軍文支以湟河
迎降蒙遜徙五千餘户於姑臧尋復率衆來伐傉檀以
太尉俱延爲質蒙遜引去
嘉平七年春唾契汗乙弗等皆叛傉檀議欲西討之䕶
軍孟愷諫曰今連年不收上下饑敝南逼熾磐北迫蒙
遜百姓騷動下不安業令逺征雖剋必有後患不如結
盟熾磐通糴濟難慰撫雜部以廣軍資畜力繕兵俟時
而動易曰其亡其亡繫於苞桑惟陛下圖之傉檀曰孤
將畧地卿無沮衆謂太子虎臺曰今不種多年内外俱
窘事宜西行以拯此弊蒙遜近去不能卒來旦夕所慮
惟在熾磐然熾磐名㣲兵少易以討禦吾不過一月自
足周旋汝謹守樂都無使失墜乃率騎七千西襲乙弗
大破之獲牛馬羊四十餘萬熾磐聞之帥歩騎二萬乘
虚來襲虎臺嬰城固守熾磐四靣攻之西曹從事中郎
尉肅言於虎臺曰今外城廣大難以固守殿下不若聚
國人守内城肅等率諸晉人拒戰於外如或不捷猶足
自存虎臺曰蕞爾小賊旦夕當走卿何過慮之深虎臺
懼晋人之有二心也乃悉召豪望有勇謀者閉之於内
孟愷泣進曰熾磐不道乗虗内侮國家危於累卵人神
共憤愷等進欲報恩退顧妻子人思效死豈有二乎今
事已急而殿下乃疑之如是耶虎臺曰吾豈不知君之
忠篤實懼餘人脫生慮表願君等安之耳一旬城潰熾
磐入樂都遣平逺乞伏犍䖍帥騎五千追傉檀徙虎臺
及文武百姓於枹罕安西將軍樊尼自西平奔告傉檀
傉檀泣謂衆曰今樂都為熾磐所陷男夫盡殺婦女賞
軍雖欲還歸實無所赴卿等能與吾藉乙弗之資取契
汗以贖妻子者是所望也不爾即歸熾磐便爲奴僕矣
豈忍見妻子在他懐抱中也遂引師而西衆多離叛遣
鎭北將軍叚茍追之茍亦不還於是將士皆散惟中軍
將軍紇勃後軍將軍洛肱安西將軍樊尼散騎侍
郎隂利鹿不去傉檀曰蒙遜熾磐昔皆委質於吾今
而歸之不亦鄙哉四海之廣匹夫無所容身何其痛乎
旣乃歎曰蒙遜與吾名齊年比熾磐姻好少年俱其所
忌勢皆不濟與其聚而同死不若分而或全樊尼吾長
兄之子宗部所寄吾衆在北者戸垂一萬䝉遜方招懐
遐邇存亡繼絶汝其從之紇勃洛肱亦與尼俱行吾年
老矣所適不容寜見妻子而死遂歸於熾磐大臣親戚
悉皆棄去惟隂利鹿隨之夏六月傉檀至西平熾磐遣
使郊迎以上賔之禮待之初樂都之潰諸城皆降獨鎭
軍尉賢政固守浩亹熾磐遣虎臺以手書諭之賢政執
正不下旣聞傉檀至左南乃降秋七月熾磐以傉檀爲
驃騎大將軍封左南公歳餘爲熾磐所鴆左右勸傉檀
解藥傉檀曰吾病豈宜療耶遂死時年五十一在位十
三年僞諡景王虎臺後亦爲熾磐所殺傉檀少子保周
臘子破𦍑俱延子覆龍烏孤孫承鉢利鹿孤孫副周皆
奔於河西王沮渠蒙遜乆之歸魏魏以保周爲張掖王
覆龍爲酒泉公破羗爲西平公副周爲永平公承鉢爲
昌松公保周後叛討誅之自烏孤以晉安帝隆安元年
歳在丁酉僭號太初至傉檀三世凡十九年以安帝義
熈十年歳在乙卯滅
　
　
　十六國春秋卷八十九
欽定四庫全書
　十六國春秋卷九十
南凉録三
　　秃髪文支
秃髪文支傉檀之族也仕至鎭南大将軍湟河太守封興
城侯鎭姑臧文支荒酒愎諫不恤政事邯川䕶軍孟愷表
奏之傉檀謂伊力延曰今州土傾覆所仗者文支而已今復
如此将若之何延曰宜召而訓之使改往修來傉檀乃召
文支旣至讓之曰二兄英姿早世吾以不才謬承嗣綂不能
荷負大業顚狽如是胡顔視世雖存若隕庻憑子鮮存衞
藉文種復吳卿之謂也聞卿惟酒是耽荒廢署事吾年已
老卿復若斯祖宗之業将誰寄乎文支頓首陳謝其後沮
渠䝉遜攻樂都文支以湟河迎降遂仕蒙遜為廣武太守
　　秃髪樊尼
秃髪樊尼利鹿孤之子也為安西將軍傉檀為乞伏熾
磐所破滅樊尼奔赴之傉檀歸熾磐乃使樊尼率餘衆
依沮渠蒙遜後與其子歸於魏子後仕爲臨松郡丞甚
得衆心
　　秃髪破𦍑
秃髪破𦍑傉檀之子也偉容貌羙丰儀兼饒機辨傉檀
之伐乙弗也破𦍑留居樂都傉檀旣爲乞伏熾磐所滅
破羗自樂都奔降於魏世祖素聞其名及見賜爵西平
侯加龍驤將軍謂破𦍑曰卿與朕本出同源因事分姓
可賜姓源氏從征涼州蠕蠕及討盖吳諸賊皆奮擊有
功世祖又賜名賀遷殿中尚書宗愛弑世祖及南安王
余賀決策翼戴高宗(諱/濬)守禁門誅弑逆加征北將軍進
爵西平王歴官太尉以高祖(諱宏髙宗/孫顯祖子)太和元年卒孫
懐歴官驃騎大將軍懐子子雍歴鎮東將軍爲冀州刺
史討葛榮戰敗死之子雍弟子㳟歴中書監其餘亦多
至大官
　　傉檀妻折掘氏
折掘氏右衛將軍折掘竒鎭之姊也傉檀初襲位涼王
立爲涼王后旣而畏秦人之强乃去年號降稱夫人及
傉檀復稱涼王改年嘉平復立爲王后
　　楊桓
楊桓𢎞農人也初仕呂光光之季年内外叛作郭黁之
反東苑也桓從弟綂始舉兵推桓爲主而桓執義彌厲
(詳具光龍/飛二年)及呂纂時桓以后父任爲尚書左僕射而纂
爲隆所弑后亦自殺桓乃棄位而出亡利鹿孤伐隆獲
桓乃謂桓曰安寢危邦不思擇木老爲囚虜豈曰智乎
桓曰臣受吕氏厚恩位叅端貳雖洪水淊天猶欲濟彼
俱溺實耻爲叛臣以見明主耳利鹿孤曰卿忠臣也以
爲左司馬秦姚興聞桓有德望徵之利鹿孤不敢留乃
餞之於城東謂之曰本期與卿共成大業事乖本圖分
岐之感實情深古人但鯤非溟海無以運其軀鳳非修
梧無以晞其翼卿有佐時之器夜光之寳當振纓雲閣
耀價連城區區河右未足以逞卿才力善朂日新以成
大美桓泣曰臣往事吕氏情節不建陛下宥臣於俘虜
之中顯同賢舊每希攀龍附鳯立尺寸之功龍門旣開
而臣違離公衡之戀豈曰㤀之利鹿孤爲之流涕遣行
旣至秦興深禮重之屢仕顯職桓竟卒於秦
　　宗敞
宗敞姑臧人仕秦姚興涼州别駕敞父爕呂光時自湟
河太守入爲尚書郎見傉檀於廣武乃執其手曰君神
爽宏㧞逸氣凌雲命世之傑也必當剋清世難恨吾年
老不及見耳以敞兄弟託君可乎傉檀曰若如公言不
敢㤀德及即僞位涼州刺史王尚使敞來聘傉檀謂之
曰孤以不才謬爲尊先君所見稱每自恐有累大人水
鏡之明旣沗家業竊有懐君子詩云中心藏之何日㤀
之不圖今日復見卿也(復一/作得)敞曰大王仁侔魏祖念存
先人雖朱暉眄張堪之孤叔向撫汝齊之子無以加也
酒酣語及平生傉檀曰卿魯子敬之儔恨不與卿共成
大業耳後姚興署傉檀爲車騎大將軍涼州刺史鎭姑
臧因徴王尚還長安敞以别駕送之傉檀謂敞曰吾得
涼州三千餘家情之所寄惟卿一人柰何捨我去乎敞
曰今送舊君所以忠於殿下也傉檀曰吾新牧貴州懐
逺安邇之畧爲之若何敞曰涼土雖弊形勝之地道由
人𢎞實在殿下殿下恵撫其民收其賢俊以建功名其
何求不獲叚懿孟褘武威之宿望辛晁彭敏秦隴之冠
冕裴敏馬輔中州之令族張昶涼國之舊𦙍張穆邉憲
文齊楊班梁崧趙昌武同飛羽夫以大王之神略加之
以威信農戰竝修文教兼設可以縱横天下區區河右
豈足定乎傉檀大悅賜敞馬二十疋至秦會王尚爲流
言所謗敞抗章辨白興深美其文(詳具/興傳)後還遷太府主
簿録記室事
　　孟褘
孟褘武威姑臧人也仕呂隆爲昌松太守傉檀攻禕於
顯美剋之乃執禕而數之曰見機而作賞之所先守迷
不變刑之所及吾方耀威玉門掃平秦隴卿固守窮城
稽淹王憲國有常刑於分甘乎褘曰明公開剪河右聲
播宇内文德以綏逺人威武以懲不恪況褘蔑爾敢距
天威釁鼔之刑褘之分也但忠於彼者亦忠於此褘荷
呂氏厚恩受藩屏之任若明公大軍甫至望旗歸命恐
獲罪於執事惟明公圖之傉檀大悅乃釋其縛待以客
禮嘉其忠烈拜爲左司馬禕辭曰呂氏將亡聖朝必取
河右昭然已定人無智愚皆知之者但褘爲人守城不
能自全復忝顯任竊所未安若蒙眀公之恵使得就戮
於姑臧死且不朽傉檀義而歸之及隆爲秦所滅褘仕
於姚興爲涼州刺史王尚别駕司馬興後以傉檀代尚
爲涼州褘出迎於道左旣至讌羣寮於宣德堂仰視而
歎曰古人有言作者不居居者不作信矣褘進曰昔張
文王(謂張/駿)築城苑繕宫廟爲貽厥之資萬世之業秦師
濟河漼然瓦解梁熈據全州之地擁十萬之衆軍敗於
酒泉身死於彭濟呂氏以排山之勢主有西夏率土崩
離銜璧秦雍寛饒有言冨貴無常忽輙易人此堂之建
年垂百載十有二主矣惟信順可以乆安仁義可以永
固願大王勉之傉檀謝曰非君無以聞讜言也
　　曇瞿
沙門曇瞿者未詳何許人蔬食苦行常居冢間樹下専
以神力化物利鹿孤僭號稱王瞿從河南來至於西平
持一錫杖令人跪之曰此是波若眼奉之可以得道時
人咸異之或遺以衣服受而輙投諸地或放之於水中
後日衣自還其本主一無所汚行步如風雲力者追之
恒困不及言人生死貴賤毫釐不爽人或藏其錫杖乃
大哭數聲閉目須㬰立知其處起而取之人益竒其神
異終莫能測因之事佛者甚衆車騎傉檀權傾一國性
尤猜忌多所殺害瞿謂之曰若能安坐無爲則天下可
定祚𦙍克昌如其窮兵好殺禍將及已傉檀不從翼日
又謂之曰當修善行道為後世橋梁傉檀曰僕先世以
來恭事天地名山大川今一旦奉佛恐違先人之旨公
若能七日不食顔色如常是爲佛道神明僕當奉之乃
使人幽守七日而瞿無饑渴之色傉檀宻遣沙門智行
持餅遺曇瞿曰吾誰欺而欺國主乎遂深奇之厚加敬
仰因此改行節殺興慈國人旣䝉其福咸稱曰聖人(一/云)
(稱之日/大師)出入街巷百姓迎爲之禮傉檀有女病篤請瞿
救療瞿曰人之生死自有定期聖人亦不能轉禍爲福
吾安能延命耶止可知早晚耳傉檀固請之時後宫門
閉瞿曰急開後門及開則生不及則死傉檀命開之不
及至晉義熈三年傉檀爲赫連勃勃所破涼土兵亂不
知所在
　　景保
景保未知何許人明於天文善隂陽占侯仕傉檀爲太
史令初傉檀將親帥衆伐沮渠䝉遜保諫曰今太白未
出歳星在西宜以自守難以伐人比年天文錯亂風霧
不時惟修德責躬可以寧吉傉檀曰蒙遜往年無道(一/作)
(狀/)入我封畿掠我邊疆殘我禾稼吾蓄力待時將報東
門之耻今大軍已集卿欲沮衆耶保曰陛下不以臣不
肖使臣主察乾象若見事不言非爲臣之體天文顯然
動必無利傉檀曰我以輕騎五萬伐之蒙遜若以騎兵
拒我則衆寡不敵兼步而來則舒疾不同救右則擊其
左赴前則攻其後終不與之交兵接戰卿何懼乎保曰
天文不虚必將有變傉檀怒鎻之而行曰有功當殺汝
以狥無功封汝百户侯進次窮泉與䝉遜戰傉檀大敗
單騎奔還保爲蒙遜所擒讓之曰卿明於天文爲彼國
所任違天犯順智安在乎保曰臣匪爲無智但言而不
從䝉遜曰昔漢高祖因於平城以婁敬爲功袁紹敗於
官渡而田豐爲戮卿䇿同二子貴主未可量也卿必有
婁敬之賞者吾今放卿但恐有田豐之禍耳保曰寡君
雖才非漢祖猶不同本初正可不得封侯豈慮禍也䝉
遜乃逸之至於姑臧傉檀謝之曰卿孤之蓍龜也而不
能從孤之深罪也封安亭侯食邑五百戸
　　隂利鹿
隂利鹿不知何處人仕於傉檀傉檀之奔於乞伏熾磐
也惟利鹿隨之傉檀謂利鹿曰去危就安人之常也吾
親屬皆叛卿何獨留利鹿曰臣老母在家方寸實亂但
委質爲臣忠孝之義不能兩全臣雖不才不能西哭沮
渠申包胥之誠東感秦援展毛遂之操負覊靮而侍陛
下者臣之分也惟願開𢎞逺猷審進止之筭敢離左右
乎傉檀歎曰知人固未易人亦未易知大臣親戚皆棄
我去今日忠義終始不虧者惟卿一人歳寒不凋見之
於卿矣流涕遣之
　　尉賢政
尉賢政仕傉檀爲别將屯於浩亹樂都之潰諸城皆降
於乞伏熾磐惟賢政固守不下熾磐遣人謂之曰樂都
已潰卿妻子皆在吾所孤城獨守將何爲也賢政曰吾
受涼王厚恩爲國家藩屏雖知樂都已陷妻子爲擒先
歸獲賞後順伏誅然不知主上存亡未敢聞命妻子小
事豈足動懐昔羅憲待命晉文亮之文聘後來魏武不
責若邀一時之利忘委任之責者竊用耻焉大王亦安
用之哉熾磐乃遣傉檀太子虎臺以手書諭之賢政曰
汝爲國儲副不能盡節靣縳於人棄父忘君墮萬世之
業賢政義士豈如汝乎旣而聞傉檀至左南乃降
　
　
　
　
　
　
　
　
　
　
　
　
　
　十六國春秋卷九十
欽定四庫全書
　十六國春秋卷九十一
西凉録一
　　李暠
李暠字𤣥盛小字長生隴西成紀人也漢前將軍廣十六
世孫廣子侍中敢之後曾孫仲翔後漢初為將軍討叛羌
於素昌素昌乃狄道也衆寡不敵死之仲翔子伯考奔喪
因葬於狄道之東川因以家焉遂世為西州著姓髙祖雍曾
祖柔仕晉並歴顯位雍至東莞太守柔至相國從事中郎北
地太守祖弇(音/奄)仕前涼張軌為武衛將軍天水太守封安世
亭侯父昶字中堅幼有令譽為世子侍講年十八卒暠昶之
遺腹子也少而好學性沈敏寛和美器度通渉經史尤善天
文及長頗有聲稱兼習武藝誦孫吳兵法嘗與吕光太史令
郭黁及同母弟宋繇同宿黁起謂繇曰君當位極人臣如李
君者終當有國土之分家有騧草馬生白額駒此其時也光
龍飛二年建康太守京兆叚業叛光自稱凉州牧以燉煌太
守趙郡孟敏爲沙州刺史署暠爲效榖令宋繇亦仕於
業爲中散常侍孟敏卒燉煌護軍馮翊郭謙沙州治中
燉煌索仙等以暠温毅有惠政推爲寧朔將軍燉煌太
守暠初難之會宋繇自張掖告歸燉煌言於暠曰叚業
無經濟逺略終必無成兄忘郭黁之言耶白額駒今已
生矣暠乃從之遣使請命於業業因以暠爲安西將軍
燉煌太守領䕶西胡校尉及業僭號涼王其右衞將軍
燉煌索嗣言於業曰李暠不可使㨿燉煌恐此地非復
大王之有業乃以嗣代暠為燉煌太守嗣率騎五百而
西未至二十里移檄使暠迎已暠驚疑將出迎之效榖
令張邈及宋繇止之曰呂氏政衰叚氏闇弱正是英豪
有爲之日將軍㨿有一國之成資奈何束手授人索嗣
自恃本郡謂人情附已不虞將軍猝能拒之可一戰而
擒也宋繇亦曰大丈夫已爲世所推今日便授首於嗣
豈不爲天下笑乎大兄英姿挺特有雄伯之風張王之
業不足繼也暠曰吾少無風雲之志因宦至此不圖此
郡士人忽爾見推向言出迎者未知士大夫之意故也
因遣繇覘嗣嗣見繇言所以代暠之意繇啖以甘言及
還謂暠曰嗣志驕兵弱此成擒耳於是暠遣二子歆讓
與邈繇及司馬尹建興等逆擊破之嗣奔還張掖初暠
素與嗣善結爲刎頸之交嗣常以宗族托暠曰我身猶
子身勿爲疑也及是暠反爲嗣所搆故深恨之乃罪狀
嗣於叚業自表盡忠不貳横為嗣所讒請業殺嗣暠當
自歸司敗業輔國將軍沮渠男成亦惡嗣因勸除之業
乃殺嗣遣使謝暠分燉煌之涼興烏澤晉昌之宜禾三
縣爲涼興郡進暠為使持節都督涼興已西諸軍事鎭
西將軍領䕶西夷校尉
庚子元年冬十一月暠所居後園有赤氣起龍跡見於小城
於是晉昌太守唐瑶叛業乃移檄六郡推暠為大都督冠軍
大將軍沙州刺史領䕶羌校尉燉煌太守領秦凉二州牧凉
公大赦境内殊死已下建元庚子時晉隆安四年也追尊祖
弇為凉景公父㫤為凉簡公子譚為世子署唐瑶為征東將
軍郭謙為軍諮祭酒索仙為左長史張邈為右長史尹建興
爲左司馬張體順爲右司馬張條爲牧府左長史令狐
溢爲牧府右長史張綝爲太府主簿宋繇張謖爲從事
中郎尋加繇爲折衝將軍謖爲揚武將軍索承明爲牧
府右司馬令狐遷爲武衞將軍晉興太守汜德瑜爲寜
逺將軍西郡太守張靖爲折衝將軍河湟太守索訓為
威逺將軍西平太守趙開爲騂馬䕶軍大夏太守索慈
爲廣武太守隂亮爲西安太守令狐赫為武威太守索
術爲武興太守招懐夷夏人情悅服遣折衝將軍宋繇
東伐涼興幷撃玉門已西諸城皆下之遂屯玉門陽闗
廣田積穀爲東伐持乆之計時北涼酒泉太守王德亦
叛業自稱河州刺史業遣將討之德將部曲奔附唐瑶
辛丑二年夏四月初吕光之稱王也遣使市六璽玉於
于闐至是玉至燉煌納之郡府
壬寅三年春正月暠於南門外臨水起堂名曰靖恭之
堂以議朝政閱武事圖讃自古聖帝明王忠臣孝子烈
士貞女暠親爲序頌以明鑒戒之義當時文武羣僚亦
皆圖焉有白雀翔於靖㳟堂暠觀之大悅冬十二月沮
渠䝉遜所署西郡太守梁中庸來奔暠署為牧府主簿
是歳秦姚興遣使拜暠爲安西將軍髙昌侯
癸卯四年春正月命立泮宫増高門學生五百人起嘉
納堂於後園以圖讃所志
甲辰五年夏四月有葛縁木而生作黄鳥之形秋八月
世子譚卒九月立第二子歆爲世子
建初元年春正月暠自稱大都督大將軍領秦涼二州
牧改元建初大赦境内殊死已下時晉義熈元年也遣
舎人黃始梁興間行奉表詣京師曰昔漢運將終三國
鼎峙鈞天之厯數鍾皇晉髙祖闡鴻基景文𢎞帝業嗣
武受終要荒率服六合同風宇宙齊貫而惠皇失御權
臣亂紀懷愍迍邅䝉塵塞外懸象上分九服下列眷言
顧之普天同憾伏惟中宗元皇帝基天紹命遷幸江表
荆揚䝉𢎞覆之矜五都爲荒榛之藪故太尉西平武公
軌當元康之初屬擾攘之際受命典方出撫此州威略
所振聲盖海内明盛繼綂不隕前志長旌所指仍闢三
秦義立兵强拓境萬里桓文嗣位奕葉載德囊括闗西
化被崑裔遐邇欵藩世修職貢晉德之逺揚繄此州是
頼大都督大將軍天錫以英挺之姿承七世之業志匡
時難克隆先勲而中年降災兵寇侵境皇威遐邈同奬
弗及以一方之師抗七州之衆兵孤力屈社禝爲墟(作/)
(以/喪)臣聞厯數相推歸餘於終帝王之興必有閏位是以
共工亂象於黃農之間秦項簒竊於周漢之際皆機不
旋踵覆餗成凶自冦盗憑陵已涉百齡奸人僭竊(一作/襲字)
期運將杪四海顒顒懸心象魏故師次東關趙魏莫不
企踵淮南大捷三方欣然引領伏惟陛下道協少康徳
侔光武繼天統位志清函夏至如此州世篤忠義臣之
羣僚以臣髙祖東莞太守雍曾祖北地太守柔荷寵前
朝叅忝時務伯祖龍驤將軍廣晉太守長寧侯卓亡祖
武衞將軍天水太守安世亭侯弇毗佐涼州著功秦隴
殊寵之隆勒於天府妄臣無庸輒依竇融故事迫臣以
義上臣大都督大將軍領護羌校尉秦涼二州牧涼公
臣以爲荆楚替貢齊桓興召陵之師諸侯不恭晉文起
城濮之役用能勲光踐土業隆一匡九域賴其𢎞猷春
秋恕其專命功冠當時美垂千祀況今帝居未復諸夏
昏墊大禹所經奄爲丘墟五岳神山已汚其三九州神
都又穢其七辛有所言於茲而騐㣲臣所以叩心絕氣
忘寢與食彫肝焦慮不遑寧息者也江涼雖遼義誠密
邇風雲茍通實如脣齒臣雖名未結於天臺量未著於
海内然憑賴累祖寵光餘烈義不細辭以稽大務輒順
羣議亡身即事轅弱任重懼忝威命昔在春秋諸侯宗
周國皆稱元以布時令今天臺邈逺正朔未加發號施
令無以紀數輒年冠建初以崇國憲冀杖寵靈全制一
方使義誠著於所天𤣥風扇於九壤殉命灰身隕越慷
慨冬十月暠讌羣僚於嘉納堂因謂之曰昔河右分崩
羣豪競起吾以寡德為衆賢所推何嘗不㤀寢與食思
濟黎兆故前遣母弟繇董率雲騎東殄不庭軍之所至
莫不賔下今惟䝉遜鴞峙一城自張掖已東晉之遺黎
雖為戎虜所制至於向義思風過於殷人之望西伯大
業須定不可安寢吾將遷都酒泉漸逼宼穴諸君以爲
何如右長史張邈曰殿下此議實社稷之利也乃力賛
成之暠大悅曰二人同心其利斷金張長史與孤同矣
夫復何疑遂以右司馬張體順為寜逺將軍建康太守
鎮樂涫徵折衝將軍宋繇爲右將軍領燉煌䕶軍與子
燉煌太守讓鎭燉煌遂遷居於酒泉(今之/肅州)
建初二年春正月暠手令誡諸子曰吾自立身不營世
利經涉累朝通否任時初不役智有所要求今日之舉
非本願也然事會相驅遂荷州土憂責不輕門戸事重
雖詳人事未知天心登車理轡百慮塡胸後事付汝等
粗舉旦夕近事數條遭意便言不能次比至於杜漸防
㣲深識情變此當任汝所見深淺非吾勑戒所益也汝
等雖年未至大若能克己纂脩比之古人亦可以當事
業矣茍其不然雖至白首亦復何成汝等其戒之愼之
節酒愼言喜怒必思愛而知惡憎而知善動念寛恕審
而後與衆之所惡勿輕承信詳審人核真僞遠佞䛕近
忠正蠲刑獄忍煩擾存髙年恤喪病勤省按聴訟訴刑
法所應和顔任理慎勿以情輕加聲色賞勿漏疎罰勿
容親耳目人間知外患苦禁禦左右勿作威福勿伐善
施勞逆詐意必以示已明廣加諮詢無自專用從善如
順流去惡如探湯富貴而不驕者至難也念此貫心勿
忘須臾寮佐邑宿盡禮承敬讌饗饌食事事留懐古今
成敗不可不知退朝之暇念觀典籍靣墻而立不成人
也此郡世篤忠厚人物敦雅天下全盛時海内猶稱之
況復今日實是名邦正爲五百年鄉黨姻親相連至於
公理時有小小頗迴(一作/違)爲當隨宜斟酌吾臨莅五年
兵難騷動未得休衆息役惠康士庻至於掩瑕藏疾滌
疵除垢朝為寇讐夕委心膂雖未足希凖古人粗亦無
負於新哲(哲一/作舊)事任公平坦然無𩔖初不容懐有所損
益計近則如不足經逺乃爲有餘庶亦無媿前人也秋
八月南涼秃髪傉檀送暠女敬愛於酒泉并通和好初
暠之立也留女敬愛養於外祖尹文家文旣東遷暠從
姑梁裒之母養之至是傉檀假道於北山鮮卑使裒送
敬愛於酒泉并通和好暠大悅遣使報聘傉檀贈以方
物九月暠親率騎二萬略地至於建康東鄯善前部王
遣使貢其方物冬十月北涼沮渠䝉遜來侵至於建康
掠三千餘戸而去暠大怒率騎追之及於彌安大敗之
盡收所掠之戶初秦建元之末徙江漢一萬餘戸於燉
煌中州之人有田疇不闢者亦徙七千餘戶郭黁之寇
武威武威張掖已東人西奔燉煌晉昌者數千戸及暠
東遷皆徙之酒泉分南人五千戶置㑹稽郡中州人五
千戸置廣夏郡餘萬三千戶分置武威武興張掖三郡
築城於燉煌南子亭以威南虜是年暠造珠碧刀二口
銘其背曰百勝𨽻書
建初三年冬十二月暠以前表未報復遣沙門法泉間
行奉表於晉曰江山悠隔朝宗無階延首雲極翹企遐
方伏惟陛下應期踐位景福自天臣去乙巳歲順從羣
議假統方城時遣舎人黃始奉表通誠遥途嶮曠未知
逹否吳涼懸邈蜂蠆衝衢方珍貢使無由展御謹副寫
前章或希簡逹臣以其歳進師酒泉戒戎廣平庻攘茨
穢而黠虜恣睢未率威敎憑守巢穴阻臣前路竊以諸
事草創倉帑未盈故息兵按甲務農養士時移日邁荏
苒三年撫劔歎憤以日成歳今資儲已足器械已充西
招城郭之兵北引丁零之衆冀憑國威席捲河隴揚旌
秦川承望詔㫖盡節竭誠隕越爲效又臣州界逈逺勍
宼未除當須鎮副爲行留部分輒假臣世子歆監前鋒
諸軍事撫軍將軍䕶羌校尉督攝前軍爲臣先驅又燉
煌郡大衆殷繁制御西域管轄萬里爲軍國之本輒以
次子讓爲寧朔將軍西夷校尉燉煌太守統攝崑裔輯
寧殊方自餘諸子皆在戎間率先士伍臣總攝大綱畢
在輸力臨機制命動靜續聞暠旣遷酒泉乃敦勸稼穡
羣僚以年榖頻登百姓樂業請勒銘於酒泉乃許之於
是使儒林祭酒劉昞爲文刻石頌德
建初四年時有白狼白兎白雀白雉白鳩皆棲其園囿
羣僚以爲白祥金精所誕皆應時雝而至又有神光甘
露連理嘉禾衆瑞請史官紀其事暠從之初河右不生
楸槐柏漆張駿之世取於秦隴而植之終於皆死至是
而酒泉宫之西北隅有槐樹生焉乃著槐樹賦以寄情
盖嘆僻陋遐方立功非所也遂命主簿梁中庸及儒林
祭酒劉昞等並作
建初五年
建初六年春三月魏安焦朗㨿姑臧自號龍驤大將軍
遣使稱臣暠因其所稱而授之秋七月沮渠䝉遜率騎
來攻暠遣世子歆及别將朱元虎禦之戰於馬廟歆敗
元虎被禽暠以銀二千斤金二千兩贖元虎䝉遜歸之
暠遂與䝉遜結盟而還
建初七年秋八月䝉遜復背前盟率輕騎來襲暠曰兵
有不戰而敗敵者挫其銳也䝉遜新與吾盟而遽來襲
我我閉門不與戰待其銳氣已竭徐而擊之蔑不克矣
頃之䝉遜糧盡引去暠遣世子歆帥騎五千邀擊敗之
獲其將沮渠百年
建初八年
建初九年春三月上已暠讌於曲水命羣僚賦詩而親
爲之序冬十月暠寫諸葛亮訓誡以朂諸子曰吾負荷
艱難寜濟之勲未建雖外總良能憑股肱之力而戎務
孔殷坐而待旦以維城之固宜兼親賢故使汝等未及
師保之訓皆弱冠受任常懼弗克以貽咎悔古今之事
不可不知茍近而可師何必遠也覽諸葛亮訓勵應璩
奏諫尋其始終周孔之敎盡在中矣爲國足以致安立
身足以成名質略易通寓目則了雖言發徃人道師於
此且經史道德如採菽中原勤之者則功多汝等可不
勉战暠乃修燉煌舊塞東西二圍以防北虜之患築燉
煌舊塞西南二圍以威南虜
建初十年暠以偉世之量當呂氏之末爲羣雄所奉遂
起伯圖兵無血刃坐定千里謂張氏之業指日而成河
西十郡歳月而一旣而秃髪傉檀入據姑臧沮渠䝉遜
基宇稍廣於是慨然著述志賦焉其辭曰涉至虛以誕
駕乗有輿於本無稟𤣥元而陶衍承景靈之冥符䕃朝
雲之菴靄仰朗日之照煦旣敷旣載以育以成幼希顔
子曲肱之榮游心上典翫禮敦經蔑𤣥冕於朱門羡漆
園之傲生尚漁父於滄浪善沮溺之耦耕穢鵄鳶之籠
嚇欽飛鳳於太清杜世競於方寸絕時譽之嘉聲超霄
吟於崇領奇秀木之凌霜挺脩幹之青蔥經歳寒而彌
芳情遥遥以逺寄想四老之暉光將戢繁榮於常衢控
雲轡而髙驤攀瓊芝於𤣥圃潄華泉之渌漿和吟鳳之
逸響應鳴鸞於南崗時弗獲􁡯心往形留眷駕陽林宛
首一丘衝風沐雨載沈載浮利害繽紛以交錯歡感循
環而相求乾扉奄寂以重閉天池絕津而無舟悼貞信
之道薄謝慙德於圜流遂乃去𤣥覽應世賔肇弱巾於
東宮並羽儀於英倫踐宣德之祕庭翼明后於紫宸赫
赫謙光奕奕崇眀岌岌王居詵詵百辟君希虞夏臣庶
䕫益張王頽巖梁后墜壑淳風杪莽以永喪搢紳淪胥
而覆溺呂發釁於閨牆厥構摧以傾顚疾風飄於高木
廻湯沸於重泉飛塵翕以蔽日大火炎其燎原名都幽
然影絶千邑閴而無烟斯乃百六之恒數起滅相因而
迭然於是人希逐鹿之圖家有雄霸之想闇王命而不
尋邀非分於無象故覆車接路而繼軌膏生靈於土壤
哀餘𩔖之忪幪邈靡依而靡仰求欲專而失逾逺寄𤣥
珠於象罔悠悠涼道鞠焉荒凶杪杪余躬迢迢西邦非
相期之所㑹諒冥契而來同跨弱水以建基躡崑㠊以
爲墉總奔駟之駭轡接摧轅於峻峰崇崖崨嶫重嶮萬
尋𤣥䆳窈窕磐紆嶔岑榛棘交横河廣水深狐狸夾路
鴞鵄羣吟挺非我以爲用任至當如影響執同心以御
物懐自彼於握掌匪矯情而任荒乃𠖇合而一往華德
是用來庭野逸所以就鞅休矣時英茂哉雋哲庻罩網
以逺籠豈徒射鈎與斬袂或脫梏而纓𬎼或後至而先
列採殊才於巖陸㧞翹彥於無際思留侯之神遇振髙
浪以蕩穢想孔明於草廬運𤣥籌之罔滯洪操槃而慷
慨起三軍以激銳詠羣豪之髙軌嘉關張之驍傑誓報
曹而歸劉何義勇之超出㨿斷橋而横矛亦雄姿之壯
發輝輝南珍英英周魯挺奇荆吳昭文烈武建䇿烏林
龍驤江浦摧堂堂之勁陣鬱風翔而雲舉紹樊韓之逺
蹤侔徽猷於召武非劉孫之鴻度孰能臻兹大祜信乾
坤之相成庻物希風而潤雨岷益旣蕩三江已清穆穆
盛勲濟濟隆平御羣龍而奮䇿彌萬載以飛榮仰遺塵
於絕代企髙山而景行將建朱旗以啓路驅長轂而迅
征靡商風以抗斾拂招揺之華旌資神兆於皇極協五
緯之所寧赳赳平城翼翼上弼志馘奔鯨截彼醜𩔖且
灑遊塵於當陽拯涼德於已墜間昌㝢之驂乗曁襄城
而按轡知去害之在兹體牧童之所述審機動之至微
思遺餐而忘寐表略韻於紈素託精誠於白日又感兵
難繁興時俗諠競乃著大酒容賦以表恬豁之懐初暠與
辛景辛恭靖同志友善景等歸晉遇害江南暠聞而弔
之暠前妻同郡辛納女貞順有婦儀先卒乃親為之誄
自餘詩賦數十篇
建初十一年
建初十二年夏六月北涼沮渠䝉遜每年侵寇暠志在以
徳撫其境内但與通和立盟弗之與校司馬索承明上書
勸伐䝉遜暠引見謂之曰䝉遜為百姓患孤豈忘之顧勢
力未能除耳卿有必禽之䇿當為孤陳之直唱大言使孤東
討此與言石虎小豎宜肆諸市朝者何異承明慙懼而退
建初十三年春正月暠寢疾顧命長史宋繇曰吾少罹
荼毒百艱備嘗乃於喪亂之際遂為此方所推才弱智
淺不能一同河右今氣力惙然當不復起矣死者大理
吾不悲之所恨志不伸耳居元首之位者宜深戒危殆
之機吾死之後世子猶卿子也善相輔導述吾平生勿
令居人之上專驕自任軍國之宜委之於卿無使籌略
乖衷失成敗之要遂以晉義熈十三年二月薨於光德
殿時年六十七在位十八年葬建世陵謚武昭王廟號
太祖
　
　
　
　
　
　
　
　
　
　
　
　
　十六國春秋卷九十一
欽定四庫全書
　十六國春秋卷九十二
西凉録二
　　李歆
李歆字士業暠第二子也為撫軍將軍領護羌校尉監前
鋒諸軍事暠死左長史宋繇等上為大都督大將軍領護
羌校尉凉州牧凉公大赦境内殊死已下改元嘉興尊母尹
氏為太后以宋繇為武衛將軍廣夏太守軍諮祭酒録三
府事索仙為征虜將軍張掖太守三月河西王沮渠䝉遜遣
張掖太守沮渠廣宗詐降於歆以誘之歆遣武衛將軍温宜
等率兵往赴親勒大軍為之後繼䝉遜率衆三萬設伏於蓼
泉歆聞之引兵還䝉遜率衆來追歆親貫甲與戰於解支澗
大破之追奔百餘里俘斬七千餘級䝉遜城建康置戍而去
嘉興二年秋九月沮渠䝉遜復率衆來伐歆將出拒之
左長史張體順固諫乃止䝉遜大芟秋麥而去是歳歆
遣使告晉嗣位冬十月晉拜歆為使持節都督七郡諸
軍事鎭西大將軍護羌校尉涼州牧酒泉公
嘉興三年夏六月歆用刑過嚴又好治宫室繕築不止
從事中郎張顗(一作/顯)上疏切諫曰涼土三分勢不乆立
并兼之本實在農戰懷遠之略莫如寛簡今入歳已來
隂陽失序屢有賊風暴雨犯傷和氣是宜減膳徹懸側
身修道(一作/過)而更繁刑峻法宫室是務人力殘凋百姓
愁悴致災之咎實此之由昔文王以百里而興二世以
天下而亡前車之軌得失昭然太祖以天挺神姿應桓
文之運流標萬里爲西夏所推左取酒泉有易俯拾右
開西域兵不血刃實爲殿下開創崇規貽厥孫謀者也
殿下不能奉承先志混一涼土侔蹤張后將何以下見
先王乎沮渠䝉遜胡夷之傑内修政事外理英賢攻戰
之際身同(一作/均)士卒百姓懷之咸樂爲用臣謂殿下非
但不能平殄䝉遜亦懼䝉遜方爲社稷之憂歆覽之不
悅主簿汜稱又上疏諫曰臣聞天之子愛人主憂勤至
矣故政之不修則垂災譴以戒告之改者雖危必昌宋
景是也其不改者雖安必亡虢公是也殿下嗣位以來
元年三月癸卯燉煌謙德堂陷八月效穀地裂二年元
日昏霧四塞四月日亦無光二旬乃復十一月狐上南
門今兹春夏地頻五震六月隕星於建康臣雖學不稽
古敏謝仲舒頗亦聞道於先師且行年五十有九請爲
殿下略言耳目之所聞見不復能逺論書𫝊之事也乃
者咸安之初西平地裂狐入謙光殿前俄而秦師奄至
都城不守梁熈旣爲涼州藉秦氏兵亂規有全涼之地
外不撫百姓内多爲聚歛尋以滅亡建元十九年姑臧
南門崩隕石於閑豫堂二十年而吕光東反子敗於前
身戮於後叚業因羣凶創亂稱制此方三年之中地震
五十餘所旣而先王龍興於𤓰州䝉遜簒弑於張掖此
皆目前之成事亦殿下之所聞知效榖先王鴻漸之地
謙德即尊之室基陷地裂大凶之徵也日者太陽之精
中國之象赤而無光中國將爲外㓂之所陵滅諺曰野
豕入家主人將去今狐上南門亦變異之大也又狐者
禍也天意若曰將有首禍入居於此城南靣而君者也
昔春秋之世星隕於宋襄公卒爲楚所禽地者至静安
敦之象當靜而動反亂天常天意若曰有人將震動中
國中國若不修德將有宋襄之禍今蠻夷益盛中國益
㣲臣䝉先朝布衣之眷輒自同子弟之親是以不避忤
上之誅昧死而進愚欵願殿下親仁善隣養威觀釁罷
宫室之務止遊畋之娛宫嬪妃婌諸夷子女躬受分田
身勸蠶績以清儉素德爲榮息兹奢靡之費百姓租稅
專擬軍國虛衿下士廣招賢俊修秦氏之術以强國富
俗待國有數年之積庭盈文武之臣然後命韓白爲前
驅納子房之妙算一鼓可以平定姑臧長驅可以飲馬
涇渭方南靣而爭天下豈䝉遜之足憂不然臣恐社禝
之危必不出紀歆亦不納
嘉興四年夏六月晉恭帝禪位於宋秋七月歆遣使貢
獻於宋甲辰宋詔以歆爲都督高昌等十郡諸軍事征
西大將軍酒泉公歆將謀東伐張體順切諫止之又聞
沮渠䝉遜攻秦浩亹命中外戒嚴將攻張掖尹太后以
爲不可(具太/后傳)宋繇亦固諫歆怒不聽繇退而歎曰大事
去矣吾見師之出不見師之還也歆遂率歩騎三萬東
出䝉遜聞之曰歆已入吾計中然聞吾旋師必不敢前
乃露布西境云已剋浩亹將進攻黄峪歆聞之喜進次
都瀆澗䝉遜自浩亹來拒戰於懐城敗績勒衆復戰敗
於蓼泉爲䝉遜所殺歆子重耳脫身奔於江左遂仕於
宋後復歸魏爲魏𢎞農太守歆諸弟驍騎將軍酒泉太
守翻擊虜將軍新城太守豫征西將軍燉煌太守恂領
羽林右監密左將軍眺右將軍亮等皆西奔燉煌尋棄
燉煌奔入北山䝉遜入酒泉禁兵侵掠士民安堵以宋
繇爲吏部郎中委之選舉涼之舊臣有才望者咸禮而
用之尹太后及諸女死於伊吾先是暠甞夢爲涼公領
涼州牧代沮渠氏至是歆爲䝉遜所殺歆之未敗也有
一大蛇從南門而入至於恭徳殿前又有䨇雉飛出宫
内通街大樹上有烏鵲爭巢鵲為烏所殺又燉煌父老
令狐熾家見一白頭翁衣帢而謂之曰南風動吹長木
胡桐椎不中轂言訖忽然不見歆小字桐椎至是而亡
自暠僭位元年歳在庚子至歆爲䝉遜所滅歳在庚申
凡二十一年
　案唐書暠本老子之裔也暠子歆歆子重耳魏𢎞農
　太守重耳子熈金門鎭將家于武川熈子天賜爲幢
　主天賜子虎爲後周太祖宇文㤗開國功臣魏賜姓
　大野氏官至太尉號爲柱國宇文氏受魏禪時虎已
　卒追錄佐命功封唐國公以其子昞襲封隋代周復
　姓李氏昞官至隋安州總管柱國大將軍昞生子淵
　襲封唐公後賴次子秦王世民之力代隋而為天子
　是爲唐髙祖秦王四征宼盜以壹天下是爲太宗遡
　長發之祥則暠之於唐其猶周之后稷矣髙祖武德
　元年追謚皇髙祖熈曰宣簡公皇曾祖天賜曰懿王
　皇祖虎曰景皇帝廟號太祖皇考昞曰元皇帝廟號
　世祖與武昭王祖父並祀以天子之禮太宗子髙宗
　治追號老子爲太上𤣥元皇帝尊宣簡公為宣皇帝
　懿王爲光皇帝髙宗孫𤣥宗隆基加宣皇帝曰獻祖
　光皇帝曰懿祖尋加𤣥元號曰大聖祖又追號聖祖
　父周大夫敬曰先天太皇逺祖咎繇曰德明皇帝西
　涼武昭王曰興聖皇帝
　
　
　
　
　
　
　
　
　
　
　十六國春秋卷九十二
欽定四庫全書
　十六國春秋卷九十三
西凉録三
　　李恂
李恂字士誠歆之弟暠第六子也為燉煌太守歆為沮
渠䝉遜所殺恂與兄翻等自燉煌奔於北山䝉遜以索
嗣之子元緒行燉煌太守元緒麄險好殺大失人和郡人
宋承(一作/朱承)張𢎞等以恂在郡有惠政密信招恂恂遂率千
騎入於燉煌元緒東奔涼興承等推恂為冠軍將軍涼
州刺史改元永建䝉遜遣世子德政率衆二萬攻之恂閉
門不戰攻之不下䝉遜乃自率衆來攻三靣起堤引水
灌城恂遣壯士一千連版為橋潛欲決堤䝉遜勒兵逆戰
承等開門出降恂先殺其妻子自殺䝉遜遂屠其城
　　李翻
李翻字士舉小字武彊暠少子也歴驍騎將軍祈連晉
昌酒泉三郡太守翻子寳字懐素小字衍孫沈雅有度
量驍勇善撫接伯父歆爲沮渠䝉遜所滅父翻奔於北
山䝉遜乃徙寳於姑臧歳餘隨勇唐契北奔伊吾臣於
蠕蠕遺民歸附者稍至二千寳傾身接禮甚得衆心皆
樂爲用每希報雪其後魏世祖遣將討沮渠無諱於燉
煌無諱捐城遁走寳自伊吾率流人及虜騎南襲燉煌
㨿之修繕城府規復先業遣弟懷逹奉表歸魏世祖嘉
其忠欵拜懷逹散騎常侍燉煌太守别遣使授寳為使
持節侍中都督西垂諸軍事鎭西大將軍開府儀同三
司領䕶西戎校尉沙州牧燉煌公仍鎮燉煌承制假授玉
門已西甚著威惠於西土百姓懐之在燉煌三年因入朝
遂留京師徙爲鎮南將軍并州刺史轉鎭北將軍魏太
安五年卒謚曰宣公有六子冲最知名歴顯位
　　暠妻尹氏
尹氏天水冀人尹文之女也幼而好學清辨有志節初
適扶風馬元正元正卒爲暠繼室自以再醮之故三年
不言撫前妻子踰於已生暠之創業謀謨經略多所賛
毘故西州喭曰李尹王燉煌及暠死子歆嗣位尊爲太
后河西王沮渠䝉遜來伐先引兵攻秦浩亹歆欲乗虛
襲張掖尹氏謂歆曰汝新造之國地狹民希自守猶懼
不足何暇伐人度德量力春秋之義先王臨終遺令殷
勤戒汝深愼用兵保境安民以俟天時言猶在耳奈何
棄之況䝉遜驍武善於用兵汝非其敵觀其數年以來
經謀規略常有兼并之志且天時人事似欲歸之汝國
雖小足為善政修德養民静以俟之彼若昏暴民將歸
汝若其休明汝將事之豈得輕爲舉動僥冀非望以吾
觀之非但喪師殆將亡國歆不能聽為䝉遜所敗歆曰
吾違老母明勑逺取敗辱不殺此胡復何靣目見我母
也勒兵進戰遂大敗死䝉遜入姑臧見尹氏而勞之尹
氏曰李氏爲胡所滅知復何言或謂尹氏曰今母子之
命在人掌握奈何倨傲之且國亡子死曽無憂色何也
尹氏曰存亡死生皆有天命奈何更如凡人爲兒女子
之悲耶吾一老婦人國亡家破豈可復惜餘生爲人臣
妾惟速死爲幸耳䝉遜嘉而赦之娶其女爲茂䖍婦及
世祖以妹武威公主妻茂䖍尹氏與女遷居酒泉頃之
女卒尹氏撫之不哭曰汝國破家亡今死晩矣茂䖍之
弟無諱鎭酒泉每謂尹氏曰后諸孫在伊吾后欲就之
乎尹氏未測其意紿之曰吾子孫漂蕩託身異域餘生
無幾便當死此不復作氈裘鬼也未幾濳奔伊吾無諱
遣騎追及之尹氏謂追騎曰沮渠酒泉許吾北歸何為
復追汝取吾首以往終不復還矣追騎遂不敢逼引還
尹氏至於伊吾年七十五卒
　　宋繇
宋繇字體業燉煌人也曾祖配祖悌世仕張軌子孫父
僚爲張𤣥靚龍驤將軍武興太守繇生而僚爲張邕所
殺五歳喪母事伯母張氏以孝聞八歳而張氏卒居喪
過禮繇少而有志尚喟然謂妹夫張彥曰門戸傾覆負
荷在繇不銜膽自勵何以繼承先業遂隨彥至酒泉從
師就學閉戸讀書晝夜不輟博通經史諸子羣言莫不
綜覽呂光舉爲秀才除郎中後奔叚業拜散騎常侍繇
以業無經濟遠略西奔於暠歴從事中郎尋加折衝將
軍轉右將軍領燉煌䕶軍左長史受遺輔政及歆嗣位
遷武衞將軍廣夏太守位至通顯家無餘財雅好儒學
雖在兵旅講誦不廢每聞儒士在門常倒屣出迎停寢
政事引談經籍尤明㫁決事無淹滯沮渠䝉遜平酒泉
於繇室得書數千卷鹽米十餘斛而已䝉遜嘆曰孤不
喜得李歆欣得宋繇耳拜尚書吏部郎中委以銓衡之
任䝉遜死以子茂䖍托之茂䖍以繇為左丞送其妹興
平公主於魏世祖拜繇爲河西王右丞相賜爵清水公
加安逺將軍魏并涼州從茂䖍至魏卒
　　劉昞
劉昞字彥明燉煌人也父寳字子玉以儒學見稱昞年
十四就博士郭瑀學時瑀弟子五百餘人通經業者八
十餘人瑀有女始笄妙選良偶有心於昞遂改設一席
於坐前謂諸弟子曰吾有一女年向長成欲覓一快壻
誰坐此席者吾當婚焉昞遂奮衣來坐神志肅然曰向
聞先生欲求快女壻昞其人也遂以女妻之昞後隱居
酒泉不應州郡辟命弟子受業者常數百人武昭王暠
徴爲儒林祭酒從事中郎暠雅好文典書史穿落者親
自補治昞時侍側前請代暠暠曰躬自執者欲人重此
典籍吾與卿相値何異孔明之會𤣥德遷撫夷護軍雖
有政務手不釋卷暠謂之曰卿注記篇籍以燭繼晝白
日且然夜可休息昞曰朝聞道夕死可矣不知老之將
至孔聖稱焉昞何人斯敢不如此昞以三史文繁著略
記百三十篇八十四卷涼書十卷燉煌實錄二十卷方
言三卷靖恭堂銘一卷并著周易韓子人物志黄石公
三略並行於世後䝉遜平酒泉拜祕書郎中築陸沈觀
於西苑躬往禮焉號𤣥處先生北涼錄自有傳
　　唐繇
唐繇晉昌宜安人也以涼土喪亂民無所歸推暠霸於
河右以寧一方及涼亡繇子和與兄契携其甥武昭王
孫寳避難伊吾招集人衆二千餘家臣於蠕蠕蠕蠕以
契爲伊吾王經二十餘年和與契遣使降魏遂爲蠕蠕
所逼擁部衆至髙昌蠕蠕復遣部帥阿若討之至白力
城和先攻髙昌契與阿若戰敗没和收餘衆奔前部王
國時沮渠安周屯横截城和攻㧞之斬安周兄子樹後
又從伊洛擊髙寧白力二城尅之遣使奉表歸魏
　　辛淵
辛淵字子深隴西狄道人也四世祖怡晉幽州刺史寜
朔將軍淵仕暠爲驍騎將軍歆亦善遇之歆與沮渠䝉
遜戰於蓼泉軍敗失馬淵以所乗馬授歆而身死於難
遂以義烈見稱於西土云其後子孫仕魏俱至顯官
　　隂仲逹
隂仲逹武威姑臧人也祖訓字處道仕暠爲武威太守
父華字季文仕姑臧令仲逹以文學知名西土
　
　十六國春秋卷九十三
欽定四庫全書
　十六國春秋卷九十四
北涼錄一
　　沮渠䝉遜
沮渠䝉遜本張掖臨松盧水胡人也匈奴有左沮渠右
沮渠之官蒙遜之先世曾為此職故遂以官為氏世居
盧水為酋豪高祖暉仲歸曾祖遮皆雄健有勇力祖祁
復延封北地王(北一作狄/又作乞)父法𢎞襲爵苻堅時以為中
田䕶軍卒䝉遜代領部曲雄桀多策略好學涉獵書史
頗曉天文滑稽善權變數為諸胡所推服梁熙吕光皆
竒而憚之故常遊飲以自晦光之王於涼土使䝉遜自
領營人配箱直又以蒙遜伯父羅仇為西平太守仇弟
麴粥為三河太守光遣其子慕璝率仇粥征河南王乞
伏乾歸於枹罕前軍敗績麴粥言於羅仇曰主上昏耄
驕縱諸子朋黨相傾讒人側目今軍敗將死正其智勇
猜忌之時可不懼乎吾兄弟素為所憚必不見容與其
死之無名不若勒衆向西平出苕藋奮臂大呼涼州不
足定也羅仇曰誠如汝言然吾家世以忠孝著於西土
一方所推寧使人負我我不忍負人也未幾光果聴讒
以敗軍之罪殺仇及粥䝉遜以仇粥之喪歸葬諸部多
其姻族會葬者凡萬餘人䝉遜哭謂衆曰昔漢祚中微
吾之乃祖翼奬竇融保寧河右吕王昏耄荒虐無道多
殺不辜豈可坐觀成敗不上繼先祖安民之志下使二
父有恨黄泉衆咸稱萬嵗遂結謀起兵殺光中田䕶軍
馬邃進攻臨松郡殺縣令井祥以盟一旬之間衆至萬
餘屯據金山光遣吕纂逆擊蒙遜於忽谷䝉遜敗績將
六七人逃入山中家戸悉亡散時從兄晉昌太守男成
聞䝉遜起兵亦合衆數千還屯樂綰殺酒泉太守疊滕
(一作/壘澄)䝉遜乃收集部曲投之共推建康太守段業為使
持節大都督龍驤大將軍涼州牧建康公改吕光龍飛
二年為神璽元年業以蒙遜為鎮西將軍張掖太守男
成為輔國將軍酒泉太守軍國之事悉以委之
神璽二年夏四月段業將遣䝉遜攻光西郡太守吕純
衆咸疑之䝉遜曰此郡據嶺之要不可不取業曰卿言
是也遂遣之經旬不克乃引水灌城城潰執純以歸於
是晉昌太守王徳燉煌太守孟敏皆以郡降業業封蒙
遜為臨池侯以徳為酒泉太守敏為沙州刺史徙男成
為晉昌太守六月業遣男成及王徳攻光常山公吕𢎞
𢎞引兵棄張掖東走業遂徙治張掖議欲追擊之䝉遜
諫曰歸師勿遏窮寇弗追此兵家之法也不如縱之以
為後圖業曰一日縱敵悔將何及遂率衆追之為𢎞所
敗賴䝉遜救以免業嘆曰孤不能用子房之言以至於
此冬十月業築西安城以别將臧莫孩為太守蒙遜曰
莫孩勇而無謀知進不知退此乃為之築冡非築城也
業不從尋為吕纂所破䝉遜懼業不能容己每匿智以
避之
天璽元年春二月業僭稱涼王赦其境内改元天璽以
䝉遜為尚書左丞梁中庸為右丞夏五月三河王吕光
遣其二子紹纂來攻業請救於秃髪烏孤烏孤遣弟利
鹿孤及楊軌救之紹等引軍而南業將擊之䝉遜諫曰
楊軌恃鮮卑(一作/虜騎)之强有窺覦之心紹纂深入置兵死
地必決戰求生不可敵也今不戰則有泰山之安戰則
有累卵之危業曰卿言是也按兵不戰紹亦難之各引
兵歸
天璽二年春正月前晉昌太守唐瑶叛歸李暠酒泉太
守王徳亦叛自稱河州刺史業使蒙遜討之徳焚城將
部曲奔唐瑶䝉遜追至沙頭大破之虜其妻子部曲而
還夏四月業懼䝉遜雄武微欲逺之乃以蒙遜從叔益
生為酒泉太守䝉遜為臨池太守以門下侍郎馬權代
䝉遜為張掖太守權每輕侮䝉遜䝉遜譖而殺之因謂
男成曰段業愚暗非濟世之才信讒愛佞無鑒㫁之明
向所憚者惟索嗣馬權今皆誅之䝉遜欲除業以奉兄
何如男成曰業羈旅孤飄為吾家所建立恃吾兄弟猶
魚之有水人既親之背之不祥乃止
永安元年春正月䝉遜既為業所憚内不自安求為西
安太守業亦以䝉遜有大志懼為朝夕之變喜其出外
許之䝉遜期與男成同祭蘭門山宻遣司馬許咸告業
曰男成欲謀叛許以取假日作逆若求祭蘭門山臣言
驗矣至期果然夏四月業收男成逼令自殺男成曰䝉
遜欲謀叛先已告臣臣以兄弟之故隠忍不言以臣今
在恐部衆不從故與臣克期祭山返相誣告其意欲王
之殺臣也臣若朝死䝉遜必夕發乞詐言臣死暴臣罪
惡䝉遜必反臣然後奉王命投袂討之事無不捷業不
從竟殺之䝉遜聞男成死泣告衆曰男成忠於段王而
段王無故枉見屠害諸君能為報仇乎且州土兵亂似
非段王所能濟也吾所以初奉之者以之為陳吳耳而
信䜛多忌枉害忠良豈可安枕卧觀使百姓罹於塗炭
男成素得衆心衆皆憤泣争奮比至氐池衆逾一萬鎮
軍將軍臧莫孩率所部來降羌胡多起兵嚮應之者䝉
遜進壁侯塢業先疑右將軍田昂幽之於内至是召昂
謝而赦之使與武衞將軍梁中庸等攻䝉遜於侯塢業
别將王豐孫言於業曰西平諸田世有反者昂貌恭而
心狠志大而情險不可信也業曰吾疑之久矣但非昂
無可以討蒙遜者豐孫言既不從昂至侯塢䝉遜自氐
池逆之昂率騎五百降於䝉遜軍遂大潰中庸亦率衆
來降五月蒙遜至張掖田昂兄子承愛斬闗内之業左
右散走䝉遜大呼曰鎮西何在軍人曰在此業曰孤單
瓢(一作/飄)一已為貴門所推願丏餘命投身嶺南庶得東
還與妻子相見䝉遜不許遂斬之業京兆人也博涉史
傳有尺牘之才為杜進記室從征塞表儒素長者無他
權略威禁不行羣下擅命尤信卜筮讖記巫覡徴祥故
為奸佞所誤男成弟富占將軍俱傫帥戸五百䧏於河
西王利鹿孤六月梁中庸房晷田昂等共推蒙遜為使
持節大都督大將軍涼州牧張掖公大赦境内殊死已
下改元永安(白帖作/永和)署置百官從兄伏奴為鎮軍將軍
張掖太守和平侯弟挐為建忠將軍都谷侯田昂為鎮
南將軍西郡太守臧莫孩為輔國將軍房晷為左長史
梁中庸為右長史張騭為左司馬謝正禮為右司馬擢
任賢才文武咸悦是月燉煌太守李暠亦起兵自號冠
軍大將軍西胡校尉沙州刺史太守如故稱元庚子與
䝉遜相抗秋七月秦姚興遣隴西公姚碩徳攻吕隆於
姑臧䝉遜因遣從事中郎李興聘於秦以通和好八月
蒙遜所部酒泉涼寧二郡叛降於西涼李暠又聞吕隆
降秦大懼遣建忠將軍挐牧府長史張濳見碩徳於姑
臧請軍迎接率部人東遷碩徳大悦拜潛張掖太守挐
建康太守潛勸䝉遜東遷挐私謂䝉遜曰吕氏猶存姑
臧未拔碩徳糧竭將還必不能久何故違離桑梓受制
於人乎輔國將軍臧莫孩曰建忠之言是也蒙遜乃斬
張潛因下書曰孤以虛薄猥忝時運未能𢎞闡大猷戡
蕩羣孽使桃蟲鼔翼東京封豕烝涉西裔戎車屢動干
戈未戢農失三時之業百姓戸不粒食可蠲省百徭專
功南畝明設科條務盡地力九月遣子奚念為質於河
西王利鹿孤利鹿孤不受曰奚念年少可遣挐也冬十
月䝉遜復遣使上疏於利鹿孤曰臣前遣奚念具披誠
欵而聖㫖未昭復徵臣弟挐臣竊以為茍有誠信則子
不為輕若其不信則弟不為重今寇難未夷不獲奉詔
願陛下亮之利鹿孤怒遣昌松侯(一作/張松)秃髪俱延興城
侯禿髪文支將騎一萬來襲擊之至萬嵗臨松執從弟
鄯善茍子虜其民六千餘戸十二月䝉遜遣從叔孔遮
入朝於利鹿孤許以挐為質利鹿孤乃歸其所掠召俱
延等還
永安二年春二月蒙遜與西平侯秃髪傉檀共攻涼州
為吕隆所破冬十月西涼李暠遣唐瑶及應揚將軍宋
繇攻酒泉獲太守益生十二月䝉遜所署西郡太守梁
中庸奔於李暠是年大風震電於震所得石册
永安三年春正月蒙遜下令曰養老乞言晉文納輿人
之誦所以能招禮英竒致時雍之美也况孤薄徳寡昧
智不經逺可不思聞讜言以自鏡哉内外臣僚其各搜
揚賢雋廣進芻蕘以匡孤不逮
永安四年春二月吕隆以䝉遜傉檀交侵遣弟吕超求
迎於秦夏六月䝉遜遣輔國將軍臧莫孩襲北山虜大
破之虜其民五千戸而還秋八月秦姚興遣尚書左僕
射齊難等率衆迎隆隆勸難引兵來伐難從之蒙遜使
臧莫孩敗其前軍難乃結盟而還䝉遜遣弟建忠將軍
挐入貢於秦是時䝉遜伯父中田䕶軍親信臨松太守
孔篤竝驕奢侵害百姓苦之蒙遜曰亂吾國者二伯父
也何以綱紀百姓乎皆逼之令自殺冬十月秦遣鴻臚
梁斐張構等拜䝉遜鎮西大將軍開府儀同三司沙州
刺史西海侯時秦亦拜秃髪傉檀為車騎將軍封廣武
公䝉遜聞之不悦謂斐等曰傉檀上公之位而身為侯
者何也構對曰傉檀輕狡不仁欵誠未著故朝廷以重
爵虚名羈縻之褒其歸善即叙之義耳將軍忠貫白日
勲髙一時當入諧鼎味匡贊帝室安可以不信相待也
聖朝爵必稱功官不越徳如尹緯姚晃佐命初基齊難
徐洛元勲驍將竝位纔二品爵止侯伯將軍何以先之
乎昔竇融殷勤固讓不欲居舊臣之右不意將軍忽有
此問蒙遜曰朝廷何不即以張掖見封而更逺封西海
耶構曰張掖規畫之内將軍已自有之所以逺授西海
者盖欲廣大將軍之國耳䝉遜大悦乃拜受之
永安五年春二月䝉遜襲狄洛磐於番禾不克遷其民
五百餘戸而還是年造刀一百口銘曰永安隸書
永安六年秋八月西涼李暠遷都酒泉漸逼蒙遜䝉遜
攝軍以禦之
永安七年夏六月南涼秃髪傉檀率衆來攻䝉遜嬰城
固守傉檀至赤泉虜掠而去秋八月蒙遜襲西涼李暠
於酒泉至安彌(一作/安珍)去城六十里暠乃覺引軍出戰遂
大破之暠閉城自守䝉遜亦引而歸
永安八年春二月兩月(一作/日)竝出山崩地震折木太史
令劉梁言於䝉遜曰辛酉金也地動於金金動尅木大
軍東行無前之徵時張掖城每有光色蒙遜曰王氣將
成百戰百勝之象也遂攻秃髪傉檀於均石大戰破之
進攻西郡太守楊統於日勒抜之統降拜為右長史寵
待踰於功舊
永安九年酒泉南有銅駝山言犯之者輒大雨雪䝉遜
遣工取之得銅萬斤
永安十年春二月張掖太守句呼勒出奔李暠秋七月
䝉遜以羅仇子成都為金山太守麴粥子鄯善為西郡
太守句呼勒自西涼奔還待之如初䝉遜率騎二萬東
征次於丹嶺北虜大人思盤率部落三千來降時木連
理生於永安永安令張披上書曰異枝同榦遐方有齊
化之應殊本同心上下有莫二之固盖至道之嘉祥大
同之美徵也䝉遜曰此皆二千石令長匪躬濟時所致
豈吾薄徳之所能感也
永安十一年春三月䝉遜率騎三萬伐秃髪傉檀次於
西郡大風從西北來氣有五色俄而晝昏進至顯美徙
數千户而還傉檀率衆來追及於窮泉䝉遜將擊之諸
將皆曰賊已安營不可犯也䝉遜曰傉檀謂吾逺來疲
敝必輕而無備及其壁壘未成可一鼔而擒也遂進擊
之傉檀大敗乘勝至於姑臧夷夏䧏者萬數千戸傉檀
懼嬰城固守遣使請和以子染干為質許之掠八千餘
戸而歸傉檀南奔樂都魏安人侯謀等閉門作亂遣使
來降焦朗亦據姑臧自稱大都督龍驤大將軍臣於西
涼李暠秋八月䝉遜率騎二千伐李暠敗暠子歆於馬
廟擒其將朱元虎遂引兵還既而以元虎歸暠
永安十二年春二月焦朗猶據姑臧䝉遜率騎攻抜其
城執朗而歸宥之於是大饗文武將士於謙光殿班賜
金馬各有差署弟建忠將軍挐為䕶羌校尉秦州刺史
封安平侯鎮姑臧遂伐南涼圍樂都三旬不克南涼王
秃髪傉檀以子安周為質引還未幾傉檀復率衆來攻
䝉遜擊之進圍樂都傉檀勢窮請降以子染干為質乃
還是月挐死以從祖益子為鎮東將軍䕶羌校尉秦州
刺史鎮姑臧秋七月䝉遜遣沮渠百年襲西涼李暠暠
子歆邀擊之失甲士數千百年為歆所擒
𤣥始元年冬十月䝉遜遷都姑臧十一月僭即河西王
位於謙光殿大赦境内殊死已下改元𤣥始置百官丞
郎官如吕光為三河王故事繕宫殿起城門諸觀
𤣥始二年春正月尊母車氏為王太后立妻孟氏為王
后夏四月立子政徳為世子加鎮衞大將軍錄尚書事
南涼王秃髪傉檀來伐䝉遜敗之於若厚塢又敗之於
若涼進圍樂都二旬不克傉檀湟河太守秃髪文支據
湟川來降鎮軍將軍成宜侯亦率衆來降䝉遜署文支
為鎮東大將軍廣武太守成宜侯為振威將軍湟川太
守以殿中將軍王建為湟河太守秋八月䝉遜復率衆
伐傉檀傉檀懼以太尉俱延為質乃還因下書曰古先
哲王應期撥亂者莫不經略八表然後光闡純風孤雖
智非靖難職在濟時而狡虜傉檀鴟峙舊京毒加夷夏
東苑之戮酷甚長平邊城之禍害深玁狁每念蒼生之
無辜是以不遑寧處身披甲胄體倦風塵雖傾其巢穴
傉檀猶未授首其弟文支追項伯歸漢之義據彼重藩
請為臣妾自西平巳南連城繼順惟傉檀窮獸守死樂
都四支既落命豈久全五緯之會巳應清一之期無賒
方散馬金山黎元永逸可露布逺近咸使聞知冬十月
䝉遜西如苕藋遣冠軍將軍沮渠伏恩率騎一萬襲卑
和烏啼二虜大破之俘獲二千餘戸而還是年䝉遜母
車氏卒
𤣥始三年夏秃髪烏孤孫承鉢利鹿孤孫副周皆來奔
降冬十二月晉益州刺史朱齡石遣使來聘諭以朝廷
威徳
𤣥始四年春三月䝉遜率衆伐西秦乞伏熾磐於廣武
郡克之遣别將運糧於湟河以糧運不繼遂自廣武如
湟河渡浩亹熾磐遣將軍乞伏魁尼寅邀之於浩亹䝉
遜擊斬之熾磐又遣將軍王衡折斐麴景等率騎二萬
據勤姐嶺䝉遜且戰且前大破之擒折斐等七百餘人
乃以弟漢平為折衝將軍湟河太守引還夏五月䝉遜
遣舍人黄迅報聘益州因上表於朝廷曰上天降禍四
海分崩靈耀擁於南裔蒼生没於醜虜陛下累聖重光
道邁周漢純風所被八表宅心臣雖被髪邊徼才非時
儁謬為河右遺黎推為盟主臣之先人世荷恩寵雖歴
夷嶮執義不回傾首朝陽乃心王室去冬益州刺史朱
齡石遣使詣臣始具朝廷休問承車騎將軍劉裕秣馬
揮戈以中原為事可謂天贊大晉篤生英輔臣聞少康
之興大夏光武之復漢業皆奮臂一呼攘袂而起衆無
一旅地不滿百猶能成配天之功著車攻之詠况陛下
據全楚之地擁荆揚之鋭而可晏然垂拱棄二京以資
戎虜若六軍北軫尅復有期臣請率河西戎卒為晉右
翼驅除戎虜時赫連勃勃遣御史中丞烏落孤來結盟
䝉遜遣弟湟河太守漢平蒞盟於夏西秦乞伏熾磐率
衆二萬襲湟河漢平力戰固守遣司馬隗仁夜出擊之
熾磐大敗斬首數百將引兵去漢平長史焦㫤將軍段
景密信招之熾磐復進攻圍益急漢平納㫤景之説面
縛出降隗仁不屈為熾磐所擒將斬之其將段暉固請
得免尋遁還姑臧拜髙昌太守
𤣥始五年春正月䝉遜率衆攻西秦進次石泉熾磐遣
乞伏曇達來拒䝉遜引還遣使與通和好三月䝉遜西
祀金山遣沮渠廣宗率騎一萬襲烏啼虜大破之西至
苕藋遣前將軍沮渠成都(一作/城都)將騎五千襲卑和虜自
率中軍三萬為之後繼卑和虜率衆迎降遂循海而西
復如金山以歸
𤣥始六年夏四月西域貢吞刀吐火秘幻竒術起遊林
堂於内苑圖列古聖賢之像秋九月堂成遂大宴羣臣
談論經𫝊
𤣥始七年夏五月䝉遜下書曰頃自春大旱害及時苗
碧原青野倐為枯壤將刑政失中下有寃獄乎役賦繁
重上天所譴乎内省多缺孤之罪也書不云乎百姓有
過罪子一人可大赦境内殊死已下免百姓夏税秋糧
翼日㴻雨大降䝉遜聞劉裕滅姚泓怒甚門下校書郎
劉祥言事於䝉遜䝉遜曰汝聞劉裕入闗敢研研然也
(研研即倔/强之貌)遂殺之其峻暴如是顧謂左右曰古之行師
不犯嵗鎮所在姚氏舜後軒轅之苗裔今嵗星在軒轅
而裕滅之亦不能久守闗中也秋九月䝉遜遣張掖太
守廣宗詐降以誘李歆歆發兵來應䝉遜伏兵於蓼泉
歆覺之引去䝉遜追及之與戰敗於解支澗(一作西/支澗)復
收散卒欲戰前將軍成都諌曰臣聞髙祖有彭城之敗
終成大漢今宜旋師以為後圖䝉遜從之城建康而還
冬十月故秦將姚艾來奔䝉遜引兵迎之既至署為征
南將軍羣臣上書曰設官分職所以經國濟時恪勤官
次所以緝熙庶政當官者以匪躬為務受任者以忘身
為效自皇綱初震戎馬生郊公私草創未遑舊式而朝
士多違憲制不遵典章或公文御案在家卧署或事無
可否望空而過至令黜陟絶於皇朝駁議寢於聖世清
濁共流能否相雜人無競勸之心茍為度日之事豈
憂公忘私奉上之道也今皇化日隆遐邇寧泰宜振肅
綱維申修舊則䝉遜納之命征南將軍姚艾尚書左丞
房晷撰朝堂制行之旬日百姓振肅是年晉遣使拜䝉
遜為涼州刺史䝉遜稱藩故有是命
𤣥始八年秋八月太史令張衍言於䝉遜曰今嵗臨澤
城西當有破兵蒙遜乃遣世子政徳屯兵若厚塢䝉遜
西至白岸謂張衍曰吾今年當有所定但太嵗在申月
又建申未可西行且可(一作/當)南行要其歸會主而勿客
以順天心計在臨機慎勿露也遂遣兵伐西涼李歆於
酒泉先攻浩亹(音閣/門)而蛇盤於帳前䝉遜笑曰前一為
騰蛇(通典作/塍蛇)今盤在吾帳前天意欲吾迴師先定酒泉
也遂燒攻具而還潛次於川巖聞歆徵兵欲乘虚攻張
掖䝉遜曰歆已入吾計中但恐聞吾迴軍必不敢前兵
事尚權乃露布西境稱得浩亹將進軍黄谷歆聞之引
兵入都瀆澗䝉遜潛軍逆擊敗之於懷城歆退走追至
臨澤斬歆及兄弟三人進克酒泉百姓安堵如故軍無
私掠以子茂䖍為酒泉太守涼之舊臣皆隨才擢叙九
月歆弟燉煌太守恂據郡自稱冠軍大將軍冬十月䝉
遜遣世子政徳攻之恂閉門拒守
𤣥始九年春三月䝉遜自率衆攻燉煌乃築長堤引水
灌城數十日不下攻之益急恂乞降不許恂武衞將軍
宋承廣武將軍張𢎞等舉城來降殺恂而屠其城獲其
弟子寶囚於姑臧李氏由是遂亡於是鄯善王比龍入
朝西域三十六國皆詣䝉遜稱臣貢獻冬十月己亥宋
遣使拜䝉遜為鎮軍大將軍開府儀同三司涼州刺史
十一月遣右衞將軍鄯善建節將軍茍生率衆伐西秦
西秦王乞伏熾磐遣征北將軍没奕干等率步騎五千
來拒鄯善等敗於五澗茍生為其所虜
𤣥始十年春正月饗羣臣於謙光殿䝉遜曰南方有惡
氣經天暴兵象也不出一旬必有寇至命治兵東苑以
備之未幾乞伏熾磐遣騎五千來襲至於猻猢嶺聞有
備而去秋八月䝉遜遣前將軍成都率衆一萬耀兵嶺
南遂屯五澗九月乞伏熾磐遣征北將軍出連䖍(一作/没奕)
(干/)等帥精騎五千(一作/六千)來擊冬十月成都為出連䖍所
破掠民三千餘户而去十二月晉昌太守唐契據郡以
叛遣世子政徳討之
𤣥始十一年春正月蒙遜遣使詣宋貢其方物宋以䝉
遜為使持節都督涼秦河沙四州諸軍事驃騎大將軍
涼州牧河西王夏四月政徳攻晉昌克之唐契及弟和
甥李寶同奔伊吾招集流民歸附者二千餘人遂臣於
柔然秋七月柔然來攻䝉遜遣政徳拒之政徳輕騎進
戰軍敗見殺冬十月立次子興國為世子大赦境内殊
死已下文武進位一等
𤣥始十二年秋八月西秦乞伏熾磐遣太子暮末等率
步騎三萬出貂渠谷來攻遂陷白草嶺及臨松郡徙民
二萬餘口而去
𤣥始十三年夏四月乞伏熾磐遣平逺將軍叱盧犍等
來攻執蒙遜從弟成都及從子白蹄頗羅等徙民五千
餘戸而去
𤣥始十四年秋八月乞伏熾磐率衆來攻至廉川其太
子暮末等率步騎三萬攻西安不克又攻番禾䝉遜發
兵禦之因遣使説夏主赫連勃勃使乗虚襲枹罕熾磐
聞之引兵而去冬十二月䝉遜遣使入貢於魏是歳魏
始光三年也
𤣥始十五年春二月魏世祖(諱/燾)遣行人持節册拜䝉遜
為河西王
承𤣥元年夏六月䝉遜遣兵伐西秦時乞伏熾磐死暮
末即位遣使詣䝉遜許歸成都以求和親䝉遜遣使入
西秦弔祭暮末厚資成都遣將軍王伐送之䝉遜猶疑
之執伐以歸既而遣還并遺暮末甚厚於是大赦境内
殊死已下改元承𤣥秋九月暮末遣使報聘冬十月西
秦涼州牧乞伏千年來奔十二月䝉遜復率衆伐西秦
至磐夷西秦相國乞伏元基等將騎一萬五千來拒䝉
遜還攻西平暮末遣騎來援䝉遜乃引而還
承𤣥二年夏五月乞伏暮末遷保定連蒙遜遣世子興
國攻之六月暮末率衆迎擊至於冶城興國戰敗被擒
殺軍士三千餘人追擊䝉遜至譚郊吐谷渾王慕璝遣
其弟没利延帥騎來援暮末遣輔國大將軍段暉逆擊
之大敗而歸秋七月遣使送穀三十萬斛以贖世子興
國於西秦暮末不許蒙遜乃立興國弟菩提為世子冬
十一月䝉遜復遣使詣宋入貢獻青雀頭黛百斤并求
周易及子集諸書詔竝給之合四百七十五卷又就司
徒王𢎞求搜神記𢎞寫與之十二月䝉遜下書曰乞伏
暮末頻年失信終日言笑要當一舉勦其巢穴軍次沃
干嶺枹罕城中餓死大半
承𤣥三年冬十月蒙遜復遣尚書郎宗舒左常侍髙猛
等入貢於魏因上表曰伏惟陛下天縱叡聖徳超百王
陶育齊于二儀洪基隆于三代然鍾運多難九服紛擾
神旗暫擁車書未同上靈降祐祚歸有道純風一鼔殊
方革面羣生幸甚率土齊歡臣誠弱才效無可錄幸遇
重光思竭力命自欣投老得觀盛化冀終餘年憑倚皇
極前後奉表貢使相望去者杳然寂無旋返未審津塗
寇險竟不仰達為天朝髙逺未䝉齒錄屏營戰灼無地
自措往年侍郎郭秪等還奉被詔書三接之恩始隆萬
里之心有賴今極難之餘開泰惟始誘勸既加引納彌
篤老臣見存遐外無棄仰荷愷悌之仁俯蹈康哉之詠
然商胡後至奉公卿書援引厯數安危之機勵以竇融
知命之美顧惟情願實深悚惕何者臣不自揆逺託大
蔭庶微誠上宣天鑒下降若萬國來庭百辟陛賀高蹈
先至之端獨步知機之首但世難尚殷情願未遂章表
頻修滯懷不暢許身為國欵誠莫表致惑羣后貽慮公
卿辭㫖紛紜抑引重沓不在同奬之例未達拱辰之心
延首一隅低回四極臣歴觀符瑞候察天時未有過於
皇魏踰於陛下加以靈啓聖姿㓜登天位美詠侔於成
康道化踰於文景方將振神綱以掩六合灑𤣥澤以潤
八荒况在秦隴荼炭之餘直是老臣盡效之會舒等既
至世祖與之飲宴執崔浩之手以示之曰汝所聞崔公
此則是也才略之美當今無比朕動止咨之預陳成敗
若合符契未嘗失也自此以後貢使相望
義和元年夏六月赫連定畏魏之逼擁秦民十餘萬口
自冶城濟河欲擊䝉遜而奪其地定濟未半吐谷渾王
慕璝襲擊敗之執定以歸於是蒙遜大赦境内殊死已
下改元義和以世子菩提為冠軍將軍河西王世子秋
八月乙酉䝉遜遣子安周入侍於魏九月世祖欲精簡
行人報使䝉遜以問崔浩浩曰蒙遜稱藩欵著河右若
俾遐域流通殊荒畢至宜令清徳重臣奉詔褒慰尚書
李順即其人也世祖曰順納言大臣固不宜先為此使
若䝉遜執玉帛而朝於朕復何以加之浩曰邢貞使吳
亦魏之太常茍事是宜無嫌於重爾日之行豈吳王入
覲時也世祖從之乃以順兼太常持節拜䝉遜為假節
加侍中都督涼州西域羌戎諸軍事太傅行征西大將
軍涼州牧涼王加九錫之禮使浩為册書以褒賞之册
曰昔吾皇祖胄自黄軒總御羣才攝服戎夏叠曜重光
不殞其舊逮於太祖應期協運大業惟新奄有區宇受
命作魏降及太宗廣闢崇基政和民阜朕承天緒思廓
宇縣然時運或否雰霧四張赫連跋扈於闗西大檀陸
梁於漢北戎夷負阻江淮未賓是用自東征西戎軒屢
動(一作/駕)賴宗廟靈長將士宣力克剪兇渠震服彊獷四
方漸泰表裏無塵王先識機運經略深逺與朕協同厥
功洪茂當今運鍾時季僭逆憑陵有土者莫不跨峙一
隅有民者莫不榮其私號不遵衆星拱極之道不慕細
流歸海之義而王深悟大體率由典章任土貢珍愛子
入侍勲義著焉道業存焉惟王乃祖乃父有土有民論
功徳則無二於當時言氏族則始因於世爵古先帝王
褒賢賞徳莫不胙土分民建為藩輔是以周成命太公
以表東海襄王錫晉文大啟南陽是用割涼州之武威
張掖燉煌酒泉西海金城西平七郡封王為涼王受兹
素土苴以白茅用建冢社為魏室藩輔盛衰存亡與魏升
降夫功高則爵尊徳厚則任重又加命王入贊百揆謨
謀幃幄出征不懷登攝侯伯其以太𫝊行征西大將軍
仗鉞秉旄鷹揚河右逺袪王略懷柔荒隅北盡於窮髪
南極於庸岷西被於崑嶺東至於河曲王實征之以夾
輔皇室又命王建國署將相羣卿百官承制假授除文官
刺史以還武官撫軍以下建天子旌旗出入警蹕如漢
初諸侯王故事欽哉惟時往踐乃職祇服朕命協亮天
工俾九徳咸事無忝庶官用終爾顯徳對揚我皇祖之
休烈
義和二年冬十二月李順復奉使至涼䝉遜遣中兵校
郎楊定歸謂順曰年衰多疾舊患動發腰髀不隨不堪
拜伏比三五日消息小差自當相見順曰王之老疾朝
廷所知以王祇執臣禮别有詔㫖豈得自安不見詔使
明日䝉遜延順入至庭中箕坐隠几無動起之狀順正
色大言曰不謂此叟無禮乃至於此今不憂覆亡而敢
凌侮天地魂魄逝矣何用見之握節將出䝉遜使定歸
追止之曰太常既雅恕衰疾傳聞朝廷有不拜之詔是
以敢自安耳若太常曰爾拜爾跪而不祇命斯小臣之
罪矣順益怒曰齊桓公九合諸侯一匡天下周天子賜
胙命曰伯舅無下拜桓公猶不敢失臣禮下拜登受今
王雖功髙勲厚未如小白之勤朝廷雖相崇重未有不
拜之詔而遽自偃蹇妄為尊大此乃速禍之道非圖久
安之計若朝廷震怒遂相吞滅悔亦何及豈社稷之福
乎䝉遜謝曰太常規之以古烈懼之以天威敢不翹悚
敬聴休命遂拜伏盡禮禮畢䝉遜曰夫恃徳者昌恃力
者亡朝廷頃來征伐屢克境宇已博但當循理此民亦
足興治然專務討擊恐不可常勝順曰昔太祖廓定洪
基造有區夏太宗承統王業惟新自聖上臨御志寧四
海是以戎車屢駕親冐風霜滅赫昌於三秦走蠕蠕於
漠北闢地開邊隸首不紀僵屍截馘所在成觀除蕩暴
虐存恤黎庶威振八荒聲被九域自古以來用兵之美
未有如今日之盛者也是以遐方荒俗之氓莫不翹足
抗手歛袵屈膝天兵四臨昭徳伐罪何云恃力夫聖王
之用兵也征南蠻則北狄怨討西戎則東夷恨天子安
得已哉蒙遜曰誠如來言則涼土之民亦願魏帝逺至
何為復遞驛告驚不舍晝夜意君之所言殆為虚事順
曰苗民叛帝舜而親暴君有扈違后啓而從逆主咸懾
逼於近地牽制於凶威自古而然豈獨涼民也初罽賓
沙門曇無䜟東如鄯善自云能使鬼治病且有秘術令
婦人多子與鄯善王㬅頭陀林淫通發覺亡奔涼州䝉
遜甚重之號曰聖人無䜟以男女交接之術教授婦女
䝉遜諸女及子婦皆往受術世祖聞之遣使來迎且告
蒙遜曰若不遣䜟便即加兵䝉遜事䜟日久未忍聴去
至是復使李順命䝉遜曰聞彼曇無䜟法師博通多識
羅什之流秘呪神驗澄公之匹朕思欲講道願一奉見
可馳驛送之蒙遜與李順宴於新樂門上謂順曰西番
老臣䝉遜奉事朝廷不敢違失而天子信納佞言茍見
蹙迫前遣表求留曇無䜟而今使來徵索此是門師當
與之俱死實不惜殘年人生一死詎覺幾時順曰王欵
誠先著遣愛子入侍朝廷欽王忠績故顯加殊禮而王
以一胡道人虧山岳之功不忍一朝之忿損由來之美
吐所不當言豈朝廷相待之厚意耶竊為大王不取也
且主上虚襟之至𢎞文之所知也(𢎞文䝉遜所遣/聘魏之使也)蒙遜
曰太常口美如蘇秦但恐情不副辭耳仍留不遣後竟
發覺其事考訊殺之順還世祖問與䝉遜往復之辭及
政教得失順曰䝉遜控制河西踰三十年經涉艱難粗
識機變綏集荒裔羣下畏服雖不能貽厥孫謀此亦足
以終其一世前嵗表許十月送曇無䜟及臣往迎便事
乖本意不忠不信於是而甚然禮者徳之輿敬者身之
基也蒙遜無禮不敬而能久享祿福以臣觀之不復年
矣世祖曰若如卿言則效在無逺其子必易世易世之
後早晚(一作/何時)當滅順曰䝉遜諸子臣略見之皆庸才也
不能保一隅如聞燉煌太守牧犍(即茂/䖍)器性粗立若繼
蒙遜者必此人也然比之於父皆云不及此殆天之所
以資聖明也世祖曰朕方有事東方未暇西略如卿所
言不過數年之外不足為晚且停前計以為後圖䝉遜
末年荒淫猜虐忍於刑戮羣下苦之閨庭之中略無風
紀
義和三年夏四月䝉遜寢疾左右常白日見鬼以劍擊
之未幾薨於路寢五月葬元陵私諡曰武宣王廟號太
祖蒙遜以晉安帝隆安五年嵗在辛丑自稱張掖公至
義熙八年僭稱涼王後八年而宋氏受禪以宋元嘉十
年嵗在癸丑卒在偽位三十三年時年六十六子茂䖍
嗣先是䝉遜王有涼土專𢎞事佛於涼州南百里崖中
大造形像千變萬化驚人眩目有土聖僧可如人等常
自經行無時暫舍遥見則行人至便止觀其面貌狀如
其中泥塑形像人咸異之乃羅土於地後往看之足跡
隠隠今見如此
　
　
　十六國春秋卷九十四
欽定四庫全書
　十六國春秋卷九十五
北涼録二
　　沮渠茂䖍(一作/牧犍)
沮渠茂虔䝉遜之第三子也初為酒泉太守後遷燉煌
蒙遜病甚國人共議以世子菩提幼弱而菩提之兄茂
虔聰頴好學和雅有度量乃立為世子加中外大都督
大將軍錄尚書事及䝉遜卒遂僭即河西王位於謙光
殿大赦境内殊死已下改元永和(一作/承光)立子封壇為世
子加撫軍大將軍錄尚書事以燉煌闞駰為姑臧太守
張湛為兵部尚書燉煌劉昞索敞陰興為國師助教金
城宗欽為世子洗馬趙柔為金部郎廣平程駿駿從弟
𢎞為世子侍講遣使請命於魏先是世祖遣李順迎䝉
遜女為夫人會蒙遜卒茂虔稱受先王遺意遣左丞宋
繇送妹興平公主於魏世祖拜為左昭儀謂李順曰卿言
䝉遜死今則驗矣又言茂䖍立何其妙哉朕克涼州亦
當不逺於是賜絹百疋廐馬一乘進號安西將軍寵待
彌厚政事無巨細皆與之參决因遣順拜茂䖍為使持
節侍中都督涼沙河三州西域羌戎諸軍事車騎將軍
開府儀同三司領䕶西戎校尉涼州刺史河西王以宋
繇為河西王右相茂䖍以無功受賞乃留順上表乞安
平一郡世祖優詔不許冬十月茂䖍尊劉昞為國師親
拜之命官屬以下皆北面受業
永和二年夏四月茂虔遣使上表於宋幷告嗣位曰臣
聞功以濟物為務(一作/高字)非竹帛無以述徳名以當實為
美非諡號無以休終先臣蒙遜西復涼城澤憺崐裔芟
夷羣暴清灑區夏暨運鍾有道備大宋之宗臣爵班九
服享惟永之丕祚功名昭著克固貞節考終由正而請
銘之路無階懿跡雖𢎞而述叙之美有闕臣子感痛咸
用不安謹按諡法克定禍亂曰武善聞周達曰宣先臣
廓清河外勲光天府標榜稱迹實並斯義輒上諡為武
宣王若允天聴垂之史筆則幽顯荷榮始終無恨今遣
使臣上表以聞五月戊寅宋遣使下詔曰故使持節侍
中都督秦河沙涼四州諸軍事車騎大將軍開府儀同
三司領䕶匈奴中郎將西夷校尉涼州牧河西王䝉遜
才兼文武勲濟西服爰自萬里欵誠夙著方仗忠果翼
宣逺略奄至薨殞悽悼於懷便遣使弔祭并加顯諡嗣
子茂䖍纂戎前軌乃心彌彰宜䝉寵授紹兹藩業可持
節散騎常侍都督涼秦河沙四州諸軍事征西大將軍
領䕶匈奴中郎將西夷校尉涼州刺史河西王悉如故
永和三年春正月西中郎將沮渠唐兒上言曰十五日
有一父老見於燉煌東門投書忽然不見求之不獲其
書一紙八字滿之文曰涼王三十年若七年茂虔訪於
奉常張慎慎曰昔虢之將亡神降於莘深願殿下崇徳
修政以享三十年之祚若盤於逰田荒於酒色臣恐七
年將有大變茂虔聞之不悦
永和四年春三月大雷震電又於震所得石丹書曰河
西河西三十年破帶石樂七年帶石山名在姑臧南山
祀傍泥陷不通茂虔征南大將軍沮渠董來曰祀豈有
知乎遂毁祀伐木通道而行
永和五年夏六月茂虔遣鎮西將軍沮渠旁周詣魏入
貢世祖遣侍中古弼尚書李順賜其侍臣衣服有差并
徵世子封壇入侍秋七月茂虔遣封壇如魏八月復遣
使如宋奉表獻其方物并獻周生子十三卷時務論十
二卷三國總略二十卷俗問十一卷十三州志十卷文
檢六卷四科傳四卷燉煌實録十卷涼書十卷漢皇徳
傳二十五卷亡典七卷魏駁九卷謝艾集八卷古今字
二卷乘丘先生三卷周髀一卷皇帝王厯三合紀一卷
趙􁅬傳并甲寅元厯一卷孔子贊一卷合一百五十四
卷又求晉趙起居注諸雜書數十種帝皆與之冬十一
月世祖以其妹武威公主妻茂虔茂虔遣右相宋繇隨
順詣平城奉表入謝并請公主及母后妃定號
永和六年春正月李順自河西還魏世祖問之曰昔與
卿密圖期之無逺但以頃年東伐未遑西顧荏苒之間
遂及於此今和龍已平三方無事比繕甲治兵指䇿河
右掃蕩萬里今其時也卿往復積嵗洞鑒廢興若朕此
年行師當克以否順曰臣疇昔所啓以今觀之私謂如
然但民勞既久未獲寧息不可頻動以增勞瘁西征之
議請俟他年世祖乃止
永和七年春正月茂䖍朝羣臣於謙光殿有狐在於東
序門者不見其入左右以告命禽之不獲二月端門崩
初茂䖍為酒泉太守起浮圖於中街有石像在焉是月
見有流血夏五月太廟階陷六月當陽城門崩先是魏
每遣使者詣西域常詔茂䖍發導䕶送出流沙使者自
西域還至姑臧(一作/武威)茂䖍左右有告魏使者曰我君承
蠕蠕可汗妄言去嵗魏天子自來伐我士馬疫死者大
半復大敗而還我擒其長弟樂平王丕我君大喜宣言
於國又聞可汗遣使告西域諸國稱魏已削弱今天下
惟我為强若更有魏使勿復供奉西域諸國頗有二心
使還具以狀聞世祖遣尚書賀多羅使涼州且觀虚實
多羅還亦言茂䖍雖外修臣禮而内實乖悖世祖欲討
之以問崔浩浩曰茂䖍逆心已露不可不討官軍往年
北伐雖不克獲實無所損於時行者内外戰馬三十萬
匹計在道死傷不滿八千常嵗羸死亦不減萬匹而逺
夷乘虚遽謂衰耗不能復振今出其不意大軍猝至彼
必驚駭騷擾不知所為擒之必矣且茂虔劣弱諸弟驕
恣争權縱横民心離解加比年已來天災地變都在秦
涼誠滅亡之國也世祖曰善吾意亦以為然於是大集
公卿議於西堂𢎞農王奚斤等三十餘人皆曰茂虔西
垂下國雖心不純臣然繼父位已來職貢不乏朝廷接
以蕃禮妻以公主今其罪惡未彰宜加寛宥恕其微愆
且國家新征蠕蠕士馬疲敝不可大舉謂宜羈縻又聞
其土地鹵瘠難得水草大軍既至不得久停彼聞軍來
嬰城固守攻則難抜野無所掠終無克獲此危道也初
崔浩薦尚書李順使涼州以後凡十二返世祖以為能
蒙遜數與順遊宴對其羣下時為驕慢之語恐順洩之
隨以金寶納於順懷順亦為之隠浩潛知之密以白世
祖世祖未之信也至是議伐涼州順與尚書古弼曰自
温圍水以西至於姑臧地皆枯石絶無水草彼人言姑
臧城南天梯山上冬有積雪深至丈餘春夏消釋下流
成川居民引以灌溉彼聞軍至決此渠口水不通流必
致絶乏環城百里之内地不生草人馬饑渴難以久留
斤等之議是也世祖乃退命崔浩以其前言與斤等共
相詰難諸人無復他言但云彼無水草浩曰漢書地理
志稱涼州之畜為天下饒若無水草畜何以蕃又漢人
為居終不於無水草之地築城郭建郡縣也且雪之消
液纔能歛塵何得通渠引漕灌溉數百萬頃乎此言大
詆誣於人矣李順等復曰耳聞不如目見吾曹目見何
可共辨浩曰汝曹受人金錢欲為人遊説謂我不見便
可欺耶世祖隠聴聞之乃出見斤等辭㫖嚴厲形於神
色羣臣不敢復言唯唯而已羣臣既出振威將軍代人
伊馥言曰涼州若果無水草彼何以為國衆議皆不可
用宜從浩言世祖從之夏五月丁丑治兵于西郊六月
甲辰發平城使侍中宜都王穆夀輔皇太子(諱/晃)監國決
留臺事内外聴焉又使大將軍樂安王(一作長/樂王)稽敬輔
國大將軍建寧王崇將二萬人屯於漠南以備柔然命
公卿為書以讓茂䖍數其十二辠曰王外從正朔内不
捨僭罪一也民籍地圖不登公府任土作貢不入司農
罪二也既荷王爵又受偽官取兩端之榮邀不二之賞
罪三也知朝廷志在懷逺固違聖略切稅商胡以斷行
旅罪四也揚言西戎髙自驕大罪五也坐自封殖不欲
入朝罪六也北托叛虜南引仇池憑援谷渾提挈為姦
罪七也承勅過限輒假征鎮罪八也欣敵之全幸我之
敗侮慢王人供不以禮罪九也既婚帝室寵踰功舊乃
恣慾情烝淫其嫂罪十也既違伉儷之體不篤婚姻之
義公行酖毒規害公主罪十一也防備王人候守闗要
有如寇讐罪十二也為臣如是其可恕乎先令後誅王
者之典也若親帥羣臣委贄逺迎謁拜馬首上䇿也六
軍既臨面縛輿櫬又其次也如其守迷窮城不時悛悟
身死族滅為世大戮宜思厥中自求多福也秋七月世
祖自雲中濟河己巳至上郡屬國城乃大饗羣臣講武
馬舍壬午留輜重部分諸軍使撫軍大將軍永昌王健
尚書令鉅鹿公劉絜都督諸軍與常山王素為前鋒兩
道並進驃騎大將軍樂平王丕太宰陽平王杜超督平
涼鄜城諸軍以為後繼平西將軍賀源為之鄉道因問
源以取涼州方略源曰姑臧城旁有四部鮮卑皆臣祖
父舊民臣願處軍前宣國威信示以禍福必相率歸命
外援既服然後取其孤城如反掌耳世祖曰善八月甲
午永昌王健獲河西器甲及牛羊畜產二十餘萬茂虔
聞有魏師驚曰何為乃爾用左丞姚定國計不肯出迎
求援於柔然遣弟征南大將軍董來將兵萬餘人拒戰
於城南望風奔潰魏尚書令劉絜用卜者言以為日辰
不利歛兵不追董來遂得入城世祖大怒丙申魏常山
王赤壁率衆至姑臧遣使諭茂虔出降茂虔聞柔然欲
入魏邊為寇冀幸世祖東還遂嬰城固守兄子祖踰城
出降世祖其知其情乃分軍圍之中軍將軍賀源(前作/平西)
(又作/安逺)引兵招慰諸部下三萬餘落故世祖得專攻姑臧
無復外慮世祖見姑臧城外水草豐饒遂恨李順謂崔
浩曰卿昔所言今果驗矣浩曰臣言不敢不實𩔖皆如
此初世祖將伐涼州太子亦以為疑至是乃賜太子詔
曰姑臧城東西門外涌泉合於城北其大如河自餘溝
渠流入漠中(一作/澤中)其間乃無燥地澤草茂盛可供大軍
數年人之多言亦可惡也故有此勅以釋汝疑九月丙
戌姑臧城潰茂虔兄子萬年率麾下出降是日茂虔率
左右文武五十人面縛請降世祖釋其縛待以藩臣之
禮收其城内戸口二十餘萬倉庫珍寶不可勝計使張
掖公秃髪保周龍驤將軍穆熊中軍將軍賀源分狥諸
部雜夷(一作/胡字)降者又數十萬世祖置酒姑臧謂羣臣曰
雀公智略有餘吾不復以為竒伊馥弓馬之士而所見
乃與崔公同此深可奇也冬十月辛酉世祖東還留樂
平王丕及征西將軍賀多羅鎮涼州徙茂虔宗族及吏
民三萬餘戸於平城世祖猶以妹婿禮待之拜茂虔征
西大將軍河西王如故又為武宣王䝉遜置守墓三十
家涼州自張氏以來號為多士茂虔尤喜文學其臣闞
駰張湛劉昞索敞陰興宗欽趙柔程駿程𢎞皆禮而用
之初魏軍未入之前茂虔使人砍開府庫取金銀珠玉
及珍寶器物不更封閉百姓因之入盜巨細蕩盡有司
求賊不得既而所親人及守藏者告之乃窮竟其事搜
其家中悉得所藏器物又告茂䖍父子多畜毒藥前後
隠竊殺人乃有百數姊妹皆為左道朋行淫佚曾無愧
顔於是賜左昭儀沮渠氏死并誅其宗族又有人言茂
虔猶與故臣民交通潛謀反叛世祖詔司徒崔浩就公
主第賜茂䖍死茂䖍與公主訣良久乃自裁葬以王禮
諡曰哀王自䝉遜永安元年嵗在辛丑僭立至宋元嘉
十七年嵗在庚辰是為魏太延五年而茂䖍亡凡三十九年
　十六國春秋卷九十五
欽定四庫全書
　十六國春秋卷九十六
北涼錄三
　　沮渠無諱
沮渠無諱茂虔之次弟也封安彌縣侯為征西將軍沙
州刺史都督建康以西諸軍事領酒泉太守茂䖍之敗
無諱擁家戸西就從弟燉煌太守唐兒魏使弋陽公元
潔守酒泉無諱使唐兒保燉煌自與弟張掖太守宜得
攻酒泉元潔輕之出城與語為無諱所執潔所部相率
固守遂攻㧞之進攻張掖魏遣撫軍大將軍永昌王健
督諸將擊破之尋復率兵圍張掖不克退保臨松得四
萬餘戸還據酒泉世祖不復加討但以詔諭之是時永
昌王健鎮涼州無諱饑甚懼不自立欲引衆西行使中
尉梁偉詣健求奉酒泉又送元潔及統帥兵士於健世
祖遣兼鴻臚持節册拜無諱為征西大將軍涼州牧酒
泉王世祖以無諱終為邊患遣鎮南將軍南陽公奚眷
討酒泉無諱戰敗遂率衆萬餘家棄燉煌謀渡流沙遣
弟樂都太守安周西擊鄯善鄯善王比龍懼欲降會魏
使者至勸令拒守安周與戰連旬不克退保東城明年
無諱將萬餘家棄燉煌西就安周未至鄯善王畏之將
四千餘家西奔且末其世子乃從安周國中大亂無諱
因據鄯善其士卒經流沙渴死者大半李寶自伊吾帥
衆二千人據燉煌繕修城府安集故民初茂䖍之亡也
涼州人闞爽據髙昌自稱太守寶舅唐契為柔然所逼
擁衆西趣高昌欲奪其地柔然遣其將阿若追擊之契
敗死契弟和収餘衆奔車師前部王伊洛時安周屯横
截城和攻㧞之又㧞髙寧白力二城遣使請降於魏唐
契之攻闞爽也爽遣使詐降於無諱欲與之共擊契無
諱乃留安周住鄯善自率衆從焉耆東北趣髙昌比至
契已死爽遂閉門拒之無諱怒遣部將衞興奴詐誘襲
之遂屠其城爽奔蠕蠕無諱留屯髙昌時前部王伊洛
世為東部落帥規欲歸魏無諱斷路伊洛與無諱連戰
破之乃遣常侍汜雋奉表詣建康貢獻方物宋主詔曰
往年狡虜縱逸侵害涼土河西王茂䖍遂至不守淪陷
寇逆累世著誠以為矜悼次弟無諱克紹遺業保據方
隅外結鄰國内輯民庶係心闕庭踐修貢職宜加朝命
以褒篤勲可持節散騎常侍都督涼河沙三州諸軍事
征西大將軍領䕶匈奴中郎將西夷校尉涼州刺史河
西王未幾而卒其子乾夀代領部曲伊洛遣使前後招
諭乾夀率户五百餘家奔於伊洛
　　沮渠宜得(魏書作/儀徳)
沮渠宜得茂䖍之第六弟也封武興縣侯為征東將軍
秦州刺史都督丹嶺以西諸軍事領張掖太守姑臧既
陷世祖使鎮南將軍南陽公奚眷擊張掖宜得乃燒倉
庫西奔酒泉奚眷復進攻酒泉㧞之宜得復収餘衆奔
晉昌就唐兒於燉煌與兄無諱伐酒泉復據之世祖遂
置守將戍張掖
　　沮渠安周
沮渠安周茂䖍之第七弟也封屋蘭縣侯為樂都太守
初茂䖍之敗魏使鎮北將軍封沓擊樂都安周南奔吐
谷渾封沓掠其民數千戸而去世祖復遣征南將軍奚
眷討之安周遂率户五千人伐鄯善鄯善王比龍堅守
不即下安周攻之益急鄯善王西奔且末遂與其兄無
諱據鄯善及無諱卒安周乃奪其子乾夀兵規領部曲
因而自立遣使詣建康入貢宋主詔曰故征西大將軍
河西王無諱弟安周才略沈到世篤忠欵統承遺業民
衆懷歸雖亡士喪師孤立異所而能招率殘寡攘寇自
全宜加榮授垂軌先烈可使持節散騎常侍都督涼河
沙三州諸軍事領西域戊己校尉涼州刺史河西王其
後遂為蠕蠕所并
　　沮渠唐兒
沮渠唐兒茂䖍之從弟也為燉煌太守姑臧既破無諱
收合遺民西就唐兒於燉煌唐兒拒而不納無諱乃留
從弟天周守酒泉復與宜得引兵討唐兒唐兒將萬餘
人出戰大敗為無諱所執殺之
　　沮渠天周
沮渠天周茂䖍之從弟也為武威太守唐兒被殺天周
保據酒泉世祖遣鎮南將軍奚眷率兵圍之城中糧盡
饑甚萬餘口皆餓死天周乃殺妻以食戰士食盡城陷
為魏所執送於平城殺之俘獲男女四千餘人
　　沮渠萬年
沮渠萬年茂䖍兄子也姑臧未破之先萬年與祖率所
領降魏及城陷沮渠宗族皆被殺惟萬年及祖以先降
獲免拜萬年張掖王祖廣武公萬年後為冀定二州刺
史復坐謀叛與祖俱賜死
　　沮渠秉
沮渠秉字季義蒙遜之幼子也仕魏為東雍州刺史險
詖多詐志行不端後與河東薛安都潛結異謀世祖聞
之召還付其兄弟扼而殺之
　　沮渠安陽侯
沮渠安陽侯者蒙遜從弟也失其名氏封為安陽縣侯
故以侯稱為人强志疎通涉略書記初曇無䜟入河西
闡𢎞佛法安陽侯乃銳意内典奉持五戒所讀衆經即
能諷誦常以為務學多聞大士之盛業少時常渡流沙
至于闐國於瞿摩帝大寺遇天竺法師佛䭾斯那咨問
道義斯那本學大乘天才秀發誦半億偈明了禪師故
四方諸國號為人中師子安陽從受禪秘要治病經因
其梵本口誦通利既而東歸於髙昌得觀音彌勒二觀
經各一卷及還河西即譯出禪要轉為漢文及魏并吞
西涼乃南奔於宋晦志卑身不交世務常遊止塔寺以
居士自卑初出觀音彌勒二經丹陽尹孟顗見而善之
深加接賞後竹園寺慧濬尼(尼姓陳/山陰人)復請出禪經安陽
既通習積久臨筆無滯旬有七日出為五卷頃之又於
鍾山定林寺譯出佛母般泥洹經一卷安陽居絶妻拏
無欲營利從容法侣宣通正法是以黑白咸敬而嘉焉
後以疾終
　　䝉遜母車氏
車氏不知何許人以䝉遜𤣥始元年立為王太后既而
寢疾蒙遜昇南景門散錢以賜百姓因下書曰孤庶憑
祖廟之靈乾坤之佑濟否剝之運會拯遺黎之毒(一作/荼)
蓼上望掃清氛穢下冀保寧家福而太后不豫涉嵗彌
增將刑戮有濫衆有怨乎賦役繁重時不堪乎羣望不
潔神所譴乎内省諸身未知罪之攸在可大赦殊死已
下俄而車氏卒䝉遜哀毁過禮(詳具䝉/遜傳)
　　蒙遜妻孟氏
孟氏武威人以䝉遜𤣥始元年立為王后孟氏有勇力
䝉遜寢於新臺閹人王懷祖擊之傷其左足孟氏禽而
斬之夷其三族茂䖍之敗隨入平城未幾而卒世祖詔
以王太妃之禮葬之
　　茂䖍妻拓䟦氏
拓䟦氏魏世祖之妹武威公主也茂䖍先娶李暠女為
婦永和五年魏遣奉常李順以公主妻之茂䖍遣右相
宋繇奉表詣謝獻馬五百疋黄金五百斤繇又表請公
主及茂䖍母后妃定號世祖使羣臣議之皆曰母以子
貴妻從夫爵茂䖍母宜稱河西國太后公主於其國内
可稱王后於京師則稱公主世祖從之後茂䖍淫於嫂
李氏兄弟三人傳嬖之李氏與茂䖍姊共毒公主世祖
遣解毒醫乘𫝊救之得愈遂徵李氏茂䖍不遣厚資給
之使居酒泉及姑臧潰公主同茂䖍徙於平城為之築
第以居之未幾茂䖍謀為叛逆詔於公主第賜死葬以
王禮及公主卒詔與茂䖍合葬公主無男有女以國甥
親寵得襲母爵為武威公主
　
　
　
　
　
　十六國春秋卷九十六
欽定四庫全書
　十六國春秋卷九十七
北涼錄四
　　曇無䜟(無一作摩/䜟一作懴)
曇無䜟本天竺人六嵗喪父隨母傭織毾㲪為業見沙
門法明道俗所崇豐於利養其母羡之遂以䜟為其弟
子十嵗與同學數人誦呪聰敏出羣日萬餘言初學小
乘兼覽五明緒論講說精辨莫能酧抗後得樹皮湼槃
經本䜟讀之驚悟慚恨至年二十誦大小乘經二百餘
萬言䜟從兄善調象騎殺所乘白耳大象王怒誅之令
曰敢有視者夷其三族親屬莫敢往者䜟哭而葬之王
怒欲誅䜟䜟曰王以法故誅之我以親故葬之並不違
大義何為見怒傍人莫不為之寒心䜟神色自若王竒
其志操赦而留之後隨王入山王渴須水不能即得䜟
乃密呪石為出水因贊曰大王惠澤所感遂使枯石生
泉隣國聞者莫不歎服是時雨澤甚調百姓稱詠王悅
其道術深加優寵頃之王意稍怠待之漸薄䜟以久處
致厭辭往罽賓賫大湼槃前分十卷并菩薩戒經菩薩
戒本等彼國多學小乘不信湼槃乃適龜兹尋至姑臧
止於傳舍慮失經本枕之而寢有人牽之在地䜟驚謂
是盜者如此三夕聞空中語曰此如來解脱之藏何以
枕之䜟乃慙悟置之髙處夜有盜者數過提舉不動明
旦䜟持經去不覺為重盜者見之驚謂聖人悉來拜謝
時蒙遜據有涼州自稱為王乃聞䜟名召與相見接待
甚厚䝉遜素奉大法志在𢎞通欲請出經本䜟以未參
土言又無傳譯恐言乖於理不許即翻於是學語三年
遍曉華言方譯初本分為十卷沙門惠嵩道朗獨步河
西值其宣出經藏深相推重轉易梵文嵩公筆受道俗
數百人疑難縱横䜟臨機釋滯清辨若流兼富於文藻
辭製華密朗更請廣出諸經次譯大集大雲悲華地持
優婆塞戒金光明海龍王菩薩戒本等六十餘萬言猶
以湼槃經本品數未足復還西域尋究值其母亡遂留
嵗餘後於于闐更得經本中分還至姑臧譯之後又遣
使于闐尋得後分於是續譯為三十三卷以𤣥始三年
初就翻譯至𤣥始十年冬十月二十三日三□方竟時
魏泰常七年也䜟云此經梵本三萬五千偈於此方減
百萬言今所出者止一萬餘偈䜟嘗告蒙遜曰有鬼入
聚落必多灾疫䝉遜不信欲躬見之䜟即以術加䝉遜
蒙遜見而驚怖䜟曰宜潔誠齋戒神呪驅之乃讀呪三
日曰鬼已去矣境中有見鬼者云見數百疫鬼奔驟而
逝境内獲安䝉遜益加敬事至承𤣥二年䝉遜濟河伐
乞伏暮末於枹罕以世子興國為前驅為暮末所禽蒙
遜大怒謂事佛無應即欲遣斥沙門五十已下皆令罷
道䝉遜為母造丈六石像遂涕泣流淚䜟又極言切諫
乃改心悔悟義和三年䜟因請西行尋湼槃後分䝉遜
怒其欲去密圖害之偽以資糧遣發厚贈寶貨臨發之
日䜟流涕謂使者曰業期至矣雖上聖不能逃非愛死
而固欲相逺也以本有心誓義不能停比發果遣刺客
於路殺之(一云栲/訊殺之)時年四十九是嵗魏延和二年即宋
元嘉十年也
　　道進
道進或作法進又云法迎本姓唐張掖人幼而精苦習
誦有超邁之徳為蒙遜所重嘗從曇無䜟求授菩薩戒
䜟曰當自悔七日乃來既而詣䜟䜟忽怒進曰此宿障
也遂精修三年夢中感釋迦世尊為授戒法是夕十餘
人同夢如進所見於是復詣䜟望見大喜曰善哉已感
戒矣今為汝作證及䝉遜卒子景環為胡寇所破問進
曰今欲轉略髙昌為可克否進曰必捷但憂災餓耳迴
軍即定後三年景環卒弟安周立是嵗饑荒死者甚衆
進屢從安周求乞以賑貧民國用稍竭遂不復求乃浄
洗浴取刀鹽至窮窟饑人所聚處次第授以三歸便掛
衣鉢著樹投身餓者前云施汝共食衆雖饑困義不忍
受乃自割肉拄鹽以啖之兩肱肉盡心悶不能自割因
語饑人云汝取我皮肉猶足數日存活若王使來必當
將去但取藏之饑者悲悼無能取者須臾弟子皆至王
使亦來舉國奔赴號呌相屬因輿還宫安周勅以三萬
斛麥施饑者别發倉廪以賑貧民明日氣絶
　　馬權
馬權盧水胡人也雋爽有逸氣武略過人兄為涼將綦
母翊所殺權後殺翊剖其肝而食之仕段業為門下侍
郎甚見親重後業憚䝉遜雄武微欲逺之遂以權代為
張掖太守權每輕侮蒙遜䝉遜亦懼而怒之乃譖於業
曰天下不足慮惟當憂馬權耳業果信讒而殺之
　　梁中庸
梁中庸燉煌人也初仕段業為尚書右丞武衞將軍䝉
遜進壁侯塢中庸率衆來奔因與房晷等共推蒙遜為
涼州牧張掖公䝉遜署中庸為右長史遷西郡太守未
幾奔西涼李暠䝉遜聞之笑曰吾與中庸義深一體而
不相信但自負耳孤豈在此一人耶乃盡歸其妻孥暠
問中庸曰我何如索嗣中庸曰未可量也暠曰嗣才度
若敵我者我何能於千里之外挼長繩絞其頸耶中庸
曰智有長短命有成敗殿下之與索嗣得失之理臣實
未之能詳若以身死為負計行為勝則公孫瓚豈賢於
劉虞耶暠黙無以應
　　張穆
張穆燉煌人也博通經史才藻清贍䝉遜克姑臧擢拜
中書侍郎委以機密之任後䝉遜伐卑和虜率衆來降
遂循海而南至於鹽池祀西王母於寺中有𤣥石神圖
乃命穆為之賦銘之於寺前
　　張譚
張譚字元慶武威姑臧人也為和寧令政以徳化為本
不務威刑民有過者誦孝經及忠臣孝子傳訓導之百
姓愛之如父母號曰慈君
　　隗仁
隗仁䝉遜時任為沮渠漢平司馬乞伏熾磐率衆襲湟
河漢平面縛請降仁勒壯士百餘據南門樓上三日不
下衆寡不敵為熾磐所擒怒欲斬之散騎常侍段暉諫
曰仁臨難履危奮不顧命忠臣也宜宥之以厲事君熾
磐乃執之而歸在熾磐所五年暉又為之固請得還及
至姑臧䝉遜執其手曰卿孤之蘇武也以為髙昌太守
仁為政有威惠之稱然頗以愛財為失
　　劉昞
劉昞字彥明(一作/延明)燉煌人初仕西涼李暠䝉遜克酒泉
拜為秘書郎中專管註記䝉遜下令曰秘書郎中劉彥
明學冠當時道先區内可授𤣥處光生之號拜以三老
之禮築陸沈觀於西苑以居之躬往禮焉䝉遜嘗讌羣
臣於逰林堂談論經傳顧謂昞曰仲尼何如人也昞曰
聖人也䝉遜曰夫聖人者不凝滯於物而能與世推移
畏於匡辱於陳伐樹削迹聖人固若是乎昞不能對䝉
遜曰卿知其外未知其内昔魯人有浮海而失津者至
於亶州見仲尼及七十二子逰於海中與魯人木杖令
閉目乘之使歸告魯侯築城以備寇魯人出海投杖水
中乃龍也具以狀告魯侯不信俄而有羣燕數萬銜土
培城魯侯信之大城曲阜既訖而齊寇至攻魯不克而
返此所以稱聖人也昞學徒數百毎月䝉遜使人致以
羊酒茂䖍尊為國師親自致拜命官屬以下皆北面受
業焉
　　張湛
張湛字子然一字仲𤣥燉煌酒泉人魏執金吾恭九世
孫也祖質仕涼位至金城太守父顯有逺略李暠據有
西夏引為功曹甚器異之嘗稱之曰吾之臧子原也位
至酒泉太守湛弱冠知名涼土好學能属文沖素有大
志仕䝉遜黄門侍郎兵部尚書
　　闞駰
闞駰字𤣥陰燉煌人祖倞有名西土父玖為一時秀士
官至會稽令駰博通經傳聰敏過人三史羣言經目則
誦時人謂之宿讀注王朗易傳學者藉以通經撰十三
州志行於世䝉遜甚器重之常侍左右訪以政治損益
拜秘書考課郎中給文吏三十人典校經籍刋定諸子
三十餘卷加奉車都尉茂䖍待之彌重拜大行遷尚書
姑臧太守家甚貧敝不免饑寒性能多食一飯至三升
乃飽卒無後
　　胡叟
胡叟字倫許安定臨涇人也世有冠冕為西夏著姓叟
少聰敏年十二辨疑釋理知名鄉國孤飄坎壈未有仕
路遂入漢中劉義隆梁秦二州刺史馮翊吉翰以叟才
士頗相接引授叟末佐不稱其懷未幾翰遷益州叟隨
入蜀多為豪雋所尚時沙門法成鳩率僧衆千人鑄丈
六金像義隆惡其惑衆將加大辟叟聞之即赴丹陽啓
申其美遂得免焉復還於蜀法成感之遺其珍物值直
千金(一作千/餘疋)叟曰緯蕭何人能棄明珠吾為徳請財何
為也一無所受在益州五六年北至楊難當乃西入河
西會䝉遜卒茂䖍遇之不甚加禮叟亦本無附之之意
乃為詩示所知廣平程伯達其略云羣犬吠新客佞閽
排疎賓直途既以塞曲路非所遵望衞惋祝鮀眄楚悼
靈均何用宣憂懷托翰寄輔仁伯達見詩謂叟曰涼土
雖地居戎域然自張氏以來號有華風今則憲章無虧
曷祝鮀之有也叟曰古人有言君子聞鞞鼓之聲則思
戰征之士貴主奉正朔而弗淳慕仁義而未允地僻陋
而僭徽號居小事大寧若兹乎徐偃之轍故不旋踵吾
之擇木夙在大魏與子暫違非久濶也嵗餘茂䖍果破
降於魏叟既歸魏惟以酒自適謂其友金城宗舒曰我
此生活似勝焦先矣年八十乃卒
　　宗欽
宗欽字景若金城人也父爕字文友吕光太常卿欽少
而好學有儒者之風博綜羣言聲著河右仕䝉遜為中
書郎世子洗馬上東宫侍臣箴甚見親重其箴曰恢恢
𤣥古悠悠生民五材迭用經叙彝倫匡父維子弼君伊
臣顛而能扶屈而能申昔在上聖妙鑒厥趣不曰我明
而乖其度不曰我新而忽其故如彼在泉臨深是懼如
彼覆車望途改步是以令問宣流英風逺布及于三季
道喪純遷桀起瓊臺紂醊糟山周滅妖姒羿喪以田險
詖蔽乎耳目鄭衞陳乎其前怙非肆虐異端是纒豈伊
害身厥𦙍殱焉茫茫禹跡畫為九區昆蟲鳥獸各有巢
居雲歌唐后垂拱美虞疎網改祝殷道攸敷龍盤應徳
隨蛇銜珠勿謂無心識命不殊勿謂理絶千載同符於
昭儲后運應𤣥籙夕惕乾乾虚衿逺矚外撫幽荒内懷
㷀獨猶懼思不逮逺明不遐燭君有諍臣廷立謗木本
支克昌永符天祿微臣作箴敢告在僕欽在河西時撰
涼記十卷記蒙遜事無足可稱欽弟舒字景泰仕䝉遜
庫部郎中與欽同歸魏
　　趙柔
趙柔字元順金城人也少以徳行才學知名於河西常
得人所遺金珠一貫價直數百縑覔其主還之仕茂䖍
為金部郎中世祖平涼州隨之徙平城後仕魏厯郡守
　　孫通
孫通咸陽石安人仕䝉遜為中書舍人沮渠氏滅入魏
因居北邊子騰貴顯
　　王㮙
王㮙不知何許人仕蒙遜為尚書郎送戎罽千疋銀三
百斤轉張掖太守以黷貨聞
　　索敞
索敞字巨振燉煌人䝉遜時任為劉昞助教專心經籍
盡能傳昞之業後以喪服散在衆篇遂撰比為喪服要
記其名字論文多不載
　　陰興
陰興燉煌人也為劉昞助教與敞齊名以文學見舉毎
見昞必巾衣而入
　　鹿夀興
鹿夀興濟陰乘氏人仕茂䖍為庫部郎世祖平涼州因
隨入魏
　　趙􁫤
趙􁫤河西燉煌人善天文術算撰甲寅元厯一卷行於
世
　
　
　
　
　
　
　
　
　
　
　
　
　
　十六國春秋卷九十七
欽定四庫全書
　十六國春秋卷九十八
北燕錄一
　　馮䟦
馮䟦字文起長樂信都人小字乞直伐(一作/代)其先畢萬
之後也子孫食采馮鄉因以為氏永嘉之亂䟦祖父和
避地上黨父安雄武有局量慕容永僭號長子以安為
征東將軍永為垂所滅安東徙和龍(一作/昌黎)家於長谷䟦
幼而頴異及長懿重少言仁厚有大度飲酒至一石不
亂母弟素弗次丕次𢎞皆任俠放逸不修行業惟䟦恭
慎勤於家産父母器之既而家於昌黎遂同夷俗所居
上毎有雲氣狀若樓閣時咸異之嘗夜見天門開神光
赫然燭於庭中永康末慕容寶僭號署為殿中左監稍
遷衞中郎將中衞將軍初弟素弗與從兄萬泥及諸少
年游於水濱有一金龍浮水而下素弗與萬泥曰頗有
見否萬泥等皆曰無所見也乃取龍而示之咸以為非
常之瑞慕容熙聞而求焉素弗秘之熙怒及即偽位密
欲誅䟦兄弟䟦後又犯熙禁乃懼禍及遂與諸弟亡命
山澤毎夜獨行猛獸為之避路是時賦役煩數民不堪
命䟦兄弟謀曰熙今昏虐彌甚兼忌吾兄弟既還首無
路不可坐受誅滅不若因民之怨共舉大事可以建公
侯之業事若不成死未晚也遂與萬泥等二十二人結
盟䟦與二弟乘車使婦人御之潛入龍城匿於北部司
馬孫䕶之家因而殺熙立夕陽公高雲為主䟦進為使
持節侍中都督中外諸軍事征北大將軍開府儀同三
司録尚書事封武邑公事無大小皆决於䟦兄弟初䟦
讌羣僚忽有血流其左臂䟦惡之從事中郎王垂因説
符命之應䟦戒其勿言
太平元年高雲為幸臣離班桃仁所殺䟦升洪光門以
觀變帳下督張泰李桑言於䟦曰此豎勢何所至請為
公斬之乃㧞劒而下桑斬班於西門泰殺仁於庭中羣
僚請䟦為主䟦曰范陽公素弗才略非凡志於靖難掃
清兇桀皆公勲也索弗辭曰臣聞父兄之有天下傳之
於子弟未聞子弟藉父兄之業而先之者今鴻業未建
危甚綴旒天工無曠業係大兄願上順皇天之命下副
黎庶之心䟦猶弗許羣臣固請乃許之遂以晉太元二
十年僭即天王位於昌黎大赦境内殊死已下乃下詔
曰義貴適時不必改作故陳氏代姜不徙齊號宜即國
號曰燕建元太平分遣使者巡行郡國觀察風俗追尊
祖和為元皇帝父安為宣皇帝尊母張氏為皇太后立
妻孫氏為皇后子永為太子署素弗為侍中車騎大將
軍錄尚書事仍范陽公𢎞為侍中征東大將軍尚書右
僕射汲郡公從兄萬泥為驃騎大將軍幽平二州牧廣
川公務銀提為上大將軍遼東太守營丘公孫䕶為侍
中尚書令陽平公張興為衞將軍尚書左僕射永寧公
郭生為鎮東大將軍領右衞將軍陳留公從兄子乳陳
為征西大將軍并青二州牧上谷公姚昭為鎮南大將
軍司隸校尉上黨公馬弗勤為吏部尚書廣宗公王難
為侍中撫軍將軍潁川公自餘拜授文武進位各有差
太平二年春二月加廣川公萬泥開府儀同三司萬泥
與乳陳自以宗室至親並有大功謂當入為公輔久而
不得二人皆憾阻兵俱叛䟦命將討之俘斬無遺遂平萬
泥等秋八月䟦下書曰昔高祖為義帝舉哀天下歸其
仁吾與髙雲義則君臣恩踰兄弟其以禮葬雲及其妻
子立雲廟於韮町置園邑二十家四時供薦冬十一月
以范陽公素弗為大司馬改封遼西公以汲郡公𢎞為
驃騎大將軍改封中山公
太平三年春正月䟦下書曰自頃多故事難相尋賦役
繁苦百姓困窮宜加寛宥務從簡易前朝苛政皆悉除
之守宰當垂仁惠無得侵害百姓蘭臺都官明加澄察
於是上下肅然蝚蠕勇斛律(一作柔然/可汗斛律)遣使獻馬三千
疋求䟦女樂浪公主䟦命羣臣議之遼西公素弗等議
曰前代舊事皆以宗女妻六夷宜許以妃嬪之女樂浪
公主不宜下降非𩔖䟦曰女生從夫千里非逺朕方崇
信殊俗柰何欺之乃以樂浪公主妻之遣遊擊將軍秦
都率騎二千送女歸於蠕蠕厙莫奚虞出厙真率三千
餘落請交市獻馬千疋許之處之於營丘分遣使者巡
行郡國孤老久病不能自存者賑穀帛有差孝弟力田
閨門和順者皆褒顯之昌黎郝越營丘張買成周刁温
建徳何纂皆以賢良擢叙秋七月遣太常丞劉軒徙北
部人五百户於長谷為祖父園邑以太子永領大單于
置四輔都尉䟦勵意農桑勤心政事乃下書省徭役薄
賦斂墯農者戮之力田者褒賞命尚書紀達為之條制
毎遣守宰必親見東堂問為政事之要令極言無隠以
觀其志自是朝野競勸
太平四年
太平五年有三石其形若輪大六圍見於山澗月餘而
滅
太平六年夏五月河間人禇匡言於䟦曰陛下至徳應
期龍飛東夏(一作/遼碣)舊邦宗族傾首朝陽以日為嵗若聴
臣往迎致之不逺䟦曰隔絶殊域阻迴數千里如何可
致匡曰章武郡臨海船楫可通出於遼西臨渝不為難
也䟦許之署匡為遊擊將軍中書侍郎厚加資遣匡尋
與䟦從兄買從弟睹自長樂率五千餘戸歸於和龍署
買為衞尉封陽城伯睹為太常封髙城伯契丹厙莫奚
來奔署其大人為歸善王䟦又下書曰今疆宇無虞百
姓寧業而田畆荒穢有司不隨時督察欲令家給人足
不亦難乎桑柘之益為資生之本此土桑少人未見其
利可令百姓人植桑一百根柘二十根又下書曰聖人
制禮送終有度重其衣衾厚其棺椁將何用乎人之亡
也精魂上歸於天骨肉下歸於地朝終夕壞無寒煖之
期衣以錦繡服以羅紈寧有知乎厚於送終貴而改葬
皆無益於亡者徒有損於生人是以祖考因舊立廟皆
不改營陵寢申下境内自今皆令奉之䟦弟丕先是避
亂在髙句驪䟦召之以為左僕射封常山公秋八月辛
丒魏太宗(諱/嗣)使謁者于什門(載記作/耿貳)來聘至於和龍䟦
遣黄門郎常陋迎之於道䟦為不稱臣怒而不見及至
䟦又遣陋勞之什門忿而不入曰大魏皇帝有詔須馮
主出受然後敢入䟦使人牽逼令入見䟦不拜䟦使人
按其項什門曰馮主拜受詔吾自以賓主致敬何苦見
逼也散騎常侍申秀言於䟦曰陛下接之以禮而敢驕
蹇若斯不可容也中給事馮懿以傾佞得幸又盛稱其
陵傲以激怒䟦䟦曰彼各為其主耳匹夫尚不可屈况
一方之主乎乃幽執什門欲降之什門於羣衆之中回
身背䟦披褲後襠以辱之終不肯降䟦遂留之不遣久
之隨身衣冠弊壞略盡蟣虱流溢䟦遺以衣服拒而不
受和龍人嘆曰雖古烈士無以過也冬十月䟦與夏主
赫連勃勃連和勃勃遣御史中丞烏落孤來蒞盟十二
月遼西公素弗卒比葬䟦七臨之是年䟦造刀一口銘
曰太平隸書
太平七年冬十一月井竭三日而復䟦殺尚書令孫䕶
弟昌黎尹伯仁及叱支乙㧞等乃進䕶左光祿大夫開
府儀同三司錄尚書事以慰其心未幾酖而殺之又殺
遼東太守務銀提皆以怨望有叛謀也
太平八年䟦下書曰武以平亂文以經務寧國濟俗實
所憑焉自頃喪難禮壞樂崩閭閻絶諷誦之音後生無
庠序之教子衿之歎復興於今豈所以穆章王化(一作/風化)
崇闡斯文可營建太學以長樂劉軒營丘張熾成周翟
崇為博士郎中簡二千石已下子弟年十三已上者教
之冬十月初䟦别將厙傉官斌降魏既而復叛來歸太
宗遣驍騎將軍延普渡濡水擊斌㧞之遂攻䟦幽州刺
史漁陽公厙傉官昌征北將軍闗内侯厙傉官提等皆
斬之生擒厙傉官女生
太平九年夏四月䟦遣王特兒等入貢於晉魏章武太
守捕之五月晉青州刺史申永遣使浮海來聘䟦使中
書郎李扶報之時自三月不雨至於六月䟦减膳徹懸
大赦境内殊死已下冬十一月蝚蠕大檀遣使獻馬三
千疋羊萬口䟦厚禮其使而遣之
太平十年夏四月和龍有赤氣四塞蔽日自寅至申太
史令張穆言於䟦曰此兵氣也今大魏威制六合而聘
使隔絶自古未有隣國接境不通和好違義怒隣取敗
之道竊懼大軍猝至必致吞滅宜還前使修好結盟䟦
曰吾方思之五月太宗東巡至於濡源及甘松遣征東
大將軍長孫道生安東將軍李先給事黄門侍郎奚觀
率精騎二萬來伐又遣驍騎將軍延普幽州刺史尉諾
自幽州引兵北趨遼西為之聲援太宗屯突門嶺以待
之道生率師襲乙連城克之悉虜其衆進攻和龍李先
乃言於道生曰宜密使人人備青草一束各五尺圍用
填城塹攻其西南絶其外援勒兵急攻賊必可擒也道
生不從䟦遣單于右輔古泥率步騎二千候之去城十
五里遇軍奔還又遣征南大將軍姚昭及將軍皇甫軌
等拒戰軌中流矢死䟦嬰城固守魏攻之不克道生等
以䟦有備掠其民萬餘家而去
太平十一年春三月穴國遣使來朝其人多穴居多猪
羊少牛馬夏衣魚皮冬衣猪毛至於漁獵常持藥草自
鄣令人不見俗無尊卑之别寒則入穴聚
太平十二年
太平十三年䟦境内地震山崩洪光門鸛鵲折又地震
右寢壞䟦問太史令閔尚曰比年屢有地動之變卿可
明言其故尚曰地陰也主百姓震有左右比震皆向右
臣懼百姓將西移也䟦曰吾亦其慮之於是分遣使者
巡行郡國問所疾苦孤老不能自存者賜以穀帛有差
太平十四年宿庫(一作/渾)地燃一旬而滅觸地生蛆月餘
乃止
太平十五年和龍城地徧生白毛長一尺二寸月餘而
亡是嵗遼西太守髙讃潛謀叛逆事洩伏誅
太平十六年夏自春不雨至於五月有司奏右部王荀
妻產妖傍人莫覺俄而失之乃暴荀妻於社大雨普洽
(御覽作/十五年)
太平十七年春二月北部人趙夀女既嫁化為男子娶
妻而無子䟦問羣臣曰此何祥也尚書左丞傅權對曰
西漢之末雌雞化為雄陰變為陽君替臣僭之象卒有
婦人專寵王莽簒立況今女化為男臣將為君之徵也
䟦曰將何以禳之權曰桑榖生朝太戊修徳而殷道以
興熒惑守心宋景責躬而延齡二紀惟修身崇善可以
轉禍為福耳
太平十八年秋八月太子永卒立次子翼為太子䟦戒
之曰吾聞君子以學為本不學無以立尊敬師傅人
倫之始汝其夙夜䖍䖍欽承明訓
太平十九年春二月丁零氐楊道來降先是太平初楊
道獵於白鹿山為契丹所獲流漂塞外至大難北及大
黎國逐水草而居射獵為業至十月乃収葦為城水澆
令凍髙一大五尺東北七十八里西南二十餘里名陵
城遂居於其中有衆千餘至是來降
太平二十年
太平二十一年春二月有飄風從征南大將軍上黨公
姚昭宅至司徒中山公𢎞宅而散
太平二十二年秋八月䟦寢疾召中書監申秀侍中楊
哲於内寢謂之曰吾患當不濟卿等善相吾子㕘決萬
機九月疾甚輦而臨軒命太子翼攝國事勒兵聴政以
備非常䟦妾宋夫人規立其子受居惡翼聴政謂之曰
主上疾將瘳奈何便欲代父臨天下乎翼性仁弱遂還
東宫一日三往省疾宋夫人矯詔遏絶内外遣閽寺傳
問而已翼及諸子大臣皆不得見惟中給事胡福獨得
出入專掌禁衞福慮宋夫人遂成其謀乃言於司徒錄
尚書事中山公𢎞曰主上疾甚宋夫人專擅羣佞用事
恐一旦不諱國家殊未得安不可不為之計也𢎞深然
之於是與壯士數十人裹甲入禁中為亂宿衞左右皆
不戰而散宋夫人命開東閣𢎞家僮庫斗頭勁捷有勇
力踰閣而入至於皇堂射殺女御一人䟦驚懼而死𢎞
遂即天王位遣使巡城告曰天降禍凶大行崩背太子
不侍疾羣公不奔喪疑有逆謀圖危社稷吾備介弟之
親遂攝大位以寧國家百官叩門入者進階二等太子
翼率東宫兵出戰敗績兵皆奔散𢎞遣使賜翼死䟦有
子百餘人𢎞皆殺之命宗正馮哲黄門盧昭典葬事於
東宫葬䟦於長谷陵偽謚文成皇帝廟號太祖
　
　
　
　
　
　
　
　
　
　
　
　十六國春秋卷九十八
欽定四庫全書
　十六國春秋卷九十九
北燕錄二
　　馮𢎞
馮𢎞字文通䟦之季弟也髙雲簒位拜征東大將軍領
中領軍封汲郡公太平元年進位征北大將軍尚書右
僕射尋遷驃騎大將軍改封中山公仍為領軍内掌禁
衞外總朝政遷尚書令司徒錄尚書事䟦死遂僭即天
王位
太興元年春正月壬午朔大赦境内殊死已下改元太
與文武百官叩門入者遷級二等二月立夫人慕容氏
為王后
太興二年春正月立慕容后之子王仁(一無/王字)為太子封
嫡妃王氏子崇為長樂公崇母弟朗為廣平公邈為樂
陵公夏五月魏世祖(諱/燾)治兵南郊將謀伐燕六月有鼠
集於城西闐滿數里地中西行至水在前者銜馬尾(一/作)
(矢/)後者迭相銜尾而渡識者以為民遷之象又有狼夜
繞城羣嘷如是終嵗庚寅世祖來伐命太子(諱/晃)錄尚書
事秋七月己未世祖至濡水庚申遣安東將軍宣城公
奚斤發幽州民及密雲丁零萬餘人運攻具出南道會
於和龍南伐神高世祖至遼西𢎞遣侍御史崔聘奉牛
酒犒師己巳世祖至和龍石城太守李崇建徳太守王
融等十郡並率衆迎降世祖發其民三萬穿圍塹以守
和龍八月甲戌𢎞使數萬人出城挑戰魏昌黎公邱與
河間公齊等逆擊破之死者萬餘人𢎞尚書高紹率萬
餘家堡羌胡以自固己卯世祖攻紹辛巳斬之平東將
軍賀多羅攻帶方太守慕容𤣥於猴固撫軍大將軍永
昌王健攻建徳驃騎大將軍樂平王丕攻冀陽皆㧞之
虜獲生口班賜將士各有差九月乙卯世祖引師西還
營丘成周遼東樂浪帶方𤣥莵六郡皆降世祖徙其民
四萬餘戸于幽州開倉以賑貸之尚書郭緣勸𢎞送欵
獻女於魏乞為附庸保守宗廟𢎞曰負舋(一作/釁)在前忿
形已露降附取死不如守志更圖所適也冬十一月乙
巳𢎞黜長樂公崇使鎮肥如十二月己丑崇遣弟樂陵
公邈如魏請舉郡降世祖拜崇假節侍中都督幽平二
州東夷諸軍事車騎大將軍領䕶東夷校尉幽平二州
牧封遼西王𢎞聞之使别將封羽率衆圍崇於遼西
太興三年春正月乙卯世祖遣撫軍大將軍永昌王健
督諸軍救遼西二月崇母弟朗入朝於魏夏六月世祖
遣撫軍大將軍永昌王健左僕射安原督諸軍擊和龍
征南將軍樓勃别將五千騎圍凡城凡城守將封羽以
城迎降世祖徙其民三千餘戸於陰密秋八月崇上表
於魏請求説降其父世祖不許
太興四年春正月戊戌𢎞遣給事黄門侍郎伊臣請和
於魏世祖不許三月辛巳𢎞遣尚書髙顒上表稱藩請
罪於魏乞以季女充奉掖庭世祖許之乃徵太子王仁
入朝𢎞送使者于什門還魏什門在燕二十一年不屈
節世祖下詔褒稱曰什門奉使和龍狂豎肆虐勇志壯
厲不為屈節雖昔蘇武何以加之夏六月𢎞不遣太子
王仁質魏散騎常侍劉滋(一作/訓)諫曰昔劉禪有重山之
險孫皓有長江之阻皆為晉擒何則强弱之勢異也今
我弱於吳蜀而魏强於晉氏雖結婚通和而未遣侍子
不從其欲魏若大舉將有危亡之禍願亟遣太子以恭
大國之命然後修政事撫百姓收離散賑饑窮勸農桑
省賦役庶大業危而更安社稷可以永保𢎞大怒殺之
辛亥世祖遣撫軍大將軍永昌王健與征西大將軍司
空汝陰公長孫道生侍中安西將軍建興公古弼等督
諸軍來伐𢎞嬰城固守健等収其禾稼徙民數千戸於
雲中
太興五年春正月𢎞數為魏所攻遣使詣建康稱藩奉
貢於宋癸酉宋封𢎞為燕王江南謂之黄龍國三月癸
亥𢎞遣大將軍湯(一作/渴)燭入貢於魏辭以太子王仁有
疾故未之遣夏四月𢎞遣右衞將軍孫徳乞師於建康
六月戊申世祖遣驍騎大將軍樂平王丕鎮東大將軍
徒河屈垣等率騎四萬來伐秋七月己卯樂平王丕等
至和龍𢎞以牛酒犒軍獻甲三千屈垣責其不送侍子
掠男女六千餘口冬十二月魏復率衆來伐𢎞日就蹙
削上下危懼太常楊㟭勸𢎞請罪乞降速送太子入侍
𢎞曰吾未忍為此且姑置之若事急則東依髙麗以圖
後舉㟭曰魏舉天下之衆擊一隅之地以臣愚見勢如
土崩理無不克且髙麗夷狄難以信期始雖相親終恐
為變若不早裁悔將無及𢎞不聴密遣尚書陽伊求迎
於髙麗
太興六年春二月戊子𢎞遣使入貢於魏請送侍子世
祖不許將舉兵討之壬辰遣使者十餘輩詣東方髙麗
等諸國告諭之三月𢎞所居端門無故自崩辛未世祖
遣侍中安西將軍建興公古弼征南將軍東平公娥清
(一作/鵝青)率精騎一萬攻白狼城平州刺史元嬰率遼西諸
軍會之夏四月古弼等克白狼城𢎞迫急復遣使求迎
於高麗高麗王璉遣大將葛居盧(一作葛/蔓盧)孟光等率衆
數萬隨陽伊至和龍來迎髙麗屯於臨川𢎞欲東奔民
多難之𢎞大臣單于右輔古泥及尚書令郭生因民心
之憚遷開城門納魏兵魏兵疑古泥譎詐不敢入城生
遂勒兵攻𢎞𢎞引髙麗兵入自東門與生戰於闕下生
中流矢死葛居盧孟光既入和龍城命軍士脫其弊褐
取燕武庫精仗以給之城内皆髙麗軍大肆摽掠五月
乙卯𢎞率和龍見户東徙焚燒宫殿火一旬不滅令婦
人披甲居中陽伊等勒精兵居外葛居盧孟光率騎殿
後方軌而進前後八十餘里古弼部將高茍子率騎欲
追擊𢎞弼因酒醉㧞刃止之故𢎞得逃去魏之將士皆
怨弼不擊世祖聞之怒檻車徵弼及娥清至平城皆黜
為門卒戊午世祖遣散騎常侍封撥使髙麗諭令送𢎞
秋九月髙麗不送𢎞於魏遣使奉表稱藩乞與馮𢎞俱
奉王化世祖以髙麗故違詔㫖議擊之初𢎞至遼東髙
麗王遣使勞之曰龍城王馮君爰適野次士馬勞乎𢎞
慙怒稱制答讓之髙麗王乃處之於平郭尋徙北豐𢎞
素侮髙麗政刑賞罰猶如其國髙麗王奪其侍人取其
太子王仁為質𢎞忿怒之遣使上表求迎於建康詔遣
使者王白駒等迎之并令高麗資遣高麗王不欲𢎞南
來遣别將孫潄高仇等殺𢎞於北豐子孫同時死者十
餘人偽諡𢎞曰昭成皇帝自馮䟦太平元年嵗在己酉
至𢎞滅亡之嵗嵗在丙子凡二十八年
　
　
　
　
　
　
　
　
　
　十六國春秋卷九十九
欽定四庫全書
　十六國春秋卷一百
北燕錄三
　　馮素弗
馮素弗䟦之長弟也慷慨有大志姿貌魁偉雄傑不羣
任俠放蕩不拘小節故時人未之竒也惟王齊見而異
之曰撥亂才也惟結交時豪為務不以產業經懷弱冠
自詣慕容熙尚書左丞韓業求婚業怒而拒之復求尚
書郎髙邵女邵亦弗許南宫令成藻豪俊士也有高名
素弗造焉藻命門者弗納素弗逕入與藻對坐傍若無
人談飲連日藻始竒之曰吾逺求騏驥不知近在東隣
何識子之晚也當世俠士莫不歸之及熙僭號為侍御
郎小帳下督慕容雲時遷昌黎尹撫軍大將軍尋轉司
隸校尉䟦僭偽位素弗所建之業居多進侍中車騎大
將軍錄尚書事封范陽公加大司馬錄尚書如故改封
遼西公身為宰輔謙虚恭謹非禮不動雖厮飬之賤皆
與之抗禮車服屋宇務於儉約修已率下百僚憚之初
為京尹及鎮營丘百姓歌之嘗謂韓業曰君前既不顧
今將自取何如業拜而陳謝素弗曰既往之事豈復與
君計之待業彌厚好存亡繼絶申㧞舊門問侍中楊哲
曰秦趙勲臣子弟今安在乎哲曰皆在中州唯桃豹孫
鮮在焉素弗乃召鮮為左常侍論者美其有宰相之度
以䟦太平六年死䟦哭之哀慟比𦵏七臨
　　馮萬泥
馮萬泥䟦之從弟也初仕慕容雲為尚書令轉幽冀二
州牧鎮肥如及䟦僭位署為驃騎大將軍幽平二州牧
封廣川公萬泥抗表請代䟦曰猥以不徳謬為羣賢所
推思與兄弟同兹休戚今方難未夷維城任重非明徳
懿親孰克居之且折衝禦侮為國藩屏雖有他人不如
我弟兄豈得如所陳也於是加開府儀同三司後與兄
子乳陳反叛伏誅
　　馮乳陳
馮乳陳䟦從兄子也性甚麄獷勇氣過人慕容雲時仕
至中軍將軍并州牧鎮白狼䟦之興建大業有功力焉
及即偽位署為征西大將軍并青二州牧封上谷公乳
陳與萬泥自以宗室至戚素有大功謂當入為公輔䟦
以二藩任重久而弗徵並懷怨憾乃密遣人告萬泥曰
乳陳有至謀願與叔父圖之萬泥遂奔白狼阻兵以叛
䟦遣汲郡公𢎞與衞將軍張興帥步騎二萬討之𢎞先
遣使諭之曰昔者兄弟乘風雲之運撫翼而起羣公以
天命所鍾人望攸屬逼奉主上光踐寶位裂土疏爵當
與兄弟共之奈何欲尋干戈於蕭牆棄友于而為閼伯
過貴能改善莫大焉宜舍兹嫌同奬王室萬泥欲降乳
陳按劍怒曰大丈夫生死有命決之今日何謂降也遂
尅期出戰興謂𢎞曰賊明日出戰今夜必來襲擊我營
宜命三軍以備不虞𢎞乃密嚴仍令人課草一束畜火
伏兵以待之是夜萬泥乳陳果遣壯士千餘人來斫營
衆火俱起伏兵邀擊俘斬無遺乳陳等懼而出降𢎞皆
斬之
　　馮崇
馮崇𢎞之長子也嫡妃王氏所生封長樂公崇於兄弟
中最長𢎞僭偽位立慕容氏為王后廢王氏不得立又
黜崇令鎮肥如崇母弟廣平公朗樂陵公邈相謂曰今
國家將亡大運有在人無知愚皆知之王復受慕容氏
之譛吾兄弟死無日矣於是相與出奔遼西説崇降魏
崇從之會世祖遣給事中王徳詣崇陳示成敗崇遂遣
邈如魏舉郡乞降世祖復遣兼鴻臚李繼持節拜崇假
節侍中都督幽平二州東夷諸軍事車騎大將軍領䕶
東夷校尉幽平二州牧封遼西王錄其國尚書事食遼
西十郡承制假授文官尚書武官征虜以下賜崇功臣
爵秩各有差
　　馬弗勤
馬弗勤䟦之僭立署弗勤為吏部尚書封廣宗公初慕
容熙之敗也工人李訓竊寶而迯貲至巨萬行貨於弗
勤弗勤以訓為方略令既而失志之士書之於闕下碑
遼西公素弗言之於䟦請免弗勤官仍推罪之䟦曰大
臣無忠清之節貨賂公行於朝雖由吾不明所致弗勤
宜肆諸市朝以正刑憲但大業草創彝倫未叙弗勤㧞
自寒微未有君子之志其特原之李訓小人汚辱朝士
可東市考竟於是上下肅然請賕路絶
　　孫䕶
孫䕶仕慕容氏為比部尚書累遷尚書左僕射䟦之潛
至龍城也匿於其室及僭偽號署為侍中尚書令封陽
平公䕶里有犬與豕交䕶見而惡之召太史令閔尚筮之
尚曰犬豕異𩔖而交違性失其於洪範為犬禍將勃亂
失衆以至敗亡明公位極冢宰遐邇具瞻諸弟並封列
侯貴傾王室妖見里庭不為他也願明公戒盈滿之失
修尚恭儉則妖怪可消永享元吉䕶黙然不悦昌黎尹
孫伯仁䕶弟叱支叱支弟乙㧞等俱有才力以騎勇聞
䟦之起兵勲力居多並冀開府不得遂有怨言毎於朝
饗之際常㧞劍擊柱曰建興大業有殊功焉而滯於散
將豈是漢祖河山之義乎䟦怒殺之於是進䕶左光祿
大夫開府儀同三司錄尚書事以慰其心䕶自三弟誅
後常怏怏有不悦之色䟦怒酖之
　　姚昭
姚昭䟦僭位元年署鎮南大將軍領司隸校尉封上黨
公後為征南大將軍與皇甫執率兵拒魏魏以有備引
還䟦之末年有飄風入於昭宅至司徒中山公𢎞宅而
散昭家人問太史令閔尚尚曰風者天之號令所以吹
塵去穢除奸慝之禍也君侯當修徳以禳之庶可以免
禍昭不聴及𢎞簒立以昭為大司馬昭貪暴無已其子
肇諫曰大人不聞飄風之怪乎亦不納未幾𢎞乃殺昭
及子姪四十餘人
　　蝚蠕斛律
蝚蠕斛律䟦之婿本塞北夷也初遣使獻馬三千疋求
婚於䟦䟦以樂浪公主妻之既而斛律將嫁女於燕斛
律兄子步鹿真謂斛律曰幼女逺嫁憂思請以大臣樹
黎等女為媵斛律不許鹿真出謂樹黎曰斛律欲以汝
女為媵逺適他國樹黎恐與鹿真謀使勇士夜伏於斛
律穹廬之後候其出而執之與女皆送於燕斛律至和
龍䟦乃館之於遼東待之以客禮賜爵上谷公納其女
為昭儀久之斛律上書請還塞北䟦曰今棄國萬里又
無内應若以重兵相送則粮運難繼兵少則勢不能固
不足成功且千里襲國古人為難况數千里乎斛律固
請曰不煩大衆願給步騎三百足矣得達勅勒國人必
欣然來迎䟦許之乃遣單于前輔萬陵率騎三百送之
陵憚逺役至黑山殺斛律而還
　　務銀提
務銀提初仕慕容雲為司隸校尉遷尚書令以䟦太平
元年署為上大將軍遼東太守封營丘公自以功在孫
䕶張興之右而出為邊郡抗表具陳頗有恨言密謀外
叛䟦怒殺之
　　竇表
竇表本扶風平陵人漢大將軍竇武之曾孫崇為遼西
太守子孫因以居焉遂為遼西遼陽人父堪慕容氏時
漁陽太守表仕𢎞為成周太守後竟歸魏子冏舉秀才
早卒
　　李崇
李崇范陽人也祖產父績二世知名於慕容氏崇仕䟦
吏部尚書石城太守魏世祖至和龍崇帥十餘郡歸降
　　㳺幼
㳺幼廣平任人也父鱓仕慕容熙樂浪太守幼仕䟦至
廣平太守
　　髙策
高策遼東新昌人也仕䟦散騎常侍有功封新昌侯子
育為𢎞建徳令
　　孫敬仁
孫敬仁字元和仕䟦為司隸功曹生二子苑尉有名於
魏
　
　
　
　
　
　
　
　
　
　
　
　
　
　
　十六國春秋卷一百
