#+TITLE: 別本十六國春秋-北魏-崔鴻
#+DATE: 2016-06-11 12:21:39
#+SOURCE: github.com/kanripo/KR2i0006 master 53f28780                
欽定四庫全書　　　　　史部九
　十六國春秋　　　　　　載記𩔖
　　提要
　　　　(臣/)等謹案十六國春秋十六卷舊本亦題魏
　　　　崔鴻撰載何鏜漢魏叢書中其出在屠喬孫
　　　　本之前而亦莫詳其所自十六國各為一録
　　　　惟列僭偽之主五十八人其諸臣皆不為立
　　　　𫝊全為載記之體其非一百二卷之舊已不
　　　　待言證以晉書載記大致互相出入而不以
　　　　晉宋紀年與史通所説迥異豈好事者摭𩔖
　　　　書之語以晉書載記排比之成此偽本耶然
　　　　考崇文總目有十六國春秋畧二卷不著撰
　　　　人名氏司馬光通鑑考異所引諸書亦有十
　　　　六國春秋鈔之名則或屬後人節録鴻書亦
　　　　未可定也屠氏所刻百卷之本既為依託此
　　　　本亦疑以𫝊疑未能遽廢姑並存之以備參
　　　　考焉乾隆四十六年十二月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　十六國春秋卷一
　　　　　　　　　　　　　魏　崔鴻　撰
　前趙録
　　劉淵
劉淵字元海新興匈奴人其先夏后氏之苗裔曰淳維世
居北狄千有餘嵗至冒頓襲破東胡西走月氏服丁零
内侵燕代控弦四十萬漢祖患之使劉敬奉公主以妻
冒頓約為兄弟故子孫遂冒姓為劉氏建武初入居西
河美稷後漢中平中單于渠使子於扶羅将兵助漢討
平黄巾㑹羌渠為國人所殺於扶羅以其衆留漢自立
為单于屬董卓之亂冦掠太原河東屯于河内於扶羅
死弟呼厨泉立以於扶羅子豹為左賢王即元海之父
也魏武分其衆為五部以賢王豹為左部帥其餘部帥
皆以劉氏為之太康中改置都尉雖分屬五部皆家于
晉陽汾澗之濵豹妻呼延氏魏嘉平中祈子於龍門有
一白魚頂有二角軒䰇躍鱗而至祭所久之乃去巫覡
皆異之曰此嘉祥也其夜夢所見魚變為人左手把一
物大如雞子光景非常授呼延氏曰此是日精服之生貴
子寤以告豹豹曰吉徴也自是十五月而生淵淵生左
手有文曰淵海遂以為名㓜而好學不舍晝夜嘗謂同
門生朱紀范隆等曰吾每觀書𫝊常鄙隨陸之無武絳
灌之無文一物之不知固君子恥之也二生遇髙皇不
能建封侯之業兩公屬太宗不能開庠序之美惜哉于
是文學武事並皆妙絶猨臂善射膂力過人身八尺四
寸鬚長三尺餘當心有赤毫毛三根長三尺六寸太原
王渾虚襟友之命子濟拜焉咸熙中為侍子在洛陽晉
文帝深待之時東萊王彌等皆凴結渾又屢言之武帝
帝召見與言大悦之后謂王濟曰劉元海容貌風儀譏
談鍳智雖金日蟬無以加也㑹文豹卒帝以淵代為左
部帥轉寧朔將軍監五部軍事大安中恵帝失政諸王
迭相殘廢州郡奸豪所在蜂起從祖北部都尉左賢王
劉宣等議曰今司馬氏骨肉相殘興復在此時矣左賢
王淵姿器絶人幹宇超世天若不恢崇单于終不虚生
此人也于是共推劉淵為大单于劉淵曰當為崇岡峻
阜何能為培塿夫帝王豈有常哉大禹生於西戎文王
生於東夷顧惟徳所授耳今見衆十餘萬皆一當晉十
鼓行摧亂晉猶拉枯耳上可成漢髙之業下不失為魏
武何呼邪韓足道哉宜等稱善元熙元年遷于左國
城晉人東附者數萬宣等上尊號淵曰今晉氏猶在四
方未定可仰遵髙祖法且稱漢王權停皇帝之號待宇
宙混一當更議之十月為壇南郊即漢王位改晉永興
元年為元熙元年大赦天下追尊劉禪為孝懐皇帝立
髙祖以下三祖五宗之神主而祭之置百官以劉宣為
丞相拜授各有差四部之東萊王彌起兵青徐遣使來
降拜鎮東大將軍青州刺史東萊郡公四月汲桑判自
稱趙王選置州郡十一月石勒及胡部等帥衆來降永
鳳元年七月鳳凰集于蒲子丞相劉宣等六十四人上
尊號十月僣即皇帝位于南郊大赦改元以衛軍和大
将軍撫軍總為車騎大将軍建武曜為龍驤大将軍河
瑞元年遷都平陽汾水得玉璽大赦改元二年以大司
馬梁王和為皇太子八月淵寢疾以劉洋為太尉延平
為太宰司徒總為大司馬大单于並録尚書事置單于臺
于平陽西薨于光極殿太子和即位聰自西明門攻斬和于
西室九月𦵏淵于永光陵諡曰光文皇帝廟號髙祖
　　劉聰
劉聰字𤣥明一名載淵第四子母張夫人孕夢日入懐
寤而告淵淵曰吉徴也自是十五月而生聰夜有日光
之異左耳有一白毫長二尺餘㓜而聰悟究通經史兼綜
百家之言孫吳兵法靡不誦之猨臂善射彎弓三百斤
膂力驍捷冠捷一時永嘉四年僣即帝位于光極前殿
大赦改元光興元年以衛尉延晏為使持節前鋒大都
督配禁兵二萬七千自宜陽入洛川命東萊王彌劉曜
及鎮軍石勒進軍㑹之晏北及南王師前後十二敗晉
師長驅圍洛陽陷之總兵大掠幽晉帝于端門害太子
及百官已下三萬餘人于洛水北築為京觀遷帝及太
后侍中庚珉等于平陽大赦改元嘉平元年二月内晉
帝進號儀同三司㑹稽郡公聰引帝入讌謂曰卿為豫
章王時朕曽于王武子相造武子示朕于卿卿言聞其
名久矣以卿所作樂府歌文示朕謂朕曰聞君善為辭
賦試為看之朕時與武子俱為盛徳頌卿稱善久之又
引朕射于皇堂朕得十二籌卿與武子俱得九籌卿贈
朕柘弓銀硯頗憶否帝曰臣安敢忘之但恨爾日不早
識龍顔耳聰曰卿家骨肉相殘何其甚也帝曰此殆非
人事皇天之意也大漢将應乾受厯故為陛下自相驅
除耳且臣家若能奉武皇之業九族敦睦陛下何由得
之三年春正月宴于光極前殿逼晉帝行酒庾珉王雋
等起而大哭聰惡之二月丁未懐帝崩于平陽于是誅
珉等三月立貴嬪劉氏為皇后四月愍帝即位于長安
車騎曜等攻長安河東地震雨血于平陽建元元年正月
黒霧四塞著人如墨五日而止辛酉時日落地三日相承
出于西方東平陽地震崇明觀陷為池水赤如血赤氣
至天有赤龍奮迅而去流星起于牽牛入紫㣲龍行逶
迤其光照地落于平陽北十里視之則肉臭聞于平陽
長三十歩廣二十七歩肉旁常有哭聲晝夜不止聰甚
惡之癸未劉氏産一蛇一虎各害人而走尋之不得頃
之見在隕肉之旁己丑劉氏卒乃失此肉哭聲亦止十
一月以晉王粲為國相大单于總百揆十二月宣光陵
石人皆行數歩宫中鬼哭聲武庫陷入地一丈五尺聰
自去冬至是遂不復受朝賀軍國之事一决于粲立市
于后庭與宫人宴戯或三日不醒秋七月河東大蝗唯
不食粟豆司𨽻靳准率部民收而埋之哭聲聞于十餘
里後乃鑚土飛出復入黍豆大司馬曜攻陷長安外城
九月犬與豕交于宫門有豕著進賢冠昇聰御座犬冠
武冠帶綬與豕并昇俄而鬬死殿上宿衛莫有見其入
者長安饑甚死過半麴允為粥以供帝膳帝泣曰今窘
厄如此外無救援勢不自知乃使侍中宋敞奉牋降曜
敞隨使者至帝肉袒牽羊與櫬銜璧出降東門曜受璧
焚櫬遷愍帝及司徒梁汾驃騎麴允等諸臣百餘人至
于平陽聰臨光極殿帝稽顙與麴允伏地大哭扶不能
起聰大怒允自殺以帝為光禄大夫懐安侯以大司馬
曜假黄鉞大都督陜西諸軍事太宰秦王二年正月東
平王約卒十一月聰校獵上林以晉帝行車駕大将軍
戎服執㦸前導行三驅之禮觀者皆指帝曰此故長安
天子聚而觀之故老亦有悲泣者十二月大饗于光極
前殿聰欲觀晉臣之意使帝行酒洗爵更衣使帝執葢
多有涕泣或有失聲者尚書郎辛賓起而抱帝大哭引
出斬之戊戌愍帝崩于平陽三年聰所居螽斯則百堂
災焚其子㑹稽王哀已下二十有一人聰聞哀塞自此
鬼哭宫中至于九月夜聲不絶四月尚書令王監崔懿
之等極諫聰大怒收監等殺之秋七月鬼哭于光極殿
聰畫見東平王約甚惡之徴秦王曜為丞相録尚書事
固辭仍以丞相領雍州牧靳准為大司空領司𨽻校尉
癸亥薨于建始殿甲子粲即位大赦改元漢昌𦵏宣光
陵諡曰武皇廟號烈宗八月以丞相曜為相國大都督
司空靳準為大将軍領尚書粲荒躭酒色遊宴後庭軍
國之事一决于準準遂勒兵入宫執粲數而殺之追諡
靈帝劉氏無所存男子盡刑于市發掘二陵焚燒宗廟
鬼大哭聲聞百里準自號漢大王置百官遣使稱藩于
晉相國曜自長安赴難永嘉元年十二月大将軍東平
王約卒一指猶煖遂不殯殮至甲戌乃蘇言見淵于不
周山經五日遂復從崑崙山三日而復反於不周見諸
王公卿将相死者悉在大有人民宫室壮麗號曰䝉珠
離國淵謂約曰東北庶須夷國無主久待汝父為之汝
父二年當來後國中大亂相殺害吾家死亡畧盡但可
永明輩數十人在耳汝但還後年當來見汝不遲不久
約拜辭而歸道過一國曰猗尼渠余國引約入宫與皮
囊一枚曰為吾遺漢皇帝約辭而歸謂約曰劉郎後年
來必見過當以女相妻約歸置皮囊於機下俄而蘇謂
左右曰機上取囊來左右取得開有一方白玉題文曰
猗尼渠余國天王敬信遮須國天王嵗在攝提當相見
馳使奏呈聰曰若當如此吾不懼死也及聰以戊寅嵗
薨與此玉并𦵏焉
　　劉曜
劉曜字永明淵之族子少孤見養于淵㓜而聰慧性拓
落髙亮與衆不羣鐵厚一寸射而洞之身長九尺三寸
手垂過膝生而眉白目有赤光鬚不過百餘根皆長三
尺光初元年十月太保呼延宴等自平陽來奔上尊號
于曜僣即皇帝位十二月靳准左右軍騎喬太王騰等
殺准奉六璽來降二年夏四月徙都長安立子熙為皇
太子六月繕宗廟社稷南北郊于長安令曰盖王者之
興必禘始祖我皇家之先出自夏后居于北夷世跨燕
朔光文以漢有天下嵗久恩徳結于庶民故立漢祖宗
之廟以懐民望昭武因循遂未悛革今欲除宗廟改國
號御以大單于為太祖其議以聞于是太保呼延宴等
議曰今宜承晉母子𫝊號以光聞本封盧怒中之屬城
陛下勲功茂于平洛終于中山中山分野屬大梁趙也
宜革稱大趙遵以水行曜從之于是以冒頓配天淵配
上帝三年五月西明門内大樹風吹折經一宿樹撥變
為人形髪長一尺鬚眉三寸皆黄白色有斂手之狀亦有
兩脚著履之形唯無目鼻每夜有聲十日而生柯條遂
為大樹枝葉甚茂四年将于霸陵西南營夀陵侍中喬
豫和苞上疏諫曰臣等伏聞勅㫖将營建夀陵周圍四
里下深二十五丈以銅為棺椁黄金飾之臣聞堯𦵏穀
林市不改肆顓頊𦵏髙陽下不及泉聖王之于終事如
是秦始皇下錮三泉周輪七里身亡之後毁不旋踵闇
王之於終也如此後䘮亂以來漢帝諸陵咸見踐辱唯
霸陵獨全此雖太宗之達智然抑亦擇之之功興亡奢
儉烱然于前唯陛下覧之曜大悦終南山崩所得白玉
方尺有字曰皇王皇亡敗趙昌以為已瑞羣臣咸賀中
書監劉均曰山崩石壊國傾民亂皇王皇亡敗趙昌者
此言白室将為趙所敗趙因之而昌大趙都于秦雍而
勒跨全趙趙昌之應當在石勒不在我也曜撫然改容
五年曜后羊氏卒故晉恵后也洛陽之陷納之六年正
月天裂廣一丈餘長五十丈十一年七月石虎率衆四
萬人冦擾河東進蒲坂曜選中外精鋭目潼闗北濟虎
懼引師而還曜追而敗之枕尸一百餘里虎奔朝歌遂
攻石生于金墉分遣諸将攻討及于河内十二月勒自
帥衆拒之陣於洛西曜性少酗酒末年猶甚将戰飲數
斗常乗赤馬無故蹋頓乃乗小馬北出復飲斗餘至西
陽門撝陣就平勒将石堪因而乗之師遂大潰曜昏醉
奔退而馬陷石渠墜於冰上為堪所執勒将還襄國喻
曜使與太子毗書今速降曜但勅毗與諸臣匡維社稷
勿以吾易意建平末為勒所殺十二年正月太子毗大
司馬南陽王𦙍等議欲西保秦州遂相率奔上邽石虎
乗勝追戰枕尸千里上邽潰虎執毗及王公已下三千
餘人皆殺之自劉淵建號西河至是二十有六載
　
　
　
　
　
　
　
　
　
　
　
　
　
　
　十六國春秋卷一
欽定四庫全書
　十六國春秋卷二
　　　　　　　　　　　　　魏　崔鴻　撰
　後趙録
　　石勒
石勒字世龍上黨武鄉羯人父周曷朱勒生時赤光滿
室白氣自天屬于庭中長而壮健有膽力雄武好騎射
㓜而力耕每聞鞞鐸之聲或在前後歸以告其母母以
作勞耳鳴非不祥也㑹并州刺史司馬騰執諸胡山東
賣充軍實将詣冀州兩胡一枷勒亦在中東至中原賣
與荏平人師懽為奴每夜於野嘗聞鼓角之聲諸奴亦
聞歸以白懽懽竒而免之隣于馬牧率汲桑往來勒以
能相馬自託於桑而傭于武安臨水為遊軍所囚㑹有
羣鹿旁過軍人競逐之勒乃獲免俄而見一老父謂勒
曰向羣鹿者我也君應為中州主故相救耳勒拜而受
命遂招集王陽䕫安等十八騎復東如赤龍諸苑中乗
苑馬逺掠繒寳以賂汲桑永興元年闗東所在盗起二
年陽平人公師蕃等自稱将軍起兵趙魏衆至數萬勒
與汲桑率牧人乗花馬數百騎以赴之桑始命勒以石
為姓以勒為名永嘉元年勒歸劉淵拜為輔漢将軍晉
平王淵薨聰襲位劉曜王彌圍洛陽勒帥精騎二萬㑹
之王彌既平洛陽将先誅勒勒請彌燕于己營手斬彌
而并其衆将軍郭黙獲沙門竺浮圖澄以其有道術進
之于勒試之有效甚尊重之前趙嘉平二年張賔説勒
曰邯鄲襄國趙之舊都依山凴險形勢之固可擇此二
邑而都然後命将四出授以竒畧王業可圖石勒于是
進據襄國聰授勒都督幽冀并營四州諸軍事冀州牧
進封本郡公邑萬户三年以征虜将軍為魏郡太守鎮
鄴三臺簒奪之謀兆于此矣前趙嘉麟元年劉琨遣姚
澹帥衆來討勒與戰澹軍大敗琨長史李𢎞以并州來
降七月劉聰疾甚以勒為大将軍録尚書事受遺輔政
勒固辭乃止劉曜稱尊號将授勒太宰大将軍加九錫
増封十郡并前二十郡出人警蹕如曹公輔漢故事曜
聞平樂之言停太宰之授勒大怒曰趙王趙帝孤自取
之名號大小豈爾所呼耶征虜虎與左右長史張敬張
賔等上號曰大司馬雖位冠九台非伯者之號請改稱
大将軍大单于領冀州牧趙王在鄴故事以二十四郡
户二十九萬為趙國十一月勒即位改元稱為趙王元
年始建社稷立宗廟主書司典胡人出内重其禁法不
得侮易衣冠華族號胡為國人二年令曰國人不聴報
嫂及在喪婚娶至于燒𦵏令如本俗八月始置軒懸之
樂八佾之舞作金銀大輅黄屋左纛天子禮樂於斯備
矣三年黎陽民陳武妻産三男一女上書自陳令曰昔
周之興也四乳八子今武妻一乳四子可謂度過姬祥
美如曩日其賜乳婦一人穀百石雜繒四疋庶以肅迎
嘉祥冬十月勒親與鄉老齒坐懽飲語及平生勒曰李
陽壮士也孤方取之何以不來父老歸語令速來漚麻
池之忿是布衣之恨孤方崇信于天下寜讐匹夫乎令
曰武鄉吾之豐沛也其復之三世十一月李陽至勒與
酣謔引陽臂笑謂之曰卿雖老臂中猶有力頗復與人
鬬孤徃日厭卿老拳卿亦飽孤毒手因賜里第一區拜
為都尉陽與勒隣居嵗長爭漚麻池迭相毆撃四年二
月拜子𢎞為世子勒雅好文學雖在軍旅之中常令儒
生讀春秋史漢諸𫝊而聴之聞酈食其勸立六國后大
驚曰此法當失何以得成天下至留侯諫乃曰頼有此
侯耳其天資英達如此八年八月修三臺三月以世子
衛將軍𢎞鎮鄴大和十年劉曜圍洛陽襄國大震勒統
步騎四萬赴金墉濟自大堨先是流澌風猛軍至冰泮
清和濟畢流澌大至勒以為神靈之助命曰靈昌津戰
於西門曜軍大潰石堪執曜送之二年曜子熈等去長
安奔於上邽車騎虎尅上邽遣主簿趙封奉𫝊國玉璽
送之秦隴西建平元年二月車騎石虎等上尊號勒不
許固請勒號趙天王行皇帝事大赦八月郡臣又固請
以名位不正宜即尊號九月僣即皇帝位大赦改年正
月勒南郊有白氣自壇屬天勒大悦四月勒如鄴議營
新宫廷尉續咸諫曰臣聞唐虞之治采椽茅茨土階三
尺美彰於詩書漢文惜百金不營露臺稱之於千古迨
夏商之瓊臺瑤陛楚章華秦阿房資財内竭華夷外叛
勒詔曰且𠡠停作以申吾直臣之氣九月以太尉中山
王虎為大司馬程遐開府儀同是月大霖雨中山西北
暴水漂流巨木萬餘根集于堂陽勒大悦謂公卿曰此
非為灾天意欲吾營鄴都耳於是營之勒以成周漢晉
舊京欲有移都之意乃命洛陽為南都置行臺治書侍
御史于洛陽三年正月大饗于建德殿酒酣勒謂徐光
曰朕方自古開基何等上也光對曰陛下神武籌畧邁
于高皇雄藝卓犖超絶魏武三五以來無可比也其軒
轅之亞乎勒笑曰人豈不自知卿言亦已太過朕若逢
高皇當北面而事之然猶與韓彭競健而爭先耳倘遇
光武當並驅于中原未知鹿死誰手大丈夫行事當礨
礨落落如日月皎然終不能如曹孟德司馬仲達欺他
孤兒寡婦狐媚以取天下也朕在二劉之間耳軒轅豈
所擬乎羣臣皆稱萬嵗四年雍州刺史石生上言西鄉
有蛇鼠相鬬于安定府間二日蛇死臨涇馬生角長安
城中雞鳴音皆曰基慈安定㕔事前後聞誦書聲求之
不得七日乃止隕石于肥鄉六月勒寢疾召中山王虎
太子𢎞中常侍嚴震等侍疾禁中七月薨于西閣偽諡
明皇帝號高祖
　　石𢎞
石𢎞字大雅勒第三子母程夫人右光禄遐之妺建平
元年立為太子虚衿愛士好為文詠其所親眤莫非儒
素勒謂徐光曰大雅愔愔殊不似將家子光曰漢祖以
馬上得天下孝文以𤣥黙守之聖人之後必世勝殘天
之道也勒大悦程遐言於勒曰中山怏怏不可以輔少
主乞早除之以便大計勒不從勒薨虎執政臨軒召子
冀州刺史遂統兵入禁宿衛文武無不奔散𢎞大懼䇿拜
中山王虎為丞相以十三郡封為魏王又加九錫虎偽
讓後乃受之延熈元年七月改頥丘為魏國沿魏郡至
黎陽十月𢎞賫璽綬親請魏公喻禪意虎曰𢎞昏昧愚
暗處喪無禮不可以君臨萬國奉承宗廟便當廢之云
何禪讓十一月廢𢎞為海陽王𢎞就車容色自若幽𢎞
及程后南陽王恢于崇訓宫尋殺之時年二十二
　　石虎
石虎字季龍勒之從子勒父朱㓜而子之故或謂之勒
弟晉永興中與勒相失嘉平元年劉琨送勒母王及虎
于葛陂時年十七性殘忍好馳獵諠遊無紀度尤善彈
數彈人軍中毎患之勒白王曰此是凶暴无使軍人殺
之聲名可惜宜自除也王曰快牛犢子小時多能破車
汝當小忍勿怯之至十八檢攝恭謹嚴重愛士弓馬迅
捷勇冠當時勒深喜焉拜征虜将軍性酷虐无道軍中
勇幹䇿畧與已作者輙因事害之至於降城陷壘坑斬
士女鮮有遺𩔖勒屢加責誨而行意自若然御衆嚴而
不煩莫敢犯者指授攻討所向無前故勒寵信彌隆仗
以専征之任既廢殺𢎞稱居攝趙天王建武元年正月
大赦改元虎荒遊廢政外耽營繕使太子還省者以書
奏事選守牧祀郊廟惟征伐刑㫁乃親覽之三月南遊
臨江而旋京師大震是日觀省臺城賜匠有差九月遷都
鄴宫三年徙洛陽鐘簴九龍翁仲等于鄴是嵗太武殿
東西宫皆就太武殿基二丈八尺下穿伏室置衛士五
百人於其中東西七十五步南北六十五步皆漆瓦金
鐺銀楹金枉珠簾玉璧窮極伎巧起靈風臺九殿於顯
陽後選召百官州郡民女以充之後庭服綺穀玩珍竒
者萬餘人内置女官十八等教宫人星占及馬步射置
女太史于靈臺仰觀灾祥以考外太史之虚實禁郡國
不得私學星䜟左校令成公叚造庭燎于崇杠之末高
十餘丈上盤置燎下盤置人絙繳上下虎試而悦之三
年太保安䕫等文武五百九人上皇帝尊號安等方入
而庭燎油灌下盤死者七人虎大怒腰斬成公叚于閶
闔門即天王位南郊大赦親王貶為郡公藩王為縣侯
太子遂總百揆其後荒酒淫色驕恣無道或盤逰于田
懸管而入或夜百騎宿于宫臣家淫其妻妾裝飾宫人
美淑者斬首洗血置于盤上𫝊共視之又納諸比丘尼
有姿色者與其交䙝而殺之合牛羊肉煑而食之亦賜
左右欲以識其味也虎荒耽内逰威刑失度遂以事為
可或呈之虎怒曰小事何足呈也時有所不聞復怒曰
何以不呈請責杖捶月至再三遂甚愠私謂中庶子李
顔等曰官家難稱吾欲行冐頓之事卿從我乎顔等伏
不敢對事發幽遂於東宫殺之及妃張氏并男女二十
六人盡賜死合一棺埋之誅其宫臣友黨二百餘人立
河間公宣為太子建武六年追尊號考樂平敬公為太
宗孝皇帝八年六月上黨孟門上有神人之像坐于山
上三日而去虎遣使以太牢祀之九年十二月武鄉有
雄虎變為雌産一狼子日噬虎腦而殺之後三日狼子
亦死佛圖澄聞之流涕十年虎起河橋於靈昌津採石
為中流石無大小輙隨流用工五百餘萬不成虎如靈
昌津沉璧告誠璧滚於渚水波上騰津所殿觀莫不傾
壞壓死者百餘人虎恚甚斬工匠而選十一年發雍梁
十六萬人成長安未央宫又發司豫荆兖二十六萬人
成洛湯宫十三年二月虎親耕籍田於桑梓苑十四年
三月虎夢龍飛西南自天落地旦而問澄公公曰禍將
至矣陛下宜父慈子和深以慎之四月秦公韜起宣光
殿于太尉府梁長九丈太子宣視而惡之斬匠截梁而
去韜怒増之十丈宣聞之恚甚謂楊柸牟成等曰韜凶
豎悖逆敢違我如是汝等能殺之者吾入宫盡以韜之
國分封汝等韜既死主上必親臨喪因行大事無不濟
矣楊柸等許諾八月殺韜宣奏之虎哀絶久之乃蘇召
太子宣鏁之于郊北火焚殺之别立太子於東堂虎曰
吾欲以純灰三斛洗吾腸穢惡故生凶子兒年三十便
欲殺父今世乃十嵗比其二十吾已老矣齊公世為皇
世子立昭儀劉氏為皇后十一月享羣臣於太武殿前
佛圖澄殿上褰衣而行吟曰棘子成林將壊人衣虎發
石而視之有棘子生焉冉閔小字棘奴也十二月辛巳
雷大霖雨虎問佛圖澄曰其為我乎至戊子而澄卒大
寜元年正月虎僣即皇帝位于郊大赦改年二月有沙
門從雍州來稱見佛圖澄西入闗虎掘之無尸唯有一
石虎惡之曰石者朕也塟我而去吾将死矣因而寢疾
四月薨於金華殿(晉書曰季龍始咸康元年僣位/立此太和六年計在位十五年)世子
即位尊劉后為太后彭城王遵先鎮關右至是勒兵而
還戎卒九萬次于蕩隂石閔為前鋒都督太后授遵丞
相加九錫増封十郡己丑安陽亭貫甲曜兵入自鳯陽
門升太武前殿盡哀退如東閣羣臣敦勸即位大赦封
世為譙王邑萬户廢太后劉氏為昭儀尋皆殺之世立
凡三十三日尊其母鄭氏為皇太后立妃張氏為皇后
大司馬義陽王鑒為太傅沛王沖為太保石閔為都督
中外諸軍事録尚書事甲午太武殿災諸門觀閣蕩然
其乘御服燒者大半光焰照天月餘乃滅己未雨血周
徧鄴城六月塟虎顯原陵偽諡武皇帝廟號太祖十一
月石閔刼司空李農及右衛王墓宻謀其廢遵閔使將
軍蘇彦周成帥甲士三十八人執遵于南臺如意觀遵
時方與婦人彈碁問周成等曰反者誰也成曰義陽王
鑒當立遵曰我尚如是汝等立鑒復能㡬時遂殺之于
琨華殿誅鄭太后張皇后遵字大祗虎第九子凡在位
者百八十三日鑒即位大赦以石閔為将軍封武徳王
李農為大司馬鑒使中書令李松殿中将軍張才等夜
誅閔農等于琨華殿不克禁中擾亂鑒偽不知夜斬松
等於西中華門龍驤将軍孫伏都劉銖等結羯士三千
人伏於胡天亦欲誅閔等時鑒在中臺伏都帥三十餘
人将升臺挾鑒以攻之鑒見而問其故伏都曰閔農等
反已在東掖門臣嚴衛士謹先啓知鑒曰卿好陳力勿
憂無報也伏都等攻閔不尅閔農攻斬伏都等自鳯陽
門至琨華横尸相枕諸胡羯無少長皆斬之死者二十
餘萬于時高鼻多鬚至有濫死者初青龍元年正月石
閔欲減二石之號議曰孔子曰易姓而王七月者七十
有三國繼趙李識書炳然耳德星鎮衛宜改號大魏易
姓李氏又大赦閏月改元廢鑒殺之誅虎係三十八人
盡殪石氏鑒在位一百三日鑒字大郎虎第三子也
　　石閔
石閔字曽虎之養孫也父瞻字𢎞武本姓冉名良魏郡
内黄人其先漢黎陽騎都督累世牙門勒破陳午於河
内獲瞻時年十二長而勇悍便弓馬臨陣不顧勒竒之
曰此兒壯健可嘉命虎子之厯位左積射将軍封西華
侯閔幼而果鋭虎撫之如孫及長身長八尺善謀勇力
絶人虎即位封為脩武侯厯位北中郎將虎之敗於昌
黎閔軍獨全由此功名大顯永興元年閏月司徒申鍾
司空郎闇等四十八人上尊號於閔僣皇帝位于南郊
大赦改元號稱大魏復姓冉氏追尊祖隆元皇帝考瞻
烈祖高皇帝尊母王氏為太后妻董氏為皇后子智為
皇太子以司馬李農為太宰諸子皆封為縣公新興王
祗聞石鑒之死稱尊號於襄國改元永寜石祗遣相國
汝隂王石琨帥衆十萬伐鄴六月進據邯鄲閔盡衆拒
之琨軍大敗二年三月閔攻襄國百餘日祗怯乃去皇
帝之號改稱趙王遣太尉張奉乞師於慕容雋中軍張
春請救于姚弋仲三月祗相國汝隂王琨自冀州敕祗
弋仲復遣子襄帥騎三萬八千雋遣将軍悦綰帥甲士
三萬勁卒十三萬四方攻之祗衝其後閔師大敗閔與
千萬騎奔還鄴祗使劉顯帥衆十萬追奔伐鄴閔盡衆
出戰大敗之追奔至於陽平顯懼宻使請降求殺石祗
為効四月劉顯殺祗及其丞相樂安王炳太保張舉等
遣拜顯上大将軍大單于冀州牧祗炳皆虎之庶子也
七月劉顯稱尊號襄國三年二月劉顯帥衆伐常山太
守蘇彦告難閔帥八千救彦敗顯于常山追奔及于襄
國顯大将軍曺伏駒開門為應遂入襄國誅顯及其公
卿以下百餘人焚襄國宫室遷其民于鄴三月慕容雋
已尅幽薊畧地至于冀州閔帥騎擊之與慕容恪遇於
魏昌城恪方陣而前閔衆寡不敵所乗赤馬曰朱龍日
行千里潰圍東奔行二十餘里馬無故而死遂為格所
擒送之于薊雋立閔而問之曰汝奴僕下才何敢妄稱
天子閔曰當此天下大亂爾曹人面獸心尚欲簒逆我
一時英雄何為不可作帝王耶雋怒鞭之三百遣慕容
評帥衆圍鄴五月送閔於龍城告廆皝廟而殺之鄴中
饑人相食虎時宫人被食畧盡冉智尚幼蔣幹遣詹事
劉猗奉表降雋八月長水校尉馬願龍驤将軍田香開
門降評蔣幹懸縋而下奔于倉垣評送閔后董氏太子
智大尉申鍾及諸王公卿于薊初慕容雋斬閔於遏陘
山山左右七里木悉枯蝗蟲大起自五月不雨至于十
二月雋遣使者祀之諡曰武悼天王其日大雨雹是嵗
太和八年也
　
　
　
　十六國春秋卷二
欽定四庫全書
　十六國春秋卷三
　　　　　　　　　　　　　魏　崔鴻　撰
　前燕録
　　慕容廆
慕容廆字奕落環昌黎棘城人昔髙辛氏遊於海濵留
少子厭越以君北夷世居遼左號曰東胡秦漢之際為
匈奴所敗分保解卑山因復以為號曽祖莫䕶跋魏初
率其諸部入居遼西從司馬宣王討公孫淵有功拜率
義王始建國於棘城之北見燕代少年多冠步揺跋意
甚好之遂歛髮襲冠諸部因呼之為步揺其後音訛遂
為慕容焉祖木延左賢王從毌丘儉征髙麗有功加號
大都督又涉歸以全栁城之勲進拜單于遷邑遼東於
是漸變土風自云慕二儀之徳繼三光之容遂以慕容
為姓廆身長八尺有大度晉安北将軍張華一見竒之
謂曰君後必為命世之器匡難濟時者也涉卒弟耐立
將謀殺廆廆亡潜於遼東徐郁家太康元年國人殺耐
迎廆立之太康十年又遷于徒河之青山元康四年定
都大棘城所謂紫蒙之邑也永嘉六年王浚承制以廆
為散騎常侍冠軍將軍前鋒大都督大單于皆讓不授
擢舉賢才官方授仕魯國孔慕宿徳清望請為賔友平
原劉讃儒學該通引為東庠祭酒其世子皝率國胄受
業焉大興四年晉遣謁者拜廆使持節督幽平東夷諸
軍事車騎將軍平州牧封遼東郡公丹書鉄劵承制海
東咸和元年加侍中位特進八年夏五月薨于文徳殿
年六十五塟于青山晉遣使者贈車騎大將軍開府儀
同三司謚襄公皝為燕王追謚武宣王雋稱尊武宣帝
廟號髙祖
　　慕容皝
慕容皝字元真廆第二子小字萬年長七尺八寸雄毅
善權畧博學多材藝晉建武元年振武将軍永昌初拜
左賢王太寕末拜平北將軍朝鮮公咸和八年六月即
遼東公位行平州刺史督攝部内九年八月晉遣謁者
拜皝鎮軍大將軍平州刺史大單于遼東公承制一如
廆故事七年七月立子雋為世子四年以左司馬封奕
為長史九月奕等以皝任重位輕宜稱燕王於是上議
十月僣即燕王位于文徳殿大赦境内改備羣司以封
奕為相國追尊先公為武宣王先妣為王后起文昌殿
出入警蹕立夫人段氏為王后世子雋為太子是嵗棘
城黒石谷有大石自立而行八年七月晉使鴻臚郭忱
持節拜皝侍中大都督河北諸軍事大將軍燕王其餘
官皆如故封諸功臣百餘人九月遷都龍城十二年四
月有黒龍一白龍一見于龍山皝率羣寮觀之去龍二
百步祭以太牢二龍交首嬉翔解角而去皝大悦赥境
内號新宫曰和龍立龍翔佛寺于山皝雅好文籍親造
太上章以代急就又著典誡十五篇並以教胄子十四
年皝親臨東庠考試學生其通經秀異者擢充近侍十
月饗羣僚于承乾殿右長史宋諺性貪賜布百疋令自
負而歸以愧其心十五年八月皝因見白兔馳射之馬
倒被傷輦而還宫引太子雋嘱以後事謂曰今中原未
平方建大事委賢任哲此其時也恪智勇無濟力堪任
重汝其委之以成吾志九月薨于承乾殿年五十二冬
十二月葬龍山諡文明王雋稱尊追尊曰文明皇帝廟號
太祖陵曰龍平
　　慕容雋
慕容雋字宣英皝第二子小字賀賴跋十三月而生有
神光之異身長八尺一寸善為文雅好辭賦至於器物
車室皆著讃以為勸戒皝之八年晉遣使者拜皝燕王
以雋為安北將軍東夷校尉十一年進拜使持節鎮東
將軍皝薨即燕王位赦其境内依春秋列國故事稱元
年正月開趙魏大亂乃嚴兵將為進取之計七月晉使
謁者陳沈拜雋都督河北諸軍事幽冀并平四州牧大
將軍燕王承制封拜一如廆皝故事元璽元年正月司
南車成雋大恱告于皝廟四月遣輔國恪相國奕討冉
閔戰于魏昌廉臺閔師大敗擒送之闗大將軍蔣幹輔
閔子智固守鄴城遣輔弼評等帥騎一萬以討之鄴北
郡縣悉降輔國奕等一百一十人勸珍尊號令曰非常
之事匪寡徳所宜聞也八月尅節輔弼評等送閔后董
氏太子智太尉申鍾并乗輿服物及六璽送于中山𫝊
國璽蔣幹先以送晉雋欲神其事葉言厯運在已乃詐
云得之賜閔妻號奉璽君封冉智為海濵侯以輔弼評
為司州刺史鎮鄴十月輔國恪等五百五人奉皇帝璽
十一日僣即皇帝位于正陽前殿大赦改年時晉遣使
詣雋謂之曰還白汝天子我承人乏為中國所推已為
帝矣庚午書曰追崇祖考古人之令典尊武宣王為髙
祖武宣皇帝文明王為太祖文明皇帝二年正月立后
可足渾氏為皇后升平元年正月復立中山王暐為皇
太子赦其境内改年曰光夀初廆有駿馬曰赭白有竒
相逸力石虎之伐棘城皝將出避難欲乗之馬悲鳴蹄
齧人莫能近皝曰此馬見異先朝孤嘗仗之濟難今不
欲出者葢先君之㫖也乃止虎尋奔退皝益竒之至是
年四十九嵗而駿逸不虧雋比之鮑氏驄命鑄銅以圖
其像親為銘讃雋勒其旁置之薊城東掖門是像成而
馬死十一月自薊遷鄴三月入鄴宫大赦繕殿宫復銅
雀臺以吳王垂為東夷校尉平州刺史鎮遼東二年三
月常山寺大樹自拔根出得璧二十七圭七十三光色
精竒有異常雋以為岳神之命遣尚書郎段勤以太牢
祀之五月遼西獲黒鬼三年三月雋夜夢石虎齧其臋
寤而惡之命發其墓剖棺出屍踏而罵之曰死人安敢
夢生天子遣御史中尉楊約數其殘酷之罪鞭而投之
漳水十二月雋寢疾謂大司馬恪曰吾患惙然恐不濟
修短命也復何所恨但二冦未除景茂冲幼慮其未堪
家國多難吾欲逺追宋宣以社稷属汝恪曰太子雖幼
天縦聰聖必能勝殘去暴不可以亂正統雋怒曰兄弟
之間豈虚飾乎恪曰陛下若以臣堪荷天下之任者寧
不能輔少主也雋曰若汝行周公之事吾復何憂四年
正月雋薨子應福前殿年五十三偽諡景昭皇帝廟號
烈祖𦵏龍陵雋雅好文籍性嚴重未曽以慢臨朝雖閒
居宴處亦無懈怠之色
　　慕容暐
慕容暐字景茂雋之第三子元璽三年封中山王尋立
為皇太子光夀四年僣即帝位大赦改元建熈元年以
太原王恪為太宰録尚書行周公事專百揆上庸王評
為太傅贊朝政司空陽騖為太保王垂為河南大都督
十州諸軍事兖州牧鎮梁國四年正月暐南郊十月太
尉奕迎神于和龍初暐委政太宰恪専受經于博士勸
助教尚鋒秘書郎杜銓並以明經講論左右至是通諸
經祀孔子于東堂以勸為國子祭酒鋒國子博士銓散
騎侍郎其執經侍講皆有拜授八年太宰恪卒九年十
二月有神降于葉自稱相女有聲與人相接數日而去
十年四月立貴妃可朱渾氏為皇后六月晉大司馬桓
温率衆五萬來代遂至枋頭吳王垂大敗斬獲三萬餘
級温奔還淮南垂既敗温威徳彌振太傅評大不平之
太后遂與評謀殺垂十二月垂出奔秦十一年六月秦
輔國將軍王猛鎮南將軍楊安率衆六萬來代以太傅
評下邳王厲等帥精兵三十萬拒秦師于潞州川郡盜
賊大起鄴中恠異非常十月評及猛戰于潞州評師敗
績單騎遁還猛乗勝追奔長驅至鄴十月苻堅帥衆㑹
猛來攻拔鄴城外亂散騎侍郎徐蔚等率扶餘髙句麗
及上黨質民子弟五百人夜開城門引納秦師暐與太
傅評左衛將軍孟髙等數十騎出奔昌黎堅遣將軍郭
慶帥騎五千追之及暐于髙陽秦將巨武執暐將縛之
暐曰汝何小人而敢縛天子武曰我梁山巨武受詔縛
賊何謂天子耶執暐送鄴堅問其奔狀暐曰狐死首丘
欲歸死于先人陵墓耳堅哀而釋之令還宫率文武出
降堅入鄴宫昇正陽殿徙暐及王公已下并諸鮮卑四
萬餘户于長安封暐新興郡侯邑五千户尋拜尚書堅
征臺城為平南將軍别部都督淮南之敗隨堅還長安
既而呉王垂攻苻丕于鄴中山王冲起兵闗中暐謀殺
堅事發為堅所誅年三十五嵗僣稱尊號偽諡幽皇帝
　
　
　
　
　
　
　
　
　
　
　
　
　
　十六國春秋卷三
欽定四庫全書
　十六國春秋卷四
　　　　　　　　　　　　　魏　崔鴻　撰
　前秦録
　　苻洪
苻洪字廣世畧陽臨渭氐人其先有扈氏之苖裔子孫
强盛世為氐酋其後家池生蒲長五丈節如竹形時咸
異之謂之蒲家因以為氏焉父懐歸為部落小帥母姜
氏寢産洪先是隴右大雨霖百姓苦之謠曰雨若不止
洪水必起故名之曰洪年十二父卒代為部師好學多
權畧善騎射属劉氏之亂乃散千金招延俊傑之士襁
負奔之推為盟主劉聰遣使拜平逺將軍不受自稱䕶
氐校尉秦州刺史畧陽公羣氐推為首劉曜以洪為氐
王及曜敗于洛陽洪率部人西保隴山石虎將軍攻上
邽洪詣虎降虎親出迎之拜冠軍將軍監六夷諸軍委
以西方之事石虎滅石生也洪説虎宜徙闗中豪傑及
羌戎内寔京師虎從之以洪為龍驤將軍流人都督處
于枋頭累有戰功封西平郡公其部曲賜爵闗内侯者
二千餘人以洪為闗内領侯將冉閔言於虎曰苻洪雄
果其諸子並非常才冝密除之虎待之愈厚及石遵即
位閔又以為言遵乃去洪都督洪怨之乃遣使降晉後
石鍳殺遵所在兵起洪有衆十餘萬永和六年帝以洪
為征北大將軍都督河北諸軍事冀州刺史廣川郡公
時有説洪稱尊號者洪亦以䜟文有草付應王又其孫
堅背有草付字遂改姓苻氏自稱大將軍大單于三秦
王洪謂博士胡文曰孤率衆十萬居形勝之地冉閔慕
容雋可指辰而殄姚襄父子克之在吾数中孤取天下
有易於漢祖矣軍師將軍麻秋説洪西都長安洪深然
之已而秋因宴鳩洪將拜其衆世子健牧斬秋洪將死
謂健曰所以未入闗者言中州可指辰而定今見困竪
子中原非汝兄弟所能辦闗中形勝吾亡後便可鼓行
而西言終而死年六十六健僣位偽諡恵武帝
　　苻健
苻健字建業洪第三子也初母羌氏夢大羆而孕健及
長勇果便弓馬好施善事人甚為石虎父子所親愛虎
雖外禮苻氏心寔忌之乃隂殺其諸兄而不害健及洪
死健嗣位去秦王之號稱晉征西大將軍都督闗西諸
軍事雍州刺史於是盡衆西行至盟津起浮橋以濟濟
訖焚橋三輔堡壁悉降十一月入都長安於是長史賈
𤣥碩等依諸葛亮劉備故事表健為秦王𤣥碩等為上
尊號健偽讓再三乃從之皇始元年正月僣即天王位
于南郊大赦改晉永和七年為皇始元年追尊父洪為
太祖武恵皇帝繕宗廟社稷於長安立妾强氏為天王
皇后子長為天王太子靚為平原公生為淮南公弟雄
丞相為東海公其餘封授各有差是年野蠶成繭野禾
被原百姓採野繭而衣野粟而食闗西家給人足二年
正月丞相雄等固請冝依漢晉兼王之美不可過自謙
冲同趙之初號健從之僣即皇帝位于太極殿大赦諸
公進爵為王立五等之封以次進之二年正月下書曰
其自公卿已下嵗舉賢良方正孝亷清才多畧博學秀
才異行各一人或獻書規諌或面陳朕過其悉以聞勿
懼貴賤四年丞相東海王雄卒贈相國進封魏王諡敬
武王雄字元才洪之季子也建武中拜龍驤將軍雄頭
大足短故軍中稱為大頭龍驤健甚重之曰元才吾之
姬旦是年四月立淮南王生為皇太子六月健寢疾引
太師兼尊丞相雷弱兒太𫝊毛貴司空王隨等嘱以後
事受遺輔政乙酉薨于太極前殿年四十九塟原陵偽
諡明皇帝廟號世宗永興初追尊曰景明皇帝號髙祖
　　苻生
苻生字長生健第三子幼而麄暴昏醉無賴祖洪甚惡
之無一目七嵗洪戲之問侍者曰吾聞瞎兒一淚信乎
侍者曰然生怒引佩刀自刺出血曰此亦一淚耶洪大
驚鞭之生曰性耐刀槊不堪鞭捶洪曰汝為爾不已吾
將以汝為奴生曰可不如石勒也及長力舉千鈞走及
奔馬皇始五年僣即皇帝位大赦改年羣臣奏先帝晏
駕甫爾不冝改號生怒不從窮推議主壽光元年七月
殺右僕射段純以太子門大夫趙韶為僕射太子舍人
趙誨為中䕶軍著作郎佐董荣為尚書並以佞倖進也
九月中書監胡文中書令王魚言于生曰比頻有客星
孛于大角熒惑入于東井大角為帝座東井秦之分野
不出三年國有大喪大臣戮死願陛下遂追周文脩徳
以禳之生曰皇后與朕對臨天下亦足以塞大喪之變
於是殺皇后梁氏誅太傅録尚書毛貴車騎尚書令梁
楞左僕射梁安后安之女孫又誅丞相雷弱兒諸羌悉
叛弱兒南安羌酋也生雖在諒闇遊飲荒滛殺戮無道
彎弓露刀以見朝臣錘鉗鋸鑿備置左右未幾后妃公
卿已下至于僕𨽻誅五百餘人二年正月嬖臣右僕射
董荣言于生曰日蝕之災冝以貴臣應之生曰唯有大
司馬國之懿戚不可其在王司空生從之誅司空王隨
壬戌饗羣臣于太極前殿飲酒樂奏生歌以和之命尚
書令辛牢與勸既而怒曰何不强酒猶有坐者引弓矢
射牢殺之於是百僚大懼無不引滿昏醉汚服失冠蓬
頭僵仆生以為樂三年四月姚襄遣蘭等帥衆二萬七
千進據黄洛生遣兵符黄眉東海王堅建節將軍鄧羌
等步騎萬五千以討之羌偽不勝引騎而退襄追之至
於三原羌迴騎拒襄大戰獲襄襄有駿馬日行千里是
戰也馬倒而擒之眉等振旅而歸初長安誙曰東海大
魚化為龍男便為王女為公問在何所洛門東東海符
堅封也時為龍驤將軍第在洛門之東生荒暴日滋殘
虐彌甚羣臣朔望漏盡詣見生日盡午湏侍宴訖或日
暮而不出百僚饑弊或至申酉間方出臨朝輙怒色厲
惟行殺戮或連月昏醉弗堪省覽或使宫人與男子裸
交於殿前引羣臣臨而觀之或生剥牛羊驢馬活爓雞
鴨三五十為羣故之殿中或生剥死囚面皮令其歌舞
觀以為樂宗舊勲親戚忠良殺害畧盡朝士奔走草野
皆曰從虎口出左右得度一日如過十年至於截脛刳
胎拉脇鋸頭殺者動有千數生夜對侍婢曰阿法兄弟
亦不可信當除之是夜清河王苻法夢神告曰且將禍
集汝門惟先覺者可以免之寤而心悸㑹侍婢來告乃
與特進梁平老强汪等帥壯士數百人潜入雲龍門東
海王堅與吕婆樓帥麾下三百餘人鼓噪繼進宿衛將
士皆捨杖歸堅生猶昏寢不寤堅衆既至生驚問左右
曰此輩何等人引生置别室廢為越王俄而殺之時年
二十三偽諡厲王封子馗為越侯
　　苻堅
苻堅字永固健弟雄之子趙建武中母荀氏祈子於西
門豹祠歸而夜夢神交遂孕十二月而生堅有神光
之異自天燭庭背有赤文隠起成字曰草付臣又土
王咸陽必禄而莫之𫝊也姿貌魁傑臂垂過膝目有紫
光祖洪竒而愛之名堅頭因而謂健曰此兒頭大重身
長任大足短安下非常相趙石光禄大夫司𨽻校尉髙
平徐統有知人之鍳遇堅於路異之執其手曰苻郎此
官之御街小兒敢戲於此不畏司𨽻縛耶堅曰司𨽻縛
罪人不縛小兒戲也統顧左右曰此兒有霸王之相後
遇之統下車謂曰苻郎當大貴但僕不及見如何監曰
若如公言不敢忘徳八嵗請就師學洪曰尚小未可吾
年十三方欲求師時人猶以為速成健之入闗也次于
曲沃夢天神遣使者朱衣赤冠命拜堅為龍驤將軍旦
而為壇於曲沃健泣謂堅曰先王昔受此號汝父曽為
之今若復為神明所授可不勉之性至孝有器度愽學
多才藝年十一便有經畧大志堅既殺苻生永興元年
六月去皇帝之號僣稱大秦天王即位太極殿誅董龍
等二十餘人改壽光三年為永興元年追尊父為文桓
皇帝世子宏為皇太子兄清河王法為丞相録尚書事
永安公苻侯為太尉諸王皆貶爵為公苻栁為尚書令
封弟融為陽平公雙河南公子丕為長樂公暉為平原
公熈為廣平公李威為左僕射梁平老為右僕射席寳
為丞相長史王猛為中書令侍郎權翼為黄門郎諸公
卿為生所誄者悉復本官十月丞相東海公法以疑忌
賜死茍太后之意也堅性友愛與法訣於東堂慟哭嘔
血二年四月堅如龍門五畤六月如河東祀后土八月
自臨晉登龍門顧謂羣臣曰美哉山河之固雄翼對曰
呉起有言在徳不在險深願陛下追蹤唐虞懷逺以徳
山河之固不足恃也堅大悦至韓原觀晉魏顆鬼結草
抗秦軍之處賦詩而歸甘露元年正月起明堂禪南北
郊六月甘露降乃大赦改年八月堅下書曰咸陽内史
猛吉彰出納所在著績有卧龍之才宜入贊百揆絲綸
王言可徴拜侍中中書令領京兆尹中丞鄧羌性鯾直
與猛恊規齊志於是百僚肅整豪右屏風風化大行堅
嘆曰吾今始知天下之有法也以猛為吏部尚書遷太
子詹事十一月以猛為司隸侍中領遷如故猛上疏曰
伏見陽平公融明徳懿親光禄西河任羣忠貞淑慎處
士朱彤博誠徳辨並宜左右彌綸暉贊九棘愚臣庸鄙
請避賢路堅曰機務俟才允屬明哲朝野所望豈容致
辭所舉融等尋别銓授於是以融為侍中中書兼右僕
射任羣為光禄大夫領太子家令朱彤為中書侍郎領
太子庻子三年九月鳯凰集于東闕大赦其境内初將
為赦與左僕射猛右僕射融密議於露堂悉屏左右堅
自為赦文猛融進紙筆有一大蒼蠅入自牖間鳴聲甚
大集于筆端驅而復來堅所聼之久而乃去俄而長安
街巷市里民相告曰官今大赦有司以聞堅驚謂融猛
曰事何從而泄於是勅外推窮之咸言有一小人衣黒
大呼於市曰官今大赦須臾不見堅嘆曰其向蒼蠅乎
聲狀非常吾固惡之四年七月黄龍見於成紀梁山崩
五年白虎見天水六年遣鴻臚拜張天錫為大將軍凉
州牧西平公建元元平正月雍州秀才段鏗對策上第
拜吏部郎中孝亷通經者十餘人皆拜令長五年六月
晉大司馬桓温伐燕次于枋頭燕師屢敗遣散騎侍郎
藥嵩來乞于堅請割武牢以西之地八月遣將軍荀池
洛州刺史邵羌帥步騎救燕敗歸是月京兆尹王攸上
書獻十畧一曰君道宜明二曰臣尚忠敬三曰子貴孝
養四曰民生在勤五曰教無偏黨六曰養民在惠七曰
延聘耆賢八曰懲惡顯善九曰伐叛討逆十曰易簡𢎞
大堅納之以攸為諫議大夫十一月燕軍騎吴王垂奔
秦桓温既走慕容暐悔割河滄之地以賂秦乃曰行人
失辭分災救患理之常也堅大怒六年令輔國王猛師
鎮南陽安虎牙将軍張蚝建節鄧羌等步騎六萬討平
燕翼八月猛攻尅壺闗暐遣太傅上庸王評等帥四十
萬屯於潞州猛覘知評賣水鬻薪不撫將士有可乘之
㑹大笑謂楊安等曰慕容評真奴才雖億兆之衆尚不
足為慮況十萬乎今破之必矣甲戍陳於渭原猛誓衆
曰王景畧受國厚恩任兼内外今與諸君深入賊地宜
各勉進不可退也受爵明君之朝慶觴父母之室不亦
美乎衆皆勇奮破釡棄糧大呼兢進猛望評師之衆惡
之謂鄧羌曰今日之事非将軍莫可以㨗也成敗之機
在斯一舉也軍其勉之羌曰若以司𨽻見與者公無以
為憂猛曰此非吾所及也必以安定太守萬户侯相處
羌不恱而退俄而兵交猛召羌寝而不應猛乃馳就許
之於是大飲帳中與張眊徐成等跨馬運矛馳入評軍
出入數四傍若無人攀旗斬将殺傷甚重戰及日中燕
師敗績進師圍鄴七日堅至於安陽故宅引諸耆老語
及祖父舊事泫然流涕乃停信宿猛潜如安陽迎堅堅
謂之曰昔亞夫不出軍迎漢文將軍何以臨敵而背衆
乎猛曰臣每覧亞夫之事常謂前却人主以此而為名
將竊未多之臣奉陛下神算孽垂亡之虜若摧枯拉朽
何足憂也戊寅尅鄴慕容暐出奔將軍郭慶執暐於髙
陽送之辛巳堅入鄴宫大赦閲其圖籍凡郡百五十七
縣一千五百七十九户二百四十五萬八千九百六十
九口九百九十八萬七千九百三十五以王猛為使持
節都督闗東六州諸軍事車騎大將軍開府儀同三司
冀州牧鎮鄴封清河郡侯以燕太宰恪太𫝊評之第盡
賜之加美妾五人上女妓十人中妓三十八人猛辭堅
曰昔魏綘和戎猶有金石絲竹之賞山甫翼周寶受四
牡之錫卿功超二子任過管葛安得辭也其敬愛之無
逆朕命以鄧羌為散騎常侍安定太守真定郡侯邑三
千户賞潞州之功七月七日堅如洛陽下書曰士死知
已猶來格模故喬公一言魏祖追慟趙司𨽻髙平徐統
往在鄴都識朕於童稚每思其殷勤之言勿敢忘也可
召其子孫詣行所八年五月以髙平徐攀為瑯琊太守
攀統之少子以舊思㧞之也六月冀州牧猛入為丞相
中書監司𨽻校尉猛固辭丞相改授司徒又固辭不拜
乃停司徒之授四月天鼓嗚彗出於箕尾長十餘丈或
名蚩尤旗經太微掃東井自夏及秋冬不滅太史令張
猛言於堅曰尾燕之分野而掃東井東井秦之分轄深
禍大十年之後燕滅秦之象二十年之後燕當為岱所
滅慕容暐父子兄弟亡虜也而布列朝廷貴盛莫一宜
除渠帥以寧王秦若旦誅鮮卑不夕滅客彗者臣請就
妖言之戮堅不納更以暐為尚書垂為京兆君冲踢太
守十年三月侍中太尉李威卒威字伯龍漢陽人茍太
后姑子少與苻雄結刎頸之交苻生屢欲誅堅頼威以
免堅深徳之事威如父誅苻生及法皆威與太后潛决
太謀遂有辟賜之寵雅重王猛勸堅以國事任之堅常
謂猛曰李公知卿猶鮑叔之於夷吾罕虎之於子産猛
兄事之夏四月堅下書曰巴夷嶮逆冦亂益州招引吴
軍為唇齒之勢特進鎮軍将軍䕶羌校尉鄧可帥甲士
五萬星夜赴討五月蜀人張育楊光等起兵二萬以應
巴獠晉威逺将軍桓石䖍帥衆二萬入據墊江張育自
號蜀王稱蕃于晉八月鄧羌敗晉師于涪西擊張育揚
光屯於綿竹皆斬之益州平羌勒銘于岷山而還十二
月羌至自成都隆引見東堂謂之曰将軍之先仲華遇
漢世祖於前将軍復逢朕於後何鄧氏之多幸羌曰臣
常謂光武之遇仲華非獨仲華遭光武堅笑曰将軍葢
以自況非直将軍之幸亦朕之遇賢十一年正月以安
軍蒲輪徴隠士樂陵王勸為國子祭酒堅雅好文學英
儒畢集純博之精莫如勸也終於太子少傅五月猛寢
疾堅親祈南北郊宗廟社稷分遣侍臣禱河岳諸神無
不周備以猛少瘳赦殊死七月堅臨省疾問以後事猛
曰晉僻陋吳越乃正朔相承臣殁之後願不以晉為圖
鮮卑羌虜我之仇讐終為大患宜漸除之以復社稷言
終而卒時年五十一堅哭之慟謂太子宏曰天不欲使
吾平一六合何奪吾景畧之速也贈侍中丞相餘如故
謚武襄朝禁巷哭三日十二年正月癸巳高陸民穿井
得龜大三尺六寸背有八卦文命太卜池養之食之以
粟四月堅下書曰涼州刺史張天錫雖稱藩受位而臣
道未純可遣步兵校尉姚萇等自石城津伐天錫天錫
率勁勇五萬來拒戰于赤岸涼師大潰天錫率騎數千
奔還姑臧致牋請降于萇甲午大軍至姑臧天錫乘素
車白馬面縳舁櫬降子軍門萇釋縛焚櫬送之長安諸
郡縣悉降涼州平九月以梁熈為持節西中郎將涼州
刺史鎮姑臧徙豪右七千餘户於闗中封天錫重光懸
之東寜鄉二百户號歸義侯拜北部尚書遷右僕射初
萇等将征天錫堅為其立第於長安至是而居之十三
年太史奏有星見於外國之分當有聖人之輔中國得
之者昌堅聞西域有鳩摩羅什襄陽有釋道安並遣求
之十七年正月不雨至于六月徹樂減膳出宫女以迎
和氣八月堅收起居注及著作所録而觀之見茍太后
李威之事慙怒乃焚其書著作郎董裴雖更書時事然
千不留一八年三月徙鄴銅駝銅馬飛亷翁仲于長安
十月堅引羣臣於太極殿議曰東南一隅未賓王化今
欲起天下兵討之計其精卒九十七萬吾將先啓行薄伐
南裔此行也朕與陽平公之任非諸將之事左右僕
射權翼沙門道安陽平公融尚書石越等上書固諫前
後數十堅不納十九年晉車騎桓沖率衆十萬㓂襄陽
遣其前将軍劉波攻沔北堅大怒遣其子征南鉅鹿公
叡冠軍慕容垂左衛毛當等将步卒五萬救襄陽堅下
書曰吳人敢恃江山屢㓂王境宜時進討以清宇内便
可戒嚴速脩戎備發州民則十丁遣一兵居門在灼然
者為崇文義從朕將登㑹稽復禹績伐國存君義同三
王其以司馬昌明為左僕射謝安為吏部尚書桓沖為
侍郎勢還不逺可並為起第八月戊午遣征南大將軍
陽平公融騎從張蚝撫軍大将軍高陽公符方衛軍梁
成平南慕容暐冠軍慕容垂步騎二十五萬為前鋒甲
子堅發長安戎長戎卒六十餘萬騎二十七萬前後千
里九月堅至項城涼州之兵始達咸陽蜀漢之軍順流
而下幽冀之衆至于彭城東西萬里水陸齊進融等攻
夀春晉遣都督謝石徐州刺史謝𤣥豫州刺史桓伊水
陸七萬敗堅于肥水堅為流矢所中單騎遁還於淮北
顧謂夫人張氏曰朕若用朝臣之言豈見今日之事即
當何面目復臨天下乎潜然流涕堅諸軍悉潰惟慕容
垂一軍獨全比至洛陽百官威儀軍容粗備未及闗而
垂有二志説堅請廵撫燕岱并求拜墓堅許之權翼固
諫以為不可堅不從堅至自淮南次于長安東之行
宫入告罪于太廟丁零翟斌反干河南長樂公苻丕
遣慕容垂及苻飛龍討之垂南結丁零殺飛龍盡坑
其衆垂引丁零烏丸之衆二十餘萬為飛梯地道以
攻鄴城慕容暐弟泓先為北城長史聞垂攻鄴亡命
奔闗東牧諸馬牧鮮卑衆至數千還屯華隂暐乃潜
使諸弟及宗人起兵于外堅遣将軍强永率騎擊之
為泓所敗泓衆遂盛自稱大都督雍州牧濟北王推
叔父垂為丞相大司馬冀州牧吳王堅謂權翼曰吾
不從卿言鮮卑至是闗東之地吾不復與之爭若将
泓何翼曰㓂不可長慕容正可據山東為亂不暇近
逼今暐及宗族種𩔖盡在京師鮮卑之衆布於畿甸
實社稷之憂宜遣重将討之堅乃以廣平公熈鎮蒲
坂苻叡為都督配兵五萬姚萇為司馬討泓于華澤
平陽太守慕容沖起兵河東有衆二萬進攻蒲坂命
竇衝討之苻叡勇果輕敵至華澤敗績被殺堅大怒
萇懼誅遂叛竇衝擊慕容沖于河東大破之沖奔于
泓泓至十萬餘遣使謂堅曰秦師傾敗将興復大燕吴
王以定闗東可速資備大駕奉送家兄皇帝返鄴都
與秦以虎牢為界分王天下堅怒召暐責之暐叩頭
流血陳謝堅久之曰此自三堅之罪非卿之過復其位
待之如初命暐以書招諭垂及泓衆使衆兵還長安
恕其反叛之罪而暐遣使謂泓曰今秦數已終當不復
能久立吾既籠中之人必無還理勉建大業以興復為
務泓于是進向長安改年曰燕興堅率步騎二萬討姚
萇于北地姚萇率衆七萬來攻堅為萇所敗聞慕容沖
去長安一百餘里引師而歸使苻方戍驪山拜苻暉
都督中外諸軍事配兵五萬拒沖暉師敗績堅入以尚
書姜宁與苻琳率衆三萬擊沖于灞上為沖所敗宇
死之琳中流矢沖遂據阿房城進逼長安堅登城觀之
歎曰此虜從何出也吾不用王景畧陽平公之言使白虜
敢至于此長樂公苻丕在鄴糧竭馬又無草削松木而
食之㑹丁零叛慕容垂引師去鄴始具西問知長安危
逼乃遣從弟求救于謝𤣥二十一年慕容沖僣稱尊號
于阿房改年更始沖率衆登城堅身貫甲胄督戰拒之
飛矢滿身流血被體時雖兵㓂危逼馮翊諸堡壁猶有
負糧冐難而至者多為賊所殺先是毎夜有人周城大
呼曰楊定健兒應屬我宫殿臺觀應坐我父子同出不
共汝旦尋而不見人跡城中有書曰右符傳賈録載帝
出五將久長得又謠曰堅入五將山長得堅大信之告
其太子宏曰脱如此言天或導予今留汝兼總戎政勿
與賊爭利吾當出隴收兵運糧以給汝自将張夫人及
中山公詵率騎數百出如五将山六月太子宏尋将母
妻宗室男女數千騎出奔中入據長安堅至五將山姚
萇遣将軍吳忠圍之堅衆奔散獨侍御十數人而已神
色自若坐而待之召宰人進食俄而忠至執堅以歸新
平縣幽之别室萇求國璽于堅曰萇次膺籙瞋可以為
恵堅瞋目叱之曰小羌乃敢于逼天子豈以𫝊國璽授
汝羌乎五胡次序無汝羌名違天不祥其能久乎璽已
送晉不可得也萇又遣右僕射尹緯說堅求為堯舜禪
代之事堅曰姚萇叛賊奈何擬之古人因問緯曰卿于
朕朝作何官對曰尚書令史堅歎曰卿宰相才王景畧
之流而朕不知卿亡也不亦冝乎八月縊于新平佛寺
中時年四十八張夫人中山公詵等皆自殺三軍莫不
哀慟萇欲匿殺之名乃諡為莊烈天王長樂稱號偽謚
堅為世祖宣昭皇帝初太子之逩也假道歸晉厯位輔
國将軍桓𤣥篡位以為梁州刺史
　　符丕
符丕字永敘堅之長庶子少而聰慧好學堅與之言将
畧嘉之才幹亞于苻融為将善収士卒時出鎮于鄴東
夏安之堅敗歸長安為慕容垂所逼自鄴奔于枋頭堅
之死也建元二十一年丕復入鄴城将収兵趙魏西赴
長安㑹平州刺史苻冲帥幽并人衆撃慕容垂頻為垂
将帶方等所敗乃率衆三萬進屯壺闗使招丕丕乃去
鄴帥兵六萬進潞州驃騎将軍張蚝并州刺史王騰迎
之入據晉陽始知不守堅為姚萇所殺乃舉哀晉陽僣
即皇帝于晉陽南立堅行廟大赦改建元二十一年為
太平元年九月置百官是月安西吕光自西城還師二
年正月慕容垂僣稱尊號二月慕容冲左將軍韓延煞
冲立段隨為燕王改年昌平正月丕以吕光為車騎將
軍梁州牧酒泉公是月姚萇僣稱尊號氐有啖青者謂
諸將曰狄道長苻登雖王室屬疎而志畧雄明請共立
之以赴大駕于是推登為持節使都督隴右雍河二州
牧率衆五萬東下隴右據南安馳使請命八月丕以登
為征南大將軍開府儀同南安王特節雍州牧因其所
稱而受之九月丕下書鮮卑慕容永我之騎將首亂京
畿禍傾社稷其遣丞相王永帥禁衛虎旅夫而取之十
月與慕容永戰于襄陵王師大敗丕懼率其衆數千南
奔東垣晉掦威將軍馮該自陜要擊斬之送丕首于江
東符登稱尊號謚為哀平皇帝
　　苻登
苻登字文髙丕之族子父敞太尉司馬登少勇有壯氣
建元元年初拜殿中將遷羽林監長安令坐事黜為狄
道長太平二年與姚萇戰于格奴坂大破之十一月丕
子渤海王懿自吉城奔登登乃具丕死間于是為丕發
喪行服為壇于隴東僣即皇帝位改太平二年為太初
元年十二月立堅神主于軍中引師而告堅神主曰今
收合義旅衆餘五萬星夜電邁直造賊庭庶上報皇帝
酷怨下雪人民大耻二年登次于瓦亭九月進據胡空
堡戎歸之者十有餘萬姚萇掘屍鞭撻無數祼剥衣裳
附之以棘坎土埋之三年登次朝鄉姚萇據武都相持
累戰有勝負以登戰勝謂堅神將所助亦于軍中立堅
神主謂曰往年新平之禍非萇之罪陛下假臣龍驤曰
朕以龍驤建業卿其勉之明詔昭然言猶在耳豈假手
苻登而圖臣忘前征時言耶今為陛下立神像可歸休
于此勿計神過聴臣至誠四年正月登昇樓謂萇曰自
古安有殺君及立神像大呼曰殺君賊姚萇出來與汝
決之何為枉害無辜萇憚而不應萇自立堅神像戰未
有利軍每夜驚乃斬像首送登六年三月登自雍攻長
安七月登攻新安姚萇救之登引退八年十二月姚萇
薨九年登聞萇死喜曰姚興小兒吾將折杖以笞之于
是大赦盡衆而東四月登從六陌趣廢橋興將尹緯據
橋以待之登與緯大戰為緯所敗登單馬奔雍初登之
東也留太子崇守胡空堡崇聞登敗棄城出奔登至無
歸乃奔平凉敗集遺兵入馬毛山七月興攻登于馬屯
登遣子崇質于隴西鮮卑乞伏乾歸結婚請授乾歸遣
騎二萬救登登引軍出迎與興戰于山南為興所敗死
之時年五十二子崇奔于湟中僣稱尊號改年延初謚
登為髙皇帝十月崇為乾歸所逐奔于楊定興崇師衆
二萬攻乾歸為乾歸所敗崇定皆死之自苻健皇始元
年歲在辛亥晉永和七年是歲歲在甲午四十四年晉
大元十九年也
　十六國春秋卷四
欽定四庫全書
　十六國春秋卷五
　　　　　　　　　　　　　魏　崔鴻　撰
　後秦錄
　　姚弋仲
姚弋仲南安赤亭羌人也其先有虞氏之苗裔昔夏禹
封舜少子于西戎世為羌長其後燒當雄于洮罕之間
當七世孫填虞虞九世孫遷郍率種人内附漢朝嘉
之假冠軍将軍羌校尉歸順王處之于赤亭郍𤣥孫柯
為魏征西将軍綏戎校尉西羌都督柯生弋仲少而聰
猛英果雄毅永嘉之亂戎夏襁負隨之者數萬自稱雍
州刺史䕶羌校尉扶風公劉曜以弋仲為平西将軍石
虎廢石𢎞自立弋仲稱疾不賀虎累召之乃赴太寧元
年拜侍中征西大将軍石祗尊號于襄國以仲為右丞
相石祗為劉顯所弑仲乃與燕連和有子四十二人常
誡諸子曰我死之後汝歸晉家竭盡臣節乃使使降晉
晉永和七年拜仲使持節六夷大都督督江淮諸軍事
儀同三司大單于封髙陵郡公八年薨時年七十三後
仲薨柩為苻生所得生以王禮𦵏之于天水萇稱尊號
追謚景元皇帝廟號始祖陵曰髙陵
　　姚襄
姚襄字景國弋仲第五子雄武多才藝能明察善撫納
士民愛敬主咸請為嗣仲以襄非適不許石祗僭號以
襄為使持節驃騎将軍䕶烏丸校蔚晉遣使拜襄持節
平北将軍并州刺史即丘縣公弋仲薨率户八萬南至
滎陽晉處襄于譙城遣王弟為任單騎渡淮見豫州刺
史謝尚一面交欵便若平生揚州刺史殷浩憚其威名
遣謝方討襄逆擊破之鼓行濟淮屯于旴𣅿朝廷大震
襄方軌引北自稱大将軍大單于據許昌自許遂攻洛
陽踰月不尅晉征西大将軍桓温自江陵伐襄温至伊
水襄徹圍之為温所敗襄奔還洛陽率數千騎奔于北
山百姓隨襄者四千餘户襄㝷從北山将圍闗中進屯
杏城将輔國将軍姚蘭畧地鄜城苻生遣苻飛龍拒戰
率衆西引與苻堅戰于三原為堅所弑時年二十七萇
僭尊號追諡魏武王
　　姚萇
姚萇字子茂弋仲之第二十四子少聰哲多權畧不修
行業兄襄為苻堅所弑萇率諸弟降于苻生堅以萇為
揚武将軍步兵校尉潞州之戰累有殊功遷左衛将軍
累授幽州刺史苻堅伐晉以萇為龍驤将軍督益梁二
州諸軍事謂萇曰朕本以龍驤建業龍驤之號未曽假
人令特以相授山南之事一以委卿堅左将軍竇衝進
曰王者無戲言此将不祥之徵也堅黙然白雀元年慕
容泓起兵叛堅堅遣子叡討之以萇為司馬既而為泓
所敗叡死之萇遣參軍姜恊謝罪堅怒弑之萇懼奔于
渭北歸者五萬餘家咸推萇為盟主自稱大将軍大單
于萬年秦王大赦改元稱制行事二年六月慕容冲入
長安司𨽻崔翼尚書趙遷等數百人來奔萇聞苻堅在
五将山遣驍騎吴忠率騎圍之萇自故縣如新平吴忠
執堅送之萇将求禪代堅不許慕容冲遣率騎大将軍
尚書令髙葢求戰于新平大破葢率麾下數千人求降
建初元年僭即皇帝位于長安大赦改年國號大秦改
長安為常安追尊考弋仲為景元皇帝妣曰徳皇后子
興為皇太子秋七月萇如安定二年徙秦州三萬户于
安定八月以太子興鎮長安四年十月立社稷于長安
六年大敗苻登于長安七年三月萇寢疾遣鎮東姚欣
徳守長安召太子興詣行在所八年十月萇如長安至
于新支堡疾篤輿疾而進十二月至長安召太尉姚旻
僕射尹緯等受遺詔輔政萇曰吾氣力轉微将下能復
臨天下卿等善相吾子謂興曰有毁此諸人者慎勿受
之撫骨肉以仁接大臣以禮待物以信遇民以恩四者
既備吾無恨矣庚子薨于永安宫年六十四諡武昭皇
帝𦵏原陵廟號太祖
　　姚興
姚興字子畧萇之少子萇薨秘不發喪皇初元年乃發
喪行服即位于槐里大赦改元七年如徑楊與苻登徙
隂密三萬户于長安二年以叔父緒為晉王征西将軍
碩徳為隴西王弟崇為齊公顯為常山公三年以緒為
并冀二州牧鎮蒲坂四年二月遣齊公崇伐洛陽𢎞始
元年九月大赦改元冬十月尅洛陽以東平紹為都督
山東諸軍事豫州牧鎮洛陽四年五月遣大将軍隴西
王碩徳率步騎六萬伐吕隆於涼州先是吐蕃傉(内没/切)
擅據西平沮渠䝉遜張掖李嵩據燉煌各制方城共相
侵伐碩徳從金城濟河直趣廣武逕蒼松至隆城下隆
遣弟輔國超龍驤邈等率衆拒碩徳碩徳大破之生
擒邈傉檀䝉孫李嵩等各修表奉獻九月隆奉表請降
與答報嘉美以隆為鎮西将軍凉州刺史建康公十一
月鳩摩羅什至長安七年正月興如逍遥園引諸沙門
聴什說佛經九年以太子泓録尚書事燕王慕容超遣
使稱蕃十年與魏通和貢馬千匹十一年蜀譙縱遣使
稱蕃十六年五月興寢疾於内太子泓以兵屯東華門
侍疾于諮議堂尚書廣平公弼潛謀為亂招集數千人
持兵於第興疾損升前殿百官咸㑹征虜劉羌泣曰陛
下寢疾數旬奈何忽有斯事興曰朕過庭無訓使諸子
不穆愧于四海興以弼文武兼才未忍致法免其尚書
令以公就第興怒乃収弼囚之十二月興疾甚遣収廣
平公弼弟中甲杖納之武庫於是弼黨率甲士攻端門
殿中上将軍歛曼髙(一作/嵬)勒兵拒戰不得人遂燒端門
興力疾臨前殿賜弼死丁未薨于殿年五十三謚文桓
皇帝廟號髙祖墓曰偶陵
　　姚泓
姚泓字元子興長子也孝友寛和而無經世之用又多
疾病興将以為嗣而疑焉久之乃立為太子泓嘗受經
博士淳于岐岐病泓親省疾拜于牀下自是公侯見師
𫝊皆拜焉興如平涼留泓總後事馮翊人劉厥聚衆據
萬年以叛泓遣鎮軍彭白狼率東宫禁兵討之斬厥赦
其餘黨興薨泓即位大赦改元為永和元年廬於諮議
堂既𦵏乃親庶政内外百寮增位一級今文武各盡直
言勿有所諱仇池公楊盛攻陷祁山遂逼秦川泓遣姚
平救之盛引退姚嵩與平追盛及于竹領姚讚率隴西
太守姚秦都畧陽太守王煥以禁兵赴之讚為盛所敗
秦都王煥皆戰死讚至秦州退還仇池先是天水冀縣
石鼓鳴聲聞數百里野雞皆雊秦州地震者三十二殷
殷有聲者八山崩舍壊咸以為不祥及嵩將出羣僚固
諫不聴識者以為秦州泓之故鄉将滅之徴也赫連勃
勃功陷隂密執秦州刺史姚軍都坑将士五千餘人進
兵侵雍遂據抄掠郿城姚紹及征虜尹昭鎮軍姚洽等
率步騎五萬討之戰于馬鞍坂勃勃兵敗走還秦而晉
相劉裕總大軍伐泓次于彭城遣檀道濟王鎮惡入自
淮肥攻漆丘項城沈林子自汴入河攻倉垣泓将王茍
生以漆丘降鎮惡除州刺史姚掌以項城降道濟晉師
遂入潁口所至多降服姚紹聞晉師之至也馳還長安
言於泓曰晉師已過許昌豫州安定孤逺卒難救衛冝
遷諸鎮户内寶京畿可得精兵十萬足以横行天下􁒈
使二冦交侵無能為也如其不爾晉侵豫州勃勃冦安
定者将若之何吏部郎懿横又以齊公姚恢有忠勲於
國家未有殊賞今致之死地安定人人自危恐必生變
冝徴還朝廷以慰其心泓並不從晉師至城皋征南姚
洸時鎮洛陽部将趙𤣥說洸曰今冦逼已深百姓駭懼
衆寡勢殊難以應敵冝攝諸戍兵士固守金墉以待京
師之援不可出戰如戰不捷大事去矣金墉既固師無
損敗吴冦終不敢越金墉而西困之於堅城之下可以
坐制其弊洸用姚禹閻恢之譖卒遣𤣥出戰㑹陽城城
皋滎陽虎牢諸城悉皆降於道濟𤣥戰敗死於百谷道
濟進至洛陽洸懼出降泓母弟懿嶮薄用其司馬孫暢
謀欲襲長安誅姚紹廢泓而自立遂舉兵僭號傳檄州
郡時征北姚恢亦率安定鎮户三萬八千焚燒室宇以
車為方陣自北雍州趨長安自稱大都督建義大将軍
移檄欲除君側之惡軍勢甚盛泓見内外離叛晉師漸
逼嵗旦朝羣臣于前殿悽然流涕羣臣皆泣姚紹率輕
騎先赴難姚讚亦率諸軍還長安遂擊弑恢及其三子
泓乃進紹太宰大将軍大都督中外諸軍事假黄鉞改
封魯公率武衛姚鸞等距晉師于潼闗道濟固壘不戰
紹遣左長史姚洽等屯于河北欲絶道濟租輸為沈林子
所敗衆皆没焉紹忿恚發病嘔血而死泓遣使乞師于
魏魏遣司徒南平公㧞㧞等進據河内為泓聲援劉裕
次于陜城泓使姚裕率步騎八千距之泓躬将大衆繼
發裕為沈田子所敗泓退次于灞上姚讚距晉師于闗
西姚難屯于香城時大霖雨渭水汛溢王鎮惡水陸兼
進追及姚難泓自灞上還軍次于石橋以援之晉師進
據鄭城泓使姚裕尚書龎統屯兵宫中姚洗屯于澧西
尚書姚白𤓰徙四軍雜户入長安姚丕守渭橋胡翼度
屯石積姚讚屯灞東泓軍于逍遥園鎮惡夾謂進兵破
姚丕于渭橋泓自赴之逼水地狹因丕之敗遂相見而
退姚諶姚烈姚寶等皆死于陣泓單馬還宫鎮惡入自
平朔門泓與姚裕數百騎出奔于石橋讚聞泓敗召将
士告之皆以戈擊地攘袂大哭胡翼度弃衆奔晉讚夜
率諸軍㑹泓于石橋晉師已固諸門讚軍不得入衆皆
驚散泓計無所出謀欲降晉其子佛念年十二謂泓曰
陛下今雖降晉劉裕待人無禮終必不全願自我决憮
然不答遂登宫牆自投而死平原公璞并州刺史尹昭以
蒲坂降晉東平讚率宗室子弟百餘人亦降于裕裕盡
殺之九月裕至長安送泓于建康市而戮之時年三十建
康百里之内草木燋死自姚萇白崔元年嵗在甲申至
于是嵗在丙辰三十有三嵗
　
　
　
　
　十六國春秋卷五
欽定四庫全書
　十六國春秋卷六
　　　　　　　　　　　　　魏　崔鴻　撰
　蜀録
　　李特
李特字𤣥休巴西宕渠人其先廪君之苖裔秦併天下
以為黔中郡薄賦歛之口嵗出錢四十巴人謂賦為賨
(藏宗/切)因謂之賨人焉及髙祖為漢王始募賨人平定三
秦既而不願出闗求還鄉里髙祖以其功復同豐沛更
名其地為巴郡土有鹽鐡丹漆之利民用敦阜俗性剽
勇善歌舞髙祖愛其舞詔樂府習之今巴渝舞是也其
後繁昌分為數十姓及魏武尅漢中特祖父虎将五百
家歸魏魏武嘉之遷畧陽(一云/洛陽)拜虎等為将軍徙内者
亦萬餘家散居隴右諸郡及三輔𢎞農所在號巴氏虎
子慕為東羌獵將慕生有五子輔特庠流驤特身長八
尺雄武善騎射沉毅有大度元康中氐齊萬年反闗西
擾亂天水洛陽扶國始平諸郡皆被兵頻嵗大饑流移
就榖相與入漢川者數萬家特至劔閣顧盼嶮阻曰劉
禪有如此之地而靣縛于人豈非庸才耶同移者閻武
等咸歎異之初流民既至漢中上書求寄食巴蜀朝廷
從之由是散在梁益不可禁止永康元年詔徴益州刺
史趙廞為大長秋以成都内史耿滕代廞廞遂謀叛潛
有劉氏割據之志滕率衆入内廞遣衆迎之戰于西門
滕敗走廞獲殺之廞自稱大將軍益州牧特弟李庠與
兄弟及妹夫李舎任回等以四千騎歸廞廞以庠為㓕
冦將軍使㫁北道庠素東羌之良將曉兵法部陣肅然
廞惡其齊整殺之復以特為督將特兄弟既怨廞引兵
歸緜竹廞恐朝廷疑已遣長史費逺等督萬餘人㫁北
道次緜竹之石亭密收合得七千餘人夜襲逺軍逺軍
大潰因放火燒之死者十八九進攻成都廞聞兵至驚
怕不知所為李苾等夜斬闗走文武盡散廞獨與妻子
乘小船走至廣都為其下人朱竺所殺先是梁州刺史
羅尚聞廞叛上表稱廞非雄才又蜀人不願為亂事終
無成願欲征之恵帝遣尚為平西将軍益州刺史率七
千餘人入蜀特等聞尚來甚懼使其弟驤于道奉迎并
貢寳物尚甚悦冬十月六郡流人推特行鎮北將軍承制封
拜其弟流行鎮東將軍弟驤騎將軍少子雄為前將軍
以相統領進兵攻尚于成都頻為特所敗乃阻長圍縁
水作營自都安至犍為七百里與特相拒大安二年部
下推特為大将軍大赦改元為建初元年益州從事任
回説尚曰特既凶逆侵暴百姓今又分散人衆在諸村
堡驕急無備是天亡之時也何告諸村密刻期日内外
擊之破之必矣尚從之遣大衆奄襲特營尚出逆戰到
官桑特軍敗績死之雄稱成都王追謚景王及稱尊號
追尊曰景皇帝廟號始祖
　　李流
李流字𤣥通特第四子也少好學便弓馬東羌校尉何
攀稱流有賁育之勇舉為東羌校尉平趙廞于成都晉
朝論功拜奮威将軍封武陽侯建初元年特既見殺流
自稱大将軍益州牧九月流疾篤謂諸将曰驍騎(李驤/也)
髙明仁愛識量多竒固足以濟大事然前軍(李雄/也)英武
始天所相可共受事於前軍以為成都王也遂薨年五
十六諸将共立雄為主雄稱尊追謚流秦文王子龍嗣
　　李雄
李雄字仲雋特第三子母羅氏夢雙虹自門升天一虹
中㫁既而生蕩後羅氏汲水忽然如寐夢大蛇繞其身
遂有孕十四月而生雄常言二子若有先亡在者必大
貴蕩以李流世卒雄長八尺三寸美容貌相工相之曰
此君将貴其相有四目如重雲鼻如龜龍口方如器耳
如相望法為大貴位過三公不疑雄少有烈氣有識者
皆器重之特稱益州牧以雄鎮梓潼又拜前将軍流薨
雄稱大将軍益州牧治郫城以西山范長生岩居穴處
求道養志之士雄欲迎為君而臣之長生固辭曰推歩
大元五行大㑹甲子祚鍾于李非吾節也建興元年
十月雄即成都王位於南郊大赦改元約法七章以叔父
驤為太𫝊兄虎威為太保晏平元年三月范長生乘素
輿詣成都雄迎于大門執版延坐長生諸雄對坐即拜
丞相尊曰范賢長生勸雄稱尊號夏六月僭即帝位大
赦改元國號大成追尊父特為景帝母羅氏為太皇后
十月加丞相范長生為天地大師之號封西山侯玉衡
五年正月立妻任氏為皇后八年四月范長生卒以其
子侍中賁為丞相長生善天文有術數民奉之如神十
四年立兄子班為太子二十四年五月雄寝疾六月丁
卯薨年六十一諡武皇帝廟號太宗十月葬安都陵太
子班襲位
　　李期
李期字世運雄第四子聰慧好學弱冠能屬文雄薨班
即位雄子車騎将軍越自江陽奔喪以期與班非雄所
生而嗣位心不平十月因夜哭臨越殺班於濵宫班字
世文雄兄蕩第四子雄妻任氏無子養班為子越既殺
斑于是矯太后令罪狀諡厲太子立期為主甲子期僭
即皇帝位玉恒元年正月大赦改元立妻閻氏為后四
月大将軍漢王壽率步騎一萬自涪向成都期不虞至
預不設備至師尅城屯兵官門殺相國建寧王越尚書令
景騫尚書曰襄等廢期為印都縣公幽之别宫期自殺
年二十五諡曰幽公
　　李壽
李壽字武考特季弟驤之少子少尚禮容敏而好學雄
竒其才器以為足荷重任封為建寧王雄薨期立改封
漢王領梁州刺史治涪城壽見期兄弟千餘人并有强
兵懼不自全隂謀據成都稱藩於晉乃誓文武得數千
人襲成都尅之縱兵擄掠數日乃定僭即皇帝位於南
郊大郝改咸康四年為漢興元年追尊父讓為獻皇帝
三年六月壽下書曰呉㑹遺燼乆逋天誅今将大興百
萬躬行罰九月大閱軍士七萬餘人舟師泝江而上過
成都皷譟盈江壽登城觀之羣臣曰國小衆寡呉㑹險
逺圖之未易叩頭泣諫乃止其人咸稱萬嵗十月講禮
于太學舉明經者封好學侯四年以太子勢領大将軍
録尚書事六年分寧州乾右永昌雲南朱提越雋河陽
六郡為漢州四月壽寝疾常見李期為祟八月薨年四
十諡昭文皇帝廟號中宗𦵏安昌陵
　　李勢
李勢字子仁壽之長子身長七尺九寸腰帶十四圍善
于俯仰時人異之壽既薨僭即帝位大赦改元太和元
年正月尊母閻氏為皇太后妻季氏為皇后嘉寧一年
晉征西將軍荆州刺史桓温來伐勢大發軍禦之鎮東
李位都逆往降温逹成都之十里陌勢衆自潰三月温
至城下縦火燒其大城門勢衆惶懼無復固志勢乃夜
開東門走九百里至晉壽然後送降文于温勢㝷輿櫬
靣縳軍門温解縳焚櫬送勢及叔父福(載記云/及弟福)等十餘
人于建康晉封為歸義侯升平五年卒常璩字道將蜀
成都人少好學著華陽國志十篇序開闢以來迄于李
勢皆有條理云宕渠古賨國今有賨城秦始皇時有長
人長五丈見宕渠秦史胡母敬曰五百年其地必有異
人為大夫者及雄之稱尊號祖先出自宕渠有識者皆
以為應之譙周云我死後三十年當有異人入蜀又著
䜟云廣漢城北有大賊曰流曰牧攻難得嵗在𤣥宫自
相尅又惠帝之世蜀童謡曰江橋頭闕下市成都北門
十八字至是而應焉李特以晉永和元年嵗在辛酉起
兵至勢嘉寧二年晉永和三年嵗在壬戌而降晉合四
十七年
　
　
　
　
　
　
　十六國春秋卷六
欽定四庫全書
　十六國春秋卷七
　　　　　　　　　　　　　魏　崔鴻　撰
　前凉録
　　張軌
張軌字士彦安定烏氏人漢常山王耳十七世孫祖烈
魏外黄令父温太官令母隴西辛氏軌少好學明經與
同郡皇甫士安友善拜太子舎人與京兆杜預以聴注
易遣之太康中為尚書郎太子洗馬中庶子遷散騎
常侍征西將軍司馬軌以晉室多難隂圖保據河西追
竇融故事筮之遇泰之觀軌喜曰霸者之兆乃求為凉
州公卿亦舉軌拜凉州刺史課農桑㧞賢才置崇文
祭酒徴九郡胄子五百人立學校以教之永興二年拜
西安將軍封樂鄉侯恵帝崩遣長史北宫純司馬纂别
駕隂監奉表京師是嵗大城姑臧其城本匈奴所築也
南北七里東西三里地有龍形故名卧龍城永嘉四年
十一月黄龍出于臨羌河發水昇天身長十餘丈五年
帝遣使拜車騎大將軍開府儀同三司筞命未至而劉
曜攻陷長安遷晉帝于平陽建興元年晉愍帝即位于
長安遣使者拜軌鎮西大將軍開府儀同三司加侍中
封西平郡公固讓不受三年進拜太尉凉州牧以軌年
老多疾拜子晏行撫軍副凉州刺史五月軌寝疾京子
晏為世子己丑薨于正寝年六十𦵏建陵册贈侍中太
尉諡武穆張祚僣號追尊武王廟號太宗
　　張實
張實字安遜軌之世子也學尚明察敬賢愛士晉舉秀
才除尚書郎永嘉元年固辭驍騎將軍請還凉州帝許
之改授議郎西中郎将建興元長史張璽等表實嗣位
十月帝遣使受西中郎将凉州刺史西平公二年十一
月帝將降劉曜進實侍中司空凉州牧三年始知劉曜
逼遷天子平陽大臨三日五年南陽王寳聞愍帝崩自
稱晉王年號建康置百官遣使拜實征西大將軍開府
儀同三司増邑三千户六年六月京兆人劉𢎞挾左道
以眩惑百姓密與實左右十餘人謀殺實懐刀入内斬
實于外寝時年五十𦵏寧陵晉王寳册贈實大司馬凉
州牧實元公張祚僣號追尊曰明王廟號髙祖母弟茂
嗣以實子㓜嗣茂字成遜實之母弟虚靖好學不以勢
利為心建興元年相國南陽王寳辟從事中郎又薦為
給事黄門侍郎皆不就二年徴為侍中又以疾固辭四
實拜秦州刺史加散騎常侍領雍州皆不受實左司馬
隂元年以實既被害子駿冲㓜宜立長君乃推茂為大
都督太尉凉州牧茂不從以平西將軍行都督凉州諸
軍事䕶羌校尉凉州牧西平公大赦境内九月立實子
駿為世子三年劉曜遣鴻臚拜茂太師凉王四年茂寝
疾執駿手泣曰吾先人以孝友見稱自漢以來世執中
順汝謹守忠節母或失堕薨于正寝年四十八劉曜遣
使贈太宰諡成烈王張祚僣號追尊曰成王廟號太宗
　　張駿
張駿字公庭實之世子永嘉元年生㓜而竒偉十嵗能
屬文茂之四年拜使持節大都督大将軍凉州牧西平
公大赦境内劉曜遣使拜大将軍凉州牧元年正月親
耕藉田二月始承晉元帝崩問大臨三日四年十二月
劉曜為賊所擒曜太子毗及劉𦙍等率衆奔上郢六年二
月石勒稱天王遣使拜駿征西大将軍凉州牧加五錫
之禮八年羣僚勸駿稱凉王置百官駿曰此非人臣
所言敢有此言罪在不赦又請立世子乃立重華為
世子十二月鄯善王元禮獻女妹好號曰美人立賔遐
觀以處之十四年五月雨雪降霜駿避正殿素服命羣
寮極言得失十五年以右長史任處領國子祭酒立辟
雍明堂而行禮焉命西曹掾集閣内外事付索綏以著
凉春秋十一月以世子重華行凉州事十九年四于建
西踰玉石縣九月改玉石縣為金澤縣二十一年始置
百官官號皆擬天朝車服旌旂一如王者酒泉太守馬
岌上言酒泉南山既崑崙之體周穆王見西王母樂而忘
歸即謂此山有石室玉堂珠璣鏤飾煥若神宫禹貢崑
崙在臨江之西即此明矣宜立西王母祠以禆朝廷無
疆之福駿從之二十二年六月薨于正徳前殿年四十
晉遣䇿贈大司馬諡忠成公七月𦵏大陵張祚僣號追
尊文王廟號世祖
　　張重華
張重華子泰臨駿第二子寛和懿重沉毅少言駿薨右
長史任處上華為使持節大都督太尉凉州牧䕶羌校
尉西平公假凉王大赦境内三年九月晉遣使者拜侍
中大都督隴右諸軍事大将軍凉州刺史領䕶羌校尉
西平公重華以位號未稱怒不受詔羣寮上重華為丞
相凉王雍秦凉三州牧五年重華讌羣竂于閒豫庭
論講經義顧問索綏曰孔子婦誰家女老聃父字為何
四皓既安太子住乎還山乎綏曰孔子婦姓开官氏老
聃父名乾字元果胎刖無耳一目不明孤单年七十二
無妻與隣人益壽氏老女野合懐胎八十年乃生老子
四晧還否臣尚未悉重華曰卿不知乎四晧死于長安
有四晧冢為不還山也七年十月重華寝疾臨春坊遣
左長史馬岌筞拜子靈曜為世子大赦境内十一月薨
于平章殿年二十七𦵏顯陵張祚僣號追諡桓王廟號
世祖
　　張祚
張祚字太伯駿之長庶子博學雄武有政治之才駿之
二十一年拜延興太守封寧侯重華薨子靈曜嗣七
年十一月右長史趙長等矯稱遺令以祚為使持節都
督中外諸軍事撫軍大將軍輔政十二月趙長等議以
靈曜中㓜世難未夷宜立長君廢曜為寧凉侯立祚為
大將軍䕶羌校尉凉州牧趙長等議僣即王位于謙光
殿大赦改元為和平元年立妻辛氏為皇后子太和為
太子封弟天錫為長寧侯重華少子𤣥靖為凉武侯
置百官二月尊祖父郊祀天地二年有神降于𤣥武殿
自稱𤣥宴與人交語祚曰夜祈之神言語利祚甚信
之征東張瓘遣兵𫝊􁘭廢祚還第復立靈曜八月祚收
權弟琚及其子嵩等驍騎將軍宋混兄脩素與祚有隙
大懼祚疑之混西奔招合夷晉衆至萬餘人還向姑臧
祚遣陽秋胡將靈曜于苑拉(音/獵)其腰而殺之埋于沙坑
九月宋混次于武始大澤為靈曜發哀閏月混至姑
臧祚登神雀觀張琚張嵩殺祚守卒死者四百餘人斬
西門闗納混領軍趙長開宫門以應琚長馳入殿中大
呼稱萬嵗祚以長敗賊下觀勞之長奮梁(音/朔)刺祚中額
奔入萬秋閣為厨士徐里所殺以庶人禮𦵏之天賜即
位備禮改𦵏于愍陵追諡威王封子延堅為金澤候
　　張𤣥靖
張𤣥靖字元安重華少子母郭夫人和平二年宋混張
琚等上𤣥靖為大將軍凉州牧䕶羌校尉西平公時年
七嵗張瓘至姑臧推𤣥靖為大將軍凉王自為使持節
都督中外諸軍事尚書令凉州牧張掖郡公四年五月
東苑大冢上忽有灾冬天澤池燃廣袤數丈執法御史
杜逸言于瓘曰此皆變之大者可就禳之瓘徴萬集于
姑臧謀討朱氏混與弟澄及左右壮士楊和等四十餘
騎奔入南門外令諸營曰張瓘得罪被太后詔誅之俄
而衆至二千擁瓘率衆出戰混擊敗之衆悉去瓘自殺
混入見𤣥靖以混為使持節中外都督諸軍事驃騎大
将軍酒泉郡侯輔政五年六月大旱令諸祈雨之官詠
雲漢詩儒林祭酒索綏曰雲漢陳周宣之美非旱之文
昔神鼎之出漢虞丘不賀今辭與事違恐非致澤之意
也綏字士艾燉煌人父戢為司徒綏家貧好學舉孝
亷為記室祭酒母喪去職後舉秀才著凉春秋五十卷
又作六夷頌符命𫝊十餘篇以著述之功封平樂亭侯
六年宋混卒天錫以使持節都督諸軍輔政八月右将
軍齊南等議以靖多難務須立長君勸天錫自立閏月
天錫遣肅等夜害𤣥靖時年十四𦵏平陵諡冲王
　　張天錫
張天錫字公純嘏駿之少子母曰劉美人𤣥靖即位一
十八謁于太廟尊母劉氏為太后元年四月秦遣鴻臚
回國拜天錫大將軍凉州牧西平公三年姑臧北山楊
樹生松葉西苑牝鹿生角東苑銅佛生毛延興地震䧟
裂水出天錫避正殿引咎責謝晉遣使拜右闗中諸
軍大將軍凉州牧西平公八年郡國火燃于泥中三十所
苻堅復有兼并之規天錫大懼遣從事中郎韓博奉表
于晉人與桓温書尅其年大舉都㑹上邽十年以世子
懐為使持節鎮西将軍髙昌郡公次子大豫為世子豫
母焦氏為左夫人七月大水地震西平五十日中地十
動土樓崩天錫疾美人閻姬薛姬皆自殺二姬因色竝
有殊寵天錫毎謂之曰汝二人將何以報我我死之後
豈可更為人妻皆曰尊若不諱妾請効死于前灑掃于
地下無他志十月天錫疾瘳大赦境内追悼二姬𦵏以
夫人禮十三年五月苻堅遣武衛将軍句長等率衆來
伐天錫遣中衛将軍史景等拒戰赤岸為秦所敗天錫
納左長馬苪之言靣縳降秦東徙長安拜歸義侯北部
尚書遷右僕射隨苻堅敗于淮南又昔為員外散騎常
待復本封薨贈鎮西将軍諡悼公張軌以晉永寧九月
辛巳嵗牧凉州至天錫敗亡之嵗嵗在丙午八主七十
六年
　
　
　
　
　
　
　
　
　
　
　
　十六國春秋卷七
欽定四庫全書
　十六國春秋卷八
　　　　　　　　　　　　　魏　崔鴻　撰
　西凉録
　　李暠
李暠字𤣥盛隴西狄道人也漢前將軍廣十六世孫廣
子侍中敢之後李氏世為西州著姓祖父弇前凉武衛
將軍天水郡太守安世亭侯父昶字中堅㓜有令名世
子侍講年十八卒暠昶之遺腹子少而好學沈敏有器
度後凉龍飛二年建康太守段業自稱凉州牧號神璽
元年拜暠效榖令二年燉煌索仙等以暠温毅有惠政
推暠為燉煌太守段業復暠鎮西将軍領䕶西夷校尉
庚子元年十一月晉昌太守唐瑶移檄六郡推暠為大
軍凉公領秦凉二州牧大赦改年追尊祖弇凉公父昶
凉簡公以瑶為征東将軍二年正月于南門起靜恭堂
以議朝政圖讃自古聖帝明王忠臣孝子烈士貞女親
為序頌以作鑒戒五年正月立泮宫增高門學生四百
人四月燉煌有葛縁木而生作黄鳥之形世子譚卒九
月立第二子歆為世子正月大赦改年為建初元年三
月讌于曲水命羣寮賦詩暠親為之叙文寫諸葛亮訓
厲以戒諸子十三年正月寢疾顧命長史宗繇曰吾終
之後嗣子猶卿子也善相輔導二月薨于恭徳殿年六
十葬建世陵諡昭武王廟號太祖初暠為羣雄所推定
千里之地謂張氏之業不足成河西十郡嵗月而一既
而傉檀入姑臧蒙遜基宇稍廣於是慨然著述志賦初
河右不生楸槐張駿之世取秦隴植之皆死至是而酒
泉言西北有槐生焉乃作槐樹賦又作婦辛氏誄自餘
賦數十篇
　　李歆
李歆字士業暠第二子暠薨左長史宋繇等上為大將
軍凉公領凉州牧䕶羌校尉大赦改年為嘉興元年七
月歆聞䝉遜南伐西秦中外戒嚴将攻張掖尹太后以
為不可宋繇亦諫歆怒不從遂率步騎三萬東伐次于
都瀆澗䝉遜自浩亹來戰于懐城歆敗在右勸還歆曰
吾違太后明誨逺取敗辱不殺此胡復何面目以見母
也勒衆復戰敗于蓼泉為遜所殺歆弟驍騎将軍翻擊
虜將軍豫等西奔燉煌䝉遜遂入酒泉翻及燉煌太守
恂興諸子等棄燉煌奔于北山郡人朱承張𢎞等以恂
在郡有惠宻信招恂恂率千騎入于燉煌朱承張𢎞等
推恂為凉州刺史遜率衆二萬攻恂宋承等開門出降
恂自殺恂暠之第六子也遜復翻子寳徙于姑臧嵗餘
北奔伊吾後二十餘年至魏太平三年寳至伊吾率流
人反虜騎南襲燉煌據之遣使降魏魏以寳為使持節
侍中都督西郵諸軍事鎮西大将軍開府儀同三司領
䕶戎校尉沙州牧燉煌公承制玉門以西寳寛雅有度
量甚著威惠于西土在燉煌三年徙并州刺史薨諡宣
公自暠元年嵗在庚子至為蒙遜所滅二十一年
　十六國春秋卷八
欽定四庫全書
　十六國春秋卷九
　　　　　　　　　　　　　魏　崔鴻　撰
　北凉録
　　沮渠䝉遜
沮渠䝉遜臨松盧水胡人其先世為匈奴左沮渠遂以
官為氏遜好學渉羣史雄烈有英畧後龍飛二年遜伯
父羅仇麴粥從吕光征河南光前軍大敗皆為光所
殺宗部㑹葬者萬餘人遜哭謂衆曰昔漢祚中微吾之
乃祖翼奨竇融保寧河在吕正耄荒虐民無道豈可坐
觀成敗不上繼先祖安民之志下使二父有恨黄泉衆
咸稱萬嵗遂立盟約一旬之間衆至萬餘與從兄男成
推光建康太守段業為凉州牧康公改龍飛二年為神
璽元年業以遜為張掖太守男成為輔國大将軍委以
軍國之任永安元年三月遜以為業所憚内不自安請
為安西太守四月業牧男成賜死遜聞男成死泣告衆
曰男成忠于段公往見屠害諸軍能為執仇乎成素自
恩信衆皆憤竝而從之北至氐池衆踰一萬業遣右將
軍田昻武衛将軍梁中庸等攻侯塢遜自氐池附之昻
率騎五百歸遜軍遂大潰中庸來奔五月遜至張掖田
昻兄子承愛斬關納遜業左右散走遜大呼曰鎮西何
在軍人曰在此業曰孤單飄一已為貴門所推可見乞
餘命投身嶺南庶得東遷與妻子相見遜遂斬之六月
右長史梁中庸等推遜為大将軍梁州牧大赦改元永
安四年秦鴻臚梁裴拜遜鎮西大將軍開府儀同三司
沙州牧西海公九年二月兩月竝出正始元年冬十月
遷都姑臧十月僣即河西王位于謙光殿大赦改元置
百官始如吕光為三河王故事三年四月立子徳政為
世子三年二月與西秦通和遜西廵遂循海至鹽池祀
王母等寺中有𤣥石圖命中書侍郎張穆為賦銘于寺
前十四年起遊林堂于内苑圖列古聖賢之像九月堂
成遂讌羣臣論談經傳顧謂郎中劉炳曰仲尼何如人
也炳曰聖人也遜曰聖人者不凝滯于物而能與事推
移畏于匡辱于陳伐樹削跡聖人固若是乎炳不能對
遜曰卿知其外未知其内昔魯人有浮海而失津者至
于亶州仲尼及七十二子遊於海中與魯人木杖令閉
目乘之使歸告魯侯築城以備㓂魯人出海投杖水中
乃龍也其以狀告魯侯不信俄而有羣雁數萬銜土培
城魯侯信之大城曲阜訖而齊㓂至攻魯不尅而還此
其所以稱聖也義和元年十二月魏遣太常李慎拜遜
太傅凉州牧凉王加九錫之禮三年夏四月遜寢疾立
子茂䖍為世子薨于路寢五月𦵏元陵諡武宣王廟號
太祖然沮渠茂䖍遜第三子聰頴好學和雅有度義和
三年立為世子加中外都督大将軍録尚書遜薨僣叩
河西王位大赦改年為永和元年立子封疆為世子加
撫軍大將軍録尚書事三年五月酉中郎将燉煌太守
沮渠唐兒上言曰十五日有一老父見于郡城東門投
書忽然不見其書一紙八字滿之文曰凉王三十年若
七年䖍訪于奉常張慎曰昔虢将亡神降于莘深願陛
下克念修政以副三十年之慶若盤于遊田荒于酒色
臣恐七年将有大變䖍不恱七年正月朝羣臣於謙光
殿有狐在于東序門者不見其人左右以告搜之不獲
二月端門崩初䖍為酒泉太守起浮屠于中街有石象
在焉是月日流血五月太廟基陷六月當陽門崩魏常
山玊赤堅率衆至姑臧䖍嬰城拒守九月靣縳出降魏
釋其縳徙䖍反崇室士民十萬户于平城拜䖍征西大
將軍王如故八年死賜諡哀王自遜永安元年嵗在辛
丑至是嵗庚寅三十九載
　
　
　
　
　
　十六國春秋卷九
欽定四庫全書
　十六國春秋卷十
　　　　　　　　　　　　　魏　崔鴻　撰
　後涼録
　　吕光
吕光字世明洛陽人其先自沛遷洛陽因家焉世為氐
酋父婆樓字廣平佐命前奏官至太尉光以趙建武中
生于枋頭夜有神光之異故名焉年十嵗與諸兒童遊
戱邑里為戰陣之法童兒咸推為主而身長八尺四寸
目重瞳子左肘有肉印毅凝沈重寛簡有大量人莫之
知唯王猛異之曰此非常人言之苻堅舉賢良除美陽
令民夷憚愛隣境肅清遷鷹揚将軍以功賜爵闗内侯
建元十九年以光為使持節都督西討諸軍事率将軍
羌飛彭晃杜進康隆等率步騎七萬討西域十二月至
龜兹王帛純捍命不降光軍其城南五里為一營深渠
髙壘廣設疑兵為木人被甲羅之壘上以為持久之計
二十年五月帛純乃傾國財寶請救于獪胡王遣弟呐
龍侯将馗率騎二十餘萬救之胡便弓馬善矛槊鎧如
連鏁射不可入乃以革索羂䇿馬擲人多有中者衆甚
憚之姑黙宿尉頭等國及諸胡内外七十萬人光遷營
相接陣為勾鏁之法精騎為遊軍彌逢其闕秋七月戰
于城西大敗之帛純迯奔王侯降者三十餘國光入其
城城有三重廣輪與長安城等城中㙮廟千數帛純宫
室壯麗煥若神居胡人奢侈富于生養家有蒲桃酒至
千斛經十年不敗士卒淪没酒贓者相繼諸國貢欵屬
路立帛純弟震為王以安之光撫寧西域威恩甚著秦
以光為使持節散騎常侍都督玉門已西諸軍事安西
将軍西域校尉進封順鄉侯二十一年正月大饗文武
博議進止衆咸請還光從之三月引還以駞二萬餘頭
致外國珍異千餘品駿馬萬餘匹而還九月光入姑臧
自領涼州刺史䕶西校尉太安元年苻丕以光為車騎
大将軍梁州牧領䕶西域大都督酒泉公光始聞苻堅
為姚萇所轄奮袂哀怒三軍縞素大臨于城南𫝊檄諸
州期孟冬大舉諡堅為文昭皇帝十月大赦境内改建
元為太安十一月羣竂勸進曰長蛇未殄方掃國難冝
進位元台十二月上光為侍中中外都督隴右諸軍大
将軍梁州牧酒泉公三年八月甘露降逍遥園白鷰翔
于酒泉衆鷰成劉而從之麟嘉元年正月麟見金澤縣
百獸從之于是羣寮奉表請崇進名號二月僭即王位
于南郊大赦改元置官司丞郎以下猶攝州縣事三年
九月大廟新成追尊父為景昭王祖為宣公曽祖為恭
公髙祖為敬公龍飛元年五龍見于浩亹羣臣咸賀勸
光稱號六月僭即天王位于南郊大赦改年備置羣司
立世子紹為太子四年九月光寝疾十二月疾甚立太
子紹為天王光自號太上皇帝以子纂為太尉𢎞為司
徒詔曰吾疾病不濟吾終之後使纂統六軍𢎞管朝政
汝恭已無為委重二兄庶可以濟今外有强冦民心未
寧汝兄弟輯睦貽厥萬世若内相圖則禍不旋踵纂𢎞
泣曰不敢有二心薨𦵏髙陵諡武皇帝廟號太祖
　　吕纂
吕纂字永緒光之長庶子母趙淑媛少便弓馬好書太
安元年至于姑臧光臨薨執手戒之曰汝性麤武深為
吾憂開基既難守成不易善輔永業勿聴讒言光薨紹
祕不發喪纂排閣入哭盡哀而出紹懼以位讓之曰兄
功髙年長冝承大統纂曰臣雖長陛下國家之適不可
以私愛而亂大倫驍騎吕超謂紹曰纂臨喪不哀步髙
視逺觀其舉止恐成大變冝早除之纂聞超謀遂率壯
士數百踰北城攻廣夏門入自青角門昇謙光殿紹登
紫閣自殺吕超出奔廣武纂遂僣即天王位改龍飛四
年為咸寧元年諡紹隠王纂遊出無慶荒躭酒色常與
左右因醉馳獵于坑澗之閣殿中侍御史王囘扣馬諫
不納番采太守吕超擅伐鮮卑思盤思盤訴超于纂纂
召超入朝怒曰卿恃兄弟桓桓欲欺吾也要當殺卿然
後天下可定超頓首曰不敢纂引諸臣宴于内殿吕隆
屢勸纂酒已至昏醉乗步輓車将超等遊于内至琨華
堂東閣超取劍撃纂纂下車擒超超刺纂洞胷奔于宣
徳堂将軍魏葢入斬纂首以狥隆既簒位諡靈帝𦵏白
石陵
　　吕隆
吕隆字永基光弟亹之子既殺纂遂僭即王位大赦氐
咸平三年為神鼎元年二月追尊父寶為文皇帝超有
佐命之勲拜為侍中都督中外諸軍事輔國大将軍録
尚書封安定公二年秦遣鴻臚恒敦拜隆征北大将軍
都督河西諸軍涼州牧建康公三年隆以三涼之逼遣
齎珎寳請迎于秦遣尚書左僕射齊難率步騎四萬來
迎隆率户一萬隨難東遷既至長安秦以隆為散騎常
侍尚書公如故超為安定太守其後坐與姚興少子廣
川公弼謀反誅自光以乙酉嵗據涼州至于是嵗嵗在
癸卯凡一十九年
　十六國春秋卷十
欽定四庫全書
　十六國春秋卷十一
　　　　　　　　　　　　　魏　崔鴻　撰
　後燕録
　　慕容垂
慕容垂字道明皝第五子小字阿六敦母蘭淑儀垂少
有器度長七尺七寸手垂過膝皝甚寵之常曰此兒濶
達好竒終能破人家或能成人家故名霸字道業因墮
馬傷前二齒慕容儁即王位因改名缺外以慕郤缺為
名内惡而改之㝷以䜟記之文去夬以垂為名及儁僭
稱尊號封吴王建熈十年以車騎大将軍敗桓温于枋
頭威名大震太傅上庸王評深忌之垂遂出奔秦苻堅
聞垂至大恱郊迎執手禮之甚重王猛惡垂雄畧勸堅
殺之堅不從以為冠軍将軍封賔都侯厯京兆尹苻堅
敗于淮南垂軍獨全堅以千餘騎奔之世子寶言于垂
曰國家傾喪皇綱廢弛當隆中興之業建少康之功冝
恭承皇天之意因而取之垂曰彼悉心投命若何害之
乃以兵屬堅垂至澠池言于堅曰王師不利北境之民
或因此輕重請奉詔輯寧朔裔且龍鄴舊都陵廟所在
乞過展拜以申罔極堅許之權翼諌曰垂爪牙名将今
之韓白且世豪東夏志不為人下頓以避禍歸誠非慕
徳而至也恐冠軍之號不飽其志列地百里未滿其心
且垂猶鷹也饑則附人飽便髙颺遇風塵之㑹必有凌
霄之志堅曰卿言是也但朕已許之匹夫猶重信況萬
乗之主乎翼曰陛下重小信而輕忽社稷臣見往不見
其還闗東之變垂其首乎自涼馬臺結草筏而渡至安
陽修箋于長樂公丕垂至館之于鄴西㑹苻暉告丁零
翟斌聚衆四千謀逼洛陽丕于是配垂兵三千遺廣武
将軍苻飛龍率氐騎一千為垂之副丕戒飛龍曰垂為
三軍之統卿為垂謀之主苻暉告急簡書捐㝷垂方圖
飛龍停河内不進悉誅氐兵命左右殺飛龍濟河焚橋
衆三萬至洛陽苻暉閉闗門拒守不與交通翟斌率衆
㑹垂勸稱尊號垂曰新興侯國之正統孤之君也若以
諸軍之力得平闗東當以大義喻秦奉迎反正誣上自
尊非孤心也乃自稱大将軍燕王承制行事翟斌為建
義将軍封河南王弟徳為范陽王衆至二十萬濟自石
門長驅攻鄴元年正月朝羣僚于清陽宫以暐在長安
依晉愍帝在平陽中宗稱王改年建武故事改秦建元
為燕元元年立太子寶為燕太子攻㧞鄴都丕固守中
城垂漸而圍之于魏郡肥鄉築新興以置輜重進師攻
鄴開其西奔之路二年三月丕棄鄴奔并州以魯陽王
和為南中郎将鎮鄴十三年垂定都中山建興元年正
月羣僚勸垂正尊號辛卯僭即皇帝位于南郊大赦改
元建興立子寶為皇太子十年五月太子寶率衆八萬
伐魏范陽王徳為之後繼魏聞寶将至徒于河西寶臨
河不敢濟引師還次于參合俄而魏軍大至三軍奔潰
寶與徳等數千騎奔免十一年三月垂大衆出參合太
子寶出天門垂至參合見積骸如山設祭弔之死者父
兄各皆號哭軍哀慟垂慙憤嘔血因而寢疾築燕昌城
而還寶等至雲中聞垂疾皆引歸及垂子平城夏四月
薨于上谷之俎陽年七十二諡武成皇帝廟號世祖
　　慕容寶
慕容寶字道祐垂第四子元璽四年生于信都少輕果
無志操好人從已段后諫垂曰太子資質雍容柔而不
㫁非濟世之雄遼西髙陽陛下嗣之賢者冝擇一樹之
垂不納謂曰汝謂我為晉獻公乎建興十一年四月僭
即皇帝位大赦改元為永康元年寶遣將軍趙王麟逼
段后曰常謂主上不能嗣守大統今竟不能冝早自裁
以全段氏后怒曰汝兄弟上逼殺母豈復能保守社稷
吾豈惜死念國滅不久遂自殺八月立妃段氏為皇后
濮陽公榮為皇太子二年正月魏使修和寶不許二月
魏攻中山其夜尚書慕容皓謀殺寶立趙王麟寶與太
子榮等萬騎就清河㑹于薊以開封公慕容詳守中山
五月中山饑麟出據新市魏師戰于義臺敗績南奔魏
入中山寶遣御史中丞兼鴻臚魯遂持節受司空范陽
王徳丞相冀州牧丞制南夏封公封侯牧守三年二月
寶發龍城以撫軍慕容騰為前軍步騎三萬将南伐次
于乙連長上段速骨宋赤眉因民之憚逺役殺司空樂
浪王宙衆既幸亂投仗奔走寶馳還龍城又與長樂王
盛等南奔尚書蘭汗殺速骨等十餘人奉太子榮承制
大赦遣迎寶還于薊寶欲北還盛等咸以汗忠欵虛實
未明宜就范陽王徳寶從之乃自薊而南四月寶至鄴
中遣民固請留之寶不從南至黎陽城西聞范陽王徳
稱制懼而退乃還龍城次于廣都蘭汗又遣左将軍蘇
超寶具申欵誠忠節無差寶于是命發汗遣弟難率五
百騎迎寶至龍城汗引寶入于外邸殺之年四十四殺
太子榮及王公卿士百餘人汗自稱大将軍大單于昌
黎王年號青龍七月長樂公盛襲誅汗盛即位偽諡寶
惠愍皇帝廟號烈祖
　　慕容盛
慕容盛字道運寶之庶長子秦建元十年生於長安二
十年苻堅誅慕容氏盛東奔既至垂問以西事畫地圖
垂笑謂之曰昔魏武撫明帝之首遂乃侯之祖之愛孫
有由來矣于是封長樂公建興六年領北中郎鎮薊進
爵為王及寶為蘭汗所殺盛馳訃哀因潛結大衆謀討
難及汗等斬之建平元年七月告成宗廟大赦改元青
龍謙揖自卑不稱尊號以長樂王稱制諸王貶爵為公
東陽公慕容根等九十八人上尊號盛不許十月根等
又請盛許之丙子僭即皇帝位正月朝羣臣于承乾殿
大赦改建平元年為長樂元年二年正月大赦盛去皇
帝之號稱庶民天王三年八月右将軍慕容國謀率禁
兵襲盛前将軍段機等因衆心阻動潛于禁中鼓譟大
呼盛聞變率左右出戰衆皆披潰俄有一賊從闇中撃
傷足遂取輦昇前殿召叔公河間公熈囑以後事熈未
至而薨年二十九偽諡昭武皇帝廟號中宗
　　慕容熈
慕容熈字道文一名長生垂之少子燕元二年生于長
生建興八年封河間王永康初隨寶奔龍城拜司𨽻校
尉長樂元年遷僕射中外都督領昌黎尹盛薨僭即皇
帝位大赦改長樂三年為光始元年二年正月熈引見
州郡耆舊子言問以民間疾苦司𨽻部民劉瓚對問稱
㫖拜帶方太守是春大治宫室至四月立苻貴人為昭
儀五月築龍騰苑廣十里餘役徒二萬起景雲山于苑
内又起逍遥宫甘露殿連房數百觀閣相交鑿天河渠
引水入宫又為苻昭儀鑿曲光海青涼池季夏暑熱士
卒不得休息渇死者大半四年二月昭儀苻氏卒立苻
貴嬪為皇后九月苻后遊畋熈從之北登白鹿山東過
青嶺南臨滄海冬十一月乃還百姓苦之士卒為狼虎
所害及凍死者五千餘人五年十月擬鄴之鳯陽作𢎞
光門累級三層建始元年正月大赦天下三月太史丞
梁延年夢月化為五白龍夢中占之曰月臣也龍君也
月化為龍當有臣為君寤而告人曰國符其將盡乎是
月苻后起太華殿髙承光一倍負土於北門土與榖同
價典軍杜静載棺指闕上書諫大怒斬之后嘗季夏思
凍魚鱠冬須生地黄皆下有司切責不得加以大辟四
月苻后崩熈悲號躃踊若喪考妣擁其尸而撫之曰體
已就冷命遂㫁矣于是僵仆絶息久而乃蘇服斬縗食
粥百僚于宫内設立哭臨使有司按校哭者有淚以為
忠孝無淚則加罪羣臣震懼莫不含辛以為淚髙陽王
妃張氏熈之嫂也美姿容熈欲以為殉乃毁其襚鞾中
有弊氈遂賜死三女叩頭求哀熈弗許營陵周輪數里
下涸三泉内圖畫尚書八座之像熈曰善為之朕将隨
后入此陵轜車髙大毁北門而出中衛将軍馮䟦左衛
将軍張興先皆坐事亡奔以熈政之虐也與䟦從兄萬
泥等三十二人結盟推夕陽公慕容雲為主發尚方徒
五千人分屯四門入宫授甲閉門拒守中黄門趙洛生
奔告熈熈曰此鼠盜耳勝還當誅之乃収髮貫甲馳還
赴難夜至龍城攻北門不尅遂入龍騰苑左右潰散熈
微服逃于林中為人執送雲等殺之年三十二𦵏衡平
陵諡曰昭文皇帝
　　慕容雲
慕容雲字子雨寶之養子祖父髙和句麗之支庶自云
髙陽氏之苗裔故以髙為氏寶之為太子雲以武藝給
事東宫永康初拜侍御郎以疾去官及熈𦵏后馮䟦詣
之告以大謀雲懼䟦等强之四月即天王位復姓髙氏
大赦改建始元年為正始元年國仍號大燕以馮䟦為
侍中都督中外諸軍録尚書事武邑公慕容歸為遼東
公立燕之宗社三年冬十月雲臨東堂幸臣離班桃仁
懐劍執紙而入稱有所啟抽劍撃雲雲以几拒班桃仁
進而殺之立馮䟦為主即位偽諡為忠懿皇帝始垂以
丙戌之嵗建號中山至馮䟦之嵗嵗在己酉二十四年
　
　
　十六國春秋卷十一
欽定四庫全書
　十六國春秋卷十二
　　　　　　　　　　　　　　　魏　崔鴻　撰
　南凉録
　　秃髪烏孤
秃髪烏孤河西鮮卑人也八世祖疋孤率其部自塞北遷於
河西孤子壽圖立夀闐卒孫樹機能立壯果多謀畧泰
始中殺秦州刺史胡烈於萬斛推敗凉州刺史蘇榆於
金山又殺凉州刺史楊欣於舟嶺盡有凉州之地武帝
為之旰食能死從弟務丸代立丸死孫推斤立斤死子思
復鞬立部衆轉盛遂據凉工鞬卒子烏孤襲位養民務修結
鄰好吕光封烏孤廣武郡公益州牧左賢王太初元年正月改
元自稱大将軍大單于西平生以弟鹿孤為驃騎將軍傉檀為
車騎將軍二年改稱武威王三年正月徙於樂都八月孤因酒
走馬馬倒傷脇笑曰幾使吕光父子大喜俄而患甚顧謂羣臣
曰方難未靖宜立長君言終而薨在王位三年偽諡武王廟號
烈祖
　　利鹿孤
利鹿孤烏孤弟太初三年八月即位大赦改治西平建
和元年正月大赦改年延耆老訪政二年羣臣固請即
尊號不許九月僣稱河西王三年三月寢疾令曰昔我
諸兄弟傳位非子者蓋以泰伯三讓周道以興故也武
王創踐賔厯垂諸樊之試終能克昌家業者其在車
騎乎吾寢疾恊願是將不濟内外多虞國機務廣其令
車騎經惣百揆以成先王之志薨諡康王𦵏西平陵
　　傉檀
傉檀利鹿孤弟也少機警有才畧建和三年襲位僣號
凉王遷於樂都改為𢎞昌元年秦遣使拜車騎將軍廣
武公四年六月秦遣河右諸軍事凉州刺史鎮姑臧七
月讌羣臣於宣徳堂仰視而嘆曰古人言作者不居居
者不信信矣前昌松太守孟禕進曰張文王築城苑繕
宗廟構此堂為貽厥之資萬世之業秦師濟河忽然瓦解
此堂之建年垂百載十有二主唯信順可以久安仁義
可以永固願大王勉之檀曰非子無以聞讜言也八月
以鎮南大將軍文支鎮姑臧支遷於樂都雖受制於秦
車服禮制一如王也十一日遷於姑臧嘉平元年十一
月僣即凉王位於南郊大赦改年嘉平置百官立世子
虎臺為太子二年正月以子明徳歸南中郎將領昌松
太守歸雋爽聰悟檀甚寵之年始十三命為昌髙殿賦
援筆即成影不移漏檀覽而喜之擬之曹子建七年傉
檀議欲征西乙弗孟愷諫曰連年不収上下饑弊南逼
熾盤北道蒙遜今逺征雖尅後患必深傉檀曰孤將畧
地鄉無阻衆謂其太子虎臺曰今不種多年内外俱窘
事冝西行以極此弊䝉遜近去不能卒來旦夕所慮唯
在熾盤彼名微衆寡易以討禦吾不過一月自是同旋
汝謹守樂都無使失墜傉檀乃率騎數千西襲乙弗大
破之獲牛馬羊四十餘萬熾盤乘虚來襲旦而城潰安
西樊泥自西平奔告傉檀謂衆曰今樂都為熾盤所陷
鄉等能與吾籍乙弗之資取契汗以贖妻子者是所望
也遂引師而西衆多逃返遣征北段茍進之茍亦不還於
是將士皆散傉檀曰䝉遜熾盤昔皆委質於吾今而歸
之不亦鄙乎四海之廣匹夫無容其身何其痛哉吾老
矣寧見妻子而死遂歸熾盤六月至西平盤遣使郊迎
以上賔之禮嵗餘為熾盤所鴆諡景王時年五十一虎
臺亦為熾盤所害少子保周歸魏魏以為張掖王自烏
孤太初元年嵗在丁酉至檀薨之嵗十有八嵗
　
　
　
　
　
　
　
　十六國春秋卷十二
欽定四庫全書
　十六國春秋卷十三
　　　　　　　　　　　　　　　魏　崔鴻　撰
　南燕録
　　慕容徳
慕容徳字𤣥明皝之少子皝每對諸宫人言婦人姙娠夢日
入懐必生天子公孫夫人方姙夢日入臍中獨喜而不敢言
晉咸康二年晝寢生徳左右以告方寢而起皝曰此兒易
生似鄭莊公長必有大徳遂以徳為名年十二而皝薨哀毁
過禮年十八長八尺三寸額上有日角偃月重文元璽初封
梁公建熙初進號安北將軍封范陽王入為魏尹秦滅燕徙
於長安秦伐涼徳請征自効後為張掖太守苻堅伐晉垂請
徳為副堅敗徳乃隨垂如鄴垂稱燕王復封范陽王建興元
年為司𨽻校尉八年司徒垂臨薨謂太子寳曰鄴是舊都宜
委范陽王永康元年以徳鎮鄴及寶失中山自龍城奔鄴以
徳為丞相領冀州牧承制南夏徳兄子麟自義臺來奔因說
德曰中山既没魏必乗勝攻鄴雖糧儲素積而城大難
固且人情沮動不可以戰及魏軍未至擁衆南渡就魯
陽王和據滑臺而聚兵積榖伺隙而動計之上也魏雖
㧞中山勢不久留不過驅掠而返人不樂從理自生變
然後振威以援之魏則内外受敵使戀舊之士有所依
慿廣開恩信招集遺黎可一舉而取之先是慕容和亦
勸德南徙於是許之隆安元年正月德率户四萬三千
車二萬七千乗自鄴徙滑臺黎陽魏軍垂至三軍危懼
欲堡據黎陽昏曰流澌氷合是夜濟訖氷亦㝷消德大
悦改黎陽津為天子津德入滑臺趙王麟等九十八人
上言今中土傾陷龍都蕭條趙魏遺黎鵠企澤臯伏願
仰承俯順以承宗廟謹上皇帝尊號德許之令曰假順
來議且以燕元故事統符行帝制奏詔而已改永康三
年為元年大赦殊死已下置百官封進有差寶自龍城
南奔至黎陽城西數里伏於河西遣中黄門趙思告北
地王鍾曰上以去二月得丞相表即自南征叚速骨作
逆於一連今失據來此呼丞相奏迎鍾馳使白狀寶遣
思之後見採樵者知德稱帝懼而北奔初苻登既滅登
弟廣率所部二千來降拜冠軍處之乞活堡至是復叛
稱秦王德留撫軍曽陽王和守滑臺德率衆攻廣斬之
和長史季辨殺和以滑臺降魏德曰苻廣雖平撫軍失
據進有强敵退無所托計將安出尚書潘聰曰滑臺四
通八逹非帝王之居青齊沃壤號曰東秦地方二千里
户餘十萬四塞之固可謂用武之國德猶預未决於是
遣牙門蘇撫問沙門朗公報曰山西絶俗之士不應預
聞朝議但有待之累非有託無以立陛下今來即朗之
檀越破覽潘尚書之議可謂興邦之術矣撫又問以年
世朗以周易筮之曰燕衰庚戌撫曰㡬何曰年則一統
世則及子撫曰何其促乎朗曰卦兆然也豈闗人哉撫
不敢言德大悦三月德引師而南五月次薛城八月入
廣因即皇帝位於南郊大赦改元為建平元年又曰漢
宣憫吏民犯諱故改名朕今増一傋字以為復名庻開
臣子避諱之路於是叙賞有差新舊咸悦十月太極端
門並就以公工張剛為材官將軍上方令二年十月徐
州刺史潘聰青州刺史鞠仲來朝讌於延賢堂酒酣徳
笑謂羣臣曰朕雖寡薄恭已南面在上不驕夕惕於位
可稱自古何等王也仲曰陛下中興之聖后少康光武
之儔也顧命左右賜仲帛千匹仲疑多陳讓徳曰卿知
調朕朕不知戲卿乎卿飾對非實故亦虚言相賞賞不
謬如何足謝也韓範進曰臣聞天子無戲言忠臣無妄
對今日之論可謂君臣俱失徳大悦賜範絹五十匹三
年三月徳如齊城登營丘望見晏嬰塜顧左右曰禮大
夫不通城塟平仲古之一賢人逹者而生安近市死塟
近城豈有意乎青州秀才晏謨對曰孔子稱臣先人平
仲賢矣豈不知髙其梁豐其禮葢政在家門故儉以矯
世存居湫隘卒豈擇地而塟乎所以不逺門者猶冀悟
平生意也徳悦之三月以太牢祀漢城陽景王廟遂北
登社首山東望鼎足因目牛山問謨以齊之山川賢哲
故事謨厯對詳辨畫地成圖徳深嘉之拜尚書郎五年
二月夜地震在棲之雞皆驚攪飛散三月徳疾動經旬
㡬於不振㑹前尚書右丞曹黙自冀州來奔以白酒解
之乃瘳以黙為御史中丞封永熙侯五年正月兄子超
自秦還九月汝水竭十一月得疾篤夢皝曰汝既無子
何不早立超為太子不爾惡人生心戊午引見羣臣於
東陽殿議立超為太子俄而震起百寮驚越徳亦不安
還宫疾甚呼段后公主及超申以後事執超手曰徳若
至曉更見公卿顧託以汝死無所恨數目視公主欲有
所言竟遂不能段后大言今召中書作詔立超可乎脩徳開
目頷之是夕薨於顯安宫年七十為十餘棺夜分出四
門潜瘞山谷莫知其屍所在虚塟於東陽陵諡献武皇
帝廟號世宗在位五年
　　慕容超
慕容超字祖明徳兄北海王納之子秦滅燕以納為廣
武太守數嵗去官與母公孫太妃就弟徳家於張掖徳
從苻堅南征留金刀辭母而去及垂起兵山東張掖太
守武昌誅納及徳之諸子公孫太妃以老不合刑納妻
段氏以懐姙未决執於郡獄獄掾呼延平徳之故吏也
將公孫及段氏逃於羌中而生超焉公孫氏臨卒授超
金刀曰聞汝伯已興於鄴都吾朽病將沒相見理絶汝
脱得東歸可以此刀還汝叔也後因吕隆歸秦徙凉州
民於長安超因而東歸母謂超曰母子得全濟者呼延
氏之力也惠而不報天不祐人乎今雖死吾欲為汝納
其女以答厚惠於是納之超至長安徉狂行乞由是往
來無禁濟隂人宗正謙善卜相西至長安賣於路超行
而遇之因就謙相謙竒其姿貌超乃内㫁於心不告母
妻辭母詣霸上乃與謙俱歸至諸闗禁自稱張伏生二
十日逹梁父建平六年四月至廣固呈以金刀且宣祖
母臨終之言徳撫之號慟超身長八尺腰九圍姿器魁
傑有𩔖於徳徳愛之名之曰超封北海王拜侍中驃騎
大將軍司𨽻校尉開府置佐十一年立為太子己未僣
即皇帝位太赦改建平六年為太上元年三年七月遣
中書令韓範聘秦姚興許還超母妻八月奉使兼員外
散騎常侍韋宗還聘贈以千金超復遣右僕射張華給
事中宗正元聘奉送太樂伎一百二十人姚興大悦還
超母妻十月華發長安宗正元馳先反命超悦遣征虜
公孫五樓率騎二千迎於境上超親率六宫迎於馬耳
闗四年正月大赦尊父北海穆王為穆皇帝母段氏為
皇太后居長樂宫妻呼延氏為皇后五年二月晉相劉
裕率衆來伐三月晉師渡河超聞晉軍之盛自率衆四
萬拒戰大敗奔還廣固徙郭内民入保小城晉攻陷大
城長圍列守超請為藩臣以大峴為界裕不許六年正
月超登天門朝羣臣於城上殺馬以饗將士文武皆有
遷授二月尚書悦夀開門納晉師超出奔為晉師所執
送建康市斬之時年二十六殺鮮卑王公以下三千餘
人以男女萬餘口為軍賞始建平元年嵗在己亥僣號
居齊王為劉裕所滅在己酉年二十一年
　
　
　
　
　
　
　
　
　
　
　
　
　
　
　
　十六國春秋卷十三
欽定四庫全書
　十六國春秋卷十四
　　　　　　　　　　　　　魏　崔鴻　撰
　西秦録
　　乞伏國仁
乞伏國仁隴西鮮卑人其先自漢北南出太隂山五世
有祐鄰者晉太始初率户五萬遷居髙平川鄰卒子結
權立遷於牽屯結權卒子利那立利那卒弟祁埿立祁
埿卒利那子述延立遷於苑川述延卒祁埿子傉太寒
立石勒之滅劉曜也懼而遷於麥田元孤山太寒卒子
司繁立秦始皇中遷於度堅山建元七年秦將王綂來
代繁率騎三萬拒綂於苑川綂潛襲度堅山部民五萬
餘落悉降於綂司繁乃詣綂歸降苻堅拜南單于留之
長安後以為鎮西將軍鎮勇士川甚有威惠之稱司繁
卒國仁即位聞堅征晉奔敗國仁牧衆至十餘萬又聞
堅為姚萇所殺於是自稱大都督大將軍大單于領秦
河二州牧改秦建元二十一年為建義元年置武陵苑
川等十一郡築勇士都城以都之三年苻登遣使拜仁
大將軍苑川王四年六月薨偽諡曰烈王廟號烈祖
　　乞伏乾歸
乞伏乾歸國仁弟雄武有度略仁薨羣寮以仁子公府
㓜稚乃立乾歸為將軍大單于河南王大赦改四年為
初元年立邉氏為后以南川侯出連乞都為丞相九月
遷於金城二年正月苻登遣使拜為大將軍金城王六
年立子熾盤為太子七年登遣使授左丞相河南王假
黄鉞加九錫之禮十月氐王楊定步騎四萬來伐乾歸
勒衆而進大敗定軍斬定及首級萬有七千於是盡有
隴西之地十二月僭稱秦王大赦八年吕光來伐歸乃
稱蕃遣子勃勃為質既而悔之十三年秦征西大將軍
姚碩徳率衆來伐入自南安峽歸次於隴西以拒碩徳
興潛師繼發乾歸聞兵將至率輕騎數千侯興俄與中
軍相失為興追騎所逼戰敗遁歸苑川乃率騎數百馳
上允吾秃髮利鹿孤逆歸之於晉興乾歸將叛謀泄懼
為利鹿孤所害謂其子熾盤曰姚興將盛吾將歸之今
送汝兄弟及汝母為質於是送熾盤兄弟於西平乾歸
遂奔長安姚興大悅拜持節都督河南詣軍事河州刺
史歸義侯十四年遣乾歸還鎮苑川盡以部民配之十
八年正月乾歸至長安十九年五月苑川地震裂正月
又朝長安二十年姚興慮乾歸終為四州之思留拜上
客尚書以其子熾盤為西夷校尉行河州刺史二十一
年熾盤以長安亂將始乃招結諸部築城於嵻琪山以
據之更始元年乾歸隨姚興如平流熾盤攻抱罕尅之
遂遣使來告乾歸乾歸奔還苑川遂如抱罕留熾盤鎮
之乾歸將衆二萬遷於度堅山諸將勸稱王七月僭補
秦王大赦改年置百官公卿以下皆復本位四年五月
乾歸畋於五雞山有梟集於其手乾歸惡之六月為兄
子公府所殺公府出奔熾盤遷於抱罕遣弟廣武將軍
智逹追擒公府於嵻㟍山南轘裂之八月塟乾歸於抱
罕陵仍偽諡武元王廟號髙祖
　　乞伏熾盤
乞伏熾盤乾歸長子乾歸薨自稱大將軍河南王改元
為永康元年以尚書令翟勒為相國封拜各有差二年
熾盤討吐谷渾别綂旁行長栁川掘達於渇渾川大破
之俘獲男女二萬二千五年正月有五色雲起於南山
盤大悅謂羣拒曰吾今年應有所定王業成矣於是繕
甲整兵以伺四方之隙五月聞傉檀西征率步騎二萬
襲樂都傉檀降遂并南凉兵强地廣十月僭即秦王位
置百官立妻秃髪氏為王后四年熾盤子元基自長安
逃歸拜尚書左僕射建𢎞元年立第二子慕末為太子
領撫軍大將軍都督諸大軍事改元赦熾盤寢疾顧命太
子慕未乃薨於外寢六月塟武平陵諡文昭王廟號太
祖
　　乞伏慕末
乞伏慕末字安石熾盤之第二子㓜而好學有文才建
𢎞元年立為太子熾盤薨僭即秦王位大赦改年為承
𢎞元年二月立萬載為太子三年九月部民多叛慕末
焚城邑毁寳器率户五千東如封為赫連定所拒遂圍
安南十一月魏遣尚書庫結率騎五千迎慕末衛軍吉
毗固諫以為不宜遂下令止之庫結引還四年赫連定
遣其叔北平公韋代率衆一萬攻南安城内大饑人相
食𫝊侍中乞伏延祚吏部尚書乞伏跋跋踰城奔末乃
銜璧出降送於上邽及宗族五百餘人悉為赫連所誅
自國仁建義元年乙酉嵗至辛未四十七年
　
　
　
　
　
　
　十六國春秋卷十四
欽定四庫全書
　十六國春秋卷十五
　　　　　　　　　　　　　　魏　崔鴻　撰
　北燕録
　　馮跋
馮跋字文起長樂信都人其先畢萬之後也子孫食采
馮鄉因以氏焉晉永嘉之亂祖父和避地上黨父安雄
武有器量為慕容永將永滅跋東徙和龍家長谷中跋夜
夢天門開神光赫然燭於庭中永康未拜中衛將軍建
始元年與二弟結謀襲殺慕容熈立髙雲為主正始元
年以跋為中外都督開府儀同三司録尚書事封武邑
公太平元年雲為其幸臣離班桃仁所殺帳下督張秦
李桑誅班及仁羣臣推跋為主僭即天王位大赦令曰
義貴適時不必改作故陳氏代姜不徙齊號即號燕國
改為太平元年追尊祖和為元皇帝父安為宣帝子永
為太子三年七月以太子永領大單于内置四輔七年
建太學以長樂劉軒營丘張熾成周翟崇為博士簡二
千石以下子弟年十五以上教之十四年宿軍地燃一
旬乃滅十七年二月北部人趙壽女既嫁化為男娶妻
而無子跋問諸羣臣曰此何祥尚書左承𫝊權對曰漢
世雌鷄為雄隂變為陽君替臣僭之象卒有婦人專寵
王莽簒位今女為男臣將無君之徴跋曰將何以禳之
權曰桑榖生朝太戊修徳而殷道中興熒惑守心宋景
責躬延齡二紀唯修身崇善可以轉禍為福十八年八
月立子翼為太子跋戒之曰吾聞君人以學為本不學
無以立尊敬師傅人倫之始汝其夙夜䖍䖍欽承明訓
二十二年八月跋寢疾召中書監申秀侍中楊哲於内
寢謂之曰吾患當不濟卿等善相吾子參决萬幾九月
跋疾甚輦而臨軒命太子翼勒兵聽政以備非常宋夫
人規立其子受惡翼聽政謂之曰上疾將瘳奈何便欲
代父臨天下乎翼性仁弱遂還東宫一日三省疾宋夫
人矯絶内外遣閽寺傳問而已翼及大臣皆不得見跋
弟𢎞於是與壯士數十人裏甲入禁中宿衛皆不戰而
散宋夫人命閉東閣𢎞家僮庫斗頭勁捷有勇力踰閣
而入至於皇堂射殺御女一人跋驚懼而薨𢎞遣修城
告曰天降凶禍大行崩背太子不侍疾羣公不奔喪疑
有逆謀圖危社稷吾備太弟之親遂攝夫位以寧國家
百官叩門入者進階二等太子翼率東宫兵出戰敗退
兵皆奔散𢎞遣使賜死命宗正馮哲黄門盧招典塟事
於東宫塟跋於長谷陵偽諡文成皇帝廟號太祖
　　馮𢎞
馮𢎞字文通跋之季弟髙雲簒位拜中領軍封汲郡公
太平元年拜尚書右僕射改封中山公遷尚書令司徒
録尚書事𢎞即天王位大興元年正月壬午朔大赦改
年二月立夫人慕容氏為皇后二年正月立少子王仁
為太子六月有䑕集城西盈數里地中西行至水前銜
馬尾後者迭相銜尾而渡識者以為民遷之象七月魏
師來伐神髙八月召城邉東營丘城周四郡並降魏九
月魏師還𢎞徙民四萬餘户而西三年六月魏永昌王
來伐五年四月遣右衛孫徳乞師於宋十二月又遣尚
書楊伊請迎於句麗六年三月端門崩四月魏又遣侍
中建興公虞弼東平公鵝青來攻尅白狼句麗將葛居
孟光率衆數萬随楊伊來迎屯於臨川尚書令郭生因
民之憚遷開門而引魏軍魏軍疑而不赴生遂勒衆攻
𢎞𢎞引句麗兵入自東門與生戰於闕下生中流矢卒
句麗軍既入城取武庫甲以給其衆城内美女皆句麗
軍人所掠五月乙卯𢎞率龍城見户東徙焚燒宫殿火
一旬不絶令婦人被甲居中楊伊等勒精兵於外而居
光率騎後殿方軌而進前後八十餘里魏兵追至遼水
不擊而還遣使徴𢎞於句麗後二年為句麗所殺偽諡
昭成皇帝自馮跋太平元年嵗在乙酉至𢎞滅亡之嵗
丙子二十八載
　
　十六國春秋卷十五
欽定四庫全書
　十六國春秋卷十六
　　　　　　　　　　　　　魏　崔鴻　撰
　夏録
　　赫連勃勃
赫連勃勃朔方人匈奴左賢王去卑之後劉元海之族
也曽祖名武前趙嘉平中以宗室封樓煩公拜安北將
軍下零中郎將祖豹子後趙建武中拜平北將軍左賢
王父衛辰苻堅以為西單于督攝河西諸虜屯於代來
城因秦未定亂遂有朔方之地控弦之士三萬八千姚
萇拜辰大將軍河西王大單于魏師來伐辰遣子力侯
提率騎二萬拒戰河東為魏所敗遂乗勝濟河攻尅錢
來執辰殺之勃勃辰第三子奔秦髙平公沒奕千奕千
妻之以女姚興以勃勃為持節安北將軍五原公配以
三交五部鮮卑及雜虜二萬餘落鎮朔方時河西鮮卑
杜崙獻馬八千匹於秦濟河至大城勃勃留之召其衆
二萬襲殺髙平公沒奕千而並其衆衆至數萬自稱天
王大單于大赦改𢎞始十年為龍昇元年置百官以匈
奴夏后氏之苖裔僭稱大夏以大兄右地代為丞相公
發領北民夷十萬於朔方黒渠之界營起京城大赦改
龍昇七年為鳯翔元年令曰朕之皇相北遷幽朔改姓
姒氏後從母為劉氏從母姓非禮也古之氏族無常王
者繫天為子是為徽赫實與天連今改姓曰赫連氏庻
協皇天之意支庻非正統者以鐡伐為氏庻朕宗族子
孫剛銳如鐡皆堪伐人二年立夫人梁氏為后立子璝
為太子四年九月劉裕滅秦人於長安十二月裕留子
義真鎮長安而還勃大悅遂圖進取之計遣太子璝率
騎二萬南伐長安五年義真遺龍驤將軍沈田子率衆
逆戰璝擊敗之退屯列迴堡八月勃勃進據咸陽劉裕
大懼乃召義真東鎮洛陽勃勃入長安正月羣臣勸勃
勃稱皇帝三月築壇於霸上即皇帝位大赦改鳯翔六
年為冒武元年冬十月太子璝領大將軍雍州牧録南
臺尚書事鎮長安十一月勃勃還統萬(統萬勃勃所/都之城名也)以
宫殿大成赦其境内殊死以下改昌武二年為真興元年刻
石都南頌紀功徳四月追尊父衛辰曰桓皇帝廟號太
祖母苻氏為皇太后祖父豹曰宣皇帝曽祖武曰景皇
帝髙祖訓芝曰元皇帝五月雨魚於統萬二年十月起
沖天臺於統萬年山欲登之以望長安六年勃勃將廢
太子璝為秦王以酒泉公倫為太子璝聞將廢已率衆七
萬北伐倫倫率騎三萬拒之戰於平為璝所敗倫死之
太原公昌率騎一萬襲殺璝率衆八萬五千歸於統萬
勃大悅立昌為太子七月勃勃寢疾甚輦昇永安殿召
羣臣囑以後事薨於永安殿年四十五諡武烈皇帝𦵏
嘉平陵廟號世祖
　　赫連昌
赫連昌一名折勃勃之第三子身長八尺魁岸美姿貌
勃勃薨即位於永安臺大赦改真興七年為永光元年
七月查城劉暏川有青石大如馬頭浮在水上逆流而
行人見而送之十月魏乗虛來伐三年五月戰於黒渠
為魏所敗昌與數千騎奔還魏追騎亦至昌留河内公費
連鳥提守髙年徙諸城民七萬户千安定以都之四年
二月魏軍至安定攻城三月城潰昌奔秦州魏東平公
鵝青追擒之送於魏魏封昌秦王尚始平公主為魏所
殺
　　赫連定
赫連定勃勃第五子鳯翔二年封平原公雍州牧鎮長
安率衆赴安進封平原王大將軍領司徒昌為魏所擒
定遂率遣衆數萬據平原僭稱皇帝大赦改承光四年
為勝光元年進征南大將軍白蘭王吐谷渾莫潰為開
府儀同三司河南王十月㞶於隂盤登苛藍山而望統
萬城泣曰先帝以朕承大業者豈有今日乎使天假朕
年當與諸卿建王季之業既而有狐羣百數鳴於定傍
令射之無所獲定惡之曰此大不嘉咄咄天道復何言
哉三年秋魏軍來襲十月尅安定進攻平原十一月定
遂掠民五萬户西奔上邽四年河南王莫璝因戎狄之
衆東靣以争天下魏遣益州刺史深利延寧州刺史拾
虎率騎三萬來伐遂擒定送於魏勃勃初號龍昇元年
嵗在丁未至是嵗在辛未二十五年也
　
　
　
　
　
　
　
　
　
　
　
　十六國春秋卷十六
