#+TITLE: 蠻書-唐-樊綽
#+DATE: 2016-06-11 12:21:39
#+SOURCE: github.com/kanripo/KR2i0007 master 7489e641                
欽定四庫全書　　　　　史部九
　蠻書目錄　　　　　　　載記𩔖
　　卷一
　　　雲南界内途程第一
　　卷二
　　　山川江源第二
　　巷三
　　　六詔第三
　　卷四
　　　名𩔖第四
　　卷五
　　　六􁞔第五
　　卷六
　　　雲南城鎮第六
　　卷七
　　　雲南管内物産第七
　　卷八
　　　蠻夷風俗第八
　　卷九
　　　南蠻條敎第九
　　卷十
　　　南蠻疆界接連諸番夷國名第十
　　　　(臣/)等謹案蠻書十卷唐安南從事樊綽撰新
　　　　唐書藝文志著於錄宋史藝文志則有綽所
　　　　撰雲南志十卷而不稱蠻書永樂大典又題
　　　　作雲南史記名目錯異今攷司馬光通鑑攷
　　　　異程大昌禹貢圖蔡沈書集傳所引蠻書之
　　　　文並與是編相同則新唐書志為可信惟志
　　　　稱綽為嶺南西道節度使蔡襲從事而通鑑
　　　　載襲實官安南經畧使與綽所記較合是新
　　　　書亦失攷也綽成此書在懿宗咸通初書中
　　　　多自稱臣又稱錄六詔始末纂成十卷於安
　　　　南郡州江口附張守忠進獻葢當時嘗以奏
　　　　御者交州境接南詔綽為幕僚親見蠻事故
　　　　於六詔種族風俗山川道里及前後措置始
　　　　末撰次極詳實輿志中最古之本宋祁作新
　　　　史南蠻傳司馬光通鑑載南詔事多採用之
　　　　程大昌等復引所述蘭滄江以證華陽黒水
　　　　之說葢宋時甚重其書而自眀以來流傳遂
　　　　絶雖以博雅如楊慎亦稱綽所撰為有錄無
　　　　書則其亡軼固已乆矣今此本因錄入永樂
　　　　大典僅存而文字已多斷爛不可讀又世無
　　　　别本可校謹以諸書參攷旁證正其訛誤而
　　　　姑闕其不可通者各加案語疏於下方釐為
　　　　十卷仍依新唐書志題曰蠻書從其朔也乾
　　　　隆四十一年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　蠻書卷一　　　　　　　　唐　樊綽　撰
　　雲南界内途程第一
安寧城後漢元鼎二年伏波將軍馬援立銅柱定疆界
之所(案馬援定交阯為後漢光武帝建武十九年事元/鼎乃西漢武帝紀年後漢並無此號葢樊綽失於)
(攷據/之誤)去交阯城池四十八日程漢時城壁尚存碑銘並
在
苴哶(上音斜下/符差切)城從安南府城至蠻王見坐苴哶城水
陸五十二日程只計日無里數從安南上水至峰州兩
日至登州兩日至忠誠州三日至多利州兩日至竒富
州兩日至甘棠州兩日至下歩三日至黎武賁栅四日
至賈勇歩五日已上二十五日程並是水路大中初悉
屬安南管係其刺史並委首領勾當大中八年經畧使
苛暴川洞離心疆内首領旋被蠻賊誘引數處陷在賊
中從賈勇歩登陸至矣符管一日從矣符管至曲烏館
一日至思下館一日至沙隻館一日至南場館一日至
曲江館一日至通海城一日至江川縣一日至進寧館
一日至鄯闡柘東城一日(案柘東舊唐書及通鑑俱作/拓東胡三省云言開拓東境)
(也新唐書作柘/从木與此同)從柘東節度城至寧實館一日安寧館
本是漢寧郡城也從安寧城至龍和館一日至沙雌館
一日至曲館一日至沙卻館一日至求贈館一日至雲
南驛一日至波大驛一日至白嚴驛一日至龍尾城一
日李謐伐蠻於龍尾城誤陷軍二十萬衆今為萬人塚
至陽(案陽新唐/書作羊)苴哶城一日(蠻王從太和城移在苴哶/城  案蠻王至哶城十一)
(字原本誤入/正文今改正)自西川成都府至雲南蠻王府州縣館驛
江嶺開塞並里數計二千七百二十里
從府城至䨇流縣二江驛四十里至蜀州新津縣三江
驛四十里至延貢驛四十里至臨卭驛四十里至順城
驛五十里至雅州百丈驛四十里至名山縣順陽驛四
十里至巖道縣延化驛四十里從延化驛六十里至管
長賁關從奉義驛至雅州界榮經縣南道驛七十五里
至漢昌六十里(案此句上/有脫文)屬雅州地名葛店至皮店三
十里至黎州潘倉驛五十里至黎武城六十里至白土
驛三十五里(過漢源/縣十里)至通望縣木筤驛四十里(去大渡/十里)
至望星驛四十五里至清溪關五十里至大定城六十
里至達士驛五十里(黎巂二/州分界)至新安城三十里至菁口
驛六十里至滎水驛八十里至初裏驛三十五里至臺
登城平樂驛四十里(古縣/今廢)至蘇祁驛四十里(古/縣)至巂州
三阜城四十里(州城在三/阜山上)至沙也城八十里(故巂州太/和年移在)
(臺/登)至儉浪驛八十里至俄淮嶺七十里下此嶺入雲南
界已上三十二驛計一千八百八十里(案上文惟三十/驛計一千四百)
(九十五里與/此數不符)並屬西川管差官人將軍專知驛務
雲南蠻界從巂州俄淮嶺七十里至菁口驛三十里至
芘驛六十里至會川鎮差蠻三人充鎮五十五里至目
集館七十里至會川有蠻充刺史稱會川都督從口集
驛至河子鎮七十里瀘江乘皮船渡瀘水從河子鎮至
末柵館五十里至伽毗館七十里至清渠舖八十里渡
繩橋(雲南行記/云渠桑驛)至藏傍館七十四里至陽褒館六十里
過大嶺險峻極從陽褒至弄棟城七十里本是姚州舊
屬西川天寳九載為姚州都督張乾(案乾唐/書作䖍)陀附蠻所
陷從弄棟城至外彌蕩八十里從外彌蕩至求贈館(案/此)
(句下有/脫文)至雲南城七十里至波大驛四十里至渠藍趙
館四十里至龍尾城三十里從龍尾城至陽苴哶城五
十里以上一十九驛計一千五十四里(案十九驛共計/一千六十九里)
(與此數/亦不符)
　南蠻因姚州之後屬蠻管係從邕州路至蠻苴哶城
　從黔州路至蠻苴哶城兩地途程臣未諳委伏乞下
　堂帖令分析緣南蠻姦猾攻刦在心田桑之餘便習
　鬭敵若不四面征戰凶惡難悛所以錄其城鎮川原
　塵黷宸扆或冀破其蟻聚之衆永清羌虜之夷臣披
　瀝懇忱無任隕越之至(案此條乃附載陳說之詞如/後世著書之案語原本誤連)
　(正文遂令文義格碍今/低一格以别之後仿此)
從石門外出魯望崑州至雲南謂之北路黎州清溪關
出卭部過會通至雲南謂之南路從戎州南十日程至
石門上有隋初刋記處云開皇五年十月二十五日兼
法曹黄榮領始益二州石匠鑿石四孔各深一丈造偏
梁橋閣通越析州津州葢史萬嵗南征出於此也越析
州今西河河東一日程越析州諮長故地也津州未詳
其處天寳中鮮于仲通南溪下兵亦是此路後遂閉絶
僅五十年來貞元十年南詔立功歸化朝廷發使冊命
而卭部舊路方有兆吐蕃侵鈔隔關其年七月西川節
度韋臯乃遣廵官監察御史馬益閉石門路量行館石
門東崖石壁直上萬仞下臨朱提江流又下入地中數
百尺惟聞水聲人不可到西崖亦是石壁傍崖亦有閣
路横濶一歩斜亘三十餘里半壁架空欹危虛險其安
梁石孔即隋朝所鑿也閣外至䕫嶺七日程直經朱提
江下上躋攀傴身側足又有黄蠅飛蛭毒蛇短狐沙虱
之𩔖石門外第三程至牛頭山山有諸葛古城館臨水
名馬安渡上源從阿等路部落遶䝉䕫山又東折與朱
提江合第五程至生蠻阿部落第七程至䝉䕫嶺嶺當
大漏天直上二十里積陰凝閉晝夜不分從此嶺頭南
下八九里青松白草川路漸平第九程至魯望即蠻漢
兩界舊曲靖之地也曲州靖州廢城及丘墓碑闕皆在
依山有阿竿路部落過魯望第七程至竹子嶺嶺東有
暴蠻部落嶺西有盧鹿蠻部落第六程至生蠻磨彌殿
部落此等部落皆東爨烏蠻也男則髪髻女則散髪見
人無禮節拜跪三驛四驛乃與華通大部落則有鬼主
百家二百牛馬(案此句/未詳)無布帛男女悉披牛羊皮第九
程至制長館於是始有門閣廨宇迎候供養之禮皆漢
地凡從魯望行十二程方始到柘東
黎州南一百三十里有清溪峽乾元二年置關關外三
十里即嶲州界也行三百五十里至卭部川故卭部縣
之地也下南一百三十里至臺登西南八十里至普安
城劍南西川節度使重兵大將鎮焉臺登直北去保塞
城八十里吐蕃謂之北谷天寳以前嶲州栁强鎮也自
入吐蕃更增修嶮因城下有路向曩恭地谷東南一百
三十里至羅山城天寳以後吐蕃新築非國家舊城貞
元十年十月西川節度兵馬與雲南軍併力破保塞大
定獻俘闕下十一年正月西川又拔羅山置兵固守卭
南驛路由此遂通臺登城直西有西望川行一百五十
里入曲羅瀘水從北來至曲羅縈㢠廻三曲每中間皆有
磨些部落以其負阻深險承上莫能攻討(案承上蠻官/名見後文)
瀘水從曲羅南經劍山之西又南至會同川邉水左右
總謂之西蠻卭部東南三百五十里至勿鄧部落大鬼
主夢衝地方濶千里卭部一姓白蠻五姓烏蠻初止五
姓在卭部臺登巾間皆烏蠻也婦人以黒繒為衣其長
曳地又束欽兩姓在北谷皆白蠻三姓皆屬夢衝内受
恩賞於國外私於吐蕃貞元七年節度使韋臯使嶲州
刺史蘇隗殺夢衝因别立大鬼主勿鄧南七十里有兩
姓部落(案此下當/有闕文)
　
　蠻書卷一
欽定四庫全書
　蠻書卷二　　　　　　　　唐　樊綽　撰
　　山川江源第二
金馬山在柘東城螺山南二十餘里髙百餘丈與碧雞
山東南西北相對土俗傳云昔有金馬往往出見山上
亦有神祠從漢界入蠻路出此山之下螺山徧地悉是
螺蛤故以名焉
碧雞山在昆池西岸上與柘東城隔水相對從東來者
岡頭數十里已見此山山勢特秀池水清澹水中有碧
雞山石山有洞庭樹年月乆逺空有餘本
玷蒼山(案玷唐/書作㸃)南自石橋北抵登川長一百五十餘里
名為玷蒼直南北亦不甚正東向洱河城郭邑居棊布
山底西面陡絶下臨平川山頂髙數千餘丈石稜青蒼
不通人路冬中有時墮雪
囊葱山在西洱河東隅河流俯齧山根土山無樹石髙
處不過數十丈面對賔居越析山下有路從渠歛趙出
登川
髙黎共山在永昌西下臨怒江左右平川謂之穹賧湯
浪加萌所居也草木不枯有瘴氣自永昌之越賧途經
此山一驛在山之半一驛在山之巔朝濟怒江登山暮
方到山頂冬中山上積雪苦寒秋夏又苦穹賧湯浪毒
暑酷熱河賧賈客在尋傳羈離未還者為之謠曰冬時
欲歸來髙黎共上雪秋夏欲歸來無那穹賧熱春時欲
歸來平中絡賂絶(絡賂財/之名也)
大雪山在永昌西北從騰充過寳山城又過金寳城以
北大賧周㢠廻百餘里悉皆野蠻無君長也地有瘴毒河
賧人至彼中瘴者十有八九死閤羅鳯嘗使領軍將於
大賧中築城管制野蠻不逾周嵗死者過半遂罷棄不
復往來其山土肥沃種𤓰瓠長丈餘冬瓜亦然皆三尺
圍又多薏苡無農桑收此充糧三面皆占大雪山其髙
處造天往往有吐蕃至賧貨易云此山有路去贊普牙
帳不逺
又有水源出臺登山南流過嶲州西南至會州諾賧與
東瀘古諾水也源出蕃中節度北謂之諾矣江南郎部
落又東折流至尋傳部落與磨些江合源出吐蕃中節
度西共籠川犛牛石下故謂之犛牛河環遶弄視川南
流過鐵橋上下磨些部落即謂之磨些江至尋傳與東
瀘水合東北過㑹同川總名瀘水蜀忠武侯諸葛亮伐
南蠻五月渡瀘水處在弄棟城北今謂之南瀘兩岸葭
大如臂脛川中氣候常熱雖至冬行過者皆袒衣流汗
又東北入戎州界為馬湖至關邊縣門與朱提江合流
戎門南城入外江
昆池在柘東城西南百餘里四十五里(案此四字/疑衍文)水源
從金馬山東北來柘東城北十數餘里官路有橋渡此
水闊二丈餘清深迅急至碧雞山下為昆州因水為名
也土蠻亦呼名滇池案今晉寧川中自有大池在東南
當是滇池水不可呼池乃蠻不能别滇池水亦名東昆
池西南遶山又西北池流為河過安寧城下亘水東西
有橋三十一闊長三百餘歩徒行七日程與瀘水合
又量水川在滇池南兩日程漢舊黎州也川中有大池
其水東洩流處出一石竇中流水甚廣石竇甚狭土蠻
云忽竇空百姓憂溺新豐川亦有大池甚廣
蘭滄江源出吐蕃中大雪山下莎川東南過聿齎城西
謂之瀬水河又過順蠻部落南流過劍川大山之西蘭
滄江南流入海龍尾城西第七驛有橋即永昌也兩崖
髙險水迅激横亘大竹索為梁上布簀簀上實板仍通
以竹屋葢橋其穿索石孔孔眀所鑿也昔諸葛征永昌
於此築城今江西山上有廢城遺跡及古碑猶存亦有
神祠廟存焉
又麗水一名祿□江(案□字字/書不載)源自邏些城三危山下
南流過麗水城西又南至蒼望又東南過道雙王道勿
川西過彌諾道立柵又西與彌諾江合流過驃國南入
於海水中有蛟龍鰐魚烏鰂魚又有水獸似牛游泳則
波濤沸湧狀如海潮禹貢導黒水至於三危葢此是也
或云源當是大月河恐非也
又彌諾江在麗水西源出西北小婆羅門國南流過沺
□苴川又東南至兜彌伽木柵分流遶柵居沙灘南北
一百里東西六十里合流正東過彌臣國南入於海
　
　
　
　
　
　
　
　
　
　
　
　蠻書卷二
欽定四庫全書
　蠻書卷三　　　　　　　　唐　樊綽　撰
　　六詔第三
六詔並烏蠻又稱八詔葢白巖城時傍及劍川矣羅識
二詔之後開元元年中蒙歸義攻石橋城閣羅鳯攻石
和亦八詔之數也
時傍母䝉歸義之女妻閣羅鳯(案新唐書南詔傳云時/傍母歸義女其女復妻)
(閣羅鳯据其文則此妻字上應/有其女復三字葢原本脫誤)初哶羅皮既敗時傍入
居邆州招誘上浪得數千户後為閣羅鳯所猜遂遷居
白崖城及劍川羅識與神川都督言語交通(案原本川/都督上脫)
(神字今據新/唐書增入)時傍與其謀俱求立為詔謀洩時傍被殺
害羅識北走神川神川都督送羅些二城(案此條雖不/標詔名據上)
(文則時傍及羅/識亦在詔數也)
䝉嶲一詔最大初嶲輔首卒(案輔原本作轉今從/新唐書南詔傳改正)無子
源羅子年弱及照源在南詔蒙歸義宻有兼吞之意推
恩啗利源衆歸焉居數月俘照源及源羅子遂并其地
三越析一詔也亦謂之磨些詔部落在賔居舊越析州
也去囊葱山一日程有豪族張尋求(案張原本作帳今/從新唐書南詔傳)
(改/正)白蠻也貞元中通詔主波衝之妻遂陰害波衝劍南
節度廵邊至姚州使召尋求笞殺之遂移其諸部落以
地并於南詔波衝兄子于贈提攜家衆走降鐸鞘(案鐸/鞘乃)
(兵器據後物産篇内有越析詔于贈天降鐸鞘/云云疑此走字上當有出字降字上常有天字)東北渡
瀘邑龍佉沙方一百二十里周迴石岸其地總謂之䨇
舍于贈部落亦名楊堕居河之東北後䝉歸義隔瀘城
臨逼于贈再戰皆敗長男閣羅鳯自請將兵乃擊破楊
墮于贈投瀘水死數日始獲其屍并得鐸鞘
四浪穹一詔也詔主豐時豐哶兄弟俱在浪穹後豐哶
襲邆賧居之由是各為一詔豐時卒子羅鐸立羅鐸卒
子鐸邏望立為浪穹州刺史與南詔戰敗以部落退保
劍川故盛稱劍浪卒子望偏立望偏卒羅矣羅君立(案/新)
(唐書南詔傳望偏死子偏羅矣立偏羅矣/死子羅君立與此不同疑此文有脫誤)貞元十年南
詔擊破劍川俘矣羅君徙永昌凡浪穹邆賧施浪總謂
之浪人故云三浪詔也
五邆賧一詔也主豐哶初襲邆賧御史李知古(案李原/本作為)
(今據新唐/書改正)領詔出問罪即日伏辜其子哶羅皮後為邆
賧州刺史與䝉歸義同伐靜河蠻遂分據大釐城哶羅
皮乃歸義之甥也弱而無謀歸義襲其城奪之哶羅皮
復入邆賧即與浪穹施浪兩詔援兵伐歸義於時既剋
大釐築龍口城歸義聞三浪兵至率衆拒戰三浪大敗
追奔過邆賧敗卒多陷死於泥沙之中哶羅皮從此退
居野共川哶羅皮卒子皮羅邆立皮羅邆卒子邆羅顛
立邆羅顛卒子顛之託立(案顛之託新唐/書作顛文託)南詔既破劍
川收野共俘顛之託徙永昌
六施浪一詔也詔主施望欠初閣羅鳯據石和城俘施
各皮而望欠援絶後與豐哶哶羅皮同伐蒙歸義又皆
敗潰退保矣苴和城歸義稍從江口進兵脅其部落無
㡬施望欠衆潰僅以家族之半西走永昌初聞歸義又
軍於蘭滄江東去必取永昌不能容望欠計無所出有
女名遺南以色稱却遣使求致遺南於歸義許之望欠
遂渡蘭滄江終於䝉舍
望欠弟望千當矣苴和城初敗之時北走吐蕃吐蕃立
為詔歸於劍川為衆數萬望千生千傍傍生傍羅顛南
詔既破劍川盡獲施浪部落傍羅顛脫身走瀘北今三
浪悉平惟傍羅顛矣識(案矣識即前所稱/劍川矣羅識也)子孫在蕃中
(案望千雖不標詔名而列於六/詔八詔之間則以當第七詔也)
八䝉舍一詔也居蒙舍川在諸部落之南故稱南詔也
姓䝉貞元年中獻書於劍南節度使韋臯自言本永昌
沙壺之源也南詔八代祖舍龍生龍獨羅亦名細奴邏
當髙宗時遣首領數詣京師朝參皆得召見賞錦袍錦
袖紫袍細奴邏生邏盛炎炎生盛邏皮盛邏皮生閣羅
鳯(案唐書盛邏皮下尚有皮/邏閣一代此本葢有脫文)當天后時邏盛入朝其妻
方娠行次姚州生盛邏皮邏盛炎聞而喜曰吾且有子
承繼身到漢地死無憾矣既至謁見大䝉恩奬勑鴻臚
安置賜錦袍金帶繒綵數百疋歸本國開元初卒其子
盛邏皮立朝廷授持進臺登郡王知沙壺州刺史長男
閣羅鳯授持進兼楊瓜州刺史次男成節度䝉舍州刺
史次男崇江東刺史次男成進䨇祝州刺史初炎閣未
有子(案唐書炎閣為邏盛/炎長子盛邏皮之兄)養閣羅鳯為子閣羅鳯復歸
蒙哶故名承炎閣後亦不改天寳四載閣羅鳯長男鳯
伽異入朝宿衞授鴻臚少卿七載䝉歸義卒(案唐書䝉/歸義即皮)
(羅閣乃唐/所賜名也)閣羅鳯立朝廷冊襲雲南王矣伽異大卿兼
楊瓜州刺史閣羅鳯攻石橋城擒施谷皮討越析梟于
贈西開尋傳南通驃國及張乾陁陷姚州鮮于仲通戰
江口遂與中原隔絶閣羅鳯嘗謂後嗣恱歸皇化但指
大和城碑及表疏舊本呈示漢使足以雪吾前過也鳯
伽異先死大厯四年閣羅鳯卒伽異長男異牟尋繼立
生尋夢凑一名閤勸異牟尋每歎地卑夷雜禮義不通
隔越中華杜絶聲教遂獻書檄寄西川節度使韋臯韋
臯答牟尋書申以朝廷之命牟尋不謀於下隂決大計
遂三路發使冀有一達一使出安南一使出西川一使
由黔中(案此五字原本/脫據唐書補入)貞元十年三使悉至闕下朝廷
納其誠欵許其歸化節度恭承詔㫖專遣西川判官(案/唐)
(書作/廵官)崔佐時親信數人越雲南與牟尋盟於玷蒼山下
誓文四本内一本進獻一本異牟尋置於玷蒼山下神
祠石函内一本納於祖父等廟一本置府庫中以示子
孫不令背逆不令侵掠
　臣咸通四年正月奉本使尚書蔡襲意㫖令書吏寫
　蠻王異牟尋誓文數本並書牒繫於車弩上飛入賊
　營臣切覽牟尋誓文立盟極切今南蠻子孫違負前
　誓伏料天道必誅容臣視於江源訪覔其誓文續俟
　寫錄真本進上(案異牟尋誓文今附卷末而此云待/訪覔續寫者葢其初作此篇時尚未)
　(得誓文故所言如此其後訪覓附入而/此本未及刋削遂前後互異其說耳)
　
　
　
　蠻書卷三
欽定四庫全書
　蠻書卷四　　　　　　　　唐　樊綽　撰
　　名𩔖第四
西爨白蠻也東爨烏蠻也當天寳中東北自曲靖州西
南至宣城邑落相望牛馬被野在石城昆州曲軛晉寧
喻獻安寧至龍和城謂之西爨在曲靖州彌鹿川升麻
川南至歩頭謂之東爨風俗名爨也初爨歸王為南寧
州都督理石城襲殺葢聘葢啓父子(案原本訛作孟軻/孟啓今據新唐書)
(改/正)遂有升麻川歸王兄摩湴湴生崇道理曲軛川為兩
爨大鬼主崇道弟日進日用在安寧城及章仇兼瓊開
歩頭路方於安寧築城羣蠻騷動陷殺築城使者元宗
遣使勅雲南王蒙歸義討之歸義師次波州而歸王及
崇道兄弟爨彦璋等千餘人詣軍門拜謝請奏雪前事
歸義露章上聞往返二十五日詔書下一切釋罪無何
崇道殺日進又陰害歸王歸王妻阿姹烏蠻女也走投
父母稱兵相持諸爨豪亂阿姹私遣使詣烏䝉舍川求
投歸義即日抗疏奏聞阿姹男守偶(案守偶新唐/書作守隅)遂代
歸王為南寧州都督歸義仍以女妻之又以一女妻崇
道男輔朝崇道内懷忿惋外示和平猶與守偶母子日
相攻伐阿姹又訴於歸義興師問罪行次昆川信宿而
曲軛川潰散崇道南走黎川歸義盡俘其家族羽黨并
殺輔朝而取其女崇道俄亦被殺諸爨由是離弱及歸
義卒子閣羅鳯立守偶并妻歸河賧(案河賧原本作阿/體今從唐書改正)
從此與皇化隔絶阿姹自為烏蠻部落王從京師朝叅
大䝉恩賞閣羅鳯遣昆川城使楊牟利以兵圍脇西爨
徙二十餘萬户於永昌城烏蠻以言語不通多散林谷
故得不徙是後自曲靖州石城升麻川昆川南至龍和
以來蕩然兵荒矣日用子孫今立在永昌城界内烏蠻
種𩔖稍稍復振後徙居西爨故地今與南詔為婚姻之
家
南蠻去安峰州林西原界二十二日程
　自大中八年安南都䕶擅罷林西原防冬戍卒洞主
　李由獨等七綰首領被蠻誘引復為親情日往月來
　漸遭侵軼罪在都䕶失招討之職乖經畧之任臣於
　咸通三年春三月四日奉本使尚書蔡襲手示宻委
　臣單騎及健歩二十已下人深入賊帥朱道古營寨
　三月八日入賊重圍之中蠻賊將楊秉忠大羌楊阿
　觸楊酋盛悉是烏蠻賊人同迎言辭狡詐臣却㢠廻一
　一白於都䕶王寛寛自是不眀都無逺慮領得臣書
　牒全無指揮擅放軍㢠廻茍求朝奬致令臣本使蔡襲
　枉傷矢石陷失城池徴之其由莫非王寛之過(案此/條原)
　(本文多訛脫今據通鑑攷異所引蠻書原文訂正攷/異又云蔡襲將兵伐寛寛為已替之人安能擅放軍)
　(囘令襲陷没疑蠻書擅放軍囘上少蔡京二字葢/蔡京時為嶺南西道節度貪懦敗事故攷異云然)
獨錦蠻烏蠻苗裔也在秦藏南去安寧兩日程天寳中
為蹄州刺史(案蹄州原本作巋州/今據新唐書改正)其族多姓李異牟尋
母獨錦蠻之女也牟尋之姑亦嫁獨錦蠻獨錦蠻之女
為牟尋妻有子委負監貞元十年為大將軍在勃弄棟
川為城貞元十年以尚書祠部郎中兼御史中丞袁滋
内給事俱文珍劉幽巖入雲南持節册南詔異牟尋為
雲南王為西南之藩屏牟尋男閣勸已後繼為王(案貞/元十)
(年以尚書云云至後繼為王五十八字與獨錦蠻事不/相渉以文義推之疑為八詔篇䝉舍條下之文當在不)
(令侵掠句後/錯簡於此)
弄棟蠻則白蠻苗裔也本姚州弄棟縣部落其地舊為
褒州嘗有部落首領為刺史有誤毆殺司户者為府城
論罪遂卒家衆(案新唐書南詔傳云有為刺史者誤殺/其參軍率族北走據其文則此卒字當)
(作率字家衆下當有北/走二字葢原本脫誤)後分散在磨些江側並劍共諸
川悉有之餘部落不去當天寳中姚州刺史張乾陁守
城拒戰陷死殆盡貞元十年南詔異牟尋破掠吐蕃城
邑收獲弄棟城遷於永昌之城
青蛉蠻亦白蠻苗裔也本青蛉縣部落天寳中嶲州初
陷有首領尹氏父兄子弟相率南奔河賧閣羅鳯厚待
之貞元年中南詔清平官尹輔酋尹寛求(案唐書作/尹仇寛)皆
其人也衣服言語與䝉舍略同
裳人本漢人也部落在鐵橋北不知遷徙年月初襲漢
服後稍叅諸戎風俗迄今但朝霞纒頭其餘無異貞元
十年南詔異牟尋領兵攻破吐蕃鐵橋節度城獲裳人
數千户悉移於雲南東北諸川今鐵橋城為南蠻所據
差大將軍為城使
長褌蠻本烏蠻之後部落在劍川屬浪詔其本俗皆衣
長褌曳地更無衣服惟牛羊皮南詔既破劍浪遂遷其
部落與施順諸蠻居養給之
河蠻本西洱河人今呼為河蠻故地當六詔皆在而河
蠻自固洱河城邑開元已前嘗有首領入朝本州刺史
受賞而歸者及南詔蒙歸義攻拔大城河蠻遂迸遷化
皆羈制於浪詔貞元十年浪詔破敗復徙於雲南東北
柘東以居柘東城去安南城三十九日程咸通三年十
二月二十七日蠻賊逼交州也城(案逼原本作通今據/通鑑攷異所引蠻書)
(文改/正)河蠻在蘇歴舊城置營(案蘇歴本原作蘇厝/今從通鑑攷異改正)及分
布賊衆在簰筏士僅二千餘人
施蠻本烏蠻種族也鐵橋西北大施體施賧歛尋皆其
所居之地(案新唐書南詔傳作施蠻居/大施賧歛尋賧此文疑有誤)男以繒布為縵
襠袴婦人從頂横分其髪當額并頂後各為一髻男女
絡身并跣足披羊皮部落主承上皆吐蕃偽封為王貞
元十年(案原本祗作貞元年據新唐/書乃貞元十年事今補入)南詔攻城邑虜其
王尋羅并宗族置於䝉舍城養給之
順蠻本烏蠻種𩔖初與施蠻部落叅居劍共諸川哶羅
皮鐸羅望既失邆川浪穹退而逼奪劍共由是遷居鐵
橋已上其地名劍羌在歛尋賧西北四百里男女風俗
與施蠻略同其部落主吐蕃亦封王貞元十年南詔異
牟尋虜其王傍彌潛宗族置於雲南白巖養給之其施
蠻部落百姓則散𨽻東北諸川
磨蠻亦烏蠻種𩔖也鐵橋上下及大婆二婆三探覽昆
池等川皆其所居之地也土多牛羊一家即有羊羣終
身不洗手面男女皆披羊皮俗好飲酒歌舞此種本姚
州部落百姓也南詔既襲破鐵橋及昆池等諸城凡虜
獲萬户盡分𨽻昆州左右及西爨故地
磨些蠻在施蠻外與南詔為婚姻家又與越析詔姻婭
撲子蠻勇悍矯捷以青婆羅段為通身袴善用白箕竹
深林間射飛鼠發無不中部落首領謂酋為上無食器
以芭蕉葉藉之開南銀生永昌尋傳四處皆有鐵橋西
北邊延蘭滄江亦有部落臣本使蔡襲咸通四年正月
三日陣面上生擒得撲子蠻拷問之並不語截其腕亦
不聲安南子城虞候梁軻云是撲子蠻今梁軻見在賊
中僭稱朱鳶縣令其梁軻始由再賔任使(案再賔二/字未詳)前
後三度到蠻王處通好結搆禍胎
尋傳蠻閣羅鳯所討定也俗無絲緜布帛披波羅皮跣
足可以踐履榛棘持弓挟矢射豪猪(案豪字原本作蒙/今據新唐書南詔)
(傳改/正)生食其肉取其兩牙雙揷髻傍為飾又條猪皮以
繫腰每戰鬬即以籠子籠頭如兜鍪狀臣本使蔡襲咸
通三年十二月二十七日以小槍鏢得一百餘人臣本
使蔡襲問梁軻見有竹籠頭猪皮繫腰遂說尋傳蠻本
末江西將軍士取此蠻肉為炙
裸形蠻在尋傳城西三百里為窠穴謂之為野蠻閣羅
鳯既定尋傳而令野蠻散居山谷其蠻不戰自調伏集
戰自召之(案二語文義未/明疑有脫誤)其男女遍滿山野亦無君長
作擖欄舍屋(案擖說文集韻並音/劼音臈架也撻也)多女少男無農田無
衣服惟取木皮以蔽形或十妻五妻共一丈夫盡日持
弓不下擖欄有外來侵暴者則射之其妻入山林採拾
蟲魚菜螺蜆等歸啖食之去咸通三年十二月二十一
日亦為羣隊當陣面上如有不前衝前監陣正蠻旋刃
其後
望苴子蠻在蘭滄江以西是盛羅皮所討定也矯㨗善
於馬上用槍鏟騎馬不用鞌跣足衣短甲纔蔽胷腹而
已股膝皆露兜鍪上揷犛牛尾馳突若飛其婦人亦如
此南詔及諸城鎮大將出兵則望苴子為前驅咸通四
年正月二十三日蔡襲城上以車弩射得望苴子二百
人馬三十餘匹二月七日城陷及臣本使蔡襲在左膊
中箭元從已盡臣右腕中箭攜印浮水渡江荆南江西
鄂岳襄州將健約四百餘人(案此句原脫荆南二字又/岳字訛作兵字今從通鑑)
(改/正)攜陌刀騎馬突到城東水際荆南都虞候元惟徳管
都頭譚可言江西軍判官傳門謂將士曰諸兒郎等水
次無船入水必死與諸兄弟毎一箇人殺得兩蠻賊我
輩亦得便宜遂相率入東羅城擁門裏一邊排長刀一
邊排長馬突其蠻賊從城外水次騎馬入門悉無備敵
臣見僧無碍說云(案此句原本作臣見僧元得今攷通/鑑攷異有引樊綽所說僧無碍之文)
(知得碍字形相近而无/又訛為元耳謹改正)此日午前旋殺賊并馬僅二三
千賊馬三百來疋蠻賊楊思縉(案唐書作/思僭誤)在子城内一
更時始知出救翌日以馬肉分俵十二營賊衆
望蠻外喻部落在永昌西北其人長排持矟前往無敵
又能用木弓短箭箭鏃傅毒藥所中人立斃婦人亦跣
足以青布為衫裳聯貫珂貝巴齒真珠斜絡其身數十
道有夫者𥪡分兩髻無夫者頂為一髻其地宜沙牛亦
大於諸處牛角長四尺以來婦人惟嗜乳酪肥白俗好
遨遊
黒齒蠻金齒蠻銀齒蠻繡腳蠻繡面蠻並在永昌開南
(案開南新唐書/作關南與此異)雜𩔖種也黑齒蠻以漆漆其齒金齒蠻
以金縷片裹其齒有事出見人則以此為飾食則去之
皆當頂為一髻以青布為通身袴又斜披青布條(案此/處脫)
(銀齒蠻/一條)繡腳蠻則於踝上排下周匝刻其膚為文彩衣
以緋布以青色為飾繡面蠻初生後出月以針刺面上
以青黛傅之僧耆(案僧耆亦蠻部之/名此下當有脫文)悉屬西安城皆為
南詔總之攻戰亦召之
穿鼻蠻長鬃蠻棟峰蠻其蠻並在柘東南生雜𩔖也穿
鼻蠻部落以徑尺金環穿鼻中隔下垂過領若是君長
即以絲繩繫其環使人牽起乃行其次者以花頭金釘
兩枚從鼻兩邊穿令透出鼻孔中長鬃蠻部落棟峰蠻
部落髪黑而長當額前為一長髻下過臍每行即以物
撑起若是君長即使兩女人前各持一物兩邊撑其髻
乃行今亦為南詔所總攻戰即㸃之
茫蠻部落並是開南雜種也茫是其君之號蠻呼茫詔
從永昌城南先過唐封以至鳯藍茸以次茫天連以次
茫吐薅又有大賧茫昌茫盛恐茫蘚茫(案蘚新唐/書作鮓)施茫
皆其𩔖也樓居無城郭或漆齒皆衣青布袴藤篾纒腰
紅繒布纒髻出其餘垂後為飾婦人披五色娑羅籠孔
雀巢人家樹上象大如水牛土俗養象以耕田仍燒其
糞貞元十年南詔異牟尋攻其族𩔖咸通三年十二月
二十一日亦有此茫蠻於安南蘇歴江岸聚二三千人
隊
粟栗兩姓蠻雷蠻夢蠻皆在茫部臺登城東西散居皆
烏蠻白蠻之種族丈夫婦人以黒繒為衣其長曳地又
東有白蠻丈夫婦人以白繒為衣下不過膝夢蠻主苴
夢衝(案苴原本作首/今從唐書改正)開元末嘗受恩賜於國而暮年又
私於吐蕃貞元七年西川節度使韋臯遣嶲州刺史蘇
隗(案唐書/作蘇峗)就殺夢衝因别立鬼主以總其部落共推為
蠻長貞元中船持為都大鬼主其時夢衝及驃傍皆卑
事之亦呼為東蠻
豐巴蠻(案豐巴唐/作書豐琶)本出嶲州百姓兩林南二百里而居
焉豐巴部落貞元中大鬼主驃傍阿諾兩姓乃諸蠻部
落皆為豐巴部落心長向國(案此一段/文有脫誤)
崇魔蠻去安南管内林西原十二日程溪洞而居俗養
牛馬此年與漢博易自大中八年經畧使苛暴令人將
鹽往林西原博牛馬每一頭匹只許鹽一斗因此隔絶
不將牛馬來
桃花人本管安南林西原五綰洞主大首領李由獨管
轄亦為境上戍卒每年亦納賦税自大中八年被峰州
知州官申文狀與李涿請罷防冬將健六千人(案與李/涿三字)
(原本作與湪今據通鑑/攷異所引蠻書文改正)不要味真登州境上防遏(案味/原本)
(作來今據通鑑考異/所引蠻書文改正)其由獨兄弟所不禁被蠻柘東節
使與書信(案書信原本作善信今據通/鑑攷異所引蠻書文改正)將外甥嫁與李
由獨小男補柘東押衙自此之後七綰洞悉為蠻收管
臣於咸通三年三月八日入賊重圍因見柘東蠻判官
楊忠義背後領八箇蠻持弓槍臣因問賊帥朱道古根
源切以桃花人今亦呼桃花蠻也本安南林西原七綰
洞左右側居人披羊皮或披氈前梳髻雖拘於蠻心皆
向唐化咸通三年三月二十一日僅五六千人安南城
西角下營蠻賊楊思縉委羅伏州扶邪縣令麻光髙部
領之(案光髙原本作先髙今據通鑑考異有引蠻書/思縉光髙部領之文知先字當作光字謹改正)
　
　
　
　
　
　
　
　
　
　
　蠻書卷四
欽定四庫全書
　蠻書卷五　　　　　　　　唐　樊綽　撰
　　六􁞔第五(􁞔者州之名號也韋齊休雲南行記有/十􁞔字作此􁞔字  案􁞔字原本誤作)
　　(臉今從一統志改正又韋齊休雲南/行記七字原本誤作大書今亦改正)
太和陽苴哶謂之陽􁞔大釐謂之史􁞔邆川謂之賧􁞔
䝉舍謂之蒙舍􁞔白崖謂之勃弄􁞔(案標題稱六􁞔第/十卷亦有六􁞔之)
(文此所列乃止五􁞔疑後龍口一城/當亦為一􁞔係傳寫誤脫一句也)雲南柘東永昌寧
北鎮西及開南銀生等七城則有大軍將領之亦稱節
度貞元十年掠吐蕃鐵橋城今稱鐵橋節度其餘鎮皆
分𨽻焉(案自雲南柘東至皆分𨽻焉五十二字與六􁞔/文不相屬疑為第六篇雲南城鎮條下之文錯)
(簡於/此)
太和城大釐城陽苴哶城本皆河蠻所居之地也開元
二十五年䝉歸義逐河蠻奪據太和城後數月又襲破
苴哶盛羅皮取大釐城仍築龍口城為保障閣羅鳯多
由太和大釐邆川來往蒙歸義男等初立太和城以為
不安遂改剏陽苴哶城
太和城北去陽苴哶城一十五里巷陌皆壘石為之髙
丈餘連延數里不斷城中有大碑閣羅鳯清平官王蠻
利之文(案舊唐書閣羅鳯得西瀘令鄭囘甚愛重之更/名蠻利後為清平官此云王蠻利者疑即其人)
(也/)論阻絶皇化之由受制西戎之意
龍口城閣羅鳯所築縈抱玷蒼南麓數里城門臨洱水
下河上橋長百餘歩過橋分三路直南䝉舍路向西永
昌路向東白崖城路
大釐城南去陽苴哶城四十里北去龍口城二十五里
邑居人户尤衆盛羅皮多在此城并陽苴哶并邆川今
並南詔往來所居也家室共守五處如一東南十餘里
有舍利水城在洱河中流島上四面臨水夏月最清凉
南詔常於此城避暑
陽苴哶城南詔大衙門上重樓左右又有階道髙二丈
餘甃以青石為磴樓前方二三里南北城門相對太和
來往通衢也從樓下門行三百歩至第二重門門屋五
間兩行門樓相對各有牓并清平官大軍將六曹長宅
也入第二重門行二百餘歩至第三重門門列㦸上有
重樓入門是屏墻又行一百餘歩至大廳階髙丈餘重
屋製如蛛網架空無柱兩邊皆有門樓下臨清池大廳
後小廳小廳後即南詔宅也客館在門樓外東南二里
館前有亭亭臨方池周㢠廻七里水深數丈魚鼈悉有
邆川城舊邆川也南去龍口城十五里初望父部落居
之後浪穹詔豐哶襲而奪之豐哶孫鐸望與南詔戰敗
退保劍川南遂有城城依山足東距瀘水北有泥沙自
閣羅鳯及異牟尋皆填固增修最為名邑東北有史郎
川又東祿諾品川又北俄坤
䝉舍川羅盛已上之地舊為蒙舍州去龍口城一日程
當五詔俱存而䝉舍北有䝉嶲詔即楊瓜州也同在一
川地氣有瘴肥沃宜禾稻又有大池周廻數十里多魚
及菱芡之屬川中水東南與勃弄川合流南有籠磨些
川凡邆川河䝉舍謂之川賧然邑落人衆蔬果水蔆之
味則蒙舍為尤殷
渠歛趙本河東州也西巖有石和城烏蠻謂之土山坡
陀者謂此州城及太和城俱在陂陀山上故也州中列
樹夾道為交流村邑連甍溝塍彌望大族有王楊李趙
四姓皆白蠻也云是沮蒲州人遷渉至此因以名州焉
東北至毛郎川又東北至賔居湯又北至越析川磨些
詔故地也
白崖城在勃弄川天寳中附于忠城楊等五州之城也
依山為城髙十丈四面皆引水環流惟開南北兩門南
隅是舊城周廻二里東北隅新城大厯七年閣羅鳯新
築也周㢠廻四里城北門外有慈竹藂大如人脛髙百尺
餘城内有閣羅鳯所造大廳修廊曲廡􁨃後院橙枳青
翠俯臨北墉舊城内有池方三百餘歩池中有樓舍云
貯甲仗川東西二十餘里南北百餘里清平官已下官
給分田悉在南詔親屬亦住此城傍其南二十里有蠻
子城閣羅鳯庻弟誠節母子舊居也正南去開南城十
一日程
　
　
　
　
　
　
　
　
　
　
　
　
　
　
　
　蠻書卷五
欽定四庫全書
　蠻書卷六　　　　　　　　唐　樊綽　撰
　　雲南城鎮第六
雲南城天寳中閣羅鳯所規置也嘗為信州地城池郭
邑皆如漢制州中南北二十餘里東西四十五里帶邑
及過山雖有三千餘户田疇多廢閭里少人諸葛亮分
永昌東北置雲南郡斯即其故地也西隔山有品􁞔賧
亦名清字川嘗為波州大池遶山長二十餘里波州廢
地在池東南隅故渭北節度段子英此州人也故居墳
墓皆在雲南東第二程有欠舍川大都部落第三程至
石皷驛舊化川也第四程至曲驛有大覽賧小覽賧漢
舊覽州也
弄棟城在故姚州川中南北百餘里東西三十餘里廢
城在東巖山上當川中有平巖周廻五六頃新築弄棟
城在其上管雜蠻數部落悉無漢人姚州百姓陷蠻者
皆被移𨽻逺處
柘東城廣徳二年鳯伽異所置也其地漢舊昆州故謂
昆池東北有井邑城隍城西有漢城土俗相傳云是莊
蹻故城城之東十餘里有穀昌村漢穀昌王故地也貞
元十年南詔破西戎遷施順磨些諸種數萬户以實其
地又從永昌以望苴子望外喻等千餘户分𨽻城傍以
靜道路
晉寧州漢滇河故地也在柘東城南八十里晉平川幅
員數百里西爨王墓纍纍相望
石城川味縣故地也貞觀中為郎州開元初改為南寧
州州城即諸葛亮戰處故城也城中有諸葛亮所撰文
立二碑背上篆文曰此碑如倒蠻為漢奴近年蠻夷以
木搘柱(案新唐書謂諸葛亮碑在柘/東城與此不合葢唐書之誤)臣今春見安南兵
馬使郭延宗曾奉使至柘東停住一月日館穀勤厚贈
遺不輕(案以上五句與上下文/不相屬疑亦錯簡在此)又有䕫鹿弄川漢同勞
縣故地也(案舊唐書地理志郎州有同/樂縣同勞疑即同樂之訛)在龍河過川南
百餘里
石城南面有新豐川漢南寧州新豐縣故地也廢城墻
塹猶在大小石城川同
升麻川西川南有曲軛川漢南寧州同起縣也
安寧鎮去柘東城西一日程連然縣故地也通海鎮去
安寧西第三程至龍封驛驛前臨瘴川去柘東城八日
程漢俞元縣故地也量水川(案舊唐書地理志黎州有/梁水縣量水葢即梁水轉)
(音之/訛)漢舊黎州今吐蕃呼為量水川通海城南十四日
程至歩頭從歩頭船行沿江三十五日出南蠻夷人不
解舟船多取通海城路賈勇歩入真登州林西原取峰
州路行量水川西南至龍河又南與青木香山路直南
至崑崙國矣
寧北城在漢桑榆縣之東境也本無城池今以浪人詔
矣羅君舊宅為理所東地有野共川北地有虺川又北
有樻川又北有郎婆川又北有桑川即至鐵橋城北九
賧川又西北有羅眉川又西牟郎共城又西至傍彌潛
城西有鹽井鹽井西有斂尋城皆施蠻順蠻部落今所
居之地也又西北至聿賫城又西北至弄視川
鐵橋城在劍川北三日程川中平路有驛貞元十年南
詔䝉異牟尋用軍破東西兩城斬斷鐵橋大籠官已下
投水死者以萬計今西城南詔置兵守禦東城至神川
以來半為散地見管浪加萌於浪傳兗長褌磨些撲子
河人弄棟等十餘種
昆眀城在東瀘之西去龍口十六日程正北有諱苴川
正南至松外城又正南至龍怯河西南至小婆城又西
南至大婆城西北至三探覽城又西北至鐵橋東城其
鐵橋上下乃昆眀雙舍至松外已東邊近瀘水並磨些
種落所居之地
永昌城古哀牢地在玷蒼山西六日程西北去廣蕩城
六十日程廣蕩城接吐蕃界隔候雪山西邊大洞川亦
有諸葛武侯城城中有神廟土俗咸共敬畏禱祝不闕
蠻夷騎馬遙望廟即下馬趨走西南管柘南城土俗相
傳呼為要鎮正南過唐封川至茫天連自蘭滄江已西
越賧撲子其種並是望苴子俗尚勇力土又多馬開元
已前閉絶與六詔不通盛羅皮始罷柘俞城閣羅鳯已
後漸就柔服通計南詔兵數三萬而永西居其一又雜
種有金齒漆齒銀齒繡脚穿鼻祼形磨些望外喻等皆
三譯四譯言語乃與河賧相通
銀生城在撲賧之南去龍尾城十日程東南有通□川
又直南通河普川又正南通羌浪川郤是邊海無人之
境也東至送江川南至卭鵝川又南至林記川又東南
至大銀孔又南有婆羅門波斯闍婆勃泥崑崙數種外
通交易之處多諸珍寳以黄金麝香為貴貨撲子長鬃
等數十種蠻又開南城在龍尾城南十一日程管栁追
和都督城又威逺城奉逸城利潤城内有鹽井一百來
所茫乃道并黒齒等𩔖十部落皆屬焉陸路去永昌十
日程水路下彌臣國三十日程南至南海去崑崙國三
日程中間又管模迦羅于泥禮强子等族𩔖五部落
越禮城在永昌北管長傍藤彎長傍城三面髙山臨祿
□江藤彎城南至磨些樂城西南有羅君尋城又西至
利城渡水郎陽川直南過山至押西城又南至首外川
又西至茫部落又西至鹽井又西至拔熬河麗水城尋
傳大川城在水東從上郎坪北里眉羅苴鹽井又至安
西城直北至小婆羅門國東有寳山城又西渡麗水至
金寳城眉羅苴西南有金生城從金寳城北牟郎城渡
麗水至金寳城從金寳城西至道吉川東北至門波城
西北至廣蕩城接吐蕃界北對雪山所管部落與鎮西
城同鎮西城南至蒼望城臨麗水東北至彌城西北至
麗水渡麗水渡面南至祁鮮山山西有神龍河柵祁鮮
已西即裸形蠻也管摩零都督城在山上自尋傳祁鮮
已徃悉有瘴毒地平如砥冬草木不枯日從草際沒諸
城鎮官懼瘴癘或越在他處不親視事南詔特於摩零
山上築城置腹心理尋傳長傍摩零金彌城等五道事
云凡管金齒漆齒繡腳繡面彫題僧耆等十餘部落
　蠻書卷六
欽定四庫全書
　蠻書卷七　　　　　　　　　唐　樊綽　撰
　　雲南管内物産第七
從曲靖州已南滇池已西土俗唯業水田種麻豆黍稷
不過町疃水田每年一熟從八月穫稻至十一月十二
月之交便於稻田種大麥三月四月即熟收大麥後還
種粳稻小麥即於岡陵種之十二月下旬已抽節如三
月小麥與大麥同時收刈其小麥麪軟泥少味大麥多
以為麨别無他用醖酒以稻米為麴者酒味酸敗每耕
田用三尺犂格長丈餘兩牛相去七八尺一佃人前牽
牛一佃人持按犂轅一佃人秉耒蠻治山田殊為精好
悉被城鎮蠻將差蠻官遍令監守催促如監守蠻乞酒
飯者察之杖下捶死每一佃人佃疆畛連延或三十里
澆田皆用源泉水旱無損收刈已畢官蠻據佃人家口
數目支給禾稻其餘悉輸官
蠻地無桑悉養柘蠶遶樹村邑人家柘林多者數頃聳
幹數丈三月初蠶已生三月中蠒出抽絲法稍異中土
精者為紡絲綾亦織為錦及絹其紡絲入朱紫以為上
服錦文頗有密緻竒采蠻及家口悉不許為衣服其絹
極麄原細入色(案原細二/字未詳)製如衾被庶賤男女許以披
之亦有刺繡蠻王并清平官禮衣悉服錦繡皆上綴波
羅皮(南蠻呼大蟲/為波羅密)俗不解織綾羅自太和三年蠻賊㓂
西川虜掠巧兒及女工非少如今悉解織綾羅也
自銀生城柘南城尋傳祁鮮已西蕃蠻種並不養蠶唯
收婆羅樹子破其殻中白如栁絮組織為方幅裁之籠
頭男子婦女通服之驃國彌臣諾悉皆披羅段
其鹽出處甚多煎煮則少安寧城中皆石鹽井深八十
尺城外又有四井勸百姓自煎天寳八載𤣥宗委特進
何履光統領十道兵馬從安南進軍伐蠻國十載已收
復安寧城并馬援銅柱本定疆界在安寧去交阯四十
八日程安寧郡也何履光本是邕管貴州人舊嘗任交
容廣三州節度天寳十五載方收蠻王所坐大和城之
次屬安祿山造逆奉𤣥宗詔㫖將兵赴西川遂寢其收
復(案此條乃叙次鹽井所在其天寳八載以下一百十/四字於上下語意不相屬疑亦他處之文因安寕城)
(而錯誤/在此)升麻通海已來諸爨蠻皆食安寜井鹽唯有覽
賧城内郎井鹽潔白味美惟南詔一家所食取足外輒
移竈緘閉其井瀘南有美井鹽河賧白崖雲南已來供
食昆眀城有大鹽池比陷吐蕃蕃中不解煮法以鹹池
水沃柴上以火焚柴成炭即於炭上掠取鹽也貞元十
年春南詔收昆眀城今鹽池屬南詔蠻官煮之如漢法
也東蠻磨些蠻諸蕃部落共食龍怯河水中有鹽井兩
所歛尋東南有傍彌潛井沙追井西北有若耶井諱溺
井劔川有細諾鄧井麗水城有羅苴井長傍諸山皆有
鹽井當土諸蠻自食無𣙜稅蠻法煮鹽咸有法令顆鹽
每顆約一兩二兩有交易即以顆計之
茶出銀生城界諸山散收無採造法䝉舍蠻以椒薑桂
和烹而飲之
荔枝檳榔訶黎勒椰子桄榔等諸樹永昌麗水長傍金
山並有之
甘橋大釐城有之其味酸寜賧有橋大如覆杯(案橋疑橘/字之訛)
麗水城又出波羅蜜果大者若漢城甜𤓰引蔓如蘿蔔
十一月十二月熟皮如蓮房子處割之色微紅似甜𤓰
香可食或云此即思難也南蠻以此果為珍好禄□江
左右亦有波羅密果樹髙數十丈大數圍生子味極酸
䝉舍永昌亦有此果大如甜𤓰小者似橙柚割食不酸
即無香味土俗或呼為長傍果或呼為思漏果亦呼思
難果其次有雄黄蒙舍川所出
青木香永昌出其山多青木香山在永昌南三日程
濩歌諾木麗水山谷出大者如臂小者如三指割之色
如黄蘖土人及賧蠻皆寸截之丈夫婦女久患腰腳者
浸酒服之立見効驗
藤䕳生永昌河賧縁彼處無竹根以藤漬經數月色光
赤彼土尚之(案此條文義未/明疑有訛脫)
孟灘竹長傍出其竹節度三尺柔細可為索亦以皮為
麻
野桑木永昌巴西諸山谷有之生於石上及時月擇可
為弓材者先截其上然後中割之兩向屈令至地候木
性定斷取為弓不施筋漆而勁利過於筋弓蠻中謂之
䐜弓者是也(案新唐書南/詔傳作暝弓)
生金出金山及長傍諸山藤充北金寳山土人取法春
冬間先於山上掘坑深丈餘闊數十歩夏月水潦降時
添其泥土入坑即於添土之所沙石中披㨂有得片塊
大者重一觔或至二觔小者三兩五兩價貴於麩金數
倍然以蠻法嚴峻納官十分之七八其餘許歸私如不
輸官許遞相告麩金出麗水盛沙淘汰取之沙賧法男
女犯罪多送麗水淘金長傍川界三面山並出金部落
百姓悉納金無别稅役征徭
銀會同川銀山出錫瑟瑟山中出禁戢甚嚴
琥珀永昌城界西去十八日程琥珀山掘之去松林甚
逺片塊大重二十餘斤貞元十年南詔䝉異牟尋進獻
一塊大者重二十六斤當日以為罕有也
馬出越賧川東面一帶崗西向地勢漸下乍起伏如畦
畛者有泉地美草宜馬初生如羊羔一年後紐莎為攏
頭縻繋之三年内飼以米清粥汁四五年稍大六七年
方成就尾髙尤善馳驟日行數百里本種多驄故代稱
越賧驄近年以白為良藤充及申賧亦出馬次賧滇池
尤佳東爨烏蠻中亦有馬比於越賧皆少一切野放不
置槽櫪唯陽苴哶及大釐登川各有槽櫪餵馬數百匹
犀出越賧髙麗其人以陷穽取之每殺之時天雨震雷
暴作尋傳川界殼弄川界亦出犀皮蠻排甲并馬統備
(案新唐書/作統倫)馬騎甲仗多用犀革亦雜用牛皮負排羅苴
已下未得繋金佉苴者悉用犀革為佉苴皆朱漆之
大蟲南詔所披皮赤黒文深炳然可愛云大蟲在髙山
窮谷者則佳如在平川文淺不任用
麝香出永昌及南詔諸山土人皆以易交貨幣
沙牛雲南及西爨故地並只生沙牛俱緣地多瘴草深
肥牛更蕃生犢子天寳中一家便有數十頭通海已南
多野水牛或一千二千為羣彌諾江巴西出犛牛開南
已南養處大於水牛一家數頭養之代牛耕也
鹿傍西洱沙諸山皆有鹿龍尾城東北息龍山南詔養
鹿處要則取之覽賧有織和川及鹿川龍足鹿白晝三
十五十羣行齧草
鯽魚䝉舍池鯽魚大者重五斤西洱河及昆池之南接
滇池冬月魚鴈鴨半雉水扎鳥遍於野中水際
大雞永昌雲南出重十餘斤觜距勁利能取鸇鶚䳒鵲
鳧鴿鴝鵒之𩔖
象開南巴南多有之或捉得人家多養之以代耕田也
猪羊貓犬騾驢豹兔鵝鴨諸山及人家悉有之但食之
與中土稍異蠻不待烹熟皆半生而喫之
大羊多從西羌鐵橋接吐蕃界三千二千口將來博易
鐸鞘狀如刀㦸殘刃積年埋在髙土中亦有孔穴傍透
朱笴出麗水裝以金穹鐵簜所指無不洞也南詔尤所
寳重以名字呼者有六一曰祿婆摩求二曰虧雲孚三
曰鐸□四曰鐸摩那五曰同鐸(案惟有五名/疑闕其一)昔時越析
詔于贈有降天鐸鞘後部落破敗盛羅皮得之今南詔
蠻王出軍手中雙執者是也貞元十年使清平官尹輔
酋入朝獻其一
鬱刀次於鐸鞘造法用毒藥蟲魚之𩔖又淬以白馬血
經十數年乃用中人肌即死俗秘其法麤問得其由
南詔劍使人用劍不問貴賤劍不離身造劍法鍛生鐵
取迸汁如是者數次烹煉之劍成即以犀裝頭飾以金
碧浪人詔能鑄劍尤精利諸部落悉不如謂之浪劍南
詔所佩劍已傳六七代也
槍箭多用斑竹出䝉舍白崖詔南山谷心實圓緊柔細
極力屈之不折諸所出皆不及之
　
　
　蠻書卷七
欽定四庫全書
　蠻書卷八　　　　　　　　唐　樊綽　撰
　　蠻夷風俗第八
其蠻丈夫一切披氈其餘衣服略與漢同唯頭囊特異
耳南詔以紅綾其餘向下皆以皂綾絹其制度取一幅
物近邊撮縫為角刻木如樗蒲頭實角中總髪於腦後
為一髻即取頭囊都包裏頭髻上結之羽儀已下及諸
動有一切房甄别者(案此句疑/有訛脫)然後得頭囊若子弟及
四軍羅苴已下則當額絡為一髻不得戴囊角當頂撮
髽髻並披氈皮俗皆跣足雖清平官大軍將亦不以為
恥曹長已下得繫金佉苴(案原本闕金字今/據新唐書增入)或有等第
戰功褒奬得繫者不限常例
貴緋紫兩色得紫後有大功則得錦又有超等殊功者
則得全披波羅皮其次功則胸前背後得披而闕其袖
又以次功則胸前得披并闕其背謂之大蟲皮亦曰波
羅皮謂腰帶曰佉苴
婦人一切不施粉黛貴者以綾錦為裙襦其上仍披錦
方幅為飾兩股辮其髮為髻髻上及耳多綴真珠金貝
瑟瑟琥珀貴家僕女亦有裙衫常披氈及以繒帛韜其
髻亦謂之頭囊
南詔有妻妾數百人總謂之詔佐清平官大軍將有妻
妾數十人俗法處子孀婦出入不禁少年子弟暮夜遊
行閭巷吹壺盧笙或吹樹葉聲韻之中皆寄情言用相
呼召嫁娶之夕私夫悉來相送既嫁有犯男子格殺無
罪婦人亦死或有强家富室責資財贖命者則遷徙麗
水瘴地終棄之法不得再合
每年十一月一日盛會客造酒醴殺牛羊親族鄰里更
相宴樂三月内作樂相慶惟務追歡户外必設桃茢如
嵗旦然改年即用建寅之月其餘節日麤與漢同唯不
知有寒食清眀耳
每飲酒欲闌即起前席奉觴相勸有性所不能者乃至
起前席扼腕的顙或挽或推情禮之中以此為重取生
鵝治如膾法方寸切之和生胡瓜及椒榝㗖之謂之鵝
闕土俗以為上味南詔家食用金銀其餘官將則用竹
簞貴者飯以筯不匙賤者摶之而食
一尺漢一尺三寸也一千六百尺為一里漢秤一分三
分之一帛曰冪漢四尺五寸也田曰雙漢五畝也
本土不用錢凡交易繒帛氈罽金銀瑟瑟牛羊之屬以
繒帛冪數計之云某物色直若干冪
凡人家所居皆依傍四山上棟下宇悉與漢同惟東西
南北不取周正耳别置倉舍有欄檻腳髙數丈云避田
鼠也上閣如車葢狀
西爨及白蠻死後三日内埋殯依漢法為墓稍富室廣
栽杉松䝉舍及諸烏蠻不墓葬凡死後三日焚屍其餘
灰燼掩以土壤唯收兩耳南詔家則貯以金瓶又重以
銀為函盛之深藏别室四時將出祭之其餘家或銅瓶
鐵瓶盛耳藏之也
言語音白蠻最正䝉舍蠻次之諸部落不如也但名物
或與漢不同及四聲訛重大事多不與面言必使人往
來達其詞意以此取定謂之行諾(才勺/反)
大蟲謂之波羅密(亦名/草羅)犀謂之矣(讀如/咸)帶謂之佉苴飯
謂之喻鹽謂之賔鹿謂之識牛謂之舍川謂之賧谷謂
之浪山謂之和山頂謂之葱路舞謂之伽傍加富也閣
髙也諾深也苴俊也東爨謂城為弄謂竹為翦謂鹽為
眗謂地為渘謂請為數謂酸為制言語並與白蠻不同
每出軍征役每蠻各攜糧米一㪷五升各攜魚脯此外
無供軍糧料者蠻軍憂糧易盡心切於戰出界後許行
刦掠收奪州溪源百姓禾米牛羊等輩用軍之次面前
傷刀箭許將息儻背後傷刀箭輒退者即刃其後(案此/條當)
(在第九卷南蠻篇中/疑傳冩者誤入於此)
　
　
　
　蠻書卷八
欽定四庫全書
　蠻書卷九　　　　　　　　唐　樊綽　撰
　　南蠻條教第九
南俗務田農菜圃戰鬭不分文武無雜色役每有徴發
但下文書與村邑理人處尅往來月日而已其兵仗人
各自賫更無官給百家已上有總佐一千人已上有理
人官一人約萬家以來即制都督遞相管轄上官授與
四十䨇漢二頃也上户三十䨇漢一頃五十畝中户下
户各有差降每家有丁壯皆定為馬軍各據邑居逺近
分為四軍以旗幡色别其東南西北每面置一將或管
千人或五百人四軍又置一軍將統之如有賊盗入界
即罪在所入處面將
羅苴子皆於鄉兵中試入故稱四軍苴子戴光兜鍪(案/新)
(唐書南詔傳作戴朱鞮/鍪光字疑朱字之訛)負犀皮銅股排跣足歴險如飛
每百人羅苴佐一人管之
負排又從羅苴中揀入無員數南詔及諸鎮大將軍起
坐不相離捍蔽者皆負排也
羽儀亦無員數皆清平官等子弟充諸蠻不與焉常在
雲南王左右羽儀長帳前管係之
羽儀長八人如方内節度支衙官之屬清平官已下每
入見南詔皆不得佩劍唯羽儀長得佩劍出入臥外雖
不主公事最為心腹親信
其六曹長即為主外司公務六曹長六人兵曹户曹客
曹刑曹工曹會曹一如内州府六司所掌之事又有斷
事曹長推鞫盗賊軍謀曹長主陰陽占候同倫長兩人
(案同倫原本訛作司/偏今據後文改正)各有副都主月終唱(案此字未/詳疑誤)諸
曹稽逋如錄事之職曹官文牒下諸城鎮皆呼主者六
曹長有課効眀著得遷補大軍將
大軍將一十二人與清平官同列每日見南詔議事出
則領要害城鎮稱節度有事跡功勞殊尤者得除授清
平官(案原本以除授為句今據唐書南詔傳大軍將出/治軍壁稱節度次補清平官之文是除授下應有)
(清平官三字原本葢因下/條相屬而誤脫耳今增入)
清平官六人每日與南詔參議境内大事其中推量一
人為内算官凡有文書便代南詔判押處置有副兩員
同勾當
又外算官兩人或清平官或大軍將兼領之六曹公事
文書成合行下者一切是外算官與本曹出文牒行下
亦無商量裁製
又有同倫判官兩人南詔有所處分輒疏記之轉付六
曹近年已來南蠻更添職名不少
凡試馬軍須五次上射中片板為一次上中雙庶子(案/二)
(字未/詳)為一次上四十歩外走馬□(案此字/未詳)頗柱中㪷子
為一次上盤槍百轉無失為一次上能算能書為一次
上試過有優給
歩卒須為五次上玷蒼山頂立旗先上到旗下為一次
上驀一丈三尺坑過為一次上急流水上浮二千尺為
一次上弄劍為一次上負一石五㪷米四十里為一次
上已上一一試過得上次者補羅苴也
蠻王為樓及諸城鎮林邑但有空平處即立木八十尺
刻其上為㪷子中間以墨三寸規之名曰頗柱所試人
持竹劍去頗柱四十歩外走馬向前柱中㪷子者上中
第二規次之中第一規為下每農隙之時邑中有馬者
皆騎馬於頗柱下試習
每嵗十一十二月農收既畢兵曹長行文書境内諸城
邑村谷各依四軍集人試槍劍甲胄腰刀悉須犀利一
事闕即有罪其法一如臨敵布陣羅苴子在前以次弓
手排下以次馬軍三十騎為隊如此次第常為定制臨
行交錯為犯令
每戰南詔皆遣清平官或腹心一人在軍前監視有用
命不用命及功大小先後一　一疏記迴具白南詔憑此
為定賞罰軍將犯令皆得杖或至五十或一百更重者
徙瘴地諸在職之人皆以戰功為褒貶黜陟
　朝廷差使到雲南南詔迎接逺送自數年來緣邕交
　兩地長吏苛暴恣殺非辜致令衆蠻告寃因茲頻來
　攻掠伏䝉聖心徴發大軍指揮期於尅復其容州經
　管三十四羈縻州(案新唐書地理志嶺南道羈縻州/九十二隸桂管者七州隸邕管者)
　(二十六州隸安南者四十一州/並無屬容管者與此稍有不合)伏請委安南大首領
　為刺史武定州(案新唐書地理志武定州乃安/南都䕶府所屬羈縻州之一)亦請
　委大首領為長吏者踵前許經畧使眷顧親屬奏元
　從押衙為刺史恐非穏便臣竊知故安南前節度使
　趙昌相繼十三年緝理交阯至今遺愛布在耆老至
　境内無事其時以都押衙杜英策為招討副使入院
　判案每月料錢供給七十貫以寄客張舟為經畧判
　官已後舉張舟為都䕶自李象古任安南經畧使(案/原)
　(本作李象右今考唐書李象古為安南都䕶以/苛刻失衆為賊楊清所害葢即此人今改正)恣意
　貪害遂至徴兵續又有李涿繼之誅剝(案原本涿上/脫李字今據)
　(通鑑/増入)令生靈受害莫非長吏非人所致
　
　
　蠻書卷九
欽定四庫全書
　蠻書卷十　　　　　　　　唐　樊綽　撰
　　南蠻疆界接連諸蕃夷國名第十
彌諾國彌臣國皆邊海國也呼其君長為壽彌諾面白
而長彌臣面黒而短性恭謹每與人語向前一歩一拜
國無城郭彌諾王所居屋之中大柱彫刻為文飾以金
銀彌臣王以木柵居海際水中以石獅子為屋四足仍
以板葢悉用香木百姓皆樓居披婆羅籠男女多好音
樂樓兩頭置鼓飲酒即擊鼓男子攜手樓中蹈舞為樂
在蠻永昌城西南六十日程太和九年曾破其國刦金
銀擄其族三二千人配麗水淘金
驃國在蠻永昌城南七十五日程閣羅鳯所通也其國
用銀錢以青磚為圓城周行一日程百姓盡在城内有
十二門當國王所居門前有一大像露坐髙百餘尺白
如霜雪俗尚廉恥人性和善少言重佛法城中並無宰
殺又多推歩天文若有兩相訴訟者王即令焚香向大
像思惟其非便各引退其或有災疫及不安穏之事王
亦焚香對大像悔過自責男子多衣白氎婦人當頂為
髙髻以金銀真珠為飾著青婆羅裙又披羅段行必持
扇貴家婦皆三人五人在傍持扇有移信使到蠻界河
賧則以江猪白氎及琉璃罌為貿易(案罌原本作盟貿/易原本作加今從)
(新唐書驃/國傳改正)與波斯及婆羅門鄰接西去舍利城二十日
程據佛經舍利城中天竺國也近城有沙山不生草木
恒河經云沙山中過然則驃國疑東天竺也蠻賊太和
六年刦掠驃國虜其衆三千餘人𨽻配柘東令之自給
今子孫亦食魚蟲之𩔖是其種末也咸通四年正月六
日寅時有一胡僧裸形手持一仗束白絹進退為歩在
安南羅城南面本使蔡襲當時以弓飛箭當胷中此設
法胡僧衆蠻扶舁歸營幕城内將士無不鼔譟
崑崙國正北去蠻界西洱河八十一日程出青木香檀
香紫檀香檳榔琉璃水精蠡坯等諸香藥珍寳犀牛等
蠻賊曾將軍馬攻之被崑崙國開路放進軍後鑿其路
通江決水淹浸進退無計餓死者萬餘不死者崑崙去
其右腕放囘
大秦婆羅門國界永昌北與彌諾國江西正東(案此句/疑有脫)
(誤/)安西城樓接界東去蠻陽苴哶城四十日程蠻王善
之街來其國(案此八字文不/相屬疑有脫誤)
小婆羅門與驃國及彌臣國接界在永昌北七十四日
程俗不食牛肉預知身後事出見齒䗶越諾(案此句/未詳)共
大耳國往來蠻夷善之信共國(案此七字/文亦不屬)
夜半國在蠻界蒼望城東北隔麗水城其部落婦人唯
與鬼通能知吉凶禍福本土君長崇信蠻夷往往以金
購之要知善惡
昆眀牂牁界接麗水相近蠻賊曾攻不得至今銜恨之
昆眀牂牁本使臣蔡襲嘗奏請分布軍馬從黔府路入
(案此條之首/當有脫文)
女王國去蠻界鎮南節度三十餘日程其國去驩州一
十日程往往與驩州百姓交易蠻賊曾將二萬人伐其
國被女王藥箭射之十不存一蠻賊迺囘
水真蠟國陸真臘國與蠻鎮南相接蠻賊曾領馬軍到
海畔見蒼波汹湧悵然收軍郤囘(案此篇乃載南蠻接/壤之國自此以下皆)
(别說他事葢附錄之文傳寫失/其標目耳今各低一格以别之)
　咸通四年六月六日蠻賊四千餘人草賊朱道古下
　二千人共棹小船數百隻收郡州(案通鑑攷異引唐/實錄以郡州為交)
　(州國史補亦同是/郡州乃州名也)得安南都押衙張慶宗杜存陵武
　安州刺史陳行餘(案新唐書地理志武/安州屬安南都䕶府)以航舶戰船
　十餘隻築損蠻賊船三十來隻沈溺臣九月二十一
　日於藤州見安南虞候史孝慜并得兵馬使徐從雅
　信蠻賊不解水悉皆溺死吐蕃鐵橋節度本屬吐蕃
　貞元十年䝉異牟尋攻破今並屬蠻管(案吐蕃鐵橋/節度以下二)
　(十五字文義與上文不相/屬疑亦他處錯簡在此)
　異牟尋曾詐臣事吐蕃吐蕃遂封異牟江尋西卑賤
　(案以下皆紀冊封南詔之事此二十字文不相屬葢/所紀冊封一事佚其前段而此條佚其後段耳今不)
　(可考姑/仍其舊)因遣曹長段南羅各同倫判官趙伽寛等九
　人與南詔清平官尹輔酋及親信李羅札將大馬二
　十匹迎子弟羽儀六人沿路視事十五日至安南城
　城使段伽諾出歩軍二百隊馬軍一百隊夾道排立
　帶甲馬六十隊引前歩槍五百人隨後去城五十里
　迎候十九日到曲驛鎮使楊盛出馬軍一百三十隊
　歩軍一百七十隊夾道排立帶甲馬二百人引前歩
　槍三百人隨後去驛一十里迎接二十一日過吹舍
　川首領父老百餘人蠻夷百姓數千人路傍羅列而
　拜馬上送酒雲南節度將五十匹馬來迎二十三日
　到雲南城節度䝉酋物出馬軍一百隊歩軍三百人
　夾道排立帶甲馬一十隊引前歩槍五百人隨後去
　城一十里迎候門前父老二百餘人吐蕃封王數人
　在路迎拜是日南詔使大軍將兼户曹長王各苴來
　迎二十四日到白崖城城使尹瑳出馬軍一百隊歩
　軍二百隊夾路排立引馬六十匹歩槍五百人去城
　五里迎候南詔遣大軍將李鳯嵐將細馬一千匹并
　伎樂來迎渠歛道中路客館館前父老二百餘人蠻
　夷百姓五六十人路迎馬前大軍將喻于㑫出馬歩
　軍三百隊夾路排立引馬六十匹歩槍三百人去城
　五里迎候南詔妹李波羅諾將細馬一十匹來迎入
　龍尾城客館南詔異牟尋叔父阿思將大馬二百匹
　來迎二十六日過大和城南詔異牟尋從父兄䝉細
　羅勿(案羅勿原本作四勾/今據新唐書改正)及清平官李異榜大軍將
　李千傍等將細馬六十匹來迎皆金鍐玉珂拂髦振
　鐸(案振原本作根今/據新唐書改正)夾路馬歩軍排隊二十餘里南
　詔䝉異牟尋出陽苴哶城五里迎先飾大象一十二
　頭引前以次馬軍隊以次伎樂隊以次子弟持斧鉞
　南詔異牟尋衣金甲披大蟲皮執雙鐸男䝉閣勸在
　傍歩槍千餘人隨後馬上祗揖而退(原/缺)日授冊(原/缺)貞
　元十年十月二十七日陽苴哶城具儀注設位旌節
　當庭東西特立南詔異牟尋及清平官已下各具儀
　禮面北序立宣慰南詔使南向立冊立南詔使南向
　立宣勅書讀冊文訖(案此條冊字原本俱/訛作開今據文改正)相者引南
　詔䝉異牟尋離位授冊次受貞元十年厯日南詔及
　清平官已下稽顙再拜手舞足蹈慶退而言牟尋曾
　祖父開元中冊雲南王祖父天寳中又蒙冊襲雲南
　王自隔大國向五十年貞元中皇帝聖眀念錄微効
　今又賜禮命復覩漢儀對揚天休實感心肺其日樓
　下大㑹又坐上割牲用銀平脫馬頭盤二面牟尋曰
　此是天寳初先人任鴻臚少卿宿衞時(案衞上原脫/宿字今補入)
　開元皇帝所賜比寶藏不敢用得至今又伎樂中有
　老人吹笛婦人唱歌各年近七十餘牟尋指之曰先
　人歸蕃來國開元皇帝賜胡部及龜茲音聲各兩部
　今死亡零落盡只餘此二人在國酒既行牟尋自捧
　杯擎跽勸讓冊立使袁滋引杯灑酒曰南詔當深思
　祖宗緒業堅守誠信為西南藩屏使後嗣有以傳繼
　也異牟尋嘘嘻曰敢不承命其年十一月七日事畢
　發陽苴哶城雲南王䝉異牟尋以清平官尹輔酋十
　七人奉表謝恩進納吐蕃贊普鍾印一面(案通鑑吐/蕃謂弟為)
　(鍾南詔服吐蕃時封/為賛普鍾日東王)並獻鐸鞘浪川劍生金瑟瑟牛
　黄琥珀白氎紡絲象牙犀角越賧馬統備甲馬并甲
　文金皆方土所貴之物也仍令大軍將王各苴柘東
　副使杜伽諾具牛羊領鞌馬及丁夫三百人提荷食
　物其年十一月二十四日送至石門從石門更十日
　程到茂州自後南蠻移心向化遂與吐蕃讎隙
　伏緣數年之間當州鎮釐革南詔入朝人數縱有經
　過者郵傳殘薄兼緣安南大中年(案原本作大中牟/今據唐書及通鑑)
　(宣宗大中十三年杜悰為西川節度使奏請節減南/蠻習學子弟及入貢傔從人數南詔怒自是頗擾邊)
　(境書中所說當指此事牟/字葢年字之訛謹改正)奏請隔絶南詔往來通好
　謹按尚書云撫我則后虐我則讎本使蔡襲去年正
　月十四日内四度中矢石家口并元隨七十餘人悉
　殞於賊所臣長男韜及奴婢一十四口並陷蠻陬臣
　夙夜憂憶本使蔡襲行坐痛心切以蠻賊尚據安南
　今江源并諸州各自固守其首領將吏去年春夏頻
　請救兵自是海門(案安南既陷以海/門鎮為行交州)不與發遣并不
　給與戈甲弓弩致令蠻賊侵掠州軍臣以南蠻從古
　及今凡虜掠諸處百姓夷獠隸他處則貴江源首領
　巳下知其配隸之事固惜副卿必合戳力齊心共禦
　蠻夷之殘暴(案臣以下五十一字文義/未詳且不相屬當有脫誤)
　又黔涇巴夏四苗邑衆咸通三年春三月八日因入
　賊朱道古營柵竟日與蠻賊將大羌楊阿觸楊酋盛
　柘東判官楊忠義話得百姓立邊城自為一國之由
　祖乃盤瓠之後其蠻賊楊羌等云綻盤古之後(案綻/字有)
　(訛/)此時緣單車問罪莫能若事(案若字/有訛)咸通五年六
　月左授䕫州都督府長史問蠻夷巴夏四邑根源悉
　以錄之寄安南諸大首領詳錄於此為蠻志一十卷
　事庻知南蠻首末之序(案以下六條又附錄中旁及/之文今再低一格以别之)
　　謹按後漢南蠻傳昔髙辛氏有戎宼呉將軍為患
　　其侵暴乃下勅曰有人得戎宼呉將軍頭者賜金
　　百鎰封邑萬家妻以少女時帝有犬名盤瓠後遂
　　之寇所因嚙得呉將軍頭來其宼遂平帝大喜因
　　以官爵賚賜犬不起帝少女聞之奏曰皇帝信不
　　可失深憂犬之為患帝曰當殺之女曰殺有功之
　　犬失天下之信矣帝曰善乎因請匹之帝不得巳
　　乃以配盤瓠盤瓠得女負入南山處於石室其處
　　險阻不通人跡後生十二子六男六女自相匹偶
　　緝以草木皮為衣服帝賜以南山仍起髙欄為居
　　止之其後滋蔓自為一國(案此文與今後漢/書南蠻𫝊不同)按王
　　通明廣異記云髙辛時人家生一犬初如小特主
　　怪之棄於道下七日不死禽獸乳之其形繼日而
　　大主人復收之當初棄道下之時以盤盛葉覆之
　　因以為瑞遂獻於帝以盤瓠為名也後立功嚙得
　　戎宼呉將軍頭帝妻以公主封盤瓠為定邊侯公
　　主分娩七塊肉割之有七男長大各認一姓今巴
　　東姓田雷再向䝉旻叔孫氏也其後苗裔熾盛從
　　黔南逾昆湘髙麗之地自為一國幽王為犬戎所
　　殺即其後也盤瓠皮骨今見在黔中田雷等家時
　　祀之
　　巴中有大宗廩君之後也漢書巴郡本有四姓巴
　　氏繁氏陳氏鄭氏皆出於武落鍾離山其山黑赤
　　二穴巴氏之子生於赤穴繁陳鄭三姓生於黑穴
　　未有君長俱事鬼乃共擲劍於石穴約能中者奉
　　以為君巴氏子務相獨中之又令乗土船下夷水
　　到鹽陽約能浮者為君務相獨浮因立務相為君
　　也遂有神女謂廩君曰此地廣大魚鹽所出請為
　　留之廩君不許神女暮來取宿晨則化為飛蟲羣
　　蔽日月天地晦冥積十餘日廩君伺其便射之天
　　乃開朗廩君方定居於夷水三姓皆臣事之廩君
　　死魂魄化為白虎及惠王并巴蜀以巴夷為蠻夷
　　君尚女其人有罪得以爵除出賦二千一十六百
　　萬錢三嵗一出義賦一千八百錢人出幏布八丈
　　二尺雞羽三十鍭也(案此文與今後漢書/南郡蠻傳稍有異同)
　　巴氏祭其祖擊皷而祭白虎之後也按華陽國志
　　秦昭王時白虎為害多傷人乃購之曰有殺得白
　　虎者封邑千家繼以金帛於是朐忍夷廖仲藥等
　　以竹弩射之中而死秦遂刻石為夷人立盟曰夷
　　人頃田不租十妻不算傷人不論秦犯夷輸黄龍
　　一雙夷犯秦輸清酒一鍾夷人遂因號虎夷一名
　　弦頭剛勇頗有先人之風(案所引華陽國志/與今本文稍不同)
　　按秦紀始皇十八年巴都出大人長二十五丈一
　　夫兩妻號曰左右也是故左思蜀都賦云剛勇生
　　其方風謠尚其武
　　按䕫城圖經云夷事道蠻事鬼初喪鼙鼓以為道
　　哀其歌必號其衆必跳此乃盤瓠白虎之勇也俗
　　傳正月初夜鳴皷連腰以歌為踏蹏之戲五月十
　　五日招命騎健畫檝圖舟十船同角千人齊聲唱
　　皷扣舷沿江騰波而下俗三月八日為大節以陳
　　祠享振鐸擊皷師舞為敬也
　　夷蜑居山谷(蜑即蠻/之别名)巴夏居城郭與中土風俗禮
　　樂不同
　雲南詔䝉異牟尋與中國誓文臣今錄白進獻
　貞元十年嵗次甲戌正月乙亥五月巳夘雲南詔異
　牟尋及清平官大軍將與劍南西川節度使崔佐時
　(案崔佐時乃韋臯所遣西川節度/廵官不可直稱節度使疑有脫文)謹詣玷蒼山北上
　請天地水三官五嶽四瀆及管川谷諸神靈同請降
　臨永為證據念異牟尋乃祖乃父忠赤附漢去天寳
　九載被姚川都督張乾陁等離間部落因此與漢阻
　絶經今四十三年與吐蕃洽和為兄弟之國吐蕃贊
　普冊牟尋為日東王亦無二心亦無二志去貞元四
　年奉劍南節度使韋臯僕射書具陳漢皇帝聖眀懷
　柔好生之徳七年又䝉遣使段忠義等招諭兼送皇
　帝勅書遂與清平官大軍將大首領等密圖大計誠
　矢天地發於禎祥所管部落誓心如一去年四月十
　三日差趙莫羅眉揚大和眉等賫僕射來書三路獻
　表願歸清化誓為漢臣啓告祖宗眀神鑒照忠款今
　再䝉皇帝䝉劍南西川節度使韋臯僕射遣廵官崔
　佐時傳語牟尋等契誠誓無遷變謹請西洱河玷蒼
　山神祠監盟牟尋與清平官洪驃利時大軍將段盛
　等請全部落歸附漢朝山河兩利即願牟尋清平官
　大軍將等福祚無疆子孫昌盛不絶管諸賧首領永
　無離二興兵動衆討伐吐蕃無不尅㨗如會盟之後
　發起二心及與吐蕃私相㑹合或輒窺侵漢界内田
　地即願天地神祇共降災罰宗祠殄滅部落不安災
　疾臻凑人户流散稼穡産畜悉皆減耗如䝉漢與通
　和之後有起異心窺圖牟尋所管疆土侵害百姓致
　使部落不安及有患難不賜救䘏亦請唯此誓文神
　祇共罰如䝉天漢和通之後更無異意即願大漢國
　祚長乆福盛子孫天下清平永保無疆之祚漢使崔
　佐時至益州不為牟尋陳說及節度使不為奏聞牟
　尋赤心歸國之意亦願神祇降之災今牟尋率衆官
　具牢醴到西洱河奏請山川土地靈祇請漢使計㑹
　發動兵馬同心□力共行討伐然土蕃神川崑崙㑹
　同巳來不假天兵牟尋盡收復鐡橋為界歸漢舊疆
　宇謹率羣官䖍誠盟誓共尅金契永為誓信其誓文
　一本請劔南節度隨表進獻一本藏於神室一本投
　西洱河一本牟尋留詔城内府庫貽誡子孫伏惟山
　川神祇同鑒誠懇
　某年六月二十一日奏狀今謹錄白獻進(案後題貞/元十年奏)
　(狀而此闕其年亦/刋削不盡之文)
　東蠻和使楊傳盛等六月十八日到安南齎蠻王䝉
　異牟尋與臣絹書一封并金鏤合子一具合子有緜
　有當歸有硃䝉有金石東蠻國王是故雲南詔王閣
　羅鳯孫姓䝉名異牟尋遺前件使齎表詣闕於今月
　十八日到兼得其王牟尋與臣書逺陳誠懇并金鏤
　合子一枚其使味言送合子中有緜者以表柔服不
　敢更與為生梗有當歸者永願為内屬有硃砂者葢
　獻丹心向闕有金者言歸義之意如金之堅
　又言蠻王䝉異牟尋積代唐臣徧霑皇化天寳年中
　其祖閣羅鳯被邉將張乾陁讒搆部落驚懼遂違聖
　化北向歸投吐蕃贊普以贊普年少信任讒佞欲併
　其國蒙尋逺懐聖化北向請命故遣和使乞釋前罪
　願與部落竭誠歸附緣道遐阻伏恐和使不達故三
　道遣一道出石山從戎州路入一道出牂牁從黔府
　路入一道出夷獠從安南路入其楊傳盛等今年四
　月十九日從蠻王䝉異牟尋所理大和城發六月十
　八日到安南府其和使楊𫝊盛年老染瘴瘧未得進
　發臣見醫療候獲稍損即差專使領赴闕庭其使云
　異牟尋自祖父乆背國恩今者願棄豺狼之思歸聖
　人之徳此皆陛下雨露之澤及外夷故蠻徼遐荒願
　為内屬臣忝領蕃鎮目覩昇平踴躍忻歡倍常萬幸
　有蠻王與臣書及金鏤合子等謹差十將李茂等隨
　表奉進謹奏貞元十年六月二十一日安南都䕶充
　管内節度觀察處置等使檢校工部尚書御史大夫
　臣趙昌奏狀
　貞元十年南詔䝉異牟尋請歸附聖唐願充内屬盟
　立誓言永為西南藩屏臣今於安南郡州溪源首領
　耆老處借得故蠻王蒙異牟尋誓文一本安南都䕶
　趙昌貞元十年奏狀白一本伏以故南詔䝉異牟尋
　嗣孫惠龍不守祖父留訓既違盟誓自掇禍殃尚未
　悛心猶恣狂暴全軀蟻聚之衆攻刦邕交之人五載
　興兵三來虜掠顧生靈之何負受塗炭之苦辛臣去
　年正月二十九日巳錄蠻界程途及山川城鎮六詔
　始末諸種名數風俗條教土宜物產六􁞔名號連接
　諸蕃共纂錄成十卷於安南郡州江口附襄州節度
　押衙張守忠進獻今臣謹錄故蠻王䝉異牟尋貞元
　十年誓文及趙昌奏狀白隨表奉進以上
　
　蠻書卷十
