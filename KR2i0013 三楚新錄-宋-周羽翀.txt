#+TITLE: 三楚新錄-宋-周羽翀
#+DATE: 2016-06-11 12:21:39
#+SOURCE: github.com/kanripo/KR2i0013 master b55e5dca                
欽定四庫全書　　　　　史部九
　三楚新録　　　　　　　載記𩔖
　　提要
　　　　(臣/)等謹案三楚新録三卷宋周羽翀撰羽翀
　　　　里貫未詳自署稱儒林郎試秘書省校書郎
　　　　前桂州修仁令葢宋初人也其稱三楚者以
　　　　長沙馬殷武陵周行逢江陵髙季興皆據楚
　　　　地稱王故論次其興廢本末以一國為一卷
　　　　其中與史牴牾不合者甚多如馬殷本為武
　　　　安節度使劉建鋒先鋒指揮使佐之奪湖南
　　　　及建鋒為陳贍所殺軍中迎殷為留後亦未
　　　　嘗為邵州刺史今羽翀乃稱殷隨渠帥何氏
　　　　南稱何命為邵州刺使何氏卒衆軍迎殷為
　　　　主其説皆鑿空無據又謂馬希範入覲桑維
　　　　翰旅遊楚泗求貨不得拂衣而去及希範立
　　　　維翰已為宰相奏削去其半仗云云今考希
　　　　範嗣立在唐明宗長興三年時晉未立國安
　　　　得有維翰為宰相之事亦為誣罔又如王遶
　　　　為潘叔嗣所襲與戰敗没而羽翀以為敗於
　　　　南越僅以身免竟死於路與諸書所紀並有
　　　　異同葢羽翀未覩國史僅據故老所𫝊述纂
　　　　此書作三卷而此本實四卷殆後人所分析
　　　　歟乾隆四十六年十月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官　(臣/)陸　費　墀
欽定四庫全書
　三楚新録卷一
　　　　　　　　　　　　宋　周羽翀　撰
馬氏諱殷上蔡人也自云伏波之後唐末擾亂所在豪
俠兢起時殷方處卒伍之列隨渠帥何氏南侵長沙據
之殷戰頻有功何乃擢為禆將且命為邵州刺史殷寬
厚大度能得士之死力何氏卒諸將在外者皆擁兵歸
以爭其佐唯殷領士卒如故且素服為何氏發䘮識者
謂之知禮未幾衆軍各殺其帥使人共迎殷為主初衆
軍之迎殷也值夜殷甚疑懼欲拒而不行將曉忽覩一
人黒色而貎甚雄偉手執大棒躬趨進報曰軍國内外
平安俄而不見由是殷以為嘉兆其心始安乃謂所侍
曰吾之此行未必不為福及至衆果欣躍而奉之殷立
且使人間道上表僖宗在蜀聞之甚悦據其表遣使朱
書御札許自開國立臺置卿相分天子之半仗焉楊行
宻據有淮南聞其建國且遣舟師數萬伐之比至城下
殷登樓指麾一鼓而破其兵伏屍流血湘水為之丹焉
自是四方懾伏無敢侵之嶺外廖光圖自招陽叛舉族
來奔其部曲隨而至者數千人殷以其豪而衆多將拒
而不納或有諫者曰廖者料也馬得料必肥是家國强
霸之兆何為而拒之遂待之以禮因命光圖為永州刺
史光圖且陳南越可取之宜言甚激切殷亦將開拓疆
土聞其所陳甚喜使其部將李勲將數萬衆擊南越未
數月㧞桂管十八城劉龔懼而乞盟勲則李老虎也勇
壯絶倫每一飡費肉十數斤皆割為大臠而啖之故時
人號曰李老虎先是桂管兒童每聚戲呼曰大蟲來號
呼而走及勲㧞桂管論者以為應莊宗反正下詔徴諸
侯入覲而殷以年老不行命長子希範入朝希範多辯
善於應對及至莊宗謂曰朕聞卿部内有洞庭湖其波
無際有之乎對曰有之陛下一旦南廵狩則此湖不足
以飲馬耳莊宗大恱既而曰比聞馬氏之國必為高郁
所圖今有子如此高郁何能可得耶高郁殷之謀臣也
莊宗將去其爪牙故以是言離間之而希範不察及歸
果使人搆其罪郁竟至棄市自是識者知其不克霸焉
初希範之入覲途經淮上時桑維翰旅㳺楚泗間知其
來遽謁之且曰僕聞楚之為國挾天子而令諸侯其勢
不可謂之卑也加以利盡南海而公室大富足下之來
非傾府庫之半則不足以供芻粟之費今僕貧者敢以
萬金為請惟足下濟之希範輕薄公子覩維翰形短而
腰長語魯而且醜不覺絶倒而笑之既而贈與數百縑
維翰大怒拂衣不顧而去及殷薨希範立時維翰已為
宰相奏削去半仗止稱天䇿上將軍楚王而已其卿相
臺閣皆罷之然希範性剛愎好以誇大為事雖去半仗
而軍國制度皆擬乘輿乃大興土功建天䇿府中搆九
龍殿仍以沈香為龍其數八各長百尺皆抱柱而相向
作趨捧之勢而希範坐於其間自謂一龍也毎凌晨將
坐先使人焚香於龍腹中烟氣欝然而出若口吐焉自
近古以來諸侯王之奢僭未有如此之盛者也時處士
戴偃賢而有才嫉其過度自稱𤣥黄子作漁父詩百篇
諷之希範聞而不悦遂禁錮士庻無與之交偃竟至餓
死麾下將丁思覲雄傑之士以希範氣度不廣乃上書
曰今四海分裂中原之地纔十數州而大王克紹先業
為諸侯之長未聞折一馬箠為天下計此愚臣所以為
耻也惟大王思之希範覽而怒未幾削思覲官希範媱
而無禮至於先王妾媵無不烝通又使尼潛搜士庻家
女有容色者皆强取之前後約及數百然猶有不足之
色乃曰吾聞軒轅賦五百女以昇天吾其庻幾乎未幾
死大為識者所笑先是既殺高郁數覩形影將死郁又
畫見時謂之冥報焉時異母弟希萼為永州刺史聞其
死自以長而當立具舟楫以歸及至長沙衆且立嫡弟
希廣矣遽命希萼為鼎州刺史初牙將張萬敵建議以
希萼居長立之則順而記室李皋争之曰吾聞立嗣君
必以冢嫡希萼乃婢妾所生安可立之乎萬敵退而嘆
曰惜哉李公禍自此始未幾希萼果自鼎州舉兵叛將
襲長沙希廣聞之遽命將許可瓊拒之既而可瓊倒戈
以降希廣計無所出然素好釋氏乃披緇服召衆僧念
佛以為禳厭比及城陷念誦之聲不輟其為墨昧皆此
𩔖也尋為希萼縊殺之且命捕李皋有擒而至者希萼
責之曰吾雖生於庻孽然托體於先君汝何見毁而不
使吾繼立耶皋無以對命壯士臠其肉而殺之先是皋
問術士陳承福曰吾夀幾何對曰九十至是議者以為
九十乃倉卒而死焉既而希萼媱於酒色多為不道小
門使謝延澤有美貎希萼必幸之每引延澤入内閣與
妻妾間坐而飲大為衆心所惡其弟希崇乘其釁而作
亂擒希萼而囚於衡陽既而悔焉遽命舟檝而追之約
於長沙南五十里地號昭澤沈之路經衡山縣豪族廖
光國子仁勇聞其來與叔疑議曰希萼長而被廢今又
見追此必不免吾属受先王重恩而不能為之除禍亂
安社稷豈所謂居水土乎乃率數百人刼而立之號衡
山王以衡山縣為府且使人募兵數日之間衆及一萬
郡縣多起兵應之希崇使求救於吳時吳命邉鎬將兵
來救其實伐也初童謠云鞭打馬馬急走鎬至希崇知
其謀又將拒焉或以童謡為言希崇不得已遂降及希
萼見鎬且請入吳於是鎬以禮遣希萼及希崇舉族而
行先是吳加兵而來以鎬多藝且使詐為僧以㳺長沙
既至且弄鉢行乞未幾詐亡去故吳竟以為將而鎬非
將才毎出師皆載佛事而行時自祝以請福由是三軍
解體及武陵酋豪王逵擁兵至竟宵遁焉先是馬氏之
强聞海内諸院公子長㓜各八百餘人皆為侈靡放蕩
為務識者多非之公子之徒聞而且恐時有國使張氏
紿之曰彼所以見非者恐祚之不永也如君昆弟之衆
使更而王亦有八百年之家國何憂何懼乎於是時郊
外有鄧翁者聞而歎曰文武之道未嘗介意而更納虗
誕之説以自安此輩吾見其死於溝壑有日矣及邉鎬
師至果驗然星散寒餒而卒者過半焉
　三楚新録卷一
欽定四庫全書
　三楚新録卷二
　　　　　　　　　　　　宋　周羽翀　撰
周氏諱行逢武陵人也世耕鋤為業嘗犯法顯德中馬
氏荒亂吳命邊鎬將兵伐之浹旬盡有湘中之地時鎬
雖尅勝然安撫無䇿故民多怨叛武陵酋豪王逵劉咬
牙等十數人乘衆心之怨謀舉兵襲之未數日而有八
千之衆行逢始預焉倍道兼行遇夜奄至城下於是鼓
譟斬門而入時鎬軍驟勝士卒解甲不復防禦又當昏
黒之際忽聞兵入倉卒驚駭計無所出皆束手就戮遲
明死者十有八九鎬以單騎遁走於是逵據其地上表
於朝廷天子嘉之就除湖南節度兼中書令逵素雄豪
得志之後不拘小禮其車服制度擬於王者先是吳有
術士言南楚之分氣色甚盛以日觀之將有王氏起焉
偽主聞而憂之且問曰今之諸將處於南楚者誰為王
姓或對曰有永州刺史王温耳偽主疑其當之謀殺温
且遣使拜温為征南將軍賜以印綬巾帶仍宻於巾
中置毒及使至温拜命著巾俄頃腦裂而死未㡬逵舉
兵襲長沙而據之即其應也逵好功名嘗秣馬勵兵以
俟征戰時行逢已為麾下將衆頗伏其才畧逵因命為副
貳行逢雖受命然終以逵非君長之才自是宻結腹心
以圗之未幾逵自領兵侵南越留行逢知留後事而行
逢因忽謂所親曰王公逵必不返然以後事付吾者所
謂以雲雨資蛟龍也吾何憂乎及逵方至桂陽果為越
兵所破逵僅以身免既而死於路行逢竟代其位時軍
吏多武陵人咸有戀土之心或説行逢曰夫富貴不還
鄉如衣錦夜行公起於徒步自署為列侯可謂富且貴
矣然而無西還意使鄉人父老平生親知將何以瞻望
風采耶行逢感悟即日命駕歸武陵以武陵為西府且
使人迎其妻潘氏潘貌素陋然為性剛烈雖行逢已為
侯王而待之蔑如也先是所侍皆勸之使詣行逢笑而
對曰夫人為心自非聖賢必多變動以吾既老且醜雖
欲往而公豈以曩時之心相向哉惟有死而已時聞者
未以為然及使至果不從命唯躬率婢僕以耕織自給
至於賦税亦及時輸納未嘗逋欠行逢止之而不從曰
賦税者官物也豈以己為主而自免之哉行逢聞而有
慚色時兵革之役郡邑官吏以聚歛為務行逢患之乃
潛使人察其姓名一旦卒然除去自是管内稍稍清肅
至於建官設職亦皆慎其選擇嘗有女壻乞補吏行逢
度其非才乃曰吏所以理民也今觀汝不堪其事吾當
為汝置鍬犁數具汝能用之鉏種以飬老幼亦是美事
何禄之求於是竟不補焉時一方翕然號為英主然多
猜忌好𤼵人隂事故麾下將帥恐其不免多有謀叛而
行逢亦能預為之備往往事未𤼵而誅於是公府凛然
入之者若覆氷雪先是前進士何景山為王逵記室每
輕忽行逢行逢得志命景山為益陽令未㡬因事縛景
山投之於江謂曰汝嘗佐王逵今王逵已死且為我告
龍王其殘忍皆此𩔖也故天䇿學士徐仲雅有清才然
其性好以滑稽輕薄為事國破之後傷於凍餒行逢素
聞其名且以窮困謂必能改節因使召之命為節度判
官初王逵之起兵也知設官有輕重權欲其得衆茍能
應募皆置司空太保以誘之自是武陵村落鄽市豪横
之輩稱司空太保者無筭及仲雅至行逢問曰自吾遷
鎮西土控雄盛之地四境懼之乎仲雅對曰公管内滿
天太保滿地司空何不懼之行逢不悦未㡬大宴僚吏
而仲雅在座行逢又與之論事然行逢夷音毎呼字音
多誤仲雅因戲之曰不於五月五日剪却舌頭使語音
乖錯如此行逢大怒然仲雅嘗歴事馬氏諸士民信之
乆矣故不敢加誅後仲雅竟以忤㫖去職因退居山寺
暇日視羣僧争剥㯶枝乃咏其樹曰葉似新蒲緑身如
亂錦纒任君千度剥意氣自衝天蓋怨行逢之斥而謗
之也有鄧洵美者連郡人也登進士第將歸連上箋行
逢署館驛巡官洵美背傴時謂之鄧䭾為性迂僻皆𩔖
其形衆咸不悦之故雖處幕府僚而食貧不暇給同年
王溥為相聞洵美不得志乃為詩曰綵衣我已登黄閣
白社君猶困故廬自是行逢稍優給之未幾給事中李
昉至昉亦洵美同年也相見話舊不覺號慟古人布衣
交不及此也乆而忤行逢無鑒乃貶為易俗塲官須臾
又使人詐為山賊突入公署殺之聞者無不痛惜後李
昉再奉命祠南岳知洵美墳在近乃為詩弔之曰今日
向君墳畔過不勝懷抱暗酸辛李觀象為節度副使以
行逢嚴酷恐其及禍乃寢紙帳卧紙被行逢信而用之
凡軍府事無輕重皆决於觀象而觀象性多嫉忌好蔽
人之善零陵儒士蔣宻能吟咏頗得風騷之㫖嘗題桑
云綺羅因片葉桃李謾同時大為作者所許觀象聞之
佯驚曰此漢詩何蔣宻之能為士林以此鄙之及行逢
病又托孤復命子保權師尊之且謂保權曰麾下將校
有兇狠難制者除之已盡惟衡州張文表耳吾死之後
此人必叛萬一不可敵當舉族北歸無使骨肉落虎狼
之口言訖奄然而逝未數月張文表果叛於衡州舉舟
師順流而下以襲長沙時行軍司馬廖簡知留後事方
與軍吏聚㑹有報文表至簡素輕表殊不介意且謂軍
吏曰黄口小兒到而擒之何憂乎乃伐鼓飲酒如初於
是至晩文表已入城麾軍直至㑹所時簡已醉不能發
弓矢唯按膝作氣而已文表親以戈戮之在坐間遇害
者數十人時保權年方十三而英爽有膽氣聞叛歎曰
先君可謂知人矣僕雖無能安可使軍國落此賊手乎
遽命部將楊師璠與萬餘衆討之及師璠將行又親出
餞送仍泣對三軍曰先君薨背墳土未乾而兇賊悖逆
實保權不孝所致也安敢勞於諸君諸君以先君之故
無㤀戮力茍㓕此賊安先君於地下足矣各希勉之其
吐氣發言義形於色三軍無不感激然保權猶慮其敗
且馳表而乞師未逾旬而師璠已大破文表於平亭津
仍裊文表之首於是餘黨皆戮初文表將叛猶豫未定
有從者夜夢文表頷上出一龍及明以告而文表大悦
曰此天命我也於是舉兵及敗論者以龍神物也而出
於頷是禍將作神出焉保權以文表已㓕且命使止師
不意王師已破江陵而逼境矣保權懼召李觀象議之
觀象曰夫請王師者以討賊張文表故也今文表已破
而王師不還豈非朝廷將有事於南地乎然我國之所
恃者江陵之在北境耳今江陵已束手不能自救其所
且欲與王師相拒此所謂魚入沸鼎而更鼓腮掉尾其
可免乎惟公善自圖之無失子孫萬世之利也保權不
得已乃出郊迎王師且請入覲天子聞而悦之命以禮
遣既至宗族封拜有差先是行逢頗以滛祀為患管内
祠廟自非前代有功及民者皆令毁折之約省祭祀之
費三分之一時有識之士忻然以為明斷及末年酷信
釋氏每一歲之間設大㑹齋者四季無非破耗國用仍
度僧建寺所在不輟因暇復召羣僧於府中講唱而已
自執爐焚香以聽至披緇之士雖三尺童子皆搶地伏
拜之雖梁武篤好未之加也故君子知其不克永世矣
　三楚新録卷二
欽定四庫全書
　三楚新録卷三
　　　　　　　　　　　　宋　周羽翀　撰
高氏諱季興字貽孫峽州峽石人也東魏司徒昻之後
㓜好武而有膽氣乾符末所在冦賊競起時梁祖為元
帥専征伐潛有飛揚䟦扈之志思得義勇者與之同力
時季興潛察之乃謁梁祖於郊祖見之悦尋㧞為制勝
軍使其後累從征討以功授宋州團練使未幾移授荆
南兵馬留後及梁祖禅代正拜江陵尹兼管内節度觀
察處置等使季興以江陵古之重地又當天下多事隂
有割據之志乃大興力役重築城壘執畚者逮十數萬
人皆攀援賔友負土助焉其郭外五十里墳冢皆令發
掘取磚以甃之及土功畢隂慘之夜皆聞鬼哭鬼火數
起將撲之奄然而㓕如此者累月方定論者以為發掘
墳冢使幽魂不安故也時諸侯爭霸急於用人進士梁
震登第後薄㳺江陵季興請為掌書記震性抗直臨事
敢言時莊宗反正下詔徴諸侯王入覲季興忻然奉詔
將行震諫曰朝廷自反正後有吞併諸侯之心若我繕
甲以自守猶恐不保其地况敢抛棄軍國千里入覲哉
且又今之諸侯為梁朝舊人者唯公耳安知朝廷不以
讐敵相待耶幸望圖之無使懷王之患復見於今日也
季興曰吾計决矣多言奚為及至莊宗果欲留之及歸
值夜將吏父老出迎於郊外季興乃握震手曰不聽君
言幾葬虎口初季興方對莊宗謂之曰今天下負固不
服者惟吳與蜀耳朕今欲先有事於蜀而蜀地險阻尤
難之江南才隔荆南一水耳朕欲先徃焉卿以為何如
季興對曰臣聞蜀國地富民饒獲之可建大利江南國
貧地狹民少得之恐無益臣願陛下釋吳先蜀時莊宗
意亦欲伐蜀及聞季興之言大悦未踰年莊宗伐蜀季
興私自喜曰此吾以計紿之彼乃信而用耳未幾遣使
册季興為南平王季興謂震曰此恐吾與蜀連衡故也
及蜀破書至季興方食乃落筯而嘆曰此吾之失計也
所謂倒持太阿授人以柄梁震曰大王勿憂今蜀雖破
未必為福未幾莊宗宴駕果再亂一如梁震之言初季
興嘗從梁祖出征引軍旦發至逆旅未曉有一嫗秉燭
開門而迎其禮甚謹季興頗疑而問之嫗對曰妾適夢
金甲神人推門呼曰宜速起有王者來及起開門果有
君子至豈非所謂王者耶所以不敢䙝慢耳季興大悦
後果然洎季興卒從誨立震獨不悦謂所親曰先王平
生與吾相見兄弟之不若也今日之下安能屈節北靣
復事其子耶於是求解職退處於郊外灌園鬻蔬為别
業稱處士每從誨以事召至府側倒跨黄牛徃徃直造
聽事前呼從誨不以官閥止稱大郎君而已從誨以其
先王舊人不忍以過殺之有李載仁者唐室之後也唐
末避亂於江陵季興署為觀察推官載仁自負文學常
感季興見知每從容接待不為少禮然為性迂緩一日
將赴季興召方上馬無何部曲相毆載仁怒且命急於
厨中取飰并諸肉令相毆者對飡之仍令軍將戒之曰
如敢再犯必當以猪肉中加之以酥聞者無不笑之及
從誨嗣立有孫光憲者本成都人也旅㳺江陵方圖進
取從誨辟之用為掌書記自是凡牋奏書檄皆出其手
載仁備位而已由是載仁遂與光憲有隙光憲猶能避
之故論者多光憲光憲每患兵戈之際書籍不備遇發
使諸道未嘗不厚加金帛購求焉於是三年間致書及
数萬卷然自負文學常怏怏如不得志又嘗慕史氏之作
自恨諸侯幕府不足展其才力每謂交親曰安知獲麟
之筆反為倚馬之用因吟劉禹錫詩曰一生不得文章
力百口空為飽煖家有梁延嗣者復州景陵人唐天成
中將兵守復州監利季興之入覲也莊宗欲殺之既而
逃歸益懷怨憤遂以兵攻取復之監利星沙二縣延嗣
兵敗為季興所獲至從誨既立擢為大校遂承制授歸
州刺史未幾又遷復州團練使仍掌親軍延嗣雖起非
行陣自以累興戎事纔年十九諱健兒士卒之語毎聚
談或有傷犯之者徃徃交㳺變為仇讐光憲與延嗣年
甲相亞居嘗自謂筋力不衰一旦赴毬塲上馬左右扶
持者甚衆延嗣且在後笑曰孰謂大卿年老而彌壯觀
其上馬輕健良由扶持者衆爾光憲乃囘顧曰非因衆
扶蓋是老健延嗣不勝憤怒論者少之有王惠範者平
江軍節度保義之子美風儀好讀書初保義之奔荆南
也季興以為行軍司馬未幾生惠範及長以門䕃為文
學累遷觀察推官從誨立以女妻之且以惠範本將家
子欲使自幕府事掌内外軍政惠範為人踈散不羈聞
之不悦入告從誨且辭之自是復以從誨為不知己至
軍國之事皆不參預但以金帛購求古書圖畫日以披
玩為志焉建隆三年武安軍節度周行逢薨子保權嗣
位衡州刺史張文表不服舉兵及直入長沙殺行軍司
馬廖簡保權懼告急朝廷乞王師為援朝廷遣宣徽使
李處耘領兵萬餘人救之李以路由江陵慮繼冲不測
先遣使諭之曰比者王師救應東道之主誠在足下然
利在急速故不淹留但假一鄉道使於城外經過幸矣
繼冲將許之猶豫未决有大校李景威者素勇悍越次
白繼冲曰兵尚權變城外之説實不可信以臣觀之彼
實欲乘釁伐我耳况今精兵數萬自先王已訓練備矣
景威雖不才願盡以相付不顧性命為大王拒之繼冲
聞之曰事未可知爾勿憂也及王師至果如景威之言
繼冲大懼乃不得已出郊迎王師且詣李公乞上表入
朝李公飛騎以聞天子大悦遺使就除繼冲徐州節度
使便道赴任蓋孫光憲之謀也景威以其不用己謀遂
扼喉而死繼冲聞而傷之先是荆南尚使甆器皆高其
足而公私競置用之謂之高足碗至大軍一臨舉族東
遷髙足之䜟一朝應之蓋由天命信矣哉
　
　
　
　
　三楚新録卷三
