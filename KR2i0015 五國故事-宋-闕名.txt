#+TITLE: 五國故事-宋-闕名
#+DATE: 2016-06-11 12:21:39
#+SOURCE: github.com/kanripo/KR2i0015 master 6324c85d                
欽定四庫全書　　　　　史部九
　五國故事　　　　　　　載記𩔖
　　提要
　　　　(臣/)等謹案五國故事二卷不著撰人名氏南
　　　　漢條下稱劉晟本二名上一字犯宣祖諱去
　　　　之則北宋人又南唐條下稱嘗以其亊質於
　　　　江南一朝士則猶在宋初得見李氏舊臣也
　　　　中於南漢稱彭城氏於留從効姓稱婁錢塘
　　　　厲鶚跋以為呉越後人入宋所作避武肅王
　　　　諱然閩王延翰條下稱其妻為博陵氏則又
　　　　何為而諱崔乎年代緜邈葢不可考矣其書
　　　　紀呉楊氏南唐李氏蜀王氏孟氏南漢劉氏
　　　　閩王氏之亊稱曰五國然以其地而論當為
　　　　四國以其人而論當為六國未審其以楊李
　　　　併為一以孟王併為一也鄭樵通志畧列之
　　　　霸史𩔖中實則小説之體記録頗為繁碎中
　　　　如徐知誥斥進黄袍諸事為史所不載又李
　　　　煜為李璟第六子而此云璟之次子與史亦
　　　　小有異同考古在于博徵亦未可以瑣雜廢
　　　　也前有萬厯中太常寺少卿余寅題詞譏其
　　　　四國俱加偽字於蜀獨否今考書中明書偽
　　　　蜀王建又書孟知祥以長興五年遂僭大號
　　　　何嘗不著其偽卷首總綱既以前蜀後蜀為
　　　　分再加偽字則或曰前偽蜀後偽蜀或曰偽
　　　　前蜀偽後蜀詞句皆嫌於贅是以省之公羊
　　　　傳所謂避不成文是也謂不偽蜀殊失其㫖
　　　　至南漢條下稱偽漢先主名巖後名俊又名
　　　　龑龑之字曰儼本無此字龑欲自大乃以龍
　　　　天合成其字以其不典故不書之寅援唐史
　　　　書武后名曌以駁之則其説當矣乾隆四十
　　　　六年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
五國故事序
五國故事一篇不知輯者誰氏鄭迪功通志嘗列之霸
史吾鄞少司馬范公建天一閣多藏書此葢瑣品之一
目云五國者楊行密稱吳李昪稱南唐王建孟知祥俱
有蜀總為一國劉巖稱漢而王審知稱閩兹五氏皆驍
鷙猛厲見一時䲭張諸孽滿於海内無不有黄屋之心
遂挾風雲竊名號專制一方此桓文之所必誅者惜皇
綱失馭虣虎哭其宫若留從効輩如虺蜴紛起㝢縣大
裂其時葢且十餘姓矣迺獨輯五國間嘗稍一繙閲其
大者已采入正史其細者無足為史氏有無且更多㕘
錯四國不叙姓閩獨叙姓四國俱加一偽字於蜀獨否
漢氏劉未嘗氏彭城乃舉其郡封而氏之從効氏劉乃
氏婁固壹叶也終宜有别龑字誠不典何遂不書曌嘗
别製字妄自尊何嘗雅馴而至今存大抵此編潦率葢
歐陽氏之棄餘也五國之事邈矣其時湯悦江南録徐
鉉吳録信都鎬淝上英雄録䢴溝要略王顔烈祖開基
録李吳前後蜀實録曹衍湖湘故事蔣文懌閩中實録
俱不傳此編猶在白日荒荒見此爝火又諸君亦號名
英雄多可怪愕事范司馬喜刻古書此編已入丹格未
及梓而殁余遂序而存之余寅題
欽定四庫全書
　五國故事卷上
　　偽吳楊氏
先主行密唐淮南節度使中書令終吳王渭僭號乃追
冊為武皇帝廟號太祖渥不稱僭號渭稱吳乃追謚為
景皇帝渭僭稱大吳殂諡曰宣皇帝溥偽號為讓皇帝
乃李氏傳位之後冊為髙上崇古思𤣥讓皇帝非在吳
也
　　偽唐李氏
先主昪偽諡為孝髙皇帝廟號烈祖嗣主景偽謚至道
文宣孝皇帝廟號太宗後主煜入國朝封違命侯旋封
隴西郡公殂追封吳王
　　前蜀王氏
先主建偽謚神武孝徳明恵皇帝廟號太祖後主衍歸
降唐明宗追封順聖公
　　後蜀孟氏
先主知祥偽謚文宣帝廟號髙祖後主㫤歸朝封秦國
公薨追封楚王謚曰恭孝
偽吳先主吳王行密字化源廬州合淝人力舉三百斤
㣲時居常獨處必見黑衣人侍其側後既有衆遂令部
兵悉以黒繒為幕幄累以軍功定淮南地唐拜行密為
淮南節度使加中書令封吳王其首號曰黒雲都行密
之妻兄朱延夀始為行密稱薦旋至夀州節帥而延夀
潛以宗姓通於梁祖將規淮甸行密乃謀去之且慮召
之不至遂詐為目疾凡三年其妻旦夕視其動靜以為
信至於私拎僕隸悉避餘人唯不避行密密一日謂其
妻曰吾目疾不瘳矣諸兒且不克肖軍府之事當屬於
舅汝宜召之其妻自以書召延夀既至行密處正㕔潛
兵以見之俄而開目曰數年不見舅今旦果相覩延夀
惶駭遂叱勇士執而殺之仍廢其妻焉行密雄豪而頗
有度量蘇州刺史成及兼淛之八郡也後為彰義軍節
度使兼侍中皆王命也為部所叛執送行密密以其厚
重侃直頗重之舍於正㕔之後房屋間亦有劍甲之𩔖
而行密盛暑中日以單衣而至與及飲膳了無疑忌之
色及又嘗抵行密内室見行密方起盥潄而右手擎一
沙羅可餘兩(疑/)水滿其中而洗項則力舉三百斤不謬矣
渥密長子既襲父位遂舉兵克江西虜鍾氏而歸先是
謡言云楊老抽嫩鬢堪作打鐘槌(此疑有/脱誤)聲猶未率不
堪嗣父事乃同謀害之而立其弟渭槌析云言盖㝠符
也初温之與顥同謀害渥實戊辰嵗夏六月也議既定
其夕將瞑顥已先入而温使告顥曰今非畨直不欲俱
直不欲俱入慮其謀漏泄請顥獨訖其事然後見報顥
諾之其夕既殺渥遂召温温乃詣城門大哭曰張顥弑
逆殺害老令公郎君矣軍衆皆為之哭其夕遂殺顥立
楊渭渭以温兼左右軍政焉渭既為主至己卯嵗建偽
號先是梁受唐禪楊氏遂不復朝貢因稱天祐十六年
為武義元年間一年渭卒乃以其弟丹陽王溥襲位偽
謚渭為宣皇帝焉朱瑾楊氏之名將也徐温既出鎮潤
州以其子知訓知廣陵政事謂之政事僕射瑾與知訓
有通家之好嘗使知客詣知訓之第知訓才二十餘頗
以聲色為務而潛與知客通取其所佩綃巾知客懼歸
以告瑾瑾頗銜之一日楊氏㑹鞠於廣塲知訓與瑾立
馬觀之馬首始接瑾因揖知訓曰昨日綃巾希以見還
知訓知事洩且慮瑾為變翌日遂諷楊氏出瑾為歴陽
瑾知為知訓所排將整行計密有圖知訓之意及知訓
詣瑾告别時盛暑瑾以水徧洒廳事皆汪洋不可住足
乃直抵其内瑾大設宴以待之出愛姬姚氏薦酒仍獻
名馬瑾愛其馬夏以羅節冬以綿帳覆之知訓納拜於
瑾瑾以手板擊殺之截其首提入以見楊氏聞變乃閉
諸門且曰伊自有阿爺處置(闕/)事瑾以楊氏不見納遂
踰城而出因墮城下折足乃自剄吴人暴其尸於市蟲
蛆不犯即日其事聞於昇州知誥謀於宋齊丘丘曰請
明公即今渡江定其事仍馳聞令公令公即温也時在
潤州則政事之任歸公矣不然令公當以諸子入代明
公無望矣知誥立從之温聞知誥已入遂因而許之知
誥既代知訓以厚重清儉鎮撫時俗頗革知訓之道矣
徐温嘗入覲知誥密聞於楊氏曰温雖臣之父忠孝有
素而節鎮入覲無以兵仗自從之例請以臣父為始為
叩温悉去兵仗而入既洎知誥之第侍奉彌篤初更睡
覺得有侍於牀前者問之曰知誥温因遣其休息知誥
不退及再寤又見之乃曰汝自有政事不當如此以廢
公家務知誥乃退及温中夕而興又見一女子侍立問
之曰知誥新婦亦勞而遣之他日温謂諸子曰事在二
哥矣汝輩當善事之
温好披白袍子知誥每遇温生日必獻一日既獻而座
客有諂温者曰白袍不如黄袍好知誥遂斥之而謂温
曰令公忠孝之徳朝野所仰一旦或諂佞之説聞於中
外無乃玷烜赫之名願令公無聼其邪言温亦然之知
誥慮温急於取國而已非其嫡不得以嗣故以此言之
然内謀其家外謀其國勞心役慮數倍於曹馬矣宋齊
丘既在知誥賓席温甚疑之有石頭大師者温頗加待
遇而齊丘亦寓於石頭之精舍一日温謂石頭曰宋措
大在兒子門下甚非純信之人慮其近習不以忠孝為
務師其察之石頭乃伺其所為而齊丘已察其意自是
晨出暮歸必大醉或以花間栁曲謳歌辭以示之石頭
乃謂温曰宋措大盖狂漢耳不足為慮由是不介意知
誥之兄知詢以徐温既卒乃代有金陵節制為政暴急
仍與知誥爭權知誥患之遂紿以楊氏將申輔相之命
使知詢入朝知詢信之亟請入覲及至江都舍於知誥
之第旦不得見知詢告之知誥曰吾為政暴急主上知
之將加譴責希待罪於私第尚恐未暇况欲見乎知詢
由是始悔入覲尋處環衞之列馬行密四子渥渭悉襲
偽位唯濛為溥之長濛第十六溥第十七而長於弓馬
徐氏忌之故不立而終構其罪自臨川王廢為歴陽公
幽於歴陽濛聞將有禪讓遂殺監守者與其下貳馳赴
廬江詣周本本時為廬江節帥即濛之婦翁也本之子
祚閉門不納本聞之曰我家郎君何以不見祚不答因
執濛宫之於外猶能手殺數人而卒徐氏使溺其屍於
江中知誥在相府嘗一日不恱其夫人問之知誥乃告
曰夜夢不吉以是為憂耳夫人曰夢無吉凶在人諼之
耳有善諼者請召之庶解憂慮知誥因出㕔事俄見周
宗於庭下乃謂曰我昨夢過順天門俄而仆地非吉兆
也宗亟拜賀曰此明公宜令人䇿立也知誥大恱及宗
入内室與夫人同席而飲後使宗知鹽鐵職務其家遂
大富位至侍中為徐氏將移楊氏之祚乃以昇州為大
呉西都揚州為東都聲言將遷楊氏於江南改白沙為
近鑾鎮俄而逼禪稱楊氏欲入道乃營室於茆山遷溥
居之冊曰受禪老臣知誥謹上尊號曰髙尚思𤣥崇古
讓皇帝溥既渡江賦詩略曰烟凝楚岫愁千㸃雨滴吴
江淚萬行兄弟四人三百口不堪端坐細思量及將遇
弑方誦佛書於樓上使者前趨溥以香爐擲之俄而見
害李氏以海陵為泰州置永寜宫於州之門右遷其族
以處使親信禇仁規為刺史以專防䕶後周世宗渡淮
李氏急使人赴海陵盡害之知誥自以取國艱難乃志
勤儉金陵雖升都邑但以舊衙署為之唯加䲭尾欄檻
而已其餘女妓音樂園苑器玩之屬一無増加故宋齊
丘為其挽辭曰宫砌無新樹宫衣無組繡宫樂盡埃塵
皆其實也知誥即位改姓李氏更名昪稱大唐今書其
舊名欲易曉也宋齊丘既以徐氏啟慶開國之宴遂乗
醉大㖃於筵上百官悚然知誥隠忍而已吁開國祚首
啓宴樂台臣為之酗酒晉史所謂我使庾純罵爾於席
上汝又不改此之𩔖也由是言之葢非國祚延逺之兆
耳知誥疾革以其子景達𩔖已欲立之時景達為成王
居守東都東都揚州也知誥乃密為書以召景達使入
將付後事毉官吳庭紹與知誥診候知其將終且召景
達之事遂密告李景使人追迴其書時書已出秦淮門
而追及之俄而知誥殂景乃即位其後吳庭紹遷内職
人罕知其由或云知誥在位嘗晝寢夢黄龍遶其殿檻
使人視之報曰齊王抱小殿之柱而立知誥心喜乃定
其儲位齊王即景之初封也後為吳王本名景通即位
改曰璟後避大周廟諱遂更名景以二説相異未詳其
孰是又嘗以其事質於江南一朝士曰非也徐温既與
張顥將謀弑渥而先擇其嗣主而温夢入宫中見白龍
抱其殿柱明日旦入果見渥弟渭衣白抱殿柱而立心
乃定之非李氏也景在位嘗搆一小殿謂之龜頭居常
處之以視事人有偵其所在必問曰大家可在龜頭裏
及後有内附之事人始悟焉
景即位改元保大壬子癸丑間有狂人遍揚市㖃罵市
人曰待顯徳三年總殺之又曰不得韓白二人殺之無
噍𩔖時朝廷廣順年也人皆莫測顯徳之號俄而周太
祖南郊改元顯徳世宗襲位因仍其號至三年丙辰王
師遂入淮南時韓侍衞令坤白太師重過並為戎帥王
師既入將屠其城而二公戢兵淮人得過江而南者尤
衆悉如狂人之言周師東南征而淮南市井小兒普唱
曰檀來也人頗恠之及揚州建春門有鼉而俗謂之檀
出於水次衆以為應矣未幾王師入先鋒騎兵皆唱蕃
歌其首句曰檀來也方明其兆偽侍中周宗既阜於家
財而販易每自淮上通商以市中國羊馬及世宗將謀
渡淮乃使軍中人䝉一羊皮人執一馬商旅以渡浮橋
而守繼以兵甲遂入臨淮雖陵弛於邊防亦周宗務於
貪黷破國之釁有若此者為臣咎不亦深乎
煜景之次子本名從嘉嗣偽位乃更今名有辭藻善筆
札頗亦有慧(闕/)
壁以白銀釘瑇瑁而押之又以緑鈿剔隔眼中糊以紅
羅種梅花於其外又於花間設綵畫小木亭子才容二
座煜與愛姬周氏對酌於其中如是數處每七夕延巧
必命紅白羅百疋以為月宫天河之狀一夕而罷乃歌
之煜善音律造念家山破及振金鈴曲破言者取要而
言念家山破其聲焦殺振陵其詞不祥又建康市中染
肆之傍多題曰天水碧尋而皇家蕩平之悉前兆也天
水碧因煜之内人染碧夕露於中庭為露所染其色特
好遂名之初煜以建隆三年七月二九日襲偽位於金
陵因登樓建金雞以肆赦太祖聞之怒因問其進奏使
睦昭符符素辨給上頗憐之是日對曰此非金雞乃恠
鳥耳上大笑因而不問昭符之對雖涉滑稽而能取悦
上情免其君負僭上之責亦其忠也
偽蜀先主王建字光圖許州舞陽人世為餅師嘗葬其
父乃發地數尺而瘞鄊人卜葬皆以即日求地開塋故
也其棺躍出有神人謂之曰此天子地汝小民何容卜
葬建不聼但葬之棺復躍出如是者三乃得葬其後為
忠武軍部將討尚君長於山東力戰馬斃剖之得蛇於
馬腹由是自負建初以唐朝之命析黎雅卭蜀四州為
永平軍節度旋領兩川封蜀王及梁太祖受禪乃僭大
號梁祖以其俱為唐朝勲舊不敢傲之又以岐隴不附
欲假建為覆背之患乃與之通和使介交質情好尤篤
建初書與梁祖曰七十州自可指揮八十里罕因開垢
又曰俱非恃强逼禪皆以行道濟時云建在位有漢州
人郭迥耕得古銅牌以獻有王建王元膺已下六十餘
字建乃改其長子名元膺以應其事識者曰膺者胸也
胸者凶也皆非吉兆俄而元膺以延巧之夕將請建宴
於宫遂謀作亂事發元膺伏誅乃立其少子鄭王衍是
為后主建在偽位十有二年凡立改元曰武成曰天漢
曰通正曰永平曰光天仍以其偽號易錢文而鑄之今
惡錢中尚有建急於督責雖倉廩充溢而聚斂不已蜀
中每春三月為蠶市至時貨易畢集闤闠填委蜀人稱
其繁盛而建嘗登樓望之見其貨桑栽者不一仍顧左
右曰桑栽甚多儻税之必厚獲利由是言出於外民懼
盡伐其桑柘焉建末年苦於痢疾疼楚尤劇但坐錦囊
而疾中顧左右曰我見百姓無數列於牀前詬我曰重
賦厚斂以致我傷害而死今已得訴於帝矣建曰我實
不知外間如此今如之何未幾而殂衍即偽位荒淫酒
色出入無度嘗以繒綵數萬段結為綵樓山上立宫殿
臺閣一如居常棟宇之制衍宴樂其中或踰旬不下又
别立二綵亭於山前列以金銀錡釜之屬取御厨食料
烹燀於其間衍凭綵樓以視之謂之當面厨綵山之前
復穿一渠以通其宫中衍乗醉夜下綵山即從小龍舟
於渠中使宫人乗畫船倒執蠟炬千餘條逆照水面以
迎其船歌樂之聲沸於渠上及抵宫中復酣宴至曉綵
樓山遇風雨霜雪所損乃重易之無所愛惜又好擊鞠
常引二錦障以翼之往往至於街市衍為步障所蔽而
亦不知乃齊東昏髙障之𩔖也好戴大裁帽盖欲混已
而人以為泥首包羞之兆耳衍好燒香沉檀蘭麝之𩔖
芬馥氤氲晝夜不息既而厭之乃取皂角燒其奢縱皆
此𩔖也初建立衍為嗣鑄銅鐘於佛寺虚懸之其聲洪
逺建乃謂其下曰吾立此鐘為立太子故也今其聲洪
逺是必東宫將來之慶俄而方及八日其鐘殞地龍首
摧落建聞之不懌衍襲偽號果八年而亡國衍之末年
率其母后等同幸青城至成都山上清宫隨駕宫人皆
衣畫雲霞道服衍自製甘州曲辭親與宫人唱之曰畫
羅裙能結束稱腰身栁眉桃臉不勝春薄媚足精神可
惜許淪落在風塵宫人皆應聲而和之衍之本意以神
仙而在凡塵耳後衍降中原宫妓多淪落人間始騐其
語初莊宗即位與通好命客省使李嚴使於蜀衍建上
清道宫塑𤣥元及唐朝列帝宫中偽尊王子晉為聖祖
至道玉宸皇帝塑其形仍塑建與衍侍立其側召嚴以
觀之衍因備法駕行朝謁獻享之禮而亦享唐之列聖蜀
人以為朝唐之列聖盡歸中原之兆也謁享之日蜀中
士女夾道觀之珠翠簾幕為之照耀及嚴回乃言可取
之狀嘉王宗夀者王氏宗室中允為賢王嘗因重陽衍
召宗室及近臣宴於宣華苑自旦至於繼火沈湎尤甚
宗夀因以社稷之事言之涕淚交落而佞臣潘在迎顧
在詢韓昭等數輩以為嘉王酒悲因為諧謔笑玩而罷
及蜀亡宗夀至洛表請以公禮葬衍朝廷因追封衍為
順正公出葬之日宗夀步從之尋為淄州刺史復為青
州節度使以夀終蜀之王公亡國之後多所淪喪而宗
夀能保其終以見上天福善之道後唐既平蜀上乃以
太原節度孟知祥走馬入蜀以鎮撫之及明宗時安重
誨用事知祥乃絶朝貢以長興五年遂僭大號初王氏
在蜀建剏宫殿皆紀大匠孟徳名氏於梁俄而終為孟
氏所處知祥僭號才七月而終其子㫤嗣偽位㫤尚年
少乃與母后同宫數年餘遂遷新宫而居以其宫宇稍
廣乃選民間女子有殊色者充之及有司引至後苑㫤
親選擇佳者亦賜諸王餘則縱去而民間懼其搜選皆
立求媒伐而嫁之謂之驚婚㫤之幼年有日者周𤣥豹
視之謂知祥曰此兒骨法非常且愛之知祥不聼後又
遣𤣥豹同㫤於戲劇之處熟視之既而告曰此四十年
偏蜀之主非等閒也知祥始喜由是特加愛念㫤之母
后即後唐積慶公主之後車也嘗在并州累從征伐備
歴艱難由是頗務慈儉常誡㫤以固福夀為懷而㫤亦
能禀之寢處惟紫羅帳紫碧綾帷褥而已無加錦繡之
飾至於盥潄之具亦但用銀兼以黒漆木器耳每決死
刑多所務減而儉止一身唯容惡乃匹夫之小節耳然
仁道至大𤣥鑒孔昭及歸皇朝終訖天命逺視李氏近
觀王衍禍福之道盖相有為蜀之末年百官競執長鞭
自馬至地婦人競戴髙冠子皆謂之朝天又製新曲名
之曰萬里朝天意謂萬里皆朝於已及歸降之後﨑嶇
川陸至於京師乃萬里朝天之驗矣㫤性畏懦在位唯
每年春一拜知祥之陵及十一月誕日偽號明慶節幸
佛寺燒香而已他無所適每出則乗步輦垂以重簾環
結珠香囊垂於四角香聞數里人亦不能見其面㫤出
外則以其輿輦嘗飾奢麗居常在内唯銅裝朱漆小輦
而已故三十年不南郊不放燈率由懼非常也㫤後體
重遂不乗馬内廐唯飼一打毬馬而久不按習亦不堪
乗跨其餘名馬多屬之親王近臣耳
　
　五國故事卷上
欽定四庫全書
　五國故事卷下
　　偽漢彭城
先主巖偽諡天皇大帝廟號髙祖第二主玢偽諡殤帝
第三主晟偽諡文武光聖明孝皇帝廟號中宗後主鋹
入朝封恩赦侯殂封南越王
　　偽閩王氏
忠懿王王審知不僭號朝廷封閩王終諡忠懿延鈞僭
位偽冊太祖王延翰偽稱閩不僭帝號踰年而終無聞
偽號王延鈞偽稱大閩皇帝偽號惠宗王延羲襲偽號
為朱氏所滅王延政僭號大商皇帝尋為淮人所虜偽
封光山王宗屬王延稟王延彬附朱文進卓儼明李孺
贇泉州婁從効張漢思陳洪進
偽漢先主名巖後名俊又名龑龑之字曰儼本無此字
龑欲自大乃以龍天合成其字以其不典故不書之其
先上蔡人從閩之仙㳺復遷畨禺因家焉父謙為賀水
鎮將既卒以其子隠嗣隠即巖之兄也先時唐末天下
征鎮不受代而薛王知柔以石門扈蹕功授廣帥丞相
齊公徐彦若復代知柔隠皆迎納朝論嘉之尋自為廣
帥隐卒巖代其任初巖之正母韋氏頗妬聞其生乃仗
劒於中門使取其兒至將殺之家人不敢匿乃持去既
見之後劒輒墮地乃跪而抱之曰此我家之寶遂取為
已子梁朝命冊南平王以中原多事乃僭號改元乾亨
封其子十有八人為王九年八月白虹入其偽三清殿
中頗憂畏其外震懼㑹有詞臣王宏欲説巖乃以白虹
為白龍見上賦以賀之巖大恱乃改元白龍更名龔又
改為龑見前註謙初為封州刺史而其母段氏生巖有
日者視之謂謙曰公之諸子唯少者貴甚又巖性嚴酷
果於殺戮毎視事則垂簾於便殿使有司引罪人於殿
下設其非法之具而屠膾之故有湯鑊鐵牀之獄又有
投湯鑊之慘後更加日曝沃以鹽醋肌體腐爛尚能行
立久之乃死其餘則鎚鋸互作血肉交飛腥穢之氣寃
痛之聲充沸庭廡而巖之唇吻必垂涎及頤頷吞噏膚
血之氣者久之方復常態有司候其復常乃引罪人而
退葢妖蜃毒龍之𩔖非可待以人倫也巖暴政之外唯
以治宫殿為務故作昭陽諸殿秀華諸宫皆極瓌麗昭
陽殿以金為仰陽銀為地面簷楹榱桷亦皆飾之以銀
殿下設水渠浸以珍珠又琢水晶琥珀為日月列於東
西二樓之上巖親書其榜以見進士王宏昭陽殿賦詞
之越人皆非虚也其餘宫室殿宇悉同之每引領行商
以示奢侈非由之而稱强密涼臺之寶不亦疎乎巖末
年乃天福壬寅嵗是嵗夏四月避暑於甘泉宫時長星
見乃誦宋孝武萬嵗之說未幾而殂焉巖既卒而其子
玢嗣位是為殤帝昏暴益甚為長夜之飲二年春三月
其弟晟因人之情乃使壯士夜以角觝進因而弑之於
長春宫玢卒晟乃襲偽位改元應乾
晟本二名上一字犯宣祖諱去之江南李景連湖湘之
勢遂以兵侵其境為晟所敗獲其敗卒盡滅去一臂以
痛之江南由是絶南顧之意晟僻在一隅自為强大以
中國帝王為洛州刺史每宴會則獨處殿庭之間侍宴
臣􁉗皆結綵亭侍坐於殿之兩隅宴酣則有司以檻獸
而進兩旁翼以戈㦸晟親持弓矢下殿有司引獸檻而
前逡巡獸出杉庭而上晟引弓射之兩旁戈㦸競進獸
乃斃其為樂皆此𩔖而晟晚年猜忌功臣誅戮相繼陳
道庠者嘗為觝角以弑殤玢者晟既忌之欲其自退仍
賜之漢紀一部庠受賜莫知其由因以問内侍鄧申申
曰殺韓信醢彭越之謂也庠因稱疾晟聞之反怒申以
漏洩乃兼誅之晟每誅其親族其子皆鴆死女有色遂
置嬪御之列晟之所為雖蠻夷不足以論理而人倫之
内實所不忍聞焉鋹晟之長子也年十七襲偽位改元
大寶委政内官龔澄樞及才人盧瓊仙又引巫樊胡子
自言玉皇大帝附其身服逺逰冠妖言以陳禍福鋹於
内殿設帷幄陳物玩以奉之胡子為大帝言謂鋹曰盧
瓊仙等輩皆我命之以為爾輔爾當盡心委之無得妄
有疑慮鋹再拜而聴由是内外淫亂鋹踵父之奢縱立
萬政殿飾一柱凡用銀三千兩又以銀為殿衣間以雲
母無名之費日有千萬末年野蕈生於宫殿御井石自
行百餘步狐鳴鬼哭妖怪日作至於亡國焉鋹既為天
兵所敗其下乃燔爇府庫寶貨之外其珍珠至美者凡
四十有六甕焉及至京師鋹乃自結珠龍鳳鞍帕以獻
之太祖謂羣臣曰聞鋹所貢悉皆手製其所善止如此
不亡何待耶鋹在南越偽封衞王及歸朝封恩赦侯旋
改彭城郡公又進封衞國公及薨追封南越王焉吁彭
城氏非積善之家以淫刑為政加之内理無復禮度雖
滅亡也而猶獲其令終者不亦幸乎
閩忠懿王諱審知光州固始人也長兄潮次兄圭及審
知軍中號為三龍皆以唐末起兵為黄巢部伍巢敗乃
領其衆入泉州旋自泉州復破陳巖入福州初辟石僧
為䜟辭曰巖髙潮水没潮退天口出葢言潮破福州陳
巖而審知終嗣其地也潮嘗使日者視已弟兄曰一人
勝一人審知方侍潮之側沾汗而退審知性儉約嘗衣
紬一日袴敗乃取酒庫酢袋而補之又嘗使南方迴者
以玻璃瓶獻之審知眷玩久之自擲於地謂左右曰好
竒尚異乃奢侈之本今沮之貴後代無為漸也或云延
鈞僭立以御服被於審知之廟審知寓夢於延鈞責之
不肯服延翰審知子也襲父位踰年而終翰妻博陵氏
女也性悍姤而殘忍嘗以練縛姬侍而鞭之練染血赤
乃止又置木掌扑人一日盛暑又無纎雲而雷霆擊博
陵斃於中庭或曰忠懿暴終博陵之鴆故也延鈞審知
次子延翰殂遂襲其位無竒能故其初數年頗亦善守
比及季年乃僭稱大號國號曰大閩改元龍啓即位日
既被衮冕遂恍惚不能自知久之方蘇乃親許飯僧三
百萬繕經三百藏尋而稍安後於諸寺賽所許願文疏
中明述其事聞者哂之曰大閩其應天順人有如此者
延鈞即位改名鏻鏻將死有赤虹入其室飲以金盆水
吸之俄盡又芝生殿門俄而遇弑鏻死金陵以閩人語
訛戲之因送綾遂以為花絹意以鏻避其諱也鈞初議
僭號不欲盡兼尊欲為閩國皇偽翰林學士周維岳進
曰陛下欲稱國皇臣亦止稱翰林學生又以赦書有日
行五十里之說聞者哂之
延稟審知養子眇一目人謂之獨眼龍延鈞之兄
也翰既死稟自泉州率兵而至因立延鈞為王自還泉
州將行謂鈞曰善守之無煩老兄再至鈞憾其言後因
詐疾以死訃於稟稟復來遂以兵迎於南臺江斃之舟
中取其首至而責之曰果煩老兄再至矣因梟之無諸
市稟之子繼昇繼倫皆奔浙中初延稟自光山起兵至
建州入一山寺刼掠有僧但誦法華經見稟不起稟怒
殺之後常見僧現其形細視之乃延鈞耳稟由是心疑
延鈞即前所殺之僧至是果驗其寃耳昶本名繼鵬偽
封福王即鈞之長子也既為皇城使李倣所弑而立㫤
㫤遂改元通文性狂狷常欲練兵襲金陵乃於殿庭設
大沙羅於射堋示衆曰一發中之當平定江南射堋去
庭階才五六十步沙羅復甚大果一發中之其下皆賀
曰此一箭定天下矣遂發兵至於境上金陵聞之無所
㖃責但曰愍其有此大志耳㫤立而忠懿王之勲舊悉
屏去之衙兵先號威武軍者亦棄不用威武軍忠懿王
之親兵也以軍額而名之因召市井屠沽輩别立宸衞
軍名衣以羅襦銀帶飲食之器悉皆中金所給俸賜復
數倍於威武威武頗怒一日潛匣劒遂取延羲於私第
而立之延羲審知之第二十八子也先時得罪於㫤㫤
囚之私第有庭石一根一日有白烟一穗起於石上久
之方散延羲懼乃密召道士陳守元即偽號陳天師者
也使禳剋之守元曰未必不為嘉兆也是夕兵至其門
而迎之延羲謂㫤使人收之乃迯於厠中久之方出延
羲即位改元承隆移書於隣國曰大軍踊躍於門前羣
臣歡呼於日下是也延羲即位為長夜之飲鍜銀葉為
酒杯以賜飲羣臣下銀葉既柔弱因目之為冬𤓰片又
名之曰醉如泥酒既盈即不復置他所唯飲盡乃可捨
自宗室洎羣臣而下多以拒命見誅嘗一夕醉甚命其
偽宰相李凖棄市而凖方大醉卧於市中唯呼其婢春
鶯已行刑者不敢殺因致之他所明日延羲視朝使召
凖左右因夜來之命對之延羲都不能知乃急召仍復
其位是日又宴翰林學士周維岳復被怒下獄獄吏拂
榻而迎之曰尚書無憂苦昨夕相公方宿此今亦無恙
既醒果然末年為偽客省使朱文進所殺王氏遂滅忠
懿嘗問山僧國祚修短僧曰大王騎馬來騎馬去忠懿
以丙午得閩至開運丙午嵗而亡國其言驗矣延政延
羲弟羲即位乃請以建州為威武軍延羲不許因復延
政建州鎮安軍節度使延政乃自更為鎮武後僭號稱
大殷皇帝改元天徳延羲遇害閩人有迎延政者㑹為
兵所攻不能下使其子繼雄至又追拒而殺之延政終
歸於江南封自在王尋改光山王終鄱陽焉延彬奎之
子忠懿之猶子也奎死襲其父封於泉性多藝而奢縱
日服一巾櫛日易一汗衫既醉必以龍腦數器覆之無
病則亭午方起能為詩亦好說佛理辭人禪客謁見多
為所沮宅中聲妓皆北人將求妓必圖已形而書其歌
詩於圖側題曰才如此貌如此以是冀其見慕初圭領
兵至泉州舍於開(闕/)寺始生延彬於寺之堂既生而有
白雀一栖於堂中迄彬之終方失其所在凡三十年仍
嵗豐稔每發蠻舶無失墮者人因謂之招寶侍郎進士
徐寅常為人生幾何賦云任是三皇五帝不死何歸後
因修合求藥於延彬書其賦辭於紙尾而報之其風味
又此𩔖也朝廷授延彬雲州節度使及卒復贈侍中葬
雲臺山迄今閩人謂之雲臺侍中其詩有尤者曰四衙
前後訟堂清軟錦披袍擁鼻行雨後緑苔侵履跡春深
紅杏鎖鸎聲因攜久醖松醪酒自煮新抽竹笋羮也解
為詩也為政儂家何似謝宣城人多誦之
偽宋文進者王氏時為客省使既弑其君延羲乃稱藩
於朝廷行天福年號朝廷授文進福州節度使同中書
門下平章事封閩國王泉州指揮使劉從効殺文進所
署刺史黄紹頗以王繼勲代之遥應建州文進發兵攻
之為泉人所敗連重遇乃殺文進傳首建州以從子繼
昌來守福州為淮兵所阻不得指揮使李孺贇乃推僧
卓儼明為主卓儼明本神光寺僧住上方達將自立懼
人情不附乃假立之示衆曰儼明在神光寺上方嘗睡
庵中有赤蛇出入其鼻中此異人也當迎之衆從其議
未幾殺之遂自立李孺贇本名達既自立乃表朝廷授
檢校太尉同平章事充福建節度使知閩國事後求爵
於朝廷不允遂歸江南編入屬籍賜名義預其偽王子
之列既而召之使入覲孺贇復不聴命遂為江南所攻
告急於浙兵救之圍解乃覲於浙孺贇未幾還本任復
謀叛為浙兵所戮其弟孺差亦誅焉婁從効泉州桃林
人父諱章初與董思安張漢忠陳洪進等俱為本州偏
將及朱文進簒滅王氏以其將黄紹頗守泉從効等因
殺紹頗而立王繼勲以應建州文進舉兵攻之不克及
江南剋建州從効首請江南之命累授從効至檢校太
尉兼中書令泉州清源軍節度使鄂國公十數年間頗
亦强盛建隆壬戌嵗從効自五月𤼵疽至於七月不愈
中外音問不通羣校頗有異議一日先鋒指揮使王亡
名請入省疾而從効危篤乃欲代領其衆從効死衆立張
漢忠為帥以洪進副之使王亡名出守漳州不聼又遣
戍莆田亦不聼因使衆擊之遂困送同安縣羈縻之未
幾而斃初効有泉南之地洪進為其將與張漢忠同列
從効死漢忠有其郡且請節制於江南以洪進為節度
副使而頗忌洪進一日設筵將害洪進俄而地震漢忠
惶惑洪進遂起出他日洪進率子弟徑入衙署取其符
印而廢之送家庄洪進因請命於朝廷授平海節度使
太宗即位乃修朝覲改授徐州節鎮兼授相封岐國公
終贈中書令諡曰忠順
　
　
　五國故事卷下
