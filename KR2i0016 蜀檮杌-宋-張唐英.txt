#+TITLE: 蜀檮杌-宋-張唐英
#+DATE: 2016-06-11 12:21:39
#+SOURCE: github.com/kanripo/KR2i0016 master 0540eb1c                
欽定四庫全書　　　　　史部九
　蜀檮杌　　　　　　　　載記𩔖
　　提要
　　　　(臣/)等謹案蜀檮杌二卷一名外史檮杌宋張
　　　　唐英撰唐英字次功自號黄松子蜀州新津
　　　　人丞相商英之兄熙寧中官至殿中侍御史
　　　　其書本前蜀開國記後蜀實録仿荀悦漢紀
　　　　體編年排次于王建孟知祥據蜀事迹頗為
　　　　詳備歐陽修二蜀世家刪削太略得此可補
　　　　其所遺今世官署戒石所刻爾俸爾禄民膏
　　　　民脂下民易虐上蒼難欺四語自宋代以黄
　　　　庭堅書頒行者實摘録孟昶廣政四年所制
　　　　官箴中語其文全載于此書凡此之𩔖皆足
　　　　以資考證唐英嘗撰嘉祐名臣𫝊及此書今
　　　　名臣𫝊已佚惟此書存考樓鑰攻媿集引外
　　　　史檮杌王建四年書張琳始末有大順初憘
　　　　實為黔南節度辟為判官一條今本無之則
　　　　亦非完書矣乾隆四十五年六月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官　(臣/)陸　費　墀
欽定四庫全書
　蜀檮杌卷上　　　　　　宋　張唐英　撰
王建字光圖其先潁川郾城人後徙居項城隆眉廣顙
身長七尺與晉暉軰以剽盜為事被重罪繫許昌而
獄吏縱之使去武當僧處洪謂曰子骨相異常貴不
可言何自䧟為盜建感其言因𨽻軍於忠武而節度
使杜審權拔為列校從討王仙芝有功所乘馬死剖之
得一小蛇於心間私自異之秦宗權據淮西募建補
軍虞候廣明中僖宗幸蜀建與晉暉韓建張造李師泰
同謀率三千人奔行在僖宗大喜乃分其兵使建等五
人主之號隨駕五都田令孜皆録為假子駕還分典
神策軍光啟元年令孜與河中王重榮有隙移鎮易
定重榮遂舉兵向闕二年正月僖宗再幸興元以建
為清道使負玉璽以從至堂塗驛而邠寕昌符朱玫
等遣人焚棧道建翼僖宗過於煙熖中夜宿坂下僖宗
枕建膝而寢賜以金劵至褒中以建遥領璧州刺史令
孜懼禍求為西川監軍以楊復恭代為觀軍容使復恭
慮建不附已出為利州防禦使十月駕還楊守亮鎮興
元屢召建建疑其圖已遂招豪猾八千攻陷閬州殺楊
行遷入據其城自稱刺史十一月昭宗即位陳敬瑄叛
於成都慮建與東川顧彦朗膠固為患頗憂之令孜曰
建吾子也可折簡召之遂與建書曰中原多故惟三蜀
可以偷安陳公恢廓無疑同建大事吾父子輔之無不
可也建大喜領兵趨成都敬瑄參謀李乂謂曰建今之
姦雄狼顧乆矣必不為人下若為將校亦非公之利建
至東川敬瑄遣人止之建怒進攻破鹿頭入據漢州進
攻成都顧彦朗亦懼建反戈相襲上表雪其罪建亦奏
請擇大臣帥蜀乃召宰相韋昭度為成都尹割卬蜀黎
雅置永平軍於卬州以建為節度使建發兵迎昭度於
劍門敬瑄不受代昭度於城東置行府以建為衙内都
指揮使大順元年十月建度敬瑄垂敗心冀全蜀乃入
白昭度曰相公興數萬之衆未有討賊之效而饋運不
繼大衆囂然今闗東藩鎮相噬圖傾國家社稷朝廷姑
息不暇相公為國大臣其心安忍不如東還以清中原
此根本之䇿也劍外之事願以相委必不負驅策昭度
猶豫未決建陰令軍士擒昭度帳下吏駱保蒼頭保禄
臠食之昭度大懼乃以符節付建即日東還詔復敬瑄
官令建罷兵歸卬州建不從急攻成都令孜懼登城與
建語曰老夫與八哥素厚何為相厄如此建曰建與軍
容有父子之恩何心敢忘但太師負國而朝廷使建討
之茍太師改心便可釋憾令孜與敬瑄議以勢不可敵
其夕令孜持符印即建營授之翌日以成都讓建自稱
留後表陳其事龍紀元年春制授成都尹西川節度副
使仍知節度事管内觀察處置雲南八國招撫等使敬
瑄廢處雅州以其子為刺史既行建遣殺於三江令孜
仍監其軍四月以令孜陰附鳳翔擒下獄饑死光化三
年詔建私門立㦸加中書令封琅琊王四年封建西平
王
三年昭宗還長安建奉表貢茶布等十萬八月封建司
徒蜀王四年八月朱全忠弑昭宗建率將吏百姓舉哀
制服七年全忠簒位改元開平巨人見青城山鳳皇見
萬歲縣左右勸進三遜而後從九月僣即偽位號大蜀
改元武成以王宗佶為中書令韋莊為散騎常侍判中
書門下事唐道襲為樞密使任知元潘峭為宣徽南北
院使王宗裕為太傅王宗侃為太保兼侍中以唐觀軍
容嚴遵羙為内侍監授唐室舊臣王進等三十二人官
爵有差十月下偽詔改堂宇廳館為宫殿其畧曰帝君
之居上應辰象朝貢臻集華夷會同宫闕殿閣之深嚴
臺省府寺之宏壯頒分名號以正觀瞻况我肇啟丕圖
𩔖有嘉瑞允恊上元之貺式光萬世之基至於厨廐之
標題倉庫之曹列並宜從革用永維新
　大衙門為宣德門獅子門爲神獸門大㕔為會同殿
　毬塲門為神武門毬塲殿為神武殿蜀王殿為承乾
　殿清風樓為夀光閣西亭子㕔為咸宜殿九頂堂為
　承乾殿會仙樓為龍飛閣西亭門為東上閣門亭子
　西門為西上閣門節堂南門為日華門行庫角門為
　月華門萬里橋門為光夏門笮橋門為坤德門大東
　門為萬春門小東門為瑞鼎門大西門為乾正門小
　西門為延秋門北門依舊大元門子城南門為崇禮
　門中隔為神雀門東門為神政門西門為興義門鼓
　角樓為大定門北門為大安門中隔為元武門昌橋
　為應聖橋舊宅為昭聖宫堂為金華殿摩訶池為龍
　躍池設㕔為韶光殿軍資庫為國計庫衙庫為内藏
　庫衙内麴佑庫為齊天庫衙内雜庫為廣潤庫賞設
　庫為常盈庫賞設行庫為殿前庫南倉為天富倉贍
　軍東庫為左金藏庫北倉為大倉甲仗庫為天武庫
　舊三使院為彰信門當尚書省於舊使院置御史臺
　於府司置府城為皇城使防城使司依舊兩馬歩使
　為左右街使廂虞侯為街廵使後槽為飛龍廐客司
　為客省使樂營為教坊使厨為御食厨㦸門添置三
　十六㦸神策營為糧料司六軍為支計院成都府移
　在子城外遂穏便處制立府所司新西宅為天啟宫
　堂為玉華殿
武成二年正月祀南郊御樓肆赦以韋莊為吏部侍郎
張格為中書侍郎並平章事因謂曰不恃權不行私惟
至公是守此宰相之任也三月灌州奏武部郎中張道
古卒道古臨淄人少有文詞慕朱雲梅福之節景福中
舉進士釋褐為著作郎遷右拾遺時播遷之後方鎮阻
兵道古上疏言五危二亂七事責授施州司户參軍未
幾以左補闕徵由蜀赴闕陳田之亂乃變姓名賣卜於
温江建聞其名奏為節度判官又上建詩叙二亂五危
七事為同僚所嫉送茂州安置開國召為武部郎中至
玉壘關謂所親曰吾唐室諫臣終不能拳跪與雞犬同
食今雖召還必須再貶於此死之日葬我於關東不毛
之地題曰唐左補闕張道古墓至蜀果不為時所容復
貶茂州卒於路五月立周氏為皇后宗懿為太子十月
講武星宿山歩騎三十萬遂宴於行宫謂左右曰得一
二人如韓信而將之中原不足平也宗佶跪曰臣雖不
才自顧可驅䇿兵部郎中張扶進曰陛下雄才大畧尚
不能得岐隴尺寸之土宗佶小子狂妄願陛下無以中
原為意宗佶憾之諭庖人置藥而毒殺之扶字子持廣
都人博學善文凡書奏牋檄皆屬之贈諫議大夫制封
諸子為王建十一子馬姬生宗仁白姬生宗懿宋姬生
宗輅陳姬生宗智宗時喬姬生宗傑禇姬生宗鼎宗澤宗平
徐姬生宗衍撲殺晉國公王宗佶宗佶本姓甘氏建未
有子録為養子以戰功累遷中書令恃位隆功高所為
不法連上表求為太子建勉諭令出而不肯去言詞甚
悖因叱衞士撲殺之
三年六月下詔勸農桑曰昔劉先主入蜀武侯勸其閉
關息民十年而後舉兵震揺關内朕以猥眇托於人上
爰念蒸民乆罹干戈之苦而不暇力於農桑之業今國
家漸寧民用休息其郡守縣令務在惠綏無侵無擾使
我赤子樂於南畆而有豳風七月之詠焉八月吏部侍
郎平章事韋莊卒莊字端已杜陵人見素之後乾寧中
舉進士建奏為掌書記昭宗遇弑梁祖即位遣使宣諭
興元節度王宗綰馳驛白建建謀興復莊以兵者大事
不可倉卒而行乃為建答宗綰教其畧曰吾家受主上
恩有年矣衣衿之上宸翰如新墨詔之中淚痕猶在犬
馬猶能報主而況人之臣子乎自去年二月車駕東還
連貢二十表而絶無一使之報天地阻隔呌呼何及聞
上至谷水臣僚及宫妃千餘人皆為汴州所害及至洛
果遭弑逆自聞此詔五内糜潰今兩川鋭旅誓雪國耻
不知來使何以宣諭示此告勒令自决進退梁使遂還
梁祖遣使通好以建為兄莊得書笑曰此神堯驕李密
之意也建之開國制度號令刑政禮樂皆所定拜平章
事卒有浣花集二十卷十二月大赦改元永平
永平元年十一月周德權卒德權汝南人建之妻弟從
建入蜀以戰功累遷眉州刺史梁祖既簒德權上表曰
按䜟文李祐西王逄吉昌土德兊興丹莫當李祐者唐
亡也西王者王氏興於西方也逄吉昌者逄字如殿下
之名也土德坤維也兊興亦西方也丹莫當者丹朱也
言朱梁不敢與殿下抗也願稽合天命仰膺寳籙使天
地有主人神有依建大恱曰成我者叔舅也建即位累
遷太保中書令卒贈太師
二年正月贈張魯扶義公諸葛亮安國王二月朔游龍
華禪院召僧貫休坐賜茶藥綵叚仍令口誦近詩時諸
王貴戚皆賜坐貫休欲諷之因誦公子行曰錦衣鮮華
手擎鶻聞行氣貌多輕忽艱難稼穡總不知五帝三王
是何物建稱善貴倖皆怨之貫休本蘭溪人善詩與齊
已齊名有西岳集十卷三月詔平章事張格専編纂開
國以來實録獲玉璞於田令孜之故第以為國寳其文
曰有德承天其祚永昌八月什邡縣獲銅牌石記有膺
昌之文改什邡為通計縣改太子名為元膺
三年七月大昌軍使徐瑶等脅太子元膺舉宫中以叛
諸軍討之斬元膺瑶伏誅以衍為太子瑶字伯玉長葛
人從建入蜀勇猛善格鬭建初在韋昭度幕府其兵皆
文身黧黒衣装詭異衆皆稱為鬼兵稱瑶為鬼魁建克
成都瑶多汚辱衣冠士女富人李希妻俞氏有異色瑶
虜而逼之俞氏曰吾夫夙嘗為鄉貢進士風流儒雅人
此之相如我尚以非我匹爾健兒也焉得無禮於我瑶
仗劍謂曰爾畏此乎俞氏曰吾寧死必不受辱瑶欲殺
之左右謂曰城中婦人無限何必逞暴於此遂杖而釋
之
四年二月以太子衍判内外六軍事詔以東宫為崇賢
府凡文學道德之士得以延納訪問重陽建出游寳厯
寺妃后皆從其日宫女四人逃匿搜尋不獲明日得之
乃寺僧誘之藏於民家與僧二十二人同斬於龜化橋
十月内樞密使潘炕卒炕字疑夢其先河南人有噐量
家人未嘗見其喜怒然嬖於羙妾解愁遂風恙成疾解
愁姓趙氏其母夢吞海棠花蕋而生有國色喜為新聲
及工小詞建嘗至炕第見之謂曰朕宫無如此人意欲
取之炕曰此臣下賤人不敢以薦於君其實靳之弟峭
謂曰綠珠之禍可不戒耶炕曰人生貴於適意豈能愛
死而自不足於心耶人皆服其有守十二月御大安門
受秦鳳階成之俘大赦改元通正時大霖雨禱于竒相
之祠
　唐英按古史震䝉氏之女竊黄帝元珠沈江而死化
　為此神即今江瀆廟是也
通正二年正月梁遣使來聘二月翰林學士庾博昌卒
博昌後周義成侯信之後富文藻著金行啟運録二十
卷青宫載筆記十五卷王堂集二十卷三月宏農郡王
晉暉卒暉許州人少有膽勇初與建為盗夜泊武陽古
墓中聞人呼墓中鬼曰潁州設無遮會可同行否墓中
應曰蜀王在此不得相從二人相謂曰蜀王誰是也暉
曰八哥狀貌有異于人必有非常之事建嘗與飲叙舊
暉曰武陽墓中言果不誣耳建笑曰始望不及此卒建
親徃臨弔十一月大赦改元天漢元年國號改稱天漢
以廣成先生杜光庭為户部侍郎
天漢元年正月封張飛為靈應王鄧艾為彰順王張儀
為昌化王五月祀黄帝于南郊翌日祀地祗于方丘六
月賜百官飛雪丸十一月祀昊天上帝于圜丘大風㧞
木幕幄皆裂改元光天依舊稱大蜀國
光天二年四月有狐嘷於寢室鵂鶹鳴於帳中鶢鶋集
於摩訶池建因感疾甚篤召大臣賜坐示手書曰朕比
遭亂離以干戈定秦蜀頼卿等忠勤夹輔遂正名號撫
有神器兢兢業業懼不負荷幸托天地之靈廟社之貺
方隅底定民黎樂康二氣恊暢五榖豐稔然以萬幾之
大不免勤勞於夙夜感此疾恙藥石弗救太子雖㓜有
賢德然次不當立卿等固請於外后妃亦甚篤愛朕不
能違立為儲貳勉力輔戴無墜我邦家之休又謂曰太
子若不克荷但置之别宫選立賢者慎勿害之徐氏兄
弟但優與俸禄以豐其家勿令掌兵以速其禍詔太子
入侍疾六月建薨年七十二偽諡神武聖文孝德明惠
皇帝廟號高祖葬永陵
　黄松子曰唐自廣明之亂天下凌遲姦猾亡命之徒
　攘袂誓衆於萑蒲之下而所在横潰建於此時乃與
　晉暉輩攘竊於許蔡之郊藏匿於墟墓之間其暴固
　不足以警動郡縣及抵罪被繋死在旦夕而孟彦暉
　縱之使去此豈獄吏知其必貴而佑之邪抑天為之
　邪遂能奮跡士伍奔赴行在忠義感激誠貫白日執
　戈披銳翼衞乗輿於烟熖之中其勤至矣巨閹猜忌
　自璧遷利遂舉兵據閬止謀自全之計洎陳田召而
　不納遂抗表請師猶有勤王之節而韋昭度章句書
　生柔雅醖藉非有將帥之才駕馭之術建察其可取
　而代中以機智奪其符印遂摧敵克城節制全蜀而
　納貢述職道不絶使及梁祖受禪非有湯武高光之
　德建誓師雪耻而為岐隴所阻自視才畧不在梁下
　其肯甘心俛首而為之臣邪因僣竊位號亦時使之
　然也觀其委任將佐擢用才智撫養士卒惠綏黎庶
　勸課農桑輕省徭賦臨終顧托至誠無疑前視劉備
　可以無愧予嘗始終考究建之誠心使全忠不簒昭
　宗尚克享國必不忍為鼎足之勢此予所以不深罪
　之也
衍字化源建㓜子舊名宗衍八歲封鄭王為左奉駕軍
使元膺死建以淮王宗輅𩔖已信王宗傑明敏有才欲
選立之衍母徐氏有寵密以金百鎰遺宰相張格言上
已許衍為太子願相公助之格遂抗表言衍才器英武
實堪社稷之托遂得立開崇賢府置僚屬頗好經史詩
賦即位年十八時梁貞明五年也立妃周氏為皇后十
月詔選良家女二十人備後宫十二月拜永陵詔以來
年正月有事於南郊改明年為乾德元年以龍躍池為
宣華池即摩訶池也
二年八月衍北廵以宰相王鍇判六軍諸衞事旌旗戈
甲百里不絶衍戎装披金甲珠帽錦袖執弓挾矢百姓
望之謂如灌口神后妃錢於昇仙橋以宫人二十人從
至漢州駐西湖與宫人泛舟奏樂飲宴彌日九月駐軍
西縣自西縣還至益昌泛舟廵閬中舟子皆衣錦繡衍
自製水調銀漢曲命樂工歌之郡民何康女有羙色將
嫁衍取之賜其夫家百縑其夫一慟而卒
三年三月衍還成都五月宣華苑成延袤十里有重光
太清延昌會真之殿清和迎仙之宫降真蓬萊丹霞之
亭土木之功窮極奢巧衍數於其中為長夜之飲嬪御
雜坐舄履交錯嘗召嘉王宗夀赴宴宗夀因持杯諫衍
宜以社稷為念少節宴飲其言慷慨激切流涕衍有愧
色佞臣潘左迎顧在珣韓昭等奏曰嘉王從來酒悲不足
怪也乃相與諧謔戯笑衍命宫人李玉簫歌衍所撰宫
詞送宗夀酒宗夀懼禍乃盡飲之在迎曰嘉王聞玉簫
歌即飲請以玉簫賜之衍曰王必不納衍宫詞曰(輝輝/赤赤)
(浮五雲宣華池上月華新月華/如水浸宣殿有酒不醉真癡人)宗夀字永年王建之族
子八月衍受道籙於苑中以杜光庭為傳真天師崇真
館大學士光庭字賔聖京兆杜陵人寓居處州方干見
之謂曰此宗廟中寳玉大圭也與鄭雲叟應百篇舉不
中入天台為道士僖宗召見賜紫衣出入禁中上表乞
游成都隠青城山白雲溪卒於蜀年八十五顔貌如生
衆以為尸解有文千餘卷皆夲無為之㫖九月詔置賢
良方正博通經史明達吏理識洞兵機沈滯􁀫園五科
令黄衣選人白衣舉人投策就試吏部考較十月以韓
昭為吏部侍郎判三銓昭受賂狥私選人詣鼓院訴之
又嘲曰嘉眉卭蜀侍郎骨肉導江青城侍郎親情果閬
二州侍郎自留巴蓬集璧侍郎不惜衍召而問之昭曰
此皆太后太妃國舅之親非臣之親衍黙然昭字德華
長安人衍北廵以為文思殿學士京城留守判官李台
叚云韓公凡事如僧剃髮無有寸長昭以便佞恩傾一
時出入宫掖太妃愛其羙風姿而専有辟陽之寵唐兵
入蜀王宗弼與之有隙先捕而殺梟其首金馬坊百姓
皆溺之
四年二月文明殿試制科白衣蒲禹卿對䇿其畧曰今
朝廷所行者皆一朝一夕之事公卿所陳者非乃子乃
孫之謀暫偷目前之安不為身後之慮衣朱紫者皆盗
跖之軰在郡縣者皆狼虎之人奸諛滿朝貪滛如市以
斯求治是謂倒行執政皆切齒欲誅之衍以其言有益
擢為右補闕三月禁百姓不得帶小㡌衍好私行徃徃
宿於倡家飲於酒樓索筆題曰王一來云恐人識之故
令民間皆帶大㡌四月流軍使王承綱於茂州衍嘗私
至承綱家悦其女有羙色欲私之承綱言已許嫁將適
人衍不從遂取入宫潘昭與承綱有隙奏其出怨言故
被貶女聞承綱得罪剪髮求贖其罪不從乃自縊死自
五月不雨至九月林木皆枯赤地千里所在盗起肥遺
見紅樓
　後蜀辛寅遜修王氏開國紀以肥遺為旱魃唐英按
　肥遺蛇名角上有火見則大旱非魃也出山海經外
　傳華山亦有此蛇
五年三月上已宴怡神亭婦女雜坐夜分而罷衍自執
板唱霓裳羽衣及后庭花思越人曲四月游浣花溪龍
舟綵舫十里綿亘自百花潭至萬里橋游人士女珠翠
夾岸日正午暴風起須臾雷電㝠晦有白魚自江心躍
起變為蛟形騰空而去是日溺者數千人衍懼即時還
宫重陽宴羣臣於宣華苑夜分未罷衍自唱韓琮柳枝
詞曰梁苑隋堤事已空萬條猶舞舊春風何須思想千
年事誰見楊花入漢宫内侍宋光溥咏胡曽詩曰吳王
恃霸棄雄才貪向姑蘇醉綠醅不覺錢塘江上月一宵
西送越兵來衍聞之不樂於是罷宴七月天富倉奏米
中生蟲如小蜂尾後如米粒曵之而行十月彗星見長
丈餘在井鬼之次司天言恐國家有大災宜修徳以禳
之詔於玉局建置道塲以答天變右補闕張雲上疏言
此是百姓怨氣上徹於天成此彗星彗者除舊布新之
義此乃亡國之兆豈祈禳之可彌衍怒流於黎州雲唐
安人立朝謇諤自比朱雲權倖多嫉之宣徽使景潤澄
嘗謂曰昔朱雲請斬馬劍以腰斬張禹今上方只有殺
雞刀卿欲用乎雲曰雞刀雖小亦可斬羣狗潤澄憾之
至是奏雲謗國遂有黎州之貶雲多病行至臨邛卒
六年正月禁民戴危㡌其製狹中俛首即墜在位者惡
之九月唐莊宗遣李稠來通好市珍玩錦綉衍不許以
為落草莊宗怒曰衍豈免落草乎
成康元年正月朔受朝賀大赦改元三月衍朝永陵自
為尖巾民庶皆效之還宴怡神亭嬪妃妾妓皆衣道服
蓮花冠髽髻為樂夾臉連額渥以朱粉曰醉粧國人皆
效之四月朔衍會羣臣舉觴不飲容色不悦特進顧在
珣曰臣聞主憂臣辱主辱臣死今陛下臨軒不樂臣願
請罪衍曰北有後唐南有蠻詔朕既不能弔伐彼又不
為臣子此所以憂耳在珣曰朝廷有十臣在陛下何憂
退而令太子洗馬林宰著十在文以進曰有(闕/)者興土
木於禁中選驍雄於麾下爰特斧鉞出鎮藩籬餙宫殿
於遐方命鑾輿而逺幸為釁之端為禍之原有王承休
在摧挫英雄吹揚佞媚全無才智謬處腹心斷性命於
戲玩之間戮仇讐於樞機之下有功勞而皆棄非賄賂
而不行有朱光嗣在受先皇之付囑為大國之棟梁既
不輸忠又不知退恣一門之奢侈任數力之驕矜徒為
貪饕之人實非社稷之器有王宗弼在謬陟煙霄殊非
謇諤興亂夲則逞章程之妙恣姦謀則事頰舌之能心
口傾危尚居左右有韓昭在性懷慘毒心恣貪殘焚爇
軍營要寛私第不顧喧騰於衆口惟思自任於忿懐有
歐陽晃在酷毒害民市井聚貨叨為郡守實負天恩瘡
痍已徧於陽安蒙蔽由憑於内密有田魯儔在為君王
之元舅受保傅之尊官但務奢華不思輔弼第宅逈同
於上苑金珠求滿於貪心有徐延瓊在出為留守入掌
樞機無諤諤以佐君但唯唯而狥㫖有景潤澄在搜求
女色取悦宸襟常叨不次之恩每冒無厭之寵敷對惟
誇於便㨗佐時不識於經綸素非忠勤實為忝竊有嚴
凝日在唱亡國之音衒趨時之侈每為巫覡以翫聖明
致君為桀紂之昏使上乏唐虞之化有十臣在陛下任臣
如此何憂社稷不安衍覧之大笑賜在珣綵五百叚加
開封府在珣以綵之半遺罕罕字仲緘温江人博通經
史獻車駕還都賦除温江主簿遷太子洗馬落托不覊
文多譏刺執政惡之故不得大用而卒四月唐遣客省
使李嚴來聘以覘虚實笏書記叙興亡其畧曰伏自朱
温肆逆運屬昭宗三年痛别於西秦一旦遽遷於東洛
誅夷宗室焚爇宫闈雖列藩悉是唐臣無一處不從偽
命由是大唐中興皇帝念高祖太宗之業倐爾隳隤憤
朱温崔𦙍之徒同謀簒弑遂乃神機迅發心鼎獨然竭
滄溟而誓戮鯨鯢芟林莾而决除虎兕十年對壘萬陣
交鋒慮乆困於生靈乃選練其死士纔過汶水縛王彦
章於馬前旋及夷門斬朱友正於樓上劍霜未匣槍雪
猶揮叚凝領八萬雄兵倒戈伏死趙嵒知一人應運引
頸待誅遂使賊將寒心謀夫拱手取乾坤只勞八日救
塗炭遂定四維備闡皇猷咸遵帝力今則三秦貢表兩
浙稱臣淮南陳述職之儀回紇備朝天之禮才安宇宙
便息干戈未順梟兇方議除剪豈謂蜀國皇帝柔逺懷
邇居安慮危喜帝祚中興群妖悉滅特遣蘇張之士將
追唐蜀之歡吾王逈感於蜀王國禮逺酬於厚禮宣徽
使宋光葆召嚴宴飲與語終日伏其機辨料嚴東還必
有鄧艾之謀乃謂衍曰我先皇承天正命惠養全蜀有
鼎足勢今以姦雄相喻是鄙我也可斬其使以威天下
衍不從既還言衍荒滛失政可一鼔而下光葆聞之又
上疏時衍荒於游宴不能悉用其䇿光葆字季正内樞
密使光嗣之從弟隨光嗣為閹給事黄門累遷東川節
度使及衍敗托疾留閬中為刺史安重霸所殺七月丙
午衍應聖節列山棚於得賢門是日有暴風摧之翌日
雷震應聖堂摧兩柱太常少卿楊玢上言其略曰陛下
誕聖之日而山摧者非不騫不崩之義也在於得賢門
者示陛下所用不得賢也應聖堂柱震摧者示陛下柱
石非材也衍不以為意九月衍與母同禱青城山宫人
畢從皆衣雲霞之衣衍自製甘州詞令宫人歌之其詞
哀怨聞者悽愴衍至青城住旬日設醮祈福太妃太后
謁建鑄像及丈人觀元都觀金華宫丹景山至德寺各
有唱和詩刻於石次至彭州幸陽平化漢州三學山夜
看聖燈亦各賦詩回至天回驛各又賦詩太后詩曰周
游靈觀散幽情千里江山喜得行所恨風光看未足却
驅金翠入龜城太妃詩曰翠驛江亭近蜀京夢魂猶是
在青城此來出看江山景却被江山㸔出行徐氏父名
耕成都人生二女皆有國色耕教為詩有藻思耕家甚
貧有相者謂之曰公不乆當大富貴耕因使相其二女
相者曰青城山有王氣每夜徹天者一紀矣不十年後
有真人乗運此二子當作妃后君之貴由二女致也及
建入城聞有姿色納於後房姊生彭王妹生衍建即位
姊為淑妃妹為貴妃耕為驃騎大將軍衍即位册貴妃
為順聖太后淑妃為翊聖太妃兄延瓊弟延珪皆致位
太師侍中衍既荒於酒色而徐氏姊妹亦各有倖臣不
能相規正至於失國皆其致也十月衍還成都是月莊
宗遣興慶宫使魏王繼岌樞密使郭崇韜來伐中外皇
駭衍有所私秦州節度使王承休妻嚴氏至是自統精
兵入秦州以廵邊為名左右切諌皆不聴補闕蒲禹卿
上疏衍不納禹卿成都人從衍入洛及衍被誅乃慟哭
曰蜀人自此重不幸也乃題詩於驛門而逃不知所終
衍離成都日天地宴晦兵不成列有群鴉泊於旗竿上
其鳴甚哀次梓潼大風暴起發屋㧞木知星者趙延乂
言曰此貪狼風千里外必有破軍殺將之凶衍親禱張
惡子廟抽籖得逆天者殃四字不悦次綿谷唐將李彦
琛等圍鳳州刺史王承揵以城降衍乃以王宗勲宗昱
宗儼為三招討以禦之唐師至三泉諸將皆棄城寨遁
還衍令斷桔津柏梁自綿谷還留王宗弼以兵固守仍
令斬宗勲等三將俄而宗弼亦棄綿谷奔白芬與三將
同謀納欵於魏王十一月衍至成都宫人及百官迎謁
於七里亭衍入妓妾中作回紇隊以趨城中知唐師已
逼但掩袂泣下既而宗弼擁兵還成都遂刼衍及母妻
諸子遷於天啟宫收其璽綬金寳後魏王至德陽衍報
曰比與將校謀歸朝廷為樞密使朱光嗣景潤澄宣徽
使周輅歐陽晃等異謀熒惑各已處斬謹函首以獻又
邀李嚴相見以母妻為托因上表曰臣先人受鉞坤維
作藩唐室一開土宇垂四十年屬梁室梴災皇綱解紐
不能助逆遂至從權勉狥輿情止王三蜀逮臣纂紹罔
敢怠遑自保土疆以安生聚皇帝陛下嗣唐虞之業興
湯武之師廓定中區奄征下國梯航畢集文軌大同臣
方議改圗便期納欵遽聞致討實抱驚危今則委千里
封疆盡為王土冀萬家臣妾皆沐皇恩輿襯有歸負荆
竢罪望回日月之照特寛斧鉞之誅顒佇德音以安反
側謹奉表歸命翼日魏王至七里亭衍備亡國禮以降
魏王入居東内崇韜止天府十二月魏王斬宗弼宗勲
宗儼於東内夷其族宗弼姓魏名洪夫𨽻忠武軍隨建
有功賜姓名莊宗下詔慰勞衍曰固當裂土而封必不
薄人於險三辰在上一言不欺衍捧詔忻然曰不失為
安樂公乃率其宗屬及偽宰相王鍇等及將佐家族上
下數千人東赴洛陽四年三月至鳳翔是時關東危急
蜀中未寧莊宗令宦者向延嗣徃中路誅之四月衍至
長安延嗣至與留守張筠誅於秦州驛夷其族時年二
十八母徐氏臨刑呼曰冤哉吾兒以一國迎降反以為
戮信義俱棄吾知爾禍不旋踵矣建自唐光啟三年冬
入蜀父子相承凡四十年而亡天成三年衍舊臣王宗
夀上表乞改𦵏明宗下詔追封為順正公以諸侯禮葬
於長安南三趙村
　黄松子曰衍㓜無英特之質長於綺紈富貴之中及
　元膺被誅次當以輅傑為嗣而衍母専寵大臣表裏
　恊謀遂得嗣位襲位之後不能委任忠賢躬决刑政
　惟宫苑是務惟宴游是好惟僉巧是近惟聲色是尚
　閹官執政於外母后司晨於内張士喬軰以諫諍而
　得罪王宗夀軰以鯁忠而見侮既不卑詞厚禮以睦
　隣又不選將練武而守國唐師壓境尚謀宣滛於籓
　臣之家而不采光葆之議其滅亡也宜哉然予觀莊
　宗之才非司馬文王之比崇韜繼岌庸兒繆將非鍾
　會鄧艾之比是時天下郡國十未得五六籓鎮䟦扈
　經畧未暇雖意在伐蜀亦未有必然之計止於求金
　帛錦繡以自足其所欲衍誠能㗖之以利結之以好
　勤勞霸政勇於為治尚可延數十年俟真主應運納
　土歸命不失為竇融而以鄙吝召禍不免靣縛及拜
　裂土之詔忻然自得以不失為劉禪屬天未厭亂中
　外有變非辜殞命可哀也哉
　
　
　
　
　
　蜀檮杌卷上
欽定四庫全書
　蜀檮杌卷下　　　　　　宋　張唐英　撰
孟知祥字保𦙍邢州龍岡人為郡衙史以咸通十五年
甲午歲四月二十一日生有火光照室隣里皆異之有
僧見而撫曰此五臺山靈也弱冠補太原衙内都指揮
使李克用鎮太原妻以其弟克讓之女累遷親衛軍使
天祐五年莊宗嗣晉王位改馬步軍教練使出知嵐州
召為中門使莊宗與梁祖夾河蝢兵知祥參謀應變事
無留滯中官屢以罪被誅知祥懼禍乃薦郭崇韜為副
而辭疾補馬步軍都虞候莊宗即位於鄴除太原尹知
留守事同光三年十二月魏王繼岌與崇韜伐蜀崇韜
素徳於知祥臨行奏曰西川平陛下擇帥無如知祥因
以知祥為成都尹劍南西川節度使大使朝於洛陽有
司出内府幄幙珍玩館於宫中莊宗既疑崇韜有異志
戒知祥誅之知祥曰崇韜國之勲舊必無二心俟臣至
蜀觀之如無他志即遣歸闕知祥之石壕中使馬彦圭
至言往誅崇韜知祥自洛至蜀凡十七日時天成九年
正月至則崇韜已被誅諸將忷忷知祥承制宣慰人心
稍定初蜀人擊拂以初入為孟入又王氏宫殿皆題匠
人孟得姓名及知祥至人以為先兆時魏王尚駐於府
舍知祥乃館於徐延璚之第延璚即衍之舅衍嘗幸其
第恱其華麗於壁上書孟字以戲之葢蜀中以孟為不
佳故也延璚以紅紗籠之知祥見而咲曰疎狂覇𥪡亦
預知與我代知我居此耶四月明宗即位十月加知祥
檢校太傅兼侍中長興元年二月南郊知祥加中書令
改封其妻瓊華公主為福慶長公主三年長公主薨朝
廷遣使來歸賻册贈晉國雍順長公主六月進封蜀王
承制行賞諸將進秩有差九月葬長公主於星宿山四
年二月命修王建墓禁樵採三月宴府僚於王氏宣華
苑因謂左右曰使衍不荒於政有賢臣輔之繼岌小子
豈能遽取邪趙季良曰亦天時也不有所廢君何以興
知祥大喜九月立三廟十一月明宗崩制服大臨五年
正月黃龍見犍為白鵲集玉局苑白龜㳺宣華苑季良
上表陳符瑞率百官勸進知祥曰徳薄不足辱天命以
蜀王而老於孤足矣季良曰將士大夫盡節效忠於殿
下止望攀鱗附翼今不正大綂無以足軍民推戴之心
閏正月二十八日遂僭即位其日大風晝暝以季良守
司空平章事李仁罕為衞聖諸軍馬步軍指揮使趙廷
隱張業為左右匡聖步軍都指揮使三月追尊曾祖佚
為孝元皇帝廟號太祖祖察為孝景皇帝廟號世祖考
巘為孝武皇帝廟號顯宗遣宗使持書至洛稱大蜀皇
帝四月受玉寳玉册追册長公主為皇后册夫人李氏
為貴妃御得賢門大赦改元明徳六月徃大慈寺避暑
觀明皇僖宗御容宴羣臣於華嚴閣下七夕與宫人乞
巧於丹霞樓是月寢疾命子昶監國季良召術士周仲
明問知祥夀仲明曰上合為真王食蜀中二十年祿既
登九五於壽無益季良曰可為金縢乎曰此天數也非
人力可為季良又問子孫壽何如曰二紀外有真人出
天下一統爾季良黙然二十六日薨年六十一偽謚文
武聖徳英烈明孝皇帝廟號髙祖葬和陵初有丐者自
號醋頭手携一燈架所至處卓之呼曰不得燈燈便倒
至是人以為應知祥好學問性寛厚撫民以仁惠馭卒
以恩威接士大夫以禮薨之日蜀人甚哀之
昶字保元知祥第三子母李氏雍順公主之媵生昶於
大原大成初知祥迎入蜀累遷西川衙内馬步軍都指
揮使明徳元年七月知祥寢疾以昶監國翌日册為太
子知祥薨於柩前即位加季良司徒仁罕兼中書令判
六軍事延隱兼侍中六軍副使張業檢校太尉李肇兼
侍中十月仁罕伏誅仁罕字徳美陳留人十一月李肇
以太子太傅致仕肇汝隂人二年二月尊母李氏為皇
太后李氏長公主之媵嘗夣大星自天墜落其懷以告
公主公主曰此婢有福相當生貴子乃令知祥幸之遂
生昶六月江原縣民張元母死負土成墳有白兎馴繞
其廬羣烏銜土置於墳上賜帛三十叚及米酒仍付史
館編錄七月閬州大雨雹如雞子鳥雀皆死暴風飄船
上民屋女巫云灌口神與閬州神交戰之所致三年四
月呉越遣使來聘十月遣使報聘十二月晉髙祖即位
改元天福四年三月晉髙祖遣使來聘叙姻親之舊其
書略曰大晉皇帝奏書大蜀皇帝伏自中原多故大憝
繼興朱氏不道而皇天不親沙陀背義而蒼生失望不
期景運猥屬𦕈躬方鼎足以分疆宜隣好之講睦况有
姻親之舊敢交玉帛之歡機務方殷保攝是望十月百
姓譙本罵母忽然化成虎上城趙廷隱射殺之因見昶
言曰虎山林之獸而人化之入於城市疑虎旅中有不
軌之士其夜張洪謀叛翌日為其黨所告伏誅洪太原
人剛勇猛厲軍中號為張大蟲至是有虎上城被誅即
其驗也十二月昶耀兵大元門翌日大赦改元廣政
廣政元年上已㳺大慈寺宴從官於玉溪院賦詩俳優
以王衍為戲命斬之二月民訛言後宫產蛇取人心肝
食百姓驚恐踰月方止十月地震屋柱皆搖三日而後
止
二年六月地震恼恼有聲
三年正月上元觀燈露臺舞娼李艶娘有姿色召入宫
賜其家錢十萬五月地震昶問大臣曰頃年地頻震此
何祥也對曰地道静而屢動此必強臣隂謀之事願以
為慮六月教坊部頭孫延應王彥洪等謀為逆延應趙
廷隱之優人以能選入教坊有尼謂曰君貴不可言至
是謂其徒胡圭曰今苦竹開花侯侍中家馬作人言銀
槍營中井水湧出地又數震此叛亂之兆也搆得十二
人期以宴日因持仗為俳優盡殺諸將而奪其兵為其
黨趙廷䂓所告盡擒而誅之九月眉州刺史申貴責授
維州司户貴潞州人殘虐聚歛諭獄吏令賊徒引富民
為黨以納其賂常指獄門曰此吾家錢壚被訴下獄責
於維州至率浦賜死民家相賀十月地震從西北來聲
如暴風急雨之狀
四年五月昶著官箴頒於郡國曰朕念赤子旰食宵衣
托之令長撫養安綏政在三異道在七絲驅雞為理留
犢為䂓寛猛得所風俗可移無令侵削母使瘡痍下民
易虐上天難欺賦與是切軍國是資朕之爵賞固不踰
時爾俸爾祿民膏民脂為人父母㒺不仁慈持為爾戒
體朕深思昶好學凡為文皆本於理常謂李昊徐光溥
曰王衍浮薄而好輕艶之辭朕不為也
五年正月地震二月湖南遣使來聘三月宴後苑賞瑞
牡丹其花雙開者十黃者三白者三紅白相間者四從
官皆賦詩十月地震摧民居者百數
六年春大選良家子以備後宫限年十五嵗以上二十
以下州縣騷然新津縣令陳及之䟽諫昶嘉其言賜白
金百两然采擇不止於是後宫位號有十四品
　昭儀昭容昭華保芳保香保衣安宸安蹕安情修容
　修媛修涓等秩比公卿大夫士
八年九月寧江軍節度使張公鐸卒鐸太原平樂人涉
獵文史為政清嚴民受其賜及卒昶哭曰嚴而不猛清
而不虐張公而已
九年八月司徙趙季良卒季良字徳彰濟隂人謚文肅
十年八月諸王宫侍讀劉保乂卒乂青州人治尚書左
氏性嚴急日施檟楚於諸王及昶諸子乳媪宻令諭之
保乂曰膏粱之性不撻之則他日為豚犬耳八月漢州
奏西水縣令范羲死其子文通居喪以孝聞有盗發羲
冡羣虎逐之文通廬於墓側虎見之弭耳而去賜羊酒
束帛以旌之是歲漢髙祖即位改元天福
十一年十二月宋王趙廷隱卒廷隱開封人
十二年八月昶游浣花溪是時蜀中百姓富庶夾江皆剏
亭榭游賞之處都人士女傾城游玩珠翠綺羅名花異香
馥郁森列昶御龍舟觀水嬉上下十里人望之如神仙
之境昶曰曲江金殿鎻千門殆未及此兵部尚書王廷
珪賦曰十字水中分島嶼數重花下見樓臺昶稱善乆之
十月召百官宴芳林園賞紅梔花此花青城山中進三
粒子種之而成其花六出而紅清香如梅當時最重之
十一月漢兵䧟鳳翔王景崇自焚死
十三年五月昶第三子元寶卒年七歲昶因此乃封弟
仁殷為䕫王仁資為雅王仁裕為彭王仁操為嘉王子
元喆為秦王判六軍諸衞事元珏為褒王元寶幼而竒
異既齔誦詩書萬言昶悲悼不已乃下詔封為遂王贈
青城大都督九月令城上植芙蓉盡以幄幙遮䕶是時
蜀中乆安賦役俱省斗米三錢城中之人子弟不識稲
麥之苗以筍芋俱生於林木之上盖未嘗出至郊外也
村落閭巷之間絃管歌誦合筵社會晝夜相接府庫之
積無一絲一粒入於中原所以財幣充實城上盡種芙
蓉九月間盛開望之皆如錦繡昶謂左右曰自古以蜀
為錦城今日觀之真錦城也十一月左丞歐陽彬卒彬
字齊美衡山人博學能文昶以為嘉州刺史喜曰青山
綠水中為二千石作詩飲酒為風月主人豈不嘉哉
十四年春周髙祖即位改元廣順三月宴後苑放士庶
人觀時俳優有唱康老子者昶問李昊等其曲所出昊
不能對徐光溥曰康老而無子故制此曲
　唐英按老子即長安富家子開元中落拓不事生業
　好與梨園樂工游一旦家資蕩盡窮悴而卒樂工歎
　之因為此曲又一名曰得至寶光溥不知而妄對也
四月太子太傅致仕王處囘卒囘字亞賢彭城人初有
道士朱桃椎謁之於堦前以劍撥土取花子三粒種之
須㬰成花三朶謂處回曰此仙人旌莭花公富貴之兆
處回後歴三鎮果如其言性寛厚愛養士家資巨萬初
幼時相者周元豹見之曰此寶精也當大富故處回積
鏹比内藏三之二
十五年正月下詔勸農三月以趙廷隱别墅為崇勲園
幅􁆟十餘里臺榭亭沼窮極奢侈六月朔宴教坊俳優
作灌口神隊二龍戰鬭之象須㬰天地昬暗大雨雹明
日灌口奏岷江大漲鎮塞龍處鐵柱頻撼其夕大水漂
城壞延秋門深丈餘溺數千家摧司天監及太廟令宰
相范仁恕禱青羊觀又遣使徃灌州下詔罪已十一月
地震十二月天雨毛
十六年三月地震五月端午昶侍其母游凌波殿竸渡
(前蜀宣/華苑也)八月以翰林學士范禹偁兼簡州刺史偁九隴
人父䖍為衙吏禹偁少落拓鬭雞走狗随母改適張氏
因冒姓張有道士謂曰子骨法異常若讀書他日必大
貴遂入丹景山從師苦學天成中登第始復姓上郡守
啟曰昔年上第誤標張祿之名今日故園復作范睢之
裔知祥以為䝉陽令召入侍太子昶嗣位累遷翰林學
士性吝嗇好聚財求守外郡昶不欲其出令兼簡州刺
史乃召陽安白直至成都歲令輸錢數千緡三掌貢舉
賄厚者登髙科面評其直無有愧色馮贊堯為布衣交
家貧無資終不放登第後從昶歸朝為鴻臚卿有門生
白陽城至相見甚懽延話終日乃曰吾近鑿一井水甚
甘乃各飲一杯竟不設席其鄙嗇如此九月有鶢鶋集
瑞鼎門觀者以為不祥
十七年周世宗即位改元顯徳
十九年正月大赦賜民今年夏租以周師出境也
二十年六月周世宗歸我秦鳯之俘昶遣使致書謝稱
大蜀皇帝世宗不答昶曰朕郊祀天地稱天子時爾方
鼠竊作賊何得相薄耶十二月旌表蓬州縣孝子程崇
雅門以割股㗖父及泣竹林而得冬筍以療母疫也
二十一年十二月天雨血
二十三年正月人日昶謁和陵正月龍見玉壘關時藝
祖皇帝建隆元年也十一月宰相李昊請對言曰臣觀
太宗啟運不𩔖漢周天厭亂乆矣一統天下其在此乎
若通職貢亦保安三蜀之長策也昶曰卿且去朕徐自
圖之昊字穹佐唐相紳後王師來伐昊勸封府庫以降
太祖知其始有歸國之謀拜工部尚書賜宅一區其妻
劉氏至夷陵卒昊追感亦卒年七十二贈左僕射昊事
前後蜀五十年資貨巨萬奢侈踰度妓妾數百嘗讀王
愷石崇傳咲曰窮儉乞兒以此為富可咲可咲　王衍
及昶降表皆昊為之蜀人鄙其所為夜書其門曰世修
降表李家　十二月太后夢青衣神言是宫中衞聖龍
神乞出居於外乃於昭覺寺廡下建堂自内引出置於
寺中識者以為不祥
二十四年十月漢州什邡縣井中有火龍騰空而去昶
書兆民賴之四字誤以兆為趙十一月民訛言國家東
遷於天水皆不祥也
二十五年正月以𤣥喆為太子𤣥喆字遵聖昶長子歸
朝受泰寧節度知貝州封滕國公知滑州滁州卒於十
九年弟𤣥珏入朝為統軍卒二月璧州白石縣巨蛇見
長百餘丈徑八九尺三月王師平荆相昶懼將發使朝
貢樞密使王昭逺固止之
二十六年四月遂州方義縣雨雹大如斗五十里内飛
鳥六畜皆死
二十七年春昶遣使齎帛書通好於太原尊劉鈞為天
子至境上為疆吏所獲太祖怒命王全斌顧彥進等六
將由鳳州路劉光義等二将由䕫州路領兵來討遣王
昭逺趙崇韜韓保正李珪率兵拒戰昶謂昭逺曰今日
之師皆卿所召勉力為朕立功命宰相李昊等餞於城
外昭逺酒酣攘臂言曰此行非止克敵當領此雕靣惡
少數萬人取中原如反掌及行執鐡如意指揮諸将自
比孔明人竊笑之十二月王師至興州所在不戰而下
遂拔利州崇韜布陣将戰昭逺據胡床不能起免胄而
逃為追騎所獲昶大懼出金帛募兵令𤣥喆統之守劍
門成都震恐皆怨昭逺召禍而恨誅之不速也昭逺成
都人依東郭院僧為小沙彌知祥飯僧見其惠黠留給
侍昶左右累遷捲簾使通奏使知樞宻院未幾節制山
南巡邊至汶州見古冡有屍如生誌云大中年汶州步
軍都虞候文和之墓命判官文谷作文重葬之夢文和
謂曰我已為太乙真人侍者子當有兵刀之厄既能葬
我可以免禍至是為王師所獲至闕下太祖詰曰汝何
誘昶而結劉鈞昭逺曰臣愚無知但忠於本國耳太祖
釋之以為領軍大將軍開寶中卒
二十八年正月王師䧟䕫州莭度使髙彥儔自焚死彦
儔太原人是月劍門不守𤣥喆奔還問計於左右老將
石贇曰北軍逺來勢不能乆可堅壁以老之昶沈吟乆
之乃彈指歎曰吾父子以豊衣美食養兵四十年無一
人為我東向發一箭今若閉壘誰肯効命乃遣通奏使
伊審㣲齎表詣魏城乞降其表略曰臣生自并州長於
蜀土幸以先人之基搆得從幼歲以纂承只知四序之
推移不識三靈之改卜伏自皇帝陛下大明出震聖徳
居尊聲教被於遐荒慶澤流於中夏當凝旒正殿虧以
小事大之儀及告𩔖圜丘曠執贄奉琛之禮盖蜀地居
遐僻路阻闕庭已慙先見之明因有後時之責今則皇
威電赫聖畧風馳干戈所指而無前鼙鼓纔臨而自潰
山河郡縣半入於提封將卒倉儲遂歸於啚籍但念臣
中外骨肉二百餘人髙堂有親七十非逺弱齡侍奉只
在庭闈日承訓撫之恩粗勤孝養之道實願克終甘㫖
保此衰年其次得子孫之團圓守血食之祭祀伏乞皇
帝陛下容之如地盖之如天特軫仁慈以寛危辱臣敢
輙徴故事上凟嚴聰竊念劉襌有安樂之封叔寳有長
城之號皆因歸欵盡獲全生顧眇昧之餘魂得保家而
為幸庶使先人寢廟不為樵採之塲老母庭除尚有問
安之所見今保全庫府巡遏軍城不使毁傷將期臨照
臣昶謹率文武見任官望闕上表歸命全斌至昇仙橋
昶備亡國之禮見於軍門全斌承制釋罪翌日舉族并
其官屬詣闕自眉陽乗舟至荆州出安陸太祖遣使迎
勞并遺其母湯藥五月至京素服待罪赦之封秦國公
時乾徳三年也錄其子弟舊臣僅百人頒皇朝日厯是
歲卒年四十七追封楚王謚恭惠葬洛陽昶幼聰悟才
辯自襲位頗勤於政邊境不聳國内阜安其後用王昭
逺韓保正掌軍國事其母謂曰如昭逺者始以㣲賤事
汝左右保正世祿素不知兵一旦邊境有急此軰制敵
必先敗衂惟高彦儔是汝父故人可以委任昶不能用
乃卒其母不哭以酒酧地曰汝不用吾言不死社稷貪
生以至今日吾所以不死者以汝在汝既死吾何用生
為因不食亦卒先是蜀人質錢取息者將徙居必書其
門曰召主收贖周世宗尤欲平蜀而不果至太祖始克
之蜀未亡前一年歲除日昶令學士辛寅遜題桃符板
於寢門以其詞工昶命筆自題云新年納餘慶嘉節賀
長春蜀平朝廷以吕餘慶知成都長春乃太祖誕聖節
名也其符合如此昶之行萬民擁道哭聲動地昶以袂
掩靣而哭自二江至眉州沿路百姓慟絶者數百人盖
與王衍不同耳
　黃松子曰知样以戚里之親領三蜀之寄館留宫中
　日宴臥内其恩可謂隆矣及明宗即位重誨專政始
　搆疑貳遂變誠節擅誅李嚴專留李良遂結董璋攻
　遂閬其跋扈之心著矣議者以王孟僭竊其惡均一
　予以建之不臣猶有可恕嘗論之於前矣知祥始末
　臣於後唐託葭莩之援階將相之貴故當勤王戮力
　為國藩輔而乃僴然自帝不復顧忌跡其素心真亂
　臣賊子也昶戒王衍荒滛驕佚之失孜孜求治與民
　休息雖刑罰稍峻而不至酷虐人頗安之然不識天
　時用庸臣之謀結并州之援此至愚極昬者之所不
　為而昶為之固宜誅之無赦及王師弔伐能翻然束
　手歸命生享大國之封死有眞王之贈子孫俱享厚
　禄太祖皇帝眞有恩於降虜哉
　　蜀檮杌十卷宋張唐英著雖偏部短記事蹟㣲淺
　　而亦有可以廣見聞備鑒戒者但録自吏人譌舛
　　十有四五歸田多暇輙為審定葢以三本互證乃
　　稍諦當如此
　
　
　
　
　
　蜀檮杌卷下
　蜀檮杌後序
治平四年夏六月兩當縣鄧君惟良顯甫自京師歸傳
殿中侍御史裏行張唐英汝功前在閬中監征時所編
蜀檮杌二卷予嘗得而觀之其編年叙事之體若荀恱
漢紀之例至於褒貶善惡本末貫穿駸駸乎馳於漢魏
作者之間有古良史風正召試秘閣在仁宗時上大水
災異書時政十四事又在英宗朝上慎始書水災封事
二道皆究極乎治亂之變而探索乎天人之際今天子
特排羣議而擢為御史以其勇於敢言也汝功舊有國
體論十卷唐史誅姦發潛論五卷總要監今論五卷渝
南集十卷補楚書十三篇樂府歌詩千餘篇皆秘而不
傳於人而是編最後出顯甫好事宻購以歸予因為刋
行之昔人得王充論衡藏之以自衒其辯豈予之志哉
陸昭逈
　
　蜀檮杌後序
