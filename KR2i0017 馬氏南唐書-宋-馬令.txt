#+TITLE: 馬氏南唐書-宋-馬令
#+DATE: 2016-06-11 12:21:39
#+SOURCE: github.com/kanripo/KR2i0017 master aa10fb43                
南唐書序
傳曰太熈之後述史者㡬乎罵矣
唐季五代大盗割據各亦有史而
太熈之風徃徃有之南唐􁋚滅史
官髙逺慮貽後悔悉取史草焚之
而死徐鉉湯恱奉
太宗皇帝敕追錄所聞而忘逺取
近率皆踈畧先祖太博(元/康)世家金
陵知多南唐故事旁搜舊史遺文
并集諸朝野之䏻道其事者未及
撰次遽捐舘舎今輙不自料纂先
志而成之列爲三十卷雖有愧於
筆削而誅亂尊王亦庻㡬焉崇寧
乙酉春正月陽羡馬　令
南唐書序
　　　　　　　　　馬令撰
嗚嘑五代之亂符璽竊扵大盗中
國變扵夷狄先王之禮樂制度掃
地盡矣李氏初據江淮建唐廟以
隆親與夫祖契丹而絶其父者孰
韙始郊祀扵圎丘與夫尚野祭而
焚𥿄䋋者孰重五代之君若彼南
唐之制若此則正統疑扵不存而
僣竊疑扵無罪也予作此書尊天
子扵中原而僣僞之事則不爲南
唐諱者豈無意哉蓋尊天子所以
一天下之統書其僣所以著李氏
之罪其統旣一其罪旣著則竊土
賊民者無遁刑扵天下後世矣昔
孔子作春秋非徒載其陳言也竊
耴其義以爲人道之大法而巳予
之所論有合扵此者弗可不察也
王通之作元經第以進退南北而
亂其正統輒自比扵孔子曰春秋
元經扵王道是輕重之權衡且孔
子所書彼善扵此則有之而正統
常在扵周通之所書者宋魏之間
其統未甞一也使後世擾擾而不
知其正者必自通始嗚嘑法春秋
而不知春秋之法者豈特王通乎
南唐書目録
　卷第一
　　　先主書
　卷第二
　　　嗣主書
　卷第三
　　　嗣主書
　卷第四
　　　嗣主書
　卷第五
　　後主書
　卷第六
　　女憲傳
　　　　元恭宋后　种氏　光穆鍾后　昭恵周后
　　　　周后　保儀黄氏　徐主　永興公主
　　　　余洪妻鄭氏(附)渤海呉媛(附)
　卷第七
　　宗室傳
　　　　楚王景遷　晋王景遂齊王景逹　江王景逷
　　　　太子兾　慶王茂　韓王従善　鄧王従益
　　　　　吉王従謙　従度傳亡　従信傳亡　宣城公仲宣
　　卷第八
　　　義飬傳
　　　　　徐宣祖　徐知訓　徐知詢　稌知誨(子景遼/子景逰)
　　　　　徐知諌　徐知證　徐知諤
　　卷第九
　　　列傳
　　　　　周本　李徳誠　王輿　李章
　　　　　王安　韋建　髙審思
　　卷第十
　　　列傳
　　　　　李建勲　常夢錫　嚴續　潘承祐
　　　　　㳺簡言　張延翰　徐玠　李夷鄴
　　卷第十一
　　　列傳
　　　　　刁彦䏻　周宗　馬仁𥙿　何敬洙
　　　　　柴克宏　劉宗俊　王崇文　邊鎬
　　卷第十二
　　　列傳
　　　　　盧文進　李金全　王彦儔　林仁肈
　　　　　陳誨　申屠令堅
　　卷第十三
　　　儒者傳
　　　　　韓熈載　江文蔚　髙越　孫魴
　　卷第十四
　　　儒者傳
　　　　　劉洞　江爲　汪台符　史虗白
　　　　　郭昭慶　康仁傑　伍喬　周彬
　　　　　夏寳松　徐鍇
　　卷第十五
　　　隱者傳
　　　　　江夢孫　沈彬　陳貺　陳陶
　　　　　許堅　毛炳　顔詡　鄭元素
　　卷第十六
　　　義死傳
　　　　　劉仁贍　孫晟　張彦䏻(鄭昭業附)
　　卷第十七
　　　義死傳
　　　　　皇甫暉　孟堅　陳喬　劉彦貞
　　　　　朱令贇　胡則
　　卷第十八
　　　廉隅傳
　　　　　姚景　魯崇範　馬文義　許規
　　　苛政傳
　　　　　張宣　李徳柔
　　卷第十九
　　　誅死傳
　　　　　禇仁規　王建封(茫仲/敏附)李徳明　皇甫繼勲
　　　　　鍾謨　張巒傳亡(餘附/鍾謨)潘佑　李平
　　卷第二十
　　　黨與傳
　　　　　宋齊丘
　　卷第二十一
　　　黨與傳
　　　　　陳覺　李徴古　馮延巳　馮延魯
　　　　　魏岑　查文徽
　　卷第二十二
　　　歸明傳
　　　　　蕭儼　劉承勲　邵拙　舒雅
　　　　　盧絳　劉茂忠　李元清　陸昭符
　　卷第二十三
　　　歸明傳
　　　　　朱弼　孟賔于(子歸/唐)潘賁　蒯鼇
　　　　　羅頴　盧郢　丘旭　黄載
　　　　　湯悅(附)張洎(附)徐鉉(附)
　　卷第二　十四
　　　方術傳
　　　　　吳紹　木平和尚　李冠　道士譚紫霄
　　　　　潘扆　女冠耿先生
　　卷第二十五
　　談諧傳
　　　　申漸髙　李家明　楊名髙　王感化
　　　　彭利用(附)
　卷第二十六
　　浮屠傳
　　　　小長老　北僧(附)玄寂　應之
　　妖賊傳
　　　　張遇賢　諸祐
　卷第二十七
　　叛臣傳
　　　　劉澄　朱元　劉従効(附)
　卷第二十八
　　　滅國傳
　　　　閩王氏　殷
　卷第二十九
　　滅國傳
　　　　楚馬氏
　卷第三十
　　　建國譜　世系譜
南唐書目録(終)
南唐書卷之一
先主
土運中圯諸侯䟦扈基搆自吳紹于唐祚作先主書
先主姓李唐宗室裔也小字彭奴其父榮榮之父志
志之父超超蚤䘚志爲徐州判司因家焉榮性謹厚
適丁世亂晦迹民間號李道者彭奴以光啓四年生
於彭城(未名故/書小字)流寓濠泗吳武王楊行宻克濠州得
之竒其状貌飬以爲子而楊氏諸子不能容行宻以
乞徐温乃姓徐名知誥温嘗夢水中黄龍十數温獲
一龍而寤翌日得知誥知誥奉温以孝聞従温出不
如意杖而逐之及歸拜迎門温驚曰爾在此也知誥
泣曰爲人子捨父母何適父怒而歸母子之常也温
由是愛之逮壯身長七尺廣䫙隆凖精彩鑠人語聲
清暢常緩行従者濶歩不能及相工云此龍行虎歩
也従温攻伐身先士䘚爲樓船軍使以舟兵屯金陵
柴再用攻宣州用其兵殺李遇以功拜昇州刺史時
江淮𥘉定州縣吏多武夫務賦歛爲戰守知誥獨好
學接禮儒者能自勵爲勤儉以寛仁爲政逺近嚮風
郡政大治徐温鎭潤州以昇宣常池黄爲属温聞知
誥理昇州有善政徃視之見其府庫充實城壁修整
乃徙治之而遷知誥潤州刺史知誥𥘉不欲徃屢求
宣州温不與時温嫡子知訓爲淮南節度副使秉國
政知誥至京口不樂旣而知訓爲朱瑾所殺温居金
陵未及聞知誥居潤州近廣陵得先聞即日以州兵
渡江定亂遂爲淮南節度副使温至以次子知詢等
皆少用知誥猶愈於他人因畱輔政宋齊丘曰潤州
之命實天賛也𥘉徐氏諸子不齒知誥而知訓尤悖
嘗召知誥飲酒伏劒士欲害之行酒吏刁彦能酒至
知誥以手爪搯之知誥悟𧺫走乃免後日誥自潤州
入覲知訓與飲於山光寺又欲害之徐知諌以謀告
知誥知誥𧺫遁去知訓以劒授刁彦能使追殺之及
於中塗而還紿以不及由是得免及知訓死温意潤
州預謀就知訓廨有土室繪畫温像身𬒳五木諸弟
皆執縛受刑而畫知訓衮冕正座皆署其名温見之
唾曰狗死遲矣知誥因得䟽其罪惡由是内外全活
者甚衆而死者猶數家知訓與僧修睦親狎得偽䜟
數𥿄皆修睦手書温求修睦殺之越人寇毗陵温伐
越知誥以王府兵㑹戰於無錫前軍敗賊乗之甚急
温暴得熱疾不能治軍知誥率所領疾戰大破之斬
首數千級越人棄輜重夜遁時四境底定惟越人爲
梗因此請平而兵甲遂戢知訓之用事也常陵弱楊
氏而驕侮諸将遂以見殺及知誥秉政乃寛刑法推
恩信𧺫延賔亭以待四方之士引宋齊丘駱知詳王
令謀爲舘客士有覉旅於吳者皆齒用之常隂使人
察視民間有凶荒匱乏者賙給之盛暑未嘗張蓋操
扇左右進蓋必却之曰士衆尚多暴露我何用此以
故温雖遥秉大政而吳人頗歸知誥武義元年拜左
僕射知政事漸復朝廷紀綱脩典禮舉法律以抑強
暴中外謂之政事僕射温行軍司馬徐玠勸温以已
子代知誥温遣子知詢入廣陵謀代知誥秉政㑹温
病䘚知詢奔還金陵嗣温爲節度使諸道都統所爲
多不法常謀知誥知誥使諭之入朝遂留爲左統軍
吳主僣帝號改元乾貞(知誥欲自尊大故奉楊溥尊/號書溥僣號則南唐之罪著)
(矣)知誥累遷侍中中書令太尉都督中外諸軍事封
潯陽公改封豫章公大和三年公出鎭金陵如温之
制以長子景通爲司徒平章事居中輔政以王令謀
宋齊丘爲左右僕射同平章事四年封公爲東海郡
王五年進封齊王(始書小字書名既而/書公書王以見其漸)六年召景通
至金陵爲鎭海軍節度副使以其次子景遷爲太保
平章事與令謀等秉國政天祚元年王進位太師天
下兵馬大元帥二年景遷病以次子景遂爲門下侍
郎叅知政事冬安逺軍盧文進来降三年閩越諸國
皆遣使勸進人望已歸於是加殊禮建齊國置宗廟
以宋齊丘爲左丞相徐玠爲右丞相冬十月受吳禪
攝太尉楊璘奉上皇帝璽綬國號大齊改元昇元䇿
吳主曰受禪者臣知誥謹上䇿皇帝爲高尚思玄弘
古讓皇帝追尊考温爲武皇帝(自温以上不追尊/則復姓之心見矣)子
景通吳王景遂夀王景逹信王弟知證江王知諤饒
王以建康爲西都廣陵爲東都十有二月已戼朔日
有白虹二以楊州海陵縣爲㤗州割㤗興鹽城興化
如臯四縣属焉以海陵制置使禇仁規爲刺史廬州
周本卒(凡書某州某人/皆其節度使)帝輟視朝一日食不舉樂(書/帝)
(者以見其僣極惡重也凢/書帝書詔書制其罪同)甲午皇后宋氏受寳册是
歲閩王昶貢方物于京師天子使散騎常侍盧損如
閩册昶閩王不受(閩自鏻巳僣帝號改元矣既稱帝/故不受王爵凢書京師皆中原也)
(書天子尊正統/以别諸國僣僞)
二年春三月壬子日有白虹二壬申大星流于東方
夏四月遷譲皇于丹陽以王輿爲浙西節度使留後
馬思譲爲丹陽宮使以嚴兵守之徐氏諸子屢請帝
復姓帝謙抑不忍忘徐氏恩下其議百官百官皆請
乃復姓李改名昇國號大唐遂考服属當建王恪後
建唐廟祀髙祖太宗以下如唐舊典追尊建王恪爲
孝靜皇帝廟號定宗超爲孝平皇帝廟號成宗志爲
孝安皇帝廟號惠宗榮爲孝徳皇帝廟號慶宗奉徐
武皇廟號義祖徐氏二王如𥘉諸孫皆郡公女郡縣
主齊臺門下侍郎張居詠中書侍郎李建勲皆平章
事吳中書侍郎張延翰爲右僕射平章事以􁌎州李
章鎭廬州神武統軍王安爲百勝軍節度使秋七月
(一時無事/則書首月)冬十月戊寅天子受徽號于契丹曰英武
眀義皇帝(尤非常/故書)錢元瓘以嘉興縣爲秀州十有一
月以歩騎八萬講武于銅橋賜將吏以下金帛有差
譲皇殂帝率百官素服哀臨命有司供具如吳舊禮
諡曰睿十有二月福州亂連重遇弑其君昶立王子
䂀王子延政爭立於是僣位于建州國號大殷(他國/悉書)
(者爲保大三/年取閩張本)吳世子璉先娶帝女是爲永興公主璉
以公主故爲中書令康化軍節度使
三年春正月丙申詔曰比者干戈相接人無定主地
易而弗蓺桑隕而弗𧖟衣食日耗朕甚憫之其嚮風
靣内者有司計口給食願耕植者授之土田仍復三
歲租役於嘻仁不異逺化無泄邇其務宣流以稱朕
意二月池州楊璉䘚以統軍王彦儔爲康化軍節度
使詔公卿以下議定郊祀門下侍郎平章事居詠中
書侍郎平章事建勲等議曰孔子云郊祀后稷以配
天宗祀文王於眀堂以配上帝此萬世不易之法也
昔長孫無忌請祀髙祖於圎丘以配昊天上帝祀太
宗於眀堂以配上帝蓋得之矣今國家嗣興唐祚追
尊孝徳而以神堯爲肇祀之祖宜以神堯配天於圎
丘以孝徳配上帝於眀堂禮也其服物制度古有常
儀一切僞飾碩皆罷去奏可司徒齊丘請依春秋郊
以四月上辛常夢錫駁曰案禮天子之郊以冬至不
卜日魯侯之郊以仲春卜上辛今之四月非郊之時
齊丘固爭遂用夏四月(夏讀爲夏啇之夏/魯用周之四月郊)議者多哂
之詔曰禮莫重於享帝孝莫大於隆親事實重大承
以輕眇可謂無其徳而用其事祗加畏焉於嘻爾公
爾侯各揚厥職不供廼事國有常典夏四月上辛始
郊祀於圎丘大赦境内是夜月當以子𥘉沒而升壇
之際皎然如晝衆咸異之遍行封賞羣臣請上徽號
不許固請之帝曰朕以眇躬託于民上夙夜祗畏常
恐弗類矧廼徽號用揚虚美是重弗類固不許因此
廢徽號之禮州郡言符瑞者十數帝曰譴告在天聰
眀自民魯以麟削莾以符亡常謹天戒猶懼或失之
符瑞何爲哉皆抑而勿揚言五代同居者七家其尤
著者江州陳氏元和給事中京之後宗族七百口每
日設廣席長㓜以次坐而共食有畜犬百餘共一牢
食一犬不至諸犬爲之不食建書樓於别墅以延四
方之士肄業者多依焉鄊里率化獄訟希少逺近歎
異之皆蠲復征役旌表門閭秋七月庚子朔日有蝕
之八月鄂州張宣䘚以潤州留後王輿代金吾衛大
將軍馬仁𥙿出爲鎭海軍節度使留後冬十月
四年春正月夏四月樞宻使周宗出爲奉化軍節度
使六月安州節度使李金全来降遣鄂州屯營使李
承𥙿帥師迎之承𥙿與晉將馬全節安審暉戰于安
陸承𥙿及禆將叚處恭戰死監軍通事舎人杜光鄴
及其兵五百人𬒳執天子厚賜之遣還帝致書于晉
復送光鄴等請以敗軍行法天子又遣之帝以甲士
臨淮拒之乃止(天子晉髙祖也書帝/致書于晉惡其抗也)以金全爲宣威
統軍洪州李徳誠䘚以宣州徐玠代以江州徐知證
爲寧國軍節度使梁王徐知諤䘚秋八月廬州李章
䘚以潤州馬仁𥙿代以天威統軍盧文進爲鎭海軍
節度使冬十月幸東都存省故老宴于舊宅踰月還
十有二月左僕射平章事張延翰䘚五年春正月􁌎
州王安䘚以統軍賈浩爲百勝軍節度使三月誅㤗
州刺史禇仁規夏四月秋九月壬子有星孛于天市
錢元瓘䘚佐嗣位冬十有二月葬吳越文穆王(凡他/國廢)
(立䘚葬弑殺/告問通則書)
六年春三月廬州馬仁𥙿䘚以滁州刺史周鄴爲保
信軍節度使留後夏四月南漢劉龑䘚玢嗣位葬劉
龑僣諡天皇大帝(以其僣極惡重故書與吳越異龑/音儼劉氏僞撰此字以爲名自云)
(取飛龍在/天之義)遷譲皇子孫於海陵號永寜宫嚴兵守之
絶不通人久而男女自爲匹偶吳人多哀憐之(猶書/吳人)
(者以其思/舊之民也)詔吳王景通爲太子景通表曰古之立太
子所以崇正嫡息覬覦如臣兄弟禀承聖教實爲敦
睦碩寢此禮三表許之乃以大元帥總百揆改封齊
王以駕部郎中馮延巳爲元帥府掌記夀州髙審思
䘚以侍衞諸軍都虞候姚景爲清淮軍節度使六月
乙丑天子崩(晉髙/祖)秋七月丞相大司徒宋齊丘爲鎭
南軍節度使以洪州徐玠爲司徒侍中帝曰豫章大
司徒維桑也衣錦晝行古人所貴以錦𫀆賜之齊丘
至鎭衣以視事羣臣咸謂江淮之地頻年豐稔兵食
旣足士樂爲用天意人心未厭唐徳宜廣土字攻自
潭越始帝曰吾少長軍旅見干戈之爲民患甚矣吾
不忍復言兵革使彼民安則吾民亦安矣吳越災宫
室府庫甲兵殆盡羣臣復請乗其弊帝曰今大敵在
北北方平則諸國可尺書召之何以兵爲輕舉者兵
之大忌宜畜財飬銳以俟時焉使使唁越于武林厚
幣以賙其闕冬十月詔曰前朝失御强梗崛𧺫大者
帝小者王不以兵戈利勢弗成不以殺戮威武弗行
民受其弊蓋有年也或有意於息民者尚以武人用
事不能宣流徳化其宿學巨儒察民之故者嵁巖之
下徃徃有之彼無路光亨而進以拊傴爲嫌退以清
寜爲樂則上下之情將何以通簡易之政將何所議
乎昔漢世祖數年之間𬒳堅執鋭提戈斬馘一日晏
然而兵革之事雖父子之親不以一言及之則兵爲
民患其来尚矣今唐祚中興與漢頗同而眇眇之身
坐制元元之上思所以舉而錯之者㷀㷀在疚罔有
所發三事大夫可不務乎自今宜舉用儒者以𥙷不
逮於是稍用儒臣漸去苛察又將修復故事爲後代
法未果行而帝疾作
七年春二月詔曰廼公廼侯越百執事欽承嗣命命
爾保元子璟祗肅天鑒社稷宗廟永有終我不敢知
曰其基永昌我亦不敢知曰墜命罔後天不爾諶祐
于有徳厥位艱哉翌日殂于路寢夀五十六葬永陵
諡光文肅武孝髙皇帝廟號烈祖(徐鉉曰烈祖少長/䘮亂知人艱苦故)
(不以富貴自處唯務節儉身爲宰相事飬父母如禮/飲食皆親侍或週疾不解帶温常責諸子曰汝軰能)
(如是乎及建號即金陵使府爲宫唯加鴟尾欄檻而/已終不改作接見親族如家人禮尊長者親拜之晚)
(年服金石藥性多躁怒百司奏事必至厲聲訶責羣/臣或正色抗辭以對事理明白必歛容慰勉之旬日)
(之後多有恩澤故人思盡力决死刑用三覆三奏之/法文武亡殁子孫随才以叙不限資廕或營其婚嫁)
(㓜未堪任與其無嗣者内帑以給之有親老者倍其/數死王事者下至卒伍皆三年給其全俸故士無貴)
(賤悉亡身/外之憂)
嗚嘑積厚者流澤逺積薄者流澤狹不其然乎舜之
後千餘年而有陳陳亡而田氏專政於齊禹之後千
餘年而有𣏌𣏌削而勾踐得志於越後世之君建大
義於一時而徳不若舜禹者亦随其澤之逺近而興
𧺫焉故晉以天下䘮於狄人而瑯瑘繼之唐以天下
篡於朱梁而烈祖紹之然則盜名器操生殺制一方
之命抗萬乗之勢者豈非天歟烈祖之𧺫雖無雄才
大畧而深沈寛𥙿本於天性幸而適丁中原擾攘之
際故數年之間有足觀者
南唐書卷之一
南唐書卷之二
嗣主書第二
民靡有定誰其奠之弃師閩楚命委輿尸作嗣主書
嗣主諱璟字伯玉𥘉名景通烈祖元子也美容止器
字髙邁性寛仁有文學甫十歲吟新竹詩云棲鳯枝
梢猶軟弱化龍形狀巳依稀人皆竒之𧺫家爲尚書
郎吳譲皇見之曰吾諸子皆不及也累遷諸衛大將
軍典治軍旅撫納將校烈祖出鎭金陵拜璟司徒平
章事知内外諸軍事加諸道副都統烈祖受禪封吳
王累遷太尉中書令諸道元帥録尚書事改封齊王
旣當儲副之地而固譲再三謙虚下士常若弗及烈
祖殂授顧命猶譲諸弟辭益堅侍中徐玠以衮冕𬒳
之曰大行付殿下以神器之重殿下固守小節非所
以遵先㫖崇孝道也乃嗣位改元保大太常博士韓
熈載上䟽曰踰年改元古之制也事不師古弗可以
訓時雖可其奏而制書巳行遂改元冊母宋氏爲皇
太后妃鍾氏爲皇后弟景遂改封燕王弟景逹改封
鄂王弟景逷改封保寜王長子兾南昌王文武進位
有差洪州宋齊丘入爲左丞相江州周宗入爲右丞
相以元帥府掌書記馮延已爲諌議大夫翰林學士
夏四月戊申朔日有食之中書侍郎平章事李建勲
罷爲昭武軍節度使南漢劉晟弑其君玢晟自立爲
帝(不書僣者玢/之前巳僣也)五月司徒兼侍中徐玠䘚秋七月燕
王景遂改封齊王拜諸道兵馬大元帥太尉中書令
鄂王景逹改封燕王拜副元帥宣告中外以兄弟相
傳之意以元子南昌王兾爲江都尹東都留守(書元/子以)
(見景遂之不/得襲位也)景遂固譲不許蕭儼上疏其畧曰夏商
之後父子相傳不易之典惟仰循古道以𥙿後昆䟽
奏不報冬十月庚戌有星孛于東方妖賊張遇賢聚
衆十餘萬䧟䖍州諸縣(諸縣舊/史失名)䖍州城守遇賢據白
雲洞命洪州營屯都虞候嚴思禮通事舍人邊鎬討
賊鎬思禮擒遇賢及賊副黄伯雄謀主僧曺景全斬
於建康市以嚴思禮爲海州刺史邊鎬爲洪州屯營
諸軍都虞候貶百勝軍節度使賈浩爲監門衛將軍
(罪貶故/書使)池州安置以饒州刺史李翺爲百勝軍節度
使留後十有二月下令中外庶政並委齊王景遂叅
決文武百司唯樞宻副使魏岑查文徽得白事餘非
召對不得見蕭儼上書極論曰元帥開府人猶驚駭
况委之大政而羣臣不得時見臣恐中外隔絶姦人
得志非陛下之利也書奏不報侍衛軍都虞候賈崇
詣閤求見曰臣事先朝二十餘年每見延接踈逺未
嘗壅隔羣下之情罔有不逹今陛下始即位所委任
者何人而頓與羣臣謝絶深居䆳處而欲聞民瘼猶
惡隂而入乎隧道也臣老矣長不復奉顔色因涕泗
嗚咽帝深爲感動引與之坐賜食而出始以手札批
喻儼等曰旻天不弔降此鞠凶越予小子常恐弗類
于厥徳用災于厥躬故退處恭黙思底于道而壅隔
之弊以爲卿憂惟予小子實生厲階由是所下之令
遂寢時宋齊丘周宗爲左右丞相齊丘專執而宗純
謹自守及上心旣悟齊丘乃言其非便帝曰公何不
早誨我遂罷齊丘爲浙西節度使齊丘黨與隆熾造
作飛語以誣宗宗泣而上訴帝知之弗問(此爲明年/宗出張本)
宋齊丘上表乞歸九華舊隱許之賜號九華先生封
青陽公食青陽一縣
二年春正月右丞相周宗罷除江西節度使門下侍
郎平章事張居詠罷除浙西節度使二月辛卯日有
白虹二三月左衛上將軍盧文進䘚夏閩人朱文進
連重遇弑其君曦重遇立文進使来告亂囚其使議
伐閩以民疫釋閩使遣之夏四月秋七月鄂州王輿
䘚以神武統軍韋建爲武清軍節度使(備書官職者/新命也書某)
(州某人代/者移鎭也)夀州姚景䘚以濠州劉崇俊代以楚州刺
史劉彦貞爲濠州觀察使九月庚午朔日有食之冬
十有二月馮延巳爲翰林學士承㫖水部貟外郎馮
延魯爲中書舍人延魯銳於功名欲興建州之役乃
賛中書舍人查文徽爲江西安撫使翰林待詔臧循
者嘗賈於閩具知山川險易爲文徽陳進兵之計文
徽因是請伐閩乃命邊鎬率洪州屯兵與文徽俱行
遂入建陽王延政遣統軍使吳承祐以逰兵廵福州
境紿曰唐助我討賊大軍至矣福州信之連重遇殺
朱文進禆將林仁翰殺重遇函其首歸承祐延政以
其子繼昌守福州親率衆以拒我師五郡之兵大集
(五郡福建/江漳泉)敵勢甚盛文徽等次于蓋竹退復屯建陽
啓求濟師三年春二月遣祖全恩何敬洙率萬人以
應文徽與延政陣隔水全恩使建陽降將孟堅潜師
出其後禆將武彦暉馬存貴以輕銳繼之腹背夾擊
延政大敗以餘兵城守閩人李仁逹殺其君之子繼
昌(前年以福州降延/政故以延政爲君)及其統軍吳承祐立雪峯僧卓
儼眀爲主儼眀無統御之畧仁逹又殺之而自稱留
後遣使来降即以仁逹爲威武軍節度使延政益不
振建州之險要曰西巖延平津相繼而平夏四月秋
七月庚辰星見而風雨八月甲子朔日有食之遂克
建州執王延政歸于建康授羽林大將軍安化軍節
度使封鄱陽王泉州刺史王繼勲漳州刺史王繼成
汀州刺史許文縝皆請降因而鎭撫之諸將下建州
兵無節制剽掠甚衆閩人失望帝以出師有功不錄
其過升建州爲永安軍以祖全恩爲節度使查文徽
爲撫州刺史何敬洙爲楚州刺史偏將王建封先登
功第一爲信州刺史全恩未拜而䘚以廬州王崇文
鎭建州泉州禆將従効劫刺史王繼勲使之入朝従
効自領州事於是王繼成許文縝皆至建康以繼勲
爲池州團練使繼成爲和州刺史文縝爲蘄州刺史
即以劉從効爲泉州刺史冬十月皇太后宋氏殂以
延平津爲劒州割建州之劒浦汀州之沙縣屬焉以
建州禆將陳誨爲劒州刺史以龍衛都虞候劉仁贍
爲武清軍節度使升泉州爲清源軍以泉州刺史劉
從効爲節度使
四年春正月陳覺諷齊王景遂言宋齊丘先朝布衣
之舊委諸山林不允中外之望帝使景遂至青陽召
之𧺫拜太傅奉朝請而已以撫州李建勲爲左僕射
門下侍郎平章事中書侍郎馮延已拜平章事吏部
尚書徐連爲鎭海軍節度使二月壬戌朔日有食之
命建州製的乳茶號曰京挺臈茶之貢自此始罷貢
陽羡茶夏四月侍衛諸軍都虞候賈崇爲奉化軍節
度使留後葬元恭皇后于永陵六月夀州劉崇俊䘚
以濠州觀察使劉彦貞爲清淮軍節度使侍衛諸軍
都虞候郭全義出爲濠州觀察使以劉崇俊子範爲
滁州刺史建州之役府庫中耗民不堪命故李仁逹
劉從効皆羈縻而已至是諸將請討之不許宋齊丘
薦陳覺爲福建路宣諭使說仁逹入覲不從覺還至
建安矯制發建汀撫信之師及防戍之兵掩其不意
徑至城下時魏岑安撫漳泉聞覺起兵亦擅發兵應
覺帝大怒馮延巳等爲言兵集行不可止乃以王崇
文爲招討使王建封爲副使益兵以㑹之馮延魯爲
南面監軍使魏岑爲東面監軍使陳覺爲諸軍監軍
使仁逹送欵於吳越吳越以兵三萬應之覺等爭功
進退不相應延魯及吳越戰延魯敗績諸軍皆潰帝
怒遣使者鎻覺延魯至金陵而馮延巳爲宰相宋齊
丘亦預三公稍解之貟外郎韓熈載諌曰臣觀覺等
罪不容誅但齊丘延已内爲陳請所以得全且擅興
者不罪則疆埸生事䘮師者獲存則行陣解體請行
顯戮以重軍威帝曰齊丘延巳有自咎之表無請赦
之辭覺等五木𬒳體一家狼藉永不錄用與死何殊
乃流覺蘄州流延魯舒州齊丘惡之貶熈載和州司
馬冬十有二月壬戌契丹及晉師戰于中渡晉師敗
績丙寅杜重威李守貞以王師降于契丹癸酉張彦
澤引蕃騎䧟京師彦澤剽刼屠害甚衆晉帝奉表納
璽於戎主(以其失利勢/故不書天子)是歲中原無主宻州刺史皇
甫暉青州刺史王建及㳂淮諸戍皆來降方且疲兵
東南不暇北顧馮延巳延魯魏岑陳覺皆以姦囘得
用人情不平旣流延魯及覺而延巳爲相岑亦居近
宻於是御史中丞江文蔚䟽其罪曰二凶雖去未稱
民情四罪盡除方眀國典帝大怒貶文蔚江州司士
叅軍亦罷延已爲太子少傳岑爲太子洗馬漳州禆
將林賛堯殺監軍周承義以叛討平之以泉州禆將
董思安爲漳州刺史思安辭以父名章命改漳州爲
南州副使劉從願殺思安自領州事南州復爲漳州
南唐書卷之二
南唐書卷之三
嗣主書第三
五年春正月晉帝舉族出封丘門虜主次于京城北
不見帝(虜不與之見也猶書曰/京城者甚虜之惡也)文武百官素服紗㡌
俯伏俟罪虜主命𧺫之親加慰撫遂入都城據大内
(改京師爲都/城晉無君也)己丑斬張彦澤於東市(以其剽/刼之罪)庚寅洛
京留守景延廣自扼其㗋死辛卯虜廢晉帝爲光禄
大夫檢校太尉封負義侯黄龍府安置(此中原之事/悉書者以下)
(文使來/告故也)虜使来告曰晉少主逆命背約自貽廢黜吾
主欲與唐繼先世之好將冊命唐爲中原主帝命近
臣對曰唐守江淮社稷已固與梁宋阻隔若爾主不
忘先好恵錫行人受賜多矣其他不敢拜命之辱遣
兵部侍郎賈潭報聘帝歎曰閩役憊矣其能抗衡中
原乎以齊王景遂爲太弟燕王景逹爲元帥改封齊
王元子南昌王兾爲副元帥封燕王依前東都留守
安樂公茂爲侍衛諸軍都虞候二月丁已朔虜改晉
都爲大遼國肆青改元㑹同(猶謂之晋都者漢未立/也不謂之京師者中原)
(無主也不書赦不/與虜赦中國也)辛未漢帝即位(天子即位/易代則書)改晉開
運四年爲天福十二年(中原改元不書此書㑹同非/常也漢稱天福十二年亦非)
(常/也)三月宣州徐知證䘚夏四月丙子太白晝見以皇
甫暉爲神衛軍都虞候秋八月以太傳宋齊丘爲鎭
南軍節度使周宗爲寜國軍節度使錢佐䘚保襲位
冬十有一月壬子雨木冰辛酉雨木冰癸酉雨木冰
十有二月越人胡進思廢其君倧囚於義和院錢俶
入是歲馬希範䘚希廣襲位
六年春正月越人立俶遷倧于東府丁丑天子崩(漢/髙)
(祖)以太子少傅馮延巳爲昭武軍節度使夏四月廬
州周鄴䘚五月葬楚文昭王葬吳越忠獻王(越亂/故緩)六
月庚寅朔日有食之秋漢伐河中圍李守貞守貞遣
従事朱元李平奉表来乞師以潤州李金全爲西面
行營招撫使夀州劉彦貞爲副諌議大夫查文徽爲
監軍使兵部侍郎魏岑爲㳂淮巡撫使聞河中平遽
班師冬十有一月髙従誨䘚保庸嗣位葬南平文獻
王
七年春正月淮北諸盗来附以神武都虞候皇甫暉
禆將張巒蕭處恭帥師出海泗諸郡以右散騎常侍
張義方爲監軍使納賊帥咸師朗以歸二月以中書
舍人嚴續爲奉化軍節度使以江州賈崇爲神武統
軍侍衛諸軍都指揮使夏四月壬申太白晝見贈故
廬山江夢孫國子司業六月癸酉朔日有食之秋七
月殺天威統軍都虞候王建封八月以建州王崇文
鎭廬州以諌議大夫查文徽爲永安軍節度使留後
冬十有二月日暈三重
八年春正月詔曰春秋日食地震星孛木冰可謂甚
矣比者災異仍多豈人君不徳以召之耶抑亦天心
之仁愛而譴告之也朕甚惕焉曩者兵連閩粤武夫
悍將不喻朕意而務爲竆黷以至父征子餉上違天
意下奪農時咎將誰執在予一人其大赦境内竆民
無告者大賜粟帛二月以東都留守燕王兾爲潤宣
二州大都督鎭京口宣州周宗爲東都留守福州許
言吳越戍兵亂殺李仁逹而遁遣人告急于境建州
節度使查文徽(以興兵/故書使)劒州刺史陳誨以舟師應之
文徽留誨屯江口進至西門伏兵發文徽𬒳執誨與
越人戰大敗之獲其將馬先進葉仁安等歸于建康
帝送先進等還越越亦歸文徽夏四月以劒州刺史
陳誨爲永安軍節度使秋七月冬十有一月甲子朔
日有食之乙酉天子崩(漢隱/帝)楚朗州節度使馬希蕚
遣使來乞師遂以楚州屯兵攻潭州殺希廣杖其妻
死於市左右用事者皆臠割之希蕚自稱楚王邊鎬
統信州屯兵以覘楚十有二月漢將郭威領大軍北
征壬子次澶州何福進率壯士擁威爲天子(書此以/見中原)
(治/亂)
九年春正月周帝即位劉旻稱帝於太原(以其曲在/周故不曰)
(僣)𥘉契丹犯河南晋帝北遷韓熈載上書曰陛下有
經營天下之志當在今時若戎主遁歸中原有主安
輯稍定則未可圗也時以連兵南閩至此方議北征
熈載又上書曰郭氏姦雄雖有國日淺而爲理巳固
兵若輕舉非獨無成亦且有害乃命李金全耀兵於
淮上而止夏四月秋七月樂安公茂䘚冬十月楚人
徐威陳遷魯公綰陸孟俊執其君馬希蕚囚于衡山
立王子希崇十有一月楚人廖偃等招合蠻獠復立
希蕚爲楚王楚國大亂邊鎬以信州屯兵出宜春討
長沙破其軍於龍囬關徐威等以希崇降希蕚亦送
欵于鎬鎬盡遷馬氏之族于金陵以希蕚爲洪州大
都督封楚王希崇爲舒州節度使以邊鎬爲湖南節
度使鄂州劉仁贍以舟師趨岳州岳州降以將軍宋
徳權爲岳州刺史以客省引進使任鎬爲監軍使以
馬光恵爲朗州節度使留後宋齊丘拜太師固辭復
爲太傅
十年春正月分洪州髙安縣置筠州割清江萬載上
臯属焉以湖南行營糧料使王紹顔爲刺史三月以
撫州馮延已爲左僕射平章事右僕射孫晟守本官
平章事潤州徐連中書侍郎平章事夏四月丙戍日
有食之五月司徒致仕李建勲䘚秋劉晟取桂管將
軍張巒爭之不克朗州禆將劉言執留後馬光恵送
建康言自領州事遣李建期屯益陽將討劉言而楚
地新定府庫空虚宰相馮延已以克楚爲功不欲取
費於國乃重歛其民以給軍邊鎬不能振撫楚人皆
怨帝亦惡之謂馮延巳孫晟曰湖湘之役楚民厭亂
求息肩於我今欲罷桂陽之師解益陽之戍即授劉
言以節鉞使自安輯其民吾亦得恵飬湘衡之地如
是則逺邇完實二蕃在吾度内爾公等亟行之無爲
後悔孫晟即欲奉行延已曰吾以偏師克全楚天下
驚動今三分喪二何以爲功遂稽其命未幾劉言遣
王進逵破益陽殺建期等乗勝攻長沙邊鎬遁歸所
在屯戍相繼散走獨張巒全師而還且戰且行取資
於道岳州刺史宋徳權監軍使任鎬皆弃城走帝大
怒削邊鎬官流饒州戮宋徳權任鎬于大社斬禆將
申洪㤗尹建于都門外以張巒爲信州刺史延已等
自劾起之孫晟請罪不已乃罷爲右僕射冬十有二
月洪州大都督馬希蕚入覲留建康弗遣
十有一年春二月周行馮據潭州三月建康大火踰
月廬舎營署殆盡夏五月以太傳宋齊丘爲鎭南軍
節度使秋七月以鄂州劉仁贍爲神武統軍侍衛都
指揮使以濠州觀察使何敬洙爲武清軍節度使大
蝗八月不雨冬十月築楚州白水塘以漑田命州縣
陂塘堙廢者修復之十有二月水冰
十有二年春正月大星墜于東北聲如雷兖州節度
使慕容彦超遣使来乞師以拒周出兵數千至淮北
(不書将校/舊史失之)爲周師所敗俘其將校于京師天子平彦
超釋唐俘諭之曰歸語爾主朕誅逆命何苦来援帝
亦悔之漢末遣使潭州市茶㑹邊鎬平馬氏例俘于
金陵由是引對慰勞以上茗萬斤遣之壬辰天子崩
(周太/祖)自前年八月不雨至于三月民大饑疫死者大
半下令郡縣煑粥以食之劉旻乞師于契丹以宼潞
州天子親征大敗之休兵潞州大饗將士斬敗將樊
受能等七十餘人軍威大振進圍太原遣符彦卿史
彦超等北控圻口以㫁契丹援路彦卿等敗績彦超
戰沒天子遽班師(書以見世宗威畧/爲眀年伐我張本)夏五月丁亥月
重輪秋七月契丹使其舅来聘昇元中宋齊丘選宫
嬪雜以珠貝羅綺泛海北通契丹欲頼之以復中原
而虜使至則厚幣遣還迨至淮北輒使人刺之復遣
使㳂海齎琛寳以報聘虜意晋人殺其使數犯中原
至是舘虜使於清風驛夜醼更永盗斬其首契丹自
此不至蓋中原間之也冬十月
十有三年春二月以門下侍郎嚴瀆守本官平章事
夏四月以夀州劉彦貞爲神武統軍侍衛諸軍都指
揮使以劉仁贍爲清淮軍節度使三月周伐蜀秋七
月蜀使来聘冬十月東都留守周宗乞罷鎭詔曰崧
嶽降靈誕生良弼佐我先朝施及朕躬尚頼保釐底
于成績而遽爾請罷豈朕不徳不能優禮勲舊而致
然也昔蕭何守巴蜀而髙祖無西顧之患宼恂守河
内而光武無分民之嫌今任公以何恂之事宜强飯
扶力以副朕意於嘻國之安危惟兹淮甸愼始成終
非公而誰所請宜不允宗以老病三表乃許守司徒
致仕以中書舎人馮延魯爲工部侍郎東都留守以
侍衛諸軍都虞候賈崇爲東都屯營使十有一月周
師来伐李榖爲都部署攻夀州帝召洪州宋齊丘還
都齊丘請徴諸郡兵屯於淮泗以禆將有才略者主
之聲言偏師敵人不測其實必難輕進春水時至糧
道阻隔懸軍日乆自當遁去然後遣使請平彼必樂
従議者不同遂止劉彦貞督兵以抗周師江州皇甫
暉帥師爲援李榖退屯正陽天子命李重進爲竒兵
以要彦貞彦貞追榖至正陽重進與榖腹背擊之彦
貞大敗死于陣諸軍皆潰張全約以其衆奔夀春自
楊氏王吳淮甸之人不識干戈者二十餘年及彦貞
敗民皆恟懼帝欲親拒周師中書舎人喬匡舜極諌
貶匡舜臨川親行之議亦寢天子先詔錢俶攻常宣
二州以撓我師於是吳越伺間攻常州刺史趙仁澤
𬒳執將軍柴克宏救常州大敗越人斬首千餘級獲
其將吏數十人皆斬於京口拜克宏奉化軍節度使
天子營于淝水之陽徙正陽橋于下蔡林仁肇皇甫
暉爭之不勝暉走滁州天兵追殺之(以周師爲天兵/太祖主兵故也)
遂下滁州帝惡之遣泗州牙將王知朗至滁州稱唐
皇帝奉書願効貢賦陳兄弟之禮天子不荅東都留
守馮延魯光州刺史張紹舒州刺史周祚㤗州刺史
方訥皆弃城走延魯削髪僞爲僧遁歸周人執之蘄
州禆將李福殺其刺史王承雋降周帝益惡之始改
名景以避周廟諱遣翰林學士鍾謨文理院學士李
徳明奉表稱臣獻犒軍牛五百頭酒二千石金銀羅
綺數千請割夀濠泗楚光海六州以求罷兵天子不
報謨等皆留行在分兵襲下楊㤗帝遣人懐蠟丸書
走契丹求救爲邊將所執光州刺史張承翰降周天
子至淮南下詔撫安楊氏之後帝聞之命園苑使尹
延範自㤗州徙譲皇一族于京口延範殺其子弟六
十餘人以其婦女渡江周先鋒使劉重進得其玉硯
瑪瑙碗翡翠瓶以獻周楊氏遂絶帝罵曰小人以不
義之名累我腰斬延範歸之以專殺之罪

南唐書卷之三
南唐書卷之四
嗣主書第四
十有四年春正月遣司空孫晟禮部侍郎王崇質奉
表于周辭益卑服削去帝號天子猶不荅留晟等弗
遣鍾謨請歸取表盡獻江北之地天子許之遣崇質
徳眀還始賜江南書曰自有唐失御天歩多艱六紀
于兹瓜分鼎峙自爲聲教各擅蒸黎交結四夷憑陵
上國華風不競否運所鍾凢百有心孰不興憤朕擅
一百州之富庻握三十萬之甲兵農戰交修士䘚樂
用苟不能恢復内地申畫邊疆便議班旋直同戲劇
至於削去尊稱願輸臣節孫權事魏蕭察奉周古也
雖然今則不取但存帝號何爽歲寒儻堅事大之心
必不迫人于險徳眀等歸盛稱周天子英武帝尤惡
之宋齊丘陳覺等皆以割地無益而徳眀賣國以圗
利帝怒斬徳眀二月遣元帥景逹帥師應夀春陳覺
爲監軍使拜邊鎬爲大將許文縝副之中書舍人韓
熈載上䟽請罷監軍使不報司徒致仕周宗䘚三月
江州柴克宏䘚諸郡屯田相率𧺫義以農器爲兵襞
帋爲鎧處處保聚號曰甲軍周師苦之景逹等趨夀
州其將朱元李平唐進克復舒蘄㤗三州夏大雨周
師在楊滁和者皆却諸將請要其險隘擊之宋齊丘
曰擊之怨深不若縦之以爲徳誡諸將閉壁不得要
戰周師皆集於夀州故諸州雖復而夀春之圍益固
天子駐于渦口猶欲再幸楊州宰相范質以師老泣
諌乃班師以李重進攻廬州向訓守楊州訓請棄楊
州併力以攻夀春乃封府庫付主者遣淮南舊將按
巡城中秋毫不犯而去淮人大悅皆負糗糧以送周
師秋七月楊光滁和復歸于我冬十有一月周殺我
行人孫晟
十有五年春元帥景逹命其將朱元等屯紫金山築
甬道以餉夀州二月天子復来伐徙下蔡橋于渦口
爲鎭淮軍築二城以夾淮周師連破紫金山諸寨監
軍陳覺乞罷朱元帝遣大将楊守忠代元且召之元
憤怒叛降周諸軍皆潰許文縝邊鎬𬒳擒景逹以州
兵奔還金陵三月丁未劉仁贍病且死其副孫羽等
以夀州降仁贍病䘚夏四月巳巳天子班師亂兵焚
楊州民皆徙江南秋七月冬十月天子復来伐圍濠
州刺史郭廷謂降周泗州守将范再遇叛降周(廷謂/不書)
(叛者力/不支也)㤗州亦潰周師歩騎數萬水陸齊進軍士作
檀来之歌聲聞數十里(檀来者但来/也北人語音)十有二月天子
駐于楚州城北
十有六年春正月大赦改元交㤗周師攻楚州守将
張彦能鄭昭業城守益堅城壊彦能昭業戰死周人
屠其城而戍之丁未海州潰壬辰靜海軍潰周人盡
得海㤗楊楚之地丁卯周人次楊州癸酉次瓜州三
月壬午朔次㤗州丁亥復次楊州辛卯遂幸迎鑾以
臨大江(周自屠楚州貶書人其後駐幸皆/書次至迎鑾復書幸不泯其實也)時楊㤗滁
和夀濠泗光海等州已爲周得廼遣陳覺奉表獻廬
舒蘄黃畫江以爲界天子許之賜書曰皇帝恭問江
南國主勞其良苦而已(四年而後克/亦巳憊矣)夏五月下令去
帝號稱國主奉周正朔以交㤗元年爲顯徳五年鍾
謨遇延魯至自京師國主復遣謨等奉表拜成且請
傳位(始降號稱國主傳位不曰傳乎/某人者景遷爲太弟時未定也)天子優詔勞安
之傳位之意遂止以謨爲禮部侍郎延魯户部侍郎
以行營應援使林仁肇爲浙西節度使前廬州孫漢
威爲奉化軍節度使贈劉仁贍太師追封衛王孫晟
太傳追封魯國公劉彦貞中書令張彦能侍中其餘
将士死國難者追贈有差秋泉州劉従効奉表貢于
京師天子不納冬十月禮部侍郎常夢錫䘚十有二
月流陳覺于饒州流李徴古于洪州皆殺之放宋齊
丘于青陽太弟景遷固請歸藩於是以長子兾爲太
子以景遷爲洪州大都督封晋王齊王景逹爲撫州
大都督信王景逷爲百勝軍節度使昇元𥘉括定民
賦每正苗一斛别輸三斗於官廪授鹽二斤謂之鹽
米至是淮甸鹽埸皆入於周遂不支鹽而輸米如𥘉
以爲定式
顯徳六年春正月宋齊丘縊死于青陽夏晋王景遂
䘚秋七月鍾謨請鑄大錢以一當十文曰永通泉貨
以信州刺史張巒爲天徳軍使九月太子兾䘚𥘉丹
陽古銘曰天子兾州人以兾應之未幾䘚識者謂兾
州趙地也眀年
皇朝受命之符爾次子從嘉封吳王居東宫鍾謨曰
從嘉輕肆請立紀國公從善國主怒貶謨爲國子司
業立從嘉爲太子天子使人謂國主曰吾與汝大義
巳定終慮後世不汝容可及吾世修城隍治要害爲
子孫計國主因營緝諸城謀遷都于洪州曰建康與
敵境隔江而巳又在下流敵兵若至閉門自守借使
外諸侯能救國難即爲劉𥙿陳霸先爾今吾徙豫章
據上流而制根本上策也羣臣多不欲惟樞宻使唐
鎬賛成之夏六月熒惑守心光芒相射癸巳天子崩
(周世/宗)秋七月升洪州爲南昌建南都冬十月流鍾謨
于饒州賜死貶張巒爲宣州副使殺之十有二月罷
鑄大錢明年周亡
編年之法絶筆於周亡者清風發而羣隂伏理固然
也雖然無所述而遂泯其實則何以著李氏之罪故
名器服物慶賞刑威直書其僣将以正其罪爾
建隆元年臣属于
皇朝夏四月太子太傳馮延巳卒是歲李重進使来
乞師拒之遣馮延魯入貢以聞二年春以世子従嘉
監國國主如南都所過慰勞守宰存問髙年疾苦㑹
齊王景逹于廬山歷覽勝境與従臣譚宴浹日而去
三月至南都以何洙爲奉化軍節度使(敬洙去敬字/避/皇朝諱)
豫章迫隘宮府營署皆不能容羣臣日夕思歸國主
悔怒唐鎬慙懼發瘍卒六月國主殂于南都年四十
有六在位十有九年秋七月國主之䘮至自豫章羣
臣請殯别宮世子手札不許辭甚哀切(書世子手札/未即位也見)
(後主/書)乃殯于萬夀殿遣使入
朝乞追復帝號
太祖皇帝許之諡眀道崇徳文宣孝皇帝葬順陵廟
號元宗(先諡而後書葬者因其請號順文勢也徐鉉/曰嗣主工筆札善騎射賔禮大臣敦睦九族)
(每聞臣民不獲其所者輒諮嗟傷憫形於顔色随加/救療居處服御節儉得中𥘉立有經營四方之志邪)
(臣阿謟職爲厲階晩歲悔之已不及矣少有至性仍/懐髙世之量始出閤即命於廬山瀑布前構書齋爲)
(他日終焉之計及迫於紹襲遂捨爲開先精舎常患/民間侈靡第宅衣服咸爲節制驅惰逰之人率歸農)
(業及大漸之際群鶴翔于空/雙龍據殿屋遂奄然而化)嗚呼甚哉守成之難也
非特守之難而授之者尤難非授之難而知其可受
者爲難商有天下成湯作之太甲守之而中有不類
之憂嚮非阿衡之佐則求其思庸之復也難矣周有
天下武王作之成王守之而中有流言之變嚮非周
公征之則求其鳧鷖之雅也亦難矣以唐太宗之豐
功大業一正天下建不拔之基而晋王之立殺父之
臣失父之政䘚至於大亂矧不及於太宗者乎元宗
即位一十九年有經營四方之志約巳慎刑勤政如
一嚮非任用羣小屏棄忠良國用不殫於閩楚師旅
不棄於淮甸則庻幾完成之君也志有之曰楊者易
生之木也一人植之十人㧞之無生楊矣以新造之
唐而守之非道不㡬乎朝蒔而夕揠其亡也不旋踵
故周世宗以衰世之鋒一鼓而十四州之地掇如也
悲夫
南唐書卷之四
南唐書卷之五
後主書第五
嗚呼春秋之時君薨眀年正月公即位自桓公始宣
成而下未嘗革也昭公薨于乾侯定公於眀年夏六
月戊辰即位者其故何哉蓋非常之變𧺫於不可測
非常之禮行於不得已古之人觀㑹通以應世則處
非常之變用非常之禮者皆禮經之所不得而考也
義𧺫於情而已矣且諸侯薨于路寢而昭公客死於
乾侯者非常之變𧺫於不測也嗣君釋冕反䘮而定
公即位於眀年六月者非常之禮行於不得已也元
宗殂於豫章後主留守建康必待䘮還旣殯而後即
位其偶合於定昭之事乎且聖人制禮立天下之大
經爲天下之大防也情僞之變無竆而禮之所載有
常以有常之禮御無竆之變則亦隨其宜而已矣故
禮不盡而義有餘則禮以義起義不足而禮有餘則
義以禮逹君子邅變亂而無矌於禮者在審其義爾
大䘮禮之大典禮經載之詳矣而曽子之所問者禮
經有所不及也變禮之不測曽子問載之詳矣而國
君薨于外世子立于内者曽子問有所不及也非趨
時而合義其孰能與於此哉
徳雖不競孰匪天亡日月俱照爝火銷光作後主書
後主名煜字重光𥘉名従嘉元宗第六子也少而聰
慧善屬文工書畫𥘉封安定郡公淮上兵𧺫爲神武
軍都虞候㳂淮巡撫使累遷諸衛大将軍諸道副元
帥封鄭王太子兾䘚四兄皆早亡以次爲嗣改王吳
拜尚書令知政事建隆二年元宗南遷立煜爲太子
監國六月元宗殂於豫章七月䘮還建康太子即位
尊母鍾氏爲太后太后父名太章故改號聖尊后妃
周氏爲國后封弟従善爲韓王南都留守従益鄧王
従謙宜春王従度昭平郡公従信文陽郡公以右僕
射嚴續爲司空依前平章事大赦境内文武進位有
差罷諸路屯田使委所屬令佐與常賦俱征(𥘉南唐/屯田置)
(使專掌至此罷其使而/屯田佃民絶公吏之撓)八月鄂州王崇文䘚以南郊
巡檢使黄延謙爲武清軍節度使留後冬十月以南
都留守韓王従善爲司徒兼侍中諸道兵馬副元師
以鄧王従益爲司空南都留守下令諸司無職事官
四品以下至九品日二貟待制於内殿泉州劉従効
遣其子紹基来貢三年劉従効䘚州人立其次子紹
鎡爲留後紹基未還統軍使陳洪進執紹鎡并其族
送于金陵推立其副張漢思漢思老不任事洪進逐
之自稱留後國主即以洪進爲清源軍節度使以紹
基爲殿直軍都虞候紹鎡爲監門衛中郎将句容尉
張秘上言爲理之要詞甚激切國主手批慰喻召爲
監察御史以神武統軍朱業爲寧國軍節度使以潤
州林仁肇爲神武統軍秋七月建州陳誨䘚禮部尚
書潘承祐䘚以江州何洙爲左武衛上将軍封芮國
公以宣州朱業鎮江州以神武統軍林仁肇爲寧國
軍節度使乾徳元年夏左武衛上将軍何洙䘚秋七
月以兵部尚書㳺簡言知尚書省遷右僕射是歲南
平髙繼沖歸于　京師國除𥘉金陵臺閣殿庭皆用
鴟吻自乾徳後朝廷使至則去之使還復用二年春
正月始用鐡錢以鐡錢使户部侍郎韓熈載爲兵部
侍郎勤政殿學士𥘉烈祖将殂謂元宗曰徳昌宫泉
布億萬緡以給軍用吾死善修鄰好北方有事不可
失也及元宗即位兵屢𧺫徳昌泉布既竭遂鑄唐國
錢其文曰唐國通寶又鑄大唐通寳與唐國錢通用
數年漸弊百姓盗鑄極爲輕小保大末兵窘財乏鍾
謨改鑄大錢以一當十文曰永通泉貨徑寸七分重
十八銖字八分書背面匀好皆有周郭謨誅遂廢至
是有鐡錢之議每十錢以鐡錢六雜銅錢四旣而不
用銅錢民間但以鐡錢貿易物價增涌民復盗鑄頗
多芒刺不及官埸圎淨雖重其法犯者益衆至末年
銅錢一當鐡錢十禮部侍郎湯悅上言泉布屢變亂
之招也且豪民富商不保其貲則日益思亂累數百
言不報夏鄂州黄延謙䘚以宣州林仁肇代九月封
長子仲寓清源公次子仲宣宣城公冬十月仲宣䘚
追封岐王十有一月國后周氏殂三年春葬昭恵后
于懿陵蜀孟昶俘于　京師國除以江州朱業爲神
武統軍侍衛都軍使以䖍州留後柴克貞爲奉化軍
節度使夏以司空平章事嚴續鎮潤州秋九月聖尊
后鍾氏殂召南都留守鄧王従益還都以鄂州林仁
肇爲南都留守南昌尹葬光穆皇后于順陵(朝廷許/元宗追)
(復帝號故鍾/氏稱皇后)四年夏五月以吉州刺史楊守忠爲武
清軍節度使留後秋十月神武統軍朱業䘚十有二
月潤州嚴續䘚五年春命两省侍郎諌議大夫給事
中中書舎人集賢勤政殿學士分夕於光政殿宿直
國主引與譚論或至夜分開寳元年夏江王景逷䘚
冬十有一月納后周氏昭恵之母弟也二年春以左
僕射㳺簡言兼門下侍郎平章事夏簡言䘚以禮部
侍郎湯悅爲門下侍郎平章事知制誥張洎上䟽曰
恱非經綸之才不宜處鈞衡之地國主以悅文學舊
臣特加奨用乃罷洎職冬較獵于青龍山還憇大理
寺親錄囚徒原貸甚衆韓熈載奏獄訟有司之事囹
圄之中非車駕所至請捐内帑錢三百萬充軍資庫
用國主従之曰繩愆糾謬其熈載之謂乎天子詔國
主諭南漢稱臣劉鋹怒執我行人龔慎儀三年中書
侍郎韓熈載䘚贈平章事命境内崇修佛寺又於禁
中廣署僧尼精舎多聚徒衆國主與后頂僧伽㡌衣
袈裟誦佛經拜跪頓䫙至爲瘤贅由是建康城中僧
徒迨至數千給廩米緡帛以供之四年春劉鋹俘于
京師國除夏四月齊王景逹䘚遣弟韓王従善入朝
留于京師授㤗寧軍節度使國主表求従善還國
　不許自従善不還四時宴㑹皆罷登髙賦文以見
意曰原有鴒兮相従飛嗟嗟季兮不来歸常怏怏以
國蹙爲憂冬有商人上宻事請徃江陵竊燒　皇朝
戰艦國主懼事泄不聽商人遁去五年春　皇朝屯
師漢陽鄂州楊守忠以聞人心大恟乃貶損制度下
書稱敎改中書門下省爲左右内侍府尚書省爲司
㑹府御史臺爲司憲府翰林爲文舘樞宻院爲光政
院降封韓王従善爲南楚國公鄧王従益爲江國公
吉王従謙爲鄂國公其餘官號多有改易殿庭始去
鴟吻每遇　皇朝使至國主衣紫𫀆備藩臣禮使退
服御如𥘉六年春　皇朝使中書舎人盧多遜来聘
國主願受封拜　不許洪州林仁肇䘚冬中書舎人
潘佑薦衛尉卿李平判司農寺又薦平知司㑹府羣
情紛紛以爲朋黨佑上書極言時政凢七章不止有
家國隂隂如日将暮之辭國主惡之乃收平下大理
自縊妻子徙饒州次收佑佑自剄毋及妻子徙䖍州
七年　皇朝使閤門使梁逈来聘従容謂國主曰今
歲國家有柴燎之禮當入助祭國主唯唯不荅秋中
書舎人李穆賫　詔曰朕以仲冬有事于圎丘思與
卿同閱犧牲國主辭以疾穆反命遂决進取九月王
師自荆湖直趨池州池州主将戈彦棄城走　遂克
池州進軍當塗将軍張溫鄭彦華杜真相繼敗績下
敎去開寳年號公私牘籍稱甲戍歲江南自周世宗
後不復用兵僅二十年老将已死主兵者皆新進少
主以功名自負輙抗　王師聞兵興踊躍言利害者
日有十數及遇等敗北中外奪氣戒嚴城守國主遣
徐鉉周惟簡奉表乞緩師　不荅王師進屯建業城
南十里時雖下池州及姑熟餘郡皆未奉　命糧道
阻隔樊若水請於采石繫浮橋以利轉輓每歲大江
春夏暴漲謂之黄花水及　王師至水皆退小故識
者知其有天命焉吳越圍常州軍使余成禮刼刺史
禹萬誠以降吳越進圍京口議者以京口要害之地
當得良将守之乃拜親吏劉澄鎮海軍節度使留後
以凌波軍都虞候盧絳爲援澄已懐嚮背因說絳還
金陵而自率将吏降越袁州萍郷制置使劉茂忠破
潭師於境内拜茂忠袁州刺史八年春閱民爲師徒
昇元𥘉均量民田以定科賦自二緡以上出一䘚號
義師中有别籍分居又出一䘚號新擬生軍民有新
置物産者亦出一䘚號新擬軍又於客户内有三丁
者抽一䘚謂之圍軍後改爲拔山軍使物力户爲帥
以統之保大中許郡縣村社競渡每歲端午官給綵
叚俾两两較其遲速勝者加以銀椀謂之打標舟子
皆籍其名至是盡蒐爲䘚謂之凌波軍又率民間傭
奴贅壻謂之義勇軍又募豪民能自備緡帛兵器招
集無頼亡命謂之自在軍又括百姓自老弱外能𬒳
堅執鋭者謂之排門軍并屯田白甲之類凡一十三
等皆使扞敵守把夏誅神衛統軍諸軍都虞候皇甫
繼勲秋洪州節度使朱令贇将兵一十五萬屯潯陽
湖口與諸将議曰令若前進而　王師反據我後則
上江阻隔退乏糧道亟爲虜矣乃以書招南郡留守
劉克貞代鎮湖口克貞以病留令贇亦未進國主累
促之令贇以長筏大艦帥水陸諸軍至虎蹲洲與王
師遇舟筏俱焚令贇死餘衆皆潰金陵受圍經歲城
中斗米者相救藉自潤州降後不聞外信或云令贇
巳敗國主猶意其不實冬百姓疫死士䘚乏食訹云
大軍决以十有一月乙未破城國主議遣其子清源
公仲㝢出通降欵左右以謂堅壘如此天象無變豈
可計日取降是日城果䧟宫中圖籍萬卷尤多鍾王
墨跡國主嘗謂所幸保儀黄氏曰此皆累世保惜城
若不守爾可焚之無使散逸及城䧟文籍盡煬光政
使陳喬曰吾當大政使國家致此非死無以謝乃自
縊死諸将戰沒者猶數十人昇元寺閣崇構因山爲
基髙可十丈平旦閣影半江梁時爲瓦棺閣至南唐
民俗猶因其名士大夫曁豪民富商之家美女少婦
避難於其上迨數百人越兵舉火焚之哭聲動天一
旦而燼大将曺彬整軍成列至其宫門門開國主跪
拜納降彬荅拜爲之盡禮先是宫中預積薪煜誓言
社稷失守當携血屬赴火(旣降無國主/之號故書名)旣見彬彬諭
以歸朝俸祿有限費用日廣當厚自齎装一歸有司
之籍即無及矣遣煜入治装禆将梁逈田欽祚力爭
以謂苟有不虞咎将誰執彬笑而不荅逈等固諌彬
曰彼能出降安能死乎翌日治舟彬遣徤䘚五百人
爲津致輜重登舟一䘚負籠下道旋彬立斬之負擔
者罔敢蹉跌煜以藏中黄金分遺近臣辦装張佖得
金二百两詣彬自陳不受請奏其事彬以金輸官而
不以聞煜舉族冐雨乗舟百司官屬僅千艘煜渡中
江望石城泣下自賦詩云江南江北舊家鄊三十年
来夢一埸吳苑宫闈今冷落廣陵臺殿巳荒凉雲籠
逺岫愁千片雨打歸舟淚萬行兄弟四人三百口不
堪閑坐細思量至汴口登普光寺擎拳讃念乆之散
施緡帛甚衆九年春俘至　京師封遺命侯授左千
牛衛上将軍　太宗皇帝登極改封隴西公太平興
國三年公病(書公者/皇/朝所封也)命翰林醫官視疾中使慰
諭者數四翌日薨在僞位十有五年年四十二追封
吳王以王禮葬洛京之北印山江南人聞之巷哭設
齋王著雜說百篇時人以爲可繼典論又妙於音律
舊曲有念家山王親演爲念家山破其聲焦殺而其
名不祥乃敗徴也(復書王者/皇朝追封也徐鉉日/嗣主諸子皆孝而後主特甚敦睦)
(親族亦無不至唯以好生富民爲務常欲群臣和於/朝不欲聞人過章䟽有糾謫稍訐者皆寢不報酷好)
(古道而國削勢弱羣臣多守常充位不克如意歎曰/天下無周公仲尼吾道不可行也已刑法太寛亦無)
(過此及大兵之際上下感恩故人無異志威令不素/著故莫盡死力盖亦天授/大宋非人謀所及也)
嗚呼隋文帝𥘉輔政于周内有五王之難外罹尉遲
廻司馬消難王謙之亂方是時指鹿逐兎未知適従
武夫悍将誰無覬覦蕭巋承武皇享國之長有席卷
山南之勢而區區敬慎不敢連衡廽等者信其臣柳
荘之言預知隋公之必興故也矧廼蕞爾江南獲覩
真人之作而不爲之退聴其罪當如何哉李氏有國
肇於天福盛於開運削於顯徳亡於開寳豈非有幸
於亂世而不容於治世歟以周世宗之時削國降號
稽首稱藩其勢固已蹙矣及屬
皇朝普天之下莫不翹首太平而猶竊土賊民十有
六年外示柔服内懐僣僞豈非所謂逆命者哉及其
計窮勢迫身爲亡虜猶有故國之思何大愚之不靈
也若此(後主樂府詞云故國夢𥘉歸覺來雙淚垂又/云小園昨夜又西風故國不堪翹首月明中)
(皆思故/國者也)
南唐書卷之五
南唐書卷之六
女憲傳第一
嗚呼古之欲明明徳於天下者先治其國欲治其國
者先齊其家齊家之法在於女憲而女之所以爲憲
者母傾城之哲也母索家之言也究徳性之厚原道
化之本不過於以順爲事以貞爲節而已順貞以化
天下何徃不格哉是故觀刑二女虞舜惟帝徽傳太
姒西伯惟王帝王之徳配天地而推其本始以言之
必自於閨閫之近者凡以天下之本在國國之本在
家故也易曰夫夫婦婦而家道正正家而天下定作
女憲傳
先主元恭皇后宋氏不知其世裔也㓜爲亂兵畧取
義祖得之常置帳下㑹先主䘮其正室義祖指宋氏
謂先主曰是必有福今以乞女先主御之(不書蒸之/者義祖首)
(惡/也)生嗣主及景遷景遂景逹遂立爲繼室治内有法
不苟言笑常以端嚴自持雖妾媵之間儼如賔客義
祖死于建業知詢等督先主奔赴先主欲徃宋氏従
容諌曰移孝爲忠臣子之常况權重身危而輙罷所
執何異太阿倒持柄不在我矣先主大悟因寝其行
而命周宗赴金陵天祚二年封齊王妃先主受禪冊
命爲皇后昇元末先主服餌金石性多暴怒左右頼
后以芘者甚衆嗣主即位上冊爲皇太后每元宗朝
太后言惟勞其良苦而已至於治理無一言及之常
曰婦人預外事非國之福也保大三年殂葬永陵諡
元恭
先主种氏不知其品秩也江西良家女性警悟通書
計常靚糚去飾而態度閑雅宛若神仙𥘉進入宫年
甫十六乆不得幸宋后數數薦引旣承恩寵服御輙
亞於后而諸宫罕得進御及生江王景逷僣侈尤甚
一日先主幸元子齊王宫遇其親理樂器先主大怒
切責數日种氏乗間言景逷才過齊王先主作色曰
子之過父戒之常理也國家大計女子何預遂叱内
臣捽庭下去簮珥幽于别宫數月命削髪爲尼先主
殂种氏泣曰人彘骨醉復見於此矣其後歸景逷宫
宋太后屢欲丼心頼元宗保全之竟以夀終(每於后/不書妖)
(艶而於嬪/殺詳言之)
嗣主光穆皇后鍾氏䖍州刺史太章之女太章𥘉爲
禆将義祖用之以殺張顥旣而自大先主欲繩之義
祖曰昔無太章吾族赤矣汝曺安所託乎今日富貴
太章力也背之不可乃命以太章女配嗣主義祖𥘉
見歎曰非此兒不敵此女嗣主起家自尚書郎至于
将相鍾氏始封縣君累加國夫人昇元中封齊王妃
嗣主即位冊爲皇后后少長當貴不事玩好副笄大
練淡如也旣居大位歲時賜予必先諸姒然後及中
宫以故嗣主樂推諸弟而終無間言者后勉之爲多
淮上兵𧺫國歩多艱后亦損常膳不舉樂者數月後
主即位冊爲太后以父爲太章故號聖尊后乾徳三
年聖尊后殂葬順陵諡光穆
嗚呼南唐建國始僣皇后之號及其衰削猶有國后
之稱至於六宫品秩雖無所考而内夫人之品保儀
之秩各因事見其餘名號僣擬天子亦可知矣
後主昭惠后周氏小字娥皇大司徒宗之女甫十九
歲歸于王宮通書史善音律尤工琵琶元宗賞其藝
取所御琵琶時謂之燒槽者賜焉燒槽之說即蔡邕
焦桐之義或謂熖材而斵之或謂因爇而存之元宗
南幸豫章詔音存問以令婦稱後主即位冊爲國后
后雖在妙齡婦順母儀宛如老成唐之盛時霓裳羽
衣最爲大曲罹亂瞽師曠職其音遂絶後主獨得其
譜樂工曹生亦善琵琶按譜粗得其聲而未盡善也
后輙變易訛謬頗去洼淫䌓手新音清越可聽後主
嘗演念家山舊曲后復作邀醉舞恨来遲新破皆行
于時中書舍人徐鉉聞霓裳羽衣曰法曲終慢而此
聲太急何耶曹生曰其本實慢而宮中有人易之然
非吉徴也歲餘周后子毋繼死後主國歩浸微音之
所𧺫實由人心而嘽緩噍殺治亂應之豈虗言乎后
生三子皆秀嶷其季仲宣僄寜清峻后尤鍾愛自鞠
視之后既病仲宣甫四歲保育於别院忽遘暴疾數
日䘚后聞之哀號顛仆遂致大漸後主朝夕視食藥
非親嘗不進衣不解帶者累夕后雖病亟爽邁如常
謂後主曰婢子多幸託質君門冒寵乗華凡十載矣
女子之榮莫過於此所不足者子殤身殁無以報徳
遂以元宗所賜琵琶及常臂玉環親遺後主又自爲
書請薄葬越三日沐浴正衣糚自内含玉殂于瑶光
殿之西室時乾徳二年十一月甲戍也享年二十九
眀年正月壬午遷靈柩于園寢後主哀苦骨立杖而
後𧺫(譏之也何譏爾/鍾太后在故也)自爲誄曰天長地乆嗟嗟蒸民
嗜欲既勝悲歎糾紛縁情攸宅觸事来津貲盈世逸
樂尠愁殷沉烏逞兔茂夏凋春年彌念曠得故亡新
闕景頽岸世閱川奔外物交感猶傷昔人詭夢髙唐
誕誇洛浦搆屈平虚亦憫終古况我心摧興哀有地
蒼蒼何辜殱予伉儷窈窕難追不祿于世玉潤珠融
殞然破碎柔儀俊徳孤映鮮雙纎穠挺秀婉孌開揚
艶不至冶慧或無傷盤紳奚誡慎肅惟常環珮爰節
造次有章含顰發笑擢秀騰芳鬢雲留鑒眼彩飛光
情瀾春媚愛語風香瓌姿禀異金冶昭祥婉容無犯
均教多方茫茫獨逝捨我何鄊昔我新婚燕爾情好
媒無勞辭筮無違報歸妹邀終咸爻協兆俛仰同心
綢繆是道執子之手與子偕老今也如何不終徃告
嗚呼哀哉志心既逹孝愛克全殷勤柔握力沂危言
遺情眄眄哀淚漣漣何爲忍心覽此哀編絶艶易凋
連城易脆實曰能容壮心是醉信美堪餐朝饑是慰
如何一旦同心曠世嗚呼哀哉豐才富藝女也克肖
采戲傳能奕碁逞妙媚動占相歌縈柔調兹鼗爰質
竒器傳華翠虬一舉紅䄂飛花情馳天降思棲雲涯
發揚掩抑纎緊洪奢窮幽極致莫得徴瑕審音者仰
止逹樂者興嗟曲演来遲破傳邀舞利撥迅手吟商
逞羽制革常調法移徃度剪遏繁態藹成新矩霓裳
舊曲韜音淪世失味齊音猶傷孔氏故國遺聲忍乎
湮墜我稽其美爾揚其祕程度餘律重新雅製非子
而誰誠吾有類今也則亡永従遐逝嗚呼哀哉該兹
碩美鬱此芳風事傳遐禩人難與同式瞻虚舘空㝷
所蹤追悼良時心存目憶景旭雕甍風和繡額燕燕
交音洋洋接色蝶亂落花雨晴寒食接輦窮歡是宴
是息含桃薦實畏日流空林彫晚籜蓮舞踈紅煙輕
麗服雪瑩脩容纎眉範月髙䯻凌風輯柔爾顔何樂
靡従蟬響吟愁槐凋落怨四氣窮哀萃此秋晏我心
無憂物莫能亂絃爾清商艶爾醉盼情如何其式歌
且宴寒生蕙幄雪舞蘭堂珠籠暮捲金爐夕香麗爾
渥丹婉爾清揚猒猒夜飲予何爾忘年去年来殊歡
逸賞不足光隂先懐悵怏如何倐然巳爲疇曩嗚呼
哀哉孰謂逝者荏苒彌踈我思妹子永念猶𥘉愛而
不見我心燬如寒暑斯疚吾寧御諸嗚呼哀哉萬物
無心風煙若故唯日唯月以隂以雨事則依然人乎
何所悄悄房櫳孰堪其處嗚呼哀哉佳名鎮在望月
傷娥雙眸永隔見鏡無波皇皇望絶心如之何草樹
蒼蒼哀摧無際歷歷前歡多多遺致絲竹聲悄綺羅
香杳想渙乎忉怛恍越乎憔悴嗚呼哀哉歲云莫兮
無相見期情瞀亂兮誰将因依維昔之時兮亦如此
維今之心兮不如斯嗚呼哀哉神之不仁兮歛怨爲
徳既取我子兮又毀我室鏡重輪兮何年蘭襲香兮
何日嗚呼哀哉天漫漫兮愁雲曀空曖曖兮愁煙起
娥眉寂寞兮閉佳城哀寢悲氛兮竟徒爾嗚呼哀哉
日月有時兮龜蓍既許簫笳凄咽兮旂常是舉龍輀
一駕兮無来轅金屋千秋兮永無主嗚呼哀哉木交
枸兮風索索鳥相鳴兮飛翼翼弔孤影兮孰我哀私
自怜兮痛無極鳴呼哀哉應寤皆感兮何響不哀窮
求弗獲兮此心隳摧號無聲兮何續神永逝兮長乖
嗚呼哀哉杳杳香䰟茫茫天歩抆血撫櫬邀子何所
苟雲路之可窮兾傳情於方士嗚呼哀哉每於花朝
月夕無不傷懐如又見桐花發舊枝一樓煙雨暮凄
凄凭欄惆悵人誰㑹不覺澘然涙眼低層城無復見
嬌姿佳節纏哀不自持空有當年舊煙月芙蓉池上
哭娥眉皆因后作又嘗與后移植梅花于瑶光殿之
西及花時而后已殂因成詩見意曰殷勤移植地曲
檻小欄邊共約重芳日還憂不盛妍阻風開歩障乘
月溉寒泉誰料花前後娥眉却不全此不特叙其幽
思且以興内助之艱難而不得與之同樂又云失却
煙花主東君自不知清香更何用猶發去年枝此足
以見光景於人無情而人於景物不可認而有之也
悲夫至於書靈筵手巾云浮生苦憔悴壮歲失嬋姢
汗手遺香漬㾗眉染黛煙書琵琶背云侁自肩如削
難勝數縷絛天香留鳳尾餘煖在檀槽觸物寓意類
如此𥘉烈祖爲刺史時后父宗給使左右及賛禪代
尤爲親信元宗以宗爲社稷元老故聘其女爲吳王
妃克相其夫顯於諸子而身居國毋可謂賢也陵曰
懿陵諡昭恵方是時南唐雖去帝號而其餘制度尚
未减損如元宗之葬猶稱皇帝故昭恵雖謂之國后
而羣臣國人皆稱曰皇后焉
後主繼室周后昭恵之母弟也警敏有才思神彩端
靜(二后之貌/見周宗傳)昭恵感疾后常出入卧内而昭恵未之
知也一日因立帳前昭恵驚曰妹在此耶后㓜未識
嫌疑即以實告曰既數日矣昭恵惡之返卧不復顧
昭恵殂后未勝禮服待年宫中明年鍾太后殂後主
服䘮故中宮位號乆而未正至開寳元年始議立后
爲國后南唐享國日淺而三世皆娶于藩邸故國主
婚禮議者不一詔中書舎人徐鉉知制誥潘佑與禮
官叅議鉉曰婚禮吉不用樂佑以爲今古不相㳂襲
固請用樂鉉曰案古房樂無鍾鼓佑曲引詩窈窕淑
女鍾鼓樂之則房樂宜有鍾鼓后𥘉見君後魏書有
后先拜後起帝後拜先起之文鉉因此以爲夫婦之
禮人倫之本承祖宗主祭祀請荅拜佑以爲王者婚
禮不可與庻人同請不荅拜又車服之制互有矛盾
議乆不决後主令文安郡公徐逰評其是非時佑方
寵用逰希㫖奏佑爲是既而逰病疽鉉戲謂人曰周
孔亦有祟乎将納采後主先令校鵝代白鴈𬒳以文
綉使㘅書侈靡不經類如此及親迎民庻觀者或登
屋極至有墜瓦而斃者后自昭恵殂常在禁中後主
樂府詞有􁜖幭歩香堦手提金縷鞋之類多傳于外
至納后乃成禮而已翌日大醼羣臣韓熈載以下皆
爲詩以諷焉而後主不之譴歸于京師去號位従夫
之爵太平興國三年隴西公薨周氏亦薨
後主保儀黃氏世爲江夏人父守忠遇亂流徙湘湖
事馬氏爲禆将馬希蕚之難守忠死之邊鎬下湖南
得黃氏甫數歲竒其貌内後宮後主即位選爲保儀
容態華麗冠絶當世顧眄顰笑無不妍姣其書學伎
能皆出於天性後主雖屬意㑹小周專房由是進御
稀而品秩不加第以掌墨寳而已(墨寳書/籍之類)黃氏服勤
降體以事小周故同時美女率多遇害而黃氏獨不
邅譴以其事之盡也𥘉元宗後主皆妙於筆札慱收
古書有獻者厚賞之宮中圖籍萬卷尤多鍾王墨跡
皆繫保儀所掌都城将䧟後主謂黃氏曰此皆吾所
寳惜城若不守即焚之無使散逸及城䧟圖籍俱煬
靡有遺者黃氏隨後主俘至京師䘚嗚呼魯文公成
禮于齊春秋譏之謂其非婚姻之正也矧周氏御於
宮中者數年然後以迎禮歸之吁可恠哉周官九嬪
世婦女御有徳則充否則闕焉故無常數而又掌于
冡宰則知先王之所以治内至正而盡禮也後世徳
不勝色肆情敗度怨女以千數滛費以萬計况亂世
乎以烈祖之英傑尚困於种氏牝雊之徴㡬致家索
元宗適丁兵革擾攘女謁之盛舊史不載觀其樂府
艶麗則天機亦淺矣後主二周抑又甚焉故予悉書
之皆不免爲春秋之罪人也
徐主義祖長女也性婣睦動循禮法嘗偃蹇擇配𥘉
義祖疑李徳誠有貳志徳誠不自安因使其子建勲
入謁義祖義祖見之大驚曰有子如此非惡人也以
主妻之烈祖受禪徐爲郡公主建勲爲宰相上章改
時政許之建勲宻表曰制置大事若可以臣下請是
以善歸巳以過歸君也請宣中㫖行之表未報而建
勲命中書舎人草制給事中常夢錫奏建勲專造制
書烈祖大怒欲罷建勲徐主入謂烈祖曰吾父在日
兄不嘗求兒與李郎耶何弃之速烈祖曰此國事也
吾與李郎親舊如故召入禁中慰喻乆之建勲致政
賜號鍾山公徐主四時拜賜自稱鍾山老媪而不稱
所封郡國蓋将有所激也元宗優容之先建勲䘚
永興公主烈祖女也烈祖爲吳相秉政以女爲吳世
子璉妃及禪代宋齊丘請離其婚烈祖不許封永興
公主人每稱爲公主則流涕憤惋或問其故曰吾爲
冡婦而廟不血食可不悲乎諸兄惡之烈祖曰内夫
家而外父家婦人之徳也何罪之有乃以吳世子爲
中書令池州節度使璉䘚主亦繼䘚吳人哀之
嗚呼三代而下彤史詳矣南唐載籍䟽脫婦順女憲
不可得而書也老媪之稱流涕之感其㫖㣲哉
余洪妻鄭氏洪事王延政爲大将㑹南唐平建州鄭
氏有殊色爲亂兵畧取禆将王建封逼之鄭氏志不
可奪刼以利刃亦不爲屈建封嗜人肉而畧婦人百
許人日殺一人以食引鄭示之曰汝懼乎鄭曰願早
充庖爲幸多矣建封終不忍殺以獻查文徽文徽見
之曰國色也将以薦牀席鄭大罵曰王師弔伐凡義
夫節婦宜加旌賞以勵風俗王司徒出於䘚伍不識
禮義且無足恠君侯知書爲國大将當有表率群下
風化逺方乃欲加非禮於一婦人以逞其欲妾有死
而巳速殺爲恵徽大慙下令城中召其夫付之
吳媛其先汴州浚儀人唐史臣兢之後也父志野義
不食梁粟僑廬陵務徳不矅媛生數歲口無戲言順
奉姆教宛如夙授豪民叚生五十而無子因以禮聘
之歸叚氏爲繼室生子朞月叚生䘚父母以其少而
美俾移所天媛𠢐面自誓志不可奪抱孤嬰以奉舅
姑􁙐㸑温凊皆躬爲之教其子爲成人而生業益厚
韓熈載使江西錄其清節云

南唐書卷之六
南唐書卷之七
宗室傳第二
嗚呼性有善惡法有賞刑弗可槩論也漢鑒秦之弊
而宗戚子弟茅土過制魏規漢之失而黃𥘉之後宗
戚虚封襲漢則善惡兼容㳂魏則賢否并棄賞刑惡
得而辨哉唐有天下子弟得預外任格則庸否則威
故入爲尚書九卿出爲都督刺史間有人焉南唐宗
室委任尤重豈㳂唐之舊歟抑亦董之得其道歟蓋
天下分裂君無世臣臣無定主委任宗室猶愈於他
人故也作宗室傳
楚王景遷烈祖第二子元宗母弟也㓜警悟讀書一
覽輙不忘及長美姿儀風度和雅尚吳公主爲駙馬
都尉而服用素儉不事華侈烈祖愛其純謹大和三
年烈祖出鎮金陵以元宗爲司徒平章事居中輔政
宋齊丘每忌元宗欲自結於景遷乃薦陳覺爲景遷
教授以賈其聲聞齊丘叅决時政多爲不法輙歸過
於元宗而盛稱景遷之美烈祖於是召元宗至金陵
授鎮海軍節度副使即以景遷爲太保平章事代秉
國政有奪嫡之漸此齊丘謀也所以然者以景遷㓜
懦他日得國授之巳爲元老易於窺竊烈祖覺之遂
罷齊丘以爲已副景遷猶摠大政天祚二年景遷病
請以允弟自代乃拜其弟景遂爲門下侍郎叅政事
景遷䘚葬飲馬池之陽禪代之後諸子例封王爵保
大𥘉元宗改封諸弟追贈景遷楚王命江文蔚爲碑
以表其墓以其蚤死無子故後主亡國詩云兄弟四
人三百口謂元宗景遂景逹景逷也景遷不與焉
晋王景遂烈祖第三子元宗母弟也制行雅循有君
子之風天祚二年景遷病不能輔政即以景遂爲門
下侍郎叅政事(父子四人迭輔吳/政政在李氏也)烈祖受禪封夀王
譲皇殂於丹陽景遂徃督䘮事望柩哀慟觀者恱之
元宗即位改王燕俄以景遂代儲副固譲不許遂立
爲太弟景遂因易字曰退身以示不處之志叅摠政
事時有獻替間與朝士官屬飲宴賦詩嘗以玉杯行
酒座客傳翫以爲寳賛善張易乗醉擲之曰貴寳輕
士殿下得無累乎座皆失色而景遂歛容謝之由是
待易愈謹易遷工部侍郎泛海使契丹景遂手䟽曰
朝臣如張易者宜置諸左右不宜使之泛不測之淵
投足逺夷元宗荅以此行非易不可遂行顯徳五年
累表譲儲副乞守舊封授江西道兵馬大元帥封晋
王適當危疑啓求大臣以自副命兵部侍郎李徴古
副之以徴古傲很専恣陵忽過甚景遂欲斬徴古而
自拘於有司寮吏諌止一日暴疾嚮空顧揖退謂左
右曰上帝命我代許旌陽遂䘚年三十七復贈太弟
諡文成
齊王景逹字子通烈祖第四子元宗之母弟也順義
四年旱七月既望雩祀得雨景逹以是日生因小字
雨師成童爽悟與羣兒異烈祖器之𥘉封信王元宗
即位改封鄂王景遷侍中進封燕王及景遂爲太弟
以景逹爲元帥中書令徙王齊爲理嚴察人多憚之
好神仙脩錬之事記室徐鍇獻述仙賦以諷遂絶所
好嘗従元宗逰苑中乗小舟而覆左右惶駭景逹入
水負元宗出性非善水而能蹈之者忠誠之至也元
宗多與宗戚近臣曲宴如馮延已陳覺魏岑之徒喧
笑無度景逹每呵責之嘗與延已會飲延已欲以詭
佞賣恩佯醉撫景逹背曰爾不得忘我景逹大怒入
白元宗請致之死元宗慰諭而已出謂所親曰吾悔
不先斬以聞太子讃善張易従容謂景逹曰羣小構
扇其禍不細大王力未能去自宜隱忍景逹由是罕
預曲宴每𬒳召輙辭以疾景逹雖剛毅而不歷軍容
及爲元帥帥師淮上軍政皆出於陳覺署𥿄尾而已
朱元叛諸軍大敗景逹與覺遁還金陵上印綬尋拜
浙西節度使景逹復以用兵之地固辭改撫州元帥
自淮南敗績日以酣飲爲務及至鎮委任寮屬怠於
視事後主即位就加太師尚書令奉以叔父之禮開
寳四年䘚於鎮年四十七追贈太弟葬廬山諡孝昭
江王景逷字宣逺烈祖第五子也烈祖𥘉受禪以十
二月二日爲仁夀節(南唐誕節唯此一見/因事而書以示其僣)景逷以是
日生故小字仁夀烈祖嬖其母种氏而景逷爲季由
是愛遇之意過於諸子及种氏得罪景逷尚㓜元恭
皇后鞠之如巳出烈祖以其母嘗有改立之請故封
爵不加以逺嫌也至元宗即位始封保寧王改封信
王出爲䖍州節度使簡易節儉􁌎人安之時諸王大
臣皆喜浮屠而獨景逷非毀佛書專以六經名教爲
事贑縣令䘚成䘮之日其尉邵繼良張樂飲酒景逷
立奏黜之書記孫峴每能諌其過失景逷爲之加禮
及峴卒厚給其家時人以此美之後主即位徙王江
就拜侍中𨳩寳元年卒年三十二贈中書令諡昭順
太子兾元宗元子𥘉封東平郡公元宗即位徙王南
昌避儲副之位留守東都保大三年立景遂爲太弟
以兾爲燕王依前東都留守八年移鎮潤州周師至
廣陵越人宼常州元宗以兾尚少不習軍事召還都
兾會将吏問之禆将趙鐸曰大王爲元帥之重衆心
所恃一郤足則部下搖矣兾乃奏多壘之秋義無就
逸乞校用以死報國元宗許之乃命柴克宏将兵爲
援以救常州克宏未至樞宻副使李徴古遣使追而
代之兾奏克宏可用果敗越師擒獲甚衆先是有吳
以来戰獲将士皆不殺至是兾盡殺之越人不敢西
嚮者二十年顯徳五年始還儲副之地叅决國事蒞
下有法未㡬䘚有司以其靖難之功諡宣武句容尉
張洎兾所薦進士也上書論之以太子之徳承順孝
愛而巳不當摽顯武功以垂後世非防㣲杜漸之㫖
也其言甚切元宗善之下其議有司改諡文獻洎由
是知名改上元尉遷監察御史兾之門人若是亦可
想見其爲人也
慶王茂字子松元宗第二子甫數歲容貌秀澈有成
人風封安樂公拜侍衛諸軍都虞候時有木平和尚
者言人禍福夀夭輙驗元宗以茂見之曰其餘不足
問所欲知者夀數爾木平爲書九十乙字後至十九
歲䘚追贈慶王葬建業城南五里命韓熈載碑以表
之
韓王従善元宗第七子後主之母弟也𥘉封紀國公
後主即位進王韓器識沉邃尤喜武畧開寳中江南
迫蹙後主憂之従善自請朝京師以紓國難乃奉表
朝貢
太祖恱之留授㤗寧軍節度使錫賚頗優因　命従
善貽書後主督之入覲従善曰臣兄以庸菲之才嗣
守宗廟陛下垂覆載之恩許其入朝實千載一遇敢
不奉　詔従善遂爲書喻以　上意而後主不従
王師之討兆於此也金陵平従善病䘚𥘉従善與鍾
謨親狎嘗有改立之請謨亦由此得罪元宗殂於豫
章獨従善扈従因懐非望就徐逰求遺詔逰正色不
與至建業具其事以聞後主不問待之愈厚従善奉
使不返其妻泣詣後主後主無以爲辭每聞其至輙
避之妻憂思䘚國人哀之
鄧王従益元宗第八子也警敏有文𥘉封舒公進王
鄧開寳𥘉出鎮宣州後主率近臣餞綺霞閣自爲詩
序以送之其畧云秋山滴翠暮壑澄空愛公此行暢
乎遐覽其詩有咫尺煙江㡬多地不須懐抱重凄凄
之句君臣𢋫賦可爲盛事徐鉉詩云禁裏花光似水
清林煙池影共離情暫移黃閤只三載却望紫垣都
數程滿坐清風天子送隨車甘雨郡人迎綺霞閣上
詩題在従此還應有頌聲最爲警䇿五年南唐貶損
制度従益去王爵封江國公(後事/亡)
吉王従謙元宗第九子後主母弟也風采峭整喜爲
律詩動有規誨後主燕間嘗與侍臣弈従謙甫數歲
侍側後主命賦觀碁詩曰竹林二君子盡日竟沉吟
相對終無語爭先各有心恃強斯有失守分固無侵
若筭機籌處滄滄海未深後主賞歎乆之始封鄂公
俄王宜春徙封吉開寳五年損制度降封鄂國公(後/事)
(亡)
従慶傳亡
従信傳亡
宣城公仲宣後主子也小字瑞保三歲讀孝經若成
誦然聞奏樂輙審音調宫中燕侍頗合禮度出見士
大夫改容顧揖如成人禮乾徳二年䘚年四歲始封
宣城公追贈岐王諡懐獻母昭恵先病聞仲宣死哀
苦增劇遂至於殂故後主挽辭曰珠碎眼前珍花凋
世外春未銷心裏恨又失掌中身玉笥猶殘藥香奩
巳染塵前哀将後感無淚可沾巾又艶質同芳樹浮
危道畧同正悲春落實又苦雨傷叢穠麗今何在飄
零事巳空沉沉無問處千載謝東風皆并其母子悼
之𥘉仲宣䘚後主哀甚然恐重傷昭恵常黙坐飲泣
而已因爲詩以寫志云永念難消釋孤懐痛自嗟雨
深秋寂寞愁引病增加咽絶風前思昏矇眼上花空
王應念我窮子正迷家吟詠數四左右爲之泣下
嗚呼春秋魯君未踰年而䘚者書子䘚以其不全乎
君也先君未葬而嗣君䘚者書子某䘚猶云父前子
名也皆不作諡太子兾有諡固非春秋之法至於仲
宣㓜殤則又甚矣東晋瑯瑘世子䘚而賀循以爲不
可作諡君子謂其知禮

南唐書卷之七
南唐書卷之八
義飬傳第三
嗚呼大亂之世三綱五常掃地盡矣故動干戈於骨
肉假父子於異類皆滅天性之厚而反人倫之正也
烈祖之奉徐温彌篤於諸子者豈得巳哉抑爲之而
巳傳曰蹍市人之足則辭以放驁兄則以嘔大親則
巳矣由是觀之親踈恩義不亦逺乎作義飬傳
徐温字端美海州昫山人烈祖之飬父也剛毅寡言
罕與人交衆中凛然可畏目爲徐瞋會唐末大亂販
鹽爲盗従吳武王楊行宻𧺫合淝勁兵數萬號其軍
爲黒雲長劒所與舉事者劉威陶雅之徒號三十六
英雄獨温未嘗有戰功行宻用其謀殺朱延夀以功
遷右衙指揮使始預謀議行宻病出長子渥爲宣州
觀察使温私謂渥曰今王有疾而出嫡嗣必有姦人
爲謀若它日召子非温使者慎無應命渥涕泣謝温
而去行宻病甚命判官周隱作符召渥隱慮渥㓜弱
不任事勸行宻用舊将有威望者代主軍政乃薦大
将劉威行宻未許温與嚴可求入問疾行宻以隱議
告之温等大驚遽詣隱所計事隱未出而温見隱作
召符猶在案上急取遣之渥見温使者乃行行宻䘚
渥嗣立召隱罵曰汝欲賣吾國者復何面目見楊氏
乎遂殺之渥之入廣陵也留帳下兵三千於宣州以
其腹心陳璠范遇将之既入立惡温與張顥典衙兵
召璠等爲東院馬軍以自備而温顥共惡璠等侵權
因擁衙兵入拽璠等斬之渥由是失政而心憤未能
發温顥益不自安共遣羣盗入寢中弑渥渥說羣盗
能反殺温等者皆爲刺史羣盗皆諾唯紀詳不従執
渥縊殺之𥘉温顥之謀弑渥約分其地以臣於梁及
渥死顥欲背約自立温患之問其客嚴可求可求曰
顥雖剛愎而闇於成事此易爲也明日顥列劒㦸府
中召諸将議事自大将朱瑾而下皆去衛従然後入
顥問諸将誰當立者諸将莫敢對顥三問可求前宻
啓曰方今四境多虞非公主之不可然恐爲之太速
且今外有劉威陶雅李簡李遇皆先王一等人也公
雖自立未知此軰能降心以事公否不若輔立㓜主
漸以歲時待其歸心然後可也顥不能對可求因趨
出書一教内䄂中率諸将入賀諸将莫知所爲及出
教宣之乃渥母史氏教言楊氏創業艱難而嗣主不
幸隆演以次當立告諸将以無負楊氏而善事之辭
㫖激切聞者感動顥氣色皆沮䘚無能爲隆演乃得
立顥由此與温有隙諷隆演出温潤州可求謂温曰
今捨衙兵而出外郡禍行至矣温亦憂之可求因說
顥曰公與徐温同受顧托議者謂公奪其衙兵是将
殺之信乎顥曰事巳行巳安可止可求曰甚易也明
日従顥與諸将造温可求陽責温曰古人不忘一飯
之恩况公楊氏二世将今㓜嗣新立多事之時乃求
居外以苟安乎温亦陽謝曰公等見留不願去也由
是不行顥覺可求有附温意将殺之可求詣温謀先
殺顥隂使鍾大章選壮士三十人就衙堂斬顥大章
諾之而温猶疑其不果夜半徃約曰盗有老母懼事
不成且止大章曰言已出口寧可已乎明日遂殺顥
及紀祥等歸以弑渥之罪入白渥母史氏史氏泣曰
吾兒年㓜禍亂若此得保百口以歸合淝公之恵也
温遂專政隆演備位而已宣州節度使李遇心尤不
平温乃遣徐玠使越而道過宣州因說遇入覲遇𥘉
許之玠乘酒呼曰君言入謁是良圖也不爾則爲反
矣遇怒曰君言遇反且殺景王者誰也温乃使柴再
用族遇於宣州行宻舊将人人自疑温因僞下之恭
謹如見行宻諸将乃安八年温遷行軍司馬潤州刺
史鎮海軍節度使同平章事十年遣招討使季濤攻
越戰于臨安禆将曹筠奔于越濤敗𬒳執温聞遣人
語筠曰吾用汝爲将汝軍有求吾不能給是吾過也
赦筠妻子不誅厚遇之秋越人攻毗陵温戰于無錫
筠感温前言臨陣奔歸遂敗越兵十二年封温齊國
公兼浙西招討使始就鎮潤州以昇常宣池黃六州
爲齊國城昇州建大都督府十四年温徙治之以其
子知訓輔隆演於廣陵而大政温遥决之知訓爲朱
瑾所殺烈祖自潤州先入遂得政温雖姦詐多疑而
善用将吏江西劉信圍䖍州乆不克信使人說譚全
播出降遣使報温温怒曰信以十倍之衆攻一城不
下而反用說客降之何以威敵國笞其使者而遣之
曰吾以笞信也因命濟師遂破全播或誣信逗留将
反信聞之因自獻捷至金陵見温温與信博信歛骰
子厲聲祝曰劉信欲背吳願爲惡采苟無二心當成
渾化温遽止之擲六子皆赤温慙自以巵酒飲信然
終疑之及唐師伐蜀温急召信至廣陵以爲右統軍
託以内備遂奪其地温客尤見信者唯駱知祥嚴可
求可求善籌畫知祥長於財利温常以軍旅問可求
國用問知祥吳人謂之嚴駱温亦自喜爲智詐尤得
吳人之心𥘉隨行宻破趙鍠諸将皆爭取金帛温獨
據餘米作粥以食餓者十六年温請隆演即皇帝位
不許又請以吳王稱制乃許遂建國改元拜温大丞
相都督中外諸軍事封東海郡王隆演䘚温越次立
其弟溥順義七年温又請溥即皇帝位未許而温病
䘚年六十六追贈齊王諡曰武烈祖受禪諡武皇帝
廟號義祖
知訓温長子也少學兵法不能竟尤喜劒士角觝之
戲怙温權勢多爲不法温出鎮潤州留知訓輔政常
陵侮諸将而對吳主隆演無君臣禮隆演㓜懦嘗飲
酒樓上命優人髙貴卿侍酒知訓爲叅軍隆演鶉衣
髽䯻爲蒼鶻知訓因使酒罵座語侵隆演隆演愧耻
泣涕而知訓愈陵辱之左右扶隆演起去知訓殺一
吏乃止李徳誠有女樂知訓求之徳誠曰此軰皆有
所生且復年長不足以接貴人俟求少妙者進之知
訓對徳誠使者罵曰吾殺徳誠并取其妻亦易爾𥘉
學兵於朱瑾瑾力教之後因求馬於瑾瑾不與遂有
隙夜遣壮士殺瑾瑾手刃數人瘞舍後知訓知曲在
已隱而不聞俄出瑾爲靜淮節度使瑾詣知訓别且
願獻前馬知訓喜徃謁瑾家瑾妻出拜知訓答拜瑾
以笏擊踣遂斬知訓提其首入告呉主曰爲國去賊
爲民除害在今日矣吳主驚曰彼有父在吾不敢預
聞瑾怒曰竪子不足與語遂自殺坐誅者數家𥘉宿
衛将李球馬謙挾隆演登樓取庫兵以誅知訓陣于
門橋知訓與戰頻却朱瑾適自外來以一騎前視其
陣曰不足爲也因反顧一麾外兵爭進遂斬球謙亂
兵皆潰瑾嘗有徳於知訓者也及其凶終吳人皆謂
曲在知訓(知訓凶悖多見烈祖書/與刁彦能傳此不復書)
知詢温第二子也烈祖秉吳政威權寖盛金陵行軍
司馬徐玠諷温曰居中輔政之重不宜假於他人宜
以親子代之温即遣知詢入覲謀代烈祖輔政而温
暴䘚知詢奔還金陵爵位如温而知詢暗懦待諸弟
不厚徐玠知其終敗乃輸誠於烈祖知詢内爲諸弟
所構外爲徐玠所賣而不知也意以已控强兵居重
地烈祖雖管大政而無兵去之甚易温䘮未終屢請
烈祖至金陵烈祖反使人諭之入朝因䟽其罪状責
授左統軍知詢面數烈祖曰先王之䘮是爲人子而
不親臨反罪我耶烈祖曰聞爾懸劒待我我亦不憚
獨迫於君命不得徃爾爲人臣而畜乗輿非反而何
周廷望者知詢之親吏嘗僞貢欵於烈祖時得烈祖
之隂謀以告知詢知詢将入朝廷望諌止不従既行
廷望曰公之此行有徃日而無還日泣送之至是知
詢以廷望之言質烈祖烈祖曰以爾所爲告我者亦
廷望也遂斬廷望知詢𬒳譴金陵爲之一空後數歲
知詢復𧺫爲潤州節度使徃時幕府皆去獨李建勲
随之知詢至鎮常㑹寮佐譚宴終日遂絶顧望移鎮
江西䘚於任
知誨温第三子也温䘚知詢守金陵所爲多不法知
誨每得其隂謀以告烈祖知詢之敗知誨構之爲多
烈祖徳之以爲江西節度使知誨先娶吳功臣吕師
道女非嫡出知誨常切齒因醉刺殺之後呂氏數爲
厲知誨惡之請僧誦經爲陳因果僧亦見呂氏曰吾
不解此志在報冤爾及鎮江西歲餘吕氏不復見知
誨喜甚有家人自淮南廽於江心遇綵舟有婦人漸
邇視之乃吕氏也招家人曰爲我謝相公善自愛我
今它適矣因遺繡履曰相公謂爾不信以此示之家
人至江西首語其事以履示知誨知誨熟視未畢輙
見呂氏在側曰爾謂我真不来耶頃刻知誨暴䘚以
知詢代鎮江西遇其䘮於中塗知詢撫棺哭曰弟用
心如此吾亦不怨但何面目見先王於地下聞者傷
之烈祖受禪追尊温爲義祖徐氏諸子封拜與李氏
同而知誨之後特優子景遼景逰出入宫禁預聞機
務專掌浮屠修造之事當時言蠧政者以二人爲首
(景㳺後避元宗諱改名逰及事/後主封文安郡公尤信任焉)
知諫温第四子也爽悟喜文徐氏諸子知諫最爲雅
循𥘉知訓輔政無所醖藉温留知諫隂助之諸将常
惡知訓陵巳而以知諫爲長者烈祖自潤州入覲知
訓會飲山光寺是日知訓大沉酗决欲害烈祖知諫
以謀告烈祖烈祖獲免(後事亡其不書封/爵者皆䘚于吳也)
魏王徐知證温第五子也在吳歷刺史節度使烈祖
受禪封江王改王魏徐氏諸子知證最爲長年及元
宗之世尤見優禮每入宫元宗輙以家人遇之親捧
觴爲夀自𧺫舞以祝之知證亦以叔父自處䘚年四
十三
梁王徐知諤温第六子也𧺫家爲太子中舍累遷刺
史節度使知詢敗以知諤爲金陵尹烈祖受禪封饒
王進王梁知諤博采竒物寳貨充牣其家有蜀客持
鳳頭至自言得於南蠻賈者知諤以錢五十萬易之
其頭正類雄鷄廣可五寸冠上正平可以爲枕朱冠
紺毛金喙星眼飛禽之枯首也来自萬里而毛羽不
脫文彩如生人咸異之嘗逰秫山除地爲廣場編虎
皮爲大幄率寮屬會于下號曰虎帳忽遇暴風飄虎
帳碎如飛蝶知諤驚遽棄歸數日病䘚
嗚呼惟厲與崇君子難言存而勿論可也呂氏之事
載于别錄陳公彭年作也其辭典雅頗有史法而公
歸　皇朝叅大政爲名臣顧其言可不諒耶
南唐書卷之八
南唐書卷之九
列傳第四
周本舒州宿松人漢南郡太守瑜之後祠廟隴畞皆
在子孫守故土者猶數十户本少孤貧嘗在田里獨
格猛虎唐末大亂投楊行宻軍中以勇敢聞常先登
深入蒙犯矢石身無完肌及歸營自燒鐡烙其創飲
㗖言笑自若軍中猛将皆服之累遷淮南馬歩軍使
天祐五年楊氏始得江西撫州刺史危全諷率諸郡
兵十萬来爭其地屯于象牙潭楚人取髙安爲之援
江南守将劉威告急判官嚴可求薦本可用時本従
軍圍蘇州不克耻之稱疾不出可求即卧内強𧺫之
本曰蘇州之役非彼強我弱也蓋上将權輕下皆專
命故爾今必見用願無任偏禆可求爲言楊氏許之
得選兵七千使救髙安本曰楚人非欲取髙安也爲
全諷聲援爾若先敗全諷楚人必走乃疾趨象牙潭
劉威要之宴犒不留或曰賊勢甚盛宜審觀形勝計
定而後進何其遽也本曰賊有十倍之衆使吾軍知
之必将奪氣須乘其銳而用之既至指授諸将戮力
急攻大破其軍擒全諷諸郡之兵皆潰楚人果遁吉
州刺史彭玕信州刺史危仔昌棄城走於是江西之
地始定以本爲信州刺史越将陳璋據衢州歸欵越
人圍之本受命以兵迎璋既至越人解圍陣於城下
璋以其衆来奔禆将吕師道曰敵去我咫尺而陣不
動是輕我也必擊之本曰吾受命迎陳使君陳君今
在此吾事訖矣何爲復戰且彼近而不動必有以待
我也擊可勝乎待其先動擊未晚也璋亦以爲然乃
還越人躡之至中道宿半夜佯驚棄輜重走先設伏
於道左越人急追至伏所前後夾擊盡殱其衆越人
累至皆敗之唐荘宗入洛陽吳遣司農卿盧蘋使于
洛陽荘宗問吳之名将存否而本預焉由是召入爲
雄武統軍出爲夀州節度使移鎮廬州拜太尉中書
令封西平王本不知書而愛重儒士賔禮寮屬不撓
其權吏民愛之性純朴伎藝無能者唯軍旅之事則
如夙習烈祖将受禪徐玠周宗等以本及李徳誠皆
位望隆重故諷之以爲推戴之首本以昬耄仍不知
時變皆少子祚左右其事時吳宗室臨川王𪷟廢處
瀝陽聞将授終乃殺監守者與親信二騎趨詣本本
将見之祚固執不可本怒曰我家郎君也何不使我
一見祚閉中門拒之濛𬒳殺吳室遂移本随衆至建
康勸進由是愧恨數月而䘚子鄴有戰功亦至廬州
節度使
李徳誠廣陵人也少事宣州趙鍠爲給使吳攻宣州
鍠敗徳誠及韓球猶隨左右城中推立禆将周進思
爲主鍠使徳誠徃諭進思以城降徳誠暴得熱疾委
頓不能受命乃使球徃進思斬球擲其首於外徳誠
是夕即愈鍠死事吳武王常従征討累遷淮南馬歩
軍使擒安仁義於潤州以功拜潤州留後歷撫䖍洪
三鎮加中書令封南平王烈祖建齊國徳誠率諸将
勸進乃其子建勲之謀也昇元中徳誠自洪州入朝
烈祖以徳誠前代功臣父子皆叅佐命優禮之聞其
来覲遣内夫人迎於道(六官之職因/事以書其僣)百寮候於門朝
堂設幄爲具每有大議遣執政就第諮問信王景逹
先娶徳誠女烈祖復姓有司以同姓非禮制曰南平
王國之元老婚不可離信王妃可氏南平楊氏将帥
徳誠最無大功特以姻婭顯逹而名位夀考諸将莫
及有子二十人建勲爲相而建封爲将相無阿黨將
死國事君子善之其餘皆任右職建勲别傳
王輿少與兄綰俱事吳武王輿始爲小校従周本伐
危全諷将戰本親臨賊水柵分命諸将指山頭一小
營謂輿曰徃攻彼以撓賊輿唯唯不行本曰爾憚徃
耶輿曰公必若以輿爲可使願得此柵攻之徃彼何
爲本大喜曰亦知此爲賊要害耶乃命之輿乘輕舟
先進破其前鋒因排柵而入諸軍乘之遂擒全諷累
遷諸軍都虞候譲皇之世祿去公室掌禁兵者尤難
其人烈祖以輿爲控鶴都虞候持重有法出爲光州
刺史先是輿兄子拯爲海州副使叛入北方以爲刺
史聞輿在光州間遣親信通書幣輿執之以聞因求
罷郡復爲控鶴都虞候遷左金吾大将軍除浙西節
度使従譲皇至潤州移鎮鄂州監軍甄庭堅與輿不
恊或告庭堅交通境外烈祖使中使繫庭堅下大理
輿先知之宻見庭堅曰可乘輕舟自歸闕庭無與中
使遇庭堅懼従其計遂獲免由是寮屬稱其長者輿
少時従軍圍潤州爲大弩射中右耳自左耳出旁一
人中之猶死輿卧病百許日及愈耳亦不聾又嘗攻
頴州夜夢道士告之曰旦有流星下墜能避當富貴
及旦輿仗劒倚柵木驅士攻城城中飛大石正中其
柵及輿鎧甲之半皆糜碎而輿無傷輿曰所夢流星
是也由此自負終爲使相䘚年七十四兄綰爲􁌎州
節度使先䘚
李章廬江人従吳武王爲騎将與朱瑾相悅瑾殺徐
知訓自剄義祖入誅瑾黨章與同事六人當斬五人
巳斬次至章戾聲曰四郊多壘而斬壮士耶時馬仁
𥙿監斬壮其言聞於烈祖釋之隷洪州爲軍校累遷
雄武軍都虞候左街使章雖老而心尚壮善撫士䘚
勤於職務出爲䖍州節度使爲理嚴重禁戢左右賔
禮寮屬會周本䘚移鎮廬州加中書令䘚年九十
王安廬江人也少投吳武王爲親兵武王嘗升髙塜
望敵安捧匜器侍側左右皆注目前視陣旁有執槊
者疾走徑趨王所左右驚惕失措安置匜器於地取
弓射之一發而殪徐内弓弢中復捧器如𥘉顔色不
變武王竒之曰汝有器度當至富貴因加奨㧞累遷
袁州刺史歷典數郡皆以沉黙寛厚爲理事烈祖爲
神武統軍代李章爲䖍州節度使䘚年七十三
韋建少居吳武王軍中嘗従征討以膂力聞後隷䖍
州王綰爲禆将郡境曠逺旁接谿洞群盗充斥建率
勵勇士所至克獲百姓頼之累遷諸軍都虞候爲左
衛使出爲袁州刺史建不知書而性淳厚清靜自處
無所侵撓郡中大治數年入爲統軍以劉仁贍代之
仁贍敏晤親綜簿書時有釐革郡政益治而百姓猶
思建焉歷任皆如是至老不衰出爲鄂州節度使䘚
年八十
髙審思少事楊行宻以驍勇聞於軍中劉信平􁌎州
審思爲禆将屢立戰功審思爲人重厚寡言烈祖竒
之常使綜領親兵拜夀州節度使增修城隍守備甚
嚴或謂之曰以公威畧守此堅城何懼而過爲畏懦
也審思曰兵機多變不可不懼過爲之防上䇿也顯
徳之役夀州城隍最堅亦審思之遺績爾(後事舊/史亡)

南唐書卷之九
南唐書卷之十
列傳第五
嗚呼論其時則南唐號爲文獻之地繩以法則可嘉
之士無㡬幸而獲全始終者菰蘆之才信有之矣
李建勲字致堯南平王徳誠之子𥘉徳誠守潤州秉
燭夜出候者以聞而徐温疑其有變徙鎮江州徳誠
猶不自安乃遣建勲入謁温温見之歎曰有子如是
非惡人也即以女妻建勲起家爲金陵廵官徐温䘚
知詢代鎮而建勲仍佐幕府及知詢𬒳徴寮屬皆受
譴獨建勲自全烈祖出鎮金陵以爲副使預禪代之
計拜中書侍郎平章事元宗即位東宫官屬稍稍侵
權罷建勲爲撫州節度使召拜司空乃營亭榭於鍾
山適意泉石累表乞骸骨以司徒致仕賜號鍾山公
先是宋齊丘退居青陽號九華先生未㡬一徴而起
時論薄之建勲年齒未衰時望方重或謂曰公未及
老無大疾苦遽有是命欲復爲九華先生耶建勲曰
平生常笑宋公輕出處吾豈敢違素心自知非夀考
者欲求數年閑適爾因爲詩以見志曰桃花流水須
相信不學劉郎去又来建勲博覽經史民情政體無
不詳練惜乎怯而無㫁未嘗忤㫖故雖有藴藉而䘚
不得行其爲詩少時猶浮靡晚年頗清淡平易見稱
於時保大十年䘚臨䘚顧謂門人曰吾死歛以布素
曠野深瘞任民耕闢不湏封樹暨甲戌之役公卿塋
域越人發掘殆盡而獨建勲以不知葬所獲免
常夢錫字孟圗少警悟通書記事岐王李茂貞爲秦
隴判官茂貞䘚従儼襲位𥙷寳雞令従儼左右有惡
之者夢錫渡淮詣廣陵烈祖辟致門下薦爲大理司
直従至金陵爲觀察推官烈祖受禪拜殿中侍御史
禮部貟外郎每従容奏事烈祖以爲有識量命直中
書省叅掌詔命夢錫重厚詞氣方直多知故事除給
事中時以樞宻院隷門下機務多委焉夢錫數言時
政䌓碎宜修復舊典爲後代法又言宋齊丘陳覺姦
邪馮延已魏岑並小人不宜左右春宫元宗即位許
以翰林學士待之而以齊丘故黜爲池州節度判官
及齊丘罷召爲户部郎中遷諫議大夫翰林學士時
特置宣政院於内庭命夢錫專掌逾年罷宣政院爲
學士如𥘉既而姦黨愈熾夢錫終不能勝遂稱病縦
酒希復朝謁㑹鍾謨李徳眀分掌吏兵二部以夢錫
人望求爲長吏以自重乃除户部尚書知省事固辭
不獲署𥿄尾而已夢錫無子以其壻王繼沂掌家務
或言繼沂亂内夢錫盡出妻妾室爲之一空奏黜繼
沂于􁌎州時馮延已爲相劾夢錫貶饒州團練副使
病留廣陵東都留守周宗常敦喻之眀年牽復尋改
吏部侍郎轉禮部尚書割地之後公卿在座有言及
大朝者夢錫笑曰羣公常欲致君爲堯舜何故今日
自爲小朝耶座皆失色每公集徃徃喑嗚大咤以故
不爲士大夫景慕然其循公忘私固亦古之遺直也
顯徳五年䘚年六十一踰月宋齊丘敗元宗歎曰夢
錫生平欲殺齊丘恨不使見之贈左僕射
嚴續字興宗父可求善籌畫爲吳相續以父廕𥙷千
牛備身遷秘書郎烈祖以女妻之少長貴勢性恭恪
恂恂如也烈祖受禪爲兵部侍郎尚書左丞元宗即
位改禮部尚書中書侍郎方宋齊丘用事續常守正
不爲黨附常夢錫屢言齊丘姦黨元宗謂夢錫曰吾
觀大臣中唯嚴續能中立雖然無與援者卿可助之
夢錫因喻㫖於續續亦善遇之不盡用其言也及夢
錫罷宣政院續亦出爲池州刺史頃之復爲中書侍
郎兼三司使出守江西乆而不召數歲入爲中書侍
郎知尚書省尋拜門下侍郎平章事割地之後罷爲
少傅元宗南遷拜左僕射使輔太子居守後主即位
改司空平章事其後機務歸樞宻院續亦與羣軰不
協遂出鎮浙西逾年稱疾罷歸䘚於私第晚歲尤屈
身下士旌别善惡夀春人劉奐有學識性方言直動
多忤物續薦之爲監察御史𧺫居舍人時論善之續
自以少貴倦學命羣従子弟皆礪以儒業諸子及孫
舉進士者十餘人續疾病不亂與賔客譚論如平常
後主使内夫人問之續遺託國事言不及私又極陳
羣臣所宜用捨者辭氣忼慨翌日䘚
潘承祐晋安人仕吳爲光州司法叅軍郡有大獄羣
吏不直承祐固爭之不得因棄官歸閩嶺及王氏據
閩仕至大理少卿王延政鎮建州辟爲度支判官延
政與福州搆隙承祐極諫不納會晋安使至延政大
閱以誇示之辭氣益悖承祐長跪固諌其言甚切延
政大怒謂軍士曰汝可爲我食判官肉承祐曰與其
不義而生孰若抱義而死事勢如此蚤死爲幸乆之
乃解及延政僣號以爲吏部尚書而用其倖臣楊思
恭爲僕射承祐復争遂逐承祐歸私第查文徽下建
州以禮致之元宗以爲衛尉少卿遷鴻臚卿委以南
方之事升降人物制置郡縣多用其言薦陳誨林仁
肇皆著功効老病乞骸骨以禮部尚書致仕䘚於洪
州西山其子慎修官至貟外郎
嗚嘑續薦劉奐以其直承祐薦陳誨林仁肇以其忠
忠直之効獨立於亂世難矣哉然非忠直之難而知
其忠直者爲尤難予於續承祐有取焉
游簡言字敏中其先建安人父恭登進士第有名於
時仕吳爲駕部貟外郎知制誥簡言少孤力學𧺫家
爲秘書省正字烈祖鎮金陵辟爲户曹叅軍掌元帥
府文翰遷觀察廵官及禪代歷虞部貟外郎知制誥
中書舎人保大中爲翰林學士禮部侍郎守職恭恪
國家之務非其任者未嘗肯言貞介獨立不爲阿附
元宗重之俄判中書省兼兵部選事及淮上兵𧺫越
人背盟㓂毘陵乃除簡言中書侍郎奉使譲越先見
其子愻爲千牛備身而後行至境召還元宗南遷以
簡言輔太子居守辭以不能事少貴乃令従行後主
即位𥘉未之知後頗重之自吏部尚書遷左僕射委
以南省之事簡言躬親簿領督責稽緩勵以威嚴寮
吏畏之於是六職辦集以執方不爲群軰所附人有
請托者必固違戾不復顧其理道數年以疾辭不許
及拜相而疾亟䘚年五十七
張延翰字徳華宋州碭山人少逰長安後避亂江淮
事吳爲鹽城令有治績遷楚州行軍司馬烈祖輔政
以潯陽爲封邑乃以延翰爲工部郎中判江州入爲
知雜侍御史張宣以功臣爲左街使率意驕暴延翰
劾之由是豪猾屏跡遷禮部侍郎時貢院未備士有
獻書可采者隨即考試公平詳審士論美之兼知選
事吏不容姦畏之如神眀進擢孤寒不附貴勢元宗
輔政大臣中唯重延翰謂左右曰張君凢所議論必
盡公正咸有條理至於簿領無不明白吾得傾心信
之由是六司總領殆遍及禪代拜中書侍郎平章事
延翰有時望當其作相人以爲晚既而多病機務廢
闕烈祖素以國器推重不許免相醫藥勞問不絶于
道䘚年五十七士大夫歎惜之贈太傅
徐玠字藴珪彭城人也敏幹有辭辯事郡帥崔洪爲
軍吏與洪同歸于吳吳武王署玠爲糧料使拜吉州
刺史貪猥不治罷之徐義祖出鎮潤昇辟玠行軍司
馬性詭佞善揣人意㑹烈祖輔政人望頗歸玠諷義
祖曰居中輔政之重不可假於異姓宜以嫡子代之
温即遣其子知詢入廣陵将代烈祖輔政㑹温暴䘚
知詢還金陵拜昇州節度使如温之制所爲多不法
玠知其必敗反自結於烈祖烈祖出鎮金陵仍以玠
爲行軍司馬與周宗李建勲孫晟首賛禪代遂拜右
丞相出鎮宣州玠妻楊吳武王女也先適宣州節度
使李遇之子義祖攻宣州族誅遇楊以王女免更適
玠至是玠得宣州楊感憤䘚玠連鎮宣洪二郡皆以
貪濁爲理營求百端人多鄙之罷鎮復相位拜司徒
兼侍中特以舊人崇其虚名實不與政好修飬服餌
常以賤價市丹砂之最下者其鄙嗇如此保大元年
䘚
李夷鄴不知何許人也昇元中爲翰林學士烈祖殂
大臣欲以宋后監國命中書侍郎孫晟草遺詔夷鄴
曰此非先㫖必姦人詐爲大行嘗云婦人預政亂之
本也安肯自作禍階且嗣君明徳聞於天下汝曹何
遽爲亡國之事乎若遂宣行吾對百寮裂之必矣於
是監國之議遂寝元宗即位語夷鄴曰疾風勁草於
卿見之夷鄴性率易好飲酒不拘小節常遺親友書
曰今宵好月能相過乎赴召者甚衆夷鄴巳醉指酒
壺曰本用相待酒興輙來自倒之矣其踈豁多類此
嗚呼士之可貴者信義而已履信抱義而不奪於勢
利則終始一節尚何渝哉徐玠始甚構先主既而附
之以䦧知詢與夫崔湜反覆於彦範三思之間者何
異𥘉徐温忌李遇功使玠伺隙旋覆遇宗楊氏遂以
讐人爲所天及觀舊治廼感憤䘚嚮也不能即死以
全其節既又貳於新人而懐其舊與夫従一而終者
異矣
南唐書卷之十
南唐書卷之十一
列傳第六
刁彦能上蔡人也父禮遇亂徙居宣城彦能少孤貧
事母以孝聞𥘉隷節度使王茂章爲親兵茂章叛入
越彦能當従使家人扶其母俟於路彦能至抱母泣
告茂章曰老母在此不能従公茂章許之乃馳入宣
州城中巳亂彦能登城以劒招之紿曰我従王府来
爾軰無動大軍且至矣衆信之稍定義祖聞而嘉之
以爲軍事校使属徐知訓知訓恣横彦能每以書切
諫雖不見納亦常寵遇牙将馬謙帥衆刼吳主登門
欲誅知訓朱瑾麾兵却之彦能手劒斬謙知訓忌烈
祖每欲加害嘗召烈祖飲伏劒士於室中彦能行酒
以手搯烈祖而推之烈祖悟𧺫去又嘗従知訓會烈
祖于山光寺是日知訓大沉􁏴决欲害烈祖徐知諫
以謀告烈祖烈祖乃奔知訓授彦能劒使追殺之及
於中塗彦能舉劒揚䄂以示烈祖還紿以弗及既而
朱瑾殺知訓義祖稍知其罪惡将吏多𬒳譴責見彦
能諫書善之復使事知諫於潤州烈祖受禪召入禁
衛叙其舊恩遷天威軍都虞候左衛使元宗即位出
爲饒信二州刺史建州留後撫州節度使彦能喜讀
書委任文吏郡政修理亦好篇詠嘗與李建勲贈荅
建勲奏之元宗笑曰吾不知彦能乃西班學士也性
修嚴所居雖傳舎一日必葺周宗何敬洙皆故人也
每飲酒常蓬首祼袒彦能在座則皆儼然䘚年六十
有八
周宗字君太秣陵人也常給使烈祖左右署爲牙吏
多使喻㫖四方敏於事任恩寵日洽義祖䘚于金陵
知詢謂宗曰㒒射望髙履危無西渡宗堅請知詢手
扎示信遽得故茗帖書曰不必奔赴既而徐氏諸子
果以不奔赴譲烈祖烈祖因出所書茗𥿄示之知詢
靦顔而巳及烈祖鎮金陵宗爲都押衙烈祖位望巳
重常履嫌疑因理白􁩂歎曰國家安而吾老矣宗竊
窺其意請如廣陵告宋齊丘以禪代之事齊丘手䟽
天時人事未可請斬宗以滅口烈祖懼欲斬宗而行
軍司馬徐玠固争得免黜于池州數歲復召如𥘉既
賛禪代累遷樞宻使宗亦淳謹自守而巳𥘉俞文正
爲烈祖幕賔而宗及馬仁𥙿皆従給使至是宗出鎮
江州文正猶爲九江廵官輙問宗曰馬押衙何在宗
知其涼徳笑曰馬相公出鎮浙西乆矣文正嘗預公
宴俛首詐曰下官飲量棊局令公素知之座皆愕然
而宗不之罪其寛厚類如此連歷将相奉法循理然
貲産巨億儉嗇愈甚論者鄙之留守東都以老病乞
骸骨乃以司徒致仕周兵𥘉𧺫而宗䘚宋齊丘撫棺
哭曰君太能黠來亦得時去亦得時元宗聞之不平
宗娶繼室生二女皆國色繼爲國后侈靡之盛冠于
當時
馬仁𥙿字徳寛北平王燧之後遇亂徙居彭城世爲
将仁𥙿母方娠夢人謂曰北平来歸及生有紫氣滿
庭數歲學兵書若成誦然𥘉同周宗給使烈祖左右
小心敏幹署爲右職烈祖移鎮潤州仁𥙿監蒜山渡
首聞朱瑾之亂馳白烈祖即日以州兵渡江定亂烈
祖得政基於此也以功拜左領軍将軍烈祖以女妻
之是爲興國公主出爲楚州刺史入爲左金吾大将
軍烈祖受禪遷潤州節度使眀年移鎮廬州爲理寛
簡吏民便之烈祖左右小臣貴逹者唯仁𥙿與周宗
爲親信周宗後富而仁𥙿常貧宗力賛禪代之事仁
𥙿多就外任無所關預時人稱其長者䘚年三十九
子文義别傳
嗚呼貴賤時也上下分也君子知時之無止知分之
無常則貴賤上下吾何預焉况生亂世事偏國易牛
衣以晝錦𧺫徒歩爲朱輪逹者觀之特戲事爾文正
之抗周宗豈足以識此哉
何敬洙㓜爲吳将李簡厮飬簡性殘忍左右過愆鮮
獲全活敬洙暮與羣兒戲庭下有蒼頭取簡所愛端
硯戲諸僮曰誰敢破此羣僮聳肩吐舌相視敬洙厲
色曰死生有命乃一擲破之翌日簡責破硯之由敬
洙自陳因壮其果敢捨之勿殺簡鎮鄂州令相術董
紹顔徧閱諸子紹顔曰諸郎皆善然祿夀無及公者
時敬洙侍側指敬洙曰此竒相也可與公齊簡由是
益竒之視如巳子及長用爲軍校敬洙軀貌短陋而
趫捷有力簡䘚烈祖以爲金陵禆将累遷天威軍都
虞候建州之役爲應援使𥘉至以爲僻陋山郡不當
勞師辭氣甚憤查文徽開喻之勢不可止乃與邊鎬
恊心戮力破西巖延平軍威大振遂下建州敬洙應
受上賞王建封争之以爲已功敬洙於是推建封功
第一除敬洙楚州刺史嘗従數人親出里巷察人疾
苦吏之苛刻無不知之每坐㕔事與賔客譚宴民有
白事者隨其所言親加剖析無不厭服會連歲出師
楚州當供億之地民不知勞亦敬洙爲之節制也及
移鎮鄂州稍自矜驕周師伐淮南元宗使敬洙移郭
外居人入城爲備敬洙不従乃背城除地爲戰埸曰
職當効死於此安能閉門自困也元宗善之未㡬召
還都年老有足疾後主以其勲舊優禮之拜上将軍
奉以上公之秩列門㦸䘚年七十七
柴克宏吳功臣再用之子䟽爽任義不拘小行以父
廕爲郎将累遷龍武軍都虞候常與賔客博奕以聲
酒爲務雖職當偏将而未嘗言兵時皆以爲非才故
乆不遷亦不屑意淮甸兵𧺫越人宼常州以克宏爲
撫州刺史克宏上書乞従軍効用元宗善之使帥師
救常州時精兵皆在江北克宏将老弱數千介胄朽
蠧入白樞宻副使李徴古曰今以羸兵赴難器甲當
得堅利者此色何用徴古素輕其爲人因慢罵遣之
衆皆憤怒而克宏怡然進及京口徴古使召還以朱
業代将克宏不従至常州徴古又使召之克宏曰吾
刻日破敵爾来召我必姦人也命斬之使者告以李
樞宻之命克宏曰李樞宻親来軍容在我况其使乎
遂斬以狥常州有隋末陳果仁祠果仁見夢於克宏
曰吾與隂兵助爾及戰有黒牛二頭衝突越兵克宏
繼之大敗越人俘馘甚衆克宏奏封果仁爲武烈大
帝賊走朱業方至克宏善遇之以功拜江州節度使
復請北出命未下而發瘍䘚克宏嘗爲宣州廵檢使
宣州城隍不修戰守無備問其故吏云自頃年田頵
李遇繼叛後爲宣州者無復爲兵備克宏大笑曰時
移事異安有此理即繕修守禦之備不日完緝明年
越宼至郡人安之
劉崇俊字徳修楚州山陽人祖金事吳有功爲濠州
刺史振威名於境上世典濠梁崇俊弱冠嗣父仁規
位爲濠州刺史仁規苛酷崇俊𥘉立頗務仁恵數年
之後亦漸專恣不拘文法多蓄無頼軰使之過淮剽
掠郷邑獲美婦良馬以自奉雖然郡中畏憚政亦甚
理嘗招集騎士得數百人則𬒳以精甲貢于金陵以
幸恩寵俄升濠州爲定逺軍遂拜節度使其子節尚
元宗女太寧公主會夀州姚景死崇俊重賂權要求
兼領夀州元宗佯不認其意乃移鎮壽州而使楚州
刺史劉彦貞馳入濠州代之崇俊自悼失計䘚年四
十
王崇文字光福吳功臣綰之子性重厚儒雅博綜經
史少爲軍校小心敏幹尚烈祖妺廣徳公主出爲歙
吉二州刺史吉州民多爭訟古稱難治崇文奉法循
理無所侵撓吏民便之遷䖍州節度使𥘉平建州崇
文鎮之即日安輯人忘其亂三十年間出領藩鎮入
掌禁兵官至使相常褒衣博帶與士大夫譚宴風度
夷曠時人親重之福州之役迫於君命雖爲大将上
則陳覺軰專恣下則王建封劉従効䟦扈崇文不能
制及師潰元宗歸罪於陳覺馮延魯而崇文及諸将
皆弗問頃之移鎮廬州入爲神武侍御統軍復出夏
口其治皆如初後主即位崇文手䟽時宜政體備陳
箴誨加中書令未拜而䘚
邊鎬不知何許人也事烈祖累遷通事舎人保大𥘉
年張遇賢爲營屯諸軍都虞候查文徽出師建州鎬
率洪州屯兵與之俱行遂下建陽尅建泉汀漳等州
諸将皆爭功而鎬獨不言人以此多之拜鎬信州刺
史八年馬希蕚入潭州楚國大亂命鎬以州兵如界
上覘楚九年鎬率所領出宜春遂討長沙破其軍於
龍回關希蕚希崇相繼送𣢾鎬盡遷馬氏之族歸于
金陵以功拜湖南節度使鎬性柔懦御下無法𥘉平
建州民所尅獲唯以全活爲務閩人徳之號邊羅漢
及尅湘潭市不改肆楚人益喜號邊菩薩既而政出
多門荏苒無㫁人皆失望遂號爲邊和尚由是用事
者以尅楚爲功不欲取費於國乃重歛於楚鎬不能
振撫楚人多怨及劉言破益陽乘勝攻長沙鎬不能
守挺身宵遁将吏皆奔潰元宗削鎬官流饒州未㡬
復用世宗伐淮南遣鎬帥師出拒周兵及朱元叛鎬
與許文縝皆𬒳擒
南唐書卷之十一
南唐書卷之十二
列傳第七
盧文進字大用范陽人也爲劉守光騎将唐荘宗攻
范陽文進先降拜蔚州刺史荘宗以屬其弟存矩存
矩爲新州團練使統山後八軍荘宗與劉鄩相拒於
莘召存矩會兵擊鄩存矩募山後勁兵數千人課民
出馬民以十牛易一馬山後之人皆怨而兵又不樂
南行至祁溝關聚而謀爲亂文進有女少而美存矩
求爲側室文進以其大将不敢拒雖與心常歉之也
因與亂軍殺存矩反攻新州不尅攻武州又不尅遂
奔于契丹契丹使守平州明宗即位文進自平州率
衆數萬歸唐明宗得之喜甚以爲善成軍節度使居
歲餘徙鎮威勝加同平章事入爲上将軍出鎮昭義
徙安逺晋髙祖立與契丹約爲父子文進懼不自安
天福元年冬殺其行軍司馬姚知兆副使杜重貴送
欵於烈祖烈祖遣祖全恩以兵二千陣于安陸俟文
進出殿之而至文進居數鎮頗有善政兵民愛之其
将行也従數騎至營中别其禆将李藏機等告以避
契丹之意将士皆拜爲訣烈祖以文進爲天雄統軍
宣潤節度使文進身長七尺状貌偉然自其奔契丹
也數引契丹攻掠幽薊虜其人民敎契丹以中國織
絍工作無不備契丹由此益强同光中契丹數以輕
騎出入塞上攻掠幽趙人無寧歲唐兵屯涿州歲時
饋運自瓦橋關至幽州嚴斥堠常苦鈔奪爲唐患者
十餘年皆文進爲之也及其来奔始晦迹務恭謹禮
接文士謙謙若不足其所談論近代朝廷儀制臺閣
故事而已未嘗言兵入爲武衛上将軍以病䘚𥘉文
進攻新州不克夜走墜塹一躍而出明日視之乃郡
之黒龍潭也絶岸數丈深不可測又嘗有大虵徑至
座間引首及膝文進取食飼之而去由是自負反復
南北終無挫衂焉
李金全其先出於土谷渾金全少爲唐明宗厮飬以
驍勇善騎射常従戰伐以功爲刺史天成中爲龍武
節度使務爲貪暴罷歸獻馬百匹居數日又獻明宗
謂曰卿患馬多耶何進獻之數也且卿在涇州治状
如何無乃以馬爲事乎金全慙不能對徙鎮横海乆
之罷爲右衛上将軍晋髙祖時安州屯防使王暉殺
節度使周瓌髙祖遣金全将騎兵千人以徃下詔招
暉許爲刺史又以信箭諭安州不戮一人且戒金全
曰無失吾信金全未至㐮州安従進意暉必走江南
以精兵遮其要路暉聞金全来果西走爲従進兵所
殺金全後至得暉餘黨數百人皆送京師暉之亂也
大掠城中三日金全利其所掠貲因擒其将武克和
等十餘人殺之克和呼曰王暉首亂猶賜之信誓以
爲刺史我等何罪反見殺耶若朝廷之命何以示信
苟将軍持詔而殺降亦将不免也晋髙祖不能詰即
以金全爲安逺軍節度使金全左都押衙胡漢榮用
事所爲多不法晋髙祖患之不欲因漢榮以累功臣
爲選廉吏賈仁沼代之且召漢榮漢榮教金全留巳
而不遣金全客龐令圖諫曰仁沼昔事王晏球有大
功晏球欲厚賞之仁沼退而不言此天下之忠臣也
及頒賜所俘物仁沼悉以分故人親戚之貧者此天
下之廉士也宜納仁沼而遣漢榮漢榮聞之夜使人
殺令圗而鴆仁沼天福五年夏晋髙祖以馬全節代
金全而仁沼二子欲詣京師訴其父冤漢榮大懼紿
金全曰前日天子召漢榮公違詔而不遣仁沼之死
其二子将訴于朝今以全節代公是召公對獄也金
全信之遂送𣢾于烈祖晋髙祖發兵三萬授馬全節
討之烈祖遣鄂州屯營使李承𥙿帥師迎之金全来
奔行至泌川引領北望涕泣而訣承𥙿入安州大掠
而還爲晋兵所躡大敗我師於馬黄谷承𥙿戰死烈
祖以金全爲天威統軍遷潤州節度使漢隱帝時李
守貞以河中反乞兵於金陵金全與查文徽等出師
沭陽諸将銳於進取金全獨以爲逺不相及乃止保
大九年以金全爲大将耀兵淮上方與諸将㑹食候
言澗有羸兵數百欲掩之金全不許曰過澗者斬及
暮伏兵四𧺫旌旗蔽日金鼓聞數十里金全曰適可
與戰乎及歸語人曰吾得全軍而還爲功大矣其後
不復用䘚於鎮
王彦儔上蔡人也少爲本郡軍校同光末諸郡皆亂
同軰六人告彦儔曰天下紛紛能者先立我軰空自
困可相與𧺫事彦儔紿曰吾當宿直爾以兵入吾爲
内應是夜六人果至彦儔伏劒盡斬之呼刺史曰彦
儔廵警無状姦盗竊發幸伏其罪矣請公親出以安
衆刺史出彦儔又斬之自領州事衆不附遂来奔于
吳烈祖以爲都押衙累遷和州刺史入爲天威統軍
彦儔自以發迹㐫亂於是小心勤恪烈祖善之親至
其家拜其父及烈祖受禪拜池和節度使時給事中
常夢錫左遷池州幕府彦儔待之盡禮人稱其有識
量焉
林仁肇建陽人也剛毅有膂力姿質偉岸文身爲虎
兒因謂之林虎兒事閩爲禆将閩亡潘承祐薦之署
爲軍校周世宗征淮甸仁肇将偏師出援夀州攻城
南大寨斬獲甚衆遂破濠州水柵以功授淮南屯營
應援使周人據正陽浮橋以爲糧道仁肇率敢死士
載芻藁舉火焚橋遡流逆風火弗及熾合戰不克仁
肇殿而退周駙馬都尉張永徳猿臂善射發無不斃
追仁肇射之矢至仁肇輙格去永徳驚曰彼有人焉
未可逼也及割地拜潤州節度使移鎮武昌會李重
進以楊州叛朝廷討平之而淮南諸郡所守各不過
千人仁肇宻說後主曰中原承衰亂之後前年征蜀
今取交廣還徃數千里兵必罷弊請假臣兵數萬北
渡直抵夀春分據正陽因其思舊之民累年之粟復
取淮甸勢如轉丸仍乞臣𧺫兵之日聞于北朝言臣
據兵竊叛事成歸國否則請族臣家以明陛下之無
貳後主驚曰爾無妄言宗社危矣乾徳三年以仁肇
爲洪州節度使留守南都仁肇素出於偏伍雖在将
帥之位常與士䘚均食同服以故多得士心又與皇
甫繼勲朱令贇軰不恊因搆仁肇求援皇朝欲自王
江西後主潜使人鴆之仁肇少有風疾口氣頗臭醫
工云肺掩不正及遇鴆而家人訝其不臭翌日䘚𥘉
仁肇見知於陳喬喬曰令仁肇将外吾掌機務國雖
迫蹙未易圖也及仁肇死喬歎曰事勢如此而殺忠
臣吾不知其死所矣(此爲喬/死張本)
陳誨建安人也始生數月足勁能履其父異之因小
字阿鐡及長趫捷有勇又呼爲陳鐡事王氏有戰功
建州𬒳圍誨數出挑戰唐兵多苦之及城䧟爲王建
封所獲将殺之誨走自歸查文徽文徽禮之復以爲
将使領兵招懐散亡文徽數表其能閩人潘承祐亦
薦之授劒州刺史破馬先進以功拜建州節度使委
以南方之事誨繕修守備郡政無斁周師伐淮甸誨
遣其子徳誠率師赴難夀春之役諸将多逗撓唯徳
誠力戰未嘗挫衂師還拜徳誠和州刺史誨由是恩
寵日加改其軍名忠義以旌之諸子皆至顯職在鎮
十年以疾求罷乃以其弟劒州刺史謙爲留後召誨
還都疾甚後主親徃視之未㡬䘚
申屠令堅山東人也無頼好博膂力絶人晋漢之間
爲盗犯法械送京師未至謂守吏曰吾不死則爲健
䘚因市酒爲訣守者皆醉令堅破械逃去保大七年
附賊帥咸師明来歸𧺫䘚伍累遷偏将淮甸兵𧺫出
援夀春與林仁肇同破城南大寨左右奮擊前無勁
敵遂復濠州以功授神衛軍都虞候後主即位常掌
親兵開寳五年除吉州刺史委以邊務頗有節制後
主歸于　京師委諭順命令堅私約袁州刺史劉茂
忠不降未發而令堅䘚
南唐書卷之十二
南唐書卷之十三
儒者傳上第八
嗚呼西晋之亡也左祍比肩雕題接武而衣冠典禮
會于南史五代之亂也禮樂崩壊文獻俱亡而儒衣
書服盛於南唐豈斯文之未䘮而天将有所寓歟不
然則聖王之大典掃地盡矣南唐累世好儒而儒者
之盛見於載籍燦然可觀如韓熈載之不羈江文蔚
之髙才徐鍇之典贍髙越之華藻潘佑之清逸皆能
擅價於一時而徐鉉湯悅張洎之徒又足以爭名於
天下其餘落落不可勝數故曰江左三十年間文物
有元和之風豈虚言乎作儒者傳
韓熈載字叔言北海人也弱冠擢進士第同光末北
海軍亂推熈載父光嗣爲留後明宗即位平北海光
嗣見殺熈載来奔于吳放蕩嬉戲不拘名節里民趙
氏女有美色熈載娶爲正室連𥙷和常滁三州従事
亦晏然不介意烈祖受禪除秘書郎輔元宗于東宫
熈載譚笑而巳不預世務及元宗即位拜虞部貟外
郎史舘脩撰於是始言朝廷之事所當條理者前後
數上又吉㐫禮儀不如式者隨事舉正由是宋齊丘
之黨大忌之烈祖山陵元宗以熈載知禮遂兼太常
博士時江文蔚判寺所議雖同而諡法廟號皆成於
熈載之手既葬遷知制誥熈載性懶朝直多闕爲馮
延巳劾奏罷其職陳覺等䘮師南閩特赦不誅熈載
上䟽請置于法元宗手札敦諭而宋齊丘大怒乃誣
以醉酒披猖黜爲和州司馬其實熈載生平不能飲
乆之徴爲虞部郎中史舘脩撰拜中書舎人制誥典
雅有元和之風建鐡錢之議遷兵部尚書既而錢貨
漸弊頗亦自悔奉使中原爲感懐詩三章署于舘壁
云未到故郷時将爲故郷好及至親得歸爭如身不
到日前相識無一人出入空傷我懐抱風雨蕭蕭旅
舘秋歸来牕下和衣倒夢中忽到江南路尋得花中
舊居處桃臉蛾眉笑出門爭向前頭擁将去又㒒本
江北人今作江南客再去江北逰舉目無相識金風
吹我寒秋月爲誰白不如歸去来江南有人憶或問
江南何不食剥皮羊熈載對曰江南地産羅紈故爾
時皆不喻迨熈載去乃悟使追之不及中原使至熈
載接伴紿曰老夫竊觀吾子音容氣貌一若先徳况
忝世舊故不可跪使者因拜之熈載才名逺布四方
建碑表者皆載金帛求爲之文而常俸賜賚月不下
數千緡廣納儒生苟有才藝必延致門下以舒雅之
徒爲門生髙第凢數十軰由是所用之資月入不供
及奉使臨川借官錢三十萬所司以月俸預納熈載
上書訴之云家無盈日之厨野乏百金之産累數百
言後主批其奏云言僞而辯古人惡之熈載俸有常
秩錫賚尚優而謂厨無盈日無乃過歟命有司放免
逐月所刻料錢仍賜内庫絹百疋綿千兩以充時服
熈載上謝御批其畧曰水火相濟日月無私既示其
瑕疵又憐其憔悴免逋欠使資于昏旦賜綿絹令禦
其風霜神造雖洪粉身未報熈載畜女樂四十餘人
不加檢束恣其出入與賔客聚雜後主累欲相之而
惡其如此乃左授右庻子分司于外入朝辭復上表
乞住闕下其畧曰朽作無生之骨猶思仰慕於聖賢
生爲萬物之靈寧使困窮於終老魂凝象闕心滯金
門程限至終炎蒸漸盛重念臣向化将踰於四紀抒
誠已歷於三朝無熯草之功可資於國有滔天之罪
見絶於時陛下以無爲之心示好生之徳雖一命巳
寛於時宥叨感深仁而再遷欲赴於遐征轉資隂徳
今則羸形愈憊壮志全消老妻對靣而呻呤稚子環
牀而號哭勁風振樹豈得長寧逝水朝宗不堪永訣
表上未報於是盡出羣婢使之即散後主乃喜遂以
爲祕書監羣婢俄集如𥘉後主笑曰吾於今乃知卿
之心矣復上書極陳時政論古今之得失書曰皇極
要覽贈中書侍郎開寳三年病䘚年六十三後主深
痛惜之以爲不得熈載爲相欲追贈之前代有此否
潘佑以謂晋劉稷之贈開府儀同三司即其事也乃
贈熈載平章事諡文靖葬梅頥崗謝安墓側命集賢
殿學士徐鍇集其遺文藏之書殿熈載才髙氣逸無
所卑屈舉朝未嘗拜一人𥘉嚴續請熈載撰其父可
求神道碑欲苟稱譽遺珍貨巨萬仍輟未勝衣歌妓
姿色纎妙者歸焉熈載受之文既成但叙其譜裔品
秩而巳續慊之封還熈載熈載亦郤其贈上寫一闋
於泥金帶云風柳摇摇無定枝陽臺雲雨夢中歸他
年蓬島音塵㫁留取樽前舊舞衣宋齊丘自署碑碣
每求熈載寫之熈載以𥿄塞鼻或問之對曰文臭而
穢喜提奨後進每見一文可採者輙自繕寫仍爲播
之聲名善譚論聽者忘倦審音能舞分書及畫名重
當時見者以爲神仙中人
江文蔚字君章許人也長興中舉進士爲河南府廵
官避權勢有髙才與韓熈載名相上下而熈載不持
檢操文蔚既擅價一時又勵行義自爲郎時南唐禮
儀草創文蔚撰述朝覲會同祭祀宴饗禮儀上之遂
正朝廷紀綱烈祖殂元宗以文蔚知禮宜董治山陵
事除文蔚工部貟外郎判太常寺以議葬禮於是烈
祖山陵制度皆文蔚等裁定既葬以文蔚遷居諌職
以熈載遷知制誥論者美之以爲各當其任文蔚之
居諌職秉心貞亮不容阿順每将言事必多左遷時
宋齊丘陳覺馮延巳魏岑皆以容恱得用人情不平
及宋齊丘拜爲諌議大夫而延已爲相魏岑亦居近
宻文蔚上表其言曰二公移去未稱民情四罪盡除
方明國典表既上而元宗惡其大言黜爲江州司士
延巳亦罷相出鎮臨川岑猶在職未㡬延巳自臨川
再入相宣内制畢拜恩闕下百寮皆言曰白麻甚嘉
猶不稱文蔚表爾其直言見重於時者如此(後事/亡)
髙越燕人也少舉進士清警有才思文價藹於北土
時威武軍節度使盧文進有女美而慧善属文時稱
女學士越聞而慕焉徃謁文進文進以妻之晋髙祖
即位文進南奔越與之俱来𥘉投鄂帥張宣乆不見
知越以鷹詩誚之曰晴空不礙摩天翮未肯平原淺
草飛遂至廣陵烈祖愛其詞學時齊國立制凡禱祠
燕餞之文越多爲撰之烈祖受禪累遷禮部貟外中
書舍人保大中諸将取潭衡舉朝稱慶越謂潭衡一
時之㐫亂取之甚易觀諸将之才善守爲難既而進
兵于衡遂殺子建期進攻潭州邊鎬遯歸諸郡皆降
舉無遺䇿是時越與江文蔚俱以辭賦知名故江淮
士者品論人物皆以越爲首稱(舊史/多亡)
孫魴字伯魚性聰敏好學唐末都官貟外郎鄭谷避
亂歸江淮魴従之逰故其所吟詩頗有鄭體及吳武
王據有江淮文雅之士駢集遂與沈彬李建勲爲詩
社彬好評詩建勲嘗與彬議時魴不在席以魴詩詰
之彬曰此非有風雅製度但得人間煙火氣多爾魴
遽出譲彬曰非有風雅固然而謂得人間煙火氣何
耶彬笑曰子夜坐句云劃多灰襍蒼虬跡坐乆煙消
寳鴨香非罏上作而何闔座大笑金山寺題詠衆因
稱道唐張祐有僧歸夜船月龍出曉堂雲之句欲和
衆皆閣筆魴復吟云山載江心寺魚龍是四隣樓臺
懸倒影鐘磬隔囂塵過櫓妨僧定驚濤濺佛身誰言
題詠處流響更無人時人號爲絶唱有詩百篇行于
世烈祖召見授宗正郎䘚
嗚呼居田里中而妄意天下者士之志也昔賈誼欲
係單于之頸逺覊南越未必踐言而志之所尚豈易
量耶韓熈載𥘉與李榖相善及熈載南奔榖送至正
陽酒酣臨訣熈載謂榖曰江淮用吾爲相當長驅以
定中原榖曰中國用吾爲相取江淮如探嚢中物爾
周師南征命榖爲将以取淮南而熈載落魄終不得
大用及其既死假之名器與夫生不能用死而誄之
者何異哉

南唐書卷之十三
南唐書卷之十四
儒者傳下第九
劉洞廬陵人也少逰廬山學詩於陳貺精思不懈至
浹日不盥貺䘚猶居二十年詩長於五言自號五言
金城後主即位詣金陵獻詩百篇後主覽其首篇石
城懐古云石城古岸頭一望思悠悠㡬許六朝事不
禁江水流後主掩卷爲之改容不復讀其餘者洞羇
旅二年俟召不報遂還廬陵與同門夏寳松相善陳
貺嘗謂巳詩埒賈島洞亦自言有浪仙之體恨不得
與之同時言詩也􁌎州陳徳誠尤重其詞學及金陵
受圍洞爲詩署于路旁云千里長江皆渡馬十年飬
士得何人又云飜憶潘郎章奏内隂隂日暮好沾巾
𥘉潘佑表云家國隂隂如日将暮洞以譏之開寳八
年䘚其遺集行于世(賈島字/浪仙)
江爲其先宋州人避亂建陽遂爲建陽人逰廬山白
鹿洞師事處士陳貺居二十年有風人之體時金陵
𥘉復唐制以進士取人爲有題白鹿寺詩云吟登蕭
寺旃檀閣醉倚王家玳瑁筵元宗南遷駐于寺見其
詩稱善乆之爲由是傲肆自謂俯拾青紫乃詣金陵
求舉屢黜于有司爲怏怏不能自巳欲束書亡越而
㑹同謀者上變按得其状伏罪爲嘗吟隋堤柳詩云
錦纜龍舟萬里来醉郷䌓盛忽塵埃空餘两岸千株
柳雨葉風花作恨媒盛傳于時
汪台符歙州人也能文章通古今有王佐才聞烈祖
移鎮金陵台符上書陳民間利害十餘條大率以富
國阜民爲務烈祖善之而宋齊丘疾其才髙屢爲詆
訾台符由是不平齊丘始字超回台符貽書誚之曰
聞足下齊大聖以爲名超亞聖以稱字齊丘大慚改
字子嵩因使親信誘台符乗舟痛飲推沉石城蚵蚾
磯下昇元中限民田物畜髙下爲三等科其均輸以
爲定制又使民入米請鹽貨鬻有征稅舟行有力勝
皆用台符之言
史虗白山東人世儒學與韓熈載友善唐晋之間中
原多事遂因熈載渡淮聞宋齊丘總相府事虗白放
言曰彼可代而相矣齊丘欲窮其伎因宴寮属而致
虗白酒數行出詩百詠俾賡焉恣女奴玩肆多方撓
之虗白談笑獻酬筆不停綴衆昉大驚及見烈祖說
之曰今據江淮摘煮山海人民豐阜咸洛之地陛下
之先業世亂乆矣人思舊徳反斾長驅易若屈指烈
祖雖善其說然以𥘉基方輯睦隣境未暇北顧乃署
郡従事虗白耻其𥘉言之失意頗不平遂南逰廬山
以詩酒自娛元宗即位韓熈載薦之召見問爲治之
理虗白曰臣草野之人漁釣而巳邦國大計不敢預
知因醉溺于殿陛元宗曰真處士也賜田五頃遣還
及畫江爲界虗白爲割江賦以誚云舟車有限㳂汀
島以俱閑魚鼈無知尚浮㳺而不止元宗南遷至星
子渚復召至問處士隱居有所得乎對曰臣得漁父
一聯云風雨掇却屋全家醉不知元宗變色乆之復
賜粟帛遣歸卒于家年六十七
郭昭慶其先爲廬陵禾川人父鵬保大𥘉進士官至
大理司直或告故南平王鍾鏄夫人與僧通姦大理
卿蕭儼案法議徙鵬曰法之行自貴者始遂曲法誅
之人皆以爲冤會宋齊丘得罪鵬坐黨免官䘚昭慶
博通經史擬元經作唐春秋三十卷著治書五十篇
皆引古以勵今獻之爲左右所沮俾就舉進士昭慶
不平復上書曰臣所述皆先聖之遺㫖以懲勸褒貶
爲任其餘摘裂章句𥙷綴雕虫臣自少耻而不爲因
得召對𥙷楊子尉不受復歸禾川邑宰覽之修謁徃
候昭慶不與之見宰銜之㑹閱編户乃籍昭慶爲新
擬軍昭慶復走金陵再獻經國治民論各十餘篇大
抵皆指述池州采石堤要害備禦之處及東海隅可
以拓之之畧後主覽而恱之遂署爲著作郎常以才
名自居然朝無引援乆之不遷開寳歲貢方物牋表
及使命廷勞燕餞之辭一出於昭慶皇朝諸公亦
推其辭藻徐鉉徐鍇尤嫉之鍇前通謁而不署名銜
昭慶怒乃詬而擲之由是有隙昭慶之居與客将李
師義爲隣而師義與鍇爲姻婭鍇因令師義召昭慶
飲潜置鴆于酒昭慶飲之不疑詰旦入朝及階而仆
扶出遂絶諸竅皆出血昭慶前所獻治書内有禁絶
三篇多天文孫吳之術及經國論等皆行于世唯唐
春秋爲鉉鍇所匿
康仁傑泉州人也少祝髪爲僧喜儒學頗自勵因遊
江淮㑹陳徳誠出次池陽仁傑以詩投之有紅斾渡
江霞蘸水青虵出篋雪侵衣之句徳誠勉令就仕乃
薦仁傑于執政者仁傑易儒服至金陵㑹羣公旬沭
宴昇元閣仁傑造席和登閣詩有雲散便凝千里望
日斜長占半城隂之句座皆大驚後主聞之問左右
曰仁傑如何人或對曰亦詩中苦吟者也然其逺人
慕化而至宜姑息而已時陳洪進據漳泉遂召問其
風土民俗仁傑對荅無滯仍獻所業授鄂州文學𥙷
溧陽簿考滿出吉州括量屯田仁傑視肥磽稽田疇
無不允當性循素儉門無私謁其所進待乃儒生名
士吟噱終日曾不少怠晚年彌苦其志嘗以詩召嘉
禾峯僧云只在此山寧有意向来求佛本無心時皆
稱善入授汾陽令及金陵敗仁傑亦䘚
伍喬廬江人也性嗜學以淮人無出巳右者遂渡江
入廬山國學苦節自勵一夕見人掌自牖隙入中有
讀易二字倐爾而却喬黙審其祥取易讀之探索精
㣲迨數年山下有僧夜夢人指大星曰此伍喬星也
僧與喬𥘉不相知逹旦入國學訪問得喬喜甚勉之
進取喬以匱乏告僧輙罄槖予之喬出與郡計明年
春試畫八卦賦霽後望鍾山詩是歲同試數百人𥘉
中有司之選者必延之陞堂而加慰飲焉先是宋貞
觀登坐張洎續至主司覽程文遂揖貞觀南坐而引
洎西首酒數行喬始上卷主司讀之驚嘆乃以貞觀
處席北辟洎居南登喬爲賔首覆考牓出喬果第一
洎第二貞觀第三時稱主司精於衡鑑元宗命勒喬
程文于石以爲永式署宣州幕府考滿遷考功郎卒
于官
周彬和川人也杜門讀書不治産業其妻譲曰君家
兄弟皆力田畞以致豐羡而獨不調玩故𥿄以自困
寧有益耶彬笑曰耕田不如耕道非兒女子所知也
聞烈祖鎮金陵招辟儒生彬因獻所習烈祖善之禪
代之後制度草創無取士之科會有事于南郊彬著
郊望論數千言廣陳前古得失上之署諸衛廵官元
宗與夀王景遂貽書交辟置之門下賜予頗優告歸
省母以所得金玉繒幣陳列于庭彬顧其妻曰伯叔
田畞孰愈妻曰此男子之事非婦人所能知彬素鄙
於鄉里至是猶有嫚言者親友以告彬笑曰昔魯人
俚孔子謂之東家丘况庸人乎授大理司直以母憂
歸葬謁禾川令直造其㕔署令詰之曰君雖朝省直
寮其如桑梓何彬怒因自誓曰吾不歸令于兹有如
白日服闋詣建康以前官出宰禾川前令靦顔而去
爲政廉平郷里率化有爭訟者以理和解之秩滿邑
人詣郡乞留連任七考累遷尚書郎卒于官
夏寳松廬陵吉陽人也少學詩於建陽江爲爲羇旅
卧病寳松躬嘗藥餌夜不解帶爲徳之與處數年終
就其業與詩人劉洞俱顯名于當世百勝軍節度使
陳徳誠以詩美之曰建水舊傳劉夜坐螺川新有夏
江城蓋劉洞嘗有夜坐詩最爲警䇿而寳松有宿江
城詩云鴈飛南浦砧𥘉㫁月滿西樓酒半醒又曉来
羸驥依前去目㫁遥山數點青故徳誠紀之其爲當
時延譽類如此晚進儒生求爲師事者多齎金帛不
逺數百里輻輳其門寳松黷貨每授弟子未嘗㑹講
唯貲帛稍厚者背衆與議而紿曰詩之㫖訣我有一
葫蘆兒授之将待價由是多私賂焉
徐鍇字楚金與兄鉉同有大名於江左鍇第進士累
遷屯田郎中知制誥集賢殿學士鉉鍇兄弟俱叅近
侍而其文相軋議者方晋之二陸云鍇著質論十餘
篇後主札批其首後主文集復命鍇爲序君臣上下
互爲賁飾儒者榮之鍇以開寳八年䘚于金陵圍城
中䘚之踰月南唐亡(鉉畧附/歸明傳)
南唐書卷之十四
南唐書卷之十五
隱者傳第十
嗚呼古之所謂隱士者道徳足乎巳而時命大謬則
泊然自適於性命之真而非違物離人以爲髙也物
與人莫爲之累而已矣此伯夷叔齊朱張柳下恵之
徒所以有徳於天下後世也自秦漢而下士之隱者
雖不足以語此而前史載之詳矣南唐之士僅可觀
者叙次于左作隱者傳
江夢孫字聿修潯陽人也博綜經史儒行髙潔烈祖
輔政辟置門下薦爲秘書郎乆之夢孫自陳迃儒無
所禆益且平生讀書意在施惠於民而後已因求一
縣以自効烈祖曰縣邑非所以優賢者不許固求之
乃𥙷天長令烈祖召之従容示以　誥指庭下地曰
今日受此明日即趨走於彼矣如何夢孫曰苟遂素
志無恤其他乃授之至縣吏告曰正㕔甚㐫前令居
之鬼怪畢見請陳設便㕔夢孫固不可曰長吏不居
正㕔非禮也禮上之夕若數十人傾倒几案呌嘯甚
喧夢孫従容整衣冠呪曰夢孫爲縣令合居此㕔爾
爲鬼神應有祠宇丘墓安得爭此即命復陳設如𥘉
自此寂然無患後人安之其治以簡易仁恕爲事邑
人大悅踰年稱疾求歸田里躬勤耒耜事繼毋甚謹
每晨夜具潔服問安侍膳訖乃集諸生講禮朝廷累
召不𧺫保大中䘚年八十五贈國子司業
沈彬筠陽髙安人讀書能詩属唐末亂離南㳺湘湖
隱于雲陽山十餘年與僧虗中齊已爲詩侶迄不遇
世乃歷名山治方術烈祖鎮金陵命所属郡縣辟致
之彬知其欲取吳國因獻畫山水詩云尺素隱清輝
一毫分險阻授校書郎入輔吳世子璉於東宫未㡬
乞罷以尚書郎致仕禪代之後絶不求進髙安士人
多爲給其粟帛元宗南遷彬年逾八十詣南昌求見
曰臣自處山野世事不預臣妻謂臣曰汝主人郎君
今爲天子兾接清光死且不朽元宗優禮待之賜粟
帛遣還署其子元爲秘書省正字彬尤工詩而未嘗
喜名如再過金陵詩云玉樹歌終王氣收鴈行髙送
石城秋江山不管興亡事一任斜陽伴客愁又都門
送客詩云岸柳蕭踈野荻秋都門行客莫囘頭一條
㶚水清如劒不爲離人割㫁愁皆盛稱於士大夫惜
乎簡編散失不得見其全集彬學方外之術迄無所
異唯手植一樹命諸子曰吾死葬此及彬卒發之得
石椁一上有篆刻八字云開成二年夀椁一所因就
葬焉
陳貺南閩人性沉澹志操古朴而不苟於仕進一卧
廬山三十年學者多師事焉元宗以幣致之布裘鹿
鞹進止閑肆因獻景陽臺懐古詩云景陽六朝地運
極自依依一㑹皆同是到頭誰論非酒濃沉逺慮花
好失前機見此尤宜戒正當家國肥元宗稱善欲授
以官貺固不受賜粟帛遣還舊隱䘚年七十
陳陶世居嶺表以儒業名家陶挟冊長安聲詩曆象
無不精究常以台鉉之器自負恨世亂不得逞昇元
中至南昌将詣建康聞宋齊丘秉政凢所進擢不愜
士論自料與齊丘不合乃築室於西山日以詩酒爲
事㑹宋齊丘出鎮南昌陶志不屈而齊丘亦不爲之
薦辟陶作詩自詠曰一顧成周力有餘白雲閑釣五
溪魚中原莫道無麟鳳自是皇家結網踈陶少與水
部貟外郎任晼相善嘗以詩遺之云好向明朝薦遺
逸莫教千古弔靈均元宗雖聞其詩名而未及召之
㑹有星孛陶歎曰國家其㡬亡乎既而果失淮甸陶
所居幽邃性尤嗜鮓元宗南遷至落星灣欲有所問
而恐陶不盡言因僞使人賣鮓至陶門陶果出㗖鮓
喜甚賣者曰官舟抵落星矣翁知之乎陶笑曰星落
不還元宗至南都未幾殂不還之說果驗陶後以脩
飬煉丹爲事有詩云乾坤見了文章懶龍虎成来印
綬踈又云長愛真人王子喬五松山月伴吹簫任他
浮世悲生死獨駕蒼龍入九霄又題徐穉亭詩云伏
龍山横洲渚地人如白蘋自生死洪崖成道二千年
唯有徐君播青史陶所遁西山先産藥物數十種陶
採而餌之開寳中常見一叟角髪𬒳褐與老媪貨藥
於市獲錢則市鮓對飲旁若無人既醉行舞而歌曰
藍採禾藍採禾塵世紛紛事更多爭如賣藥沽酒飲
歸去深崖拍手歌或疑爲陶之夫婦云
許堅不知其家世或曰晋長史穆之裔形陋而恠或
寓廬阜白鹿洞桑門道舘行吟自若幘巾芒屩短襕
至骭亦無齎装唯自負布嚢常括不解每沭浴不脫
衣就谿澗出而暵之或問其故則言天象昭布雖白
晝亦常參列人自昧之爾其可祼䄇乎堅癖嗜魚或
得大魚則全體而烹不加醯鹽熟即㗖之逰溧陽下
山寺吟詩曰地枕吳溪與越峯前朝恩賜雲泉額(南/唐)
(以大唐/爲前朝)竹林層建鴈塔髙石室幽棲㡬禪伯荒榛蕪
沒蒼苔深古池香泛荷花白客有經年說二林落日
猿啼情脉脉後或居茅山或入九華適意徃返人不
能測舊與樊若水相善若水北度後因轉輓于江南
遇堅于簡寂觀勉之以仕則顰蹙不荅堅嘗至陽羡
人不之識一日渉西津凌波濶歩若平地然衆昉神
之不知其所在云
毛炳豐城人也好學不能自給因隨里人入廬山每
與諸生曲講苟獲貲鏹即市酒盡醉時彭㑹好茶而
炳好酒或嘲之曰彭生說賦茶三斤毛氏傳經酒半
升炳聞之小哂而巳自後或逰螺川諸邑遇酒即飲
不醉不止嘗宿于酒家大醉悮坐爐炭主人出之翌
日尻痛炳疑因酒乖忤遭其笞撻訊之乃知又嘗醉
于道旁有里首張谷掖之而𧺫炳瞑目曰起予者爲
誰對曰張谷也炳呵之曰毛炳不干於張谷張谷不
學於毛炳醉者自醉醒者自醒醒醉之道兩者固殊
安用掖爲復呵之曰汝可速去無撓予卧由是人頗
重之是真全於酒者也後聚生徒數十講誦於南臺
山迨數年自署于齋壁云先生不在此千載只空山
因大醉一夕䘚有詩集傳于世
顔詡魯郡公真卿之後唐末徙居木川詡少孤兄弟
數人事繼毋以孝聞雅辭翰謹禮法多循先業迨末
年一門百口家法嚴肅男女異序少長敦睦子姪二
十餘人皆服儒業每延賓侣寓門下者常十數詡晨
暮延揖飲饌燕笑未嘗不躬自接對雖遇姻戚沖孺
亦爲之冠帶盡禮就所居第依泉石築亭榭開軒四
敞則碧鮮叢遶翠㣲環列蕭爽之趣杜絶塵囂水部
貟外郎孟賓于嘗以詩美之云園林蕭爽聞來乆欲
訪因循二十秋此日開襟吟不盡碧山重疊水長流
又司農卿何蒙殿中丞蒯鼇史舘孫伯純各爲詩序
以述其幽隱詡聞子弟有與賓客戲者未嘗靣責手
寫韋昭博奕論署于屋壁使之自愧家人未嘗見其
喜愠𥘉季父非理據鄉人桑詣邑求治令尹下詡評
之詡償以巳緡其訟遂止䘚年七十餘
鄭元素京兆華原人也少習詩禮避亂南逰隱居于
廬山青牛谷髙卧四十餘年採薇食蕨絃歌自若搆
椽剪茅於舎後㑹集古書殆至千餘卷元素温韜之
甥也自言韜發昭陵従埏道下見宫室制度閎麗不
異人間中爲正寢東西廂列石牀牀上石函中有鐡
匣悉藏前世圖書鍾王墨跡𥿄墨如新韜悉取之韜
死元素得之爲多
嗚呼業不素修自羣鹿豕斯謂之隱者樵夫牧子之
事爾非吾所謂隱也故隱士儒術出處雖異易地則
皆然或曰江夢孫沈彬嘗仕矣而列于隱士劉洞史
虚白嘗隱矣而列于儒術何哉曰彬與夢孫志於隱
而仕不得已焉洞與虚白志於仕而隱不得巳焉予
何容心乎亦各成其志而已至如陳陶飜然有改而
所得多矣志不足言之也
南唐書卷之十五
南唐書卷之十六
義死傳上第十一
嗚呼大哉君乎猶天之覆焉猶地之載焉天地以爲
籠而東西南北鬼方殊域無出於天地之度内則君
臣之義孰可逃哉此事君者無適而非君也且人情
莫不喜安存而惡危亡也及以身事人而與君同戚
則由是而循義由是而死節将以終吾身而巳又豈
偷生忍耻以獲罪於天下後世歟禮曰大夫死衆士
死制子思曰如伋去君誰與守此君臣之義盡矣雖
然仕以行道而致君爲堯舜躋時爲太平者君子之
所欲也所欲者不可必得則不擇地而安之不臨難
而免之者亦所以行吾道也故唐虞之際君臣都俞
於廟堂之上則所謂守節循義者存之而弗試不幸
罹於亂世而人君戚戚於憂勞之地則上焉學士大
夫下焉武夫悍䘚披肝瀝膽夷險一節忠義皎然貫
諸白日之上是亦衰世之意也魏鄭公所以願爲良
臣而不願爲忠臣者可謂有意於致君矣嗚呼三代
而下縉紳先生多能言之五代之際覇據角立君無
世臣臣無定主而視神器爲蘧廬則士之全節者無
㡬劉仁贍之守孤城孫晟之不負永陵一坏土與夫
張彦能皇甫暉孟堅陳喬劉彦貞朱令贇胡則之徒
雖非蹈道有足稱者作義死傳
劉仁贍字守惠彭城人也父金事吳武王爲濠滁二
州刺史以驍勇知名仁贍爲将輕財重士法令嚴肅
頗通兵法事烈祖爲左監門衛将軍黄袁二州刺史
拜武昌軍節度使平楚之役仁贍以舟師克巴陵撫
納降附人皆恱集入掌親軍出鎮夀州先是每歲淮
水淺涸分兵屯守謂之把淺監軍吳廷紹以爲境上
無事虗費糧用悉罷之仁贍以爲不可未及報而周
師猥至郡人皆恐仁贍神氣閑暇部分守禦有若平
常群情乃安(五代史周師先至而後以仁贍守夀州/比先除仁贍而後周師至據江南録野)
(録遺事别録皆與此/同當以此書爲是)彦貞輩不用其言以至䘮敗故
仁贍軍令益信用周饒計破城南大寨剋獲甚衆仁
贍按兵城守世宗圍之數重以方舟載礮自淝河中
流擊其城又束巨竹數十竿上施版屋號爲竹龍載
甲士以攻之又决其水砦入淝河攻之百端自正月
至于四月不能下而歲大暑霪雨彌旬周兵營寨水
深數尺淮淝暴漲礮舟竹龍皆飄南岸爲唐兵所焚
周兵多死世宗東趨濠梁以李重進爲廬夀都招討
使元宗遣元帥齊王景逹等列砦紫金山下爲夾道
以屬城中而重進與張永徳两軍相疑不恊仁贍屢
請出戰景逹不許由是憤惋成疾明年正月世宗復
至淮上盡破紫金山砦壊其夾道淮兵大敗諸将多
見擒而廣陵馮延魯光州張經舒州周祚㤗州方訥
泗州范再遇等或走或降皆不能守江南君臣亦皆
震懾奉表稱臣願割土地輸貢賦以効誠欵而仁贍
獨堅守不可下世宗使江南使者孫晟等至城喻仁
贍降晟望城中改其辭呼曰無隳臣節援兵即至矣
仁贍於是城守益堅仁贍子崇諌幸其父病謀與諸
将出降仁贍立命斬之監軍使周廷搆哭于中門救
之不得於是士䘚皆感泣願以死守三月仁贍病甚
喘喘垂死其副使孫羽詐爲仁贍書以城降世宗命
舁仁贍至帳前歎嗟乆之賜以玉帶御馬復使入城
飬疾是日䘚世宗制曰劉仁贍盡忠所事抗節無虧
前代名臣幾人可比予之南伐得爾爲多乃拜仁贍
檢校太尉兼中書令天平軍節度使仁贍不能受而
䘚年五十八世宗遣使弔祭䘮事官給追封彭城郡
王以其子崇讃爲懐州刺史賜荘宅各一區元宗聞
仁贍䘚哭之慟及贈太師焚其誥曰魂兮有知鑒周
惠耶歆吾命耶夜夢仁贍拜墀下若受命然夀州故
治夀春世宗以其難尅遂徙城下蔡而復其軍曰忠
正曰吾以旌仁贍之節也
孫晟𥘉名鳳又名忌宻州人也好學有文辭尤工於
詩少爲道士居廬山簡寂宫嘗畫唐詩人賈島像置
于屋壁晨夕事之簡寂宫道士惡晟爲妖以杖驅出
之易儒服北之趙魏謁唐荘宗于鎮州荘宗以晟爲
著作佐郎天成中朱守殷鎮汴州辟爲判官守殷反
伏誅晟乃棄其妻子亡命陳宋之間安重誨惡晟以
謂教守殷反者晟也畫其像購之不可得遂族其家
晟来奔于吳時烈祖輔政多招四方之士得晟喜甚
晟爲人口吃遇人不能道寒暄已而坐定談辯風生
聽者忘倦烈祖尤愛之引與計議多合意以爲右僕
射與馮延已並相元宗晟輕延已爲人嘗曰金碗玉
盃而盛狗屎可乎晟事烈祖元宗二十餘年官至司
空家益富驕每食不設几案使衆妓各執一器環立
而侍號肉臺盤時人多效之周世宗征淮元宗懼始
遣泗州牙将王知朗至滁州奉書以求和世宗不荅
又遣翰林學士鍾謨文理院學士李徳明奉表稱臣
不荅乃遣禮部尚書王崇質副晟奉表謨與晟等皆
言唐願割夀濠楚泗光海六州之地歲貢百萬以佐
軍而世宗已取滁楊濠泗諸州欲盡取淮南乃止因
留使者不遣而攻夀州益急謨等曰願陛下寛臣五
日之誅容臣還取江南表盡獻江北諸州世宗許之
遣供奉官安弘道押徳明崇質南還而謨與晟皆見
留徳明等既還元宗悔不肯割地世宗亦以暑雨班
師留李重進張永徳等分攻廬夀州兵所得楊㤗諸
州皆不能守唐兵復振重進與永徳两軍相疑有隙
永徳上書言重進反世宗不聽𥘉晟之奉使也語崇
質曰吾行必不免然吾終不忍負永陵一坯土及崇
質還而晟留與鍾謨俱至京師舘于都亭驛待之甚
厚每朝㑹入閣使班東省官後召見必飲以醇酒已
而周兵數敗盡失所得諸州世宗憂之召晟問江南
事晟不對世宗怒亟召侍衛軍虞候韓通收晟下獄
及其従者二百餘人皆殺之晟臨刑世宗猶遣近臣
問之晟終不對神色怡然正其衣冠南望而拜曰臣
以死報國乃就刑其後世宗頗憐晟忠悔殺之元宗
聞晟死贈魯國公
張彦能爲楚州守将周師伐淮南諸郡皆降獨楚州
不可下周人圍之數月城中兵食殆盡而彦能與其
副鄭昭業城守益堅世宗親督兵洞屋穿穴而焚之
彦能昭業戰死餘衆皆死誓無降者世宗屠其城嚴
兵以戍之元宗嘉彦能忠贈侍中
南唐書卷之十六
南唐書卷之十七
義死傳下第十二
皇甫暉山東人也事石晋爲宻州刺史虜䧟中原暉
與秦州刺史王建来歸授神衞軍都虞候俄拜江州
節度使周師伐淮南暉率江州屯兵㑹劉彦貞等以
拒周師彦貞舉止躁撓失大将體而暉獨持重軍陣
整肅士樂用命雖中原名将徃徃憚之及彦貞敗死
天子徙正陽橋于下蔡暉與林仁肇爭之不勝周有
　神将操鉞一麾暉衆大敗收兵返走且戰且行欲
退保滁州時滁州守将王紹顔先遁去城中巳亂暉
力戰創重死于　天兵子繼勲别有傳(寳訓曰/太/祖擒皇甫暉)
(於滁州是受命之端也國光閑話曰/太祖挺身力戰劒血服衲既而擒暉)
孟堅𥘉事王昶爲建州禆将延政與曦有隙堅知其
必敗會邊鎬伐建陽堅以其衆先降鎬等資其䇿以
取南閩及陳覺矯命攻晋安堅隷馮延魯軍中李仁
逹先求救於越越以兵數千人入城助守而江淮諸
軍大集四面合勢晋安窘甚越人㳂海濟師旁岸阻
濘藉簀乃可登南面諸軍聚而射之簀不得施乆之
延魯曰城所以不下者恃此爲援也却吾軍以誘之
登岸殱其援城必降矣堅曰敵至此已乆進退不可
求一戰而死無路爾今與之戰必致死力可盡殺乎
不若堅壁以拒之援兵逺渉大海不戰而困城可圖
也延魯不聽揮兵少却越人登岸未定堅曰可擊矣
延魯又不聽既而合戰延魯敗走堅死之諸軍皆潰
陳喬字子喬世爲廬陵玉笥人祖岳仕大唐爲南昌
觀察判官著唐書自髙祖訖于穆宗爲統紀一百卷
行于世父濬仕吳爲中書舎人翰林學士撰吳錄二
十卷喬㓜敏悟躭翫文史以廕授太常寺奉禮郎烈
祖即位頗器重之遷尚書郎拜中書舎人元宗既失
淮甸耻其降號欲授機務于太弟而陳覺之徒因有
窺竊之計輙謂元宗曰宋齊丘嘗賛烈祖變家爲國
終成大業是社稷之臣也今若委以國事庻寜邊鄙
而陛下優㳺邃䖏以飬喬松之夀遵鼎湖之躅亦千
載一遇也元宗由是欲傳位而以齊丘輔政喬聞之
排閤而入諌曰臣聞社稷之重焉可假之他人今且
授之則百官朝請皆歸齊丘一民尺土非陛下所有
尚能制齊丘而再有之乎臣見淖齒李兊復作而讓
皇幽囚于丹陽亦陛下之所親見一日垂涕泣求爲
田舎翁不可得矣元宗愕然曰微卿幾落賊人彀中
於是引喬入見后及諸子指喬曰此忠臣也他日國
家急難汝毋子可託之我死無恨矣傳位之意遂止
而齊丘黨與亦由此以敗及元宗南遷留喬輔太子
監國後主即位遷吏部侍郎翰林學士承㫖門下侍
郎兼樞宻使遂總軍國事政由已出李平潘佑之死
亦因喬間焉開寳中
太祖皇帝遣使召後主入朝後主欲徃以喬爲介喬
曰陛下與臣俱受先帝顧命委以社稷大計今徃而
見留則國非巳有悔将何及臣雖死實靦面於先帝
後主曰苟不得巳而入其如稽緩之譲何喬曰臣請
坐之後主由是連年拒命皆喬爲之謀也及
王師問罪喬誓以死守時降樞宻院爲光政院喬爲
光政使而張洎爲副同掌機宻嘗語後主勢雖迫蹙
二臣之節不隳也及城将䧟後主自爲降𣢾俾喬與
世子仲㝢開城門納之喬遽歸府以𣢾投于承霤後
主促之愈急喬入見曰自古豈有不亡之國乎降無
益也(喬意欲與後主/俱死而不忍言)臣請城下一戰而死後主執其
手泣曰盍與我北歸喬曰臣當大政而致國家如此
非死無以報臣死而歸之以逆命之罪則陛下保無
恙也掣其手去入視事堂召二親吏解所服金帶遺
之曰吾死掩屍無泄遂自縊二吏徹榻瘞之後主求
喬不得張洎曰已死北軍矣語未畢而王師遽入後
主俘于　京師
太祖皇帝責其拒命勞師果以陳喬固執爲對喬爲
人孝悌惇睦宗族之貧者分祿以給之雖居權要家
無餘貲先䘮其妻後主爲娶國戚喬曰臣家素貧窶
不能成禮後主貸之俾就婚焉惜乎不知時變死非
其所然亦忠於所事者也金陵既平改葬喬𥘉求喬
屍不得或見丈夫衣黃半臂舉一手障面及發其瘞
以右手加額如所見焉
劉彦貞吳功臣信之子也授大理評事累遷屯田貟
外郎父䘮免𧺫爲将軍遂歷武職連刺海楚二州長
於吏事聲績日洽拜濠州節度使承劉崇俊虎政之
後裁以法度吏民頗服及移鎮夀春漸自矜大務爲
聚歛以奪民利夀春有安豐塘溉田萬頃彦貞託以
浚城隍大興工役决水城下而田畞皆涸因急其徴
賦民皆鬻田而去彦貞取上腴者賤價買之於是復
漲塘水歲積巨億賂遺權要以沽聲名魏岑受賄尤
劇羣議雜然推唱以謂彦貞用兵如韓彭理民如龔
黃倚之若長城及周世宗征淮甸命大将李榖攻自
夀州元宗使彦貞督諸路兵出拒周師以江州皇甫
暉爲援李榖曰吾無水戰之具而使唐兵㫁正陽浮
橋則我背腹受敵乃焚其芻糧退屯正陽是時世宗
親征行至圉鎮聞榖軍却意唐兵必追之遣李重進
急趨正陽曰唐兵且至宜急擊之彦貞等聞榖退軍
皆以爲怯禆将咸師朗曰追之可大獲劉仁贍使人
喻之曰君来赴援未交戰而敵人退不可測也慎勿
追逐君爲大将安危以之脫有不利大事去矣前軍
張全約亦曰不可追彦貞曰軍容在我汝軰何知沮
吾事者斬其舉止躁撓貪功自任類如此比至正陽
而重進先至未及食而戰彦貞施利刃於拒馬維以
鐡索又刻木爲獸號捷馬牌以皮嚢布鐡蒺䔧于地
周兵見而知其怯一鼓敗之彦貞死于陣𥘉彦貞鼓
行劉仁贍曰未戰而奔必有伏兵我師遇之無遺類
也乃號令軍中爲城守之備既而彦貞果敗諸軍皆
潰惟張全約帥所領奔夀州以其覆軍䘮地自彦貞
始故恩不及其子孫交㤗元年贈彦貞中書令而已
朱令贇大将軍業従子也常従業軍𥘉爲小校趫捷
善射椎首鷹目軍中號朱深眼累遷神衛都虞候㑹
林仁肇䘚以令贇爲鎮南軍節度使　王師問罪後
主召令贇赴難令贇至湖口與諸将議曰今若前進
而　王師據我後則上江阻隔退乏糧道亟爲虜矣
乃以書招南郡留守劉克貞代鎮湖口克貞病不能
舉令贇遲之後主命益急使者旁午令贇不得巳自
潯陽湖縛大筏載軍糧器用戰艦數百艘欲㫁采石
浮橋直趨金陵或說令贇曰江水淺澁不利舟筏可
俟盛夏大江汎溢順流而下勢不可禦令贇曰業巳
進俟盛夏乎遂帥水陸一十五萬至虎蹲洲與
王師遇令贇不識兵機自乗大航危簷重構建大将
旗幟中流指麾　王師聚攻之令贇先創巨舟實葭
葦灌膏油欲順風縦火謂之火油機至此勢蹙乃以
火油機前拒而反風廽煽自焚大筏水陸諸軍不戰
而潰令贇投火死糧器俱焚煙熖不絶者浹日自是
金陵絶無外援以至於亡
胡則爲江州副使金陵既下後主歸于　京師諸郡
皆送𣢾則謂所部曰吾等世受主恩忍負之遂殺謀
降者嬰城固守
朝廷遣使諭　㫖猶不奉　命将軍曹翰帥師圍城
三年則誓以死守城将䧟
太宗皇帝嘉其盡節於所事遣使喻翰城下日拒命
之人盡赦之使人至獨木渡大風數日不可濟及風
定而濟則翰已屠江州無遺類適一日矣
嗚呼甚哉死之難也非死之難而處死者爲難也非
處死之難而擇其所處爲尤難是故或輕鴻毛或重
太山其死雖一而輕重之異者在得其所與不得其
所爾劉仁贍軰於死生之際亦庻㡬焉
南唐書卷之十七
南唐書卷之十八
廉隅傳第十三
嗚呼崇髙富有人之所欲也其崇髙乎天地之間者
若䳡鷯巢於一枝一枝之外無所居也其富有於萬
物之上者若偃䑕飲於長河滿腹之外無所容也天
地亦大矣萬物亦衆矣一身之所爲曾未得其萬萬
之一而固巳厭足則一身之外我何與焉古之人其
志有在於是者許由聞其風而恱之其無待於外而
傲睨於萬物之上則在我者皆道之真而在彼者皆
物之粗道者吾之所固有而物者時之所儻来故榱
題數尺後車數十乗不足以望吾㤗山嵁巗之安也
食前方丈侍妾數百人不足以易吾飲水曲肱之樂
也古之人其志有在於是者王子搜聞其風而恱之
大而天下重而一國有所不受則脩吾身以標凖於
天下不亦貴乎馴致後世䘮已於物忘真於利則清
風不競而廉隅遂䘮如姚景之取予有節魯崇範之
一介不受馬文義之不入府庫許規之不顧遺金皆
後世之難能者作廉隅傳
姚景始事劉金爲廐䘚金暇日至廐中見景晝瞑有
二赤虵悠揚景面少頃入鼻竅而寤金由是竒之引
爲親信俄遷禆将金以女妻之烈祖亦重其爲人使
典親兵歷制置刺史拜清淮軍節度使夀春望鎮供
億滋厚而主将歛率浮於他郡民尤苦之景至一切
供億悉罷去常俸不給刓衣弊冠漠然古風𥘉吏請
家諱景大署于𥿄尾曰諱贓吏於是属吏拱手稍知
廉隅諸子爲牙将景登城見其長子導従甚盛過市
市人皆廢業辟路景召其子杖之
魯崇範廬陵人也竈薪不属而讀書自若烈祖𥘉建
學校丁亂世典籍多闕旁求諸郡崇範雖窶九經子
史世藏于家刺史賈皓就取進之薦其名不報皓以
巳緡償其直崇範笑曰墳典天下公器世亂藏於家
世治藏于國其實一也吾非書肆何估直以償耶郤
之皓謝曰俗吏凂濁以遺先生羞不然何以見髙義
㑹皓赴闕與崇範俱至金陵表薦之召試東宫授太
子洗馬復守廉儉唯食月俸其餘四時錫賚非次優
與拜而弗取悉班諸親舊之貧者元宗即位尤重之
除東宫使䘚于仕
馬文義彭城人也父仁𥙿事烈祖爲使相文義以廕
授千牛備身𥙷浙西支建州之役隷祖全恩爲判官
既下建州将吏皆入府庫爭取金貝文義獨收民籍
歸幕故建州雖經亂而民皆安堵文義與有力焉遷
讃善大夫䘚子禹昌甫二歲妻朱氏大将軍業女也
􁎚贈一無所受盖其廉如此故能率其妻如此
許規髙陽人祖儒義不食梁粟自雍州襁負東走隱
江南山谷中終身不出儒生稠稠生規規好道家言
故不事事嘗覉旅宣歙間聞旁舍呻呼就訊之曰我
某郡人也察君長者且死願以骸骨屬因指槖中黄
金十斤曰以是交長者規許諾敬負其骨千里并黃
金置死者家父驚愧之因獻金如亡兒言以爲許君
夀規不顧竟去聞者以規爲長者云子逖事後主爲
監察御史亦有清節後仕　皇朝
苛政傳第十四
嗚呼立天之道曰隂與陽立地之道曰剛與柔立人
之道曰仁與義盖隂陽和同剛柔相濟然後交通成
和而物生焉人位其中戴仁抱義所以賛天地之化
育也苟忿戾殘忍而不全乎仁義則猶天之獨陽而
無隂地之獨剛而無柔其於生成也殆矣古之聖人
所以徳刑並用而洽于民心者凢以知此而巳循致
後世依勢作威倚法以削則㓕天地之徳刻生民之
性苛細慘烈無所不爲可不痛哉昔孔子適楚有婦
人哭於路而哀使子貢問之曰爾之哭重有憂乎曰
然子貢問其故曰吾舅死於虎吾夫又死焉今吾子
又死焉是以哀之子貢曰何不去也曰無苛政孔子
聞之曰小子志之苛政猛於虎作苛政傳
張宣字致用少事吳爲軍校隷大将柴棐棐愛人戢
下諸将化之唯宣頗肆暴戾部曲苦之従劉信圍􁌎
州􁌎人乞師於楚信遣宣及髙審思分兵禦之大敗
楚師累遷諸軍都虞候徙爲左街使皆以嚴酷爲理
及鎮鄂州置地室以鞠罪人罪無問小大入之則無
全活未㡬境内大治道不拾遺會雪中炭肆有闘者
録問之言市炭一秤而輕不及數宣使秤之信然乃
斬賣炭者梟首懸炭于市自是賣炭者率以十五斤
爲秤無敢輕重
李徳柔字子懐鄱陽人也始爲小吏善伺人之私捕
獲亡命所至必得時目爲李猫兒累遷大理卿持法
苛峻獄有未成則以蘆蓆卷囚而倒置之死者甚衆
徳柔本無學術妄稱博學每呼馬爲韓盧染工爲伶
倫雖然不附姦佞善守職分故終其天年𥘉元宗欲
置北寺獄徳柔諌曰世豈乏士而俾閹豎得以弄其
文墨耶其議遂寢論者韙之
嗚呼唐末大亂方鎮僣擬悉以宦官給事考諸前史
吳越最多唯南唐載籍脫略閹人内倖用否輕重不
可悉考案浮屠傳後主對佛像燃命燈以决大辟自
夕至旦火滅則誅之不滅則貰之由是富啇大賈遺
賂内官俾續燈獲免者甚衆而此又有置獄北寺之
說則閹豎之職雖無考據而伺隙抵巇竊弄威徳亦
巳甚矣幸而國君儒雅未嘗嬖倖故不見斥於當時

南唐書卷之十八
南唐書卷之十九
誅死傳第十五
嗚呼三代之際刑不上大夫而霸者之命亦曰無專
殺大夫則古之所以任大夫者未嘗不以賢而所以
待大夫者未嘗不以禮及其世亂刑濫故殺之之甚
有見於春秋者書人以殺殺以其罪也稱國以殺殺
不以其罪也是以爲人君而不通春秋之義者必蒙
首惡之名爲人臣而不通春秋之義者必䧟誅死之
罪後世君子耻於自明而爲小人之所誣則賢不肖
駢死於市朝而䧟其君於首惡之名者無世無之良
史所以直筆書之使後世爲臣者知法之不可犯爲
君者知刑之不可濫如陳蕃李固之死君子觀之未
嘗不扼腕而歎之董卓王甫之死君子觀之未嘗不
憮然而快之是其刑之當否雖千載之後猶足以感
發人之喜怒也南唐享國日淺可名之士無㡬而誅
死太半如宋齊丘陳覺李徴古李徳明鍾謨張巒禇
仁規王建封范冲敏皇甫繼勲林仁肇潘佑李平皆
死於非命就其未死之行以考之則知其所死者不
能無當否矣然則南唐之亡非人亡之亦自亡也爲
國而自去其股肱譬諸排空之鳥而自折其羽翮孰
有不困者哉昔孔子適晋至河而還者聞晋殺竇鳴
犢舜華也故曰刳胎而麟不至覆巢而鳳不翔君子
惡傷其類也作誅死傳
禇仁規字可則廣陵人也始爲軍中小吏勤幹敏給
可𬒳䌓使累除右職出爲海陵鹽監使海陵民好爭
訟吏多不能直乃以仁規兼縣事所部魚鹽竹葦之
地財用所出國家每有大役常賦不能給仁規使行
視民家所有舉籍取之事訖則以次償備罔有逋遺
以故民不甚怨而供億公費不知限極烈祖喜之及
以海陵爲㤗州遷仁規爲刺史不移治所政亦如故
晚年國家少事仁規掊克不已多入私門刑罰滋暴
加以奢縦宣徽使陳覺有宿嫌宻啓其状侍御史王
仲連亦劾之烈祖陽不問而隂欲罷其郡㑹将東廵
乃召以爲靜江軍都虞候督舟師以従及還都遂留
不遣仁規方承恩遇猥𬒳摧折不勝忿恚乃上書自
陳無過而爲䜛佞所間辭甚訐斥烈祖下其事命陳
覺充㤗州按鞠使仁規聞覺徃按歎曰吾嘗孤立所
知者主上而巳陳覺首搆吾事而今以属之何以自
明遂自劾即日收付大理賜死妻子徙和州
王建封少爲軍校驍勇任俠平建州功冠諸将拜信
州刺史爲人剛鷙無所忌憚及陳覺等矯命討李仁
逹建封帥師圍福州與諸将争功城垂尅而先退諸
軍由此潰散遂失晋安元宗大怒陳覺馮延魯皆𬒳
流竄而建封不自安元宗召還慰撫之使掌禁兵建
封怙罪愈多僣侈時魏岑鍾謨李徳明皆當清要而
岑詭佞尤甚謨及徳明亦輕脫俱不恊衆望戸部貟
外郎范沖敏頗耿介負氣深疾岑等而與建封相善
以建封方𬒳寵任可去羣黨因勸建封上書歷詆用
事者請盡去羣小進用正人元宗大怒以其武臣握
禁兵不當干預國政流建封池州賜死于路沖敏棄
市
李徳明不知何許人也落魄負大節累遷兵部貟外
郎文理院學士周世宗伐淮甸下滁州元宗懼先遣
牙将王知朗奉書于世宗不荅未㡬楊光舒㤗蘄相
次潰元宗益懼乃遣徳明與鍾謨奉表稱臣請獻夀
濠泗楚光海六州以求罷兵世宗亦不荅徳明與鍾
謨皆留行在明年元宗復使孫晟王崇質削去帝號
願効貢賦世宗猶不荅於是鍾謨等見世宗英武而
師甚盛乃曰願陛下寛臣五日之誅還取江南表盡
獻江北諸州世宗許之遣供奉官安弘道押徳明崇
質還江南而謨晟皆見留徳明等歸盛稱世宗英武
元宗惡之宋齊丘陳覺等皆以割地無益徳明賣國
以圖利元宗大怒命斬徳明于市而益兵以拒周初
徳明與鍾謨皆以尚書郎待制恃恩用事百官側目
號爲鍾李及謨還因覆案齊丘黨與追贈徳明袁州
刺史
皇甫繼勲江州節度使暉之子少以父廕爲軍校常
従暉軍中滁州之役暉力戰甚急繼勲欲遁暉操戈
擊之弗及遂逸以暉死事故繼勲恩澤優渥累遷将
軍池饒二州刺史性謹厚勤於爲理吏民安輯入爲
諸軍都虞候數年南唐老将亡殁殆盡繼勲雖少遂
拜大将軍貲産優贍而錫賚頗優於是營第宅侈車
服畜妓樂備珍美擇近郊之地植花構亭珠翠環列
擬於王室及　王師来伐繼勲保惜貲富無効死之
志欲後主速降而口不敢發每於衆中但言國數窮
促而已或聞敗績則怡愉竊喜或有敢死之士請出
効命則杖而拘之由是軍情忿恚百姓切齒近臣屢
以爲言後主優容之後託以軍旅稀復朝見召之亦
不至後主於是不能容乃親廵城勞軍還誘繼勲入
宫責其流言不用命之状收付大理始出門而衆軍
之士雲集臠割繼勲頃刻而盡
嗚呼天屬之厚不可薄也於其所厚而薄之則其它
無不薄矣皇甫繼勲叛父於垂死之際及其事君又
可知也忠孝人之大倫而不忠不孝者無容於天地
之度内然則繼勲之死豈特人怨哉
鍾謨字仲益㑹稽人也僑建康少爽悟博學屬文頴
脫時軰元宗寵用之㧞自下位累遷吏部郎中顯徳
中周師下楊光等州元宗遣謨與李徳明奉表於世
宗未報而孫晟王崇質繼至謨等謂世宗曰唐畏陛
下神武保無二心願歸取表盡獻淮甸之地世宗許
之遣徳明崇質還江南而晟與謨皆留行在既而江
南拒命世宗大怒案誅晟及舘中二百餘人同死獨
赦謨以爲耀州司馬謨在耀州以詩貽其州将其畧
云翩翩歸盡塞垣鴻殷殷驚開蟄戸䖝渭北離愁春
色裏江南家事戰城中江南暨周平世宗召謨授衛
尉卿放還國謨作詩以獻其畧云三年耀武羣侯服
一日廽鑾萬國春南北通歡永無事謝恩歸去老陪
臣世宗覽而恱之賜黃金五百两意将以間其君臣
也元宗果銜之謨歸爲禮部侍郎判尚書省國政悉
秉於中臺相府但紏轄而巳謨既秉權鑄大錢改制
度恃其才能挾中朝之勢尤横恣不法世宗每遣使
至必賜詔存問時太子兾叅惣庻政謨薦其所知閻
式爲太子司議郎百司關啓多由之𥘉李徳明與謨
善徳明之死給事中唐鎬與宋齊丘同議至是鎬不
自安又頗納賄謨知之面詰其状鎬大懼及謨復使
周以世宗之言覆按齊丘黨與陳覺李徴古以下皆
伏誅鎬益懼㑹信州刺史張巒入爲天威軍都虞候
常詣謨第相歡或至夜分鎬時掌樞要因搆謨與巒
謀爲不軌元宗疑之太子兾䘚従嘉以次當立而謨
曰従嘉輕肆請立紀國公従善元宗大怒尚以世宗
之故未即加誅乃罷其職爲國子司業及世宗崩遂
貶謨著作佐郎饒州安置遣中使領侍衛軍十人即
日監督上道馳驛發遣家屬自後而去謨時病風眩
作絶句十餘章其辭皆悽愴至郡月餘遣人就縊殺
之謨尤好古碑奉使中原每道旁碑碣必駐馬歷覽
嘗見龜趺大碣半沒水中謨欣然解衣以手捫揣黙
記其文他日水涸以所錄本就證之無差其爽邁如
此𥘉使者至謨望拜曰臣無負國使者曰詔問孫晟
獨死状謨復拜曰臣聞命矣遂就縊巒亦賜死于宣
州
潘佑散騎常侍處常之子氣宇孤峻閉門讀書不營
貲産文章贍逸尤敏於論議時譽藹然中書舎人陳
喬戸部侍郎韓熈載薦之以秘書省正字釋褐俄直
崇文舘輔後主於東宫後主即位遷虞部貟外郎史
舘脩撰後主納后歷代乆無其禮開元禮亦多闕博
士陳致雍習知㳂革隨事𥙷正後主使徐鉉與佑叅
議佑立論以沮之文彩可觀後主竒其議頗見施用
由是恩寵日洽改知制誥明年居中用事極論時政
無所廽避後主手札敦喻佑七表不止因請休官逺
去乃徙佑􁑖知國史悉罷其職時江南衰削國歩多
艱佑所上諌䟽有家國隂隂如日将暮之辭後主惡
之又其所薦黜與時軰不協因誣以他事劾佑佑自
剄毋及妻子徙饒州佑自言其毋方娠夢古衣冠人
告曰我顔延之也與夫人爲子及生七歲始能語曰
兒悮傷白龍爲上帝所罰也因吟詩曰只因騎折玉
龍腰謫在人間三十六至是果以三十六歲䘚
李平𥘉爲河中李守貞従事漢隱帝立守貞據城叛
隱帝命周太祖討之守貞遣平與朱元奉表来乞師
未返而河中平遂留江南越人宼毘陵平自言有武
畧因以爲将固辭乃遷衛尉少卿使領偏師廵江北
進逼蘄州周師先遁平入保其城即以爲蘄州刺史
㑹朱元叛元宗恐其不自安召之還都使者失㫖鎻
平送建康元宗慰勉之拜建州節度副使徴爲衛尉
卿平本好神􁦆修飬之事而動多恠妄自言􁦆人神
鬼常與通接潘佑亦好仙平因與親善之言佑父處
常今巳爲􁦆官而已與佑亦􁦆官也家置靜室人莫
能窺佑既獲用請復井田法深抑豪民有買貧户田
者使即還之又依周禮造民籍復造牛籍曠土盡令
種桑薦平判司農寺以督之命行于下急如星火州
縣吏胥因以爲姦百姓大擾聚而爲亂後主知立法
之病即罷之佑復薦平知尚書省由是羣議紛紛以
爲壊法殃民皆由平始乃先收平下大理使收佑佑
自剄平縊于獄妻子徙䖍州明年宥其家廩給之
南唐書卷之十九
南唐書卷之二十
黨與傳上第十六
嗚呼漢以黨錮衰唐以朋黨滅漢唐之亂雖愚者與
知焉迨乎利害相攻則爲之而不知其非盖亦蔽於
好惡之情而巳南唐之士亦各有黨智者觀之君子
小人見矣或曰宋齊丘陳覺李徴古馮延巳延魯魏
岑查文徽爲一黨孫晟常夢錫蕭儼韓熈載江文蔚
鍾謨李徳明爲一黨而或列爲黨與或各叙于傳者
何哉盖世衰道䘮小人阿附以消君子而君子小人
反類不合故自小人觀之因謂之黨與而君子未嘗
有黨也予之所論一入于黨與則宜無君子而各著
于篇者未必皆小人嗚呼弗可不察也作黨與傳
宋齊丘豫章人也其父誠爲江西鍾傳副使䘚於任
時天下巳亂經籍道熄齊丘獨好學有大志及鍾傳
敗齊丘益窮隨衆東下糊口於倡優魏氏烈祖時爲
昇州刺史延四方之士齊丘依焉因以鳳皇臺詩見
志曰嵯峨壓洪泉岝峉撑碧落宜哉秦始皇不驅亦
不鑿上有布政臺八顧背城郭山蹙龍虎健水黒螭
蜃作白虹欲吞人赤驥相􁫥爍畫棟泥金碧石路盤
磽确倒掛哭月猿危立思天鶴鑿池飬蛟龍栽松棲
鸑鷟梁間燕教鶵石罅虵懸殻飬花如飬賢去草如
去惡日晚嚴城鼓風来蕭寺鐸掃地驅塵埃剪蒿除
鳥雀金桃帶葉摘緑李和衣嚼貞竹無盛衰媚柳先
榣落塵飛景陽井草合臨春閣芙蓉如佳人廽首似
調謔當軒有直道無人肯駐脚夜半䑕窸窣天隂鬼
㪣啄松孤不易立石醜難安着自怜啄木鳥去蠧終
不錯曉風吹梧桐樹頭鳴嚗嚗峩峩江令石青苔何
淡薄不話興亡事舉首思眇邈吁哉未到此𥚹劣同
尺蠖籠鶴羡鳬毛猛虎愛蝸角一日賢太守與我觀
槖籥徃徃獨自語天帝相唯諾風雲偶不来寰宇銷
一略我欲烹長鯨四海爲鼎鑊我欲取大鵬天地爲
矰􁀯安得生羽翰雄飛上寥廓烈祖竒其才以國士
待之歙人汪台符投書于烈祖齊丘忌其名頗排斥
之齊丘本字超囬台符因是貽書侮之曰聞足下齊
大聖以爲名超亞聖以爲字齊丘慙即改字子嵩隨
烈祖鎮京口入定朱瑾之難雖叅謀議而怯於鼔鐸
故不預戰功烈祖輔政勵精爲理脩舉禮法以遏强
衆親附卿士寛徭薄賦人用安輯齊丘頗有力焉烈
祖欲進用之而爲徐義祖所惡乃以爲殿直軍判官
凢十年義祖䘚始拜右司貟外郎累遷左諌議兵部
侍郎居中用事期以相之齊丘自以名望甚淺欲爲
退譲以自重乃告如豫章改葬其父因入九華山啓
求退居吳主連徴不至元宗時爲大将軍烈祖使元
宗親徃敦迫乃起除中書侍郎遷右僕射平章事烈
祖出鎮金陵以元宗入輔政委齊丘左右之齊丘於
是益樹朋黨潜自封殖時烈祖權位日隆中外皆知
有禪代之勢而烈祖恭謹守道懼羣下不恊欲待嗣
君齊丘亦盛賛其說與烈祖意合烈祖次子景遷吳
主之壻也美姿儀風度和雅烈祖鍾愛特甚齊丘使
陳覺爲景遷教授以賈其聲價齊丘叅决時政多爲
不法輙歸過於元宗而盛稱景遷之美㡬有奪嫡之
計所以然者以吳主少而烈祖老必不能待他日得
國授於景遷景遷易制巳爲元老威權無上矣此其
日夕之謀也烈祖覺之乃召齊丘如金陵以爲巳副
遥兼節度使無所關預従容而已行軍司馬徐玠副
使李建勲判官孫晟賈潭吳相王令謀都校周宗之
徒相爲推挽决行大事既建齊國以齊丘爲左丞相
遷司空徐玠爲右丞相明年烈祖即位徐玠爲使相
張居詠張延翰李建勲皆平章事周宗爲樞宻使齊
丘但遷司徒而巳自悼失計復耻無功不勝其忿受
宣之日聞制辭云布衣時陛下乃一刺史爾今日爲
天子可不用老臣矣拂衣而出闔門請罪烈祖但遜
辭以喻之不爲改官齊丘乆之計無所出乃更上書
請議遷譲皇他郡以絶人望吳世子璉烈祖子壻也
又請絶其婚而斥逺之其詞云非獨婦人有七出夫
有罪亦可出之聞者莫不大笑居數年復自陳以輔
相之重不可不與政烈祖許其入中書視事又以两
省事多委給事舎人而中外䌓劇之務皆在尚書省
乃求知尚書省事亦許之於是悉取朝廷附巳者分
掌六司下及胥史皆用所親吏視事數月有親吏夏
昌圖者盗官錢三百萬齊丘特判貸其死烈祖大怒
切責所司刑部官吏自劾請罪乆之乃解昌圗坐斬
齊丘卧疾不出烈祖遣夀王景遂徃問之許其出鎮
本州旬日遂𧺫拜洪州節度使委任羣小政事不治
所居舊里愛親坊改爲衣錦坊大啓第宅窮極宏壮
居坊中人皆使修飾牆屋門巷極備華潔民不堪命
相率逃去坊中爲之空前後四任本州其行事多類
此在富貴權要之地三十年唯欲人之順巳其一言
不同者必𬒳排擯酷好術數凢天文地理占相卜祝
之徒在門下者數十人厚禄以給之相傳言齊丘少
時曾夢乗龍上天凢文武百司皆布朋黨每國家有
善政其黨輙但言宋公之爲也事有不合羣望者則
曰不用宋公之言也每舉一事必知物議不可則羣
黨競以巧詞先爲之地及有論議者皆以墮其計中
羣臣敢言者常夢錫蕭儼江文蔚韓熈載等十數人
而常蕭尤甚夢錫性𥚹而簡言儼無文而辭䌓碎故
皆不能勝然雖正人切齒而流俗䟽逺之人猶瞻仰
以爲元老故趨附者益多及國家多難因欲遂其窺
竊之計䘚以此敗元宗謂近臣曰齊丘之才安能當
此大難不過率國中以降自爲功爾(窺竊之計與當/大難之事皆具)
(陳喬陳/覺傳)及放歸青陽即舊第之外别院處之重門外
鎻穴牆以給食明年自縊死年七十三諡醜謬齊丘
𥘉舘于倡妓魏氏藉其貲給遂以爲正室亦封國夫
人無子以従子摩詰爲嗣及後主即位召其妻子還
建康舘給之連坐者皆宥齊丘爲文有天才而寡學
不經師友議論詞尚詭誕多違戾先王之㫖自以古
今獨歩書札不工亦自矜衒而嗤鄙歐虞之徒馮延
巳亦工書逺勝齊丘而佯爲師授以求媚齊丘謂之
曰子書非不善然不能精意徃徃似虞世南其何堪
也其狂瞽如此承二君不世之恩而自䧟刑辟識者
知其有天道焉
嗚呼俗說江南堅甲精兵雖數十萬而長江天塹險
過湯池可當十萬國老宋齊丘機變如神可當十萬
周世宗欲取江表故齊丘以反間死斯言殆非君子
之說閭巷小人之語也龍衮因是著于野錄以欺惑
後世而後世之人亦頗信之且民之至愚欺之則易
信况齊丘益樹朋黨以賈譽於當時自非特立獨行
之士安能知其妄僞哉孔子嘗以郷人皆好之爲未
可蓋郷人之情未必公也不如郷人之善者好之則
信善矣嗚呼善人吾不得見則齊丘之事安所考信
哉蓋亦考其所言與其所行而巳觀其著書云畫者
不敢易圖像苟易之必有咎刻者不敢侮木偶苟侮
之必貽禍始制作於我又要敬於我又寘禍於我此
意以社稷之功自任而無復君臣之禮也又云見食
象者食牛不足見戴冕者戴冠不足則窺竊之計於
是乎萌矣予以是知齊丘之所言也伐南閩攻仁逹
以空其國用逐常夢錫韓熈載江文蔚以間其忠言
予以是知齊丘之所行也然則齊丘之死自速辜爾
謂之反間者妄也
南唐書卷之二十
南唐書卷之二十一
黨與傳下第十七
陳覺宋齊丘之客也齊丘薦爲楚王景遷教授累遷
兵部侍郎宣徽使覺在外姦佞苛酷及居家不能制
義於一妻其妻李氏妬悍親執庖㸑不置妾媵宋齊
丘嘗選三婢予之頗有容質李氏亦無戁色奉事三
婢禮如舅姑晨夕承侍未嘗輙離左右人問其故則
曰此令公寵倖之人見之若面令公敢倨慢耶三婢
不自安求還宋第覺唯唯聽従而巳李仁逹據福州
齊丘因薦覺有智畧可使喻㫖於仁逹必不勞寸刃
坐致闕下元宗許之乃以覺爲福州宣喻使既至說
仁逹入覲仁逹曰安撫未定請俟它年入覲覺還至
建安耻說之不行乃矯制發建汀撫信之兵徃討之
既而諸軍皆潰士之戰死者無㡬國用遂爲一空於
是鎻覺送建康中外皆謂其必誅而齊丘上表爲請
乃赦之流覺于蘄州未幾復用如𥘉及救夀春又與
朱元有私隙而窘之太甚䘚致元叛淮甸既䧟舉國
震恐齊丘等因之以圗變覺與李徴古俱爲樞宻副
使徴古每於言議無復臣禮覺請元宗深居後宫委
國事於宋公臣時得入奉従容譚釋老而已元宗以
羣情方撓不欲暴其事及使中原囬乃罷近職覺以
世宗之命告元宗曰江南連年拒命知是宰相嚴續
所爲可殺以謝過元宗知其與續有宿嫌也不信鍾
謨請覆實其事乃遣謨告謝責巳言非續之罪世宗
大驚曰續果能如是乃忠於所事也何罪之有朕爲
天下主肯教人殺忠臣乎謨還報元宗乃下令數覺
前後罪惡貶饒州安置使殺于路
李徴古冝春人也昇元末第進士時宋齊丘廣樹黨
與以張聲勢徴古常出入門下保大中與陳覺同掌
機宻淮甸兵起劉彦貞敗死人心恼懼元宗歎曰吾
家國一至於此因泣下徴古曰陛下當以兵力拒敵
泣有何益盃酒過量耶乳保不至耶元宗變色左右
皆戰慄徴古亦自若又與陳覺乗間言社稷禍在朝
夕請陛下燕居深宫國事盡付宋齊丘以紓䘮亂元
宗以戎事未戢隱忍不發及畫江罷兵鍾謨至自京
師判尚書兼三省之政權勢特甚尤切齒齊丘黨與
常曰人臣窺國理不可容及陳覺奉使中原欲矯世
宗之命殺嚴續謨乞復使周覆實其事齊丘黨與遂
敗貶徴古洪州殺之
馮延巳字正中廣陵人也父令頵事本郡爲軍吏烈
祖署爲歙州鹽鐡院判官禆将樊思藴作亂燒營而
火及令頵第叛䘚皆釋兵救火其得人心如此時刺
史骨言病甚中外不知存否人心恼恼延已年十四
徒歩入見言復傳言教出謝将吏人情乃安及長有
辭學多伎藝烈祖以爲秘書郎使與元宗逰處累遷
駕部郎中元帥府掌書記與陳覺友善自結於宋齊
丘以固恩寵同府在巳上者稍以計遷出之元宗愛
其多能而嫌其輕脫貪求特以舊人不能離也孫晟
面數之曰君常鄙晟晟知之矣晟文筆不如君也技
藝不如君也談諧不如君也諛佞不如君也然上置
君於親賢門下者期以道藝相輔不可悞邦國大計
也聞者韙其言烈祖季年亦惡之復爲常夢錫彈劾
必欲斥去未果而烈祖殂元宗即位延已喜形於色
未聽政屢入白事一日數見元宗不悅曰書記自有
常職此各有所司何其䌓也由是少止遂與宋齊丘
更相推唱拜諌議大夫翰林學士復與其弟延魯交
結魏岑陳覺查文徽侵損時政時人謂之五鬼保大
四年自中書侍郎拜平章事時論不平出鎮撫州亦
無善政延已無才而好大言及再入相乃言巳之智
畧足以經營天下而人主躬親庻務宰相備位何以
致理於是元宗悉以庻政委之奏可而巳延巳遲疑
顧望責成胥吏之手又常笑烈祖戢兵以爲齷齪無
大畧安陸之役䘮兵數千而輟食咨嗟者旬日此田
舎翁安能成大事如今上暴師數萬於外而宴樂擊
鞠不輟此則真英雄主也故蠧國殃民實此之由爲
相之後動多徇私而故人親戚殆於謝絶與弟延魯
如仇讐延魯所生乃延巳之繼毋也亦至踈隔既失
湖湘人皆歸咎延巳自劾元宗復使親政割地之後
始乞罷相乃罷爲宫傅逾年䘚年五十七著樂章百
餘闋其鶴沖天詞云曉月墜宿雲披銀燭錦屏幃建
章鐘動玉繩低宫漏出花遲又歸國謡詞云江水碧
江上何人吹玉笛扁舟逺送瀟湘客蘆花千里霜月
白傷行色明朝便是關山隔見稱於世元宗樂府辭
云小樓吹徹玉笙寒延巳有風乍𧺫吹皺一池春水
之句皆爲警册元宗嘗戲延巳曰吹皺一池春水干
卿何事延巳曰未如陛下小樓吹徹玉笙寒元宗恱
𥘉蕭儼深惡延已常廷斥之及儼爲大理卿㫁獄失
入舉朝皆欲誅儼獨延已力爭以爲赦前失入罪不
當死儼終獲免人皆韙之以謂裴冕損怨無以加此
延魯延已異母弟也𥘉爲江都判官累遷水部貟外
郎中書舎人延魯銳於進趨常欲用事四方以要功
名延巳詰曰士以文行飾身勤恪居職則寵光至矣
何用行險以圖祿利延魯曰兄自能如此弟不能愔
愔待循資爲宰相也建州之役雖查文徽尸其事而
延魯實賛之閩人先苦王氏亂政聞唐師至皆伐木
開道壺漿奉迎既尅建州軍無節制大掠數日民不
堪命故雖下其地而人皆解體劉従効李仁逹之徒
得以鳩集其民專據郡縣者因其隙也及陳覺矯命
討晋安表言朝夕可克元宗不得巳發諸路兵應之
延魯亦請行拜南面監軍使李仁逹求救於越越人
遣兵助守既而延魯魏岑王崇文等各領兵萬數四
靣俱至圍城數匝聲動天地有國以来出師之盛未
之有也延魯等各務爲已功掎角不相應諸将皆怠
莫肯用命故兵勢雖盛而城乆不下越之救兵無所
施力欲出不可越人復以舟師浮海而至旁岸阻濘
不可登延魯軍中集射之舟人戢矢如蝟延魯曰城
所以不下者恃此救也今不與之戰則褁糧坐甲何
爲哉不如却軍俟其登岸盡殺之城必降矣禆将孟
堅諫曰賊勢巳窮堅壁困之功在漏刻延魯不聽越
人登岸果致死力延魯遇敵先走其下皆潰孟堅死
之諸軍相次亦潰士之戰死者無㡬而軍資器械委
棄畧盡元宗大怒命鎻延魯陳覺至建康韓熈載劾
奏請置之死宋齊丘固爭乃流延魯于舒州未㡬復
用爲東都留守延魯𥘉至自晋安身𬒳五木鎻鑰甚
固延巳歎曰弟不肯爲循資宰相一至於此兄弟由
是有隙淮甸兵起延魯棄楊州削髮爲沙門逃歸周
人執之歸于京師時誚之曰執節分符始作大軍之
帥披緇削髪潜爲行脚之僧割地之後世宗以爲刑
部侍郎遣歸報聘遂留金陵拜戸部侍郎建隆𥘉李
重進来乞師元宗命延魯出告其使曰吾不相救非
乏兵也大丈夫不得志而反固有之矣但不得其時
爾昔周世宗𥘉崩人心未一上黨作亂大兵北征君
不以此時反今天下晏然乃以一城之地抗
萬乗之師此自速死爾吾安能救速死之人乎
太祖皇帝親征延魯入貢
太祖曰爾國連吾叛臣乎延魯徐曰
陛下徒問之而未知之乃以實對
太祖頷之因曰朕以大軍渡江爾國能拒朕乎延魯
曰重進天下之姦雄
陛下一鼓平之蕞爾江南安足以抗
天威但士大夫感其主恩有必死之志
陛下能棄數萬之䘚與之血戰則可矣且大江設險
風波不常儻進未尅城退乏糧道亦官守之責也
太祖笑曰聊戲卿爾吾與江南大義巳明何至於此
乃頒師(以上皆見陳/彭年别録)
魏岑字景山鄆州人也篤學強識而拙於屬文常逰
覽四方凡天下山川勝勢風土美惡無所不知避亂
淮南署郡従事乆不得志數以計䇿干宋齊丘薦授
校書郎尤好䛕佞善揣人意元宗即位銳意天下有
尅復中原之志岑請親祀南郊元宗曰俟天下爲一
然後告謝天地及下南閩意以爲諸國可指麾而定
岑因侍宴自言臣少逰元城好其風物陛下平中原
日臣獨乞任魏州元宗許之岑趨墀下拜謝人皆以
爲佞保大六年李守貞乞師以岑兼㳂淮廵撫使聞
守貞敗罷爲屯田使入爲兵部侍郎拜樞宻副使(後/事)
(亡)
查文徽不知何許人也用宋齊丘薦授元帥府掌書
記遷祕書郎元宗即位拜中書舎人保大中閩人連
重遇朱文進弑其君曦遣使告亂馮延巳請執其使
以伐閩俄以民疫寝其議文徽獨以爲可討王延政
首亂宜攻自建州議者多不従唯馮延魯賛之翰林
待詔臧循者與文徽同閈嘗賈於閩具知山川險易
爲陳進兵之計文徽因是決行邊鎬帥洪州屯兵與
文徽㑹建安之民苦王氏亂政皆伐木開道以迎我
師遂下建陽方且傳檄諭福州而王延政先遣統軍
使吳承祐以逰兵廵福州境紿曰唐爲我討賊大軍
至矣福州信之禆将林仁翰殺連重遇函其首歸承
祐延政以其子繼昌守福州親帥衆以拒文徽文徽
始以福州之亂伐閩至此延政巳平福州五郡之兵
大集敵勢甚盛文徽等次于蓋竹退復屯建陽啓求
濟師臧循監偏師屯邵武縣縣民擒之斬于建州市
元宗復遣祖全恩何敬洙率萬人至建陽與延政隔
谿水而陣全恩使建陽降将孟堅潜師出其後禆将
武彦思馬存貴以輕銳繼之腹背夾擊延政大敗退
而城守福州復亂李仁逹殺繼昌及吳承祐以卓儼
明爲主儼明老僧也徒衆數千目有重瞳垂手過膝
故推立之既而無統御之略仁逹復殺之而自稱留
後延政益不振建州之險要曰西巖延平津相繼下
俄克建州執王延政歸于建康漳泉汀皆平而唯福
州羈縻而巳遂以文徽爲撫州刺史入爲諌議大夫
拜建州節度使及陳覺矯命敗績福州遂屬吳越後
二年福州詐言吳越戍兵亂殺李仁逹而遁文徽與
劒州刺史陳誨帥舟師應福州以兵出迎誨曰越人
謨信(謨信無信也/閩人語音)未可速進文徽曰乆則生變乗其
未定亟取之留誨屯江口進至西門伏兵發文徽𬒳
擒誨與越人戰大敗之獲其将馬先進等元宗送先
進等還越越亦歸文徽(後事/亡)

南唐書卷之二十一
南唐書卷之二十二
歸明傳上第十八
嗚呼生草昧之世事偏據之國君臣上下冥行而巳
矣及其一覩聖人之化而得其所歸則何異於離蔀
屋之幽即天日之鑒哉故南唐之士及事　皇朝者
皆謂之歸明而歸明之士未必皆善也作歸明傳
蕭儼廬陵人也甫十歲詣廣陵以童子擢第及長志
量穩正交不苟合授秘書省正字烈祖受禪遷大理
司直拜刑部郎中明清平恕號稱職烈祖季年性辯
急羣臣多貽訶責陳覺居近職不自安請告數月烈
祖殂覺以宣遺詔日出叅儼劾曰陳覺側聆私室以
俟升遐請案其罪不許元宗即位委政齊王景遂馮
延巳魏岑之徒因以隔絶中外儼上書極論遂出聽
政昇元之法禁以良人爲賤賣奴婢者通官作劵至
是馮延魯等欲廣置妓妾因矯遺制許民私賣巳子
儼駁曰此非大行之命延魯矯爲之爾昔延魯爲東
都判官上䟽貧民不自給者聽鬻已子大行問臣臣
曰徃者陛下出府金以贖民子故得天下歸心大寳
自至今乃許民賣子以資豪民非防㣲之道也由是
延魯之請不行今復行之故知其矯先㫖也議者以
遺詔巳出不可改遂行烈祖山陵儼與韓熈載江文
蔚同定禮儀諡法遷大理卿兼給事中因㫁獄失入
用事者欲誅之頼宰相馮延巳固爭以謂赦前失入
罪不當死遂貶南昌令因歸葬廬陵幞巾素𥚑詣郡
㕔設拜敬守桑梓言談服御不改郷俗㑹醼故老姻
舊語笑雍穆俄復舊官後主𥘉嗣位屢與嬖倖對弈
儼入白事舉奩投于地後主大怒曰汝與魏徴孰愈
儼従容曰臣若非魏徴陛下亦非太宗矣後主黙然
罷弈儼秉身方直彈奏不阿百官貴戚歛祍避之歸
皇朝以老病居郷里因訟至郡言辭舛錯郡倅不知
其疾以爲愚謬乃詰之曰江南用汝軰爲正卿不亡
何待䘚年七十至無一金
劉承勲不知何許人也美風度善數計事烈祖爲郡
従事改糧料判官出納無弊號爲稱職遷徳昌宫使
南唐自吳建國保有江淮籠山澤之利帑藏頗盈徳
昌宫其外府也金帛泉貨多在焉禪代之後邦國新
造而簿籍淆亂鉤校不明承勲由是多入私家盗用
無筭家畜妓樂迨百數人每置一妓費數百緡而珠
金服餙亦各稱此承勲善爲詭佞常以寳貨遺賂權
要故雖朱門甲第窮極富侈而乆弗之譴　太祖皇
帝既平荆湖詔江南具舟運湖中米承勲請行乃督
巨艘數百柁自長沙抵迎鑾本以姦心預自結於
皇朝爲異時計及金陵平承勲歸于　京師首陳運
米事以爲巳績　太祖曰此李煜勤王之職豈汝功
耶特弗叙用既而窮困祼袒丐食於路不勝其苦凍
餒而䘚
邵拙宣城人也孤峭不撓博通經史飲酒常至百盞
偶沉􁏴遂絶飲雖筵宴終日唯茶漿而巳著書埒韓
柳有詩三百篇尚書郎孫邁爲之序命曰廬嶽集曹
郎趙慶以詩貽之云邁古文章金鸑鷟出羣行止玉
麒麟歸皇朝就應制科有司以聞未詔而䘚郡将哀
之籍其装得拙手書史傳文集三百卷藏于官府時
悼其苦學能文而不得逹于名位或議其詩有萬國
未得雨孤雲猶在山之句斯爲應矣門人袁氏買地
葬之
舒雅世爲宣城人姿容秀發以才思自命因隨計金
陵以所學獻于吏部侍郎韓熈載熈載一見如疇昔
舘給之雅性巧黠應荅如流熈載待之爲忘年之交
出入卧内曽無間然熈載性懶不拘禮法常與雅易
服燕戲猱雜侍婢入末念酸以爲笑樂或云熈載所
著格言半雅之辭迨數年㑹熈載知貢舉以雅爲第
一朝野無間者以雅之才爲當也歸　皇朝守舒州
出見山水竒秀田疇沃壌遂有終焉之志考滿以本
官掌靈仙觀䘚
盧絳字晋卿南昌人也讀書畧通大義不事事常以
博弈角觝爲務郷里鄙之絳慙憤入廬山國學與諸
葛濤蒯鼇相善諸生篋笥稍豐輙強取之山下桑門
亦苦其無頼號爲廬山三害㑹朱弼爲國子助教規
其過遂亡去徃還澗壁遇大雪乏薪絳恃膂力踊折
簷桶燒之病痁且死夜夢白衣婦人頗有姿色歌菩
薩蠻勸絳罇酒其辭云玉京人去秋蕭索畫簷鵲起
梧桐落欹枕悄無言月和殘夢圎背燈惟暗泣甚處
碪聲急眉黛小山攅芭蕉生暮寒歌數闋因謂絳曰
子之疾食蔗即愈詰朝求蔗食之疾果差迨數夕又
夢前白衣麗人曰妾乃玉真也他日富貴相見於固
子坡絳寤襟懐豁然唯不測固子坡之說後入金陵
詣後主上書陳京口至澗壁要衝之地宜立柵屯戍
其餘利害數十事書上未報復爲書詣光政陳喬喬
與語數日大竒之因表署爲本院承㫖經營制置頗
見幹績俄轉㳂江諸營兵馬監押絳於是召募無頼
少年便習舟楫水道者得馬雄王川軍等數千人立
爲偏禆使督䘚伍日習水戰節以金鼓麾以旗幟廽
舟轉戈皆如節制時有一舟應節稍遲即斬其舟長
復試之可使泝逆流蹈巨浪常於海門遮獲越人船
舫鹽貨獻于金陵後主賞其功拜上柱國及　王師
克池州授陵波軍都虞候㳂江都部署　王師屢攻
秦淮口水柵絳數拒之皇甫繼勲鄭彦華等忌絳功
名出巳說後主遣絳出援丹陽絳率所部百艘爲八
字陣突圍出至京口麾兵三戰越人三北就拜絳太
師自絳出建康水陸之攻愈急絳還赴難㑹宣州叛
乃授絳宣州節度使討平之金陵既平諸郡皆下絳
獨不順殺歙州刺史龔慎儀謀奔嶺表
朝廷數遣使喻㫖絳遂降授冀州團練使㑹龔慎儀
姪頴爲右讃善大夫上言求復季父之讐乃命斬絳
絳臨刑有白衣婦人同斬姿貌宛如所夢問其受刑
之地即固子坡也婦人姓耿名玉真其夫死與前婦
之子通當極法與絳同斬焉
劉茂忠廬陵安城人也貌魁雄善用大矟剽畧旁縣
頗爲民患縣吏捕獲之械送本郡㑹赦减死論時上
江羣盗趙晟蕭榮等聚徒數百郡縣捕之彌年不獲
茂忠於是自陳擒晟等以贖餘罪郡将釋之示以恩
信茂忠感憤因亡入賊中與捕吏爲内應討平之署
茂忠諸色捕捉軍頭又廬陵有吳先等招集亡命居
鷓鴣洞四出攻剽茂忠掩擊殆盡遂斬先持其首詣
郡奏授吉州兵馬監押繕理城隍戎事整肅遷袁州
萍郷制置以捍潭衡之境因縦獵出界潭人拒之茂
忠怒乗勢大畧至灃陵而還潭衡廵撫使祖洎惡其
犯境欲襲取之㑹冬至日意茂忠醼飲乃帥歩騎數
千亟趣萍鄉屯寨皆遁候騎告急座皆恼懼茂忠飲
㗖自若酒數行報騎又至将士請行茂忠笑曰日旰
矣此時出師主將不利潜出竒兵躡潭人後焚橋梁
伏道左然後躬擐甲胄去寨十里與潭師遇合戰迨
晡勝負未决茂忠下馬持大矟深入敵陣所向無前
潭人奔還而橋路已絶旁遇伏兵腹背擊之殺傷殆
盡遂執其副使以軍禮見之後主嘉其功拜袁州刺
史未㡬金陵平後主入
朝吉州刺史申屠令堅約茂忠爲亂事未發而令堅
䘚茂忠遂降舟次淮口修謁稱袁州刺史關津吏擲
刺于地大罵曰亡國之俘何刺史也遂以牓帖賛見
将階其㕔署朱復叱之令執杖庭叅至
京師授登州刺史數月朱抵罪羈管適隷登州茂忠
令日兩衙立於庭下朱慙憤死南唐季世每除節度
刺史皆質其家于都城茂忠守袁州金陵城破而亡
其妻女茂忠意爲軍士所畧及歸　京師潜使女奴
賣衣於諸營得其状以聞遂取還之後因據枵夜坐
庭下忽一人自外躍劒刺茂忠茂忠以􁅤自悍連舉
數四而枵迨絶刃不能中㑹左右執送軍廵按斬之
乃畧女兵也茂忠㣲時所持大矟後将有闘戰則夜
響嘗與潭人桃戰親持奮擊前無堅敵左右中者皆
洞胸脅茂忠因敗其膊至是疾作臂不能舉數日䘚
李元清濠州人也周世宗征淮南其父聚郷里義士
襞𥿄爲鎧號白甲軍與官軍同守濠州水寨周人驅
駱駞爲前鋒濠人驚駭不戰而潰元清渡江居建業
趫捷有勇走及奔馬常入梁宋伺周人情状開寳中
以吉州永新與潭衡接境因改永新爲制置以元清
充使每數月一託病不衙潜入潭部人不之知先是
夏賦準貢見緡民苦之元清奏請納帛一疋折錢一
千以爲定制常以便宜科率民無怨望摠諸科物十
餘萬數漕運入金陵以濟國用金陵平例歸京師元
清僞爲目疾召驗之揮刃而目不瞬遂放歸濠上䘚
陸昭符金陵秣陵人開寳末朝廷問罪江南恼懼後
主遣潘慎修入貢且求緩師昭符時爲進奏使以其
物數難辦請市於富民石守信家得絹十萬疋後主
以昭符善計度累加任使金陵平盧絳入歙州胡則
據江州昭符集逃民欲應絳則　朝廷遣使宣喻示
以恩信昭符送𣢾朝廷禄之昭符嘗爲常州刺史常
州當吳越之衝城邑荒虗戸不滿千數昭符爲理寛
簡招納散亡未㡬戸口蕃庻如𥘉一日坐郡㕔忽遇
雷電遶庭官吏震懾昭符撫案叱之雷霆頓止及舉
案幃得大鐡索重數百斤人尤駭之而昭符神色自
若命收鐡索付官庫以示後人
南唐書卷之二十二
南唐書卷之二十三
歸明傳下第十九
朱弼字君佐建安人也精䆒五傳旁貫數經開寳中
詣金陵一舉以關頭中第授國子助教知廬山國學
生徒數百苦無頼軰如盧絳諸葛濤蒯鼇之徒事飲
博多横逆學官曠職循縁而巳及弼至性本嚴重動
持禮法毎升堂講釋生徒環立各執疑難問辯鋒起
弼應聲解説莫不造理雖題非巳出而事實聮綴宛
若宿構以故諸生誠服皆循規範絳等稍稍引去四
方肄業者多造焉弼短一足時謂之跛子先生及建
康平例入
京師授衡山簿居官廉潔事上無謟毎俸給不充則
虗腹度日妻子服御寒暄不繼時皆歎服出見衡嶽
崇峻遂有終老之志秩滿致仕守嶽廟令食本官俸
數年䘚四壁蕭然衣衾棺歛皆資于故人君子以爲
清
嗚呼學校者國家之矩範人倫之大本也唐末大亂
干戈相㝷而橋門璧水鞠爲茂草馴至五代儒風不
競其來乆矣南唐跨有江淮鳩集典墳特置學官濱
秦淮開國子監復有廬山國學其徒各不下數百所
統州縣徃徃有學方是時廢君如吳越弑主如南漢
叛親如閩楚亂臣賊子無國無之唯南唐兄弟輯睦
君臣奠位監於他國最爲無事此亦好儒之効也
皇朝初離五代之後　詔學官訓校九經而祭酒孔
維檢討杜鎬苦於訛舛及得金陵藏書十餘萬卷分
布三舘及學士舎人院其書多讐校精審編秩完具
與諸國本不類昔韓宣子適魯而知周禮之所在且
周之典禮固非魯可存而魯果能存其禮亦爲近於
道矣南唐之藏書何以異此
孟賓于湖湘連上人少孤力學事毋以孝聞天祐末
工部侍郞李若虚廉察沅湘賓于以詩數百篇自命
爲金鼇集獻之若虗稱善採警冊數聮譽諸朝廷由
是詩名益振明年春擢進士第未㡬以離亂還鄉㑹
馬殷開府辟爲零陵従事亦不顯用及馬氏敗賓于
自歸南唐授豐城簿遷塗陽令黷貨當死時李昉事
皇朝爲翰林學士乃賓于同年進士也聞賓于縲紲
以詩遺之曰㓜携書劒别湘潭金牓標名第十三昔
日聲塵喧洛下近年詩價滿江南後主見詩貸之復
其官俄致仕隱于玉笥山自號羣玉峯叟踰年後主
以水部貟外郞𧺫之金陵平歸老連上秘閣馬致恭
以詩送之其落句云今日還家莫惆悵不同初上渡
頭船䘚年八十三賓于好賄毎爲佐令輙有贓汚故
雖負詩名人不多之初歸江南生子名歸唐亦䏻詩
肄業廬山國學甞得瀑布詩云練色有窮處寒聲無
㫁時隣房生亦得此聮遂交爭之助教不䏻辨訟于
江州各以全篇意格定之而歸唐爲勝開寳中授秘
書省正字出爲吉州民掾歸于
京師累遷大理丞時江州郡吏有仕于　皇朝者指
歸唐曰此乃訟詩生也以罪貶袁州司戸䘚
潘賁字子文宜陽人也七歲能詩性謇特自負才器
以藐勢位既而動多屯躓五舉猶爲白丁及屬　皇
朝左僕射沈義倫竒其才致門下賁凡三過省帷每
廷試輙以目疾止故賁嘗與故人書云八叨殿試三
對
天顔㑹沈公薨遺表薦之表上而賁疾作謂人曰挾
冊爲儒聖僞兩朝白首塲屋不登一第豈非命耶吾
受沈公知遇過厚生不䏻報死得事公於泉下足矣
誥下而賁巳䘚年六十沈氏諸子買棺葬之
蒯鼇宣城人也善屬文有才思嘗曰夫文章者所以
逹道徳之本發才智之藴使㫖勝於辭理過於文爲
得之矣其餘摘裂章句鉤校屬耦綺麗悅目清新泪
耳則吾不知也聞者善之鼇少亦無頼常與盧絳爲
友後頗改過以廉直自勵苟寒燠畧備則一介不干
於人甞有歙州龍尾硯友人欲之而口不言鼇心與
之而未及遺一日友人不告而去鼇乃悔恨躡至數
舎與之時有不給而躬謁於人苟愆其期後雖固予
亦弗之受其抱信義如此歸于
皇朝擢進士第以殿中丞致仕隱于廬山數年䘚
羅頴南昌人也經傳渉獵與里人彭㑹友善皆以詞
賦稱開寳中詣金陵舉進士第例以黄衣守選及
王師問罪後主銜璧頴再應郷舉下第道經漢髙祖
廟頴題詩其落句云嫚侮羣豪誇大度可怜容得辟
陽侯少頃輙自免冠鞠伏廟廷口陳自咎之言掖而
去數日䘚頴初就舉金陵試銷刑鼎賦儒術之本論
有司以鄧及爲第一頴爲末綴牓既上後主遷頴第
二手筆圈其名頴是夕夢黒氣環身有長人自上挽
而出之
盧郢金陵人也好學有才藝而膂力過人善吹鐡笛
乾徳中後主以韓徳覇爲在城烽火使常督無頼軰
旦暮廵警諸科士人㣲犯禁徃徃罹鞭朴㑹徳覇出
郢調笛不輟使數䘚捕郢郢奮肱搏之䘚不䏻逼郢
遂去後與黃夢錫等自國子監出行遇徳覇不避其
呵導徳覇駐騎詬曰汝等乞索軰殊不知憲制敢無
禮耶因叱左右收郢等郢等爭投瓦石擊走其導従
毆徳覇傷目徳覇詣後主訴之後主譲曰國子監先
帝教育賢材之地孤亦頼此軰與之共治汝闘監前
是必越分陵辱士人既爲戎帥不䏻自扞宜其見毆
遂罷徳覇職郢由是横肆益甚明年春試王度如金
玉賦郢唱第爲第一徐鉉娶郢妹鉉嘗受後主㫖撰
文數日不䏻就因語郢郢曰願試爲之因弄百鈞石
毬以較力少頃引酒一巵復弄如初若是者數四鉉
視之曰非吾徒也其何䏻爲且試詰之郢曰既就矣
命筆吏口授而書之鉉大驚遂以郢文進後主謂鉉
曰語勢酋健似非卿作鉉以實對郢由是知名歸
皇朝累遷南全守頗著治蹟病䘚
丘旭字孟陽宣城農家子也少以畜産爲事弱冠始
讀書學爲辭章因隨計金陵凡九舉而曳白者六七
然自勵彌篤不以爲耻既而困窘無進取意秋試將
邇寡嫂劉敬問行期旭以匱乏告劉曰苟濟榮望雖
孤兒可鬻况貲用乎於是罄槖遣之旭不得巳再就
郷舉明年春試徳厚載物賦旭爲第一釋褐歸郷而
家人猶疑其未調暨郷老酋長謁賀郡吏改署里名
乃知上第及金陵平例歸于　京師𥙷鎮将數年詣
南曹叙理㑹吕公蒙正判銓聞旭名問曰汝非䏻爲
賦者乎對曰江南獻賦適爲第一吕公曰乆聞爾名
謂爲古人乃並世耶因令取所集旭初著文多爲人
取去無留巾笥者輒於書肆訪之獲舊本獻焉吕公
憐之薦授令錄遷京秩䘚于衡州旭甞纂自古賢俊
遺言爲賓朋宴語行于世其爲詞賦得有唐程度體
後人以爲法
黄載字元吉其先江夏人世爲農載弱冠釋耒耜就
學于廬山事􁌎人劉元亨篤志自勵精䆒經史䏻爲
文章一舉不中第嘆曰士之賤也乆矣規模於蹇淺
之文去取於有司之手其於造道不亦逺哉遂不復
進取肄業之士多従之事毋至謹承顔侍膳温凊寢
處未始離左右兄弟數人皆仰載貲給或勉之就仕
則曰天下分裂終合爲一一繫仕版死生以之寧適
意乎及金陵平祿食之家多俘于
京師而載乃安處丘園人皆以爲先知㑹毋䘚廬于
墓側哀毁過禮服闋出逰湘潭州將辟致庠序講說
之際未甞敷演注䟽肆口成言曽不滯泥性頗嗜酒
函丈之間常置􁂭缶興来輙飲而義理不亂受業者
以百數苟獲貲鏹飲歠之外一無所蓄或有假貸則
欣然予之不計其多少待人均一無所愛惡雖遇横
逆亦巽謝焉復喜廛逰市肆當壚者靡不相善豪民
富啇間遺緡帛則轉施貧民毎出入城郭丱童㓜稚
隨而悅之甞詣郡署見一媪䇿羸荷校執於公徒載
問其故媪泣曰夫負官緡而死于獄亡家鬻子猶有
餘責當盡命而巳載愴然乃罄槖償官而免之一夕
自城醉歸聞嬰兒哭于莾中載驚呼左右寂無一人
自脫衣褁歸獲一女以賄購乳於隣婦迨數歳教以
書計女功長擇所配竟不知其誰氏因冒姓黄載甞
釋禮經獲百千一旦爲人竊取載笑曰彼無貲者也
将藉此以成家亦我之徳了不介意諸生醵㑹市羊
以備饌載夢一羊前跪請命晨出見羊跪伏如所夢
載以巳緡償諸生而畜其羊又畜一犬亦頗馴載毎
出入則羊犬聮隨潭倅夏中正爲作犬羊僊序以記
其事天禧末載因醉䘚于宗人黄茂舘年七十載妻
與其子先䘚
嗚呼視日月而知衆星之蔑拂清風而知羣隂之晦
然則覩真人之作者偏據之國不足與有明矣余作
歸明傳士之得其所歸可謂詳矣如湯悅張洎徐鉉
特不著其本末者以其顯名
皇朝而行事具于
國史也此弗敢述姑志其故國之聞爾
湯恱其先陳州西華人父殷文圭唐末有才名悅本
名崇義仕南唐爲宰相建隆初避
宣祖廟諱改姓湯悅甞撰楊州孝先寺碑世宗親征
淮南駐驛于寺讀其文賞歎之及畫江請平元宗使
悅入貢世宗待之加禮自淮上用兵凡書檄教誥皆
出於悅特爲典贍切於事情世宗毎覽江左章奏形
於嗟重後仕　皇朝奉
太宗皇帝敕撰江南錄十卷自言有陳夀史體
張洎南譙人　王師圍金陵洎在城中作蠟丸帛書
使間道走契丹求援爲邉候所得及金陵平
太祖皇帝召洎詰責以書示之洎神色自若徐曰此
臣在國所作　上曰汝國稱藩事大何乃反覆如此
汝實爲之咎將誰執洎曰當危急之際望延歲月之
命亦何計不爲臣所作帛書甚多此特其一爾　上
善曰無欺也南唐之士歸于
皇朝洎最顯焉
徐鉉字鼎臣開寳末　王師圍金陵後主命朱令贇
盡括江西土客義師一十五萬作巨筏㳂江而下以
援金陵未至而圍益急後主選近臣入　朝且求緩
師鉉請行後主曰卿之行也當止上江救兵勿令東
下鉉曰今社稷所頼惟此救兵何可輙止後主曰既
以和解爲名而復徵兵入援自成矛盾於汝豈不危
乎鉉曰臣此行未必䏻紓國難但置之度外爾後主
泣下授鉉左僕射叅知左右内史事鉉固辭乃以隱
士周惟簡假給事中爲鉉副鉉等至京師對於便殿
鉉懇述江南事大之禮甚恭且無王祭不共之罪徒
以𬒳病未任　朝謁非敢拒　詔乞緩兵以全一邦
之命其言甚切
太祖皇帝與語反覆數四鉉辭氣愈壮曰李煜無罪
陛下出師無名
太祖大怒請畢其說鉉曰煜効貢賦二十餘年以小
事大如子事父未有過失柰何見伐
太祖曰爾謂父子者爲两家可乎鉉等無以對而退
後仕
皇朝與湯悅同奉
敕撰江南錄至於李氏亡國之際不言其君之過但
以歷數存亡論之君子有取焉
南唐書卷之二十三
南唐書卷之二十四
方術傳第二十
嗚呼天下之治方術者多矣寡䏻備神明之徳而徒
駭天下之觀聽兹爲恠誕譸張而巳聖人中其身以
爲天下之標準則制行於外者莫非可行之常也人
之所不可行者聖人䏻之而弗爲故六合之外存而
不論六合之内論而弗議斯道甚夷而後世猶有詭
辭抗說高出於天地之外者是豈聖人之罪歟嗚呼
甚哉民之好恠也乆矣其徒紛紛其說譊譊縦横蔓
衍未始不自以聖人爲宗也彼既自誣於聖人而不
以聖人之道攻之孰知其非聖人之道哉是故由堯
舜禹湯文王周公孔子孟軻者吾知其爲正道反是
者吾知其爲他道君子正而不他作方術傳
吳廷紹爲太醫令不甚知名烈祖喉中痒澁進藥無
驗廷紹進楮實湯服之頓愈宰相馮延巳嘗病腦痛
醫工旁午累日不痊及廷紹至先詰其家人曰相公
酷嗜何物對曰毎食山鷄鷓鴣廷紹進薑豆湯一服
立差群醫黙志其方他日以楮實治喉痒以薑豆治
腦痛皆無効或問其故廷紹曰烈祖常服餌金石吾
故以木之陽實勝之木王則金絶矣馮公嗜山鷄鷓
鴣二鳥皆食烏頭半夏薑豆乃解其毒爾群醫大服
木平和尚保大中至金陵知人禍福死生所言輙驗
傾都瞻禮闐塞街巷金帛之遺日積萬數元宗召見
于百尺樓百尺樓元宗新建以備登覽制度宏壮木
平指曰此宜望火初不喻其意後數載淮甸兵𧺫龍
安山置烽候以應江北常登此樓以觀動靜又慶王
尚㓜元宗問夀命㡬何木平曰郎君聰明智哲預知
九十年事遂書九十一字予之保大九年慶王䘚年
十九其書九十而繼之以乙字者乃乙其九十而爲
十九也
李冠善吹中管甞預宋齊丘夕宴當坐吹嘘聲韻悠
揚清入霄漢元宗聞其名屬閩楚多故戎務日䌓不
獲召見大司徒李建勲以詩送之曰勻如春澗長流
水怨似秋枝欲㫁蟬可惜人間容易聽清聲不到御
樓前見禮於士大夫類如此周世宗時多逰梁宋毎
乗醉長嘯於市人罕知者
道士譚紫霄泉州人也與陳守元相善事王昶封正
一先生閩亡寓廬山棲隱洞其徒百餘人有道術醮
星宿事黒煞神君禹歩魁罡禁沮鬼魅禳祈災福頗
知人之夀夭武昌軍節度使何敬洙寵婢獲怒置井
中死人無知者建隆初敬洙遘疾召紫霄中夜被髪
燃燈靜室見女厲自訴爲祟之由紫霄詰旦具言之
敬洙曰信然乃丹書符送之敬洙即愈有僧於溪滸
剏亭苦大石横直累工不䏻平紫霄徃見曰斯固易
也因以指捻訣含水噀之命鎚其石應手如粉後主
聞之召至建康賜之道號階以紫金比蜀之杜光庭
皆譲而不受凡所獲醮祭之施轉以給四方賓旅舍
陵既下紫霄無疾䘚人謂之尸解莫知其夀筭歸葬
之日有祥雲白鶴盤繞送之
潘扆常逰江淮間自稱野客落托有大志鄭匡國爲
海州刺史扆徃謁之匡國不甚禮遇舘於外廐一日
従匡國獵匡國之妻因詣廐中覘扆栖泊之所弊榻
莞蓆竹籠而巳籠中有錫彈丸二顆餘無所有扆還
發籠視之大驚曰定爲婦人所觸幸吾攝其光鋩不
爾㫁婦人頸矣圉人異之聞于匡國匡國宻召扆問
曰先生其有劒術乎扆曰素所習也匡國曰可一觀
乎扆曰可當齋戒三日趨近郊平曠之地請試之匡
國如期召扆俱至東城扆自懐中出二錫丸置掌中
俄有氣二條如白虹㣲出指端湏臾旋轉遶匡國頸
其勢奔掣其聲錚鏦匡國據鞍危坐神魄俱䘮謝曰
先生神術固已知之幸收其威靈扆笑舉一手二白
氣復貫掌中少頃復爲二錫丸匡國自此禮遇逾厚
表薦于烈祖扆居紫極宫迨數年遂失其術不復䏻
劒矣臨死上言乞桐棺葬近地後當尸解烈祖命中
貴人護葬于金波園保大中發塜視之骸骨尚在迄
無異焉
女冠耿先生鳥爪玉貌宛然神僊保大中逰金陵以
道術修錬爲事元宗召見恱之常止於卧内先是大
食國進龍腦油二器其味辛烈服之蠲疾元宗秘惜
先生見之曰此非嘉者當爲陛下致之乃以絹囊懸
龍腦於屋棟頃刻瀝液如注香味逾所進者甞搦雪
爲鋌爇之成金指痕隱然猶在又因宫人掃除取箕
中糞壌燒爲白銀開寳中金陵内庫猶有耿先生糞
壌銀元宗甞購真珠數升欲得圎者先生曰易致也
就取小麥淘洗以銀釜炒之勻圎皆成蚌胎未㡬有
孕将誕謂左右曰我子非常産夕當有異倐忽雷電
繞室大雨傾澍詰旦儼然空腹人莫見其所生元宗
殂先生不復入宫徃来江淮竟不知其所之
嗚呼耿先生之事著矣鄭文寳自謂親授於徐率更
而徐率更目覩其事雖然鄭氏之編載之而徐氏不
錄是可疑也豈鄭氏欲重其言而引徐以爲辭歟抑
徐氏恐惑後世而弗著於書歟是未可知也
南唐書卷之二十四
南唐書卷之二十五
談諧傳第二十一
嗚呼談諧之說其来尚矣秦漢之滑稽後世因爲談
諧而爲之者多出乎樂工優人其廓人主之𥚹心譏
當時之弊政必先順其所好以攻其所蔽雖非君子
之事而有足書者作談諧傳
申漸髙不知何許人也在吳爲樂工吳多内難伶人
不得志漸高常吹三孔笛賣藥於廣陵市昇元初案
籍編括漸髙以善音律爲部長時關司歛率尤繁啇
人苦之屬近甸亢旱一日宴于北苑烈祖謂侍臣曰
畿甸雨都城不雨何也得非獄市之間違天意歟漸
髙乗談諧進曰雨懼抽稅不敢入京烈祖大笑即下
令除一切額外稅信宿之間膏澤告足當時以謂優
旃􁇀城優孟葬馬無以過也烈祖受禪吳朝老將唯
周本爲元勲烈祖患其難制因其勸進至金陵曲宴
便殿引鴆賜本本疑之旁取一巵均酒之半跪進曰
臣與陛下千載一遇陛下不飲此酒殆非君臣同徳
也烈祖變色左右莫知所従漸髙舞䄂升殿併飲之
内金盞於懐趨出烈祖宻使親信詣漸髙第賜藥解
之不及是夕漸髙腦潰而䘚
李家明廬州西昌人談諧敏給善爲諷辭元宗好逰
家明常従初景遂景逹景逷皆以皇弟加爵而恩未
及臣下因置酒殿中家明俳戯爲翁媪列坐諸婦進
飲食拜禮頗繁翁媪怒曰自家官自家家何用多拜
耶(江浙謂舅爲/官謂姑爲家)元宗笑曰吾爲國主恩不外覃於是
百官進秩有差家明毋死未葬㑹元宗乗間書草字
於便殿家明紿曰臣竊署字與之不疑元宗以麻𥿄
大押字命試學焉家明輙於草字上署曰宣州上供
庫支錢二百緡付李家明葬毋元宗大笑因以賜焉
建州王延政僣號元宗遣將平之俘延政于建康封
鄱陽王命公卿宴其第延政吝于賜予家明謔之曰
賤工無伎優賜叵富然告大王乞取一物延政曰汝
何求家明曰大殷平天冠今巳無用家明敢取爲優
服延政黙然慙恨而罷自是怏怏病䘚元宗賞花後
苑率近臣臨池垂釣臣下皆登魚唯元宗獨無所獲
家明因進詩曰玉甃垂鈎興正濃碧池春暖水溶溶
凡鱗不敢吞香餌知是君王合釣龍元宗大喜賜宴
極歡甞見牛晚卧美䕃元宗曰牛且熱矣家明乗談
諧曰曽遭寗戚鞭𫾣角又𬒳田單火燎身閑向斜陽
嚼枯草近来問喘爲無人相輔皆慙宋齊丘無子晩
年一子輙死逾月猶哭齊王景逹勉之不止家明曰
臣能止之矣乃作大𥿄鳶署其上云欲興唐祚革強
吳盡是先生𧺫廟謨一箇孩兒拚不得譲皇百口合
何如尹延範族吳氏齊丘爲謀因以誚焉乗風放之
故墜齊丘中庭齊丘見之哭亦止従元宗遷南都時
巳失江北十四郡舟楫多行南岸至趙屯因輟樂停
觴北望皖公山謂家明曰好青峭數峯不知何名也
家明應聲對曰龍舟輕颭錦㠶風正值宸逰望逺空
廽首皖公山色翠影斜不到夀盃中元宗慙之俛首
而過後主即位家明老而無寵
楊名髙本名復名髙其優名也寓黃幡綽著笑林頗
行于時辭鄙不載
王感化善謳歌聲韻悠揚清振林木繫樂部爲歌板
色元宗嗣位宴樂擊鞠不輟甞乗醉命感化奏水調
詞感化唯歌南朝天子愛風流一句如是者數四元
宗輙悟覆盃歎曰使孫陳二主得此一句不當有銜
璧之辱也感化由是有寵元宗甞作浣溪沙二闋手
寫賜感化曰菡蓞香銷翠葉殘西風愁𧺫碧波間還
與容光共憔悴不堪㸔細雨夢廽清漏永小樓吹徹
玉笙寒漱漱淚珠多少恨倚欄干手捲珠簾上玉釣
依前春恨鎻重樓風裏落花誰是主思悠悠青鳥不
傳雲外信丁香空結雨中愁廽首綠波春色暮接天
流後主即位感化以其詞札上之後主感動賞賜感
化甚優
彭利用廣陵人也顯徳中周師下淮南遂奔建康僑
廬陵利用性朴鄙頗拘古禮雖燕居常拱手正坐對
家人稚子下逮奴隷言必據書史㫁章破句以代常
談俗謂之掉書袋因自爲彭書袋每出逺塗雖冐雨
雪不徹冠幘或喻之曰䟦渉勞頓當従簡易利用對
曰有禮則安無禮則危焉可悖之以爲先聖之罪人
哉或問其髙姓對曰隴西之遺苗昌邑之餘胄又問
其居處對曰生自廣陵長僑螺渚其僕嘗有過利用
責之曰始予以爲紀綱之僕人百其身頼爾同心同
徳左之右之今乃中道而廢侮慢自賢故勞心勞力
日不暇給若而今而後過而勿改予當循公㓕私撻
諸市朝任汝自西自東以遨以逰而巳時江南士人
毎於宴語必道此以爲戲笑利用䘮父客弔之曰賢
尊窀穸不勝哀悼利用對曰家君不幸短命諸子糊
口四方歸見相如之壁空餘仲堪之棺實可痛心疾
首不寒而栗苟泣血三年不可再見遂大慟客復勉
之曰自寛哀慼兾闋䘮制利用又曰自古毀不㓕性
杖而後𧺫卜其宅兆而安措之雖則君子有終然而
孝子不匱三年不改何日忘之又大㱆欷弔者於是
失笑㑹隣家火災利用徃救徐望之曰煌煌然赫赫
然不可嚮邇自鑚燧而降未有若斯之盛其可撲㓕
乎又甞與同志逺逰迨至一舎俄不告而返詰旦復
至或問之故利用曰忽思朱亥之椎猶倚陳平之戸
切恐數鈞之重轉傷六尺之孤其言可哂者類如此
利用雖舉進士之才調鄙俚多類俳優故凡六上不
第一夕宴寢而䘚年六十
嗚呼古今一道也學古而不知其變祗爲腐儒而巳
彭利用摘裂章句不曉理道原其用心蓋亦苦學而
陋者也徒以其言類俳優可爲戲笑故附談諧傳云
南唐書卷之二十五
南唐書卷之二十六
浮屠傳第二十二
嗚呼浮屠之道我知之矣合萬法於一心而虗不失
照𧺫一心爲萬法而照不失虗豈爲淺見道哉昧者
曽不知此而毀形骸糜金帛説因果以爲法飾土偶
以爲佛将以蘄福利耶而妖孰甚焉將以蘄超脫耶
而愚孰大焉此梁武齊㐮之徒所以得罪於天下後
世也作浮屠傳(袁宏曰浮屠佛也章懐太子/曰浮屠則佛陁也聲之轉耳)
傳曰齋戒修而梁國亡非釋迦之罪也然則浮屠之
法豈固爲後世患哉衰亂之君迷惑而不反則壞法
易紀常由於此南唐有國蘭若精舎漸盛於烈祖元
宗之世而後主即位好之彌篤輙於禁中崇建寺宇
延集僧尼後主與周后頂僧伽帽披袈裟課誦佛經
跪拜頓顙至爲瘤贅親削僧徒厠簡試之以頰少有
芒刺則再加修治其手不抄常作佛印而行百官士
庻稍稍効之募道士願爲僧者予二金僧人犯姦有
司具牘則曰僧尼姦滛本圗婚嫁若論如法是従其
欲但勒令禮佛百拜輙釋之由是姦濫公行無所禁
止諸郡㫁死刑必先奏牘詳覆無疑適幸遇其齋日
則於宮中對佛像燃燈以逹旦爲驗謂之命燈若火
滅則依法不滅則貸死富商大賈犯法者徃徃厚賂
左右内官竊續其燈而獲免者甚衆
開寳初有淮北僧號小長老自言慕化而至朝夕入
論六根四諦天堂地獄循環果報之說後主大喜謂
之一佛出世身被紅羅銷金衣後主誚其太奢荅曰
陛下不讀華嚴經安知佛富貴因說後主廣施𣑽刹
營造塔像自是囷庾漸虗財用耗斁又請於牛頭山
大𧺫蘭若千餘間廣聚僧徒日設齋供食有不盡者
明日再具謂之折倒識者謂折倒乃敗徴也及
王師渡江即其寺爲營署又有北僧就采石磯建石
塔且云自㓜草衣藿食不渾凡俗後主遺之齋供一
無所受
王師尅池州繫浮橋于石塔金陵受圍後主召小長
老問禍福對曰臣當以佛力禦之乃登城大呼周麾
數四後主令僧俗軍士念救苦菩薩滿城沸涌未㡬
四面矢石俱下復召小長老麾之稱疾不起始疑其
誕遂殺之凈徳尼院凡八十餘衆皆宫中人出家者
也諸王公卿處子徃徃在焉都城將䧟亦積薪於院
庭後主與之約曰如有不虞宫中舉火爲應吾與汝
軰當俱焚死是日保儀黃氏焚積書于宫中淨徳遥
觀其烟燄遂爇積薪皆赴火死無一人肯脫者城中
有僧千數表乞被堅執銳以死國難後主不許
僧玄寂姓髙自言髙駢族人昇元中受業昇元寺性
爽悟博通經蔵保大中詔講法華經授左街僧錄内
供奉講經論明教大師賜紫時法禁寛弛僧尼壊戒
律者甚衆玄寂屢干憲法有司惜其才輙貰之後主
召入問華嚴經玄寂口說𣑽行一品多賜金帛由是
益自恣日以狂飲爲事大醉則十數小兒隨之玄寂
行歌于路曰酒秃酒秃何榮何辱但見衣冠成古丘
不見江河變陵谷與羣兒互相應和旁若無人坐是
落僧職出居長干寺常與狂生籍地酣飲醉死于石
子崗
僧應之姓王其先南閩人䏻文章習柳氏筆法以善
書冠江左初舉進士一黜于有司投册罵曰吾不䏻
以區區章句取程於庸人遂學爲浮屠保大中授文
章應制大徳賜紫凡禱祠章䟽一筆即就意如宿構
元宗喜楞嚴經命左㒒射馮延巳爲序其略曰首楞
嚴經者自爲菩薩宻因始破阿難之迷終證菩提之
悟然則阿難古佛也豈有迷哉迷者悟之對也迷苟
不立悟亦何取是故因迷以設問憑悟而明解皇上
聰明文思探賾索隱雲散日朗塵開鏡明以爲大賚
四方未爲盛徳普濟一世始曰至仁或啓佛乗必歸
法要敕應之書鏤版既成上之元宗歎曰是深得公
權之法者也吾聞公權甞以筆諌穆宗爲之改容今
效其法尚可想見其風采應之書名由是益振遷右
街僧錄固辭求居奉先西庵許之應之多著述尤喜
音律嘗以讃禮之文寓諸樂譜其聲少下而終歸於
𣑽音讃念協律自應之始
嗚呼予聞故老説南唐好釋而吳越亦然南唐毎建
蘭若必均其土田謂之常住産錢氏則廣造堂宇修
餙塑像而已曰桑門取給十方何以産爲至今建康
寺院跨州隔縣地過豪右浙僧歲出逺近歛率於民
雖然田業頗厚而貲不加多歛率常勞而用不加乏
豈各因其俗歟
妖賊傳第二十三
嗚呼神恠茫茫若存若亡而仲尼不語吾何考信焉
若張遇賢諸祐之事姑存而不削者非好爲神恠也
將以戒妖妄於後世爾春秋之法雖五石六鷁之㣲
皆不泯其實傳曰五石六鷁之辭不設則王道不亢
况遇賢軰動阡陌之兵駭衆人之耳目者其可泯哉
作妖賊傳
張遇賢循州羅縣小吏也縣之刻杉鎮有神降于民
家所言禍福輙驗遇賢徃禱之因留奉事甚謹㑹羣
盗大𧺫各擁數百衆相與禱于神求爲主者神曰張
遇賢是第十六羅漢當爲汝主於是共推遇賢爲中
天八國王改元永樂署置百官皆衣絳衣遇賢庸懦
無統御之畧賊帥各以便宜攻剽州縣告其進退而
巳屢爲州兵所窘復告于神神曰可過嶺取􁌎州當
成大事遇賢遂襲南康百勝軍節度使賈浩始輕之
不設備賊衆連䧟諸縣州兵擊之不勝浩戒嚴城守
遇賢據白雲洞造宫室營署羣盗四出攻刼未㡬通
事舎人邊鎬洪州屯營都虞候嚴思禮各帥師數千
出援䖍州賊衆大敗焚其營署走數十里又敗之遇
賢困窘復告于神神不復語遂棄營潜遁賊帥李台
知其無神也執遇賢及其副黄伯雄謀主僧景全皆
斬于建康市
嗚呼許嵩云羅陽有神自稱王表言語飲食與人無
異而不見其形予始觀之以爲妄誕及得遇賢之事
然後知嵩言無足恠也古者以鬼無靈響物無疵癘
爲至徳之世則舉世大亂神恠畢出固其所也且以
孫權之竒英猶不䏻無惑况遇賢乎
諸祐(諸音/查)蘄州獨木人自言不茹葷者數世䏻使貧
者冨富者貧俚民稍稍效之其徒十數男女猱雜互
易匹耦謂之忍辱生子不知其父行之數年積數百
衆夜行晝息取資於盗競相推唱云祐術䏻升虗空
入水火妄意民藏潜使致之而民弗覺也先陳𧺫僑
蘄春惡其妖昇元中𧺫第進士授黄梅令到官之日
里酋畢賀祐獨不至數日𧺫命籍祐爲里長不服祐
嫚言曰吾取令頭殺竪子爾起聞大怒㑹周鄴爲廵
撫使師次黃梅𧺫藉其兵以執祐等并其婦人㓜稚
皆縛沃以豕血祐迄不䏻神因索其家得輿服器用
皆埓至貴郡將即斬祐等曰婦人何䏻爲㓜稚宜無
預意且貰之𧺫曰此皆瀆亂人倫去無遺類遂并斬
之𧺫由是知名遷監察御史䘚
南唐書卷之二十六
南唐書卷之二十七
叛臣傳第二十四
嗚呼諸侯死社稷大夫死衆士死制又豈違道以亡
其國乎五代之際憂𧺫蕭牆禍生天屬而大夫不䏻
死宗廟士不䏻死丘墓者無國無之且爲人臣者身
非我有死君之難而已職非我有任君之事而巳富
貴非我有享君之禄爵而巳又况土地人民我何有
焉而專以予人其獲罪於天下後世當如何哉春秋
之法竊君之土而致於人則曰以某地来奔若邾庻
其莒夷牟之類是也據君之地以專於巳則曰入某
地以叛若晋荀寅衛孫林父是也其文雖異而其叛
一矣作叛臣傳
劉澄宣城人也保大中後主掌禁兵澄趣使左右元
宗南遷後主爲太子監國署澄爲軍校累遷侍衞廂
都虞候及王師圍金陵越人乗間䧟常州進攻潤州
議者以京口要害當得良將守之後主以澄舊事藩
邸尤爲親信乃拜澄潤州節度使留後臨行後主謂
澄曰卿本不合離孤孤亦難與卿别但此行非卿不
可澄涕泗奉命歸家盡輦金玉以徃謂人曰此皆國
家前後所賜今國家有難當散此以圗勲業後主聞
之益喜及越兵初至營柵未成左右請出兵掩之時
澄已懐向背乃曰出兵不勝則立爲虜矣當俟應援
然後圗戰未㡬盧絳率師爲援絳至越兵屢却絳昉
入城圍復合矣澄與絳固守累月自相猜忌絳怒一
禆將殺之未决澄私謂曰盧公怒爾爾不生矣禆將
泣涕請命澄曰吾有一言告爾非徒免死且得富貴
因諭以降事令先出道意禆將曰柰家口在都城何
澄曰事急當爲身謀我家百口亦不暇顧矣是夜禆
將踰城出絳猶未知明日澄與絳同食典軍者来告
澄僞作色曰吾謂公巳斬之何得令走徐謂絳曰間
言都城受圍日急若都城不守守此何爲絳亦知金
陵終䧟乃曰君爲守將不可棄城宜赴難者唯絳爾
澄僞爲戁色乆之曰君言是也絳潰圍出澄遍召將
䘚告曰澄守城數旬志不負國事勢如此須求生計
諸君以爲如何將䘚皆發聲大哭澄懼變亦泣曰澄
受恩深於諸君且有父母在都城寜不知忠孝乎但
力不䏻抗爾諸軍不聞楚州耶初世宗圍楚州乆不
下既尅遂屠之故澄以此脅焉於是率將吏開門請
降後主聞澄巳降猶欲赦其家屬光政使陳喬令收
澄父母妻子皆斬于市澄女許嫁未適美而艶喬欲
活之女曰叛逆之餘義不求生遂斬之
朱元蒲津人也事本郡節度使李守貞爲従事漢髙
祖崩守貞謂漢室新造人心未一天下易以圗乃以
河中反漢命周太祖討之元與李平奉守貞表来乞
師未復而守貞敗元遂留金陵累遷尚書郞或言元
有反相不可委以外任及淮甸兵興諸郡相繼䧟劉
仁贍堅守夀州元宗命齊王景逹帥師應之元􁑗景
逹軍中善撫士䘚甘苦共之遂率所領克舒州蘄㤗
楊光滁亦相繼而復元自紫金山築甬道以餉夀春
兵勢甚盛㑹景逹監軍使陳覺先與元有私隙召元
至濠州計事且欲害之元不徃覺因奏元不受節制
元宗遣楊守忠代元且召還都元憤怒以其衆降周
諸軍皆潰元宗怒命斬元妻子元妻乃宣徽使查文
徽女年少有國色文徽累表救之誠欵懇切元宗署
其表曰只斬朱元妻不斬查家女文徽辭窮遂斬元
妻尸于市文徽以珠籠覆尸哭之大慟市人爲之泣
下世宗以降虜别作一營授元蔡州刺史亦不顯用
劉従効泉州人也仕本郡爲統軍使閩亡従効説其
刺史王建勲入朝而自領州事元宗即以従効爲泉
州刺史従効出自寒㣲知人疾苦及得郡以勤儉爲
務衆所不便者皆除去之常衣布素置公服於中門
岀視事則服之入則復衣弊布自言我素貧賤不可
忘本也由是大得民情據有漳泉之地閩主王氏遺
二女在郡従効事之如故資給甚厚陞泉州爲清源
軍拜従効節度使加中書令封鄂國公及淮甸失守
従効因越人奉表貢于世宗世宗以割地之故不納
建隆初元宗遷都南昌従効大懼以爲見討乃遣其
子紹基来貢㑹元宗殂因至建康後主善待之紹基
未還従効病䘚州人立其次子紹鎡未㡬統軍陳洪
進執紹鎡歸于建康言其將召越人爲叛推立副使
張漢思爲留後洪進爲副使漢思老而惷事無巨細
皆决於洪進漢思諸子爲牙将伏劒士殺洪進不克
洪進遂逐漢思自稱留後後主即以洪進爲泉州節
度使紹鎡至建康釋之以爲監門衞中郞将紹基爲
殿直軍都虞候
嗚呼附劉従効於叛臣之後者豈無意哉蓋亂臣賊
子皆春秋之所誅也臣於人而反覆不常是亦春秋
之罪人爾従効始事閩而閩亡幸國家之亂遂劫其
使君而自領州事元宗因而予之亦已厚矣及淮甸
失地國歩多艱従効伺多壘之秋而附越人以貢于
上國其意之所圖者固可知也故洪進之徒相繼作
亂蓋従効所圗不軌則不軌之事應之曽子曰出乎
爾者反乎爾爲人臣者可不戒哉
南唐書卷之二十七
南唐書卷之二十八
滅國傳上第二十五
嗚呼閩楚之捷不償於殫殘而淮甸之役輙䘮其膏
腴易曰智小而謀大鮮不及矣戒之哉戒之哉作滅
國傳
閩國
王審知字信通光州固始人也世爲農唐末群盜起
審知與兄潮俱起草莾衆推潮爲主畧地至泉州軍
行整肅其耆老相率遮道留之潮引兵圍城逾年殺
其刺史廖彦若光啓二年福州觀察使陳巖表潮泉
州刺史景福元年巖䘚其壻范暉自稱留後潮遣審
知攻暉殺之唐即以潮爲福州觀察使潮以審知爲
副使審知爲人状貌雄偉常乗白馬軍中號白馬三
郎乾寧四年潮䘚審知代立唐以福州爲威武軍拜
審知節度使累遷同中書門下平章事封瑯瑘王唐
亡梁太祖加拜審知中書令封閩王陞福州爲大都
督府審知儉約好禮王倓楊沂徐寅之徒皆依焉又
建學四門以教閩士之秀者歲遣使泛海入貢于梁
後唐同光三年審知䘚謚忠懿長子延翰立建國稱
王而猶禀唐正朔延翰長大美晢如玉其妻崔氏陋
而滛延翰不䏻制審知䘮未期徹其几筵又多選良
家子爲妾崔氏性妬良家子之美者輙幽之别室繫
以大械刻木爲人手以擊其頰又以鐡錐刺之一歲
之中死者八十四人崔氏後病見其祟而䘚十有二
月延翰弟泉州刺史延鈞審知飬子建州刺史延禀
同以兵入執延翰殺之而延鈞立更名鏻鏻審知次
子也荘宗即拜鏻節度使累加檢校太師中書令封
閩王鏻既立延禀還建州鏻餞于郊延禀臨訣謂鏻
曰善繼先志無煩老兄復来鏻銜之長興二年延禀
率兵擊鏻鏻遣王仁逹敗之執延禀誚之曰予不䏻
繼先志果煩老兄復來延禀不䏻對遂殺之三年鏻
上書求爲尚書令唐不報鏻遂絶朝貢即皇帝位改
元龍啓國號閩追謚審知爲昭武孝皇帝廟號太祖
立五廟置百官龍啓三年改元永和王仁逹爲鏻殺
延禀而有功典親兵鏻心忌之鏻謂人曰仁逹智畧
在吾世可用不可遺後世患因誣以罪殺之鏻妻早
䘚繼室金氏賢而不荅審知婢金鳳陳氏鏻嬖之遂
立之以爲后𥘉鏻有嬖吏歸守明者以色見倖號歸
郞鏻後得風疾陳氏與歸郎姦又有百工院使李可
殷因歸郎以通陳氏鏻命工作九龍帳國人歌曰誰
謂九龍帳惟貯一歸郎鏻婢春鷰有色其子繼鵬蒸
之鏻巳病繼鵬因陳氏以求春鷰鏻怏怏與之其次
子繼韜怒謀殺繼鵬繼鵬懼與皇城使李倣圗之乃
令壮士先殺李可殷率皇城衛士入鏻聞鼓噪聲走
匿九龍帳中衛士刺之不死宫人不忍其苦爲絶之
繼韜及陳后歸郞皆爲倣所殺鏻立十年見殺謚曰
惠皇帝廟號太宗繼鵬鏻長子也既立更名昶改元
通文晋天福二年昶遣使貢于京師髙祖遣散騎常
侍盧損冊昶閩王拜其子繼恭臨海郡王損至閩昶
稱疾不見令繼恭主之又遣中書舎人劉乙勞損于
舘乙衣冠偉然騶童甚盛他日損遇乙于塗布衣芒
屩而巳損使人誚之曰鳳閣舎人何逼仄之甚也乙
羞媿以手掩面而走昶好巫妖人林興以巫見倖三
年夏虹見宫中林興傳神言此宗室將爲亂之兆也
乃命興帥壮士殺審知子延武延望及其子五人後
興事敗亦被殺而昶愈惑亂立父婢春鷰爲淑妃後
立以爲皇后昶募勇士爲宸衞都以自衞其賜予給
賞獨厚於他軍控鶴都將連重遇拱宸都將朱文進
皆以此怒重遇等夜帥衞士縦火焚南宫昶挾愛姬
子弟黃門衞士斬關而出宿于野次重遇迎延羲立
之延羲令其子繼業率兵襲昶及之射殺數人昶知
不免擲弓于地繼業執而殺之及其妻子皆死無遺
類延羲立謚昶曰康宗延羲審知少子也既立更名
曦遣使朝貢于晋改元永隆鑄大鐡錢以一當十曦
自昶世倔彊難制昶相王倓每抑折之曦立而倓已
死命發塜戮尸倓面如生血流被體泉州刺史余延
英甞矯命掠取良家子曦怒召下御史劾之延英進
買宴錢千萬曦曰皇后土貢何在延英又獻皇后錢
千萬乃得不劾曦甞嫁女朝士有不賀者笞之御史
中丞劉賛坐不紏舉將加笞諌議大夫鄭元弼切諌
乃止曦弟延政爲建州節度使封富沙王自曦立不
叶數舉兵相攻曦由此惡其宗室多以事誅之諌議
大夫黃峻舁櫬詣朝堂極諌曦怒貶峻漳州司戸叅
軍校書郎陳光逸上書䟽曦過惡五十餘事曦命衛
士鞭之百而不死以繩係頸掛于木乆而乃絶國計
使陳匡範増筭啇之法以獻曦曰匡範人中之寳也
巳而歲入不登其數乃借於民以足之匡範以憂死
其後知其借於民也剖匡範棺㫁尸棄之水中曦性
滛虐而妻李氏悍而酗酒賢妃尚氏有色而寵(諸國/皆僣)
(后妃/之號)李仁遇曦甥也以色嬖之用以爲相曦甞爲牛
飲羣臣侍酒有詐及私棄酒者輙殺之并殺其替者
連重遇既殺昶常懼爲國人所討曦心疑之以語誚
重遇等重遇等流涕自辯李氏妬尚妃之寵欲圗曦
而立其子亞澄乃使人謂重遇等曰上心不平於二
公柰何重遇等懼六年三月曦出逰醉歸重遇等遣
壮士拉於馬上殺之諡曰景宗
延政審知子也曦立爲滛虐延政數貽書諌之曦怒
遣杜建崇監其軍延政逐之曦乃舉兵攻延政爲延
政所敗延政乃以建州建國稱殷改元天徳明年連
重遇巳弑曦集閩羣臣告曰昔太祖武皇帝親冐矢
石遂啓有閩及其子孫滛虐不道天厭王氏當求有
徳以安此土乃掖朱文進陞殿率百官北面而臣之
文進以重遇判六軍諸衞事王氏子弟在福州者無
少長皆殺之以黃紹顔守泉州程贇守漳州許文縝
守汀州用晋正朔稱開運元年泉州軍將劉從効詐
其州人曰富沙王取福州矣吾屬世爲王氏臣安䏻
交臂事賊乎州人共殺紹顔迎王繼勲爲刺史漳州
聞之亦殺贇迎王繼成爲刺史皆王氏之諸子也文
縝懼以汀州降于延政南唐聞亂命查文徽等帥師
伐之遂下建陽延政遣統軍吳承祐徃紿福州曰唐
兵助我討福州信之故連重遇殺朱文進禆将林仁
翰殺連重遇謀迎延政都福州㑹南唐兵方急攻建
州延政乃遣其子繼昌守福州而自拒唐兵福州軍
將李仁逹謂其徒曰唐攻建州富沙王不䏻自保其
能有此土耶乃擒繼昌及吳承祐殺之欲自立懼衆
不附以雪峯僧卓儼明示衆曰此非常人也被以衮
冕率諸将吏北面而臣之已而又殺儼明乃自立送
𣢾于南唐南唐以仁逹爲威武軍節度使文徽等下
建州俘延政于金陵封延政鄱陽王閩主劉従効自
領泉州李仁逹自領福州羈縻而已明年福州附于
吳越
南唐書卷之二十八
南唐書卷之二十九
滅國傳下第二十六
楚國
馬殷字覇圖許州鄢陵人也唐中和三年蔡州秦宗
權遣孫儒劉建峯将兵萬人屬其弟宗衡畧地淮南
殷𥘉爲儒禆將儒殺宗衡自將其兵取髙郵逐楊行
宻行宻走宣州儒以兵圍之乆不尅遣殷與建峯掠
食旁縣儒戰敗死殷乃推建峯爲帥殷爲先鋒轉攻
豫章畧䖍吉有衆數萬趨潭州殺其刺史鄧處約自
稱留後唐僖宗授建峯湖南節度使殷爲馬歩軍都
指揮使出攻邵州建峯庸人不䏻率其下常與歩曲
飲酒讙呼軍䘚陳贍妻有色建峯私之贍怒以鐡檛
擊殺建峯軍中推行軍司馬張吉爲帥吉乗馬傷髀
卧病語諸將曰吾非汝主也馬公英勇可共立之諸
將乃共殺贍磔其尸遣姚彦章迎殷於邵州殷至吉
肩輿入府殷拜謁於庭中吉召殷上乃率將吏下北
面再拜以位與之時乾寧三年也唐拜殷潭州刺史
殷遣其將秦彦暉李瓊攻連邵郴衡道永六州皆下
之桂管劉士政懼遣其將陳可璠王建武等率兵守
義全嶺殷遣使聘于士政至境上可璠等不納殷怒
遣李瓊等以兵七千攻之擒可璠等及其兵二千餘
人悉坑之遂圍桂管虜士政盡取其屬州殷表瓊桂
管觀察使四年拜殷武安軍節度使梁太祖即位拜
殷兼侍中中書令封楚王楊行宻將吕師周來奔師
周勇健豪俠頗通緯候兵書殷聞師周至大喜曰吾
方南圖嶺表而得此人足矣以爲馬歩軍都指揮使
率兵攻嶺南取昭賀梧蒙龔富等州殷表師周昭州
刺史於是灃辰溆并溪洞諸蠻皆附于殷殷請陞朗
州爲永順軍表張吉節度使殷乃請依唐太宗故事
開天册府置官屬太祖拜殷天册上将軍殷以其弟
賨爲左相弟存爲右相廖先圗等十八人爲學士末
帝時加殷武安武昌靜江寜逺等軍節度使洪鄂四
面行營都統唐荘宗滅梁殷遣其子羲範修貢京師
上梁所授都統印荘宗問洞庭廣狹羲範曰車駕南
廵纔堪飲馬爾荘宗嘉之荘宗平蜀殷大懼表求致
仕荘宗下璽書慰勞之殷𥘉兵力尚寡與楊行宻成
汭劉龔等爲敵國殷患之問䇿於其將髙郁郁教殷
尊王伏順外誇隣敵然後退修兵農又諷殷自京師
至㐮唐郢復等州置邸務以賣茶其利十倍又鑄鈆
鐡錢以十當銅錢一又令民自造茶以通商旅而收
其筭歲入萬計由是地大力完數要封爵天成二年
請建行臺明宗封殷楚國王用竹册如三公禮殷以
潭州爲長沙府建國承制自置官屬以姚彦章爲左
相許徳勲爲右相李鐸爲司徒崔頴爲司空拓㧞常
爲僕射馬珙爲尚書子弟皆出爲節度使文武皆進
位謚其曽祖筠曰文肅祖正曰荘穆父元豐曰景荘
立三廟于長沙長興元年殷䘚年七十九謚武穆子
羲聲立羲聲字若訥殷次子也殷建國以羲聲判内
外諸軍事荆南髙季昌聞殷将髙郁素教殷以計䇿
而楚以彊患之甞使謀者間殷殷不聽羲聲用事諜
云季昌聞楚用高郁大喜以爲亡馬氏者必郁也羲
聲素愚以爲然遽奪郁兵職矯殷令殺之明日吏以
状白殷拊膺大哭曰吾耄荒如此而殺吾勲舊殷語
左右曰吾亦不乆於此矣明年殷䘚羲聲立授武安
靜江等軍節度使羲聲甞聞梁太祖好食鷄慕之日
烹五十鷄以供膳葬殷羲聲不泣頓食鷄肉數器而
𧺫其禮部侍郞潘𧺫譏之曰昔阮籍居䘮而食蒸豚
世豈乏賢耶長興三年羲聲䘚追封衡陽王弟羲範
立羲範字寳規殷第四子也殷子十餘人嫡子羲振
長而賢其次羲聲羲範同日而生羲聲母袁夫人有
美色羲聲以母寵得立而羲振棄官爲道士居于家
故羲聲䘚而羲範以次立襲殷官爵封楚王清㤗二
年賜弓矢冠劒天福四年加天册上將軍開府承制
如殷故事羲範好學善詩文士廖光圗徐仲雅李臯
拓拔常等十八人皆故殷時學士羲範性奢侈光圗
等皆薄徒飲博懽呼獨常沉厚長者上書切諌光圗
等惡之襄州安従進安州李金全叛晋髙祖詔羲範
出兵羲範遣張少敵以舟兵趨漢陽漕米五萬斛以
饋軍金全等敗少敵乃旋溪州刺史彭士然率錦奬
諸蠻攻澧州羲範遣劉勍等擊之士然大敗勍等攻
溪州士然走奬州遣其子師暠率諸蠻酋降于勍溪
州西接牂柯南通桂林象郡羲範乃立銅柱以爲表
命學士李臯銘之於是南寜等十八州夷播等七州
昆明等十二部皆附于羲範羲範作㑹春園嘉宴堂
其費鉅萬始加賦於國中拓拔常切諌以爲不可羲
範又作九龍殿以八龍繞柱自言身一龍也是時契
丹滅晋中國大亂羲範牙將丁思覲廷諌羲範曰先
王𧺫䘚伍以攻戰而得此州倚朝廷以制隣敵傳國
三世有地數千里飬兵十萬今天子蒙塵中國無主
真覇者立功之時誠䏻悉國之兵出荆襄以趨京師
倡義於天下此桓文之業也柰何耗國用而窮土木
爲兒女之樂乎羲範謝之思覲瞑目視羲範曰孺子
終不可教也乃扼喉而死開運四年羲範䘚年四十
九謚文昭羲廣立羲廣字徳丕羲範母弟也羲範平
生惡拓㧞常諌諍甞謝絶之及卧病始思常言以爲
忠召之託以羲廣羲範䘚常數勸羲廣以位奉其兄
朗州節度使羲蕚羲廣不従羲蕚来奔䘮羲廣将劉
彦瑫曰武陵之来其意不善宜出兵迎之以備非常
使其解甲釋兵而後入張少敵周廷誨曰王䏻予之
則巳不然宜早除之羲廣泣曰吾兄也焉忍殺之分
國而治可也遂以兵迎羲蕚於　石止之於碧湘宫
厚賂以遣之羲蕚憤然而去乃遣使詣京師求封爵
請置邸稱藩漢隱帝不許降璽書慰勞之羲蕚怒遂
送𣢾於南唐乞師攻長沙羲廣遣劉彦瑫許可瓊等
禦之彦瑫敗羲蕚於僕射洲羲蕚去誘溪洞諸蠻㓂
益陽羲廣遣崔洪璉以遏諸蠻劉彦瑫以舟兵趨武
陵攻羲蕚彦瑫敗於湄州羲廣大懼遣使請兵京師
漢隱帝不䏻出師羲蕚率舟兵㳂江而下自號順天
將軍趨長沙攻長樂門長沙䧟羲廣率妻子匿于慈
堂明日擒之遂斬羲廣杖其妻死于市左右用事者
皆臠割之乾祐三年羲蕚自立明年遂臣於南唐唐
册封羲蕚楚王羲蕚悉以軍政任其弟羲崇羲崇與
楚舊將徐威陸孟俊魯綰謀作亂羲蕚置酒端陽門
羲崇辭以疾威等縦惡馬十餘匹以壮士執檛隨之
突入其府劫庫兵縛羲蕚迎羲崇以立之羲崇遣彭
師暠廖偃囚羲蕚於衡山師暠奉羲蕚爲衡山王臣
於南唐羲崇懼亦遣使詣南唐送𣢾唐遣邉鎬等帥
師入楚盡遷馬氏之族于金陵封羲蕚楚王居洪州
羲崇領舒州節度使居楊州周世宗下淮南詔撫安
馬氏子孫羲崇率其子弟十七人歸京師

南唐書卷之二十九
南唐書卷之三十
建國譜第二十七
嗚呼唐之盛時制天下爲十道統之以都督而遐荒
四逹合爲一家中世多故始立方鎮大者連城十數
小者猶兼三四雖禀爵命而其勢以分僖昭之世則
又甚焉盜酋強䘚相與爲亂而一旦破城殺帥者即
以其鎮予之於是下竊土地上要封冊終以亡唐而
大者稱帝小者稱王故自江以南昇潤常歙宣鄂池
饒信江洪撫袁吉䖍一十五州自江以北楊楚泗和
滁光黄舒蘄廬夀海濠一十三州合二十八州楊行
宻􁑖據以建吳國南唐因之置㤗州筠州又取汀建
漳泉四州復置劒州共三十五州之地號爲大國迨
乎顯徳世宗出師而遂取淮南一十四州南唐君臣
相顧猶懼其不免乃奉表稱貢趨走不暇削國降號
何其速哉大抵僣服興亡不在於強梗庸懦而在乎
世之治亂世苟治矣偏據之國雖大必亡逮徳下衰
一夫倡亂遂爲敵國爲天下者可不戒哉可不戒哉
作建國譜
　　　　州三十有五
昇州都(吳因唐爲昇州徐温建節陞/建康軍/南唐建都置江寧府)
潤州鎮海軍(置丹陽宫㝷罷)
常州(以江隂縣别置軍)
歙州
宣州寜國軍
江州奉化軍
洪州鎮南軍(顯徳五年東都入/于周以州建南都)
撫州昭武軍(以東南境别/置建武軍)
袁州
吉州
䖍州百勝軍
筠州(保大十年置)
楊州淮南建東都(以六合置雄州俄罷復来肄/以天長置天長軍)
鄂池饒信四州(顯徳五年/入于周)
楚州順化軍(顯徳五年/入于周)
泗州靜淮軍(顯徳五年/入于周)
滁州(顯徳五年/入于周)
和州(顯徳五年/入于周)
光州(顯徳五年/入于周)
黄州(顯徳五年/入于周)
舒州(顯德五年/入于周)
蘄州(顯徳五年/入于周)
廬州保信軍(顯徳五年/入于周)
夀州清淮軍(顯徳五年/入于周)
海州(顯徳五年/入于周)
㤗州(昇元元年置顯/徳五年入于周)
濠州定逺軍(顯德五年/入于周)
建州忠義軍(保大三年取陞永安軍節度/俄改志義/後降軍事)
汀州(保大三年取)
劒州(保大三年置)
漳州(保大三年取/改爲/南州/俄復舊)
泉州清源軍(保大三年取/清源軍節度使)
　　　　取之而復失者十有一州
福州保大三年取羈縻而已四年入吳越
潭州保大九年取十年失
衡州保大九年取十年失
灃州保大九年取十年失
朗州保大九年取十年失
岳州保大九年取十年失
道州保大九年取十年失
永州保大九年取十年失
邵州保大九年取十年失
全州保大九年取十年失
辰州保大九年取十年失
嗚呼乗窘以闘捷者勝之固易地來而民去者守之
極難南唐之克楚始雖因其内䦧而終以任用匪人
不能振撫故劉言之徒得以復張嗣主𥘉欲罷桂陽
之師解益陽之戍即授言以節鉞與夫曹公之應二
袁者可同論乎
世裔譜第二十八
嗚呼春秋之法疑以傳疑信以傳信可不慎乎先主
以㓜稚轉徙民間故其所祖難於考究案徐鉉江南
錄承建王恪後而五代史著南唐世家亦以恪係四
親廟是亦傳疑之意歟作世裔譜
臯陶爲士師期于無刑而洽其好生之徳於天下則
盛徳之流光宜肇祀於百世矣故歷虞夏商世爲大
理以官命族爲理氏至紂之時有理徴者爲翼肄中
吳伯弗合於紂抱道而死其妻陳國契和氏與子利
貞避亂於伊侯之墟食木子得生遂改理爲李氏利
貞亦娶契和氏女生昌祖爲陳大夫家于苦縣生肜
徳肜徳曽孫碩宗周康王時賜采邑於苦縣五世孫
乾字元果爲周上御史大夫娶益夀氏女嬰敷生耳
字伯陽一字𥅆周平王時爲太史著書九篇以明道
徳至唐祖之以爲玄元皇帝其後有李宗字尊祖魏
封於叚爲子木大夫守道不屈生同爲趙大将軍生
兊爲趙相生躋趙陽安君二子曰雲曰恪恪生洪秦
太子太傳生興族字育神秦将軍生曇字貴逺趙伯
人侯入秦爲御史大夫葬柏人西生四子崇辨昭璣
崇字伯祐隴西守南鄭公生二子長曰平燕次曰瑶
字内徳南郡守狄道侯生信字有成大將軍隴西侯
生超一名伉字仁髙漢大将軍漁陽太守生二子長
曰元曠侍中次曰仲翔河東太守征西將軍討叛羗
于素昌戰沒贈太尉葬隴西狄道東川因家焉生柏
考隴西河都二郡太守生二子曰尚曰向尚成紀令
因居成紀生廣前將軍與匈奴大小七十餘戰匈奴
畏之二子長曰當戸生陵字少卿慷慨有大志爲騎
都尉䧟匈奴次曰敢字㓜卿郎中令關内侯生禹字
子通弟忠禹生丞公河南太守先字敬宗蜀郡北平
太守生長宗字伯禮漁陽丞生君况字子期博士議
郎太中大夫生本字上明郎中侍御史生次公字仲
君巴郡太守西夷校尉弟怙次公生䡄字文逸魏臨
淮太守司農卿弟潜䡄生隆字彦緒長安令積弩將
軍生艾字世績晋驍騎將軍魏郡太守生雍字雋熈
濟北東莞二郡太守生二子長曰倫次曰柔字徳逺
北地太守武衛將軍安西亭侯生昶字仲堅凉太子
侍講生暠字玄盛西凉武昭王興聖皇帝十子譚欹
譲愔恂飜豫宏晀亮愔曽孫系飜孫三人曰丞曰茂
曰沖曽孫曰成禮豫玄孫曰剛歆字士業西凉後生
八子朂紹重耳弘之崇明崇産崇庸崇祐重耳字景
順以國亡奔宋爲汝南太守後魏克豫州以地歸之
拜恒農太守復爲宋將薛安都所䧟後魏安南將軍
豫州刺史生獻祖諱熈字孟良後魏金門鎮將生懿
祖諱天賜字徳真三子長曰𧺫頭長安侯生逹摩後
魏羽林監太子洗馬長安縣伯其後無聞次曰太祖
諱虎次乞豆虎西魏時賜姓大野氏與李弼等八人
號八柱國周閔帝受魏禪虎已䘚乃追錄其功封唐
國公虎生世祖諱昞襲封唐公昞生髙祖於長安體
有三乳性寛仁襲封唐公隋文帝相周復髙祖姓李
氏煬帝南逰天下盗𧺫髙祖兵二萬𧺫自太原敗宋
老生于霍邑有衆二十萬遂入京城立代王侑爲皇
帝遥尊煬帝爲太上皇改元義寜髙祖進封唐王五
月戊午隋帝遜于位髙祖即位是爲大唐憲宗子建
王恪先主之始祖也恪元和元年始封時緇青節度
使李師古死其弟師道丐符節故詔恪爲鄆州大都
督平廬軍緇青等節度大使長慶元年薨無子以宗
室子爲嗣史亡其名其後有李超者或以爲建王後
懿僖之時宗室世逺遂與異姓之臣雜而仕宦至或
流落民間超之子志爲徐州判司志生榮號李道者
榮生先主先主即位是爲南唐
嗚呼春秋之時天子失政而諸侯擅之自平王始諸
侯失政而大夫擅之自溴梁始盖陵夷之勢不可復
振而覬覦之心無所饜足則亂臣賊子傚尤爲之者
豈特春秋之時乎有唐失御方鎮之帥或浸長於健
䘚或崛𧺫於羣盗而楊行宻以江淮二十八州輙建
吳國則是春秋諸侯之罪人也行宻既死諸子庸懦
而弑渥碁溥禄去楊氏則又溴梁大夫之罪人且楊
氏建國未乆政在徐温而知訓知誥景通景遷景遂
繼秉國政者三十餘年隆衍與溥位號空存而已故
賈崇謂嗣主曰臣事先朝二十餘年韓熈載謂後主
曰嚮化踰於四紀胡則曰我等世受主恩由是觀之
先主雖以季年得位享國六年而擅命專制其来尚
矣
南唐書卷之三十(終)
