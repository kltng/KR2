#+TITLE: 陸氏南唐書-宋-陸游
#+DATE: 2016-06-11 12:21:39
#+SOURCE: github.com/kanripo/KR2i0018 master 570d9a7a                
　余嘗閲宋馬令南唐書未及見陸放翁書也聞陸子
　虗家藏宋刻本借而讀之夏日課農田舎携之篋笥
　因手錄一帙計百五十有六葉昉五月十三日迄六
　月十三日間嘗還家數日置而不錄實二十日而告
　成然余以始衰之歳觸炎履畆揮汗濡毫形既仍勞
　目亦時眩或手隨意勌或心以言馳多致脱訛難免
　塗竄殊爲潦草聊備覽觀云爾
　嘉靖二十九年歳在庚戍夏六月十五日王穀祥識
　扵婁東别業適志軒
　　陸放翁南唐書本紀三卷列傳十五卷乃酉室吏
　　部王公手錄夲也嘉靖甲子上元大病𧺫靜坐齋
　　閤屏謝人事日無聊藉遂借錄一過所恨目力昏
　　眊用意踈脱塗抺太多殊不成書間閲馬令書互
　　有不同抑不知胡恢所著又何如耳他日覓得善
　　本併錄置齋中用備参校亦快事也二書人物損
　　益襃貶去取史家自有法度非穀所知兹不敢贅
　　云錄成謹記歲月于後
　　是歲三月初七日錢穀扵榮木軒中書
南唐書目録
　　本紀
　　　　苐一卷
　　　　　　烈祖
　　　　苐二卷
　　　　　　　元宗
　　　　苐三卷
　　　　　　後主
　　列傳
　　　　苐一卷
　　　　　宋齊丘
　　　　苐二卷
　　　　　周宗　徐鍇　查文徽
　　　　　邊鎬
　　　　苐三卷
　　　　　　周本(子鄴)柴克宏　何敬洙
　　　　　　王㑹　張延翰　馬仁𥙿
　　　　　　㳺簡言　刁彦能
　　　　苐四卷
　　　　　　徐玠　髙審思　鍾謨(李徳眀)
　　　　常夢錫　史虗白　沈彬
　　　　陳况　陳曙　陳陶
　　　　江夢孫　毛炳
　　　苐五卷
　　　　徐知證　徐知諤　徐逰
　　　　王建封　王彦儔　朱匡業
　　　　朱令贇　王崇文　胡則(申屠令堅/劉茂忠)
　　　　喬匡舜　睦昭符
　　　苐六卷
　　　　劉彦貞　髙越(兄子逺)盧文進
　　　　陳覺(李徴古)李德誠(子建勲)廖居素
　　　苐七卷
　　　　張義方　李金全　皇甫暉(子繼勲)
　　　　江文蔚　歐陽廣
　　　苐八卷
　　　　馮延巳(弟延鲁)孫忌　廖偃
　　　　彭師暠
　　　苐九卷
　　　　孟堅　陳誨　韓熈載
　　　　朱元
　　　苐十卷
　　　　劉仁贍　潘佑　李平
　　　　嚴續　張易　龔慎儀
　　　苐十一卷
　　　　　郭廷謂　張彦卿　林仁肇
　　　　盧綘　蒯鼇　陳喬
　　　　陳起
　　　苐十二卷
　　　　周惟簡　鄭彦華　李貽業
　　　　劉崇俊　劉洞　江爲
　　　汪台符　郭昭慶　伍喬
　　　蕭儼　劉承勳　李元清
　　　盧郢　朱弼　王輿
　　　魏岑
　　苐十三卷
　　　烈祖元敬皇后宋氏
　　　烈祖後宫种氏
　　　元宗光穆皇后鍾氏
　　　後主昭恵國后周氏
　　　後主國后周氏
　　　　後主保儀黄氏
　　　　烈祖諸子
　　　　　楚王景遷　晉王景遂
　　　　　　齊王景逹　江王景逷
　　　　元宗諸子
　　　　　　弘兾　弘茂　從善
　　　　　從鎰　從謙　従慶　従信
　　　　後主二子
　　　　　　仲㝢　仲宣
　　　苐十四卷
　　　雜藝方士
　　　　吳廷紹　潘扆　李冠
　　　　某御厨　申漸髙　譚紫霄
　　　　史守沖(潘扆)耿先生
　　　節義
　　　　叚處常　趙仁澤　張雄
　　　　陳襃　永興公主　余洪妻鄭氏
　　　　吳媛
　　苐十五卷
　　　　浮屠　契丹　髙麗　目録終
南唐書列傳卷苐一
宋齊丘字子嵩丗為廬陵人父誠與鍾傳同起兵髙駢
表傳為洪州節度使以誠副之䘚官因家洪州齊丘好
學工屬文尤喜縦横長短之說烈祖為昇州刺史齊丘
因騎将姚克瞻得見暇日陪燕㳺賦詩以獻曰飬花如
飬賢去草如去惡松竹無時衰蒲桞先秋落烈祖竒其
志待以國士従鎮京口入定朱瑾之難常参祕畫因説
烈祖講典禮眀賞罰禮賢能寛征賦多見聴用烈祖為
築小亭池中以橋度至則徹之獨與齊丘議事率至夜
分又為髙堂不設屏障中置灰鑪而不設火两人終日
擁爐畫灰為字旋即平之人以比劉穆之之佐宋髙祖
然齊丘資躁𥚹或議不合則拂衣􁦭𧺫烈祖謝之而已
義祖獨惡其為人每欲進㧞輒不果浮沉下僚十餘年
義祖末年議者多請以徐氏諸子執國政烈祖聞之亟
欲自請出鎮齊丘請徐之俄而義祖殂自殿直軍判官
擢右司貟外郎進右諌議大夫兵部侍郎居中用事且
倚以為相齊丘自以資望尚淺或不為國中所服乃吿
㱕洪州改葬因入九華山累啓求致仕不許時元宗已
為大将軍烈祖以吴主命命元宗躬徃迎之扵是齊丘
託不得已而𧺫遂拜中書侍郎遷右僕射平章事烈祖
出鎮金陵以元宗入輔委齊丘左右之初烈祖權位日
隆舉國皆知代謝之勢吴主謙恭無失徳烈祖懼群情
未協欲待嗣君與齊丘議合已而都押衙周宗揣㣲指
請急至都以禅代事吿齊丘齊丘黙計大議本自巳出
今若遽行則功㱕周宗欲因以釣名乃留與夜飲亟遣
使手書切諌以為時事未可後數日馳至金陵請斬宗
以謝國人烈祖亦悔将従之徐玠固爭財黜宗為池州
副使玠乃與李建勲等遂極言冝従天人之望𣸪召宗
還舊職齊丘由是頗見踈忌留為諸道都統判官加司
空無所關預従容而已數請退烈祖以南園給之俄而
齊國建猶以勳舊為左丞相而不預事李徳誠周本自
廣陵持吴帝詔來行傳禅齊丘謂徳誠子建勲曰尊公
吴室元勳今日掃地矣獨稱疾臥家不預勸進烈祖既
受禅徐玠為侍中李建勲為中書侍郎同平章事周宗
為樞宻使齊丘但遷司徒中懐不平及宣制至布衣之
交忽抗聲曰臣為布衣時陛下亦一刺史耳今為天子
可不用老臣矣烈祖優容之嘗夜宴天泉閣李徳誠曰
陛下應天順人惟宋齊丘不悅因出齊丘諷止勸進書
烈祖却之曰子嵩三十年故人豈負我者齊丘頓首謝
自是為求媚計更請降譲皇為公侯絶吴太子璉婚久
之表言備位丞相不當不聞國政又自陳為人所間烈
祖大怒齊丘㱕苐白衣待罪而烈祖怒已解謂左右曰
宋公有才特不識大體爾孤豈忘舊臣者命吴王璟持
手詔召見遂以丞相同平章事寖𣸪委任兼知尚書省
事與張居詠李建勲更日入閤議政契丹耶律徳光遣
使來齊丘隂謀間契丹使與晋人相攻則江淮益安宻
請厚其禮幣遣還至淮北潜令人刺殺之契丹與晉人
果成嫌隙齊丘親吏夏昌圗盗庫金數百萬特判傅輕
典烈祖命斬昌圖齊丘慚稱疾求罷省事許之遂不𣸪
朝謁帝遣夀王景遂勞問許鎭故鄊始入朝因召與宴
飲齊丘酒酣輒曰陛下中興實老臣之力乃忘老臣可
乎烈祖怒曰太保始以㳺客干朕今為三公足矣齊丘
詞色愈厲曰臣為㳺客時陛下亦偏禆耳今不殺老臣遂
引去烈祖頗悔眀日手詔曰朕之性子嵩所知少相親
老相怨可乎拜鎮南節度使至鎮𧺫大苐窮極宏麗
坊中居人皆使修飾垣屋民不堪其擾有逃去者初赴
鎭烈祖曰衣錦晝行古人所貴賜以錦袍親為着之遂
服錦袍視事元宗即位召拜太保中書令與周宗並相
齊丘之客最親厚者陳覺元宗亦以為才馮延巳延鲁
魏岑查文徽與覺深相附結内主齊丘時人謂之五鬼
相與造飛語傾周宗宗泣訴與元宗而岑覺又更相攻
扵是出齊丘為鎮海軍節度使齊丘怏怏力請㱕九茟
舊隱従之賜號九華先生封青陽公食青陽一縣租稅
元宗欲傳位齊王景遂詔景遂總庶政惟魏岑查文徽
得奏事餘非特召不得見國人大駭齊丘自九華上䟽
極論不可會言者衆元宗乃収所下詔或謂齊丘先帝
勲舊不冝久棄山澤遣馮延已召之不起遣燕王景逹
再持詔徃乃起拜太傅中書令封衞國公賜號國老奉
朝請然不得預政益輕財好客識與不識皆附之薦陳
覺使福州諭李弘義入朝覺至福州不敢言而尃命岀
兵敗事僉謂必坐誅齊丘上表待罪置之不問覺亦不
死齊丘方且怒韓熈載議其黨與黜之元宗不悦𣸪使鎭
洪州周侵淮北起齊丘為太師領劒南東川節度使進
封楚國公與謀難齊丘固譲仍為太傅建議發諸州兵
屯淮泗擇偏禆可任者将之周人未䏻測虗實勢不敢
䡖進及春水生轉饟道阻彼師老食匱自當北㱕然後
遣使乞􁋼庶可無大䘮敗元宗惶惑不能用又力陳割
地無益與朝論頗異及眀年署雨周棄所得淮南地北
㱕議者謂扼險要擊可以有功且懲後齊丘乃謂擊之
怨益深不如縦其㱕以為徳由是周兵皆聚扵正陽而
夀州之圍遂不可解終失淮南方是時陳覺李徴古同
為樞宻副使皆齊丘之黨躁妄􁑖肆無人臣禮自度事
定必不為群臣所容若齊丘􁑖大柄則可以無患覺乃
乗間言宋公造國手艱危如此陛下冝以國事一委宋
公元宗意謀出齊丘大銜之會鍾謨使還挾周以為已
重所言率見聴而謨本善李徳眀欲為報仇屢陳齊丘
乗國危殆竊懐非望且黨與衆謀不可測元宗遂命殷
崇義草詔曰惡莫甚于無君罪莫深于賣國放㱕九華
山而不奪其官爵初命穴牆給食俄又絶之以餒䘚謚
醜繆覺徴古皆誅死未㡬元宗燕居見齊丘為厲叱之
不退遂遷南都後主立召其家還金陵廩給甚厚方齊
丘敗時年七十三且無子若謂窺伺謀纂竊則過也特
好權利詭譎造虗譽植朋黨矜功忌能飾詐護前冨貴
滿溢猶不知懼狃扵要君闇于知人釁隙遂成蒙大悪
以死悲夫
論曰丗言江南精兵十萬而長江天塹可當十萬國老
宋齊丘機變如神可當十萬周丗宗欲取江南故齊丘
以反間死方五代之際天下分裂大亂賢人君子皆自
引于深山大澤之間以不仕爲得而馮道有重名于中
原齊丘擅衆譽于江表觀其人可以知其時之治亂矣
周師之犯淮南齊丘實預議論雖元宗不盡用然使展
盡其籌䇿亦非能决勝保境者且丗宗豈畏齊丘機變
而間之者㢤盖鍾謨自周㱕力排齊丘殺之故其黨附
㑹為此説非其實也予論序齊丘事盡黜當時􁆰憎之
論而録其實覽者得詳焉
南唐書列傳卷苐一
南唐書本紀苐一
烈祖光文肅武孝髙皇帝名昪字正倫小字彭奴徐州
人姓李氏唐憲宗苐八子建王恪之玄孫恪生超早䘚
超生志仕爲徐州判司䘚官因家馬志生榮榮性謹厚
喜從浮屠㳺多晦跡精舎時號李道者帝以光啓四年
十二月二日生于彭城六歲而孤遇亂伯父球携帝及
毋劉氏避地淮泗至濠州乾寧二年淮南節度使楊行
宻見而竒之飬以爲子行宻長子渥惡帝不以爲兄弟
行宻乃以與大将徐温曰是兒状貌非常吾度渥終不
䏻容故以乞汝遂冐姓徐氏名知誥帝事温盡子道温
妻李氏以其同姓鞠飬甚至及長身七尺方顙隆凖脩
上短下語聲如鐘精采鑠人常緩歩而従者疾行莫䏻
及温有疾與其婦晨夜侍㫄不去温益􁆰之行宻亦謂
温曰知誥雋傑諸将子皆不逮也天祐六年六月自元
従指揮使遷昇州防遏使兼樓船軍使治戦艦于昇七
年五月授昇州副使知州事九年副柴再用平宣州以
功遷昇州刺史時江淮初定守令皆武夫專事軍旅帝
獨襃廉吏課農桒求遺書招延四方士大夫傾身下之
雖以節儉自勵而輕財好施無所􁆰吝以宋齊丘王令
謀王翃主議論曾禹張洽孫魴徐融為賔客馬仁𥙿周
宗曺悰為親吏十一年加檢校司徒始城昇州十四年
五月城成温來觀喜其制度壮麗徙治焉而以帝為檢
校太保潤州團練使帝本意在宣州不恱時温子知訓
以内外馬步都軍副使専制楊氏驕滛失衆宋齊丘納
說曰知訓旦暮且敗是行天所贊也十五年朱瑾殺知
訓馬仁𥙿自蒜山渡馳告帝帝即日帥師入廣陵定亂
遂代知訓為淮南節度行軍副使内外馬歩都軍副使
勤儉寛簡盡反知訓之政上下恱服吳王建國以帝為
左僕射参政事國人謂之政事僕射乘剥亂之後曾未
期歳紀綱憲度粲然並舉温雖遥執國政而人情頗已
㱕属于帝有徐玠者事温為金陵行軍司馬工揣摩捭
闔宻說温曰居中輔政豈冝假之它姓請更用嫡子知
詢帝刺知皇恐表乞罷政事出鎮江西表未上而温疾
亟遂止温䘚知詢嗣為金陵節度使諸道副都統數與
帝爭權帝乃使人誘之來朝留為左統軍悉奪其兵而
帝以太尉中書令出鎭金陵如温故事吳帝命帝開大
元帥府置僚属進封齊王用天子制度改名誥昇元元
年冬十月呉帝禅位于我甲申即皇帝位改吳天祚二
年為昇元元年國號齊以十二月二日為仁夀節尊吴
帝為髙尚思玄弘古譲皇帝上冊稱受禅老臣誥追尊
考温為太祖武皇帝丙申以平章事張延翰為右僕射
兼門下侍郎同平章事門下侍郎張居詠中書侍郎李
建勲皆為同平章事以建康為西都廣陵為東都改尚
書省為尚書都省東都尚書省為留守院丙戌改齊眀
門為朝元門丁亥封弟知證為江王知諤饒王戊子降
吳太子璉為弘農郡公辛卯降吳建安王珙江夏王璘
等十一人爵一等而加官増户邑詔獄訟未經本處論
决者毋得詣闕訴乙未降吴公主為國君甲午立王后
宋氏為皇后丙申封女弟𣏌國君為廣徳長公主庚子
遣使如漢閩吴越荆南吿即位辛丑追封吴歷陽公濛
為臨川王謚曰靈以禮改葬戊申封子景通為吴王諸
道副元帥判六軍諸衞事十一月庚戌朔改東都舊苐
為崇徳宮癸丑改承宣院為宣徽院丙辰追冊故妃魏
國君楊氏為順妃丁巳追封長子景遷為髙平郡王長
女為豐城公主改辭状司為清訟院立姪景邁為晉陵
郡公景遜為上饒郡公景邈為桂陽郡公景逸為平陽
郡公封女五人為盛唐太和永興建昌玉山公主戊午
立子景遂為吉王景逹夀陽郡公以景遂為東都留守
江都尹赴東都己未陞東都海陵縣為泰州割鹽城泰
興如臯興化縣属焉丁卯髙從誨表請置邸建康從之
己巳吴越王使将軍袁韜來賀即位乙亥追封故髙平
王景遷妃吴上饒公主為燕國君謚貞荘十二月庚寅
上太祖武皇帝陵曰定陵進尊髙祖以下皆為公王而
稱宗配皆稱國君及妃墓皆稱陵惟武皇帝之配李氏
曰眀德皇后丙午有星孛扵北方
昇元二年春正月己酉朔日有食之避殿停朝賀甲子
荆南髙從誨使龎守規來賀即位甲戌詔臣僚三品以
上追贈父毋将相贈三丗二月壬戌閩使内客省使朱
文進來賀即位夏五月讓皇屢請徙居南平王李徳誠
等亦引漢隋故事有請戊午改潤州州治為丹陽宫以
平章事李建勲充奉迎譲皇使己未漢使集賢殿學士
鄒禹謨來賀即位甲寅徙譲皇居丹陽宫丁卯廣濟倉
災㷊米三十萬石作渾天儀六月庚辰月入太微西華
門犯右執法辛巳犯東垣上相甲申陞池州為康化軍
是月髙麗使正朝廣評侍郎柳勳律來朝貢秋七月壬
申以左丞相宋齊丘為平章事八月戊寅陞洪州淵灘
鎭為清江縣不隸州丁亥契丹使梅里捺盧古來聘冬
十月丙子立太學命刪定禮樂癸未新羅使來朝貢壬
辰命吴王璟勒步騎八萬講武銅駞橋十二月辛丑譲
皇殂詔不視朝二十七日帝率百官素服舉哀是歳徙
吴王璟為齊王
昇元三年春正月庚戌江王知證饒王知諤表請帝𣸪
姓李氏不許癸亥右丞相齊丘平章事居詠建勲樞宻
使同平章事宗等表請復姓甲子御扎詳議𣸪姓乙丑
齊丘等議冝如所請從之丙寅至壬申齊王璟等三上
尊號曰應乾紹聖文武孝眀皇帝不許詔曰迺者干戈
相㝷地茀而不藝桑殞而不𧖟衣食日耗朕甚閔之民
有嚮風來㱕者授之土田仍給𣸪三歲二月乙亥改太
祖武皇帝廟號義祖己卯帝御興祥殿復姓為考妣發
哀與皇后皆服􁇷縗居廬如始䘮禮服考妣䘮各二十
七日凡五十四日不視朝旦暮臨詔國事委宋齊丘惟
軍旅以聞群臣固諌詔以墨縗聽政帝初欲更名昻以
犯文宗諱乃名晃或云朱全忠名也又更名坦御史王
鵠言字從旦犯􁧬宗諱庚寅詔更名昇甲午月犯南斗
苐六星乙未契丹使曷魯來以兄禮事帝蜀使來賀即
位追尊髙祖建王恪曰定宗孝靜皇帝配程氏曰貞靜
皇后曾祖超曰成宗孝平王配崔氏曰平眞妃祖志曰
恵宗孝安王配盧氏曰安荘妃考榮曰慶宗孝徳皇帝
配劉氏曰德恭皇后庚午作南郊行宫千間夏四月庚
辰朝享于太廟辛巳有事于南郊以髙祖神堯皇帝配
用上辛也大赦百官進位将士勞賜有差民三年藝桒
及三千本者賜帛五十匹每丁墾田及八十畆者賜錢
二萬皆五年勿収租稅詔曰朕以眇躬托于民上常懼
弗類以羞髙祖太宗之遺業群公卿士頋欲舉上尊號
之禮朕甚不取其勿復以聞戊子進封李徳誠趙王徐
知證韓王知諤梁王辛亥進封景遂夀王景逹宣城王
丙寅以齊王璟為諸道兵馬大元帥丁未吴越王使左
武衞上将軍沈韜文荆南髙從誨使王崇嗣來賀南郊
作北郊于玄武湖西熒惑犯月秋七月丙午放諸州所
獻珎禽竒獸于鍾山命有司作昇元格與吴令並行甲
寅歳星晝見自五月不雨至于閏七月冬十月丁丑御
後樓閔戦馬
昇元四年春二月詔罷營造力役母妨農時三月丁未
頒中正曆曆官陳承勛所譔也丙戌漢人閩人來聘夏
五月晋安州節度副使李金全來降六月癸亥罷宣州
歳貢木瓜雜果太師中書令趙王李徳誠䘚秋八月立
齊王璟為皇太子仍兼大元帥録尚書事璟固譲従之
丁卯月掩歳星九月戊辰契丹使梅里掠姑米里來聘
獻孤白裘冬十月癸巳朔月熒惑塡歲星聚于南斗壬
寅以齊王璟譲儲貮赦殊死以下京師賜餔内外諸軍
給優賜禁表奏言聖􁧬二字違者以大不敬論乙巳詔
幸東都命齊王璟監國庚戌帝自保徳門御舟辛亥次
迎鑾鎮甲寅至東都入建元門帝感念疇昔泫然流涕
丁巳遣使問東畿士民不能自存者己未髙麗使廣評
侍郎柳兢質來貢方物十一月乙丑宴群臣于崇徳宫
故苐也以聽事為光慶殿庚辰改東都文眀殿為乾元
殿英武殿為眀光殿應乾殿為垂拱殿朝陽殿為福昌
殿積慶官為崇道宫西都崇英殿為延英殿凝華内殿
前為昇元殿後為雍和殿興祥殿為昭德殿積慶殿為
穆清殿乙酉賜東畿髙年疾苦惸獨米人二石漢使都
官郎中鄭翶閩使客省使葛𥙿吴越使刑部尚書楊嚴
來賀仁夀節十二月丙申帝至自東都
昇元五年春二月己未殺泰州刺史禇仁規三月戊辰
契丹使來秋七月詔曰右僕射兼中書侍郎同平章事
監修國史李建勲幸処台司且聮戚里靡循紀律敢黷
彞章其罷㱕私苐八月有星孛于天市長數文廣數尺
七十日沒遣使振貸黄州旱傷户口是歳吴越水民就
食境内遣使振恤安集之
昇元六年春正月甲子月犯塡星退行在畢閏月甲申
朔改天長制置使爲建武軍漢使區延保來聘癸巳閩
使尚食使林弘嗣來聘都下大水秦淮溢東都火焚數
千家二月己丑以左丞相太保宋齊丘知尚書省事初
齊丘累求預政帝許中書視事又以两省事多委給事
舎人劇務多在尚書省又求知省事許之夏五月左丞
相太保宋齊丘罷為鎮南軍節度使六月常宣歙三州
大雨漲溢漢使蕭規來告哀廢朝三日庚午契丹使掠
姑米里來聘獻馬五駟大蝗自淮北蔽空而至辛未命
州縣捕蝗瘞之庚辰熒惑犯房次将辛巳禁節度刺史
給攝署牒秋八月甲申漢使法物使公孫恵來謝襲位
九月庚寅頒昇元刪㝎條令十月詔曰前朝失御四方
崛起者衆武人用事徳化壅而不宣朕甚悼焉三事大
夫其為朕舉用儒者罷去苛政與吾民更始十二月閩
使徐弘績漢使滕紹英吴越使右武衛大将軍蔣璠來
賀仁夀節
昇元七年春正月契丹使逹羅干等二十七人來聘獻
馬三百羊三萬五千二月庚午帝崩于昇元殿年五十
六十一月壬寅葬永陵帝臨崩謂齊王璟曰徳昌宫儲
我器金帛七百萬汝守成業冝善交鄰國以保社稷吾
服金石欲延年反以速死汝冝視以為戒帝生長兵間
知民厭亂在位七年兵不妄動境内賴以休息性節儉
常躡蒲履用鐵盆盎暑月寢殿施青葛帷左右宫婢裁
數人服飾撲陋建國始即金陵治所為宮惟加鴟尾設
䦨檻而已終不改作元宗為太子欲得杉木作板障有
司以聞帝曰杉木固有之但欲作戦艦以竹作障可也
江准間連年豐樂兵食盈溢群臣多請恢拓境土帝歎
息曰吾少在軍旅見兵之為民害深矣誠不忍𣸪言使
彼民安吾民亦安矣吴越國大火㷊其宫室帑藏甲兵
㡬盡将帥皆言乗其敝可以得志帝一切不聴遣使厚
持金幣唁之仁厚恭儉務在飬民有古賢主之風焉
論曰昔馬元康胡恢皆常作南唐書自烈祖以下元康
謂之書恢謂之載記蘇丞相頌得恢書而非之曰夫所
謂紀者盖摘其事之綱要繋于歲月属于時君秦荘襄
王而上與項羽皆未嘗有天下而史遷著扵本紀范曄
漢書又有皇后紀以是質之言紀者不足以别正閏陳
夀三國志吴蜀不稱紀是又非可法者也蘇丞相之言
天下之公言也今取之自烈祖而下皆為紀而用史遷
法總謂之南唐紀云
南唐書本紀卷苐一
南唐書列傳卷苐二
周宗字君太廣陵人少遇亂孤窮事烈祖為給使閑于
擯相辭令方時艱難每使四方輒稱職端敏可仗㤙頋
日洽烈祖鎮金陵為都押衙時用宋齊丘議迎吴譲皇
都金陵繕府治為宫馬歩都虞候蔡弘業為宫城營奉
使徙都統府于古臺城使都教練使孔昌祚營之都統
府成凡二千四百間環一千五百步烈祖已徙居且迎
譲皇矣宗請間曰若主上西遷則公當東駕勞費方始
怨嗟将日聞矣烈祖納之託以歳不利而止自是宗孟
預議論齊丘始忌之一日烈祖臨鏡理白鬚太息曰功
業成而吾老矣柰何宗適侍側悟㣲指乃請如廣陵諷
譲皇以禅代事亦請諭齊丘齊丘心忌大議自宗彂及
其将還留與飲酒而遣騎以手䟽切諌烈祖得之大悔
懼後數日齊丘馳至金陵為險語動烈祖請斬宗以謝
國人烈祖将従之徐玠固爭事乃已但黜宗為池州副
使玠乃與李建勲等言天人之望巳集宻定大計復召
宗還舊職烈祖受禅宗躐進至内樞使同平章事遷侍
中時以樞宻為内樞者猶避吴武王諱也烈祖常召宗
及宋齊丘馬仁𥙿宴于崇英院歡宴道舊為樂它将相
莫得預然待宗尤親厚不甚以職務嬰之宗亦能澹然畏
逺權勢居家節儉俸賜皆積不用故齊丘黨雖日讒之
不能害久之乃罷為江州節度使有俞文貞者早逰烈
祖幕府宗及馬仁𥙿皆趋走執事左右及宗出鎭文貞
仕宦蹭蹬猶為其州廵官方旅見輒越次問曰馬押衙亡
恙宗曰馬相公已鎮廬州文貞頋同列匿笑而退他日
預公設宗勸以酒文貞俛首曰下官小户令公所􁆐知
也聞者大駭而宗怡然不動其寛厚如此徙宣州節度
使入覲賜宴元宗親為摺襆頭脚以表殊禮復岀留守
東都請老以司徒致仕㱕金陵馮延鲁代為留守㑹周
師䧟廣陵延鲁自髠而逃見執于周人束縛桎梏僅得
免死時人益以宗享福終始為異俄而宗病䘚年七十
餘宋齊丘時以太傅奉朝請撫其棺哭曰君大黠來亦
得時去亦得時元宗聞之不平二女皆為後主后
徐鍇字椘金㑹稽人父延休字德文風度淹雅故唐乾
符中進士昭宗狩石門無學士草詔延休來調官適在
㫄近逆旅左右言其工文詞即召見命視草昭宗善之
及還長安不淂用梁蔣元暉辟為其佐延休棄去依鍾
傳扵洪州吴取江西得延休仕至光祿卿江都少尹䘚
二子鉉鍇遂家廣陵鍇四歲而孤母方教鉉就學未暇
及鍇鍇自能知書稍長文詞與鉉齊名昇元中議者以
文人浮薄多用經義法律取士鍇恥之杜門不求仕進
鉉與常夢錫同直門下省出鍇文示之夢錫賞􁆰不已
薦于烈祖未及用而烈祖殂元宗嗣位起家秘書郎齊
王景遂奏授記室時殷崇義為學士草軍書用事謬誤
鍇竊議之崇義方得君誣奏鍇泄禁省語貶烏江尉嵗
餘召還授右拾遺集賢殿直學士論馮延魯有罪無才人
望至淺不當為廵撫使重忤權要以秘書郎分司東都
然元宗􁆰其才復召為虞部貟外郎後主立遷屯田郎
中知制誥集賢殿學士改官名拜右内史舎人賜金紫
宿直光政殿兼兵吏部選事與兄鉉俱在近侍號二徐
初鍇久次當遷中書舎人㳺簡言當國每抑之諧乃詣
簡言簡言従容曰以君才地何止一中書舎人然伯仲
並居清要亦物忌太甚不若少遲之鍇頗怏怏簡言徐
出妓佐酒所歌詞皆鍇所為鍇大喜乃起謝曰丞相所
言乃鍇意也㱕以告鉉鉉歎息曰汝癡絶乃為數闋歌
換中書舎人乎鍇凡四知貢舉號得人後主裒所製文
命為之序士以為榮鍇酷嗜讀書隆寒烈暑未嘗少輟
後主嘗得周載齊職儀江東初無此書人無知者以訪
鍇一一條對無所遺忘其博記如此既久處集賢朱黄
不去手非暮不岀少精小學故所讐書尤審諦每指其
家語人曰吾惟寓宿于此耳江南藏書之盛為天下冠
鍇力居多後主嘗歎曰群臣勤其官皆如徐鍇在集賢
吾何憂㢤李穆來使見鉉及鍇歎曰二陸之流也嘗夜
直召對論天下事因及用人才行孰先後主曰多難當先
才鍇曰有人才如韓彭而無行陛下敢以十萬兵付之
乎後主稱善時國勢日削鍇憂憤鬱鬱得疾謂家人曰
吾今乃免為俘虜矣開寳七年七月䘚年五十五贈禮
部侍郎謚曰文著說文通釋方輿記古今國典賦苑歲
時廣記及他文章凡數百卷鍇卒逾年江南見討比國
破其遺文多散逸者
查文徽歙州休寜人㓜好學能自刻苦手寫經史數百
卷稍長任氣好俠聞人困乏雖不識必濟之家本冨坐
是窮空不悔也或遺以金帛一夕盗入其家盡取去文
徽不言雖鄰里莫知者久之盗敗于㫄邑移文訊驗人
始知之咸推其量烈祖輔政初入謁烈祖召與語偉其
論宋齊丘亦稱薦之徐知諤鎮浙西以文徽為其判官
或獻玉杯知諤喜酬以錢百萬趣開宴出杯行酒至文
徽偶墮地碎一坐皆驚而文徽自若烈祖受禅入為監
察御史元宗立進諌議大夫中書舎人樞宻副使閩主
延羲與其兄延政相攻延政以建州建國稱殷而延羲
為其下所殺推立大捋朱文進元宗欲討文進文徽以
為延政首亂當先致討有翰林待詔臧循者與文徽同
里巷少嘗為賈入閩習知其山川險易為陳進兵之䇿
文徽本好言兵遂請行元宗乃以為江西安撫使令至
境上審觀可否文徽鋭于成功至上饒復命盛言必克
詔彂洪州屯兵以邉鎬為将従文徽攻建州建人厭王
氏之亂伐木開道迎我師行次益竹遇建州兵至又聞
泉漳汀州皆㱕延政恐懼退保建陽時臧循亦為别将
屯邵武延政襲破之獲循斬于建州軍聲大挫元宗遣
何敬洙等來援敬洙鎬與建州兵相持文徽得建之降
将孟堅使濳師出其後擊之建州兵大敗潰去遂傅其
城雖下建州諸軍無紀律殺掠不禁民始失望有叛志
矣元宗知而置不問䇿功遷撫州觀察使又拜建州留
後由是文徽益自用時李弘義挾吴越兵據福州偽遣
諜來告福州亂文徽喜率劍州刺史陳誨赴之誨将舟
師至福州城下擊敗其兵執吴越将馬先進等三人文
徽以歩騎繼至弘義陽遣䘚數百人出迎而設伏西門
以待文徽傳令徑入其城陷伏中大敗墜馬被執送錢
唐将士死者萬人元宗遣使㱕馬先進于吴越而求文
徽吴越王遣還将發為置酒遇毒㱕至金陵毒始作元
宗使醫視之醫以珠置口中有頃珠色變黒醫曰疾不
可為然猶十年乃死文徽遂病瘖以工部尚書致仕朱
元降周坐親黨安置宣州䘚年七十距遇毒之歳正十
年云謚曰宣子元方元規元素元範元賞元方事後主
為水部貟外郎吉王從謙掌書記従謙朝京師　太祖
命知制誥盧多遜燕従謙于館多遜奕棋次顧元方曰
江南竟何如元方歛袵曰江南事大朝十餘年極君臣
之禮不知其他多遜推枰媿謝曰勿謂江南無人使還
通判建州盧綘據歙州傳檄至建元方立斬其使及絳
平太祖聞元方所為大悦擢殿中侍御史知泉州䘚
官元方子道龍圗閣待制始徙家海陵純厚長者以文
行稱于時道從兄陶及事後主國亡入朝仕至秘書少
監知審刑院與道尤極友􁆰自金陵破士族流離多貧
困失職惟道兄弟盡力収恤聚食常數十百人得任子
恩皆以与族人以少長為先後無親踈之間異姓亦分
俸給之時其婚􁇢由是常苦貧而查氏至今為海陵望
族許國籥皆其後也
邊鎬金陵人少事烈祖為通事舎人以通敏稱保大初
循州人張遇賢本羅縣小吏有神降于縣之刻衫鎮語
人曰張遇賢非常人當事我遇賢徃事之㑹州境群盜
𧺫各擁衆數百無所統相與禱于神神又大言曰張遇
賢汝主也遇賢遂稱王改元置百官度嶺襲虔州節度
使賈浩閉門登陴不敢出遇賢據白雲洞衆十餘萬元
宗遣洪州營屯都虞候嚴思率所部討之鎬為監軍䖍
有書生白昌𥙿沉宻有謀鎬引與㝎計刋木開道􁐂白
雲洞㑹遇賢所事神棄去不復降語賊衆遂潰其禆将
李台執之以降䇿功遷洪州營屯諸軍都虞候二年查
文徽以樞宻副使出師伐建州詔鎬為行營招討洪撫
饒信歙等州諸指揮都虞候從文徽行然衆纔數千戰
敗退舎元宗聞之遣何敬洙祖全㤙姚鳳來援敬洙與
鎬進兵奪其險要自崇安進次赤嶺與建兵方相持爲
背水陣文徽使騎繚出建兵之後與敬洙鎬夾擊大破
之遂取建州降王延政鎬又南取鐔州事平諸将皆爭
功鎬獨無一言七年椘馬氏兄弟相攻希萼雖勝而尤
無道元宗知楚難方殷以鎬爲信州刺史領屯營兵兼
湖南安撫使駐袁州萍鄊有警許便冝従事楚人果復
廢立鎬自萍鄊帥師入潭州遷馬氏之族及文武将吏
于金陵遂拜潭州節度使南漢将潘崇徹攻郴州鎬岀
兵爭之敗績遂失郴州鎬懼南漢㓂邊未已請除道全
二州刺史詔以廖偃爲道州刺史張巒權知全州然湖
湘之憂實不在南漢也自馬氏廢立以來帑庾空竭土
地既㱕我馮延已為相矜平楚之功不欲取費于國專
掊歛楚人以給經費人心巳離鎬柔而無㫁日飯沙門
希福紀綱頽弛不之問初咸師朗來㱕以其所部為奉
節軍従鎬入楚廩給薄于椘之降䘚偶語怨望而糧料
使王紹顔每給奉節糧輒刻削之軍校孫朗欲殺紹顔
紹顔匿囷下得免官屬請斬紹顔以謝将士鎬不聴朗
乃謀殺鎬及紹顔據湖南㱕中原夜率所部取草燒府
門火輒不彂良久傳漏者覺之以告鎬出衙兵以鬪勝
貧未决鎬命吹角亂兵少以為将旦亟斬關奔朗州盡
以潭州虗實告劉言言久懐叛志得朗言大喜遣其将
王進逹周行逢來攻鎬初亦俻言已而聞人謂忠順傾意
信之及言兵已㧞益陽遂夜棄城岀奔列城皆潰盡䘮
楚地坐削官流饒州而它将棄城者皆斬初湘中謡言
馬去不用鞭至是而驗十四年周師大入齊王景逹為
元帥岀兵援夀州起鎬為大将戦敗被執丗宗命為右
千牛衞上将軍及元宗割淮南地請􁋼丗宗乃㱕鎬䘚
扵金陵
南唐書列傳卷苐二
南唐書本紀苐二
元宗眀道崇德文宣孝皇帝名璟字伯玉烈祖長子毋
曰宋皇后初名景通風度髙秀㓜工属文起家駕部郎
中累進諸衞大将軍烈祖為齊王立為王太子固讓昇
元初烈祖受禅封吴王徙齊王四年八月立為皇太子
復固譲曰前卋以嫡庻不眀故早建元良示之分定如
臣兄弟友􁆰尚何待此烈祖為其下詔稱其守廉退之風
帥忠貞之節有子如此予𣸪何憂赦殊死以下臣民奉
牋齊王如太子禮七年二月烈祖病疽秘之人皆莫知
庚午疾亟太醫吴廷紹宻遣人告帝帝馳入宫侍疾扵
東閤是夕烈祖崩祕不發喪而下詔命帝監國大赦頒
賚有差丙子始宣遺詔
保大元年春三月己卯朔烈祖殂已旬日帝猶未嗣位
方泣譲諸弟奉化節度使周宗手取衮冕衣帝曰大行
付陛下神器之重豈得固守小節是日即皇帝位大赦
改元不待逾年遽改元識者非之百官進位二等将士
皆有賜蠲民逋負租稅賜鰥寡孫獨粟帛尊皇后為皇
太后立妃鍾氏為皇后以鎮南軍節度使宋齊丘為太
保兼中書令奉化軍節度使周宗為侍中徙封夀王景
遂為燕王宣城王景逹為鄂王閩使來弔祭升濠州為
定遠軍秋七月徙燕王景遂為齊王鄂王景逹為燕王
仍以景遂為諸道兵馬元帥居東宫景逹為副元帥詔
中外以兄弟傅國之意八月乙卯立弟景逷為保寜王
冬十月庚戌有星孛于東方嶺南妖賊張遇賢犯虔州
詔遣洪州營屯都虞候嚴㤙帥師討之以通事舎人邊
鎬監其軍其後擒遇賢及其黨黄伯雄曺景全斬扵金
陵市十二月以太保中書令宋齊丘為鎮海軍節度使
保大二年春正月侍中周宗罷為鎮南軍節度使左僕
射兼門下侍郎平章事張居詠罷為鎮海軍節度使辛
巳詔齊王景遂總庻政惟樞宻副使魏岑查文徽得奏
事餘非召對不得見初烈祖尤􁆰景遂帝奉先志欲傳
以位故有是詔宋齊丘蕭儼皆上書切諌未見聴侍衞
都虞候賈崇叩閤請見曰臣事先帝三十年孜孜詢察
下情猶患壅隔陛下始即位所委何人而頓與臣下踈
絶如此因嗚咽流涕帝感悟命坐賜食遂収所下詔夏
五月閩将朱文進弑其居曦自稱閩王遣使來告帝囚
其使将討之議者謂閩亂由王延政當先討乃釋閩使
遣還秋九月庚午朔日有食之冬十二月樞宻副使查
文徽請討王延政詔以文徽為江西安撫使徃覘建州
文徽固請乃以邊鎬為行營招討共攻延政敗績于盖
竹
保大三年春二月以何敬洙爲福建道行營招討祖全
恩爲應援使姚鳳爲諸軍都監㑹查文徽進討秋七月
星見而風雨八月甲子朔日有食之克建州執王延政
㱕于金陵拜羽林大将軍升建州爲永安軍冬十月皇
太后宋氏殂是歲升建州延平津爲劒州以建州之劒
浦汀州之沙縣隷焉
保大四年春正月以青陽公宋齊丘爲太傅兼中書令
昭武軍節度使李建勲爲右僕射兼門下侍郎及中書
侍郎馮延已皆平章事夏五月以樞宻使陳覺爲福建
宣諭使使諭李弘義入朝不克覺擅發汀建撫信州兵
趨福州帝遂命王崇文魏岑馮延魯㑹攻福州秋九月
准南蟲食稼除民田稅冬十月庚辰圍福州改漳州為
南州
保大五年春正月立齊王景遂為皇太弟徙燕王景逹
為齊王拜諸道兵馬元帥徙南昌王弘兾為燕王副元
帥晉宻州刺史皇甫暉棣州刺史王達來㱕契丹耶律
徳光以滅晉來吿捷且請㑹􁋼于境上帝不從遣工部
郎中張易聘之請命使者如長安修奉諸陵契丹亦不
從三月己亥吴越救福州兵自海道至我師與之戦敗
績諸營皆潰夏四月壬申詔即軍中斬陳覺馮延魯餘
将帥皆赦不問已而復詔械覺延魯還都既至貸死覺
流蘄州延鲁流舒州五月帝聞契丹棄中原遁㱕詔曰
乃眷中原我之故地以李金全為北面行營招討使六
月聞漢入汴兵遂不出而金全猶不罷秋閏七月丁丑
夜有彗出東方近濁其尾迹近側掃少微及長垣至八
月壬辰乃沒八月太傅兼中書令宋齊丘罷為鎮南軍
節度使
保大六年夏六月庚寅朔日有食之九月漢護國軍節
度使李守貞間道表求援師以鎮海軍節度使李金全
為北面行營招討使救河中師次沂州冬十一月退保
海州
保大七年春正月淮北盗起以神衞都虞候皇甫暉将
軍張巒蕭處贇監軍散騎常侍張義方帥師萬人出海
泗招降納亳州蒙城鎭将咸師朗等以㱕夏六月癸酉
朔日有食之冬十月我師渡淮攻正陽敗績十二月泉
州刺史留従効兄南州刺史従願殺刺史董思安據南
州自稱利史我不能問因升泉州為清源軍以従効為
節度使
保大八年春正月李金全始罷北面行營招討使二月
福州遣諜者詣建州留後查文徽吿吴越戍䘚亂殺李
弘義棄城去文徽信其言襲福州大敗被執而别将建
州刺史陳誨以戦棹敗福州兵執其将馬先進俘于金
陵秋七月㱕馬先進于吴越而求查文徽八月尚書郎
周濬等三人奔漢九月椘朗州節度使馬希萼表請師
詔加同平章事賜以鄂州今年租税命楚州團練使何
敬洙帥師援之冬十月吴越㱕查文徽十一月甲子朔
日有食之十二月馬希萼攻䧟潭州弑其君馬希廣楚
将李彦温劉彦瑫各以千人來㱕
保大九年春二月椘王希萼使掌書記劉光翰來貢方
物三月壬戌朔以右僕射孫晟客省使姚鳳為楚王䇿
禮使又以洪州營屯都虞候邊鎬為湖南安撫使便冝
進討淮南饑夏五月􁅪未有星大如五升器自西南流
墜西北光燭地聲如雷六月楚靜江軍指揮使王達執
朗州節度使馬光恵㱕于金陵推辰州刺史劉言為朗
州留後來請命秋九月楚将徐威等廢其君希萼邊鎬
出萍鄊以討楚亂冬十月壬寅武安留後馬希崇請降
鎬入潭州癸丑武昌節度使劉仁瞻帥舟師取岳州湖
南遂平南漢來攻郴州䧟之周兖州節度使慕容彦超
來乞援師從之
保大十年春正月陞洪州髙安縣為筠州以清江萬載
上髙三縣隷焉援兖州之師敗績于沐陽周人執我指
揮使燕敬權二月周人㱕敬權使來言曰吾賊臣背畔
爾國助之豈長計㢤且使潁州郭瓊遺我夀州劉彦貞
書其詞曰大周潁州團練使郭瓊致書于淮南夀州節
度使麾下自古有國皆惡叛臣貴邦何為常事招誘吴
中多士無乃淺圗帝頗愧其言以翰林學士江文蔚知
禮部貢舉放進士王克貞等三人及苐旋𣸪停貢舉三
月以太弟太保馮延已為左僕射前鎮海節度使徐景
運為中書侍郎及右㒒射孫忌並同平章事帝以南漢
乗楚亂據桂冝等州将取之以知全州張巒兼桂州招
討使夏四月丙戌朔日有食之命統軍侯訓帥五千人
㑹張巒攻桂州敗績于城下訓死之巒収餘衆保全州
周興順指揮使白進福以族來㱕秋九月召朗州劉言
入朝冬十月劉言将王逵周行逢攻潭州壬辰㧞益陽
寨戍将李建期死之丙申潭州節度使邉鎬棄城遁率
丑劉言将蒲公益攻岳州刺史宋徳權監軍任鎬棄城
遁十一月劉言盡據故楚地詔流邉鎬于饒州斬宋徳
權任鎬于太社斬禆将申洪泰尹建于都門外平章事
馮延巳孫忌皆罷延巳左僕射忌右僕射十二月雩都
令趙暹奔周洪州大都督楚王馬希萼來朝留不遣是
歲大旱
保大十一年春三月以左僕射馮延已同平章事金陵
火逾月㷊官寺民廬數千間復設貢舉夏六月不雨井
泉竭涸淮流可􁂮旱蝗民饑流入周境冬十月築楚州
白水塘以溉屯田遂詔州縣陂塘堙廢者皆修復之于
是力役暴興楚州常州為甚帝使親吏車延䂓董其役
發洪饒吉筠州民牛以徃吏縁為姦奪民田為屯田江
淮騷然百姓以數丈竹去節㷊香扵中仰天訴冤者不
可勝數知制誥徐鉉因奏事白之帝曰吾國兵數十萬
安肯不食捍邊事有大利則舉國排之柰何鉉又力陳
其弊帝乃遣鉉行視利害鉉至楚州悉取所奪田還民
詰責車延規欲㮄之百姓感恱而帝左右交譛以為擅
作威福帝大怒趣㱕将沉之江中既至怒少解流舒州
而白水塘等役亦賴以止
保大十二年春正月有大星霣于西北聲如雷二月命
吏部侍郎朱鞏知禮部貢舉自十一年六月至于今年
三月大饑疫命州縣鬻粥食餓者秋七月契丹使其舅
來聘夜宴清風驛盗斬契丹使亡去捕之不得或以爲
周人也自是契丹遂不至
保大十三年春二月以中書侍郎知尚書省嚴續為門
下侍郎平章事夏六月周攻秦鳳蜀使間使來吿難周
下詔罪状我遣将李穀王彦超韓令坤等侵我淮南攻
自夀州帝乃以神武統軍劉彦貞為北面行營都部署
帥師三萬赴夀州奉化節度使同平章事皇甫暉為北
面行營應援使常州團練使姚鳳為應援都監帥師三
萬屯㝎逺縣召鎮南節度使宋齊丘入朝謀難冬十二
月以安㝎郡公従嘉爲沿江廵撫使是歳天裂東北其
長二十丈
保大十四年春正月壬寅周帝親征劉彦貞與周師戦
于正陽敗績彦貞戦死二月周師兼道襲清流關皇甫
暉敗保滁州周師破城俘暉及姚鳳以㱕壬戌有星孛
于参芒東南指帝遣泗州牙将王承朗奉書至徐州求
成于周稱唐皇帝奉書于大周皇帝願以兄事歳獻方
物太弟景遂亦移書周将帥皆不報己卯遣翰林學士
鍾謨文理院學士李德眀使周奉表至下蔡行在貢金
器千两銀器五千两錦綺紋帛二千匹及御衣犀帶茶
藥又奉牛五百頭酒二千石犒軍請罷兵乙酉周師䧟
東都執副留守馮延魯丁亥左神衞使徐象等十八人
自夀州奔周天長制置使耿謙以城降于周遣園苑使
尹廷範護遷譲皇之族于潤州廷範殺其男子六十人
誅廷範以謝國人周師䧟泰州刺史方訥棄城遁帝遣
間使求援于契丹至淮北爲周人所執吴越侵常州宣
州靜海制置使姚彦洪奔吴越三月遣司空孫晟及禮
部尚書王崇質使周削去帝號奉表請為外臣猶不許
光州兵馬都監張延翰以城降于周刺史張紹遯還丁
酉周師䧟舒州刺史周弘祚赴水死蘄州将李福殺知
州王承雋降于周戊戌天成軍使蔡暉自夀州奔周周
師䧟和州詔斬李徳眀于都市坐奉使請割地也吴越
陷常州之郛執團練使趙仁澤燕王弘兾遣龍武都虞
候柴克宏救常州壬子大敗吴越兵于常州斬獲萬計
俘其将數十至潤州弘兾悉斬之壬戌夀州軍校陳延
貞等十三人奔周是月命諸道兵馬元帥齊王景逹拒
周夏四月𣸪泰州五月周帝北還秋七月復東都舒蘄
光和滁州惟夀州之圍愈急冬十月周人害我行人周
晟従者二百人皆以死獨貸鍾謨以為耀州司馬是歳
詔者淮南屯田之害民者
保大十五年春二月乙亥周帝親征齊王景逹自濠州
遣邊鎬許文稹朱元帥兵數萬援夀州景逹用監軍使
陳覺言謀奪朱元兵以楊守忠代之元遂舉寨降周禆
将時厚卿獨不從見殺壬辰周師盡破我諸寨執邊鎬
許文稹楊守忠餘衆悉潰景逹亦遁㱕金陵是役也所
䘮四萬人三月誅朱元妻子丁未夀州劉仁瞻病革副
使孫羽等代仁贍署表降于周辛亥晝晦雨沙如霧夏
四月周帝北還冬十一月周帝𣸪親征十二月濠州刺
史郭廷謂泗州刺史范再遇皆舉城降帝知東都必不
守遣使㷊其官私廬舎徙其民于江南周師入揚州丁
丑周師攻䧟泰州都城大火一日數發
交泰元年春正月改元中興丙戌周師陷海州壬辰周
師陷靜海軍丁未陷楚州防禦使張彦卿兵馬都監鄭
昭業死之周師屠城㷊廬舎殆盡周師次雄州刺史易
文贇舉城降州天長縣也三月大赦改元交泰以皇太
弟景遂為天䇿上将軍晋王立燕王弘兾為皇太子参
治朝政丁亥周帝次揚州辛卯遂至迎鑾鎮壬辰耀兵
江口帝懼周師南渡遣樞宻使陳覺奉表貢方物請傳
位太子弘兾以國為附庸周帝始采唐報囘紇可汗故
事答帝璽書稱皇帝致書敬問江南國主帝遣閤門承
旨劉承遇上表稱唐國主盡獻江北郡縣之未陷者鄂
州漢陽汊川二縣在江北亦獻焉歳輪土貢數十萬而
乞海陵鹽監南属不許後歳給贍軍鹽三十萬石庚子
周帝賜書許帝奉正朔罷兵而不許傳位太子甲辰遣
平章事馮延巳等使周犒軍及買宴夏五月下令去帝
號稱國主去交泰年號稱顯德五年置進奏邸于汴都
凡帝者儀制皆従貶損改名景以避周信祖諱告于太
廟告廟之日金陵大霧通夕不解左僕射平章事馮延
已罷為太子太傅門下侍郎平章事嚴續罷為太子少
傅己酉周帝遣太府卿馮延魯衞尉少卿鍾謨賜國主
御衣金玉帶錦帛羊馬及犒軍帛十万凡士䘚俘于周
者皆遣還凡五千七百五十人冬十月甲午周帝㱕我
臣馮延鲁許文稹邊鎬周廷􁀌國主皆不𣸪用十二月
己亥暴宋齊丘陳覺李徴古罪放齊丘㱕九華山覺安
置饒州徴古削官爵覺徴古㝷皆賜自盡齊丘眀年正
月亦幽死
顯徳六年秋七月鑄大錢文曰永通泉貨一當十與舊
錢並行又鑄唐國通寳錢二當開通錢之一九月丙午
太子弘兾䘚冬十一月建洪州為南都南昌府
建隆元年春正月遣使莅誅鍾謨于饒州誅張巒于宣
州
大宋太祖皇帝受周禅放江南降将三十四人來㱕二
月始鑄鐵錢三月遣使朝賀于京師秋七月遣禮部郎
中龔慎儀朝于京師貢乘輿服御自是歳貢尤數歳費
以萬計冬十月宋揚州節度使季重進叛來求援不許
十一月丁未　太祖平李重進國主遣右僕射嚴續犒
軍蔣國公従鎰户部侍郎馮延魯朝貢
建隆二年春二月國主遷于南都立吴王従嘉為王子
留金陵監國國主舟行旌麾仗衞六軍百司凡千餘里
不絶所過勞問髙年疾苦大宴于當塗至宋家洑暴風
飄國主舟幾至北岸翌日従官皆乘輕舟奔問三月國
主至南都太祖以國主遷都遣通事舎人王守貞來
勞問南都廹隘群下皆思㱕國主亦悔遷北望金陵鬰
鬱不樂澄心堂承旨秦承𥙿常引屏風障之復議柬遷
未及行國主寝疾不𣸪進膳惟啜蔗漿嗅藕華六月己
未疾革親書遺令留葬西山累土數尺為墳且曰違吾
言非忠臣孝子夕有大星霣于南都庚申殂于長春殿
年四十六後主不忍従遺令迎䘮還秋八月至金陵丁
未殯于宫中萬夀殿告哀于京師且請追𣸪帝號　太
祖許之
三年正月戊寅葬順陵元宗多才藝好讀書便騎善射
在位㡬二十年慈仁恭儉禮賢睦族􁆰民字孤𥙿然有
人君之度少喜棲隱築館于廬山瀑布前盖将終焉迫
扵紹襲而止然自以唐室苗裔訹扵斥大境土之說及
福州湖南再䘮師知攻取之難始議弭兵務農或曰願
陛下十數年勿𣸪用兵元宗曰兵可終身不用何十數
年之有㑹周師大舉寄任多非其人折北不支至于蹙
國降號憂悔而殂悲夫
論曰元宗舉閩楚之師境内虗耗及契丹滅晋中原有
隙可乘而南唐兵力國用既已弗支􁆐視而不能出丗
以為恨予謂不然唐有江淮比同時割據諸國地大力
強人材衆多且據長江之險隱然大邦也若用得其人
乗閩楚昏亂一舉而平之然後東取吴越南下五嶺成
南北之勢中原雖欲睥睨豈易動㢤不幸諸将失律貪
功輕舉大事弗成國勢遂弱非始謀之失所以行之者
非也且陳覺馮延鲁輩用師閩椘猶䘮敗若此若北鄊
而爭天下與秦晉趙魏之師戦于中原角一旦勝負其
禍可勝言㢤予故具論其實如此後之覽者得以考觀
焉
南唐書本紀卷苐二
南唐書列傳卷苐三
周本舒州宿松人漢南郡太守瑜之後瑜葬宿松即墓
為祠子孫居其㫄者猶數十家本少孫覊貧有勇力嘗
獨格虎殺之吴武王𧺫隷帳下勇冠三軍每奮躍先登
攻堅摧鋒蒙犯矢石身無完膚戦罷輒自燒鐡烙其創
食飲言笑自如累遷至淮南馬步使武王取江西撫州
刺史危全諷率諸州兵十萬來爭其地屯象牙潭楚人
圍髙安以援全諷江西守将劉威警書至武王謀可将
者判官嚴可求薦本時本従軍取蘇州不能下恥之稱
疾臥家可求自徃強起本本曰吴門之役非賊果強徒
以我将帥權䡖下皆専命故無功今必見起勿用偏裨
乃可許之得精䘚七千晨夜兼行武王初命之解髙安
圍本曰楚人非欲下髙安苐爲全諷聲援耳今先敗全
諷椘人必棄髙安走何足擊㢤乃馳至象牙潭急擊之
大破其軍擒全諷楚人亦遯吉州刺史彭玕信州刺史
危仔倡皆棄城去江西之地始㝎本之初至也即揮兵
進劉威欲留宴犒不許或曰敵兵盛冝審觀形勢何遽
如此本曰賊衆加我十倍使我兵知之未戦先奪氣矣
急乗其鋒用之乃可有功已而果如所料武王竒其能
遂用爲信州刺史吴城将陳璋據衢州㱕𣢾越人圍之
武王遣本迎璋越人解圍岀璋而列兵不動本遂以璋
還禆将吕師造曰越有輕我心必怠請擊之本不可越
人躡我軍至中道宿夜半本陽驚棄輜重走而設伏扵
㫄越人果急追伏彂前後夾擊盡殱其衆唐荘宗入洛
吴遣司農卿靈蘋徃聘還言荘宗知本名由是召為碓
武統軍俄出鎮夀州改廬州加安西大将軍太尉中書
令西平王本不知書然䏻尊禮儒士遇僚属以禮士民
􁆰之性朴拙無它才惟軍旅之事若生知者烈祖将受
吴禅徐玠周宗等以本及李徳誠名位隆重諷之使率
群臣勸進本已昬老其子祚懼家禍代署表上之本初
不知猶謂所親曰我受吴室厚恩老矣復能推戴異姓
乎吴宗室臨川王濛廢居歷陽聞将傳禅乃殺監守者
與親信两人走詣本本即出見之祚固執不可本怒曰
我家郎君也柰何不使我一見祚拒閉中門令外人執
濛吿之濛遂誅死本愧恨屬疾數月䘚年七十七本晚
好飲酒樂施予或曰公春秋已髙冝少儲積為子孫計
本曰吾繫芒屫事吴武王位至将相何人所遺乎既䘚
太常言凖令廢朝三日烈祖以本舊将命有司講求優
典禮官言前朝嘗為汾陽王郭子儀廢朝五日詔用之
諡恭烈葬給鹵簿子鄴
鄴本長子也少驍勇每従其父征討本為信州刺史畧
地至建州道經險阨被圍垂困鄴躍馬救之手殺數十
人翼本而岀建人駭懼潰去事烈祖典親軍岀為滁州
刺史㬥猛狼戾常蓄飛揚之志烈祖以本故優容之聞
歷陽公楊濛被執歎憤逾月國人亦以此稱其好義本
䘚後仕至廬州節度使昇元六年䘚
柴克宏父再用事吴有功至徳勝軍節度使克宏以父
任為郎将常為宣州廵檢使初至城塹皆湮圯不治吏
云自田頵王茂章李遇相繼叛無敢為守備者克宏嘻
笑曰豈有是㢤大加營繕後吴越兵至賴以得全積遷
泗州刺史罷㱕為龍武軍都虞候好施予不事産業故
家常窮空然性豪舉博奕縦酒自若也時元宗自謂唐
後䂓取中原復舊業群臣多為大言以迎合主意克宏
獨未常一語及軍旅人亦不以為知兵以故不遷久之
出為撫州刺史時淮南交兵吴越伺間來㓂克宏乃請
効死行陣元宗嘉之授右衞将軍遣與右衞将軍袁州
刺史陸益俊同救常州精兵悉在江北克宏所将財羸
䘚數千樞宻副使李徴古給戈甲皆朽鈍克宏言于徴
古曰䘚已非素練得器械堅利猶可用柰何所給乃此
等徴古嫚罵之見者皆忩克宏知徴古狂生不足與較
是非怡然不少動至潤州徴古終不快白召克宏㱕以
神武衞統軍朱匡業代之燕王弘兾獨以為克宏可任
䘚遣行克宏帥師至常州徴古猶遣使趣其㱕克宏曰
吾計日破㓂爾何為者必錢氏所遣姦人也命斬之使
者曰受李樞宻命來克宏曰李樞宻來吾亦斬之遂斬使
者以狥然後勒兵進大破吴越兵于常州斬萬級獲其
将數十人自保大末邊事大起克敵之功莫先克宏者
拜奉化軍節度使復上䟽請援夀春行至泰興彂瘍數
日䘚國人莫不痛惜謚威烈㦯云初克宏母自表其子
可為将徴古抑之母又言克宏有父風苟不勝任分甘
孥􁜦元宗始用焉及徴古誅死詔㬥其罪亦以折辱克
宏爲言云
何敬洙廣陵人㓜遇亂吴将椘州刺史李簡得之給事
左右簡酷㬥僕使有小過率置之死不少貸敬洙與其
伍戲小􁨃下有持簡所寳研過焉頋曰孰敢毁此者敬
洙時被酒奮曰死生有命何不敢之有奪研擲石階上
碎之翌旦簡視事退聞研毁詰主者具以實對即命擒
至皆謂必死矣簡妻素竒敬洙匿之堂奥旬日簡謂巳
逃去亦置不問㑹有烏逐簡而噪避之亦隨至大怒曰
恨何敬洙不在此敬之善射命中無所遺故思之語未
畢敬洙挾朱弹鐡丸拜于前拜𧺫一彂斃之簡大喜不
復詰毁研事有善相者簡使相諸子曰雖皆善然無及
公者獨指敬洙曰此人殆過公簡由是益􁆰之及長用
為軍校簡䘚事烈祖為禆将進天威軍都虞候建州之
役為行營招討長步軍都指揮使㑹查文徽進討敬洙
堅謂閩地僻陋不足勞大兵文徽開譬之不得已而行
及平建州敬洙功最諸将然以功推王建封無吝色拜
椘州團練使敬洙自以初事李簡扵是州尤自感勵常
微服逰里巷察民疾苦有科調輒先為經畫民不知勞
坐聴事與賔客談燕民有訴事者立引入親自剖析曲
直皆厭服而岀保大八年楚朗州節度使馬希萼來附
且乞師元宗命敬洙援之遷武昌軍節度使周人侵淮
南命武安軍節度使王進逵領所部州師入江南境進
逹奉詔行且遣部将潘叔嗣為先鋒取鄂州長山寨殺
三千人元宗命敬洙清野入保敬洙挌詔岀城除地為
戦塲曰敵至吾與兵民俱死于此文夫豈䏻惴惴閉門
自守耶㑹叔嗣自常山囘戈襲朗州進逵狼狽而去人
重其决加鎮國将軍中書令後主嗣位以病足乞解官
授右衞上将軍芮國公致仕給全俸苐門列㦸乾徳二
年二月䘚年七十七廢朝三日命樞宻使中書侍郎朱
鞏持節䇿贈鄂州大都督左衞上将軍謚威烈
王㑹廬州廬江人本名安少事吴武王王嘗臨戦升髙
冡望敵安捧唾壺侍側左右皆注目前視忽有䘚持矟
徑趨王莫䏻禦者㑹置壺于地引弓射之一彂而殪徐
納弓􁂥中復捧壺立色不變王喜撫其背曰汝器度如
此它日必冨貴積功至袁州刺史烈祖代吴用爲百勝
軍節度使䖍州與嶺南地接南漢使者徃來節度使當
燕勞問遺而㑹故名犯漢主祖諱乃賜今名昇元五年
䘚年七十三
張延翰字徳華宋州睢陽人故唐之末仕爲陜州司馬
従父愼思權徐州留後延翰徃省之告以北方将亂欲
避地江淮以全家祀慎思是其言慨然遣之入吴為鹽
城令有治績烈祖以平章事領江州封潯陽侯表延翰
為江州觀察廵官通判軍府事烈祖代吴入為侍御史
判臺事張宣為左街使恃功驕㬥延翰廷劾之強豪屏
跡進禮部侍郎自以起䟽逺遭時被知得盡已才感㮣
自盡時未設貢舉士有獻書論事者苐其優劣選用烈
祖悉以委延翰號為精効稱職兼選事務進孤貧吏不
敢為奸利元宗輔政謂人曰張君議論公正處事悉有
條理吾得傾心聴之由是六司總領殆遍時望㱕重拜
中書侍郎同平章事時年財五十餘人猶以為柄用晚
屬疾益侵不𣸪能治事烈祖以國器方一意任之不許
其去遣使勞問賜良藥㫄午于道䘚年五十七贈太傅
馬仁𥙿徐州人唐北平王燧裔孫丗為武寧軍校仁𥙿
母方娠夢傳呼北平王來㱕及生紫氣充庭數歳學兵
法通解若素習遇亂南奔事烈祖為昇州牙吏烈祖鎮
潤州仁𥙿監蒜山渡首聞朱瑾之亂馳入白之烈祖即
日渡江定亂以功遷左領軍将軍歷楚州刺史左金吾
衞大将軍烈祖代吴拜潤州節度使徙廬州為政寛簡
廉平甚得民心昇元六年䘚于鎮初烈祖左右小臣親
信者惟周宗及仁𥙿两人任遇略等宗力贊禅代事遂
輔政其後冨盛冠一時仁𥙿資長者獨退然安于外鎮
晚益貧窶不悔也䘚年六十三謚曰匡
㳺簡言字敏中建安人父恭吴駕部貟外郎知制誥簡
言少孤力學起家祕書省正字烈祖鎮金陵以為户曺
參軍典元帥府書檄遷觀察推官烈祖代吴為中書舎
人元宗嗣位遷翰林學士禮部侍郎貞介獨不附權要
元宗頗重其為人命判中書省兼吏兵部選事裁抑僥
倖憎疾者衆選人邵唐試判不中上書言簡言父恭嘗
為鄂州杜洪掌書記洪奨成朱温纂弑恭預其謀簡言
逆臣子當斬請正國法元宗怒唐挾私忿謗讟决杖流
饒州及淮南交兵吴越亦伺釁攻常州執團練使趙仁
澤㱕于錢唐仁澤見吴越王責以敗􁋼吴越王怒抉其
口至耳方議遣使詰責吴越群臣畏懾莫敢徃元宗以
命簡言簡言不辤見其子愻為千牛備身将彂拜中書
侍郎未岀境召還及遷都豫章立吴王為太子留西都監
國以簡言為輔簡言力辤言久備近臣不忍去帷幄元
宗嘉其一心事主無徼後福竟即従其請更用嚴續而
後主亦由是賢之拜吏部尚書知省事簡言親治簿書
督責嚴峻人或以事請寄必固違咈雖直亦不得伸議
者譏其過拜左僕射兼門下侍郎同平章事疾巳篤不
及視事䘚年五十七
刁彦䏻字徳眀上蔡人父禮遇亂徙家宣州彦能少孤
事毋篤孝家貧無以飬乃事節度使王茂章茂章叛吴
歸吴越彦能以帳下當従乃使家人扶其毋伺于道左
彦能泣告茂章曰彦能有老母在此不䏻捨而従公敢
請死茂章哀其意許之乃馳還宣州而城中已亂彦䏻
登城以劒招之曰我従王府來大軍已近爾軰無妄動
衆信之稍㝎義祖聞而嘉之以為軍校事其子知訓于
廣陵知訓狂恣彦能每切諌不聴然亦不加罪牙将馬
謙以衆擁吴主登宫門将殺知訓彦能従朱瑾入手㫁
謙以獻賞賚甚厚然彦能警敏觀知訓必敗而人望在
烈祖心常附焉知訓忌烈祖數欲害之嘗與烈祖飲酒
而伏劒士室中彦能行酒以爪語烈祖烈祖悟亟起去
而嘗従知訓宴烈祖于山光寺復欲加害弟知諌擿語
烈祖烈祖亦馳去知訓取佩刀授彦能使追殺之及于
途舉刀示先主乃還以不及吿及知訓死義祖見彦能
諌書歎異𣸪使事知諌于潤州遷禆将烈祖代吴入為
環衞遷至夭威軍都虞候左街使金陵數大水秦淮溢
東關尤被害彦能請築隄為斗門䟽導之水患稍息元
宗嗣立出爲饒州節度使徙信州又徙建州留後撫州
節度使彦能好讀書在鎮委文吏頗有治稱好作詩嘗
與李建勲相酬贈建勳因燕見及之元宗笑曰殊不知
彦䏻乃西班學士也性矜荘燕居容服不少墮時貴宴
飲或蓬首裸袒彦能在坐則皆粛然保大末䘚年六十
八子衎事後主爲祕書郎集賢校理以文翰見知擢直
清輝殿閱中外章奏國亡入　朝仕至兵部郎中直秘
閣崇文院檢討淳淡夷粹恬于仕進暇日鼓琴圍棋不
交人事衎孫約亦名士久在三館晚築室潤州號藏春
隖王安石蘇軾皆尊􁆰之　南唐書列傳卷苐三
南唐書本紀卷苐三
後主名煜字重光元宗苐六子初名従嘉母曰光穆皇
后鍾氏従嘉廣顙豐頬駢齒一目重瞳子文獻太子惡
其有竒表従嘉避旤惟覃思經籍歴封安㝎郡公鄭王
文獻太子䘚徙吴王以尚書令知政事居東宫建隆二
年遂立為太子元宗南廵太子留金陵監國以嚴續殷
崇義輔之張洎主箋奏六月元宗殂太子嗣立于金陵
更名煜居䘮哀毁幾不勝赦境内尊鍾后曰聖尊后以
后父名泰章也立妃周氏為國后徙信王景逷為江王
鄧王従善為韓王立弟従鎰為鄧王従謙為冝春王従
信爲文陽郡公従度爲昭平郡公従度景遷子也令諸
司四品至九品無職事者日二貟待制扵内殿以右僕
射嚴續爲司空平章事餘進位有差遣中書侍郎馮延
鲁如京師奉表陳襲位　太祖賜詔答之自是始降詔
秋九月　太祖遣鞍轡庫使梁義來弔祭冬十月　太
祖遣樞宻承旨王文來賀襲位初元宗雖臣于周惟去
帝號他猶用王者禮至是國主始易紫袍見使者使退
如初服十二月置龍翔軍以教水戦
建隆三年春三月遣馮延鲁入貢京師泉州節度使中
書令晋江王劉従効䘚子紹鎡自稱留後夏田月泉州
将陳洪進執紹鎡㱕金陵推副使張漢思爲留後六月
遣客省使翟如璧入貢京師　太祖放降䘚千人南還
冬十一月遣水部郎中頋彛入貢京師
乾徳元年春正月　太祖遣使來賜羊馬槖駞三月
太祖出師平荆湖國主遣使犒軍夏四月泉州副使陳
洪進廢張漢思自稱權知軍府來吿國主即以洪進爲
節度使秋七月　太祖詔國主遣還顯徳以來中朝将
士在江南者及令揚州民遷江南者還其故土十二月
國主表乞罷詔書不名之禮
乾徳二年春三月行鐡錢每十錢以鐵錢六權銅錢四
而行其後銅錢遂廢民間止用鐡錢末年銅錢一直鐵
錢十比國亡諸郡所積銅錢六十七萬緡命吏部侍郎
修國史韓熈載知貢舉放進士王崇古等九人國主命
中書舎人徐鉉覆試舒雅等五人雅等不就國主乃自
命詩賦題以中書官莅其事五人皆見黜秋八月　太
祖于江北置折博務禁商旅過江九月立子仲㝢為清
源郡公仲宐宣城郡公十月甲辰仲㝢䘚國后周氏已
寝疾哀傷増革遂亦䘚十一月　太祖遣作坊副使魏
丕來弔祭
乾徳三年夏五月司空平章事嚴續罷為鎮海軍節度
使秋九月両沙聖尊后鍾氏殂冬十月　太祖遣染院
使李光圗來弔
乾德四年秋八月國主遣龔愼儀持書使南漢約與俱
事中朝九月愼儀至番禺被執
乾徳五年春命两省侍郎諌議給事中中書舎人集賢
勤政殿學士更直光政殿召對咨訪率至夜分
開寶元年春三月戊申以樞宻使右僕射殷崇義為左
僕射同平章事境内旱　太祖賜米麥十萬石冬十一
月立國后周氏
開寳二年春三月以㳺簡言為左僕射兼門下侍郎同
平章事夏五月簡言䘚是歳右僕射同平章事殷崇義
罷為潤州節度使同平章事
開寳三年夏太白晝見二日相觸
開寳四年冬十月國主聞　太祖滅南漢屯兵扵漢陽
大懼遣太尉中書令鄭王従善朝貢稱江南國主請罷
詔書不名従之有商人來告中朝造戦艦數千艘在荆
南請宻徃㷊之國主懼不敢從
開寳五年春二月國主下令貶損儀制改詔為教中書
門下省為左右内史府尚書省為司會府御史臺為司
憲府翰林院為文館樞宻院為光政院大理寺為詳刑
院客省爲延賔院官號亦從改易以避中朝初金陵官
闕皆設鴟吻元宗雖臣于周猶如故乾徳後遇中朝使
至則去之使還復設至是遂去不𣸪用降諸弟封王者
皆爲公従善椘國従鎰江國従謙鄂國内史舎人張佖
知禮部貢舉放進士楊遂等三人清輝殿學士張洎言
佖多遺才國主命洎考覆不中苐者扵是又放王綸等
五人閏月癸巳　太祖命進奉使楚國公従善爲泰寧
軍節度使留京師賜第汴陽坊示欲召國主入朝也國
主遣户部尚書馮延鲁謝従善爵命延鲁至京師疾病
不能朝而㱕
開寳六年夏　太祖遣翰林學士盧多遜來國主聞
太祖欲興師上表願受爵命不許以司空殷崇義知左
右内史事冬十月内史舎人潘佑上書切諌佑素與户
部侍郎李平交厚國主以為事皆由平始先以平属吏
遣使収佑佑自殺平縊死獄中皆徙其家外郡
甲戌歳秋國主上表求従善㱕國不許　太祖遣閤門
使梁迥來使従容言曰　天子今冬行紫燎之禮國主
冝徃助祭國主不答九月丁卯復遣知制誥李穆為國
信使持詔來曰朕将以仲冬有事圜丘思與卿同閲犠
牲且諭以将出師冝早入朝之意國主辭以疾且曰臣
事大朝兾全宗祀不意如是今有死而已時　太祖已
遣潁州團練使曺翰率師先出江陵宣徽南院使曺彬
侍衞馬軍都虞候李漢瓊賀州刺史田欽祚率舟師繼
發及是又命山南東道節度使潘美侍衞歩軍都虞候
劉遇東上閤門使梁㢠率師水陸並進與國信使李穆
同日行冬十月國主遣江國公従鎰貢帛二十萬匹白
金二十萬觔又遣𧺫居舎人潘慎修貢買宴帛萬匹錢
五百萬築城聚糧大為守備閏十月王師㧞池州國主
于是下令戒嚴去開寶紀年稱甲戌歳辛未王師進㧞
蕪湖及雄逺軍吴越亦大舉兵犯常潤國主遺吴越王
書曰今日無我眀日豈有君一旦眀天子易地賞功王
亦大梁一布衣耳吴越王表其書于朝王師次采石磯
作浮橋成長驅渡江遂至金陵每歲大江春夏㬥漲謂
之黄花水及王師至而水皆縮小國人異之國主以軍
旅委皇甫繼勳機事委陳喬張洎又以徐元瑀刀衎為
内殿傳詔而遽書警奏日夜狎至元瑀等輒屏不以聞
王師屯城南十里閉門守陴國主猶不知也初烈祖有
國凡民産二千巳上出一䘚號義軍分籍者又岀一䘚
號生軍新置産亦出一䘚號新擬軍客戸有三丁者出
一䘚號㧞山軍元宗時許郡縣村社競渡每歲重午日
官閲試之勝者給綵帛銀椀皆籍姓名至是盡取為䘚
號􁁶波軍募民奴及贅壻號義勇軍募豪民以私財招
聚亡賴亡命號自在軍至是又大蒐境内自老弱外皆
募為䘚號排門軍民間又有自相率拒敵以𥿄為甲農
器為兵者號白甲軍凡十三等皆使捍禦然實皆不可
用奔潰相踵
乙亥歲春二月壬戌王師㧞金陵闕城三月丁巳吴越
攻我常州權知州事禹萬誠以城降誅神衞都指揮使
皇甫繼勳彗岀五車色白長五丈夏六月轉見西方犯
太㣲六十日滅王師及吴越圍潤州留後劉澄以城降
吴越遂㑹王師圍金陵洪州節度使朱令贇帥勝兵十
五萬赴難旌旗戦艦甚盛編木爲㭖長百餘丈大艦容
千人令贇所乗艦尤大擁甲士建大将旗鼓将㫁采石
浮橋至皖口與王師遇傾火油焚北船適北風反熖自
㷊我軍大潰令贇及戦棹都虞候王暉皆被執外援既
絶金陵益危蹙王師百道攻城晝夜不休城中米斗萬
錢人病足弱死者相枕藉國主两遣徐鉉等厚貢方物
求緩兵守祭祀皆不報冬十一月白虹貫日畫晦乙未
城䧟将軍咼彦馬承信及弟承俊帥壮士數百力戦而
死勤政殿學士鍾蒨朝服坐于家亂兵至舉族就死不
去光政使右内史侍郎陳喬請死不許自縊死國主帥
司空知左右内史事殷崇義等肉袒降扵軍門眀年正
月辛未至京師乙亥授右千牛衛上将軍封違命侯
太宗即位加特進改封隴西公太平興國三年七月辛
卯殂年四十二是日七夕也後主盖以是日生贈太師
追封吴王葬洛陽北邙山後主天資純孝事元宗盡子
道居䘮哀毁杖而後𧺫嗣位之初屬保大軍興之後國
削勢弱帑庾空竭専以􁆰民爲急蠲賦息役以𥙿民力
尊事中原不惮卑屈境内賴以少安者十有五年憲司
章䟽有䋲紏過訐者皆寝不下論决死刑多従末減有
司固爭乃得少正猶垂泣而後許之嘗獵于青山還如
大理寺親録繋囚多所原釋中書侍郎韓熈載奏獄訟
有司之事囹圄非車駕所冝臨幸請罰内庫錢三百萬
以資國用雖不聴亦不怒也殂問至江南父老有巷哭
者然酷好浮屠崇墖廟度僧尼不可勝莫罷朝輒造佛
屋易服膜拜以故頗廢政事又置澄心堂扵内苑引能
文士及徐元機元榆元樞兄弟居其間中旨由之而岀
中書宻院乃同散地兵興之際降御扎移易将帥大臣
無知者皇甫繼勲誅死之後夜出萬人研營招討使但
署牒遣兵竟不知何徃盖皆澄心堂直承宣命也長圍
既合内外隔絶城中之人惶怖無死所後主方幸淨居
室聴沙門徳眀雲眞義倫崇節講楞嚴圎覺經用鄱陽
隱士周惟簡爲文館詩易侍講學士延入後苑講易否
卦賜惟簡金紫群臣皆知國亡在旦暮而張洎猶謂北
師巳老将自遯去後主益甘其言晏然自安命户部貟
外郎伍喬扵圍城中放進士孫確等三十八人及苐其
所施爲大扺類此故雖仁􁆰足以感其遺民而䘚不能
保社稷云

南唐書本紀卷苐三
南唐書列傳卷第四
徐玠字藴圭彭城人事帥崔洪為軍吏洪避朱全忠南
奔遣玠先見吴武王囙得事吴累居右職師出江西為
糧料使江西平授吉州刺史玠初為小校以幹敏稱及
治郡貪猥不治烈祖輔政罷之而義祖悦其善事人引
以為副使遂見親狎玠挾宿怨且希義祖意每與嚴可
求言烈祖踈財結士不冝久執國權請以嫡子知詢代
之事垂行而義祖殂知詢繼立玠本詭譎多智善揣摩
非能為徐氏計也至是察知詢必敗反持其長短自結
于烈祖烈祖亦遂􁆰之盡忘前事鎮金陵以為行軍司
馬與周宗李建勲孫忌首参代吴秘計遂以佐命拜右
丞相出為宣州節度使徙洪州兼中書令復召為司徒
右丞相然徒崇以名位不復預政老而益貪鄙所至人
患苦之好神仙之説常以下價市丹砂惡者治丹人以
為笑保大元年五月䘚年七十六贈髙平郡王
髙審思失其家世鄊里少以驍勇事吴武王従劉信平
䖍州有功為人重厚沉默烈祖􁆰之用為神武統軍出
鎮夀州兼侍中在鎮治守備常如有警或曰以公威畧
守堅城何太懼耶審思曰事變無常不可不過為之備
及保大末周人來侵諸郡徃徃一鼓而下惟夀州䏻堅
守以世宗英武将士皆精練然逾年極兵力不可取雖
劉仁贍善守亦審思之遺績也䘚于鎮年七十五廢朝
三日贈太師謚曰忠初術者悉言審思位不至刺史嘗
受命刺常州固辤不敢行而其後位兼将相終始冨貴
術之不足信如此
鍾謨字仲益㑹稽人徙建安李徳眀失其家世鄊里保
大中俱爲尚書郎敏于占對元宗􁆰之而天資皆浮躁
沾沾自衒反覆嶮巇朝士側目號爲鍾李時魏岑巳年
復用奸䛕彌甚謨徳眀雖與岑若不同至爲惡則合若
符劵户部貟外郎范沖敏擿使軍帥王建封上書歷詆
之請選用正人元宗大怒謂建封武人握兵不當輒議
國政流建封池州未至殺之沖敏棄市謨徳眀自謂君
寵可沽愈縱肆㫄若無人徳眀嘗奏事别殿取元宗所
御筆記事元宗不能堪曰卿他日自可持筆來徳眀亦
自若謨遷翰林學士户部侍郎徳眀遷工部侍郎文理
院學士元宗雅稱两人有辭辯欲令説周罷兵遣如夀
州城下貢御服及犒軍牛酒世宗前知其欲以口舌㳺
說大陳兵衞戈㦸以見之謂曰江南自謂唐室苗裔衣
冠禮樂異于他國與朕隔一水未嘗遣使修好唯航海
通北虜此何禮也今又比朕六國愚主謂可説使罷兵
何其不知朕也㱕語若主必臣事我則兵可罷不然徑
徃金陵借府庫犒軍若君臣得無悔乎两人股栗不敢
出言惟曰寡君震畏天威願獻壽濠泗楚光海六州及
歳輸方物世宗以淮南諸州繼䧟欲盡取江北地不許
徳眀見周師急攻夀州度旦暮且下乃曰寡君未能知
大國兵力乃爾願寛臣數日之誅㱕國耴表盡獻江北
郡縣世宗遣徳眀㱕以書諭江南君臣語多誚譲陵肆
國人已不堪而徳眀方盛稱世宗威徳請必割地元宗
惡其言宋齊丘力詆割地爲無益陳覺言徳眀賣國以
恱敵不可赦徳眀佻薄語多過實知割地之說不行攘
袂大言謂周師必克元宗益怒遂斬徳眀于都市不𣸪
議割地謨因留不得㱕及孫忌之死也謨亦在召中得
不死貶為耀州司馬及元宗割地稱臣如謨徳眀初議
世宗乃召謨至京師授衞尉卿賜黄金五百两遣諭指
扵元宗徃𣸪數四謨既矜肆以為世宗聴其言江左可
藉以無恐元宗亦方賴其力心雖憾之體貌加厚以為
禮部侍郎判尚書省而三省之事靡不預之勢焰赫然
宋齊丘陳覺李徴古之死皆出其計又白請雪徳眀之
罪贈光禄卿謚曰忠太子弘兾參總庶政謨薦其客閻
式為司議郎百司關啓必申之俄而世宗崩謨自揆無
所恃頗若有失元宗遇之亦浸薄初李徳眀被誅唐鎬
預其事至是鎬懼修怨不自安㑹鎬以納賄聞謨面詰
其状鎬愈懼信州刺史張巒入為天威軍都虞候謨素
與之善每屏人共語或至中夜又嘗請使巒帥帳下兵
廵都城鎬廉得之因宻言謨徃來两國挾周人以脅制
朝廷今與典兵者交結又請令廵徼輦下其􁀁藏殆不
可測謨㣲聞之念無以為竒貨㑹弘兾䘚後主以毋弟
當立而謨嘗与元宗􁆰子從善同使周相與親厚乃言
後主器輕志放無人君之度因盛稱従善才不知元宗
建儲之意已决更以此忤指乃㬥其交結張巒等罪貶
國子司業又貶著作佐郎安置饒州遣中使領侍衞軍
十人即日督促乗驛而去謨時方病風眩在途賦詩十
章語皆悽愴巒出為宣州副使建隆元年正月元宗聞
太祖受周禅乃遣使如饒州賜謨死問曰卿昔與孫忌
使周忌死而卿獨生還何也謨頓首服罪遂縊殺之巒
亦坐誅謨有女感家禍不嫁為道士名守一博通孔老
書尤善講說端拱中京師建洞眞宫召守一為道職云
常夢錫字孟啚扶風人或曰京兆萬年人也岐王李茂
貞不貴文士故其俗以狗馬馳射博奕為豪夢錫少獨
好學善属文累為秦隴諸州従事茂貞死子従儼襲父
位承制補寶雞令後唐長興初従儼入朝以夢錫従及
鎮汴爲左右所譛遂來奔烈祖輔吴召置門下薦爲大
理司直及受禅擢殿中侍御史禮部貟外郎益見奨遇
遂直中書省參掌詔命進給事中時以樞宻院隸東省
故機事多委焉夢錫厚重方雅多識故事數言朝廷因
楊氏覇國之舊尚法律任俗吏人主親决細事煩碎失
大體冝修復舊典以示後代烈祖納其言頗議簡易之
法元宗在東宫有過失夢錫盡言規正無所撓始雖不
悦終以諒直多之及即位首召見慰勉欲用爲翰林學
士以自近宋齊丘黨惡其不附已坐封駮制書貶池州
判官及齊丘出鎮召爲户部郎中遷諌議大夫䘚以爲
翰林學士復置宣政院于内庭以夢錫専掌宻命而魏
岑已爲樞宻副使善迎合外結馮延已等相爲表裡夢
錫終日論諍不能勝罷宣政院猶爲學士如故乃稱疾
縦酒希𣸪朝㑹鍾謨李徳眀分掌兵吏諸曺以夢錫人
望言于元宗求爲長吏拜户部尚書知省事夢錫恥爲
小人所惟薦固辤不得請惟署牘尾無所可否延已䘚
文致其閨門罪貶饒州團練副使夢錫時以醉淂疾元
宗憐之留處東都留守周宗力勸夢錫止酒治疾従之
乃少瘳召爲衞尉卿改吏部侍郎復爲學士交泰元年
方與客坐談忽奄然䘚年六十一䘚後財逾月齊丘黨
與敗元宗歎曰夢錫平生欲去齊丘恨不使見之贈右
僕射謚曰康夢錫文章典雅有承平之風歌詩亦清麗
然絶不喜傳于人剛褊少恕每以直言忤物常與元宗
苦論齊丘軰元宗辯博曲為解釋夢錫辭窮乃頓首曰
大姦似忠陛下若終不覺悟家國将為墟矣元宗不答
而心善之及割地降號之後公卿在坐有言及周以為
大朝者夢錫大笑曰汝軰嘗言致君堯舜何故今日自
為小朝耶衆皆默然散去每公卿㑹集輒喑嗚大咤驚
其坐人以故不為時所親附然既沒皆以正人許之雖
其仇讎不敢訾也
史虗白字畏名世家齊鲁虗白隱居嵩少著書中原䘮
亂與北海韓熙載來㱕時烈祖輔吴方任用宋齊丘虗
白誦言曰吾可代彼齊丘不平欲窮其技能召與宴飲
設倡樂奕棋博戲酒數行使製書檄詩賦碑頌虗白方
半醉命數人執𥿄口占筆不停綴俄而衆篇悉就詞采
磊落坐客驚服虗白數為烈祖言中原方横流獨江淮
豐阜兵食俱足當長驅以㝎大業毋失事機為它日悔
烈祖不能従虗白乃謝病去南逰至九江落星灣囙家
焉常乗雙犢版轅挂酒壺車上山童總角負一琴一酒
瓢以従徃來廬山絶意世事保大初熈載為史館修撰
薦虗白可用元宗召見訪以國事對曰草野之人漁釣
而已安知國家大計賜宴便殿醉溺于殿陛元宗曰眞
隱者也賜田五頃放還山及元宗南逰豫章次蠡澤虗
白鶴裘藜杖迎謁道㫄元宗駐蹕勞問曰處士居山亦
嘗有所賦乎曰近得谿居詩一聮使誦之曰風兩揭却
㞐渾家醉不知元宗變色厚賜粟帛上樽酒徐鉉髙越
謂之曰先生髙不可屈盍使二子仕乎虗白曰野人有
子賢則立功業以道事眀主愚則負薪捕麋以飬其毋
僕未嘗介意也不敢以累公鉉越愧歎䘚年六十八将
終謂其子曰官賜吾美酒飲之畧盡尚留一榼吾死置
藜杖及此酒于棺中四時勿用祭享無益死者吾亦不
歆子皆従之孫温天聖中仕爲虞部貟外郎獻虗白文
集　仁宗皇帝􁆰之追號虗白沖靖先生
沈彬洪州髙安人唐末浪跡湖湘隱雲陽山好神仙喜
賦詩句法清美烈祖輔吳表授秘書郎與元宗逰俄懇
求還山以吏部郎中致仕元宗遷南都彬年八十餘來
見曰臣久處山林不預丗事臣妻曰君主人郎君今爲
天子何不一徃臣遂忘衰老而來元宗命毋拜厚賜粟
帛以其子爲秘書省正字彬晚歳嘗䇿杖郊原手植一
樹識之語其子曰吾當藏骨于此及䘚伐樹掘地至丈
餘得一石槨製作精麗光潔可鑑盖上有篆云開成二
年夀槨舉棺就之廣袤中度次子廷瑞有道術嗜酒郤
粒寒暑一單褐數十年不易跣行日數百里林棲露宿
多在玉笥浮雲二山老而不衰後不知所終
陳况閩人性夷澹隱于廬山四十年衣食乏絶不以動
心苦思于詩得句未成章已播逺近元宗聞其名召見
時方竒寒元宗見其衣單薄降手扎曰欲以綾綺衣賜
卿卿必不受今賜朕自服紬縑衣三十事俄授江州士
曺掾固辤㱕䘚于山中年七十餘
陳曙蜀人嘗舉進士唐末避地淮南多遯于蘄州山中
鄊人有㑹集或祭神曙不待召而玉醉飽乃辤去由是
人多設虗座陳酒肴以伺之同日㦯玉數家舎中唯一
榻素書數卷與蛇虎雜居不設牕户雨雪滿室亦自若
人有乗其出徃闚之者曙必自外來凡數十年顔髩不
少異元宗命中書舎人髙越召之不肯起後徙居鄂渚
及洪之西山不知所終
陳陶嶺南人少學長安昇元中南奔将求見烈祖自度
不合乃隱洪州西山歎曰世豈無麟鳳國家自遺之耳
保大末有星孛于参芒指東南陶語人曰國其㡬亡乎
果失淮南元宗南遷豫章至落星灣将訪以天象恐陶
不肎盡言以其素嗜鮓乃使人偽言賣鮓至門陶杲岀
啗鮓喜甚賣鮓者曰官舟至落星矣處士知之乎陶笑
曰星落不還元宗聞之不懌遂不𣸪問是歲果晏駕西
山産靈藥陶与妻日斸而餌之不知所終開寳中南昌
市有一老翁丫髻被褐與老嫗賣藥得錢則沽酒市鮓
相對飲啖既醉歌舞道上其歌曰藍采和藍采和塵丗
紛紛事更多何如賣藥沽美酒㱕去青厓拍手歌或疑
為陶夫婦云
江夢孫字聿修潯陽人烈祖輔吴表為秘書郎夢孫數
自言迂儒無禆益平生讀書欲小試于治民求為縣令
方是時士之客于烈祖者率以功名冨貴自許而夢孫
言獨如此烈祖以為不情不之許也求不已乃補天長
令烈祖先持告身示之曰今日受此眀日趋走庭下矣
曰此素志也庸何傷乃授之至天長吏白縣署正寝有
淫厲不可居夢孫不従是夕果有恠並岀夢孫起㷊香
曰夢孫受命為令當冶事于此鬼神有祠廟丘壟胡不
各㱕其所吾行不欺暗室奚畏君等語訖皆歛迹夢孫
治縣寛簡吏民安之逾年棄官去縣人號泣送之數十
里還家事繼母盡孝早暮潔衣冠視膳羞母食既徹為
諸生講禮凡至疑義輒　衽曰此科先儒猶多異同夢
孫安敢輕言諸君自擇所長可也保大中䘚年八十五
贈國子司業
毛炳洪州豐城人隱居廬山時為諸生講得錢即沽酒
嘗醉臥道㫄有里正掖起之炳瞋目呵之曰醉者自醉
醒者自醒亟去毋撓予睡後徙居南臺山數年忽書齊
壁曰先生不住此千載惟空山因大醉一夕䘚與炳同
時又有酒秃者焉酒秃姓髙氏駢族子棄家祝髮博極
群書善講説而脱畧跌宕無日不醉後主召講華嚴梵
行一品賚金帛甚厚玄寂即日盡送酒家日夜劇飲醉
則従小兒數十浩歌道中歌曰酒兔酒秃何榮何辱但
見衣冠成古丘不見江河變陵谷一日醉死于石子岡
南唐書列傳卷苐四
南唐書列傳卷弟五
義祖生六子知訓知詢知誨知諌知證知諤及烈祖開
國惟知證知諤在餘皆前䘚
徐知證義祖苐五子也事吴歷州刺史至節度使烈祖
初尊義祖為太祖復姓改義祖封拜徐氏與李氏同知
證王江改王魏元宗嗣位尤見尊禮内宴用家人禮𧺫
舞拜跪為夀知證亦以叔父自處無所譲䘚年四十二
徐知諤義祖苐六子在吴亦為節鎭代知詢為金陵尹
烈祖初封饒王進王梁鎮潤州兼中書令好竒寳恠物
所蓄不可計有蜀估持鳳首至自言得之徼外蠻夷状
如䧺雞廣五寸冠上正平可用爲枕朱冠金喙文彩煥
爛如生人咸異之一日逰蒜山除地爲塲連虎皮爲大
幄號虎帳與賔僚㑹飲其中忽暴風至裂帳盡碎如飛
蜨知諤懼而歸屬疾數日䘚平生常語客曰人生七十爲
大限吾生長王家窮極歡樂一日可敵世人二日年三
十五其死乎至是如其言廢朝七日烈祖悲悼復詔不
視朝者七日歛以衮冕及上方秘器謚曰懷十子皆貴
顯國中所著文賦歌詩十卷號閤中集
徐逰知誨子也初名景逰避元宗名去景字知誨扵元
宗有舊恩故元宗待逰及兄汝南郡公遼尤親厚出入
宫者備頋問預籌畫專典宫室營繕及浮屠事當時言
蠧政者以两人為首後主嗣位好為文章逰復以能屬
文見眤封文安郡公燕飲則流連酣詠更相倡和雖后
妃在席不避也昭恵后好音時出新聲或得唐盛時遺
曲逰輙従㫄稱美有三閣狎客之風間㞐講論古今得
失後主設問逰具以所聞對或逰有疑以請後主亦引
經義或古事稱制答之君臣相矜至國亡不悟也逰有
巧思歌器之制久不傳人無知者逰獨以意創製皆合
古法太平興國中蘇易簡為學士得之暇日試于玉堂
太宗皇帝聞而取視之歎賞不巳方金陵之将亡也徐
鍇属疾忽夢臣人持大鐡簁取已及兄鉉并逰同納簁
中簁之鍇與逰皆墜地而鉉獨否俄鍇逰皆以疾卒云
王建封上元人少従軍以任俠驍勇知名元宗取建州
建封為先鋒橋道使㷊建州外郛克之王延政降何敬
洙功最諸将建封忿曰我縱火先登克城諸軍乃能入
我功當苐一敬洙因推之曰君言是也具以聞諸朝苐
賞拜信州刺史人皆多敬洙而薄建封陳覺馮延鲁魏
岑攻福州李弘義圍之敗吴越援兵福州援絶危蹙且
㧞矣而覺延鲁岑各欲功在巳不相應接偏裨莫肯用
命故未能克覺奏請建封濟師建封率五千人㑹之破
福州版寨入東武門而建封亦與諸将争功遽歛兵先
退弘義乗之我軍𣸪敗遂潰而㱕元宗深銜建封頋方
治覺等擅興未及治也建封内不自安元宗懼其作亂
吕為天威軍都虞候付以親軍建封遂泰然恃恩僣侈
無𣸪頋惮㑹户部貟外郎范沖敏疾魏岑鍾謨李徳眀
用事摘建封上書歷詆岑等請更用正人元宗遂彂怒
謂建封武臣握精兵敢干國政謀進退柄臣其漸不可
長流池州未至殺之沖敏棄市未㡬岑見沖敏為厲請
道士上章訴天數月竟死云
王彦儔蔡州上蔡人少為州軍校唐同光末諸郡多亂
彦儔亦樂祻思奮㑹同列六人者來與謀曰四郊恟恟
能者得冨貴我軰不可後人彦儔許諾且曰今夕吾直
府中公等可持兵來吾亦衷甲為内應既夜六人者如
約俱至彦儔伏壮士盡捕斬之持其首叩帳門告刺史
曰姦盜竊發幸巳伏誅懼有佚黨為變碩公亟號令以
安衆心刺史驚喜而出彦儔即斬之㱕其罪于六人者
翌日悉族六家據蔡州無敢動唐兵來討彦儔自計不
能守匿其妻子于村舎奉父毋來奔烈祖輔吴以為都
押衙歷和州刺史始遣間使迎妻子南㱕彦儔有政績
善撫境内和遂為冨州入拜統軍自以彂迹兇亂扵是
務為恭謹烈祖嘉之嘗陞堂拜其父開國以為池州節
度使常夢錫自給事中以直諌貶判官彥儔事之如在
朝廷人士稱之䘚于鎮
朱匡業廬州舒城人父延夀以姊為吴武王夫人故自
少得幸従征討摧堅陷陣功冠諸将好以寡擊衆不勝
而返者必盡戮之嘗與梁戦遣二百人持大劒斫陣将
行指一䘚留之䘚請行延夀以違命立斬之其令出必
行皆類此然每得賞賜悉分賚其下無以入家者唐昭
宗在岐下聞其名遣使間道授延夀蔡州節度使武王
疑其難制誘殺之出夫人使更嫁然猶以舊功貸其妻
子時匡業尚幼稍長授以官烈祖輔吴㧞為軍校積功
至諸軍都虞候嗜酒使氣烈祖優容之出為歙州刺史
有政績改建州留後還朝授神衞統軍周侵淮南中外
震駭盗投隙多竊彂以匡業為内外廵檢使嚴而無私
犯令無所貸戮一二人中外肅然夜户不閉正陽䘮師
朱元叛元宗議親征召匡業及統軍劉存中問以方畧
匡業輙對曰運數之興天地皆助大事若去雖英䧺亦
無如之何存中従㫄贊之元宗怒貶匡業撫州團練使
流存中饒州後主襲位召拜神武統軍加中書令䘚子
崇後短陋羸瘠而妙于騎擊馳突若神早䘚
朱令贇大将軍業従子少従軍椎額鷹目趫捷善射積
遷至鎮南節度使開寳中後主見討王師兵已圍金陵
召令贇赴難軍至湖口與諸将謀曰今爲前進則北軍
據我後上江阻隔進未破敵退絶餽饟柰何乃檄南都
留守柴克貞赴軍欲伺其至使代拒湖口乃彂而後主
危急手書督兵者接踵令贇不能守初議乃與戦棹都
虞候王暉乗流而前自潯陽湖編木爲大栰長百餘丈
大艦至容千人将突下㫁采石浮梁㑹江水涸舟栰艱
阻王師得設備比至虎蹲州合戦令贇所乗艦尤大建
大将旗鼓王師舟小聚攻之令贇以火油縱燒王師不
能支㑹北風反熖自焚水陸諸軍十五萬不戦皆潰令
贇惶駭赴火死糧糗戈甲俱焚無孑遺烟熖不止者旬
日自是金陵外援遂絶以至于亡是時王師上露布稱
生獲令贇則非也
論曰金陵之被圍也以守備任皇甫繼勳以外援付朱
令贇繼勳既懐貳心而令贇孺子復非大将才其亡冝
矣使林仁肇不以間死盧絳得當攻守之任胡則申屠
令堅軰宣力圍城中雖　天威臨之豈易遽亡㢤然則
江南雖弱曺彬等所以成功者獨乗其任人乖刺而巳
吾以此知伐國之難也
王崇文父綰吴大将崇文以門苐選尚烈祖妹廣徳公
主歷百勝永安二鎮廬陵民尚氣喜訟以先正為怯素
號難治崇文一以法治之不少貸訟為衰息建州初平
崇文安集之民忘其亂又徙武昌自南唐興崇文内典
禁兵出更籓任位兼将相終始冨貴而平居被服儒雅
風度夷曠在武昌方閱騎士于鞠塲㫄古屋數十間崩
壊聲震數里聞者莫知所為崇文指揮號令訖事不失
常度竟亦不問後主初立上䟽歷陳朝政賜書襃之加
中書令䘚
胡則不知其世家後主末為江州指揮使金陵陷曺彬
喻後主以手書命郡縣悉以城降書至江州刺史謝彦
賔集将佐示之謀納款則憤形于色亟出謂其下曰吾
属丗受李氏㤙安可負之且都城久受圍此書眞偽不
可知刺史不忠欲汙吾州爾軰䏻従我死忠義乎衆皆
曰善乃帥同列宋徳眀等大譟入攻彥賔彦賔懼逃簷
霤中執而殺之衆推則為刺史號令肅然莫敢不聴則
嘗為夀州禆将従劉仁瞻城守累年盡得其方畧乃日
夜閲丁壮勒部伍為堅壁死守計　太祖命南面行營
招安廵檢使曺翰攻之城帶江負山樓櫓髙險堅不可
破屡遣使諭降則誓死不従翰軍死傷者衆詔書切責
督戦㑹則疾革不䏻𧺫城始陷衆猶巷鬪雪涕奮擊不
少退翰軍尤多死則臥牀上翰執之數其違命之罪對
曰犬吠非其主爾何恠也即舁置木驢上将磔之俄死
腰斬其屍以徇并殺宋徳眀而隳其城七尺使後不可
守時右補闕張霽被命知江州與翰偕行既入城翰軍
士掠民家民訴扵霽霽按誅軍士翰因彂怒屠城死者
數万人取其屍投井坎皆滿溢餘悉投江流因誣奏霽
太祖薄霽罪徙知饒州民家資貨鉅萬翰悉耴之初
太祖聞江州城垂破遣使持詔賜翰使勿多殺使者至
獨樹浦大風斷渡比至已無噍類矣
申屠令堅山東人少無賴勇敢絶人晉漢間嘗為盜被
獲以計脱來㱕保大末禦周師于夀春破城南大砦有
功擢神武都虞候劉茂忠吉州安福人本名徹或謂之
曰劉徹乃漢武帝也非人臣所冝名乃改焉少亦為群
盜㑹赦書募盜為兵茂忠出應募且請擒盗自洗湔乃
詐亡命入盜中自言工風雲占盗信之乃宻約吏為内
應悉擒戮無遺者惟廬陵鷓鴣洞賊帥吴先狡有謀且
據巖險不可捕茂忠鞭二䘚使佯為得罪奔先示以鞭
創先乃納之月餘斬先其黨皆潰積功為吉州兵馬都
押衙開寳中令堅為吉州刺史茂忠為袁州刺史金陵
破後主㱕京師两人者相約不以主在亡易節誓死報國
前二年令堅寐則夢與人鬪大呼而寤乃聚侍婢歌舞
喧笑逹旦始䏻寐至是若與人搏擊于帳中者踰時而
䘚茂忠度不䏻獨奮遂降将行悉燔州縣軍興科歛文
籍所留田稅簿而巳袁人徳之入朝舟次淮口謁關吏
稱袁州刺史吏擲刺于地曰此亡國之俘何刺史也叱
令執杖庭参至京師授登州刺史關吏扺􁍿適編管登
州茂忠見之曰乃汝耶日責拜謁两衙必令植立庭下
吏慚憤死茂忠還朝病金痍卒
喬匡舜字亞元髙郵人弱冠能属文以典贍稱烈祖輔
吴用為秘書者正字開國宋齊丘辟置幕中十餘年歷
大理評事屯田貟外郎齊丘喜人䛕已而匡業眞率故
雖賞其文藝未嘗薦㧞烈祖獨知之嘗詔公卿舉可親
民者意齊丘且舉匡舜奏上烈祖喟然謂常夢錫曰吾
不意其捨匡舜也夢錫與韓熈載素惡齊丘每相語曰
宋公誤識亞元正可恠也久之齊丘出鎮豫章始表為
節度掌書記保大中召為駕部郎中知制誥進中書舎
人周侵淮南諸将無功元宗議親率六軍拒之匡舜上
䟽切諌帝怒坐以沮國動人心流撫州然亦䘚不能親
行也後主嗣位復起為司農少卿歷殿中監修國史給
事中兼獻納使知貢舉放及第樂史軰五人多久滯名
塲者時稱得人而少年輕薄子嘲之謂之陳橘皮牓遷
刑部侍郎老病乞骸骨後主憫其貧給俸終身開寶五
年䘚年七十五謚曰貞
睦昭符金陵人不知所以進保大中為常州刺史州當
吴越之衝屡交兵城邑荒殘昭符為政寛簡招納逋亡
未㡬遂冨實一日坐􁨃事雷雨暴至電光如金蛇繞案
吏䘚皆震仆昭符不懾撫案叱之雷電遽散及舉案惟
得鐵索重百觔昭符亦不變色徐命舉索納庫中顕徳
五年元宗既稱籓扵周秋八月命昭符為進奏使置邸
大梁　太祖受周禅昭符乃更名後主嗣位御宫門立
金雞竿降赦如天子禮　太祖聞而怒召昭符詰之色
甚厲昭符徐以鄙語對　太祖為笑因置不問然昭符
常徃來金陵後主數貢奉帑藏空竭昭符市于冨民石
守信家得絹十萬後主大悦　太祖已遣李穆吕後主
入朝因問昭符曰汝度汝主來否對曰君命召不俟駕
安有不來及後主稱疾王師致討昭符又言于　太祖
曰臣主必死社稷已而後主降罷奏邸不得調䘚初名
匡符建隆初改以避　上名云
南唐書列傳卷苐五
南唐書列傳卷苐六
劉彦貞兖州中都人父信初為羣盜戦敗奔吴事武王
數有功王遇之厚嘗召信計事醉不能言王嫚罵之信
即仗一劒棄去左右請追之王曰信醉耳醒當復來眀
日杲至積功至鎮南軍節度使宣王建國加征南大将
軍唐荘宗滅梁遣諌議大夫薛昭文使閩假道洪州信
燕勞之謂昭文曰皇帝知有信否昭文曰主上新平河
南未知公之名信曰漢有韓信吴有劉信一等人也因
指牙旗銀首舉酒屬昭文曰幸而中此碩為我飲一彂
中之烈祖受禅以舊故贈太師彦貞信苐四子以父任
為大理評事遷屯田貟外郎父䘮起復将軍連刺海椘
二州善騎射矢不虗發軍中號曰劉一箭吏事亦以强
濟見稱遷濠州節度使移夀州始黷貨自殖市肆不問
貧冨㮣出資助之而收其贏州有安豐塘溉田萬頃以
故無㓙嵗彦貞託以浚城濠决水入濠中民田皆涸而
督賦益急皆賣田去彦貞擇尤膏腴者以下價售之乃
復瀦塘水如初歳入不可勝計時南唐政衰用事者多
貪墨彦貞廣賂遺以致聲譽扵是魏岑等雜然推倡其
用兵治民之䏻以為一面長城在鎮久疑當受代輙妄
造邊遽以固其位久之乃入為神武統軍及周師侵淮
南拜北面行營都部署帥三萬人援夀州次來逺鎮兵
車旗幟亘數百里戦艦銜尾蔽淮而上周将李穀慮我
師斷浮橋腹背受敵燒營退保正陽彦貞雖名将家子
生長冨貴初不練兵事裨将武彦暉張延翰咸師朗皆
闘将無籌略見周師退以為怯惟恐不淂速戦士未及
朝食即督以進遇周将李重進于正陽東彦貞置陣横
布拒馬聮貫利刃以鐡䋲維之刻木為猛獸攫拿狀飾
以丹碧立陣前號揵馬牌又以革囊貯鐡蒺藜布于地
周兵望而笑其怯鋭氣已增一戦我師大敗師朗等皆
被擒彦貞沒于陣南唐䘮地千里國㡬亡其敗自彦貞
始雖死王事議者不與也後數年贈中書令謚曰壮亦
不𣸪錄其孤云
髙越字沖逺幽州人精詞賦有名燕趙間盧文進鎮上
黨具禮幣致之初以客従及文進徙安州越又従之遂
為其掌書記文進仲女有才色能属文號女學士囙以
妻越文進奔吴亦与俱行吴以為祕書郎烈祖受禅遷
水部貟外郎改祠部浙西營田判官與江文蔚俱以能
賦擅名江表時人謂之江髙保大初文進䘚有欲傾其
家者越上書訟之出為蘄州司士參軍語在文進傳就
遷軍事判官与隱士陳曙為物外交澹然不志榮利久
之乃徙廣陵令還判吏部歷侍御史知雜元帥府掌書
記起居郎中書舎人淮南交兵書詔多出越手援筆立
成詞采温麗元宗以為稱職不徙官者累年後主立始
遷御史中丞勤政殿學士左諌議大夫兼户部侍郎修
國史䘚年六十二謚曰穆貧不䏻葬後主為給葬費世
歎其清兄子逺
逺字攸逺父操袁州别駕逺少孤為人夷雅沖淡而遇
事有竒節杜門力學不交人事烈祖受禅招來四方秀
傑得逺以為祕書省正字保大初遷校書郎兼太常修
撰遂為太常博士淮南兵興元宗召見賜金紫使典戎
府書檄歷禮部貟外郎樞宻判官侍御史知雜史館修
撰𧺫居郎知館事遂為勤政殿學士國初命兵部尚書
陳濬修吴史未成而䘚其後領史職者多貴㳺或新進
少年纂述殆廢逺自保大中預史事始撰烈祖實錄二
十卷叙事詳宻後主嗣位逺猶在史館與徐鉉喬匡舜
潘佑共成吴錄二十卷逺又自撰元宗實錄十卷未及
上㑹属疾取史藳及他所著書凡百餘卷悉燔之䘚年
五十七贈給事中謚曰良後主欲修國史訪稿于其家
無𣸪在者逺有精識方邊鎬入潭州湖南悉平百官入
賀逺獨曰我乗楚亂取之甚易觀諸君之才守之實難
聞者愕然以為過及後如所料乃服其先見
盧文進字大用幽州人事後唐眀宗至安州節度使事
具五代史晉髙祖𧺫晉陽與契丹耶律徳光約為父子
文進少嘗奔契丹娶虜公主為其平州刺史眀宗時率
衆數萬來㱕至是不自安且本燕人尚氣不能屈于晋
乃决計歸吴時烈祖輔吴為齊王将受禅吴遣将祖全
恩以兵二千陣于安州近境俟文進出殿之而至拜天
䧺統軍宣潤節度使委任賔佐政績甚美潤州市大火
文進使馬步使救之益熾文進怒自出府門斬馬步使
傳聲而火止人皆異之召還以左衞上将軍兼中書令
范陽郡王奉朝請猶給藩鎮俸䘚馮延巳惡文進文進
亦以素貴不少下及䘚乃誣以隂事盡収文進諸子欲
籍其家文進以女妻髙越越乃上書訟文進冤指延巳
過惡詞氣甚厲時延巳方用事人頞壮之元宗怒以越
属吏貶蘄州司士參軍而盧氏亦賴以得全文進在金
陵為客言昔䧟契丹嘗獵于郊遇晝晦如夜星緯􁇪然
大駭偶得一胡人問之曰此謂之笪日何足異頃自當
復良久果如其言日方午也又嘗至無㝎河見人脛骨
大如柱長可七尺云
陳覺揚州海陵人烈祖以東海王輔吴作禮賢院聚圖
書萬卷及琴奕㳺戲之具以延四方賢士政事之暇多
與之講評古今覺亦預焉烈祖居金陵以次子景遷留
東都為同平章事知左右軍使輔政命覺為之佐謂曰
吾蚤暮與賢士相接今老矣尚未逹天下之事景遷年
少當國故屈君子無惮也景遷䘚還朝為宣徽副使烈祖
晚多㬥怒近臣多得譴罰覺心懼稱疾家居累月以宣
遺詔日入朝判大理寺蕭儼劾之元宗不従遷光政院
副使太僕少卿覺有兄居鄉里時海陵巳為泰州覺兄
犯法刺史褚仁規笞之覺挾私怨宻譛仁規貪殘侍御
史王仲璉亦劾之元宗薄其罪止罷刺史仁規忿上章
自訴元宗命覺馳徃鞠之仁規皇恐伏罪覺還條其罪
状甚衆詔賜死覺之竊㺯威福盖始于此覺與李徴古
皆宋齊丘客徴古者袁州冝春人扵齊丘有中外事齊
王景逹爲宫官齊丘告㱕九華逾年不召徴古使其僚
謝仲宣諷景逹言于元宗曰齊丘先帝布衣之舊雖不
用不當棄之齊丘既召㱕益以腹心寄覺欲使立功以
取柄任時唐兵初得建州諸将請用其鋒攻取福州齊
丘獨薦覺爲宣諭使召節度使李弘義入朝可不勞寸
刃盡得閩地元宗意方向覺遂遣之既至弘義倨甚覺
氣折不敢言㱕至劒州耻于無功矯詔召弘義自稱權
福州事擅興汀建撫信州兵及戍䘚命馮延鲁将之攻
福州敗績衆潰而㱕死者萬計亡失金帛戈甲之類不
可勝數朝論謂必死元宗亦怒欲寘軍法齊丘上表待
罪實營救覺等馮延已助之扵是財貶蘄州逾年復𧺫
任事始與徴古為死黨相倡和如出一口淮南兵興我
師屡北度不可𣸪支元宗遣鍾謨李徳眀孫忌王崇質
使周丗宗請獻夀濠泗椘光海六州以罷兵丗宗不許
而夀州日危蹙徳眀懼乃白世宗言碩寛臣數日之誅
㱕白寡君盡獻淮南地周乃遣徳眀王崇質先還徳眀
至金陵盛稱周兵之强請必割地元宗不悦齊丘覺徴
古素惡忌及徳眀擿語王崇質使異其辭覺徴古因極
言徳眀賣國徳眀褊忿知見排攘袂大言周師必克元
宗遂斬徳眀于都市覺徴古勢熖益熏灼道路以目徳
明既誅不復議請􁋼乃命齊王景逹率大兵拒周而以
覺為監軍使軍政皆出覺聚兵五萬無决戦意朱元數
有功覺忌之奪其兵元遂叛降周諸軍悉潰覺㱕為樞
宻使如故而徴古為副使不以敗事自咎方相與挾齊
丘為耐久計議事元宗前横甚元宗嘗言及家國感㮣
泣下徴古輒曰陛下當以兵力拒敵涕泣何為飲酒過
量耶乳保不至耶帝色變左右股栗而徴古驁然自若
司天言天文變異人主冝避位祈禳元宗曰此固吾意
苐不知孰可付耳覺徴古遽以為誠言輒曰天命如此
冝使宋公攝政陛下深居禁中俟國事定㱕政未晚元
宗亟召中書舎人陳喬草詔實出于憤怒喬固陳不可
元宗嘻笑而止周師益進丗宗駐迎鑾鎭元宗遣覺奉
表貢方物覺至迎鑾見周之戦艦陳列江津且南渡矣
大懼請遣人取夲國畫江為界表丗宗可之覺頓首謝
退遣其属劉承遇南還以告畫江稱藩奉正朔之議遂
决周亦班師遣覺還錫賚豐渥覺将彂獻詩一首叙感
别賜金器百两初覺徴古以徳眀請割地為賣國誅死
及是覺身自為之使還以兵部尚書致仕徴古先出為
洪州節度副使時晉王景遂為帥不堪徴古之傲狠常
欲斬之自拘于有司左右力諌乃已鍾謨自周還屡言
齊丘覺徴古之罪不可容覺嘗傳丗宗之語告元宗曰
聞江南拒命謀出其相嚴續當殺續以謝我元宗知覺
與續有宿怨疑之謨請至周覆實其事元宗遣謨行以
手表引咎且言非續之罪丗宗省表大驚曰嚴續䏻拒
命乃忠臣联為天下主其肯教人殺忠臣乎謨還具奏
之元宗大怒齊丘既斥覺亦責授國子博士饒州安置
道殺之徴古削奪官爵賜自盡于洪州
李徳誠廣陵人少事宣州節度使趙鍠為給使吴攻宣
州鍠出降徳誠與韓球俱従之不去城中𣸪推立裨将
周進思以拒吴鍠使徳誠入城說進思降将行暴得疫
疾委頓不克徃乃改命球球既至進思斬之擲其首城
外徳誠是日即愈人皆異之鍠死事吴武王常従征討
積功為江南馬步軍使與諸将圍潤州安仁義諸将每
見仁義臨城督戦必嫚罵之徳誠獨否及城破仁義操
弓矢坐城上衆莫敢近徳誠至仁義忽頋曰汝見我獨
不失禮且有竒相他日将大貴吾以為汝㓛即擲弓矢
就㼬武王即拜徳誠潤州刺史歷撫䖍洪三鎮節度使
平南大将軍中書令烈祖受禅拜太師封南平王進封
趙王徳誠事吴最久至南唐之興又為佐命首與周本
勸進初無大勳勞特以際㑹至髙位冨貴夀考世罕及
者然為人謙恭沈厚終始如一自洪州入覲烈祖命宫
人逆勞于途百官班謁于都門入對日朝堂設次以待
之昇元四年䘚年七十八廢朝五日謚曰忠懿子二十
八人苐四子建勳
建勳字致尭少好學能属文尤工詩徳誠在潤州嘗秉
燭夜出候者以告義祖疑有變徙江州徳誠猶慮讒間
遣建勳入謁義祖見之釋然妻建勳以女所謂廣徳公
主也建勳家世将相又娶于徐氏為其國貴㳺然杜門
不預世事所與交皆寒畯裘馬取具而巳烈祖鎮金陵
用為副使預禅代之䇿拜中書侍郎同平章事加左僕
射監修國史領滑州節度使自開國至昇元五年猶輔
政比他相最久烈祖鑒吴之亡由權在大臣意頗忌之
而建勳無引退意㑹建議政事當更張者且言事大體
重不可自臣下出請以中㫖行之烈祖雖従之未有命
也建勳遽命舎人草制給事中常夢錫劾奏建勳擅造
制書㱕怨于上烈祖得奏適㑹本意乃降制放還私苐
廣徳公主剛果有智入謂烈祖曰吾父無恙時兄亦嘗
求見于李郎書今何見負烈祖曰此自國事吾與李郎
骨肉之情固無間也召見慰勉焉未㡬𣸪相元宗嗣立
以開國勲勞又聮􁇢戚尊遇之與宋齊丘埒每謂為史
館而不名聴朝之暇多開延英殿召公卿議當世事人
皆欣然望治建勳獨謂所親曰上寛仁大度優于先帝
但性習未定冝得方正之士朝夕獻替不然恐未必能
守先朝基業也出為撫州節度使建州之役諸将無復
紀律建勳請官出金帛贖俘掠還其家見聴及出師平
湖南國人相賀建勳獨以為憂曰祻始于此矣召拜司
空稱疾乞骸骨以司徒致仕賜號鍾山公營别墅于山
中放意水石或謂之曰公未老又無大疾恙遽爲此舉
欲𣸪爲九華先生耶建勳曰吾平生笑宋公輕出處何
至効之自知不夀欲求數年閒適爾疾革遺令曰時事
如此吾得全㱕幸矣勿封樹立碑貽他日毁斵之祻保
大十年五月䘚贈太保謚曰靖及南唐亡公卿冡墓鮮
不彂者惟建勳不知葬所宋齊丘當國深忌同列少所
推遜然獨稱建勳曰李相清談不待潤色自成文章
論曰李建勳非不智也然湖南之師必敗知其國且亡
皆如蓍龜然其智獨施之一巳故生則保冨貴死則䏻
全其骸于地下至立于群枉間無所可否唯喏而巳視
覆軍亡國君父憂辱若已無與者方區區請出金帛以
贖俘虜真婦人之仁㢤
廖居素将樂人仕烈祖元宗之間為人堅正不為當國
者所喜由校書郎二十年始淂大理司直後主嗣位稍
遷至瓊林光慶使檢校太保判三司後主孱昬而羣臣
方充位保冨貴國益削居素獨慷慨驟諌兾後主一悟
終不見聴乃閉門却食服朝衣冠立死井中已而得手
書大字于篋笥曰吾之死不忍見國破也徐鍇為文弔
之以比屈原伍貟後㡬百年将樂父老猶叩頭稱之盱
江李遘為之傳云　南唐書列傳卷苐六
南唐書列傳卷苐七
張義方不知其所以進烈祖代吴用為侍御史義方既
就職即上䟽曰古之任御史者非止平獄訟肅班列也
有怙威侮法棄忠賊義樹朋黨蔽聦眀者淂以紏弹至
扵人主好逰畋聲色悦奢侈佞媚賞非功罰非罪淂以
論爭使諸侯不敢亂法百司不得盜權則御史為不失
職今文武材行之士固不為乏而貪墨陵犯傷風教棄
仁義者猶未革心臣欲奉陛下徳音先舉忠孝㓗廉請
頒爵賞然後䋲紏乖戾以正典刑小則上䟽論列大則
對仗弹奏臣每痛國家之敗非獨人君不眀盖官卑者
畏罪而不言位尊者持禄而不諌上下苟且至扵淪亡
今臣誠不忍君親之義有所不盡惟陛下幸赦之䟽奏
烈祖親扎曰孤始受禅任義方以風憲乃能力振朝綱
詞皆讜切可宣示朝野賜義方衣一襲以旌直言義方
始名元逹烈祖方倚以肅正邪慝取前朝王義方名以
易之故義方淂盡忠焉後之議者謂義方為御史弹劾
奸邪諌正過失則可若請舉善頒爵賞則為奪輔相權
矣然所言凛然守正有漢唐名臣之風惜其事迹散落
不得盡載云
李金全其先吐谷渾人事唐眀宗為厮養以戦功貴事
具五代史晉髙祖時為安州節度使任中門使胡漢榮
漢榮貪戾專政失軍民心髙祖遣賈仁沼代㱕京師金
全奏漢榮病不任行仁沼至酖殺之事聞髙祖乃以馬
全節代金全鎮安州漢榮懼紿告曰邸吏劉珂宻遣人
馳報朝廷召公有異處分金全懼使其従事張緯奉表
詣金陵請降烈祖命鄂州屯營使李承𥙿叚處恭帥兵
三千人逆金全陳于城外俟金全出殿之而來承𥙿等
至之夕金全帥數百人來奔而承𥙿違命輒大掠城中
得金帛不可計數乃還晉将安審輝追敗之于馬黄谷
處恭死于陣亟𥙿帥餘兵扼雲夢橋𣸪為審輝所敗執
而殺之金全至拜天威統軍出為潤州節度使漢隱帝
時李守貞以河中叛來乞師魏岑查文徽議冝為出師
劉彦貞以攻取自任元宗欲藉金全宿将威望以為北
面行營招討使救河中彦貞副之文徽為監軍使岑為
㳂淮廵檢使師出沐陽次沂州金全曰諸君以河中在
何處而欲自此轉戦以前耶勢必不相及徒為國生事
爾嘗㑹食帳中候騎告北兵數百並澗皆羸弱諸将欲
掩擊之金全下令曰敢言過澗者斬及暮伏兵四起旗
幟蔽日金鼓聲聞十餘里諸将乃服金全善料敵逾月
退保海州遂引㱕金全曰吾全軍而還不淂為無功矣
拜右衞聖統軍領義成軍節度使兼侍中保大八年八
月䘚于金陵年六十多内寵子男女凡三十二人元宗
命少府監王仲連持節冊贈中書令謚曰順金全卒後
閩椘云後興用事者皆少年不更軍旅覆敗相踵周人
乗我罷敝攻取淮南國遂衰削不𣸪能振人始思金全
恨其已䘚云
皇甫暉魏州人事唐晉事具五代史契丹入中原暉時
為宻州刺史與棣州刺史王建俱來奔元宗遣使具舟
檝逆之将至暉念本起盗賊不自安至秦淮赴水不死
舟人援出之自言如履大石入朝歷歙州刺史神衞軍
都虞候江州節度使加同中書門下平章事周師攻淮
南為北面行營應援使㑹劉彦貞姚鳳兵以行彦貞舉
動操撓人測其必敗暉獨持重部分甚整士亦樂為用
周人頗惮之及彦貞敗死暉鳳退保清流關周世宗親
帥衆盡銳攻夀州而分兵擊清流暉陳山下周兵出山
後要擊暉大敗猶收兵且戦且行入滁州滁州刺史王
紹顔已委城遯暉無所㱕方斷橋自守周兵􁂮水踰城
而入執暉鳳送夀州行在見世宗曰臣力憊欲暫坐及
坐曰欲暫臥不俟命而臥神色自若曰臣非不盡力國
事南北勇怯不敵臣在晉屡與契丹戦安能如今日大
朝兵甲之盛昨退保滁州城不意大軍攀堞如飛而入
臣智力俱惮故被擒耳世宗賜之馬及衣帶數日創甚
暉不肯治而死子繼勲
繼勲少従暉兵間為軍校以父死難擢将軍歷池饒二
州刺史頗以吏事稱入為神衞統軍都指揮使諸老将
繼死繼勲雖尚少且無戦功徒以家世遂為大将貲産優
贍名園甲苐冠于金陵多蓄聲妓厚自奉飬及開寳中
大兵傅城繼勲保惜冨貴無効死之意弟欲後主亟降
聞諸軍敗績則幸災見于詞色偏禆有募死士謀夜出
奮擊者輒鞭而囚之自度罪惡日聞稀復朝謁後主召
議事亦辤以軍務不至内結傳詔使一切蔽塞及後主
登城見王師旌旗壘柵彌徧四郊始大駭失色繼勲従
還至宫乃以属吏始出宫門軍士雲集臠之斯須皆盡
江文蔚字君章建安人博學工属文後唐眀宗時擢苐
為河南府館驛廵官坐秦王重榮事奪官南奔烈祖輔
吴用為宣州觀察廵官歷比部貟外郎知制誥國初改
主客郎中拜中書舎人烈祖殂元宗以䘮亂之後國恤
舊典散亡命文蔚以給事中判太常卿事與韓熈載蕭
儼共加討論時稱其精練保大初遷御史中丞持憲平
直無所阿枉馮延已當國與弟延鲁魏岑陳覺竊㺯威
福及伐閩敗績詔斬覺及延鲁以謝國人而延已岑置
不問文蔚對仗弹奏曰賞罰者帝王所重賞以進君子
不自私㤙罰以退小人不由私怒陛下踐祚以來所信
重者馮延巳延鲁魏岺陳覺四人皆擢自下僚驟升髙
位未嘗進一賢臣成國家之美隂狡圗權引用群小陛
下初臨大政常夢錫居封駁之職正言讜論首罹譴逐
棄忠拒諌此其始也姦臣得計欲擅威權扵是有保大二
年正月八日敕公卿庶僚不得進見履霜堅氷言者恟
恟再降御扎方釋群疑御史張緯論事忤傷權要其貶
官敕曰㒺思職分傍有奏論御史奏弹尚為越職況非
御史孰敢正言嚴續國之戚里備位大臣不附奸憸尚
邅排斥張義方上䟽僅免嚴刑自是守正者得罪朋邪
者信用上之視聴惟在數人雖日接群臣終成孤立陛
下深思逺慮始信終疑復常夢錫宥宻擢䔥儼侍従授
張緯赤令群小疑懼與酷吏司馬正彝同惡相濟廹脅
忠臣髙越之于盧氏義兼親故受其寄托痛其侵陵訴
扵君父乃敢蔽陛下聰眀枉法竄逐羣㓙勢力可以囘
天在外者握兵居中者當國師克在和而三凶邀利迭
為前却天生五村國之利器一旦為小人忿爭妄動之
其使精鋭者奔北饋運者死亡穀帛戈甲委而資冦取
弱鄰邦貽譏海内周行之中有敢議論則馮魏毁之扵
中正彝持之于外搆成罪状死而後已今陳覺馮延魯
雖已伏辜而魏岑猶在本根未殄枝葉復生馮延巳善
柔其色才業無聞憑恃舊恩遂階任用蔽惑天聰歛怨
歸上髙審知累朝宿将墳土未乾逐其子孫奪其居苐
使輿臺竊議将率狐疑陛下方以孝理天下而延巳毋
封縣太君妻為國夫人與弟異居捨棄其毋作為威福
專任愛憎咫尺天威敢行欺罔以至剛紀大壞刑賞失
中風雨由是不時隂陽以之失序傷風敗俗蠧政害人
蝕日月之眀累乾坤之徳天生魏岑道合延巳蛇豕成
性專利無厭逋逃㱕國䑕姦狐媚讒疾君子交結小人
善事延已遂當樞要而欺人主孩視親王侍宴喧譁逺
近驚駭進俳優以取容作淫巧以求寵視國用如私財
奪君㤙為已恵上下相家道路以目征討之柄在岑折
簡帑藏取與繫岑一言先帝卑宫勤儉陛下守之勿失
而岑營建大苐廣役丁夫孽子之居過于内殿亭觀之
侈踰于上林前年建州勞還文徽入覲西苑㑹燕捨爵
策勳岑披猖無禮狂悖妄言與延已用意多私行㤙不
當俾軍士懷恨怒之志受賞無感勵之心将校爭功諠動
京邑奸謀詭計誑惑國朝致漳州屠害使者福州違拒
朝命百姓肝腦塗地國家帑藏空虗福州之役岑為東
南面應援使而自㷊營壁縱兵入城使窮冦堅心大軍
失勢軍法逗遛畏懦者斬律云主将守城為賊所攻不
固守而棄去及守備不設為賊掩覆者皆斬昨敕赦諸
将盖以軍威政令各非已出岑與覺延鲁更相違戾互
肆威權號令並行理在無赦烈祖孝髙皇帝櫛風沐雨
勤勞二紀成此慶基付之陛下比諸隣邦我為强國柰
何賞罰大柄肆姦宄之謀軍國資儲為兇狡所散昨天
兵敗衂統内震驚将雪祖宗之羞冝醢姦臣之肉已誅二
罪未塞群情盡去四凶方袪衆怒今民多饑饉政未和平
東有伺隙之隣北有伯强之國市里訛言遐邇危懼陛
下冝軫慮殷憂誅鋤虺蜮延已不忠不孝在法難原魏
岑同罪異誅觀聴疑惑請行典法以謝四方文蔚将上
䟽先具小舟載老母以待左降元宗果怒貶江州司士
参軍而覺延鲁以宋齊丘救解復皆不死延巳雖暫罷
旋𣸪柄用方宣延巳制百官在廷常夢錫大言曰白麻
雖佳要不如江文蔚䟽耳逾年召還南唐建國以來憲
度草創言事遇合即隨才進用不𣸪設禮部貢舉至是
始命文蔚以翰林學士知舉略用唐故事放進士廬陵
王克貞等三人及苐元宗問文蔚卿知舉取士孰與北
朝文蔚曰北朝公薦私謁相半臣一以至公取才元宗
嘉歎中書舎人張緯後唐應順中及苐大銜其言執政
又皆不由科苐進相與排沮貢舉遂𣸪罷矣保大十
年䘚年五十二謚曰簡
歐陽廣吉州吉水人保大中詣闕上書曰臣近逰潭州
伏見節度使邊鎬偶逢聖代初非将才措置乖刺大失
人心致奉節兵乘夜呼噪共㷊譙門㑹眀而遁不然㡬
致大變是仁不足恵下也朗陵近在肘腋曾不為虞乃
圗桂林以取奔敗是智不足謀逺也與監軍使昌延恭
不相協和動輙疑阻是義不足和衆也幕府無賢才是
禮不足得士也號令朝出夕改是信不足使人也五者
無一長考之前古未或不敗請擇帥濟師以全境土書
入不省及失湖南元宗思廣言命授以官執政請召試
廣言非人主尊賢待士之意不肎就試乃授本縣令亦
辤不受而䘚
南唐書列傳卷第七
南唐書列傳卷苐八
馮延已字正中一名延嗣廣陵人父令頵事烈祖至吏
部尚書致仕嘗為歙州鹽鐡院判官刺史滑言病篤或
言已死人情頗恟恟延已年十四入問疾出以言命謝
将吏外賴以安及長以文雅稱白衣見烈祖起家授祕
書郎元宗以呉王為元帥用延巳掌書記與陳覺善因
覺以附宋齊丘同府位髙者悉以計出之扵是無居已
右者元宗亦頗悟其非端士而不能去延巳負其才藝
狎侮朝士嘗誚孫忌曰君有何所解而為丞郎忌憤然
答曰僕山東書生鴻筆麗藻十生不及君詼諧歌酒百
生不及君諂媚險詐累刼不及君然上所以寘君于王
邸者欲君以道義䂓益非遣君為聲色狗馬之友也僕
固無所解君之所解適足以敗國家耳延已慙不得對
給事中常夢錫屡言延已小人不可使在王右右烈祖
感其言将斥之㑹晏駕元宗立延已喜形于色未聴政
屡入白事元宗方哀慕厭之謂曰書記自有常職餘各
有司存何為不惮煩也乃少止保大初拜諌議大夫翰
林學士遷户部侍郎翰林學士承㫖又進中書侍郎四
年同平章事集賢殿大學士罷為太子少傅頃之拜撫
州節度使以毋憂去鎮起復冠軍大将軍召為太弟太
保領潞州節俄以左㒒射同平章事延巳數居柄任揣
元宗不能察其姦遂肆為大言謂已之才畧經營天下
有餘而人主躬覽庶務大臣備位安足致理元宗果謂
然悉委以政凡事奏可而巳延巳初以文藝進實無他
長紀綱頽弛吏胥用事軍旅一切以委邊帥無所可否
愈欲以大言葢衆而惑人主至譏笑烈祖戢兵以為齷
齪無大略嘗曰安陸之役䘮兵數千輙食咨嗟者旬日
此田舎翁安能成天下事今上㬥師數萬于外宴樂擊
鞠未嘗少輙此眞英雄主也九年湖南平而朗州劉言
叛勢張甚元宗亦知用兵之難謂延巳與孫忌曰湖湘
之役楚人求息肩吾之出師不復已耳今若授劉言旄
節使和其民吾亦得休飬衡湘之民國其庶㡬乎忌即
欲奉行延已方以克椘為功乃曰本朝出偏師平一國
㝢縣震動今一旦三分棄其二傷威毁重非所以示天
下且諸将行奏功矣持不下又不欲縁軍興取資扵國
以損其功遣使如長沙調兵賦苛征㬥歛重失民心言
遂取長沙盡據故楚地周人亦伺釁而動朝論藉藉延
已力求去而元宗待之如初及周師大入盡失江北地
始罷延已猶為太子少傅數月復相㑹疾改太子太傅
建隆元年五月乙丑䘚年五十八謚忠肅延巳工詩雖
貴且老不廢如宫瓦數行曉日龍旗百尺春風識者謂
有元和詞人氣格尤喜為樂府詞元宗嘗因曲宴内殿
従容謂曰吹皺一池春水何干卿事延巳對曰安得如
陛下小樓玉笙寒之句時䘮敗不支國㡬亡稽首稱臣
扵敵奉其正朔以苟歳月而君臣相語乃如此延巳晚
稍自厲為平恕蕭儼嘗廷斥其罪及為大理卿㫁軍使
李甲妻獄失入坐死議者皆以為當死延已獨揚言曰
儼為正卿誤殺一婦人即當以死君等今議殺正卿他
日孰任其責乃建議儼素有直聲今所坐已更赦宥冝
加弘貸儼遂免人士尤稱之弟延鲁
延鲁字叔文一名謐少負才名烈祖時與兄延巳俱事
元帥府元宗立自禮部貟外郎爲中書舎人勤政殿學
士有江州觀察使杜昌業者聞之歎曰封疆多難駕御
賢傑必以爵禄延鲁一言合指遽寘髙位後有立大功
者當以何官賞之然元宗愛其才不以爲躐進嘗内宴
出寳器貯龍腦數觔賜群臣延鲁曰臣請効陳平均分
之比遍賜猶餘其半輙曰敕賜錄事馮延鲁拜舞懷之
元宗爲驩笑而罷保大中師出平建州以延鲁爲監軍
使諸将欲乗勝遂取福州樞宻使陳覺欲自爲功乃請
銜命宣慰召李弘義入朝既見弘義不敢發還至劒州
矯詔起邊兵命延鲁将之元宗雖怒覺之􁑖兵業已行
因命延鲁爲南面監軍使與覺及王崇文魏岑㑹攻福
州取其外郛㑹吴越将余安援兵自海道至白蝦浦将
捨舟而濘淖不可行方布竹簀登㟁我軍曺射之簀不
淂施延鲁曰弘義不降恃此援耳若麾我軍稍退使吴
越兵至平地盡勦之城主降矣裨将孟堅爭曰援兵已
䧟死地将盡力與我戦勝負殆未可知延鲁不聴頃之
吴越至岸鼓譟奮躍而前與城中夾擊我延鲁敗走俘
馘五千人孟堅戦死諸軍遂大潰死者萬計委軍實戎
器數十萬國帑爲之虗耗延鲁引佩刀自刺人救之不
死朝廷議即軍中斬延鲁及覺既有命矣㑹宋齊丘以
嘗薦覺使福州自劾乃詔械延魯覺還金陵属吏皆止
流竄延鲁流舒州㑹赦復少府監元宗擇廷臣為廵撫
使分按諸州延鲁在焉右拾遺徐鍇上䟽論其多罪無
才不足辱臨遣不聴使還遷中書舎人以工部侍郎出
為東都副留守周師南侵分兵下東都延鲁宭蹙自髠
衣僧服而逃被執世宗釋之賜衣冠授給事中問江南
事占奏詳華賜予加厚留大梁累年遷刑部侍郎得還
拜户部尚書　宋興揚州節度使李重進叛伏誅元宗
遣延魯朝于行在　太祖将乗兵鋒南渡旌旗戈甲皆
列江津厲色詰延鲁曰爾國何為敢通吾叛臣延鲁色
不變徐曰陛下徒知其通謀未知其事之詳也重進之
使館于臣家國主令臣語之曰大丈夫失意而反世亦
有之但時不可耳方　宋受禅之初人心未定上黨作
亂大兵北征君不以此時友今内外無事乃欲以數千
烏合之衆抗天下精兵吾寧能相助乎　太祖初意延
鲁必恐懼失次及聞其言乃大喜囙復問曰諸将力請
渡江卿以為何如延鲁曰重進自謂䧺傑無與敵者神
武一臨敗不旋踵况小國其能抗天威乎然亦有可慮
者本國侍衞數萬皆先主親兵誓同死生固無降理大
國亦捐數萬人乃可况大江天塹風濤無常若攻城未
下饟道不繼事亦可虞太祖因大笑曰朕本與卿戲
耳豈聴卿㳺説㢤㑹捕重進叛䘚日戮數十人延魯因
奏事言曰叛者獨一重進乎亦衆人乎謂衆人則陛下
應天順人烏有此理獨一重進則脅従者何罪　太祖
感悟後獲者皆貸不誅厚賜遣延鲁㱕南渡之師由是
亦輟後主嗣位延鲁頗自伐奉使之功嘗宴内殿後主
親酌酒賜之飲固不盡誦詩及索琴自鼓以侑之延鲁
猶自若後主優容不責也椘國公従善入朝　太祖授
旄節留之闕下後主復遣延鲁入謝疾作不能朝　太
祖待之素厚至是尤憐之遣使挾太醫護視詔放朝還
金陵䘚于家子僎韓熈載知貢舉放及苐覆試被黜後
與其弟侃儀价伉入　宋繼取名苐南唐公卿家莫能
及者价仕至殿中丞知福州至道咸平間歷典藩郡以
政績聞延魯鋭于仕進然喜言髙退事嘗早朝集漏舎
歎曰玄宗賜賀監三百里鑑湖非僕所敢望得賜玄武
湖亦遂素意徐鉉笑答曰上于近臣豈惜一玄武湖恨
無知章爾延鲁不能對
孫忌髙宻人一名鳳又名晟少舉進士如洛陽爲進士
者例修邊幅尚名檢忌豪舉跌宕不能蹈䋲墨遂亡去
渡河客趙魏間唐荘宗建號以豆慮革為相革雅知忌
辟為判官遷著作郎眀宗天成中與髙輦同事秦王重
榮従榮敗忌亡命至正陽未及渡追騎奄至亦疑其状
偉異睨之忌不頋坐淮㟁捫敝衣齧蝨追者乃捨去渡
淮至夀春節度使劉金淂之延與語忌陽瘖不對授館
累日忽謁漢淮南王安廟金先使人伏神座下悉聞其
所禱乃送詣金陵時烈祖輔吴四方豪傑多至忌口吃
初與人接不能道寒暄坐㝎辭辯鋒起人多憎嫉之而
烈祖獨喜其文詞使出教令輒合指遂預禅代秘計每
入見必移時乃出尤務謹宻人莫窺其際烈祖受禅歷
中書舎人翰林學士中書侍郎元宗立齊王景遂排之
出為舒州節度使治軍嚴有㱕化䘚二人正晝挺白刃
入府求忌殺之入自西門吏士倉䘚莫能禦適忌間行
在東門聞亂得民家馬乗之奔桐城叛䘚不得忌乃殺
都押衙李建崇而逸忌坐貶光禄卿元宗素重之不以
為罪累遷左㒒射與馮延已並相毎鄙延巳侮誚之卒
先罷保大十四年周師侵淮南圍夀州分兵破滁州擒
皇甫暉江左大震以忌為司空使周奉表請為外臣忌
見延已曰此行當属公然忌若辤則是負先帝也既行
知不免中夜歎息語其副禮部尚書王崇質曰吾思之
􁆐矣終不忍負永陵一抔土周世宗以樓車載忌扵夀
州城下使招仁贍仁瞻望見忌戎服拜城上忌遥語之
曰君受國㤙不可開門納冦世宗詰之忌謝曰臣為唐
大臣豈可教節度使外叛于是遣王崇質㱕而留忌㑹
暑雨班師忌亦従至大梁館都亭驛遇入閤使班東省
官後屡召見飲以醇酒問江南事忌但言寡君實北面
無二心周将張永徳與李重進不能相倡言重進且反
唐人聞之以為有間可乘遣蠟丸書招重進重進表其
書于世宗皆斥瀆反間之言世宗遂彂怒時鍾謨亦奉
使在館俱召見責讓忌正色請死無撓辭又問江左虗
實終不肯對比出命都承旨曺翰護至右軍廵院猶飲
之酒數酌翰起曰相公得罪賜自盡忌怡然整衣索笏
東南望再拜曰臣受恩深謹以死謝従者二百人亦皆
誅死扵東相國寺世宗性暴急莫敢救者忌已死乃始
追悔元宗聞之流涕贈太傅追封鲁國公謚文忠厚恤
其家擢其子為祠部郎中賜名鲁嗣
論曰南唐之衰劉仁贍死于封疆孫忌死于奉使皆天
下偉丈夫事雖敵讐不敢議也區區江淮之地有國僅
四十年覆亡不暇而後世追考猶為國有人焉葢自烈
祖以來傾心下士士之避亂失職者以唐為㱕烈祖扵
宋齊丘字之而不敢名齊丘一語不合則挈衣笥望秦
淮門欲去追謝之乃已元宗接羣臣如布衣交間御小
殿以燕服見學士必先遣中使謝曰小疾不能着幘欲
冠褐可乎扵虖是誠足以得士矣苟含血氣名人類者
烏得不以死報之耶傳曰君之視臣如手足則臣視君
如腹心詎不信夫
廖偃彭師暠皆楚馬殷之臣偃䖍州䖍化人祖爽父匡
圖仕皆至刺史偃少倜儻喜竒節通左氏春秋班固漢
書馬殷有國自秘書郎爲裨将戍衡山縣殷子希蕚與
弟希崇爭國希蕚敗見執師暠不知其世家自殷時爲
将與希蕚有舊怨希崇避殺兄名扵是命師暠幽希蕚
扵衡山使甘心焉師暠歎曰留後欲使我弑君耶吾豈
爲是㢤至衡山偃在焉相與護視希蕚甚謹未嘗失人
臣禮希崇意不快復遣召希萼㱕長沙終欲加害偃擇
勇士百人執兵衞希蕚晝夜擊柝以警非常遂築行府
與師暠奉希萼爲衡山王請命于金陵元宗爲出師㝎
楚亂希萼遂入朝偃師暠俱従行而偃爲部署輜重指
揮使尤勤瘁希萼流涕曰吾逐于逆竪非偃盡忠豈䏻
免禍至金陵元宗召見两人歎奨之授偃左殿直軍使
萊州刺史師暠殿直都虞候而使偃守道州以備南漢
㑹朗州叛潭州亦潰偃所部多潭人中夜作亂偃率親
䘚力戦不能支極罵而死元宗下制哀悼贈右領衞大
将軍寧州刺史謚曰節而師暠不見用䘚于金陵後主
時徐鉉為史官有豐城令劉虗巳移書眀偃大節云
論曰史之失傳者多矣廖偃彭師暠之事可謂盡忠所
事者而五代史則以為馬希崇遣師暠偃囚希蕚而師
暠奉希萼為衡山王是偃同受囚希萼之指而師暠獨
能全之也江表誌則以為師暠且従希崇害希萼偃百
計誘諭而寢其謀及衞希萼也師暠之計乃無所施是
師暠實欲害希萼獨賴偃以全耳嗚呼何其異也惟十
國紀年言两人者俱有功差可考信故多采之大扺忠
于故君两人實同而偃功爲多不可誣也張廵許逺之
事著如日星两家子弟猶有異論況偃師暠耶
南唐書列傳卷苐八
南唐書列傳卷苐九
孟堅始事建州王延政為将保大初查文徽討王氏之
亂堅來降文徽即以兵付之出竒鏖擊有功及馮延魯
之攻福州也堅亦在兵間吴越援兵自海道至阻淖不
得登㟁延鲁不知兵急扵破敵欲歛兵誘而蹙之堅諌
曰吴越兵進退俱不能方致死扵我使得至平地未見
可勝也延鲁大言曰吾自擊之無預君事吴越得平地
果不可制李弘義兵自城中出盡銳夾擊延鲁大敗棄
軍遯堅力戦以死延魯雖貶而其黨方盛故堅之死事
不見錄國人衰之
陳誨違州人生數月趫徤能馳走其父異之名之曰阿
鐡長事王延政為将唐師攻建州傅其城誨數出挑戦
先鋒橋道使王建封克外郛擒誨将斬之已解衣伏鑕
忽脱身絶馳追者數十百軰莫能及自㱕大将查文徽
文徽駭異用為戦棹指揮使領故部曲従攻福州馮延
鲁敗走諸營皆潰死者萬計委軍實戎器不可勝計誨
獨殿後收所棄金帛二十萬以㱕文徽鎮建州誨為劍
州刺史諜者告吴越戍兵棄福州遯文徽暗而貪功即
率誨俱進誨以戦艦入閩江適春雨江水㬥漲一夕七
百里扺城下擊敗福州兵獲其将馬先進葉仁安鄭彦
華始知福州未嘗有變誨親故多在城中方遣間使招
之文徽勒步騎亦至福州來迎文徽傳令入城誨以所
聞告且曰僕閩人也豈不䏻料閩人之情冝先立寨整
衆俟所招親故來得其實徐圗之文徽曰狐疑且生變
乗機據城上䇿也遂入誨知其必敗植旗鳴鼓列兵江
干以須之文徽果敗被執誨全軍還劒州獻馬先進扵
金陵用鄭彦華為将唐兵两取福州皆大敗塗地誨在
兵間皆有功號名将遂為建州節度使兼侍中訓兵積
榖隱然為大鎮嘗破福州兵扵南臺江軍聲大震由是
朝廷委以南方事而名其軍曰忠義及周兵入淮南誨
遣子徳誠率鎮兵赴難諸将多敗惟徳誠頗有戦功拜
和州刺史建隆三年六月誨引疾求罷朝論難其代乃
以弟劒州刺史謙為留後召誨還都後主親臨視七月
䘚謚忠烈閩之亂士民㡬殱焉惟誨之宗族益盛謙與
徳誠後亦繼領建州旄節諸子悉至顯官
韓熈載字叔言北海人少隱嵩山唐同光中擢進士苐
父光嗣平盧節度副使軍中逐其帥符習推光嗣為留
後眀宗即位討亂光嗣坐死熈載來奔時烈祖輔吴方
修眀法令熈載年少放蕩不守名檢補和常滁三州従
事時人士自中原至者多巳擢用熈載在京洛早負才
名乃獨落魄不偶亦不以介意烈祖受禅召為祕書郎
使事元宗扵東宫諭之曰以卿蚤奮名塲踈雋未更事
故使歷州縣之勞今用卿矣冝善自修飾輔吾兒也熈
載亦不謝在東宫談燕而巳不嬰世務元宗即位拜虞
部貟外郎史館修撰兼太常博士乃慨然曰先帝知我
而不顕用是以我為慕容紹宗也始數言朝廷事所當
施行者展盡無所囘隱宋齊丘馮延巳軰皆側目元宗
意獨嘉之命權知制誥書命典雅有元和之風與徐鉉
齊名時號韓徐契丹入汴晉少帝北遷熈載上䟽曰陛
下有經營天下之志今其時也若戎主遁㱕中原有主
則不可圗矣不省陳覺馮延鲁福州䘮師初議寘軍法
齊丘為之請止削官遷外郡熈載上䟽請無赦又數言
齊丘黨與必基禍亂熈載不能飲酒齊丘誣以酒狂貶
和州司士參軍徙宣州節度推官復入為虞部郎中史
館修撰遷中書舎人周太祖有天下用事者猶議北伐
熈載曰北伐吾夲意也但今已不可耳郭氏姦䧺曹馬
之流雖有國日淺守境已固我兵妄動豈止無功耶言
雖切而朝廷闇扵機㑹經營中原之志終不已周人果
以藉口兵入淮南齊王景逹以兵馬元帥臨邊陳覺為
監軍使熈載言出師大事也當先正名莫信扵親王莫
重扵元帥安用監軍使㢤亦不従熈載才氣逸發多藝
能善談笑為當時風流之冠尤長于碑碣他國人不逺
數千里輦金帛求之然性忽細謹老而益甚畜妓四十
軰傱其出與客雜居物議閧然熈載宻語所親曰吾為
此以自汚避入相爾老矣不䏻為千古笑端坐託疾不
朝貶右庶子分司南都熈載盡斥諸妓後主喜留為秘
盡監俄復故官欲遂大用之而去妓悉還後主歎曰孤
亦無如之何矣宿直宫中賜對多所弘益後主手教襃
之進中書侍郎䘚年六十九後主謂侍臣曰吾竟不得
相熈載欲贈平章事古有是否或對曰晉劉穆之贈開
府儀同三司即故事也乃贈右僕射同平章事廢朝三
日謚文靖葬梅嶺岡謝安故墓側著格言及後述三卷
擬議集十五卷㝎居集二卷初熈載嘗使周及㱕元宗
歷問周之将相熈載曰　趙點檢頋視非常殆難測也
及　太祖受禅人服其識
朱元穎州沈丘人本姓舒少倜儻通左氏春秋與楊納
同為河中李守貞客守貞叛俱來乞兵楊訥者李平也
語在平傳元既留事南唐以駕部貟外郎待詔文理院
數上書論事言今幸中原多故苟支歲月非所以為國
當取湖湘閩越錢塘以固基本且請專任軍旅以次討
定用事者嫉其言共譛之以為逺人謀握兵􁀁藏莫測
遂罷待詔元失意縱酒不事事朝廷亦優容之保大末
周師入淮南元請對言兵事元宗大悦命従齊王景逹
救夀州元善撫士䘚與之同甘苦每臨戦誓衆詞指慷
慨流涕被面聞者皆有効死赴敵之意破舒和二州以
功加淮南西北面行營應援都監與邊鎬許文縝柵紫
金山軍聲頗振益栅且及夀州元恃功時或違景逹節
制監軍使陳覺與元素有隙且嫉其䏻屡表元本學縦
横不可信不冝付以兵柄元宗乃命楊守忠代之守忠
至元帥府景逹檄元計事元憤怒欲自殺其客宋垍曰
大夫何徃不可乃爲妻子死耶遂舉寨萬餘人降周由
是諸軍皆潰邊鎬許文縝揚守忠皆被擒夀州亦不守
遂畫江請􁋼矣元在江南娶查氏文徽女至是伏誅文
徽累表乞貸死不従以珠裯覆屍扵市哭之隕絶觀者
皆爲垂泣元㱕周復姓舒世宗愛其驍果以爲蔡州團
練使其毋猶在沈丘遂迎飬焉　太祖受禅遷沂州防
禦使太平興國初卒
論曰亡國之君必先壊其紀綱而後其國従焉方是時
疆埸之臣非皆不才也敗于敵未必誅一有成功讒先
殺之故強者玩冦弱者降敵自古非一世也南唐如陳
覺馮延鲁查文徽邊鎬軰䘮敗塗地未嘗少正典刑朱
元取两州于周兵将遯之時固未為雋功而陳覺巳不
能容此元之所以降也元降諸将束手無䇿相與為俘
纍以去而唐遂失淮南臣事于周雖未即亡而亡形成
矣欲知南唐之亡者當扵是觀之
南唐書列傳卷苐九
南唐書列傳卷苐十
劉仁贍字守恵淮隂洪澤人父金事吴武王者戦功至
濠州團練使長子仁規娶武王女貴于其國嘗為清淮
軍節度使仁贍略通儒術好兵書有名扵國中事烈祖
歷黄表二州刺史入為龍衞軍都虞候拜鄂州節度使
元宗伐楚仁瞻帥舟師克巴陵撫納降附甚得人心保
大中湖湘戍兵潰㱕復失故楚地上書者多謂周人有
南侵之謀淮上石偶人言元宗聞而惡之㫁其首自六
月至冬不雨長淮可􁂮民流入周邊城遮殺之不能禁
唐亦興屯田修邊備以夀州最為要地十三年徙仁贍
為清淮軍節度使自楊氏有吴歲暮淮涸輙増戍以備
侵軼謂之把淺監軍吴廷紹以為無事徒費糧糗罷之
仁贍表陳不可罷未及行周巳遣将李穀王彦超韓令
坤等帥師大入詔書㬥我納李金全援李守貞慕容彦
超結契丹太原之罪報至上下失色仁贍獨部分號令
宴勞吏士間暇如平時十一月出兵破城南大柵殺周
兵數千人元宗遣神武統軍劉彦貞将三萬人救夀州
十四年正月彦貞至來逺鎮距夀州二百里軍容甚盛
李穀燒營夜遯保正陽彦貞率戦艦數百艘泝淮而上
仁贍曰敵已畏君矣當持重飬威以俟間若遽求戦而
不能勝則大事去矣彦貞不従仁贍曰周人遯必設伏
遇之将敗績乃率勵其下益兵固守彦貞果大敗沒于
陣伏屍三十餘里亡戈甲三十萬周世宗自将攻城屯
于城西北淝水之陽徴宋亳陳潁許蔡徐宿州丁夫數
十萬備攻城雲梯洞屋下臨城中數道同時進攻塡塹
䧟壁晝夜不少休如是者累月每鼔角四彂聲震墙壁
皆動我援兵在外者見利輒進常陷伏中以故屢敗而
終不悟仁贍雖知外援之敗意氣益壮覘世宗在城下
據胡牀督攻城仁贍素善射自引弓射之箭去胡牀數
步輙墮丗宗命進胡牀扵前墮處後箭復逺數步而墮
仁贍知之投弓扵地曰天果不佑唐耶吾有死于城下
耳終不失節扵是世宗遣中使來諭曰知卿忠義然士
民何罪耶又親駕臨城招之皆不従自正月至四月不
可下世宗還京師揚泰滁和舒蘄諸州皆復為唐守渦
口定逺周兵戍守者皆亦為我師敗破江左㡬復振而
夀州之圍獨不解元宗遣元帥齊王景逹以兵數萬來
援分重兵據紫金山列寨十餘與城中傳烽相應築甬
道􁕉城以通餽饟六月仁贍出兵殺周兵數百焚攻城
洞屋甚衆周将李重進等兵力頗屈仁贍因請乗世宗
之㱕以邊鎬守城自出决戦景逹畏懦又方任陳覺固
不許仁贍憤鬰得疾少子崇諌夜泛小舟渡淮謀紆家
禍為軍校所執仁贍命腰斬之監軍使文徳殿使周廷
搆哭于中門又求救于仁贍妻薛氏薛氏曰崇諌㓜子
固所不忍然貸其死則劉氏為不忠之門促命斬之然
後成䘮聞者皆為出涕十五年二月世宗復親征屢戦
皆克唐軍被俘馘者四萬人餘衆不能𣸪整朱元朱仁
裕孫璘皆降周仁贍聞扼吭憤歎世宗知夀州且下心
獨嘉仁贍之忠恐城破殺之乃下詔諭使自擇禍福三
月甲辰又耀兵城北而仁贍巳困篤不知人監軍周廷
搆營田使孫羽等為仁贍表請降戊申世宗次城北受
之舁仁贍至幄前撫勞嘉歎拜天平軍節度使兼中書
令命還城飬疾辛亥晝晦而黄沙如霧世宗在下蔡疑
有變馳騎覘之乃仁贍卒年五十八州人皆哭偏裨及
士䘚自剄以狥者數十人世宗遣使弔祭追封彭城郡
王錄其子崇讚為懷州刺史賜荘宅各一區元宗聞仁
贍死哭之慟贈太師中書令謚忠肅歎曰仁贍有知其
肎捨我而受周命耶是夕夢仁贍若拜謝庭中加封衛
王後主立進封越王開寳中仁贍子崇諒為進奉使
太祖嘉其忠臣之後特命為都官郎中仁贍至命廟食
夀春不絶
論曰政和中先君㑹稽公為淮西常平使者實請于朝
列仁贍扵典祀且名其廟曰忠顯後又嘗寓家夀春方
世宗攻下夀州廢為夀春縣而徙夀州扵下蔡故夀春
父老喜言仁贍死時事言其夫人不食五日亦死葢傳
記所不載廟在邑中歲時奉祀甚盛乾道湻熈之間予
逰蜀在成都見梓潼令金君所藏周世宗除仁贍天平
軍節度使吿身白𥿄書墨色印文皆如新金君言仁贍
獨一裔孫賣藥新安市客死無後故得之其詞與王溥
所修周世宗實錄皆合若歐陽氏五代史所稱盡忠所
事抗節無虧前代名臣㡬人可比予之南伐得汝為多
葢摘取一制中語載之本不相連屬又頗有潤色也以
仁贍之忠天報之冝如何而其後于今遂絶天理之難
知如此可悲也夫
潘佑幽州人祖貴事劉仁恭為将守光殺之父處常脱
身南奔事烈祖為散騎常侍佑生而狷介髙潔閉門苦
學不交人事文章議論見推流軰陳喬韓熈載共薦扵
元宗起家秘書省正字後主在東宫開崇文館以招賢
士佑預其間後主嗣位遷虞部貟外郎史館修撰議納
后禮援據精博合指遷知制誥召草南漢主書文不加
點後主咨賞遷中書舎人每以潘卿稱之而不名佑酷
喜老荘之言嘗作文一篇名曰贈别其辭曰荘周有言
得者時也失者順也安時處順哀樂不能入也僕佩斯
言久矣夫得者如人之生自一歳至百歲自少得壮自
壮得老歲運之來不可却也此所謂得之者時也失之
者亦如一歲至百歳暮則失早今則失昔壮則失少老
則失壮行年之去不可留也此所謂失之者順也凡天
下之事皆然也逹者知我無柰物何物亦無柰物何両
不相干故泛然之也故浩然之也其視天下之事如奔
車之歷蟻垤也值之非得也去之非失也燕之南越之
北日月所生是為中國其間含齒戴髪食粟衣帛者是
為人剛柔動植林林而無窮者是為物以聲相命是為
名倍物相聚是為利彚首而芸芸是為事事徃而記之
扵心為喜為悲為怨為㤙其名雖衆實一心之變也始
則無物終復何有而扵是强分彼我彼謂我為彼我亦
謂彼為彼彼自謂為我我亦自謂為我終不知孰為彼
耶孰為我耶而世方狥欲嗜利繫心扵物局促若轅下
駒安得如列禦冦荘周者㷊天下之轅釋天下之駒浩
浩乎復㱕扵無物歟此吾平昔所言也足下之行書以
贈别開寳五年更官名改内史舎人初與張洎親厚及
俱在西省所趋既異情好頓衰每嘆曰堂堂乎張也難
與並為仁矣時南唐日衰削用事者充位無所為佑憤
切上䟽極論時政歷詆大臣将相詞甚激訐後主雖數
賜手扎嘉歎終無所施用佑七䟽不止且請㱕田廬乃
命佑專修國史悉罷他職而佑復上䟽曰三軍可奪帥
也匹夫不可奪志也臣乃者繼上表章凡數萬言詞窮
理盡忠邪洞分陛下力蔽姦邪曲容謟偽遂使家國愔
愔如日将暮古有桀紂孫皓者破國亡家自已而作尚
為千古所笑今陛下取則姦囘敗亂國家不及桀紂孫
皓逺矣臣終不能與姦臣雜處事亡國之主陛下必以
臣為罪則請賜誅戮以謝中外詞既過切張洎従而擠
之後主遂彂怒以潘佑素與李平善意佑之狂直多平
激之而平又以建白造民籍為衆所排乃先収平属吏
併使収佑佑聞命自剄年三十六徙其家饒州處士劉
洞賦詩弔之國中人人傳誦為泣下及王師南征下詔
數後主殺忠臣盖謂佑也子華仕　宋至屯田貟外郎
以疾致仕景徳中　眞宗皇帝憐佑之忠起華于家授
故官
論曰佑學老荘齊死生輕冨貴故其上䟽縱言詆訐若
惟恐不得死者雖激于一時忠憤亦少過矣後主非強
愎䧺猜之君而䧟之扵殺諌臣使佑學聖人之道知事
君之義豈至是㢤不幸既死同時諸臣已默默為降虜
矣猶醜正嫉賢視之如仇誣之以狂愚惑溺淫祀左道
之罪至斥為人妖雖後之良史有不䏻盡察其說者扵
戲悲夫
李平夲姓名曰楊訥少為嵩山道士與汝隂布衣舒元
共學數年業成同㳺蒲中客扵節度使李守貞守貞叛
漢使两人懐表間行乞師扵金陵元宗為出師數萬為
之聲援甫出境而守貞敗两人無所復命且唐遇之厚
囙留事唐而訥始自稱李平元亦易姓朱元宗皆以為
尚書郎吴越侵常州欲以平為将固辭遷衞尉少卿周
兵取蘄州不䏻有復棄而㱕乃以平爲刺史朱元叛元
宗以平本與元同㱕唐慮其不自安召還金陵使者失
指械平以㱕元宗大驚慰勉之拜建州節度使召爲衞
尉卿潘佑好老荘平少爲道士習其說因相與逰平請
復井田法造民籍復造牛籍課民種桑後主本好古務
農甚悦其言使判司農寺平急扵成功施設無漸人不
以爲便後主亦中悔罷之而潘歷詆一時公卿獨稱薦
平請以司㑹府群議並不平㑹佑以直諌得罪因坐以
與平淫祀鬼神事繫平大理獄縊死獄中
嚴續字興宗馮翊人祖實仕故唐爲江淮水陸轉運判
官徙家廣陵父可求為吴武王謀臣及景王宣王嗣主
又皆有功宣王建國可求為尚書左僕射同平章事大
和二年䘚續十餘歲以父䕃補千牛備身遷秘書郎尚
烈祖女生長冨貴而性恭謹歷兵部侍郎尚書左丞元
宗即位進禮部尚書中書侍郎出牧池州復拜中書侍
郎兼三司使又出為江西節度使數年復入知尚書省
遂為門下侍郎同平章事初續之未出池州也宋齊丘
專國公卿多附之惟續持正不為屈翰林學士常夢錫
嘗指言齊丘過咎元宗語之曰大臣惟嚴續能自立然
才短恐不能勝其黨卿冝助之夢錫退諭指于續續因
與夢錫親厚然不能盡用其言也䘚為黨人所排與夢
錫俱補外及為相雖自以肺腑盡忠不貳然寡學識聴
用多非其人不䏻稱職或作螃蠏賦以譏切之是時以
軍興百司政事徃徃㱕樞宻院續言多不見用求罷拜
鎮海軍節度使属疾還都已革猶不亂與客言論如平
時後主使内夫人問之歴陳羣臣邪正某當進某當退
辭氣慷慨不及其私翌日䘚年五十七謚曰懿初續以
不學見輕同列遂力教子弟諸子及孫舉進士中其科
者十餘人
張易字簡能魏州元城人髙祖萬福故唐金吾将軍後
徙萊州掖縣易性豪舉尚氣少讀書扵長白山又徙王
屋及嵩山苦學自勵食無鹽酪者五歲齊有髙士王逹
靈居海上博學精識少許可易従之逰數年入洛舉進
士不中以昇元二年南㱕授校書郎大理評事時方重
赤縣拜上元令元宗立以水部貟外郎通判歙州刺史
朱匡業平居甚謹然醉則使酒陵人果扵誅殺無敢犯
者易至赴其宴先已飲醉就席酒甫一再行擲杯推案
攘袂大呼詬責鋒起匡業尚醒愕然不敢對惟曰通判
醉甚不可當也易嵬峩喑嗚自若俄引去匡業使吏掖
就馬自是見易加敬不敢復使酒郡事亦賴以濟太弟
景遂初立髙選宫僚召爲􁆒善大夫景遂召飲以玉杯
行酒因與坐客傳玩至易忽大言曰殿下有重寳輕士
之意何耶扺于柱礎碎之坐皆失色其他規正皆類此
景遂不爲忤待易益厚遷刑部郎中判大理寺周人南
侵時江淮乆安人不知戦我師屡北上下震恐易獨揚
言朝路曰國家被山帶河守奕世之業昔者夫差以無
道之兵威陵齊晉孫權以草創之國勢遏曺劉今若上
下併力敵何足畏㢤元宗聞而異之召使宿直禁中議
事然亦不能用也陳覺李徴古方用事朝野側目易一
日朝退歎曰吾忝廷尉軄誅邪孽當手斃二竪以謝曠
官俄以吴越犯邊出為宣歙招諭使判宣州前刺史方
築州城役徒數萬一切羅遣之曰自守者弱逺圗者強
何以城為吴越聞懾服不敢復犯後主封吴王召易為
吴王司馬東宫建又為左庶子後主即位遷右諌議大
夫復判大理寺㝷乞觧大理改勤政殿學士判御史臺
采武徳至寳曆君臣問對及臣下論奏骨鯁者七十二
事為七卷曰諌奏集上之注太玄未成卒年六十一
龔慎儀後主時為給事中開寳三年　太祖欲討南漢
未决詔後主諭劉鋹令奉正朔後主乃遣慎儀持書使
南漢書曰㒒與足下叨累世之􁋼雖疆畿阻濶休戚實
同敢奉尺書敬布腹心昨大朝伐楚足下疆吏弗靖遂
成釁隙初為足下危之今敝邑使臣入貢　皇帝幸以
此宣示曰彼若能憣然改圖单車之使造廷則百萬之
師不復出矣不然将有不得巳者僕料大朝之心非貪
土地也怒人之不賔而巳且古之用武不計强弱大小
而必戦者有四父毋宗廟之讎一也彼此烏合而民無
㝎心二也敵人進不捨我退無守路戦亦亡退亦亡三
也彼有敗亡之勢我乗進取之機四也今足下與大朝
無是四者而坐受天下之兵决一旦之命有國家利社
稷者固如是乎夫疆則南面而王弱則玉帛事大屈伸
在我何常之有違天不祥好戦危事天方相楚尚未可
爭而况今日之事耶地莫險于劒閣而蜀亡矣兵莫強
扵上黨而李筠失守矣竊意足下國中必有矜智好謀
之臣獻尊主強國之䇿以謂五䫈之險非可遽前堅壁
清野絶其饟道依山阻水射以强弩彼雖百萬之兵安
䏻成功不幸而敗則輕舟浮海猶足自全豈能以萬乗
之主而屈扵人㢤此說士之常談可言而不可用異時
王師南伐水陸並舉百道俱進豈暇俱絶其饟道盡保
其壁壘或用吴越舟師自泉州航海不數日至足下國
都矣人情恟恟則舟中皆為敵國忠義効死之士未易
可見雖有臣海孰與足下俱行乎敢布腹心惟與大臣
􁆐計之史館修撰潘佑之詞也鋹得書怒囚慎儀不遣
後主表聞　太祖遂决興師南漢平乃得㱕後主之亡
也愼儀為歙州刺史㑹昭武留後盧綘聞國破提兵自
宣州欲入福建過歙愼儀閉城拒守絳怒曰愼儀吾故
人何為見拒遣裨将馬䧺攻之愼儀朝服而出為䧺所
害
南唐書列傳卷苐十
南唐書列傳卷苐十一
郭廷謂字信臣彭城人父全義仕為濠州觀察使廷謂
㓜好學善書扎騎射補殿前承㫖出為濠州中門使全
義䘚擢荘宅使即為州監軍周侵淮南廷謂與州将黄
仁謹約以死守籍州民不逞者聚扵僧寺嚴兵守之日
給食隨所能使造守具故周師終不知城中虗實乆不
可下元宗歎其忠因大發戦棹命與林仁肇援夀州周
世宗聞之徙下蔡浮橋扵渦口築壘夾淮東西以護橋
扼濠夀之衝暑而淮漲廷謂掩不備輕舟泝流急趋渦
口将麾兵㫁笮周人覘知設伏待之廷謂将至橋得其
情駐軍不進襲敗周将武行徳周務勍于㝎逺斬首數
百行徳挺身遯䘚㷊浮橋周兵死者不可計遂盡㷊軍
資取良馬數百進武功殿使就遷州刺史猶以爲賞薄
又遷團練使兼上淮水陸應援使及紫金山之戦唐将
帥多降于周廷謂獨還軍守濠州治壁壘繕戈甲爲守
備世宗復南征廷謂表金陵請援且言周師日張碩卑
辭請和以俟機㑹夜出敢死士千餘襲破周營㷊雲梯
洞屋周人大驚相蹂踐死者甚衆然援師不至世宗親
攻城㷊戦艦數百艘殺二千人進攻羊馬城又殺數百
人遣諜持詔諭降廷謂廷謂度不能支奉表于周􁃶言
丗受本國爵命家在江南欲遣使禀命國主世宗許之
為緩攻及廷謂使還知金陵䘚不能救集将士扵壘門
南嚮慟哭再拜乃降世宗見廷謂賜宴勞之曰兵興以
來江南敗亡相踵惟卿能犯渦口浮橋破㝎遠寨足報
國矣濠州小城使汝主自守豈䏻固㢤賜襲衣金帶良
馬及器皿萬餘拜亳州防禦使以其弟廷讚為和州刺
史囙命帥濠州兵東攻天長下之遷樓櫓戦櫂左右廂
都監入　國朝至靜江軍節度觀察留後知梓州代㱕
賜第東都䘚年五十四廷謂事母孝朝夕束帶立侍寒
暑不變為政亦有恵愛方廷謂降周時令其錄事參軍
鄱陽李延鄒草降表延鄒責以忠義不為具草廷謂愧
其言然業巳降必欲得表以兵脅之延鄒投筆曰大丈
夫終不負國為叛臣作降表遂遇害元宗聞之召見延
鄒子命以官
張彦卿史失其鄊里世家保大末周世宗南侵彦卿為
楚州防禦使周師鋭甚旬日間海泰州靜海軍皆破元
宗亦命㷊東都官寺民廬徙其民渡江世宗親御旗鼓
攻楚州自城巳外皆已下發州民濬老􁇓河遣齊雲戦
艦數百自淮入江勢如震霆烈熖彦卿獨不為動及梯
衝臨城鑿城為窟室實薪而焚之城皆摧圮遂䧟彦卿
猶列陣城内誓死奮擊謂之巷闘日暮轉至州廨長短
兵皆盡彦卿取䋲牀搏戦及兵馬都監鄭昭業等千餘
人皆死之無一人生降者周兵死傷亦甚衆世宗怒盡
屠城中居民㷊其室廬然得彥卿子光祐不殺也元宗
下詔贈彦卿侍中天長縣時陞爲䧺州刺史建武軍使
易文贇亦固守聞楚州陷遂降彦卿馬元康書以爲彦
能亦莫知孰是也
論曰彦卿守椘州孤壘無援當百倍之師身可碎志不
可踰雖劉仁贍殆不能過而史家傳載獨畧至其名亦
或不同扵虖何其重不幸也
林仁肇建陽人事閩為禆将沈毅果敢文身為虎軍中
謂之林虎子閩亡久不見用㑹周侵淮南元宗遣使至
福建募勇士得仁肇及陳徳誠鄭彦華皆㧞為将仁肇
率偏師援夀州攻城南大寨有功又破濠州水柵擢淮
南屯營應援使時周人正陽浮橋初成扼援師道路仁
肇率敢死士千人以舟實薪芻乗風舉火㷊橋周将張
永徳來爭㑹風囘火不得施我兵少却永徳鼓譟乗之
遂敗仁肇獨騎一馬為殿永徳引弓射之屡将中仁肇
輙格去永徳驚曰此壮士不可逼也遂捨之而還及割
地元宗以為潤州節度使徙鄂州又徙南都留守開寶
中宻言于後主曰宋淮南諸州戍守单弱而連年出兵
滅蜀平荆朗今又取嶺表徃返數千里師旅罷敝此在
兵家為有可乗之勢請假臣兵數萬出夀春渡淮據正
陽因思舊之民以復故境彼縱來援吾形勢巳固必不
淂志兵起之日請以臣舉兵外叛聞事成國家享其利
不成族臣家眀陛下不預謀後主懼不敢従時皇甫繼
勳朱令贇掌兵柄忌仁肇䧺略謀有以中之㑹朝貢使
自京師囘擿使言仁肇宻通中朝見其画像于禁中且
已為築大苐以待其至後主方任繼勳等惑其言使人
持酖徃毒之仁肇少病風口氣常臭醫云肺掩不正及
遇酖家人恠其不臭俄䘚初仁肇尤為陳喬所知至是
喬歎曰國勢如此而殺忠臣吾不知所稅駕也然不䏻
白其誣仁肇䘚逾年後主遂見討又逾年國為墟矣
盧絳字晉卿冝春人自言唐中書舎人歙州刺史肇之
後初名表慕晉魏絳更焉讀書略通大指喜論當世利
病然脫畧䋲檢每以博奕角觝為事舉進士不中為吉
州囘運務計吏盗庫金事覺當伏危法乃更儒服亡去
至新淦客于土豪陳氏與其子弟共學絳好縱横兵書
日夜讀之陳氏察其非士流謂曰朝廷方求賢豪吾子
其可久留此乎因厚具装遣行絳将還冝春中途飲博
盡費其􁛑比至家毋及兄弟皆鄙誚之絳乃入廬山白
鹿洞書院猶亡賴以屠販為事多脅取同舎生金又持
搉貨誣山中浮屠以邀賄謝人皆患苦之與諸葛濤蒯
鼇號廬山三害朱弼為國子助教将捕治其罪復亡去
徃來金陵丹陽間遇大寒平地躍𧺫折簷桷為薪以自
濟守倉吏召㱕使躍倉檐自氣樓入倉中盜米一夕徃
返數十久之乃上書論事未報詣樞宻使陳喬口陳所
上書詞辯従横喬聳然異之用為本院承㫖授沿江廵
檢募亡命習水戦使馬䧺王川軍等分将之要吴越兵
于海門屡獲舟艦以善戦聞開寳中宻説後主曰吴越
仇讎腹心之疾也它日必為北兵嚮導以攻我臣屡與
之角知其易與不如先事出不意滅之後主曰然則大
朝且見討柰何絳曰臣請詐以宣歙叛陛下聲言伐叛
且賂吴越乞兵吴越之兵勢不得不出俟其來拒擊之
而臣躡其後國可覆也滅吴越則國威大振北兵不敢
動矣後主不聴及王師來討以絳為淩波都虞候㳂江
都部署守秦淮水柵戦屡勝諸将忌其能共說後主遣
絳出援潤州乃授昭武軍節度留後帥八千人陣于潤
州城下北軍不敢逼入城拒守而節度使劉澄謀因計
事斬絳以城降絳覺之澄乃謂絳曰都城危甚萬一不
守守此何為綘曰君為守不可棄城冝赴難者綘也是
夕澄遣裨将出送降款絳帥部下馳出欲冒圍入金陵
圍堅不可入乃走保宣州金陵城陷諸郡皆下絳獨不
降謀南據閩中過歙州怒刺史龔慎儀不出迎殺之而
行太祖使絳弟襲招絳絳初欲殺襲以眀不屈已而
䘚降至京師授兾州團練使遇龔慎儀兄子贊善大夫
頴于朝詬絳曰是殺我叔父者執至殿陛訴冤詔属吏
樞宻使曺彬言其才略可甫碩宥其死使自効　太祖
曰是貌類侯覇榮何可留也斬于西市絳臨刑大呼曰
陛下不記以鐡劵誓書招臣乎覇榮河東将嘗來降已
而復叛㱕弑其主劉繼㤙者故　太祖深悪之
蒯鼇宣城人善属文南唐承唐末文體纎麗之弊士率
不䏻自振鼇獨不事華藻以理趣爲本有承平餘風然
居鄊飲博無行不爲人士所容乃去入廬山國學亡賴
尤甚晩乃勵風操尚信義一言之出必復而後巳嘗蓄
龍尾研友人欲之而不言鼇亦心許之未及予也一日
友人不告而㱕鼇悔恨徒歩數百里追及授研而還猶
以素行爲有司所擯終國亡不仕久之逰京師擢進士
苐仕至殿中丞樊若水欲薦于朝鼇耻之亟致仕歸隱
廬山數年䘚
陳喬字子喬廬陵玉笥人父濬事吴為翰林學士烈祖
時以兵部尚書䘚喬㓜敏悟文辭清麗事親以考聞濬
死撫恤族黨均財給之親踈無間起家為太常寺奉禮
郎歷屯田貟外郎中書舎人淮南兵興元宗憂蹙不知
所為陳覺李徴古請以宋齊丘攝政元宗怒度群臣必
持不可乃促召喬草詔如覺徴古言喬請對未報排宫
門入頓首曰陛下既署此則百官朝請皆㱕齊丘尺地
一民非陛下有陛下縱脱屣萬乗獨不念先帝中興大
業之艱難乎讓皇幽囚丹陽宫陛下所親見也它日垂
涕求為田舎翁不可得矣元宗笑而止引喬入見后及
諸子曰此忠臣也及齊丘黨與皆斥喬與齊丘尤親厚
獨得不坐遷都豫章以喬輔太子留金陵後主嗣位歷
吏部侍郎翰林學士承旨樞宻副使遂以門下侍郎兼
樞宻使貶制度改右内史侍郎兼光政院使輔政喬風
度淹雅小心守法度然短扵才畧吏胥多交通權倖侮
文法不能察也　太祖遣使召後主入朝後主欲徃以
喬為介喬曰徃必見留如社稷何後主懼見討喬曰陛
下不得已當以臣為解及兵圍金陵　太祖又遣進奉
使江國公従謙諭指欲後主自㱕且命曺彬緩攻以俟
之而喬堅持不可劉澄以潤州降後主方惶惑欲置其
家不問喬憤切曰人臣受重寄一旦開門迎敵此豈可
容悉収其父母妻子斬之扵是人皆知喬必死國事矣
及城将陷後主自爲降欵命喬與清源郡公仲㝢詣曺
彬喬持款㱕府投承霤中復入見云自古無不亡之國
降亦無由得全徒取辱耳請背城一戦而死後主握喬
手涕泣不能従喬曰如此則不如誅臣㱕臣以拒命之
罪後主又不従乃掣手而去至政事堂召二親吏解所
服金帶與之曰善藏吾骨遂自縊二吏徹榻瘞之金陵
平家人謀改葬求屍不獲或見一丈夫衣黄半臂舉手
障面及彂瘞如所見云
陳起蘄州人性剛鯁尤惡妖異昇元中以進士起家為
黄梅令時縣境獨木村有妖人諸佑挾左道自言數世
不食肉能使冨者貧貧者冨俚民稍稍従之初有徒數
十人積數年従者至數百男女無别號曰忍辱夜行晝
伏取資于盗相與倡言佑有神術能升虗空入水火州
縣亦惮之不敢問起到官邑人畢賀佑獨偃蹇不至起
乃按户籍取佑為里正不服嫚言曰吾且斷令頭起吿
廵檢使周鄴出兵捕佑等獲之不能神皆就執縛搜其
家得乗輿服器遂斬之鄴欲宥其婦女童稚起曰此皆
瀆亂人倫不可使有遺育乃併斬之起由是知名官至
監察御史年
南唐書列傳卷苐十一
南唐書列傳卷苐十二
周惟簡鄱陽人隱居眀易後主聞其名召至金陵起布
衣為集賢殿侍講頃之以虞部郎中致仕還山金陵受
圍間道召還入後苑講否卦後主思得竒士能使兵間
者張洎薦惟簡可以談笑和解乃授給事中副徐鉉使
京師後主手䟽言惟簡託志妙門存心道典伴臣修飬
不預公途葢為之聲價兾動朝聴比至　太祖召見詰
責鉉猶􁃶奏不已惟簡惶恐反言曰臣本野人未嘗仕
宦李煜强遣來未嘗預聞使指伏聞終南山多靈藥碩
得棲隱　太祖許之金陵平命為國子周易博士判監
事或謂曰終南之言不酬且得罪惟簡不得巳上表求
解官以遂初志改虞部郎中致仕授其子繕京兆鄠縣
主簿使就飬太平興國中復表求仕授太常博士遷水
部貟外郎䘚繕後舉進士中苐仕亦至尚書郎
鄭彦華福州閩人祖父丗爲福建諸州刺史彦華少隸
節度使李弘義帳下嘗射殺乳虎以勇聞元宗出師攻
福州大将王崇文遣䘚李興登樓車罵弘義弘義不勝
憤募生得興者彦華請行夜縋出城外伏壕傍興猶嫚
罵不巳彦華操長鉤鉤得興挾以登城城上皆鼓譟弘
義得興而甘心焉崇文不能下城遯去歲餘劒州刺史
陳誨以水軍來攻彦華適出屯候官以所部降誨誨與
語竒之署軍校南唐與周師相拒淮南彦華大小百餘
戦身被五十餘創累遷至鎭海軍節度使加同平章事
後主見討王師自采石作浮梁渡江後主命彦華督舟
師萬人又遣别将杜眞率步兵萬人同逆戦後主親遣
行戒之曰水陸兩軍相表裏則吾事濟矣比與王師遇
眞以所部力戦彦華擁兵不救眞敗而潰金陵聞之䘮
氣遂閉壘自守以至國破亦不能正彦華之罪矣彦華
従後主入朝為右千牛衞将軍太宗征太原及幽州
用彦華為将無功猶歴諸衞将軍至左千牛衞大将軍
䘚年七十三子文寳初事後主以文學選為清源公仲
㝢掌書記遷校書郎㱕朝南唐故臣皆許錄用文寳獨
不自言後主以環衞奉朝請不納客謁文寳乃被蓑荷
笠作漁者以見寛譬久之後主歎其忠後中進士苐仕
至兵部貟外郎國史有傳
李貽業故唐時平章事蔚従曽孫父戴唐末苐進士奔
吴為起居郎貽業事烈祖至翰林學士烈祖晏駕大臣
欲奉宋后臨朝命中書侍郎孫忌草遺制貽業獨奮曰
此姦人所為也大行常謂婦人預政亂之本也安肯自
為此若果宣行貽業當對百官裂之㑹宋后亦不許扵
是臨朝之議遂寢元宗語貽業曰疾風知勁草扵卿見
之保大中以兵部侍郎䘚謚曰簡初戴為人簡率無威
儀貽業又甚于父平居頽然不言是非國有大議必首
斷之尤好飲酒嘗折簡招親友曰今夕佳月能相過乎
比客集貽業已大醉指酒壺曰本用相待酒興忽來自
倒之矣其踈豁大抵類此
劉崇俊字徳修楚州山陽人祖全以功臣為濠州刺史
有威名全䘚子仁規繼其任為政苛虐及卒崇俊繼之
盡反仁規之政人懷其恵數年漸專恣不法多畜不逞
使過淮剽掠獲美女良馬以自奉元宗陞濠州為㝎逺
軍因拜崇俊節度使以其子節尚大寧公主然元宗亦
悪其為人㑹夀州姚景䘚崇俊厚賂權貴求兼領夀州
元宗乃陽若不解其意命移鎭夀州而遣楚州刺史劉
彥貞馳入濠州代之崇俊自悼失計頗革心循法度未
幾得疾䘚年四十贈太尉謚曰威
劉洞廬陵人隱居廬山二十年能詩長扵五字唐律自
言得賈島法後主嗣位尤属意詩人或以洞言者洞遂
獻詩百篇卷首石城篇其詞曰石城古渡頭一望思悠
悠㡬許六朝事不禁江水流後主讀之感愴不怡者久
之因棄不復觀洞亦不復見省金陵受圍洞猶在城中
國亡洞過故宫闕徘徊賦詩多感㮣悲傷不以不遇故
有怨懟語未㡬䘚與洞同時有夏寳松者亦隱廬山相
與為詩友洞有夜坐詩寳松有宿江城詩皆見稱一時
號劉夜坐夏江城云
江為宋人避亂徙閩元宗初設貢舉為屡為有司所黜
嘗有題白鹿寺詩元宗南遷過寺讀而􁆰之為由是愈
自負傲睨一時䘚無薦引者居懷憤憤束書欲東走吴
越為同謀者所彂按得其状伏誅
汪台符歙人能属文烈祖初嘗上書論事合指宋齊丘
頗抑之台符貽齊丘書誚其疾已才齊丘大怒宻使人
誘台符乗舟痛飲至石城蚵蚾磯下沉殺之
郭昭慶廬陵人博學能自力嘗著唐春秋三十卷保大
中獻所著治書補揚子尉辤不受後主時𣸪獻經國治
民論擢著作郎時方奉中朝凡歲時慶賀貢方物牋表
及廷勞宴餞之辭率命昭慶為之一日方晨起造朝暴
䘚
伍喬廬江人居廬山國學數年力于學詩調寒苦每有
瘦童羸馬之歎山中浮屠夢仰視見一大星芒色甚異
㫄有人指之曰此伍喬星也既覺訪得喬乃傾資奉之
使入金陵舉進士及試畫八卦賦霽後望鍾山詩故事
中選者主司必延之陞堂置酒時有宋貞觀者首就坐
張洎續至主司覽其文揖貞觀南坐引洎坐于西酒數
行喬始上卷主司歎其傑作乃徙貞觀處席北洎處席
南以喬居賔席及覆考牓出喬果爲首洎貞觀次之時
稱主司精扵衡鑑元宗亦大愛喬程文命勒石以爲永
式仕至考功貟外郎卒
蕭儼廬陵人幼舉童子中其科稍長命爲秘書省正字
烈祖初歷大理司直刑部郎中以平怨稱烈祖晚服金石
藥多㬥怒近臣數被譴罰宣徽副使陳覺不自安稱疾
在告者數月及聞遺詔即以其日造朝儼劾奏覺傾耳
私室以幸禍變請重置于法不報烈祖輔吴設法禁以
良人爲賤至是馮延巳延魯欲廣置妓妾輙矯遺制託
稱民貧許賣子女儼駁曰昔延魯爲東都判官已有此
請大行以訪臣臣對曰陛下納麓之初出庫金贖民孰
不㱕心今寳運中興人仰徳澤柰何欲使鬻子資豪家
役使乎大行以臣言爲然将罪延魯臣曰此但智識淺
陋耳非有他也罪之且塞言路大行乃斜封其奏抹三
筆持入宫碩求之宫中既而果得留中章奏千餘皆斜
封有一抹至三抹者遂得延魯奏然大臣亦方以豪侈
相髙利于廣聲色因共爲遺制已宣行不當追改遂巳
元宗初以國譲景遂羣下持不可乃以景遂為諸道兵
馬元帥景逹副之宣告國中以兄弟相傳之意儼極諌
謂夏殷以來天下為家父子相傳不易之典也景遂景
逹亦固譲不敢當然元宗意愈確不之聴江文蔚韓熈
載典太常禮儀議烈祖稱宗儼獨建言帝王巳失之巳
得之謂之反正非已失之自巳𣸪之謂之中興中興之
君廟冝稱祖先帝興巳墜之業不應屈而稱宗文蔚亦
以儼議為當遂用之保大二年元宗終欲傳位景遂下
詔命總庶政惟樞宻使魏岑查文徽許奏事餘非特召
不得對儼上䟽力爭㑹宋齊丘賈崇皆以為不可遂収
所下詔其後元宗扵宫中作大樓召近臣入觀皆歎其
宏麗儼獨曰比景陽但少一井耳元宗怒貶舒州副使
孫忌為觀察使遣州兵給儼實防衞之儼謂忌曰僕以
言獲罪耳頋命之日君持異議㡬危社稷君之罪豈不
重扵僕乎反見防何也忌慚即徹去俄召還後主初嗣
位數與嬖倖奕棋儼入見作色投局扵地後主大駭詰
之曰汝欲効魏徴耶儼曰臣非魏徴則陛下亦非太宗
矣後主為罷奕南唐亡儼以老病㱕鄊里杜門數年䘚
年七十餘
劉承勲失其鄊里以善心計事烈祖為糧料判官遷徳
昌宮使德昌宫者盖南唐内帑别藏也自吴建國有江
淮之地比他國最為冨饒山澤之利歲入不資烈祖勵
以節儉一金不妄用其積如山太子嘗欲一杉木作版
障有司以聞烈祖書奏後曰杉木不乏但欲作戦艦以
竹代之可也然德昌簿籍煩委無由勾校承勳獨任其
事盗用無算保大後貢奉事興倉䘚取辦愈得以為姦
利畜妓樂數十百人每置一妓價數十萬教以藝又費
數十萬而服飾珠犀金翠稱之又厚以寳貸賂遺權要
故終無彂其罪者　太祖平荆湖詔江南具舟漕其米
入京師承勳狡默計後主終不䏻有其國欲預自結中
朝為異時計乃請行督臣艦自長沙扺迎鑾千柂相銜
太祖覺其意而惡之及國亡承勳㱕京師首自陳漕米
事太祖曰此汝主勤王耳汝安得有勞叱出特命勿
叙用久客無資裸袒乞食不勝凍餒而死
李元清濠州人徙金陵趫捷善走能及奔馬常步入梁
宋刺事開寳中後主以吉州永新與湖南隣命元清為
永新制置使每數月一託疾不坐衙輙微服入湖南境
人無知者以故敵人動息皆知之累年邊障晏然國亡
㱕京師元清心不欲仕二國偽稱失眀召驗之揮刃将
及頸而目不瞬乃放㱕濠州䘚
盧郢金陵人工属文有勇力好吹鐡笛乾徳中後主命
韓徳覇爲都城烽火使警察非常怙權㬥横國人望其
前驅莫不奔避郢嘗遇之調笛自若徳覇叱左右捕執
郢奮臂擊十餘人皆顛躓乃直前捽德覇墜馬毆之敗
面傷目徳覇入訴後主叱之出頋近侍笑曰戎帥遇一
措大不䏻自全面目尚敢訴耶遂罷其職後郢舉進士
試王度如金玉賦擢苐一徐鉉娶郢姊嘗受後主命撰
文累日未就郢曰當試爲君抒思適庭下有石十夫不
能舉郢戲取㺯之有頃索酒頓飲數升復㺯如初忽頋
筆吏口占使書不竄易一字鉉服其工後主亦以爲遒
俊可愛國亡㱕朝知金州䘚
朱弼字君佐建州人舉眀經苐一授國子助教知廬山
國學盧絳蒯鼇諸葛濤飲博不逞患苦諸生學官依違
無敢問者及弼至一切䋲以禮法每升堂講説座下肅
然絳等亦愧服引去生徒自四方來者數倍平時國亡
補衡山縣主簿秩滿求為南嶽廟令䘚
王輿合淝人少與兄綰俱事吴武王輿初為小校従周
本攻危全諷臨戦本視賊水柵部分諸将指㫄山頭一
小營謂輿曰爾徃為我取彼輿唯唯而色不欲行本曰
爾惮徃耶輿曰公必不以輿為不武請得此柵破之捨
而趨彼何為木大喜曰爾亦知此為必爭之地耶吾本
自行今為爾功勞而遣之輿乗輕舟襲破其前鋒遂排
柵入諸軍繼進賊大潰積功遷至諸軍都虞候烈祖輔
吴以腹心所寄進控鶴都虞候持重有謀甚見倚任久
乃出為光州刺史初輿兄子為海州刺史叛附梁聞輿
在光山遣間使通問輿執以㱕金陵因求罷郡入為左
宣威統軍歷鎮海節度留後金吾衞大将軍武昌節度
使與監軍甄廷堅不相得㑹廷堅被誣告有貳志烈祖
遣使械廷堅属吏未至輿刺知之宻告廷堅因為謀曰
今獨可即日乗輕舟㱕闕待罪毋與中使遇廷堅恐懼
不暇為他謀即従其計至金陵遇赦且以其先自歸淂
免人推其長者元宗嗣位加同平章事保大二年䘚年
七十四輿少従軍攻潤州為臣弩所射中右耳矢自左
耳出又中㫄一人猶立死輿扶㱕營臥百餘日復起耳
至老不聵亦無瘢痍攻頴州倚營門仗劒驅士䘚登城
城上機石發中營門及鎧之半皆糜碎而輿不傷莫不
異之兄綰亦至䖍州節度使
魏岑字景山鄆州須城人善諂䛕學揣摩尤為宋齊丘
所知薦授校書郎保大中驟進至諌議大夫元宗自以
唐子孫慨然有定中原復舊都之意有司請行南郊禮
元宗曰俟天下為一然後告謝天地岑遂與陳覺馮延
巳延鲁更相倡和為拓境事嘗侍燕自言臣少逰元城
樂其土風陛下還長安日乞為魏博節度使元宗欣然
許之岑趨下殿再拜謝侍衞皆竊笑覺延鲁攻福州岑
為監軍應援使三人者暗懦專恣如一軍敗元宗初欲
按軍法誅覺延鲁而貸岑御史中丞江文蔚對仗弹奏
請并岑誅之扵是貶太子洗馬俄𣸪還故官李守貞叛
漢來乞師岑乃力請出兵赴救扵是元宗従之因以岑
為㳂淮廵檢使無功而還岑自𣸪進姦謟彌甚鍾謨李
德眀亦用事其趨向與岑雖異而迷國則均户部貟外
郎范沖敏懐不平怵大将王建封上䟽請盡逐之更用
正人元宗怒併置沖敏建封于死岑自謂淂主眷愈無
所憚夀州節度使劉彦貞以厚賂結岑為奥援岑所得
不可數知遂肆言稱彦貞為将如韓白治民如龔黄其
敢為誕欺如此元宗方倚以柄任㑹見冲敏為厲召道
士上章訴天未㡬䘚
南唐書列傳卷苐十二
南唐書列傳卷苐十三
烈祖元敬皇后宋氏小名福金父韞江夏人后㓜流離
亂兵中昇州刺史王戎得后烈祖娶戎女后為媵得幸
生元宗王氏早䘚義祖命烈祖以為繼室封廣平郡君
晉國君治内有法不妄言笑義祖殂于金陵烈祖在東
都将奔䘮后宻以大計諌止焉烈祖為齊王封王妃及
受禅立為后従容裨贊多所弘益烈祖嘗曰吾思有未
逹后已悟矣昇元末烈祖服金石藥多㬥怒賴后以免
譴者甚衆及殂中書侍郎孫忌懼魏岑馮延巳延鲁以
東宫舊僚用事欲稱遺詔奉后臨朝聴政后不許曰此
武后故事吾豈為之元宗即位尊后為皇太后保大三
年十月䘚祔葬永陵
烈祖後宫种氏名時光性警恵年十六入宫列樂部中
俄得幸生景逷烈祖以受禅後所得子甚愛之种氏寵
日盛烈祖性嚴整嘗大怒聲如乳虎殿門環為震動左右
皆䘮魂魄种氏左手持食右手進匕従容如平時烈祖
怒亦頓解它日烈祖幸齊王宫遇王親理樂器大怒數
日未解种氏負寵輙乗間言景逷才過齊王烈祖正色
曰子有過父教之常禮也若何敢爾叱下殿去簪珥幽
于别宫數月命度為尼景逿愛亦弛終烈祖丗獨不加
封爵元宗即位始封景逷保寧王許种氏就飬于景逷
宫中封王太妃宋后挾舊怨屡欲加害元宗力解之乃
止
元宗光穆皇后鍾氏父太章事吴為義祖裨将義祖謀
誅張灝令嚴可求喻太章伏死士二十軰斬灝扵府太
章許諾義祖疑其怯夜半徃止之曰僕毋老懼事不成
欲徐圖之如何太章勃然曰言已出口豈有可巳之理
眀日遂誅灝後頗恃功頡頑烈祖疑其難制義祖曰昔
者吾赤族之旤間不容髮使無太章豈有今日冨貴耶
柰何以薄物細故疑之乃命以太章次女配元宗即后
也昇元中封齊王妃元宗即位立為皇后後主即位為
太后以父名改稱聖尊后后寢疾後主朝夕侍側衣不
解帶藥必親嘗乃進乾徳三年十月䘚是日雨沙于金
陵後主毁瘠骨立杖而後䏻𧺫哀動左右葬順陵
後主昭恵國后周氏小名娥皇司徒宗之女十九歲來
㱕通書史善歌舞尤工琵琶嘗為夀元宗前元宗歎其
工以燒槽琵琶賜之至于采戲奕棋靡不妙絶後主嗣
位立為后寵嬖專房創為髙髻纎裳及首翹鬢朶之粧
人皆効之嘗雪夜酣燕舉杯請後主起舞後主曰汝能
創為新聲則可矣后即命牋綴譜喉無滯音筆無停思
俄頃譜成所謂邀醉舞破也又有恨來遲破亦后所製
故唐盛時霓裳羽衣最為大曲亂離之後絶不復傳后
得殘譜以琵琶奏之扵是開元天寳之遺音復傳于丗
内史舎人徐鉉聞之扵國工曺生鉉亦知音問曰法曲
終則㣪此聲乃反急何也曺生曰舊譜實緩宮中有人
易之非吉徴也後主以后好音律因亦躭嗜廢政事監
察御史張憲切諌賜帛三十匹以旌敢言然不為輟也
未幾后臥疾已革猶不亂親取元宗所賜燒槽琵琶及
平時約臂玉環為後主别乃沐浴粧澤自内含玉䘚于
瑶光殿年二十九葬懿陵後主哀自裂誄刻之石與后
所愛金屑檀槽琵琶同葬又作書燔之與訣自稱鰥夫
煜其辭數千言皆極酸椘或謂后寝疾小周后巳入宫
中后偶褰㡢見之驚曰汝何日來小周后尚㓜未知嫌
疑對曰既數日矣后恚怒至死面不外向故後主過哀
以揜其迹云
後主國后周氏昭恵后妹也昭恵䘚未㡬後主居聖尊
后䘮故中宫久虗開寳元年始議立后為繼室命太常
愽士陳致雍攷古今㳂革草具婚禮又命學士徐鉉史
官潘佑参定文安郡公徐逰評其異同逰多是佑議遂
施用之逾月逰病疽鉉懟其不主巳議戲語人曰周孔
亦能為厲乎后少以戚里間入宫掖聖尊后甚􁆰之故
立焉被寵過于昭恵時後主于群花間作亭雕鏤華麗
而極迫小僅容二人每與后酣飲其中國亡従後主北
遷封鄭國夫人太平興國三年後主殂后悲哀不自勝
亦䘚
後主保儀黄氏江夏人父守忠事湖南馬氏為偏裨邊
鎬入長沙得黄氏納後宫後主見其美選為保儀以工
書扎使專掌宮中書籍二周后相繼專房燕故保儀雖
見賞識終不得數御幸也元宗後主俱喜書法元宗學
羊欣後主學桞公權皆得十九購藏鍾王己來墨帖至
多保儀實掌之城将䧟後主謂之曰此皆先帝所寳城
若不守汝即焚之無爲他人得及城䧟悉㷊無遺者保
儀亦従北遷䘚于大梁又有宫人流珠者性通慧工琵
琶後主演念家山破及昭恵所作邀醉舞恨來遲二破
久而忘之後主追念昭恵問左右無知者流珠獨能追
憶無所忘失後主大喜後不知所終
烈祖五子宋皇后生元宗楚王景遷晉王景遂齊王景
逹种氏生江王景逷
景遷字子通㓜警敏讀書一覽輒不忘烈祖輔吳景遷
尚吴公主爲駙馬都尉歷衙内馬步軍都指揮使海州
團練使左右軍都軍使遂以左僕射参政事留東都輔
政時甫成童㝷加同平章事知左右軍使寝疾罷㱕金
陵為諸道副都統以景遂代輔政景遷病逾年竟䘚年
十九謚曰㝎無子初術士皆謂景遷貴不可言故烈祖
在諸子中尤愛之及是始悟術士之妄
景遂仕吴為門下侍郎烈祖受禅封夀王純厚夷淡有
士君子之操讓皇之䘮景遂受命徃護䘮事望柩哀慟
觀者聳歎烈祖殂元宗以位譲景遂大臣固持之而止
眀年又命景遂總庶政已降詔僉謂不可乃收所下詔
久之又以為太弟凡太子官属皆改為太弟官属景遂
固辤雖不得命終恐懼不敢安処乃取老子功成名遂
身退之意自為字曰退身以見志平居好客喜属文燕
集無虗日贊善大夫張易峭直喜盡言景遂嘗賦詩頗
纎麗易面規之景遂敬納又嘗怒碎玉杯于坐景遂亟
摧謝無迕色及易出使契丹景遂上言力陳以為易國士
也冝夙夜納誨今使抗不測之淵報聘逺夷非國之利
元宗報之曰易固竒士海神當畏之竟遣行景遂在東
宫十三年屡乞㱕藩交泰元年三月始改授天䇿上将
軍江南西道兵馬元帥洪州大都督太尉尚書令晉王
以樞宻副使李徴古為鎭南節度副使佐之徴古習驕
嫚至鎮專恣尤甚景遂積久不能堪欲斬之而自拘有
司左右諌止初景遂之出鎭也弘兾為太子弘兾嘗被
譴于元宗有𣸪立景遂之意景遂在鎮亦頗忽忽多忿
躁嘗以忤意殺都押衙袁従範之子弘兾刺知之乃使
親吏持酖遺従範使毒景遂景遂擊鞠而渴索漿従範
毒漿以進之㬥䘚年三十九未歛體巳潰元宗素友愛
聞訃悲悼左右欲少慰釋之因妄曰太弟初得疾忽語
人曰上帝命我代許旌陽元宗始少解故被酖之事竟
不之知廢朝七日贈太弟謚文成
景逹生于吴順義四年是歲大旱烈祖方輔政極于焦
勞七月既望雩而淂雨景逹以是日生烈祖喜故小名
雨師稍長神觀爽邁異于他兒烈祖深器之受禅封信
王烈祖欲以為嗣難于越次故不果烈祖殂景遷已前
死元宗稱疾固譲景遂欲以次及景逹承先帝遺意既
迫扵群下之議不得行乃立景遂為太弟景逹自燕王
徙封齊王為諸道兵馬元帥中書令景逹孝友純至嘗
従逰後苑泛舟池中元宗舟覆景逹在他舟初不善泅
遽躍入水中負元宗出人以為精誠所感性剛正嫉惡
朝廷嚴惮之帝每召宗室近臣曲宴馮延已延鲁魏岑
陳覺軰憑寵笑呼㫄若無人景逹屡訶詰之復極諌元
宗它日宴于東宫延巳愧二弟之命不出于已欲以虗
辭為徳陽醉撫景逹背曰爾勿忘我景逹不勝其忽拂
衣入奏請斬延巳元宗諭解久之乃巳張易語景逹曰
殿下力未能去羣小而數面折之使之懼而自謀豈易測
㢤景逹悟自是畏禍遇曲宴輙以疾辤保大末淮南交
兵景逹以元帥督師陳覺為監軍使軍政皆决扵覺景
逹署牘尾而巳朱元叛夀州䧟皆覺為之景逹亦不䏻
詰初出師五萬而俘死亡叛者四萬景逹及覺引殘兵
㱕金陵上還印綬元宗恐其無功自愧乃拜天䇿上将
軍浙西節度使景逹不敢當要鎮力辤改撫州大都督
臨川牧在鎮十餘年後主嗣位加太師尚書令甚尊禮
之䘚于鎮年四十八在烈祖諸子中㝡為夀矣贈太弟
謚昭孝遺命留葬江州廬山初景逹好神仙道家之說
記室徐鉉獻述仙賦以諷行于世
景逷字宣逺烈祖初受禅以十二月二日為仁夀節景
逷以是日生故小名仁夀烈祖甚愛之毋种氏得譴宋
皇后鞠飬景逷如已出元宗嗣位封保寧王徙封信王
出為䖍州節度使簡易節儉䖍人安其政贑令䘚尉邵
繼良攝令以令成䘮日張樂宴飲景逷立奏黜之毎有
小過掌書記孫峴苦言規正之景逷大重之峴䘚言及
必流涕厚䘏其孤後主立進封江王加兼中書令元宗
後主皆酷好浮屠羣臣化之政事日弛景逷獨尊六經
名教排斥浮屠不少撓在鎮十一年䘚年三十一贈中
書令謚昭順
元宗十子弘兾弘茂後主従善従鎰従謙従慶従信凡
八人可見而従慶従信失其官封又二人并逸其名鍾
皇后生弘兾後主従善従謙自弘茂以下皆不知其毋
弘兾元宗長子故唐之末民間相傳䜟曰東海鯉魚飛
上天而烈祖果育扵徐氏因信符䜟又有䜟曰有一眞
人在兾川開口持弓向左邊元宗欲其子應之乃名之
曰弘兾初封東平公徒王南昌元宗嗣位以弟景遂為
兵馬元帥景逹為副元帥誓于烈祖椊宫前約兄弟相
傳而出弘兾留守東都及景遂為太弟又徙鎭潤州封
燕王弘兾為人沉厚寡言周師䧟廣陵吴越亦攻我常
州元宗念弘兾尚少不習軍旅事遣使召還都部将趙
鐸曰王雖冨于春秋然元帥之重衆心所恃忽棄其師
而㱕則部下必亂㱕欲何之弘兾善其言聞扵元宗即
日大為戦守之備部分諸将皆愜服士心元宗使龍武
都虞候柴克宏右衞将軍陸孟俊救常州至潤州樞宻
副使李徴古白以神衞統軍朱匡業代克宏㱕弘兾察
克宏有才畧謂曰君苐前戦吾當拒守表言克宏决可
破賊常州危在旦暮臨敵易将兵家所忌臣請以身保
其功克宏亦感激思奮馳至常州果大破吴越兵斬首
萬級獲其将佐數十人俘于潤州弘兾以時方艱危悉
驅出轅門斬之人壮其决然元宗以其專誅殺不悦者
乆之及太弟景遂力請㱕藩而景逹爲元帥奔潰南㱕
獨弘兾有功遂玄爲太子参决政事元宗仁厚羣下多
傱弛至以弘兾以剛斷濟之紀綱頗振起而元宗復怒
其不遵法度一日怒甚以打毬杖笞之曰吾行召景遂
矣弘兾大懼故景遂遇酖語在其傳元宗既請􁋼于周
以在位久耻于降屈屡遣使請于丗宗欲傳位弘兾使
為大國附庸丗宗賜書力止之其詞曰皇帝致書敬問
江南國主兹睹來章備形縟㫖叙此日傳譲之意述向
來髙尚之心仍以數載以來交兵不息備陳追悔之事
無非克責之辭雖古者省咎責躬因災致懼亦無以過
也况君血氣方剛春秋鼎盛為一方之英主得百姓之
驩心豈可髙謝君臨輕辤世務與其慕希夷之道孰若
懷康濟之誠且天災流行國家代有昔之聖哲所不能
逃苟盛徳之日新則景福之彌逺諒惟英敏必照誠懐
書詞温潤略以敵國元宗乃已丗宗遣使至亦别賜弘
兾國信以為常顯徳六年七月弘兾属疾數見景遂為
厲九月丙午䘚有司謚曰宣武句容尉張洎上書謂丗
子之徳在侍膳問安今標顕武功垂示後世非所以防
㣲杜漸也洎知元宗猶銜弘兾專殺事其説葢出扵揣
摩元宗果大以為然改謚曰文獻而洎由此進用
弘茂字子松元宗苐二子㓜頴異善歌詩格調清苦年
十四為侍衞諸軍都虞候封樂安公騎射擊刺皆精習
又領兵職然不喜戎事每與賔客朝士燕逰惟以賦詩
為樂初弘兾剛嚴人多惮之故時望㱕弘茂保大九年
七月䘚追封慶王弘茂之㓜有異僧言人夀夭旤福多
驗元宗使視弘茂僧書九十一字以獻及䘚年十九
從善字子師元宗苐七子器度凝逺封紀國公使周㑹
帝即位厚其禮遣翰林學士王著送之初従善與鍾謨
相附結謨輒請以従善為嗣元宗雖不従然意亦自􁆰
従善其遷南都也使主扈従諸軍元宗殂未御梓宫従
善輒従徐逰求遺詔逰厲色拒之至金陵具以事聞後
主素友􁆰略不以介意愈加輯睦進封韓王及貶制度
降南椘國公開寶四年遣朝京師　太祖已有意召後
主㱕闕即拜従善泰寧軍節度使留京師賜甲苐汴陽
坊封其毋陵氏吴國太夫人後主聞命手䟽求従善㱕
國　太祖不許以䟽示従善加㤙慰撫幕府将吏皆授
常参官以寵之而後主愈悲思每憑髙北望泣下霑襟
左右不敢仰視由是歲時逰燕多罷不講嘗製却登髙
文曰玉斝澄醪金槃繡糕茱房氣烈菊蕋香豪左右進
而言曰惟芳時之令月可藉野以登髙矧上林之伺幸
而秋光之待襃乎予告之曰昔予之壮也意如馬心如
猱情槃樂恣􁁅賞忘勞悁心志扵金石泥花月于詩騷
輕五陵之得侣陋三秦之選曹量珠聘妓紉綵維艘被
墙宇以耗帛論丘山而委糟年年不負登臨節歳歳何
曽捨逸遨小作花枝金剪菊長裁羅被翠為袍豈知萑
葦乎性忘長夜之靡靡宴安其毒累大徳扵滔滔今予
之齒老矣心悽焉而忉忉愴家難之如燬縈離緒之鬰
陶陟彼岡兮跂予足望彼關兮睇予目原有鴒兮相従飛
嗟予季兮不來㱕空蒼蒼兮風凄凄心躑躅兮淚漣洏
無一懽之可作有萬緒以纏悲嗚呼噫嘻爾之告我曽
非所冝従善妃屡詣後主號泣後主聞其至輙避去妃
憂憤而䘚國人哀憐之國亡改授右神武大将軍太平
興國初改右千牛衞上将軍雍熈四年䘚年四十八
従鎰元宗弟八子初封舒國公改封蔣　太祖親征揚
州李重進遣従鎰朝行在進封鄧王出鎭宣州後主宴
餞綺霞閣與近臣俱賦詩而後主自為序及貶制度降
江國公　太祖以不朝來討後主遣従鎰貢帛二十萬
匹白金二十萬觔大兵悉以南渡従鎰留京師館懷信
驛捷奏至百僚稱賀閤門趣随班入邸吏亦謂當有貢
獻其介潘慎修以為國被討且亡而使者旅賀非禮但
奉方物待罪　太祖嘉其知禮為易供張加賜牲餼上
樽命知制誥李穆送従鎰㱕國諭指令後主自㱕仍命
曺彬等緩攻以俟之而後主䘚不行以至城䧟従鎰従
後主北㱕改名従浦䘚
従謙元宗苐九子數歳為奕棋詩有思致後主賞歎之
歷封鄂國公冝春王吉王及貶制度降鄂國公㱕朝為
右神武大将軍湻化五年九月以本官出為安逺行軍
司馬後失其所終
後主二子仲㝢仲宣皆昭恵周后所生
仲㝢字叔章乾徳二年封清源郡公北㱕授右千牛衞
大将軍居後主䘮哀毀過制　太宗憐之遣使勞問終
䘮賜積珍坊苐一區久之自言族大家貧求治郡拜郢
州刺史在郡以寛簡為治士民安之淳化五年八月䘚
年三十七子正言亦好學早䘚無子後主之後遂絶
仲宣小字瑞保與仲㝢同日封宣城公三歲誦孝經不
遺一字宫中燕侍合禮如在朝廷昭恵后尤􁆰之乾徳
二年䘚纔四歳追封岐王謚懷獻后先属疾聞仲宣夭
悲哀增劇至于死
南唐書列傳卷苐十三
南唐書列傳卷苐十四
吴廷紹為太醫令烈祖因食飴喉中㘆國醫皆莫能愈
廷紹尚未知名獨謂當進楮實湯一服疾失去馮延巳
苦腦中痛累日不減廷紹宻詰厨人曰相公平日嗜何
等對曰多食山雞鷓鴣廷紹曰吾淂之矣授以甘豆湯
亦愈羣醫黙識之它日取用皆不驗或扣之答曰噎因
甘起故以楮實湯治之山雞鷓鴣皆食烏頭半夏故以
甘豆湯解其毒耳聞者大服
潘扆徃來江淮間自稱野客嘗依海州刺史鄭匡國不
甚見禮館之馬廐㫄一日従匡國獵近郊匡國妻行至
厩中因視扆所居四壁䔥然葦席竹笥而巳發笥覩二
錫丸亦頗恠之扆㱕大驚曰何物婦人觸吾劒賴吾攝
其光􁁬不然身首殊矣或以告匡國匡國竦然曰殆劒
客也求學其術扆姑一試之乃俱至靜院探懐出二錫
九置掌中俄而氣出指端如二白虹旋繞匡國頸有聲
錚然匡國汗下如雨曰先生之術神矣觀止矣扆笑引
手収之復為錫丸匡國表薦扵烈祖召居紫極宫數年
䘚
李冠善吹洞簫悲壮入雲元宗将召之㑹軍旅事興不
暇司徒李建勳亦知音絶歎賞之冠既不遇周顯徳中
北逰梁宋每醉輙登市樓長嘯後不知所終
某御厨者失其姓名唐長安舊人也従中使至江表未
還聞崔胤誅北司遂亡命而某留事吴及烈祖受禅御
膳宴設賴之畧有中朝承平遺風其食味有鷺鷥餅天
喜餅駞蹄餤春分餤宻雲餅鐺糟䏑瓏璁餤紅頭簽五
色餛飩子毋饅頭舊法具存
申漸髙優人昇元中為教坊部長時關征苛急属畿内旱
一日宴北苑烈祖頋侍臣曰近郊頗得雨獨都城未雨
何也得非刑獄有冤乎漸髙遽進曰大家何恠此乃雨
畏抽税故不敢入京爾烈祖大笑眀日下詔㢮税額信
宿大雨霑洽周本自吴時有威望烈祖憲其難制因内
宴引鴆酒賜本本覺之輙取御杯均酒之半以進曰碩
以此上千萬壽庶眀君臣一心烈祖失色左右莫知所
為漸髙託俳戲舞袂升殿曰敕賜臣漸髙併飲之納杯
懷中而出烈祖宻遣中人持藥解之不及腦裂而䘚至
元宗時又有李家眀亦優人宋齊丘止一子輙死悲哭
踰月齊王景遂勉之不従家眀曰是易喻爾作帋鳶大
書其上曰一子不能捨如讓皇百口何傱中墜其苐中
齊丘取觀為抆淚而止元宗失江北遷豫章龍舟至趙
屯舉酒望皖公山曰好青峭數峯不知何名家眀對曰
此舒州皖公山也因獻詩曰皖公山縱好不落御觴中
元宗太息罷酒去
譚紫霄泉州人㓜為道士初有陳守元者亦道士嘗斸
地得木扎數十貯銅盎中皆漢張道陵符篆朱墨如新
藏去而不能用以授紫霄紫霄盡䏻通之遂自言得道
陵天心正法核鬼魅治疾病多効閩王王昶尊事之號
金門羽客正一先生閩亡遯居廬山棲隱洞學者百餘
人武昌節度使何敬洙嘗殺女奴投屍井中人無知者
遇疾召紫霄中夜被髮仗劒考治見女厲自訴詰旦屏
人以語敬洙乃丹篆符遣之疾即愈廬山僧闢路有大
石堅不可鑱紫霄徃視曰此固易爾索杯水噀之命工
施鑱應手如粉後主聞其名召見賜官階辤不受俄無
疾䘚年百餘歲今言天心法者皆祖紫霄
史守冲潘扆皆不知何許人烈祖嘗夢得神丹既覺語
左右欲物色訪求而守沖適詣宫門獻丹方扆亦以方
繼進烈祖皆神之以為仙人使煉金石為丹服之多㬥
怒羣臣奏事徃徃厲聲色詰譲嘗以其藥賜李建勳建
勳乗間言曰臣服甫數日已覺炎躁此豈可常進㢤烈
祖笑曰孤服之已久寧有是事諌者皆不従俄而疽發
遂至大漸臨終謂元宗曰吾服金石求長生今反若此
汝冝以為戒也
耿先生者父雲軍大校耿少為女道士玉貌烏爪嘗着
碧霞帔自稱北大先生始因宋齊丘進嘗見宫婢持糞
埽謂元宗曰此物可惜勿令棄之取置鐺中烹煉良久
皆成白金嘗遇雪擁爐索金盆貯雪令宫人握雪成鋌
投火中徐舉出之皆成白金指㾗猶在又能煼麥粒成
圎珠光彩粲然奪眞大食國進龍腦油元宗祕􁆰耿視
之曰此未為佳者以夾縑囊貯白龍腦數觔懸之有頃
瀝液如注香味逾于所進遂得幸于元宗有娠将産之
夕雷雨震電及霽娠已失矣久之宫中忽失元敬宋太
后所在耿亦隱去凡月餘中外大駭有告者云在都城
外二十里方山寳華宫元宗亟命齊王景遂徃迎太后
見與數道士方酣飲乃迎還宫道士皆誅死耿亦不𣸪
得入宫中然猶徃來江淮後不知所終金陵好事家至
今猶有耿先生寫眞云
古史官書忠義孝行列女各為傳南唐偏方短丗又史
牒放逸不能盡見摭其僅可書者合為節義傳
叚處常失其家丗鄊里保大中為兵部郎中周侵淮南
元宗命處常浮海使契丹乞援師處常為契丹陳利害
甚辯契丹本通南唐徒持虗辭利南方茶藥珠貝而巳
至是了無出師意而留處常不遣處常忿其無信誓死
國事數面誚虜主虜主亦媿其言優容之以病䘚于虜
趙仁澤失其鄊里家丗保大中為常州團練使周人來
侵吴越乗間出兵攻常州仁澤戦敗被執㱕之錢塘仁
澤見吴越王不拜責之曰我烈祖皇帝中興首與先王
結好質諸天地王今見利忘義将何面目入先王廟乎
吴越王怒以刀抉其口至耳丞相元徳昭嘉仁澤之忠
以良藥傅瘡獲愈後不知所終
張䧺失其鄉里家丗周人來侵淮南民自相結為部伍
以拒周師謂之義軍而䧺所将最有功元宗命為義軍
首領及割地徙之江南歷袁汀州刺史後主見討保大
中舊将無在者乃擢䧺統軍使雄謂諸子曰吾必死國
難爾軰不従吾死非忠孝也諸子泣受命與田欽祚戦
于溧水敗績他将皆遯士䘚死者萬餘人䧺與其子力
戦俱死不同行者亦死于他陣父子八人無生存者時
金陵已危蹙不𣸪議贈䘏國人哀之
陳襃江州徳安縣人唐元和中給事中京之後十丗同
居長幼七百人不置奴婢日會食堂上男女異席未冠
笄者别又為一席畜犬百餘共以一船貯食飼之一犬
不至則羣犬皆不食築書樓延四方學者鄊鄰化其德
獄訟為之衰息昇元初州以聞詔𣸪徭役表門閭同時
見旌者尚數家皆五丗同居云
永興公主烈祖女也嫁吴睿帝太子璉及禅代宋齊丘
請離婚烈祖不聴公主自以為吴室冡婦而國亡中懐
憤悒聞人呼之為公主輙悲傷流涕烈祖愧之乃以璉
為中書令池州節度使璉䘚公主哭之過哀亦感疾䘚
余洪妻鄭氏洪為閩将唐師下建州裨将王建封得鄭
氏以其有色而自持堅貞不撓不敢犯獻之大将查文
徽文徽欲納之鄭大罵曰王師弔伐當襃錄節義以表
勵風俗建封出行伍尚知見惮君元帥也乃欲為旤首
耶文徽大慚亟訪其夫㱕之
吴媛浚儀人唐史官兢之後父志野義不仕梁南逰吴
遂家廬陵媛適段甲生子未晬叚䘚父母以媛少議嫁
之媛𠢐面自誓事舅姑備極孝謹教所生子為善士韓
熈載使江南表其節云
南唐書列傳卷苐十四
南唐書列傳卷苐十五
嗚呼南唐褊國短丗無大淫虐徒以寖衰而亡要其㝡
可為後丗監者酷好浮屠也初烈祖輔吴吴都廣陵而
烈祖居建業大築其居窮極土木之工既成用浮屠説
作無遮大齋七㑹為工匠役夫死者薦福俄有胡僧自
身毒中印土來以貝葉㫄行及所謂舎利者為贄烈祖
召豫章龍興寺僧智玄譯其㫄行之書又命文房書華
嚴論四十部奩秩副焉并圖寫製論李長者像班之境
内此事佛之權輿也然烈祖未甚惑後胡僧為姦利逐
出之國人則寖已成俗矣及其末年溧水天興寺桑生
木人長六寸如僧状右袒而左跪衣裓皆備其色純􁇀
可鑑謂之須菩提縣掇置龕中以仁夀節日來獻烈祖
始大驚異迎置宫中奉事甚謹其徒因誇以爲感應而
識者桉譙氏五行書知且有大䘮不三月烈祖殂及元
宗後主之丗好之遂篤幸臣徐逰專主齋祠事群臣和
附惟恐居後宫中造佛寺十餘出金錢募民及道士爲
僧都城至萬僧悉取給縣官後主退朝與后着僧伽㡌
服袈裟課誦佛經胡跪稽顙至爲瘤贅手常屈指作佛
印僧尼犯姦淫獄成後主每曰此等毁戒本圗婚嫁若
冠笄之是中其所欲命禮佛百而捨之奏死刑日適遇
其齋則扵宫中佛前燃燈以逹旦爲驗謂之命燈未旦
而滅則論如律不然率貸死冨人賂官官竊續膏油徃
徃獲免上下狂惑不恤政事有諌者輙被罪歙州進士
汪渙上封事言梁武惑浮屠而亡陛下所知也柰何効
之後主雖擢渙爲校書郎終不能用其言開寳初有北
僧號小長老自言募化而至多持珍寶恠物賂貴要爲
奥助朝夕入論天宫地獄果報之說後主大悦謂之一
佛出丗服飾皆縷金絳羅後主疑其非法答曰陛下不
讀華嚴經安知佛冨貴因說後主多造塔像以耗其帑
庾又請于牛頭山造寺千餘間聚徒千人日給盛饌有
食不能盡者眀旦再具謂之折倒葢故造不祥語以摇
人心及王師渡江即其寺為營又有北僧立石塔扵采
石磯草衣藿食後主及國人施遺之皆拒不取及王師
下池州繫浮橋于右塔然後知其為間也金陵受圍後
主召小長老求助對曰北兵雖強豈䏻當我佛力登城
一麾圍城之師為小却後主眞以為佛力合爪歎異厚
賜之下令軍民皆誦救苦菩薩如江濤未㡬梯衝環城
矢石亂下如雨倉皇𣸪召小長老稱疾不至始悟其姦
鴆殺之羣僧懼并坐誅乃共乞授甲出闘死國難後主
曰教法其可毀乎弗許及國亡後主入朝過臨淮徃禮
普光王塔施金帛猶以千計其後弟従鎰之子祝髮為
僧名惟淨景徳祥符中天下治安西域獻佛書甚衆惟
淨博聞通梵學繙繹精審莫能及者積官試光禄卿譯
經三藏亦南唐之餘習云
契丹事見唐書本傳及五代史四夷附錄今取其事之
繫南唐者為傳烈祖昇元二年契丹主耶律徳光及其
弟東丹王各遣使以羊馬入貢别持羊三萬口馬二百
匹來鬻以其價市羅紈茶藥烈祖従之扵是翰林院進
二丹入貢圗詔中書舎人江文蔚作贊其詞曰皇帝建
西都之歲神功邁于三古皇風格于四裔華夷咸若駿
奔結軌粤六月契丹使梅里捺盧古東丹使兵器寺少
令髙徒煥奉書致貢咸集都邑公卿庻尹拜手稽首稱
賀以為文徳所服受命之符也若廼鴻荒以降驟步相
侔耀武以信威有所不及任筭以御物有所不従詩頌
太原之師則用伐矣漢開朔方之地則崇力矣若我宣
猷大麓儷徳無私刑于朝廷以及于荒服旃裘左袵捧
日分光殊方異産充庭納賮曰垂衣裳而天下治斯之
謂矣有司紀美列于績事傳曰主上眀聖而徳不聞有
司之過也臣職在翰墨親睹隆平散獻贊曰赫矣皇武
纂唐之緒要荒之長駿奔來附伏波之柱單于之臺遺
鏃徒費獻琛靡來我后穆穆我網恢恢重譯日貢皇㢤
唐㢤四年徳光遣使獻馬百匹扵是烈祖遣通事舎人
判四方館事歐陽遇借鴻臚少卿使契丹假道于晉髙
祖不可遇及境而𣸪元宗嗣位遣使者公乗鎔航海繼
好既至而契丹亂兀欲被弑弟述律遺元宗書曰大契
丹天順皇帝謹致書大唐皇帝闕下貴朝使公乗鎔等
自去秋巳逹東京海岸適遭國旤今年正月二十六日
部署一行并諸儀物兵鎧已至燕京兹蒙敦念先朝踐
修舊好既增摧痛又切感銘貴國長直官王朗陳篆取
間道先囘用附咨報公乗鎔等巳遣伴送使陳植等同
回止俟便風即令引道而公乗鎔亦以蠟封帛書其詞
曰臣鎔自去年六月離罌油七月至鎮東關遣王朗奉
表契丹九月乃有番官夷離畢部牛車百餘乗及鞍馬
㳂路置頓十月至東京留三月契丹主遣閑廏使王廷
秀稱詔勞問兼述泰寧王燕王九月同行大事兀欲即
丗毋妻併命又遼東以西水潦壊道數百里車馬不通
今年正月方至幽州館于愍忠寺先迎御眞入宫言先
欲識唐皇帝面乃引見如舊儀問國書中機事臣即述
奕世歡好當謀分裂之事契丹主喜問𣸪有何事臣云
軍機别有宻書契丹主接置袖間乃云吾與唐皇帝一
如先朝徃來因置酒合樂又諭臣曰使人逺泛臣海而
至不期骨肉間忽起此事道路所聞必亦憂恐手斟一
玉鍾酒先自啜乃以勸臣令飲釂自旦至日晡始罷自
是數遣使宣勞三日一賜食謹遣王朗齎骰號子歸聞
奏骰號子不知何等語也初宋齊丘謀間晉㑹契丹使
燕人髙覇來聘㱕至淮北唐隂遣人刺殺之覇有子乾
従行匿之濠州扵是契丹頗信以為覇之死出于晉人
保大十二年述律遣其舅來夜宴清風驛起更衣忽仆
于地視之失其首矣厚賞捕賊不淂久乃知周大将荆
罕儒知契丹使至思遣客刺之以問唐乃下令能得吾
枕者賞三百緡俄有劒客田英淂之即給賞如約仍屏
人語之曰能淂江南畨使頭賞三千緡英果淂之自是
唐與契丹遂絶及丗宗兵出淮南敕㬥我罪曰蠢爾淮
甸敢拒大邦䟦扈飛揚垂六十載幸累朝多事與北虜
交通厚啓戎心誘為邊患所罪状我雖非一然首以通契
丹為興師之名方石晉以父事契丹而契丹毎以兄事
南唐葢戎狄習見唐之威靈故聞後裔在江南猶尊之
不敢與他國齒南唐亦頗恃以自驕其實相結約撓中
原皆虗辭非能為南唐助也
髙麗事具唐書及五代史四夷附録今書南唐所載異聞
及髙麗通南唐之見扵傳記者髙麗至五代初國名曰
大封其王髙氏名躬乂躬乂晚年果于誅殺吴順義二
年當梁之龍徳二年為海軍統帥王建所殺建自立去
大封之名𣸪稱髙麗以開州為東京平壌為西京吴天
祚二年當晉之天福元年敗新羅百濟扵是倭耽羅驩
干羅鐡勒東夷諸國皆附之有二京六府九節度百二
十郡内列十省四部官朝服紫丹徘緑青碧青碧以年
序遷緑以上選才能賜之俸禄賦以田租尚冠禮略如
古制婚􁇢男女執手自相媒許俗重匾頭生男旦旦桉
壓其首惟恐不匾也昇元二年遣使來貢方物所上書
稱牋大略云今年六月内當國中原府入吴越國使張
訓等囘伏聞大吴皇帝巳行禅禮中外推戴即登大寳
者伏惟皇帝陛下道契三無恩涵九有尭知天命巳去
即禅瑶圗舜念歷數在躬遂傳玉璽建夙惟庸陋獲託
生成所恨沃日波遥浮天浪濶幸遇龍飛之旦阻申燕
賀之儀無任㱕仁戴聖鼓舞激切之至儀式如表而不
稱臣烈祖御武功殿設細仗見其使自言代主朝覲拜
舞甚恭宴于崇英殿出龜兹樂作畨戲召學士承㫖孫
忌侍宴三年又遣其廣評侍郎桞勳律來貢方物其後
史冊殘缺來與否不可攷矣　列傳卷苐十五終
南唐書音釋
習氏眀晉紹漢比宋論乃章漢事失于陳志唐尚有是
書戚光既校之并音釋
夲紀一之三
烈祖(苐/一)昪(音弁日光貌眀也/又喜樂貌或作忭)憲宗苐八子(憲宗凡二十子見/唐書宗室丗系表)城昇
州(古金陵唐稱昇州城始東南跨/淮水即今城也又見後周宗傳)蒜山(在鎮江城/西三里)捭闔(捭通作擺開/也鬼谷子有)
(捭闔篇蘓秦/學捭闔揣摩)銅駞橋(即今金陵城東十里銅橋据/五代史及金陵志駞衍文)茀(音弗草多也詩/茀厥草豐)
南郊(牛頭山有廢宫址相/傳為是山見浮屠傳)大廟(金陵志今乾眀/尼寺是其址)玄武湖(見馮延/巳傳)鍾山
(在城東北十五里即蔣/山東南之鎭名山也)迎鑾䫈(見揚/州)馬元康胡恢(宋陽羡馬令祖/元康丗家金陵)
(多記唐事書未成而䘚令于崇寜間繼成南唐書三十卷恢金陵人宋華州/推官甞篆太學石經博物强記臧否人物能詩〇按南唐諸書有烈祖開基)
(志十卷唐滁州刺史王顔撰𧺫天祐乙丑止昇元癸卯烈祖實録十三卷内缺二卷/呉録二十卷並高逺撰逺傳書未成卒㷊其草故多遺落江南錄十卷宋太宗以徐)
(鉉湯悦皆唐舊臣命撰之晁無咎曰王安石言鉉書至亡國之際不言其君之過但/以曆數存亡論之扵春秋箕子之義為得也然潘佑以直見殺而鉉書佑死以妄豈)
(帷厚誣忠臣其欺君亦甚丗多以此言為然獨劉道得佑子華所上父事迹畧与江/南錄同乃知鉉等非欺誣也悅即投崇義避宋諱改姓因并易名江南别録四卷宋)
(陳彭年撰呉唐四主傳也南唐近事二卷江表傳三卷並鄭文宝撰江南野史二十/卷宋龍衮撰凡八十四傳江南館載二卷其序言鉉等奉詔為江南錄後王舉/路)
(振陳彭年楊億皆有書大槩皆不足以史稱而衮尤甚熈寧八年得鄭君所遺/扵楚州其事有六家所遺或小異者刪落是正以類相従云鄭君序者皆不著)
(名巳上并馬胡二家凡十一書惟陸㳺編取折衷成此書/也㳺亦不著名以他書􁕪而知豈時以私著避也)
元宗(苐/二)璟(俱永切/不音景)逿(字通/作逖)近濁(唐天文志流星尾長丈餘出紫薇入濁大/星自東濁際西流有聲如雷竇苹音訓曰)
(天与地際處曰濁案宋天文志有星出濁有星出東壁東北速行至濁沒六月朔日/食五分至酉六刻帶二分入濁不見七月月食丑五刻虧見東北方食及二分半入)
(濁不見食甚及復五月月食戍一刻虧見東南方濁未圓六分仕東井度中至五刻/復以日月食朔望出沒之際觀竇說益眀矣又凡此書星變五代史通鑑皆不載)
(盖其史/失之)少㣲長垣(各四星在/南方張度)贇(於倫切/美好也)瑫(他勞切/玉名)郴(痂林切/琛)暹(纎)榜(音/彭)
(笞擊也漢書㮄笞又篣/格彭􁕪字通用一作㮄)霣(通作/隕)清流關(在滁州西南二十里周/之捷時宋太祖為将)孫晟(即/孫)
(忌)信祖(郭威即帝位稱周追/尊高祖璟廟號信祖)訹(雪律切音戍說文誘也或作怵漠書怵扵/邪說如湻曰見誘怵也今俗猶云相謏怵)
(謏音/小)
後主(苐/三)煜(音/燿)殷崇義(見烈祖紀/馬元康下)㬥張(張通作漲漲亦通平聲江/淹詩雲/霞肅川漲)
皖(合版切山/在舒州)咼彦(咼字書口戾也俗作喎不言是姓姓書無咼姓但有過/渦二姓並音戈過風俗通夏諸侯國氏焉漢有兖州刺)
(史詡急就章有過說春秋寒浞處其子澆于過謂之過澆少康滅之以封諸/侯其地漢東萊掖縣北過鄊是也宋季有尚書郎勗望出高平渦楚大夫封)
(渦因氏焉三輔决錄有扶風太守尚或以咼即渦非也宋季猶有過勗或曰/即過後卋去足如隨為隋爾亦非也鄭樵氏族畧以古帝名為氏者女媧之)
(後有媧氏媧與咼音同而字近咼當是媧而去女文爾案秋浦志載池牧守/自言康震蕭復至南唐鄭彦華咼彦凡九十五人惜彦事蹟/莫􁕪也)
鍾蒨(字徳林案徐鉉王夫人墓志王太原人家豫章蒨父司徒纉戌是邦/因娶焉二子長懐建由校書郎歷東府掾以羣從百口家豫章辤禄)
(公朝因除洪州都督府司馬次蒨也以屬詞敦行從事戚籓累登臺郎為集/賢殿學士㑹中令齊王避親譲寵授鉞臨川朝廷慎選英僚以光幕府除撫)
(州觀察判官檢校屯田郎中既拜而夫人疾亟以交泰元年卒于京師嘉瑞坊/官舎鉉又有保大九年送徳林貟外赴東府亞尹詩序鉉等餞于石頭城分題)
(為詩蒨有賦山别諸知巳詩云暮景江亭上雲山日望多只愁辤輦轂長恨隔/嵯峨有意圗功業無心憶薛蘿親朋将逺别且共醉笙歌又克復揚州後以蒨)
(輟侍從攝尹正東府鉉等分韻賦詩弟鍇亦與有序蒨有得新鴻别諸同志/詩云隨陽來萬里點點度遥空影落長江水聲悲半夜風殘秋辤絶漠無定)
(似驚蓬我有離羣恨飄飄似此鴻蒨之才譽亦可見矣但馬承信兄弟事未/詳舊嘉瑞坊在今城内東南隅蒨倉甸切)
青山(案郡志後主獵于青山一牝狙觸網淚下稽顙屡顧其腹後主命虞人/守之其夕生二子還幸大理寺親錄囚一文辟婦以孕在獄適産二子)
(因得減死山在城東三十五里然城南四/十里亦有青山但郡志所傳若頗悉爾)膜拜(長跪拜也/膜音謨)
唐年世緫釋(凡七十/二年)
唐天祐元年(甲子昭宗天復四年改元朱/温殺帝立哀帝蜀仍稱天復)二年(乙丑蜀天/復五年)三年(丙寅/蜀天)
(復六/年)四年(丁卯蜀天復七年○朱/温纂位稱梁開平元年)五年(戊辰晉𡵨淮南/○蜀武成元年)六年(巳已晉/𡵨淮南)七年
(庚午晉岐呉岐王承制/加淮南楊隆演嗣呉王)八年(辛未晉岐呉○蜀永/平元年梁乾化元年)九年(王申晉/𡵨呉)十年(癸酉/晉𡵨)
(呉)十一年(甲戍晉/岐吳)十二年(乙亥晉岐呉○/梁貞眀元年)十三年(丙子晉岐呉○蜀/通正元年)
十四年(丁丑魯岐吳〇蜀天/漢元年漢乹亨元年)十五年(戊寅晉岐吳〇/蜀光天元年)十六年(已/卯)
(晉岐〇呉義元年/蜀乹徳元年)十七年(庚辰/晉岐)十八年(辛巳晉岐〇呉順義/元年梁/龍徳元年)十九
年(壬午/晉岐)同光元年(癸未晉荘宗復唐/改元岐㝷内属)二年(甲/申)三年(乙/酉)天成
元年(丙戍眀宗立改元/〇呉越宝正元年)二年(丁亥○呉/乹貞元年)三年(戊子〇漢/大有元年)四年(巳/丑)
(○呉太/和元年)長興元年(庚/寅)二年(辛/卯)三年(壬/辰)四年(癸/已)應順元
年(甲午閔帝立遇弑/末帝立改元清泰)清泰二年(乙未○呉天祚元/年蜀眀徳元年)三年(丙/申)
(〇石敬瑭因契丹立號晉天福/元年〇自天祐至是三十三年)昇元元年(丁酉烈祖即位○古今/之亂唐末極矣然清泰)
(方絶昇元已建天命人心/無絶也孰謂五季無君㢤)二年(戊戍〇蜀/廣政元年)三年(已亥〇閩/永隆元年)四年(戊/子)
五年(辛/丑)六年(壬寅〇漢/光天元年)七年(癸卯元宗立改元保大〇/殷天徳元年漢乾和元年)保大二
年(甲辰○晉/開運元年)三年(乙/已)四年(丙/午)五年(丁末○/晉亡)六年(戊申○漢/乹祐元年)七年(巳/酉)
八年(庚戍○/漢亡)九年(辛亥○周/廣順元年)十年(王/子)十一年(癸/丑)十一年(甲寅○周/顯徳元年)十
三年(乙/卯)十四年(丙/辰)十五年(丁已○北漢/天㑹元年)中興元年(戊午初改交/泰元宗十六)
(年始奉周顯徳年去帝號〇自昇元至是三十二年天祐至是五/十五年自武徳至是三百四十二年矣使/元宗䏻安天命事大)
(國以存宗祀周能卋敦王道/以賔之則三代之意也)○周顯徳六年(元宗十七年已未/天子命城金陵)
七年(元宗十八年庚申/〇宋建隆元年)○宋建隆二年(元宗十九年辛酉元宗殂/後主即位仍奉其正朔宋)
(又始稱/詔于唐)三年(後主二/年壬戍)乾徳元年(後主三/年癸亥)二年(後主四/年甲子)三年
(後主五/年乙丑)四年(後主六/年丙寅)五年(後主七/年丁卯)開寳元年(後主八/年戊辰)二
年(後主九/年己巳)三年(後主十/年庚午)四年(後主十一/年辛未)五年(後主十二/年王申)六
年(後主十三/年癸酉)○甲戍歲(後主十四年○/宋開宝七年)乙亥歲(後主十五/年〇宋開)
(宝八年後主城䧟被執唐亡〇自烈祖至是三主凡三十九年自/髙祖至是凡三百五十九年殷周革命而祀宋囯隨之丗宗猶祀)
(為宋之君度/不逮丗宗矣)
州軍總音釋(凡州軍/三十八)
昇(都金陵府以宣之當塗廣信并置蕪湖銅陵繁昌來属及當塗為/䧺逺軍復以池之青陽來属与舊領上元江寧句容漂水溧陽為)
(十縣/也)揚(東都江都府改江陽為廣陵以海陵興化属泰以天長置軍/㝷改曰建武軍改揚子曰永貞以白沙鎮為迎鑾/鎮)
雄(割楊之六/合天長置)楚(以鹽城屬泰呉/順化軍宋淮安)泗　滁(改永陽/曰來安)和　光　黄
舒　蘄　廬(昭順/軍)夀(清順/軍)海　泰(以揚之海陵置領揚之興/化楚之鹽城置㤗興如皐)濠
(定逺/軍)通(靜海/軍)雄逺(軍見/昇州)潤(鎮海/軍)常　宣(見昇州攝/州)池(康化軍置/銅陵呉改)
(至德為/建徳)饒(永平軍/置徳興)信(置鉛/山)江(德化軍置徳安順昌湖口/流㝷屬池改潯陽曰徳化/東)洪(南/都)
(南昌府/置清江改/新吴為奉新置靖安)鄂(武昌/軍)筠(割洪之髙安置上髙萬載/南城置建武筠州以出竹名宋瑞州)
(軍呉招/武軍)袁(置萬/載)吉(置龍/泉)䖍(昭信軍/石城上/金龍南/贑州)建(永安軍改忠/義軍置㱕化)
(建/寧)汀　劒(割建/汀置)南(漳名以泉/泰屬)泉(清源/軍)
列傳一之五五
宋齊丘(苐/一)詩(凡三十四韻有曰山蹙龍乕徤水黒螭蜃作日晩嚴城/鼓風來䔥寺鐸金桃帶葉摘緑李和衣嚼塵飛景陽井)
(草含臨春閣一日賢太守与我觀槖籥乃陪烈祖登/金陵城/中鳳/凰臺作今石刻王紹顔奉敕書貞竹無盛衰媚栁摇先落一聮小異耳昇元中敕立)
周宗(苐/二)臺城(六朝宫也在都城内北烈祖因築府就為宫宋為府治/為行宫在在今郡城内北志謂之舊子城郡城亦烈)
(祖祖築子城郡城/北古城皆近南爾)摺幞頭角(見李建勲画影皆軟/褁公服一如盛唐也)
徐鍇(鍇音楷又音皆/九江謂鐡為鍇)諦(音帝/審也)
邊鎬(鎬音好彬/見元宗紀)
柴克宏(苐/三)頵(麋又音贇/頭大也)
王㑹　􁂥(音叨弓/衣也)
㳺簡言　讟(音讀怨/謗也)
刁彦能　舉刀示先主(先主盖舊書文/當云烈祖也)
鍾謨　沾沾自衒(沾音瞻輕薄也漢魏其傳沾/沾自喜衒音縣說文自矜也)
朱匡業(苐/五)朱元叛元宗議親征(元本作烈祖今/按其事正之)
朱令贇(見元/宗紀)
江文蔚(苐/七)捨爵䇿勲(出左氏捨/舎去聲)
馮延已(苐/八)頵(見上柴/克宏傳)延魯　玄武湖(在金陵城北南唐近事湖/周廻十數里幕府雞籠蔣)
(山環聳左右名園勝境掩映如画六朝舊迹多出其間毎歲菱藕/罟網之利不下數千云案湖宋王安石言開為田今成平陸矣)
孫忌　豆盧(姓出/羌地)
彭師暠(暠字通/作皓皜)
韓熈載(苐/九)梅嶺岡(在城南郡志謝公墓上/有無字碑今皆失其処)慕容紹宗(案北史紹/宗初事爾)
(朱歸高歡歡命其子澄用之故/曰神武遺言實表知人之鍳)
劉仁贍(苐/十)夀州(本漢夀春周世宗得夀州徙其軍淮北下蔡改名/忠正軍以旌仁瞻之節復以夀州故治立夀春縣)
(隷忠正軍本置安豐軍/于夀舂縣今安豐路也)
潘佑(子見上馬/元康下)
嚴續肝肺附(見漢書劉向衞青傳肝肺/相附着也附通作腑音副)
張易　嵬峩(即巍峩嵬/巍古通)喑噁(史記韓信傳喑噁叱咤索隱曰喑/扵鴆切噁烏路切懐怒氣也漢書)
(作音烏猝嗟晉灼/曰音烏恚怒聲也)
郭廷謂(苐/十一)笮(通作筰音昨以竹索爲/槗也字又音窄而義異)
林仁肇　擿(音剔挑也發也漢趙廣漢傳發姦擿伏揚/子擿埴索塗字又通作摘擲而音義異)
盧綘新淦(漢縣隋以屬吉州宋以屬臨江軍/淦水出焉淦從水金聲古暗切)
陳喬　脱屣(屣音徙孟子猶棄敝蹝也又通/作躧履不躡根也屣所寄切)
李元清(苐十/二)趫(音驕善走/也捷也)
魏岑　怵(見上元宗/紀作訹)
元宗子從善(苐十/三)悁(縈縁切詩憂心悁悁/益兼絹絓捐委之義)
雜藝方士呉廷紹(苐十/四)飴(音怡/餳也)
潘扆　紫極宫(南唐近事扆後欲傳其法于人夢其師怒擅洩靈/術傳非其人隂奪其法禁不復能劒云㝷病終紫)
(極宫臨終上言乞桐棺葬近地後當尸解上從之使中貴人護葬金波/園保大中元宗命親信發冡觀之骸骨尚在迄無異焉)
耿先生　煼(火乾也亦/作炒㷅)方山(在城東南三十里外吳葛仙翁所居/有丹井一名天印山有宝華宫碑宫)
(基經火正當井處故/老云常時即焚之也)
節義　史諜(諜通作牒札也/漢志披圗諜)
呉媛(媛音援女賢也/字又通作姢)晬(祖對切子/生一歲也)
浮屠(苐十/五)身毒(身音捐又音乾毒音篤國在大夏東南今呼天竺/盖身毒聲轉為天篤篤省作竺又轉為竹音也)
衣裓(語岀佛書裓音/刻字書衣裙也)牛頭山(在城南三十里即晉/王導指為天闕者)
契丹　旃(俗作/氊)賮(徐刅切㑹礼之才也通作/贐漢書唐書/作進)
高麗　倭(窩)龜玆(音丘慈○巳上音釋姑据所知亦/有特畧之者加詳者幸觀者審焉)
南唐書音釋(終)
