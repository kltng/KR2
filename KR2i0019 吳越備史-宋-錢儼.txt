#+TITLE: 吳越備史-宋-錢儼
#+DATE: 2016-06-11 12:21:39
#+SOURCE: github.com/kanripo/KR2i0019 master 41a38b4b                
吳越備史卷第一
　武勝軍莭度使掌書記范坰　武勝軍莭度廵官林禹撰
武肅王
武肅王姓錢氏諱鏐字具美杭州安國縣人
　即臨安縣也
唐武徳中陪葬功臣潭州大都督巣國公九隴八代孫也
大中六年壬申二月二十六日生于本縣之衣錦郷勲貴
里曾祖諱沛唐宣州旌徳縣令累贈吏部尚書上僕射追
封洪勝王曽祖妣童氏追封齊國太夫人祖諱宙累贈太
尉追封建𥘉王祖妣水丘氏累封椘國太夫人追封晋國
九華太夫人皇考諱寛威勝軍莭度推官軄方郎中守太
府少卿累贈禮部尚書開府儀同三司守太師令追封英
獻王皇妣水丘氏累封秦國太夫人追封趙國太玄太夫
人王即長子也先是五年邑中大旱邑令道士東方生起
龍以祈雨生曰茅山前池中有龍然不可起起必大異邑
令乃止明年復旱又召東方生起龍将臨池遽指王所居
曰池龍已生此家矣時王已誕數日始誕之夕皇考方他
適鄰人急赱告曰適過君家後舍聞甲馬之聲甚衆非有
盗乎皇考乃急馳歸王已誕矣復有紅光滿室皇考頗怪
之将棄于井祖妣知非常人固不許因小字曰婆留而井
亦以名焉王自㓜常與羣児聚戯于樹隂石上或伐薪必
使羣兒聚以供已随多少而賞罰焉王嘗憩後山忽一石
屹然自立王因志之及貴建功臣精舍於其地遂以石為
佛坐樹號衣錦将軍十三年冬十月皇祖太尉薨将葬之
夕大風抜樹于野詰旦術者引靈輀将就葬所謂王考曰
此抜樹之穴是天唘也宜以葬遂窆之畢術者撫王曰當
貴此孫耳王常逰徑山書院有道人洪湮者毎迎于門王
頗惡之一日自後山避徑而往湮亦迎焉王問其故湮曰
君非常人故預知耳
(乙/未)乹符二年夏四月浙西鎮遏使王郢作亂勅本道徴兵
討之時董昌戍石鏡鎮亦募鄉里之衆以副召王王遂委
質于董氏始為偏将王入軍中驍勇絶倫為董氏所重
　時王年二十四矣
及董為杭州一日因事遣王之臨安途次餘杭有瞽者善
摸骨相集于龍光槁
　在餘杭縣
王因請相竟無一言王一日自臨安而還日已暮矣相者
復在舊所王遂贄金以為請相相者曰㫄無人乎王曰獨
在斯相者乃引臂乆之嘆曰天下亂矣朞時之内再遇貴
人言訖而去旬日後王復以束帛至餘杭将酬之訪于鄉
閭竟絶踪跡
(戊/戌)五年㓂盗蜂起有朱直管曹師雄王知新等各聚黨數
千剽掠于宣歙間秋九月王率本鎮兵討平之以功聞授
石鏡鎮衙内都知兵馬使遷鎮海軍右軄
(己/亥)六年秋七月黄巢擁衆二十萬人大掠州縣淮南莭度
使髙駢羽檄徴兵討之時巢三百餘衆将及石鏡鎮王谓
董氏曰黄巣以數萬之衆踰越山谷旗鼓相逺首尾不應
宜以伏兵襲之賊或少却則可逐矣巣前軍二千餘衆果
﨑嶇而至王率二十騎伏于草莽巢小将单騎先進王親
注弩射之應弦而斃伏兵遂起巣兵大潰王謂衆曰此術
止可一舉耳大軍必至則衆寡莫敵矣宜乗勝張虚聲以
懾之乃進屯八百里
　古地名也
途次逆旅遇一老嫗而誡之曰後有兵至當言臨安兵屯
八百里未㡬巣兵果至具如所對賊衆相頋曰向止數騎
尚不可當况八百里乎遂不犯境王又伺其後軍殺獲人
馬而歸功董氏淮南髙駢聞而偉之
(庚/子)廣眀元年冬十二月黄巣犯闕僖宗入興元杭州始建
八都
　臨安縣曰董昌王副之餘杭縣曰陳晟於潜縣曰吳文
　舉鹽官縣曰徐及新登縣曰杜稜唐山縣曰饒京富春
　縣曰文禹龍泉縣曰凌文舉各聚千人以衛鄊里
既而髙駢吕董氏赴廣陵王亦從焉時駢熟視王頋上右
曰此人他日爵祿必逺過于我時駢将大舉討巣命董氏
從行王謂董曰竊窺髙公無討賊之志苟從其行功效不
立是同坐罪宜以捍衛鄉里爲辭董然之告于駢駢因以
禮而歸焉是月黄巢自稱大齊皇帝
(辛/丑)二年春正月僖宗幸蜀改元中和勅髙駢爲東西行營
都統起師討巣駢竟不出兵秋八月己丑夜星大如杯椀
交流如織至丁酉乃止
　西晉之末五星互經天縦横無常未㡬五胡之亂驗矣
九月詔授董昌杭州刺史授王都知兵馬使太子賔客
(壬/寅)中和二年秋七月浙東觀察使(彭/城)漢宏(姓犯王諱/故號彭城)以天
子西幸乃遣弟漢宥馬軍都虞候辛約率兵二萬營于西
陵将圖浙西既燒魚浦刼富春兵勢甚盛董氏遣王率師
禦之是月十二夜将渡江而星月皎然兵不可渡王親掬
江沙吞而祝曰吾以義兵討賊天将見助碩隂雲蔽月以
濟我師俄而雲霧四起咫尺晦暝王大喜即先渡江竊賊
號縦火斫其營精兵繼至破賊殆盡漢宥辛約赱之擁入
溝塹士卒大半溺死屍骸相枕冬十月漢宏又率衢婺䓁
四州兵七萬餘人遣登髙鎮将王鎮領之營于江干連營
相属王率儒童鎮将徐靖浙江都逰奕使阮結銜枚宵濟
復大破之王鎮奔諸暨王獲漢宏所署主将憲官偽勅二
百餘道俘馘萬計兵甲生口稱是歸漢宏所掠民間妻女
于鄉里者數百人是月詔王兼侍御史
(癸/卯)三年春三月漢宏又分兵于黄嶺岩下貞女等三鎮及
山洞凡九十三所皆千餘人以圖大舉王率八都兵自富
陽以趋之破黄嶺岩下及山洞三十餘所生擒貞女鎮将
陽元宗岩下鎮将史弁等仍焚其兵甲夏四月漢宏自領
兵屯諸暨古剥嶺至于亭凶亀山之下王先攻諸暨獲糧
二萬餘斛旋破古剥嶺亭山等寨賊皆宵遁五月漢宏又
遣将何肅黄珪等率本道排門軍營于蕭山諸暨等䖏王
親禦之破賊一萬餘人生擒都虞候章公直餘黨赱之冬
十月漢宏又遣弟漢客与辛約巴立李萬敵等㑹温䖏等
州兵洎白丁十餘萬衆從蕭山西陵大出戦船以謀宵濟
王自新沙由漁浦而攻之戮何肅等遂趋萧山是月戊午
王親與漢宏遇自午至戌破賊大衆漢宏易服持膾刀而
遁時軍中有異其状者将擒之漢宏誑曰我宰夫耳遂伏
于亂屍之内得免次日漢宏復舉餘黨四萬人來抗我師
乗勝大敗之斬漢容辛約及招討判官譚昇都知兵馬巴
立先鋒李萬敵仍獲漢宏偽淮海招討使印一紐戰艦五
百艘馬四千蹄兵甲萬計俘馘千人漢宏宵遁歸越
(甲/辰)四年春二月婺州王鎮執刺史黄碣請降于王漢宏聞
之使其下婁賚殺鎮而代之夏四月浦陽鎮将蔣環㑹我
師攻婺州生擒婁賚而還未㡬勅命中使焦居燔為杭越
通和使俾其改過王遂班師以待之漢宏因殺王人宻徴
水師于温州刺史朱褒出戦船習于望海以史恵施堅實
韓公汶領之復圗水陸並進秋七月勅授王國子祭酒兼
御史大夫右千牛衛将軍冬十二月朔天子南郊改元大
赦
(乙/己)光唘元年春正月僖宗發蜀三月至京師冬十月授王
檢校散騎常侍右武衛将軍十二月監軍使四令孜進逼
帝如鳳翔
(丙/午)二年春正月田令孜刼駕如寳雞二月復興元冬十月
大将朱玫立襄王為帝
　朱玫僣立煜為帝以正其反逆之罪也
是月一日王謂董氏曰除惡務去根本不尓當為後患願
以全師討之董曰然王即日進師以諸都兵馬使阮結守
梅市監陣使錢爽守雙童遏後使駱團守平水䧏将使章
可周唐晟王公備等守蘭頭江海逰奕使崔則守羊石是
月辛亥王親率師自諸暨趋平水導山路至于曹娥埭癸
丑破韓公汶因與朱褒遇水師戦䑲皆焚而溺之甲寅進
屯豐山梅城鎮将施堅實執漢宏右直将張師及歸于王
丙辰進抜越城漢宏赱台州辛酉戮漢宏妻母弟姪及其
黨史恵史侃都虞候蔡約于軍門十二月丙午台州刺史
杜雄執送漢宏至命斬于㑹稽市漢宏斥刑者曰吾廉察
也非汝軰可殺吾嘗夢手捧金錢殺我者錢公也乃請王
親刃焉
　漢宏兖州使院之小吏也尋爲大将尋本州兵以禦黄
　巣㓂遂殺将首刼輜重而叛詔忠武軍討之不利復命
　前濠州刺史崔鍇招擕之宏遂䧏授宿州刺史㑹浙東
　觀察使栁韜以賄免朝官皆耻代之議者以漢宏䧏将
　也以䧏将代賍吏宜矣乃除之既有七州之地而復萌
　逆莭常㑹客酒酣謂衆曰天下丧亂金刃之䜟焉知非
　僕遂撫掌大笑復又㑹于使院有羣鴉噪庭樹上因使
　伐木有座者言此樹有年矣鴉噪乃常耳願勿為怪宏
　曰我将斬白蛇豈止此樹邪遂伐之又嘗構別第窮極
　雄壮一日有飛帛書署其門曰漢宏是賊豈宜造此大
　宅宅之中堂懸一錦傘守衛甚謹即夕失之人皆以為
　任俠所獲及舉兵至西陵将謀渡江乃禱于江干俄有
　一矢墜其前莫知其所來宏頗惡之既敗弃其母挾妻
　而奔焉就執之日董庶人讓之宏曰成即是敗即非自
　古何有不敗之家不亾之國然則僕射亦有名将良䇿
　宏無之以至于此何必太譲㦲
既而儒童鎮将徐靖以俘掠居人戮之于市北關鎮将(彭/城)
孟安与弟孟宿輒起府庫散其本部仍執廉使牌印王因
饗于擊場遂責之孟安即席謀王立斬以徇時孟宿部兵
屯于外王親撫之悉有其衆越人及諸将皆推王為主王
固譲董氏董遂權蒞于越杭人復請王代董氏時浙西莭
度使周寳承制以王權知杭州軍州事兼杭州管内都指
挥使是月赴本郡錄其事以聞詔授王撿校尚書
(丁/未)三年春正月帝在興元勅授王杭越管内都指揮使上
武衛大将軍充杭州刺史董昌為越州觀察使
　凡國王自陪臣已下所授官爵自貞明戊寅已前制用
　詔勅皆自間道而至戊寅以後南康貢路阻絶則皆航
　海而至皆出其迎授徐審徳本日月而書之他皆倣此
三月潤州客司軍将(彭/城)浩逐莭度使周寳出于毘陵推度
支催勘使薛朗為主仍火其城是月帝至鳳翔夏四月六
合鎮使徐約攻陷蘇州淮南髙駢為其下畢施鐸所幽乃
召宣州觀察使秦彦為主五月王命東安都将杜􁁓浙江
都将阮結靖江都将成吉率兵討薛朗
　𥘉杭州山賊朱直為亂遂募八縣鄉兵以討之因為八
　都臨安董昌首之今東安浙江靖江皆其數也其諸都
　地名都號首将名姓並見于前
六月師次陽羡與賊将李君旺遇大破之獲船八百餘艘
秋九月秦彦殺髙駢
　駢擁兵叛命信用妖人自取亾滅秦彦与畢施鐸出師
　屢敗疑駢黨内應遂殺之髙駢之事豈非佛氏所謂輪
　廻果報者乎易曰積善之家必有餘慶積不善之家必
　有餘殃曽子曰出乎爾者反乎爾者也若髙駢所淂猶
　未足以償數千人之怨纔足以見天道好還之不差忒
　耳
是月詔加王檢校户部尚書至日王師次禹城斬賊将丁
重徳属将趙君度赱之遂進攻常州丁從實棄城宵遁
　從實浙西小将也有微功于周寳故用為是郡人以為
　暴虐號為此丁滅門及是奔于海陵鎮鎮使髙覇及楊
　行宻同入海赴髙駢之難從實竟為行宻所􁀤也
十月周寳遂歸于王王以属郡禮具􁃅鞬迎之于郊仍舍
于樟亭驛是日廬州刺史楊行宻始入淮南十一月十二
日文穆王生十二月命杜稜為常州制置使遣阮結等進
攻潤州是月乙未周寳卒
　寳字尚珪曽祖侍選唐滄州魯城令幽薊之亂魯城以
　一邑拒㓂為賊所害祖光濟上賛善大夫依矦希逸于
　平盧軍為衙門将每行陣獲攻魯城者必殺之以祭父
　父懐義以武藝為韓臯所重累官至工部尚書天徳軍
　使寳即第三子也以父蔭為千牛備身尋去求軄依天
　平軍帥武宗三年徴方鎮有才器者入宿衛寳因隷右
　神䇿軍出為良源鎮将有戎政本軍表聞授右廂都押
　衙馬步軍知軍事大将軍出涇州聚糧二十餘萬斛黄
　巣之亂移鎮海軍莭度使僖宗幸蜀加授右㒒射檢校
　司空中和二年拜同平章事時朝廷以丞相王鐸率諸
　道兵復長安以寳為天下租庸副使兼管内營田使五
　年授特進檢校太保兼侍中進封本郡王至是以疾薨
　年七十四子璵嗣比唐制武選以馬上擊毬較其䏻否
　有置鐵鈎于毬杖以相擊寳嘗遇此選為鉄鈎所摘一
　目睛迭寳即取而吞之復擊毬遂獲頭等授涇源勅賜
　一木睛以代之木睛不知何木視之亦明置水中無所
　礙真睛矣一日早起盥漱其睛墜水盆中侍姬竊笑寳
　怒曰我瞎漢何足笑也遂殺之潤州衙軍以軍額號鎮
　海軍盖舊宿也寳復置親信號决勝軍䖏之後樓使其
　子璵搃之衆號為後樓軍其衣食糧賜數倍于鎮海士
　卒頗有怨望因恣横于外一日㑹客于後樓即席有言
　其事者則殺之而薛朗与鎮将(彭/城)浩友善遂以寳意示
　之且誡其軄下浩聞之憤曰可以免禍者不過反耳是
　夕遂率鎮海軍而叛乃推朗為主寳聞亂率家属跣襪
　拓芙蓉門召後樓軍曰後樓軍児即䏻救我乎後樓聞
　之亦同叛焉寳遂奔髙駢與寳夾江為鎮頗有嫌隙及
　奔駢遺書曰竊承赱馬以及奔牛又遣送黄虀一瓶葛
　粉十斤以表虀粉之意寳在泾源至于金陵多㑹賔客
　歡宴終日後庭楽妓百餘人水陸肴膳日極豐美以撫
　養欠均以致叛亂得罪驕奢蠧其福祿而使其然乎
(戊/申)文徳元年春正月孫儒殺秦彦畢施鐸
　彦等因髙駢信妖慘酷遂亂殺駢并殺駢子弟甥姪有
　一婦人臨刑㦸手大罵曰我必訴于上帝使汝等後日
　舉家殺戮一如我今日至是果如所言也傷㦲
是月駕在鳳翔丙寅我師克潤州生擒薛朗而還王命剖
心以祭周寳(彭/城)浩赱之王命阮結為制置使又命築嘉興
縣城二月駕還長安大赦改元文徳三月朔日有蝕之僖
宗疾革命立夀王為太弟帝崩太弟即位是為昭宗詔加
王檢校司空夏四月孫儒入淮南陷揚州楊行宻行海陵
復歸廬州秋九月王命從弟銶率兵討徐約于蘇州盡驅
州人以守城皆文其面曰願戦南都有軍事衙推陳車
　車本二名上字犯忠献王諱
謂人曰南都者盖都邑之稱杭州終當建國乎冬十一月
楊行宻攻殺宣州刺史趙鈴而有其地
(己/酉)龍紀元年春正月朔改元三月我師破徐約于蘇州約
奔入海中箭而死
　約曹州人𥘉從黄巣攻天長遂歸髙駢為六合鎮将浙
　西周寳子婿楊茂實為蘇州刺史約攻破之遂有其地
　而制度不軌刼王貢賦至是而滅宜㦲
王命海昌都将沈粲權知蘇州事夏四月丁丑命築安衆
營于臨安五月甲辰潤州阮結卒
　結字韜文錢唐人也杭州建八都結亦副焉中和二年
　以征漢宏有功授散騎常侍光唘三年征常州又平潤
　州累授户部尚書四年充潤州制置使尋遷刑部尚書
　𥘉徐約之黨三千餘人來䧏結撫之失所囙散香于甘
　露寺輒為所叛投于江遂成疾而率年四十六
王以其弟右驍衛将軍阮綽領其本郡仍命成及代所任
及盡誅其叛卒秋七月勅授王金𬗋光祿大夫檢校司空
本州防禦使冬十月勅除給事中杜儒林為蘇州刺史以
沈粲為制置使十一月帝南郊更名􁫚改元大順是月宣
州楊行宻遣将李宥陷我毘陵執杜稜而去
　𥘉李宥攻毘陵鑿穿地道而入兵甲俱以土中夜入于
　􁁓之寝室因執稜于卧榻而去
十二月淮南孫儒遣其下(彭/城)建封帥衆陷我潤州成及奔
歸
(庚/戌)大順元年春正月戊子朔皇帝受冊尊號大赦夏四月
勅遣使徴兵討李克用因道逺事遂寝秋七月常州李宥
陷我姑蘇制置使沈粲害刺史杜儒林及兄延休而奔于
我王以其失備復害刺史将欲誅之粲遂奔孫儒
　𥘉沈粲之攻杜儒林儒林曰勿殺我與你金粲曰殺爾
　金将焉往遂殺之儒林延休異母兄弟也同日而生至
　是同日而死異㢤
是月楊行宻遣将張行周爲常州制置使八月制加王吳
興郡開國男閏九月孫儒復遣(彭/城)建封攻毗陵殺張行周
而復困姑蘇是月王命築新夾城環􁀁氏山洎秦望山而
廻凡五十餘里皆穿林架險而版築焉王嘗親勞役徒因
自運一甓由是驂從者争運之役徒莫不畢力冬十一月
孫儒陷姑蘇李宥奔常熟十二月孫儒歸淮南仍以沈粲
爲制置使是月勅遣使髙品賜官誥加王檢校司空同平
章事
(辛/亥)二年春正月孫儒自淮南復入姑蘇将乗勝以圗我王
出舟師以禦之儒遂絶南頋夏四月彗星見大赦天下秋
七月城東安鎮冬十二月孫儒燒掠蘇常遂逼宣州困圍
楊行宻行宻遣使求救于我王王出糗糧甲兵以助之是
月常州甘露鎮使陳可立㩀本州王遣師平之
(壬/子)景福元年春正月丙午朔大赦改元二月命從弟銶為
蘇州招緝使夏四月勅陞杭州為武勝軍授王本軍防禦
六月王出師㑹宣州兵敗孫儒于宣城行宻斬孫儒傳首
京師宣州以沈粲歸王戮之于市而行宻因有廣陵焉
　𥘉楊行宻軍師張某㦯曰李某頗善占筭前一日謂行
　宻曰明日大水亭午可獲孫儒時畏日曦赫儒兵正勝
　人皆哂其言及詰旦西北有雲大如箕漸漸㳽漫俄而
澍雨大水暴作儒謂衆曰城中大水将及我諸營自頋
　無相救也俄而水深丈餘城中知其號令乃徑出兵邀
　擊儒營他皆不救因獲儒軍師之言果騐
是月泉州王潮攻陷福州殺范暉而有其地
　亦作鮑姓乃陳岩之子婿也岩為福州數年而卒以暉
　繼之至是為王潮所害時福州嘗有僧記之曰潮水來
　岩頭没潮水去矢口出矢口盖言将來繼潮之人也
(癸/丑)二年春二月楊行宻以其将田頵牧宣州安仁義牧潤
州夏閏五月詔授王本軍團練使蘇杭等州觀察䖏置使
進封彭城郡開國侯食邑七百户秋七月丁巳王率十三
都兵洎役徒二十餘萬衆新築羅城自秦望山由夾城東
亘江干洎錢湖霍山范浦凡七十里咸通中京師有望氣
者言錢唐有王者氣乃遣侍御史許渾中使許計齎璧來
瘞秦望山之腹以厭之使回望氣者言必不䏻止又郭璞
撰臨安地志云天目山前兩乳長龍飛鳳舞到錢唐海門
山起横為案五百年生異姓王
　率十三都者八都之外有𬗋溪保城龍通三泉三鎮是
　為十三都也
九月制授王鎮海莭度浙江西道觀察䖏置等使潤州刺
史
　先是今年三月詔以鳳翔宿衛耀徳都頭李鋋授特進
　同平章事領浙西差朝廷以李茂貞徹海王惡其黨将
　奪之權故有此授而丹陽已為淮人所有鋋不䏻至所
　治至是命王時議當之又周寳蒞丹陽州人凡有期必
　曰待錢來斯之應也比蜀禅月大師休公嘗上詩曰今
　日再三難更譲䜟辭惟道待錢來明矣
(甲/寅)乾寜元年春正月乙丑朔大赦改元二月王命成及權
蘓州刺史三月制王自光祿大夫檢校司徒進充本道營
田招討塩鐵制置發運等使夏五月勅遣中使(彭/城)延鉅特
授王開府儀同三司同中書門下平章事六月勅遣中使
賈居憺賜王私門立㦸
(乙/卯)二年春二月進封王開國公食邑一千户是月威勝軍
莭度使董昌僣稱皇帝建元順天國號羅平
　年號或云天冊㦯云天聖皆非也江東羅諫議隐撰吳
　越行營露布曰羅平者唘國之明順天者建元之始又
　曰以将門稱天冊之樓以㑹府為宣室之地明矣
昌以書告王其所稱云權即羅平國位印文曰順天治國
之印王淂之吕賔吏以議曰董氏昔吾郷黨也今吾鄰藩
也其豐功茂績崇階厚祿又吾所以賛成也今採聽妖妄
遂圗潜亂吾以授朝廷将相當徴兵以討之然以悪迹方
炳庶㦯䏻改吾先馳書以勉之救其覆族之禍衆悉稱善
乃遣賔属沈滂率将吏數百人移書以諫之曰與其閉門
作天子與九族百姓俱作塗炭不若開門作莭度使終身
富貴無憂也及今悛悔尚可及矣昌竟不聽王乃表聞之
仍又率兵至迎㤙門望樓再拜且諭曰大王奄有數州位
兼将相非不貴也非不富也一旦顛倒兵柄改易臣莭自
貽伊戚禍不旋踵今率諸州兵至城下以俟大王改過苟
不見聽則天子赫怒羽林黄頭濟江而至襲大王之城非
唯大王有累卵之危實郷黨生靈皆歸鼎㸑矣禍福之道
惟大王擇之昌于是送犒師錢二億萬仍執妖人應智王
温室巫姬阿韓掾吏吳瑶秦昌𥙿至于軍門且言待罪于
天子王遂誅應智等而還復表其事時越州都指挥使馬
綽指挥使駱團出降俄而詔王討昌又勅遣中使髙品李
重宻來勞我師仍削奪董昌官爵
　詔曰夫雷霆霜雪上天降以成物明賞飭法哲王垂以
理人是則陽春不可以獨為歲功仁恕不可以専為君
徳威刑之作其在斯乎朕以眇躬祗膺大寳奉祖宗之
　丕訓荷天地之洪休八年于兹一日無怠遜于志者既
　求諸道逆于心者必本于情苟懲戒之不明懼典章之
　斯廢威勝軍莭度使隴西郡王董昌出于行伍属遇艱
　難權握兵戎位崇将相器纔盈而自覆鼎必折而遂傾
　囙憑生祠輒有狂計假陳妖異惑亂邪巫鼓噪危樓偽
　為建國不思理代徒生犬吠之音欲就崇祠妄舉狐鳴
　之兆賴浙西莭度使錢　與諸司等皆忠誠憤激壮莭
　堅髙始以逆順之理飛章諭之而不悟次以攻伐之謀
　盟約脅之而不回至于率兵直以靡壘雖復假言幻惑
　止遏兇邪終為閉壁偷安不便束身歸罪是其陰詐猶
　欲張皇魚戯鼎而雖亦可哀蜋拒轍而終爲不率天討
　有罪鬼淂而誅其董昌在身官爵並皆削奪仍委爾進
　兵攻討越州城士庶且多寧無勇敢之徒善以功名自
　許如有梟戮生擒董昌者授以三品正員賞錢一萬貫
　如先有官者超三資酬奨如是董昌威制曽助妖謀翻
　然改圖轉禍爲福有所自効者罪並不問賞則與之於
　戯悪殺好生君人令徳仗順伐逆武夫令猷鳴鼓而攻
　既非獲已奮戈而起亦宜慎諸勿發勿焚無誤無失网
　俾觀聽謂我黷武而勤兵也
夏四月辛卯蘇州雨雪乙巳皇考太師薨六月制授王檢
校太傅彭城郡王兼浙江東道招討制置両浙塩鐵彂運
等使是月王起師討董昌秋七月制授王𧺫復雲麾将軍
上金吾衛大将軍員外置同正員是月帝幸莎城旋至石
門鎮八月車駕還京于是董昌求援于淮帥楊行宻行宻
遣将䑓蒙等困圍姑蘇以應昌冬十月行宻又遣安仁義
田頵等攻我鎮戍昌遣禆将陳郁鍾福率黨屯于香嚴寺
又遣李蕙崔温屯于石候
　香嚴石候皆地名
王命武勇都知兵馬使頋全武馬步軍都知兵馬使王球
率兵往逐之遂戮李蕙崔温等未㡬昌復搆湖州刺史李
師恱率兵四千餘人侵我封境又遣徐㳤困我嘉禾王命
内衙都虞候方宻襲之不克更命頋全武率所部而禦之
囙破烏墩光福二岩而府城東接大江賊不得聚然沙路
平漲賊之㳺兵得以來往王謂全武等曰賊若有我江壖
襟帯甌越則不可當也汝善禦之十一月衢州刺史陳儒
卒弟岌嗣時頋全武遣偏将孟寳蔣璠率兵屯于西陵是
月勅王依前起復檢校太傅兼侍中加食邑一千户是歲
終郊封胥山伍子胥為恵應侯
　封胥山祠不詳詔命年月羅代集有碑云三年閏正月
　則知詔下之明年為碑今按長暦乹寜三年今甘崇耳
(丙/辰)三年春正月勅授鎮海軍水陸都指挥使費州刺史髙
彦諸軍應援指揮使夷州刺史沈夏並檢校司空是月安
仁義出戦船從湖州将渡江以應董昌王命武勇都指挥
使許再思等禦之仁義竟不敢渡然沙路之患未弭乃祭
江海而禱胥山祠一夕驚濤沙路悉毁江壖一隅無所患
矣昌又遣徐珣李玄賔等㩀肅清四朴九郷之地王命頋
全武王球擊之徐珣等來䧏昌又遣将湯舊領兵守石城
袁邠領兵守永寜時昌鎮遏使朱威与賀蘭風招緝使孫
仲殷等並投𣢾于王且為越軍所襲朱威等由海道而至
二月王命頋全武許再思自西陵趋石城與湯舊遇遂破
石城
　去越城僅三十里
生擒其黨六百餘人湯舊等赱還昌不䏻援三月我師復
攻餘姚袁邠因大戦賊黨逃溺者相半而明州刺史黄晟
遣指揮使梁從晊率兵來應我師袁邠堅壁自固昌益兵
以救之頋全武遣武勇隊主(彭/城)彦章又遣将陳郁自南臻
丫口至于富陽漁浦等䖏屯聚王命王球等擊之又截其
衝要生擒賊将徐宣等斬首二百餘級昌遣婺州兵及諸
鎮兵以應之時陳郁率其黨千餘人來䧏夏四月我師執
袁邠及徧将潘薦等凡二千餘人王以朱威復為永寜鎮
使是月頋全武進圍越城而椘武王馬某始有湖湘之地
　王馬姓名犯宣祖廟諱故以謚易之也
五月辛巳董昌親閲戦于五雲門仍懸玉帛以誘我師頋
全武許再思等奮擊之其黨大敗昌愕視而退至是始懼
自去其帝號
　𥘉城中有言王師雄壮強盛者輒怒而斬之有言王師
　兵疲而糧絶者則喜而賞之于是親閲我師奮擊始大
　懼而退
次日王命分兵進攻以頋全武充諸軍都虞候東面都知
兵馬使與指揮使孟寳等攻五雲門王球充右副指揮使
與蔣璠等攻亭山及申光門陳章充右副指揮使與錢顔
攻關子門許再思充馬軍都虞候北面都知兵馬使攻昌
安門駱團充四面都指挥使攻迎㤙門是月癸未越城将
抜而䑓蒙等陷我姑蘇刺史成及𬒳執王乃召全武議将
分兵西陵以備北㓂全武上言曰賊之根本繫于甌越豈
以失一姑蘇而遂逭天討碩先抜越城然後復茂苑未遲
王從之乙未董昌猶㩀牙城拒之王紿昌曰奉詔令大王
致仕歸臨安昌乃送牌印而出頋全武遣上武勇都監使
吳璋執昌至而斬之越州平王命散府庫金帛以賞将士
開倉廩以賑貧乏又斬偽宰相李邈蔣瓌等十餘人以下
脅從者悉宥之
董昌臨安人也始為土團軍破山賊有功為石鏡鎮将
　尋遷杭州平(彭/城)漢宏復除越州其始在餘杭洎領越州
　頗有廉儉之度累授開府儀同三司检校太尉同平章
事封隴西郡王時属京師丧亂文籍多亾越州有裴氏
書樓昌悉取其書以貢授諸道採訪圗籍使既而恣為
滛虐凡按罪人無輕重枉直必命骰子使之對擲勝者
宥之否則殺之而案牘不復參决但一㮣誅戮而越州
有白樓門門外即殺戮之所地為之殷守門者嘗夜聞
鬼哭凡軍中制度多所改易隷中軍者衣黄布背印威
　儀二字隷外軍衣白布字號如之凡所器玩無大小皆
　號以元字軍中文其臂者亦如之識者以為元者錢之
　文也皆當歸錢氏昌建生祠諸郡置土馬有誑馬嘶彂
　汗者畢𬒳賞又立将吏木偶悉用長釘以釘其足曰更
　三二百年免有顛踣末年盈滿遂圗僣亂故妖人應智
　等竟以幻惑進愚民俗吏致龜魚符印者日以百數又
　集無賴之徒皆㫁腕劈耳號曰感恩都以備腹心及議
　主國號有客使倪徳儒語昌曰中和辰已間越中嘗有
　聖經云有羅平鳥主越人禍福敬則福慢則禍于是民
　間悉圗其形以禱之今觀大王署名與當時鳥状相類
　乃出圗示昌昌欣然遂以為號僣立之際年月日時皆
　用夘從妖言也或云古䜟書云江東岸上重日生昌以
　名應之故悉用卯以符日出之義也𥘉昌議立問㑹稽
　令吳鐐鐐曰大王不為真諸侯以傳子孫欲為假天子
　以取滅亾也昌族誅之山陰令張遂曰浙東雖領六州
　大王稱帝彼不從徒守孤城為天下笑昌又殺之莭度
　使黄碣悪其惑亂屢諫碣家奴有致印于昌者碣将殺
　奴奴遂投昌匿之碣乃宻致書于管榷官李滔有順天
　将期一統其如之何以愚計之針豈為矟邪之句有竊
　其書送昌昌集吕議之碣曰今王室雖衰天人未厭大
　王興于畎畆受朝廷厚恩位兼将相富貴極矣奈何一
　旦忽為滅族之計昌詬之曰尓賊負我好聖明時三公
　不䏻待先求死也遂斬碣首投之厠中仍族誅之而李
　滔亦遇害自王師攻討而遷延未克者以其姪真小淂
　志耳俄而真與小将刺羽不和譛于昌而殺之衆由是
　觧軆盖作亂天實所廢然也
是日乃雨
　自前年仲冬不雨至于今乃雨盖昌暴虐如是今平之
　乃雨也
秋七月李茂貞犯闕帝幸華州八月刺授王檢校太尉兼
中書令加食邑一千户實封一百户賞去偽之功也仍遣
供奉官寗全道賜王旌莭又遣中使韓􁂜範來宣諭将授
王越州王固讓遂除宰相王搏(亦作/溥)出鎮越州搏以王有
大勲宜當所授復固請辭冬十月勅改越州威勝軍為鎮
東軍授王領鎮海鎮東等軍莭度使十一月戊子湖州刺
史李師恱卒子繼徽嗣
　師恱要莭制于朝廷制授中國軍莭度使使臣未及境
　師悦已寝疾使人覘之回報旌莭已至蕪湖師恱聞之
　喜不及拜命而卒
是月安仁義由南蕩復率餘黨攻東陽刺史王壇堅壁自
固
(丁/巳)四年春正月帝在華州是月王命行軍司馬杜稜都監
使吳璋率兵救東陽安仁義復攻睦州一夕大風雨賊衆
驚擾而遁夏四月命頋全武与王弟鎮并武勝軍都指揮
使沈夏陳章髙遇許再思等率兵自海道以救嘉禾時諸
将皆欲緩進惟全武請倍道兼行王從之一日師次嘉禾
城中莫知所之遽見我旗號皆大恱賊亦謂之神是日遂
内外夾擊擒賊将李宗禮偏将頋金等二十餘人俘馘不
可勝計乗勝大破賊寨十有八所又擒賊将魏約張宣楊
燔閻建等士卒三千餘人嘉禾平全武等又乘勝逐田頵
于驛亭埭頵由吳興而遁於時大水我師逐之斬馘沉溺
者僅于十里
　𥘉安仁義田頵之攻我也乃請淮帥楊行宻率兵親至
　擕一僧袒肩者來視王城僧曰此腰鼓城也擊之終不
　可淂又聞城中鼓角之聲曰錢氏子孫皆當貴盛未可
　圗也行宻乃先歸而安仁義田頵駐屯于北郊復有電
　火焚頵營震折威鎗由是俱敗豈非天使然邪
六月己酉王如東府受鎮東莭鉞
　先是勅命到時王謂衆曰淮㓂未殄吾不敢奉命至是
　方行
秋七月庚寅王至自東府命頋全武率師復姑蘓八月我
師屯崑山既而勅王𧺫復加食邑一千户又遣中使焦椘
鍠齎鐵劵至
　劵文曰維乹寜四年歲次丁巳八月甲辰朔四日丁未
　皇帝若曰咨爾鎮海鎮東等軍莭度浙江東西等道觀
　察䖏置營田招討等使兼両浙塩鐵制置發運等使開
　府儀同三司檢校太尉兼中書令使持莭潤越等州刺
　史上柱國彭城郡王食邑五千户實封一百户錢　朕
　聞銘鄧隲之勲言垂漢典載孔悝之徳事美魯經則知
　褒徳䇿勲古今一致頃者董昌僣偽為昏鏡水狂謀悪
　跡漸染齊人而爾披攘兇渠盪定江表忠以衛社稷恵
　以福生靈其機也氛祲清其化也疲羸㤗拯於越于塗
　炭之上師無私焉保餘杭于金湯之固政有經矣志奨
　王室績冠侯藩溢于旂常流于丹素雖鍾繇刊五熟之
　釜竇憲勒燕然之山未足顕功抑有異數是用錫其金
　板申以誓詞長河有似帯之期㤗華有如拳之日惟我
　念功之旨永将延祚子孫使卿長襲寵榮克保富貴卿
　恕九死子孫三死或犯常刑有司不得加責承我信誓
　往惟欽㢤宜赴史館頒示天下
是月勅封胥山恵應侯為吳安王
景福二年始作羅城而江濤勢激版築不䏻就王因禱
　之而沙漲一十五里餘㓛乃成就故有恵應之請前年
安仁義以㳺兵往復禱之一夕驚濤沙路盡毁至是感
　其靈貺請而封之
九月湖州刺史李繼徽以州附淮南牙将沈攸拒之繼徽
遂奔是月乙未王親廵吳興収繼徽家属凡二百餘人而
還湖州平王命海昌鎮将髙彦為湖州制置使
李繼徽亦作彦徽父師恱乃徐州馬步院之小吏也属
王仙芝作亂遂投行伍後以遣獻黄巣首級以功授是
郡師恱䏻書長于㫁讞州有十五都頭其下俱數千人
　師恱撫之盡得其所時朝廷命将代師恱召諸校議之
　㦯曰但慮君侯厭小郡耳不尓則苟有代人㫁不奉詔
　㑹進士頋雲旅逰于霅乃請雲草奏論之雲表略云觀
　龍綸而髣髴猶鳯篆而依稀因不復代矣師恱在任置
　舟楫樹倉廩以圗割㩀董昌僣偽師恱率兵食以應之
　至是繼徽復以擕貳而敗焉𥘉繼徽將納淮人也沈攸
　以逆順之理諭之其衆因誓曰附李氏者居西附沈氏
　者居東而居東者十得其九繼徽于是惶惑而遁也
冬十月淮人以䑓蒙守姑蘓代朱黨也十一月己卯台州
刺史杜雄卒
　雄台州楊梅鎮人也𥘉與朱黨婁文俱為草㓂婁文以
　雄為副文害刺史羅虬遂侵漢宏不利因䧏漢宏署婁
　文知明州事以杜䧺知台州後漢宏敗率其下六百餘
　人奔雄雄使偏将方師立饗漢宏于驛亭其黨皆醉遂
　執漢宏歸越以功董昌奏授雄為徳化軍使至是而疾
　卒
(戊/午)五年春正月帝在華州改元光化是月我師救蘇州生
擒淮将李近思斬首一千餘級又斬其将梁琮張顒等而
楊行宻復遣将李蕳率兵五千餘衆屯于無錫我師復攻
之獲其徧将陳益等而還餘皆赱之是月王以越州指揮
使駱團為台州制置使二月勅移鎮海軍于杭州為理所
從王請也又授都押衙董(名犯太祖/諱上一字)等恩命有差秋七月
勅授王檢校太師賜㝎亂安國功臣八月車駕還京九月
婺州刺史王壇遣将攻東陽王命使諭之息民故也冬十
月王遣頋全師率師克蘇州䑓蒙李徳誠等皆宵遁其下
秦裴因力屈而䧏蘇州平
　𥘉遣頋全武等攻蘇州淮将刺史䑓蒙等皆棄城宵遁
　獨秦裴守崑山不下全武攻之裴屢出戦復靳侮全武
　全武怒益兵引水灌城城壊乃出降王曰尓軍弱如此
　何敢乆為旅拒裴曰裴義不負楊公今力屈而降耳王
　善其言而全武亦請王宥之王從其請而宥之
王以嘉興都将曹圭權蘇州制置使尋命為本州刺史是
月勅授王兼兩浙安撫使加食邑一千户實封一百户閏
十月婺州王壇抗命王遣師伐之而衢州刺史陳岌貳于
我王復遣頋全武等討之十一月成及至自淮南王亦以
魏約等歸淮以報之
(己/未)先化二年春正月我師大敗陳岌黨于龍丘二月勅遣
髙品周道安改王本縣石鏡郷為廣義郷臨水里為勲貴
里所居安衆營為衣錦營仍賜両浙行軍司馬杜稜以下
一百二十人並號賛忠去偽功臣三月婺州王壇求救于
淮南夏四月勅陞杭州為大都督府是月淮師遣将康儒
等來應東陽王命副指揮使方宻羅聚等濟師于婺州及
蘭溪義烏等縣秋七月淮人有使入衢州者為我師殺之
仍獲陳岌所送楊氏地圖州印以歸
(庚/申)三年春正月淮将康儒徐從皋等復攻婺州王遣從弟
銶率師討之三月我師大敗賊徒于軒渚遂絶其糧康儒
等由清溪而遁夏五月勅遣中使王金峯齎詔封王為南
康王加食邑一千户實封一百户王表陳譲秋八月勅授
王行軍司馬杜稜檢校太子太保是月庚申龍鬥于浙江
因過于郛郭壊廬舍或吸居人浮空而去數里方墮亦有
死者九月王壇奔宣城
　壇本孫儒隊将儒敗率其黨三千奔睦州陳晟晟頗疑
　之䖏于外城未㡬壇将降黨與三河鎮将陳嚴攻婺州
　婺州刺史将環奔㑹稽壇遂有其地至是而壇奔宣城
　矣
是月辛夘王親廵婺州命浙西營田副使沈夏權婺州刺
史壬辰王至自東陽而東陽鎮将王永伏誅
　永東陽人也在鎮治城壁置鼓角粧樓舞榭甍棟相接
　又采妖妄立石瑞亭将規本郡及王壇攻之王以前年
　婺民為安仁義所撓王故遣使諭之壇罷兵将追永歸
　于府城而壇不從命故伐之事平今責永以不敬故斬
　之以謝百姓也
是月甲午王復廵衢州陳岌降王以岌爲浙東安撫副使
命頋全武權知衢州事
　岌兄儒本黄巣之黨尋降朝廷授以饒州光唘三年率
　其部伍自饒廳事直指衙門而出入無預知者且誡其
　下曰我自棄他郡州人無負我有殺掠者斬由是市不
　易肆旣而徑趋衢州知州玄泰迎于郊儒詰之曰玄宗
　御客安在㤗泣曰使君不見容矣時信安有玄宗銅容
　㤗毁之故以是爲責遂斬之而自據焉凡在信安十年
　頗有恵愛每秋主司請納稼儒必至城南緑野亭觀其
　刈獲始使輸之又嘗見吏于倉所輒振衣以避穅秕儒
　怒而罰之其所爲皆類此南海莭度使(彭/城)宗龜道由信
　安見其品裁乃撫之曰此賊有士人之風儒亦欣然而
　謝之及儒病時岌入省之因頋岌曰汝非偵我邪今汝
　仁弱其如諸校何乃召列校豪強者十餘人入卧内皆
斬之遂以郡付岌王壇之叛岌實同其悪至是降而宥
　之也
冬十月勅遣中使取王形圗于凌煙閣王命寫容以進十
一月庚寅中尉(彭/城)季述与王仲先樞宻王彦範等幽昭宗
于問安宫立徳王𥙿為帝以昭宗為太上皇勅遣使進王
為東安王王不受命是月己酉葬皇考太師于安國縣錦
北鄉(或云義/成郷)清風里
　𥘉太師薨因有淮師葬是以緩按羅氏後集太師誌銘
　曰昔歲乙夘今辰己酉十一月也今以長暦推之十月
　二十五日乙酉葬太師未知孰是誤之也
(辛/酉)天復元年春正月昭宗反正大赦改元出太子𥙿復為
徳王而(彭/城)季述等皆伏誅是月勅遣供奉官吐突令鐸來
宣諭仍賜國信二月王親廵衣錦營大㑹故老賔客山林
樹木皆覆以錦幄表衣錦之榮也命指揮使陳章為衢州
制置使夏四月丁丑王親廵東府五月勅授王守侍中進
進封彭城王加食邑一千户實封一百户仍陞王所居衣
錦營為衣錦城封石鏡山為衣錦山大官山為功臣山秋
八月勅授邵州刺史王子文穆王禮部尚書遥領邵州刺
史九月王以衢州制置使陳章為本州刺史是月壬子皇
妣秦國太夫人水丘氏薨冬十月淮将李神福等㓂衣錦
城王命頋全武方宻率師禦之全武等為賊所執
　楊行宻遣李神福等率兵欲圗杭州全武列八寨以拒
　之神福詭言還師其所獲杭俘赱還者皆不追至暮遣
羸兵先行而伏兵青山全武不知其詭奮勇追之伏兵
　大彂遂𬒳執王聞之驚曰丧我良将也既而神福欲歸
　又恐為王所􁦾乃遣人守衛王祖考丘隴又令全武通
　家信王遣使犒之神福受其犒賂而還
十一月駕狩于鳳翔王聞之悲泣乃遣使奔問帝嘉之賜
王御服夾襖子一副仍降御札于衣襟焉十二月淮人以
師老糧之求成而還是月勅王起復雲麾将軍上金吾衛
大将軍員外置同正員時王以衣錦城𬒳㓂命玄同先生
閭丘方逺建下元金籙醮于東府龍瑞宫其夕大雪惟醮
壇之上星斗燦然殿宇無所沾洒又有鑑湖宿釣者聞車
馬之聲甚衆復有一黒虎蹲于宫門外醮罷乃去
　鑑湖昔賀知章所居者一名賀湖因犯僖宗廟諱今以
　唐祕書此湖故名易之也
(壬/戌)二年春正月帝在鳳翔三月朔日有蝕之是月癸丑至
乙夘三日浙右大雪盈丈雪氣如煙而味苦夏四月淮人
以頋全武方宻歸我王亦以秦裴報之
　裴即光化時蘇州降将也
是月制加王食邑一千户實封一百户五月勅封王爲越
王又加食邑一千户實封一百户是月庚戌温州刺史朱
褒卒兄敖代之
褒永嘉人也兄誕始爲本州通事官属㓂亂兄弟皆聚
兵禦以功遂攝司馬及副使胡燔卒乃自據焉褒䖏兄
弟性頗強悖一日輒収兄誕印綬以州属(彭/城)漢宏署褒
以知州事褒耳下有一赤點每怒彂則點移至口怒觧
如故誕㕔吏嘗忤褒褒将殺之其母力救對曰比求郡
盖欲殺此軰耳卒不聽漢宏之亂褒率黨助之尋以同
姓結援于梁太祖奏授本州刺史充静海軍使褒善属
詩文亦好禮士但動不量力故不及丗家滅亾矣
秋七月王親廵衣錦城治溝洫八月丙戌将還府城親饗
将校武勇都指揮使徐綰即席将謀不利惶懼辭以疾王
悪之即日命綰率所部先歸次日王發自衣錦城徐綰率
兵已及府城焚掠郛郭上武勇都指揮使許再思以兵迎
綰同叛将及内城王子傅瑛(亦作/元)與三城都指揮使馬綽
牙将陳為等彂懸門以禦之王次龍泉有馳來告叛者王
遂疾行時北郭城門牙将潘長與徐綰遇斬首二百餘級
綰退營于龍興寺王微服至徳勝門牙将周肅遣禆将鍾
審以舟迎王王遂沿江至内城東北登城而入城中莫有
知者北門直更卒憑鼓而寐王親斬之衆皆驚悟随命都
監使吴璋三城指揮使馬綽守北門内城指揮使王榮武
安都指揮使枉建徽守南門又命指揮使頋全武率兵衛
屯東府全武上言曰東府不足往當詣邗溝何者綰必召
田頵頵來淮南即興師矣宜早圖之杜建徽言曰楊氏嘗
由王脫孫儒之難彼丈夫者豈不能報王邪請以難告王
從之命全武行全武曰獨行事必不濟請擇諸公子王曰
我嘗欲以元璙聘于楊氏汝當輔而行焉全武遂与同往
矣湖州刺史髙彦遣其子渭來赴難趋靈隐山而至為賊
伏兵所害命渭所部營于城南
　髙彦之聞難也亟遣子渭行渭曰今日不利彦曰赴難
　之急何以吉辰邪遂促渭行渭不敢抗命遂率所部徑
　趋靈隐山而來至是果敗也
九月徐綰果召田頵于宣城頵先遣客吏何饒來致意曰
相公請大王東之越城虚府署以相待所貴者兵不血刃
耳王復曰軍中叛亂何方無之尔相公不嘗為人長乎反
助其逆湏徑來何用肆言也既而頵至泊于北門以旗鼓
自蔽王登城将與之語俾開旗頵不之荅王注弩中其執
旗者頵見王城中大鼓噪懼退還營遷逼于西北隅
　今清波門是也
乃使其黨㩀營以辱王亦注弩斃之頵伺夜復攻西北隅
梯橦畢集城中矢石如雨賊墜溝洫者不可勝計頵遂抜
營而退十一月頵復具舟楫将渡江絶西陵王命副指揮
使盛造朱郁大破之俄而楊行宻遣使召頵曰尓不還師
我當以宣城授他人矣時行宻使至頵營王城中莫有知
其意者王曰頵悖而無機倘淂宻意必明言其可否王乃
使人往覘之頵迎行宻來使于半道紅
　半道紅在北郊舊植桃花之所凡數里
並轡而行果与言及罷兵之事覘者回以其言聞皆如王
所料也既而頵率徐綰許再思歸宣城王命致犒師錢一
百億以送之頵慮爲我師所逐遂委質而去
　𥘉王行至龍泉聞變召李咸占之曰大王覇業方永但
　分野小災耳請勿爲慮不然大王當有疾王曰寜我有
　疾豈宜害百姓邪王又召葉簡筮之曰賊無如我何王
　曰淮人将同悪乎蕳曰淮人不來宣城當濟賊季冬方
　敗而宣城亦當敗于明年今不足慮如期皆騐也而武
　勇都指揮使徐綰本孫儒之黨來降乹寜中王以守禦
　功因憊心膂前年錦城之役不用命王頗悪之及是始
　治溝洫而遂叛焉
是月温州禆将丁章逐刺史朱敖敖奔無諸丁章遂㩀是
郡
(癸/亥)三年春正月己巳帝還京師夏四月温州丁章爲木工
李彦斧殺之禆将張恵㩀温州是月城婺州秋七月睦州
刺史陳珣貳于我仍率黨攻婺州蘭溪縣王遣指揮方永
珍等率師討平之九月宣城田頵安仁義俱叛于淮而淮
帥楊行宻請師于我王命方永珍率師至京口又命從弟
鎰率兵次宛陵以應行宻師又命指揮使楊習代方永珍
于睦州冬十月我師与淮人生擒安仁義于潤州歸淮帥
而斬之田頵死于陣其母奉文穆王歸焉
(甲/子)四年春正月帝彂長安三月勅遣衛尉卿許渾來宣諭
仍賜國信是月王子元璙與所娉楊氏至自淮南夏四月
帝至洛陽大赦改元天祐勅遣給事中鄭祈刑部員外郎
楊永休(亦作/永承)進封王為吳王加食邑二千尸實封二百户
秋八月昭宗崩太子即位勅遣使來宣告王素服舉哀于
軍門是月淮人轞送徐綰歸我王命剖心以祭髙渭冬十
月朔日有蝕之是月癸酉大雪平地丈餘
(乙/丑)天祐二年春正月制授文穆王等官爵是月淮将閻晊
等來㩀新安王命從弟鎰与指揮使頋全武等禦之我師
不利鎰等𬒳執于賊三月廣帥(彭/城)隐始有南海而衢州制
置使陳章亦貳于我夏四月陳章㑹睦州兵及淮将陶雅
等同攻東陽王命弟鏢率師討之秋八月䖏州刺史盧約
弟佶㓂永嘉張恵奔無諸王命方永珍濟師于東陽㑹師
討賊九月陳章陷東陽執刺史沈夏送于淮南
　夏海塩人也徐及爲監鎮与髙彦隷其中及亦八都之
　一號海昌者也王副董庶人討(彭/城)漢宏于越州徐及遣
　夏与髙彦率本部㑹我師王見之甚恱延入卧内謂曰
　吾東討之師已衆渡江之役無勞尓軰但徐及平素強
　梁終非我所蓄以我東討㦯爲後患汝還本營爲我殺
　之皆當以列郡牧汝然吾非誨人爲逆者但境土苦于
　干戈不仁者當盡除之用息生聚耳汝等當識吾意夏
　等再拜聽命王厚遣之既回告及曰董公与錢公以兵
　討賊聞将軍以所部見助喜動于色然以東北爲慮設
　有狗䑕偷竊復勞後頋夏等實託将軍以爲後㩀及有
　軍師竊視夏䓁謂及曰二校至自錢唐皆有色文在其
　面将軍宜備之及不聽夏遂與其下謀之一夕竊發及
　死其下遂分而夏性兇暴不即我歸乃以所淂衆七千
　餘人聚于臨平山下擇㓜弱者盡殺之惟㽞三千餘人
　徑往嘉興刼吳公約同入海為剽公約不從将殺之乃
　扣頭曰惟吾兄之命遂與俱往未㡬夏以公約庸懦因
　放其歸夏所圗無成始復歸王王亦優客之累從征伐
　厯奏軄官領遥郡至任果以殺戮為事上右指令小不
　称意即加屠害王頗悪之夏一日復構私第于北郭制
　度雄壮侔于公府今北市酒家樓俱夏之第也其長子
　有過輒手刅之王以其噬子兹不恱出為東陽淮将陶
　雅以兵攻其郡王不急救遂為淮人所執尋遇害
陳章自称衢婺二州刺史復分兵与淮将許野鶴等犯我
暨陽
　野寉之名或云許再思軍中以其多語故號之而與徐
　綰同悪者乃諸萬成慕野鶴故號其名焉淮南嘗致書
　于王曰頵事書中俱萬成之名又非許再思也是其騐
　矣
王命楊習逐之(一作/廬)章兵大敗習遂攻東陽冬十月有獸
入吳興一角麟趾十一月王命建功臣堂于府門之西樹
碑紀㓛仍列賔寮将校賜功臣名氏于碑陰凡五百人是
月楊行宻殂子渥嗣十二月睦州刺史陳詢奔淮南
　詢即晟之弟餘杭人也八都建稱清平鎮将因侵睦州
　而刺吏章緒稱疾以州付之晟在郡十八載而卒子紹
權嗣詢黜紹權而自立懼非王命頗不自安属徐許之
亂乃通田頵頵敗詢益懼及王命桐廬縣隷使府復徴
軍軄遂不聽命而叛至是而奔
(丙/寅)三年春正月淮将陶雅率其黨自睦州歸歙是月王親
廵睦州時宣州觀察使王茂章為淮人所圗囙奔于王王
以為鎮東軍莭度副使二月辛卯王至睦州陳章退保衢
州婺州平是月丁酉玄同先生閭丘方逺卒
　方逺其先齊人嬰之後也父閏不仕以文學莭行稱方
　逺㓜辨慧學于廬州道士陳玄悟尋傳法籙于天台玉
　霄宫葉藏質方逺雅好儒學每披卷得之趋必曰葛稚
　川陶隐居俱吾之師友也銓太平經為十三萹景福庚
　戌歲始居餘杭大滌洞𥘉入謁王談荘老之義逡廵而
　罷退而歎曰彼英雄也是不宜與談玄虚之道者翌日
　入謁遂陳春秋囙延之盡日由是王厚加禮遇重建天
　柱宫俾以居之王奏請賜𬗋又勅賜號玄同先生一日
　王于城南樓命方逺圖形前一夕王夢方逺駕鶴至由
　是王益竒之江東羅隐每就方逺授子書方逺必瞑目
　而授餘無他論門人夏隐言謂方逺曰羅記室令公上
客先生何不與之語方逺曰隐才髙性下吾非授書不
　欲及他事而隐亦盡師事之禮是日乃䧏聖莭前一日
　王使人以香花至方逺受訖乃入齋中作控鶴坐怡然
　而逝復有異香滿室王以夏隐言繼其住持也
一日王命方永珍楊習等進攻衢州三月命浙西營田副
使馬綽權睦州刺史夏四月朔日有蝕之洪帥南平王鍾
傅殂子匡時嗣六月淮人陷洪州虜鍾氏而歸秋八月衢
州陳章導淮将周本吕師造等入其境為我師所逐遂奔
淮南
　章本孫儒之黨尋降于王以從征董庶人功遂𬒳任用
　天福𥘉始赴本郡王親餞于江干徐綰作亂越州客軍
　張洪等疑懼乃與其黨三百餘人奔章章納之又属丁
　章叛于永嘉而宣州田頵使其下戚滔将招之章因假
　道而遣王聞之乃宻使衢州羅城指揮使葉譲殺之事
　泄章遂殺譲而叛𥘉王命章城衢州工畢以圗獻王王
　視西門樟樹謂左右曰此樹不入城陳章當非我所蓄
　也至是果騐
九月周本等率其黨歸信州王命方永珍為衢州制置使
是月勅遣右散騎常侍王矩司勲郎中裴均授王吳王冊
禮冬十一月乙丑湖州刺史髙彦卒子澧嗣
　彦海塩人也𥘉与沈夏同受王宻旨殺徐及及死以首
　歸于王彦等前後從征悉有功効及湖州李彦徽棄郡
　奔淮南王親廵吳興其将沈攸等皆以已功有牧守之
　望王遂題詩一章于嬰蘭堂(在湖州東/南溪次)末云湏将一片
　地付與有心人衆亦不測王将登舟始言曰我以此郡
　付汝宜善撫之彦性淳厚居十一載政頗簡便累奏授
　軄官遥領費州刺史尋至今任将終有道塲山僧如訥
　口䏻客拳手垂過膝是乃異僧及入州城彦以師事之
　一日彦与之語决別未㡬而卒
是月勅命王本道建三代師廟閏十二月王命弟鏢為婺
州制置使
(丁/卯)四年春三月勅陞衣錦城為安國衣錦軍王命文穆王
伐温州夏四月戊午克温州斬盧佶而還王命都監使吳
璋為温州制置使文穆王復討䖏州是月梁太祖受唐禅
大赦改元開平奉唐帝為濟陰王勅遣上金吾衛将軍石
彦辭刑部郎中薛昭序來宣諭
　𥘉梁室受禅有勸王拒之王笑曰古人有言屈身于陛
　下是其略也吾失為孫仲謀邪遂受之
五月䖏州盧約納𣢾于我王以為浙江安撫副使命指揮
使俞浩為䖏州制置使是月勅遣金吾衛大将軍安崇隐
進封王為吳越王増食邑二千户實封三百户仍賜號唘
聖匡運同徳功臣
　𥘉莭度判官羅隐勸王舉兵討梁曰縦無成功猶可退
　保杭越自為東帝奈何交臂事賊王以隐不遇于唐有
　怨心其言雖不䏻用心甚義之王不行
六月勅遣中使來宣諭秋七月勅賜王管内刺史並授官
爵仍賜母妻封邑八月勅授王兼淮南莭度楊州大都督
淮南四面招討制置使九月詔封衣錦軍神祠號崇福侯
又賜道士鄭章號名玄章又賜號貞一大師夏隐言賜𬗋
並從王請也是月蜀帥王建稱帝國號武成冬十月勅授
文穆王金𬗋光祿大夫十二月淮人攻信州刺史危仔昌
來求救于我王遣師援之
(戊/辰)開平二年春正月勅改臨安縣爲安國縣廣義鄉爲衣
錦郷夏五月淮南都将張顥殺其帥楊渥将自立爲留後
逾旬大将徐温復殺顥立楊渥弟隆演爲帥六月制授王
檢校太師守中書令增食邑一千户實封一百户秋八月
勅改杭州唐山縣爲吳昌縣台州唐興縣爲天台縣是月
又勅陞杭越等州爲大都督府王送宣州王茂章入京師
　茂章更名景仁避廟諱也
九月制授鎮東軍蓈度副使成及為保大軍莭度使同平
章事副使餘如故未㡬淮人困圍我姑蘓王命從弟鋸率
兵討之
(己/巳)三年春正月梁帝遷都洛陽祀南郊大赦二月朔日有
蝕之勅選王子両浙副使傅瑛為駙馬都尉夏四月制授
王守太保増食邑二千户實封二百户是月王命弟鏢為
海逰奕都虞候何逄司馬福等率師救姑蘇内外夾攻生
擒淮将何朗閭丘直等凡三十餘人獲兵甲生口三十萬
戰船二百餘艘陳章周本吕師造等夜遁五月甲寅王親
廵姑蘇是月丁巳明州刺史黄晟卒
　晟明州鄞縣人也𥘉應募于望海鎮鎮中立表以選其
　魁梧者晟以矮陋不中選乃隷鎮都虞候林膺而晟性
　強幹膺甚徳之後潜還本鄊募衆據平嘉埭時權知州
　事楊僎署晟為平嘉浦将有衆千餘人𥘉(彭/城)漢宏以台
　州賊婁文知明州事文為楊僎所敗其黨杜宗自寧海
　鎮郷民㩀奉化晟自平嘉埭以所部擊之執杜宗等不
　殺盡驅之使還台州獲其粟帛悉属于本道遂為奉化
　鎮将佽飛都知兵馬使及餘姚鎮将相嘉侵越州董庶
　人禦之不利而刺史鍾季文乃遣晟領兵攻相嘉擒殺
　之董庶人奏授晟左散騎常侍充浙東道東西副指揮
　使鍾季文卒遂有本郡晟頗尚禮士辟前進士陳鼎羊
　紹素以為門賔江東儒學多依之悉加優待仍築其居
　號曰措大營及董庶人僣偽晟亦移書諭之及王師舉
　晟亦率衆應之在任十有八年遺䟽不請其子為嗣凡
　府庫所蓄必題曰送使其忠順如此
辛酉王自姑蘓復如東府辛已復廵明州因城㝎海鎮命
子元　為明州制置使信州危仔昌為其下應淮人而叛
遂奔于我王以為淮南莭度副使六月壬寅王彂明州勅
遣刑部郎中姚洎禮部員外郎羅衮授王吳越王冊禮戊
申至自東府
　王之廵句章也行次餘姚丈亭鎮舟凑巨石不能進既
　而大雨震電有二龍負王舷之下鎮遏使翁元軻拽舟
　而進二龍自舷而升焉此其異常也邪
秋閏八月制授王守太尉加實封二百户
　制曰集非常之事必有挺非常之才建苐一之功必有
　居第一之位朕膺圗受命負扆開階未嘗以真太尉之
　官輕于擬議大司之軄易于蕳求盖由其品爵尊其任
　重不有英佐孰當異㤙唘聖匡運同徳功臣淮南鎮海
　鎮東䓁軍莭度使淮南浙江東西等道管内觀察䖏置
　充淮南四面都統營田安撫兼両浙塩鐡制置彂運等
　使開府儀同三司檢校太師兼中書令杭越等州大都
　督府長史上柱國吳越王食邑一萬五千户實封一千
　户錢　海嶽騰英星雲誕秀契君臣咸一之徳有文武
　兼備之才宣慈恵和忠正廉毅敦詩說禮樹百行于藩
　籬去暴除姧敵萬人于幃幄弼予興運明乃嘉謨頃屬
　淮夷不賓王化自尓益封吳㑹兼鎮廣陵追擒每盡于
　隻輪覆溺速収其巨艦復聞奸宄屢優廵封謂天盖髙
　若水可恃尓又横戈憤悱獨力支梧妙算神機大殱戎
　醜玄雲陣起雄風驅下瀨之師白露圍開沴氣散常州
　之化再安生聚重復土疆薛公之三刺咸明漢主之一
　竒斯在况早攀鱗翼備見肺腸同徳同心二紀宻參于
　締構惟忠惟孝四方咸則其儀型苟非劇㤙何以加賞
　是用鏤于彜鼎冊以輅車擬吕望之尊崇正列矦之貴
　重仍加真食復寵兼官式是奨酬且旌忠烈於戯進以
　正大易所以經邦慎厥終格言用之居位勉思遵守克
　荷寵靈服予訓辭錫尓繁祉可守太尉加實封二百户
　餘並如故
是月勅置蘇州吴江縣明州靖安縣
　今㝎海縣是也
從王請也冬十月湖州刺史髙澧貳于我遣其黨焚燒義
和臨平等鎮王命弟鏢帥師討之十一月乙酉彂運使羅
隐卒
隐字昭諫新登縣人也祖知微福唐縣令父脩古應開
　元禮隐本名横凡十上不中第遂更名𥘉從事湖南厯
　淮潤皆不得意乃歸新登及來謁王不見納遂以所為
夏口詩標于卷末云一個禰衡客不得思量黄祖谩英
雄之句王覧之大笑囙加殊遇復命蕳書辟之曰仲宣
遠託婁􁉥州都緣亂丗夫子辟為魯司㓂只為故郷隐
　曰是不可去矣簡辭孔目官章魯風之詞也王𥘉授鎮
　海莭度時命沈崧草謝表盛言浙西繁富成以示隐隱
　曰今浙西兵火之餘日不暇給今朝廷執政方切于賄
　賂以表執政豈無意于要求邪乃請更之其畧曰天寒
　而麋鹿常逰日暮而牛羊不下朝廷見之曰此羅隐詞
　也及為賀昭宗更名表曰上則虞舜之全文右則姬昌
　之半字當時京師稱為苐一隐性不喜軍旅唯与丞相
　杜建徽善王𥘉城西府命賔僚廵覧頋謂上右曰百歩
　一敵樓足以言金湯之固隐徐曰敵樓不若内向及徐
　許之亂人皆以為先見一日隐寝疾王親臨撫問因題
　其壁云黄河信有澄清日後代應難繼此才隐起而續
　末句云門外旌旗屯虎豹壁間章句動風雷隐由是以
　紅紗罩覆其上其後果無文嗣隐累官錢唐縣令尋授
　鎮海軍掌書記莭度判官塩鐵彂運使副授著作上郎
　司勲郎中厯遷諫議大夫給事中賜金𬗋卒年七十七
　歲所著江南甲乙集淮海寓言及䜛書後集並行于世
　𥘉新登鼍江常有二氣亘于江上晝夜不滅及隐洎丞
　相杜建徽生而二氣不復見識者以為文武秀氣焉
(庚/午)四年春二月湖州髙澧導淮将李簡陳章等入其境都
将盛師友沈行瑜閉城不納王遣子元璙濟師禦之淮人
挾澧而遁
　澧髙彦苐三子也𥘉彦夢一羽人持劍入卧内彦驚問
　其故羽人曰我來為君之子報數千人冤耳其母自是
　而孕不足月而生澧年十三四性即暴虐及嗣父位恣
　行殺戮将吏侵晨入衙必與妻子訣別而入每登清暑
　樓眺望則州城東西水陸行人亦皆絶迹澧夜义精也
　嘗請太常博士丘光庭校書于樓中澧亦嘗往觀之一
　日澧履襪而登光庭不知因回頋見一青面鬼遂大呼
　俄而見澧宻言曰博士慎勿言是驗之也又召郷丁為
　衙軍號儕要都皆文其面衣青衫白袴緋抹額凡所指
　令必躬身仰首如夜义之状刀鎗弓矢常居上右又令
　州人皆黥面約三日當畢過限則誅澧則以畫面而傅
　以乾粉州人既黥澧乃洗去晩年将敗召郡吏議曰我
　欲盡殺百姓可乎吏對曰百姓租賦所出殺之無可取
　供給願求他可殺者時親紀二丁軍三千餘人㑹有言
　其怨嗟者集于開元寺紿曰将饗汝因閉三門之半而
　納之入者旋殺逮半在外者方覺因奔逸縦火為亂澧
　聞盛怒閉城大索戮之無遺王以其兇虐滋甚将伐之
　由是而叛先是道場山僧如訥以髙彦将死与其訣別
　退而謂其衆曰髙公将殂我亦當逝何者盖有白面夜
　义治此政矣尓軰亦宜避之俄而澧代其父白面者盖
　澧未黥面耳澧至淮南屢取娼姬入其私室殺而食之
　時王将戮之至是叛遂為淮人所害
三月癸巳王廵吳興命弟鏢為刺史癸卯至自吳興夏五
月奏改西府富陽縣為富春縣東府暨陽縣䖏州松陽縣
為長松縣秋七月詔原前監軍周廷詰已下二十五人
　時有詔誅之王以其自前朝将亂求出避禍非(彭/城)季述
　之黨請以原之遂有是命也
八月始築捍海塘王因江濤衝激命強弩以射濤頭遂㝎
其基復建候潮通江等城門
　𥘉㝎其基而江濤晝夜衝激沙岸板築不䏻就王命強
弩五百以射濤頭又親築胥山祠仍為題詩一章亟鑰
　置于海門其略曰為報龍神并水府錢唐借取築錢城
　既而潮頭遂趋西陵王乃命運巨石盛以竹籠植巨材
　捍之城基始㝎其重濠累壍通衢廣陌亦由是而成焉
冬十月戊寅王親廵衣錦軍製還郷歌
　歌曰三莭還郷衣挂錦衣碧天朗朗兮愛日暉功臣道
　上兮列旌旗父老逺来兮相追随家山郷眷兮㑹時稀
　今朝設宴兮觥散飛斗牛無孛兮民無欺吳越一王兮
　駟馬歸其雄辭壮氣實大風之儔也
丙戌至自衣錦軍命湖州都将盛師友權婺州刺史命斬
湖州廵校将沈行思
　𥘉髙澧将奔而師友行思同有閉城之功王廵吳興乃
　命師友從行而行思頗有牧守之望乃謂其同軄陳環
　曰盛君來豈不佩印綬而歸邪不然我後安䖏子為我
　裁之時環已淂宻旨俾遣行思歸國乃紿之曰二人之
　功本無優劣然王情尚未可測宜亟詣府城面較功績
　以决其可否行思遂来覲王亦優待之環以送行思家
　累至行思始悟其事深銜環遂懐怨望王将及國城行
　思与陳環俱候于北郊行思自取巨槌擊殺環環奔王
　舟以陳其前功復言師友與環毁間之状時師友方從
　亟引之以相證行思輒奪威鎗将刺師友上右遂擒之
　王曰吾早以汝強梁故不欲任始念汝閉城之効将牧
　之他郡而今所為若此疇䏻容之乃命斬于龍丘山許
　其家属収葬而師友遂有是命
(辛/未)五年春正月丙戌日有蝕之夏四月制命王守尚書令
兼淮南宣歙等道四面行營都統増食邑二千户實封一
百户勅遣刑部侍郎李光嗣建王生祠于衣錦軍勅翰林
學士李琪為碑文
　時從寮吏将校衆所請也
五月朔梁改元乹化是月築松江南北二城鏁柵畢備設
險故也秋七月勅命淮南両浙幕府将吏五百人並賜賛
正安國功臣九月梁主如相州冬十月湖州刺史王弟鏢
殺防戍指揮使潘良懼譴遂奔淮南十一月梁主還京是
冬廣帥(彭/城)隐殂弟巗嗣
(壬/申)乹化二年夏閏五月朔日有蝕之梁主入洛六月梁主
遇弑郢王友珪僣位秋七月遣刑部尚書李皎尊王爲尚
父八月己丑城西陵
(癸/酉)三年春正月友珪改元鳳暦肆赦二月均王友貞舉兵
誅友珪遂即位于汴京更名瑱復稱乹化勅遣供奉官楊
彦賔來宣諭三月勅授王尚父冊禮夏四月制増王食邑
三千户實封二百户淮将李濤率兵二萬自千秋嶺㓂我
衣錦王命文穆王讨之生擒李濤等八千餘人王又命子
元璙帥水師攻東州又獲賊将李師愈姚延環等三千餘
人而還五月淮将花䖍渦信等率兵五千餘人㑹屯于宣
州廣徳縣将復㓂衣錦軍復命文穆王討之六月師克廣
徳縣獲花䖍渦信及吏卒七千餘人而還是月辛夘彰義
軍莭度使檢校太尉兼侍中成及卒
　及字弘濟錢唐縣人也祖克評嘉王府長史父貞國子
　博士及性淳厚為鄉里所重咸通中戊戌間捍山賊逐
　齊㓂聱名遂振及八都浸盛復分十三都以富春鎮為
　静江都将属(彭/城)漢宏作亂與王同事攻討漢宏平北關
　　鎮将(彭/城)孟安謀亂即席奮劍将犯王及舉胡床制之偏
　　将盛造因執孟安􁂗戮以功奏遷散騎常侍復為静江
　　鎮光唘中潤州薛朗叛王命及討之時常州刺史丁從
　　實具牛酒以犒我師仍遣美女于諸将及取而斬之餘
　　悉不納因克之尋平潤州王奏及授兵部尚書充常州
　　防禦使潤州阮結卒命及代之累遷檢校司空尋為蘓
　　州刺史乹寜時淮人圍姑蘇常熟鎮将陸郢廵檢郭用
　　與其黨趙邯以其城應㓂邯手刃其母妻子以盟城陷
　　及以禮見楊行宻行宻閲及府庫私室皆薬物圗書而
　　已由是重之至淮南辟為行軍司馬及拒之曰及以百
　口託于錢唐不幸城陷于叛以至于此豈宜復以本道
　符竹援富貴于鄰境不惟丞相不可百口其謂我何乃
　引佩刀自刎行宻遽止之囙厚禮而歸焉累署鎮海軍
　莭度副使奏授司徒至太傅天復中王廵衣錦軍命武
　勇都将士以治溝洫軍中多怨言及慮有變亟請罷役
　王不聽俄而作亂及護王駕回至北郭王微服将入城
　及乃代乗王車行与賊鬥王遂得入王性嚴急每有所
　檢彂必亟加斬决或及至王雖盛怒必為之觧其寵遇
　皆此類也累奏授賛正安國功臣保大彰義等軍莭度
　使開府儀同三司檢校太尉贈太師兼侍中卒年六十
　七
冬十月勅加文穆王開國爵邑是月乙酉大同軍莭度使
駙馬都尉王子元瑛卒
　瑛王長子也母吳越國荘穆夫人吳氏原名傳鍇後更
　名焉性英敏頗尚儒學聚書千卷善草隷好施時徐綰
　之叛城中有錦工二百餘人皆潤人也瑛慮其爲變乃
　命曰王令百工悉免今日工作遂放出城而發懸門王
　入城聞其事頗嘉之尋爲両浙副大使梁太祖拜爲駙
　馬都尉累授大同軍莭度使同平章事公主未及降而
　薨年三十六勅贈太師
十二月王命子傳璙權蘇州刺史
(甲/戌)四年夏六月制授文穆王開國侯食邑秋七月廣帥(彭/城)
巖遣供軍廵官陳用拙奉禮幣請兄事王王納之九月命
文穆王率兵攻常州無錫縣獲将卒五百餘人而還
(乙/亥)貞明元年春正月朔改元大赦是月勅授文穆王以下
官爵有差甲午王親廵衣錦軍二月勅遣給事中韋彖金
部郎中李發選王子傳珍為駙馬都尉閏二月己亥王至
自衣錦軍
(丙/子)二年春正月勅授浙東營田副使常州刺史杜建徽為
泾源莭度使
　王命建徽護送傳珍進京師尚夀春公主遂授此任
秋七月勅授王為諸道兵馬元帥冬十二月王命㤙州防
禦使弟鏵率官吏僧衆詣明州鄮縣阿育山寺迎釋迦舍
利塔歸于府城仍建浮圖于城南以致之
　浮圖凡九層八面髙三百七十尺中外皆通旋繞其制
　度形勢皆出王之心匠焉
(丁/丑)三年春三月勅授王子賛正安國功臣鎮海軍北面水
陸都指揮使金𬗋光祿大夫檢校太保守湖州刺史大彭
縣開國子食邑五百户傳璟賛正安國功臣鎮東軍莭度
副使土客諸軍都指揮使兼北面行軍招討光祿大夫檢
校太保守蘇州刺史大彭郡侯食邑一千户傳璙賛正安
國功臣鎮海軍莭度副使土客諸軍都指揮使金𬗋光祿
大夫檢校太保大彭縣開國侯食邑一千户傳球賛正安
國功臣鎮東軍東面水陸安撫都指揮使光祿大夫檢校
太保守温州刺史大彭縣男食邑三百户傳璲賛正安國
功臣鎮東軍西面安撫都指揮使光祿大夫檢校太保守
睦州刺史大彭縣男食邑三百户傳璲賛正安國功臣鎮
東軍親從都指揮使兼土客諸軍安撫副指揮使銀青光
祿大夫檢校司徒守竇州刺史傳　賛正安國功臣鎮海
軍上右㕔都指揮使兼土客諸軍安撫副指揮使金𬗋光
祿大夫檢校司徒前明州刺史元球賛正安國功臣衣錦
軍防遏都指揮使金𬗋光祿大夫檢校司空守義州刺史
傳㻑賛正安國功臣鎮海軍衙内先鋒指揮使金𬗋光祿
大夫檢校司空守峯州刺史傳珦賛正安國功臣鎮海軍
節度上押衙充安國衣錦軍親從副指揮使兼両直都虞
候金𬗋光祿大夫檢校尚書右僕射守巒州刺史傳琰賛
正安國功臣鎮海軍莭度右押衙充上直都知兵馬使銀
青光祿大夫檢校尚書上僕射傳璛等十一人各授官秩
階爵及遥郡有差夏四月詔諸道兵馬元帥府開幕除吏
一同天䇿上将軍府故事是月復以峯州刺史傳珦守檢
校太尉餘如故冬十月勅遣吏部尚書李燕中書舍人韋
說授王天下兵馬都元帥是月黄龍見于卞山之金井洞
命立瑞應宫(一作祥/應宫)
(戊/寅)四年春三月朔四星聚斗置元帥府僚等官勅授両浙
行軍司馬秦州莭度使平章事馬綽守檢校太尉同平章
事行軍餘如故夏四月廣帥(彭/城)巖僣稱大漢皇帝年號大
有
　進士王詡之在南海著昭陽賦一萹序曰皇帝基構乹
　坤十有八歲矣甲子春始作兹殿計其甲子則巖本年
　僣號今㩀皮氏舊錄而書之云前年丁丑僣號其誤明
　矣
六月西川王建殂子衍嗣改元乹徳是月王命子元球守
衢州刺史命鮑君福等率兵攻信州斬淮将李師造生擒
偏将馮一(一作/敏)等一千餘人刺史周本僅以身免秋八月
制授泾源莭度使杜建徽守檢校太傅同平章事冬十二
月淮人圍䖍州将絶我貢路刺史盧光儔來告王命徴兵
援之未及境而䖍州㧞矣航海入貢自此始也
(己/夘)五年春三月勅文穆王伐淮南夏四月淮帥楊渭又名
隆演僣稱大吳皇帝年號武義文穆王率師与淮人戦于
狼山之江大敗淮人斬賊将百勝軍使彭彦章生獲士卒
七千餘人制以湖州刺史大彭縣開國子王子傳璟為宣
州寕國軍莭度使同平章事秋七月我師復攻毘陵因戦
于無錫指揮使何逄吳建死之遂班師八月淮人以狼山
之敗遣偽客省使歐陽汀來請通好
　王納之息民故也自是休兵民楽業二十餘年
九月朝廷以南海僣號詔我師伐之
　制曰朕聞綱紀亂常前王無赦懲悪勸善有國不私苟
　罪悪以顕彰在刑名而何逭其有身當間關寄受國㤙
　敢行不軌之心具騐速辜之跡頒行典憲仍命誥清海
　海建武等軍莭度使嶺南東西道觀察䖏置供軍糧料
　市舟等使開府儀同三司检校太保兼中書令持莭都
　督廣州刺史上柱國南平王食邑五千户(彭/城)巖頃因乃
　父發跡本藩尋賴其兄致身賔席受先朝之抜擢極上
　将之寵權念其尊奨之誠許繼藩宣之任巖乃自行軍
　之軄繼膺推轂之㤙秩進三師位同四輔自朕獲承大
　寳累進崇資一門無比其超榮百丗豈疇其寵耀而敢
　飛章不紀希寵無厭始求抑絶四鄰後請封王南越貪
　饕斯甚踰僣莫偕朕每含容再申優渥授之秉鎮加以
　南平比罔思知足益恣兇狂妄稱漢室遺宗欲繼尉佗
　醜跡結連淮海阻塞梯航徒惑逺方僣稱大號在人情
　而共棄豈天道以䏻容宜命討除用清逆亂爾天下兵
　馬都元帥錢志扶庙社任搃兵師每興激憤之辭碩
　舉誅夷之令是用俾予元老平彼叛臣先行奪爵之文
　爰舉摧兇之典其(彭/城)巖在身官爵並宜削奪仍委指揮
　征討於戯将相重任子孫殊榮不䏻常守于藩修而乃
　自干于國典指兇殘而必取念染汚以将新非我無始
　終之㤙盖尓有滿盈之罪凡百珍重悉體朕懐
王雖受命而山川隔越地方擾攘請以事寝冬十一月丁
亥吳越國正徳夫人吳氏薨
　夫人臨安縣人也父仲忻浙西觀察判官累贈吏部尚
　書𥘉王議婚吳氏以王豁達大度不事産業将不許而
　吳氏父有知人之鑒因促成之及歸室閨門整肅孝敬
　如禮王性嚴急嘗怡顔以諫之撫愛諸子無分彼此之
　親累封燕晉二國至吳越國正徳夫人王女捨出家囙
　建奉國寺成夫人将逰之王乃命帛百匹以備散施夫
　人曰妾備嘗機杼之勞遽以逰賞費之非念人之道遂
　不受而罷其行其仁慈莭儉如此薨年六十二歲
夫人謚曰荘穆
　有子十三人
(庚/辰)六年春二月勅授宣州莭度使同平章事王子傳璟以
以下並起復雲麾将軍上右金吾衛大将軍員外置同正
員餘並如故三月王命元帥府判官皮光業使于邗溝夏
五月淮南楊渭殂弟溥嗣偽謚渭為宣皇帝秋七月王以
子睦州刺史傳懿為婺州刺史
(辛/巳)七年春三月王從弟鎰至自淮南王亦歸李濤以報之
　鎰以天祐二年睦州之役為賊所執李濤以乹化三年
　來㓂我衣錦軍擒之至是各歸焉
夏五月朔梁帝祀郊改元龍徳六月朔日有蝕之秋七月
潭州椘王馬殷遣掌書記李峴馬匡送女歸于都知兵馬
使檢校尚書上㒒射王子傳璛冬十月制授文穆王檢校
太傅同中書門下平章事充清海軍莭度使自是賜王書
詔不名
(壬/午)龍徳二年春正月勅授文穆王以下並起復官爵邑有
差秋七月王建天下元帥府于吳國門之右八月両浙行
軍司馬秦州雄武軍莭度使同平章事馬綽卒
　綽餘杭縣人也性氣淳直与王同事董昌昌嘗使王閱
　部伍亾其名籍王囙厯唱之存亡健悴者無所遺失綽
　宻謂王曰老氏忌前駭此強記必相悪乃以白籍紙數
　幅授王若代軍籍者由是頗徳之王因以從妹歸綽綽
　尋随董氏于越及董僣號綽棄家先奔于王乃舉奏授
　諸城都指揮使徐綰之亂綽有發懸門之功王尋命文
　穆王納綽女是為恭穆夫人綽累軄鎮東軍莭度副使
　両浙行軍司馬睦州刺史王奏授秦州雄武軍莭度使
　同平章事卒年七十一
是冬一日王晝寝夢青衣人捧簿書于前告曰大王明年
錢塘官滿及寤頗惡之
　明年天子乃命王封冊中外皆如列國之儀其兆明矣
(癸/未)三年春二月勅遣兵部侍郎崔􁫚(一作/協)刑部員外郎夏
侯昭冊封王為吳越國王受封冊建國之儀一如典禮先
一日雨雪王命李咸将卜他日咸曰大王雙受封冊惟天
所相雨雪必霽則可以卜社稷之延永王從之即夕果星
斗明䴡翌日遂成其禮
　王建國儀衛名稱多如天子之制惟不改元置百官丞
　相客省等使
四月唐荘宗即位于魏州大赦改元同光是月梁亾駕入
洛陽囙都焉邗溝入賀京師上書稱大吳國主乹寜中有
耕者得傳國璽以献于王王謂非人臣家所宜蓄至是獻
焉五月勅遣宣諭使通事舍人吳韜赱馬自淮甸玉賜王
名馬玉帯香薬䓁先是梁室詔勅不名至是依前不名亦
曰吳越國王焉冬十月朔日有蝕之十二月唐帝遷都洛
陽
(甲/申)同光二年春二月唐帝南郊大赦三月癸夘金吾衛大
将軍員外置同正員檢校司空明州刺史王子傳　卒
　　王苐八子也母濟南郡夫人童氏性仁厚明敏好學
　治郡自得政軆累授鎮東軍親廵都指揮王客諸軍安
　撫使光祿大夫竇州刺史奏授金吾大将軍員外置同
　正員檢校司空改明州刺史餘姚侯　終年三十惜
　㢤
秋七月西川王衍稱大蜀皇帝致書于京師八月王遣使
入貢冬十月制授王依前天下兵馬都元帥尚父尚書令
吳越國王授文穆王檢校太師兼中書令充両浙莭度使
觀察留後十一月陞蘇州爲中吳軍制授鎮東軍莭度檢
校太保兼中書令大彭郡侯王子傳璙(一作/元璙)充中吳軍莭
度使
(乙/酉)三年春二月南海入賀京師上書自稱大漢國王夏四
月朔日有蝕之秋八月勅遣正議大夫守尚書上柱國賛
皇縣開國男賜𬗋金魚袋李徳休等持莭備禮賜王金印
玉冊及沿身禮物衣冠劍履等
　冊曰惟同光三年歲次乙酉八月辛酉朔二十七日丁
　亥皇帝若曰王者恵濟黎元輯寜方夏重名器任股肱
　忠而䏻力則禮崇賞不失勞則人勸所以唘周公之土
　宇列漢祖之膏腴者錄彼茂勲寘諸異數登進賢哲輝
　耀事功者也天下兵馬都元帥尚父尚書令吳越國王
　錢　朝海靈源承天峻嶽以英風彰徳望以勇氣賛忠
　貞往囙義舉之徒盛推韜略遂著襲封之績髙歩籓維
　挺魚鯤鳥鳳之姿擁岸虎水龍之衆居方面任将五十
　年宣導休聲攘除兇醜摧堅奮銳鄙許東固圉之謀阜
　俗頒條廣冀北安居之頌環塹浙江之要雲滋星紀之
　墟閱禮敦詩位崇元帥前茅後劲名重中權守畫一之
　規奉在三之莭信立靡移于風雨義行曷倦于津塗効
　　珍則那頋險艱薦幣則常歸宰府振英濆而端右弼鍾
　　懿號而異列藩可謂軄貢不之梯航時至翼戴天子加
　　之以恭也載念尊奨爰示徽章今遣正議大夫守尚書
　　吏部侍郎上柱國賛皇縣開國男食邑三百户賜𬗋金
　　魚袋李徳休使副朝議大夫守起居郎充史館脩撰賜
　　緋魚袋聶與持莭備禮胙土苴茅冊尓為吳越國王於
　　戯地奄數圻賦過千乗墨守􁪚閭之境範圍句踐之封
　　子弟量才序進多分于􁦹㦸土疆漸海方輸豈限于魚
　　塩貴盛富強　雖古之封建諸侯禮優夾輔不
　　加于此慎厥始終無以位期驕無以欲敗度欽承賜履
　恊予一人汝嘉
時唐帝将議㤙命于王頋群臣曰朕從黌堂即聞尚父之
名宜以優禮尊之命備冊禮有司仍備竹冊銅印唐帝曰
尚父元老不當待以人臣况己封建乎乃賜玉冊金印仍
以紅𫀆御服一副賜焉九月王大舉兵師伐蜀冬十一月
蜀偽主王衍降是月制授王客諸軍都指揮檢校太保兼
鎮海軍莭度副使王子元球守檢校太尉兼侍中充静海
軍莭度使是月閩王王審知殂子延翰嗣自稱閩國主
(丙/戌)四年夏四月戊寅王不康如衣錦軍命文穆王監國是
月荘宗崩明宗即位大赦改元天成秋七月庚寅王至自
　衣錦軍八月朔日有蝕之九月制加文穆王食邑一千户
　實封一百户又授中吳軍莭度使王子元璙開府儀同三
　司加食邑五百户冬十二月制授静海軍莭度使王子元
　球開府儀同三司食邑五百户是月建州刺史王延禀殺
　其弟延翰而立泉州刺史延均于福州
　　延禀乃延均之庶兄也同起兵攻殺延翰延禀乃立延
　　均于福州而延禀歸建州矣
　是歲大水蘇州尤甚水中生米大如荳民取食之
(丁/亥)天成二年春正月唐帝更名亶六月椘武穆王馬殷建
　國秋八月朔日有蝕之冬十月車駕如汴是月淮南偽丞
相東海徐温卒子知誥嗣十一月吳王楊溥稱帝
(戊/子)三年春二月朔日有蝕之勅遣監門衛上将軍烏昭遇
賜王湯薬國信等閣門通事李韞授文穆王鎮東軍莭度
使夏六月己來大旱有蝗蔽日而飛晝爲之黒庭户衣帳
悉充塞之王親祀于都㑹堂是夕大風蝗墮浙江而死
　都㑹堂即白太傅居易之虚白堂基也王重建之號八
　㑹亭江東羅隐爲之記以王平吳定越講武計議凡八
　㑹于此故名之後更名都㑹堂也
秋七月己巳忠獻王生
(己/丑)四年春二月制授文穆王杭越等州大都督府長史増
食邑實封中吳軍莭度使王子元璙増食邑五百户實封
一百户静海軍莭度使王子元球兼中書令餘並如故椘
州陞為順化軍以明州刺史王子元珦為順化軍莭度使
秋七月台州大水請軍儲三十萬斛八月己酉今大元帥
吳越國王王孫弘俶生是月明州餘姚縣修舜井獲古佛
舍利數十粒兼有珠玉竒玩王命内衙指揮使徐仁綬近
侍閭丘稔往迎之因建浮圗于城北一如城南之制九月
囙樞宻使安重誨兄弟用事于朝嘗要求不克乃矯制以
王為太師致仕仍賜烏昭遇自盡
　先是烏昭遇之來使也有供奉官韓玫承王子元球㤙
　命至玫性兇愎囙恃酒凌昭遇由是有隙王以其辱君
　命止以常禮遣之玫還京師遂搆昭遇于樞宻安重誨
　重誨以昭遇失使臣之禮而亦慊王以要求不克誣王
　不禮君命遂同讒搆命王致仕賜昭遇自盡
王命文穆王奏雪其事奏不淂通乃以絹書上之天子始
得聞焉出安重誨為河中莭度使是歲所在地震居人有
壊廬舍者
(庚/寅)五年春二月唐帝南郊天赦改元長興元年夏五月制
授文穆王已下食邑實封郊禋普㤙也六月朔日有蝕之
冬十一月椘王馬殷殂子希聲嗣
(辛/夘)長興二年春二月勅遣監門衛上将軍張籛兵部郎中
盧重賜王國信湯薬起王致仕復元帥尚書令吳越國王
如故依前不名仍示安重誨矯誣之罪
　其勅畧曰天下兵馬都元帥尚父尚書令吳越國王錢
　　乆列王公恒輸愛戴朕方禮加元老㤙遇逺方安重
　誨掇彼瑕疵遽行阻絶退其權勢彼使錢元􁁱拜闕上
章傾懐請罪言皆激切事且憑虚盡由尓介蠆之心有
　誤我含客之徳情不可恕罪不可逭宜出為河東莭度
　今已誅之以雪其冤故告
秋七月有象入信安境王命兵士取之圈而育焉八月建
州王延禀子繼昇繼倫奔于我盖其父爲延均所害也
　𥘉審知薨延翰嗣位以延禀爲建州延均爲泉州延均
　不恱而延禀亦憾于延翰于是泉建同起兵攻福州殺
　延翰遂立延均于福州延禀歸建州将行謂延均曰善
　紹先人基業勿煩我老兄再至延均聞之􁀼憾至是将
　圗延禀乃詐言已死使軍吏迎取延禀乃于其子繼雄
　仍執延禀入城延均曰果煩老兄再至矣延禀瞪之而
　就戮繼昇繼倫自建聞難而奔于王焉
冬十一月朔日有蝕之
(壬/辰)三年春二月遣吏部侍郎盧詹刑部郎中楊薫賜王國
信湯薬等三月己酉夜大雪王薨于正寝年八十一在位
四十一年朝廷聞訃廢朝七日哀悼不已
　詔曰天下兵馬大元帥尚父尚書令吳越國王錢　本
　朝元老當代勛賢位已極于人臣名素髙于簡冊贈典
　既無其官爵易名宜示其優崇冝令所司㝎謚曰武肅
　詔工部尚書楊凝式爲碑文
夏四月庚午奉靈輴殯于衣錦軍應順元年甲午春正月
壬午勅葬王于安國縣衣錦郷
　即錦北郷
茅山之原
　即今臨安縣也
　王始在軍中未嘗自安每欲暫憩必先整衣甲盥漱而
　後寝焉又以圎木小枕綴鈴睡熟則欹由是而寤名曰
　警枕又置粉盤于卧内有所記則書之及撫鎮二國殆
　及四紀勤勞恭儉始終如一致每夕必列侍女各主一
　更戒之曰外有報事當振鈴聲以為警省凡有聞報即
　時而遣又嘗以弹丸墻樓之外以警宿直者使其不寐
　以應其事又嘗微行夜扣北城門吏不肯唘關曰大王
　來我亦不唘王乃自便門而入明日召吏厚賜之稍暇
　則命諸子孫諷誦詩賦㦯以所製詩什賜于丞相将吏
　以下由是往徃達旦天福中近侍李詠囙監契丹驛中
　有判官謂李詠曰武肅王嘗夜不睡詠詰其所知荅曰
　嘗聞五䑓王子太師言浙中不睡龍今已歸矣訪其所
　聞乃壬辰之後也王少時倜儻有大度志氣雄傑機謀
　沉逺善用長矟大弩又䏻書寫甚淂軆要有知人之鍳
　及通圖緯之學每䖏衆中而神形有餘純孝之道禀于
　天性每春秋薦享必嗚咽流涕嘗曰今日貴盛皆由積
　善所致但恨祖母不䏻見耳嘗于後建層樓皇妣春秋
　髙不䏻上王親負而登焉天祐已後中原多事西川王
　氏稱蜀卭溝楊氏稱吳南海(彭/城)氏称漢長溪王氏稱閩
　皆竊大號或通􁇢戚或達娉好皆以龍衣玉冊洎書䟽
　等勸王自大王嘗笑曰此児軰自坐爐炭之上而又踞
　于上邪吾以去偽平賊承天子疇庸之命至于封建車
　服之制悉有所由豈圗一時之事乃随波于尓軰也皆
　却之而不納而諸國之主無不咸以父兄事之王加以
　自奉莭儉衣服衾𬒳皆用紬布非公宴唯甆尊􁇀器而
　己恭穆夫人嘗以王寝帳墮裂乃上青絹帳請易之王
　曰作法于儉猶恐其奢但慮後代皆施錦繡耳此帳雖
　故猶可蔽風竟不易後庭有鄭氏其父嘗以罪當死上
　右冀其或宥且言斯人有息女与侍王命出其女而後
　斬之頋上右刑者曰公柄豈可以一婦人而亂我法邪
　又嘗夕宴諸王子及諸孫命鼓胡琴未數曲遽止之曰
　外聞當謂我不恤政事爲長夜之飲宴遂罷王自開創
　以來至于底定而撫字将帥洎行伍莫不盡淂其歡心
　有勲将何逢殁于賊中一日王見其所乗馬悲泣不能
　止上右莫不感激
　論曰王挺命丗之才属艱難之運奮臂起義所向披靡
　以寡敵衆黄巣不犯其封仗順伐逆漢宏至于授首誅
　逐帥之薛朗遂申属郡之禮平作偽之董昌不違本朝
　之命加以禦淮戎以耀威奉梁室而示略廻江山之深
　險致都邑之宏䴡七者克備五福是臻故八輔地圗三
授天冊揔四海之戎柄為一人之父師威名赫然霸業
　隆矣然後内敦恭儉外正刑賞安民和衆保㝎功勲文
䑓掘起于江東玄徳雄㩀于巴右比之金徳固不足同
　年而語㢤
吳越備史卷第一
吳越備史卷第二
　武勝軍莭度使掌書記范坰　武勝軍莭度廵官林禹撰
文穆王
文穆王諱元􁁱字明寳武肅王第七子也母晉國昭懿太
夫人陳氏唐光唘三年丁未冬十一月十有二日生于杭
州之東院先是有胡僧持一玉羊
　大可數寸光彩異常
以獻武肅且曰得此當生貴子王果以丁未生焉乹寕元
年二月授塩鐵發運廵官奏授金部郎中賜金𬗋天復元
年八月改授禮部尚書遥領邵州刺史九月壬子王祖妣
秦國太夫人水丘氏薨二年徐綰許再思搆宣城觀察使
田頵同劘我壘頵敗率徐綰再思回宣州慮我師逐之乃
懇質武肅王王厯選諸子不應命時王尚㓜請行荘穆夫
人聞之泣曰置我兒于虎口也玉曰亾身以紓國家之難
亦足以報劬勞耳雖死無恨乃再拜而出武肅王竒而送
之王自北門躡繩梯而下以赴頵營𥘉頵附于淮人及還
宣城而頵叛淮帥㑹我師以攻之頵每戰不勝歸必求王
将肆其毒頵母老且賢常加保䕶天祐元年十月我師與
淮人攻之甚急頵将出戦乃曰今日不勝必殺錢郎其母
目而送之且曰䑕軰死不旋踵矣是日果陷于宛水橋爲
亂兵所殺賊衆尚優我師提頵首以示之賊衆遁散頵母
遂奉王歸我師衛而歸焉二年春正月制授王檢校右僕
射八月䖏州刺史盧約弟佶㓂永嘉開平元年正月武肅
王命王伐永嘉四月斬盧佶而還
　時盧佶列巨舟四十艘于清澳海門以􁦾我師王謂諸
　将曰賊之銳卒盡在此矣宜勿與戦當有他道徑襲賊
　壘出其不意必成􁫦也于是由安固江登陸而襲之佶
　由是就執
師還承制改王衙内都指揮使檢校尚書右僕射冬十月
授王金𬗋光祿大夫檢校司空五年秋七月賜號王賛正
安國功臣進授司徒守湖州刺史乹化三年夏四月淮将
前吉州刺史李濤率兵二萬自千秋嶺㓂我衣錦軍武肅
命王率師討之王以山谷迂僻乃盡伐樹木絶其歸路為
三覆以待之時江南國主徐知誥在賊中與王騎相逼僅
獲之俄而知誥易服乗白騾而竄壬辰獲李濤及偏将咸
知進等八千餘人兵甲生口稱是
　是行也王營中有氣如龍虎之状賊中望之有曰此覇
　者之氣也
五月王復率騎兵攻宣州廣徳縣城未㧞有登城詬辱我
師王怒奮擊之六月已夘城陷王手刃二百餘人藉藁而
行獲将花虔渦信及吏卒七十餘人殺戮凡二萬四千而
還
　先是有日者視王曰公手刃百人當大貴時又有僧名
　自新常衣紙住廣徳山院王至衆皆遁而自新巍然晏
　坐軍中有詰其不去者自新曰前後上右皆兵耳去将
　安適時王自衆中自新忽見之乃歛衣奉迎與語乆之
　及王還遂載而歸後王問自新當時何以見識自新曰
　微僧無他術但觀王在萬衆中骨法獨異與咸通皇帝
　御容頗相類故尓幸淂一識也
冬十月勅授王檢校太保依前湖州刺史大彭縣開國男
食邑三百戸四年夏六月制授王特進光祿大夫開國侯
食邑一千户秋九月王率師攻常州無錫縣丁未克之獲
其将朱超䓁五百餘人而還真明元年春正月勅授王鎮
海軍莭度使土客諸軍都指揮使湖州刺史如故三年夏
六月制加王檢校太傅増食邑五百户五年夏四月王率
水師大小戰艦五百餘艘皆刻龍形自東州發艦徑伐淮
甸時淮南遣将彭彦章陳汾等大戦于狼山江将戦之夕
王召指揮使張從寳計之曰彼若徑下當避其𥘉以誘之
制勝之道也乃命軍中宿理㠶檣每舟必載石灰黒豆江
砂以随焉翌日昧爽淮人果乗風自西北而下危檣巨艦
勢若雲合我師皆避之賊舟既髙且巨不能復上我師反
乗風以逐之復用小舟圍其上右賊廻舟而鬪因揚石灰
賊不䏻視及轆轤相接乃撒豆于賊舟我舟則砂焉戦血
既漬踐豆者靡不顛踣命進火油焚之
　火油得之海南大食國以鐡筒發之水沃其熖弥盛武
　肅王以銀飾其筒口脱為賊中所得必剝銀而棄其筒
　則火油不為賊所有也
斬其将百勝軍使彭彦章(一作/臯)獲士卒七千餘人賊船四
百餘艘餘皆焚之其斬馘之甚自江及岸數十里皆殷焉
淮師自是遂求通娉
　王之是行也舟次狼山江之石牌灣有石幢大署其文
　曰向後有木龍五百来至此真聖其勝也
秋七月王復戦于毘陵之無錫縣偏将曽雲奔于賊我師
不利王騎逼髙岸賊将追及乃舉䇿私誓曰天必助我馬
當躍上不然則墜我于此馬果一躍而登岸既而復整行
伍破賊而還冬十一月丁亥王妣吳越國荘穆夫人薨六
年冬十月勅遣衛尉卿兼通事舍人陳琮授王檢校太傅
同中書門下平章事充清海軍莭度使餘如故龍徳二年
春正月勅王特進檢校太尉兼侍中加食邑三百户仍賜
匡扶定亂立正至道功臣同光二年冬十月制授王開府
儀同三司檢校太師兼中書令依前清海軍莭度使兼充
両浙莭度使觀察留後遣進奉使婁輯将命焉天成元年
四月武肅王不康因如衣錦軍命王監國仍俾便宜從事
武肅王至自衣錦軍而中外無所専命武肅王嘉歎乆之
九月制加王食邑一千户實封一百户
　一夕王夢神人賫骨一副易王頂及醒尚痛焉
三年春二月遣閤門通事舍人李韞授王鎮海鎮東等軍
莭度使杭州越州大都督長史加食邑一千户實封二百
户秋七月己已忠献王生
　𥘉武肅王将属王以冡嗣乃命諸子有功者數人謂曰
爾無隐情各言爾功以定厥後王兄中吳軍莭度使元
　璙王弟清海軍莭度使元璹寜國軍莭度使傳璟洎諸
　公子等皆上言王功徳髙茂是宜委副故以両鎮属焉
　及武肅寝疾一日命出玉帯五賜王兄弟命王先擇之
　王乃取其狹小者武肅王大恱謂王曰吾有汝瞑目無
　恨矣
四年秋八月己酉今大元帥吳越國王弘俶生五年夏五
月制加王食邑一千戸實封一百户郊恩也長興三年春
三月己酉大雪二十八日庚戌武肅王薨王哀痛終日四
日不食上右勸以粥夏四月己未王即位悉用藩服之儀
從治命也赦境内凡一應荒絶田産尚隷租籍者悉免之
中外頒賚有差
　自今年孟春洎是月陰晦弥日及王親事之日至是澄
　霽中外咸恱
是月庚午奉武肅王靈輴殯于衣錦軍之正寝秋八月椘
帥馬希聱殂弟希範嗣
(癸/已)四年春正月福州王延鈞僣稱帝更名璘三月勅遣将
作監李鍇光祿少卿張裒來歸我先王之賵又遣引進使
楊彦珣授王起復雲麾将軍上金吾衛大将軍員外置同
正員王兄中吳軍莭度使元璙檢校太師兼中書令王弟
清海軍莭度使元璹檢校太傅同中書門下平章事餘如
故夏四月淮南偽客省使許確百濟國太僕卿李仁旭各
來祭我先王秋七月勅遣郎中張絢授王中書令進封為
吳王是月畨禺偽上僕射何瑱亦來祭我先王九月勅遣
侍郎張文寳來宣諭
　文寳泛海而來𬒳風壊船飄至天長吳主厚禮之及賞
　從者錢帛等數萬文寳獨受飲食餘皆辭之吳主嘉之
　竟抵抗
冬十一月明宗崩宋王從厚即位是為閔帝十二月庚戌
寕國軍莭度使同平章事检校太傅王兄元璣卒
　璣王之庻兄也母慶安夫人胡氏公性氣寛厚沉静寡
　言多尚儒釋不喜奢侈厯官數年黎庶安楽早失夫人
　終不棄娶之嗣
是歲順化軍莭度使判明州王弟元珦召歸錢塘懲虐政
也
(甲/午)應順元年春正月閔帝改元大赦勅遣鞍轡庫使王延
縞來宣告仍賜國信尋又遣散騎常侍孔昭序駕部貟外
郎張䌧冊王為吳越王是月大雪平地五尺壬午奉葬先
王于茅山閏月蜀帥孟知祥僣稱大蜀皇帝年號明徳夏
四月潞王從珂率兵入洛逐閔帝而自立改元清㤗六月
勅遣給事中張延雍兵部員外郎馬義冊王為吳越王秋
七月偽蜀孟知祥殂子㫤嗣
(乙/未)清㤗二年春三月制授静海軍莭度使检校太保中書
令王弟元球守太師秋七月甲辰西方慶雲見重建開元
宫追福于先王也
(丙/申)三年春正月勅遣禮部尚書李懌户部郎中姚遐齎奉
吳越王金印至歸舊物也秋七月勅建先王廟于東府是
月制授王部将保順軍莭度使鮑君福檢校太尉同平章
事冬十月偽閩王㫤弑其父延鈞而自立年號通文十一
月契丹立石敬瑭為晉皇帝于洛大赦改元天福潞王自
殺十二月勅授王天下兵馬副元帥
(丁/酉)天福二年春正月朔日有蝕之勅遣供奉官周彦環賜
國信二月淮南以徐知誥爲齊王建國于金陵是月己酉
夜暴雨自西北起連日至壬子有海魚二尾各長五十餘
尺一死于桐廬一死于餘姚江三月静海軍莭度使王弟
元球順化軍莭度使王弟元珦並有罪命死王許以公禮
葬其麾下卒伍悉宥之
　元球元珦數有軍功先王賜有兵仗及王立元球等恃
　㤙驕横増置兵仗諸将吏告元球遣親信禱神求主吳
　越又爲蠟丸與元珦議謀王不信諸将復告王乃召元
　球元珦宴後宫既至上右告元球等有刃于懷䄂即皆
　格殺之王欲按諸将有交通者姪仁俊諫曰昔光武破
　王郎曹公破袁絽皆焚其書䟽以安反側宜放之王乃
　止
夏四月勅遣禮部尚書程遜兵部貟外郎韋稅封王為吴
越國王仍賜天下副元帥金印一面甲午王即位建國之
儀一如同光故事仍赦境内今年租稅之半是月晉主遷
都于汴秋七月制削元球元珦在身官爵任便䖏置八月
辛已王大閲于北郊是月偽吴楊氏遜位于徐知誥戊申
王新建五廟于城南九月乙卯王親祀五廟冬十一月乙
丑金陵徐知誥僣稱大齊皇帝年號昇元
(戊/戌)三年春正月朔日有蝕之二月乙亥吳越國丞相沈崧
卒贈謚文獻
　崧名吉甫閩人也祖輅大理評事賜緋父超福州長溪
　縣令崧𥘉生時有大蛇墜牀前引首視之乆而方去既
　七日将浴忽風雨震壊浴盆乹寕二年刑部尚書崔凝
　主禮闈凡二十五人登進士弟渝濫尢衆昭宗御武徳
　殿命翰林學士陸扆祕書監馮渥親覆試凡落十人是
　日崧再以章奏㨗尋歸寧途由淮甸淮帥辟之不就遂
　歸武肅厯鎮海軍掌書記授浙西營田副使奏授祕書
　監检校兵部尚書右僕射凡書檄表奏多崧所出荘宗
　即位改元同光武肅王問其祚脩短崧曰觀此號為國
　不成止一口耳文穆王襲位置擇䏻院以選士俾崧主
　之國建拜崧丞相終年七十六歲
冬十一月勅建尚書王丞王延司門郎中張守素齎捧吳
越國王玉冊及沿身法物等至
　冊曰惟天福三年歲次戊戌十一月甲辰朔五日戊申
　皇帝若曰王者握圖立極崇徳報功或開國以建邦或
　苴茅而襲爵乃樹藩屏式奨忠勲古先哲王率由斯道
　唯朕薄徳敢忽彛章况夫奠南服之奥區鎮東甌之重
　地懋績雖髙于列土殊榮未繼于肯堂得不申加等之
　㤙降非常之命用紀代天之業特頒鏤玉之文乃擇吉
　辰爰敷盛典咨爾興邦保運崇徳志道功臣天下兵馬
　副元帥鎮海鎮軍等軍莭度浙江東西等道管内觀察
　處置兼両浙鹽鐵制置發運營田等使開府儀同三司
　檢校太師守中書令杭州越州大都督府長史上柱國
　吳越國王食邑一萬五千户實封一千五百户錢
　嶽靈禀粹天象儲精藴文武之兼才受乹坤之間氣既
　寵承吴越功邁桓文運妙略以平兇用竒兵而制變祇
　嗣基搆表率英雄淮夷之屏氣銷聲海嶠之波澄浪息
　而况興我昌運竭乃忠規懋勲庸而首列韓壇奉玉帛
　而誠先禹貢語尊奨則獨標大莭頋封崇則未稱鴻名
　宜舉徽章俾奉先正矧其天文當南斗之分地誌控句
　踐之都眷兹舊封允属全徳是用異車服于羣后盛蕳
　冊于列藩正二國之土疆錫九天之寳瑞表予嘉命纉
　乃舊邦大振家聲夾輔王室今遣使太中大夫尚書右
　丞上柱國賜𬗋金魚袋王延使副中散大夫尚書司門
　郎中柱國賜𬗋金魚袋張守素持莭備禮冊爾為吳越
　國王於戯服衮衣而佩玄玉位􁠈于諸矦駕戎輅而握
　兵符名尊于九代馭貴之重象賢之榮爾其祗荷天光
　勉清國步往綏厥位永孚于休戒之慎之勿忝前烈
十二月王大閱兵馬歩軍泊艛艣于碧波亭
(已/亥)四年春二月勅授丗子弘僔為果州團練使是月偽齊
徐知誥改姓李更名昪僭稱大唐
　昇本潘氏湖州安吉縣人父為安吉砦将嘗因淮将李
　神福侵我吳興擄潘氏而去昇遂為神福家奴徐温嘗
　造神福家見而異之求為飬子至是乃隐本族而冒徐
　姓焉後嘗致書于我以毘陵求易吳興仍引祊田為說
　則本潘氏明矣
秋七月朔日有蝕之閩王延義更名曦殺其主㫤而自立
年號永隆八月戊申王建丗子府于城北是日白龍見處
州長松縣遂更為龍泉縣是月刺遣刑部尚書季懌禮部
郎中崔鈞授王天下兵馬元帥增食邑五千户實封五百
户仍賜御服紅羅真珠戦袍金鏁甲各一副九月詔陞婺
州為武勝軍授王兄元懿為莭度使是月保大軍莭度使
同參相府事隆仁章卒冬十月壬子吳越國荘穆夫人馬
氏薨
　夫人臨安人也父淮浙行軍司馬雄武軍莭度使同平
　章事馬綽之女夫人性聰慧勤于軄𥘉武肅王禁中外
　毋淂蓄聲伎夫人以王後嗣未立乃請于武肅王王嘉
　之曰我家宗祀幸汝得主之矣因而許王納妾遂生忠
　獻王諸子既長夫人皆均養之常置銀鹿于帳前坐諸
　公子于上夫人閱其聚戯喜動顔色𥘉封越國至吳越
　國夫人薨年五十▫歲
勅謚曰恭穆十二月辛酉葬恭穆夫人於衣錦軍慶仙鄉
(庚/子)五年春二月甲辰温州刺史王子弘僎卒是月閩王曦
遣兵擊其弟王延政于建州遂僣稱大殷皇帝王命内衙
統軍使仰詮都監使薛萬鍾帥師伐建州三月勅陞婺州
為武勝軍又陞嘉興縣為秀州以嘉興崇徳華亭三縣隷
焉是月勅遣右諫議大夫髙延賞兵部郎中李元龜授王
天下兵馬都元帥夏四月癸夘鎮海軍行軍司馬兼侍中
同平章事太尉鮑君福卒
　君福字慶成餘姚人也祖興父璨俱不仕少羇貧性淳
　厚有膽氣餘姚有井面廣丈餘君福毎恣卧其上而無
　畏色又䏻為馬上舞雙剑鄉黨異之及從軍以驍果稱
　𥘉事(彭/城)漢宏及武肅王東討乃與其黨歸䧏號曰向盟
　都累從征伐有㓛䏻馬上輪雙劍入陣望之若飛電沉
　黙少語軍中謂之鮑閙尋為衢州應援指揮使屬刺史
　陳章叛淮人入其境乃以淮帥命辟為郡軄君福不納
　武肅聞之患其𬒳􁀤乃宻賜絹書使苟從之因与賊徒
　季元嗣飲嗣其醉乃奔歸尋授衢州刺史淮将信州刺
　史周本屢侵其境君福每率數騎往逐之本遁去及将
　罷郡武肅王勞曰比在任戰敵而已未足為副使優賀
　之道囙復任之凡三考文穆王領清海軍莭制辟為副
　使後遷湖州復二考累軄鎮海軍莭度副使浙西行營
　司馬奏授登州刺史保大保順等軍莭度使檢校太尉
　同平章事兼侍中卒年七十七歲
勅謚曰忠壮是月甲子丗子弘僔薨
　弘僔王苐五子也母魯國夫人鄜氏時王年将四十冡
　嗣未建及生特所鍾愛累奏授両浙副大使果州團練
　使國建立為丗子𥘉王治丗子府謡言曰何䖏有鹿脯
　将薨乃題所居屏障曰四月二十九日大㑹羣仙凡題
　數䖏及期果薨年方十六歲
追謚曰孝獻五月四星聚斗秋七月我師敗于建陽積雨
乏糧故也八月王以丗子府為瑶䑓院冬十二月以忠獻
王為内衙諸軍都指揮使是歲姑蘇吳興嘉禾三郡大水
(辛/丑)六年春三月丙寅勅遣太子賔客聶延祚吏部郎中盧
撰冊授王守尚書令(亦作五年冊也/此誤書之也)夏五月畨禺(彭/城)龑遣
偽攝太尉工部侍郎盧膺尚儀謝宜清尚衣髙素清來逆
我故王弟傅璛之室馬氏以為繼室不克遣
　馬氏即潭帥椘王殷之女也先是畨禺亦聘馬氏既卒
遂求其弟是行也潭帥希範亦遣中軍使歐陽練與廣
使俱至馬氏誓不許故不克遣
六月寜國軍莭度使同參相府事仰詮卒秋七月甲戌䴡
春院火延于内城王遷居瑶䑓院是月閩王曦稱大閩皇
帝八月辛亥王薨于瑶䑓院之綵雲樓年五十五在位十
年贈謚曰文穆勅宰相和凝撰神道碑七年壬寅二月癸
卯葬于國城龍山之南原
　王志量恢廓識度宏逺雖少嬰軍旅尢尚儒學事武肅
孝敬小心未嘗有懈武肅性既嚴急每一召即時湏至
　或巾帯于歩驟間乃致闊袴大襪以便之晚年政事一
　委參决簿書填委皆躬親批署手爲胼胝復致粉盤于
　卧榻之間夜有所記必書其上詰旦以備頋問時属盗
　賊及詐偽誹謗之法犯者輒死王皆力救之所獲宥者
　甚衆嘗北征師次平望蚊蚋尢甚左右請施帷帳王曰
　三軍皆在此我獨何避竟不許及儧嗣之後示以明恕
　人情翕然内衙指揮使陸仁章婁仁𣏌等早備武肅王
　爪牙以性剛愎爲衆所悪而亦嘗以事侵王一日同列
　者皆率諸軍于國門請王戮之王命姪仁俊諭之曰仁
　章等事先王有年矣今求舊念功方當旌賞汝等遂以
　私憾使我戮之我安為尓報怨也苟不聼命我當歸臨
　安以避賢路衆皆退懼遂授仁章福州刺史仁𣏌湖州
　刺史中外有以封章相構者皆居中不下積而毁之王
　舅陳氏列職不過一戍遏每加厚賜而未嘗遷授恭穆
　夫人之弟馬充嘗以使役求免王庭責之遂下獄黜于
　剡溪其餘遵守治命保慎名器烈祖之風為不泯矣一
　日武肅王寝疾召将吏曰吾疾必不起諸児皆愚劣誰
　可為帥者諸将泣曰两鎮令公仁孝有功孰不愛戴武
　肅乃出印鑰授王曰将吏推爾宜善守之又曰子孫善
　事中國勿以易姓廢事大之禮王與兄弟同幄行丧内
　衙指揮使陸仁章曰令公嗣先王覇業将吏旦暮趋謁
　當与諸公子異處乃命主者更設一幄扶王居之禁諸
　公子從者無得妄入武肅未薨時仁章嘗以事犯王至
　是王勞之仁章曰先王在位仁章不知事令公今日盡
　莭令公猶事先王也王嘉之王以遺命去▫儀用藩鎮
　法除民田荒絶者租稅王于兄弟甚衆兄元璙自蘇州
　入見王以家人禮事之奉觴為夀曰此兄之位也而小
　弟居之是兄賜之也元璙曰先王擇賢而立之君臣位
　㝎當恭守覇業自為珍重王囙相與泣
　論曰王以英毅之資兼仁厚之徳入田頵豺狼之穴示
　亾身之慮破知誥蛇豕之羣揚對敵之威奮劍屢成其
　大勲􁠈紐遂當其慶嗣念功忘過崇徳布政然後聿脩
　先烈光絽丗官天子賴于元勲諸侯奉為盟主以稱克
家之令嗣以號列國之賢君則彤弓緇衣不足侔其美
也
吳越備史卷第二
吳越備史卷苐三
　武勝軍莭度使掌書記范坰　武勝軍莭度廵官林禹撰
忠獻王　忠讓王附
忠獻王諱弘佐字玄祐文穆王苐六子也母吳越國仁恵
夫人許氏王以天成三年七月二十六日己已生于功臣
堂𥘉孝獻丗子之居監撫也文穆王治其府于城北将俾
居之一日孝獻㑹王以采戯于青史樓遽謂王曰君王方
為我營府署今與爾賭之比及四擲而王遂得六赤孝献
失色王從客曰五哥入府諱當将符印之命因再拜孝獻
竟怒擲骰盆于樓下俄而孝獻薨王授兩軍莭度副使檢
校太傅天福六年秋八月諸将請誅内衙指揮使戴惲
　惲乃王庶兄弘侑之親意謀立弘侑故請誅之免弘侑
　為庶人更名罪其異志也
是月王以遺命承制授両軍莭度使九月庚申王即位于
仙居堂赦境内外班賚有差及租稅等丞相曹仲達攝政
事是月辛未王遷于思政堂命境内給復一年諸關梁禁
制悉從除减又命田園有隷道宫佛寺比入賦稅者悉免
冬十月長星見十一月金陵來祭我先王是月勅授王起
復鎮國大将軍右金吾衛上将軍員外置同正員領鎮海
鎮東等軍莭度检校太保兼中書令吳越國王食邑一萬
戸實封一千户仍賜保邦宣化忠正功臣是歲畨禺(彭/城)龑
殂子弘晟嗣
(壬/寅)七年春正月閩人來祭我先王二月癸卯勅葵先王于
龍山之南原三月勅遣使太中大夫李鶚來歸文穆王賵
乙丑中吳建武等軍莭度使廣陵王丗父元璙殂子文奉
嗣
　元璙字徳輝武肅王苐四子也起家奏授沂王府咨議
　參軍宣武莭度判官累遷散騎常侍賜金𬗋尋厲軍旅
　事乃改授馬歩廳事指揮使天福二年徐綰叛頋全武
　請奉王子之邗溝武肅以淮帥常請結姻好乃遣元璙
　微服為全武僕而去比及望亭有逆旅媪輒識之至潤
　州安仁義亦知其非常将其下十人易之全武懼因賂
　閽吏中宵而去及抵邗溝指陳順逆之理淮帥為之動
　容歎曰生子當如錢郎吾之子㹠犬耳即日遣使命頵
　還軍廣陵尋迎婦而歸後累征縉雲新定皆有功授邵
　州刺史尋征吳興髙澧及攻東州復授睦州刺史尋遷
　蘇州累勅授中吳建武等軍莭度使蘇常潤等州團練
　使太傅同中書門下平章事侍中中書令在郡三十年
　性儉約而恭靖便弓馬文穆王即位以王兄尢加禮遇
　因元璙來覲為酒授璙曰今日之事宜兄當之俾予小
　小至是實兄推戴之力璙俯伏曰大王功徳髙茂先王
　擇賢立䏻君臣之分敢忘忠順因相頋感泣乆而益歡
　尋奏勅封廣陵郡王封不及授宣命于柩前終年五十
　六歲葬之以王禮
謚曰宣義壬申制加王食邑七千户仍改賜保邦宣化忠
正翊戴功臣夏四月漢主龑殂子玢立六月晉髙祖崩少
主重貴即位秋七月王以内衙指揮使章徳安李文慶爲
内衙左右都監使冬十月以都指揮闞燔胡進思爲内衙
上右統軍使十二月已已以龍山武功堂爲文穆王廟
(癸/夘)八年春正月癸未重建功臣堂二月晉主還京是月丙
辰吳越丞相皮光業卒
　光業字文通丗為㐮陽人父日休有盛名為蘇州軍事
　判官太常博士光業生于姑蘇十歲䏻属文及長以所
業謁武肅累署浙西莭度推官賜緋武肅命入貢京師
梁後主特賜進士及第仍賜祕書郎授右𥙷闕内供奉
　賜金𬗋貞明中淮人來求好命光業聘之及還贈錢三
　百萬復禁其出且曰可以市易光業曰我使介也豈賈
　竪也乃委置而去淮人亟載随之梁祖選武肅子傅珍
　為駙馬都尉命光業如京師及回至靖海光業舅氏滕
　文規為山陰令日暝遽見黄衣吏報曰皮𥙷闕今日已
　及靖海文規詰之遂失所在尋兼両浙觀察使支使文
　穆即位命知東府事𥘉光業逰㑹稽有神降于里巷光
　業往視之神遂不語及去衆詰之曰皮秀才來神何不
　語荅曰皮秀才此土地主我小神不當見之至是果騐
　國建拜丞相凡教令儀注多出其手光業羙容儀善談
　論人或以為神仙中人終年六十七歲
贈謚曰貞敬三月唐主昇殂子璟嗣年號保大閩富沙王
延政稱帝國號殷是月漢(彭/城)弘熈弑主玢而自立夏四月
朔日有蝕之秋七月王貶内衙都監使章徳安于處州李
文慶于睦州冬十月勅遣使授吳越國王玉冊
　冊曰維天福八年歲次癸夘十月丙午朔六日辛亥皇
　帝若曰在天成象拱辰分将相之星惟帝念功唘土列
　侯王之國朕所以法昊穹而光宅稽典禮以䟽封而况
　丗著大勲時推令器探寳符而嗣位仗金鉞以宣威羽
　翼大朝藩籬東夏宜列諸侯之上特隆一字之封蕳自
　朕心協干輿論兹爾保邦宣化忠正翊戴功臣起復鎮
　國大将軍右金吾衛上将軍員外置同正員檢校太師
　兼中書令杭州越州大都督充鎮海鎮東等軍莭度浙
　江東西等道管内觀察䖏置兼両浙塩鐵制置發運營
　田等使上柱國吳越國王食邑一萬七千户實封四千
　户錢　為時之瑞命丗而生真經文緯武之才藴開
　物成務之志英華彂外精義入神亞夫繼社稷之勲頋
　榮擅東南之美眷言祖考志奉國朝清吳越之土疆執
　桓文之弓矢天資厥徳代有其人荷基構以克家事梯
　航而述軄殊庸斯在信史有光是舉􁂜章爰行盛典土
　茅符莭方推翼丗之賢黻冕輅車更重䇿勲之禮斯為
　異數允属真王今遣光祿大夫檢校司徒行太子賔客
　上柱國太原縣開國男食邑三百户王玫使副正議大
　夫行尚書吏部郎中柱國賜𬗋金魚袋趙熈等持莭備
　禮冊爾為吳越國王於戯周寵元臣四履錫命漢封異
　姓八國始王指河嶽以誓功俾子孫而襲爵爾儧服舊
　業朕考前文勿忘必復之言更廣無窮之祚懋昭前烈
　尓惟欽㢤
十一月辛已王遷于功臣堂是月癸未吳越丞相曹仲達
卒
　仲達臨平人也本名弘達避王名更之祖信知嘉興監
　事累贈司徒本歙州人尋歸杭州為臨平鎮将八都建
　時信因保嘉興東分遂家臨平焉父圭浙江西道營田
　副使檢校太尉圭将生時信夢人曰我當為爾子有二
　千石信語夢于鄊黨鄉黨不䏻諭皆賀曰生此子必致
　豐稔圭有膽氣乹寜中淮人圍嘉禾圭與其族人師魯
　守之賊中望氣者曰此孤城中有異人不可圗也圭每
　与師魯登樓張樂縦飲矢石交至視之晏如也嘉禾平
　圭以功授蘇州刺史開平間淮人復圍蘇州属正月望
　夜師魯第盛陳燒燈之宴賊之俘執者咸縦之觀圭終
　蘇州師魯形短而足跛武肅嘗稱之曰今之晏平仲也
　人遂號為曹晏嬰竟卒于鎮東軍都押衙仲達𥘉生室
　有𬗋光少學圭常莭其衣食雖嚴冬尚未挾纊品膳悉
　與僕吏等同日令運甓圭在姑蘇時與仲達求婚于睦
　州陳詢及将送卜之曰陳氏親必不就當聘他門由是
　榮貴既而途由國城武肅王見而竒之乃以王妹􁏭焉
　累授台䖏二州刺史文穆即位居諒闇命仲達權知政
　事國建拜丞相今王即位復攝政事時大賚中外諸軍
　軍中有言不均者輒舉仗受賜諸将不䏻制仲達諭之
　因皆釋仗而致謝仲達性仁厚好施與文穆尢重之常
　止呼丞相而不呼其名終年六十二
贈謚曰安成是月納元妃仰氏
　乃寕國軍莭度使同參相府事仁詮之女也
(甲/辰)開運元年春正月壬寅丞相林鼎卒
　鼎字渙文隐閩人也父無隐鼎生于明州大隐村𥘉刺
　史黄晟頗好禮士無隐依之有詩名嘗為詩云雪消二
　月江湖闊花彂千山道路香知言者以無隐必有貴子
　鼎𥘉謁武肅以為觀察押衙推尋為文穆幕府文穆怪
　其才行累薦不見用一日復宻薦之武肅王曰我觀林
　鼎骨法真輔相器然我不貴者欲汝貴之庶其盡心于
　汝也文穆襲國署鎮海軍掌書記莭度判官鼎性讜正
　而強記䏻書歐虞法比及中年夜讀書必達曙所聚圗
　書悉由手抄其殘編蠧簡亦手綴之無所厭倦國建乃
　掌教今尋拜丞相每正事即不逮者鼎必極言之天福
　中建州之役鼎指陳天文人事累䟽切諫及師行果不
　利著有文集行于丗終年五十四歲
諡曰貞獻三月偽閩王延曦為其下指揮使朱文進所弑
而文進自立復脩貢于京師是月勅授王落起𣸪増食邑
三千户實封一千户夏四月丙午王親祀五廟秋七月辛
未朔晉少主改元開運大赦以(彭/城)知逺為行營都統九月
朔日有蝕之南船務石井有物形如守宫尾長七尺許鬛
且角獲之置于安溪潭冬十一月王命從兄東府安撫使
仁俊為内外馬步都統軍使弟弘保為東府安撫使閏十
二月閩人殺朱文進尋以僧儼明為主
　儼明姓車氏乃雪峯寺僧平素為衆所重相與迎之遂
　立為帝
未㡬為其下李仁達所殺而自立歸𣢾金陵
(乙/已)開運二年春三月丙午王從祖順化軍莭度使鏵卒
　鏵字輔軒太師英顕王之第五子武肅王之少弟也生
　而有文在其足曰正及長而滅既生而太師薨武肅育
　之武肅薨鏵請服通丧性多藝尢精音律承制累授温
　州二州刺史检校太尉奏授思州防禦使文穆時授両
　浙行軍司馬拜命之日儀注特盛尋奏改本州團練使
　順化軍莭度使終年五十三歲
勅謚曰忠蕳夏四月晉主還大梁秋七月修武肅王廟于
城西奉旃擅神像而致焉八月朔日有蝕之是月金陵遣
将王建封克建州虜王延政而歸冬十月勅遣太子賔客
羅周岳右庶子王延濟冊王守太尉十一月朔王大閱于
北郊是月誅内都監使杜昭達内衙都指揮使明州刺史
闞燔庶人孫本賜死貶都統使王兄仁俊本府安置
　杜昭達闞燔皆好貨程昭恱以金寳交結二人薦于王
　昭恱得侍上右愛待踰于舊将燔不䏻平昭恱懼謀去
　燔燔専而愎國人皆惡之王亦惡之于是昭悦出燔為
明州刺史右統軍使胡進思為湖州刺史燔与進思曰
　出我是棄我也進思曰老兵淂大州幸矣何為不行乃
　各受命既而復留進思而統軍使王子仁俊母乃杜昭
　達之姑也昭恱因譛燔昭達謀奉仁俊作亂下獄鍜錬
　成之誅昭達與燔幽仁俊于東府昭恱収仁俊故吏慎
　温其使證仁俊之罪拷掠備至温其堅守不屈王嘉之
　擢為國官
(丙/午)三年春二月朔日有食之三月勅授王東南面兵馬都
元帥増食邑二千户實封五百户仍改賜推誠匡運忠亮
威徳㓛臣秋七月庚寅吳越國夫人許氏薨
　夫人丹丘人也諱新月善音律文穆王後庭楽部皆命
　掌之𥘉鄜氏生孝獻丗子立于後庭咸尊敬之有尼契
　雲掌香火于䴡春院之佛堂頗有知人之鑒視夫人曰
　彼鄜氏者逺不䏻及至是果如其言至王襲位遂勅封
　吳越國夫人薨年四十四歲
勅謚曰仁慧八月重建天寵堂是月壬申葬仁慧夫人于
國城西山之原冬十月金陵攻福州莭度使李弘義遣客
将徐仁宴李廷谔䓁求救于王
　李弘義本名達殺卓儼明而歸𣢾金陵因授之莭鉞仍
　編入属籍更名弘義既而遣偽兵部侍郎陳覺使于弘
　義覺還及建州又遣侍衛官頋忠以金陵偽勅使之入
　覲弘義以其𥘉不宣命至是方以書至不從覺乃与監
　軍使馮延魯自建州興師皆金陵之志也
是月王命統軍使張筠趙承泰等率水陸兵三萬人以救
無諸時福州乞師于王王召諸将議行将吏等皆曰道路
險逺難于師救内衙都監使水丘昭奏曰為當救王曰唇
亾齒寒吾為天下元帥曽不䏻救鄰道将安用之諸軍直
樂飽食安坐邪王乃命募兵無有應者王命糾之曰糾而
為兵者糧賜减半于是應募者雲集王命昭劵専掌用兵
程昭恱掌應援饋運事而以軍謀委元徳昭乃遣筠等帥
師救之時王吕上右議鑄鐵錢以益将士祿賜王弟弘億
諫曰鑄鐵錢有八害新錢既行舊錢皆流入鄰國一也可
用于吾國不可用于他國則啇賈不行百貨不通二也銅
禁至嚴民猶盗鑄况家有鐺釡野有􁪌犁犯法此多三也
閩人鑄鐵錢而亂亾不足為法四也國用幸豐而自示空
乏五也祿賜有常而無故益之以唘無厭之心六也法變
而弊不可遽復七也錢者國姓易之不祥八也王深嘉之
乃止是行也宿衛衣錦軍武肅王庿廷者聞甲馬號令之
聲凡數夕而止及接戦于閩淮人視王師周郊徧野人皆
文餘乃陰兵之助也十二月王命弟弘偡為湖州刺史
(丁/未)四年春正月天皇主入東京稱㑹同十年封晋少主為
負義矦遷于契丹黄龍府二月有雉巣于玉華樓是月晉
(彭/城)知逺稱帝于河東國號大漢是為髙祖復稱晋天福十
二年是月王誅内都監使程昭恱釋東府仁俊罪也三月
庚寅今大元帥吳越國王諱　出鎮丹丘是月王遣将
余安率水軍救福州大敗淮師獲其将都指揮使揚匡業
蔡遇等偽東南面行營都統王建封等赱之擒戮禆将孟
堅等并餘黨二萬餘衆器械數十萬李弘義歸附于王更
名孺贇
　𥘉忠懿王之治閩城壘甓皆有錢文曰此城終歸錢氏
　忠懿頗惡之因命剗去而錢文愈明又謡曰風吹揚葉
　鼓山下不得錢來戈不罷至是皆騐是行金陵歸罪于
　陳覺馮延魯謂其専命而行也金陵始以覺為東南面
　招討使延魯為監軍及其敗績反以専命為罪以贖所
　恥一何偷㢤為君而偷復歸罪于其下其丧師也不亦
　宜乎
夏四月李孺贇遣弟孺賔來請入覲從之五月我師凱旋
王饗将帥于光冊堂賞賚有加是月勅授王諸道兵馬都
元帥増食邑五千户實封五百户仍改賜資忠緯武恭懿
翊戴功臣是月椘王希範殂弟希廣嗣六月乙卯王薨于
咸寜院之西堂年二十在位七年勅謚曰忠獻八月勅葬
龍山之西原
　王英眀果㫁權變不測𥘉嗣住尚少温柔好禮恭勤政
　務發擿姦伏人不敢欺諸校驕恣者䏻優客之及𬒳譴
　皆不知覺義兵籍使錢承徳家火俯逼内城命親軍援
　之王登而望有伺便攘竊者亟命斬之衆囙悉力火遂
　滅淮人之攻閩也李孺贇來求援諸将議将不從王囙
　集而詢之果同其說王變色曰唇亾齒寒春秋明義吾
　為天下元帥執大兵柄豈不䏻恤鄰難乎乃命水丘昭
　劵専掌用兵程昭恱掌應援饋運而諸将躍馬肉食不
　䏻為我身先即有異議者斬及大舉遣将誓師辭命明
　肅衆皆踴躍承命既而果成大功開運中将益車徒乃
　下命募軍中及民間子弟而踰時無應者乃命大糾之
　令曰紏而得之者糧賜皆蠲半翌日投書者雨集遂加
　精練南方之㨗多其力也民有獻嘉禾者王問倉吏蓄
　積㡬何對曰十年王曰然則軍食足矣可以寛吾民乃
　命有司復其境内租稅三年
　論曰王岐嶷之姿雖由天縦纉嗣之日方属眇年帑藏
　因回祿之𥘉将校競陸梁之志故䏻恭勤庶務紹開覇
　圖有果㫁之名無酣嗜之累以至復興公室開拓土疆
　光有大功聿修厥徳而享祚非永孰不哀哉
忠遜王諱弘倧文穆王苐七子孝献丗子同母弟也起家
内衙指揮使檢校司空開運元年冬十一月出為東府安
撫使累授檢校太尉尋拜丞相開運四年六月丙寅即位
于天冊堂是月晋主入大梁改號曰漢秋七月閩帥李孺
贇來覲是月庚子有雉升于天冊堂之㦸門旋厯廊廡久
而獲之閏七月王命李孺贇復任無諸王親餞于碧波亭
八月葬忠獻王于國城西原冬十月今大元帥吳越國王
至自丹丘十二月李孺贇復貳于我王命東南面安撫使
鮑修譲攻討擒而戮之已酉傳首國城是月命丞相吳程
知福州威武軍事庚戌内衙統軍使胡進思指揮使諸温
鈄滔等以内衙兵遷王于義和後院諸将校率衆迎今大
元帥即位焉
　自忠獻王時諸校驕慢雖屢加誅殛而在位者皆優禮
　遇之及王纉嗣性既嚴急誅杭越侮法吏三人而統軍
　使胡進思恃迎立功干預政事王悪之每有僣越必顯
　責譲進思頗憂懼不自安属内衙指揮使何承訓希旨
　請誅之又謀于都監使水丘昭劵以進思黨盛難制請
　于王且客之王猶豫末决承訓亦懼反以謀告進思進
　思遂亂率親兵戎服入見王叱之不退猝愕入義和院
　進思鏁其門矯稱王命告中外曰王猝得風疾傳位于
(諱)因率諸将迎今大元帥于私弟且言于丞相元徳昭
　徳昭至立于簾下曰俟見新君進思等亟出褰簾徳昭
　乃拜進思稱王命承制授元帥元帥曰若全吾兄乃敢
　承命不然當避賢路進思承之元帥始視事于是進思
　殺水丘昭劵進思妻曰他人可殺昭劵正人君子也奈
　何殺之𥘉忠遜王将即位近侍陳禹嘗夢以金鈔鑼承
　日輪加遜王之頂而手持二環未㡬墜地既而以夢語
　人人曰汝主将有非常之事然其二鐶不過二十旬耳
　及即位又以黄金一鎰命近侍袁文昌鑄巨錢文昌意
　其有所求䜟且懼不就乃宿謀于匠者別鑄一以為備
　翌日以所授金鑄之遜王臨視果不就因潜以宿鑄者
　獻至是皆騐其兆後廢王薨請謚曰忠遜以王禮葬㑹
　稽秦望山之原
　論曰王以英敏之才悪強梁之黨納承訓阿順之說中
　進思廢立之機輕發寡謀至于失位故知君不宻則失
　臣臣不宻則失身誠㢤斯言也猶賴鴒原之至愛致稽
嶺之要居養玉軆以終天年掩泉扄而備王禮古之廢
　君失國未有若斯之安全者其實忠懿王之仁與孝爲
　足多哉
吳越備史卷第三
吳越備史卷第四
　武勝軍莭度使掌書記范坰　武勝軍莭度廵官林禹撰
今大元帥吳越國王
王名俶字文徳文穆王苐九子也母吳越國恭懿夫人吳
氏王以天成四年歲巳丑八月二十五日生于功臣堂天
福四年十二月承制授内衙諸軍指揮使檢校司空忠獻
王累授王特進檢校太尉開運四年春三月庚寅出鎮丹
丘
即台州也
下車數月有僧徳韶語王曰此地非君爲治之所當歸國
城不然将不利矣王從其言即求歸秋九月甲戌自丹丘
歸覲也是日大風東南有雲若樓閣之状識者異之冬十
二月内衙統軍使胡進思指揮使諸温鈄滔等幽廢王于
義知後院乃召諸大校及諸率中外軍庶奉迎王于南邸
晡時王見府寮将校于帥府之外簾謙譲者三諸将校以
王素有徳望俯伏称賀即日王以鎮海鎮東等軍莭度檢
校太尉兼侍中蒞事于元帥府之南序也
(戊/申)乹祐元年春正月辛亥朔漢帝南郊大赦改元是月乙
卯王即位于天寵堂赦境内租稅班賚有差
　天寵堂即忠獻王重建逮于廢王不克遷徙至是而王
　臨位焉
自前年正冬浹于正旦隂晦彌月是日雲物澄霽中外人
情胥恱壬戌遣将兵奉廢王于衣錦軍丙子漢主崩少主
承祐即位二月辛卯王親祀五廟乙未誅内衙指揮使何
承訓懲其反覆中外大恱
　𥘉廢王将黜胡進思而承訓預其事議未决承訓反告
　于進思及王即位復請誅進思王懲其反覆立命斬之
三月勅遣中書舍人張誼來歸忠獻王賵未㡬内衙統軍
使何進思請誅廢王王不許于是進思憂懼而卒
　先是王遣都頭薛温領親兵保衛廢王且戒之曰尓等
　小心衛護吾兄若有異事當死拒之至是進思請誅不
　遂乃詐以王命令薛温害之温曰僕受命之日不聞此
　言决不敢妄彂也進思仍乃夜遣二賊踰垣而入欲刺
　廢王廢王闔户大呼薛温聞之率衆而入二鼓斃二賊
　于中庭至是進思聞二賊死憂懼不二日發疽而死
是月大閱馬步夏六月朔日有蝕之冬十一月下令以每
歲租賦逋滯者悉蠲之仍歲為著令百姓歌舞焉
(己/酉)二年春二月匡武都連名輒舉求軄王命斬状首二人
坐黜者二十餘人餘宥之三月勅授王東南兵馬都元帥
鎮海鎮東等軍莭度使浙江東西䓁道管内觀察䖏置兼
両浙塩鐵制置發運等使開府儀同三司檢校太師兼中
書令杭州越州大都督上柱國吳越國王食邑一萬户實
封一千户仍賜匡聖廣運同徳保㝎功臣夏四月太白晝
見是月乙亥城西上清宫灾五月内衙指揮使鈄滔以罪
黜于䖏州六月甲申日有蝕之秋七月朝廷命擒河中府
李守貞
　𥘉守貞之叛求援金陵偽齊王景達舉兵應之未㡬守
　貞就擒淮人􁠈境而還
是月王命弟弘億爲明州刺史冬十月勅遣散騎常侍張
煦等持莭備禮冊王爲吳越國王仍賜玉冊金印法物等
　冊曰維乹祐二年歲次乙酉十月庚午朔十九日戊子
　皇帝若曰我先帝承有晉崩離之後醜虜充斥毒螫中
　夏用順天致罰大拯黎元太阿一揮胡馬宵遁享萬靈
　于無主觧兆庶之倒懸較定丗勲以吳越居右伊朕眇
　末䖍奉先訓嗣位之始即酬懋功前命為元帥按地圗
　授武莭東南之境淂行征伐命冊為真王駕大輅執桓
　圭牛斗之郷盡荒土宇詢于有位僉曰克諧咨尓匡聖
　廣運同徳保㝎功臣東南面兵馬都元帥鎮海鎮東等
　軍莭度使浙江東西道管内觀察䖏置兼両浙塩鐵制
　置發運營田等使開府儀同三司檢校太師兼中書令
　杭州越州大都督上柱國吳越國王食邑一萬户實封
　一千户錢　象緯炳靈公王襲慶横江負海者三千
　里開國承家者六十年而䏻望辰極以駿奔奉天朝之
　師律充庭納貢則外府告盈下瀨宣威則前茅獻捷忠
　信著于羣后禮譲行于一方故玄冕九章為王之服昭
　其名也朱輪駟馬為王之馭昭其器也而又三吳百越
　列土分疆有民人焉有社稷焉恢祖禰之令圗實典禮
　之鉅著勸夫忠孝以御家邦今遣正議大夫守右散騎
　常侍上柱國賜𬗋金魚袋張煦上𥙷闕崔頌持莭備禮
　冊尓為吳越國王於戯品秩甚尊名數尢重肅廣庭而
　備物練吉日以覃㤙尓其正厥位事大以敬教民以順
　馭衆以㤙神其福之禮曰惟王建國諸侯所以守舊邦
　書曰惟帝念功王者于是出好爵匡我堯緒永為漢籓
　浙江如帯稽山如礪福祿無窮貽厥百丗汝往欽㦲對
　揚我休命
是月内衙指揮使諸温以罪黜于温州是歲下令以境内
田畆荒廢者縦民耕之公不加賦
　時王募民墾荒田勿取其租稅由是境内並無棄田或
　有請糾遺丁以増賦王命杖之國門民皆大恱
(庚/戍)三年春二月金陵以偽永安軍莭度使查文徽取福州
遣劍州刺史陳誨泉州刺史(彭/城)從効率兵犯我無諸王命
指揮使潘審燔率師禦之遂生擒查文徽及行軍判官楊
文憲䓁三十餘人斬馘萬計陳誨(彭/城)從効等赱之
　𥘉福人告查文徽曰吳越兵已棄城去請公為帥文徽
　信之乃遣陳誨率水軍下閩江文徽自以歩騎繼至城
　下閩州刺史吳城詐遣兵數百出迎文徽而誨諫曰閩
　人多詐未可圗也宜立寨徐徐圗之文徽曰疑則生變
　不若乗機據其城乃引兵徑進誨整衆鳴鼓還于江湄
　吳城與潘審燔等勒兵大擊賊大敗之遂執文徽等士
　卒戦溺死者一萬餘人陳誨等率親部而遁
是月甲午吳越國丞相中書令鄖國公杜建徽卒謚曰威
烈
　建徽字延光新城縣人也祖仲明不仕累贈水部員外
　郎父稜賛忠去偽功臣両浙行軍司馬鎮海軍莭度副
　使常潤二州刺史𥘉八都建􁁓率郷黨以武安爲號時
武肅王輔董庶人起石鏡鎮旋平(彭/城)漢宏功業寖盛稜
　謂諸子曰吾每責人不過十罰則爲之傷心而觀錢公
　毎有斬决皆談笑是若成大事者是人也汝當事之必
貴吾族稜遂歸于我光唘三年命征薛朗平之遂爲常
　州尋遷潤州乹寧中安仁義適東陽命􁁓率師討平之
　及武肅王以宣州䧏卒隷中軍號武勇都前後上右皆
　無賴􁁓常患之乃宻䟽曰狼子野心觀武勇将士終非
　大王所蓄碩以士人代之武肅王不聽及徐綰叛命使
　祭之旌其先見建徽即稜子也少強勇不與諸弟類嘗
　于山荘構小苑齋輒私署軍州押衙記于棟郷里見焉
　囙驚問于稜稜亦加責徽對曰大丈夫何止一軍事押
　衙邪始從軍無事人之志及稜歸武肅王乃從父命而
　盡心于我稜在常州爲淮人所逼徽馳赴父難不及境
　而城已㧞徽率所部還新登及稜自淮南歸軍中嚴整
　無改􁁓尢稱之徽累征伐皆单騎入陣賊衆無不披靡
　所至輒立大功軍中謂之虎子乹寜𥘉從征董庶人𬒳
　射中肩徽亦䏻戦開平中與武肅王弟鐸率師救姑蘇
　與敵遇囙逼河河梁上㫁乃鞭馬徑渡及岸馬斃遂瘞
　之號曰馬塜至今存焉徐綰之叛徽馳自新登以本部
　赴難因命守禦時賊将聚木焚北門徽使持火鈎取其
　木先焚之遂不淂聚賊計遂罷時有勸王東保㑹稽徽
　按劍曰事苟不濟當同死于此必東渡亦售命與賊耳
　武肅王納之睦州陳詢之貳于我也王以徽為詢􁇢婭
　頗疑之乃使馬綽伺其意徽曰陳氏負㤙背義自貽覆
　族之禍徽既􁇢婭義當見疑然累書以諭之皇天后土
　苟㦯見照則拔城獲書方明徽心耳俄有睦州㕔吏來
　䧏持徽所遺詢書至武肅王嘉歎之賜徽錢一百萬徽
　兄建思嘗譛徽于武肅言其第中蓄兵仗将爲異圗王
　使人閱之徽方食使者強抵徽卧内徽但食不頋使者
　還言于武肅王王感悟益加殊待及構第于城南王親
　與規畫徽性儉檏出入導從不過數人凡財物多散郷
　里親属武肅王每㑹人必指之曰此杜丞相今日塵忝
　多其力也忠獻王時其孫昭達爲内衙都監使盛治第
　宅強徽觀之曰乳臭兒不諳事乃尓後昭達果以罪誅
　徽及春秋髙尚䏻騎射嘗從擊毬于廣場興酣有宿中
箭鏃自臂中飛出人皆壮之徽爲詩自叙曰中箭斫耳
　缺𬒳箭射牌過爲将湏有膽有膽即無價𥘉􁁓将亾散
家財與諸子惟徽但受一笏稜曰此吾厯任所秉者惟
　汝䏻傳之徽㦄官自武安都将國子祭酒至涇源昭化
等軍莭度使累官吳越國丞相兼中書令封鄖國公皆
自國𥘉至忠獻王己來奏授也凡子弟孫姪多連􁇢公
室朱𬗋車馬充溢門庭有國已來莫比其盛卒年八十
　八歲
三月勅授王守尚書令増食邑二千户實封五百户夏四
月王以查文徽等獻于五庿國人爲之聳觀
　先是征伐己來擒獲雖衆而獻俘之禮至是始備
是月丙午王親享五廟六月勅授王兄東府安撫使弘儇
知福州威勝軍事秋七月命弟弘億為東府安撫使冬十
月王歸查文徽于金陵十一月朔日有蝕之是月漢少主
遇弑是歲潭帥馬希廣為兄朗帥希萼導金陵以将邊鎬
守之馬氏悉遷馬氏之族于金陵殺椘王而自立是月漢
太后臨朝
(辛/亥)廣順元年春正月周太祖即位大赦改元廣順漢太后
遷居西宫三月制授王諸道兵馬都元帥加食邑一千户
實封三百户仍䧏尚書令冊禮夏四月王奉廢王居東府
　即越地王築宫室治園圃花卉山石池塘亭苑奉廢王
　日娛恱之歲時供饋甚加厚焉
夏六月丙午武勝清海等軍莭度使王丗父元懿薨追謚
曰宣恵以其子仁倣嗣
　元懿字秉徽武肅王苐五子母李氏懿有燕頷之相起
　家鎮海軍右直都知兵馬使尋授安國衣錦軍防遏指
　揮使累授檢校兵部尚書懿性至孝而純直其母常侍
　武肅王指令不稱旨𬒳捶自是成疾每疾發侍婢多厭
　倦惟懿不離上右雖糞溷亦親侍之嘗在衣錦城出逰
　諸野遇菖蒲花尋収之新㝎一日閭里間輒數䖏火起
　民頗憂恐有巫揚韞因之遂興妖言曰某日某䖏復當
　火灾皆如其言民由是競禱之懿謂上右曰火如巫言
　巫為火也宜殺之以息其姧于是命斬韞于市火遂絶
　貞明中自新定判東陽東陽之南有白砂神郡人畏而
　奉之每歲三月有大風雨自白砂起過郡城㦯言神本
　海龍每歲一復東海為怪壊民廬舍及懿臨郡夢朱衣
　言曰白砂王奉唘相國今以他適将由郡城且慮驚駭
　已由南山而去翌日風雨果如之人皆異焉頗喜逰宴
　彫􁂣之事文穆王襲國禮敬尢篤懿每飲酒及其半而
　傾于地文穆王囙宴乃致鈔鑼于懿前意成其事懿自
　是遂改累奏授賔睦二州刺史清海武勝等軍莭度使
　太傅同中書門下平章事金華郡王終年六十六在郡
　三十年𥘉懿為新定有卜士方氏時人號亀精嘗數卜
　以遺懿曰太乙接天河金華寳貝多郡侯六十六別䖏
　不經過至是果如其言
是月命復王兄仁俊官爵
(壬/子)二年春二月制授王天下兵馬元帥増食邑二千户實
封五百户改賜推誠保徳安邦致理忠正功臣夏四月朔
日有蝕之勅衢州刺史王叔元璝知福州威勝軍事王弟
弘偓為衢州刺史六月乙未王妣吳越國順徳太夫人吳
氏薨追謚曰恭懿
　夫人錢唐人諱漢月中直指揮使吳珂女也㓜而婉㳤
　奉文穆王時恭穆夫人尢寵愛之夫人善胡琴性慈恵
　而莭儉頗尚黄老學居常𬒳道士服餘皆布絹而已每
　聞王决斷政事有及重刑者夫人常顰蹙以仁恕為言
　諸吳将有遷授皆峻阻之及其入對多加訓勵有過失
　者必面責之故諸吳終夫人之丗不甚䮦恣勅封吳越
　國順徳夫人薨年五十九
秋八月勅葬恭懿夫人于錢唐慈雲嶺之西原九月甲寅
朔丞相裴堅卒謚曰文憲
　堅字庭實吳興人父光庭累官至中書令有術士張景
　蔵䏻言休咎以紙大書台字以遺光庭不旬日果貶台
　州刺史大有政聱堅㓜明敏善属文及長有知人之鑒
　事吳越國有善政條教有方累官禮部尚書中書令拜
　吳越國丞相終年五十六
冬十月朗州指揮使(彭/城)言舉兵逐邉鎬克復湖南獻㨗于
朝廷朝廷以為武平莭度制置武安等軍事囙遷湖南莭
制府于朗州
(癸/丑)三年春二月湖州所隷建州䧏卒鄭懐嵩䓁十一人以
刺史散香于資福寺遂率其黨二百餘人作亂即日盡誅
之三月勅授王起復鎮東大将軍上金吾衛上将軍員外
置同正員王以兄弘儇為温州刺史夏四月建報㤙元教
寺于城北薦王妣也王親閱内外諸軍非驍勇皆停放之
冬十月大閲馬步軍艛艣于碧波亭十一月命弟弘仰為
台州刺史十二月湖南王達舉兵執朗州(彭/城)言囚之朝廷
尋授王達湖南莭度是歲東陽有大象自南方來陷陂湖
而獲之境内大旱民有鬻男女者命出粟帛贖之歸其父
母仍命所在開倉賑䘏
(甲/寅)顯徳元年春正月丙子朔周主祀圓丘改元是月周太
祖崩晉王即位是為丗宗夏五月王命鑄王妣恭懿太夫
人銅容二致于奉國金地二尼寺秋七月勅遣使加授王
天下兵馬都元帥仍賜金印冬十一月勅遣進奏使章思
忠歸諭機事航艦不利思忠溺焉是月漢主殂子鈞嗣
(乙/卯)二年春二月朔日有蝕之三月制加王食邑一千户實
封四百户夏四月庚子王親祀五庿秋七月庚午有虹入
天長樓
　樓在内城之東
王避寝于思忠堂九月王復于天寵堂閏　月丁酉丗子
惟濬生冬十月勅遣司空李糓率師伐金陵十二月王遣
使入貢勅王出兵㑹擊金陵是月王師渡淮
(丙/辰)三年春正月車駕東征詔王以國兵分路進討是月南
擊場門樓火金陵李璟僣稱唐皇帝致書于京師仍令偽
皇太弟璲致書于統帥李糓又遣偽宰相孫晟等入貢二
月王師入淮南静海軍制置使姚彦洪率家属軍士户口
䓁一萬餘人奔于王是月王命丞相吳程前衢州刺史鮑
修譲等攻毘陵命都指揮使路彦銖䓁伐宣城命都指揮
使羅晟等督水師次江隂以應我師也既而勅遣殿直薛
有光來宣諭仍賜沿身衣冠法物三月我師克常州生擒
趙史趙澤偏将諸承向重覇等一百餘人遂班師
　時營田副使陳滿言于丞相吳程曰周師南征舉國驚
　優常州無備易取也吳程如其言請于王從之丞相元
　徳昭上曰唐大國未可輕舉也若我入唐而周師不至
　䏻無慮乎吳程固争王遂遣程取常州也
是月金陵遣偽燕王弘兾服㩀淮南王命從弟蘇州刺史
文奉爲應援都統使屯于本州備徴彂夏五月建州刺史
陳誨以小船沿溪而下福州指揮使馬進姚章䓁執于賊
未㡬陳誨亦宵遁是月車駕還京六月王命兄仁俊復知
福州彰武軍事秋九月癸卯王親閱于龍山教場冬十月
駕親征夀春是歲始括境内民丁益師旅也
(丁/已)四年春正月始議鑄錢三月我師大敗淮人于夀春夏
四月宣諭使薛有光從航海歸于京師是月周主還大梁
秋七月王命弟弘信為衢州刺史八月勅遣諫議大夫尹
日就至賜王生辰御服紅𫀆二副冬十一月駕復東征是
月泉州刺史(彭/城)從効修貢于京師附我以聞詔從之
(戊/午)五年春正月丁未前衢州刺史王弟弘偓卒
　偓字賛堯文穆王苐十二子也母陳氏偓性仁慈事母
　以恭勤聞及為信郡時屬歲旱部民将逐食于他郡不
　忍別偓俱詣郡㕔告白而玄偓為之流涕其為政寛恕
　厚重王加友愛尢䔍及卒中外無不歎惜終年二十五
　歲
二月王師復維揚勅遣殿直趙誨来宣諭仍出艛艣于瓜
步迎鑾長風沙䓁䖏王師欲濟江乃命上直都指揮使邵
可遷路彦銖䓁率艦四百艘水師二萬以㑹之江北諸郡
悉平三月王不康是月勅命翰林學士都承旨陶糓司天
監趙修已賜王羊馬槖駞每歲班賜自此始也是月金陵
李陵復称江南國主遣偽臨汝郡公徐遼宰相馮延已奉
表称臣于行在
　𥘉金陵之将内附也王亦飛書以諭之既而璟䓁亦附
　我也
王亦以誠𣢾聞詔從之王師乃罷夏四月辛酉城南火延
扵内城王出居都城驛詰旦烟焰未息将焚鎮國倉王親
率上右至瑞石山命酒以祝之曰不糓不徳天降之灾宫
室己矣而倉廪儲積盖師旅之備實所痛惜若盡焚之民
命安仰天其鑒之乃命從官伐林木以絶其勢火遂滅即
日王見丞相已下罪已之不暇且曰吾旬月所苦尢至而
灾釁之餘遂覺康𥙿中外聞之頓安是月王命弟弘儀復
為東府安撫使是月勅遣天下都軍頭周廣来宣諭仍賜
邵可遷䓁及将士衣服有差五月朔日有蝕之唐主去帝
賜奉周正朔六月戊寅前台州刺史王弟弘仰卒詔追謚
曰成顕
　仰文穆王苐十三子也母周氏仰性嚴急善騎射通儒
　術䏻書寫及為郡吏民畏服性雖嚴急而政事寛蕳有
　異政無私曲而民畏愛終年二十四
秋八月勅遣閤門使曹彬賜王兵甲旗幟等是月乙己王
遷于思政堂是月南漢主殂子鋹嗣
(已/未)六年春二月王遣丞相元徳昭寜國軍莭度使吳延福
入貢京師夏四月駕親征幽并是月勅陞湖州為宣徳軍
授王兄弘偡特進檢校太尉充本軍莭度使五月熒惑守
心六月周丗宗崩少主即位秋八月制加王食邑一千户
實封四百户仍改賜崇仁昭徳宣忠保慶扶天翊亮㓛臣
又勅王妃孫氏為吳越國賢徳夫人王丗子惟濬為鎮海
鎮東䓁軍莭度副使檢校太保冬十月王重建功臣堂
(庚/申)建隆元年春正月癸巳今大宋皇帝受禪大赦改元封
周少主為梁王勅遣使來宣諭二月王但用今名避廟諱
也三月建大慶堂成王舊邸也
　堂廣寛髙大凡一百間奐然新之王命新勒碑文以紀
　其事
夏四月勅授王天下兵馬大元師加食邑千户實封五百
户五月昭義軍莭度使李筠叛是月駕親征六月勅加吳
越國賢徳夫人吴氏為賢徳順穆夫人又授両軍莭度副
使王丗子惟濬金𬗋光祿大夫檢校太保充莭度使又勅
陞明州為奉國軍授王弟弘億金紫光祿大夫檢校太保
充本軍莭度使秋七月潞州平勅遣通事舍人武懐莭來
宣諭九月楊州莭度使李重進叛車駕東征王以寜國軍
莭度王舅吳延福䓁有罪並除名配外郡
　延福䓁兄弟五人俱有異圗上右将校勸王誅之王曰
　吾以先太夫人同氣之故安忍置之于法言訖遂嗚咽
　垂涕衆皆称賀于是黜延福䓁于外郡以全吳氏之族
是月王遣上直都指揮使孫承佑率師至潤以迎應之冬
十一月揚州平勅遣通事舍人王繼筠丁徳𥙿來宣諭仍
賜國信是月又勅遣西上閤門副使武懐莭來宣諭王命
衢州刺史從弟弘信入貢自太祖革命王有貢奉即加常
數太祖禮之亦異于常十二月駕還京是月王遷于功臣
堂
(辛/酉)二年春二月江南國主李景遷國于豫章三月勅遣使
丁徳𥙿送王弟弘信回仍賜王戦馬二百疋羊五百口駞
二十頭夏六月豫章李景殂子煜嗣位于金陵秋七月昭
憲皇后遣使來宣告境内自五月至是月不雨王命取龍
湫于天台山以祈雨九月始榷酤冬十二月王命弟弘信
復為衢州刺史
(壬/戌)三年春二月勅遣右殿直王蓍來宣諭仍賜國信夏五
月東陽信要新㝎三郡民灾王遣使賑䘏秋七月大風㧞
木八月泉州(彭/城)從効為大将張漢思所弑漢思自称權知
清源軍事九月庚戍夜本境地震饗如雷冬十月勅遣上
殿直景徳倫授両鎮莭度王世子惟濬為邕州建武軍莭
度使是月勅遣西上閤門副使武懐莭至朝廷以泉州張
漢思不稟朝命俾王責之翌日王遣使往責之漢思遂從
命焉
(癸/亥)四年春三月朔日有蝕之是月王師盡取荆湘之地
　𥘉番禺衡州刺史張文表侵湖南朝廷援之遂執文表
　及班師遂取二地
荆師髙繼冲潭帥周保權並入于京師夏四月泉州張漢
思為西門指揮使陳洪進所幽洪進歸命于王王請命于
朝遂授洪進平海軍莭度使檢校太傅秋九月重建天寵
堂是月王閱艛艣于西湖賜内外将校服帯有差冬十月
獲巨魚于江壖長九丈六尺十一月太祖有事南郊大赦
改元乹徳勅遣引進使丁徳𥙿來宣諭仍加王食邑一千
户實封四百户改賜承家保國宣徳守道忠貞恭順功臣
又加建武軍莭度使王子惟濬檢校太尉十二月孝明皇
后崩勅遣使來宣告是月王命姪昱入貢是月王命姪郁
為秀州刺史
(甲/子)乹徳二年春正月大雨震電二月朔日有食之三月制
王起復天下兵馬都元帥加食邑一千户實封四百户夏
四月重建城南寳塔寺成鑄武肅王文穆王忠獻王銅容
供于寺秋八月王命迎釋迦佛像歸于塔所是月王駕復
天寵堂謂丞相已下曰頃以寡徳遂貽灾釁曽未十年中
外如斯實宗庿之休尓䓁之力然作之者勞吾不敢忘更
賴尓䓁以副不逮丞相已下咸稱大慶冬十一月王師伐
蜀王命親從都指揮使行軍司馬孫承祐䓁率師㑹焉
(乙/丑)三年春正月西川平蜀主孟昶入于京師二月朔日有
蝕之王命姪台州刾史昱入賀秋七月有虎出于龍山凡
傷數十人捕之數旬而獲八月重建寳塔寺于城北是月
勅遣通事舍人張延通來宣諭仍賜生辰禮物甲寅吳越
國丞相吳程卒追謚曰忠烈
　程字正臣山隂人也祖可信㝎州虞唐縣令父蜕大順
中登進士觧褐㮄宫鎮東軍莭度掌書記右拾遺累官
禮部尚書程起家校書郎武肅王承制累授檢校户部
員外郎借緋長興𥘉王女将選婚于士族乃以孟粲于
葆暨程等三人見于王庭武肅王熟視程乃選之起家
　校書郎遷檢校金部郎中借金𬗋武肅王以程有吏術
　因命提舉諸司公事文穆王襲國奏授程為軄方郎中
　觀察莭使莭度判官天福中文穆王子儇遥典睦州命
　程知睦州事忠獻王以程判西府院事尋拜丞相福州
　李孺贇伏誅授程威武軍莭度使乹祐三年淮人侵福
　州程授諸軍莭度獲其将查文徽𥘉淮人方薄閩城授
　甲于将卒而将卒充溢庭廡紛然不可遏程因登檻瞋
　目叱之衆皆股慄自是軍政嚴肅程始在東越以父䕃
　不事苦學有謂程曰觀子骨法不与羣儒類但恨他日
　登将相不長談論耳程遂勤學文穆王時有西府院官
　滕擕嘗夢程化為赤龍望南方而去擕囙語其夢于人
　曰吳氏子孫非我所測也及為福州始騐其兆尋以國
　用繁廣乃命程兼掌屯田㩁酤事乹徳𥘉程夢一羽人
　布䇿于前曰計字之算而所遺者三果三載而卒年七
　十三歲
冬十一月王命從叔前知福州彰武軍事元璝為睦州刺
史姪昱復為台州刺史
(丙/寅)四年春二月宣徳軍莭度使同平章事王兄弘偡卒追
謚曰恭▫
偡字恵達文穆王苐八子也母陳氏起家内衙諸軍都
　知兵馬使檢校司空年十八出為湖州刺史有妖巫登
　衙門大樹恣為鬼神語州人皆驚畏偡曰妖由人興乃
　命注弩而射之巫果請命因鞭之州人咸服偡明吏術
　䏻為詩頗有竒句王嗣位恭敬尢甚顯徳中王城灾悉
　以器用服玩上之累奏授特進檢校太尉宣徳軍莭度
　使建隆𥘉勅授同中書門下平章事終年三十八先是
　大星隕于西北月餘而偡終焉
(丁/卯)五年春三月五星聚奎
　如連珠在降婁之次太平之兆也
是月建武軍莭度使检校太尉王子惟濬入貢而還齎賜
吳越國賢徳順穆夫人珠翠冠帔等冬十月王又遣元帥
府掌書記黄夷蕳入貢是月勅遣使至賜王生辰禮物
(戊/辰)六年春正月皇帝郊禋禮畢大赦改元開寳秋七月北
漢主殂養子繼㤙嗣九月漢将侯覇榮弑其主而以繼元
嗣是月勅遣使至賜王生辰禮物
(己/己)開寳二年春正月制加王食邑三千户實封六百户是
月遼主明扆嗣位秋八月勅遣使至賜王生辰禮物并御
衣紅袍一副金鏁甲一副及駞馬一百頭
(庚/午)三年春三月王親享五庿秋九月王遣子惟濬入貢是
月詔王出師伐富州王将起師尋以路逺詔止之
(辛/未)四年秋九月勅遣使賜王生辰禮物衣冠劍佩䓁冬十
一月皇帝南郊制加王食邑二千户實封六百户仍改賜
開吳鎮海崇文耀武宣徳守道㓛臣
(壬/中)五年春三月建武軍莭度使檢校太尉王丗子惟濬貢
奉歸又齎賜吳越國賢徳順穆夫人珠翠冠帔各一副秋
九月王遣元帥府掌書記黄夷簡入貢太祖謂夷蕳曰汝
歸語元帥當訓練兵甲江南倔強不來朝我将討之元帥
當助我無信人言唇亾齒寒王宻表謝且請師期冬十月
王親享五廟復謁寳塔寺拜先王銅容十二月彰武軍莭
度使睦州刾史王叔元璝卒
　璝少強直好詩學武及長從征有功屢授是任凡在王
　麾下畏服嚴明無有敢犯者䖏兄弟雖各守郡軍中未
　嘗有相逆詐侍文穆王及王亦盡臣禮如此上下和睦
　卒年六十七歲
(癸/酉)六年秋八月勅遣使賜王玉帯一條御衣一襲及生辰
禮物冬十一月二日大雪雪氣如煙
(甲/戌)七年夏五月勅遣進奏使錢文贄賜王襲衣玉帯玉鞍
勒馬各一事金器二百兩銀器三千兩錦繡一千叚秋七
月勅詔王取常州
　詔曰勅錢　朕統御萬邦撫臨兆庶推至誠而待物期
率土以歸心布恵行仁是予本志興師動衆非我碩為
　彼江南言修臣禮乆𬒳撫綏之化頗傾依附之心貢封
　章則惟見恭勤脩外貌則多從减降既云事大每欲􁀁
　荒甘言嘗信其赤心内稔豈疑其奸計而又叠傾誠𣢾
　碩䧏冊封既禮分之未虧故我心之無間使人頻至詞
　旨愈􁑖是以特降近臣俾其略來赴闕頒宣優厚㤙禮
　殊隆何期終日包蔵一旦彰露不惟多方託故懇避來
　朝而乃修葺城池選練軍旅教習戦陣抽點郷兵為捍
　拒之計謀作攻守之凖備朝廷養冦垂二十年心狠貌
　恭突然自敗向展為臣之禮適兹觀釁之方每云傾輸
　盡彰狡詐既行問罪湏至興師今者禁衛出兵雲䑓選
　将尅期攻取直抵昇州卿任重統戎心專盪冦况早者
　曽披章奏具𫐠事宜今騐奸兇果符陳請開兹討伐必
　罄忠厪今候丁徳𥙿到彼住三五日可部領軍士起彂
　且往攻取常州毘倚之懐寤寐無已故兹詔示想宜知
　悉
是月王宻遣行軍司馬孫承祐入奏機事九月孫承祐自
朝京齎宻詔回師期定矣王即日命境内訓練士卒揀閱
兵甲是􁃫勅遣内客使丁徳𥙿賜王生辰禮物冬十月勅
授王東南面招討制置使仍賜御劍一口御甲一副金鞍
御馬一匹仍命丁徳𥙿為行營兵馬都監又以雲騎雄㨗
䓁指揮歩兵凡千人輔王進攻常州是月庚申王親率鎮
國鎮東親從上直等都指揮使王諤等五萬餘人發自國
城丁徳𥙿爲先鋒使是日天氣晴和風色便順癸亥次嘉
禾有氣黒色形如覆舟當行府之上占者曰王氣也丙寅
王率諸軍入毗陵前鋒所至賊望風而遁有獲巨亀于旌
門之下占者曰玄武之應也戊辰王次毘陵遂克關城常
人以牙城自守王命營于九仙墩命親從指揮使凌超等
分營回門命鎮國都指揮使王諤攻江陰鎮武都指揮使
金彦滔攻宜陽並率水艦由吳興出太湖而進十一月詔
遣弓箭使王文寳來宣諭仍賜湯薬以金盒盛封至是王
遷行府于賊城南門金彦滔克宜興獲其令尉等官士卒
凡二百五十人馬八十匹王即命金彦滔獻于京師十二
月癸亥王親率軍将攻抜利城寨殺賊軍二千餘人生擒
六百餘人辛未又敗賊萬餘人于城北金陵大将盧綘宵
遁
　先是城中既危金陵遣大将盧絳率萬人来救至是敗
　之盧綘僅以身免
翌日王命鈐轄使沈承禮等並告于京師
(乙/亥)八年春二月詔遣内直使陳理来宣諭仍以戎服五萬
副賜王軍卒又賜王将帥服帯器帛有差是月王親率大
軍攻其壘不克夏四月我師復大攻城壘時偽知常州軍
州事禹萬誠遣觀察使推官鄭蕳䧏𣢾于軍門且請命焉
王從其請萬誠等詣行府待罪王賜衣冠器幣等悉送于
京師以請命又命羊酒置其家以安慰之一日江陰寜遠
䓁軍沿江石槗䓁寨軍兵来降王悉宥之是月勅遣使来
宣諭授王守太師加食邑六千户實封九百户仍賜湯薬
及沿身法物等五月詔客省使丁徳𥙿權知常州仍又遣
勅上侍禁李輝賜王襲衣玉帯玉鞍勒馬各一事金器二
千両銀器一萬両錦綵一萬叚詔王歸國是月王遣両浙
諸軍都鈐轄使沈承禮等攻金陵仍表上之詔書褒奨焉
　先是毘陵来降士卒凡三千餘人至是悉分還本部
冬十一月我師克金陵偽主李煜出䧏
　是日冬至軍中皆㑹飲承禮謂諸将士曰城中以我莭
　序必有讌享備我怠矣我當直出其不意以圗之乃召
勇敢士卒以火攻焚其城及城陷其東門士卒賈勇攀
　壘以上我師覩之遂復攻其南而李煜危廹遂出降焉
是月王乃表賀之王復遣大将孫承祐上表請入覲十二
月王克金陵有㓛勅遣東頭供奉官徐靖齎賜王綵錦八
對御衣一副金盔一頂金甲一副御酒一百瓶駞馬三百
匹仍賜御劄一通褒焉又賜王麾下孫承祐為平江軍莭
度使沈承禮為寜海軍莭度使又賜為防禦使者三人為
刺史者六人賞克金陵之功也是月詔許王入覲焉
　勅錢　省所差鎮東軍支使王通今月二十八日赱馬
　到闕奏今月十五日偽命知常州禹萬誠䓁歸附已安
　撫城中事具悉卿位髙王覇天付将材門専衛社之勲
　丗著勤王之莭一昨親提銳旅取彼堅城勢孤而既絶
　援兵力盡而遂輸降𣢾遽厯寒暄之候遂成克復之功
　永増史冊之光輝實恊君親之任委其為嘉賞不捨寐
　興故兹奨諭想宜知悉
(丙/子)九年春正月庚申王彂自國城先是太祖皇帝囙王入
覲勅遣供奉宫張福貴淮南轉運使(彭/城)徳言開古河一道
自瓜州口至潤州紅口達龍舟堰以待王舟楫
　其堰遂名曰大通堰
又于京城之南勅建大苐連亘數坊棟宇宏䴡儲峙什物
供帳之類皆供御賜名曰禮賢宅以俟王駐莭焉二月辛
丑王次寳應勅遣引進使翟守素至賜王湯薬以金盒盛
之又賜金鞍轡馬二疋仍押御厨儀鸞翰林皆至焉甲辰
王次洄州勅遣内臣至賜馬三百匹駞一百頭以載行李
􁅪亥又遣内司賔洎内臣至賜王夫人孫氏湯薬二金盒
法酒五十瓶茶果五十合是日次近畿皇帝詔山南東道
莭度使興元尹皇子秦王徳昭迎勞仍賜法酒一百瓶果
子一百盒翌日王至京師詔興元尹賜宴于迎春苑尋詔
王居禮賢宅並以賜焉王未至之先太祖親幸其宅閱視
㤙禮如此戊午王朝見于崇徳殿進賀平江南及允朝覲
表貢奉犀玉帯及寳玉金器五千餘事上酒一千瓶遂賜
宴于長春殿席就幄次賜金照匣金沙鑼及瓶盤等物皆
御物也己未王進謝詔宴于後苑丙寅駕幸禮賢宅賜金
二千両銀三萬両絹二萬疋又賜王丗子建武軍莭度使
惟濬及陪臣通儒學士崔仁兾等絹帛有差是日王遣丗
子又進通犀帯二條金玉寳器五千事三月制賜王劍履
上殿詔書不名進封王夫人孫氏為吳越國王妃封王女
為彭城郡君仍詔内臣賜王妃湯薬法酒茶果䓁五百餘
事翌日宰臣上言異姓諸侯王無封妻為妃之典上曰行
自我朝盖旌忠賢何必古也時又詔王宴于苑中獨太宗
秦王侍坐酒酣上命与太宗秦王叙昆仲之禮王叩頭陳
譲再四翌日太祖将幸洛陽詔王歸國王懇請随駕詔不
許惟留王子惟濬從行是月王奉辭詔遣賜金器二千兩
銀器一萬兩銀三萬両對衣玉束帯玉鞍轡御馬一疋細
馬五疋綾羅叚錦共八萬疋戎装器八百事散馬一百疋
衙隊腰帯絡縫衫䓁二千事又賜王麾下将師䓁官錢帛
有差太祖謂王曰南北風土炎暑不同宜加調護卿可早
歸又親賜宻封黄綾包袱一封謂曰卿至途中宜宻視之
王涕泣進言碩三歲一朝上曰川途紆逺當俟我詔旨即
来次日王妃入辭中宫賜金器三百両衣着二千疋銀二
千両是月甲戍王離京師詔秦王賜宴于宜春院勅遣引
進使翟守素押翰林御厨儀鸞送至睢陽次日又遣入内
小底承馹至賜王湯薬二金盒王妃湯薬一金盒戊子王
在舟中再拜宻開所賜黄袱視之俱是羣臣乞留王章䟽
也
　王既入朝文武郡臣屢上䟽諫乞留王在朝免歸國恐
　王有異圖太祖知王忠厚謹慎小心畏敬固不允及王
　起行時宻以賜焉太祖寛宏大度㤙禮愈深如此
夏四月丙辰王至自國城丙寅王命子惟治詣闕謝恩即
日王視事移座于東偏謂上右曰西北者神京在焉天威
不違顔咫尺豈敢寜居乎五月太祖郊畢制加王食邑三
千户實封一千户秋八月勅遣進奏使任知杲至賜國信
及生辰禮物冬十月太祖宴駕太宗即位大赦改元太平
興國勅詔以封命勅王以廷羙爲開封尹封齊王徳昭爲
武功郡王徳芳爲興元尹又勅遣侍御史雷徳驤来告哀
王率府寮将校等發哀王二日不食十一日不視事十一
月王遣元帥府衙内都指揮使王子惟渲齎通天犀帯一
條金器五百事玳瑁器五百事塗金銀香龍䓁巨萬詣闕
以為賀禮是月勅遣摳宻都承旨武珍制加王食邑五千
户實封一千户仍賜亀魚寳帯襲衣䓁是月　日吳越
國王妃孫氏薨
(丁/丑)太平興國二年春二月勅遣給事中程羽来歸王妃之
賵謚王妃曰　夏五月王下令以文軌大同封疆無患
凡百禦敵之制悉命除之境内諸州城有白露屋及防城
物亦令徹去之秋八月詔遣翰林學士都承旨李昉賜王
生辰禮物是月王遣両軍莭度使丗子惟濬入朝修覲禮
也
(戊/寅)三年春二月六日王發國城三月二日次揚州勅遣閤
門使梁㢠内班閻承翰来賜王湯薬茶酒及押諸司官迎
接七日次洪澤驛勅遣供奉官李思彦至賜王湯薬一金
盒王鞍轡馬一疋散馬三十疋玳瑁戎毛暖衣䓁物及賜
從行将校有差十五日王次宿州又遣入内小底副行首
蔡守㤙齎詔至仍賜王龍茶三斤以金盒盛之御酒二十
瓶荔枝鵞梨石榴共六百顆以銀装籠子盛封十七日王
次永城時太宗勅遣王丗子両軍莭度使惟濬迎候以内
班李神祐領翰林儀鸞御厨諸司随丗子至賜御筵一席
是日王遣平江莭度使孫承祐先齎表詣闕陳謝是月二
十三日王次陳留孫承祐復自京至傳宣撫問二更閤門
使梁㢠又至復傳宣撫問二十四日王至京師勅詔皇太
弟開封尹廷羙賜宴子迎春苑仍遣賜王對衣八事玉排
方腰帯金器一千両銀器一萬両細衣三千疋玉鞍轡馬
一匹是日王安居于禮賢宅二十六日朝見于崇徳殿謝
㤙及謝差親王迎接賜宴于長春殿王進上法酒五百瓶
金器銀器三千両綾錦一萬龍鳳香䓁二萬翌日遣使賜
王生料羊二百口法酒三百瓶粳米二百石雜買錢一萬
緡草料柴炭称是又賜從行将校䓁官錢三萬緍二十九
日遣内司賔来賜果子三十盒法酒一百瓶蒸羊食物等
十匱三十日詔王宴于後苑王復進寳玉金銀酒器䓁三
千両通犀帯一條龍鳳亀魚帯六事時太宗命射每中的
者即進金銀器三百両太宗中的者六夏四月八日詔王
宴于崇徳殿二十三日宴王于後苑二十六日詔宴王于
南郊御荘王又上酒器金銀器皿䓁共三千餘両王酒酣
至暮而歸次日遣内司賔賜王御衣紅𫀆一副綵衣六事
寳帯一條金銀酒器三千両細馬四疋御馬一疋儀鸞一
副是日王拜表謝㤙仍請以吴越封疆歸于有司
　曰伏有􁃶誠貯于肺腑幸因入覲輒敢上言盖虞神道
　之害盈必冀天時之從欲臣近蒙賜以劍履上殿詔書
　不名仍以本道領募卒徒嘗營戈甲特建國王之號俾
　増師律之嚴皆所以假其寵名詫于隣敵方今幅員無
　外名數洞分豈可冒居自罹公議合從省罷以正䓁威
　除本道軍士甲器巳曽奏納外所有封吳越國王及天
　下兵馬大元帥軄名並乞觧罷凡頒詔命悉碩呼名庶
　聖朝無虚授之㤙微臣免疾顛之禍
優詔不允五月三日遣内使賜王湯薬四金盒金器二百
両銀三千両次日王再上言
　曰臣慶遇承平之運遠修肆覲之儀宸眷弥隆寵章皆
　極斗筲之量實覺滿盈丹赤之誠輒兹披露臣㐲念祖
　丗以来親提義旅尊戴中京畧有両浙之土田討平四
　方之僣逆此際盖隔朝天之路莫諧請吏之心然而禀
　號令于闕廷保封疆于邊徼家丗承襲已及百年今者
　幸遇皇帝陛下嗣守丕基削平諸夏凡在幅員之内悉
　歸輿地之圗獨臣一邦僻在江表軄貢雖陳于外府版
　籍未歸于有司尚令吳越之民猶隔陶唐之化太陽委
　照不及蔀家春雷彂聲尚為聾俗則臣實使然也罪莫
　大焉不勝大碩願以所部十三州獻于下執事其間地
　里名數別具條析以聞伏望陛下念奕丗之忠勤察乃
　心之傾向特䧏明詔允兹至誠
是月六日乃下䛇
　詔曰卿丗濟忠貞志遵憲度承百年之堂搆有千里之
　江山自朕纂臨来脩覲禮覩文物之全盛嘉書軌之混
　同碩親日月之光遽忘江海之志甲兵艛艣既悉上于
　有司山川土田又盡獻于天府舉宗效順前代所無書
　之蕳編永彰忠烈所請宜依
于是所部州十三縣八十六户五十五萬七百兵一十一
萬五千暨民籍倉庫盡獻于朝帝御崇元殿受之
　是日王麾下将佐軍校聞之皆慟哭曰吾王不歸矣
勅陞揚州為淮海國制王依前守太師尚書令兼中書令
改封王為淮海國王食邑一萬户實封一千户充天下兵
馬大元帥仍改賜寜淮鎮海崇文耀武宣徳守道功臣以
王弟弘儀為觀察使弘信為觀察使又以両鎮莭度撿校
太尉兼侍中王子惟濬為淮南莭度使惟治為莭度使十
三日賜王淮海國王金印一面仍賜禮賢宅為永業十五
日又授王子惟演惟灝及未官者子弟并麾下将校孫承
祐沈承禮䓁為莭度使䓁官有差又賜賔幕宰相而下拜
官者又二千四人人二十三日詔王宴于長春殿至暮歸
第六月四日詔王宴于後苑命丗子惟濬侍坐泛舟于宫
池十五日遣入内小底賜王湯薬四盒對衣四事八寳玉
帯二條泫酒一百瓶二十四日詔王宴于御荘秋七月命
京城張燈于王宅第前後賜設燈山陳聲楽以寵之十八
日詔王宴于崇徳殿命王丗子惟濬侍坐焉二十六日遣
使至王第慰問仍賜茶薬一金盒八月六日詔王緦麻以
上親並赴闕授以官爵九月命以杭州伶人馬迎㤙䓁四
十五人賜王俾旦夕宴楽有差十四日詔王宴于後苑泛
逰宫池二十四日遣内使賜王生辰禮物九月九日詔王
大宴于長春殿歡楽終日二十日玊忽染風疾太宗傳宣
旦夕遣使撫問二十五日又遣内司賔賜王茶果湯藥等
冬十月七日王進朝謝賜宴于後苑十一月朔太宗南郊
禮畢詔加王食邑二千户實封一百户十二月八日遣使
賜王蒸羊食物茶果等共十二匱法酒一百瓶二十五日
詔王宴于長春殿至暮歸第時輟御前二大燭送焉
(己/夘)四年春二月朔日王進朝賀大宴于苑中太宗頋王甚
厚飲必命釂王大醉及罷拜不䏻興太宗仍以金装擔子
送王歸第仍以賜之是月車駕征太原王請從行翌日詔
中使別押諸司供帳御厨從王太宗每旦夕傳宣撫諭錫
賚殆無虚日王小心謹慎每晨趨行闕必先至宫門假寝
以待旦一日夜漏四鼓清蹕啓行時風雨大作諸節鎮無
一人至者太宗見王與惟濬丗子稱嘆乆之謂王曰卿以
中年宜避風冷自今入見不湏太早仍輟御前四大燭賜
焉又召王旦夕宴飲一日中頓賜王從官酒食及賜衛士
羊肩巵酒觀其飲啖太宗見其雄壮因頋王王進曰正所
謂如虎如貔如㷱上大恱翌日㑹(彭/城)繼元降上御連城臺
誅軍中先亾命于太原者時大臣皆侍坐太宗頋謂王曰
卿䏻保全一方以歸於我兵不血刃深可嘉也王稽顙陳
謝仍賜紅袍一副玉鞍轡馬一疋細馬二疋又賜王丗子
惟濬細馬一疋綵衣一副秋七月車駕凱旋大行封賞中
書進擬加王食邑一萬户實封一千户以麻卷入御筆改
増加王二萬户實封二千户是月二十六日王進朝賀進
金銀器三千兩錦綺二百疋即宴王于苑中乂命王丗子
惟濬侍坐八月二十四日遣中使賜王生辰禮物冬十月
六日遣内使賜王法酒二百瓶御食八匱十一月十二日
宴王于長春樓十二月十九日詔王宴于崇徳殿酒酣至
暮歸第
(庚/辰)五年春正月太宗御朝元殿受朝賀時王以劍履升殿
觀者榮之三月清明節太宗召王御大明殿乗馬擊毬凡
五籌仍以毬仗引毬以授王俾王擊之是日宴于殿廡飲
必唱籌頋謂王曰卿中年宜以此娱况今清明令節宜加
衛䕶王稽顙陳謝夏四月一日王以風疾告假遣御醫中
使一日三至第仍賜湯薬茶果間日一至其㤙禮如此六
月三日車駕親幸禮賢宅撫慰再四仍賜金器一千兩錢
一萬索銀一萬兩綾絹一萬疋王遣子惟治進謝秋八月
十一日車駕又臨撫慰親賜湯薬二金盒二十三日遣中
使賜王生辰禮物九月十一日王進朝謝于崇徳殿復上
金装定器二千事水晶瑪碯寳装器皿二十事珊瑚樹一
株冬十月二十一日詔王宴于朝元殿至暮又以金装肩
輿送王歸第仍以賜焉又以御前二大燭前導十一月戊
午駕幸大明府王請從駕詔許賜王肩舁從行七日太宗
獵于城之東時風寒頗嚴令中使傳宣俾王先囘是月二
十日車駕還京
(辛/己)六年春正月王風恙復作遣尚醫中使絡繹而至自是
賜王免朝二月太宗南郊禮畢制加王食邑一萬戸實封
一千户夏五月王尚在風疾遣中使以𬗋白水晶碁子盛
以金合雜寳文楸碁抨賜王且諭云朕萬機之暇頗曽留
意卿疾未痊宜用此自怡一日内臣趙海嘗𬒳酒詣王府
第将吏以為傳詔者亟禀于王即進寝室見之海因問王
疾恙何如王曰足疾己久沉痼今又加之風眩海探懐中
出薬百粒以奉王時王方命茶盡餌之諸子孫及上右惶
懼憂駭計無所出海既去家人泣盖有所疑也王笑曰主
上待我甚厚中貴必良薬也翌日太宗聞之大驚即遣中
使撫慰乃杖海脊二十桎梏坐海於王第門者三日然後
流於海島王遣丗子惟濬陳謝太宗撫問久之又賜湯薬
一金盒六月十一日王復貢黄金三千両白金二萬両秋
八月二十四日遣内使賜王生辰禮物翌日駕幸禮賢宅
王疾尚未痊出迎拜不䏻興太宗親曳之撫問再四王侍
坐進茶太宗仍賜細茶果二十盒袪風泫酒二十瓶又賜
王子以下絹帛有差冬十月一日王朝謝于文徳殿太宗
大恱擕手撫問良久遂賜宴于長春殿謂王曰卿恙稍可
天氣嚴寒宜避風冷自後免入朝王稽顙陳謝十二月三
日遣中使賜獸炭一千担柴米稱是
(壬/午)七年春三月太宗貶秦王廷羙爲西京留守夏四月王
風疾復彂太宗遣中使慰問賜王湯薬一金盒乂遣入内
小底以龍鳳蕭笛娱王終日秋八月二十四日遣中使賜
王生辰禮物翌日王遣子惟灝進謝貢金銀器皿五千両
冬十二月朔日有蝕之
(癸/未)八年春正月十三日遣中使賜王珍珠寳燈一座仍命
坊市張燈于王第前後俾王怡恱三月三日詔加王食邑
二千户實封五百户夏五月遣内使賜王珍珠黄羅傘一
龍香凉茶二十斤秋八月二十三日遣使賜王生辰禮物
翌日王遣丗子惟濬貢上白龍腦香一百斤金銀陶器五
百事銀二萬両黄金一千両冬十一月王以天下無事兵
革偃息乃譲大元帥及國封表上但許罷兵柄其國封如
故仍加王食邑三千户實封五百户十二月六日遣中使
賜御筵一席以儀鵉迎送王第近代無比
(甲/申)雍熈元年春二月二日上幸太乙宫路由禮賢宅王力
疾出見於道旁上駐輦撫諭至於再三及駕還命取他路
還遣中使諭王恐煩迎接經由他路歸矣太宗寵愛愈隆
夏四月十三日遣中使賜湯薬二金盒秋八月二十三日
遣中使賜王生辰禮物冬十月華山陳摶號希夷先生謁
王王問先生得飬生元黙之道摶曰山野之人何知神仙
黄白之術也十二月十一日太宗郊禋禮畢進封王為漢
南國王加食邑二千户實封四百户仍改賜寕海鎮國崇
文耀武宣徳守道功臣
(乙/酉)二年春正月太宗以王善於草隷遣中使取王草書筆
迹王以風恙手不䏻握筆命将往時所書絹圗草字遣丗
子惟濬同中使以進下詔奨諭仍賜金匣玉硯一副龍鳯
墨一百鋌紅緑筆一千管盈文𥿄二百軸細白絹三百疋
幕府宰相洎朝中大臣文士撰恩賜漢南王金匣玉硯詩
文進上觀覧命黄絹圗本遣使賜王夏四月召王宴于後
苑帝曰春氣暄和萬物暢茂四海安寕朕當以天下之楽
為楽宜令賞花賦詩也五月駕幸禮賢宅撫慰久之又命
王取平日所書隷書觀看太宗大恱收取數幅翌日遣中
使賜王御筆一百枝龍墨二十鋌紅袍一副秋八月二十
三日遣中使賜王生辰禮物九月九日召王扶疾宴于崇
徳殿是日椘王元佐廢為庶人
　元佐太宗長也聰敏鍾愛之因力救秦王廷美貶不觧
　遂彂狂㑹重九宴諸王元佐疾未差不預召遂恚曰是
　棄我也乃夜縦火燒其宫太宗怒詔廢之
冬十月遣内使賜王夫人龍鳳珠冠一頂金三百銀二千
両十一月十五日遣中使賜王幕府将校幣帛又加授王
子惟治等九人官爵有差
(丙/戍)四年春二月太宗以王疾未痊詔免入朝改封南陽國
王仍賜領南陽節鉞加食邑二千户實封一千户麻降王
復抗表陳譲國事表四上夏四月王将赴南陽詔免入辭
賜御衣一副襲衣玉束帯一條金器一千両玉石器皿一
百事銀器一萬両仍詔山南東道節度使惟濬送王至尉
氏縣詔雍州團練使王子惟渲韶州刺史王子惟灝並從
王行是月二十六日王彂京師詔遣中使賜御酒二百瓶
龍茶二百斤攖挑二金盒仍遣中使押翰林儀鵉御厨送
王五月王遣子惟灝詣闕謝㤙貢上鰲山寳樹一座𬗋金
絲帯一條金銀器皿共一萬両太宗撫問再四六月太宗
命韶州刺史王子惟灝歸加王食邑五千户實封三百戸
仍賜國信湯薬二金盒各重六十両茶餅二十匱寳帯一
條金噐一千両銀装器皿稱是又賜王子惟灝銀二百両
秋八月王不康勅遣東頭供奉官髙品尚醫李宻并王孫
相繼而至又遣中使王首宿至賜王生辰禮物仍令撫問
冬十月王拜表謝賀
(丁/亥)四年春二月勅遣給事中崔灝改封王爲許王加食邑
一萬户實封二千戸仍改賜安時鎮國崇文耀武宣徳守
道功臣
(戊/子)端拱元年春正月太宗籍田大赦改元二月勅遣中使
進王為鄧王加食邑一萬戸實封三千户三月王遣子惟
治表賀貢上金飾玳瑁器皿五百事玉器二十事水晶盤
四事金二千両銀二萬両錦綺二萬疋羊二百口法酒二
百瓶以為賀夏四月太宗命王子惟治歸賜王御羅袍一
副玉帯一條碼碯嵌珍珠酒器八對又輟御前金燭䑓一
對以賜焉秋七月王復不康太宗聞之勅遣中使王守文
翰林醫官王佑洎王諸孫駱驛而至仍又勅遣供奉官詔
加王食邑三萬戸實封五千户仍賜撫問及齎御薬盛一
金盒八月王疾稍痊遣子團練使惟渲詣闕謝㤙貢上黄
犀帯一條大玉帯四條金飾酒器一千事黄絹草書八幅
隷書四幅太宗撫問再四是月勅遣皇城使李恵河州團
練使王繼㤙同王子惟渲賜王生辰禮物國信至王扶疾
拜命與來使燕接極歡二十三日晡時王於寝齊之西軒
命左右讀唐書數篇又命諸子孫誦詞章詩什數篇未訖
忽風恙復作四鼓而薨是夕大流星隊于正寝之上光燭
滿庭
　王以天成四年八月二十四日四鼓而生復以端拱元
　年八月二十四日四鼓而薨以生訖薨實治周一甲子
即日王繼㤙先還京報訃太宗聞之哀悼不已詔廢朝七
日復勅王繼㤙押入内班賈繼勲䕶䘮歸于京師十月二
十四日王䘮彂南陽十一月二十二日至京師太宗復彂
哀詔權窆于城東别墅即日命有司致祭翌日遣中使齎
御筵一席致獻于王䘮次前二十五日太宗御文徳殿命
工部侍郎郭贊追冊為秦國王太常定謚曰忠懿二十八
日復遣工部侍郎郭贊致祭于䘮次十二月十八日遣中
使獻茶湯于䘮次二年春正月丁酉日遣使押翰林儀鵉
鹵簿鼓吹葬王于河南府洛陽縣賢相里陶公原命大臣
以下俱素服送三十里仍命有司撰碑文
　王任太師尚書令兼中書令在位凡四十年窮極富貴
　福履之盛近代無比王性儉素自奉尤薄常服大帛之
　衣帷帳裀褥皆用𬗋絁食不多味禀性謙和未嘗忤物
　在藩日每有朝廷使至接奉勤厚進貢之物製作精妙
　将遣使必列陳于庭北向焚香再拜而遣之其廢王之
　廢也國人既立王時大将胡進思因請殺廢王以絶患
　王泣曰若殺兄而代有其位吾不忍也汝若欲行其志
　吾當避賢路進思惶懼而退王慮進思終欲害廢王乃
　宻遣親将薛温守衛不旬餘進思果遣二卒持刃踰垣
　而入廢王闔户拒之叫呼逹于外温率卒入而斃賊于
　庭進思聞之憂懼彂疽而死屢有獻此謀者王皆拒之
　㝷奉廢王于越之西寝供給飲食皆與王同廢王嘗於
　山亭擊鼓聲聞于外守衛者遽以聞王王曰吾兄以閑
　適為懐非鼓不楽乃命装金魚水鼓四面奉之國人聞
　之感王孝友如此有出涕者由是廢王無幽廢之恨終
　以疾卒太平興國中趙普再入相盧多遜罷為兵部尚
　書一日普召王世子惟濬至謂曰朝廷知盧多遜求取
　元帥財物極多今未鞫劾者恐累元帥耳請具所遺之
　物列状上之惟濬歸而白王王曰主上英明大臣有過
　即自行何用状上惟濬懼普因請賔僚将吏再三堅請
　曰若不疾言事恐不測王曰汝姑休矣我當取案籍考
　視之於時盡取當時文帳命火焚之即召惟濬等至謂
　曰我入朝之𥘉荷蒙主上殊常之遇故上右大臣咸有
　饋物非獨盧相也豈可見人将溺而加石焉汝等少年
　慎勿為此禍福我自當之惟濬等惕懼而退普聞之召
　惟濬至深自嘆稱曰王寛宏大度事遂寝王崇奉釋氏
　在國中飯僧億萬建造寺院凡三百所博覧經史在風
　疾中手不釋卷平生好吟咏在國中編三百餘篇目曰
　正本集國相元徳昭翰林學士陶穀皆撰集序後文僖
　公搜㝷遺墜摠集為十卷撰後序行於丗時天禧四年
　文僖公忝機衡之命特詔尊王為尚父王自國𥘉供奉
　之數無復文案今不得而書惟太祖太宗両朝入貢記
　之頗備謂之貢奉録今取其大者如赭黄犀帯龍鳳龜
　魚仙人鰲山寳樹等通犀帯凡七十餘條皆希丗之寳
　也玉帯二十四𬗋金獅子帯一黄金九萬五千餘両銀
　一百一十萬二千餘両綾羅錦綺二十八萬餘疋色絹
　七十九萬七千餘疋金飾玳瑁器一千五百餘事水晶
　碼碯玉器凡四十餘事珊瑚樹一髙三尺五寸金銀飾
　陶器一十四萬餘事金銀餙龍鳳船舫二百艘銀装器
　械七十萬事白龍腦二百餘斤王自入朝至歸國復入
　朝太祖太宗所賜金噐并金物六萬四千七百餘両銀
　器四十萬八千八百餘両玉石器皿一萬七千事寳玊
　帯四十二條錦綺羅紈一十六萬六千三百餘疋御衣
　并袍襲衣等
　　金盔六頂甲六副金玊鞍轡御馬一十六疋細馬四
　十八疋駞三百餘疋散馬二千七百二十疋金印四顆
　玉冊二御劍三口法酒三千餘瓶衙墜腰帯三千事鳳
　冠四頂羊果稱是
　今本吳越備史武肅十九丗孫徳洪所刊序称忠懿事
　止于戊辰囙命門人馬藎臣續苐六卷爲𥙷遺予暇日
　以家蔵舊本閱之知其刻之非也是書爲范坰林禹所
　撰稱忠懿爲今元帥吳越國王自乹祐戊申至端拱戊
　子紀王事終始厯然新刻則于乹徳四年後序次紊亂
　脫誤宏多翻以開寶二年後事爲𥙷遺他如王囙衣錦
　城𬒳㓂命同玄先生閭丘方遠建下元金籙醮于東府
　龍瑞宫其夕大雪惟醮壇上星斗燦然一黒乕蹲宫門
　外罷醮而去羅隐師事方逺執弟子禮甚恭及迎釋迦
　建浮圗以供之其制度皆出王之心匠諸事皆失載其
　字句紕繆䖏又不知㡬何也盖徳洪當日所見乃零㫁
　殘本實非完書以家王故事急付剞劂未遑細心参考
　耳也是翁錢曽遵王
　右書凡四卷係𫐠古堂錢氏抄本最為精善今蔵維揚
　江氏予備得録之原本無上䟦從讀書敏求記中錄附
　卷尾以資考核書中劉姓悉易為彭城避武肅嫌諱也
　又諱佐凡官名左者悉改為上書中所云上右乃左右
　也丙申嘉平五日雪窓呵凍書
　按此書載通考者有二吴越備史九卷注吳越掌書記
　范坰林禹撰又吳越備史遺事五卷注全州觀察使錢
　　儼撰并引陳直齊言謂備史亦儼所為託名林范者儼
　　元　之子也又明𥘉刊本武肅王二卷文穆王忠獻王
　　吳越國王各一卷凡五卷又𥙷遺一卷或云錢徳洪或
　　云馬藎臣撰卷帙不同未知孰是識之以質博雅者十
　　一日雨牕枚菴澷士吳翌鳳又書
　　卷中凡低一格者原本俱雙行分注兹從馮本三國志
　　裴松之注例欲便觀覧應不嫌其改易行第也明年正
　　月二十日枚菴又書
