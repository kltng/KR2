#+TITLE: 十國春秋-清-吳任臣
#+DATE: 2016-06-11 12:21:40
#+SOURCE: github.com/kanripo/KR2i0021 master 84ccac1d                
十國春秋自序
古作史有二體曰編年曰紀傳而紀傳實創始於司馬
遷自史記暨前後漢書以迄遼金元史凡二十一部藏
諸内府布之學省都邑亦云盛矣然古史於正統為特
詳至偏霸人物事實恒略而不備晉書僅列劉石慕容
等於載記魏崔彦鸞譔十六國春秋以補之今雖殘闕
非全書而視晉史已稍稍加詳若歐陽五代史附十國
世家於末中間叙事雅稱簡潔然頗多遺漏立傳者獨
孫晟劉仁贍數人而已又於十國事時有未覈如閩世
家以閩主昶弟繼恭為其子楚世家載彭師暠奉衡山
王事不及廖偃吴越世家言自鏐世常重斂其民以事
奢侈之𩔖讀史者或有所不足焉任臣以孤陋之學思
取十國人物事實而章著之網羅典籍爰勒一書名曰
十國春秋為本紀二十世家二十二列傳千二百八十
二人以國分事以𩔖屬又為紀元世系地理藩鎮百官
五表總一百一十四卷雖世逺人湮書冊難考乃鑑觀
諸邦略得而論大抵南唐敦文事江左以興吴越效恭
順國祚克永楚以侈靡喪厥家閩以淫暴傾其國楊氏
孱弱而隨失髙氏無賴而倖存前後蜀之恃險無備其
迹同也南北漢之先滅後亡其勢異也知乎此而十國
君臣之得失政治之盛衰傳世長短之數國勢順逆之
形夫固可以槩見而得其要領矣或謂李茂貞據岐兩
世父子相傳以諸國相衡是為荆南之匹也兹進南平
而黜岐者何葢史從前文亦仍十國世家之舊云爾至
於書名春秋者墨子云吾見百國春秋春秋古史名也
前此有楚漢春秋魏氏春秋今則仿彦鸞之書而繫以
春秋也若云孔子嘗修魯春秋矣愚人奚敢上儗聖人
筆削而甘蹈僭亂之罪哉書成聊著纂述之大指如此
康熙八年己酉孟夏仁和吴任臣譔
凡例
宋初路振編九國志不列南平以南平止江陵一隅不
予其為國也後振孫綸作荆南志續之或稱十國志焉
神宗時劉恕又著十國紀年葢從五代史例也今十國
仍以歐史為斷而南平易曰荆南則從溫公通鑑之稱
(東漢今稱北/漢亦從通鑑)
帝稱本紀王稱世家古史家體也後世非天子而遽列
本紀誤矣卷中帝則斷為本紀王則降於世家間有子
孫即帝位而追崇祖考如吳太祖烈祖高祖閩太祖南
漢烈宗尊諡則從後日而敘事猶號世家所以紀其實
也(南唐後主降江南國主而猶列本紀者循馬陸二書/之稱唐餘紀傳剙為國紀古史又無其例故姑從南)
(唐書/云)
是編本紀世家中本國稱帝稱王者辭從主人也他國
稱某主某王者重内而略外也至於唐昭帝昭宣帝宋
藝祖太宗獨稱帝以異之亦春秋尊王朝大居正之義
帝與后稱殂王與妃夫人稱薨太子世子亦稱薨諸王
亦稱薨帝后不稱崩者仿通鑑紀曹魏諸君之法也
馬令南唐烈祖本紀先書名繼書王繼稱帝至元宗本
紀末年稱國主後主本紀稱國主此後人述前代之史
與臣子執筆者較殊也愚竊取其義以為本紀世家書
法
改元易號自昔傳聞異辭本書所紀年號一以碑文是
正如吳越天寶寶大寶正雜見墓碑寶幢而北漢天會
紀年則取證於李惲千佛樓銘葢金石遺文往往足糾
前史譌謬故愚於卷中多録廟碑墖文于注以佐史書
闕漏而考覈不至無稽云
崔鴻十六國春秋陸游南唐書每年必冠以年號所以
標正朔防參錯也本書具遵其法即無事必書曰某年
庶幾綱舉目張有條而不紊耳
十國本紀世家中間師曰我師官曰我某官皆各就本
國而稱也史記田齊世家云魯伐我入陽闗晉伐我至
博陵趙世家云秦拔我榆次南史宋高祖傳曰鞏縣人
宗曜於其田所獲嘉禾九穗同莖帝以獻晉帝以歸於
我帝冲讓乃止蘇轍古史楚世家曰嬰齊伐鄭欒書救
鄭遇於繞角我師還古人書法原有此例據此可釋後
人稱前代為我之嫌矣
十國列傳首后妃次太子世子次諸王公主次諸臣而
以方外終篇人因國分各為經緯大氐與承祚之三國
彦鸞之十六國先後部署略從同焉
劉道原既作紀年又儗作十國藩鎮百官諸志竟未卒
業至今闕如愚於卷末勒成五表而諸國年號方輿之
不齊宗支官秩之崖略已瞭然可概睹已
五代距今六七百年世代久逺正史故多遺失而歐史
載十國事尤缺略是編所采古今書籍無慮數百餘種
若冊府元龜太平御覽資治通鑑通鑑考異文獻通考
續文獻通考玉海說郛朝野雜記津逮秘書史纂左編
新舊唐書唐會要薛氏舊五代史歐陽五代史王溥五
代會要陶岳五代史補尹洙五代春秋五代史闕文五
代通史梁編遺録九國志五國故事十國紀年宋史東
都事略李燾續資治通鑑長編吳録稽神録江淮異人
録妖亂志淝上英雄錄范成大吳郡考馬令南唐書陸
游南唐書陳彭年江南别錄龍衮江南野史鄭文寳南
唐近事唐餘紀傳江表志釣磯立談史外小錄耿先生
傳南唐拾遺記蜀檮杌錦里耆舊傳李昊蜀書蜀國春
秋全蜀藝文志成都見聞錄何光遠鑑戒録北夢瑣言
三楚新録湖湘故事楚紀吳越備史順存録錢氏家乘
葆光録吳越改元辨兩朝貢奉録家王故事吳興藝文
志兩浙名賢録武林舊事楓牕小牘閩王事蹟何氏閩
書林諝閩中記晉安逸志閩海叢書榕隂新簡陳鳴鶴
閩中考章仔鈞族譜金鳳外傳嶺南文獻吳萊南海古
蹟記江陵志餘晉陽見聞録遼史郡縣釋名歐陽忞
輿地廣記樂史太平寰宇記祝穆方輿勝覽茅山志洞
霄宫志兩廣名勝志金陵志一統志廣輿記湖廣通志
八閩通誌梁克寛三山志廣東通志浙江通志杭州府
志西湖志餘紹興府志嚴州府志淳安縣志肇慶府志
海鹽圖經中都志武林梵志名山記合璧事𩔖海録碎
事七修𩔖藁職官分紀鄭氏書目國史經籍志日渉編
天下碑記王象之碑目五燈會元高僧傳列仙通鑑劒
俠傳圖繪寶鑑宣和畫譜譚子化書彭曉參同契註東
國通鑑馭交記輟耕録實賔録容齋三錄太平廣記青
箱雜記二老堂雜志玉壺清話太平清話廣博物志清
異録洪遵泉志文苑英華宋文鑑宋文選計敏夫唐詩
紀事金荃集花間集詞品花蕊夫人宫詞(有二本所/載略異)徐
散騎集徐寅集黄滔集羅昭諫集韋莊集杜光庭集貫
休集齊已集方蛟峰集曾子固集王荆公集宋潛溪集
升菴外集愚輒會稡成書都為一部倘臆說杜撰率爾
無徵實所未敢
十國典故散佚捃摭滋艱卷中偶獲瑣事纎語不忍遽
棄時復登載用資見聞雖延壽繁猥之譏知所不免而
心期廣搜珍惜片羽後有同志當鑒微懹吳任臣識
欽定四庫全書
　十國春秋
　　提要
　　　　(臣/)等謹案十國春秋一百十四卷
　　　國朝呉任臣撰任臣字志伊仁和人康熙已未
　召試博學鴻詞授翰林院檢討任臣以歐陽修作五
　　　　代史于十國仿晉書例為載記每略而不詳
　　　　乃採諸霸史雜史以及小説家言並證以正
　　　　史彚成是書凡呉十四卷南唐二十卷前蜀
　　　　十三卷後蜀十卷南漢九卷楚十卷呉越十
　　　　三卷閩十卷荆南四卷北漢五卷十國紀元
　　　　世系表各一卷地理志二卷藩鎮表一卷百
　　　　官表一卷其諸傳本文之下自為之注載别
　　　　史之可存者盖用蕭大圜淮海亂離志楊衒
　　　　之洛陽伽藍記宋孝王闗東風俗傳王邵齊
　　　　紀之例劉知㡬史通補注篇所謂躬為史臣
　　　　手自刋削除繁則意有所恡畢載則言有所
　　　　妨遂乃定彼榛楛列為子注者也其間于舊
　　　　説虚誣多所辨証如田頵擒孫儒年月則從
　　　　呉録而不從薛史吕師周奔湖南年月則從
　　　　通鑑而不從九國志南唐烈祖家世則從劉
　　　　恕十國紀年及歐史而不從江南野史呉越
　　　　備史皆確有所見他𩔖是者甚多五表考訂
　　　　尤精可稱淹貫惟無傳之人僅記名字列諸
　　　　卷末雖用陳夀蜀志附載無傳諸人之列然
　　　　夀因楊戲有季漢輔臣賛故繫之戲傳之末
　　　　非自列其名字於中虚存標目也是則貌同
　　　　心異不免於自我作古矣乾隆四十六年十
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)陸　費　墀
欽定四庫全書　　　　　史部九
　十國春秋目錄　　　　　載記𩔖
　　卷一
　　　吳一
　　　　太祖世家
　　卷二
　　　吳二
　　　　烈祖世家　　　　　　高祖世家
　　卷三
　　　吳三
　　　　睿帝本紀
　　卷四
　　　吳四(列傳/)
　　　　太祖太妃史氏　　　夫人朱氏
　　　　太后王氏　　　　　睿帝讓皇后王氏
　　　　太祖子臨川王濛　　新安王潯
　　　　德化王澈　　　　　高祖子南陽王玢
　　　　睿帝子太子璉　　　江夏王璘
　　　　宜春王璆　　　　　　(從/子)建安王珙
　　　　宜陽王璪　　　　　太子妃李氏
　　　　睿帝女上饒公主
　　卷五
　　　吳五(列傳/)
　　　　袁襲　　　　　　　高朂
　　　　戴友規　　　　　　李神福
　　　　張訓　　　　　　　陶雅
　　　　劉威　　　　　　　臺濛
　　　　李遇　　　　　　　李簡
　　卷六
　　　吳六(列傳/)
　　　　柴再用　　　　　　秦裴
　　　　劉全(子仁/規)　　　　　李友
　　　　李厚　　　　　　　劉存(陳知/新)
　　　　吕珂　　　　　　　賈令威
　　　　瞿章　　　　　　　賈公鐸
　　　　李濤　　　　　　　袁禎
　　　　丁袗　　　　　　　周隠
　　卷七
　　　吳七(列傳/)
　　　　劉信　　　　　　　吕師造
　　　　王綰　　　　　　　　王茂章
　　　　米志誠　　　　　　苗璘
　　　　周本　　　　　　　李德誠
　　　　王安　　　　　　　　王輿
　　卷八
　　　吳八(列傳/)
　　　　馮𢎞鐸　　　　　　朱瑾
　　　　李承嗣(子禪/)　　　　　彭彦章
　　　　李儼　　　　　　　趙匡凝
　　　　鍾匡時　　　　　　雷彦恭
　　　　譚全播
　　卷九
　　　吳九(列傳/)
　　　　王稔　　　　　　　骨言
　　　　陳祐　　　　　　　陳紹
　　　　方從訓　　　　　　蔣延徽
　　　　王壇　　　　　　　張崇
　　　　張宣　　　　　　　崔太初
　　　　曹筠　　　　　　　李戴
　　　　盧擇　　　　　　　楊迢
　　　　徐善　　　　　　　盧蘋
　　　　楊彦伯　　　　　　賈潭
　　卷十
　　　吳十(列傳/)
　　　　尚公廼　　　　　　黃訥
　　　　嚴可求　　　　　　駱知祥
　　　　陳彦謙　　　　　　盧樞
　　　　王潜　　　　　　　楊廷式
　　　　徐融　　　　　　　汪台符
　　　　江夣孫　　　　　　鍾泰章
　　　　翟䖍　　　　　　　韋建
　　　　高審思　　　　　　李章
　　　　王令謀
　　卷十一
　　　吳十一(列傳/)
　　　　杜荀鶴　　　　　　殷文圭
　　　　楊䕫　　　　　　　沈文昌
　　　　沈顔　　　　　　　徐延休
　　　　游恭　　　　　　　　王振
　　　　信都鎬　　　　　　朱潯(周延/禧)
　　　　張翊　　　　　　　汪少微
　　　　支戩　　　　　　　奚超(淮南/畫工)
　　卷十二
　　　吳十二(列傳/)
　　　　糝潭漁者　　　　　張軍師
　　　　錢亮　　　　　　　董紹顔
　　　　李攻　　　　　　　栁翁
　　　　黃冠道人　　　　　䖍州少年
　　　　劉通　　　　　　　申漸高
　　　　朱延壽妻王氏　　　　張訓妻某氏
　　卷十三
　　　吳十三(列傳/)
　　　　田頵安仁義　　　　朱延壽
　　　　張顥　　　　　　　徐温(子知訓知詢/知誨知諫)
　　卷十四
　　　吳十四(列傳/)
　　　　僧祖肩　　　　　　石頭大師
　　　　僧令遵　　　　　　王居巖
　　　　吳法通　　　　　　聶師道
　　　　劉得常　　　　　　陳金
　　　　張武　　　　　　　宣州軍士
　　卷十五
　　　南唐一
　　　　烈祖本紀
　　卷十六
　　　南唐二
　　　　元宗本紀
　　卷十七
　　　南唐三
　　　　後主本紀
　　卷十八
　　　南唐四(列傳/)
　　　　烈祖順妃王氏　　　　元敬皇后宋氏
　　　　夫人种氏
　　　　元宗光穆皇后鍾氏　　吳國太夫人凌氏
　　　　後主昭惠國后周氏　　繼國后周氏
　　　　保儀黄氏　　　　　宫人流珠
　　　　喬氏(秋水/)　(窅娘/)
　　卷十九
　　　南唐五(列傳/)
　　　　烈祖子楚定王景遷　晉文成王景遂
　　　　齊昭孝王景達
　　　　江昭順王景逷(子季/操)
　　　　烈祖從子晉陵公景邁　上饒公景遜
　　　　桂陽公景邈　　　　　平陽公景逸
　　　　元宗子文獻太子𢎞冀　慶王𢎞茂
　　　　南楚國公從善(子仲翔/仲猷)　江國公從鎰
　　　　鄂國公從謙(子仲偃/)　　邵平郡公從度
　　　　文陽郡公從信
　　　　後主子清源郡公仲㝢(子正/言)
　　　　岐懷獻王仲宣　　　後主從子仲逺
　　　　仲興　　　　　　　仲偉
　　　　仲康(仲闕/)　　　　　　烈宗諸女
　　　　元宗女太寧公主　　　芳儀
　　卷二十
　　　南唐六(列傳/)
　　　　徐知證　　　　　　徐知諤
　　　　徐遊　　　　　　　宋齊丘
　　卷二十一
　　　南唐七(列傳/)
　　　　周宗　　　　　　　李建勲
　　　　徐玠　　　　　　　馬仁裕(子文/義)
　　　　刁彦能(子衎/)　　　　游簡言
　　　　杜業　　　　　　　孫漢威
　　　　張居詠　　　　　　張延翰
　　卷二十二
　　　南唐八(列傳/)
　　　　王崇文　　　　　　王彦儔
　　　　何敬洙　　　　　　柴克宏
　　　　邊鎬　　　　　　　王建封
　　　　劉崇俊　　　　　　劉彦貞
　　　　朱匡業
　　卷二十三
　　　南唐九(列傳/)
　　　　嚴續　　　　　　　常夢錫
　　　　蔣廷翊　　　　　　姚景
　　　　陳起　　　　　　　賈崇
　　　　公乘鎔　　　　　　王仲連
　　卷二十四
　　　南唐十(列傳/)
　　　　李金全　　　　　　盧文進
　　　　孟堅　　　　　　　陳誨(子德/誠)
　　　　林仁肇　　　　　　皇甫暉(子繼/勲)
　　　　李平　　　　　　　朱元
　　卷二十五
　　　南唐十一(列傳/)
　　　　張易　　　　　　　蕭儼
　　　　張義方　　　　　　江文蔚
　　　　李貽業　　　　　　歐陽廣
　　　　喬匡舜　　　　　　張泌
　　　　汪煥
　　卷二十六
　　　南唐十二(列傳/)
　　　　陳覺　　　　　　　李徵古
　　　　魏岑　　　　　　　馮延已
　　　　馮延魯　　　　　　查文徽(子元/方)
　　　　鍾謨　　　　　　　李德明
　　卷二十七
　　　南唐十三(列傳/)
　　　　潘佑　　　　　　　廖居素
　　　　趙仁澤　　　　　　段處常
　　　　孫晟　　　　　　　劉仁贍
　　　　張彦卿　　　　　　李延鄒
　　　　周𢎞祚　　　　　　陳喬
　　　　鍾蒨　　　　　　　咼彦
　　　　廖澄　　　　　　　張雄
　　　　胡則　　　　　　　申屠令堅(劉茂/忠)
　　卷二十八
　　　南唐十四(列傳/)
　　　　韓熙載　　　　　　徐鉉
　　　　徐鍇　　　　　　　高越(兄子/逺)
　　　　殷崇義　　　　　　蒯鼇
　　　　郭昭慶　　　　　　盧郢
　　　　章僚
　　卷二十九
　　　南唐十五(列傳/)
　　　　魯崇範　　　　　　毛炳
　　　　邵拙　　　　　　　黄載
　　　　朱存　　　　　　　朱弼
　　　　沈彬　　　　　　　史虚白
　　　　陳陶　　　　　　　陳貺
　　　　鄭元素　　　　　　廖凝
　　　　洪文用　　　　　　何溥
　　　　謝清　　　　　　　李元清
　　　　盧珖　　　　　　　許光大
　　　　陳褒　　　　　　　顔詡
　　　　許規(子逖/)　　　　　歐陽郴
　　　　鍾離君　　　　　　吳媛
　　　　聶氏　　　　　　　龔氏二女
　　卷三十
　　　南唐十六(列傳/)
　　　　郭廷謂　　　　　　朱令贇
　　　　陳大雅　　　　　　盧絳
　　　　吳仲舉　　　　　　陸昭符
　　　　潘慎脩　　　　　　張泌
　　　　龔慎儀　　　　　　周惟簡
　　　　張洎　　　　　　　鄭彦華(子文/寶)
　　　　劉澄　　　　　　　李德柔
　　　　劉承勲
　　卷三十一
　　　南唐十七(列傳/)
　　　　孫魴　　　　　　　周彬
　　　　胡元龜　　　　　　伍喬
　　　　康仁傑　　　　　　余璀
　　　　劉洞(夏望/松)　　　　　舒雅
　　　　陳元亮　　　　　　張惟彬
　　　　邱旭　　　　　　　羅潁
　　　　吳淑　　　　　　　陳彭年
　　　　魏羽　　　　　　　洪慶元
　　　　應用(王文/秉)　　　　　朱澄(高太/冲)
　　　　陶守邱　　　　　　顧閎中
　　　　梅行思　　　　　　曹仲元
　　　　周文矩　　　　　　顧德謙
　　　　厲昭慶　　　　　　董源
　　　　徐熙　　　　　　　解處中(韓幹/)
　　　　董羽　　　　　　　衛賢(王齊翰蔡潤/竹夢松)
　　卷三十二
　　　南唐十八(列傳/)
　　　　裴長史　　　　　　徐幼文
　　　　占夢僧　　　　　　吳廷紹
　　　　李廷珪　　　　　　御厨
　　　　楊花飛(楊名/高)　　　　李家明
　　　　王感化　　　　　　李冠
　　　　彭利用
　　卷三十三
　　　南唐十九(列傳/)
　　　　僧休復　　　　　　僧無殷
　　　　僧緣德　　　　　　木平和尚
　　　　僧應之　　　　　　僧文益
　　　　僧深　　　　　　　僧慧朗
　　　　僧智明　　　　　　行因禪師
　　　　僧淸禀　　　　　　僧行言
　　　　僧智筠　　　　　　僧文遂
　　　　僧匡逸　　　　　　僧守訥
　　　　僧𤣥寂　　　　　　小長老
　　卷三十四
　　　南唐二十(列傳/)
　　　　王栖霞　　　　　　陳允升
　　　　史守冲　　　　　　譚峭
　　　　潘扆　　　　　　　陳曙
　　　　許堅　　　　　　　聶紹元
　　　　耿先生　　　　　　楊保宗
　　卷三十五
　　　前蜀一
　　　　高祖本紀上
　　卷三十六
　　　前蜀二
　　　　高祖本紀下
　　卷三十七
　　　前蜀三
　　　　後主本紀
　　卷三十八
　　　前蜀四(列傳/)
　　　　高祖順德皇后周氏　　順聖皇太后徐氏
　　　　翊聖皇太妃徐氏　　貴妃張氏
　　　　夫人蕭氏　　　　　後主廢后高氏
　　　　皇后金氏　　　　　元妃韋氏
　　　　貴妃錢氏　　　　　順妃蘓氏
　　　　昭儀李氏(李玉/簫)　　　宫人劉氏
　　　　高祖子衛王宗仁　　庶人元膺
　　　　豳王宗輅　　　　　趙王宗紀
　　　　韓王宗智　　　　　宋王宗澤
　　　　魯王宗鼎　　　　　信王宗傑
　　　　(薛王宗平/莒王宗特)　　　　　高祖從子宗鐬
　　　　族子宗壽　　　　　宗裕
　　　　後主子承祧　　　　承祀
　　　　高祖女普慈公主
　　卷三十九
　　　前蜀五(列傳/)
　　　　王宗佶　　　　　　王宗侃(子承/肇)
　　　　王宗滌　　　　　　王宗翰
　　　　王宗弼　　　　　　王宗黯
　　　　王宗弁　　　　　　王宗本
　　　　王宗阮　　　　　　王宗播
　　　　王宗儔　　　　　　王宗謹
　　　　王宗綰　　　　　　王宗儒
　　　　王宗浩　　　　　　王宗朗
　　　　王宗渥　　　　　　王宗範
　　　　王宗瑶　　　　　　王宗訓
　　　　王宗勉　　　　　　王宗鍔
　　　　王宗䕫　　　　　　王宗裔
　　　　王宗矩　　　　　　王宗祐
　　　　王宗汾　　　　　　王宗信
　　　　王宗賀　　　　　　王宗紹
　　　　王宗宏　　　　　　王宗鐸
　　　　王宗魯　　　　　　王宗昱
　　　　王宗勲　　　　　　王宗晏
　　　　王宗汭　　　　　　王宗偉
　　　　王宗憲　　　　　　王宗儼
　　　　王宗威　　　　　　王承檢
　　卷四十
　　　前蜀六(列傳/)
　　　　馮涓　　　　　　　周庠
　　　　韋莊　　　　　　　晉暉
　　　　李師泰　　　　　　張造
　　　　綦母諫　　　　　　張䖍裕
　　　　張琳　　　　　　　張劼
　　　　周德權　　　　　　李簡
　　　　山行章
　　卷四十一
　　　前蜀七(列傳/)
　　　　鄭頊　　　　　　　潘岏
　　　　李紘　　　　　　　張格
　　　　許寂　　　　　　　王鍇
　　　　庾傳素　　　　　　毛文錫
　　　　毛文晏　　　　　　潘炕
　　　　潘峭　　　　　　　庾凝績
　　　　楊玢
　　卷四十二
　　　前蜀八(列傳/)
　　　　王萬𢎞　　　　　　李彦德
　　　　劉知俊　　　　　　桑𢎞志
　　　　張道古　　　　　　陳翔
　　　　鄧元明　　　　　　王先成
　　　　張扶　　　　　　　李道安
　　　　竇雍　　　　　　　劉隠辭
　　　　蔣詔恭　　　　　　李景
　　　　劉纂　　　　　　　崔善
　　　　仲廷預　　　　　　李仁表
　　　　姜誌　　　　　　　韋㢲
　　　　劉檀　　　　　　　杜何
　　　　温顗　　　　　　　房諤
　　　　費宗陶　　　　　　王朴
　　　　趙雄武　　　　　　王鄂
　　　　劉隠
　　卷四十三
　　　前蜀九(列傳/)
　　　　張武　　　　　　　王暉
　　　　林思諤　　　　　　蕭懷武
　　　　張士喬　　　　　　段融
　　　　蒲禹卿　　　　　　林罕
　　　　劉賛　　　　　　　張雲
　　　　李龜禎　　　　　　周彦章
　　　　馬全
　　卷四十四
　　　前蜀十(列傳/)
　　　　侯翮　　　　　　　王保晦
　　　　盧延讓　　　　　　庾傳昌
　　　　楊義方　　　　　　王仁裕
　　　　李珣　　　　　　　尹鶚
　　　　張蠙　　　　　　　牛嶠
　　　　牛希濟　　　　　　趙㽔
　　　　鄭藝　　　　　　　刁光
　　　　滕昌祐　　　　　　房從真
　　　　宋藝　　　　　　　高道興
　　　　杜齯龜
　　卷四十五
　　　前蜀十一(列傳/)
　　　　胡秀林　　　　　　馬處謙
　　　　趙温珪　　　　　　何荃(孫雄/)
　　　　趙延乂　　　　　　馮見鬼
　　　　韓伸　　　　　　　石潨
　　　　黃宗嘏　　　　　　李夫人
　　卷四十六
　　　前蜀十二(列傳/)
　　　　唐道襲　　　　　　徐瑶
　　　　韓昭　　　　　　　潘在迎
　　　　徐延瓊　　　　　　安重覇
　　　　嚴遵美　　　　　　唐文扆
　　　　宋光浦　　　　　　宋光嗣(弟光/葆)
　　　　王承休
　　卷四十七
　　　前蜀十三
　　　　僧智廣　　　　　　僧貫休
　　　　僧子朗　　　　　　掃地和尚
　　　　段義宗　　　　　　爾朱先生
　　　　杜光庭　　　　　　崔無斁
　　　　楊勛　　　　　　　王㡌仙
　　　　青城道士
　　卷四十八
　　　後蜀一
　　　　高祖本紀
　　卷四十九
　　　後蜀二
　　　　後主本紀
　　卷五十
　　　後蜀三(列傳/)
　　　　高祖皇后李氏　　　太后李氏
　　　　後主妃張氏　　　　慧妃徐氏
　　　　高祖子雅王仁贄　　彭王仁裕
　　　　嘉王仁操　　　　　後主子太子𤣥喆
　　　　褒王𤣥珏　　　　　遂王𤣥寶
　　　　高祖女崇華公主　　後主女鳯儀公主
　　　　鑾國公主
　　卷五十一
　　　後蜀四(列傳/)
　　　　趙季良　　　　　　趙廷隱
　　　　李仁罕　　　　　　張業
　　　　李肇　　　　　　　侯𢎞實
　　　　張公鐸　　　　　　龎福誠
　　　　武漳　　　　　　　沙延祚
　　　　潘仁嗣　　　　　　高敬柔
　　　　季鎬　　　　　　　李筠
　　　　朱偓　　　　　　　袁彦超
　　卷五十二
　　　後蜀五(列傳/)
　　　　王處囘　　　　　　母昭裔
　　　　李昊　　　　　　　徐光溥
　　　　范仁恕　　　　　　歐陽迴
　　卷五十三
　　　後蜀六(列傳/)
　　　　歐陽彬　　　　　　李如實
　　　　何瓉　　　　　　　賈鄂
　　　　范禹偁　　　　　　母守素
　　　　劉暠　　　　　　　多岳
　　　　劉保乂　　　　　　李匡逺
　　　　韋嘏　　　　　　　王歸
　　　　王藻　　　　　　　劉璵
　　　　何隨　　　　　　　王賁
　　　　卞震　　　　　　　掌聿脩
　　　　孫漢韶　　　　　　張䖍釗
　　　　何重建　　　　　　石奉頵
　　　　侯益　　　　　　　趙匡賛
　　卷五十四
　　　後蜀七(列傳/)
　　　　幸寅遜　　　　　　章九齡
　　　　李起　　　　　　　陳及之
　　　　田淳　　　　　　　張元
　　　　范文通　　　　　　程崇雅
　　　　孫欽　　　　　　　王環
　　　　趙崇浦　　　　　　高彦儔
　　卷五十五
　　　後蜀八(列傳/)
　　　　趙崇韜　　　　　　韓保貞
　　　　李廷珪　　　　　　伊審徵
　　　　龍景昭　　　　　　趙玭
　　　　高諷　　　　　　　羅濟
　　　　孫降衷　　　　　　李稠
　　　　李遵懿　　　　　　曹光實
　　　　全師雄　　　　　　上官進
　　卷五十六
　　　後蜀九(列傳/)
　　　　韋縠　　　　　　　歐陽烱
　　　　顧夐　　　　　　　令狐嶠
　　　　向瓉　　　　　　　句中正
　　　　孫逢吉　　　　　　鹿䖍扆
　　　　閻選　　　　　　　趙元拱
　　　　王中孚　　　　　　文谷
　　　　楊九齡　　　　　　何光逺
　　　　韓保昇　　　　　　蒲䖍軌
　　　　張立　　　　　　　黃筌(子居寶居/宷居實)
　　　　阮知誨　　　　　　張玫
　　　　蒲師訓　　　　　　高從遇
　　　　姜道隱　　　　　　李文才
　　　　石恪昌　　　　　　徐德昌
　　　　景煥　　　　　　　夏侯延祐
　　　　趙忠義　　　　　　杜敬安
　　卷五十七
　　　後蜀十(列傳/)
　　　　周仲明　　　　　　胡韞
　　　　虞洮　　　　　　　楊千度
　　　　梁守珍　　　　　　安思謙
　　　　王昭逺　　　　　　趙彦韜
　　　　僧曉微　　　　　　僧可朋
　　　　僧仁顯　　　　　　僧曇城
　　　　僧曉巒　　　　　　杜仁傑
　　　　楊僊公　　　　　　黃萬户
　　　　申天師　　　　　　馮僊
　　　　彭曉　　　　　　　丁元和
　　　　韋昉　　　　　　　屈突無為
　　卷五十八
　　　南漢一
　　　　烈宗世家　　　　　高祖本紀
　　卷五十九
　　　南漢二
　　　　殤帝本紀　　　　　中宗本紀
　　卷六十
　　　南漢三
　　　　後主本紀
　　卷六十一
　　　南漢四(列傳/)
　　　　武皇后韋氏　　　　段氏
　　　　高祖皇后馬氏　　　太妃趙氏
　　　　中宗麗姬李氏　　　李蟾妃
　　　　後主貴妃李氏　　　羙人李氏(素馨/)
　　　　波斯女　　　　　　盧瓊仙
　　　　高祖子雍王耀樞　　康王龜圖
　　　　越王洪昌　　　　　齊王𢎞弼
　　　　韶王𢎞雅　　　　　鎮王洪澤
　　　　萬王𢎞操　　　　　循王𢎞杲
　　　　恩王𢎞暐　　　　　高王𢎞邈
　　　　同王𢎞簡　　　　　益王𢎞建
　　　　辨王𢎞濟　　　　　貴王𢎞道
　　　　宜王𢎞照　　　　　通王𢎞政
　　　　定王𢎞益　　　　　中宗子桂王璇興
　　　　荆王慶興　　　　　禎王保興
　　　　梅王崇興　　　　　後主子守節
　　　　守正(克昌國昌/)　　　守素
　　　　守通　　　　　　　烈宗女增城公主
　　卷六十二
　　　南漢五(列傳/)
　　　　趙光裔　　　　　　楊洞潜
　　　　李殷衡　　　　　　倪曙
　　　　何澤　　　　　　　劉濬
　　　　陳用拙　　　　　　王定保
　　　　周傑　　　　　　　趙損
　　　　黃損
　　卷六十三
　　　南漢六(列傳/)
　　　　蘇章　　　　　　　梁克貞(李守/鄘)
　　　　程寶　　　　　　　孫德威
　　　　王宏　　　　　　　梁嵩
　　　　王詡　　　　　　　張瀛
　　　　何瑱　　　　　　　劉瑭
　　　　何詞　　　　　　　李紓
　　　　鄭翺　　　　　　　侯融
　　　　蕭益　　　　　　　王翷
　　　　蕭規　　　　　　　孫惠
　　　　滕紹英　　　　　　萬景忻
　　卷六十四
　　　南漢七(列傳/)
　　　　陳偓　　　　　　　盧膺
　　　　鄧伸　　　　　　　李璵
　　　　吳懷恩　　　　　　吳恂
　　　　謝貫　　　　　　　簡文會
　　　　鍾允章　　　　　　劉博古
　　　　曾芳　　　　　　　謝傑
　　卷六十五
　　　南漢八(列傳/)
　　　　暨彦贇　　　　　　陸光圖
　　　　邵廷琄　　　　　　潘崇徹
　　　　伍彦柔　　　　　　盧枝
　　　　李承渥　　　　　　郭崇岳(植廷/曉)
　　　　鍾有章　　　　　　薛用丕
　　　　王珪　　　　　　　黃德昭
　　　　蕭㴶　　　　　　　卓惟休
　　　　周茂元　　　　　　馮元
　　　　李廷珙　　　　　　周渭
　　　　唐承裕　　　　　　駱崇璨
　　　　胡萬頃　　　　　　林楚材
　　　　陳志女　　　　　　莫筌
　　　　譚氏二女　　　　　牢氏
　　卷六十六
　　　南漢九(列傳/)
　　　　林延遇　　　　　　龔澄樞
　　　　許彦真　　　　　　陳延壽
　　　　李托　　　　　　　薛崇譽
　　　　余延業　　　　　　趙純節
　　　　張遇賢　　　　　　陳道庠
　　　　廣南僧　　　　　　僧如敏
　　　　僧文偃　　　　　　僧子祥
　　　　黃歩松　　　　　　黃勵
　　　　甘佃　　　　　　　莫公
　　卷六十七
　　　楚一
　　　　武穆王世家
　　卷六十八
　　　楚二
　　　　衡陽王世家　　　　文昭王世家
　　卷六十九
　　　楚三
　　　　廢王世家　　　　　恭孝王世家(弟希/崇)
　　卷七十
　　　楚四(列傳/)
　　　　劉言　　　　　　　王逵
　　　　周行逢(子保權/)
　　卷七十一
　　　楚五(列傳/)
　　　　武穆王德妃袁氏　　　夫人陳氏
　　　　夫人華氏　　　　　　衡陽王夫人楊氏
　　　　文昭王順賢夫人彭氏　廢王夫人某氏
　　　　恭孝王夫人苑氏　　　武穆王弟賨
　　　　存
　　　　武穆王子希振(子光恵/)　希旺
　　　　希杲　　　　　　　希瞻
　　　　希能　　　　　　　希貫
　　　　希隱　　　　　　　希璿
　　　　希知　　　　　　　希朗
　　　　文昭王諸子　　　　廢王諸子
　　　　恭孝王子光賛
　　卷七十二
　　　楚六(列傳/)
　　　　張佶　　　　　　　蔣勛
　　　　姚彦章　　　　　　許德勲
　　　　李瓊　　　　　　　秦彦暉
　　　　王環　　　　　　　高郁
　　　　李唐　　　　　　　楊定真
　　　　袁詮　　　　　　　吕師周
　　　　苑玫　　　　　　　李鐸
　　　　何致雍　　　　　　黃損
　　　　潘起
　　卷七十三
　　　楚七(列傳/)
　　　　彭玕　　　　　　　唐世旻
　　　　劉昌魯　　　　　　龎巨昭
　　　　拓䟦恒　　　　　　徐仲雅
　　　　劉勍　　　　　　　張少敵
　　　　廖匡圖(弟匡/齊)　　　　丁思覲
　　　　戴偃　　　　　　　何仲舉
　　　　劉昭禹　　　　　　石文德
　　　　林崇禧　　　　　　路洵美
　　卷七十四
　　　楚八(列傳/)
　　　　李𢎞臯　　　　　　李𢎞節
　　　　鄧懿文　　　　　　王贇
　　　　孟駢　　　　　　　歐𢎞練
　　　　吳宏楊滌　　　　　彭師暠
　　　　廖偃　　　　　　　劉彦瑫
　　　　許可瓊
　　卷七十五
　　　楚九(列傳/)
　　　　李令　　　　　　　侯元亮
　　　　王仝　　　　　　　邵岳
　　　　朱葆光　　　　　　陶英
　　　　黃匪躬　　　　　　孟賔于
　　　　翁宏　　　　　　　廖融
　　　　王元　　　　　　　伍彬
　　　　朱遵度　　　　　　劉昌嗣
　　　　何景山　　　　　　江澧
　　　　鄧洵美　　　　　　李觀象
　　　　曹衍　　　　　　　(蕭某/卒長)
　　卷七十六
　　　楚十(列傳/)
　　　　符彦通　　　　　　何敬真
　　　　孫朗　　　　　　　張倣
　　　　張文表　　　　　　僧居遁
　　　　僧洪道　　　　　　報慈長老
　　　　僧虚中　　　　　　至聰禪師
　　　　彭幼謙　　　　　　伊用昌
　　卷七十七
　　　吳越一
　　　　武肅王世家上
　　卷七十八
　　　吳越二
　　　　武肅王世家下
　　卷七十九
　　　吳越三
　　　　文穆王世家
　　卷八十
　　　吳越四
　　　　忠獻王世家　　　　忠遜王世家
　　卷八十一
　　　吳越五
　　　　忠懿王世家上
　　卷八十二
　　　吳越六
　　　　忠懿王世家下
　　卷八十三
　　　吳越七
　　　　趙國太𤣥太夫人水邱氏
　　　　武肅王莊穆夫人吳氏　昭懿夫人陳氏
　　　　文穆王㳟穆夫人馬氏　㳟懿夫人吳氏
　　　　仁惠夫人許氏　　　　忠獻王夫人杜氏
　　　　元妃仰氏
　　　　忠懿王妃孫氏(附俞氏/黃氏)　武肅王弟鏢
　　　　鐸　　　　　　　　　楚國公鏵
　　　　從弟鎰　　　　　　　銶
　　　　武肅王子寧國公元璣　雲國公傳瑛
　　　　金華郡王元懿
　　　　廣陵郡王元璙(子文奉/文炳)　餘姚侯傳□(子仁/俊)
　　　　大彭侯傳球
　　　　扶南侯元㺷淮隂侯元珦
　　　　新安侯傳璛　　　　霅國公傳璟
　　　　吳興矦元琳　　　　寧明王元璝
　　　　元弼
　　　　文穆王子孝獻世子𢎞僔
　　　　瓊山侯𢎞僎　　　　𢎞儇
　　　　吳興郡王𢎞偡　　　𢎞億
　　　　彭城侯𢎞儀　　　　𢎞偓
　　　　𢎞仰　　　　　　　儼
　　　　忠獻王子富水侯昱　西平侯郁
　　　　忠遜王子昆　　　　易
　　　　忠懿王子世子惟濬　彭城郡王惟治
　　　　英國公惟演　　　　惟濟
　　卷八十四
　　　吳越八(列傳/)
　　　　羅隱　　　　　　　顧全武
　　　　杜稜　　　　　　　成及
　　　　馬綽　　　　　　　阮結
　　　　杜建徽　　　　　　鮑君福
　　　　曹圭　　　　　　　屠瓌智
　　卷八十五
　　　吳越九(列傳/)
　　　　高彦(子渭/)　　　　　朱行先
　　　　黃晟　　　　　　　司馬福
　　　　孫琰　　　　　　　吳敬忠
　　　　滕彦休　　　　　　吳公約
　　　　章魯封　　　　　　饒景
　　　　薛居正　　　　　　謝鶚
　　　　鍾匡範　　　　　　陳長官
　　　　童頵　　　　　　　鍾廷翰
　　　　楊巖　　　　　　　許俊
　　　　孫陟　　　　　　　聞人凝
　　　　張瑗　　　　　　　劉甫
　　　　蔣勛　　　　　　　王畊
　　　　沈夏　　　　　　　沈行思
　　卷八十六
　　　吳越十(列傳/)
　　　　沈崧　　　　　　　皮光業
　　　　曹仲達　　　　　　林鼎
　　　　仰仁詮　　　　　　陸仁章
　　　　章德安　　　　　　郭師從
　　　　唐仁㳟　　　　　　水邱昭劵
　　　　薛溫
　　卷八十七
　　　吳越十一(列傳/)
　　　　元德昭　　　　　　吳程
　　　　裴堅　　　　　　　沈虎子
　　　　鮑脩讓　　　　　　曹杲
　　　　沈韜文　　　　　　陸超
　　　　杜叔詹　　　　　　劉彦琛
　　　　俞公帛　　　　　　盛豫
　　　　林克已　　　　　　司馬球
　　　　孫顯忠　　　　　　黃彞簡
　　　　沈承禮　　　　　　孫承祐
　　　　崔仁冀　　　　　　余萬頃
　　　　江景防　　　　　　陸崇扆
　　卷八十八
　　　吳越十二(列傳/)
　　　　吳仁璧　　　　　　方昊
　　　　孫邰　　　　　　　石延翰
　　　　宋榮　　　　　　　嚴永
　　　　范賛時　　　　　　毛勝
　　　　葉簡　　　　　　　李咸
　　　　朱景環　　　　　　顧規
　　　　目醫　　　　　　　喻皓
　　　　徐綰　　　　　　　陳詢
　　　　陳璋　　　　　　　高澧
　　　　胡進思
　　卷八十九
　　　吳越十三(列傳/)
　　　　僧文喜　　　　　　僧無作
　　　　僧昭　　　　　　　僧幼璋
　　　　僧自新　　　　　　僧全付
　　　　僧道怤　　　　　　僧靈照
　　　　僧德韶　　　　　　僧行修
　　　　僧羲寂　　　　　　僧延壽
　　　　僧賛寧　　　　　　僧儀晏
　　　　僧彌洪　　　　　　僧清聳
　　　　僧契盈　　　　　　僧道潜
　　　　僧希辨　　　　　　僧志逢
　　　　僧願齊　　　　　　釋岩
　　　　僧德倫　　　　　　僧彚征
　　　　錢朗　　　　　　　閭丘方遠(鶴衣/道人)
　　　　韓必(吳崧/)　　　　　張契真
　　　　暨齊物　　　　　　朱霄外
　　卷九十
　　　閩一
　　　　司空世家　　　　　太祖世家
　　卷九十一
　　　閩二
　　　　嗣王世家　　　　　惠宗本紀
　　　　康宗本紀
　　卷九十二
　　　閩三
　　　　景宗本紀　　　　　天德帝本紀
　　卷九十三
　　　閩四(列傳/)
　　　　留從效
　　　　陳洪進(子文顯文顥文顗文頊○陳應功陳/齊鶻陳仁璧劉昌言徐熙徐昌嗣附)
　　卷九十四
　　　閩五(列傳/)
　　　　秦國太夫人董氏　　太祖后任氏
　　　　龍啟太后黃氏　　　嗣王夫人崔氏
　　　　惠宗后劉氏　　　　繼后金氏
　　　　后陳氏　　　　　　康宗元妃李氏
　　　　后李氏　　　　　　景宗后李氏
　　　　賢妃尚氏　　　　　天德皇后張氏
　　　　武肅王審邽(子延彬延美延武/孫繼崇繼勲)
　　　　太祖從弟彦復　　　想
　　　　太祖子延喜　　　　延武
　　　　延望　　　　　　　延宗(子繼/業)
　　　　從子延興(延虹延豊/延休附)　族子延嗣
　　　　惠宗子繼韜　　　　繼鎔
　　　　臨海郡王繼㳟　　　建王繼嚴
　　　　從子仁達　　　　　景宗子閩王亞澄
　　　　從子繼柔　　　　　繼隆
　　　　天德帝子繼沂　　　從子繼昌
　　　　繼成　　　　　　　太祖女某郡主
　　卷九十五
　　　閩六(列傳/)
　　　　韓偓　　　　　　　崔道融
　　　　楊沂豊　　　　　　陳嶠
　　　　黃滔　　　　　　　徐寅
　　　　翁承賛　　　　　　張睦(子廡/)
　　　　孟威　　　　　　　劉山甫
　　　　鄭良士　　　　　　張仔鈞
　　　　陳師先　　　　　　鄒罄
　　　　虞雄　　　　　　　陳覇先
　　　　伍昌時(子德/普)　　　　王定簡
　　　　程贇　　　　　　　蔡儼
　　　　黃子稜　　　　　　李㶚
　　　　鄒勇夫
　　卷九十六
　　　閩七(列傳/)
　　　　黃諷　　　　　　　林省鄒
　　　　葉翹　　　　　　　鄭元弼
　　　　王倓　　　　　　　黃峻
　　　　陳光逸　　　　　　潘承祐
　　　　湛温　　　　　　　董思安(王忠/順)
　　　　林仁翰　　　　　　劉瓊
　　　　顔仁郁　　　　　　賈郁
　　　　方仁岳　　　　　　陳洪濟
　　　　林揆
　　卷九十七
　　　閩八(列傳/)
　　　　王仁繢　　　　　　楊廷式
　　　　翁郜　　　　　　　黃岳
　　　　盧皓(林甲/)　　　　　李崇禮
　　　　蕭孔冲　　　　　　亷若
　　　　柳崇　　　　　　　劉乙
　　　　詹敦仁(子琲/)　　　　陳乘
　　　　陳郁　　　　　　　江為
　　　　陳致雍　　　　　　李相
　　　　林安　　　　　　　陳寅
　　　　石氏二女　　　　　練嶲
　　　　鄭氏　　　　　　　謝氏
　　卷九十八
　　　閩九(列傳/)
　　　　陳峴　　　　　　　薛文傑
　　　　陳郯　　　　　　　林興
　　　　蔡守蒙　　　　　　陳匡範
　　　　黃紹頗　　　　　　余廷英
　　　　李仁遇　　　　　　楊思㳟
　　　　王延禀　　　　　　李倣
　　　　朱文進(連重/遇)　　　　李仁達
　　　　卓巖明
　　卷九十九
　　　閩十(列傳/)
　　　　僧智廣　　　　　　僧文炬
　　　　僧義存　　　　　　上藍和尚
　　　　僧備　　　　　　　僧慧球
　　　　僧道熙　　　　　　僧義收
　　　　夣筆和尚　　　　　僧神晏
　　　　僧智琀　　　　　　僧𤣥衲
　　　　僧文超　　　　　　僧文展
　　　　僧師解　　　　　　僧道閑
　　　　僧慧稜　　　　　　僧義英
　　　　僧從展　　　　　　僧藻光
　　　　僧從允　　　　　　僧𤣥應
　　　　建州僧　　　　　　僧行雲
　　　　陳守元(靖姑/)　　　　譚紫霄
　　　　吳翁　　　　　　　虞臯
　　　　林願女
　　卷一百
　　　荆南一
　　　　武信王世家
　　卷一百一
　　　荆南二
　　　　文獻王世家　　　　貞懿王世家
　　　　侍中保朂世家　　　侍中繼冲世家
　　卷一百二
　　　荆南三(列傳/)
　　　　武信王夫人張氏　　武信王子從翊
　　　　從詵　　　　　　　從讓
　　　　從謙　　　　　　　從子從嗣
　　　　從義
　　　　文獻王子保勲保正　保紳
　　　　保寅　　　　　　　保緒
　　　　保節　　　　　　　保遜
　　　　保衡　　　　　　　保膺
　　　　貞懿王子繼充　　　文信王五女
　　　　王保義　　　　　　司空薰
　　　　倪可福　　　　　　鮑唐
　　　　梁震　　　　　　　孫光憲
　　卷一百三
　　　荆南四(列傳/)
　　　　李載仁　　　　　　倪從進
　　　　王貞範　　　　　　王惠範(弟延/範)
　　　　康張　　　　　　　魏璘
　　　　王昭濟　　　　　　王崇範
　　　　李景威　　　　　　梁延嗣
　　　　温克修　　　　　　王處士
　　　　僧齊巳　　　　　　僧文了
　　　　荆南僧　　　　　　荆南仙女
　　卷一百四
　　　北漢一
　　　　世祖本紀
　　卷一百五
　　　北漢二
　　　　睿宗本紀　　　　　少主本紀
　　　　英武帝本紀
　　卷一百六
　　　北漢三(列傳/)
　　　　睿宗后郭氏　　　　郭姬
　　　　英武帝后段氏
　　　　世祖子鎬錡鍚鍇銑
　　　　世祖孫彭城郡王繼文　繼欽
　　　　定王繼顒　　　　　　劉繼業
　　　　劉繼忠
　　卷一百七
　　　北漢四(列傳/)
　　　　李驤　　　　　　　　鄭珙
　　　　趙華　　　　　　　　李光美
　　　　李存瓌　　　　　　張元徽
　　　　白從暉　　　　　　王得中
　　　　段常　　　　　　　衛融
　　　　盧賛　　　　　　　蔚進
　　　　郝貴超(郝惟/慶)　　　　張崇訓(鄭進/衛儔)
　　　　高仲曦　　　　　　張昭敏
　　　　馬峯　　　　　　　盧俊
　　卷一百八
　　　北漢五(列傳/)
　　　　馬忠恕　　　　　　趙𢎞
　　　　李惲　　　　　　　楊夣申
　　　　王保衡　　　　　　王景絶
　　　　郭無為　　　　　　侯覇榮
　　　　范超　　　　　　　李筠
　　卷一百九
　　　十國紀元表
　　卷一百十
　　　十國世系表
　　卷一百十一
　　　十國地理表上
　　卷一百十二
　　　十國地理表下
　　卷一百十三
　　　十國藩鎮表
　　卷一百十四
　　　十國百官表
欽定四庫全書
　十國春秋卷一
　　　　　　　　　　　　檢討吳任臣撰
吳一
　　太祖世家
太祖姓楊名行宻字化源廬州合肥人也(十國紀年云/楊行宻六合)
(人莊宗列傳云行宻壽州壽春人/今從吳錄新舊五代史五國故事)父名怤世為農家(怤/音)
(夫見十/國紀年)行宻初名行愍為人長大有力能手舉百斤(冊/府)
(元龜云行宻少孤貧有臂力五國/故事云力舉三百斤今從歐陽史)日行三百里居常獨
處必見黑人侍其側心竊異之唐乾符中江淮羣盜起
行愍以為盜見獲刺史鄭綮竒其貌曰爾且富貴何為
作賊釋縛縱之(北夢瑣言又云鄭綮常典廬州楊行宻/為本州歩奏官因有遺闕而笞責之與)
(五代史/不同)後應募為州兵戍朔方遷隊長歲滿戍還而軍
吏惡之復使出戍(冊府元龜曰秦宗權擾淮右廬壽郡/將募能擒賊者計級賞之行宻以膽)
(力應募往必有獲通鑑曰行愍本廬州牙將勇敢屢/有戰功都將忌之白刺史郎㓜復連使出戍于外)行
愍將行過軍吏舎軍吏陽為好言問其所須行愍奮然
曰惟少公頭耳即斬其首携之而出因起兵為亂并將
諸營自稱八營都知兵馬使時中和三年三月也刺史
郎幼復不能制薦於淮南節度使高駢請以自代駢以
行愍為淮南押牙知廬州事(歐陽史言幼復棄城走行/宻遂據廬州非是今從通)
(鑑/)唐即除行愍廬州刺史是時駢惑于方士吕用之用
之與軍使俞公楚姚歸禮不相能詐謂行愍曰二人將
有事於廬州行愍遽發兵掩之二將殱焉用之以公楚
等謀亂告駢賞行愍有加明年駢以從子澞知舒州事
會羣盜陳儒攻舒州澞乞援廬州行愍謀于牙將李神
福神福請不用寸刅而逐之遂以舒州兵多建廬州旗
幟若結大陳然賊懼而宵遁久之羣盜吳迥李本復攻
舒州澞棄城走為駢所殺行愍乃遣將陶雅張訓等將
兵擊迥本擒斬之即以雅攝舒州刺史巳而黃巢之黨
秦宗權遣其弟將兵寇廬州據舒城行愍命將田頵擊
却之光啟二年冬十二月壽州刺史張翺(吳錄作張激/妖亂志作張)
(敖今從十/國紀年)遣其將魏䖍將萬人來寇廬州行愍令田頵
李神福張訓拒之敗䖍于褚城是月滁州刺史許勍襲
舒州陶雅奔還廬州高駢命行愍更今名三年淮南左
廂都知兵馬使畢師鐸自稱行營使與軍使鄭漢章高
郵鎮遏使張神劒(十國紀年云張雄淮南人善劒號張/神劍今欲别于前蘇州刺史張雄故)
(但稱/神劍)興兵討吕用之䧟揚州用之亡走師鐸執高駢而
幽之時用之詐為駢牒署行密行軍司馬追兵入援廬
江人袁襲說行密曰此天以淮南授明公也趣赴之行
密乃悉發廬州兵復借兵於和州刺史孫端合數千人
往援五月行密至天長用之引兵來歸會張神劍求貨
於畢師鐸師鐸不即與神劒亦以其衆來屬未幾海陵
鎮遏使高霸曲溪人劉金盱眙人賈令威悉以其衆歸
行密行密衆至萬七千人張神劒運高郵糧以給之先
是師鐸遣其屬孫約與其子詣宣州乞師于觀察使秦
彦且許以克城日迎之為帥彦心動亟命牙將秦稠率
兵三千至揚子以應師鐸師鐸復召彦渡江是月甲午
彦遂將宣歙兵三萬餘人乗竹筏沿江而下趙暉邀擊
於上元殺溺殆半丙申彦入廣陵自稱權知淮南節度
事仍以師鐸為行軍司馬補池州刺史趙鍠為宣歙觀
察使戊戍行密抵廣陵不得入屯兵蜀岡為八寨於城
下以守之彦閉城自守(妖亂志云六月癸卯朔秦彦令/鄭漢璋等守諸門今從通鑑)
六月戊午彦遣師鐸與秦稠統兵八千自城西出戰稠
敗死士卒死者十之八城中乏食樵採路絶宣州軍始
有食人者時前蘇州刺史張雄兵於諸軍為稍強秋八
月彦以僕射告身授雄又以尚書告身三通授裨將馮
𢎞鐸等廣陵人競以金玉珠繒詣雄軍貿食通犀帶一
得米五升錦衾一得糠五升(唐書云以銀二斤易斗/米逮糠籺以差為直)雄
軍既益富不復肯戰久之反隂助我兵丁卯彦乃悉衆
萬二千人遣師鐸及其黨鄭漢章出陳於城西延袤數
里行密安卧帳中曰賊近告我命先積金帛麰米於一
寨使羸弱守之而多伏精兵於其旁為三覆以待彦及
兵交行密自將千人衝其陳陽不勝棄營走彦兵飢乘
勝爭入營取軍實伏發行密反兵擊之俘斬畧盡積尸
十餘里師鐸漢章大敗單騎走入城九月甲戌彦命將
劉匡時殺高駢并子弟甥姪無少長皆死同坎瘞之(時/有)
(尼王奉仙言于秦彦曰揚州分野極災必有一大人死/自此喜矣又畢師鐸先幽高駢于道院至是出師屢敗)
(疑駢為厭勝又恐駢/黨有内應者故殺駢)乙亥行密聞駢死縞軍向城哭三
日冬十月彦遣漢章擊張神劒高霸寨破之神劒奔高
郵霸奔海陵行密之圍廣陵也凡半載與彦師鐸大小
數十戰城内無食米斗直錢五十緡草根木實都盡以
菫泥為餅食之餓死者過半宣軍多掠人詣肆售之或
夫婦父子自牽繫就屠門相鬻屠者輙刲剔如羊豕然
外圍日益急彦師鐸計無所之行密亦以城久不下欲
引還己巳夜會大風雨吕用之部將張審威帥麾下士
三百晨伏於西壕俟守者易代潜登城啟闗納其衆守
者竟不聞而潰初彦師鐸信重妖尼王奉仙戰陳時日
多取決焉至是復咨之奉仙曰走上䇿也遂自開化門
出奔東塘行密統諸軍合萬五千人入揚州自稱淮南
留後以駢從孫愈攝副使改殯駢及其族責駢舊將不
盡節於高氏者殺梁纉於㦸門之外韓問以投井死是
時遺民裁數百家饑羸非復人狀行密不能守欲走會
蔡州秦宗權遣弟宗衡畧地淮南與行密爭揚州以孫
儒為之副而張佶劉建鋒馬殷秦彦暉實從焉十一月
辛未宗衡至廣陵城西據行密故寨輜重未入城者悉
為蔡人所有彦及師鐸還自東塘與宗衡合(彦師鐸至/東塘張雄)
(不納將趣宣州宗/衡召之乃引兵還)行密閉城不敢出已而宗權召宗衡
還蔡拒吳興郡王朱全忠儒稱疾不時行宗衡屢趣之
儒大怒甲戌手刃宗衡於酒間傳首於汴宗衡將安仁
義降于我行密悉以騎兵相委列於田頵之上儒是時
分兵掠隣州與彦師鐸輕兵襲高郵辛巳高郵鎮遏使
張神劒帥麾下兵逃揚州丙戌儒屠高郵戊子高郵殘
卒七百人潰圍來奔行密慮其變也一夕分𨽻諸將盡
阬之明日殺神劒於其第壬寅勒令海陵鎮遏使高霸
帥兵民入廣陵有違命者族之戊戌霸與弟暀及部將
余繞山前常州刺史丁從實至揚州行密郊迎霸暀約
為兄弟置其將卒於法雲寺已而用袁襲言閏月巳酉
因犒軍伏甲擒霸繞山從實殺之并掩殺其黨於寺死
者數千人是日大雪寺外地數里皆赤暀出走詰旦為
羅騎所獲殱焉先是吕用之之在天長也紿行密曰用
之有白金五萬錠瘞於所居克城日願備戲下一醉至
是行密大閱士卒顧用之曰僕射許此曹銀何食言邪
呼牽下命田頵鞫之用之叩首服罪自言與鄭杞董瑾
謀中元夜邀高駢至第建黃籙齋縊殺之因令莫邪都
帥諸軍推已為節度使庚戌腰斬用之於市怨家刳裂
立盡并誅其族黨(軍士發其中堂得桐人刻/駢姓名于胸桎梏而釘之)居數日袁
襲以廣陵饑弊不可守勸徙兵以避蔡賊甲寅行密遣
和州將延陵宗以衆二千人歸和州乙卯令指揮使蔡
儔將兵千人輜重數千兩歸廬州是時唐以淮南久亂
命吳興郡王朱全忠兼淮南節度使東南面招討使全
忠遣内客將張廷範致朝命除行密淮南節度副使又
以宣武行軍司馬李璠為淮南留後遣牙將郭言將兵
送之行密初遇廷範甚厚及聞璠來怒有不受之色廷
範遣人白全忠宜以大軍赴鎮未幾廷範遁歸曰行密
未可圖也(後李璠言徐軍遮/道竟不至淮南)文德元年春正月孫儒殺
秦彦畢師鐸并其兵(彦等之歸秦宗衡也衆猶二千餘/人後稍稍為儒所奪裨將知其必)
(及禍乃誣告彦等潜召汴軍儒/既殺彦等乃以宏為馬軍使)是月行密執張守一誅
之守一初與吕用之來歸久之為諸將合丹藥復欲干
軍府政故行密怒焉二月全忠奏以行密為淮南留後
夏四月壬午孫儒陷揚州(按妖亂志四月癸未朔甲申/儒陷揚州新唐書云四月戊)
(辰實録云五月儒陷揚州吳録十國紀/年俱云四月無日今從舊唐書月日)行密出走儒自
稱淮南節度使行密將犇海陵袁襲勸囘廬州再為進
取之計乃走廬州秋八月行密欲輕兵襲洪州袁襲言
鍾傳未易圖趙鍠新得宣州其為人非公敵此可取也
行密使蔡儔守廬州乃引兵濟糝潭攻鍠大敗鍠將蘇
塘漆朗於曷山進圍宣州鍠兄乾之自池州帥衆來援
行密别遣將陶雅逆擊於九華破之乾之犇江西以雅
為池州制置使龍紀元年夏六月宣州城食盡人相啗
指揮使周進思據城逐趙鍠鍠將犇廣陵田頵追擒之
未幾宣州城執進思以降行密入宣州表言於唐詔以
行密為宣歙觀察使東平王全忠(按薛史歐陽史皆云/龍紀元年三月全忠)
(封東平王舊唐書則云龍紀元年四月惟通鑑作天復/元年封東平王今據歐薛諸史竟于龍紀年間稱東平)
(王/)與鍠有舊遣使求鍠行密乃斬鍠首以遺之(歐陽史/以為鍠)
(棄城走追及殺之非南/唐書又云鍠出降亦非)鍠額上常有肉隱起及其死破
額得珠識者曰此人珠也既死不可復用孫儒兵來攻
廬州蔡儔以州降之冬十月行密遣馬歩都虞候田頵
等攻常州(時錢鏐將杜/稜守常州)十一月頵圍常州使宣州偏將
李友(一作/宥)為地道入城中宵旌旂甲兵出於制置使杜
稜之寢室遂擒稜而出頵以兵三萬戍常州十二月戊
寅孫儒自廣陵引兵渡江壬午逐田頵取常州以劉建
鋒守之儒還廣陵建鋒又逐成及取潤州(時及為錢/氏守潤州)大
順元年春正月汴將龎師古等衆號十萬渡淮聲言來
援攻下天長壬子下高郵二月師古兵入淮南與孫儒
戰于陵亭師古兵敗而還是月行密遣將馬敬言帥兵
五千乘虚據潤州李友帥兵二萬屯靑城將攻常州安
仁義劉威田頵敗劉建鋒於武進復取常州敬言仁義
威兵屯潤州三月唐賜宣歙軍號寧國以行密為節度
使夏六月孫儒求好於東平王全忠全忠表為淮南節
度使未幾汴人殺其使者復為讐敵如初秋八月儒來
攻潤州是月李友攻蘇州㧞之制置使沈粲犇於孫儒
(粲歸錢鏐鏐欲/誅之因投儒)九月行密以牙將張行周為常州制置
使閏月孫儒遣劉建鋒攻陷常州行周死之遂圍蘇州
(吳錄十一月孫儒攻破望亭無錫諸/屯遂至蘇州今從吳越備史及通鑑)冬十二月己巳孫
儒陷蘇州殺我鎮將李友安仁義等聞之焚潤州廬舎
夜遁儒使沈粲守蘇州又遣其將歸傳道守潤州二年
春正月孫儒盡舉淮蔡之兵濟江癸酉自潤州轉戰而
南田頵安仁義屢為所敗我軍戍守者多望風奔潰儒
將李從立奄至宣州東溪時守備未固衆心頗危懼行
密遣將臺濛帥五百人屯溪西濛令邏卒往反傳呼如
大衆駢至狀從立心疑之遽引去行密又使都指揮使
李神福拒儒前軍於溧水神福陽退兵示怯儒軍殊不
設備神福夜率精兵襲其營俘斬以千計夏四月行密
遣劉威朱延壽將兵三萬擊孫儒於黃池我師敗績儒
遂軍黃池之上五月大水諸營皆没儒還揚州使其將
康暀據和州安景思據滁州是月行密命李神福攻和
滁克之暀乞降景思出走秋七月東平王全忠約與我
共攻孫儒儒恃兵強移檄藩鎮數行密及全忠罪且曰
俟平宣汴當引兵除君側之惡於是悉焚揚州廬舎驅
丁壯婦女渡江殺老疾以餉軍行密别將張訓李德誠
潜入揚州滅餘火得穀數十萬斛以賑饑民時泗州刺
史張諫貸數萬斛給軍訓以行密之命餽之諫由是德
于我乙未儒自蘇州出屯廣德行密率兵拒之儒圍行
密寨李簡統百餘人力戰破寨㧞行密以出冬十二月
儒焚掠蘇常引兵逼宣州錢鏐復遣兵據蘇州儒屢破
我兵旌旗亘百餘里號兵五十萬行密求救於錢鏐鏐
稍稍以兵食助我景福元年春正月行密欲退保銅官
牙將戴友規力諫而止二月孫儒圍宣州先是劉建鋒
為儒守常州至是將兵從儒行甘露鎮使陳可言乘虚
率部兵千人據之行密將張訓引兵奄至城下可言倉
猝出迎訓手刅之遂取常州是時别將又取潤州三月
徐州時溥遣兵三萬南侵至楚州夏四月張訓李德誠
敗徐兵於壽河俘斬三千級遂取楚州執其刺史劉瓉
(新唐書作三月乙巳/執瓉今從十國紀年)五月行密屢敗孫儒兵破其廣德
營張訓屯安吉斷其糧道儒食盡士卒大疫遣其將劉
建鋒馬殷分兵掠諸縣六月行密聞儒疾瘧戊寅大雨
晦㝠縱兵擊之儒軍大敗安仁義連破儒五十餘寨田
頵擒儒於陳斬之傳首京師儒衆多降於我(按薛氏五/代史大順)
(二年儒攻行密屬江淮疾疫師人多死儒亦卧病為部/下所執送于行密殺之行密自宣城長驅入于廣陵舊)
(唐書云大順二年三月淮南節度使孫儒為宣州觀察/使楊行密所殺唐補紀云大順二年六月孫儒兵敗于)
(宛陵城下楊行密進首級于西京惟呉錄曰景福元年/六月六日太祖盡率諸將晨出擊儒田頵臨陳擒儒以)
(獻斬儒于市似屬/可据今從其說)丁酉行密帥衆歸揚州過常州謂左
右曰常州大城也張訓以一劒下之豈不壯哉(按吳録/及唐烈)
(祖實録光啟三年十月秦彦畢師鐸出犇行密入揚州/十一月孫儒圍揚州文德元年四月儒陷揚州行密奔)
(廬州八月自廬州帥兵攻宣州龍紀元年六月陷宣州/殺趙鍠大順二年七月孫儒再渡江攻宣州景福元年)
(執斬儒復歸揚州其紀/年月最確今悉從之)秋七月丙辰至廣陵表田頵守
宣州安仁義守潤州秋入月唐命行密為淮南節度使
同平章事以頵知宣州留後仁義為潤州刺史孫儒降
兵多蔡人行密選其尤勇健者五千人厚其禀賜以皁
衣䝉甲號黑雲都常以為親軍使之先登陷陳四隣畏
之冬十月廬州刺史蔡儔發行密父祖墓與舒州刺史
倪章連兵遣使送印于汴以求救東平王全忠惡其反
覆納其印不救且牒報于我行密謝之遣行營都指揮
使李神福將兵討儔二年夏四月神福圍廬州甲午行
密自將詣廬州田頵自宣州引兵會之秋七月丁亥克
廬州執蔡儔斬之八月丙辰遣田頵將宣州兵二萬攻
歙州歙州刺史裴樞城守不可下久而取之時諸將為
刺史多貪暴獨池州團練使陶雅寛厚得民歙人請得
雅為刺史行密即以雅為歙州刺史雅盡禮見樞送之
還朝冬十月倪章棄舒州走行密取舒州以李神福為
舒州刺史乾寧元年春三月黃州刺史吳討舉州附於
我夏五月武昌節度使杜洪攻黃州(洪鄂州人光啟二/年乘虚入鄂自為)
(節度/使)行密遣行營都指揮使朱延壽救之(按唐杜洪傳/永興民吳討)
(據黃州駱殷據永興二人皆𨽻土團者也故軍剽甚洪/雖得節制而附朱全忠乾寧初身自將擊討乞師淮南)
(楊行密遣朱延壽救之洪引還延壽㧞黄州俘討京師/駱殷棄永興走行密取其地與此畧異今從通鑑所載)
冬十一月泗州刺史張諫舉州來降(時朱全忠遣使至/泗州諫不堪其陵)
(忽故附/于行密)十二月吳討畏杜洪之逼納印請代行密以先
鋒指揮使瞿章權知黃州(或作翟章瞿璋皆非/今從吳録見後註)是冬行
密遣押牙唐令囘持茶萬餘斤如汴宋貿易全忠執令
囘盡奪其茶我始與汴有隙二年春二月行密表東平
王全忠罪惡於唐請會易定兖鄆河東兵討之三月行
密浮淮至泗州防禦使臺濛盛供帳以迎不悅而去已
而攻濠州㧞之執其刺史張璲丁亥遂圍壽州夏四月
行密攻壽州不克將引還庚寅朱延壽請往更攻一鼓
㧞之執其刺史江從朂行密即以延壽知壽州團練使
未幾汴兵數萬來攻壽州州兵少吏民忷懼延壽命黑
雲隊長李厚拒之厚殊死戰都押牙柴再用復為之助
延壽悉衆乘之汴兵敗走是月行密又命將襲陷漣水
令張訓守之遣使詣錢鏐言董昌已改過宜釋其罪(董/昌)
(本末見吳越/武肅王世家)亦遣使如昌趣其朝貢于天子未幾唐加
行密檢校太傅同中書門下平章事封𢎞農郡王(按沈/顔宣)
(州重建小㕔記末云乾寧二年乙卯秋九月八日記中/間有曰𢎞農王方作淝水又曰𢎞農王允憫是誠又曰)
(𢎞農王去寧揚土是乾寧二年九月之前行密已賜爵/為王矣其不見於傳紀者葢史失之也顔係吳臣且當)
(乙卯年所作㕔記必無差誤可知後楊渥亦授𢎞農郡/王其本乃父之爵明已况光啟二年三月朱全忠進爵)
(沛郡王大順二年二月李克用賜爵隴西郡王景福元/年董昌封隴西郡王俱是乾寧以前故事何獨于行密)
(而疑/之)時滁人呼荇溪曰菱溪揚州人呼蜜曰蜂糖諱行
密名也秋九月遣泗州防禦使臺濛攻蘇州以救董昌
且表昌於朝言昌引咎願修職貢請復官爵又遺彭城
郡王錢鏐書稱昌狂疾自立已畏兵諫執送同惡(謂昌/送首)
(謀者吳瑤及巫/覡數人於鏐也)不當復伐之冬十月遣寧國節度使田
頵潤州團練使安仁義攻杭州鎮戍以救董昌昌使湖
州將徐淑會我偏將魏約共圍嘉興鎮海將顧全武統
兵救之我别將柯厚進破蘇州水寨
乾寧三年春正月辛未安仁義至湖州欲渡江以援董
昌時顧全武等守西陵禦我師仁義不克渡二月唐帝
從王請赦董昌復其官爵彭城郡王錢鏐不從夏四月
我兵與鎮海兵戰於黃天蕩鎮海兵敗績我師遂圍蘇
州是時鏐與鍾傳杜洪畏我之逼皆乞援於東平王全
忠全忠遣許州刺史朱友恭統兵萬人渡淮聽以便宜
行事癸未蘇州常熟鎮使陸郢等舉城來附獲其刺史
成及王遂取蘇州署及行軍司馬及引刀欲自裁王執
其手止之館於府舎及邸中頗有劒甲兵仗王每單衣
詣之與共飲膳無所疑及亦時時抵王内室常遇王起
盥漱右手擎沙鑼可百餘兩實水其中以洗項因服王
力舉三百斤為不虚云是月朱延壽破蘄州降其大將
賈公鐸及刺史馮敬章(光啟三年敬章/陷蘄州為刺史)王以敬章為左
都押牙公鐸為監門衛將軍延壽進㧞光州殺其刺史
劉存是時王命田頵守宣州安仁義守潤州已而昇州
刺史馮𢎞鐸來附分遣頵等攻掠自淮以南江以東諸
州皆下之於是始全有淮南之地冬十一月戊子湖州
刺史李師悅卒先是師悅求旌節於唐唐詔置忠國軍
於湖州以師悅為節度使賜告身旌節者未入境而師
悅已死王表師悅子彦徽知州事(彦徽前為綿州刺史/昭宗實錄云乾寧二)
(年四月忠國節度使李師悅卒以其孫/彦徽知留後今從十國紀年新唐書)是月遣安仁義
攻婺州
乾寧四年春正月兩浙將杜稜救婺州安仁義移兵攻
睦州不克而還二月兖州朱瑾來奔初瑾為汴人所攻
求救於河東河東將史儼李承嗣將勁騎數千助瑾瑾
敗因與擁州民俱來王逆之於高郵表瑾領武寧軍節
度使我兵皆江淮人輕弱善水戰不任騎射至是得河
東兖鄆兵而軍聲益振儼承嗣故河東驍將晉王李克
用深惜之遣使間道來請王許之亦遣使詣河東修好
是月唐詔王為江南諸道行營都統以討武昌節度使
杜洪(朱全忠圍鳳翔昭宗遣使者東出道武昌洪皆殺/之洪又附全忠絶東南貢獻路故命行密討之)
夏四月辛亥兩浙將顧全武等將兵三千自海道救嘉
興已未至城下我兵大敗是月杜洪乞師於汴汴將聶
金掠泗州朱友恭攻黃州以撓我師王遣右黑雲都指
揮使馬珣等救黃州黃州刺史瞿章聞友恭至棄城擁
衆南保武昌寨癸亥兩浙將顧全武等破我兵十八營
掠將士魏約等三千人以去時田頵屯驛亭埭兩浙兵
乘勝逐之甲戌頵自湖州奔還宣州兩浙兵追之頵衆
大敗死者千餘人五月辛巳朱友恭為浮梁於樊港進
攻武昌寨壬午㧞之執我刺史瞿章遂陷黃州(按薛史/梁紀五)
(月丁丑朱友恭上言大破淮寇于武昌收復黃鄂二州/新唐書云壬午全忠陷黃州刺史瞿璋死之朱友恭傳)
(作翟章吳錄曰執刺史瞿章/十國紀年亦云瞿章今從之)馬珣等敗走秋七月庚戌
兩浙遣將顧全武來取蘇州乙未陷松江戊戌陷無錫
辛丑陷常熟華亭是月吉州刺史周琲為鍾傳所攻率
衆來奔九月湖州刺史李彦徽欲舉州來附其衆不從
彦徽遂奔於我(都指揮使沈攸/以州歸錢鏐)是月東平王全忠大舉
入寇遣龎師古以徐宿宋滑之兵七萬壁清口將趣揚
州葛從周以兖鄆曹濮之兵壁安豐將趣壽州全忠自
將屯宿州境内震恐冬十月王與朱瑾將兵三萬拒汴
軍於楚州别將張訓自漣水引兵會焉王以為前鋒龎
師古營於清口或言營地汙下不可久處師古不聽恃
衆輕敵居常以奕棊為樂瑾壅淮上流欲灌之有奔告
師古者師古以惑衆斬之十一月癸酉瑾與裨將侯纉
將五千騎潜度淮水用汴人旗幟自北來趣其中軍張
訓踰柵而入士卒蒼黃拒戰淮水大至汴軍殊駭亂王
自引大軍濟淮與瑾等夾攻之汴軍大敗斬師古及將
士首萬餘級餘衆悉潰時葛從周營壽州西北壽州團
練使朱延壽擊破之退屯濠州聞師古敗奔還王與瑾
延壽乘勝追之及於渒水(五代史/作渒河)從周方半濟我兵合
擊之殺溺殆盡從周僅走免遏後都指揮使牛存節棄
馬歩闘諸軍稍得濟淮凡四日不食會大雪汴卒緣道
餓死還者不盈千人(五代史又云牛存節收其/散卒八千以歸今從通鑑)東平王
全忠聞敗亦奔還王遺書誚之曰龎師古葛從周非敵
也公宜自來淮上決戰王既獲勝置酒大會諸將顧行
軍副使李承嗣曰始吾欲趣壽州副使謂當先向清口
師古敗從周自走今果如副使筭賚以錢萬緡表承嗣
領鎮海軍節度使王自是保據江淮之間汴人不能與
我爭矣
乾寧五年春正月兩浙江西武昌淄青各遣使詣闕請
以東平王全忠為都統致討於我唐帝不許三月周本
救蘇州為兩浙將顧全武所敗秦裴以兵三千人㧞崑
山而戍之秋七月忠義節度使趙匡凝聞汴人有清口
之敗陰附於我東平王全忠遣宿州刺史氏叔琮將兵
伐之八月甲子唐赦天下改元光化九月顧全武攻蘇
州城中及援兵食皆盡刺史臺濛及李德誠等棄城走
援兵亦遁全武遂陷蘇州追周本於望亭我師敗績(五/代)
(史云周本戰于白方湖/本敗蘇州復入于越)獨秦裴堅守崑山不下全武檄
裴令降裴不聽全武復益兵攻城引水灌之城壞食盡
裴率羸兵以降時兵不盈百人之數云冬十月己亥汴
將朱友恭自黃州還過安州或言刺史武瑜與我連謀
友恭攻而殺之閏月婺州刺史王增為浙軍所伐以抗
命故也十一月衢州刺史陳岌請降兩浙將顧全武帥
兵討之是月東平王全忠以奉國節度使崔洪交通於
我遣其將張存敬攻洪洪懼以弟賢質於汴且言將士
不受節制請遣二千人詣麾下從征伐許之(十國紀年/云洪託以)
(將士不受節制遣兄賢質於汴按舊唐書張存敬以兵/襲蔡州刺史崔洪納欵請以弟賢質于汴昭宗實錄亦)
(云弟賢今/從其說)十二月遣成及歸兩浙以易魏約等彭城王
鏐許焉
光化二年王與朱瑾將兵數萬攻徐州軍於吕梁東平
王全忠遣騎將張歸厚救之(歐陽氏牛存節傳云朱瑾/召吳兵攻徐宿存節謀曰)
(淮兵必不先攻宿然宿溝壘素固可以禦敵乃夜以兵/急趣徐州比傅城下瑾兵方至望其塵起驚曰梁兵已)
(來何其速也不能/攻而去即此時事)是月全忠遣崔賢還蔡州發兵二千
詣大梁二月蔡將崔景思等殺賢劫崔洪悉驅兵民度
淮來奔于我中途兵民多遁歸至廣陵者不滿二千人
東平王全忠自將援徐州王聞之引兵還汴人追及於
下邳殺我兵千餘人全忠至輝州聞我兵已退乃引去
三月婺州為兩浙所圍刺史王壇乞師於寧國節度使
田頵夏四月頵遣行營都指揮使康儒等救之五月庚
戌儒等敗兩浙兵于龍邱擒其將王球(通鑑注云主將/吳越備史云偏)
(將未詳/孰是)遂取婺州(景福元年王壇/得婺至是失之)秋七月海州戍將陳
漢賔請降于我(海州朱全/忠所轄)淮海遊奕使張訓以漢賓心
未可知與漣水防遏使王綰將兵二千直趣海州王以
臺濛為刺史綰為副使九月淄青節度使王師範以沂
密内叛乞師於我冬十月王遣海州刺史臺濛副使王
綰將兵助之㧞密州歸於師範將進攻沂州先使人詗
其虚實告曰城中皆偃旗息鼓矣綰曰此必有備而救
兵近不可擊也諸將曰密已下沂何能為綰不能止乃
伏兵於林中以待已而諸將攻沂州不克聞救兵至引
退州兵乗之綰發伏擊敗其軍
光化三年春正月宣州將康儒攻睦州彭城郡王鏐使
其從弟銶拒之秋八月儒食盡自清溪遁歸冬十一月
唐中尉劉季述幽天子于少陽院而立太子裕是歲唐
加王兼侍中
光化四年春正月朔唐劉季述等皆伏誅天子復位黜
太子裕為德王夏四月丁丑唐大赦天下改元天復秋
八月王遣歩軍都指揮使李神福等將兵攻杭州兩浙
將顧全武等列八寨以拒之王聞流言彭城王鏐為盜
所殺也冬十月神福與全武相拒陽言中夜班師縱杭
俘歸告全武至暮神福先行命行營都尉吕師造設伏
青山下(九國志作/青山路)已而全武來追神福師造夾擊大破
之斬首五十級生擒全武神福進攻臨安兩浙將秦昶
帥衆三千降於我十二月李神福知彭城王鏐不死臨
安城猝不可㧞即欲歸慮千秋嶺諸險為浙兵所邀乃
遣人守錢氏祖考丘壟禁樵採又使顧全武得通家信
彭城王鏐感其意遣使謝之未幾神福多設虚寨為疑
兵浙人以為我兵大至遂請和神福受其犒賂而歸
天復二年春正月天子在鳳翔(上年十一月為/韓全誨等所劫)三月天
子以金吾將軍李儼為江淮宣諭使書御衣賜王拜王
東面行營都統中書令(歐陽史作檢校太師/中書令今從通鑑)進爵吳王
以討朱全忠以朱瑾領平盧軍節度使馮𢎞鐸領武寧
軍節度使朱延壽領奉國軍節度使凡淮南宣歙及湖
南等道立功將士聽用都統牒承制遷補然後表聞王
改牙城南門為天興門夏四月王歸顧全武於杭州以
易秦裴彭城王鏐大喜遣裴還時馮𢎞鐸以昇州介居
宣揚間常不自安然頗恃樓船之彊不事兩道寧國節
度使田頵欲圖之募𢎞鐸工人造戰船工人曰馮公選
求堅木故其船堪久用今此無之頵曰第為之吾止須
一用耳𢎞鐸將馮暉顔建說𢎞鐸先擊頵𢎞鐸從之帥
衆南上聲言攻洪州鍾傳實襲宣州也王使人止之不
聽是月辛巳頵統舟師逆擊於曷山(或作葛山非/今從新唐書)大破
之我兵遂取昇州𢎞鐸收餘衆將入海王恐其為後患
遣使犒軍且招之左右皆慟哭聽命𢎞鐸至東塘王自
乘輕舟迎之升𢎞鐸舟慰藉良厚署為淮南節度副使
館給有加等乃以李神福為昇州刺史是月王發兵討
汴以副使李承嗣權知淮南軍府事已而進攻宿州不
克竟以糧運不繼引還先是軍吏欲以巨艦運糧都知
兵馬使徐温曰運路久梗葭葦堙塞請用小艇庶幾易
通及軍至宿州會久雨重載不能進士有饑色而小艇
獨先至王由是竒温始與議軍府事秋八月兩浙軍亂
九月兩浙叛將徐綰等乞師於宣州田頵引兵赴之是
月顧全武同越王子傳璙來求昏且曰使田頵得志必
為王患王如召頵歸錢王請以子傳璙為質王許之即
以女妻傳璙冬十月李儼至揚州王始建制勑院每有
封拜輙以告儼於紫極宫𤣥宗像前陳制書再拜然後
下十一月田頵急攻杭州仍具舟將自西陵渡江越王
鏐遣其將盛造朱郁拒破之十二月王召頵還宣州庚
辰頵徴犒軍錢於兩浙且求質子遂與徐綰等引兵歸
是歲昇州大風發屋飛大木
天復三年春正月王承制加朱瑾東面諸道行營副都
統同平章事以昇州刺史李神福為淮南行軍司馬鄂
岳行營招討使舒州團練使劉存副之率舟師萬人以
討杜洪洪將駱殷戍永興棄城走縣民方詔據城降神
福得詔大喜曰永興壯縣饋運所仰吾已得鄂之半矣
三月神福進圍鄂州洪嬰城請救於汴夏四月平盧節
度使王師範為汴兵所攻乞援於我乙未王遣將王茂
章以歩騎七千救之又遣别將將兵數萬攻宿州梁王
全忠命將康懷貞救宿州我兵引還(康懷英傳云楊行/密攻宿州太祖遣)
(懷英擊走之拜宿州/刺史懷英即懷貞也)是月汴將韓勍率萬人屯灄口以
為杜洪之援梁王全忠復馳使語荆南節度使成汭武
安節度使馬殷武貞節度使雷彦威令出兵救洪汭畏
汴之彊且欲侵江淮地以自廣發舟師十萬沿江東下
汭為巨艦堂皇悉備名曰和州載其餘復有齊山截海
劈浪之名甚衆掌書記李珽諫曰我舟緩急不可動而
吳兵剽輕難與逐角武陵長沙皆吾讐也豈得不為反
顧之慮乎不若遣驍將屯巴陵大軍與之對岸堅壁勿
戰不過一月吳兵食盡自遁鄂圍解矣汭不聽行至公
安卜不吉欲還親吏楊師厚曰公舉全軍中道還何以
見百姓汭乃行五月汭未至鄂渚馬殷遣許德勲帥舟
師萬餘人雷彦威遣歐陽思帥舟師三千餘人會于荆
江口襲陷江陵大剽掠而去汭諸將亡其家無闘志李
神福壁沙橋望汭軍曰戰艦雖盛首尾斷絶易制也當
急擊之壬子遣裨將秦裴楊成將衆數千逆擊於君山
敗之火其船衆大潰汭投江死(按新唐書十國紀年皆/云壬子汭敗死壬子此)
(月十二/日也)獲其戰艦二百艘韓勍聞之亦走還是月汴將
朱友寧屠博昌進㧞臨淄抵青州城下遣别將攻登萊
王茂章會王師範弟萊州刺史師晦攻密州㧞之斬其
刺史劉康乂以淮海都遊奕使張訓為刺史六月乙亥
汴兵㧞登州師範帥登萊兵拒友寧於石樓為兩柵丙
子夜友寧擊登州柵茂章不為動頃之登州柵已破進
攻萊州柵比明茂章度其兵力罷矣與師範合兵出戰
大破之友寧旁自峻阜馳騎走馬仆青州將張土梟斬
之傳首廣陵茂章於是合兩鎮兵逐北至米河俘斬萬
計魏博之兵殆盡秋七月壬子梁王全忠自將兵二十
萬至臨朐命諸將攻青州師範出戰敗績茂章陽閉壘
不出伺汴兵氣稍懈毁柵疾戰如是者再至晡汴兵乃
退茂章度衆寡不敵是夕引軍還梁王全忠遣曹州刺
史楊師厚追及於輔厚時先鋒指揮使李䖍裕將五百
騎殿後為師厚所執死焉張訓聞茂章歸植旗幟密州
城上封府庫以走未幾汴左踏白指揮使王壇攻密州
望旗幟疑有伏兵不敢進踰數日入城見府庫城邑皆
完遂按兵不追訓全軍而還是月兩浙睦州刺史陳詢
叛舉兵攻蘭溪八月寧國節度使田頵潤州團練使安
仁義同舉兵反(十國紀年云朱全忠聞田頵等叛矯制/削奪王官爵命頵及杜洪鍾傳錢鏐充)
(四面招討使布制書于境上王知/其許妄案此事諸書不載今刪之)仁義悉焚東塘戰艦
頵遣二使詐為商人詣壽州約奉國節度使朱延壽道
遇尚公廼疑之殺一人得頵書以告王王召李神福於
鄂州使討頵己丑安仁義襲常州以刺史李遇有備隨
引去壬辰以王茂章為潤州行營招討使擊仁義未幾
茂章攻潤州不克王遣徐温將兵會之温易其衣服旗
幟如茂章兵仁義不知復益兵出戰温奮擊大破之奉
國節度使朱延壽素狎侮于王頗懷怨望隂與田頵通
是月頵遣前進士杜荀鶴至壽州與延壽相結又遣至
大梁告梁王全忠全忠大喜遣兵屯宿州以為聲援九
月王召延壽至廣陵迎及寢門執殺之部兵驚擾徐温
諭以大義皆聽命遂斬延壽兄弟黜朱夫人(夫人延/壽姊也)頵
襲昇州得李神福妻子善遇之又遺神福書以其妻子
招之神福斬使者而進丁未敗頵將王壇汪建於吉陽
磯戊申又戰於皖口壇建僅以身免獲徐綰以遺兩浙
頵聞壇建敗自將水軍逆戰神福請王發歩兵斷頵歸
路王遣漣水制置使臺濛將兵應之時王茂章攻潤州
久未下王命茂章移兵會擊頵頵聞濛將至留將郭行
悰及壇建水軍於蕪湖以禦神福而自將歩騎來與濛
戰冬十月戊辰濛與頵遇於廣德先以王書徧賜頵將
頵將下馬拜受濛因其挫伏縱兵擊之頵兵遂敗又戰
於黃池濛陽走頵追之伏發大敗奔還宣州濛引兵圍
之頵亟召蕪湖兵還不得入行悰壇建及當塗廣德諸
戍皆帥其衆以降王復命茂章領兵攻潤州是時王乞
師於兩浙越王鏐命方永珍屯潤州從弟鎰屯宣州以
援我十一月乙亥田頵帥死士數百出戰臺濛陽退以
示弱頵兵踰濠而闘濛急擊之頵不勝還走城橋陷墜
馬斬之其衆猶戰以頵首示之乃潰濛遂克宣州王以
濛為宣州觀察使初王與頵同閭里少相善約為兄弟
及頵首至廣陵王視之泣下赦其母殷氏王與諸子皆
以子孫禮事之是歲宣州有鳥如雉而大尾有火光如
散星集於㦸門明日大火曹局皆盡惟兵械存王以秦
裴為昇州刺史置德勝軍於廬州唐詔所在宦官皆賜
死王匿清海監軍程匡柔斬他囚以應
天復四年春正月梁王全忠屯河中表請天子遷都壬
戌車駕發長安二月乙亥至陜三月丁巳唐帝遣間使
以絹詔告難於我及西川河東等令糾率藩鎮以圖匡
復(詔有云朕至洛陽則為全忠所幽閉詔勑皆出其手/朕意不得復通矣十國紀年楊行密三月王建四月)
(得/詔)王以李神福為鄂岳招討使復將兵擊杜洪梁王全
忠遣使請捨鄂岳復修舊好王報曰俟天子還長安始
敢聞命是月王遣女與錢傳璙并顧全武歸錢塘先是
王與錢氏不相能常命以大索為錢貫號曰穿錢眼兩
浙亦歲以大斧科柳謂之斫楊頭至是二姓通昏兩境
漸睦焉夏閏四月乙巳唐改元天祐大赦天下秋八月
李神福攻鄂州未下會得疾還廣陵王以舒州團練使
劉存代為招討使神福尋卒是月宣州觀察使臺濛卒
王以子牙内諸軍使渥代之冬十月光州叛降於汴王
遣兵圍之光州與鄂州皆告急於梁王全忠十一月戊
辰梁王全忠率兵五萬自潁濟淮軍於霍丘分兵救鄂
州我兵釋光州之圍還廣陵按兵不戰全忠分命諸將
大掠淮南以困我師冬十二月兩浙衢州刺史陳璋殺
羅城使葉讓請降于我是月王遣黑雲指揮使馬賨歸
長沙
天祐二年春正月梁王全忠遣將進兵逼壽州甲辰有
彗出於北河貫文昌其長三丈餘王茂章穴地入潤州
遂克之安仁義得士心攻之踰年不克至是城陷見執
并其子斬於廣陵市兩浙兵圍陳詢於睦州王遣西南
招討使陶雅帥兵救之兩浙將錢鎰顧全武王球來禦
我師為雅所敗獲鎰球以歸是月梁王全忠圍壽州州
人閉壁不出全忠乃自霍丘引歸二月梁王全忠遣其
將曹延祚將兵與杜洪共守鄂州(新唐書云汴兵不利/引還使别將吳章以)
(三千兵解圍又云時全忠方與河東軍薄戰故不能救/洪洪乃求助于馬殷殷不答洪計窮復走全忠全忠遣)
(曹延祚合吳章兵萬三千救/洪今從通鑑止書延祚一人)時招討使劉存濬坎傅城
洪將駱殷為洪謀曰淮兵深入仰永興以濟若竒兵取
之賊不戰而潰洪乃以精兵合汴人間道掩永興三十
里而舎存以裨將方詔苗璘當之汴亡卒走璘壁言軍
虚實曰鄆軍懦可取開道軍不可當也璘曰殺强則弱
者撓矣乃自擊開道軍敗之禽汴士三百人狥城下洪
軍皆氣奪存使辨士臨說百端洪恃汴方强無降意或
勸存急擊援兵則城自下存曰擊之賊入則城固矣不
如縱之遁城可取也俄而汴軍走庚子城陷執洪延祚
及汴兵千餘人送廣陵王詰責洪曰爾同逆賊弑主與
孤為讐吾軍還而復為賊後拒今定何如洪謝曰不忍
負朱公與延祚等駢斬於市王以存為鄂岳觀察使夏
四月陶雅會衢睦兵攻婺州兩浙將錢鏢將兵救之五
月乙丑彗星長竟天出軒轅大角及於天市垣秋八月
梁王全忠以襄州趙匡凝與我交通及聯姻西川乙未
遣武寧節度使楊師厚將兵擊之己亥全忠以大軍繼
之是月兩浙將方永珍救婺州九月甲子汴兵攻破襄
州是夕趙匡凝舉族來奔陶雅陳璋㧞婺州執刺史沈
夏以歸王以雅為江南都招討使歙婺衢睦觀察使璋
為衢婺副招討使璋攻暨陽為兩浙將方習所敗習進
攻婺州是月濠州團練使劉金卒命金子仁規知濠州
王寢疾遣使召子渥於宣州以潤州團練使王茂章為
宣州觀察使冬十月辛卯梁王全忠自襄州帥衆二十
萬趨光壽壬辰至棗陽遇大雨遂由申州抵光州刺史
柴再用嚴設守備遜辭以謝全忠留城東旬日不能克
庚子渥至於廣陵辛丑王承制以渥為淮南留後戊申
梁王全忠發光州及至壽州壽人清野以待之全忠退
屯正陽十一月丙辰梁王全忠度淮而北柴再用抄其
後軍斬首三千級獲輜重萬計庚辰王薨(按舊五代史/行密傳云天)
(祐三年卒而沈顔武忠王神道碑殷文圭武忠王墓誌/游恭威王墓誌皆云天祐三年丙寅二月十三日丙申)
(王薨至史官王振撰太祖本紀則繫死日于天祐二年/十一月庚辰顔等四人皆仕吳而記錄各異考之墓誌)
(云十一月吳王寢疾付長子後事授淮南使豈本紀誤/以武忠疾甚之時遂據為彌留之日邪抑楊渥幼弱嗣)
(位不由朝命承襲或始死未敢發䘮赴以明年二月顔/等因從而書之事亦未可知也又按十國紀年注徐鉉)
(吳錄莊宗功臣列傳唐烈祖實録資治通鑑諸書皆與/王振所載年月同而敬翔梁編遺録云天祐三年頴州)
(獲河東諜者言去年十一月持李克用絹書往淮南十/二月至揚州方知楊行密且死歐陽氏吳世家亦云天)
(祐二年十一月行密卒今互証/諸說始以王氏本紀為斷云)年五十四諡曰武忠武
義初改謚曰孝武王廟號太祖乾貞元年追尊為武皇
帝陵曰興陵太祖馳射武伎皆非所長而寛簡有智略
善撫御將士與同甘苦推心待物無所猜忌常早出從
者斷馬鞦取其金知而不問他日復早出如故人服其
度量蔡儔叛於廬州悉毁太祖祖父墳墓及儔敗左右
請發其先墓以報之太祖歎曰儔以此為惡吾豈復為
也常使從者張洪負劍而侍洪㧞劍擊太祖不中洪死
復用所善陳紹貞負劍不疑性又儉約不事奢靡淮南
被兵六年士民轉徙幾盡太祖初至賜與將吏帛不過
數尺錢不過數百非公宴未常舉樂常服故時補綻衣
於内自言不敢忘本輕徭薄賦招撫流移未及數載幾
復成平之舊太祖起自盜賊而其下皆驍武雄暴一時
樂為之用者以此
論曰唐末强藩分據海内雲擾太祖以三十六英雄起
自草間殱孫儒禽趙鍠破杜洪滅田頵聲罪汴彊耀兵
越徼江淮南北以次削平抑亦可謂非常之傑不世出
者矣五代史言其為人寛仁雅信能得士心卒之開國
廣陵傳世四主葢有以也夫
　
　
　
　
　
　
　
　
　
　
　
　
　
　
　十國春秋卷一
欽定四庫全書
　十國春秋卷二
　　　　　　　　　　　　　檢討吳任臣撰
吳二
　　烈祖世家
烈祖名渥字承天太祖長子也初為牙内諸軍使素無
令譽軍府輕之及太祖病出渥為宣州觀察使右牙指
揮使徐温私謂渥曰王寢疾而嫡嗣出藩此必奸臣之
謀他日相召非温使者及王令書慎無應命渥泣謝而
去天祐二年冬十月太祖病甚命判官周隱作符召渥
隱慮渥幼弱不任事薦大將劉威代主軍政太祖未許
會温與嚴可求問疾太祖以謀告之温等大驚遂詣隱
所見隱作召符在案亟取遣之渥見温使者乃行既至
廣陵拜淮南留後及太祖薨將佐共請宣諭使李儼承
制授渥淮南節度使東道諸道行營都統兼侍中𢎞農
郡王是歲十二月河東以帛書潜約攻汴睦州刺史陳
詢為浙兵所逼棄州來奔招討使陶雅入據其城取之
湖南兵入宼牙内指揮使楊彪擊却之王命馬歩都指
揮使李簡等襲王茂章於宣州
天祐三年春正月宣州觀察使王茂章出奔杭州是時
李簡兵奄至城下茂章度不能守帥衆南行親兵刁彦
能辭以母老不從登陴諭衆曰王府命我招諭汝曹大
兵行至矣衆由是定陶雅畏茂章斷歸路遽引兵還歙
復失睦州庚辰越王鏐至睦州陳璋聞雅已還自婺州
退保衢州兩浙將方永珍等取我婺州進攻衢州是月
遣先鋒指揮使陳知新攻湖南三月乙丑知新㧞岳州
逐其刺史許德勲王以知新為岳州刺史夏四月癸未
朔日有食之鎮南節度使潁川郡王鍾傳卒軍中立其
子匡時為留後傳養子江州刺史延規恨不得立遣使
來降於我王以昇州刺史秦裴為西南行營都招討使
將兵擊匡時(按昭宣帝實録云鍾傳養上藍院僧為子/曰延圭補江州刺史傳卒遂召淮師陷其)
(城又新唐書鍾傳傳云天祐三年傳卒子匡時自立為/節度觀察留後次子匡範為江州刺史怨兄立挈州附)
(淮南因言兄結汴人圖揚州楊渥使/秦裴攻匡時今從十國紀年作延規)秋七月裴執江西
將劉楚遂圍洪州饒州刺史唐寳請降八月兩浙兵圍
衢州衢州刺史陳璋來告急王遣左廂馬歩都虞侯周
本將兵迎璋兵還浙人躡我師本設伏大破之九月秦
裴㧞洪州大掠三日執匡時及其司馬陳象等五千人
以歸王切責匡時匡時請死哀赦之斬象于市先是謡
言云楊老抽嫩鬢堪作打鐘搥至是應焉(五國故亊又/有搥折之䜟)
(温顥害渥而立其/弟渭葢㝠符也)王自兼鎮南軍節度使以裴為洪州
制置使
天祐四年春正月王既得江西驕侈益甚以舊憾殺其
節度判官周隱是月黑雲都指揮使吕師周將兵屯上
高遂出奔於湖南副指揮使綦章縱其孥使逸去(按九/國志)
(師周自言三世將家不可保富貴每恣為盃酌醉必起/舞或擊節狂歌慷慨泣下行密聞而疑之宻使人偵其)
(動静師周不自安乃謀于綦章而奔/湖南今從通鑑載出奔于丁卯年下)王居䘮作樂然十
圍之燭以擊毬一燭費錢輙數萬或單騎出遊從者奔
走道路不知所之左右牙指揮使張顥徐温泣諫王怒
曰汝謂我不才何不殺我自為之二人懼潜謀作亂初
内營有親軍數千屯於牙城之内王悉遷出於外以其
地為射塲顥温由是無所憚已而王選壯士號東院馬
軍廣署親信以為將吏所署者恃勢驕横往往多陵蔑
勲舊未幾王又召宣州指揮使朱思勍范思從(一作/范遇)陳
璠將故時所𨽻親兵三千歸廣陵顥温忌思勍等侵其
權陽令三將從秦裴擊江西因戍洪州誣以謀叛遣别
將陳祐往誅之祐間道兼行六日至洪州微服懷短兵
徑入裴帳中裴大驚祐告之故遂召思勍等飲酒數以
罪執斬之王聞三將死益不平於顥温欲誅之丙戌王
晨視事顥温帥牙兵二百人露刅直入庭中王曰爾果
欲殺我邪對曰非敢然也欲去王左右亂政者耳因曳
下王親信十餘人數其罪以鐵撾擊殺之號曰兵諫王
不能止(歐陽史云初渥之入廣陸也留帳下兵三千於/宣州以其腹心陳璠范遇將之既入立惡徐温)
(典牙兵召璠等為東院馬軍以自衛而温與左衙都指/揮使張顥皆行密時舊將又有立渥之功共惡璠等侵)
(其權天祐四年正月渥視事璠等侍側温顥擁牙兵入/拽璠等下斬之按璠等自死于洪州今從十國紀年及)
(通/鑑)自是諸將不與同者顥温稍稍以法除之軍政悉歸
二人矣夏四月梁代唐改元開平王仍稱天祐與蜀王
移檄諸道將會兵復唐五月以鄂岳觀察使劉存為西
南面都招討使岳州刺史陳知新為岳州團練使廬州
觀察使劉威為應援使别將許𤣥應為監軍將水軍三
萬以伐楚楚王殷命在城都指揮使秦彦暉將水軍三
萬浮江而下水軍副指揮使黃璠帥戰艦三百屯瀏陽
江口六月存知新遇雨退兵於越堤北彦暉乘勢來追
存數與之戰不利彦暉夾水為陳頃之鼓譟而進存等
走璠乃自瀏陽絶江與彦暉合擊我兵我兵大敗存知
新被禽不屈而死遂失岳州是役也裨將死者百餘人
士卒死者以萬計亡戰艦八百餘艘他物稱是威引餘
衆遁歸(按敬翔梁遺録云天祐四年四月湖南軍陳邵/告㨗淮南朗州水陸合勢奔衝其境馬殷出舟)
(師于瀏陽口大破賊黨生擒偽鄂州節度使劉存十國/紀年則言劉存攻楚在五月敗在六月舊五代史梁紀)
(亦云馬殷奏破淮/寇在六月今從之)監軍許𤣥應王腹心也常預政事顥
温因其敗收斬之是月楚王殷遣兵會吉州刺史彭玕
攻我洪州不克秋九月武貞節度使雷彦恭來附冬十
月荆南將倪可福會楚兵攻朗州彦㳟遣使乞降且告
急王遣將冷業帥水師屯昌江李饒將歩騎屯瀏陽以
救之楚將許德勲迎拒我師業進屯朗口德勲遣兵夜
襲業營軍中驚擾楚人以大軍繼之師敗業奔鹿角鎮
被執楚人已又破瀏陽寨禽饒二人皆死焉十一月遣
右都押牙米志誠等將兵度淮襲梁潁州破其外郭刺
史張實據子城守之不能克十二月甲子梁發歩騎五
千救潁州志誠等引兵還丁卯遣兵攻信州刺史危仔
倡乞師于吳越是歲命洪州制置使秦裴署鄂州知州
以廬州觀察使劉威為鎮南軍節度使
天祐五年春正月吳越兵寇甘露鎮以救信州夏四月
遣兵攻石首與梁襄州兵戰於瀺港我師敗績又遣將
李厚帥水軍萬五千侵荆南我師敗於馬頭五月乙亥
楚兵寇鄂州知州秦裴擊破之戊寅張顥徐温遣其黨
紀祥陳暉黎璠孫殷等弑王於寢室(歐陽史云執/王縊殺之)詐云
暴薨時年二十三謚曰威自顥温專制軍政王心積不
平欲去之而未能二人益不自安因謀弑王約分其地
以臣於梁時羣盜入寢中王說盜能反殺温等皆為刺
史羣盜皆諾惟祥不從(徐鉉吳録云顥使紀祥等執渥/于寢室弑之不言徐温薛氏舊)
(五代史因之而江南别録有獨用左衙兵之說歐陽史/亦言温顥兵遣盜殺渥五國故亊云温與顥同謀害渥)
(議既定其夕將暝顥已先入而温使告顥曰今非畨直/不欲俱入慮其謀漏泄請顥獨訖其事然後見報顥諾)
(之按温顥分掌牙兵非協謀安能弑主吳録不言温者/特鉉為之諱耳不足信也五國故事又言渥死在戊辰)
(歲夏六月與諸書小/異今從通鑑月日)武義初改謚景王廟號烈祖乾貞
元年追尊為景皇帝陵曰紹陵(稽神録曰軍吏徐彦成/恒主市木丁卯歲往信)
(州汭口塲無木可市一日遇少年云吾有木在山中明/當令出也居一二日果有杉木大至良而價廉復出大)
(杉版四枚曰君至吳當獲善價彦成囘始至秦淮會吳/帥殂納杉版為棺以求材之尤異者獲錢數十萬彦成)
(廣市珍玩復往汭口以酬少年更三返獲其厚利間一/歲以往但見村落如故了無所見詢其里中竟無能知)
(之者○吳帥/謂烈祖也)
　　高祖世家
高祖名隆演字鴻源太祖第二子也(一云第/三子)初名瀛又
名渭(薛史及九國志五國/故事皆以隆演為渭)先是張顥徐温之弑烈祖也
謀分地送欵於梁及烈祖遇害顥欲自立(十國紀年云/張顥欲稱淮)
(南留後送欵于梁以淮南易蔡州節制徐温曰揚州距/汴州往返約三十里軍府踰月無主必亂不若有所立)
(然後/圖之)温患之問其客嚴可求可求曰顥雖剛愎而闇於
成事此易為也夏五月己卯顥集將吏於府庭夾道列
劍㦸白刅自大將朱瑾而下令悉去衛從然後入顥厲
聲問諸將誰當立者諸將莫敢對顥三問氣色益怒可
求前陳宻語大約言軍府至大非公主之不可然在今
日劉威陶雅李遇李簡皆先王一等人也公雖自立此
軰能降心以事公否不若立幼主輔之為便顥不能答
可求亟趨出書一紙乃太夫人史氏教也率諸將跪讀
之辭氣慨慷中言嗣王不幸隆演以次當立告諸將無
負楊氏而善事之聞者感動顥氣色皆沮卒無能為遂
奉隆演稱淮南留後東面諸道行營都統初温常夜夢
入宫見白龍繞殿柱詰旦見隆演衣白衣擁柱而立心
異之至是得嗣立故温授指於可求也既罷副都統瑾
詣可求居曰瑾年十六七即横戈躍馬衝犯大敵未常
畏懾今日對顥不覺流汗公面折之如無人乃知瑾匹
夫之勇不及公逺矣因以兄事之顥自此與温不相能
諷隆演出温為浙西觀察使鎮潤州可求復以計留温
行軍副使李承嗣與顥善覺可求有附温意諷顥使盜
夜刺殺之已而盜掠財以報命曰捕之不獲顥怒曰吾
欲得可求首何用財為可求遂詣温謀先殺顥隂遣左
監門衛將軍鍾泰章選壯士三十人圖之丁亥旦直入
斬顥於牙堂并親近數人始暴其弑君之罪轘紀祥等
於市先是顥温謀逆時温曰參用左右牙兵心必不一
不若獨用吾兵顥不可温曰然則獨用公兵顥從之至
是窮治亂黨皆出於左牙人皆以温為實不知謀也(按/五)
(國故事云温請顥獨訖其事然後見報其夕顥既殺渥/遂召温温乃詣城門大哭曰張顥弑逆殺害老令公郎)
(君矣軍衆皆為之哭其夕遂殺/顥立楊渭其事未確今不從)隆演以温為左右牙都
指揮使軍府事咸取決焉以可求為揚州司馬當顥用
事刑獄酷濫縱親兵剽掠市里温謂可求曰今大事已
定吾與公輩當力行善政乃立法度禁强暴政舉大綱
軍民安之是月楚兵陷朗州武貞節度使雷彦恭輕舟
來奔(中和元年雷滿據朗州至彦恭而亡按梁太祖實/録丁酉朗州軍前奏㨗彦恭沒溺于江十國紀年)
(又云彦恭輕舟/奔廣陵今從之)隆演以彦恭為淮南節度副使秋七月
壬申將吏請於李儼承制授隆演淮南節度使東面諸
道行營都統同平章事𢎞農王八月遣歩軍都指揮使
周本南面統軍使吕師造擊吳越九月圍蘇州是月吳
越將張仁保入寇取常州之東洲我兵死者萬餘人命
池州團練使陳璋充水陸行營都招討使帥裨將柴再
用等救之大破仁保於魚蕩復取東洲冬十月梁從吳
越之請(八月吳越王鏐獻攻淮/南之䇿見吳越春秋)以亳州團練使寇彦卿
為東面行營都指揮使入寇十一月彦卿帥衆二千襲
霍邱土豪朱景擊敗之又攻廬壽二州皆不克王遣滁
州刺史史儼拒之彦卿引去是歲遣軍將萬全感齎書
間道詣晉及岐告以嗣位
天祐六年春二月丁酉朔日有食之三月徐温以金陵
形勝戰艦所聚乃自以淮南行軍副使領昇州刺史留
廣陵遣假子元從指揮使知誥為昇州防遏使兼樓船
軍使(一作/副使)往治之夏四月周本等攻蘇州為吳越將孫
琰所拒不能克已而吳越牙内指揮使錢鏢行軍副使
杜建徽等將兵來援辛亥蘇州兵内外合擊我師大敗
軍將何朗等三十餘人被執失戰艦二百艘本夜遁追
兵及之復敗於黄天蕩鍾泰章將精兵二百為殿多樹
旗幟于菰蔣中吳越兵不敢追而還是月初置選舉以
駱知祥掌之夏六月撫州刺史危全諷自稱鎮南節度
使帥撫信袁吉之衆號十萬寇洪州節度使劉威守兵
裁千人日置酒宴飲以疑敵全諷不敢逼屯兵象牙潭
是月楚苑玫等圍高安以為全諷聲援王命周本為西
南面行營招討應援使將兵七千救高安本謂全諷敗
援兵必還乃舎高安疾趣象牙潭過洪州劉威欲犒軍
本不肯留或言敵兵甚强君宜觀形勢然後進本曰賊
衆十倍於我我軍聞之必懼不若乘其銳而用之秋七
月全諷在象牙潭營柵臨溪亘數十里庚辰本隔溪布
陳先使羸兵嘗敵全諷兵渉溪來追本乘其半濟縱兵
擊之全諷兵大潰自相蹂藉溺水死者無筭本分兵斷
其歸路禽全諷及將士五千人(按釣磯立談云叟常記/危全諷以十萬衆據象)
(牙潭楚人為圍高安以為之聲援朝廷旰食嚴可求薦/周本可以為將本堅辭不肯起徐自建白曰往年長洲)
(之戰非不敵也特以上將權輕下皆專命互相觀望以/至軍不克振今必見委倘不設偏裨老臣願出死力以)
(報厚恩朝廷許之本乃具選兵七千人計食賫糧晨夕/兼馳朝貴或有追送者不肯少留且曰兵事神速停營)
(信宿衆寡情見則不可用也吾欲及其銳而使之是時/高安危急人皆謂當先䇿援本曰不然楚人非有戰心)
(也姑欲牽綴我師使全諷得畢力爾我必先擒此賊彼/自當解遂直擣象牙潭突其壘疾攻之全諷少其衆且)
(笑本率易殊不願答本先遣勁卒穿出其後乘高疾呼/撫人大奔矢石未及接争赴水以死本建大將旗鼓徐)
(驅而薄之全諷據牀瞪視不及指揮而就擒我軍大讙/楚人果宵遁矣中間所載與通鑑小有異同今悉從通)
(鑑/)乘勝克袁州擒其刺史彭彦章進攻吉州是月歙州
刺史陶雅遣其子敬昭及都指揮使徐章將兵襲饒信
二州信州刺史危仔倡請降饒州刺史唐寶棄城走行
營都指揮使米志誠都尉吕師造等敗苑玫於上高吉
州刺史彭玕帥衆數千人奔楚未幾王命左先鋒指揮
使張景思知信州遣兵送之仔倡聞兵至遂奔于吳越
全諷至廣陵諸將議曰昔先王攻趙鍠全諷屢饟給吾
軍王命釋之資給甚厚(通鑑云王以其常有/德于武忠王釋之)八月䖍州
刺史盧光稠以州來附(時光稠亦遣/使附于梁)我於是始盡有江
西之地九月王遣使修好於福建閩主審知殺我使者
張知遠遂與之絶冬十月戊辰吳越高澧以湖州來附
是歲擢鍾泰章為滁州刺史
天祐七年春二月萬全感自岐歸岐王承制加王兼中
書令嗣吳王王大赦境内高澧乞師於我常州刺史李
簡等將兵應之湖州將盛師友沈行思閉城不内澧帥
麾下五千人來奔夏五月徐温母周氏卒將吏致祭為
偶人高數尺衣以羅錦温曰此皆出民力奈何施於此
而焚之宜解以衣貧者是月温免官治䘮未幾起復為
内外馬歩軍都軍使領潤州觀察使以徐知誥為昇州
副使六月水軍指揮使敖駢圍彭瑊於赤石(瑊為吉州/刺史彭玕)
(弟/)楚兵救瑊擒駢去冬十二月䖍州刺史盧光稠有疾
以位傳譚全播全播不受光稠卒其子韶州刺史延昌
來奔䘮全播立而事之王遣使拜延昌䖍州刺史延昌
受之已而復因楚通梁曰我受淮南官以緩其謀耳終
當為朝廷經略江西丙寅梁以延昌為鎮南留後延昌
表其將廖爽為韶州刺史梁許之是冬淮南節度判官
嚴可求請置制置使於新淦縣遣兵戍之以圖䖍州每
更畨輙潜益其兵䖍人不之覺也
天祐八年春正月丙戌朔日有食之夏五月甲申朔梁
改元乾化冬十月辛亥朔吳越湖州刺史錢鏢殺都監
潘長推官鍾安德來奔十二月百勝軍指揮使黎球(一/作)
(求/)殺盧延昌而代之丙辰梁以球為䖍州防禦使未幾
球卒牙將李彦圖代知州事譚全播稱病篤獲免是時
洪州霣石于越王山下昭(闕/)觀前長七八尺圍三丈餘
節度使劉威命舁入觀中七日内漸縮小如數尺狀已
又長尺許後止七寸識者以為活石也
天祐九年春三月宣州觀察使李遇與鎮南節度使劉
威歙州觀察使陶雅常州刺史李簡常憤徐温用事而
遇尤不平温怒拜淮南節度副使王壇為宣州制置使
數遇不朝之罪遣都指揮使柴再用帥昇潤池歙兵納
壇於宣州又命昇州副使徐知誥副之遇不受代再用
攻宣州踰月不克夏五月温執遇少子至城下示之復
使與客何蕘入城說遇遇不忍戰乃開門請降温諷再
用伺其出斬之族其家是月徐知誥以功遷昇州刺史
辟洪州進士宋齊邱為推官與判官王令謀參軍王翃
專主謀議以牙吏馬仁裕周宗曹悰為腹心時諸州長
吏多武夫專以軍旅為務不恤民事知誥在昇州獨選
用廉吏修明政教招延賢才傾家貲無所愛四方士大
夫多歸之六月梁郢王友珪弑其主晃而自立秋七月
劉威陶雅詣廣陵徐温待之甚恭威等悅服由是人皆
重温未幾温與威雅率將吏請於李儼承制加王太師
吳王以温領鎮海軍節度使同平章事淮南行軍司馬
如故隨遣威雅還鎮冬十一月淮南節度副使陳璋襲
楚岳州執其刺史苑玫進攻荆南王遣撫州刺史劉信
將江撫袁吉信五州兵屯吉州為璋聲援是歲䖍州防
禦使李彦圖卒州人奉全播代之附於梁
天祐十年春正月陳璋攻荆南不克引還荆南與楚兵
會江口以邀我璋聞之駢舟二百艘為列夜過荆江追
者不能及二月梁均王友貞起兵討賊友珪伏誅友貞
自立於大梁(友貞更名鍠/已又名瑱)三月行營招討使李濤帥衆
二萬出千秋嶺攻吳越衣錦軍夏四月我軍為錢傳瓘
所敗濤被執擒我士卒三千餘人五月遣宣州副指揮
使花䖍將兵會廣德鎮遏使渦信屯廣德以攻衣錦軍
六月錢傳瓘䧟廣德䖍信復為所獲秋八月楚寧逺節
度使姚彦章寇鄂州王命池州團練使吕師造充水陸
行軍應援使未至楚兵解去九月吳越王鏐遣其子傳
瓘等寇常州營於潘葑徐温曰浙人輕而怯易破也率
諸將倍道赴之至無錫裨將陳祐請以所部兵自它道
出敵後祐既去温以大軍夾擊之大破吳越軍斬獲甚
衆冬十一月梁以寧國節度使王景仁為淮南西北行
營招討應援使將兵萬餘寇廬壽十二月徐温與平盧
節度朱瑾率諸將拒之遇景仁於趙歩時徵兵猶未集
温以四千餘人與之戰不勝而却景仁直前薄温左驍
衛大將軍陳紹擊退之已而兵既集大敗梁兵於霍邱
景仁以數騎殿後我師遂不敢逼初梁人之渡淮也先
表其可渉之津會我霍邱守將朱景浮表於木徙置深
淵以誤之至是梁兵敗還望表而渉溺死者過半温命
聚其尸於霍邱之上築為京觀
天祐十一年夏四月袁州刺史劉崇景叛附於楚楚將
許貞將萬人來援王遣都指揮使柴再用米志誠帥諸
將討之是月楚岳州將王環夜襲黄州執我刺史馬鄴
五月柴再用等大破劉崇景許貞于萬勝岡崇景貞棄
城遁去復取袁州秋八月梁以福王友璋為武寧軍節
度使前節度使王殷不受代以徐州來附於我殷故友
珪所置也(案五代春秋作乾化三年九月徐/州蔣殷叛附于吳姓與年月小異)九月梁命
淮南西北面招討應接使牛存節開封尹劉鄩將兵討
殷冬十月遣平盧節度使朱瑾等救徐州敗歸
天祐十二年春二月梁牛存節等陷彭城王殷舉族自
燔死(按莊宗列傳殷死在上年十一/月今從舊五代史及五代通鑑)夏四月徐温以其
子牙内都指揮使知訓為淮南行軍副使内外馬歩諸
軍副使秋八月庚戌王以鎮海節度使徐温為管内水
陸馬歩諸軍都指揮使兩浙都招討使守侍中齊國公
鎮潤州以昇潤常宣歙池六州為廵屬留其子知訓居
廣陵秉政而軍國大事温遥決之如故冬十一月乙丑
梁改元貞明是冬濬東塘楊林江水中出火可以然物
(九國志作武義/二年冬十月)
天祐十三年春二月辛丑夜宿衛將馬謙李球作亂劫
王登樓發庫兵討徐知訓知訓將出走嚴可求止之壬
寅謙等陳於天興門外諸道副都統朱瑾自潤州至視
之曰不足畏也返顧外衆舉手大呼亂兵皆潰禽謙球
斬之秋七月甲子潤州牙將周郊(一作/周交)作亂入府殺大
將秦師權等(一作秦/進忠)大將陳祐等討斬之(稽神録曰天/祐丙子歲浙)
(西軍士周交作亂殺大將秦進忠張𦙍几十餘人進忠/少時常怒一小奴刃貫心殺而埋之末年恒見此奴捧)
(心而立其日將出乃在馬前左右皆見之入府遇亂兵/傷胸而卒張𦙍前月餘每聞呼其姓名者聲甚清越其)
(日若在對面/入府而斃)九月光州將王言殺刺史戴肇王遣楚州
團練使李厚討之廬州觀察使張崇不俟命引兵趣光
州言棄城走以厚權知州事冬十月晉王存朂遣使來
約會兵伐梁十一月以行軍軍副使徐知訓充淮北行
營都招討使及朱瑾等將兵趣宋亳與晉相應既渡淮
移檄州縣進圍潁州
天祐十四年春正月梁命宣武節度使袁象先救潁州
我軍引還三月楚馬存寇上高夏四月昇州刺史徐知
誥治城市府舎甚盛五月徐温行部至昇州愛其繁富
潤州司馬陳彦謙勸温移鎮海軍治所於昇州温從之
徙知誥為潤州團練使知誥因求宣州不許意殊不樂
宋齊邱密言於知誥曰三郎驕縱(三郎謂/知訓也)敗在朝夕潤
州去廣陵隔一水耳此天授也知誥悅即之官(釣磯立/談曰初)
(烈祖雅不欲京口之行丐為宣城而義祖不之許尚遲/徊若有所待客有宋齊邱者私勸烈祖曰昔項羽叛約)
(王沛公以漢中之地時皆謂失職左遷惟蕭何賛之以/為語有天漢其稱甚美今明使君中有大志而忽得京)
(口其名殆不可失也且西朝拱已知訓童昏老臣宿將/不甘詬辱度其勢亂在旦暮蒜山之津曾不一昔而可)
(以定事更舍此利而求入宣城山中卒卒度歲月其亡/聊奈何烈祖驚起執其手曰善哉子嵩非吾子無所聞)
(之中夕促/駕而之官)冬十月越主巖遣客省使劉琯來聘告即位
且勸王稱帝是歲王遣使遺猛火油於契丹且曰攻城
用油然火焚其樓櫓敵人以水沃之火愈熾契丹主大
喜
天祐十五年春正月以右都押牙王祺為行營都指揮
使將洪撫袁吉之兵擊譚全播于䖍州嚴可求以厚利
募贑石水工我兵奄至城下䖍人始知之夏六月内外
馬歩都軍使昌化節度使同平章事徐知訓為副都統
朱瑾所殺初徐氏專權王幼懦不能自持而知訓尤陵
侮之無君臣禮常與王為優自為參軍使王為蒼鶻以
從又泛舟濁河王先起知訓以彈彈之又賞花禪智寺
知訓使酒罵坐語侵王王懼而泣知訓常召徐知誥飲
知誥不時至知訓怒曰乞子不欲酒欲劒乎一日與知
誥宴會謀伏甲誅之弟知諫躡知誥足遂遁去至是瑾
與知訓有隙積不能平既已殺知訓提首入府門王障
面入内瑾為府兵所攻遂自剄死是日知誥聞變即引
兵濟江撫定軍府(按十國紀年六月乙卯瑾殺知訓踰/城自殺戊午知誥入揚州代知訓執)
(政已未誅瑾黨又廣本戊午知誥親吏馬仁裕聞知訓/死自蒜山渡白知誥知誥即日帥兵入揚州撫定吏民)
(徐鉉江南録無日但云先主聞亂即日以州兵渡至廣/陵會瑾自殺因撫定其衆揚潤相去至近豈得越四日)
(方爾聞變今/從江南録)時徐温諸子皆弱温乃以知誥代知訓執
政命沈瑾尸于雷塘而滅其族復疑唐宣諭使李儼及
泰寧節度使米志誠通謀先後殺之秋七月温入朝于
廣陵欲大行誅戮知誥嚴可求具陳知訓過惡温怒稍
解(馬令南唐書云温意潤州預謀就知訓廨有土室繪/畫温像身被五木諸弟皆執縛受刑而畫知訓衮冕)
(正座皆署其名温見之唾曰狗/死遲矣知誥因得疏其罪惡)責知訓將佐不能匡救
皆抵罪以刁彦能屢有諫書賞之又知訓與僧修睦親
狎至是得偽䜟數紙皆其手書乃求修睦殺之葬瑾於
雷塘之側先是李德誠有客能言天文一日謂德誠昨
夕天象大異揚州當流血無限朝貴多䧟首穴骨後考
其日正瑾殺知訓之夕也戊戌以知誥為淮南節度行
軍副使内外馬歩都軍副使通判府事兼江州團練使
以徐知諫權潤州團練事代知誥也温還鎮金陵總軍
國大綱自餘庶政皆決於知誥知誥悉反知訓所為事
王盡恭接士大夫以謙御衆以寛約身以儉以王命盡
蠲天祐十三年以前逋稅餘俟豐年乃輸之(謂天祐十/四年逋稅)
求賢才納規諫除奸猾杜請託於是士民翕然歸心雖
宿將悍夫無不悅服知誥欲進用宋齊邱徐温心惡之
以齊邱為殿直軍判官是月攻䖍州之兵軍中大疫王
祺病䖍州險固不可下以鎮南節度使劉信為䖍州行
營招討使未幾祺卒譚全播乞師於鄰境吳越閩楚皆
出師救之楚將張可求將萬人屯古亭閩兵屯鄠都吳
越錢傳球帥兵二萬圍信州信州兵裁數百逆戰不利
刺史周本開門宴飲飛矢雨集安坐不動吳越疑有伏
兵解圍去王命前舒州刺史陳璋充東南面應援招討
使將兵侵蘇湖以牽制吳越之兵傳球自信州南屯汀
州晉王存朂遣間使持帛書會兵伐梁王辭以䖍州之
難八月劉信遣其將張宣夜襲楚兵與張可求戰於古
亭大破之又遣梁詮等擊吳越及閩兵二國聞楚兵敗
隨引去九月信攻䖍州不克取質而歸徐温怒益兵使
更攻之冬十一月信還擊䖍州先鋒始至䖍兵皆潰遂
㧞䖍州追執譚全播于雩都王以全播為右威衛將軍
領百勝軍節度使(梁開平初盧光稠以䖍韶二州/請命于梁梁太祖為置百勝軍)初徐
温自以權重位卑說王曰今大王與諸將皆為節度使
雖有都統之名不足相臨制請建吳國稱帝而治王不
許至是嚴可求詣金陵說温當先建吳國以自立温深
然之留可求參總庶政兼草禮儀
武義元年春三月吳越錢傳瓘自東洲入寇王遣百勝
軍使彭彦章及禆將陳汾拒之徐温帥將吏藩鎮請王
即天子位不許夏四月戊戌朔温奉玉册寶綬尊王即
吳國王位改天祐十六年為武義元年大赦境内建宗
廟社稷設百官宫殿之物皆用天子禮以金繼土臘用
丑改謚武忠王曰孝武王廟號太祖威王曰景王廟號
烈祖尊母太夫人史氏為太妃以徐温為大丞相都督
中外諸軍事諸道都統鎮海寧國節度使守太尉兼中
書令東海郡王以徐知誥為左僕射參政事兼知内外
諸軍事仍領江州團練使以揚府左司馬王令謀為内
樞使營田副使嚴可求為門下侍郎鹽鐵判官駱知祥
為中書侍郎前中書舎人盧擇為吏部尚書兼太常卿
掌書記殷文圭沈顔為翰林學士館驛廵官游恭為知
制誥前駕部員外郎楊迢為給事中李宗陳璋為左右
雄武統軍柴再用錢鏢為左右龍武統軍拜江西劉信
鄂州李簡撫州李德誠廬州張崇海州王綰五人為征
南鎮西平南安西鎮東大將軍文武以次進位改文散
諸大夫為大卿御史大夫為御史大憲避祖諱也(按鄱/陽浮)
(洲開福院有吳武義二年銅鐘安國寺有順義三年鐘/皆刺史吕師造題官稱曰光禄大卿檢校大保兼御史)
(大卿是大憲亦或稱大卿○容齋三筆云鄂州城北鳳/凰山之隂有佛刹興唐寺其小閣有鐘題誌云大唐天)
(祐二年三月十五日新鑄勒官階姓名者兩人一曰金/紫光祿大檢校尚書左僕射兼御史大陳知新一曰銀)
(青光禄大檢校尚書右僕射兼御史大楊琮大字之下/皆當有夫字而悉削去觀者莫能曉五代新舊史九國)
(志並無其說惟劉道原十國紀年載楊行宻之父名怤/怤與夫同音是時行密據淮南方破杜洪于鄂而有其)
(地故將佐/為諱之)乙巳彭彦章與錢傳瓘戰于狼山江裨將陳
汾按兵不救彦章軍敗死之五月荆南為楚人所攻乞
援於我王遣鎮南節度使劉信等率洪吉撫信歩兵自
瀏陽趣楚潭州武昌節度使李簡等統水軍攻楚復州
信等至潭州東境楚兵釋荆南引歸簡等入復州執其
知州鮑唐六月我師敗吳越兵於沙山秋七月吳越錢
傳瓘寇常州徐温帥諸將拒之右雄武統軍陳璋以水
軍下海門出其後壬申戰於無錫時久旱草枯我兵乘
風縱火大破吳越軍殺其將何逢吳建傳瓘遁去追至
山南復敗之璋敗吳越兵於香彎指揮使崔彦章獲叛
將陳紹以歸是日叛將曹筠復歸我軍徐知誥請率歩
卒二千易吳越旗幟鎧仗躡敗卒而東襲取蘇州温曰
爾䇿固善然吾且求息兵未暇如汝言也諸將又謂吳
越所恃者舟楫今大旱水道涸此天亡之時也宜盡歩
騎之勢一舉滅之温歎曰天下離亂久矣民困已甚錢
公亦未易可輕若連兵不解方為諸君之憂不如戰勝
以懼之戢兵以懐之使兩地百姓安業君臣高枕豈不
樂哉多殺何為遂引還丙戌王立其弟濛為廬江郡公
溥為丹陽郡公潯為新安郡公澈為鄱陽郡公子繼明
為廬陵郡公是月大封王躬乂遣佐良尉金立竒入貢
躬乂本高麗石窟寺眇僧天祐初據開州稱王國號大
封(按新舊五代史唐餘録皆云唐末高麗國自/立王前王姓高氏後王王建今從十國紀年)八月歸
無錫之俘於吳越遣客省使歐陽汀往聘修好吳越亦
遣使請和自是三十餘州民樂業者二十餘年王及徐
温屢遺吳越王書勸其自王國中無受梁朝之命吳越
王不從冬十月徐温出廬江公濛為楚州團練使十一
月武寧節度使張崇侵梁安州十二月團結民兵從御
史臺主簿盧樞言也是時有童謡云東海鯉魚飛上天
又有謡云江北楊花作雪飛江南李樹五團枝李花結
子可憐在不似楊花無了期(徐知誥本姓李/後遂應此謡)
武義二年春正月張崇攻安州不克而還夏四月王寢
疾五月大丞相徐温自昇州入朝(是時徐知誥宻聞于/王曰温雖臣父忠孝)
(有素而節鎮入覲無以兵仗自從之例/請以臣父為始為叩温悉去兵仗以入)議當為嗣者或
希温意言曰蜀先主謂武侯嗣子不才君宜自取温正
色曰吾果有意取之當在誅張顥之初豈至今日邪使
楊氏無男有女亦當立之敢妄言者斬(按徐鉉吳錄路/振九國志之書)
(載有女當立之語于誅/張顥時今從舊五代史)乃以王命迎丹陽公溥監國(十/國)
(紀年云王疾病大丞相温來朝議立嗣君門下侍郎嚴/可求言王諸子皆不才引蜀先主顧命諸葛事温以告)
(知誥知誥曰可求多知言未必誠不過順大人意爾温/曰吾若自取非止今日張顥之亂嗣王㓜弱政在吾手)
(取之易于反掌然思太祖大漸欲傳位劉威吾獨力争/太祖垂泣以後事託我安可忘也乃與内樞宻使王令)
(謀定䇿稱隆演命迎丹陽公溥/監國今從薛史及司馬氏通鑑)徙溥兄濛為舒州團練
使己丑王薨年二十四謚曰宣乾貞元年尊為高祖宣
皇帝(通鑑目録稱惠/帝不知何据)陵曰肅陵王重厚恭恪徐温父子
專政未常有不平之意形於言色温以是安之及建國
稱制尤非所樂常怏怏酣飲希復進食遂至疾革而終
　十國春秋卷二
欽定四庫全書
　十國春秋卷三
　　　　　　　　　　　　　檢討吳任臣撰
吳三
　　睿帝本紀
睿帝名溥(冊府元龜作浦/今從五代史)太祖第四子也(五國故事又/云第十七)
武義元年封丹陽郡公(五國故事作/丹陽王非)二年宣帝既薨六
月戊申溥即吳王位尊母王氏曰太妃秋七月改昇州
大都督府為金陵府拜徐温金陵尹冬十二月金陵城
成建紫極宫於冶城故址
順義元年春正月王遣使勸晉王稱帝二月改元赦境
内三月歸錢鎰於吳越吳越亦遣李濤來歸是月以濤
為右雄武統軍夏五月丙戌朔梁改元龍德六月乙酉
朔日有食之冬十月徐温勸王南郊或言禮樂未備且
唐祀南郊其費巨萬今未能辦温曰安有王者而不事
天乎吾聞事天貴誠多費何為唐每郊祀啟南門灌其
樞用脂百斛此乃季世奢泰之弊又安足法甲子王祀
天於南郊配以太祖乙丑御天興樓大赦拜徐温太師
嚴可求右僕射加徐知誥同平章事領江州觀察使尋
以江州為奉化軍以知誥領節度使徵壽州團練使崔
太初為右雄武大將軍
順義二年月(闕/)　命官興版簿定租稅厥田上上者每
頃稅錢二貫一百文中田一頃稅錢一貫八百文下田
一頃稅錢一貫五百文皆輸足陌見錢若見錢不足許
依市價折以金銀并計丁口課調亦科錢以為率守員
外郎宋齊邱上䇿曰江淮之地自唐季以來為戰爭之
所今兵革乍息甿黎始安而必率以見錢折以金銀斯
非民耕桑可得也將興販以求之是敎民棄本而逐末
耳乞虚升時價悉收穀帛本色為便是時絹每匹市價
五百文紬六百文綿每兩十五文請匹絹升為一貫七
百文紬為二貫四百文綿為四十文皆足錢又請蠲丁
口錢朝議喧然沮之以為如此則縣官歲失錢億萬計
齊邱曰安有民富而國家貧者邪乃致書於徐知誥謂
明公總百官理大國督民見錢與金銀求國富庶所謂
擁篲救火撓水求清欲火滅水清可得乎知誥得書曰
此勸農上䇿也即行之自是不十年間野無間田桑無
隙地(按通鑑天祐十五年知誥以宋齊邱為謀主先是/吳有丁口錢又計畆輸錢致錢重物輕民甚苦之)
(齊邱以為錢非耕桑所得使民輸錢是教之棄本逐末/也請蠲丁口錢自餘稅悉輸穀帛紬絹匹直千錢者當)
(稅三千知誥從之由是江淮間曠土盡闢桑柘滿野/國以富彊今從許載吳唐拾遺録採入順義年中)是
歲以同泰寺之半置臺城千福院改瓦官寺為昇元寺
(一作吳/興寺)閣為昇元閣大封王躬乂為海軍統帥王建所
弑建自立為王復稱高麗
順義三年夏四月己巳晉王即皇帝位國號唐改元同
光冬十月辛未朔日有食之己卯梁亡戊戌唐以滅梁
來告始稱詔我國不受唐主隨易書用敵國禮曰大唐
皇帝致書於吳國主(按來聘者為引/進副使楊彦詢)王遣司農卿盧蘋
獻金器二百兩銀器三千兩羅錦一千二百疋龍腦香
五斤龍鳯絲鞵一百事於唐又遣使張景報聘稱大吳
國主上書大唐皇帝辭禮如牋表徐知誥以王命遣滁
州刺史王稔廵霍邱因代鍾泰章為壽州團練使左遷
泰章饒州刺史時有告泰章侵市官馬故有是命已而
徐温言吾非泰章死張顥久矣今日富貴安可負之命
知誥為子景通娶其女以解之冬十二月甲申復遣盧
蘋獻方物於唐上唐太后金花銀器衣段是時嚴可求
預料唐主之言敎蘋應對既至皆如可求所料唐主歴
問我國大臣尤多周本以為忠勇(江表志云嚴球為相/王慎辭奉使北朝球)
(在病請告烈祖授以論荅凡數百事皆中機務更就球/宅訪之球覽畢稱美請更添數事北朝問黒雲長劍多)
(少來時及五十指揮皆在都下柴再用不曾赴鎮既而/果首問黑雲長劍並柴再用所云慎辭依前致對按志)
(所載即此事之譌也誤以嚴/可求為球盧蘋為王慎辭)
順義四年春三月王遣右衛上將軍許確進賀郊天銀
二千兩錦綺羅一千二百疋細茶五百斤象牙四株犀
角十株于唐夏四月丙寅遣使獻唐方物秋八月遣右
威衛將軍雷峴獻新茶于唐九月壬寅以唐太妃䘮獻
慰禮銀絹二千冬十月王如白沙觀樓船太學博士王
穀上書請改白沙為迎鑾略曰日月所經星辰盡為黃
道鑾輿所止井邑皆為赤縣王命更其名曰迎鑾鎮徐
温自金陵來朝十二月遣賀正使王權進唐金花銀器
綿絲千段洎太后禮物是歲徐温建興敎寺於石頭城
順義五年夏四月癸亥朔日有食之六月鎮海節度判
官楚州團練使陳彦謙卒冬十二月吳越王鏐遣使者
沈瑫以受唐玉冊封吳越國王來告王以其國名相同
與之絶閏月乙卯遣雷峴獻賀正禮幣于唐是歲唐遣
諫議大夫薛昭文使福州假道江西鎮南節度使劉信
宴於郊次信宿而去是時唐遣通事舎人薛仁謙凡三
聘於我
順義六年春二月辛亥遣右驍衛將軍蘇䖍獻金花銀
器錦綺於唐三月以左僕射同平章事徐知誥為侍中
右僕射嚴可求兼門下侍郎同平章事夏四月丙午唐
主殂李嗣源即皇帝位甲寅改元天成是月王遣使獻
新茶于唐五月丁卯詔為同光王輟朝七日秋七月北
海前進士韓熙載來歸(熙載上行止狀云熙載本貫齊/州隱居嵩岳雖叨科第且晦姓)
(名今則慕義來朝假身為賈既及彊境合貢行藏愚聞/釣巨鼇者不投取魚之餌斷長鯨者非用割雞之刀是)
(故有經邦治亂之才可以踐股肱輔弼之位得之則佐/時成績救萬姓之焦熬失之則遁世藏名卧一山之蒼)
(翠某妄思㓜稚便異諸童竹馬蒿弓固罔親于好弄杏/壇槐里寧不倦于修身但勵志以為文每棲身而學武)
(得麟經于泗水寧怪異圖授豹畧于邳圮方酣勇戰占/惟竒骨夢以生松敢期墜印之文上媿擔簦之路於是)
(攖龍頷編虎鬚繕獻㨗之師徒築受降之城壘争雄筆/陣决勝詞鋒運陳平之六竒飛魯連之一箭塲中勍敵)
(不攻而自立降旗天下鴻儒遥望而盡摧堅壘橫行四/海高歩出羣姓名遽列於烟霄行止遂離於塵俗且口)
(有舌而手有筆腰有劍而袖有鎚時方亂離迹猶飄泛/徒以術精韜畧氣激雲霓箕口張而隂電搖怒吻發而)
(暑雷動神驅鬼殿天葢地車鬬劈歴於雲中未為蹻㨗/喝摴蒲於筵上不是口豪藴機權而自有英雄仗勁節)
(而豈甘貧賤但攘袂叱咤㧞劍長嗟不偶良時孰能言/志既逢昭代合展壯圖伏聞大吳肇基聿修文教聮顯)
(懿于中土走明恩于外方萬邦咸貞四海如砥燮和天/地巖廊有禹稷臯陶洒掃烟塵藩翰有韓彭衛霍豈獨)
(漢稱三傑周舉十人凝王氣於神都吐祥光於丹闕急/賢共理侔漢氏之懸科待旦旁求𩔖周人之設學而又)
(隣邦接畛敵境連封一路雞犬相聞兩岸馬牛相望彼/則待之以力數年而頻見傾亡此則禮之以賢一坐而)
(更無騷動由是見盛衰之勢審吉凶之機得不上順天/心次量人事且向陽背暗捨短從長聖賢所圖古今一)
(致然而出青山而裹足渡長淮而棄繻𣲖遥終赴於天/池星逺須環於帝座是携長䇿來詣大朝伏惟司空楚)
(劍倚天秦松發地言雄武則平窺絳灌語兵機則高掩/孫吳經受素王書傳𤣥女莫不鞭撻宇宙驅役風雷勞)
(愁積而髀肉生憤氣激而臂臠起一怒而豺狼竄攝再/呼而神鬼愁驚槌蠻鼔而簸朱旗雷奔電走掉燕鎚而)
(揮白刃斗落星飛命將拉龍使兵合虎可以力平鯨海/可以拳擊鼇山破堅每自於先登敵無不克䇿馬常時)
(于後殿功乃非矜國家頼如股肱邊境用為保障勲藏/盟府名鏤景鐘今則化舉六條地方千里示之以寛猛)
(化之以温恭繕甲兵而耀武威綏户口而䘏農事漫洒/隨車之雨洗活嘉田輕搖逐扇之風吹消殄氣可謂仁)
(而有斷謙而逾光賢豪向義以歸心姦宄望風而屏迹/佇見秉旄仗鉞列土分茅修我貢以勤王控臨四海率)
(諸侯而定霸彈壓八方遐邇具瞻威名洽著况復設庭/燎以待士開雪宫以禮賢前席請論其韜鈐危坐願聞)
(乎興廢古今英傑孰可比方某才越通洩已觀至化及/陳上謁罔棄謏才是敢輙述行藏鋪盡毫幅况聞鳥有)
(鳯魚有龍草有芝泉有醴斯皆嘉瑞出應昌期某處士/倫謬知人理是以副明君之奬善恢聖代之樂賢昔婁)
(敬布衣上言于漢祖曹翽草澤陳謀于魯公失范增而/項氏不興得吕望而周朝遂覇使逺人之來格實至德)
(之克昭謹具行止如前伏請准式順/義六年七月歸闕進士韓熙載狀)八月乙酉朔日食
是歲追爵大丞相徐温四代祖考立廟於金陵
乾貞元年春正月馬軍都指揮使柴再用戎服入朝為
御史所彈再用恃功不服徐知誥陽於便殿通起居退
而自劾王優詔不許知誥固請奪俸一月以肅朝綱三
月唐劉訓楚許德勲會兵侵荆南南平王季興乞師於
我王遣水軍援之夏四月遣雷峴進白金羅綺於唐修
重午之禮五月南平王季興請舉鎮來附徐温曰洛陽
去江陵不逺唐人襲之甚易我泝流救之甚難夫臣人
而勿之救能無媿乎乃受其貢物聽其稱藩於唐秋八
月己卯朔日有食之九月遣使如唐獻應聖節金器百
兩金花銀器千兩雜色綾錦千疋冬十月丁亥唐主至
滎陽民間訛言唐主自將入寇唐宣武節度判官孫晟
來奔(江南錄作孫忌今從/周世宗實錄及通鑑)徐知誥客之辛丑大丞相都
督中外諸軍事諸道都統鎮海寧國節度使兼中書令
東海王徐温卒先是温子行軍司馬忠義節度使同平
章事知詢數欲代知誥執政嚴可求徐玠亦以為請温
以知誥孝謹不忍謂知詢曰汝曹不如也陳夫人亦曰
知誥乃貧賤時養之奈何富貴棄之(五國故事云徐温/常入覲于王至知)
(誥之第侍奉彌謹初更温睡覺見有侍於牀前者問之/曰知誥温因遣其休息知誥不退及再寤又見之乃曰)
(汝自有政事不當如此以廢公家務知誥乃退及温中/夕而興見一女子侍立問之曰知誥新婦亦勞而遣之)
(它日謂諸子曰事在/二哥矣當善事之)可求等言之不已會温欲帥諸藩
鎮入朝勸王稱帝將行有疾乃遣知詢奉表勸進因留
代知誥執政知誥草表欲求洪州節度使俟旦上之是
夕温凶問至乃止知詢亟歸金陵王贈温齊王謚曰忠
武十一月庚戌王御文明殿即皇帝位追尊孝武王曰
武皇帝景王曰景皇帝宣王曰宣皇帝廟號高祖甲子
大赦改元丙子尊太妃王氏曰皇太后以徐知詢為諸
道副都統鎮海寧國節度使兼侍中加徐知誥都督中
外諸軍事封潯陽公(陸游張延翰傳以知誥領江州/時封潯陽侯今從馬令南唐書)未
幾改豫章公是月唐臣安重誨議乘徐温之死來入寇
且問舉大號之罪唐主不從十二月帝立兄廬江公濛
為常山王弟鄱陽公澈為平原王兄子南昌公珙為建
安王
乾貞二年春正月丁巳帝立皇子璉為江都王璘為江
夏王璆為宜春王宣帝子廬陵公玢為南陽王封東海
為廣德王江瀆廣源王淮瀆長源王馬當上水府寧江
王采石中水府定江王金山下水府鎮江王二月丁丑
朔日食庚辰遣通事舍人劉傳忠使于唐唐臣安重誨
以我國抗禮遣使窺覘拒不受遂與之絶夏四月遣右
雄武軍使苗璘静江統軍王彦章攻楚岳州丙戌至君
山進軍荆江口丁亥與楚人戰於道人磯我師大敗璘
彦章皆被執戊戌徙封常山王濛為臨川王五月遣使
求和於楚楚以苗璘王彦章來歸六月辛巳南平王季
興復請稱藩帝進季興爵秦王秋八月乙未大赦閏月
皇太后殂先是潤州有氣如虹五彩奪目有首如驢長
數十丈環聽事而立行三周而滅占曰㕔中將有哭聲
然非州府之咎也至是以國哀發䘮於此堂遂應之九
月辛巳荆南敗楚兵於白田獲其岳州刺史李廷規等
三十四人來獻俘冬十二月丙辰秦王季興薨帝以其
子從誨為荆南節度使兼侍中
太和元年秋八月武昌節度使兼侍中李簡以疾求還
江都癸丑卒於采石徐知詢表薦簡子彦忠繼任徐知
誥以龍武統軍柴再用代之冬十月知詢與知誥爭權
召知誥詣金陵除父温䘮知誥稱帝命不許是時知詢
握兵據上流行多驕恣吳越王鏐遺知詢金玉鞍勒器
皿皆飾以龍鳯知詢不復為嫌竟乗用之(路振九國志/以為錢𢎞佐)
(所遺/非也)由是意輕知誥内相猜忌知詢典客周廷望說知
詢曰公誠能捐寳貨以結朝中勲舊使皆歸心於公則
彼誰與處知詢從其言使廷望如江都諭意廷望與知
誥親吏周宗善宻輸欵於知誥亦以知誥隂謀告知詢
宗常語廷望人言侍中有七事宜亟來朝謝至是廷望
歸十一月知詢入朝知誥誣其有反狀留之不遣遷統
軍領鎮海軍節度使禽廷望斬之遣右雄武都指揮使
柯原徵金陵兵還江都知誥始專國政以徐知諤為金
陵尹壬辰帝加尊號曰睿聖文明光孝皇帝大赦改元
十二月加徐知誥兼中書令領寧國軍節度使
太和二年春正月徙封平原王澈為德化王二月乙卯
唐改元長興三月癸酉立王子江都王璉為皇太子荆
南高從誨遣使告絶表言墳墓在陜州恐唐人致討我
兵援之不及帝遣兵擊荆南不能克夏六月癸巳朔日
有食之秋八月己亥海州都指揮使王傳拯叛降唐團
練使陳宣死之(按五代史明宗紀長興元年八月戊申/海州將王傳拯殺其刺史陳宣叛于吳)
(來降與通鑑小/異今悉從通鑑)先是傳拯有威名得士心會宣罷歸徐
知誥許以傳拯代之既而復遣宣還海州徵傳拯還江
都傳拯怒以為宣實毁之遂帥麾下入辭因斬宣焚掠
城郭帥其衆五千出奔知誥曰是吾過也免其妻子唐
漣水制置使王巖將兵入海州遂以威衛大將軍知海
州事傳拯季父輿為光州刺史傳拯遣間使至輿所輿
執之以聞因乞罷歸知誥以輿為控鶴都虞侯時政在
徐氏典兵宿衛者尤難其人知誥以輿重厚慎宻故用
之冬十月丙辰左僕射同平章事嚴可求卒(按江表志/以可求譌)
(為球言球常宿金山上有詩云淮船分螘㸃江市聚蠅/聲南唐烈祖性嚴忌宋齊邱因而興譛以竹籠盛之沉)
(江口此言/不足信也)是月徐知誥以其長子大將軍景通為兵部
尚書參政事(知誥將出鎮/金陵故也)以徐延休為江都少尹(九國/志云)
(李昇輔政庶事詳悉因謂延休曰府/中白事見少尹署事更不復省也)
太和三年春二月徐知誥欲以中書侍郎内樞使宋齊
邱為相齊邱自以資望淺薄陽退讓為高謁歸洪州葬
父因入九華山止於應天寺啟求隱居帝下詔徵之知
誥亦以書招之皆不至知誥復遣子景通敦諭始還朝
除右僕射致仕更命應天寺曰徵賢寺秋九月鎮海節
度使徐知詢命句容令黃鸞重建靈寳院於茅山(賜紫/道士)
(王栖霞靈寳院記曰靈寶院者梁天監歲貞白陶先生/𢎞景所創也始本昭眞其號焉紫陽觀即長史宅界于)
(東小茅嶺雷平山列于南鍾山西朝焉良常北衛焉其/餘聖槩羣阜若衆星之環拱不可殫論先是迥臺層漢)
(悠閣匝雲秘三洞璚文集丹邱羽客門人周仙君子良/勤修於是崇習𤣥風鍊金石身騰烟霞轍時移代夐瓦)
(木之功寖冺及唐太和中太尉賛皇李公每瞻遺躅屢/搆遐緣門師道士孫智清復討前址再建是院尋諸舊)
(號須曰靈寶爾後既偶兵熖靈致煨燼荆棘相森凡材/圍長狐免往焉芻蕘往焉弗芟弗薙歴五十載矣栖霞)
(胄叨素業幼專不息雖童丱獲名而屢厄兵難跡不遑/處遺□殆空斷梗杳泊自北徂南幸托𤣥化遐欽兹境)
(聿諧所適乃勵畚鍤忘蹔勞砌壇植松結茆庇拙紉蘭/餌术願言終遁俄奉先齊王㫖再琯再籥是埏是鎔洎)
(我公移鎮是邦自以風痺厥躬告從谷隱公遂捨俸錢/一百萬俾於舊基别崇利有禀命之際亹亹勉勵夙夜)
(匪懈思竭克勤冀荷恩敎噫事難謀始智寡周防且虎/視非一雀之圖而雀終噪蟾盈非片雲可同而雲或掩)
(時哉理非誣也非台曜覽幽幾止終廢由是度揆經營/月期日就博邀執斵量材取制墻茨必襄圖蔓必薙平)
(瓦礫以等阜屏豺狼而斷羣力工約萬綿歲靡朞剞劂/督竒丹臒神妙造正殿三間中塑靈寳天尊景從砌壇)
(三級三門三間環統廊廡一十六間并葺壞整頽降真/堂續連於内重新沼池再築垣墻東北隅即忠義太保)
(公之季弟先於舊閣基建瑞像殿三間兩厦中塑羊角/山應現老君西南隅向曰三官堂三間塑像岌岌其狀)
(亭亭其勢金碧其飾輪奐其映瓦叠鴛翠甍差鳯翹睟/容禮而若眄侍衛瞻而乍愕旌幢翻翻雲鶴軿軿􁫨侔)
(崛起異疑飛來非我公願力斯應象教斯感即荒□之/域安歘諸壯麗乎是使眞風永布靈致恒芬配天地而)
(齊壽總山川而介福噩噩烈烈可久可大栖霞智慚絶/妙才非述作葢受恩于始受命于此竭誠竭慮迨兹成)
(功聊實記於質文呈台覽而刋於將來也時太和/三年重光單閼歲九月乙酉朔九日癸已謹記)是月
鎮南節度使同平章事徐知諫卒以其兄知詢代之賜
爵東海郡王冬十一月甲申朔日食是月太尉中書令
徐知誥表稱輔政歲久請歸老金陵帝乃以知誥為鎮
海寧國諸軍節度使鎮金陵餘官如故總錄朝政如徐
温故事加其子兵部尚書參政事景通為司徒同平章
事知中外左右諸軍事留江都輔政以内樞使同平章
事王令謀為左僕射兼門下侍郎以宋齊邱為右僕射
兼中書侍郎並同平章事兼内樞使以佐景通賜德勝
節度使張崇爵清河王十二月癸亥知誥至金陵
太和四年春二月徐知誥作禮賢院於府舎聚圖書以
延士大夫孫晟陳覺多與宻議秋八月知誥廣金陵城
周圍二十里冬十一月拜知誥大丞相太師加領德勝
軍節度使諸道都統如故知誥辭丞相太師是歲鍾山
之陽積飛蝗尺餘厚有數千僧白晝聚首㗖之盡
太和五年夏五月宋齊邱勸徐知誥徙帝都金陵知誥
乃營宫城於金陵秋七月閩建州土豪吳光帥衆來奔
且請兵九月甲戌朔立德妃王氏為皇后是月唐吏部
侍郎張文寶使杭州舟壞泊於天長帝厚禮之資以從
者儀服錢幣數萬文寶辭曰本朝與吳久不通問既非
賔客又非君臣今拜嘉命何辭以謝乃獨受飲食餘悉
返之帝嘉其有禮命移文吳越俾得境上迎候文寶竟
達命杭州而還辛丑徐知誥以國中水火屢災兵民困
苦安可獨樂悉縱遣侍妓取樂器焚之冬十一月信州
刺史蔣延徽擅引兵會吳光攻建州是歲進封徐知誥
為東海王(按知詢既賜爵東海知誥又封此地不應/一時有兩東海王今姑從歐陽史吳世家)封
東嶽三郎為雄武將軍建廟金陵(或云南唐昇元/中事今從薛史)
太和六年春正月徐知誥治私第於金陵乙未遷居之
虚府舍以待車駕是月蔣延徽擊閩兵於浦城敗之進
圍建州會知誥召延徽歸延徽聞福州及吳越兵將至
隨引兵還閩人追擊之我師大敗死亡無算遂歸罪於
都虞侯張重進斬之知誥貶延徽為右威衛將軍遣使
求好於閩閏月唐安州王任全等謀殺安逺節度使苻
彦超以降於我事敗為副使李端所殺二月都押牙周
宗以遷都為未便語於知誥曰主上西遷公復須東行
不惟勞費甚大且違衆心時國人多不欲遷都者丙子
帝使宋齊邱如金陵諭知誥罷遷都之議是月周宗諷
帝禪位於知誥齊邱請斬宗以謝帝命黜宗為池州團
練副使已而鎮海節度副使李建勲行軍司馬徐玠復
陳知誥功業宜蚤從民望知誥召宗復為押牙齊邱由
是忤意己卯詔知誥還居府舍甲申金陵大火乙酉又
火知誥疑有變勒兵自衛夏四月甲戌唐潞王稱皇帝
乙酉改元清泰五月鎮南節度使守中書令東海王徐
知詢卒是時江西館驛廵官黃極子婦生男子一首兩
身相背四手四足連昌縣民家生牛每一足更附一足
投之江中翼日浮水上南昌新義里地䧟長數十歩廣
者數丈狹者七八尺人以為知詢實應之六月丙子降
封昭武節度使兼中書令臨川王濛為歴陽公徐知誥
命控鶴軍使王宏將兵二百幽之和州秋七月知誥召
宋齊邱還金陵以為諸道都統判官加司空給南園居
之不令預國事冬十月加知誥大丞相尚父嗣齊王九
錫辭不受十一月知誥召其子司徒同平章事景通還
金陵為鎮海寧國節度副大使諸道都統判中外諸軍
事以次子牙内馬歩都指揮使海州團練使景遷為左
右軍都軍使左僕射參政事留江都輔政是月加王令
謀司徒是歲故東海王徐温諸孫景運建報先院於金
陵
天祚元年春三月加徐景遷太保同平章事知左右軍
事徐知誥令尚書郎陳覺輔之夏六月德勝節度使兼
中書令柴再用卒秋八月潤州團練使徐知諤荒縱無
度徐知誥怒之或曰忠武王最愛知諤而以後事傳公
借使知諤有能名於公何利知誥待之加厚九月帝加
尊號曰睿聖文明光孝應天𢎞道廣德皇帝丙申大赦
改太和七年為天祚元年冬十月加中書令徐知誥尚
父太師大丞相天下兵馬大元帥進封齊王備殊禮以
昇潤宣池歙常江饒信海十州為齊國知誥辭尚父丞
相殊禮不受
天祚二年春正月徐知誥始建大元帥府以幕職分判
吏户禮兵刑工部及鹽鐵三月知誥以其子景通為太
尉副元帥宋齊邱徐玠為元帥府左右司馬夏四月荆
南高從誨奉牋勸知誥即帝位六月辛酉太保同平章
事徐景遷以疾罷命其弟景遂代為門下侍郎參政事
冬十一月癸巳詔齊王知誥置百官以金陵府為西都
(按歐陽史吳世家天祚三年以金陵為西都廣陵為東/都五國故事云徐氏將移楊氏之祚以昇州為大吳西)
(都揚為東都非也葢西都改于天祚/二年而東都則知誥受禪後改云)丁酉契丹立石敬
瑭為天子於柳林國號晉改元天福十二月辛丑唐安
逺節度使盧文進棄鎮來奔是月徐知誥以鎮南節度
使太尉兼中書令李德誠德勝節度使兼中書令周本
位望隆重欲使帥衆推戴本曰我受先王大恩恨不能
救楊氏危忍為此乎其少子𢎞祚强之不得已與德誠
率諸將入江都陳知誥功德又詣金陵勸進宋齊邱謂
德誠子建勲曰尊公太祖元勲今日掃地矣(十國紀年/云宋齊邱)
(遺宗信書令宗信/諷止德誠勸進)於是江都宫多妖帝曰吳祚其終乎
左右曰此天意非人事也是歲立韓將軍于金陵城西
報功也(失其/名)高麗與新羅百濟戰大敗之
天祚三年春正月乙卯日食初出三分至卯復太子璉
納齊王知誥女為妃是月閩吳越皆遣使勸進知誥知
誥始建齊國立宗廟社稷改金陵為江寧府牙城曰宫
城㕔堂曰殿以左右司馬宋齊邱徐玠為左右丞相馬
歩判官周宗為内樞判官周廷玉為内樞使自餘百官
皆如天子之制置騎兵八軍歩兵九軍二月以盧文進
為宣武軍節度使兼侍中戊子帝使宜陽王璪如西都
册命齊王知誥知誥受册赦境内册王妃曰王后三月
齊王知誥立其子景通為王太子固辭不受尊考忠武
王温曰太祖武王妣明德太妃李氏曰王太后壬申更
名誥夏五月齊王誥欲取中原遣使汎海通好於契丹
以美女珍玩結之契丹主亦遣使來報聘六月諸道副
都統徐景遷卒秋七月晉右衛大將軍尹喗謀叛事泄
將奔於我為人所殺晉安州威和指揮使王喗大掠本
州來奔部將胡進邀殺之是月同平章事王令謀如金
陵勸齊王誥受禪誥讓不受八月甲子歴陽公濛殺守
衛軍使王宏亡抵廬州周本本子𢎞祚執送江都齊王
誥遣使迎殺於采石稱詔廢為悖逆庶人絶屬籍侍衛
軍使郭悰殺濛妻子於和州誥諉罪於悰坐貶池州是
月帝下詔禪位於齊李德誠復詣金陵勸進宋齊邱不
署表九月癸丑王令謀卒丙寅命江夏王璘奉璽綬於
齊冬十月乙酉齊主遣右丞相徐玠奉册詣帝稱受禪
老臣誥謹拜稽首上皇帝尊號曰高尚思𤣥𢎞古讓皇
帝(按歐陽氏五代史馬令陸游南唐書陳霆唐餘紀傳/皆作高尚思𤣥𢎞古讓皇帝惟通鑑作讓皇無帝字)
(今從諸書之稱又五國故事作高尚思𤣥崇/古讓皇帝以𢎞為崇疑宋人因廟諱而改也)宫室乘輿
服御皆如故宗廟正朔徽章服色悉從吳制己丑齊主
表請改江都宫殿名皆於仙經内取之帝常服羽衣習
辟穀術丙申帝以齊主上表致書辭之齊主謝而不改
昇元二年帝屢請徙宫五月齊主改潤州牙城為丹楊
宫以李建勲充迎奉讓皇使徙帝居丹楊宫(一作/丹陽)命馬
思謙為丹楊宫使以嚴兵守衛之(五國故事載楊溥渡/江賦詩畧曰烟凝楚)
(岫愁千㸃雨滴吳江淚萬行兄弟四人三百口不堪端/坐細思量又江表志言讓皇常賦詩江南江北舊家鄕)
(三十年來夢一塲吳苑宫闈今冷落廣陵臺榭亦荒涼/云云按南唐書此李後主詩也後人誤以為吳睿帝作)
冬十月辛丑帝殂年二十八歲是日有使命來徙所帝
方誦佛書于樓上使者趨前帝以香爐擲之俄而報晏
駕矣(按九國志云溥能委運受終不罹簒弑之禍深于/機者也江表志云讓皇既遷數年未卒每有枯楊)
(生枝葉及五歲有中使賜衫笏加官即日而終薛史唐/餘錄皆云溥禪位踰年而幽卒歐陽史但云卒十國紀)
(年曰辛丑唐人弑讓皇五國故事云營室於茆山遷溥/居之及將遇弑使者前趨俄而見害今取十國紀年諸)
(家之/說)齊主廢朝二十七日追謚曰睿皇帝葬平陵六年
唐遷其宗族於泰州號永寧宫令刺史褚仁規嚴兵防
䕶絶不通人(十國紀年云唐人遷讓皇之族于泰州號/永寧宫守衛甚嚴不敢與國人通昏姻久)
(而男女自為匹偶歐陽五代史云李昇遷溥子孫於海/陵久而男女自為匹偶國人多哀憐之通鑑考異云讓)
(皇子及五歲遣中使/拜官賜服即日而卒)顯德三年周世宗征淮南下詔撫
安楊氏子孫唐元宗聞之遣園苑使尹廷範(江南野乗/作延範)
迎置京口時道路已亂廷範慮有變執其二弟六十餘
人殺之以其婦女渡江元宗大怒腰斬廷範罵曰小人
以不義之名累我楊氏遂絶周先鋒都部署劉重進得
其玉硯馬腦椀翡翠瓶以獻太祖以唐景福元年再入
揚州至天祚三年為南唐所簒葢晉天福二年也歴傳
四主凡四十六年(舊唐書舊五代史皆云大順二年入/揚州至被簒四十七年今据徐鉉吳)
(錄龔頴運厯圖所紀鉉與頴/故仕江南稽考宜得實也)
論曰楊氏自紀祥等之亂祭則𢎞農政由東海大權久
為它人竊矣逮平陵越次以立號為共主若贅疣然改
元稱尊徒擁虚器卒假禪讓之名致移鼎祚之實跡其
由來良非一日勢使然也要豈睿帝之罪哉
　
　
　
　
　
　
　
　
　
　
　
　
　
　
　十國春秋卷三
欽定四庫全書
　十國春秋卷四
　　　　　　　　　　　　　檢討吳任臣撰
吳四
　列傳
　　太祖太妃史氏　　　　夫人朱氏
　　太后王氏　　　　　睿帝讓皇后王氏
太妃史氏家世齊魯或云鴈門史建瑭族姑也唐僖宗
時太祖内之生烈祖高祖已而封武昌郡君烈祖嗣王
位尊為太夫人及紀祥之變嚴可求假太夫人敎令諸
將宜無負楊氏高祖遂得立未幾徐温暴張顥弑君罪
詣西宫白其事太夫人恐懼泣曰吾兒幼冲禍難如此
願保百口歸廬州公之惠也温曰顥弑逆不可不誅太
夫人宜自安武義元年尊為太妃無何薨(按九國志渥/母史氏封武)
(昌郡君渥嗣位後尊為太夫人通鑑又云隆演/尊母為太妃一云讓皇尊為皇太后者非也)
夫人朱氏奉國節度使延壽姊也少以黠慧侍太祖會
延壽被誅并夫人出之(朱氏唐封燕國夫人制曰全燕/列壤大國䟽封式示寵榮以旌)
(賢/淑)
太后王氏睿帝其所出也武義二年六月睿帝即王位
尊為太妃未幾稱帝尊為皇太后乾貞二年八月殂
讓皇后王氏初事睿帝為德妃太和五年九月冊立為
后及南唐受禪睿帝殂於丹楊宫后不知所終
　　太祖子臨川王濛　　新安公潯　　德化王澈
臨川王濛太祖第三子(五國故事云第十六九國志曰/濛字志龍常持節冊徐温大丞)
(相温見曰此子瞻/顧特異恐難其下)武義元年封廬江郡公時徐温秉政
濛内不能平居恒撫膺歎曰我國家竟為它人所有乎
温聞而惡之是冬出為楚州團練使明年徙舒州及高
祖即世濛以次當立而温不欲長君且忌濛乃奉睿帝
嗣吳王位未幾睿帝稱尊號進濛常山王明年改封臨
川累加昭武軍節度使兼中書令已而齊王知誥將謀
受禪遣人告濛藏匿亡命擅造兵器以搆其罪降為歴
陽郡公令守衛軍使王宏帥兵二百幽之和州居二年
濛知國將亡遂破壁殺宏宏子勒兵攻濛濛射殺之引
二騎詣廬州德勝節度使周本畫䇿為本子𢎞祚所執
已見殺於采石追廢為悖逆庶人濛妻子在和州悉為
侍衛軍使郭悰所殺南唐昇元元年追封臨川王謚曰
靈以禮改葬
新安公潯太祖第五子也高祖開吳國封郡公尋卒
德化王澈太祖第六子也武義元年封鄱陽郡公睿帝
即皇帝位封平原王已又徙封德化不知所終(又按實/賔録云)
(楊行宻有一子病瘖鄕里號為不語/楊家未知為太祖第幾子附記于此)
論曰語云芳蘭當户不得不鉏其濛之謂乎一奮而死
邦家淪喪所由過於江夏諸王貪生者逺矣
　　高祖子南陽王玢
　　睿帝子太子璉　　江夏王璘
　　宜春王璆
　　從子建安王珙　　宜陽王璪
南陽王玢高祖子也初名繼明武義時封廬陵郡公已
而改今名乾貞元年封南陽王南唐禪代降為公
太子璉睿帝長子也乾貞二年封江都王太和初立為
皇太子天祚中納齊王知誥女為妃及南唐受禪降封
𢎞農郡公領平盧軍節度使兼中書令已又改康化軍
節度使昇元四年璉謁平陵還至竹篠口維舟大醉一
夕暴薨或曰左右承唐主指實置之死也追封𢎞農王
謚曰靖
江夏王璘睿帝第二子也乾貞初與宜春南陽諸王同
封累加太尉禪代時奉璽綬於齊南唐主遷官增邑降
封為郡公
宜春王璆睿帝第三子乾貞初封王宜春不知所終
建安王珙睿帝兄子也初封南昌郡公乾貞元年進封
為王南唐受禪降珙等十二人為公(或作十/一人)珙領康化
軍節度使兼中書令居無何稱疾罷官歸永寧宫終焉
宜春王璪亦睿帝從子天祚元年璪賫冊寳冊徐知誥
為齊王及南唐禪代降封郡公
　　太子妃李氏
太子妃李氏齊王知誥第四女也賢明温淑容儀絶世
天祚中册立為皇太子璉妃及南唐受禪宋齊邱請離
其昏唐先主不許封永興公主妃自以為吳家冡婦而
國亡中懷憤悒聞人呼公主輙悲傷流涕左右為之慘
戚諸兄多惡之唐先主曰内夫家而外父家婦人之德
也何罪之有已而從太子璉至池州璉既薨妃還居金
陵宫終身縞素斥去容飾不茹葷血自稱未亡人焚香
對佛誓曰願兒生生世世莫作有情之物年二十四歲
無疾坐亡有光如剪長丈餘自口而出凡五夕始滅至
斂温軟如生唐先主悼痛詔李建勲勒碑宫中紀其異
云
論曰婦人内夫家義之正也史言妃聞呼公主必流涕
而辭其志操亦何異黄皇室主邪良可哀矣
　　睿帝女上饒公主
上饒公主者睿帝愛女也太和末下嫁左僕射徐景遷
會景遷死公主亦繼亡南唐禪代追封景遷為高平郡
王公主為燕國君謚曰貞莊
　
　
　
　
　
　
　
　
　
　
　
　
　
　十國春秋卷四
欽定四庫全書
　十國春秋卷五
　　　　　　　　　　　　檢討吳任臣撰
吳五
　列傳
　　袁襲　　　　　　　高朂
　　戴友規
袁襲廬江人太祖為廬州刺史襲仗䇿從軍料事多中
畢師鐸之攻廣陵也吕用之詐為高駢牒署太祖行軍
司馬徵兵入援襲說太祖曰高公昏惑用之姦邪師鐸
悖逆凶德參會而求兵於我此天以淮南授明公也太
祖遂率廬州兵赴之會師鐸殺高駢太祖入據揚州而
孫儒之亂復熾太祖閉空城不無内怯襲曰吾以新集
之衆守孤城而諸將多高氏舊人非有厚恩素信力制
而心服之也今儒兵方盛所攻必克正諸將持彼此因
强弱擇嚮背之時也海陵鎮使高霸駢之舊將此必不
為吾用者因勸太祖以軍令召霸霸即率所部兵來太
祖欲遣其屯天長以拒儒襲曰霸常挾兩端我勝則來
不勝則叛今處之天長是自絶其歸路也且吾能勝儒
無所用霸不幸不勝天長豈吾有哉公以疑霸而召之
其可復用乎不如殺之以併其衆太祖因伏甲誅霸得
其兵數千襲又言廣陵饑弊已甚蔡賊復來民必重困
莫如避之便太祖但遣延陵宗蔡儔將兵分屯而身留
揚州不發明年儒果攻揚州克其外郛太祖倉皇出走
將奔海陵襲曰海陵難守而廬州吾舊治也城廪完實
可為後圖太祖乃走廬州久之未知所向問襲曰吾欲
卷甲倍道西取洪州可乎襲曰鍾傳定江西已久兵强
食足勢未可圖趙鍠新得宣州怙亂殘暴衆心不附公
宜卑辭厚幣說和州孫端上元張雄使自采石濟師侵
其境彼必來逆戰公自銅官度江會之取鍠必矣太祖
大悅乃引諸將攻鍠會孫端張雄先為鍠所敗鍠將蘇
塘漆朗統兵二萬屯曷山襲曰公領兵急趨曷山堅壁
自守彼求戰不得謂我實怯因其怠而乘之可破也太
祖用其言塘等大敗遂禽鍠入宣州已而朱全忠與鍠
有舊遣使來求鍠太祖謀於襲襲曰不如斬首遺之以
杜後患鍠由是被殺未幾襲卒太祖哭之曰天不欲成
吾大功邪何為折吾股肱也吾好寛而襲每勸吾以殺
此其所以不壽與
高朂舒城人太祖起淮南辟掌書記時軍興事繁用度
不足太祖欲以茶鹽易民布帛朂諫曰兵火之餘十室
九空又漁利以困之將復離叛不若盡我所有易隣道
所無足以給軍選賢守令勸課農桑數年之間倉庫自
實太祖以其言為然悉從之田頵聞之曰仁人之言其
利溥矣正勗之謂也
戴友規廬州人也居太祖幕中為賔客太祖鎮宣州時
與孫儒戰失利欲退走召諸將畫䇿友規曰儒來氣銳
而兵多蓋其鋒不可當而可以挫其衆不可以敵而可
久以敝之若避而走是就禽也淮南士民從公渡江及
自儒軍來降者甚衆公宜遣將先䕶送歸淮南使復生
業儒軍聞淮南安堵皆有思歸之心人心既搖安得不
敗太祖從其計遂大破儒兵
論曰袁襲運謀帷幄舉無遺算殆良平之亞邪以嚴濟
寛事非得已葢時會有固然爾高朂志務農桑仁者之
言藹如也戴友規數言决䇿獨探本原可謂謀臣之傑
出矣
　　李神福　　張訓　　　陶雅　　　劉威
　　臺濛　　　李遇　　　李簡
李神福洺州人𨽻上黨軍籍唐高駢兼諸道行營都統
神福隨州將戍淮海因投太祖為親校從至廬州會羣
盜攻舒州張甚神福請多齎旗幟間道入舒州頃之舒
州兵建廬州旗幟而出指畫地形若布大陳狀賊懼皆
解去積功至都指揮使大順中孫儒盡舉淮蔡兵濟江
軍至溧水太祖使神福拒之神福陽退以示弱儒軍以
為我實怯也不設備神福率精兵夜襲之俘斬千計已
而攻和滁降康暀走安景思神福功為多景福初儒兵
復盛引兵逼宣州太祖謂諸將曰儒衆十倍於我吾欲
退保銅官如何神福同劉威對曰儒掃地逺來利在速
戰宜屯據險要堅壁清野以老其師時出輕騎抄其饋
餉奪其俘掠彼前不得戰退無資糧可坐禽也未幾蔡
儔之亂作神福討儔有功遷舒州刺史已復戰臨安執
浙將顧全武神福討臨安難猝㧞慮彭城王鏐截其歸
路於是遣人衛鏐先壠以媚鏐復多張旗鼓為虚寨以
疑敵心卒受和而還轉昇州刺史俄充鄂岳行營招討
使以擊杜洪兵次鄂州城神福望城中積荻纍纍顧監
軍尹建峰曰今夕為公焚之建峰漫應而未之信時洪
方求救於梁王全忠神福遣部將秦臯至灄口舉炬於
樹杪洪以為汴兵已至焚荻以應之其機畧多此𩔖久
之荆南成汭及馬殷雷彦威之兵叠至救洪神福聞其
至乘輕舟覘之謂諸將曰彼戰艦雖多而不相屬急擊
之汭成禽矣明日逆擊於君山大破之因風縱火汭赴
水死衆軍皆引去是役也洪雖未滅而諸鎮氣奪兵聲
為之大振會田頵叛於宣州太祖密召神福討頵神福
恐洪邀其前宣言奉命攻荆南勒兵具舟楫及暮遂沿
江東下始告將士以討頵之令神福妻子故在金陵頵
襲破昇州執其妻子以招神福且遣使謂之曰公見機
與公分地而王不然妻子無遺神福曰吾以卒伍從吳
王起事今為上將義不以妻子易志頵有老母不顧而
反三綱且不知烏足與言乎斬其使以自絶軍士聞之
皆感奮頵遣將王壇汪建將水師逆戰行至吉陽磯壇
建執神福子承鼎示之神福叱左右射子已而語諸將
彼衆我寡當以竒取勝逮暮合戰神福陽敗引舟泝流
而上壇建追之神福復還順流擊其下時壇建樓船大
列火炬神福令軍中望火炬輙攻之壇建軍皆滅火自
匿旗幟交雜我兵乘風揚火燔其艦壇建大敗士卒死
者甚衆頵聞壇等敗自將水軍來戰神福曰賊棄城來
此天亡也臨江堅壁不戰遣使詣太祖請發歩兵斷其
歸路太祖别遣臺濛擊頵頵敗死即命神福為寧國軍
節度使神福以江西未平固辭不拜明年復充招討使
將兵攻鄂州未下會疾發還廣陵尋卒初頵隂畜異志
神福數言于太祖曰頵必反宜蚤圖之太祖曰頵有大
功反狀未露殺之人人自危矣後果如其言人多以神
福有先見
張訓其先廣陵人祖昇唐末官清流令卒葬滁遂為清
流人訓勇悍多膽畧時人謂之大口張太祖據合肥訓
往見甚歡授親兵已遷黃頭都虞侯擊舒州盜吳迥等
知名揚州之役訓潛入城滅餘火得穀數十萬斛以賑
饑民明年擊殺甘露鎮使陳可言遂敗常州已復屯安
吉斷孫儒糧道有功授常州刺史乾寧初駐軍漣水備
北師(一云是時授/刑部尚書)時汴將龎師古屯兵清河口訓率舟
師與戰斬師古汴軍駭亂遷淮海都遊奕使(一云加兵/部尚書)
海州戍將陳漢賓請降訓以漢賓心叵測與戲下王綰
等將兵直趣其城漢賓倉皇出迎訓入其壘高坐漢賓
張樂大宴飲酣訓忽㧞劒叱曰吾衆已布欲歸即歸無
貽後悔漢賓唯唯解甲聽命轉尚書左僕射㧞山都指
揮使天復初唐昭宗遣李儼間道封太祖為吳王得承
制封拜訓以功擢司徒未幾王茂章破密州以訓為密
州刺史會茂章為汴兵所追解兵去諸將請焚城大掠
而歸訓不可乃封府庫植旌旗於城上遣羸弱居前自
以精兵殿後頃之汴將王檀來攻遙望見旗幟不敢逼
居數日乃敢入遂不復追訓竟全軍還太祖薨訓謝病
再徙黃州刺史亦卒贈太傅清河郡公孫原泌登南唐
保大中進士累官户部侍郎知制誥歸宋歴大理寺卿
陶雅合肥人也生故與太祖同邑太祖用為將討定舒
州盜吳逈李本等命雅攝舒州刺史未幾為許勍所襲
奔還廬州已而擊趙乾之于九華破之授池州制置使
改團練使雅治池州有惠政寛厚得民景福初田頵攻
歙州久不下歙人相與持城下曰得陶雅為刺史請聽
命太祖即命雅為歙州刺史歙人納之雅盡禮見故刺
史裴樞送之還朝久之加檢校司空潯陽公高祖時遷
觀察使會李遇與徐溫不相能誅死雅懼與劉威偕詣
廣陵布腹心溫慰藉良厚俾還歙州累加都團練使雅
治歙凡二十年卒子敬昭將兵襲饒信有功官至(闕/)
　　雅鎮静寡言善用兵天祐中充西南招討使援陳
詢于睦州一夕軍中夜驚士卒多踰壘亡去禆將韓球
奔告之雅安卧不動須臾自定亾者皆還無何大敗浙
兵擒王球錢鎰歸世咸服其有應變之畧(九國志云雅/典黔川二十)
(餘年民感其化生/男女以陶為字)
劉威慎縣人仕太祖為牙將武進之役與安仁義等破
劉建鋒有顯功已而孫儒屢勝太祖太祖欲退守銅官
威言賊倍道逺來背城堅栅可以不戰疲之太祖以為
然久之儒兵饑且大疫儒遂為我所禽將死仰顧見威
曰聞公為此䇿以敗我使我有將如公者其可敗邪未
幾授廬州刺史已又遷觀察使是時四郊多壘井邑蕭
然威内撫百姓外禦冦兵廬州以寧會太祖寢疾判官
周隱以威從起細微必不相負不若使權領軍府董其
事太祖卒用徐溫言威坐是不得召俄擢鎮南軍節度
使撫州危全諷帥兵十萬來攻洪州時守兵裁千人將
吏聞之多失色威密遣使告急于廣陵而日召僚佐奏
樂宴飲神氣閒暇旁若無人全諷懷疑不敢進及周本
將兵救高安全諷被執而洪州獲全實威之力也天祐
九年徐温既族李遇常内忌威欲興師致討威用幕客
黄訥言與陶雅輕舟詣廣陵以明無二心溫相待如事
太祖禮優加官爵隨遣還鎮居數年卒威自廬州移鎮
江西時既去任而廬州大火往往有持火夜行者或射
之殪皆櫬版腐木及敗帚𩔖也數月除張崇為刺史火
災乃止子崇景官袁州刺史叛附于楚為柴再用所破
棄袁州遁去
臺濛字頂雲合肥人或言前趙特進臺彦臯之後也初
從太祖起廬州下廣陵驍勇善戰積功至泗州防禦使
龍紀初董昌作亂唐命鎮海節度使錢鏐討之昌求救
于太祖太祖遣濛攻蘇州以牽其師久之遷漣水制置
使會田頵變作太祖檄李神福自鄂州東下别遣濛將
兵應之頵聞濛至自將歩騎逆戰留其將郭行悰以精
兵二萬及王壇汪建水軍屯蕪湖以拒神福已而覘者
言濛兵營寨褊小裁可容二千人頵易之不復徵外兵
濛入頵境番陳而進營壘俱按規度軍中或笑其怯濛
曰頵宿將未易忽也不可不備居無何與頵遇于廣德
濛以頵麾下皆太祖故時部曲可以計取陽出太祖書
徧賜頵將頵將果下馬拜受濛乘其挫伏縱兵擊之頵
兵遂敗走已又戰于黃池濛先為三覆以待兵交濛偽
走頵以為實怯追之伏發大敗倉卒還宣州城守濛隨
引兵圍之頵趣召蕪湖兵還不得入居數日頵不勝其
忿率敢死士數百出戰濛復陽退示弱頵兵踰濠而鬭
濛亟擊之頵奔囬橋陷馬躓濛乃就斬頵首頵衆大潰
遂克宣州是役也濛以弱為彊以退為進深得兵家虚
實之袐言兵者多取以為法以功表授檢校太保宣州
觀察使天祐元年八月卒于官先是濛在泗州日太祖
浮淮過濛濛盛餙供帳太祖頗不悅既行濛于卧内得
補綻衣馳使歸之太祖笑曰吾少貧賤不敢忘本耳濛
甚慙由是服食為之少損
李遇(闕/)　人也從太祖起兵累功授常州刺史安仁義
叛焚東塘以襲常州遇出戰望仁義大罵仁義曰遇敢
辱我如此必有伏兵遂引去已而遷宣州觀察使高祖
嗣王位徐溫秉政遇内不能平常言徐溫何人吾未常
識面一旦乃當國邪舘驛使徐玠使吳越道過宣州溫
令玠說遇入見新王遇初許之玠曰公不爾人謂公反
遇變色曰君言遇反殺侍中者獨非反邪侍中謂景皇
也溫聞之大怒即署王壇為宣州制置使數遇不朝之
罪别使柴再用帥昇潤池歙兵納之遇不受代再用圍
之踰月不下溫復遣典客何蕘諭遇使自歸蕘因以王
命說之曰公本志果反請斬蕘以狥若本無反心何不
隨蕘納欵時遇少子為廣陵牙將遇絶愛之溫執其子
示宣州城下其子啼號求生遇由是不忍戰遂隨蕘出
再用迎斬之并及其家自遇死諸將多畏溫之威而高
祖僅具位矣先是遇部將朱從本家廐中畜猴子數頭
一夕圉人秣馬見有物如驢黑而毛手足皆如人據地
食猴幾盡未幾遇族誅宣州故老云郡中常有此怪軍
府有變輙出出則有臭氣田頵將敗廵夜者見之于街
不敢逼旬月禍及
李簡上蔡人事太祖為親將會孫儒屯廣陵太祖出兵
拒之為儒所困幾不得脫簡帥敢死士百人㧞太祖出
重圍有功後歴官至常州刺史高祖時簡與李遇等頗
不平于徐溫及遇誅死除簡武昌軍節度使武義元年
加鎮西大將軍兼侍中太和元年以疾求還江都中道
卒于采石徐知詢故簡壻也輙留簡親兵二千人於金
陵表薦簡子彦忠代父鎮鄂州時徐知誥輔政不許知
詢大怒曰劉崇俊兄之親三世為濠州彦忠吾妻族獨
不得武昌邪由是漸與知誥異
論曰李神福戰無不克義在忘私匪獨以勇畧勝也張
訓用兵以斷陶雅輯民以寛劉威静以待動臺濛柔以
禦疆視古名將何讓焉李遇一言之失遂發禍機李簡
時懷内憤而卒獲考終其亦有幸不幸也夫
　
　
　
　
　
　
　
　
　
　
　
　十國春秋卷五
欽定四庫全書
　十國春秋卷六
　　　　　　　　　　　　　檢討吳任臣撰
吳六
　列傳
　　柴再用　　　　　　秦裴
　　劉金(子仁/規)　　　　　李友
　　李厚　　　　　　　劉存(陳知/新)
柴再用汝陽人也始名存𨽻孫儒戲下與小校某者結
為死友有告小校反儒斬之并執存至詰何故反不對
又問曰與彼結死友反則同反耳公誅之復何問焉儒
大竒之曰汝果不反吾再用汝因令改今名已而儒敗
歸太祖為都押牙勇敢善戰所向克㨗乾寧二年助李
厚擊却汴兵授壽州團練副使說降賈公鐸馮敬章論
功尋遷光州刺史天祐二年梁王全忠過光州謂再用
曰下我以汝為蔡州刺史不下且屠城再用嚴設守備
戎服登城見全忠謬為禮拜伏甚恭曰光州城小兵弱
不足以辱王之威怒王茍先下壽州敢不從命全忠遂
留旬日而去既而全忠逾淮再用掠其後軍俘斬數千
計獲輜重財貨無筭未幾改指揮使五年破吳越將張
仁傑于魚蕩先登陷陳恢復東洲是日交戰時再用舟
忽壞長矟浮之僅得濟家人為飯僧千人以酬𡨕福再
用悉取其食犒兵曰士卒濟我僧何力焉頃之宣州觀
察使李遇不受代再用帥兵納王壇且徵遇來朝卒以
計殺遇已又將兵討劉崇景大破楚師于萬勝岡復有
功武義元年高祖建吳國拜左龍武統軍居數年除武
昌軍節度使已又改馬軍都指揮使以戎服入朝被劾
久之累加德勝軍節度使兼中書令太和七年夏六月
病卒先是史官王振詢其戰功再用曰鷹犬微効皆社
稷之靈余何功之有竟不報又常按家樂于後苑有人
竊於門隟窺之再用召至後苑曰隟風恐傷爾眸子其
為人長者𩔖如此或云再用為牙將時會天大雷電家
人皆伏匿再用獨危坐不動俄見襦袴者四人舁再用
坐敗牀出庭中已復大震屋折有龍出焉又武義時再
用常在聽事獨坐忽有䑕至庭下拱立如拜揖狀再用
怒呼左右左右皆不至即自起逐之而屋梁頓折所坐
牀几盡糜碎人莫不竒其事(九國志云再用累歴藩鎮/敦尚素儉車馬導從不過)
(十人亦一/時之良將)
秦裴初從太祖為牙校引兵三千攻崑山㧞之戍其地
光化元年浙將顧全武攻陷蘇州裴獨守崑山不可下
裴常使羸兵執旗幟壯者彀弓弩每發矢必洞中重鎧
全武為之却者數矣已而食盡乃降彭城王鏐詰其久
拒狀裴對曰力屈而降非心降也裴義不敢負楊公王
善其言而釋之居浙四年得復還未幾授昇州刺史烈
祖時充西南行營都招討使將兵擊鍾匡時于江西裴
既至洪州軍於蓼洲諸將請阻水立寨裴不許俄匡時
將劉楚至果據其地諸將以咎裴裴曰匡時驍將獨楚
一人若師衆守城不可猝㧞吾正欲以要害誘致之耳
頃之破寨執楚進圍洪州饒州刺史唐寶請降裴遂陷
洪州獲匡時及其司馬陳象以歸論克敵功改洪州制
置使以指揮使朱思勍范思從陳璠從戍江西三人者
故烈祖腹心也會徐溫等内忌三人遣别將至裴所殺
之裴由是鬱鬱不自得無何卒
劉金曲溪人(一云楚州/山陽人)太祖引兵至天長金與高霸等
悉衆來屬居三十六英雄之一官濠州團練使威名大
震為濠人所稱天祐二年十一月卒太祖以其子仁規
知濠州仁規頗苛刻用事未協衆心官至清淮軍節度
使卒子崇俊復刺史濠州凡三世典濠梁為一時之盛
(滁州菱谿傍/為金故宅址)
李友(吳越備/史作宥)合肥人太祖起淮南友𨽻戲下有膽勇善
撫士卒大順元年將兵二萬屯青城畧地常州已進㧞
蘇州走浙將沈粲爭先排陳勇冠一軍遷尚書蘇州刺
史無何孫儒陷蘇州友見殺贈太保
李厚蔡州人故孫儒遺兵也太祖收儒兵數千䝉甲以
皂衣號黑雲都厚為黑雲隊長以驍勇名朱延壽知壽
州厚實在兵間會汴兵數萬臨城下甚急延壽軍制軍
中每旗二十五騎命厚統十旗往擊不勝將斬之厚稱
衆寡不敵願益兵更往不勝則死都押牙柴再用亦為
之請乃益以五旗厚殊死戰汴兵遂披靡敗走是時厚
兵不滿千而破汴之勁卒數萬淮南人無不駭服厚官
至楚州團練使天祐十三年光州王言作亂高祖命厚
討平之即以厚權知光州事久之卒
劉存泌陽人也驍悍善用兵事太祖積功至舒州團練
使天復三年副李神福攻杜洪于鄂州不能下天祐元
年神福還廣陵存代為招討使明年將兵廹鄂城下焚
其城城中兵突圍而出諸將請亟擊之存曰擊之復入
則城愈固聽其去城可取也是日城破禽洪送廣陵太
祖乃以存為鄂岳觀察使未幾充西南面都招討使取
岳州乘勝與岳州刺史陳知新將舟師伐楚大敗于瀏
陽存知新皆見執楚武穆王數聞二人名欲活之存與
知新大罵曰昔歲宣城脫吾刃下今日之敗乃天亡我
我肯事汝以求活邪我豈負楊氏者武穆王知不可屈
乃殺之岳州復入于楚知新時以刺史為團練使積官
光祿大夫檢校尚書左僕射兼御史大夫存在舒州時
常辟儒生霍某為團練判官已而以讒言縊之于獄至
是存征湖南有舒州人夢霍生自司命祠中出撫掌大
笑曰吾罪得雪矣時霍生婦兄馬鄴為黄州刺史有夜
叩齊安門者曰舒州霍判官將往軍前與使君借馬守
陴者以告鄴歎曰劉公枉殺霍生今此人往矣寧無禍
乎數日存果敗績死焉
論曰柴再用厚以持躬有功不居社稷之臣也秦裴力
屈降敵不忘故主卒還本國辟土江西其品有足嘉者
二劉二李一時雅稱名將而殺身成仁義無茍免存尤
合于聖賢之道矣
　　吕珂　　賈令威　瞿章　　賈公鐸
　　李濤　　袁禎　　丁袗　　周隱
吕珂揚州人事太祖以勇敢聞累有戰功擢黑雲都指
揮使其卒也子師周代其職奔于湖南别有傳
賈令威盱眙人也驍果有勇名太祖官廬州日發兵至
廣陵令威與劉金帥其所部中道來屬𨽻戲下為親軍
太祖兵遂日益盛焉
瞿章事太祖積功至先鋒指揮使乾寧初權刺史黃州
會汴將朱友恭引兵來攻章棄城保武昌寨未幾為友
恭所執遂失黃州
賈公鐸(九國志/作賈鐸)上蔡人也初從秦宗權已而叛宗權渡
淮遇故人馮敬章𨗳之襲破蘄州推敬章為帥公鐸自
為牙將塹城厲兵以自固乾寧中朱延壽奄至城下圍
蘄州會公鐸方獵不得還伏兵林中命勇士二人衣羊
皮夜入延壽所掠羊羣潛入城約夜半開門舉火為應
復衣皮反命公鐸如期至城南門門中火舉力戰突圍
而入延壽曰吾常恐其潰圍而出今反潰圍而入邪如
此城安可猝㧞乃白太祖求軍中與公鐸有舊者持誓
書金帛往說之許以昏壽州團練使柴再用請行臨陳
與語為陳利害公鐸及敬章請降太祖以敬章為左都
押牙公鐸為右監門衛將軍
李濤趙州人太祖時署濤為牙將秦彦之攻太祖也軍
勢甚盛親校李宗禮言衆寡不敵請堅壁自守徐圖還
師濤時在行間怒曰吾以順討逆何論衆寡大軍至此
去將安歸濤願帥所部為前鋒保為公破之太祖壯其
志多伏精兵為三覆以待之卒破彦師禽獲無筭濤一
言之力也天祐十年充招討使攻吳越於臨安戰敗被
執順義元年復歸授右雄武統軍卒
袁禎陳州人初從太祖為銀槍都使太祖之克蔡儔也
張顥來歸分𨽻禎帳下禎以顥反覆請誅之以杜後患
不聽顥後卒以弑逆死時人皆多禎有先見
丁袗字德祥金壇人也太祖擊秦宗權袗以勇應募論
功授都押牙從禽孫儒遷都知兵馬使會太祖多猜忍
袗不自安乞病歸袗不貪財不嗜酒不掩人善寧静自
守泊如也至宋乾德初年九十一而終
周隱舒州人也性戅直忠于所事而不識物情太祖時
官淮南節度判官太祖疾革命隱召烈祖隱直前曰宣
州司馬輕易信讒喜擊毬飲酒非保家主也餘子皆幼
未能駕馭諸將廬州刺史劉威從王起細㣲當不負王
不若使權領軍府俟諸子長以授之太祖不應左右牙
指揮徐溫張顥言于太祖曰王平生出萬死冒矢石為
子孫立基業安可使它人有之太祖曰吾死瞑目矣乃
命隱趣召長子渥來及烈祖得嗣立大罵隱曰君賣人
國家復何面目見楊氏乎遂殺之由是將佐皆不自安
論曰吕珂賈令威瞿章賈公鐸李濤諸人皆興陵從戎
之傑也袁禎識悖主之姦丁袗擅保身之哲可謂知幾
其神矣周隱謀之不臧直言賈禍惜哉
　
　
　十國春秋卷六
欽定四庫全書
　十國春秋卷七
　　　　　　　　　　　　　檢討吳任臣撰
吳七
　列傳
　　劉信　　　　　　　吕師造
　　王綰　　　　　　　王茂章
　　米志誠　　　　　　苗璘
劉信兖州中都人也初為羣盜戰敗奔廣陵事太祖數
有功太祖遇之厚常召信計事醉不能言太祖嫚罵之
信即仗一劒棄去左右請追之太祖曰信豈負我者邪
醉而去醒當復來明日果至累官至鎮南軍節度使天
祐十五年王祺攻䖍州譚全播久不下會祺病高祖命
信充䖍州行營招討使代之信晝夜急攻不能克使人
說全播取質納賂而還時徐溫同平章事怒曰信以十
倍之衆攻一城不得而反用說客降之何以威敵國笞
其使者而遣之曰吾以笞信也且授信子英彦兵三千
謂若父居上游之地統雄兵不能克敵是反也汝可以
此兵往與父同反又使昇州内指揮使朱景瑜與之俱
曰全播守卒皆農夫饑窘踰年妻子在外重圍既解相
賀而去聞大兵再往必皆逃遁全播所守者空城耳往
必克之信大惶懼濟師遂破䖍州人有誣信逗留隂縱
全播將反者信聞之因自獻㨗至金陵見溫溫與信博
信斂骰子厲聲祝曰劉信背吳願為惡彩茍無二心當
成渾花温遽止之一擲六子皆赤溫慚自以巵酒飲信
然終疑之已而楚攻荆南荆南來求救命信帥歩兵趣
潭州荆南兵解去武義元年加征南大將軍唐莊宗滅
梁遣諫議大夫薛昭文使閩假道洪州信燕勞之謂昭
文曰皇帝知有信否昭文曰主上新平河南未熟公名
信曰漢有韓信吳有劉信一等人也君還語天子當來
較射于淮上因指牙旗銀首百歩外舉酒屬昭文曰幸
而中此願為我飲一發中之未幾唐師伐蜀温急召信
至廣陵以為左統軍託以内備而實奪其地居無何卒
南唐受禪以舊故贈太師長子彦英事高祖掌親兵第
四子彦貞仕南唐有傳
吕師造揚州人從太祖起淮南為都將天復元年李神
福攻杭州浙將顧全武列八寨以待之神福使師造伏
兵青山下陽退兵以誘全武伏發全武被執天祐初復
從周本援衢州刺史陳璋會浙兵來取衢州師造謂本
曰敵去我咫尺而陳不動是輕我也必擊之本雖不盡
用其言是日中道破浙軍師造實與有力焉未幾充南
面都統軍使攻蘇州無功已又從周本南伐敗苑玫于
上高遷池州團練使久之楚冦鄂州高祖命師造為水
陸行營應援使以拒楚師未至楚師解去改饒州刺史
師造歴事太祖父子南北征伐多在行間所嚮輙摧鋒
排陳累官光祿大卿檢校太保兼御史大卿師造在池
州日頗事聚斂常嫁女於揚都資装甚厚使家人送之
夜泊竹篠江上有道人忽躍入舟中穿舟而過隨其所
經火即大發復越後舫火亦從之惟一老婢髪尺餘人
與舟了無所損道士亦復不見人咸異之
王綰合肥人仕太祖為漣水防遏使遷海州副使天復
中青州王師範以沂密内叛乞師太祖太祖遣臺濛及
綰將兵援之已㧞密州將進攻沂州城諜者偵城中盡
偃旗息鼔綰謂此不可擊也諸將堅欲攻之綰不能止
乃設伏林間以待頃之攻沂者果不克敵兵乘勢追之
綰伏發得以濟師其用兵多此𩔖武義元年加鎮東大
將軍已遷百勝軍節度使卒
王茂章廬州合肥人也幼從太祖起淮南常侍左右為
親校為人驍果剛悍質畧無威儀臨敵務以身先士卒
太祖壯之梁王全忠遣從子友寧攻王師範于青州師
範乞兵太祖太祖遣茂章帥歩騎七千救之師範以兵
背城為兩柵友寧夜擊其一柵柵中告急趣茂章出戰
茂章按兵不動友寧已破一柵連戰不已遲明茂章度
友寧兵已困乃出戰大敗之遂斬友寧以其首報太祖
是時梁王全忠方攻鄆中聞友寧死以兵二十萬倍道
而至茂章閉壘示怯伺汴兵怠毁柵而出驅馳疾戰戰
酣退坐召諸將飲酒已而復戰全忠登高望見之得青
州降人問飲酒者為誰曰王茂章也全忠嘆曰使吾得
此人為將天下不足平矣汴兵又敗茂章軍還汴兵急
追之茂章度不可走遣裨將李䖍裕以衆一旅設覆於
山下以待之留軍不行解鞍而寢䖍裕疾呼曰追兵至
矣宜速走䖍裕以死遏之茂章曰吾亦戰于此也䖍裕
三請茂章乃行而䖍裕卒戰死汴兵以故不能及茂章
得全軍以歸茂章累官潤州團練使太祖薨烈祖自宣
州入立以茂章代守其地烈祖之去宣州也欲取帷幕
及親兵以行(一云襲位後反/求宣州故時物)茂章惜不與烈祖怒既襲
王位以兵攻之茂章奔于杭州吳越武肅王以為鎮東
節度副使避梁王全忠家諱(梁王曾祖/名茂琳)更其名曰景仁
已而領寧國節度使未幾梁王稱帝素知景仁名遣人
召之景仁間道歸梁路過撫州危全諷方與我治兵相
攻乃陳兵與景仁登城望之景仁曰我素事吳吳兵三
等如公此衆可當其下將爾非得益十萬不可而全諷
卒以此敗人皆稱景仁為知兵景仁既至汴仍以為寧
國軍節度使加同中書門下平章事久之未有以用使
參宰相班奉朝請而已居數年梁太祖以為北面招討
使與晉人戰大敗于柏鄕梁太祖曰吾亦知之葢韓勍
李思安輕汝為客而不受節度爾梁末帝立以景仁為
淮南招討使使攻廬壽軍過獨山山有武皇帝祠景仁
再拜號泣而去戰于霍山梁兵敗走景仁殿而力戰以
故梁兵不甚敗景仁歸汴病疽卒贈太師
米志誠事太祖為牙校勇敢有膂力時朱瑾以善槊名
志誠以善射名軍中同推為驍將安仁義叛與王茂章
執仁義于潤州久之為都押牙襲梁潁州不能下高祖
時充行營都指揮使敗楚將苑玫有功已又同柴再用
破劉崇景等于萬勝岡累遷泰寧軍節度使朱瑾之殺
徐知訓也志誠從十餘騎至天興門問瑾所向聞瑾已
死乃引歸徐温疑其助瑾必欲殺之嚴可求懼事不克
詐稱袁州大㨗召將吏入賀伏甲禽志誠斬之并其諸
子
苗璘不知其世系太祖時以裨將從劉存攻杜洪于鄂
州時汴將曹延祚等將兵援洪兵勢頗盛有降卒言汴
軍虚實謂鄆軍易與爾開道軍未易當也璘乃帥敢死
士自擊開道軍破之禽其將士三百人狥鄂州城外洪
氣沮遂以此敗乾貞初累官右雄武軍使同靜江軍使
王彦章攻楚岳州與楚將許德勲戰于道人磯師敗為
楚所執未幾求和于楚復歸國病卒
論曰劉信吕師造王綰皆桓桓如虎如貔之臣也王茂
章有專閫才而不竟其用畏禍出亡事非得已米志誠
横罹屠戮刑匪其罪東海之惡可勝數邪若苗璘者鄂
州之役其功固不可没云
　　周本(子鄴/)　李德誠　　王安　　　王輿
周本舒州宿松人漢南郡太守瑜之後瑜葬宿松即墓
為祠子孫居其旁者猶數十家本少孤貧有膂力常獨
格虎殺之初為宣州節度使趙鍠將勇冠軍中太祖既
破鍠獲本釋之即𨽻帳下為牙將每奮躍先登攻堅摧
鋒蒙犯矢石身無完膚戰罷輙自燒鐵烙其創飲㗖言
笑自若累遷至淮南馬歩使兩浙將陳璋據衢州歸欵
為浙兵所困不得出太祖遣本迎璋既至浙人解圍出
璋而列兵不動本遂以璋還裨將吕師造以浙兵近我
而不動請擊之本曰吾受命迎陳使君陳君至吾事訖
矣何戰為且彼近而不動必有以待我也擊可勝乎待
其先動擊未晚也頃之浙人躡我軍至中道宿夜半本
陽驚棄輜重走而設伏于旁浙人果急追伏發前後夾
擊盡殱其衆天祐六年撫州刺史危全諷率諸州兵十
萬來寇洪州屯象牙潭楚人圍高安以援全諷江西守
將劉威警書至高祖謀可將者于列官嚴可求薦本時
本方帥軍攻蘇州不能下恥之稱疾卧家可求自往强
起本本曰姑蘇之役非彼疆我弱也徒以我將帥權輕
下皆專命故無功今必見用勿置副貳乃可許之得精
兵七千晨夜兼行高祖初命其解高安圍本曰楚人非
欲取高安第為全諷聲援爾今先敗全諷楚人必棄高
安走何足擊哉乃馳至象牙潭亟擊之大破其軍禽全
諷楚人亦遁吉州刺史彭玕信州刺史危仔昌皆棄城
去江西之地始定本之初至也即揮兵進劉威欲留宴
犒不許或曰敵兵盛宜審觀形勢何遽如此本曰賊衆
加我十倍使我兵知之戰先奪氣矣急乘其鋒用之乃
可有功已而果如所料高祖竒其能遂用為信州刺史
居數年閩楚吳越將兵二萬來攻信州信州兵不滿數
百逆戰不利吳越兵圍之數匝本命啓闗張虚幕于門
内召僚佐登城樓作樂宴飲飛矢雨集畧不為動吳越
疑有伏兵解圍去其臨陳決䇿多此𩔖也唐莊宗入洛
高祖遣司農卿盧蘋往聘還言唐主問我國名將存否
而本預焉由是召入為雄武統軍俄出鎮壽州改德勝
軍節度使後加安西大將軍太尉中書令西平王本不
知書然能尊崇儒士遇僚屬以禮士民愛之性朴拙無
它才惟軍旅之事若生知者齊王誥將受禪徐玠周宗
等以本及李德誠名位隆重諷之使率羣臣勸進本已
昏老其少子𢎞祚懼家禍代署表上之本初不知猶謂
所親曰我受吳室厚恩老矣復能推戴異姓乎臨川王
濛既降爵為公廢居和州聞將傳禪乃殺監守者與親
信兩騎走詣本本即欲出見之𢎞祚固執不可本怒曰
我家郎君也奈何不使我一見𢎞祚拒閉中門令外執
濛告之濛遂誅死本隨衆至建康勸進由是愧恨屬疾
數月卒年七十七本晚好飲酒樂施予或謂公春秋高
宜少儲積為子孫計本曰吾繫芒屩事武皇帝位至將
相何人所遺乎既死太常凖令廢朝三日南唐先主以
本舊將宜講求優典禮官言前朝常為汾陽王郭子儀
廢朝五日命即用其禮謚曰恭烈葬給鹵簿本刺史信
州時入覲陽都一夕遇私諱日獨宿外舎張燈而寐未
熟聞室中有聲視之見火爐冉冉而上直抵于屋良久
乃下飛灰勃然明日浮埃覆物亦無它怪廣陵人傳為
異事
鄴本長子也少驍勇從本征討有戰功本在信州畧地
至建州道徑險阨被圍垂困鄴躍馬救之手刅數十人
翼本而出建人駭懼潰去及臨川王濛被執歎憤逾月
國人以此稱其有義已而仕南唐典親軍累官滁州刺
史廬州節度使暴猛狠戾常蓄飛揚之志南唐先主以
本故特優容之昇元六年卒
李德誠廣陵人也(一云西/華人)少事宣州節度使趙鍠為給
使太祖攻宣州鍠既敗左右皆散惟德誠與韓球從之
不去城中復推立裨將周進思拒太祖鍠使德誠入城
說進思降將行暴得疫疾委頓不克往乃改命球球至
進思所進思斬之擲其首城外德誠是日即愈人咸異
之鍠死太祖義其人妻以宗女常從征討積功為江南
馬歩軍使與諸將圍安仁義于潤州諸將每見仁義臨
城督戰必嫚罵之德誠獨否及城䧟仁義操弓矢坐城
上忽見德誠至曰汝見我不失禮且有竒相它日必大
貴吾以為汝功因擲弓矢就執太祖即拜德誠潤州刺
史未幾徙江州已轉撫州節度使武義元年加平南大
將軍中書令頃之改百勝軍節度使太和中又為鎮南
軍節度使南唐受禪拜太師封南平王進封趙王德誠
事楊氏最久至南唐為佐命臣首率百官勸進初無大
功勞特以際會至高位富貴壽考世罕及者然為人謙
恭沉厚終始如一自洪州覲金陵南唐先主遣内夫人
逆勞于道百官班謁于都門入對日朝堂設次以待昇
元四年卒年七十八南唐先主廢朝五日諡曰忠懿有
子二十八人建勲為相建封為將妻楊氏封滕國君當
世榮焉初南唐信王景達先娶德誠女先主復姓有司
以同姓非禮先主制曰南平王國之元老昏不可離信
王妃可氏南平亦異數云
王安廬州廬江人少事太祖𨽻戲下太祖常臨戰升高
冢望敵安捧唾壺侍側左右皆注目前視忽有武士持
矟徑趣太祖莫能禦者安置壺于地引弓射之一發而
殪徐納弓弢中復捧壺立色不變太祖喜撫其背曰汝
器度如此它日必富貴積功至袁州刺史南唐禪代用
為百勝軍節度使䖍州與嶺南地接南漢使者往來節
度使當燕勞問遺而安名犯漢主祖諱南唐先主乃更
賜名會昇元五年卒年七十有三
王輿(或作/璵)鎮東大將軍綰之弟也初為小校從周本攻
危全諷臨戰本視賊水柵部分諸將指旁山頭一小營
謂輿曰爾往為我取彼輿唯唯不即往本曰爾憚往邪
輿曰公必不以輿為不武請得此柵攻之舎而趣彼何
為本大喜曰爾亦知此為必爭之地邪乃命之輿乘輕
舟襲破其前鋒遂排柵入諸軍繼進賊大潰積功遷至
諸軍都虞侯睿帝時甚見倚任久乃出為光州刺史先
是兄綰子傳拯為海州都指揮使叛附唐聞輿在光州
遣使通問輿執其使以聞因求罷郡進控鶴都虞侯已
為左宣威統軍歴鎮海節度留後金吾衛大將軍南唐
禪代輿從睿帝至潤州移鎮鄂州雅與監軍甄廷堅不
相得會廷堅被誣告有二志南唐先主遣使械廷堅屬
吏未至輿刺知之密告廷堅因為謀曰今獨可即日歸
闕待罪毋與中使遇廷堅恐懼不暇為它謀遂從其計
獲免由是人推其長者中主時加同平章事保大二年
卒年七十四輿少從軍攻潤州為巨弩所射中右耳矢
自左耳出復中旁一人猶立死輿扶歸營卧百餘日故
無恙至老不聵又攻潁州夜夢道士告之曰但有流星
下墜能避當富貴及倚營門驅士卒登城城上機石發
中營門及鎧之半皆糜碎而輿不傷輿曰所夢流星是
也世莫不竒之輿亦頗以此自負
論曰周本李德誠俱楊氏勛臣位列通顯或則抱徐廣
流涕之心或則效范雲勸進之術迹雖不殊而其志亦
畧異焉王安以器度稱王輿以長厚見歴仕二姓功績
爛然要未可與南平同日語矣
　十國春秋卷七
欽定四庫全書
　十國春秋卷八
　　　　　　　　　　　　　檢討吳任臣撰
吳八
　列傳
　　馮𢎞鐸　　　　　　　朱瑾
　　李承嗣(子禪/)　　　　　彭彦章
馮𢎞鐸泗州漣水人也善騎射侃侃若儒者與里人張
雄同為武寧軍偏將并見疑於節度使時溥二人懼禍
乃合兵三百渡江壁白下取蘇州據之稍稍嘯會戰艦
千餘兵五萬乃自號天成軍鎮海節度使周寶之敗奔
常州聞高駢將徐約兵銳甚誘使擊雄與之蘇州雄與
𢎞鐸匿衆海中使别將趙暉據上元資以舟械寶兵散
多降暉衆至數萬雄即以上元為西州欲治臺城為府
旌旗衣服僣擬王者太祖圍揚州畢師鐸厚賫寶幣以
㗖雄與連和雄率軍浮海屯東塘時秦彦在揚州以僕
射告身授雄又以尚書告身授𢎞鐸已而不戰解兵歸
暉數剽江道雄擊殺之坑其衆自屯上元大順初唐以
上元為昇州詔授雄刺史未幾卒雄善馭衆人多思之
為立廟景福二年𢎞鐸代為刺史乾寧二年舉州附太
祖久之表授武寧軍節度使𢎞鐸外雖納好然倚兵艦
完利謀取潤州遣客尚公廼進說太祖太祖不從會大
將田頵在宣州募工治艦隂圖𢎞鐸𢎞鐸介宣揚之間
益内疑不自安而州數有怪大風發屋巨木飛舞州人
駭曰州且易主矣師鐸乃帥軍南嚮以襲頵頵逆戰于
曷山𢎞鐸大敗收殘士欲入海太祖懼復振遣人迎犒
東塘好謂曰勝負用兵常事也今衆尚彊一戰之衂何
苦自棄海島吾府雖隘足容君使將吏各得其所若欲
揚州我且讓公𢎞鐸舉軍盡哭太祖從十餘人搖飛艫
常服不持兵入其軍執手慰勉遂以𢎞鐸歸表為淮南
節度副使𢎞鐸由是不復叛
朱瑾宋州下邑人唐天平節度使宣之從父弟也瑾少
從宣居鄆州補軍校倜儻有大志兖州節度使齊克讓
愛其為人以女妻之瑾行親迎乃選壯士為輿夫伏兵
於輿中夜至兖兵發遂禽克讓自稱留後唐僖宗即拜
瑾泰寧軍節度使瑾與宣已破秦宗權於汴州朱全忠
責瑾誘宣武軍卒以歸遣朱珍攻瑾取曹州又攻濮州
而全忠自攻宣于鄆瑾兄弟往來相救凡十餘年大小
數十戰與全忠屢相勝敗全忠得宣將賀瓌何懷寶及
瑾兄瓊乃將瓊等至兖城下告瑾曰汝兄敗矣今瓊等
已降不如蚤自歸瑾偽曰諾乃遣牙將胡規持書幣詣
軍門請降全忠悅自就延壽門與瑾語瑾曰願得瓊來
送符印全忠信之遣客將劉捍送瓊至瑾伏壯士董懷
進橋下單騎迎瓊揮手語捍曰請瓊獨來瓊前懷進突
出禽之遂閉門責瓊先降斬之擲其首城外(瓊江南野/史作琪今)
(從五/代史)全忠度不可下遂留兵圍之而去瑾嬰城自守而
宣亦敗于鄆州乃乞師于河東河東將李承嗣史儼以
騎兵五千救之全忠已破宣還急趣兖瑾城中食盡與
承嗣等掠食豐沛間汴兵奄至瑾將康懷貞等以城降
瑾引麾下兵走沂州沂州刺史尹處賓不納次走海州
汴兵急追之遂同承嗣儼奔太祖淮南人壯之呼其小
字為朱愍哥太祖聞瑾來大喜逆之高郵解玉帶贈之
表瑾領武寧軍節度使以為行軍副使而瑾妻竟為全
忠所得後為尼時我兵多淮人淮人輕弱不任戰得瑾
勁騎而兵益振是嵗汴將葛從周龎師古攻壽州太祖
用瑾大破其兵于清口斬師古累表瑾行營副都統領
平盧軍節度使同中書門下平章事太祖薨烈祖及高
祖相繼立皆年少徐溫與其子知訓專政畏瑾欲除之
瑾亦時時謀殺知訓常以月旦遣愛妾候知訓知訓强
通之妾歸自訴瑾殊不平屢勸高祖誅徐氏以去國患
高祖不能為既而知訓惡瑾位加已上以泗州建靜淮
軍出瑾為節度使瑾益恨之將行召之夜飲明日知訓
過瑾謝瑾復置酒自捧觴命寵妓以歌侑酒且獻所愛
馬為壽知訓喜瑾延之升堂呼其妻出拜知訓方答拜
瑾以笏擊踣之伏兵自户突出殺之初瑾以二惡馬繫
庭中知訓入而釋馬使相踶鳴故外人莫聞其變瑾携
其首馳示高祖曰今日為吳除患矣高祖懼以衣掩面
曰舅自為之(瑾與太祖朱夫人/同姓故呼為舅)此事非吾敢知遽起入
内瑾忿然曰婢子不足與成大事以知訓首擊柱提劒
而出府門已闔因踰垣折其足瑾顧路窮大呼曰吾為
萬人去害而一身死之遂自刎徐知誥在潤州聞亂以
兵趣廣陵族瑾家瑾妻陶氏臨刑而泣其妾曰何為泣
乎今行見公矣陶氏收淚欣然就戮聞者哀之陶故潯
陽公雅之女也瑾名重江淮人畏之其死也尸之廣陵
北門路人私共瘞之是時民多病瘧皆取其墳上土以
水服之云病輙愈更易新土漸成高墳徐溫等惡之發
其尸投于雷公塘後溫病夢瑾挽弓射之溫懼網其骨
葬塘側立祠其上先是瑾常患疽醫工視之色懼瑾曰
但理之吾非以病死者於是果然卒年五十二(韻府云/瑾兵黥)
(雙鴈于頰/號鴈子都)
李承嗣鴈門人故河東驍將也為汴兵所逼同史儼從
朱瑾南奔太祖署為淮南行軍副使是時汴將葛從周
屯壽州龎師古營清口侵淮淮人大恐太祖欲先趣壽
州承嗣言不如先向清口師古敗從周自走此制敵之
上䇿也已而果如所料太祖置酒高會賞承嗣錢萬緡
表領鎮海軍節度使天復二年太祖引兵攻汴以承嗣
權知淮南軍府事境内無擾承嗣之力也高祖時改淮
南行軍副使參預軍府之事已出為楚州刺史太祖待
承嗣及儼甚厚第舎姬妾咸擇其尤者賜之故二人為
太祖父子盡力屢立功竟先後死不復歸儼累官滁州
刺史承嗣常與淮南副使陸洎友善天祐二年九月承
嗣過洎洎因言夕夢騎兵召至一大府署曰陽明府入
門趣階下一紫衣秉笏取書宣云洎三世為人慈孝可
陽明府侍郎判九州都監事來歲季秋十有七日蒞任
隨遣騎送歸明年九月承嗣復詣洎曰君比當上事何
無恙也洎曰府中已辦詰朝當行承嗣曰吾素以長者
重君今無乃近妄乎洎曰惟君與我有緣它日必當卜
隣承嗣嘿然去俄而洎卒葬于茱萸灣後數年承嗣葬
于洎墓之北其言遂騐
禪承嗣少子也和雅練達有父風居廣陵宣平里中一
日晝寢庭前有白蝙蝠繞庭而飛家童軰以帚扑之不
能中久之出户外忽不見是年禪妻卒輀車出入之路
即飛翔所至處也人咸異之
彭彦章廬陵人吉州刺史玕之弟也天祐初彦章為袁
州刺史與撫州危全諷等連兵攻洪州大將周本既擊
敗全諷遂乘勝攻袁州執彦章以歸高祖署為百勝軍
使武義元年吳越兵自東洲入冦命彦章與禆將陳汾
拒之已而戰浪山江彦章師敗績汾擁兵不之救彦章
死焉高祖為誅汾籍没家貲命以其半賜彦章家稟其
妻子終身
　　李儼　　　趙匡凝　　鍾匡時　　雷彦恭
　　譚全播
李儼唐宰相張濬少子也初名休一名播仕昭宗起家
校書郎歴官左金吾將軍天復二年賜今姓名以為江
淮宣諭使賫御札自巫峽間道潛行拜太祖東面行營
都統中書令進爵吳王以討朱全忠已而全忠克鳳翔
又殺濬于長水儼遂留廣陵不敢歸儼在廣陵太祖甚
尊崇之待以王人之禮始至時太祖建制敕院凡國有
封拜輙先告於儼然後下太祖即世諸將復詣儼承制
授烈祖為𢎞農郡王久之貧困無所依寓居海陵頗與
朱瑾交好徐知訓之死也徐溫疑儼通謀遂被殺國人
寃之(按九國志云李儼本左僕射張濬之少子名播起/家校書郎昭宗賜其姓名來使欲徵兵復讐行密)
(與全忠書云選張述於諫省俾銜命於敝藩授秩執金/賜編屬籍李昊蜀書張格傳云弟休仕唐為御史奉使)
(揚州聞長水之禍改姓名/曰李儼今以九國志為允)
趙匡凝字光儀蔡州人也父德諲事秦宗權為申州刺
史宗權反德諲攻下襄陽已而以山南東道七州降朱
全忠全忠表為行營副都統河陽保義義昌三節度行
軍司馬會其兵以攻蔡破之德諲功多未幾卒匡凝因
自立時成汭死雷彦㳟襲取荆南匡凝遣其弟匡明逐
彦㳟全忠表匡凝荆襄節度使以匡明為荆南留後是
時唐衰藩鎮不復奉朝廷獨匡凝兄弟貢賦不絶匡凝
為人氣貌甚偉性方嚴喜自修飾頗好學問聚書數千
卷為政有威惠汴人攻兖州朱瑾求救于河東河東將
李承嗣史儼將兵救瑾瑾敗與承嗣等俱南奔晉王李
克用遣人以書幣假道于匡凝來聘求歸承嗣等晉王
使者為汴人所得全忠大怒是時汴兵已破兖州遣氏
叔琮康懷貞等攻匡凝叔琮取泌隨二州懷貞取鄧州
匡凝懼請盟乃止全忠已弑昭宗將謀代唐畏匡凝兄
弟不從遣使告之匡凝對使者流涕答曰受唐恩深不
敢妄有它志全忠遣楊師厚攻之而自以兵殿漢北匡
凝戰敗以輕舟奔太祖師厚進攻荆南匡明遂奔于蜀
匡凝至廣陵太祖見之戲曰君在鎮時輕車重馬歲輸
于梁今敗乃歸我乎匡凝曰僕世為唐臣歲時職貢非
輸賊也今以不從賊之故力屈歸公惟公生死之耳太
祖厚遇之及太祖薨烈祖稍不禮之烈祖方宴食青梅
匡凝顧烈祖曰勿多食發小兒熱諸將以為倨慢遷匡
凝海陵後為徐溫所殺匡明卒于蜀
鍾匡時洪州高安人父傳為鎮南軍節度使會危全諷
韓師德等分據諸州傳皆不能節度以兵攻之稍聽命
獨全諷守撫州不可下乃自率兵攻其城城中夜火起
諸將請急攻之傳曰吾聞君子不迫人之危乃掃地祭
天嚮城再拜祝曰全諷不降非民之罪願天止火全諷
聞之明日乃亦聽命請以女妻匡時傳居江西三十餘
年累官太保中書令封南平王天祐三年傳卒匡時自
稱留後請命于唐全諷曰聽鍾郎為節度三年吾將自
為之已而傳養子延規與匡時爭立乞兵烈祖烈祖遣
秦裴等攻匡時匡時敗被執歸于廣陵未幾全諷起兵
江西謀復鍾氏故地全諷為大將周本所敗江西遂入
于竟内
雷彦恭武貞節度使滿之子也滿據朗州引沅水塹其
城上為長橋為不可攻之計又鑿深池府中客有過者
召宴池上指池水曰蛟龍水怪皆窟於此葢水府也酒
酣取坐上器擲池中因裸而入取其器嬉水上久之乃
出治衣復坐意氣自若其無頼剽掠固天性然也天祐
初滿卒彦恭嗣為節度使附于太祖亦常攻刼為荆湖
患已而楚王馬殷發兵攻彦恭彦恭恃塹為阻逾年不
能破五年夏楚兵陷朗州彦恭以輕舟來奔高祖以為
淮南節度副使楚人禽其弟彦雄等十人送梁斬于汴
市澧朗遂入于楚彦恭後卒廣陵
譚全播南康人也常與同邑盧光稠雅相愛光稠狀貌
雄偉無它材能而全播勇敢有識畧然獨竒光稠為人
唐末羣盜起南方全播謂光稠曰天下洶洶此真吾等
之時無徒守此貧賤為也乃相與聚兵為盜衆推全播
為主全播曰諸軍徒為賊乎而欲成功也若欲成功當
得良帥盧公堂堂真君等主也衆陽諾之全播怒㧞劒
擊木三斬之曰不從吾令者如此木衆懼乃立光稠為
帥是時王潮攻陷嶺南全播攻潮取其䖍韶二州又遣
光稠弟光睦攻潮州光睦好勇而輕進全播戒其持重
不聽度其必敗乃為竒兵伏其歸路光睦果敗走潮人
追之全播以伏兵邀擊大敗之遂取潮州是時劉隱起
南海擊走光睦以兵數萬攻韶州光稠大懼謂全播曰
䖍韶皆公取之今日非公不能守也全播曰吾知劉隱
易與爾乃選精兵萬人伏山谷中陽治戰地於城南告
隱戰期以老弱五千挑戰戰酣偽北隱急追之伏兵發
隱遂大敗光稠第戰功全播悉推諸將光稠心益賢之
天祐六年光稠來附于高祖亦以䖍韶二州請命于梁
梁太祖為置百勝軍以光稠為防禦使兼五嶺開通使
又建鎮南軍以為留後未幾光稠病以符印屬全播全
播不受光稠卒全播立其子延昌而事之延昌好遊獵
其將黎球閉門拒延昌延昌見殺球因謀殺全播全播
懼稱疾不出已而梁拜球防禦使球暴病死其將李彦
圖自立全播益懼遂稱疾篤杜門自絶彦圖疑之使人
覘其動静全播陽為病劇狀以自免彦圖死州人相率
詣全播第叩門請之全播乃起遣使請命于梁拜防禦
使全播治䖍州七年有善政高祖遣劉信攻破䖍州獲
全播于雩都遂以之歸廣陵命為右威衛將軍領百勝
軍節度使未幾卒年八十五
　
　
　
　
　
　
　
　
　
　
　十國春秋卷八
欽定四庫全書
　十國春秋卷九
　　　　　　　　　　　　檢討吳任臣撰
吳九
　列傳
　　王稔　　　　　　　骨言
　　陳祐　　　　　　　陳紹
　　方從訓　　　　　　蔣延徽
　　王壇
王稔廬州人也中和三年太祖為廬州刺史聞州人王
朂賢召欲用之固辭問其子弟曰子潛好學慎密可任
以事弟子稔有氣節可為將太祖因召潛置門下而以
稔為騎將後積功累官滁州刺史順義三年有言鍾泰
章在壽州侵市官馬者睿帝命稔廵霍邱代泰章為壽
州團練使俄遷節度使未幾自壽州罷歸揚都為統軍
一日坐聽事與客語忽有小赤蛇自屋墜地向稔而蟠
稔令以器覆之良久發視惟一蝙蝠飛去是年稔加同
平章事咸以為其應也
骨言唐骨儀之後也高祖用兵江西以言為行營都虞
侯言驍勇果毅雅善治兵時危仔倡舉信州請降高祖
以張景思代之命言率兵五千人送景思入境仔倡聞
言兵至棄州奔吳越言偕景思入信州從容經畫人服
其有定亂才
陳祐少有勇力高祖署為黑雲都將天祐十年錢傳瓘
等帥吳越兵入寇常州徐溫將兵拒之至無錫祐白于
溫曰彼謂吾逺來罷倦未能決戰今乘其無備請以部
下兵擊之傳瓘可禽也乃引兵繞它道出吳越兵之後
溫由是以大軍薄其前内外夾攻吳越兵大敗斬獲無
筭已而擢為大將鎮潤州會牙將周郊作亂祐帥衆討
平之有功累官(闕/)　　　卒
陳紹宛邱人驍果善戰勇而多謀歴官至左驍衛大將
軍梁將王景仁入犯紹從徐溫將兵禦之溫遇景仁于
趙歩戰小却景仁擁師乘之將及于隘諸吏士皆失色
紹忽援槍大呼曰誘敵太深可以進矣躍馬還鬭左右
衝突衆兵隨之摧鋒陷陳當者辟易梁兵乃退溫拊其
背曰非子之智勇吾幾困矣賜金帛加等紹悉以分麾
下又戰霍邱梁兵大敗遂聚梁尸為京觀是役為高祖
時戰功第一未幾叛走吳越武義元年陳璋敗吳越兵
于香彎徐溫愛其勇募生獲紹者賞錢百萬指揮使崔
彦章應募禽歸溫復使之典兵
方從訓父䖍為太祖守將總兵戍寧國以備兩浙已而
為吳越所禽從訓遂代䖍守寧國頗以扞禦著功子孫
世為寧國人
蔣延徽者太祖壻也與臨川王濛素相善中書令徐知
誥頗畏忌之太和時官信州刺史會建州土豪吳光為
閩臣薛文傑所逼帥衆萬人來奔且請兵延徽幸其功
不俟朝命輙引兵會攻建州已而敗閩兵于浦城遂圍
建州城垂克矣知誥恐得城後延徽奉濛以圖興復遣
使趣之歸閩人乘勢追之師敗延徽左遷右威衛大將
軍
王壇故孫儒隊將也儒敗率其黨三千人奔睦州陳晟
晟頗疑之處於外城未幾壇同三河鎮將陳嚴攻婺州
婺州刺史蔣環奔會稽壇遂有其地已而與東陽鎮將
王永相攻吳越武肅王時為鎮海鎮東節度使諭其罷
兵不從興師討之光化三年師敗奔宣州田頵用為親
將頵敗壇降于太祖除淮南節度副使天祐九年出為
宣州制置使數李遇不朝之罪居數年卒
　　張崇　　　張宣　　　崔太初　　曹筠
張崇慎縣人也官至廬州觀察使天祐十三年光州將
王言作亂崇不俟命引兵討定高祖奬賚有加久之擢
德勝軍節度使武義改元加安西大將軍崇居官好為
不法士庶苦之常入覲廣陵廬人意其改任皆相幸曰
渠伊不復來矣崇歸聞之計口徵渠伊錢明年再入覲
人多鉗口不敢言惟捋髭相慶歸又徵捋髭錢其貪縱
多此𩔖會廬江民訟縣令受賕侍御史知雜事楊廷式
欲并崇按之徐知誥謝之而止未幾領武寧軍節度使
已又仍鎮廬州太和三年賜爵清河王崇在廬州厚以
貨結權要由是常得還鎮為民患者二十餘年
張宣字致用少從太祖為軍校𨽻大將柴斐斐愛人戢
下諸將化焉惟宣頗肆暴戾部下苦之劉信圍䖍州䖍
人乞師於楚信遣宣及高審思分兵禦之大敗楚師累
遷諸軍都虞侯徙左街使皆以嚴酷為理最後領武昌
軍節度使置地室以鞠罪人罪無問大小入之則無全
活久之境内大治道不拾遺會雪中炭肆有鬭者錄問
之言市炭一秤而輕不及數宣使秤之信然乃斬鬻炭
者梟首懸炭于市由是炭率以十五斤為秤而售者無
敢輕重南唐昇元中卒
崔太初(闕/)　人事太祖父子官至壽州團練使在官頗
以誅求苛刻為事順義元年罷為右雄武大將軍先是
徐溫聞太初失民心欲徵至廣陵徐知誥曰壽州邊隅
大鎮恐為變溫怒曰崔太初不能制如它人何卒徵之
曹筠仕高祖為馬軍指揮使衣錦軍之役筠叛奔吳越
徐溫厚遇其妻子且招之曰吾使汝不得志而去汝無
以妻子為念武義元年吳越兵敗于香彎筠乘勢復歸
溫自數昔日不用筠言者三而不問筠去來之罪歸其
田宅復其軍職未幾筠内媿卒
　　李戴　　盧擇　　　楊迢　　　徐善
　　盧蘋　　楊彦伯　　賈潭
李戴唐平章事蔚從孫也唐末舉進士第為人簡畧無
威儀唐亾來奔授起居郎因家于廣陵子貽業見南唐
春秋
盧擇醴泉人仕烈祖為中書舎人高祖時進吏部尚書
是時政在徐氏擇充位而已無所短長後以病卒
楊迢唐(闕/)　敬之之孫也仕烈祖高祖至駕部員外郎
武義元年遷給事中終于其職
徐善洪州人也秦裴㧞洪州善有女弟擅殊色為軍校
所得强納幣焉已竟挾之去善詣廣陵白其事是時烈
祖府庭甚嚴布衣遊士經歲不得一見而善始至白沙
烈祖夜夢神告曰江西秀才徐善見公今在白沙逆旅
矣其人良士也且有情事未申宜厚遇之烈祖旦即遣
騎迎善既至禮遇優渥因具述女弟被掠狀烈祖命購
贖歸善歙州刺史陶雅聞而異之辟善為從事高祖時
官中書舎人
盧蘋洛陽人也博學善應對歴官至司農卿順義三年
唐以滅梁來告睿帝命蘋使于唐嚴可求預度唐朝所
問密書數事授之以行最後復增黑雲都長劒多少及
五十指揮使在都下諸條頻至唐悉依可求疏記次第
以應唐莊宗大喜餽賚加等遣蘋歸蘋還言唐主荒于
遊畋嗇財拒諫内外皆怨不數年亾矣已而果如蘋所
說
楊彦伯新淦人也唐時童子科及第已而從昭宗至鳳
翔走還鄕里吉州刺史彭玕厚遇之累攝縣邑天祐中
江西平彦伯仕于高祖累官户部侍郎睿帝時臨軒䇿
命齊王知誥詔彦伯攝門下侍郎行事初彦伯謁選長
安一夕抵華隂旅舎有店嫗能知方來休咎彦伯將行
忽失所著履詰責童僕甚喧嫗曰將行而失鞵事不諧
矣京國有亂爾當備歴百艱君爵禄皆在江淮官至門
下侍郎彦伯未之信也至是思其言忽忽不樂數月卒
賈潭為人有器度不與物競高祖時歴官至兵部尚書
潭常見嶺南節度使獲一橘大如升破之得小赤蛇長
數寸亦異事云
　
　
　
　
　
　
　十國春秋卷九
欽定四庫全書
　十國春秋卷十
　　　　　　　　　　　　　檢討吳任臣撰
吳十
　列傳
　　尚公廼　　　　　　黃訥
尚公廼丹徒人初為昇州馮𢎞鐸牙將𢎞鐸遣詣太祖
求潤州太祖未之許公廼大言曰公不見聽恐終不敵
樓船也及𢎞鐸敗歸太祖太祖戲公廼曰頗憶求潤州
時否公廼下席謝曰將吏各為其主但恨無成耳太祖
笑曰爾能事楊叟如馮公吾無憂矣後公廼發田頵反
書以告卒不負太祖云
黃訥蘇州人也天祐時為鎮南節度使劉威幕客太祖
既薨威為帥府所忌或譖之于徐溫溫將圖之訥說威
曰公受謗雖深反本無狀若輕舟入覲則嫌疑頓亾矣
威從其言溫果待威甚恭威得還鎮訥與有功焉
　　嚴可求　　駱知祥　　陳彦謙
嚴可求同州人也(九國志云可/求本馮翊人)父實仕唐為江淮水陸
轉運判官因家于江都可求少通敏有心計以徐溫客
為太祖幕僚遇事多所籌畫太祖疑朱延壽欲殺之溫
用可求謀教太祖陽為目疾以紿延壽事成溫遷右牙
指揮使而可求亦以獻䇿得與謀議太祖彌留之際溫
與可求入問疾獨目送可求凝注者久之衆出可求曰
王若不諱如軍府何太祖曰吾命周隱召長子渥今忍
死待之可求同溫遽詣隱隱未出而見隱作召符猶在
案上急取遣之烈祖乃得嗣立及張顥共溫弑烈祖約
中分其地以臣梁烈祖殁而顥欲背約自立厲聲問諸
將曰嗣王已薨軍府誰當主者三問莫應可求隂為溫
地前宻啓曰方今四境多虞非公主之不可然今日則
恐太速顥變色曰何謂速也可求曰廬州劉威歙州陶
雅宣州李簡常州李遇皆先王故等行也公雖自立此
曹肯為公下乎不若立幼主漸以歲時諸將孰敢不從
顥黙然可求急趨出書一敎内褏中麾同列往使宅賀
衆莫測其所為既出敎宣之乃烈祖母史太夫人教也
大畧言先王創業艱難嗣王不幸早世隆演次當立諸
將宜無負楊氏辭㫖激切顥氣色皆沮以其義正不敢
奪高祖乃得立顥由此與溫有隙諷高祖出溫潤州可
求見溫曰公舎牙兵而就藩郡禍行至矣溫患之可求
因說顥曰公遷徐公潤州人皆言欲奪其兵權而殺之
信乎顥曰右牙欲之非吾意也業行矣奈何可求曰易
耳是時行軍副使李承嗣預軍府之政可求詣承嗣曰
顥凶惡如此今出右牙于外意不徒然恐亦非公之利
明日邀顥與承嗣過溫陽瞋目責之曰古人不忘一飯
恩况公楊氏宿將今幼嗣新立多事時乃欲求自安於
外邪溫亦陽謝曰公等見留不願去也由是不行顥知
為可求所賣夜遣盜刺之可求度不免請為書辭府主
盜執刀臨之可求操筆無懼色盜粗能辨字見其辭氣
忠壯曰公長者吾不忍殺遂掠其財以去頃之溫令鍾
㤗章斬顥于牙堂溫得除顥而獨專國政可求力也事
平授揚州司馬已而溫鎮潤州留子知訓與可求居廣
陵秉政宿衛將馬謙李球作亂知訓將出走可求曰公
棄衆自去衆將何依乃闔户而寢鼾息聞于外府中以
安及朱瑾之變溫遣使殺米志誠可求恐其拒命也以
計禽斬之而溫以瑾故欲大行殺戮可求則與徐知誥
具陳知訓致禍之由溫怒得稍解未幾改營田副使武
義元年高祖即吳國王位遷門下侍郎順義中拜尚書
右僕射已而兼同平章事先是唐與梁戰來徵兵溫欲
持兩端發兵循海助其勝者可求固爭不可至是唐以
滅梁來告溫尤之曰公前沮吾計今將若何可求笑曰
聞唐主始得中原志氣驕滿不出數年必内變吾但卑
辭厚禮保境以待足矣于是遣司農卿盧蘋報使可求
密條數事授之蘋如洛陽凡所問者悉依所授以對大
厭莊宗心而歸無何莊宗遇害可求之言遂驗溫益重
焉時知誥秉鈞以四郊多壘待將校頗事姑息而將校
從禽聚飲騷擾民庶知誥欲糾以法復惜其才力患之
問于可求可求曰無煩繩之易絶耳請檄㤗興海鹽諸
縣罷採鷹鸇可不令而止知誥從其計匝月間羣校無
有游墟落者俄進左僕射太和二年卒可求之死也後
溫三年可求素忠于溫居恒以知誥非徐氏子數勸溫
以次子知詢代知誥輔政知誥内切忌之天祐末謀出
可求為楚州刺史是時高祖尚守藩鎮可求知溫意殊
未慊既受命即趣金陵說溫曰唐亾于今十二年而吳
猶不改天祐可謂不負唐矣然吳所以征伐四方而建
基業者常以興復為辭今聞河上之戰梁兵屢絀朱氏
日衰李氏日熾一旦李氏有天下吾能北面為臣乎不
若於此時先建吳國以繫民望溫果大悅復留可求不
遣使草具禮儀知誥知可求不可去乃以女妻其子續
可求微時為陽邑吏陽邑令器之待以賓禮每曰卿當
自愛他日極人臣之位幸以遺孤留意後可求登公輔
令子理遺命走謁可求可求贈以擔石束帛若不為意
者俄密遣人賫黄金數十斤伺于逆旅門謝之曰非陽
宰之子乎相君使奉金以備行李又僦一第宅僕馬畢
為之置令子他日詣門謝可求曰聊報尊府君夙昔之
遇耳一見後終身謝絶其權畧有如此
駱知祥合肥人也雅能治金穀遇事輙辦初事田頵為
宣州長史太祖既殺頵以知祥為淮南支計官勵精為
理事無留滯天祐中徐溫秉國知祥與嚴可求左右協
力可求任軍旅知祥司財賦一時稱之曰嚴駱已而初
置選舉命知祥董其事任用得人世多服其精覈久之
授鹽鐵判官武義元年高祖即吳國王位遷中書侍郎
知祥與徐知誥甚密知誥常欲出可求于楚州知祥實
與其謀後數年以病卒
陳彦謙常州人為人多智畧善理煩劇高祖時官潤州
司馬酷為徐溫所親信溫行部昇州常喜其繁盛彦謙
勸溫徙鎮海軍治焉溫從其說即以彦謙為鎮海節度
判官溫于軍國事但舉其大綱細務悉委彦謙主之江
淮稱治武義元年溫與吳越兵戰于無錫溫病熱不能
治軍彦謙遷中軍旗鼔于左取貌𩔖溫者擐甲胄號令
軍事溫得少息其臨機御變皆此𩔖也未幾兼楚州團
練使疾革時徐知誥恐其遺言及繼嗣事醫藥金帛相
屬于道以結其心彦謙密留書于溫卒勸以所生子為
嗣時皆多其有義先是金陵工成彦謙上費用之籍于
溫溫曰吾既任公何以此相溷也竟不復會計溫始終
推心腹用之故彦謙亦以此報溫
論曰可求善謀而多中運機莫測握算若神豈非其智
有過人者邪知祥精心錢穀一心佐理得與可求齊稱
宜矣彦謙劻勷庶務終始不渝其志亦可云東海之功
臣也
　　盧樞　　　王潛　　　楊廷式　　徐融
　　汪台符　　江夢孫
盧樞(闕/)　人高祖時官御史臺主簿武義元年高祖禁
民間私畜兵器盜賊益繁樞上言今四方分爭宜敎民
戰且善人畏法禁而奸民弄干戈是欲偃武而反招盜
也宜團結民兵使之習戰自衛鄕里從之
王潛廬州人初居太祖幕府及事高祖歴官左司郎中
典選事時喪亂之後官失其守甲簿湮落潛雍容欵接
坐客常滿隨才而使人人自以為得徐知誥為相掄選
有序潛之力也
楊廷式字憲臣泉州人正直不畏强禦武義初官至侍
御史知雜事時張崇為德勝節度使貪暴不法會廬江
民訟縣令受賕徐知誥遣廷式往訊廷式曰雜端推事
其體至重職業不可不行知誥曰何如廷式曰械繫張
崇使吏如昇州簿責都統知誥曰所按者縣令何至于
是廷式曰縣令微官張崇使之取民財轉獻都統耳豈
可舎大而詰小乎都統者謂徐溫也知誥謝曰固知小
事不足相煩以是益重之廷式雅善占夢縣令毛貞輔
者謁選廣陵一夕夢口中吞日既寤腹猶熱問于廷式
廷式曰此夢甚大非君所能當若以君而言宜得赤烏
場官也已而果然
徐融不知何地人齊王徐知誥秉國政融與宋齊邱曾
禹張洽孫飭輩同為知誥賓客剛方率直少所曲狥身
處齊幕而實乃心楊氏知誥既畜異志且欲諷動僚屬
一日大雪酒酣知誥言行酒無以為樂義取雪與古人
名巧合者為口令因舉巵曰雪下紛紛便是白起宋齊
邱繼曰著屐登階必須雍齒融意欲折知誥遽曰詰朝
日出爭奈蕭何知誥大怒是夜收融投之江自是與謀
者惟齊邱而已
汪台符歙州人少好學博貫經籍善為文章不逐浮末
有匡王定霸之才天復初為陶雅幕客已而見天下苦
兵戰遂居鄕里執耒力田睿帝時徐知誥鎮金陵台符
自草間上書陳民間九患及利害十餘條書上為宋齊
邱所沮謂雖有其言必無其行知誥猶豫未之信齊邱
始字超回台符乃貽書誚之曰聞足下齊先聖以立名
超亞聖而稱字齊丘慚而更其字曰子嵩由是大怒台
符密使人誘其乘舟痛飲至石頭蚵蚾磯下沉殺之知
誥聞而嗟嘆久之頗憾焉台符常請括定田賦每正苗
一斛别輸三斗官授鹽一斤謂之鹽米入倉則有䕠米
太和末知誥使民入米請鹽即其法也南唐昇元中限
民田物畜高下為三等科其均輸以為定制又貨鬻有
征稅舟行有力勝皆用台符之言云台符有歙州汪王
廟記文辭竒奥甚見稱于時(記曰天不欲蓋地不欲載/両曜不欲凝萬根不欲生)
(玉石一塵賢愚一血則神人不得不降聖人不得不作/我唐不得不興越公不得不起起而不生進退存亡者)
(越公得之矣隋鹿無主羣雄率舞公矯翅一鳴聲著千/古提山掬海沃沸填危掃平反側之源歸我唐虞之際)
(武德四年高祖下制曰汪華往因離亂保據州郡静鎮/一隅以待寧晏識機慕義逺送欵誠宜從褒寵授以方)
(牧可使持節歙宣杭睦婺饒等六州諸軍事感天人知/已瞻玉闕言懷龍劒一沉死而不朽貞觀二十三年也)
(有棠樹之詩無良人之嘆固得父老請建祠堂在㕔之/西大厯十年刺史薛邕遷于烏聊東峯元和三年刺史)
(范傳正又遷于南阜即今廟是也中和四年刺史吳公/圓克荷㝠應復修棟宇迄今司空潯陽公景慕英塵經)
(始靈宫凡三遷飾物不告勞民惟求舊濟於時死於國/功宣教化則祭之其餘不在祀典狄梁公按察江淮焚)
(滛祠七百所朝野韙之所謂能執干戈以衛社稷越公/欲蓋而彰雖焚不可得矣且湯不乾堯不濕曷顯聖人)
(之政唐歴十有九帝二百八十年其時間有闕我僕醉/觸破王化洎僖皇歲庚子盜起曹南逆塵犯蹕  淮王)
(大呌義聲千里奔命宣池濠壽滁和九郡統我馬箠分/我君憂茍無將將之雄莫破錚錚之膽我司空潯陽公)
(獨危仁義禮樂餌舒池常潤於歙最為政第一慰本城/之人築久常大本豈矜莊嚴一祠企望六郡直在乎開)
(物成務遺民金石者也台符越公之裔潯陽之吏祖能/神主能賢辭或不直作神之羞辱主之命召我邦人同)
(歸典實庶可與言文論政矣龍集壬戌十/二月十有一日謹記○獨危一作陶雅)
江夢孫字聿修潯陽人也博綜經史立行高潔太和中
中書令徐知誥表為秘書郎夢孫數自言迂儒無裨益
平生讀書欲小試於治民求為縣令方是時士客于知
誥者率以功名富貴自許而夢孫獨無奢望知誥以為
不情未之許也久之累求不已遂補天長令知誥先持
告身示之曰今日受此明日趣走庭下矣曰此素志也
庸何傷及至天長吏白縣署聽事有淫厲不可居夢孫
曰長吏不坐堂皇非禮也是夕果有怪並出夢孫起焚
香曰夢孫受命為令當治事于此鬼神有祠廟丘壟何
不各歸其所吾行不欺暗室奚畏君等語訖皆斂迹夢
孫治縣寛簡吏民安之逾年棄官去縣人號泣送之數
十里還家事繼母盡孝早暮潔衣冠視饍羞母食既徹
為諸生講禮釋經義凡至疑處輙斂袵曰此科先儒猶
多異同夢孫安敢輕言諸君自擇所長可也南唐保大
中卒年八十五贈國子司業葬之日自逺方至者千人
而服衰者百許
論曰盧樞一言而團結民兵可謂慮深逺矣王潛之司
銓衡楊廷式之居臺職皆能不媿其官者也融以諷言
賈禍台符以獻䇿喪軀其人足嘉而周身之智少昧焉
若夢孫者進退不失卑以自牧殆所云盛德之士乎
　　鍾泰章　　翟䖍　　　韋建　　高審思
　　李章　　　王令謀
鍾泰章(吳錄作/鍾章)合肥人為人勇敢有膽畧烈祖時官左
監門衛將軍高祖初襲位徐溫與張顥爭權欲刺顥而
難於其人嚴可求語溫曰非鍾左衛不可溫乃使親將
密諭泰章泰章私心喜選壯士三十輩椎牛享之夜刺
血相飲為誓溫猶疑其怯夜半止之曰僕母老懼事不
成徐圖之如何泰章勃然曰言已出口豈可已之明日
遂誅顥溫由是暴顥弑君之罪未幾論誅叛功泰章賞
獨薄每酒酣恃功頡頏與諸將争或言泰章􁦠望徐知
誥疑其難制溫曰是吾過也昔者吾赤族之禍間不容
髮使無泰章豈有今日富貴邪奈何以薄物細故疑之
稍擢為滁州刺史已而隨周本圍蘇州本敗于黄天蕩
泰章將精兵三百為殿多樹旗幟菰蔣中追兵不敢逼
而還久之遷壽州團練使順義中人有告其侵市官馬
者知誥以王命遣王稔代之改泰章饒州刺史溫召至
金陵使陳彥謙三詰之皆不對或謂泰章何不自辨泰
章曰吾在揚州十萬軍中號稱壯士壽州去淮數里歩
騎不下五千茍有它志豈王稔單騎所能代乎我義不
負國雖黜為縣令亦行況刺史乎何為自辨以彰朝廷
之失時知誥欲以法繩諸將請收泰章治罪溫不可乃
命以泰章次女配知誥長子是為南唐光穆皇后
翟䖍彭城人起家閤門使素為徐溫所親任鍾泰章之
刺張顥也溫實使䖍通密謀已而閉牙城門遂克成功
稍遷王府子城使(一云宫/城使)朱瑾殺徐知訓䖍闔府門勒
府兵討之瑾死未幾改武備使使察睿帝起居䖍防制
甚急殊不堪順義四年睿帝廵迎鑾鎮溫自金陵來朝
睿帝對溫輙名雨為水溫請其故曰翟䖍父名吾諱之
熟矣因謂溫曰公忠誠我所知也然䖍無禮宫中及宗
室所須多不獲溫頓首謝罪請斬之睿帝曰斬則太過
逺徙可也乃徙撫州卒
韋建少居太祖軍中常從征討以膂力聞後𨽻䖍州王
綰為裨將郡境曠逺旁接谿洞羣盜充斥建率勵勇士
所至捕獲百姓頼之累遷諸軍都虞侯左街使出為袁
州刺史建不知書而性渾厚清靜自處無所侵撓郡中
大治居數年入為統軍事睿帝甚謹南唐禪代出為武
昌軍節度使卒年八十
高審思少事太祖以驍勇名于軍中劉信平䖍州審思
為裨將屢立戰功審思為人厚重寡言齊王徐知誥竒
之常使綜領親兵及禪代拜壽州節度使加中書令增
修城隍守備甚嚴或謂曰以公威略守此堅城何懼而
過為畏懦也審思曰兵機多變不可不懼有備無患䇿
之上也後周師南侵壽州未能卒破人咸思審思遺績
云年七十八卒于鎮謚曰忠初術者言審思位不至刺
史常受命刺史常州固辭不行而其後位兼將相終始
富貴術之不足信如此
李章廬州廬江人也(一作季章/定逺人)中和三年與王稔同為
太祖騎將已而與朱瑾相悅高祖時瑾殺徐知訓自剄
徐溫入誅瑾黨章與同事六人當斬五人已斬次至章
厲聲曰四郊多壘而斬壯士邪時馬仁裕監斬壯其言
聞于徐知誥釋之已𨽻洪州為軍校累遷雄武軍都虞
候左街使章雖老而心尚壯善撫士卒勤于職務睿帝
時出為百勝軍節度使為理嚴重禁戢左右賔禮僚屬
南唐受禪會周本死移章鎮廬州加中書令昇元四年
秋八月卒年九十
王令謀故徐知誥客也初為昇州判官已而改揚府左
司馬轉内樞使乾貞中徐知詢握兵金陵與知誥相猜
忌知誥頗患之令謀說知誥曰公輔政日久挾天子以
令境内誰敢不從知詢年少恩信未洽于人無能為也
未幾遷同平章事太和三年進左僕射兼門下侍郎與
宋齊邱同平章事六年拜司徒已又領忠武軍節度使
天祚三年令謀如金陵勸知誥受禪辭不受九月癸丑
卒令謀素柔猾鮮志操老病無齒或勸其致仕令謀曰
齊王大事未畢吾何敢自安疾亟屢上書勸進是歲十
月禪代令謀竟先死不能償其志
　
　
　
　
　
　
　十國春秋卷十
欽定四庫全書
　十國春秋卷十一
　　　　　　　　　　　　　檢討吳任臣撰
吳十一
　列傳
　　杜荀鶴　　　　　　殷文圭
　　楊䕫　　　　　　　沈文昌
　　沈顔　　　　　　　徐延休
　　游㳟　　　　　　　王振
　　信都鎬　　　　　　陳濬
　　朱潯(周延禧/)　　　　　張翊
杜荀鶴素有詩名自號九華山人登唐大順中進士第
(一云荀鶴牧之微子也牧于會昌末自齊安移守秋浦/時年四十四有妾懷妊出嫁長林鄕正杜筠而生荀鶴)
(擢第時年/四十六矣)以世亂還歸九華山田頵在宣州甚重之遂
處頵幕府為賓客頵起兵隂令以牋問至壽州結納朱
延壽復至汴通梁王朱全忠全忠頗厚遇之頵敗全忠
表授荀鶴翰林學士主客員外郎知制誥恃勢侮易縉
紳衆怒欲殺之而未及天祐時卒荀鶴初謁全忠會雨
作而天無行雲全忠曰此謂天泣是何祥也荀鶴賦無
雲詩獻上全忠大悅(詩曰同是乾坤事不同雨絲飛灑/日輪中若教隂翳都相似爭表梁)
(王造/化功)
殷文圭池州人(一云陳州/西華人)小字桂郎居九華山苦學所
用墨池底為之穴唐末詞塲請託公行文圭與游恭獨
歩場屋乾寧中昭宗幸三峰文圭擕東平王全忠表薦
及第尋為裴樞宣諭判官至汴州全忠復表薦之既而
文圭投啟於公卿曰於莵獵食非求尺璧之珍鶢鶋避
風不望洪鐘之樂及南歸為多言者所發全忠大怒遣
吏捕之不及由是屢言措大率負心每援文圭以為證
時寧國節度使田頵雅重儒士置田宅迎文圭母以甥
事文圭文圭感頵意為之盡力頵死事太祖父子掌書
記以文章著名太祖墓誌銘葢其手出也武義元年拜
翰林學士(一云終左千/牛衛將軍)有登龍集十卷從軍藁二十卷
筆耕二十卷㝠搜集二十卷子崇義仕南唐為宰相先
是文圭舉進士道遇老叟目文圭久之謂人曰向者若
人睂綠拳必入口神仙狀也如學道當沖虚不爾有大
名于天下而文圭拳實入口後顯名當時果符其言(唐/詩)
(紀事又云文圭中途遇一叟鬚白睂緑拳文入口神仙/狀也曰如學道當沖虚為儒當大有名於天下云云)
又常經大澤中驟雨震雹衆駭躓文圭獨安詳如不聞
雨定傍人見其兩耳中鬼神以泥封之其異徵有如此
文圭晚年頗急于貲財一日草司空李德誠麻潤毫久
不至作詩督之因為時論所少(詩曰紫殿西頭月欲斜/曾草臨淮上將麻潤筆)
(已曾經奏謝更/將章句問張華)
楊䕫有雋才與殷文圭杜荀鶴康軿(一作/駢)夏侯淑王希
羽等同為宣州田頵上客䕫知頵不足抗太祖著溺賦
數百言以戒之頵不用竟至于敗䕫有紀梁公對原晉
亂說當世爭傳其文
沈文昌湖州人也為文精工有如宿構常居田頵幕中
代頵草檄詈太祖極加醜詆及頵敗太祖赦其罪用為
節度牙推頗以通敏見于時
沈顔字可鑄湖州德清人唐翰林學士傳師之孫也天
復初舉進士第授校書郎屬亂離奔湖南馬氏未幾來
歸為淮南廵官累遷禮儀使兵部郎中知制誥翰林學
士常撰太祖神道碑時人推為鉅手順義中卒顔少有
詞藻琴奕皆臻神境時人為之語曰下水船言為文精
速無不載也性閒澹不樂世利常疾當世文章浮靡倣
古著書百篇曰聱書凡十卷自序云孟軻以後千餘年
儒者咸未有聞焉天厭其極付在鄙子其誇誕如此又
有解聱書十五卷大紀賦一卷登華㫖象刑解時辨讒
國諸文及宣州重建小㕔記行世(記曰界江南宣州實/為奥區凡厥貢之盛)
(厥土之饒則古所良也暨鉅盜起芒碭環弊於四方是/邦載罹窘阨雖城隍僅免而外無孑遺矣兵部裴公餘)
(慶去任竇常侍聿自池牧來臨蒞事未幾遽為秦彦所/據姦連隣憝一旦擁兵渡江引黨趙鍠以代己任是歲)
(南滁劉顥作亂揚州繼喪師律二境流離人不堪命𢎞/農王方作自淝水爰奮義旗詢于同盟則田公司空首)
(決宏謀及維揚克定秦彦就誅宣人有言曰何獨後予/徯其來蘇𢎞農王允憫是誠我公復勵兵進討鍠悉銳)
(逆戰亟為奔之及追蹙保壘兵食内空而外不絶商市/無改肆鍠知人和在彼乃冒圍宵奔我公追擒之自此)
(江表畧定大順元年建子月孫儒大據維揚又來寇我/舉不以義自老厥師復為我公擒之其衆盡潰𢎞農王)
(去寧揚土我公嗣總藩條天子嘉公之勲就轉左僕射/命觀察於是明年建寧國節度又明年加司空宣城荐)
(屬戎事便㕔久缺司署者進言曰盍葺諸公曰民室未/完民逃未復於是用文德以來之既而來安之不朞歲)
(車者闐闐舟者聯聯比屋滯貨盈市溢鄽司署者復進/言曰民室完矣民逃復矣公曰倉廩未實田野未闢於)
(是薄其賦而省其徭給其乏而賑其飢不朞歲荷耰秉/犁橇蟠於泥如雲之稼穰穰在畦司署者復進言曰倉)
(廩實矣田野闢矣公乃許然後度林相址不愆匠事横/梁虹亘山節峯峙嶫嶫崇崇觀者改視公喜退顧人曰)
(凡事之治不治無賢愚貴賤顯然知異觀此當其未治/人咸慊之及其治也人咸榮之則吾於為政也豈不榮)
(乎治哉我今欲刋成績宜付所能則沈氏子以文/售子其何可辭焉乾寧二年乙卯秋八月八日記)
徐延休字德文會稽人博物多學風度淹雅唐乾符中
進士昭宗狩石門無學士草詔延休未調官適在旁近
逆旅左右言其工文辭即召見命視草昭宗善之及還
長安不得用樞密使蔣𤣥暉辟為僚佐延休惡其人棄
去依鍾傳于洪州烈祖時取江西得延休歸授義興縣
令累官至光禄卿江都少尹卒(九國志延休為少尹時/吳將祀南郊以為鹵簿)
(使于是法/物始備)初義興有漢太尉許馘廟廟碑即許劭所立
字久磨滅開元中許氏諸孫再刻之題八字碑隂曰談
馬礪畢王田數七時人不能曉延休一見為之解曰談
馬言午言午許也礪畢石卑石卑碑也王田為千里千
里重也數七是六一六一立也乃許碑重立四字耳延
休二子鉉鍇有傳
游恭建安人登唐進士第博學能文辭有名於世初為
鄂州杜洪掌書記洪死來歸署館驛廵官武義改元遷
知制誥無何卒恭常奉命撰烈祖墓誌詞極體要時輩
稱之有小東里集三卷廣東里集四卷子簡言仕南唐
别有傳
王振(闕/)　人仕高祖兄弟為史官嫺熟典故博通事蹟
所著太祖等本紀及討論諸將戰功皆詳核而不誣切
實而不靡世稱良史才
信都鎬隋信都芳之後也少以著作自負當太祖入廣
陵功臣三十九人而同時佐將吏實五十人焉鎬錄其
名氏功績為淝上英雄小録二卷(文獻通考云信都鎬/撰淝上英雄小録中)
(録楊行密將吏有勲名者四十人其二十四人皆淝人/餘諸道人又有僧道漁樵之屬十人録其小事故名小)
(録/)
陳濬廬陵人父岳仕唐為南昌觀察判官著唐統紀一
百卷濬有史才能世其學事睿帝為中書舎人翰林學
士撰吳録二十卷官終尚書子喬仕南唐有傳(濬又有/揖讓集)
(七/卷)
朱潯素以文章名家所譔啟霸集三十卷為當世所重
同時有周延禧者亦號通才自名其集曰百一集
張翊其先世為京兆人唐末翊父授任番禺屬劉隱將
據廣南棄官北還至潭衡間馬氏已有潭澧挈家來奔
江南過廬陵禾川僦屋居焉翊與弟惟彬善讀書克承
先業高祖時徐知誥輔國政翊入廣陵以射䇿中第授
武騎尉及知誥移鎮金陵隨渡江見知于宋齊邱署府
中從事南唐禪代擢䖍州觀察判官西昌令假道還廣
陵里人榮之已而恃才褊躁凌暴左右被鴆卒翊文辭
婉麗禾山大舜二妃廟碑廬陵紫陽觀碑新興佛閣碑
文皆翊所撰
論曰殷文圭諸人皆彬彬文章之選也或則典贍得體
或則精簡擅長江南故多才士而文圭等實有篳路藍
縷功焉荀鶴雖唐臣以常居宣州莫府亦得載吳人之
列云
　　汪少微　　支戩　　　奚超　　　淮南畫工
汪少微歙州人也常于順義元年譔歙硯銘云松操凝
烟楮英鋪雪毫頴如飛人間四絶
支戩餘干人世為小吏至戩獨好學能文章睿帝時歴
仕金陵觀察判官檢校司空先是戩未遇時戲祝于箕
僊曰請卜支秀才他日何官箕僊畫曰年五十餘位司
空至是遂騐年五十一卒于任箕僊者蓋取飯箕衣之
因名
奚超易水人父鼐與弟鼎善製墨稱為能品唐末遷居
歙州超得其法高祖睿帝時以造墨名家至南唐賜姓
李氏李廷珪廷寛廷宴即超子也廷宴之子文用文用
之子仲宣皆能世其業
淮南畫工者失其姓名晉王李克用之有河東也太祖
恨不識其狀貌密使畫工詐為商人入其境寫之及至
河東有發其謀者禽之晉王初甚怒既而謂曰吾素眇
一目試召使圖之觀其所為如何俄畫工至晉王按膝
厲聲曰淮南使汝來繪吾真必畫家之尤也寫吾不及
十分堦下即汝畢命地矣畫工再拜下筆時方盛暑晉
王執八角扇因寫扇衣半障其面晉王曰是謟吾也遽
使别圖之又應聲下筆繪其背弓撚箭之狀仍微合一
目以審箭之曲直晉王大喜厚賂金帛而還
　
　
　
　
　
　
　十國春秋卷十一
欽定四庫全書
　十國春秋卷十二
　　　　　　　　　　　　　檢討吳任臣撰
吳十二
　列傳
　　糝潭漁者　　　　　張軍師
　　錢亮　　　　　　　董紹顔
　　李攻　　　　　　　柳翁
　　黄冠道人　　　　　　䖍州少年
　　劉通微
糝潭漁者不知所從來太祖初起廬州稱八營都知兵
馬使廵警至糝潭憩于江岸有漁父鼓舟直至前饋魚
數頭曰此猶公子孫鱗次而霸也因四指曰是皆公之
山川太祖異之將遺以物不顧而去
張軍師者史失其名雅善占筭景福元年六月孫儒圍
太祖于宣州前一日軍師語太祖曰明日當大水亭午
儒授首矣時烈日曦赫儒兵方張甚軍中頗嗤其言及
詰旦西北有雲大如箕漸漸彌漫俄而澍雨大水暴作
儒謂衆曰城中大水將及我諸營自顧無相救也頃之
水深丈餘城内徑出兵邀擊儒營因獲儒斬之軍師言
遂騐
錢亮江淮布衣也人皆稱為錢處士天祐中寓居昇州
宿楊姓家中夜忽起曰地下兵馬相鬨云接令公聒我
不得眠人莫之測明日徐溫至金陵時無有豫知者(江/淮)
(異人録又云處士止于金陵楊某家初吳以金陵為州/築城西臨江東至潮溝處士指城西荒蕪之地勸楊市)
(之及建為都邑所市地正值繁會之處遂製層樓為酒/肆焉又常見一人謂之曰爾天罰將及其人告以昨棄)
(食溝中處士曰爾亟取穢者滌之而食可免/罪俄而雷電大震其人如其言雷電遂息)又語人曰
金陵王氣復興當有申生子應運于此及徐知誥為昇
州刺史亮謁之退謂左右曰建業之地復興帝都即郡
侯是也後溫徙知誥于潤因廣修廨署濶布城隍期已
當之亮曰此故修道主也至南唐禪代先主實生于戊
申與亮言合封亮為霸國先生時有圖亮之貌者亮見
曰吾反不若此常對聖人未幾一僧取圖置誌公塔中
已而南唐先主復取入宫陳于内寢其言遂騐亮又善
為䜟語說將來事末年言李氏之祚曰髣髴之間倍蓋
楊氏有淮南四十六年而李氏三十九年髣髴不逺也
或謂楊氏自改元至易姓止二十年故云倍之耳
董紹顔善能知人常詣鄂州節度使李簡簡出諸子視
之時平頭小兒何敬洙侍側紹顔曰諸子皆有功名然
不若平頭極貴也後敬洙累授節鎮為時名將徐溫鎮
潤州令紹顔徧閱牙内將校有藍彦思者遙謂曰若多
言或中也紹顔曰君勿言郎君非善終者彦思曰軍校
死于鋒刃吾事也紹顔曰汝寧能好鋒刃死乎未幾州
有火灾牙兵盛造木桶以貯水軍人因持桶刀作亂彦
思遂死于難
李攻天祐時為舒州倉官自言少時因病遂見鬼為人
言禍福多中高祖初襲位大將張顥操廢立之權威震
中外攻時宿于鬵山司命真君廟翼日與道士崔綽然
軰偕行方數武忽止同行于道側自蔽大樹窺之曰向
見一人桎梏甚嚴吏卒數十人衛之是必為真君所考
召也問為誰良久乃言曰張顥也不匝月而顥果誅死
左雄武統軍李宗造開元寺成大會文武僧道于寺中
既罷攻復謂綽然曰向二吏繫坐中客而去其人當不
永矣言其容貌衣服則團練廵官陳絳也未幾絳暴卒
其神騐皆斯𩔖
柳翁饒州人常乘小舟釣鄱陽江中妻子亦不見其飲
食凡山川深逺與水族之𩔖無不周知鄱人有漁釣者
咸諮訪後行天祐中吕師造為饒州刺史修城掘壕至
城北則雨止役則晴或問翁翁曰此下龍穴也震動其
土則龍出穴而雨矣掘之不已霖雨行將為患已而畚
鍤及數丈其下霧氣衝人不可入果霖雨連旬不止吕
氏諸子將網魚於鄱陽江召問翁翁指南岸一處今日
惟此有魚然有一小龍在焉是日果大獲舟中以瓦器
貯之中有鱓魚長二尺許雙目精明繞器而行羣魚皆
翼從之將至北岸遂失所在
黄冠道人無名氏自云鍾離人也高祖改元開國時廣
陵殷盛士庶駢闐道人狀如病狂手持一竿竿首懸一
木刻為鯉魚形行歌于市曰盟津鯉魚肉為角濠梁鯉
魚金刻鱗盟津鯉魚死欲盡濠梁鯉魚始驚人又云横
排三十六條鱗箇箇圓如紫磨真為甚竿頭挑著定世
間難遇識魚人其𩔖此意者凡數十章時人莫能曉(後/徐)
(知誥禪代復姓/李氏其言始應)
䖍州少年不詳其姓氏高祖時䖍州將鍾某之廣陵道
經太和戍遇少年求同往鍾許之會屠肆有豕首欲市
之而不擕一錢少年曰小事易易耳及還已出豕首褏
中因解囊中錢復償其直及至廣陵有輕俠數人來逆
旅少年指青衣者曰此必今夕為盜耳鍾未之信中夜
聞穴壁聲伺其引首過竇急持之即青衣客也居無何
忽謂鍾曰不可久處趣之歸鍾如其言逮至白沙而朱
瑾被殺廣陵果大擾焉
劉通微精術數素為宋齊邱所知乾貞初徐知誥執政
柄徐溫將佐忌之屢請以溫子知詢為代中外岌岌人
無固志齊邱夜召通微同宿而徵其事坐久聞鼔聲通
微投袂起曰子嵩事必中變政事僕射安若泰山不足
多慮也彼懷惡志者行當受禍金鼓之聲澌澌然殆有
大喪與夕未曙㨗歩至白溫死矣
　　褚雅
褚雅字𤣥道錢唐人武義時來隱于茅山樂施輕財拯
物無厭營田既穫以與貧者與人共居常旦起灑掃取
水以給采薪之人夏月移瓜恣人來取當時暑行道無
暍者人咸以為難
　　申漸高
申漸高不知何地人事睿帝為樂工常吹三孔笛賣藥
于廣陵市乾貞時按籍編括而闗司斂率尤繁商人苦
之會都城亢旱中書令徐知誥謂左右曰近郊頗得雨
都城不雨何也得非刑獄有寃乎漸高作諧語進曰雨
畏抽稅不敢入京耳知誥大笑明日下敎弛額外稅信
宿大雨霑洽太和中知誥與弟知詢不相能一日手金
巵引鴆賜知詢曰願弟壽千歲知詢心疑之取它器均
酒之半跽進曰與兄分享五百歲知誥色變左右莫知
所從漸高舞袖升堂掠二酒併飲之懷金巵趣出知誥
密遣人以良藥解之已腦潰卒
　　徐仲寶
徐仲寶長沙人順義時為舒城令已又改樂平令皆有
能名仲寶在舒城日與家人見白氣斜飛而去中若有
物仲寶婦以手攫之得玉蛺蝶一枚製作精工人莫能
測及在樂平家人復于厠竈䑕穴中得錢甚多仲寶帥
人掘其處深數尺有白雀飛出止于庭樹其下獲錢至
百萬錢盡白雀乃去當時傳為異事
　　朱延壽妻王氏　　張訓妻某氏
朱延壽妻王氏當太祖以計召延壽詭言欲與以揚州
延壽信之將行王曰今若得揚州成宿志是興衰在時
非繫家也然此行吉凶未可知願日發一介慰我一日
介不至王曰事可知矣乃部分僮僕授兵器方闔扉而
捕騎至遂出私帑施民發百燎焚壽州牙舎曰我誓不
以皎然之軀為讎人所辱赴火死
張訓妻故劒俠也未詳其所由來太祖常在宣州給諸
將鎧甲訓得故敝者不如意妻謂之曰此不足介意第
司徒不知耳明日太祖問訓曰爾所得甲如何訓以告
乃易之後太祖移鎮揚州常賜諸將馬訓所得復駑弱
不任形於顔色妻復言如前明日太祖又問之訓以為
言太祖曰爾家事神邪訓曰無之太祖曰吾頃在宣州
賜諸將甲是夜夢一婦人衣真珠衣告予曰公賜張訓
甲甚敝當易之今賜諸將馬復夢前珠衣婦人告予曰
張馬非良馬其故何哉訓亦莫之測訓妻有衣簏常自
啓閉不為人所見會妻出訓竊啟之得珠衣一襲異焉
及妻歸顧謂訓君啟吾衣簏何也先是妻每食必待訓
一日訓歸妻已先食語訓曰今日嘗異味遲君者數矣
俄發甑訓見蒸人首一具心惡之欲殺其妻妻逆知訓
意曰君欲負我邪然君方為數郡刺史我不能殺君因
指一女使曰殺我必先殺此婢不爾君必不免訓遂殺
妻及其婢
　
　
　
　
　
　
　
　
　
　
　
　十國春秋卷十二
欽定四庫全書
　十國春秋卷十三
　　　　　　　　　　　　檢討吳任臣撰
吳十三
　　田頵安仁義　　　　朱延壽
田頵字德臣廬州合肥人安仁義者沙陀之叛將也頵
粗通書傳沉果有大志與太祖生同里約為兄弟應州
募屯邊稍稍遷軍將太祖據廬州頵從之謀略為多攻
趙鍠于宣州鍠出東溪乘暴流以逸阻水解甲謂追騎
不能及頵乘輕船追之鍠驚遽見禽太祖表頵為馬步
軍都虞候會仁義從秦宗衡寇淮南孫儒既殺宗衡仁
義來奔太祖太祖大喜屬以騎兵使在頵右兩人名冠
軍中交相得也共攻常州禽刺史杜稜居無何儒畧地
南來頵等屯丹陽儒火揚州壁廣德頵破其屯與戰頵
走太祖怒奪其兵或諫太祖曰强敵傅壘不用頵非計
也太祖乃復將頵儒畏仁義名陽貽書通好以疑太祖
太祖待仁義益厚署行軍副使卒用二人攻禽儒乃遂
表仁義為潤州刺史頵為宣州留後已而授頵寧國軍
節度使累遷檢校太保中書門下平章事除仁義團練
使至檢校太保頵已平馮𢎞鐸至揚州謝太祖左右求
貲不已獄吏亦有請頵怒曰吏覬吾入獄邪又求池歙
為巡屬不許頵始怨將還指府門曰吾不復入此是時
兩浙將徐綰叛越王錢鏐入杭州逐綰綰屯靈隱山迎
頵頵遣客何饒(一作/曉)詣鏐曰王宜退保會稽無為虛屠
士衆也鏐曰軍中小叛常然公為人長奈何助逆邪頵
攻北門鏐登城與語射中麾下頵築壘絶往來道鏐患
之出金幣十􁄫募能奪地者陳璋以死士三百免胄馳
撃奪其地頵攻城未能克將濟江絶西陵為浙將所却
圍益急鏐于是遣其子傳鐐求昏于太祖且告之曰頵
得志為患必大請以子為質願召還頵太祖使人謂頵
曰不還我遣人代守宣州頵不從浙人輸錢二百萬緡
犒軍又請以王子傳瓘出質頵乃與綰引兵還然内怨
太祖與浙人因移書太祖曰侯王守方以奉天子譬百
川不朝于海雖狂奔澶漫終為涸土不若順流無窮也
東南揚為大刀布金玊積如阜願公上天子常賦頵請
悉儲□單車以從太祖答曰貢賦由汴而達適足資敵
爾于是頵絶太祖大募兵昇州刺史李神福為太祖言
頵必叛宜早為計太祖不可頵遣使通好于梁王朱全
忠全忠喜屯宿州須變頵有良將康儒者與頵議多不
合太祖特授儒廬州刺史以間之頵以儒為貳于己族
其家儒曰田公亡無日矣天復三年八月頵遂與仁義
同舉兵反頵攻昇州刼神福妻息厚養之神福方與劉
存攻鄂州太祖召之討頵頵遣其將王壇等逆之又遣
李臯遺書神福曰公家在此茍從我當分土而王神福
斬臯謝絶之遂敗壇兵于吉陽頵乃自將來戰神福瀕
水堅壁不戰請太祖以兵塞頵走道時仁義焚東塘以
襲常州常州刺史李遇出戰仁義知其有備遂引軍却
而伏兵發轉戰至夾岡仁義立二幟解甲而息追兵莫
敢嚮仁義復入潤州太祖潛令王茂章李德誠等圍之
軍中推朱瑾槊米志誠射皆為第一而仁義常以射自
負曰志誠之弓十不當瑾槊之一瑾槊之十不當仁義弓
之一每與茂章等戰必命中而後發以此外軍畏之不
敢近太祖亦遣使謂曰吾不忘公功能自歸當復為行
軍副使但不可處兵仁義猶豫未決先是太祖得神福
檄趣臺濛泣語曰人常告頵必反我不忍負人頵果負
我吾思為將者非公莫可濛頓首謝率騎渡江一戰于
廣德再戰于黄池三戰于宣州城下橋陷頵為濛所殺
年四十六其下猶鬭示以頵首乃潰葢是年十一月也
仁義守潤州百端攻之不下茂章乘其怠穴地而入仁
義以家屬保城樓兵不敢登召德誠曰汝可以委命且
以愛妾贈之乃抵弓矢就縛斬于廣陵葢後頵死一年
云始頵以傳瓘歸戰不勝輙欲殺之頼頵母殷氏及頵
婦弟郭從師䕶免及城下之戰頵曰今日不勝必殺錢
郎已而頵死不及禍頵傳首揚州太祖泣下以庶人禮
塟之赦其母并塟康儒頵居恒畜死士數百人號曰爪
牙都所向無前得其死力又善為治通利商賈民愛之
尤善遇士以是杜荀鶴等多為之用頵將作亂時向暮
有鳥色如雉而大尾有火光如散星狀自外飛入止㦸
門不見翼日府中大火曹局皆盡惟甲兵存焉頵資之
以起事仁義初欲降其子固以為不可乃止至是子亦
斬揚州市
朱延壽舒城人事太祖破秦彦畢師鐸趙鍠孫儒功居
多太祖欲以寛恕結人心而延壽敢殺時揚州多盜捕
得者太祖輙賜所盜物遣之戒曰勿使延壽知也已而
陰許延壽殺之初壽州刺史高彦温舉州降于汴太祖
襲之諸將憚城堅不可拔延壽一鼓而拔其城即表為
淮南節度副使汴兵猶屯壽春延壽以新軍出每旗五
位為列命黑雲都隊長李厚將十旗擊西偏不勝將斬
之已又益五旗殊死戰汴兵引去於是取黃蘄光三州
以功遷壽州團練使唐昭宗在鳳翔詔延壽圍蔡以分
汴人之勢擢奉國軍節度使汴兵每至延壽境延壽開
門不設備而不敢逼延壽用法嚴常以寡鬬衆不勝反
者必盡戮之一日與汴人戰遣二百人持大劒斫陳有
一人應留者請行延壽以違命立斬焉田頵之叛遣使
詣延壽布腹心延壽陰約曰公有所為我願執鞭頵與
安仁義及延壽既謀絶太祖太祖心疑之而未有以發
乃陽為目疾每接延壽使者必錯亂其所見以示之常
行故觸柱而仆太祖夫人朱氏延壽姊也掖之太祖泣
曰吾業成而喪其目是天廢我也吾兒子皆不足以任
事得三舅代我無憂矣遣辨士趣召之延壽疑不肯赴
朱夫人遣婢報之故延壽疾走揚州至則太祖迎之寢
門刺殺之黜朱夫人先是延壽於浴室中窺見牖外二
人青面朱髪執公牒二函一人曰我受命來取一人曰
我亦受命來取俄而不見是年遂被殺
　　張顥
張顥蔡人也初以驍勇事秦宗權已而從孫儒儒敗又
歸太祖太祖厚遇之使將兵戍廬州蔡儔叛顥更為之
用及太祖攻廬州圍急顥又踰城來降太祖復置之親
軍署為左牙指揮使烈祖嗣位以顥與徐温專政心頗
不平顥與温不自安共謀弑烈祖而顥以左牙兵行逆
遂詐稱烈祖暴薨已而顥欲自立嚴可求以計止之顥
氣沮事具烈祖本紀中未㡬温令鍾泰章除顥顥伏誅
并及其黨
　　徐温(子知訓知詢知誨知諫/)
徐温字敦美海州胊山人也沉毅寡言罕與人交衆中
凛然可畏人目之曰徐瞋會唐末大亂以販鹽為盜太
祖起合肥𨽻部下時太祖勁兵數萬號其軍為黒雲長
劒所與舉事者劉威陶雅之徒稱三十六英雄惟温未
常有戰功太祖之入宣州也諸將爭取金帛温獨據米
囷為粥以食饑者太祖已心異之及太祖欲殺朱延夀
等温稍稍以計進事成遷右牙指揮使始預謀議太祖
病出長子渥為宣州觀察使即烈祖也温私致慇懃烈
祖涕泣謝温而行太祖病甚平生舊將皆以戰守在外
而温居帳下遂預立嗣之功初烈祖鎮宣州命指揮使
朱思勍范思從陳璠將親兵三千及入立惡温與張顥
典牙兵召思勍等以自衞而温顥忌之陽使三將從擊
江西誣以謀叛誅焉烈祖内不平一日温與顥驟擁牙
兵露刃入庭中數烈祖所親信十餘人罪曳下斬之烈
祖由是失政而心憤未能發温顥不自安共遣羣盜縊
烈祖於寢室久之温與顥復有隙使鍾泰章殺顥高祖
時温遂耑政乃自以淮南行軍副使領昇州刺史留廣
陵而以假子知誥為昇州防遏使治舟師于金陵大將
李遇怒温跋扈出嫚言温使柴再用族遇于宣州太祖
舊將人人皆自疑温因偽下之㳟謹如見太祖諸將乃
安天祐八年温領鎮海軍節度使同平章事十年遣招
討使李濤攻吳越禆將曹筠往奔温間遣人語筠曰吾
用汝為將汝軍有求吾不能給是吾過也赦筠妻子不
誅厚遇之是秋吳越攻常州温戰于無錫筠感前言奔
歸遂敗吳越兵十二年髙祖封温齊國公兼侍中充水
陸馬歩諸軍都指揮使兩浙都招討使始就鎮潤州以
昇潤常宣歙池六州為巡屬温城昇州建大都督府十
四年徙治之以子知訓輔政于廣陵而大事温遥決之
知訓為朱瑾所殺知誥自潤州先入遂得政十六年温
請高祖稱皇帝不許又請即吳國王位乃許遂建國改
元拜温大承相都督中外諸軍事諸道都統鎮海寧國
等軍節度使守太尉兼中書令進爵東海郡王髙祖既
薨温越次立睿帝順義十年温又請睿帝即皇帝位未
許而温病死年六十六追封齊王諡曰忠武天祚三年
齊王知誥尊為太祖武王及受禪諡武皇帝已而南唐
復李姓廟號義祖名其墳曰定陵温目不知書使人讀
獄訟之詞而決之皆中情理尤喜為智詐殘狠然雅善
用人頗得國人之心先是劉威為左右所譛温幾欲討
之威詣温布心腹即遣之還鎮不疑劉信以說客降譚
全播温陽怒以激之而䖍州頓平其能御將士多此𩔖
也又絶有器度常自迎鑾鎮還至百家灣暴風起舟人
相顧失色温乃徐袒裼以帛繫養孫景通之首顧謂妾
御曰吾善㳺倘溺不暇相救幸保此子言訖風浪漸息
温居恒好服白袍子知誥每遇温誕生日必以獻會坐
客有諂温者曰白袍不如黄袍好知誥遽斥之謂温曰
令公忠孝之德朝野所仰一旦或諂佞之說聞于中外
無乃頓損夙望乎願令公無惑其言温雖頷之而心實
未忘竊位也葢知誥以己非其嫡慮温急于取國不得
嗣故以是為言云温妻白氏李氏夫人陳氏李故知誥
養母南唐昇元元年十二月上尊諡曰明德皇后(合塟/定陵)
(附太廟仙白氏宋理宗時追封為仁壽仙妃明成祖加/封淑善  妃憲宗加封安寧䕶國㳟靖元君賜廟額曰)
(洪/恩)子知訓知詢知誨知諫知證知諤六人知證知諤見
南唐春秋
知訓温長子也(案宋齊邱呼知訓為三郎似/非長子今姑從馬氏南唐書)少學兵法
不能竟尤喜劒士角觝之戲怙温權勢多為不法温出
鎮潤州留知訓輔政朝廷譽之稱為昌華相公平日陵
辱諸將對高祖無君臣禮高祖㓜懦常飲酒樓上命優
人高貴卿侍酒知訓為叅軍高祖鶉衣髽䯻為蒼鶻知
訓因使酒罵坐語侵高祖髙祖愧恥泣涕而知訓愈狎
侮之左右扶高祖起去知訓殺一吏乃止李德誠有女
樂知訓求之德誠曰此軰皆有所生且復年長不足以
接貴人俟求少妙者進之知訓對德誠使者言曰吾殺
德誠并取其妻亦易爾初學兵於朱瑾瑾力教之後因
索馬於瑾瑾不與遂不相能夜遣壯士刺瑾瑾手刃數
人瘞舍後知訓隠而不問未幾出瑾為靜淮節度使知
訓過瑾瑾殺之事具瑾傳先是宿衞將李球馬謙作亂
挾高祖登樓取庫兵以誅知訓陳于門橋知訓與戰頻
却瑾適自外來以一騎前視其陳曰是不足為也因反
顧一麾外兵爭進斬球謙亂兵悉潰瑾故有德於知訓
及其凶終國人皆謂曲在知訓
知詢温第二子也温養子知誥既操國柄威權寖盛金
陵行軍司馬徐玠諷温曰居中輔政之重不宜假於他
人當以親子代之温即遣知詢入覲謀代知誥秉鈞㑹
温暴死知詢奔還金陵拜諸道副都統鎮海寜國等軍
節度使兼侍中輔國大將軍檢校太尉守中書令金陵
尹知詢素暗懦遇諸弟頗薄玠知其必敗反持其短輸
誠于知誥由是知詢内為諸弟所構外為玠所賣而不
知也自以控强兵居重地去知誥如舉手易耳温喪未
終屢請知誥來金陵知誥有心計陰使人趣其入朝俄
知詢至廣陵知誥疏其罪狀謫授統軍領鎮海軍節度
使知詢面數知誥曰先王之喪若為人子而不親臨反
罪我邪知誥曰聞爾懸劒待我我亦不憚獨迫于君命
不得往也為人臣而畜乘輿非反乎周廷望者知詢親
吏也常偽貢欵于知誥亦時刺知誥之謀以告知詢及
入朝廷望諫止不從既行廷望曰公有往日而無還日
涕泣再拜送之至是知詢以廷望之言質知誥知誥曰
以爾所為告我者即廷望也遂取廷望斬之知詢既失
金陵往時幕府皆散去獨李建勲一人隨之及至潤州
常會僚佐談宴終日永絶顧望未幾移鎮洪州賜爵東
海郡王(一云封武陵王疑/是改封未審是非)太和六年卒諡曰康
知誨温第三子也知詢繼温守金陵所為多不道知誨
時時伺其陰事以告義兄知誥知詢之敗知誨構之為
多知誥甚德之後以為鎮南軍節度使知誨先娶太祖
功臣吕師造女非嫡出以是常切齒吕氏因醉刺殺之
妻以不良死數為厲知誨心惡之延名僧誦梵經為陳
因果吕氏忽見形曰吾不解此但報寃爾及鎮江西嵗
餘吕氏不復見知誨喜甚有家人自淮南來道遇吕氏
乘綵舟而至招家人曰為我謝相公善自愛我今它適
矣且貽繡履與知誨已而家人至江西首語其事方陳
履知誨熟視未畢輙見吕氏在側曰爾謂我真不來邪
頃之知誨暴卒子景遼景逰南唐受禪待知誨後特優
知諫温第四子也㓜爽悟喜文墨徐氏諸子知諫最為
雅馴初知訓輔國政無所醖藉温留知諫陰助之諸將
常惡知訓陵己而以知諫為長者温假子知誥自潤州
入覲知訓會飲山光寺縱飲號呼意在以醉飽過殺知
誥知諫陰洩之知誥知誥獲免太和改元知諫領鎮南
軍節度使同平章事三年九月卒于官先是知誥誘知
詢入朝知諫實與其謀及知詢代鎮洪州遇其䘮于塗
撫棺泣曰弟用心如此我亦無憾然何面目見先王于
地下乎聞者傷之
　
　
　
　
　
　
　
　
　
　十國春秋卷十三
欽定四庫全書
　十國春秋卷十四
　　　　　　　　　　　　檢討吳任臣撰
吳十四
　　僧祖肩　　石頭大師　　僧令遵
僧祖肩善陰陽五行之術常居太祖軍中太祖將攻杭
州潛令祖肩至城下偵險易祖肩反曰是腰鼓城也擊
之終不可得又聞其鼓角聲曰錢氏子孫當貴盛未易
圖也後悉如其言
石頭大師者夙與徐温交善温頗加禮遇是時宋齊邱
亦寓於精舍齊邱既在徐知誥賓席温甚疑之一日謂
石頭曰宋措大在兒子門下甚非純信之人慮其近習
不以忠孝為務師其察之石頭乃伺齊邱所為而齊邱
已知石頭意自是晨出暮歸必大醉或以艷曲駢辭示
之石頭乃語温曰宋措大狂漢耳不足為慮由是温不
復介意
僧令遵東平人翠微禪師無學之法嗣也高祖時來居
鄂州清平山應對敏疾化導無方或問如何為大乗曰
井綆又問如何為小乘曰錢貫武義元年終于本山諡
法喜禪師
　　王居巖　　吳法通　　聶師道　劉得常
　　陳金　　　張武　　　宣州軍士
王居巖當塗人仕唐為驍衞長史遭亂棄官居青山太
祖據淮南使人以兵迫起之居巖散遣其家人束身來
歸授以某州判官不遣一日太祖大會忽失居巖急使
人掩其家無一人在者後有人於嵩山見石室空者詢
其旁或云有道人王居巖常居此莫知所往
吳法通潤州丹陽人有文學試舉子業不利入茅山為
道士乾符二年唐僖宗遣使受大洞籙尊為度師賜號
希微先生天祐四年潛入巖洞不知踪跡時年八十三
為烈祖嗣位之三年
聶師道歙州人也少好道唐末于濤為州刺史其兄方
外為道士結廬郡南山中師道往事之濤常詣方外且
時時咨以郡政因名其山為問政山師道居是山久國
人號曰問政先生唐給事中裴樞刺史歙州田頵陶雅
舉兵圍之累月食盡援絶議以城降而城中殺外軍過
多無敢將命出者師道力疾請行樞曰君道士豈可遊
兵革中邪令易服以往師道曰吾已受道法科教不容
易服乃縋城而出頵雅初亦怪之及與語大喜曰真道
人也隨約誓遣還及期樞復欲更日令師道再往戲下
多為危之師道了無難色復見二將皆曰無不可惟給
事命州人獲全實師道力也歙州平太祖聞其名召至
廣陵建紫極宫居之一夕羣盜淹至舉什器盡取之師
道謂曰若為盜取吾財以救饑寒持此將安用乎乃引
于曲室盡括金帛與焉仍屬之曰當從某地出無邏卒
可逸去盜如其指得不敗居數年師道奉太祖命設醮
龍虎山道遇暴客掠之將如害中一人熟視師道謂同
黨勿犯先生因曰我即紫極宫盜也感先生至仁之心
今以相報久之卒于廣陵時方遣使湖湘使還遇師道
于途問之師道曰朝廷遣我醮南岳耳及入境知師道
已卒數月矣相傳以為竒
劉得常昇州人十七嵗作大道歌詣茅山見國師吳法
通法通曰賢者能飲茅山泉一月當十倍今日聰明一
年特生光慧十年聞仙道矣得常乃作冷泉吟法通又
曰吾有玉經妙㫖子若斂華就實可以混合天人離情
理識得常再拜執弟子禮居紫陽觀二十年不踰户閾
髙祖時華姥山一夕有童子歌曰靈菌長金刀響山中
人數聞之慮有兵是年盛産黄芝經月怙悴得常遂逝
焉
陳金者少為軍士𨽻鎮南節度使劉信戲下從圍處州
私與其徒五人發一大冡啓棺見白髯老叟面如生人
時即有白氣衝天視棺上散物如粉微作硫黄氣金掬
取歸營旦輙汲水浸食至盡城平入舍僧寺間為諸僧
述其事僧曰此本州富人逺祖也子孫相傳其祖好道
數餌硫黄云數盡當死死後三百年墓開是即解化之
期也今正三百年矣金因復視其處棺中惟存衣裳若
蟬蜕狀金自是無病後為清海軍將年七十餘輕健如
少時
張武始仕太祖為廬州小將頗以拯濟行旅為事常有
老僧過其所武止之宿鎮將聞而怒曰方今南北交戰
間諜如林何可輕留人宿邪僧求去武曰師但止此無
苦也武室中貯一榻即以奉僧武自席地卧盥濯皆自
具焉夜數起視之至漏五下僧起而嘆息謂武曰少年
乃能如是吾贈汝藥十丸每正旦吞一丸可延壽十齡
出門忽不見武服其藥後為常州團練副使年已百嵗
宋時猶有見之者
宣州軍士失其姓名徐知證鎮宣州時軍士有夫婦二
人一旦夫自外歸索水沐浴易新衣坐繩牀上㝠然而
逝妻見之大驚曰君死邪於是亦沐浴更衣與夫對坐
而卒知證異之因並塜葬焉
　
　
　
　
　
　
　
　
　
　
　
　
　
　
　
　十國春秋巻十四
欽定四庫全書
　十國春秋卷十五
　　　　　　　　　　　　檢討吳任臣撰
南唐一
　　烈祖本紀
烈祖姓李名昪字正倫小字彭奴徐州人也世本微賤
父榮性謹厚喜從浮屠遊多晦迹精舍時號李道者彭
奴以唐光啟四年十二月二日生於彭城(相傳先主家/有赤梨樹結)
(一實大如升㑹隣里共食剖之有赤蛇在實中/大驚已而蛇走先主之母榻下未幾孕生先主)六嵗而
孤遇亂伯父球擕之濠州未幾母劉氏卒遂托迹於濠
之開元寺乾寧二年吳太祖攻濠州得之竒其貌養以
為子而楊氏諸子不齒為兄弟吳太祖乃以與大將徐
温曰是兒狀貌非常吾度渥等終不能容故以乞汝遂
冒姓徐氏名知誥(龍衮江南野史云先主唐憲宗子建/王恪之後祖志授署徐州判官卒于)
(任所父榮有器度不事産業毎交結豪傑以任俠為事/屬時離亂羣盜蜂起朱梁統制天下而楊行宻專據淮)
(南榮乃感憤欲圖興復之志然無少康一旅之衆數十/里之地久之聞海賊夏韶衆甚盛欲因之以成大事往)
(說韶曰僕大唐之後少失怙恃遭世多難先祖基業蕩/然横流為人所有自料以高祖太宗之遺德宗祧社稷)
(必未杜絶其間子孫必有興者吾雖不調夙藴壯志聞/公英雄士卒勇勁吾欲因公立事共取富貴茍成覇業)
(古賢魚水未足為遇韶感其言於是從之遂率衆自海/入淮轉掠沿岸郡邑至濠梁間泉至數千人行宻因自)
(帥師攻之數次乃為所擒因捕其家盡誅之時先主方/數嵗且異常兒濠上一桑門與行密有故乞收養為徒)
(弟後行密大將徐温出師濠上見先主方顙豐頤隆上/短下乃擕歸為己子李昊蜀後主實錄云唐嗣薛王知)
(柔為嶺南節度使卒於官其子知誥流落江淮遂為徐/温養子吳越備史云李昪本潘氏湖州安吉人父為安)
(吉砦將吳將李神福攻衣錦軍過湖州獲昪歸為僕𨽻/徐温常過神福愛其謹厚求為養子以䜟言東海鯉魚)
(飛上天昪始事神福後歸温故冒李氏以應䜟又周世/宗實錄薛居正五代史稱昪為唐𤣥宗第六子永王璘)
(苗裔而江南錄則云憲宗第八子建王恪𤣥孫陸㳺南/唐書陳霆唐餘紀傳亦云建王恪生超早卒超生志仕)
(為徐州判司卒官因家焉志生榮元人趙世延南唐書/序因云李昪系出憲宗四世馬令南唐書但曰先主唐)
(宗室裔也不言何王後按劉恕十國紀年云昪復姓附/㑹祖宗故非唐後而吳越與唐人讐敵備史亦非實錄)
(昪少孤遭亂莫知其祖系昪曾祖超祖志乃與義祖之/曽祖祖同名知其皆附㑹也歐陽史曰昪世本微賤父)
(榮遇唐末之亂不/知其所終今從之)温常夢水中黄龍十數己獲一龍而
寤翼日得知誥甚喜(釣磯立談云義祖常夢立大水水/有黄龍無數旁有古丈夫冠服如)
(節服氏之形荷一丈㦸而立語義祖曰汝可隨意捉之/義祖袒身而入捉得一龍而出未幾掠得烈祖養為子)
知誥天資頴悟(詩話𩔖編載烈祖年九嵗詠燈詩有主/人若也勤挑撥敢向尊前不盡心句)
奉温盡子道温妻李氏又以同姓故鞠養備至常從温出不
如意輙杖而逐之及歸拜迎于門温驚曰爾在此邪知誥曰
為人子舍父母奚適父怒而歸母子之常也温由是愛之逮
壯身長七尺方顙隆凖修上短下語聲如鐘(江南野史又云/姿貌瑰特目瞬)
(如電語言厚重望/之懾人與語可愛)每緩步而從者疾行莫能及相工云此龍行
虎步也温有疾與其婦晨夜侍旁不去温益以親子待之令
主家務(江南野史曰先主十餘嵗温知其必能幹事遂試之以/家務凡食邑采地夏秋所入及月俸料或頒賜物段出)
(納府禀雖有専吏主職先主能於晦朔總其支費存留自緍匹/之數無不知其多少及四時伏臘薦祀特腯醼饌餚蒸賔客從)
(吏之費槩量皆中其度逮嬪婢妻姥寒燠衣御純/綺幣帛髙下之等皆取其給家人之屬且亡間言)吳太祖亦
謂温曰知誥雋傑諸將子皆不及也天祐六年六月自
元從指揮使遷昇州防遏使兼樓船軍使治戰艦于昇
七年五月授昇州副使知州事九年副柴再用平宣州
以功遷昇州刺史時江淮初定州縣吏務賦斂為戰守
知誥獨襃亷能課農桑求遺書招延賔客傾身下之雖
以節儉自勵而輕財好施無所繫吝以宋齊邱王令謀
王翃曾禹張洽徐融為賔客馬仁裕周宗曹悰為親吏
十一年加檢校司徒始城昇州十四年夏城成温來觀
喜其制度𢎞麗徙治焉而遷知誥為檢校太保潤州團
練使知誥初不欲往屢求宣州温不與既而温子知訓
以内外馬歩都軍副使專制揚州驕滛失衆宋齊邱以
知訓旦暮且敗為言是行故天所贊也知誥乃行十五
年朱瑾殺知訓馬仁裕自蒜山渡馳告知誥即日以州
兵入廣陵定亂遂代知訓為淮南節度行軍副使内外
馬步都軍副使勤儉寛簡盡反知訓之政常使人察視
民間有昏䘮匱乏者往往賙給之盛暑未常張葢操扇
左右進葢必却之曰士衆尚多暴露我何用此以故温
雖遥秉大政而吳人頗已歸属於知誥武義元年拜左
僕射參知政事(南唐近事云烈祖輔吳之初未踰强仕/以為非老成無以彈壓遂服藥變其髭)
(鬢一夕/成霜)國人謂之政事僕射(五國故事以徐知/訓為政事僕射非)知誥於
府署内立亭號曰延賓以待多士命齊邱為之記由是
豪傑翕然歸之間因退休之暇親與宴飲咨訪缺失問
民疾苦夜央而罷是時中原多故名賢耆舊皆拔身南
來知誥豫使人於淮上資以厚幣既至縻之爵祿故北
土士人聞風至者無虛日順義初加同平章事領江州
觀察使尋以江州為奉化軍即以知誥領節度使有徐
玠者事温為金陵行軍司馬工揣摩捭闔之術數勸温
以親子知詢輔政不宜假之他姓知誥刺知惶恐表乞
罷政事出鎮江西表未上而温疾亟遂止温死知詢嗣
為金陵節度使諸道副都統數與知誥爭權知誥乃使
人誘之來朝留為左統軍悉奪其兵而知誥加都督中
外諸軍事封潯陽公(按後唐户部尚書李鏻得淮南諜/言都督知誥欲舉吳國稱藩願得)
(安公一言為信安重誨見之大喜遂以玉帯遺知誥其/直千餘緡知誥不答鏻坐貶行軍司馬正此時事也)
已又改封豫章公太和三年以太尉中書令領鎮海寧
國諸軍節度使出鎮金陵如温故事留其子景通為司
徒同平章事以王令謀宋齊邱為左右僕射同平章事
未㡬封東海郡王天祚元年加尚父太師大丞相天下
兵馬大元帥進封齊王以昇潤等十州為齊國已而辭
尚父丞相殊禮明年開大元帥府置僚屬閩吳諸國皆
遣使勸進
昇元元年春三月王改名誥冬十月吳主禪位於王甲
申王即皇帝位改吳天祚三年為昇元元年國號大齊
(通鑑以是年即號唐國/今從南唐書先號齊)以十二月二日為仁壽節是日
白雀翔於中庭乙酉尊吳主為高尚思𤣥𢎞古讓皇帝
上冊稱受禪老臣誥追尊考温為太祖武皇帝丙戌以
吳平章事張延翰為右僕射兼門下侍郎同平章事吳
門下侍郎張居詠中書侍郎李建勲皆為同平章事以
建康為西都廣陵為東都改尚書省為尚書都省東都
尚書省為留守院改齊明門為朝元門丁亥封弟知證
為江王知諤饒王戊子降吳太子璉為𢎞農郡公辛卯
降吳建安王珙江夏王璘等十一人爵一等而加官增
封邑詔獄訟未經本處論决者毋得詣闕訴甲午立王
后宋氏為皇后乙未降吳公主為國君丙申封女弟杞
國君為廣德長公主丁酉加宋齊邱大司徒庚子遣使
如漢閩吳越荆南告即位辛丒追封吳歴陽公濛為臨
川王謚曰靈以禮改𦵏戊申以皇子景通為諸道副元
帥判六軍諸衞事太尉尚書令封吳王十一月庚戌朔
改東都舊地為崇德宫癸丑改承宣院為宣徽院乙卯
吳王景通更名璟丙辰追冊故妃魏國君王氏為順妃
丁巳追封次子景遷為高平郡王長女為豐城公主改
辭狀司為清訟院封從子景邁為晉陵郡公景遜上饒
郡公景邈桂陽郡公景逸平陽郡公封女五人為盛唐
太和永興建昌玉山公主戊午封子景遂為吉王景達
壽陽郡公以景遂為東都留守江都尹帥留司百官赴
東都(烈祖倣盛唐兩都之制/置留臺百司於江都)己未升東都海陵縣為泰
州割鹽城泰興如臯興化縣屬焉以海陵制置使禇規
為刺史丁卯荆南高從誨表請置邸建康從之己巳吳
越使將軍袁韜來賀即位乙亥追封故髙平王景遷妻
楊氏為燕國君十二月己卯朔有白虹二庚寅上太祖
武皇帝陵曰定陵追尊高祖以下皆為公王而稱宗配
皆稱國君及妃墓皆稱陵惟武皇帝之配李氏曰明德
皇后丙午有星孛於北方是時餘干民以母抱其子墜
地拔刃斫母刃未及母自腰以下忽陷地中帝命作濶
刃鏟之
昇元二年春正月己酉朔日有食之帝避殿停朝賀德
勝節度使兼中書令西平王周本薨甲子荆南使龎守
規來賀即位丙寅命侍中吉王景遂參判尚書都省甲
戌詔臣僚三品以上追贈父母將相贈三世二月壬戌
閩使内客省使朱文進來賀即位三月壬子日有白虹
二壬申大星流於東方夏四月讓皇屢請徙居南平王
李德誠等亦引漢隋故事以請五月戊午改潤州牙城
為丹楊宫(一作/丹陽)以平章事李建勲充迎讓皇使己未漢
使集賢殿學士鄒禹謀來賀即位壬戌以左宣威副統
軍王輿為鎮海軍留後客省使公孫圭為監軍使親吏
馬思讓為丹楊宫使徙讓皇居丹楊宫以嚴兵守之丁
卯廣濟倉灾焚米三十萬石作渾天儀六月庚辰月入
太微西華門犯右執法辛巳犯東垣上相壬午有人獻
毒酒方帝曰犯法自有常刑奚用此為東都留守判官
楊嗣請更姓為羊羣臣亦請改府寺州縣名有吳及陽
者帝不許既而詔改吳興閣為昇元閣瓦宫寺為昇元
寺甲申升池州為康化軍是月髙麗使正朝廣評侍郎
栁勲律貢方物(所上書稱牋畧云今年六月内當國中/原府入吳越國使張訓等囘伏聞大吳)
(皇帝已行禪禮中外推戴即登大實者伏惟皇帝陛下/道契三無恩涵九有堯知天命已去即禪瑶圖舜念厯)
(數在躬遂傳玉璽建夙惟庸陋獲託生成所恨沃日波/遥浮天浪濶幸遇龍飛之旦用申燕賀之儀無任歸仁)
(戴聖鼓舞激切之至/儀式如表而不稱臣)帝御武功殿設細仗受之命學士
承㫖孫晟宴其使於崇英殿奏龜兹樂作番戲以為樂
秋七月壬申以左丞相宋齊邱為平章事八月戊寅升
洪州瀟灘鎮為清江縣不𨽻州丁亥契丹主遣美楞訥
哷庫來聘九月壬戌太府卿趙可封請帝復李姓立唐
宗廟不許冬十月丙子立太學命刪定禮樂癸未新羅
來朝貢壬辰命吳王璟勒步騎八萬講武銅駞橋未幾
徙封璟為齊王十二月辛丑讓皇殂訃聞詔不視朝二
十七日率百官素服舉哀是嵗契丹主之弟東丹王亦
遣使以羊馬入貢别持羊三萬口馬二百匹來鬻以其
價市羅紈茶藥於是翰林院進二丹入貢圖詔中書舍
人江文蔚作贊以美之昇元三年春正月庚戌江王知
證饒王知諤表請帝復姓李氏不許癸亥左丞相宋齊
邱平章事張居詠李建勲樞密使同平章事周宗等表
請復姓帝謙抑不敢忘徐氏恩甲子下其議百官乙丒
齊邱等議宜如所請從之先是江南童謡有云東海鯉
魚飛上天鯉者李也東海徐之望也葢言李氏起自徐
氏而為君也至是遂驗(江南野史又云初先主有受禪/意忽夜半寺僧撞鐘滿城皆驚)
(逮旦召問將斬之云夜來偶得月詩先主令白乃曰徐/徐東海出漸漸入天衢此夕一輪滿清光何處無先主)
(聞之私喜而釋之僧案釣磯/立談賦月詩者為  范志嵩)又是時江西楊化為李臨
川李樹生連理人以為還宗之兆丙寅至壬申齊王璟
等三上尊號曰應乾紹聖文武孝明皇帝帝曰尊號虛
美且非古遂不受(厥後子孫皆踵/其法不受尊號)詔曰廼者干戈相尋
地茀而不藝桑隕而弗蠶衣食日耗朕甚閔之民有嚮
風來歸者授之土田仍給復三嵗(案馬令南唐書是年/春正月丙申詔曰比)
(者干戈相接人無定主地易而弗藝桑隕而弗蠶衣食/日耗朕甚憫之其嚮風面内者有司計口給食願耕植)
(者授之土田仍復三嵗租役於嘻仁不異逺化無泄邇/其務宣流以稱朕意今從陸㳺南唐書陳霆唐餘紀傳)
(所/載)二月乙亥改太祖廟號曰義祖己卯帝御興祥殿改
國號曰大唐復姓李氏為考妣發哀與皇后服斬衰居
廬如始䘮禮持考妣䘮各二十七日凡五十四日不視
朝旦暮臨辛巳詔國事委齊王璟(陸氏南唐書云壬午/詔以國亊委宋齊邱)
(今從/通鑑)惟軍旅以聞羣臣固諫詔以墨縗聽政江王知證
饒王知諤請亦服斬衰不許廣德長公主假衰絰入哭
盡禮如父母之䘮帝初欲更名昻以犯文宗諱乃名晃
或云朱全忠名也又更名坦御史王鵠言字從旦犯睿
宗諱庚寅詔更名昪下詔議二祚合享禮辛卯宋齊邱
等議以義祖居七室之東帝命居髙祖於西室太宗次
之義祖又次之皆為不祧之主羣臣言義祖諸侯不宜
與高祖太宗同享請於太廟正殿後别建廟祀之帝曰
吾自㓜託身義祖非義祖安能啟中興之業乎帝欲祖
吳王恪或言恪誅死不若祖鄭王元懿帝命有司考二
王苗裔以吳王孫禕有功禕子峴為宰相遂祖吳王云
自峴五世至父榮榮父志志父超早卒志為徐州判官
卒官其名率皆有司所撰帝又以歴十九帝三百年疑
十世太少有司曰三十年為世陛下生於文德已五十
年矣乃從之甲午月犯南斗第六星乙未契丹使赫嚕
來以兄禮事帝蜀使來賀即位三月庚戌追尊高祖吳
王恪曰定宗孝靜皇帝貞妃程氏曰貞靜皇后曾祖超
曰成宗孝平皇帝配崔氏曰平貞皇后祖志曰惠宗孝
安皇帝配盧氏曰安莊皇后考榮曰慶宗孝德皇帝配
劉氏曰德恭皇后(陸㳺南唐書曾祖超為成宗孝平王/配崔氏為平貞妃祖志為惠宗孝安)
(王配盧氏為安莊妃然四代並尊不應中二代獨詘為/王今從歐陽五代史及馬氏南唐書又唐餘紀傳作孝)
(平皇平真妃孝安皇/安莊妃疑亦有誤)庚午作南郊行宫千間詔公卿以
下議定郊祀平章事張居詠李建勲等議曰孔子云郊
祀后稷以配天宗祀文王於明堂以配上帝此萬世不
易之法也昔長孫無忌請祀髙祖於圓丘以配昊天上
帝祀太宗於明堂以配上帝義為得之今國家嗣興唐
祚追尊孝德而以神堯為肇祀之祖宜以神堯配天於
圓丘孝德皇帝配上帝於明堂禮也其服物制度古有
常儀願罷一切偽飾奏可大司徒宋齊邱請依春秋郊
以四月上辛禮部員外郎常夢鍚駁曰案禮天子郊以
冬至不卜日魯侯郊以仲春卜上辛今之四月非郊時
齊邱固爭遂用夏四月議者哂焉詔曰禮莫重於享帝
孝莫重於隆親事實重大承以輕眇無其德而用其事
祗加畏焉於戱爾公爾侯各揚厥職不供乃事國有常
典夏四月庚辰朝享于太廟辛巳有事於南郊以高祖
神堯皇帝配是夜月當以子初没升壇之際皎然如晝
衆咸異之(江南野史云圜丘祭天是時上旬月當三更/而没升壇之際皎然如日禮畢而落釣磯立)
(談云□祀之夕太/史奏言月延三刻)癸未大赦境内百官進位將士勞賜
有差民三年藝桑及三千本者賜帛五十疋每丁墾田
及八十畆者賜錢二萬皆五年勿收租稅(又春明退朝/錄云江南有)
(國時田每十畆蠲/一畆半以充瘠薄)羣臣請上尊號詔曰朕以眇躬託於
民上常懼弗𩔖以墜高祖太宗之遺業羣公卿士顧欲
舉上尊號之禮朕甚不取其勿復以聞州郡言符瑞者
十數帝曰譴告在天聰明自民魯以麟削莽以符亡常
謹天戒猶懼失之符瑞何為㢤江王徐知證等請附姓
為李不許戊子進封李德誠趙王徐知證韓王知諤梁
王五月辛亥徙景遂為壽王立景達為宣城王乙卯鎮
海節度使兼中書令梁王徐知諤薨詔遷讓王之族于
泰州號永寧宫防衞甚嚴康化節度使楊珙稱疾罷歸
永寧宫乙丑改楊璉為康化軍節度使璉固辭請終䘮
從之丙寅以齊王璟為諸道兵馬大元帥判六軍諸衞
守太尉錄尚書事昇揚二州牧時帝欲立璟為太子璟
力辭因有是命丁未吳越使左武衞上將軍沈韜文荆
南高崇誨使王崇嗣來賀南郊是月作北郊於𤣥武湖
西熒惑犯月秋七月丙午放諸州所獻珍禽竒獸於鍾
山命有司作昇元格與吳令並行中外遵守甲寅木星
晝見自五月不雨至于閏七月八月武昌節度使張宣
卒以潤州留後王輿代金吾衞大將軍馬仁裕出為鎮
海軍留後冬十月丁丑御後樓閱戰馬是嵗高麗又遣
使廣評侍郎栁勲律來朝貢有司上五代同居者江州
陳氏以下七家詔旌表門閭復其家(江州陳氏元和給/事中京之後宗族)
(七百口每日設廣席長㓜以次坐而會食有犬百餘共/一牢食一犬不至諸犬為之不食建書樓于别墅延四)
(方之士肄業/者多依焉)
昇元四年春正月詔罷營造力役毋妨農時三月丁未
頒中正厯厯官陳承勲所撰也丙戌漢人閩人來聘夏
四月樞宻使周宗出為奉化軍節度使五月晉安逺節
度使李金全請降命鄂州屯營使李承裕段處恭將兵
三千逆之癸卯承裕入據安州甲辰晉馬全節破承裕
于城南承裕掠安州南走丙午晉安審暉追敗我兵于
黄花谷處恭死焉丁未又敗我兵于雲夢獲承裕及都
監杜光鄴未幾晉斬承裕及士卒千五百人遣光鄴歸
帝拒之不受(光鄴通鑑作光業時馬全節斬李承裕于/安州城下送監軍杜光業等五百七十人)
(於大梁晉主曰此曹何罪皆賜馬及噐服而歸之光業/等至唐先主以其違命而敗不受復送于淮北遺晉書)
(曰邊校貪功乗便據壘又曰軍法朝章彼此不可晉復/遣之歸使者將自桐墟濟淮先主遣戰艦拒之乃還晉)
(悉授唐諸將官以其士卒為顯義都命舊將劉康領之/先是盧文進之奔吳也先主命祖全㤙將兵逆之戒無)
(入安州城陳于城外俟文進出殿之以歸無得剽掠及/李承裕逆李金全戒之如全㤙承裕貪剽掠與晉兵戰)
(而敗失亡四千人先主惋恨累/日故責其違命不受光業云)詔客省使尚全恭如閩
賀閩主曦及王延政六月癸亥罷宣州嵗貢木𤓰雜果
太師中書令趙王李德誠薨以徐玠為鎮南軍節度使
李金全至西都帝待之甚薄命為宣威統軍秋八月廬
州李章卒以潤州馬仁裕代以天威統軍盧文進為鎮
海軍節度使丁巳立齊王璟為皇太子仍兼大元帥錄
尚書事璟固讓從之九月乙丒詔中外致牋齊王如太
子禮丁卯月掩木星戊辰契丹使羙楞魯庫密拉來聘
獻狐白裘冬十月癸巳朔日熒惑填嵗星聚于南斗壬
寅以齊王璟讓儲位赦殊死以下京師賜酺内外諸軍
優給禁表奏言聖睿二字違者以大不敬論術士孫智
永以四星聚斗分野有灾勸帝東巡乙巳詔幸東都命
齊王璟監國丙午罷泰州刺史禇仁規為扈駕都部署
光政副使太僕少卿陳覺以私憾譛仁規在州貪殘因
有是命庚戌帝自保德門御舟辛亥次迎鑾鎮甲寅至
東都入建元門感念疇昔泫然流涕丁巳遣使問東畿
士民不能自存者己未高麗使廣評侍郎栁兢質來貢
方物(唐餘紀傳/作栁兢)十一月乙丑宴羣臣於崇德宫故第也
(馬令南唐書又云存/省故老宴於舊宅)以聽事為光慶殿庚辰改東都文
明殿為乾元殿英武殿為明光殿應乾殿為垂拱殿朝
陽殿為福昌殿積慶宫為崇道宫西都崇英殿為延英
殿凝華内殿前為昇元殿後為雍和殿興祥殿為昭德
殿積慶殿為穆清殿(又有玉燭殿見金陵志在王士性/廣志繹云南唐宋行宫  今内橋)
(直對鎮淮/為御街)乙酉賜東畿高年疾苦􁎒獨米人二斛漢使
都官郎中鄭翺閩使客省使葛裕吳越使刑部尚書楊
巖來賀仁壽節帝欲遂居東都以水凍漕運不給乃還
十二月丙申至自東都右僕射(馬令南唐/書作左)兼門下侍郎
同平章事張延翰卒契丹主遣使獻馬百匹是時建學
館於白鹿洞置田供給諸生以李善道為洞主掌其教
號曰廬山國學吉州民龍民鬻穀不售禱神祠求旱為
震雷殛死
昇元五年春二月己未殺前泰州刺史禇仁規夏四月
以陳覺常夢鍚為宣徽副使遣通事舍人副四方館事
(假鴻臚/少卿秩)歐陽遇聘契丹假道於晉不能達及境而反是
月漢遣使來約伐楚中分其地帝不許秋七月戊辰詔
曰右僕射兼中書侍郎同平章事監修國史李建勲幸
處台司且聨戚里靡循紀律敢黷彞章其罷歸私第(先/主)
(自以專權取吳尤忌宰相權重以李建勲執政嵗久欲/罷之會建勲上疏言亊意其留中既而先主下有司施)
(行建勲自知事挾愛憎宻取/所奏改之事發因罷建勲)吳越國大火羣臣請乘弊
可以得志帝曰奈何利人之灾遣使厚持金帛唁之(釣/磯)
(立談曰錢塘大火宫室器械為之一空宋齊邱乘間進/言曰夫越與我唇齒之國也我有大施而越人背之䖍)
(劉我邊陲汚濁我原泉股不附髀終不我用今天實棄/之我師晨出而暮踐其庭願勿失機為後世憂烈祖愀)
(然久之曰疆域雖分生齒理一人各為主其心未離横/生屠戮朕所弗忍且救灾睦隣治古之道朕誓以後世)
(子孫付之于天不願以力營也大司徒其勿復以為言/于是特命行人厚遺之金粟繒綺葢車相望于道焉)
八月有星孛於天市長數尺七十日没遣使振貸黄州
旱傷户口冬十一月定民田稅(通鑑云分遣使者按行/民田以肥瘠定其稅民)
(間稱為平允自是江淮調兵興/役及他賦斂皆以稅錢為率)内侍王紹顔上書言今
春以來羣臣獲罪者衆中外疑懼帝手詔解釋仍令紹
顔告諭中外(時先主勤于聽政以夜繼畫還自東/都不復宴樂頗傷躁急故紹顔及之)是嵗
吳越水民就食境内遣使振䘏安集之是時于闐國貢
瑞玉天王
昇元六年春正月甲子月犯填星退行在畢閏月甲申
朔改天長制置使為建武軍庚寅漢使區延保來聘癸
巳閩使尚食使林𢎞嗣來聘都下大水秦淮溢東都火
焚數千家二月罷侍中壽王景遂判尚書省更領中書
門下省己丑以左丞相太保宋齊邱知尚書省事初齊
丘累求預政許入中書視事又以兩省事多委給事舍
人劇務多在尚書省又求知省事許之其三省事並取
齊王璟參决三月廬州馬仁裕卒以滁州刺史周鄴為
保信軍節度留後夏四月壽州高思審卒以侍衛諸軍
都虞侯姚景為清淮軍節度使宋齊邱稱疾請罷省事
從之五月丙午宋齊邱出為鎮南軍節度使以洪州徐
玠為司徒侍中帝曰豫章大司徒維桑也衣錦晝行古
人所貴以錦袍賜之齊邱至鎮衣以視事六月常宣歙
三州大雨漲溢漢使蕭規來告哀廢朝三日庚午契丹
使魯庫密拉來聘獻馬五駟大蝗自淮北蔽空而至辛
未命州縣捕蝗瘞之庚辰熒惑犯房次將辛巳禁節度
刺史給攝署牒秋八月甲申漢使法物使公孫惠來告
襲位九月庚寅頒昇元刪定條(先主自為吳相興利除/害變更舊法甚多及即)
(位命法官及尚書刪定為/昇元條三十卷至是行之)冬十月詔曰前朝失御四方
崛起者衆武人用事德化壅而不宣朕甚悼焉三事大
夫其為朕舉用儒吏罷去苛政與民更始(馬令南唐書/載先主詔曰)
(前朝失御強梗崛起大者帝小者王不以兵戈利勢弗/成不以殺戮威武弗行民受其弊葢有年也或有意於)
(息民者尚以武人用事不能宣流德化其宿學巨儒察/民之故者嵁巖之下往往有之彼無路光亨而進以拊)
(傴為嫌退以清寕為樂則上下之情將何以通簡易之/政將何所議乎昔漢世祖數年之間被堅執銳提戈斬)
(馘一日晏然而兵革之事雖父子之親不以一言及之/則兵為民患其來尚矣今唐祚中興與漢頗同而眇眇)
(之身坐制元元之上思所以舉而措之者㷀㷀在疚罔/有所發三事大夫可不矜乎自今宜舉用儒者以補不)
(逮今從陸/氏南唐書)十二月閩使徐𢎞績漢使滕紹英吳越使右
武衞大將軍蔣璠來賀仁壽節是嵗溧水天興寺桑生
木人長六寸形如僧右袒而左跪衣裓皆備國人號曰
須菩提帝迎置宫中奉事甚謹占者云木人生桑有大
䘮
昇元七年春正月契丹使達羅千等二十七人來聘獻
馬三百羊二萬五千二月帝服方士史守冲等金丹疽
發于背袐不令人知密令醫治之聽政如故(通鑑云唐/主常夢吞)
(靈丹旦而方士史守冲獻丹方以為神而餌之浸成躁/急左右諫不聽常以藥賜李建勲建勲曰臣餌之數日)
(已覺躁熱况多餌乎/唐主曰朕服之久矣)羣臣奏事因是往往暴怒然或有
正色論辨中理者亦斂容慰謝而從之庚午疾亟太醫
吳廷紹(一作/廷裕)遣信召齊王璟馳入侍疾詔曰廼公廼侯
越百執事欽承嗣命命爾保元子璟祗肅天鑒社稷宗
廟永有終我不敢知曰其基永昌我亦不敢知曰墜命
罔後天不爾諶祐于有德厥位艱哉是夕殂于昇元殿
年五十六諡曰光文肅武孝高皇帝廟號烈祖十一月
壬寅葬永陵帝瀕殂謂齊王璟曰德昌宫儲戎器金帛
七百餘萬汝守成業宜善交鄰國以保社稷(又云不可/襲煬皇之)
(迹恃食阻兵自取亡覆茍能守吾言汝為孝子百姓謂/汝為賢君矣  釣磯立談云馮延己等常言興王之功)
(當先事于吳越閩楚三國上曰常觀劉德輿乗累捷之/威羣雄斂衽之際不得據有中原乃留弱子而狼狽東)
(歸朕甚陋之及聞李密勸𤣥感鼓行入關意壯其言至/密自王亦不能决意以西也近徐敬業起江淮之衆鋒)
(銳不可當不能因人之心直趨河洛而反㳺兵南渡自/營割據識者知其不能成事矣此皆已事之驗也錢氏)
(父子動以奉中國為辭卒然犯之其名不祥閩土險瘠/若連之以兵必半嵗乃能下恐所得不能當所失也况)
(其俗怙彊喜亂既平之後彌煩經防惟諸馬在湖湘間/恣為不法兵若南指易如拾芥孟軻謂齊人取燕恐動)
(四鄰之兵徒得尺寸地而享天下之惡名我不願也孰/若悉輿稅之入君臣共為節儉惟是不腆圭幣以奉四)
(鄰之歡結之以盟詛要之以神明四封之外俾人自為/守是我之存三國乃外以為蔽障者也數年國内殷足)
(兵旅訓練積日而不試其氣必倍有如天啟其/意而中原忽有變故朕將起而為天下倡云)吾服金
石欲求延年反以速死汝宜視以為戒又嚙齊王指至
血出屬之曰他日北方當有事勿忘吾言帝生長兵間
知民厭亂諸臣多言陛下中興宜出兵恢拓舊土帝歎
息曰兵為民害深矣誠不忍復言使彼民安吾民亦安
矣又何求焉由是在位七年兵不妄動東與吳越連和
歸其所執將士錢氏亦歸我敗將遂通好不絶境内頼
以休息(江南野史曰先主末年慤敦慈恕山林藪澤禁/止以時常曰民各生父母安用爭城廣地使之)
(膏血塗于草野乎自握王權至禪位凡/數十年止一拒越師葢不得已而為之)性節儉常躡蒲
履用鐵盆盎暑月寢殿施青葛帷左右宫婢裁老醜數
人服飾樸陋建國始即金陵治所為宫惟加䲭尾設闌
檻而已終不改作(清異錄云烈祖素儉寢殿燭不用脂/䗶灌以烏臼子油但呼烏舅案上捧)
(燭鐵人高尺五云是楊/氏馬廐中物喚為銅狄)又天資明察不受欺妄常遣宦
者祭廬山比還宦者自言臣奉詔即蔬食至今帝曰卿
某處市魚為羮某日市肉為胾何為蔬食宦者慚服倉
吏嵗終獻羨餘萬石帝曰出納有數茍非掊民刻軍安
得羨餘邪著令外戚不以輔政中官不得預事死國事
者給祿三年皆他國所弗及有古賢主風云
論曰烈祖㷀㷀一身不階尺土托名徐氏遂覇江南挾
莒人滅鄫之謀創化家為國之事凡其巧於曲成者皆
天也然息兵以養民得賢以闢土葢實有君德焉東海
鯉魚兆雖有自要豈得謂竟非人力也邪
　十國春秋卷十五
欽定四庫全書
　十國春秋卷十六
　　　　　　　　　　　　　檢討吳任臣撰
南唐二
　　元宗本紀
元宗名璟字伯玉烈祖長子母元敬皇后初名景通(陳/彭)
(年江南别録云初名景非是五代史/宋史稱景者葢從顯德時改名耳)風度高秀工屬文
年始十歲官駕部郎中累進諸衛將軍拜司徒平章事
知中外諸軍事都統烈祖為齊王立為王太子固讓及
受禪封吳王徙封齊王為諸道兵馬大元帥昇元四年
八月立為皇太子復固讓曰前世以嫡庶不明故早建
元良示之定分如臣兄弟禀承聖教實為敦睦願寢此
禮烈祖下詔稱其守亷退之風師忠貞之節有子如此
予復何憂(釣磯立談云烈祖一日晝寢夢一黄龍出殿/之西楹矯首内向如窺伺狀烈祖驚起使人)
(偵之顧見元宗方倚楹而立遣人候上動静于是立嫡/之意遂决南唐近事又云齊王凭檻而立皆符所夢上)
(曰天意諄諄信非偶爾成吾家者/其惟子乎旬月之間遂正儲位)七年二月烈祖晏駕
秘不發䘮而下制命王監國大赦頒賚有差丙子始宣
遺詔
保大元年春三月己卯朔烈祖殂已旬日王猶未嗣位
方泣讓諸弟奉化節度使周宗偕侍中徐玠至柩前手
取衮冕衣王曰大行皇帝付殿下以神器之重殿下固
守小節非所以遵先㫖崇孝道也是日即皇帝位大赦
境内改元保大太常博士韓熙載上疏曰踰年改元古
制也事不師古弗可以訓時雖可其奏而制書已行識
者非之百官進位二等將士皆有賜蠲民逋負租稅賜
鰥寡孤獨粟帛尊皇后為皇太后立妃鍾氏為皇后以
鎮南節度使宋齊邱為太保兼中書令(馬氏南唐書作/左丞相今從陸)
(游南/唐書)奉化節度使周宗為侍中(馬氏作/右丞相)元帥府掌書記
馮延己為諫議大夫翰林學士徙封壽王景遂為燕王
宣城王景達為鄂王進封長子東平公𢎞冀為南昌王
閩使來弔祭升濠州為定逺軍夏四月中書侍郎同平
章事李建勲罷為昭武軍節度使鎮撫州五月司徒兼
侍中徐玠卒秋七月徙燕王景遂為齊王鄂王景達為
燕王仍命景遂為諸道兵馬元帥太尉中書令居東宫
景達為副元帥詔示中外以兄弟傳國之意(歐史南唐/世家云景)
(盟于昪柩前約/兄弟世世繼立)景遂固讓不許給事中蕭儼上疏曰夏
商之後父子相傳不易之典惟仰循古道以裕後昆疏
奏不報以元子南昌王𢎞冀為江都尹東都留守八月
乙卯封弟景逷為保寧王冬十月庚戌有星孛于東方
嶺南妖賊張遇賢犯䖍州遇賢兵皆絳衣時謂之赤軍
子詔遣洪州營屯都虞侯嚴恩帥師討之(馬令南唐書/作嚴思禮五)
(代史作嚴思今從通鑑/陸游南唐書唐餘紀傳)以通事舎人邊鎬監其軍擒遇
賢及其黨黃伯雄曹景全斬于金陵市餘賊悉平以恩
為海州刺史鎬為洪州屯營諸軍虞侯貶百勝節度使
賈浩為監門衛將軍池州安置以饒州刺史李翺為百
勝軍節度畱後十二月以太保中書令宋齊邱為鎮海
軍節度使齊邱請歸九華舊隱許之(通鑑云侍中周宗/年老恭謹自守中)
(書令宋齊邱廣樹朋黨百計傾之宗泣訴于中主中主/由是薄齊邱既而陳覺被疎乃出齊邱為鎮海節度使)
(齊邱忿懟表乞歸九華舊隱中主知其詐一表即從之/賜書曰明日之行昔時相許朕實知公故不奪公志仍)
(賜號九華先生封青陽公食一縣租稅齊邱乃治/大第于青陽服御將吏皆如王公而忿邑尤甚)是歲
遣公乘鎔航海使于契丹以繼舊好(鎔既至契丹契丹/主舒嚕遺元宗書)
(曰大契丹天順皇帝謹致書大唐皇帝闕下貴朝使公/乘鎔等自去秋已達東京海岸適遭國禍今年正月二)
(十六日部署一行并諸儀物兵鎧已至燕京兹䝉敦念/先朝踐修舊好既增摧痛又切感銘貴國長直官王朗)
(陳篆取間道先囬用附咨報公乘鎔等已遣/伴送使陳植等同囘止俟便風即令引道)
保大二年春正月侍中周宗罷為鎮南軍節度使左僕
射兼門下侍郎同平章事張居詠罷為鎮海軍節度使
辛巳勑齊王景遂總庶政惟樞宻副使魏岑查文徽得
白事餘非召對不得見(初烈祖尤愛景遂元宗奉先志/欲傳以位且及燕王翰林學士)
(馮延己因之欲隔絶中外以擅權故有此詔○/江南錄此敇在元年十二月今從十國紀年)給事中
蕭儼上䟽極論曰元帥開府人猶驚駭况委之大政而
羣臣不得時見臣恐中外隔絶姦人得志非陛下利也
不報(十國紀年陸氏南唐書俱云宋齊邱亦極諫江南/野史載齊邱疏云臣事先朝迨三十年每議論之)
(際常恐朝廷百官之中有忠赤苦口之人壅蔽不得達/其意􁃶今始即位而不與羣臣明見是陛下偏專獨任)
(自聖特賢而已是以古帝王一人不能獨聞假天下耳/以聽一人不能獨明假天下目以視故無逺邇羣情世)
(態不必親見躬聞而可得知之葢能延接疏越異方之/人未常隔絶也今深居邃處而欲聞民間疾苦猶惡隂)
(而入于𡑞道也然臣老矣墓木亦既拱/矣桑榆之景而可待以旦乎今不取)侍衛都虞侯賈
崇叩閤切諫涕下嗚咽帝感悟遂諭儼等曰旻天不弔
降此鞠凶越予小子常恐弗𩔖厥德用災于厥躬故退
處恭黙思底于道而壅隔之弊以為卿憂惟予小子實
生厲階由是所下之令遽寢二月辛卯日有白虹二三
月左衛上將軍范陽王盧文進薨夏五月閩人朱文進
弑其君曦自稱閩王遣使來告帝囚其使將討之議者
謂閩亂由王延政當先討乃釋閩使遣還秋七月鄂州
王輿卒以神武統軍韋建為武昌軍節度使壽州姚景
卒以濠州劉崇俊代以楚州刺史劉彦貞為濠州觀察
使八月幸飲香亭觀蘭(清異錄云中主賞新蘭詔苑令/取滬溪美土為馨列侯擁培之)
(具/)九月庚午朔日有食之冬十二月樞宻使查文徽請
伐殷詔以文徽為江西安撫使俾覘建州文徽固請濟
師乃以邊鎬為行營招討諸軍都虞侯共攻殷敗績于
蓋竹待詔臧循屯兵邵武被執死焉
保大三年春二月以何敬洙為福建道行營招討祖全
恩為應援使姚鳳為諸軍都監會查文徽進討敗閩兵
于赤嶺夏五月李仁達以福州來附詔以仁達為威武
軍節度使同平章事賜名𢎞義已未閩許文稹敗我兵
于汀州軍將時厚卿被執秋七月星見而風雨邊鎬㧞
鐔州八月甲子朔日有食之丁亥克建州執閩主王延
政歸金陵拜羽林大將軍升建州為永安軍松源鎮為
松源縣九月許文稹以汀州王繼勲以泉州王繼成以
彰州來降詔以延平津立劒州以建州之劒浦汀州之
沙縣𨽻焉冬十月皇太后宋氏殂以百勝節度使王崇
文為永安軍節度使是月遣燕王景達召宋齊邱于青
陽
保大四年春正月以宋齊邱為太傅兼中書令封衛國
公但奉朝請不預政事以昭武節度使李建勲為右僕
射兼門下侍郎與中書侍郎馮延己皆同平章事二月
壬戌朔日有食之命建州製的乳茶號曰京挺臈茶之
貢(毛先舒南唐拾遺記云南唐時建陽進茶油花子大/小形製各别宫嬪縷金于面皆淡粧以此花餅施額)
(上時號北苑籹○談苑云江左李氏别令取/茶之乳作片或號京挺的乳及骨子等名)始罷貢陽
羡茶夏五月李𢎞義遣弟𢎞通伐泉州泉州都指揮使
畱從效廢王繼勲而代之攻退福州兵帝命從效為泉
州刺史召繼勲還金陵徙彰州刺史王繼成為和州刺
史汀州刺史許文稹為蘄州刺史六月以樞宻使陳覺
為宣諭使使諭李𢎞義入朝不克秋八月陳覺擅發汀
建撫信州兵趨福州帝遂命王崇文魏岑馮延魯攻福
州克其外郭李𢎞義改名達稱臣于吳越以乞師九月
淮南蟲食稼除民田稅冬十月漳州將贊堯作亂殺監
軍使周承義劒州刺史陳誨泉州刺史留從效舉兵逐
之以禆將董思安權知州事帝即命思安為漳州刺史
思安以父名章辭州務詔改漳州為南州是月我兵據
福州東武門以諸將爭功不能克帝以江州觀察使杜
昌業為吏部尚書判省事
保大五年春正月丁亥朔大雪帝召齊王景遂等登樓
賜宴賦詩(清異錄云保大五年元日大雪李主命太弟/以下展燕賦詩令中人就私第賜李建勲繼)
(和時建勲方會中書舍人徐鉉勤政學士張義方于溪/亭即時和進乃召建勲鉉義方同宴夜艾方散侍臣皆)
(有詩詠徐鉉為前後序仍集名手圖畫書圖盡一時之/技真容高冲古主之侍臣法部絲竹周文矩主之樓閣)
(宫殿朱澄主之雪竹寒林董源主之池/沼禽魚徐崇嗣主之圖成皆絶筆也)二月立景遂為
皇太弟徙燕王景達為齊王領諸道兵馬元帥徙南昌
王𢎞冀為燕王副元帥晉密州刺史皇甫暉棣州刺史
王建來歸是月契丹以滅晉來告㨗且請會盟于境上
辭不赴(江南野史馬氏南唐書載契丹遣二使來告曰/晉少主逆命背約自貽廢黜吾主欲與唐繼先)
(世之好將冊君為中原主嗣主曰孤守江淮社稷已固/與梁宋阻隔若爾主不忘先好惠賜行人受賜多矣其)
(它不敢拜命之辱已而嘆曰/閩役憊矣其能抗衡中國乎)遣工部郎中張易聘之(江/南)
(野史云命兵部尚書賈談入契丹報/聘馬令南唐書又作兵部侍郎賈潭)遂請差官如長安
修奉諸陵契丹不許(陳桱通鑑綱目續編云唐遣使賀/契丹滅晉且請詣長安修復諸陵)
三月己亥吳越救福州兵自海道至我師與之戰敗續
諸營皆潰東南守將劉洪進等請俟吳越兵去而取城
留從效不欲城平王建封忿陳覺等專恣遂燒營而遁
辛丑從效還泉州遣我戍兵而據之謂戍將曰比年軍
旅屢興冬徵夏歛僅能自贍豈勞大軍久戍帝不能制
加從效檢校太傅宣州徐知證薨夏四月詔即軍中斬
陳覺馮延魯赦諸將不問御史中丞江文蔚彈馮延己
魏岑同罪異誅坐貶江州司士參軍是月復詔械覺延
魯還都既至貸死覺流蘄州延魯流舒州知制誥徐鉉
史舘修撰韓熙載論宋齊邱馮延己朋黨帝罷延己為
太子少傅貶岑太子洗馬未幾帝命岑復故官齊邱譛
熙載嗜酒貶和州司士參軍丙子太白晝見以皇甫暉
為神衛軍都虞侯五月帝聞蕭翰棄大梁遁歸詔曰乃
眷中原我之故地以李金全為北面行營招討使六月
聞漢入汴兵遂不出而金全猶帶銜不革秋閏七月丁
丑夜有彗出東方近濁其尾掃太微及長垣至次月壬
辰乃没八月太傅兼中書令宋齊邱罷為鎮南軍節度
使是歲以羽林大將軍王延政為安化軍節度使鄱陽
王鎮饒州
保大六年春正月以太子少傅馮延己為昭武軍節度
使夏四月保信軍留後周鄴卒六月庚寅朔日食秋九
月漢伐河中䕶國節度使李守貞遣從事朱元李平表
乞師(表曰臣之先世乃唐逺裔錫矦命將代不絶人茂/績殊勲著于簡册昔日巢寇犯闕僖昭失御宗社)
(板蕩為人所有臣雖生于梁末幼失怙恃零丁孤苦遭/世多難迨能執戈捐身亊晉征討攻伐粗立戰功高祖)
(見擢俾典禁衛頗著勞績尋屬顧命出守蒲津洎少主/厄運遂殁于兵晉鼎覆餗天下橫流強守無主臣不勝)
(忿惋痛心疾首欲効愚忠誅鉏虵豕恢復先業庻安宇/内功未及立凶黨俄臨衆寡不敵遂罹危廹臣雖躬當)
(矢石以帥羣下悉力固守冀殄干戈殞首不顧臣之分/也然預防不虞有備不敗古之善教也臣逺聞君王霸)
(有江左雄跨淮甸禁暴弭亂推亡固存有王者之風將/繼巨唐有土者非君而誰况臣沗宗盟敢罄誠欵茍君)
(王察臣忠勇怜顧本支救患恤鄰遏強附順爰遣偏師/出為東援則五伯之風不讓桓文之主茍獲全濟實君)
(之惠/云云)諫議大夫查文徽兵部侍郎魏岑請出兵應之詔
以鎮海節度使李金全為北面行營招討使清淮節度
使劉彦貞副之文徽為監軍使岑為沿淮廵檢使救河
中師次沂州冬十一月丙寅退保海州是月遺漢主書
求復通商且請赦李守貞罪不報
保大七年春正月淮北盜起以神衛都虞侯皇甫暉將
軍張巒蕭處贇監軍散騎常侍張義方帥師萬人出海
泗招降納漢亳州䝉城鎮將咸師朗等以歸(江南野史/曰時中原)
(無主寇盜縱横嗣主乃嘆曰孤不能因其危運命將興/師抗衡中國恢復高太之土宇而乃勞師于海隅孤實)
(先代之罪人也至于/悔恨百端不能自弭)召大臣宗室赴内香宴凡中國外
域名香以至和合煎飲佩帶粉囊共九十二種皆江南
所無也夏六月癸酉朔日有食之秋七月殺天威都虞
侯王建封户部員外郎范仲敏是月帝聞河中破以朱
元為駕部員外郎待詔文理院李平為尚書員外郎八
月以永安節度使王崇文鎮廬州以諫議大夫查文徽
為永安軍節度留後冬十月我師度淮攻正陽敗績十
二月日暈三重丁酉漢宻州刺史王萬敢寇荻水鎮是
歲南州副使留從願酖殺刺史董思安據南州以附其
弟從效帝不能問詔升泉州為清源軍以從效為節度
使(馬令南唐書載保大三年升泉州/為清源軍非是今從陸游南唐書)是歲命倉曹參軍
王文炳摹勒古今法帖上石(案馬傳慶言後主命徐鉉/以所藏法帖入石名曰昇)
(元帖即/此帖也)
保大八年春正月詔曰春秋日食地震星孛木冰感召
靡爽比災異頻仍豈人君不德以致之邪抑亦天心仁
愛而譴告之也朕甚惕焉曩者兵連閩越武夫悍將不
喻朕意務為窮黷以至父征子餉上違天意下奪農時
咎將誰執在予一人其大赦境内窮民無告者咸賜粟
帛李金全始罷北面行營招討使二月清淮軍將士訛
傳漢將大舉南侵詔燕王𢎞冀為潤宣二州大都督鎮
潤州周宗為東都留守甲申福州遣諜者詣永安留後
查文徽告吳越戍卒作亂殺李𢎞義棄城去文徽信其
言襲福州大敗被執别將劒州刺史陳誨以戰棹敗福
州兵執吳越將馬先進葉仁安等俘于西都夏四月以
陳誨為永安軍節度使秋七月歸馬先進等於吳越以
求查文徽八月尚書郎周濬等三人奔漢九月楚武平
節度使馬希蕚來乞師(表曰昔先王早以勛業基有楚/國不幸即世顧命之夕顯令兄)
(弟以天倫紹立庻奉宗廟獲享國祚無何嗣君不延永/命奄棄社稷訃告至日臣不勝痛切膚骨血泣頤睫即)
(時奔走哀庭冀處苫凷用竭臣子之孝不圖天未殄禍/孽豎構隙間離我戚属汨亂先序潜阻兵戈將謀勦絶)
(茍不更圖殞在朝夕故臣敢逺遣行介殫布腹心惟君/存先王之昔好軫大國之武威許出兵援以附不腆庻)
(俾盜黨免弄/凶器云云)詔加同平章事賜以鄂州今年租稅命楚
州團練使何敬洙帥師援之冬十月吳越歸查文徽十
一月甲子朔日有食之十二月馬希蕚攻䧟潭州弑其
君希廣自稱楚王楚將李彦温劉彦瑫各以千人來歸
是歲齊王景達改長慶寺曰奉先以資烈祖冥福
保大九年春正月議北征周(闕/)　　韓熙載奏曰郭氏
姦雄雖有國日淺而為理已固兵若輕舉非獨無成亦
且有害乃命李金全耀兵于淮上而止(先是契丹侵河/南晉主北遷熙)
(載上書曰陛下有經營天下之志定在今時若契丹遁/歸中原有主安輯稍定則未可圖也至是又上書云)
二月甲辰楚馬希蕚使掌書記劉光輔來貢方物三月
壬戌朔册希蕚為天䇿上將軍武安武平靜江寧逺等
軍節度使兼中書令楚王以右僕射孫晟客省使姚鳳
為册禮使又以洪州營屯都虞侯邊鎬為湖南安撫使
便宜進討淮南飢夏五月辛未有星大如五升器自西
南流墜西北光燭地聲如雷六月楚靜江指揮使王逵
執武平節度使馬光惠歸于金陵推辰州刺史劉言為
武平軍留後來請命秋七月樂安公𢎞茂薨九月楚將
徐威等廢其君希蕚命邊鎬出萍鄕以討楚亂冬十月
壬寅武安畱後馬希崇請降甲辰鎬入潭州詔以鎬為
武安軍節度使辭不許癸丑武昌節度使劉仁贍帥舟
師取岳州湖南遂平以將軍宋德權為岳州刺史以客
省引進使任鎬為監軍使以馬光惠為武平軍留後十
一月遷楚王希蕚及希崇于金陵禮官請祠郊廟帝言
候天下一家然後告十二月漢泰寧節度使慕容彦超
來乞援師許之以鎮南節度使兼中書令宋齊邱為太
傅馬希蕚為江南西道觀察使鎮洪州仍賜爵楚王馬
希崇為永泰軍節度使鎮舒州南漢内侍省丞潘崇徹
將軍謝貫敗我兵于義章遂䧟郴州是歲以安化節度
使鄱陽王王延政為山南西道節度使改封光山王
保大十年春正月置筠州于高安縣以清江萬載上高
三縣𨽻焉以湖南行營糧料使王紹顔為刺史庚申夜
孫朗曹進作亂攻邊鎬不克奔朗州甲子援兖州之師
敗績于沐陽周人執我指揮使燕敬權二月甲辰周人
歸敬權使來言曰爾國助叛得無非計且使頴州郭瓊
遺我壽州劉彦貞書言自古有國皆惡叛臣貴邦何為
常事招誘帝頗媿其言命先所得中原人皆禮而歸之
以翰林學士江文蔚知禮部貢舉放進士王克貞等三
人及第(旋復停貢舉○/此後凡十七勝)三月以太弟景遂昭義節度使
馮延己為左僕射前鎮海節度使徐景運為中書侍郎
及右僕射孫晟並同平章事南漢初乘楚亂據桂宜等
州帝以知全州張巒兼桂州招討使進圖桂州夏四月
丙戌朔日食遣統軍侯訓帥五千人會巒攻桂州敗績
于城下訓死之巒收餘衆保全州周興順指揮使白進
福以族來歸遣李建期屯益陽以圖朗州五月致仕司
徒李建勲卒秋九月召朗州劉言入朝冬十月劉言將
王逵周行逢攻潭州壬辰㧞益陽寨李建期死之丙申
武安節度使邊鎬棄城遁辛丑劉言將蒲公益攻岳州
刺史宋得權監軍任鎬棄城遁十一月劉言盡據故楚
地詔流邊鎬于鐃州斬宋德權任鎬于太社斬禆將申
洪㤗尹建于都門外以張巒為信州刺史平章事馮延
己孫晟皆罷為左右僕射十二月雩都令趙暹奔周洪
州大都督楚王馬希蕚來朝留不遣是歲大旱南海獻
龍腦漿(江淮異人錄云/能補益元氣)
保大十一年春閠正月草澤邵棠上言北朝恭儉修德
恐其南征宜為備三月復以左僕射馮延己同平章事
金陵大火逾月焚廬舎營署殆盡(陸游南唐書云焚/官寺民廬數千間)夏
六月至秋七月不雨井泉竭涸淮流可渉旱蝗民飢流
入北境者相繼以鄂州劉仁贍為神武統軍侍衛都指
揮使(江南野史作天/威軍都虞侯)以濠州觀察使何敬洙為武清軍
節度使冬十月築楚州白水塘以漑屯田遂詔州縣陂
塘湮廢者皆修復之於是力役暴興楚州常州為甚帝
使近侍車延規董其役發洪饒吉筠州民牛以往吏緣
為姦強奪民田為屯田江淮騷然百姓以數丈竹去節
焚香于中仰天訴寃道路以目知制誥徐鉉因奏事白
之帝曰吾國兵數十萬安能不食捍邊事闗大利舉國
輙排之柰何乃遣鉉行視利害鉉至楚州悉取所奪田
還民詰責車延規欲搒之或譛鉉擅作威福帝大怒趣
歸將沈之江既至怒少解十二月流鉉舒州白水塘竟
不成命少府監馮延魯廵撫諸州右拾遺徐鍇表延魯
無才多罪不宜奉使鍇坐貶校書郎分司東都是歲復
行貢舉
保大十二年春正月有大星霣于西北聲如雷周主殂
晉王嗣位漢泰寧節度使慕容彦超來乞師以拒周詔
出兵數千應之至淮北為北師所敗俘我將校于汴州
已而釋之且諭曰歸諭爾主朕誅逆命何苦來援帝亦
悔焉漢末遣使潭州市茶會邊鎬平馬氏例俘于金陵
由是引對慰勞以上茗萬斤遣之二月命吏部侍郎朱
鞏知貢舉(鞏素無學術元宗常會從臣賦詩鞏惟進/一聨不能終篇曰好物不在多左右掩口)自
十一年六月(一作/八月)不雨至於今年三月大饑疫命州縣
鬻糜食餓者夏五月丁亥月重輪秋七月契丹使其舅
來聘夜宴清風驛盜斬其首亡去捕之不得或以為周
將荆罕儒所遣(先是昇元時宋齊邱謀間晉會契丹使/燕人高霸來聘歸至淮北隂遣人刺殺)
(之而匿霸之子乹於濠州至是/周亦殺契丹以間唐與契丹)於是契丹遂不至
保大十三年春二月以中書侍郎知尚書省嚴續為門
下侍郎平章事夏四月以壽州劉彦貞為神武統軍侍
衛諸軍都指揮使以劉仁贍為清淮軍節度使六月周
人侵秦鳳蜀遣間使來告難(馬氏南唐書作/七月蜀使來聘)冬十月壽
州監軍吳廷紹罷緣淮把淺兵清淮節度使劉仁贍争
之不得東都留守周宗乞罷鎮詔曰崧嶽降靈誕生良
弼佐我先朝施及朕躬尚頼保釐底于成績乃遽爾請
罷豈朕不能優禮勲舊而致然也昔蕭何守巴蜀高祖
無西顧之患冦恂守河内光武無分民之嫌今任公以
何恂之事宜強飯扶力爰副朕意宗以老病三表乃許
守司徒致仕以中書舎人馮延魯為工部侍郎東都留
守以侍衛諸軍都虞侯賈崇為東都屯營使十一月乙
未朔周下詔南侵(詔曰蠢爾淮甸敢拒大邦盜據一方/僣稱偽號晉漢之代寰海未寧而乃)
(招納叛亡朋助兇逆金全之據安陸守貞之叛河中大/起師徒來為應援廹奪閩越塗炭湘潭至于應接慕容)
(馮陵徐部沐陽之役曲直可知勾誘契丹入為邊患結/連并壘實我世讐罪惡難名人神共憤○釣磯立談云)
(周世宗侵淮之歲孟貫有不伐有巢樹多移無主花之/句世宗宣見問貫曰朕伐罪弔民何有巢無主之有)
遣將李穀王彦超韓令坤等侵淮南攻自壽州帝即拜
神武統軍劉彦貞為北面行營都部署帥師二萬趣壽
州奉化節度使同平章事皇甫暉為北面行營應援使
常州團練使姚鳳為應援都監帥師三萬屯定逺縣召
鎮南節度使宋齊邱入朝謀難以翰林承㫖户部尚書
殷崇義為吏部尚書知樞宻院冬十二月以安定郡公
從嘉為沿江廵撫甲戌周將王彦超敗我兵二千人于
壽州城下己卯周先鋒都指揮使白延遇敗我兵千人
于山口鎮(五國故事云壬子癸丑間有狂人遍揚市詬/罵市人曰待顯德三年總殺之又曰不得韓)
(白二人殺之無噍𩔖俄而周改元顯德三年遂入淮南/時韓侍衛令坤白太師重遇並為戎帥師將屠城而二)
(公戢兵淮人得過江而南/者尤衆悉如狂人之言)是歲天裂東北其長二十丈
保大十四年春正月丁酉周將李榖敗我兵千人于上
窰壬寅周主率師南侵劉彦貞與周師戰于正陽敗績
彦貞戰死禆將咸師朗等被擒(江南野史云時周師棄/營退據浮橋以俟我師)
(劉彦貞議追之劉仁贍以為恐其設伏不如養銳以俟/隙彦貞將家子少長富貴惟貪惏聚歛為務莫知兵法)
(莫經戰闘多喜虚譽能射帖子俗謂之劉一箭乃曰敵/聞吾至則先遁之不追何待禆將臧師朗等恃勇寡謀)
(貪功輕敵夜發晨食至正陽爭據其橋數戰不利為周/師所敗諸將皆没凡䘮師徒七萬歐史南唐世家曰景)
(以劉彦貞劉仁贍拒周師李榖曰吾無水戰之具而使/淮兵斷正陽浮橋則我背腹受敵乃焚其芻糧退屯正)
(陽是時世宗親征行至圍鎮聞榖退軍曰吾軍即唐兵/必追之遣李重進急趨正陽曰唐兵且至宜急擊之劉)
(彦貞等聞榖退軍果以為怯急追之比至正陽而重進/先至軍未及食而戰彦貞等遂敗彦貞之兵施利刃于)
(拒馬維以鐵索又刻木為獸號㨗馬牌以皮囊/布鐵蒺藜於地周兵見而知其怯一鼔敗之)帝欲親
拒周師中書舎人喬匡舜極諫貶匡舜臨川親行之議
亦寢丙辰周主至壽州城下營於巴水之陽命諸軍圍
壽州徙正陽浮梁于下蔡鎮(唐將林仁肇/爭之不得)丁巳周徵宋
亳陳頴徐宿許蔡等州丁夫數十萬以攻壽州晝夜不
息(李贄疑耀云宋太祖為周殿前都虞侯時率兵圍壽/州常乘皮船入壽春不知皮船之制何似又壽春城)
(上發連弩射之矢大如椽/不知其弩之大亦何似)庚申周趙匡𦙍敗我兵于渦
口都監何延錫戰死是月周命武平節度使王逵攻鄂
州帝詔武昌節度使何敬洙徙民入城為固守計敬洙
不從除地為戰場曰敵至則與兵民俱死耳帝壯之二
月戊辰周廬壽光黃廵檢使司超敗我兵于盛唐都監
高弼被執周師遂倍道襲清流闗皇甫暉敗保滁州周
師破城俘暉及姚鳳以歸(時周將趙匡𦙍擁馬頸突陳/而入大呼曰吾止取皇甫暉)
(他人非吾敵也手劍擊暉中腦/生擒之并擒姚鳳遂克滁州)刺史王紹顔遁去壬戌
有星孛于參芒東南指遣泗州牙將王知朗(南唐書/作承朗)奉
書至徐州求成于周稱唐皇帝奉書大周皇帝願以兄
事歲輸方物太弟景遂亦移書周將帥皆不報己卯遣
翰林學士户部侍郎鍾謨工部侍郎文理院學士李德
明使周奉表至下蔡行在稱臣請罷兵略曰捨短從長
乃推通理以小事大著在格言伏惟皇帝陛下體上聖
之姿膺下武之運恊一千而命世繼八百以卜年大駕
天臨六師雷動猥以遐陬之俗親為䟦履之行循省伏
深兢畏無所豈因薄質有累蒸人今則仰望高明俯存
億兆䖍將下國永附天朝冀詔虎賁而歸國用廵雉堞
以廻兵萬乘千官免馳驅于原隰地征土貢常奔走于
歲時質在神明誓諸天地别貢金器千両銀器五千兩
錦綺紋白千疋及御衣犀帶茶藥又奉牛五百頭酒二
千石犒軍乙酉周師䧟東都執副留守馮延己(五國故/事云侍)
(中周宗既阜于家財輙在淮上通商以市中國羊馬世/宗將謀度淮乃使軍中人蒙一羊皮人執一馬偽為商)
(旅以度浮橋繼以/兵甲遂入臨淮)丁亥左神衛使徐象等十八人自壽
州奔周天長制置使耿謙以城降周遣園苑使尹延範
䕶遷讓皇之族于潤州延範殺其男子六十人命腰斬
延範以謝國人(江南野史曰先是讓皇一族徙居泰州/至是命尹延範迎置京口時道路已亂)
(延範慮有變執其二弟六十餘人殺之以其婦女渡江/嗣主大怒腰斬延範楊氏遂絶既而嗣主泣謂左右曰)
(延範之死乃成濟之徒與/孤非不知之不得已矣)周師陷泰州刺史方訥棄城
遁帝遣間使求援于契丹至淮北為周人所執復命陳
處堯至契丹乞師竟不返吳越侵常州宣州静海制置
使姚彦洪奔吳越三月丙午遣司空孫晟禮部尚書王
崇質如周請比兩浙湖南奉正朔表云朝陽委照爝火
收光春雷發聲蟄户知令伏念天祐之後率土分摧或
跨據江山或革遷朝代皆為司牧各拯黎元臣由是克
嗣先基獲安江表誠以瞻烏未定附鳳何從今則青雲
之候明懸白水之符斯應仰祈聲教俯被遐方豈可逺
動和鑾上勞薄伐倘或首于下國許作外臣則柔逺之
風其誰不服無戰之勝自古獨高别進金千兩銀十萬
両羅綺二千疋宣給軍士周王猶未許光州兵馬都監
張延翰以城降于周刺史張紹遁還丁酉周師䧟舒州
刺史周𢎞祚赴水死蘄州將李福殺知州王承雋降于
周戊戌天成軍使蔡暉自壽州奔周周師䧟和州周遣
供奉官安𢎞道送李德明王崇質歸國其詔書畧曰朕
擅一百州之富庶握三十萬之甲兵農戰交修士卒樂
用茍不能恢復内地申畫邊疆便議班旋直同戲劇至
于削去尊稱願輸臣節孫權事魏蕭詧奉周古也固然
今則不取但存帝號何爽歲寒倘堅事大之心必不迫
人于險又曰俟諸郡之悉來即大軍之立罷言盡于此
更不煩云茍曰未然請從兹絶又遺將相書期熟議以
復帝命斬德明于都市以私許割地也吳越䧟常州之
郛執團練使趙仁澤燕王𢎞冀遣龍武都虞侯柴克宏
救常州壬子大敗吳越兵于常州斬獲萬計俘其將數
十至潤州𢎞冀悉斬之擢克宏為奉化軍節度使己未
王崇質歸國帝復遣使奉表于周云聖人有作曾無先
見之明王祭弗供果致後時之責六龍電邁萬騎雲屯
舉國震驚羣臣惴悚遂馳下使徑詣行宫乞停薄伐之
師請預外臣之籍天聽懸邈聖問未囘由是繼飛宻表
再遣行人叙江河羨海之心指葵藿向陽之意壬戌壽
州軍校陳延貞等十三人奔周是月命諸道兵馬元帥
齊王景達拒周夏四月復泰州五月周主北還秋七月
諸郡屯田相率起義以農器為兵襞紙為鎧羣相保聚
謂之白甲子(亦號白/甲軍)周人苦之復東都舒蘄光和滁州
惟壽州圍愈急冬十月周害我行人孫晟從者二百人
皆死惟貸鍾謨以為耀州司馬是月詔省淮南屯田之
害民者十二月遣陳處堯如契丹乞兵(十國紀年作兵/部郎中段處常)
是歲小溪塲監詹敦仁請清源節度使留從效奏塲為
縣賜名曰清溪
保大十五年春正月齊王景達遣許文稹邊鎬朱元救
壽州屯紫金山築甬道餉之為周將李重進所敗二月
乙亥周主復帥兵南侵三月己丑夜周主抵壽州城下
庚寅齊王景達用監軍使陳覺言謀奪朱元兵以楊守
忠代之辛卯元遂舉寨降周裨將時厚卿獨不從見殺
壬辰周師盡破我諸寨執許文稹邊鎬楊守忠餘衆悉
奔潰景達亦遁歸金陵是役也䘮士卒殆四萬人詔誅
朱元妻子丁未壽州劉仁贍病革副使孫羽等代仁贍
署表降于周(通鑑云周廷構等/作劉仁贍表降)辛丑晝晦雨沙如霧仁
贍卒夏四月周主北還冬十一月周主仍南侵十二月
濠州團練使郭廷謂泗州刺史范再遇皆舉城降周辛
酉周師追敗我兵于楚州應援使陳承昭被執乙丑知
漣水縣事崔萬廸降周庚午帝知東都必不守遣使悉
焚官私廬舎徙其民于江南周師遂入揚州丁丑泰州
陷周師水陸齊進軍士作檀來之歌聲聞數十里(五國/故事)
(曰周師未南征時淮南市井小兒普唱曰檀來也人頗/怪之及揚州建春門有鼉而俗謂之檀出于水次衆以)
(為應矣未幾周師入先鋒騎兵皆唱/蕃歌其首句曰檀來也方明其兆)是月都城大火一
日數發
中興元年春正月改元中興丙戌周師䧟海州壬辰周
師䧟静海軍乙巳周主率諸將攻楚州宿于城下丁未
楚州䧟防禦使張彦卿兵馬都監鄭昭業死之(歐史云/彦卿昭)
(業城守甚堅攻四十日不可破世宗親督兵以洞屋穴/城而焚之城壞江南野史云城破之日彦卿與軍十萬)
(戰而没無/一生還者)周師屠城焚廬舎殆盡是月升天長縣為雄
州以建武軍使易文贇為刺史二月甲寅周師次雄州
文贇舉城降丁卯周主至揚州癸酉次𤓰州(五代史南/唐世家云)
(初周師南征無水戰之具已而屢敗景兵獲水戰卒乃造/戰艦數百艘使降卒教之水戰命王環將以下淮景之水)
(軍多敗長淮之舟皆為周師所得又造齊雲船數百艘/世宗至楚州北神堰齊雲舟大不能過乃開老鸛河以)
(通之遂/至大江)乙亥周黃州刺史司超控鶴都指揮使王審琦
䧟舒州刺史施仁望被執三月壬午朔周主次泰州丁
亥復次揚州帝大赦境内改元交泰(馬令南唐書作正/月改元交泰非)
封皇太弟景遂為晉王加天䇿上將軍江南西道兵馬
元帥洪州大都督太尉尚書令以齊王景達為浙西道
元帥潤州大都督已又改撫州大都督立燕王𢎞冀為
皇太子參治朝政辛卯周主至迎鑾鎮壬辰周耀兵江
口帝懼其南渡遣樞宻使陳覺(按周世宗實錄載唐中/主表云今遣左諫議大)
(夫兵部侍郎臣陳覺躬聽勑命蓋/當時所假之官也今從十國紀年)奉表貢方物請傳位
太子𢎞冀以國為附庸(馬令作遣鍾/謨等請傳位)周主始采唐囘紇
可汗故事答我璽書稱皇帝致書敬問江南國主(宋史/云周)
(臨汴水置懷信/驛以待唐使)帝遣閤門承㫖劉承遇上表稱唐國主
盡獻江北郡縣之未䧟者鄂州漢陽汊川二縣在江北
亦割獻焉歲輸土貢數十萬而乞海陵塩監南屬不許
後歲給贍軍鹽三十萬石庚子周貽書于我允奉正朔
罷兵而止其傳位甲辰遣同平章事馮延己給事中田
霖使周獻銀絹錢茶穀共百萬以犒軍及買宴表云臣
聞盟津初會仗黃鉞以臨戎銅馬既歸推赤心而服衆
皇帝量包終古德合上𤣥以其執迷未復則薄賜徂征
以其向化知歸則俯垂信納仰荷含容之施彌堅傾附
之念然以淮海遐陬東南下國親勞玉趾久駐王師以
是憂漸不遑啓處今既六師返斾萬乘還京合申解甲
之儀粗表充庭之實辛亥又遣臨汝郡公徐遼客省使
尚全恭上買宴錢表云伏以栢梁高會宸極居尊朝臣
咸侍于冕旒天樂盛張于金石莫不競輸寳瑞齊獻壽
盃而臣僻處偏隅迴承乃睠雖心存于魏闕奈日逺于
長安無由親咫尺之顔何以罄勤拳之意遂令戚屬躬
拜殿廷納忠則厚致禮甚微誠慙野老之芹願獻華封
之祝夏五月下令去帝號稱國主去交㤗年號稱顯德
五年(唐餘紀傳云聘獻于周用其顯德年號/在本國則仍舊稱今從通鑑用其正朔)凡天子儀
制皆從降損改名景以避周廟諱(周信祖/諱也)遣官告于太
廟金陵大霧通夕不解丁未左僕射同平章事馮延己
罷為太子太傅門下侍郎同平章事嚴續罷為太子少
傅樞宻使兵部侍郎陳覺罷守本官以行營應援使林
仁肇為浙西節度使前廬州孫漢威為奉化軍節度使
乙酉周遣我使臣太府卿馮延魯衛尉少卿鍾謨餉國
主御衣玉帶錦帛羊馬及犒軍帛十萬并今年欽天厯
士卒俘于周者皆追還凡五千七百五十人(五代史周/世宗本紀)
(作六月辛未放降/卒四千六百于唐)贈劉仁贍太師封衛王孫晟太傅追
封魯國公劉彦貞中書令張彦能侍中其餘將士死國
難者追贈有差秋八月始置進奏院于大梁辛丑馮延
魯鍾謨復至周國主手表謝恩畧曰天地之恩厚矣父
母之恩深矣子不謝父人何報天惟有赤心可酬大造
又乞比藩方賜詔書九月丁巳遣吏部尚書知樞宻院
殷崇義使周賀天清節冬十月甲午周歸我馮延魯許
文稹邊鎬周廷構國主皆不復用禮部侍郎常夢錫卒
十一月己亥暴宋齊邱陳覺李徵古罪放齊邱歸九華
山覺安置饒州徵古削官爵覺徵古尋皆賜死十二月
以信王景逷為百勝軍節度使昇元初括定民賦每正
苗一斛别輸三斗於官廩授鹽二斤謂之鹽米至是淮
甸鹽塲皆入于周遂不支鹽而輸米如初以為定式是
時周兵部侍郎陶榖來聘(案南唐拾遺記陶榖使江南/甚欲假書韓熙載令館伴驛)
(中謄六朝書半年乃畢榖見伎秦蒻蘭以為驛吏女也/遂敗慎獨之戒作長短句贈之明日中主燕榖榖毅然)
(不可犯中主持觥立使蒻蘭出歌續斷弦之曲侑觴穀/大慚而罷詞名風光好云好姻緣惡姻緣祗得郵亭一)
(夜眠别神仙琵琶撥盡相思調知音少再把鸞膠續斷/弦是何年又案沈遼任杜娘傳以此事為榖使吳越事)
(而女伎則杜娘非蒻蘭也且云榖贈歌之明日吳越王/召使者曲宴于山亭命倡進社之班在下其服之裒博)
(陶頗不能别也王既知之從容謂陶曰昔稱吳越之女/善歌舞今殊無之陶曰在北時聞有任氏者今安在王)
(乃使社出拜陶熟視而笑知其為王所蠱也社遂歌其/詞飲酒甚樂社前謝王王大悅賜之千金諸書所載不)
(同如/此)
顯德六年春正月宋齊邱幽死(案江表志齊邱至青陽/絶食數日家人亦菜色)
(中使云令公捐館方始供食家人以絮塞/口而卒江南錄通鑑十國紀年則云縊死)畢命時嘆曰
吾昔獻謀幽讓皇族于泰州宜其及此夏六月遣紀公
從善與鍾謨入貢于周及還周主謂曰吾與江南大義
已定然慮後世不能容可及吾世修城隍治要害為子
孫計國主乃城金陵及諸州增戍兵秋七月國主議徙
都洪州曰建康與敵境隔江而已今吾徙都豫章據上
流而制根本上䇿也羣臣多不欲惟樞宻使唐鎬賛成
之是月用鍾謨言鑄大錢以一當十文曰永通泉寳與
舊錢並行(洪遵泉志云此錢有三品字八分書者徑寸/五分重八銖七參背面肉好皆有周郭篆文)
(者徑寸三分重五銖七參輪郭重厚銅色昏暗又有面/為篆文背為龍鳳形者又八分書文曰永通泉寳篆書)
(文曰永通泉貨○大定錄又云江南李氏鑄永通泉貨/永安五銖又事物紺珠云永通泉寳右文曰貨左文曰)
(泉/)已又鑄唐國通寶錢二當開通錢之一(十國紀年曰/元宗以周師)
(南侵及割地歲貢方物府藏空竭錢貨益少遂鑄唐國/通寳錢二當開元錢一馬令南唐書曰元宗即位兵屢)
(起德昌帛布既竭遂鑄唐國錢泉志曰唐國錢五種制/度大小各殊○案元宗又鑄大唐通寶錢與唐國錢通)
(用數年漸弊百姓/盜鑄極為輕小)九月丙午太子𢎞冀薨冬十月周命
御厨使張延範來弔祭流鍾謨饒州貶張巒為宣州副
使十一月建洪州為南都南昌府十二月罷鑄大錢
建隆元年(是年唐餘紀傳稱交泰三年疑周宋革命南/唐或仍本國舊稱今姑從馬陸兩南唐書稱)
(建隆/年號)春正月遣使蒞誅鍾謨于饒州誅張巒于宣州宋
受周禪改元建隆放降將周成等三十四人來歸二月
始鑄鐵錢(泉志云小唐國鐵錢/形製肖銅錢之小者)三月遣使貢絹二萬匹
銀萬兩如宋賀即位(宋史作二月/今從南唐書)夏四月太子太傅馮
延己卒秋七月貢宋金器五百兩銀器三千兩羅紈千
匹絹五千匹又遣禮部郎中龔慎儀朝宋貢乘輿服御
自是貢獻尤數歲費以萬計冬十月宋揚州節度使李
重進舉兵求援拒之十一月丁未宋平揚州國主遣右
僕射嚴續犒軍蔣國公從鑑朝行在所又遣户部侍郎
馮延魯貢金買宴并伶官五十人作樂上壽又貢金玉
鞍勒銀裝兵器是歲小臣杜著彭澤令薛良以罪奔宋
獻平南䇿宋帝惡其不忠斬著配良為牙卒國主誕日
宋遣使饋羊萬口馬三百匹槖駞三十自後歲以為常
建隆二年春二月國主遷于南都立吳王從嘉為太子
畱金陵監國壬午發行旌麾仗衛六軍百司凡千餘里
不絶所過勞問高年疾苦大宴于當塗(江南野史云次/于廬山從臣遊)
(山中寺觀徧覽勝景/賦詩談宴旬日而行)至宋家洑暴風飄龍舟幾至北岸
翼日從官皆乘輕舟奔問三月國主至南都宋以我遷
都遣通事舎人王守貞來勞問南都廹隘上下不能容
羣心思歸國主退朝之暇北望金陵恒鬱鬱不樂澄心
堂承㫖秦承裕常引屏風障之唐鎬慚懼發瘍卒(江南/野史)
(又云嗣主怒鎬阿㫖/欲致極法鎬懼縊死)復議東遷未及行國主寢疾不復
進膳惟啜蔗漿嗅藕華(江南野史云嗣主至南都常不/自安將宴百寮于殿上忽見故)
(太傅宋齊邱自陛而趨/進遂惡之入而得疾)六月己未疾革親書遺令留葬
西山累土數尺為墳且曰違吾言非忠臣孝子夕有大
星霣于南都庚申殂于長春殿(馬令南唐書云大漸之/際羣鶴翔于空雙龍據)
(殿/屋)年四十六後主不忍從遺令迎梓宫還秋八月至金
陵丁未殯于宫中萬壽殿告哀于宋且請追復帝號許
之(宋史云景卒其臣桂陽郡公徐邈奉遺表來上太祖/廢朝五日子煜又遣其臣馮謐奉表願追尊帝號許)
(之/)乃謚曰明道崇德文宣孝皇帝(宋史無/宣字)廟號元宗(五/國)
(故事作至道文宣孝/皇帝廟號太宗非是)明年正月戊寅葬順陵帝音容閒
雅睂目若畫(詩話𩔖編云元宗神采清暢湖南使至歸/與親友言曰東朝官家南岳真君不如也)
好讀書能詩(元宗春恨浣沙溪詞及/帝臺春詞稱為絶倫)多才藝便騎善射
少喜栖隱築館于廬山瀑布前葢將終焉廹于紹襲而
止然自附唐室苗裔訹于斥大境土之說及保大中再
䘮師始知攻取之難(江南野史云天性/儒懦素昧威武)議弭兵務農或
曰願陛下十數年勿復問兵帝曰兵可終身不用何十
數年之有會北師大舉郡縣屢失竟致蹙國降號賫志
以殁云(唐餘紀傳云中主接羣臣如布衣交間御小殿/以燕服見學士必先遣中使謝曰小疾不能著)
(幘欲冠褐可乎其/待士有禮如此)先是烈祖將受禪有善相者烈祖出
諸子見之相者指齊王景達曰此雖不及公然善持守
者也及相帝曰只恐不了公家事又帝在位常搆一小
殿謂之龜頭居常處以視事左右偵其所在必問曰大
家何在龜頭裏及後有内附之事人始悟其先兆
論曰元宗在位幾二十年史稱其慈仁恭儉禮賢愛民
裕然有人君之度然兵氣方張旋經敗衂國威損矣卒
之淮南震驚奉表削號豈運會有固然與抑任寄非才
以至此也治亂顧不係于人哉
　
　
　
　
　
　十國春秋卷十六
欽定四庫全書
　十國春秋卷十七
　　　　　　　　　　　　　檢討吳任臣撰
南唐三
　　後主本紀
後主名煜字重光初名從嘉元宗第六子也母光穆聖
后鍾氏為人仁惠有慧性雅善屬文工書畫(清異錄云/後主善書)
(作顫筆樛曲之狀遒勁如寒松霜竹謂之金錯刀○一/云後主作大字不事筆卷帛書之皆能如意世謂撮襟)
(書○宣和畫譜云後主丹青自稱鍾/峯隱居太平清話云後主善墨竹)知音律廣額豐頰
駢齒一目重瞳子文獻太子惡其有竒表從嘉避禍惟
覃思經籍歴封安定郡公鄭王文獻太子薨徙吳王(五/代)
(史云自太子冀已上五子/皆早亡煜以次封吳王)以尚書令知政事居東宫建
隆二年元宗南遷立為太子留金陵監國以嚴續殷崇
義輔之張洎主牋奏六月元宗晏駕嗣立于金陵(五國/故事)
(作七月二十/九日襲位)更今名居䘮哀毁幾不勝大赦境内(五國/故事)
(云煜襲位因登樓建金雞以肆赦太祖聞之怒問進奏/使陸昭符昭符素辨給是日對曰此非金雞乃怪鳥耳)
(太祖大笑/因不問)尊母鍾氏曰聖尊后(以后父名泰章/故不稱太后)立妃周
氏為國后徙信王景逷為江王鄧王從善為韓王留守
南都封弟從鎰為鄧王從謙為宜春王從信為文陽郡
公楚定王子從度為昭平郡公令諸司四品至九品無
職事者日二員待制于内殿以右僕射嚴續為司空同
平章事餘進位有差遣中書侍郎馮延魯如宋表陳襲
位凡奉朔稱號等禮悉遵周舊(宋史云煜遣戸部尚書/馮謐貢金器二千兩銀)
(器二萬両紗羅繪綵三萬匹且奉表陳紹襲之意曰臣/本於諸子實愧非才自出膠庠心疎利禄被父兄之䕃)
(育樂日月以優游思追巢許之餘塵逺慕夷齊之高義/既傾懇悃上告先君固非虚詞人多知者徒以伯仲繼)
(没次第推遷先世謂臣克習義方既長且嫡俾司國事/遽易年華及乎暫赴豫章留居建業正儲副之位分監)
(撫之權懼弗克堪常深自勵不謂奄丁艱罰遂玷纉承/因顧肯堂不敢滅性然念先世君臨江表垂二十年中)
(間務在倦勤將思釋負臣亡兄文獻太子從冀將從内/禪已决宿心而世宗敦勸既深議言因息及陛下顯膺)
(帝籙彌篤睿情方誓子孫仰酬臨照則臣向於脫屣亦/匪邀名既嗣宗祊敢忘負荷惟堅臣節上奉天朝若曰)
(稍易初心輙萌異志豈獨不遵于祖禰實當受譴于神/明方主一國之生靈遐頼九天之覆燾况陛下懷柔義)
(廣煦嫗仁深必假清光更逾曩日逺憑帝力下撫舊邦/克獲晏安得從康泰然所慮者吳越國鄰於敝土近似)
(深讐猶恐輙向封疆或生紛擾臣即自嚴部曲終不先/有侵漁免結釁嫌撓干旒扆仍慮巧肆如簧之舌仰成)
(投杼之疑曲構異端潜行詭道願迴/鑒燭顯諭是非庻使逺臣得安危懇)宋帝賜詔答之自
是始降詔而不名罷諸路屯田使委所屬令佐與常賦
俱征隨所租入十分錫一謂之率分以為禄廩諸朱膠
牙稅視是(初屯田置使専掌至此罷其/官而屯田佃民絶公吏之擾)秋八月鄂州王
崇文卒以南都廵檢使黃延謙為武昌軍留後九月宋
遣鞍轡庫使梁義來弔祭贈賻絹三千匹冬十月以韓
王從善為司徒兼侍中諸道兵馬副元帥鄧王從鎰為
司空南都留守宋遣樞宻承㫖王文來賀襲位初元宗
雖臣於中原惟去帝號他猶用王者禮至是國主始易
紫袍見使者使退如初服十二月置龍翔軍以教水戰
清源節度使留從效遣子紹基來貢是歲宋葬昭憲太
后國主遣户部侍郎韓熙載太府卿田霖會葬
建隆三年春三月遣馮延魯入貢於宋清源節度使中
書令晉江王留從效薨子紹鎡自稱留後夏四月泉州
將陳洪進執紹鎡歸金陵推副使張漢思為留後句容
尉張佖上封事召為監察御史六月遣客省使翟如璧
入貢於宋宋放降卒千人南還以神武統軍朱匡業為
寧國軍節度使潤州林仁肇為神武統軍秋七月建州
陳誨卒禮部尚書潘承祐卒以宣州何敬洙為左武衛
上將軍封芮國公改朱匡業鎮江州以林仁肇為寧國
軍節度使十一月遣水部郎中顧彛入貢于宋壬午宋
頒建隆四年厯
建隆四年春正月宋遣使餉羊馬槖駞三月宋出師平
荆湖國主遣使往軍前犒師夏四月泉州副使陳洪進
廢張漢思自稱權知軍府來告國主即以洪進為清源
軍節度使左武衛上將軍何敬洙卒秋七月以兵部尚
書游簡言知尚書省遷右僕射宋詔國主遣還顯德以
來中朝將士在江南者及今揚州民遷江南者還歸故
土(宋史又云詔煜應詔横海飛江水閗懷/順諸軍親屬有在江表者悉遣令渡江)冬十一月宋
改元乾德十二月國主表宋乞罷詔書不名之禮不從
初金陵殿闕皆用鴟吻自乾德後宋使至則去之使還
復設是歲有二日相觸
乾德二年春三月始行鐵錢(陶岳貨志錄曰韓熙載請/以鐵為錢其錢之大小一)
(如開元通寶文亦如之徐鉉篆其文比于舊錢/稍大而輪郭深闊既而鐵錢大行公私便之)每十錢
以鐵錢六權銅錢四而行逮民間止用鐵錢遂藏銅錢
靳弗出末年銅錢一直鐵錢十比國亡諸郡所積銅錢
累六十七萬緡(江南野史云初嗣主鑄唐國錢其文曰/唐國通寶約一千重三斤十二兩至數)
(年而弊百姓盜鑄僅至一斤餘以一文置水上不沉雖/嚴禁不止至是有鐵錢之議既行至數年物價漸增諸)
(郡盜鑄者頗多而輕小環外芒刺不及官塲圓浄國/家雖以法繩之犯者配逺郡民罹之益衆而不止)命
吏部侍郎脩國史韓熙載知貢舉放進士王崇古等九
人既又命中書舎人徐鉉覆舒雅等五人雅等不就乃
御殿命題親試以中書官蒞其事五人皆見黜鄂州黃
延謙卒以林仁肇為武昌軍節度使夏五月賀宋文明
殿成進銀萬兩秋八月宋於江北置折博務禁商旅過
江(案宋史乾德二年詔江北許諸州民及諸監鹽亭戸/緣江採捕及過江貿易先是江北置𣙜塲禁商人渡)
(江及百姓緣江樵採是歲以江南洊饑特弛其禁今据/南唐書則言禁商旅過江豈弛禁在八月之後抑陸游)
(所記年月/有異耶)九月拜韓熙載兵部尚書充勤政殿學士承
㫖封子仲㝢清源郡公仲宣宣城郡公冬十月甲辰仲
宣薨追封岐王十一月國后周氏殂宋遣作坊副使魏
丕來弔祭是時左僕射殷崇義上言泉布屢變亂之招
也且豪民富商不保其貲則日益思亂累數百言不報
乾德三年春正月壬午葬昭惠后于懿陵以江州朱匡
業為神武統軍侍衛都軍使以䖍州留後柴克貞為奉
化軍節度使夏五月司空同平章事嚴續罷為鎮海軍
節度使秋九月雨沙聖尊后鍾氏殂召南都留守鄧王
從鎰還都以鄂州林仁肇為南都留守南昌尹冬十月
宋遣染院使李光圖來弔祭是冬葬光穆皇后于順陵
(宋許元宗追復帝/號故光穆稱皇后)遣使獻宋銀二萬兩金銀龍鳳茶酒
器數百事
乾德四年夏五月以吉州刺史楊守忠為武昌軍留後
(馬令作/武清誤)秋八月遣龔慎儀持書使南漢約與俱事中朝
九月慎儀至番禺被執冬十月神武統軍朱匡業卒十
二月司空嚴續卒
乾德五年春命兩省侍郎諫議給事中中書舎人集賢
勤政殿學士更直光政殿召對咨訪率至夜分
開寶元年春三月戊申以樞宻使右僕射殷崇義為左
僕射同平章事知制誥張洎言崇義非經綸才不宜處
鈞衡之地不從境内旱宋餉米麥十萬石夏江王景逷
薨冬十一月立周氏為國后
開寶二年春三月以游簡言為左僕射兼門下侍郎同
平章事夏五月簡言卒冬國主較獵于青龍山還憩大
理寺親錄囚原貸甚衆中書侍郎韓熙載奏獄訟有司
之事囹圄之中非車駕所至請捐内帑錢三百萬充軍
資庫用(江南野史作給事中/蕭儼與熙載同彈奏)國主從之曰繩愆糾繆熙
載有焉是歲普度諸郡僧(江南野史曰後主罔恤政務/曉于禁中卧聽内道塲童子)
(撞鐘有節數喜而召之與剃度為僧而童子姦猾對曰/不敢獨受恩澤願陛下如佛慈悲廣覃諸郡于是普度)
(焉/)左僕射同平章事殷崇義罷為鎮海軍節度使同平
章事
開寶三年春命境内崇脩佛寺(馬令南唐書云建康城/中僧徒迨至數千給廩)
(米緡帛/以供之)改寶公院為開善道塲國主與后頂僧伽㡌衣
袈裟誦佛經拜跪頓顙至為瘤贅夏四月太白晝見(江/南)
(野史云至/秋方没)二日相觸
開寶四年春遣使如宋貢占城闍婆大食國所送禮物
夏四月齊王景達薨冬十月國主聞宋滅南漢屯兵于
漢陽大懼遣太尉中書令韓王從善朝貢稱江南國主
請罷詔書不名許之(宋史云煜以將郊祀遣從善來貢/會嶺南平煜懼上表遂改唐國主)
(為江南國主唐國印為江南/國主印又上表請所詔呼名)有商人來告宋造戰艦數
千艘艤于荆南請宻往焚之國主懼不敢從
開寶五年春二月下令貶損儀制改詔為教中書門下
省為左右内史府(馬令南唐書/作内侍府)尚書省為司會府御史
臺為司憲府翰林院為文舘(一作藝/文院)樞宻院為光政院
大理寺為詳刑院客省為延賔院官號亦從改易以避
中朝始去殿闕鴟吻不復設降封子弟封王者皆為公
從善南楚國公從鎰江國公從謙鄂國公内史舎人張
佖知禮部貢舉放進士楊遂等三人清耀殿學士張洎
言佖多遺才國主命洎考覆遺不中第者又放王倫等
五人國主以宋長春節貢錢三十萬緡是月殺南都留
守林仁肇閏月癸巳宋命進奉使南楚國公從善為泰
寧軍節度使留汴京賜第汴陽坊示欲徵國主入朝國
主遣户部尚書馮延魯謝從善爵命延魯至汴京疾病
不能朝而歸
開寶六年夏四月宋學士盧多遜來聘(求江東諸/州圖經)五月
國主聞欲興師遣使上表願受爵命不許以司空殷崇
義知左右内史事冬十月内史舎人潘佑上書切諫佑
素與户部侍郎李平交厚國主以為事皆由平先以平
屬吏遣使收佑佑自殺平縊死獄中皆徙其家外郡是
歲江南饑宋餽米麥十萬斛廬陵曾某將娶婦忽化為
女(後嫁而/生子)
甲戌歲秋遣使求南楚國公從善歸國不許宋遣閤門
使梁迥來從容言曰天子今冬行柴燎之禮國主宜往
助祭國主不答(江南野史云初流言謂北使竊伺後主/至船必載之北度自是後主懼不敢登)
(使者/船)宋復遣知制誥李穆為國信使持詔來曰朕將以
仲冬有事圜丘思與卿同閱犧牲且諭以將出師宜早
入朝之意國主辭以疾且曰臣事大朝冀全宗祀不意
如是今有死而已時宋已遣潁州團練使曹翰率師先
出江陵宣徽南院使曹彬侍衛馬軍都虞候李漢瓊賔
州刺史田欽祚率舟師繼發(宋通鑑云曹彬將兵伐江/南太祖戒之曰江南之事)
(一以委卿切勿暴掠生民務廣威信使自歸順不須急/擊也又曰城䧟之日慎無殺戮設若困鬭則李煜一門)
(不可/加害)及是又命山南東道節度使潘美侍衛歩軍都虞
候劉遇東上閤門使梁迥率師水陸並進與國信使李
穆同日行(宋史云以宣徽南院使義成軍節度曹彬為/西南面行營都部署山南東道節度潘美為)
(都/監)冬十月國主遣江國公從鎰貢帛二十萬疋白金二
十萬斤(宋史作茶二十萬/斤今從南唐書)又遣起居舎人潘慎脩貢買
宴帛萬疋錢五百萬築城聚糧大為守備閏十月宋師
䧟池州國主於是下令戒嚴去開寶紀年稱甲戌歲辛
未宋師陷蕪湖及雄逺軍吳越亦大舉兵犯常潤國主
遺吳越王書曰今日無我明日豈有君一旦今天子易
地賞功王亦大梁一布衣耳吳越王表其書于宋宋師
次采石磯破我兵二萬人擒龍驤都虞候楊收獲馬三
百匹(江表無戰馬及是所獲觀/其印文皆宋歲賜之馬也)先是池州人樊若水(一/作)
(若/冰)舉進士不第詣宋闕獻䇿請造浮梁以濟師宋遣高
品石全振往荆湖造黃黑龍船數千艘又以大艦載巨
竹絙自荆渚而下及命曹彬等出師乃遣八作使郝守
濬等率丁匠營之議者以為古未有作浮梁渡大江者
乃先試于石脾口移置采石三日而成長驅渡江遂至
金陵(若水先常夜釣采石以絲繩量江之廣狹故尺寸/脗合又江南野史云北朝俾僧于采石磯下卓庵)
(乃隂鑿穴及壘石為塔闊數圍高迨數文而夜量水及/王師克池州浮梁遂繫于塔穴且度南北不差毫釐○)
(初後主聞作浮梁語侍臣張洎洎對曰載籍已來長江/無為梁之事後主曰吾亦以為兒戲耳及宋師渡江竟)
(若履平/地焉)每歲大江春夏暴漲謂之黄花水及宋師至而
水皆縮小國人異之國主以軍旅委皇甫繼勲機事委
陳喬張洎又以徐元楀刁衎為内殿傳詔遽書警奏日
夜狎至元楀等輙屏不以聞宋師屯城南十里閉門守
陴内庭猶不知也初烈祖有國凡民産二千以上出一
卒號義軍(馬氏南唐書作義師/今從陸游南唐書)分籍者又出一卒號新
擬生軍新置産亦出一卒號新擬軍客戸有三丁者出
一卒謂之團軍(一作/圍軍)後作㧞山軍保大中許郡縣村社
競渡每歲重午日官閱試之勝者給綵帛銀椀(江南野/錄云勝)
(者加以/銀盆)謂之打標舟子皆籍姓名至是盡蒐為兵號凌
波軍又率民間傭奴贅婿號義勇軍募豪民以私財招
聚無頼亡命號自在軍又大括境内自老弱外皆募為
卒號排門軍民間又有自相率拒敵積紙為甲農器為
兵號白甲軍(馬令南唐書云并/屯田白甲之𩔖)凡十三等皆使捍禦然
實不可用奔潰相踵是歲金陵苑中鹿作人語叱牧者
明年今日汝等作鬼物(又云苑囿荒/凉焉能拘我)有神首見于城樓
大如車輪額有珠光燦如日月數日而没(江南野史又/云北朝兵將)
(至吉州子城上有神見頭如車/輪額上有珠今俗呼為天王樓)時城外沿江列大樓航
皆有將軍之號忽一艘吼聲如雷聞十數里國主降杖
决之又鳬雁自北來者千羣至城側呌嘯悲鳴遺矢率
白而臭月餘乃止又衛士秦友登壽昌堂榻覆其鞵而
坐訊之風狂不寤識者曰鞵者履也履與李同音友與
有同音而趙則與秦並出者也李氏其將覆而為趙所
有乎
乙亥歲春二月壬戌宋師㧞金陵闗城三月丁巳吳越
兵攻常州權知州事禹萬誠以城降誅神衛都指揮使
皇甫繼勲(宋師傅城下後主猶不知一日登城見列柵/於外旌旗遍野始大懼知為近習所蔽遂殺)
(繼/勲)彗出五車色白長五尺夏六月轉見西方犯太微六
十日滅宋師及吳越兵圍潤州留後劉澄以城降事聞
收其家誅之吳越遂會宋師圍金陵秋鎮南節度使朱
令贇帥勝兵十五萬赴難(時後主以書招南都留守劉/克貞代鎮湖口克貞以病留)
(令贇亦未進後/主累趣之乃至)旌旗戰艦甚盛編木為栰長百餘丈大
艦容千人令贇所乘艦尤大擁甲士建大將旗鼓將斷
采石浮梁至𤾂口(馬令南唐書/作虎蹲洲)與宋師遇傾火油焚北
船適北風反焰自焚軍遂大潰(宋史南唐世家云令贇/將斷浮梁未至為劉遇)
(所破又募勇士五千餘人謀襲官軍皆素不習戰以/暮夜人秉一炬來攻襲北砦宋師縱其至擊之殱焉)令
贇及戰櫂都虞候王暉皆被執外援既絶金陵益危蹙
宋師百道攻城晝夜不休城中米斗萬錢人病足弱死
者相枕藉國主兩遣徐鉉等厚貢方物求緩兵守祭祀
皆不報(歐史南唐世家曰太祖之出師南征也煜遣徐/鉉朝于京師鉉居江南以名臣自負欲以口舌)
(馳說存其國及其將見也大臣亦先入言鉉博學有辨/宜有以待之太祖笑曰第去非爾所知也明日鉉朝于)
(廷仰而言曰李煜無罪陛下師出無名太祖徐召之升/使畢其說鉉曰煜以小事大如子事父未有過失奈何)
(見伐其說累數百言太祖曰爾謂父子者為兩家可乎/鉉無以對而退○後山詩話載鉉來宋欲以口舌解圍)
(盛稱其主博學多藝使誦其詩曰秋水之篇天下傳誦/太祖大笑曰寒士語爾吾不道也因自言微時自秦中)
(歸道華山下醉卧覺而月出有句曰未離海底千山黑/纔到天中萬國同鉉大驚服○宋通鑑云踰月復遣鉉)
(乞緩師以全一邦之命鉉見太祖反復論辨不已太祖/怒曰不須多言江南亦有何罪但天下一家卧榻之側)
(豈容他人/鼾睡耶)冬十一月白虹貫日晝晦(金陵志云李繼隆/善馳驛日走四五)
(百里宋征江南常往來覘兵勢太祖謂曰昇州平持㨗/書來當厚賞汝繼隆奏曰金陵破在旦夕臣在途中遇)
(大風天地晦暝城破之/兆也翼日㨗書果至)乙未城陷將軍咼彦馬誠信及
弟承俊帥壯士數百力戰而死(馬令南唐書云諸將戰/没者猶數十人○時後)
(主在圍城作長短句櫻桃/落盡一闋未就而城已破)勤政殿學士鍾蒨朝服坐于
家亂兵至舉族就死不去右内史侍郎陳喬請死不許
自縊死國主帥司空知左右内史事殷崇義等四十五
人肉袒降于軍門(江南野史云初後主既拒朝命不行/常謂人曰他日王師見討孤當躬擐)
(戎服親督士卒背城一戰以存社稷如其不獲乃聚室/自焚終不作他國之鬼太祖聞之謂左右曰此措大兒)
(語耳徒有其口必無其志渠能如是/孫皓叔寶不為降囚矣至是果然)時昇元寺閣高可
十丈士大夫及豪民富商婦女避難于上者殆數百人
吳越兵舉火爇之哭聲動天宋將曹彬整軍而入彬諭
國主以歸朝奉祿有限費用日廣當厚自齎裝一歸有
司之籍即無及矣乃聽國主入治裝裨將梁迥田欽祚
力爭以為茍有不虞咎將誰執彬笑曰彼能出降安能
死乎(王陶談淵云曹彬潘美先登二舟召煜飲茶船前/設一獨木板道煜嚮之徘徊不能進曹命左右翼)
(而登焉既一啜曹謂李郎辦裝詰旦會于此同赴京師/潘甚惑之詎可故歸曹曰獨木板尚不能進畏死甚也)
(既許其生赴中國焉/能取死衆服其識量)已而彬遣健卒五百人為津致輜
重登舟一卒荷籠道躓彬立斬之(是日後主以黃金分/遺近臣辦裝張佖得)
(金二百兩詣彬自陳不受請奏其事彬以金輸官而不/以聞○馬令南唐書云煜舉族冐雨乘舟百司官屬僅)
(千艘煜渡中江望石城泣下賦詩云江南江北舊家鄕/三十年來夢一塲吳苑宫闈今冷落廣陵臺殿已荒涼)
(雲籠逺岫愁千片雨打歸舟泪萬行兄弟四人三百口/不堪閒坐細思量至汴口登普光寺擎拳讃念久之散)
(施緡帛/甚衆)明年春正月辛未至汴京(春明退朝錄云開寳/八年江南平留汴水)
(以待李國主舟行盛寒河流淺涸詔所在為埧閘瀦水/以過舟官吏擊凍督役稍稽則皆荷校甚者劾辠以次)
(被罰州縣降黜而/杖之者十餘人)乙亥曹彬上平江南露布(日渉錄載/昇州打營)
(擒李煜露布曰曹彬等于十一月一十七日齊驅戰士/直取孤城姦臣無漏于網中李煜生擒于麾下千里之)
(氛霾頻息萬家之生聚尋安其在城官吏僧道軍人百/姓等久在偏方困于虐政喜逢盪定皆遂舒蘇望天朝)
(而無不涕漣樂皇化而惟皆鼔舞有以見穹旻助順海/嶽知歸當聖明臨御之期是文軌混同之日卷甲而兵)
(鋒永戢垂衣而帝祚無窮臣等俱乏將材謬司戎律遥/禀一人之睿畧幸成九伐之微勞其江南國主李煜并)
(偽署臣僚已下若干人/既就生擒合將獻㨗)宋太祖御明德樓以江南常奉
正朔詔有司勿宣露布止令國主等白衣紗帽至樓下
待罪詔並釋之賜賚有差詔曰上天之德本於好生為
君之心貴乎含垢江南偽主李煜聚兵峻壘包蓄日彰
勞銳旅以徂征傅孤城而問罪洎聞危廹累示招擕何
迷復之不悛果覆亡之自掇昔者唐堯克宅非無丹浦
之師夏禹泣辜不赦防風之罪朕以道在包荒恩推惡
殺在昔騾車出蜀靑蓋辭吳彼皆閏位之降君不預中
朝之正朔乃頒爵命方列公侯爾實為外臣戾我恩德
比禪與皓又非其倫特升拱極之班賜以列侯之號式
優待遇盡捨尤違可光禄大夫檢校太傅右千牛衛上
將軍仍封違命侯太宗即位始去違命侯加特進封隴
西郡公太平興國二年後主自言其貧宋太宗命增給
月奉仍予錢三百萬太宗常幸崇文院觀書召後主及
南漢後主令縱觀謂後主曰聞卿在江南好讀書此簡
䇿多卿舊物歸朝來頗讀書否後主頓首謝三年七月
辛卯薨(一云宋太宗使徐鉉見後主于賜第後主忽吁/嘆曰當時悔殺潘佑李平鉉不敢隱遂有賜後)
(主牽機藥之事葢餌其藥則病前却數十囘頭足相就/如牽機狀也又後主在賜第七夕命故伎作樂聲聞于)
(外太宗聞之大怒又傳小樓昨夜又東風又一江春水/向東流句併坐之遂被禍云○又南唐拾遺記云後主)
(歸宋後欝欝不自聊常作長短句簾/外雨潺潺云云情思悽切未幾下世)年四十二是日七
夕也(案徐鉉吳王墓誌作七月/八日今姑從陸游南唐書)後主葢以是日生贈太
師封吳王葬洛陽北邙山(宋追封吳王隴西公墓誌銘/云盛德百世善繼者所以主)
(其祀聖人無外善守者不能固其存葢運厯之所歸亦/古今之一貫其有享蕃錫之寵保克終之美殊恩飾壤)
(懿範流光傳之金石斯不誣矣王諱煜字重光隴西人/也昔庭堅賛九德伯陽恢至道皇天眷祐錫祚于唐祖)
(文宗武世有顯德載祀三百龜玉淪胥宗子維城蕃衍/萬國江淮之地獨奉長安故我顯祖用膺推戴焜耀之)
(烈載光舊吳二世承基克廣其業皇宋將啟𤣥貺㝠符/有周開先太祖歴試威德所及寰宇將同故我舊邦袛)
(畏天命貶大號以禀朔獻地圖而請吏故得義動元后/風行域中恩禮有加綏懷不世魯用天王之禮自越常)
(鈞􁊉存紀侯之國曾何足貴王以世嫡嗣服以古道馭/民欽若彛倫率循先志奉蒸嘗恭色養必以孝賔大臣)
(事耆老必以禮居處服御必以節言動施舎必以仁至/於荷全濟之恩謹蕃國之度勤脩九貢府無虚月袛奉)
(百役知無不為十五年間天眷彌渥然而果於自信怠/於周防西隣起釁南箕搆禍投杼致慈親之惑乞火無)
(里婦之辭始營囚壘之師終後塗山之會太祖至仁之/舉大賚為懷錄勤王之前効恢焚謗之廣度位以上將)
(爵為通侯待遇如初寵錫斯厚今上宣猷大麓敷惠萬/方每侍論思常存開釋及飛天在運麗澤推恩擢進上)
(公之封仍加掌武之秩侍從親禮勉諭優容方將度越/等彛登崇名數嗚呼閱川無舎景命不融太平興國三)
(年秋七月八日遘疾薨于京師里第享年四十有二皇/上撫几興悼投瓜軫悲痛生之不逮俾殁而加飾特詔)
(輟朝三日贈太師追封吳王命中使涖葬凡䘮祭所須/皆從官給即其年冬十月日葬于河南府某縣某鄕某)
(里禮也夫人鄭國夫人周氏勲舊之族是生邦媛肅雍/之美流詠國風才實女師言成閫則子左千牛衛大將)
(軍某襟神俊茂識度淹通孝悌自表於天資才畧靡由/於師訓日出之學未易可量惟王天骨秀頴神氣清粹)
(言動有則容止可觀精究六經旁綜百氏常以為周孔/之道不可暫離經國化民發號施令造次於是始終不)
(渝酷好文辭多所述作一游一豫必頌宣尼載笑載言/不忘經義洞曉音律精别雅鄭窮先王制作之意審風)
(俗淳薄之原為文論之以續樂記所著文集三十卷雜/說百篇味其文知其道矣至於弧矢之善筆札之工天)
(縱多能必造精絶本以惻隱之性仍好竺乾之教草木/不殺禽魚咸遂賞人之善常若不及掩人之過惟恐其)
(聞以至法不勝姦威不克愛以厭兵之俗當用武之世/孔明罕應變之畧不成近功偃王躬仁義之行終于亡)
(國道有所在復何媿與嗚呼哀哉二室南峙三川東注/瞻上陽之宫闕望北邙之靈樹旁寂寂兮迥野下㝠㝠)
(兮長暮寄不朽於金石庻有傳于竹素其銘曰天鑒九/德錫我唐祚綿綿瓜瓞茫茫商土裔孫有慶舊物重覩)
(開國承家疆吳跨楚䘮亂孔棘我恤疇依聖人既作我/知所歸終日靡俟先天不違惟藩惟輔永言固之道或)
(汚隆時有險易蠅止于棘虎遊於市明明大君寛仁以/濟嘉爾前哲釋兹後至亦覯亦見乃侯乃公沐浴𤣥澤)
(徊翔景風如松之茂如山之崇奈何不淑運極化窮舊/國疏封新阡啟室人諗之謀卜云其吉龍章驥德蘭言)
(玉質邈爾何往此焉終畢儼靑葢兮裶裶驅素虬兮遲/遲即隧路兮徒返望君門兮永辭庻九原之可作與緱)
(嶺兮相期垂斯文於億載將藥石兮無虧○案湖廣總/志言李後主墓在通山縣翠屏山北且言李煜卒以五)
(十二棺同日出葬為/疑冢此志之誤也)後主天資純孝事元宗盡子道居
䘮哀毁杖而後起嗣位之初屬軍興之後國勢削弱帑
庾空竭專以愛民為急蠲賦息役以裕民力(案邵訥見/聞錄李主)
(國用不足民間鵝生䨇子栁條/結絮皆稅之此亦傳言者過也)尊事中原不憚卑屈境
内頼以少安者十有餘年論决死刑多從末減有司固
爭乃得少正猶垂泣而後許之然性尚奢侈常于宫中
製銷金紅羅幕壁而以白金釘瑇瑁押之又以綠鈿刷
隔眼中障以朱綃植梅花於其外(清異錄云後主每春/盛時梁棟忩壁柱栱)
(階砌並作隔筒宻揷雜花榜曰錦洞天又云廬山僧舍/有麝囊花一藂色正紫號紫風流後主詔取數十根植)
(于移風殿賜名蓬萊紫又詩話𩔖編云後主常微行倡/家乘醉大書石壁曰淺斟低唱偎紅倚翠太師鴛鴦寺)
(主傳風流教法其/蕩侈不覊也如此)每七夕延巧必命紅白羅百餘疋以
為月宫天河之狀一夕而罷乃散之自入宋忽忽不樂
常與金陵舊宫人書詞甚悲惋不可忍(有云此中日夕/以眼泪洗面○)
(又念嬪妾散落賦虞美人詞以見志又作長短句云/無限闗山别時容易見時難故臣聞之有泣下者)凶
問至江南父老多有巷哭者又素溺竺乾之教度僧尼
不可勝算以崇佛故頗廢政事更置澄心堂于内苑引
能文士及徐元楀元機元榆元樞兄弟居其間中㫖由
之而出中書宻院乃同散地兵興之際降御札移易將
帥大臣無知者皇甫繼勲誅死之後夜出萬人斫營招
討使但署牒遣兵竟不知何往葢皆澄心堂直承宣命
也長圍既合内外隔絶城中惶怖無死所後主方幸淨
居室聽沙門德明雲真義倫崇節講楞嚴圓覺經用鄱
陽隱士周惟簡為文館詩易侍講學士延入後苑講易
否卦賜惟簡金紫舉國皆知亡在旦暮而光政副使張
洎猶謂北師已老將自遁去後主益甘其言晏然自安
命户部員外郎伍喬於圍城中放進士孫確等三十八
人(一作/張確)其所施為多此𩔖(釣磯立談曰後主天性喜學/問常命諸臣分夕于光政殿)
(與相劇談至夜分乃罷其論國事每以富民為務好生/戒殺本其天性羣臣議論率不如㫖一日歎曰周公仲)
(尼忽去人逺吾道蕪塞其誰與明乃著為雜說數千/萬言曰特垂此空文庻幾百世之下有以知吾心耳)南
唐自丁酉年烈祖改元昇元至後主乙亥歲國滅歷三
主凡三十九年初江南民間服玩侈靡者問之必曰此
物屬趙寶子後主時宫中貯雨水染淺碧為水號天水
碧(又五國故事云建康市中染肆之牓多題曰天水碧/南唐拾遺記云江南李重光染帛多為天水碧宋史)
(云煜伎妾常染碧經夕未收會露下色愈鮮明煜愛/之自是宫中競收露水染碧以衣之謂之天水碧)趙
宋姓也寶宋年號也天水趙之望也(天水碧者時/謂逼廹之徵)及歸
宋人始悟其先兆又後主常造念家山破及振金鈴曲
其聲噍殺辭多不祥又潯陽有海鰌形如大堤長數十
丈食其肉者多死以脅骨為橋脊骨為臼識者曰鰌者
鯉𩔖今死則國亡矣(釣磯立談云後主時潯陽潮退有/一大鰌環體于洲上時時舉首噞)
(喁水自腦而出數日乃死瀕江之人饜食/其肉世說以為海神鑿腦取珠因以致斃)建隆初汴京
士庻樂工少年競唱歌曰五來子自建隆以後荆湖蜀
漢及江南五國果盡朝於宋又開寶中江南得一石凡
數百字𨽻書連寫從他痛三字至末云不為石子盡(金/陵)
(志又云新脩營一石記連寫從他痛至末云/不為石子盡更出千萬箇從他痛從他痛)皆其預䜟
也先是元宗保大中伏龜山圯得石函長二尺廣八寸
中有鐵銘云惟天監十四年秋八月葬寶公于是銘有
引曰寶公常為偈大字書于版用帛羃之是時名士陸
倕王鈞姚察而下皆莫知其㫖或問之云在五百年後
至卒乃歸其銘同葬焉銘曰莫問江南事江南自有馮
乘雞登寶位跨犬出金陵子建司南位安仁秉夜燈東
隣家道闕隨虎遇明徵其字皆小篆體勢完具徐鉉徐
鍇韓熙載皆不能解及後主降宋好事者謂後主生於
丁酉又辛酉年襲位即乘雞也開寶甲戌歲宋師圍金
陵是跨犬也當圍城時曹彬營其南是子建也潘美營
其北是安仁也厥後吳越忠懿王舉國入覲即東隣也
家道闕意無錢也隨虎遇戊寅也又忠懿王小字虎子
一時以為絶解
論曰後主恂恂大雅美秀多文鄕使國事無虞中懷兢
業抑亦守邦之主也乃運丁百六晏然自侈譜曲度僧
畧無虚日遂至京都淪䘮出涕嗟若斯與長城之玉樹
後庭賣身佛寺以亡國者何其前後一轍邪悲夫
　
　
　
　
　
　
　
　
　
　
　
　
　十國春秋卷十七
欽定四庫全書
　十國春秋卷十八
　　　　　　　　　　　　　撿討呉任臣撰
南唐四
　列傳
　　烈祖順妃王氏　　　　元敬皇后宋氏
　　　　夫人种氏
　　元宗光穆皇后鍾氏　　呉國太夫人凌氏
順妃王氏烈祖之故配也父戎官呉昇州刺史義祖使
烈祖委禽焉性純孝義祖常卧疾牀蓐間烈祖夜不解
帶或聞謦欬聲必率妃與偕徃義祖問何人至烈祖曰
知誥在斯又問彼更何人對曰知誥之婦累封魏國君
未幾薨義祖為感嘆者久之及開國追封順妃
元敬皇后宋氏小名福金父韞江夏人后幼流離亂兵
中歸昇州刺史王戎烈祖娶戎女后為媵得幸生元宗
順妃早死義祖命烈祖禮為繼室(馬令南唐書云后㓜/為亂兵畧取義祖得)
(之常置帳下會先主喪正室義祖指宋氏謂先主曰是/必有福今以乞汝先主御之遂生嗣主及景遷景達江)
(南野史云先主婦卒徐温持侍右一姫謂先主曰此必/有福自歸吾家而門户長益不啻數倍汝可婦之奉汝)
(箕箒今從陸/游南唐書)封廣平郡君進晉國君治内有法不妄言
笑義祖殁于金陵烈祖時在廣陵將奔喪后從容諫曰
移孝為忠臣子之常况權重身危而輙罷所執何異太
阿倒持柄不在我矣烈祖大悟止焉天祚二年烈祖為
齊王封王妃俄受禪立為后左右禆賛多所𢎞益烈祖
常曰吾思有未達后已悟矣昇元末烈祖服金石藥多
暴怒頼后以免譴者甚衆及晏駕中書侍郎孫晟懼魏
岑馮延己延魯以東宫舊僚用事欲稱遺詔奉后臨朝
聽政后不許曰此武后故事吾豈為之元宗即位尊為
皇太后每元宗來朝惟勞其良苦而已無一言及于治
理曰婦人預外事非國之福也保大三年十月殂袝塟
永陵諡元敬(馬氏作元恭○案宋諤者后之姪也/後為參軍以國戚故官不甚大云)
种氏名時光江西良家女性警悟通書計常靚粧去飾
而態度閒雅宛若神仙年十六入宫𨽻樂部(江表志曰/樂部中之)
(宫伎/也)俄得幸生景逷(馬令南唐書云久不得幸宋后憐/之為數數薦引既承恩寵服御輙)
(亞于后而諸宫罕得進/御及生逷僣侈尤甚)烈祖以受禪後所得子甚愛之
种氏寵日盛封夫人烈祖性嚴重常大怒聲如乳虎殿
陛金環為震動左右皆喪膽褫魄种氏左手持食右手
進七從容如平時烈祖怒亦頓解他日烈祖幸齊王宫
遇王親理樂器大怒切責數日种氏負寵輙乗間言景
逷才過齊王烈祖正色曰子有過父教之常理也若何
敢爾叱下殿去簮珥幽于别宫數月命度為尼景逷愛
亦弛終烈祖世獨不加封爵烈祖晏駕种氏泣曰人彘
骨醉復見於此矣元宗即位景逷始封保寧王許种氏
居景逷宫就養進封王太妃(江越表志云/封國太妃)元敬皇后挾
舊怨屢欲甘心頼元宗力解乃免竟以壽終
光穆皇后鍾氏父泰章事呉為義祖裨将以計殺張顥
有功義祖命以泰章次女配元宗即后也義祖初見歎
曰非此兒不敵此女始封縣君累加國夫人昇元中封
齊王妃元宗即位立為皇后后少長富貴不事玩好副
笄大練澹如也既居大位嵗時賜予必先諸娣姒然後
及宫中淮上兵起后為損常膳不舉樂者數月後主嗣
立為太后以父名改稱聖尊后后寝疾後主朝夕侍側
衣不解帶藥必親嘗乃進乾徳三年十月殂是日雨沙
於金陵後主毁瘠骨立杖而後起哀動左右袝葬順陵
諡光穆(江表志作/光穆順聖)
凌氏元宗後宫生韓王從善隨後王北遷封為呉國大
夫人
　　後主昭惠國后周氏　　　繼國后周氏
　　保儀黃氏　　　宫人流珠　　　喬氏(秋水/窅娘)
昭惠國后周氏小字娥皇司徒宗之女十九嵗歸皇宫
通書史善歌舞尤工琵琶嘗為壽元宗前元宗歎其工
以燒槽琵琶賜之葢元宗寳惜之器也后於采戯奕碁
靡不妙絶(經籍志周后有擊/䝉小葉子格一卷)元宗幸南都詔音存問以
令婦稱後主嗣位册立為國后寵嬖專房創為高髻纎
裳及首翹鬢朶之籹人皆效之常雪夜酣燕舉杯請後
主起舞後主曰汝能創為新聲則可矣后即命牋綴譜
喉無滯音筆無停思俄頃譜成所謂邀醉舞破也(毛氏/填辭)
(名解云邀醉舞/破調今不傳)又有恨來遲破亦后所製故唐盛時霓
裳羽衣最為大曲亂離之後絶不復傳后得殘譜以琵
琶奏之於是開元天寳之遺音復傳於世内史舍人徐
鉉聞之於國工曹生鉉亦知音問曰法曲終則緩此聲
乃反急何也曹生曰舊譜實緩宫中有人易之非吉徴
也後主以后好音律因亦躭嗜廢政事監察御史張憲
切諫賜帛三十疋以旌敢言然不為輟也未幾后卧疾
後主朝暮視食藥非親嘗不進服不解體者累夕后疾
已革猶不亂謂後主曰婢子多幸托質君門竊冐華寵
十載矣女子之榮莫過于此所不足者子殤身殁無以
報徳親取元宗所賜琵琶及平時約臂玉環為後主别
又作書請薄葬越三日沐浴粧澤自内含玉殂于瑶光
殿之西室時乾徳二年十一月甲戌也年二十有九葬
懿陵諡曰昭惠後主哀苦傷神扶杖而起自製誄刻之
石與后所愛金屑檀糟琵琶同葬又作書燔之自稱鰥
夫煜其辭數千言皆極酸楚(誄曰天長地久嗟嗟蒸民/嗜欲既勝悲歎糾紛縁情)
(攸宅觸事來津貲盈世逸樂尠愁殷沉烏逞兔茂夏凋/春年彌念矌得故亡新闕景頽岸世閲川奔外物交感)
(猶傷昔人詭夢高唐誕誇洛浦搆屈平虚亦憫終古況/我心摧興哀有地蒼蒼何辜殱予伉儷窈窕難追不禄)
(于世玉潤珠融殞然破碎柔儀俊徳孤映鮮㕠纎穠挺/秀婉孌開楊艶不至冶慧或無傷盤紳奚戒慎肅惟常)
(環珮爰節造次有章含顰發笑擢秀騰芳鬂雲留鑒眼/彩飛光情瀾春媚愛語風香瓌姿禀異金冶昭祥婉容)
(無犯均教多方茫茫獨逝捨我何鄉昔我新昬燕爾情/好媒無勞辭筮無違報歸妹邀終咸爻協兆俛仰同心)
(綢繆是道執子之手與子偕老今也如何不終往告嗚/呼哀哉志心既達孝愛克全殷勤柔握力折危言遺精)
(眄眄哀淚漣漣何為忍心覽此哀編絶艶易凋連城易/脆實曰能容壯心是醉信美堪餐朝飢是慰如何一旦)
(同心曠世嗚呼哀哉豊才富藝女也克肖采戯傳能奕/碁逞妙媚動占相歌縈柔調兹鼗爰貭竒器傳華翠虬)
(一舉紅袖飛花情馳天際思棲雲涯發揚掩抑纎𦂳洪/奢窮幽極致莫得㣲瑕審音者仰止達樂者興嗟曲演)
(來遲破傳邀舞利撥迅手吟商逞羽制革常調法移往/度剪遏繁態藹成新矩霓裳舊曲韜音淪世失味齊音)
(猶傷孔氏故國遺聲忍乎湮墜我稽其美爾揚其祕程/度餘律重新雅製非子而誰誠吾有𩔖今也則亡永從)
(遐逝嗚呼哀哉該兹碩美鬰此芳風事傳遐禩人難與/同式瞻虚舘空尋所蹤追悼良時心存目憶景旭雕甍)
(風和繡額燕燕交音洋洋接色蝶亂落花雨晴寒食接/輦窮歡是宴是息舎桃薦實畏日流空林彫晚籜蓮舞)
(踈紅烟輕麗服雪瑩修容䜟眉範月高髻凌風輯柔爾/顔何樂靡從蟬響吟愁槐凋落怨四氣窮哀萃此秋晏)
(我心無憂物莫能亂絃爾清商艶爾醉盻情如何其式/歌且晏寒生蕙幄雪舞蘭堂珠籠暮捲金爐夕香麗爾)
(渥丹婉爾清揚厭厭夜飲子何爾忘年去年來殊歡逸/賞不足光隂先懐悵怏如何倏然已為疇曩嗚呼哀哉)
(孰謂逝者荏苒彌疎我思姝子永念猶初愛而不見我/心燬如寒暑斯疚吾寧御諸嗚呼哀哉萬物無心風烟)
(若故唯日唯月以隂以雨事則依然人乎何所悄悄房/櫳執堪其處嗚呼哀哉佳名鎮在望月傷娥㕠眸永隔)
(見鏡無波皇皇望絶心如之何革樹蒼蒼哀摧無際厯/厯前歡多多遺致絲竹聲悄綺羅香杳想渙乎㣼怛恍)
(越乎憔悴嗚呼哀哉嵗云暮兮無相見期情瞀亂兮誰/将因依維昔之時兮亦如此維今之心兮不如斯嗚呼)
(哀哉神之不仁兮斂怨為徳既取我子兮又毁我室鏡/重輪兮何年蘭襲香兮何日烏呼哀哉天漫漫兮愁雲)
(曀空瞹瞹兮愁烟起娥眉寂寞兮閉佳城哀寖悲氛兮/竟徒爾嗚呼哀哉日月有時兮龜蓍既許簫笳凄烟兮)
(旗常是舉龍輀一駕兮無來轅金屋千秋兮永無主嗚/呼哀哉水交枸兮風索索鳥相鳴兮飛翼翼弔孤影兮)
(孰我哀私自怜兮痛無極嗚呼哀哉應寤皆感兮何響/不哀窮求弗獲兮此心隳摧號無聲兮何續神永逝兮)
(長乖鳴呼哀哉杳杳香魂□□天歩抆血撫櫬邀/子何所茍雲路之可窮兾傳情於方士嗚呼哀哉)或謂
后寝疾小周后已入宫中后偶褰慢見之驚曰汝何日
來小周后尚㓜未知嫌疑對曰既數日矣后恚至死靣
不外向故後主過哀以掩其迹云
繼國后周氏昭惠后女弟也警敏有才思神彩端静昭
惠后殁后未勝禮服待年宫中明年後主居尊聖后喪
故中宫久虚開寳元年始議立后為繼室命太常博士
陳致雍攷古今沿革草具昬禮又命學士徐鉉知制誥
潘佑參定鉉曰昬禮吉不用樂佑以為今古不相沿襲
請用樂鉉曰案古房中樂無鐘鼓佑引詩窈窕淑女鐘
鼓樂之則房中樂宜有鐘鼓后初見君後魏書有先拜
後起帝後拜先起之文鉉舉此以為夫婦之禮人倫之
本請答拜佑以為王者昬禮不與庻人同請無答拜議
久不决後主令文安郡公徐遊評其異同遊多是佑議
遂施用之逾月遊病疽鉉懟其不主己議戯語人曰周
孔亦能為厲乎將納采後主命校鵝代白鴈被以文繡
使銜書特舉親迎之禮民庶觀者盈數萬人(馬氏南唐/書云或登)
(屋極至有墜/瓦而斃者)后少以戚里間入宫掖聖尊后絶憐愛之
後主製樂府艷其事有􁜖襪金縷鞵之句辭甚狎昵頗
傳于外至納后乃成禮而已翼日大燕羣臣韓熈載以
下皆作詩諷焉而後主不之譴也(古今風謡載後主時/江南童謡曰索得娘)
(來忘郤家後園桃李不生花猪兒狗兒都死盡養得猫/兒患赤瘕娘來謂再娶周后也猪狗死謂盡戌亥年也)
(赤瘕目病猫有目病則不能/捕䑕謂不見丙子之年也)后被寵過于昭惠后時後
主常於羣花中作亭羃以紅羅押以玳牙雕鏤華麗而
極廹小僅容二人每與后酣飲其間又柔儀殿設玉太
古容華鼎金鳯口􁂭諸器皆金玉為之璀璨奪目(清異/録云)
(李煜長秋周氏居柔儀殿有主香宫女其焚香之器曰/把子蓮三雲鳯折腰獅子小三神山互字金鳯口􁂭玉)
(太古容華鼎/凡數十種)貯后于中國亡隨後主北遷封鄭國夫人
例隨命婦入宋宫為燕樂進輙數日裁出出必大泣詈後
主聲聞於外後主多宛轉避之太平興國二年後主暴
殞后悲哀不自勝亦薨
保儀黃氏世為江夏人父守忠遇亂流徙湘湖事馬氏
為偏裨㳟孝王之難守忠死焉邊鎬入長沙得黃氏甫
數嵗竒其貎内後宫後主即位選為保儀容態冠絶一
時顧盼顰笑無不妍姣以工書札使專掌宫中書籍二
周后相繼專房燕暱故黃氏雖見賞識終不得數幸御
元宗父子俱善書法元宗學羊欣後主學栁公權皆得
十九購藏鍾王以來墨帖至多黃氏實掌之(馬氏南唐/書云宫中)
(圖籍萬卷尤/多鍾王墨蹟)城将䧟後主謂之曰此皆先帝所寳城若
不守汝即焚之無為它人所得及城䧟悉焚無遺者黃
氏亦從北遷卒于大梁流珠後主嬪御也性通慧工琵
琶後主常製念家山破昭惠后製邀醉舞恨來遲二破
流傳既久樂籍多忘之後主追念昭惠后理其舊曲顧
左右無知者流珠獨能追憶無失後主特喜後不知所
終
喬氏亦後主宫人善書居宫中常出家奉佛後主手書
金字心經賜之國亡入宋禁中聞後主薨乃出經捨相
國寺以資冥福書其卷後云故李國主宫嬪喬氏伏遇
國主百日謹捨昔時賜妾所書般若心經在相國寺塔
院伏願彌勒尊前持一花而見佛字整潔而詞愴惋後
江南僧持歸故國置天禧寺塔相輪中見者悲之(案徐/鍇集)
(南唐制誥有宫人喬/氏出家誥豈斯人邪)又有秋水窅娘兩宫人秋水喜簮
異花芳香拂鬢常有蝶遶其上撲之不去窅娘纎麗善
舞後主作金蓮高六尺飾以寳物細帶纓絡蓮中作品
色瑞蓮命窅娘以帛繞足令纎小屈上作新月狀素韈
舞蓮花中回旋有凌波之態由是人皆效之(唐鎬詩云/蓮中花更)
(好雲裏月長新為窅娘作也又南唐拾遺記載宋伐江/南時獲後主寵姫夜見燈燭輙閉目云宫中本閣毎至)
(夜懸大寳珠光照一室如/日中也其名氏不可考)
　
　
　
　
　
　
　
　
　
　
　
　十國春秋卷十八
欽定四庫全書
　十國春秋卷十九
　　　　　　　　　　　　　檢討呉任臣撰
南唐五
　列傳
　　烈祖子楚定王景遷　　晉文成王景遂
　　齊昭孝王景達　　　　江昭順王景逿
　　烈祖從子晉陵公景邁　上饒公景遜
　　桂陽公景邈　　　　　平陽公景逸
景遷烈祖第二子也㓜警敏讀書一覽輙不忘及長美
姿儀風度和雅尚呉上饒公主為駙馬都尉服用素儉
不尚華侈厯衙内馬歩軍都指揮使海州團練使左右
軍都軍使遂以左僕射參政事留廣陵輔政時甫成童
㝷加同平章事知左右軍使(馬令南唐書云宋齊邱毎/忌元宗欲自結于景遷乃)
(薦陳覺為景遷教授以賈其聲聞齊邱叅决時政多為/不法輙歸遇于元宗而盛稱景遷之美烈祖于是召元)
(宗至金陵授鎮海節度副使即以景遷/為太保平章事代秉國政有奪嫡之漸)寢疾罷歸金陵
為諸道副都統以景遂代輔政景遷病逾年竟卒年十
九謚曰定葬飲馬池之陽初術士皆謂景遷貴不可言
且壽最永故烈祖在諸子中尤愛之及是始悟其妄昇
元元年追封高平郡王保大初元宗改封諸弟追封楚
王命江文蔚為碑表其墓以其蚤死無子故後主亡國
詩其兄弟四人三百口之句謂元宗景遂景達景逿也
景遷不與焉
景遂烈祖第三子仕呉為門下侍郎烈祖受禪自吉王
進封壽王除東都留守江都尹性純厚恬澹雅有士君
子風讓皇之喪景遂受命往䕶喪事望柩哀慟觀者聳
嘆烈祖晏駕元宗以位讓景遂大臣固持之而止徙封
燕王已又改封齊王加諸道兵馬元帥明年命景遂總
庶政已降詔矣僉謂不可乃收所下詔久之立為太弟
凡太子官屬皆改為太弟官屬景遷固辭不得乃取老
子功成名遂身退之意易字曰退身以示不處之志平
居好客善屬文燕集無虚日賛善大夫張易峭直喜盡
言景遂常賦詩纎麗易面規之景遂敬納又常怒碎玉
盃于坐景遂亟推謝無迕色及易出使契丹景遂手疏
言易國士宜夙夜納誨不宜使汎不測之淵元宗報曰
易竒士也海神當畏之竟遣行景遂在東宫十三年屢
乞歸藩交泰時始改授天䇿上将軍江南西道兵馬元
帥洪州大都督太尉尚書令封晉王以樞宻副使李徴
古為鎮南軍節度副使佐之徴古習驕嫚至鎮專恣尤
甚景遂積不能堪欲斬之而自拘有司左右諌止初景
遂之出鎮也𢎞冀為太子一日被譴于元宗有復立景
遂意景遂在鎮亦頗忽忽多躁忿常以忤意殺都押衙
袁從範子(江表志云昭慶宫使袁從範子幹為遂嬖臣/宋何九讒搆遂寘之法從範乃懼而且怨)
𢎞冀刺知之乃使親吏持酖遺從範使毒景遂景遂擊
鞠而渇索漿從範毒漿進之暴薨年三十九未殮時體
已潰元宗素友愛聞訃悲悼左右欲慰釋之因妄言太
弟初得疾忽語人曰上帝命我代許旌陽元宗始少解
故被酖事竟不之知廢朝七日贈太弟謚文成
景達字子通(陸游南唐書以子/通為景遷字非)烈祖第四子主于呉順
義四年是嵗大旱烈祖方輔政極于焦勞七月既望雩
祀得雨景達以是日生烈祖喜因小名雨師稍長神觀
爽邁異于他兒烈祖深器之受禪封壽陽郡公已封宣
城王(一作初/封信王)烈祖欲以為嗣難于越次故不果及晏駕
景遷已先死元宗稱疾固讓景遂欲以次及景達承先
帝遺意既廹于羣下議不得行進封景達鄂王加侍中
已又封燕王及立景遂為太弟乃以景達為諸道兵馬
元帥中書令徙封齊王景達孝友純至常從遊後苑泛
舟池中元宗舟覆景達在他舟初不善泅遽躍入水中
負元宗出人以為精誠所感又性剛疾惡朝廷嚴憚之
元宗毎召宗室近臣曲宴馮延己延魯魏岑陳覺軰慿
寵笑呼旁若無人景達屢訶詰之復極諫元宗他日宴
于東宫延己媿二弟之命不出于己欲以虛辭為徳陽
醉撫景達背曰爾勿忘我景達不勝忿拂衣入奏請斬
延己元宗諭解久之乃已張易語景達曰羣小搆扇其
禍不細大王力未能去自宜隱忍景達悟自是畏禍遇
曲宴輙以疾辭景達雖剛毅而不厯軍容保大末淮南
交兵以元帥督師陳覺為監軍使軍政一切皆决于覺
景達署牘尾主畫諾而已朱元之叛壽州䧟皆覺為之
景達不能問初出師五萬而俘死亡叛者四萬景達及
覺引殘兵歸金陵上還印綬元宗恐其無功自媿乃拜
天策上將軍浙西節度使景達不敢當要鎮力辭改撫
州大都督臨川牧自淮南敗績日事酣飲在鎮十餘年
委心竂屬怠于視事後主嗣位加太師尚書令甚尊禮
之開寳四年薨于鎮年四十八(馬書作四十/七今從陸書)在烈祖諸
子中最為永年贈太弟謚昭孝遺命留葬江州廬山先
是景達好神仙道家之說記室徐鍇獻述仙賦以諷遂
絶所好其勇于從善如此烈祖五子元敬皇后生元宗
楚定王晉文成王及景遂江昭順王則种夫人出也
景逿字宣逺烈祖初受禪以十二月二日為仁壽節景
逿以是日生故小名仁壽烈祖甚愛之母种夫人得譴
元敬皇后鞠養景逿如已出元宗嗣位封保寧王徙封
信王出為百勝軍節度使簡易節儉䖍人安其政時諸
王大臣皆喜浮屠獨景逿非毁佛書專以六經名教為
事贑令卒尉邵繼良攝令事以令成喪日張樂宴飲景
逿立奏黜之毎有小過掌書記孫峴苦言規正景逿為
之加禮峴卒言及必流涕厚䘏其孤後主立進封江王
就拜侍中在鎮十一年開寳元年薨年三十一(馬書作/三十二)
(今從/陸書)贈中書令謚昭順子季操官宗正卿從後主歸宋
為右神武将軍累遷左衛大将軍領康州刺史出為單
州都監歴知淮陽漣水二軍蔡舒二州大中祥符四年
卒
景邁烈祖從子也昇元元年十一月丁巳以推恩封晉
陵郡公
景遜亦烈祖從子昇元元年與景邁同日封上饒郡公
景邈失其父名故烈祖兄子也昇元元年封桂陽郡公
景逸烈祖從子也昇元元年加恩同姓封平陽郡公
　　元宗子文獻太子𢎞冀　慶王𢎞茂
　　南楚國公從善(子仲翊/仲猷)　江國公從鎰
　　鄂國公從諫(子仲偃/)　　邵平郡公從度
　　文陽郡公從信
文獻太子𢎞冀元宗長子也母為光穆皇后故唐末民
間相傳䜟曰有一真人在冀州開口張弓向宗邊元宗
欲其子應之乃名之曰𢎞冀初封東平郡公徙王南昌
元宗即位以弟景遷為兵馬元帥景達為副元帥誓于
烈祖梓宫前約兄弟相傳而出𢎞冀留守東都及景遂
為太弟又徙鎮潤州封燕王𢎞冀為人沉厚寡言周師
䧟廣陵呉越亦攻常州元宗念𢎞冀尚少不習軍旅事
遣使召還都部将趙鍔曰王雖富于春秋然元帥之重
衆心所恃一郤足則部下揺矣𢎞冀乃奏多壘之秋義
無就逸乞効用以死報國元宗許之遣龍武都虞侯柴
克宏右衛將軍陸孟俊救常州主潤州樞宻副使李徴
古白以神衛統軍朱匡業代克宏歸𢎞冀察克宏有才
略謂曰君但前戰吾當拒守表言克宏决可破賊常州
危在旦暮臨敵易将兵家所忌臣請以身保其功克宏
亦感激思奮馳至常州果大破呉越兵斬首萬級獲其
将佐數千人俘于潤州𢎞冀以時方艱危悉驅出轅門
斬之人皆壯其能㫁而元宗以專殺故不悅者久之及
太弟景遂請歸藩景達為元帥又奔潰南歸獨𢎞冀有
功遂立為太子參决政事元宗仁厚羣下多縱弛至是
𢎞冀以剛㫁濟之紀綱頗振起元宗謂其所為踰法一
日怒甚以打毬杖笞之曰吾行召景遂矣景遂以是遇
酖死語在景遂傳元宗既請盟于周以在位久恥于降
屈屢遣使如周欲傳位𢎞冀俾為大國附庸周世宗賜
書力止之其詞曰皇帝致書敬問江南國主兹覩來章
備形縟㫖叙此日傳讓之意述向來高尚之心仍以數
載以來交兵不息爰陳追悔之事無非克責之詞雖古
者省咎責躬因災致懼亦無以過也况君血氣方剛春
秋鼎盛為一方之英主得百姓之驩心豈可高謝君臨
輕辭世務與其慕希怡之道孰若懐康濟之誠且天災
流行國家代有昔之聖哲所不能逃茍盛徳之日新斯
景福之彌逺諒惟英敏必照誠懐元宗乃已周遣使至
亦别賜𢎞冀國信以為常顯徳六年七月𢎞冀屬疾數
見景遂為厲(江表志云太子冀數見太/弟遂為祟于昭慶宫中)九月丙午薨有
司以其靖難之功謚宣武句容尉張洎𢎞冀所薦士也
上書言世子之徳在視膳問安今標顯武功垂示後世
非所以防微杜漸也元宗善之下其議改謚曰文獻洎
由是知名
𢎞茂字子松元宗第二子㓜頴異善歌詩格調清古(馬/令)
(南唐書云容貌/秀徹有成人風)年十四為侍衛諸軍都虞侯封樂安公
騎射擊刺皆精習又領兵職然不喜戎事毎與賔客朝
士燕遊惟以賦詩為樂初文獻太子剛果人多憚之故
時望歸𢎞茂保大九年七月薨追封慶王𦵏金陵城南
五里命韓熈載作碑文以表之(碑在金陵城南婁/湖橋徐鉉篆額)時人
皆稱慶王墓云(南唐近事云慶王茂未冠而薨上深軫/悼毎顧侍臣曰子夏喪明不為異也或)
(對曰臣聞仁而不夀仙經所謂煉形于太隂之中然慶/王必将待三后于三清友王喬于玉除伏望少寝矜念)
(上泫/然焉)𢎞茂㓜時元宗使木平和尚視之曰餘不足問所
不知者壽耳木平手書九十一以獻及薨年一十九
從善字子師元宗第七子後主同母弟也器度凝逺尤
喜武略初封紀國公進封鄧王(宋史作鄭王/今從南唐書)使周會宋
太祖受禪厚其禮遣翰林學士王著送歸初從善與鍾
謨相附結謨即請以從善為嗣元宗雖不從然意亦頗
愛從善其遷南都也使主扈從諸軍元宗殂未御梓宫
從善輙從徐遊求遺詔遊厲色拒之至金陵具以事聞
後主素友愛略不介意愈加輯睦徙封韓王累遷太尉
中書令及貶制度降南楚國公開寳四年奉方物朝宋
(是時後主以銀五萬遺趙普普以白宋太祖太祖曰此/不可不受普辭太祖曰大國之體不可自為削弱當使)
(之弗測及從善朝宋常賜外宻賚白/金如遺普之數人皆服太祖偉度)宋太祖拜從善泰
寧軍節度兖海沂等州觀察使留京師賜甲第汴陽坊
因命從善貽書後主督之入覲從善曰臣兄以菲材嗣
守宗廟陛下垂覆載之恩許其歸闕實千載一遇敢不
奉詔遂為書喻以宋帝意而後主不從復手疏求從善
歸國宋太祖以疏示從善加恩慰撫莫府将吏皆授常
參官以寵之(宋史從善傳云開寳七年推恩将佐以掌/書記江直木為司門員外郎同判兖州衙)
(内都指揮使兼左都押衙崔光習為右千牛衛將正/軍衙内都虞侯子再興為右千牛衛中郎將並同)而後
主愈悲毎慿高北望泣下霑襟由是嵗時遊燕多罷不
講常製却登高文以見意其略曰玉斚澄醪金盤繡餻
茱房氣烈菊蕋香豪左右進而言曰維芳時之令月可
藉野以登高矧上林之伺幸而秋光之待褒乎余告之
曰昔時之壯也情槃樂恣歡賞忘勞悁心志于金石泥
花月于詩騷輕五陵之得侣陋三秦之選曹量珠聘伎
紉綵維艘被墻宇以耗帛論丘山而委糟豈知忘長夜
之靡靡累大徳于滔滔愴家艱之如燬縈離緒之鬱陶
陟彼岡兮企予足望復闗兮睇予目原有鴒兮相從飛
嗟予季兮不來歸空蒼蒼兮風凄凄心躑躅兮淚漣洏
無一歡之可作有萬緒以纒悲於戲噫嘻爾之告我曾
非所宜從善妃屢詣後主號泣後主聞其至輙起避去
妃憂憤而卒國人哀之國亡宋改授右神武大将軍雍
熙初再遷右千牛衛上将軍四年出為通許監軍薨年
四十八子仲翊大中祥符賜同進士出身二年復召試
除楚州推官累遷殿中丞坐事免次子仲猷景徳中特
録為三班借職
從鎰(五代史馬令南唐書作從益今/從陸游南唐書唐餘紀傳宋史)元宗第八子也警
敏能文章初封舒國公改封蒋國宋太祖征李重進從
鎰奉命詣行在後主嗣位封鄧王(五代史作鄭王/今從南唐書)已而
留守南都開寳初出鎮宣州後主率近臣賦詩餞綺霞
閣而自為序以送之(序略云秋山滴翠暮壑澄空愛公/此行暢乎遐覽後主詩有云咫尺)
(烟江幾多地不須懐抱重凄凄徐鉉詩有云滿/坐清風天子送隨車甘雨郡人迎最為佳句)及貶制
度降江國公宋以不朝致討後主遣從鎰貢帛二十萬
疋白金二十萬斤宋兵悉已南渡從鎰留汴京館懐信
驛㨗奏至宋宋百僚稱賀闔門趨隨班入邸吏亦謂當
有貢獻其介潘慎修以為國被討瀕亡使者旅賀非禮
但奉方物以待罪為宜宋太祖嘉其知禮為易供帳加
賜牲餼上尊命知制誥李穆送從鎰歸國諭㫖令後主
亟自歸仍命曹彬等緩攻以竢之而後主卒不行以至
城䧟從鎰隨後主歸宋授左領軍衛大将軍(一云宋帝/詰後主不)
(從從鎰之㫖拒命勞師後主懼偽對以/不聞其命宋帝怒遂降從鎰于南班)無何病薨(陸游/南唐)
(書載從鎰改/名從浦疑誤)
從謙元宗第九子後主母弟也數嵗為奕碁詩有思致
後主賞嘆之(馬令南唐書云後主常與侍臣奕從謙侍/側命為觀碁詩曰竹林二君子盡日竟沉)
(吟相對終無語爭先各有心恃强斯有失/守分固無侵若筭機籌處滄滄海未深)厯封鄂國公
宜春王進吉王出鎮江州及貶制度仍降鄂國公歸宋
為右領軍衛大将神武統軍遷右龍武大将(陸游南唐/書作右神)
(武大将軍/今從宋史)厯知隋復成三州上表改名從誧淳化五年
上言貧不能自給求外任以本官充武勝軍(南唐書作/安逺軍)
行軍司馬月給俸錢三萬子仲偃舉宋大中祥符八年
進士(人宋譯經鴻臚少卿光梵大師惟淨亦/從謙子也通敏有先識解五竺國梵語)從謙風采
整峭而興頗豪舉倜儻(清異録載從謙常春日與妃侍/遊宫中後圃妃侍覩桃花爛開)
(意欲折而條高小黃門取綵梯獻時從謙乗駿馬擊毬/乃引鞚至花底痛採芳菲顧謂嬪妾曰吾之緑耳梯何)
(如/)又材性夙成雅善書法(南唐拾遺記云宜春王從謙/學晉二王楷法用宣城葛筆)
(一枝酬十金勁妙甲于當/時從謙號為翹軒寳帚)製撰多不具藁常戲作夏清
侯傳甚稱于時(傳云侯姓干氏諱秀字聳之渭川人也/曾大父仲森碧虚郎大父挺凌雲處士)
(父大清方隱于幽閒輙以卓立卿自名衣緑綬佩玉玦/秦聞之就拜銀緑大夫秀始在胚胞已有祖父相生而)
(操持面目凌然僉曰彪雛而文虎鄒而斑斑秀之謂也/不日間昻霄聳壑姿態猗猗逺勝其父久之材堅可用)
(時秦王病暑席温為下常侍不稱㫖有言秀甚忠能碎/身為王得之必如意王亟召使者駕追鋒車旁午于道)
(既至引對王大悅詔柄臣金開剖喻秀以革故鼎新之/義然後剖析其材刮削其麄編度令合又教其方直縝)
(宻于是風采徳能一變有司奏上殿王宣㫖云恨識卿/之晚賜姓名為平瑩封夏清侯實食嶰谷三百户瑩以)
(賜姓名改字少覃自此槐殿虛敞玉窓邃深瑩専奉起/居往往屏踈妃嬪以身藉瑩向之喘雷汗雨隱不復見)
(如超熱海登廣寒宫王病良愈謂左右瑩毎近吾則四/體生風神志増􁋂雖占清卿清郎何以尚兹寵遇益隆)
(偃曹侍郎羽果支頭使沉水養足功臣添慿皆出其下/瑩暇日沐浴萬珠水醺酣百穗香辟穀安居咏籜弓之)
(詩以自娯感子猷此君之稱嫌牧之大夫之謗回眎作/甲者勞于魏武為冠者小于漢高白虎殿之虚名童子)
(寺之寡援未嘗不傷其𩔖而長太息也不懈于位前後/五年秋歸田園夏直軒閣功日大無何秦王有寒疾不)
(可以風席温再幸兼拜羅大周為闕圉監䝉厚中為邊/幅將軍同司卧起瑩絶不占踪跡卷而不舒潦倒塵埃)
(中毎火雲排空日色如燄則憶昔悲今淚數行下乃上/表乞骸骨得請以便就第終王世不用子嗣節襲國有)
(罪除其封人以疑秋叟呼之既不契風雲但以時見于/士庶家亦得人之歡心後世尚循瑩業流落遍于四方)
(惟西北地寒故/轍迹所不至云)
從度或作從慶(江表志馬陸兩南唐書皆作從慶而五/代史宋史但有從度無從慶則從度與)
(從慶為一人明矣乂陸游書後主紀云封景遷子從度/為昭平郡公按景遷早夭無子盖元宗以從度為景遷)
(後而實元/宗所出)亦元宗子也長為楚定王後後主時封昭平
郡公(江表志作/卲平誤)北遷授左監門衛大将軍神武左廂都
指揮使
從信元宗少子也後主時封文陽郡公歸宋為右監門
衛大将軍元宗十子文獻太子𢎞茂後主從善從鎰從
謙從度從信凡八人可見其二人遂逸其名予嘗讀閩
志中載後主弟良佐修道武夷山後主勑有司建㑹仙
觀封良佐為演道冲和先生豈良佐即二人中之一而
史籍或不傳云
　　後主子清源郡公仲㝢(子正/言)　岐懐獻王仲宣
　　後主從子仲逺　　仲興　　仲偉
　　仲康
仲㝢(或作/㝢非)字叔章後主長子也有文藝初封清源郡公
國亡北遷授左千牛衛大将軍(一作右千牛衛一云原/授神武右廂都指揮使)
(至汴授/今官)居後主喪哀毁逾制終喪賜積珍坊第一區久
之自言族大家貧求治郡拜郢州刺史任郡以寛簡稱
淳化五年八月薨𦵏于汴京年三十七(仲㝢雅好蒲博/飲宴張洎切諫)
(之仲㝢謝過後數月有言仲㝢蒲博如故者洎與之/絶至是仲㝢死洎竟不往弔江南故臣多簿洎焉)子
正言好學亦早卒後主之後遂絶
仲宣後主次子也小字瑞保與仲㝢同日受封仲宣封
宣城公三嵗讀孝經不遺一字聞奏樂輙審音調宫中
燕侍合禮度出見士大夫改容顧揖有若成人昭惠后
絶愛之乾徳二年仲宣裁四嵗一日戲佛象前有大琉
璃燈為猫觸墮地劃然作聲仲宣因驚癎得疾竟薨追
封岐王謚曰懐獻(清異録云時詔徐鍇為墓志鍇謂兄/鉉曰此文雖不引描事此故實几頗)
(憶否鉉為疏二卜餘事鍇曰適已記七十餘事鉉曰/楚金大能記明旦又云夜來復得數事鉉撫掌而已)時
昭惠后已疾甚聞仲宣夭悲哀更遽數日而絶初仲宣
殁後主恐重傷昭惠后心常黙坐飲泣因為詩以寫志
(詩曰永念難消釋孤懐痛自嗟雨深秋寂寞愁積病增/加咽絶風前思昏䑃眼上花空王因念我窮子正迷家)
吟咏數四左右為之泣下(又後主挽昭惠后辭曰珠碎/眼前珍花凋世外春未銷心)
(裏恨又失掌中身玉笥猶殘藥香奩已染塵前哀将後/感無泪可沾巾艷質同芳樹浮危道略同正悲春落實)
(又苦雨傷叢穠麗今何在飄零事已空沉/沉無問處千載謝東風皆井其母子悼之)
仲逺後主從子也累官户部尚書隨後主歸宋授右驍
衛将軍
仲興後主從子也後主時官刑部尚書國亡入宋授右
武衛将軍
仲偉後主從子厯仕禮部尚書歸宋授右屯衛将軍
仲康後主從子官殿中監降宋為右領衛将軍又有殿
中監仲(闕/)亦後主從子北遷為宋監門衛将軍
　　　烈祖諸女　　元宗女太寧公主　芳儀
烈祖七女永興公主其第四女也傳見呉春秋餘豐城
盛唐太和建昌玉山五公主皆不知所出又有興國公
主下嫁功臣馬仁裕亦未詳其行次
太寧公主元宗女也定逺節度使劉崇俊子節尚之
芳儀者亦元宗女也失其行次封號後主失國隨族北
遷寓汴京嫁為宋供奉官孫某妻孫出任武疆都監挈
之行宋太宗下太原遂欲乗勝取幽州已而契丹兵大
至宋師潰歸河北郡縣被兵武疆失守芳儀為所鹵遼
聖宗得之悅其都美且詢知家世遂納之宫中俾𨽻樂
部封芳儀葢遼人内職名也(芳儀在遼生公主一人/見趙至忠北庭雜記)聞
元宗享國日常修廬山九天使者觀(陸游避暑漫抄/云廬山真風觀)刻
施財者氏名于石内列太寧公主永寧公主(一作永/禧公主)芳
儀疑即永嘉公主云(宋晁補之為北都教官覽北庭雜/記而悲之與顔復長道作芳儀曲)
(云金陵宫殿春霏㣲江南花發鷓鴣飛風流國主家千/口十五年來粉黛稀滿堂詩酒皆詞客奪錦揮毫在瑶)
(席後庭一曲風景改收泪臨江悲故國令公獻籍朝未/央勑書築第優降王魏俘曾不輸織室供奉一官奔武)
(疆秦淮瀚水鍾山樹塞北江南易懐土雙燕清秋夢栢/梁吹落天涯猶竝羽相隨未是斷腸悲黃河應有却還)
(時寧知翻手闕朝事咫尺山河不可期闕暮三鼓滹沱/岸良人白馬今誰見國亡家破一身存薄  如雲信流)
(轉芳儀加我名字新教歌遣舞不由人採珠拾翠衣常/好深紅暗盡驚闕塵隂山射虎邊風急嘈雜琵琶酒闌)
(泣無言數徧天河星只有南箕近鄉邑當年千指渡江/來千指不知身獨哀中原骨肉又零落黃鵲寄意何當)
(回生男自有四方志女子那知出門事君/不見李陵闕  泣窮邊丈夫漂泊猶堪憐)
　十國春秋卷十九
欽定四庫全書
　十國春秋卷二十
　　　　　　　　　　　　　撿討呉任臣撰
南唐六
　列傳
　　徐知證　　徐知諤　　徐遊
徐知證義祖第五子也事呉歴州刺史至節度使烈祖
封拜徐氏與李氏同知證初封江王改魏王徐氏諸子
知證最為長年及元宗之世尤見優禮内宴輙用家人
禮起舞拜跪為壽知證亦以叔父自處無所讓年四十
二薨
徐知諤義祖第六子呉時起家太子中舍累遷刺史節
度使代兄知詢為金陵尹烈祖受禪封饒王已又進封
梁王鎮潤州兼中書令好竒寳怪物所畜不可計有蜀
估持鳯首至自言得之徼外南蠻狀如雄雞廣五寸冠
上正平可用為枕朱冠翠尾金喙星眼文彩煥爛如生
人咸異之一日遊蒜山除地為場聨虎皮為大幄號虎
帳與賔僚會飲其中忽暴風至裂帳盡碎如飛蝶知諤
懼而歸屬疾數日卒平生常語人曰人生七十為大限
吾生長王家窮極歡樂一日可敵世二日年三十五其
死乎至是如其言烈祖悲悼廢朝七日已而復詔不視朝
者七日斂以兖冕及尚方祕器謚曰懐十子皆貴顯國
中所著文賦歌詩十卷號閣中集(何氏閩書云閩縣梁/山一名金鰲峰五代)
(徐知證知諤平閩屯兵處也二人常下江平閩閩民慕/戴相率建生祠山北圖像奉之一日謂衆曰不忍汝違)
(來嵗當别及期相繼化去未幾神降于人言並奉帝列九/職斗宫以祐下士于是閩人立靈濟廟祀之稱知證曰)
(天金闕明道逺徳大仙顯靈博濟真人江王知諤曰九/天玉闕宣化扶教上仙昭靈博濟真人饒王祀禮既䖍)
(禱無不應任臣案知證知諤死閩中正史不見姑存此/竢考○又永樂十五年成祖寝疾夢神自海濵來見尋)
(愈禮官上言閩有靈濟廟二真君應禱有靈上迎神京/師作洪恩靈濟宫于城西南復加知證曰清徹洞𤣥冲)
(虚妙應慈惠洪恩真人知諤曰髙明𢎞静冲澹妙應仁/惠洪恩真人正統二年加為真君成化二年加稱二神)
(為金玉二闕上帝復封徐温為高上神主慈悲神父聖/帝母與妃皆稱元君孝宗即位用禮部尚書周洪謹言)
(革去二真君并其父母妻/帝號而封號仍舊云云)
論曰義祖生六子昇元開國時惟知證知諤在得儋爵
受封與李氏諸王比幸矣後永樂中以靈佑功用錫殊
稱美號越四百餘年而精爽不衰殆所謂取精多而用
物𢎞者邪亦異矣哉
徐遊知誨子也以義祖故于朝家為宗室封文安郡公
初名景遊(宣和畫譜圖有李景遊談道圖即徐景遊/也又有李景道會友圖亦景遊伯仲行也)後
避元宗名去景字知誨遇元宗有恩故元宗待遊及遊
兄汝南郡公遼尤親厚(汝南一/作臨汝)出入宫省専典宫室營
繕事遊雖家世崇貴然頗尚文學居恒與文士軰時時
過從元宗創清暉殿于北苑命遊與張洎為學士入直
其中尋進太子太保後主嗣立喜為文章遊復以屬文
見昵遇宴飲輙流連酣咏更相唱和昭惠后好音律時
度新聲及故唐遺曲遊間從旁稱美有狎客風乾徳初
繼立國后周氏徐鉉潘佑議婚禮不决後主命遊評兩
家是非時佑方寵用遊希㫖奏佑議為長其将迎多此
𩔖也後主常于清暉殿後建澄心堂為朝廷内地遊與
遼居中用事即以從子元楀為員外郎凡機事宻畫中
㫖多出其間宋師圍城分兵署字皆出澄心堂直承宣
命謂之澄心堂承㫖率遊等主之先是元宗好浮屠雖
供佛度僧未至甚溺逮後主酷佞佛都下贍僧逾萬人
造塔建寺日不暇給遊投合主好専董其事縁是帑藏
空虚坐成罷敝遊不能無責焉性多巧思欹器久不傳
遊獨以意創製動合古法太平興國中宋學士蘇易簡
得之試于玉堂太宗取視嘆賞不已金陵之将亡也徐
鍇屬疾夜夢巨人持大鐡簁取已及兄鉉并遊納簁中
篩之鍇與遊俱墜地而鉉獨否俄鍇遊以疾卒竟符其
兆
　　宋齊邱
宋齊邱字子嵩(齊邱初字昭回歙人汪台符獻書于烈/祖齊邱忌其才名相逼排斥之台符因)
(貽書侮之曰聞君齊大聖以為名超/亞聖以為號齊邱惶恐始易字子嵩)世為廬陵人(江南/野史)
(云世為廬陵/淦陽皁山人)好學有大志尤喜縱橫短長之說少時夢
乗龍上天頗以此自負父誠為洪州鍾傳副使卒于任
齊邱遂依傳家焉傳敗齊邱窮困不能存活隨衆東下
餬口于倡家魏氏烈祖為昇州刺史延攬四方賔客齊
邱因魏将姚克贍往謁暇日陪燕遊託鳯凰臺詩見志
烈祖竒其才以國士遇之從鎮京口入定朱瑾之變常
參秘畫因說烈祖講典禮明賞罰禮賢能寛征賦多見
聽用烈祖為築小亭池中以橋度至則撤之獨與齊邱
議事率至夜分或居高堂不設障幄中置火爐以鐡簮
畫灰為字隨滅去故宻謀人莫得而知也隨欲大用齊
邱而義祖惡其為人乃以為殿直軍判官凡十年義祖
殁始擢右司員外郎累遷右諫議兵部侍郎居中用事
行且為相矣齊邱自以資望淺不為逺近所服謁告歸
洪州𦵏父因入九華山連徴不至(江南野史載齊邱讓/表曰昔高宗之夢傳)
(說西伯之獲非熊况臣非築岩之相/釣渭之賢禄位彌重宜居山野云云)時元宗已為大将
軍烈祖以呉主命令往敦廹之乃起除中書侍郎遷右
僕射平章事烈祖出鎮金陵以元宗輔政委齊邱左右
之齊邱益樹朋黨潜自封殖是時烈祖權位日隆中外
皆知有禪代之勢而烈祖慮羣下不恊陽為退抑以代
嗣君齊邱亦盛賛其說為名高會都押牙周宗微以傳
禪意諷呉主且告齊邱齊邱疾其先已也請斬宗以謝
呉主烈祖由是不平而楚王景遷者呉主婿也美姿儀
風度和雅烈祖絶愛之齊邱揣得其意使其黨陳覺為
景遷教授極稱景遷才諸所叅决時政不法者輙歸過
元宗以傾之葢齊邱私計烈祖他日得國授于景遷景
遷和柔易制已為元老威權無上矣烈祖稍稍覺之召
為都統判官加司空(江南録又云遥/兼申蔡節度使)無所闗預從容而
已俄而齊國建猶以勲舊為左丞相而不與事李徳誠
等持禪詔至百官詣金陵勸進齊邱獨稱疾卧家不署
表烈祖心銜之及即位徐玠為侍中李建勲為中書侍
郎同平章事周宗為樞宻使齊邱止進司徒一官齊邱
自悼失計復恥無功不勝忿及宣制至布衣之交句忽
抗聲曰臣布衣時陛下乃一刺史爾今日為天子可不
用老臣矣拂衣而出闔門待罪烈祖但遜辭諭之不為
改官常夜宴天泉閣李徳誠曰陛下應天順人惟宋齊
邱不悅因出齊邱諷止勸進書(十國紀年云遺宗信書/令宗信諷止徳誠勸進)
烈祖却之曰子嵩三十年故人豈負我者齊邱頓首謝
自是為求媚計請遷讓皇他郡降為公侯以絶人望又
請絶呉太子璉昏略云非獨婦人有七出夫有罪亦可
出聞者莫不大噱久之表言備位宰相寧得不聞國政
復自陳為人所間烈祖大怒齊邱歸第白衣待罪而烈
祖怒已解謂左右曰宋公有才特不識大體耳孤豈忘
舊臣者命元宗持手詔召見遂以丞相同平章事寖復
委任兼知尚書省事與張居詠李建勲更日入閣議政
契丹遣燕人高覇來聘齊邱隂謀間契丹使與晉人相
攻則江淮益安宻請厚其原幣遣還至淮北潜刺殺之
(覇有子乾匿之濠州于是契丹/頗信以為覇之死出于晉人)契丹與晉人果成嫌隙
未幾齊邱親吏夏昌圖盗官錢六百萬齊邱特判貸其
死烈祖切責所司坐昌圖斬齊邱慚稱疾求罷省事許
之遂卧疾不復朝謁烈祖遣壽王景遂勞問且許以鎮
故鄉始入朝因召與宴飲為布衣歡齊邱本不無􁦠望
忽出怨言曰陛下中興臣之力也奈何忘之烈祖作色
曰公以遊客千朕今為三公亦足矣齊邱曰臣為遊客
陛下乃偏裨耳(一云烈祖曰汝與人言朕鳥啄如句踐/難與共樂有之乎齊邱詞色愈厲曰臣)
(實有/是言)明日烈祖手詔慰謝曰朕褊性子嵩所知少相親
老相怨可乎乃以齊邱為鎮南軍節度使至洪州改所
居舊里愛親坊為錦衣坊大啓第宅窮奢極麗民不堪
命初赴鎮烈祖曰衣錦書行古人所貴賜以錦袍親為
著之遂服錦袍視事元宗立召拜太保中書令與周宗
並相而齊邱之客陳覺魏岑等深相附結内主齊邱共
為造飛語傾宗宗泣訴元宗而岑與覺又有隙譛覺于
元宗左遷少監齊邱亦罷為鎮海軍節度使忽忽不自
得請復歸九華山賜號九華先生封青陽公食青陽一
縣租稅會元宗欲傳位齊王景遂詔景遂總庶政國人
大駭齊邱自九華山上䟽極論不可且言者頗衆元宗
乃收所下詔有謝仲宣者詣燕王景達言齊邱先帝勲
舊不宜久棄山澤元宗乃遣馮延巳召之不起又遣燕
王冄持詔往乃起拜太傅中書令封衛國公賜號國老
奉朝請然不得預政益輕財好客識與不識皆附之薦
陳覺使福州諭李𢎞義入朝覺至福州不敢言而専命
出兵敗事僉謂必坐誅齊丘上表待罪置不問覺亦不
死修撰韓熙載請斬覺等以申國法齊邱惡之誣以被
酒猖狂謫和州參軍當是時齊邱覺與馮延巳延魯李
徴古魏岑查文徽為一黨熈載與孫晟常夢錫蕭儼江
文蔚李徳明為一黨齊邱剛悻自用一言不同必被排
擯正人多為切齒元宗心弗善也復使鎮洪州未幾周
侵淮北起齊邱為太師領劒南東川節度使進封楚國
公齊邱固讓仍為太傅建議發諸州兵屯淮泗擇偏裨
可任者将之周人未能測虚實不敢輕進逮春水生轉
饟道阻彼師老食匱自當北歸然後遣師乞盟庶可無
大喪敗元宗惶惑不能用又力陳割地無益與朝論頗
異及明年暑雨周棄所得淮南地北歸議者謂扼險要
擊可以有功且懲後齊邱乃謂擊之怨益深不如縦其
歸以為徳由是周兵皆聚于正陽而壽州之圍遂不可
解終失淮南時陳覺李徴古同為樞宻副使躁妄専肆
無人臣禮自度事定必不為羣臣所容若齊邱執大柄
可無患乗間言天位宜禪太弟而以國事一委宋公語
具陳喬傳中卒用是敗元宗嘗謂近侍曰齊邱才安能
當此大難不過率國中以降自為功爾顯徳五年鍾謨
自周還屢陳齊邱乗國危殆竊懐非望且黨與衆謀不
可測元宗遂命殷崇義草詔曰惡莫大于無君罪莫深
于賣國于是賜覺徴古死而放齊邱于青陽勑鎖其第
穴墻給食齊邱不堪其辱明年春自縊死(唐餘紀傳云/家衆坐餒因)
(謫于其妻/共縊殺之)瀕縊嘆曰吾昔獻謀幽讓皇之族于泰州宜
其及此年七十三諡曰醜繆齊邱微時有日者决之曰
君貴不可言然亞夫下獄相也又自洪州來奔時投騎
将啓事曰有生不若無生為人不若為鬼又曰豈堪憂
悒萬端無奈飢寒二字識者占其必殍死至是遂驗齊
邱初館于魏氏藉其資給因以為妻累封國夫人無子
以從子摩詰為嗣久之元宗燕居輙見齊邱為厲叱之
不退遂遷南都(江表志云元宗暮年徃往見束齊邱/陳覺李徵古如生叱之不去甚惡之)後
主立召其妻子還金陵廩給甚厚連坐者皆獲宥齊邱
為文語發天然而學問不廣恒自謂古今獨歩又書札
不甚工亦自矜衒頗以虞歐為嗤馮延巳書法雅勝齊
邱陽乞師授以媚之齊邱謂曰子書非不善然不能精
意往往似虞世南其何堪也性好術數凡挾象緯青烏
姑布壬遁之術居門下者率數十軰厚以資之文武百
官多布私黨國家有善政同黨輙言宋公為之或有不
協人望者則曰不用宋公言也其縱恣狂誖如此有文
集六卷(宋史藝文志宋齊/邱祀𤣥集三卷)增補玉管照神經十卷化書
六卷或曰化書譚峭所作齊邱特竊而有之
論曰齊邱任計數喜機變故縱橫捭闔之士也乗時干
主化家為國可不謂有功焉而躁悻熱中植黨自用迭
起迭廢卒以不良死史謂其狃于要君闇于知人其信
然哉
　
　
　
　
　
　
　
　
　
　
　
　
　
　
　
　十國春秋卷二十
欽定四庫全書
　十國春秋卷二十一
　　　　　　　　　　　　　撿討呉任臣撰
南唐七
　列傳
　　周宗　　李建勲　　徐玠　　馬仁裕(子文義/)
周宗字君太廣陵人(馬氏南唐/書作秣陵)少遇亂孤窮事烈祖為
給使􁋯于擯相辭令時方艱難宗使四方輙稱職端敏
可㐲恩顧日洽義祖殁金陵知詢語宗曰僕射望高履
危無西渡僕射謂烈祖也宗堅請知詢手札示信遽得
故茗紙書曰不必奔赴(南唐近事云義祖薨于廣陵康/王以下諸公子謂宗曰幸聞兄)
(長家國多事宜抑情損禮無勞西渡也宗度王非本意/堅請報簡示信于烈祖康王以匆遽為辭宗袖中出筆)
(復為左右取紙得故茗紙帖乞手札康王不獲已作/札曰幸就東府舉哀多壘之秋二兄無以奔喪為念)既
而徐氏諸子果以不奔赴讓烈祖烈祖因出所書茗帖
示之知詢語塞及烈祖鎮金陵宗為都押牙時因宋齊
丘議迎呉讓皇都金陵繕府治為宫馬歩都虞侯蔡𢎞
業為宫城營奉使徙都統府千古臺城令都教練使孔
昌祚營之都統府成凡二千四百間環一千五百歩烈
祖已徙居且迎讓皇矣宗諫曰若主上西廵則公當東
駕勞費方始怨嗟日聞非便也烈祖納之託以嵗不利
而止自是宗益預宻議齊邱漸忌之一日烈祖臨鏡理
白髭太息曰功業成而吾老矣奈何宗適侍側悟其指
乃請如廣陵諷讓皇以禪代事亦請諭齊邱意齊邱心
忌大議自宗發及其将還留與飲酒而遣騎以手疏切
諫烈祖得之大悔懼後數日齊邱馳至金陵為險語動
烈祖請斬宗以謝國人烈祖将從之馬仁裕徐玠固爭
事得已但黜宗為池州副使玠又與李建勲等言天人
之望已集宻定大計復召宗還舊職俄而烈祖謂宗曰
吾夜夢為人引劒㫁吾頸意甚惡之宗遽下堦拜賀曰
當策立耳居數日而烈祖内禪宗躐進至内樞使同平
章事遷侍中時以樞宻為内樞者猶避呉武忠王諱也
烈祖常於崇英院召宗及宋齊邱馬仁裕歡燕它将相
不得預然待宗尤親厚不甚以職務嬰之宗亦能淳謹
(自/)守居家節儉俸賜積不用(馬氏南唐書云宗連厯将/相奉法循理然貲産巨億)
(儉嗇愈甚/論者䣓之)故齊邱黨卒不能害久之罷為鎮南軍節度
使有俞文貞者早遊烈祖莫府宗及馬仁裕皆趨走執
事左右及宗出鎮文貞仕宦偃蹇猶為其州廵官方旅
見輙越次問曰馬押牙亡恙宗曰馬相公已鎮廬州文
貞顧同列匿笑而退它日預公設宗勸以酒文貞挽手
曰下官碁局飲量令公所知也一座愕然而宗不之罪
其寛厚如此徙寧國軍節度使入覲賜宴元宗親為褶
襆頭脚以表殊禮復出留守東都請老以司徒致仕未
幾周師起馮延魯代為留守竟自髠而逃被執于周時
人以宗有厚福無何病卒年七十餘宋齊邱撫其棺哭
曰君大黠來亦得時去亦得時元宗聞之不平宗娶繼
室生二女皆國色相繼為後主后
李建勲字致堯趙王徳誠第四子也少好學能屬文尤
工詩徳誠在潤州常秉燭夜出候者以告義祖疑有變
徙江州徳誠猶不自安遣建勲入謁義祖見之嘆曰有
子如是非惡人也即以女妻建勲所謂廣徳長公主也
建勲先世将相又壻于徐氏為國貴游然杜門不預世
事所與交皆寒畯士裘馬取具而已起家昇州廵官徐
知詢鎮金陵建勲仍佐莫府及知詢被徵竂屬皆受譴
獨建勲能自全烈祖出鎮金陵用為副使預禪代之謀
拜中書侍郎同平章事加左僕射監修國史領滑州節
度使自開國至昇元五年猶輔政比他相最久烈祖鑒
呉之亡由權在大臣意頗忌之而建勲無引退意會建
議政事當更張者且言事大體重不可自臣下出請以
中㫖行之烈祖雖從之未有命也建勲遽召中書舍人
草制給事中常夢錫劾奏建勲擅造制書歸怨于上烈
祖得奏適㑹本意乃降制放還私第廣徳長公主入謂
烈祖曰吾父亡恙時兄亦常求見與李郎書今何見負
烈祖曰此自國事吾與李郎骨肉之情固無間也召見
慰勉有加未幾復相元宗嗣立以開國勲勞又聨姻戚
尊遇之與宋齊邱埒每謂為史館而不名元宗聽朝之
暇多開延英殿召公卿議當世事皆欣然望治建勲獨
謂所親曰上寛仁大度優于先帝但性習未定宜得方
正之士朝夕獻替不然恐未必能守先朝基業也出為
昭武軍節度使(南唐近事云建勲鎮臨川方與寮屬㑹/飲郡齊有送九江帥周宗書至者訴以)
(赴鎮日近器用儀注或闕求發于臨川建勲無復報簡/乘醉大批其書云偶罷阿衡來此郡固無閒物可應官)
(憑若為報羣胥道/莫作循州刺史看)建州之役諸将無復紀律建勲請官
出金(帛/)贖俘掠還其家見聽(江表志云後馮延魯陳覺/出師閩中徴督軍糧急于)
(星火建勲以詩寄延魯曰粟多未必為全計師/老須防有援兵既而福州之軍果為越人所敗)及出師
平湖南國人相賀建勲獨以為憂曰禍始此矣召拜司
空乃營亭榭于鍾山適意泉石累表稱疾乞骸骨以司
徒致仕賜號鍾山公妻亦自號鍾山老媪或謂之曰公
年齒未衰無大疾苦遽為此舉欲復為九華先生邪建
勲曰吾平生笑宋公輕出處何至效之自知不壽欲求
數年閒適爾(時為詩見志曰桃花流水/須相信不學劉郎去又來)疾革遺令曰時
事如此吾得全歸幸矣吾死斂以布素勿封樹立碑貽
它日毁斷之禍保大十年五月卒贈太保諡曰靖國亡
時公卿塋域呉越人發掘殆盡惟建勲不知葬所獲免
宋齊邱當國深忌同列少所推遜獨稱建勲曰李相清
談不待潤色自成文章建勲博覽經史少時詩渉浮靡
晩年頗清淡平易見稱于時有女名進暉捨身潤州本
起寺為女僧宋咸平初其人猶存
徐玠字藴圭彭城人敏幹有辭辦事郡帥崔洪為軍吏
洪避朱全忠南奔遣玠先見呉武忠王因得事呉累居
右職師出江西為糧料使江西平授吉州刺史時烈祖
輔政以玠治郡貪猥不治罷之而義祖悅其善事人引
為副使遂見親狎玠挾宿怨且希義祖意乗間言居中
輔政之重不可假異姓宜以嫡子知詢代事垂行而義
祖薨知詢繼立玠本詭譎多智善揣摩非能為徐氏計
也至是察知詢必敗反持其長短自結于烈祖烈祖亦
遂愛之盡忘前事鎮金陵以為行軍司馬與周宗李建
勲孫晟等參代呉秘計遂以佐命拜右丞相昇元初東
都留守判官楊嗣請改羊姓玠白烈祖曰陛下自應天
順人事非逆取而謟邪之人專事改更咸非急務不可
從也烈祖深然之已而出為寧國軍節度使徙鎮南軍
兼中書令復召為司徒右丞相然徒崇以名位不復預
政老而益貪鄙所至人患苦之好修養服餌常以賤價
市丹砂之最下者治丹人以為笑保大元年五月卒年
七十六贈南平郡王妻楊氏呉武忠王女也光適宣州
節度使李遇子遇族誅楊氏以王女免改適玠玠鎮宣
州日楊氏感憤一夕而卒
馬仁裕字徳寛徐州人故唐北平王燧裔孫世為武寧
軍校仁裕母方娠夢傳呼北平王來歸及生紫氣充庭
數嵗學兵法通解若素習遇亂南奔與周宗曹悰同事
烈祖為牙吏烈祖領潤州仁裕監蒜山渡首聞朱瑾之
亂馳入白之烈祖即日渡江定亂以功遷左領軍将軍
歴楚州刺史右金吾衛大将軍烈祖以女妻之是為興
國公主禪代後拜鎮海軍節度使徙昭順軍為政寛簡
亷平甚得民心昇元六年卒于鎮年六十謚曰匡初烈
祖左右小臣親信者惟周宗仁裕兩人任遇畧等仁裕
既與宗力賛革命事烈祖心徳之眷賚益厚常晏勛舊
于天泉閣仁裕以舊恩特預禮數恩命與李建勲軰埒
未幾復晏宋齊邱周宗于崇英院獨仁裕與俱道舊為
樂餘将相都不及然仁裕能避逺形迹斥外權勢終烈
祖世退然安于外鎮過咎不聞晩益貧寠不悔也子文
義
文義以廕授千牛備身建州之役将吏爭入府庫取金
帛文義獨收民籍歸幕遷讃善大夫殁之日子禹昌裁
二齡同官贈賻妻朱氏一無所受人謂文義能化其妻
如此
論曰周李徐馬號左右親臣托肺腑皆以預謀禪代驟
躋顯榮可為曠世之遇矣至建勲仁裕澹泊寡營退然
自抑古云知足不辱知止不殆者非邪
　　刁彦能(子衎/)游簡言　　杜業　　孫漢威
　　張居詠　　張延翰
刁彦能字徳明上蔡人父禮遇亂徒家宣州彦能少孤
貧事母以孝聞初𨽻節度使王茂章茂章叛呉歸呉越
彦能以帳下當從乃使家人扶其母俟于路彦能至抱
母泣告茂章曰老母在此不能捨而從公敢請死茂章
哀其意許之乃馳還宣州而城中已亂彦能登城以劔
招之紿曰我從王府來大軍且至爾軰無妄動衆信之
稍定義祖聞而嘉之以為軍校事其子知訓于廣陵知
訓狂恣彦能每以書切諫不聽然亦不加罪牙将馬謙
以衆擁呉主登宫門将殺知訓彦能從朱瑾入手斬謙
以獻賞賫甚厚然彦能警敏料知訓必敗而人望在烈
祖心常附焉知訓忌烈祖數欲害之常與烈祖飲酒而
伏劔土室中彦能行酒以手𤓰搯烈祖烈祖悟亟起去
又常從知訓宴烈祖於山光寺復欲加害弟知諫摘語
烈祖烈祖亦馳去知訓取佩刀授彦能追殺之及于途
舉刀示烈祖乃還以不及告既而知訓見殺義祖稍知
其罪惡将吏多被譴責見彦能諫書獨善之復使事知
諫于潤州遷裨将烈祖代呉入為環衛遷至天威軍都
虞侯左街使金陵數大水秦淮溢東闗尤被害彦能請
築堤為斗門疏導之水患稍息元宗嗣立出為永平軍
節度使徙信州(馬令南唐書作/饒信二州刺史)又徙建州留後昭武軍
節度使彦能好讀書在鎮委任文吏頗有治稱好作詩
間與李建勲相贈荅建勲因燕見及之元宗笑曰殊不
知彦能乃西班學士也性矜莊燕處容服不少惰所居
雖傳舍一日必葺時貴會飲若周宗何敬洙軰或蓬首
裸袒彦能在坐則肅然保大末卒年六十八子衎
衎字元賔後主時用廕為秘書郎集賢校理衣五品服
以文翰入侍甚被親昵後主常令直清輝殿閱中外章
奏國亡入宋獻聖徳頌仕至兵部郎中直秘閣崇文院
檢計上言淫刑酷法非律文所載者望悉禁止從之衎
淳淡怡曠恬于仕進暇日鼓琴圍碁不交人事人雅尊
愛之
游簡言字敏中呉知制誥恭之子也恭卒于任簡言因
僦居廣陵少孤力學起家秘書省正字以薦入烈祖莫
府烈祖鎮金陵署户曹參軍典元帥府書檄稍遷觀察
推官(馬令南唐/書作廵官)齊國建職内史舍人一時典册皆出其
手筆事任與殷崇義等烈祖代呉以舊恩擢翰林學士
元宗立晉禮部侍郎獨不附權要國家事非其任者未
常肯言葢不欲侵官也元宗雅重其為人命判中書省
兼吏兵二部選事裁抑僥倖憎疾者滋衆選人邵唐試
判不中上書言簡言父恭常為杜洪掌書記洪奨成朱
温簒弑恭之謀也簡言逆臣子當斬元宗怒唐挾私忿
謗讟决杖流饒州及淮南交兵呉越亦伺釁攻常州執
團練使趙仁澤歸錢塘仁澤不屈呉越王决其口至耳
方議遣使詰責羣臣畏懾莫敢往元宗乃命簡言簡言
不辭請其子愻為千牛備身将發拜中書侍郎未出境
召還及遷南都立呉王為太子留都監國命簡言為輔
簡言力辭言久備近臣不忍去帷幄(馬氏南唐書又云/辭以不能事少貴)
元宗嘉其一心事主無徼後福意即從其請更用嚴續
而後主亦由是賢之拜吏部尚書知省事簡言親治簿
書督責嚴峻人或以事請托必固違咈雖直亦不得申
議者譏其過未幾拜左僕射兼門下侍郎同平章事疾
已篤不及視事卒年五十六諡曰宣靖(唐餘紀傳又云/簡言徒以舊人)
(薦登揆席在位循黙充/位而已與它書畧異)
杜業(江表志作杜光鄴今從/南唐近事唐餘紀傳)不知其家世初仕呉未顯
入唐漸膺事任昇元時以兵部尚書兼樞宻使業有心
計優權變兵籍民賦指之掌中烈祖甚寵任之妻張悍
妬殊甚室絶姬媵業憚之如嚴親然烈祖常命元敬皇
后召張至内庭諭之曰業今位望通顯得置側室何拘
忌如此豈婦道所宜耶張涕泣言曰業本狂生遭時遇
主陛下所藉者駑力未竭耳况其早衰多病縱之必致
深損将懈于任使有負朝廷此誠難奉㫖也烈祖大以
為賢亟加奨賞以銀盆綵段賞之業後仕亦不逺至竟
以勞悴卒
孫漢威(闕/)　人初事烈祖為小校烈祖輔呉日與諸鎮
臣會射延賔亭時劉信擎牙注矢揖擬四坐漢威疑不
利于烈祖忽引身障烈祖以已當之自是益加寵遇累
官侍中奉化軍節度使
張居詠(闕/)　人仕呉累官至門下侍郎昇元元年烈祖
以居詠為中書侍郎與張延翰李建勲皆同平章事未
幾表請烈祖復姓進左僕射兼門下侍郎同平章事居
詠淳厚寡言為人長者於朝廷無所表見元宗立罷為
鎮海軍節度使無何卒賜號順天翼運功臣特贈守太
子太傅上國柱清河郡開國公謚曰懿(金陵志云張懿/公墓在上元縣)
(金陵鄉石頭/後有神道碑)
張延翰字徳華宋州睢陽人(馬令南唐書作碭山/人今從陸游南唐書)故唐
末任為陜州司馬從父慎思權徐州留後延翰往省之
告以北方将亂欲避地江淮以全宗祀慎思是其言慨
然遣之入呉為鹽城令有治績遷楚州行軍司馬烈祖
以平章事領江州表延翰為觀察廵官通判軍府事(一/云)
(烈祖輔政以潯陽為封邑乃/以延翰為工部郎中判江州)烈祖受禪入為侍御史判
臺事張宣為左街使恃功驕暴延翰廷劾之强豪屏跡
進禮部侍郎自以起疏逺遭時被知得盡已才感慨自
奮時未設貢舉士有獻書論事者第其優劣選用烈祖
悉以委延翰號為精覈稱職兼知選事務進孤貧不附
權勢吏畏之如神明不敢為奸利元宗輔政謂人曰張
君議論公正處事有條理至于簿領無不明析吾得傾
心聽之由是六司綜領殆遍時望歸重拜中書侍郎同
平章事時年裁五十餘人猶以謂柄用晩屬疾益侵不
復能治事烈祖方一意任之不許其去遣使勞問賜良
藥相望于道卒年五十七贈太傅
論曰彦能托永陵于險知廢知興其識有過人者簡言
參賛莫府業經畫財賦漢威扞衛左右皆開國之舊臣
也居詠有淳謹名無咎無譽延翰綜理六司卓然奏績
晩登揆席未竟厥用惜哉
　十國春秋卷二十一
欽定四庫全書
　十國春秋卷二十二
　　　　　　　　　　　　　檢討吳任臣撰
南唐八
　　王崇文　　王彦儔　　何敬洙　　柴克宏
王崇文字光福吳功臣綰之子也為人重厚儒雅博綜
經史以門第壻于義祖出為歙吉二州刺史廬陵民尚
氣喜訟以先止為怯號難治崇文一以法治之不少貸
訟為衰息遷百勝軍節度使建州初平以崇文為永安
軍節度使所在安輯民忘其亂福州之役雖為大將然
罪在陳覺軰元宗置崇文弗問頃之移鎮廬州入為神
武侍御統軍復出鎮鄂州治亦如初崇文自開國來二
十年間出更藩仕内典禁兵位兼將相終始富貴而平
居裒衣博帶與士大夫譚宴風度蕭散時人親重之臨
武昌曰方閱騎士于鞠塲傍古屋數十間崩壞聲震數
里聞者莫知所為崇文指揮使令訖事不失常度竟亦
不問後主立上疏歴陳朝政或諫曰公名位既崇地屬
勛舊盡言賈怨在古人不免况嗣君新服嫌間易生謂
宜少黙崇文不為止後主亦賜書襃答加中書令未拜
而卒
王彦儔蔡州上蔡人也少為州軍校後唐同光末諸郡
多亂彦儔亦樂禍思奮會同列六人者來與謀曰天下
恟恟能者得富貴我軰不可後人彦儔許諾紿曰今夕
吾直府中公等可持兵來吾亦衷甲為内應既夜六人
如約至彦儔伏劒盡斬之持其首叩帳門呼刺史曰姦
盜竊發幸伏其罪矣請公亟號令以安衆心刺史驚喜
出彦儔又斬之乃委罪于六人自領州事唐兵來討彦
儔自計不能守匿妻子于村舍奉父母南奔烈祖輔吳
以為都押牙歴和州刺史始遣間使迎妻子來歸彦儔
有政績善撫境以報最入拜天威統軍自以發迹兇亂
于是務為小心謹恪烈祖嘉之常升堂拜其父元宗時
擢康化軍節度使時給事中常夢錫用直諫左遷判官
彦儔待之盡禮如在朝廷人士稱之居數年卒於鎮
何敬洙廣陵人軀貌短陋而趫捷有力幼遇亂吳楚州
刺史李簡得之給事左右簡性殘忍僕厮有小過率置
之死敬洙與其伍手搏階下有持簡所寶硯過者戱曰
誰敢破此敬洙時被酒厲色曰死生有命乃一擲碎之
翼旦簡視事退聞硯毁詰主者具以實對即命擒至皆
謂必死矣簡妻素竒敬洙匿之堂奥旬日簡謂已逃去
亦置不問會有烏逐簡而噪避之輙隨至大怒曰恨何
敬洙不在此敬洙善射命中無所遺故思之語未畢敬
洙挾朱彈鐵丸拜于前拜起一發斃之簡大喜不復治
毁硯事有董紹顔者善相術簡使視諸子曰雖皆善然
無及公者獨指敬洙曰此竒相也殆過公簡由是益愛
之及長用為軍校簡卒事烈祖為禆將進天威軍都虞
侯建州之役為行營招討步軍都指揮使會查文徽進
討敬洙堅謂閩地僻陋不足勞大兵文徽開譬之不得
已而行及平建州敬洙功最諸將然以功推王建封無
吝色拜楚州團練使敬洙自以初事李簡于是州尤自
感勵常微服遊里巷察民疾苦有科條輙先為經畫民
不知勞坐聽事與賓坐譚讌民有訴事者立引入親自
剖折曲直皆厭服而出保大八年楚馬希蕚來附且乞
師元宗命敬洙援之遷武昌軍節度使(南唐近事云建/隆初何敬洙自)
(江西移鎮鄂渚下車之日小亭中見一烏顧何而鳴何/曰昔日全吾之命得非爾乎乃取食物自置諸掌烏翻)
(然而下食/何掌中)周侵淮南命武安節度使王逵領所部州師
入江南境逵奉周詔行且遣部將潘叔嗣為先鋒取鄂
州長山寨殺三千人元宗命敬洙清野入保敬洙格詔
出城除地為戰塲曰敵至吾與兵民俱死于此大丈夫
豈能惴惴閉門自守耶會叔嗣自長山回戈襲朗州逵
狼狽而去人重其决加鎮國將軍中書令後主嗣位以
病足乞解官授右衞上將軍封苪國公致仕(南唐近事/作太師致)
(仕/)給全俸門第列㦸乾德二年二月卒年七十七後主
廢朝三日命樞密使中書侍郎朱鞏持節冊贈鄂州大
都督左衞上將軍諡威烈
柴克宏吳功臣再用子也以父廕為郎將遷宣州巡檢
使改泗州刺史罷歸為龍武軍都虞侯克宏好施予不
事産業故家常窮空然性豪舉博奕縱酒自若也時元
宗自謂唐後欲規取中原復舊業羣臣多為大言以迎
合主意克宏雖職當偏禆而未常一語及軍旅人亦不
以為知兵以故久不遷久之出為撫州刺史會淮南交
兵吳越伺間侵常州克宏乃請効死行陳元宗嘉其志
授右衞將軍遣與右衞將軍袁州刺史陸孟俊同救常
州時精兵悉在江北克宏所將裁羸卒數千樞密副使
李徵古給戈甲皆朽鈍克宏入白徵古曰卒已非素練
得器械堅利猶可用奈何所給乃此等徵古素輕其為
人嫚罵之見者皆忿克宏知徵古狂生不足較怡然不
為少動至潤州徵古終不快奏召克宏歸以神武衞統
軍朱匡業代之燕王𢎞冀獨爭克宏可任卒遣行(一云/克宏)
(母自表子可為將李徵古抑之母又言克宏/有父風茍不勝任分甘孥戮元宗始用焉)克宏至常
州徵古猶馳使趣其歸克宏按劍起曰吾刻日破敵爾
何為者必錢氏姦人也命斬之使者告以受李樞宻命
來克宏曰軍容在我李樞密來吾亦斬之遂斬使者以
狥是時常州有隋將陳杲仁祠夜夢杲仁見告曰吾帥
陰兵助公及戰有二黑犉衝突吳越兵吳越兵輙披靡
克宏乃勒兵繼進大破之俘馘甚衆自保大來邊事大
起克敵之功莫先克宏者克宏奏封杲仁為武烈大帝
(按常州志杲仁字世威晉陵人生梁太清朝舉進士仕/隋官監察御史大業五年被詔討賊平洞宼于長白山)
(九年勦樂伯通叛衆十萬累授銀青光祿大夫義寧間/東陽婁世幹叛奉詔斬之拜大司徒沈法興陰與李子)
(通謀據晉陵杲仁娶于沈偵知其謀法/興置鴆酒殺之後人憐其忠建祠祀焉)元宗拜克宏奉
化軍節度使復上䟽請援壽春行至泰興發瘍數日卒
諡曰威烈克宏治宣州初至城塹皆堙圯不治吏云自
田頵王茂章李遇相繼叛無敢為守備者克宏笑曰時
移事異安有是哉大加營繕厥後吳越兵至頼以得全
郡人德之
論曰崇文度量𢎞雅有儒將風彦儔恪慎小心而優禮
謫臣尤人所難也敬洙以厮養致位上公當其奮臂擲
研時氣槩已越人逺矣柴克宏奏効行間常州之役相
傳其母表子可任智寧出趙奢妻下邪
　　邊鎬　　王建封　　劉崇俊　　劉彦貞
　　朱匡業
邊鎬昇州人初生時父夢宋永嘉守謝靈運來謁願託
為父子已而貌𩔖夢中因小字曰康樂長事烈祖為通
事舍人以通敏稱保大初循州賊張遇賢度嶺襲䖍州
節度使賈浩閉門登陴不敢出遇賢據白雲洞衆十餘
萬元宗遣洪州營屯都虞侯嚴思率所部討之鎬為監
軍䖍有書生白昌裕沉密有謀鎬引與定計刋木開道
襲白雲洞賊衆遂潰其裨將李台執之以降䇿功遷洪
州營屯諸軍都虞侯二年查文徽以樞密副使出師攻
建州詔鎬為行營招討洪撫饒信歙等州諸指揮都虞
侯從文徽行然衆裁數千戰敗退舍元宗聞之遣何敬
洙祖全恩姚奉來援敬洙與鎬奪其險要自崇安進次
赤嶺與建兵方相持為背水陳文徽使騎繞出建兵後
與敬洙鎬夾擊大破之遂取建州降王延政復取鐔州
事平諸將皆爭功鎬獨無一言七年楚馬氏兄弟相攻
希蕚雖勝而尤無道元宗知楚難方殷以鎬為信州刺
史領屯營兵兼湖南安撫使駐袁州萍鄉有警許便宜
從事楚人果復廢立鎬自萍鄉帥師入潭州(陸游南唐/書云馬希)
(崇率弟侄軰出降鎬下馬稱詔/勞之希蕚亦來見鎬以禮遣)遷馬氏之族及文武將
吏於金陵時湖南饑饉鎬大發廪賑之楚人大悅先是
元宗欲取湖南以鎬多藝常使詐為僧逰長沙弄鈸行
乞盡得其虛實至是用為將竟平湖南進鎬武安軍節
度使會南漢潘崇徹攻郴州鎬出兵爭之敗績遂失郴
州(鎬懼南漢冦邊未已請除道全二州刺史/詔以廖偃為道州刺史張巒權知全州)未幾而孫
朗之亂作朗故奉節軍校也初成師朗來歸以其所部
為奉節軍從鎬入楚廪給薄于楚之降卒偶語怨望而
糧料使王紹顔每給料輙刻削之朗與諸卒恟恟欲殺
紹顔紹顔匿囷下得免官屬請斬紹顔以謝將士鎬不
聽朗乃謀殺鎬及紹顔夜率所部焚府門火輙不發良
久傳漏者覺之以告鎬出牙兵與鬬亟令吹角以亂之
朗等以為將旦斬關奔朗州盡以潭州虛實告劉言言
素懷叛志得朗大喜遣王逵周行逢來攻長沙時戲下
多稱言忠順鎬不為備及言兵已拔益陽遂狼狽遁走
竟䘮楚地坐削官流饒州它將棄城者皆斬湘中謡言
馬去不用鞭至是而驗鎬御下無法初平建州兵所擒
獲惟以全活為務閩人德之且行師常載佛事以行人
皆謂之邊羅漢及克湘潭市不改肆日飯沙門以希福
時人稱邊佛子又稱邊菩薩繼後政出多門優柔不斷
紀綱頺弛遂號為邊和尚十四年周師入犯齊王景達
為元帥出兵援壽州起鎬為大將偕許文稹從行會朱
元叛去諸軍皆潰鎬與文稹被執周世宗命為右千牛
衞上將軍及割淮南請盟乃歸鎬元宗置而不用後卒
金陵
王建封上元人少從軍以任俠驍勇知名保大時取建
州建封為先鋒橋道使焚建州外郛克之閩王延政降
何敬洙功最諸將建封忿曰我縱火先登諸軍乃能入
我功當第一敬洙因推之具以聞諸朝第賞拜信州刺
史人皆多敬洙而薄建封未幾陳覺馮延魯魏岑攻福
州李𢎞義圍之敗吳越援兵福州援絶危蹙且拔矣而
覺延魯岑各欲功在已不相應接偏禆莫肯用命故未
克覺奏請建封濟師建封率五千人會之破福州版寨
入東武門而建封亦與諸將爭功遽斂兵先退𢎞義乘
之軍復敗遂潰而歸元宗深銜建封顧方治覺等擅興
師未及治也建封内不自安元宗乃召為天威軍都虞
侯付以親軍建封自是泰然恃恩僭侈無復忌憚户部
員外即范冲敏疾魏岑鍾謨李德明用事訹建封上書
歴詆岑等請更用正人元宗遂發怒謂建封握兵柄敢
干國政謀進退朝臣漸不可長流池州未至殺之棄冲
敏于市岑長見冲敏為厲請道士上章訴天數月岑竟
死建封故武人不識文義族子有著動植疏者其載鴿
事譌寫鴿為人日鳥建封据為故事每人日開筵必首
進之聞者無不竊笑
劉崇俊字德修楚州山陽人祖金父仁規世典濠州崇
俊繼之盡反仁規之政人懷其惠居數年漸專恣不法
多畜不逞使過淮剽掠獲美女良馬以自奉元宗升濠
州為定逺軍拜崇俊節度使以其子節尚太寧公主然
元宗亦惡其為人會壽州姚景死崇俊厚賂權貴求兼
領壽州元宗陽若不解其意命移鎮壽州而遣楚州刺
史劉彦貞馳入濠州代之崇俊自悼失計頗革心循法
度未幾得疾卒年四十贈太尉諡曰威
劉彦貞吳功臣信第四子也以父任為大理評事遷屯
田員外郎父䘮起復將軍連刺海楚二州善騎射矢不
虛發軍中號曰劉一箭吏事亦以強濟見稱遷定逺軍
節度使移壽州始黷貨自殖市肆不問貧富槩出資貸
之而收其贏州有安豐塘溉田萬頃以故無凶嵗彦貞
託以浚城壕决水入壕中民田皆涸而督賦益急皆賣
田去彦貞擇尤膏腴者以下價售之乃復瀦塘水如初
嵗入不可勝計時國家用事者多貪□彦貞廣賂遺以
釣聲譽於是魏岑等交口推為一面長城在位久疑當
受代輙妄造邊遽以固其位久之入為神武統軍周師
侵淮南拜北面行營都部署帥三萬人援壽州次來逺
鎮兵車旗幟亘數百里戰艦銜尾蔽淮而上周將李榖
慮師斷浮橋腹背受敵燒營退保正陽彦貞雖名將家
子生長富貴初不嫻兵事禆將武彦暉張延翰成師朗
皆鬬將無籌略見周師退以為怯謂追之可大獲戰士
未及朝食即督以進遇周將李重進掠正陽東彦貞置
陳横布拒馬聨貫利刃以鐵繩維之刻木為猛戰攫拿
狀飾以丹碧立陳前號捷馬牌又以革囊貯鐵蒺藜布
于地周兵見而知其怯一鼓而戰彦貞師大敗師朗等
皆被擒彦貞死焉初彦貞鼔行劉仁瞻曰未戰而奔必
有伏兵我師遇之無遺𩔖矣前軍張全約亦曰未交戰
而敵退不可追也彦貞曰若軰何知沮吾事者斬至是
果敗惟全約帥所部奔壽州淮南䘮地千里其敗實自
彦貞始雖死國事議者不與也交泰元年贈中書令諡
曰壯不復錄其孤
朱匡業吳奉國節度使延壽子也延壽以謀叛誅匡業
時尚㓜稍長嗜酒使氣烈祖輔吳拔為軍校積功至諸
軍都虞侯昇元中出為歙州刺史有政績改建州留後
還朝授神衞統軍周侵淮南中外震駭盜乘間多竊發
以匡業為内外巡檢使嚴而無私犯令無所貸四郊肅
然夜户不閉正陽䘮師朱元叛元宗議親征召匡業及
統軍劉存中(南唐近事作存忠/今從陸㳺南唐書)問方畧匡業輙對曰運
數之興天地皆助大事若去雖英雄亦無如之何(南唐/近事)
(載匡業對語云時來天地/皆同力運去英雄不自由)存中從旁贊之忤㫖貶匡業
撫州團練使流存中饒州後主襲位召拜神武統軍加
中書令卒匡業妻鍾氏有膽略匡業酷畏之常醉後恣
意殺人無敢見者鍾褰幃一呼懾然而止有子崇俊短
陋贏療而妙于騎擊馳突若神先匡業死
論曰邊鎬王建封號稱一時能將而皆有初鮮終何哉
二劉繼鎮濠州其事蹟畧同焉至彦貞師衂正陽固自
取之也朱匡業戅言獲戾未竟厥用要與希㫖取容者
異矣
　
　
　
　
　
　
　
　
　
　
　
　
　十國春秋卷二十二
欽定四庫全書
　十國春秋卷二十三
　　　　　　　　　　　　　檢討吳任臣撰
南唐九
　　嚴續　　常夢錫
嚴續字興宗父可求為吳相續年十餘嵗以父廕補千
牛備身遷秘書郎烈祖以女妻之少長富貴性恭恪循
循如也烈祖受吳禪官兵部侍郎尚書左丞元宗即位
進禮部尚書中書侍郎時宋齊邱專國公卿多附之惟
續持正不為屈翰林學士常夢錫數言齊邱姦黨元宗
謂夢錫曰吾觀大臣中惟嚴續中立然才短恐不能勝
其黨卿宜助之夢錫退諭㫖于續續善遇之而不盡用
其言卒為黨人所排夢錫罷宣政院續亦出為池州刺
史江文蔚揚言于朝曰嚴續國之勲戚位為大臣今以
不附憸邪横遭斥逐則餘可知矣于是羣黨迫公論召
還復拜中書侍郎兼三司使已又出為奉化軍節度使
數年仍入知尚書省遂為門下侍郎同平章事割地後
罷為少傅元宗南遷拜左僕射使輔太子居守後主立
改司空同平章事續自以肺腑盡忠不貳然寡學識聽
用多非其人不能稱職或作螃蠏賦以譏之(一云賦乃/江文蔚所)
(作畧曰外視多足中無寸腸口裏雌黄每/失途於相沫胸中戈甲常聚衆以横行)是時以軍興
百官政事往往歸樞密院續言多不見用求罷拜鎮海
軍節度使逾年稱疾歸卒于私第年五十七諡曰懿初
續以少貴倦學頗事遊謔(南唐近事云嚴續相公歌姬/唐鎬給事通犀帶皆一代之)
(尤物雨夜相府有呼盧之會唐適預焉嚴命出妓解帶/較勝于一擲六骰數巡唐彩大勝唐乃酌酒命美人歌)
(一曲以别相君宴罷拉/而偕去相君悵然遣之)見輕同列因力教羣從子弟砥
礪儒業諸子及孫舉進士者累累不絶晩嵗尤屈身下
士壽春人劉奐性方言直續薦為監察御史起居舍人
時論善之續疾革時與賓客譚論如平時後主使内夫
人問之續遺托國事辭氣慷慨言不及私歴陳羣臣邪
正某當退某當進者凡若干人
常夢錫字孟圖扶風人或曰京兆萬年人也岐王李茂
貞不貴文士故其俗以狗馬馳射博奕為豪夢錫少獨
好學善屬文累為秦隴諸州從事茂貞死子從儼襲父
位承制補寳鷄令後唐長興初從儼入朝以夢錫從及
鎮汴為左右所譖遂南奔烈祖輔吳召置門下薦為大
理司直隨至金陵改觀察推官及受禪擢殿中侍御史
徙禮部員外郎每從容奏事烈祖以為有識量益見奬
遇遂直中書省叅掌詔命進給事中時以樞密院𨽻東
省故機事多委焉夢錫重厚方雅多識故事數言朝廷
因楊氏霸國之舊尚法律任俗吏人主親决細事煩碎
失大體宜修復舊典以示後代烈祖納其言頗議簡易
之法又言宋齊邱陳覺姦邪馮延已魏岑並小人不宜
左右春宫元宗居藩邸有過失夢錫輙盡言規正無所
撓始雖不悅終以諒直多之及即位首召見慰勉欲用
為翰林學士齊邱黨惡其不附已坐封駮制書貶池州
判官未幾齊邱出鎮召為户部郎中遷諫議大夫卒以
為翰林學士復置宣政院于内庭以夢錫專掌宻命而
魏岑已為樞密副使善迎合外結馮延已等相為表裏
夢錫終日論諍不能勝罷宣政院猶為學士如故乃稱
疾縱酒希復朝會(南唐近亊云夢錫為翰林學士剛直/不附貴近側目或謂曰公罷直私門)
(何以為樂常曰垂幃痛飲面/壁而已葢馮魏擅權之際也)鍾謨李德明分掌兵吏諸曹
以夢錫人望言于元宗求為長吏以自重除戸部尚書
知省事夢錫恥為小人所推薦固辭不得惟署牘尾無
所可否夢錫無子以壻王繼沂理家務或言繼沂亂内
夢錫一日盡出妻妾奏黜繼沂于䖍州室為之一空會
延已為相因文致其罪貶饒州團練副使夢錫時以醉
得疾元宗憐之留處東都留守周宗力勸夢錫止酒治
疾從之得少瘥召為衞尉卿改吏部侍郎復為學士交
泰元年方與客坐談忽奄然卒年六十一死後裁踰月
齊邱黨與敗元宗嘆曰夢錫平生欲去齊邱恨不使見
之贈右僕射諡曰康夢錫文章典雅有承平之風歌詩
亦清麗然絶不喜傳于人剛褊少恕恒以直言忤物常
與元宗苦言延已浮誕不可信元宗曲為辨解夢錫詞
窮乃頓首曰大姦似忠陛下若終不覺悟家國將為墟
矣元宗不答而心善之及割地降號後公卿在坐有言
及周以為大朝者夢錫笑曰羣公常言致君堯舜何故
今日自為小朝耶(釣磯立談云上已日朝貴出秦淮㳺/讌坐中有詆大朝亊者夢錫睜目㦸)
(手曰諸公平時每言致君如堯舜/今返自為小朝耶今從南唐書)衆皆黙然散去每公
卿會集往往喑嗚大咤驚其坐人以故不為時所親附
然既殁皆以正人許之雖其仇讐不敢訾也
論曰嚴續以正自持不阿私黨雖才詘于徳庻幾末流之底
柱焉常夢錫負氣剛峭侃侃弗撓中主業知其人而屢經顛
躓未展鴻猷昔人所以致嘆于郭公也
　　　蔣廷翊　　姚景　　陳起　　賈崇
蔣廷翊為人亷介不茍昇元時烈祖召文武官觀内藏
命隨意取金帛以去百官重載歸廷翊獨手持一縑餘
無所取時人以此多之終尚書郎
姚景(孫氏職官分/記作景鍾)始事劉金為廏卒金暇日至廏中見
景晝瞑有二赤蛇蟠景面少頃入鼻竅而寤金由是竒
之引為裨將妻之以女居數年烈祖重其為人使典親
兵歴制置使刺史拜清淮軍節度使壽春為江淮重鎮
民不堪供億之苦景至一切罷去澣衣敝冠漠然古風
初吏請家諱景大署牘尾曰諱贓吏於是屬僚皆勵亷
隅貪墨者稍稍斂迹景長登城見其長子導從甚盛過
市市人廢業辟路召其子杖之未幾卒于鎮
陳起蘄州人性剛鯁尤惡妖異昇元中以進士起家為
黄梅令時縣境獨木村有妖人諸佑(諸音查佑/一作祐)挾左道
自言數世不食肉能使富者貧貧者富俚民稍稍從之
初有徒數十人積數年從者至數百男女無别號曰行
辱夜行晝伏取貲于盜相與倡言佑有神術能升虛空
入水火州縣亦憚之不敢問起到官邑人畢賀佑獨偃
蹇不至起乃按户籍取佑為里正不服嫚言曰吾斷令
頭起告巡檢使周鄴出兵捕佑等獲之沃以豕血佑迄
不能神皆執縛搜其家得乘輿服器遂斬之鄴欲宥其
婦女童稚起曰此皆凟亂人倫不可使有遺育乃併斬
之起由是知名官至監察御史卒
賈崇少勇果俗謂之賈尉遲事烈祖積官至侍衞都虞
侯元宗嗣立詔齊王景遂總庶政惟魏岑查文徽得奏事
餘非召不得見崇叩閤請見曰臣事先朝三十年見先
帝所以成功業者皆用衆賢之謀故孜孜詢察下情猶
患壅隔今陛下始即位所委何人而頓與臣下疎絶臣
老矣不能復奉顔色因嗚咽流涕元宗感悟命坐賜食
遂收所下詔未幾擢神武統軍已而為東都屯營使周
師未及境盡焚其井邑棄壘而歸元宗責其奔潰之由
且曰朝野謂卿為賈尉遲朕甚頼卿一旦敵兵未至棄
甲宵遁何施面目至此耶崇叩首言朱元既叛大軍失
律城孤氣奪無數旅以禦要害雖真尉遲亦無所施其
勇惟陛下裁之以忤㫖釋罪長流撫州
論曰蔣廷翊寳不貪之風姚景履儉約之節可云清矣
陳起殄滅祅𩔖與西門豹投巫何異焉賈崇排闔直諫
義形于色而棄師宵遁卒以辱國何前後之不相侔耶
　　公乘鎔　　王仲連
公乘鎔相州人先世有錫爵公乘者遂以為氏焉元宗
即位命鎔與伴送使陳植航海修好于契丹明年鎔進
蠟書于元宗曰臣鎔自去年六月離罌油七月至鎮東
關遣王朗奉表契丹九月乃有畨官彛離畢部牛車百
餘乘及鞍馬沿路置頓十月至東京留三日契丹主遣
閑廏使王廷秀稱詔勞問兼述泰寧王燕王九月同行
大事兀欲即世母妻併命又遼東以西水潦壞道數百
里車馬不通今年方至幽州館于愍忠寺先迎御容入
宫言先欲見唐皇帝面乃引見如舊儀問國書中機事
臣即述奕世歡好當謀分裂之事契丹主喜問復有事
否臣曰軍機别有密書契丹主接至褏間乃云吾與唐
皇帝一如先朝往來因置酒合樂又諭臣曰使人泛巨
海而至不自意變起骨肉道路有聞亦憂恐手斟一玉
鍾酒先自啜乃以勸臣令飲釂自旦至日餔始罷自是
數遣使宣勞三日一賜食謹遣王朗賫骰號子歸聞奏
骰號子不知何等語也時以鎔有古使臣風
王仲連北方人也仕烈祖為御史元宗時改左散騎常
侍元宗常謂曰自古及今江北文人不及江南之盛仲
連對曰誠如聖諭陛下聖祖𤣥元皇帝降于亳州真源
縣文宣王生于兖州曲阜縣亦不為少矣元宗有愧色
仲連後官少府監
　
　
　
　
　
　
　
　
　
　十國春秋卷二十三
欽定四庫全書
　十國春秋卷二十四
　　　　　　　　　　　　　檢討吳任臣撰
南唐十
　　李金全
李金全其先吐谷渾人事唐明宗為厮養以驍勇善騎
射常從征伐積功至刺史天成中官龍武節度使務為
貪暴罷歸獻馬數百匹居數日又獻明宗謂曰卿馬何
多邪卿在涇州治狀如何乃以馬為事乎晉高祖時為
安逺軍節度使金全素戅直不耐煩劇中門使(五代史/作左都)
(押/衙)胡漢榮稍稍用事以貪横聞高祖徵漢榮還闕欲治
其罪金全將䕶不遣(五代史云高祖選亷史賈仁沼代/之且召漢榮漢榮教金全留已而)
(不遣金全客龎令圖諫曰仁沼昔亊王晏球晏球攻王/都于中山都遣善射者登城射晏球中兠牟仁沼從後)
(引射善射者一發而斃晏球求其人欲厚賞之仁沼退/而不言此天下之忠臣也都敗晏球遣仁沼獻捷于京)
(師凡所賜與甚厚悉以分故人親戚之貧者此天下之/亷士也為人如此豈有為人謀而不善者乎宜納仁沼)
(而遣漢榮漢榮聞之夜使人殺/令圖而酖仁沼仁沼舌壞而死)髙祖疑金全有他志乃
以馬全節代之且召金全還將有處分(馬令南唐書云/賈仁沼二子欲)
(詣闕訴父寃漢榮懼紿告曰邸吏劉/珂密遣人馳報朝廷召公有異處分)金全懼遣從事張
緯奉表歸附烈祖納之命鄂州屯營使李承裕段處恭
帥兵三千逆金全陳於城外俟金全出殿之金全行至
泌川(五代史/作汊川)引領北望涕泣而訣承裕等至安州之夕
輙違命大掠城中得金帛不可計及還晉將安審暉(一/作)
(輝/)追及于馬蝗谷(馬令南唐書/作馬黄谷)處恭死于陳承裕帥餘
兵扼雲夢橋復為審暉所敗執而殺之金全至拜天威
統軍出為鎮海軍節度使漢隠帝時李守貞以河中叛
來乞師魏岑查文徽建議往赴時劉彦貞以攻取自任
元宗欲藉金全宿將威望以為北面行營招討使救河
中彦貞副之文徽為監軍使岑為沿淮巡檢使師出沐
陽次沂州金全曰諸君以河中在何處而欲自此轉戰
以前邪勢必不能及徒為國生事耳方會食帳中候騎
告北兵數百並澗皆羸弱諸將欲掩擊之金全下令曰
敢言過澗者斬及暮伏兵四起旗幟蔽日金鼓聲聞十
餘里諸將乃服金全善料敵逾月保海州遂引歸金全
曰吾全師而還不得為無功矣拜右衞聖統軍領義成
軍節度使兼侍中保大八年卒于金陵(金陵志李順公/墓在上元縣金)
(陵鄉七里舖/髙越撰碑文)年六十多内寵子女凡三十二人朝遣少
府監王仲連持節册贈中書令諡曰順
盧文進字大用范陽人也初為劉守光騎將已而降後
唐莊宗拜蔚州(一作/夀州)刺史莊宗以屬其弟存矩存矩時
為新州團練使統山後八軍知文進有女少而艶求為
側室文進不得已與之而内常㔹齒欲甘心焉因與亂
軍襲殺存矩攻新武二州不克奔契丹娶契丹公主為
其平州刺史明宗時復率衆數萬歸唐仕至安逺節度
使晉髙祖立與契丹約為父子文進懼不自安且本燕
人尚氣不能屈于晉乃决計歸吳遂殺其行軍司馬馮
知非(五代史作馮知兆馬令南唐書/作姚知兆今從陸㳺南唐書)副使杜重貴送欵
烈祖時烈祖輔吳為齊王將受禪乃遣將祖全㤙以兵
二千迎之文進居數鎮頗有善政兵民愛之其將行也
從數騎按營壘别其裨將李藏機等將士皆拜泣為訣
烈祖以文進為天威統軍寧國節度使改鎮海軍節度
使委任賓佐政績甚美潤州市大火文進使馬歩救之
益熾文進怒自出府門斬馬步使傳聲火止(九國志云/使召馬步)
(使將斬之聲/至火即滅)人皆異之召還授左衛上將軍兼中書令
封范陽郡王奉朝請猶給藩鎮俸居無何卒文進身長
七尺狀貌偉然自其奔契丹時數引契丹掠幽薊境又
教契丹以中國織絍工作無不備由是契丹益强及其
南奔始晦迹務恭謹禮接文士謙謙若不足其所談論
祗朝廷儀制臺閣故事而口未嘗言兵馮延已素惡文
進文進亦于延已不少下殁後延已誣以陰事盡收文
進諸子欲籍其家營田判官高越文進女夫也乃上書
訟文進寃指延已過惡詞氣甚厲時延已方用事人頗
壯之元宗怒以越屬吏貶蘄州司士叅軍而盧氏亦頼
以得全先是文進攻新州不利夜走墜塹一躍而出遲
明視之故黒龍潭也絶岸數丈深不可測又常有大蛇
徑至坐間引首及膝文進取食飼之而去由是自負反
復南北終無挫衂焉文進在金陵時為客言往陷契丹
常獵于郊遇晝晦如夜星象燦然大駭偶得一土人問
之曰此謂之笪日何足異頃自當復良久果如其言日
方午也又曾至無定河見人脛骨大如柱長可七尺皆
異事云
論曰李金全盧文進故北方之虎臣負釁來歸咸稱名
將乃援師不進全軍而還倘兵法所云知彼知已非與
至文進奏績宣潤折節禮賢抑亦可謂善保功名者矣
　　孟堅　　陳誨(子德誠/)林仁肇　　皇甫暉(子繼/勲)
孟堅始事閩為建州裨將驍勇多智畧與閩景宗有隙
堅知其必敗會查文徽討王氏之亂堅降焉文徽即以
兵付之出竒鏖撃所向有功及馮延魯攻福州堅亦在
兵間吳越援兵自海道至阻淖不得登岸延魯不知兵
急于破敵欲斂兵誘而蹙之堅諫曰吳越兵進退俱不
能方致死于我使得至平地未見可勝也延魯大言曰
吾自擊之無預君事吳越兵得平地果不可制李𢎞義
兵自城中出盡銳夾擊延魯大敗棄軍遁堅力戰以死
陳誨建安人始生數月足脛能履父異之因小字阿鐵
及長趫捷有勇力時人呼為陳鐵事閩富沙王為將保
大初元宗遣將攻建州傅其城誨數出挑戰先鋒橋使
王建封克外郛擒誨將斬之已解衣伏鑕忽脫身絶馳
追者數十百軰莫能及自歸于大將查文徽文徽駭異
用為戰棹指揮使領故部曲已而從攻福州馮延魯敗
走諸營皆潰死者萬計委軍實戎器不可勝計誨獨殿
後收所棄金帛二十萬以歸文徽鎮建州誨為劒州刺
史諜者告吳越戍兵棄福州遁歸文徽暗而貪功即率
誨俱進誨以戰艦入閩江適秋雨水暴漲一夕七百里
抵城下與吳越水軍遇遂戰于江中誨素善水没入江
鑿吳越樓船沉之仍以木作蛟龍形湧于江面吳越兵
驚潰乃大呼擊之擒其將馬先進葉仁安降鄭彦華始
知福州未常有變城中多誨親故方遣間使招之文徽
勒步騎繼至福州偽迎文徽傳令入城誨以所聞告且
曰僕閩産也豈不能料閩人之情閩人謨信(閩音以無/信為謨信)
未可速進宜先立寨整衆俟所招親故來得其實徐圖
之文徽曰狐疑且生變乘機據城上䇿也麾兵遽入誨
料為必敗植旗鳴鼔列兵江干以須之文徽入果被執
誨全軍還劒州獻先進于金陵釋彦華等用為將福州
兩交兵皆大敗塗地誨在兵間獨有功號名將遂遷永
安軍節度使(南唐近事云陳誨嗜鴿馴養千餘隻誨自/南劍牧拜建州觀察使去郡前一月羣鴿)
(先之富沙舊所無孑遺矣又常因早衙有一鴿投誨/之懷袖中為鷹□所擊故誨感之自是不復食鴿)兼
侍中(江南野史云後/累至同平章事)訓兵積穀隠然為大鎮常破福州
兵于南臺江軍聲大震由是朝廷委以南方而名其軍
曰忠義周兵入淮南誨遣子德誠率鎮兵赴難誨在鎮
十餘年多薦舉儒學甄升將校時議多之後主初引疾
求罷乃以其弟謙為留後召誨還都後主親臨其第視
問慰勞(闕/)
年七月卒封閩國公諡忠烈閩之亂士民幾殱惟誨之
宗族益盛諸子悉至顯官當世榮焉
德誠少好學才兼文武有能詩名周師南侵元宗遣潘
承祐詣泉建召募驍勇承祐奏言陳誨子德誠有材畧
可用因命德誠引卒數千赴壽春時諸將戰多不利惟
德誠出入堅敵未嘗少挫鋒銳班師日特旌其軍曰百
勝以榮之拜和州刺史有政績後與叔父謙繼領建州
節旄世稱其有父風云
林仁肇建陽人(閩臣林/仁翰弟)剛毅多力身長六尺餘姿貌偉
岸文身為虎形事閩為禆將與陳鐵齊名軍中謂之林
虎子(一作/虎兒)閩亡未有所附會周攻淮南潘承祐薦之拔
為將率偏師援壽州攻城南大寨有功又破濠州水柵
擢淮南屯營應援使時周人正陽浮橋初成扼援師道
仁肇率敢死士千人以舟實薪芻乘風舉火焚橋周駙
馬都尉張永德來爭會風囘火不得施勢少郤永德鼔
噪乘之南軍遂敗仁肇獨騎囘殿永德故猿臂善射引
弓射之矢至仁肇所輙為格去永德大駭曰敵有人未
可逼也(陸㳺南唐書作此/壯士不可逼也)舍之歸及割地許平元宗以
為鎮海軍節度使已而移鎮武昌開寳時李重進舉兵
揚州宋討平之而淮南諸郡所守各不過千人仁肇密
言于後主曰宋淮南諸州戍守單弱而連年出兵滅西
蜀平荆朗今又取嶺表往返數千里師旅罷敝此在兵
家為有可乘之勢請假臣兵數萬出壽春渡淝淮據正
陽因其思舊之民累年之粟復取淮甸勢如轉丸臣起
兵日仍馳聞北朝言臣據兵竊叛事成歸國否則請族
臣以明陛下無二後主驚曰無妄言宗社斬矣未幾以
仁肇為南都留守南昌尹仁肇素起家行伍雖任將帥
恒與士卒均食同服以故多得士心又與皇甫繼勲朱
令贇軰不恊因搆仁肇求援宋朝欲自王江西而宋太
祖忌仁肇名亦賂其侍者竊取仁肇象懸别室(南唐書/云令人)
(密往武昌僧院/竊仁肇畫像歸)時南楚國公從善質于汴引從善觀之
曰仁肇行且降先持此為信耳(江南野史云太祖欲平/江南患仁肇勇畧私于)
(仁肇左右竊取其存神俟江南朝貢至以示其使曰汝/以斯圖何如對曰此似本國林仁肇因曰仁肇且將至)
(矣/)又指空館曰將以此賜仁肇後主聞之不知其行間
也潛使人酖仁肇仁肇少罹風疾有口過醫工云法得
之肺掩不正及遇酖而口穢頓減翼日卒初仁肇見知
于陳喬雅器重之曰令仁肇將外喬居中掌機務國土
雖蹙未易圖也至仁肇死喬曰事勢如此而殺忠臣吾
不知死所矣為嗟嘆累日
皇甫暉魏州人初事唐晉事具五代史契丹入中原暉
時為密州刺史與棣州(馬令南書/作秦州)刺史王建俱南奔元
宗遣舟楫迎之將至念本起兇賊懼不為時所容至秦
淮赴水求死舟人亟援出之自言如履大石入朝歴歙
州刺史神衞軍都虞侯奉化軍節度使加同中書門下
平章事周師攻淮南為北面行營應援使會劉彦貞姚
鳳兵以行彦貞舉動躁撓人測其必敗暉獨持重部分
甚整士亦樂為用周人頗憚之及彦貞敗死暉鳳退保
清流關周世宗親帥衆盡銳攻壽州而分兵襲清流暉
陳山下周兵出山後邀擊暉大敗猶收兵且戰且行入
滁州滁州刺史王紹顔已委城遁暉無所歸方斷橋自
守周兵涉水踰城而入執暉鳳送壽州行在(按史纂左/編李景命)
(大將皇甫暉監軍姚鳳提兵十萬扼滁州宋太祖以周/軍數千與暉遇于清流闗隘路周師大敗暉整全師入)
(憇滁州城下會翊日再出太祖兵象闗下且虞暉兵再/至因問計于村中趙學究學究即普也學究曰我有竒)
(計所謂因敗為勝轉禍為福者今闗下有徑路無人行/者雖牌軍亦不知之乃山之背也可以直抵城下方阻)
(西澗水大漲之時彼必謂我既敗之後無敢躡其後者/誠能由山背小路率兵浮西澗水至城下斬闗而入彼)
(方戰勝而驕解甲休衆心不為備可以得志太祖即令/誓師夜出小路行三軍跨馬浮西澗以迫城暉果不為)
(備奪門以入既入暉始聞之率親兵擐甲與太祖巷戰/三縱而三擒之既而主帥被擒云與南唐書所載小異)
(附記/于此)暉見世宗曰臣力憊欲暫坐及坐曰欲暫卧不俟
命而卧神色自若仰而言曰暉自貝州卒伍起兵佐李
嗣源遂成唐莊宗之禍後率衆投江南位兼將相前後
南北二朝大小數十戰未常敗而今日見擒者乃天賛
大朝之盛亦南北勇怯不敵耳(史纂左編又云暉言今/日見擒于趙㸃檢者乃)
(天賛趙㸃檢豈臣所能及/因盛稱宋太祖之神武)世宗賜以金帶鞍馬數日創
甚暉不肯治而死(周拜姚鳳左/屯衞將軍)後滁人感暉意一日輙
五時鳴鐘以資薦暉云子繼勲
繼勲少從暉兵間為偏將滁州之役暉力戰甚急繼勲
欲遁暉操戈擊之弗及遂逸以父死難擢將軍歴池饒
二州刺史以吏事稱入為神衞統軍都指揮使(一作諸/軍都虞)
(侯/)時諸老將死亡畧盡繼勲年尚少且無戰功徒以家
世遂拜大將軍貲産優贍名園甲第冠絶金陵多畜聲
伎厚自奉養珠翠環列儗于王者開寳中宋師傅城繼
勲保惜富貴無效死之意第欲後主亟降(宋史云繼勲/姪紹傑亦以)
(繼勲故為巡檢繼勲令紹傑入見陳歸/命之計㑹有風雹又宻陳滅亡之兆)聞諸軍敗績則
怡愉竊喜偏禆有募死士謀夜出奮擊者輙鞭而囚之
由是軍情忿恚百姓切齒繼勲自度罪惡日聞希復進
見後主召議事亦辭以軍務不至又内結傳詔使一切
軍情皆䝉蔽不奏及後主登城見宋師旌旗壘柵彌徧
四郊始大駭失色誘繼勲入宫責其流言不用命狀遂
以屬吏方出宫門軍士雲集臠割之頃刻而盡(宋史云/姪紹傑)
(亦被誅煜皆/赦其妻子)
論曰孟堅陳誨林仁肇皆閩故將也先後歸唐行間効
力豈非所云楚材晉用邪然誨以功名顯堅以血戰亡
而仁肇傾心謀國反用間死夫固有幸不幸哉皇甫暉
以亂卒位刺史拔身南奔滁州之敗義不求生庶幾可
為晚葢者矣
　　李平　　朱元
李平本姓名曰楊訥少為嵩山道士與汝陰布衣舒元
共學數年業成同遊蒲中客于河中節度使李守貞守
貞叛漢使兩人懷表間行乞師于金陵元宗出師數萬
為之聲援甫出境而守貞死兩人無所復命且元宗遇
之厚因留事元宗而訥始自稱李平元亦易姓朱皆以
為尚書郎吳越侵常州平言已有武畧因以為將固辭
遷衞尉少卿使領偏師巡江北周兵取蘄州不能有復
棄而歸乃以平為刺史朱元叛元宗以平本與朱元同
來慮其不自安召還都使者失指械平以歸元宗大驚
慰勉之拜永安軍節度使召為衞尉卿初潘佑好老莊
平為道士時習神仙修養之說而動多怪妄常言仙人
神鬼與通接佑因與遊且交好平又稍稍言佑父處常
今已為仙官而已與佑亦名在僊籍家置靜室人莫能
窺後主時佑既獲用平亦上書請復井田法豪民有買
貧户田者勒令還之又依周禮造民籍復造牛籍課民
種桑後主本好古務農甚悦其言使判司農寺平亟于
成功施設無漸人不以為便後主亦中悔罷之而佑歴
詆一時公卿獨薦平可大用請以判司會府羣議益不
平會佑以直諫得罪因坐以與平淫祀鬼神事繫平大
理獄縊死獄中妻子徙䖍州明年宥其家廪給之
朱元潁川沈邱人(江南野史/作蒲津人)即舒元也少倜儻辨㨗疆記通
左氏春秋元既與李平留事元宗以駕部員外郎待詔
文理院數上書論事言今幸中原多故茍支嵗月非所
以為國當取湖湘閩越錢塘以固根本且請專任軍旅
以次討定用事者嫉其言共譖之以為逺人謀握兵包
藏莫測遂罷待詔元失意與平時時縱酒不事事朝廷
亦優容之保大末周師入淮南元請對言兵事元宗大
悅命從齊王景達救壽州元善撫士卒與同甘苦每臨
戰誓衆辭㫖慷慨流涕被面聞者皆有奮志初復舒和
蘄州以功加淮南北面行營應援都監繼與邊鎬許文
鎮柵紫金山軍聲頗振益柵且及壽州元恃功時或違
景達節制監軍使陳覺素與元有隙且妬其能屢表元
本學術縱横不可信不宜付以兵柄元宗乃命楊守忠
代之守忠至元帥府景達檄元計事元憤恨欲自殺其
客宋洎曰大丈夫何往不富貴何必為妻子死乎遂舉
寨萬餘人降周(江南野史云元將叛其裨將時廷厚死/不從元殺之至紫金山戰遂以所部降)
(于世/宗)由是諸軍皆潰鎬文稹守忠皆被擒事聞元宗大
怒族其家元家在江南娶查文徽女為妻文徽累表乞
其命元宗署疏尾曰只斬元妻不知查女竟坐戮文徽
以珠裯覆屍于市哭之隕絶觀者垂涕元歸周復姓舒
世宗愛其驍果以為蔡州團練使其母猶在沈邱遂迎
養焉宋太祖受禪遷汀州防禦使改白波兵馬都監太
平興國二年卒年五十五贈武泰軍節度使次子知雄
歴官供備庫使知處州真宗時請入道隠嵩山賜號崇
𤣥大師常獻字母圖有詔襃奬
論曰李平朱元負才知兵近世之能臣也然平酷嗜左
道元義昧和衷以斯免禍難矣譖人罔極或死或奔葢
不能不為二人慨云
　
　
　
　
　
　
　
　
　
　
　十國春秋卷二十四
欽定四庫全書
　十國春秋卷二十五
　　　　　　　　　　　　檢討吳任臣撰
南唐十一
　　張易　　蕭儼　　張義方　　江文蔚
　　李貽業　歐陽廣　喬匡舜　　張泌
　　汪煥
張易字簡能魏州元城人高祖萬福故唐金吾將軍後
徙萊州掖縣易性豪舉尚氣少讀書於長白山又徙王
屋及嵩山苦學自勵食無鹽酪者五嵗齊有高士王達
靈居海上博學精識少許可易從之遊數年入洛舉進
士不中以昇元二年南歸授校書郎大理評事時方重
赤縣除上元令元宗立以水部員外郎通判歙州刺史
朱匡業平居甚謹而醉則使酒虐人果於誅殺無敢犯
者易至赴其宴先已飲醉就席酒甫一再行擲盃推案
攘袂大呼詬責鋒起匡業尚醒愕然不敢對惟曰通判
醉甚不可當也易巍峩喑嗚自若俄引去匡業使吏掖
就馬自是見易加敬不復敢使酒郡事亦頼以濟太弟
景遂初立高選宫僚召為賛善大夫景遂召飲以玉杯
行酒因與坐客傳玩至易忽大言曰殿下有重寶輕士
之意何邪抵於柱礎碎之坐皆失色(南唐近事云易常/侍晏昭愛宫儲后)
(持所愛玉杯親酌易酒捧玩勤至有不顧之色易張目/排座抗音而讓曰殿下輕人重器不止虧損至德恐乖)
(聖人慈儉之㫖言/訖碎玉杯于殿柱)景遂不以為忤避席謝之待易益厚
(釣磯立談云易當使海東景遂驚促入白上以為朝臣/如張易不可多得奈何逺使使之冒犯風濤也上曰無)
(憂也如易為人海/神豈敢侮之邪)遷刑部郎中判大理寺周師南侵時
江淮久安人不知戰師徒屢北上下震恐易獨揚言朝
路曰國家被山帶海守弈世之業昔者夫差以無道之
兵威陵齊晉孫權以草創之國勢遏曹劉今若上下併
力敵何足畏哉元宗聞而異之名使宿直禁中議事然
亦不能用也陳覺李徵古方用事朝野側目易一日朝
退嘆曰吾忝廷尉職誅邪孽當手斃二䜿以謝曠官俄
以吳越犯邊出為宣歙招諭使判宣州前刺史方築州
城役徒數萬一切罷遣之曰自守者弱逺圖者強何以
城為吳越聞之懾伏不敢復犯後主封吳王召易為吳
王司馬東宫建又為左庶子後主即位遷諫議大夫復
判大理寺尋乞解大理改勤政殿學士判御史臺采武
德至寶厯君臣問對及臣下論奏骨鯁者七十事為七
卷曰諫奏集上之註太𤣥經未成卒年六十一
蕭儼廬陵人甫十嵗詣廣陵以童子科擢第及長志量
方正交不茍合授秘書省正字烈祖受禪遷大理司直
除刑部郎中以明允稱昇元格盜物直三緡者處極刑
是時豪民甲曝衣篋庭中俄失去衾服直數十千疑隣
民乙竊之白邑令誣服為盜詰其贓則云鬻市中葢不
勝楚掠也已將行刑呼寃動人長吏具以聞烈祖命儼
覆案之儼受命卒不得其要領因素食沐浴禱于神翼
日忽雷雨自西北起至甲家震死一牛剖腹得所失衾
服故牛所噉猶未盡潰也遂赦乙而儼聲大著烈祖晚
服金石藥多暴怒近臣數被譴罰宣徽副使陳覺不自
安稱疾在告者數月及聞遺詔即以其日造朝儼劾奏
覺傾耳私室以俟升遐請案其罪不報烈祖輔吳設法
禁以良人為奴至是馮延巳延魯欲廣置伎妾輙矯制
託稱民貧許賣子女儼駁曰昔延魯為東都判官已有
此請大行以訪臣臣對曰陛下納麓之初出庫金贖民
孰不歸心今寶運中興人仰德澤奈何欲使鬻子女資
豪家役使乎大行以臣言為然請罪延魯臣曰此但智
識淺陋耳非有他也罪之且塞言路大行乃斜封其奏
抹三筆持入宫願求之宫中既而果得延魯奏會大臣
方以豪侈相尚利于廣聲色因共謂遺制已宣行不當
追改遂已元宗初以國讓諸弟羣下持不可乃以齊王
景遂為諸道兵馬元帥燕王景達副之宣告國人以兄
弟相傳之意儼極諫謂夏殷以來天下為家父子相傳
不易之典也景遂景達亦固辭不敢當然元宗意愈確
不之聽江文蔚韓熙載典太常禮儀議烈祖稱宗儼獨
建言帝王已失之已得之謂之反正非已失之自己復
之謂之中興中興之君廟宜稱祖先帝興已墜之業不
應屈而稱宗文蔚亦以儼議為當遂用之保大二年元
宗終欲傳位景遂下詔命總庶政惟魏岑查文徽得奏
事餘非特召不得對儼上疏力爭會宋齊邱賈崇俱以
為不可遂收詔不行其後元宗于宫中作百尺樓召近
臣入視皆歎其宏麗儼獨曰恨樓下無井元宗問其故
對曰以此不及景陽樓耳(一云儼曰比景/陽但少一井耳)元宗怒貶為
舒州判官節度使孫晟遣州兵給儼實防衞之儼謂晟
曰僕以諫諍獲罪非有他志顧命之日君持異議幾危
社稷君之罪不重於僕邪今反見防何也晟慚即撤去
俄召還為大理卿(一作兼給事中○案馬令南唐書是/時儼因斷獄失入用事者欲誅之頼)
(宰相馮延已固爭以謂赦前失入罪不當死遂貶南昌/令因歸𦵏廬陵幞巾素裙詣郡㕔設拜敬守桑梓言談)
(服御不改鄉俗㑹燕故老姻舊語笑/雍穆俄復舊官此事陸㳺書不載)後主初嗣位數與
嬖幸弈碁儼入見作色投局于地後主大駭詰之曰汝
欲效魏徵邪儼曰臣非魏徵則陛下亦非太宗矣後主
為罷弈儼秉身方直彈奏不阿百官貴戚歛衽避之後
歸宋以老病居鄉里因訟至郡言辭舛錯郡倅不知其
疾以為愚謬曰江南用汝軰為正卿不亡何待卒年七
十五(一作/七十)至無一金
張義方不知其所以進烈祖受呉禪用為侍御史義方
既就職即上疏曰古之任御史者非止平獄訟肅班列
也有怙威侮法棄忠賊義樹朋黨蔽聰明者得以紏彈
至於人主好遊畋聲色說奢侈佞媚賞非功罰非罪得
以論爭使諸侯不敢亂法百司不得盜權則御史為不
失職今文武材行之士固不為乏而貪墨陵犯傷風教
棄仁義者猶未革心臣欲奉陛下徳音先舉忠孝潔亷
請頒爵賞然後繩紏乖戾以正典刑小則上疏論刑大
則對仗彈奏臣每痛國家之敗非獨人君不明葢官卑
者畏罪而不言位尊者持祿而不諫上下茍且至於淪
亡今臣誠不忍忘君親之義有所不盡惟陛下幸赦之
疏奏烈祖大加稱賞制曰孤始任義方以風憲乃能力
振朝綱辭皆讜切可宣示朝野賜義方衣一襲以旌直
言義方始名元達烈祖方倚以肅正邪慝取前朝王義
方名以易之故義方得盡忠焉義方常令道士陳友合
丹于牛頭山未成會遘疾命子弟發丹竈取一丸餌之
遂病瘖而卒(南唐近事云丹竈下有巨虺火吻錦鱗蛇/蜒其間若為神物䕶持義方取丹自餌瘖)
(瘂而終識者以為氣未/盡服之陰者不夀也)
江文蔚字君章建安人(馬令南唐/書作許人)博學工屬文後唐長
興中舉進士為河南府館驛巡官(偶雋云文蔚長興二/年盧華榜下進士八)
(人與張沅呉承範殷/鵬范禹偁為學士)坐秦王重榮事奪官南奔烈祖輔
呉用為宣州觀察巡官歴比部員外郎知制誥國初改
主客郎中拜中書舍人時國家禮儀草創文蔚撰述朝
覲會同祭祀宴饗禮儀上下遂為一代紀綱烈祖殂元
宗以文蔚知禮宜董治山陵事除文蔚工部員外郎判
太常卿事與韓熙載蕭儼共議𦵏禮稱為精練保大初
遷御史中丞持憲平直無所阿枉馮延已當國與弟延
魯魏岑陳覺竊弄威福及用師敗績詔斬覺及延魯以
謝國人而延已岑置不問文蔚對仗彈曰賞罰者帝王
所重賞以進君子不自私㤙罰以退小人不自私怒陛
下踐阼以來所信重者馮延已延魯魏岑陳覺四人皆
擢自下僚驟升髙位未常進一賢臣成國家之美陰狡
圖權引用羣小陛下初臨大政常夢錫居封駁之職正
言讜論首罹遣逐棄忠拒諫此其始也奸臣得計欲擅
威權於是有保大二年正月八日敕公卿庶僚不得進
見履霜堅氷言者恟恟再降御札方釋羣疑御史張緯
論事忤傷權要其貶官敕曰罔思職分傍有奏論御史
奏彈尚為越職况非御史孰敢正言嚴續國之戚里備
位大臣不附奸險尚遭排斥張義方上疏僅免嚴刑自
是守正者得罪朋邪者信用上之視聽惟在數人雖日
接羣臣終成孤立陛下深思逺慮始信終疑復常夢錫
宥密擢蕭儼侍從授張緯赤令羣小疑懼與酷吏司馬
正彛同惡相濟迫脅忠臣高越之於盧氏義兼親故受
其寄託痛其侵陵訴於君父乃敢蔽陛下聰明枉法竄
逐羣凶勢力可以囘天在外者握兵居中者當國師克
在和而三凶邀利迭為前却天生五材國之利器一旦
為小人忿爭妄動之具使精銳者奔北饋運者死亡穀
帛戈甲委而資寇取弱隣邦貽譏海内同列之中有敢
議論則馮魏毁之于中正彛持之于外搆成罪狀死而
後已今陳覺延魯雖已伏辜而魏岑猶在本根未殄枝
榦復生馮延已善柔其色才業無聞憑恃舊恩遂階任
用蔽惑天聰斂怨歸上高審知累朝宿將墳土未乾逐
其子孫奪其居第使輿臺竊議將帥狐疑陛下方以孝
理天下而延已母封縣太君妻為國夫人與弟異居捨
棄其母作為威福專任愛憎咫尺天威敢行欺罔以至
綱紀大壞刑賞失中風雨由是不時陰陽以之失序傷
風敗俗蠧政害人蝕日月之明累乾坤之德天生魏岑
道合延已蛇豕成性專利無厭逋逃歸國鼠奸狐媚䜛
疾君子交結小人善事延已遂當樞要面欺人主孩視
親王侍燕諠譁逺近驚駭進俳優以取容作淫巧以求
寵視國用如私財奪君恩為已惠上下相䝉道路以目
征討之柄在岑折簡帑藏取與繫岑一言先帝卑宫勤
儉陛下守之勿失而岑營建大第廣役丁夫孽子之居
過于内殿亭觀之侈踰于上林前年建州勞還文徽入
覲西苑會燕捨爵䇿勲岑披猖無禮狂悖妄言與延已
用意多私行恩不當俾軍士懷恨怒之志受賞無感勵
之心將校爭功諠動京邑奸謀詭計誑惑國朝致漳州
屠害使者福州違拒朝命百姓肝腦塗地國家帑藏空
虛福州之役岑為東面應援使而自焚營壁縱兵入城
使窮寇堅心大軍失勢軍法逗遛畏懦者斬律云主將
守城為賊所攻不固守而棄去及守備不設為賊掩覆
者皆斬昨敕赦諸將葢以軍威政令各非已出岑與覺
延魯更相違戾互肆威權號令並行理在無赦烈祖孝
高皇帝櫛風沭雨勤勞二紀成此慶基付之陛下比諸
隣邦我為强國奈何賞罰大柄肆奸宄之謀軍國資儲
為凶狡所散昨天兵敗衂統内震驚將雪宗廟之羞宜
醢奸臣之肉已誅二罪未塞羣情盡去四凶方袪衆怒
(一作二公移去未稱民情/四罪盡除方明國典疑誤)今民多饑饉政未和平東有
伺隙之隣北有覇强之國市里訛言遐邇危懼陛下宜
軫慮殷憂誅鉏虺蜮延已不忠不孝在法難原魏岑同
罪異誅觀聽疑惑請行典法以謝四方文蔚將上疏先
具小舟載老母以待左降元宗果怒貶江州司士參軍
而覺延魯以宋齊邱救解復皆不死延已雖蹔罷旋復
柄用方宣延已制百官在廷常夢錫大言曰白麻雖佳
要不如江中丞疏耳是時文蔚直聲震江左傳寫彈文
為之紙貴逾年召還昇元建國以來言事遇合即隨材
進用不復設禮部貢舉至是始命文蔚以翰林學士知
舉畧用唐故事放進士廬陵王克貞等三人及第元宗
問文蔚卿知舉取士孰與北朝文蔚曰北朝公薦私謁
相半臣一以至公取才元宗加嘆中書舍人張緯後唐
應順中及第大銜其言執政又皆不由科第進相與排
沮貢舉遂復罷保大十年卒年五十二諡曰簡文蔚雅
善作賦天牕賦云一竅初啟如鑿開混沌之時兩瓦鴥
飛𩔖化作鴛鴦之後土牛賦云飲渚俄臨訝監軍之捧
塞度關倘許疑函谷之丸封皆稱一時佳句
李貽業(一作/彛鄴)呉起居郎李戴子也戴卒官因家廣陵貽
業昇元中官翰林學士烈祖晏駕大臣欲奉元敬皇后
監國命中書侍郎孫晟草遺詔貽業曰此必姦人詐為
者大行皇帝常云婦人預政亂之本也安肯自為厲階
且嗣君春秋已長明德著聞今安得有此亡國之言若
果宣行貽業當對百官毁之由是監國議得寢元宗立
語貽業曰疾風勁草於卿見之(陸㳺南唐書又云疾/風知勁草此之謂也)奬
慰有加焉保大中進兵部尚書(一作/侍郎)卒諡曰簡貽業性
率易好飲酒不拘小節一日召親友宴飲過從者甚衆
貽業已醉扣尊中曰本用相待酒興輙來自倒之矣其
疎豁𩔖如此
歐陽廣吉州吉水人保大中薄逰湖湘時邊鎬下湖南
將遂取桂州廣䇿其必敗詣闕上書曰臣近逰潭州伏
見節度使邊鎬初非將材偶逢聖代加之任使措置乖
剌大失人心致奉節兵士乗夜大呼共焚譙門會明而
遁散不然幾致大變是仁不足惠下也朗陵近在肘腋
曾不為虞乃圖桂林以取奔走是智不足謀逺也與監
軍使昌延恭不相協和動輙疑阻是義不足和衆也堂
堂幕府空無才賢是禮不足得士也軍中號令朝出暮
更是信不足使人也五者無一長考之前古未或不敗
請擇帥濟師以全境土書入不省及失湖南元宗思廣
言命授以官執政請召試廣言非人主尊賢待士之意
不肯就試乃授本縣令後亦不顯
喬匡舜字亞元高郵人弱冠能屬文以典贍稱烈祖輔
吳用為秘書省正字及開國宋齊邱辟置幕中十餘年
歴大理評事屯田員外郎齊邱喜人諛已而匡舜特真
率故雖賞其文藝未常薦拔烈祖獨知之常詔公卿舉
可親民者意齊邱且舉匡舜奏上竟不及烈祖喟然謂
常夣錫曰吾不意其捨匡舜也夢錫與韓熙載素惡齊
邱每相語曰宋公誤識亞元正可怪也久之齊邱出鎮
洪州始表為節度掌書記保大中召為駕部郎中知制
誥中書舍人周侵淮南諸將無功元宗議親率六軍拒
之匡舜切諫元宗怒坐以沮國計動人心流于撫州然
亦卒不能親行也後主嗣位復起為司農少卿歴殿中
監修國史給事中兼獻納使知貢舉放及第樂史軰五
人多見滯名塲者時稱得人而少年輕薄子嘲之謂之
陳橘皮牓遷刑部侍郎老病乞骸骨後主閔其貧給俸
終身開寳五年卒年七十五諡曰貞
張泌事元宗父子官句容縣尉建隆二年七月憤國事日非
上書後主幾數千言畧云我大唐之有天下也造功自髙祖
重熙于太宗聖子神孫歴載三百丕祚中否烈祖紹興大
勲未集肆我大行嗣之徳則休明降年不永襲唐祚者非陛
下而誰臣聞昔漢文帝承髙祖之後天下一家已三十
年德教被於物也久矣而又封建子弟委用將相合朱
虛東牟之力陳平周勃之謀宋昌之忠諸侯之助由中
子而入立可謂正矣及即位戒慎謙讓服勤政事躬行
節約思治平舉賢良賑鰥寡除收帑相坐之法去誹謗
妖言之令不貴難得之貨不作無益之費其屈已愛人
也如此晁錯賈誼賈山馮唐之徒猶上書進諫言必激
切至于痛哭流涕者葢懼靡不有初鮮克有終也而文
帝優容不咈聖德充塞幾至刑措今陛下當數嵗大兵
之後隣封襲利之日國用匱竭民力罷勞而野無劉章
興居之人朝無絳侯曲逆之佐可謂危矣設使漢文帝
之才處今日之勢何止於寒心消志而已也臣惟國家
今日之急務一曰舉簡大以行君道二曰畧繁小以責
臣職三曰明賞罰以彰勸善懲惡四曰慎名器以杜作
威擅權五曰詢言行以擇忠良六曰均賦役以恤黎庶
七曰納諫諍以容正直八曰究毁譽以逺䜛佞九曰節
用以行克儉十曰克已以固舊好亦在審先代之治亂
考前載之襃貶纎芥之惡必去毫釐之善必為密取與
之機濟寛猛之政進經學之士退掊克之吏察邇言以
廣視聽好下問以開閉塞斥無用之物罷不急之務此
而不治臣不信矣詩曰敬之敬之天維顯思書曰儆戒
無虞㒺失法度易曰其亡其亡繫于苞桑言君人者必
懼天之明威遵古之令典作事謀始居安慮危也臣觀
今日下民期陛下之致治如百穀之仰膏雨願陛下勉
强行之無俾文帝專美于漢臣死罪死罪謹言後主覧
書大悅優詔慰答然亦未竟用其言遂至于亡
汪煥歙州人開國時第進士初元宗後主皆佞佛而後
主尤酷信之莊嚴施捨齋設持誦月無虛日宫中造寺
十餘都城建塔剏寺幾滿廣出金錢募民為僧所供養
逾萬人悉取于縣官不計耗竭上下狂惑國事日非時
有二臣極諫一徙一流最後煥死諌且曰昔梁武事佛
刺血寫佛書捨身為佛奴屈膝為僧禮散髪俾僧踐及
其終也餓死於臺城今陛下事佛未見刺血踐髪捨身
屈膝臣恐他日猶不得如梁武也後主得諫書云此敢
死士也不之罪擢校書郎而言卒不用
論曰二張侃直蕭儼忠戅李貽業之議寢監國歐陽廣
之伏闕上書喬匡舜之力沮親征汪煥之死諫佞佛皆
江南骨鯁臣也若江文蔚抗疏四罪張泌陳列十事詞
累千言亹亹不倦雖漢之賈山賈誼唐之陽城劉蕡又
何以加焉
　
　
　
　
　
　
　
　
　
　
　
　十國春秋卷二十五
欽定四庫全書
　十國春秋卷二十六
　　　　　　　　　　　　　檢討吳任臣撰
南唐十二
　　陳覺　　　李徴古　　魏岑　　　馮延已
　　馮延魯　　查文徽(子元方/)
陳覺海陵人也後海陵升泰州遂為泰州人烈祖輔吳
作禮賢院聚圗書萬卷及琴弈遊戲之具以延四方賢
士政事之暇多與講評古今覺亦預焉烈祖居金陵以
次子景遷留東都輔政宋齊邱薦命覺為之佐謂曰吾
蚤暮與賢士相接今老矣尚未達天下事景遷年少當
國故屈君子無憚也(一云烈祖謂覺曰知卿可任幸悉/心輔吾子至于禄位遷次孤心簡)
(在卿無/庸慮也)已而景遷寢病徙為東南諸道副都統尋卒覺
還朝為宣徽副使昇元四年烈祖東巡覺預侍從先是
覺有兄居故里泰州刺史褚仁規以其犯法笞之至是
覺挾私怨乘問譛仁規貪殘御史王仲連主其言亦上
章劾之烈祖薄其罪止罷職仁規忿上書自訴烈祖即
命覺馳往鞫之仁規皇恐伏罪詔賜死覺之竊弄威權
始此烈祖晩年多暴怒近臣𩔖獲譴覺心懼稱疾家居
累月迨宣遺詔即以是日入朝判大理寺蕭儼露章劾
覺罪元宗不納遷光政院副使太僕少卿覺故齊邱客
也齊邱告歸九華踰年不召覺與李徴古諷齊王景達
言于元宗齊邱乃得復起益以腹心寄覺欲使立功取
柄任時國兵初得建州諸將請乘勝取福州齊邱獨薦
覺為宣諭使俾召李𢎞義入朝可不勞寸刃盡得閩地
元宗意方向覺遂遣之既至𢎞義倨甚覺氣折不敢言
歸至劍州恥于無功遂遣使矯詔召𢎞義自稱權知福
州事擅興汀建撫信州兵及戍卒命馮延魯將之攻福
州敗績衆潰而歸死者萬計亡失金帛戈甲之類無算
朝論謂覺必死元宗亦怒欲寘軍法齊邱上表待罪且
援覺等甚力馮延已復助之于是裁貶蘄州逾年復起
任事始與李徴古為死黨相倡和出一口淮南兵興元
宗度不可支遣鍾謨李徳明孫晟王崇質使周請獻壽
濠泗楚光海六州以罷兵周世宗不許乃遣徳明崇質
先還徳明至金陵盛稱北兵之强請必盡割淮南地元
宗不恱覺與徴古素惡晟及徳明乃摘語崇質使異其
辭覺徴古因極言徳明賣國徳明褊忿知見排益攘袂
大言北師必克元宗怒斬徳明于市覺與徴古勢熖益
薰灼道路以目不復議請盟事矣元宗乃命齊王景達
率大兵拒周而以覺為監軍使軍政皆出覺聚兵五萬
無决戰意朱元數有功覺忌之奪其兵元遂叛降周諸
軍悉潰覺歸為樞密使如故方與徴古挾齊邱為耐久
計㑹司天言天文變異人主宜避位祈禳元宗曰此固
吾意第不知孰可付耳覺與徴古以為誠言輒曰天命
如此宜使宋公攝政陛下深居禁中臣時得入奉從容
閒譚釋老俟國事定歸政未晩中書舍人陳喬固諫以
為不可元宗嘻笑而止周師益進世宗駐迎鑾鎮元宗
遣覺奉表貢方物覺至迎鑾見周戰艦陳列江津且南
渡大懼請使人取本國畫江為界表世宗可之覺頓首
謝退遣其屬劉承遇南還以告畫江稱藩奉正朔之議
遂决周亦班師遣覺還錫賚豐渥覺將發獻詩一章敘
感别錫金器百兩初覺等以徳明請割地為賣國誅死
及是覺身自為之使還以兵部尚書致仕覺常傳周世
宗之語告元宗曰聞江南拒命謀出其相嚴續當殺續
以謝我元宗知覺與續有宿怨疑之先是鍾謨自周囘
屢言覺等罪不可容謨因請至周覆實其事元宗遣謨
行以手表引咎且言非續之罪世宗省表大驚曰嚴續
能拒命乃忠臣朕為天下主其肯教人殺忠臣乎謨歸
具奏元宗大怒齊邱既敗覺謫授國子博士饒州安置
遣使誅于其路覺妻李以妬悍名時覺已貴李親執庖
爨不置妾媵齊邱常選三婢予之頗有容質李亦無難
色奉事三婢禮如姑嫜晨夕承侍未嘗輒離左右或問
其故則曰此令公寵幸之人見之若面令公敢倨慢邪
三婢不自安求歸覺唯唯聼從而已
李徴古袁州宜春人昇元末舉進士第(南唐近亊云徴/古少時賤游常)
(宿同郡潘長史家是夜潘妻夢門前有儀注鞍馬擁劒/□□衙隊約二百人或坐或立且云太守在此洎見乃)
(寓宿秀才覺後言于潘曰此客非常人也妄來晨略見/餞酒一鍾贈之金扼腕曰郎君他日富貴慎勿相忘明)
(年至京成名不二十年自樞密副使除本/州刺史離闕日元宗賜内庫酒二百瓶)于宋齊邱有
中外戚亊齊王景達為宫官齊邱告歸九華逾年不召
徴古使其僚謝仲宣諷景達言于元宗曰齊邱先帝布
衣之舊雖不用不當棄之齊邱既得召徴古遂與陳覺
結為朋黨已而改樞密副使同覺掌機密益相與挾齊
邱以自固議事元宗前横甚無人臣禮淮甸兵敗元宗
感慨泣下徴古遽進曰陛下涕泣何為飲酒過量邪乳
保不至邪元宗色變左右股栗而徴古驁然自若又與
陳覺從㬰元宗國事盡付齊邱元宗心不平以戎事未
戢未有以發也及畫江罷兵鍾謨自周歸判尚書三省
尤切齒齊邱黨與常曰人臣窺國理不可容會覺矯周
世宗命欲殺宰相嚴續事覺齊邱黨敗徴古削奪官爵
置洪州賜死
魏岑字景山鄆州須城人篤學强識而拙于屬文常遊
覽四方凡天下山川勝勢風土美惡無所不知避亂淮
南署郡從事乆不得志數以計䇿干宋齊邱薦授校書
郎尤工謟諛善揣摩人意保大中驟進至諌議大夫元
宗自以唐子孫慨然有定中原復舊都之意有司請行
南郊禮元宗曰俟天下為一然後告謝天地岑遂與陳
覺馮延已延魯輩更相倡和以斥大境土勸元宗常侍
宴自言臣少遊元城樂其風物陛下還長安日臣獨乞
任魏博節度使元宗欣然許之岑趨墀下再拜謝侍衞
皆竊笑岑初與覺善既而不相能乃譛覺於元宗左遷
少府監時謂岑謀叵測未幾覺矯命發兵攻福州岑方
安撫漳泉聞覺舉事恐其専有功亦擅發兵會覺元宗
以勢不可中止遂以岑為東南面應援使與馮延魯王
崇文及覺四面進攻彼此爭功進退不相應而岑尤躁
倖輒自焚營壁縱兵入城為福人所殱會吳越兵至延
魯與戰敗諸軍皆潰元宗初欲按軍法誅覺延魯而貸
岑御史中丞江文蔚對仗彈奏請行典法于是貶岑太
子洗馬俄復還故官李守貞叛漢來乞師岑力請出兵
赴救元宗從之即以為㳂淮巡檢使無功而還罷為屯
田使已而入為兵部侍郎拜樞密副使岑自復進姦謟
彌甚時鍾謨李徳明亦用事其趨向與岑異而誤國則
均户部員外郎范沖敏内不能平怵大將王建封上疏
請盡逐之元宗怒寘沖敏建封于死岑自謂得主眷益
無所憚清淮節度使劉彦貞以厚賂結岑為奥援岑所
得滋多遂肆言彦貞御兵治民合韓白龔黄為一人其
敢為欺誕多此類也一日忽見沖敏為厲請道士上章
訴天數月竟死
馮延已一名延嗣字正中廣陵人也父令頵事本郡為
軍吏烈祖署為歙州鹽鐵院判官禆將樊思藴作亂燔
營火及令頵第叛卒皆釋兵救火其得人心如此時刺
史骨言病甚或傳言已死人情詾詾延已年十四以父
命入問疾出以言命謝將吏外頼以安及長以文雅稱
白衣見烈祖授秘書郎元宗以吳王為元帥用延已掌
書記與陳覺善因覺以附宋齊邱同府位髙者悉以計
出之于是無居已右者元宗亦頗悟其非端士而不能
去(馬令南唐書云元宗愛其多能而嫌/其輕脫貪求特以舊人不能離也)延已負其材藝
狎侮朝士嘗謂孫晟曰君有何所解而為丞郎晟憤然
答曰僕山東書生鴻筆藻麗十不及君恢諧飲酒百不
及君謟佞險詐累劫不及君然上所以寘君于王邸者
欲君以道規益非遣君為聲色狗馬之友也僕固無所
解君之所解者適足以敗國家耳延已慚不得對(馬令/南唐)
(書孫晟面數延已曰君常鄙晟晟知之矣晟文筆不如/君也技藝不如君也詼諧不如君也諛佞不如君也然)
(上置君於親賢門下者期以道藝相輔不可悞/邦國大計也聞者韙其言今從陸游南唐書)給亊中
常夢錫屢言延已小人不可使在王左右烈祖感其言
將斥之會晏駕不果元宗立延已喜形于色未聼政屢
入白事元宗方哀慕厭之曰書記自有常職餘各有司
存何其繁也乃少止保大初拜諌議大夫翰林學士遷
户部侍郎翰林學士承㫖又進中書侍郎復與其弟延
魯交結魏岑陳覺查文徽侵損時政時人謂之五鬼四
年同平章亊集賢殿大學士罷為太子少傅頃之除昭
武軍節度使以母憂去起復冠軍大將軍召為太弟太
保領昭義軍節度使俄以左僕射同平章事延已數居
柄任揣元宗不能察其奸遂謂已之才略經營天下有
餘而人主躬覽庶務大臣備位安足致理元宗果悉委
以政凡事奏可而已延已初以文藝進實無他長紀綱
頽弛吏胥用事軍旅一切屬邊帥無所可否愈欲以大
言壓衆而惑人主至譏笑烈祖戢兵以為齷齪無逺略
常曰安陸之敗喪兵數千輟食咨嗟者旬日此田舍翁
安能成天下事今上暴師數萬于外宴樂撃鞠未常少
止此真英雄主也九年湖南平而朗州劉言叛勢張甚
元宗亦知用兵之難謂延已與孫晟曰湖湘之役楚人
求息肩吾之出師不得已耳今若授劉言旄節使和其
民吾亦得休飬衡湘之民國其庶幾乎晟即欲奉行延
已方以克楚為功乃曰本朝出偏師平一國㝢縣震動
今一旦三分棄其二傷威損重非所以示天下且諸將
行奏功矣持不下又不欲緣軍興取資内帑乃遣使于
長沙調兵賦由是重失民心言遂取長沙盡據故楚地
周人亦伺釁而動朝論籍籍延已力求去元宗待之如
初及周師大入盡失江北地始罷延已相位猶為太子
少傅數月復相會疾改太子太傅建隆元年五月乙丑
卒年五十八(一作五/十七)諡忠肅延已工詩雖貴且老不廢
如宫瓦數行曉日龍旗百尺春風識者謂有元和詞人
氣格尤喜為樂府詞(延已著樂章百餘闋其鶴沖天詞/云曉月墜宿雲披銀燭錦屏圍建)
(章鐘動玉䋲低宫漏出花遲又歸國謡詞云江水碧江/上何人吹玊笛扁舟逺送瀟湘客蘆花千里山月白傷)
(行色明朝便是闗/山隔見稱于世)元宗常因曲宴内殿從容謂吹皺一
池春水何干卿事延已對曰安得如陛下小樓吹徹玉
笙寒特髙妙也時喪敗不支稽首稱臣于敵以茍安歲
月而君臣相謔乃如此延已自為相後動多徇私故人
親戚殆于謝絶與弟延魯雖同黨齊邱而内忌實如仇
讎延魯所生故延已後母也亦至疎隔晚年稍自厲為
平恕蕭儼常廷斥其罪及為大理卿斷軍吏李甲妻獄
失入坐死議者皆以為當死延已獨揚言曰儼為正卿
誤殺一婦人即當以死君等今議殺正卿他日孰任其
責因建議儼素有直聲今所坐已更赦宥宜加𢎞貸儼
遂免人皆韙之以謂裴冕損怨無以加此
馮延魯字叔文一名謐延已異母弟也少負才名烈祖
時與延已俱亊元帥府元宗立自禮部員外郎為中書
舍人勤政殿學士時江州觀察使杜昌業聞之嘆曰封
疆多難駕御賢才必以爵禄延魯一言合指遽寘髙位
後有立大功者當以何官賞之然元宗愛其才不以為
躐進常内宴出寶器貯龍腦數斤賜羣臣延魯曰臣請
效陳平均分之比遍賜猶餘其半輒曰勅賜録事馮延
魯拜舞懷之元宗為懽笑而罷延魯銳進取常欲用事
四方以要功名延已詰曰勤恪居職則寵光至矣何用
行險而圗禄利延魯曰弟不能愔愔循資為宰相也保
大中師出平建州以延魯為監軍使諸將欲乘勝遂取
福州樞密使陳覺將自為功請銜命宣慰召李𢎞義入
朝既見𢎞義不敢發還至劍州矯詔起邊兵命延魯將
之元宗雖怒覺専兵業已行因命延魯為南面監軍使
與覺及王崇文魏岑會攻福州取其外郛(馬令南唐書/云延魯魏岑)
(王崇文等各領兵萬數四面俱至圍城數匝/聲動天地有國以來出師之盛未之有也)會吳越將
余安援兵自海道至白蝦浦將捨舟而濘淖不可行方
布竹簀登岸延魯軍中集射之舟人戢矢如蝟延魯曰
𢎞義不降恃此援耳若麾我軍稍退使吳越兵至平地
盡勦之城立降矣禆將孟堅曰援兵已䧟死地將盡力
與我戰勝負未可知延魯不聼頃之吳越兵至岸鼔譟
奮躍而前與城中夾擊延魯兵延魯敗走堅戰死諸軍
大潰死者萬計委軍實戎器數十萬國帑為之虚耗延
魯引佩刀自刺人救之免朝廷議即軍中斬延魯及覺
既有命矣會宋齊邱以常薦覺使福州因引咎力解乃
詔械延魯覺還金陵屬吏皆止流竄延魯流舒州延魯
初至自福州身被五木鎖鑰甚固延已嘆曰弟不肯為
循資宰相一至于此兄弟由是有隙遇赦復少府監元
宗擇廷臣為巡撫使分按諸州延魯在焉右拾遺徐鍇
上疏論其多罪無才不足辱臨遣不聼使還遷中書舍
人以工部侍郎出為東都副留守周師南侵分兵下東
都延魯窘蹙自髠衣僧服而逃被執時誚之曰執節分
符始作大軍之帥被緇削髮潛為行脚之僧(南唐近事/又云或譏)
(之曰昔日旌旗擁出坐籌之/將今朝毛髮化為行脚之僧)周世宗釋之賜衣冠授給
事中(宋史作/太常卿)問江南事占奏詳明賜予加厚留大梁累
年遷刑部侍郎放還為户部尚書宋興周淮南節度使
李重進舉兵宋太祖親平之元宗遣延魯朝于行在太
祖將乘兵鋒南渡旌旗戈甲皆列江津厲色詰延魯曰
爾國何為敢通吾叛臣延魯色不變徐曰陛下徒知其
通謀未知其事之詳也重進之使館于臣家國主令臣
詰之曰大兵北征君不以此時反今内外無事乃欲以
數千烏合之衆抗天下精兵吾能相助乎太祖初意延
魯必恐懼失次及聞其言乃大喜因復問曰諸將力請
渡江卿以為何如延魯曰重進自謂雄傑無與敵者神
武一臨敗不旋踵况小國其能抗天威乎然而亦有慮
者本國侍衛數萬皆先工親兵誓同死生固無降理大
國必捐數萬人乃可况大江天塹風濤無常若攻城未
下饟道不繼事誠可虞太祖大笑曰朕本與卿戲耳豈
聼卿遊說哉(陳彭年江南别録又云太祖笑曰聊戲/卿耳吾與江南大義已明何至于此)㑹
捕重進叛卒日戮數十人延魯因奏事次言曰叛者獨
一重進乎亦衆人乎謂衆人則陛下應天順人烏有此
理獨一重進則脅從者何罪太祖感悟後貸不誅厚賜
遣延魯歸南渡之議由是亦寢後主嗣位延魯頗自伐
奉使功内殿曲宴後主親酌酒賜之飲固不盡誦詩及
索琴自鼔以侑之延魯猶自若後主優容不責也建隆
三年入貢于宋因表求舒州田宅詔賜之後楚國公從
善朝宋太祖授旄節留之闕下後主復遣延魯入謝疾
作不能朝太祖待之素厚至是尤憐之遣使挾太醫䕶
視命放還金陵卒于家(宋史云後改常/州觀察使而卒)子僎韓熙載知
貢舉放及第覆試被黜後與其弟侃儀价伉入宋繼取
名第南唐公卿家莫有及者延魯内躁競而喜外言髙
退事常早朝集漏舍歎曰𤣥宗賜賀監鏡湖三百里非
僕敢望今但賜後湖數曲亦遂素志徐鉉笑答曰上于
近臣豈惜一𤣥武湖恨無知章爾延魯黙然
查文徽字光慎歙州休寧人幼好學能自刻苦手寫經
史數百卷稍長好氣好俠聞人困乏雖不識必濟之家
本富坐是窮空不悔也或遺以金帛一夕盜入其家盡
取去文徽不言雖隣里莫知者乆之盜敗于旁邑移文
訊驗人始知之咸推其量烈祖輔政初入謁烈祖召與
語偉其論宋齊邱亦稱薦之徐知諤領浙西節鎮以文
徽為判官或獻玊盃知諤喜酬以錢百萬趣開宴出盃
行酒至文徽偶墮地碎一坐皆驚而文徽自若烈祖受
禪入為監察御史元宗立改諫議大夫中書舍人遷樞
密副使閩主延羲與其兄延政相攻延政以建州建國
稱殷而延羲為其將朱文進所殺元宗欲討文進文徽
以為延政首亂當先致討冇翰林待詔臧循者與文徽
同里巷少常為賈入閩習知其山川險易為陳進兵之
策文徽本好言兵遂請行元宗乃以為江西安撫使令
至境上審觀可否文徽銳于成功至上饒復命盛言必
克詔發洪州屯兵以邊鎬為將從文徽攻建州建人厭
王氏之亂伐木開道以迎師行次葢竹遇建州兵至又
聞泉漳汀州皆歸延政恐懼退保建陽時臧循亦為别
將屯邵武延政襲破之獲循斬于建州軍聲大剉元宗
遣何敬洙等來援敬洙鎬與建州兵相持文徽得建之
降將孟堅使潛師出其後擊之建州兵大敗潰去遂傳
其城建州雖下然諸軍無紀律殺掠不禁民始失望有
叛志矣元宗知而不問䇿功遷撫州觀察使又拜永安
軍留後由是文徽益自用保大八年吳越偽遣諜來告
福州亂文徽喜遣劍州刺史陳誨赴之誨將舟師至福
州城下擊敗其兵執吳越將馬先進等三人乆之文徽
以步騎至吳越知威武軍呉程陽令數百人出迎而設
伏西門以待誨以為未可速進文徽曰疑則生變傳令
徑入其城陷伏中大敗墜馬被執送杭州將士死者萬
人元宗遣使歸先進于吳越而求文徽吳越忠懿王遣
還將發為舉酒寘毒歸至金陵毒始作元宗使醫視之
醫以珠置口中有頃珠色變黒醫曰疾不可為然猶十
年乃死文徽遂病瘖以工部尚書致仕朱元北降坐親
黨安置宣州卒年七十距遇毒之歲正十年云諡曰宣
文徽初善陳覺因覺以附宋齊邱轉相汲引遂習為柔
媚便辟取人主委信與齊邱輩結死黨元宗嗣位初詔
齊王總庶政惟文徽與魏岑得言事舉朝駭愕而文徽
晏然當之不辭也其恣肆如此子五人元方元規元素
元範元賞
元方事後主為水部員外郎吉王從謙辟掌書記從謙
朝宋宋太祖命知制誥盧多遜燕從謙于館多遜弈棋
次顧元方曰江南竞何如元方斂祍曰江南事大朝十
餘年極君臣之禮不知其他多遜推枰愧謝曰勿謂江
南無人使還通判建州盧絳據歙州傳檄至建元方立
斬其使及絳平宋太祖聞元方所為大恱擢殿中侍御
史知泉州卒官
論曰陳覺等六人皆宋齊邱黨也蟠據中外逓相柄任
卒與正人為讐兵連禍結故唐時牛李兩黨動揺國是
區區江南不務逺略而仍尋往轍國隨以亡嗚呼豈不
悲哉
　　鍾謨　　　李徳明
鍾謨字仲益其先會稽人徙閩之崇安(江南野史作建/安今從唐餘紀)
(傳/)已而僑居金陵博學能屬文元宗朝為翰林學士進
户部侍郎保大中周師南侵淮右危急元宗遣謨偕李
徳明使軍前奉表并獻御服金銀器茶藥及牛酒犒師
請息兵修好周世宗不許既又願獻濠壽等六州以求
成世宗復不納謨請遣徳明歸取表盡獻淮甸十四州
之地國為附庸世宗始許之徳明還白朝議以為賣國
元宗怒斬徳明自是不復議割地矣謨因留周不得歸
孫晟之死謨亦在召中已而貶為耀州司馬及元宗割
地稱臣如謨徳明初議于是周世宗徴謨至汴授衞尉
少卿賜黄金五百兩遣諭指于元宗往復數四謨既矜
肆以為周世宗聼其言江左可藉無恐元宗亦方頼其
力心雖憾之體貌皆厚以為禮部侍郎謨極言宋齊邱
陳覺李徴古亂政之罪三人緣是皆敗又請雪徳明寃
贈官賜諡明年入貢于周賦詩世宗前有歸去老陪臣
之句元宗聞而惡焉世宗常問謨江南比亦修守備乎
對曰既恭附大國安敢復爾世宗曰不然吾與爾國大
誼已定保無他虞但後世事不可知當及吾世修城隍
治要害為子孫計謨還具言乃命繕治金陵城壁以謨
知尚書省事而三省之事靡不預聞時文獻太子㕘總
庶政謨薦其客閻式為司議郎百司關啟必由之勢燄
赫然人多切齒俄周世宗殂謨自揆無所恃忽忽若失
元宗遇之寖薄左軍都虞候張巒者謨素所善也毎至
謨所屏人共語或至夜分乂常請巒率帳下兵巡都城
給事中唐鎬與謨有隙(一云徳明之死鎬預其亊至是/鎬懼修怨不自安會鎬以納賄)
(聞謨面詰其/狀鎬愈懼)㢘得謨與巒交搆狀因密言謨往來兩國
挾周人以脅朝廷今又與典兵者密相結輒敢請令巡
徼輦下其心殆不可測謨㣲聞之念無以為竒貨會文
獻太子薨後主以嫡弟當立而謨常與元宗愛子從善
同使周相與親厚乃上言後主器輕志放無人君度因
盛稱從善才不如建儲意元宗已素决更以此忤㫖遂
盡暴其交結張巒罪貶國子司業再貶著作佐郎饒州
安置遣中使率侍衞軍十人即日督趣上道謨時方病
風眩在途賦詩十章語極凄慘改貶宣州副使建隆元
年正月宋受周禪元宗閒之遣使即所在賜死謨望拜
曰臣無負國使者曰詔問卿昔與孫晟同使周晟死而
卿獨得官卒又生還何也謨復拜曰臣聞命矣遂就縊
巒亦坐誅謨性好古碑奉使中原遇道旁碑碣必駐馬
歴覽常見碑砆大碣半沒水中謨欣然解衣以手捫揣
黙記其文他日水涸以所録本就證之無差其爽邁如
此謨有女感家禍不嫁博通孔老書尤善講說後為洞
真宫女道士名守一
李徳明失其家世落魄負大節敏于占對(陸游南唐書/云為人性褊)
(切而有/才辨)初為兵部員外郎與鍾謨仕同時雅相友善元
宗絶愛重之而徳明與謨天資皆浮躁沾沾自衒反覆
險巇朝士側目號之曰鍾李軍帥王建封既以詆徳明
謨等見殺徳明與謨愈益縱肆旁若無人徳明常奏事
别殿取元宗所御筆記事元宗不能堪曰卿他日自可
持筆來徳明亦自若保大中遷工部侍郎文理院學士
周世宗南侵元宗初遣泗州牙將王承朗賫書抵徐州
請以兄事周歲輸財貨以助軍費願息兵修好世宗不
報元宗乃遣徳明副謨使軍前獻服御金銀器具繒錦
及牛酒犒師且請稱臣奉朔世宗知二人素辨口詭欲
游說以和解乃大陳兵衞戈㦸以見之厲色謂曰爾主
既唐室苗裔宜知禮義異于他國朕止隔一水未嘗遣
一介通好惟航海通契丹此何禮也且汝輩欲說我令
罷兵邪我非六國愚主豈汝口舌能移也歸語爾主亟
來見朕再拜謝過則無亊矣不然朕欲往觀金陵城借
府庫以勞軍汝君臣得無悔乎徳明與謨戰栗不敢言
惟曰寡君震畏天威願獻濠壽泗楚光海六州更輸金
帛百萬(一云歲/輸方物)世宗欲盡得江北之地意不可止徳明
見兵勢日加國亊不支因與謨定議請歸取本國表盡
以江北地割獻周與唐畫江為界世宗始許之遣徳明
與王崇質還(五代史云遣供奉安𢎞/道押徳明崇質南還)崇質葢與孫晟繼
使周者也周以書諭江南君臣語多誚讓陵肆國中已
不堪徳明方盛稱周主威徳請必割地而崇質受宋齊
邱之怵竟與徳明異辭陳覺等激怒元宗曰徳明銜命
出使不能伸國威斡隣好顧廼輸情于敵宣國之弱且
請盡棄屏蔽坐捐要害是賣國也徳明褊知為衆所排
遂攘袂大言謂周師必克元宗大怒詔斬徳明于都市
妻子徙外郡及謨自北歸理徳明寃請治誣枉者之罪
于是齊邱等皆抵誅殛贈徳明光禄卿諡曰忠
　
　
　
　
　
　
　
　
　
　
　
　
　
　
　
　十國春秋卷二十六
欽定四庫全書
　十國春秋卷二十七
　　　　　　　　　　　　　檢討吳任臣撰
南唐十三
　　潘佑　　　廖居素　　趙仁澤　　段處常
潘佑幽州人祖貴事劉仁恭為將劉守光殺之父處常
脫身南奔事烈祖為散騎常侍佑生而氣宇孤峻閉門
苦學不營資産文章議論見推流輩中書舍人陳喬户
部侍郎韓熙載交薦于元宗起家秘書省正字後主在
東宫開崇文館以招賢佑預其選及嗣位除虞部員外
郎史館修撰未幾後主命博士陳致雍議納后禮又使
徐鉉與佑參議其間佑援據精博立論以沮之文采斐
然後主竒其議頗見施用由是恩寵日隆改知制誥已
又詔草勸南漢書文不加㸃累數千言最後略云皇帝
宗廟垂慶清明在躬冀日廣徽猷時膺多福徒切依仁
之戀難窮報徳之情望南風而永懷庶幾撫我指白日
以自誓夫復何言情辭款洽識者稱之遷中書舍人後
主時時呼曰潘卿酷喜老莊家言常作文名曰贈别其
辭曰莊周有言得者時也失者順也安時處順則哀樂
不能入也僕佩斯言乆矣夫得者如人之有生自一歲
至百歲自少至壯自壯得老歲運之來不可却也此所
謂得之者時也失之者亦如一歲至百歲暮則失早今
則失昔壯則失少老則失壯行年之去不可留也此所
謂失之者順也凡天下之事皆然也逹者知我無奈物
何物亦無奈我何也其視天下之事如奔車之歴蟻蛭
也值之非得也去之非失也燕之南越之北日月所生
是為中國其間含齒戴髮食粟衣帛者是為人剛柔動
植林林而無窮者是為物以聲相命是為名倍物相聚
是為利彚首而芸芸是為亊事往而記于心為喜為悲
為怨為恩其名雖衆實一心之變也始則無物終復何
有而于是强分彼我彼謂我為彼我亦謂彼為彼彼自
謂為我我亦自謂為我終不知孰為彼邪孰為我邪而
世方徇欲嗜利繫心于物局促若轅下駒安得如列禦
寇莊周者焚天下之轅釋天下之駒浩浩乎復歸于無
物與開寳五年更官名改内史舍人時國家日衰削用
事者充位無所為佑憤切上疏極論時政歴詆大臣將
相詞甚激訐(詞品載佑常應後主令作詞有云已/失了東風一半葢諷其地漸侵削也)後主
雖數賜手札嘉歎終無所施用佑七疏不止且請歸田
廬乃命佑専修國史悉罷他職而佑復上疏曰三軍可
奪帥也匹夫不可奪志也臣乃者繼上表章凡數萬言
詞窮理盡忠邪洞分陛下力蔽奸邪曲容諂偽遂使家
國愔愔如日將暮古有桀紂孫皓者破國亡家自己而
作尚為千古所笑今陛下取則姦囘敗亂國家不及桀
紂孫皓逺矣臣終不能與姦臣雜處事亡國之主陛下
必以臣為罪則請賜誅戮以謝中外辭既過切張洎輩
復從旁擠之後主遂發怒以佑素與李平善意佑之狂
直多平激之而平又以建白造民籍為諸臣所排乃先
收平屬吏併使收佑佑聞命自殺(陸游南唐書云佑自/縊死馬令南唐書云)
(佑自/例)徙其家饒州處士劉洞賦詩弔之國中人人傳誦
為泣下及宋師南征下詔數後主殺忠臣葢謂佑也佑
自言其母方娠夢古衣冠人告曰我顔延之也乞夫人
為子逮生七年始能語曰兒悮傷白龍為上帝所罰因
吟句曰只因騎折玉龍腰謫在人間三十六至是果以
三十六歲畢命(有滎陽集三十卷子華仕宋至屯田員/外郎  李燾長編載李平語佑曰六朝)
(冡中多寳劒寳鑑佩之可以辟鬼㑹張泊亦好其說乃/共買雞籠山古冡地遇休沐則具畚鍤破冢得古器必)
(傳之良乆曰未知/此生發得幾冢)
廖居素將樂人仕于昇元保大之時為人堅正不為當
國者所喜困校書郎二十年始得大理司直後主嗣位
稍遷至瓊林光慶使檢校太保判三司後主孱昏而羣
臣方充位保富貴國益削居素獨慷慨驟諫冀後主一
悟終不見聴乃閉門却食服朝衣冠立死井中已而得
大字于篋曰吾之死不忍見國破而主辱也徐鍇為文
弔之以比屈原伍員云
趙仁澤仕元宗為常州團練使周人南侵吳越乘問出
兵攻常州仁澤戰敗被執歸之杭州仁澤見吳越忠懿
王不拜責之曰我烈祖皇帝中興首與先王結好質諸
天地王今見利忘義將何面目入先王廟乎忠懿王怒
以刀抉其口至耳吳越丞相元徳昭嘉仁澤之忠以良
藥傅創獲愈後不知所終
段處常失其鄉里家世保大中為兵部郎中周侵淮南
元宗命處常浮海使契丹乞援處常為契丹陳利害甚
辨契丹雖通本國徒持虚辭利南方茶藥珠貝而已至
是了無出師意而留處常不遣處常怨其無信誓死國
事數面誚契丹主契丹主亦媿其言優容之以病卒于
其地
論曰潘佑歴疏國姦卒用譛死或謂其以狂殞軀者何
邪廖居素沉井致命趙仁澤抉口不撓段處常誓死遐
陬要皆可云忠矣
　　孫晟
孫晟初名鳳(一云鳳/其字)又名忌髙密人也篤學善文辭(晟/有)
(讀古闕/文一卷)尤工于詩少舉進士如洛陽時名進士者𩔖修
邊幅尚名檢晟豪舉跌宕不能蹈䋲墨遂棄去南遊廬
山為道士于簡寂宫常繪唐詩人賈島象置壁問晨夕
亊之道衆以為妖驅之出乃易儒服北走趙魏謁後唐
莊宗于鎮州莊宗建號以豆盧革為相革雅知晟辟為
判官遷著作佐郎天成中朱守殷鎮汴州辟為判官守
殷反伏誅晟棄妻子亡命陳宋間安重誨惡晟謂教守
殷反者晟也圗其形購之不寸得族其家(陸游南唐書/云晟天成中)
(與髙輦同事秦王從榮從榮/敗晟亡命今從歐陽五代史)晟逃至正陽未及渡邏騎
奄至疑其狀偉異睨之晟不顧坐淮岸捫敝衣囓虱邏
者乃舍去渡淮至壽春節度使劉金得之延與語晟佯
瘖不對授館累日忽謁漢淮南王安廟金先使人伏神
座下悉聞其所禱送詣金陵時烈祖輔吳方招納四方
豪傑得晟甚喜晟為人口吃造次不能道寒暄而坐定
辨論風生上下今古聼者忘倦烈祖酷愛之使出教令
輒合指因預禪代秘計毎入見移時乃出尤務謹密人
莫窺其際烈祖受禪歴巾書舍人翰林學士中書侍郎
元宗立齊王景遂排之出為舒州節度使治軍嚴有歸
化二卒求殺晟不得(歸化卒二人正晝挺白刄求殺晟/入自府西門吏士倉卒莫能禦適)
(晟閒行在束門聞亂得/民家馬乘之奔桐城)遂刺死都押牙李建崇而逸晟
坐貶光禄卿元宗素重之不以為罪累遷左僕射與馮
延已並相(金陵志云鳳臺山西岡壠之問有孫晟宅韓/熙載見其門巷卑陋謂曰湫隘若此何當為)
(相第邪明/年果拜相)晟常輕延已為人曰玊椀金盃而盛狗矢可
乎然為延已排侮卒先罷進位司空晟事烈祖父子二
十餘年家益豪富毎食不設几案使衆伎各執一器環
立而侍號肉臺盤江南貴人多效之周師南侵圍壽春
破滁州擒皇甫暉江左大震以晟使周奉表請得内附
晟見延已曰公今當國此行當屬公然晟若辭是負先
帝也既行中夜嘆息語其副禮部尚書王崇質曰吾行
必不免然吾終不負永陵一坏土也已而至周周遣崇
質歸而留晟會暑雨班師晟從至大梁館都亭驛世宗
待之良厚遇朝會使班東省官後召見必飲以醇酒慰
藉甚至問江南事晟但言寡君實無二心未幾周兵數
失利盡喪所得諸州周世宗憂形于色召晟問江南虚
實晟不對世宗怒之未有以發也會周將張永徳與李
進不相能倡言重進且反金陵聞之以為有間可乗遺
蠟書招重進重進上其書中多斥周過惡由是發怒曰
晟來使我言景畏吾神武願得北面稱臣保無二心安
得此指斥之言乎(陸游南唐書云時鍾謨亦奉使在館/俱召見青讓晟正色請死無撓詞)
趣召侍衞軍虞候韓通收晟下獄及其從者二百餘人
皆殺之畢命時周世宗猶遣都承㫖曹翰䕶至右軍巡
院問之與飲酒數行晟終不對翰乃謂曰有敕賜相公
死晟神色怡然索鞾笏正衣冠南望而拜曰臣謹以死
報國乃就刑晟既死周世宗憐其忠頗悔殺之元宗聞
晟死哀甚流涕贈太傅追封魯國公諡文忠厚恤其家
擢其子為祠部郎中賜名魯嗣初晟之使周也世宗遣
中使以樓車載晟詣壽州城下諭劉仁贍降晟望城中
改其辭呼曰無隳臣節援兵即至矣(一云仁贍望見晟/拜城上晟遙語之)
(曰君受國恩不/可開門納寇)世宗怒詰之晟曰臣備員唐宰相豈可
教節度使叛邪仁贍故純臣而晟亦有以激之云
論曰保大末敵兵壓境揺蕩邊疆孫晟以大臣奉使慷
慨不撓捐生取義侃侃之節誠云死有重于泰山者矣
以視鍾李輩懾服彊鄰稽首恐後風烈不較殊哉
　　劉仁贍
劉仁贍字守惠父金(按劉金曲溪人歐史以仁贍/為淮隂洪澤人未審是非)事吴
武忠王為濠州團練使(陸游南唐書云/歴官節度使)長子仁規娶忠
武王女貴于其國仁贍其季子也仁贍為將輕財重士
法令嚴肅略通兵家言事烈祖為左監門衞將軍黄袁
二州刺史所至稱治元宗時拜武昌軍節度使平楚之
役仁贍以舟師克巴陵撫納降附甚得人心未幾湖南
戍兵潰歸楚地全失上書者多謂周人有南侵之謀淮
上石偶作人言元宗聞而惡之命斷其首時值亢旱長
淮可涉百姓流入周境遮殺之不能禁由是增修邊備
以壽州最為要害徙仁贍清淮軍節度使先是毎歲淮
水淺涸分兵屯守名曰把淺監軍吳廷紹以為境上幸
無事徒糜餉無益悉罷之仁贍力爭不可未及報而周
師猝至州人大恐仁贍神氣閒暇部分守禦有若平常
羣情乃安是時統周師來者為李榖而率兵以拒周者
為神武統軍劉彦貞穀退守正陽浮橋彦貞意其怯麾
兵而進仁贍以為敵狃我也獨按兵城守彦貞不聼其
言敗死正陽(陸游南唐書云伏尸三/十餘里亡戈甲三十萬)仁贍卒用周饒計
破城南大寨擒獲無算周世宗至壽州則圍之數匝徴
丁夫數十萬備攻擊雲梯洞屋下臨城中數道進攻填
塹䧟壁晝夜不少息如是者累月鼔角聲震墻壁皆動
援兵屢敗仁贍意氣彌壯周人以方舟載礟自淝河中
流擊其城又編巨竹數十萬為栰上施版屋號為竹龍
覆甲士以攻之仍决其水砦俾入淝河自正月至于四
月攻之百端不能下周世宗益忿怒坐城下督攻愈急
仁贍數善射引弓射世宗矢至帳牀前數尺輒墮世宗
命移牀進前矢至數尺前復剽去仁贍投弓于地曰天
果不佑唐邪若然吾有死耳世宗遣中使諭曰知卿忠
義然士民何罪又親臨城招之仁贍不顧會歲大暑霪
雨積旬淮淝暴漲周營寨水深幾尺許礟舟竹龍多漂
南岸為南兵所焚周兵死者十之三周世宗于是東趣
濠梁以李重進為廬壽都招討使元宗亦遣元帥齊王
景達等列砦紫金山下為夾道以屬城中時重進與其
副帥張永徳不協仁贍屢請乘機出戰齊王景達不許
由是憤惋成疾葢保大十四年也明年二月周世宗復
至淮上盡破紫金山砦壞其夾道南兵大敗諸將往往
見禽而守臣東都馮延魯光州張經泰州方訥泗州范
再遇等或走或降元宗及左右大僚亦皆震懾奉表稱
臣願割地輸貢賦以贖罪息兵而仁贍獨堅守危城不
可下少子崇諫幸父病夜渡淮北以降為小校所執仁
贍立命斬之監軍使周延構哭于中門救之不得士卒
由是皆感泣誓以死守(此亊或作十四年/事今從五代史)三月甲辰周
耀兵城北仁贍病甚已不知人副使孫羽遂詐為仁贍
書以降(一作周延構孫羽/等為之署表請降)周世宗命舁仁贍至帳前嘆
嗟乆之賜以玉帶御馬復使入城飬疾制曰劉仁贍盡
忠所事抗節無虧前代名臣幾人可比予之南伐得爾
為多乃拜仁贍檢校太尉兼中書令天平軍節度使仁
贍不能受命而卒年五十八卒時晝晦雨沙如霧州人
皆哭偏禆及士卒自剄以徇者數十人周世宗遣使弔
祭追封彭城郡王以其子崇讃為懷州刺史賜莊宅各
一區壽州故治壽春世宗以其難克遂徙城下蔡而復
其軍曰忠正曰吾以旌仁贍之節也元宗聞仁贍卒哭
之慟亦贈太師中書令諡曰忠肅加封衞王焚其誥曰
魂兮有知鑒周惠邪歆吾命邪夜夢仁贍拜墀下若受
命然後主立進封越王開寳中仁贍子崇諒為進奉使
宋太祖嘉其忠臣之後特命為都官郎中越百餘年政
和時列仁贍于祀典賜祠額曰忠顯累世廟食不絶(唐/餘)
(紀傳云仁贍死後家世零落獨一裔孫賣藥/新安市仁贍生前告身為一金姓者所得)
論曰陸游南唐書言劉仁贍斬崇諫時監軍使求救于
仁贍妻薛氏薛曰崇諫吾幼子固所不忍然貸其死則
劉氏為不忠之門趣命斬之然後成服又言仁贍死夫
人不食五日而卒今傳記多不載由是以觀微獨仁贍
為忠臣其婦亦烈女子也哉嗚呼足以愧人臣之懷二
心以事主者矣
　　張彦卿
張彦卿不知何郡縣人保大末為楚州防禦使周世宗
南侵師銳甚旬日問連破海泰二州及靜海軍元宗下
令命焚東都官寺民廬徙其民度江周世宗親御旗鼔
攻楚州自城以外皆已下發州民濬老鸛河遣齊雲戰
艦數百自淮入江勢如震霆烈焰彦卿獨不為動及梯
衝臨城鑿城為窟室實薪而焚之城皆摧圯遂陷彦卿
猶列陣城内誓死奮擊謂之巷鬬日暮轉至州廨長短
兵皆盡彦卿取繩牀搏戰與兵馬都監鄭昭業等千餘
人皆死之無一人生降者周兵喪傷亦甚衆周世宗怒
盡屠城中諸民焚其室廬然得彦卿子光祐不殺也元
宗嘉彦卿忠詔贈侍中天長縣時升為雄州刺史建武
軍使易文贇亦固守聞楚州陷乃降
論曰張彦卿以孤壘當百倍之師寧碎身而志不可渝
殆與劉仁贍伯仲間邪若其副守昭業等視死同歸則
又過孫羽逺矣彦卿馬氏書以為彦能卒莫得而詳其
孰是
　　李延鄒　　周𢎞祚　　陳喬　　　鍾蒨
　　咼彦　　　廖澄　　　張雄　　　胡則
　　申屠令堅(劉茂忠/)
李延鄒鄱陽人元宗時官濠州錄事參軍周師攻城急
團練使郭廷謂謀送款令延鄒草降表延鄒責以忠孝
不為具草廷謂愧其言然業已降必欲得表以兵脅之
延鄒投筆詬曰大丈夫死耳終不負國為叛臣作降表
遂遇害元宗聞之悼惜召見其子命以官
周𢎞祚吳徳勝節度使本之少子也烈祖受吳禪徐玠
周宗輩率諸臣勸進本已老又重念楊氏恩不復與亊
𢎞祚為門户計代署名上表保大時累官舒州刺史周
師大舉南侵陷舒州是時泰蘄光諸州文武相繼奔降
𢎞祚獨慷慨不屈赴水死時人比之嵇紹死晉云
陳喬字子喬廬陵玉笥人父濬仕吳官翰林學士烈祖
代吳進兵部尚書喬幼敏悟文辭清麗事親以孝聞濬
殁收恤族黨均財給之親疎靡間以廕授太常奉禮郎
烈祖頗器重之遷屯田員外郎轉中書舍人保大末淮
南兵興元宗憂蹙不知所為陳覺李徵古請以宋齊邱
攝政(覺等啟元宗曰宋齊邱常賛烈祖變家為國終成/大業是社稷之臣也今若委以國事輯寧邊鄙而)
(陛下優㳺邃處以飬喬松之夀/遵鼎湖之躅亦千載一遇也)元宗乃召喬草詔如覺
徴古所請喬請對排宫門入見泣曰社稷之重焉可假
人今陛下署此則百官朝請皆歸齊邱尺地一民俱非
已有陛下縱脫屣萬乘獨不念中興大業之艱難乎臣
見淖齒李兊復作而讓皇幽囚于丹陽是陛下所親見
者一旦垂涕求為田舍翁不可得矣元宗愕然曰微卿
幾落賊人彀中引喬入見后及諸子曰此忠臣也他日
國家急難汝母子可託之我死無恨矣及齊邱暨黨與
皆死喬與齊邱素善獨得不坐建隆二年元宗遷南都
留喬輔太子監國後主嗣位歴吏部侍郎翰林學士承
㫖樞密副使遂以門下侍郎兼樞密使貶制度改右内
史侍郎兼光政院使輔政喬風度淹雅小心守法時譽
歸之宋太祖遣使徴後主入朝後主且發矣以喬為介
喬曰陛下與臣同受先帝顧命委以宗社大計今往必
見留則國非已有悔將何及即死實靦顔于先帝臣請
獨任稽緩之責以拒宋命後主由是連年不朝皆喬為
之主也已而宋師圍金陵太祖又遣進奉使江國公從
鎰諭指欲後主自歸且命曹彬緩攻以俟之喬堅持不
可劉澄以潤州降後主方惶惑欲置其家不問喬憤切
曰人臣受重寄開門延敵此豈可容悉取其父母妻子
斬之常語後主勢雖迫蹙臣節故不隳也及城垂陷後
主親為降欵屬喬與清源郡公仲㝢詣曹彬喬遽歸府
以欵投承霤間略無降意後主趣之急喬入見曰自古
無不亡之國降亦無由得全徒取辱耳臣請背城一戰
而死意欲與後主同殉國而口不忍言後主握喬手涕
泣不能從喬曰如此則不如誅臣歸臣以逆命之罪後
主又不從乃掣手而去至政事堂召二親吏解所服金
帶與之曰善藏吾骨遂自縊二吏撤榻瘞之喬為人孝
弟亷介家無餘財先喪其妻後主為娶國戚喬曰臣家
素貧不能具六禮後主勅宫帑貸之俾就昏成禮焉金
陵平家人謀收葬求屍不得或見一丈夫衣黄半臂舉
手障面及得瘞所發視如所見咸以為喬魄不泯云
鍾蒨字德林世為(闕/)　人隨兄懷建家豫章屬辭敦行
綽有時譽起家藩府從事與二徐(鉉/鍇)等游累登臺郎遷
集賢殿學士保大九年為東都少尹交泰時齊王景達
都督撫州朝廷慎選僚佐除觀察判官檢校屯田郎中
後主時官勤政殿學士宋師入金陵蒨朝服坐于家兵
及門舉族死之蒨妻王氏太原人交泰元年先卒蒨工
詩有賦山别知已與新鴻諸篇甚稱于世
咼彦史失其世系或云媧氏之後去女為姓也後主時
官池州刺史已而入為將軍金陵陷百官多送欵迎降
彦獨與馬承信承俊帥壯士數百巷戰力屈而死
廖澄順昌人也少負忠義舉梁開平二年進士邅迍不
顯烈祖時南奔累官至大理評事宋曹彬圍金陵急校
書郎林特勸澄同降澄曰吾久仕唐君臣之義不可廢
也乃豫以身後事遣蒼頭歸報城陷從容更衣仰藥死
張雄或云李姓淮人也周侵淮南民自相結為部伍以
拒周師謂之義軍而雄所將最有功元宗命為義軍首
領及割地徙之江南歴袁汀二州刺史後主嗣位進為
統軍使仍守二州宋師入江南金陵危急雄謂諸子曰
吾必死國難爾軰不從吾死非忠孝也諸子泣受命(一/云)
(後主徴雄兵/語具許逖傳)雄乃紏兵東下以救之至溧陽猝遇宋師
遂與田欽祚戰失利與其子力戰俱死不同行者亦死
于他陣父子八人無生存者國人哀之
胡則保大末為軍校後主立進為諸軍使未幾官江州
指揮使金陵陷曹彬迫後主以手書命郡縣悉降書至
江州刺史謝彦賔集將佐視之謀納欵則憤形于色亟
出謂其下曰吾屬世受李氏恩安可負之且都城久受
圍此書真偽不可辨刺史不忠欲汚吾州爾軰能從我
死忠義乎衆皆曰善乃率同列宋德明等大譁入攻彦
賔彦賔懼匿簷霤中執而殺之衆推則為刺史號令肅
然莫敢不聽則常從劉仁贍為壽州禆將盡得其城守
方略于是日夜閱丁壯勒部伍為堅壁死守計宋太祖
命南面行營招安巡檢使曹翰攻之城帶江負山樓櫓
高險不可破屢遣使諭降則誓死不從翰軍死傷者無
筭詔書切責督戰會則疾革不能起城始陷(一云則守/江州曹翰)
(以兵圍之三年城堅不可破一日則怒饔人鱠魚不精/欲殺之其妻遽止之曰士卒守城累年暴骨滿地奈何)
(以一食殺士卒邪則乃舍之是夜饔人縋城走投翰具/言城中虛實先是城西南依險素不設備饔人引宋師)
(攻之城遂陷胡/則一門無遺𩔖)衆猶巷鬬雪涕奮擊不少退則僵卧牀
上翰執之數其違命之罪對曰犬吠非其主爾何怪也
即舁置木驢上將磔之俄死腰斬其屍以殉殺宋德明
而墮其城七尺使後不可守時宋右補闕張霽被命知
江州與翰偕行既入城翰軍士掠民家民訴于霽霽按
法誅軍士翰因發怒屠城死者數萬人取屍投江流及
井坎皆滿因奏霽擅殺罪宋太祖徙霽知饒州民間貲
貨鉅萬翰掩而有之凡發大艦十餘艘悉載金帛置廬
山鐵羅漢象于上號曰押綱羅漢初宋太祖以則盡忠
所事聞江州垂破遣使持詔諭翰盡赦拒命之人使者
至獨樹浦大風斷渡比至已無噍𩔖矣當翰攻城莫能
破有善視地者言于翰曰城形為上水龜攻其腹脇則
破矣至是陷從西南果城之脇云
申屠令堅山東人少無頼勇敢絶人晉漢間常為盜被
獲因市酒與守吏飲乘守者醉破械南奔元宗保大末
禦周師于壽春破城南大砦有功擢神武都虞侯開寳
時官吉州刺史時吉州安福人劉茂忠者為袁州刺史
茂忠故名徹或謂曰劉徹乃漢武帝也非人臣所得名
遂改焉少亦為羣盜會赦書募盜為兵茂忠出應募且
請禽盜自洗湔乃詐亡命入盜中自言工風雲占盜信
之于是密約吏為内應悉禽戮無遺者獨廬陵鷓鴣洞
賊帥吳先狡有謀據岩險不可捕茂忠鞭二卒使佯為
得罪奔先月餘斬先其黨悉潰州里慶之呼為劉小僕
射積功歴吉州兵馬都押牙至今官金陵破後主降宋
兩人者相約不以主存亡易節誓死報國前二年令堅
寐則夢與人鬬大呼而寤乃聚侍婢歌舞喧笑達旦始
能寐至是若與人搏擊於帳中者踰時而卒茂忠度不
能獨奮遂降將行悉燔州縣軍興科斂文籍所留田稅
簿而已袁人徳之(江南野史云茂忠在江南日雖軍務/煩劇處置無滯然延接下士揖讓周)
(眄詢訪時務無不盡禮刺袁日郡君一女金陵城陷為/兵人所掠茂忠使女僕入諸營部托鬻衣而竊求之遂)
(表聞取還既至皆喜因暑夕與庭下月坐茂忠方據拐/忽見人自外躍劍刺之茂忠以拐自捍會左右執而訊)
(之乃昔掠女兵/也遂按斬焉)入宋舟次淮口謁闗吏稱袁州刺史吏
擲刺于地曰此亡國之俘何刺史也叱令執杖庭叅至
汴京授登州刺史闗吏抵罪適編管登州茂忠見之曰
乃汝邪日責拜謁兩衙必令植立庭下吏慚憤死茂忠
還朝病金創卒(江南野史云茂忠㣲時常所持􁘇將有/鬬戰必宿而鳴即至殺戮乃與潭帥戰)
(親持奮擊前無堅敵左右中者皆洞胸脇殆百餘輩因/敗其膞時遇隂霾即加痛楚至是疾作臂不舉病數日)
(卒/)
論曰延鄒擲筆𢎞祚赴水陳喬以宰執投環鍾蒨以侍
從盡節咼彦之巷戰而死廖澄之仰藥以亡張雄之父
子殺身胡則之一門狥難要皆李氏忠臣也若令堅與
茂忠誓死報國志足嘉矣而茂忠力屈納降昔人所以
致嘆于鮮終者與
　
　
　
　
　
　
　
　十國春秋卷二十七
欽定四庫全書
　十國春秋卷二十八
　　　　　　　　　　　　　檢討吴任臣撰
南唐十四
　列傳
　　韓熈載　　　徐鉉　　　徐鍇　　高越(兄子/逺)
　　殷崇義
韓熈載字叔言濰州北海人少隠嵩山後唐同光中擢
進士第父光嗣平盧節度副使(徐鉉昌黎韓公墓銘云/考光嗣秘書少監淄青)
(觀察/支使)軍中逐其帥符習推光嗣為留後明宗即位討亂
光嗣坐死熈載懼罪南奔初與李榖相善至是榖送至
正陽酒酣臨訣熈載謂穀曰江左用吾為相當長驅以
定中原榖亦曰中國用吾為相取江南如探囊中物爾
及至呉自狀云得麟經于泗水授豹畧于邳垠運陳平
之六奇飛魯連之一箭又云失范增而項氏不興得吕
望而周朝遂霸語多涉誇大烈祖輔吳方修明法令熈
載年少放蕩不拘名檢初補校書郎已而出為滁和常
三州從事是時中土人士至者多不次擢用而熈載在
京洛早負才名乃獨落魄不偶亦不以介意烈祖受禪
召為秘書郎使事元宗于東宫諭之曰以卿早奮名塲
疎雋未更事故使歴州縣之勞行用卿矣宜善自修飭
輔吾兒也熈載亦不謝在東宫談笑而已不嬰世務元
宗嗣位拜虞部員外郎史館修撰賜緋乃慨然曰先帝
知我而不顯用是以我為慕容紹宗也始數言朝廷事
所當施行者又吉凶禮儀不如式者隨事舉正無隠大
為宋齊邱馮延已等所忌烈祖將葬以熈載知禮令兼
太常博士時議者以孝高繼昭宗之後廟合稱宗熈載
建議以為古者帝王已失之已得之謂之反正非我失
之自我復之謂之中興中興之君廟號稱祖先帝興既
墜之業請上廟號曰烈祖元宗嘉納之俄擢知制誥書
命典雅有元和之風契丹入汴晉主北遷熈載上疏曰
陛下有經營天下之志恢復祖業今也其時若契丹已
歸中原有主則不可圖矣不省陳覺馮延魯喪師福州
初議寘軍法齊邱為請止削官遷外郡熈載奏請無赦
又數言齊邱黨與必基禍亂熈載雅不能飲齊邱誣以
酒狂貶和州司士叅軍徙宣州節度推官復入為虞部
員外郎遷郎中史館修撰賜紫未㡬除中書舍人建鐵
錢之議即拜户部侍郎充鑄錢使周既有中原用事者
多議北伐熈載曰北伐吾本意也但今則不可耳郭氏
奸雄曹馬之流雖有國日淺守境已固我兵妄動豈止
無功邪言雖切而朝廷竟搆兵不已周人果以藉口兵
入淮南齊王景達以兵馬元帥臨邊陳覺為監軍使熈
載言出師大事也當先正名莫信於親王莫重於元帥
安用監軍使哉亦不從後主踐阼改吏部侍郎俄徙秘
書監不逾年復舊官新錢既行詔賜錢二百萬拜兵部
尚書充勤政殿學士承㫖熈載才氣逸發多藝能善談
笑衣冠常製新格為當時風流之冠(清異錄云熈載在/江南造經紗帽匠)
(帽者謂為韓君/輕格人多俲之)尤長于碑碣它國人遠數千里輦金帛
求之然性忽細謹老而益甚蓄妓四十輩縱其出入與
客雜居帷簿不修物議閧然熈載密語所親曰吾為此
以自汚避入相爾老矣不能為千古笑端(熈載又常著/衲衣負筐令)
(門生舒雅執手板於諸姫院/乞食以為笑樂其不羈如此)坐託疾不朝謫授太子右
庶子分司南都熈載盡斥諸妓後主喜留為秘書監俄
復為兵部尚書如故方欲大用熈載而去妓悉還後主
嘆曰孤亦無如之何矣已而上格言五篇(宋史云乾徳/丁卯年五星)
(連珠於奎是嵗熈載著格言五卷自序其/事云魯無其應韓子格言成之人多笑之)手詔慰納拜
中書侍郎充光政殿學士承㫖先是後主選近侍臣直
宿禁中常御光政殿召對夜分乃罷故命此職以寵異
之開寶二年臥疾于城南戚家山上表畧云無横草之
功有滔天之過老妻伏枕以呻吟稚子環牀而坐泣明
年遂卒(墓誌銘云庚午嵗秋七月二十/七日沒于京鳳臺里之官舍)年六十九後主
賜衾被以歛謂侍臣曰吾竟不得相熈載欲贈平章事
古有是否潘佑對曰晉劉穆之贈開府儀同三司故事
也乃贈右僕射同平章事廢朝三日謚文靖命葬梅嶺
岡謝安墓側徐鉉為之銘子八人疇伉佩份儼侹儔俛
疇官奉禮郎伉官校書郎(墓銘云韓公夫人隴西郡君/李氏繼室北海縣君蔣氏)
所著擬議集五十卷定居集二卷熈載素髙簡無所卑
屈江左稱為韓夫子嚴續請譔其父可求神道碑遺珍
貨巨萬文既成但叙其譜裔品秩而已續慊之封還熈
載便却其贈宋齊邱自署碑碣輙求熈載書之熈載以
楮塞鼻曰文穢何堪也然性喜提奬後進見文有可采
者手自繕冩仍為播其聲名熈載𨽻書及畫皆雋絶一
時尤名知人使周歸元宗歴問周之將相熈載曰趙㸃
檢顧視非常殆難測也已而宋太祖果代周人服其有
先識
徐鉉字鼎臣世為會稽人父延休為吳江都少尹遂家
廣陵鉉十歳能屬文長與韓熈載齊名江南謂之韓徐
起家吳校書郎已事烈祖父子試知制誥與宰相宋齊
邱不協時有得軍中書檄者鉉與弟鍇評其援引不當
檄故殷崇義筆也由是崇義與齊邱誣鉉鍇洩機事鉉
坐貶泰州司户掾鍇貶烏江尉俄遷祠部郎中復知制
誥上言貢舉初設不宜遽罷元宗用其言即令再行貢
舉未幾元宗命内臣車延規傅宏營屯田於楚州人不
堪其苦羣起為盜遣鉉乘傳巡撫鉉至輒奏罷屯田切
責内臣不少貸又捕得賊首即斬於軍前坐專殺流舒
州周師南侵元宗徙鉉饒州已召為太子右諭徳復知
制誥遷中書舍人後主時除禮部侍郎通署中書省事
歴尚書右丞兵部侍郎翰林學士御史大夫吏部尚書
宋師圍金陵後主遣鉉求援兵時朱令贇將兵十餘萬
自上江來援後主以鉉既行欲止令贇勿東下鉉曰今
社稷所賴惟此援兵爾柰何止之後主曰方求和解而
復决戰豈利于汝乎鉉曰臣此行未必能紓國難置之
度外可也(宋史載鉉曰要以社稷為/計豈顧一介之使云云)後主泣下授鉉左
僕射參知左右内史事鉉固辭乃以隠士周惟簡假給
事中為鉉副鉉等至宋宋太祖知鉉有口辯不欲使鉉
其能特以班行武弁之懵書者為館伴鉉詰論終日卒
無以對未如之何既入見便殿鉉言江南事大禮甚恭
且無王祭不共之罪徒以被病未任朝謁非敢拒詔乞
緩兵以全一邦之命宋太祖與語反覆數四鉉辭氣愈
壯曰李煜無罪陛下出師無名宋太祖大怒命畢其説
鉉曰陛下如天如父天乃能蓋地父乃能庇子煜效貢
賦二十餘年以小事大如子事父未有過失何以見伐
宋太祖曰爾謂父子者為兩家可乎鉉語塞久之復隨
後主歸宋宋太祖責之聲甚厲鉉對曰臣為江南大臣
國亡罪當死不當問其它宋太祖嘆曰忠臣也事我當
如李氏命為太子率更令歴左散騎常侍後奉勑與湯
悦同撰江南錄至于南唐亡國之際不言其過但以厯
數存亡論之君子有取焉太平興國中宋太宗問鉉卿
見李煜否對曰臣安敢私謁宋太宗曰卿第往且言朕
有命可矣鉉遂徑詣門者以朝禁拒之鉉言我乃奉㫖
來願見太尉門者為通使俟庭下後主遽引其手以上
鉉固辭後主曰今日豈有此禮因庭坐鉉引席少偏處
之後主起持鉉大笑已而黙不言忽復長吁曰當時悔
殺却潘佑鉉無語辭出頃之有㫖詢後主何言鉉具言
其事宋太宗銜之又聞其故國不堪囘首之詞加怒焉
遂令秦王移具過飲賜以牽機藥而圽蓋太宗於諸降
王多不能相容而後主之禍則鉉一見啟之也(後主下/世宋太)
(宗詔侍臣譔碑文時有與鉉爭名者欲中傷之因言知/呉王事跡莫若徐鉉太宗詔鉉為之鉉遽請對泣曰臣)
(舊事李煜陛下容臣存故主之義乃敢奉詔許之鉉為/碑文有云投杼致慈親之惑乞火無里媼之談始勞因)
(壘之師終後塗山之會太宗覽/讀嘆賞毎對宰臣稱鉉忠義)居數歲鉉貶靜難軍行
軍司馬初鉉至汴京見被毛褐者輙哂之至是邠州苦
寒終不御毛褐致冷疾一日晨起方冠帶遽索筆手疏
約束後事又别署曰道者天地之母書訖卒年七十六
鉉簡淡寡欲質直無矯飾好李斯小篆臻其妙𨽻書亦
工(南唐拾遺記云鉉兄弟工染翰崇飾/書具常出一月團墨云值價三萬)入宋後受詔與
句中正葛端王惟恭等校説文有文集三十卷質疑論
若干卷所著稽神錄多出于客蒯亮非鉉作也(鉉不喜/釋氏而)
(好神怪蒯亮尤夸誕年逾九/十鉉延門下談神異之事)鉉博學能讀異書常與弟
鍇𨽻猫事至七十餘條又宋人剖象而亡其膽咸以為
異鉉云象膽在四足今春時當于前左足索之果如其
言
徐鍇字楚金鉉之弟也生四嵗而孤母方教鉉就學未
暇及鍇鍇自能知書稍長文辭與鉉齊名昇元中議者
以文人浮薄多用經義法律取士鍇恥之杜門不求仕
進鍇與常夢錫同直門下省出鍇文示之夢錫賞愛不
已薦于烈祖未及用而烈祖殂元宗嗣位起家秘書郎
齊王景達奏授記室未幾貶烏江尉嵗餘召還授右拾
遺集賢殿直學士論馮延魯有罪無才人望至淺不當
為巡撫使重忤權要以秘書郎分司東都然元宗愛其
才復召為虞部員外郎後主立遷屯田知制誥集賢殿
學士改官名拜右内史舍人賜金紫宿直光政殿兼兵
吏部選事與兄鉉俱在近侍時號二徐初鍇久次當遷
中書舎人㳺簡言當國每抑之鍇乃詣簡言簡言從容曰以
君才地何止一中書舍人然伯仲並居清要亦物忌太
盛不若少遲之鍇頗怏怏簡言徐出妓佐酒所歌詞皆
鍇所為鍇大喜起謝曰丞相之言故鍇意也歸以告鉉
鉉嘆息曰汝癡絶乃為數闋歌換中書舍人乎鍇凡四
知貢舉號得人鍇常著質論十餘篇後主為丹黄校定
復裒已所製文命鍇為之序士以為榮鍇酷嗜讀書隆
冬烈暑未嘗少輟後主一日得周載齊職儀江東初無
此書人無知者以訪鍇一一條對無所遺忘其博記如
此(談苑云江南時呉淑為校理古樂府中有摻字者淑/多改為操字葢章艸之變鍇曰此非可一例言若漁)
(陽摻者三撾鼓也襧衡行漁陽撾古歌云邊城晏聞漁/陽摻黄塵蕭蕭白日暗淑嘆服摻七鑒友○又後主患)
(清暑閣前艸生鍇令以桂屑布甎縫中宿艸/盡死謂吕氏春秋桂林之下無雜木故也)既久處集
賢書冊不去手非暮不出少精小學故所讎書尤審諦
每指其家語人曰吾惟寓宿于此耳江南藏書之盛為
天下冠鍇力居多後主常嘆曰羣臣勤其官皆如徐鍇
在集賢吾何憂哉宋李穆來使見鍇及鉉歎曰二陸之
流也常夜直召對天下事因及用人才行孰先後主曰
多難當先才鍇曰有人才如韓彭而無行陛下敢以兵
十萬付之乎後主稱善時國勢日削鍇憂憤得疾謂家
人曰吾今乃免得俘田矣開寶七年七月卒年五十五
贈禮部侍郎謚曰文著説文解字係傳四十卷説文通
釋四十卷方輿記一百三十卷又古今國典賦苑嵗時
廣記及他文章凡若干卷先是宋師伐江南金陵將䧟
有夢四角女子行空中以巨簁簸物散落如豆著地皆
成人或問之對曰此當死于難者後見一金紫貴人墜
地云此徐舍人也既寤異之及旦則聞鍇死矣(事物紺/珠云南)
(唐徐氏二龍葢/謂鉉與鍇也)
髙越字冲逺少舉進士精詞賦有名燕趙間(馬令南唐/書云精警)
(有才/思)盧文進鎮上黨具禮幣致之初以客從及文進鎮
安州越又從之遂為其掌書記文進仲女有才色能屬
文號女學士因以妻越文進南奔越與俱行先投鄂帥
張宣久不見知越題鷹詩以誚之(馬令南唐書載越以/鷹詩誚張宣云晴空)
(不礙摩天翮未肯平原淺艸飛鄭文寶南唐近事又云/鄂帥李公待越以殊禮將妻以愛女越竊喻其意因題)
(鷹一絶書于屋壁曰雪爪星眸衆鳥歸摩天專待振毛/衣虞人莫謾張羅網未肯平原淺艸飛遂不告而去所)
(説不同今從陸游南/唐書及唐餘紀傳)遂至廣陵吳以為秘書郎烈祖愛
其文章時齊國立制凡禱祀燕餞之文多越為譔之及
烈祖受禪遷水部員外郎改祠部浙西營田判官與江
文蔚俱以能賦擅名江表時人謂之江高(南唐近事云/江南士人言)
(體物者以江/髙為稱首)保大初文進卒有欲傾其家者越上書頌
之黜為蘄州司士叅軍就遷軍事判官與隠士陳曙為
物外交淡然不志榮利乆之仍移廣陵令還判吏部銓
歴侍御史知雜元帥府掌書記起居郎中書舍人淮南
交兵書詔多出越手援筆立成辭采溫麗元宗以為稱
職眷待與二徐等不徙官者累年後主立始遷御史中
丞勤政殿學士左議諫大夫兼户部侍郎修國史以末
疾廢久之竟卒年六十二謚曰穆貧不能葬後主為給
葬費世嘆其清(金陵志云越墓在栖/霞寺舊門外山之麗)兄子逺
逺字攸逺父操袁州别駕逺少孤為人淳雅冲淡而遇
事有奇節杜門力學不交人事烈祖受禪招來四方秀
傑以逺為秘書省正字保大初遷校書郎兼太常修撰
遂為太常博士淮南兵興元宗召見賜金紫使典戎府
書檄歴禮部員外郎樞密判官侍御史知雜史館修撰
起居郎知館事遂為勤政殿學士國初命兵部尚書陳
濬修呉史未成而卒其後領史職者多貴游或新進少
年纂述殆廢逺自保大中預史事始撰烈祖實錄二十
卷敘事詳密後主嗣位逺與徐鉉喬匡舜潘佑共成呉
錄二十卷又自撰元宗實錄十卷(唐餘紀傳云編緝昇/元以來故事為一家)
(之/言)未及上會屬疾取史稿及他所著書悉燔之卒年五
十七贈給事中謚曰良後主欲修國史訪稿於其家無
復存者逺有精識方邊鎬入潭州湖南悉平百官入賀
逺獨曰我乘楚亂取之甚易觀諸君之才守之實難聞
者愕然以為過及後如所料乃皆服其先見(案馬令南/唐書載諸)
(將取潭衡舉朝稱慶高越謂潭衡一時之凶亂取之甚/易觀諸將之才善守為難云云今從陸㳺南唐書入)
(逺/傳)
殷崇義陳州西華人父文圭為呉翰林學士崇義博洽
能文章(一統志云崇義自少頴悟常見飛/星墮水盤中掬而吞之文思日麗)仕元宗官至
學士歴樞密使右僕射常撰揚州孝光寺碑周世宗親
征淮南駐蹕于寺讀其文嗟嘆久之及畫江請平元宗
使崇義入貢世宗待之有加禮自淮上用兵凡書檄教
誥皆崇義任之特為典贍切于事情周世宗覽江左章
奏輙擊節稱賞元宗遷南都命以樞密使與嚴續輔太
子留守金陵後主初立令民間行鐵錢物價騰涌崇義
上言泉布屢變亂之招也且豪民富商不保其貲則曰
益思亂累數百言不報未㡬進右僕射同平章事開寶
二年五月罷為潤州節度使仍同平章事已而改官名
以司空知左右内史事國亡入宋避宣祖廟諱易姓名
曰湯悦宋太宗勑譔江南錄十卷自言有陳壽史體當
世頗稱之是時諸降王死多出非命其故臣或宣怨言
太宗俱錄之館中俾修太平御覽等書豐其廩餼諸臣
多卒老于中崇義其一也
論曰韓熈載制誥有元和風而議論宏正淹洽體要洵
經國之華也鉉鍇競爽越逺聯鑣雖呉之二陸何加焉
殷崇義文采斐然工于述作其以陳壽自命有以也夫
　　蒯鼇　　郭昭慶　　盧郢　　章僚
蒯鼇宣城人工屬文江南承唐末文體纎麗之弊士率
不能自振鼇獨不事華藻以理趣為本得承平餘風(鼇/嘗)
(曰夫文章者所以達道徳之本發才智之蘊使㫖勝于/辭理過于文為得之矣其餘摘裂章句鉤校屬耦綺麗)
(悦目清新沃耳則吾/不知也聞者善之)然居鄉飲博無行不為人士所容
乃去入廬山國學亡賴尤甚晚乃勵風操尚信義一言
之出必復而後已常蓄龍尾硯友人欲之而不言鼇亦
心許之未及予也一日友人不告而歸鼇悔恨徒歩數
百里追及授硯而還猶以素行為有司所擯至後主末
始登仕版迨國亡銓授未及遂不復謀仕宋開寳中薄
遊汴京樊若水欲薦于朝鼇恥之亟歸隠廬山數年卒
(一云歸宋擢進士第以/殿中丞致仕隠于廬山)
郭昭慶禾川人也父鵬保大初進士官至大理司直或
告故南平王鍾傳夫人與僧通姦大理卿蕭儼按法議
徒鵬以法行自貴始曲法誅之會宋齊邱得罪鵬坐黨
免官卒昭慶博學善著作常擬九經譔唐春秋三十卷
元宗時獻所著治書五十篇俾就進士舉昭慶不平上
書言補綴雕蟲臣自少恥而不為因得召對授揚子尉
辭不受復歸禾川邑令修謁通問昭慶不與之見令銜
之會閲編户乃籍昭慶為新擬軍時後主嗣立昭慶復
走金陵再獻經國治民論大抵指述池州采石諸要害
之處及東海隅可恢拓之畧擢著作郎是時方奉中朝
凡嵗慶賀貢方物牋表及廷勞宴餞之辭率命昭慶為
之昭慶與徐鍇兄弟不相能鍇前通謁而不署名銜昭
慶怒詬而擲之會客將李師義與昭慶為隣而師義者
故鍇姻婭也鍇陰令師義召昭慶欲置鴆于酒毒之明
日晨起造朝暴卒昭慶治書内有禁絶三篇多天文孫
呉之述及經國論等皆行于世惟唐春秋為鉉鍇所匿
不得見云(時又有何晦著唐摭言/十五卷亦為當世所稱)
盧郢金陵人能文章有勇力好吹鐵笛乾徳中後主命
韓徳霸為都城烽火使警察非常怙權暴横國人望其
前驅莫不奔避郢遇之調笛自若徳霸叱左右捕執郢
奮臂擊十餘人皆顛躓直前捽徳霸墜馬敺之敗面傷
目徳霸忿忿入訴後主叱之出顧近侍笑曰戎帥遇一
措大不能自全面目尚敢訴耶遂罷其職(馬令南唐書/載徳霸出郢)
(調笛不輟使數卒捕郢奮弦搏之卒不能逼郢遂去後/與黄夢錫等自國學出遇徳霸不避其呵導徳霸駐騎)
(詬曰汝等乞索軰不知憲制敢無禮也因叱左右收之/郢等投瓦石擊走其導從敺徳霸傷面徳霸詣後主訴)
(之後主讓曰國子監先帝教育賢材之地孤亦賴此輩/與之共治汝鬬監前是必越分陵辱士人所記與此畧)
(異/云)明年郢舉進士試王度如金玊賦擢第一徐鉉為郢
姊壻常受後主命撰文累日未就郢曰當為君抒思適
庭下有石十夫不能舉郢戲弄之有頃索酒頓飲數升
復弄如初忽顧筆吏口占使書不竄易一字鉉服其工
遂以郢文進後主謂鉉曰語勢遒俊似非卿作鉉以實
對郢由是知名(一云擢/任近職)國亡入宋知全州卒
章僚雅善著述後主時充如京使奉使高麗具得其國
山川事蹟物産譔海外使程廣記三卷(春秋續演繁露/作海外行程記)
(云中間引保大初/徐弼使事為證)史虚白為之序大氐言高麗有二京
六府九節度百二十郡内列十省四部官朝服紫丹緋
綠青碧俗喜匾頭生男旦日按壓其首又言髙麗多銅
田家饁具皆銅為之有溫器名服席狀如中國之鐺其
底方其蓋圓可容七八升地志家多稱其書為博洽云
(章僚程大昌/亦作張僚)
　
　
　
　
　
　
　
　
　
　
　十國春秋卷二十八
欽定四庫全書
　十國春秋卷二十九
　　　　　　　　　　　　　檢討吴任臣撰
南唐十五
　列傳
　　魯崇範　　毛炳　　　邵拙　　　黄載
　　朱存　　　朱弼
魯崇範廬陵人家故貧竈薪不屬而讀書自若意豁如
也九經子史廣貯一室皆手自校定會烈祖初建學校
典籍殘闕下詔旁求郡縣吉州刺史賈皓就取崇範本
進之以私緡償其直崇範笑曰墳典天下公器世亂藏
于家世治藏于國其實一也吾非書肆何酬價為皓赴
闕與崇範俱至金陵表薦之授太子洗馬崇範復守廉
儉惟以月俸自給凡四時錫賚及非次優與悉頒諸親
舊之貧者元宗即位尤重之除東宫使卒于官
毛炳洪州豐城人好學不能自給因隨里人入廬山毎
為諸生曲講得錢即沽酒盡醉時彭會好茶而炳好酒
或嘲之曰彭生説賦茶三斤毛氏傳經酒半升炳聞之
㣲哂而已自後遊螺川諸邑遇酒輙飲不醉不止常宿
于酒家醉甚誤坐爐炭異日尻痛疑為所笞撻訊之乃
知其故又常醉卧道旁有里正掖起之炳瞋目呵之曰
醉者自醉醒者自醒亟去母撓予睡(馬令南唐書云里/首張谷掖炳而起)
(炳曰毛炳不干於張谷張谷不/學於毛炳醉者自醉醒者自醒)後徙居南臺山數年忽
書齋壁曰先生不住此千載惟空山因大醉一夕卒
邵拙宣城人孤峭不撓博通經史飲酒至百杯不醉一
日偶沉酗過度遂覆觴絶飲有詩百篇曰廬嶽集又有
手鈔史傳文集三百卷及卒門人袁氏買地葬之
黄載字元吉其先江夏人世為農載釋耒耜就學于廬
山師事䖍人劉元亨精究經史能文章一舉不中第歎
曰士規模于蹇淺之文去取于有司之手其去道不甚
遠乎遂不復進取以教授為業載事母有孝名性嗜酒
函丈之間多置罌缶興來輙飲而義理不亂常釋禮經
若干卷其直百千為人取去笑曰彼無貲者也將籍此
以成家亦我之徳了不介意諸生有醵會市羊者是夜
夢一羊望載乞命載出以緡酬直而畜其羊又飼一犬
亦頗馴每出入則羊犬聨隨時人號曰犬羊仙且紀其
事云金陵陷載以隠居獲免宋天禧末一夕醉死年七
十妻與子皆先卒
朱存金陵人保大時常取呉大帝及六朝興亡成敗之
迹作覽古詩二百章章四句地志家多援以為證
朱弼字君佐建州人舉明經第一授國子助教知廬山
國學盧絳蒯鼇諸葛濤飲博不逞患苦諸生學官依違
無敢問者及弼至一切繩以禮法升堂講説座下肅然
絳等亦媿服引去生徒自四方來者數倍平時國亡歸
宋補衡山主簿秩滿求為南嶽令卒
　　沈彬　　　史虚白　　陳陶　　　陳貺
　　鄭元素　　廖凝　　　洪文用
沈彬洪州髙安人宋末應進士不第(雅言參述云彬常/夢錦衣貼月飛識)
(者謂身不入/月不及第也)遂浪迹衡湘會楚武穆王稱霸湖南彬獻
頌徳詩武穆王欲避署幕府以有足疾而止由是隠雲
陽山好神仙喜賦詩句法精美(江南野史云與浮圖輩/虚中齊已以詩名互相)
(吹/嘘)尋歸鄉里烈祖輔吳表授秘書郎(江南野史云彬知/先主欲取楊氏因)
(獻觀畫山水圖詩須知手筆安排定不怕山河/整頓難先主夙聞其名覽之而喜遂授秘書郎)與元宗
遊俄乞骸骨還山以吏部郎中致仕元宗遷南都彬年
八十餘來見曰臣久處山林不預世事臣妻曰君主人
郎君今為天子何不一往臣遂忘衰老而來元宗命無
拜厚賜粟帛以其子元為秘書省正字彬先嵗常指鍾
山雷擊栢木四片曰此天所以賜吾也亟命工治為櫬
諸子不敢違已又策杖郊原手植一樹識之語其子曰
吾當藏骨于此及卒伐樹掘地至丈餘得一石槨製作
精麗光潔可鑒蓋上有篆云開成二年壽槨(案馬令南/唐書鄭文)
(寳南唐近事皆云葢上刋八篆字云開成二年壽槨一/所今從陸游南唐書江南野史云彬將葬穴其處乃古)
(冢也其間見一石燈臺上有漆一盆塘頭獲一銅牌上/鐫篆文又云佳城今已開雖開不葬埋漆燈猶未爇留)
(待沈彬來所/紀與此畧異)舉棺就之廣袤中度彬有都門送客再
過金陵諸詩盛稱於世次子廷瑞有道術人皆呼為沈
道者嗜酒却粒寒暑一單褐數十年不易跣行日數百
里林棲露宿多在玊笥浮雲二山死之日有人見乘舟
江上而去後視其墳陷裂尺餘矣(江南野史載廷瑞常/醉至縣治直造階上)
(縣令戲之曰沈道者何日道成廷瑞應聲奪茟就几而/書曰何須問我道成時紫府清都自有期手握藥苗人)
(不識體含仙骨俗爭/知云云令乃慚謝)
史虚白字畏名世家齊魯(南唐近事/云北海人)虚白隠居嵩少著
書中原喪亂與韓熈載南渡時烈祖輔呉方任用宋齊
邱虚白誦言曰我可代彼齊邱不平欲窮其技能召與
宴飲設倡樂奕碁博戲酒數行使製書檄詩賦碑頌虛
白方半醉命數人執紙口占筆不停輟俄而衆篇悉就
詞采磊落坐客驚服因説齊邱以五可十必然之論多
引湯武伊吕事齊邱謝曰子道大吾不能了此引見烈
祖烈祖曰江南地如覆甌子何以教我虛白為言中原
方横流獨江淮豐阜兵食俱足當長驅以定大業毋失
事機為他日悔(釣磯立談載虚白對曰昔關中父老語/劉徳輿曰長安千門萬户是公家百姓)
(五陵聨絡是公家墳墓捨此將欲何之故小人亦以是/為使君願倘公能拓定中土王有京雒終不足言也)
烈祖喜其言而不能用擢為校書郎稍遷州從事以羈
縻之虚白恥初言失謝病去南遊至九江落星灣因家
焉常乘雙犢版轅掛酒壺車上山童總角負一琴一酒
瓢以從往來廬山絶意世事保大初熈載為史館修撰
薦虚白可用元宗召見訪以國事對曰草野之人魚釣
而已安知國家大計賜宴便殿醉溺于殿陛元宗曰真
隠者也賜田百頃放還山及淮甸不寧元宗獻江北地
求成虚白乃為割江賦以諷曰舟車有限㳂汀島以俱
閒魚鼈無知尚交游而不止已而遷都南昌元宗舟次
蠡澤虚白鶴裘黎杖迎謁道旁元宗駐蹕勞問曰處士
居山亦曾有所賦乎曰近得谿居詩一聯使誦之曰風
雨掲却屋渾家醉不知元宗變色厚頒粟帛又知其嗜
酒别賜御醞數壺徐鉉髙越謂之曰先生髙不可屈可
使二子仕乎虚白曰野人有子賢則立功業以道事明
主愚則負薪捕麋以養其母僕未常介意也不敢以累
公鉉越媿嘆卒年六十八將終謂其子曰官賜吾美酒
飲之畧盡尚留一榼吾死置藜杖及此酒于棺中四時
勿用祭享無益死者吾亦不歆子皆從之(南唐近事曰/虚白卒其子)
(毎因節序必修奠訖爇紙緡於靈座紙皆不/化用意焚之火則自滅遂不復更祭奠云)著有釣磯
立談一卷言江南廢興事頗備(宋天聖中虚白孫溫官/虞部員外郎獻虚白文)
(集仁宗愛之追號/虚白冲靖先生)
陳陶劒浦人少學長安昇元中南奔將詣金陵見烈祖
自度與宋齊邱不合隠居洪州西山常曰世豈無麟鳳
國家自遺之耳(陶少與水曹任畹相善寓之詩云好向/明時薦遺逸莫教千古弔靈均又自咏)
(云近來世上無徐庶/誰向桑麻識卧龍)陶博物(海錄碎事云陶以詩名兼/釋老學自號三教布衣)
善知厯象保大末有星孛如參芒指東南陶語人曰國
其㡬亡乎已而果失淮南元宗遷南都至落星灣將訪
以天象恐陶不肯盡言以其素嗜鮓使人偽言售鮓至
門陶出啗鮓喜甚售鮓者曰官舟至落星矣處士知之
乎陶笑曰星落不還元宗聞之不懌既至南都殿前得
殘獸一足無有知其故者遣使問陶陶曰是夜乃貪狼
星直日故爾元宗嘆曰真鴻儒也將召見會元宗晏駕
遂絶意仕進以修養燒煉為事西山産靈藥陶與妻日
斸而餌之而二子小字柤棃(陶有詩云磻溪老叟無人/問閒列柤棃教六韜蓋指)
(二子/也)或問其優劣答曰味雖不同皆可於口久之變姓
名徙去不知所終開寳中南昌市有老翁了髻被褐與
老嫗賣藥得錢則沽酒市鮓相對飲啗既醉歌舞道上
其歌曰藍采和藍采和塵世紛紛事更多何如賣藥沽
美酒歸去青崖拍手歌或疑為陶夫婦云
陳貺(一作/况)閩人性淡漠孤貧力學積書至數千卷隠廬
山㡬四十年慶弔人事都未暫往衣食乏絶不以動心
有季父為桑門時時賴其資給苦思於詩得句未成章
已播逺近(江南野史云貺有詩數百/首骨格强梗出于常態)學者多師事之元
宗聞其名以幣帛往徴貺入見幞巾絛帶布裘鹿鞟進
止閒雅有度時方祁寒元宗見其衣单薄降手札曰欲
以綾綺衣賜卿卿必不受今賜朕自服紬縑衣三十事
卿其領之貺獻景陽宫懷古詩元宗稱善詔授江州士
曹掾固辭乃賜粟帛遣還山卒年七十五(貺五十方娶/有慶之者曰)
(處士新昏宴爾安乎荅曰僕少處山谷莫預世事不知/衣裾下有寧馨事及就徴或問細君置之何所對曰暫)
(寄師叔禪院曰婦人年少何可不防閑荅曰扃錮/之矣曰如水火何曰鑰匙亦以付之其淳質如此)
鄭元素華原人少習詩禮避亂南奔隠居廬山青牛谷
四十餘年樵蘇不㸑弦歌自若搆一室於舍後會集古
書千餘卷遂終其身焉元素溫韜之甥也自言韜發昭
陵從埏道下見宫室閎麗不異人間中為正寢東西列
石牀牀上石函中有鐵匣悉藏前代圖書及鍾王墨蹟
韜盡取之韜死元素得之為多
廖凝字熈績衡山人少隠居南嶽時登祝融峯頂觸思
成韻語一時詩人盡屈其下元宗習其名數往聘之初
不赴詔後江南賊起凝曰與其抱道而死孰與就義以
存吾宗遂出為彭澤令慕陶處士為人已而笑曰淵明
不以五斗折腰吾寜久為人役即解印歸衡山(廣輿記/云凝秩)
(滿但攜詩卷/酒瓢而去)久之復起為連州刺史與張居詠輩為詩
友未㡬復辭歸隠衡山有詩集七卷一云凝即匡圖弟
楚亡遷金陵累官水部員外郎建昌縣令江州團練副
使未知孰是也
洪文用為(闕/)　主簿後主時與族人澤隠泉州文圃山
人咸多其不為世屈
　　何溥　　　謝銓　　　李元清
何溥字令通袁州宜春人天資頴异識雲氣善地理家
言元宗聞其賢累詔起之因上言天經地義之實擢國
子祭酒(一云官僕射案溥休寜縣基記云職任國/師又方囘有輓祭酒何公像詩今從之)保大
中鄒廷翊相皇陵於牛頭山溥言不利極表諫諍忤㫖
謫休寧令溥至邑即改縣基呉王墓後倚松蘿山前名
真武下壇形未㡬卜地縣東南隅居焉舍前削石按太
極八卦諸圖茂林修竹時時披襟嘯傲其間以為常後
主時復徴不起國亡溥大哭噴血轉隠芙蓉山剃髪為
頭陀禮昭襌師别號慕真又號紫霞山人溥雖假迹禪
門絶不譚釋語每誦道徳經必嘆曰真聖人也孔子豈
欺我哉由是專修長生煉化之術宋天禧初以火解所
著論氣正訣一卷傳世
謝銓會稽人仕元宗父子官銀青光祿大夫金吾大將
軍國亡銓守義不辱挈家遁居祁門士論髙之
李元清濠州人周師侵淮南元清父聚鄉里義士襞紙
為鎧號白甲軍與官軍同守濠州水寨兵潰元清徙金
陵趫㨗善走能及奔馬常步入汴洛刺事後主嗣位以
吉州永新與湖南聯境命元清為永新制置使每數月
一託疾不坐衙微服入湖南境人無知者敵人動息元
清常預知之治境累年邊障寜晏先是夏賦凖貢見緍
民以變直折兌為苦元清奏請納帛一疋折錢一貫為
定制又常隨宜科率民甚便之嵗總諸科物十餘萬數
轉運入金陵國用頼以少濟國亡以故官起發入汴元
清心誓不復仕二國因偽稱失明召驗之揮刃將及頸
目不為瞬乃放歸濠州卒
　　盧珖　　　許光大
盧珖世為閩人王氏建國避地尤溪保大四年置劔州
於延平津以陳誨為刺史又取尤溪𨽻劒州尤溪故有
戍卒禦山寇至是以珖為守將及李仁達亂閩使其將
陳匡弼襲尤溪珖拒之於東郊水亭戰甚力邑人得奔
竄不死珖兵敗乃曰吾受人邑為之守邑不守何用生
大呼而前為匡弼將劉掉刀所殺邑人相與葬珖于杉
嶺珖五子四子從戰俱歿季子幼棄草中隣媼訪其母
送歸金陵元宗下詔襃䘏授季子總管復其家
許光大保大時為㳂海都巡檢居寜徳縣硯江江寇至
光大持短兵接戰遂歿于陳江水如血者三日尸隨潮
歸鄉人立廟祀之
　　陳襃　顔詡　許規(子逖/)歐陽彬　鍾離君
陳襃江州徳安人故唐給事中京之後也十世同居長
幼七百口不置奴婢日會食堂上男女異席未冠笄者
别為一席畜犬百餘共以一船貯食飼之一犬不至羣
犬亦皆不食襃又築書樓延四方學者鄉隣化徳獄訟
稀少有彭李者世為其傭父久喪明常聞襃子弟言舜
至孝䑛瞽叟目復明李歸效之不數日父目開朗其感
人有如此昇元初詔復其家表門閭同時見旌者尚數
家皆五世同居云
顔詡禾川人故唐魯公真卿之後也詡少孤兄弟數人
事繼母以孝聞雅擅辭翰修飾禮度及末年一門百口
家法肅然聞子弟有與賓客戲者未常面責手冩韋昭
博奕論署於屋壁使其自媿詡季父以非禮據鄉人桑
詣縣求治邑令下詡評之詡償以已緡訟遂止卒年七
十餘
許規南陽人祖儒義不食梁粟南奔隠歙州山谷中終
身不出儒生稠稠生規規好道家言為人慷慨尚義常
覉旅宣歙間聞旁舍生呻呼狀就訊之曰我某郡人察
君長者且死願以骸骨屬因指槖中黄金十斤曰以是
交長者規許諾為經紀喪事敬負其骨千里并黄金置
死者家死者有父自内出驚媿之因獻金如亡兒言以
為壽規不顧竟去規子逖
逖字景山為人慷慨自喜有清節後主時數上書言事
得校書郎遷監察御史宋師圍金陵統軍使張雄(即李/雄)
擁兵數萬駐上江後主命逖召雄兵逖走上江告之故
雄素忠義即聼命已而後主以蠟書止雄於溧陽(一作/溧水)
逖曰此非柵兵之地留之必敗乃戒雄曰兵來慎無動
待我一夕吾當入白可與公兵俱入城逖去宋師挑之
雄輒出戰果敗死逖至收其敗兵千人而還人以是謂
逖為知兵國亡入宋召試為汲縣尉官至司封員外郎
歐陽彬字可封吉州人仕元宗父子為武昌令吉州軍
事衙推官至檢校右散騎常侍兼御史大夫性至孝兄
弟相友愛有紫芝一莖兩葩生於楹鄉人以為孝徳所
感為著賦頌年九十有四
鍾離君失其姓名(案東軒筆錄註鍾離名瑾合肥人又/續文獻通考亦作鍾離瑾似鍾離為)
(姓非邑名矣今/姑從南唐書)保大中為鍾離縣令與隣邑許令締姻
鍾離女將出適置一媵婢一日使執箕帚治地至堂皇
之窳處忽泫然淚下鍾離君見之詰其故婢曰幼時妾
父於此穴地為毬窩導妾戲嵗久矣而窳處未改也鍾
離君驚問曰而父何人婢曰妾父前兩政縣令也身死
家破妾遂落民間更賣為婢鍾離君遽呼牙儈及老吏
質之具得其實是時許令子納采有日鍾離君急以書
抵許曰吾賣婢而得前令之女吾特憐之義不可久辱
當以吾女貲裝先求婿以歸此女更竢閲嵗别辦裝以
遣吾女可乎許令答書曰蘧伯玊恥獨為君子君何必
自專髙義願以前令女配吾子然後君别求良奥以嫁
君女何如於是前令女遂歸許氏
　　呉媛　　　聶氏　　　龔氏二女
呉媛浚儀人唐史臣競之後父志野義不為梁民來奔
江南遂於廬陵僑居焉媛適段甲生子未周晬而段卒
父母以媛少而艷議嫁之媛剺面自誓事舅嫜極備敬
謹親操井臼匜㸑教所生子為善士韓熈載使江西錄
其事以表於朝
聶氏太平鄉民女也父蚤歿與母居一日隨母入山採
薪母為虎攫去蹲踞方食聶持柴刀自虎後躍登其背
用手按頭連割其項同樵見者呼噪助斫之虎奮擲不
得脫自囤死聶捨歸告隣里共收母屍時年十三嵗也
衆咸異之
龔氏二女父慎儀為盧絳所殺事見慎儀傳二女被掠
以行至邵武王堂香嚴寺絳置酒恣飲二女遂縊於寺
後之小墩後人名其所曰烈女臺
　
　
　
　
　
　
　
　
　十國春秋卷二十九
欽定四庫全書
　十國春秋卷三十
　　　　　　　　　　　　檢討吴任臣撰
南唐十六
　列傳
　　郭廷謂　　朱令贇　　陳大雅　　盧　絳
郭廷謂字信臣彭城人父全義仕為濠州觀察使廷謂
㓜好學工書善騎射補殿前承㫖出為濠州中門使全
義卒擢莊宅使即為州監軍周侵淮南廷謂與州將黄
仁謹(宋史作仁謙/今從南唐書)約以死守周遣諜以鐵劵及其壘廷
謂拒之籍州民不逞者聚于僧寺嚴兵守之日給食隨
所能使造守具故周師終不知城中虚實乆不可下元
宗歎其忠因大發戰櫂命與林仁肇援壽州周世宗聞
之從下蔡浮橋于渦口築壘東西以䕶橋命張從恩焦
繼勲守焉廷謂語仁謹曰此濠壽之患也彼以騎士勝
利于陸我以舟師勝便于水今夏乆雨淮流汎溢願假
舟兵二千斷其橋屠其城直抵壽春仁謹從之即輕櫂
沂流急趣渦口麾兵斷笮悉焚之周師大衂死者不可
計燔其貲糧而還以功授武功殿使周師退保定逺又
募壯士為負販狀入定逺偵軍多寡及守將之名還曰
武行徳周務勍也廷謂曰是可圖也迺籍鄉兵萬餘洎
卒五千日夕訓練依山銜枚設伏以破之斬首數百行
徳挺身遯時有以玉帛子女餉廷謂者盡卻之唯取良
馬二百匹以獻以功遷滁州刺史兼上淮巡檢應援兵
馬都監及紫金山之戰將帥多降于周廷謂獨還軍守
濠州追不能及時濠守臣欲棄城走廷謂止之俄加濠
州團練使治壁壘繕戈甲常若敵至世宗復南征廷謂
表金陵請援且言周師日張願卑辭請和以俟機會夜
出敢死士千餘襲破周營焚雲梯洞屋周人大驚相蹂
躪死者甚衆既而援師不至世宗親攻城焚戰艦數百
艘殺二千人進攻羊馬城又殺數百人遣諜持詔諭降
廷謂廷謂度不能支奉表于周懇言世受本國爵命家
在江南欲遣使稟命國主世宗許之為緩攻及廷謂使
還知金陵卒不能救集將士于壘門南嚮慟哭再拜乃
降至山陽見世宗特賜宴勞之曰兵興以來江南敗亡
相踵惟卿能犯渦口浮橋破定逺寨足報國矣濠州小
城使汝主自守豈能國哉賜襲衣金帶良馬及器皿萬
餘拜亳州防禦使以其弟本州馬步都校廷讚為和州
刺史(廷謂又有兄廷諭元宗時官太子洗馬致仕/廷諭子延澤字徳潤元宗時試秘書省正字)因命
帥濠州兵攻下天長軍(宋史云降/其將馬贇)遷樓櫓戰櫂左右廂
都監入宋官至靜江軍節度觀察留後知梓州代歸賜
第汴京開寶五年卒年五十四子延濬初廷謂之降元
宗諒其力屈異于他叛者故免其家廷謂性恭謹事母
以孝聞朝夕束帶立侍寒暑不變為政亦有惠愛百姓
稱之
朱令贇大將軍匡業從子椎額鷹目趫捷善射軍中號
為朱深眼積遷至神衛軍都虞候已又代林仁肇為鎮
南軍節度使開寶中後主見討宋師已圍金陵召令贇
赴難軍至湖口與諸將謀曰今為前進則北軍據我後
上江阻隔進未破敵退絶餽饟奈何乃檄南都留守劉
克貞赴軍欲遲其至使代拒湖口及發而後主危急飛
書督兵者接踵令贇不能守初議乃與戰櫂都虞候王
暉乘流而前自潯陽湖編木為大栰長百餘丈大艦至
容千人將突下斷采石浮梁㑹江水涸舟栰艱阻而宋
師密樹長木于洲渚間若帆檣狀令贇疑有伏不即進
比至虎蹲洲合戰令贇所乘艦尤大建大將旗鼓宋師
舟小聚攻之先是令贇創巨舟實葭葦以膏沃之名曰
火油機至是以火油縱燒宋人不能支㑹北風反燒自
焚水陸諸軍十五萬不戰皆潰令贇惶駭投火死(江南/野史)
(云其子脱/身在南昌)糧米戈甲俱焚無孑遺煙焰不止者浹日自
是金陵外援遂絶以至于亡初軍至石碑營子苦霧晝
集如幕覆營上不復見掌外人望其氣如虹上亘于天
不祥之兆也不數日遂敗(釣磯立談云時宋師上/有氣如鸞翔鳳舞狀)
陳大雅字審已後主時官衛尉卿宋師圍金陵陳喬欲
遣使冒圍趣上流援兵後主謂大雅曰審已儒者也平
時尚急人之急能強為孤一行乎大雅再拜言曰陛下
十餘年來焦心養士羣臣不能報稱萬一倉卒之際臣
合萬死然愚以為覆水之勢殆于難圖雖承威靈恐不
克辦後主曰孤平生喜躭禪學世味澹如也先帝棄代
時冡嫡不天越升非次雅非本懐自割江以來屈身中
朝常恐獲罪每思脱屣顧無計耳今竟煩大討孤亦安
能惜一日之辱正以旅拒既乆將不見納是以欲起上
江征戍以為聲援大雅復言上江大帥朱令贇愎諫自
用無逺謀恐不足恃後主作色曰諸臣平日髙談稷卨
目前但欲為任蠻奴計孤亦何所託命也是夕詔大雅
發令贇等軍大雅便疾馳至軍勸令贇倍道勤王令贇
知勢不敵謂大雅曰僕頭顱决為國家効一死與卿俱
沒無益也卿為先事入白可乎由是犯矢石潛入金陵
與後主相持泣下曰令贇軍必無成矣城陷日大雅投
殿角井中衣掛井幹不得死兵人引之出宋將曹彬命
從後主入宋拜太子洗馬嵗餘忽忽而卒
盧絳字晉卿宜春人自言歙州刺史肇之後初名衮慕
晉魏絳更焉讀書稍通大㫖喜論當世利病然脱畧繩
檢每以博奕角觗為事舉進士不中遂棄去為吉州回
運務計吏盜庫金事覺當伏法乃更儒服亡命江湖間
至新淦客于土豪陳氏與其子弟共學絳好縱横兵家
言日夜射獵陳氏察其非士流謂曰朝廷方求賢豪吾
子其可乆留此乎因厚具裝遣行絳將還宜春中途飲
博盡費其槖中裝比至家母及兄弟咸鄙誚之絳乃入
廬山白鹿洞書院猶亡賴以屠販為事多脅取同舎生
金又持㩁貨掗賈于山中持人短長索賕謝人皆患苦
之與諸葛濤蒯鼇號廬山三害朱弼為國子助教將捕
治其罪復亡去往來金陵丹陽間遇大寒平地躍起折
簷桷為薪以自濟守倉吏歸更躍倉簷自氣樓入倉中
盜米一夕往返數十乆之乃上書論事未報詣樞密使
陳喬口陳所上書詞辨縱横喬聳然異之用為本院承
㫖授沿江巡檢募亡命習水戰使馬雄王川等分將之
要吳越兵于海門屢獲舟艦以善戰聞開寶中密説後
主曰吳越仇讎腹心之疾也他日必為北兵羽翼以攻
我臣屢與之角知其易與不如先事出不意滅之後主
曰然則大朝且見討奈何絳曰臣請詐以宣歙叛陛下
深言討賊且賂吳越乞兵吳越兵勢須為出俟其來拒
撃之而臣躡其後國可覆也滅吳越則國威大振北兵
不敢動矣後主不聼及宋師南侵絳為凌波都虞候㳂
江都部署守秦淮水柵戰屢勝諸將忌其能共説後主
遣絳出援潤州乃授昭武軍節度留後帥八千人陳于
潤州城下北軍不敢逼入城拒守而節度使劉澄謀因
計事斬絳以城降絳覺之澄乃謂絳曰都城危甚萬一
不守守此何為絳曰君為守不可棄城宜赴難者絳也
是夕澄遣禆將出送降欵絳帥部下馳出欲冒圍入金
陵圍堅不可入乃走保宣州金陵城陷諸郡皆下絳獨
不降謀南據閩中過歙州刺史龔慎儀閉城拒之殺之
而行宋太祖使絳弟襲招絳絳初欲殺襲以明不屈已
而卒降至汴京授冀州團練使遇慎儀兄子贊善大夫
穎于朝詬絳曰是殺我季父者執至殿陛訴寃詔屬吏
樞密使曹彬言其才畧可用願宥其死太祖曰是貌𩔖
侯霸榮何可留也斬于西市(江南野史云絳既出呼延/贊當視行事絳曰萬乘帝)
(王斬一偽署節度使可無氊/褥乎贊使馳奏上遂賜之)霸榮河東將常降而叛歸
殺其主劉繼恩者故太祖惡之絳臨刑大呼曰陛下獨
不記以鐵劵誓書招臣乎初絳未遇時遘熱病彌日夢
白衣女子被真珠衣持蔗漿勸之飲(一云持蔗一/本令絳盡食)且歌
菩薩蠻詞以侑絳寤而憶其玉京人去之闋每曰他日
富貴相見于固子坡(江南野史/作孟家陂)至是有婦人耿玉真者
以淫亂罪同斬姿貌宛如所夢問其受刑之地即固子
坡云(絳孫器有文學登宋進士第○案鄭瑗井觀瑣言/曰南唐史盧絳仕江南至昭武節度使及金陵陷)
(募驍勇敢死千餘由宣歙長驅入福建循海聚兵以圖/興復不果而敗今句容縣東陽鎮市東有盧大王廟志)
(云即絳祠馬令南唐書乃云金陵既平絳獨不順殺歙/州刺史龔慎儀云云後斬于固子坡据舊史則絳為終)
(于所事而死据馬書則絳為仇人所訟而死瑗謂絳聚/兵為唐興復歙既降宋則殺其守臣乃勢所宜然以宋)
(藝祖追贈韓通録用衛融張洎事觀之則龔穎惟為季/父訟寃藝祖未必遽肯殺絳句容之人必不為絳立祠)
(舊史當得其實姑/記於此以備考云)
論曰郭廷謂屢挫勁敵力窮而降要與敗主取榮者異
矣朱令贇覆軍身歿將畧雅非所長而死事故不可泯
也陳大雅懐申屠之志貶節受職其初念詎及此乎盧
絳鮮克有終而才畧縱横倔强不屈始亦有足取者焉
　　吳仲舉　　陸昭符　　潘慎修
吳仲舉字太沖永興人也有文學通春秋三傳後主時
為彭澤主簿宋師南侵曹彬檄江南郡縣納欵彭澤令
已望風迎降仲舉以大義責之乃殺彬使者已而為彬
所執仲舉曰吾世祿李氏國亡而死職也彬義而釋之
入宋累官零陵令卒
陸昭符初名匡符金陵人也保大中官常州刺史當吳
越之衝屢交兵城邑荒殘匡符為政寛簡招納逋亡未
幾遂富實一日坐㕔事雷雨暴至電光如金蛇遶梁吏
卒皆震仆匡符撫案叱之雷電頓止及舉案幃得鐵索
重數百斤匡符亦不變色徐命舉索貯庫中交泰元年
元宗既稱藩于周是秋命匡符為進奏使置邸大梁宋
受周禪匡符避太祖名乃更名曰昭符後主嗣位御宫
門立金雞竿降赦如天子禮太祖聞而怒召昭符詰之
色甚厲昭符徐以鄙語對太祖為笑而不問是時潘慎
修為入貢使而昭符亦常往來金陵㑹帑藏空竭物數
難辦昭符請市于富民石守信家得絹十萬疋後主大
悦宋太祖已遣李穆徴後主入朝因問昭符曰汝度若
主來否對曰君命召不俟駕安有不來及後主稱疾宋
師致討昭符又言于太祖曰臣主必死社稷已而後主
降罷置邸不得調卒
潘慎修字成徳尚書承祐子也以父任仕後主為起居
舍人宋師南侵後主遣慎修從江國公從鎰貢買宴錢
求緩師留館懐信驛及金陵已下邸吏趣從鎰入賀慎
修謂國且亡何賀也奉表請罪而已宋太祖嘉其得體
命為太子右贊善後主表求慎修掌書記許之後主已
歿改太常博士直祕閣累官至翰林侍讀學士真宗時
江南舊臣多有言後主闇懦真宗以問慎修對曰煜或
懵理何得享國十餘年真宗深加奬嘆慎修風度醞藉
博涉文史多讀道書善清談士大夫與遊者咸推其素
尚云
　　張佖　　龔慎儀　　周惟簡　　張洎
張佖常州人後主朝仕為考功員外郎進中書舍人開
寶五年貶損制度改内史舍人後主雅好文事雖當末
運猶留意于科第以佖有文使知禮部貢舉掲榜之前
夕有程員者夢人報已與王綸等五人及第員驚喜詣
省門遇楊遂張觀曾顗謂曰榜在雞行街何忽忽至此
既寤則聞遂等三人中選其夏後主疑佖頗任私意命
張洎覆試遂再放王綸等五人乃知洎雖矯佖之弊然
前定固如此明年癸酉附榜則雞行之應也佖隨後主
入宋以故臣見敘太宗朝佖在史館一日問曰卿家每
食多客敘談何事佖曰臣之親舊多客都下困窮乏食
臣累輕而俸優故常過臣飯臣不得拒焉然止菜羮而
已明日太宗遣快行者伺其饌客即坐間取食以進果
止糝飰菜羮仍皆陶器太宗喜其不隠遷官郎中佖第
宅在故里人稱菜羮張家云佖為人長者後官河南每
寒食必親拜後主墓哭之甚哀李氏子孫陵替常分俸
贍給焉
龔慎儀仕後主為給事中開寶三年宋太祖欲討南漢
未决詔後主諭其奉正朔後主乃命潘佑撰書遣慎儀
持書使南漢漢得書大怒囚慎儀不遣後主表聞太祖
遂决意興師南漢平乃得歸(青箱雜記云慎儀奉使嶺/表劉主囚之逾年不遣慎)
(儀乃然頂禱佛願捨宅建寺庶遂生還未幾劉主女病/譫語云且急遣龔慎儀歸國不然我即死劉主懼遣之)
(尋歸以宅為寺即邵武王堂里香嚴寺是也按此/則慎儀之歸先于漢亡之日已今從唐餘紀傳)江南
之亡也慎儀為歙州刺史會昭武留後盧絳聞國破謀
起義提兵入閩道經歙慎儀閉城拒守絳怒曰慎儀吾
故人何為見拒遣禆將馬雄攻之慎儀朝服而出為雄
所害
周惟簡饒州鄱陽人隠居好學問明易義後主召至金
陵起布衣為國子博士集賢殿侍講頃之以虞部郎中
致仕還山金陵受圍間道召還入後苑講否卦賜金紫
後主思得奇士能使兵間者張洎薦惟簡可以談笑和
解乃授給事中副徐鉉使宋後主手疏言惟簡託志妙
門存心道典伴臣修養不預公途葢為之聲價兾動朝
聼比至宋太祖召見詰責惟簡惶恐反言曰臣本野人
未嘗仕宦李煜強遣來耳伏聞終南山多靈藥願得棲
隠太祖許之金陵平官宋國子周易博士判監事或謂
曰終南之言不酬且得罪惟簡不得已表求解官以遂
初志改虞部郎中致仕授其子繕鄠縣主簿使就養太
平興國初惟簡自終南至闕下求入見有司以致仕官
非有詔召無求對之制乃還嵗餘復上表求仕除太常
博士遷水部員外郎卒
張洎字師闇改字偕仁南譙人也(宋史云全椒人曾祖/改澄城尉祖藴泗上)
(轉運巡官父煦/滁州司法掾)少有俊才博通墳典舉進士起家句容
尉(宋史云解/褐上元尉)以議文獻太子諡為元宗所識擢監察御
史洎自以論事稱㫖遂肆彈撃無所忌大臣游簡言等
嫉之會元宗遷南都留後主居守即薦洎為後主記室
不得從未幾元宗晏駕後主立擢工部員外郎試知制
誥滿嵗為禮部員外郎知制誥遷中書舎人與徐遊同
為清輝殿學士澄心堂建洎亦參機密于中恩寵第一
後主每兄弟宴飲作伎樂洎獨得預為建大第宫城東
北隅及賜書萬餘卷後主常至其第召見妻子賜予甚
厚洎初與潘佑並官西省情好甚篤既而所趨漸異佑
歎曰堂堂乎張也難與並為仁矣後佑抵罪死洎頗有
力焉後主附宋貢奉事興洎奉使汴京中朝公卿喜其
有文甚加愛賞宋師圍金陵踰年洎勸後主勿降每引
符命云𤣥象無變金湯之固未易取也北軍旦夕當自
退茍或不虞即臣當先死及城陷洎攜妻子及槖裝自
便門入止宫中時洎為光政院副使紿光政使陳喬同
升閣欲與俱死喬自經氣絶洎反下見後主曰臣與喬
同掌樞務國亡當俱死又念主在誰能為主白其事不
死將有以報也(李燾續通鑑長編云國史張洎傳言洎/與陳喬同升閣喬自經洎視喬氣絶乃)
(下而談苑載喬縊于視事㕔洎猶不知國史葢因九國/志陳喬傳所云恐九國志未可信也洎既已背約不死)
(亦何待喬氣絶乃下閣談苑又言國主求喬不得或言/洎以為喬已北降明日乃得喬尸按此則所云同升閣)
(者謬矣大抵城破時洎與喬猶同見國主請如前約喬/遂死而洎不死爾洎故不能死所以同見國主度國主)
(必不許/其死也)歸宋太祖召責之曰汝教煜不降使至今日因
出常書示之乃圍城日洎所草詔召上江救兵蠟丸書
也洎神色自若徐曰當危急之際望延嵗月亦何計不
為臣所作帛書甚多此特其一耳(宋史載洎頓首請罪/曰實臣所為也犬吠)
(非其主此其一爾他尚多有今/得死臣之分也今從南唐書)太祖奇之授太子中允
太宗時累遷禮户二部郎中(時秦國錢王俶薨太常定/謚忠懿洎時判考功為覆)
(狀經尚書省集議虞部郎中張佖奏駁曰按考功覆狀/一句云亢龍无悔實非臣子所宜言况俶夙為荒服未)
(嘗畧居尊位終是藩臣故名不可稱龍位不可為元其/亢龍无悔四字請改正洎對上曰謹按易乾之九三云)
(云王弼云處下卦之極愈于上九之亢正義云九三居/下體之極是人臣之體也其免亢龍之咎者是人臣之)
(極可以慎守免禍故云免亢極之禍也漢書梁商傳贊/云地居亢滿而能以謹厚自終楊植許由碑云錙銖九)
(有亢極一夫杜鴻漸讓元帥表云祿位亢極過踰涯量/盧杞郭子儀碑云居亢无悔其心益降李翰書霍光傳)
(云有伊周負荷之明無九三亢極之悔張説祈國公碑/云一無目牛之全一無亢龍之悔也况考功狀内止稱)
(云受寵若驚居亢无悔即本无亢龍无悔之語詔曰張/洎援引故實皆有依據張佖學識甚淺敷陳失實可罰)
(一月/俸)未幾拜右諌議大夫判大理寺又充史館修撰判
集賢院事初洎將命入貢作十詩以詆訾汴京風物至
有一堆灰之句蘇易簡得其親書及其與易簡同事不
相能語人曰清河更作異即以一堆灰之詩進呈矣洎
為少屈然以巧宦竟至參知政事至道三年病卒年六
十四贈刑部尚書二子安期方回洎風儀灑落文采清
麗兼覽道釋書通禪寂虚無之理終日清談亹亹可聼
尤險詖刻薄後主既歸宋貧甚洎尤丐索之後主以白
金頮面器與洎洎尚未滿意時潘慎修掌後主記室洎
疑慎修教後主素與慎修善自是稍稍疏之清源郡公
仲㝢雅好蒲博飲宴洎切諌之仲㝢謝過後有言仲㝢
蒲博如故者洎遂與之絶及仲㝢死郢州𦵏京師洎亦
不赴弔常同張佖議事不協竟為讐隙始以從父禮事
佖既而不拜洎先為寇準所薦奉之甚謹未㡬揣内指
奏準誹謗性鄙吝雖親戚無所霑及江表故舊罕登其
門與徐鉉素厚善後因論事相忤至絶交然手冩鉉文
章訪求其筆札藏篋笥甚于珍玩洎有文集十五卷賈
氏談錄一卷傳世
　　鄭彦華(子文/寶)　劉澄
鄭彦華福州人祖父世為福建諸州刺史彦華少𨽻節
度使李宏義帳下嘗射死乳虎以勇聞元宗出師攻福
州大將王崇文遣卒李興登樓車罵宏義宏義不勝忿
募生得興者彦華請行夜縋出城外伏壕旁詰旦興猶
嫚罵不已華􁎎鈎得興挾以登城城上皆鼓譟宏義得
興而甘心焉崇文遂遁還嵗餘劒州刺史陳誨以水軍
攻閩彦華適出屯候官會吳越兵被誨敗彦華遂以本
部降誨誨與語奇之署軍校已而周侵淮南彦華大小
百餘戰身被五十餘創累遷至鎮海軍節度使加同平
章事後主末宋師自采石作浮梁渡江後主命彦華督
舟師萬人又遣别將杜貞(一作/真)率步兵萬人同逆戰後
主親遣行戒之曰水陸兩軍相表裏則吾事濟矣比與
宋師遇貞以所部力戰彦華擁兵不救貞敗金陵聞之
喪氣遂閉壘自守以至國破竟不能正彦華之罪彦華
從後主入宋為右千牛衛將軍從征太原及幽州皆無
功猶歴諸衛將軍至左千牛衛大將軍卒年七十三子
文寶
文寶初仕後主以文學選為清源郡公仲㝢掌書記未
幾遷校書郎後主歸宋羣臣皆從北遷宋詔江南故臣
皆許錄用文寶獨不肯言以是覊栖汴梁不預仕列後
主以環衛奉朝請禁絶賓謁文寶乃披蓑荷笠作賣魚
者以見寛譬乆之後主為之感嘆及後主已薨文寶乃
始舉進士第仕至兵部郎文寶工詩其過緱山及題綠
野堂為晏殊歐陽修所膾炙有南唐近事三卷傳于世
劉澄者後主藩邸舊人也後主末吳越克常州兵勢日
逼朝議以潤州最要害當得良將以守乃以澄為節度
使鎮之臨行後主諄諭曰卿本未合離孤孤亦難與卿
别但此非卿莫可委付勉副孤意澄灑涙而别還家罄
輦金寶以往謂人曰此皆前後所賜今國家蒙難蓄此
何為當散之以圖勲伐及吳越兵初至營壘未成左右
請掩之澄時已懐向背堅曰兵出則不可勝須救至更
圖可也㑹盧絳援兵入城澄謀因事斬絳以城降絳覺
之互相猜防是時絳怒一禆將澄私語禆將盧公怒爾
爾不生矣因諭以殺絳降敵禆將曰奈家在都城何澄
曰事急矣當身為之謀我家百口亦不暇顧既而絳不
可殺則謂絳曰都城萬一不救守此何為者絳乃自拔
而出是夕澄遣使送欵明日徧召諸將告曰澄守城數
旬志不負國事勢如此須作計諸君謂何如衆皆大哭
澄懼生變亦泣曰澄受恩固深于諸君且有父母在都
下寧不知忠孝乎但力不能抗耳于是率將吏開門降
金陵聞之益震後主方惶惑欲置其家陳喬憤切曰人
臣受重寄一旦降敵此豈可容悉収其父母妻子斬之
澄一女許嫁未適有司議宥之女曰叛逆之餘生世何
顔乃亦就戮
　　李徳柔　　劉承勲
李徳柔字子懐鄱陽人也起家小吏善伺人隂私以為
能捕獲亡命所至必得人號曰李猫兒元宗時累遷大
理卿持法苛峻凡獄未成者悉以蘆蓆裹囚倒置之死
者甚衆徳柔本無學術妄矜博洽每呼馬為韓盧染工
為伶倫縉紳無不掩口初元宗欲置北寺獄徳柔諌曰
世豈乏士而俾閹豎得以舞文墨耶其議遂寢論者亦
以是節取之
劉承勲失其鄉里以善心計事烈祖為糧料判官遷徳
昌宫使徳昌宫者故内帑别蔵也自楊氏建國撫有江
淮比他國最為富饒山澤之利嵗入不貲烈祖勵以節
儉一金寸物不妄費其積如山太子常欲一杉木作版
障有司以聞烈祖署奏後曰杉木不乏但欲作戰艦以
竹代可也然徳昌宫簿煩委不克盡勾校承勲獨任其
事資用無算保大後貢奉日繁愈得以為姦利畜伎數
十百人每置一伎價盈數十萬教以藝又費數十萬而
服飾珠犀金翠稱之江南李徳誠皇甫繼勲輩最號豪
侈未能過也宋太祖平荆湖詔㳂江具舟漕其米入汴
京承勲欲預自結中朝為異時地乃請行督巨艦自長
沙抵迎鑾千柁相銜太祖覺其意而惡之國亡承勲歸
宋首自陳漕米事太祖曰此爾主勤王耳汝安得有勞
叱出特命無敘用乆之客處無資裸袒乞食不勝凍餒
而死
　
　
　
　
　
　
　
　十國春秋卷三十
欽定四庫全書
　十國春秋卷三十一
　　　　　　　　　　　　　　檢討呉任臣撰
南唐十七
　列傳
　　孫魴　　　　周彬　　　胡元龜　　　伍喬
　　康仁傑　　　余璀　　　劉洞(夏寳松/)　舒雅
　　陳元亮　　　張惟彬　　邱旭　　　　羅潁
　　吳淑　　　　陳彭年　　魏羽　　　　洪慶元
孫魴字伯魚性聰敏好學故唐末都官員外郎鄭谷避亂
江淮魴從之遊盡得其詩歌體法吳時文雅之士駢集魴
遂與沈彬李建勲為詩社彬好評詩建勲常與彬議時魴
不在席以魴詩詰之彬曰此非有風雅製度但得人間煙
火氣多爾魴遽出讓彬曰非有風雅固然而謂得人間煙
火氣何邪彬笑曰子夜坐句云劃多灰雜蒼虬跡坐久煙
消寳鴨香非爐上作而何一坐大笑魴有題金山寺詩與張
祐詩前後並稱一時以為絶唱(金山寺題詠衆咸稱張/祐僧歸夜船月龍出曉)
(堂雲之句多為閣筆魴復吟云山載江心寺魚龍是四/隣樓臺懸倒影鐘磬隔囂塵過櫓妨僧定驚濤濺佛身)
(誰言題詠處/流響更無人)烈祖召見授宗正郎卒有詩百篇行世
周彬禾川人杜門讀書不事家人生産妻讓之曰君兄
弟皆力田畝致豐羡乃獨玩故紙以自困寧有益邪彬
笑曰耕田不如耕道非兒女子所知也烈祖鎮金陵招
辟儒生彬往依之禪代後制度草創㑹有事於南郊彬
著郊望論數千言廣陳前古得失上之署諸衛巡官元
宗與壽王景遂貽書交辟賜予優渥俄告歸以所得金
玉繒幣列庭中顧其妻曰伯叔田畝竟孰愈彬素為鄉
里所輕至是有言及者彬曰昔魯人俚孔子為東家某
况庸人乎置不問久之授大理司直歴本縣令累遷尚
書郎卒
胡元龜世為廬陵人居永新少有俊才常謁本邑令見
其風貎瓌傑因障間繪戯珠龍屬元龜詠之時邑令多
所受貽元龜題句曰翻身騰白浪探爪攫元珠蓋諷之
也令為設飲食盡歡而罷㑹有發其意者令大怒追捕
之元龜亡入金陵館吏曹郎徐某家為其子作催妝詩
立就而徐有同舍郎雅自用欲以詞賦窘元龜元龜裂
牋據案為迴文體嘲之郎一辭莫措謝去由是知名未
幾徐薦於宋齊邱射䇿入官授文房院副使居數年以
省親歸天威都虞侯張巒征桂林班師與元龜有舊訪
其第登堂拜母盤桓信宿其為巒所重如此俄授臨川
令頗著政績是時齊王景達出鎮撫州而元龜朔望起
居有慢色又常庭辱王府公侯元宗將代之已而坐娶
訟者生人婦免官徙廣陵久之㑹赦求敘理不報遂譔
怨詞三十篇元宗聞而鴆之時年方四十
伍喬廬江人性嗜學以淮人無出已右者遂度江居廬
山國學苦節自奮一夕見人掌自牖隙入署讀易二字
忽不見喬大嘆異輙取易讀之探索精微越數年山中
浮屠夢仰視見大星芒色甚巨傍有人指之曰此伍喬
星也既覺訪得喬傾貲奉之使入金陵應進士舉及試
畫八卦霽後望鍾山詩故事中選者主司必延之升堂
置酒時有宋貞觀者首就坐張洎續至主司賢洎文揖
貞觀南坐引洎坐於西酒數行喬始上卷主司歎為傑
作乃徙貞觀處席北洎處席南而以喬居賓席無何覆
考榜出喬得第一洎貞觀次之時稱主司精衡鑑焉元
宗大愛喬文命勒石以為永式仕至考功員外郎卒有
集一卷行世
康仁傑泉州人少祝髮為僧喜儒學頗自勵陳徳誠為
池州刺史仁傑遊江淮以詩投之徳誠勉令就仕薦於
朝仁傑乃易儒服至金陵㑹朝貴宴飲昇元閣仁傑造
席和登閣詩一坐大驚後主聞其名召見徧問風土民
俗仁傑對答無滯詳言陳洪進據漳泉本末仍獻所業
授鄂州文學補溧陽主簿素性清儉門無私謁已而出
吉州括量屯田視肥磽以為髙下人多允服遷汾陽令
金陵敗仁傑亦卒
余璀字崐美一名賜古田人也仕元宗為左拾遺璀善
唐律有拾遺集若干卷
劉洞廬陵人少遊廬山學詩於陳貺精思不懈或至浹
日不盥居廬山二十年長於五字唐律自號五言金城
得賈島遺法後主嗣位尤屬意詩人或以洞言者洞遂
獻詩百篇卷以石城篇為首其詞石城古渡頭一望思
悠悠幾許六朝事不禁江水流後主讀之感愴不怡者
久之因棄去洞亦不復見省金陵受圍洞猶在城中署
於道旁云千里長江皆渡馬十年養士得何人國亡洞
過故宫闕徘徊賦詩多感慨悲傷不以不遇故作怨懟
語開寳八年卒有遺集行世同時夏寳松亦隠廬山相
與為詩友洞有夜坐詩寳松有宿江城詩皆見稱一時
百勝節度使陳徳誠常作詩美之號為劉夜坐夏江城
云寳松吉陽人少學詩江為為覊旅卧病寳松躬嘗藥
餌夜不解帶為徳之與處數年盡發其秘寳松雖善詩
而性黷貨每授弟子未常㑹講唯貲帛厚者私為指授
且紿曰詩之㫖訣我有一葫蘆兒将以待賈由是多私
賂焉時又有張迴者苦吟咏一夕夢吞五色雲遂精雅道
舒雅字子正宣城人姿容秀發以才思自命保大時隨
計金陵懐所業獻於吏部侍郎韓熙載熙載一見如疇
昔館給之雅性巧黠應答如流熙載定為忘年交常與
雅易服燕戯猱雜侍婢以為笑樂居數年熙載知貢舉
擢雅髙第朝野素服雅才無間言會後主命中書舍人
徐鉉覆試雅等五人雅不就試後入宋為將作監丞已
而充秘閣校理與吳淑齊名久之出知舒州見山水竒
秀有終焉之志秩滿掌靈仙觀卒年七十餘(雅有山海經/圖若干卷)
陳元亮永春人與兄保極同仕後主(閩書云保極登天/成三年進士仕南)
(唐為大理評事充武義節度掌書記尚書左/司員外郎誥詞美其含華葆光握蛇吐鳳)俱以才學
名後主稱為二英
張惟彬西昌令翊之弟也糿以通誦二經中童子科有
文章名及長授蘄州黄梅尉未幾改武昌崇陽主簿復
入選除廬陵令既代未行而金陵䧟疾作卒
邱旭字孟陽宣城人旭本農家子弱冠始讀書習為辭
章俄隨計金陵凡九舉而曳白者六七旭自勵彌篤不
為恥由是學益進後主時試徳厚載物賦擢第一人國
亡歸宋吕蒙正判銓久習旭名問曰若非能為賦者乎
旭曰江南獻賦適為第一蒙正曰聞名舊矣謂為古人
乃並世邪薦授令録遷京秩卒於衡州常纂古名賢遺
言為賓朋宴語行世其詞賦得故唐程度體時人取以
為法
羅頴南昌人涉獵經傳與里人彭㑹同以辭賦稱開寳
中詣金陵試銷刑鼎賦儒術之本論有司以鄧及為第
一頴居末牓既上後主遷頴第二手筆圈其名是夕頴
夢黒氣環身有長人自上挽而出之及宋師下金陵頴
再舉不第道經漢髙祖廟作詩誚之頃之輒自免冠鞠
伏數日卒
吳淑字正儀潤州丹陽人父文正仕吳至太子中允好
學多自繕寫書籍淑幼俊爽屬文敏速韓熙載潘佑以
文章著名一見淑深加器重自是每有滯義難於措詞
者必命淑賦述以校書郎直内史國亡歸宋久不得調
後以近臣薦授大理評事與修太平御覽文苑英華又
作事𩔖賦以獻累官職方員外郎卒
陳彭年字永年撫州南城人父省躬鹿邑令彭年幼好
學母惟一子絶愛之禁其夜讀書彭年篝燈密室不令
母知年十三著皇綱經萬餘言為名輩所賞後主聞之
召入宫令幼子仲宣與之遊金陵䧟彭年師事徐鉉為
文舉宋太平興國中進士後附王欽若丁謂仕至兵部
侍郎事具宋史大中祥符九年卒彭年博聞强記所著
文集一百卷唐紀四十卷江南别録若干卷
魏羽字垂天歙州人少能屬文上書後主署𢎞文館校
書郎時建當塗縣為雄遠軍以羽為判官宋師渡江出
其境以城降擢為太子中舍累官禮部侍郎卒又有劉
式者袁州人亦後主時舉三傳中第歸宋歴任至刑部
員外郎
洪慶元江寧人祖勲烈祖時崇文館直學士父壽桐城
令慶元喜讀書善文章獻書後主授奉禮郎補新喻令
國亡歸宋為寛句令
　　應用(王文秉/)朱澄(髙太冲/)陶守立　　顧閎中
　　梅行思　　曹仲元　　周文矩　　顧徳謙
　　厲昭慶　　董源　　　徐熙　　　解處中(韓幹/)
　　董羽　　　衛賢(王齊翰/)　(蔡潤/)　(竹夢松/)
應用以書法名江南善寫細字微如毛髮常於一錢上
寫心經又於粒麻上寫國泰民安四字時又有王文秉
者善小篆字畫遠過徐鉉所書紫陽石磬銘千字文傳
於世
朱澄事元宗為翰林待詔工畫屋木常與髙太冲等合
畫雪景宴圖時稱絶手太冲工傳寫寫元宗真得其神
思亦為待詔
陶守立池州人保大間應舉不第退居齊山以詩筆丹
青自娛工畫佛道鬼神山川人物後主金山水閣有十
六羅漢象故守立所繪也
顧閎中事元宗父子為待詔善畫人物是時韓熙載好
聲伎專為夜飲賓客猱雜無復拘制後主惜其才置不
問然欲見其尊爼鐙燭間觥籌交錯之態度不可得乃
命閎中夜至其第竊窺之目識心記圖繪以上故世傳
有韓熙載夜宴圖云
梅行思(一作/再思)江夏人繪人物牛馬妙絶而最工於鷄以
此知名世號為梅家雞仕後主為待詔品目甚髙
曹仲元豐城人也後主時為待詔善畫道釋鬼神初學
吳道元不成棄其法别作細密以自名家尤工傅彩常
於建業寺畫上下壁八年不就後主責其緩命周文矩
校之文矩曰仲元繪上天本様非凡工所及故遲遲如
此後主乃加慰諭焉
周文矩句容人以繪事為後主翰林待詔工道釋鬼神
車服樓觀尤精士女而彩色纎麗後主常令文矩畫南
莊圖覽之歎其精備開寳中進其圖於宋文矩有遊春
搗衣熨帛繡女等圖傳於世
顧徳謙江寧人善繪人物風神清劭舉無與比後主愛
重之常謂曰古有愷之今有徳謙二顧相望繼為畫絶
矣
厲昭慶豐城人工畫人物官翰林待詔隨後主入宋受
圖畫院祗候
董源(一作/元)善畫後主時為後苑副使畫多作山水龍離
蟄出洞升降自如又工人物一日後主坐碧落宫召馮
延己論事至宫門逡巡不敢進後主使趣之延己云有
宫娥著青紅錦袍當門而立未敢竟進使隨共諦視之
乃八尺琉璃屏畫夷光於上蓋源筆也
徐熙江寧人世為江南仕族識度閒放以髙雅自任善
畫花木禽魚蟬蜨蔬果後主絶愛重其蹟熙常於雙縑
幅素上畫叢艶叠石傍出藥苗雜以禽鳥蜂蟬之妙乃
供後主宫中挂設之具謂之鋪殿花次曰裝堂花
解處中事後主為翰林司藝特於畫竹盡嬋娟之態又
有韓幹者工畫水官畫院學生皆有名一時
董羽字仲翔常州人口吃不能疾談俗號董啞子善繪
龍水海魚事後主為翰林待詔鍾陵清涼寺有元宗八
分題名李蕭逺草書羽畫海水為三絶羽又畫後主香
花閣圖屏大被稱賞後歸宋宋太宗常令畫端拱樓下
龍水四壁極其精思一日太宗與嬪御登樓時皇子尚
幼見畫壁驚啼亟令圬墁羽卒不受賞云
衛賢為内供奉長於樓臺人物常作春江圖後主為題
漁父詞於其上又有王齊翰善繪佛道鬼神金陵䧟歩
卒李貴入佛寺得齊翰所畫羅漢十六幅以出又蔡潤
工畫船水始隨後主歸宋𨽻八作司彩畫匠人後因畫
舟車圖貢上遂補畫院之職時又有竹夢松事後主官
别駕工畫人物宫殿巧絶冠代夢松溧陽人
　
　
　
　十國春秋卷三十一
欽定四庫全書
　十國春秋卷三十二
　　　　　　　　　　　　檢討吳任臣撰
南唐十八
　列傳
　　裴長史　　徐幼文　　占夢僧　　吳廷紹
　　李廷珪
裴長史失其名新羅國人慕華來歸居之建州城中長
史則其本國官稱也後主朝金陵危困建州通守查元
方知其有伎術遣赴金陵五月行至歙州長史託疾不
進密告刺史龔慎儀監軍軫鎬曰有狀託之附奏中言
金陵事者五一金陵立春節後有灾寧謐無事二潤州
城九月當䧟三朱令贇氣候不過池州四江州血氣覆
城五明年春末夏初血塗原野已而皆如其言
徐幼文得索紞占夢之法為人斷休咎多竒中馮延
魯子僎舉進士一夕夢登崇孝寺幡刹極髙處打方
響詣幼文叩之幼文曰雖有聲價至下地耳明年
僎成名或有誚其無驗者幼文曰誠如吾語後當知之
未數日中書奏主司取士不當遂追牓御試僎果覆
落
占夢僧不知何地人馮延己鎮臨川聞朝議已有除替
一夜夢通舌生毛僧解之曰毛生舌間不可薙也相公
其未替乎旬日間果寢命
吳廷紹為太醫令烈祖因食飴喉中噎國醫皆莫能治
廷紹尚未知名獨謂當用楮實湯遂進一服疾失去馮
延巳苦腦中痛數日不減廷紹密詰厨人曰相公平日
嗜何等對曰多食山鷄鷓鴣廷紹曰吾得之矣投以甘
豆湯亦愈羣醫黙識之他日取用多不騐或叩之答曰
噎因甘起故以楮實湯治之山鷄鷓鴣皆食烏頭半夏
故以甘豆湯解其毒耳聞者大服
李廷珪工造墨與父超自易水來江南定居歙州初姓
奚後賜姓李氏廷珪弟廷璋子文用皆襲其業(輟耕録/又言廷)
(珪有弟廷寛承宴/文用為承宴之子)然多不及廷珪江南以澄心堂紙龍
尾硯(案龍尾硯元宗時硯官/李少㣲造見潛溪集)及廷珪墨為文房三寳當
其時有貴族常誤遺廷珪墨一丸於池中疑為水所壞
因不復取既逾月臨池飲偶墜金器乃令善泅者下取
之併所得遺墨光色不變表裏若新縁是世多知寳藏
云(又南唐拾遺記載韓熙載延歙工朱逢燒墨命其所/曰化松堂墨曰𤣥中子又目名麝香月篋而寳之又)
(輟耕録紀南唐墨工李氏外有耿文/政耿文夀盛通盛真諸人附記於此)
　　御厨　　　楊花飛(楊名/髙)李家明　　王感化
　　李冠
御厨失其姓名故唐長安舊人也從中使至江表聞崔
𦙍誅北司遂亡命而御厨留事吳及烈祖受禪御膳宴
設賴之略有中朝承平遺風其食味有鷺鷥餅天喜餅
駞蹄餤春分餤密雲餅鐺糟炙瓏璁餤紅頭簽五色餛
飩子母饅頭諸法一時稱為精絶
楊花飛者保大初居樂部元宗初嗣位春秋鼎盛留心
内寵宴私擊鞠畧無虚日常乗醉命花飛奏水調詞進
酒花飛惟歌南朝天子愛風流一句如是者數四元宗
悟覆盃大懌厚賜金帛以旌敢言且曰使孫陳二主得
此一語則不當有銜璧之辱也(馬令南唐書以此事屬/王感化今從陸游南唐)
(書/)翼日罷諸宴賞勵精庶事圖閩弔楚幾致强霸時又
有楊名髙者本名復名髙其優名也寓黄幡綽著笑林
頗行於時辭鄙不載
李家明廬州人與楊花飛為同伍善恢諧滑稽保大初
晉王景遂等皆以皇弟加爵而恩未及臣下家明因曲
宴日俳戯為翁媪列坐諸婦進飲食拜禮頗繁翁媪怒
曰自家官自家家何用多拜邪元宗笑曰吾為國主恩
不外覃由是百官進秩有差常從元宗遊後苑元宗登
臺望鍾山曰雨即至矣家明曰雨雖來必不敢入城元
宗怪而問之家明曰懼陛下重稅元宗遂命𣙜務減征
之半宋齊邱止一子輒死悲哭踰月齊王景達勉之不
肯止家明曰是易喻爾作紙鳶大書其上曰一子不能
捨如讓皇百口何縱之墜其庭中齊邱取觀收淚而出
鄱陽王延政至金陵公卿宴於邸第延政吝賜予家明
謔之曰賤工無伎告大王乞賜一物大殷平天冠今已
無用家明敢取為優服延政黙然因怏怏病薨(又江南/野史云)
(嗣主於苑中命元僚臨池而釣諸臣皆屢引其鱗惟嗣/主無所獲家明見其猶豫乃曰臣昧死敢上芻蕘曰玉)
(甃金鈎興正濃碧池春暖水悠溶凡鱗不敢吞香餌知/道君王合釣龍嗣主大喜又家明母死㑹嗣主聼政之)
(暇坐於便殿書草字家明因詐曰臣每竊學人署字與/之不疑嗣主曰卿能學孤否家明曰臣雖愚魯願效神)
(蹤嗣主乃於麻紙上大押字命試學焉家明得之輒於/草字上書云宣州於上供庫錢二百千付家明安母親)
(嗣主見之大/笑因而賜焉)元宗失江北遷南都龍舟至趙屯舉酒望
皖公山曰好青峭數峰不知何名家明對曰此舒州皖
公山也因獻詩曰皖公山縱好不落御觴中元宗太息
為罷酒(馬令南唐書載家明詩云龍舟輕颭錦帆風正/值宸遊望遠空迴首皖公山色翠影斜不到壽)
(盃中與/此不同)後主時家明老而無寵(又南唐拾遺記載金陸/有樂官山南唐樂官所)
(葬處也宋初下南唐諸將置酒作樂樂/人大慟殺之聚瘞此山因名附記於此)
王感化建州人善謳歌聲韻悠揚清振林木初𨽻光山
樂籍後入金陵擊樂部為歌板色保大中絶有寵元宗
暑月曲宴相臣嚴續等於北苑有老牛息大樹之隂命
樂工詠之感化遽進曰困卧斜陽噍枯草近來問喘更
無人續等有慚色(江南野史又以此/詩為李家明所詠)元宗常作浣溪沙
二闋手書賜感化菡蓞香銷翠葉殘與手捲珠簾上玉
鈎是也後主即位感化以詞札上後主感動優賞之(詩/話)
(𩔖編曰李嗣主宴苑中有白野鵲飛集嗣主令感化賦/詩應聲曰碧山深洞恐遊遨天與蘆花作羽毛要識此)
(来棲宿處上林瓊樹一枝高嗣主大悦手寫浣溪沙賜/之云云又曰感化少聰敏未曽執卷而多識善為詞建)
(州節帥萬代餞别感化獻詩曰旌斾赴天臺溪山曉色/開一家悲更喜迎佛送如來又題怪石一聨云草中誤)
(認將軍虎山上/曽為道士羊)
李冠者散樂也善吹洞簫悲壯入雲元宗将召𨽻教坊
㑹軍旅事興不暇未幾元宗殂國家多故音樂之事遂
成衰滅初司徒李建勲號知音遇冠絶嘆賞之建勲死
冠無所依因渡北遊流落梁宋間每醉輒登市樓作數
曲聼者慘沮人以比李龜年丁天寳之末云冠一作冠
子(又南唐近事云進士李冠子善吹中管妙絶當代上/饒郡公常聞於元宗元宗甚欲召對屬淮甸多故盤)
(桓朞月戎務日繁竟不獲見出闗日李建勲贈一絶云/韻如古澗長流水怨似秋枝欲斷蟬可惜人間容易聼)
(新聲不到御樓前以冠/子為進士未識所据)
　　彭利用
彭利用廣陵人也周師下淮南利用南奔僑居廬陵性
朴鄙雖燕居對家人稚子必據書史斷章破句以代常
譚俗謂之掉書袋因目為彭書袋時有問其姓者對曰
隴西之遺苗昌邑之餘胄又問其居處對曰生自廣陵
長僑螺渚其僕夫常有過利用責之曰始我以為紀綱
之僕人百其身賴爾同心同力左之右之今乃中道而
廢侮慢自賢而今而後過而勿改予當循公滅私撻諸
市朝任汝自西自東以遨以遊而已又利用喪父客過
言之對曰家君不幸短命諸子餬口四方歸見相如之
壁空餘仲堪之棺實可痛心疾首不寒而慄遂大慟㑹
隣家火利用往救徐望之曰煌煌然赫赫然不可嚮邇
自鑚燧而降未有若斯之盛其可撲滅乎又常偕賓客
遠遊俄不告而返詰旦復至問之故利用曰忽思朱亥
之椎猶倚陳平之户切恐數鈞之重轉傷六尺之孤其
言𩔖俳謔多如此利用雖舉進士坐是六上不第年六
十一夕宴寢而卒(利用故腐儒以其語涉俳/笑姑依馬氏附談諧之末)
　
　
　
　
　
　
　
　
　
　
　
　
　
　
　十國春秋卷三十二
欽定四庫全書
　十國春秋卷三十三
　　　　　　　　　　　　　檢討呉任臣撰
南唐十九
　列傳
　　僧休復　　僧無殷　　僧縁徳　　木平和尚
　　僧應之　　僧文益　　僧深　　　僧慧朗
　　僧智明　　行因禪師　僧清禀　　僧行言
　　僧智筠　　僧文遂　　僧匡逸　　僧守訥
　　僧𤣥寂　　小長老
僧休復北海王氏子也幼出家十九納戒烈祖創清凉
道塲延居之保大元年十月朔致書辭元宗取三日夜
子時入滅元宗令本院至時擊鐘及期衆集休復端坐
警衆曰無棄光影語絶而逝時元宗聞鐘聲登髙臺遥
禮深加哀慕收舍利建塔焉
僧無殷福州人俗姓吳氏七嵗從雪峰出家後往吉州
禾山學徒雲集元宗召而問曰師從何處来無殷曰禾
山来曰山在甚處無殷曰人来朝鳯闕山岳不曽移元
宗重之詔居東都祥光院復乞入山以翠巖棲止焉建
隆元年卒謚法性禪師
僧縁徳臨安人俗姓黄氏少事東山勤公薙髪為沙門
已而至襄州清谿修道久之住洪州上藍精舍㑹宋齊
邱至衆僧趨迎縁徳閱經自若齊邱旁立睨之縁徳不
甚顧齊邱問上座看甚經縁徳舉示之齊邱異焉歴請
住舍利幽谷雙嶺諸刹縁徳去留所至頽然黙坐而學
徒自成規矩平生著一衲裙以繩貫其褶處夜申其裙
以為衾後主聞其名召入禁中問佛法大意勅建寺於
廬山宋師南侵胡則據守江州宋将曹翰部曲度江入
寺僧皆驚走縁徳正坐如平時翰至不起不揖翰怒呵
曰長老不聞殺人不貶眼将軍乎縁徳熟視曰汝安知
有不懼生死和尚邪翰大竒之曰禪者何故而散縁徳
曰擊鼓自集翰命裨校擊之僧無至者翰曰不至何也
縁徳曰公有殺心故爾乃自起擊之僧人咸集翰再拜
問决勝之䇿曰非禪者所知也太平興國二年十月七
日登堂曰脱離世縁乃在今日屬門人累青石為塔曰
它日塔作紅色吾再至也言訖而逝諡道濟禪師
木平和尚保大中至金陵知人禍福死生所言多中元
宗召見於百尺樓木平指樓曰此宜望火初不喻其意
及淮甸交兵龍安山置烽堠應江北常登樓以觀動静
其言遂驗又慶王尚幼元宗問壽命幾何木平曰郎君
聰明智哲預知九十年事遂書九十乙字予之後慶王
薨得年十九其書九十而繼以乙字者乃乙其九十而
為十九也(南唐近事載木平云夀當七十是嵗疾終/年十七蓋反語以對之也今從南唐書)一
云木平見元宗時掛木缾於杖頭忽引缾自蔽元宗不
能見後為置寺宫側遂名木缾寺云
僧應之本王姓其先閩人也能文章習栁氏筆法以善
書冠江左初舉進士一黜於有司投冊罵曰吾不能以
區區章句取程於庸人遂削髪為浮屠保大中賜紫命
寫楞嚴經既成上之元宗曰是深得公權之法者也應
之書名由是益振遷右街僧録固辭求居奉先禪院許
之應之多著述尤喜音律嘗以讃禮之文寓諸樂譜其
聲少下而終歸梵音讃念協律自應之始
僧文益餘杭魯氏子也七嵗依睦州僧全偉落髪已而
旁通儒典又詣明州希覺聴講釋書希覺曰我門之游
夏也元宗重其人延住報恩院賜號淨慧禪師常有獻
畫障子者文益問曰汝是手巧心巧曰心巧文益曰誰
是汝心其人黙然無對隨機善誘皆此𩔖也保大末政
亂國危上下不以為意文益因觀牡丹獻偈以諷曰髮
從今日白花是去年紅何須待零落然後始知空元宗
頗悟其意交泰元年得疾元宗親加禮問未幾剃髪澡
身跏趺而逝顔貎如生年七十四公卿以下素服奉全
身於江寧縣丹陽起塔諡大法眼禪師塔曰無相後主
命文益弟子行言為導師開法再謚文益曰大智藏大
導師(案五代史補載僧謙光素有才辨飲酒茹葷不殊/於衆常與國主對食從容語及釋氏果報因問吾)
(師亦有志願否謙光對曰但得鵞生四足鱉加兩裙願/足矣或以為謙光即文益也疑文益不應有此事姑識)
(於/此)
僧深居金陵說法元宗常置綵一篋劒一具謂深及文
益曰髙座若問答得當賜雜綵否則賜劔文益升座深
曰今日奉勅叅問師還許否文益曰許深曰鷂子過新
羅捧綵便行一日同智明過淮見漁人布網有魚從網
出者深曰此却與衲僧相似智明曰争如當時不入網
羅深曰公少悟矣智明至中夜方省
僧慧朗居廬山化城寺宋齊邱常請開堂説法一時稱
為法眼宗髙座
僧智明住金陵清凉禪院後主延之登座有僧問言句
盡落方便不落方便智明曰國主在此不敢無禮其𤣥
機多如此
行因禪師居廬山佛手巖學道後主禮重之詔居棲賢
寺一夕大雪忽逃歸舊隠托巖立化
僧清禀泉州人常叅雲門印悟後主迎居光睦未幾召
入澄心堂集諸方語要凡十年出住瑞州之洞山
僧行言泉州人後主建報慈院令行言大闡宗風㑹衆
二千餘人署號曰𤣥覺導師行言升堂有云示生非生
應滅非滅生滅洞已乃曰真常又曰言假則影散千途
論真則一空絶迹皆為見道之言
僧智筠河中王氏子也精通禪理初住棲賢後主創浄
徳院於金陵延居之署號曰達觀禪師常曰吾不能投
身巖谷滅迹市廛而出入禁庭以重煩世主吾之過也
屢請還山後主錫以五峰棲𤣥禪院
僧文遂杭州人本陸姓常為楞嚴經註釋就謁於師文
益述已所業文益曰楞嚴豈不有八還義邪文遂曰然
曰明還何處對曰明還日輪曰日還何處文遂懵然無
對文益戒令焚所註之文自是始忘知解禪學日進後
主署雷音覺海大導師
僧匡逸明州人為文益髙座弟子後主詔居金陵報恩
院署號凝密禪師
僧守訥字妙空嗣法於雪峰住嘉佑禪院後主時三詔
不起國人髙之
僧𤣥寂姓髙氏故唐節度使駢族子也棄家祝髪博極
羣書善講說而脫略趺宕無日不醉嘗自號為酒秃云
後主召講華嚴梵行一品賚金帛甚厚𤣥寂即日盡送
酒家日夜劇飲醉則從小兒數十浩歌道中歌曰酒秃
酒秃何榮何辱但見衣冠成古丘不見江河變陵谷一
日醉死石子岡
小長老者淮北僧也或云即江南江氏子(宋咸笑談録/云李煜有國)
(日樊若水與江氏子共謀江年少而黠時李主重佛法/即削髪投法眼禪師為弟子隨逐出入禁苑因遂得幸)
(法眼示寂代其住持建康清凉寺號曰小長老凡國中/虚實盡得之先令若水走闕下獻下江南之䇿江為内)
(應又鄭毅夫江氏書目云江氏名正字元叔江南人太/祖時同樊若水獻䇿取李氏又龍衮江南野史云北朝)
(聞後主崇奉釋氏陰選少年有經業口辨/往化之號為小長老其所載不同如此)自言慕化遠
至朝夕入論六根四諦之說後主大喜謂之一佛出世
身被紅羅銷金衣後主誚其大奢答曰陛下不讀華嚴
經寧知佛富貴乎因說後主廣施梵刹又請於牛頭山
大起蘭若廣聚僧徒日設齋饌食有不盡者明日再具
謂之折倒識者謂折倒乃敗徵也金陵被圍後主召小
長老問禍福對曰臣當以佛力禦之乃登城大呼周回
數四後主令僧俗軍士念救苦菩薩滿城沸涌未幾四
面矢石交下復召小長老麾之稱疾不起始疑其誕遂
鴆殺之(按揮麈後録引笑談録云其後李主既俘各命/以官江後累典名州家於安陸据此則所鴆者)
(非真又以計/免歸宋也)先是浄徳尼院凡八十餘人皆宫人入道
者都城将䧟亦積薪於院庭後主與約曰如有不虞宫
中舉火為應吾與汝輩俱焚死及保儀黄氏燔積書於
宫浄徳院遥望見煙燄遂爇積薪赴火死無一人肯脫
者時城中有僧千人數表乞披堅執銳以死國難後主
不許初後主與周后酷信浮屠法僧帽裓衣課誦釋典
親削僧徒厠簡試之以頰少有芒刺則加以修治兩手
常作佛印而行募道士為僧者予二金僧人犯姦者令
禮佛百拜便釋之由是姦濫公行無所禁止諸郡斷死
刑必先期奏牘幸遇齋日則於宫内對燃佛燈以達旦
為驗謂之命燈火滅則依法不滅則貨死富商大賈犯
法者往往厚賂左右輙續其燈獲免者甚多(羅泌路史/云釋有所)
(謂造天地經云儒童菩薩號曰孔某今溧水縣南七十/五里有儒童寺者本孔子祠唐景福二年遂以為孔子)
(寺以孔子適楚經此南唐改曰儒童寺故/予常謂江南之亡非文之罪用浮屠之過)
　
　
　
　
　
　
　
　
　
　
　
　十國春秋卷三十三
欽定四庫全書
　十國春秋卷三十四
　　　　　　　　　　　　　檢討呉任臣撰
南唐二十
　列傳
　　王栖霞　　陳允升　　史守冲　　譚峭
　　潘扆　　　陳曙　　　許堅　　　聶紹元
　　耿先生　　楊保宗
王栖霞一名敬真字𤣥隠生於齊魯七嵗以神童及第
天祐時避亂南渡從道士聶師道傳道法已又居茅山
從鄧啓遐受大洞經訣烈祖輔吳召至金陵館於𤣥真
觀昇元初加金印紫綬賜號𤣥博大師表請還山詔不
允又加號真素先生時烈祖餌史守冲丹藥頗躁急暴
怒一日問棲霞曰何道可致太平對曰王者治心治身
乃治家國今陛下尚未能去饑嗔飽喜何論太平元敬
皇后自簾中聞之歎為至言栖霞常建醮上章烈祖命
築壇達之辭曰國用方乏何暇及此俟焚章不化當徐
請耳凡烈祖所賜予悉不受保大元年四月卒年六十
二賻錢二十萬奉冠劔歸塟雷平山徐鉉撰碑
陳允升饒州人也時人謂之陳百年少而静黙好道家
世弋獵允升獨不食其肉亦不與人交言十嵗詣龍虎
山入道棲隠深邃罕覩其面天祐末有人見允升於撫
州麻姑山計其去家七十年矣而顔貎如初刺史危全
諷素知其異迎置郡中獨處一室時忽失之常燕坐全
諷謂之曰豐城橘美頗思之允升曰方有一船橘泊牢
城港今為取之港距城十五里少選便還提一布囊可
數百顆因共食之全諷有姻禮市黄金郡中不足輒呵
責其下允升曰無怒第取厚紙以藥塗之投火中皆成
黄金後全諷與吳師戰允升去之曰慎勿入口中全諷
不悟果敗於象牙潭昇元時允升猶往來撫州山中不
知所終
史守冲不知何許人烈祖常夢得神丹既覺語左右欲
物色之而守冲適詣宫門獻丹方潘扆亦以方繼進烈
祖皆神之以為僊人使煉金石為丹服之多暴怒羣臣
奏事往往厲聲色詰讓常以其藥賜李建勲建勲乘間
言臣服甫數日已覺炎躁豈可常進哉烈祖曰孤服之
已久寧有是事俄而疽發遂至大漸臨終謂元宗曰吾
服金石求長年今反若此汝宜以為戒也
譚峭字景昇故唐國子司農洙之子也洙訓以進士業
而峭酷好黄老書師嵩山道士十餘年得辟榖養氣之
術(沈汾續仙傳載峭謂父曰茅君昔為人/子亦辭父學仙今峭慕之冀其有益)夏則服烏裘
冬則緑布衫或卧於風雪中經日人謂已斃視之氣騰
騰然久之煉丹南嶽成能入水火隠形不見因躡屩遊
三茅山道過金陵見宋齊邱有仙骨雖溺機智而異於
衆人出所著化書授齊邱曰是書之化其道無窮曷序
而流於後世齊邱遂奪而傳之(一云齊邱利其書虐峭/以酒醉而縫以革囊投)
(諸深淵有漁人剖之峭鼾睡正濃呼問曰我譚景昇也/齊邱奪我化書沉我於淵化書已行吾不復人世矣吾)
(睡嚢中得大休歇○又五色線載譚峭詩有/蓬萊信道無多地只在譚生拄杖前云云)後入青城
山仙去
潘扆者大理評事鵬之子也(馬陸南唐書俱不言扆為/潘鵬子今從江淮異人録)
少居和州樵採雞籠山以養其親常過江至金陵泊舟
秦淮口有老父求同載扆敬其老許之時大雪扆市酒
與同飲及江中流酒盡老父解巾於髻中取小葫蘆子
傾之極飲不竭扆驚益敬之至岸老父謂扆曰子事親
孝復有道氣可教也乃授以道術扆由是往来江淮間
屢著竒異自稱野客世或號為潘仙人能置水銀于手
中掬之即成白金常入人家見池有落葉甚多謂主人
曰此可為戲令漉取之散於地隨葉大小皆為魚更棄
於水葉復如故又能覆本誦所未曽見書或束而緘之
其間㸃竄塗乙悉能知之無誤(江淮異人録云有蒯亮/者嘗至所親家同坐者)
(數人見扆過於門主人召之因謂扆曰請先生出一術/以娱賔扆顧見門有鐵砧乃出一小刀子細細切之至)
(盡既而合聚之砧復如初又于䄂出一幅舊方巾謂人/曰勿輕此非一人有急不從余假之也乃舉以蔽面退)
(行數步則/不復見)常依海州刺史鄭匡國(金陵志作/鄧匡圖)不甚見禮
館之馬廏旁一日從匡國獵近郊匡國妻行至廏中因
扆所居四壁蕭然葦席竹笥而已發笥覩二錫丸亦頗
怪之扆歸檢視大驚曰何物婦人觸吾劔賴吾攝其光
芒不然身首殊矣或以告匡國匡國竦然曰劒客也求
學其術扆曰姑一試之乃俱至静院探懐出二錫丸置
於掌俄而氣出指端如二白虹旋繞匡國頸錚然有聲
匡國汗下如雨曰先生之術神矣觀止矣扆笑引手收
之復為錫丸匡國表薦於烈祖且獻丹方召居紫極宫
數年卒扆臨歿上言乞桐棺塟近地後當尸解烈祖從
之使中貴人䕶塟於金波園保大中元宗發冡觀之迄
無異焉
陳曙蘄州善壇觀道士也(案南唐書唐餘紀傳以曙為/蜀常舉進士唐末避地淮南)
(多遯於蘄州山中/今從江淮異人録)人謂為百嵗實亦不知其年歩行日
數百里鄉人有㑹集或祭神曙不待召而至醉飽乃辭
去由是人多虛席設醴以俟之同日或至數家舍中惟
一榻素書數卷與蛇虎雜居不設忩户雨雪滿室亦自
若人有乗其出往闚之者曙必自外來凡數十年顔鬢
不少異烈祖聞而召之使者未至忽歎息曰吾老矣何
益於國而枉見召後數日使者再召之竟不行(南唐書/云元宗)
(命中書舍人髙/越召之不肯起)保大中常至夜獨焚香於庭仰天拜祝
退而慟哭俄而淮上兵興人以為預知也後過江居永
興景星廢觀邑人罕有見者(南唐書云後徙居/鄂渚及洪之西山)及卒數
日方棺斂而徧體發汗焉
許堅失其家世或云晉長史穆之裔也形怪而陋穆往
来雲泉寺所居地重巒喬木人號小蔣山堅喜作詩夢
中多吟詠詩句旦則負一布囊遊廬阜白鹿洞茅山九
華間性嗜魚輒炙之火上不去鱗而食每和巾帶入溪
澗中浴出而暵之或問其故堅言天象昭布晝日亦常
參列其可裸裎乎堅有異術太虛觀有池堅放所炙魚
於池中頃之化生魚逝去保大時以異人召堅恥其名
不起常題幽栖觀云仙翁上昇去丹井寄晴壑山色接
天台湖光照寥廓玉洞絶無人老檜猶栖鶴我欲掣青
蛇他時冲碧落居數年至陽羡人不之識一日渉西津
凌波濶歩若平地然衆莫不神之素與樊若水友善若
水北渡後轉輓江南遇堅於簡寂觀勉之以仕堅黙然
不答後不知所在
聶紹元字伯祖母程有娠夢天人指其腹曰此子當證
道果及生而頴達有異羣兒長好書史尤精老莊文列
一日詣金陵師道士髙朗昭受戒籙是夕夢入一城有
朱衣者凭几謂紹元曰此司録之所也可自閱籍籍云
聶紹元十八入道二十授上清畢法二十六又往南岳
遂掩卷而寤久之還問政山築室以居自號無名子(作/無)
(名草/堂記)時後主酷好浮屠學黄冠輩多落鬚髮以趣之紹
元上疏切諌居無何病卒卒之日四鶴集於屋又神光
從空而下望見者疑為火所焚是日有人見紹元與三
道士衣緋緑乗馬從者數十輩南去紹元回首曰吾往
南嶽矣常撰宗性論修真秘訣學士徐鉉徐鍇見之稱
歎曰吳筠施肩吾無以加焉
耿先生者軍大校耿謙女也(南唐書云父雲軍大/校今從江淮異人録)少而
明慧有姿色頗好書善畫稍為詩往往有佳句雅通黄
白之術能拘制鬼魅竒瑰恍惚莫知其所由来(史外小/録云得)
(道於郳/仙翁)已而為女道士自稱天自在山人保大中因宋
齊邱以入宫元宗處之别院號曰先生常被碧霞帔精
采卓異言辭調暢手如鳥爪(南唐書云/玉貎鳥爪)不利用飲食皆
仰於人復不喜行宫中使人抱持之間題詩墻壁又自
稱比大先生或云其比於天也元宗暇時從容問黄白
事已試之皆驗顧謂耿曰此皆因火成之茍不須火其
能成乎耿曰亦可元宗乃取水銀以硾紙重複褁之題
封甚密耿先納於懷中良久忽若裂帛聲元宗起視題
處如舊發之已為銀矣又常大雪擁鑪索金盆貯雪耿
取雪削之為銀錠狀投熾炭中過食頃乃持以出赫然
洞赤置之於地爛然盡白鋌也而刀迹具在(南唐書云/指痕猶在)
反視其下若垂酥滴乳之狀蓋初為火所融釋也於是
耿所作雪銀甚多元宗誕日每作器用以為壽又常見
宫婢持糞埽謂元宗曰此物可惜勿令棄去取置鐺中
烹煉少選皆成白金開寳中金陵内庫猶有耿先生糞
壤銀也元宗嘗購真珠數升欲得圓者耿曰易致也就
取小麥以銀釜煼之皆成圓珠光彩奪目大食國進龍
腦油(鄭文寳耿先生傳云南海常貢竒物有薔薇水龍/腦漿上實寳之以龍腦調酒服香氣連日亦以賜)
(近/臣)元宗秘惜耿視之曰此未為佳者迺以夾縑囊貯白
龍腦數斤懸之有頃瀝液如注香味愈於所進未幾得
幸元宗有娠謂左右曰我子非常産時當有異一夕雷
電繞室大雨傾㴻及霽娠已失矣元宗驚問之對曰夜
来雷電中生子已為神物将去久之宫中忽失宋太后
所在耿亦隠去幾月餘中外大駭有告者云在都城外
二十里方山寳華宫元宗亟命齊王景達往迎太后見
與數道士方酣飲乃迎還宫道士皆誅死耿亦不復得
入宫或言其往来江淮賣藥於市云(一云徐國太者幼/得仙術先與烈祖)
(往來後烈祖即位取入宫以其同姓不復納之因稱之/曰國太耿先生入宫時國太猶在年裁五十許後挾宋)
(太后至寳華宫與羣道士飲元宗大索迎/太后歸自是太后若中疾然不數年而殂)
楊保宗不知何許人自幼爽秀及笄許聘矣忽有感悟
遂乞為女道士入廬山棲於上霄峰崇善觀却粒煉形
頓忘塵念時以丹藥符籙救人疾苦元宗聞之特召赴
闕延入禁中命妃嬪樂道者見之捨金錢千萬令新其
宇仍賜觀額勅尚書郎韓熙載撰記又賜保宗紫衣詔
臣下作詩送之保宗年已老而色如孺子既歿容貎如
生舉棺甚輕人以為尸解
　
　
　
　
　
　
　
　
　
　十國春秋卷三十四
欽定四庫全書
　十國春秋卷三十五
　　　　　　　　　　　　　檢討呉任臣撰
前蜀一
　　髙祖本紀上
髙祖姓王名建字光圖許州舞陽人也為人隆眉廣顙
龍睛虎視機略拳勇出於流輩先世故為餅師建少年
無賴以屠牛盜驢販私鹽為事里人謂之賊王八常葬
父發地數尺而瘞棺輙躍出有神人語之曰此天子地
汝小民何容卜葬建不聴竟葬之棺復躍出如是者三
乃克葬未㡬被罪繫許昌獄吏縱之去亡匿武當山遇
僧處洪以相術奇建曰子骨法甚貴盍從軍自求豹變
建感其言因𨽻軍於忠武久之節度使杜審權抜為列
校從討王仙芝有功會建所乘馬死剖之得一小蛇於
心間私自異之(五國故事云建為忠武軍部將讨尚君/長於山東力戰馬斃剖之得蛇於馬腹)
(由是自負今/從蜀檮杌)黄巢陷長安唐僖宗走成都忠武軍將鹿
晏𢎞以兵八千屬監軍楊復光討賊巢敗走復光以其
兵為八都都將將千人建與晏𢎞皆為一都頭(通鑑云/楊復光)
(瀝酒為盟分忠武軍八千人為八都遣牙將鹿晏𢎞晉/暉王建韓建張造李師泰龎從等八人將之復光帥之)
(以撃朱溫敗之遂克鄧州○十國紀年曰上公八/都而下立有七人姓名其一人諸書不可見故也)復光
死晏𢎞率八都兵西迎僖宗于蜀所過剽略行至興元
逐節度使牛勗(一作/牛叢)自稱留後以建等領屬州刺史時
中和三年十二月也明年建與晉暉韓建張造李師泰
等各率一都赴行在僖宗得之大喜以屬十軍觀軍容
使田令孜令孜養建等為假子賜與巨萬拜諸衞將軍
號隨駕五都冬十一月唐遣禁兵討晏𢎞晏𢎞棄興元
轉掠襄鄧還據許州詔遂以為忠武節度使光啟元年
僖宗還長安使建與晉暉等將神策軍宿衞會河中王
重榮與令孜爭鹽池重榮召晉兵犯京師僖宗復出奔
鳳翔二年春三月移幸興元以建為清道斬斫使負玊
璽以從行至當塗驛李昌符等焚棧道棧道㡬斷建控
僖宗馬冒煙熖中過宿坂下僖宗枕建膝寢既覺涕泣
解御袍賜之曰以其有淚痕也錫以金劵及至興元命建
遙領壁州刺史故事將帥無遙領州鎮者實自建為始
云是時令孜以天子播越由已致之懼且得罪西川節
度使陳敬瑄令孜同母弟也令孜因求為西川監軍薦
樞密使楊復恭代為觀軍容使頃之復恭斥令孜之黨
出建為利州刺史(蜀檮杌作防禦使今從通鑑又五代/史云建攻利州刺史王珙棄城走與)
(此略/異)三年山南西道節度使楊守亮忌建驍勇數數召
建往建不從乃召集亡命及溪洞彛落有衆八千人㳂
嘉陵江而下以襲閬州逐其刺史楊茂實(五代史作執/其刺史楊行)
(遷蜀檮杌云攻陷闐州/殺楊行遷今從通鑑)自稱防禦使守亮寖不能制牙
將張䖍裕説建曰公乘天子微弱專據方州若唐室復
興公無種矣宜遣使奉表天子仗大義以行師事無不
濟部將綦母諌亦説建養士愛民以觀天下之變建皆
嘉納之會東川節度使顧彦朗與建相親敬瑄恐其相
暱也謀于令孜令孜曰王八吾兒也以一介召之可置
麾下乃折簡招建曰中原多故惟三蜀可以偷安陳公
恢廓無疑吾父子輔之萬全必矣建聞命大喜因至梓
州謂彦朗曰十軍阿父召我我欲至成都見陳公以求一
鎮即以其家屬託彦朗選精兵二千與從子宗鐬假子
宗瑤宗弼宗侃宗弁等馳之成都行至鹿頭闗西川叅
謀李乂謂敬瑄曰王建虎也柰何延之入室(蜀檮杌載/李乂曰建)
(今之姦雄狼顧久矣必不為人下/若為將校亦非公之利今從通鑑)敬瑄悟亟遣人止之
且增修守備建大怒破闗而進敗漢州刺史張頊於綿
竹遂取漢州彦朗聞之出兵相助列軍於學射山敬瑄
命偏將句惟立逆戰建擊敗之於蠶北又拔徳陽敬瑄
遣使來讓對曰十軍阿父召我未及門而拒之重為顧
公所疑退無歸矣令孜登樓慰諭建與諸將截髪羅拜
曰今既無歸且辭阿父作賊是時彦朗以其弟彦暉為
漢州刺史發兵助攻成都三日不克而退還屯漢州敬
瑄告難于朝僖宗命中使和解之又令李茂貞以書來
諭皆不從文徳元年春三月建將兵攻彭州敬瑄救之
乃解還于是大掠西川十二州皆被其患是月昭宗即
位建與敬瑄方相攻貢賦中絶建謂部將曰吾在軍中
久觀用兵者不依天子之重則衆心易離今不若疏敬
瑄之罪表請朝廷命大臣為帥而佐之則功庶可成乃
使周庠草表請討敬瑄以贖罪因求卭州而彦朗亦表
請赦建罪移敬瑄它鎮以靖兩川昭宗新立方憤藩鎮
多跋扈會得奏夏六月以韋昭度兼中書令充西川節
度使兼兩川招撫制置等使(蜀檮杌云乃詔宰相韋昭/度為成都尹今從通鑑)
徴敬瑄為龍武統軍敬瑄益治兵講武治黄頭軍三都
是時建軍新都綿竹土豪何義陽安仁費思懃等所在
擁兵自保衆或萬人少者千人建遣假子宗瑶説之稍
稍率衆來附給以資糧建軍復振秋七月昭度至成都
備旌節于城下敬瑄不受代昭度謂之曰新使在此何
閉門為敬瑄令左右詬城下曰有鐵劵具在寧可違先
帝命乎(費著器物譜曰敬瑄劵文承㫖樂朋龜作其略/曰烹巨鼇者鼎大於滄海斬長鯨者劍倚於青)
(天既立異勛克膺殊寵李晟免其十死子儀成其九功/鎮以金鏞賜其鐵劵又田令孜劵文略曰人臣之績古)
(今莫儔爵位不足以荅元勳竹帛不足以紀大節式遵/盛典用表殊庸宣賜駱谷扈從定難中興社稷功臣仍)
(恕十死敬瑄以中和三年十月/受賜令孜以四年十一月受賜)冬十二月丁亥唐署韋
昭度為行營招討使以山南西道節度使楊守亮副之
東川節度使顧彦朗為行軍司馬割邛蜀黎雅置永平
軍拜建節度使治卭州充行營都指揮使(蜀檮杌云建/發兵於劍門)
(敬瑄不受代昭度於城東置行府以建為/衙内都指揮使今從錦里耆舊傳及通鑑)以討敬瑄戊
子削敬瑄官爵龍紀元年春正月戊申建大破眉州刺
史山行章於新繁鹵獲萬餘人横尸四十里行章僅以
身免先是田令孜以故將楊晟假威戎節度使使守彭
州建再攻彭州敬瑄遣行章將兵五萬屯新繁以救之
至是戰敗晟亦懼徙屯三交敬瑄復發兵七萬益行章
與建相持濛陽百餘日(錦里耆舊傳載是年五月三郊城/軍敗退歸府城王司徒據漢州)
(出軍把斷北路乂彌牟鎮下先鋒/寨新都縣下中軍寨今從通鑑)冬十二月甲子建敗
行章及西川騎將宋行能於廣都行能奔還成都行章
退守眉州壬申請降于建大順元年春正月壬寅建攻
卭州敬瑄遣其將楊儒助刺史毛湘守之未㡬儒來降
建録以為子更其姓名曰王宗儒乙巳建留永平節度
判官張琳為卭南招安使引兵還成都敬瑄分兵布寨於
犀浦郫導江等縣發城中民户一丁書則穿壕運石夜則
登城擊析唐行營招討使韋昭度營於唐橋(鑑戒錄云昭/度於城南荷)
(聖寺置/行府)建營於東閶門外建事昭度甚謹辛亥簡州將杜
有遷執刺史員䖍嵩來降建以有遷知州事二月己未資
州將侯元綽執刺州楊戡來降建以元綽知州事夏四月
乙丑敬瑄遣蜀州刺史任從海將兵二萬救卭州戰敗欲
以蜀州來附敬真殺之以徐公鉢代為蜀州刺史丙寅嘉
州刺史朱實舉州來降丙子僰道土豪文武堅執戎州刺
史謝承恩來降六月丁巳茂州刺史李繼昌帥衆救成都
己未建擊斬之辛酉資簡都制置應援使謝從本殺雅
州刺史張承簡舉城來降秋八月建退屯漢州九月卭
州食盡刺史毛湘謂都知兵馬使任可知曰吾不忍負
田軍容吏民何罪爾可持吾頭歸建也壬戌可知斬湘
及二子來降甲戌建持永平旌節入卭州以張琳知留
後冬十月建引兵還成都蜀州將李行周逐徐公鉢舉城
來降二年春二月唐以韋昭度討陳敬瑄三年不克且
聚諸道兵十餘萬饋運不繼議欲息兵三月乙亥制復
敬瑄官爵(十國紀年作二月/乙巳今從通鑑)令建與顧彦朗各帥衆歸
鎮是時敬瑄置徴督院括富民財以供軍逼以桎梏捶
楚民不聊生又城中乏食民有潜入行營販米入城者
截同徑寸半深五分每筒百餘錢餓殍狼藉死者相繼
軍民彊弱相陵將吏斬之勿能禁乃更為㫁腰邪劈酷
法而為者不止民多謀出降敬瑄悉捕其族黨殺之至
是建見罷兵制書曰大功埀成奈何棄之因密謀于幕
僚周庠庠力勸建請韋公還朝獨取成都克而有之上
策也建遂表稱陳敬瑄田令孜罪不可赦願畢命以圖
成功(十國紀年載是年四月朝議以建不奉詔而不能/制更授西川行營招討制置使按此命葢在昭度)
(還朝之後/也今不從)昭度無如之何建乘間説昭度曰公以數萬
之衆困兩川之人而師久無功罪將安歸且唐室多故
東方諸鎮迭相吞噬兵接都畿真腹心之疾也相公當
歸相天子靜中原以固根本敬瑄疥癬耳責建可辦此
西蠻之國不足以留公昭度遲疑未決庚子建陰令東
川將唐友通等擒昭度親吏駱保(錦里耆舊傳作駱别/鶴北夢瑣言作駱志)
(今從五代/史蜀檮杌)蒼頭保祿於軍門臠而食之建入白曰軍士
饑須此為食爾(一云誣其/盜軍糧)昭度大恐遽留符節與建牒
建知三使留後兼行營招討使即日東還建送至新都
跪觴馬前泣拜而别昭度方去建即以兵扼劍門兩川
由是阻絶建還攻成都環城烽塹亘五十里有狗屠王
鷂者請詐得罪亡入城中見敬瑄令孜謬言建兵罷食
盡將遁去已而鬻茶於市又陰為吏民稱建英武軍勢
彊盛由是敬瑄等懈於守備而衆心多危懼秋八月建
攻敬瑄甚急顧謂牙將韓武曰城破我與公逓為節度
使武等益力戰敬瑄出兵輙敗時威武節度使楊晟數
數饋以食建乃分兵據新都彭州道絶辛丑令孜登城
呼建曰老夫與八哥相厚何嫌而至此建曰軍容父子
之恩心何可忘然兵討不受代者天子命也太師改圖
建復何求于是令孜夜入建軍以節度觀察印牌授建
建泣謝請為父子如初壬寅敬瑄開門出迎癸卯建入
城自稱西川留後安撫軍人百姓放敬瑄歸花林坊宅
令孜歸碧雞坊宅已而表敬瑄子陶為雅州刺史以令
孜為監軍使敬瑄隨陶之官癸丑分遣士卒就食諸州
敬瑄將佐有器幹者建皆禮而用之九月東川節度使
顧彦朗卒軍中推其弟彦暉知留後冬十月癸未唐遣
少師薛廷珪命建為檢校司徒成都尹劍南西川節度
副大使知節度事管内觀察處置雲南八國招撫等使
(通鑑作西川節度使今/從五代史及蜀檮杌)甲申廢永平軍建既得西川留
心政事容納直言好施樂士謙恭簡素用人各盡其才
然多忌好殺諸將有功名者多因事誅之十二月唐以
顧彦暉為東川節度使遣中使宋道弼賜旌節楊守亮
令綿州刺史楊守厚(五代史作常/厚今從通鑑)囚道弼以攻梓州癸
夘彦暉求救于建甲辰建遣華洪李簡王宗侃王宗弼
討守厚自彦朗死建欲圖并東川而未有以發及洪等
行密戒曰兵已破守厚彦暉必出犒師汝曹於行營報
宴挾與俱來無煩吾再舉也宗侃破守厚七砦守厚走
歸綿州以唐旌節還道弼而出之彦暉已得節具犒禮
諸將報宴會宗弼以建謀洩之彦暉彦暉辭疾不出建
計不得發而圖彦暉之心愈益迫矣景福元年威武節
度使楊晟與楊守亮等約興兵來攻二月丁丑晟出兵
掠新繁漢州之境使其將吕蕘將兵二千會楊守厚攻
梓州建遣行營都指揮使李簡擊蕘斬之辛丑建遣族
子嘉州刺史宗裕雅州刺史王宗侃威信都指揮使華
洪茂州刺史王宗瑶將兵五萬攻彭州晟逆戰而敗宗
裕等圍之守亮遣其將符昭救晟徑趨成都營三學山
建亟召洪還洪疾驅而至後軍尚未集以數百人夜去
昭營數里多擊更鼓昭以為建軍大至引兵宵遁三月
守亮假子左神策勇勝三都都指揮使楊子實子遷子
釗自渠州引兵救晟子實等知守亮必敗壬子帥衆二
萬來降是月晟遺楊守貞楊守忠楊守厚書使攻東川
以解彭城之圍守貞等從之時神策督將竇行實戍梓
州守厚密誘之為内應及守厚至涪城行實事泄顧彦
暉斬之守厚遂遁去俄守貞守忠軍至無所歸盤桓綿
劍間建遣親校吉諫襲守厚破之癸亥李簡邀守忠於
鍾陽斬獲三千餘人夏四月簡又破守厚於銅鉾斬獲
三千餘人降萬五百人守忠守厚皆走秋八月辛丑李
茂貞攻拔興元楊復恭楊守亮楊守信楊守貞楊守忠
滿存奔閬州冬十二月壬午建遣華洪擊守亮于閬州
破之是嵗陳敬瑄同子陶自雅州罷歸寓居新津以一
縣租賦贍焉二年春正月東川留後顧彦暉既與建有
隙李茂貞欲撫之請唐更賜彦暉節唐詔彦暉為東川
節度使茂貞又奏遣知興元府事李繼密救梓州未㡬
建軍敗東川鳳翔之兵於利州彦暉求和請與茂貞絶
二月甲戌唐加建同平章事建屢請殺陳敬瑄田令孜
昭宗不許夏四月乙亥建使人告敬瑄謀作亂殺之新
津又告令孜通鳳翔書下獄死(蜀檮杌云敬瑄廢處雅/州以其子為刺史既行)
(建遣殺于三江令孜仍監其軍復以令孜陰附鳳翔擒/下獄餓死錦里耆舊傳曰景福元年春有詔貶田令孜)
(授湖南監軍陳敬瑄于雅州安置王司徒慮其生變縊/令孜于府城斬敬瑄于新津具表疏其惡今從通鑑)
乾寜元年夏五月建久攻彭州不下城中人相食(錦里/耆舊)
(傳云彭城内窘蹙初年米每斗五千第/二年十千三年糧盡百姓遞相啗食)彭州内外都指
揮使趙章出降建用王先成言築龍尾道屬于女墻丙
子建兵登城楊晟猶帥衆力戰刁子都虞候王茂權斬
之(錦里耆舊傳五月庚申楊晟自刎城門開今從通鑑/又錦里耆舊傳云自景福元年五月二十日圍城至)
(三年五月二十/三日首尾三年)獲彭城馬步使安師建建欲使為將師
建泣謝曰師建誓與楊司徒同生死不忍復戴日月(北/夢)
(瑣言師建曰某受楊/司徒提拔不敢惜死)乃殺之禮葬而祭之更趙章姓名
曰王宗勉王茂權名曰宗訓秋八月綿州刺史楊守厚
卒其將常再榮舉城來降二年春三月建創徴雜税綾
一疋一百文絹一疋七十文布一疋四十文豬每頭一
百文夏五月三鎮擁兵犯闕(王行瑜李茂/貞韓建也)秋九月遣簡
州刺史王宗瑶等將兵往援甲戌軍綿州冬十一月雅
州刺史王宗侃㧞利州執刺史李繼顒斬之十二月甲
申鳳翔將閬州防禦使李繼雍蓬州刺史費存渠州刺
史陳璠各帥所部兵來奔建起自利閬親騎軍四百餘人
皆拳勇之士執紫旗各有名號凡戰不利輙麾紫旗以
副之莫不披靡又中軍有隠語劍曰奪命龍刀曰小逡
巡槍曰肩二斧曰鐵餻糜甲曰小斤使弓曰潘尚書弩
曰百步王箭曰飛郎鼓曰聖牛兒鑼曰響八旗曰愁眉
錦鐵蒺藜曰冷尖西川一軍紀律精嚴所向無敵時楊
晟既死建復有事于東川表言顧彦暉不發兵赴難而
掠奪輜重且遣瀘州刺史馬敬儒以㫁峽路請興兵致
討戊子華洪大破東川兵於楸林斬其將羅璋鹵獲數
萬遂拔楸林寨進圍梓州丙申建攻東川别將王宗弼
為東川兵所擒(九國志曰王宗弼掠地/飛烏為顧彦暉所獲)彦暉畜以為子
戊戌通州刺史李彦昭將兵二千來降三年春正月王
宗䕫攻拔龍州殺其刺史田昉閏月丁亥果州刺史張
雄來降夏五月昭宗命宦者袁易簡來梓州和解兩川
建雖奉詔還成都然猶連兵未解時荆南節度使成汭
與其將許存泝江盡取濱江州縣武泰節度使王建肇
(歐陽五代史作黔南節/度使王肇今從通鑑)棄黔中退保豐都存復引兵拔
渝涪二州汭以其將趙武為黔州留後存為萬州刺史
武數攻豐都建肇不能守與存皆降于建未㡬建更許
存姓名曰王宗播秋八月癸丑唐以建為鳳翔西面行
營招討使四年春二月戊午建遣卭州刺史華洪彭州
刺史王宗祐將兵五萬攻東川以戎州刺史王宗謹為
鳳翔西面行營先鋒使敗鳳翔將李繼徽等於𤣥武(繼/徽)
(本姓楊名崇本/李茂貞假子也)庚申建以決雲都知兵馬使王宗侃為
應援闗峽都指揮使將兵八千趣渝州決勝都知兵馬
使王宗阮為開江防送進奉使將兵七千趣瀘州辛未
宗侃取渝州降其刺史牟崇厚癸酉宗阮拔瀘州斬其
刺史馬敬儒峽路始通鳳翔將李繼昭救梓州留偏將
守劍門王宗播擊擒之夏四月唐以右諌議大夫李洵
判官韋莊為兩川宣諭使和解顧彦暉及建詔建罷兵
五月丙戌建以節度副使張琳守成都自將兵五萬攻
東川更華洪姓名曰王宗滌六月李茂貞表建侵伐隣
封連兵累嵗甲寅唐貶建南州刺史乙夘以覃王嗣周為
鳳翔節度使(一作/郯王)徙茂貞為西川節度使癸亥建克梓
州南寨執其將李繼寧丙寅宣諭使李洵等至梓州己
巳見建於張把砦建不奉詔指執旗者曰戰士之情不
可奪也建與彦暉五十餘戰九月癸酉朔遂圍梓州是
月茂貞不受代唐復以建為西川節度使同平章事冬
十月壬子知遂州侯紹帥衆二萬乙夘知合州王仁威
帥衆千人戊子鳳翔將李繼溥以援兵二千皆降於建
建攻梓州益急初彦暉假子瑤(一作顧彦/瑤疑誤)顧城已危謂
諸將吏曰事公當生死以之指其所佩賓鐵劍曰事急
而有叛者當齒此至是城將破庚申彦暉聚宗族將吏
及瑶共飲遣王宗弼自歸于建酒酣命瑶殺已及同飲
者瑶然後自殺城遂陷(錦里耆舊傳作九月/平定東川今從通鑑)建入梓州
城中兵尚七萬人乃命王宗綰分兵狥昌普等州以王
宗滌為東川留後於是并有兩川之地十二月壬戌建
自梓州還戊辰至成都是歲南詔䝉隆舜為其臣楊登
所弑子舜化立遣使欵黎州修好唐欲報以詔書建曰
小彛不足辱詔臣在西南彼何敢犯塞從之五年春正
月唐以兵部尚書劉崇望同平章事充東川節度使夏
五月昭宗聞宗滌已為東川留後召崇望還仍以宗滌
為留後秋八月甲子唐改是年為光化元年己丑王宗
滌言東川封彊五十里文移往來動踰數月請分遂合
瀘渝昌五州别為一鎮建為表請于朝冬十月丁巳唐
詔王宗滌為東川節度使是嵗江濱池魚死者無算令
以車運之郭外二年夏五月甲午唐詔置武信軍於遂
州以遂合等五州𨽻之六月唐以王宗佶為武信節度
使從建請也秋八月建遣決雲軍使田師偘帥三指揮
使收獲閬州進克巴蓬壁三州三年春二月庚申唐詔
建私門立㦸加兼中書令三月移師偘軍鎮渝州夏六
月癸亥唐加王宗滌同平章事秋七月甲寅唐命建以
西川節度使兼東川武信軍兩道都指揮制置等使是
嵗賜爵瑯琊王光化四年春三月東川節度使王宗滌
以疾求代王表族子馬步使宗裕為留後唐改封王為
西平王夏四月丁丑唐改元天復閏六月道士杜從法
以妖妄誘昌普合三州民作亂王遣王宗黯將兵會東
川武信兵往討未㡬龍臺鎮使王宗侃等擊滅之冬十
一月韓全誨等刼唐帝如鳳翔東平王朱全忠引兵至
鳳翔問罪于岐王李茂貞會全誨徴兵於我而全忠亦
來乞師王外修好于全忠罪狀茂貞復陰遣人勸茂貞
堅守許以出兵為援以武信節度使王宗信前東川節
度使王宗滌等為扈駕指揮使將兵五萬聲言迎駕實
襲山南諸州也
天復二年春二月我兵至利州昭武節度使李繼志棄
鎮奔鳳翔王以劍州刺史王宗偉為利州制置使三月
發舟師三萬五千人以鎖峽口秋八月王宗佶等假道
於興元山南西道節度使李繼密(五代史作繼/業今從通鑑)遣兵戍
三泉以拒我師辛丑前鋒將王宗播攻之不克退保山
寨已而令兵卒曰吾與汝曹決戰取功名不爾死於此
遂破金牛黒水西縣褒城四寨時軍校秦厚攻西縣矢
貫左目達于右目鏃不出王自舐其創濃潰鏃出宗播
屯兵馬盤寨繼密戰敗奔還漢中我軍乘勝至城下王
宗滌帥衆先登遂克興元繼密請降得兵三萬人馬五
千匹宗滌入屯漢中唐詔宗滌為山南西道節度使是
日王疑宗滌得衆心命親隨馬軍都指揮使唐道襲縊
殺之以指揮使王宗賀權興元留後九月戊申武定節
度使李思敬以洋州來降(亦作拓拔思敬/葢賜姓李也)冬十月拔興
州以軍使王宗浩為興州刺史王于是并有山西南道
是嵗大水嘉州漂蕩尤甚
天復三年春正月唐帝還長安王貢茶布等十萬是月
唐令所在收捕宦官王殺它囚以應詔于是西川監軍
魚全禋致仕樞密使嚴遵美獲全夏四月王出兵秦隴
乘岐王茂貞之弱也先是王遣判官韋莊入貢于唐亦
修好于梁王全忠至是全忠使押牙王殷報聘王與之
宴殷言蜀甲兵誠多但乏馬耳王作色曰當道江山險
阻騎兵無所施然馬亦不乏當共閲之乃集諸州馬大
閲於星宿山官馬八千私馬四千部隊甚整殷大歎服
王以騎將起家故得蜀之後於文黎維茂等州多市蕃
馬十年之間遂及兹數秋八月庚辰唐加王守司徒進
爵蜀王冬十月王乘江陵成汭之變命王宗本為開道
指揮使攻下䕫忠萬施四州議者以瞿唐為蜀險要王
乃棄歸峽屯軍䕫州于是并有三峽之地以王宗本為
武泰留後徙武泰軍治涪州從宗本請也
天復四年春二月梁王全忠表請唐帝遷都帝遣間使
以御札告難于王(通鑑考異載昭宗賜王建詔云正月/二十日朕登樓二十二日東軍兵士)
(擁脅朕東/去云云)王以卭州刺史王宗祐為北路行營指揮使
將兵會鳳翔兵迎車駕至興平遇汴兵不得進而還王
始自用墨制除官言俟車駕還長安表聞夏四月梁王
全忠刼遷唐帝于洛陽閏月唐帝御光政門赦天下改
元天祐王與唐絶而不知故仍稱天復年號五月山南
東道節度使趙匡凝遣水軍攻我䕫州知渝州王宗阮
擊敗之萬州刺史張武作鐵絙絶江中流立柵於兩端
謂之曰鏁峽六月王及岐王茂貞李繼徽合兵討朱全
忠全忠拒之河中是時諸將多勸王攻取鳳翔王以問
節度判官馮涓涓曰兵者凶器殘民耗財不可窮也今
梁晉虎爭勢不兩立若併而為一舉兵向蜀雖孔明復
生不能敵也鳳翔蜀之藩蔽不若與之和親結為昏姻
無事則務農訓兵保固疆塲有事則覘其機事伺釁而
動可以萬全王曰茂貞雖庸才然有强悍之名與全忠
力爭則不足自守則有餘為吾屏障所利多矣由是與
茂貞結好丙子茂貞遣判官趙鍠來聘為其從子天雄
節度使繼崇乞昏王以女妻之茂貞數求貨及甲兵於
我王皆與焉秋八月朱全忠弑唐帝於椒殿太子子祝
即位王率將吏百姓舉哀制服是嵗大旱褒梁之境赤
地數千里民有相食者山中竹無巨細皆放花結實民
采之舂米而食賴以存活
天復五年夏五月甲申忠義節度使趙匡凝遣使修好
于我以拒梁王全忠秋八月王遣前山南西道節度使
王宗賀等將兵擊昭信節度使馮行襲於金州行襲時
附全忠也九月丁夘荆南節度使趙匡明為汴兵所逼
帥衆二萬弃城西奔是月王宗賀等所向皆捷丙子馮
行襲棄金州奔均州其將全師朗以城降(李昊蜀書髙/祖紀作全行)
(思後主紀林思諤王宗播王承規傳俱作全行宗桑𢎞/志傳又作全行朗新唐書馮行襲傳復作金行全今從)
(十國紀年為全思朗按孟蜀後主實錄云金州招安/指揮使全師郁世居金州疑即師朗之族昆弟也)王
更師朗姓名曰王宗朗補金州觀察使割渠巴開三州
以𨽻之冬十月唐改昭信軍為戎昭軍(唐原置昭信軍/于金州是時已)
(為蜀/所有)十一月唐遣告哀使司馬卿來宣昭宗之喪至是
始入蜀境掌書記韋莊為王謀使武定節度使王宗綰
諭之曰蜀將士世受唐恩去嵗聞乘輿東遷凡上二十
表皆不報尋有士卒自汴來聞先帝已罹全忠弑逆蜀
將士方日夕枕戈思為先帝報仇不知今兹使來以何
事宣諭舍人宜自圖進退卿乃還是月壬申趙匡明至
成都王以客禮遇之十二月馮行襲復取我金州王宗
朗不能守焚其城邑奔于成都
天復六年秋八月乙酉岐王茂貞遣其子侃為質於我
王以侃知彭州冬十月丙戌王始立行臺於成都東向
舞蹈號慟稱自大駕東遷制命不通請權立行臺用李
晟鄭畋故事承制封拜仍以牓帖告諭所部藩鎮州縣
是時置鎮江軍於忠州領䕫忠萬三州(一曰以䕫忠萬/施四州為屬郡)
天復七年春三月唐帝(昭宣/帝)襌位于梁夏四月壬戌梁
王全忠更名晃(薛史云時將受禅下教以本/名二字異帝王之稱故改名)甲子稱皇
帝改元開平遣使來諭王拒而不納與𢎞農王楊渥馳
檄諸道欲與岐王李茂貞晉王李克用會兵討梁四方
知其非誠實皆不應是時巨人見青城山夏六月鳳凰
見萬嵗縣黄龍見嘉陽江諸州各上言甘露白鹿白雀
之瑞又會昌廟岸側穴中生四龜各二三寸背有金書
王字大吉王遺書晉王各請帝一方晉王復書不許曰
誓於此生靡敢失節秋九月王會將佐議稱帝皆曰大
王雖忠于唐唐已亡矣此所謂天與不取者也判官馮
涓獨勸王以蜀王稱制王不從用安撫副使掌書記韋
莊之謀帥吏民哭三日己亥即皇帝位(按歐陽五代史/劉恕十國紀年)
(皆云天復七年九月即位明年改元宋庠紀年通譜亦/云天祐四年秋稱帝次年改元今從之若九國志則云)
(此年七月即帝位明年改元蜀檮杌則云天復七年僭/即偽位改元武成薛史唐餘傳則云天祐五年建自帝)
(于成都年號/武成俱誤也)國號大蜀帝以夘年生至是丁夘即位左
右獻兎子上金牀之䜟帝命飾金為坐詔蜀人以金徳
王用承唐運辛丑以前東川節度使兼侍中王宗佶為
中書令韋莊為左散騎常侍判中書門下事閬州防禦
使唐道襲為内樞密使(五代史作唐襲今/從通鑑蜀檮杌)任知己潘峭
為宣徽南北院使鄭騫為御史中丞張格王鍇為翰林
學士周博雅為成都尹立次子秘書少監宗懿為遂王
以族子宗裕為太傅王宗侃為太保兼侍中以唐觀軍
容使嚴遵美為内侍監授唐室舊臣王進等三十二人
官爵有差又宋玭等百餘人咸見信用帝雖目不知書
而好與儒生談論頗解其理是時唐衣冠之族多避亂
在蜀帝禮而用焉使修舉政事故典章文物有唐之遺
風冬十月下詔改堂宇㕔舍為宫殿其略曰帝君之居
上應辰象朝貢臻集華夏會同宫闕殿閣之深嚴臺省
府事之宏壯須分名號以美(一作/正)觀瞻況我肇啟丕圖
𩔖有嘉瑞允協上𤣥之貺式光萬世之基至于厨廐之
標題倉庫之曹列並宜從革用永維新遂以大衙門為
宣徳門獅子門為神獸門大㕔為會同殿毬塲門為神
武門毬塲㕔為神武殿蜀王殿為承乾殿清風樓為壽
光閣西亭子㕔為咸宜殿九頂堂為承乾殿會仙樓為
龍飛樓西亭門為東上閣門亭子西門為西上閣門節
堂南門為日華門行庫角門為月華門萬里橋門為光
夏(一作/下)門笮橋門為坤徳門大東門為萬春門(一作萬/里春門)
小東門為瑞鼎門大西門為乾正門小西門為延秋門
北門依舊大𤣥門子城南門為崇禮門(一作/宗禮)中隔為神
雀門東門為神政門西門為興義門鼓角樓為大定門
北門為大安門中隔為𤣥武門昌橋為應興橋舊宅為
昭聖宫堂為金華殿摩訶池為龍躍池(摩訶池乃陳人/蕭摩訶所開)
設㕔為韶光殿(或作韵/光似誤)軍資庫為國計庫衙庫為内藏
庫衙内麴佑庫為齊天庫衙内雜庫為廣潤庫賞設庫
為常盈庫賞設行庫為殿前庫南倉為天富倉贍軍東
庫為左金藏庫北倉為大倉甲仗庫為天武庫舊三使
院為彰信門尚書省於舊使院置御史臺於府司置府
城為皇城使防城使司依舊兩馬步使為左右街使廂
虞候為街巡使後槽為飛龍廐客使為客省使樂營為
教坊使厨為御食厨㦸門添置三十六㦸神策營為糧
料司六軍為支計院成都府移于子城外從便處置立
府所司新西宅為天啟宫堂為玊華殿是嵗遣官祭鹽
井玊女之神其神出半面享之初帝見倮體婦人于鹽
井告曰若當為吾國土地主富貴至矣故有是命
　
　
　
　十國春秋卷三十五
欽定四庫全書
　十國春秋卷三十六
　　　　　　　　　　　　　檢討呉任臣撰
前蜀二
　　髙祖本紀下
武成元年春正月癸酉朔帝登興義樓有僧抉一目以
獻帝命飯萬僧報之學士(一作户/部侍郎)張格曰小人無故自
殘赦其罪幸矣不宜復崇奬以敗風俗帝乃止丁丑以
韋莊為門下侍郎(一作吏/部侍郎)同平章事辛巳郊祀天地壬
午大赦境内改元武成(赦文曰圓葢方輿萬彚共資其/覆載春生夏長四時不息于推)
(遷所以茂成嵗功寧遂物性帝王取象文質遞興遵革/故之令猷敷鼎新之至理朕上膺睠命俯狥樂推宗廟)
(告䖍孝思即展郊丘備禮嚴配式遵欽成享國之符允/叶奉天之道祀羣咸秩有感必通雲龍方覩于在天雷)
(雨須聞於作解且湯開三面延景祚六百餘年漢革五/刑繼丕圖二十四世皆以恤辜宥罪勸善興仁特行滌)
(蕩之恩用致洽平之化自唐朝運改土徳數終初乃召/冦以纒兵竟至遷都而滅國賢良塗炭朝市丘墟生人)
(既失其所天大事須歸于有土遂至蠻夷瀝欵士庶傾/心謂蜀都同章武之時兼漢嗣絶山陽之號共陳天命)
(屬在朕躬一從踐位以來益軫臨深之懼每念生民塗/戻刑政猶繁因告𩔖於穹旻合流恩於屬縣紀年定厯)
(既均鴻名布澤行春式和闕氣可大赦天下改唐天復/八年為大蜀武成元年正月十日昧爽已前大辟罪已)
(下罪無輕重已發覺未發覺已結正未結正見擊囚徒/常赦不原者咸赦除之惟十惡五逆屠牛鑄錢故意殺)
(人揑窠造印結聚徙黨逃走背軍合和毒藥私鹽茶麴/持仗行刼官典犯枉法贓兼渝濫身名冒授官爵囹圄)
(之内官吏用情致令寃濫不問有贓不在赦限左降官/不問罪輕重並與量移其有情無狡蠱事不闕邪者委)
(中書門下酌量矝貸使與矝復授官州縣典吏及諸色/人配流在逺已經懲斷者並宜釋罪放歸兼有軍人百)
(姓先因公事關連逃避諸州縣鎮不敢歸還者亦任却/歸本貫所在不得勘問擾攪朕自授旗誓衆仗鉞平戎)
(廓定封彊安保生聚克成帝業實用武功每思將帥之/勞宜奬初終之効其在城及東川山南武定武信武泰)
(等道并兩路前軍諸鎮都頭節級將士等一時即位日/雖已各有頒賜既經大禮更示殊恩應都知兵馬使已)
(下至節級官健今有優給各有等第處分稼穡雖登黎/元未泰每于旦夕常所焦勞將漸致于昭蘇已累行其)
(矜放但念方屯師旅難闕賦征緣同切於乂安宜共資/其贍給自去年八月已後十月已前繼有指揮并蠲逋)
(欠非無惠澤下及烝人尚慮疲羸未息艱苦畿内諸州/及諸州府應徴今年夏税每貫量放二百文今年正月)
(九日已前應在府及州縣鎮軍人百姓先因侵欠官中/錢物或保累填陪官中收沒屋舍莊田除已有指揮及)
(有人經管收買外餘無人射買者有本主及妻兒見在/無處營生者並宜給還却據元額輪納本户税賦冬選)
(之人例聞羈旅常思任用以救棲遲兼勸進官僚人數/不少朕昨纔登寶位更布㒤思或擢在班行或委之州)
(縣凡選用略盡搜羅其間或有謬結前銜妄稱入仕既/未辨其真偽又可哀其困窮是用銓衡兾分玊石切在)
(精研選士摭實推公自執規繩勿隨請託但曾經赴任/委不敗官不犯刑章又無贓汚告赤圓備考課分明便)
(仰依次注官銓司不得稽滯如有失墜告赤無以自明/但有失墜時公憑及于本任官處取得文解者並准例)
(叅選然而自唐朝兵革之後踰濫尤多附勢力者未必/有材抱孤直者或聞無位自今已後委有司博求幹濟)
(慎擇端良諳熟吏途詳明法律先能潔已方可理人就/中令錄之尤難切在銓衡之精選或有節度刺史上表)
(論薦皆須審諸行事顯著才能保無苛虐之心方允奏/陳之命如閒失舉必罪所知諸州府或有賢良方正能)
(直言極諌達於教化明於吏才政術精詳軍謀宏逺韜/光待用藏器俟時或智辨過人或辭華出格或隠山林)
(之跡或聞鄉里之稱仰所在州府奏聞當與量材叙用/自唐室傾淪梁圍篡奪上國俄成于茂草中原莫有其)
(遺民三百年之文物一空數千里之生靈無主星辰既/紊運祚俄遷指王氣之東沉聽頌聲之西起率土之黔)
(黎老幼竟獻臣心滿朝之文武忠賢皆陳天意克隆基/業合重奬酬應内外文武官等或賜功臣名號或與一)
(子出身兼勸進官資以旌勛業並當續有處分朕頃事/唐臣常居親衞受藩鎮封崇之貴著冊書鍾鼎之勲至)
(于朝右公卿方面侯伯皆契忘家之誓俱同許國之誠/其歿身王事之中遇禍賊庭之内言念及此痛憤良深)
(應自僖宗朝凡在有功文武大臣顯忠孝者並委中書/門下追贈仍搜訪骨肉量材錄用又在閬州起義之日)
(應有隨駕大將効命功臣或遘疾以淪亡或當鋒而天/枉皆是捐軀為主臨難喪生殊功無日而暫忘遺烈千)
(年而不冺並委中書門下抄錄次第各與追贈有子孫/者特授官榮所兾澤彼幽明仁霑存沒又自朕剖符之)
(始分門已來副子委用之心匡贊勲庸之士同共甘苦/竭節輸誠推公不避于流言臨事唯思于盡瘁則有故)
(武信軍節度使張琳故山南節度使王宗滌故茂州刺/史張造故蜀州刺史李師泰故卭州刺史李簡故眉州)
(刺史張勍故漢州刺史宗裕都知兵馬使劉璋奉禮葢/獲張全真張行立韓在田威等並宜追贈朕自臨蜀國)
(實庇齊民皆資先哲之威靈獲王故都之城邑方慿幽/贊以永天休上荅𤣥功宜尊舊號先主昭烈皇帝宜委)
(中書門下追崇尊號闕備冊儀忠武侯諸葛亮别加美/謚追贈王爵應有名山大川靈祠聖跡皆豐㐫所係水)
(旱是习並宜追贈公侯用酬𤣥貺朕爰自統臨八國同/心諸藩部落首領已下宜差使臣各賜詔勅分物宣諭)
(其見在鴻臚禮院入朝藩客等各賜分物續有勅旨處/分刺史縣令身皆受職寵在分憂非惟效荅于恩榮亦)
(在保全于終始將申保國只計安人其有徭役不均刑/法不中鄉縣凋弊税賦逋懸必當分命使臣大明黜陟)
(若清廉可奬課績有聞或就轉官資或超加任用並舉/勸懲之命以彰悔過之名太倉及諸州縣受納斛斗並)
(仰太府寺准舊例校勘逐年給付所司除本分耗剰外/不得加一升一合致百姓積累逋懸如有固違必行朝)
(典其有外州逺縣官吏等輙徴估價並許百姓詣闕論/訴不計官職髙卑並正刑名處分在京百司禁囚徒推)
(劾業成皆招本罪本官詳斷只據所申倘陷深文便行/極法或恐推司人吏抑遇代書既不坐其本情實慮遭)
(其枉法自今後委御史臺常加覺察若有寃濫便具奏/聞必當别遣推窮重行懲斷致理之原無先養老化民)
(之本尤在恤孤或矜黄髪之中或念白華之節衰老者/宜加矝䘏孤惸者亦在撫安應國内有耆老年八十已)
(上賜米二石九十已上賜米三石百嵗已上賜米五石/兼綿絹酒肉有差並仰所在長吏切加安存其有不幸)
(者量與津置殯送仍撫其孤弱義夫節婦孝子順孫並/加旌表門閭終身優假國之教化庠序為先民之威儀)
(禮樂為本廢之則道替崇之則化行其國子監正令有/司約故亊速具修之兼諸州應有舊文宣王廟各仰崇)
(釋以時釋奠應是前朝舊制或有開國新規制勅之所/未該教化之所未備或刑法不中或倫序有乖則諫)
(臣不可不言宰執不可不奏且謗木之設本俟諍臣匭/函所收先覽寃狀所以凡聞利病悉要聞知自今已後)
(或事有便宜理非允當並須旋具論奏共議改更必當/留折檻以旌賢無或慎觸鱗而避事應南郊行事亞獻)
(終獻攝事行禮官吏等改轉優賜並候績勅處分應飛/龍閑廐内作器仗諸雜工巧黄衣三衞四色細仗掌扇)
(黄鍾典彭等亦各委所司分析姓名申奏當議優賞附/馬都尉普恩之後仍各賜一子八品正員官赦内有未)
(該恩例及合條事件各仰所司啟請施行開國之初既/勤行子徳惠改元之後尤企望於樂推惟是革弊從新)
(去華務實有利於民者不得不用有害於政者不得不/除公平必致于民安富庶自成于國霸恩雖不恡法且)
(無私赦宥者各仰自新釐革者皆宜共守俾從滌蕩永/致清平敢以赦前該恩亊相告者以其罪罪之挾藏軍)
(器亡命山澤百日不前後罪如初赦書准/日行五百里仍付所司牒至准賜勅故牒)二月甲辰以
張格為中書侍郎同平章事帝謂曰不恃權不行私惟
至公是守宰相之事也格為相輙迎合主意勝已者必
以計排去之以王宗佶為太師罷政事宗佶於帝假子
為最長恃功驕恣多樹黨友帝心惡之故罷甲子我兵
入歸州執梁刺史張瑭三月癸已王宗佶既罷相怨望
陰畜死士謀作亂上表以為臣官預大臣親則長子國
家之事休戚是同今儲貳未定必生厲階陛下若以宗
懿才堪繼承宜早行冊禮以為臣元帥兼總六軍倘以
時方艱難宗懿冲幼臣安敢持謙不當重事陛下既正
位南面軍旅之事宜委之臣下臣請開元帥府鑄六軍
印征戍徴發臣悉專行太子視膳於晨昏微臣握兵於
環衞萬世基業惟陛下裁之帝隠忍未發會唐道襲以
語激帝怒己亥宗佶入見辭色悖慢帝再諭之不退叱
衞士撲殺之貶其黨御史中丞鄭騫為維州司户衞尉
少卿李綱為汶川尉皆賜死於路夏五月遣將將兵會
岐兵五萬攻梁雍州晉張承業亦將兵應之六月丙辰
梁將劉知俊及佑國節度使王重師大破岐兵於幕谷
我兵及晉兵皆引歸是月立遂王宗懿為皇太子羣臣
上帝尊號曰英武聖皇帝灌州奏武部郎中張道古卒
秋七月騶虞見武定八月丙子冊立皇后周氏冬十月
立後宫張氏為貴妃徐氏為賢妃其妹為徳妃庚戌講
武於星宿山步騎三十萬是嵗帝以降生日為壽春節
諸僧進辟支佛牙道士獻武成混元圖(佑聖國師光業/道門威儀楊徳)
(輝是日以/此事相嘲)詔重建百神廟於梓橦縣先是唐大將軍呉
行魯置百神之廟于路側已而燬於火及帝登極夢神
大求祠宇遂有是命
武成二年秋七月梁平淮指揮使李洪自立為襄州留
後以附於我房州刺史楊䖍亦舉城來附八月命皇太
子宗懿判六軍創天武神機營開永和府妙選朝士為
僚屬辛酉梁均州刺史張敬方克我房州以御史中丞
王鍇為中書侍郎同平章事九月丁酉梁將陳輝陷襄
州城執我降將李洪楊䖍送洛陽殺之冬十月甲子司
天監胡秀林獻永昌厯詔行之冬十二月蜀州刺史王
宗弁稱疾罷歸杜門不出是嵗廣都嘉禾合穗昌明縣
道士李懐杲謀亂伏誅
武成三年春三月皇太子與内樞密使唐道襲有隙互
訴于帝帝恐其交惡乃以道襲為山南西道節度使同
平章事道襲薦宣徽北院使鄧頊為内樞密使頊受命
日即欲按道襲昆弟盗用内庫金帛道襲懼奏頊褊急
不可大任丙午出頊為果州刺史以宣徽南院使潘炕
為内樞密使夏五月岐王李茂貞求巴劍二州帝曰吾
奉茂貞勤亦至矣若與之地是弃民也乃以絲茶布帛
七萬與之六月下詔勸農桑曰昔劉先主入蜀武侯勸
其閉闗養民十年而後舉兵震揺闗内朕以猥𦕈托居
人上爰念蒸民久罹千戈之苦而不暇力於農桑之業
今國家漸寧民用休息其郡守縣令務在惠綏無侵無
擾使我赤子樂於南畝而有豳風七月之詠焉六月癸
亥漢州刺史孟彦暉奏金龜徑寸遊於西湖蓮葉之上
畫圖以聞秋七月門下侍郎兼吏部尚書同平章事韋
莊卒八月洵陽水中有龍五十如牛馬驢羊之形行入
漢江五色相間冬十月麟見壁州十一月更皇太子宗
懿名曰元坦庚戌封從子宗鐬為昌王族子宗壽為嘉
王假子宗範為䕫王宗翰為集王諸皇子宗仁為普王
宗輅為雅王宗紀為褒王宗智為榮王宗澤為興王宗
鼎為彭王宗傑為信王宗衍為鄭王追封族子宗裕為
通王十二月庚午以御史中丞周庠户部侍郎判度支
庾傳素為中書侍郎同平章事辛巳大赦改明年元曰
永平是嵗檄淯井土刺史羅元楚申飭監務
永平元年春正月丙戌朔日食(李昊蜀書作丁亥朔日/食今從梁太祖實錄)
初帝女普慈公主嫁岐王從子秦州節度使李繼崇已
而遣宦者宋光嗣以絹書言繼崇驕矜嗜酒醉害賢良
民心思亂願歸侍省免死危邦帝亟召公主歸寧辛亥
公主至成都帝留之不遣始與岐絶三月岐王聚兵臨
東鄙帝謂羣臣曰自茂貞為朱溫所困吾常振其乏絶
今乃負恩為寇誰為吾擊之兼中書令王宗侃請行帝
以宗侃為北路行營都統以兼侍中王宗祐太子少師
王宗賀山南節度使唐道襲為三招討使左金吾大將
軍王宗紹為宗祐之副帥步騎十三萬伐岐壬辰宗侃
等發成都旌旗數百里夏四月乙卯朔岐兵冦興元唐
道襲擊却之五月帝如利州命皇太子監國六月癸丑
朔至利州諸將擊岐兵屢破之秋七月帝西還留御營
使昌王宗鐬屯利州八月庚申朔帝至于成都甲子岐
王使劉知俊李繼崇將兵擊我乙亥王宗侃王宗賀唐
道襲王宗紹與之戰于青泥嶺我師敗績馬步使王宗
浩奔興州溺死于江道襲奔興元先是步軍都指揮使
王宗綰城西縣號安逺軍至是宗侃宗賀等收散兵走
保其地知俊繼崇追而圍之衆議欲棄興元道襲曰無
興元則無安逺利州遂為敵境矣吾必以死守之帝以
昌王宗鐬為應援招討使定戎團練使王宗播為四招
討馬步都指揮使將兵救安逺軍壁於廉讓之間與唐
道襲合擊岐兵大破之於明珠曲明日又戰於鳬口斬
其成州刺史李彦琛九月築栁堤冬十月帝如利州以
援宗侃等命皇太子監國決雲軍虞候王琮敗岐兵執
其將李彦太俘斬三千五百級乙夘捉生將彭君集破
岐二寨俘斬三千級王宗侃遣禆將林思諤自中巴間
行至泥溪見帝告急帝命開道都指揮使王宗弼將兵
救安逺及劉知俊戰于斜谷破之十一月太保中書令
周徳權卒壬辰王宗弼敗岐兵於金牛拔十六寨俘斬
六千餘級擒其將郭存等丙申昌王宗鐬王宗播敗岐
兵於黄牛川擒其將蘇厚等丁酉帝自利州如興元援
軍既集安逺軍望其旗宗侃等鼓譟而出與援兵夾攻
岐兵大破之拔二十一寨斬其將李延志等己亥岐兵
解圍遁去唐道襲先伏兵於斜谷邀擊又破之庚子帝
西還十二月丁巳帝至成都羣臣加上尊號曰英武睿
聖光孝皇帝加皇后尊號曰昭聖皇后是嵗始作新宫
命集四部書選名儒專掌其事以為内樞密使潘炕為
武泰軍節度使炕從弟宣徽南院使峭為内樞密使鑄
永平元寶錢(錢文自上至右順行/後通正等錢皆同)
永平二年春正月羣臣又加上尊號曰英武睿聖神功
文徳光孝皇帝封漢張魯為扶義公諸葛亮為安國公
二月(闕/)　朔帝幸龍華禪院召僧貫休坐賜茶藥綵段
丁巳梁遣光祿卿盧玭閣門副使少府少監李元來聘
(通鑑作正月辛酉今從/五代史梁太祖本紀)推帝為兄書曰夫唐虞致治遵
禪讓之明文湯武開基允人神之至願必有神器是膺
皇圖況古今迭代之期英傑興隆之數莫不上闗天命
下順人心啟王霸之宏基為子孫之大計咸遵軌轍並
載簡編且念與皇帝八兄頃在前朝各封異姓土茅分
裂皆超將相之尊魚鴈往來久約兄弟之契懽盟甚固
功業相推俄隔絶于音塵止因緣于間諜以至時衰土
徳運應金行雖手足胼胝粗平多難而星辰符瑞謬付
厥躬當百辟之羣情極四方之積患受都河洛用荅乾
坤尋聞皇帝八兄奄有西陲盡朝三蜀别尊位號復統
髙深一時皆賀於推崇兩國願通於情好徴曹劉之往
制各有君臣追楚漢之前蹤常分疆宇所冀同清華夏
俱活生靈載籍具存恢張無爽去嵗密聞風旨遐慰寤
思憤岐隴之猖狂逼褒斜之封徼欲資牽制用速掃除
遂委永平軍節度使劉鄩(全蜀藝文志作劉關/今從錦里耆舊傳)特遣行
人先道深意旋已徑差精甲將擊妖巢合數鎮之妖雄
鼓六師之威勢尋聞退遁殆至滅亡允諧犄角之謀尤
得輔車之利近併覽同華奏報皆進呈褒祥書題具悉
事機良多歎沃今專馳卿列備達衷懐重論金石之交
别卜塤箎之分山河共永日月長懸瞻佇好音言不盡
意(别幅云馬一十匹計紅耳叱驋馬一匹金玉閙裝四馬/埀鞍轡一副紫叱驋馬一匹白玊裝鞍轡一副白驄)
(一匹金鍍閙裝鞍轡一副烏叱驋馬一匹金鍍龍鳳五/埀銀鞍轡一副烏叱驋馬一匹金鍍銀閙裝鞍轡一副)
(白驄馬一匹金鍍銀閙裝鞍轡一副青叱驋馬一匹裏/花五埀銀鞍轡一副青叱驋馬一匹陷金玊五埀鞍轡)
(一副驑叱驋馬一匹金鍍閙裝五埀銀鞍轡一副紅耳/叱驋馬一匹金鍍五垂閙裝銀鞍轡一副又玊犀腰帶)
(雜物等計黄排方□琳腰帶一條頭尾順鉠十二事通/牡丹犀排方腰帶一條頭尾順鉠十二事金香一十斤)
(麝香五十劑犀一十株琥珀二十斤玳瑁二百斤金稜/琉璃椀十隻銀稜秘色鈔鑼二面金花銀裝厨子一對)
(金花渾銀裹龍鳳儀注槍四條金花銀褁龍鳳儀注槍/四十條銅甲二副并副膞兠鍪全又藥物十三味計茯)
(苓一十斤茯神一十斤酸棗仁五十斤玊鹽五斤新羅/人參一十斤牛膝一十斤枳殻一十斤五味子五斤赤)
(箭一十斤鹿茸一十對顆棗一千枚羚羊角五對牛黄/一百銖  右件樂物等或來從燕市或貢自炎方或馨)
(香能助于熏爐或華妙可資于寳玩光函星斗藥有君/臣願申兩國之情重固千年之約愧非縟禮粗達深衷)
(特希檢留/幸甚謹白)是月尚食使歐陽柔治田令孜故第穿地得
玊璽以獻其文曰有徳承天其祚永昌初令孜盜唐國
寶至蜀而瘞之至是為柔所得三月詔中書侍郎同平
章事張格編纂開國以來實錄夏四月維州羌董琢反
遣保鑾軍使趙綽討平之五月劍州木連理丙寅門下
侍郎同平章事王鍇罷為兵部尚書己丑大赦境内六
月麟見文州遣梁使盧玭等還汴帝答梁王書曰大蜀
皇帝致書于大梁皇帝閣下竊念早嵗與皇帝共逢昌
運同事前朝俱榮倚注之恩並受安危之寄豈期王室
如燬大事莫追横流泛灔於八方衰釁凌(闕/)於九廟此
際與皇帝同分茅土共綂邦家扶危者力既不宣握兵
者計無所出建沗列同盟之分幸居平蜀之功所宜治
兵甲以固封疆聚征賦以修進貢望皇使而經年不至
指雲鄉而就日無期逺聞皇帝應天順人開基立極極
生靈於塗炭示恩信於豚魚東南之王氣咸歸河洛之
殊祥畢至四門盡闢百度惟貞竟無意於興邦止施仁
而濟物以此内量分限不在經綸七十州自可指揮八
千里半因開拓遂至萬民叶議八國來朝爰徴史冊之
文亦有變通之説且東漢亂離之後三國齊興西州微
弱之時六雄競起俱非恃强逼禪皆以行道濟時雍容
於揖讓之前輕重於英雄之内況西蜀開山之國燒棧
為謀稱雄雖處于一隅避位曾安于二帝鼎峙之規模
尚在山呼之氣象猶存永言梁蜀之歡合認弟兄之國
今䝉皇上逺尋舊好專降嘉音俱無間諜之嫌再叙始
終之約疑慮則春氷共泮開通則東海可歸光榮遽破
于子孫暢遂咸敷于朝野今則盡焦勞而勵已用勤儉
以帥賢常瞻偃草之風以繼用天之道又䝉厚加賜貺
别降珍奇十驥聨鑣六龍並駕稱徳曾參於萬乘呈才
皆過於千金載觀戀主之心益勵懐恩之志寳帶輟異
方之貢名香加逺國之琛奇鋒利逾於雪霜雅器價齊
于金王入用多慙于未識捧持方喜于初觀望恩而一
日三秋仰徳而跬步千里自此榮遵天路繼遣星槎緘
章不候於飛鳶裂帛豈勞於繫鴈忻榮慰喜併集此時
敬以專使盧卿等囘略陳所志幸望開覽(又謝信物等/曰右件鞍馬)
(及腰帶甲胃槍劍麝臍琥珀玳瑁金稜椀越瓷器并諸/色藥物等皆大梁皇帝降使賜貺雕鞍撼玊堅甲爍金)
(十圍希世之珍六轡絶塵之用槍森蛇□劍耀龍鋒金/稜含寶椀之光秘色抱青瓷之響上藥非蜀都所紀名)
(香從外國稱奇逺有珍華並由惠好顧酬謝/而増媿仰渥澤以難勝捧閲品名實慚祗受)是月梁主
晃為其子友珪所弑秋八月漢州什邡縣獲古銅牌一
(蜀檮杌作銅牌/石記今不從)上有王建王元膺以下六十二字(歐陽/史云)
(有文二十餘字今從五/國故事及全蜀藝文志)縣民郭逈持以獻帝改什邡縣
曰通計更太子元坦名曰元膺字昌美以符銅牌膺昌
之文(歐陽史云建以為符䜟因取以名其諸子今不從/○又通鑑載此事在七月今從蜀檮杌繫于八月)
(之/下)識者曰膺者胸也胸者凶也非為吉兆帝以元膺年
少又命學士為文誡之曰吾提三尺劍化家為國親決
庶獄人無枉濫恭儉畏慎勤勞慈惠無一事縱情無一
言傷物故百官吏民愛朕如父母敬朕如天地汝襁褓
富貴不知創業之艱難更汝之名上應圖䜟勿驕勿矜
勿盈勿忌惟敬惟誡惟謙惟和内睦九族外安百姓赤
心待羣臣恩信愛士卒刑罰人之命也無狥愛憎奸邪
國之賊也無信讒搆絶畋遊之娯察聲色之禍然後能
保我社稷君我民臣吾蚤莫戒朂恐汝遺忘當置於几
案出入觀省九月辛巳改劍南東川曰武徳軍十二月
黄龍見富義江又見大昌池戊寅行營都指揮使王宗
汾攻岐文州拔之守將李繼䕫走是時升雲安監為安
州詔行正象厯
永平三年春正月麟見永泰二月壬午大赦丙申唐道
襲自興元歸復為樞密使皇太子元膺廷疏其惡以為
不應復典機要帝不悦庚子以道襲為太子少保是月
梁朱友珪伏誅均王友貞立于大梁更名瑱夏四月以
兵部尚書王鍇為中書侍郎同平章事遣將作監李紘
如梁弔喪印文曰大蜀入梁之印(先是盧玭來聘其印/文曰大梁入蜀之印)
(特刻印/以報之)五月騶虞見壁山有二鹿隨之是月天狗墮于
成都鷄鳴時有聲如雷電光流數丈或明或滅占曰其
下殺萬人(二十三/日丑時)六月丙子以道士杜光庭為金紫光
祿大夫左諌議大夫封蔡國公進號廣成先生秋七月
丙午皇太子元膺召諸王大臣宴飲集王宗翰内樞密
使潘峭翰林學士承㫖毛文錫不至丁未太子入白于
帝帝命遂峭文錫以前武泰節度使兼侍中潘炕為内
樞密使會唐道襲誣太子作亂徴兵入宿衞太子帥徐
瑶常謙等攻道襲于清風樓下遂至城西斬之帝召兼
中書令王宗侃王宗賀前利州團練使王宗魯發兵討
亂陳於西毬塲門兼侍中王宗黯自大安門梯城而入
與瑶謙戰于會同殿前瑤敗死(按十國紀年丁未元膺/令軍使喻全殊帥天武)
(兵自衞戊申徐瑶常謙及左大昌軍使王承燧等各帥/所部兵奉元膺攻唐道襲道襲自私第被甲乘馬過王)
(宗賀門邀之宗賀曰兵起無名且不奉詔公宜緩行元/膺遣天武將唐據帥親兵逐道襲至城西斬之又歐陽)
(史云元膺召大將徐瑶常謙出兵率拒襲與襲戰神武/門襲中流矢墜馬死又九國志曰建將七夕出游先一)
(日元膺召諸軍使及諸王宴飲邸第中且議七夕從行/之禮而集王宗翰等不至詰朝元膺入白建曰潘峭毛)
(文錫離間兄弟將圖不軌又曰及閒唐襲徴兵乃遣伶/官安息香諭軍使全殊率天武甲士以自衞明日徐瑶)
(常謙與懐勝軍使嚴璘等協謀以所部兵挾元膺以逐/唐襲又曰建急召宗侃宗賀及諸軍使令以兵討㓂乃)
(逐唐襲至城西斬之盡殺屯營兵又自大安門登陴/以入攻瑤謙等三書都有異同今從司馬氏通鑑)己
酉太子為衞士所殺詔追廢太子元膺為庶人庚戌贈
唐道襲太師謚忠壯復以潘峭為内樞密使冬十月潘
炕請立太子賢妃徐氏及飛龍使唐文扆宰相張格合
謀立鄭王宗衍甲午立宗衍為皇太子受冊畢潘炕以
朝廷無事稱疾請老許之國有大疑仍遣使就問是歲
白龍見卭州江又犀浦縣田中有小龍一青黑色剖為
兩片尋失去
永平四年春正月丙子命皇太子判六軍開崇勲府(蜀/檮)
(杌作崇賢府/今從通鑑)置僚屬後更名天策府荆南兵寇䕫州刺
史王成先擊却之時鎮江節度使嘉王宗壽鎮中州成
先請甲宗壽但以白布袍給之成先帥之逆戰渤海王
髙季昌縱火舟焚浮橋招討副使張武舉鐵絙拒之舟
不得進會風反荆南兵溺死者甚衆渤海王乘小舟而
遁成先密遣人奏不給甲之狀宗壽獲其人召成先斬
之夏四月帝徙鎮江軍治䕫州秋八月武泰節度使王
宗訓鎮黔州貪暴不法擅還成都庚辰宗訓入見多所
邀求帝命衞士敺殺之戊子以内樞密使潘峭為武泰
軍節度使同平章事翰林學士承㫖毛文錫為禮部尚
書判樞密院或勸帝乗夏秋江漲決峽堰以灌江陵文
錫固諫以為不可帝乃止九月帝幸寶厯寺后妃皆從
是日重陽節宫女四人為僧所匿明日得於民家與僧
二十二人同斬龜化橋下冬十月前内樞密使潘炕卒
十一月麟見昌州乚巳長和驃信鄭仁旻入寇黎州帝
遣䕫王王宗範兼中書令王宗播嘉王宗壽為三招討
以擊之丙辰敗之于潘倉嶂斬其清平官趙嵯政壬戌
又敗之于山口城十二月乙亥破其武矦嶺十三寨辛
巳又敗之于大渡河俘斬數萬級(錦里耆舊傳云殺退/溺河者不知其數歸)
(降者三千餘人斬獲坦綽布爕清平官/等收奪器甲馬牛軍資財用八千餘事)宗範將作浮梁
濟河帝召令還成都癸未興州刺史兼北路制置指揮
使王宗鐸攻岐階州及固鎮破細砂等十一寨斬首四
千級甲申指揮使王宗儼破岐長城等闗四寨斬首二
千級是時大足縣南産龍馬日行千里(後因名其地/為藏馬巖)
永平五年春正月己亥帝御得賢門受蠻俘大赦初黎
雅蠻劉昌嗣郝𤣥鑒楊師泰號㚋金堡三王名雖内屬
而潛通南詔(即長/和蠻)為之詗導帝數以漏泄軍謀斬于成
都市毁㚋金堡自是南詔不復犯邊秋九月以兼中書
令王宗綰為北路行營都制置使兼中書令王宗播為
招討使攻秦州兼中書令王宗瑤為東北面招討使同
平章事王宗翰為副使攻鳳州冬十一月己未夜宫中
火自得成都以來寶貨貯于百尺樓悉為煨燼諸軍都
指揮使兼中書令王宗侃等率衞兵入救帝閉門不内
庚申旦火猶未熄帝出義興門見羣臣命有司斂太廟
神主分廵都城言訖復入宫閉門將相皆獻帷幕飲食
壬戌大赦己巳王宗翰引兵出青泥嶺克固鎮與秦州
將郭守謙戰于泥陽川我兵敗退保鹿臺山辛未王宗
綰等敗秦兵於金沙谷擒其將李彦巢乘勝趨秦州王
宗鐸克階州降其刺史李彦安甲戌宗綰克成州擒其
刺史李彦徳我軍至上染坊秦州節度使李繼崇遣其
子彦秀奉牌印迎降(鑑戒錄云遂迎駙馬及降無敵王/劉知俊并戰將郭守遷郭守存聶)
(璝孫禮陳彦詞毛昌業邵雲等五十餘員/馬三千餘匹兵士九千户六萬悉歸于蜀)宗綰入秦州
表排陳使王宗儔為留後是時梁叛將劉知俊在岐攻
邠州半嵗不克聞秦州已降知俊妻子皆遷成都隨解
圍還鳳翔夜帥親兵七十人斬關而出庚辰奔于我軍
(十國紀年云知俊奔秦/州庚戌來降今從通鑑)宗綰自河池兩當進兵會王宗
瑤攻鳳州癸未克之我于是有秦鳳階成四州之地十
二月丁未帝御大安門受秦鳳階成之俘大赦境内改
明年元曰通正置武興軍於鳳州割文興二州𨽻之以
前利州團練使王宗魯為節度使時大霖雨帝禱于奇
相之祠震䝉氏女竊黄帝𤣥珠沈江而死為此神是嵗
起壽昌殿於龍興宫繪帝象於壁又起扶天閣繪諸功
臣象
通正元年春正月以李繼崇為武泰軍節度使兼中書
令隴西王梁遣使來聘(太平廣記梁祖使封舜卿聘于/蜀時岐陽睚眦闗路不通遂泝)
(漢江而上路出全州全帥致筵于公署舜卿素輕其山/川多所傲睨及執斚索令曰麥秀兩岐伶人駭為未聞)
(以他曲代之舜卿揺首曰不可又再呼麥秀兩岐主人/慙怒杖其樂將次至漢州伶人已知全州事憂之及飲)
(會又曰麥秀兩岐如是三呼不能應有樂將王新殿前/曰畧乞侍郎一唱舜卿唱未遍已入樂工之指下矣其)
(樂工白師曰此是大梁新翻西蜀未有請冩譜一本飛/遞入蜀具言經過二州事洎舜卿至蜀長吹麥秀兩岐)
(于殿前施芟麥之具引數十輩貧兒繿縷衣裳挈筐籠/而拾麥仍合聲唱其詞悽楚舜卿慚恨而退及復命厯)
(梁漢安康等道不/敢更言兩岐字)二月翰林學士庾傳昌卒三月𢎞農
郡王晉暉薨鑄通正元寶錢秋八月以王宗綰為東北
面都招討武信節度使劉知俊為第一招討天雄節度
使王宗儔為第二招討匡國軍使唐文裔為第三招討
將兵十萬出秦州以伐岐建文思殿命清資五品正員
購羣書實之以内樞密使毛文錫為文思殿大學士黄
龍見大昌池九月庚申新宫成在舊宫之北冬十月甲
申宗綰等出大散闗大破岐兵俘斬萬計遂取寳雞己
丑宗播等出故關至隴州庚寅岐保勝節度使李繼岌
帥其衆二萬棄隴州來奔我兵進攻隴州以繼岌為西
北面行營第四招討知俊會宗綰等圍鳳翔岐兵不出
時大雪帝召知俊等軍還成都復李繼岌姓名曰桑𢎞
志以唐文裔為天雄軍節度使鎮秦州己亥大赦十二
月戊申再大赦改明年元曰天漢國號大漢以廣成先
生杜光庭為户部侍郎是嵗有大秃鶖鳥翔于摩訶池
上或云即鶢鶋又溝港城隍悉開白蓮花識者以為不
祥
天漢元年春正月封張儀為昌化王張飛為靈應王鄧
艾為彰順王鑄天漢元寶錢夏五月祀黄帝於南郊翼
日祀地祇於方丘六月賜百官飛雪丸是月導江令黄
璟奏天大雷雨江神忽成巨堰羣臣入賀(杜光庭賀牋/曰伏覩導江)
(縣令黄璟奏六月二十六日江神移堰事伏以大禹濬/江發洪源于龍冡李氷創堰分白浪于龜城道彼靈津)
(資乎民用而涸脛泛肩之誓表則有常若懷山沃日之/灾崩騰難制立虞墊溺必害蒸黎昨者夏潦渤興狂波)
(未息顧岷江之下瀨便逼帝都當灌口之上游遽彰神/力於是震霆嶪地白雨通宵驅陰兵而鼔譟連天簇靈)
(炬而榮煌逺曙迴山轉石巨堰儀成浸涌頓滅於京江/奔蹙盡移於硤路仰由聖感仍假英威見天地之合符)
(睹神明之致祐編于簡冊冠/彼古今叨奉奬私𢎞増抃躍)秋七月庚戌以桑𢎞志為
西北面第一招討王宗宏為東北面第二招討己未以
兼中書令王宗侃為東北面都招討武信節度使劉知
俊為西北面都招討八月庚寅貶司徒判樞密院事毛
文錫茂州司馬流其子司封員外郎詢于維州籍沒其
家貶文錫弟翰林學士文晏為榮經尉罷左僕射兼中
書侍郎同平章事庾傳素為工部尚書以翰林學士承
㫖庾凝績權判内樞密院事先是飛龍使唐文扆居中
用事張格附之與文錫爭權會文錫將以女適傳素子
宴親族于樞密院用樂不先表聞帝聞樂聲怪之文扆
從而譛焉故有是命冬閏十月戊申以庾凝績為吏部
尚書内樞密使十一月丙子朔日南至祀昊天上帝於
圜丘大風拔木幙帷皆裂劉知俊既為都招討使諸將
皆舊功臣多不用知俊命故伐岐無功帝陰忌其才唐
文扆又數毁之因誣以謀叛十二月辛亥斬知俊于炭
市癸丑大赦改明年元曰光天是嵗戎州蠻胡連等反
七州捕盜使王球討平之
光天元年春正月乙亥朔大赦復國號曰蜀鑄光天元
寶錢皇太子宗衍嗜酒色遊戲帝嘗自夾城過聞太子
與諸王鬬鷄擊毬唱呼之聲歎曰吾百戰以立基業此
輩其能守乎由是惡張格而賢妃為之内主竟不能去
二月癸亥信王宗傑暴薨宗傑有才畧屢陳時政帝内
懐廢立意其死也帝深疑之三月西域番僧滿多三藏
來遊峨眉山旋歸西國夏四月癸夘朔立皇子宗平為
忠王宗特為資王岐王復遣使求好于我有狐見寢室
鵂鶹鳴于帳中是時峨眉山婆羅花色盡白五月召北
面行營招討使兼中書令王宗弼囘成都以為馬步都
指揮使帝自永平末得疾昏瞀至是增劇以宗弼沉靜
有謀故召還文州進白鷹茂州進白兔羣臣議曰陛下
本命為兔鷹兎相刑未可並處請退鷹留兎帝疾必痊
不從乙亥帝召大臣入寢殿示手書曰朕比遭亂離以
干戈定秦蜀賴卿等忠勤夾輔遂正名號奄有神器兢
兢業業懼不負荷幸賴天地之靈廟社之貺方隅底定
民黎樂康二氣叶和五穀豐稔然萬㡬之大夙夜勤勞
遘此篤疾藥石勿救太子雖幼有賢徳次不當立卿等
固請于外妃后篤愛朕未能違立為儲君勉力匡襄無
墜我邦家之休命又謂曰太子若不堪大業當置諸别
宫幸勿殺之王氏子弟諸公可擇而輔也徐妃兄弟止
優以俸祿勿令掌兵以速其禍時唐文扆久典禁兵欲
乘變去諸大臣遣人守宫門王宗弼等三十餘人日至
朝堂不得入會文扆黨内皇城使潘在迎洩其謀于宗
弼宗弼等排闥入言文扆之罪以天策府掌書記崔延
昌權判六軍事召皇太子入侍疾丙子貶文扆為眉州
刺史翰林學士承旨王保晦坐附會文扆削職流瀘州
丙申詔中外財賦中書除授諸司刑獄案牘悉委庾凝
績處分都城及行營軍旅之事委宣徽南院使宋光嗣
主之丁酉奪文扆官爵流雅州辛丑以宋光嗣為内樞
密使與兼中書令王宗弼宗瑤宗綰宗䕫並受遺詔輔
政初帝因唐制置樞密使耑用士人及文扆得罪帝以
諸將多許州故人恐不為幼主用故以光嗣代之自是
宦者始用事六月帝復病痢痛楚日坐錦囊中壬寅帝
病中顧左右曰朕見百姓無數列牀前詬曰重賦厚斂
以至傷害而死今已得訴于帝矣朕實不知下民如此
今若之何(按五國故事蜀中毎三月為蠶市至時貨易/畢集閻閭填委建常登樓望之見鬻桑者不)
(一顧左右曰條桑甚多儻税之必厚獲利由是言出/于外民懼盡伐其桑柘焉此亦重賦厚斂之一端)頃
之帝殂時梁貞明四年也一曰帝疑信王暴死徐妃及
張格陰使尚食進雞燒餅帝中毒而逝(北夢瑣言云曹/處琪言建疑信)
(王暴卒唐文扆與徐妃張格使尚食進雞燒餅因寘毒/按劉恕据舊史貶文扆後二十七日蜀主始殂孫氏之)
(言似/誤)帝故武人而雅好儒臣禮遇有加居恒謂左右曰
吾為神策軍將時宿衞禁中見天子夜召學士出入無
間非將相可及今我恩顧比當時裁十分之一耳又自
奉雖儉素頗性愛整潔有西川衞前軍將李思益者衣
服鮮麗左右咸怪之帝曰思益要為我光揚軍府隨與
江貨場勾當以助衣裝之費常於作院見匠人裹小朶
帽子前如鷹觜後露腦枕即命截去其帽又或登樓見
行人戴襤􁝕蓆帽輙鄙之曰破頭爛額是何佳事其好
尚多此𩔖也在位十二年年七十有二謚神武聖文孝
徳明惠皇帝廟號髙祖葬永陵
論曰先主負驍雄之資奮不世出之畧智驅田陳力併
楊顧北問罪于岐隴南禦侮于長和功綦茂矣而釁起
蕭墻戮及嗣子何遇之酷也卒之艷妻方處母愛子抱
舍長立少不再傳而失國豈所稱貽厥孫謀以燕翼子
者乎嗚呼廢立之際顧不重與
　
　
　
　
　
　
　
　
　
　
　
　
　
　
　十國春秋卷三十六
欽定四庫全書
　十國春秋卷三十七
　　　　　　　　　　　　　檢討吴任臣撰
前蜀三
　　後主本紀
後主名衍字化源舊名宗衍及即位去宗名衍髙祖十
一子衍為最㓜葢賢妃徐氏所生也為人方頥大口垂
手過膝顧目見耳頗知學問童年即能屬文甚有才思
尤酷好靡麗之辭當集豔體詩二百篇號曰烟花集凡
有所著蜀人皆傳誦焉初封鄭王為左奉駕軍使元膺
死徐妃與宦者唐文扆教相士言衍相極貴又諷宰相
張格贊成之(宋居白幸蜀記云衍母徐氏以金百鎰遺/宰相張格言上已許衍為太子願相公助)
(之/)由是得立為皇太子髙祖既晏駕光天元年六月癸
卯嗣皇帝位時年十八尊母賢妃(幸蜀記作貴妃/今從五代史)為順
聖皇太后徐淑妃為翊聖皇太妃冊立髙氏為皇后(蜀/檮)
(杌云立妃周氏為皇后按通鑑綱目乾徳三/年春正月蜀廢其后髙氏則此為髙后明矣)以宋光嗣
判六軍諸衛事乙夘殺唐文扆王保晦命西面招討副
使王全昱殺唐文扆于秦州免左保勝軍使領右街使
唐道崇官時文扆既死太傅門下侍郎同平章事張格
内不自安或勸格稱疾俟命禮部尚書楊玢自恐失勢謂
格曰公有援立功不足憂也庚午貶格茂州刺史玢榮
經尉吏部侍郎許寂户部侍郎潘嶠皆坐格黨貶官格
尋再貶維州司户庾凝績奏徙格于合水鎮令茂州刺
史顧承郾伺格隂事王宗侃妻以格同姓欲全之謂承
郾母曰戒汝子勿為他人報仇承郾從其言凝績恨之
因公事抵承郾罪秋七月封兼中書令王宗弼為鉅鹿
王宗瑤為臨淄王宗綰為臨洮王宗播為臨潁王宗裔
宗䕫及兼侍中宗黯皆為琅邪郡王(江左以琅邪之王/為衣冠巨族故三)
(人皆封/于琅邪)甲戌封王宗侃為樂安王丙子以兵部尚書庾
傳素為太子少保兼中書侍郎同平章事帝不親政事
内外遷除皆出宗弼宗弼納賄多私上下咨怨宋光嗣
通敏善希合帝寵任之國由是衰八月以諸王為軍使
甲子昭聖皇后殂乙丑以内給事王廷紹歐陽晃李周
輅宋光葆宋承蕰田魯儔等為將軍及軍使干預國政
司徒周庠切諫不聴晃患所居之隘縱火焚西隣軍營
明旦召匠廣其居帝不問上大行皇后尊謚曰順徳九
月内樞密使宋光嗣以判六軍讓王宗弼許之冬十月
詔選良家女二十人備後宫十一月壬申𦵏神武聖文
孝徳明惠帝于永陵廟號髙祖十二月謁永陵辛酉詔
來年正月有事於南郊改明年元曰乾徳是嵗麟見于
青神縣長泉里帝以為已祥即其地命建院焉
乾徳元年春正月辛巳帝祀南郊大赦國内羣臣上尊
號曰聖徳明孝皇帝二月雲南遣使來朝三月丙戌北
路行營都招討武徳節度使王宗播等自散闗擊岐渡
渭水破岐將孟鐵山會大雨而還分兵戍興元鳯州及
威武城戊子天雄節度使同平章事王宗昱攻隴州不
克以仗内教坊使嚴旭為蓬州刺史旭强取士民女子
内宫中以是得官帝奢縱無度日與太后太妃遊宴貴
臣之家及遊近郡名山所費不可勝紀太后太妃各出
教令賣刺史令錄等官夏四月召天策府諸將無得擅
離屯戍五月丁卯朔左散旗軍使王承愕承勲承會違
命帝皆原之自是禁令不行夏六月雙虹入福感寺後
堂光徹廊宇良乆而沒秋七月庚辰應聖節(十五日為/後主誕生)
(日/)堋口鎮將王彦徽得白龜于羅真人宫内以進冬十
二月雄武節度使兼中書令王宗朗有罪削奪官爵復
其姓名曰全師朗命武定節度使兼中書令桑𢎞志討
之是嵗鑄乾徳通寶錢(泉志作乾/徳元寶)改龍躍池為宣華苑
(即摩訶池也蜀檮杌云改龍躍池為宣華池路振九/國志曰蜀主乾徳元年改龍躍池為宣華苑今從之)
乾徳二年春正月戊辰桑𢎞志克金州執全師朗獻于
成都帝釋之三月築子城西北夾寨堤引水入大内御
溝東流出仁政樓夏六月以司徒兼門下侍郎同平章
事周庠同平章事充永平軍節度使閏月庚申朔立髙
祖原廟于萬嵗橋帝帥后妃百官用䙝味作鼓吹祭之
華陽尉張士喬上疏以為非禮帝怒欲誅之太后以為
不可削官流黎州士喬赴水死乙卯下詔北巡以禮部
尚書兼成都尹韓昭為文思殿大學士位在翰林承㫖
上昭無文學以便佞得幸遂擢是職秋八月戊辰帝發
成都以同平章事王鍇判六軍諸衛事帝被金甲冠珠
帽執戈矢而行旌旗戈甲連亘百餘里不絶百姓望之
謂為灌口祅神后妃餞于昇仙橋遂以宫女二十人從
行至漢州駐西湖與宫人汎舟奏樂飲宴彌日雒縣令
段融上言不宜逺離都邑當委大臣征討不從九月次
安逺城(蜀檮杌云九月駐軍西/縣按西縣即安逺軍也)冬十月帝如武定軍數
日復還安逺十一月戊子朔以兼侍中王宗儔為山南
節度使西北面都招討行營安撫使天雄節度使同平
章事王宗昱永寧軍使王宗晏左神勇軍使王宗信為
三招討以副之將兵伐岐出故闗壁於咸宜入良原丁
酉宗儔攻隴州岐王自將萬五千人屯汧陽癸夘禆將
陳彦威出散闗敗岐兵于箭筈嶺我兵食盡引還宗昱
屯秦州宗儔屯上邽宗晏宗信屯威武城庚戌帝發安
逺城(蜀檮杌云自西縣還/至益昌泛舟巡閬中)十二月庚申至利州閬州團
練使林思諤來朝請幸所治從之癸亥浮江而下龍舟
畫舸照耀江水所在供億人不堪命壬申至閬州舟子
皆衣錦繡帝自製水調銀漢之曲命樂工歌之州民何
康女美而將嫁帝取之賜其夫家帛百疋夫一慟而卒
癸未至梓州是嵗漢主巖通好于我
乾徳三年春正月甲寅帝還成都廢其后髙氏帝荒淫
無度創為流星輦凡二十輪以牽駿馬又雅好蹴鞠引
錦步障以翼之往往擊毬其中漸至街市而不知常爇
諸名香晝夜相繼乆而厭之更爇皂角以亂其氣結繒
為山及宫殿樓觀于其上又别立二綵亭于前列諸金
銀錡斧之屬取御厨食料烹燀於其間帝乃凭綵樓視
之號曰當面厨為風雨所敗則易新者或樂飲繒山陟
旬不下山前穿渠通禁中間乘船夜歸令宫女秉蠟炬
千餘照之水面如晝是月井監使馬全義復開陵州熖
陽洞(録異記曰熖陽洞古老相傳在陵州陽山之上從/來隠蔽人莫知處乾徳元年辛巳正月十六日癸)
(卯井監使保義軍使太保馬全章中夜夢一人紫衣束/帶巍冠古服狀若道流揖之俱行至崖壁所告之曰此)
(熖陽洞也閉塞多年能開發䕶持可以福利邦國又指/其地近開小徑亦可㫁之勿使常人踐踏及旦全章往)
(尋其所果見土勢㣲䧟以杖導之深不可測即令本軍/節級侯廣之勾當人夫劚掘見三重石門其内並是細)
(砂其洞自東入西深三丈九尺濶五尺三寸其洞完全/是石洞門第一重髙六尺濶五尺二寸第二重門髙五)
(尺五寸濶三尺七寸第三重門髙四尺七寸濶三尺五/寸第三重門内從頂至尺一向髙六尺一寸其門三重)
(相去各三四尺鐫鑿精巧殆非人功第三重門内南畔/石房濶七尺四寸髙四尺八寸深四尺二寸其後别有)
(一小洞元有一片石遮掩其門旁通其縫以燈燭照之/深不知其底北畔石房深四尺二寸濶四尺六寸髙五)
(尺其房内有石牀一所西畔小石房深二尺濶二尺五/寸髙三足一寸西北畔石牀長三尺八寸濶八尺二寸)
(西北畔石竈模長二尺三寸門額濶七寸竈深八寸周/圍三尺五寸從洞門向東一直至塩井面相去四十一)
(丈八尺洞門面正東全章召得當井監天師院主内大/徳道士費省真顧問云天師院見有元和年刺史李正)
(卿著天師聖徳碑云天師以東漢建安二年自沛遊蜀/占乾為分野見陽山氣象指門弟子曰此山直下有鹹)
(泉焉今騐此洞正當/井上即是熖陽洞也)夏五月命宣華苑内延袤十里搆
重光太清延昌會真之殿清和迎仙之宫降真蓬萊丹
霞怡神之亭飛鸞之閣瑞獸之門土木之功窮極奢巧
帝時與諸狎客婦人嬉戯其中為長夜之飲六月避暑
大慈寺觀唐明皇僖宗御容宴羣臣于華嚴閣秋七月
帝以七夕與宫人乞巧於丹霞樓
乾徳四年春二月帝御文明殿試制科策文曰炎漢致
治始策賢良巨唐思皇爰求茂異講邦國治亂之體陳
天人精祲之原豈角虚文蓋先碩徳朕念守器之重識
為君之難思得奇才以凝庶績因舉故事以紹前修子
大夫抱道逢時投書應詔必有長策以副虚懐何以使
三農樂生五兵不試刑獄無枉賦斂無加以何策可以
定中原以何道可以卜長世朕當親覽汝無面從白衣
蒲禹卿對策切直執政皆切齒欲誅之帝以其言有益
擢為右補闕三月命士民皆著大裁帽蜀人富而喜遨
俗競為小帽而帝好戴大帽(五國故事云人謂/泥首包羞之兆)酒肆倡
家無所不到索筆題曰王一來惡人識之故有是令夏
四月奪軍使王承綱女承綱請之帝怒流之茂州(蜀檮/杌云)
(潘昭與承綱有隙奏/其出怨言故被貶)承綱女剪髪贖父罪不許遂自殺
秋七月肥遺見于紅樓(幸寅遜修王氏開國記以肥遺/為旱魃非也肥遺蛇名見則大)
(旱出山海經○紅/樓蜀端門樓也)九月帝以重陽節曲宴羣臣于宣華
苑夜分未罷帝唱韓琮栁枝辭内侍宋光浦咏胡曾詩
聲節悽惋帝聞之不樂遂罷宴是嵗自五月不雨至九
月林木皆枯千里赤地所在盜起
乾徳五年春正月雲南進江豬三月帝以上已節宴怡
神亭自執板唱霓裳羽衣内臣嚴凝月等競歌後庭花
思越人之曲婦女雜坐履舄交錯酣飲達旦夏四月幸
浣花溪龍舟綵舫十里綿亘自百花潭至萬里橋遊人
士女珠翠夾岸日正午暴風驟起雷電冥晦有白魚躍
起變為蛟形騰空而去溺者數千人帝懼車駕還宫時
帝以文思殿大學士韓昭内皇城使潘在迎武勇軍使
顧在珣為狎客陪侍遊宴或為艷歌相唱和談嘲謔浪
鄙俚褻慢以是為常復命大内造村坊市肆令宫嬪著
青衫縣帘鬻食男女雜沓交易而退帝與妃嬪輙為笑
樂(鑑戒錄云帝或晝作鬼神夜為狼虎潛入/諸宫内驚動嬪妃老小奔走往往致卒)又樞密使
宋光嗣等專㫁國事恣行威虐務狥主之欲以盗國權
宰相王鍇庾傳素各保持寵祿無敢規正在迎每勸誅
諫者無使訕謗是月晉王存勗稱皇帝國號唐改元同
光秋七月天富倉米中生蟲如小蜂尾後如米粒曵之
而行八月嘉州司馬劉贊獻陳後主三閣圖帝雖不罪
亦不能用是月帝受道籙于苑中以杜光庭為傳真天
師崇真館大學士起上清宫塑王子晉像尊為聖祖至
道玊宸皇帝又塑髙祖及帝像侍立于左右又於正殿
塑𤣥元皇帝及唐諸帝備法駕朝之(五國故事云蜀人/以為朝唐之列聖)
(葢歸中原之兆○時後主躬自享薦/城中士女遊觀闐咽謂之召唐魂)九月詔置賢良方
正博通經史明達吏治識洞兵機沉滯邱園五科令黄
衣選人白衣舉人投策就試庚戌重陽節宴近臣于宣
華苑酒半行嘉王宗壽乘間言社稷將危狀繼以隕涕
韓昭輩共以諧笑溷之冬十月以韓昭為吏部侍郎判
三銓昭受賂狥私選人詣鼓院撾鼓上訴又為嘲語曰
嘉眉卭蜀侍郎骨肉導江青城侍郎親情果閬二州侍
郎自留巴蓬集壁侍郎不惜帝聞言召問昭對曰此皆
太后太妃國舅之戚非臣之親帝黙然彗星見輿鬼長
丈餘司天監言國有大灾詔於玊局化置道塲以答天
變右補闕張雲疏言百姓怨氣上徹于天故彗星見此
乃亡國之徴非祈禳可弭帝怒流雲黎州卒於道是嵗
梁亡
乾徳六年春正月禁民戴危腦帽其製狹中僅可覆額
俛首即墜在位者以為不祥多惡之三月己亥朔宴近
臣于怡神亭君臣酣飲喧譁自恣知制誥李龜正切諌
不聴夏四月己巳朔唐遣客省使李嚴來聘嚴朝見笏
記曰伏自朱溫肆逆運屬昭宗三年痛别于西秦一旦
逼遷于東洛誅殘南北焚爇宫闈雖列藩悉是其唐臣
無一處不從其偽命由是大唐中興皇帝念髙祖太宗
之業倐爾隳張憤朱溫崔𦙍之徒同謀簒弑遂乃神機
逈發心鼎獨燃竭滄溟而誓戮鯨鯢芟林莽而决除虎
兕十年對壘萬陳交鋒慮乆困于生靈乃選挑其死士
纔過汾水縛王彦章于馬前旋及彛門斬朱友貞于樓
上劍霜未匣槍雪猶輝段凝統八萬雄師倒戈伏死趙
嵒知一人應運引頸待誅遂使賊將寒心謀夫拱手取
乾坤只勞于八日救塗炭遂定于四維備振皇威咸遵
帝力今則秦庭貢表兩浙稱臣淮南陳附拜之儀回紇
備朝天之禮甫安宇宙便息干戈未盡梟兇方議除翦
豈謂大蜀皇帝柔懷逺邇居安慮危嘉我帝祚中興羣
妖悉滅特遣蘇張之士來追唐蜀之歡吾皇逈感于蜀
皇復禮逺酬于厚禮則叨承𤣥造獲奉皇華載馳得面
于天顔戰汗不任于地跼嚴與後主語盛稱唐主威徳
有混一天下之志且言朱氏簒竊諸侯曾無勤王者王
宗儔以其語侵我請斬之帝不從是時帝令樞密使宋
光嗣置酒召嚴從容問中國事嚴對曰前年皇帝建大
號于鄴宫自鄆趨汴定天下不旬日而梁之降兵猶三
十萬東漸于海西極甘涼北懾幽陵南踰閩嶺四方萬
里莫不臣妾而淮南楊氏承累世之彊鳯翔李公恃先
朝之舊皆遣子入侍稽首稱藩至于荆湖吳越修貢賦
効珍奇願自比于列郡者至無虚日皇帝乃懷之以徳
而震之以威天下之勢不得不一也光嗣曰荆湖吳越
非予所知若鳯翔則蜀之姻親也其人反覆其可信乎
又聞契丹日益强盛大國其可無慮乎嚴曰契丹之强
孰與偽梁光嗣曰比梁差省耳嚴曰唐滅梁如拉朽况
其不及乎唐兵布天下發一鎮之衆可以決勝旦夕天
子存而不論者蓋不欲窮兵黷武也國人聞嚴應對愈
益奇之宣徽北院使宋光葆上言晉王有憑陵我國家
之意宜選將練兵屯戍邊鄙積糗粮治戰艦以待帝乃
以光葆為梓州觀察使充武徳軍節度留後五月戊申
帝遣李嚴還(唐莊宗實錄同光二年七月戊午蜀遣歐/陽彬朝闕貢十月癸巳遣客省使李嚴充)
(蜀川回信使三年戊辰嚴自西川回鑑戒録云同光初/莊宗滅梁將行大禮蜀遣翰林學士歐陽彬持禮入洛)
(顧太尉逺為之副焉莊宗復遣李客省嚴銜厥命以通/好又錦里耆舊傳歐陽彬通聘洛京莊宗遣李嚴來修)
(好故笏記有云吾皇逈感于蜀皇復禮逺酬于厚禮/是李嚴未至之前蜀已有入洛之使今從李昊蜀書)初
唐因嚴來以馬市珍玩錦繡而國法禁錦綺珍奇不得
入中國其粗惡者乃聴往易謂之入草物嚴還以聞唐
主怒曰衍豈免為入草人乎嚴來時帝與嚴俱朝上清
宫而成都士庶簾帷珠翠夾道不絶嚴見其人物富盛
君臣驕盈至是因言帝實童騃荒縱昵比小人用事之
臣王宗弼宋光嗣等諂諛專恣黷貨無厭大兵一臨瓦
解土崩可翹足而待唐主深以為然遂堅攻取兩川之
計秋七月以禮部尚書許寂為中書侍郎同平章事八
月戊辰以右定逺軍使王宗鍔為招討馬步使帥二十
一軍屯洋州乙亥以長直馬軍使林思諤為昭武軍節
度使戍利州以備唐己亥唐遣李彦稠來使(蜀檮杌云/乾徳六年)
(九月唐莊宗遣李稠來通好市珍玩錦繡衍不許以馬/落草莊宗怒曰衍豈免落草乎今不取又按十國紀年)
(作李/彦稠)庚戌前山南節度使兼中書令王宗儔以帝失徳
與王宗弼潛謀廢立不克憂憤而卒宗弼謂樞密使宋
光嗣景潤澄等曰宗儔教我殺爾曹今無患矣光嗣輩
俯伏泣謝宗弼子承班(承班官太/尉工小辭)曰吾家難乎免矣乙
卯以前鎮江軍節度使張武為峽路應援招討使冬十
月置左右龍武四十軍為親軍以驍勇萬二千人充之
兵械給賜皆優異他軍命宣徽北院使王承休為龍武
軍馬步都指揮使禆將安重霸副之舊將無不憤恥十
一月乙未命翰林學士兵部侍郎歐陽彬為唐國通好
使(唐莊宗實錄同光二年七月戊午蜀主遣户部/侍郎歐陽彬來使致書用敵國禮今從蜀書)辛丑
遣李彦稠東還丙午以唐修好罷威武城戍召闗宏業
等二十四軍還成都戊申又罷武定武興招討劉潛等
三十七軍辛酉罷天雄軍招討命王承騫等二十九軍
還成都十二月乙丑朔復以右僕射張格兼中書侍郎
同平章事初格之得罪中書吏王魯柔乘危相迫至是
用事杖殺之罷金州屯戍命王承勲等七軍還成都庚
午以宦者王承休為天雄軍節度使封魯國公以龍武
軍為承休牙兵先是承休言秦州多美女請擇以獻因
有是命乙亥以前武徳節度使兼中書令徐延瓊為京
城内外馬步都指揮使延瓊以外戚代王宗弼居舊將
之右衆多不平辛卯改明年元曰咸康是嵗徙普王宗
仁為衛王雅王宗輅為豳王褒王宗紀為趙王榮王宗
智為韓王興王宗澤為宋王彭王宗鼎為魯王忠王宗
平為薛王資王宗特為莒王宗輅宗智宗平皆罷軍使
咸康元年春正月甲午朔受朝賀大赦鑄咸康元寶錢
(洪遵泉志曰通正天漢光天乾徳錢皆重三銖獨咸康/重三銖三參李孝美錢譜曰五錢並涇七分重五銖形)
(製粗/惡)三月帝謁永陵自為夾巾或裹尖巾其狀如錐民
庶皆效之還宴怡神亭妃嬪皆戴金蓮花冠衣道士服
酒酣免冠其髻髽然更夾面連額渥以朱粉號醉粧夏
四月帝曲宴羣臣忽舉觴不悦曰北有後唐南有蠻詔
朕不能弔伐是所憂也特進顧在珣曰朝廷有十臣在
陛下何憂太子洗馬林罕因著十在文以進六月詔增
閏十二月厯紙印造施行初頒厯無閏月及是見唐厯
置閏遂續補焉秋七月丙午帝應聖節列山棚得賢門
下有暴風摧折隕于地明日雷震應聖堂傾其兩柱九
月帝奉太后太妃禱青城山宫人皆衣雲霞之衣帝自
製甘州曲令宫人唱之其辭哀怨聞者悽慘(辭曰畫羅/裙能結束)
(稱腰身栁眉桃臉不勝春薄媚足精神可惜許淪落在/風塵後主之意本以神僊而在凡塵耳後降中原宫妓)
(多淪落人間/始騐其語)又厯丈人觀𤣥都觀丹景山金華宫至徳
寺朝上清宫設醮祈福謁髙祖塑像帝與太后太妃各
製辭勒石(遊丹景山金華宫太后詩云碧烟紅霧撲人/衣露宿蒼苔石徑危風巧解吹松上曲蝶嬌)
(頻採臉邊脂同尋僻境思攜手暗指遙山學畫眉好把/身心清淨處角冠霞帔事希夷太妃詩云丹景山頭宿)
(梵宫玉輪金輅駐遙空軍持無水注寒碧蘭若有花開/晚紅武士盡排青嶂下内人皆在講筵中我家帝子傳)
(王業積善終/期四海同)遂至彭州陽平山漢州三學山薄暮觀聖
燈賦詩而還(太后看聖燈詩云䖍禱遊䰟境元妃夙志/同寶香焚靜夜銀燭炫遼空泉嫩雲根月)
(鐘敲樹杪風印金標聖迹飛石顯神功偶望天涯極臨/看日腳紅猿來齋室上僧集講筵中頓覺超三界渾疑)
(澄六通願成修偃事社稷保延洪太妃詩云聖燈千萬/炬旋向碧雲生細雨瀝不暗好風吹更明磬敲金地響)
(僧唱梵天聲若説無/心法此光如有情)及天苴驛各又賦詩(太后詩曰為/尋靈境散幽)
(情千里江山蹔得行所恨烟光看未足却驅金輦入龜/城太妃詩云翠驛江亭近玊京夢魂猶自有青城比來)
(出看江山景却/被江山看出行)帝嵗常獵子來山至是又徧幸諸山為
樂天雄節度使王承休請帝東遊帝將如秦州羣臣諌
者甚衆王宗弼亦上表諫帝投其表于地太后涕泣不
食止之不能得前秦州節度判官蒲禹卿上疏極諌凡
二千言亦不聴承休妻嚴氏有殊色帝私焉故鋭意欲
行庚子唐以魏王繼岌充西川四面行營都統郭崇韜
充東北面行營都招討制置等使帥李令徳李紹琛張
筠毛璋董璋李嚴等將兵六萬入冦又以任圜李愚叅
預軍機(通鑑載庚子以魏王繼岌為都統郭崇韜為都/招討伐蜀又以荆南節度使高季興充東南面)
(行營都招討使鳯翔節度使李繼曮充都供軍轉運應/接等使同州節度使李令徳充行營副招討使陜州節)
(度使李紹琛充蕃漢馬步軍都排陳斬斫使兼馬步軍/都指揮使西京留守張筠充西川管内安撫應接使華)
(州節度使毛璋充左廂馬步都虞侯邠州節度使董璋/充右廂馬步都虞侯客省使李嚴充西川管内安撫使)
(都統置中軍以供奉官李從襲充中軍馬步都指揮監/押髙品李廷安吕知柔充魏王牙通謁辛丑以工部尚)
(書任圜翰林學士李/愚並㕘預都統軍機)冬十月庚申朔召百官賞縱梔花
于芳林園花出青城山其瓣六出而紅青特為異種癸
亥帝發成都(蜀檮杌作甲/子今從通鑑)甲子至漢州武興節度使王
承捷飛驛言東朝興聖令公統兵西上帝疑羣臣同謀
沮已大言曰吾方欲耀武遂東行有羣鴉泊于旗杆其
鳴甚哀又親禱張惡子廟探籖得逆天者殃四字帝殊
不為意在道與成都尹韓昭翰林學士李浩弼中書舎
人王仁裕酬答吟咏無虚日(王氏見聞錄上梓潼山少/主有詩云喬巖簇冷烟幽)
(逕上寒天下瞰峨嵋嶺上窺華岳巔馳驅非取樂按幸/為遊邊此去將登涉歌樓路幾千宣令從官繼和中書)
(舍人王仁裕和曰綵仗拂寒烟鳴騶在半天黄雲生馬/足白日下松巔盛徳安疲俗仁風扇逺邊前程問成紀)
(此去尚三千至劍州西二十里夜過一磎山忽聞軍人/振革鳴金聲動谿谷有鷙獸自業林間躍出千萬人中)
(攫取一夫而去少主至行宫尋命從臣賦詩王仁裕詩/曰劍牙釘舌血毛腥窺算勞心豈暫停不與大朝除患)
(難惟于當路食生靈從教户口資嚵口未委三丁税㡬/丁今日帝王親出狩白雲嵒下好藏形翰林學士李洪)
(弼進詩曰巖下年年自寢訛生靈飡進意如何爪牙衆/後民隨減溪壑深來骨已多天子紀綱猶被弄客人窮)
(獨固難過長途莫怪無人蹟盡被山王稅殺他少主覽/詩大笑通白衛嶺韓昭進詩曰吾王巡狩為安邊此去)
(秦亭尚數千夜照路岐山店火晩通消息戍瓶烟為雲/巫峽雖神女跨鳯秦樓是謫仙八駿似龍人似虎何愁)
(飛過大漫天少主和曰先朝神武力開邊畫斷封疆四/五千前望隴山登劍㦸後憑巫峽鎖烽烟軒王尚自親)
(平冦嬴政徒勞愛學仙想到隗宫尋勝處正應鶯語暮/青天王仁裕和曰龍斾飄颻指極邊到時猶更二三千)
(登髙曉蹋巉巖石冒冷朝衝斷續烟自學漢王開土宇/不同周穆好神仙秦民莫到無恩及大散闗東别有天)
帝次梓潼大風發屋太史曰此風發當千里外有破國
稱臣者帝不省時唐排陳斬斫使李紹琛與李嚴將驍
騎三千步兵萬人為前鋒招討判官陳乂至寶雞稱疾
乞留學士李愚厲聲曰乂見利則進懼難則止可斬也
由是唐軍無敢顧望者(冊府元龜載繼岌檄曰捨過論/功王者示好生之道轉禍為福)
(聖人垂善變之文矧彼蜀民代承唐徳𤣥宗朝以兵興/河塞乆駐金鑾僖宗時以盜起中原曾停玊輅蜀之乃)
(祖乃父或士或民而皆内稟忠貞外資驍果武負闗張/之氣文傳揚馬之風迎大駕以涉岷峨合諸軍而定闗)
(輔忠義冠乎日月勲業著乎山河凡在幽遐皆所傳達/不幸龜龍忽去蛇豕尋生逐此匪人據斯重地蜀主先)
(父出身陳許擁衆巴庸接王室之頻遷保邊隅而自大/葢屬昭宗皇帝方兹播越正切撫綏洗彼瑕疵潤之雨)
(露綰紅旗碧幢之葢兼鳯池雞樹之榮狂兕逢山漸展/横行之志鳴梟出穴曾無返哺之聲拔本塞源見利忘)
(義加以結連同惡聚集羣凶當天步艱難莫展扶持之/節及坤維暫絶却為僣偽之謀烈士聞之撫膺懦夫見)
(之攘臂洎兹餘裔益奮殘妖閹豎擅權而勛賢結舌不/稼不穡奢侈者何啻千門内淫外荒塗炭者已餘萬室)
(而更納其短見侮我大朝輒横拒轍之臂擬舉投羅之/翼我皇帝仰膺𤣥䜟再造皇圖四時順而玊燭明萬彚)
(安而金繩正維兹蜀土敢隔朝風連營虧恤養之恩比/屋困煩苛之政每聞殘酷深所憫傷是命車徒以申弔)
(伐步卒則矗如山列車騎則迅若雷奔振雄聲而聒動/乾坤騰鋭氣而動搖河嶽彼若率兵赴死我則無陣不)
(摧彼若據壘偷生我則無城不拔却慮髙低士庶逺近/封巡不早迴翔終同覆滅故今曉示貴在保全應三川)
(管内有以藩鎮降者即授之節度有以州郡降者即授/之刺史有以鎮縣降者即付之主守有能見機知變誅)
(斬偽命將帥以其藩鎮城池降者亦以其官授之如列/陣交鋒之際有以萬人已上降者授之節度五千人已)
(上授之大郡三千人已上授之次郡一千人已上授之/主將有蜀城將校斬偽主首領降者授以方鎮如蜀主)
(王衍首過自新以三川歸國即授之方面其同謀將校/當加列爵有舊在本朝文武官或負罪流落在蜀者苟)
(能率衆歸朝一切不問大軍所行之處不得焚燒廬舍/剽掠馬牛所有降人倍加安撫所罪者一人僣偽所救)
(者萬姓瘡痍况蜀主宗枝成都父老較其罪狀良可矜/寛只如偽梁挾我皇威窺吾大寶為四十年之巨冦覆)
(十九葉之丕基昨國家平定中原只誅元惡列藩牧伯/咸不替移國境生靈無一搔擾蜀中遐僻亦合傳聞各)
(宜審計變通速/謀歸向云云)丁丑紹琛冦威武城指揮使唐景思城
使周彦禋叛降于唐(冊府元龜云康延孝至故鎮威武/城指揮使唐景思吳鐸王權思部)
(下兵四百降于延孝其軍吏鄒彦禋都指揮/使李璠見城危方出歸投初無降意皆伏誅)紹琛掠威
武糧二十萬斛縱我敗兵萬餘人因倍道趣秦州是日
郭崇韜至散闗指其山曰我輩進無成功不復得還于
此今日當盡力一決且饋運將竭計惟先取鳯州因其
糧為便諸將皆言蜀地險固宜按兵觀釁李愚曰蜀人
苦其主荒淫莫為之用乘其人情崩離風驅霆擊彼自
破膽勢不可緩也㑹紹琛捷至崇韜乃麾兵大進戊寅
王承捷以鳯興文扶四州印節叛降于唐唐得兵八千
人糧四十萬斛崇韜大悦曰平蜀必矣即以都統牒命
承捷充武興軍節度使己卯帝至利州威武敗卒奔還
始信唐兵之來王宗弼宋光嗣言于帝曰東川山南兵
力尚完陛下但以大軍扼利州唐人安敢懸兵深入從
之庚辰以隨駕清道指揮使王宗勲王宗儼兼侍中王
宗昱為三招討逆戰是時從駕兵自綿漢至深渡千里
相屬皆怨憤曰龍武軍糧餉倍于他軍他軍安能禦敵
紹琛等兵過長舉興州都指揮使程奉璉將所部兵五
百叛降于唐且請先治橋棧以待由是唐兵無險阻之
患辛巳興州刺史王承鑒棄城走(唐莊宗實錄甲申魏/王至故鎮康延孝収)
(興州十國紀年辛巳承鑒出奔甲/申繼岌郭崇韜至威武城今從之)紹琛遂克興州崇韜
以唐景思攝興州刺史乙酉成州刺史王承朴棄城走
三招討與紹琛等遇于三泉大戰我兵敗績斬首五千
級(歐陽史云為先/鋒康延孝所敗)唐得三泉糧十五萬斛軍食遂優足
帝聞宗勲等之敗自利州倍道西走斷桔柏津浮梁由
綿谷還留中書令判六軍諸衛事王宗弼將大軍守利
州且詔斬三招討宗勲等紹琛晝夜兼行趣利州是時
武定留後宋光葆遺郭崇韜書請唐兵不入境當舉巡
屬内附茍不如約當背城决戰以報本朝崇韜撫納之
己丑魏王繼岌至興州光葆以梓綿劍龍普五州武定
節度使王承肇以洋蓬璧三州山南節度使王宗威以
梁開通渠麟五州階州刺史王承岳以階州皆送欵降
唐崇韜致書宗弼等為開陳利害紹琛將及利州宗弼
棄城西歸宗勲等三招討追及于白艻宗弼探詔書示
之曰宋光嗣令我殺爾曹因相持泣共合謀降于繼岌
十一月庚寅朔丙申帝至于成都百官及後宫迎謁七
里亭帝雜宫人作回鶻隊以入丁酉御文明殿與羣臣
相對涕泣無一言以救國患戊戌紹琛至利州修桔柏
浮梁昭武節度使林思諤先棄城奔閬州甲辰魏王繼
岌至劍州武信節度使兼中書令王宗壽以遂合渝瀘
昌五州降唐乙巳宗弼馳歸成都登太𤣥門嚴兵自衛
(通鑑作甲辰今/從錦里耆舊傳)帝及太后往勞之宗弼驕慢無復人臣
禮是夜刼遷帝與太后後宫諸王于西宫(一作天/啓宫)收帝
璽綬别遣人取内庫金帛器玩并諸王節相宅内寶物
丙午自稱權西川兵馬留後紹琛進至綿州倉庫民居
已為我兵所燔又斷綿江浮橋無舟楫可渡紹琛謂李
嚴曰吾懸軍深入利在速戰乘蜀人破膽之時但得百
騎過鹿頭闗彼且迎降不暇若俟修繕橋梁必留滯數
日或教王衍堅閉近闗折吾兵勢倘延旬浹則勝負難
料矣乃與嚴乘馬浮渡江遂入鹿頭闗丁未進據漢州
居三日後軍始至宗弼遣使以幣馬牛酒勞軍且以帝
手書召李嚴曰公來吾即降或謂嚴公首建伐蜀之策
至成都禍且不測嚴不從欣然馳入京城撫諭吏民告
以大軍繼至戊申宣唐主勅曰朕以蜀部封疆本是我
唐境土爰從兵革逺阻江山當偽梁簒弑之時致宗廟
震驚之難遂滋割據益逐便安雖行建號之謀乃是從
權之道况復蜀主先父素是本朝舊臣常懐忠孝之心
每俟興隆之運惟期恢復却効傾輸朕以初殄冦讐重
興社稷撫諭之恩既廣憂勤之意常深須務綏和貴諧
混一遂令元子兼命宰臣逺安徯后之心既協來王之
願遐想王師行李已及彼地城池逺降詔書明行示諭
料其素志必契夙心當符魚水之歡永保山河之誓偽
蜀文武官僚等或本朝舊族或當代英賢或抱節于軍
戎或著名于鄉曲乆從暌隔常軫情懷宜知乃睠之恩
各勵輸誠之節今以降勅命誡約諸道兵帥如西川果
決歸降到城不得驚擾但思効順勿致懷疑帝引嚴見
太后以母妻為託宗弼猶乘城為守備嚴悉命撤去樓
櫓己酉魏王繼岌至綿州帝命翰林學士李昊草降表
(表曰臣聞滄海澄波納百谷朝宗之水皇風扇物來萬/方向化之人葢由負罪不誅銜寃獲免鄭伯沐焚棺之)
(惠許男荷解縳之仁得不頂戴穹旻仰祈渥澤恭惟皇/帝陛下承乾啟運握鏡開圖發機而上應天心恤物而)
(下從民欲繼十八祚崇隆之徳髙步泰階應一千年挺/特之風廣施王道混車書于天下走聲教于域中而臣)
(僻在遐方逺居蜀郡承先父經營之業為巴人主者之/司但荒聾瞽之迷罔顧危亡之患玉帛既乖于正朔苞)
(茅是闕于薦羞殊不知唐徳維新元功再造致王師之/逺辱勞雄武以遐臨太陽出而氷雪自消睿澤敷而黔)
(黎盡泰臣自知罪釁不敢逭逃命戎士以倒戈挈壺漿/而塞路遂即舁棺麾下束手馬前向丹闕以馳䰟掩黄)
(沙而聽命豈謂魏王布惠真宰垂仁入臣境無犯纎毫/問臣罪不加一二傳陛下好生之㫖闡堯天宥惡之文)
(釋殘生于撲蛾之燈全必死于戲魚之鼎使肌骨重生/于聖日焦枯再沐于天波然則盡節輸誠安足以贖臣)
(之罪塗肝碎膽不足以報君之恩幸得捧日傾心歸王/向化積懼而鋒鋩聚首推忠而丹赤貫心今則已逺龜)
(城將趨鳯闕雖亡家國喜歸有道之朝縱别鄉園幸在/太平之化臣以正月二日與母親并姨舅兄弟骨肉等)
(發離當道奔赴京師攀望聖慈無任瞻天仰年號/徳惶懼戰越死罪之至○表稱乙酉年不書)又命中書
侍郎同平章事王鍇草降書曰臣先人受職坤維作藩
唐室一開土宇垂四十年屬梁孽挺灾皇綱解紐不能
助逆遂至從權勉狥輿情止王三蜀逮臣纂紹罔敢怠
遑自保土疆以安生聚皇帝陛下嗣唐虞之業興湯武
之師廓定中區奄征不服梯航畢集文軌大同臣方議
改圖便期納欵遽聞致討實抱驚危今則委千里封疆
盡歸王土冀萬家臣妾咸沐皇恩輿櫬有歸負荆請罪
望播日月之照特寛斧鉞之誅顒佇徳音用安反側遣
兵部侍郎歐陽彬奉之以迎魏王繼岌及都招討崇韜
(冊府元龜載衍上繼岌牋曰衍叩頭言伏以五帝三王/竟歸于代謝有家垂國孰免其廢興茍大命之革新願)
(轉禍而為福衍誠惶誠恐叩頭伏以衍先人頃以受唐/封冊列土坤維自霸一方於兹三紀乃者因宫門之搆)
(逆偶中國以喪君勉副推崇遂開興業衍謬為世子獲/紹舊基而以㓜冲不得負荷尋遇大唐皇帝中興聖運)
(再造鴻圖輝赫大明照臨下土存修嘉好仰恃恩明感/覆燾于堯天將馳驅于禹貢忽審王師討伐部内震驚)
(靡敢當鋒幸思歸命伏惟殿下位尊上嗣徳寶元良騰/少海之波瀾動前星之秀彩親乘象輅勞履劒闗已得)
(萬民之歡心坐恕斯人之死罪今則完全府庫守遏邑/居率文武以陳誠輿棺櫬而納欵伏惟殿下特宏哀鑒)
(保證奏聞亦存諸典刑貯在肺腑庶㡬先人之靈猶享/血食之祀免支離于眷屬得敬養于庭闈惟聖君之明)
(慈係殿下之𤣥造衍無任危迫殆越戰懼激切之至謹/差私署檢校司空行尚書兵部侍郎歐陽彬軍使韓知)
(權等奉/牋以聞)宗弼稱我國君臣乆欲歸命而内樞密使宋光
嗣景潤澄宣徽使李周輅歐陽晃熒惑少主皆斬之函
首送魏王軍前又責文思殿大學士禮部尚書成都尹
韓昭佞諛梟于金馬坊門(錦里耆舊傳齊王宗弼斬東/院開府宋光嗣西院開府景)
(潤澄北院開府歐陽晃成都尹韓昭等出牓示奉魏王/教令宋光嗣等乆居内庭恣行權柄幻惑少主減削三)
(軍仰處/斬訖奏)而内外馬步指揮使徐延瓊果州團練使潘在
迎嘉州刺史顧在珣及諸貴戚多惶懼傾家貲伎妾以
賂宗弼得免死辛亥魏王至徳陽宗弼遣使奉牋稱已
遷少主于西第安撫軍城敬俟王師(冊府元龜云宗弼/遣顔守倫上牋云)
(蜀主衍已出府第舉家遷西宅宗弼權/稱西川兵馬留後安撫軍城以候王師)又使子承班載
宫人珍寶獻魏王繼岌及崇韜求節鎮繼岌留其物而
遣之是時李紹琛留漢州八日以待都統甲寅繼岌至
漢州宗弼迎謁乙卯至成都(舍于王宗弼之别墅○是/時中書令䕫王宗範上牋)
(曰臣生居潁許因先父建光啟中討陳敬瑄在蜀司空/平章事王鍇上牋曰臣因天復三年奉使西川遇車駕)
(刼遷洛陽因留蜀/部俱見冊府元龜)丙辰李嚴引帝及百官儀衛出降於
升遷橋(蜀檮杌云魏王至七里亭衍備亡國禮以降按/舊五代史云升遷橋在成都北五里又冊府元)
(龜作降于/昇仙橋)帝白衣銜璧牽羊草繩縈首百官王鍇等衰
絰徒跣輿櫬號哭俟命繼岌受璧崇韜解縳焚櫬承制
釋罪君臣東北向拜謝丁巳唐大軍入城繼岌居東内
崇韜止天策府崇韜禁軍士侵掠市不改肆是後也唐
舉兵凡七十日(莊宗實錄及薛氏五代史皆云自興師/出洛至定蜀城計七十五日按唐兵九)
(月戊申離洛城十一月丁/巳入成都實七十日也)得節度十州六十四縣二百
四十九兵三萬鎧仗錢糧金銀繒錦以千萬計又繼岌
選苑中馬得二十許匹曰麝香騟曰錦耳驄曰駱十二
曰趂日驄曰偏界王曰䧟氷騟曰長命騮曰孫兒驄曰
籠菘白曰八百哥曰掠地雲曰錦地龍曰雪面娘曰月
影三曰玉尾騟曰撒沙騮曰天花落曰旋風白曰窣地
嬌曰六尺金曰銜蟬奴初帝有馬數百皆上駟也至是
比選更為逸足之尤者又得南詔俘蠻數十人及故唐
判官徐藹曽使南詔者魏王因遣藹持金帛招撫南詔
悉還所俘諭以威徳十二月己巳(錦里耆舊傳作閏十/二月己丑朔今從通)
(鑑/)崇韜白繼岌收王宗弼宗勲宗渥(一作/宗儼)斬之并殺宗
弼子駙馬都尉承班牓曰竊以前件人等擅廢本主專
殺内臣潛取資財將為已物爰自收降城邑又無犒賞
三軍俱是元凶須加顯戮閏十二月丁酉唐主詔我國
所署官四品以上降授有差五品以下悉縱歸田里(按/五)
(代㑹要云後唐同光三年閏十二月勅初平偽蜀應偽/署官員等官至太師太傅及三少并太尉司徒司空侍)
(中中書令左右僕射已上並宜降至六尚書臨時更約/高卑為六行次第階至開府特進金紫者文班降至朝)
(議大夫武班降至銀青爵如是舊署將相已上與開國/男三百户餘并不許有封爵其有功臣名號並須削去)
(如檢校官至郎中員外郎兼侍御史已下如是偽署節/鎮率先向化及立功效者委行營都統緣事迹奬任如)
(刺史除停罷外有見任政績可稱者但許稱使君不得/更有檢校及兼官其偽署班行正官四品已上依此降)
(絀五品已上如不曽經本朝授官又無族望可稱者材/智有聞即許于府縣官中量材任使如無材智可錄者)
(並宜放歸田里若西班有稱統軍上將軍者若本是功/臣子孫及將相之後並據人材髙下與諸衛小將軍率)
(府副率中郎將次第授任如是小將軍以下堪任使者/委西川節度使補衙前押衙已下職所有歸降官除軍)
(前任使下並稱前銜續據才/行任使今本文姑從通鑑)又下詔慰帝曰固當裂土
而王必不薄人于險三辰在上一言不欺帝捧詔欣然
曰不失為安樂公唐同光三年春正月戊午朔前戎州
刺史蕭懐武眉州刺史鮮于臯舉兵被誅庚申魏王遣
李繼曮李嚴部送帝與宗族及宰相王鍇張格庾傳素
許寂翰林學士李昊等并將佐家族數千人以東三月
乙巳帝至長安唐莊宗有詔止之是月伶人景進白莊
宗曰魏王未至康延孝初平王氏族黨不少聞車駕東
征恐驟為變盍除之莊宗乃遣中使向延嗣齎勅害帝
勅曰王衍一行並從殺戮已印畫矣樞密使張居翰覆
視就殿柱楷去行字改家字由是百官及王氏僕役獲
免者千餘人夏四月丁亥朔己丑延嗣至長安殺帝及
宗族于秦川驛盡得蜀中珍寶帝時年二十八也(時有/蜀僧)
(逺公傷廢國詩云樂極悲來數有涯歌聲才歇便興嗟牽/羊廢主尋頎國指鹿姦臣盡喪家丹禁夜涼空鏁月後)
(庭春老謾開花兩朝帝業/都成夢陵樹蒼蒼噪暮鵶)六月百官至洛陽平章事王
鍇等皆量授諸州府刺史少尹判官司馬惟永平節度
使馬全不食而卒天成三年王宗壽上唐明宗書求王
氏宗族𦵏之明宗嘉其忠封後主順正公許以諸侯禮
𦵏長安南之三趙村初髙祖立後主為嗣鑄銅鐘于佛
寺謂其下曰吾立此鐘為太子故也令其洪逺必東宫
將來之慶裁及八日而鐘隕于地龍首摧落後主果八
年而亡(北夢瑣言又云先是司天監胡秀林進厯移閏/正月近臣曰宜用唐國閏月因改閏十二月街)
(衢賣厯者云只有一/日也是冬蜀果滅)髙祖以唐大順二年入成都為西
川節度使天復七年九月建號明年改元(按舊五代史/王建以龍紀)
(元年入成都天祐五年建號改元此薛氏之/誤也今悉以九國志前蜀書運厯圖為據)後主以咸
康元年國滅父子二世凡三十五年
論曰予作前蜀後主紀而深有感于興亡之際焉夫莊
宗非司馬文王之比繼岌崇韜非會艾儔也且是時唐
僅得天下之半强藩割據經畧未遑假後主勤修政事
輯睦鄰封㗖以貨財結以情好尚可遷延國祚更待真
主奈何閹人秉鈞于外朝母后司晨于閫内嬉遊山川
宣淫郡國秦川之變驟罹非辜自古蜀亡未有如王氏
禍之烈者也可不哀哉
　
　十國春秋卷三十七
欽定四庫全書
　十國春秋卷三十八
　　　　　　　　　　　　　檢討呉任臣撰
前蜀四
　列傳
　　髙祖順徳皇后周氏　順聖皇太后徐氏
　　翊聖皇太妃徐氏　　貴妃張氏　夫人蕭氏
　　後主廢后髙氏　　　皇后金氏　元妃韋氏
　　貴妃錢氏　　順妃蘇氏　　昭儀李氏(李玊/簫)
　　宫人劉氏
順徳皇后周氏許州人也武成元年髙祖即帝位冊立
為皇后永平初加尊號曰昭聖天光元年髙祖晏駕后
哀毁骨立後數月而殂合葬永陵謚曰順徳升祔太廟
母弟徳權以后故起家刺史積功至太保中書令有傳
順聖皇太后徐氏唐眉州刺史徐耕女也耕性仁恕當
田令孜陳敬瑄守成都日耕為内外都指揮使所全活
常至數千人令孜謂之曰公掌生殺而不刑一人有異
志邪耕不得已夜戮俘囚數人以復命耕有二女皆國
色相工語耕曰公不乆當大富貴因出二女相之相工
曰青城山王氣徹天不十年有真人承運此女當作后
妃君貴由二女致也長女即太后(鑑戒錄作長女為太/妃次女為太后非是)
太后事髙祖為賢妃與妹淑妃皆以色進專房用事交
結宦官唐文扆等干與外政太子元膺之死髙祖以雅
王宗輅𩔖已信王宗傑才敏擬擇一人立之而賢妃欲
立其子鄭王即後主是也使文扆諷宰相張格贊成之
後主遂得立及嗣皇帝位尊賢妃為順聖皇太后淑妃
為翊聖皇太妃耕亦累官驃騎大將軍太后太妃各出
教令賣官自刺史以下每一官闕必數人並爭而入錢
多者得之又日挾後主遊宴貴臣之家或周覽近郡名
勝如丈人觀金華宫三學山諸地飲酒賦詩所費不貲
常遊青城山宫人衣服皆畫雲霞飄然望之若仙後主
自作甘州曲以述其狀卒用是敗唐師入漢州後主馳
驛召唐臣李嚴引太后見之且以為託已而歸唐唐莊
宗遣向延嗣族誅王氏于秦川驛太后臨刑呼曰吾兒
以一國迎降反以為戮信義俱棄吾知爾禍不旋踵矣
翊聖皇太妃徐氏耕次女也髙祖時進位淑妃宫中稱
為花蕋夫人亦曰小徐妃光天元年夏六月尊為皇太
妃咸康元年隨後主降唐明年李繼曮等部送入洛行
至天回驛太妃與太后賦詩悽惋不可聴聞已而秦川
之禍與太后同畢命焉
貴妃張氏梓州郪縣人太子元膺其所出也武成中進
號貴妃一云元膺母為白氏髙祖後宫又有馬姬宋姬
陳姬喬姬褚姬不具述
夫人蕭氏髙祖之後宫也容態明悟絶有寵愛鳯翔將
李彦(闕/)來降署指揮使更姓名曰王丞弇以蕭氏賜之
無何丞弇死蕭氏寡而無子唐轉運接應使李繼曮故
岐王子隨魏王入成都陳昭符者密求蕭氏以獻抱衾
之夕繼曮隔屏窺之驚為妍妙詰其由來則已為王丞
弇所偶亟止之曰丞弇背恩投蜀誠不可容然向者吾
從子行於義不可遂令送之歸
廢后髙氏兵部尚書髙知言女也後主為太子時髙祖
冊立髙氏為皇太子妃乆而無寵後主嗣帝位立為皇
后乾徳初韋妃入宫后尤被疏薄不見答于後主遂坐
是廢遣還家知言驚仆不食而卒
皇后金氏名飛山成都人也父業農家頗饒無子與媪
相敬如賓媪懷孕十餘月娩身時忽大風雨見赤龍繞
庭而生后是日有山飛至后家因名焉年十六姿容絶
世兼擅繪事乾徳初選入掖庭及髙后廢冊立為皇后
尋亦坐廢貴妃錢氏為力辨復正位中宫咸康元年隨
後主降唐死之
元妃韋氏故徐耕女孫也有殊色後主適徐氏見而悦
之太后因納之宫中後主不欲娶于母族託言韋昭度
孫初為婕妤累封至元妃
貴妃錢氏事後主累封貴妃皇后金氏以復位故深徳
之未幾從後主降唐而死
順妃蘇氏未詳其家世後主時累封至順妃
昭儀李氏名舜弦梓州人酷有辭藻後主立為昭儀世
所稱李舜弦夫人也所著蜀宫應制詩隨駕詩釣魚不
得詩諸篇多為文人賞鑒同時宫人李玊簫者寵幸亞
于舜弦後主常宴近臣于宣華苑命玊簫歌已所撰月
華如水宫詞侑嘉王宗壽酒聲音委婉抑揚合度一座
無不傾倒宗壽懼禍亦為之盡觴(詞曰輝輝赤赤浮五/雲宣華池上月華新)
(月華如水浸宫殿/有酒不醉真癡人)
宫人劉氏不知何地人鬒髪如雲而有色秦川之變行
刑者將免之劉氏曰家國喪亡義不受辱遂就死
　　髙祖子衛王宗仁　　庶人元膺　　豳王宗輅
　　趙王宗紀　　　　　韓王宗智　　宋王宗澤
　　魯王宗鼎　　　　　信王宗傑　　薛王宗平
　　莒王宗特
宗仁髙祖之長子也生母為馬氏㓜以疾廢累官校書
郎武成三年封普王乾徳六年徙封衛王
元膺字昌美髙祖第二子貴妃張氏所生也初名宗懿
起家秘書少監封遂王(歐陽史作簡王/今從蜀國春秋)已而立為皇太
子未幾更名元坦永平中得銅牌於什邡髙祖以為符
䜟又命改名曰元膺元膺為人猳喙齲齒蛇眼黑色目
視不正性猜忍頗多材藝能射錢中孔嘗自抱畫毬擲
馬上馳而射之無不中當為太子時年方十有七嵗判
六軍創天武神機營開永和府置官屬號為貴重髙祖
以元膺年少任大命道士廣成先生杜光庭為之師且
屬其選純靜有徳者使侍東宫光庭薦名儒許寂徐簡
夫二人元膺未嘗與之言日與樂工羣小嬉戲無度内
樞密使唐道襲者髙祖之嬖臣也元膺心易之屢謔于
朝髙祖懼其不相能乃出道襲為興元節度使已而道
襲罷歸復典機要元膺廷疏其過失髙祖殊不悦會七
夕前一日元膺召諸王大臣置酒道襲亦在坐間而王
宗翰及潘峭毛文錫不至元膺怒曰集王不來峭與文
錫教之耳集王謂宗翰也大昌軍師徐瑤常謙素為元
膺所親信酒行屢目道襲道襲懼而走明日元膺入白
髙祖峭文錫離間諸王髙祖怒命貶逐峭與文錫頃之
元膺出而道襲入髙祖以其事告之道襲曰太子謀作
亂欲召諸王諸將以兵錮之然後舉事爾髙祖疑之道
襲請召屯營軍入衛元膺初不為備聞召兵以為將誅
已乃與伶官安悉香軍將喻全殊率天武兵自衛捕峭
文錫至撾之幾死囚諸東宫又捕成都尹潘嶠囚諸得
賢門明日徐瑤常謙與懐勝軍使嚴璘等協謀以所部
兵挾元膺以逐道襲元膺介馬麾兵過王宗賀之門召
與同進宗賀曰兵起無名不敢奉命由是元膺攻道襲
于清風樓道襲帥屯拒戰中流矢逐至城西見殺髙祖
乃遣王宗侃宗賀宗黯等發兵討為亂者瑤戰死兵皆
潰去謙與元膺匿躍龍池艦中明日出丐食國人識之
以告髙祖遣宗翰往招諭之未至而元膺同謙已為衛
士所殺髙祖疑宗翰殺之大慟不已會張格呈慰諭軍
民牓讀至不行斧鉞之誅將誤社稷之計收涕曰朕何
敢以私害公追廢元膺為庶人宗翰奏誅手刄太子者
元膺左右坐死數十人初梓潼縣祠蛇神曰張惡子元
膺被誅之夕司祝者忽夢為惡子所責言我乆淹成都
今始方歸何祠宇荒穢如是由是蜀人相傳元膺為廟
蛇之精
宗輅髙祖第三子(一云第/四子)為後宫宋氏所生武成三年
封雅王元膺之死髙祖以宗輅貌𩔖已及宗傑有敏才
欲擇一人立之已而不果乾徳六年徙封豳王罷軍使
宗紀髙祖第四子也(一云第/三子)武成時封褒王乾徳中改
封趙王
宗智髙祖第五子也母為陳妃初封榮王後徙封韓王
宗澤髙祖第六子也(一云第/九子)為後宫褚姬所生武成三
年封興王乾徳時改封宋王罷軍使
宗鼎與宗澤宗平同母或云出自翊聖太妃髙祖第七
子也(一作第/八子)武成中封彭王後主繼立諸王皆為軍使
宗鼎謂昆弟曰親王典兵禍亂之本今主少臣强讒間
將興繕甲訓兵非吾輩所宜為也因固辭軍使經營書
舎植松竹自娛而已乾徳六年徙封魯王後與宗輅宗
紀宗智宗澤宗平宗特俱死于秦川驛
宗傑髙祖第八子(一作第/七子)喬妃故其母也武成三年封
信王元膺之死潘炕屢請立太子髙祖以宗傑於諸子
最材賢頗欲立之㑹順聖太后有寵後主卒得踰諸兄
而立光天元年宗傑屢陳時政髙祖賢其才陰懐廢立
之意無何暴薨髙祖深疑之
宗平髙祖第九子(一云第/闕子)宗澤同母弟也光天元年封
忠王乾徳時改封薛王罷軍使
宗特髙祖第十子(一作第/六子)與宗智同母光天元年封資
王乾徳六年徙封莒王髙祖凡十一子後主其最少子
也名字見于史冊者宗智或作宗獻宗平或作宗賢宗
特或作宗時與宗霸今一以歐陽氏蜀世家為據云
　　髙祖從子宗鐬　　族子宗壽　　宗裕
宗鐬髙祖從子也少有智勇𨽻髙祖戲下為親校當西
川之亂田令孜馳驛召髙祖西上宗鐬與王宗瑤等實
帥兵定焉已而陳敬瑄中悔遂進兵破鹿頭闗拔漢州
陷徳陽攻成都宗鐬之力居多武成中賜爵昌王乆之
領御營使永平元年蜀師與岐戰大敗于青泥嶺退保
安逺軍髙祖命宗鐬為應援招討使黄牛川之役大殱
岐兵執其將蘇厚髙祖以為能甚嘉賞之居無何以病
死
宗壽字永年王氏族人也(一云許州/民家子)髙祖以同姓錄為
子宗壽工琴奕為人恬退喜道家之術武成中賜爵嘉
王乆之領鎮江節度使後主嗣立進太子太保奉朝請
以鍊丹養氣自娛後主每淫亂宗壽獨切諌之常于九
日侍酒宣華苑乘間極言社稷將危流涕不已潘在迎
韓昭等曰嘉王從來酒悲乃與諸狎客共以謾言謔嘲
之坐上喧然後主不能省復命宫人李氏歌已所撰新
詞侑宗壽酒宗壽一飲而盡葢懼禍也在迎請即以宫
人賜宗壽後主曰王必不納無多溷耳遂止未幾改武
信軍節度使唐師入冦所在迎降魏王繼岌以書招之
宗壽初不肯降已而以遂合渝瀘昌五州送欵繼聞後
主銜璧大慟從後主東遷至岐陽以賄賂守者得入見
後主後主泣下霑襟曰早從王言豈有今日後主死宗
壽至澠池聞唐莊宗遇弑亡入熊耳山明宗天成二年
詣洛上書求𦵏後主宗族明宗以為忠署宗壽保義軍
行軍司馬追封後主為公許葬以諸侯禮宗壽悉得王
氏十八喪而𦵏之出葬日宗壽步行以從尋為淄州刺
史復為平盧節度使以壽終宗壽頗能文居恒與能仁
院僧卯書札二十餘帙墨蹟多貯冲妙觀中又宗壽常
得古鐵鑑于江原下有篆文十二字曰龍宫寶藏神和
子鑄永年萬嵗平時晦不可睹一日忽光彩照見市舍
一青衣小兒丱角蹲酒家樓亟令人訪之小兒隨至曰
此神物也吾失此已百年君當見還因剖腹納鏡長揖
而去人咸以為鏡妖後宗壽善辟榖延年法或謂得之
青衣云
宗裕亦髙祖族子唐昭宗時從髙祖鎮西川官嘉州刺
史已而與王宗侃等圍楊晟于彭州攻城畧地為戰功
之最未幾領馬步使天復元年代王宗滌為東川留後
已又改漢州刺史居無何卒宗裕性謙謹髙祖平東川
時諸將多爭功宗裕立枯樹下未嘗自伐時號枯樹太
保(一云宗裕黷貨以白金作鋌牛革裹之其子/諌曰牛革著物難開宗裕叱之曰何更開也)武成三
年追封通王
　　後主子承祧　　承祀
承祧後主長子也失其封爵與豳王宗輅等同死秦川
驛
承祀後主次子也亦失其封號與承祧同死
　　髙祖女普慈公主
普慈公主髙祖女也㓜而敏慧髙祖絶憐愛之天復時
岐王遣判官趙鍠來聘為其從子繼崇求昬髙祖遂以
公主妻焉導從鮮麗相望千里乆之繼崇驕矜嗜酒多
無禮於公主公主遣宋光嗣以帛書上髙祖求還髙祖乃
詐言后殂馳使召公主哭臨永平元年公主至成都留
之不遣岐王怒遂與髙祖交惡青泥嶺之戰實公主有
以啟之
　
　
　
　
　
　
　
　
　
　
　
　十國春秋卷三十八
欽定四庫全書
　十國春秋卷三十九
　　　　　　　　　　　　檢討呉任臣撰
前蜀五
　列傳
　　王宗佶　　王宗侃(子承/肇)王宗滌　　王宗翰
　　王宗弼　　王宗黯　　王宗弁　　王宗本
　　王宗阮　　王宗播　　王宗儔　　王宗謹
　　王宗綰　　王宗儒　　王宗浩　　王宗朗
　　王宗渥　　王宗範　　王宗瑤　　王宗訓
　　王宗勉　　王宗鍔　　王宗䕫　　王宗裔
　　王宗矩　　王宗祐　　王宗汾　　王宗信
　　王宗賀　　王宗紹　　王宗宏　　王宗鐸
　　王宗魯　　王宗昱　　王宗勲　　王宗晏
　　王宗汭　　王宗偉　　王宗憲　　王宗儼
　　王宗威　　王承檢
王宗佶本姓甘氏洪州人也髙祖為忠武軍卒時掠得
之養以為子已而以軍功累遷武信軍節度使天復初
充扈駕指揮使將兵五萬聲言迎駕進襲山南諸州乆
之進太師封晉國公及皇子元懿等稍長宗佶以養子
心不自安與鄭騫等謀求為大司馬總六軍開元帥府
凡軍事便宜行而後聞髙祖以宗佶創業功多優容之
唐道襲者本以舞童見幸宗佶尤易之後為樞密使猶
名呼道襲道襲不堪其辱雖内恨而外奉宗佶愈謹髙
祖聞之怒曰宗佶名呼我樞密使是將反耶會宗佶求
大司馬章三上髙祖以問道襲道襲因激怒髙祖曰宗
佶功臣其威望可以服人心陛下宜即與之髙祖心益
疑宗佶入奏事自請不已髙祖叱武士撲殺之并賜騫
死
王宗侃本姓田雅州人髙祖假子也髙祖入西川時宗
侃從與俱西先登略陳已而救梓州破楊守厚七砦表
遷雅州刺史從攻彭州用軍士王先成言白行七事居
數年攻拔利州執斬刺史李繼顒未幾充决雲都知兵
馬使俄領應援闗陜都指揮使進取渝州降其刺史牟
崇厚已又轉龍臺鎮使會兵討杜從法有功天復七年
進秩太保兼侍中武成初拜兼中書令永平元年髙祖
與岐交惡宗侃請效力行間即命為北路行營都統是
役也步騎十二萬人旌旗綿亘數百里及青泥嶺之戰
侃兵大敗退保安逺軍髙祖召責之曰汝今又狂率豈
不畏赫雷乎赫雷髙祖刀名也宗侃懼遂無功而還後
主嗣立封樂安王加尚父已又進封魏王卒
承肇宗侃第三子也生于雅州小字獦獠兒初宗侃妻
崔氏(疑當作張或/宗侃前妻)夢一人峩冠褒袖自稱周公山神牽
五色獸逼其衣遂孕承肇居數年有異人崔和尚者見
承肇撫其背曰老僧所居周公山佳氣減半乃孕靈于
此邪此子麒麟之精也必為王者之瑞承肇頗通兵法
後累官武定節度使加太尉國亡降唐為行軍司馬
王宗滌本姓華名洪潁川人也從髙祖為威信都指揮
使與李簡等拒楊守厚于梓州功居多又攻彭州破楊
晟軍擊楊守亮于閬州先登陷陳已又敗顧彦暉楸林
遷卭州刺史復將兵攻東川髙祖嘉其功更姓名曰王
宗滌與諸子齒未幾命為東川留後明年宗滌言東川
封疆五千里文移往還動淹時日請分遂合瀘渝昌五
州别為一鎮髙祖表其説于朝後卒置武信軍于遂州
宗滌之力也居數月唐授宗滌為東川節度使乆之加
同平章事未㡬破李繼密于興元唐即詔為山南東道
節度使宗滌有勇略得將士心髙祖頗内忌之會成都
作府門繪以朱丹國人謂之畫紅樓髙祖以宗滌姓名
應之而王宗佶疾其功復為搆飛語髙祖召宗滌詰責
之宗滌曰三蜀畧平大王聴讒殺功臣可矣髙祖令親
隨指揮使唐道襲飲以酒縊殺之成都為之罷市涕泣
如喪親戚武成元年髙祖即位赦境内詔曰故山南節
度使王宗滌早膺寵任累著勲勤征行不憚于風塵陳
敵常先于士卒論其實效可謂勞臣無何以富貴生驕
灾殃自掇不守初終之節遽䝉悖慢之心騐人情而共
憤滿盈定國法而難私斷割遂行典憲深用矜傷當景
運之初興在故臣之可念宜加洗雪用慰幽冥于是宗
滌在身官爵並勅還如故
王宗翰本姓孟氏髙祖之姊子也髙祖畜為子賜姓名
武成三年封集王俄加同平章事永平五年充東北面
招討副使攻岐鳯州已而引兵出青泥嶺克固鎮與秦
州將郭守謙戰于泥陽川敗績退保鹿臺山明年復為
第一招討使將兵伐岐無何卒
王宗弼本姓魏名宏夫髙祖錄為假子更今姓名楊守
厚之攻梓州也髙祖遣華洪等救顧彦暉謀因犒師執
之宗弼乃以密語泄之彦暉髙祖殊不為意待之如初
已而從髙祖攻東川為東川兵所擒彦暉念舊恩畜為
子及彦暉敗復自歸于髙祖積功至兼中書令充北面
行營招討使髙祖病且劇以宗弼沉靜多謀召為馬步
都指揮使同諸臣受遺詔後主繼立命宗弼守太師兼
中書令判六軍輔政已又封鉅鹿王進封齊王是時後
主不親政事内外遷除皆自宗弼出納賄行私上下咨
怨唐兵入境會王宗勲等師至三泉望風退走後主詔
宗弼守綿谷且令誅宗勲等宗弼反與宗勲等合謀送
欵歸至成都登太𤣥門嚴兵自衛後主及太后自往勞
之宗弼驕慢無復人臣禮已而刼遷太后後宫諸王于
西宫收璽綬又使親吏于義興門邀取内庫金帛子承
涓遽仗劒入宫取後主寵姬數人以去宗弼乃殺宋光
嗣景潤澄韓昭輩函首送唐凡素所不快者皆借端誅
之而潘在迎諸人多竭家財以賂宗弼得免宗弼益自
恣稱權西川兵馬留後遣使奉牋于魏王繼岌求為西
川節度使繼岌曰此我家物也何用獻為居數日宋光
葆自梓州來訴宗弼誣殺光嗣等又郭崇韜徴犒軍錢
數萬于宗弼宗弼靳不與士卒怨怒夜縱火諠譟崇韜
欲殺宗弼以自明白繼岌收宗弼及宗勲宗渥數其不
忠之罪族誅焉籍沒其家國人爭食宗弼之肉先是乾
徳中童謠云我有一帖藥其名為阿魏賣與十八子葢
魏氏賣國與李之兆也宗弼實應之
王宗黯本姓吉名諌𨽻髙祖帳下為牙將景福元年破
楊守厚有功賜姓名曰王宗黯天復初杜法從反于昌
普合三州髙祖命宗黯充行營兵馬使會東川武信兵
討平之未幾進秩兼侍中太子元膺之亂宗黯自大安
門踰城入與徐瑤等戰于會同殿前瑤竟敗死是役也
事起倉卒微宗黯變幾不可測後主即位論功封琅邪
郡王
王宗弁本姓鹿名弁髙祖賜今姓名以為子初從髙祖
與宗瑤宗弼宗侃同入西川積功至蜀州刺史一日稱
疾請罷歸成都髙祖疑其矜功觖望加檢校太保固辭
不受宗弁常謂人曰廉者足而不憂貪者憂而不足吾
小人致位至此足矣豈可求進不已乎髙祖嘉其志而
許之竟獲善終
王宗本本姓謝名從本事陳敬瑄為資簡都制置應援
使髙祖攻成都從本殺雅州刺史張承簡舉城來降髙
祖錄其功及敬瑄平養以為子改姓名曰王宗本乆之
擢渝州刺史無何罷官歸成都天復三年宗本請出兵取
荆南髙祖署宗本開道都指揮使將兵下峽降䕫州刺
史侯矩遂定䕫忠萬施四州已而遷武泰留後武泰軍
舊治黔州宗本以其地多瘴癘請徙治涪州髙祖因許焉
王宗阮本僰道土豪文武堅也善舞劒器時號為文大
劒髙祖攻陳敬瑄時武堅執戎州刺史謝承恩來降及
成都平更其姓名曰王宗阮遂領決勝都知兵馬使未
幾充開江防送進奉使將兵七千趣瀘州頃之破瀘州
殺刺史馬敬儒峽路故東川門户至是始通宗阮之力
也髙祖即命宗阮知渝州天復四年趙匡凝攻䕫州宗
阮帥師擊之匡凝敗走宗阮後以病卒宗阮常經瀘州
賽神方山廟會夜分牲腸為犬子所食俄聞雷震聲有
白衣冠人升堂涖事獠鬼十數輩奔走堦下執一黄衫
者責之曰若非竊祭牲者乎命抶之十五明旦見犬子
臋潰宛轉血肉中莫不驚以為異
王宗播本姓許名存故荆南節度使成汭將也汭與存
泝江略地盡取濱江州縣因以存為萬州刺史存不得
志乾徳中降于髙祖髙祖忌存勇略頗欲殺之掌書記
髙燭曰公方總攬英雄以圖霸業彼窮來歸我奈何殺
之髙祖因遣存戍蜀州隂使知蜀州王宗綰察焉宗綰
密言存忠勇謙謹有良將才髙祖信之乃更其姓名曰
王宗播與諸子齒乆之為前鋒將攻李繼密于三泉孔
目官栁脩業謂宗播曰公舉族歸人不為之死戰何以
自保宗播因令兵衆曰吾與汝曹決戰取功名不爾死
於此遂破金牛等四寨繼密敗還漢中脩業又數勸宗
播慎靜以免禍後宗播遇彊敵輙以身先之即有功稱
病不伐由是得以功名終子承傑(本黔使闕君實之子/從母嫁宗播遂為子)
驕貴僣越鮮有倫比每修書題印章微有浸漬輙命改
換書佐苦之厯任茂州刺史為蕃人所害
王宗儔髙祖養子也累有戰功起家為排陳使武成時
授秦州留後已而授天雄軍節度使兼侍中乾徳三年
擢山南節度使充西北面都招討行營安撫使將兵伐
岐進攻隴州復屯上邽師乆無功未幾唐遣客省使李
嚴來聘嚴盛稱唐威徳有混一天下之志且言朱氏簒
竊諸侯曾無興勤王師者宗儔以其語涉譏刺請斬之
後主不從已而後主荒淫日甚宗儔憂宗社不祀密與
王宗弼約為伊霍之舉謀廢立宗弼猶豫未决宗儔憂
憤卒宗弼謂樞密使宋光嗣景潤澄等曰宗儔屬我除
爾曹今無患矣光嗣等伏泣謝宗弼子承班聞之謂人
曰吾家難其免乎宗儔伐岐時常還至白石鎮副招討
王宗信宿普安禪院方擁伎女十餘人各據牀而寢忽
見一姫躍入火爐中宛轉熾炭之上宗信遽起救之履
服間略不焦灼已又一姬飛入如前復救之諸伎或出
或入皆迷懣失音有親吏驚告宗儔宗儔至則提臂而
出之衣裾都無所損隨訊其故皆驚寤云被畨僧捉入
火中為戲宗信大怒悉索諸僧立于前令伎識之有周
和尚者身長面髯羣指曰此是也宗信疑有幻術笞之
百殊不為解宗儔廉知其枉命釋去訖不知何怪云
王宗謹本名釗乾寧元年攻彭州有功髙祖即軍中錄
為子更其名曰宗謹與諸兒列遂授戎州刺史已而領
鳯翔四面行營使敗鳯翔將李繼徽于𤣥武
王宗綰本姓李名綰乾寧元年與王釗等同為髙祖義
兒更今姓名累官知蜀州髙祖破東川命宗綰分兵狥
昌普等州頃之領武定軍節度使會司馬卿來告唐昭
宗之喪髙祖命宗綰責以大義詰問弑逆之由辭氣激
烈卿竟不敢入境事具髙祖紀中永平時髙祖與岐搆
兵宗綰充馬步都指揮使豫城西縣為安逺軍利州一
面多恃此以為捍蔽未幾詔兼中書令復充北面行營
都制置使以攻秦州已而敗岐兵于金沙谷擒岐將李
彦巢再克成州鹵刺史李彦徳隨陷秦州拔鳯州髙祖
因遂有秦鳯階成之地宗綰實為首庸焉通正元年又
領東北面都招討將兵伐岐師出大散闗大破岐兵進
取寶雞圍鳳翔岐人為之震恐光天時與王宗瑶等同
受顧命輔政後主嗣位封臨洮王宗綰為人寛厚謹慎
功髙不矜常密言許存忠勇無他志存得不死而竟不
使存知其免已其生平行事多此𩔖也
王宗儒本姓楊名儒彭城人也初事陳敬瑄為大將髙
祖攻卭州敬瑄遣儒將兵三千助刺史毛湘守之湘出
戰屢敗儒登城見髙祖兵强甚歎曰唐祚盡矣王公治
衆嚴而不殘殆可以庇民乎遂帥所部出降髙祖錄為
假子更其姓名曰王宗儒
王宗浩髙祖義子也有拳勇善騎射從髙祖入西川為
軍使天復二年髙祖克興州擢宗浩為刺史青泥嶺之
戰宗浩時充馬步使兵敗奔興州溺江死焉
王宗朗本姓全名師朗金州人也唐昭信節度使馮行
襲據金州師朗居戲下為親校及王宗賀攻行襲行襲
奔均州師朗遂以其城降髙祖嘉其功賜姓王氏名宗
朗與諸子輩連文補金州觀察使割渠巴開三州以𨽻
之居三月金州復為行襲所取宗朗不能守奔成都已
而蜀兵又克金州仍以宗朗為刺史武成三年宗朗奏
洵陽縣洵水畔有青烟廟數日廟上烟雲昬晦晝夜奏
樂忽水波騰躍有羣龍出于水上行入漢江大者數丈
小者丈餘或黄或黑或赤或白或青有如牛馬驢羊之
形大小五十纍纍相次行入漢江却回廟所往復數里
或隠或見三日乃止俄改金州為雄武軍宗朗領本軍
節度使兼中書令後主時以罪削奪官職復其姓名命
桑宏志將兵往討已而執歸成都釋其罪乆之病卒
王宗渥本姓鄭名渥京兆人也初事髙祖為牙校髙祖
攻成都令渥詐降以覘城中虚實陳敬瑄為人戅而愚
遽納其降署渥大將且使守陴以拒我師已而乘間復
以詐脱歸悉得成都聲息髙祖嘉賞之列為義子賜姓
王氏名宗渥咸康元年為魏王繼岌所殺
王宗範不知何地人母張氏故髙祖之後宫也(一作周/氏封貴)
(妃通鑑又云宗範本姓/張母周氏為蜀主妾)宗範初隨母歸髙祖冒母姓為
張髙祖畜為子賜今姓名從髙祖討陳敬瑄累立戰功
已而封䕫王長和蠻入冦黎州宗範帥衆往討敗其兵
于潘倉嶂又敗于山口城已又破其武侯嶺十三寨復
敗之于大渡河西南震恐無不人人懾服後數年卒
王宗瑶髙祖義子也髙祖圍成都時宗瑤與王宗弼等
俱西上破鹿頭闗拔漢州陷徳陽宗瑤之功為多已髙
祖軍屯新都土豪安仁費思懃何義陽等所在擁兵不
服髙祖使宗瑤説以利害仁等皆率衆來附且餽以貲
糧一軍為之大振景福初官茂州刺史將兵攻彭州敗
楊晟于城下未㡬徙簡州乾寜二年三鎮犯闕宗瑤帥
師赴難屯兵于綿州軍容甚盛國人莫不嘖嘖稱之髙
祖即皇帝位詔宗瑤兼中書令永平五年充東北面招
討使攻鳯州遂克其地已而受遺詔輔政後主嗣立論
功封臨淄王
王宗訓本名茂權初為刁子都虞侯髙祖攻彭州茂權
斬楊晟于陳前論功受上賞賜名宗訓與諸子比永平
中累官武泰軍節度使鎮黔州宗訓恃恩貪暴驕縱踰
制不奉詔輙囘成都多所邀求髙祖見宗訓大怒命衞
士撲殺之
王宗勉本姓趙名章從楊晟為内外都指揮使彭州之
圍章率衆出降髙祖與李綰等同錄為子更其姓名曰
王宗勉
王宗鍔少饒技勇從髙祖入西川錄為假子後主嗣位
厯官定逺軍使乾徳末充招討馬步使帥二十一軍屯
洋州以備唐師後不知所終
王宗䕫故髙祖養子也初𨽻髙祖戲下為親校進拔龍
州殺刺史田昉有功累官至兼中書令髙祖彌留之際
與王宗弼宗瑤宗綰等同受遺詔輔政後主即位封琅
邪郡王
王宗裔亦髙祖養子厯官兼中書令後主初立封琅邪
郡王
王宗矩易州人也本姓侯名矩天復時官䕫州刺史從
荆南節度使成汭將兵救鄂州汭死奔還會王宗本統
軍下三峽矩舉城以降髙祖嘉其功復命為䕫州刺史
改其姓名曰宗矩得齒諸子之列
王宗祐事髙祖為假子從入西川授彭州刺史已而將
兵攻東川有功改卭州刺史唐昭宗之東遷也髙祖命
宗祐為北路行營指揮使將兵迎車駕累官兼侍中永
平元年興師伐岐宗祐與王宗賀唐道襲為三招討使
青泥嶺之役蜀兵敗績宗祐竟無功而歸無何卒
王宗汾亦髙祖義子永平時充行營都指揮使以伐岐
進拔文州岐將李繼䕫敗走
王宗信髙祖假子也積功至左神勇軍使髙祖時無顯
績後主嗣位命宗信與王宗昱宗晏為三招討副王宗
儔以伐岐進屯威武城厲兵秣馬竟無所成功而還宗
信性殘毒酷喜殺人常鎮鳯州有角觝人蘇鐸者委之
巡警與麾下孫延膺素不相能一日鐸被錦袍束帶若
有逺行狀宗信登樓見之顧延膺問鐸何往鐸本岐人
也延膺因譛曰鐸受公畜養包藏禍心乆欲逃歸敵境
耳宗信大怒令執鐸至斷其舌臠斬焉將士無不寃之
明年延膺謀叛亦被殺
王宗賀不知其所自起事髙祖賜姓名以為子官指揮
使天復二年山南西道節度使王宗滌以罪死髙祖命
宗賀權興元留後居數年將兵擊馮行襲于金州所向
克捷永平元年與王宗祐等充招討使伐岐青泥嶺之
戰師盡殱焉俄加中書令會太子元膺之變宗賀與有
定亂功乆之卒
王宗紹髙祖養子也厯官至左金吾大將軍髙祖與岐
王茂貞交惡命王宗祐等為三招討使以伐之而以宗
紹為之副帥步騎兵十二萬人軍容甚盛已而青泥嶺
之役大軍敗績竟無成功後數年復會劉知俊圍鳳翔
隨召還未詳其所終
王宗宏史失其爵里亦髙祖之養子天漢元年為東北
面第二招討以伐岐後事闕
王宗鐸少從髙祖為假子起家興州刺史永平四年兼
北面制置指揮使攻岐階州及固鎮連破細砂等十一
寨虜獲無算明年拔階州降其刺史李彦安是時髙祖
始得秦鳳階州之地宗鐸實與有功
王宗魯(闕/)　人也髙祖養以為子從入成都已而攻拔
龍州殺刺史田昉乆之授利州團練使太子元膺之變
宗魯發兵陳西毬塲門頗有平亂功永平末置武興軍
于鳳州宗魯遂領節度使
王宗昱不知其世系所出髙祖錄為假子賜姓名與諸
子等厯官天雄軍節度使同平章事光天時充西面招
討副使是嵗進攻隴州不克明年同王宗儔等伐岐屯
兵秦州俄進秩兼侍中後主東遊會唐師入冦以宗昱
領招討使逆戰于三泉為唐將康延孝所敗後降唐
王宗勲事髙祖為義子賜姓名乾徳時後主東巡命宗
勲為清道指揮使已而唐師入境與王宗儼宗昱為三
招討以拒之三泉之戰兵既大敗後主命王宗弼即軍
中誅宗勲等以作士氣會宗弼遁歸宗勲追及于白艻
宗弼探詔書示之遂降于唐未幾為魏王繼岌所殺
王宗晏髙祖時賜姓名為子官永寜軍使乾徳二年同
王宗儔伐岐師次威武城無功後事不具見
王宗汭髙祖假子也後主時充招討副使屯秦州唐師
入境成都路絶宗汭與王承休由文扶而南經越不毛
之地且戰且行比至茂州餘衆裁二千而已未㡬歸成
都為魏王繼岌所殺
王宗偉少𨽻髙祖帳下為養子天復初官劒州刺史已
而遷利州制置使
王宗憲本姓許髙祖賜姓名錄為子天復初官(闕/)江軍
節度使(又案九國志王宗銖謫授司户㕘軍曰若要頭/便斬去何能作措大官邪宗銖疑亦髙祖養子)
(存以/竢攷)
王宗儼未詳何郡縣人髙祖畜以為子起家指揮使永
平中破岐長城等闗四寨有功乾徳中後主幸秦州署
宗儼隨駕清道指揮使及唐師入冦與王宗勲宗昱為
三招討使已而降唐見殺
王宗威為髙祖義子累官至山南節度使兼侍中唐兵
入境宗威以梁開通渠臨五州迎降
王承檢事髙祖賜姓名與諸孫齒乾徳時官秦州節度
使築防蕃城至上邽山下獲瓦棺内無尸惟存舌一片
肉色紅潤堅如鐵石復有髑髏一中藏古錢一枚有二蠅
振然飛去下得石刻篆字曰大隋開皇二年渭州刺史
張崇妻夫人王氏年二十五嫁于崇三年而娠惡其妊
娠遂卒銘曰車道之北邽山之陽深深送玊鬱鬱埋香
刻斯貞石煥乎遺芳地變陵谷嶮列城隍乾徳丙年壊
者合郎是嵗為乾徳六年丙子歲合郎故承檢小字也
論曰唐末中官典兵常養壯士為子以自衞諸將往往多
效之沙陀氏至設義兒一軍盛矣史言髙祖假子凡百二十
人皆功臣雖冒姓連名而不禁昬姻今錄其顯名者宗
信以下四十有一人著于篇餘固不可得而概見云
　十國春秋卷三十九
欽定四庫全書
　十國春秋卷四十
　　　　　　　　　　　　　檢討吳任臣撰
前蜀六
　列傳
　　馮涓　　　周庠　　　韋莊
馮涓字信之先世為婺州東陽人唐吏部尚書宿之孫
也(一曰信/都人)登唐大中四年宏辭科進士有聲是嵗暹羅
國築高樓遣使厚齎金寶奏請撰記當世咸以為榮起
家京兆府叅軍㑹宰相杜審權有江西之拜制未出宻
召涓語以延辟之命戒勿泄涓漏其言於友人鄭賨賨
捧刺遽謁賀審權審權鄙涓淺薄不復與選車發之日
涓候别霸橋審權略不展分惟長揖道勉􁇁而已由是
隱商山數年昭宗時官祠部郎中擢眉州刺史時田陳
拒朝命不令之任涓於成都墨池灌園自給著懷秦賦
及蜀䭾引以見志高祖分藩西川表涓節度判官天復
中兩川賦重人多嚅囁不敢發涓因獻生日頌先述功
徳繼言生民重征之苦高祖媿謝曰如君忠諫功業何
憂賚金帛加等又是時諸將多勸高祖乗岐王茂貞之
衰攻取鳯翔涓曰梁晉虎爭勢不兩立若并而為一舉
兵向蜀雖諸葛不能敵也鳯翔蜀之藩籬不若與和親
為便(鑑戒録載馮涓曰臣聞興師者殘兵力虚府庫弊/羣畜捐弓甲衰農桑動徳義興詐偽故損國害人)
(莫先于用兵也方今梁王朱全忠霸盛强據兩京料其/先取河東河東梁之敵國也勢不兩立儻一處為雄率)
(天下之衆一舉西來縱諸葛重生五丁復出無以泥封/大散石鏁劔門今秦庭實蜀之巨屏也去其屏窺見庭)
(舘焉莫若與秦王和親稍稍以麻布茗草給之不傷于/大義濟之以小利蜀但訓兵秣馬因敵料强足可以保)
(天禄于三川固子孫於萬葉潜令公主探其/機宻窺彼室家俟便攻之一舉而獲可也)高祖善其
言竟與茂貞連和梁主篡唐將吏皆詣高祖勸進謂天
與不取反受其咎大王宜正皇帝位以號令西土涓獨
獻議請以蜀王稱制曰朝興則未爽稱臣賊在則不與
為惡高祖卒自立為帝而見涓之辭嚴義正亦無以難
也涓由是杜門不出永平初高祖屢興兵旅涓上疏曰
古之用兵非以逞威暴而肆殺戮葢以安民為先豐財
為本湯武無忿怒之師高光有魚水之士故能應天順
人弔民伐罪今自土德云衰朱梁逞虐雍都洛邑盡是
荆榛江南山東各有割據鬭力則人各有力用兵則人
各有兵陛下欲以一方之强舉萬全之䇿臣恐陛下之
憂不在於秦雍而在於肘腋之下也歴官至御史大夫卒
所著有南冠集龍吟集三卷長樂集十卷又撰檄龍文
大蟲牓嶮竿歌皆有文采涓性滑稽語多譏誚(高祖常/問擊掄)
(之戲剏自何人涓對曰丘八所製高祖為大笑又與司/空王鍇等小酌鍇舉令一字三呼兩物相似曰樂樂樂)
(冷淘似餺飥涓曰己已巳驢糞似/馬矢坐中大噱涓但長嘯而已)生平尤工于章奏先
是景福間高祖殺陳敬瑄田令孜命涓草表曰開柙出
虎孔宣父不責它人當路斬蛇孫叔敖葢非利已專殺
不行于閫外先機恐失於彀中一時為中朝所誦(涓子/群玉)
(唐昭宗時/為山陽令)
周庠故唐龍州司倉也高祖為利州刺史庠以客從時
楊守亮鎮山南西道屢召高祖高祖懼不往謀于庠庠
曰唐祚將終藩鎮互相吞噬公勇而有謀得士卒心立
大功者非公而誰然葭萌四戰之地難以久安閬州地
僻人富楊茂實陳田之腹心不修職貢若表其罪興兵
討之可一戰擒也(路振九國志作周博雅/説王建云云今從通鑑)高祖從其言
卒逐茂實而據之守亮不能制已而高祖與陳敬瑄相
攻以成都尚彊退無所掠欲罷兵庠以為不可且曰卭
州城塹完固食支數年足據以為根本高祖乃使庠草
表請討敬瑄以贖罪因求卭州得報可居無何唐僖宗
命韋昭度討敬瑄三年不能克朝議以息兵便高祖見
罷兵制書曰大功垂成奈何棄之庠遂勸高祖請韋公還
朝獨取成都而有之則兩川不足平由是昭度東還而
高祖得奄有兩川庠之謀為多累官御史中丞武成三
年拜中書侍郎同平章事後主踐阼内給事王廷紹等
用事庠切諫不聽俄進司徒同平章事領武平軍節度
使未幾病卒子仁矩官駙馬都尉粗有才藻而庸劣特
甚國亡後與貧丐者伍令一人先道爵里於市肆間有
哀之者曰獲錢數百相與飲噉為樂成都人皆嗟嘆之
韋莊字端已杜陵人唐臣見素之後也曾祖少微宣宗
中書舍人莊疎曠不拘小節幼能詩以艶語見長應舉
時遇黄巢犯闕著秦婦吟云内庫燒為錦繡灰天街踏
盡公卿骨人稱為秦婦吟秀才(莊後作家戒不許/垂秦婦吟障子)乾寧
(闕/)年登進士第為判官晉秩左補闕高祖為西川節度
副使昭宗命莊與李洵宣諭兩川遂留蜀同馮涓並掌
書記文不加㸃而語多稱情時有縣令擾民者莊為髙
祖草牒曰正當凋瘵之秋好安凋瘵勿使瘡痍之後復
作瘡痍一時以為口實尋擢起居舍人天復間高祖遣
莊入貢亦修好于梁王全忠談言㣲中頗得全忠心隨
使押牙王殷報聘昭宗既遇弑全忠遣告哀使司馬卿
宣諭蜀土興元節度使王宗綰馳驛上白高祖頗内懷
興復莊以兵者大事不可倉卒而行乃為高祖答宗綰
書曰吾䝉主上恩有年矣衣襟之上宸翰如新墨詔之
中淚浪猶在犬馬尚能報主而况人之臣子乎自去年
三月東還連貢二十表而絶無一使之報天地阻隔呌
呼何及聞上至穀水臣僚及宫僚千餘人皆為汴州所
害至洛果遭弑逆自聞此詔五内糜潰方枕戈待旦思
為主上報仇今使來不知以何宣告且令宗綰以此意
諭之卿乃惶懼而返明年高祖立行臺于蜀承制封拜
以莊為安撫副使未幾梁篡唐改元莊與諸將佐詣高
祖勸進曰大王雖忠于唐唐已亡矣此所謂天與不取
也于是帥吏民哭三日擁高祖即皇帝位進左散騎常
侍判中書門下事凡開國制度號令刑政禮樂皆由莊
所定頃之梁復通好高祖推高祖為兄莊得書笑曰此
神堯驕李宻之意也其機敏多此𩔖累官至門下侍郎
吏部尚書同平章事武成三年卒于花林坊塟白沙之
陽是嵗莊日誦杜甫白沙翠竹江村暮相送柴門月色
新之詩吟諷不輟人以為詩䜟焉諡曰文靖有集二十
卷箋表一卷蜀程記一卷又有浣花集五卷乃莊弟藹
所編以所居即杜氏草堂舊址故名莊有美姬善文翰
高祖託以敎宫人為詞强奪去莊作謁金門辭憶之姬
聞之不食而死(辭云空相憶無計得傳消息天上嫦娥/人不識寄書何處覔新睡覺來無力不)
(忍把伊書跡滿院落花/春寂寂斷腸芳草碧)莊又常取唐人麗句勒成又𤣥
集其自序云謝元暉文集盈編止誦澄江之句曹子建
詩名冠古惟吟清夜之篇是知美稼千箱兩岐奚少繁
弦九變大濩殊稀入華林而珠樹非多閱衆籟而紫簫
唯一所以擷芳林下拾翠巖邊沙之汰之始辨辟寒之
寶載雕載琢方成瑚璉之珍故知頷下採珠難求十斛
管中窺豹但取一斑思食馬留肝徒云染指豈烹魚去
乙或至傷鱗自慙乎鼴鼠易盈非嗜其熊蹯獨美然則
律者既采繁者是除何知黒白之鵞强識淄澠之水左
太冲十年三賦未必無瑕劉穆之一日百函焉能盡麗
班張屈宋亦有蕪辭沈謝應劉猶多累句雖遺妍可惜
而備載斯難亦由執斧伐山止求嘉木挈瓶赴海但汲
井泉等同于風月烟花各是其樝梨橘柚魚兎雖存筌
蹄是棄金盤飲露惟挹沆瀣之精花界食珍僅享醍醐
之味莊文詞甚多不具録
論曰馮涓韋莊皆翩翩萟苑之雄也或請以蜀王稱制
或勸以帝位抗梁議論較殊而其為主之心同矣周庠
參賛帷幄雍容風議直言無隱卒秉國鈞殆所謂社稷
臣者非邪
　　晉暉　　　李師泰　　張造　　　綦母諫
　　張䖍裕　　張琳　　　張劼　　　周德權
　　李簡　　　山行章　　李稠
晉暉許州人少有膽勇不務家人生業初與高祖為盜
潜攻許昌民家事發夜遁伏武陽古墓中聞人呼墓中
鬼曰潁州設無遮㑹盍同往乎墓中應曰蜀王在此不
得相從二人私心獨喜曰是誰為蜀王者已而有人將
飯獻高祖前曰只此為御飯也髙祖愈益喜暉呼高祖
小字曰行哥狀貎異人必有非常之舉由是傾心事之
唐僖宗幸蜀暉與高祖及韓建張造李師泰等各率一都
奔行在僖宗得之大喜號隨駕五都已而還長安使暉
與高祖為神䇿軍使將神策軍宿衛光啟二年僖宗復
幸興元高祖既以長劒五百前驅奮擊負玉璽以行而
暉亦與俱西同為清道斬斫使未幾觀軍容使楊復恭
斥田令孜之黨出暉為集州刺史高祖即位暉積功封
𢎞農郡王高祖常與飲極歡把臂叙舊事暉頓首曰武
陽墓中言果不誣也高祖笑曰始念不及此通正元年
卒高祖親臨弔恩禮有加
李師泰初與高祖及晉暉等為唐僖宗隨駕五都久之
出為忠州刺史最後從高祖于西川歴官蜀州刺史節
度判官加司徒卒武成元年高祖勅有司議追贈禮初
乹寧時師泰治第成都之錦浦里有巨冡甎甓甚固於
甎外得金錢數十枚各重十七八銖徑寸七八分圓而
無眼去縁二分有規文隱起規内兩面各鑄蕃書二十
一字亟遣使至青城山問道士杜光庭度其地形當石
笋之南百歩所即知石笋故此墓之闕矣自後累見靈
顯高祖改置祠堂以龍神亨之遂無它異云
張造龍州人事唐僖宗拜衛將軍葢隨駕五都之一也
已而授神策軍使僖宗幸興元時遣高祖帥兵屯三泉
復命造與晉暉領四都兵屯黑衣修棧道以通往來未
幾為楊復恭所忌斥為萬州刺史時秦宗權黨常厚屯
白帝為成汭將許存所破奔萬州造百計拒之厚走綿
州萬州以是得全後從高祖官茂州刺史無何卒武成
元年高祖錄舊功勅有司追贈加恩
綦母諫荆南人漢廷尉綦母參唐著作郎綦母潜之後
也高祖入蜀時諫𨽻戲下為親校光啟中高祖破閬州
據其地諫說高祖養士愛民以待天下之變已而高祖
與陳敬瑄相攻久持不下高祖欲罷兵歸諫與周庠固
以為不可卒用成功後累官至(闕/)　　　卒
張䖍裕從高祖入西川為部將光啟時高祖襲閬州逐
刺史楊茂實而據之自稱防禦使軍勢頗日盛䖍裕勸
高祖宜遣使奉表天子仗大義以號令西土事蔑不濟
高祖納其言由是所向皆㨗遂啟偏霸之業
張琳許州人也唐末官眉州刺史修通濟堰溉田一萬
五千頃民被其惠歌曰前有章仇後張公疏決水利秔
稻豐南陽杜詩不可同何不用之代天工已而事高祖
為永平節度判官大順初領卭南招安使及卭州殺刺
史毛湘來降以琳知留後繕完城隍撫安彞獠經營蜀
雅琳之功居多未幾奏授節度副使將兵五萬人攻東
川論平東川功累升武信軍節度使無何卒于官武成
元年高祖即皇帝位詔曰張琳操持勁直才術縱横成
今日之鴻基自斯人之懿績不享朝天之禄遽興失手
之悲言念前功常思厚報宜追贈太尉以報幽魂其嗣
子更加正官仍賜章綬
張勍初事高祖為牙校高祖入成都時署劼都虞候戒
軍士曰吾業已命張劼為虞候矣汝等無犯其令幸劼
執而見我我尚活汝使其殺而後白吾亦不能詰也(一/云)
(高祖戒諸子曰入城之後但管富貴即不得恣/横我適差張劼作斬斫馬步使汝軰無得輙犯)及入城
軍士剽掠劼殺百人而後止後累官眉州刺史卒武成
元年與張造等同加追贈劼為人勇斷强項果於殺戮
居恒率鞭人之胸典眉州日有女僧姿容明悟講無量
壽經劼欲逼辱之女僧以死拒因而詬詈劼命折其齒
與父同况於蟇頥津其暴横有如此
周德權許州人(蜀檮杌又/作汝南人)順德皇后弟也從高祖至西
川以戰功遷眉州刺史乹寧中高祖與顧彦暉奪東川
凡五十餘戰不決德權言于高祖曰公與彦暉爭東川
三年士卒罷於矢石百姓困於輸輓東川羣盗多據州
縣為外應彦暉懦而無謀欲為偷安之計啗以厚利恃
其救援故堅守不下今若遣人諭賊帥以禍福來者賞
之以官不服者威之以兵則彼反為我用矣高祖從之
彥暉遂勢孤而敗久之改眉州刺史梁既簒唐徳權上
表曰案䜟文李祐西王逢吉昌土德兌興丹莫當李祐
者唐亡也西王者王氏興於西方也逢吉昌者逢字如
殿下之名也土德坤維也兌興亦西方也丹莫當者丹
朱也言朱梁不敢與殿下抗也願稽合天命仰膺寶籙
使天地有主人神有依高祖大悅曰成我者叔舅也高
祖即位累遷太保中書令永平元年卒贈太師
李簡故高祖牙將也大順二年楊守厚攻梓州顧彦暉
乞師于高祖高祖命華洪與簡等帥師往援署行營都
指揮使景福元年斬楊晟將吕蕘有功已而遮擊楊守
忠干鍾陽又破楊守厚于銅鉾斬獲無筭後官卭州刺
史卒武成元年勅加追贈
山行章一名章自言晉山濤之裔唐末官眉州刺史州
舊無羅城行章合五縣之力城之周遭八里有竒名曰
卧牛城(四川名勝志云計一千八百六十五丈○又大/順二年盧拯撰眉川剏羅城記略曰象耳鎮于)
(後峩眉列乎前云云据此則行章以龍紀元年降蜀築/城當在降蜀之後已然考之列傳大順時眉州刺史乃)
(徐耕非行章也此必行章創功于大順之/前而撰文在于後人畢功之日理或然也)陳敬瑄之亂
也行章拒高祖于新繁師敗復為高祖破于廣都未幾
請降𨽻高祖帳下有戰績高祖圍成都日忽夢一青衣
神大張其口問于行章行章對曰青衣蜀地名也壘内
故有青衣祠今成都易子而食守陴而哭祠廟不祀久矣
神張口者是土地求饗於公亦啟唇齒而露心腹之兆
也已而逾十日成都果降乹寧四年授都押牙出鎮黎
州先是黎雅間有淺蠻曰劉王郝王楊王者西川嵗給
繪帛三千匹使詗南詔虚實久之邊將多與諸蠻相表
裏挾以為重至是高祖絶其舊賜頗廉得行章與交通
狀遂斬以狥
李稠其先京兆人父逢故唐左衛兵曹叅軍稠初事梁
為商州刺史未幾來蜀㑹高祖開國預佐命功臣官左
衛将軍
論曰晉暉等諸人皆一時從龍為國家腹心爪牙其半
不及見太平之盛者命也高祖故將尚有奉禮劉璋田
威張全真蓋獲張行立韓在其人事蹟缺略今不復載
之于篇
　
　
　
　十國春秋卷四十
欽定四庫全書
　十國春秋卷四十一
　　　　　　　　　　　　　檢討吳任臣撰
前蜀七
　列傳
　　鄭頊　　　潘岏　　　李紘
鄭頊延陵人高祖建節西川以頊為節度押牙言論風
采傾動一時景福元年朱全忠時為宣義節帥高祖命
頊使於全忠全忠問劒閣道路險易頊極言其危峻全
忠曰賢主人何以過得頊曰若不上聞恐誤令公軍機
耳全忠大笑遣之武成初官宣徽北院使未幾授内樞
宻使輙擬發唐道襲奸盗狀道襲以計去之出為果州
刺史
潘岏蜀人也博學善持論美風儀高祖鎮西川時署為
押牙天復元年東平王全忠初兼四鎮高祖使岏往聘
以通彼我之懐岏至汴言辭宛轉飲酒一石不亂每過
飲禮容益莊全忠愛之酒酣謂岏曰押牙尚能作豪飲
乎岏謝不敢全忠乃簇席間叵羅尊罍器皿次第注酌
岏一飲而盡愈益温克全忠即徹諸物賜之意其歸館
應傾寫委頓已令人偵岏岏方簮筍籜冠子徐理所得
酒器滌而藏之一時號為雅量
李紘仕高祖為將作監梁太祖殂命紘如汴弔之先是
梁使來聘其印有大梁入蜀之文至是遂鏤其印曰大
蜀入梁之印紘有專對才國人頗稱其不辱君命
論曰鄭頊文藻壯美應對有餘潘岏三爵悠然德將無
醉皆足稱皇華之選若李紘弔問鄰邦不抗不墜要於
二子無媿矣
　　張格　　　許寂　　王鍇　　　庾傳素
張格字義師或云其小字世為河間人唐左僕射濬之
次子也少負才俊邁而尚矯譎有父風乹寧三年濬致
仕居長水縣别墅德王廢立之際濬寓書諸藩圖匡復
及青州王師範起兵欲竄取濬為謀主事雖不果而梁
王全忠將謀篡代宻諷張全義圖焉乃令楊麟率健卒
圍其墅殺之時天復三年十二月也永寧縣吏葉彥者
張氏待之素厚當麟來彦偵知之奔告格曰相公之禍
不可免郎君宜自為計格與濬父子持泣濬謂之曰留
則併命去則遺種汝勿以吾為累格拜辭以行彦乃綂
義士三十人送渡漢江而旋格由荆江上峽入成都高
祖擢為翰林學士是時唐亂人士多依兩川以避難高
祖雖起戍伍為人饒智略善待士故所用皆唐名臣世
族而待格恩禮尤異武成元年拜中書侍郎同平章事
累加右僕射太傅梁使盧玭等來聘推高祖為兄印文
有曰大梁入蜀之印格白高祖曰唐故事奉使四裔其
印文𩔖此今梁以兄事陛下奈何以外域卑我高祖欲
殺使者格曰梁有司過也不可絶兩國歡格由是益見
信任居無何太子元膺之變起時後主封鄭王年最幼
而順聖太后為賢妃有寵隂令飛龍使唐文扆以金百
鎰貽格諷格請立鄭王為皇太子格心動以為是可術
取也乃夜為表示功臣王宗侃等詐言受宻㫖衆皆署
名而後主遂得立是時文扆居中用事格附比于外與
司徒毛文錫等爭權勢若水火㑹高祖聞太子喧呼聲
心惡格而未有以發以賢妃内為之主竟不能去也及
後主嗣皇帝位文扆既獲罪死王宗弼方柄用貶格茂
州刺史楊玢許寂潘嶠軰皆坐格黨謫官頃之再貶格
維州司户自是格勢漸詘矣乾德六年復以格為中書
侍郎同平章事在位無所短長國亡隨唐工部尚書任
圜入洛感葉彦舊恩訪之彦已殁厚䘏其家格弟播小
字興師長水之難作奔于鳯翔唐昭宗賜姓名曰李儼
命宣諭淮南亦異數也
許寂㑹稽人少棲四明山學易于晉徴君天復五年趙
匡明來奔寂與俱行高祖聞其名而館之及開國以為
左諫議大夫判門下省武成初上求賢書曰歴朝之君
乘時啓運莫不博訪髦士詳求碩畫以武定禍亂以文
致康熙故軒皇命六相虞舜舉八元伯禹拜昌言成湯
師一德周有多士文王以寧此前代之大經求賢之極
摯也今百辟之中有謀可以䇿國勇可以盪冦或博究
治體或精知化源未擢頴于明廷尚含光于庶位者伏
望恢明聖之略開戸牖之圖親賜顧問以觀其能寘之
列位盡其獻替俾官無敗政人無滯才高祖嘉納之俄
以廣成先生杜光庭薦與徐簡夫同侍東宫不為元膺
所禮未幾擢吏部侍郎光天時後主即位坐張格黨貶
官久之復為禮部尚書乹德六年拜中書侍郎同平章
事是時格再為宰相以宿憾杖殺中書吏王魯柔寂謂
人曰張公才高而識淺戮一魯柔它人誰敢自保此取
禍之端也唐師入境同王鍇等降唐至洛以尚書致政
葺園館引水為溪架巨竹為浮梁謂竹可化龍號曰㑹
龍橋後以疾卒寂初在四明山時被道服往還其間一
日見有夫婦者提壺醖云今日離剡縣甚瘁寂曰道路
頗遙安得一日及此心竊異之俄而丈夫出一拍板抗
聲髙歌已而談劒術自臂間推出二物展喝之即二口
劒也躍起在寂頭上盤旋交擊寂驚懼尋為匣之飲畢
就寢及旦乃空榻也日中復有頭陀來訪夫婦寂具道
其事頭陀曰我亦其人道士能學之乎寂辭曰少尚𤣥
敎不願為此頭陀傲然而笑取寂浄巾拭足徘佪間已
不見矣後再于華陽遇之始知三人皆劒俠云
王鍇字鱣祥(闕/)　人天復時奉使四川因留蜀官翰林
學士已而遷御史中丞武成二年除中書侍郎同平章
事永平元年高祖作新宫集四部書于中鍇因勸高祖
興用文敎上奏記曰伏以羲王演卦神農造書陶唐克
讓是昌禮樂有虞濬哲乃正璿璣禹湯文武功齊天下
故能卜世延逺垂裕無窮逮乎六國諸矦力政秦滅墳
典以愚黔首遂使聖人糟粕掃地都盡漢承秦弊下武
尊文蕭何入關唯收圖籍文帝修學校舉賢良海内晏
然興崇禮義景帝躬履節儉選博士諸儒以備顧問麟
書鳯紀填溢于未央玉版金繩充牣於秘府班固曰周
稱成康漢稱文景宜哉武宣之世乃從禮官開金馬石
渠之署以議典禮樂置協律之官以分雅鄭公卿大夫
間作于世或紓下情以通諷諭或宣上德以盡忠孝孝
成之世奏御者千有餘篇獻納論思之盛敻古罕比世
祖承䘮亂之餘龍驤宛葉去暴誅亂拯溺救焚寛以用
人明以率下兵革既息寰海乂寧乃起立太學招致鴻
碩羣臣每有奏議必令史官撰集以傳後世數引公卿
講論經義夜分乃寐不以為勞孝明師事桓榮躬親文
墨朝誦夜講明達過人孝章崇尚文儒有太宗之遺風
常于白虎殿㑹集羣儒推演乾坤考合隂陽上申聖人
下述品物參于傳記内别六經若披浮雲而覩白日設
華鐙而入闇室詔𤣥武司馬班固纂集其事名曰白虎
通魏武博覧羣書特好兵法鈔略書史名曰節要又注
孫子十三篇尤好篇詠動為典則文帝八嵗能屬文淹
通古今貫穿經史及居帝位益尚謙和坐不廢書手不
釋卷晉宣博學洽聞服膺儒敎當曹氏中微總攝伯揆
萬機之暇未嘗廢卷景文之間咸盡儒術宋高祖豁達
大度渉獵典墳討伐之中亦重文墨文帝廣覧經史雅
善𨽻書每誡諸子率以廉儉南齊高帝深沈大量清儉
寛厚嗜學好文曾無喜愠常曰學然後知不足余恨無
老成人得與周孔比德兼善草𨽻有飛動之勢梁武該
博多聞有文武之略在位冬月秉火執筆手為皴裂諸
子悉有文藝聚書討閱晝夜忘疲元帝好易韋編三絶
東閣聚書十四萬卷象牌玉軸輝映廊廡陳武倜儻雄
傑過人窮䆒兵書躭玩史籍文帝留意經典舉動端雅
後魏道武立臺省興儒學五經各置博士講問如市塾
序成林北齊有文林學館周武帝保定中書盈萬卷平
齊所得裁至五千卷置麟趾殿學士以掌著述隋平陳
之後牛𢎞分遣搜訪異書經史漸備凡三萬餘卷煬帝
于東都觀文殿東西廂貯書寫正副各五十分為三品
除秘書所掌而禁中之書在焉唐高祖綂一區宇剗革
暴隋六合宅心四海歸德躬行仁義以息亂階太宗神
睿聖文天資英武嘗在藩邸命博學之士房𤣥齡杜如
晦等一十八人為秦府僚佐大較儒術廣聚經史及居
帝位隨才擢用于是𢎞文館皆置學士𤣥宗開元五年
於乹元殿置修書使召學士張說等讌於集仙殿東廊
下寫四部書以充内庫麗正殿名集賢其修書使為集
賢殿學士自是圖籍不獨秘書省𢎞文崇文館皆有之
集賢所寫則御書也分為四部一曰甲為經二曰乙為
史三曰丙為子四曰丁為集兩京各一本共二萬五千
九百六十卷經庫書白牙軸黄帶紅牙籖史庫書青牙
軸縹帶青牙籖子庫書紫檀軸紫帶碧牙籖集庫書緑
牙軸朱帶白牙籖以為分别以大學士專掌之歴代以
來咸有祖述廢置沿革或有差異今但略舉帝王故事
及祕書之職幸冀垂覧焉乾德中鍇與庾傳素同為宰
相是時韓昭潘在迎軰日導後主宴遊無度而鍇等無
所匡救依違而已及後主東巡還自閬州浮江而下麋
費不貲羣臣多有直諫者鍇方判六軍諸衛事從後主
周遊不能拂衣去位唐師入成都李昊草降表上軍聞
而降書則鍇實為之鍇至洛陽唐授以(闕/)州刺史鍇與
諸臣上表乞後主骸骨歸葬蜀山有云生為萬乘之君
死在匹夫之手不允人頗稱之鍇家藏異書數千本多
手自冊黄又親寫釋藏經若干卷每趨朝於白藤擔子
内鈔書書法絶工其好學亦有足取者
庾傳素仕高祖起家蜀州刺史累官至左僕射兼中書
侍郎同平章事天漢元年為宦者唐文扆所譛罷為工
部尚書未幾改兵部後主即位加太子少保復兼中書
侍郎同平章事傳素再秉國鈞無顯績國亡降唐授刺
史傳素領蜀州時有唐興縣郎吏楊㑹者事傳素甚謹
及傳素為相除長馬以酬之會堅辭曰會之吏役逺近
皆知沗冐為官寧掩人口且捨數千家供待而博一虛
名長馬無益也時人稱其有識
論曰張格援立寵嗣深結宫闈於大臣有慙德焉許寂
温和而儒素王鍇淹洽而有文黼黻太平宜矣廼社稷
傾危勿之能救其罪均也庾傳素保位曠官一籌莫展
豈所云端揆之佐哉嗚呼擇相顧可不慎邪
　　毛文錫　　毛文晏　　潘炕　　　潘峭
　　庾凝績　　楊玢
毛文錫字平珪高陽人唐太僕卿龜範子也年十四登
進士第已而來成都從高祖官翰林學士承㫖永平四
年遷禮部尚書判樞宻院事先是峽上有堰或勸高祖
(闕/)乗江漲決之以灌江陵文錫諫曰高季昌不服其民
何罪陛下方以德懷天下忍以隣國之民為魚鱉食乎
高祖乃止通正元年進文思殿大學士已又拜司徒判
樞宻院如故天漢時宦官唐文扆同宰相張格為表裏
與文錫爭權㑹文錫以女適僕射庾傳素子宴親族于
樞宻院用樂不先奏聞高祖聞鼓吹聲怪之文扆因極
口摘其短貶文錫茂州司馬子詢流維州籍其家及國
亡隨後主降唐未幾復事孟氏與歐陽烱等五人以小
辭為後蜀主所賞文錫有前蜀紀事二卷茶譜一卷尤
工豔語所撰巫山一段雲詞當世傳詠之(辭曰雨霽巫/山上雲輕映)
(碧天逺風吹散又相連十二晚峰前度暗濕啼猿/樹高籠過客船朝朝暮暮楚江邊幾  降神仙)
毛文晏文錫母弟也有文才善制誥天漢間歴官翰林
學士坐兄文錫黨貶榮經尉久之復晉秩至兵部侍郎
有西園集十卷昌城後寓集十五卷復纂咸通後麻制
一卷東璧出言三卷行世
潘炕字凝夢其先河西人也為人有器量家人未常見
其喜怒高祖時累授武泰節度使兼侍中永平三年炕
弟峭罷内樞宻使高祖命以炕代之未幾太子元膺與
唐道襲戰清風樓下中外恇擾一時鼎沸炕白高祖曰
太子與道襲爭權耳實無它志陛下宜面諭以安社稷
高祖卒如其言而大亂始定元膺既死炕屢請立東宫
為國本計其禦變慮危多此𩔖也及後主得立為太子
炕遂稱疾告老國有大疑特遣使就問之國亡入唐官
蜀州刺史子在迎為後主狎客别有傳炕有妾解愁者
負殊色善為新聲高祖常至炕第見之謂曰朕宫無此
人意固屬之而炕輙對曰此臣下賤人不敢以塵至尊
弟峭語炕曰獨不戒緑珠之禍邪炕曰人生貴適意豈
能愛死而自不足於心也人多服其有守
潘峭炕之弟也髙祖即皇帝位以峭為宣徽北院使俄
遷内樞宻使永平二年太子元膺召羣臣宴㑹峭與翰
林學士毛文錫不時至髙祖命逐文錫與峭及元膺變
作復峭内樞宻使如故明年領武泰節度使同平章事
乆之病卒
庾凝績傳素再從弟也仕髙祖為翰林學士承㫖天漢
元年拜吏部尚書内樞宻使是歳髙祖病劇命中外財
賦中書除授及諸司刑獄之事悉委凝績主之後主即
位宰相張格既再謫維州司户凝績與格素不協至是
奏徙格合水鎮令茂州刺史顧承郾伺之承郾不用命
凝績中以公事抵罪其急睚眦有如此
楊玢(闕/)　人髙祖時附宰相張格累官至禮部尚書後
主嗣位格既貶茂州玢坐黨謫榮經尉乾徳中復為太
常少卿㑹應聖節列山棚于得賢門有暴風摧隕于
地又明日雷震應聖堂摧兩柱玢上言曰陛下誕聖之日
而山摧者非不騫不崩之義也在於得賢門者示陛下
所用不得賢也應聖堂柱震摧者示陛下柱石非材也
後主殊不為意遂至于亡
論曰二毛文采炳然多所譔述兩潘敏於吏事頗知大
體洵所謂玉友金昆者也凝績以修郤為能度量不無
少損若玢始以朋比蒙譏終以直言補闕庻乎獲晩葢
之休與
　
　
　
　
　
　
　
　十國春秋卷四十一
欽定四庫全書
　十國春秋卷四十二
　　　　　　　　　　　　　檢討吳任臣撰
前蜀八
　列傳
　　王萬𢎞　　李彦德　　劉知俊　　桑𢎞志
王萬𢎞(一作闕/萬洪)　人岐王茂貞養以為子更姓名曰李
繼宻景福初茂貞發兵破興元表繼宻權知興元軍府
事天復二年王宗滌破漢中繼宻出降遷之成都高祖
曰繼密助李茂貞為虐殘賊三輔唐之罪人也以其來
降不忍殺遂復其姓名不時召見諸將稍陵易之萬𢎞
縱酒自解俳優軰復加戲狎萬𢎞不勝憂憤一夕醉投
池水而死
李彦德初事岐王茂貞為成州刺史永平五年王宗綰
克成州鹵彦徳送成都署為大將彦德素驍勇常冠牛
革㡌披漆甲跨黒馬執斫刺刀軍中目為薄地鴉或云
彦德本姓吕姓名故茂貞所賜也
劉知俊字希賢徐州沛人也少事時溥溥與梁王全忠
相攻知俊與其戲下二千人降全忠全忠以為左開道
指揮使知俊姿貎雄傑能被甲上馬輪劒入敵勇出諸
將當是時劉開道名重軍中歴海懷鄭三州刺史從破
青州以攻表匡國軍節度使邠州楊崇本以兵六萬攻
雍州屯於美原時全忠方與諸將攻滄州知俊不俟命
與康懷貞等擊敗崇本斬馘二萬獲馬三千匹執其偏
裨百人頃之全忠即皇帝位拜知俊西路行營招討使
敗邠岐兵於幕谷㑹延州高萬興叛崇本降梁梁主遣
知俊同萬興攻下丹延鄜坊四州加檢校太尉兼侍中
封大彭郡王(一作彭/城王)知俊功益高梁主性多猜忌屢殺
諸將王重師無罪見殺知俊益内懼不自安無何梁主
命知俊乗勝取邠州知俊辭以軍食不給未行已而將
興師征河東使宣徽使王殷徴知俊入朝欲以為行營
都綂知俊弟知浣為親軍指揮使間遣人止知俊不宜
來知俊遂以同州叛附于岐(知俊制置同州日因築營/墻得一物重八千餘斤狀)
(若油囊召賔幕問之或曰地囊或曰飛廉或曰金神七/煞獨叅謀劉某曰此寃辱也古者囹圄之地有此昔王)
(世克修河南獄亦獲此物乃是囚人死魂入地凝給不/消所致冝以酒食許之申寃當有黒氣衝天斯實竄逐)
(之徴未幾知俊果/有背梁附秦之事)將兵攻雍華執劉捍于鳯翔梁主使
人謂之曰朕待卿至矣何相負邪知俊報曰王重師不
負陛下而族滅臣非背德但畏死爾隨以兵斷潼關梁
遣劉鄩攻知俊復命知俊姪嗣業招之知俊欲輕騎詣
謝弟知偃又止之遂舉族奔岐王茂貞茂貞地狹無以
處之加知俊中書令使之西攻靈武朔方節度使韓遜
告急于梁梁遣康懐貞等攻邠寧救之知俊大敗懷貞
于昇平茂貞喜以知俊為彰義節度使鎮涇州使攻興
元取興鳯圍西縣已而岐將李彦康(通鑑作李保/衡今從蜀書)殺李
彦魯以邠寧二州附梁茂貞命知俊攻邠州梁使霍彦
威守焉久攻不下㑹秦州已歸高祖知俊妻子皆已遷
成都而茂貞左右忌知俊功復以事間之知俊乃夜帥
親兵來奔高祖以為武信軍節度使充第一招討命返
攻茂貞明年又詔為西北面都招討伐岐無功高祖雖
待知俊厚然亦隂忌其才常謂左右曰吾老矣吾且死
知俊非爾軰所能制不如早圖之而國人亦共嫉之知
俊為人黔色其生嵗在丑高祖之諸子皆以宗承為名
乃於里巷搆為謠言曰黒牛出圈㯶繩斷(一云黒牛無/係絆㯶繩一)
(時/斷)高祖益惡之㑹中官唐文扆數毁其短遂與判官石
欽若同殺于炭市畢命時惶懼乞命行刑者嗟笑之時
天漢元年十二月也(案朝野僉載童謠云􁫩􁫩引黒牛/天差不自由但㸔戊寅嵗揚在蜀)
(江頭葢王建殺知俊粉其骨揚入蜀江正戊寅嵗也据/此則知俊死當在光天元年今從通鑑年月未審是非)
桑𢎞志黎陽人也岐王茂貞養為義兒賜姓名曰李繼
岌唐昭宗天復時欲解岐汴之兵亟召繼岌講和實與
李繼逺繼忠等同密議焉繼岌有拳勇饒戰略事茂貞
累官保勝軍節度使兼侍中通正元年王宗綰取寶雞
繼岌以茂貞多猜忌頗内不自安帥其衆二萬人來降
蜀兵進攻隴州即以繼岌為西北面行營第四招討高
祖召軍還命復繼岌姓名久之領武定軍節度使兼中
書令金州全師朗有罪後主令𢎞志率兵討之已而城
破執師朗以獻金州之役以𢎞志功為最
　　張道古　　陳翔　　　鄧元明　　王先成
　　張扶　　　李道安　　竇雍　　劉隱辭
　　蔣詔恭　　李景
張道古滄州蒲臺人(一作青州/臨淄人)少有文辭慕朱雲梅福
之節唐乾符時居王鎔莫府景福中舉進士釋褐為著
作郎遷右拾遺播遷之後方鎮阻兵道古上疏言五危
二亂七事中云祗今劉備孫權已生于世矣謫施州司
户叅軍(通鑑載乾寧四年張道古上疏稱國家有五危/二亂昔漢文帝即位未幾明習國家事今陛下)
(登極已十年而曾不知為君馭臣之道太宗内安中原/外開四裔海表之國莫不入臣今先朝封域日蹙幾盡)
(臣雖微賤竊傷陛下朝廷社稷始為奸臣所弄終為賊/臣所有也上怒貶道古施州司户仍下詔罪狀道古宣)
(示諫/官)未幾以左補闕徴陳田之亂西南路塞復懼為高
祖所憾乃變姓名賣卜導江青城市中韋莊習其名薦
為節度判官道古又上高祖詩叙五危二亂事(詩曰封/章才達)
(冕旒前黜詔俄離玉座端二亂豈由明主用五危終被/佞臣彈西巡鳯府非為固東播鑾輿卒未安諫疏至今)
(如可在誰能/更與讀來㸔)為同僚所疾遣茂州安置高祖開國召為
武部郎中至玉壘關謂所親曰吾唐室諫臣終不能拳
跽與雞犬同食雖召必再貶死之日當塟我於關東不
毛之地題曰唐左補闕張道古墓入朝果不為時所容
復貶茂州武成元年卒于灌州(鑑戒録云王大祖誅之/瘞於五墓之地似誤)
鄭雲叟在華州聞其死作詩弔之一云道古遇害妻亦
繼亡高祖憫之俾袝塟焉(北夢瑣言又日道古常自筮/遇凶卦預造一穴題表云唐)
(左補闕張道古墓/後果遇害而瘞之)道古深於彖象著易題數卷行於世
後人有得其上高祖書藁極言幕僚掩其才學不為延
譽故同官多忌之
陳翔博州人高祖鎮西川辟翔掌書記已而出為新井
令梁既篡唐高祖欲自立為皇帝翔反復以逆順禍福
譬之不聽遂棄官隱閬州之西水終焉
鄧元明梓州人也貲産鉅億以富雄于鄉光啓中髙祖
自閬來圍成都軍食不繼元明時時開帑廪給之前後
以數百萬計高祖欲官之元明辭曰不願也願公安輯
一方不然兩川皆魚肉矣高祖欣然納之官其子宏忠
州刺史宏生隆後蜀時為資州刺史
王先成蜀州新津人本書生也世亂為兵當高祖入西
川圍彭州時諸寨曰出俘掠謂之淘鹵先成心切憫之度
諸將惟北寨王宗侃最賢乃叩軍門說之曰彭州本西
川之巡屬也陳田召楊晟割四州以授之與之共拒朝
命今陳田已平而晟猶據之州民皆知西川乃其大府
而司徒乃其主也故大軍始至民不入城而入山谷以
竢招安今軍至累日未聞招安之命軍士復從而奪其
貲財驅其畜産分其老弱婦女以為奴婢使父子兄弟
流離愁怨其在山中者暴露於暑雨殘傷於蛇虎孤危
饑渴無所歸訴彼始以楊氏非其主而不從今司徒不
加恤彼更思楊氏矣宗侃矍然移牀近先成問計將奈
何先成請條列七事以白高祖其一乞招安百姓其二
乞禁諸寨軍士及子弟無得一人出淘鹵仍表請寨之
旁七里内聽樵牧敢越表者斬其三乞置招安寨中容
數千人以處所招百姓其四招安之事須委一人總領
庶免百姓驚疑降帖付宗侃專掌其事其五乞嚴勒四
寨指揮使悉索前日所掠彭州男女老幼集于營場有
父子兄弟夫婦自相認者即使相從有私匿一人者斬
其六乞置九隴行縣于招安寨中以前南鄭令王丕攝
縣令設治曹局撫理百姓擇其子弟之壯者給帖使入
山自招親戚彼知嚴禁侵掠前被鹵者皆獲安堵相帥
下山如子歸母不日盡出其七彭州土地宜麻百姓未
入山時多漚藏者宜曉令各歸田里出所漚麻鬻之以
為資糧必漸復業高祖得之大喜即行之悉如所申三
日民競出赴招安寨稍稍得次第反業矣乾寧元年高
祖攻彭州猶未下先成請築龍尾道屬于女牆遂循城
而登楊晟被殺彭州以平後論功先成累官䕫州刺史
永平四年荆南兵冦䕫州先成擊却之時嘉王宗壽領
鎮江軍節度使以先成伐功侮慢頗切齒于先成㑹先
成請甲以白布袍給之未幾荆南兵敗走先成宻遣人
奏不給甲之狀宗壽獲其人輙召先成斬之而後奏高
祖由是大怒宗壽
張扶字子持廣都人博學善文辭武成初凡莫府書奏
牋檄皆屬扶具草官至兵部郎中是時王宗佶恃高祖
養子驕縱不法一日高祖宴羣臣謂左右曰得一二人
如韓信而將之中原不足平也宗佶跪曰臣雖不才自
顧可鞭箠取天下扶進曰陛下雄才大略尚不能得岐
隴尺寸之土宗佶小子狂妄願陛下無以中原為意宗
佶大慙恨隂令庖人置堇毒殺之後宗佶死贈扶諫議
大夫
李道安不知其爵里高祖時倉庾為蟲所食道安上疏
曰倉廪者國之本糧食者人之命固其本則邦寧重其
命則人富今粒食中皆生蜂蠆切疑在位貪鄙奪民農
時戕害人命故天生災異以為警告又蟲皆曵米而行
恐邊鄙不寧干戈忽起饋輓相繼人不堪命伏願少精
聖慮與大臣恐懼修省以消灾異(一云乾德五年事今/從歴代名臣奏議)
竇雍(闕/)　人少負清節高名歴官給事中内侍監嚴遵
美物故例有册贈朝命雍主之雍耻為宦官册贈使堅
不肯承命時人皆服其有守
劉隱辭(闕/)　人事高祖累官員外郎王宗憲鎮寧江日
辟隱辭為節度掌書記宗憲起家武人頗務誅求多為
恣横隱辭數數進諫宗憲頗不平無復賔客之禮對將
吏咄責之隱辭求退職又不許遂詠白鹽山灔澦堆詩
刺之宗憲聞而發怒忽一日于江干飲酣仰視白鹽斜
睨灔澦曰剛有破(普忽/反)措大欲於此死遂令壯士拽隱
辭離席縶手足于砂石上暴之䕶軍賔幕多方救之不
可得宗憲顧左右曰待吾飲罷投入水中隱辭厲聲曰
昔鸚鵡洲致溺禰處士今灔澦堆欲害劉隱辭我雖不
及禰衡足下爭同黄祖豈有不存天子塗炭賢良但得
留名死亦宜矣宗憲怒漸解良久舍之明日軍府請宗
憲召隱辭引謝隱辭竟託疾遁歸(白鹽山詩曰占斷瞿/塘一峽煙危峯逈出)
(衆峯前都縁頑梗揎浮世者莫崢嵘倚半天有樹只知/引鳥雀無雲不易駐神仙假饒㟮屼高千丈爭及平平)
(數畆田灔澦堆詩曰灧澦崔嵬百萬秋年年出没幾時/休未容寸土生纎草能向當江覆巨舟無事便騰千丈)
(浪與人長作一堆愁都縁不/似磻溪石難使漁翁下釣鈎)
蔣詔恭蘇州人也性耿直有逸才永平間流落入西川
每有吟咏輒涉譏刺髙祖末年臣僚多尚權勢侈敖無
節詔恭因作詩諷之髙祖見詩大喜曰敢言之士也特
授名山令又善涖事賜銀緋(按鑑戒録蔣貽恭本江淮/人無媚世之諂有詠人之)
(才孟祖霸蜀搜訪遺材蔣亦遇時數蒙見用唐詩紀事/云蔣貽恭江淮人唐末入蜀巧於譏刺蜀人畏之孟氏)
(時卒官止令佐又北夢瑣言蔣貽恭好嘲詠頻以此痛/遭夏楚近聞官至令佐而卒豈詔恭即貽恭字畫相譌)
(邪抑别有一貽/恭也存以闕疑)
李景故布衣當髙祖時上封事數千言切中機宜擢為眉
山主簿制曰旌其忠藎之心委以鬚髯之職後不知所終
論曰張道古持堅剛之節百折不撓陳翔力争稱帝頗與
馮涓意合亦蜀漢費詩之流亞也鄧元明慷慨樂輸不貪
官爵王先成仗策軍門敷陳利弊張扶面斥强臣李道安
直談灾變竇雍固辭册贈中官之命其人皆表表有足紀
者劉隠辭强項取禍得免虎口幸矣以蔣李之譏時刺主
竟受敢言之賞何與二張所遇異也豈非天乎
　　劉纂　　　崔善　　　仲廷預　　李仁表
　　姜誌　　　韋巽　　　劉檀　　　杜何
　　温顗　　　房諤　　　費宗陶　　王朴
劉纂桐廬人一云長沙人唐左拾遺蛻之子也蛻以言
事與令狐綯相忤遂僑居潼川纂事高祖父子歴任禮
部尚書蛻常臨終述父訓戒纂窮達不望于汝没後慎
勿祭祀纂心傷蛻意頗以恬淡終其身國亡後復依孟
氏天成四年撰遂州文宣王廟記碑蜀人皆稱道之
崔善武成中為閬州刺史有惠政州人建德政碑于官
署之東過者多欣慕焉
仲廷預未詳何郡縣人貫通墳典不務生産常厄于饑
寒為嘉王宗夀塾師無顯名未為宗夀所禮㑹天寒嘉
玉府以故火器給學院廷預方獨坐偶以箸畫灰得金
火箸二事遽求見宗夀宗夀意别有所求不時見固請
乃勉見之廷預出金箸袖中具述本末宗夀曰吾家失
此物已十年所矣公得之仍以相還眞古人也命厚贈
之未幾薦授榮州録事叅軍
李仁表少以詩詠擅長唐末寓居許州時尚書薛能為
節鎮仁表將繕所業詩以為贄方慿几撿錄有戴勝自
簷飛入舒翼而舞仁表心異之明日投能詩大加禮待
居數日以女妻之高祖開國仁表來成都累官至刑部
侍郎卒
姜誌許田人也幼為黄巢兵所掠亡失父母從高祖征
伐屢立戰功官至武信軍節度使加太師先是圉人姜
春者事誌多年頻罹笞扑後年老不任鞭箠因泣告誌
妻乞放歸田里誌妻愍之詰其郷貫姻戚則云本許昌
人有一男被鹵入川莫知存亡且言其小字又足上有
一黒子葢即誌父也誌知之大哭密遣人送于劍門外
奏高祖曰臣父近自關東來遂將金帛車馬迎入宅父
子如初復授父杖俾笞已背以贖夙昔之過由是齋僧
數萬終身不撻從者
韋巽唐太尉昭度之子賦性不慧髙祖以昭度故多優容
之歴仕至卿監或為同列所譏三公門前出死狗巽答曰
死狗門前出三公其䝉鈍皆此𩔖
劉檀本名審義事高祖累官員外郎有廉能聲已而去
職夢有人縗服引上檀香樹謂曰君速登出懷中緋衣
令服之因改今名未幾蜀州刺史某奏補評事杜充倅
職敕授充兼殿中侍御史内供奉賜緋㑹充丁外艱不
行舉檀以自代是時檀閒居困頓官服不具充輙遺以
緋袍一襲竟與夢相協云
杜何唐駙馬悰之子也無他才藝以貴胄仕高祖為博
士常耻其官卑詣執政陳啓自述門閥云昔年入貢仕
在花樹韋吏部先德之前(即韋/莊)今日通籍班在新津馮
長官小男之後(即少常/鋭乜)執政憫而慰之
温顗唐助教廷筠之孫也父憲光啟中為山南從事李
巨川草薦憲表盛述廷筠之屈曰蛾眉先妬明妃為去
國之人猿臂自傷李廣乃不侯之將顗克繼其業善以
隱僻繪事為能仕高祖官至常侍卒
房諤唐宰相𤣥齡九世孫也父重官新都令諤事高祖
父子累官太常少卿子四人
費宗陶廣都人也世為成都巨族武成時與弟叔熊同
為顯官
王朴綿州魏城人父助舉唐進士善文章常撰魏城縣
道觀碑文為刺史薛逢所賞後竟以瞽廢朴亦能文仕
高祖官至翰林學士
　　趙雄武　　王鄂　　　劉隱
趙雄武蜀人累典名郡豪侈為一時之冠飲食不用膳
夫六局之中各有二婢子執役當厨者十餘軰皆鮮衣
窄袖每延客必水陸畢具率以為常又善造大餅約取
三斗麵製一枚如數間屋大或大内宴聚及豪家有廣
筵輙獻一枚剖用不盡時人因號雄武為趙大餅
王鄂唐尚書鄑弟也鄑以長安亂離挈家來蜀㳂嘉陵
江經利州百堂寺前鄂時生七年矣忽云我曾有經一
卷藏寺内石龕令家人隨往取之寺僧曰此我童子也
計其殀死年月與鄂誕生日正相符鄂後仕高祖至令
録卒于雅州
劉隱者成都人也自言少時常賫西川監軍使書于黔
巫之南謂之南州州多山險阻道路荆棘貴賤皆策杖
而行將至南州州官致書迓之有一人背籠而來將隱
入籠内掉手前往凡登山入谷俱絶高深用指𤓰扳縁
寸寸而進至則謁諸大校逢迎意良厚于是烹一犢兒
先取犢兒結膓細糞置盤器間徐以箸調入醯中方餐
犢肉彼人謂細糞為聖虀非此味則賔筵不具也諸味
將半然後下麻蟲裹蒸裹蒸者乃取麻蕨蔓上蟲如今
之刺猱者以荷業裹而蒸之故名其它風俗多與蜀中
殊
　
　
　十國春秋卷四十二
欽定四庫全書
　十國春秋卷四十三
　　　　　　　　　　　　　檢討吴任臣撰
前蜀九
　列傳
　　張武　　　王暉　　　林思諤　蕭懐武
張武石照人父雍本合州武金垻渡子武其第三子也
少時身長七尺面紫黒色不務家人産業里中豪多畏
憚之一日有楚僧泝流至武金渡頭顧同舟生曰此間
山水絶佳結穴在南山之裏法當出貴子握兵萬人受
禄八旬武時假寐竊聽是夜潜塟父于其處先是天色
晦霾忽覺數丈内冉冉有光遂平其土而去人莫之識
也及長勇敢善戰事髙祖為破浪都頭大敗荆南兵于
䕫州累官鎮江軍節度使乾徳中遷峽路應援招討使
荆南武信王常欲取三峽畏武威名不敢逼及唐兵入
冦乃乘勢將水軍進峽攻施州武作鐡絙㫁江中流立
栅於兩端謂之鎖峽不可上武信王遣勇士斫之㑹大
風暴起荆南舟絓于鏁難為進退武矢石交下荆南兵
敗衂奔還死者無筭既而聞北路䧟敗遂以䕫忠萬三
州詣魏王繼岌降武復仕後蜀加秩侍中統飛棹諸營
為峽路行營招收討伐使進取渝州降唐刺史張環分
兵趣黔涪未㡬卒于渝州年八十餘嵗武每統師下峽
經過故林未常不屏去旌旗獨歩奠父塟之䖏渝合之
間以楚僧言有驗相傳為異事
王暉髙祖時累有戰功後主踐阼官集州刺史集州故
乏水泉㑹岐兵攻城急斷水道城旦暮下矣暉中夜禱
神忽夢一老父告曰州獄之下當有靈泉涌出暉驚寤
遲明亟命操鍤于所示之䖏果得泉引水䝉活者甚衆
岐兵初以暉師絶水坐俟其斃暉命汲水于城上揚之
皆驚異解去未㡬遷秦州節度使國亡入唐為陵州刺
史後攻殺董璋降孟氏久之終老于咸陽
林思諤不知其世系為人柔順善揣人意乾徳中官閬
州團練使是時後主北廵思諤朝于利州請幸所治後
主于是泛江而下畫舸綵舟綿亘不絶閬中繹騷實思
諤為祸階也俄充長直軍馬使已又命為昭武軍節度
使戍利州以備唐及唐將李紹琛至利州修桔柏梁思
諤先棄城奔閬州遂遣使詣魏王繼岌降
蕭懐武有心計長于兵事仕後主為小院使故軍廵之
職也凡𨽻懐武部下者名尋事團亦曰中團中團百餘
人每人各畜私人十餘輩偵察動静以告宻為能由是
懐武積金鉅萬第宅伎樂為一時冠又時時殺人以示
威福有術士着綠衫售藥金成都市中懐武欲丐其術
堅不與遂於馬院杖死之其横恣皆此𩔖也積功至戎
州刺史及後主降唐懐武與眉州刺史鮮于臯謀亂無
少長俱戮于市
論曰張武峽江之戰即古名將何加焉王暉黙禱而得
水泉雖曰至諴感神抑亦天實助之乎思諤誘主周㳺
泥首敵國懐武凶惡性成不良于死四人皆王氏之武
臣所由薫蕕不同器者矣
　　張士喬　　段融　　蒲禹卿　　林罕
　　劉賛　　　張雲　　李龜禎　　周彥章
　　馬全
張士喬乾徳初官華陽縣尉是時立髙祖原廟於萬嵗
橋後主帥后妃百官往祭之祭用鼓吹及褻味士喬以
非禮之祭先帝勿饗上疏爭之後主大怒欲誅士喬順
聖太后力勸得免奪職流黎州尋赴水死
段融事後主為雒縣令在邑多恵政漢州推亷吏第一
乾徳二年後主下詔北廵載兠鍪挾弓矢旌旗連百餘
里朝臣絶無有諌阻者道經漢州融輙上言陛下萬乘
之尊不宜逺離都邑當委大臣征討後主不從不數年
竟以是敗
蒲禹卿成都人也當布衣時慷慨好直言不肯以嚅囁
事人後主乾徳四年用制科對䇿大約言今朝廷所行
者多一朝一夕之事公卿所陳者非乃子乃孫之謀暫
偷目前之安不為身後之慮衣朱紫者咸盗跖之輩在
郡縣者悉狼虎之人奸佞滿朝貪淫如市以是求治是
謂倒行執政切齒欲誅之後主以其言有益擢為右補
闕已出為秦州節度判官㑹安重霸等請後主東逰禹
卿上表㡬二千言其略曰先帝艱難創業欲傳之萬世
陛下少長富貴荒色惑酒秦州人雜𦍑苖地多瘴癘萬
衆困於奔馳郡縣罷於供億鳯翔久為仇讐必生釁隙
唐國方通歡好恐懐疑貳先皇未常無故盤逰陛下率
意頻離宫闕秦皇東狩鑾駕不還煬帝南廵龍舟不返
蜀都彊盛䧺視隣邦邉庭無烽火之虞境内有腹心之
疾百姓失主盗賊公行昔李勢屈於桓温劉禪降于鄧
艾山河險固不足慿恃又曰天水之地逺惡難行險棧
欹雲危峰揷漢石崖微雨則摧閣道稍泥則􁌇那堪叱
馭豈可鳴鑾且蜀國從來創業多乏永謀或徳不及于
両朝或祚不延于七代皆為不恤直言以致亡國(何光/逺鑑)
(誡録載禹卿全表云臣某頓首死罪臣聞堯有敢諫之/鼔舜有誹謗之木湯有司過之士周有戒慎之鞀蓋古)
(者明君克全帝道欲知己罪要納讜言將引咎而責躬/庶理人而修徳陛下自承祧秉籙正位當天愛聞悦耳)
(之忠言毎許犯顔而直諫且先皇帝許昌振跡閬苑興/師歴艱辛於草昧之時受危險於虎爭之際胼胝戈甲)
(寢寐風霜申武力而助中原立戰功而平多壘亡軀致/命事主勤王方得成家至于開國今日鴻基霸盛大業)
(推崇地及雍岐界連荆楚信通吴越威定蠻陬郡府頗/多関河甚廣人物秀䴡土産繁華當四海輻裂之秋成)
(萬代龍興之業陛下生當富貴坐得乾坤但好懽娱不/思機變臣欲望陛下以名教而自節以禮樂而自防修)
(道徳之規受師傅之訓知社稷之不易想稼穡之最難/惜高祖之基模似大宗之臨御賢賢易色孜孜為心無)
(稽之言忽聽弗詢之謀勿用聼五音而受諫以三鏡而/照懐少止宿於諸處林亭多歴覧於前王書史别修上)
(徳用卜逺圖莫遣色荒無令酒惑常親政事勿恣閒逰/臣竊聞陛下欲出成都看於邉壘且天䧺地逺路惡難)
(行險棧欹雲危峯揷漢稍雨則吹摧閣道微泥則阻滑/山程豈可鳴鑾唯堪叱馭又復秦州敵境咫尺塞邑荒)
(凉人雜𦍑戎地多疫瘴别無風華異境不可選勝尋幽/隴水聲清邉笳韻咽營中只帯甲之士城上宿枕戈之)
(人看烽火於孤峯朝朝疑慮覩望旗於絶嶺日日隄防/是多山足雲之鄉即易動難安之境麥積崖無可瞻戀)
(米谷峽何足聞知縱過嗟山須通怨水秦穆圉馬之地/隗囂僣位之邦其次一人出行百司叅從千群霧擁萬)
(衆星馳當路州縣凋殘所在館驛隘小止宿尚猶不易/供需固是極難縱若宫中指揮自破屬省錢物未免因)
(依擾踐觸處凌持以此細論不合輕動其𩔖蒼龍出海/雲行雨施豈合浪静風恬必見傷苖損物所以鑾輿須)
(止天歩難移况頃年大駕只到山南猶不下關進發兵/士此時直至天水未審制置何如當初打破梁原城池)
(鹵掠義寕户口截腕者非一斬首者倍多匪惟生彼人/心而亦損兹聖徳今去洛京不遠復聞大駕重來彼則)
(預有計謀此則便湏征討况鳯州久為讐敵必貯姦謀/切慮妄措妖詞致生釁隙又陛下與唐國方申歡好信)
(幣交馳但慮聞道聖駕親行别懐疑忌其事専差使命/請陛下境土會盟未審聖躬去與不去若去則湏似秦)
(趙爭强彼此難屈若不去則便同魯衛不睦戰伐滋興/酌彼未萌料其先見願陛下思忖臣伏聞自古帝王省)
(方廵狩弔民伐罪展義觀風然後便歸九重别安萬姓/陛下累曾逰歴未聞一件教條止於踐履山川驅馳人)
(馬閬苑則舟船㡬溺青城則嬪婇將沉自取驚憂為何/切事及還京輦並不説於軍民廹欝衆情莫彰帝徳憶)
(昔先皇帝在日未有無故廵逰陛下纂承已來樂意頻/離宫闕此時依前整蹕又擬逺别宸居昔秦王之鑾駕)
(不廻煬帝之龍舟不返陛下聖逾秦帝明勝隋皇且無/北築之虞焉有東逰之弊陛下寛仁大度廣孝深慈知)
(稼穡之艱難識古人之成敗自防得失不縱襟懐豈忍/致却宗祧闕  道斷使蒸民以何託令慈母以何辜若)
(不慮于危亡實恐乖於仁孝况玉京金闕寳殿珠樓内/苑上林瑶池瓊圃香風滿檻瑞露盈盤鈞天之樂奏九)
(韶廻雪之舞呈八佾簇神僊于紫禁耀珠翠於皇宫如/論萬乘之君便是三清之境人間勝致天下所無時或)
(追逰足觀竒趣何必顧于逺塞看彼荒山不惜聖躬有/何禆益方今中原有人大事未了但當國生靈受敝盗)
(賊横行縱邉庭無烽火之虞而内地有腹心之患陛下/千年膺運一國稱尊文徳武功經天緯地孝逾於舜仁)
(甚於湯百行皆全萬㡬不撓聰明博逹識度變通深負/規模獨懐英鑒方居大寳正是少年既承社稷之基復)
(抱山河之險何不視逺聽察居安慮危闢四門以求賢/總萬㡬而行事咸修一徳端坐九重使恩威並行賞罸)
(必當平分両路偏療瘡痍庶表裏寛奢保子孫昌盛布/臨人之恵化葢救物之𤣥功選練䧺師思量大計振彼)
(鴟張之勢壯兹虎視之威秣馬訓兵豐糧利器彼若稍/有微釁此則直下平吞正取時機大行王道自然百靈)
(垂祐四海歸仁衆心成城天下治理今則蜀都强盛諸/國不如賢士滿朝聖人當極臣願百姓樂於貞觀萬乘)
(明於太宗採藥石之言聽蒭蕘之説愛増社稷醫療君/民同武王諤諤而昌鄙啇紂唯唯而滅無飾非指諫之)
(事有面折廷諍之人固我春朝保我皇化陛下莫見居/人稠叠謂言京輦繁華葢是外郡凌殘住止不得所以)
(競來凑集暫且偷安今諸州虗理既多百姓失業欲盡/荒田不少盗賊成羣伏乞陛下稍布腹心即當聞見蜀)
(國從來創業多乏永謀或徳不及於兩朝或祚不延于/七代劉禪俄䧏於鄧艾李勢遽歸於桓温皆謂不取直)
(言不恤政事不行王道不念生民以至國亡人心何保/山河之隘不足可慿陛下至聖至明如堯似舜豈後主)
(而相匹豈子仁而比倫有寛慈至孝之名有逺見長明/之策不信倡媚不躭荒滛出入而所在防微動静而無)
(非經久必致萬年之業終為四海之君願陛下且駐鑾/輿莫離京國候中原無事八表來王天下人心咸歸我)
(主若羣流赴海衆蟻慕羶有道自彰無思不服匪惟要/看天水直可便坐長安是微臣之至懇舉國之深願也)
(臣聞昔者天子有爭臣七人雖無道不失其天下是以/輙傾舟􁃶仰諫聖明不藉官榮不謀名譽情非訕上理)
(切愛君雖無折檻之能但有觸鱗之罪不避誅殛爰叩/天庭臣死如萬𩔖之中去一蝼蟻陛下或全無忖度須)
(向邉陲遺聖母以憂心令庶寮以懐慮全迷得失自取/疲勞倘有不虞悔將何及臣願陛下稍開諫路微納臣)
(言勿違聖后之情且允國人之望俯存大計莫去邉陲/干犯冕旒無任憂惕冒死待罪激切屏營之至謹奉表)
(直諫以聞臣某誠惶誠恐/頓首頓首死罪死罪謹言)韓昭得禹卿表大怒叱之曰
俟主上西歸當使獄吏字字問汝未㡬唐師大至從後
主歸唐及後主被誅禹卿慟哭曰蜀人自此重不幸也
題詩于驛門而逃不知所終(詩曰我王銜璧遂稱臣何/事全家併殺身漢捨子嬰)
(名尚在魏封劉禪事猶新非于大國渾無識都是/中原未有人獨向長安儘惆悵力微何路報君親)
林罕字仲緘西江人也落魄不羈博通經史而為文多
譏刺執政者往往忌之初除温江主簿稍遷太子洗馬
(一作員/外郎)咸康元年後主忽舉觴不悦曰北有後唐南有
蠻詔朕既不能弔伐是所憂也時特進檢校大傅顧在
珣奏曰朝廷有十臣在陛下何憂退而屬罕著十在文
以進曰興土木於禁中選驍䧺於手下爰持斧鉞出鎮
藩籬飾宫殿於遐方命鑾輿而逺幸為釁之端為禍之
原有王承休在摧挫英䧺吹揚佞媚全無才智繆處腹
心斷性命於戲玩之間戮仇讐於樞機之下有功勞而
皆棄非賄賂而不行有宋光嗣在受先帝之付託為大
國之棟梁既不輸忠又不知退恣一門之奢侈任數力
之驕矜徒為貪饕之人實非社稷之器有王宗弼在妄
陟雲霄殊非謇諤興亂本則逞章程之妙恣姦謀則事
頰舌之能心口傾危尚居左右有韓昭在性懐慘毒心
恣貪殘焚爇軍營恢拓私第不顧喧騰於衆口惟思自
任于忿懐有歐陽晃在酷毒害民市井聚貨叨為郡守
實負天恩瘡痍已偏於陽安蒙蔽半由於内宻有田魯
儔在為君王之元舅受保傅之尊官但務奢華不思輔
弼第宅逈同於上苑金珠求滿於貪心有徐延瓊在出
為留守入掌樞機無諤諤以佐君但唯唯而狥㫖有景
潤澄在搜求女色取悦宸襟常叨不次之恩每冒無厭
之寵敷對惟誇於便㨗佐時不識於經綸素非忠勤實
為忝竊有嚴凝月在唱亡國之音衒趨時之侈毎為巫
覡以翫聖明致君為桀紂之昏使上乏唐虞之化有臣在
陛下任臣如此何憂社稷不安(鑑戒録云有唐十在著/自簡編為古今之美談)
(顯君臣之强盛故林罕亦著前蜀十/在明其禍亂之胎示以君臣之醜)後主覧之大笑賜
在珣綵五百叚加右金吾衛將軍開府儀同三司檢校
太尉仍令所司編入國史在珣以其半遺罕在珣故後
主狎客而謬假罕文以沽直罕竟不得用而卒罕尤善
六書之學常註説文二十篇目曰林氏小説刻石蜀中
劉賛(闕/)　人㓜文思遲鈍日禱天乞文才忽夢吞小金
龜一枚文章大進乾徳時官嘉州司馬後主荒淫無莭
日與近臣潘在迎輩宴飲褻慢賛獻陳後主三閣圖并
作歌以諷後主雖不之罪而亦不能用也未㡬遷學士
有玉堂集若干卷又編蜀國文英八卷一日吐金龜投水
中無何卒
張雲唐安人立朝謇諤不為茍容歴官右補闕咸康元
年彗星見井鬼之次司天言宜修徳以弭大灾後主詔
于玉局化置道塲禳之雲上疏言百姓怨氣上徹于天
故結為彗星彗者除舊布新之義斯乃亡國之兆豈祈
禳所可免後主怒流之秦州雲直言不避恒自比朱雲
權幸多嫉之宣徽使景潤澄常謂曰昔朱雲請斬馬劍
以腰斬張禹今尚方惟有斷鷄刀卿欲用乎雲曰鷄刀
雖小亦可斬羣狗也潤澄憾之至是奏雲謗國遂罹貶
謫雲多病行至臨卭卒
李龜禎京兆人也乾徳末官知制誥為人切直不畏權
貴後主常宴近臣于怡神亭酒酣脱冠露髻男女無别
雜坐讙呼不復有上下之禮龜禎諫曰君臣沈湎不憂
國政臣恐啓北敵之謀禍至無日矣後主殊不為意未
踰年而國亡
周彥章成都人也本姓王以軍功官金吾衛使後主采
掠宫伎彥章女有殊色亦在選中彦章按劍對使者曰
彦章是先皇帝令與周氏作義兒家世實出于王衆所
聞也豈有王氏女而事王氏者乎因召左右小軍無婦
者即以女衣襟結之使為夫婦後遇國變王宗弼勒兵
誅韓昭等彦章亦與有力焉其强鯁有如此
馬全從髙祖父子歴官至永平軍節度使兼侍中已而
隨後主歸唐唐同光四年後主既罹秦川之禍六月蜀
百官皆詣洛陽宰相王鍇以下拜官有差全慨然曰國
亡至此生不如死因不食卒
論曰乾徳咸康間朝鮮蹇蹇之風野乏矯矯之莭若
叚融叩馬張士喬湛身蒲禹卿荒遯可不謂烈哉林劉
張李或寓言以託諷或批鱗而逆諫要皆乃心忠公無
忝臣誼至周彥章鯁介不移馬全捐生殉主誠云疾風
之知勁草矣
　
　
　
　
　
　
　
　
　
　
　
　
　十國春秋卷四十三
欽定四庫全書
　十國春秋卷四十四
　　　　　　　　　　　　檢討吴任臣撰
前蜀十
　列傳
　　侯翮　　　王保晦　盧延讓　　庾傳昌
　　楊義方　　王仁裕　李珣　　　尹鶚
　　張蠙　　　牛嶠　　牛希濟　　趙㽔
　　鄭藝
侯翮成都人也風儀端秀善文辭尤工奏記表章唐光
啓中以㧞萃出身為邠寧從事僖宗幸蜀拜中書舍人
翰林學士已而歸隠導江卧龍館不出高祖鎮西川時
翮素於馮涓有恩涓力薦髙祖辟為節度判官掌書記
終于其官翮常上書髙祖有云翮可以行修牋表坐了
檄書其自負如此
王保晦閬州人也雅擅文才酷無體式而辭致曉暢善
達人意㫖髙祖辟置莫府與馮涓同掌書記是時岐王
茂貞用王超牋奏言偽而辨(超有洋源/集二卷)髙祖絶愛之頗
以保晦與之匹稱曰二王武成時官翰林學士承㫖光
天元年坐附會宦官唐文扆奪職流瀘州後主嗣位伏
誅
盧延讓字子善范陽人唐光化中進士受朗陵雷滿之
辟滿敗歸髙祖髙祖即皇帝位授水部員外郎俄遷給
事中初延讓獻髙祖詩有云栗爆燒氊破貓跳觸鼎翻
至是髙祖與同平章事潘峭夜論邉事旋命宫人爇栗
已而爆栗燬坐間繡褥又髙祖性猜疑常于爐間置金
鼎令二妃親侍茗湯是夜宫貓相逐誤覆其鼎髙祖良
久曰栗爆氊破貓觸鼎翻憶得盧延讓卷中有此語乃
知先輩裁詩信無虛境明日超拜工部侍郎(按北夢瑣/言盧有詩)
(云不同文賦異為是者之乎復入翰林閣筆而已同列/戯之曰不同文賦易為是者之乎竟以不稱職數日而)
(罷是延讓㑹官翰林/矣今從唐詩紀事)轉刑部侍郎卒延讓詩師薛能不
尚竒巧人多誚為淺陋獨吴翮重其作盛稱於時且云
語不尋常後必垂名延讓凡三十五舉方登第所業詩
有狗觸店門開饑貓臨鼠穴嚵犬䑛魚砧諸句甚為張
濬成汭所賞及髙祖時復以詩語巧合擢用延讓謂人
曰平生投謁公卿不意得力于貓兒狗子聞者大噱
庾傳昌義成人北周庾信之後也富文藻工著述起家
永和府判官累升中書舍人翰林學士撰玉堂集二十
卷青宫載筆記二十卷金行啓運錄二十卷通正元年
卒傳昌文才敏瞻傷于冗雜官舍人時詣謁宰相張格
不得見傳昌怒歸草啟事約數千字投於謁者而去它
日格謂朝士曰庾舍人見示長牋不可多得然曾聞其
草角觝牒詞動乃數幅葢譏其無體要之用也(時又有/中書舍)
(人庾撲誥命填委皆/有典則人服其敏)
楊義方眉山人也少舉進士第已而還蜀仕髙祖為秘
書郎性强毅長于吟咏自謂才過羅隱常有春詩云海
邉紅日半離水天外暖風輕利花為時人所稱許後主
時九頭鳥見成都義方作詩有好惜羽毛還鬼窟莫留
灾害與蒼生之句宋光嗣疑其刺已恨之奏譴于沉黎
王仁裕字徳輦天水人也少不知書以狗馬彈射為樂
年二十五始就學而為人儁秀以文辭知名秦隴間秦
帥辟為秦州節度判官仁裕因入成都事後主為中書
舍人後主東廵仁裕與翰林學士李浩弼等從行在路
酬答吟咏無有虚日國亡降唐歴晋漢累官翰林學士
承㫖户部尚書乾祜初知貢舉放榜得士二百一十四
人因題詩以榮之已罷為兵部尚書太子少保周顯徳
三年卒年七十七贈太子少師仁裕性曉音律清泰中
同幕僚饑朝客于梁苑折桞亭樂作仁裕訝之曰今日
必有譸張之事樂舉羽而有宫聲羽水宫土水土相克
得無憂乎少時筵散范延光引賔客大獵為奔馬所墜
又晋髙祖初定雅樂宴羣臣於永福殿奏黄鍾裕仁聞
之曰音不純肅而無和聲當有爭者起于禁中頃之兩
軍校鬭昇龍門外聲聞于内人以為神仁裕喜為詩其
少也嘗夢剖其腸胃以西江水滌之顧見江中沙石皆成
篆籀之文由是文思日進生平作詩滿萬首蜀人呼曰
詩窖子所著紫閣集乘軺集西江集王氏見聞錄玉堂
閒話入洛記開元天寳遺事諸書傳于世又輯國風總
𩔖五十卷時多稱道之
李珣字徳潤梓州人昭儀李舜弦之兄也珣以小辭為
後主所賞常製浣溪沙詞有早為不逢巫峽夜那堪虚
度錦江春詞家互相傳誦所著有瓊瑤集若干卷
尹鶚成都人也工詩詞與賔貢李珣友善珣本波斯之
種鶚性􁌇稽常作詩嘲之珣名為頓損鶚累官至翰林
校書
張蠙字象文清河人唐乾寧中進士歴任校書郎櫟陽
縣尉遷犀浦令髙祖開國拜膳部員外郎已出為金堂
令後主踐阼奉太后逰大慈寺見壁間題句云墻頭細
雨垂纎草水面回風聚落花太后深加欣賞顧問寺僧
僧以蠙對乃賜霞光牋五百幅令寫所業詩以進蠙攟
篋中藏得詩二百章獻焉後主善之将召為知制誥内
侍宋光嗣以其輕傲沮之止賜白金奬勞而已蠙生而
穎秀性喜為詩咸通時與張喬許棠喻坦之劇燕任濤
吴宰周繇鄭谷李棲逺温憲李昌符謂之十哲(十哲本/十二人)
童年有白日地中出黄河天上來之句盛為當世所稱
牛嶠字松卿一字延峰隴西人也唐相僧孺之後博學
有文以歌詩著名乾符五年登進士第歴官拾遺補闕
校書郎高祖以節度使鎮西川辟為判官及開國拜給
事中卒有集三十卷歌詩三卷自言竊慕李賀長歌舉
筆輙效之尤善製小辭女冠子云繡帯芙蓉帳金釵芍
藥花菩薩蠻云山月照山花夢囘燈影斜皆嶠佳句也
牛希濟後主時累官翰林學士御史中丞國亡入洛唐
明宗宣宰相王鍇張格庾傳素及希濟各賜一韻試蜀
主降唐詩五十六字鍇等皆諷後主僣號荒淫失國獨
希濟得川字詩意但述數盡不謗君親明宗得詩嘆曰
如希濟才思敏妙不傷両國逈存忠孝者罕矣即拜雍
州節度副使(詩曰滿城文物欲朝天不覺隣師犯塞煙/唐主再懸新闕  蜀君還却舊山川非干)
(將相扶持拙自是吾君數盡年古/往今來亦如此㡬曽歡笑㡬澘然)希濟素以詩辭擅名
所撰臨江仙二闋有云月斜江上征棹動晨鐘又云皆
道勝人間湏知狂客拚死為紅顔特為詞家之雋又次
牛嶠女冠子四闋時輩嘖嘖稱道女冠子故唐駱賔王
代王靈妃贈李榮長篇因取以為名
趙㽔梓州鹽亭人博學韜鈐長于經世夫婦俱有節操
不受交辟乾徳時著長短經十卷行世
鄭藝仕後主為翰林學士文辭敏贍筆不加㸃其最著
有武徳軍節度使趙國公徐延瓊碑銘蜀人往往傳誦
焉(碑文曰臣常讀唐書竊覩太宗每以為將致治平必/先仁誼得賢則理失人則危可鍳格言足徵䆳古豈)
(不以化馴易服威東難齊哉然農戰交修徳刑共舉將/亂也其政必恭將弊也其風必佻欲圖九合之威亦頼)
(五臣之佐苟虞害衆莫若任賢視今可以知昔矣髙祖/皇帝以汴賊弑君唐朝絶嗣左袒罕聞其歸漢同聲皆)
(倣於吠堯上下相蒙酣為醉國寰區之内億兆無依競/陳推戴之誠願正君臣之位難違衆欲遂啟丕圖戡禍)
(亂而俟中興協㑹盟而歸大國為蜀之帝報唐之恩明/孝皇帝受命之六年天清地寧珠聨璧合肇修人紀於)
(變時雍至若皇墳帝典之精河圖洛書之奥步驟於羲/軒之際損益于文獻之間不然何其盡善盡美之如是)
(也遂使蠻方向化吴越輸珍麟鳯効祥草木呈瑞矧復/英賢間出俊乂羅生上獨以為未也方且思聖父勤求)
(登用才哲循名責實較徳論功沮勸有謀黜陟不濫鑿/乾締搆允歸睿作之功夀國陶鎔必有挺生之佐式扶)
(昌運對越上𤣥由是中外文武將相公卿洎庶尹庶史/各率厥職奉若天㫖越正月武徳軍將校吏民緇黄者)
(艾等列狀詣䕶軍使請以節度使徐延瓊徳政上聞願/勒碑紀且以借留為請上憂勤庶政以百姓為心凝旒)
(稱歎者久之謂翰士藝曰朕司牧元元將開夀域使國/内郡縣治行皆如梓橦朕何憂哉夫吏乆于官古之道)
(也况衆欲之乎朕既俞其請矣卿為我摭其懿實播無/窮之閩以塞民望微臣奉詔恐懼叙曰臣聞龍飛九五)
(山川効雲將之靈鵰擊三千風木運波臣之化雖復同/心同徳雅資十亂之功乃聖乃神永賴八元之佐内則)
(臯䕫協賛外則方召専征神謀且貞師律具有兼膺注/意宜屬宏材此我皇帝之御宇也丕顯帝圖顧兹天厯)
(四神踐雪五老飛星投綸負鼎之賢爭伸𢎞業委輅請/纓之士競奮深機蕙帳空而明月常孤蒲輪至而清風)
(自激猗歟雖居宣武之間未若我朝得人為盛也其或/家連戚里身陟齋壇益揚諫損之風靡見驕矜之色功)
(超賈鄧政邁黄韓有若武徳軍莭度使徐公斯可為一/時之英也公名延瓊字敬明東海剡人即國之元舅也)
(世緒標竒門風襲煥鎮為峯鼎用作䧺鋩父子則貴比/金張兄弟則政同魯衛騰八龍之身價齊一鳳之羽儀)
(阮竹皆芳田荆並茂金相玉印各炫晨葩虎節師壇共/觀晝錦徒思徧舉抑亦倦譚公王父唐京兆武功縣令)
(追贈尚書左僕射太師髙平王政績頻彰勲華早振自/激封矦之志夙垂濟世之名並西晋殊功榮聨邸第南)
(朝雅望地顯官婚貽謀各著於承家致用皆光其佐命/朱輪華冕豈獨推恩甲令門風實先種徳是賢奕葉孰)
(與提衡歴佐昌期宜鍾異氣公中丘㑹秀大爽炳靈㓜/挺英姿夙彰雅操禀説禮敦詩之教藴經文緯武之才)
(欲紹家聲遂叅戎右敵國相吞之候決在毫釐隂符必/勝之機制于掌握琱戈寳鼎門崇八命之榮玉帳金壇)
(神授六韜之妙故能名髙大國業嗣良弓輕鎮北之無/文恨征南之不武圯橋靈叟謂謀略之可傳汶水神翁)
(知功明而必立自継膺睿睠兩踐渙符四封無刁斗之/音千里有袴襦之咏政成剖竹擁重執金掌領孤兒毎)
(驚廵於晝夜扈隨大駕逺鎮定于邉陲纔複六飛將分/雙節上以郪城奥壤潼水名區粤自艱難久罹瘡痏獄)
(市無寄杼軸皆空羣盗猖狂幸冦恂之去日遺黎憔悴/望郭汲之來時不有改張何其俾乂爰求賢帥式慗䧺)
(藩乃授公武徳軍節度使攬轡遄征下車畢理彈壓豪/驁封植疲癃窮本尋源提綱振領害於人者雖大必去)
(利於人者雖小必行嘗謂人曰法者政之要也不可以/不峻其隄防禮者教之本也不可以不謹其律度食者)
(民之命也不可以不勤其稼穡兵者戰之器也不可以/不肅其號令率是四者盡其一心上可以翼衛朝廷下)
(可以儀刑藩翰吾得之矣爾其觀焉公以管内數多亡/命姑務偷生久聚雈澤常為虺蜴狡穴皆依於窮谷妖)
(巢各恃於幽林化之不悛來而復叛郡邑虞其蹂躪路/岐苦于□攘公宻運良籌周旋峭格盡投私罟皆挾禍)
(胎益其戎兵誡其强吏商旅無滯貢奉㒺艱王尊申京/兆之威龔遂去潢池之患勞徠罕倦蕩析咸歸動有常)
(規賞無横費上勤時貢下贍軍須月未及其授衣仕已/忻於挾纊賑其匱乏釋彼愁顔幸夜犬不驚宵魚自放)
(哀矜庶獄慎恤惟刑赭衣盡服其神明丹筆立分其情/偽絶加等之聚歛革無名之征徭平衡不謬于錙銖加)
(量㒺欺於圭撮公又仰稽前古俯瞰遺踪思棗袛闢地/之謀味韓浩屯田之計膏膄靡棄黍麥頻豐夢果應于)
(牧人利可資于寡婦貢賦加倍獻賦相望又嵗别進軍/食因沃潤之卿置牢盆之務商徒繁㑹官帑委輸檢吏)
(通民機能制用矯時阜俗儉以率先貫天錢而已靡星/文認寳氣而已有䧺劍缺文來奏課最連聞□本可留)
(是表富人之術芋區難並咸知濟物之方公以鳴社嘉/辰繞樞令節祈聖夀有莊嚴之懇祝宗祧於降誕之期)
(自捨俸金於恵義寺搆華嚴大閣向者公府未完軍衛/莫稱於是載修輪奐别創規模庭架虹梁門羅虎㦸層)
(樓燕賀偏増鼓吹之雄廣厦翬飛益動旌旗之色路當/衝要地控都畿使車盡夜以交馳候館往來而宿餉每)
(傾公帑用飫賔筵休聲洽聞靈貺昭感紫芝三秀黄犢/並生天唯發祥地不愛寳逈掩得禾之異果符登麥之)
(文歌徳詠仁言將不足含和吐氣樂固難名大矣哉公/之問俗觀風阜財述職焉可得而稱也爵賞既行中外)
(同嘉遂冊拜中書令趙國公加食一千户通前五千户/公嶽降標竒星精禀異温如珪璧郁若椒蘭智合韜鈐)
(言無鉤距運籌决勝荀攸可比於良平仗鉞祓威謝艾/足同於方召研機照理植操資忠允武允文多材多藝)
(軍中謀學馬上註書揮刀則立覩飛泉盤弰則惟聞折/樹而又貴不自滿謙而益光饗士投醪延賔比飰帳下)
(之犀渠貝胃咸感吮癕樓中之螓首蛾眉寕矜笑嬖閨/門密行簮組美譚里巷相觀風雲動色宸中風注寵詔)
(已行致闗境之允諧固本朝之是衛况家豐懿戚治陟/殊尤心膂連營蓄雷霆於北落股肱重鎮寄柱石于東)
(川克副分憂合膺異渥宜其珉䴡徳瑩檢圖功懋績著/擁旄化行偃草比屋而乞留侯霸呌閽而願借耿純詎)
(可使螭首翠碑末披文而相質麟臺彩筆不冩照以傳/神臣志慕陽秋工非潤色仰遵睿㫖敢述殊勲曽無少)
(女之辭預怯中郎之鍳所兾陵遷谷變尚窺沉水之文/地乆天長永覩生金之字謹為銘曰金行啟運鼎業鑿)
(乾麟御瑞紀鳳舞昌年層潤浩注國祚遐延光凝寳匣/福藹祥編上詰繼文皇圖増煥得一踐羲登三轢漢懿)
(綱牢籠大鑪真觀宗社還資微明接旦大虚寥寥中有/元精䴡物為端䴡人為英英英徐公為甿而生脂膏不)
(染獄市無驚智勝兵强化行民附屢立竒功繼膺寵數/帝念徐公聿齊其務迺騰梓橦并有饒賦公至若何時)
(雨霶𩃱枯苖耀穎涸轍騰波推奸禁暴劉弊止訛襁負/而至動植興歌八政何先以食為天卧鼓勸農免胄服)
(田耒耜接肘籉笠摩肩閭閻風靡稼穡雲連衆害既去/纎惡皆除頌宣化育慎恤刑書徽纆自朽囹圄常虚輕)
(徭薄歛政協蒲蘆老安少懐遠至邇肅風雨時若家給/人足户溢版籍賦登公牘儲峙孔多貢輪相屬神明之)
(正誰為之師公之俱美福禄攸宜位隆鳳沼恩注龍墀/梓人頌徳天子嘉之爰命荒墟奉揚馨列揚子神疲江)
(生思絶涪水東注銅山西/掲帶礪無期永旌賢哲)
論曰侯翮王保晦有飛書草檄之才延讓傳昌義方仁
裕珣鶚蠙嶠諸君子皆文苑名流允為國華者也牛希
濟應詔賦詩不謗故君可云得風人之體趙㽔素以節
操見而著作鬰然故不可沒鄭藝辭采贍麗雖間有諛筆
事或過情要亦文士之常態矣
　　刁光　　　滕昌祐　　房從真　　宋藝
　　髙道興　　杜齯龜
刁光長安人天復初来蜀工畫湖石花竹貓兎鳥雀之
𩔖慎交逰所與率佳士黄筌孔嵩皆師事之議者謂孔
𩔖升堂黄得入室年踰八十益不廢學成都僧寺多有
光遺筆云
滕昌祐字勝華本吴人後逰兩川遂為蜀人志趣髙潔
不昏不宦常卜築幽閒之地栽花竹杞菊觀植物之榮
悴以寓意焉久而得其形似因善繪花鳥蟬蝶後又以
畫鵞得名歴前後蜀年八十餘卒
房從真成都人工畫人物蕃馬事髙祖為翰林待詔常
于宫中版障上繪諸葛武矦渡瀘水圖人馬甲胄生動
如神髙祖過此輙駐駕不進怡然嘆曰壯哉甲馬兼善
潑筆鬼神有寧王射獵陳登斫鱠常建冒雪入京等圖
傳世
宋藝蜀州人工寫貎後主時官翰林待詔常寫唐朝列
代御容及道士葉法善禪僧一行沙門海㑹内臣髙力
士等像于大慈寺
髙道興成都人光天乾徳間官内圖畫庫使工佛道雜
晝用筆神速觸𩔖皆精時諺云髙君墜筆亦成畫
杜齯龜其先世本秦人避安禄山之亂遂居于蜀齯龜
少博學渉獵經史丹青之伎妙出人意始師常粲寫貎
雜畫尤工於佛象羅漢乾徳時後主以髙祖受唐恩乃
改唐道襲私第為上清宫摶王子晋像為逺祖于上清
祖殿命齯龜冩唐二十一帝御容於殿堂之四壁又命
齯龜寫髙祖貎及太后太妃真于青城山金華宫又冩
杜天師光庭像于君平觀祐聖天師光業像于大聖慈
寺齯龜官翰林侍詔賜紫金魚袋蜀人繪像者以齯龜
稱首
　
　
　
　
　
　
　
　
　
　十國春秋卷四十四
欽定四庫全書
　十國春秋卷四十五
　　　　　　　　　　　　　檢討吴任臣撰
前蜀十一
　列傳
　　胡秀林　　馬處謙　　趙温珪　　何奎(孫䧺/)
　　趙延乂　　馮見鬼　　韓伸　　　石潨
胡秀林(闕/)　人妙精厯法多所糾正唐景福初為司天
少監㑹宣明厯浸差與太子少詹事邉岡均州司馬王
穉同改新法上之賜名景福崇𤣥厯光化中遷司天監
宦官劉季述廢昭宗將殺秀林以立威秀林曰軍容幽
囚君父更欲多殺無辜乎季述憚其言正而止已而事
髙祖髙祖即位仍官司天監累著武成永昌厯二卷正
象厯經一卷後人咸取法焉
馬處謙扶風人也幼病瞽鬻筮安陸市中有謁筮者忽
進謂處謙曰子筮未臻其妙盍從我受秘法乎處謙唯
唯隨往陶仙觀宻授星筭之訣凡一十七行因請謁筮
者氏籍對曰胡其姓而恬其名且戒云子有官禄終五
十二慎勿道我于王侯之門處謙自是筮易極精未㡬
從趙匡明來蜀髙祖習其名宻令廣成先生杜光庭問
年夀㡬何處謙曰主上受元陽之氣四斤八兩髙祖後
七十二嵗而殂盖計數為七十二両也處謙累官中郎
賜金紫年五十二卒
趙温珪秦州人祖省躬通數術避亂于蜀温珪善相人
兼精三式成都謂之趙聖人髙祖時官司天少監永平
元年髙祖與岐交惡王宗侃請統師前進温珪諫曰李
茂貞未犯邉諸將貪功深入糧道阻逺恐非國家之利
髙祖不聽果有青泥嶺之敗武人王暉者一日遇温珪
于朝門温珪屏人語之曰君面有殺氣得無懐兵刃以
圖人邪然君自是晚達三為郡守一為節制不冝害人
以取殃禍暉大駭探懐中匕首擲地泣曰暉為此子所
擠今日不勝其憤欲刺殺之便爾引決不期逢公為開
釋耳請從此止拜謝而退暉尋為刺史遷秦州節度使
一如温珪言温珪常為髙祖占吉凶小不中輙加詰責
及病革戒其子孫曰數術吾世業然吾仕亂國得罪而
幾死者數矣子孫能以它道仕進者不必為也
何奎閬州人不知其何術而言事多顯驗時人號為何
見鬼公卿近貴皆嚮慕之成都銀工有患白癩者傳兩
世矣奎謂曰爾所苦我已知之爾家佛幢罘罳乃異時
得之祀鬼故物𠖇魂無依作祟耳第速去之疾無害也
銀工歸遽令撤去病良已其餘竒中者無算奎不汲汲
仕宦末年以術進自布衣賜金紫除興元少尹不之任
意豁如也一夕預刻死期急歸閬州卒又有夾江孫䧺
者人稱孫卯齋言事亦亞于奎後主歸唐時宦者宋愈
昭及將軍數員叩其往洛吉凶䧺俛首曰諸官識之此
去無灾無福但行及野孤泉新舊使頭皆不見矣逮後
主罹秦州之禍隨聞莊宗亦遇鄴都之變實其地也悉
如䧺所説
趙延乂(歐史作延義今/從蜀禱杌通鑑)字子英温珪子也仕後主為司
天監亦以數學顯尤善星緯風角之術乾徳六年後主
詔廵秦州發成都日天地冥晦有羣鴉泊于旗杆其鳴
甚哀次梓橦大風發屋㧞木延乂進曰此貪狼風也千
里外必有破軍殺將之凶未㡬唐師至三泉三招討皆
棄寨宵遁是其驗也國亡入唐為星官清泰時官翰林
天文與端明殿學士李專美等更直中興殿廷大被恩
遇每語至夜分廢帝欲徙石敬瑭于鄆州延乂力言天
象失度宜安静以弭灾事得止未㡬復用薛文遇言遂
至激變延乂已而仕晋契丹㓕晋随契丹至鎮州李筠
白再榮謀逐麻答歸漢延乂假術數以賛成之無何仕
漢為司天監隱帝即位宫中數見怪物投瓦石撼門扉
帝詢延乂禳除之法延乂對曰臣職司天象禳除之事
非臣所知然臣所聞殆山魈也周太祖自魏至京師召
延乂問漢祚短促者天數邪延乂言王者撫天下當以
仁恩徳澤而漢法深酷天下稱寃此其所以亡也因事
周為太府卿判司天監以疾卒
馮見鬼失其名遂州人也目中似有所睹知人吉凶時
陳絢為武信軍留後中書令劉知俊來代任頗摭其舊
事叠有奏論馮謂絢曰府主雖號元戎前無旗節所引
殆不久乎幸勿憂也未踰嵗知俊果伏誅有官人林泳
者本閩人常謂同僚曰安有生人而終日見鬼乎無聽
其妄馮聞之甚不平一日對衆謂之曰公為官多不克
終盖曾枉殺一女子為祟也我能具言其姓名泳由是
慚服且求為解其寃
韓伸渠川人善飲酒長于龜卜逰謁王侯之門常懐一
龜甲先期卜來日之兆吉則博凶則否又或占某方吉
即往取人錢如徴責焉性落魄不羈一日聚博豪飲其
妻率女僕自後擊伸首伸不知方唱池水清辭宛轉繞
梁世因戯呼伸為池水清
石潨故唐樂工也别號石司馬亦云琵琶石潨少時為
宰相令狐綯所賞俾與諸子渙渢連水邉作名亂後來
蜀多遊諸顯官家以賔客待之一夕與軍將數人飲酒
潨以琵琶擅塲在坐非審音者殊不傾聼潨乃撲槽而
詬曰潨曽為中朝相國供奉今日與健兒弹而不䝉我
聼何其酷也于時識者皆歎訝之
　　黄崇嘏　　李夫人
黄崇嘏者居恒為男子裝逰歴兩川周庠從髙祖于卭
南權知卭州會臨卭縣送失火人于州崇嘏即其人也
庠令頌繫獄中崇嘏上詩得召見(詩曰偶離幽隠住臨/卭行止堅貞比濶松)
(何事政清如水鏡/絆他野鶴向深籠)稱鄉貢進士年三十許祗對詳敏随
命釋放後數日復獻長歌庠益竒之召於學院與諸子
姪同遊雅善琴奕妙書畫未㡬薦攝司戸叅軍胥吏畏
服案牘一清庠既重其英明又美其風采居一嵗欲以
女妻之崇嘏乃為謝狀仍貢詩一章以見意(詩曰一辭/拾翠碧江)
(湄貧守蓬茅但賦詩自服藍衫居板椽永抛鸞鏡畫蛾/眉立身卓爾青松操挺志鏗然白璧姿幕府若容為坦)
(腹願天速/變作男兒)庠覽詩殊驚駭亟召見詰問故黄使君女也
幼失父母與老嫗同居元未字人庠益嘉其貞潔已而
乞罷歸臨卭不知所終
李夫人蜀人也善屬文尤工書畫唐郭崇韜帥兵來取
蜀掠得之夫人以崇韜武人悒悒不樂月夕獨坐南軒
竹影婆娑輙起濡毫摹寫牕楮上明日視之生意具足
世人效之多有墨竹云
　
　
　
　
　
　
　
　
　
　
　十國春秋卷四十五
欽定四庫全書
　十國春秋卷第四十六
　　　　　　　　　　　　　檢討吴任臣撰
前蜀十二
　列傳
　　唐道襲　　徐瑶　　　韓昭　　潘在迎
　　徐延瓊　　安重霸
唐道襲(案歐陽五代史作唐襲而北夣瑣言亦云唐峯/二子道襲官皆至節將是道與襲為二人也然)
(通鑑為複名王象之碑目載閬州有/唐道襲碑似又非單名已今從之)閬州人也始以舞
童事髙祖美眉目便佞有心計已而寖預謀畫為馬軍
都指揮使俄遷樞密使王宗佶之死道襲與有力焉髙
祖嘉其能寵眷日甚旌其所居鄉曰烈士鄉永平元年
岐王茂貞兵臨東鄙髙祖命道襲為招討使帥兵以伐
岐臨發髙祖御大安樓製詩送之(詩有丱嵗便將為肘/腋二紀何曽離一日)
(句/)未㡬兵敗青泥嶺㑹王宗播將兵救安逺軍岐軍始
解去久之進太子少保居無何太子元膺與道襲有隙
遂率天武甲士殺道襲于城西時三年七月也事具元
膺傳中是月髙祖贈道襲太師諡忠壯命立碑閬州先
是道襲父峯以負販起家其祖塋在茂賢草市有術士
相之曰此墓法當子孫至公相恐君家不勝福合為盗
賊不令終耳至是峯已為刺史而道襲果以貴顯不良
死道襲常夏日會大雨見所畜猫戲水于簷滴下忽爾
雷電交至化為龍而去識者以為不祥後竟罹元膺之
禍
徐瑤字伯玉長葛人從髙祖入蜀勇猛善格闘髙祖初
鎮西川時兵皆文身黧黒衣裝詭異衆目為鬼兵稱瑶
為鬼魁及克成都瑶多汚辱衣冠士女富人李希妻俞
氏有異色瑶掠而逼之俞曰吾夫常為鄉貢進士爾鬼
兒也焉得無禮于我瑶壯而釋之(一云瑶以劒示俞俞/曰吾寕死瑤乃杖而)
(遣/之)積功至大昌軍使太子元膺之變瑶與常謙素為元
膺所親信元膺既以天武甲士作亂而瑶謙亦帥所部
兵奉太子以攻唐道襲頃之王宗黯兵入瑶遂死㑹同
殿前餘衆皆潰
韓昭字徳華長安人也性便佞善窺迎人意與潘炕子
在迎顧彦朗子在珣同為後主狎客後主起宣華苑昭
與諸近臣日夜侍後主酣飲其中男女雜坐褻慢無所
不至昭素無品望特以嬖幸得出入宫掖累官禮部尚
書兼成都尹乾德二年後主下詔北巡進昭文思殿大
學士位在翰林承㫖上昭恃寵無厭乞賣通渠巴集數
州刺史以為營第費後主悉報可而昭復與王承休安
重霸盛稱秦州山川土風之美勸後主臨幸以為姦㑹
秦州判官蒲禹卿極諫昭得表大怒謂禹卿曰吾収汝
表當徐令獄吏問汝頃之唐師入蜀後主方與羣臣相
對泣王宗弼遽自緜谷馳歸登大𤣥門責昭以佞諛僨
事梟斬于金馬坊門已而函首送魏王繼岌昭粗有文
章至于琴奕書算射法悉皆渉獵有朝士李台瑕譏之
曰韓八座事藝如折襪線無有寸長時人韙之(海録碎/事載李)
(台瑕云韓昭凡事如僧剃/髪無有寸長與此小異)
潘在迎兼侍中炕之子也歴官内皇城使已而貶雅州
及後主北廵復充馬歩使在迎以柔順侍後主逰宴或
為豔歌唱和沉湎無虚日又時時勸後主誅諫臣無使
謗國未㡬遷果州團練使國亡降唐官至左都押衙金
紫光禄大夫檢校司空守蜀州刺史上柱國(外史禱杌/云潘在迎)
(以財賄交結權貴永典樞要常謂所親曰權勢/之家未皆仗其為援但不欲其冷語氷人耳)
徐延瓊字敬明順聖太后弟也(蜀禱杌作/太后兄)以國戚授武
徳軍節度使兼中書令封趙國公食邑五千户未㡬與
弟延珪皆加太師乾徳末充京城内外馬歩指揮使代
王宗弼握兵怙權倚勢衆将為之不平唐師入境宗弼
徧殺後主諸幸臣延瓊與潘在迎等用家貲賂宗弼得
免死先是延瓊經營土木搆第于錦水應聖橋西横亘
數坊務極奢麗成都絶少牡丹延瓊聞秦州董成村僧
院有牡丹一株遂厚持金帛歴三千里取植新苑是時
詔宣内外皇親暖宅後主亦親幸其第忽於壁上戯書
孟字以謿之葢蜀語以孟為不佳也延瓊重其事為製
紅綃籠字以示寵異及國亾後蜀髙祖舘于其第其先
兆有如此云
安重霸雲州人初事晋王存朂已得罪奔于梁未㡬又
奔髙祖重霸為人狡譎多智善事人髙祖以為親將後
主立官簡州刺史宦者王承休用事重霸深結承休以
自託因勸承休求鎮秦州後主乃以承休為節度使重
霸為其副使重霸與承休多取秦州花木上獻請後主
東遊及唐兵臨境承休大恐以問重霸重霸曰劍門天
下之險雖有精兵不可過也然公受國恩聞難不可不
赴願與公俱西承休素親信之以為然整軍將發秦人
送之帳飲城外酒罷承休上道重霸立承休馬前辭曰
秦隴不可失願留為公守承休雖知為所賣業已上
道無如之何唐軍既入成都重霸即以秦成階三州降
唐明宗時官閬州團練使罷為左衛大將軍久之以為
匡國軍節度使廢帝時為京兆尹西京留守徙鎮大同
以病告歸卒于潞州重霸黷貨無厭在簡州時州民有
油客鄧生者能奕碁家頗饒重霸召令對局終朝傍侍
每落一子輙命退立西北牗下俟其算路進子竟日不
過下十數子鄧生倦立且饑甚殆不可堪次日復召如
前或諷之曰刺史嗜賄本不為碁也何不進賂求退竟
獻金十鋌乃免
　　嚴遵美　　唐文扆　　宋光浦　宋光嗣(弟光/葆)
　　王承休
嚴遵美父季實為唐掖庭局博士大中時有宫人謀弑
宣宗是夜季實直咸寕門下聞變入射殺之明日宣宗
勞曰非爾吾危不免擢北院副使終内樞宻使遵美歴
左神䇿觀軍容使常嘆曰北司供奉官以胯衫給事今
執笏過矣樞宻使無㕔事唯三楹舍藏書而已今堂狀
帖黄决事此楊復恭奪宰相權之失也遵美葢疾當時
中官横肆故云後從昭宗播遷鳳翔求致仕于梁州光
化四年徴遵美為兩軍中尉觀軍容處置使遵美曰一
軍猶不可為况両軍乎固辭不起天復二年蜀軍㧞興
元遵美從徙成都明年唐詔所在宦官皆賜死遵美及
西川監軍魚全禋為髙祖所匿獲免(時唐詔誅宦官/惟西川不奉詔)髙
祖即位除内侍監禮遇有加久之告歸青城山下卜别
墅居之年八十餘而終子(闕/)仕髙祖至閣門使遵美忠
正謙約居寵不驕鄙叟庸夫皆得親狎所著有北司治
亂記八卷備載閬宦忠佞傳于世
唐文扆髙祖時以宦者為内飛龍使與宰相張格比後
主之得為太子也文扆實挾順聖太后之寵諷格賛成
其事由是順聖太后内徳之而格亦附會為奸逐毛文
錫左遷庾傳素文扆力為多是時髙祖年老昏耄文扆
典禁兵叅預機宻事無大小皆取决于手及髙祖疾以
兵入宿衛謀盡去諸大臣遣人守宫門王宗弼輩三十
餘人日至朝堂不得入見復令其黨皇城使潘在迎偵
外事在迎慮事敗以其謀洩于宗弼宗弼等排闥入言
文扆欲為變明日貶文扆眉州刺史未㡬削官流雅州
後主嗣位伏誅弟天䧺節度使文裔亦見殺
宋光浦(唐詩紀亊作光/溥今從蜀禱杌)事後主為内侍監乾徳中後主
宴飲無度常以重陽日宴羣臣于宣華苑夜半酒酣後
主唱韓琮栁枝詞(詞曰梁苑隋堤事已空萬條猶舞舊/春風何須思想千年事誰見楊花入)
(漢/宫)光浦意欲以諷為諫遂咏胡會詩曰吴王恃覇棄䧺
才貪向姑蘓醉綠醅不覺錢塘江上月一宵西送越兵
來後主聞之不樂而罷
宋光嗣福州人為人通敏有心計故為宦者給事普寕
公主公主為岐王從子繼崇妻不見答于夫而歸光嗣
隨公主至成都髙祖留之不遣以為閣門南院使天光
中轉宣徽南院使髙祖病革謂大將大臣多許昌故人
必不為太子用思擇人而未得乃以光嗣為樞宻使與
王宗弼等同受顧命輔政後主踐阼即以光嗣判六軍
諸衛事光嗣既得柄用善希合後主意後主頗寵任之由
是與内給事王廷紹歐陽晃李用輅宋承蕰田魯儔等上
下行私多所朋比國政遂日衰及唐兵來後主引兵至
利州光嗣與王宗弼言于後主曰東川山南兵力尚完
陛下但以大軍扼利州唐人安敢懸軍深入後主以為
然殊不為意已而唐師日逼宗弼有異志棄利州西歸
三招討追及于白艻宗弼探詔示之曰光嗣令我殺爾
曹遂合謀降唐未㡬宗弼稱我君臣久欲歸命而光嗣
等熒惑㓜主皆斬之函首送唐軍前光嗣掌樞衡時凡
斷國章多同兒戲判語畧用謔辭韻句其藐玩軍機
皆此𩔖也時光嗣有從弟光葆者字季正隨光嗣為閹
給事黄門官宣徽北院使累遷東川節度使先是唐使
李嚴來聘光葆與語終日服其機辨料嚴東蜀必為鄧
艾之謀乃白後主曰先皇承天正命恵養全蜀有鼎足
之勢今察嚴辭氣竟以姦䧺相喻是鄙我也請斬嚴以
威天下後主不從既而光葆聞嚴還急於圖蜀復上䟽
請為守備後主亦不能用國亡後托疾居閬州唐明宗
時安重霸官閬州團練使光葆乃為所殺
王承休事後主為宣徽北院使用便佞得後主心承休
請擇諸軍驍勇者萬二千人置駕下為左右龍武軍後
主即以承休為都指揮使統之禆將安重霸者以狡黠
事承休承休奏為已副舊將無不人人憤耻已欲得建
節秦州未有以發也乘間進言後主曰秦州多美婦人
請為陛下采擇以獻因遂命為天䧺軍節度使封魯國
公先是唐昭宗世宦官雖盛未有建節一方者宦者得
為節度使自承休始也承休到官即毁府署作行宫大
興力役强取民間子女教以歌舞且圖形遺韓昭使言
于後主又獻花木圖盛稱秦州山川土風之美請車駕
東行于是後主心動决志東廵道路繹騷不堪其苦居
無何唐兵深入承休自文扶南歸士卒凍餒死者無算
餘衆裁可二千未㡬同王宗汭至成都是時魏王繼岌
已入蜀詰責之良久謂坐擁强兵既不戰又不降何也
復問兵入羌者㡬何人歸者若干人承休對以萬二千
人出今得二千人歸繼岌曰是可以償萬人之死矣與宗
汭俱被殺承休妻嚴有殊色後主絶加寵愛秦州之行
後主頗以嚴故臨幸焉至則賜以粧鏡銘曰鍊形神冶瑩
質良工當眉寫翠對臉傅紅如珠出匣似月停空綺牕
繡幌俱涵影中其䙝昵有如此
　
　
　
　
　
　
　
　
　
　
　
　
　
　十國春秋卷四十六
欽定四庫全書
　十國春秋卷四十七
　　　　　　　　　　　　　檢討吳任臣撰
前蜀十三
　列傳
　　僧智廣　　僧貫休　　僧子朗　　掃地和尚
　　段義宗
僧智廣俗姓崔氏初居雅州開元寺善救病以竹片為
杖拍其痛處决之無不立愈癴者便申跛者能行其餘
疾苦應手痊損乾寧二年髙祖延智廣于成都寳厯寺
為人療病所得資財即用修造遂於本寺天王閣居止
於是病者競來日有數千百人貧者不復施錢時號聖
僧
僧貫休字徳隱俗姓姜氏婺州蘭谿人也七嵗父母絶
憐愛之投本邑和安寺圓貞禪師出家為童侍日誦法
華經一千字耳所蹔聞不忘於心與僧處黙隔籬論詩
時人多為驚異受具之後詩名大震乃往洪州傳法華
經起信論皆精奥義刺史王慥見之雅相欽重已而(闕/)
　蔣瓌開洗懴戒壇命貫休為監壇乾寧中謁吳越武
肅王獻詩云滿堂花醉三千客一劒霜寒十四州武肅
王命改為四十州乃可相見貫休曰州亦難添詩亦難
改閒雲孤鶴何不可飛(一云貫休投詩於武肅甚愜㫖/遺贈亦豐王立功臣碑列平越)
(將校姓名遂刋貫休/詩于碑隂見重如此)由是思登南嶽遂擔簦遊荆南與
吳融相遇徃復酬答心相得也㑹節度使成汭以誕生
日得歌詩百餘章而貫休詩與焉汭令幕僚鄭凖評髙
下凖害其能置貫休詩第二貫休怒曰藻鑑如此其可
久乎已而汭問筆法於貫休答曰此事須登壇而授豈
容草草汭不勝其忿逓放黔中因為病鶴詩云見説氣
清邪不入不知爾病自何來久之再至荆南髙季昌館
之龍興寺感時政作酷吏辭復被疎逺鬱悒中題硯子
曰入匣始身安或以為匣者蜀也相勸來蜀遂至成都
上陳情頌云有叟有叟居岳之室忽振金湯下彼巉崪
聞蜀風景地寧得一富人侯王旦奭摩詰龍角日角紫
氣盤屈掲日月行符湯武出天歩孔艱横流犯蹕穆穆
蜀俗整整師律髯髮垂雪忠貞貫日四(闕/)蘇活萬里豐
謐無雨不膏有露皆滴有叟有叟無實行實一瓶一衲
既朴且質幸䝉顧盼詞緩思鬱軒鏡光中願如善吉又
獻詩有云一瓶一鉢垂垂老萬水千山得得來髙祖大
悦呼為得得和尚留住東禪院賜賚優渥署號禪月大
師已而建龍華道塲令居之髙祖常命誦近所譔詩時
貴戚滿坐貫休欲諷之乃舉公子行云錦衣鮮華手擎
鶻閒行氣貎多輕忽稼穡艱難總不知五帝三皇為何
物髙祖稱善貴倖多有怨者夀春節貫休進堯銘舜頌
二章(堯銘曰金册昭昭列聖孤標仲尼有言巍巍帝堯/承天眷命罔厥矜驕四德炎炎堦蓂不凋永孚于)
(休垂衣飄颻吾皇則之小心翼翼秉陽亭毒不遑暇食/土堦苔緑茅茨雪滴君既天賦相亦天錫德輈金鏡以)
(聖繼聖漢髙將將太宗兵柄吾皇則之日新德盛朽索/六馬㒺墜厥命熈熈蓼蕭塊潤風調舞擎干羽囿入芻)
(蕘既玉其葉亦金其枝葉葉枝枝百王允釐享國如堯/不疑不疑舜頌曰髙髙歴山有黍有粟皇皇大舜合堯)
(𤣥德五典克從四門伊穆大道將行天下為公臨下有/赫選賢用能吾皇則之無斁無逸綏厥品彚光光得一)
(千幅臨頂十在随蹕大哉大同為光為龍吾皇則之聖/謀隆隆納隍孜孜孜孜切切六宗是禋五瑞斯列排麟)
(環鳳披香立雪四方納賮九圍有截昔/救世師降生竺乾夀春亦然萬年萬年)髙祖復加奬賞
永平二年卒年八十一明年為浮圖於成都北門外葬
焉貫休累加龍樓待詔明因辨果功德大師翔麟殿引
駕内供奉經律論道門選練教授三教𤣥逸大師守兩
川僧籙大師食邑三千戸賜紫大沙門(一作龍樓待詔/明因辨果功徳)
(大師翔麟殿首座引駕内供奉講唱大師道門弟子仗/選錬校授文章應制大師兩街僧籙封司空大僕卿雲)
(入國鎮國大師左右街龍華道塲對御講讚/大師兼禪月大師食邑八千戸賜紫大沙門)工篆𨽻草
書好事者多號曰姜體詩與僧齊已並名有寳月集一
巻西嶽集四十巻吳融為之序又繪羅漢一十六身并
一佛二大士象皆作古野之貎不𩔖人間或曰夣中所
覩覺後圖之謂之應夣羅漢(一云貫休常自夢得十五/羅漢梵相尚缺一有告曰)
(師之相乃是也于是/遂為臨水圖以足之)翰林學士歐陽炯常作詩述其事
貫休體充而形短其像讃則宰相王鍇為之性落落不
拘小節每於通衢徒歩行嚼果子初來蜀時過詣韋莊
而馮涓適至遂與相見欣然撫手曰我與爾叔有分涓
怒拂衣去他日過從竟不逢迎貫休謂人曰我得得和
尚為渠入蜀何意見怪其率畧多如此又好俳謔一日
與杜光庭並轡道中貫休馬忽奔躓光庭連呼大師數
珠落地貫休曰非數珠盖大還丹耳光庭有慙色貫休
弟子曇域戒學精嚴能詩善篆重集許氏説文行于蜀
貫休詩集皆出曇域所校輯者
僧子朗髙祖時梁州大旱祈禱無驗子朗詣州言力能
致雨乃具十石甕貯水身坐其中水㓕頂者凡三日而
雨足州將王宗儔優禮之竟莫知所往有僧令藹者他
日於興州遇之因叩其術答曰此閉氣法耳習之一月
就本法於湫潭中作觀想與龍相繫龍為定力所制必
致驚動因而得雨然不如甕中為之保無他害
掃地和尚不知何許人髙祖開國後有一僧常持大帚
遇官府宅第寺觀即加汛掃人以掃地和尚目之掃畢
輙書云水行仙怕秦川及後主罹秦川之禍方悟水行
仙為衍字故後主名云
段義宗本南詔布燮也(布燮即/宰相)乾德中與判官贊衛姚
岑等來聘義宗不欲朝拜削髮為僧號曰大長和國左
街崇聖寺賜紫沙門銀鉢及至成都羣臣奏僧自有膜
拜之法宜令下拜義宗不得已遂行屬國禮焉義宗雅
善詞章有詠大慈寺芍藥三學院經樓及題判官賛衛
聽歌伎洞雲歌諸詩言論風采傾動一時國師常瑩辨
廣光業軰酬酢偈語頗為所屈久之告歸遇鴆卒
　　爾朱先生　　杜光庭　　崔無斁　　楊勛
　　王㡌仙　　　青城道士
爾朱先生成都人也字通㣲亦號歸元子唐僖宗時隱
鍊于金鷄關下石室居久之有異人與藥一丸且戒曰
子見浮石而服之仙道成矣自是遇石必投之水間視
其浮沉人皆笑為狂一日遊峽上有叟􁑾舟相待叩其
姓氏對曰涪州石姓也遂豁然悟曰異人浮石之言斯
其應乎因服藥輕舉而去時天復末年也先生有還丹
歌傳於蜀中(一云先生後自果州至合州賣丹于市價/十二萬刺史召問其直更増十倍怒其反)
(覆以篾籠沈之江遇漁人白/石者救之授以丹俱仙去)
杜光庭字賓至縉雲人一曰長安人為人性簡而氣清
量寛而識逺方干見之謂曰此宗廟中寳玉大圭也唐
咸通中應九經舉不第遂入天台山學道長安有潘尊
師者道術甚髙雅為僖宗所重時時以光庭為言僖宗
因召見大悦已而從幸興元竟留于蜀事髙祖為金紫
光禄大夫諫議大夫封蔡國公賜號廣成先生光庭博
學善屬文髙祖常命為太子元膺之師光庭薦儒者許
寂徐簡夫以侍東宮頗與議政事相得甚懽久之遷戸
部侍郎後主立受道籙於苑中以光庭為傳真天師崇
真館大學士未㡬解官隱青城山號登瀛子(或作/東瀛)建飱
和閣奉行上清紫虚吞日月氣法年八十五卒顔貌如
生人以為尸解𦵏於清都觀後有文集三十巻皆本無為
之㫖其序毛仙翁畧云世之得道者錬隂而全陽隂澤
都盡陽華獨存故能上賓於天與道㝠合則黄帝駕龍
而騰躍子喬控鶴而飛翔赤松乗雨而飄颻列寇御風
而上下史簡昭著又何疑焉嘗試論之真一既判元精
肇分清氣為人謂之三才皆禀於妙無成於妙有人之
生也參天而兩地與氣為一天地所以長存者無為也
人之所以生化者有為也情以動之智以役之是非以
感之喜怒以戰之取舍以弊之馭努以勞之氣耗於内
神疲於外氣竭而形衰形凋而神逝以至於死矣故曰
委和而生乗順而死率以為常也修道之士黜嗜慾隳
聰眀凝然無心淡然無味收視反聽萬慮都冥然後虚
室生白脗合自然觀化之初窮物之始浩然動息與道
為一則恣心所之從心所欲是非不能亂勢利不能誘
寒暑不能變生死不能干指顧乎八極之外逍遥乎六
虚之表無所不察無所不知目能洞視耳能洞聽亦能
視聽不由乎耳目何者神鑒於未然智通於無他也毛
仙翁則其人矣(序作于通正元年/三月七日辛酉)他文多𩔖此不具録
又著洞天福地記一巻録異記八巻隂符經注一卷廣
成義八十卷東瀛子一卷青城山記一卷武(闕/)山記一
卷墉城集仙録十卷崇道記一卷混元圖十卷傳受年
載記一卷𤣥門樞要一卷又瀘州劉真人碑記青城縣
重修冲廟觀碑記雲昇宫廣雲外尊師碑記三學山功
德碑文皆光庭所撰光庭初入蜀時曽於梓橦遇異僧
僧與縣令周樂有舊忽云今日自興元來頗瘁光庭竒
其言明日僧去樂謂光庭曰此僧乃鹿蘆蹻故劍俠也
為嗟異者久之又光庭居恒持驕龍杖一條紅如猩肉
重若玉石絶非藤竹所為相傳遇仙人留賜云
崔無斁成都道士也老而得瞶疾往往託算術預知吉
凶髙祖時道士李暠者故唐宗室居陽平化中内懐不
軌時設齋宻召玉局道士楊徳輝赴之徳輝詣無斁問
此行何如無斁令畫地作字徳輝乃書北千兩字無斁
云以千揷北便成乖形公去即乖耳德輝遂不果去而
暠於就齋日竟罹禍(又髙祖時有道士王僑精于𤣥學/或謂度人經是其所造然栁公權)
(已書度人經/則非僑作也)
楊勛不知其家世自號僕射能于空中請自然還丹其
丹立降又能召九天𤣥女后土夫人經宿而去後主以
其妖妄折其一足戮之西市畢命時咏詩言失國事不
數歳國果亾(詩曰聖主何曽識仲都可憐社稷在湏/臾市西便是神仙窟何必乘槎泛五湖)唐
明宗朝有術士楊遷即善使鬼神觸物變化已而被誅
盖勛從子也
王帽仙蜀人也失其名居常出入闤闠為人飾敝冠號
曰王帽子性落魄忘爾我暮則卧涪州天慶觀一夕間
暴死道士斂貲塟之甫匝月王自果州貽書來始知其
為尸解
青城道士者未詳其姓氏能幻術恒于僻處作法凡西
王母巫山神女及麻姑鮑姑諸仙姬皆應召而至又忽
于城中化出金樓惑衆後主知其妖宻使人擒之累月
不獲後追及于青城道上以犬豕血沃之下獄考訊自
言歴採民間處子恣行容成之術死者無算遂伏誅
　
　十國春秋卷四十七
欽定四庫全書
　十國春秋卷四十八
　　　　　　　　　　　　　檢討吳任臣撰
後蜀一
　　　髙祖本紀
髙祖姓孟名知祥字保𦙍邢州龍岡人也以唐咸通十
五年四月二十一日誕生時火光照室隣里多異之有
僧見而撫曰此武臺山靈也弱冠補太原衛指揮使(一/云)
(始為郡/衛史)知祥温厚知書勇於樂善當唐末叔父遷據邢
洺磁三州為晉所鹵(通鑑又云知祥遷之/弟子今從歐陽史)晉王李克用
以遷守澤潞汴兵攻晉遷以澤潞降梁知祥父道獨留
事晉而不顯晉王鎮太原謂知祥為才以其弟克讓女
妻之累遷親衛軍使唐莊宗嗣晉王位改馬歩軍左教
練使出知嵐州召為中門使莊宗與梁太祖夾河頓兵
知祥參謀應變事無留滯前此為中門使者多以罪誅
至是知祥懼禍求他職莊宗喻知祥薦可代己者知祥
因舉郭崇韜自代崇韜德之知祥遂補馬歩軍都虞候
莊宗建號以太原府為北京以知祥為太原尹北京留
守魏王繼岌伐蜀郭崇韜為招討使崇韜臨訣白莊宗
曰即臣等平蜀陛下擇帥以守西川無如孟知祥者已
而唐兵破蜀因以知祥為同中書門下平章事成都尹
充劒南西川節度副大使知祥馳至洛陽莊宗戒有司
盛供帳多出内府珍竒諸物以宴勞之酒酣語及平昔
以為笑樂歎曰繼岌前日乳臭兒爾乃能為吾平定兩
川吾徒老矣孺子可喜然益令人悲爾吾憶先帝棄世
時疆土侵削僅保一隅豈知今日奄有天下九州四海
竒珍異産充牣吾府且指以示知祥曰吾聞蜀王之富
無異於此以卿親賢故以相付既而莊宗疑崇韜戒知
祥誅之知祥曰崇韜國之勲舊必無二心俟臣至蜀觀
之茍無它志即遣歸闕及知祥抵石壕㑹中使馬彦珪
言往誅崇韜知祥遂倍道兼行自洛之蜀凡十有七日
至成都而崇韜已死時同光四年正月甲戌也(五代史/作戊辰)
(今從錦里/耆舊傳)諸將多忷忷至則承制宣慰人心稍定戊寅
魏王以知祥詣大慈寺拜唐僖宗御容已又過延祥院
見蜀後主王衍真容並令撤去别塑北方天王一軀先
是蜀人擊拂以初入為孟入(紀異錄又云先是蜀人打/毬一棒便入湖子者為猛)
(入語譌為孟入得䕃一籌後孟/氏盡得兩蜀十籌者一子昶也)或云此毬子從太原將
來又王氏宮殿皆題太匠孟德姓名德與得同音(蜀檮/杌作)
(孟得今從五國/故事鑑戒錄)及知祥來成都人以為先兆是時魏王
駐蜀宮知祥乃館徐延瓊之第前蜀後主常於延瓊壁
上書孟字以戯之語具前蜀傳中知祥見而笑曰踈狂
覇豎亦預知與吾交代邪繼岌魏王引軍東還先鋒李
紹琛(即康/延孝)反攻破漢州知祥遣大將李仁罕會任圜董
璋等兵擊敗之追執紹琛於綿竹知祥自至漢州犒軍
與圜璋置酒髙㑹引紹琛檻車至座中自酌大巵飲之
謂曰公何患不富貴而求入此耶紹琛曰郭侍中佐
功第一一旦無罪族誅如紹琛軰安保首領以此不敢
歸朝耳知祥乃得其將李肇侯宏實及其兵數千以歸
即以肇為衙内馬歩都指揮使而宏實副之時蜀中羣
盜猶未息知祥擇㢘吏除横賦安集流㪚下寛大之令
與民更始遣將趙廷隠張知業率兵分討諸盜悉平頃
之莊宗遇弑魏王繼岌自殺明宗入立改是年為天成
元年知祥乃訓練兵甲隂有王蜀之志秋七月開庫中
得鎧甲二十萬益置義勝定遠諸軍左右牙等兵凡十
六營共萬六千人營扵牙城内外又崇韜初分左右驍
銳等六營凡騎兵三千人左右寧逺等二十營凡歩兵
二十萬人至是八月増置左右衝山等六營凡六千人
營扵羅城内外置義寧等二十營凡萬六千人分營内
州縣就食又置左右牢城四營凡四千人分戍成都境
内九月壬戌又置左右飛棹兵六營凡六千人分戍濱
江諸州習水戰以備䕫峽命李仁罕及廷隠知業等分
領之初魏王及崇韜率蜀中富民輸犒賞錢五百萬緡
聽以金銀繒帛充納晝夜督責至有自殺者給軍之餘
猶二百萬緡任圜自蜀入為相兼判三司素知成都所
餘錢冬十月明宗加知祥太尉(蜀檮机作檢校太傅/今從李昊羊馬城記)兼
侍中封平原公乃以鹽鐵判官太僕卿趙季良為官告
國信兼三川都制置轉運使督蜀犒軍餘錢送京師且
制置兩川征賦知祥怒不奉詔曰府庫它人所聚輸之
可也州縣租税以贍鎮兵十萬决不可得季良但發蜀
庫金帛十億于洛陽不敢復言制置轉運職事知祥素
與季良有舊遂留之不遣樞宻使安重誨頗疑知祥與
東川節度使董璋據險擁兵乆將難制且知祥為莊宗
近姻思有以圖之初知祥之鎮蜀也莊宗以宦者焦彦
賓為監軍明宗立悉誅宦者罷諸道監軍至是彦賓已
罷客省使泗州防禦使李嚴自請為西川監軍必能制
知祥是月己酉重誨遂以嚴為西川都監文思使朱宏
昭為東川副使嚴前使蜀既歸而獻䇿伐蜀蜀人皆惡
之其母謂嚴曰汝前啟滅蜀之謀今再往必以死報蜀
矣二年春正月知祥聞嚴來果怒曰焦彦賓以例罷而
諸道皆廢監軍獨吾軍置之是嚴欲以蜀再為功也掌
書記母昭裔等皆請止嚴無内知祥曰吾有以待之矣
遣吏至綿劒迎候㑹武信節度使李紹文卒知祥自言
常受密詔許便宜行事壬戌以西川節度副使内外馬
歩都指揮使李敬周為遂州留後趣之上道然後表聞
(是歲三月甲寅明宗即以敬/周為武信留後從知祥請也)嚴至境上遣使持書諭意
知祥自以與嚴有舊恩(初嚴與知祥同事莊宗時知祥/為教練使嚴常有過莊宗怒甚)
(命斬之知祥戒行刑者少緩徒跣諫莊宗曰彊敵未滅/嚴小過大王不宜以喜怒殺嚮義之人恐失士大夫心)
(莊宗怒稍解命知祥/監笞嚴二十而釋之)盛陳兵甲見之冀其懼而不來嚴
聞之自若已而至成都知祥禮遇嚴甚厚一日置酒召
嚴是時焦彦賓猶在蜀嚴於懐中出詔示知祥以誅彦
賓知祥不聽因責嚴曰公前奉使王衍歸而請兵伐蜀
遂致兩國俱亾今公復來蜀人懼矣且諸方鎮皆廢監
軍公獨來監吾軍何也嚴惶怖求哀知祥曰衆怒不可
遏也遂揖下目客將王彦銖執斬之(鑑戒錄云李嚴于/天成初復來臨䕶)
(孟祖加之禮分從容乃言曰吾聞利口之覆邦家辨言/之亂刑政故少正卯言偽而辨孔子誅之子今巧言如)
(簧勿矜細行有大罪者五自知之乎只如初與王朝折/箭為誓及其降也復又誅之遂使天道惡盈二國俱滅)
(其罪一也其次平蜀之際先入禁闌取内藏之珠金選/宮庭之嬪婇其罪二也頃者詐輸三川減釋兩税及其)
(得地倍更加徵其罪三也而又誑惑朝廷妄陳利害説三/川之形勢剏二鎮之節旄闕    控扼我咽喉覬覦我土)
(地其罪四也今又來為我監䕶坐握兵權儭我藩維承/我爵位人神豈恕天意争容爾之再來機亦謬矣其罪)
(五也言訖遂令武士把下階簷嚴亦倉皇失其節操乃/叩頭曰嚴之五罪一死宜然願乞殘骸為洛中鬼髙祖)
(不聽命/劔斬之)隨以嚴尸屬左廂馬歩都虞候丁知俊曰昔嚴
奉使而汝為副是故人也為我瘞之因誣奏嚴詐宣口
敇云代臣赴闕又擅許將士優賞臣輙已誅之内八作
使楊令芝以事來蜀至鹿頭關聞嚴死奔還而明宗竟
不復問也朱宏昭在東川聞之亦懼謀歸洛㑹董璋有
軍事使之入奏宏昭偽辭然後行由是得免時知祥方
遣牙内指揮使武漳迎家屬於晉陽行至鳳翔鳯翔節
度使李從曮聞嚴被殺以為知祥反矣遂留而不發唐
主既不能詰而猶欲以恩信羈縻之詔聽知祥家屬歸
蜀乃遣客省使李仁矩慰諭知祥及吏民三月甲戌至
成都丙申瓊華公主及子仁賛至自晉陽知祥因表請
趙季良為副使夏四月唐以季良為西川節度副使知
祥事無大小皆與季良㕘决是時李昊歸成都以為觀
察推官秋七月知祥遣僧五人貢佛牙於唐長一寸六
分云僖宗幸蜀所留今屬應聖嘉節(唐明宗以九月九/日誕生號應聖節)
願資萬夀唐主命宣示羣臣冬十二月築羊馬城於羅
城之外(羅城故髙/駢所廣)壬辰西南方有赤氣如火燄約二千
里三年春三月知祥屢與董璋爭鹽利璋誘商旅販東
川塩入西川知祥患之乃於漢州置三場重征之歲得
錢七萬緡商旅自是不復之東川唐徙趙季良為果州
團練使以何瓉為西川節度副使知祥得制書匿之表
留季良不許乃遣將雷廷魯至京師論請唐主不得已
從之是時瓉行至綿谷懼不敢進知祥因奏瓉為行軍
司馬是歳唐師伐荆南詔以我兵下峽知祥遣左肅邉
指揮使毛重威率兵三千戍䕫州已而荆南髙季興死
其子從誨請命知祥請罷戍兵不許知祥諷重威以兵
鼔譟潰而歸唐以詔書劾重威知祥奏請無劾由是唐
大臣益以知祥為必反四年春大饑米斗錢四百文夏
五月唐主將有事於南郊遣客省使李仁矩責知祥助
禮錢一百萬緡知祥覺唐謀困已辭不肯出久之請獻
五十萬先是魏王繼岌東還留精兵五千戍蜀自安重
誨疑知祥有異志聽言事者用已所親信分守兩川管
内諸州每除守將則以精兵為其牙隊多者二三千少
者不下五百人以備緩急至是唐以夏魯竒為武信軍
節度使冬十月辛亥割閬果二州置保寧軍以李仁矩
為節度使又以武䖍裕為綿州刺史仁矩故為東川董
璋所詬與之有隙而䖍裕復于重誨為外兄仁矩日詗
璋反狀增飾而奏之唐主又使魯竒益治遂州城隍繕
修甲兵璋已大懼時道路傳言又將割綿龍為節鎮知
祥亦懼知祥本與璋不協未嘗通問璋以為唐將致討
始遣人來求昏以自結而知祥心恨璋欲不許趙季良
謂宜合從拒唐知祥乃許以其女適璋子長興元年春
正月董璋築七寨於劔門辛巳趙季良如梓州修好二
月乙未朔季良還成都謂知祥曰董公貪殘好勝志大
謀短終為西川之患丁酉腰斬軍校都延昌王行本是
時都指揮使李仁罕張知業欲置宴召知祥先二日有
尼告二將謀以宴日作亂已而詰之無狀推始言者得
延昌行本因加刑焉戊戌知祥獨詣仁罕第就宴于是
諸將皆親附而服之壬子知祥與璋連表言聞朝廷於
閬中建節綿遂益兵無不憂恐請罷還所遣節度刺史
等唐主優詔慰諭之是月唐南郊加知祥兼中書令(通/鑑)
(作四月戊戌/今從蜀懤机)夏四月甲午朔董璋恐武䖍裕伺其所為
表兼行軍司馬囚之府廷五月璋閲集民兵皆翦髮黥
面復於劔門北置永定闗布列烽火是月知祥累表請
割雲安等下三鹽監𨽻西川以鹽直贍寧江屯兵辛卯
唐主許之先是知祥與璋俱有異志而安重誨信言事
者猶欲倚璋以圖知祥至是璋先畜反謀遣兵掠遂閬
鎮戍秋七月璋與子宮苑使光業書曰朝廷割吾支郡
為節鎮屯兵三千是殺我必矣汝見樞要為言朝廷更
發一騎入斜谷吾必反與汝訣矣未㡬唐又遣别將荀
咸乂將兵戍閬州璋遂反九月癸丑西川進奏官蘇愿
白知祥云朝廷將發兵討两川知祥謀於副使趙季良
季良請以東川先取遂閬然後併兵守劔門則大軍雖
來吾無内顧之憂矣知祥從之遣使約璋同舉兵璋移
檄利閬遂三鎮數其離間朝廷引兵擊閬州是月應聖
節知祥開宴東北望再拜俯伏嗚咽泣下沾襟士卒為
之欷歔明日庚午遂舉兵於成都以都指揮使李仁罕
為行營都部署漢州刺史趙廷隠副之簡州刺史張知
業為先鋒都指揮使將兵三萬攻遂州别將牙内都指
揮使侯宏實先登指揮使孟思恭將兵四千㑹璋攻閬
州牓示諸州曰盖聞皇王御下恩信乖而叛離臣子事
君猜忌生而權變固不可刮席以忍恥膠柱而移音開
戸牖以啟戎長根芽而稔患以至舉戈問罪誓衆言征
旁庇齊民式求多福知祥國朝懿戚受命莊宗自節制
于西川遇鼎移於東洛且以時變則變䘮君有君因盡
節而傾誠遂梯航而入貢五年之内發運無虚積數五
十萬緡粗給中朝之費此則勵勤勞於天子欲表率乎
諸侯宇内皆知人誰不見至于屢加官秩亦荷寵光不
幸間諜潛興窺覦顯露於閬中而立節就列鎮以益兵
揺動我軍民控扼我吭背頻將異議累具上聞兾少軫
于懐柔希稍安於方面而朝廷不以為德轉深其疑竟
乖魚水之懽自絶雲龍之契知祥與東川相公已聯姻
好况密封圻朝聞雞犬之聲暮接笳鼙之響地里雖分
於兩鎮人心何異于一家勢比同舟事資共濟今與東
川㸃檢馬歩軍十五萬人騎分路往武信利閬路黔䕫
等州問逐制置之由與興屯集之衆其行師法令别載
條章務期宴寧必無侵虐况王氏開國久霸成都東則
鐵銷于瞿塘北則泥封于大散自是子孫失守將相離
心合在蜀之蒸人固未忘於霸主因衆多之感舊奮武
旅以開疆佇遣四民各安其業然後花林歩月錦水行
春繁華何讓于往年爵禄重新于此日東川兵至閬州
唐諸將多言宜深溝髙壘以挫之李仁矩曰蜀兵懦弱
安能當我精卒遂出戰兵未交而潰歸董璋晝夜攻之
庚辰城䧟殺仁矩滅其族丙戌唐主下制削董璋官爵
興兵討之知祥以收下閬州牓示西川(牓曰昨者両川/以朝廷自生疑)
(貳不體忠良信讒賊之間言致諸侯之離德始則閬州/節度使李仁矩两來奉使頻此覘窺謂于果閬之間便)
(是控臨之地妄興謀畫濫置節旄及奸計之遂心猶隂/邪而未己數聞奏報背請兵師欲結禍階自為戎首所)
(以東川相公慮其稔惡須議推兇連興貔武之師共破/豺狼之窟自今月二十九日酉時得東川相公來書云)
(二十五日夜三更三㸃親領两川大軍四面圍裹攻打/閬州城池至其日平明打破斫到李仁矩首級并捉到)
(都指揮使姚洪馬軍指揮使王景歩軍指揮使費暉等/訖餘城下見機來投指揮使都頭以下便與賞給安存)
(兼本城軍人百姓並不傷動外餘拒敵黨𩔖殺戮無餘/此則天賛兵威人叶勇力遂至元兇斬首同惡就擒我)
(師四合以環圍逆壘一攻而瓦觧㨗書雷迅喜氣山横/想與士民同多慶快見便乘勝前進攻収利州只期反)
(掌之間更俟/克敵之㨗)丁亥唐以知祥兼西南面供饋使以天䧺
節度使石敬瑭為東川行營都招討使以夏魯竒為之
副璋使孟思恭分兵攻集州思恭輕進敗歸璋怒遣還
成都知祥免其官戊子唐以敬瑭權知東川事庚寅又
以右武衛上將軍王思同為西都留守兼行營馬歩都
虞候為伐蜀前鋒是秋唐改封瓊華公主為福慶長公
主命祕書監劉岳為册使行至鳳翔聞知祥稱兵乃旋
冬十月癸巳李仁罕圍遂州夏魯竒嬰城堅守知祥命
都押牙髙敬柔帥資州義軍二萬人築長城環之魯竒
遣馬軍都指揮使康文通出戰文通聞閬州䧟遂以其
衆降仁罕戊戌董璋引兵趣利州遇雨糧運不繼還閬
州知祥聞之驚曰比破閬中正欲徑取利州其帥不武
必望風遁去吾獲其倉廩據漫天之險北軍終不能西
救武信今董公僻處閬州逺棄劔閣非計也欲遣兵三
千助守劔門璋以有備固辭丁未唐族誅董光業知祥
以故蜀鎮江節度使張武為峽路行營招收討伐使將
水軍趣䕫州以左飛棹指揮使袁彦超副之癸丑東川
兵䧟徴合巴蓬果五州十一月戊辰武至渝州降其刺
史張環遂取瀘州遣先鋒將朱偓分兵趣黔涪是月唐
都招討使石敬瑭入散闗階州刺史王宏贄瀘州刺史
馮暉與前鋒馬歩都虞候王思同歩軍都指揮使趙在
禮引兵出人頭山後過劔門之南還克劒門殺東川兵
三千人獲都指揮使齊彦温據而守之(蜀髙祖實錄云/十八日北軍自)
(白衛嶺人頭山後過從小劔路至漢源驛出頭倒/入劔門打破闗寨掩捉齊彦温及將士五百餘人)甲戌
𢎞贄等破劔州已而唐軍不繼乃焚廬舍取資糧仍保
劒門乙亥唐主詔削知祥官爵己卯董璋遣使來告急
知祥聞劔門失守大懼曰董公果誤我庚辰遣牙内都
指揮使李肇將兵五千往赴戒曰爾晝夜兼行先據劔
州北軍無能為也又遣使詣遂州令趙廷隠將萬人㑹
屯劒州復命故蜀永平節度使李筠將兵四千趣龍州
守要害時璋自閬州統兩川兵屯木馬寨以備唐師㑹
唐師趣劔州為我指揮使龎福誠謝鍠所擾復退保劔
門十餘日不出知祥聞之喜曰吾始謂𢎞贄等克劍門
徑據劒州堅守其城或引兵直趣梓州董公必棄閬州
犇還我軍失援亦須解遂州之圍如此則内外受敵兩
川震動勢可憂危今迺焚毁劔州運粮東歸劔門頓兵
不進吾知其易與矣唐兵分道取文州將襲龍州定逺
指揮使潘福超義勝都頭沙延祚擊敗之甲申張武卒
於渝州知祥命袁彦超代將其兵朱偓將至涪州唐武
泰節度使楊漢賓棄黔南奔忠州偓追至豐都還取涪
州知祥命成都支使崔善權武泰留後仍牓示軍民(牓/曰)
(今月二十一日據峽路行營討伐招收使狀報黔南節/度使去今月二十七日將手下元戎兵士抛本州下水)
(奔竄尋差衙隊指揮使朱偓部領左右飛棹并諸指揮/兵士乘戰船十五隻往黔南安慰至今月二日午時回)
(其黔南節度使今見在梁溪圍㸃元隨兵士及旋添水/軍却有五百餘人排比小戰船候寧江接應兵士到却)
(欲歸復木州其朱偓當日辰時部領戰船往渠溪襲逐/至午時與賊軍相見交戰趂下水約百餘里至酆都埧)
(頭殺獲賊軍一百餘人斬黔南内外都指揮使郭太尉/吳近思張瓊等三十餘人奪得衣甲器械不少収獲牌)
(印四副其黔南節度使則擕餘黨乘小舟沿流直下忠/州竊以大舉舟師逺征峽路旗鼔纔聞其下瀨雲檣尋)
(指於上游連降郡城繼収營監勢且㨗于破竹聲有𩔖/于爇蓬今則更閲㨗書屢聞勝䇿况寧江軍以黔南為)
(肘臂之地以渝合為饋運之衢我已斷之彼何望矣節/帥棄城而竄遁禆將兼隊而追擒數俘馘以既多收鎧)
(甲而亦衆指期蕩定以固/封隅凡曰軍民攸同快慰)未㡬董璋遣前陵州刺史王
暉將兵三千㑹李肇等分屯劔州南山十二月壬辰石
敬瑭至劔門乙未進屯劔州北山趙廷隠陳于牙城後
山李肇王暉陳於河橋敬塘引歩兵進擊廷隠廷隠擇
善射者五百人伏敬瑭歸路按甲待之矛矟㡬相及乃
揚旗鼓譟擊之唐軍退歩顛墜下山俘斬百餘人敬瑭
又使騎兵衝河橋肇以彊弩射之騎兵不能進薄暮敬
瑭引去廷隠引兵躡之與伏兵合擊大敗之敬瑭還屯
劒門是時唐軍渉險以餉道為艱自潼闗以西民苦轉
饋每費一石不能致一斗道路嗟怨而敬瑭師出無功
唐主憂之遂切責安重誨重誨遽自請行癸丑發洛陽
日馳數百里敬瑭本不欲興師及重誨離唐主側乃累
表奏論以為兩川不可伐唐主頗然之我兵先戍䕫州
者千五百人至是唐悉縱之歸二年春正月壬戌知祥
奉表謝唐庚午李仁罕䧟遂州夏魯竒自殺癸酉石敬
瑭復引兵至劔州屯於北山知祥梟魯竒首以示之魯
竒二子從敬瑭于軍中泣請取父首葬之敬瑭曰知祥
長者必葬而父豈不愈身首異處乎既而知祥果收葬
焉敬瑭與我將趙廷隠戰不利復回劒門是月唐主用
敬瑭及朱𢎞昭孟漢瓊言召安重誨還京二月己丑朔
敬瑭以遂閬既䧟糧運不繼遂燒營北歸我兵與東川
兵追至利州壬辰唐昭武節度使李彦珂棄城走甲
我兵同東川兵陷利州知祥命趙廷隱為昭武軍留後廷
隠遣使密言董璋可與同憂不可與同樂它日必為公
患請因其至劒州勞軍而圖之知祥不許庚子知祥以
武信留後李仁罕為峽路行營招討使使將水軍東畧
地乙巳趙廷隠李肇自劒州引還留兵五千戍利州丙
午董璋還東川留兵三千戍果閬丁巳李仁罕陷忠州
三月己未朔仁罕陷萬州庚申又䧟雲安監仁罕至䕫
州唐寧江節度使安崇阮與楊漢賓自均房遁去壬戌
仁罕陷䕫州夏閏四月唐殺其臣安重誨唐主以為致
我興兵者由重誨失䇿及重誨死五月己亥乃下詔以
離間知祥及董璋錢鏐為重誨罪丙午唐遣進奏官蘇
愿進奉軍將杜紹本歸諭重誨耑命興兵今已伏辜具
言知祥甥妷在京師者皆無恙亦遣東川軍將劉澄還
本道知祥聞重誨既死唐又厚待其家屬邀璋欲同謝
罪璋曰孟公家屬皆存而我子孫獨見殺何謝為且詔
書在蘇愿腹中劉澄安得與聞乙未李仁罕自䕫州引
兵還成都十二月昭武留後趙廷隠言利州城塹已完
請兵取興元及秦鳳知祥不許廷隠又以頃在劔州與
牙内都指揮使李肇同功願以昭武讓之知祥亦褒諭
不允已而廷隠三讓癸酉召囘成都以肇代守利州三
年春正月知祥以朝廷恩意優厚而董璋塞綿州路不
聽使者入謝與節度副使趙季良等謀欲發使自峽江
上表掌書記李昊曰公不與東川謀而獨遣使則異日
負約之責在我矣乃復命使語之璋不從是月福慶長
公主李氏薨二月趙季良與諸將議遣昭武都監髙彦
儔將兵攻取壁州以絶山南兵轉入山後諸州者知祥
謀於僚佐李昊曰朝廷遣蘇愿等西歸未嘗報謝今輙
興師侵逸公如舍墳墓甥妷自可傳檄舉兵直取梁洋
安用壁州乎知祥乃止季良由是惡昊是時知祥三遣
使説董璋謂不奉表謝唐恐復致討璋皆不聽三月辛
丑又令李昊詣梓州極論利害璋益疑知祥賣已因發
怒以語侵昊昊歸言璋不通謀議且有窺西川之志勸
知祥備之夏四月璋謀襲我成都璋諸將皆云必克獨
王暉曰劔南萬里成都為大時方盛夏師出無名功必
不成知祥聞之乃遣馬軍都指揮使潘仁嗣將三千人
詣漢州詗之璋入境破楊林鎮執我戍將武宏禮知祥
頗有憂色趙季良勸知祥自出以禦璋趙廷隠以季良
言為然且曰璋輕而無謀舉兵必敗當為公擒之辛巳
以廷隠為行營馬歩軍都部署將兵三萬拒璋五月壬
午朔廷隱入辭㑹璋檄書至又有遺季良廷隱及李肇書誣
其與已通謀廷隠不視擲之地再拜而行知祥曰事必
濟矣肇素不知書視之曰璋教我反耳囚其使者然亦
擁衆為自全計璋兵至漢州仁嗣與戰於赤水師敗為
璋所執璋遂䧟漢州癸未知祥留季良及髙敬柔守成
都自帥兵八千人趣漢州至彌牟鎮廷隠陳于鎮北甲
申遲明廷隠陳於雞蹤橋(按薛史孟知祥傳云知祥親/帥其衆與趙廷隠等逆戰于)
(金鴈橋璋軍大/敗今從通鑑)義勝定逺都知兵馬使張公鐸陳于其
後知祥得璋降卒衣以錦袍使持書招降璋璋曰事已
及此不可悔也時軍中暑熱知祥廵行撫問三軍忻然
如熱而濯(一云如/濯而風)俄而璋望見我兵甚盛退陳於武侯
廟下璋帳下驍卒大譟曰日中徒曝我何為何不速戰
璋即麾軍戰兵始交璋右廂馬歩都指揮使張守進來
降言東川兵盡此無復後繼當急擊之知祥登髙冡督
戰左明義指揮使毛重威左衝山指揮使李瑭守雞蹤
橋為東川兵所殺時廷隠三戰不利牙内都指揮副使
侯宏實兵亦却知祥懼以馬箠指後陳張公鐸帥衆大
呼而進東川兵大敗死者數千人擒璋中都指揮使元
璝牙内副指揮使董光演等八十餘人奪甲馬五百餘
匹璋拊膺曰親兵皆盡吾何依乎與數騎遁去餘衆七
千人皆降遂復得潘仁嗣知祥引兵追璋至五侯津降
其馬歩都指揮使元瓌我兵入漢州府第求璋不得時
士卒争璋軍資故璋得走免趙廷隠追至赤水又降其
卒三千人是夕知祥宿雒縣命李昊草牓論東川吏民
及草書勞問璋且言將如梓州詢負約之由請見伐之罪
乙酉知祥㑹廷隠於赤水遂西還命廷隠將兵攻梓州
璋先至梓州肩輿而入王暉迎問曰太尉全軍而出今
還無十人何也璋涕泣不能答及至府第方食暉與璋
從子牙内都虞候延浩帥兵三百大譟而入璋急引妻
子登城初璋奔回過金鴈橋麾其子光嗣使降我以保
家族光嗣哭曰自古豈有父殺而求生者乎寧同就死
因與璋俱走至是自縊死璋至北門樓呼帳下指揮使
潘稠討亂稠反引十卒登城斬璋首及斷光嗣首以授
暉暉舉城降於廷隠是役也凡得璋梓綿龍劔普果閬
蓬渠九城廷隠入梓州封府庫以待知祥李肇聞璋敗
始斬其使以聞丙戌知祥入成都丁亥復將兵八千如
梓州牓示曰盖聞皇天無親惟德是輔明神不昧稔惡
則亡逆賊東州節度使董璋包藏禍心負背盟約暴興
士馬急冦封圻迎鋒而尋滅全軍單馬而竄歸本府昭
武司徒統領大衆追襲餘妖則有前陵州刺史王暉
覩其將亡因圖轉福梟璋父子雙獻其元克保軍城待
余旌斾念其智勇足可嘉稱且謀不自于衆人罪止歸
于元惡既除心腹之患永固邦國之基知祥至新都廷
隠獻璋首己丑發𤣥武廷隠帥東川將吏來迎士辰知
祥有疾癸巳李仁罕來自遂州廷隠迎於板橋仁罕不
稱東川之功頗加侵侮廷隠大怒乙未知祥疾瘳丁酉
入梓州舉子勾龍逢獻賀㨗詩知祥嘉納之(詩曰唇齒/論交歲月)
(長豈其率意忽顛狂元戎綂領三軍戰巨業奔衝一陳/亡莫訝潼江剛入冦都緣錦浦合興王武功盖世光前)
(後堪向青/編萬古楊)戊戌大賚將士既罷知祥顧仁罕廷隠曰二
將誰當鎮此仁罕曰令公再與蜀州亦行耳廷隠不對
知祥愕然退命李昊草牒俟二將有所推則命一人為
留後昊曰昔梁祖莊宗皆兼領四鎮今二將不讓惟公
自領之便公宜亟還府與趙僕射更議之知祥因命仁
罕歸遂州留廷隠東川廵檢以昊行梓州軍事昊曰二
虎方争不敢受命願從公還乃以都押牙王彦銖為東
川監押癸卯知祥至成都廷隠尋亦引兵還知祥謂昊
曰吾得東川為患益深昊請其故知祥曰自吾發梓州
得仁罕七狀皆云公宜自領東川不然諸將不服而廷
隠言本不敢當東川因仁罕不讓遂有争心耳君為我
曉廷隠復以閬州為保寧軍益以果蓬渠開四州往鎮
之吾自領東川以絶仁罕之望廷隠猶不平請與仁罕
鬬勝者為東川昊深解之乃受命六月以廷隠為保寧
軍留後戊午趙季良帥軍府將吏等請知祥兼鎮東川
許之季良等又請稱王權行制書賞賜功臣不允知祥
自是遂并有兩川然自璋死知祥卒不遣使謝唐唐樞
密使范延光曰知祥雖已破璋然士卒皆東方人恐其
思歸為變亦欲借朝廷之勢以威其衆自非屈意招之
彼亦不能自歸也唐主曰知祥吾故人本因間諜致此
危疑撫吾故人何屈意之有先是李克寧妻孟氏知祥
妹也唐莊宗已殺克寧孟氏歸于知祥其子存壞留事
唐為供奉官唐主即遣存瓌來省母因賜知祥詔曰董
璋狐狼自貽族滅卿邱園親戚皆保安全所宜成家世
之美名守君臣之大節秋七月庚寅存瓌至成都知祥
見存瓌頗傲慢已而拜泣受詔乙未知祥遣存瓌還附
表謝罪且告福慶長公主之喪自是復稱藩然益驕倨
矣(案何氏鑑戒録載唐明宗詔及孟知祥奏狀與通鑑/五代史畧異録云明宗遣供奉官李僕射馳騎入川)
(賜孟蜀高祖詔曰朕知卿近與逆賊董璋小間交兵已/勅軍前俾其犄角高祖請記室李昊條其章奏備陳本)
(末其奏狀曰伏以故東川節度使董璋與臣為隣從初/不睦常厚誣于表疏毎深間于朝廷欲闕  來并土宇)
(及審聖聽不惑物論難從臣合此時奮擊驍闕之不姦/宄尋屬陛下翠華外駐黄屋未安舍亦何傷克    武)
(誠恐益勞宵旰因議寢停雖隠忍以累年且參商而終/日其後故臣安重誨特承君寵恣弄國權窺劍外之有)
(萌示寰中之無畏闕甲而料聖君之意必推亡以固存/其如侍臣之言恐怒    難犯臣是與董璋暫以愛合)
(和而不同雖玉帛之交馳豈心貌之相𩔖誠知藴蓄且/務包容儻感飛揚必當掃殄其董璋至今年四月二十)
(八日暴興兵甲五月一日驟入漢州臣其日先差昭武/單節度兵馬留後兼左廂步軍都指揮使趙廷隠總領)
(三萬人騎發次新都臣自統領牙内親軍二萬人騎繼/之俱列營于彌牟鎮比至三日詰旦結其大陣俟勦元)
(兇其董璋至午時敢領妖徒來當鋒鋭臣則親驅戈甲/趙廷隠手奮鼓旗一擊而魚潰鳥離四合而豕分蛇斷)
(斬首一萬餘級執俘八千餘人生擒賊中都指揮使元/璝牙内副都指揮使董光演及已下指揮使都頭八千)
(餘員奪下馬甲五百餘匹收獲衣甲器械十萬餘事其/餘逆漏之徒尋令搜捉併盡其董璋只與親男牙内都)
(指揮使董光嗣併從騎二人罄馬而奔棄甲而遁撫隻/輪而掩泣視亂轍以咸哀烏江之死所不逃赤壁之慙)
(顔更厚臣幸以疾雷之勢破其急電之機臣便統領大/軍壓背追襲其董璋至四日已時走入東門至午時有)
(前陵州刺史王暉知窠巢之已傾騐城池之不守梟斬/董璋父子首級相次迎獻軍門徑進師徙收下城壘平)
(定一方之衆止于期日之間莫不遐仗皇威戡除鄰患/臣方以自違君命未逹臣誠㨗音雖審其風馳奏疏未)
(遑其羽揷豈謂皇帝陛下才聆動静遽軫憂勞遄降使/臣特頒明詔諭董璋之姦罪勉㣲臣以削平仍勅軍前)
(俾施犄角並得暗合廟畧顯應神機更無唇齒/之虞永荷股肱之寄今本文多從通鑑歐史)八月甲
子知祥令李昊為武泰留後趙季良武信留後李仁罕
保寧留後趙廷隠寧江留後張知業昭武留後李肇等
草表請以已為蜀王行墨制仍自求旌節昊曰比者諸
將攻取方鎮即有其地今又自求朝廷節鉞及明公封
爵然則輕重之權皆在羣下矣知祥大悟更令昊為己
草表請行墨制得自補授兩川刺史以下又表請以季
良等五留後為節度使九月知祥以子仁賛攝行軍司
馬兼都總轄兩川牙内馬歩都軍事是月葬福慶長公
主於星宿山冬十月己酉朔唐復遣李存瓌來成都詔
劔南自節度使刺史以下官聽知祥差署訖奏聞朝廷
更不除人又遣閤門使劉政恩為宣諭使來歸福慶長
公主之賻且為發哀册贈晉國雍順長公主先是李嚴
被誅之後唐除刺史輙以東兵衛送之夏魯竒李仁矩
武䖍裕各有牙隊數千人及我兵克遂閬利䕫黔梓六
鎮得東兵無慮二萬人知祥厚給其衣食并表請家屬
至是唐主詔諭不許然亦不復徴兵還未㡬政恩復命
知祥遣將朱濕朝唐四年春二月戊申知祥以墨制署
趙季良等為五鎮節度使癸亥唐命知祥以檢校太尉
兼中書令行成都尹劔南東西兩川節度管内觀察處
置統押近界諸蠻兼西山八國雲南安撫制置等使封
蜀王是月王遣官修故蜀主王建墓禁樵採三月宴府
僚於王氏宣華苑謂左右曰使衍不荒於政有賢臣輔
之繼岌小子豈能遽至此邪趙季良曰亦天時也不有
所廢君何以興王大喜乙酉唐始下制除趙季良等為
五鎮節度使秋七月唐以工部尚書盧文紀禮部郎中
呂珂為册禮使賜王一品朝服册文曰朕祗受天眷䖍
荷帝圖敷大信而仰法昊穹秉至公而俯臨億兆彰善
癉惡必分涇渭之流崇德報功敢忘山河之誓其有榮
聨戚里任重侯藩佐白水而中興為皇家而盡節雖旁
緣詿誤而竟保忠貞疏鑿未通潮海之波瀾蹔阻氣霾
既定拱辰之光耀如初表章皆驗於推誠琛賮逺脩於
述職得不顯其丹赤懋以旌酬益敦魚水之歡永契君
臣之道爰求吉日乃降徽章爾孟知祥五緯佐天三山
鎮地七年乃辨真為梁棟之材十德俱全信是琮璜之
器先皇帝經綸八極濟活兆人李通首述其緯書鄧禹
常參於霸業同心同德竟扶歸馬之朝不伐不矜㒺恃
濯龍之寵洎朕纂承鳳紀繄爾鎮守龍城鐵石彌堅菁
茅不匱山川險絶每䖍向日之心玉帛駿奔來助郊天
之禮有臣若此當代何加董璋久作厲階終萌逆節既
辜恩於覆載欲嫁禍於勲賢叠以封章疏其隣道䖍劉
我生聚離間我忠良爾外示叶同潜懐憤激衷罄言而
誘諭彼既不囘伺良便以誅鋤乃期自雪以至敢驅叛
黨徑逼仁封吹虺毒以傷人奮豺牙而暴物爾則妙施
成筭竟出全師鼙鼔纔鳴旋聞落爪窠巢自潰已致噬
臍梓州之妖氣風驅涪州之狂波鏡淨解吾宵旰賴爾
韜鈐固當銘在景鐘豈止光於信史况復備輸懇欵益
驗傾䖍叙魯館之夤緣述沛中之事舊深心可見亮節
期彰不有疾風焉知勁草倘無異數曷報崇庸由是並
築將壇顯陞王爵兼兩藩之奥壤啓一字之真封仍循
益地之通規别改旌功之懿號賜之旌鉞册以輅車雖
加等之寵光爾皆不忝在睦親之義分予亦無慚於戲
天鑒甚明為善者降之福祉君恩不黨立勛者厚以奬
酬惟敬慎乎始終可延長於富貴勉承兌澤來鎮坤維
可授依前檢校太尉兼中書令行成都尹劔南東西兩
川節度使管内營田觀察處置統押近界諸蠻兼西山
八國雲南安撫制置等使仍封蜀王加食邑一千五百
戸實封二百戸改賜忠貞匡國保大功臣散官勲如故
仍令所司擇日備禮册命主者施行八月乙巳朔文紀
等至成都先是王自作九旒冕九章衣車服旌旗皆擬
王者戊申王遂服衮冕備儀衛詣驛降階北面受册升
玉輅至府門乘歩輦而歸王下教境内曰取威定霸乃
公侯權變之方拾爵䇿勲乃皇王叙酬之典其或兵屯
萬旅地廣三川周環列國之山河奄有全蜀之封部儻
不從權而狥衆則稽錄効以報功今禀命於中朝得專
制而行賞但念承世家之餘慶受旌鉞之殊榮自領成
都於兹半紀窮奢極侈固斷意而不為講武教民在安
邊而有作往歲方勤述職務保永圖不幸諸藩搆成深
隙此際主兵將帥爭陳排難之功運䇿賓僚咸展出竒
之畧因興武旅分蕩渠魁累破竹以焚枯連開疆而拓
土其次諸司奉職庶吏推誠咸著勲勞豈忘奬荅又昨
聖上以顯分忠佞遂降册封礪岳帶河銘大君之異寵
輅車珠冕表列國之殊榮仍示優崇俾行墨制上自藩
方之任下及州縣之官凡黜陟幽明許先行而後奏自
可保不僣不濫之典賞立功立事之人必無患於不均
庶有覬於允當布告遐邇咸使聞知九月立三廟冬十
一月唐主殂十二月王聞赴制服大臨謂僚佐曰宋王
㓜弱為政者皆胥吏小人其亂可坐視也是時蠻人髙
曩閣藏楊夾失朶兒只率衆歸附置碉門黎雅長河西
魚通寧逺六軍民安撫司賜閣藏世勲二字世襲安撫
明德元年春正月黄龍見犍為白鵲集玉局化白龜逰
於宣華苑武泰節度使趙季良上表陳符瑞率文武百
官勸進王曰德薄不足辱天命以蜀王而老於孤足矣
季良曰將士大夫盡節效忠於殿下皆望攀鱗附翼今
不正大統無以副軍民推戴之心閏月己巳(蜀檮机云/二十八日)
王乃即皇帝位于成都國號蜀是日大風晝暝二月癸
酉以趙季良為司空兼門下侍郎同平章事領武泰節
度使如故中門使王處囘為樞密使李仁罕為衛聖諸
軍馬歩軍指揮使仍領武信節度使趙廷隠為左匡聖
歩軍都指揮使仍領保寧節度使張業為右匡聖歩軍
都指揮使仍領寧江節度使張公鐸為捧聖控鶴都指
揮使侯洪實為奉鑾肅衛指揮副使掌書記母昭裔為
御史中丞掌書記李昊觀察判官徐光溥為翰林學士
三月追尊曽祖佚為孝元皇帝廟號太祖祖察為孝景
皇帝廟號世祖考道(蜀檮杌作巘歐史後蜀世/家有云知祥父道今從之)為孝武
皇帝廟號顯宗遣使持書至洛稱大蜀皇帝唐潞王從
珂舉兵於鳳翔唐主遣西京留守王思同討之䕶國安
彦威與山南西道張䖍釗武定孫漢詔彰義張從賓静
難康福五節度使合兵攻鳳翔官軍敗潰夏四月庚午
朔地震張䖍釗孫漢韶以興元武定兩鎮來降帝命奉
鑾肅衛馬歩都指揮使昭武節度使李肇將兵五千還
利州右匡聖馬歩都指揮使寧江節度使張業將兵一
萬屯大漫天以迎之辛巳受玉冊玉寳御得賢門大赦
改元曰明德(錦里耆舊傳云改唐長/興五年為明德元年)追冊晉國雍順長
公主李氏為皇后冊夫人李氏為貴妃唐興州刺史劉
遂清盡撤三泉西縣金牛桑林戍兵以歸洛我兵因進
取散関以南城鎮甲申張業將兵入興元洋州五月丁
未唐階州刺史趙澄來降己酉䖍釗漢韶舉族遷成都
壬戌取唐成州先是趙廷隠獻取山南之計帝以兵罷
民困不許至是乘勢進逼漸次畧地山南六月幸大慈
寺避暑觀唐明皇僖宗御容宴羣臣於華嚴閣下唐文
州都指揮使成延龜舉州來附是月帝宴勞張䖍釗等
䖍釗奉觴為夀帝手緩不能舉觴初帝得風疾踰年至
是遂病秋七月置永平軍於雅州以孫漢韶為節度使
復以䖍釗為山南西道節度使同平章事䖍釗固辭不
行乙巳帝以七夕宴丹霞樓觀宫人乞巧病遂增劇甲
子立皇子東川節度使同平章事親衛馬歩都指揮使
仁賛為太子仍監國召司空同平章事趙季良與李仁
罕趙廷隠王處回張公鐸侯洪實同受遺詔輔政是夕
殂(二十/六日)年六十一諡文武聖德英烈明孝皇帝廟號髙
祖陵曰和陵先是有僧(一作道/者非)自號醋頭手携一燈檠
所至處卓之呼曰不得燈燈便倒及帝登極數月即宴
駕人以為驗又帝初入蜀時有輓車過者問曰爾所載
者㡬何對曰盡力不過兩袋帝深惡之後果傳兩世云
帝撫民以仁恵馭卒以恩威接士大夫以禮歿之日蜀
人甚哀之
論曰同光之末莊宗罹禍明宗入立中原非復沙陀氏
有也髙祖雄據西蜀肇造丕基庶㡬乘時之英傑議者
輙以葭莩之戚君臣之誼責其不勤王不謝罪過矣若
乃叱斬李嚴不動聲色驅除董璋舉無遺筭克定東川
奄有山南殆亦所謂天授威武者與
　
　
　
　
　
　
　
　
　十國春秋卷四十八
欽定四庫全書
　十國春秋巻四十九
　　　　　　　　　　　　　檢討吳任臣撰
後蜀二
　　後主本紀
後主昶字保元初名仁贊高祖第三子也(長子本瓊華/公主子在唐)
(不得立史/夫其名)母貴妃李氏以天祐十六年十一月生仁贊
于太原(案花蕋夫人宫詞法雲寺裏中元節又是官家/降誕辰是七月十五日為後主生辰矣然五國)
(故事言十一月誕日號明/慶節非七月也今姑從之)幼時聰悟才辨有日者周𤣥
豹相之謂高祖曰此兒骨法非常宜愛之後又遣𤣥豹
熟視仁贊於戲劇處既而告曰四十年偏霸之主非等
閒也由是高祖特加愛念起家西川節度行軍司馬高
祖稱皇帝進檢校太保東川節度使同中書門下平章
事充崇聖宫使(一云衙内馬/步都指揮使)及高祖病革立為皇太子
權監軍國事頃之高祖晏駕秘不發䘮樞密使王處囬
夜啓義興門過司空趙季良涕泣季良曰泣無益也當
速立嗣君以絶非望處囬收淚謝之遂與季良宣遺制
命太子仁贊更名昶蓋明德元年七月丙寅也丁卯昶
於柩前嗣皇帝位時年十六(錦里耆舊傳/作年十四非)不改元仍稱
明德
明德元年秋九月加趙季良司徒張業檢校太尉李肇
王處囬俱兼侍中癸卯唐命鳳翔益兵守東安鎮以備
我甲寅詔加衛聖諸軍都指揮使武信節度使李仁罕
兼中書令判六軍事以左匡聖都指揮使保寕節度使
趙廷隱兼侍中為六軍副使仁罕自恃宿將有功求判
六軍令進奏吏宋從㑹以意諭樞密院又至學士院偵
草麻帝不得已有是命帝自置殿直四番取將家及死
事孤子為之乃命李仁罕子繼宏趙季良于元振張業
子繼昭侯洪實子令欽趙廷隱子崇韜分為都知領焉
冬十月奉鑾肅衛都指揮使昭武節度使兼侍中李肇
不時入朝庚午始至成都稱足疾見帝不拜戊寅捧聖
控鶴都指揮使張公鐸與醫官使韓繼勲豐德庫使韓
保貞茶酒庫使安思謙等譖李仁罕有逆志(錦里耆舊/傳又云王)
(處四趙廷隱慮/其難作請殺之)帝令繼勲等與趙季良趙廷隱謀命武
士執仁罕殺之丙午詔暴仁罕罪并其子繼宏及宗從
㑹(錦里耆舊傳/作宋讓数人)等皆伏誅源州都押牙文景琛據城叛
果州刺史李延厚討平之戊子勒李肇以太子少傅致
仕徙邛州時左右以肇倨慢請加誅遂有是處分唐雄
武節度使張延朗圍文州李延厚將果州兵屯興州遣
先登指揮使范延暉將兵却之是時唐階州刺史郭知
瓊拔尖石寨興州刺史馮暉屯乾渠皆引兵歸(時階興/二州皆)
(已入蜀唐蓋使知瓊暉領/二州刺史進取而不克)十二月頒勸農桑詔曰刺守
縣令其務出入阡陌勞來三農望杏敦耕瞻蒲勸穡春
鶊始轉便具籠筐蟋蟀載吟即鳴機杼甲申塟文武聖
德英烈明孝皇帝于和陵上廟號曰高祖是歳析鹽亭
縣雍江草市置招葺院(院或/作縣)
明德二年春二月丙寅朔大赦戊寅尊母李氏為皇太
后夏四月庚午以御史中丞母昭裔為中書侍郎同平
章事六月賜江原縣孝子張元帛三十段并米酒等物
秋七月閬州大雨雹如雞子鳥雀皆死暴風飄船上民
屋巫者言灌口神與閬州神交戰所致九月金州防禦
使全師郁攻唐金州拔水寨都監陳知隱託他事將兵
三百遁去防禦使馬全節出奇拒我我兵乃退帝雅好
擊毬茂州録事參軍幸寅遜上書諫止帝雖不從頗優
容之
明德三年春三月地震熒惑犯積尸帝以積尸蜀分也
欲禳之司天少監胡韞請不必禳乃寢其事帝酷喜走
馬未幾馬蹶皇太后曰奈何以馳騁為樂貽吾之憂帝
由是稍止又為方士房中之術多採良家子以充後宫
樞密副使韓保貞切諫帝即日出之賜保貞金數斤有
上書者言臺省官當擇清流帝歎曰何不言擇其人而
任之左右請以其言詰上書者帝曰吾見唐太宗初即
位獄吏孫伏伽上書言事皆見納奈何勸我拒諫邪夏
四月吳越遣使來聘冬十月遣使如吳越報聘十一月
晉主即皇帝位于栁林己亥改元天福十二月丁亥申
嚴錢禁
明德四年春正月乙卯朔日有食之(案晉高祖實録正/月甲寅朔乙卯日)
(食十國紀年云蜀乙卯朔日食/蓋晉人避三朝日食改厯耳)三月晉遣使告即位且
叙姻好其書曰大晉皇帝奉書大蜀皇帝伏自中原多
故大憝繼興朱氏不道而皇天不親沙陀背義而蒼天
失望不期景運猥屬眇躬方鼎足以分疆宜隣好之講
睦况有姻親之舊敢交玉帛之懽機務方殷保攝是望
帝復書用敵國禮冬十月蜀人譙本詈母忽化為虎奔
城上兼侍中趙廷隱射殺之因見帝曰虎山林之獸而
人化之入干城市虎旅中慮有不軌之士是夜衛軍張
洪謀叛翼日為其黨所告伏誅洪太原人剛勇絶倫軍
中號為張大蟲咸以為虎上城之騐十二月丁酉帝耀
兵太𤣥門戊申大赦改明年元曰廣政是歳晉人侵利
州至劍門趙廷隱領兵拒退之
廣政元年春正月帝謁和陵(自後歲/以為常)以武信節度使同
平章事張業為左僕射兼中書侍郎同平章事樞密使
武泰節度使王處囬兼武信節度使同平章事三月上
已節遊大慈寺宴從官於玉溪院分韻賦詩優人以前
蜀後主為戲命斬之是月民譌言後宫産蛇取人心肝
為食百姓驚恐踰月乃止秋八月大水冬十月地震屋
柱盡搖凡三日十一月以誕生日為明慶節帝幸佛寺
散香是歲鑄廣政通寶錢(洪遵泉志曰廣政錢徑九分/重三銖銅質渾厚字八分書)
廣政二年夏六月地震洶洶有聲秋八月楚溪州刺史
彭仕然引奬錦州蠻焚掠辰澧鎮戍遣使乞師于我帝
以道逺不許是歲太白晝見國中大水祖廟壞(四川總/志云廣)
(政二年蜀大/水孟氏廟壞)
廣政三年春正月上元節帝觀燈露臺召舞倡李艷娘
入宫賜其家錢十萬夏四月太保兼門下侍郎同平章
事趙季良請與門下侍郎同平章事母昭裔中書侍郎
同平章事張業分判三司癸卯命季良判户部昭裔判
鹽鐵業判度支五月地震帝問羣臣曰頃年地何頻震
羣臣對曰地道靜而屢動此必强臣陰謀之事願以為
慮六月教坊部頭孫延應王彦洪等謀逆伏誅延應故
趙廷隱伶人以技選入教坊有妖尼語之曰君貴不可
言至是謂其徒胡圭云今王氏苦竹開花侯侍中家馬
作人言銀槍營中井水湧出地又數震正叛亂之兆也
于是合十二人期以宴日持杖為俳優盡殺諸將而奪
其兵為其黨趙廷規所告盡禽焉冬十月地震從西北
來聲如暴風急雨之狀
廣政四年春二月丙辰加衛聖馬步都指揮使武德節
度使兼中書令趙廷隱樞密使武信節度使同平章事
王處囬捧聖控鶴都指揮使保寧節度使同平章事張
公鐸檢校官並罷其節度使三月甲戌以翰林學士承
㫖李昊知武寧軍散騎常侍劉英圖知保寧軍諫議大
夫崔鑾知武信軍給事中謝從志知武泰軍將作監張
讚知寧江軍先是節度使多領禁兵或以他職留成都
委僚佐知留務專事聚斂政事不治民無所訴(左編陳/恕傳云)
(孟氏舊政賊稅輕重不均閬州稅錢/千八百為一絹梁州六百為一絹)帝知其弊因使諸
臣各知節度事畧與正帥有異夏四月蝗丁亥晉山南
東道節度使安從進謀反遣使乞師于我請出兵金商
以為聲援帝謀于羣臣皆曰金商險逺少出師則不足
制敵多則漕輓不繼乃辭之五月帝著官箴頒郡縣曰
朕念赤子旰食宵衣托之令長撫養安綏政在三異道
在七絲驅雞為理留犢為規寛猛得所風俗可移無令
侵削無使瘡痍下民易虐上天難欺賦輿是切軍國是
資朕之爵賞固不踰時爾俸爾禄民膏民脂為人父母
罔不仁慈勉爾為戒體朕深思帝好學為文皆本於理
居恒謂李昊徐光溥曰王衍浮薄而好輕艷之辭朕不
為也常敕史館集古今韻會五百卷(案後主亦善辭/有相見歡詞)
廣政五年春正月地震二月湖南遣使來聘三月帝宴
牡丹苑(牡丹譜云孟氏于宣華苑/廣植牡丹名之曰牡丹苑)牡丹花凡雙開者十
黄者白者三紅白相間者四又有深紅淺紅深紫淺紫
淡黄鏂黄潔白正暈倒暈金含稜銀含稜旁枝副摶合
歡重臺每朶至五十葉面徑七八寸復有檀心如墨者
香聞至五十步從官皆賦詩賞之閏月甲申西域番僧
來朝冬十月地震摧民居百數
廣政六年春正月癸卯以宣徽使兼宫苑使田敬全領
永平節度使敬全故宦者引前蜀王承休為比而命之
是歲大選良家子以備後宫限年十三以上二十以下
州縣騷然民多立嫁其女謂之驚婚新津縣令陳及之
疏諫帝嘉其言賜白金百兩然采擇卒不止於是後宫
位號列十四品有昭儀昭容昭華保芳保香保衣安宸
安蹕安情修容修媛修娟等秩比公卿大夫士焉
廣政七年春正月戊戌復以將相遙領節度使唐遣使
來聘副以六鶴帝命少府監黄筌寫六鶴於便坐之壁
名曰六鶴殿二月晉階州義軍指揮使王君懷帥所部
來降請為鄉導以取階成(蜀人復失階/成史失載)甲子遣兵攻晉
階州三月晉秦州兵救階州出黄階嶺我兵敗于西平
秋七月晉改元開運是歲門下侍郎同平章事母昭裔
按雍都舊本九經命平泉令張德釗書而刻諸石以貯
成都學宫
廣政八年秋九月保寧節度使同平章事張公鐸卒
廣政九年秋八月司徒趙季良卒冬十一月施州刺史
田行臯叛遣供奉官耿彦珣將兵討之是歲析導江縣
立灌州置石民屯田務于梁山縣自六年至于今年歲
大有
廣政十年春正月晉雄武節度使何重建殺契丹使者
以秦階成三州來降癸丑命左千牛衛上將軍李繼勲
為秦州宣慰使二月壬戌李繼勲與興州刺史劉景攻
固鎮拔之何重建請我兵與階成兵共扼散關以取鳳
州丙寅帝發山南兵三千七百赴之辛未重建遣宫苑
使崔延琛攻鳳州不克癸未加重建同平章事是月晉
劉知逺稱帝于晉陽三月癸巳詔山南西道節度使孫
漢韶詣鳳州行營先是翰林承㫖李昊謂王處囬曰敵
復據固鎮則興州道絶不能復援秦州矣請移興元兵
救之因有是命丙午漢韶將兵二萬攻鳳州軍于固鎮
分兵扼散關以絶援路夏四月乙亥晉鳳州防禦使石
奉頵以鳳州來降我於是盡有秦鳳階成之地悉復前
蜀王氏疆土六月晉主知逺改國號曰漢秋八月諸王
宫侍讀劉保乂卒是月漢州奏孝子范文通廬父墓羣
虎見之避服帝命賜以羊酒束帛冬十月晉昌節度使
趙匡贊遣使來降請自終南山路出兵應援十二月帝
遣雄武都押牙吳崇惲賫樞密使王處囬書招鳳翔節
度使候益庚寅以山南西道節度使兼中書令張䖍釗
為北面行營招討安撫使雄武節度使何重建副之宣
徽使韓保貞為都虞侯共將兵五萬虔釗出散關重建
出隴州以擊鳳翔脇侯益也奉鑾肅衛都虞侯李廷珪
將兵二萬出子午谷以援長安從趙匡贊之請也諸軍
發成都旌旗數十里乙未侯益以鳳翔降與趙匡贊請
出兵定關中吳崇惲持兵籍糧帳西還是歲帝始行郊
祀禮
廣政十一年春正月趙匡贊復遣判官李恕請降于漢
侯益亦請附漢丙子匡贊入朝于漢李廷珪將兵至長
安聞匡贊朝漢欲引歸漢將王景崇邀擊之我兵大敗
于子午谷張虔釗至寶雞諸將議不協按兵未進侯益
聞廷珪西歸因閉壁拒我軍虔釗勢孤宵遁景崇乃帥
鳳翔隴邠涇鄜坊之兵追及于散關我師敗績漢俘我
將卒四百人二月韓保貞龎福誠引兵自隴州還要何
重建俱西是日保貞等至秦州分兵守諸門及衢路重
建遂入于成都癸卯張虔釗自恨無功至興州慙忿而
卒三月漢鳳翔軍校趙思綰據長安城作亂夏四月漢
鳳翔巡檢使王景崇為侯益所毁遺鳳州刺史徐彦書
求通互市壬戌帝使彦復書招之六月乙酉王景崇請
降時景崇亦受河中李守貞官爵秋七月司空兼中書
侍郎同平章事張業樞密使保寧節度使兼侍中王處
囬奢豪專恣甲子帝命壯士擊殺業于都堂籍没其家
處囬聽歸私第黜為武德節度使兼中書令以普豐庫
使高延昭茶酒庫使王昭逺為通奏使知樞密院事府
庫金帛聽昭逺取與不復會計戊辰以翰林承㫖尚書
左丞李昊為門下侍郎兼户部尚書翰林學士兵部侍
郎徐光溥為中書侍郎兼禮部尚書並同平章事安思
謙密告衛聖都指揮使兼中書令趙廷隱謀反夜發兵
圍其第會山南西道節度使李廷珪入朝極言廷隱無
罪得免甲戌廷隱稱疾請解軍職許之八月甲申以趙
廷隱為太傅賜爵宋王國有大事就第問之戊子改鳳
翔曰岐陽軍己丑以王景崇為岐陽軍節度使同平章
事辛丑王處囬請老以太子太傅致仕自是故將舊臣
殆盡帝始親政事于朝堂九月我兵援王景崇于散關
漢趙暉遣都監李彦從襲擊我兵我兵潛遁己未始置
匭函帝以張業王處囬執政事多壅蔽因立此法以通
下情未幾改曰獻納函是月王景崇盡殺侯益家屬七
十餘人以報怨冬十月王景崇與趙思綰連兵拒漢景
崇遣其子德讓思綰遣其子懷乂見帝于成都戊寅景
崇遣兵出西門漢趙暉擊破之遂取西關城景崇退守
大城不出帝遣山南西道節度使安思謙將兵救鳳翔
左僕射母昭裔上疏切諫以為不可不聽帝又命雄武
節度使韓保貞引兵出汧陽以分漢兵之勢景崇遣李
彦舜等逆我兵丙申思謙屯右界漢兵屯寶雞思謙遣
眉州刺史申貴將兵二千趨模壁設伏於時家竹林丁
酉旦貴以兵數百壓寶雞而陳漢兵逐之遇伏敗績我
兵乘勢逐北破寶雞寨已而我兵去漢兵復入寶雞已
亥思謙進屯渭水漢益兵五千戌寶雞思謙畏之謂衆
曰糧少敵强宜更為後圖辛丑退保鳳州尋歸興元十
二月王景崇累表告急帝命安思謙再出兵救之壬午
思謙自興元引兵屯鳳州請先運糧四十萬斛乃可出
境帝曰觀思謙意安肯為朕進取然亦發興州興元米
萬斛以饋之戊子思謙進屯散關遣馬步使高彦儔眉
州刺史申貴擊漢箭筈安都寨破之庚寅思謙敗漢兵
於玉女潭漢兵退屯寶雞思謙進屯模壁食盡而還(案/十)
(國紀年云廣政十二年正月甲寅思謙以軍食匱竭自/模壁退次鳳州上表待罪今考周太祖實錄冬末已退)
(軍明年表始/至成都耳)韓保貞出新關壬辰軍于隴州神前漢兵
不出保貞亦不敢進已而聞思謙去遂退保弓川寨丁
酉中書侍郎兼禮部尚書同平章事徐光溥坐以艷詞
挑前蜀安康長公主罷守本官是時命民間納麴錢(文/獻)
(通考云川陜承/偽制賣麴價重)
廣政十二年春正月甲寅帝得安思謙鳳川待罪表釋
不問置吏部三銓禮部貢舉(錦里耆舊傳作十/三年事今從歐史)秋七月
壬子漢將郭從義執趙思綰斬于市八月帝遊浣花溪
御龍舟觀水嬉時百姓饒富夾江皆剏亭榭都人士女
傾城遊玩珠翠羅綺名花異卉馥郁十里望者有若神
仙之境帝謂左右曰曲江金殿鎻千門殆未及此兵部
尚書王廷珪賦詩曰十字水中分島嶼數重花外見樓
臺帝稱善乆之九月貶眉州刺史申貴為維州司戸至
率浦賜死貴潞州人聚斂貪恣隂諭獄吏令賊徒引富
民為黨以入其賂常指獄門曰此吾家錢穴死之日民
皆相賀冬十月賞紅梔花于芳林苑大宴百官花本青
城山叟所貢初進紅梔子三粒種之成樹其花爛紅六
出清香如梅當時最重之十二月漢趙暉攻鳳翔王景
崇幕客周璨謂景崇曰公曏與蒲雍相表裏今二鎮已
平蜀兒不足恃不如降也景崇猶未決待我兵不至城
陷自焚死
廣政十三年夏五月皇第三子𤣥寶薨時生七年矣𤣥
寶幼而竒異既齔誦詩書萬言至是帝不勝悲悼追封
遂王贈青州大都督秋八月庚子帝立其弟仁毅(蜀檮/杌又)
(作仁/殷)為䕫王仁贄(蜀檮杌又/作仁資)為雅王仁裕為彭王仁操
為嘉王(五代史作仁裕/嘉王今從通鑑)己酉立皇子𤣥喆為秦王判六
軍事𤣥珏為褒王帝為箴誡令諸子刻坐隅號曰斑令
九月命城上芙蓉盡覆以帷幙是時蜀中久安斗米三
錢國都子弟不識菽麥之苖金幣充實弦管歌誦盈于
閭巷合筵社㑹晝夜相接(野人閒話云後主時城内人/生三十歲有不識米麥之苖)
(每春三月夏四月多有遊花院及錦浦者歌樂掀天珠/翠填咽貴門公子華軒彩舫共賞百花潭上至諸王功)
(臣已下皆各置林亭/異果名花充溢其中)城頭盡種芙蓉秋間盛開蔚若錦
繡帝語羣臣曰自古以蜀為錦城今日觀之真錦城也
冬十一月左丞歐陽彬卒甲子太師中書令宋王趙廷
隱薨諡曰忠武施州刺史田行臯奔荆南荆南執之歸
于我遂伏誅是歲帝加尊號曰睿文英武仁聖明孝皇
帝道號玉霄子
廣政十四年春正月郭威即皇帝位國號周改元廣順
三月帝宴于後苑放士庶人入觀俳優有唱康老子者
帝顧李昊等問曲所由名昊不能對徐光溥曰康老老
而無子故製此曲(張唐英曰老子即長安富家子開元/中拓落不事生業好與梨園樂工游)
(一旦窮悴而卒樂工嘆之因為此曲又名曰得至寳光/溥蓋不知而妄對也○任臣按樂府雜錄載康老子輿)
(國樂狎蕩偶有一老嫗持舊錦褥貨鬻乃以半千獲之/尋有波斯見之驚曰何處得此至寶是氷蠶絲所織夏)
(月置座間一室清涼即以千金酬之還與國樂追歡不/經年蕩盡康卒樂工製此亦曰得寶子張氏似亦未詳)
夏四月壬辰通奏使高延昭固辭知樞院丁未以前雲
安𣙜鹽使伊審徵為通奏使知樞密院事審徵貪侈囬
邪與王昭逺相表裏國政由是寖衰是月太子太傅致
仕王處囬卒秋九月壬申以吏部尚書御史中丞范仁
恕為中書侍郎兼吏部尚書同平章事冬十月彭山副
將頭楊富獲銅印一于江岸進上凡篆文八十字帝命
嚴築作瑞篆記(元貴著器物譜云廣政十四年冬十月/十五日彭山縣副將頭楊富獲銅印于)
(江岸印有六面方各寸許皆有篆文兩面共通一竅竅/中三虚一實其直可貫其圓可規六面篆文共八十二)
(十分夾其竅六十均在四旁各成文章一面天國老君/生萬民治中國外國人和璽凡十五字其相對一面云)
(老君授生輔天下國安平受道人長生凡十五字又一/面虚無自然明日月星辰光几十字其相對一面云𤣥)
(女致和氣玉女致天醫凡十字又一面上國仙師天師/老君道成明天地政璽凡十五字其相對一面云上召)
(吾拜無為大昊通天下/治氣同璽凡十五字)是月地震民居摧毁者百餘所
是歲詔勒諸經于石祕書郎張紹文寫毛詩儀禮禮記
祕書省校書郎孫朋古寫周禮國子博士孫逄吉寫周
易校書郎周德政寫尚書簡州平泉令張德昭寫爾雅
字皆精謹(容齋随茟云成都石本諸經題/云廣政十四年蓋盂昶時所鐫)
廣政十五年春正月下詔勸農三月以趙廷隱别墅為
崇勲園幅􁆟十餘里臺榭亭沼窮極奢侈夏六月乙酉
朔大宴羣臣教坊優人作灌口神隊二龍戰鬭之象須
臾天地皆暝大雨雹明日灌口奏岷江大漲鎻塞龍處
鐵柱頻撼丁酉大水入成都壞延秋門(蜀檮杌作六月/朔其夕大水漂)
(城錦里耆舊傳作大水入京/城漂蕩五門今悉從通鑑)漂没千餘家溺死五十餘
人衝毁太廟四室及司天監戊戌大赦境内賑水災之
家命宰相范仁恕禱青羊觀又遣使往灌州下詔罪已
七月丁夘(十三/日)青城縣鬼城山崩暴水大至忽見東有
數峯崖澗中多石版篆文凡六七處人多不識(或云是/蒲仙上)
(昇之/所)辛丑梓州監押王承丕殺工部尚書判武德軍郭
延鈞初延鈞不禮于承丕承丕擊殺之矯詔開府庫出
繫囚發屯戍將吏畢集指揮使孫欽謂承丕曰今延鈞
已伏辜公宜出詔示衆承丕曰我能使公富貴勿用詔
書欽始知承丕反因紿曰今内外未安請為公巡察即
躍馬出帥兵入府攻承丕斬之傳首成都癸卯遣客省
使趙季札如梓州慰撫吏民九月山南西道節度使李
廷珪奏周人聚兵關中請益兵為備帝遣奉鑾肅衛都
虞候趙進將兵趨利州既而聞周人聚兵以備北漢乃
引還冬十一月地震十二月天雨毛
廣政十六年春三月地震夏五月重午節帝奉皇太后
游凌波殿競渡(前蜀宣/華苑也)是月宰相母昭裔出私財百萬
營學館且請鏤版印九經以頒郡縣從之秋八月以翰
林學士范禹偁兼簡州刺史九月鶢鶋集瑞鼎門觀者
多憂之冬十二月中書舍人劉光祚進蟠桃核酒盃命
賜帛五十疋(光祚云得于華/山隠士陳摶)
廣政十七年春正月周主殂晉王榮嗣皇帝位改元顯
德周聽邊吏通商于我二月左匡聖馬步都指揮使保
寧節度使安思謙既譖殺張業廢趙廷隱帝使將兵救
王景崇逗撓無功内慙懼不安會業誅之後宫門守衛
加嚴思謙以為疑已言多不遜又典宿衛多殺士卒以
立威帝閲衛士有年尚壯而為思謙所斥者復留𨽻籍
思謙殺之帝不能平而思謙三子扆嗣裔倚父勢暴横
為國人患翰林使王藻屢言其怨望將反丁巳思謙入
朝命壯士擊殺之及其三子藻坐擅啓邊奏并擒斬焉
三月乙亥朔加捧聖控鶴都指揮使兼中書令孫漢韶
武信軍節度使賜爵樂安郡王罷軍職帝懲安思謙跋
扈命山南西道節度使李廷珪等十人分典禁兵
廣政十八年春正月戊子置威武軍於鳳州二月䕫王
仁毅薨諡恭孝三月周人謀取秦鳳帝遣客省使趙季
札按視邊備季札素以文武才自任還奏雄武節度使
韓繼勲鳳州刺史王萬廸非將帥才不足以禦大敵帝
亦曰繼勲豈足以當周師邪因問誰可往者季札請自
行丙申以季札為雄武監軍使仍以宿衛精兵千人𨽻
部曲夏四月丙辰命知樞密王昭逺按行北邊城塞及
甲兵以備周是月周遣鎮安節度使向訓鳳翔節度使
王景客省使昝居潤入冦秦鳳五月戊辰朔王景出兵
自散關趨秦州隨拔黄牛八寨戊寅帝以捧聖控鶴都
指揮使保寧節度使李廷珪為北路行營都統左衛聖
步軍都指揮使武定節度使高彦儔為招討使武寧節
度使吕彦珂為副招討使客省使趙崇韜為都監拒周
師時趙季札至德陽聞周人入境懼不敢進上書求解
邊任還奏事先遣輜重及伎妾西歸丁亥单騎馳入成
都衆以為奔敗多震恐帝問以機事不能對帝怒繫之
御史臺庚午斬季札于崇禮門六月壬寅李廷珪敗周
兵于威武城虜其排陳使胡立(宋史云漢州/刺史胡立)是時我軍
皆繡斧形衣號曰破柴都以周主本柴姓也丁未遣使
如唐及北漢約共出兵伐周二國皆許之秋八月周將
王景等大敗我兵獲我將卒三百己未帝遣通奏使知
樞密院武泰節度使伊審徴撫慰行營仍督戰九月李
廷珪遣先鋒都指揮使李進據馬嶺寨又遣奇兵出斜
谷屯白澗又分兵出鳳州之北唐倉鎮(唐一/作堂)及黄花谷
絶周糧道閏月周王景遣禆將張建雄將兵三千抵黄
花又遣千人趨唐倉扼我兵歸路染院使王巒將兵出
唐倉與建雄戰于黄花谷我師敗績奔唐倉復遇周兵
又敗巒及將士三千人為周人所執馬嶺白澗兵皆潰
李廷珪高彦儔等退保青泥嶺雄武節度使韓繼勲棄
秦州奔還成都觀察判官趙玭召官屬謂之曰敵兵甚
銳今朝廷所遣勇將精兵不死即逃我軰不能去危就
安禍且至矣遂舉秦州城以降(五代通録云秦州節度/使高處儔引兵往拔鳳)
(州中塗聞黄花之敗奔秦州趙玭與城中將校閉門/不納處儔遂西奔玭即以城歸周今從十國紀年)斜
谷援兵亦潰成階二州皆降國人大震乙丑廷珪上表
待罪冬十月壬申伊審徵至成都請罪釋之帝遂聚芻
粟於劍門白帝為守禦之備募兵既多用度不足始鑄
鐵錢𣙜境内鐵器以耑其利(曾鞏隆平集云孟昶聞世/宗下秦鳳愈不自安多積)
(芻粟以鐵為錢禁民私用鉞而/自鬻器用以專利民甚苦之)十一月周王景圍鳳州
韓通分兵城固鎮以絶援兵戊申遂陷鳳州虜我威武
節度使王環及都監趙崇溥崇溥不食而死於是秦鳳
階成之地復入于周乙卯周主曲赦四州所獲我國將
士願留者優其俸賜歸者給資裝而遣之
廣政十九年春正月大赦免今年夏租以周師出境也
三月甲寅以捧聖控鶴都指揮使李廷珪為左右衛聖
諸軍馬步都指揮使仍分衛聖匡聖步騎為左右十軍
以武寧節度使吕彦珂等為軍使廷珪總之如趙廷隱
專總宿衛諸軍故事是歲陵榮州獠反弓箭庫使趙季
文討平之(錦里耆舊傳廣政十九年戎瀘州獠賊羅住/雍反左街都巡撿趙季文討降之今從通鑑)
(作陵榮/二州)是歲賜詩僧可朋錢十萬帛五十疋
廣政二十年夏四月乙亥周遣懷恩指揮使蕭知逺等
將士八百餘人西歸先是周克秦鳳以我兵為懷恩軍
至是罷軍遣還六月乙丑加李廷珪檢校太尉罷軍職
國人多言廷珪為將敗覆不宜復執兵柄故有是命皇
太后亦屢以典兵非人為言帝不能從秋八月懷恩軍
至成都帝遣梓州别駕胡立等八十人東還寓書于周
請和自稱大蜀皇帝言家世邢臺願敦鄉里之分(揮麈/後録)
(載三朝史孟昶傳云周世宗既取秦鳳昶懼致書世宗/曰七月一日大蜀皇帝謹致書于大周皇帝閣下竊念)
(目承先訓恭守舊邦匪敢荒寧于兹二紀頃者晉朝覆/㓕何建來歸不因背水之戰爭遂有仇池之土地洎審)
(晉君歸北中國且空暫興敝邑之師更復成都之境秦/鳳階成諸川實為下國之邊陲其後漢主徑自并汾來)
(都汴浚聞征車之未息尋神器之有歸伏審貴朝先皇/帝應天順人繼統即位奉玉帛而未克承弓劍之空遺)
(但傷嘉運之難諧適歎新歡之且隔以至前載忽勞睿/徳逺舉全師土疆尋𨽻於大朝將卒亦拘於貴國幸䝉)
(皇帝惠其首領頒以衣裘偏禆盡補其職員士伍徧加/於糧賜則在彼無殊於在此敝都寧比於雄都方懷全)
(沽之思非有放還之望今則指揮使蕭知逺馮從讜等/押領將士子弟共計八百九十三人已到當國具審皇)
(帝逈開仁愍深念支離厚給衣裝兼加中屨給㳂程之/驛料散逐分之緡錢仍以官僚之廻還安知所報此則)
(皇帝念疆場則已經革幾代舉干戈則不在盛朝特軫/優容曲全情好永懹厚義常貯微衷載念前在鳳州支)
(敵虎旅偶於行陣曾有拘擒其排陣使胡立已下尋在/諸州安排及令軍幕收管自來各支廩食並給衣裝却)
(縁比者不測宸襟未敢放還鄉國今既先蒙開釋已認/冲融歸朝雖愧于後時報徳未稽於此日其胡立已下)
(今各給鞍馬衣裝錢帛等專差御衣庫使李彦昭部領/送至貴境望垂宣㫖收管矧以昶昔在齠齓既離并都)
(亦承皇帝鳳起晉陽龍興汾水台叙鄉關之分以陳玉/帛之懽儻䝉惠以嘉音即佇專馳信使謹因胡立行次)
(聊陳感謝詞莫披述㐲/惟仁明洞鍳垂念不宣)癸未立等至大梁周以我國講
鈞禮怒不答帝曰朕郊祀天地稱天子時爾方鼠竊作
賊何得相薄邪冬十二月旌表蓬州孝子程崇雅門
廣政二十一年春正月右補闕章九齡指李昊王昭逺
為奸佞貶維州録事參軍庚戌置永寧軍於果州以通
州𨽻之三月唐主盡獻江北地于中原夏五月唐奉周
正朔六月荆南高保融遣使勸帝稱藩于周帝報以前
常致書周主不答乃止秋九月周人謀入寇甲午高保
融再勸我臣中原帝集將相議之李昊曰從則君父之
辱違則周師必至諸將能料抗周必勝乎諸將皆頓首
曰以陛下聖明江山險固豈可望風屈服臣等請以死
衛社稷丁酉帝命李昊草書極言拒絶之冬十一月天
雨血(一作十/二月)十二月周將李玉帥永興兵襲歸安鎮鎮
遏使李承勲據險邀斬之其衆盡没乙酉以右衛聖步
軍都指揮使趙崇韜為北面招討使丙戌以奉鑾肅衛
都指揮使武信節度使兼中書令孟貽業為昭武文州
都招討使左衛聖馬步都指揮使趙思進為東面招討
使山南西道節度使韓保貞為北面都招討使將兵六
萬分屯要害以備周是歲昌州獠反殺巡檢使趙漢瓊
等左界巡檢使申彦瑭討平之
廣政二十二年秋八月戊子帝以李昊領武信軍節度
使右補闕李起言宰相無領方鎮事帝曰昊家多冗費
以厚禄優之耳冬十一月徐及甫伏誅初周人攻秦鳳
及甫時為都官郎中自負才畧謀奉前蜀高祖孫少府
少監王令儀為主以作亂至是其黨有告者收捕之十
二月甲午賜令儀死是時西班將軍黎德昭獻畫鶴圖
詔授雅州刺史
廣政二十三年春正月乙巳宋受周禪改元建隆丁未
人日節帝謁和陵是月龍見於玉壘關夏五月己亥朔
日有食之冬十一月宰相李昊言臣觀大宋啓運不𩔖
漢周天厭亂乆矣一統天下其在此乎若通職貢亦保
安三蜀之長策帝曰卿且去朕徐自圖之十二月皇太
后夢青衣神自言宫中衛聖龍神乞出居于外乃命建
堂于昭覺寺廡下遷神出居之人或以為不祥是歲大
理國段思聰覘我國委任非人欲乘釁入寇其臣高侯
不可言䝉詔强盛時與吐蕃連兵尚不能侵奪巴蜀卒
以黷武釀内變宗社不保今聞周主英明削平僭亂孟
氏必為所併吾國但當修輯城堡練兵養民以觀時變
何必勞師逺征啓釁召禍乎思聰從其言而止
廣政二十四年自春至于夏無雨螟蝗見成都詔以吏
部侍郎承㫖歐陽逈為門下侍郎兼戸部尚書同平章
事冬十月漢州什邡縣井中有火龍騰空而去大風吼
天餘燼墜地延燒數百家十一月帝書兆民頼之四字
誤兆為趙又民間譌傳國家東遷天水是歲有人被髮
奔走道中唱言神人使作無爺無母救汝凡兩日不知
所在又鶢鶋鳴于庭射之不中故老見之曰此鳥主少
主歸命咸康時來前八年來此時復來其有興替乎
廣政二十五年春正月立秦王𤣥喆為皇太子二月壁
州白石縣巨蛇見長百餘丈徑八九尺冬十二月遣使
督諸路累年逋稅龍游令田淳上䟽言擾民犯天意聚
財損君道語甚切直帝不能用是歲行用鐵錢初鐵錢
多於外郡邊界參用毎錢千凡四百為銅六百為鐵(四/川)
(總志云孟氏毎銀一兩直銅錢千/七百文絹一疋直錢千二百文)至是流入成都率銅
錢十分雜鐵錢一分大盈庫錢往往有鐵錢相混蓋鑄
之精工與銅錢相𩔖也(按十國紀年後蜀史廣政二十/五年以屯戍既廣調度不足始)
(鑄鐵錢据此則鐵錢/是歲始鑄矣今不從)
廣政二十六年春正月宋改元乾德三月宋師平荆湖
我邸吏將卒先在江陵者宋帝悉命放還帝將發使朝
貢知樞密院事王昭逺固止之乃遣兵屯峽路増置水
軍宋聞之遂謀興師以張暉為鳳州團練使暉盡得我
國虚實以聞夏四月遂州方義縣雨雹大如斗五十里
内飛鳥六畜皆死是時成都人唐季明(茅常客話云失/其名蓋季明其)
(字/也)破木中有紫文𨽻書太平二字時以為佳瑞識者云
須成都破了方見太平(後宋有太平興國/之號既應此兆)又軍校張敞
(一作/敵)獲古鏡一枚濶尺餘光昭室寢不施燈燭敞珍藏
之訖無疾病
廣政二十七年冬十月山南節度判官張廷偉(一作/廷韋)說
王昭逺曰公素無勲業一旦位至樞近不自建立大功
何以塞時論莫若通好并州令發兵南下我自黄花谷
出兵應之使中原表裏受敵則關右之地可撫而有昭
逺然其言既命廷偉立草遣大程官孫遇及楊蠲趙彦
韜等以臘丸書間行北漢約出兵以撓中國因使先入
汴覘强弱彦韜潛發其書以獻宋其書畧曰洎傳弔伐
之嘉音實動輔車之喜色尋於褒漢添駐師徒只待靈
旗之渡河便遣前鋒而出境先是宋帝已有興兵意而
未發及得書笑曰西討有名矣于是問蜀中地里穆昭
嗣對曰荆南即西川江南廣南都㑹也今已克此則水
陸皆可趨蜀十一月宋命忠武軍節度王全斌充鳳州
路行營前軍兵馬都部署武信軍節度侍衛步軍都指
揮使崔彦進充副都部署樞密副使王仁贍充都監龍
捷右廂都指揮使史延徳充馬軍都指揮使虎捷右廂
都指揮使張方友(一作/萬友)充步軍都指揮使隴州防禦使
張凝充先鋒都指揮使左神武大將軍王夢濤充濠砦
使内染院使康延澤充馬軍都監翰林副使張煦充步
軍都監供奉官田仁朗充濠砦都監殿直鄭粲充先鋒
都監步軍都軍頭向韜充先鋒都軍頭寧江軍節度侍
衛馬步軍都指揮使劉光義(宋通鑑長編作劉光義蜀/檮杌作劉光乂宋史作劉)
(延讓東都事畧作劉/光毅今從李燾所載)充歸州路行營前軍兵馬副都部
署内客省使樞密承㫖曹彬充都監客省使武懷節充
戰擢部署龍捷左廂都指揮使李進卿充步軍都指揮
使前階州刺史高彦暉充先鋒都指揮使右衛將軍白
廷誨充濠砦使御㕑副使米光緒充馬軍都監儀鸞副
使折彦贇充步軍都監八作副使王令巖充先鋒都監
供奉官郝守濬充濠砦都監馬步軍都軍頭楊光美充
戰櫂左右廂都指揮使供奉官藥守節充戰櫂左廂都
監殿直劉漢卿充戰櫂右廂都監率禁兵三萬人諸州
兵二萬人(宋紀事本末又/云將步騎六萬)分路進師又令孫遇等指畫
江山曲折之狀及兵砦戍守之處道里逺近俾畫工圖
之以授全斌等因謂曰西川可取否全斌等對曰臣等
仗天威遵廟算刻日可定龍捷右廂都校史延德前奏
曰西川一方儻在天上人不能到固無可如何在地上
以今兵力至即平矣宋帝壯其言謂曰汝等果敢如此
我何憂乎又命全斌曰凡克城寨止籍其器甲芻糧悉
以財帛分給戰士又令八作司度右掖門南臨汴水治
第一區凡五百間供帳什物皆具以待帝是時全斌及
彦進等由鳳州進光義及彬等由歸州進帝聞之以王
昭逺為都統趙崇韜為都監韓保貞為招討使李進副
之帥兵拒宋十二月王全斌等入境克萬仞燕子二砦
遂取興州連拔石圌等二十餘砦獲糧四十萬先鋒將
史延德與韓保貞李進等戰于三泉砦我師敗績保貞
及進等被擒獲我軍糧三十萬宗師至羅川我兵依江
列陳以待雀彦進遣張方友奪橋濟師我兵退保大漫
天砦彦進方友與康延澤分三道來擊我兵大敗而潰
昭逺等復引兵迎敵三戰皆敗昭逺渡桔栢津焚梁退
保劍門已而全斌進次益光都軍頭向韜得降卒言來
蘇小路出劍門南青疆店與官道合全斌乃令史延德
趨來蘇而自帥大衆為浮橋以濟我兵皆棄寨而遁全
斌遂次青疆昭逺聞之留其偏將守劍門自引衆退屯
漢源坡以待全斌未至漢源延德已克劍門昭逺股慄
失次趙崇韜布陣迎戰昭逺據胡牀不能起全斌進擊
大破我兵于漢源斬首萬餘級昭逺奔匿東川倉舍為
宋追騎所及與崇韜俱被執未幾全斌陷利州帝聞昭
逺敗乃悉出金帛募兵令太子𤣥喆統之而使李廷珪
張惠安等為之副趨劍門以禦宋師𤣥喆素不習武廷
珪惠安皆庸懦無識𤣥喆輦愛姬攜樂器伶人數十軰
以從至緜州聞已失劍門遂遁還東川所至焚掠廬舍
倉廩而去宋帝聞之曰孟昶都無股肱爪牙其亡不逺
矣是月劉光義曹彬陷䕫州初䕫州有鏁江為浮梁上
設敵棚三重夾江列礟具光義等行宋帝示以地圖指
鏁江曰我軍泝流至此慎勿以舟師爭勝當先以步騎
陸行襲擊之俟其勢却即以戰櫂夾攻取之必矣至是
宋師至䕫距鏁江三十里舍舟步進先奪浮梁復牽舟
而上寧江制置使高彦儔謂監軍武守謙曰北軍逺來
利在速戰不如堅壁待之可徐圖也守謙不從獨領麾
下與光義騎將張廷翰摶戰敗走廷翰乘勝登城彦儔
力戰不勝身被十餘槍左右皆潰散彦儔奔歸府第整
衣冠望西北再拜投火自焚死後數日光義得其骨於
灰燼中以禮塟之時彬謁武侯廟謂左右曰孔明疲竭
蜀之軍民不能恢復中原萬一何祠宇之雄觀乎意將
毁其頹敗者俄而中殿摧塌有石碑出土尺許刻文曰
知吾心腹事惟有宋曹彬彬讀訖下拜曰公神人也小
子安能窺測哉遂命有司新其祠
廣政二十八年春正月帝聞宋師深入大懼問計于左
右老將石頵(宋史作石斌今/徙歐陽五代史)謂宜聚兵堅守以敝之帝
嘆曰吾父子以温衣美食養士四十年一旦臨敵不能
為吾東向發一矢雖欲堅壁誰能與吾守者邪未幾王
全斌次魏城癸酉至漢州帝乃命李昊草表遣通奏使
伊審徵賫表詣全斌請降畧曰臣聞三皇御宇萬邦歸
有道之君五帝垂衣六合順無為之化其或未知厯數
猶昧存亡致興天討之師實懼霆臨之罪敢祈英睿俯
聽哀鳴伏念生自并門長于蜀地幸以先君之基構得
從㓜歲以綦承只知四序以推遷不識三靈之改卜皇
帝明光出震盛德居乾聲教被于遐荒慶澤流于中夏
當凝旒玉殿之始缺以小事大之儀洎告𩔖圜丘已來
稽執玉持帛之禮蓋蜀地居偏僻阻隔徽猷已慙先見
之明因有後時之責今則皇威赫怒聖畧風行干戈所
指而無前鼙鼔纔臨而自潰山河郡縣半入于提封將
卒倉儲盡歸于圖籍但念臣中外二百餘口慈母七十
餘年日承訓撫之恩粗效孝愛之道實願克終甘㫖冀
保衰齡其次則子孫之團圓守血食之祭祀伏乞容之
若地蓋之如天特軫仁慈以寛危辱臣輒敢徵其故實
上瀆宸聰竊念劉禪有安樂之封叔寶有長城之號背
恩歸款得獲生全願眇昧之餘魂得保全而為幸庶使
先君寢廟不為樵採之埸老母庭除且有問安之便見
今保全府庫巡遏軍城不使毁傷終期臨照車書混其
文軌正朔奉于靈臺敢布腹心恭聽赦宥全斌受之遣
馬軍都監康延澤先以百騎入城見帝諭以恩信封閉
府庫安撫吏民(十七/日)越三日(十九/日)全斌大軍至成都帝
具禮納降宋自興師至滅蜀凡六十六日得州四十五
府一縣一百九十八户五十三萬四千三十有九是月
劉光義曹彬陷萬施開忠四州峽中郡縣盡失知遂州
陳愈以城降時諸將多欲屠戮以逞獨彬禁止之故峽
路兵始終秋毫無犯二月光義等至成都(四/日)帝又遣弟
王仁贄詣宋闕上表言臣受命唐室建都蜀州因時事
變更為仁心之擁迫先臣即世臣方丱年猥以童昏繆
承餘緒乖以小事大之體闕稱藩奉貢之誠染習偷安
因循積歲所以上煩宸算逺發王師勢甚疾雷功如破
竹顧惟懦卒焉敢當鋒尋束手以云歸止傾心而俟命
今月七日已令私署通奏使宣徽南院使伊審徵奉表
歸降以縁路寇攘前進不得續遣供奉官王茂隆再齎
前表必料血誠上達睿聽臣今月十九日已領親男諸
弟納降禮于軍門至于老母諸孫延餘喘于私第陛下
至仁廣覆大德好生顧臣假息於數年所望全軀於此
日今䝉元戎慰恤監獲撫安若非天地之垂慈豈見軍
民之受賜謹遣親弟仁贄奉表待罪(又上宋宰臣樞密/使狀曰竊念頃自)
(北京即隨先子洎臨西蜀嗣守餘基自量小國之封疆/常阻大朝之正朔伏自皇帝登位宸極禮盛郊禋令預)
(梯航願同臨照而以阻遙障險稍易歲時今則逺勞王/師恭行天討有征無戰詎可抗威棄甲倒戈尋皆效順)
(具陳降款上達冕旒所希者存濟活于蒼生報劬勞于/老母忠惟奉主孝則養親固于生平無所覬望許男銜)
(璧已䝉解釋之儀虞舜垂衣佇保安全之望丹誠備寫/雪涕難勝伏惟某官叶贊萬幾懷柔八表迥敷思信并)
(及幽遐願垂前席之言特加敷奏冀遂保家之懇終養/晨昏烏反哺以知恩竊將比喻雀銜環而報德以荷生)
(成倚頼感銘陳辭罔盡/遐瞻徳宇但瀝虔誠)宋帝答詔曰朕以受命上穹臨
制中土姑務保民而崇德豈思右武以佳兵至于臨戎
蓋非獲已矧惟益部僻處一隅靡思僭竊之愆輒肆窺
覦之志潛結并冦自啓釁端爰命偏師往申弔伐靈旗
所指逆壘自平朕常中宵憮然兆民何罪屢馳驛騎嚴
戒兵鋒務宣拯溺之懷以盡招攜之禮而卿果能率官
屬而請命拜表疏以祈恩托以慈親保其宗祀悉封府
庫以待王師追咎改圖將自求于多福匿瑕含垢當盡
滌于前非朕不食言爾無他慮(又錦里耆舊傳載宋太/祖答詔與宋史畧異今)
(附記于下○敕蜀主省上表率文武見任官等望闕瀝/懇歸命亊具悉朕自皇天眷命率土樂推將期德報萬)
(方不特威加四海乃睠益部僻處一隅茍黎庶之獲安/非經營之在意一昨災躔蜀地舋自并門既興王者之)
(師遂授將軍之鉞事非獲已須至用兵我具真辭彼衆/自敗下劍門而賈勇指井絡以長驅中宵火燃兆庶何)
(罪徑馳驛騎嚴戒前鋒廣宣來者之懷徧諭弔民之意/果能率官屬而効順拜表疏以祈恩託我慈親述乃寢)
(廟封府庫而待罪保生聚以輸誠朕方示信懷來不逼/人險保無他慮當體優隆國有舊章不達來請所宜悉)
(也乾徳三年/正月十七日)帝乃與太后妃嬪合族等及官屬發成都
由峽江而下(時宋取蜀宫殿材造船二百艘裝載物帛/銅錢器皿及銀腰𢃄十萬應付江南軍前)
(其珠珍軟細以陸路發付京師○邵氏聞見録云昶舟/過省州湖瀼渡一宫嬪有孕昶出之祝曰若生子孟氏)
(尚存也後果生子今為孟氏不絶昶治蜀有/恩人哭送之至犍為别去因號曰蜀王灘)至江陵宋
帝遣皇城使竇思儼迎勞之夏四月至襄漢復遣使齎
詔賜茶藥所賜詔不名仍呼太后為國母五月將至汴
京宋太祖命晉王勞于近郊(六月十六/日至汴)昧爽宋太祖御
崇元殿備禮出見後主率皇弟仁贄太子𤣥喆等宰臣
李昊已下三十二人自玉津園乗馬至明德門白冠素
服勒帛立班宋閤門使李廷憲接降表後主等伏地待
罪頃之宋太祖令通事舍人持起敕曰取法上天廣覆
下土既叶混同之象永垂臨照之光方喜來朝何勞俟
罪體兹睠待無至競憂後主獻金器八百兩玉腰帯二
條銀鋌一萬兩已而賜宴于崇元殿又進金酒器一副
通龍鳳犀腰帯一條明日宋太祖宣賜後主襲衣玉帯
黄金鞍勒馬金器千兩銀器萬兩錦綺千段絹萬疋(錦/里)
(耆舊傳云蜀主朝見賜蜀主衣一副六件玉腰帯一條/金鞍轡馬一匹散馬五匹絹五千疋錦綺綾羅紗縠衣)
(著一千疋錢三千貫文金渡銀稜瓷器四百亊銀漆稜/器千六百亊素漆器五百亊錦繡被氊褥二副宅一院)
(四百八十間鋪/陳應用什物全)又賜太后李氏金器三百兩銀器三千
兩錦綺千匹絹千匹子弟及其官屬等襲衣金玉𢃄鞍
勒馬車乘器幣有差又遣使分詣江陵鳳翔賜我文武
官家屬錢帛疾病者給以醫藥時成都人王處瓊少孤
有司籍其金寶後主至是輦送闕下宋太祖令計其直
還焉又以新築臨汴大第(第在利仁坊太平興/國中改為尚書都省)賜後主
居之復為官屬各營居第詔曰伯禹導川黑水本梁州
之域河圖拒象岷山直井絡之墟屬中原多故逺服未
賓遂剖裂于山河競僭竊于位號朕削平㝢縣載整皇
綱復周漢之舊疆寵綏羣后采唐虞之大訓協和萬邦
六年于兹百揆時叙禮樂征伐之柄盡出朝廷要荒山
澤之君咸修職貢一昨援長庚而授律法時雨以興師
先申誕告之文以慰徯來之衆咨爾偽蜀主孟昶克承
餘緒保據一隅擅正朔以自尊歴歲時而滋乆屬王師
之致討察天道之惡盈體此綏懷思於效順盡率郡吏
降于軍門抗手疏以陳誠伏天閽而請命是用昭示大
信盡滌疵瑕度越彛章升于崇秩冠紫微之近署以奉
内朝剪鶉首之奥區為之食邑豈比夫魏封劉禪纔升
驃騎之班隋待蕭琮惟列莒公之號率從異數式洽殊
私爾宜欽承往踐厥位可開府儀同三司檢校太師兼
中書令秦國公給上鎮節度使奉禄餘官除拜有差(李/昊)
(工部尚書母守素工部侍郎張元倣工部郎中歐陽炯/左散騎常侍胡韞司天少監郭徴膳部郎中韓保昇殿)
(中監高諷太府卿尹文舉駕部郎中范禹偁鴻臚卿劉/暠少府少監韓嶼庫部郎中鮮于操祠部員外郎趙元)
(拱虞部員外郎邱世隆比部員外郎王昭逺右千牛衛/上將軍李進右千牛衛大將軍龍處􁫪左羽林衛大將)
(軍袁可鈞左屯衛大將軍高延昭左驍鋭大將/軍蘇廷超清道率府率李遵皓左監門率府率)又授後
主弟仁贄右神武軍統軍仁操左監門衛上將軍仁裕
右監門衛上將軍太子𤣥喆兖州節度使次子𤣥珏左
千牛衛上將軍越七日後主薨時宋乾德三年夏六月
也年四十有七(遺表曰臣聞大數有限萬化無窮歴觀/古今以攸同在昔賢愚而不免將啓手)
(以歸土再瀝懇而聞天伏念臣謬承父業竊據坤維數/千里之山河四十年之統攝雖有臨深之懼且無亊大)
(之規是以逺勞王師恭行天討上思老母下念民生潛/收非轍之心旋露投戈之請皇帝納汙道廣來逺恩寛)
(遐頒彩鳳之書遽釋牽羊之罪伏自逺辭錦里穫覩瑤/墀帝澤天恩曽無虚日皇華驛騎長是盈門仍賜官勲)
(方圖朝謝不謂偶縈疾疹遽覺沉微乃蒙陛下軫睿念/以殊深降國醫而洊至比冀稍聞瘳損何期漸見彌留)
(將别聖朝即歸幽壤絶拜章于雙闕一息雖存命易簣/于病躬五神已耗伏惟皇帝長新鳳厯永霸鴻圖鎮居)
(四海之尊終作兆民之慶臣之老母/臣之遺孤仰荷聖恩夫復何憂云云)宋太祖廢朝五日
素服發哀賻布帛千疋發奉義甲士三千人䕶塟塟于
洛陽之北邙秋七月正衙備禮冊贈尚書令追封楚王
其文曰維乾德三年歲次乙丑七月己巳朔越二十日
戊子皇帝若曰咨爾故檢校太師兼中書令秦國公孟
昶冊贈之典所以彰世祚而紀勲伐繼絶之義所以旌
異域而表來庭茍匪全功寧兼二者國家乘乾撫運括
地開圖稽至德於勲華體深仁於湯禹既定壺關之亂
復剪淮甸之凶暨荆及衡洗蕩逋穢以為人君之道先
德而後刑王者之師有征而無戰兵威震叠寰宇來同
以至薄伐兩川徂征三峽惟爾昶襲乃堂構據有巴庸
而能祗畏皇靈保全宗緒知幾識變委順圖全馳子牟
魏闕之心奉伯禹塗山之會朕自聞獻款良切虚懷舟
車欣至止之初邸第錫非常之制封崇異數祈保永年
景命不融奄然殂謝於戲爾有及親之孝特異常倫爾
有逹上之情所期終養何高穹之不祐與幽壤之同歸
斯朕所以當宁興悲徹縣永歎詢于史氏申命禮官今
遣使起復雲麾將軍檢校太傅右神武統軍兼御史大
夫上柱國平昌縣開國伯食邑七百户孟仁贄持節贈
爾為尚書令仍追封楚王於戲式備哀榮載光簡牒南
宫峻秩全楚大邦併示追崇敻超彛制始終之分朕無
愧焉仍贈墳莊一區給守墳人米千石錢五萬諡曰恭
孝(蜀檮杌作恭/惠今從宋史)初高祖據有一方晩年耑務奢侈尚食
掌食典至百卷中有賜緋羊酒骨糟等名寢室常設畫
屏七十張關百紐而合之號曰幈宫又有皇明帳色淺
紅𩔖鮫綃於縐文中具十洲三島之象夜則燦爛如金
箔施之大小牀皆稱後主初襲位頗勤政事寢處惟紫
羅帳碧綾帷褥無錦繡諸飾至於盥潄之具但用白金
雜以黑漆木器性復仁慈柔懦(野人閒話云後主性多/明敏孝慈仁義在位已)
(來尊儒尚道/貴農賤商)毎決死刑多所矜減月旦必素飱酷喜薯
藥因呼薯藥為月一盤初喜走馬後漸以體重不耐乘
馬内廐惟飼打毬馬一匹出則乘歩輦蔽以重簾環結
珠香囊垂于四角香聞數里人罕覩其面居恆巡行宫
内惟銅裝朱漆小輦而已且數年間一南郊不放燈火
(又費著歲華紀麗譜云蜀王/孟昶時間放燈然率無定日)中歲稍稍以侈靡為樂常
命一梭織成錦被凡三幅帛上鏤二穴名曰鴛衾又以
芙蓉花徧染繪為帳幔名曰芙蓉帳至溺器皆以七寶
裝之(宋太祖見寳裝溺器撞碎之曰汝以七寶/飾此當以何器貯食所為如此不亡何待)毎臘日
内官各獻羅體圈金花樹所費不貲先是歲除故事學
士為辭題桃符置寢門左右前一年學士幸寅遜撰詞
後主以其非工自操筆署云新年納餘慶嘉節號長春
已而以正月納降宋太祖命吕餘慶知成都府而長春
又太祖誕節名其符合有如此(一云太子𤣥喆居䇿勲/府後主以歳終自書桃)
(符云天降餘慶聖節長春𤣥喆拜/受置于寢門之左右未審是非)又廣政中民質錢取
息者將徙居必牓其門曰召主收贖(一云後主賦斂無/度射利之家配率)
(尤甚既乏緡錢惟仰在質物乃競/書簡札揭其門曰今召主收贖)識者以為召者趙也
贖者蜀也末年成都文武官競執長鞭自馬至地號曰
朝天婦女爭治髪為高髻呼為朝天髻又製新曲曰萬
里朝天未幾後主朝宗崎嶇川陸斯其騐矣高祖自同
光三年乙酉入蜀至廣政二十八年乙丑國滅父子二
世凡四十一年(薛氏舊五代史謂同光三年丙戌/至乾徳三年乙丑四十年者非是)
論曰史言後主朝宋時自二江至睂州萬民擁道痛哭
慟絶者凡數百人後主亦掩面而泣藉非慈惠素著亦
何以深入人心如此哉跡其生平行事勸農恤刑肇興
文教孜孜求治與民休息要未必如王衍荒淫之甚也
獨是用匪其人生致淪䘮所由與前蜀之滅亡有異矣
　
　
　
　
　
　
　
　
　
　
　
　
　
　
　
　十國春秋卷四十九
欽定四庫全書
　十國春秋卷五十
　　　　　　　　　　　　　檢討呉任臣撰
後蜀三
　列傳
　　高祖皇后李氏　　　太后李氏
高祖皇后李氏後唐太祖弟克讓之女也(五代㑹要作/後唐武王長)
(女/)高祖為教練使時太祖竒其才逐以弟女妻之莊宗
即位封瓊華長公主(五代㑹要云同光/三年十二月封)初高祖鎮西川
后與子仁贊尚留太原明宗踐阼高祖遣使相迎而是
時李嚴被殺后等過鳳翔鎮臣遂留之不遣明宗欲以
恩結高祖仍命李仁矩送后歸蜀已而改封為福慶長
公主唐有司言前世公主受封皆未出降無遣使就藩
冊命之儀明宗不從詔有司草具新儀乃遣秘書監劉
岳為冊使岳行至鳯翔聞高祖舉兵乃旋長興三年薨
唐遣使歸賻冊贈晉國雍順長公主九月葬於成都星
宿山高祖登極追冊為皇后後唐之亂莊宗諸兒多削
髪為僧間道來成都高祖以后故厚待之賜予千計勅
器用局以沉香降真為鉢木香為匙箸其優禮如此后
㓜畜雌雄二貓一曰御花朶一曰麝香騟妲己性酷愛
之蜀人多傳其事
太后李氏太原人故唐莊宗嬪御也莊宗以賜高祖(一/云)
(瓊華長公/主之媵)一日夢大星墜於懷告於瓊華長公主長公
主即高祖皇后也謂太后曰婢有福相當生貴子遂常
令知府舍未㡬生後主為人明辨知大體初封夫人明
徳元年進封貴妃後主踐阼尊為皇太后累從征伐備
歴艱難由是性尚慈儉居恒戒後主以固福夀為務後
主初年頗遵行之廣政末典兵者多非其人太后謂後
主曰吾昔見莊宗跨河與梁戰及先帝在并州捍契丹
入蜀定兩川諸將非有大功無得主兵故士卒畏服今
王昭逺出自厮養伊審徵韓保貞趙崇韜皆膏梁乳臭
子素不習兵徒以舊恩寘扵人上平時誰敢言者倉卒
遇疆場有事安能禦大敵乎以吾觀之惟高彦儔太原
舊人秉心忠實多所經練終不負汝自餘無足任者後
主不能從及歸宋太祖盛加優禮賜御衣一襲金器三
百兩銀器一千兩絹一千段綿被氊褥等物稱是詔書
呼為國母以禁舉肩至宫庭命宫嬪扶掖親酌酒勞之
曰母善自愛無戚思蜀他日當送母歸太后曰妾家
本太原倘得還故鄉不勝大願是時北漢尚在太祖大
喜曰俟平劉鈞當如母願後主之殁也太后不哭以酒
酹地祝曰汝不能死社稷茍生以取羞吾所以忍死者
以汝在也吾今何用生為因不食而死宋太祖聞而傷
之賻贈加等令鴻臚卿范禹偁䕶喪事同後主葬于洛
陽太后在成都時常夢宫中衛聖龍神乞出居宫外太
后命引像置圓覺寺人皆謂非吉兆至國亡乃騐
　　後主妃張氏　　　慧妃徐氏
妃張氏名太華少擅殊色睂目如畫事後主有専房之
寵廣政初同輦遊青城山宿九天丈人觀月餘不返奉
鑾肅衛都虞候李廷珪屢諫不聽居數日雷雨大作白
日晦暝太華被震而殞乃以紅錦龍褥裹痊觀前白楊
樹下明日急趣迴鑾悲悼無已後數年鍊師李若冲于
薄暮步白楊樹側忽見女子吟詩若有所怨(詩曰一别/鑾輿今㡬)
(年白楊風起不成眠常思往/日椒房寵泪滴衣襟損翠鈿)問曰人邪鬼邪女子斂袵
言妾蜀妃張太華也因陪駕遊此遇震乞賜超拔若冲
乃於中元節修長生金簡以荅之未㡬夢太華謝曰妾
已受生人世矣壁間以黄土留詩而去(詩曰符吏匆匆/叩夜扄便隨金)
(簡出幽冥䝉師薦拔恩/非淺領得生神九卷經)後主聞之厚賚若冲自是惟花
蕋夫人寵冠後宫
慧妃徐氏青城人㓜有才色父國璋納于後主後主嬖
之拜貴妃别號花蕋夫人又升號慧妃常與後主登樓
以龍腦末塗白扇墜地為人所得蜀人爭效其制名曰
雪香扇又後主與避暑摩訶池上為作小詞以美之(辭/曰)
(氷䏎玉骨清無汗水/殿風來暗香滿云云)國中為流傳徐氏長于詩詠居恒
倣王建作宫辭百首時人多稱許之國亡入宋宋太祖
召使陳詩誦亡國之由其詩有十四萬人齊解甲可無
一個是男兒之句太祖大悦徐氏心未忘蜀每懸後主
像以祀詭言宜子之神(張仙挾弹圖即後主也童子/為太子𤣥喆武士為趙廷隠)一
云墓在閩崇安
論曰逸史載張太華事至竒殆漢李夫人之𩔖邪若花蕋
夫人者有言宋平蜀别將䕶夫人入汴京中道作敗節
語後竟為晉邸射死又言以蜀俘輸織室終得罪賜自
盡俱非也前後蜀有兩花蕋夫人王蜀則導江費氏孟
蜀則徐國璋女又有南唐宫人雅能詩歸宋後目為小
花蕋其稱名皆從同云
　　高祖子雅王仁贄　　彭王仁裕　　嘉王仁操
仁贄字忠美高祖子也年少扵後主初為左威衛將軍
同正廣政十三年封雅王檢校太傅二十年領保寧軍
節度使二十四年加檢校太尉宋師入境後主遣仁贄
詣宋闕上表待罪宋太祖召見廣徳殿賜襲衣玉帶鞍
勒馬俄授雲麾將軍檢校太傅右神武統軍兼御史大
夫上柱國平昌縣開國伯食邑七百户丁母憂起復領
大同軍節度西京都巡檢使開寶四年薨年四十四贈
太子太師
仁裕字鳴謙亦高祖子後主弟也起家左威衛將軍同
正與仁贄同日封彭王檢校太傅廣政二十年領武泰
軍節度使二十四年加檢校太尉歸宋授檢校太傅右
監門衛上將軍遷右羽林軍開寶三年薨年四十四贈
太子太傅
仁操亦後主弟初為右領軍衛將軍同正與仁贄等同
日封嘉王檢校太傅廣政二十一年領永寧軍節度使
常侍後主射扵梔子園仁操連中的者三二十四年加
檢校太尉尤奉釋氏深究禪理歸宋授右監衛上將軍
累遷右龍武統軍雍熈三年薨又宋陸游言故蜀燕王
宫海棠之盛為成都第一燕王不詳其為何人姑識其
封號以竢考云
　　後主子太子𤣥喆　　褒王𤣥珏　遂王𤣥寶
𤣥喆字遵聖後主之元子也㓜聰悟善隸書年十四封
秦王檢校太尉同平章事判六軍諸衛事常自書姚崇
口箴刻諸石後主賜以銀器錦綵廣政二十一年領武
徳軍節度使二十四年加兼侍中二十五年立為皇太
子宋師將至後主命𤣥喆為元帥精卒萬餘旌旗皆織
文繡為之以錦綢其杠是日微雨𤣥喆慮霑濕令解去
俄雨止復斾之旌旗數千多倒繫杠上識者異焉𤣥喆
離成都攜姬妾伶人數十輩晨夜嬉戲不恤軍政行至
綿州聞劍門已破遂奔東川數日弃軍遁歸入宋與後
主同日宣制拜檢校太尉泰寧軍節度使制曰朕聞魏
將降蜀君臣俱列於散官隋帝平陳子弟不聞于封爵
皇家順景風而行賞同時雨以濟師當敵境未賔霆下
戒嚴之令暨危邦請命雲垂利澤之恩矧復降婁古封
掌武崇秩曲阜是伯禽之國太尉乃周勃之官山河距
九州之雄紱冕冠三公之貴舉為賞典斯實異恩蜀國
長子孟𤣥喆禮法矜莊神采英秀駚修途于早嵗播令
問於蜀川正朔未同於列國而人稱世子車書既混於
大朝而自是良臣以爾昔在三川常居二職贊厥父之
効順保祖母之高年予嘉乃心豈限彛制是命陟將壇
于東夏整武事于南宫憲秩封侯用光殊渥將表臨戎
之寄更增光禄之勲爾其分天子之憂勤出將軍之號
令與其改弦而易調不若從容以安民布政頒條予誠
有望榮家奉國爾其勉之後主殁宋太祖賜𤣥喆羊五
百口酒五百壺𤣥喆獻馬二百匹白玉水晶鞍勒副之
未幾移鎮貝州在鎮凡十餘年太平興國初徙定州三
年加開府儀同三司四年從平太原就命為鎮州駐泊
兵馬鈐轄又從征幽州率所部攻城之西面會班師遣
與軍器庫使樂可瓊深州刺史念金鏁左龍武將軍趙
延進殿前都虞候崔翰四方館使梁迴翰林使杜彦圭
帥兵歸屯定州俄與諸將校敗契丹于徐河以功封滕
國公入為左龍武軍統軍判右金吾衛仗未㡬知滑州
淳化初以病求小郡養疾移知滁州薨年五十五贈侍
中𤣥喆在貝州時凡民輸税者皆令出商算規其餘羨
以傋留使之用景徳中都官員外郎孔揆使河北表論
其事始除焉有子十五人隆記隆詁隆説隆詮並進士及第
𤣥珏後主次子也初封褒王與𤣥喆並日封拜仍檢
校太保少端敏侍後主射雙箭連中的竒之賜錢三
十萬時𤣥珏方就學為選起居舍人陳鄂為教授至是
自陳願以錢賜鄂後主嘉而許焉鄂常倣唐李澣蒙求
高測韻對為四庫韻對四十卷以獻𤣥珏益賞之廣政
二十三年𤣥珏領保寧軍節度使乆之加檢校太傅歸
宋為千牛衛上將軍乾徳五年遷右神武統軍代𤣥喆
判金吾衛仗太平興國九年出為宋曹兖鄆都巡檢又
改右屯衛上將軍淳化元年四月復為右神武統軍六
月出知滑州三年薨
𤣥寶後主㓜子也生而竒嶷數嵗日誦詩書萬言年七
嵗而夭太常言無服之殤無贈典後主問于宰相李昊
昊曰昔唐徳宗皇子評生四嵗而卒贈揚州大都督封
肅王此故事也後主乃贈𤣥寳青州大都督追封遂王
(按蜀檮机𤣥寶死于廣政十三年/歐陽史載于二十一年之後恐誤)
　　高祖女崇華公主
　　後主女鳯儀公主　　鑾國公主
崇華公主髙祖女也適太原伊延瓌(一云延瓌尚高祖/妹褒國公主今從)
(宋/史)延瓌厯陵嘉睂三州刺史審徵即公主子
鳳儀公主後主女也宰相李昊子少連尚之少連累官
太常少卿資州刺史
鑾國公主亦後主女嫁工部尚書母守素子克恭克恭
以公主故初授檢校水部員外郎累遷光禄少卿歸宋
擢左監門衛將軍後主時又有韓崇遂趙文亮伊崇度
俱尚公主史失其封號不其録(又李心傳朝野雜言/載趙普子承煦初娶)
(仙源郡夫人孟/氏亦後主女也)
　
　
　十國春秋卷五十
欽定四庫全書
　十國春秋卷五十一
　　　　　　　　　　　　　檢討吳任臣撰
後蜀四
　列傳
　　趙季良　　趙廷隠　　李仁罕　　　張業
　　李肇
趙季良字徳彰濟隂人也初仕後唐荘宗為魏州司
録魏州稅多逋負莊宗時為晉王過督之季良曰殿下
方謀攻取而不愛百姓一旦百姓離心恐河北非殿下有
矣莊宗大加欽重已而累遷鹽鐵判官太僕卿明宗天
成元年齎官告拜髙祖為侍中即以為三川制置使督
蜀犒軍餘錢送京師且置制兩川征賦是時髙祖鎮西川
頗不奉詔㑹與季良有舊遂留之不遣因請為西川
節度副使事無大小多與參决乆之唐徙季良果州團
練使髙祖得制書匿之表留季良不可得復遣使至京
師論請明宗不得已曲從之自是季良傾身事髙祖布
腹心矣季良通敏善謀畧董璋時遣人求昏自結而髙
祖心恨璋未之許也季良以為宜合從以拒唐便長興
時進奏官言唐主欲大發兵討兩川季良請以東川先
取遂閬然後併兵守劒門則大軍雖來吾無内顧憂矣
未㡬唐將石敬瑭因遂閬已破燒營北歸軍前馳驛報
髙祖髙祖故藏其書謂季良曰北軍漸近奈何季良扣
指曰不過綿州必遁問其故曰我逸彼勞敵縣軍千里
糧盡能走乎髙祖大笑出書示之由是甚服其智居無
何髙祖疑璋有異圖遣季良往探之季良歸言璋為人
豺狼之聲狗鼠之行卒徴暴斂好殺惡生負志剛强不
量人事用兵好勝不達天時而且朝令夕改坐喜立嗔
兵有鬬心將無戰意方今以小謀大敝民恵姦有窺四
海之心終作兩川之患料其訓練兵師完葺城壘招我
將健挫我使臣必行雷電之機不顧山河之誓已而璋
果與髙祖交惡興兵破白楊林聲勢甚盛髙祖有憂色
季良曰璋勇而無恩士卒不附城守則難克野戰則成
禽今不守巢穴公之利也璋用兵精銳盡在前鋒公宜
以羸兵誘之以勁兵待之始雖小衂終必大㨗又璋素
負威名故西川惶懼公當自出禦之則人心自定後悉
如季良言而璋遂用是敗未㡬季良領武泰留後頃之
髙祖以墨制署為節度使是年唐明宗即下制以季良
為武泰軍節度使髙祖即位拜司空兼門下侍郎同平
章事既而髙祖病甚彌留之際召季良與李仁罕趙延
隠王處回等同受顧命及髙祖已晏駕秘未發䘮處囘
夜過季良涕泣不已季良正色曰今强侯握兵專伺時
變義當速立嗣君豈可徒相泣邪遂與處囘立後主而
後發䘮以擁戴功加司徒已又進太保與母昭裔張業
分判三司遂兼戸部事廣政九年秋八月卒謚曰文肅
子元振明德初為都知殿直
趙廷隠開封人(宋史作太原人/今從蜀檮杌)初仕梁為禆將王彦章
之被鹵也廷隠與都監張漢傑曺州刺史李知節偏將
劉嗣彬等俱為唐莊宗所執已而隨髙祖入西川廷隠
拳勇有智畧髙祖戲下無及者積功至金紫光禄大夫
檢校司空守漢州刺史上柱國充左廂馬歩軍都指揮
使未㡬與唐師戰於劔門時天寒士卒觀望不進廷隠
流涕諭之曰今北軍勢盛汝曹不力戰却敵則妻子為
他人有矣衆心乃奮俄唐將石敬瑭引歩兵來擊廷隠
廷隠擇善射者五百人伏敬瑭歸路以待及矛稍相交
乃揚旗鼓譟卒敗之已又副李仁罕攻遂州先登㑹唐
將李彦琦棄利州走遷廷隠為昭武軍留後廷隠因馳
使白髙祖曰董璋多詐必為公患乘其至劔州勞軍而
圖之併兩川之衆可得志于天下髙祖不許廷隠嘆曰
不從吾謀禍未已也乆之廷隠以昭武讓李肇遂還成
都明年董璋入㓂命為行營馬歩軍都部署將兵三萬
拒之時璋造詐書誣廷隠及趙季良等與璋相通髙祖
授之廷隠廷隠投諸地曰不過為反間欲令公殺副史
與廷隠耳未㡬將兵攻梓州璋為部將所殺廷隠取其
首以獻髙祖既據有兩川復於閬州置保寧軍授廷隠
保寧軍留後無何以墨制擢節度使明宗即下制以為
保寧軍節度使明德元年春充左匡聖歩軍都指揮使
髙祖病革同趙季良等受遺詔輔政後主立加兼侍中
為六軍副使已又晉秩太傅國有大事就第問之既而
李仁罕張業相繼以罪死廷隠遂致仕廢於家最後官
至太師中書令封宋王廣政十一年冬十二月薨諡曰
忠武
李仁罕字德美陳留人也唐同光時李紹琛反攻破漢
州髙祖遣仁罕㑹任圜董璋擊敗之仁罕遂以此得勇
戰名明宗入立仁罕積功為左廂馬歩都指揮使已又
進光禄大夫檢校太保守彭州刺史上柱國充諸軍馬
歩軍都指揮使仁罕常與張業置宴召髙祖先期有告
二將謀以宴日作亂者髙祖未之信也至日就宴盡去
左右䕶衛獨詣仁罕第仁罕叩頭流涕曰公推赤心置
人腹中老兵惟盡死以報德耳髙祖舉兵成都以仁罕
為行營都部署將兵攻遂州城䧟唐將夏魯竒自殺以
功擢武信軍留後随為峽路行營招討使進㧞忠州又
破萬州䧟雲安監還克䕫州峽江之㨗仁罕功居多焉
已而同趙廷隠爭鎮東川頗與廷隠不相能髙祖命仁
罕仍歸遂州長興四年髙祖以墨制署為武信軍節度
使已而明宗悉如所署髙祖登極以仁罕為衛聖諸軍馬
歩軍指揮使仍領武信節鎮頃之受遺詔輔政奉後主嗣
皇帝位是時諸將多髙祖故人事後主益驕蹇不法務廣
第宅奪人良田發其墳墓而仁罕及張業尤甚仁罕在
髙祖時已恣為奢豪前蜀主宫嬪有國色欲娶之懼為
髙祖所責至是漸有䟦扈之志頗恃功求判六軍後主
雖曲狥其請加中書令判六軍事而内不勝其忿㑹張
公鐸韓繼勲韓保貞安思謙等皆事後主於藩邸素怨
仁罕共譛云仁罕有異志而廷隠與有隙亦從臾之後
主遂因其入朝執殺焉并族其家時李肇自鎮來朝杖
而入見稱疾不拜及聞仁罕死遽釋杖而拜
張業仁罕之甥也初名知業後避髙祖偏諱遂單名業
為人驍勇善戰與仁罕同從髙祖入蜀分討諸盗悉平
之天成中官右廂馬歩軍都指揮使金紫光禄大夫檢
校司空守簡州刺史上柱國長興元年充先鋒都指揮
使將兵三萬攻遂州有功乆之拜寧江軍留後已而髙
祖以墨制署為節度使唐明宗賜髙祖爵蜀王即詔業
領寧江軍節度使及髙祖稱尊號命業充右匡聖歩軍
都指揮使仍管寧江節鎮如故後主時加檢校太尉仁
罕既伏罪業是時方掌禁兵後主懼其反側乃用為相
以安之命同平章事廣政元年進左僕射兼中書侍即
同平章事未㡬加司空兼判度支業性豪侈强市人
田宅藏匿亡命又于私第置獄繫負責者或歴年至於
瘐死蜀人大怨之而業子繼昭官檢校左僕射復好擊
劔常與僧歸信訪善劔者左匡聖都指揮使孫漢韶宿
與業不和密告業父子謀反後主大怒亷得其專恣狀
乃與李昊安思謙謀俟其入朝執殺之下詔暴業罪惡
籍其家時廣政十一年也業後仁罕死凡十五年
李肇汝隂人初仕後唐為陜虢都指揮使髙祖於漢州
之役既追獲李紹琛復得肇與侯宏實二人竒其才心
相得也即署肇牙内馬歩都指揮使已而唐師破劔門
髙祖遣肇將兵據劔州戒以倍道兼行唐軍無足畏者
肇既至劒州屯兵河橋㑹唐騎兵來衝陳肇伏强弩數
百射之唐騎兵不敢進引去未㡬肇歸成都昭武留後
趙廷隠以本軍三讓肇髙祖乃命肇代守利州董璋之
興師也陽致書於肇若與已連謀者肇訟繫其使獄中
而亦擁兵為自衛之計及璋敗肇遂斬璋使以獻長興
四年髙祖以墨制署肇昭武軍節度使唐明宗悉依所
署未㡬兼奉鑾肅衛都指揮使後主初立加兼侍中肇
恃先朝功臣不時入朝至漢州留與親戚燕飲髙㑹畧
逾旬日乆之扶杖見後主詐稱疾不拜後主既誅李仁
罕心頗不平於肇左右以肇倨慢請加刑後主竟罷其
軍務改太子少傅徙卭州死
論曰文肅等諸人故髙祖創業勛臣史所號五節度使
是也景從覇主豹變雲蒸可不謂盛焉而運籌敵愾克
保始終兩趙之功績茂矣仁罕伏辜業不良死肇老臨
卭功髙志滿召禍取尤盖無不自己作之者也
　　侯宏實　　張公鐸　　龎福誠　　武漳
　　沙延祚　　潘仁嗣　　髙敬柔　　季鎬
　　李筠　　　朱偓　　　袁彦超
侯宏實千乗人也(鑑戒録云/蒲坂人)㓜而家貧年十三假寐簷
下㑹暑月大雨有虹自黄河飲水俄貫宏實口良乆始
沒母見而竒之及覺問宏實有異否對曰適夣濡河取
水果腹而歸居數月有蜀僧詣門謂宏實母曰女弟子
當九九後福合得兒子氣力母呼宏實請相焉僧徐視
曰此蜺龍也即非真龍官必顯貴法當離鄉井食禄江
海惟欽崇三寳可獲令終已而宏實仕後唐為河中都
指揮使同光三年魏王繼岌入蜀𨽻李紹琛部下紹琛
破漢州髙祖將兵執紹琛而宏實與李肇皆為髙祖所
鹵因命宏實為牙内馬歩指揮副使未㡬將兵㑹董璋
攻下閬州先登䧟陳甚為一軍所推彌牟鎮之戰宏實
身在行間董璋敗宏實亦論功焉髙祖即位改奉鑾肅
衛指揮副使是歲受遺詔同趙季良等輔政進秩侍中
宏實歴官眉州刺史寧江武泰節度使一官二鎮皆近
大江晚年興造禪院開轉藏經廣建第宅竟得善終母
年八十一後累封太夫人悉如蜀僧所言
張公鐸太原平樂人髙祖初置義勝定逺諸軍以公鐸
為都知兵馬使長興三年髙祖與東川兵戰于彌牟鎮
指揮使毛重威李瑭皆為所殺而趙廷隠等復失利不
前時公鐸居陳後髙祖揚馬箠指之公鐸麾兵而進帥
衆大呼所部兵無不一以當百東川兵殊出不意蹂躪
披靡死者數千人是役也董璋之敗實以公鐸一戰决
勝焉頃之遷捧聖控鶴都指揮使明德元年與五臣同
受顧命後主踐阼加檢校太尉與李仁罕争權不相協
仁罕之死公鐸亦與有力未㡬領保寧軍節度使兼同
平章事廣政四年罷軍使八年卒公鐸少渉獵文史為
政清嚴所至民受其賜卒之日後主哭曰嚴而不猛清
而不隘惟張公而已
龎福誠太谷人也事髙祖為牙内指揮使長興初唐兵
來征兩川福誠與昭信指揮使謝鍠屯閬州來蘇村(十/國)
(紀年作/來蘇寨)聞劒門失守相謂曰使北軍更得劒州二蜀勢
危矣遽引部兵千餘人間道趣劒州壁千衙城始至遇
唐軍萬餘人自北山馳下福誠等趣河橋迎擊之北軍
小却㑹日暮二人謀曰衆寡不敵逮明則吾屬無遺矣
福誠乃夜引兵數百人升北山顛轉至唐軍營後大呼
譟鍠率餘衆操弓弩短兵自其前急擊之唐軍驚擾遂
空營遁去鍠乗勢追襲唐軍於是進保劒門人皆稱其
有兵畧云廣政中同韓保貞擊鳳翔無功而還
武漳文水人事髙祖為牙内指揮使天成時漳奉命迎
髙祖家屬於晉陽至鳳翔為李從曮所留漳論説百端
不得發㑹唐明宗詔聽歸蜀始放還成都
沙延祚太原人𨽻髙祖戲下為義勝都頭長興初唐兵
趣文州將襲龍州延祚與定逺指揮使潘福超將兵拒
之唐師敗績而去
潘仁嗣(闕/)　人事髙祖為馬軍都指揮使董璋入冦仁
嗣將兵三千詣漢州詗之與璋戰赤水之上師敗仁嗣
為璋所鹵頃之髙祖親執旗鼔東川兵遂大敗仁嗣復
歸後累官武定軍節度使源壁等州觀察營田處置等
使
髙敬柔𨽻髙祖為都押牙李仁罕之圍遂州敬柔帥資
州義軍二萬人築長城環之卒破其城及髙祖拒董璋
敬柔與趙季良實居中鎮守成都藉以無虞者敬柔力
也後不知所終
季鎬未詳其所自起居髙祖莫府為判官時髙祖與董
璋治兵將戰髙祖故示閒暇自作書以遺璋舉筆輙誤
書董為重字不悦乆之鎬在側獨内喜且引諸將賀馬
前髙祖曰事未可測何賀邪鎬曰大王去草書重是董
已無頭必勝之兆也果一戰而璋敗人以鎬為警敏
李筠故前蜀永平節度使也已復事髙祖為大將唐師
來征兩川筠將兵四千人守龍州要害敵兵得無侵逸
者筠頗有扞禦功後累官(闕/)　　　卒
朱偓(闕/)　人長興初髙祖命張武為峽路行營招收討
伐使偓以善戰為先鋒將分兵趣黔涪二州偓至涪唐
武泰節度使楊漢賓棄城出走遂取黔南追至豐都還
克涪州黔涪底定偓之力居多焉
袁彦超善水戰𨽻髙祖帳下為左飛棹指揮使張武征
峽江彦超實為之副未㡬武死於渝州髙祖即命彦超
代統其衆水軍之雄蜀人以彦超為最
論曰宏實循謹而沉毅公鐸剛勇而清嚴將相之位斯
云無沗福誠以竒制勝殆可謂得孫吳之遺法者邪武
漳而下皆和陵從龍將士濟濟多賢一長足録固可節
取之以著於篇
　十國春秋卷五十一
欽定四庫全書
　十國春秋卷五十二
　　　　　　　　　　　　　檢討吳任臣撰
後蜀五
　列傳
　　王處回　　母昭裔　　李昊　　徐光溥
　　范仁恕　　歐陽廻
王處回字亞賢彭城人也性寛厚愛士頗有機畧事髙
祖起家中門副使長興三年髙祖如梓州遘疾時處囘
侍左右庖人進食必空器而出以安衆心已遷為正使
髙祖稱尊號擢樞密使是歲與趙季良李仁罕等同受
顧命髙祖既晏駕處回秘不發䘮夜啓義興門奔告季
良季良教處回詣仁罕審其詞㫖同異方立嗣君㑹仁
罕設備而出處回遂不以實告竟宣遺制命太子柩前
即位其臨變知大體多此𩔖也後主初立加兼侍中領
武泰軍節度使廣政元年詔兼武信軍節度使同平章
事四年加檢校官罷軍使七年復命遥領保寧節鎮處
回既恃定䇿勲位隆使相遂專權貪縱賣官鬻獄四方
有饋獻者率先輸處囘次及内府子德筠亦倚勢驕横
多為不法及張業伏誅後主不忍置處回於法處囘惶
恐辭位黜為武德節度使兼中書令聽歸私第未㡬請
老以太子太傅致仕十四年夏四月卒先是處囘居成
都有道士朱桃椎者(野人閒話云道士造謁王公于竹/葉上大書道士王桃枝奉謁今從)
(蜀檮/机)龎眉大鼻布衣繿縷謁於階前以劒撥土取花子
三粒種之須臾成三花謂處回曰仙人旌節花也公富
貴之兆處囘後歴三鎮果如其言又相士周𤣥豹常目
之曰此寳精也法當大富故處囘家貲鉅萬積鏹比内
藏三之二
母昭裔字(闕/)　河中龍門人博學有才名髙祖鎮西川
辟掌書記唐客省使李嚴來監髙祖軍昭裔請止嚴無
内不聽髙祖卒誅嚴然亦竒昭裔才思大用之及登極
擢為御史中丞後主踐阼之明年拜中書侍郎同平章
事已又改門下侍郎廣政三年分判塩鉄久之以次進
左僕射時漢趙思綰據永興王景崇據鳳翔反密送欵
後主後主遣安思謙應之昭裔上疏諫曰竊見莊宗皇
帝志貪西顧前蜀主意欲北行凡在廷臣皆貢諌䟽殊
無聽納有何所成只此兩朝可為鑒戒後主不用其言
竟無功後數年以太子太師致仕昭裔性嗜藏書酷好
古文精經術常按雍都舊本九經命張德釗書之刻石
於成都學宫蜀土自唐末以來學校廢絶昭裔出私財
營學宫立黌舎且請後主鏤版印九經由是文學復盛
又令門人句中正孫逢吉書文選初學記白氏六帖刻
版行之(五代史補云母昭裔貧賤時常借文選于交㳺/間其人有難色發憤異日若貴當版以鏤之遺)
(學者後仕蜀為宰/遂踐其言刋之)後子守素齎至中朝諸書遂大彰於
世所著有爾雅音畧三卷
李昊字穹佐自言唐相紳之後祖乾祐建州刺史父羔
容管從事昊生於闗中幼遇唐末之亂隨父避地奉天
值昭宗遷洛岐軍攻破奉天父及弟妹皆被害昊時年
十三獨得免遂流寓新平十餘年㑹劉知俊領岐軍圍
州城昊踰城出為候騎所得知俊召與語甚器之寘于
門下妻以女及知俊歸前蜀為武信軍節度使署昊為
從事未㡬知俊出師鳳翔令昊主留務知俊誅死昊亦
坐罷職前蜀後主時授彭州導江令歴中書舍人翰林
學士岐軍之難昊母獨無恙至是十九年昊仕已顯達
乃遣使張金王彦間道迎母昊請告於境上奉迎前蜀
後主賜以金勒名馬昊至青泥嶺見母母撫昊首號慟
哀感行路王氏既亡昊入洛唐明宗授檢校兵部郎中
詔髙祖及趙季良於𣙜塩度支戸部間授昊一職昊至
成都久無所授㑹髙祖奏季良西川節度副使昊陽辭
歸洛髙祖始辟為觀察推官是時築羊馬城告成昊援
筆為記畧曰粤若𧖟叢啓國魚鳬羽化於湔山望帝開
基鼈靈復生於岷水其後兼并梁漢睥睨巴賨獵騎奔
馳㑹秦王於襃谷石牛來去闢蜀路於劔門空驚化玉
之微寧獲糞金之利爰自朔分秦厯聲接華風代有雄
豪迭為侯伯運當竒特子陽乘虎踞之機時遇非常𤣥
德負龍蟠之勢若乃張儀之經營版築役滿九年楊秀
之壯觀崇墉功加一簣洎我唐臨御聖德昭融武威雷
駭于百王文德日暉於四海惟兹益部扼彼卭關䝉王
肆竊發之心坦綽苞狡焉之志時或窺吾卧鼔覘我韜
戎彎弧學射之山飲馬沉犀之木玉帛子女漂流鑿齒
之鄉珠翠綺羅㪚失雕題之域累朝是忘逸樂深軫殷
憂夢卜良臣空彈巨屏南康王以儒術柔服教習詩書
燕國公以將畧威懐淬磨斧鉞息波瀾於錦水剏制度
於羅城踰百雉之恒規補一隅之闕事往以𤣥穹告變
天禄中㣲彛門方轉其斗魁王氏遂分其鼎足既而莊
宗繼絶皇祚中興靈旗西指於巴庸蜀主東朝于伊洛
先帝以初復地土方懐逺人須仗權謀廼睠勲戚於是
詔飛丹鳳召何晏於并門節立蒼龍封杜悰於井絡即
我太尉侍中平原公分茅金闕受瑞彤廷帳移竹馬之
邦輪輾木牛之路星馳十乘霧廓三川公鎮臨之始年
中興之四載也歲在丙戌春正月十有一日杖鉞而至
無何朞月逆帥康延孝自普安竊兵叛亂矯詔窺覦犯
我鹿頭營於(闕/)縣衆情憂忷公意晏如飛羽檄以㑹兵
伐林木而立栅於是精選將領分部熊羆電激妖巢火
熏狡窟一鼔而元兇氣䘮載攻而同惡疲頽擒鄧艾於
轞中斬龎涓於樹下未㡬先皇厭世今上纂圖聖政維
新睿思求舊不改山河之寄永繄社稷之臣一年而加
珥貂再歲而昇掌武將軍幕下列虎豹之爪牙丞相府
中非鴻鵠之腹背猶且力奉國家勤脩職貢琛贐縈紆
於劒棧包茅旁午於玉京史不絶書府無虚月公一旦
謂將吏曰夫華陽舊國宇内奥區地稱陸海之珍民有
沃野之利郛郭則樓臺叠映珠碧鮮輝江山則襟帶牽
連物華秀麗不戒嚴陴是輕武備將沮豺狼之志須營
羊馬之城封章上奏揆日量工分界繩基辨方畫址百
城遒壯呼之響答以雲來十萬貔貅令之風行以霧集
杵聲雷震版級雲排王猛鬻畚於城隅傅説飛鍬於巖
下公間日廵撫役者忘疲周給米鹽均頒牢酒如般五
丁之力德踰三旬而成公以羅城雖設智有所虧重築
大敵鎮于四角嶔岑掛兎主屼栖烏儼樓櫓于泬寥懸
刁斗於天表其東南也直分象耳逈眺蛾眉雲霞斂吳
楚之天烟水送黔䕫之棹其西南也旁連玉壘平視金
隄宵瞻火井之光曉望雪峰之彩其東北也樹遥雲頂
氣欝金堂雨收而叠嶂屏新靄薄而重巒畫暗其西北
也襟袖廣漢肘腋天彭魚龍躍萬歲之池鸞鶴舞陽平
之苑其或碧雞啼曉金馬嘶風擁旄㦸以登臨覩山川
之形勝有以見公心同軒鏡竄讋鬼神手秉漢鈞錙銖
造化能於昭代樹此豐功鄙金甌為漏巵小鐵甕為凡
器帝㫖咨嗟王綸奬録詔書勅知祥省所奏重脩葺當
府城池興功事具悉卿寵分王節榮鎮錦城守富貴以
無疆慕功名于不朽特峻金湯之固以威遐僻之邦况
屬年豐復當農隙既暫勞而永逸亦預備於不虞益見
廟謀允符朝寄公猶歸善于君讓功於下李仁罕趙廷
隠張知業潘在迎等或鼎鍾盛族或書劒名門佩鞬執
弭以從戎憑軾搴帷而至理皆躬臨卒列統攝庶工無
揚干之亂行絶趙羅之辭役明興晦息日就月將巨績
告終羣才叶贊自天成二年丁亥歲十二月一日起工
版築至三年正月八日畢手公再飛章上奏詔曰百堵
皆興四旬而畢亘羅城而雲矗引錦水以環流公家之
事相業可觀備覧奏陳殊深嘉奬于以表綸綍褒揚之
寵知朝廷倚注之恩四民喧闐于衙閫萬口號沸于階
墀父老曰公侯政洽神明慈如父母前年定延孝之亂
今歲防蠻蜑之虞盡力城隍務安井邑功德在民憂勤
報國安可不叙述休烈雕篆真珉公謂諸賓佐曰所修
邊備式耀國威將欲罄臣節于一時彰帝猷於萬古殊
非已力難遏人情誰當游夏之才請紀見聞之事昊相
門牢落堂構蕭條翁歸文武之材明時待問荀息忠貞
之志暗室不欺寐酣而白鳳昂藏染翰而墨龍天矯嗟
乎鄧禹秉鈞之歲雖慶承家陸機赴洛之年不堪觀國
空餘壯節退卜良知驅車幸返于故園提筆謬登於華
館金臺玉帳敢差俊彦之肩綠水紅蓮獲繼鵷鸞之踵
酷慙薄技莫贊雄猷杜征南以矜大平吳沉碑漢水竇
車騎以章明出塞勒碣燕山猶能炳著簡書發撝功業
寧偕巨制永固坤維尚乏黄絹之辭孰拂白圭之玷受
恩禀命紀事表年巍巍乎不騫不崩何患於為陵為谷
自是髙祖在蜀凡表奏書檄皆出昊手遷掌書記髙祖
即皇帝位擢為禮部侍郎翰林學士後主立領漢州刺
史遷兵部侍郎廣政時加承㫖知武寧軍(宋史作武德/今從通鑑)
後主常欲命昊二子官昊固讓且言遂州判官石欽若
蘇涯故蜀時同在劉知俊幕下願囘授欽若等子後主
嘉嘆許之仍授昊二子官俄加尚書左丞拜門下侍郎
兼戸部尚書同平章事監脩國史因請置史官乃以給
事中郭廷鈞職方員外郎趙元拱為修撰雙流令崔崇
構成都主簿王中孚為直館已加左僕射㑹後主詔于
髙祖真容院圖文武三品以上於東西廊以昊有𠫭佐
功特畫於殿内是時昊輯所代髙祖書奏為百卷號曰
經緯畧以獻後主賚珍器錦綵甚厚未㡬命判度支戸
部十四年脩成後主實録四十卷後主欲取視之昊曰
帝王不閲史不敢奉詔無何丁内艱裁百日起復又脩
前蜀書命昊與趙元拱王中孚及諌議大夫喬諷左給
事中馮侃知制誥賈𤣥珪幸寅遜太府少卿郭微右司
郎中黄彬同撰成四十卷上之以判使辦集封趙國公
頃之加司空領武信軍節度使出判鹽鐵加𢎞文舘大
學士脩奉太廟禮儀使後主悉召昊四孫授太子鳳儀
郎舎並賜緋已又改昊判度支使國亡隨後主降宋宋
太祖優待之拜工部尚書賜第親屬乗舟自峽江下至
彛陵妻死昊聞之悲愴成疾而卒年七十有五贈右僕
射昊前後仕蜀五十年後主之世位兼將相秉利權資
貨歲入無算奢侈尤甚後堂伎妾曵羅綺數百人常以
名花散給僚友副以興平酥曰俟花彫謝以牛酥煎食
之謂之花酥其風流雅韻皆此𩔖後主與江南通好遣
使者趙季札往聘購得李紳武宗朝入相制書還以遺
昊昊結綵樓置其中盡召成都聲伎昊朝服前迎歸私
第大㑹賓客宴飲所費不貲以帛二千匹謝季札初前
蜀降唐昊草其表後主之降也其表亦昊所為蜀人潛
署其門曰世修降表李家見者哂之有集二十卷目為
樞機應用集又髙祖實録三十卷後主續成實録八十
卷多㪚佚不全長子孝逢廣政時官給事中宋改為膳
部郎次子孝連尚鳳儀公主入宋為將作少監孫德鏻
至國子博士德錞進士及第
徐光溥(景煥野人閒/話作光浦)蜀人也博學善詩歌初仕髙祖為
觀察判官長興初上疏請髙祖行墨制畧言我蜀被山
帶江足食足兵實天下之强國也我公本仁祖義允武
允文乃大下之賢主也以我公之賢拓土開封取威定
霸固得其宜矣而况内則有紅蓮上客叅帷幄之謀外
則仗細栁將軍專斧鉞之任率土之内足可保磐石之
固泰山之安顧惟冗賤何補髙明但念智者百慮必有
一失愚者百慮必有一得狂夫之言聖人擇之樵童之
歌哲王聽焉竊以惟賞與刑國之利器懲惡勸善君之
要權不可偏行尤須具舉歴觀往典備考前規或王命
而不通或公室以多難列國率聞于專制諸侯或可以
從權茍有利於生靈又何辭於通變昔來歙鄧禹擅命
于征伐之間蜀主岐王承制於隔絶之問事俱非已實
欲安人昨鄰近諸藩間諜上國有虎視狼貪之意阻君
臣魚水之歡添益兵師動揺生聚况我公恒脩貢職不
虧楚子之茅遽搆讒邪竟擲曽參之杼以至兩川㰱血
合從連衡列校齊心奉辭伐罪今則旋平狖穴漸拓鴻
基立功者悉望昇榮向化者皆思叙進方屬路途有阻
恩信未通二星不見於雲霄三蜀久愆於雨雪將期勸
善即在報功酬庸合議於䇿勲列爵宜遵于故事自今
以後若且行墨制以布鴻恩式副羣情無虧大體所兾
設爵待功免授踰時之賞允協稱覇之宜未㡬髙祖稱
尊號進秩翰林學士後主時兼兵部侍郎廣政十一年
改中書侍郎兼禮部尚書與李昊並同平章事時有優
人唱康老子曲後主問曲何由名光溥以為康老老而
無子所作後主大加欣賞居無何坐以艷詞挑前蜀安
康長公主罷相卒光溥有辨才遇事輙發㑹李昊等疾
之後有議論光溥熟睡而已時號睡相官學士時常與
侍郎劉羲叟分直賦庭中筍詩羲叟以光溥本蜀士語
渉刺譏光溥遂切齒由是終不相協世或病其隘云(光/溥)
(詩曰迸出班墀數十株更添幽景向蓬壺出來似有凌/雲勢用作丹梯得也無羲叟詩曰徐徐出土非人種枝)
(葉難投日月壺為是姻緣/生此地從他長養譬如無)
范仁恕廣政中官御史中丞時封建諸王以仁恕為䕫王冊
使仁恕以職居風憲不宜特節藩邸請免俄拜中書侍郎
兼吏部尚書同平章事㑹成都水灾奉詔禱青羊觀卒
歐陽迴成都華陽人父珏通泉令迴少事前蜀後主為
中書舍人國亡降後唐補秦州從事髙祖鎮西川迴復
入蜀及登極以為中書舍人廣政十二年除翰林學
士明年知貢舉判太常寺遷禮部侍郎領陵州刺史
轉吏部侍郎加承㫖二十四年拜門下侍郎兼戸部尚
書同平章事監脩國史常擬白居易諷諌詩五十篇以
獻後主手詔嘉美賚以銀器錦綵從後主歸宋為右㪚
騎常侍俄充翰林學士就轉左㪚騎常侍南漢平議遣
廻祭南海迴聞之稱病不出宋太祖怒罷其職以本官
分司西京開寳四年卒年七十六贈工部尚書廻性坦
率末年少檢操雅善長笛宋大祖常召於偏殿令奏數
曲御史中丞劉温叟聞之叩殿門求見諌曰禁署之職
典司誥命不可作伶人之事太祖曰朕嘗聞孟昶君臣
溺于聲樂廻至宰司尚習此枝故為我所擒所以召廻
欲驗言者之不誣也温叟謝曰臣愚不識陛下鑒戒之
微㫖自是不復召廻好為歌詩雖多而不工掌誥命亦
非所長初在成都日卿相争尚奢靡廻獨儉素自守人
頗以此多之
論曰王處回處變之才咸推屹然大臣乃竟用奢縱敗
何邪母昭裔創興文教李昊出入樞機宏通贍雅固有
足稱者徐光溥請行墨制慷慨敷陳卒之以靡詞去位
末矣范仁恕雖秉國鈞㒺所短長歐陽廻前介後通貴
而能約要于坐鎮雅俗無媿焉
　
　
　
　
　
　
　
　
　
　
　
　
　十國春秋卷五十二
欽定四庫全書
　十國春秋卷五十三
　　　　　　　　　　　　　檢討吳任臣撰
後蜀六
　列傳
　　歐陽彬　　李如實　　何瓚　　賈鶚
　　范禹偁　　毋守素　　劉暠　　多岳
　　劉保乂　　李匡逺　　韋嘏　　王歸
　　王藻　　　劉璵　　　何隨　　王賁
　　卞震　　　掌聿修
歐陽彬字齊羙衡州衡山人家世為縣吏至彬特好學
工於辭賦楚武穆王之有湖南也彬以所著詣府求見
掌客吏(按吏為/樊姓)索賄始為通彬耻以私進竟不予掌客
擲名紙於地曰安有吏人子欲干謁王侯邪彬深恨之
因落魄湖南市中歌姬酒徒無所不狎有歌伎瑞卿者
慕其才延致于家瑞卿故歲時供奉武穆王彬乃作九
州歌授之俾當筵而奏王竟不之問彬嘆曰天下分裂
之際卒徒厮養咸能自奮我何負而至此乎居頃之西
川圖綱將發得歌伎所分貲求為綱吏僕夫綱吏許之
遂入成都獻萬里朝天賦前蜀後主大悦擢為翰林學
士乾德初答聘唐使頗能得二國歡心王氏亡復歸髙
祖廣政初後主以為嘉州刺史彬喜曰青山緑水中為
二千石作詩飲酒稱風月主人豈不佳哉累官尚書左
丞出為寧江軍節度使既至䕫州寓書楚文昭王叙疇
昔入蜀之由且以宗族為托文昭王得書大慙悉除彬
親友賦役凡士無賢不肖進謁盡加賓禮彬之力也彬
雅有風儀為文詞切而理直竟以是遇廣政十三年卒
李如實初事梁末帝於東宫素以清直著名及末帝嗣
位黜逺賢良比暱小人如實數數有所規諫一日末帝
顧如實曰卿知天子由誰補乎如實從容對曰人臣所
補末帝曰朕地據三河位尊萬有天實補之豈人臣可
得主邪如實曰我太祖出身行伍十死九生方得節居
四鎮位處一人陛下身在深宫長居富貴仰承餘廕嗣
守萬方豈知王業艱難人臣共致固須理不忘亂居安
思危臨泉履冰責躬省過况吳門强盛蜀國繁華太原
有殺兄之讐秦庭懐負國之怨得失頃刻豈是天補者
哉末帝怒曰憨老漢不足與語明日謫鄭州(闕/)　再宿
貶汝州副使如實至汝州自製一卧車常於車中置酒
一瓢琴一具書數卷命小僮十餘軰載入衝衢四顧朗
吟觀者多竊笑焉久之梁無内召意如實心頗不平裁
落韻詩以譏之梁亡後入成都髙祖知其賢拜戸部侍
郎卒(落韻詩曰炎蒸不可度賴爾生凉風在物成非器/於人還有功殷勤九夏内寂寞三秋中想君應有)
(語棄我/如秋扇)
何瓚閩人也唐末舉進士及第後唐莊宗為太原節度
使辟為判官莊宗每出征伐留張承業守太原承業卒
瓚代知留守事瓚為人明敏通于吏事外若疎簡而内
頗周密莊宗即位拜瓚諫議大夫已而求留守北京瓚
與明宗有舊明宗稱大號召還見於内殿勞問久之未
㡬進秩僕射以為西川節度副使是時髙祖方以副使
趙季良為心腹聞瓚代之亟奏留季良遂改瓚行軍司
馬瓉不得已來成都髙祖在北京為馬歩軍都虞候而
瓉留守太原髙祖以軍禮事瓉瓉常繩以法髙祖初不
樂及瓉為司馬猶勉待之甚厚髙祖舉兵罷瓉司馬置
之私第瓉飲恨而死瓉常有蜀城書事詩云到頭須卜
林泉隠自愧無能繼卧龍題詩後十旬遂得篤疾
賈鶚青社人也仕髙祖為御史剛方嚴正門無私謁明
德元年彭州刺史田敬全辟為本州倅職已而權刺史
事為理公清人多敬憚之是時彭州僧號醋頭者長髭
垂髮以功德燈像納為三衣狀若佯狂言事多中懼鶚
不敢輙入境内彭州人詣鶚陳狀請歸之鶚判狀曰出
家長頭未除煩惱為衣挂像豈敬慈尊向禪室以邪淫
發妖言而惑衆妄裁厯數上侮朝廷謾述災殃下迷聾
俗况今有漏未證無生將修功德以為名積聚私財而
作賈但以正人息事君子含𢎞未議剪除致兹猖熾所
嗟鄙俚競言妖稱列狀詣衙欲希迎請須行嚴令以絶
風情所由入界把捉候到决脊奏聞醋頭聞之越鄰境
而去
范禹偁九隴人也父䖍為衙吏禹偁少落拓不事生業
鬬鷄走狗習為嬉逰䖍死隨母改適張氏因冒姓名曰
張諤有道士見之謂曰子骨法異常茍屈首受書它日
必大貴由是遂入丹景山從師苦學天成中登第始復
本姓名上州刺史啓曰昔年上第誤標張祿之名今日
故園復作范睢之裔髙祖以為䝉陽令入侍太子後主
嗣位累遷翰林學士禹偁性吝嗇頗以聚貲為急求守
外郡後主不聽其出令兼簡州刺史歲令州輸錢數千
緡於禹偁俄掌貢舉賄厚者登髙科面評其直無有媿
色舉子馮賛堯故布衣交也家貧窘于貲終不放登第
久之從後主降宋授鴻臚卿時有門下士白陽城詣謁
接晤甚懽劇談終日徐曰吾近鑿一井水甚甘命各進
一杯竟不設具而罷
毋守素字表淳宰相昭裔子也弱冠起家秘書郎累遷
戸部員外郎知制誥真拜中書舎人工部侍郎出為雲
安𣙜監使後主召見其二子克温克恭並賜緋以克恭
尚鑾國公主恩禮有加廣政二十年拜守素工部尚書
時昭裔判鹽鐵衰老不任事遂委其務于判官李匡逺
出入多留滯不發後主命守素代判使務父子相代世
頗榮之俄改判度支領彭州刺史又判鹽鐵守素奉親
甚勤至雖隆暑暮時必朝服執簡以申昏定之禮國亡
入宋授工部侍郎籍其成都莊産茶園以獻宋太祖詔
賜錢三百萬緡以充其直仍賜第汴京歲除為兄子正
已訟其居父䘮娶妾免職正已時為岳州司法亦坐奪
一官開寳初起為國子祭酒太祖征河東命權知趙州
已而移知容州兼本管水陸轉運使先是部民有逋賦
者或縣吏代輸或於兼并之家假貸往往納其妻女以
為質守素表其事即日降詔禁止卒年五十三大中祥
符三年少子克勤上昭裔所刻文選初學記六帖諸版
補三班奉職
劉暠(闕/)　人與王昭圖年德俱長當時號二人為宿儒
多岳天彭人後主遣使徴之不就?入普(闕/)寓鐵峰教
授生徒門下多知名士
劉保乂青州人治尚書左氏家言廣政初官户部郎中
充諸王侍讀賜金紫後主問以經義多稱㫖保乂性嚴
急日以夏楚課諸王業不進者輙抶之王宫乳媪密諭
保乂宜少假借為諸王地保乂曰膏梁之性不過督則
它日皆豚犬也其端方不撓多此𩔖十年八月卒(九國/志作)
(劉保義又云/轉給事中)
李匡逺事後主為鹽亭令時盜賊所在充斥匡逺擒捕
無虚日時人號之曰健令已而遷鹽鐵判官代宰相毋
昭裔理使務匡逺性卞急一日不斷刑則慘然不樂常
聞捶楚之聲曰此一部肉鼔吹年八十二卒後盗發其
墓分其四支(又有申貴者歴昌渝文眉四州刺史貪鄙/殘虐民不勝其苦常指獄門謂左右曰此)
(我家錢爐也/附記于此)
韋嘏唐相(闕/)範子也事後主歴官御史中丞性多依違
時號軟餅中丞
王歸簡州人少聰頴善屬文廣政中狀元及第後不知
所終
王藻仕後主為翰林使時安思謙為將多殺士卒以威
衆後主與藻密謀殺之適邊吏有急奏藻不以時聞後
主怒因併殺藻
劉璵故唐御史再思之孫再思從僖宗入蜀自蜀還長
安留其子孟温居成都孟温以儒學教授成都中璵即
其長子也璵精于經術廣政十年補石室教授未㡬卒
門人私諡曰寳中先生
何隨郫人後主時為安漢令國亡去官時巴土饑送吏
多取民芋以自給隨即以綿繫其處償直民視芋見綿
相與語曰聞何安漢清亷必此人也
王賁事後主官雅州刺史稱為亷吏子著廣政時進士
及第授隆平主簿有政績國亡降宋累官殿中侍御史
以書法名
卞震成都人登進士第廣政時為渝州判頗有聲歸宋
仍舊職㑹賊圍州城震率士卒戰守同刺史夾攻之賊
遂平
掌聿修魯黨氏之後也性豪縱不羈歴仕太子左贊
善大夫與同官家述雅相親愛兩人皆滑稽聿修一日
伺述酒罋將竭叩門求飲既而尊罍果罄聿修書壁曰
酒客乾喉去惟存呷大夫宋有掌禹錫者相傳即其後
　　孫漢韶　　張䖍釗　　何重建　　石奉頵
　　侯益　　　趙匡贊
孫漢韶振武人也父重進為後唐太祖養子賜姓名李
存進莊宗時與張處球戰歿於陳漢韶仕明宗為武定
軍節度使復本姓潞王從珂之亂也漢韶與張䖍釗等
奏合兵討之已而䖍釗㑹官軍攻鳳翔留漢韶守興元
䖍釗敗歸遂與漢韶舉兩鎮降髙祖明德元年七月署
為永平軍節度使廣政時改山南西道節度使移兵攻
固鎮扼㪚闗後主得盡有秦鳳階成之地者漢韶與有
功焉俄授左匡聖都指揮使又遷捧聖控鶴都指揮使
兼中書令十八年加武信軍節度使封樂安郡王罷軍
職年七十餘薨
張䖍釗仕後唐為山南西道節度使䖍釗既會䕶國安
彦威等兵攻鳳翔鳳翔城塹卑淺衆心危急潞王從珂
登城慟泣曰吾未冠從先帝百戰出入生死金創滿身
以立今日之社稷今朝廷信任讒臣猜忌骨肉我何罪
而受誅乎聞者哀之䖍釗性褊急以白刃麾士卒上城
士卒怒大詬反攻之䖍釗走免遂奔成都時興元已為
髙祖有髙祖復以䖍釗為本軍節度使同平章事䖍釗
固辭不行廣政初加兼中書令未㡬以侯益在鳳翔命
充北面行營招討安撫使擊鳳翔以脅之已而益送欵
後主及䖍釗至寳雞按兵未進㑹益復中變附漢拒䖍
釗軍䖍釗勢狐竟遁還至興州慙忿而死時十一年二
月也
何重建仕晉為雄武軍節度使晉亡舉秦階成三州降
於後主時北平王劉知逺聞之嘆曰中原無主令藩鎮
外附吾為方伯良可愧也已而重建復遣宫苑使崔延
琛進攻鳳州後主加重建同平章事頃之張䖍釗征鳳
翔即命重建為招討安撫副使䖍釗出散闗重建出隴
州軍容頗甚盛久之無功與韓保貞等引兵俱西未㡬
遂來成都居數年卒
石奉頵一名頵晉髙祖宗屬也出帝時官鳳州防禦使
廣政十年以鳳州降於後主遂為蜀中名將二十八年
宋師入境内後主問䇿于羣臣頵曰東軍逺來勢不能
久聚兵堅壁以敝之敵兵可立走也後主不能從頵竟
不知所在
侯益平遥人以拳勇從唐莊宗累功遷至馬軍直指揮
使莊宗入汴為本直副都校從明宗討趙在禮于鄴㑹
諸軍推戴明宗益脱身歸洛莊宗撫其背出涕明宗立
益面縛請罪明宗曰爾盡忠節又何罪也歴羽林軍五
十指揮都校領費州刺史出為商州刺史加西面行營
都廵檢使晉初為奉國都校領光州防禦使范延光反
大名張從賓據河陽為聲援晉髙祖命益率禁兵數千
人討之從賓軍萬餘人夾氾水而陳益親鼔士乗之大
敗其衆從賓堕水死拜河陽三城節度使遷武(闕/)軍節
度使同平章事仍賜門㦸改鄉里為將相鄉勲賢里明
年徙鎮秦州會蒲帥安審琦移鎮許下以益為河中尹
䕶國軍節度使契丹入汴益率僚屬詣契丹主自陳不
預北伐之謀契丹授以鳳翔節度使漢髙祖即位加兼
侍中益自以常受契丹命聞漢兵入洛憂之浚城隍為
備廣政十年後主遣人齎王處回書招益遂與其子請
降時後主已出兵數萬分道應之漢髙祖知其事遣左
衛大將軍王景崇將軍齊藏珍將兵經畧闗西已趙匡
賛遣使降漢益亦中變請附焉㑹景崇等未行漢髙祖
召入卧内勅之曰匡賛益之心皆未可知汝至彼已入
朝則勿問若尚遷延顧望當以便宜從事及景崇至鳳
翔益尚未行景崇以禁兵分守諸門或勸景崇殺益是
時漢髙祖已殂景崇以受先朝密㫖嗣主未之知也或
疑專殺頗猶豫不决益聞之不告景崇而去景崇悔自
詬十一年二月丙戌益遂入朝於漢隠帝問何故召我
軍益無以觧妄對曰臣欲誘致殺之耳隠帝微哂而已
益厚賂漢臣史宏肇軰得授開封尹兼中書令俄封魯
國公景崇聞之遂據鳳翔殺益親屬七十餘口益入周
進封楚國公改太子太師已又改封齊國公未㡬致仕
歸洛宋乾德中卒年八十五子仁矩仁寳知名
趙匡賛字元輔本名羙後更今名幽州薊人也祖德鈞
後唐盧龍節度使封北平王父延壽尚明宗女至忠武
軍節度使匡賛㓜聰慧應神童舉明宗詔賜童子及第
仍附禮部春牓清泰末晉髙祖起并州命延夀將兵屯
上黨德鈞將本軍自幽州來㑹時晉髙祖以契丹之援
引兵南下德鈞父子降晉契丹主盡錮之北去匡賛獨
與母公主留西洛未㡬晉髙祖命匡賛奉母歸薊門契
丹署為金吾將軍數年契丹以延夀為范陽節度使又
署匡賛為牙内都校開運末契丹主將謀南侵委政延
夀及平原陷匡贊復受契丹署為河中節度使延夀從
契丹北歸匡賛得留鎮河中未㡬漢髙祖起晉陽匡賛
奉表勸進加檢校太尉仍鎮河中改京兆尹晉昌軍節
度使匡賛懼漢疑已廣政十年冬十月奉表降于後主
請自終南山路出兵應援明年春正月判官李恕語匡
賛漢方建國理難萬全請先朝漢為公申理蹄涔不容
尺鯉公入蜀非全計也終必悔之匡賛即遣恕詣漢恕
見漢髙祖曰匡賛家在燕薊身受契丹之命自懐憂恐
謂陛下終不能容招引西軍盖圖茍免國家甫定務安
臣民所以令臣乞哀求覲髙祖曰匡賛父子本吾人也
事契丹出於不幸今聞延夀落䧟穽吾忍不容匡賛邪
恕未還匡賛已離鎮朝漢漢命為左驍衛上將軍已仕
周歴左右羽林左龍武三統軍以戰功累遷保信軍節
度使恭帝即位加開府階宋初加檢校太師歴三鎮太
祖討晉陽以為行營前軍馬歩軍都虞候弩矢貫足太
祖數勞問賜以良藥改鎮鄜州太宗時封衛國公卒年
五十五贈侍中匡賛喜為詩容止閒雅接士大夫以禮
後避宋太祖偏諱遂去匡名賛云
論曰孫漢韶張䖍釗皆後唐忠藎之臣兵潰來歸一則
賜爵安樂一則忿懣䘮軀成與不成命也何重建終始
不渝石奉頵歴年㒺貳其人均有足取者若侯張反覆
無恒因人納欵要亦傾危之流也哉其得保首領以歿
幸矣
　
　
　
　
　
　
　十國春秋卷五十三
欽定四庫全書
　十國春秋卷五十四
　　　　　　　　　　　　　檢討吳任臣撰
後蜀七
　列傳
　　幸寅遜　　章九齡　　李起　　陳及之
　　田淳
幸寅遜䕫州雲安監人(一云成/都人)雲安於古為湯谿唐季
湯谿有幸希𤣥者官至上柱國即寅遜之先也寅遜生
而頴悟善屬文仕後主起家茂州録事恭軍後主初嗣
位酷好擊毬馳騁雖盛暑不已左右多不敢諌明德二
年寅遜上疏曰臣聞諸召公曰玩人䘮德玩物䘮志不
作無益害有益功乃成不貴異物賤用物民乃足又曰
不寳逺物則逺人格所寳惟賢則邇人安夫心猶火也
縱則自焚故文王命周公召公太公畢公轉相太子發
太子嗜鮑魚太公不進曰鮑魚不登於爼豆豈可以非
禮養太子哉由此觀之飲食必遵禮况起居玩好乎髙
祖皇帝節衣儉食恵養黎元化家為國傳之陛下陛下
宜親賢俊去壬佞視前代書傳究歴世興廢選端良之
士置於左右訪時政得失天下利病奈何博戲擊鞠妨
怠政事奔車躍馬輕宗廟社稷昔陶侃藩臣猶投摴蒲
于江况萬乗之主乎前蜀王氏覆車不逺矣臣又聞食
君之禄懐君之憂臣雖為外官每聞陛下賞一功誅一
罪未嘗不振衣踴躍以為再覩有唐貞觀之風也今復
聞陛下或採戲打毬雖宫禁無事止于釋悶亦可一兩
月時為之臣慮積習生常不唯勞倦聖體復且妨於庶
務諸司中覆因之淹滯其次奔蹄失馭奄有驚蹶陛下
雖自輕奈宗廟社稷何後主得疏雖不能盡從亦優容
不之罪也遷新都令已又拜司門郎中知制誥中書舍
人出知武信軍府加史館修撰改給事中與修前蜀書
寅遜常夢掌中抽筆占者曰君必作學士矣(楊伯巖六/帖補又云)
(孟蜀翰林夢掌中生草/不絶果掌制草數年)未㡬遷翰林學士加工部侍郎
判吏部三銓事領簡州刺史國亡隨後主降宋授右庶
子無何上疏諫獵宋太祖嘉之召見賜帛開寳五年為
鎮國軍行軍司馬罷職年九十餘尚有仕進意治裝赴
闕未登路而卒所著有王氏開國記(闕/)卷寅遜六七十
歲時居青城山道院院有塑像黄姑者一夕見夢於寅
遜謂曰汝可食杏仁令汝聰利老而彌壯汝故有道性
又不終在此山須出山佐理當代寅遜夢間拜請其法
則與怡神論所載畧同及寤檢其方遂日服之以至延
上夀
章九齡事後主累官右補闕慷慨好直言不避權貴廣
政中上言政事不治由奸佞在朝後主問奸佞為誰九
齡指宰相李昊知樞密使王昭逺以對後主怒以九齡
毁斥大臣謫維州錄事㕘軍
李起性婞直廣政中亦官右補闕時後主加李昊領武
信節度使起言故事宰相無領方鎮者反復辨論不已
昊常謂之曰以子才茍能慎黙當為翰林學士起曰喉
無古乃不言耳
陳及之廣政時為新津縣令㑹後主大選良家子以充
後宫郡邑騷然婦女驚逸及之上疏切諫請止采擇之
令後主雖不從其言頗嘉及之剴直賜白金百兩旌之
田淳成都人廣政中官龍游縣令好談治亂大畧屢陳
朝廷得失是時後主與周世宗交惡叠興師旅淳上疏
曰伏見三年以來民頗怨嗟謂陛下求賢失道為政不
平重纂組奪女工貴雕鏤損農事法令不信賞罰無誠
納諫之心微自滿假馭朽之年漸乖始卒載舟覆舟不
可不懼而况北有大敵方藉支禦若失人心其何以濟
臣又見頻發士卒逺戍邊庭人心動揺莫測其故家搆
異議如臨湯火人且憂駭將何撫寧若夫舉動興師須
明利害况闗大事豈可容易必若金鼔一鳴前鋒稍節
一敗一成疾如反掌願陛下先事而計無貽後患今之
動静頗渉因循臣不知所發之兵為防邉乎為赴敵乎
若云防邉不當驟有徴發若云赴敵則須先决便宜師
出無名三軍必怨三軍既怨何以成功以我朝之甲兵
擬柴氏之士馬以我朝之將領比柴氏之師帥以我朝
之帑藏比柴氏之囷廩至於法律刑名聲明文物彼長
此大差等不同須用權竒以謀拒捍若二國交鬬恐未
十全况我天府之邦用武之地一夫守隘萬旅無前假
使柴師由於野戰攻城奪壘利在平川倘入隘途如無
手足願陛下以短兵自固扼塞要衝分布腹心把斷細
徑精加號令老彼敵師縱柴氏親來未敢便謀深入以
日繼月以月繼年敵勢自羸我師彌鋭不折一㦸不失
一卒而柴氏自疲信所謂彼竭我盈以逸待困此為上
計符合天機未㡬後主鑄鐵錢又分遣使者徴諸路歴
年逋課淳復言擾民聚財實犯天意而損君道語多剴
摯又常言王昭逺伊審徴韓保貞不可當大任皆為朝
臣所深恨或勸以遜辭取貴仕淳曰大丈夫寧能附狗
鼠求進哉其侃直多此𩔖(李燾續通鑑淳每謂所親曰/吾觀僣偽改紫綬為黄服何)
(如稱成都尹/無滅族之禍)
論曰幸寅遜明德一疏兢兢乎得防微杜漸之意焉章
李直言陳田讜議皆廣政之諍臣也路氏九國志畧及
之與淳章疏棄而不録君子以為有遺憾焉
　　張元　　　范文通　　程崇雅
張元江原縣人母死負土成墳有白兎馴繞其廬及羣
烏銜土置墳上縣令異之奏其事於朝明德二年後主
賜金帛酒米以旌其孝仍付史館編録
范文通父羲官西水縣令羲死文通居䘮以孝聞有盜
發羲塜羣虎逐之時文通廬墓側虎見之弭耳而去廣
政時賜羊酒束帛於其家(時有太子賓客李鄲年七十/享祖考必親滌器謂非此無)
(以逹追/慕之誠)
程崇雅蓬州人父疾劇崇雅常割股㗖父已又冬月母
疾崇雅泣竹林得竹筍以療母人皆稱為孝子後主聞
之廣政二十年勅有司表其閭
　　孫欽　　王環　　趙崇溥　　髙彦儔
孫欽幽州安次人為人果幹多權畧事髙祖及後主歴
官左奉聖都指揮使廣政中郭延鈞判武德軍與監押
王承丕不相協承丕隂謀作亂㑹欽以部兵戍邉過辭
承丕承丕挾與俱見延鈞至則稱詔命左右擊殺延鈞
屠其家欽遽請出詔紙示衆承丕輙言我能致公富貴
何問詔書為欽知其反也因紿曰今内外未安我當以
部兵為公廵察即麾鞭躍馬而出承丕連呼之不至欽
至營諭其部曲曰承丕不道枉殺府公非反而何當與
衆共誅之遂帥兵入府攻承丕承丕左右欲拒戰欽直
前叱之皆棄兵走執承丕斬於階下并其親黨傳首成
都
王環鎮州真定人也以勇力事髙祖為御者及髙祖建
國使典衛兵廣政初秦鳳階成皆屬後主後主益置威
武軍于鳳州以環為威武節度使未㡬周世宗遣王景
向訓等侵秦鳳數為環所敗周大臣皆請罷兵世宗曰
吾欲一天下以為家而聲教不及秦鳳今兵已出無功
而還吾有慚焉乃决意來攻周兵糧道頗艱時後主命
李廷珪為都統廷珪遣王巒將兵五千出唐倉抵黄花
谷以争糧道王景先知之命排陳使張建雄以兵二千
當谷口别遣裨將以勁卒千人出巒後為三伏于唐倉
以待巒兵之歸巒兵前遇建雄戰不勝退走唐倉伏發
盡殪焉巒被執由是别兵守諸城堡者皆潰而秦州與
成階二州相繼降周獨環堅守百餘日然後為周所䧟
世宗召見環嘆曰三州已降環獨堅守吾數以書招而
環不答至于力屈就擒雖不能死亦忠其所事也用之
可勸事君者乃拜環右驍衛將軍周師征淮即以環佐
侯章為攻取賊城水砦副部署及再征淮使環將水卒
數千自蔡河以入淮環忽忽不自得居周軍中未嘗有
戰功已而南唐將許文縝邉鎬等皆被擒世宗悉以為
將軍與環等列第京師歲時賜與甚厚無何世宗至淮
南又以環從遇疾卒于泗州
趙崇溥史失其世系廣政中為威武軍都監時周將王
景等連營圍鳳州而韓通復分兵城固鎮以絶西川援
兵未㡬城陷節度使王環既被執而崇溥及將士五千
盡為周兵所鹵崇溥堅不肯降餓數日而死
髙彦儔太原人也父暉宣威軍使彦儔從髙祖來蜀歴
軍校為昭武軍監押後主嗣位遷卭州刺史改馬歩軍
使㑹漢兵入大㪚闗䧟安都砦彦儔以所部先進漢人
燒砦毁閣避去彦儔盡鋭追之復其砦而還未㡬彦儔
領趙州刺史俄為奉鑾肅衛都指揮副使改右驍鋭馬
軍都指揮使加匡聖馬軍都指揮使真拜武定軍節度
使周顯德初王景向訓攻鳳州後主令彦儔出兵觧圍
未至聞敗軍於唐倉因潰歸觀察判官趙玭閉闗不納
以城歸周彦儔遁歸成都後主不之罪以為右奉鑾肅
衛都指揮使改功德使廣政二十二年出授寧江軍都
廵檢制置招討使加宣徽北院事昭武軍節度使及宋
師至䕫州彦儔謂副使趙崇濟監軍武守謙曰北軍逺
來宜堅壁待之為上䇿守謙不從其言獨領部下兵出
戰宋將劉光義曹彬頓兵白帝廟西遣騎將張廷翰等引
兵與守謙戰猪頭舖守謙敗走廷翰等乘勝登城光義
率大軍繼至彦儔以所部將出拒戰宋師已乘城而入
彦儔惶駭失次不知計所出判官羅濟勸令單騎歸成
都彦儔曰我昔已失天水今復不能守䕫州縱人主不
忍殺我我亦何面目見蜀人哉濟又勸其降彦儔曰老
㓜百口在成都若一身偷生舉族何負吾今日止有死
耳即觧符印授濟具衣冠望西北再拜登樓縱火自焚
死(後數日光義得其骨灰燼中以禮葬之○九國志/云王師壊門入彦儔挺劔拒之殺十餘人乃焚死)
論曰孫欽果毅而善謀倉卒討亂社稷之功臣也王環
雖不死節堅守孤城力屈就縛亦五季之表表者乎王
崇溥餓死髙彦儔自焚孟氏傳國當首推二人為忠烈
焉後主母常言緩急惟彦儔可任太后誠知人哉
　
　
　
　十國春秋卷五十四
欽定四庫全書
　十國春秋卷五十五
　　　　　　　　　　　　　檢討吳任臣撰
後蜀八
　列傳
　　趙崇韜　　韓保貞　　李廷珪　　伊審徴
　　龍景昭
趙崇韜宋王廷隠子也少驍果有父風後主初嗣位常
自置殿直四番取將家暨死事孤子充之乃命崇韜及
李繼宏趙元振張繼昭侯令欽分為都知領焉後累遷
至客省使周世宗陷秦鳳將深入蜀境為崇韜拒退歴
左右衛聖歩軍都指揮使廣政末選其子文亮尚公主
加崇韜領武定軍節度山南武定縁邊諸砦都指揮副
使漢源之戰獨䇿馬先登及軍敗猶手擊殺十數人為
宋師所擒
韓保貞字永吉潞州長子人父昭運從高祖入西川及
髙祖稱大號署珍州刺史保貞初事高祖為押牙及登
極以為豐徳庫使兼廣義庫使後主嗣立累遷眉州刺
史樞宻副使已復為漢州刺史拜宣徽北院使後主為
方士房中之術多採良家子充後宫保貞切諫後主大
悟即日出之賜保貞金數斤未幾鳳翔侯益歸欵命保
貞充北路行營都監以圖岐陽時晉昌節度使趙匡贊
亦謀來歸為王景崇所逼棄城東奔㑹大將李廷珪師
敗于子午谷保貞兵次陳倉與張䖍釗龎福誠謀議不
恊由是益亦中變保貞遂還成都俄為雄武軍節度使
領兵出新闗至隴州漢兵固守保貞無功而還復屯雄
武廣政十四年赴成都有親吏楊䖍範者訟保貞不法
後主令斬虔範以謝保貞釋不問無何改寕江軍節度
使李昊讓度支詔以保貞代之已又加宣徽南院使山
南節度左衛聖歩軍節度指揮使遷奉鑾肅衛馬歩軍
都指揮使又選其子崇遂尚公主未㡬荆南髙繼冲納
土于宋後主聞之詔保貞為峽路都指揮制置使屯䕫
州以經畫邉事遷檢校太尉兼侍中已而聞宋舉兵以
保貞為山南莭度興元武定縁表諸砦屯駐都指揮使
及王全斌至保貞棄興元保西縣宋師進圍之保貞懦
懼不敢出遣人依山背城結陳以自固為宋將史延徳
所破獨以麾下遯延徳追擒之送王全斌驛置汴京宋
太祖召升殿勞問賜袍笏金帶茵褥鞍勒馬仍賜甲第
未及命官而卒贈右千牛衛上將軍
李廷珪太原人也七嵗𨽻髙祖帳下後從入成都髙祖
建國補軍職後主時累遷奉鑾肅衛都虞候賞㧞階州
之功領眉州刺史㑹圖取鳯翔令廷珪領兵二萬出子
午谷赴援始出谷聞趙匡贊為王景崇所逼遂退軍已
而遇景崇軍廷珪師敗績後主以廷珪權知興元俄召
歸授捧聖控鶴都指揮使領蜀州刺史未幾拜永平軍
節度使改右匡聖都指揮使領山南西道節度使已又
改保寕軍節度使䕶聖控鶴都指揮使周師攻秦州廷
珪充北路行營都統秦成階三州竟為周所取廷珪奉
章待罪後主釋不問仍以為左右衛聖諸軍馬歩軍都
指揮使廣政十七年分衛聖匡聖歩騎為左右十軍以
武寕節度使吕彦珂等為之使並𨽻廷珪總領之時論
以廷珪不能救援階州不當復總兵柄廷珪亦自陳求
觧許之俄加兼侍中充成都廵檢使改武信軍節度使
領本鎮及保寕軍都廵檢使宋王全斌之下劍門也後
主遣廷珪與太子𤣥喆將兵以拒宋師至綿漢與全斌
遇狼狽而還𤣥喆與廷珪謀所經州縣盡焚其儲蓄及
全斌等入成都行營都監王仁贍按籍詰所在軍須廷
珪懼以告馬軍都監康延澤延澤曰王公志在聲色茍
得其所欲則置而不問矣廷珪素儉約不畜伎樂遂求
于姻戚家得女伎四人復假貸金帛直數百萬以遺仁
贍由是獲免歸宋為右千牛衛上將軍乾徳五年卒先
是廷珪及王昭逺韓保貞川中各有田宅後主降宋後
奉表工獻宋太祖詔賜錢三百萬以償其直
伊審徴字申圖太原人父延瓌随髙祖入成都尚崇華
公主審徴幼以孝聞母病割股肉啖之以父任歴蜀州
刺史雲安𣙜監使廣政十四年髙延昭求觧機務急召
為通奏使知樞宻院事乆之秦鳯興師命檢校城砦俄
領武泰軍節度使後主選其子崇度尚公主又改寕江
軍節度使同平章事領宣徽南院使與王昭逺俱掌機
務審徴故公主所出少與後主相親狎至是事無大小
一以咨之常自以康濟經畧為已任及宋師入境審徴
首奉降表詣軍前時人多竊笑焉無何宋太祖授以静
難軍節度使乾徳六年移鎮延安開寳末改右屯衛上
將軍太平興國二年判右金吾衛仗雍熈五年卒
龍景昭䕫州奉節人少有武勇事後主為義軍禆校以
功遷戰櫂都将乆之擢施州刺史廣政末宋師大至分
兵由峽路入將壓境景昭率官吏以牛酒犒師迎入城
宋太祖聞之甚悦景昭朝汴京即授永州刺史秩滿改
右千牛衛將軍開寳三年卒後主降宋時右羽林將軍
龍處塘等四人随行卒于道宋太祖憫之以其男補供
奉官殿直處塘即景昭弟
　　趙玭　　　髙諷　　　羅濟　　　孫降衷
　　李稠　　　李遵懿　　曹光實
趙玭澶州人家富于財晉天福中以納粟助邉用補集
賢小史調濮州司户㕘軍刺史白重進以其年少欲試
以事因以滯獄授之玭為平決悉能中理重進移刺虢
成二州連辟為從事㑹契丹搆難雄武節度使何重建
來獻地廣政中後主命韓繼勲領雄武軍節鎮而成州
則其支郡也因署玭秦成階等州觀察判官周將王景
等侵秦鳯繼勲師敗棄秦州奔還成都是時髙彦儔援
兵方潰歸秦州玭閉門不納輙召官屬諭之曰今中朝
兵甲無敵于天下自用師西征戰無不勝蜀中所遣將
皆武勇者卒皆驍鋭者然殺戮逃遁之外幾無孑遺我
軰安忍坐受其禍去危就安當在今日衆皆俯首聼命
玭遂舉城降周周世宗欲命以藩鎮宰相范質不可乃
授郢州刺史厯汝密澤三州刺史周亡復降宋為宗正
卿乾徳初出為秦州刺史二年改左監門衛大將軍判
三司玭狂躁婞直後以詆趙普販木規利王溥等奏玭
誣罔大臣宋太祖大怒命武士撾之黜為汝州牙校太
平興國三年卒年五十八
髙諷者自云太尉駢之後前蜀時即羈旅兩川性多忤
物每求官不遂輙徧告人曰何不還我羅城來羅城故
駢所築也後歴仕髙祖後主為顯官廣政末隨後主降
宋除太府卿
羅濟華陽人事後主歴官寧江軍都巡檢判官宋師陷
䕫州䕫帥髙彦儔以符印授濟而死濟降宋累遷太常
丞子處約有才思常作黄老先六經論人多重之
孫降𠂻眉山人博學慷慨有識量廣政時以事至洛陽
見宋太祖於未遇之時知其非常人傾心事之及後主
降宋宋太祖召見降衷授眉州(闕/)　賜田遣歸市書萬
卷而還
李稠京兆人仕髙祖後主為(闕/)　　　孫建中入宋舉
太平興國中進士甲科
李遵懿廣政時為朝官舉止多有婦態及降宋宋太祖
曰遵懿乃有此態邪命以氊頭箭射之正中其腹遵懿
不為之動太祖曰外柔内勁授以供奉官已而握兵江
淮人號之曰鐡漢(又昭武軍都監李奉䖍㑹嘉陵江溢/出浸城奉䖍置堰洩水城池克完或)
(以謂即遵/懿族人)
曹光實雅州百丈人父疇事後主為静南軍使光實嗣
職遷永平軍節度管内捕盗遊奕使宋將王全斌既入
西川俄而盗賊蠭起夷人張忠樂者常羣行攻刼且憾
光實殺其徒黨中夜奄至環其居鼔譟並進光實負母
揮戈突圍以出賊殺光實族三百口又發塜墓遂據雅
州光實詣全斌具以事白誓雪寃憤圖雅州地形要害
兼陳攻取之䇿全斌壯其志令率兵先導果克城獲忠
樂而甘心焉宋授光實知黎雅二州都巡檢使累擢銀
夏綏麟府豐宥州都巡檢使乆之為李繼遷所害年五
十五
　　全師雄　　上官進
全師雄成都人也廣政末官文州刺史兩川既為宋滅
宋帥王全斌不恤軍務晝夜酣飲且部曲漁奪無厭蜀
人不堪其苦㑹宋太祖檄蜀兵赴汴詔優給廩食全斌
不即奉命蜀兵含憤而行道過綿州遂刼屬邑作亂衆
至十餘萬號興國軍得師雄推以為帥師雄乃率兵攻
彭州據之自稱興國大王分守要害兩川民争應師雄
日絡繹不絶全斌方出戰為師雄所敗退保成都于是
師雄勢益張分扼綿漢間緣江置砦為持乆計而卭蜀
等十六州及成都屬縣皆稍稍舉兵應之兩川復亂時
宋乾徳三年三月也未幾宋太祖命客省使丁徳裕領
兵致討復以康延澤為東川七州招安使而師雄是時
方屯新繁劉光義曹彬等已麾兵進擊已又走灌口全
斌復逆破其軍師雄遂走金堂病死師雄自起兵至走
死日凡九月有竒兩川復平
上官進梓州人故後主軍校也國亡嘯聚亡命三千人
刼村民夜攻梓州城是時宋臣馮瓚知州事謂衆曰進
乗夜奄至此烏合之衆以箠梃相擊耳可持重以鎮之
待旦自潰矣瓚坐城樓密令促更籌未夜分遽擊五鼔
進部下兵驚遁遂為瓚所擒
　
　
　
　
　
　
　
　
　
　
　
　十國春秋卷五十五
欽定四庫全書
　十國春秋巻五十六
　　　　　　　　　　　　　檢討吳任臣撰
後蜀九
　列傳
　　韋縠　　　歐陽炯　　顧夐　　　令狐嶠
　　向瓚　　　句中正　　孫逢吉　　鹿䖍扆
　　閻選　　　趙元拱　　王中孚　　文谷
　　楊九齡　　何光逺　　韓保昇　　蒲䖍軌
　　張立雅
韋縠少有文藻夢中得軟羅纈巾由是才思益進仕髙
祖父子累遷監察御史已又陞(闕/)部尚書縠常輯唐人
詩千首為才調集十巻其書盛行當世(縠才調集序曰/余少博羣言常)
(取得志雖秋螢之照不逺而雕蟲之見自佳古人云自/聴之謂聰内視之謂明也又安可受誚於愚鹵取譏于)
(書厨者哉暇日因閲李杜集元白詩其間大海混茫風/流挺特遂採摭奥妙并諸賢逹章句不可偹録各有編)
(次或閒忩展巻或月榭行吟韻髙而桂魄争光詞麗而/春色闘美但貴自樂所好豈敢垂諸後昆今纂諸家歌)
(詩共一千首每一百首成巻分之為十目曰才調/集庶幾來者不謂多言他代有人無嗤薄鑒云爾)
歐陽炯蜀人事髙祖後主厯官武徳軍判官翰林學士
中書舍人炯善文章尤工詩辭唐張素卿常繪十二真
人像世稱其妙安思謙得素卿本乃于明慶節上獻後
主命炯為之贊裝潢成帙其見重多此𩔖也炯著有武
信軍衙記花間集序傳世序曰鏤玉雕瓊擬化工而迥
巧裁花剪葉奪春豔以争鮮是以唱雲謡則金母詞清
挹霞醴則穆王心醉名髙白雪聲聲而自合鸞歌響遏
青雲字字而偏諧鳳律楊柳大堤之句樂府相傳芙蓉
曲渚之篇豪家自製莫不争髙門下三千玳瑁之簪競
富樽前數十珊瑚之樹則有綺筵公子繡幌佳人遞葉
葉之花牋文抽麗錦舉纎纎之玉指拍按香檀不無清
絶之辭用助嬌嬈之態自南朝之宫體扇北里之倡風
何止言之不文所謂秀而不實有唐已降率土之濱家
家之香徑春風寧尋越艶處處之紅樓夜月自鎖常娥
在明皇朝則有李太白應制清平樂詞四首近代溫飛
卿復有金荃集邇來作者無愧前人今衛尉少卿趙崇
祚以拾翠洲邉自得羽毛之異織綃泉底獨殊機杼之
功廣㑹衆賓時延佳論因集近來詩客曲子詞五百首
分為十巻以炯粗預知音辱請命題仍為序引乃命曰
花間集將使西園英哲用資羽葢之歡南國嬋娟休唱
蓮舟之引文故廣政三年作也又小辭十七章人亦時
時稱道之漁父歌尤為辭家所倡和
顧夐(闞/)　人前蜀通正時以小臣給事内庭㑹秃鶩鳥
翔摩訶池上夐作詩刺之禍幾不測乆之擢刺史已而
復仕髙祖累官至太尉夐善小辭有醉公子曲為一時
豔稱尤善恢諧常于前蜀時見𨽻武秩者多拳勇之夫
戲造武舉諜以譏之人以為滑稽云(諜曰大順年侍郎/李吒叱下進士及)
(第三十餘人姜癩子張打胸李嗑咀李破肋李吉了樊/忽雷王號駞郝牛矢陳波斯羅蠻子等試亡命山澤賦)
(到處不/生草詩)
令狐嶠仕髙祖父子官至秘書監工吟咏兼擅敏才口
占詩句多所謿謔好事者時傳其詩(嶠一日遇明慶節/散後贈左右兩街)
(命服僧𤣥詩曰却羡僧門與道門無年今日/紫衣新可憐州縣祁評事盡向荷衣老却身)
向瓚初事髙祖為行軍司馬後累加僕射亦以謔詞著
名常有詠乗煙觀蔣鍊師詩蔣狀貌甚偉不𩔖婦人瓚
詩頗嘲之一時絶倒(詩曰怪得盤跚不上昇白雲蹋綻/紫雲崩龍腰鳳背猶嫌軟須問麻)
(姑借/大鵬)
句中正字垣然成都華陽人明徳中授崇文館校書郎
復舉進士及第中正精于字學凡古文篆𨽻行草諸書
無所不工常與宰相母昭裔書文選等書行世國亡歸
宋補曹州録事㕘軍汜水令又為潞州録事㕘軍太宗
時常獻八體書召授著作佐郎直史館詳定篇韻歴著
作郎與徐鉉重校定説文模印頒行太宗問中正凡有
聲無字有幾何中正退條為一巻以獻太宗曰朕亦得
二十一字可并録也時又命中正與吳鉉楊文舉同撰
定雍熈廣韻加太常博士書成凡一百巻特拜虞部員
外郎淳化時累遷屯田郎中常以大小篆八分三體書
孝經摹石咸平三年表上之真宗召見便殿賜金紫時
乾州獻古銅鼎狀方而四足上有古文二十一字人莫
能曉命中正與杜鎬詳驗以聞援据甚悉卒年七十四
中正喜藏書家無餘財子希古希仲並進士及第
孫逢吉成都人廣政時累官國子毛詩博士校定石經
分刻蜀中逢吉與句中正之功為多
鹿䖍扆(一作/䖍扈)不知何地人歴官至檢校太尉與歐陽炯
韓琮閻選毛文錫等俱以工小詞供奉後主時人忌之
者號曰五鬼䖍扆思越人詞有雙帶繡窠盤錦薦淚侵
花香暗消之句詞家推為絶唱
閻選故布衣也酷善小詞有臨江仙詞云晝簾深殿香
霧冷風殘又云猿啼明月照空灘時人目為閻處士
趙元拱有良史才廣政時授職方員外郎㑹宰相李昊
監修國史請置史官後主乃以元拱為修撰未幾修前
蜀書復命元拱等董其事國亡降宋除虞部員外郎元
拱所纂輯有唐諫諍集十巻
王中孚仕後主為成都主簿雅有才識長于史學李昊
監修國史中孚時與雙流令崔崇搆為直館已而修前
蜀書復與事焉
文谷成都溫江人漢文翁之裔有龜年者唐乾符中明
經及第任彰明令谷即其孫也谷篤學博聞以詞章顯
于世事後主歴官員外郎侍御史山南道節度判官廣
政末隨王昭逺巡邉至文州見唐都虞候文和之墓谷
用昭逺命作文厚瘞之人皆以為有隠徳焉谷所撰備
忘小抄十巻雜鈔子史一千餘事以備遺忘世多傳寫
之先是谷常詣中書舍人劉光祚㑹有青城道士劉雲
雲昇宫客沈黙者繼至光祚出桃核盃視之盃濶尺餘
文采燦然葢蟠桃實也光祚為言少時遊華嶽逢道士
以此核取瀑泉盥潄卒以半片見授即斯盃矣(一云得/于陳搏)
已而雲出一白石云於麻姑洞石穴得之形絶𩔖雞子
有紋如畫乃二童子持節引仙人眉目毛髪冠履衣被
纎悉具足黙亦出石濶一寸五分長二寸五分上隠出
盤龍鱗角爪鬛無不周備云得于巫峽山間谷一日盡
覩竒物亦一異也谷兄弟五人一居漢州一居梓州一
居綿州一居卭州一居温江再傳曰大章官至宋國子
祭酒
楊九齡蜀人擅雋才撰蜀桂堂編事二十巻中紀廣政
舉試事載詩賦䇿題及知貢舉登科人姓氏且言科舉
起于隋開皇或以為自唐太宗始者非也又撰要録十
卷亦為士林所稱道
何光逺字輝夫東海人也好學嗜古廣政初官普州軍
事判官撰聶公真龕記又常著鑑誡録十卷纂輯唐以
來君臣事蹟可為世法者又有廣政雜録三卷皆行于
世
韓保昇潞州長子人太尉保貞弟也廣政時積官至翰
林學士博洽無所不窺尤詳于名物之學後主命保昇
取唐本草參校增註為圖經二十卷後主自為製序謂
之蜀本草
蒲䖍軌蜀人也著易軌若干卷不知所終
張立雅善吟詠性樸直無忌諱後主常於羅城上徧植
芙蓉每至秋間四十里盡鋪錦繡髙下相照立作詩以
豳風七月為刺(詩曰四十里城花發時錦嚢髙下照坤/維雖粧蜀國三秋色難入豳風七月詩)
及廣政末朝政已亂立又作詩規諷(詩曰去年今日到/成都城上芙蓉錦)
(繡舒今日重來舊遊/處此花憔悴不如初)國人稱為詩諫
　　黄筌　　　居寳　　　阮知誨　　張玫
　　蒲師訓　　髙從遇　　姜道隠　　李文才
　　石恪　　　徐徳昌　　景煥　　　夏侯延祐
　　趙忠義　　杜敬安
黄筌字要叔成都人也以善畫早得名年十七事前蜀
後主為待詔前蜀後主常詔筌内殿觀吳道子鍾馗繪
本謂筌曰道子畫鍾馗以右手第二指抉鬼目不若以
拇指為有力令筌改進筌於是不用道子本别以拇指
改進前蜀後主怪其不如㫖筌對曰道子所畫眼色意
思俱在第二指臣所畫眼色意思俱在拇指前蜀後主
悟乃喜及廣政時加檢校少府監賜金紫累遷如京副
使㑹南唐賜後主六鶴遂命筌寫六鶴于便坐之壁(一/曰)
(唳天二曰警天三曰啄苔四/曰舞風五曰疏翎六曰顧步)名曰六鶴殿(又曰都之西/樓樓有堂筌)
(畫雙鶴花竹怪石/衆謂之雙鶴㕔)由是豪貴請為圖軸者接踵時諺云
黄筌畫鶴薛稷減價常繪野雉于八卦殿有五坊使呈
鷹殿下鷹見雉掣臂數四後主令翰林學士歐陽炯作
文記之又寫白兎於練素後主常懸于坐側國亡入宋
與江南布衣徐熈同𨽻圖畫院宋秘閣所藏每以李贊
華千角鹿筌白兎為上品云筌花竹師滕昌祐鳥雀師
刁光山水師李昇鶴師薛稷龍師孫遇而筆意豪贍脱
去格律過諸人為多先是唐廣明中處士孫位始出新
意畫奔湍巨浪盡水之變筌與同郡孫知微皆得其遺
法知微初欲于大慈寺夀寧院壁作湖灘水石四堵營
度經嵗終不肯下筆一日倉皇入寺索筆墨甚急奮袂
如風須臾而成作輸瀉跳蹙之勢淘淘欲崩屋也筌亦
以為不及筌子五人以畫名者居寳居宷居實弟惟亮
亦能畫
居寳字辭玉筌次子也與父同事後主為待詔後累遷
水部員外郎入宋𨽻翰林圖畫院居寳工畫花鳥松石
兼善八分書年未四十而卒先是道士張素卿曾于青
城山丈人峯畫五嶽四瀆真形并十二溪女數壁後主
數遣居寳父筌手摸之終不相類後有持素卿八仙真
形圖獻者後主嘆曰非神仙之能無以為神仙之質乃
命居寳以八分書題之
居宷字伯鸞筌季子也工畫花竹翎毛事後主為翰林
待詔與筌同被恩寵圖畫殿庭墻壁宫闈屏障不可勝
紀廣政十五年後主命往葛仙山回至彭州棲真南軒
繪水石一堵自未越酉而畢觀者嘆其敏妙又常奉後
主命與筌同畫秋山圖以荅江南信幣學士徐光溥作
秋山圖歌以美之國亡隨後主入宋宋太祖習其名累
授朝請大夫寺丞上柱國賜紫金魚袋太宗更加眷遇
屬居宷搜訪名畫詮定品目一時皆為敏手居宷狀太
湖石尤過于父
居實不知筌第幾子有㑹禽圖一卷傳世
阮知誨(一作阮知悔圖盡見/聞誌又作阮知晦)成都人善繪事兼長寫貌
前蜀時寫先主真稱首出乾徳中寫後主象于大聖慈
寺髙祖明徳初復寫帝象于三學院及繪皇后玉清公
主二象于内庭知誨事兩朝多畫皇姑貴戚影象累授
翰林待詔銀青光禄大夫檢校尚書左僕射兼御史大
夫上柱國子惟徳有父風事後主為翰林待詔尤善狀
宫闈禁苑帝戚富貴之事有宫中賞春公子夜宴按舞
熨帛等圖
張玫亦成都人玫父故授翰林寫貌待詔賜緋玫超父
之藝尤精寫貌髙祖明徳元年於大聖慈寺三學院置
真堂招集畫士玫曾於東川傳董璋真髙祖惡之乃命
阮知誨肖已貌而文武臣僚之象玫筆居多焉授翰林
祗候賜紫金魚袋玫著古君臣象三卷有長門醉客按
樂𢷬衣諸圖
蒲師訓蜀人也初師房從真繪人物鬼神蕃馬常擕繪
本詣從真從真拊膺曰子所得非吾所授髙祖改元興
修諸廟命師訓畫江瀆廟諸葛廟及髙祖晏駕繪陵廟
鬼神蕃漢人物旗幟兵仗車馬禮服縱横浩瀚莫不周
至授翰林待詔賜紫金魚袋養子延昌與師訓同時為
待詔工畫佛道鬼神尤精師子
髙從遇成都人道興子也事髙祖父子為翰林待詔常
於宫中大安樓下繪天王對佛圖甚竒偉子文進工畫
佛道深得曹吳之筆國亡入宋宋太宗時在潛邸文進
往依焉後授翰林待詔未幾修相國寺命文進倣髙益
舊本畫西廡變相及太一宫夀寧宫啓聖院開寳塔下
諸畫壁率皆稱㫖畫院諸臣多宗之
姜道隠居綿竹山中不事談論不與人往還及冠帶跪
揖謂之搔頭人皆指曰野人道隠因以野人自名生平
研究莊老家言而性好圖龍興至即畫百尺之狀縱意
揮毫稍稍不愜意輙抹之不啻千餘軀已而雲氣磅礴
勢若蜿蜒遂擲筆撫掌自為怡逸其適意有如此宰相
李昊常稱其為人所著筆訣三卷傳於世
李文才華陽人也工畫松石尤善冩貌事後主為翰林
待詔(一云後主/授以司議)廣政中荆南文獻王遣使請文才冩義
興門内雙石筍既畢并徴其故實焉(圖畫見聞誌云文/才又常冩蜀主井)
(名臣真像/于大慈寺)
石恪字子惠成都人也善滑稽有口辯工畫道釋人物
始師張南本後筆畫縱逸不專規矩尤喜繪詭形殊狀
以譎恠見竒國亡入宋常被㫖圖相國寺壁授以畫院
之職不就固請還蜀許之有唐諸賢象及五丁開山巨
靈劈太華新流新羅角力等圖傳世
徐徳昌城都人廣政時為翰林祗候工寫人物士女墨
彩輕媚為時所稱
景煥一名朴成都人也自稱匡山處士素善畫工文章
與翰林學士歐陽炯為忘形交一日聯騎遊應天寺先
是唐僖宗幸蜀扈從畫士孫位嘗於寺門左壁繪天王
及部從鬼神形製詭異世莫與比至是煥遂揮筆畫右
壁天王以對之炯歎重其能輙為長歌數百言不移刻
而就繼有草書僧夢歸後至因請書于廊壁書畫歌行
都稱神妙成都人號為應天三絶煥尤好畫龍有野人
閒話五卷中間一篇頗叙畫龍之事(焦氏𩔖林云煥卜/築玊壘山下常造)
(墨五十團印文曰香/壁隂篆曰副墨子)
夏侯延佑蜀人工畫花竹翎毛師黄筌得其要領廣政
時充翰林待詔歸宋為圖畫院藝學
趙忠義長安人父元徳天復中入蜀雅善繪鬼神山水
忠義廣政時為翰林待詔後主常令畫關將軍起玉泉
寺閣垂昂叠栱向背無失命匠氏較之無一差者其精
妙如此
杜敬安齯龜子也事後主為翰林待詔善繪事以傅彩
見長成都大慈寺多存其遺蹟
論曰予閲景煥所作書中言蜀主好事故藝能之士精
書畫者衆矣若沙門曇城曉巒工於書工部員外郎昭
嘏倣韓擇木八分書黄少監筌師邉鸞雀竹處士滕昌
祐梁廣化野人姜道隠本張藻松石李司議文才繼閻
立本寫真書畫八人皆妙絶當代今取其可徴者及畫
譜所記諸人稍次于篇而事軼與前蜀已載者則不概
見云
　
　
　
　
　
　
　
　
　
　
　
　十國春秋卷五十六
欽定四庫全書
　十國春秋卷五十七
　　　　　　　　　　　　　檢討吳任臣撰
後蜀十
　列傳
　　周仲明　　胡韞　　　虞洮
周仲明未詳其世系居成都以術數擅名明徳元年髙
祖病且危司空趙季良召仲明問髙祖夀幾何仲明曰
帝合為真王食蜀中二十年既登九五於夀無益季良
曰可為金滕乎曰此天數也非人力可為季良又問國
祚脩短仲明曰二紀外有真人出天下一統後其言皆
驗
胡韞精天官之學明徳初除司天少監三年㑹熒惑犯
積尸後主以積尸蜀分也懼欲禳之召韞問焉韞對曰
按十二次起井五度至栁八度為鶉首一次鶉首秦分
也蜀雖屬秦乃極南之表爾前世火入鬼其應多在秦
晉咸和九年三月火犯積尸四月雍州刺史郭權見殺
義熙十四年火犯鬼明年雍州刺史朱齡石見殺而蜀
皆無事後主乃止
虞洮蜀人習靈素家言有名髙祖鎮西川時董璋乆患
渴疾遣押牙李彦來求醫髙祖命洮徃洮既至梓州璋
曰璋之所患經百醫而無微瘥何也洮曰公之疾非惟
渴漿而實渴士得士則不藥愈矣璋大悦時璋有據東
川之志故洮陽以言誂之而璋不悟也洮又曰洮聞天
有六氣降為六淫淫生六疾害於六腑者隂陽風雨晦
明也是以六淫隨焉六疾者寒熱入腹感心也是以六
腑隨焉故心為離宫腎為水藏晦明勞疫百疾生焉大
都視聴至煩皆有所損心煩則亂事煩則變機煩則失
兵煩則反五音煩而損耳五色煩而損目滋味煩而生
疾男女煩而減夀古者男子莫不戒之公今日有萬思
時有萬幾樂淫於外女淫於内渴之難療其由此乎璋
稱善遣之歸
　　楊千度
楊千度本優也善戲猴於闤闠中常飽養十餘頭習人
言語一日内廏猢猻維絶走殿上閣後主令人射之不
中乃命千度執之千度謝恩訖猴十餘頭皆向殿上义
手拜揖後主大悦賜千度緋衫錢帛收入教坊有内臣
問猢猻何以能人言語對曰猴乃獸實不解人言千度
時時餌以靈砂變其獸心然後可教内臣深訝其説有
好事者祖其意多以靈砂飼鸚鵡犬䑕等以教之
　　梁守珍
梁守珍後主時宦官也廣政中毎值臘月内官各獻羅
體圈金花樹子以極璀璨之盛守珍欲得後主心乃採
忘憂花縷金於花上號曰獨立僊衆皆以為不及
　　安思謙　　王昭逺　　趙彦韜
安思謙初事髙祖為茶酒庫使後主踐阼與張公鐸等
譛殺李仁罕由是稍稍進用未幾擢山南西道節度使
廣政中復從㬰誅張業于都堂已又謀盡去舊將欲代
趙廷隠之位因宻告廷隠謀反以李廷珪力救事得解
俄將兵救鳳翔師乆無功請先運糧以為後圖後主雖
發興州米饋之心始疑思謙矣謂左右曰觀思謙安肯
為朕進取頃之思謙待罪鳳州後主釋不問已而歸成
都領左匡聖馬步都指揮使保寧軍節度使思謙自是
漸慚懼不安㑹宫門戒嚴思謙以為將圖已也發言不
遜且典宿衛兵復多所誅戮以示威福是時有衛士以
壯年而為思謙所斥者後主命仍留𨽻籍思謙坐以他
罪殺之後主積不能平而思謙子扆嗣裔等皆倚藉父
威恣横國中思謙入朝遂命力士撲殺之并誅其子時
十七年春二月也
王昭逺成都人㓜孤貧年十三依東郭僧智諲為童子
髙祖鎮西川飯僧于府署昭逺持巾履從智諲入髙祖
愛其惠黠時後主方就學即留昭逺給事左右頗見親
狎後主嗣皇帝位以為捲簾使稍遷茶酒庫使廣政十
一年樞密使王處回勒歸私第後主以樞密使權重難
制乃以昭逺為通奏使知樞密院事機務一以委之府
庫金帛恣其所取不問加領眉州刺史出為永平軍節
度使不數月昭武李繼勲以目疾不能視事議以閒地
處之昭逺遽以永平讓繼勲嵗餘授寧江軍節度使李
太后常從容言昭逺不可用後主不從未幾兼領山南
西道節度使同平章事及入謝求解通奏職遂以左街
使張仁貴為副使知樞密以代之昭逺好讀兵書頗以
方略自許先是後主欲通使于宋昭逺固争以為不可
㑹判官張廷偉説昭逺通好并州令發兵南下我黄花
子午谷出兵應之昭逺然其言勸後主潜約北漢以撓
宋及宋師入境昭逺與趙崇韜帥兵拒戰始發成都後
主命左僕射李昊等餞郊外昭逺酒酣攘臂曰吾是行
何止克敵當領此二三萬雕面惡少兒取中原如反掌
比行手執鐡如意指麾軍事意氣揚揚自方諸葛亮將
至漢源聞劍門已破遂股慄色戰發言失次崇韜布陳
將戰昭逺據胡牀不能起俄崇韜敗乃免胄弃甲走投
東川匿倉舍下悲嗟流涕目盡腫惟誦羅隠詩曰運去
英雄不自由俄為追騎所執送汴京宋太祖詰之曰爾
何誘昶而結劉鈞昭逺曰臣愚無知但忠於本國耳太
祖釋之授左領軍衛大將軍初昭逺巡邉至文州見古
冡有屍如生乃大中年文州步軍都虞候文和墓也昭
逺命重葬之夜夢和謂曰我已為太乙真人侍者子當
有兵刀之厄既葬我可以免禍至是遂驗昭逺開寳中
卒
趙彦韜興州順政人為本州義興軍禆校廣政末後主
遣與興國軍討擊使孫遇及楊蠲為諜于宋及至汴彦
韜潜取後主與北漢蠟丸帛書以告因言兩川可取之
狀宋太祖并赦遇蠲舉兵西入且以彦韜為嚮導未幾
陷興州即以為本州馬歩軍都指揮使已又遷本州刺
史移澧州性兇率所為多不法部民有訴被盜劫財物
鞫之不實彦韜手殺之探取心肝民家詣汴訴寃宋太
祖大怒杖配蔡州
論曰思謙忌功傾軋繼以䟦扈其凶終宜也昭逺人非
臥龍妄儗諸葛漢源之敗出涕沱若殆易所云負且乗
者乎彦韜輸情敵國召冦桑梓二心之罪要不可逭矣
　　僧曉微　　僧可朋　　僧仁顯　　僧曇城
　　僧曉巒
僧曉微有道行結廬隆州之地明徳元年立碑寳林院
西
僧可朋丹稜人能詩好飲酒貧無以償酒債或作詩酬
之遂自號曰醉髠少與盧延讓方干為詩友來蜀與歐
陽炯相善炯比之孟郊賈島力薦於後主後主賜錢帛
有加等是夏炯與同僚納涼淨衆寺依林亭列樽爼衆
方歡飲自若寺外有畊者曝背烈日中耘田擊鼔罷敝
不休可朋在坐乃作耘田鼔詩獻炯曰農舍田頭鼔王
孫筵上鼔擊鼔兮皆為鼔一何樂兮一何苦上有烈日
下有焦土願我天公降之以雨令桑麻熟倉箱富不饑
不寒上下一般言雖淺近而極於理炯遽命衆賓撤飲
可朋有詩千餘篇號玉壘集其題洞庭湖云水涵天影
濶山拔地形髙又有詩云虹収千嶂雨潮弄半江天皆
佳句也
僧仁顯博雅工文章居荷澤院為僧勤於著述廣政中
撰華陽記中辨關侯墓在草場廟在荷聖寺前人缺誤
多是正焉
僧曇城申天師髙弟也幼精六書常學李陽氷篆法遂
臻其妙
僧曉巒為(闕/)夢龜弟子攻草書得張旭筆意與曇城一
時並稱
　　杜仁傑　楊僊公　黄萬戸　申天師　馮僊
　　彭曉　丁元和　韋昉　屈突無為
杜仁傑善導氣烹煉之術髙祖鎮西川時仁傑來蜀留
詩至真觀壁間詩曰坤所載乾所燾象與形孰朕兆緯
五行環二曜流而川何浩浩四溟晏九河導峙而山亦
多號神有嶽山有嶠粤天壇極道妙巉孤撑未易到日
出沒見遺照偃東西絶海徼倐光怪來熠燿大龍燭細
螢爝不恒出赴感召笙嘹亮鶴窈窕羽人路屯其要青
螺堆玊簮峭左參井右丹竈掲青虚不二竅昔王人往
昭告始軒轅末徽廟接柴望咸親燎莽刧灰起天燒摧
棟宇失朱縹羣鹿豕雜蓬籊予何為一來弔不勝廢乃
大造聖之作賢者紹矧𤣥元語秘奥探逾逺理益燿㣲
是理萬有耗文雖徑實非剽庶令來永為詔
楊僊公淄齊間道士也世莫知其年夀時或有白頭翁
往往言自兒時見之常就鍜工家假鐡椎自擊其頂又
令人奮力舂之了無所損間入山與虎豹戲以手狎之
皆馴服而去髙祖改元前一嵗僊公來蜀居峨眉山後
不知所終
黄萬戸少為髙唐觀道士學六丁法于道士張君常持
一鐡鞭療疾輙驗時戎州刺史文思輅亦有幻術能剪
楮為魚投盆内如生已而収萬户鐡鞭歸去道由涪州
鞭忽亡歸萬户髙祖召入宫以諸皇子示之萬户乃指
後主為太子髙祖大竒之萬户又能投符化鐡而食其
他術皆𩔖此
申天師者唐𤣥宗之裔也修道青城山有竒驗廣政末
後主頗躭情苑囿竒花異卉盛極一時天師輙進紅梔
子種兩粒其花班紅六出香氣襲人後主甚愛重之令
圖寫於團扇繡於衣服或以絹索鵞毛做作首飾號曰
紅梔子花詔賜天師束帛天師隨手散盡竟不知其所
之天師著有怡神論若干卷一云名迅
馮僊果州人父勝為(闕/)　將軍勝子修煉于岳門山一
日辭父母僊去勝立堂楹于得僊處為子僊觀遂名其
山曰子僊山
彭曉字秀川永康人也廣政初授朝散郎守尚書祠部
員外郎賜紫金魚袋善修煉養生之道别號真一子常
分魏伯陽參同契為九十章而註之以應火候九轉(上/卷)
(分四十章中卷分三十/八章下卷分十二章)餘鼎器歌一篇以應真鉛得一
且為圖八環謂之明鏡圖今有參同契分章通真義三
卷明鏡圖訣一卷行世(參同契通真義後序云參同氣/者參雜也同通也契合也謂與)
(諸丹經理通而契合也凡修金液還丹先尋天地混元/之根次究隂陽分劈之象明水火相克復為夫妻認金)
(水相生反為父子故有男兼女體則鉛内産砂女混男/形則砂中生汞日者陽也日中有烏陽含隂也月者隂)
(也月中有兎隂含陽也此天地顯垂真象令達者則之/可謂真隂陽也復有隂陽反復之道水火相須之理造)
(化生成之徑既知其徑須原其根根者則天地混元之/根也既得其根須取其象象者則隂陽分擘之象也既)
(得其象須循動静既循動静須知其數既知其數須依/刻漏既依刻漏須明進退既明進退須分龍虎既分龍)
(虎則南北之界定矣金木之形全矣大道之丹成矣復/有内外法象内外水火有壇竈焉有鼎室胞胎焉有爻)
(象焉有水火之候焉有抽添之則焉有擣駕之模範有/離合之形體此皆頭頭俱備闕一不可志士又須徹聲)
(色去嗜慾弃名利投靈山絶常交結仙友隠密漕溪晝/夜無怠方可期望或不如是則虚勞勤爾故隂真君曰)
(莫辭得失一志而修還丹可兾也時孟蜀廣政十年嵗/次丁未九月初八日昌利化飛鶴山真一子彭曉叙)
丁元和未詳其何人廣政時投後主詩曰九重城裏人
中貴五等諸侯閫外尊争似布衣雲水客不將名利挂
乾坤
韋昉蜀人昉常夜泊涪陵江遇龍女以騎迎入宫已而
登第十年出知簡州一夕龍女遣信相召暴卒事聞于
朝敕命昉充北海水僊
屈突無為成都人有神僊之術自號神和子越百年尚
著靈異云(宋張詠常遇道士于鄭州謂詠曰我神和子/也異日見子于成都後詠守成都忽于天慶)
(觀壁上見一道人肖鄭州所見神其題曰神和子詠悵/然自失○瑯琊代醉編云屈突無為字無不為與郭無)
(為名字同/未審是非)
　
　
　
　
　
　
　
　
　
　
　
　十國春秋卷五十七
欽定四庫全書
　十國春秋卷五十八
　　　　　　　　　　　　　檢討吳任臣撰
南漢一
　　烈宗世家
烈宗姓劉名隠祖安仁上蔡人也(冊府元龜云彭城人/仕唐為潮州刺史)
後徙閩中商賈南海因家于泉州之馬鋪死遂葬焉(何/喬)
(逺閩書作汰/口山劉店)父謙為廣州牙將(十國紀年云劉謙望字/徳光亦名知謙後止名)
(謙咸通中為廣州牙/將韋宙以兄女妻之)唐乾符五年黄巢攻破廣州去略
湘湖間廣州表謙封州刺史賀江鎮遏使以禦梧桂以
西嵗餘有兵萬人戰艦百艘謙三子曰隠台巖(巖未幾/改名陟)
乾寧元年冬謙卒隠居喪于賀江士民百餘人謀亂隠
一夕盡誅之嶺南節度使劉崇龜(按舊唐書崇龜官清/海軍節度嶺南東道)
(觀察處/置等使)召隠補右都押牙兼賀水鎮使未幾表為封州
刺史㑹崇龜死二年薛王知柔代為清海軍節度使三
年冬十二月行至湖南廣州牙將盧琚譚𢎞玘作亂知
柔不敢進而𢎞玘出守端州深結隠許妻以女隠陽許
之詭言親迎遂以封州兵伏舟中夜入端州斬𢎞玘復
襲廣州斬琚具軍容迎知柔入視事知柔表隠清海行
軍司馬光化元年冬十二月韶州刺史曾衮與廣州將
王懷合謀攻廣州隠一戰破之韶州將劉潼復據滇浛
隠以部下兵殱焉居數年唐以太保門下侍郎徐彦若
代知柔彦若表隠節度副使委以軍政天復元年冬彦
若卒遺表薦隠權留後䖍人盧光稠者有衆數萬據州
自為刺史又取韶州使其子延昌守之已而進圍潮州
隠稍稍擊走之欲悉師以争韶州隠弟陟曰延昌有䖍
州之援擊之䖍人必應應則首尾受敵此不宜直攻而
可以計取隠不聴㑹江水漲餽運不繼而光稠果引兵
自䖍來其將譚全播伏精兵萬人山谷間掉戰隠縱驅
伏發我兵大敗于城南僅以身免天祐元年唐命兵部
尚書崔逺為清海軍節度使逺至江陵聞嶺南多盜且
畏隠不受代不時至隠乃遣使者入朝賂梁王朱全忠
以自固全忠乃奏隠為清海軍節度使隠是年以佛哲
國訶陵國羅越國所貢香藥進于唐二年唐加隠同平
章事後二年梁王全忠改名晃稱皇帝改元開平初隠
屢上書勸進至是以擁戴功夏五月己卯加隠檢校太
尉兼侍中封大彭王是月梁詔改潘州茂名縣為越常
縣冬十月獻助軍錢二十萬於梁又進就龍腦腰帶珍
珠枕玳瑁器百餘副他物稱是是嵗静海節度使曲裕
卒梁以裕子行營司馬權知留後顥起復為安南都䕶
充節度使
開平二年冬十月辛酉梁命膳部郎中趙光裔右補闕
李殷衡充官告使詔王為清海静海等軍節度使安南
都䕶王留光裔殷衡不遣
開平三年夏四月庚子梁改封王為南平王
開平四年春二月王命弟陟帥兵攻髙州防禦使劉昌
魯拒之我兵敗績又移兵攻容州寧逺節度使龎巨昭
拒之亦不克是嵗二州皆入于楚夏四月梁進封王為
南海王(按通鑑及東都亊略無封南海王亊宋史但云/開平初封南海王無初封大彭南平事歐陽史)
(則云乾化元年進封隠南海王五代㑹要又云/開平四年四月進封劉隠為南海王今從之)
乾化元年春正月梁加王兼中書令三月王病亟表其
弟清海静海節度副使陟權知留後丁亥薨(按五代㑹/要云梁乾)
(化元年五月清海軍節度使守侍中兼中書令劉隠薨/輟朝三日百僚詣閤門奉慰以三月為五月者葢以聞)
(赴之日/為斷也)時年三十八謚曰襄乾亨元年追尊曰襄皇帝
廟號烈宗陵曰徳陵烈宗父子起封州遭世多故數有
功於嶺南遂有海南性復好賢下士是時天下已亂中
朝人士以嶺外最逺可以避地多遊焉唐世名臣謫死
南方者往往有子孫或當時仕宦遭亂不得還者皆客
嶺表王保定倪曙劉濬周傑楊洞潛之徒烈宗皆招禮
之而趙光裔李殷衡以奉使往俱辟置莫府待以賓客
後卒用此數人致治云
　　髙祖本紀
髙祖(五國故事/作先主)名龑初名巖代祖庶子也母段氏生巖
於外舍武皇后殺段氏養為己子及長善騎射身長七
尺垂手過膝烈宗為行軍司馬巖亦辟薛王府咨議㕘
軍已而更名曰陟烈宗兼兩鎮節度使表陟為副使是
時交州曲顥桂州劉士政邕州葉廣略(葉一/作華)容州龎巨
昭分據諸管盧光稠據䖍州以攻嶺上其弟光睦據潮
州子延昌據韶州髙州劉昌魯新州劉潜及江東七十
餘寨多不能制烈宗因盡以兵事授陟陟悉平諸寨或
降或走間更置官屬以雄長嶺表及烈宗彌留之際陟
遂奉遺命權知清海軍留後時乾化元年三月也夏五
月甲辰梁以陟為清海軍節度使陟復名巖(按胡賓王/劉氏興亡)
(録髙祖巖皇考葬叚氏得石版篆文曰隠台巖因以名/其諸子是髙祖先名巖也梁太祖實録乾化元年五月)
(以清海節度副使劉陟為節度使是繼名陟也又十國/紀年云太祖授陟清海節度使陟復名巖而吳越偹史)
(載制詞亦云彭城巖葢嗣節度使後復名巖矣今從之/又五國故事云先主名巖後名俊又改名龑名俊之説)
(不知/何据)巖多延中國人士于莫府出為刺史由是刺史無
武人冬十一月廣州獲白鹿巖圖形獻于梁耳有兩缺
十二月巖聞䖍州譚全播病發兵攻韶州破之刺史廖
爽出奔楚戊午梁以静海留後曲承美為節度使是月
巖遂取容管及髙州是嵗閩遣員外郎崔(闕/)　祭我先
王(祭文曰惟靈五羊奥區番禺巨壤漢為列郡唐作雄/藩總百蠻五嶺之殷有出將入相之盛是故地啟嘉)
(數天生大賢濬六韜三略之才謀擅五袴二天之政術/俾其於家受詔衣錦□牙控二十四州之繁難當二十)
(八齒之美茂光揚千古冠絶一時至若恢張霸業揚簸/清波臺陟九層靡媿郭隗劒提三尺授自吕䖍爰持副)
(貳之雄姿遂領節旄之重寄繇是澤施甘露金肅秋霜/掀文房武庫以連雲騰逸氣英風而偃草上榻則阮瑀)
(下賢則左車從善則軾閭宣威則斷案故得越伏波之/銅柱獻欵而來感鄂公之鐡鞭呈祥以見火山改色珠)
(浦生光無煩處黙之酌泉大鄙趙佗之累土然後鳴鐘/出入調鼎升聞致交阯之封疆歸石門之教化九遷渥)
(澤克居浴鳯之池雙立節旄逺過跕鳶之水雖士鮪列/弟兄三地山簡兼荆湘四州語未同年事推曠世嗚呼)
(是何才徳之若彼功業之如此而彼穹者天不夀其齒/天子方欲使降皇華恩宣金冊表裏東州之盛旌崇南)
(越之隆胡二豎之亟攻竟三醫之莫救泰山頽壞俄興/孔氏之歌漢水凄凉遽罷羊公之市實國家之不幸實)
(藩鎮之不幸審知早塵興國旋忝睦隣雖瓊樹之未親/若銅盤之已接方定金蘭之至分豈期幽顯之驟殊況)
(以幸結良姻累交專介幕下崔員外昨馳禮幣常詣門/墻爰䝉執手之懽𢎞叙親仁之㫖今則遽悲存歿益歎)
(彭殤故將薦舉征塵躬申薄奠九泉注望於歎逝以難/勝五月指期表同盟之必至嗚呼曩馳羔雁今遣蘋蘩)
(伊人事之有兹顧痛傷而何極然則荀龍賈虎大馮小/馮雖嗟松壠之長歸終慶荆枝而繼茂永言歡好寧怠)
(初終幸明靈之一臨/鑒此丹赤嗚呼哀哉)二年夏四月梁以我兵與楚相攻
遣右散騎常侍韋戩等為潭廣和叶使復加巖檢校太
保同平章事是嵗遣使貢金銀犀角象牙雜寳貨名香
等于梁價凡數十萬梁命客省引進使韋堅報之堅還
復以銀茶等上獻估直合五百餘萬廣州言白龍見三
年春正月梁加巖檢校太傅二月梁主鍠即帝位除巖
清海建武節度使兼中書令襲封南平王冬十月求楚
王女為昏楚王殷許之
乾化四年春二月王遣供軍巡官陳用拙如吳越是時
鬱林州寳圭洞(即勾漏/正洞)迎玉宸道君及葛真人石像于
南海置之石室
貞明元年秋八月王如楚逆婦楚使永順節度使王弟
存逆之冬十一月乙丑梁改元貞明是嵗梁主更名曰
瑱王以吳越王鏐為國王而已獨為郡王求梁封南越
王及加都統梁主不許王謂僚屬曰今中國紛紛孰為
天子安能梯航萬里逺事偽庭乎由是貢使遂絶
貞明二年
乾亨元年秋八月癸巳王即皇帝位于畨禺國號大越
大赦改元乾亨以梁官告使趙光裔為兵部尚書節度
副使楊洞潜為兵部侍郎節度判官李殷衡為禮部侍
郎並同平章事又以唐太學博士倪曙為工部侍郎已
又改尚書左丞署百官建三廟追尊祖安仁曰太祖文
皇帝父謙曰代祖聖武皇帝兄隠曰烈宗襄皇帝改廣
州為興王府分南海為二縣曰咸寧常康又徙循州治
龍川縣置禎州於循州歸善縣以歸善海豐博羅河源
四縣屬焉升興寧縣為齊昌府立常樂州於合浦縣地
兼置博電零緑鹽塲三縣為屬封峻靈山為峻靈王儋
州昌化縣山為鎮海廣徳王冬十月帝遣客省使劉瑭
使于吳告即位且勸吳王稱帝是嵗閩王為其子延鈞
來娶婦帝嫁其女清逺公主于閩鑄乾亨重寳錢(李孝/美錢)
(譜曰乾亨重寳徑七分重六銖洪/遵泉志曰此錢止重三銖六參)建玊堂珠殿
乾亨二年冬十一月帝祀南郊大赦改國號曰漢是時
以國用不足又鑄鉛錢十當銅錢一(泉志曰鉛錢有二/品輪郭鍥薄文曰)
(乾亨重寶大者徑寸重三銖九參重寶二字傳/形小者徑九分重三銖六參闕傳形反書也)
乾亨三年春正月冊立越國夫人馬氏為皇后秋九月
丙寅梁削帝南平王官爵檄吳越兵來討吳越王受命
不行
乾亨四年春三月帝從兵部侍郎楊洞潜之請始立學
校置選部貢舉放進士明經十餘人如唐故事嵗以為
常冬十二月遣使通好于蜀是嵗割興王府之湞陽縣
置英州韶州之保昌縣置雄州(廣東志又云析韶州含/洸湏陽三縣為英州始)
(興保昌二縣為雄州/今從五代史職方考)是嵗文徳殿成著作郎陳光乂獻
賦賜珠數斤
乾亨五年夏六月丁卯朔日有食之是嵗以尚書左丞
倪曙同平章事
乾亨六年夏四月帝用術者言出巡避災如梅口鎮閩
將王延美將兵襲之㑹偵者以告帝宵遁得免是時帝
製平頂帽冠之國人一變率以安豐頂為尚
乾亨七年夏四月己巳晉王李存朂即皇帝位國號大
唐改元同光冬十月辛未朔日食是月復改越常縣為
茂名縣(五代㑹要/作茂明)
乾亨八年夏四月帝自將兵侵閩屯汀漳境上為閩人
所擊敗歸是嵗作南宫王定保獻南宫七竒賦以美之
(廣東志云宫在今仙湖/白蓮池其前為藥洲)
乾亨九年春正月遣宫苑使何詞使于唐稱大漢國王
致書上大唐皇帝且覘强弱二月甲申詞至魏還言唐
主驕淫帝大悦自是不復通中國帝酷喜夸大嶺北商
賈至南海者多召之使升宫殿示以珠玉之富自言家
本咸秦耻王蠻土呼唐天子為洛州刺史夏四月癸亥
日有食之冬十二月有白虹化為白龍見于南宫三清
殿帝改乾亨九年為白龍元年(五國故事曰乾亨九年/八月白虹入三清殿中)
(頗懷憂畏㑹有詞臣王宏欲悦巖乃以白虹為白龍見/上賦以賀之巖大悦乃改元白龍今從通鑑為十二月)
更名曰龑長和國驃信鄭仁旻(通鑑作鄭旻滇載記/亦無仁字今從滇志)遣
其布燮鄭昭淳致朱鬃白馬以求昏帝以襄帝女增城
公主(一作/縣主)妻之長和即唐南詔也(職官分紀云南詔獻/朱鬛馬中書舍人王)
(翃獻/賦)
白龍二年夏四月唐主遇弑殂李嗣源即皇帝位改元
天成秋八月乙酉朔日食
白龍三年秋八月乙卯朔日有食之冬十二月帝如康
州
大有元年春二月丁酉朔日食三月楚大舉水軍入冦
圍封州帝以周易筮之遇大有於是大赦改元命左右
街使蘇章將戰艦百艘救封州大敗楚兵于賀江帝遷
章為封州團練使是時欽州民掘羅浮山得古劍以獻
篆曰已與水同宫王將耳口同尹來居口上山岫䕶重
重(後宋平南漢解者云太宗以己亥降誕是已水同宫/也於文耳口王為聖尹口為君重山為出葢己亥年)
(聖君/出云)是嵗長和鄭仁旻服丹藥死
大有二年
大有三年秋九月遣將梁克貞李守鄘伐交州㧞之執
静海節度使曲承美以其將李進守之冬十月克貞入
占城取其寳貨以歸承美至南海帝登儀鳳樓受俘詔
承美曰公常以我為偽庭今面縛何也承美叩首請死
乃赦其罪(按史纂左編云梁末交州土豪曲承美據有/十二州之地南漢遣將攻承美執之置交趾)
(節度使又考馭交記但言梁克貞李守鄘/取交州不言置交趾節度使未詳孰是)
大有四年冬十一月甲申朔日食十二月愛州將楊廷
藝叛攻交州先是廷藝養假子三千人密圖復交州守
將李進受其賂不時聞至是帝遣承㫖程寳將兵往救
未至而城陷進遁歸帝殺之寳圍交州戰死
大有五年夏四月庚辰熒惑犯積尸是嵗帝立其子耀
樞為雍王(歐陽史作邕/王今從通鑑)龜圖為康王𢎞度為賓王(歐陽/史作)
(秦王今/從通鑑)𢎞熈為晉王𢎞昌為越王𢎞弼為齊王𢎞雅為
韶王𢎞澤為鎮王𢎞操為萬王𢎞杲為循王𢎞暐為恩
王(歐陽史作息/王今從通鑑)𢎞邈為髙王𢎞簡為同王𢎞建為益王
𢎞濟為辨王𢎞道為貴王𢎞照為宜王𢎞政為通王𢎞
益為定王未幾徙𢎞度為秦王(是年立十九子為王五/國故事云封其子十有)
(八人為/王非也)
大有六年秋九月辛巳太白犯右執法
大有七年春(閣/)月帝作殿于内宫曰昭陽殿殿用金為
仰陽銀為地面簷楹榱桷皆傅白金殿下設水渠浸以
真珠又琢水精琥珀為日月列于東西玉柱之首(五國/故事)
(云列于東西/二樓之上)親題其牓于上秋七月遣左僕射何瑱致
祭于吳越國王冬十二月辛巳皇后馬氏殂是嵗帝命
秦王𢎞度判六軍𢎞度狎昵羣小同平章事楊洞潜切
諫于帝不聴洞潜謝病歸乆之不召遂卒
大有八年春三月四星聚斗
大有九年夏四月帝遣將孫徳威(歐陽史作徳成廣東/志作徳晟今從通鑑)
侵楚蒙桂二州楚王自將步騎禦之我兵自䝉州引還
冬十月以宗正卿兼工部侍郎劉濬為中書侍郎同平
章事十一月丁酉契丹主立石敬瑭為天子國號晉改
元天福
大有十年春三月帝以疾愈大赦交州牙將皎公羡殺
安南節度使楊廷藝而代之冬十月唐遣使來告即位
大有十一年春正月己酉朔日食冬十月楊廷藝故將
吳權(一作孫權今/從馭交記)自愛州舉兵攻皎公羡公羡以賂來
乞師帝欲乗亂取之以子萬王𢎞操為静海軍節度使
徙封交王將兵救之帝自帥師屯于海門以為聲援命
𢎞操統戰艦自白藤江趣交州㑹權已殺公羡引兵逆
戰先于海口多植大杙鋭其首冒之以鐡俄遣輕舟乗
潮挑戰復陽遁去以誘我我兵尾舟追之已而潮落戰
艦皆礙鐡杙不得返我師大敗溺死者無算𢎞操戰死
帝大慟収餘衆引還
大有十二年秋七月庚子朔有日食之(闕/)月遣諫議大
夫李紓使于楚以通舊好楚亦遣使來聘是嵗門下侍
郎同平章事趙光裔卒帝復以其子翰林學士承㫖尚
書左丞損為門下侍郎同平章事
大有十三年冬十月遣都官郎中鄭翺如唐賀仁夀節
十一月丁丑望月食是嵗同平章事趙損卒以寧逺節
度使王定保為中書侍郎同平章事尋亦卒
大有十四年夏五月遣太尉工部侍郎盧膺尚儀謝宜
清尚衣髙素清如吳越求聘故王弟傳璛之室馬氏不
克至十二月帝寢疾有畨僧言䜟書滅劉氏者龔也上
名殊不利帝乃更造龑字名之採用周易飛龍在天之
義讀若儼焉是嵗遣使區延保聘于唐
大有十五年春三月帝不豫以子秦王𢎞度晉王𢎞熙
皆驕恣而越王𢎞昌頗孝謹與右僕射兼西御院使王
翷(歐陽史作王/翻今從通鑑)謀出𢎞度鎮邕州𢎞熙鎮容州而立𢎞
昌議已定㑹崇文使蕭益問疾帝以其事訪之益執立
嫡以長之義甚堅遂止丁丑殂(五國故事曰巖天福壬/寅嵗夏四月避暑於甘)
(泉宫時長星見乃宋孝武萬嵗之説未幾/而殂馬今從通鑑死于三月非四月也)年五十四諡
天皇大帝廟號髙祖陵曰康陵在興王府城東二十里
之漫山陵中以鐡錮之不可啟髙祖初生時有日者視
之謂代祖曰公諸子少者最貴耳為人辨察多權數性
好奢侈悉聚南海珍寳翠羽以餙宫室建殿閣秀華諸
宫務極瓌麗晚年作南薰殿柱皆通透刻鏤礎石各置
爐燃香有氣無形顧左右曰隋煬帝論車燒沉水却成
麄疎争似我二十四具藏用僊人縱不及堯舜禹湯亦
不失作風流天子又用刑殘酷果於殺戮設湯鑊鐡牀
諸具有灌鼻割舌支解刳剔炮炙烹蒸之法間聚毒蛇
水中以罪人投之謂之水獄或投湯鑊之後更加日爆
沃以鹽酢肌體腐糜尚能行立乆之乃死至若鎚鋸互
作血肉交飛寃痛之聲充沸庭廡必垂簾便殿視之垂
涎呀呷不覺朶頥有司竢其復常方引罪人而退人以
謂真蛟蜃也後尤猜忌以士人為子孫計故專任閹人
由是國中宦者大盛
論曰予采南漢逸事至先主毎視殺人不勝其喜復創
為水獄湯鑊鋸解剥炙之刑不禁掩卷歎曰十國世家
有云牢牲視人嶺蜑遭劉豈虛語哉夫時當五季中原
迭變民不聊生困已極矣區區廣南之地不務施徳而
虐及無辜將天不厭亂特假手以毒此一方民邪不然
傳國三世卜年六十吾不能為彭城氏解矣
　
　十國春秋卷五十八
欽定四庫全書
　十國春秋卷五十九
　　　　　　　　　　　　　檢討吴任臣撰
南漢二
　　殤帝本紀
殤帝(五國故事/作第二主)名玢髙祖第三子也初名𢎞度封賔王
已改封秦王母趙昭儀素無寵是時𢎞度兄耀樞龜圖
皆先死𢎞度以次當嗣立而髙帝以𢎞度不𩔖已隂與
王翷謀欲出𢎞度及其弟𢎞熈于邕容二州逾次立越
王𢎞昌㑹蕭益力諫不得行由是髙祖晏駕𢎞度即皇
帝位更今名改大有十五年為光天元年
光天元年春三月尊母昭儀趙氏曰皇太妃以弟晉王
𢎞熈輔政夏四月遣使蕭規如唐告哀已又遣法物使
孫惠告即位于唐秋七月循州人張遇賢反自稱中天
八國王改元永樂帝以弟越王𢎞昌為都統循王𢎞杲
為副以討之我師敗于錢帛館二王為遇賢所圍指揮
使萬景忻陳道庠力戰救之獲免是月改邕州為誠州
(未幾復/為邕州)八月𦵏天皇大帝于康陵上廟號曰髙祖九月
命滕紹英如唐賀仁夀節冬十月丙子張遇賢陷循州
刺史劉傅死之
光天二年春三月丙戌帝遇殺殂帝驕奢不親政事髙
祖在殯召伶人作樂飲酒宫中裸男女以為樂或衣墨
縗與倡女夜行出入民家由是山海間盗賊競起帝莫
能省左右忤意輒死無敢諫者唯越王𢎞昌及内常侍
吴懷恩屢諌不聽而晋王𢎞熙日益進聲伎誘帝為荒
恣帝亦頗疑諸弟圖已敕宦官守宫門入者皆露索帝
酷好手搏𢎞熙令指揮使陳道庠引力士劉思潮譚令
禋林少彊林少良何昌延五人聚晉府習為角觗以獻
是夜帝與諸王宴長春宫閲之帝大醉起道庠因與思
潮等掖帝拉殺之盡殺左右侍從之人帝立二年年二
十四諡曰殤
　　中宗本紀
中宗名晟(五國故事作第三主晟又云晟本二名上/一字犯宣祖諱去之据此則名𢎞晟矣)初
名𢎞熙封晉王既令力士弑殤帝明旦百官諸王莫敢
入宫越王𢎞昌乃帥諸弟臨于寢殿迎𢎞熙即皇帝位
更今名改光天二年為應乾元年
應乾元年春三月丁亥以弟𢎞昌為太尉兼中書令諸
道兵馬都元帥知政事循王𢎞杲為副元帥參預政事
陳道庠及劉思潮等皆賞賚有差(廣東志云封劉/思潮等為功臣)夏四
月戊申朔日有食之五月帝殺其弟循王𢎞杲帝既弑
兄立不順懼衆不服乃益峻刑法以威衆已而𢎞杲屢
請討賊隂勸誅劉思潮等以止外議思潮等反譛𢎞杲
有二心遂及于禍是月建武節度使齊王𢎞弼求入朝
許之秋七月指揮使萬景忻敗張遇賢于循州遇賢踰
嶺而北冬十月命弟韶王𢎞雅致仕十一月丁亥祀天
南郊大赦改元乾和羣臣上尊號曰大聖文武𤣥徳大
明至道大廣孝皇帝(歐陽史作大聖文武大明至道/大光孝皇帝今從碧落洞天記)
乾和二年春三月帝使盗殺其弟越王𢎞昌于昌華宫
時𢎞昌謁襄帝陵于海曲遂遇害辛夘以户部侍郎陳
偓同平章事夏六月乙巳幽齊王𢎞弼于私第秋九月
庚子朔日食冬十月鳳凰見邕州丙午帝殺其弟鎮王
𢎞澤于邕州
乾和三年秋八月甲子朔日有食之帝殺其弟韶王𢎞
雅九月劉思潮林少彊林少良何昌延伏誅(五代史云/殺思潮等)
(五人而通鑑無譚/今禋名今從之)帝以左僕射王翷常謀立越王𢎞昌
出為英州刺史尋賜死于路内外皆懼不自保是時封
惠州水東廟二神曰興祚王泰民王
乾和四年春二月壬戌朔日食秋九月陳道庠伏誅并
族其家及其友鄧伸(五國故亊作鄧/甲令從五代史)是時割潮州之佐
鄉縣置敬州
乾和五年春二月辛未北平王劉知逺自立為帝更稱
天福十二年六月晉主知逺改國號曰漢秋九月帝殺
其弟齊王𢎞弼貴王𢎞道定王𢎞益辨王𢎞濟同王𢎞
簡益王𢎞建恩王𢎞暐宜王𢎞照盡殺其男納其女充
後宫帝恐諸弟與其子爭國故同日見殺是嵗置湯鑊
鐡林刳剔等刑號曰生地獄
乾和六年夏六月戊寅朔日食秋八月帝遣工部郎中
知制誥鍾允章求昏于楚楚王希廣不許帝怒問允章
馬公復能經畧南土乎允章對曰楚兄弟方争亡不暇
安能害我帝曰然希廣懦而吝嗇其士卒忘戰日乆此
乃吾進取之秋也冬十二月辛巳遣巨象指揮使吴恂
内常侍呉懐恩將兵擊楚攻賀州楚遣决勝指揮使徐
知新將兵五千來救未至我師已㧞賀州珣鑿大穽于
城下覆以竹箔加土楚兵逼城悉陷穽中死者無算懷
恩乗勝陷昭州珣復侵桂州竟轉掠全州以歸
乾和七年夏六月癸酉朔日食冬十二月帝如英州受
神丹于野人隨御雲華石室以藏焉
乾和八年冬十一月甲子朔日有食之是嵗以宫人盧
瓊仙黄瓊芝為女侍中(一作女/學士)朝服冠帶參决政事宗室
勲舊誅戮殆盡惟宦官林延遇等用事外内專恣帝不
復省
乾和九年春正月郭威即皇帝位于大梁崇元殿國號
周改元廣順冬十一月以内常侍吴懷恩為西北招討
使將兵屯桂州境上宻謀攻楚楚遣指揮使彭彦暉屯
龍峒以備我時楚王弟希隱知桂州潜召䝉州刺史許
可瓊可瓊畏我兵之逼即棄䝉州趣桂州懷恩乗勢取
䝉州進兵侵掠桂管大擾是月帝遺希隱書大畧言唐
兵已據長沙桂林必為所得本朝世為與國重以昬姻
覩兹傾危忍不赴救已發大兵水陸俱進希隱得書遲
回不决丙寅懷恩引兵奄至城下希隱及可瓊奔全州
桂州遂陷懷恩因以方畧定宜連梧嚴富昭栁龔象等
州始盡有嶺南之地十二月遣内侍省丞潘崇徹將軍
謝貫將兵攻郴州唐将邊鎬發兵來援崇徹敗唐兵于
義章遂取郴州所俘敗卒盡减一臂以歸之帝自是愈
得志隂令巨艦指揮使暨彦贇以兵入海掠商賈金帛
作離宫逰獵益修葺南宫大明昌華(一作/昭華)甘泉玩華秀
華玉清太微諸宫凡數千不可勝紀殿側皆置宫人以
候曉名曰候忩監每宴㑹帝獨處殿廷間侍宴臣僚皆
結綵亭列坐殿之兩隅宴酣則有司以檻獸而進兩旁
翼以戈㦸帝親持弓矢下殿有司引獸檻而前逡廵獸
出趨庭而上帝挽弓射之兩旁戈戟並進獸乃斃其為
樂皆此𩔖也常夜飲大醉以瓜置伶人尚玉樓項㧞劍
斫之以試劍因并斬其首明日酒醒復召玉樓侍飲左
右白已殺之帝嘆息而已是嵗唐除全道二州刺史以
備我師
乾和十年夏四月丙戌朔日有食之是月唐統軍使候
訓全州刺史張巒冦桂州我兵伏于山谷待之唐兵至
城下伏兵四起夾撃訓敗死巒奔全州冬十二月湖南
王逵將兵及洞蠻兵五萬冦郴州内侍省丞潘崇徹帥師
徃救遇于蠔石崇徹登髙望曰湖南兵罷而不整可破
也縱撃大破之伏尸八十里是時省宜州之崖山東璽
二縣(宜州舊領龍水崖山東/璽天河四縣今併為二)
乾和十一年春正月分兵侵湖南全道永三州秋九月
帝寢疾立子繼興為衛王璇興為桂王慶興為荆王保
興為禎王崇興為梅王癸亥大赦
乾和十二年春正月丙子朔周改元顯徳壬辰周主殂
丙申晉王榮嗣皇帝位是月帝親耕藉田以呉昌文為
静海軍節度使兼安南都䕶初吴權據交州權死子昌
岌立昌岌卒弟昌文立稱臣于我故有是命時遣給事
中李璵以旌節招之璵至白州昌文使人止璵曰海賊
為亂道路不通璵不果行夏四月戊午帝殺其弟髙王
𢎞邈于邕州
乾和十三年春二月庚子朔日食夏六月戊午帝殺其
弟通王𢎞政于禎州是時博白縣緑含村民自言山谷
深邃人迹少至斗米一二錢有鳯大如鵞五色有冠而
尾甚長有司以聞
乾和十四年春三月乙未甘泉宫使林延遇卒延遇隂
險多算帝誅滅諸弟皆出延遇之謀至是國人相賀延
遇病革時復薦内給事龔澄樞自代帝即日擢澄樞知
承宣院及内侍省是時周遣使來聘帝欲盛誇嶺南之
强館接者遺使者以茉莉文其名曰小南强蓋譏之也
(宋時後主入汴諸臣不識牡丹有朝/臣謂之曰此名大北勝蓋報此語)
乾和十五年冬十二月中書侍郎同平章事盧膺卒是
嵗帝聞唐兵屢為周人所敗憂形於色遣使入貢中朝
復為湖南隔之乃治戰艦修武備既而曰吾身得免幸
矣何暇慮後世哉又常自言知星㑹月食牛女間出書
占之嘆曰吾當之矣因縱酒為長夜之飲是時廢儋州
之富羅縣萬安州之富雲博遼二縣(儋州舊領義倫昌/化感恩洛陽富羅)
(五縣萬安州舊領萬安/陵水富雲博遼四縣)
乾和十六年春(闕/)月卜塟域于興王府城北運甕為壙
帝親臨視之秋八月辛巳帝殂年三十九諡曰文武光
聖明孝皇帝廟號中宗陵曰昭陵
　
　十國春秋卷五十九
欽定四庫全書
　十國春秋卷六十
　　　　　　　　　　　　檢討吴任臣撰
南漢三
　　後主本紀
後主名鋹初名繼興封衛王中宗長子也乾和十六年
八月辛巳襲位更今名改是年為大寳元年帝時年十
六委政於宦者龔澄樞陳延夀(一作/延受)及才人盧瓊仙等
臺省官僅充員而已機宻事多不與又踵祖父之奢立
萬政殿飾一柱凡用白金三千錠又以銀為殿衣間以
雲母無名之費日有千萬是嵗建天華宫于羅浮山初
帝夢神人指羅浮山之西迎祥寺西北有兩岸相叠一
洞對流可以為宫及訪其地則金沙洞也遂築宫焉已
又夢金龍起于宫所復改名曰黄龍洞
大寶二年秋(闕/)月擢中書舎人鍾允章為尚書右丞參
政事(一作左丞/參知政事)帝以允章藩府舊僚甚加委任允章請
誅亂法者數人以正綱紀帝不從宦官聞而惡之冬十
一月内侍監許彦真誣鍾允章謀反龔澄樞李托證成
之帝殺允章併其二子辛亥帝祀圓丘大赦以玉清宫
使龔澄樞為左龍虎觀軍容使内大師軍國事俱取決
焉帝性愚以羣臣自有家室顧子孫不能盡忠惟宦者
親近可任至羣臣欲進用者俱自閹然後用澄樞等既
専政帝乃與宫婢波斯女日淫戲後宫甚嬖之賜號曰
媚豬自稱蕭閒大夫不復出省事中官至七千餘(一云/近二)
(萬/人)加三公三師者不一而足女官亦有師傅令僕之目
陳延夀又引女巫樊胡子自言玉皇降胡子身帝於内
殿設帳幄陳寶貝胡子冠遠逰冠衣紫霞裾坐帳中宣
禍福呼帝為太子皇帝國事多決于胡子盧瓊仙及澄
樞等争附之胡子乃詐言瓊仙澄樞延夀皆上天使來
輔太子不可輕加以罪其誕妄多此𩔖又有梁山師馬
媪之徒出入宫掖宫中婦人皆具冠帶以領外事
大寶三年春正月甲辰周禪位于宋宋改元建隆内常
侍邵廷琄言真主已出必將盡有海内其勢非一天下
不已勸帝修兵為備不然悉珍寶奉中國遣使以通帝
懵然莫為慮惡其言直深恨之三月帝殺其弟桂王璇
興先是陳延夀進謀曰先帝所以得傳陛下者由盡殺
羣弟也帝頷之由是璇興死上下咸怨而紀綱大壞夏
四月賀乾徳節(後主誕/日也)驩州牙將丁部領領交阯事號
大勝王初吴昌文卒其參佐吕處玶與峯州刺史喬知
祐爭構亂丁部領率其子璉擊敗處玶遂為衆所推是歲帝
命荔支熟時設紅雲宴以樂後宫嵗以為常
大寶四年夏四月癸巳朔日有食之是嵗野蕈(一作/芝菌)生
於宫殿野獸觸寢門狐鳴鬼哭又苑中羊吐珠御井旁
石自立行百餘歩而仆樊胡子謬以為符瑞諷羣臣入
賀
大寶五年冬十二月以宦者李托為内太師六軍觀軍
容使初帝納托養女長為貴妃次為美人有寵至是詔
國政皆禀托而後行是嵗族誅許彦真彦真既讒殺鍾
允章惡龔澄樞居己上頗欲以計誅澄樞澄樞使人告
彦真反因有是命是時城以内行乾亨鉛錢城以外行乾
亨銅錢犯禁者罪至死凡百官俸禄給銅錢者多出自
上恩焉(十國紀年漢史曰乾和後多聚銅錢城内用鉛/城外用銅禁其出入犯者扺死俸禄非特恩不)
(給銅/錢)
大寶六年冬十一月宋改元乾徳是時帝作燒煑剥剔
刀山劍樹之刑或令罪人鬬虎抵象又賦歛煩重邕民
入城者人輸一錢瓊州斗米稅五錢置媚川都于合浦
縣定其課令入海五百尺採珠所居宫殿以珠玳瑁飾
之益置魚英托鏤椰子立壺(壺四隻各/受三斗)諸寶噐于其中
魚英者故魚腦骨熁治之成噐嶺海人以為希有也中
官陳延夀作諸淫巧動糜斗金離宫數十帝不時逰幸
常至月餘或旬日率以豪民為課戸供千人饌
大寶七年春正月遣師侵宋潭州為防禦使潘美所敗
二月命宫人鬬花内殿帝向晨時先啟後苑集衆採擇
俄敕扃戸還宫膳訖角勝于殿中令宦者抱關置樓羅
厯以驗宫人出入法制甚嚴號曰花禁負者獻耍金耍
䬶買燕秋九月宋將潘美尹崇珂帥兵入冦郴州戍將
暨彦贇刺史陸光圖死之郴州遂陷餘衆退保韶州帝
憶邵廷琄言始以廷琄為招討使帥舟師出洸口以拒
宋
大寶八年春三月交阯亂丁部領死詔以子璉為交州
節度使夏六月賜招討使邵廷琄自盡以忌功者誣其
謀反也(時宋師退舎廷琄屯洸口治兵招徕亡叛修輯/武備國人少安有投無名書誣以謀反帝遣使)
(賜死士/卒寃之)
大寶九年(闕/)　月常康縣民妻生子兩首四臂是嵗封
博泉神曰龍母夫人尊南海神曰昭明帝廟曰聪正宫
大寶十年夏四月敕造千佛寶塔于興王府(今廣州光/孝寺鐡塔)
(是也其文曰大漢皇帝以大寶十年丁夘嵗敕有司用/烏金鑄造千佛寳塔一所七層井相口蓮花座髙二丈)
(二尺保龍躬有慶祈鳯厯無疆萬方咸樂于清平八表/永承于交泰更祈善資三有福被四恩以四月乾徳節)
(設齊慶/讚謹記)
大寶十一年春正月宋改元開寶秋九月興王府見衆
星皆北流(知星者言當舉國歸中原之兆一云大寶/十三年九月八日夕衆星北流未詳孰是)帝
命範銅為已象并諸子象于𤣥妙觀(一作天/慶觀)視形未肖
者即殺冶工凡三易乃成
大寶十二年(闕/)　月有兵過䝉州遇獵者牽黄犬逐鹿
以來就刺之人大與鹿皆化為石鼎峙道傍
大寶十三年秋九月帝遣兵侵道州宋道州刺史王繼
勲言我國肆為暴虐數出盗邊請師南伐宋帝欲舉兵
未决詔江南國主以書諭我稱臣歸湖南舊地帝不從
江南國主乃遣給事中龔慎儀持書遺帝略曰僕與足
下叨累世之盟雖疆畿阻闊休戚實同敢奉尺書敬布
腹心昨大朝伐楚足下疆吏弗靖遂成釁隙初為足下
危之今敝邑使臣入貢皇帝幸以此宣示曰彼若能幡
然改圖華車之使造廷則百萬之師不復出矣不然將
有不得已者僕料大朝之心非貪土地也怒人不賔而
已且古之用武不計强弱小大而必戰者有四父母宗
廟之讐一也彼此烏合民無定心二也敵人進不捨我
退無守路戰亦亡退亦亡三也彼有敗亡之勢我乗進
取之機四也今足下與大朝無是四者而坐受天下之
兵决一旦之命安國家利社稷者固如是乎夫强則南
面而王弱則玉帛事大屈伸在我何常之有違天不祥
好争危事天方相楚尚未可争而况今日之事耶地莫
險于劍閣而蜀亡矣兵莫强于上黨而李筠失守矣竊
意足下國中必有矜智好謀之臣獻尊主强國之䇿以
謂五嶺之險非可遽前堅壁清野絶其餉道依山阻水
斫以强弩彼雖百萬之兵安能成功不幸而敗則輕舟
浮海猶足自全豈能以萬乗之主而屈于人哉此說士
之常談可言而不可用異時王師南伐水陸並舉百道
俱進豈暇俱絶其餉道盡保其壁壘或用吴越舟師自
泉州航海不數日至足下國都矣人情恟恟則舟中皆
為敵國忠義敢死之士未易可見雖有巨海孰與足下
俱行乎近奉大國諭㫖以為足下無通好之心必舉上
秋之役即命敝邑速絶連盟雖善鄰之心期于永保而
事大之節焉敢固違恐煜之不得事足下也臣子之情
尚不逾于三諌煜之極言於此三矣是為臣者可以逃
為子者可以泣為交友者亦惆悵而遂絶矣(此書本陸/游南唐書)
(今按東都事畧及宋史所載與此詳畧不同並附記之/宋史曰煜與足下叨累世之睦繼祖考之盟情若弟兄)
(義同交契憂戚之患曷常不同毎思㑹面扺掌交議其/所短各陳其所長使中心釋然利害不惑而相去萬里)
(斯願莫申凡于事機不得欵㑹屡達誠素兾明此心而/足下謂書檄一時之儀近國梗槩之亊外貌而待之汎)
(濫而觀之使忠告確論如水投石若此則又何必事虚/詞而勞徃復哉殊非宿心之所望也今則復遣人使罄)
(申鄙懷又慮行人失辭不盡深素是以再寄翰墨重布/腹心以代㑹面之談與抵掌之議也足下誠聽其言如)
(交友諫諍之言視其心如親戚急難之心然後三復其/言三思其心則忠乎不忠斯可見矣從乎不從斯可决)
(矣昨以大朝南伐圖復楚疆交兵以來遂成釁隙詳觀/事勢深切憂懷兾息大朝之兵求契親仁之願引領南)
(望于今累年昨命使臣入貢大朝大朝皇帝累以此事/宣示曰彼若以事大之禮而事我則何苦而伐之若欲)
(興戎而争我則以必取為度矣見今㸃閲大衆仍以上/秋為期令敝邑以書復叙前意是用奔走人使遽貢直)
(言深料大朝之心非有唯利之貪盖怒人之不賔而已/足下非不得已之事與不可易之謀殆一時之忿而已)
(觀夫古之用武者不顧大小强弱之殊而必戰者有四/父母宗廟之仇此必戰也彼此烏合民無定心存亡之)
(幾以戰為命此必戰也敬人有進必不捨我求和不得/退守無路戰亦亡不戰亦亡奮不顧命此必戰也彼有)
(天亡之兆我懷進取之機此必戰也今足下與大朝非/有父母祖宗之仇也非同烏合存亡之機也既殊進退)
(不捨奮不顧命也人異乗機進取之時也無故而坐受/天下之兵将决一旦之命既大朝許以通好又拒而不)
(從有國家利社稷者當若是乎夫稱帝稱皇角立傑出/今古之常事也割地以通好玉帛以事人亦古今之常)
(事也盈虛消息取與翕張屈伸萬端在我而已何必膠/柱而用壮輕禍而争雄哉且足下以英明之資撫百越)
(之衆北距五嶺南負重溟藉累世之基有及民之澤衆/數十萬表裏山川此足下所以慨然而自負也然違天)
(不祥好戰危事天方相楚尚未可争恭以大朝師武臣/力實謂天贊也登太行而伐上黨士無難色絶劍閣而)
(舉庸蜀役不淹時是知大朝之力難測也萬里之境難/保也十戰而九勝亦一敗可憂六竒而五中則一失何)
(補况人自以我國險家自以我兵强蓋揣于此而不揣/于彼經其成而未經其敗也何則國莫險于劍閣而庸)
(蜀已亡矣兵莫强于上黨而太行不守矣人之情端坐/而思之意滄海可渉也及風波驟興奔舟失馭與夫坐)
(思之時盖有殊矣是以智者慮于未萌機者重其先見/圖難于其易居存不忘亡故曰計禍不及慮福過之良)
(以福者人之所樂心樂之故其望也過禍者人之所惡/心惡之故其思也忽是以福或修于慊望禍多出於不)
(期又或慮有矜功好名之臣獻尊主强國之議者必曰/慎無和也五嶺之險山髙水深輜重不並行士卒不成)
(列髙壘清野而絶其運糧依山阻水而射以强弩使進/無所得退無所歸此其一也又或曰彼所長者利在平)
(地今舎其所長就其所短雖有百萬之衆無若我何此/其二也其次或曰戰而勝則霸業可成戰而不成則汎)
(巨舟而浮滄海終不為人下此大約皆說士孟浪之談/謀臣捭闔之䇿坐而論之也則易行之如意也則難何)
(則今湖湘以南庸蜀之地皆是便山水習險阻之民不/動中國之兵精卒已逾于十萬矣况足下與大朝封疆)
(接畛水陸同途殆雞犬之相聞豈馬牛之不及一旦縁/邊悉舉諸道進攻豈可俱絶其運粮盡保其城壁若詣)
(險悉固誠善莫加焉茍尺水横流則長堤虛設矣其次/曰或大朝用吴越之衆自泉州泛海以趣國都則不數)
(日至城下矣當其人心疑惑兵勢動搖岸上舟中皆為/敵國忠臣義士能復幾人懷進退者歩歩生心顧妻子)
(者滔滔皆是變故難測須臾萬端非惟暫乖始圖實恐/有誤壮志又非巨舟之可及滄海之可遊也然此等皆)
(戰伐之常兵家之預謀雖勝負未知成敗相半茍不得/已而為也固斷在不疑若无大故而思之又深可痛惜)
(且小之事大理固然也逺古之例不能備談本朝當楊/氏之建吴也亦入貢荘宗恭自烈祖開基中原多故事)
(大之禮因循未遑以至兵交幾成危殆非不欲慿大江/之險恃衆多之力尋悟知難則退遂修出境之盟一介)
(之使纔行萬里之兵頓息惠民和衆于今賴之自足下/祖徳之開基亦通好中國以闡霸圗願修祖宗之謀以)
(尋中國之好蕩無益之忿棄不急之争知存知亡能强/能弱屈己以濟億兆談笑而定國家至徳大業無虧也)
(宗廟社稷無損也玉帛朝聘之禮纔出于境而天下之/兵已息矣豈不易如反掌固如太山哉何必扼腕盱衡)
(履腸蹀血然後為勇也故曰徳輶如毛鮮克舉之我儀/圗之又曰知止不殆可以長久又曰沉潜剛克髙明柔)
(克此聖賢之事業何恥而不為哉况大朝皇帝以命世/之英光宅中夏承五運而乃當正統度四方則咸偃下)
(風獫狁太原固不勞于薄伐南轅返斾更屬在于何人/又方且遏天下之兵鋒俟貴國之嘉問則大國之義斯)
(亦以善矣足下之忿亦可以息矣若介然不移有利于/宗廟社稷可也有利于黎元可也有利于天下可也有)
(利于身可也凡是四者無一利焉何用棄徳修怨自生仇/敵使赫赫南國将成禍機炎炎奈何其可嚮邇幸而小勝)
(也莫保其後焉不幸而違心則大事去矣復念頃者淮/泗交兵疆陲多壘吴越以累世之好遂首為厲階惟有)
(貴國情分愈親驩盟愈篤在先朝感義情實慨然下走/承基理難負徳不能自已又馳此緘近奉大朝諭㫖以)
(為足下無通好之心必舉上秋之役即命敝邑速絶/連盟雖善隣之懷期于永保而亊大之節焉敢固違)
(恐煜之不得事足下也是以惻惻之意所不能云區之/區之誠于是乎在又念臣子之情尚不逾于三諌煜)
(極言于此三矣是為臣者可以逃為子者可以泣為交友/者亦惆悵而遂絶矣東都事畧曰頃者大朝南伐圖復)
(楚疆交兵以來遂成釁隙詳觀事勢深切憂懷冀息大/朝之兵永契親仁之願引領南望于今累年昨命使臣)
(入貢大朝大朝皇帝果以此事宣示云且彼若以事大/之禮而事我我則何苦而伐之若與興戎而争我則以)
(必取為度矣見今大振師旅仍以上秋為期深料大朝/之心非有惟利之貪盖怒人之不賔而足下非有不得)
(已之事與不可易之謀殆一時之忿而已觀夫古之用/戰而必戰者有四父母宗廟之仇此必戰也彼此烏合)
(民無定心存亡之機以戰為命此必戰也敵人有進不/捨我求和不得退守無路戰亦亡不戰亦亡奮不顧命)
(此必戰也彼有天亡之兆我懷進取之機此必戰也今/足下與大朝非有父母宗廟之仇也非同烏合存亡之)
(際也既殊進退不捨奮不顧命也又異乗機進取之時/也既大朝許以通好又拒而不從徇國家利社稷者當)
(若是乎况大朝皇帝以命世之英光宅中夏方且遏天/下之兵鋒俟貴國之嘉問則大國之義斯亦善矣足下)
(之心亦可息矣若介然不移有利于宗廟社稷可也有/利于黎元可也有利于天下可也有利于身可也若無)
(一利焉何用棄徳修怨自生仇敵使赫赫南國将成禍/機炎炎柰何其可嚮邇煜近奉大朝諭㫖以為足下無)
(通好之心必舉上秋之役雖善隣之心期于永保而事/大之節焉敢固違恐煜之不得事足下也○周必大二)
(老堂雜誌云太祖皇帝嘗令江南李煜作書諭廣南劉/鋹令歸中國煜命其臣潘佑視草文甚辨麗累數千言)
(今藏之太祖實録饒州董氏刻佑集亦有之然皆不載/最後十句蓋私禮不敢以聞也予年十餘嵗因隨侍至)
(廣州常得其全文其辭曰皇帝宗廟垂慶清明在躬兾/日廣㣲猷時膺多福徒切依仁之戀難窮報徳之情望)
(南風而永懷庶幾撫我指/白日以自誓夫復何言)帝得書囚慎儀驛書答江南
國主詞多不屈宋帝乃命潘美為桂州道行營都部署
尹崇珂為副以入冦師次白霞賀州刺史劉守忠告急
于朝時舊將多以讒構誅死宗室翦滅殆盡掌兵者唯
宦官數輩且自中宗來躭于遊宴城壁壕隍大半飾為
宫館池沼樓艦兵器多所毁敗至是聞有宋師内外震
恐帝乃遣龔澄樞守賀州郭崇岳徃桂州李托徃昭州
畫守禦之䇿前鋒至芳林澄樞遁還美遂圍賀州諸大
臣皆請起故将潘崇徹帝不從遣伍彦柔将兵援賀美
聞彦柔至潜以竒兵伏南鄉岸彦柔夜泊南鄉􁑾舟岸
側遲明挾彈登岸方踞牀指揮伏兵猝起我軍大亂死
者千人彦柔遂為美所擒斬之梟其首示城中翌日賀
州陷美等督戰艦聲言順流趣廣州帝計無所出乃以
潘崇徹為都統将兵五萬(宋鑑作三萬/今從宋史)屯賀江冬十月
美等次昭州破開建砦殺砦卒數百人擒我砦將靳暉
崇徹但擁衆自保昭州刺史田行稠遁去城遂陷桂州
刺史李承進亦棄城走十一月連州陷招討使盧枝(一/作)
(収/)率衆退保清逺帝聞之謂左右曰昭桂連賀本屬湖
南今北師取之足矣吾知不復南也是月帝以李承渥
為都統十二月美等攻韶州承渥將兵十餘萬陳於蓮
花峯下初我師教象為陳每象載十數人皆執兵仗凡
戰必置陳前以壮軍威至是與美遇美盡索軍中勁弩
而前以射之象奔踶乗象者皆墜反踐我軍承渥大敗
僅以身免韶州遂陷擒我刺史辛延渥諌議大大卿文
逺(是時成都人權秘書少監丁明字汝晦同潘美/征南漢以功領韶州刺史充廣東道轉運使)韶故
嶺南北門也帝聞韶破益窮蹙不知為計始令塹興王
府東壕顧諸將無可使者宫媪梁鸞真薦其養子郭崇
岳可用帝署崇岳為招討使與大将植廷曉統軍六萬
屯馬逕列柵以柜之崇岳無謀勇惟日禱鬼神為事
大寶十四年春正月宋將潘美等陷英雄二州都統潘
崇徹以其衆降翌日美等進次瀧頭帝遣使請和且求
緩師美不許瀧頭山水險惡美等疑有伏兵乃挾我使
速度諸險二月美等進兵馬逕去興王府城十里砦於
雙女山下帝方取舶船十餘艘載金寶妃嬪欲入海未
及發㑹宦官樂範與衞兵千餘盗舶船走美等将至城
帝懼遣左僕射蕭㴶奉表詣軍門降美諭以宋帝意即
令人送㴶赴汴宋師遂頓城外帝又遣弟楨王保興率
文武出迎郭崇岳止之乃復為扞禦之訃遣保興率國
内兵拒戰已而植廷曉戰死崇岳奔還栅美謂諸將曰
彼編竹木為柵若篝火焚之必擾亂因而夹擊此萬全
䇿也遂乗風縱火烟埃坌起我軍大敗崇岳死于亂兵
龔澄樞李托相與謀曰北軍來利吾珍寶耳今盡焚之
使得空城必不能久駐乃縱燔其宫殿府庫一夕皆盡
明旦宋師次白田帝素衣白馬出降美等入城俘澄樞
托與薛崇譽及宗室文武九十七人同帝縻於龍徳宫
保興逃于民家亦獲之悉部送汴京是時有宦者百餘
輩盛服請見美曰是㭬人多矣吾奉詔伐罪正為此等
悉斬之(一云斬閹/工五百人)是役也宋凡得州六十縣二百四十
(一作二百一十四時宋/省洊水縣入懷集界)户十七萬二百六十三(宋史作/十七萬)
(今從通/鑑長編)宋帝加潘美山南東道節度使三月丙申宋詔
廣南有買人男女為奴婢轉傭利者並放免舊政有害
于民者悉以聞除之後主至宋京師舎于玉津園宋太
祖遣參知政事呂餘慶問以翻覆及焚府庫之罪後主
歸罪澄樞托崇譽明日有司以帛係後主頸及其官屬
獻太廟大社(時宋吏部尚書張昭博學習典故昭于乾/徳元年已致仕至是擒劉鋹至太祖遣近)
(臣就問獻俘禮/遂如其所議)宋太祖御明徳門遣攝刑部尚書盧多
遜宣詔責後主後主對曰臣年十六僣偽位澄樞等皆
先臣舊人每事臣不得專在國時臣是臣下澄樞等是
國主遂伏地待罪太祖命攝大理卿髙繼申引澄樞托
崇譽斬于千秋門外(一作午/門外)釋後主罪賜襲衣冠帶器
幣鞍勒馬授金紫光禄大夫檢校太保右千牛衛大将
軍員外置同正員封恩赦侯朝㑹班上将軍之下以禎
王保興為右監門率府率左僕射蕭㴶為太子中允中
書舎人卓惟休為太僕寺丞餘並署諸州上佐縣令主
簿初髙祖命周傑筮易得比之復(東都事畧云遇復之/豐歐史亦同今從宋)
(史周克/明傳)傑以卦有二土得二五之數語詳傑傳中計唐
天祐二年烈宗為廣州節度使至後主大寶十四年國
滅凡六十七年要斷自髙祖乾亨元年為始實五十五
年也又髙祖開國營構宫室得石䜟有古篆十六其文
曰人人有一山山值牛兔絲吞骨蓋海承劉解者以人
人有一大人也山山出也值牛者髙祖建漢國嵗在丑
也兔絲者中宗襲位嵗在夘也吞骨者滅諸弟也越人
以天水為趙姓蓋海指宋國姓也承劉者受劉氏降也
大寶時令民家置貯水桶號防火大桶識者謂房者宋
分也防與房桶與統同音又興王府童謡曰羊頭二四
白天雨至宋師入城之日適辛未年二月四日而雨者
王師如時雨之義(青箱雜記又云乾和中童謡曰羊二/四日天雨至解者云天雨猶天水斥)
(宋朝之/姓也)夫固有豫徴焉未幾宋太祖詔後主月給増錢
五萬米麦五十斛宋開寶八年江南平遷後主左監門
衛上将軍進封彭城郡公太平興國初又進衛國公五
年薨年三十九太宗廢朝三日贈太師追封南越王或
云歸塟于韶州之越王山(廣東志云韶州越王山在州/之口俗呼曰虎山世傳鋹墓)
(在/焉)後主體質豐厚眉目俱疎有口辨性絶巧其貨寶燔
爇之餘尚存美珠四十六甕常以珠結鞍勒為戲龍之
狀極其精妙名曰珠龍九五鞍進獻宋太祖太祖詔示
諸工官皆駭伏遂以錢百五十萬給其直謂左右臣曰
鋹好工巧習以成性倘以習巧之勤移于治國豈至滅
亡哉後主有國時多置酖毒臣下一日宋太祖乗肩輿
從數十騎幸講武池從官未集後主先至賜以巵酒後
主疑有毒泣曰臣承祖父基業違拒朝廷勞王師致討
罪固當誅陛下既待臣以不死願為大梁布衣觀太平
之盛臣未敢飲此酒太祖曰朕推赤心于人腹中安有
此事命取其酒自飲而别酌以賜後主後主大慚頓首
謝太宗將討晉陽召近臣宴後主預之自言朝廷威靈
及逺四方僭竊之主今日盡在坐中旦夕平太原劉繼
元又至臣率先來朝願得執梃為諸國降王長太宗大
笑賞賜甚厚其詼諧皆此𩔖也子四人守節守正守素
守通
　
　
　
　
　
　
　
　
　
　
　
　
　十國春秋卷六十
欽定四庫全書
　十國春秋卷六十一
　　　　　　　　　　　　檢討呉任臣撰
南漢四
　列傳
　　武皇后韋氏　　　段氏
　　髙祖皇后馬氏　　太妃趙氏
　　中宗麗姬李氏　　李蟾妃
　　後主貴妃李氏　　美人李氏(素馨/)波斯女
　　盧瓊仙
武皇后韋氏唐丞相韋宙從女也宙出鎮南海代祖時
為小校氣宇殊異宙欲以后妻之宙夫人以貴賤非耦
諷幕僚諫正宙曰若人狀貌非常他日吾子孫或當依
之(新唐書作韋宙弟岫/之言今從北夢𤨏言)卒以后歸代祖后既生烈宗而
聖武皇帝側室段氏復生髙祖于外舎后素妬聞之怒
伏劍于中門使取兒至殺之家人不敢匿乃持去及見
而悸劍輙墮地良久曰此我家之寶也遂殺段氏而養
髙祖為已子后先封(闕/)國夫人乾亨初追尊為武皇后
段氏髙祖生母也武皇后既育髙祖為子遂殺段氏而
隱其事代祖葬段氏得石版有篆文曰隱台巖因以名
諸子
髙祖皇后馬氏楚武穆王女也貞明初髙祖迎后于楚
楚使王弟存送之優禮有加后既歸嶺南髙祖改元乾
亨稱越帝封后為越國夫人明年更國號曰漢三年册
為皇后大有七年殂
太妃趙氏殤帝生母也有殊色事髙祖頗擅寵大有時
進位昭儀殤帝嗣帝位尊為皇太妃
麗姬李氏中宗之幸姬也與内侍監許彦真表裏用事
後彦真卒用此敗事具彦真傳中(李燾續資治通鑑/長編作李麗妃)
李蟾妃事(闕/)　得殊寵南海有蘇氏園者雅稱幽勝(闕/)
　擕蟾妃微行至此憩酌緑蕉林中大書蕉葉曰扇子
仙後人構亭于上以志異名為扇子亭云
後主貴妃李氏宦者李托養女也後主納托二女于後
宫長者冊為貴妃凡國政禀托以行
美人李氏亦托養女後主既立托長女為貴妃復以其
次女充美人之職一時竝寵宫中稱極盛焉又同時有
宫人素馨以殊色進性喜揷白花遂名其花曰素馨花
波斯女失其名氏黒腯而慧光艷絶人性善淫後主甚
嬖之賜名媚豬後主荒縱無度益求方士媚藥為淫䙝
之戲又選惡少年配以宫婢使褫衣露偶扶波斯女循
覽為樂號曰大體雙卒以此亡國
盧瓊仙者故中宗宮人也乾和中與黄瓊芝並為女侍
中朝服冠帶參决政事後主嗣位進瓊仙秩為才人復
以朝政决于瓊仙凡後主詳覽可否皆瓊仙指之瓊仙
與女巫樊胡子宦官龔澄樞等内外為奸朝臣備位而
已
　　高祖子雍王耀樞　　　　　　康王龜圖
　　越王𢎞昌　　　齊王𢎞弼　　韶王𢎞雅
　　鎮王𢎞澤　　　萬王𢎞操　　　循王𢎞杲
　　恩王𢎞暐　　　高王𢎞邈　　　同王𢎞簡
　　益王𢎞建　　　辨王𢎞濟　　　貴王𢎞道
　　冝王𢎞照　　　通王𢎞政　　　定王𢎞益
髙祖十九子耀樞其長子也大有五年封雍王無何薨
龜圖髙祖之次子大有五年封康王亦早薨
𢎞昌髙祖弟五子也大有初封越王為人孝謹有知識
髙祖絶憐愛之㑹髙祖病卧寢中時雍康二王皆早死
殤帝以次當立髙祖召右僕射王翷與語呼殤帝及中
宗小字曰夀雋雖長然皆不足任吾事唯𢎞昌𩔖我吾
欲立之奈何吾子孫不肖後世如䑕入牛角勢當漸小
爾因泣下歔欷翷遂謀立𢎞昌為太子議已定用蕭益
言而止及殤帝嗣位驕淫失徳左右輒以無罪死𢎞昌
屢諌不聽已而為劉思潮等所弑𢎞昌乃帥兵迎中宗
于寢殿論擁戴功加太尉兼中書令諸道兵馬都元帥
知政事未幾中宗謀盡誅諸弟以𢎞昌賢而得衆尤忌
之乾和二年遣𢎞昌祠襄帝陵于海曲至昌華宫使人
掩其不備而斃之以盗殺聞
𢎞弼髙祖第六子大有五年封齊王中宗即位出為建
武節度使及𢎞杲得罪𢎞弼自以居大鎮恐罹不測之
禍請束身入朝許之未幾中宗殊不釋于諸弟命幽𢎞
弼私第乾和五年與𢎞暐𢎞簡𢎞建𢎞濟𢎞道𢎞照𢎞
益同日被殺盡納其女而殱其子
𢎞雅髙祖第七子也與𢎞昌𢎞弼等同時封韶王應乾
時勒令致仕乾和三年被殺
𢎞澤髙祖第八子大有時封鎮王已而出鎮邕州有善
政中宗切忌之乾和二年㑹鳯皇見邕州中宗益怒使
人酖殺之以暴卒聞
𢎞操髙祖第九子也與𢎞澤等同日封萬王居數年交州
牙将皎公羡殺楊廷藝自立廷藝故將吴權舉兵攻交
州公羡懼不敵來乞師髙祖以𢎞操為静海節度使徙
封交王出兵白藤以攻之乃自以兵駐海門㑹權已殺
公羡逆戰海口先植鐡橛海中權兵乗潮而進復偽遁
以引𢎞操𢎞操乗勢逐之潮退舟還轢橛者皆覆𢎞操
遂大敗溺死
𢎞杲髙祖第十子以大有五年封循王應乾初與兄𢎞
昌同心翊戴加副元帥參預政事中宗之立也國中議
論詾詾𢎞杲屢請討賊隂勸斬劉思潮等以止外議思
潮等聞之譖𢎞杲謀反有異心中宗大怒遣使者夜召
𢎞杲𢎞杲知不免乃留使者入具沐浴詣佛前祝曰𢎞
杲誤念來生王宫今見殺矣後世當生民家以免屠害
涕泣與家人訣别然後赴召至則賜死一云𢎞杲方宴
客思潮與譚令禋帥衛兵突入斬之
𢎞暐以大有初封恩王髙祖第十一子也乾和五年與
𢎞弼等為中宗所殺
𢎞邈髙祖第十二子故封髙王巾宗時出為雄武節度
使鎮邕州𢎞邈以齊鎮二王相繼死邕州固辭求宿衛
不許𢎞邈素柔懦無所短長至鎮時委政僚佐日飲酒
禱鬼神以為常有何人上書誣𢎞邈謀作亂中宗遣甘
泉宫使林延遇賜酖殺之時乾和十二年四月也
𢎞簡髙祖第十三子大有時封為同王後與𢎞弼等同
日被殺
𢎞建髙祖第十四子大有時封益王後為中宗所殺
𢎞濟封辨王髙祖第十五子也乾和五年中宗殺諸弟
八人𢎞濟遂遇害
𢎞道髙祖第十六子也大有五年封貴王與𢎞弼等八
人同被殺
𢎞照封宣王髙祖第十七子也乾和五年被殺死
𢎞政髙祖第十八子也年差長于𢎞益與諸兄同時封
通王乾和十三年為禎州節度使是嵗夏被殺于是天
皇之諸子盡矣
𢎞益髙祖第十九子大有初封定王乾和五年與𢎞弼
八人同遇害
論曰天皇支子十七人而為中宗所戕者凡十三人推
刄同氣俾無遺育雖癸辛之暴不是過矣豈父子窮凶
禍生門内固亦天之巧于報施者乎
　　中宗子桂王璇興　　荆王慶興　　禎王保興
　　梅王崇興
璇興中宗次子也乾和十一年封桂王後主即位宦官
陳延夀進謀曰先帝所以得傳陛下者由盡殺羣弟也
宜稍誅諸王以杜後患後主頷之未幾璇興被殺中宗
子凡五人長為後主次璇興慶興保興崇興
慶興中宗第三子與兄璇興同時封荆王
保興以乾和中封禎王與後主頗相友愛宋師至城下
後主遣保興率百官奉迎為郭崇岳所遏不得進已而
與宋将潘美戰敗績逃于民家被宋軍鹵去宋大祖署
保興右監門率府率終于其官
崇興中宗少子也乾和十一年封梅王後事闕
　　後主子守節　　守正(克昌國昌/)　　守素
　　守通
後主子四人守節其長子也入宋官崇儀副使
守正後主第二子入宋亦為崇儀副使卒宋太宗聞其
家貧詔月給萬錢子克昌為三班奉職國昌為借職
守素後主第三子宋咸平中官侍禁家亦貧真宗賜白
金百兩語宰相曰諸偽王子孫率多窘廹蓋僣侈之後
不知稼穡艱難所致也後累官至内殿崇班天禧中又
録為閤門祇候
守通後主少子也官宋供奉供官
　　烈宗女増城公主
増城公主(一作/縣主)烈宗女也乾亨九年長和驃信鄭仁旻
遣使致朱鬃白馬以求昏使者自稱皇親母弟清容布
燮兼理賜金錦袍虎綾紋攀金􁁵刀封歸仁慶侯食邑
一千户持節鄭昭淳昭淳好學有文辭髙祖與逰宴賦
詩羣臣多不能逮遂以公主妻仁旻明年仁旻服丹藥
死公主竟終于其國又髙祖清逺公主適閩主璘傳見
閩春秋
　
　
　
　
　
　
　
　
　
　
　
　
　
　
　
　十國春秋卷六十一
欽定四庫全書
　十國春秋卷六十二
　　　　　　　　　　　　　檢討呉任臣撰
南漢五
　列傳
　　趙光裔　　楊洞潛　　李殷衡　　倪曙
　　何澤　　　劉濬
趙光裔字煥業京兆奉天人僑居洛陽(一云洛/陽人)父隱唐
尚書左僕射光裔少力學修行與兄光逢弟光𦙍皆第
進士(舊唐書云光逢乾符五年登進士第光裔光/啟三年進士擢第光𦙍大順二年進士登第)乾寜
中光逢以中書舎人為翰林學士承㫖光裔累遷司勲
郎中𢎞文館學士改膳部郎中知制誥賜金紫兄弟對
掌内外制命時論榮之後俱仕梁㑹梁太祖勅烈宗為
清海静海節度使命光裔以舊職充官告使烈宗遂留
之不遣辟置莫府已奏為節度副使及髙祖稱帝改元
進兵部尚書改門下侍郎與楊洞潛李殷衡同平章事
居數年楚勢日張光裔言于髙祖曰自馬后崩未常通
使于楚親隣舊好不可忘也因薦諌議大夫李紓有使
臣才可以将命髙祖從其言楚亦隨遣使報聘光裔為
相二十餘年府庫充實政事清明輯睦四鄰邉境無恐
當時號稱賢相又兄光逢相梁弟光𦙍相後唐及子損
相繼為相五季之時一家四相當世莫不歆羡初光裔
自以中朝甲族恥事霸國常怏怏思歸髙祖乃習為光
裔手書遣使間道至洛陽召其二子損益并其家屬皆
至光裔殊驚喜出不意故為之盡心
楊洞潛字昭𤣥始興人也先世自唐祭酒潤生遂寜太
守回回生勉由蜀踰嶺因家焉勉生垂垂生軫軫生洞
潛㓜好經史開爽有政畧唐末為邕管廵官秩滿客南
海烈宗師事之表薦試大理評事清海建武節度判官
時時為烈宗畫䇿取湖南容管頗為楚人所懼由是顯
名髙祖繼立洞潛首言刺史不宜用武流當廣延中州
人士置之莫府選為刺史俾宣政教則民受其福從之
是時鎮南將黎求者(一作/球)殺其帥盧延昌自立無何求
暴死牙将李彦圖代知留後事洞潛力請興師取韶州
刺史廖爽遂戰敗奔楚已而楚武穆王又來争嶺南西
道髙祖復用洞潛等謀累戰俱㨗遂盡有五管諸地以
功表洞潛為節度副使御史中丞居二年梁以右散騎
常侍韋戬來和楚漢之難洞潛力勸髙祖聯姻楚國以
靖邊隅乾亨元年髙祖即皇帝位擢兵部侍郎同平章
事洞潛以梁使趙光裔故宰相光逢之弟遜使位居已
上髙祖嘉其意從焉洞潛遂乗間陳吉凶禮法請立學
校開貢舉設銓選國家制度粗有次叙頃之髙祖作水
獄以毒罪人洞潛極諌不聽大有中又命秦王𢎞度募
宿衛兵千人中多市井無賴子弟洞潛諌曰秦王國之
冡嫡宜親端士使治軍旅已過矣况昵羣小乎髙祖曰
小兒輩教以戎事乃過煩公慮一日衛士掠商人金帛
商人不敢訴洞潛見之嘆曰政亂如此安用宰相為因
謝病歸久之不召卒
李殷衡世為趙郡人唐相徳裕孫也仕梁太祖為右補
闕開平二年充嶺南官告副使至則烈宗留之幕府署
節度判官不時遣還乾亨初官禮部侍郎同平章事居
無何終于其職先是故唐宰相劉瞻者殷衡姊婿也有
子贊幼孤而性不慧殷衡教之讀書每督以箠楚不進
一夕贊遁入嵩山遇白衣叟語之曰與汝開心聰明必
過人十倍自是日誦一卷兼有文藻俄登進士第梁時
充崇政院學士猶數數念殷衡不忘亦一異云
倪曙字孟曦福州候官人唐中和時及第有賦名官太
學博士黄巢之亂避歸故鄉㑹閩王從子延彬刺泉州
雅好賔客曙與徐寅陳郯等賦詩飲酒為樂未幾西逰
嶺表烈宗招禮之辟置幕中髙祖即位擢為工部侍郎
進尚書左丞乾亨五年詔同平章事無何以病卒所著
賦一卷行世
何澤韶州曲江人也事烈宗為清海軍從事長于詩賦
有俊才子成裕尤工小詞入周與陶榖齊名(按通鑑註/及歐陽史)
(唐荘宗時洛陽令何澤係廣州人先時清海節度使劉/陟薦于梁擢進士第後歴唐晉官至太常少卿中間爵)
(里不同似非一/人也姑為闕疑)
劉濬字伯深其先滑州胙人也父崇望相唐昭宗世父
崇龜大順時出為清海軍節度嶺南東道觀察處置等
使濬從崇龜流寓廣州因占籍焉烈宗據畨禺辟濬居
莫府議論多所商定與周傑等同為賔客髙祖即位拜
宗正卿兼工部侍郎乾亨中髙祖練兵于潮欲以侵閩
濬言于楊洞潛力行諌沮髙祖不聽引兵侵民屯于汀
漳境上為閩人所敗而歸大有九年洞潛既病死乃擢
濬中書侍郎同平章事以代之濬在位清簡執持勸高
祖養民息兵子孫在廣南多有顯者
論曰五季時中原擾攘獨嶺海承平小安民不受兵光
裔洞潛之功居多殷衡為衛公之後左右霸主無咎無
譽曙澤用文采顯濬以清執稱聲施百粤亦庶幾名臣
選焉
　　陳用拙　　王定保　　周傑　　趙損
　　黄損
陳用拙本名拙連州人用拙其字也少習禮樂工詩歌
長遂以字顯唐天祐元年擢進士第授著作郎心惡梁
王全忠所為假使節南歸加烈宗清海節度同平章事
烈宗留用之未幾梁王全忠簒位改元開平用拙力勸
仍奉天祐年號烈宗多其義而不能用遂掌書記攝觀
察判官比烈宗病革用拙撰表請髙祖權知留後髙祖
繼立益信任之乾化四年奉使呉越呉越武肅王與語
嘉其專對賚以金帛甚厚用拙遜謝歸以獻髙祖髙祖
自立為皇帝擢用拙吏部郎中知制誥乆之卒有詩集
八卷傳于世尤精音律著大唐正聲琴籍十卷中載琴
家論操名及古帝王名士善琴者又以古調缺徴音補
新徴音譜若干卷
王定保南昌人舉唐光化三年進士第南逰湖湘不為
馬氏所禮已而為唐容管廵官遭亂不得還烈宗招禮
之辟為幕屬及髙祖欲稱帝憚定保不從先遣定保出
使荆南及即位而定保回知其心未善也預使倪曙迎
勞之且告以建國事定保曰建國當有制度吾入南門
清海軍額猶在其不見笑于四方乎髙祖笑曰朕備定
保乆矣而不思此宜其譏也大有初官寜逺軍節度使
十三年冬代趙損為中書侍郎同平章事不踰年卒定
保善文辭髙祖常作南宫極土木之盛定保獻南宫七
竒賦以美之一時稱為絶論所著摭言十九卷定保妻
呉氏唐侍郎子華女也定保既無北歸意吴遂緇服終
身誓不改適
周傑精于厯筭唐開成中登進士起家𢎞文館校書郎
擢水部員外郎遷司農少卿常以大衍厯數有差因敷
衍其法著極衍二十四篇以究天地之數時天下方亂
傑以天文占云惟嶺南可以避地乃遣弟鼎求為封州
録事參軍天復中傑攜家來南烈宗習其名招至莫府
待之上賔數問天道灾變傑自以年老常䇿名中朝恥
以星術事人時或稱疾不起烈宗亦未之罪也髙祖即
帝位强起之令知司天監事命占國祚享年幾何傑以
周易筮之遇比之復斷曰卦有二土土數生五成於十
二五相比以嵗言之當五百五十(一云傑筮易得復之/豐曰凡二卦皆土為)
(應土之數五二五十也上/下各五将五百五十乎)高祖大喜賜賚有加逮後主
降宋適得五十五年蓋傑舉成數以避害謬稱十為百
也大有中遷太常少卿卒年九十餘子茂元有傳
趙損光裔長子也仕髙祖為翰林學士承㫖尚書左丞
及光裔殁高祖復以損為門下侍郎同平章事大有十
三年卒
黄損字益之連州人少負大志棲隱静福山罕與俗接
為學以該通擅長尤工詩賦遇佳山水留題殆遍自謂
所學未廣乃擔囊游洞庭諸名勝結交天下士意豁如
也嘗著三書𩔖隂符鬼谷之言號曰三要梁初應進士
舉徧投三書公卿間識者謂此王佐才也已而登龍徳
二年進士第歸自京師適嶺南與中朝隔絶遂家居不
復入汴髙祖既嗣立頗加親任損獻十䇿乞居幕府自
效中間多指切權貴衆皆疾之踰年授永州團練判官
累進尚書左僕射髙祖取湖南諸州其䇿皆自損出也
未幾髙祖建南薫殿雕沉香為龍柱務極工巧少不如
意輒誅工匠前後十餘人損極諌致忤髙祖意㑹宰相
缺羣臣多推損髙祖謂左右曰我殊不喜此老狂無何
嬰足疾退居永州北滄塘湖上詩酒自娱竟病卒或曰
一夕遁去莫知其存亡子若孫肖象事之越三十二年
損忽歸家索筆題詩而出人皆以為神仙云先是損學
于廬山與桑維翰宋齊邱友善每論天下事二人自以
為不及常同逰五老峰暫憩盤石上遇老叟長嘯而至
指維翰曰公當位宰相然而狡狡則不得其死謂齊丘
曰亦至宰相然而忍忍則不得其死獨異損曰子有道
氣可隱居若求富貴不過偏方一名宦爾後卒如叟言
損常與都官員外郎鄭谷僧齊已定近體詩諸格為湖
海騷人所宗有桂香集若干卷射法一卷
論曰用拙欲遵天祐之號定保不與建國之謀傑恥言
星術溷迹羲和矯矯之風俱有足嘉者趙損繼秉國鈞
不永所事黄損才大遇嗇未展其能惜哉
　
　
　
　
　
　
　
　
　
　
　
　
　
　十國春秋卷六十二
欽定四庫全書
　十國春秋卷六十三
　　　　　　　　　　　　檢討吳任臣撰
南漢六
　列傳
　　蘇章　　　梁克貞(李守/鄘)　程寶　　孫徳威
蘇章以牙校事髙祖積功至左右街使大有初楚人舉
水軍侵封州章將神弩三千戰艦百艘徃救既至賀江
章沉鐡絙于水中為巨輪兩岸上築堤以隱之因輕舟
迎戰陽敗而奔楚人以為怯也逐之章舉巨輪挽絙鎻
楚舟楚舟不得進退用强弩夾江射之楚人大敗解圍
遁去髙祖改章封州團練使章驍勇善戰而行軍多合
古法遂為一時名将子五人俱為中郎将豪侠任氣當
世號五郎将云
梁克貞與章同時用兵雖不盡善而勇略頗亞于章大
有三年交州亂髙祖命克貞征之俘其節度使曲承美
已又入占城取寶貨而回由是南蠻大恐讋服兵威實
克貞力也時共事者為李守鄘功亦與克貞埒
程寶不知其所自起髙祖時官承㫖大有四年楊廷藝
圍交州寶将兵徃援未至而城已陷遂攻廷藝于交州
寶竟以戰敗死
孫徳威勇敢有氣力數從高祖征伐戰鬬常冠軍大有
九年将兵侵楚䝉桂二州已而為楚文昭王所逼遂自
䝉州引還後數年卒
論曰蘇梁李三将皆嶺表之虎臣也斬将搴旗章功為
最克貞守鄘次之若寶與徳威或死或生雖未竟厥用
而輿尸左次要豈盡戰之罪哉
　　王宏　　　梁嵩　　　王詡　　　張瀛
王宏(闕/)　人少頴異能工詩賦乾亨時由進士官翰林
學士承㫖珥筆左右甚被親信㑹白虹化為白龍見三
清殿宏為白虹化白龍賦上之文采鉅麗辭㫖暢洽髙
祖悦改元白龍深加欣賞已又撰昭陽殿賦亦見稱于
時
梁嵩潯州平南人白龍元年舉進士第一仕至翰林學
士見時多虐政乞歸養母因獻倚門望子賦以見志髙
祖憐之聽其去錫賚皆却不受請蠲本州一嵗丁賦從
之及殁州人感徳嵗祀不絶或云嵩常乗白馬逰東壕
墟過渡溺水死至今有白馬廟其遺蹟云
王詡(一作/翃)南海人也及髙祖改縣名遂為咸寜人乾亨
初舉進士拜中書舎人㑹白龍見南宫詡進白龍頌文
采斐然大有七年昭陽殿成詡又著昭陽殿賦上之(其/序)
(曰皇帝構基乾坤十有八嵗矣甲午/春始作兹殿云云詞多散失不録)是時獻賦者數十
百人稱詡為第一每賜予稍緩詡必揚言曰吾賦字字
作金聲何受賜之晩也其自負如此
張瀛(闕/)　人父碧雅有詩名瀛能世其學累官至户曹
郎常為長歌贈琴棋僧同列稱之曰非其父不生其子
　　何瑱　　　劉瑭　　　何詞　　　李紓
　　鄭翺
何瑱仕髙祖為左僕射有容觀姿貌饒文采大有時吴
越武肅王薨瑱承命致祭于吴越言論舉止大得嗣王
心髙祖深喜之
劉瑭乾亨時官客省使髙祖既自立為帝命瑭聘于吴
以即位告且勸吴王隆演稱皇帝未幾自江南歸復命
不知所終
何詞累官至宫苑使唐莊宗滅梁髙祖聞之懼遣詞覘
中朝强弱稱大漢國主致書大唐皇帝頗講鈞禮不為
屈詞還言唐主驕淫無政不足畏也行且亂矣惡能及
逺乎髙祖自是不復通中國踰年莊宗被弑人皆多詞
有先知之哲
李紓大有時為諌議大夫雅有風采文辭占對觀者傾
竦㑹宰相趙光裔言楚本昏姻之國不可忘舊好且李紓
有才可将使命于是遣紓将命于楚楚文昭王見紓大
喜深加欵渥隨遣使報聘以復二國之好是役也睦鄰
封續舊姻寕邊鄙弭敵兵謀出光裔而紓實有以成之
鄭翺(闕/)　人累官至都官郎中大有中髙祖與江南和
好使問不絶是時南唐烈祖以誕生日為仁夀節遂遣
翺銜命徃賀逾年歸終于其職
論曰講信修睦以通鄰好端惟使臣是賴凡此諸臣皆
翩翩皇華之選也康陵之時行李徃來常勤聘問區區
嶺外晏然小安夫亦藉行人力耶
　　侯融　　蕭益　　王翷
侯融(闕/)　人事髙祖官著作佐郎為人慷慨喜直言髙
祖初年數窮兵黷武以征伐為事融因乗間勸其弭兵
息民用安南土髙祖稍稍從之已而交州之亂交王𢎞
操死焉髙祖以國兵不振實融去兵之言所致融已死
數年矣于是追咎融剖棺以暴其尸
蕭益故唐相倣之孫也大有初累官崇文使時交州亂
皎公羡與吴權相攻髙祖欲乗其亂取之命子𢎞操為
交王将兵救公羡益曰呉權桀黠誠未可輕今霖雨積
旬海道險逺大軍當持重多用鄉導然後可進否則兵
未戢也髙祖不聽𢎞操果敗死未幾髙祖病革與右僕
射王翷謀出秦晉二王于外而立第五子𢎞昌制命将
行矣㑹益入問疾髙祖告之故益諫曰立嫡以長違之
必亂少者若立禍自此始由是殤帝卒得立
玉翷大有末積官至右僕射兼西院御史髙祖病篤時
以越王𢎞昌賢欲踰次立之謀于翷翷為髙祖畫䇿謂
當出秦王鎮邕州晉王鎮容州因立越王為太子此萬
全計也秦王乃殤帝晉王即中宗是也已而蕭益力止
之事遂不行中宗時進左僕射乾和三年追翷廢長立
少之罪出為英州刺史尋賜死于道
論曰論者謂越王有賢行而殤帝中宗皆淫暴主假王
翷之計得行未必非國福然立嫡以長大居正之義也
益之持議要不可易矣侯融力勸弭兵乾亨之際切中
機冝固與蕭俛汰兵有殊焉横遭斵棺其亦遇人不淑
乎
　　蕭規　　孫惠　　滕紹英　　萬景忻
蕭規未詳何郡縣人光天元年規奉殤帝命告哀于南
唐後事闕
孫惠事髙祖父子為法物使光天元年繼蕭規告即位
于金陵大得使臣體時人稱其才
滕紹英(闕/)　人時南唐烈祖仁夀節髙祖輒遣使徃賀
嵗以為常殤帝嗣位擇使臣修故事朝臣咸薦紹英有
専對才紹英遂将命以徃
萬景忻少以驍勇為牙校大有時積功至指揮使殤帝
初立循州賊張遇賢作亂殤帝命越王𢎞昌循王𢎞杲
征之師敗績二王困圍中不得出時景忻𨽻王戲下在
行間與指揮使陳道庠挟持弓弩馳馬掠陳力救二王
得免應乾元年景忻復敗遇賢於循州遇賢遂踰嶺而
北不復還循州之平景忻功為第一
　
　
　十國春秋卷六十三
欽定四庫全書
　十國春秋卷六十四
　　　　　　　　　　　　　檢討呉任臣撰
南漢七
　列傳
　　陳偓　　　盧膺　　　鄧伸　　　李璵
陳偓史失其世系歴官至户部侍郎乾和二年知政事
越王𢎞昌旣遇害中宗于是擇相于朝臣遂以偓同平
章事偓居職無所短長充位而已
盧膺仕髙祖為工部侍郎大有中加太尉與謝宜清等
出使呉越求聘錢傳璛之室為繼后無功而還膺才藻
俊茂酷有體裁中宗時拜中書侍郎同平章事乾和十
五年冬卒于官
鄧伸乾和時官至特進父璫與指揮使陳道庠舊友也
道庠旣引力士劉思潮等弑殤帝及思潮等伏誅道庠
輒懷懼不自適伸以父友故遺以荀悦漢紀諷之道庠
詰其由伸曰憨獠此書有誅韓信醢彭越事宜審讀之
中宗聞之族道庠并及伸
李璵事中宗為給事中乾和時交州呉昌文來稱臣中
宗假以靜海節鎮兼安南都䕶令璵持旌節招焉昌文
意中變璵方抵白州地遽使人止之曰海冦竊發道途
阻塞璵遂還後數年卒
　　呉懷恩　　呉恂　　　謝貫
呉懷恩番禺人也光天時官内常侍殤帝驕淫無度懷
恩屢切諫不聽中宗即位懷恩進開府儀同三司乾和
中楚王希廣與庶兄爭國中宗以懷恩為西北面招討
使將兵擊楚㧞賀州已而復陷昭州未幾帥兵北征盡
得䝉桂宜連梧嚴富昭栁象龔十一州之地當時稱善
戰者咸推懷恩為首同時復有呉恂謝貫
呉恂(一作/珣)為將善出奇計乾和時歴官至巨象指揮使
旣與呉懷恩共㧞賀州楚人來救恂先鑿大穽於城下
覆箔於上以土傅之楚將徐知新等逼城恂遣人自穴
中發機楚人悉陷穽中死者無筭知新等遁歸恂侵桂
州境上掠全州以還
謝貫積功為將軍素有膽勇喜鏖戰取名一時乾和九
年與潘崇徹攻郴州會唐兵來援敗其將邊鎬于義章
卒陷郴城由是嶺表益廣
論曰懷恩畧地攻城勢同拉朽如熊如羆斯云無忝恂
相機規畫神筭無遺有將畧焉貫負勇烈之名郴陽一
戰耆定疆土要之昭陵奮武所嚮無前諸臣則其首庸
矣
　　簡文會　　鍾允章
簡文會南海人乾亨元年改南海為咸寧常康二縣遂
為咸寧人文會㓜穎異工詩性耿直髙祖初開進士科
擢第一人及第累官尚書右丞乾和時切諫中宗暴酷
中宗大怒謫禎州刺史盡心民事卒于官所居里有簡
狀元井(明時倫文叙居其/地亦狀元及第)
鍾允章其先邕州人徙家番禺(一曰宣/化人)博學贍文辭為
人侃直不畏强禦髙祖時設科取士允章以進士及第
累遷至中書舎人尤為中宗所知凡誥勅碑記多命允
章屬草允章文思敏㨗操筆立就由是聲名藉甚常從
遊羅浮山應制為詩動見褒賞拜工部郎中知制誥乾
和中使楚求昏楚王希廣未之許也中宗怒問允章馬
公復能經畧南土乎是時楚恭孝王起兵武陵湖南大
亂允章具言楚兄弟方爭可取狀中宗於是毅然發兵
攻㧞賀昭等州所至克㨗實允章一言力也中宗嘉其
功賞賚不可勝紀居頃之有司奏允章名儒宜傅儲貳
遂承命輔導後主已而中宗晏駕後主嗣皇帝位以允
章藩府舊僚頗加敬禮擢尚書左丞(一作/右丞)參知政事允
章素疾宦官用事且性戅不善作隱語至是直請誅亂
法者數人以正綱紀後主不能從而宦官輩已人人切
齒矣大寶初會後主將祀圜丘前三日允章與禮官登
壇四顧指麾設神位内侍監許彦真望見之以謂是可
誣允章而殺之也揚言曰此謀反耳乃㧞劍升壇允章
迎叱彦真彦真即馳告允章反後主曰朕待允章厚豈
有此邪龔澄樞李托等共證以為然後主乃下允章獄
遣宦官與禮部尚書薛用丕雜治之遂族誅允章是日
天色慘淡國人以允章素忠鯁皆為掩涕及彦真被殺
後始收葬焉自是宦官益横而國亦因以亡允章詩文
甚富乾和七年撰碧落洞天雲華御室記甚為文士所
稱辭曰大漢享國之三十有三祀龍集已酉季冬蓂開
十四葉上以萬幾有暇四海無波時屬祈寒節當冬狩
九卿扈駕百司隨鑾廵英州舎于閬石翼日排僊仗整
翠華羽衞星羅旗幢雲布嶽靈警蹕風伯清塵上衣龍
章絳袍曳鳳文翠綬佩流黄鏤金之劍御靈飛凌崖之
輿幸兹盤龍石室者也伏惟大聖文武𤣥德大明至道
大廣孝皇帝陛下聖惟天縱功格帝堯味道探𤣥奉真
元之化端拱垂衮返淳朴之風百度惟貞九圍承式因
訪清虚之景爰追汗漫之遊斯山之勝槩也得非元化
興機巨靈運智丹臺璿室真為上帝之居乳竇芝房宛
是長生之境白犬吠而壺天畫永幽禽語而洞壑雲深
神草含華𤣥泉瀉瑞於是拂石牀而設御停玉輦以凝
旒遂感龜鶴呈祥河宗效器俄頃有一道流衣短褐斂
容而至自稱野人本無姓名云昔時葛先生於此石室
煉丹砂藥成息焰躡雲而舉令野人且伏火延神秘丹
於靈府并云後五百載當有真人降此子宜以其還丹
呈獻昨畧筭之起重光單衣之嵗迄屠維作噩之年將
四百九十祀果令金德主來幸驗其君之言明矣野人
因匍匐而來上喜聞所陳問僊者靈丹何在野人曰咫
尺耳遂捫蘿於峭壁中取出一小石函函上有金書古
篆題九蜕之丹四字内有神丹七粒大如黍粟光影射
人僊者開函取丹躬自持獻野人遽旋踵隱入石縫間
罔知厥止時有近臣奏曰聖上德契𤣥微感兹靈異尚
以兆民係念四海為心雖獲還丹未宜輕服上然所奏
遂屏去左右廼召從臣呉懷恩捧丹隨御於石室深邃
處鑿石秘之衆莫知矣擇日亟命道衆設壇塲陳齊醮
以申告謝靈貺由是龍顔開豁圓蓋舒情緩撫瑶琴弄
流泉之激越親灑宸翰奮睿思之縱横奏九成之簫韶
烟霞縹緲感百獸之率舞洞府諠闐羣后子來皆朝於
禹會衆僊萃至競祝於堯齡微臣榮列紫垣獲隨鑾輅
紀僊靈秘奥之事媿乏好辭頌聖朝煥赫之功慙無麗
藻拜承綸㫖伏積兢惶餘文多散佚不傳
論曰文會允章之起家也俱以文辭擢髙第而鯁直性
生侃侃不撓殆所云松栢之姿經霜彌茂與或則謫死
外郡或則族及妻孥處衰亂之朝其能免于戮辱者鮮
矣
　　劉博古　　曾芳　　謝傑
劉博古不知其家世乾和中官潯州刺史有惠政民多
愛之博古常植橘于陸公井傍潯人稱曰橘井蓋誌其
遺澤如此
曽芳未詳何地人故漢時有為廣州刺史者芳其後也
仕南漢為程鄉令政清刑簡以仁愛聞時程鄉民苦瘴
癘芳給藥以濟之逺近求者日千百計踵相接也芳乃
以大囊盛藥置井中令病者汲飲皆霍然而起後人名
其井曰曾井立祠井傍邑人祀之者飲水愈疾如初(後/宋)
(仁宋降詔追封芳為忠孝公又飛/白書曾氏忠孝泉五字以旌之)
謝傑(闕/)　時為髙州刺史境多虎夜入郭中為暴人不
寧居傑一日沐浴詣城隍神舉酒祝曰愚民何辜而虎
暴之此刺史無德化願虎但食刺吏無傷愚民因屏去
左右獨宿殿庭是夜漏三下廟東南隅忽有物吼聲如
雷良久乃止遲明視之數虎悉斃
　
　
　
　
　
　
　十國春秋卷六十四
欽定四庫全書
　十國春秋卷六十五
　　　　　　　　　　　　　檢討呉任臣撰
南漢八
　列傳
　　曁彦贇　　陸光圖　　邵廷琄
曁彦贇不知其家世或云呉曁豔後也乾和時累官巨
艦指揮使常以兵入海掠商人金帛為中宗離宫之費
已而率兵戍郴州捍禦邊境頗以方畧稱大寶七年宋
師南侵陷郴地彦贇死之
陸光圖四會人也祖東升為烈宗禆將守端州及髙祖
建國累遷兵部侍郎父昂桂州刺史領靜江軍節度使
光圖生長華胄讀書知大義歴仕至閤門副使後主時
文武百官多入知内侍省光圖獨堅求外郡後主惡其
意遂出為郴州刺史至郴周恤窮民招輯兵士民皆呼
為陸父宋師臨境光圖遣兵栅騎田嶺會雨漲黄溪溢
宋將潘美順流破栅光圖同曁彦贇力戰敗績被執抗
罵不屈俱遇害其子孫多居端州光圖有故吏龎姓者
失其名常奏事見後主後主雅識之及後主入宋過騎
田嶺龎伏地迎後主驚曰爾何近在此邪對曰陛下之
國邊境至此已極非有萬里之逺也先是後主意郴在
窮荒北邊故徙光圖居之不知特逼處南隅耳其為昏
騃如此
邵廷琄事後主官内常侍大寶初宋已易周祚廷琄乘
間言于朝曰我國承唐亂居此五十餘年幸中國多故
干戈不及而我益驕於無事致兵不識旗鼔人主不知
存亡夫天下亂久矣亂久而治自然之勢也比聞真主
已出必將盡有海内其勢非一天下不已請飭兵備且
遣使通好于宋(一云否則宜/斂兵自守)後主惡廷琄言直深恨之
未幾宋將潘美等陷郴州始思廷琄言詔廷琄為招討
使率舟兵屯洸口以拒宋師廷琄招輯亡叛訓士卒修
戰具國人頼以少安有譖者投無名書誣廷琄將圖不
軌後主遽遣使賜廷琄死士卒排軍門見使者訴廷琄
無反狀不能救乃相與立廟洸口祀之(南海古蹟記云/東莞鎮象塔禹)
(餘宮使邵廷琄造禹餘宮漢/離宮也廷琄官名更見于此)
論曰當宋師南征昭州陷則靳暉被禽田行稠潛遁桂
州破則李承進棄城走韶州潰則辛延渥卿文逺就縛
其它二三守臣望風納欵比比皆然若彦贇光圖之守
郴也抗詈不屈慷慨殉難可不為烈哉至廷琄進謀于
徙薪喪身于貝錦言之其臧則具是違言之不臧則具
是依真後主之謂乎赫赫長城君自壞之嗚呼南漢之
亡亦何待素衣白馬日邪
　　潘崇徹　　伍彦柔　　盧枝　　　李承渥
　　郭崇岳(植廷曉/)
潘崇徹咸寧人初事髙祖為内侍省局丞頗讀兵書立
戰功乾和中取郴州有功中宗常命大將呉懷恩伐桂
州平之已而懷恩召歸宿衞命崇徹代其任後主時加
西北面都綂嵗餘後主頗疑崇徹遣薛崇譽使其軍以
察之崇譽還白崇徹日以伶人八百餘衣錦繡吹玉笛
為長夜之飲不恤軍政後主怒召歸奪其兵柄自是居
常怏怏宋師入境後主復召崇徹領兵五萬戍賀江崇
徹不為效命擁衆自保而已未幾宋將潘美克英䧺二
州崇徹以其衆降宋太祖特赦其罪授汝州别駕卒
伍彦柔者史失其爵里世系大寶時宋將潘美圍賀州
後主遣彦柔將兵援賀美聞彦柔至潛以竒兵伏南岸
為三覆以待之彦柔未之知也夜泊南鄉艤舟岸側遲
明挾彈登岸左右四顧自謂敵在目中矣踞牀指麾殊
有矜色頃之伏兵猝起水陸俱進彦柔軍大亂被殺
盧枝以大寶十三年為招討使將兵扼騎田嶺嶺號咽
喉地宋師來攻皆敗走會叛将李廷珙引兵出舂陵屯
平陽去枝屯百餘里聞枝堅壘相拒請于宋帥潘美曰
枝衆皆廷珙故部曲願輸忠久矣招之必下美許之乃
單騎招枝兵降枝兵稍稍解去遂退保清逺燒壘而遁
李承渥大寶中積功至大將宋師連破昭桂連賀諸州
後主署承渥為都綂將兵十餘萬人屯韶州之蓮花峯
下嶺南兵常布象為陳凡出戰先令兵士操器械乘象
前進每象輙載十數人以鼔士氣至是宋師潘美集勁
弩射象象不能當率奔踶反走乘象者皆傾側墮地自
相蹂躪軍遂大潰承渥得幸免
郭崇岳宫媪梁鸞真之養子也宋師破韶州後主用鸞
真薦以崇岳為招討使與大將植廷曉帥軍屯馬逕以
遏宋師崇岳素懦無謀勇惟日祈鬼神却敵廷曉謂崇
岳曰北軍乘席捲之勢其鋒不可當吾士旅雖衆然皆
傷罷之餘今不驅䇿而前將坐受其斃矣乃自領前軍
扼水以陳令崇岳殿後已而宋兵濟水逼城下後主欲
命文武迎降崇岳固止之廷曉遂力戰不勝死崇岳亟
奔還柵内宋將潘美謀篝火焚柵乃分遣丁夫人持二
炬會暮夜天大風萬炬俱發煙埃紛起兵遂大敗崇岳
亦死焉廷曉(闕/)　人明洪武時興寧教諭植士謙正綂
時文昌知縣植謙皆其後裔也
論曰崇徹擁衆不戰志在懟君二心之臣也枝與彦柔
承渥斗筲之流未嫺武畧假敵非潘帥其能免于轍亂
旗靡乎崇岳志大器小輿尸再辱非不幸也若廷曉者
抑所云鐵中之錚錚者與
　　鍾有章　　薛用丕　　王珪　　　黄德昭
鍾有章尚書左丞允章之弟也少有文學與允章齊名
累官翰林學士中書舎人後主初嗣位建天華宫于羅
浮山又立雲華閣及甘露羽蓋等亭命有章為之記辭
采𢎞贍雅稱作者居數月先允章卒未幾而允章之禍
作
薛用丕大寶初為禮部尚書與左丞鍾允章有舊好許
彦真之告變也後主命宦者與用丕雜治允章用丕揣
宦者意告以必不免允章執用丕手泣曰天乎寃哉老
夫今日猶杌上肉耳分為仇人所烹但恨邕昌㓜不知
我寃俟其長公可為我吿之邕昌者允章二子名也彦
真聞之罵曰反賊欲使兒子報仇邪復入白後主允章
實與二子共登壇潛有所禱并捕二子繫獄族誅之
王珪事後主為諫議大夫國亡後宋太祖遣使問宦官
李托等率衆拒戰及縱火焚府庫事托黙然不言珪直
責之曰昔在廣州機務並爾輩所專火又自内起今天
子遣使按問爾復欲推過何人遂唾而批其頰
黄德昭大寶末累官至學士從後主入宋路由江陵邸
吏龎師進迎謁于道時德昭侍後主後主問師進何人
德昭曰本國人也後主曰何為在此德昭曰先主嵗貢
大朝輜重北至荆州乃令師進至邸於此造車以給饋
運爾後主嘆曰我在位十四年未嘗聞此言今日始知
祖宗山河及大朝境土也因泣涕久之
　　蕭㴶　　　卓惟休　　周茂元　　馮元
　　李廷珙　　周渭　　　唐承裕　　駱崇璨
蕭㴶歴官左僕射為人依違鮮所可否大寶十四年宋
師度馬逕後主遣㴶奉表詣軍門降宋將潘美宣太祖
意先使人送㴶至汴京已而授㴶太子中允(李燾續長/編作蕭漼)
卓惟休大寶時官中書舎人宋師南征從後主入宋改
授太僕寺丞
周茂元者知司天監事傑之子也茂元生而頴異能繼
父志世其學事髙祖至司天少監及後主降宋茂元從
之授監丞而卒子克明精厯律天官五行䜟緯及三式
風雲龜筮之書隨父至宋開寶中授司天六壬改臺主
簿轉監丞稍遷春官正
馮元字道宗其先始平人也四代祖官廣州以黄巢之
亂不敢歸而烈宗據南海僑斷士人故三世居嶺南為
日御大寶末元父子從後主朝宋元父某授保章正元
由大中祥符元年進士累官翰林侍讀遷户部侍郎卒
年六十三諡曰章靖事具宋史不具録
李廷珙連州人父處顔博學善屬文事後唐明宗累功
為武安節度幕府掌文翰處顔歿廷珙猶在襁褓寄食
母家㓜岐嶷不羣其舅器之曰此千里駒也乾和中除
番禺簿後主初立擢土軍知兵馬使是時屠戮忠良廷
珙知其必亡大寶九年四月降宋授郴州指揮使檢校
工部尚書兼御史大夫春州刺史明年獻平嶺表䇿及
潘美南侵廷珙為宋師嚮導擢廣西總管招討使後論
功宋太祖改所居為奉化里累遷刑部尚書
周渭恭城人也大寶時苦于繁賦因率鄉人踰嶺將避
地零陵中道為賊所掠竄身走汴京上書宋太祖陳時
務太祖奇之擢贊善大夫嶺南平渭始還鄉里奏去後
主無藝之征鄉人德之為立祠
唐承裕世為(闕/)　人自中原之亂避地德昌縣(即桂州/全義縣)
(後改/名)大寶十四年國亡承裕入宋為顯官今其地猶傳
唐家宅
駱崇璨仕後主為(闕/)　有能名宋旣平嶺南命周仁浚
知瓊州旣至擇崇璨等四人列上分知儋崖振萬安四
州因其俗而治之綽有政績時以為得人
　　胡萬頃　　林楚材
胡萬頃(闕/)　人㓜神悟精九宮三元之法占事多奇驗
撰六壬軍鑒式三卷太乙時紀隂陽二遯立成厯二卷
術數家多宗之
林楚材故番禺布衣也不測其為何人大寶末有稻田
自海中浮來上魚藻門外民聚觀之楚材見而嘆曰水
魚湫湫兮南時好事或有記其語者及宋師至潘美為
都部署方悟為潘字
　　陳志女　　莫筌　　　譚氏二女　牢氏
陳氏禎州人父志年八十惟依一女及志卒氏哀毁不
自得未幾亦死鄉人以其死孝搏象于龍華寺祀之禱
雨輙驗烈宗封為昌福夫人
莫筌周渭之妻也渭出奔時不暇與筌訣二子方在孩
抱間父母欲嫁之筌泣誓曰渭必能自奮筌有二心者
有如皎日于是躬親蠶績碓舂以給朝夕久之為二子
娶婦凡二十六年而渭歸
譚氏二女昭州人大寶初於誕山下修黄老術不知所
之一日同里以不雨為憂二女至謂里翁曰汝能餉我
即可得雨翁第餉之未信也二女甫去果大雨如注翁
追覔不復見山下呼則上應山上呼則下應循至一巨
石四周無草木二女之衣帶在焉是後恒見二女於石
上櫛髪因立廟祀之
牢氏尚書左丞鍾允章妻也有賢行允章號名臣而性
吝嗇嵗獲賜賚甚厚未嘗分遺故人牢乘間語允章曰
妾昔事君子家無釡􁃺止用一銚猶且欵接賓友今寶
貨盈室而義路榛塞即富貴何足尚也乃出銚以示允
章允章大慙自是稍稍揮散矣
　
　
　
　
　
　
　十國春秋卷六十五
欽定四庫全書
　十國春秋卷六十六
　　　　　　　　　　　　　檢討呉任臣撰
南漢九
　列傳
　　林延遇　　龔澄樞　　許彦真　　陳延夀
　　李托　　　薛崇譽
林延遇閩清人為人隂險多計數少以宦者給事閩惠
宗惠宗娶髙祖女清逺公主使延遇置邸於番禺專掌
國信髙祖賜以大第稟賜甚厚數問以閩事延遇不對
退謂人曰去閩語閩去越語越處人宮禁可如是乎髙
祖聞而賢之以為内常侍使鉤校諸司事已聞閩惠宗
被弑求歸不許素服向本國三日哭中宗時為甘泉宮
使大加倚任誅滅諸弟延遇實與其事乾和十四年病
卒粤人方舉國相賀而龔澄樞繼延遇用事
龔澄樞廣州南海人也乾亨初分南海為咸寧常康二
縣是為咸寧人性亷謹不妄交遊㓜事髙祖為内供奉
官累遷内給事無所顯名中宗襲位甘泉宮使林延遇
頗預政事及病將死言于中宗曰臣死惟龔澄樞可用
即日擢知承宣院兼内侍省已改德陵使兼龍德宮使
進玉清宮使後主嗣立謂羣臣多自有家室顧子孫惟
宦者親近足任遂委其政于澄樞輩加澄樞特進開府
儀同三司萬華宮使驃騎大將軍改上將軍左龍虎軍
觀軍容使内太師軍國之務一出于澄樞澄樞與陳延
夀引女巫樊胡子内外作奸凡大小事多諮決以行胡
子又數為後主言澄樞等乃上天使來輔天子有罪不
可問澄樞因與李托薛崇譽置酷法之具以震讋國中
民甚苦之宋師入境澄樞謀于托曰北師來利吾國寳
貨爾燬為空城師不能駐當自還也由是縱火焚府庫
宮殿殆盡宋將潘美至執澄樞頌繫龍德宮中已而送
汴京斬于千秋門外初髙祖改名龔有僧人以䜟書進
言不利(宋史又云有術/者言不利名龔)遂改名龔至後主用澄樞卒以
其姓亡國識者以為有先兆
許彦真仕中宗父子為内侍監旣讒殺尚書左丞鍾允
章與龔澄樞用事國中久之爭權不協會有告彦真通
先朝李麗姬者澄樞將按其事彦真懼與其子謀殺澄
樞澄樞使人告彦真謀反下獄族誅(續通鑑長編云澄/樞遣西班將軍王)
(仁遇告彦/真父子反)
陳延夀未詳其家世以宦官事後主與龔澄樞軰明比
弄法作諸淫巧日費數萬金以蠱惑後主心桂王璇興
之死實自延夀從臾之先是髙祖雖寵任中官其數裁
三百餘位不過掖庭諸局令丞而已中宗時益廣至千
餘人畧增内常侍謁者之稱逮後主信任宦者凡羣臣
有才能及進士狀頭或僧道可與談者皆先下蠺室然
後得進亦有自宫以求用者亦有免死而宫者由是奄
人漸十倍于乾和時(通鑑綱目云宦/者近二萬人)諸使名不翅二百
有三師三公等官稍加内字以别之因謂士人為門外
人卒以此亡國
李托封州封川人少習騎射以謹愿事髙祖為内府局
令中宗襲位遷内侍省内侍充宫闈諸衞押畨兼秀華
宮使後主立改玩華宮使内侍監兼列聖景陽二宮使
托納二養女於後主長為貴妃次為美人政事皆訪托
而後行加特進開府儀同三司甘泉宮使兼六軍觀軍
容使行内中尉遷驃騎上將軍内太師宋師既陷韶州
綂軍使李承渥敗死節度副使辛延渥間道遣信勸後
主納欵托堅沮其議及就擒至許田宋太祖馳使問托
等昨已約降復率衆來拒戰及軍敗又縱火燔府庫誰
為之謀者托俛首不能對諫議大夫王珪復詰責之托
乃引伏後至汴京被戮
薛崇譽韶州曲江人善孫子五曹筭中宗署為内門使
兼太倉使後主嗣位遷内中尉特進開府儀同三司簽
書㸃檢司事宋師陷興王府崇譽舉火焚倉廪擒送汴
京與李托等駢斬
論曰自古禍人國者惟宦官為甚其結主也以善柔而
情常昵于不可解其毒人也以險鷙而患每發于有所
忽粤漢及唐其較著者也劉氏自乾和以後奄寺至七
千餘人而舞法擅政者若延遇之隂狡善謀澄樞之險
詐亂國彦真之殘忍妬賢延夀之淫巧惑上托則納女
以操國柄崇譽則握筭以竊主權議出多門内外朋比
君既不恤國亦隨之雖昔伊戾禍宋䜿刁亂齊未有若
此之烈也要其所從來漸矣嗚呼知此可以論世云
　　余延業　　趙純節
余延業(宋鑑作韓延業今從/束都事畧及宋史)大寳中為内常侍宋師陷
郴州獲後主内品十餘人延業其一也及至汴太祖問
延業若在嶺南何官延業對曰臣不才備扈駕弓箭之
職太祖令取弓矢授之延業極力控弦不能開太祖因
笑問後主為政之迹延業具言後主作燒煑剝剔刀山
劍樹之刑令有罪者搏象擊虎以為笑樂又置媚川都
入海採珠所居宮殿輙以明珠玳瑁飾之瓊州米計斗
定稅五錢邕州民入城者輸錢一又内官陳延夀作竒
技淫巧日費金錢鉅萬宫城左右離宫數十遊幸無虚
日率以豪民為課户供宴犒費太祖大驚曰吾當救此
一方民時方謀下蜀未遑也而嶺南之師延業實有以
啓之
趙純節大寶時官内侍監稱貴璫雅與龔澄樞陳延夀
同事而絶不侵攬朝政性情澹逺酷喜芭蕉樹凡軒窗
館宇咸植之時號純節為蕉迷
　　張遇賢
張遇賢禎州博羅縣小吏也縣之刻杉鎮有神降于民
家所言禍福輙驗遇賢往禱之因留奉事甚謹會羣盗
大起莫相綂一共祈于神神大言曰張遇賢是第十六
羅漢當為汝主於是共推遇賢為中天八國王攻陷循
州改元永樂署置百官皆衣絳衣遇賢年少無它方畧
賊帥各以便宜剽掠州縣告其進退而已殤帝遣越王
𢎞昌循王𢎞杲討之戰不利為遇賢圍于錢帛館禆將
萬景忻陳道庠力戰挾二王潰圍而走時光天元年也
未幾遇賢屢為州兵所窘復告于神神曰可過嶺取䖍
州當成大事遇賢遂襲南康唐百勝軍節度使賈浩始
輕之不為備已而連陷諸州縣浩戒嚴守城遇賢據白
雲洞造宫室營署命他盗四起攻刼久之唐通事中書
舎人邊鎬洪州屯營都虞候嚴思(一作嚴/思禮)帥師出援遇
賢遂大敗復告于神神不復語因棄營潛遁賊將李台
知其無神也執遇賢及其副黄伯雄謀主僧景全送唐
並斬建康市
論曰呉大帝時羅陽有人自稱王表言語飲食畧與人
同而不見其形及觀遇賢之事何相𩔖也要之盛世其
鬼不靈而衰季神異雜見英畧如呉主猶未免有惑况
盜賊輩乎明此可晤宣尼不語之㫖矣
　　陳道庠
陳道庠端州人也殤帝時官指揮使錢帛館之役援二
王有功由是日加親密中宗為晉王時道庠常䝉非望
隂布腹心遂承指引力士劉思潮五人弑殤帝于寢門
已而思潮等被殺道庠内不自安特進鄧伸與之善私
遺以漢紀語詳伸本傳中宗聞其事即族道庠家
　　廣南僧　　僧如敏　　僧文偃　　僧子祥
廣南僧失其名烈宗出獵左右報大王來請起僧曰非
但大王來佛來亦不起烈宗問佛豈不是汝師僧曰是
烈宗曰見師為何不起對曰未足酬恩(一曰法/眼代云)
僧如敏福州人住韶州靈樹山烈宗髙祖累加欽重署
為知聖大師或問佛法至理若何如敏展手而已又問
年多少答曰今日生來朝死居嶺表四十餘年頗有異
迹髙祖初立有事于師旅將詣院決臧否如敏已先知
恬然坐逝及髙祖至驚問何時得疾對曰師無疾適授
一緘令呈大王開函得一帖子云人天眼目堂中上座
髙祖悟其意遂寢兵乃召第一座登堂説法即雲門文
偃也賜如敏號曰靈樹禪師
僧文偃嘉興人姓張氏㓜依空王寺志澄律師出家敏
質生知慧辨天縱最後抵靈樹參如敏禪師初如敏住
山二十年不立首座一日令擊鐘三門外速延首座及
衆僧出迓則文偃來也後繼如敏開堂髙祖親臨請益
文偃曰目前無異路髙祖大加欣賞文偃倡道靈樹雲
門凡三十年機緣語句實立雲門宗之始以中宗乾和
七年四月十日卒塔全身于方丈後十七載示夢阮紹
莊曰與吾寄語秀華宮使特進李托奏請開塔于是後
主勅迎内庭供養逾月方還因改寺曰大覺諡大慈雲
匡真𢎞明禪師
僧子祥字信實文偃之法嗣也居韶州白雲山大闡雲
門宗乘初住慈光院中宗召入問祖意教意是同是别
子祥應對稱㫖及將示滅白衆曰去此即它方相見言
訖而逝又韶州有章禪師者中宗問如何是禪良久不
置對中宗莫測其㫖因署號曰禪想亦文偃弟子
　　黄歩松　　黄勵　　　甘佃　　　莫公
黄歩松隱身不仕常修煉山中遇僊人㸃悟丹成羽化
而去後人名其所居曰遇僊洞或云乾和初中宗所遇
道流即歩松也
黄勵大有末官禎州刺史時髙祖淫刑峻法勵棄官入
羅浮山築書院于水簾洞左居焉久之聞雲華野人之
名亦自號曰黄野人嘗逢僊真指授丹法修煉得道時
時服黄衣繫皁絛腰懸玉瓢遇病者投以藥輙効(宋髙/宗時)
(勵猶存紹興中封真達先生○大觀中有魚肉道人者/兩手攣縮而瘖遇異人以藥一粒納口中遂能言語動)
(作知隱匿事它日遇武當孫垣先生曰羅浮山黄野人/五代時棄官學道宜往謁之道人至羅浮緣藤上崖見)
(野人踞坐拜而拱立野人曰子可教/取魚肉與之道人自此能食生肉)
甘佃象州人家素富四方告匱者隨探囊中金乞之滿
所欲而去性特靈異人有決禍福者無不竒中一日聚
鄰里告曰吾已厭世矣因教衆以修身事親大節言訖
瞑目而逝鄉人肖形祠之號曰甘大將
莫公失其名别號爽朗道人家居韶州之富川縣七嵗
辭母入石巖中跏趺靜坐卒莫窺其所為居人相率伺
巖外一夕俄不見皆以為翀舉去云
　十國春秋卷六十六
欽定四庫全書
　十國春秋卷六十七
　　　　　　　　　　　　　檢討呉任臣撰
楚一
　　武穆王世家
武穆王(林崇禧廟碑作武威王/今從五代史十國世家)姓馬名殷字覇圖許州
鄢陵人也(三楚新録云殷上蔡/人通鑑云扶溝人)自云伏波之後唐中和
時忠武決勝指揮使孫儒與龍驤指揮使劉建鋒(或作/峯非)
(新唐書云建鋒字鋭端蔡/州朗山人為忠武軍部將)戍蔡州拒黃巢殷𨽻軍中以
勇聞及秦宗權叛儒等皆從焉宗權乃遣儒建鋒將兵
萬人屬其弟宗衡畧地淮南而殷實在行間時宗衡方
攻楊行密于揚州未克會汴兵急攻宗權宗權召儒等
儒不欲還宗衡屢趣之儒怒殺宗衡自將其兵取髙郵
遂逐行密行密據宣州儒以兵圍之久不下遣殷與建
鋒掠食旁縣儒戰敗死殷等無所歸乃收餘衆七千人
推建鋒為帥殷為先鋒指揮使以行軍司馬張佶為謀
主轉攻豫章畧䖍吉遂有衆十餘萬乾寧元年入湖南
次醴陵武安節度使鄧處訥發邵州兵守龍回闗建鋒
等至降其將蔣勛建鋒取勛鎧甲被先鋒兵張其旗幟
直趣潭州至東門東門守者以為闗兵戍還開門内之
建鋒徑入府處訥方宴擒斬之自稱留後明年僖宗授
建鋒檢校尚書左僕射武安軍節度使殷為内外馬歩
都指揮使(通鑑載此事在乾/寧二年四月戊戌)蔣勛求為邵州刺史建鋒
不與勛率兵攻湘鄉建鋒遣殷擊勛于邵州建鋒庸人
不能帥其下旣得志即嗜酒不事事常與部曲等狎飲
讙呼軍卒陳贍妻有色(一云新息小史陳/贍為建鋒御者)建鋒私之贍
怒袖鐵檛擊殺建鋒斷其喉(北夢𤨏言云湖南節度使/劉建封淫其牽櫳官陳某)
(之婦陳為同列所戲耻伺便以蒺藜擊殺/之馬氏有其位于今禁蒺藜今從歐陽史)軍中推張佶
為帥佶將入府馬忽踶齧傷左髀是時殷攻邵州未歸
佶謝諸將曰馬公勇而有謀寛厚樂善吾所不及真乃
主也諸將乃共殺贍磔其尸遣姚彦章迎殷邵州(三楚/新緑)
(云殷處卒伍隨渠帥何氏南侵長沙據之殷戰頻有功/何乃擢為禆將命為邵州刺史殷寛厚大度得士死力)
(何氏卒諸將在外者皆擁兵歸以爭其位惟殷素服發/喪識者謂之知禮未幾衆軍各殺其帥使人迎殷為主)
(其説無据/今不從)方值夜殷猶豫未行比曉忽睹一人黑色執
大棒趣報曰軍國内外平安俄而不見殷以為嘉兆語
所親曰此行未必不為福因使親從都副指揮使李瓊
留攻邵州徑詣潭州旣至佶肩輿入府坐受殷拜謁已
乃命殷升聽事以留後讓之即趣下帥將吏拜賀蓋乾
寧三年五月也秋九月唐授殷潭州刺史判湖南軍府
事光化元年三月命殷知武安留後未幾進本軍節度
使時湖南管内七州賊帥楊思逺據衡州唐世旻據永
州蔡結據道州陳彦謙據郴州魯景仁據連州(路振九/國志曰)
(唐旻蔡結皆以郡人聚兵據郡陳彦謙桂陽人殺刺史/黄岳據郴州魯景仁本從黄巢以病留連州遂據之)
殷所得惟潭邵二州而已(邵州為蔣勛所據是年/二月張佶克邵州擒勛)五月
姚彦章請取衡永道連郴五州殷以李瓊秦彦暉為嶺
北七州遊奕使張圖英李唐副之將兵攻衡州斬思逺
引兵趣永州圍之月餘世旻走死即以李唐為刺史二
年遣唐攻道州蔡結聚羣蠻伏兵于隘以邀之大破我
兵唐曰蠻所恃者山林耳若戰平地安能敗我乃命因
風燔林光燭天地蠻兵驚遁遂㧞道州斬結十一月復
遣李瓊攻郴州取陳彦謙誅之進攻連州魯景仁自殺
湖南悉平三年冬十月靜江節度使劉士政聞殷盡收
嶺北頗内懼命副使陳可璠率兵戍全義嶺殷遣使聘
于士政使者至境上可璠不納殷怒令彦暉瓊等將兵
七千攻之兵至全義士政又遣指揮使王建武屯秦城
以為聲援會可璠掠民耕牛犒軍民怨之請為我兵鄉
導言西南有小徑僅通單騎距秦城裁五十里耳于是
彦暉遣瓊以六十騎從歩兵三百人由小徑襲秦城中
宵踰垣入擒建武􁧡之以練直造可璠壁示之可璠未
之信即斬其首投壁中桂人震恐瓊因勒兵大擊執可
璠等及其兵二千餘人殱焉秦城以南二十餘壁望風
犇潰遂圍桂管降士政(九國志楚世家云光化/二年殷克桂州非是)盡取其
所屬桂宜嚴栁象五州殷以瓊為桂州刺史未幾表授
桂管觀察使(通鑑作靜江節度/使今從楚世家)天復二年春三月唐帝
使李儼宣諭江淮加殷同平章事三年夏四月呉王行
密遣使來言梁王全忠䟦扈請絶之大將許德勲曰全
忠雖不道然挾天子以令諸侯未可輕絶五月荆南節
度使成汭赴援鄂州殷假救杜洪之名遣德勲將舟師
同澧朗兵承虚襲江陵庚戌陷之大掠而回(十國紀年/云成汭救)
(杜洪未至鄂渚江陵已陷將士念其家皆無鬬志壬子/汭敗死北夢𤨏言云湖南及朗川軍入江陵俘載軍人)
(百姓職掌技巧僧/道伶官並歸長沙)道經岳州刺史鄧進忠具牛酒犒師
以城歸附(按九國志楚世家天祐二年七月岳州刺史/鄧進忠帥其衆來降乂許德勲傳云天祐二)
(年領兵畧地荆南還經岳州刺史鄧進忠以城歸附然/天祐二年十月朱全忠謀討襄州趙匡凝九月克襄州)
(始命楊師厚攻荆南則七月許德勲何由畧地荆南九/國志之誤明矣惟馬氏行年記曰天復三年自荆南振)
(旅還遂入岳州降刺史鄧進忠此所謂荆南者乃成汭/也其説為允至湖湘故事言開平中收荆南囘進忠以)
(城降/亦非)殷以德勲為岳州刺史改進忠為衡州刺史天祐
元年淮南遣殷弟賨歸長沙殷表賨為武安軍節度副
使二年我兵侵淮南為淮南牙内指揮使楊彪所敗三
年春三月淮南將陳知新陷岳州七月吉州刺史彭玕
來降明年梁王全忠改名晃即皇帝位改元殷遣使修
貢且有勸進功夏四月辛未梁太祖拜殷侍中兼中書
令封楚王
開平元年五月梁勅改桂州純化縣曰歸化是月𢎞農
王渥以鄂岳觀察使劉存為西南面都招討使岳州刺
史陳知新為岳州團練使廬州觀察使劉威為應援使
别將許立應為監軍綂水兵三萬入冦王有懼色靜江
軍使楊定真賀曰我軍勝矣臨敵而懼必勝之道也王
命在城都指揮使秦彦暉將兵拒上流水軍副指揮使
黃璠以舟三百伏瀏陽口六月存等遇大雨引兵還越
堤屢戰不勝乃遺我書詐降王欲許之彦暉以為不可
信急擊之存等退走璠以瀏陽舟截江合擊大破之擒
存與知新淮南兵死者無筭獲戰艦八百艘威以餘衆
遁去彦暉遂取岳州王釋存知新之縳慰諭良久二人
罵曰丈夫以死報主肯事賊乎王趣斬之是月王遣兵
㑹吉州刺史彭玕攻洪州不克梁武貞節度使雷彦恭
㑹我兵攻江陵荆南節度使髙季昌預屯兵公安絶彦
恭糧道彦恭敗走我兵亦遁秋七月彦恭襲我岳州以
有備而反八月辛亥梁加王兼武昌軍節度使充本道
招討制置使九月丙申梁削雷彦恭官爵命王與髙季
昌討之以彦恭焚掠荆湖又附淮南也冬十月遣秦彦
暉與荆南將倪可福攻朗州彦恭乞降于淮南淮南命
將冷業屯昌江李饒屯瀏陽以援之王遣岳州刺史許
德勲拒其師未幾執業于鹿角鎮執饒于瀏陽寨而歸
斬之市中是年淮南將吕師周來奔
開平二年夏五月靜江節度使同平章事李瓊卒王以
弟永州刺史存知桂州事乙亥遣兵攻鄂州為淮南將
秦裴所敗是月秦彦暉克朗州雷彦恭奔廣陵鹵其弟
彦雄等七人送于梁秦改武貞軍為永順軍澧州刺史
向瓌來降瓌與彦恭相表裏至是納欵我始得澧朗二
州之地六月判官髙郁請聽民售茶北客收其征以贍
軍從之秋七月王奏梁於汴荆襄唐郢復諸州置回圖
務運茶河之南北以易繒纊戰馬仍嵗貢茶二十五萬
斤梁主詔曰可由是屬内民皆得摘山收茗筭募户置
邸閣以居茗號曰八牀主人嵗筭數十萬國用遂足九
月荆南兵屯漢口絶我朝貢之路王遣許德勲擊之兵
至沙頭荆南求成又遣歩軍都指揮使呂師周伐嶺南
與清海節度使劉隱十餘戰取其昭賀梧蒙龔富六州
王土地旣廣息民禮士湖南遂安
開平三年夏六月危全諷自稱鎮南節度使攻洪州時
淮南將劉威守其地全諷請兵于我王遣指揮使苑玫
會袁州刺史彭彦章(玗之/兄也)圍髙安以助全諷秋七月苑
玫與淮南將米志誠呂師造等戰于上髙我師敗績吉
州刺史彭玕來奔王表玕為郴州刺史且為子希範娶
其女
開平四年夏六月王表求天䇿上將(歐陽史楚世家云/殷乃請依唐太宗)
(故事開天册府置/官屬今從通鑑)梁加王天䇿上將軍王始開天䇿府
以弟賨為左相存為右相(歐史云殷以廖光圖等十八/人為學士又云希範開府承)
(制如殷故事文士廖光圖等十八人皆故殷/時學士今依通鑑以十八人之數屬希範)是月侵荆
南敗于油口呉水軍指揮使敖駢圍彭瑊于赤石遣兵
擊駢以救瑊已而鹵駢歸冬十二月辰州蠻宋鄴冦湘
鄉漵州蠻潘金盛冦武岡王命昭州刺史呂師周將衡
州兵五千討之(先是宋鄴破漵州潘金盛恃其所/居深險數為邊擾至是俱入冦)寧逺
節度使龎巨昭以容州髙州防禦使劉昌魯以髙州内
附王命姚彦章張可求(湘湖近事/作可球)將兵迎之隨以彦章
權知容州事昌魯為永順節度副使
乾化元年春正月呂師周入飛山洞襲潘金盛擒送武
岡斬之移兵擊宋鄴冬十二月乙卯梁以王弟朗州留
後賨為永順軍節度使同平章事清海節度使劉巖攻
梁韶州陷之刺史廖爽來奔王表爽為永州刺史癸亥
梁勅靜江行軍司馬姚彦章為寧逺節度副使權知容
州從王請也未幾劉巖發兵冦容州王命都指揮使許
德勲以桂州兵救之彦章不能守巖遂取我容州又取
髙州是時開冶鑄天䇿錢文曰天䇿府寳銅質渾厚徑
寸七分重三十銖二絫(董逌錢譜曰馬殷據湖南八州/地建天䇿府因鑄天䇿府寳)
乾化二年春二月辰州蠻宋鄴漵州蠻昌師益帥衆降
王以鄴為辰州刺史師益為漵州刺史夏四月癸丑梁
以王為武安武昌靜江寧逺等軍節度使洪鄂四面行
營都綂甲戌梁主聞我與嶺南相攻命右散騎常侍章
戬等為潭廣和叶使六月梁郢王友珪弑其主晃而自
立冬十一月呉將陳璋襲岳州執我刺史苑玫王遣水
軍都指揮使楊定真救之璋復進攻荆南呉恐我師往
救遣劉信帥江撫袁吉信五州兵屯吉州為璋聲援
乾化三年春正月呉陳璋兵還我兵會荆南兵于江口
邀之璋駢艘夜過追之不及三月梁均王友貞討賊友
珪伏誅友貞立于大梁更名瑝秋八月姚彦章侵呉鄂
州呉以池州團練使呂師造為水陸行營應援使未至
而我兵解還冬十月南平王劉巖求昏許之
乾化四年夏四月呉袁州刺史劉崇景舉州來附許貞
以師援之呉將柴再用米志誠帥師討之是月岳州都
指揮使王環襲呉黄州執其刺史馬鄴五月呉柴再用
等破劉崇景于萬勝岡崇景遁去許貞師敗歸復失袁
州
貞明元年秋八月南平王巖來逆婦王遣弟永順節度
使存送女于廣南冬十一月梁改元是嵗梁主改名瑱
(册府元/龜作頊)
貞明二年冬十二月通好于晋晋亦遣使來聘
貞明三年(闕/)　月王遣弟存攻呉上髙俘獲而還
貞明四年秋八月呉軍攻䖍州防禦使譚全播來乞師
王命張可求將萬人救之呉劉信遣其將張宣夜帥兵
三千襲可求于古亭我師敗績是月梅山蠻冦邵州守
將樊須擊走之
貞明五年夏五月王遣兵攻荆南荆南求救于呉呉命
鎮南節度使劉信率洪吉撫信歩兵自瀏陽冦潭州武
昌節度使李簡率水軍趣復州信等至潭州東境我師
釋荆南引歸簡入復州執知州鮑唐
貞明六年十二月呉越王鏐為其子傳璛(一作/琇)來求昏
許之
龍德元年夏五月丙戌朔梁改元秋七月命掌書記李
峴馬匡送女于呉越是嵗辰漵蠻入冦姚彦章討平之
龍德二年(闕/)　月始取永道郴諸州民丁錢絹米麥(李/心)
(傳朝野雜記曰馬氏據湖南始取永道/郴州桂陽軍茶陵縣民丁錢絹米麥)
龍德三年夏四月己巳晉王存朂稱皇帝于魏州國號
大唐改元同光冬十月朔日有食之唐主入大梁遂滅
梁王遣子牙内馬歩都指揮使希範入覲納洪鄂行營
都綂印上本道將吏籍唐主問洞庭廣狹希範對曰車
駕南廵纔堪飲馬爾唐主大悅旣而撫其背曰比聞湖
南必為髙郁所圖有子如此髙郁何能可得邪郁故謀
臣唐欲去我爪牙佯為流言以間之(三楚新錄曰馬希/範入覲途經淮上)
(時桑維翰旅遊楚泗間知其來遽謂之日僕聞楚之為/國挾天子而令諸侯其勢不可謂之卑也加以利盡南)
(海而公室大富足下之來非傾府庫之半則不足以供/芻粟之費今僕貧者敢以萬金為請希範輕薄公子覩)
(維翰形短而腰長語魯而且醜不覺為之絶倒旣而贈/與數百縑維翰拂衣而去及希範立時維翰已為宰相)
(奏削去半伏其事似/未可信緑以備考)是月復以桂州之歸化縣為純化
縣是嵗避唐廟諱改岳州昌江縣曰平江
同光二年夏四月乙亥唐加王兼尚書令冬十月進羅
浮柑子于唐又遣使賀唐主萬夀節進銀龍鳳陷花漆
浴斛一事盤龍御衣龍鳳蹙金鞞腰龍鳳􁛑箭箙龍鳳
朱背弓紅絲弦金鍍頭箭各一副白金一千鋌
同光三年冬十一月王聞蜀亡大懼表求致仕畧曰臣
已營衡麓之間爰為莵裘之地願歸印綬以保餘齡唐
主璽書慰勞優詔不許是時王闗市無征四方商旅聞
風輻凑湖南地故産鈆鐵用都軍判官髙郁䇿鑄鈆錢
以十當銅錢一(通鑑云湖南/專用錫錢)已又鑄鐵錢圍六寸文曰
乾封泉寳用九文為貫以一當十(乾封錢其文自上而/右而下而左獨泉字)
(作篆文湖南故事曰馬殷置鐵冶鑄錢可六寸圍重六/十銖用九文為貫文曰乾封泉寳其文上乾其數上九)
(遂通用焉洪氏泉志曰此錢徑寸七分重十七銖圍五/寸半文曰乾封泉寳而湖南故事以為鐵錢豈當時鑄)
(銅鐵二/種邪)流行境内商旅出境無所用錢輙易它貨去故
能以本土所餘之物易天下百貨國以富饒(十國紀年/云馬殷始)
(鑄鉛錢行于城中城外即用銅錢賈人多銷鉛錢持過/江北髙郁請鑄鐵錢圍六寸文曰乾封泉寳以一當十)
(錢既重厚市肆以/券契借垜交易)又湖南不事桑蠶郁勸王令輸税者
以帛代錢由是機杼大盛
同光四年夏四月唐主嗣源立改元天成王遣使修貢
并賀即位唐加王守尚書令
天成二年春正月癸丑朔唐主更名亶三月王會唐兵
伐荆南遣都指揮使許德勲屯岳州夏五月丁卯唐賜
王鞍馬玉帶命饋糧于行營王不即奉詔是月遣中軍
使史光憲入貢于唐唐主賜王駿馬十美女二道過江
陵南平王季興執光憲而奪其物六月王請建行臺丙
申唐封王為楚國王唐有司言無封國王禮請如三公
用竹册(五代會要云先是天成元年七月中書門下奏/湖南節度使馬殷封楚國王禮文不載國王之)
(制請約三公之儀用竹冊從/之今取歐史及通鑑年月日)秋八月唐册禮使尚書右
丞李序至于潭州(序一作光序册府元龜云李光序為/散騎常侍後唐時與右拾遺曹琛往)
(湖南馬殷册命先是梁中使往如隣國禮或稱臣呼殷/為殿下賓幕皆有丞郎給舎之目光序等至客司先會)
(謁殷之禮須遵梁朝舊事琛謂之曰豈有湖南一令公/稱藩唐室復欲天使稱臣哉如不受唐冊命改圖即任)
(所為既見殷但呼公而已其餘/學士舍人但呼為判官書記)序持節奏朝廷朱書御
札許自開國立臺承制置官屬分天子之半仗焉是月
王始開國以潭州為長沙府立宮殿置百官皆如天子
制而微更其名翰林學士曰文苑學士知制詰曰知辭
制樞密院曰左右機要司羣下稱之曰殿下令曰教以
弟賨為靜江軍節度使子希振武順軍節度使次子希
聲武安軍節度副使判長沙府姚彦章為左丞相許德
勲為右丞相李鐸為司徒崔穎為司空拓䟦恒為僕射
馬珙為尚書張瑶張迎判機要司潘起為吏部侍郎何
致雍户部侍郎黄損兵部侍郎凡管内官屬皆稱攝惟
朗桂節度使先除後請命是嵗上三代尊諡曾祖筠曰
文肅祖正曰莊穆父元豐曰景莊立三廟于長沙
天成三年春二月丁丑朔日有食之三月王如岳州遣
六軍使袁詮(歐陽史作銓/今從通鑑)副使王環與子監軍希膽將
兵擊荆南大破其軍于劉郎洑進逼江陵南平王季興
請成以史光憲來歸王讓副使環不即取荆南環言宜
存江陵以為扞蔽王悦是月大舉水軍擊漢圍封州為
漢將蘇章所敗我師遁還夏四月呉右雄武軍使苗璘
靜江綂軍王彦章冦岳州王命許德勲禦于君山丁亥
敗呉兵于道人磯鹵璘及彦章以還五月呉遣使求和
王歸璘彦章于呉六月唐詔王討荆南王遣許德勲攻
之决勝副指揮使廖匡齊殺髙從嗣于陳明日南平王
季興請成秋九月荆南敗我兵于白田執我岳州刺史
李廷䂓以獻呉冬十二月南平王季興薨呉以其子從
誨為荆南節度使
天成四年春三月王命次子希聲知政事總錄内外諸
軍事先行後聞夏四月下教國内銅錢一直錫錢百丙
午王環敗荆南兵于石首秋七月王子希聲矯王令殺
其臣髙郁八月唐主勅中書門下凡署將相勅牒宜落
呉越王鏐及王官位(五代㑹要云天成四年八月勅朝/廷每有將相恩命准往例諸道節)
(度使帶平章事兼侍中中書令並列銜于勅牒後側書/使字今兩浙節度使錢鏐是元帥尚父與使相名殊承)
(前列銜久未改正湖南節度使馬殷先兼中書令之時/理宜齒于相位今守太師尚書令是南省官資不合列)
(署勅尾今後每署將相牒勅宜落/下錢鏐馬殷官位乃永為常式)
長興元年冬十月王寢疾遣使詣唐請傳位于子希聲
唐疑王已歿辛亥命王子希聲為起復武安節度使兼
侍中十一月己巳王薨年七十九(九國志云殷以大中/六年嵗在壬申生享)
(年七十九蓋自大中壬申至長興元年庚寅實七十九/年為得其實湖湘故事運厯圖亦云殷長興元年卒獨)
(五代舊史云長興二/年卒年七十八似誤)遺教諸子兄弟相繼寘劒于祠堂
曰違吾命者戮之諸將議遣兵守四境然後發喪兵部
侍郎黄損曰喪君有君何備之有宜遣使詣隣道告終
稱嗣禮也唐主詔曰馬殷官爵俱髙無以為贈可諡曰
武穆明年十二月庚申葬于衡陽之上潢(湖廣總志云/馬殷墓在衡)
(陽上潢/水側)
論曰國家之興豈不藉有師武臣力哉武穆奮迹行伍
之中龍驤前驅司馬推轂此固屬有天幸而瓊之驍悍
郁之謀畫德勲以威斷稱彦暉以果毅著環則智深勇
沉恒則慷慨切直皆一代將相才也攀鱗附翼共啓霸
圖遂爾據湘潭跨桂嶺南抵栁連北震江漢假非渤海
偪處于門户彭城密邇于比隣偏方之大勢成矣奈何
克家無人適符衆駒爭棧之言功臣寃死國亦隨衰垂
裕後昆武穆其有慚德焉
　
　
　
　
　
　
　
　
　
　
　
　
　
　十國春秋卷六十七
欽定四庫全書
　十國春秋卷六十八
　　　　　　　　　　　　　檢討呉任臣撰
楚二
　　衡陽王世家
衡陽王名希聲字若訥武穆王次子武穆王子數十人
嫡子希振長而賢其次希聲與希範同日生希聲母曰
袁德妃希範母曰陳夫人而德妃有美色希聲竟以母
寵得立長興元年十一月丙戌襲位稱遺命去建國之
制復藩鎮之舊十二月唐進希聲為武安靜江等軍節
度使加兼中書令希聲居䘮無戚容常聞梁太祖嗜食
雞肉私心慕之命庖人日烹五十雞以供膳二年冬武
穆王將葬于衡陽且發引矣希聲不入泣頓食雞􁂄數
器而起朝臣潘起譏之曰晉代阮籍居䘮食蒸豚世故
不之賢者三年秋七月湖南大旱希聲命閉南嶽及境
内諸神祠門竟不雨辛卯希聲薨追封衡陽王王性惡
而好貨海商有鬻犀帶者直數百萬晝夜有光洞照一
室王殺商而取之逾月光遂滅
　　文昭王世家
文昭王名希範字寶䂓武穆王第四子也希範初為鎮
南節度使希聲既歿六軍使袁詮潘約等迎希範于朗
州而立之長興三年秋八月希範至長沙辛酉襲位九
月唐以希範為武安軍節度使兼侍中冬十月癸酉進
唐銀茶請頒戰馬唐明宗賜馬五十匹歸貢物四年春
正月乙卯唐加希範為武安武平等軍節度觀察等使
檢校太尉兼中書令行潭州大都督府長史封扶風郡
侯是年追怨衡陽王嗣位不讓幽其母弟希旺不得預
兄弟之數應順元年春正月壬辰唐閔帝封希範為楚
王夏四月唐潞王從珂廢其主從厚而自立(尋殺/之)改元
清泰是嵗唐正使兵部尚書李鏻副使馬承翰來聘(五/代)
(史云鏻愍帝時奉使湖南聞廢帝立喜以為必用已為/相還過荆南謂高從誨曰士固有否泰吾不為時用久)
(矣今新天子即位我将用矣乃就從誨求寳貨入獻以/為賀從誨與馬紅裝拂二猓􁖚皮一因為鏻置酒問其)
(副使馬承翰今朝廷之臣孰有公輔之望承翰曰尚書/崔居儉左丞姚顗其次太常盧文紀也從誨笑取進奏)
(使報狀示鏻顗與文紀皆拜平章事/矣鏻大慚還獻其皮拂廢帝終不用)清泰三年春三月
王弟希杲鎮桂州有善政監軍裴仁煦言其收衆心王
頗疑之夏四月漢將孫德威冦蒙桂二州王命弟武安
節度副使希廣權知軍府事自將兵廵桂州漢兵自䝉
州退走徙弟希杲知朗州秋七月庚寅王自桂州北還
冬十一月契丹主立石敬瑭為大晉皇帝改元天福是
時命修黄陵廟致祭(日渉編云毎嵗以/六月六日致祭)
天福二年(闕/)　　月王表聞壺闗剖木六字實為大晉
開基之䜟先是梁開平中潞州軍前李思安奏壺闗縣
庶穰鄉人因伐樹分為兩片内有六字曰天十四載石
進乃圖其狀以獻仍付史館及唐莊宗由晉王登位自
謂應之至是石氏國號晉朝與本文允合因解釋以進
(稽神錄云開平二年梁將李思安攻潞州營于壺口伐/木為柵破一大木木中𨽻書六字曰天十四載石進思)
(安表上之梁臣皆賀以為十四年必有逺方入貢司天/少監徐鴻獨謂所親曰自古無一字為年號者吾以為)
(丙申之年當有石氏王此地者移四字中兩豎書置天/字左右即丙字也移四之外圍以十字貫之即申字也)
(後至丙申嵗晉髙祖以/石姓起并州如鴻之言)夏五月晉勅青草湖廟安流侯
改封廣利公洞庭湖廟(闕/)　　改封靈濟公磊石廟昭
靈侯改封廣利威顯公黄陵二妃懿節廟改封烈廟從
王奏也冬十二月晉詔加王江南諸道都綂制置武平
靜江等軍事改賜功臣號增食邑有差是嵗置義寧鎮
於靈川縣地尋改為義寧縣
天福三年冬十月順賢夫人彭氏薨夫人治家有法王
甚憚之既歿後王始縱聲色為長夜之飲十二月乙酉
王貢晉御輦一乘金漆栢木鏤金花版銀裝真珠車渠
紅絲網囊悉備又進謝恩除江南諸道都綂絹二千疋
又進謝改功臣加食邑銀䤬鑼四十面重二千兩土絹
土絁吉貝布共三千疋麩金五十兩
天福四年夏四月晉加王天䇿上將軍賜印綬開府置
官屬是月王奏改湘川縣為清湘縣(新舊唐書志但有/湘源而無湘川然)
(歐陽史職方考云以湘川縣為清湘縣輿地廣記云隋/置湘源縣唐因之後改為湘川楚又改為清湘而置全)
(州五代㑹要則云以湘川縣/置全州仍置清湘縣今從之)仍置全州治清湘(湖廣志/云僧全)
(真郴州人唐至德初來遊湘源剏淨土院宋州刺史韋/宙遣使禮請翌日即至四門各見其入及宙出道迎惟)
(見一人而已其神通不可具述卒年一百三/十二五代時因全真多神異改湘源為全州)并割灌陽
縣𨽻之秋八月黔南廵内溪州刺史彭仕然(通鑑作彭/仕愁歐陽)
(史作彭仕然今按李𢎞臯銅樹銘作彭/仕然𢎞臯乃希範學士當無譌誤從之)引錦溪州蠻萬
餘人寇辰澧二州焚掠鎮戍遣使乞師于蜀蜀主以道
逺不許九月辛未王命左靜江指揮使劉勍決勝指揮
使廖匡齊帥衡山兵五千討之(歐史云希範遣劉掠劉/全明等以歩卒擊士然)
(今從/通鑑)冬十一月王始開天䇿府置䕶軍中尉領軍司馬
等官以諸弟及將校充其職又倣唐太宗天䇿府文學
館立學士員以武安軍節度判官拓䟦恒都綂掌書記
李𢎞臯江南觀察判官廖匡圖昭順軍觀察判官徐仲
雅都綂判官李鐸靜江府節度判官潘起(一作/玘)領南軍
節度掌書記衞曮(九國志作曹棁/今從五代史補)鎮南軍節度判官李
莊昭順軍節度判官徐牧澧州觀察判官彭繼英(闕/)
　　　　　裴頏桂管觀察推官何仲舉武安軍節度
廵官孟𤣥暉容管節度推官劉昭禹靜江府掌書記鄧
懿文武平軍節度掌書記李松年(九國志作李𢎞節/今從五代史補)武
平軍節度推官蕭洙(一作/銖)昭順軍觀察度支使彭繼勲
十八人為之是月劉勍等進攻溪州彭仕然兵敗弃州
走保山寨石崖四絶勍為梯棧上圍之廖匡齊戰死十
二月漢諫議大夫李紓來聘隨遣使報聘
天福五年春正月劉勍進攻彭仕然寨火箭焚之仕然
帥麾下逃入溪錦深山乙未遣其子師暠帥諸蠻納溪
錦奬三州印請降二月勍班師還長沙王徙溪州于便
地表仕然為溪州刺史以勍為錦州刺史溪州西接䍧
牱兩林南通桂林象郡王素稱漢馬援苗裔效伏波將
軍故事以銅五千斤鑄柱立之溪州柱髙丈二尺入地
六尺(名山記云銅柱在辰州府城西/北一百一十里㑹溪城對江)命學士李𢎞臯銘
之勒誓狀於上自是寧州蠻莫彦殊以所部温那等十
八州都雲蠻尹懷昌率其昆明等十二部䍧牱蠻張萬
濬率其彛播等七州皆前後來附(郡縣釋名云天福五/年羅甸王普露附楚)
戊申王貢晉臥輦一乘御衣一襲鳳文鞾龍文帶各一
具三月晉山南東道節度使安從進邀貢物于襄陽
天福六年秋八月甲寅貢晉金銀器及方物冬十月遣
使貢諸色香藥蠟面含膏茶于晉十一月晉安從進舉
兵反丁酉遣使貢晉吉貝等三千疋白蠟一萬斤朱砂
五百斤别進漆器萬餘事十二月晉以髙行周知襄州
行府事詔王出師討襄州王遣天䇿都軍使張少敵以
舟兵趣漢陽仍漕米五萬斛以饋軍是嵗蜀主貽七寶
鐘為王夀王以賜岳州君山寺(名山記曰岳州府君山/有七寶鐘七寶所鑄高)
(六尺廣二尺五寸蜀孟昶以此/鐘夀馬希範希範賜之寺中)
天福七年夏五月遣使賀晉重午節貢白金茜緋簟扇
等物夏六月晉主殂齊王重貴立冬十月王大興土木
功建天䇿府于長沙城西北作天䇿光政等一十六樓
天䇿勤政等五堂極棟宇之盛欄檻皆飾以金玉塗壁
率用丹砂凡數十萬斤地衣春夏以角簟秋冬以木棉
為之先是王者以丹砂非卒致之物有憂色未幾東境
山崩涌丹砂如丘陵於是收用之頗足僚吏升殿者但
覺丹砂之氣藹然襲人是嵗晉勅改道州延唐縣為延
喜縣避髙祖諱也
天福八年夏四月戊申朔日有食之(闕/)月王置銀槍都
八千人楚地多産金銀茶穀比年財貨豐殖王奢欲無
厭遂自誇大為長槍大槊鋈以白金募富民年少者充
之是嵗作九龍殿刻沈香為八龍飾以金寶各長百尺
抱柱相向作趨捧之勢已居其中自言身一龍也製襆
頭脚長丈許以象龍角向晨將御殿先焚香龍腹中煙
氣鬰然而出若口吐焉又建會春園嘉宴堂金華殿其
費鉅萬間擕子弟僚屬於會春園遊宴學士徐仲雅等
賦詩上觴晝夜無節(湖湘故事曰馬氏作會春園開宴/徐東野作詩有數聮當時所稱云)
(珠璣影冷偏粘草蘭麝香濃却損花山色逺堆羅黛雨/草梢春戛麝香風衰蘭寂寞含愁綠小杏妖嬈弄色紅)
用度不足因加賦國中王毎遣使者行田以增頃畝為
功民不勝租賦而逃王曰但令田在何憂無穀已而命
營田使鄧懿文籍逃田募民耕萟民捨故從新僅能自
存自西徂東各失其業又聽人入財拜官以財多少為
官髙卑之差富商大賈布列在位外官遷者必責以貢
獻為殿最民有罪富者輸財强者為兵受刑惟貧弱者
而已又置函于府門使人投匿名書互相告訐復用孔
目官周陟議令常稅外大縣貢米三千斛中縣千斛小
縣七百斛無米者輸布帛以抵之天䇿學士拓㧞恒切
諫以為不可王大怒終身不復見恒
開運元年秋七月辛未朔晉大赦改元九月庚午朔日
有食之
開運二年秋七月王殺其弟希杲冬十月遣使獻供御
紬絹六千疋白羅一百疋筒卷白羅十疋錦綺褥面十
牀錦綺背十合于晉十二月囚湘隂處士戴偃削天䇿
副都軍使丁思瑾官偃以詩渉刺譏思瑾以上書切諫
獲罪是時遣廖法正聘于唐及還語人曰東朝天子粹
若珠玉南嶽真君恐未如也
開運三年春三月升桂州全義縣為溥州仍改全義縣
為德昌縣并割桂州之靈川廣明義寧等三縣𨽻之從
王奏也(按歐陽史職方考無有溥州此据五/代㑹要所載當是歐陽史失記之)秋九月王
知晉主好侈靡屢以珍玩為獻求加都元帥甲辰晉詔
王為諸道兵馬都元帥冬十二月契丹執晉主重貴以
北是嵗晉客省使王筠來聘以國亂未歸
開運四年春二月丁巳朔契丹主下制稱大遼㑹同十
年大赦遣使冊王為尚父(五代史補云契丹聞山湧丹/砂之事以為希範非常人遽)
(冊為/尚父)王以契丹相推奉益自矜喜是月辛未劉知逺即
皇帝位更稱天福十二年(按是年六月知逺改國號為/漢始以天福年號徧諭潘鎮)
(六月以前中原隔絶使/命未通猶稱開運年號)夏五月王命母弟武安節度副
使天䇿府都尉領鎮南節度使希廣判内外諸司事壬
辰王薨年四十九謚曰文昭先是己丑王方置酒臨江
觀競渡忽驚起曰髙郁來王弟希廣曰郁死久矣大王
勿妄言亟趣駕歸血自鼻端迸出彌留之際郁復晝見
竟以是不起或言武穆王時王自洛京歸具述莊宗聞
馬家社稷必為髙郁所取之言于武穆王武穆王笑曰
主上戰爭得天下全以機數馭人以郁資吾覇業必欲
間之使我國如梁罷王彦章兵權也今若去郁正墮彀
中王不信退而從臾衡陽王卒致之死故郁數為厲云
王好學善詩頗優禮文士然性剛愎且奢靡而喜滛先
王妾媵多加無禮又令尼僧潛搜士庶家女有容色者
强委禽焉前後數百人猶有不足之色曰吾聞軒轅御
五百女以升天吾其庶幾乎有商人妻美而艶輙殺其
夫奪之妻誓不辱自經死初王命修長沙城開壕畢忽
得一物長十餘丈狀若土山無頭尾手足自北出泳游
水上久之入南岸而沒或謂之土龍無何王遂歾而楚
亦大亂
論曰文昭以頴敏之姿讀書禮士天䇿羣英幾於梁苑
鄴下之選焉乃驕僭性生怙侈滅義肆情土木鬬靡九
龍抑何志之卑也馬子離羣禍有由始又寧竢䦧牆爭
國時哉悲夫
　
　十國春秋卷六十八
欽定四庫全書
　十國春秋卷六十九
　　　　　　　　　　　　　檢討呉任臣撰
楚三
　　廢王世家
廢王名希廣字德丕文昭王同母弟也(武穆王第/三十五子)性謹
順文昭王絶憐愛之文昭王生平惡拓䟦恒切諫常令
閽人止恒不得入謁及臥病始思恒召之屬以希廣文
昭王既薨將佐未知所立都指揮使張少敵都押牙袁
友恭以武平節度使知永州事希萼於先王諸弟為最
長宜嗣位而長直都指揮使劉彦瑫天策學士李𢎞臯
鄧懿文小門使楊滌皆於希廣有恩欲立希廣拓䟦恒
亦數勸希廣以位奉希萼彦瑫等皆曰今日軍政在手
天與不取使它人得之異日吾輩安所自容乎希廣不
能自決彦瑫等遂稱遺命共奉希廣權軍府事時越文
昭王薨之四日乙未也(十國紀年云希範得疾集國官/告以傳位希廣湖湘故事云希)
(廣猶豫之間羣輔明日衆口勸上乃受位軍府排衙賀/之以其事奏朝廷託以希範臨終之日遺言以付希廣)
(二説不同今從/歐陽史及通鑑)夏六月晉主知逺改國號曰漢仍以天
福年號遣使告諭秋七月甲午漢主以希廣為天策上
將軍武安軍節度使江南諸道都綂兼中書令封楚主
天福十二年冬十月王兄希萼自朗州來奔䘮乙巳至
趺石王用劉彦瑫言遣侍從都指揮使周廷誨將水軍
逆希萼命將士釋甲而後入廷誨與張少敵白王曰王
能與之則已不然宜早除之王泣曰吾兄也焉忍殺之
分國而治可也乃止之于碧湘宫不聽入見厚賂以遺
之希萼憤然而去是冬遣晉客省使王筠還漢
乾祐元年春正月乙卯漢大赦改元己未漢主更名暠
丁丑殂于萬嵗殿二月辛巳周王承祐嗣皇帝位秋八
月南漢主遣知制誥鍾允章來求昏王不許南漢主怒
問允章馬公復能經畧南土乎對曰馬氏方内爭不暇
安能害我南漢主曰希廣懦而吝嗇士卒忘戰日久正
吾進取之秋也是月王兄希萼屢訴于漢請與王各修
職貢以求封爵置邸稱藩王用歐𢎞練張仲荀謀厚賂
漢執政使竟拒其請九月漢諭王兄弟宜相式好并别
賜王兄希萼諸書勸其輯睦冬十月丁酉王貢漢除夜
遊春圖女俠畫障真珠枕及端午金銀雕牀物色十二
月辛巳南漢西北面招討使呉懷恩寇賀州王遣決勝
指揮使徐知新任廷暉將兵救之會南漢已㧞賀州鑿
大穽於城外覆以竹箔復自塹中穿穴逹穽為機軸知
新等至引兵攻城南漢兵自穴中發機我兵悉陷死者
以千數知新等敗歸王怒斬之南漢兵復陷昭州癸未
王兄希萼獻漢銀器千五百兩漢主降詔慰諭曰所修
職貢舊有䂓程念航深梯險之勞重違卿意在誘善勸
忠之道本實朕心今後凡有進獻可與希廣商量庶叶
雍和不爽體制希萼不能從
乾祐二年春正月戍將徐進敗蠻於風陽山斬首五千
級夏五月太白晝見六月癸酉朔日有食之秋八月希
萼悉調朗州丁壯為鄉兵號靜江軍造戰艦七百艘謀
攻潭州王聞之曰朗州吾兄也不可與爭當以國讓之
劉彦瑫李𢎞臯固以為不可乃命岳州刺史王贇為都
部署戰棹指揮使以彦瑫監其軍己丑大敗希萼于僕
射洲獲其戰艦三百艘贇追希萼幾及之王遣使召之
曰勿傷吾兄贇遂引兵還希萼自赤沙湖遁歸妻苑氏
知希萼必罹禍赴井死秋九月王獻漢絹二萬疋白金
一萬五千兩玳瑁寶裝龍鳳牀一具盤龍椅子蹋牀子
各一合戲龍二銀食器六十八事真珠花銀果子共千
兩冬十月漢加王太尉丁亥王弟靜江節度使希瞻卒
乾祐三年夏六月希萼誘辰溆州及梅山蠻以攻益陽
蠻素聞長沙帑藏之富爭出兵赴敵王遣指揮使陳璠
拒之戰于淹溪璠敗死秋八月戊戌希萼又以羣蠻破
廸田殺我鎮將張延嗣王遣指揮使黄處超救之處超
敗死復遣牙内指揮使崔洪璉率兵七千屯湘鄉玉潭
以遏諸蠻是月漢封蒙州城隍神為靈感王從王請也
九月辛巳希萼請漢别置進奏務于京師漢主優詔不
許又賜玉璽書解和勸以敦睦是月希萼以朝廷偏佑
于王大怒遣使稱藩于唐乞師來攻唐加希萼同平章
事以鄂州今年之租税賜焉又命楚州刺史何敬洙濟
師助希萼冬十月丙午王告急于漢且言荆南嶺南江
南連兵欲分湖南之地乞發兵屯澧州以扼江南荆南
援朗之路丁未王以劉彦瑫為戰棹都指揮使朗州行
營都綂彦瑫入朗州境戰艦過則運竹斷其後會希萼
遣朗兵及蠻兵六千戰艦百艘來戰于湄州彦瑫乘風
縱火頃之回風反火彦瑫還走江路已斷士卒戰亡及
溺死者數千人(湖湘故事彥瑫敗在九月十三日十/國紀年載彦瑫敗于十月今從之)王
聞之涕泣不知所為王居恒罕頒賜至是大出金帛以
邀士卒心或告天策左司馬王弟希崇流言惑衆反狀
已明請殺之王不忍曰吾自害其弟何以見先王于地
下馬軍指揮使張暉將兵自它道擊朗州至龍陽聞彦
瑫敗退屯益陽希萼又遣指揮使朱進忠等急攻益陽
暉紿其衆曰我以麾下出賊後汝輩留城中待我相與
合勢圖之既出遂自竹頭市逃歸長沙進忠知城中無
主急擊之士卒九千餘人皆死十一月甲子朔日有食
之王遣僚屬孟駢説希萼還報曰大義絶矣非地下不
相見也朱進忠請希萼自將兵取長沙辛未希萼留其
子光贊守朗州悉發境内之兵入冦(湖湘故亊云希萼/以十月二十一日)
(直往湖南十國紀年云十一/月希萼發兵趣長沙今從之)自稱順天王(歐陽史云自/號順天將軍)
(今從/通鑑)王大懼乞師于漢漢議發兵來援以朱令温為都
部署會内難作師不果出是時蠻兵圍玉潭朱進忠引
兵助之崔洪璉敗歸長沙玉潭遂陷希萼泝江而上攻
岳州刺史王贇堅城不戰希萼責贇有貳心贇曰願君
王入長沙不傷同氣臣其敢不盡節希萼引兵去辛夘
經湘隂焚掠而過及至長沙希萼軍于湘西歩兵洎蠻
兵軍于嶽麓進忠自玉潭來㑹亦營于江西王遣劉彦
瑫召水軍指揮使許可瓊帥戰艦五百艘屯城北津屬
於南津以弟希崇為監軍又遣馬軍指揮使李彦温將
騎兵屯駝口扼湘隂路歩軍指揮使韓禮將二千人屯
楊栁橋扼柵路時强弩指揮使彭師暠登城望水西軍
入白王請與許可瓊水陸夹擊之王許之而可瓊已隂
送欵希萼遂阻其計王未知可瓊心猶命諸將受其節
度可瓊常開壘不令士卒知朗軍進退間或詐稱廵江
與希萼會水西約為内應久之潭州大雪盈四尺兩軍
苦不得戰王深信巫覡及沙門之語乃摶土為鬼神形
於江上舉手以却朗兵又作大像于髙樓手指水西怒
目視之又命衆僧日夜誦佛經王自被緇衣膜拜念寶
勝如來謂之禳灾甲辰朗州歩軍指揮使何敬真以蠻
兵三千陳于楊栁橋(何敬真九國志湖湘/故亊俱作何景真)望見韓禮旌
旗紛錯曰彼衆已懼易破也時朗人雷暉衣潭卒之服
潛入禮寨手劍擊禮不中一軍驚擾敬真乘亂擊之我
軍大敗禮被創走至家卒于是朗兵水陸急攻長沙希
萼攻長樂門牙將呉宏楊滌戰于門中希萼少衂已而
可瓊舉全軍奔希萼宏滌聞之皆潰長沙遂陷王率夫
人與王子匿于慈堂朗兵及蠻兵大掠三日殺吏民焚
廬舎自武穆王父子所積寶貨盡入蠻落宫殿屋宇咸
為灰燼焉李彦温進攻清泰門不克與劉彦瑫各將千
餘人奉文昭王及王諸子趣袁州希唐張暉降于希萼
呉宏彭師暠見希萼皆釋不殺希崇帥將吏詣希萼勸
進乙巳希萼入府視事閉城分捕王及掌書記李𢎞臯
弟𢎞節都軍判官唐昭𦙍與鄧懿文楊滌等盡獲之希
萼詰王曰承父兄之業寧無長㓜乎王曰將吏見推朝
廷見命非予意也希萼惻然曰此鈍夫也豈能為惡徒
為左右惑之爾命囚之明日臠食𢎞臯𢎞節昭𦙍滌斬
懿文于市已而顧其下曰吾欲活希廣何如皆不對朱
進忠常為王所笞對曰大王三年血戰始得長沙一國
不容二主它日必悔之戊申賜王死(三楚新録云尋/為希萼縊之)杖
王夫人某氏死于市王臨刑猶誦佛書彭師嵩葬之瀏
陽門外(胡氏通鑑辨誤曰史炤釋文云瀏陽縣名屬潭/州余謂潭州固有瀏陽縣而瀏陽門則潭州城)
(門名自潭州城出瀏陽者謂之/瀏陽門出醴陵者謂之醴陵門)先是潭州多夾道植槐
廢王時盡易以栁榦又居人向夜爭織草屩為業聲聞
内外童謡云湖南有長街栽栁不栽槐百姓任奔竄搥
芒織草鞵識者以為長街者内外路也不栽槐者兄弟
失孔懷也草鞵者逺行所服百姓逋逃之義也其豫兆
有如此
論曰諺有之當斷不斷反受其亂僕射洲之勝朗州幾
不能支廢王則曰勿傷吾兄希崇貳于我僉云大義滅
親廢王則曰吾害其弟何以見我先王慕宋襄之虚文
釀袁譚之實禍君子謂其䘮身滅國也宜哉
　　恭孝王世家(弟希崇/)
㳟孝王(學海作/後廢王)名希萼武穆王庶子也(第三/十子)剛狠無禮
而希萼同母弟希崇者性尤狡險廢王希廣既襲位時
希崇為天策左司馬隂遺書希萼言劉彦瑫等違先王
之命廢長立少以干大倫意欲有以激希萼也希萼果
大怒興師爭國及長沙已陷希萼命内外廵檢侍衞指
揮使劉賓禁止焚掠希崇復從臾推戴希萼遂自稱天
策上將軍武安武平靜江寧逺等軍節度使楚王以希
崇為節度副使判軍府事湖南要職悉以朗人為之時
漢乾祐三年為唐保大八年十一月丁未也已又命子
光贊為武平留後以何敬真為朗州牙内都指揮使將
兵戍之復召拓䟦恒欲用之恒稱疾不起是嵗潭州置
龍喜縣
保大九年春正月周主威即皇帝位改元廣順(希萼奉/唐正朔)
(稱保大/年號)二月甲辰王遣掌書記劉光輔入貢于唐(唐餘/紀傳)
(云正月希萼遣使貢方物今從通鑑又/光輔湖南故事作光瀚今從十國紀年)三月唐以王為
天策上将軍武安武平靜江寧逺等軍節度使兼中書
令封楚王以右僕射孫晟客省使姚鳳為冊禮使是月
光輔至金陵唐主待之厚光輔密言湖南民疲主驕可
取也唐主乃以營屯都虞候邊鎬為信州刺史將兵屯
袁州潛謀侵邊王既得志多思舊怨殺戮無度縱酒荒
滛悉以軍府事委希崇希崇復多私曲刑政紊亂朗州
舊將亦頗有離心又小門使謝彦顒(三楚新録作謝延/澤湖湘故事作謝)
(彦欽十國紀年作/謝彦顒今從之)本王家僮也以首面得寵至與嬪御
雜坐常肩隨希崇或拊其背希崇銜之故事府宴小門
使執鈇在門外王使彦顒與坐或列諸將上諸將皆不
平王以府舎焚蕩命朗州靜江指揮使王逵副使周行
逢帥朗兵治宮室勞苦而無犒賜壬申旦逵行逢帥其
衆逃歸朗州時王醉未醒癸酉王始遣湖南指揮使唐
師翥追之逵等伏兵縱擊師翥僅以身免逵等黜王子
留後光贊奉王兄子光惠知州事尋立為節度使夏六
月王逵等以光惠愚懦嗜酒推辰州刺史劉言權武平
留後表求旄節于唐唐人未許亦稱藩于周秋九月王
疑許可瓊觖望出為䝉州刺史遣馬歩都指揮使徐威
左右軍馬歩使陳敬遷水軍都指揮使魯公綰(歐陽史/作魯綰)
牙内侍衞指揮使陸孟俊立栅以備朗兵不加存撫戊
寅王置酒端陽門威等不預希崇亦辭疾不至威等遂
作亂(十國紀年作丁丑湖湘故事在/十九日其日戊寅也今從之)使人先齧踶馬十
餘匹入府以壯士執撾隨之突入其府刼庫兵縱横擊
人王踰垣走威等執囚之復執謝彦顒剉頂及踵而死
立希崇為武安留後希崇遣彭師暠幽王于衡山縣劉
言聞希崇立遣兵趣潭州聲言討篡奪之罪壬午軍於益
陽西希崇懼癸未發兵二千拒之又遣使于朗州請和
約為鄰藩言幕僚李觀象説言曰希萼舊將佐猶在未
可圖也不若檄希崇取其首湖南可兼有己言從之希
崇畏言勢即斷都軍判官楊仲敏掌書記劉光輔牙内
都指揮使魏師進都押牙黃勍等十餘人首遣前辰陽
令李翊齎送朗州至則腐敗莫辨言與王逵皆佯言非
仲敏等首級翊皇恐自殺希崇既襲位亦稍稍縱酒荒
滛國人不附丙戌衡山指揮使廖偃與彭師暠共立王
為衡山王以縣為府斷江為栅編竹為戰艦王以師暠
為武清軍節度使召募徒衆數日至萬餘人遣判官劉
虚已求援于唐徐威等見希崇所為必無成又畏朗州
衡山之逼欲殺希崇以自解希崇覺之大懼密遣客將
范守牧表請兵于唐唐主命邊鎬自袁州將兵萬人趣
長沙冬十月辛卯鎬引兵入醴陵癸巳希崇遣使犒軍
壬寅遣天䇿學士拓䟦恒奉牋詣鎬降癸卯希崇等從
鎬入城鎬舎于瀏陽門樓湖南將畢賀時湖南饑鎬大
發倉粟賑之楚人大悅癸丑唐武昌節度使劉仁贍取
岳州撫納降附人忘其亡是月邊鎬趣希崇帥其族朝
唐宗人聚族相泣欲重賂鎬乞留居長沙鎬微哂曰國
家與公家世為仇敵殆六十年未敢有意窺公之國今
公兄弟鬬䦧困窮自歸若復二三恐有不測之憂十一
月辛酉盡遷文肅以下諸族及將佐千餘人于唐悲慟
登舟送者皆號泣響振川谷初童謡云鞭打馬馬急走
至是遂騐辛未鎬遣先鋒指揮使李承戬將兵如衡山
趣王入唐庚辰王與部下萬餘人自潭州東下十二月
唐主以王為江南西道觀察使守中書令鎮洪州仍賜
爵楚王以希崇為永泰軍節度使兼侍中鎮舒州仍居
揚州十年冬十二月王入覲唐主唐主留之數年薨于
金陵謚曰㳟孝周世宗征淮南揚州陷詔撫安馬氏子
孫已而唐復揚州希崇率其兄弟十七人奔于周拜右
羽林綂軍餘皆為大將軍及節度行軍司馬先是馬氏
富强雄于列國諸院公子長㓜凡八百餘人咸以侈靡
為務時稱酒囊飯槖多非刺之(荆湘近事云周行逢常/言馬氏諸子恣縱奢僭)
(文武之道未常留意時/人皆謂之酒囊飯袋)公子輩聞而不平有國師張氏
紿之曰彼所見非者恐國祚不永也以君昆弟之衆使
更迭而治亦足撫有八百年何憂何懼為乎時復有鄧
翁者聞而嘆曰文武之道未嘗介意而更納虚誕之説
以自安吾見其死溝壑有日矣及邊鎬師至犇散寒餒
而斃者過半焉楚自唐乾寧三年嵗在丙辰武穆王自
立于湖南至唐保大九年辛亥而滅(中原為廣順元年/九國志以乾祐三)
(年為辛/亥非是)凡五十七年當武穆王入湖南掘地得石䜟曰
龍起頭猪掉尾世皆以為有先兆(青箱雜記云劉建峯/定長沙遣馬殷領衆)
(浚城濠得石碣有古篆十八其文曰龍舉頭猳掉尾羊/為兄猴作弟羊歸穴猴離次解者以殷乾寧三年丙辰)
(嵗代立乃龍舉頭也至乾祐辛亥嵗國亡乃猳掉尾也/殷子希範以己未嵗生又以開運丁未嵗薨乃羊歸穴)
(也殷子希崇壬申嵗生後/為江南所俘乃猴離次也)又民謡曰三羊五馬馬子離
羣羊子無舎識者謂湖南與淮南國祚實應之
　
　
　
　
　
　
　
　
　
　
　
　
　
　
　
　十國春秋卷六十九
欽定四庫全書
　十國春秋卷七十
　　　　　　　　　　　　　檢討呉任臣撰
楚四
　列傳
　　劉言　　　王逵　　　周行逢(子保權/)
劉言廬陵人也初事吉州刺史彭玕從玕奔楚事文昭
王為辰州刺史會恭孝王與弟爭國以土木功虐用靜
江兵士靜江指揮使王逵等因衆怨囘武陵黜留後王
子光贊已又逐節度使王孫光惠以言驍勇得蠻人心
欲迎立為帥(一云迎/為副使)言知逵等難制曰不往將攻我乃
單騎赴之旣至推言權武平留後俄而潭州將徐威作
亂南唐中主命邊鎬經畧朗州遷馬氏于金陵因并召
言言不行遣逵與行軍司馬何敬真等攻鎬大敗之言
遂盡取湖南故地惟郴連入于南漢奉表周朝以邀封
爵凡貢獻賣茶悉如馬氏故事又言長沙不可居請移
治所于武陵時周廣順二年也太祖皆許之乃升武平
軍在武安軍上除言節度使同平章事因以武安授逵
逵自以言己所迎立不肯為折節二人始稍稍不相能
逵謀曰言將可用者不過何敬真朱全琇爾召而殺之
言可取也是時南漢常擾梧桂宜䝉等州逵因紿言召
敬真等㑹兵攻敵言信之以敬真為南面行營招討使
全琇為先鋒使往㑹潭州兵至則陷逵計中見殺逵乃
舉兵襲朗州幽言别館尋殺之(歐陽五代史楚世家云/王進逵乃舉兵襲武陵)
(執言殺之不云/幽言今從通鑑)言鎮湖南凡三年先是朗人謂言為劉
齩牙(一作/齩樂)馬氏將亂湘中童謡曰馬去不用鞭齩牙過
今年及邊鎬俘馬氏鎬為言所逐而言亦被害
王逵(周世宗實録及歐陽五代/史皆作王進逵今從通鑑)武陵人少為靜江軍卒
事㳟孝王為靜江指揮使恭孝王之攻長沙也以逵為
先鋒及城陷命逵與副使周行逢帥所部兵千人營緝
長沙府舎執役甚勞兵皆愁怨曰囚免死則役作之我
輩從大王出萬死取湖南何罪而囚役為也且大王終
日酣歌寧知我輩作苦乎逵與行逢聞之相謂曰衆怨
深矣不蚤為計禍且及詰旦昧爽因擁衆以長柯巨斧
斫闗奔歸朗州恭孝王方醉不能省次日始遣將唐師
翥追之及于武陵師翥大敗而還逵遂黜留後王子光
贊而奉王孫光惠為節度使已又廢光惠送于唐推辰
州刺史劉言為帥而自為其副及邉鎬經畧朗州且徵
劉言朝逵白言曰武陵負江湖之險帶甲數萬安能拱
手受制于人鎬撫字無方士民不附可一戰擒也言乃
以逵與周行逢牙將何敬真張倣滿公益朱全琇宇文
瓊彭萬和潘叔嗣張文表十人皆署指揮使部分發兵
攻鎬于長沙鎬敗走言奉表臣周周以言為武平節度
使亦以逵為武安節度使未幾逵恃推立功謂言非我
不至此勢不為之下由是漸有隙而隂欲相圖矣先是
逵克潭州以何敬真朱全琇為靜江武安副使二人者
言驍將也至是敬真與逵不協謀同全琇作亂周行逢
謂逵曰劉言素不與吾輩同心敬真全琇又耻為公屈
盍早為之所逵曰微君言逵敢忘乎乃陽言南漢見侵
檄二將帥兵禦之言性椎不知其誑已即遣敬真全琇
往及至長沙逵謬為恭敬出郊迎宴飲連日多貽美伎
以餌之敬真等因淹留不進逵乘敬真醉使人詐為言
使者責以不亟禦冦專務荒宴命械歸西府全琇隨亡
去亦遣兵追獲皆斬首以狥廣順三年六月逵于是率
大兵攻武陵殺其指揮使鄭珓囚劉言于别室八月上
表于周誣言謀以朗州降唐衆共廢之且請移使府復
治潭州甲戌周太祖遣通事舎人翟光裔來湖南宣撫
即授逵武平軍節度使兼中書令無何言被殺顯德元
年四月逵又請使府仍徙朗州三年周世宗征淮南拜
逵南面行營都綂命攻唐鄂州逵素雄豪得志之後不
復拘禮節車服制度儗于王者時過岳州界團練使潘
叔嗣逵故時同列也待逵甚謹逵左右多就叔嗣求賂
叔嗣恡不與左右遂讒其短逵信而面詈之叔嗣慚恨
語其下曰逵戰勝而還吾屬無噍𩔖矣逵入鄂州方攻
下長山執唐將陳澤等二月叔嗣以兵襲朗州逵聞之
遽輕舟歸與叔嗣戰敗死(三楚新録曰逵領兵侵南越/留周行逢知留後事行逢因)
(謂所親曰王公必不返然以後事付吾者所謂以雲雨/資蛟龍也及逵至桂陽果為越兵所破僅以身免竟死)
(于路湖湘故事曰王逵奉詔伐呉有蜜蜂無萬數進逵/傘蓋周行逢内喜潛與潘叔嗣張文表等謀曰我覩王)
(公妖怪入傘他時忽落别人之手我輩處身何地我等/若三人同心共保馬氏舊基同取富貴豈不是男兒哉)
(周世宗實録云顯德三年二月丙寅朗州王進逵言領/大軍入淮南界庚寅言入鄂州界攻下長山寨癸巳荆)
(南髙保融言進逵自岳州領兵復歸本道又云潘叔嗣/為先鋒行及鄂州叔嗣囘戈襲武陵進逵聞之倍道先)
(入武陵叔嗣攻其城進逵敗走為叔嗣所殺通鑑考異/云逵命行營副史毛立為袁州營綂軍使潘叔嗣張文)
(表為前鋒軍次醴陵縣吏請具牛酒犒軍立不許叔嗣/文表因士卒之怒縛立送于行逄以兵叛告逵逵大懼)
(乘輕舟奔朗州叔嗣追至朗州殺之丁璹馬氏行事記/曰五月五日叔嗣殺逵于朗州諸説多不足据今從歐)
(陽史及十/國紀年)逵鎮湖南亦三年與言同初南唐有術士言
南楚氣色甚佳將有王氏起焉時除永州刺史王温中
主疑即其人遣使拜温征南將軍賜以印綬巾帶密于
巾中寘毒使至温拜命著巾俄腦裂而死未幾逵舉兵
襲長沙據之即其應也
周行逢朗州武陵人少無頼不事家人生産常犯法配
發靜江軍卒以驍勇累遷禆校王逵攻邊鎬行逢别破
益陽殺唐兵二千餘人執其將李建期當是時𨽻朗州
劉言戲下者指揮使十人咸以知兵名行逢能謀張文
表善戰潘叔嗣果敢三人多相須成功而行逢與王逵
則又情欵甚昵焉及逵為武安節度使拜行逢集州刺
史為逵行軍司馬逵與劉言有隙行逢為畫謀䇿遂襲
殺言逵據朗州行逢據潭州顯德元年拜行逢武清軍
節度使權知潭州軍府事潘叔嗣既殺逵或勸其入朗
州叔嗣曰吾殺逵救死而已朗地非吾利也乃還岳州
遣其客將李簡率朗人迎行逢為帥行逢入城自稱武
平留後告于周或請以潭州與叔嗣行逢曰叔嗣殺主
帥罪當死若與武安是吾使之殺主公也召以為行軍
司馬叔嗣怒稱疾不至行逢曰是又欲殺我矣乃陽以
武安與之召使至府受命至則遣人執之立庭下責之
曰汝為小校無大功王逵用汝為團練使一旦反殺主
帥吾未忍斬汝乃敢拒吾命乎遂殺之三年二月行逢
自稱武平武安留後奉表告周七月世宗授行逢武平
軍節度使制置武安靜江等軍事宋初加兼中書令建
隆三年十月卒追封汝南郡王行逢故農家子起微賤
知民間疾苦勵精為治公而無私壻唐德求補吏行逢
曰汝才不堪為吏吾今私汝則可矣汝居官無狀吾不
敢以法貸汝與之農具而遣之辟署僚屬皆取亷介之
士約束簡要吏民便之其自奉甚薄每曰馬氏父子窮
奢極靡不恤百姓今子孫乞食于人尚足效乎行逢以
坐事故面有文或請用藥滅之恐為朝廷使者嗤行逢
曰吾聞漢有黥布不害為英雄吾何耻焉又性勇果敢
於殺戮將士恃功驕慢者一以法繩之大將十餘人謀
為亂行逢召宴諸將酒半呼壯士曵下斬之一軍皆畏
服民過無大小俱死妻勛國夫人嚴氏諫曰人情有善
惡安得一槩濫殺行逢怒曰此外事婦人何知嚴氏不
悅紿曰家田佃户以公頗貴不力農請往視之至則營
居以老嵗時衣青裙押佃户送租入城行逢行止之不
從曰稅官物也若主帥自免其家何以率下一日行逢
往就之勞曰吾貴矣夫人何自苦嚴氏曰公思作户長
時乎民租後時常苦鞭抶今貴矣柰何忘壠畝間邪行
逢命羣妾强擁升肩輿嚴氏卒無留意因曰公用法太
嚴而失人心所不欲留者倉卒禍起田野間易逃死爾
行逢為之少損嚴氏秦人父廣逺仕馬氏為評事因以
女適行逢(通鑑作鄧氏三楚新録及宋/史作潘氏皆非今從九國志)行逢死而保權
立(案通鑑綱目顯德元年湖南大飢行/逢開倉賑之全活甚衆附記于此)
保權行逢子也初為武平軍節度副使行逢卒保權年
十一頗英爽有膽氣宋太祖授以起復檢校太尉朗州
大都督武平軍節度使先是行逢病革時召將吏以保
權屬之曰吾起隴畝為團兵同時十人皆以誅死惟衡
州張文表獨存然常怏怏不得行軍司馬吾死文表必
亂宜以楊師璠討之諸公善佐吾兒無失土宇必不得
已當舉族歸朝無令陷虎口至是建隆三年十二月文
表果作亂保權命師璠率衆討文表别遣使乞師于宋
會江陵髙繼冲亦先以其事聞明年春宋太祖遣中使
趙璲齎詔諭文表而保權之奏繼至乃遣山南東道節
度使慕容延釗為湖南道行營南面都部署宣徽院使
李處耘為都監率淄州刺史尹崇珂申州刺史聶章郢
州刺史趙重進判四方館事武懷節氊毯使張繼勲染
院副使康延澤内酒坊副使盧懷忠等南征又發安復
十州兵會襄陽師及江陵趙璲方至潭州而文表已大
敗于平津亭為師璠所執臠而食之保權牙校張從富
輩以為文表已平而宋師繼進不已懼為襲取相與拒
守延釗乃令閤門使丁德裕先路安撫比至城下從富
輩拒而不納盡撤部内橋梁沉舫伐樹塞路德裕以不
奉詔退軍以須久之延釗奏聞宋太祖遣中使來諭曰
本發大軍以拯爾難妖孽既殄是我有大造于爾反拒
王師何也爾無自取塗炭重擾生民急命延釗進師保
權出軍于澧州南未及交鋒望風而靡復還朗州焚廬
舎廩庫居人奔竄出谷城郭為之一空宋師因長驅克
朗州城獲從富于西山下梟首南市先是李處耘擇所
俘體肥者數十人令左右啗之黥其少徤者縱歸武陵
武陵人聞被擒者宋師相率臠食俱大恐而潰保權為
大將汪端所刧攜家屬亡匿江南岸宋將田守竒獲以
歸(時四年三/月壬寅也)于是武懷節分兵克岳州端猶擁衆冦畧
未幾亦就擒磔于市湖南悉平周氏鎮湖南凡二世八
年是役也宋得州十五(歐陽史作十州宋太祖紀/作州十四今從宋地理志)監一
縣六十六户九萬七千三百八十八保權至宋上章待
罪太祖優詔釋之賜襲衣金帶鞍勒馬茵褥銀器千兩
帛二千匹錢千貫授千牛衞上將軍葺京城舊邸院為
第令居焉仍命朗州增築汝南王行逢之墓乾德五年
保權累遷右羽林綂軍太平興國元年知并州賜錢三
百萬雍熙二年卒年三十四初行逢以滛祀為患管内
祠廟非前代有功及民者皆拆毁之及保權立酷信釋
氏毎嵗設大會齊僧者凡四所耗國用不貲又度僧建
寺無虚日復召羣僧于府中講唱自為執爐焚香以聽
見被緇之輩雖三尺童子必搶地伏拜之君子知其不
克永世焉又行逢將死時湖南婦女悉著不縫□名曰
散幅或謂福既破散其能久乎已而身歿地亡遂成符
䜟
論曰恭孝王之歸唐也湖南半壁已為唐有而將帥失
人乖于撫馭長沙釁起武陵揮戈遂使十餘年間區區
數州更易三姓佹得佹失興廢靡常戡亂保國端在人
謀寧不信哉
　
　
　
　
　
　
　
　十國春秋卷七十
欽定四庫全書
　十國春秋卷七十一
　　　　　　　　　　　　　檢討呉任臣撰
楚五
　列傳
　　武穆王德妃袁氏　　夫人陳氏　　夫人華氏
　　衡陽王夫人楊氏
　　文昭王順賢夫人彭氏
　　廢王夫人某氏
　　㳟孝王夫人苑氏
武穆王德妃袁氏衡陽王其所生也有殊色見寵于武
穆王累封德妃文昭王心怨衡陽王先立襲位日頗督
責于衡陽王母弟希旺且不為德妃禮德妃憂憤無所
出久之先希薨
夫人陳氏文昭王母也偕袁德妃華夫人事武穆王被
寵用事文昭王誕蓐時正與衡陽王同日及衡陽王先
立無遜辭夫人内懷觖望由是與德妃有隙
夫人華氏希杲母也希杲鎮桂州有善政文昭王疑忌
之夫人内懼願削封邑贖子罪王謬為慰藉而心實不
善也未幾夫人卒希杲竟不良死
衡陽王夫人楊氏長沙人武穆王時父謚為節度行軍
司馬夫人蓋其中女也(按薛氏舊五代史楊謚/仲女為衡陽王夫人)衡陽王
嗣位謚子昭憚用夫人故擢衡州刺史自以地連戚里
積財貨建大第二子俱為牙内都將少長豪富任氣凌
下士大夫多惡之及長沙兵亂指揮使陸孟俊怒曰楊
氏怙寵滅義為國患久矣於是族滅其家夫人竟不知
所終(孟俊滅昭惲之族而取其財時楊氏有女美獻于/王弟希崇及周將韓令坤入楊州希崇以楊氏女)
(遺令坤令坤嬖之後孟俊仕于唐為今坤所擒將械送/于周主楊氏女在簾下忽捶膺慟哭曰孟俊在潭州殺)
(妾家二百口今日請/復其寃令坤乃殺之)
文昭王順賢夫人彭氏父玕官唐吉州刺史梁開平末
為呉所敗帥衆奔武穆王武穆王憐其忠表領郴州且
為文昭王娶其女文昭王繼立彭氏累封秦國順賢夫
人天福二年薨夫人貌寢陋而治家有法文昭王頗嚴
憚之及歿後王始縱情聲色為長夜之飲國事遂至中
衰先是夫人常上香報恩禪院報恩僧問曰夫人何家
婦女夫人以其辭之忽也遽索檐子疾歸且以其言告
文昭王王笑曰此釋氏禪機耳何不答以彭家女馬家
婦則禪機立解矣夫人慚服曰是妾無見性之過也其
通逹多此𩔖
廢王夫人某氏恭孝王陷長沙廢王率夫人與王子匿
于慈堂已而廢王遇害夫人亦被杖死市中國人傷之
恭孝王夫人苑氏桃源人相傳齊大夫苑何忌之後夫
人素有賢行廢王時恭孝王調朗州丁壯為鄉兵且造
戰艦將攻潭州夫人諫曰兄弟相攻勝負皆為人所笑
恭孝王不聽已而王贇等大破朗兵于僕射河恭孝王
輕舟遁歸夫人泣曰禍將至矣余不忍見也赴井而死
　　武穆王弟賨　　存
賨武穆王弟也性沉勇知書史初從秦宗權于淮西為
盜已又事孫儒為百勝指揮使儒敗賨為呉兵所執吳
武忠王收儒餘兵號黑雲都署賨指揮使賨從呉武忠
王數有功未常自矜(新唐書云與錢/鏐戰數有功)夜臥常有光怪武
忠王心愛之從容問賨誰家子賨曰馬殷弟也武忠王
大驚曰汝兄貴矣吾今歸汝可乎賨不對他日又問之
賨泣謝曰臣孫儒敗卒幸公待以不死非殺身不足報
湖南隣境朝夕聞殷動靜足矣不願去也武忠王嘆曰
昔吾愛子之貌今吾得子之心矣然勉為吾合二國歡
通商賈易有無以相資亦所以報我也厚禮遣賨歸武
穆王殊出望外大喜表賨武安節度副使居久之武穆
王議入貢天子賨曰楊王地廣兵强與吾郡接不若與
之結好大則緩急可援小亦通利商旅武穆王作色曰
楊王不事天子一旦朝廷致討罪且及吾汝休矣當置
此論勿道開平末武穆王開天䇿府以賨為左相俄為
朗州留後尋拜永順軍節度使同平章事天成初武穆
王建楚國改賨靜江軍節度觀察使唐明宗制曰爾賨
名尊四輔位冠三師旣非品秩升遷難以井田增益時
人以為多溢語云(北夢𤨏言以賨/為爾未詳是非)
存亦武穆王弟從武穆王征討積功至永州刺史開平
中會靜江節度使李瓊卒武穆王以存知桂州事已而
王開天䇿府命存為右相未幾領永順軍節度使送王
女于廣南後數年攻呉上髙俘獲有功無何卒
　　武穆王子希振(子光/惠)希旺　　　　　　希杲
　　希瞻　　　　　　希能　　　　　　希貫
　　希隱　　　　　　希濬　　　　　　希知
　　希朗
希振武穆王嫡長子也厯官至武順節度使加侍中工
詩句躭吟咏常延詩僧虚中于齋閣酬答不厭頗築别
墅憩息以為樂虚中常題其池亭云嘉魚在深處幽鳥
立多時蓋紀其實也衡陽王故希振庶弟用母寵得立
希振遂棄官為道士清泰中卒葬長沙之陶浦掘得石
碣其文曰亂石之壤絶世之岡谷變庚戌馬氏無王蓋
馬氏諸子于辛亥嵗遷江南而其國之變實在庚戌也
希振子光惠
光惠廣順初為王逵等所推權武平節度使而逵與何
敬真及諸軍指揮使張倣參決軍府事恭孝王具以狀
言於唐唐中主遣使以厚賞招諭逵等納其賞縱其使
不答其詔唐亦未敢詰也然光惠性愚懦嗜酒廢事不
能服衆心未幾仍為所廢送金陵
希旺衡陽王同母弟也官至親從都指揮使文昭王怨
衡陽王先立及嗣位頗督責希旺不為禮希旺母袁德
妃請納希旺官為道士文昭王不許罷其軍職令居竹
屋草門不得預兄弟燕集會德妃薨希旺亦憂憤而卒
希杲武穆王第(闕/)子也文昭王時累官靜江節度使同
平章事希杲有善政監軍裴仁煦數讒其短於王且言
希杲收衆心不圖將有尾大之患王心動會南漢侵蒙
桂二州文昭王自將兵詣桂州希杲不自安屬母華夫
人逆王子全義嶺謝曰希杲為治無狀致冦戎入境辱
殿下親渉險阻皆妾罪也願削封邑洒掃掖庭以贖希
杲罪王曰吾久不見希杲聞其治行尤異故來省之無
它也頃之漢兵引去徙希杲知朗州仍領靜江節鎮如
故久之加侍中後十年希杲復得朗人心文昭王數數
令人伺動靜希杲愈益懼稱疾求歸不許俄遣醫視疾
因酖殺焉朗人莫不悲之
希瞻武穆王庶子也天成三年監袁詮軍敗荆南兵于
劉郎洑有功未幾授靜江軍節度使會恭孝王與嗣王
希廣爭國二王皆希瞻兄也遣使切諌繼以痛哭二王
不從希瞻知馬族必覆不勝其憂疽發于背卒
希能武穆王子也國亡歸唐居揚州及周陷揚州下詔
安撫已而揚州復入于唐希能等遂歸周授左屯衞大
將軍
希貫武穆王第(闕/)子國亡入唐同希能等居揚州後歸
周授千牛衞大將軍
希隱武穆王第(闕/)子也(通鑑云少子今/從五代史之序)文昭王立署希
隱靜江軍節度副使是時恭孝王與嗣王希廣交兵南
漢中宗乘其衰也密遣内侍使呉懷恩為西北招討使
屯南境以伺進取嗣王亦命指揮使彭彦暉屯龍峒備
之會恭孝王自衡山遣使擢彦暉為桂州都監在城外
内廵檢使判軍府事希隱心惡之潜遣使檄䝉州刺史
許可瓊來桂州懷恩遂進據䝉州侵桂管西南大擾希
隱可瓊不知所為但相與飲酒對泣南漢中宗乃遺希
隱書曰武穆王奄有全楚富强安靖五十餘年正由三
十五舅三十舅兄弟尋戈自相魚肉舉先人基業北面
仇讎今聞唐兵已據長沙竊計桂林繼為所取當朝世
為與國重以昏姻覩茲傾危忍不赴救已發大軍水陸
俱進但令相公舅永擁節旄常居方面希隱得書與僚
佐議降支使潘𤣥珪以為不可未幾懷恩奄至城下希
隱率將士斬闗奔全州嶺北之地遂盡為南漢所有希
隱後入唐已又歸周授節度行軍司馬
希濬武穆王第(闕/)　子也國亡入唐隨兄希崇居揚州
顯德三年周世宗下揚州優詔安撫未幾揚州復為唐
地希崇率兄弟等歸周周授希濬節度行軍司馬終于
其職
希知武穆王第(闕/)　子同兄弟十七人歸周官節度行
軍司馬久之卒
希朗武穆王少子也國亡降唐已而又入于周周世宗
授希朗行軍司馬武穆王子凡三十餘人今見史籍者
衡陽四王而外希振希旺希杲希瞻希崇希能希貫希
隱希濬希知希朗不過十餘人而已
　　文昭王諸子　　廢王諸子　　恭孝王子光贊
文昭王子失其名數恭孝王陷長沙時馬軍指揮使李
彦温與戰棹指揮使劉彦瑫同奉王子趣袁州奔唐後
終于金陵
廢王子亦失其名數朗兵陷長沙時王子匿于慈堂不
得出後不知其所在李彦温劉彦瑫又别奉王衆子奔
唐終于金陵
光贊恭孝王子也恭孝王趣長沙留光贊守朗州已而
長沙旣陷署光贊武平軍留後命何敬真為朗州牙内
都指揮使帥兵戍焉及王逵之亂推光贊從兄光惠知
州事光贊遂被黜
　
　
　
　
　
　
　
　
　
　
　
　十國春秋卷七十一
欽定四庫全書
　十國春秋卷七十二
　　　　　　　　　　　　　檢討呉任臣撰
楚六
　列傳
　　張佶　　蔣勛　　姚彦章
張佶長安人初為宣州幕僚惡觀察使秦彦為人棄官
去過蔡州秦宗權留為行軍司馬佶謂忠武軍將劉建
鋒曰秦公剛鷙而猜忌亡無日矣吾屬何以自免建鋒
方自危遂深相結納佶後在孫儒軍為指揮使儒敗衆
推建鋒為節度使及陳贍殺建鋒羣推佶為帥佶將入
府乘馬輒踶齧傷佶髀佶卧病語諸將曰吾非汝主也
馬公英勇可共立之諸將乃共殺贍迎武穆王於邵州
武穆王至佶乘肩輿入府武穆王拜謁庭中如平時佶
隨召武穆王上乃率將吏下北面再拜以位與之已代
武穆王將兵攻卲州居數年武穆王奏升朗州為永順
軍表佶節度使終於其官
蔣勛者本唐邵州指揮使乾寧時武穆王與劉建鋒引
兵至澧陵勛同鄧繼崇將歩騎三千守囘龍闗武穆王
先至闗下遣使詣勛勛等以牛酒犒師武穆王使説勛
曰劉龍驤智勇兼人術家言當興軫翼間今將十萬衆
精鋭無敵而君以鄉兵數千拒之難矣不如先下之取
富貴還鄉里不亦善乎勛然之謂衆曰東君許吾屬還
士卒皆懽呼棄旗幟鎧仗遁去武穆王因徑度囘龍焉
已而勛求邵州刺史不得據州以亂武穆王遂攻破定
勝寨帥師城下討之
姚彦章汝南人少沈勇有智略累官湖南聽直軍將節
度使劉建鋒死軍中推張佶為帥佶以馬傷左髀遣彦
章迎武穆王於邵州武穆王猶豫未行彦章曰公與劉
龍驤張司馬一體人也今龍驤遇禍司馬傷髀天命人
望舍公誰屬哉時不可失願公勿疑武穆王乃意決徑
詣長沙及事定彦章請取衡永道連郴五州且薦李瓊
可大用武穆王悉從其言果刻期而湖南平授彦章澧
州刺史尋署静江行軍司馬乾化初遷寧逺節度副使
權知容州㑹劉巖兵冦容州彦章不能守徙州民及府
庫奔長沙已又攻呉鄂州無功居數年辰漵蠻作亂彦
章指授方畧悉削平之天成中武穆王建楚國文武進
官有差彦章以功拜左丞相
論曰佶甘心北面折節英雄推賢讓能司馬其有之矣
彦章具述天人指畫進退賛襄之力居多勛雖不終而
開國撤備實啓霸圖要之皆武穆功臣也
　　許德勲　　李瓊　　秦彦暉　　王環
　　高郁
許德勲(闕/)　人事武穆王為大將唐昭宗時淮南約武
穆王共絶朱全忠德勲曰全忠雖無道然挾天子以令
諸侯明公奉王室未可輕絶也時謂德勲知大體天復
三年領兵畧地荆南還過岳州諭刺史鄧進忠禍福進
忠以城來附舉族遷長沙武穆王改進忠衡州即以徳
勲為岳州刺史天祐二年淮南取岳州德勲奔還開平
初長沙兵㑹荆南伐雷彦恭時淮南將冷業李饒綂兵
救朗州武穆王命德勲拒之德勲先使善泅者五人以
木枝葉覆其首持長刀巨斧浮江而下中夜犯業營猝
舉火譁聲若雷淮人殊不測一軍盡驚擾德勲乃麾大
軍進擊大破之追至鹿角鎮擒業又破瀏陽寨擒饒隨
掠上高唐年數十壁斬業饒長沙市中久之拜右丞相
呉使苗璘王彦章統水軍來冦岳州武穆王命德勲將
兵禦於君山德勲謂左右曰呉人掩吾不備見大軍驟
至必鳥獸散師無益也乃匿水軍於角子湖使王環夜
伏戰艦二千艘屯揚林浦以絶呉歸路遲明呉人進軍
荆江口將㑹荆南兵來攻岳州師出道人磯德勲命戰
棹虞候詹信帥輕舟三百潜邀呉軍後而已以大軍壓
其前先後夾擊鏖戰一晝夜呉師大敗斬獲無筭鹵璘
與彦章以歸已而呉人求和武穆王許遣二人還廣陵
即令德勲餞之德勲語之曰楚國雖小舊臣宿將故在
也願呉朝勿以為念它日竢衆駒争皁棧後可圖耳時
武穆諸子驕奢故德勲及之未幾加侍中卒子可瓊有
傳
李瓊(三楚新録/作李勲誤)故孫儒軍將儒死從武穆王入湖南𨽻
帳下為親從都副指揮使驍勇饒膽畧冠絶一時及武
穆王詣潭州知軍府事留瓊代攻邵州光化元年姚彦
章薦瓊可為大將署為嶺北七州遊奕使將兵攻衡州
斬楊師遠有功已圍永州唐世旻走死明年又攻郴州
殺其守將陳彦謙進攻連州魯景仁自殺不一嵗連邵
郴衡道永六州悉平皆瓊力也未幾桂管劉士政懼師
入其境命親校陳可璠王建武等率兵守全義嶺武穆王
遣使聘於士政至境上可璠閉闗不納武穆王怒令瓊
與秦彦暉將兵七千攻之㑹可璠掠縣民耕牛以犒軍
縣民怨甚願為前鋒鄉導宻言西南有小徑距秦城裁
五十里可通單騎瓊統步騎兵三百銜枚夜襲秦城踰
垣而入遂擒建武還比明􁧡以匹練造可璠壁下示之
可璠猶未信斬其首投壁中桂人皆震恐瓊因勒兵進
擊鹵可璠及其將士三千人悉阬之隨引兵趣桂州自
秦州南二十餘壁望風奔潰遂廹士政降盡取其所屬
桂宜巖栁象五州之地亦瓊力也武穆王嘉其功即遷
瓊桂州刺史未幾表為静江軍節度使已加同平章
天祐二年卒瓊善飲食每一飯肉十數斤割大臠而啖
之軍中謂之李老虎先是桂州兒童每聚戲輒呼曰大
蟲來號呼而走及瓊拔桂管識者以為應
秦彦暉秦宗權之族弟也初與武穆王等從孫儒掠地
淮南已而事王為親校當李瓊破桂州時彦暉同為大
將綂諸軍實在行所斬捕功已多改在城都指揮使開
平初淮南將劉存等帥師擾邊武穆王命彦暉率水軍
東下彦暉與存戰於越堤淮南師敗績存等屢不勝遺
書武穆王求和王欲許之彦暉曰淮人多詐將怠我師
不可信急擊之夾水而陳存遥呼曰殺降不祥公獨不
為子孫計邪彦暉曰賊入吾境而不擊奚顧子孫麾兵
大進鹵存等遂拔岳州未幾㑹荆南兵攻朗州時朗帥
雷彦恭引沆江環州城以自守彦暉使禆將曹徳昌帥
壯士夜入自水竇内外舉火相應彦暉鳴金鼓大譟壊
門而入彦恭奔廣陵遂執其弟彦雄等以還於是澧州
向瓌辰州宋鄴漵州昌師益等盡統溪洞諸蠻來附不
數年湖南畧平彦暉功為最焉後累官(闕/)　　　卒
王環為人勇悍善兵法從武穆王數征討有功乾化中
授岳州都指揮使時刺史許德勲將水軍廵邊夜分南
風暴起環乘風趣黄州以䋲登城徑奔州署執呉刺史
馬鄴大掠而回德勲曰鄂州將邀我奈何環曰我軍入
黄州鄂人不知奄過其城彼方自救不暇安敢邀我乃
展旗嗚鼔揚帆大進鄂人殊出不意果恇擾不敢逼天
成三年改六軍副使與荆南戰於劉郎洑荆南大敗請
和武穆王讓環不即取荆南環曰江陵在中朝及呉蜀
之間四戰之地也宜存以為吾扞蔽安可徒快一時心
而自失唇齒之形乎王以為識時勢大悦之環前後凡
六破呉兵再破荆南兵聲震一時環每戰身先士卒與
衆同甘苦常置鍼藥在左右戰罷索傷者於帳前親為
傅治士卒𨽻戲下者相賀曰吾屬得死所矣故所向克
㨗不數年卒子贇有傳
高郁揚州人明敏多筭乾寧初武穆王為湖南留後以
郁為謀主署都軍判官心相得也王初畏淮南荆南廣
南之強議以金帛結之郁曰成汭地狹兵寡不足為吾
患劉龑志在五管而已楊行宻公之仇讐雖以萬金賂
之不能得其歡心莫若上奉天子下撫士民訓卒厲兵
以修霸業則誰與為敵矣於是王始修貢京師四境寧
輯開平時郁復勸王自京都至襄唐郢復等州徧置邸
務售茶利幾十倍又令民得自造茶以通商旅而収其
算嵗入凡萬萬計郁又私計湖南為商旅輻凑之地地
多鉛鐵諷王鑄鉛鐵錢與銅錢間行商旅出境無所用
鈆鐵錢悉易它貨而去百貨流通國日益以富復命民
輸税者用帛代錢湖南民素不習蠶桑事至是機杼遂
絜於呉越武穆王地大力完得邀封爵以與諸鎮抗者
郁謀居多而内外疾郁功者亦人人得甘心之矣先是
唐莊宗入洛武穆王遣子文昭王入貢莊宗愛其警敏
佯言曰比聞馬氏當為高郁所奪有子如此郁安能得
之南平王季昌亦屢造流言以間郁不可得乃寓書衡
陽王希聲盛稱郁功名願為兄弟葢衡陽王時為節度
副使居中用事也復令諜者語之曰高公聞楚用郁大
喜以為亡馬氏者必郁衡陽王素愚輒以為然而文昭
王又以莊宗言為疑頗懷去郁意天成中㑹國戚楊昭
遂謀代郁有日矣數數讒郁之短衡陽王因乘間見武
穆王請誅郁且言郁奢僣不法外結鄰藩不除將有尾
大患王曰成吾大業者郁也汝休矣勿為此言衡陽王
固請罷其兵柄乃左遷郁行軍司馬郁怒曰吾事君王
久矣亟營西山將老焉猘子漸大行能咋人衡陽王聞
之益怒四年七月矯令殺郁於府舍牓諭中外誣郁謀
叛并誅其族黨武穆王老不復省事莫知郁死是日大
霧四塞王怪之語左右曰吾昔從孫儒儒每殺不辜多
致兹異豈馬步獄有冤死乎已而吏以狀白王拊膺大慟
曰吾老耄政非已出使勛舊横罹寃酷顧近侍曰吾亦
不久於此矣郁有才而性貪頗尚奢侈常以所食井不
潔用銀葉䕶其四方命曰拓裏故忌者得乗其機害之
又辰州民向氏者因爇火燒起一龍四面風雷急雨不
能撲滅尋為煨燼而角不化瑩白如玊向氏寳而藏之
郁以價強取之有術士曰高司馬其禍乎安用不祥之
物以速戾未幾遂被誅郁後於隂晦之日多見形為祟
論曰楚介在蠻方北臨呉㑹南偪嶺表中間江陵征討
捍禦故非諸臣莫為功許李秦王皆桓桓虎臣允矣千
城之選也郁劻勷帷幄富國裕財雖古之訃然何加焉
横遭屠僇自弃忠良鳥盡弓藏痛深行路哀哉
　　李唐　　　楊定真　袁詮　　　吕師周
　　苑玫　　李鐸　　　何致雍
李唐素𨽻武穆王戲下為牙將秦彦暉等平嶺北唐與
張圖英實副之未幾破永州即遷唐永州刺史明年進
攻道州是時蔡結據道州伏蠻兵於箐隘以待唐兵唐
先為所敗因撫膺思曰蠻所恃者獨山林險阻處耳若
平地烏能勝我由是順風縱火光燎於天四望無際不可
嚮邇道州蠻皆鳥獸散唐遂陷道州斬結首霸業之興
稱名將者唐為許德勲李瓊之亞
楊定真事武穆王為静江軍使開平初淮南將劉存等
入冦兵容甚盛王頗有懼色定真賀曰我軍勝矣王問
故定真曰夫戰懼則勝驕則敗今淮南兵直趨吾城是
驕而輕敵也而王有懼心是以知其必勝後果獲存殺
之王服其有先見俄遷水軍都指揮使乾化時呉將陳
璋冦岳州執刺史苑玫王命定真統師往救璋卒無功
而遁後不知所終
袁詮武穆王時為六軍使與副使王環敗荆南兵於劉
郎洑有功及衡陽王薨詮與潘約等迎文昭王於朗州
以正嗣位倉卒之時軍府鎮定詮與有力焉後累官(闕/)
　　　久之卒
吕師周揚州人也豪健義俠粗通緯候兵書父珂事呉
武忠王拜黑雲都指揮使珂卒師周代之(路振九國志/云師周代父)
(為黒雲都指揮使歐/陽史作袁州刺史非)𢎞農王時師周將兵屯上高自言
三世將家懼不能免常恣為盃酌與酒徒聚飲醉則起
舞悲歌慷慨泣下𢎞農王聞之疑其有異志使人偵
動静師周益懼謂裨將綦母章曰吾與楚人為敵境吾
常望其營上雲氣甚佳未易敗也吾聞馬公長者待士
有禮吾欲逃死於楚可乎章曰公自圖之章舌可斷語
不泄也師周以兵獵境上來奔章縱其孥隨之武穆王
聞師周至大喜曰吾方南圖嶺表得此人足矣以為馬
歩軍都指揮使率兵攻嶺南與清海節度使劉隱十餘
戰盡取昭賀梧䝉龔富六州表授師周昭州刺史後二
年辰州蠻宋鄴冦湘鄉漵州蠻潘金盛㓂武岡武穆王
檄師周將衡山兵拒之師周攀藤縁崖引兵入飛山洞
襲金盛營擒送武岡隨移兵擊鄴鄴與蠻昌師益帥衆
來降蠻洞悉平師周後以病卒
苑玫蔡州人武穆王時積功至指揮使撫州危全諷攻
洪州乞師於武穆王王命玫㑹袁州刺史彭彦章出師
援之未幾為淮南將米志誠所破已而遷岳州刺史淮
南節度副使陳璋來襲岳州遂執玫以去玫敢勇多膽
氣竟以數竒至於敗
李鐸事武穆王為從事起家都綂判官及開國承制置
官屬改鐸為司徒衡陽王用藩鎮之儀仍為判官文昭
王立天䇿府學士鐸亦與其選
何致雍賈人子也幼而英爽好學常隨從父泊舟皖口
從父夢有人若官吏狀乗馬冠葢數往來岸側㸃録舟
中人物之籍俄一人自後呼曰何僕射在此勿遽驚之
對曰諾不敢已而從父寤訪舟中人無一何姓者翌日
風濤大作旁舟多覆没惟致雍舟如故從父謂致雍曰
我家世貧賤吾復老矣何僕射必汝也善自愛未幾致
雍受知武穆王起家節度判官及王開國除致雍户部
侍郎翰林學士文昭王為武安節度使復改致雍判官
累職檢校僕射卒於官竟如皖口神之言致雍善文章
所著天䇿寺碑銘楚人常稱道之(今傳者有曰乃克桂/林乃襲荆渚彼岳之)
(陽全師而/取云云)
　　黃損　　潘起
黃損不知其何郡縣人武穆王時官兵部侍即王既即
世遺令諸子昆弟相繼諸將議發兵守邉徼然後舉䘮
損曰吾䘮君有君何備之有因勸衡陽王宜遣使朝廷
及諸鎮告哀稱嗣正其始終人皆多損識大體云
潘起(一作闕/玘)　人仕武穆王累官静江節度判官吏部
侍郎性戅直不少假借衡陽王居䘮日殺雞五十為膳
及發引猶頓食雞臛數器起譏之曰昔阮籍居䘮而食
蒸豚世豈乏賢邪文昭王立天策府學士起亦與十八
人之列
　
　十國春秋卷七十二
欽定四庫全書
　十國春秋卷七十三
　　　　　　　　　　　　　檢討呉任臣撰
楚七
　列傳
　　彭玕　　唐世旻　　劉昌魯　　龎巨昭
彭玕(江南野史作玕又作旰九國/志亦作玕今從通鑑唐書)世為廬陵人(通鑑云/赤石洞)
(蠻今從江/南野史)當唐末時天下阻兵以門籍為胥吏有大志
常怏怏不樂於吏事同曹多心厭之一日同曹吏李氏
者私集儕屬燕飲而玕不之召自往赴之見十數輩已
畢㑹而李不具饌玕知其忌已也陽遺席帽去行數里
復來取帽見同曹吏飲啗自如遂含笑走嘆曰大丈夫
當取富貴列鼎爼食何必狎此鼠軰而聚飲啜乎玕婦
聞之曰請以箱奩資易酒饌以致報何如玕從之於是
治供具盡召李氏坐中主客酒酣謂衆客曰玕不才不
能從事諸君請自此決退耕壠畝矣旣歸鄉里有山名
王嶺益破家鬻産冶鐵為兵宰牛練楮為甲胄與兄弟
倡率義師以自衛鄉黨為名得勇力無賴者五百餘人
玕乃立偏裨設號令雄於一鄉㑹羣盗數千掠撫州時
鎮南節度使鍾傳統江西八郡不能制而南城人危全
諷兄弟亦起義師連玕併力攻之斬其賊帥衆盜遂奔
潰傳聞之表全諷撫州刺史玕吉州刺史玕歸本州益
廣城池務農訓兵尤禁博錢玕常切齒李氏至是隂令
博於其家盡誅其妻子數十人有裨將袁大蟲等私語
曰使君今位重皆吾輩力也而諸將竟無分禄之地奈
何玕聞之因大雪伏甲幕下夜㑹諸將飲酒醉盡殺之
其急眦睚𩔖如此及傳死洪州已入於淮南玕獨強項
不為屈通好武穆王以乞援師復與全諷及信州危仔
昌䖍州盧光稠等深相結納圖進取江州未幾與淮南
將周本逆戰象牙潭為本所敗玕退走命兄弟輩立寨
於新淦二十里風岡拒之時寨中得玉笥山道士劉守
真能驅役鬼神每淮兵掠寨守真噀水調角風雨雷電
忽然而起淮人頗畏之一夕守真死玕連戰不利弃寨
而還已又舎州退保朱川盡徙百姓户口千餘家奔
郴衡武穆王表玕郴州刺史(一云又/改全州)且為文昭王娶
其女兄弟皆涖縣邑迨十年而玕卒玕通左氏春秋
嘗募求西京石經厚賜以金揚州人至相語曰十金易
一筆百金易一篇况得士乎故士人多往往依之玕殁
後蠻人龍寳光者裂裳為旗呼内外曰有欲返江南者
請從此行凡得數百户執大斧長刀以走追者不敢逼
初玕來湖南時呉人掘其先世之冡惟見大蛇長二丈
許目未開遂殺之最後馬氏遷金陵江南餘民多隨之
入唐惟玕子孫恥而不返人多稱其賢焉
唐世旻字昌圖零陵人素驍勇狀貎英偉眼環齒露黄
巢起世旻團結鄉兵自捍劉建鋒同武穆王入潭州時
舉為永州刺史已而據州不服王命李唐等攻永州殺
其守將鄭封城陷世旻力戰死之民頗思世旻保障功
搏象以祀
劉昌魯鄴人也唐僖宗時黄巢冦嶺南昌魯為高州刺
史帥羣蠻據險拒之巢衆不敢入唐嘉其功擢本州防
禦使及南平王劉隱奄有嶺南命弟陟攻高州且數召
昌魯欲籍其家昌魯輒大破之然自度非隱敵乃刺血
致書武穆王具述懸急請歸於王王大喜遣捉生指揮
使張可求(湖湘故事/作可球)部轄兵馬於界首應接三千餘口
來歸時王命姚彦章迎龎巨昭於容州亦令彦章至高
州趣可求早發昌魯至長沙王署為永順軍節度副使
無何卒於官(廣東志云乾化三年劉巖擊取/高州殺劉昌魯此志之誤也)
龎巨昭(湖湘故事/作巨曦)本唐末邕容等州防禦使(一云容/州刺史)累
遷寧逺節度使開平末南平王劉隱遣弟陟攻容州巨
昭力拒之得解去因遣小吏間路納欵於武穆王王命
澧州刺史姚彦章領馬歩軍八千人迎之時容南指揮
使莫彦昭説巨昭曰湖南兵逺來罷乏宜棄城潜山谷
待之彼入城而我以全軍掩其不備楚將可擒也巨昭
曰吾中宵獨占氣象馬氏合五十餘年興霸湖外今雖
勝後必成仇讎不若具牛酒逆之便彦昭不從是夜斬
彦昭於私第以降彦章至高州遣兵䕶巨昭之族及士
卒千人歸長沙巨昭善星緯之學或問湖南淮南國祚
長短巨昭曰自今以後馬氏當五主楊氏當三主葢得
之童謡云後皆如其言
論曰彭玕舍呉奔楚為國姻戚夫固有天意存焉世旻
徇城不屈與玕較殊保障之功似亦足多者昌魯巨昭
去就斷然能擇其主倘所謂知廢知興者非歟
　　拓跋恒　　徐仲雅　　劉勍　　張少敵
　　廖匡圖(弟匡齊/)
拓跋恒本姓元避景莊王偏諱改今姓少以才學見稱
武穆王時以學士兼僕射衡陽王罷建國之制降稱節
度判官文昭王開天䇿府乃以廖匡圖李𢎞臯等十八
人為天䇿府學士而恒首與其選匡圖輩多佻薄飲酒
歡呼語涉狎昵獨恒沈黙長者切直強諌天福八年文
昭王用孔目官周陟議令常税外大縣貢米二千斛中
千斛小七百斛恒上書曰殿下長深宫之中藉已成之
業身不知稼穡之勞耳不聞鼔鼙之音馳騁遨遊雕墻
玉食府庫盡矣而浮費益甚百姓困矣而厚斂不息今
淮南為仇讎之國番禺懷吞噬之志荆渚日圖窺伺溪
洞待我姑息諺曰足寒傷心民怨傷國願罷輸米之令
誅周陟以謝郡縣去不急之務減興作之役無令一旦
禍敗為四方所笑王大怒它日入謁王呼閽者止恒曰
吾不欲見此人勿復内也恒對客將歐𢎞練惆悵者久
之王益怒遂謝絶恒及卧病始思恒言以為忠召之託
以廢王希廣希廣文昭王同母弟也文昭王既薨衆莫
知所立而是時恭孝王希萼為武平節度使於諸弟為
最長恒語都指揮使劉彦瑫曰三十五郎雖判軍府
之政然三十郎居長請遣使以讓之不然必起争端彦
瑫等卒立廢王恒又數勸廢王以位奉其兄王復不從
恒於是與張少敵皆稱疾杜門不出居數年恭孝王果
争國湖南大亂及邊鎬入醴陵恭孝王母弟希崇命恒
奉牋詣軍門降恒歎曰吾久不死乃為小兒送䧏狀後
希崇入南唐恒不知所終
徐仲雅字東野其先秦中人徙居長沙有雋才長於詩
文起家昭順觀察判官文昭王開天策府以僚佐拓拔
恒等十八人為學士仲雅年十八與其列焉楚人以為
榮時湖南豪靡侈汰上下成風仲雅因語及公府制度奢
僣太過引典故以規正之文昭王為首肯而卒不能用
及廢王希廣之變仲雅閉門不出唐邊鎬入潭州益屛
迹荒遯不免凍餒周行逢為武安節度使非能真知仲
雅也而浮慕其名署為節度判官仲雅曰行逢昔趨事
我奈何以幕吏辱我辭以疾行逢固廹脅之面受文牒
仍辭不往行逢怒放之邵州既而召還㑹行逢誕生日
諸道各遣使致賀行逢有矜色謂仲雅曰吾奄有湖湘
兵強俗阜四鄰其懼我乎仲雅曰公部内司空滿川太
保徧地孰敢不懼葢譏其署官冗濫也(初王逵起兵能/應募者置司空)
(太保以誘自是武陵村落廛市/豪横之輩稱司空太保者無筭)未幾行逢大宴僚吏席
間呼音多誤仲雅性滑稽戲曰不於五月五日剪舌致
使乖錯如此行逢大怒復放之邵州以仲雅故名望未
敢加誅仲雅結廬山寺暇日覩羣僧剝椶樹咏以見志
曰葉似新蒲緑身如亂錦纏任君千度剝意氣自衝天
其負氣不屈皆此𩔖也
劉勍者史失其何郡人累官静江指揮使當文昭王時
溪州刺史彭仕然引蠻兵冦辰澧州勍同廖匡齊帥兵
搗溪州仕然走保山砦危巖斗絶不可猝登勍造作梯
棧圍之三匝匡齊力戰死而勍度無可如何因風投火
繼以火矢燔其營寨仕然窮廹竄入溪錦萬山中勍復
爇火赭山仕然始遣子師暠送欵勍班師長沙王乃徙
溪州於便地官仕然刺史而立銅柱以表後世改勍錦
州刺史是役也平蠻之功以勍為第一
張少敵永順節度使佶之子也文昭王時官都指揮使
與袁友恭同為王所親宻安州李金全襄州安從進叛
晉高祖詔王出兵王遣少敵以舟兵趨漢陽漕米五萬
斛饋軍金全等敗少敵乃旋居無何文昭王即世將吏
議所立時恭孝王知永州事於諸弟齒為差長少敵請
迎之而劉彦瑫李𢎞臯等固欲立天䇿府都尉希廣且
言都尉為嫡嗣當襲位少敵曰國家大事非一途可拘
也變而能通斯能持久何嫡庶足云乎永州齒長而性
剛必不為都尉之下明矣且與武陵九溪蠻往來相得
甚歡必引蠻軍為亂若奉都尉當思長䇿以制永州使
帖然不動不然社稷危矣彦瑫等不能從少敵退曰禍其
始此乎稱疾不出
廖匡圖(歐陽史避宋/諱作光圖)䖍州䖍化人父爽事鎮南軍留後
盧延昌為將延昌表於梁授爽韶州刺史武穆王時為
廣南所攻舉族來奔部曲隨至者數千人王以其豪而
衆多將拒不納或諌曰廖者料也馬得料必肥是家國
强霸之兆何拒為王遂遇以恩禮表爽為永州刺史匡
圖故年少善文辭授江南觀察判官文昭王時選為天
䇿府學士與徐仲雅李𢎞臯等同在十八人之列居數
年卒於官有集一卷匡圖弟匡齊以功署決勝指揮使
㑹溪州蠻作亂匡齊戰死文昭王遣弔其母母不哭謂使
者曰廖氏三百口受王温飽之賜舉族効死未足以報
況一子乎願王無以為念文昭王以母為賢厚恤其家
論曰拓拔恒批鱗切諌不愧古之遺直仲雅秉志靡屈
卒全始終勍溪州之役無讓伏波而勒銘銅柱侈矣少
敵嗣位之議利害瞭然綽有厥父風若廖氏一家彬彬
文武或殉其軀於文昭殆有榮施焉
　　丁思覲　　戴偃
丁思覲者(通鑑作思瑾五代史補/作思僅今從歐陽史)失其世系文昭王牙
將也累官天䇿副都軍使是時中原大亂文昭王奢欲
無厭縻費工作思覲上書切諌曰先王起卒伍以攻戰
而得此州倚朝廷以制隣敵傳國三世有地數千里養
兵十萬今天子䝉塵朝廷無主真霸者立功之時誠能
悉國之兵出荆襄以趣京師倡義於天下桓文之業也
奈何耗國用而窮土木為兒女子樂乎王怒削其官爵
思覲瞋目直視王曰孺子終不可教乃扼喉而死(五代/史補)
(云丁思僅素有才畧為馬氏騎將以希範受契丹命因/謂希範曰今朝廷失守正忠臣義士奮發之時時不可)
(失願大王急圖之希範本無逺畧加以興作府署未畢/不忍弃去思僅不勝其憤謂所親曰古人疾没世而召)
(不稱今遭逢擾攘不能立功於天下反顧戀/數間屋子乎自是思僅常怏怏今從楚世家)
戴偃金陵人少工吟詠不求仕宦自稱𤣥黄子人多號
曰處士唐末避亂湘隂㑹文昭王務窮侈靡國中不勝
其苦偃作漁父詩百篇諷之(有云總把咽喉吞世界盡/因奢侈致危亡又曰若須)
(抛却便抛却莫/待風高更水深)王得詩大怒一日顧賓佐曰戴偃何如
人時賓佐未測王指遽曰偃故詩人深為流輩推許今
方貧悴大王置之參軍主簿間足矣王曰日來獻吾詩
大𩔖魚釣者流宜賜碧湘湖居之即日令遷居湖上戒
公私不得與通偃用是窮餓益甚謂妻曰予與若結髪
舉一兒一女今勢不能兩全宜分兒遁去遂舉骰子與
妻約曰采多得兒采少得女既而偃采少乃携女慟哭
而别偃將奔嶺南至永州聞文昭王已薨乃止一云偃
坐譏繫獄竟餓死楚人與思覲並稱
論曰思覲絶喉偃亦窮餒言之其臧則具是違豈文昭
王謂邪其不及身亡也幸矣
　　何仲舉　　劉昭禹　　石文德　　林崇禧
　　路洵美
何仲舉營道人也美姿容俊邁絶倫少時母常夢挾仲
舉入月年十三家貧輸稅不及限李𢎞臯為營道令怒
之命荷校頌繫獄中或言仲舉雅能文且工敏𢎞臯遽
召問曰若能詩吾當貸汝仲舉援筆立就(有似玉來投/獄抛家去就)
(枷之/句)𢎞臯大驚異延之聽事與講鈞禮仲舉由是鋭意
力學天成中入洛㑹秦王從榮為河南尹傾身下士仲
舉與張抗江文蔚同遊其門踰年遂登進士第(時貢舉/數百人)
(獨以仲舉為擅塲仲舉因獻秦王詩曰碧雲章句裁離/手紫府神僊盡㸃頭秦王大悦稱賞不已故一舉上第)
賜所居鄉曰進賢里曰化龍未幾歸事文昭王為桂管
觀察推官㑹王承制建天䇿府置十八學士而𢎞臯方
柄用仲舉感私恩雖䇿名中朝事𢎞臯益恭𢎞臯遂加
引薦同與十八人之數久之出為全州刺史已又改衡
州以壽終先是楚地多詩人最著者有沈彬廖凝劉昭
禹尚顔齊已虚中之徒而仲舉實伯仲諸子間獨𢎞臯
推轂仲舉為甚往往對衆吟秋日晩望詩(有云樹迎高/鳥歸深野雲)
(傍斜陽/過逺山)以足頓地歎曰何仲舉故詩家之高逸者也其
見重如此
劉昭禹字休明桂陽人(一云婺/州人)起家湖南縣令事武穆
王父子歴官容管節度推官天䇿府學士終嚴州刺史
有詩三百篇為集一卷行世昭禹少師林寛為詩刻苦
不憚風雨平居論詩曰五言如四十賢人不亂著一字
屠沽輩也又云索句如獲玉匣精求必得其寳嘗有詩
云句向夜深得心從天外歸又有送休上人之衡岳經
費冠卿舊居二章甚稱於時昭禹善詩而好折節下賢
一日見石文德詩於坐中駭服曰君文苑之雄也力薦
於文昭王同𨽻天䇿府其虚懷多此𩔖
石文德連州人形質寢陋短小酷好學博覽墳史經目
不忘常讀范曄後漢書摘其瑕璺數百條辨駁之識者
謂史通不能過也素不善草𨽻詩律一日得晉帖數紙
及閲殷璠詩選極力摹倣久之逈出儔輩遂工於詩遨
遊湘漢間無所知名文昭王時僦屋長沙累獻詩丐用
王以貎寢故不加禮文德用是頗窮悴㑹有南宅王子
者素重士延致門下王怒甚欲庭辱文德而逐之未幾
値端午宴集文德賦艾虎長篇學士劉昭禹見之大為
稱許力言於王王亦未之竒也秦國夫人薨天䇿學士
輩各撰挽詞以進文德亦獻十餘章其一云月沉湘浦
冷花謝漢宫秋王得詩大驚曰文德負此才吾但以貎
而忽之乃不如南宫小兒却能知人邪遂品為挽歌第
一承制授水部員外即甚親重之名其鄉曰儒林它日
㑹燕長春堂王出玉杯賞賦詩者李𢎞臯詩先成得之
文德繼進加美焉王復賚以玉蟾滴由是諸學士多疾
其能尋中讒出為融州刺史(一作/副使)時文昭王營建征討
無虚日徵諸州楩柟皮鎧動至千萬計文德上書切諫
幾觸王怒賴劉昭禹力救獲免無何卒文德性剛介不
苟合晩年尤喜著述撰大唐新纂十三卷事頗可采世
以多聞許之
林崇禧博雅善文章流輩推服官至武安節度掌書記
所譔武威王廟碑楚人多相傳誦(碑有曰我王臨位五/嵗而桂林歸欵云云)
(見通/鑑註)
路洵美祁陽人唐相巖三世孫也巖貶死嶺外其子琛
避地湘潭間遂家焉洵美雅善文章王子希杲鎮静江
時薦授連州從事居久之謝病終於家子振性頴異十
歲聽講隂符經裁百言而止洵美俾卒其業振曰百言
演道足矣洵美大竒之後入宋舉進士第
　
　
　
　
　
　十國春秋卷七十三
欽定四庫全書
　十國春秋卷七十四
　　　　　　　　　　　　　檢討呉任臣撰
楚八
　列傳
　　李𢎞臯　　李𢎞節　　鄧懿文
李𢎞臯(闕/)　人武穆王時由營道令累遷都統掌書記
文昭王開天䇿府𢎞臯遂與十八學士之列王既威服
諸蠻於溪州界立銅柱為表高丈二尺命𢎞臯銘之𢎞
臯為文曰粤以天福五年嵗在庚子夏五月楚王召天
䇿府學士𢎞臯謂曰我烈祖昭靈王漢建武十八年平
徴側於龍編樹銅柱於象浦銘曰金人汗出鐵馬蹄堅
子孫相連九九百年是知吾祖宗之慶緒綿逺則九九
百年之運昌於南夏者乎今五溪輯寧羣帥内附古者
天子銘德諸侯計功大夫稱伐必有刋勒垂諸簡編將
立標題或昭恩德敢繼前烈為吾紀焉𢎞臯承教濡毫
敬載厥亊葢聞䍧牱接境五溪遺風上古以之要服中
世漸爾羈縻帥號滑夫相名姎氏漢則宋均甫肇靖溪
山唐則楊興師遂開展境邇來豪右時恣陸梁去就在
心否臧由己溪州彭仕然世傳郡印家總州兵布惠立
威識恩知勸故能立三四代長百萬夫非德教之所加
豈簡書而可畏亦無辜於大國必不虐於小民多自生
知因而善處無何忽承間隟俄至動揺王每示含𢎞常
加姑息漸為邊患深入郊圻擾掠耕桑侵暴辰澧疆吏
告逼郡人失寧非萌作偽之心偶昧戢兵之法焉知縱
火果至自焚時晉天子大創丕基倚注雄德以文皇帝
之徽號繼武穆王之令謨冊命吾王開天䇿府天人降
止備物在庭方振聲名又當昭泰眷言僻陋可俟綏懷
而邊鄙上言各効命土乃以静江軍指揮使劉勍率諸
部將士以偏師鉦鼔之聲震動溪谷彼乃棄州保嶮結
阻慿高惟有鳥飛謂無人到而劉勍䖍遵廟筭宻運神
機跨壑披崖臨危下瞰梯衝既合水泉無汲引之門樵
採莫通糧糗乏轉輸之路(闕/)　　　　因甘矜恤彭師暠
為父輸誠束身納欵我王愍其通變爰受招携崇虎感
德以歸周孟獲畏威而事蜀王曰古者叛而伐之服而
柔之不奪其財不貪其土前王典故後代蓍龜吾伐叛
懷柔敢無師古奪財貪地實所不為乃依前奏授彭仕然
溪州刺史加檢校太保諸子將吏咸復職員錫賚有差
俾安其土仍頒廪粟大賑貧民乃遷州城於平岸溪之
將佐銜恩向化請立柱以誓焉於戲王者之師貴謀賤
戰兵不染鍔士無告勞肅清五溪震讋百越居平疆理
保乂邦家爾宜無擾耕桑無焚廬舍無害樵牧無阻川
塗勿矜激瀨流湍勿恃懸崖絶壁荷君親之厚德我不
徴求感天地之至仁爾懷寧撫苟違誠誓是昧神祗垂
予子孫庇爾族𩔖鐵碑可立不忘賢哲之蹤銅柱堪銘
願奉祖宗之德𢎞臯仰遵王命謹作頌焉其辭曰昭靈
鑄柱垂英烈手執干戈征百越誕今鑄柱庇黔黎指畫
風雷開五溪五溪之險不足恃我旅争登若平地五溪
之衆不足平我師輕躡如春氷溪人畏威思納質棄汙
歸朝求立誓(名山記作溪人畏威仍感惠納質/歸朝永立誓今從廖道南楚紀)誓山川
兮告鬼神保子孫兮千萬春及文昭王薨張少敵議立
恭孝王𢎞臯固争之且怒曰吾聞立嗣以嫡先大王與
都尉希廣同為嫡嗣舍此不立而欲立老婢兒可乎葢
恭孝王故庶妾子也少敵退而嘆曰惜哉李公禍自此
始矣未幾朗兵破長沙𢎞臯為所執恭孝王詰責之曰
吾雖生於庶孽然託體先君皆馬氏子也汝何見毁而
不吾立邪𢎞臯無以對命壯士臠殺之𢎞臯有表狀一
卷傳於後
𢎞節𢎞臯弟也少有文學與𢎞臯同居幕府同光初武
穆王拜江南諸道都統唐莊宗詔賜戰馬數百匹王屬
𢎞臯草謝表㑹𢎞臯文思艱澁顧謂𢎞節曰馬有旋風
之隊那得一事作對𢎞節曰獨不聞軍有偃月營邪𢎞
臯欣然捉筆云尋當偃月之營擺作旋風之隊表成王
大稱賞其警敏如此文昭王置天䇿府學士𢎞節亦與
其數或以為武平節度書記李松年非𢎞節也𢎞節後
與𢎞臯同死於朗兵
鄧懿文(闕/)　人以文學雄楚中仕文昭王為静江府掌
書記俄擢天䇿學士已又兼領營田使籍逃田募民耕
藝文昭王薨懿文與劉彦瑫輩力主立廢王希廣朗兵
入為恭孝王所殺
　　王贇　　孟駢　　歐𢎞練
王贇都指揮環之子也累官岳州刺史恭孝王引兵攻
廢王希廣廢王命贇為都部署戰棹指揮使大破朗兵
於僕射河明年朗兵至岳州贇堅城不戰恭孝王呼贇
曰公非馬氏臣乎不事我欲事異國邪為人臣而懷二
心寧不辱其先人贇曰亡父為先王六破淮南兵今大
王兄弟不相容竊恐淮南坐収其敝一旦以遺體臣淮
南誠辱先人耳願大王入長沙不傷同氣臣其敢不盡
節而有二心恭孝王有慙色亟引兵去未幾改永州刺
史國亡歸唐湖南諸將佐皆次第入朝而贇獨遷延後
至唐中主心不善也毒殺之
孟駢居廢王幕府頗時時以謀略進恭孝王稱藩於唐
駢受廢王指往説恭孝王曰公忘父兄之讎北面事唐
何異袁譚求救於曹公邪恭孝王將斬之駢曰古者兵
交使在其間駢若愛死安肯此來駢之言非私於潭人
實為公謀也乃釋歸
歐𢎞練仕文昭王為客將稍遷天䇿府内都押牙𢎞練
多幹才頗忠於國家一日拓拔恒與語曰王逞欲而愎
諫行見千口飄零矣葢以𢎞練有同心也及恭孝王之
難作𢎞練事廢王無它志㑹恭孝王請封於漢𢎞練與
進奏官張仲荀謀厚賂執政拒其所請漢遂降詔諭恭
孝王兄弟輯睦凡武平所貢必附武安以聞馬氏得以
少延嵗月者𢎞練與有力云
　　呉宏楊滌
呉宏楊滌皆廢王希廣將也宏為步軍指揮使滌為小
門使於軍中素無顯名朗兵攻長沙急二人相謂曰以
死報國正其時矣各引兵出戰宏出清泰門掠陳不利
滌乃執大斧出長樂大呼索戰曰殺來此爾我畢命日
也自辰至午凡往復數十圍朗兵小却滌方鼔勇進兵
而許可瓊輩有異心按軍不救頃之滌士卒餓罷退就
蓐食可瓊舉軍投欵未幾而長沙䧟矣將吏共詣恭孝
王謁賀宏戰血濺染盈袖直入見恭孝王曰不幸為許
可瓊所誤今日死不愧先王矣㑹彭師暠亦請死王前
恭孝王嘆曰皆鐵石人也貸不死滌竟以抗師為朗人
臠食左右莫不痛之
　　彭師暠　　廖偃
彭師暠者黔南溪州刺史仕然之子也文昭王時仕然
命師暠率諸蠻來䧏王徙溪州於便地仍表仕然刺史
如故而師暠事廢王希廣官強弩指揮使領辰州刺史
是時國人多惡師暠獷直廢王心獨憐之待遇有加故
師暠常欲為廢王死及恭孝王引兵攻長沙師暠時登
城望入白廢王曰武陵兵驕雜以蠻蜑其勢易破請令
許可瓊陳山前臣以歩兵三千自巴溪渡江趨岳麓後
夜擊之希萼坐成禽也廢王以為然而可瓊有二心謂
師暠與梅山諸蠻皆族𩔖安可信竟沮其議未幾長沙
陷師暠投槊請就死恭孝王嘉其忠僅笞背罷為民師
暠遂藳葬廢王瀏陽門外以歸而心實常懷恭孝王不
殺恩也居無何恭孝王與弟希崇復争國恭孝敗見執
希崇意師暠與王有舊怨且避殺兄名於是命師暠幽
恭孝王衡山使甘心焉師暠嘆曰留後欲使我弑君邪
吾豈為是哉至衡山廖偃在焉相與䕶視恭孝王甚謹
未常失人臣禮希崇意不快召恭孝王歸長沙師暠乃
與偃奉王為衡山王後歸唐授殿直都虞候卒
廖偃一名仁勇天䇿學士匡圖之子少倜儻喜竒節通
左氏春秋班固漢書事武穆王父子自秘書郎為禆將
戍衡山縣㑹恭孝王為弟希崇所執希崇遣彭師暠囚
王衡山偃與其叔凝謀曰吾家世受馬氏恩今王希萼
長而被黜盍相與輔之乃擇勇士百人執兵衛晝夜擊
柝以警非常遂築行府與師暠奉王為衡山王斷江為
界編竹為戰艦王署師暠武清節度使召募徒衆數至
萬餘人州縣稍稍應之隨遣判官劉虚已求援於唐唐
將邊鎬帥水兵趣長沙恭孝王遂入朝於金陵偃師暠
俱從行而偃為部署輜重指揮使尤勤瘁恭孝王流涕
曰吾逐於逆䜿非偃盡忠豈能免禍至金陵唐中主召
見嘆奬之授偃左殿直軍使萊州刺史使守道州以備
南漢俄而朗州叛潭州亦潰偃所部多潭人中夜作亂
偃率親卒力戰不能支極罵而死唐中主下詔哀悼贈
右領衞大將軍寧州刺史謚曰節
論曰彭師暠廖偃之事言人人殊江表志則云師暠且
從王弟希崇指害恭孝王賴偃衞之而寢其謀五代史
則謂希崇遣師暠與偃囚恭孝王而師暠奉之衡山竟
不言偃功惟十國紀年乃陸氏南唐書稱師暠偃同心
推戴而唐保大時豐城令劉虚已亦常移書史館明偃
大節要之兩人皆忠於故君而偃功為多固不可没也
嗚呼史之傳譌失實者獨兩人事已哉
　　劉彦瑫　　許可瓊
劉彦瑫者事文昭王為長直都指揮使王薨彦瑫與學
士李𢎞臯等共立都尉希廣無何王弟希崇貽書恭孝
王畧言彦瑫違先王命廢長立少義所不容恭孝王内
含怨望而未有以發也㑹自永州來奔䘮彦瑫復遣周
廷誨將水軍往迎令永州將士皆釋甲入館不聽恭孝
王與廢王相見恭孝王歸居二年悉調朗兵入犯廢王
希廣曰朗州吾兄也不可與争當以國讓之彦瑫固以
為不可王乃命王贇為帥而以彦瑫監其軍明年潭兵
屢不勝嗣王憂形於色彦瑫曰朗州兵不滿萬馬不滿
千都府精兵十萬何憂不勝願假臣兵萬人戰艦百五
十艘徑入朗州縛取希萼以解大王憂廢王悦署彦瑫
朗州行營都統彦瑫入朗璄父老争以牛酒犒師曰百
姓不願從亂望都府之兵久矣彦瑫厚賞之乃與逆戰
朗兵於湄州乘風縱火以焚其艦頃之風回火熾潭兵
皆自焚彦瑫還走江路已斷士卒死者無筭已而恭
孝王引兵掠湘隂隨攻長沙及城陷彦瑫趣袁州奔於
南唐終焉
許可瓊侍中德勲子也積功至水軍指揮使朗兵内侵
廢王希廣命可瓊帥戰艦五百艘屯城北津屬於南津
戰有日矣而恭孝王隂遣使啖以厚利約分湖南地可
瓊心動遂力沮彭師暠夾擊之謀事見師暠傳且謂廢
王臣世為楚將必不負大王希萼竟何能為廢王頗倚
可瓊為腹心日賜可瓊金屢過其營密議可瓊常閉壘
不使士卒知朗軍進退廢王故稚愚嘆曰可瓊真將軍
也吾復何憂可瓊因得為姦常夜乘單舸稱廵江潜與
恭孝王㑹水西約内應一日師暠見可瓊瞋目叱之入
見廢王曰可瓊將叛國人盡知之請速誅無遺後患廢
王曰可瓊故許侍中子寧有是耶未幾朗軍攻長沙益
急可瓊不復為拒敵計俄蠻兵自城東縱火可瓊遂舉
全軍降恭孝王既入長沙賞不及於可瓊頗疑其觖望
出為䝉州刺史㑹王弟希隱為静江節度副使與指
揮彭彦暉不相容密遣人告可瓊可瓊方畏南漢之
逼即棄蒙州趣桂州與彦暉搏戰彦暉奔衡山而南
漢呉懷恩復據䝉州掠桂管可瓊遂帥衆走全州卒
論曰彦瑫措置乖方禍遺君父竄身隣國百死莫贖
矣可瓊受閫外之寄以國予敵隕厥家聲視宏滌諸
臣有愧焉要皆所謂馬氏之罪人與
　
　
　
　
　
　
　
　
　十國春秋卷七十四
欽定四庫全書
　十國春秋卷七十五
　　　　　　　　　　　　　檢討呉任臣撰
楚九
　列傳
　　李令　　侯元亮　　王仝　　邵岳
李令江南人也故唐時累任大邑假秩至評事世亂年
老無復宦情築室於廣陵法雲寺西為終焉之計常夢
束草加首口銜一刀兩手各持一刀入水而行意甚異
之未幾孫儒陷廣陵儒將李瓊屯兵法雲寺恒止令家
父事令情好甚篤武穆王入湖南瓊從之挾令與俱行
瓊後累官桂管觀察使薦令為荔浦令與前夢遂合云
侯元亮仕武穆王為湘東縣令退居長沙雅好賓客宴
㑹無虚日人目之曰鬧侯
王仝湘鄉人武穆王時為江華指揮使與蠻將戰死里
人立廟於安化東號王司徒至今有司徒嶺
邵岳京兆人唐末大亂挈家來湖南彭玕刺史全州時
辟岳為判官㑹賊魯仁恭寇連州遷岳國子司業知州
事遂家於桂陽子崇德官道州錄事參軍
　　朱葆光　　陶英　　黃匪躬
朱葆光其先京兆人徙家南陽朱氏簒唐葆光與顔蕘
李濤輩復携家來湖南僑居潭州每遇元㑹長至節必
整衣立南嶽祠前北望號慟殆二十年後濤歸中原葆
光遂卜築衡山家焉長沙既陷子昂入宋官工部侍郎
昻少與熊若谷鄧洵美同學時朱遵度博極羣書號為
朱萬卷因目昻為小萬卷蕘亦没於湖南常自草墓誌
以序交遊之得失
陶英字世民世為青州人唐末累官太尉天祐二年上
書言事指斥時政忤梁王朱全忠因授征南將軍領兵
八萬出鎭昭州以疎之明年唐亡英懼禍隱於昭州之
誕山挈家以居武穆王開國英絶迹不與通同時有李
太尉者後與英累代締姻人名其山下峒曰陶李峒
黃匪躬連州人幼負詩名與同郡張鴻卲安石呉靄並
有才華登唐光啓三年進士後仕梁掌江西鍾傳幕奏
記武穆王雅傾慕之㑹匪躬以使事來湖南王大喜盡
蠲其門户租役匪躬固辭王曰老夫常恨不一挹清風
今幸得見惟恐不足以奉湯沐其見重有如此(北夢瑣/言云匪)
(躬妻母俱在三/十年不返鄉里)
　　孟賓于　　翁宏　　廖融　　王元
　　伍彬
孟賓于字國儀連州人少孤力學事母以孝聞(郡國雅/談云賓)
(于卜珓華山神有如一年乞一/珓凡六擲得大吉後六舉及第)㑹中朝工部侍郎李若
虚來湖南賓于以詩數百章命為金鼇集獻之若虚稱
善譽諸朝由是聲名益振晉天福中登進士第未幾以
離亂還鄉㑹文昭王開府辟為零陵從事亦不顯用及
恭孝王入金陵賓于自歸南唐授豐城簿遷塗陽令坐
黷貨論死時宋翰林學士李昉賓于同年進士也遺之
以詩唐後主見詩貸死復其官俄致仕隱于玉笥山自
號羣玉峯叟踰年以水部員外郎起官金陵平復歸
老於連州年八十七卒有集一卷賓于負詩才喜奬
拔後進士林多之然操行頗不潔為世所譏初歸江
南舉一子名歸唐亦能詩肄業廬山國學與隣房生
同得佳句遂交訟於江州宋開寳時累官大理丞時
人猶指之曰此乃訟詩生也
翁宏字大舉桂州人寓居昭賀間以能詩名咏曉月云
漏光殘井甃缺影背山椒送人云萬木殘秋裏孤舟半
夜猿又宫詞落花人獨立微雨燕雙飛最為當時所稱
同邑有裴諧者唐人裴説之弟武穆王時隱於桂嶺亦
工於歌咏湘江吟云風回山火斷潮落岸氷高亦佳句
也
廖融字元素隱居衡山與逸人任鵠王正已凌蟾王元
游所著夢仙題檜退宫妓諸詩嘖嘖一時當武穆文昭
二王時避亂不仕竟終於南嶽
王元字文元桂林人隱居不出工於詩登祝融峯云勢
疑撞翼軫翠欲滴瀟湘贈廖融云伴行惟痩鶴尋寺入
深雲俱為文人所折服後終於長沙
伍彬邳陽人素能詩初仕(闕/)　王國亡後入宋有解官詩
曰蹤迹未辭鴛鷺侣夢魂先到鷓鴣村又有劉章者
亦仕於(闕/)　王世傳蒲鞵詩辭林多稱賞焉
　　朱遵度　　劉昌嗣　　　何景山　　鄧洵美
　　江禮　　　　李觀象　　曹衍
朱遵度青州人也家多藏書周覽略通當時推為博學
稱曰朱萬卷避耶律德光之召挈妻孥携書雜商賈來
奔文昭王待之甚薄遵度杜門却掃諸學士每為文章
先問古今首末於遵度國人號為幕府書厨後徙居金
陵高尚不仕著鴻漸學記一千卷羣書麗藻一千卷漆
經若干卷(時有蕭處鈞者長沙人官衡州司馬心知馬/氏將亂弃其官奔江南不願仕賜田百頃於)
(袁州新喻/縣家焉)
劉昌嗣湘鄉人初仕漢隱帝為磁相二州刺史隱帝遇
害昌嗣避地衡山恭孝王在衡山數以賓禮相招不至
周行逢據潭州逼為幕僚昌嗣曰吾常致身漢朝縱不
能為夷齊獨不可效梅福乎乃易姓范號愚叟躬耕以
終其身
何景山故唐進士少有文名入湖南為王逵掌書記居
恒輕周行逢為人行逢恨之未有以發及據有潭州署
景山益陽縣令俄因事縛而投之江曰汝常佐王逵今
逵死且為我告龍君勿復還也
鄧洵美(廣東志作恂美/今從三楚新錄)連州人(江南野史又/云郴郡人)有敏才工
詩賦時湖南宋昻號博學一時士無當意者獨遜洵美
以為不如天福中與孟賓于並為李若虚所薦入洛陽
登晉進士第後還鄉上牋周行逢署館驛廵官洵美貎
寢而背傴時謂之鄧䭾又性迂僻不為同事者所喜於
是行逢禮遇漸薄雖處府僚而時憂空乏同年生王溥
李昉為中朝顯官溥聞洵美不得志貽以詩曰綵衣我
已登黄閣白社君猶困故廬行逢稍稍優給之未幾昉
為給事中來楚相見話舊不覺悲泣因與唱和欵論竟
日行逢疑其泄已隂事貶為易俗場官已而使人詐為
山賊突入官舍殺之(一云昉請賫致洵美京/師周氏餞之遇鶴而卒)聞者無不
痛惜(後李昉再奉命祠南岳徒步百里訪洵美墳/弔之日今日向君墳下過不勝懷抱暗酸辛)洵美
晩娶無子有三女頗貧瘁澧陵人盧氏聞洵美名憐而
迎之歸妻於儒家先是江南太常丞陳度有薛孤延聞
雷賦雅為時彦所推尚而洵美集中亦有此作語句皆
同首末小異竟未定誰氏之筆
江禮清流人也周氏時任潭州判官乾德元年宋師入
湖南將吏多勸迎降禮獨率鄉兵二千人拒慕容延釗
於湘隂力戰而死清流人義之立祠以祀
李觀象桂林人初事劉言掌書記時恭孝王弟希崇幽
王於衡山言遣兵趣潭州討其簒奪之罪觀象説言曰
希萼舊將猶在長沙此必不欲與公為鄰不若先檄希
崇取其首然後圖潭州可坐而有也言從其計於是希
崇送楊仲敏等首於軍前而言已駸駸有得湖南之勢
矣言既死復事周行逢為節度副使行逢性嚴酷懼及
禍乃陽寢楮幕卧楮被以結行逢心行逢果信用之凡
軍府事無輕重皆取决焉疾革時命子保權事以師禮
無何張文表之亂作文表滅而宋師繼至不止保權召
觀象議之觀象曰夫請師以討文表也文表已破而師
不還豈非朝廷將有事南土乎我國所恃者江陵之在
北境耳今江陵已束手不能自救欲與相拒所謂魚入
沸鼎而更鼔鬛掉尾其可免乎惟公善圖之無失子孫
萬世利也保權不得已乃出郊迎宋太祖嘉觀象勸䧏
功大加超擢觀象饒才畧性多嫉忌好蔽人之善零陵儒
士蔣密喜吟咏得風騷之㫖嘗題桑云綺羅因片葉桃
李漫同時為作者所許觀象聞之謬驚曰此僕詩也何
密之能為士林以此薄之
曹衍(闕/)　人少以文辭知名偃蹇不遇周行逢據湖南
日仕進專尚門廕衍以布衣子屢獻文章不見用退居
鄉里教授及張文表之叛辟衍為幕職事敗逃去㑹赦
乃敢出窮困無以自進采摭舊聞撰湖湘馬氏故事二
十卷詣宋上之宋太宗閔其貧老授將作監丞
　　蕭某　　卒長
蕭某臨江人仕(闕/)　王為將校坐事當斬與其妻亡命
出境王捕之急㑹夜阻水不能去匿旅舍霤槽中湖湘
間謂霤為筧天將旦有叩筧語之曰君夫婦速走捕者
且至矣因疾行得脱蕭以為神物乃世世奉祀謂之筧
頭神嗣後楚人呼為筧頭神蕭家
雞狗坊卒長未詳其姓氏當馬氏時善種子母蔗灌蒔
有法繁殖蔓衍遂為湖南圃人冠蔗凡三種曰蠟蔗曰
荻蔗曰赤崑崙蔗一時稱絶盛焉
　
　
　
　
　
　十國春秋卷七十五
欽定四庫全書
　十國春秋卷七十六
　　　　　　　　　　　　　檢討呉任臣撰
楚十
　列傳
　　符彦通
符彦通漵州蠻帥也恭孝王率羣蠻破長沙府庫累世
之積皆為彦通所得彦通由是富強稱王於谿峒間及
劉言攻邊鎬欲召彦通為援周行逢曰蠻貪而無義前
年從馬希萼入潭州焚掠無遺今兵以義舉往無不克
惡用彼為哉言乃止復命劉瑫為鎮遏欲以備彦通侵
逼之患瑫故土團都指揮使羣蠻所素憚也明年王逵
得湖南欲遣使撫之募能往者帳下牙將王䖍朗請奉
檄以行比至漵州彦通盛侍衛見之禮貎甚倨䖍朗厲
聲責之曰足下自稱符泰苗裔宜知禮義有異於羣
蠻昔馬氏在湖南足下祖父皆北面事之今王公盡得
馬氏地足下不早往乞盟致使者先來又不接以禮異
日得無悔乎彦通慙懼起執䖍朗手謝之䖍朗知其可
動因説曰谿峒之地隋唐皆為州縣昔在圖籍今足下
上無天子之詔下無使府之命晏然自王於山谷之間
不過蠻方一部長耳曷若去王號自歸於王公王公必
上奏天子授足下節鎮與中國侯伯等列豈不尊榮哉
彦通大喜即日除王號因䖍朗獻銅鼓數枚於逵逵曰
䖍朗一言勝數萬兵真國士也承制以彦通為黔中節
度使顯德時周行逢命鍾志存為漵州刺史及行逢死
志存奔武陽漵州蠻楊正巖遂以十洞稱徽誠二州或
言即彦通諸部云
　　何敬真　　孫朗　　張倣　　張文表
何敬眞(敬一/作景)武陵人也事恭孝王為朗州歩軍指揮使
長沙之役列陳於楊栁橋進擊韓禮軍有功王既陷長
沙遷朗州牙内都指揮使將兵戍武陵已而與王逵等
共迎劉言於辰州言帳下指揮使凡十人為親校敬真
葢其一也未幾從逵克潭州逵自稱武平節度副使權
知軍府事而署敬真行軍司馬逐唐將邊鎬斬首五百
級復有功除静江節度副使居頃之言命敬真為南面
行營招討使與先鋒朱全琇合潭兵以拒南漢二人至
長沙逵出郊迎相見甚歡日飲酒高㑹餌以伎女敬真
未知逵之誘已輒留連不去而先發朗州將李仲遷率
兵三千人趣嶺北都頭符㑹等心怨敬真遂刼仲遷以
歸逵於是乘敬真醉詐為言使者械繫之獄中隨斬焉時
周廣順三年二月辛亥也久之全琇亦殺死逵即以其
事告言言不得已誅㑹等數人以為解先是逵入長沙
敬真與全琇各置牙兵與逵分堂視事每遇宴集使酒
紛拏無復上下之分逵心銜之㑹周行逢張文表事逵
多盡禮逵益與敬真不相協敬真辭歸朗州又不能事
言言頗疑逵使敬真伺已將討逵行逢因説逵早圖敬
真等為便逵曰共除凶黨同治潭朗夫復何憂也由是
除敬真意遂决論者謂敬真之禍實萌於行逢一言云
孫朗者初與曹進從䝉城鎮將咸師朗降南唐南唐以
其兵為奉節都授朗進奉節指揮使未幾隨邊鎬取湖
南行營料糧使王紹顔多減士卒糧賜朗進怒曰昔吾
從咸公降唐唐待我豈如今日湖南將士之厚哉今有
功不増祿反減之不如殺紹顔與鎬據楚地以抗中原富
貴可圖也於是廣順二年正月朗等帥其徒作亂攻長
沙府門不克來奔朗州歸王逵逵問朗曰昔吾從武穆
王與淮南戰屢捷淮南兵易與耳今欲以武陵之衆恢
復湖南可乎朗曰頃居金陵備觀唐政朝無賢臣軍鮮
良將忠佞罔别賞罸不分得保一隅幸矣何暇兼人朗
請為公前驅取楚地如拾芥也逵大悦厚加禮遇是冬
十月濟師潭州即以朗進為先鋒使鎬果遁去
張倣不知何地人起家諸軍指揮使與王逵等共立恭
孝王從子光惠於朗州同參軍府事已而劉言署指揮
使十人號親軍倣居其一焉稍遷武平節度副使王逵
之殺何敬真朱全琇也尤忌倣威勇周行逢因乘間白
逵曰敬眞故倣姻戚臨刑時輒以後事屬倣蜂蠆有毒
未可忽也公宜備之逵於廣順三年四月庚申遂召倣
醉飲而殺之
張文表朗州人與周行逢潘叔嗣同𨽻劉言戲下累官
衡州刺史行逢且死遺言文表即叛討之者必楊師璠
也文表聞行逢歾果怒曰我與行逢俱起微賤立功名
今日安能北面事小兒乎㑹周保權遣兵伐永州戍文
表遂驅之以襲潭州知留後廖簡易文表不為備謂軍
吏曰黄口子至而禽之何憂為伐鼔飲酒如初文表徑
入府中簡被殺坐間遇害者凡十數人遂據長沙又將
取朗陵保權時年方幼聞叛嘆曰先君誠知人矣僕雖
懦安可使軍國落賊手遽命師璠帥萬人討之將發保權
揮涕對三軍曰先令公墳土未乾而兇賊逞逆實保權
不孝所致敢以勞諸君諸君未忘先令公之故戮力同
心滅此賊於地下足矣辭氣激昂義形於色軍中無不
感泣師璠亦泣顧左右曰汝見郎君乎年未成人而賢
若此軍士奮然咸思自効未逾旬大破文表於平津亭
臠食之餘黨悉平初文表將叛猶豫不定有從者夜夢
文表頷上繞一龍文表大喜曰此天命也於是決意舉
兵及敗識者以龍神物而出於頷是禍將作神去焉之
兆也文表滅而周氏亦隨亡
　　僧居遁　　僧洪道　　報慈長老　　僧虚中
　　至聪禪師　彭幼謙　　伊用昌
僧居遁字證空撫州人也少參翠微又問臨濟復走洞
山就正良价禪師一日叩祖師西來意良价曰待洞水
逆流即向汝道居遁始大悟居久之武穆王延住潭州
龍牙山大闡宗風順寂時有大星隕方丈前
僧洪道不知何許人能通内外諸典道行尤高大為時
人所重天福中居衡州石羊鎮山谷文昭王聞其名徴
為報慈住持洪道不應召王堅欲致之使者相望於路
洪道乃率弟子輩轉徙深山中㑹百鳥和鳴隨之衆遂
踪跡其處再拜曰大王願與師相見今不輙應命遯入
巖谷和尚即得計矣奈符檄叠至百姓繹騷何洪道頷
之曰吾為汝行矣比至府王待以國師禮久之固乞歸
山不知所終初洪道入山時有虎蹲山乳二子弟子皆
大駭洪道呪曰無懼彼行當移去言訖虎銜二子趨出
報慈長老失其姓名素有道行能入定觀人休咎文昭
王問曰孤於富貴無遺恨所不知者壽耳對曰大王無
憂當與佛齊年王薨時正四十九嵗
僧虚中宜春人遊瀟湘山(一作居/玉笥山)同沙門齊已尚顔栖
蟾之徒為詩友已而住湘西栗成寺與王子希振情好
甚篤希振迎虚中納之詩閣虚中喜爇火每煙燎閣際
彩翠希振復加髹雘不以為忤嘗題希振池亭多佳句
希振大加稱賞又時時貽詩司空圖圖亦推重(圖有云/十年華)
(嶽峯頭住只得/虚中一首詩)著有碧雲詩一卷傳世同時湘南僧文
喜乾康亦以詩名文喜失鶴詩乾康咏雪詩皆甚傳湖
南
至聪禪師不知所自來居祝融峯清修數十年戒行具
足大有所得一日下衡山見女子紅蓮者睇視良久悦
之遂宿於其家詰旦披衣起沭浴與女子俱化人咸異
之
彭幼謙湘隂人也寒暑惟一羽褐文昭王時自言常葺
丹壇丹竈得大藥一丸餌之歴年百有四十餘嵗後不
知所之
伊用昌南岳道士也有異術學士廖匡圖(九國志/作光圖)母病
思鱠値江水暴漲魚不可得用昌探懐得木獺長三寸
許投江中須㬰波浪騰沸擒一巨鱗出作鱠食匡圖母
病尋愈
　
　
　
　
　
　十國春秋卷七十六
欽定四庫全書
　十國春秋卷七十七
　　　　　　　　　　　　　檢討呉任臣撰
呉越一
　　武肅王世家上
武肅王姓錢名鏐字具美杭州臨安人也(後改為/安國縣)唐大
中六年二月十有六日生於邑臨水里先是邑中旱縣
令命道士東方生起龍以祈雨生曰茅山前池中有龍
起必大異令乃止明年復旱生乃遽指鏐所居曰池龍
已生此家時鏐實誕數日矣始誕之夕鏐父寛方他適
隣人急奔告曰適過君家後舍聞甲馬聲甚衆寛疾馳
歸而鏐已生復有紅光滿室寛怪之將棄於水丘氏之
井鏐大母知非常人固不許因小字曰婆留而井亦以
名(羅隱婆留井頌曰於惟此井渟育坎靈有莘有邰實/此儲英時有長虹上貫青冥是惟王氣宅相先徴爰)
(啓覇主奠綏蒼氓沛膏漸澤配德/東溟井故武肅王外大父所甃也)里中有大木鏐幼時
常與羣兒戲木下(杭州志云木在臨安衣錦山武肅王/微時常戲於此又常避難於其下後)
(貴顯封為將軍木/○更有稱號見後)鏐坐大石指麾羣兒為隊伍號令頗
有法羣兒皆敬憚之未幾鏐祖宙死將葬夜㑹大風拔
樹於野詰旦術者謂鏐父曰此拔樹之次是天啓也宜
以葬已而撫鏐背曰當貴此孫稍長遊徑山有道人洪
湮者每僻地相迎不期而遇鏐問故湮曰君非常人故
預知耳及壯無頼不事家人生産以販鹽為盗縣錄事
鍾起子數人輒與鏐飲博起常禁其諸子諸子多竊從
之遊豫章人工天官者望斗牛間有王氣斗牛錢塘分
也因遊錢瑭占之在臨安乃之臨安以相法隱市中隂
求其人起與豫章人善私謂起曰占君邑有貴人求之
市中不可得視君相貴矣然不足當之起乃置酒悉召
邑中賢豪為㑹隂令徧視之皆不足當一日豫章人過
起鏐適從外來見起反走豫章人望見之大驚曰此眞
貴人也起笑曰吾傍舍錢生耳豫章人召鏐至熟視之
顧起曰君之貴者因此人也乃慰鏐曰子骨法非常願
自愛遂與起訣曰吾求其人者非有所欲直欲質吾術
爾起始縱諸子與鏐遊時時貸其窮乏鏐善射與槊驍
勇絶倫畧通圖緯諸書邑中山有石徑二尺七寸其光
如鏡鏐遊此顧其形服冕旒如王者狀甚秘之(石鏡在/衣錦山)
(太平寰宇記謂/鏡起悚戰云云)乾符二年浙西鎮遏使王郢作亂(郢自/蘇常)
(歴浙江寇沿海諸郡浙西節度使裴璩宻招䧏其黨乾/符三年郢因温州刺史魯實請䧏至明州鎮遏使劉巨)
(客射/殺之)石鏡將董昌募鄉兵討賊表鏐偏將擊郢破之鏐
時年二十四也及昌至杭州鏐因事道餘杭有瞽者以
摸骨相集龍光橋鏐請相竟無一言未幾歸復贄金請
相瞽者曰旁無人乎乃引臂嘆曰天下亂矣期時之内
再遇貴人言訖而去五年羣盗朱直管曹師雄王知新
等剽掠宣歙間鏐率兵討平之以功授石鏡鎮衙内知
兵馬使遷鎮海軍右職六年黄巢擁衆二十萬大掠州
縣兵將及石鏡鎮我衆財三百人鏐謂昌曰賊以數萬
之衆踰越山谷旗鼔相逺首尾不應宜出竒兵邀之乃
與勁卒二十人伏草莽中巢先鋒度險皆單騎鏐伏弩
射殺其將巢兵亂鏐以勁卒蹂之斬首數百級鏐曰此
可一用耳若大衆至何可敵邪乃引兵趨八百里八百
里地名也告道旁媼曰後有問者告曰臨安兵屯八百
里矣巢衆至聞媼語不知其地名皆曰嚮十餘卒不可
敵况入百里乎遂急引兵過都統高駢聞巢不敢犯臨
安壯之
廣明元年杭州始建八都餘杭陳晟於潛呉文舉鹽官
徐及新城杜稜唐山饒景富陽文禹(一作聞/人宇)龍泉凌文
舉各聚數千人以衛鄉里而臨安則為董昌而鏐副焉
(杭州府志周寳傳云寳發杭州兵戍縣鎮判八都石鏡/都董昌主之清平都陳晟主之於潛都呉文舉主之鹽)
(官都徐及主之新登都杜稜主之唐山都饒京主之富/春都文禹主之龍泉都凌文舉主之杜稜傳又云稜為)
(東安都將與臨安董昌錢塘劉孟安阮結富陽聞人宇/鹽官徐及餘杭凌文舉臨平曹信號八都所説不同今)
(從呉越/備史)既而高駢召昌與鏐俱至廣陵駢視鏐謂左右
曰此人他日爵禄必過於我久之駢無討賊意昌等不
見用辭還駢表昌杭州刺史鏐都知兵馬使太子賓客
是時天下大亂昌乃團練八都兵以鏐統之中和二年
秋七月浙東觀察使劉漢宏與昌有隙遣弟漢宥馬軍
都虞侯辛約屯兵西陵以圖浙西鏐率八都兵往討㑹
夜分星月皎然兵不可渡鏐掬江沙吞而祝曰吾以義
兵討賊願助隂雲蔽月以濟我師頃之雲霧晦暝即渡
江竊取軍號斫其營營中驚擾因焚之漢宥等皆走冬
十月漢宏又遣登高鎮將王鎮將兵七萬屯江干鏐率
儒童鎮將徐靖浙江都遊奕使阮結銜枚宵濟復大破
之鎮走諸暨獲漢宏所署偽勅二百餘道是月唐帝詔
鏐兼侍御史三年春三月漢宏分兵屯黄嶺巖下貞女
三鎮及山洞凡九十三所以圖大舉鏐將八都兵自富
陽擊之破黄嶺擒巖下鎮將史弁貞女鎮將楊元宗夏
四月漢宏自領兵屯諸暨古剝嶺至於亭山龜山之下
鏐又擊破之五月漢宏復遣將何肅黄珪等率本道排
門軍營蕭山諸暨等地鏐逆戰破賊一萬餘人生獲都
虞侯章公直冬十月漢宏又遣弟漢容與辛約巴立李
萬敵等㑹兵十餘萬從西陵大出戰船謀夜渡鏐自新
沙由漁浦㑹之殺其將何肅遂趨蕭山是月戊午鏐親
與漢宏遇自午至戍破賊大敗之漢宏易服持膾刀而
遁追者及之誑曰我宰夫也舉刀以示得免未幾漢宏
收餘衆四萬復戰鏐又破之斬其弟漢容及將辛約譚
昇巴立李萬敵仍獲漢宏偽淮海招討使印一鈕漢宏
遂遁歸越四年春王鎮執婺州刺史黄碣降於鏐漢宏
乃遣其將婁賚殺鎮而代之夏四月浦陽鎮將蔣瓌復
召鏐兵共攻婺州擒賚而還是時唐帝遣中使焦居璠
為杭越通和使詔昌與漢宏罷兵皆不奉詔漢宏因殺
王人命其將朱褒韓公玫施堅實等以舟兵屯望海圖
水陸並進秋七月唐授鏐國子祭酒兼御史大夫右千
牛衛將軍光啓元年冬十月授鏐檢校散騎常侍右武
衛將軍二年春正月鏐謂董昌曰除惡務去根本不爾
當為後患願以全師討漢宏即日以諸都兵馬使阮結
守梅市監陣使錢爽守雙童遏後使駱團守平水降將
使章可周唐晟王公備等守蘭頭江海遊奕使崔則守
羊石辛亥鏐出平水成及夜率竒兵開道五百里癸丑
破朱褒等於曹娥埭甲寅進屯豐山施實堅等執漢宏
右直將張師及䧏丙辰進拔越州漢宏走台州辛酉戮
漢宏妻母弟姪及其黨史惠史侃都虞侯蔡約於軍門
冬十二月台州刺史杜雄執送漢宏至命斬於㑹稽市
(十國紀年作十二月丙午杜雄執漢宏通鑑云十二月/杜雄誘劉漢宏執送董昌斬之按十二月丙子朔無丙)
(午今從通/鑑不紀日)漢宏斥刑者曰吾亷察也非汝輩可殺吾常
夢手捧金錢殺吾者錢公也乃請鏐親刃焉是月儒童
鎮將徐靖俘掠居人鏐命戮於市北闗鎮將劉孟安與
弟孟宿輒起府庫散本部鏐責之孟安因即席謀鏐鏐
立斬以徇悉有其衆越人諸將皆推鏐為主鏐固讓董
昌昌遂權莅於越杭人復請鏐代董氏時浙西節度使
周寳(寳字上珪平/州盧龍人)承制以鏐權知杭州軍州事兼杭州
管内都指揮使未幾唐授鏐檢校尚書三年春正月唐
帝在興元勅授鏐杭越管内都指揮使上武衛大將軍
充杭州刺史昌為越州觀察使三月潤州客司軍將劉
浩與後樓兵逐其帥周寳寳奔常州推度支催勘官薛
朗為留後夏四月六合鎮將徐約攻陷蘓州(唐書云約/曹州人)
淮南高駢為其下畢師鐸所囚淮南大亂五月鏐遣東
安都將杜稜浙江都將阮結靖江都將成及等攻常州
取周寳以歸鏐具軍禮郊迎館寳於樟亭驛先是寳蒞
丹陽州人凡有期必曰待錢來斯之應也寳尋病卒(一/云)
(鏐殺之年七/十四贈太保)冬十二月鏐命杜稜為常州制置使遣阮
結等進攻潤州是嵗唐加鏐檢校戸部尚書文德元年
春正月我師克潤州生擒薛朗剖其心以祭寳劉浩走
免鏐命阮結為制置使又命築嘉興縣城三月唐加鏐
檢校司空又授鏐父寛威勝軍節度推官檢校尚書賜
緋魚袋秋九月鏐遣從弟銶率兵討徐約於蘓州約盡
驅州人守城文其面曰願戰南都從事軍事衙推陳佐
車謂人曰南都者國都之稱杭州其終建國乎龍紀元
年春三月我師破徐約約敗走入海中箭死鏐命海昌
都將沈粲權知蘓州事夏四月丁丑築安衆營於臨安
五月甲辰潤州制置使阮結為叛兵所辱病卒鏐以其
弟右驍衛將軍阮綽領其本部仍命成及代之及盡誅
其叛兵秋七月唐授鏐金紫光禄大夫檢校司空本州
防禦使冬十月唐除給事中杜儒休(唐書作/孺休)為蘓州刺
史以沈粲為制置指揮使十一月宣州楊行宻遣將田
頵李友(一作/宥)等陷常州□我杜稜而去十二月淮南孫
儒遣其下劉建鋒(一作/封)陷潤州成及奔歸大順元年秋
七月李友(備史作宥/今從通鑑)陷蘓州制置使沈粲害刺史杜儒
休及兄延休(一作/述休)而奔杭州(新唐書云鏐宻遣粲害孺/休始孺休見攻也曰勿殺)
(我當與爾金粲曰殺爾/金焉往與兄述休同死)鏐以其失備將誅之粲遂奔孫
儒八月唐加鏐呉興郡開國男閏九月鏐命築新城環
包氏山洎秦望山周廻凡五十餘里皆穿林駕險而版
築焉鏐常親勞役徒因自運一甓役徒無不畢力冬十
二月唐遣使高品賜官誥加鏐檢校司空同平章事是
嵗孫儒與楊行宻争常蘓間戰鬬不休二年春正月儒
自淮南復入姑蘓將乘勝以圖我鏐出舟師禦之儒遂
絶南顧秋七月城東安鎮(羅隱東安鎮新築羅城記曰/天下自懿考僖皇之後綱領)
(不振即以龎勛觝􁥭於前王仙芝踐踏於後尋乃黄巢/大掠於京城所以齊寇攘臂一噪四海瓦觧自爾枝牽)
(蔓引耳聞口吠其或一壘之不謹一板之不嚴則刳剔/之不暇雖十室之邑三户之鄉必壁塹以備之籬落以)
(抗之况大藩之襟帶吾土之翳倚者乎杭之别郡舊有/八都之目其所以破山偷旌八將之功所致也而東安)
(主領太師杜公尋以擒逆賊薛朗於京口破丁從實於/毘陵天子寵之拜當州刺史遂屬其兵於子弟焉撫於)
(内者曰建思禦於外而弭寇摧㓙者曰建徽經度於李/孟之間者曰建威洎太師觧印而歸淮叛淝偷連壓封)
(部元帥大丞相彭城王始授君以板築之要濠塹之廣/袤地里之横亘皆取則於丞相一之日鳩其民人相其)
(險易惟師有令衆克從之二之日度其資費卜其力用/經之營之厥畫惟禀三之日命其將李可球胡僅等曰)
(汝常從役於杭必能識大丞相意善匠事勿令不如丞/相指揮曰侔汝工曰温汝率鐸令等二十一將翼侔以)
(進曰□洎儼汝督防遏備禦二都之士卒以介於侔之/左右曰勛汝司吾儲稟謹吾出入城者若有墜惟汝之)
(咎起大順辛亥年秋七月壬戌訖於明年夏四月庚寅/蟠東矗西離連坎接隆者就之窪者盈之民不弛擔時)
(不妨農夏五月太師犒羣帥於城下若杵若畚者皆與/焉不三四年淮南節度楊氏行宻以稱盗豕突猘衝擾)
(我疆境而東安尤為其所忌行宻减安仁義之精鋭分/田頵陶雅金威之敢勇以攻東安城樓櫓翔空矢石交)
(迸翊日我軍憑其城斃賊將於城下者其數盈千濠塞/塹堙自是羣寇不復有圖南之意是知人非城則無以)
(為捍城非人則無以自固不有城也人何以安不有將/也城何以堅於時紫溪竄堡火口建寧下守静江無將)
(奔我而活者四鎮之生聚焉噫天下之無事也吾鄉則/有河間凌凖宗一濮陽呉䧏下已汝南袁不約還朴以)
(文學進天下之有事也吾鄉則有太師建徽伯仲及諸/將佐以武藝稱豈文武之柄倚伏而然也抑江山稟受)
(與時消息者乎隱亦常以先師之道干名貢府進取朱/半九鼎羮沸文既不用武非所習今則老矣高謝三軍)
(太師以鐫金勒石見徴不敢堅/遜乾寧五年六月二十一日記)冬十二月孫儒燒掠蘓
常遂逼宣州因圍楊行宻行宻遣使求救於我鏐出糗
糧甲兵以助之是月常州甘露鎮使陳可立據本州鏐
遣師復平姑蘓景福元年春二月鏐命從弟銶為蘓州
招緝使夏四月唐陞杭州為武勝軍授鏐本軍防禦使
六月鏐出師㑹宣州兵敗孫儒於宣城行宻遂斬儒傳
首京師隨以沈粲歸我戮於市是時唐陞越州為威勝
軍以董昌為節度使封隴西郡王又越州有裴氏書樓
昌悉取其書以貢授諸道採訪圖籍使二年夏閏五月
唐授鏐本軍團練使蘓杭等處觀察處置使進封彭城
郡開國侯食邑七百户秋七月丁巳鏐率十三都兵(八/都)
(外有紫溪保城龍通三/泉三鎮是為十三都)洎役徒二十餘萬衆新築羅城
自秦望山由夾城東亘江干薄錢塘湖霍山范浦七十
里(武肅王杭州羅城記曰大凡藩籬之設者所以規其/内溝洫之限者所以虞其外華夏之制其揆一焉故)
(魯之祝丘齊之小穀猶以多事不時而城况在州郡之/内乎自大冦犯闕天下兵革而江左尤所繁併余始以)
(郡之子城嵗月滋久基址老爛狹而且卑每至㸃閲士/馬不足迴轉遂與諸郡聚議崇建雉堞夾以南北矗然)
(而峙帑藏得以牢固軍土得以帳幕是所謂固吾圉以/是年上奏天子嘉以拙政優詔奬飾以為牧人之道其)
(盡此乎俄而孫儒叛蔡渡江侵我西鄙以剪以逐蹶於/宛陵勁弩之次泛舟之助我有力焉後始念子城之謀)
(未足以為百姓計東眄巨㓎輳閩粤之舟櫓北倚郭邑/通商旅之寳貨茍或侮刼之不意攘偷之無狀則向者)
(吾皇優詔適足以自䇿由是復與十三都經緯羅郭上/上下下如響而應爰自秋七月丁巳訖於冬十有一月)
(某日由北郭以分其勢左右而翼合于冷水源綿亘若/干里其高若干丈其厚得之半民庶之負販童髦之緩)
(急燕越之車葢及吾境者俾無他慮千百年後知我者/以此城罪我亦以此城茍得之於人而損之己者吾無)
(媿/歟)城門凡十曰朝天門(西湖志曰朝天門樓䑓叠石高/四仭有四尺東西五十六步南)
(北半之中為通道横架交梁承以藻井牙柱壁立三十/有四西閲門對闢名曰武臺平敞可容兵士百許䑓左)
(右北轉登石級兩曲達於樓上樓之高六仭/有四連基而㑹十有一仭貯鐘鼓以司漏刻)曰龍山門
曰竹車門曰新門曰南土門曰北土門曰鹽橋門曰西
闗門亦名涵水門曰北闗門曰寳德門其營屯凡六百
白璧營寳劔營青字營福州營馬家營大路營(按白璧/營在今)
(城南上隅寳劔營在今鍾公橋北青字營在今鹽橋東/福州營在今梅家橋東馬家營在今修文坊内大路營)
(在今褚/家塘)九月唐授鏐鎮海軍節度使潤州刺史乾寧元
年春二月鏐命成及權蘓州刺史三月唐詔鏐自光禄
大夫檢校司徒進充本道營田招討鹽鐵制置發運等
使夏五月唐遣中使劉延鉅特授鏐開府儀同三司同
中書門下平章事六月唐遣中使賈居蟾賜鏐私門立
㦸(錢氏家乘云詔加鏐父寛朝散大夫檢校禮/部尚書賜第茅山子姓一十六枝並立門㦸)二年春
二月進封鏐開國公食邑一千户是月威勝軍節度使
董昌反昌數愚不能決事臨民訟命以骰子擲之勝者
為直既而恣為誅戮越州白樓門外故行刑之地守者
恒聞鬼哭不絶凡軍中制度多所改易𨽻中軍者衣黄
𨽻外軍者衣白背印威儀二字其器玩無大小盡號以
元字軍中文臂者亦如之識者以為元者錢文也終當
歸錢氏昌建生祠諸郡置土馬有誑言馬嘶發汗者畢
受賞又王守貞者俗謂之王百藝性極機巧命彫刻將
吏木偶悉用長釘鉗其足曰更二三百年免有顛踣至
是盈滿愈甚遂圖僭亂妖人應智王温巫韓媼等以妖
言惑昌有老人献偽謡曰欲識聖人姓千里草青青欲
知天子名日從日上生昌贈老人百縑復有將士朱思
逺詭言天符夜降碧楮朱文不可識大約言天命在董
氏也於是俗吏致龜魚符瑞者日不下百數昌乃集無
賴子斷腕截耳號曰感恩都以備腹心牙將倪德儒謂
昌曰曩時謡言有羅平鳥四目三足主越人禍福民間
多圖其形禱祠之視王書名與圖𩔖因出圖示昌昌大
悦而僚佐都虞候李暢之掾吏呉瑶秦昌裕輩復從臾
昌言王常求為越王曷若為越帝昌遂自稱皇帝國號
大越羅平(舊唐書云昌僭號/稱平羅國似誤)改元順天署城樓曰天冊
之樓(羅隱呉越行營露布曰羅平者啓國之名順天者/建元之始又曰將軍門稱天冊之樓以㑹府為宣)
(室之地据此則昌之年號稽神錄以/為天冊舊唐書以為大聖皆非也)命羣下稱已曰聖
人繡中軍外軍之衣曰歸義僭立時凡年月日時皆用
卯蓋按古䜟書江東㟁上重日生昌既以名應之復取
卯以符日出義也(一云昌曰䜟言兎上金牀我生於卯/明年嵗次其次二月朔之明日皆卯)
(也我以其時當即位又稽神録云是時州寢有光長十/餘丈虺長尺餘金色見思道亭昌署寢曰明光殿亭曰)
(黄龍殿/以自神)副使黄碣切戒昌曰今王室雖衰天人未厭大
王興於畎畝位兼將相富貴極矣何忽為滅族之計昌
使人斬碣持其首至詬曰此賊負我好聖明時三公不
肯作乃求死邪投之圊中㑹稽令呉鐐言大王不為直
諸侯乃欲假天子以取滅亡山隂令張遜亦言大王建
節浙東二十年何效李錡劉闢之所為昌皆殺之以婺
州刺史蔣環為宰相遂移書於鏐告以權即羅平國位
印文曰順天治國之印以鏐為兩浙都指揮使鏐得書
召賓客議曰董氏昔吾鄉黨也今吾隣藩也其豐功茂
績崇名厚禄又吾所以贊成也今採聽妖妄甘心叛亂
吾受朝廷將相當徴兵以討之先貽昌書曰與其閉門
作天子與九族百姓俱陷塗炭豈若開門作節度使終
身富貴昌不聽鏐以反狀聞仍親率兵至迎恩門望樓
再拜曰董氏於吾有恩不可遽伐遣幕客沈滂諭之曰
大王奄有數州非不貴矣非不富矣一旦顛倒兵柄改
易臣節自貽伊戚禍不旋踵今率諸兵至城下俟大王
改過茍不見聽則天子赫怒羽林黄頭濟江而襲大王
之城非惟大王有累卵之危實鄉黨生靈偕歸鼎㸑矣
昌以錢二百萬犒軍執應智等送軍前自請待罪鏐遂
誅應智等而還復表其事時越州都指揮使馬綽指揮
使駱團出降俄而唐帝詔鏐討昌又勅遣中使高品李
重宻來勞我師仍削奪昌官爵夏四月辛卯蘓州雨雪
乙巳鏐父寛卒(錢氏家乘云寛字𢎞道乙卯/四月十八日卒年六十一)唐遣祭贈
寛尚書左僕射六月唐授鏐檢校太傅彭城郡王浙江
東道招討制置兩浙鹽鐵發運等使初咸通中京師有
望氣者言錢塘有王者氣乃遣侍御史許渾中使許計
賫璧來瘞秦望山之腹以厭之使回望氣者言必不能
止至是遂驗(又郭璞撰臨安地志云天目山前兩乳長/龍飛鳯舞到錢塘海門山起横為案五百)
(年生異姓王/至是亦驗)是月王起師討董昌秋七月唐授王起復
雲麾將軍上金吾衛大將軍員外置同正員八月董昌
復拒我師求援於淮南𢎞農王楊行宻九月𢎞農王行
宻遣將䑓濛等困圍蘓州以應昌冬十月𢎞農王行宻
又遣安仁義田頵等攻我鎮戍昌遣禆將陳郁鍾福屯
香嚴寺又遣李蕙崔温屯於石候王命武勇都指揮使
顧全武馬步軍都知兵馬使王球率兵往逐之遂戮蕙
温等未幾昌復構湖州刺史李師悦率兵四千餘人侵
我封境又遣徐淑困我嘉興王命内衙都虞侯方密襲
之不克更命顧全武率所部禦之因破烏墩光福二砦
㑹大江沙路平漲賊得布游兵往來王謂全武等賊若
有我江壖襟帶甌越則不可當也汝善禦之十一月衢
州刺史陳儒卒弟岌嗣時顧全武遣偏將孟寳蔣燔率
兵屯於西陵是月唐勅王依前起復檢校太傅兼侍中
加食邑一千户是嵗王奏封胥江伍子胥為惠應侯先
是作羅城時江濤勢激板築不能就王禱之沙漲一十
五里故有是命
乾寧三年春正月安仁義從湖州將渡江以應董昌王
遣顧全武及武勇都知兵馬使許再思守西陵以禦之
仁義竟不敢渡是月昌遣徐珣李𤣥賓等據肅清四朴
九鄉之地王命顧全武王球擊之徐珣等來降昌又遣
將湯舊(通鑑作湯臼今/從呉越備史)領兵守石城(石城山在山隂/縣東北三十里)袁
邠領兵守永寧時昌鎮遏使朱威與賀蘭風招緝使孫
仲殷等並投欵於王威等由海道而至二月王命顧全
武許再思自西陵趨石城與湯舊遇遂破石城舊等走
還三月我師復攻餘姚袁邠因大戰賊黨逃溺者相半
時明州刺史黄晟遣指揮使梁從晊率兵來應我師邠
堅壁自固昌益兵以救之顧全武遣武勇隊主劉彦章
截其衝要生擒賊將徐宣斬首二百餘級昌又遣暨陽
鎮將陳郁自南秦了口至於富陽漁浦等處屯聚王命
王球等擊之郁率其黨來降夏四月我師執袁邠及偏
將潘薦等凡二千餘人王以朱威復為永寧鎮使是月
顧全武進圍越城五月辛巳董昌親閲戰於五雲門仍
懸玉帛以誘我師顧全武許再思等奮擊之其黨大敗
昌愕視而退始懼自去其帝號次日王命分兵進攻以
全武充諸軍都虞侯東面都知兵馬使與指揮使孟寳
等攻五雲門王球充右副指揮使與蔣燔等攻亭山及
申光門陳璋充右副指揮使與錢顔攻關子門再思充
馬軍都虞侯北面都知兵馬使攻昌安門駱團充回面
都指揮使攻迎恩門癸未越城垂拔㑹䑓濛等陷我姑
蘓刺史成及被執王乃召全武議將分兵西陵以備北
寇全武上言曰賊之根本繫於甌越豈以失一姑蘓遂
逭天討願先拔越城然後復茂苑未遲王從之乙未董
昌猶據牙賊拒我兵王始云奉詔令大王致仕歸臨安
昌乃送牌印出居清道坊全武使上武勇都監使呉璋
執昌至而斬之(歐陽史云全武執昌歸杭州行至西小/江昌顧左右曰吾與錢公俱起鄉里吾)
(常為大將今何面復見之乎左右相對/泣下因瞋目大呼投水死今從備史)越州平王命散
府庫金帛以賞將士開倉廩以賑貧乏(昌積米三/百萬斛)又斬
偽宰相李邈蔣環等十餘人以下脅從者悉宥之(昌有/五千)
(餘姓當族誅因貸其死/而厚養之名為感恩都)秋八月唐帝授王檢校太尉兼
中書令加食邑一千户實封一百户賞去偽功也仍遣
供奉官寗全道賜王旌節又遣中使韓彛範來宣諭將
授王越州王辭讓久之唐遂除宰相王溥鎮越州王復
諷兩浙吏民上表請以已兼領浙東冬十月唐帝勅改
越州威勝軍為鎮東軍授王領鎮海鎮東等軍節度使
十一月戊子湖州刺史李師悦卒子繼徽嗣是月安仁
義由南蕩率餘黨攻東陽刺史王壇堅壁自固
乾寧四年春正月王命行軍司馬杜稜都監使呉璋率
兵救東陽安仁義復攻睦州一夕大風雨賊衆驚擾而
遁夏四月命顧全武與王弟鎮武勝軍都指揮使沈夏
陳璋高遇許再思等率兵自海道以救嘉興時諸將皆欲
緩進惟全武請倍道兼行王從之一日師次嘉興嘉
興圍逼已久遽見我旗號皆大悦是日遂内外夾擊擒
賊李宗禮偏將顧金等二十餘人乘勝大破賊寨十有
八所又擒賊將魏約張宣楊燔閻建等士卒三千餘人
嘉興平全武等又乘勝逐田頵於驛亭埭適電火焚頵
營震折威鎗頵由呉興而遁於時大水我師逐之斬馘
沉溺者幾數十里六月己酉王如越州受鎮東節鉞秋
七月庚寅王至自越州還治錢塘號越州為東府命顧
全武率師復蘓州乙未拔松江戊戌拔無錫辛丑拔常
熟華亭八月我師屯崑山唐勅王起復加食邑一千户
又遣中使焦楚鍠賫鐵劵至劵文曰維乾寧四年嵗次
丁巳八月甲辰朔四日丁未皇帝若曰咨爾鎮海鎮東
等軍節度浙江東西等道觀察處置營田招討等使兼
兩浙鹽鐵制置發運等使開府儀同三司檢校太尉兼
中書令持節潤越等州刺史上柱國彭城郡王食邑五
千户實封一百户錢鏐朕聞銘鄧隲之勲言垂漢典載
孔悝之德事美魯經則知褒德䇿勛古今一致頃者董
昌僭偽為昏鏡水狂謀惡跡漸染齊人爾能披攘兇渠
盪定江表忠以衛社稷惠以福生靈其機也氛祲清其
化也疲羸泰拯於粤於塗炭之上師無私焉保餘杭於
金湯之固政有經矣志奬王室績冠侯藩溢於旂常流
在丹素雖鍾繇刋五熟之釜竇憲勒燕然之山未足顯
功抑有異數是用錫其金板申以誓辭長河有似帶之
期泰華有如拳之日惟我念功之㫖永將延祚子孫使
卿長襲寵榮克保富貴卿恕九死子孫三死或犯常刑
有司不得加責承我信誓往惟欽哉宣付史館頒示天
下(王謝表曰臣鏐言伏承恩㫖賜臣金書鐵劵一道恕/臣九死子孫三死者出於睿眷形此綸言録臣以絲)
(髪之勞賜臣以山河之誓鐫金作字指日成文震動神/祗飛揚肝胆伏念臣爰從筮仕迨及秉麾每自揣量是)
(何叨忝所以行如履薄動若持盈惟憂福過禍生敢忘/慎初䕶末豈期初志上感宸聪憂臣以處極多危慮臣)
(以防㣲不至遂開聖澤永保私門屈以常刑宥其不死/雖君親屬念皆云必恕必容而臣子為心豈敢傷慈傷)
(愛謹當日慎一日戒子戒孫不敢因此而累/恩不敢乘此而賈禍聖主萬嵗愚臣一心)是月唐封
胥江惠應侯為呉安王先是安仁義將㳂江入冦一夕
驚濤沙路盡毁王感其神異請而封之九月湖州刺史
李繼徽以州附淮南牙將沈攸拒之繼徽遂出奔乙未
王親廵湖州收繼徽家屬而還湖州平王命海昌鎮將
高彦為湖州制置使冬十月淮南以臺濛守蘓州十一
月己卯台州刺史杜雄卒
乾寧五年春正月命師救蘓州生擒淮南將李近思斬
首一千餘級殺其將梁琮張顒等淮南將李簡復率兵
五千餘人屯無錫我師攻之獲其偏將陳益等而還是
月王以越州指揮使駱團為台州制置使二月唐帝勅
移鎮海軍於杭州從王請也又授都押衙董匡等恩命
有差三月淮南將周本救蘇州顧全武擊破之淮南將
秦裴以兵三千拔崑山而戍之秋七月唐授王檢校太
師賜號定亂安國功臣八月唐改元光化九月顧全武
攻蘇州臺濛李德誠等棄城走遂復取蘇州追敗周本
於望亭進拔崑山降其將秦裴是月婺州刺史王壇遣
將攻東陽王以息民故命使諭之冬閏十月王以嘉興
都將曹圭權蘇州制置使尋命為本州刺史是月王壇
抗命王遣師伐之唐勅王兼兩浙安撫使加食邑一千
户實封一百戸十一月衢州刺史陳岌貳於我請降於
淮南王遣顧全武等討之十二月淮南以成及易魏約
許之先是陸郢之叛及為淮南所鹵至是歸
光化二年春正月我師大敗陳岌於龍丘二月唐遣高
臨周道安改王本縣石鏡鄉為廣義鄉臨水里為勲貴
里所居安衆營為衣錦營仍賜兩浙行軍司馬杜稜以
下一百二十人並號贊忠去偽功臣三月王壇求救於
淮南夏四月唐勅升杭州為大都督府是月淮南田頵
遣行營都指揮使康儒等來應東陽王命副指揮使方
密羅聚等濟師於婺州及蘭谿義烏等縣五月庚戌儒
敗我兵於龍丘偏將王球被鹵未幾釋歸秋七月淮使
自衢州還者為我師所殺仍獲陳岌送楊氏地圖州印
以歸是嵗奏封蕭山縣神孔大夫為惠人侯(隋大業中/有孔大夫)
(者為陳仁呆禆將討東陽賊婁世幹降/之立廟黄山至是王上其事封以侯爵)
光化三年春正月淮南將康儒徐從臯等攻睦州王命
從弟銶拒之夏五月唐遣中使王金峰賫詔封王為南
康王加食邑一千户實封一百户王表陳讓秋七月重
修大滌山天柱觀(武肅王天柱觀記曰天柱觀者因山/為名按傳記所載皆云天有八柱其)
(三在中國一在舒州一在壽陽洎今在餘杭者皆是也/又按道經云天地之内有十大洞天三十六小洞天如)
(國家之有藩府郡縣逓相稟屬其洞天之内自有日月/分精金堂玉室仙官主領考校災祥今天柱山即真誥)
(所謂大滌洞天者也内有隧道暗通華陽林屋皆乗風/馭景倐忽徃來羣真杳冥非世俗所測而况大江之南)
(地兼呉越其峯巒西接兩天眼之龍源次連石鏡之嵐/岫東枕浙江之迢派可謂水清山秀兼通大海及諸國)
(往還此外又有東天目西天目及天竺之號得非抗蒼/涯於穹昊聳絶壑於雲霄立天為名以標竒特耶若乃)
(登高逺望則千巖萬壑金碧堆叠龍盤虎踞靈粹滋孕/代生異人非山秀地靈之所鍾襲其孰能與於此乎就)
(中天柱風清氣和土腴泉潔神蛇不螫猛獸能馴自漢/武帝酷好神仙標顯靈迹乃於洞口建立宫壇歴代祈)
(禳悉在此處東晉有郭文舉先生得飛化之道隱居此/山羣虎來柔史籍所載乃於蝸廬之次手植三松虬偃)
(鳳翔蒼翠千載今殿前者是也洎大唐創業以𤣥元皇/帝為祖宗崇尚𤣥風恢張道本天皇大帝握圖御宇授)
(籙探符則有潘先生𢎞演真源搜訪神境𢎞道元年奉/勅創置天柱觀焉仍以四維之中壁封千步禁彼樵採)
(為長生之林中宗皇帝玉葉繼昌𤣥闗愈闢特賜觀莊/所以結香燈於是䑓殿乃似匪人工廊檻而皆疑化出)
(星壇月砌具體而微則有被褐幽人據梧高士挹澄泉/之味息青蘿之隂葉天師法善朱法師君緒呉天師筠)
(暨天師齊物司馬天師承禎夏侯天師子雲皆繼踵雲/根棲神物表骨勝金鎖名冠瑶編出為帝王之師歸作)
(神仙之侣金錯標宇翠珉流芳昭析具存不俟詳籙其/餘三泉合𣲖雙石開扉藥圃新池占壇書閣各有題品)
(足為耿光鏐此際䝉聖朝叠安藩閫綰闔閭之封畧統/勾踐之山河寵極蕭曹榮兼渾郭𬗟懷斯地實邇維桑)
(素仰真風備詳前事但以此觀創置之始本對南方後/有朱法師相度地形改為北向雖依山勢偏側洞門其)
(洞首隂背陽作道宫而不可致左右岡壠與地勢以相/違背洞門而不順百靈使清泉却侵白虎致使觀中寥)
(落難住賢能皆為尊殿背水激衝之所致也乾寧二年/鏐因歴覧山源周遊洞府思報列聖九重之至德兼立)
(二軍百姓之福庭於是齋醮之餘徧尋地理觀其尊殿/基勢全無起發之由致道流困窮二時而不辦香燭竟)
(嵗而全無醮閲遂抗直表上聞聖聰請上清道士閭丘/方逺與道衆三十餘人主張教跡每年春秋四季為國)
(焚修鏐特與剏建殿堂兼移基址山勢有三峯兩乳兼/許邁先生丹竈遺跡猶存遂乃添低作平减高為下改)
(為甲向是五音第一之方而乃添培乳山却為主案尋/即一二年内法主兩霑渥恩道侣益臻常住咸備青牛)
(白鹿堪眠琪樹之隂絳節霓幢不絶星壇之上得不因/移山勢而再振𤣥風者哉尋又續發薦章奏閭丘君道)
(業聖上以仙源演慶眞派流輝方瑶水以遊神復華胥/而入夢欲闈無為之教欣聞有道之人勅賜法號為妙)
(有大師兼加命服雖寒栖帶索之士不尚寵榮在法橋/勸善之門何妨顯赫其次畢法道士鄭茂章生自神州)
(久棲名嶽𤣥機契合負笈俱來鏐幸揖方瞳常留化竹/副妙有大師三元八節齋醮同修福既薦於宗祧惠頗)
(霑於軍俗尋發特表蒙鴻恩繼賜紫衣焚修於此其大/殿之内塑天尊真人龍虎二君侍衛無闕其次别創上)
(清精思院為朝真念道之方建堂㕑乃陳鼎擊鐘之所/門廊房砌無不更新天風每觸於庭除地籟時聞於牕)
(户兼為親𨽻觀額以炫成功非矜八體之能貴立永年/之志妙大師閭丘君靈芝稟異皓鶴標竒誕德星躔披)
(靈霓洞朝修䖍懇科戒精嚴實紫府之表儀乃清都之/輔弼加以降神之地即舒州之天柱山也遊方有志躡)
(屩忘疲自生天柱之前駐修天柱之下察其符契信不/徒然乃此修崇實為搜抉所謂道無不在代有其人爰)
(自開基至於功畢備仙家之勝概暢聖祖之真風遂録/畫圖封章上進奉光化二年十一月二十七日詔㫖勅)
(錢鏐省所奏進重修天柱觀圖一面事興悉我國家集/慶仙源遊神道域普天之下靈迹甚多然自兵革薦興)
(基址多毁况兹幽邃豈暇修營卿考輯圖經知列聖崇/奉親臨勝概重葺仙居仍選精慤之流䖍備焚修之禮)
(兾承𤣥貺來祐昌期豈惟觀好事之方抑亦驗愛君之/節既陳章奏披翫再三嘉嘆無已想宜知悉冬寒卿比)
(平安好遣書指不多及懿夫地出靈阜天開洞宫三皇/之前眞聖非一莫非乘虚躡景出有入無雖或掛於傳)
(聞不可知其名氏皆分洞天而理即大滌居其一焉天/柱觀即漢以來迄於唐室修真之士繼躡清塵當四方)
(俶擾之時見一境希夷之趨今也仙宫嶽立高道雲屯/六時而鐘磬八節之修齋罔闕有以保國家之景祚福)
(兩府之烝黎鏐今統呉越之山河官超極品上本宗社/次及軍民莫不䖍仰神靈遵行大道時也聖明當代四)
(海歸心忝蒙委以東南封爵功臣兼頒金券家山衣錦/兼兩道之油幢上承一人倚注之恩次荷正真䕶持之)
(力𤣥元至聖崇敬福生大道真科是無為化致乃及身/於此合刋貞石用俟後賢時光化三年七月十五日記)
八月唐授王行軍司馬杜稜檢校太子太保庚申龍鬬
於浙江因過郛郭壞廬舍或吸居人浮空而去數里方
墜有至死者是月我師敗淮南兵於軒渚遂絶其糧康
儒等由清溪而遁九月王壇奔宣州辛卯王親廵婺州
命浙西營田副使沈夏權婺州刺史壬辰東陽鎮將王
永伏誅(永東陽人也在鎮治城壁置鼓角粧樓舞榭甍/棟相接又采妖妄立十瑞亭將規本郡及王壇)
(攻之王以前年婺民為安仁義所撓遣使諭壇罷兵將/追永歸於府城而壇不從命故伐之事平責永以不敬)
(斬之以/謝百姓)甲午王廵衢州陳岌降王以岌為浙東安撫副
使命顧全武權知衢州事是月龍鬬浙江水中冬十月
唐遣中使取王形圖凌煙閣王冩容以進十一月劉季
述等幽唐帝於問安宫立德王裕為帝遣使進王為東
安王王不受命是月己酉葬皇考於臨安縣錦北鄉清
風里是嵗王建鎮海軍使院(羅隱記曰惟天子建國必/惟九牧九牧既序區分局)
(署兩漢三公府有掾屬魏晉而䧏則置行臺若魏以秦/王儀鎮中都高齊以辛術監治東徐州事皆行臺之任)
(也其官屬則令僕以至於尚書丞郎唐制由行臺而置/採訪使殆今節制之始也鎮海軍舊治京口大丞相以)
(錢塘之衆東揕漢宏西殱逆朗天子不欲易其土故自/符竹四命然後移軍於錢塘生物以宜租賦以便斥去)
(舊址廣以新規廓開閈閎拔起階級俾幢節之氣色貔/武之出入得以周旋焉庚申年始闢大㕔之西南隅以)
(為賓從宴􁅿之所左界飛樓右劘嚴城地聳勢峻面約/背敞肥楹巨棟間架相稱雕煥之下朱紫苒苒非若越)
(之今而潤之舊也疆埸之事則議之於斯聘好之禮則/接之於斯生民之疾病則啓之於斯軍旅之賞罰則㕘)
(之於斯非徒以酒食駢羅而語言嘲謔者也其府屬已/下或八都舊將或從公於征或禀之於朝廷或拔之於)
(鄉里故天子用清宫傳道之選以佐之輟教民論道之/任以副之其餘省秩卿曹職領相次自我朝藩服官屬)
(之盛無加也噫大丞相之勲德既藏之天府而攀鱗附/翼者非鐫刻礫石其可久乎是年冬十月始命觀察判)
(宫羅隱/為記)
光化四年春正月唐帝反正勅遣供奉官吐突令鐸來
宣諭仍賜國信二月王親廵衣錦營大㑹故老賓客山
林樹木皆覆以錦幄號其幼所常戲大木曰衣錦將軍
命指揮使陳璋為衢州制置使夏四月丁丑唐大赦改
元天復是日王親巡東府五月唐授王守侍中進彭城
王加食邑一千戸實封一百户仍陞王所居衣錦營為
衣錦城封石鏡山為衣錦山大官山為功臣山秋八月唐
遣使授王子傅瓘禮部尚書遥領邵州刺史九月王以
衢州制置使陳璋為本州刺史壬子王妣秦國太夫人
水丘氏薨冬十月淮南將李神福等入寇王命顧全武
方密率師禦之全武等遇伏兵於青山被執神福進攻
臨安秦昶率衆䧏之十一月唐帝狩於鳳翔王聞之悲
泣遣使奔問帝嘉之賜王御服夾襖子一副仍降御札
於衣襟焉十二月王與李神福和神福受犒賂而還是
月唐勅王起復雲麾將軍上金吾衛大將軍員外置同
正員
天復二年春正月閩遣使來致祭(祭文曰維天復二年/嵗次壬戍敬祭於故)
(秦國太夫人之靈夫生帝王則若文母方鍾至聖生人/臣則若陶母方䧏大賢信夫韜昴宿之耀於胸襟掬嵩)
(山之氣為懐抱豈容易哉伏惟明靈天資婦道神授母/儀金石不足喻其貞明芝蘭不足表其芳馥訓逾孟織)
(智邁謝圍顔氏子則提育聖人曹大家則師資諸女既/作閨門之上瑞乃生英傑於皇家立曠代之鴻勛擁兩)
(藩之龍節食則萬錢調膳禄則三世及親見綵衣則衣/錦之姿見氷鯉則和羮之味騰輝女史興詠國風推於)
(古今實無倫比乃由懿德致此大榮嗚呼靈藥難求流/光易謝本冀霜松而永夀忽驚風燭以斯零竟成舉世)
(之悲傷空切至誠之號慕審知幸攀令嗣獲忝親隣論/交既契於金蘭抺泣乃同於親屬輒陳薄奠用表悲誠)
(敢冀明靈/依稀歆鍳)三月癸丑至乙卯三日浙右大雪盈丈(文獻/通考)
(作天復二年三月浙/西大雪平地三尺)雪氣如煙而味苦夏四月淮人以
顧全武方密歸我王亦以秦裴報之是月唐加王食邑
一千户實封一百戸五月望日唐封王為越王制曰惟
天作元后所以保兹黎元惟王親諸侯所以建我藩屏
葢一人不能以獨任故列辟布於四方自昔權輿匪今
作俑檢校太師守尚書侍中兼中書令上柱國彭城郡
王錢鏐浙江孕靈天目鍾秀武足以安民定亂文足以
佐理經邦屬天歩之維艱援筆而起憤皇靈之弗振枕
戈不忘人方效忠天未厭亂漢宏託金刀之䜟董昌借
越鳥之妖爾獨憂僭偽之争强共行天討雪朝廷之深
憤自造地維屢挫淮封式遏廣宼俾兩浙郡邑永保金
湯之固屬部人民永享袵席之樂爾四國有西歸之望
予一人無東顧之憂也昔平王東遷庸依晉鄭典午南
渡允賴并凉卿之封地朕在不蔽援番君之故事環勾
踐之舊疆建爾眞王尹兹東夏於戲節制兩藩車徒萬
乘有予奪死生之權驕心易滿有人民社稷之奉侈心
易生不存忠義之心曷保功名之盛書曰惟命不于常
道善則得之不善則失之常厥德保厥位欽哉欽哉勿
㬱朕命可進封越王増食邑一千戸實封一百戸餘如
故庚戌温州刺史朱褒卒兄敖代之(中和元年永嘉朱/褒寇温州二年浙)
(東觀察使劉漢宏招之因奏褒為温州刺史大順元年/褒兄誕為温州刺史乾寧元年褒兄著為温州刺史天)
(復元年褒再任刺史二年褒卒兄敖自為温/州刺史兄弟互據凡二十二年見温州府志)秋七月王
親巡衣錦城治溝洫八月丙戌將還府城親饗將校武
勇右都指揮使徐綰謀為不利辭以疾王惡之命綰先
還次日王發自衣錦城綰還作亂武勇左都指揮使許
再思以兵迎綰同叛將及内城王子𫝊瑛(一作/元□)與三城
都指揮使馬綽牙將陳為等發懸門以禦之王次龍泉
聞變疾驅至城北時牙將潘長與綰遇斬首二百餘級
綰退營於龍興寺王微服至德勝門牙將周肅遣鍾審
以舟迎王王遂沿江至内城東北踰城而入人莫有知
者北門直更卒憑鼓而寐王親斬之隨命都監使呉璋
三城都指揮使馬綽守北門内城都指揮使王榮武安
都指揮使杜建徽守南門又命指揮使顧全武率兵衛
屯東府全武上言東府不足慮綰勢急必召田頵王當
以難告楊公杜建徽亦言楊氏常由王脱孫儒之難彼
丈夫者豈不能報王王遂命全武携子傳璙求昏於呉
是時湖州刺史高彦遣其子渭偕指揮使屠瓌智人援
綰伏兵靈隱山渭等被害王命渭所部營城南九月徐
綰召田頵攻杭州頵引兵赴綰遣客吏何饒謂王曰相
公請大王東之越府虚府署以相待王復曰軍中叛亂
何方無之公為節帥乃助為逆乎既而頵至泊於北門
以旗鼔自蔽王登城注弩中其執旗者頵見王城中大
鼔噪懼退還營遷逼於西北隅頵伺夜梯橦畢集城中
矢石如雨賊墜溝洫者不可勝計遂拔營而退十一月頵
復具舟楫將渡江絶西陵王命副指揮使盛造朱郁大
破之呉王亦使召頵曰不還吾且使人代鎮宣州既而
頵遂率徐綰許再思歸宣州王致犒師錢一百億以送
之(通鑑云頵徵犒軍錢二/十萬緡今從呉越備史)頵慮為我師所逐請質王子
傳瓘而去十二月浙右又大雪江海氷(一作三年/十二月)是月
温州裨將丁章逐刺史朱敖敖奔福州章遂據郡是歳
有白烏棲於安固縣之集雲山事聞於朝詔改安固為
瑞安縣
天復三年夏四月温州丁章為木工李彦所殺裨將張
惠據温州是月城婺州秋七月睦州刺史陳詢叛舉兵
攻蘭溪王遣指揮使方永珍等率師討之九月田頵安
仁義叛淮南呉王行宻乞師於我王命方永珍率師屯
潤州從弟鎰率師屯宣州以應淮南又命指揮使楊習
代永珍於睦州冬十一月田頵敗死頵母奉王子傳瓘
來歸是時王建亭於虚白堂之基曰八㑹亭以平呉定
越講武計議凡八㑹於此也未幾更名都㑹堂又建閣
於設廳之後名曰蓬萊(按直儀門/曰設㕔)
天復四年春正月唐帝發長安三月唐遣衛尉卿許渾
來宣諭仍賜國信是月王子傳璙與其婦楊氏并顧全
武至自淮南夏四月唐帝至洛陽大赦改元天祐王求
封呉越王唐帝不許梁王全忠為言於執政乃遣給事
中鄭祁(一作/祈)刑部員外郎楊承休(一作永休又作永承/今從歐楊修文集)
進封王為呉王勅曰朕嗣登大寳統理萬方有推誠待
人之心少撥亂反正之畧京畿叛亂宗廟震驚採周公
洛邑之謀定商王遷殷之業當兹更始式表殊勲檢校
太師守兼中書令上柱國越王錢鏐一代偉人三朝元
老定衰救亂素存忠義之心濟世經邦夙擅英雄之志
鄉兵一起義聲四馳黄鉞初麾江表大定包茅時登乎
天府版籍嵗貢於有司日月塵昏牛女尋常拱北淮河
鼎沸浙江日夜朝東用徙於越之封大畀勾踐之境爾
其紏率侯服翼戴中朝選將練兵務農積粟進可㕘桓
文之烈退可守呉越之區寧俾古人專美前史於戲夫
差適顛沛之際罔替尊周仲謀方争攘之時猶知有漢
况爾名德殿此大邦必能𢎞濟艱難一匡天下予一人
實有賴焉詩不云乎幹不庭方以佐戎辟爾尚勉旃
可徙封呉王加食邑二千户實封二百户餘如故秋八
月唐帝崩太子即位諡帝曰昭宗遣使來宣告王素服
舉哀於軍門是月淮人轞送徐綰歸我王命剖心以祭
高渭九月壬戌朔大風寒如仲冬浙東西大雪冬十月
朔日有食之癸酉大雪平地丈餘十二月衢州制置史
陳璋殺羅城使葉讓叛降於淮南
天祐二年春正月唐授王子傳瓘官爵是月我兵圍陳
詢於睦州呉王行密遣西南招討使陶雅同閻銍等來
據新安王命從弟鎰與指揮使顧全武王球禦之我師
不利鎰及球等被執夏四月陳璋㑹睦州兵及淮南將
陶雅等同攻東陽王命弟鏢率師討之秋八月處州刺
史盧約使其弟佶攻陷温州張惠奔福州王命方永珍
濟師於東陽㑹師討賊九月陳璋陶雅陷東陽執我刺
史沈夏呉王行宻以雅為江南都招討使歙婺衢睦觀
察使璋為衢婺副招討使璋復分兵與淮南將許野鶴
等犯我暨陽王命楊習逐之璋兵大敗習遂攻東陽冬
十月有獸入呉興一角而麟趾十一月王命建功臣堂
於府門之西樹碑紀功仍列賓寮將校賜功臣名氏於
碑隂凡五百人十二月睦州刺史陳詢奔淮南陶雅入
據睦州(中和四年陳晟據/睦州至詢而敗)
天祐三年春正月丙寅唐帝命所司擇日備禮冊王(舊/唐)
(書云制定亂安國功臣鎮海鎮東節度浙江東西道觀/察處置等使開府儀同三司守侍中兼中書令杭越兩)
(州刺史上柱國呉王食邑九千户實封五百户錢鏐總/領兩鎮制撫三呉道途阻艱未行冊命宜令所司擇日)
(備/禮)是月淮南將陶雅引兵歸歙州我兵復取睦州宣州
觀察使王茂章來奔王以為鎮東節度副使更其名曰
景仁二月辛卯王如睦州陳璋自婺州退保衢州方永
珍楊習等取婺州進攻衢州三月命浙西營田副使馬
綽權睦州刺史秋八月陳璋導淮南將周本吕師造等
入衢州為我師所逐遂奔淮南九月周本等率其黨歸
信州王命方永珍為衢州制置使是月唐遣使臣王鉅
(呉越備史作右/散騎常侍王矩)裴筠(備史作司勲/即中裴矩均)授王呉王竹冊(冊文/曰皇)
(帝若曰惟后法天以降命式恊無私惟臣體國以垂功/乃興厥后周裂宗盟之土漢分子弟之邦非劉式論於)
(諸儒同姓亦譏於太史疇庸懋賞是曰能君顧兹眇躬/實屬多難允賴元勲廓清寰宇憫予怠荒保我丕嗣舉)
(同心協力者無虚日推秘畧宏謀者無間時俾列疏封/以昭勲績况江山右地呉越名區百雉則前朝舊都㑹)
(稽則夏后遺址宜旌社土以統藩維咨爾檢校太師守/侍中兼中書令上柱國錢鏐大昴流精維嵩孕祉萃東)
(南秀異之氣鍾文武英畧之資奮兹不羣卓爾有立自/總戎二紀作奠兩藩崇名輝於廟堂茂績䇿於盟府處)
(股肱執政之寄服貂璫清道之榮行必求人動無任已/勝殘務理經逺詢謀不怗貴以專刑不矜能而肆志深)
(厚廓公侯之度剛明執忠孝之風威加敵國而愈謙化/被隣封而垂訓以百當千之鋭卒勇且知方育幼與老)
(之編氓㳟而好禮負戡難濟時之術藴天資神授之機/而設燎探微築臺請益詩盈鼓篋傳癖横經比飯均羮)
(席上盡雕龍之客投醪散庫營中皆搏虎之人勁節貫/於雪霜至誠格於天地頃者浙人蟻市稱覇蚊雷振妖)
(爾則統仗順之師整争先之旅颷馳勇敢氷冸渠魁書/於鼎彛煥若縑素近則淮人作孽傖儈無君拒抗王師)
(邀截貢賦竊據州縣斷絶梯航先皇上賓之時不展號/弓之慕羣后咸秩之日莫申執幣之儀神人共憤其侵)
(陵華夏争誅其干犯爾則痛主辱以疾首兾師貞以適/志共粉巨盜之骨必揕元兇之顙是用金璽昭德彤弓)
(報功示王澤之非濫表臣勲之益崇麟符出征鷩冕專/祭慎爾修之克有終也今遣使臣中大夫上往國王鉅)
(副使朝議即裴筠冊爾為呉王於戲加王爵/之極號標封建之殊名往盡乃心永服徽命)冬十一月
乙丑湖州刺史高彦卒子澧嗣唐命王本道建三代私
廟閏十一月王命弟鏢為婺州制置使十二月王表薦
行軍司馬王景仁唐帝詔景仁領寧國軍節度使(舊唐/書云)
(天祐三年十二月己卯朔詔淮南偽署宣歙觀察使檢/校司徒王茂章可金紫光禄大夫檢校太保從錢鏐請)
(也今從/備史)是嵗割睦州分水縣南新寧善新登廣陵銅峴
等五鄉𨽻杭州臨安縣
天祐四年春三月唐勅升衣錦城為安國衣錦軍王遣
王子傳璙傳瓘討盧佶於温州夏四月佶將水軍拒於
青澳傳瓘曰佶精兵盡在此不可與戰乃自安固捨舟
間道襲温州戊午温州潰斬佶而還王以都監使呉璋
為温州制置使命傳璙等移兵討盧約於處州是月梁
王晃稱皇帝國號梁改元開平遣上金吾衛將軍石彦
辭刑部郎中薛昭序來宣諭五月盧約以處州降(中和/元年)
(約據處州/至是而亡)王以為浙江安撫副使命指揮使俞浩為處
州制置使是月梁遣金吾衛大將軍安崇隱進封王為
呉越王增食邑二千户實封三百户仍賜號啓聖匡運
同德功臣客有勸王拒命者王笑曰吾豈失為孫仲謀
邪遂受之鎮海節度判官羅隱亦勸王舉兵討梁王
心義之而不從六月梁遣中使來宣諭秋七月梁勅賜
王管内刺史並授官爵仍賜母妻封邑八月辛亥梁加
王兼淮南節度使揚州大都督充淮南四面招討制置
使(一云充本道/招討制置使)九月梁封鎮東軍神祠為崇福侯從王
請也(呉越備史云梁封衣錦軍神祠號/崇福侯今從五代㑹要明集禮)勅曰鎮東軍墻
隍神龎玉前朝名將劇郡良材頃因剖竹之辰實有披
榛之績剙修府署綏輯吏民豈獨遺愛在人抑亦垂名
終古况錢鏐位隆三鎮功顯十臣能求福而不回致効
靈而必應願加懿號以表冥符宜旌岌嶪之功用顯優隆
之澤宜賜號崇福侯仍付所司(武肅王鎮東軍墻隍神/廟記曰若夫冥陽共理)
(之規人神相贊之道傳於史冊今昔同符竊以浙東地/號奥區古之越國當舟車輻湊之㑹是江湖衝要之津)
(自隋末移築子墻因遷公署據卧龍之高阜雉堞穹崇/對鏡水之清波風煙爽朗𬗟惟深固宜叶㝠扶故唐右)
(衛將軍總管龎君諱玉頃握圭符首臨戎政披榛建府/吐哺綏民仁施則冬日均和威肅則秋霜布冷堵墻愛)
(戴黔庶謌謡尋而罷軍興嗟餘芳不冺衆情追仰共立/嚴祠鎮都雉之岡巒宰軍民之禍福殿堂隆邃儀衛精)
(嚴式修如在之儀仰托儲靈之廕往載釁生劉氏妖起/羅平予躬稟睿謀恭行天討數年擐甲兩復越墻皆資)
(朌賚之功以就戡平之業特為重増儀像嚴潔牲牢邇/來四野無塵重門罷柝丁卯嵗揚旌東渡巡撫軍民躬)
(奠椒漿目瞻靈像毎暢呉風越俗共欲道泰人安昔為/兩鎮之疆今作一家之慶遂馳牋表請降崇封所兾朝)
(恩與漢牧齊標美稱共泰巒對聳尋䝉天澤果賜允俞/頒崇福之嘉名昇五等之尊爵其所奉勅命具列如左)
(嗚呼人惟神祐神實人依爰自始建金湯肅陳祠宇奠/兹中壘三百年來雖享非馨未登列爵今則値予佐國)
(連統藩維啓呉越之雙封為東南之盟主况遇金星應/籙梁德克昌道既泰於君臣澤遂加於幽顯獲申奏薦)
(遽降徽章今則象軸煥新龍綸逺至表勲名於萬代昭/靈感於千秋固當永荷皇私長垂幽贊保我藩宣之地)
(遐清災沴之源共泰斯民永安吾土烜矣赫矣永作輝/華今當呉越雙封一王理事亦仗土地陰騭冥力䕶持)
(神既助今日之光榮予亦報幽靈之煥耀但慮炎凉改/易星嵗徂遷不記修崇莫源事始聊刋貞珉以示後來)
(時大梁開平二年嵗在戊辰某月啓聖匡運同德功臣/淮南鎮海鎮東等軍節度使檢校太師守侍中兼中書)
(令呉越王/錢鏐記)冬十月梁授王子傳瓘金紫光禄大夫十二
月江西危全諷為淮南所敗信州危仔倡乞師於我是
嵗建千頃院築温州子城周三里十五步(唐㑹要載是/年太常禮院)
(奏兩浙節度使錢鏐受冊訖舊立門㦸一十/二技合凖禮例更添四枝仍五年一易從之)
　
　
　十國春秋卷七十七
欽定四庫全書
　十國春秋卷七十八
　　　　　　　　　　　　　檢討吳任臣撰
吳越二
　　武肅王世家下
天寳元年春正月遣兵攻淮南甘露鎮以救信州梁敕
改臨安縣為安國縣廣義鄉為衣錦鄉(按舊五代史梁/間平二年改臨)
(安縣廣義卿為衣錦郷猶冠以/臨安者縣名與鄉名同時改也)夏六月梁授王檢校太
師守中書令增食邑一千户實封一百户秋八月梁敕
改唐山縣為吳昌縣(歐陽忞輿地/廣記作金昌)唐興縣為天台縣(順/存)
(録云開平三年改唐興/為新興今從吳越偹史)又敕升杭越等州為大都督府
王遣寧國節度使王景仁奉表詣大梁陳取淮南之䇿
梁主問進奏吏曰錢王平生有所好乎吏曰好玉帶名
馬梁主笑曰真英雄也乃以玉帶一匣打毬御馬十匹
賜王是月復改新城縣曰新登長城縣曰長興樂成縣
曰樂清避梁諱也九月梁授鎮東軍節度副使成及為
保大軍節度使同平章事副使餘如故淮南將周本吕
師造攻蘇州王命從弟鋸討之是月張仁保襲取常州
之東洲淮南以陳璋為水陸行營都招討使率柴再用
等將兵來救仁保敗績于魚蕩復失東洲梁封故隋司
徒陳仁果為福順王(仁果常以隂兵助王王崇報之請/封于梁且令諸州皆立廟蔡京京)
(南雙廟記作福順賢徳王/他書又作福順武徳王)王改吳山紫極宫為真聖觀
(一云乾符中建真聖/觀王改兩浙老君廟)是嵗王以中原䘮亂改元天寳私
行于境中既而復通中國或諱而不稱
天寳二年夏四月梁授王守太保增食邑二千户實封
二百户是月淮南兵圍蘇州守將孫琰拒之甚力王命
弟牙内指揮使鏢(五代史云遣其/弟鋸鏢救之)行軍副使杜建徽江
海遊奕都虞候何逢司馬福等率師救姑蘇内外夾攻
生擒淮南將何朗閭丘直等凡三千餘人獲兵甲生口
三十萬戰船二百餘艘周本吕師造等夜遁又追敗于
黄天蕩五月甲寅王親巡蘇州遣其將梅世忠李開山
屯兵于許浦之上游封故唐曹王明為昭靈侯(明為唐/太宗子)
(淮人圍姑蘇時守將禱于/其廟輙自潰去故加封焉)是月丁巳明州刺史黄晟卒
辛酉王自蘇州復如東府辛巳巡明州因城望海鎮(一/作)
(定海/鎮)命子傳㺷為明州制置使信州危仔倡為其下應
淮人而叛遂奔於我王以為淮南節度副使更其姓曰
元氏六月壬寅王發明州梁遣刑部尚書姚洎(錢氏家/乗作垍)
禮部員外郎羅衮授王吳越王冊禮(冊文曰皇帝若曰/迺者有唐告終王)
(政日紊婦寺亂常于内强臣犯順于外列鎮張膽而相/攻大臣捫心而無措惟思家族遑恤朝廷朕起自兵戎)
(厯階節度憂皇天之不弔閔黎庶之倒懸誓衆興師為/民靖命東征西怨共徯我后來蘇簞食壺漿咸若厥角)
(墜地竟以數州之力大剪諸國之鋒厯試諸艱遂叨九/錫稽舜禹之禪法隋唐之敕天步未艱人情習亂因商)
(民之思紂同桀犬以吠堯職其不共何所不至咨爾上/柱國吳越玉錢鏐山川毓秀二五儲精以不世出之才)
(行大有為之主納交伯府翼戴中朝靖淮甸之邪氛不/得紊我王氣斬羅平之妖鳥不得鳴我王郊迨乎受禪)
(之初首遣宣諭之使頗知天命不效狂謀匪兼二國之/封曷奬尊王之義今遣使金紫光禄大夫尚書上柱國)
(姚垍使副尚書禮部主客員外羅衮持節偹禮胙土分/茅冊爾為吳越國王嗚呼車徒萬乗何鯨鯢之不可封)
(節制三方何强梁之不可伏矧百粤夏后駐蹕之地三/吳秦伯肇封之疆勾踐用之以親周夫差因之而駕晉)
(方頼率三軍而撻荆楚糾列國以平淮戎允為東海屏/藩永保中原重鎮毋姑息以敗事毋誇大以墮功欽哉)
(其聴/朕命)戊申王至自東府是役也王行次餘姚丈亭鎮舟
凑巨石不能進既而大雨震電有二龍負王舟鎮遏使
翁元軻拽舟而進二龍自舷升焉秋閏八月梁授王守
太尉加實封二百户制曰集非常之事必有挺非常之
才建第一之功必有居第一之位朕膺圖受命負扆開
階未常以真大尉之官輕於擬議大司(闕/)之職易於簡
求葢由其爵尊其任重不有英佐孰當異恩啟聖匡運
同徳功臣淮南鎮海鎮東等軍節度使淮南浙江東西
等道管内觀察處置充淮南四面都統營田安撫兼兩
浙鹽鐡制置發運等使開府儀同三司檢校太師兼中
書令杭越等州大都督府長史上柱國吳越王食邑一
萬五千户實封一千户錢鏐海岳騰英星雲誕秀契君
臣咸一之徳有文武兼偹之才宣慈惠和忠正亷毅敦
詩閲禮樹百行於藩籬去暴除奸敵萬人於帷幄弼予
興運明乃嘉謨頃屬淮夷不賓王化自爾益封吳㑹兼
鎮廣陵追擒每盡于隻輪覆溺連収其巨艦復聞奸宄
屢擾巡封謂天葢髙若冰可恃爾又横戈憤悱獨力支
吾妙運神機大殱戎醜𤣥雲陣起雄風驅下瀨之師白
露圍開沴氣散常州之化再安生聚重復土疆薛公之
三刺咸明漢主之一竒斯在况早攀鱗翼備見肺膓同
徳同心二紀宻㕘於締搆惟忠惟孝四方咸則於儀刑
茍非劇恩何以加賞是用鏤於彛鼎冊以輅車擬吕望
之尊崇正列侯之貴重仍加真食復寵兼官式是奬酧
且旌忠列於戲進以正大易所以經邦慎厥終格言用
之居位勉思遵守克荷寵靈服予訓辭錫爾繁祉可守
太尉加實封二百戸餘並如故是月梁敕置蘇州吳江
縣明州静安縣(一作望海縣/又改定海縣)從王請也冬十月湖州刺
史髙澧貮于我遣其黨焚義和臨平等鎮王命弟鏢帥
師討之十一月乙酉發運使羅隠卒以蔣渙為溫州刺
史(繼渙者為/季廣琛)是嵗術者言安吉縣東有王氣王命鑿其
地忽四鴿飛出化為四龍賜名曰四龍湖命建雙仁祠
祀唐顔真卿以從父兄杲卿並饗王幸海鹽金粟寺令
寺僧設衆施茶
天寳三年春二月湖州刺史髙澧導吳將李簡陳璋等
入其境都將盛師友沈行思閉城不納王遣子傳璙濟
師禦之吳人挾澧而遁三月癸巳王巡湖州命弟鏢為
刺史癸夘至自湖州五月奏改西府富陽縣為富春縣
東府暨陽縣為(闕/)　縣處州松陽縣為長松縣婺州浦
陽縣為浦江縣惡楊氏也(歐陽忞輿地廣記云朱梁時/楊氏據江淮於是吳越錢氏)
(上言以淮冦未平耻開/逆姓請改松陽為長松)又割湖州武康縣𨽻杭州秋七
月王表監軍宦者周廷詰已下二十五人於梁言其非
劉韓之黨乞原之(通鑑開平四年吳越王鏐表宦者周/延誥等二十五人唐末避禍於此非)
(劉韓之黨上曰此屬吾知其無罪但今革弊之初不欲/置之禁掖可且留於彼諭以此意今從吳越偹史延誥)
(作廷/詣)八月始築捍海石塘塘外植滉柱十餘行以折水
勢先是江濤洶湧板築不時就王于叠雪樓架强弩五
百以射潮既而濤頭趨西陵潮為頓歛遂定其基以鐡
絙貫幢榦用石楗之而塘成(昭勲録云王築捍海塘怒/潮急湍版築不就乃採山)
(陽之竹法矢人造為箭三千隻羽以鴻鷺之羽飾以丹/朱鍊剛火之鐡為鏃命强弩五百人以射濤頭人用六)
(隻每潮一至射以一隻射及五隻潮乃退東趨西陵餘/箭埋於候潮通江門濱鎮以鐡幢誓云鐡壞此箭出又)
(以大竹破之為籠長數十丈中實巨石取羅山大木長/數丈植之横為塘依匠人為防之制又以木立於水際)
(去岸二十尺立九木作六重象易既未濟卦潮由是不/能攻沙土漸漬岸益固也一統志云吳越王箭所射止)
(處常立鐡幢因名鐡幢浦臨安志云初立幢時塘猶未/成慮潮盪幢用鐡輪䕶其址而以鐡絙貫幢榦且引絙)
(維于塘上下之石楗然後實土築塘故幢首出此説為/近之○□寜傳載畧云先是江心有石即秦望山脚横)
(截波濤中呼為羅刹石我國八月既望迎潮設祭必動/樂鼔舞其上㝷命呼鎮冮石開平辛未漸平沙漲遂作)
(木闌圍頂今祭江亭是也○武林梵志曰武肅王築塘/時致禱于胥山祠仍為詩一章其末句曰為報龍王及)
(水府錢江借取築錢城函鑰置海門/山既而潮水避錢塘東撃西陵云)建候潮通江等城
門又置龍山浙江兩閘以遏江潮入河冬十月戊寅王
親巡衣錦軍有鄰媪年九十餘擕壺漿迎王曰錢婆留
寧馨富貴王下車拜之王置酒髙會父老男婦八十嵗
以上者金尊百嵗者玉尊王執爵上夀製還鄉歌曰三
節還鄉兮掛錦衣碧天朗朗兮愛日暉功臣道上兮列
旌旗父老逺來兮相追隨家山鄉眷兮㑹時稀今朝設
宴兮觥散飛斗牛無孛兮民無欺吳越一王兮駟馬歸
時父老不能解王復髙揭吳音為歌舉坐賡之呌笑振
席丙戌王至自衣錦城湖州巡校將沈行思以罪伏誅
命湖州都將盛師友權婺州刺史是嵗廣杭州城大修
臺館築子城南曰通越門北曰雙門(按隋開皇九年建/杭州府治于鳯凰)
(山栁浦西唐因之吳越國治/即在此後宋髙宗以為行宫)錢塘富庶由是盛于東南
有何人夜署府門曰沒了期沒了期修城財了又開池
王出見之命易其句云沒了期沒了期春衣財罷又冬
衣士卒嗟怨者遽息是年梁追封王曾祖宣州旌徳縣
令吏部尚書左僕射沛為洪勝王(錢氏家乘云沛字子/霶父碩亶于朱梁時)
(贈尚書檢校司空娶陳氏子三曰湛曰滉曰沛沛年七/十八卒唐以武肅功贈禮部郎中加諫議大夫梁追贈)
(尚書左僕射諡𢎞聖/王今從吳越偹史)曾祖妣童氏為齊國太夫人(錢氏/家乗)
(云沛娶東苑童氏贈趙國大夫/人建廟武林子二曰宇曰宙)祖太尉宙為建初王(錢/氏)
(家乘云宙字遵古喜讀揚子太𤣥卜築于鏡山寢疾時/武肅已鵲起侍醫藥不脱帶竟終于錦軍城唐贈太府)
(卿加太尉同中書門下平章/事梁追諡建初王子一曰寛)祖妣楚國太夫人水丘氏
為晉國九華太夫人考威勝軍節度推官職方郎中太
府少卿禮部尚書開府儀同三司守太師中書令寛為
英顯王(錢氏家乗作開平四年/追贈太師諡英顯王)妣秦國太夫人水丘氏
為趙國太𤣥太夫人(錢氏家乗作乾化四/年追贈太𤣥太夫人)敕建三世祖
廟于安國衣錦軍
天寳四年春正月丙戌日有食之夏四月梁制命王守
尚書令兼淮南宣歙等道四面行營都統增食邑二千
户實封一百户又遣刑部侍郎李光嗣建王生祠于衣
錦軍仍敕翰林學士李琪為碑文從僚吏將校請也五
月朔梁改元乾化是月築松江南北二城鎖柵畢偹秋
七月梁敕命淮南兩浙幕府將吏五百人並賜贊政安
國功臣冬十月辛亥朔湖州刺史王弟鏢酗酒擅殺防
戍指揮使潘良(一作/長)推官鍾安徳遂奔吳是嵗仁王廢
院掘地得大錢王以為瑞應命建大錢寺于其地設寳
幢二又捨安國縣宅基為寺請額于梁曰光孝明因
天寳五年夏六月梁主遇弑郢王友珪僣位秋七月友
珪遣刑部尚書李皎冊尊王尚父八月己丑城西陵是
時改蘇州虎疁曰滸墅避王名也國人謂石榴為金櫻
留住為駐下改劉氏曰金氏留氏曰田氏
天寳六年春正月梁友珪改元鳳厯肆赦二月梁均王
友貞舉兵誅友珪遂即位于汴京更名瑱復稱乾化敕
遣供奉官楊彦賓來宣諭三月梁授王尚父冊禮是月
吳行營招討使李濤率兵二萬自千秋嶺冦我衣錦軍
王命子湖州刺史傳瓘為北面應援使救之又命子睦
州刺史傳璙為招討收復都指揮使攻東洲以分其勢
夏四月傳瓘伐木以斷吳兵遂擊之生擒李濤等八千
餘人傳璙獲敵將李師愈姚延環等三千餘人而還是
月梁增王食邑三千户實封二百户五月吳宣州刺史
花䖍會廣徳鎮遏使渦信將復冦衣錦軍王子傳瓘將
兵討之六月師克廣徳縣獲䖍信及吏卒七千餘人以
歸辛卯彰義軍節度使檢校太尉兼侍中成及卒秋九
月王遣子傳瓘傳璙傳瑛攻吳常州營於藩葑吳將徐
温帥兵赴之與别将陳祐夾擊我軍傳瓘等大敗冬十
月梁加王子傳瓘開國爵邑乙酉大同軍節度使駙馬
都尉王子傳瑛卒王命子傳璙權蘇州刺史加封安國
縣神濟安侯為永定王(先是乾寜二年王奏乞追封/臨安晉虞府君為濟安侯)是
時築城屯戌于徳清之憾山號曰奉國城又遣兵戍烏
程之東九十里曰烏戍(即烏鎮墩見鄭/蟠吳興鏡見録)
天寳七年夏六月梁授王子傳瓘開國侯食邑七月清
海軍節度使劉巖遣供軍巡官陳用拙奉禮幣請兄事
于王王納之是嵗改温州横陽縣曰平陽表封錢塘龍
君為廣潤龍王(累封靈淵/博濟侯)
天寳八年春正月梁授王子傳瓘以下官爵有差甲午
王親巡衣錦軍二月梁遣給事中韋彖金部郎中李發
選王子傳珍為駙馬都尉閏二月己亥王至自衣錦軍
冬十一月乙丑梁改元貞明(吳越偹史云壬辰朔改元/大赦今從薛氏舊五代史)
是時置都水營使以主水事募卒為都號曰撩淺軍亦
謂之撩清命于太湖旁置撩清卒四部凡七八千人常
為田事治河築堤一路徑下吳淞江一路自急水港下
澱山湖入海居民旱則運水種田澇則引水出田又開
東府南湖(即鑑/湖)立法甚備(元知水人潘應武云錢王時/于太湖旁置撩淺軍四部○)
(曾鞏開鑑湖説云南湖厯/錢王鏐父子立法甚詳)
天寳九年春正月梁授浙東營田副使常州刺史杜建
徽為涇源節度使夏五月遣浙西安撫判官皮光業自
建汀䖍郴潭岳荆南道入貢于梁秋七月梁加王諸道
兵馬元帥梁臣多言王入貢利于市易不宜假以名器
翰林學士竇夢徴至執麻而泣坐貶蓬萊尉冬十二月
建浮圖于城南是嵗王命子牙内先鋒都指揮使傳珦
逆婦于閩自是與閩通好錢塘縣節度討擊副使方銖
造石幢于福慶庵(銖同衆共造石幢一具鐫大佛頂尊/勝陀羅尼咒於上其文畧曰布金設)
(像寳刹交輝土浄/曇生宛如佛國)是時婺州道士周某獻赤松澗仙米
于王王密遣張思敏按所産之地賜以紫衣金帛(米故/仙種)
(止五十區穗重香濃䑕則野/狐為之驅鳥則蒼鷹為之逐)
天寳十年春三月梁敕授王子贊正安國功臣鎮海軍
北面水陸都指揮使金紫光禄大夫檢校太保守湖州
刺史大彭郡侯食邑一千户傳璙贊正安國功臣鎮海
軍節度副使土客諸軍都指揮使金紫光禄大夫檢校
太保大彭縣開國侯食邑一千户傳球贊正安國功臣
鎮東軍東面水陸安撫都指揮使光禄大夫檢校太保
守温州刺史大彭縣男食邑三百户傳璲贊正安國功
臣鎮東軍西面安撫都指揮使光禄大夫檢校太保守
睦州刺史大彭縣男食邑三百户傳懿贊正安國功臣
鎮東軍親從都指揮兼土客諸軍安撫副指揮使銀青
光禄大夫檢校司徒守竇州刺史傳□贊正安國功臣
鎮海軍上右􁨃都指揮使兼土客諸軍安撫副指揮使
金紫光禄大夫檢校司徒前明州刺史傳㺷贊正安國
功臣衣錦軍防遏都指揮使金紫光禄大夫檢校司空
守義州刺史傳㻑贊正安國功臣鎮海軍牙内先鋒指
揮使金紫光禄大夫檢校司空守峰州刺史傳珦贊正
安國功臣鎮海軍節度上押衙充安國衣錦軍親從副
指揮使兼兩直都虞候金紫光禄大夫檢校尚書右僕
射守巒州刺史傳琰贊正安國功臣鎮海軍節度右押
衙充上直都知兵馬使銀青光禄大夫檢校尚書左僕
射傳璛等各授官秩階爵及遥郡有差(按吳越偹史總/云十一人今史)
(載止十人/未敢妄增)夏四月梁詔諸道兵馬元帥府開幕除吏一
同天䇿上將軍府故事是月復以峰州刺史傳珦守檢
校太保餘如故冬十月己亥梁遣吏部尚書李燕中書
舍人韋説加王天下兵馬都元帥先是梁使至拜謁甚
恭説獨長揖不拜是月黄龍見於卞山之金井洞命立
瑞應宫(一作祚/應宫)是嵗王建崇善王廟于蓬萊閣之西(故/卧)
(龍山神/祠也)浦江人何千齡四代同居有司上其事
天寳十一年春三月朔四星聚斗王開元帥府置官屬
梁授兩浙行軍司馬秦州節度使平章事馬綽守檢校
太尉同平章事餘如故秋七月吳招討使劉信攻䖍州
譚全播乞師于我王遣子統軍使傳球為西南面行營
應援使帥鮑君福等將兵攻信州以救䖍州君福斬吳
將李師造(或云當作吕師造按鄱陽開福院有武義二/年銅鐘安國寺有順義三年鐘皆勒吕師造)
(官階則吕師造不應先死也李師造/疑别是一人或譌傳年月未可知也)擒偏將馮敏等(吳/越)
(偹史作/馮一)一千餘人至城下刺史周本張虚幕于門内召
僚佐登樓作樂宴飲我兵疑有伏遂解圍八月吳以前
舒州刺史陳璋將兵侵蘇湖是月傳球自信州南屯汀
州時吳師大破楚兵復遣梁詮擊我兵傳球引還梁授
涇源節度使杜建徽守檢校太傅同平章事冬十一月
吳圍䖍州刺史盧光儔來告王命徴兵援之未及境而
䖍州滅貢道遂絶始由海道出登萊入貢京師是月後
百濟王甄萱遣使進馬王報聘授萱中大夫餘如故是
時立晉分水令朱徹廟于新登縣封徹通靈侯
天寳十二年春三月梁詔王大舉兵伐吳王以子節度
副大使傳瓘為諸軍都指使帥戰艦五百艘自東洲擊
吳夏四月與吳人戰于狼山江大敗吳兵斬其百勝軍
使彭彦章生獲士卒千餘人梁以湖州刺史大彭開國
子王子傳璟為宣州寧國軍節度使同平章事六月吳
人敗我兵于沙山秋七月王遣子傳瓘將兵三萬攻常
州吳徐温來拒我師命陳璋以水軍下海門出我後壬
申戰于無錫指揮使何逢吳建死焉遂班師王見逢所
乗馬悲不自勝將士以此心附之八月吳歸無錫之俘
遣客省使歐陽汀來請通好王納之息民故也自是休
兵二十餘年吳王及徐温屢遺書勸王建國王不從九
月梁以南海僭號詔我師伐之王雖受命而山川隔越
請以事寢冬十一月丁亥吳越國正徳夫人吳氏薨是
時封安國縣獨山神為鎮水山王
天寳十三年春二月梁授宣州節度使同平章事王子
傳璟以下並起復雲麾將軍上右金吾衛大將軍員置
同正員餘如故三月王命元帥府判官皮光業使于吳
秋七月王以子睦州刺史傳懿為婺州刺史冬十一月
王遣使為其子傳璛(通鑑作琇/今從偹史)求昏于楚楚王殷許之
天寳十四年春三月吳遣王從弟龍武統軍鎰歸王以
鎰為鎮海軍節度副使王亦歸李濤以報之夏五月梁
改元龍徳六月乙卯朔日有食之秋七月楚遣掌書記
李崐馬匡送女歸于都知兵馬使檢校尚書左僕射王
子傳璛冬十月梁授王子傳瓘檢校太傅同中書門下
平章事充清海軍節度使自是賜王書詔不名是嵗建
上方多福院又建天真院于天真山後舊名登雲臺亦
名拜郊臺(葢郊天/之所)
天寳十五年春正月梁授王子傳瓘以下並起復加爵
邑有差秋七月王建天下元帥府于國門之右八月兩
浙行軍司馬秦州雄武軍節度使同平章事馬綽卒冬
(闕/)月王晝寢夢青衣人捧簿書以前告曰大王明年錢
塘官滿及寤頗惡之是嵗割錢塘鹽官各半及富春之
長夀安吉二鄉置錢江縣(後忠懿王納土改錢江為仁/和○杭州府志云錢江縣治)
(在今武林門/内梅家橋南)
天寳十六年春二月梁遣兵部侍郎崔協(一作/曄)刑部員
外郎夏侯昭冊封王為吳越國王丁卯王始建國(按武/原志)
(載朱行先墓誌銘題曰義忠國/是吳越建國亦稱為義忠國矣)儀衛名稱多如天子之
制謂所居曰宫殿府署曰朝廷教令下統内曰制敕將
吏皆稱表疏稱吳越國而不言軍以子清海軍節度使
兼侍中傳瓘為鎮海鎮東留後總軍府事置百官有丞
相侍郎郎中員外郎客省等使夏四月乙巳晉王即皇
帝位國號唐改元同光是月梁亡乾寧中有耕者得傳
國璽以獻于王王謂非人臣家所宜畜至是獻焉五月
唐遣宣諭使通事舍人吳韜走馬自淮甸至賜王名馬
玉帶香藥冬十月辛未朔日有食之六月我國文士朴
巖由新羅投髙麗(東國通鑑云新羅景明王七年吳越/國文士朴巖投髙麗○案巖降髙麗)
(為春部少卿/是年使于唐)十二月王以行軍司馬杜建徽為左丞相
是時畜馬三萬餘匹號曰海馬(後人名其地/為西馬塍)建閲禮堂
于宫中
寳大元年春二月癸卯金吾衛大將軍置同正員檢校
司空明州刺史王子傳□卒秋九月王遣使錢詢貢唐
方物銀器越綾吳綾及龍鳳衣絲鞵屐子又進萬夀節
金器盤龍鳳錦織成紅羅縠袍襖衫段祕色甆器銀裝
花櫚木厨子金排方盤龍帶御衣白龍瑙紅地龍鳳錦
被紅藤龍鳳箱等王既厚貢獻復賂唐權要求金印玊
冊賜詔不名稱國王有司言故事惟天子用玉冊又非
四裔無封國王者唐主皆曲從王意冬十月唐授王依
前天下兵馬都元帥尚父尚書令吳越國王授王子傳
瓘檢校太師兼中書令充兩浙節度觀察留後十一月
陞蘇州為中吳軍領常潤等州(薛史錢鏐傳云鏐恃崇/盛分兩浙為數鎮其節)
(制署而後奏○又薛史曰唐莊宗三/年升蘇州為中吳軍今從吳越偹史)是月唐授鎮東軍
節度檢校太保兼中書令大彭郡侯王子傳璙充中吳
軍節度使是嵗王於嘉興置開元府割華亭海鹽二縣
屬焉移安國縣法華院于縣東北隅(以鍾尚書/府地建立)開慈雲
嶺建西關城宇
寳大二年夏四月癸酉朔日有食之五月王獻二孔雀
于唐又遣使王浩貢重午簟扇龍鳳紗紋厨有差秋八
月唐命吏部侍郎李徳休等賜王黄金印玉冊仍錫紅
袍御服一副及沿身禮物衣冠劍等其印文曰吳越國
王之印冊曰維同光三年嵗次乙酉八月辛酉朔二十
七日丁亥皇帝若曰王者惠濟黎元輯寧方夏重名器
任股肱忠而能力則禮崇賞不失勞則人勸所以啟周
公之土宇列漢祖之膏腴者録彼茂勲寘之異數登進
賢哲焜耀事功也天下兵馬都元帥尚父守尚書令吳
越國王錢(不/名)朝海靈源承天峻岳以英風彰徳望以勇
氣贊忠貞往因義舉之徒盛推韜畧遂著襲封之績髙
步藩維挺魚鯤鳥鳳之姿擁岸虎水龍之衆居方面任
將五十年宣導休聲攘除兇醜摧堅奮鋭鄙許東固圉
之謀阜俗頒條廣冀北安居之頌環塹浙江之要雲滋
星紀之墟説禮敦詩位崇元帥前茅後勁名重中權守
畫一之規奉在三之節信立靡移於風雨義行曷倦於
津塗効珍則那顧險難薦幣則常歸宰府振英謨而端
右弼鍾懿號而異列藩可謂職貢不乏梯航時至翼戴
天子加之以恭也載念尊奬爰示徽章今遣正議大夫
守尚書吏部侍郎上柱國贊皇縣開國男食邑三百户
賜紫金魚袋李徳休使副朝議郎守起居郎充史館修
撰賜緋魚袋聶璵持節偹禮胙土苴茅冊爾為吳越國
王於戲地畫數圻賦過千乘墨守闔閭之境軌圍句踐
之封子弟量才序進多分于棨㦸土疆漸海方輸豈限
于魚鹽貴盛富强雖古之封建諸侯禮優夾輔不加于
此慎厥始終無以位期驕無以欲敗度欽承賜履協予
一人汝嘉是時冊禮既偹左右猶具竹冊銅印唐主曰
尚父元老不當待以人臣況已封建乎因特加殊禮(五/代)
(㑹要同光三年六月太常禮院奏吳越國王錢鏐將行/冊命按禮文合用竹簡敕宜令有司修製玉冊俾稱元)
(勲議者以玉冊帝王所用不合假令人臣葢當樞宻院/承㫖段佃受錢鏐之賂曲隨其請樞密使郭崇韜不詳)
(典禮故也○段/佃歐史作段徊)是月王起玉冊金劵詔書三樓於衣錦
軍遣使冊新羅渤海王海中諸國皆封其君長冬十月
鎮海鎮東留後王子傳瓘中吳軍節度使王子傳璙各
貢唐綿綺千件及九經書史四百二十三卷又貢佛頭
螺子青一山螺子青十婆薩石蠏子四空青四十一月
唐授土客諸軍都指揮檢校太保兼鎮海軍節度副使
王子傳球守檢校太尉兼侍中充静海軍節度使閏十
二月王遣沈瑫以受玉冊封吳越國王告于吳吳以其
國名與已同不受書仍戒境上無得通我使者及商旅
是時建上清宫于秦望山有巨石二十餘株自然成行
名曰金洞門
寳正(甲子㑹紀/作寳貞誤)元年夏四月王有疾如衣錦軍命子傳
瓘監國吳徐温遣使問疾左右勸王弗見王曰温名問
疾實覘我也强出見之温果聚兵欲襲我聞王疾瘳而
止丙午唐主嗣源即位甲寅改元天成秋七月庚寅王
至自衣錦軍九月唐加王子傳瓘食邑一千户實封一
百户又受中吳軍節度使王子傳璙開府儀同三司加
食邑五百戸冬十二月唐授静海軍節度使王子傳球
開府儀同三司食邑五百戸是嵗大水中吳軍尤甚水
中生米大如豆民取食之
寳正二年春正月唐王更名亶冬十一月遣尚書班(闕/)
為通和使如髙麗及後百濟甄萱時萱與髙麗王搆兵
也(東國通鑑新羅景哀王紀載甄萱三十六年是為髙/麗太祖十年冬十二月萱貽書于髙麗求和曰前月)
(七日吳越國使班尚書至傳王詔㫖云云明年春正月/髙麗王答萱書曰伏奉吳越國通和使班尚書听傳詔)
(書一道兼䝉足下辱/示長書叙事者云云)是嵗徑山僧景文望南山有佳氣
結廬山顛大理評事俞夀因捨山為寺發土得金銅佛
像三座名曰寳林院王建惠因寺于玉岑山北是時浚
柘湖及新涇塘由小官浦入海又以錢塘湖葑草蔓合
置撩兵千人芟草濬泉
寳正三年春二月朔日有食之唐遣監門衛上將軍烏
昭遇賜王湯藥國信(案通鑑作供奉官烏昭遇葢監門/衞上將軍特借官耳今姑從十國)
(紀年吳越/偹史之文)夏六月大旱有蝗蔽日而飛晝為之黑庭户
衣帳悉充塞王親祀于都㑹堂是夕大風蝗墮浙江而
死(葆光録云寳正中當秋成一旦蝗翳日而/蜚武肅王䖍祝畢投于浙江不可勝紀)秋八月王
欲立中子傳瓘為後顧諸子各言爾功功多者即立王
子傳懿傳璙傳璟皆盛推傳瓘乃奏唐請以兩鎮授傳
瓘閏月唐詔傳瓘為鎮海鎮東兩軍節度使王使袁韜
進唐白金五千兩茶二萬七千斤謝恩是月王命浚上
虞縣舜井得䜟記寳物及重華石等(先是旌教寺僧義/恩奏云按圖經西)
(北去三十五里有舜井二口深三丈舜子生時井為湧/泉即淘金之處也世傳秦始皇封塞今作兩墩存焉各)
(髙一丈相去三十餘丈晉宋以來僧為佛寺鄉人或遇/耕鋤多得古塼甃石南去半里有舜廟北去半里為百)
(官橋東去二百步有機證院唐僖宗朝賜額寳正三年/閏八月初九日奏上當月十四日王差西都上直官五)
(十人東都上直官五十人賫大糧畚鍤至井所開掘得/䜟記寳物一百二十餘件都抽領西都上直廂虞候盛)
(瑗都上直廂虞候孫𢎞西都隨身虞候閭丘稔勾當拜/祭内直殿十將于軒十六日鑿西井十九日得銀環六)
(赤珠一金合一古文錢二千三百四十琥珀珠一當十/大錢三當五十大錢二十四太平百錢直百三銖二十)
(四大錢二百五十四五銖錢九百六十貨泉錢二百八/十半兩錢三十石獅子一鐫其背曰重華井天明可開)
(腹内有水晶珠一東井得銀塔一髙一尺五層内有金/瓶舍利二顆散金瓶二金鈴六銅鈴一銀環六銀鈴一)
(水精珠十四琥珀珠九雜珠大小三十五小琥珀獅子/三十瑪瑙珠七玉人一玉環一銅鏡三銅爐一小瑪瑙)
(珠六玉瓶一以上共三十四件並有石匣盛之題云唐/元徽四年於此造塔鎮井西有重華石一片濶三尺厚)
(九寸左右有索痕深二寸宫中令造深沙神一軀足履/四石寳正四年六月卄九日差錢文殷祭神鐫云吳越)
(國王寳正三年八月十九日重開舜井収得重華石一/片切恐年移代逺莫測端由特令鐫刻用記年月己丑)
(嵗林鍾之月二十九日/天下都元帥吳越王記)
寳正四年春二月唐授王子傳瓘杭越等州大都督長
史增食邑實封中吳軍節度使王子傳璙增食邑五百
户實封一百戸静海軍節度使王子傳球兼中書令餘
如故秋七月台州大水請軍儲三十萬斛八月唐賜烏
昭遇自盡先是昭遇之來使也與供奉官韓玫有隙昭
遇毎以國事私于我見王輙拜舞稱臣謂王為殿下使
還玫具述其事又王常寓書樞密使安重誨云吳越王
致書于某官執事辭甚倨嫚而重誨復多要求不克心
銜之至是奏昭遇失使臣之禮遂有是命因誣王大不
敬(五代史安重誨傳云重誨遣其嬖吏韓玫副供奉官/烏昭遇使於鏐而玫恃重誨勢數凌辱昭遇因醉使)
(酒以馬箠擊之鏐欲奏其事昭遇以為辱國固止之及/玫還返譛於重誨曰昭遇見鏐舞蹈稱臣而以朝廷私)
(事告鏐昭遇/坐死御史獄)九月癸巳唐主詔王以太師致仕自餘王
爵尚父皆削之凡進奏官使者及綱吏令所在繫治王
令子傳瓘上表訟寃不省是嵗所在地震居人有壞廬
舍者建天王院于東府(本董昌生祠/王因夢建焉)
寳正五年春二月唐改元長興夏六月朔日有食之冬
十月王因唐冊閩王使者裴羽還(先是唐吏部郎中裴/羽右散騎常侍陸崇)
(使于閩為海風所飃至錢塘王與安重誨有隙唐方絶/王朝貢羽等遂被留經嵗而崇以疾卒至是羽還求載)
(崇尸與俱歸王初不許羽/以語感動王王惻然許之)附表引咎王子傳瓘等復遣
人以絹表間道自陳癸卯唐敕聴兩浙綱吏自便是嵗
改台州樂安縣曰永安
寳正六年春三月唐遣監門衛上將軍張籛兵部郎中
盧重賜王國信湯藥起王致仕復元帥尚書令國王如
故依前不名仍示安重誨矯誣之罪敕曰天下兵馬都
元帥尚父尚書令吳越國王錢(不/名)乆列王公恒輸愛戴
朕方禮加元老恩遇逺方安重誨掇綴瑕疵遽行阻絶
使錢傳瓘拜闕上章傾懐請罪言皆激切事且憑虚情
不可恕罪不可逭今已誅之以雪其寃故告(五代㑹要/長興二年)
(四月詔曰周崇吕望有尚父之榮漢重蕭何有不名之/禮錢鏐冠公侯之位疏吳越之封宜示異恩俾當縟禮)
(其錢鏐宜/賜不名)秋七月有象入信安境王命兵士取之圈而
育焉冬十一月重修防風山靈徳王廟成王敕撰廟記
(記曰葢聞天地氤氲序寒暑而滋品彚幽靈肹響司土/地而福生民神祇理在于相須顯晦期臻于感契雖先)
(聖著難明之説而禮經垂嚴祀之文爰自五運相仍百/王理化或以勞定國或以力勤王或利濟及于蒸民或)
(勲烈光于史䇿並皆立嚴祠于境土享廟食于春秋而/况江浙古區魚鹽奥壤厯象則區分牛斗封維乃表裏)
(江山昔年覇越强吳今日雙封列國曠代之靈蹤不少/前賢之廟貌實多寡人自定亂平祅勤王佐命五十年)
(撫綏軍庶數千里開泰土疆四朝叠受冊封九帝拱扶/宗社改家為國興覇江南一方偃息兵戈四境粗安耕)
(織上荷𤣥□眷佑次𦂳神理䕶持統内凢有往帝前王/忠臣義士遺祠列像古跡靈壇悉皆褒崇重峻于深嚴)
(祀典常精于豐潔兾承靈貺同保軍民其有風山靈徳/王廟本係屬城近歸畿甸考諸舊記即是武康縣風山)
(又按史記云汪罔氏之君守封禺之山今在吳興武康/縣稽立廟之初則年華渺􁤛詳圖牒之説則詞理異同)
(唯有元和年再搆簷楹見存碑記彼既已具叙述此固/不復殚論聊書封置之由直述旌崇之意丙戌年春寡)
(人以王冊叠膺于祀典清宫樂展于嚴禋遂輟萬幾暫/歸錦里尋屬節當炎暑猶未却回闕)
(徧祝靈祇以風陸仁璋佐國闕因舉兵師曾心懸扈從/            山靈徳正昔年          陳禱祝無)
(虧響應顯有感通遂懇悃告䖍許崇堂殿洎凊秋却歸/闕  披覩闕陳既忠誠感動神明行褒贈先酬靈貺次)
(乃親分指畫委仗腹心按山川展拓基埛順岡阜増添/塽塏形勝並皆換舊規模一槩從新居中而殿宇崇嚴)
(四面而軒廊顯敞周迴户牖甃砌堦墀搆之以杞梓楩/楠􁂣之以𤣥黄丹漆外則浚川源之澄澈内則添竹樹)
(之青蒼至于廣厦神儀崇軒侍衛車輿僕從帳幄簾櫳/鼎餁庖厨籩簦器皿請福祈恩之所獻牲納幣之筵並)
(極鮮華事無不備丙戌年八月二十四日起首至是十/一月畢功土木皆是精新禋祀甞嚴豐㓗仍展牲牢簫)
(鼔慶樂迎神耀威靈而萬古傳芳標懿號而千秋不朽/一則酬忠臣之啟願二則答隂隲之匡扶唯兾明神永)
(安締搆禀𤣥化而下垂恩福鎮土疆而廕䕶軍民保四/時風雨順調闕          永絶天灾地沴常歡俗阜)
(時康巍乎煥乎美哉盛矣今則功用既就良願已酬用/勒貞珉聊書摭實所貴後來賢彦知士精敬神明不假)
(繁文粗記年月時闕志六年重光單閼為相之月二十/有三日記○按一統  云防風氏廟唐元和中建錢鏐)
(致禱有應封顯徳王/今從廟碑為靈徳王)是嵗封巨石山為夀星寳石山山
髙六十三丈周一十三里(一云封落星石為夀星石石/大數十圍塊然無根望之如)
(斵歐陽史又云封落星石為寳石山○武林/梵志云巨石山又名石甑山羅隠有封山記)浚中興寺
戒壇院井(井九十九眼/號錢王井)是時王改衢州龍丘縣曰龍游
惡丘為墓不祥也又改湏江縣曰江山
長興三年春正月唐升楚州為順化軍以王子明州刺
史傳珦領節度使(楚州時屬楊氏傳珦葢鎮/明州而遥領楚州節耳)二月唐遣
吏部侍郎盧詹刑部郎中楊薫賜王國信湯藥等三月
己酉夜大雪王寢疾謂將吏曰吾疾必不起諸兒愚懦
不足任後事吾死公等自擇之衆將泣下皆曰兩鎮令
公仁孝有功孰不愛戴王乃悉出印鑰授子傳瓘曰諸
將許爾矣又曰子孫善事中國勿以易姓廢事大之禮
庚戌薨年八十一在位四十一年唐主聞赴廢朝七日
詔曰天下兵馬大元帥尚書令吳越國王錢(不/名)本朝元
老當代勲賢位已極于人臣名素髙于簡冊贈典既無
其官爵易名宜示其優崇即令所司定諡曰武肅(一作/忠烈)
(非/)仍以王禮葬詔工部侍郎楊凝式為碑文(五代史補/曰李瀚有)
(逸才每作文則筆不停綴而性嗜酒楊凝式常受詔譔/錢鏐碑自以作不逮瀚於是多市美酒召瀚飲俟其酣)
(且使代筆經宿而成凡一萬五千/字莫不詞理典贍凝式嘆服乆之)夏四月庚午奉靈輴
殯於衣錦軍應順元年春正月壬午葬安國縣衣錦鄉
茅山之原是年建廟于東府(按偹史載唐敕建廟在清/泰三年葢先立廟而後奏)
(允/也)越二年奉真像入廟(皮光業吳越國武肅王廟碑文/曰粤以唐長興三載壬辰春季)
(蓂凋十三莢天下兵馬都元帥尚父守尚書令吳越國/王弃捐宫館以是嵗明宗皇帝降太常博士段顒定諡)
(議曰武肅尚書工部侍即楊凝式撰神道碑文宣翰林/待詔張季恭至吳越書于刋石後二年嵗在敦牂天下)
(兵馬元帥嗣吳越王建廟貌于始封之越國禮與境内/樂之罔極孝思也葢聞神道設教莫大於郊社嚴禋明)
(徳惟馨無逾於祖考孝享是以百代相襲六籍盛稱報/劬勞則天保是徴展欽若則王假是訓況建除難静亂)
(之業揚武烈之威名振剛徳克就之風成肅恭之懿號/陳力四紀光奉八朝生為有土之君薨為象朝之廟足)
(可睢盱召畢齷齪桓文聲華永而日月齊簡冊編而今/古在矧夫堂成王搆家繼國肥壓璧寳以知來出玉林)
(而嗣位髙陽號里無媿前賢夏屋登山常遵治命爰自/鄭緇始襲晉墨未除一日不忍之離遂立千年之祀金)
(鎔陽邁已成像于吳城香刻㫋檀復祔神于越國恭惟/先天下兵馬都元帥吳越國武肅王殷朝籛祖仙萼分)
(枝唐代鄛公靈源直派簪𥚑軒冕禮樂詩書叠慶連華/交光翊葉應劭七世累爵重官羅企一門惟忠及孝其)
(降神也虹飛蜀國始見殊祥魚躍汾河是生竒表赤光/耀室黄氣浮空石龜殞下於官山金人來歸于寳器其)
(英姿也鳳文龍藻奂出精神白琥蒼珪琢為標格加之/薛璘整峻謝安風華俯仰可觀進退有度慕容徳偃日)
(月甪光影鑠人李子賢匿犀龜文威儀鎮俗其辭韻也/音容灑落智辯鏗鍧元善抑揚張暢詳雅至若討論國)
(計談畫兵籌接對使乎撫御將下所謂五湖奔注百谷/奔騰玉虹起而雲霧鎻金虎嘯而風飈動揣摩勝負赫)
(連勃口援懐慚押闔興亡蘇季子舌端有愧其氣度也/志髙建木量等大瀛含垢匿瑕罔知邉際求賢接士無)
(怠寅昏重仁義若丘山視玉帛如咳唾翹翹車乗惟在/得人憧憧往來皆鍾和氣所以皋皮豹舄鶴立犀渠咸)
(願殺身用酬大惠變家為國誠由萬化生身以徳聚民/所謂八風從律其英雄也能知否泰善俟雲雷動必有)
(成舉無遺䇿蛟龍得雨莫測變通鵰鶚出林可知意度/其間文武迭用仁義不常平阿亡㦸得矛並能取舍元)
(勰若蛇騎虎不覺艱難奄有具區廓開覇業設使庚翼/復出必不妄譽以桓温阮籍重生安敢輕言於廣武其)
(文學也家承儒範世尚素風侍絳紗帳於先生授白綸/巾於神女才通夢寐鳯吐是來志在典經龍闘不顧所)
(以博覽七緯精究三𤣥盡得津涯皆昇堂奥其於篇詠/尤著功夫思風起而繡段舒言泉淘而金沙見其札翰)
(也花隨腕下星逐毫飛靄若㳺雲細疑垂露鈎刀向背/未饒索肉芝筋㸃畫方圓髙掩崔肥趙痩就中濡染牌)
(額益見呈露鋒鋩四方仰之神蹤一代稱之墨寳王逸/少若見甘避鴈行蕭子雲如逢大慚蝉翼其建大功也)
(唐季乾符之末中和之初海鳬乍揚天鼈初伏塵飛野/馬四郊之壘漸多霧暗騰蛇五賊之機共搆其始者王)
(仙芝結釁中土首搆禍階雖已誅鋤猶殘支黨自此藂/祠烏合草澤蜂飛儇薄者因是披攘謹厚者亦為慓悍)
(江南則朱直叛亂於唐山孫端冦嬖于安吉西侵宛水/東患苕溪郡縣則終日登陴生民則長時伏莾王時郊)
(居葛圃嘉遁茅山方當枕石潄泉尚是裒衣博帶覩兹/多事慨然究懐顧謂朋友曰丈夫尚須撥亂平奸豈可)
(懐安端坐是日乃奮戎服挂彼儒冠大散家財廣招勇/士申令纔舉行伍肅然手仗義旗身當勍敵一月之内)
(二冦殄平静千里之山川救兩郡之氷炭是王之初立/功也其次黄巢來從五嶺直下三衢展梟翅則雹布星)
(離張鯨牙則山連岳峙所遭蹂踐並作塵灰王乃獨領/偏師據於險地既逢大憝遂設竒兵敵望草木叢林皆)
(是干矛旌幟我則左右翼陣㸃化如神當下追奔尚賈/餘勇長蛇封豕便出他疆新市下江保安數邑是王之)
(功也其次彭城漢宏據南鎮之重地守東越之名區黄/巢既犯兩京僖皇乃巡二蜀漢宏不思奔問便廢貢輸)
(恃險阻於浙河欲覬覦於浙岸先於漁浦□石翼張下/營蕭山西陵麟次列砦鋒燧交應鼙鼔相聞時我諸軍)
(實有難色王乃潜趨間道夜濟長江仰告昊天乞昏明/月當下寒雲布野殺氣凝空楚廟隂兵旁隨霧合晉臣)
(黑幔暗與山連我師忽震於雷霆彼砦俄驚於魂夢風/號貔虎争傳破竹之聲陣卷龍蛇競集建瓴之勢賊將)
(殷輪不暇漂杵有餘僅身免以奔歸乃塞門而自守邇/後大小百戰首尾四年方清鏡水之波始有蘭亭之地)
(弔其生聚大布仁慈誅彼渠魁不煩天討是王之功也/次則有薛朗逐出周寳自據朱方南襲毘陵西侵建業)
(恣其剽掠務在殺傷將乗中國之危擬扼長江之險王/乃命二麾將期一月報功指其山川授以韜畧蹄轂並)
(舉水陸兼行曽不旬時計平窟穴裹南宫萬於犀革視/以囚人梟崔慧景於鰌籃彰其叛主是王之功也次則)
(有徐約比是六合鎮使逺忝三吳郡符玉帛是求徵歛/無度長時習戰齊民因被雕黥比屋為軍魯儒亦遭翦)
(削惟王聞其暴虐奮激神威發上谷之精兵命下江之/賢將授以九天九地之訣傳以訓辭訓典之規扼斷咽)
(喉清其郊野任約之龍果睡王彌之豹徒飛食窘朝饑/無由撫士計窮宵遁遂致潰圍松陵之烟水重清香徑)
(之黎元再活是王之功也次則有孫儒恃有數萬兵甲/不守淮南直欲别遷土疆遂奔江左刲人民為糧食隳)
(舍宇為薪蘇餓鶻饑鷹飛揚京口貪狼乳虎踐踏吳門/漸逼由拳將窺霅水王乃張天網於險阻闢地牢于要)
(衝發水犀之驍騎設燧象之機謀青雀摩壘赤兎致師/將持乆以待之俟勢窮而必取守埤皆哭無食何為鳴)
(鼔而攻脱身遂去向使不施神畧不振王威則翼翼最/靈皆成膏血茫茫勝槩盡作烟煤所謂劬勞為時廣大)
(及物是王之功也次則有董庶人始鎮石鏡便牧杭州/因破漢宏遂居越土自形成象從纎至宏並是王之擐)
(甲執兵左提右挈以至手持旄節身爵王侯既滅頂於/彛倫乃垂涎於神器銅符金匱祥瑞亂興玉璽珠袍妖)
(訛競起王以早同楚㰱夙共晉盟書尚緘縢血猶濡鍉/牋函旁午誘勸交馳諫既閉於屬垣禍遂成於覆族是)
(時兩河倔强三輔紛紜萬象雖拱於北辰一人不遑於/南顧王請奉行天罸所統便是國兵不費上供資財不)
(役諸道將帥果見桓𤣥計窘抽王導以求生王莾勢窮/轉銅威而厭勝喉既舂於富父骨復專於㑹稽瀦其故)
(宫焚其法物復我正朔清我寰瀛五石補而天鏡明六/合完而地維正是王之功也王以平妖立覇時之業戡)
(難建葢世之功律吕宫商鏘洋史籍丹青金玉奐爛國/華所以僖宗天子仰我文昭睠我武烈龍光壓壘急使)
(星馳紛綍便蕃大王風起㝷以耿純試理盧植兼才披/錦衣以耀家鄉握珪符而光松梓洎於昭皇飛昇大寳)
(禮遇元勲龍悦召雲鳬忻得藻嘉功賞徳金母之詔連/飛表異旌優玉麟之符遂刻移南徐之藩翰就錢塘之)
(江山節竦靈犀帳開神虎三千珠甲光爛星辰十二牙/旗文生組繡碧幢纔逮黄閣又開乃兼鎮於越藩遂對)
(持於漢/西之宅)　(中天辰像雖分牛斗之疆夾岸烟嵐映出東/縣既食萬户累加棨㦸立門亦油羅列山河)
(誓券金字熒煌生祠之籩豆鏘鏘衣錦之城隍黯黯而/又特逾漢制封我吳王茅分夏社之心桐翦周王之手)
(昔也龍蛇起陸踏湯火以戰争此際山川出雲見君臣/之際㑹逮夫濟隂王既傳大寳梁太祖遂應𤣥苞於王)
(不易范張之故情請結秦晉之嘉好恨無殊禮得展異/恩於是追吕望之髙風擬山甫之美躅師尚父統攝三)
(老作帝股肱尚書令總務萬機為天喉舌仍頒瑞節復/陟齋壇建牙兼鎮於揚州分閫遥臨於楚甸㝷命兵部)
(尚書姚洎躬持鳳冊逺泛鯨波備周官之典儀封越國/之土宇八鸞四馬耀鏤錫以振鈎膺三節一王秉桓圭)
(而垂𤣥玉及龍徳嗣君即位禮稱伯舅尊曰父師寅敬/列光益䖍顧命是遣吏部李尚書燕奉持綸告繚逺湖)
(湘授天下兵馬都元帥洞庭彭蠡漸無不順之臣淮北/漢南將有後予之歎昔韓信對漢髙祖曰陛下能將將)
(臣能將兵是知元帥非人臣之職曹葢帝王之兵柄推/於前代隋煬帝自晉王淮南行臺尚書令祗為行軍元)
(帥天下之號國朝肅宗皇帝駐蹕靈武始命代宗皇帝/自廣平王而為之徳宗皇帝自魯王而為之梁太祖授)
(九錫後而為之斯天下元帥之故實也其後龍徳帝復/命兵部崔侍郎協齎持簡冊浮泛風㠶揚往典於明庭)
(促及時而建國奉召康公之命得以專征授唐叔虞之/封良由吉夢未乆金行運息土徳中興莊宗皇帝鵲起)
(并汾龍飛宋汴當宁不逾於旬朔臨軒宣諭於公卿曰/吳越國王五十年來常作榰天之柱三千里外毎為捧)
(日之雲今若將致小康實在敬尊元老於是鸞臺進擬/麟趾摛詞典瑞獻功琢白圭而冊文燦爛職金供命鎔)
(紫磨而印篆盤珊重封吳越國王再授天下元帥馬遷/十代史内固是絶倫抑𧦬萬卷書中必無往例其建國)
(也大君有命明試以功自癸未而至壬辰偹戰器而修/王道先是中朝名士在野遺人或負笈擔簦來投覇府)
(或折襦為袴而詣軍門奮袖于嘉納堂中曳履于靈鈞/臺上至此水鏡裁鑑金秤等量並列廷臣皆居省署簮)
(裾列侍文物齊光張伯仁陳宗廟之儀鄭子産獻公侯/之禮豈謂難窮者大數莫究者彼蒼俄脱履于具區遽)
(徹縣于正寢金山霧掩誰知帝召王喬玉海波空實痛/神辭李廣況十三州疆埸百萬户黔黎咸長養于恩膏)
(悉生成於義澤涙洒而晴空散雨愁凝而杲日沈雲鳥/獸悲哀草木慘沮明宗皇帝宣太常而定諡法詔貳卿)
(而撰誄文鸞輅龍旂贈禮優於鄧禹梓宫黄屋異數等/於霍光得謂盡始盡終極榮極貴享九九之仙夀近帝)
(位於一爻感萬萬之人心歆神道於千祀有後如此又/何缺焉我天下兵馬元帥吳越王當燕族之多竒承趙)
(宗之後世嵩嶽泰華秀氣俱騰淮濟江河榮光並結是/時𦙍主誕我國祥紹經文緯武之基襲積徳累仁之業)
(開襟奪臆伏雄傑於周瑜誓衆臨戎統人豪於張衮風/儀則懸星溢眥紫電揚矑霜雪凝肌魚龍入髪仙應有)
(分貴不可知宋弁聲姿尤閑進對竇融詞氣惟是卑恭/加以青雲常在于言談畏日不離于顧盻徐行緩步褚)
(彦回却是趨蹌散幘斜簮王文憲殊非藴藉智畧則鮑/叔錐矢應手而來顧和珪璋遇機方露逺者大者一剛)
(一柔静則心照鏡而貌懐水含和六氣動則火炎山而/湯湧海慴懼萬人機變則管葛才髙孫吳術妙身文虎)
(豹隠見不常義府戈矛短長迭用三雋才既為己任六/竒策固是無遺郤穀詩書經綸國計項羽雷電振動兵)
(籌涂睇而莫測金泉旁窺而罔知珠岸詞藻則青霜皓/月絡繹綵箋芳草落花飄颺鏤管織成夢錦散出神霞)
(英變屢竒張融之言信矣凌顔鑠謝元葉之論宜然札/翰則早受義方曾傳掣筆鸞回鵲反氣勢驚人金錯銀)
(鈎縱横入末案牘無非墨陣宫室争耀寳碑崔宏之本/草無光張育之折蒲失色立功則我王初離太學始統)
(親兵鄭世子方欲平齊汝陽王正思安漢屬鄰國侵軼/命將曰李濤僅二萬兵下百里砦圍逼安國涎啄餘杭)
(我王䖍奉訓辭遂昇上將清風受式黄石傳書親䝉韓/奕之黄羆躬伏封文之白虎攻東南而偹西北事在機)
(先掩五壘而出三門别馳神筭于是崩摧大陣擒獲萬/人道路隘于俘囚山川積于戈甲餘敵作氣既竭方遁)
(於濳我則乗勝追奔又平廣徳未出一百里之境復降/五千來人唱凱歌而喜氣連郊整班師而雄風掠地㝷)
(即大統龍艦逺泛鰲溟巡江隂而収東州入海門而觀/北固彼境遂陳舟楫逺出枝梧我則陳二廣於浪港沙)
(前設三覆于石牌灣内零陵石灰風便争投于蛟蜃窟/中沁水火栰油燃倐葬于鯨鯢腹裏一戰定覇二紀無)
(虞寰海具瞻將相迭耀聲光平顯裴松為廊廟之人功/業升聞段襄居骨鯁之任爰自嗣承國搆績奉王基況)
(當跪箭之初又在寢苫之内芝蘭龍鳯二十餘口之家/風鐡石虎貔二十萬人之軍府誠難撫御豈易輯綏我)
(王以孝為模用仁作範無所不可惟言是從嘉惠寵靈/供承花萼油雲膏雨潤澤閨門此外習武益兵輕刑慎)
(罰徳無脛而逺届名無翼而遐飛果動大朝繼踵異寵/三年之内兩冊連封雙龍之金節齊行四馬之寳車並)
(輾玉具冠劍見王者之尊崇織文旂常覩國容之貴盛/我王因兹顯赫益動孝思無以答先后之恩無以報昊)
(天之徳且曰武肅王有大功及天下大名振寰中庇生/民則百萬有餘築城壘僅五十來處豈可不建廟貌不)
(像真容為星紀之福宫作地户之神主爰命興武忠直/都虞候姚敬思於馬臻湖畔勾踐城中選闉闍形勢之)
(中區得顯敞髙平之勝址於是鍬杵俱下畚鍤齊興隠/隠雷聲轟轟岳振不十旬而展役布千丈之隆基大梓)
(文柟非是秦山伐木宏梁巨棟非因漳水漂來雕鐫者/王母𤣥圖甃砌者赫連繡石斤揮斧運削出銀葩氷鏨)
(沙磨方成玉磶符𤣥武之嘉兆應神蓍之吉辰始乃架/險梯虚雲搆山矻隂虬迴抱陽馬奔趨虎牙銜而枅栱)
(連龍脊褭而欒櫨轉瓊瑶耀璧丹漆明簷鴛鴦之瓦縫/界成芙蓉之塼文印出即以丙申嵗秋八月十有七日)
(我王備鹵簿鼔吹車輅旂常北司侍臣南班舊列奉迎/真像而入祠宫白檀雕出聖容黄金鏤成寳座儀形酷)
(類神彩如生鳯目龍章顔猶不破垂旒被衮人見興悲/禮器則爼豆犧娑軒懸則祝敔鐘磬后殿翬衣雉服文)
(母賢妃露幔珠屏蝦簾象榻不異昔時祕寢皆同曩日/深宫前則廣厦交隂芳亭對搆紫石伏狻猊之影朱欄)
(交函蓞之光正啟重門並立神將侍衛兵仗矛㦸森然/文武官班簪裾肅列直出甬道千步有餘河枕投醪波)
(通射的蓮芰遶於紅閣桐桂夾於星橋左則迴抱粉廊/連延綺棟並圖曹署各列司存乃至早世勛臣無禄公)
(子皆塑儀像並配薦羞右則脩廡飛甍緑窓丹牖隂兵/神馬見雷電而没風雲明牢浄厨備粢盛而烹肥腯景)
(物則髙山矮柱粉竹金松夾砌名花連階瑞草烟嵐蓊/蔚便是隂宫雲霧濛籠居然神府我王昔以致君之業)
(累殄冦戎今立顯考之祠而修孝敬所以天朝繼封王/爵以耀□章金印印宇内徴呼元帥帥天下侯伯卓絶)
(殊勛洪業所謂炙地薫天設使書剡川九萬之牋不能/盡紀勒華山五千之仞亦恐難窮先業也詞不容於王)
(掾才匪量於曹斗擬奚斯之頌或恣麤心對豫章之碑/豈合借乎但以二紀幕客十載廷臣不求孫綽擅名豈)
(望楊修絶妙所希編述用答恩知追感先王㳟為銘曰/崧髙嶙峋是生哲人上天獅子出澤麒麟籛尊殷祖鄛)
(𦙍唐臣衣冠表裏文武經綸廣運將新大盜斯起雁象/歘驚鳬毛亂委紫葢䝉塵黄金多壘既斁憲章又裂文)
(軌武肅英王提劍東方龍行雲雨虎變文章孛氣沃洒/妖雪歸湯洗滌星紀整頓天常告功狼居圖形麟閣相)
(珪聨編茅土續索三道犀幢八朝鳯幄丹券家門錦衣/城郭元帥天下國王具區六瑞琢冊三品鑄符尚父四)
(履尚書萬樞峗峨髙夀曦赫覇圖我王奉天為時而出/傳寳應金繼輝趙日國士無雙風華第一削樹平戎夢)
(禾受秩功既挺世徳又動天襲封二冊嗣位三年金應/國寳元帥兵權忠無瑕纇孝絶雕鐫未褫墨縗乃建清)
(廟卧龍之城金稽之嶠嵐界迴廊粉明周繚廣殿霞開/重門兵峭瑞玉禮器香檀聖容民之祀主我之神宗秉)
(翟執籥特磬編鐘然蕭􁃚膟寘幣輸琮於穆祠中煥然/隂府五齊恒馨六佾常舞餚薦房蒸歌隨路鼔令子懿)
(孫光今/顯古)王厯事四朝累加定亂安國啟聖昌運同徳守
道翊戴功臣天下兵馬都元帥開府儀同三司尚父尚
書令兼中書令上柱國吳越國王賜劍履上殿詔書不
名凡功臣諸子領節制皆署而後請命王居處務期節
儉衣衾雜用細布常膳惟甆漆器寢帳敝恭穆夫人欲
易以青繒不許(十國紀年云鏐居室服御窮極/侈靡末年荒恣尤甚似未確)常嵗除
夜㑹子孫鼔琴未數曲遽止之曰聞者以我為長夜之
飲少在軍中夜未常寐倦極則就圓木小枕或枕大鈴
寐輙欹而寤名曰警枕置粉盤於卧内有所記則書盤
中又時彈銅丸於樓墻之外以警直更者一夕㣲行叩
北城門吏不肯啟關曰大王來亦不可啟明日召吏厚
賜之稍暇則命諸子孫諷誦詩賦或以所製詩賜丞相
將吏亦間能書寫畫墨竹然不以呫畢廢正務或有述
李頻詩于王曰只將五字句用破一生心王曰此心何
所不用而破于詩句惜哉反復議論由是往往逹旦天
福中近侍李詠因監契丹驛中有判官謂詠曰武肅王
常夜不睡詠詰其所知答曰甞聞五臺王子太師言浙
中不睡龍今已歸矣訪其所聞乃壬辰之後也(僧贊寧/傳載畧)
(云武肅王常時詣諸院孫敏利者老姥監直聴更一宵/銀枝燈有大蜥蝪㳂油缸而吸視之將竭倐然不見明)
(日王曰昨夜夢麻膏充腸而飽是何/祥也宫中或有對者王亦㣲哂而已)又㓜時倜儻有大
度志氣雄傑機謀深逺每處衆中而神采有餘居家庭
極盡人子禮純孝本于天性開國後遇春秋薦享必嗚
咽流涕曰今日貴盛由積善所致但恨祖母不能見耳
是時中原多事西川王氏稱蜀廣陵楊氏稱吳南海劉
氏稱漢長溪王氏稱閩皆竊大號或通姻戚或逹聘好
咸以龍衣玉冊勸王自帝王笑曰此兒輩自坐爐炭之
中又踞吾于上耶却之不納而諸國主亦無不以父兄
事之王負知人之鑒尊賢下士惟日不足名其居曰握
髮殿取周公吐餔握髮之意(後人譌為/惡發殿)常使畫工數十
人居淞江號鸞手校尉伺北方流移來者咸寫貌以聞
擇清俊福厚者用之胡岳方渡江時畫工以貌奏王覩
而歎曰面有銀光竒士也即時召見幕客羅隠雅好譏
評雖及王㣲時事怡然不怒人咸稱其寛大後庭有鄭
姬者父坐法當死左右兾其獲宥且言斯人有息女預
侍王曰豈可以一婦人亂我法出其女而斬之其公正
不私又多此類也
論曰歐陽氏五代史謂錢氏有改元而無稱帝之事然
獨得其封落星石制書稱寳正六年辛夘一節耳及宋
末于臨安府得吳越尊勝幢有云天寳四年嵗次辛未
是朱梁簒唐之明年戊辰巳改元天寳矣又靈隠尊勝
幢云寳大二年嵗次乙酉婺州觀音院鐘刻云寳大二
年乙酉而朱府君墓誌亦言寳大元年嵗次甲申是唐
之同光二年在吳越為寳大元年也元至正時海寜州
發吳越臣許俊墓内署寳正三年于石而招賢寺幢及
貢院橋柱皆題寳正年月不一而足則武肅王之改元
斷矣獨是越州墻隍廟碑既奉梁敕為梁主父名諱且
上書開平二年嵗在戊辰又杭州真聖觀碑後署開平
二年八月豈立碑在改元之月之前抑武肅王於中原
正朔或遵或廢陽用而隂違邪至于台州壁記有錢鎰
天祐十九年之紀而瑪瑙水月寺幢復有言作寳貞年
號者載籍傳譌卒不可得而明也(閻自若唐末汎聞/録又作保正亦誤)姑
舉其大端以為吳越改元之證云(或言羅隠新城縣記/署寳大元年于癸未)
(嵗與諸石刻小異以此為疑任臣案新城已改新登何/得復云新城即曰梁亡之後不為梁主父諱或仍舊稱)
(未可知然隠卒于天寳三年安得癸/未年尚撰縣記乎此必偽作明矣)
　
　
　
　
　
　
　
　
　
　
　
　
　
　十國春秋卷七十八
欽定四庫全書
　十國春秋卷七十九
　　　　　　　　　　　　　檢討吳任臣撰
吳越三
　　文穆王世家
文穆王名元瓘字明寳初名傳瓘及襲位更今名武肅
王第七子也母陳氏唐光啟三年冬十一月十有二日
生傳瓘于杭州東院先是有僧持玉羊大可數寸獻武
肅王且曰得此當生貴兒傳瓘果以嵗丁未生焉乾寧
元年二月授鹽鐡發運巡官稍遷金部郎中賜金紫天
復元年八月改授禮部尚書遥領邵州刺史徐許之亂
田頵要質於我武肅王歴選諸子不應命傳瓘奮然請
行莊穆夫人聞之泣曰置我兒于虎口也傳瓘曰忘身
以紓國家之難雖死無恨遂從數人縋北門而下武肅
王竒而送之已而頵叛于吳吳忠武王㑹我兵攻頵頵
每戰敗歸輙欲殺傳瓘頵母及頵婦弟郭從師常加保
䕶後頵將出語左右曰今日不勝必斬錢郎是日頵戰
死傳瓘得歸天祐二年制授傳瓘檢校右僕射八月處
州刺史盧約弟佶㓂永嘉四年四月傳瓘承王命伐永
嘉時佶列巨舟四十艘于清澳海門以邀我師傳瓘謂
諸將曰賊鋭卒盡在此矣姑弗與戰當由他道徑襲賊
壘出其不意必成擒也於是自安固江登陸而襲之遂
斬佶是時梁已簒唐師還承制改内牙都指揮使檢校
尚書右僕射冬十月授金紫光禄大夫檢校司空明年
武肅王改元天寳四年秋七月梁賜傳瓘號贊正安國
功臣進授司徒守湖州刺史六年夏四月淮南將李濤
冦衣錦軍傳瓘率師討之乃盡伐樹木絶其歸路為三
覆以待時徐知誥在敵中興傳瓘騎相逼幾獲之俄而
知誥易服乘白騾而竄壬辰獲濤及偏將咸知進等八
千餘人兵甲生口稱是是行也營中有氣如龍虎狀賊
人望之曰覇者之氣也五月復率騎兵攻廣徳縣城六
月己夘城陷傳瓘手刅二百餘人獲敵將花䖍渦信及
吏卒七千餘人以還冬十月梁敕授檢校太保依前湖
州刺史大彭縣開國男食邑三百戸七年夏六月梁授
傳瓘特進光禄大夫開國侯食邑一千户秋九月命統
師攻常州無錫縣丁未克之獲其將朱超等五百餘人
八年梁授傳瓘鎮海軍節度使土客諸軍都指揮使湖
州刺史如故十年夏六月加檢校太保食邑五百户十
二年梁詔傳瓘帥水師大小龍形戰艦五百艘自東洲
發艦竟往淮甸夏四月乙巳大戰吳人於狼山江將戰
之夕傳瓘召指揮使張從寳計曰彼若徑下當避其初
以誘之制勝之道也乃命軍中宿理㠶檣每舟必具灰
豆江沙以隨翼日昩爽吳人果乘風自西北而下危檣
巨艦勢若雲合我師輙先避去敵舟既髙且巨不復能
上我乃反乘風逐之及吳兵迴舟而鬬舳艫相接因揚
灰散豆吳兵目眩不可視戰血既漬踐豆者靡不顛踣
隨進火油焚之斬其將百勝軍使彭彦章俘獲無筭自
江及岸數千里皆殷焉先是舟次浪山江之石碑灣有
石幢大署其文曰向後有木龍五百至此其言遂驗秋
七月傳瓘復戰于無錫縣㑹偏將曾雲奔于吳我軍失
利已而傳瓘馬逼髙岸吳人追垂及乃舉䇿私誓曰天
必助我馬當躍上不然則墜我于此馬果一躍登岸頃
之復整行伍破敵而歸吳自是遂求通聘十三年梁遣
衛尉卿兼通事舍人陳琮授傳瓘檢校太尉同中書門
下平章事充清海軍節度使餘如故十五年春正月加
特進檢校太尉兼侍中増食邑三百户仍賜匡扶定亂
立正至道功臣寳大元年冬十月唐授傳瓘開府儀同
三司檢校太師兼中書令依前清海軍節度使兼充兩
浙節度使觀察留後遣進奉使婁輯將命寳正元年夏
武肅王不康因如衣錦軍命傳瓘監國仍俾便宜行事
及王至自衣錦軍中外無所專命王心喜嘉嘆乆之九
月唐加傳瓘食邑一千户實封一百户初傳瓘夢神人
賫骨易其頂遂有是命三年秋七月己巳第六子𢎞佐
生閏八月唐遣閤門通事舍人李韞授傳瓘鎮海鎮東
等軍節度使四年春復加杭州越州大都督長史增食
邑一千户實封二百户秋八月己酉第九子𢎞俶生五
年夏五月唐又增食邑一千户實封一百户唐長興三
年春武肅王既薨傳瓘哀慟終日四日不食左右勉進
以粥其行喪也傳瓘與諸昆弟同幄指揮使陸仁章扶
傳瓘就異幄且告將吏禁諸公子從者無得入夏四月
己未傳瓘改名嗣立以遺命去國儀用藩鎮法仍遵中
朝年號稱長興三年罷開元府諸屬復𨽻中吳軍除民
田荒絶者租税中外班賚有差命處州刺史曹仲達權
知政事置擇能院以浙西營田副使沈崧領之掌選舉
殿最先是孟春至夏隂晦彌時至是澄霽國人咸悦是
月庚午殯先王靈輴于衣錦軍之正寢内牙指揮使劉
仁把與陸仁章用事乆衆害其能一日詣府門請誅之
元瓘使從子仁俊戒諭諸將無逞私恨以殺人乃以仁
杞為湖州刺史仁章為衢州刺史秋七月己丑唐加元
瓘守中書令是嵗丞相許明舍富春宅為寺名曰許明
寺
長興四年春正月契丹使者伊喇廸徳還國遣使從貽
寳器三月唐遣將作監李鍇光禄少卿張裒來歸我先
王之賵又遣引進使楊彦珣授元瓘起復雲麾將軍上
金吾衛大將軍員外置同正員中吳軍節度使元璙檢
校太師兼中書令清海軍節度使元懿檢校太傅同中
書門下平章事餘如故夏四月吳客省使許確百濟國
太僕卿李仁旭各來祭我先王秋七月丁亥唐遣郎中
張絢封元瓘為吳王是月漢左僕射何瑱亦來祭我先
王王兄元璙自蘇州入見王待以家人禮介觴為夀慰
勞甚至元璙泣謝而退九月唐遣吏部侍郎張文寳來
宣諭冬十一月唐主殂宋王從厚嗣位十二月庚戌寧
國軍節度使同平章事檢校大傅王兄元璣卒是嵗順
化軍節度使判明州王弟元珦驕縱不法每請事于王
府不獲輙上書悖慢又以鐡牀炙屬吏臭滿城郭王遣
牙將仰仁詮召還幽之别室封漢餘杭令陳渾為太平
靈衛王建祠于國城外北山
應順元年春正月唐主改元大赦敕遣鞍轡庫使王延
縞來宣告仍賜國信壬午奉葬先王于茅山甲午唐遣
散騎常侍孔昭序駕部員外郎張䌧冊王為吳越王是
月大雪平地五尺夏四月潞王從珂廢唐主為鄂王而
自立改元清泰六月敕遣給事中張延雍兵部員外郎
馬義冊王為吳越王秋九月辛酉王獻唐白金五千鋌
絹五千疋静海軍節度使檢校太保中書令王弟元㺷
等四人共貢唐白金七千鋌綾絹七千疋
清泰二年春三月己酉唐贈王母陳氏為晉國太夫人
授王弟元㺷守太師秋七月甲辰西方慶雲見是月重
建開元宫追福于先王也九月王貢唐綿綺五百連金
花食器二千兩金稜秘色甆器二百事冬十一月唐敕
杭州䕶國廟改封崇徳王城隍神改封順義保寧王銅
官廟改封福善通靈王湖州城隍神封阜俗安城王越
州城隍神封興徳保闉王從王奏請也閩皇城使李倣
伏誅倣部兵焚啟聖門奪倣首來奔是嵗王建寺于府
城外前百步起樓號曰奉恩請寺額于唐畧云襲爵數
年曾無報效受鳳池之真命降龍冊以雙封乞賜龍冊
為名用昭曠典唐主不允錫名曰千春(詔曰錢元瓘效/忠建寺比為誕)
(節齋僧龍冊為名未/稱勤懇宜號千春寺)又建瑞隆院于七寳山
清泰三年春正月唐遣禮部尚書李懌户部郎中姚遐
賫奉吳越王金印至歸舊物也秋七月唐敕建先王廟
于東府是月唐授王部將保順軍節度使鮑君福檢校
太尉同平章事冬十一月契丹立石敬塘為晉皇帝改
元天福十二月晉授王天下兵馬副元帥(淳祐時林屋/洞得金簡曰)
(天下兵馬副元/帥吳越錢王)
天福二年春正月朔日有食之晉遣供奉官周彦環賜
國信二月王廢其弟順化節度使同平章事元珦為庶
人是月己酉夜暴雨自西北起連日至壬子有海魚二
各長五十餘丈一死于桐廬一死于餘姚江三月戊午
王殺其弟元㺷元珦許以公禮葬之麾下卒伍悉從宥
不坐夏四月晉以禮部尚書程遜兵部員外郎韋税為
加恩使進封王吳越國王仍賜天下兵馬副元帥金印
(是嵗程遜還京溺海死通鑑繫/此事于十一月戌辰今從偹史)甲午王即位建國一如
天寳故事(即位者即國王位也國王與王不同通鑑/以即位開國在前而進爵在後亦未為允)丙
申仍赦境内今年租税之半立子𢎞僔為世子以曹仲
達沈崧皮光業為丞相鎮海軍節度判官林鼎掌教令
秋七月晉削元㺷元珦在身官爵任便處置八月辛巳
大閲于北郊戊申新建五廟于城南九月乙夘王親視
五廟冬十月貢晉天和節大排方龍座金腰帶一御衣
十三事乙丑金陵徐誥稱大齊皇帝遣使來告即位是
嵗建相嚴院于國城西髙麗遣使張訓來聘
天福三年春正月朔日有食之二月乙亥丞相沈崧卒
冬十月丙戌貢晉謝恩金器五百兩白金一萬兩吳越
異文綾八千疋金條紗三千疋絹二萬段綿九萬兩大
茶腦源茶二萬四千斤又進大排方通犀瑞象腰帶一
副十一月晉遣使賫捧吳越國王玉冊及沿身法物等
至冊曰唯天福三年嵗次戊戌十一月甲戌朔五日戊
寅皇帝若曰王者握圖立極崇徳報功或開國以建邦
或苴茅而錫壌乃樹藩屏式奬忠勲古先哲王率由斯
道惟朕薄徳敢忽彛章況夫奠南服之奥區鎮東甌之
重地懋績雖髙于列土殊榮未繼于肯堂得不申加意
之恩降非常之命用紀代天之業特頒鏤玉之文乃擇
吉辰爰敷盛典咨爾興邦保運崇徳志道功臣天下兵
馬副元帥鎮海鎮東等軍節度浙江東西等道管内觀
察處置兼兩浙鹽鐡制置發運營田等使開府儀同三
司檢校太師守中書令杭州越州大都督府長史上柱
國吳越王食邑一萬五千户實封一千五百户錢元瓘
嶽靈禀粹天象儲精藴文武之兼材受乾坤之間氣既
寵承吳越功邁桓文運妙畧以平兇用竒兵而制變祗
嗣基搆表率英雄淮夷之屛氣銷聲海嶠之波澄浪息
而況興我昌運竭乃忠規懋勲庸而首列韓壇奉玉帛
而誠先禹貢語尊奬則獨標大節顧封崇則未稱鴻名
宜舉徽章俾奉先正矧其天文當南斗之分地志控勾踐
之都眷兹舊封允屬全徳是用異車服於羣后盛簡冊於
列藩正二國之土疆錫九天之寳瑞表予嘉命纘乃舊邦
大振家聲夾輔王室今遣使太中大夫尚書右丞上柱國
賜紫金魚袋王延使副中散大夫尚書司門郎中柱國賜
紫金魚袋張守素持節偹禮冊爾為吳越國王於戯服衮
衣而佩𤣥玉位壓於諸侯駕戎輅而握兵符名尊於九伐
馭貴之重象賢之榮爾其祗荷天光勉清國步往綏厥位永
孚于休戒之慎之勿忝前烈十二月大閲馬步軍洎艛艪于
碧波亭是嵗建净空院于國城之北山又建昭慶律寺廣陵
郡王元璙請析嘉興縣之西鄙義和鎮為崇徳縣從之
天福四年春二月晉授世子𢎞僔為果州團練使是月
齊徐誥改姓名李昇稱大唐夏四月遣左衛上將軍沈
韜文如唐賀南郊秋八月戊申建世子府于城北是日
白龍見處州長松縣遂更為龍泉縣是月晉敕建温州
為静海軍節度從王請也九月又敕升婺州為武勝軍
授王兄元懿為節度使是月保大軍節度使同參相府
事陸仁章卒冬十月壬子吳越國莊睦夫人馬氏薨是
月晉遣刑部尚書李懌禮部郎中崔鈞授王天下兵馬
元帥(通鑑作八/月己酉)增食邑五千户實封五百户仍賜御服
紅羅真珠戰袍金𤨏甲各一副十一月契丹遣其臣揚
珠來聘十二月辛酉葬恭穆夫人于衣錦軍慶僊鄉是
嵗僧道翊得竒木于前澗斵為觀世音法身王命建天
竺道場(釋氏紀録云天福己亥僧道翊一夕見山間光/明往視之得竒香木命良工刻成觀世音菩薩)
(像白光煥發繼以晝夜乾祐戊申有僧從勲以古佛舍/利置毫相中舍利時現冠頂晝放白光王常夢白衣人)
(求葺其居寤而有感遂/建天竺觀音看經院)又建天長净心寺于國城是時
晉諫議大夫段希堯來使希堯過海遭大風左右皆恐
懼希堯曰吾生平不欺汝等恃吾可無恐也已而風亦
止
天福五年春二月甲辰温州刺史王子𢎞僎卒是月王
延政自立于建州閩中大亂求救于我壬戌王遣内牙
統軍使仰仁詮都監使薛萬忠將兵四萬救之丞相林
鼎切諫不聴三月奏嘉興縣置秀州以嘉興海鹽華亭
崇徳𨽻焉時又析東府剡縣十三鄉為新昌縣(紹興府/志云開)
(平元年析剡立新/昌縣未審是非)已又改剡縣為贍縣惡剡有二火一
刀之説為不祥也(順存録言天慶觀有錢氏時都公移/稱兩都都軍糧帖檢先據贍縣奏云)
(云錢氏時稱杭為西都/越為東都因號兩都)壬申晉遣右諫議大夫髙延賞
兵部尚書李元龜授王天下兵馬都元帥夏四月癸夘
鎮海軍行軍司馬兼侍中同平章事太尉鮑君福卒甲
子世子𢎞僔薨仰仁詮等兵至建州王延政以福州兵
已敗去奉牛酒請班師仁詮等不從延政懼復乞師于
閩王曦曦以兄子泉州刺史繼業為行營都統將兵救
之且移書責我别遣輕騎絶糧道㑹乆雨我兵食盡五
月延政遣兵出擊俘斬以萬計我師敗績癸未仁詮等
遁還是月四星聚斗秋八月以世子府為瑤臺院冬十
月王貢晉謝恩金器三百兩白金八千兩金條紗五百
疋綿五萬兩十二月王以子𢎞佐為内牙諸軍都指揮
使是嵗蘇湖秀三州大水
天福六年春三月丙寅晉遣太子賓客聶延祚吏部郎
中盧撰冊授王守尚書令夏五月漢遣攝太尉工部侍
郎盧膺尚儀謝宜清尚衣髙素清來逆我故王弟傳璛
之室馬氏以為繼室不克還六月寧國軍節度使同參
相府事仰仁詮卒是月建甘露寺于南山(有泉一泓若/甘露可啜故)
(名/)秋七月甲戌麗春院灾延于内城燬宫室府庫幾盡
王避之火輙隨發遂驚懼發狂疾遷居瑶臺院是月唐
主遣使來唁且賙其乏八月王寢疾語内都監章徳安
曰𢎞佐尚少當擇宗人長者立之徳安對曰𢎞佐雖少
羣下服其英敏願王勿以念王曰汝善輔之吾無憂矣
辛亥王薨于瑶臺院之綵雲堂年五十五在位十年晉
主令所司定謚曰莊穆敕改諡曰文穆(或作忠/順非)命宰相
和凝撰神道碑(碑文曰雲起龍驤化為侯王鴻騫鳳翥/鶚立鷹揚凜然勍氣綽爾雄鋩大名之)
(後五世其昌武肅開基奄有吳越恩洽百城名馳雙闕/既委招懐復專征伐燾土苴茅秉麾仗鉞尚父棄代元)
(帥承家傳榮襲慶奕葉重葩有典有則去甚去奢威名/烜赫事望光華譚藪縱横詞泉浩渺曹植思遲崔□書)
(少月夕花朝猿巖鴈沼筆落彩牋清風緑篠神傳射訣/天富兵鈐龜文月角燕頷虬髯威能伏獸名可愈痁撫)
(衆以忠待士持謙事必有恒政皆求理扶弱遏强先人/後已但見偃風莫聞狎水阜康蒸黎廓清邉鄙量陂素)
(廣徳岳彌髙禮延耆碩令肅權豪庭趨忠烈府集英髦/講論韜畧奬勸勲勞自靖稱藩益勤述職䖍布詔命動)
(遵楷式每陳貢輸常踰萬億率表方隅匡扶社稷功庸/罕對渥澤無倫禮優伯舅位極人臣鎔金鏤玉龜紐龍)
(綸永承當代莫繼芳塵禁暴戢兵取威定覇方頼控臨/忽聞薨謝雲慘長空星沉永夜號動軍民涕泗華夏初)
(聞訃奏尋輟視朝深嗟旦奭不及松喬倍加贈襚乆罷/簫韶君臣分至水陸程遙間傑淪亡英賢繼襲擗踴悲)
(摧無所迨及益務撫循加之周給人情既安兵威自戢/一方肅静三世輝榮朝宗事大誓志傾城欲光家世上)
(奏聖明願書貞石用顯聲名金玉令人鼔旗良帥徳盛/功崇文經武緯述之莫窮言之無愧庶幾乎萬嵗千秋)
(人見之/而墮涙)七年二月癸夘葬于國城龍山之南原八年四
月丁夘(二十/日)立碑石於隧道王志量恢廓識度宏逺雖
少嬰軍旅尤尚儒學事武肅王孝敬小心未常有懈武
肅王性嚴急每召輙須時至王乃製濶袴大韈以便之
晚年政事一委㕘决簿書填積皆躬親批署手為胼胝
復效武肅王故事置粉盤于榻首夜有所憶即書其上
詰朝以備顧問時屬重盜賊及詐偽誹謗法犯者必死
王皆力救獲宥者甚衆常北征師次平望蚊蚋尤甚左
右請施帷帳王曰三軍皆在此我獨何避竟不許寳正
中武肅王將選諸子為嗣王兄中吳軍節度使傳璙弟
清海軍節度使傳璹寧國軍節度使傳璟等皆言王功
徳髙茂是宜委副故遂以兩鎮相屬及武肅王寢疾一
日出玉帶五賜王兄弟命王先擇之王乃取其狹小者
武肅王大悦曰吾有汝瞑目無恨矣纘嗣之後更示以
明恕人情翕然凡中外封章相搆者積而毁之悉置不
問王舅陳氏厯職不過戍遏每加厚賜而未常遷授恭
穆夫人之弟馬充常以使役求免王廷責之遂下獄尋
黜於剡溪其恪遵治命保慎名器足守一代之覇業焉
論曰錢氏五王惟武肅有改元事而廟號則史所不載
間讀余公綽閩王事跡云永隆三年吳越世宗文穆王
薨林仁志王氏啟運圖云永隆二年吳越世皇崩子成
宗嗣雖二人所紀年嵗不同至廟號稱宗則二書脗合
似非竟無可据者今兩浙民間猶謂武肅王為錢太祖
豈當日果實稱宗而其後漸諱之邪當闕疑以附夏五
郭公之例(按武肅王浚舜井記有東都上直官西都上/直官等文是明以西府東府為兩都已又王)
(順伯家藏吳越忠懿王一判語其狀云臣贊寧右臣伏/奉宣㫖撰文疏今進呈乞給下取設齋日五更前上塔)
(臣自宣却欲重進乞於仁政殿前夜化却不然便取聖/㫖云云此進呈聖㫖諸語亦與天子畧同由是以推則)
(吳越雖無稱帝之事而當日臣下尊之者詞多近僭亦/未必盡無也○又建炎以來朝野雜記云羣臣欲稱光)
(堯廟號成宗者尤袤曰此吳越錢元瓘偽號/也是又以成宗為文穆廟號已不知何据)
　
　
　
　
　
　
　
　
　
　
　
　十國春秋卷七十九
欽定四庫全書
　十國春秋卷八十
　　　　　　　　　　　　　檢討呉任臣撰
吳越四
　　忠獻王世家
忠獻王名𢎞佐(五代史宋史作佐/表忠觀碑作仁佐)字𤣥祐文穆王第六
子母許氏以寶正三年七月二十六日己巳生𢎞佐于
功臣堂初孝獻世子居監撫文穆王治其府于城北將
俾居之一日世子與𢎞佐戲采於青史樓遽謂𢎞佐曰
君王方為我營府署願與若博之比四擲而𢎞佐得六
赤世子失色𢎞佐從容曰五哥入府𢎞佐當將符印之
命因再拜世子竟不懌投骰盤于樓下而去俄而世子
不祿𢎞佐授鎮海鎮東節度副使檢校太傅先是内牙
指揮使戴惲為文穆王所親任文穆王養子𢎞侑者其
乳母故惲婦黨戚也文穆王既薨或告惲謀立𢎞侑章
徳安秘不發喪與諸將伏甲士幕下明日惲入府執而
殺之廢𢎞侑為庶人復其姓孫氏幽之明州蓋天福六
年秋八月壬子日也是日將吏奉文穆王遺命承制以
𢎞佐為鎮海鎮東兩軍節度使時年十有四歳(歐陽史/云年十)
(三今從/通鑑)九月庚申𢎞佐即王位于僊居堂赦境内班賚
有差命丞相曹仲達攝政事軍中或言賜與不均舉仗
不受仲達親諭之乃解辛未王遷于思政堂命境内給
復一年諸闗梁禁制悉從除減又命田園有𨽻道宫佛
寺比入賦税者悉免之冬十月長星見十一月唐遣使
祭我先王晉授王起復鎮國大將軍右金吾衞上將軍
員外置同正員領鎮海鎮東等軍節度檢校太師兼中
書令呉越國王食邑一萬户實封一千户仍賜保邦宣
化忠正功臣王命刑部待郎楊巖如唐賀仁壽節是時
凡官名左者悉改為上避王諱也
天福七年春三月閩人來祭我先王二月癸夘晉勅葬
先王于龍山之南原三月晉遣太中大夫李鶚來歸先
王之賵乙丑中吳建武等軍節度使廣陵郡王王世父
元璙薨子文奉嗣壬申晉加王食邑七千户仍改賜保
邦宣化忠正翊戴功臣秋七月王以内牙指揮使章徳
安李文慶為内牙上右都監使(按冊府元龜是月晉詔/改州縣名與髙祖諱相)
(犯者杭州錢塘縣為錢江縣唐山縣為横山縣台州唐/興縣為台興縣然吳越備史載開平二年改唐山為吳)
(昌唐興為天台順存録又言龍徳二年割錢塘/鹽官之半為錢江縣與此不同有説見地理表)冬十月
以都指揮使闞璠(備史作燔/今從通鑑)胡進思為内牙上右統軍
使十一月王遣使貢晉鋌銀五千兩絹五千疋絲一萬
兩謝封國王恩又進細甲弓弩箭扇子等物又貢蘇木
二萬斤乾薑三萬斤茶二萬五千斤及秘色甆器鞵履
細酒糟薑細紙等物十二月命右武衛大將軍蔣璠使
于唐己巳以龍山武功堂為文穆王廟是時晉太常
卿龍敏來聘長揖不拜
天福八年春正月癸未重建功臣堂二月丙辰丞相皮
光業卒秋七月乙巳貶内牙都監使章徳安于處州李
文慶于睦州王初立優待諸將上統軍使闞璠與胡進
思用事璠彊戾排斥異已徳安數與之爭文慶不附于
璠故有是譴冬十月晉遣使授王呉越國王玊册册曰
惟天福八年嵗次癸夘十月丙午朔六日辛亥皇帝若
曰在天成象拱辰分將相之星惟帝念功啟土列侯王
之國朕所以法昊穹而光宅稽典禮以疏封而况世著
大勲時推令器探寶符而嗣位杖金鉞以宣威羽翼大
朝藩離東夏宜列諸侯之上特隆一字之封簡自朕心
叶于輿論咨爾保邦宣化忠正翊戴功臣起復鎮國大
將軍右金吾衞上將軍員外置同正員檢校太師兼中
書令杭州越州大都督充鎮海鎮東等軍節度浙江東
西等道管内觀察處置兼兩浙鹽鐵制置發運營田等
使上柱國吳越國王食邑一萬七千户實封四千户錢
𢎞佐為時之瑞命世而生負經文緯武之才蘊開物成
務之志英華發外精義入神亞夫繼社稷之勲顧榮擅
東南之美眷言祖考志奉國朝清呉越之土疆執桓文
之弓矢天資厥徳代有其人荷基構以克家事梯航而
述職殊庸斯在信史有光是舉彜章爰行盛典土茅符
節方推翼世之賢黻冕輅車更重策勲之禮斯為異數
允屬真王今遣光祿大夫檢校司徒行太子賓客上柱
國太原縣開國男食邑三百户王玫使副正議大夫行
尚書吏部郎中柱國賜紫金魚袋趙熈等持節備禮册
爾為吳越國王於戲周寵元臣四履錫命漢封異姓八
國始王指河岳以誓功俾子孫而襲爵爾纂服舊業朕
考前文勿忘必復之言更廣無窮之祚懋昭前烈爾惟
欽哉十一月辛巳王駕遷于功臣堂癸未丞相曹仲達
卒戊子納元妃仰氏是嵗建報國千佛院又賜晉郭文
祠額曰碧沼寺是時浙地兒童聚戲動以趙字為語助
云得則曰趙得云可則曰趙可(晉末趙延壽貴盛浙人/謂必應䜟後延壽為契)
(丹所執而謡益盛洎宋祖受/禪忠懿王納土始符其兆)
開運元年春正月壬寅丞相林鼎卒三月晉勅授王落
起復增邑三千户實封一千户夏四月丙午王親祀五
廟秋七月辛未朔晉少主改元開運九月朔日有食之
南船務石井有物形如守宫尾長七尺許鬛且角獲之
置于安溪潭冬十一月王命從兄東府安撫使仁俊為
内外馬步都統軍使弟𢎞保為東府安撫使是嵗捨瑞
蕚内園建龍華寶乘院仍造𫝊大士塔又建寶相寺華
藏園于國城
開運二年春三月丙午王從祖順化軍節度使鏵卒秋
七月脩武肅王廟于城西奉旃檀神象而致焉八月朔
日有食之冬十月晉遣太子賓客羅周岳右庶子王延
濟册王守太尉十一月朔王大閲于北郊乙夘誅内牙
都監使杜昭達己未誅内牙上統軍使明州刺史闞璠
庶人孫本賜死貶都統使王兄仁俊東府安置先是昭
達與璠皆好貨錢塘富人程昭悦以金寶結二人得侍
左右昭悦為人狡佞愛特踰于舊將璠不能平昭悦知
其意詣璠叩首謝璠不為意昭悦欲出璠於外私謂胡
進思曰今欲除公及璠各為本州使可乎進思許之乃
以璠為明州刺史進思為湖州刺史璠怒曰出我于外
是棄我也進思曰老兵得大州幸矣何為不行乃受命
既而復以他故留進思統軍使因誣昭達奉仁俊作亂
下獄鍜鍊成之因有是處分昭悦治闞杜之黨凡意所
忌者誅放百餘人國人皆側目獨進思重厚寡言昭悦
以為戅獲免是嵗建鷲峯禪院于國城之北山(延伏虎/光禪師)
(居/之)
開運三年春二月日有食之三月晉授王東南面兵馬
都元帥增食邑二千户實封五百户仍改賜推誠匡運
忠亮威徳功臣秋七月庚寅呉越國夫人許氏薨八月
重建天寵堂壬申葬仁惠夫人于國城西山之原冬十
月閩大亂李𢎞達更名達遣客將徐仁宴李廷諤等奉
表稱臣乞師于我王召諸將計事諸將皆不欲行惟内
牙都監使水丘昭劵以為當救王曰脣亡齒寒春秋明
義吾為天下元帥曾不能恤鄰難將安用之諸將躍馬
食肉獨不肯以身先我乎有異議者斬命昭劵專掌
用兵内都監使程昭悦掌應援餽運而以軍謀委丞
相元徳昭壬午遣統軍使張筠趙承泰將兵三萬水
陸救福州是行也宿衞武肅王廟庭者聞甲馬聲凡數
夕而止後接戰時唐人視我師徧郊野人皆丈餘葢靈
助也是月獻晉謝恩白金五千兩綾五千疋腦源茶三
萬四千斤笴箭一萬莖蘇木乳香他物稱是又進啟聖
節金大排方坐龍腰帶一條御衣一襲十六事十一月
己酉我兵至福州自􁉞浦南潛入州城唐兵進據東武
門李達與我兵共禦之不利自是内外斷絶城中益危
十二月王命弟𢎞偡為湖州刺史是嵗議鑄鐵錢王弟牙
内都虞侯𢎞億上疏以為不可從之建寳勝院于北山
開運四年春正月契丹主入東京稱會同十年肆赦天
下廢晉少主為負義侯遷于黄龍府二月庚午有雉集
于玊華樓辛未晉劉知逺稱帝於河東仍稱天福十二
年(呉越是時用/㑹同年號)是月王命内牙指揮使諸溫伺内都監
使程昭悦歸第執送東府己夘誅昭悦釋王兄仁俊之
囚以昭悦多聚賓客蓄兵器與術士遊也三月庚寅命
王弟𢎞俶出鎮台州戊戌王遣將余安自海道救福州
己亥兵至白蝦浦海岸泥淖方布竹簀以行唐軍聚射
之簀不得施唐監軍馮延魯曰相持不戰徒老我師不
若縱其登岸盡殱之則城不攻自降矣禆將孟堅曰登
岸則浙兵致力于我鋒不可當安能盡殱乎延魯不聼
我兵既登岸大呼奮擊延魯不能禦弃衆而走堅戰死
我師乘勝而進城中出兵夾擊大破唐兵鹵其將都指
揮使楊匡業蔡遇等獲器械數十萬安遂引兵入福州
李達舉所部授之歸附于我先有謡曰風吹楊葉鼓山
下不得錢郎戈不罷至是果驗丙午張筠余安班師王
遣東南面安撫使鮑脩讓將兵戍福州以弟東府安撫
使𢎞倧為丞相夏四月李達遣弟通來請入覲從之五
月我師凱旋王饗將帥于光册堂賞賚有差是月晉授
王諸道兵馬都元帥開府儀同三司尚書令增食邑五
千户實封五百户仍改賜資忠緯武恭懿翊戴功臣六
月乙夘王薨于咸寜院之西堂年二十在位七年遺令
以弟丞相𢎞倧為鎮東軍節度使兼侍中(按錢塘大慈/山甘露院牒)
(稱㑹同十年七月有吳越國王押字及鎮東軍節度使/印文葢是時吳越與契丹信使不絶故吳越奉其正朔)
(在諸州鎮之先其改而從漢則在八月受漢制之後也/又忠獻王薨止以鎮東節度使授𢎞倧至八月漢始制)
(授𢎞倧鎮海鎮東節度使即牒文可以證備史/云遺令以𢎞倧為鎮海鎮東節度使者誤也)是月晉
主知逺改國號曰漢秋八月勅諡王曰忠獻(表忠觀碑/作忠顯)
令太常卿張昭撰神道碑文葬於龍山之西南原王英
明果㫁權變不測初嗣位尚少溫柔好禮恭勤政務發
摘姦伏人不敢欺諸校驕恣者多優容之及被譴皆不
知覺兵籍使錢丞徳家火俯邇内城命親軍援之王登
而望有伺便攘竊者亟命斬之衆因悉力火遂滅開運
中將益車徒下令募軍中及民間子弟踰時無至者乃
命大紏之令曰紏而得之者糧賜皆蠲半翌日投書雨
集遂加精訓南方之捷多其力也民有獻嘉禾者王問
倉吏蓄積㡬何對曰十年王曰然則軍食足矣可以寛
吾民命復其境内租税三年
　　忠遜王世家
忠遜王名𢎞倧字隆道文穆王第七子孝獻世子同母
弟也誕生之夕文穆王夢人以黄金一篋獻者因字之
曰萬金襁入府中時武肅王方病目摩其頂曰眼大小
左右曰眼小武肅王黙然起家內牙指揮使檢校司空
開運元年冬十月出為東府安撫使累授檢校太尉尋
拜丞相天福十二年六月丙寅即王位于天册堂猶稱
會同十年秋七月王召弟台州刺史𢎞俶同參相府事
庚子有雉升於天册堂之㦸門旋歴廊廡久而獲之閩
帥李達來覲以其弟通為福州留後王承制加達兼侍
中更其名曰孺贇賜達弟名曰孺賓閏月李孺贇以金
筍雜寶賂統軍使胡進思求歸進思為請王命孺贇復
任福州親餞于碧波亭八月葬忠獻王子國城西原是
月漢以王為東南兵馬都元帥鎮海鎮東節度使兼中
書令呉越王遂遵漢主正朔冬十月王弟𢎞俶至自台
州十一月王大閲水兵于碧波亭統軍使胡進思諫以
頒賞太厚王怒擲筆水中進思大懼十二月威武軍節
度使李孺贇復貳於我東南面安撫使鮑修讓攻孺贇
戮之族其家己酉傳首國城王命丞相吳程知福州威
武軍事庚戌(家王故事云晉開運/四年十二月晦也)内牙統軍使胡進思
同指揮使諸溫鈄滔等作亂自忠獻王時諸校驕慢雖
旋加誅殛而在位者皆遇以寛大及王纘嗣性既嚴急
誅杭越侮法吏三人而進思恃迎立功干預政事王惡
之毎有僣踰多所裁抑進思頗不自安已而王欲授進
思一州進思不可會李孺贇叛王以進思建議遣之歸
更加責讓進思益憤恨屬内牙指揮使何承訓希㫖請
逐之復密謀於都監使水丘昭劵王方猶豫未决承訓
懼事露反洩謀於進思時王府夜宴將吏進思疑為圖
已遂統内牙親兵戎服入見王叱之不退猝愕入義和
院進思鎖其門矯稱王命告中外曰驟得風疾傳位於
弟同參相府事𢎞俶因帥諸將士迎𢎞俶于私第而立
焉且言於丞相元徳昭徳昭至立簾下不拜曰俟見新
君進思亟出褰簾徳昭始下拜進思稱王命承制授𢎞
俶鎮海鎮東節度使兼侍中𢎞俶曰能全吾兄乃敢承
命不然當避賢路進思許之方視事進思遂殺昭劵及
進侍鹿光鉉光鉉王之舅也明年遷王於衣錦軍進思
日請害王忠懿王為譬説百端且疑進思有他變乃遣
都頭薛溫䕶王戒曰若有非常處分當以死拒未㡬進
思遣方安等圖王溫悉斃之于庭廣順中徙王東府忠
懿王命東府以官物充王取給西寢之後即卧龍山為
王置園亭於上栽植花木周遍髙下遇良辰美景王被
道士服擁伎樂旦暮登賞毎元夜張燈徧於山谷用油
數千斤七夕結綵樓於山巔諸節時費用稱是王常於
山亭擊鼓聲達於外守衞者遽聞忠懿王忠懿王曰吾
兄以閒適為懷非鼓樂不歡乃命􁔾金魚水鼓四面奉
之王能為詩亭榭之上紀錄皆滿居二十年始薨(家王/故事)
(云廢王開寳中以疾終/宋史云錢倧疾殂東府)以王禮葬會稽秦望山之原(紹/興)
(府志忠遜王/墓在昌源)諡曰忠遜或曰讓王年四十四子四人初
王將即位近侍陳禹夣以金䤬鑼承日輪加王之頂而
手持二鐶頃之墜地既而以夣語人人曰汝主將有非
常之事然其二鐶不過二旬之事耳及即位又以黄金
一鎰命近侍袁文昌鑄巨錢文昌意其求䜟且懼不就
乃宿謀於冶匠别鑄一以為備翼日以所授金鑄之王
臨視果不就因潛以宿鑄者獻至是皆符其兆(大中祥/符六年)
(六月宋真宗贈讓王為尚書令誥曰朕以茂對景靈誕/敷明命乃眷育材之地首推錫𩔖之恩特示龍章用旌)
(元烈咨爾直集賢院上都騎錢易父太保中書令呉越/國王錢倧早襲王爵克成世功大庇呉越之民實隆軒)
(冕之緒稟剛正之資不媿於前人隆友讓之風自致於/多福遺方景行踵厥後昆允彰燕翼之謀宜錫褒崇之)
(命納言華秩位冠天臺賁諸山原永耀門閥可贈尚書/令天聖三年六月宋仁宗贈讓王敇曰朕昨者䖍陟嘉)
(壇恭承大祀協㢲風而施令法解雨以推恩眷惟綸掖/之近僚式沛漏泉之新命矧於勲烈宜爾褒崇中大夫)
(上柱國彭城郡開國侯錢易父故檢校太師兼中書令/呉越國王錢倧位襲真王功聨冊府明敏嚴毅國史具)
(書人臣極隆天爵自奉襲齊桓之業挺忠孝以無遺振/秦伯之風敦揖讓而斯在果鍾佳嗣為我詞臣得之本)
(心克濟其善雖風樹之感常切於疚懷而密對之封是/膺於異渥總師錦字兹乃世官舉而贈之尚冀歆奉可)
(特贈天下兵馬都元帥/仍封讓王餘贈如故)
論曰吳越甘露院牒之稱會同十年也在天福十二年
七月曷以不稱開運與天福也蓋前此吳越與契丹通
使不一而足至是既布詔州鎮矣而漢使未至寧有不
奉其正朔者間讀福州雙石祠記有云會同十年以閩
府承平復封為安境侯時福州新附呉越故亦稱會同
也所疑者契丹以是年二月改元大同已故遼史會同
無十年而吳越猶紀十年者何葢契丹降赦則稱會同
而改元則曰大同改元之後不三月而徳光卒故大同
之號不行於南土則呉越之稱會同于丁未七月也又
奚疑焉
　
　
　
　
　
　
　
　
　十國春秋卷八十
欽定四庫全書
　十國春秋卷八十一
　　　　　　　　　　　　　檢討吳任臣撰
呉越五
　　忠懿王世家上
忠懿王名俶字文徳初名𢎞俶文穆王第九子也寶正
四年八月二十四日生於功臣堂母曰吳氏天福四年
十二月承制除内牙諸軍指揮使檢校司空忠獻王時
累授特進檢校太尉開運四年春三月庚寅出鎮台州
忠遜王立徴𢎞俶同參相府事會僧徳俶者亦勸𢎞俶
急歸不然將不利秋九月甲戌遂發台州是日大風東
南有雲如樓閣之象識者異之冬十月至國城居南邸
未㡬有胡進思之變進思乃召諸大校及軍庶迎𢎞俶
嗣位𢎞俶見府僚將校於元帥府之外簾謙讓者三諸
將士皆拜手言太尉素有徳望俯伏稱賀即日以鎮海
鎮東等軍節度使檢校太尉兼侍中莅事元帥府南序
時十二月庚戌日也(是時湖州民朱神佐以重價購紫鳶/獻瑞中道而鳶殞國人嘲之曰半瑞)
乾祐元年春正月漢大赦改元乙夘𢎞俶即王位於天
寵堂赦境内租税班賚有差以弟𢎞億為丞相自前年
季冬浹於正旦陰晦彌月是日雲物澄霽人情大悦壬
戌遷故王𢎞倧於衣錦軍丙子漢主殂少主承祐即位
二月辛夘王親祀五廟乙未内牙指揮使何承訓伏誅
初承訓預胡進思之事至是復請誅進思王惡其反覆
因有是命三月漢遣中書舍人張誼來歸忠獻王之賵
是時胡進思屢請殺廢王𢎞倧以絶後患王不許已又
矯王命令都頭薛溫害之溫拒曰受命之日未聞此言
不敢妄𤼵由是進思憂懼日積丙寅進思死夏四月大
閲馬步兵六月朔日有食之冬十一月下令每嵗租賦
逋者悉蠲之仍嵗著為令是嵗王以漢使張誼輕肆奏
其過於朝及其副使馬承翰
乾祐二年春二月匡武都連名輙舉求職王命斬狀首
二人坐黜者二十餘人餘宥之三月漢勅授王東南面
兵馬都元帥鎮海鎮東等軍節度使浙江東西等道管
内觀察處置兼兩浙鹽鐵制置發運等使開府儀同三
司檢校太師中書令杭州越州大都督上柱國呉越國
王食邑一萬户實封一千户仍賜匡聖廣運同徳保定
功臣夏四月太白晝見乙亥城西上清宫災五月内牙
指揮使鈄滔以罪黜於處州滔胡進思之黨也秋七月
王命弟𢎞億為明州刺史冬十月漢遣散騎常侍張煦
等持節備禮册王為呉越國王仍賜玉册金印法物等
册曰惟乾祐二年嵗次乙酉十月庚午朔十九日戊子
皇帝若曰我先帝順天致罰大拯黎元亨萬靈於無主
解兆庶之倒懸較定世勲以吳越居右伊朕眇末䖍奉
先訓嗣位之始即疇懋功前命為元帥按地圖授武節
東南之境得行征伐今册為真王駕大輅執桓圭牛斗
之鄉盡荒土宇詢於有位僉曰克諧咨爾匡聖(宋史作/翊聖)
廣運同徳保定功臣東南面兵馬都元帥鎮海鎮東等
軍節度使浙江東西等道管内觀察處置兼兩浙鹽錢
制置發運營田等使開府儀同三司檢校太師兼中書
令杭州越州大都督上柱國吳越國王食邑一萬户實
封一千户錢𢎞俶象緯炳靈公王襲慶横江負海者三
千里開國承家者六十年而能望辰極以駿奔奉天朝
之師律充庭納貢則外府告盈下瀨宣威則前茅獻捷
忠信著於羣后禮讓行於一方故𤣥冕九章為王之服
昭其名也朱輪駟馬為王之馭昭其器也而又三吳百
越列土分疆有民人焉有社稷焉恢祖禰之令圖實典
禮之鉅著勸夫忠孝以御邦家今遣正議大夫守右散
騎常侍上柱國賜紫金魚袋張煦左補闕崔頌持節備
禮册爾為吳越國王於戲品秩甚尊名數尤重肅廣庭
而備物練吉日以覃恩爾其正厥位事大以敬教民以
順馭衆以恩神其福之禮曰惟王建國諸侯所以守舊
邦書曰惟帝念功王者於是出好爵匡我堯緒永為漢
藩浙江如帶稽山如礪福祿無窮貽厥百世汝往欽哉
對揚我休命是月内牙指揮使諸溫以罪黜於溫州十
一月甲寅王遣判官貢漢御衣犀帶金銀􁛑兵仗綾絹
茶香藥物秘色甆器鞍屐海味等物封龍泉縣神為匡
濟將軍(開寳中避宋太/祖諱改康濟)是嵗募民能墾荒田者勿取其
税由是境内無弃田或請糾遺丁以增賦王杖之國門
又置營田卒數千人以淞江闢土而耕(一云呉越時開/墾田土修理水)
(利米一石不過錢數十文按宋髙宗時知揚州晁公武/言呉越墾荒田而不加税故無曠土此可知穀賦之由)
(○又按呉越每身錢三百六十是/丁錢又最重矣其説未審是非)
乾祐三年春二月甲申唐劍州刺史陳誨寇福州執我
守將馬光進等庚寅唐永安軍留後查文徽至福州知
威武軍呉程指揮使潘審燔令閩人詐降遂生擒文徽
及唐行軍判官楊文獻等三十餘人於城下斬馘萬計
陳誨等敗走是月甲午丞相昭化節度使同平章事鄖
國公杜建徽卒三月漢授王守尚書令增食邑二千户
實封五百户夏四月王以查文徽等獻於五廟丙午王
親享五廟六月漢授王兄東府安撫使𢎞儇知福州威
武軍事秋七月戊寅王命弟𢎞億為東府安撫使是月
唐歸馬光進等以易查文徽冬十月王遣文徽歸金陵
十一月二日王以誕日飯僧乙亥王貢漢謝恩綾絹二
萬八千疋銀器六千兩綿五萬兩茶三萬五千斤御衣
二襲通犀帶戲龍金帶各一圍
廣順元年春正月周主即位改元大赦三月周加王諸
道兵馬都元帥增食邑二千户實封三百户仍降尚書
册禮夏四月王奉故王𢎞倧居東府繕園圃亭苑花卉
山石以娯之嵗時供饋甚厚夏六月丙午武勝清海等
軍節度使王世父元懿卒以其子仁倣嗣是月王命復
從兄前内外馬步都統軍使仁俊官爵是嵗建空律寺
捨舊苑為靈芝寺因芝生苑内故名
廣順二年春二月周授王天下兵馬元帥(敇曰古之王/者啟邦經野)
(分職設官疇建殊庸懋昭大徳我有重臣世膺王爵雖/任一方之帥未超極品之榮漢法非劉不王唐制元帥)
(為重兹惟大任寜授非人用錫名藩永扶昌運咨爾檢/校太師守尚書令上柱國呉越國王錢𢎞俶乾坤間氣)
(海嶽孕靈為民物之綱維實朝廷之藩屏承家保國奕/世羡堂構之賢治亂持危四方推英豪之主梯航時登)
(乎丹陛兵革靡及乎蒼生才足以尊主而庇民徳足以/移風而易俗肆歸建極不僣忱誠有齊桓尊周之心而)
(忠義或踰乎齊有晉悼駕楚之畧而功名不忝乎晉建/之都督則百辟允諧使之元戎則三軍用命表海受一)
(方之寄真王啟萬户之封匪爾令名曷兼衆職爾其不/墜善始永圖令終承我履言母忝厥位可特授天下兵)
(馬都元帥餘如故按備史載廣順二年二月周授王天/下兵馬元帥顯徳元年七月授天下兵馬都元帥宋史)
(亦云世宗即位授天下兵馬都元帥而此敕在廣順二/年三月一日授王為天下兵馬都元帥中必有誤)
增食邑二千户實封五百户改賜推誠保徳安邦致理
(宋史作/致治)忠正功臣夏四月戊戌朔日有食之王改衢州
刺史叔元璝知福州威勝軍事弟𢎞偓為衢州刺史六
月乙未王妣呉越國順徳太夫人呉氏薨秋八月丁酉
葬恭懿夫人于國城慈雲嶺之西原九月甲寅朔丞相
裴堅卒以台州刺史吳延福同參相府事是時國内禁
酒(宋人陳止齋曰國初諸路未/盡禁酒呉越之禁自錢氏始)
廣順三年春二月湖州所𨽻建州降卒鄭懐嵩等十一
人以刺史散香於資福寺遂率其黨二百餘人作亂即
日盡誅之三月周授王起復鎮東大將軍左金吾衞上
將軍員外置同正員王以兄𢎞儇為溫州刺史夏四月
建報恩元教寺於城北薦王妣也王親閲内外諸軍非
驍將者咸停放之冬十月大閲馬步軍艛艪於碧波亭
十一月命弟𢎞仰為台州刺史是嵗東陽有大象自南
方來陷陂湖而獲之境大旱邊民有鬻男女者命出粟
帛贖之歸其父母仍令所在開倉賑䘏
顯徳元年春正月丙子朔周主祀圜丘改元是月周主
殂晉王即位夏五月辛巳王命鑄恭懿太夫人銅容二
致於奉國金地二尼寺秋七月丁丑周遣使加授王天
下兵馬都元帥賜號崇仁昭徳宣忠保慶扶天翊亮功
臣仍賜金印冬十一月周命進奏使章思忠歸諭機密
事舟覆思忠溺焉是嵗建慧日永明院迎僧道潛居之
顯徳二年春二月朔日有食之三月周加王食邑一千
户實封四百户夏四月庚子王親祀五廟五月周詔寺
院非勅額者悉廢之檢杭州寺院存者凡四百八十秋
七月庚午有虹入天長樓(樓在内/城之東)王避寢于思政堂九
月復居于天寵堂閏月丁酉王子惟濬生(即稱/世子)冬十一
月周命司空李糓伐唐十二月王遣元帥府判官陳彦
禧入貢于周周諭我出兵會擊金陵
顯徳三年春正月周主東征詔王以國兵分路進討是
月南擊塲門樓火二月周師入淮南唐靜海軍制置使
姚彦洪率家屬軍士户口等一萬餘人奔于我癸未王
命丞相吳程前衢州刺史鮑修讓中直都指揮使羅晟
攻常州癸巳遣都指揮使路彦銖侵宣州羅晟督水師
次江隂以竢周師既而周遣殿直薛有光來宣諭仍賜
沿身衣冠法物三月我師克常州生擒刺史趙仁澤偏
將諸承向重霸等一百餘人壬子唐右武將軍柴克宏
襲吳程于常州我兵大敗先是唐遣中書舍人喬匡舜
來使至是克宏幕船以匿甲士聲言迎匡舜程曰兵交
使在其間殊不為備唐兵登岸徑薄我兵營會羅晟鮑
修讓與程福州有隙晟以此不力救且縱之趣程帳程
禆將邵可遷力戰子死馬前猶戰不顧程僅以身免死
者萬計程遁歸王怒悉奪其官乙卯路彦銖攻宣州不
克聞程敗亦引還是月王命從兄知中呉軍節度事文
奉為水陸應援諸軍都統使屯于本州備徴發夏五月
丙申福州兵與唐永安軍節度使陳誨戰于南臺江我
師敗績指揮使馬進姚章等被執未幾誨亦宵遁六月
王命從兄仁俊知彰武軍事(周廣順元年改/福州為彰武軍)秋九月癸
夘王親閲于龍山教塲冬十一月丙辰王貢周白金五
千兩綾一萬疋又進天清節金花銀器一千五百兩是
嵗始括境内民丁以益師旅王弟𢎞億手疏切諌乃止
顯徳四年春正月始議鑄錢三月周師大敗唐人于壽
春夏四月周宣諭使薛有光航海歸于京師秋七月庚
子王命弟𢎞信為衢州刺史八月周遣諫議大夫尹日
就吏部郎中崔頌來使賜王生辰御服紅袍二副道由
登萊航海入浙周主諭之曰朕此行决平江北卿等還
當陸來也冬十一月唐清源軍節度使留從效請修貢
于周附我以聞許之是時紫芝生于永嘉之西山
顯徳五年春正月丁未前衢州刺史王弟𢎞偓卒二月
周主幸揚州丁夘遣殿直趙誨來宣諭仍出戰艦于𤓰
步迎鑾鎮長風涉等處以圖濟江壬辰王進御衣犀帶
又進供軍稻米二十萬石仍命上直都指揮使邵可遷
路彦銖帥艦四百艘水師二萬以會周師江北諸州畧
平三月王不康丙午周遣翰林學士都承㫖陶穀司天
監趙脩已賜王羊馬槖駞每嵗頒賜自此始也是月唐
主奉表于周盡獻江北地周師乃罷初金陵之將附周
也王亦飛書諭之既而附我以誠欵聞周主詔從之夏
四月辛酉城南火延于内城官府廬舍㡬盡王出居都
城驛壬戌旦火將及鎮國倉王親率左右至瑞石山命
酒祝之曰不糓不徳天降之灾倉廩積儲實師旅之備
也若盡焚之民命安仰乃令從官伐林木以絶其勢火
遂止(宋史云世宗聞之/遣内侍賫詔恤問)是時被火燬者凡一萬七千餘
家王謂左右曰吾疾因灾而愈衆心頓安丁夘王命弟
𢎞儀復為東府安撫使周遣天下都軍頭周廣來宣諭
仍賜邵可遷以下及將士衣服有差是月王進周綾絹
各二萬疋白金一萬兩謝賜國信五月辛巳朔日有食
之唐主景去帝號奉周正朔六月戊寅前台州刺史王
弟𢎞仰卒秋閏七月癸丑遣使朝周貢白金五千兩絹
二萬疋細衣段二千連八月貢周白金五千兩絹一萬
疋賀車駕還京又進龍舟一艘天祿舟一艘皆飾以白
金壬辰周命上閤門使曹彬賜王騎兵鋼甲步兵軍甲
旗幟等物冬十月乙巳王遷于思政堂十二月進賀正
錢一千貫絹一千疋于周是嵗周師克靜江軍尹日就
等由陸還
顯徳六年春二月周主勅升湖州為宣徳軍從王奏也
以王弟𢎞偡為節度使夏六月周主榮殂子梁王宗訓
立賜王崇仁昭徳宣忠保慶扶天翊亮功臣
建隆元年春正月癸巳周殿前都檢㸃趙匡𦙍稱帝國
號宋大赦改元遣使來宣諭三月乙巳宋改郡縣犯御
名廟諱者王以名犯宋宣祖偏諱去𢎞以俶單行甲寅
大慶堂成堂廣大凡百間王舊邸也丙辰遣使貢御服
錦綺金帛賀宋即位夏四月宋授王天下兵馬大元帥
加食邑一千户實封五百户五月周昭義軍節度使李
筠舉兵丁巳宋帝親征六月甲午宋勅加吳越國賢徳
夫人孫氏為賢徳順睦(一作/穆)夫人又授兩軍節度副使
王世子惟濬金紫光祿大夫檢校太保充本軍節度使
秋七月庚子潞州平宋遣通事舍人武懷節來宣諭九
月周淮南節度使李重進舉兵宋帝自將東征王遣上
直都指揮使孫承祐率師至潤州以應之庚申寧國軍
節度使王舅吳延福等有罪並除名配外郡冬十一月
丁未揚州平宋遣通事舎人王繼筠丁徳裕來宣諭仍
賜國信庚申宋復遣西上閤門副使武懐節來宣諭甲
子王命弟衢州刺史信入貢自宋革命王貢奉有加常
數奇器精縑皆製于官以充朝貢十二月王遷于功臣
堂是嵗王重剏靈隠寺立石塔四
建隆二年春三月宋遣丁徳裕送王弟信回仍賜馬二
百疋羊五百口槖駞二十頭(宋史作羊五千槖/駝三十今從備史)秋七月
丁亥宋昭憲皇太后崩遣使來宣告自五月不雨至于
是月王命取龍湫于天台山以祈雨九月始𣙜酤冬十
二月王命弟信復為衢州刺史是時海舶獻沉香翁一
具髙尺餘剜鏤若鬼工王號為清門處士又髙麗舶主
王大世選沉水千斤叠為旖旎山象衡岳七十二峯王
許以黄金五百兩竟不售
建隆三年春二月宋遣右殿直王蓍來宣諭仍賜國信
是月王遣使聘于清源軍節度使留從效會從效卒子
紹鎡夜燕我使統軍使陳洪進執紹鎡送于唐夏五月
婺衢睦三州民灾戊辰王遣使賑䘏秋七月壬戌大風
拔木八月陳洪進推副使張漢思權知清源軍事九月
庚戌夜所在地震響如雷冬十月庚寅宋遣上殿直景
徳倫授兩鎮節度使王世子惟濬為邕州建武軍節度
使庚子宋遣西上閤門副使武懷節至以張漢思不稟
朝命俾王責之王遣使往責漢思遂從命焉
乾徳元年春正月王以白金萬兩犀牙各十株香藥十
五萬斤金銀真珠瑇瑁器數百事貢宋三月朔日有食
之夏四月丁未張漢思為四門指揮使(一作/副使)陳洪進所
幽洪進歸命于金陵已又附王請命于宋遂授洪進平
海軍節度使檢校太傅秋七月丁巳重建天寵堂壬申
大閲戰艦于西湖賜内外將校服帶有差冬十月甲申
獲巨魚于江壖長九丈六尺十一月甲子宋有事于南
郊改元大赦王命從子昱入貢宋遣引進使丁徳裕來
宣諭仍加王食邑一千户實封四百户改賜承家保國
宣徳守道忠貞(宋史作/忠正)恭順功臣又加建武軍節度使
王世子惟濬檢校太尉十二月宋孝明皇后崩遣使來
宣告是月命從子郁為秀州刺史
乾徳二年春正月戊寅朔大雨震電二月戊申朔日有
食之三月宋制王落起復天下兵馬都元帥加食邑一
千户實封四百户夏四月重建城南寶塔寺奉武肅王
文穆王忠獻王銅容于内秋八月庚申王駕復天寵堂
謂丞相以下曰頃以寡徳遂貽灾釁曾未十年中外如
斯實宗廟之休公等之力然作之者勞吾不敢忘更賴
公以輔不逮丞相以下咸稱大慶冬十一月宋師伐蜀
王命親從都指揮使行軍司馬孫承祐等率師會焉是
嵗建千光王寺
乾徳三年春正月乙酉西川平二月乙丑王命從子台
州刺史昱入賀于宋秋七月有虎出于龍山凡傷數十
人捕之踰旬而獲八月癸夘重建寶塔寺于城北是月
宋遣通事舍人張延通來宣諭仍賜生辰禮物甲寅丞
相吳程卒冬十一月王以前知福州彰武軍事叔元璝
為睦州刺史從子昱復為台州刺史是嵗建天龍寺(奉/鏡)
(清禅師/居之)宋勅鑿杭州之虎頭巖虎頭巖者山頭突出如
虎首然望氣者云杭州有王氣故有是命
乾徳四年春二月乙亥王兄宣徳軍節度使吳興郡王
偡薨夏五月丙戌王從兄婺州刺史仁倣卒六月宋授
王子内牙都指揮使惟治為容州寧逺軍節度使金紫
光祿大夫檢校太保九月壬寅王避正寢于功臣堂以
計都入須女也癸卯知福州彰武軍事王兄儇卒冬十
一月甲寅王命弟信知婺州武勝軍事是嵗王迎阿育
王舍利歸南塔寺奉之先是明州阿育山有靈鰻井至
是鑿井南廊鰻忽見焉(僧贊寧/有記)
乾徳五年春二月丁夘王除睦州刺史叔元璝知福州
彰武軍事戊辰王弟奉國軍節度使億卒壬申宋勅祀
禹祠于東府置守陵五户已夘王從兄温州刺史仁俊
卒三月五星聚奎是月王世子惟濬入貢而還賫宋所
賜吳越國賢徳順睦夫人珠翠冠帔等夏四月王命子
寧逺軍節度使惟治兼判奉國軍事秋七月宋授王弟
儀依前鎮東軍安撫使金紫光祿大夫檢校太保冬十
月王遣元帥府掌書記黄彜簡入貢于宋是月宋遣使
至賜王生辰禮物十一月辛酉大閲于教塲仍宴將帥
是嵗都嵒務文朗副貳陳詔珠等率安國縣南新寧善
新登廣陵銅峴鄉衆乞以五鄉人户别置一塲就彼徴
科輸送為便王是之命特置南鄉塲入其賦建淨心院
于北山
　
　
　
　
　
　
　
　
　
　
　
　
　
　
　
　十國春秋卷八十一
欽定四庫全書
　十國春秋卷八十二
　　　　　　　　　　　　　檢討吳任臣撰
吳越六
　　忠懿王世家下
開寶元年春三月乙酉丞相元徳昭卒乙巳建奉先寺
于城西薦文考也是月宋封王為吳越國王加食邑一
千户實封一百户(勅曰卿顯著事功已書簡冊雖將印/盛列于鼎鐘極恩乆懸于制誥每懐)
(中正常用欵嘉今封卿為吳越國王加食邑一千户實/封一百户見命使臣兼行冊禮故先詔示俾咸知悉)
夏六月戊午蘇州長洲縣民王安妻産三子壬辰知福
州彰武軍事王叔元璝卒是月宋遣使賜王生辰禮物
冬十月辛酉命世子建武軍節度兩軍副大使惟濬兩
浙行軍司馬孫承祐入貢于宋助郊祭也十一月宋南
郊大赦改元十二月己酉朔日有食之辛亥宋賜王誥
曰朕惟上天助祐四海晏清車書混一於華夏雨露滋
榮于稼穡幸嵗時之大稔政庶務之小康順一陽而再
陟郊壇結三獻而恭陳告謝荷神心之昭格覃慶澤于
幽遐乃眷保臣方膺重寄表率恒髙于華表鎮臨乆莅
於列藩我有異恩特垂殊寵咨爾天下兵馬大元帥檢
校太師尚書令吳越國王錢俶爾既推誠而奉朕朕當
開懐而奬爾是用擇兹吉日降以殊恩錫吳越之兩藩兼
都督之名位命爾令子為予守臣授雙節于天朝所以
顯元帥之隆重效一方之職貢豈不表臣子之忠誠井
田更易于初封品秩彌光于舊物不煩多訓用稱彛章
加食邑三千九百户食實封三百户吳越國王功勤如
故符至奉行
開寶二年秋八月宋遣使至賜生辰禮物并御衣紅袍
一副金鎖甲一副及駞馬百頭是時王貢秘色窑器于
宋(錢氏有國日供奉之物不得臣/下用故曰秘色又云越州燒進)
開寶三年春三月王親饗五廟秋九月遣世子惟濬入
貢于宋是月宋詔王出師伐富州王將起行尋以道逺
詔止之是時宋命翰林學士陶糓使于我王宴以水族
數百器又令膳人烹蝤蛑至蟚􁥦十餘種以進(順存録/云陶糓)
(來使忠懿王宴之因食蝤蛑詢其族類王命自蝤蛑至/蟚􁥦凡十餘種以進糓曰真所謂一蠏不如一蠏葢以)
(譏王也王因命進葫蘆羮曰此先王時有此品味庖人/依様造者糓在中朝或作詩嘲之曰堪笑翰林陶學士)
(年年依様畫葫蘆故王以此戲焉又云糓使于我王因/舉酒令曰白玉石碧波亭上迎仙客糓對曰口耳王聖)
(明天子客錢塘一云林攄奉使事○又王置金鍾宴糓/會糓臥病請之贈以十副糓謝詩云乞與金鍾並眼明)
(及出境復有井蛙休/恃險句人謂其狡譎)
開寶四年秋九月宋遣使賜生辰禮物衣冠劒佩等冬
十一月宋有事于南郊制加王食邑二千户實封六百
户仍改賜開吳鎮海(一作/鎮越)崇文耀武宣徳守道功臣
開寶五年春三月王世子惟濬貢奉歸賫宋賜吳越國
賢徳順睦夫人珠翠冠帔各一副秋九月王遣元帥府
掌書記黄彜簡入貢宋帝諭曰汝歸語元帥江南倔强
不朝我將討之元帥當練兵甲助我無惑人唇亡齒寒
之言(宋史云黄彜簡入貢上謂之曰汝歸語元帥當助/我無惑人言云皮之不存毛將安傅特命有司造)
(大第于薰風門外連亘數坊棟宇宏麗儲偫什物無不/悉具因召進奏使錢文贄謂之曰朕數年前令學士承)
(㫖陶榖草詔比來城南建離宫令賜名禮賢宅以待李/煜及汝主先來朝者以賜之詔以草示文贄賜俶戰馬)
(及羊諭/㫖於俶)王密表謝且請師期冬十月王親饗五廟復謁
寶塔寺拜先王銅容
開寶六年秋八月宋遣使賜王玉帶御衣及生辰禮物
是月王寓書于宋宰相趙普饋海物十器冬十一月大
雪之氣如烟是嵗命南山建總持寺
開寶七年春二月庚辰朔日食夏五月宋勅進奏使錢
文贄賜王襲衣玉帶玉鞍勒馬各一事金器二百兩銀
器三千兩錦繡一千段秋七月宋詔王伐江南畧曰禁
衛出軍雲臺選將尅期攻取直抵昇州卿任重統戎心
專蕩冦早者曽披章奏具述事宜今騐姦兇果符陳請
開兹討伐必罄忠勤是月王密遣行軍司馬孫承祐入
奏機事九月承祐至自京師宋遣内客省使丁徳裕賜
王生辰禮物冬十月宋授王東南面招討制置使(宋史/云遣)
(丁徳裕齎詔以俶為昇州東面/招撫制置使今從備史補遺)賜劒甲鞍馬仍命丁徳
裕為行營兵馬都監又以雲騎雄捷等指揮步兵凡千
人輔王進攻常州庚申王親率鎮國鎮武親從上直等
都指揮使王諤等五萬餘人發自國城丁徳裕為先鋒
使癸亥次秀州有氣黒色形如覆舟當行府之上占者
曰王氣也丙寅王率諸軍入常州有獲巨龜于旌門之
下占者曰𤣥武之應也戊辰王克闗城常人以牙城自
守王營于九僊墩命親從指揮使凌超等分營四門鎮
國都指揮使王諤攻江隂鎮武都指揮使金彦滔攻宜
興十一月宋遣弓箭庫使王文寶來宣諭仍賜湯藥是
月王遷行府于敵城南門金彦滔師次宜興拔之獲其
令尉等官十二月癸亥王親率軍將攻常州牙城殺敵
兵二千餘人甲子獲江南人馬尋拔吕城辛未敗援兵
于城北江南大將盧絳宵遁翼日命鈐轄使沈承禮告
捷于宋是嵗以從子昱為福州刺史昱築福州夾城自
光順門而西東武門而北又自東武門而南凡九百餘
丈髙丈有六尺厚半之沿城河三千餘尺
開寶八年春二月宋遣内直使陳理勞王别以戎服五
萬副賜王軍卒夏四月王復親攻常州牙城江南知常
州軍州事禹萬誠遣觀察推官鄭簡納欵于軍門王從
其請遂拔常州江南國主貽王書王不答以其書陳宋
五月宋授王守太師尚書令加食邑六千户實封九百
户是月宋詔客省使丁徳裕權知常州又勅遣上侍禁
李輝賜王襲衣玉帶玊鞍勒馬各一事金器二千兩銀
器一萬兩錦綵一萬段詔王歸國王遣兩浙諸軍都鈐
轄使沈承禮等率兵隨宋師平潤州進討金陵冬十一
月江南平王奉表稱賀且請入覲(先是宋太祖召進奏/使汪知杲令諭㫖于)
(王曰元帥克毗陵有大功俟平江南可暫來與朕相見/以慰延想之意即當遣還不乆留也朕已三見上帝豈)
(食言乎又與黄彜簡言亦/畧同此意故王有此請)十二月宋論功遣東頭供奉
官徐靖賜王綵錦御衣金盔甲御酒駝馬等物仍賜優
詔褒焉加王麾下孫承祐平江軍節度使沈承禮寧海
軍節度使餘授防禦使三人刺史六人是月宋詔許王
入覲
開寶九年春正月王發自國城先是宋帝因王入覲勅
遣供奉官張福貴等開古河一道自𤓰州口至潤州江
口達龍舟堰以待王舟楫二月辛丑王次寶應宋遣引
進使翟守素賜王湯藥甲辰次泗州辛亥宋遣内司賓
賜王夫人孫氏湯藥法酒是日次近畿宋帝詔皇子徳
昭迎勞翼日王至京師賜宴于迎春苑尋詔王居禮賢
宅王未至前宋帝幸其宅躬自閲視異數也戊午王朝
見于崇徳殿進賀平江南及允朝覲表貢奉犀玉帶(别/史)
(載忠懿入朝進寶犀帶于藝祖藝祖曰朕有三條與此/不同忠懿請宣示藝祖笑曰汴河一條淮河一條揚子)
(江一條忠/懿愧服)及寶玉金器五千餘事上酒一千缾遂賜宴
長春殿中席就幄次賜黄金照匣黄金䤬鑼及缾盤等
己未王進謝復詔宴于後苑丙寅宋帝幸禮賢宅賜金
二千兩銀三萬兩絹二萬疋又賜王世子惟濬及通儒
學士崔仁冀等絹帛有差是日王遣世子惟濬進通犀
帶金玉寶器又貢白金十萬兩絹五萬疋乳香五萬斤
以助郊祭三月庚午宋帝詔曰古者宗工大臣特被隆
眷或劒履上殿或詔書不名率由豐功待以殊禮今我
兼其命數用奬勛賢輝映古今允為優異咨爾吳越國
王錢俶徳隆宏茂器識深逺撫奥區于吳會勒洪伐于
宗彜昨以江表不庭王師致討委方面之兵柄克常潤
之土宇而乃執圭來庭垂紳就列罄事君之誠慤為羣
后之表儀爰峻徽章以旌元老可特賜劒履上殿書詔
不名妻賢徳順睦夫人孫氏為吳越國王妃仍詔内臣
賜王妃湯藥法酒茶果等五百餘事封王女為彭城郡
君王獻白金六萬兩絹六萬叚為謝宋帝數詔王與世
子惟濬宴射後苑汎舟池中時惟親王預席王拜謝乆
之宋帝令内侍掖起手酌酒以賜王王伏地感泣且曰
子子孫孫盡忠盡孝宋帝曰但盡我一世耳後世子孫
亦非爾所及也一日召王内宴獨晉秦二王在坐酒酣
宋帝命王與二王叙昆仲之禮王叩頭涕泣固讓乃止
又常宴宫中出内伎彈琵琶王獻詞曰金鳯欲飛遭掣
搦情黙黙宋帝遽起拊王背曰誓不殺錢王會宋帝將
以四月幸西京王懇請扈從不許已而留世子惟濬侍
祠令王歸國啟行之時先期宋帝宴餞于講殿賜窄衣
玉束帶玉鞍勒馬玳瑁鞭金銀錦綵二十餘萬銀􁔾兵
器八百事謂王曰南北風土異宜漸及炎暑卿可早發
王涕泣言願三嵗一朝宋帝曰川陸迂逺當竢詔㫖即
來次日王妃入辭中宫賜金器三百兩衣著二千疋銀
二千兩臨發宋帝特賜導從儀衛之物鮮華奪目自禮
賢宅至迎春苑絡繹道路不絶又親賜黄袱一束封緘
甚固戒王曰途中宜密視是月甲戌王離京師宋帝詔
秦王屇期賜宴于迎春苑勅遣引進使翟守素押翰林
御㕑儀鸞送至睢陽次日復遣内使乘驛至賜王湯藥
二金盒王妃湯藥一金盒戊子王再拜啟所賜黄袱視
之皆宋臣乞留王章疏王甚感懼夏四月丙辰王至國
城丙寅命子惟治詣宋謝恩常視事功臣堂一日命坐
于東偏曰西北者神京在焉天威不違咫尺敢居乎每
脩貢必焚香而遣(是月二十一日宋又降制曰漢酇侯/以第一論功方賜劒履上殿唐汾陽)
(以累贈元老乃命詔書不名斯越其章乃殊乎禮咨爾/吳越國王錢俶岳重雄名神符妙畧横江負海世為開)
(國之臣履信資忠位襲仗君之節爵位崇極踰三十年/昨以吳人不庭致使王師問罪付東南之兵柄盪常潤)
(之冦塵始則兵鉞親臨早平邊壘次則師徒適至克彼/江城洎僣國之傾亡亦純誠之贊助望闕入覲執圭來)
(朝當妖氛未平按彤車而𤼵憤兇徒盡掃望金闕以來/奔為臣及兹其節可尚天朝典禮汝特為優帶劒不名)
(所尊非過朕今議賞惟爾攸宜所以異乎羣僚殊彼/恒品云云兹按帶劒不名前已有詔今又降制也)
五月宋加王食邑三千户實封一千户夏六月癸夘王
進宋銀絹綿以萬計秋八月宋遣進奏使汪知杲賜國
信及生辰禮物冬十月癸丑宋帝崩晉王光義即位遣
侍御史雷徳驤來告哀王帥府僚將校等發哀王二日
不食十一日不視事十一月王遣元帥府牙内都指揮
使子惟渲賫通天犀帶金器五百事玳瑁五百事塗金
銀香龍等巨萬詣宋稱賀是月宋遣樞密都承㫖武珍
制加王食邑五千户實封一千户仍賜龜魚寶帶襲衣
等物吳越國王妃孫氏薨十二月己亥宋改是嵗為太
平興國元年
太平興國二年春二月宋遣給事中程羽來歸王妃之
賵諡王妃曰(闕/)　三月宋授王尚書令兼中書令勅曰
咨爾吳越國王錢俶天賦純誠神資秘畧玉鈐金匱生
知戰伐之機列鼎鳴鐘世襲公王之位斧鉞之威權素
重梯航之職貢惟勤特授大謀共除殘孽訓驍勇之士
卒所向無前指要害之州城期于必取涉歴寒暄之候
辛勤冦敵之威簡自朕心豈忘嘉奬捷書纔至賞罰亟
行載徴耆老之文俾盡優崇之禮爾其恭膺休命善撫
奥區知荷寵以難忘思審終之為美庇民尊主傳帶礪
于無虞翼子貽孫保箕裘而不墮扶成昌運永光令圖
可特授尚書令兼中書令天下兵馬大元帥秩官如故
夏五月王下令文軌大同封疆無患凡禦敵之制悉除
之境内諸城有白露屋及防城物亦令撤去秋八月宋
遣翰林學士都承㫖李昉賜王生辰禮物是月王遣兩
軍節度使世子惟濬入朝于宋修覲禮王貢品物鉅萬
又請嵗增常貢宋帝不許
太平興國三年春正月以皮光鄰為溫州刺史二月王
發國城三月次揚州宋遣閣門使梁迥内班閻承翰來
賜王湯藥茶酒己酉朝見宋帝于崇徳殿宋帝命親王
迎接賜宴于長春殿令恩赦侯鋹違命侯煜陪坐王進
上法酒五百缾金銀器物三千兩綾綿一萬龍鳯香等
二萬事翼日宋帝賜王生料羊三百口法酒三百缾粳
米二百石雜買錢一萬緡又賜從行將校等官錢三萬
緡已又詔王宴後苑王復進寶玉金銀酒器等三千餘
兩通犀帶一條龍鳯龜魚帶六事時宋帝命射每中的
王即進金銀器三百兩帝中的凡六焉夏四月宋帝復
宴王于崇徳殿已又宴于苑中時世子惟濬侍宴明日
王奉表謝略曰御苑深沉想人臣之不到天顔咫尺惟
父子以周親未㡬又宴王于南郊御莊王又上金銀酒
器無算酒酣至暮而歸翼日宋帝遣内司賓賜王御衣
紅袍寶帶御馬一匹儀鸞一副會是時閩帥陳洪進納
土王上言臣伏有懇誠貯于肺腑幸因入覲輒敢上聞
蓋虞神道之害盈必冀天時之從欲除本道軍甲器已
曾奏納外所有封吳越國王及天下兵馬大元帥職名
并乞解罷凡頒詔命悉願呼名庶聖朝無虛授之恩㣲
臣免速亡之禍宋帝優詔不許五月乙酉丞相崔仁冀
勸王納土不然禍且立至王遂决策上表云臣慶遇承
平之運逺修肆覲之儀宸眷彌隆寵章皆極斗筲之量
實覺滿盈丹赤之誠輒兹披露臣伏念祖宗以來親提
義旅尊戴中京畧有兩浙之土田討平一方之僣逆此
際蓋隔朝天之路莫諧請吏之心然而稟號令于闕廷
保封疆于邊徼家世承襲已及百年今者幸遇皇帝陛
下嗣守丕基削平諸夏凡在率濱之内悉歸輿地之圖
獨臣一邦僻介江表職貢雖陳于外府版籍未歸于有
司尚令山越之民猶隔陶唐之化太陽委照不及蔀家
春雷發聲兀為聾俗則臣實使之然也願以所部十三
州一軍八十六縣户五十五萬六百八十兵一十一萬
五千三十六獻于下執事宋帝答詔曰卿世濟忠純志
遵憲度承百年之堂構有千里之湖山願親日月之光
遽忘江海之志甲兵樓櫓既悉上于有司山川土田又
盡獻于天府舉宗效順前代所無書之簡編永彰忠烈
所請宜依王朝退將吏始知之皆慟哭曰吾王不歸矣
宋帝隨賜王誓書(畧曰皇帝錫命吳越國王錢俶自朕/纂臨以來獨持短表自獻封疆將三)
(千里錦繡山川十三郡魚鹽世界皆歸皇宋盡屬有司/誓書到日率土之濱皆不問罪犯輕重各出囹圄錢氏)
(之家恐係逺房或髙曽祖至曾𤣥孫以下議杖刃傷遇/死一人至七人者放七人以上者奏無居址者遇所屬)
(州軍縣邑僧寺道觀令自措躬安歇無官者可以䕃資/有官者重躋極品妄議讒言奉持減剝並不如命錢氏)
(到日如朕親行今給此/書永為照據與國同休)丁亥宋升揚州為淮海國制王
依前守太師尚書令兼中書令改封王為淮海國王食
邑一萬户實封一千户仍充天下兵馬大元帥改賜寧
淮鎮海崇文耀武宣徳守道功臣以王弟儀信並為觀
察使以王世子惟濬為節度使兼侍中王子惟治為節
度使惟演為團練使惟灝及王從子郁昱並為刺史仍
賜禮賢宅為永業詔曰漢寵功臣聿著帶河之誓周尊
元老遂分表海之邦其有奄宅勾吳早綿星紀包茅入
貢不絶于累朝羽檄起兵備嘗于百戰適當輯瑞而來
勤爰以提封而上獻宜遷内地别錫爰田彌昭啟土之
榮俾增書社之數吳越國王錢俶天資純懿世濟忠貞
兆積徳於靈源書大勲于策府近者慶冲人之踐阼奉
國珍而來朝齒革羽毛既修其常貢土田版籍又獻于
有司願宿衛于京師表乃心于王室眷兹誠節宜茂寵
光是用列西楚之名區析長淮之奥壤建兹大國不逺
舊封載疏千里之疆更重四征之寄疇其爵邑施及子
孫永夾輔于皇家爰對揚于休命又授王麾下將校孫
承祐沈承禮並為節度使等官賓幕宰相而下拜官者
二千五百人是嵗秋七月中元節汴京張燈宋帝令有
司于王宅前設燈山陳聲樂以寵之越數日復宴王于
崇徳殿命王世子惟濬侍焉八月宋帝令王緦麻以上
親屬及管内官吏悉歸京師凡千四十四艘隨命以杭
州伶人馬迎恩等四十五人賜王俾備旦夕宴樂(宋史/云杭)
(州送俶樂人凡八十有一人詔以三十六人還杭州/四十五人賜俶俶上表謝上親畫付中書送史館)九
月九日大宴王于長春殿冬十一月朔南郊禮畢宋帝
詔加食邑二千户實封一百户四年春二月朔王入朝
大宴于苑中宋帝顧王甚厚飲必命釂及罷拜不能興
宋帝命以金􁔾擔子送王歸第王小心畏慎每晨趨闕
必先至宫門假寢以待一日夜漏四鼓清蹕啟行時風
雨大作諸節鎮無一人至者宋帝見王與世子惟濬稱
歎乆之謂王曰卿中年宜避風冷自今入見不須太蚤
仍輟御前四大燭賜焉是月宋帝征太原王請從行夏
四月北漢主劉繼元降宋帝御連城臺誅軍中先亡命
於太原者顧謂王曰卿能保全一方以歸于我兵不血
刃深可嘉也仍賜紅袍玊鞍轡馬王頓首謝秋七月宋
帝凱旋大行封賞加王食邑二萬户實封二千户五年
春正月宋帝御朝元殿受朝賀王以劒履升殿觀者榮
之三月清明節宋帝御大(闕/)殿召王乘馬撃毬仍以毬
杖引毬授王俾王撃之命王曰卿中年宜以此娛夏四
月王以風疾乞假宋帝遣御醫中使一日三至第六月
宋帝親幸禮賢宅撫慰再四賜金器一千兩錢一萬索
銀一萬兩綾絹一萬疋王遣子惟治進謝秋九月王進
朝崇徳殿上金􁔾定器二千事水晶瑪瑙寶􁛑器皿三
十事珊瑚樹一枝冬十月宋帝宴王于朝元殿六年王
風眩復作自是賜王免朝夏五月宋帝遣中使賜王文
楸碁局水精碁子且諭曰朕機務之餘頗曾留意以卿
在假可用此自怡一日内臣趙海過王探懐中藥百粒
以進王方命茶盡餌之海既去家人皆泣葢有所疑也
王笑曰主上待我厚中貴必良藥耳宋帝聞之大驚即
杖海流之逺郡冬十月王朝謝于文徳殿宋帝攜手撫
問良乆遂賜宴于長春殿八年夏五月宋帝遣内使賜
王珍珠黄羅繖一龍香涼茶二十斤秋八月王遣世子
惟濬貢宋帝白龍腦香一百斤金銀陶器五百事冬十
一月王表求罷職(表曰臣以蕞爾之軀䝉被恩寵賦禄/百萬兼職數四元帥之任實本于兵)
(權國王之號葢屏于帝室尚書總百揆之重中書掌八/柄之繁維師冠于上臺開府當于極品臣之孱瑣罔克)
(負荷邦國之制式著等威名器之間固有涯/分徒速罪戾以取顛隮伏望聖㫖特從省罷)宋帝不許
及表三上乃優詔褒之但罷兵馬大元帥餘如故仍加
食邑三千户實封五百户(詔曰分茅胙土所以彰世家/之榮大輅繁纓所以表名器)
(之重至若褒寵勲徳度越典常咨于舊章爰推異數乃/有體好謙之徳形固讓之辭敦諭再三確乎不拔用曲)
(至公之論式光知止之風淮海國王錢俶方岳炳靈風/雲通感奄有勾吳之地不忘象魏之心掃境來朝舉家)
(宿衛籍其土宇入于朝廷式昭職貢胙之淮海居天子/二老之任啟真王萬户之封併加寵章用答忠順而乃)
(屢形表疏願避官榮𤼵于深衷誠不可奪若以靈臺偃/伯武庫囊兵天下一家書軌之無外五侯九伯征伐之)
(不行願寢元帥之名勉徇由衷之請其乃世祚明徳存/于帶礪之盟帝賚良弼寵以台輔之任極馭貴之爵增)
(衍食之封非足酬庸適以昭徳勉膺渥澤/克副眷懐可罷天下兵馬大元帥餘如故)雍熈元年春
二月宋帝幸太乙宫路由禮賢宅王力疾出見于道旁
宋帝駐蹕撫諭是冬郊禋禮畢改封王為漢南國王加
食邑二千户實封四百户仍改賜寧海鎮國崇文耀武
宣徳守道功臣二年春宋帝取王草書以進詔賜金匣
玉硯及龍鳳墨紅綠筆蜀牋盈丈紙皆百數秋九月王
奉宋帝命扶疾宴于崇徳殿冬十月宋帝遣内使賜王
夫人龍鳯珠冠兼賜幕府將校幣帛授王子惟治等九
人官爵有差四年春出王為武勝軍節度使改封南陽
國王王乆被病宋帝詔免入辭將發賜玉束帶金唾壺
椀盎等夏四月王赴南陽宋帝命王子惟渲惟灝隨行
已而王四上表讓國王宋帝遣給事中崔灝改封王為
許王加食邑一萬户實封二千户仍改賜安時鎮國崇
文耀武宣徳守道功臣端拱元年春二月徙封鄧王加
食邑一萬户實封三千户是秋宋帝遣皇城使李惠河
州團練使王繼恩賜生辰器幣王與使者宴飲極歡晡
時王于西軒命左右讀唐書數篇又令諸子孫誦詩未
訖風眩復作至漏四下而薨是夕有流星墜于正寢之
上光燭滿庭年六十王既以己丑嵗八月二十四日誕
生至是復于八月二十四日即世更與文穆王薨日同
人皆異之訃聞宋帝為廢朝七日勅中使王繼恩賈繼
勲䕶喪歸京師追封秦國王諡曰忠懿仍正衙備禮發
冊冊曰皇帝若曰昊穹眷祐賢哲挺生稟象緯之純精
負經綸之盛業作民父母為國翰垣其存也冠中臺而
長諸侯其沒也峻徽章而崇禮命咨爾故安時鎮國崇
文耀武宣徳守道功臣武勝軍節度鄧州管内觀察處
置等使開府儀同三司守太師尚書令兼中書令使持
節鄧州諸軍事行鄧州刺史上柱國鄧王食邑九萬七
千户食實封一萬六千九百户賜劒履上殿詔書不名
錢俶嗣祖考之舊徳奠東南之奥區開國承家本仁祖
義以忠孝而保社稷以廉讓而化人民勤翼戴于累朝
克惠綏于一境世傳威畧老慕聲名當武庫職兵洞閲
詩書之府洎秣陵問罪雄張犄角之師致區宇之同文
賴忠良之協力逮予纂紹益享崇髙蘊明哲而保身務
傾輸而竭節盡獻土壤來歸闕庭予嘉乃功洊錫殊寵
而道隆簡退志尚謙冲屢辭郤縠之權難奪范宣之讓
朕深惟舊勲俾就養頥爰出殿于大邦庶聿臻于眉壽
式繋元老求輔眇躬何天道之難諶嗟梁木之斯壞長
河既往空存申令之勲征鹵云亡但見雲臺之像賵賻
從于異等嗟悼廢于臨朝寧酬柱國之勛未(闕/)　臣之
分庸加典冊以厚始終今遣使大中大夫尚書工部侍
郎上柱國汾陽郡開國侯食邑一千户賜紫金魚袋郭
贄(一作/贊)持節贈爾為秦國王嗚呼徳無不報予敢忘于
格言魂而有知爾尚歆于天命二年春正月丁酉宋帝
遣使押翰林儀鸞鹵簿鼓吹𦵏王于洛陽縣之賢相里
陶公原真宗朝特詔尊王尚父先是武肅王時有術者
告曰王如廣牙城改舊為新有國止及百年若填築西
湖以為公府當十倍於此武肅王笑曰豈有千年而無
真主者乎即于治所增廣之及王歸宋計三世五王總
九十八年果不盈百云(先是太平興國初有僧歌于市/曰還郷寂寂杳無踪不掛征帆)
(水陸通踏得故鄉田地稳更無南北與西東或問故但/云明年大家都去未㡬果有納土之應又忠懿王將内)
(附决于天竺大士夢大士以綵繩圍繞其宅歸宋之意/始定後子孫遂金紫不絶又戊寅嵗永嘉縣人伐木破)
(其中有文曰天下太平凡五片/皆然是亦天下混一之兆也)王任太師尚書令兼中
書令國王凡四十年為元帥三十五年位極富貴善始
善終福履之盛近代無比頗知書雅好吟咏有詩數百
首曰政本集國相元徳昭宋翰林學士陶糓為之序性
謙和未嘗忤物自奉頗薄常服大帛之衣崇信釋氏前
後造寺無算入宋後又以愛子為僧為人寛洪大度常
大會賓客食鼈臛而得庖人濡血紙于器中王遽蔵之
褏顧左右曰勿令掌膳者知太平興國末趙普再入相
與盧多遜不相能一日普召王世子惟濬謂曰朝廷知
多遜求取元帥財物今未鞫劾者恐累元帥耳請具所
遺之物列狀上聞惟濬歸白王王曰我入朝時荷主上
殊常之遇故左右大臣咸有饋物非獨盧相也豈可見
人將溺而加石焉普聞之深自歎服(李至碑文曰王事/文穆晨昬定省一)
(杯之藥必經其手一俎之羞必嘗其味當時物議翕然/稱之年十三先君捐館哀若成人泣血絶漿殆無生意)
(廣順中丁内艱杖而後起氣息纔屬有識増感行路傷/情又曰從効向化盡平宿憾欣容假道俾效輸琛陳洪)
(進繼遣行人亦由王境王皆豐其館榖假以/舟車恩禮不衰殆將二紀其樂人事大如此)子八人惟
濬惟治惟演惟灝惟溍惟濟惟渲惟(闕/)惟灝至賀州團
練使惟渲韶州團練使惟溍左龍武將軍奬州刺史惟
演惟濟皆童年為宋帝所稱召見慰勞並起家諸衛將
軍惟演子冀國公暄暄子會稽郡王景臻景臻子榮國
公忱封爵世世不絶先是武肅王與戰士多賜己姓忠
懿王歸宋皆稱同宗淳化三年太宗詔令復本姓又浙
中劉氏改為金氏者亦令還故景徳中有司請以禮賢
宅為司天監真宗以先朝所賜不許大中祥符八年惟
演等復表上之賜錢五萬貫仍賜宅各一區熈寧時知
杭州軍州事趙抃言錢氏父祖妃夫人子孫墳廟在錢
塘者二十有六在臨安者十有一願以龍山妙因院為
觀使錢氏之孫為道士曰自然者居之治其祠墳神宗
命賜名曰表忠觀理宗給田三百畆付觀旌功焉(案歐/陽五)
(代史言吳越自武肅王而後常重斂其民下至雞魚卵/鷇必家至而户取諸案吏多持簿量為笞數人不堪其)
(苦又順存録曰錢氏凡欠一斗者多至徒罪徐瑒常使/吳越云三更已聞獐麂號呌達曙問于驛吏乃縣司起)
(征科矣江表志云吳越時民多赤體有敝葛褐者多用/竹篾繋腰間執事非利不行吏胥雖貧者亦家累千金)
(疑或傳聞/過甚云)
論曰錢氏據有兩浙幾及百年武肅以來善事中國保
障偏方厥功鉅矣宋興後王益傾資修貢獻宋祖曰此
吾帑中物何用獻為嘗讀宋兩朝供奉錄中間稱忠懿
王入貢如赭黄犀龍鳯龜魚仙人鼇山寶樹等物及通
犀帶七十餘條皆希世之寶而金飾玳瑁器至一千五
百餘事水晶瑪璃玉器至四千餘事珊瑚十髙三尺五
寸金銀飾陶器一十四萬餘事金銀飾龍鳯船舫二百
艘銀􁔾器械七十萬事白龍腦二百餘斤玊帶二十四
紫金獅子帶一金九萬五千餘兩銀一百一十萬兩錦
綺色綿以萬萬計而舉朝文武閹寺多所饋遺竭十三
州之物力以供大國務得中朝心國以是而漸貧民亦
以是而得安諺曰皮之不存毛將安附嗚呼殆非所以
論吳越矣
　
　
　
　
　
　
　
　
　
　十國春秋卷八十二
欽定四庫全書
　十國春秋卷八十三
　　　　　　　　　　　　　檢討呉任臣撰
呉越七
　列傳
　　趙國太𤣥太夫人水丘氏
　　武肅王莊穆夫人呉氏　　昭懿夫人陳氏
　　文穆王恭穆夫人馬氏　　恭懿夫人呉氏
　　仁惠夫人許氏
　　忠獻王夫人杜氏
　　忠懿王妃孫氏(附俞氏/黄氏)
趙國太夫人水丘氏武肅王母也先是英顯王娶于母
族故兩世皆為河南水丘氏以武肅王貴初封河南太
君進封呉興郡太夫人再封秦國太夫人王事母至孝
常遊後庭層樓太夫人春秋高不能上至親負而登焉
天復元年九月薨葬于錦南鄉武肅王命呉仁璧作志
銘不從殺之事具仁璧傳天寳初梁追封趙國太𤣥太
夫人
莊穆夫人呉氏安國縣人也父仲忻浙西觀察判官累
贈吏部尚書初武肅王議昏仲忻家咸以王豁逹大度
不事産業將不許而夫人世父負知人之鑒固趣成焉
及歸室閨門整肅孝敬盡禮武肅王性嚴急常怡顔以
諫之撫愛諸子有如一體厯封燕晉二國至呉越國正
徳夫人夫人常遊奉國寺王命載帛縑以偹㪚施夫人
曰妾備嘗機杼之勞遽以遊賞靡費非恤民之道遂不受
而罷夫人毎歲春時歸衣錦軍以為恒武肅王語之曰
陌上花開可緩歸時人用其語以為歌曲至今傳之天
寳十二年薨年六十二諡曰莊穆有子十三人又錦南
鄉慈智寺西有梁國夫人墳扶風夫人墳韋夫人墳或
云皆武肅王夫人也其名號不具見史册姑為闕疑云
(按文苑英華載莊穆進封/晉國制錢珝筆也今不録)
昭懿夫人陳氏文穆王母也清泰初薨贈晉國太夫人
諡曰昭懿文穆王性極孝尊禮母黨厚加賜與而未常
遷官授以重任故陳姓無有以功名顯者
恭穆夫人馬氏安國縣人父綽雄武軍節度使綽初以
舊恩娶肅王女弟未幾武肅王復為文穆王娶綽女是
為夫人夫人性聰慧勤於職武肅王常禁中外畜聲伎
而文穆王年逾三十無子夫人為之請武肅王喜曰我
家宗祀幸汝得主之矣乃聽文穆王納緒姫鄜氏生𢎞
僔𢎞倧許氏生𢎞佐呉氏生𢎞俶衆妾生𢎞億𢎞偓𢎞
仰𢎞信既長夫人皆均養之常置銀鹿于帳前坐羣兒
于上而弄之喜動顔色初封越國莊睦夫人天福四年
薨年五十勅諡曰恭穆葬于衣錦軍之慶僊鄉良山村
恭懿夫人呉氏名漢月錢塘人父珂官中直指揮使幼
以婉淑侍文穆王忠懿王葢其所出也恭穆夫人絶憐
愛之夫人善鼓琴性慈惠而節儉頗尚黄老學居常被
道士服惟布練而已每聞王决重刑必顰蹙以仁恕為
言母家或有遷授多峻阻之及入見時加訓勵間以督
責故諸呉終夫人之世不甚驕恣乾祐二年十一月封
呉越國順徳太夫人(五代㑹要曰封贈之制婦人有國/邑之號死有謚近梁朝賜張全義)
(妻儲氏為賢懿夫人又改莊惠葢當時特恩也/据此則呉越莊睦順徳之號乃特典非舊例也)廣順二
年六月薨年四十謚曰恭懿(五代㑹要云追封故順徳/太夫人呉氏為恭懿夫人)
(今從呉越偹史/註以恭懿為謚)是秋勅葬于慈雲嶺西原明年忠懿王
建報恩元教寺以資㝠福已又鑄銅象二致奉國金地
二尼寺志孝思焉寜國節度使呉延福太夫人弟也建
隆初延福兄弟五人有異圖左右勸王誅之王曰先夫
人同氣安忍寘于法言訖嗚咽流涕但黜延福等于外
而不加刑(按西湖志呉延爽請東陽善導和尚舍利建/塔于山顛附以佛廬開寳初賜額曰崇壽院)
(又武林梵志云呉越相呉延􁋂開寳中建崇壽院/内有九級浮圖名應天塔延爽疑即延福諸弟也)
仁惠夫人許氏名新月台州人也雅善音律文穆王後
庭樂部悉命夫人掌焉初魯國夫人生孝獻世子侍御
咸尊禮之有女僧契雲者司香火于麗春院素號能知
人至是謂夫人曰彼鄜夫人遠不能及也夫人宜自愛
文穆王襲位勅封呉越國夫人開運二年薨年四十四
謚曰仁惠
文獻王夫人杜氏内牙都監使杜昭逹之姑也未幾以
病薨
元妃仰氏湖州人父仁詮以牙將事文穆王有功積官
至寧國軍節度使天福八年冬忠獻王納為元妃未幾
薨葬于國城外之小麥嶺(武林舊事仰妃/墓在小麥嶺下)
忠懿王妃孫氏名太真錢塘人泰寜節度使承祐之姊
也端重敏慧延接姻親及宗屬皆曲盡恩禮好學讀書
通毛詩魯論大義少事忠懿王甚謹一以儉約為訓非
宴會未嘗為盛飾忠懿王征常州妃居國城内時時遣
内侍撫問諸將及從征將帥之家國人稟畏如奉王㫖
漢制拜夫人周勅封呉越國賢徳夫人宋開寳五年進
封賢徳順睦夫人九年王與妃及世子惟濬入覲加封
呉越國王妃令惟濬賫詔賜之宰相言異姓無封妃故
事太祖曰行自我朝表特恩也王獻金幣以謝未幾妃
辭謝中宫錫金器衣著無筭是嵗歸國薨葬石人嶺下
明年宋遣程羽來歸王妃之賵諡曰(闕/)　　妃常以一物
施龍興寺形如朽木箸寺僧未之珍也偶出示舶上波
斯人曰此日本龍蕋簮遽以萬二千緡易去又有俞氏
失其家世封號忠懿王之繼妃也宋太宗時進金銀十
餘萬犀二十株通犀頳犀玉帶三十二條水晶佛像十
二事其貢獻頗不貲云復有黄妃者常於南屏山雷峰
顯嚴院建塔奉藏佛螺髻髪始以百丈十三層為率尋
以財力未充姑建七級已又用形家言止存五級名黄
妃塔(争慈志作黄妃塔/或作王妃塔誤)後以地産黄皮木遂譌為黄皮
塔俗稱雷峯塔焉塔高四十許丈兀立層霄金碧璀璨
飛甍懸鈴種種嚴飾建塔時以石刻華嚴經鱗甃其下
楷法絶𩔖歐陽率更忠懿王有建塔記(呉越國王錢俶/建黄妃塔碑記)
(曰敬天修徳人所當行之矧俶忝嗣丕圖承平兹久雖未/致全盛可不上體祖宗師仰瞿曇氏慈忍力所沾溉邪凡)
(於萬幾之暇口不輟誦釋氏之書手不停披釋氏之典者/葢有深㫖焉諸宫監尊禮佛螺髻髪猶佛生存不敢私秘)
(宫禁中恭率瑶具創窣堵波於西湖之滸以奉安之規撫/宏麗極所未見極所未聞宫監𢎞願之始以千尺十三層)
(為率爰以事力未充姑從七級梯昊初志未滿為慊計甎/灰土木油錢瓦石與夫工藝像設金碧之嚴通緡錢六百)
(萬視㑹稽之應天塔所謂許𤣥度者出没人間凡三世/然後圓滿願心宫監等合力於弹指頃幻出瑶坊信多)
(寳如來分身應現使之然耳顧𤣥度有所不逮塔成之/日又鐫華嚴諸經圍繞八靣真成不思議刼数大精進)
(幢於是合十指爪以賛嘆之塔曰黄妃/云呉越國王俶拜手謹書於經之尾)
　　武肅王弟鏢　　鐸　　楚國公鏵
　　從弟鎰　　　　銶
鏢武肅王同父弟也少驍勇善戰天祐初淮南將陶雅
攻婺州命鏢將兵徃救無功天寳中呉兵攻蘓州鏢以
杜建徽徃援圍得解已而高澧叛湖州鏢以指揮使禀
王命討澧明年武肅王廵湖州署鏢為刺史鏢嗜酒殺
人懼王之督已也遂以四年冬殺都監潘長推官鍾徳
奔呉呉武義初以為右龍武統軍終于其職方鏢出奔
時有子二人長者生五年矣次者未周晬武肅王憐之
養于宫令與諸子同研席名其長曰可團次曰可圓冀
其父得歸聚云
鐸亦武肅王同父弟累官睦州刺史領安南軍節度使
同平章事
鏵字輔軒英顯王有五子長武肅王次錡次鏢次鐸次
即鏵也生而有文在手曰王及長漸滅既生而英顯王
即世武肅王多方鞠育及武肅王薨鏵請服通䘮以報
之性多藝善繪畫(圖繪寶鑑云/錢鏵善丹青)尤精音律承制累授温
明二州刺史檢校太尉奏遷恩州防禦使文穆王時除
兩浙行軍司馬拜命之日儀注特甚尋奏改本州圍練
使順化軍節度使封楚國公開運二年卒年五十五諡
曰忠簡
鎰武肅王從父兄也積功為龍武統軍田頵叛楊氏武
肅王命鎰屯宣州以待變及陳詢叛睦州呉遣陶雅入
宼而鎰與顧全武王球實在行間遂為呉人所虜未幾
我軍獲呉將李濤天寳十四年呉乃遣鎰以易濤鎰歸
署為鎮海軍節度副使
銶武肅王從弟也龍紀時淮南六合鎮遏使徐約已得
蘓州武肅王命銶將兵攻之約驅民盡墨鑱其形曰願
戰南都從事已而勢寖窘遂與其下泣别入海死銶由
是拔蘓州未幾州復陷王又遣師平之久之授銶蘓州
招緝使(偹史作/安撫使)頗以戰功稱又衢州刺史鋸睦州刺史
鎮亦武肅王從弟其名時時見于史籍焉
　　武肅王子寧國公元璣　雲國公傳瑛
　　金華郡王元懿　　　　廣陵郡王元璙(子文奉/文炳)
　　餘姚侯傳□(子仁/俊)　　　大彭侯傳球
　　扶南侯元㺷淮隂侯元珦
　　新安侯傳璛　　　　　霅國公傳璟
　　呉興侯元琳　　　　　寜明王元璝
　　元弼
元璣武肅王第二子也母慶安夫人胡氏元璣性氣寛
厚沉静寡言多尚儒釋不喜奢侈逿厯中外所在黎庶
安之累官寧國軍節度使同平章事檢校太尉封宛陵
侯晉封寧國公長興四年十二月卒元璣早䘮妻終不
繼娶無嗣
傳瑛武肅王第三子(一曰/長子)母莊穆夫人呉氏原名傳鍇
未幾易鍇為瑛天性英敏頗敦儒學聚書數千卷善騎
射工草𨽻徐許之叛與三城都指揮使閉門拒冦有功時
城中有錦工二百餘人皆潤人也傳瑛慮其為變乃詐
傳王令百工悉免今日工作遂𤼵懸門放之出王聞其
事嘉之尋授兩浙副大使天祐三年九月唐哀帝選傳
瑛尚壽昌公主勅武肅王曰金章貴第方膺下嫁之榮
齊家大邦始稱和鳴之兆先帝與卿素同盟約誓掃冦
讐雖崇資厚禄酬勲已極于當時而懿戚周親結分思
聨於奕世尋期愛女欲配高門三邊未息于戎機百兩
遂稽於宿諾願遵先㫖特舉令儀况傳瑛驪頷奇光鳳
毛異彩不俟折笄之訓已當壓紐之祥媯汭名門雅稱
大姫之匹張敖顯族宜承元女之姻是用先降徽章特
加異數今授傳瑛大同軍節度使檢校太傅同中書門
下平章事駙馬都尉兼加食邑八百户公主未及降而
卒(備史作開平三年梁選王子兩/浙副使傳瑛為駙馬都尉似誤)傳瑛夢與公主語因
得鬼疾乆之將兵攻常州無功無何卒年三十六贈太
尉(一作/太師)封雲國公
元懿字秉徽初名傳璹已又名傳懿後更今名武肅王
第五子也生而燕頷起家鎮海軍右直都兵馬使尋授
安國衣錦軍防遏指揮使陞檢校兵部尚書元懿性至
孝母李氏(一作/金氏)常侍武肅王不稱㫖被捶成疾疾動每
經旬月元懿躬親厠牏稱藥量水夜不解帶者乆之常
出治睦州民間一夕輙數驚火起巫楊韞者陽為刻期
曰某日某所復當火已而皆如其言元懿曰火如巫言
巫為火也命斬韞於市火遂絶天寳中自睦州判東陽
東陽之南有神曰白砂神邑人多畏奉之歲三月必大
作風雨由白砂過州城壊民廬舍無筭相傳神故龍也
毎歲一復東海為恠至是元懿臨其境夣朱衣來言白
砂王慮震驚相國已由南山而去人咸異之元懿頗喜
遊宴彫飾之事文穆王襲位禮敬尤篤元懿飲酒恒及
半而傾于地王因宴致䤬鑼於元懿前諷之元懿悔悟
遂稍稍改云累官賓睦二州刺史清海武勝等軍節度
使太傅同中書門下平章事進太師中書令封金華郡
王廣順元年薨于婺州年六十有六諡曰宣恵墓在金
華縣東北六里元懿治郡三十年初莅新定時有卜士
方氏者時人號曰龜精常以卜數貽之曰太乙接天河
金華寳貝多郡侯六十六别處不經過至是其言果騐
子仁倣官婺州刺史武勝軍節度使
元璙字徳輝武肅王第六子也(一曰第/四子)初名傳璙儀狀
瑰傑風神俊邁起家沂王府咨議㕘軍宣武節度判官
累遷㪚騎常侍賜金紫尋屬軍旅事乃改馬軍㕔事指
揮使武勇都之變徐綰召淮南兵入㓂顧全武謂楊公
大丈夫今以難告必閔我羣公子誰可行者武肅王曰
吾常欲以傳璙昏楊氏今其時矣乃遣傳璙㣲服為全
武僕詣廣陵比及望亭有逆旅媪輙識之至潤州團練
使安仁義亦知其非常(或云愛/其清䴡)將以其下十人相易全
武賂閽吏宵遁乃得脱已而見呉王行宻傳璙指陳逆
順之理呉王為之動容嘆曰此龍種也生子當如錢郎
吾子真㹠犬耳遂以女妻之即日召田頵還軍未幾逆
婦歸錢塘累征縉雲睦州皆陷陣有功授邵州刺史復
征湖州高澧及攻東洲授睦州刺史尋遷蘓州累敕授
中呉建武等軍節度使蘇常潤等州團練使太傅同中
書門下平章事文穆王立更初名諸兄弟盡易傳為元
而傳璙亦以元璙名元璙在蘓州三十年性儉約而恭
靖便弓馬文穆王時以王兄尤加禮遇初璙自姑蘓入
覲王以家人禮事元璙親奉觴為壽曰此兄位而小子
居之兄之賜也元璙俯伏曰大王功徳高茂先王擇賢
而立至公也君臣位定惟知恭順而已因相顧感泣進
檢校太師中書令開府儀同三司作金谷園以娯老又
建烟雨樓于滮湖之上乆之晉勅封廣陵郡王封不及
受命而薨宣㫖于柩前時天福七年三月也年五十六
葬以王禮諡曰宣義子文奉文炳
文奉字亷卿廣陵王第二子精騎射能上馬運槊渉獵
經史音律圖緯醫藥鞠撃皆冠絶一時以廕為中呉軍
牙内都指揮使改節度副使幾三十年天福中嗣元璙
為節度使累加至檢校太尉兼中書令文奉于郡中建
南園東莊(九國志謂/之東墅)為呉中之勝竒卉異木及其身見
皆成合抱又累土為山亦成巖谷延接賓旅任其所適
自號曰知常子飲酒兼數人時時乗白騾披鶴氅緩歩
花逕或汎舟池中逺近聞賔客笑語聲則就飲為樂所
聚圖籍古器無筭雅有鑒裁一時名士多依之而禪流
法齊輩亦藉以取給焉時有丁陳范謝四人(丁守節陳/賛明范夣)
(齡謝/崇禮)皆廣陵王客也文奉署為節度推官先是元璙夣
登烏鵲橋見禽獸充牣旁人云此二郎禄料也又文奉
常叩禄命于天台僧徳韶徳韶云明公己巳八十一至
開寳二年己巳歲八月十一日卒其言始騐諡曰威
文炳廣陵王第(闕/)子也開寳初文炳常葬妻丘于報恩
寺側𤼵古墓得丈夫遺骸長丈許東列銅鐺西有寳劍
玉環文炳方取劍㑹黒蜂遽螫之暴卒子知𤣥號擗昏
眩乆之始蘓自言丈夫稱是帝堯之臣繇余氏佐禹治
水以功封吳獲葬于兹若父奈何發吾版石奪吾玉櫑
今雖撃死方𨽻吾籍其勿悼念好事者比于貳負之臣
之尸多傳其事焉
傳□武肅王第八子母濟南夫人童氏傳□性仁厚明
敏好學治郡大得政體累授鎮東軍親廵都指揮土客
諸軍安撫使光禄大夫竇州刺史進金吾衛大将軍員
外置同正員檢校司空改明州刺史封餘姚侯寳大元
年卒年三十傳□在東府時酷好植牡丹成叢列樹者
顔色葩芳率皆絶異人號為花精(海録碎事又云忠懿/王從兄仁傑酷好種)
(花人號為花/精未詳是非)子仁俊
仁俊警敏有智略文穆王繼立諸將多恃强詣府請誅
劉仁杞等王命仁俊宣教音詞𢎞亮意㫖曉暢諸將皆
慴服去王以為仁俊能大竒之及元㺷元珦獲罪于王
王欲按將吏與交通者株連未已仁俊諌曰昔光武克
王郎曹公破袁紹皆焚其書䟽以安反側今宜效之由
是中外得以帖然忠獻王時仁俊為内外馬歩都統軍
使而仁俊母故杜昭逹之姑也富人程昭悦者以私憾
誣闞璠與昭逹謀奉仁俊為亂王于是殺璠昭逹而奪
仁俊官幽之東府昭悦復収仁俊故吏慎温其證仁俊
之罪毎上彭時五毒偹至温其堅守不屈王嘉温其節
擢為顯職未幾昭悦㐲誅釋仁俊之囚廣順元年忠懿
王以仁俊無罪復其官爵厯仕威武軍節度使檢校太
保卒諡安簡
傳球武肅王子也當武勇都之變傳球年尚㓜淮南将
田頵徴質子於我王欲遣以行傳球不可王怒将殺之
及事平王奪其内牙兵印後封大彭縣侯
扶南侯元㺷淮隂侯元珦皆武肅王子也元珦以順化
節度使同平章事判明州(按舊五代史長興三年昇楚/州為順化軍以明州刺史錢)
(元珦為本州節度使楚州時屬揚/州元珦葢鎮明州而領楚州節也)驕恣不法文穆王廢
為庶人幽之别室而元㺷為武肅王愛子數有軍功且
賜以兵㐲累官土客馬歩都指揮使静江節度使兼中
書令文穆王時恃恩驕横増益軍馬頗不平于王王使
人諷元㺷請輸還兵仗出判温州元㺷未之許也于是
銅官廟吏承王指宻告元球遣親信禱神求為呉越主
又為蠟書從水竇出入與元珦謀議圖危社稷文穆王
遂馳騎召元㺷宴宫中至則左右陽稱元㺷有刅墜于
懷謀為不測即格殺之并殺元珦(按晉高祖實録十國/紀年作元球元珦以)
(罪誅今從呉越備/史九國志作元㺷)
傳璛(一作/琇)武肅王第十四子也起家鎮海節度右押牙充
上直都知兵馬使檢校尚書左僕射已而出為湖州刺
史進太尉封新安侯天寳十四年娶楚武穆王女馬氏
未幾傳璛死馬氏奮不欲生天福中南漢主命侍郎盧
膺偕楚使歐陽練來逆馬氏為繼室葢漢主故馬氏女
□也至是欲續舊姻楚文昭王實内主之馬氏涕泗迸
至誓不再適遂終其身于呉越
傳璟武肅王第十五子初授湖州刺史唐天祐四年哀
帝選為駙馬勅武肅王曰卿功高鼎鉉爵極土茅光紀
年繋月之書等巢閣負圖之瑞朕自惟寡薄猥荷基扄
惟於舊勲敢墜先志所以再謀選尚用洽姻親男傳璟
學禮聞詩資忠履孝前代則何郎風貎克著嘉名近朝
則郭令功崇爰推愛子既臻具美須降明恩俾升右揆
之榮兼正九卿之秩奉車増貴鳴玉趨朝騁騏驥之脩
途契鳯凰之吉兆眷戀之外慰沃良深今授傳璟檢校
尚書右僕射守司農卿駙馬都尉傳璟後封霅國公
元琳武肅王第二十三子厯官右千牛衛大將軍(今慈/溪錢)
(氏其苗/裔也)
元璝武肅王第二十八子少强直好詩學武及長從征
有功厯官至知福州彰武軍事號令嚴明麾下無有敢
犯之者元璝處兄弟不疑侍文穆及忠懿諸王皆盡臣
禮由是上下卒用和睦建隆六年卒年六十有七追封
寧明王
元弼亦武肅王子也文穆王初置秀州以元弼為刺史
元弼莅政有方用最課名一時武肅王親子三十八人
見于史傳者文穆王暨元璣諸王子外又有永嘉侯傳
璲金華侯傳㻑錢塘侯傳琰而失其封爵者則有駙馬
都尉傳􁦈静海軍節度使元祐及元璉元□元琢元璞
元璫元珣元□元琛元瑾元裕元璠元朂元禧凡得三
十三人而寳正長興時又有温州刺史元邧元珪未詳
其所出云(按陶九成輟畊録云吾郷錢叔琛贇乃武肅/王諸孫也常示所藏鐡券形究如瓦高尺餘)
(濶二尺許劵辭黄金商嵌一角有斧痕葢至元丙子天/兵南下其家竊負而逃死于難劵亦莫知所在越再丙)
(子漁者網得之乃在黄巖州澤庫深水内漁意寳物試/斧撃之則鐡焉有報於叔琛兄者用十斛榖易得又七)
(修類藁云明太祖下禮官議鐡劵之制有奏唐和陵時/賜錢鏐者其孫尚藏因取為式武肅之裔在台州者未)
(審幾族姑/附録於此)
　　文穆王子孝獻世子𢎞僔　　瓊山侯𢎞僎
　　𢎞儇　　　　　　　　　　呉興郡王𢎞偡
　　𢎞億　　　　　　　　　　彭城侯𢎞儀
　　𢎞偓　　　　　　　　　　𢎞仰
　　儼
孝獻世子𢎞僔文穆王第五子也與忠遜王同出魯國
夫人酈氏初梁沙門寳誌銅碑記云有真人在冀州開
口張弓左右邊子子孫孫萬萬年自是南唐以𢎞冀名
子而文穆王諸子皆連𢎞字以應之𢎞僔所由名也王
年四十冡嗣未建及𢎞僔生特為鍾愛累奏授兩浙副
大使果州團練使檢校太尉國建立為世子先是王治
世子府謡言曰何處有鹿脯及將殁又有人題所居屏
障曰四月二十九日大㑹羣仙凡署字數處天福五年
果以病薨年十六歳追諡曰孝獻葬錢塘天竺之前山
(楓林/塢)旋改世子府為瑶臺院(九國志太平興國中宋以/錢倬為慎瑞師三州觀察)
(使葢倬常為僧復好睡故戯/之也疑倬亦文穆王諸子)𢎞僎文穆王長子厯任靜
海軍節度使温州刺史封瓊山侯文穆王子十四人𢎞
僎以下次𢎞儇次𢎞侑次𢎞侒次孝獻世子次忠獻王
次忠遜王次𢎞偡次忠懿王次𢎞億次𢎞儀次𢎞偓次
𢎞仰次儼(即𢎞/信)而𢎞侑則又其養子也𢎞儇字智仁文
穆王第二子本名𢎞偁性喜簡儉善騎射能書有文而
自晦筮仕上直副兵馬使檢校尚書右僕射年二十餘
遷東府安撫使洞曉政術吏不敢欺文穆王嘉之賜金
酒器一副因命兼領睦州時福州初歸附將校有讎隙
者率多相誣𢎞儇謂左右曰人各有憾誣搆一啟疑懼
交至豈國家推心懷逺之道邪悉置不問尋為靜海軍
節度使判軍州事均徭役罷淫祀盡放所畜聲伎毎食
不過鮑魚菘菜顯徳中常入覲西府永嘉人謂其將代
也卧轍阻之𢎞儇先以籃輿載侍妾出衆疑𢎞儇在中
遽擁而㢠廻其為民所感悦如此乆之改彰武軍節度使
知福州事温人皆行啼巷哭曰願公早囘亦有擕家以
從者謂之隨使百姓(亦曰隨/使户)承制累授太尉拜丞相乾
徳四年卒于閩神柩經温州歸㑹稽三州之民為號踊者
甚衆終年五十有四諡節惠𢎞儇有弟𢎞侑文穆王第
三子也封西安侯居衣錦軍者多其後(又𢎞侒官至秀/州刺史工于盡)
(萟或言亦文穆王養/子云見圖繪寳鑑)
𢎞偡字恵逹文穆王第八子也母陳氏起家内牙諸軍
都知兵馬使檢校司空年十八出為湖州刺史有妖巫
登衙門大樹恣為鬼神語州人驚畏𢎞偡曰妖由人興
命注弩而射巫果乞命因抶之百投于境外一州大服
𢎞偡明吏術能為詩頗有竒句忠懿王嗣位恭敬尤篤
顯徳間王城灾悉以器用服玩上之累奏授特進檢校
太尉宣徳軍節度使封呉興郡王建隆初宋敕授同中
書門下平章事尋以飲酒過度薨年三十八謚曰恭義
忠懿王哭之慟撫𢎞偡諸子恩禮有加先是大星隕于
西北月餘而𢎞偡逝焉
𢎞億字延世文穆王第十子母沈氏初孕文穆王夢僧
入寢帳已而生𢎞億故小字曰和尚天資俊㧞善屬文
年二十官内牙諸軍左右都虞候檢校左僕射開運間
興師救福州忠獻王欲鑄鐡錢以益將士禄𢎞億諌曰
鑄錢有八害新錢既行舊錢皆流入鄰國一也可用于
吾國而不可用于他國則商賈不行百貨不通二也銅
禁至嚴民猶盗鑄況家有鐺釡野有鏵犁犯法必多三
也閩人鑄鐡錢而亂亡不足為法四也國用幸豐自示
空乏五也禄賜有常無故益之以啟無厭之心六也法
變而弊不可遽復七也錢者國姓易之不祥八也王善
其言而止未幾為忠懿王丞相㑹内牙指揮使鈄滔謀
亂辭連𢎞億左右勸王窮其事王以𢎞億故不欲顯治
貶滔處州而出𢎞億為明州刺史𢎞億居明州頗著善
政凡一切科率舊制悉除之顯徳中王命括民丁以益
軍旅州縣長吏因之多所殘刻𢎞億手疏其弊辭理切
直王感悟乃罷王常與丞相以下論民之勞逸都由人
君奢儉裁詩二章以寓志𢎞億亦謂北方侯伯多貢淫
巧蠱君心因獻詩風刺王嘉歎乆之仍賜詩褒美𢎞億
女故常字王舅呉氏子者也已而諸呉驕縱日甚𢎞億
遂絶不與通人咸稱其强正焉建隆初升奉國軍節度
使檢校太保以名犯宋宣祖諱改名億末年夢金甲神
告其死期因署壁曰奉國節度使只年三十九大㑹賓
客飲酒與之訣卧疾三日而終謚曰康獻(順存録杭州/志俱作忠獻)
𢎞儀文穆王第十一子建隆初避宋諱改名儀起家鎮
東軍安撫使乾徳時奏授越州觀察使歲旱租不登儀
以私財八百代賦越民無不徳之故再任幾三十年所
深信内典在越多營佛事與雲門僧重曜交相得宋太
宗即位加金紫光禄大夫檢校太保封開國彭城侯忠
懿王入朝儀自東府至太宗詔改慎瑞師三州觀察使
已又改金州觀察使太平興國四年卒于京師之賜第
年四十八贈安化軍節度使葬京城東之臨汴鄉邊公
原儀工草書善奕碁皆及上品曉音律能造新聲尤工
琵琶妙絶當世忠懿王常宴集兄弟欲使儀彈而難于
面命乃别設一榻置七寳琵琶于上覆以黄錦酒酣儀
果白王曰此非忽雷乎願奏一曲為王壽時王叔元璫
亦知音王命之拍曲終王大悦賜儀北綾五千叚元璫
錢千緡當時以為美談儀終之嵗重曜夢儀被天人服
乗雲而至曰弟子已生天矣重曜寤貽書具述其夢且
云觀公之操履雅叶斯兆然世禄無幾願益進修函未
逹而儀已逝焉後十年墓為盗所發貎如生人故吏呉
𤣥素舁柩還越葬于秦望山重曜之塔側妻何氏累封
廬江夫人
𢎞偓字賛尭文穆王第十二子也性仁孝事母陳氏以
恭勤聞及任衢州刺史為政寛恕厚重民多愛之時屬
嵗旱部民將逐食他州不忍輙去共詣聽事告白而行
𢎞偓為之流涕忠懿王立友愛甚至顯徳五年卒中外
無不嘆惜終年二十五子昭度字九齡仕至供奉官俊
敏工為詩多警句有集十卷行于世
𢎞仰文穆王第十三子母周氏𢎞仰善騎射通儒術尤
精書法累官台州刺史性雖嚴急而政事寛簡吏民畏
服顯徳五年二月卒年二十有四謚曰成顯子昭序字
著明好學喜聚書書多親冩入宋知通利軍以勤幹聞
儼字誠允文穆王第十四子忠懿王異母弟也本名𢎞
信後又去𢎞名信宋淳化初改今名焉儼生之夕母崔
夫人合瞑時見一僧坐帳前既寤彷彿如覩乃生儼父
文穆王喜命鑄金銀大錢為洗兒具甫及周晬府中籖
鑰字一見即能記憶文穆王大漸時儼在别院忽驚啼
謂養母曰適夣白髪翁呼我速詣王所因大號泣言未
卒而訃聞矣儼㓜年為沙門及長謹慎好學雖祈寒溽
暑未嘗暫輟圖籍忠懿王襲國命領鎮東軍安撫副使
顯徳四年奏署衢州刺史已又知婺州武勝軍事晉光
禄大夫封開國伯宋太祖平揚州遣儼入賀太祖命閤
門副使武懐節賫詔迎勞及歸賜玉帯名馬錦綵器皿
開寳三年代兄偡知湖州充宣徳軍安撫使忠懿王攻
常州命儼督漕運太平興國二年隨忠懿王朝宋侍祠
郊宫詔儼班列于節鎮下太宗常幸天駟監賜從臣馬
勅主者曰錢儼儒者宜擇馴馬給之累授新媯儒州觀
察使仍知湖州又為隨州觀察使頃之代兄儀為金州
觀察使出判和州真宗嗣位加檢校太傅累階至特進
在職十七年咸平六年卒六十七贈昭化軍節度使謚
曰静宣葬和州子昭慈亦有文名儼愽渉多聞少夣人
遺以大硯自是文辭敏逹富贍當時國内文章向推羅
隠崔仁冀而儼能與之頡頏太宗朝常獻皇猷録咸平
時又獻光聖録所著有前集五十卷後集三十卷呉越
偹史遺事忠懿王勲業志錢氏戊申英政録若干卷又
作貴溪叟自序傳一卷善飲酒百巵不醉居外郡常患
無敵或言一軍校差可倫擬儼問其狀曰飲益多手益
恭儼曰此一變常非善飲也儼鎮湖州時後圃芙蓉枝
上穿黄玉玦一枚枝梢交雜不知從何而貫儼截幹取
玦以獻人謂真仙來遊留此以驚世者亦異事云
　　忠獻王子富水侯昱　　西平侯郁
　　忠遜王子昆　　　　　易
　　忠懿王子世子惟濬　　彭城郡王惟治
　　英國公惟演　　　　　惟濟
昱字就之忠獻王長子也忠獻王薨昱在襁褓間國人
立忠遜王遂以昱為咸寕大安二宫使忠懿王嗣位承
制授秀州刺史宋太祖御極昱入貢與江南使同侍宴
射于後苑江南使先中的令昱解之應弦而中賜以玉
帯(錢氏家乘云太祖命太宗于中南府置宴習射後苑/太宗中的昱亦中的太宗解玉帯賜之今從宋史)
及宋平蜀昱復入賀歸為台州刺史領徳化軍節度使
(唐僖宗光啟三年/升台州為徳化軍)本路安撫使俄領静海軍節度使温
州刺史轉彰武軍節度使宋師討江南昱為東靣水陸
行營應援使從忠懿王朝宋授白州刺史昱上太平興
國録一卷求換臺省官太宗賞其才詔學士院試麻制
三篇答高麗書一道除秘書監判尚書都省時新葺省
署昱撰記奏御又常以鍾王墨迹八卷為獻有詔褒羙
又聞昱善書令進筆札賜御書金花扇二急就章一御
翰三十軸出知宋州改工部侍郎厯典壽泗宿三州率
無善政至道中郊祀當進秩太宗曰昱貴家子不宜任
丞郎進郢州團練使咸平二年表入朝以病不及陛見
卒年五十七贈太師封富水侯葬開封府汴陽鄉昱與
從父儼皆以文章知名中朝比之二陸又雅善琴畫聰
明能覆碁飲酒至斗餘不亂尤好學喜聚書多所吟咏
恒與中朝卿大夫唱酬一日對沙門賛寜𨽻竹事迭録
所記昱得百餘條因集為竹譜三卷生平交舊昱終日
談宴未常犯家諱有貮卿文稿二十卷末年貪猥縱肆
無名節可稱子百人渉登雍熈進士第絳至内殿承制
累典郡頗以幹力稱
郁忠獻王第二子累官鎮東軍節度副使秀州刺史入
宋改知全州至太保卒追封西平侯忠獻王羣從中又
有仁熈者頗讀書能丹青尤工水牛多冩于紈扇上錢
氏子弟俱擅文采逸興豪舉常取霅上𤓰各言子之的
數言定剖視負者張宴謂之𤓰戰至今傳為雅謔
昆字裕之忠遜王子也歸宋登進士第累遷至三司度
支判官厯知七州治尚寛簡以秘書監致仕卒年七十
六昆善為詩賦又工草𨽻有文集十卷性嗜蠏常求補
外職曰但得有蠏無通判處足慰素願也(昆又工畫常/繪寒籚沙鳥)
(于團扇人/競寶之)
易字希白忠遜王子忠懿王入宋羣從悉補官易與兄
昆不見録遂刻志讀書年十七舉進士試崇政殿三篇
日未中而就言者惡其輕俊罷之再舉進士府試第二
自謂當第一乃上書言試朽索之馭六馬賦意渉譏諷
真宗降為第二補濛州團練推官改光禄寺丞時惟演
㕘台席實易為草制朝廷以為羙談未幾擢知制誥判
登聞鼓院卒年五十九易才學敏贍數千百言援筆立
就又善尋尺大書行草喜觀佛書檢道蔵有金閨瀛州
西垣制集一百五十卷青雲總録青雲新録南部新書
洞微志一百三十卷
世子惟濬字禹川忠懿嫡子也顯徳二年惟濬生即稱
世子表授鎮海鎮東兩軍節度副大使檢校太保鈐轄
兩浙管内土客諸軍事建隆七年加檢校太傅二年領
建武軍節度使乾徳初加檢校太尉是年冬朝宋六年
復朝宋侍郊祀開寳二年充鎮東等軍節度浙江東西
道觀察處置兩浙制置營田𤼵運等使未幾朝京師
宋太祖召宴苑中令黄門奏簫韶樂與諸王同席坐賜
玉帶珠綴衣水精勒御馬四年又朝宋寵待有加宋兵征
江南惟濬從忠懿王下常州以功加同平章事太宗即位
加兼侍中太平興國二年丁母妃憂起復加鎮東大將
軍右金吾衛大將軍員外置同正忠懿王將入朝惟濬
先貢方物太宗召户部郎中侯渉至泗州迎勞之三年
忠懿王獻地改封惟濬亦徙淮南節度使用郊祀恩加
檢校太師從平太原征幽薊已又隨幸大名雍熈中厯
鎮安州端拱初宋太宗藉田封蕭國公忠懿王薨起復
加兼中書令惟濬與諸王子共進上綾羅犀玉帶笏犀
角象牙丁香馬腦鞍勒金玉珠翠首餙器皿凡數十萬
計又進女樂十人太宗不納各賜錦綵三十叚遣還淳
化初杭州上武肅王唐梁以來累朝所賜玉帶竹冊各
三副鐡劵一詔誥百餘函太宗詔還惟濬未幾暴卒年
三十七追封邠王(偹史表/作祁王)謚曰安僖葬汴京之南惟濬
輕財好予頗湎于酒故不享遐年焉子守吉守讓守吉
官宋西京作坊使守讓字希仲累任至宋東染院使頗
勤學有文集二十卷子恕妻曹王元偁女長安縣主
惟治字世和本忠遜王長子忠遜王初遷于東府而惟治
生忠懿王酷愛之飬為己子㓜好讀書八歲授兩浙牙
内諸軍指揮使判軍糧營田事又改徳化軍使遷檢校
太保台州團練使乾徳四年宋制授寕逺軍節度使檢
校太尉仍兼牙職與世子惟濬節旄同日至國人榮之
宋師伐江南惟治從忠懿王帥兵下常州䇿勲改奉國
軍節度使忠懿王朝宋命惟治權發遣軍國事王還令
惟治入貢惟治私獻塗金銀香獅子香鹿鳯鶴孔雀寳
裝髹合和金甆器萬事吳繚綾千匹辭日宋太祖賜襲
衣玉帶塗金鞍勒馬金銀器繪綵踰萬計太宗嗣位
進檢校太尉忠懿王再入覲又權國事㑹廐中火惟治
率兵臨高下視令親信十數軰仗劍申令敢後顧者斬
頃之火息妻族有𨽻帳下者時親犯法命杖背于府門
王既納土宋命考功郎中范旻知杭州惟治奉兵民圖
籍帑廪管籥授旻與其弟惟渲惟灝歸宋改領鎮國軍
節度使惟治草𨽻擅絶尤好二王書毎曰心能御手手
能御筆則法在其中矣常以鍾繇王羲之唐𤣥宗墨跡
凡七軸裝潢為獻太宗常與翰林賀丕顯評惟治書曰
諸錢皆效浙僧亞棲之蹟故筆無骨獨惟治工耳雍熈
三年太宗大舉征幽州命惟治知真定府兼兵馬都部
署前一日曲宴内殿惟治獻詩太宗視之恱酒半遣小
黄門宻諭北靣之寄至則訓兵享士頗勤政務初惟濬
雖忠懿王嫡嗣然以其放蕩無檢故王雅器惟治一夕
忠懿王暴疾王妃悉歛符鑰付之及王薨起復檢校太
師累上表請罷節鎮不許後坐心病家事不肅而僮奴
以姦私殺人于廷真宗為停按鞫止貶右監門衛上將
軍晚年貲用頗竭真宗憐其貧特轉右武衛上將軍月
給奉十萬累加左驍衛上將軍左神武統軍卒年六十
六贈太師追封彭城郡王葬洛縣邙山先王之塋惟治
好學家聚法帖圖書萬餘卷多異本生平慕皮陸為詩
有集十卷又有寳子垂綬連環詩(廻文詩也寳/子即香爐)世多稱
之書跡恒為人藏弆娶祁國夫人元氏再娶瑯琊郡夫
人水丘氏子丕㓜篤學仕宋終光禄少卿惟治初鎮明
州夣神人披甲謂曰我西嶽神公靣有缺文即捧土填
之後遂領華州節鉞二十年
惟演字希聖忠懿王次子歸宋厯右神武將軍博學能
文召試學士院以笏起草立就真宗稱善厯翰林學士
工部侍郎樞宻副使㑹靈觀使兼太子賔客更領祥源
觀晉秩工部尚書仁宗立進兵部尚書未幾以太后姻
家罷為保大軍節度使知河陽踰年請入朝加中書門
平同平章事判許州冀朝廷復用留滯京師為臺臣奏
刻乃亟去天聖初改武勝軍節度使明年來朝上言先壠
在洛陽願守宫鑰即以判河南府再改泰寜軍節度使
惟演雅意柄用抑鬱不得志及仁宗耕籍田求侍祠因
留為景靈宫使太后崩落平章事為崇信軍節度使居
無何特贈侍中追封英國公太常張瓌請謚文墨已乃
改文僖其本末多詳宋史兹不具録惟演文辭清麗名
與楊億劉筠相上下於書無所不讀家儲文籍侔秘府
尤喜奬厲後進所著典懿集三十卷又著金坡遺事飛
白書叙録逢辰録奉藩書事若干卷常曰吾平生不足
者惟不得于黄紙上押字爾葢未常厯巾書也子曖晦
暝從弟易易子彦逺明逸父子兄弟相繼以制䇿登科
為錢氏一時之盛
惟濟字巖夫忠懿王第六子(錢氏家乗/云第八子)生七歲王徙封
漢南奏補本府元從指揮使厯諸衛將軍領恩州刺史
改東染院使真拜封州刺史嗣後請試郡宋真宗命知
絳州民有植條桑者盗奪桑不能得乃自創其臂誣桑
主欲殺人乆繫不能辨惟濟取盗與之食視之盗以左
手舉匕箸惟濟曰以右手創人者上重下輕今汝創特
下重正用左手傷右臂非爾自為之邪盗乃服誣妄罪
未幾遷永州團練使改知成徳軍仁宗時加檢校司空
民有偽作白金質取緡錢者其家來告惟濟曰第聲言
被盗示以重購質者當來責餘直即得之矣已而果然
杖死之改吉州防禦使除䖍州觀察使旋知定州升武
昌軍節度觀察留後惟濟喜賔客豐宴犒家無餘貲所
負公使錢至七百餘萬卒贈平江軍節度使謚曰宣惠
賜賻錢三百萬絹千匹所著有玉季集二十卷惟濟多
吏才而性苛忍所至牽蔓滿獄重囚棄市或至㫁手足
探膽肝以為常知定州時有婦人待前妻子不仁至燒
銅錢灼臂惟濟命取所生兒置雪中械婦人徃視兒死
其慘毒多此𩔖忠獻忠懿二王親從子凡六十八人今
見傳記者不過十餘人他不可得而詳也(安國縣法華/院有僧賜號)
(普照大師傳為錢王第十/九子疑即忠㦤王子云)
　
　
　
　
　
　
　
　十國春秋卷八十三
欽定四庫全書
　十國春秋卷八十四
　　　　　　　　　　　　　檢討吳任臣撰
吳越八
　列傳
　　羅隐
羅隐字昭諫新城人也後改新城為新登亦為新登縣
人祖知微唐福唐縣令父修古應開元禮隐本名横貎
寢陋凡十上不中第遂更今名少能詩與族人虬鄴齊
稱時人謂之三羅初寓池州梅根浦刺史竇潏營墅居
之因自號江東生尋為唐相鄭畋李蔚所知卧病長安
會天旱詔大京兆祈雨作法隐上疏切諫詞渉規諷竟
不用(疏畧曰夏五月京畿旱癸巳日聞詔大京兆用器/水罏香蒲蕭絳幡軰致于坊市門将所以用舊法)
(而召雨也臣聞水旱與天地同出茍時或然不可以倉/卒除去今秦地旱已逾月矣而陛下禱祠亦以頻矣天)
(之高地之厚五嶽之緜亘四瀆之宏逺陛下命百執事/啓祈外何常不以心祝之雖莖槁苗乾而百姓不怨嗟)
(者其感陛下之誠深也今以蒲蕭軰為請者豈陛下以/其靈于嶽瀆者乎夫嶽瀆視陛下之公輔裂陛下之土)
(田茍陛下憂則嶽瀆亦冝憂矣受祭據封者尚未能為/陛下出力彼蒲蕭軰復何足以動天臣為陛下不取也)
已而遇羅尊者以相術勸隱曰君志在一第官不過簿
尉耳若能罷舉東歸覇國富貴必矣隱由是從事湖南
厯淮潤諸鎭復多齟齬不合(隱與顧雲等謁淮南高駢/隱見駢酷好仙術濳題后)
(土廟刺之連夕挂帆而返巫者告駢駢怒發急/棹追之不及後駢遇害隱著妖亂志以非之)是時招
討使宋威征賊不時進隱詣軍門上書言王仙芝尚君
長等凌突我廬壽燖剥我梁宋天子因處分十二州取
将軍為節度非方鎮之無帥非朝廷之乏主蓋以將軍
跳出隴右不二十餘年三擁節旄謂将軍必能知恩用
命耳今聞羣盗已㧞睢陽二城大梁亦板築自固彼望
将軍猶沸之待沃壓之待起也而將軍朱輪大斾優㳺
東道不知朝廷以八十三州奉将軍侍衛者乎抑将俾
將軍旦夕剪此草寇也威得書甚病其言久之歸杭州
謁武肅王懼王不納乃以所為夏口詩標卷首(中有一箇/禰衡容不)
(得思量黄祖/漫英雄句)王覧詩大笑加殊遇貽以書曰仲宣逺託
劉荆州都緣亂世夫子辟為魯司寇只為故鄉隱曰是
不可去矣武肅王初授鎮海節度使令沈崧草謝表盛
言浙西繁富成以示隱隱曰今浙西兵火之餘日不暇
給朝廷執政方切于賄賂此表入奏執政豈無意要求
邪廼請更其畧曰天寒而麋鹿常遊日暮而牛羊不下
朝廷見之曰必羅隱辭也及昭宗易名曄隱為賀表云
左則虞舜之全文右則姬昌之半字京師稱為第一梁
既簒唐欲以虚爵糜强藩進武肅王吳越兩國且以諫
議大夫召隱隱不行請舉兵討梁曰王唐臣義當稱戈
北嚮縱無成功猶可退保杭越自為東帝奈何交臂事
賊為終古羞乎王始以隱不遇于唐有觖望心及聞其
言雖不能用而心竊義之王待隱日隆時西湖日納魚
數斤號使宅魚會王召隱題磻溪垂釣圗隱借詩寓意
遽蠲其征(詩曰吕望當年展廟謨直鈎釣國更何/如若教生在西湖上也是須供使宅魚)又一
日寢疾王親臨撫問因題詩于壁(詩云黄河信有澄清/日後代應難繼此才)
隱為續末二句幕紅紗于上以誌恩遇焉隱性不喜軍
旅而料事多中初武肅王城西府命賓寮廵覧顧謂左
右曰百歩一敵樓足言金湯之固隱徐曰敵樓不若内
向為佳及武勇都之變援兵多自外攻内人皆以為先
見(世傳隱出語成䜟閩中書筒灘玉髻峯皆留異迹而/黄滔贈隱詩亦云三徴不起時賢議九轉丹成道者)
(言/)累官錢塘縣令授鎮海軍掌書記節度判官鹽鐵發
運副使除著作佐郎司勲郎中厯遷諫議大夫給事中
發運使賜金紫天寳三年十一月卒年七十有七葬新
登縣界沈崧誌其墓(任臣案研北雜志謝皇父常至新/城聞故老言羅隱給事冡在縣界)
(徐村之水□冡碣猶存梁開平四年沈崧志又錢塘縣/志云隱墓在定山鄉居山里紹興府志云隱寓居蕭山)
(卒墓在許賢鄉一統志云隱墓在涇縣東七十里江西/通志曰羅隱墳在樂安縣羅家潭所説不同未詳孰是)
隱為文章多氣力而性傲睨常值韋貽範于舟次素昧
生平隱直呼舟子曰是何朝官我脚間夾筆可敵得數
軰貽範慚恨卒以此沮之又作詩文及謔語常渉刺譏
(顧雲依淮南高駢隱譏之夏飲於海風亭雲曰青蝇被/扇扇離席隱遽曰白澤遭釘釘在門隱在浙幕沈崧得)
(新榜示隱隱題其末曰覇陵老将無功業猶憶當時夜/獵歸又昭宗欲以甲科處隱有大臣舉隱華清宫詩云)
(也知道徳勝堯舜争柰/楊妃解笑何其事遂寢)有吳越掌記集三卷江南甲乙
集十卷江東後集三卷湘南應用三卷靈璧子兩同書
十篇又有讒書五卷淮海寓言七卷多散失不傳先是
隱適魏謁鄴王羅紹威将入境先寓書叙家世以紹威
為從子行莫府吏皆怒曰隱一布衣而姪視大王可乎
紹威素重士且曰隱名振天下王公大人多為所薄今
惠然肯顧得為從子幸矣遂擁斾郊迎執禮甚恭隱亦
不讓比行贈錢百萬仍以書抵武肅王稱為季父(紹威/喜學)
(隱詩號其文/曰偷江東集)而青州王師範亦常遣信賫禮幣求詩及
得隱詩大喜又令狐滈登進士隱賀以短章滈父綯曰
吾不喜兒得第喜得羅公一篇耳其取重當世有如此
唐末時新城鼉江恒有二氣亘江上晝夜不滅至隱與
杜建徽生二氣不復見識者以為文武秀氣焉子塞翁
官鎮海節度推官善繪羊超絶妙于一時
論曰語云士用則為虎不用則為䑕豈不信哉方隱屢
躓進士第徧厯諸州馳驅擾攘之中憊矣及遭逢覇主
文采爛然聲施後世可不謂得時而駕邪雖然以彼義
形于色勸興兵伐無道梁藐眂强藩畜以從子大義侃
侃又寧獨以文士見哉
　　顧全武　　杜稜　　　成及　　　馬綽
　　阮結
顧全武餘姚人也從武肅王為親校與杜稜阮結等常
侍左右久之授武勇都知兵馬使董昌作亂昌将徐淑
會淮南将魏約共圍嘉興全武將兵徃救破烏墩光福
二寨有功還守西陵以遏淮南安仁義之師已而敗昌
将湯舊于石城復攻餘杭擒昌将徐章又降袁邠圍越
州昌嬰城自守遂去帝號會蘇州陷成及為淮南所獲
武肅王急徴全武趣西陵使備淮南全武曰越州賊之
根本柰何垂克而棄之請先取越後復姑蘇為便而是
時昌有兄子真者驍勇善戰全武攻之逾年不能下真
與其裨將刺羽有隙羽譖殺真昌兵乃敗全武執昌殺
之是役也先登陷陣設伏捕虜圍城降敵全武之功為
多明年全武復由海道至嘉興破淮南十八營擒淮南
将魏約頃之拔松江破無錫連取常熟華亭逐海寇王
騰(時騰據/華亭)已又攻蘇州走臺濛敗周本所向無敵遂克
蘇州陷崑山降其将秦裴裴之守崑山也全武帥萬人
圍之裴屢出戰使弱者披甲執矛壮者彀弓弩全武毎
為之却至是勢迫降武肅王命設千人饌為餉裴出羸
兵不滿百人王怒曰軍弱如此何敢久拒對曰裴義不
負楊公今力屈而降非心降也全武力勸王宥之時人
頗稱其長厚天復元年有傳武肅王為盗所殺吳王遣
李神福帥師取杭州全武列八寨以待而神福與全武
相持久縱杭俘使出入卧内陽謂諸將曰杭兵尚强我
師且當夜還杭俘走告全武全武不意其詐也薄暮神
福故令羸兵先行而使都将吕師造伏兵于青山下神
福親殿其後全武素輕神福引兵追之伏發為神福所
擒王聞之驚泣曰䘮我良將會明年吳以秦裴故遣全
武来易全武由是得歸國而武勇都之變作初徐綰叛
王使全武備東府全武曰東府不足慮可慮者淮南耳
綰急必召淮兵至患不細矣楊公大丈夫今以難告必
閔我王以為然全武曰獨行事必不濟擇諸公子可與
俱行者王曰吾常欲以傳璙昏楊女廼使隨全武如廣
陵綰果召田頵于宣州全武等至廣陵吳王以女妻傳
璙趣徴頵頵怏怏而還是時微全武力為聨姻楊氏杭
越幾殆未幾陳詢叛睦州淮南遣陶雅助兵全武時為
指揮使復與王球共禦雅失利居數年卒先是全武建
宅越地畢工之際梁棟户牖皆出水竟不得入居而死
時人謂之宅泣或言全武少落魄無行常髠髮為沙門
故左右以僧為諱當圍崑山日全武檄秦裴降裴封函
納欵全武大喜亟召諸將發函則佛經一卷全武大慙
曰裴不憂死廼戯我乎由是攻益急引水灌城而城遂
破
杜稜字騰雲新城人父仲明不仕累贈水部員外郎(方/亷)
(杜將軍廟記曰杜自漢御史夫夫延年起家迨唐𦙍為/永嘉太守五子分適他郡少子朋居錢塘遂為錢塘人)
(後有仲明仕水部/員外郎實生稜)當唐乾符廣明間盗賊充斥寇掠兩
浙無虚日杭州練諸縣鄉兵討之稜時為東安都將吏
號武安營與董昌徐及凌文舉等稱杭州八都推昌為
長而以武肅王副之武肅王功業日盛僖宗拜為杭州
刺史稜謂諸子曰吾毎責人不過十罰則為之傷心觀
錢公每有斬决皆談笑自若成大事者必此人也遂傾
心事之潤州牙將劉浩逐其帥周寳寳奔常州浩推薛
朗為帥武肅王命稜與成及阮結討之敗其將丁重徳
趙君度(一作李/君睢)取常州奉寳歸杭奏除稜常州制置使
稜屬其兵于諸子建思治内建徽禦外建孚則徃来經
度其間皆以武藝稱焉龍紀元年宣州將田頵李友(一/作)
(宥/)来攻鑿穿地道甲兵俱從土中夜入稜寢室執稜于
卧榻而去已而縱之歸大順二年武肅王以淮南數侵
邊境令稜築東安城自固稜相險易度資用因山為城
環地為池越十月而訖事昭宗以武肅王領鎮海節度
使即以稜充副使乾寧二年武肅王奉命討董昌昌乞師
淮南淮南將田頵安仁義率衆攻東安稜慿城自守會
乏水穿井百尺不得泉稜黙禱于神泉即湧地出是時
頵與仁義號淮南勇將樓櫓翔空矢石交迸稜隨機拒
敵日斃淮南兵于城下者無筭淮南兵百端攻之不可
下由是紫溪保城建寧靖江四鎮皆聚保東安民懐其
恩因目其井曰杜公井明年董昌伏誅改威勝軍曰鎮
東唐拜武肅王鎮海鎮東節度使進稜兩浙諸軍都指
揮使行軍司馬(二云許在鄉/建立生祠)又明年安仁義来攻婺州武
肅王命稜將兵救之仁義移兵攻睦州竟不克稜累官
潤州刺史卒(墓在新城縣北/三里官塘之原)命立祠新城縣西(今名杜/將軍廟)
後以子建徽貴贈太師初孫儒死士卒多奔浙西武肅
王愛其驍悍以為中軍號武勇都稜諫曰狼子野心它
日必為患請以士人代之王不聴及徐綰之亂命使祭
稜以旌其先見建思建孚建徽後悉以功名顯建徽别
有傳
成及字𢎞濟錢塘人祖克評唐嘉王府長史父貞唐國
子博士及性篤厚為鄉里所重乾符中代聞人宇𨽻八
都之一遂以富陽鎮稱静(一作/靖)江都將劉漢宏作亂從
武肅王討平有功俄武肅王拜團練使隨以及為副使
及與武肅王同事攻討密謀多出于及及因為子仁璛
娶王女情好甚篤會北關鎮將劉孟安有貳心即席奮
劍犯王及舉䋲牀蔽之得免偏將盛造旋執孟安誅死
以功奏遷散騎常侍復為静江鎮將光啓中奉命征薛
朗時常州刺史丁從實具牛酒以犒浙師仍遺美女于
諸將及取而斬之餘悉不納遂克常州尋平潤州奏授
兵部尚書充本州防禦使龍紀二年代阮結為潤州制
置使累遷檢校司空乾寧三年改蘇州刺史是時淮南
兵圍蘇州常熟鎮使陸郢廵檢郭用(一作/周)與其黨趙邯
以城應𢎞農王楊行密邯手刄其母妻子而盟城陷及
倉卒被擒𢎞農王聞及家所蓄惟圗書藥物大加欣賞
歸署行軍司馬及拜且泣曰及百口在錢公所失蘇州
不能死敢求富貴乎願以一身易百口之命引佩刀欲
自殺𢎞農王遽執其手止之館于府舍明年淮南將士
魏約等為浙所獲𢎞農王計留及無益遣及歸以易約
為辭武肅王許之除及鎮海軍節度副使奏授司徒至
太傅武勇都之變也先是軍中以治溝洫過勞有怨言
及亟請罷役不聼已而亂驟作武肅王自衣錦軍囘不
得入及假建王旗鼓高牙大蓋擁節先驅與徐綰等戰
而王得微服進城部署軍卒大亂畧平及功居多焉武
肅王性嚴急毎有撿發必亟加斬决或及至雖盛怒輙為
之霽容其寵遇如此累陞贊正安國功臣保大彰義等
軍節度使開府儀同三司檢校太尉贈太師兼侍中卒
年六十七及天寳初避梁廟諱改姓為咸(梁太祖父/烈祖名誠)子
孫時仍稱本姓
馬綽餘杭人也為人淳直居恒以忠節自許初與武肅
王俱事董昌昌常使王閲部伍亡其名籍王厯唱之存
亡健悴都無所失綽密語王曰老子素猜忌駭公强記
當必相圗廼以白牋數畨陽授王若代軍籍者王感其
意深徳之因以從妹歸綽(九國志云綽以女弟妻鏐鏐/復為元瓘取綽女今從備史)
(註/)綽尋隨昌於越州昌僭號綽棄家来奔奏授諸城都
指揮使徐許之亂綽有發懸門功武肅王隨命文穆王
納綽女是為恭穆夫人綽累職鎮東軍節度副使兩浙
行軍司馬睦州刺史已又進雄武軍節度使(薛史作秦/州節度使)
(即雄武/軍也)檢校太傅同平章事天寳十一年加檢校太尉
久之卒年七十一
阮結字韜文錢塘人唐末杭州建八都結亦與為副焉
結出入武肅王左右號親校中和二年以征劉漢宏功
奏授散騎常侍光啓三年征常州又平潤州累加戸部
尚書四年充潤州制置使加刑部尚書初徐約黨三千
餘人来降結撫之失所因散香甘露寺輙為亂投結于
江遂成疾而卒年四十六
論曰武肅以驍雄之資崛起草間羣䇿羣力一時景附
若全武及者洵能擇其主已稜子濟美奕世綽女作配
王家視豊沛故人膺寵為獨厚結遭悍卒之變未竟其
用忠誠靡貳亦詎出諸公下焉
　　杜建徽　　鮑君福　　曹圭　　屠瓌智
杜建徽字延光稜之季子也强勇不與諸昆𩔖常在山
墅私署軍州押牙紀于棟鄉里見焉驚聞稜稜加督責
建徽對曰大丈夫何止一軍事押牙邪始從軍無事人
志及稜歸武肅王廼以父命盡心于王累從征伐所至
輙立功軍中謂之虎子乾寧初隨討董昌被箭中左肩
建徽猶能軍無退志無何稜遷常州制置使建徽代為
武安都將會稜為淮南擒及歸見建徽軍中嚴整無改
其制甚稱之稜將殁散家財衆子惟授建徽一笏(一作/劍)
曰此吾厯諸任所秉者獨汝能傳之故乞汝徐綰許再
思之亂建徽時為武安都指揮使自新城入援賊聚木
將焚北門建徽悉鈎取其木燬焉賊為氣奪頃之武肅
王由衣錦城歸遣建徽及馬綽王榮等分屯諸門或有
勸王渡江保越州者建徽按劍叱之曰事茍不濟同死
于此豈可復東渡售命于賊乎王奇其言而止天復三
年睦州刺史陳詢叛詢與建徽兒女姻也王頗疑其有
它志密命馬綽伺建徽意建徽曰陳氏負恩背義自貽
覆敗建徽既為姻婭誼當見疑然累書敦諭皇天后土
實鍳臨之惟拔城獲書庶明此心耳已而詢親吏来奔
得建徽抵詢書皆責以大義無逆辭廼知建徽長者王
宿疑頓解賜錢一百萬緡建徽兄建思與建徽不相能
至是告變言建徽私蓄兵仗亂且不測武肅王急命親
校索之建徽方具食不顧聽使者入卧内絶無所得王
以是益加親重遷浙東營田副使常州刺史行軍司馬
為搆第城南親與規畫天寳八年送王子傳珍進京師
尚梁壽春公主未幾歸進涇源節度使十六年王建吳
越國如天子制以建徽為左丞相每朝會王必以目送之
曰今日忝竊一方杜丞相力也建徽厯仕四王累官國
子祭酒涇源昭化諸軍節度使丞相兼中書令封鄖國
公乾祐三年卒年八十有八贈太師謚曰威烈建徽子孫
兄弟朱紫盈門而性尚儉素導從不過數人財物多散
鄉里親族忠獻王時孫昭逹為内牙都監使盛治第宅
强建徽觀之曰乳臭子不諳事乃爾俄昭逹果以罪誅
少驍悍臨敵輙單衣入陣不介馬而馳從王弟鏢援姑
蘇與敵遇河梁㫁處鞭馬徑度及岸馬斃而建徽自若
也因瘞其馬號曰馬冡至老不廢騎常擊毬廣塲興酣
有宿中箭鏃自臂中飛出時人壯之
鮑君福字慶臣唐太子少保防之裔也後遷越遂為餘
姚人祖興父璨俱不仕君福少羇貧為人沉黙少言純
厚有膽畧餘姚有井面廣丈餘毎恣卧其上無懼色鄉
黨異之及從軍以驍果稱初𨽻劉漢宏部為牙将曹娥
埭之役来歸武肅王武肅王使領一軍號向明都君福
常側兠牟臂弓注束矢馬上輪雙劍如飛出入陣中望
之若流電人皆呼曰鮑閙累積戰功為衢州應援指揮
使屬刺史陳璋叛淮南人入其境脅君福為郡職君福
不納武肅王慮其遇害密賜帛書令姑受命以緩旦夕
死終堅拒不肯從伺守者李元嗣醉遂馳歸尋授衢州
刺史吳将周本守信州屢侵信安境君福時時率數騎
徃追之本即遁去天寳十一年王子𫝊球攻信州從斬
吳將李師造擒偏将馮敏等功為諸軍之冠文穆王領
清海節度使辟為副使及将罷郡武肅王勞曰比在任
戰敵而已未足以盡副使才因復命之任君福在衢州
凡一十二年後遷湖州累職鎮海軍節度副使浙西行
營司馬奏授登州刺史保大保順等軍節度使檢校太
尉同平章事兼侍中天福五年卒年七十七贈開府儀
同三司謚忠壮君福有賜田在錢塘今所為鮑家田是
也(田近/玉泉)子脩讓别有傳
曹圭本歙州人父信知嘉興監事尋由歙徙杭為臨平
鎮将八都建時信因保嘉興東界遂家臨平焉圭之将
生也信夢一丈夫謂曰我當為爾子有二千石已而生
圭圭少負贍氣唐末事武肅王為嘉興都將淮南兵圍
嘉興圭與族人師魯環城固守淮人望氣者曰此雖孤
城中有貴人未可圗也是時戎馬充斥晝夜戒嚴圭日
與師魯登城樓張樂豪飲矢石交下處之晏如未幾圍
解圭以功超遷蘇州制置使天寳初淮南兵復圍姑蘇
會正月望夜圭及師魯等盛陳燒燈之席凡賊俘頌繫
者悉縱觀之以示從容已而圍亦解久之以浙西營田
副使檢校太傅終于蘇州師魯形短而多智武肅王常
稱曰今晏嬰也人因號為曹晏嬰竟居鎮而卒圭子仲
逹有傳
屠瓌智字寳光其先河東人晉將軍擊之後也祖某避
地澉川遂為海鹽人母顧夢抱璧有光而生故名瓌智
瓌智姿貌偉傑夙有勇畧更善屬文唐時累舉不第武
肅王初起鄉兵逐黄巢瓌智伏劍相從數數以籌畫進
得參莫府謀議董昌僭號瓌智首勸討賊昌誅以功授
指揮使乾寧四年同顧全武副王弟鎮自海道救嘉興
生擒賊將楊勝頓金等二十餘人計功遥領常州刺史
明年春再遷越州指揮使光化元年衢州刺史陳岌叛
瓌智又同全武等討平之三年調守湖州徐綰許再思
之亂也刺史高彦遣子渭與瓌智入援渭曰今日不利
彦曰赴君父之難何以吉辰為瓌智排案起曰違主命
不忠畏縮不前無勇死忠死勇丈夫分也偕渭直抵靈
隱山賊壘敵勢方張甚合圍數匝二人自朝至日晡轉
戰數里身創百處時或奮刀一呼手搏賊魁數人即馬
上刄之矢盡援絶以空弮拒敵伏發竟同為所害時年
五十有二武肅王閔其忠命以衣冠招魂而葬(墓碑云/葬開元)
(府海鹽縣南三十六里澉川之/青山徳政鄉歸仁里開化村)天寳五年特贈忠義軍
匡國功臣武康節度使銀青光禄大夫檢校尚書右僕
射開府儀同三司上柱國子龍驤澉水鎮遏使昱(闕/)
節度使晟湖州判官(墓碑云瓌智娶錢氏子龍驤娶/聞人氏昱娶鄭良女晟娶許女)瓌
智常有咏志詩曰輕身都是義徇主始為忠至是遂符
其䜟(丞相皮光業屠將軍墓誌銘曰河山毓瑞帯礪鍾/英徒步奮跡赫聲濯靈么麽叛梗九首馮陵磨牙)
(王國吮血蒼生公怒颷發撻伐擊膺矢屠猰㺄以身殉/君功高盟府猷壮干城光啓前烈垂裕後昆忠孝纘襲)
(勲土褒旌連崗崇窆妥綏/義魂桓﨣世選焜燿貞珉)
論曰鄖國出入將相允文允武儋圭錫爵獲躋遐年非
倖也君福善戰圭善守有古名將風瓌智奮不顧生卒
以身徇至今猶稱忠烈不衰焉
　
　
　
　
　
　
　
　
　
　
　
　
　
　
　
　十國春秋卷八十四
欽定四庫全書
　十國春秋卷八十五
　　　　　　　　　　　　　檢討吳任臣撰
呉越九
　列傳
　　髙彦(子渭/)　朱行先　　黄晟　　司馬福
　　孫琰　　　呉敬忠　　滕彦休
高彦海鹽人初與同縣沈夏受武肅王意宻謀誅都將
徐及以其首歸王前後從征多顯功擢海昌鎮將㑹湖
州刺史李繼徽棄郡奔淮南彦隨王親廵其地王由是
雅屬意彦題詩嬰蘭堂壁云須將一片地付與有心人
及去語彦曰我以此州授汝矣汝宜善撫之奏遷湖州
制置使旋升本州刺史遙領費州加檢校司空渤海公
彦性淳厚居湖十一載政尚寛簡民頗便之天祐三年
冬與道場山僧如訥訣别而卒如訥口能容拳手過膝
彦常以師禮事之
渭彦長子也初從彦于湖州武肅王廵衣錦城會有徐
許之亂焚掠郛郭將及内城彦聞變亟遣渭赴難渭遂
率所部徑趨靈隱山伏發遇害後淮南檻送徐綰歸王
命剖心祭渭
朱行先字蘊之海鹽人也燕頷虎頭猿臂善射時人稱
曰小由基起家建寧都將事湖州刺史髙彦屢立戰功
武肅王擢為節度左押牙親衛第三都指揮使及彦子
澧敗率衆自歸賜號協力勤王功臣再加佐正匡國功
臣晉秩檢校尚書右僕射御史尋為静海鎮遏使在鎮
恩威並行甚著聲譽凡十有五年寳大元年七月卒于
官年七十二贈銀青光禄大夫上柱國弟三人行存行
勤行忠子從訓智紹不仕元晟元杲俱節度正散將元
昇節度下將元寳元勝元贇凡八人(墓碑云行先娶汝/南周氏隴西彭氏)
(清河張氏/三夫人)
黄晟明州鄞人也初應募于望海鎮鎮中立表以魁梧
者為入格晟短小貌寢陋不中選乃𨽻鎮都虞候林膺
已而潛還本鄉募衆據平嘉埭時權知州楊僎召署為
平嘉浦將有衆千餘人先是劉漢宏以台州賊婁文知
明州事文為僎所敗其黨杜宗自寧海鎮率鄉民屯奉
化晟自平嘉埭以所部兵擊之斬獲甚衆居頃之餘姚
鎮將相嘉侵越州董昌禦之不利明州刺史鍾季文檄
晟統兵攻嘉殺之昌以平賊功奏授晟左散騎常侍充
浙東道東西副指揮使季文卒晟遂為本州刺史(九國/志云)
(會刺史鍾文季卒遂據其/郡今從吳越備史作季文)晟頗尚禮士辟前進士陳鼎
羊紹素為賔客江東儒學多依之(號其里曰/措大營)昌僭號改
元晟亦移書規諭及武肅王舉師晟率衆應之在任十
八年卒時天寳二年也遺疏不請子為嗣凡府庫所蓄
必題曰送使其忠順如此
司馬福蘇州人始𨽻武肅王水軍為遊奕都虞候天寳
二年淮人圍蘇州内外阻絶王濟師莫知音問福没水
中三日進内得報復出而援兵遂與城中弓矢相應是
役也淮人為水栅環城繫鈴于網沈水底㫁潛行者福
善泅水先以巨竹觸網淮人聞鈴聲舉網福乃過入城
中其出也亦然衆莫不以為神福故多髯至是截鬚為
卜者敵人卒不能識進官都指揮使武肅王城吳江置
軍鎮命福主之遂老於其職
孫琰臨海人驍勇有智時人謂之孫百計積功至牙將
守蘇州天寳二年淮南將周本吕師造圍蘇州攻法凡
百出不可窮最後推洞屋攻城若帡幪然琰隨機應敵
置輪於竿首垂絙投錐以掲之攻者盡露及礟至則張
網以拒礟遇網輙止竟無所施淮南兵遂夜遁
呉敬忠於潛人也從武肅王以八都兵討劉漢宏有功
及王出師助淮南討田頵敬忠先登陷陣卒奏㨗而歸
梁大祖既封王呉越兩國敬忠亦以積功授正國功臣
浙西營田副使累加太師兄順以功擢鎮海軍保城都
指揮使檢校司空弟訢官太傅子八人仕本國皆貴顯
(杭州府志吳敬忠墓在於潛/縣南五里豊國後鄉東村)
滕彦休(闕/)　人幼岐嶷有辨才天寳八年出使于契丹
大得契丹心明年復報聘會契丹兵攻梁蔚州敵樓無
故自壊衆軍乗之不踰時而破契丹主引彦休環城以
視因賜彦休名曰述吕十三年五月武肅王復令彦休
使契丹兼饋犀角珊瑚諸物契丹主大悦授彦休官遣
還彦休徃反契丹者數四㳂海溯河䟦渉險阻輯睦鄰
封為功居多焉
論曰髙彦遣子赴難志存君父其公爾忘私者與朱行先
束身歸正比匪靡傷福琰敬忠躬在行間智勇俱奮庶于王
臣無媿焉黄晟乃心恭順滕彦休不辱君命咸有令聞善夫
　　呉公約　　　章魯封　　饒景　　薛居正
　　謝鶚　　　　鍾匡範　　陳長官　　童頵
　　鍾廷翰　　　楊巖　　　許俊　　　孫陟
　　聞人凝　　　張瑗　　　劉甫　　　蔣勛
　　王畊
呉公約字處仁餘杭人也黄巢之亂杭州八都既建已
又派而析者號十三都公約其一也公約初負膽畧為
縣豪會朱直起兵應募西討以功署西桂鎮遏使未幾
從董昌禦巢于西鄙加御史中丞奏置都額改硤石為
訓兵之所摧鋒破鋭日有聲稱武肅王破越州公約驍
果先登兵罷拜千牛衛將軍肅政隊長頃之劉浩平録
功擢散騎常侍已而徐約都蘇州武肅王委公約專征
特授北面諸軍行營招討使明年春克蘇州竟讓軍功
以本都歸王益嘉其忠授義和鎮遏使兼本軍水陸都
遊奕使居無何淮人侵擾公約扞禦疆域屢挫敵鋒遷
工部尚書俄改刑户二部(杭州府志又/云遷左執法)乾寧四年卒羅
隱銘其墓(餘杭志有吳/公約尚書碑)公約澹于嗜欲所得軍實率分
賚戯下以為常為將數十年家無長物出則督勵將士
入則訓誨子弟稱一時賢將云
章魯封(一作/魯風)桐廬人也頻舉進士不第有雋才少與羅
隱齊名武肅王既破董昌辟魯封為表奏孔目官魯封
拒不受武肅王命吏笞之已而勉就職累官蘇州刺史
著章子三卷行于世
饒景(一作/京)青州淄水人唐廣明時杭州建八都景為唐
山都將天寳時事武肅王為鎮海軍紫溪鎮遏使累有
防禦功十四年卒王奏聞于梁贈太保遂葬金昌縣之
金山鄉後墓木皆髙百尺合抱有犯之者輙為異物所
怖即止
薛居正錢唐人仕武肅王官太尉卒諡貞顯葬于靈石
山之麓冡前常有紫藤遍繞三峯(案居正三世孫昻/仕宋為尚書左丞)
(人謂冡前紫/藤之瑞應)
謝鶚南康人舉唐進士兒時夢浴溪中有人以珠一器
遺之曰吞此則明悟矣鶚吞細珠六十餘顆及長善為
詩有文名仕武肅王為(闕/)　　　　寳大時朱行先勤王
事而殁鶚為撰墓誌銘文章雅贍一時推許銘曰挺生英
特邈爾奇形素藴豹畧能精武經戈鋋再舉氛祲廓清
從兹勇冠大播家聲盛績既彰威名遂振静守謙敬動
知逆順惟此侯王賞其忠信不有殊功疇遷劇鎮匡呉
志大佐越功全一人注意百辟推賢方務剖竹宜分重
權孰謂梁木俄隨逝川生作忠臣没留遺䇿眷彼令嗣
恭承帝澤丹旐斯引𤣥宫已闢萬嵗千秋芳塵永隔
鍾匡範唐鎮南節度使傳第二十子也鍾氏既滅匡範同
母来歸甚為武肅王所禮時匡範獻王雲鶴通天離水
犀帶一圍及玉盂一事玉盂常覆五雀雛于内熾炭久
然比啓視而雀雛已飛去是一異也武肅王受盂反帶
贈錢二萬緡匡範因擕帶徃碧波亭命許彦方繫帯
行水中水開七尺許遂至瑞石山登岸國人大為驚異
或云帶故唐明皇御玩遺在西川川客獻與鍾傳傳常
寳之
陳長官事武肅王為寧海縣令會王命增州縣賦税長
官上書極諫王大怒逮之獄長官以死爭之得免寧海
故稱劇縣租税視諸邑為獨輕者皆其力也至今猶廟
祀焉
童頵青溪人也素有勇力武肅王時多著勤勞拜西扇
都巖將王賜誥曰制左軍同十將充西扇都巖將頵早
係轅門久居巖界星霜屢换警察無欺寡人自襲丕圗
廣施慶澤睠兹勤瘁宜示陟遷克固前修更期後奬可
銀青光禄大夫檢校太子賔客兼監察御史上柱國充
十將餘如故及卒葬于青溪仁壽鄉(又青溪王延壽叔/唐大尉克儉與武)
(肅同事征伐延/壽官呉越主簿)
鍾廷翰(闕/)　人流寓湖州素有賢名武肅王命攝安吉
主簿牒曰廷翰儒素修身早升官緒寓居霅水累厯星
霜克循亷謹之規備顯温恭之道今者願求録用特議
掄材安吉屬城印曹闕吏俾期差攝勉効公方倘聞佐
理之能豈恡超昇之奬後不知所終
楊巖𢎞農人也父承休官唐刑部員外郎天祐時副給
事中鄭祁册封武肅王為呉王會淮南道阻不克歸遂
留杭州初承休之行也挈巖與俱巖厯仕武肅王父子
累官至丞相子郾以任子厯官尚書職方員外郎郾子
蠙蚤卒蠙子侃年十嵗能作雪賦忠懿王入宋郾率侃
以其族隨行僑居宋州
許俊鹽官人年十八從武肅王以驍勇稱屢積戰功官
至節度使都押牙兼御史中丞寳正三年卒
孫陟新城人武肅王時厯官杭州刺史加檢校尚書已
而防禦常州調兵督戰殁于陣以䘏禮歸葬于邑之太
平鄉贈銀青光禄大夫上柱國(又慈溪人馮叔和仕吳/越官至尚書附記于此)
聞人凝天寳十六年為富春令重建縣治有興廢功
張瑗事武肅王累官至司空出鎮華亭普照寺僧某者
不識物情以蔬食進焉瑗領之密啓王于寺後鑿三河
訖為運道而寺用不寧
劉甫其先泉州人徙居閩縣(闕/)　王時甫舍閩来仕遂
不復還鄉閭稱其亷孝子若虚亦知名于宋
蔣勛晉呉郡太守樞之後也唐末避地婺州之東陽仕
(闕/)王為金紫光禄大夫檢校司空兼御史大夫遂家焉
王畊(闕/)　人善畵尤精牡丹遂為一時丹青之冠不知
所終
　　沈夏　　沈行思
沈夏海鹽人初武肅王同董昌討劉漢宏于越州鹽官
都將徐及遣夏與髙彦率本部来會師王見之甚悦延
入卧内謂曰我東征師旅已衆渡江之役無勞爾輩但
徐及素强梁終非我所蓄以我東渡必為後患汝為我
殺之當以郡牧相報吾非誨人為逆惟是境土苦于干
戈不仁者宜盡驅除用息生聚耳夏等再拜聴命王厚
遣歸既歸告及曰董公與錢公以兵討賊聞將軍遣所
部見助喜動顔色然時時以東北為慮設有竊發復勞
後顧夏等實托將軍以為後據及有軍師某者頗疑夏
勸及為備不聴夏遂與其下謀殺及及死其衆遂分夏
性兇暴不即来歸乃以所得衆七千餘人聚臨平山下
擇幼弱者盡殱之遂得三千人徃嘉興刼呉公約入海
為亂未幾縱公約歸始復奔于杭武肅王優容之累從
征伐奏授武勝軍都指揮使遥領彛州刺史加檢校司
空至任輒以殺僇為事左右不任用者即加屠害王頗
惡其所為夏復搆私第于北部制度與公府埒長子有
過手刄之王以其噬子滋不悦出為婺州刺史會淮南
將陶雅侵其境王不時救頃之東陽陷夏遂被執尋遇
害
沈行思一名行瑜(闕/)　人積功為湖州廵校將初髙澧
出奔行思與都將盛師友同有閉城功武肅王廵湖州
乃命師友從行而行思頗有牧守之望謂同職陳環曰
盛君来豈不佩印綬歸邪不然我後安處君為我裁之
時環已得宻㫖俾遣行思歸國乃紿之曰二人功本無
優劣且王情尚未可測宜亟詣府城面較功績以决其
可否行思遂来勤王王亦優待之環隨送行思之家至
行思始悟其詐深銜環遂懐觖望王將及國城行思與
環俱候北郊行思自取巨槌擊殺環奔王舟以陳其前
功復言師友與環毁間之狀是時師友方從亟引以相
證行思輒奪威鎗刺師友左右遂擒之王曰吾早以汝
强梁故不欲任汝繼念閉城功將牧以他郡今所為若
此疇能容之命斬于龍丘山許其家收葬而師友竟擢
婺州刺史
論曰呉越開國諸將𨽻麾下者多恂恂和雅慕祭遵羊
祜之遺風沈夏獨恣睢嗜殺戮及愛子洵天資刻薄人
也行思覬覦專城鞅鞅自失戕害同官自取罪戾倘所
云匹夫之勇非耶
　
　
　
　
　
　
　
　
　
　
　十國春秋卷八十五
欽定四庫全書
　十國春秋卷八十六
　　　　　　　　　　　　　　檢討呉任臣撰
呉越十
　列傳
　　沈崧　　　皮光業　　　曹仲逹　　林鼎
　　仰仁詮
沈崧字吉甫閩人也祖輅唐大理評事賜緋父超福州
長溪縣令崧初生時有大蛇墜榻前引首注視久而方
去既七日將浴忽風雨震壊浴盤人咸異之乾寧二年
刑部尚書崔凝知貢舉登進士第者二十五人崧與焉
已而昭宗御武德殿命翰林學士陸扆秘書監馮偓覆
試凡落十人是日崧再入選(閩書云崧乾寧三年丙辰/狀元○羅江東外記云崧)
(與羅隠從事浙江幕下主公出伎衆稱殊麗便是姮娥崧曰/姮娥甚陋安可及主公驚曰書記識姮娥否曰崧兩度到月)
(宫何為不識崧/葢以是警𨼆云)尋歸閩道由淮甸淮帥辟之不就道經
杭州武肅王留為鎮海軍掌書記除浙西營田副使奏
授秘書監檢校兵部尚書右僕射凡書檄表奏多崧所
出後唐莊宗即位改元同光武肅王問其祚脩短崧曰
觀此號為國不成止一口耳文穆王立雅好儒學置擇
能院選呉中文士録用之命崧領其職國建拜崧丞相
天福三年二月卒年七十六諡曰文獻有集二十卷(按/仁)
(和縣志縣東二十五/里沈家塘即崧宅)
皮光業字文通世為襄陽竟陵人父日休有盛名唐末
為蘇州軍事判官太常博士遂家焉光業生于姑蘇十
嵗能屬文及長以所業謁武肅王與沈崧林鼎同辟幕
府累署浙西節度推官賜緋天寳九年王欲通誠于梁
而難其人且中隔淮南輙繞道為苦于是以光業為才
使自建汀逾䖍郴越潭岳荆南入貢梁均王大喜加王
天下兵馬大元帥開府置官屬特賜光業進士及第仍
賜秘書郎授右補闕内供奉賜金紫未幾淮人来求好
王以光業報聘及還贈錢三百萬復禁其出且曰可以
市易光業曰我使介也豈賈豎也乃委置而去淮人亟
載隨之尋兼兩浙觀察使文穆王嗣立命知東府事天
福二年國建拜光業丞相與曹仲逹沈崧同日受命凡
教令儀注多所考定光業美容儀善談論見者或以為
神仙中人性嗜茗常作詩以茗為苦口師國中多傳其
癖八年二月丙辰卒年六十七諡曰貞敬所撰皮氏見
聞録十三卷行世初光業微時夢亭上偶人皆列拜覺
而自負又旅逰會稽有神降于里巷光業徃視之神輙
不語及去衆詰之曰皮秀才此土地主我小神不當遽
見梁選王子傳珎為駙馬都尉光業奉命如京師及歸
經靖海山陰令滕文規故光業舅也日暝見有黄衣吏
報曰皮補闕今已及靖海俄失所在其異徴多此𩔖弟
光鄰官温州刺史子璨(或作文/璨非)官元帥府判官著有鹿
門家鈔詩咏三世皆以文雄江東識者榮之
曹仲逹圭之子也本名𢎞逹後避孝獻世子諱更今名
仲逹生于臨平當母坐蓐時室有紫光家人咸異之稍
長主欲其習勞品膳悉與僕𨽻等即嚴冬尚未挾纊又
日令運甓以苦筋骨尋為鎮東軍押牙圭在蘇州日常
乞婚于睦州陳詢至是遣仲逹親迎卜之曰陳非耦也
當聘他族以致榮顯已而道過錢塘武肅王奇其貌遂
以王妺儷焉累授台處二州刺史文穆王立命仲逹權
知政事及建國拜丞相與沈崧皮光業同秉國鈞忠獻
王即王位仲逹復攝行軍府事時大賚諸軍軍中言賜
予不均輙大譁舉仗不受賜諸将不復能制仲逹親出
階諭之辭㫖曉暢皆釋仗而拜仲逹性仁厚好施食不
兼味文穆王雅重之每呼丞相而不名卒年六十二諡
曰安成
林鼎字渙文侯官人父無隱有詩名流寓明州刺史王
晟頗好禮士無隱依之鼎生于明州之大隱村及長謁
武肅王王以為觀察押牙尋辟文穆王幕府文穆王以
其才行累薦不見用一日復宻薦之武肅王曰鼎骨法
非常真輔相器然我不驟貴者欲汝貴之庶盡心于汝
也文穆王襲位署鎮海軍掌書記節度判官鼎性讜正
而强記能書得歐虞筆法比中年讀書必逹曙所聚圗
籍悉手鈔數過即殘編㫁簡亦較讎補綴無所厭倦國
建命掌教令尋拜丞相凡政事有不逮者鼎必極言罔
忌諱天福中建州之役鼎指陳天文人事累疏切諫王
不用鼎言卒無成功人多鼎有先見云開運元年正月
卒年五十四諡曰貞獻有吳江應用集二十卷
仰仁詮湖州人也事文穆王為牙将以練逹稱王弟元
珦不法文穆王命仁詮詣明州召之左右慮元珦難制
勸衷甲以徃仁詮竟常服造聴事偕元珦還杭州神氣
優暇畧無周張時皆服其度量久之建州刺史王延政
與閩主相攻乞師于杭仁詮奉命徃救師久不旋隨為
延政所敗及忠獻王立納仁詮女為元妃累官寧國軍
節度使同𠫭相府事未幾卒弟仁謙隨忠懿王歸宋授
太子舍人出知永嘉縣
論曰崧玉質金相黄中通理光業文章爾雅黼黻邦家
仲逹鼎欝然人望遇事能㫁聨鑣競爽出入端揆彬彬
乎皆華國之選也仁詮雅有幹畧雖失利南征而蓋愆
末路亦過不掩功者與
　　陸仁章　　章徳安　　郭師從　唐仁恭
陸仁章睦州人也少微賤有大志以窮困為武肅王園
卒時人未之知也武肅王常遊府園見仁章樹萟有智
而志之及淮南兵圍孫琰于蘇州繞城三匝無路可通
武肅王使仁章設計入城果得琰報而出由是益加稱
賞以諸孫輩畜之累遷兩府軍糧都監使俄轉内牙指
揮使及武肅王薨文穆王已承制統軍府事矣方與兄
弟同幄行喪仁章進曰令公嗣先王覇業將吏旦慕趨
謁當與諸公子異處乃命主者更設一幄扶文穆王居
之告將吏曰自今惟謁令公禁諸公子從者無得妄入
晝夜警衛未常休息寳正末年左右皆附文穆王仁章
獨數數以事相犯至是勞之再三仁章曰先王在位仁
章不知事令公今日盡節猶事先王也文穆王嘉歎久
之自是仁章與指揮使劉仁把居中用事仁章性剛仁
杞好毁短人頗為衆切齒一日諸将詣府請誅二人文
穆王使從子仁俊諭曰二将事先王久吾方圗其功汝
曹廼欲逞私憾殺之可乎吾為若主若當禀吾命不然
當歸安國以避賢路衆懼而退遂以仁章為衢州刺史
仁把為湖州刺史仁章厯官至保大軍節度使同参相
府事天福四年卒仁把富春人(按富陽舊志天成三年/縣令陸仁璋禱宋明王)
(廟有應請封為通聖侯仁璋與/仁章豈即一人歟存以竢考)
章徳安處州麗水人累官至内都監文穆王寢疾時察
徳安忠直能㫁大事欲屬以後事語之曰𢎞佐尚少當
擇宗人長者立之徳安曰𢎞佐雖少羣下服其英敏願
王勿以為念王曰汝善輔之吾無憂矣已而文穆王薨
内牙指揮使戴惲者與文穆王養子𢎞侑比蓋𢎞侑食
母惲妻之私親也或言惲謀立𢎞侑徳安秘不發喪伏
甲士于幕下殺惲廢𢎞侑為庶人復其孫姓而幽之居
無何上統軍使闞璠彊而横排斥異已忠獻王不能制
徳安數與之争璠遂以計貶徳安于處州右都監李文
慶亦不附璠同時貶睦州文慶故睦州人也
郭師從合肥人田頵婦弟也𨽻頵部下為都虞候文穆
王質宣州時頵每戰不利輙顧左右索錢郎殺之師從
與頵母多方保䕶得不死頵敗師從隨歸杭州武肅王
徳其人署為鎮東都虞候數從文穆王破廣徳征無錫
有功累遷浙西營田副使忠獻王時拜同參相府事卒
年八十四
唐仁恭其先世自晋昌徙餘杭唐天復中有建威推官
希顔者即仁恭父也仁恭事文穆王為唐山縣令有能
聲子渭仕宋官職方郎中
論曰仁章誼無徇私徳安忠以事主當文穆授受之際
仁章正其始徳安正其終大義㫁然雖古名臣何加焉
師從保全王躬托魚服于豫且之網得膺壽考宜矣仁
恭擅良吏才撫循一邑殆所云豈弟君子民之父母者
邪
　　水丘昭劵　　薛温
水丘昭劵安國人漢有司𨽻校尉水丘岑者昭劵蓋其
後也性沉厚知書能文章武肅王母出自水丘氏昭劵
以國戚故事忠獻王為内都監使唐攻福州急福州使
者乞師于杭諸將多以道險逺為解昭劵言救隣恤灾
古今通義勸王冝亟濟師與王意頗合從之忠獻王之
誅程昭悦也令昭劵夜率甲士千人圍其第昭劵曰昭
悦家臣也有罪當顯戮不宜夜興兵王以為知大體及
忠遜王立忿統軍使胡進思横甚與指揮使何承訓及
昭劵宻謀逐之于外昭劵以為進思黨盛未可猝去不
如姑容之以俟後圗王猶豫未决會承訓懼事發相及
反洩其謀于進思居數日王夜宴将吏進思疑圗已輙
戎服執兵帥親兵百人入見王于天册堂曰老奴無罪
何故見圗遂錮王義和院廢之并殺昭劵及進侍鹿光
鉉光鉉忠遜王舅也進思妻聞昭劵死泣下曰他人猶
可殺昭劵君子也柰何殺之
薛温錢塘人以武勇為親軍都頭天福十二年統軍使
胡進思既廢忠遜王而迎忠懿王領兩軍事明年春遷
忠遜王于衣錦軍私第進思日請圗害譬説百端不止
忠懿王慮其有他變遣温将親兵衛之且誡曰是行也
委爾保全廢王若有非常處分皆非吾意當以死扞之
進思果潛謀于温温拒而不許復夜使方安等二人逾
垣入忠遜王第温帥衆救之斃安等于庭中已而進思
死忠遜王獲考終温之力也温累官鎮國都指揮使睦
州刺史乾徳三年捨地為吉祥律寺未幾卒諡正顯(一/作)
(正/獻)
論曰昭劵志期包荒事同裕蠱當㫁不㫁身殞奸邪易
言君不宻則害臣臣不宻則害身其水丘氏之謂乎薛
温保衛故主矢志靡他俾二君兄弟式好克全天倫厥
功為多焉所由與終始易慮者有間矣
　
　
　十國春秋卷八十六
欽定四庫全書
　十國春秋卷八十七
　　　　　　　　　　　　　檢討呉任臣撰
呉越十一
　列傳
　　元徳昭　　呉程　　裴堅　　沈虎子
元徳昭本姓危字明逺撫州南城人父仔倡信州刺史
為淮南兵所逐来奔于杭武肅王待以賓禮尋署為淮
南節度副使惡危姓因更其姓曰元氏徳昭起家鎮東
節度廵官錢塘縣令累授睦州軍事判官知台州新亭
監始在信州仔倡出諸子命日者指視貴賤日者指徳
昭曰獨此子非武官及學文師為避席者數矣曰子誠
宰相器勉自愛也文穆王襲國任教令者頗乏員林鼎
以徳昭薦王與語久之謂鼎曰徳昭有輔弼才吾子孫
無憂矣遂命掌文翰機宻事及事忠遜王用師南閩兵
畧要務悉以委徳昭尋拜丞相忠懿王立恩遇彌至顯
徳二年常州之役呉程執趙仁澤送西府徳昭力救曰
此强團練宥之足以勸忠得不死六年偕呉延福入貢
于周専對稱㫖禮待有加徳昭厚重多謀臨事尤能果
㫁每屬國政議者盈庭徳昭至則他論皆息軍中有不
循法度者徳昭以理諭之無不聴服先是胡進思迎忠
懿王于邸第徳昭立簾下不拜曰竢見新君進思亟出
褰簾廼下拜其遇變得大體如此性嗜酒雖沉醉無所
怠事晚年衰耗忠懿王見之謂左右曰吾向見徳昭容
色衰倦必一旦不諱人誰輔我因泣下徳昭處家以孝
友聞常時序置酒環列几席間者凡四從遂咏滿堂羅
綺四代兒孫之句以志喜焉及卧疾先自為埋文治後
事乾徳六年三月己酉卒年七十有八贈太保諡曰貞
正
呉程字正臣山陰人祖可信唐定州虞唐縣令父蜕大
順中登進士解褐鎮東軍節度掌書記右拾遺累官禮
部尚書程筮仕校書郎武肅王承制厯授檢校户部員
外郎借緋寳正末王女将選婚于士族時孟粲于葆暨
程三人旅見王廷武肅王熟視程久之廼選焉遷金部
郎中借金紫以程有吏術令提舉諸司公事文穆王襲
國奏授職方郎中觀察支使節度判官天福中王子𢎞
儇遥典睦州命程知州事忠遜王時以程判西府院事
尋拜丞相福州李孺贇伏誅授程威武軍節度使乾祐
三年南唐侵福州程宻示諸軍方畧獲其将查文徽初
唐人薄閩城時浙兵方授甲将卒充溢庭廡紛然不可
遏程登檻瞋目叱之由是一軍皆股栗歸與元徳昭同
為丞相忠懿王以國用繁廣尋命兼掌屯田𣙜酤事周
世宗之伐江南也徴我兵西擊唐蘇州營田副使陳滿
告程曰周師南征唐舉國驚擾常州無備易取也會唐
主下詔撫安江隂吏民滿復言周詔書已至趣出兵程
為言于忠懿王期勒兵以出元徳昭曰唐大國未可輕
若我入唐境而周兵未至誰與併力能無危乎程固争
以為時不可失王卒從程議而程以異議故復不能無
望于徳昭於是陽激将士怒以為元丞相不欲出師且
從㬰將士以擊徳昭為辭王匿徳昭府中而捕言者頗
急嘆曰方出兵而士卒欲擊丞相何不祥也程廼督鮑
修讓羅晟而去二人者素與程不相能至是程抑之甚
愈忿怒當唐兵薄晟營晟不力戰敵遂直趣程帳程大
敗僅以身免王怒悉奪程官而程自是屈矣先是程在
東越以父廕不事苦學有謂程曰觀子骨法與羣儒𩔖
但恨他日登將相不長談論耳程自是頗勤學文穆王
時西府院官騰攜者常夢程化為赤龍望南方而去擕
因語夢於人曰呉氏子非我所測也及為福州始驗其
兆乾徳初程夢一羽人布䇿于前曰計子之筭而所遺
者三後三年程卒年七十有三王命復原官諡曰忠烈
裴堅字廷實湖州人父光庭累官至中書令有術士張
景嵗能言休咎輙以紙大書怠字貽光庭不旬日果貶
台州刺史大有政聲堅幼而明敏善屬文及長有知人
之鍳事文穆忠遜忠懿諸王多善政條教有方累官禮
部尚書中書令拜吳越國丞相廣順二年九月甲寅卒
年五十六諡曰文憲
沈虎子仕忠懿王為丞相王受宋命攻江南之常州虎
子諫曰江南國之藩蔽今大王自撤其藩蔽将何以衛
社稷乎王不從卒進兵㧞常州已而虎子隨王入宋授
(闕/)　　　終于其位(按張端義貴耳録曰呉越王入朝/時宋太祖謀下江南王許以舉兵)
(援助歸語其臣沈倫倫云江南是兩浙之藩籬藩籬撤/堂奥豈得安也大王指日納土矣通鑑作丞相沈虎子)
(之言今/從之)
論曰徳昭當倉卒之際竢覲新君克定大寳可謂安社
稷臣矣程奏㨗閩徼有武功焉毘陵之役義昧和衷輿
尸辱國何前後之較殊邪堅雍容廟堂政有體要虎子
懐虞虢之憂進唇齒之論雖時勢畧與古異其説固不
可易也
　　鮑脩讓　　曹杲　　　沈韜文　　陸超
　　杜叔詹　　劉彦琛　　俞公帛　盛豫
　　林克己　　司馬球　　孫顯忠
鮑脩讓君福子也少寡言語治軍嚴整有法度累官上
直指揮使遷衢州刺史天福十二年為戍将䕶李孺贇
于福州孺贇叛脩讓隨殺之傳首杭州顯徳三年從呉
程攻常州以應周世宗之師建隆元年知福州彰武軍
事復改上直諸軍都鈐轄使同參丞相府事卒
曹杲真定人文穆王時官金華令會婺州兵叛杲以計
平之就擢本州刺史忠懿王朝宋杲填撫國中即城隅
浚三池引湖水入城以通舟楫王歸嘉其功賜池名曰
湧金立石池上(順存録云湧金池乃守将曹杲引西湖/水為池吳越王元瓘書三字刻石識其)
(旁今從/西湖志)納土後宋授杲威逺軍節度使無何卒見神于
豐豫門有反風滅火之異土人立祠肖象迄今嵗祀不
絶
沈韜文湖州人父攸常州刺史韜文性介潔好學能屬
文(闕/)　王時為元帥府典謁參畫軍務時時有所禆益
累官左衛上將軍改湖州刺史甚有清名
陸超錢塘人(闕/)　王時以功擢衢州刺史有惠政衢人
多稱之
杜叔詹秦人也開寳中繼孫承祐為平江軍節度使仁
惠循良興賢愛士常重建孔子廟以鼓厲學者已又除
静海軍節度使忠懿王納土歸宋叔詹授户部尚書
劉彦琛安國人也為忠懿王将多戰功官衢州刺史卒
于官因葬其地(子仁祚有志節忠懿王降宋宋常求諸/有功于呉越者録其官仁祚竟辭以疾)
(不徃/仕)
俞公帛杭州人(闕/)　　王時官户部尚書董營田使者頗
著異績道婺州愛義烏土風遂家焉其後代有聞人
盛豫餘杭人事忠懿王授檢校太傅奉使于宋由汴京
歸人曰盛太傅無憂色吾屬安矣歸宋後卒贈太師二
子京度(又沈陵武康人官奉國軍鎮遏使沈承慶錢塘/人官營田使入宋改大理寺丞亦與豫同時)
林克己錢塘人忠懿王時官通儒院學士博洽善文章
宋隱士逋即其孫也
司馬球仕(闕/)　王以御史中丞為崑山鎮遏使因家焉球有
捍禦功邑人頗稱述之後子孫隠居不仕止稱馬氏云
孫顯忠錢塘人事(闕/)　王為名將金沙灘有履泰將軍
廟即其人也(宋嘉熈中禱雨/有騐封天澤侯)
　　黄彛簡　　沈承禮　　孫承祐　　崔仁冀
黄彛簡字明舉福州人父延樞為閩太祖從事甚被親
遇閩惠宗以女妻之忠獻王得福州延樞来降署光禄
卿彛簡少孤好學為王子惟治明州判官有聲開寳初
宋加忠懿王功臣號王使彛簡謝宋將歸太祖謂彛簡
曰歸與元帥言朕已於薰風館外建禮賢宅以待李煜與
元帥今煜崛强不朝吾將討之元帥助我乎無為他謀
所惑俟江南平可暫来見保無他阻朕執圭幣三見於
天豈敢自誣彛簡歸語忠懿王未幾隨王入朝授從官
為王掌書記後改王淮海國王又封許王彛簡皆為其
府判官加倉部員外郎累遷檢校秘書監平江節度副
使彛簡能文尤工詩老而不輟以壽終
沈承禮湖州烏程人武肅王辟置幕府署處州刺史文
穆王妻以女除府中右職出為台州刺史忠獻王時以
承禮掌親兵忠懿王襲位命知威武軍節度使宋師征
江南忠懿王以為兩浙諸軍都鈐轄使率水陸數萬人
助平常州因攻潤州城中兵夜出焚外栅諸将皆欲馳
救承禮曰兵法擊東南而備西北此之謂也命士卒皆
擐甲蓐食堅壁不動他壘不設備者悉驚擾獨承禮所
部敵人不敢窺焉丹陽平遂從宋師攻金陵時冬至軍
中皆聚飲承禮謂将士曰城中以我節序必燕享備我
怠矣宜出不意以圖之廼召敢死士干人爇火薄城下
陷其東門士多攀壘而登江南遂降宋録功授海寧軍
節度使(一云真授/福州節制)太平興國中王獻地徙承禮鎮宻州
八年卒年六十七太宗廢朝二日贈太子太師中使䕶
葬初秦王廷美之敗宋有司按驗忠懿王與王世子惟
濬孫承祐陳洪進常有贈遺獨承禮無焉
孫承祐杭州錢塘人忠懿王納其女兄為妃因擢處要
職累遷浙江東道塩鐵副使鎮海鎮東兩軍節度副使
知静海軍節度事開寳初官鎮東鎮海等軍行軍司馬
隨世子惟濬入貢于宋宋太祖詔授光禄大夫檢校太
保未幾忠懿王署為中吳軍節度使七年王復遣承祐
貢于宋太祖賜襲衣玉帯鞍勒馬黄金器五百兩銀器
三千兩雜綵五千匹且令諭㫖於王將有事於江表已
而從王克常州功居多會宋詔改中呉為平江即授承
祐鎮平江軍太平興國初王盡獻呉越地徙承祐泰寧
軍節度使五年從幸大名留知府事雍熈二年改知滑
州數月卒贈太子太師承祐在浙日慿藉親寵恣為奢
侈毎一燕會殺物命千數家食亦數十器方下箸設十
銀鑊搆火以次薦之常饌客指其盤曰今日南之蛑蝤
北之紅羊東之鰕魚西之嘉粟無不畢備可云富有小
四海矣又用龍腦煎酥製小様驪山復千金市石緑一
枚治為博山香爐峯尖上作一暗竅出煙呼曰不二山
忠懿王常以大片生龍腦十斤賜承祐承祐即對使者
索大銀爐作一聚焚之曰聊以祝王壽其豪貴如此後
歸宋扈從太宗北征以槖駞負大斛貯水飬魚自隨至
幽州南村落間日已旰西京留守石守信與其子駙馬
都尉保吉諸人尚未朝食適遇承祐即延所止幕舍中
膾魚具食窮極水陸人皆異之承祐少時嘗夢人以蓍
草一本增其一而授之既寤語所親曰大衍之數五十
其用四十有九今增其一我壽止于此乎果五十而終
子誘仕宋駕部郎中出為淮南節度行軍司馬
崔仁冀字子遷錢塘人也少篤學有文采事忠懿王為
通儒院學士王罷沈虎子政事以仁冀代之宋太祖常
諭忠懿王入朝仁冀告王曰主上天資英武所向無敵
保族全名上䇿也王然之太平興國二年王在汴京㑹
陳洪進納土王疏言願罷所封呉越國王及天下兵馬
大元帥職名宋太宗優詔不許仁冀復從㬰王曰朝廷
意可知大王不速納土禍且至左右争言不可仁冀厲
聲曰今已在人掌握中去國千里惟有羽翼廼能飛去
耳王遂决䇿奉境内十三州一軍八十六縣闕下太宗
以仁冀歸誠功授淮南節度使累擢衛尉卿判大理寺
移知撫州卒先是有侍郎鮑約者頗從㬰忠懿王納土
而同官胡毅劉䩨俱力言不可及王歸宋約竄處海上
王使人以詩追之云東遐追兮西遐追鮑約何如罷釣
歸迄今有遐追廟焉
論曰宋藝祖兄弟繼興龍飛虎變削平羣雄中原混一
太陽出而爝火熄固知帝王自有真也諸臣力贊歸誠
臣主俱榮不可謂不知幾焉以視金陵拒敵番禺稱戈
蓋不無順逆勞逸之異矣
　　余萬頃　　江景防　　陸崇扆
余萬頃字九疇睦州人事忠懿王為武林檢校察諸軍
事左右親軍靡不畏憚國亡入宋遷侍御史有言無隐
人目為殿上虎改授户部侍郎榮禄大夫卒萬頃從子
元嘉亦仕忠懿王至宋累遷賜緋魚袋中奉大夫
江景防字漢臣常山人事忠懿王官侍御史當五代時
呉越以一隅捍四方費用無藝其田賦市租山林川澤
之税悉加故額數倍宋既平諸國賦税恒仍舊籍以為
㫁忠懿王入朝景防以侍從當上圗籍歎曰民苦苛歛
久矣使有司仍其籍民困無已時也吾寧以身任之遂
沉圗籍于河詣闕自劾所以亡失状宋太宗大怒欲誅
之已而謫沁水尉遂屏居田里以卒未幾太宗命右補
闕王永均吳越田税舊率畆税五斗永更定為一斗其
減税之由人以謂實兆端于景防沉籍云景防子孫後
相繼擢正科者四十人貴顯不絶(宋侍御躋溥輔臣/萬里皆景防之裔)
陸崇扆其先吳郡人後徙福州侯官縣父景遷仕忠懿
王為驍騎上將軍檢校太傅崇扆累官威武軍觀察推
官有能名從忠懿王歸宋官至殿中丞
　
　
　
　
　
　十國春秋卷八十七
欽定四庫全書
　十國春秋卷八十八
　　　　　　　　　　　　　檢討吳任臣撰
吳越十二
　列傳
　　吳仁璧　　方昊　　　孫邰　　石延翰
　　宋榮　　　嚴永　　　范賛時
吳仁璧字廷寶蘇州人也一曰秦人少習星緯黄白家
言唐大順中登進士第已而入浙家貧常佯狂乞于市
武肅王聞其名待之客禮叩以天象仁璧辭非所知欲
辟幕職又以詩固辭及秦國太夫人薨具禮幣請為墓
銘仁璧堅不肯屬草武肅王大怒投仁璧于江中死有
詩一卷行世先是仁璧學于廬山道士數年道士曰能
學仙乎仁璧固陳求名之志道士曰一第猶拾芥耳但
他年勿干英雄至是遂驗仁璧有女年十八能詩精于
天官之學居恒戒仁璧慎出入無罹羅網及仁璧被繫
女泣曰文星失位大人其不免乎未幾王併沈之東小
江
方昊字太初青溪人昊生于唐末唐亡恥非所仕遯隠
岩谷中武肅王常招之不肯往聚徒講學于上貴精舍
以終其身鄉人化之稱為靜樂先生
孫邰明州奉化人也自幼負氣岸博學髙才唐末為左
拾遺朱全忠簒唐著春秋無賢人論即脫冠裳服布衣
歸隠于奉化山著書紀年悉用甲子以示不臣之義
石延翰明州人父渝兄延俸皆應辟用顯貴延翰獨恥
仕强藩隠居沃洲山白雲谷以書史自娛後贈白雲先
生
宋榮婺州義烏人隠居本州覆釜山下通尚書春秋廣
順中忠懿王累徴不就學者私諡曰文通先生
嚴永温州永嘉人也初仕南唐歴顯官一日避地歸藏
衣冠于平陽青華山穴中為人傭作自給使者以(闕/)
王命物色得之永不得已于穴間取衣冠以行已復遯
去不知所之士名其處曰嚴公岩
范賛時蘇州人父夢齡與廣陵王子文奉交善官中吳
軍節度推官賛時博洽善著書所輯資談六十卷世多
藏弆之(一云文奉之客/著資談三十卷)子墉事忠懿王有能名國亡隨
王入宋終武寧軍掌書記(按宋臣范仲/淹即墉子)
論曰吳仁璧不草王母墓銘或譏其太過鮮周身之哲
而余謂不然匹夫有志終始不移士讋富貴而囁嚅侯
王前者比比已若仁璧可不謂烈哉方孫石嚴髙蹈巖
谷宋范怡情墳典其人咸有足多者焉
　　毛勝
毛勝字公敵晉陵人也仕忠懿王為功徳判官性善詼
諧喜雅謔自以生居水國饜享羣鮮號天饞居士又以
地産魚鰕海錯四方所無因造水族加恩簿假以滄海
龍君之命品叙精竒文章典贍其辭曰令咨爾獨步王
江殊(江瑶之/文名)鼎鼐仙姿瓊瑶紺體天賦巨美時稱絶佳
宜以流碧為靈淵國追號玉桂仙君稱海珍元年令章
丘大都督忠美侯滄浪頭(章/舉)隠浪色竒八甌稱最杜口
中郎將白中隠(車/螯)負乃厚徳韜其雄姿殊形中尉兼靈
甘尹淡然子(蚶/菜)體雖詭異用實芳鮮玉徳公季遐(鰕/魁)純
潔内含爽妙外濟滄浪頭可靈淵國上相無比白中隠
可含珍大元帥豐甘上柱國兼脆尹淡然子可天味大
將軍逺勝王季遐可清綃内相頡羹郡王令多黄尉權
行尺一令南寵(蠘/)截然居海天付巨材宜授黄城監逺
珍侯復以爾專盤處士甲藏用(蝤/蛑)素稱蠘副衆許蟹師
宜授爽國公圓珍巨美功臣復以爾甘黄州甲杖大使
咸宜作解藴中(蟹/)足材腴妙螯徳充盈宜授糟丘常侍
兼美君復以爾解微子(彭/越)形質肖祖風味專門咀嚼謾
陳當寘下列宜授爾郎黄少相令合州刺史仲扄(蛤/􁈷)重
負雙宅閉藏不發既命之為含津令陞之為慤誠君矣
粉身功大償之實難宜授紫暉將軍甘鬆左右丞監試
甘圓内史令靈蛻先生(文/)外無排脇之皴内無鯁喉之
亂宜授紅鐺祭酒清腴館學士令惟爾清臣鱸銷酲引
興鮮鬛之鄉宜授撜虀録事守招賢使者令珍曹必用
郎中時充(鰣/)鐺材本美妙位無髙宜授諸衙効死軍使
持節雅州諸軍事令惟爾白圭夫子(鱭/)貌則清臞材極
美俊宜授骨鯁鄉令甘鼎(黿/)究詳爾調鼎之材嚥舌潮
津宜封醉舌公令甲拆翁(鼈/)挾彈于中巧也負擔于外
禮也介胄自防不間寒暑智也歩武懦緩不踰規繩仁
也故前以擐甲尚書榮其跡顯其能宜授金丸丞相九
肋君令長尾先生(鱟/)惟呉越人以謂用先生治醬華夏
無敵宜授典醬大夫仙衣使者令元鎮(石/首)區區枕石子
孫徳甚富焉宜授新美舍人令和羮長朱子房(石決/明)酒
方沈酣臭薰一座挑筋少進神明頓還至于七孔賦形
治目為最宜授懐寄令使令甘盤校尉(烏/賊)吐墨自衛白
事有聲宜授噀墨將軍令元介卿(龜/)爾卜灼之効吉㓙
了然所主大矣宜授通幽博士令惟爾借眼公(水/母)受體
不全兩相藉賴宜授同體合用功臣左右衛駕海將軍
令藏珍(真/珠)照乗走盤厥價不貲班布(玳/瑁)裁簮製器不在
金銀珠玉之下藏珍宜授圎輝隠士班希宜授㸃化使
者令房叔化(牡/蠣)粉厠湯丸裹䕶丹器屈突通(梵/響)振聲逺
聞可知佛樂阮用光(砑/光)運體施功物皆滑瑩維幼文(珂/)
𩔖乎貝孫㸃綴鞍勒粲然可觀小有文采叔化可豪山
太守樂藏監固濟突通可曲沃郎梵響參軍攝玉塔金
舍用光可檢校大輝光宜充掌書紀幼文可馬衣丞令
惟爾田青(螺/螄)微藏淺味無所取材世或烹調以為怪品
申潔(蛙/)蒼皮癮疹矮股跳梁江伯彛(鱁/鮧)宋帝酷好鰾則
别名屯江小尉(江/㹠)漁工得雋亦號甘肥田青授具體即
申潔宜授濟饌都護行水樂令伯彛宜授宋珍都尉南
海詹事屯江小尉宜授追風試湯波太守令以爾錦袍
氏(鱖/)骨疎肉𦂳體具文章宜授蘇腸御史仙盤遊奕使
以爾李本(鯉/)三十六鱗大烹允尚宜授跨仙君子世美
公以爾鮮于羮(鯽/)砍鱠精妙見稱杜陵宜授輕薄使銀
絲省饜徳郎以爾楚鮮(白/魚)隐釡沈糟價傾淮甸宜授傾
淮别駕以爾縮項仙人(鯿/)鬼腹星鱗道亨襄漢宜授槎
頭刺史以爾食寵侯(鱘/鰉)支節班駁標致高爽宜授添厨
太監以爾單長福(鱓/)曲直靡常鮮載具美宜授泥蟠掾
以爾管統(蔥/管)省象菜伯可偹煎和宜授長白侯同盤司
箸局平章事以爾偹員居士(東/崇)腥粗無狀見取俗人宜
授錬身公子以爾唐少連(崇/連)池塘下格代匱充庖宜授
保福軍節度使令黄薦可(河/㹠)爾澤嫩可貴然失於經治
敗傷厥毒故世以醇疵隱士為爾之目特授三徳尉兼
春榮小供奉令新餐氏(鰒/)爾療饑無術清醉有村莽新
妖亂臨盤肆餐物以人汚百代寧洗爾之得名累有由
矣宜特補輔庖生令葢頑生乎泥沙薄有可采宜授表
堅郎
　　葉簡　　　李咸　　　朱景環　　顧規
　　目醫　　　喻皓
葉簡不知何郡縣人善占候尤精風角武肅王辟居幕
中徐綰許再思之亂王在龍泉聞變召簡筮之簡曰賊
無如我何王曰淮人將同惡乎簡曰淮人不来宣城當
濟賊耳然宣城亦當敗于明年今不足慮如期皆驗天
寳元年五月有旋風南来遶案三匝王召簡問曰此何
祥也簡曰法應楊渥死速遣弔祭使徃彼當自不爽王
曰生辰使方發寧可便申弔祭簡曰第遣之呉問何由
預知答以貴國動静敝邦皆刻期前定不間毫髮王悉
如其言生辰使前一日至而呉景帝為徐温所弑會次
日弔祭使隨至楊氏左右殊出不意皆驚以為神(又術/士楊)
(知武肅王時亦有竒/驗見陳纂葆光録)
李咸與葉簡同在武肅王莫府徐許之變也王召咸占
之咸曰大王覇業方永但分野小災耳請弗慮不然大
王當有疾王曰寧我有疾豈宜害百姓耶後卒如咸言
天寳十六年梁册王為呉越國王先一日雨雪王召咸
卜以他日咸曰大王雙受封册惟天所相雨雪必霽固
可卜社稷之延永矣武肅王從之即夕果星斗明麗詰
朝遂成禮焉
朱景環筭術神妙天寳中廣陵王元璙鎮中呉軍景環
居盤門驛上書云蒞任後法當三十年安寧元璙以其
説甚逺未之竒也隨命燭爇去至天福子丑間忽憶其
事亟召景環叩之曰筭數定矣願大王計後事已而竟
如其言
顧規者本蘇之玉工也廣陵王元璙常令於便室解玉
元璙數召術士朱景環問奇禽遁甲事規性頴悟時時
竊聴而疏記之一日以所記質于景環景環授以學規
因盡得其傳忠獻王常欲親饗五廟規上書輙言翌日
漏下五鼓之前利耳必欲用寅則杜門在南不可出入
詰朝王以寅時出車于南門會鎻牡有忤久之不能啓
遂破鑰而出由是知名忠獻王擢為軍師
目醫胡某者不知所從来自云累世療内外障眼鍼法
獨神武肅王末年患目疾召使治之醫曰目易治耳然
大王非常人殆天所以為大王患者若療之是違天也
恐無益於壽王曰吾起身行伍跨有方靣富貴極矣但
得兩眼見物為鬼不亦快乎既而應手豁然王喜賜物
以萬計醫不受明年王果薨
喻皓有巧思(闕/)　王常于杭州梵天寺建七級木塔方
登數層而塔動不止匠師宻訪于皓皓曰此易耳但逐
級布板訖傅以實釘則塔定不揺矣國人服其精練
　　徐綰　　　陳詢　　　陳璋　　　髙澧
　　胡進思
徐綰故孫儒將也儒死綰帥士卒来奔武肅王愛其驍
勇以其兵為中軍號武勇都而署綰為右都指揮使行
軍司馬杜稜常切諫之請以士人代武肅王不許天復
二年武肅王廵衣錦城命綰帥衆治溝洫副使成及頗
聞士卒怨言請罷其役復未之許也已而武肅王臨饗
諸將綰謀於坐中作亂不果稱疾先出武肅王恠之居
數日命綰將所部先歸杭州及外城綰縱兵焚掠而左
都指揮使許再思者以迎候兵應之進逼牙城王子傳
瑛及其將馬綽陳為潘長等閉門拒敵武肅王歸至北
郭門不得入成及代武肅王與綰戰斬首百餘級綰退
屯龍興寺王乃得微服入城遣馬綽王榮杜建徽等分
屯諸門復使顧全武詣廣陵説呉武帝且以子為質綰
果召田頵于宣州會吳武帝趣頵還頵取武肅王錢百
萬質文穆王而歸綰與再思皆隨頵至宣州後頵敗吳
獲綰載以檻車歸浙武肅王剖其心祭髙渭
陳詢餘杭人睦州刺史晟之弟也晟在州十八載而卒
子紹權嗣詢黜紹權而自立懼非武肅王所命内不自
安屬徐許之亂廼私通田頵頵敗益懼及王命桐廬縣
𨽻使府且徴軍賦詢遂不聴命天祐二年奔淮南
陳璋者孫儒黨也兵敗降武肅王以從征董昌功遂被
任用稍遷衢州制置使天復初田頵入宼築壘絶徃来
之道募能奪其地者賞以州璋將兵奮擊直據其壘即
日擢衢州刺史赴州時王親餞于江干恩禮加等會徐
綰作亂越州客軍指揮使張洪以綰黨自疑廼率步卒
三百人奔璋璋遽納之未幾丁章叛永嘉宣州田頵使
其下戚滔招之璋復假道以遣王聞之心未善也宻令
衢州羅城指揮使葉讓殺璋事洩璋殺讓以叛陷東陽
犯暨陽自署衢婺二州刺史久之為浙師所逐遂奔淮
南厯官右龍武統軍加平章事死之日所乗馬悲鳴數
月而斃人咸異焉初武肅王命璋城衢州工畢賫圗獻
王王視西門樟樹謂左右曰此樹不入城陳璋當非吾
所蓄也其先見有如此
高澧湖州刺史彦第三子也初彦嘗夢羽人持刀入卧
内驚問其故羽人荅曰来為君之子報數千人寃耳已
而生澧年十三四即酷暴自用及天祐末嗣父職恣行
誅僇好使酒殺人而飲其血旦暮必掠行人食之將吏
侵晨入署多與妻子泣别澧每登消暑樓眺望則州城
東西水陸行人皆絶迹一日召鄉丁為牙軍悉文其靣
衣青衫白袴以緋抹額凡所指令必鞠躬仰首如夜义
狀又與州人約三日盡當黔靣過限者誅澧躬自雕額
塗頰傅之粉既而州人黔畢澧乃稍稍滌去如故形其
狂誖多此𩔖也晚年將敗忽召郡吏議曰我欲盡殺百
姓可乎吏對曰百姓租賦所出殺之供億何辦願求他
可殺者澧黙然是時澧括諸縣之三丁抽一立都額為
三丁軍凡三千餘人會有言其怨望者澧盡集于開元
寺紿曰將饗汝因閉三門之半而納之入者輙殺死將
及半而在外者始覺遂奔逸為亂澧盛怒閉城大索戮
之無遺武肅王惡其兇虐謀治兵問罪澧遂導淮南將
李簡等入其境王遣子傳璙禦之簡等挾澧而遁澧至
淮南屢取倡姬入私室食之竟為淮人所害先是僧如
訥與高彦臨訣退謂衆曰高公將殂我亦當逝葢有白
靣夜叉治此郡矣若輩宜避之俄而澧代其父白靣者
澧故未黥靣也又澧延太常博士丘光庭校書樓中澧
一夕履韈登樓光庭忽囘顧見青靣鬼形者遂大呼頃
之見澧澧宻言曰博士慎勿言呉興人皆以澧為夜义
精云(僧賛寧傳載畧云初湖州南有漁人採捕至一髙/塘蘆葦夾道漁者舍舟百餘步見一大宅登堂一)
(人荷鐵爐炎炎火起呼漁人曰汝勿奔走寄語高澧吾/是黄巢天武誅戮天下為不入湖州藉汝之手速殺之)
胡進思湖州人故屠牛為業已從軍𨽻鎮海軍戲下文
穆王質于宣州田頵所進思與戴惲親隨左右履危機
者數矣文穆王立推舊恩用進思為大將稍遷右統軍
使及忠獻王繼王位王年少進思以舊將自待甚見尊
禮始與闞璠暱恃權專横己又與程昭越宻謀出璠于
外其弄權反復葢天性然也忠遜王嗣立性剛嚴頗狎
侮進思進思不能平會忠遜王大閲水軍賞賜倍于舊
日進思固諫以為太厚忠遜王怒擲筆水中曰以物與
軍士奚多少之限邪進思大恨而退進思常有所謀議
忠遜王數靣折之進思還家設忠獻王位被髪慟哭民
有殺牛者吏按之引人所市肉近千斤忠遜王顧進思
曰牛大者肉幾何對曰不過三百斤王曰然則史妄也
因問進思何能知其詳進思踧踖曰主臣臣昔常從事
于此進思以忠遜王知其素業故辱之益慚恨又進思
初建議遣李孺贇歸閩俄孺贇叛忠遜王切責之進思
益不自安及嵗暮畫工獻鍾馗撃鬼圗忠遜王以詩題
圗上進思見之大悟知王决于殺已矣㑹忠遜王與水
丘昭劵何承訓謀逐進思而承訓反洩之進思進思遂
擁内牙兵錮忠遜王于義和院迎忠懿王立之忠懿王
畏忌進思曲意為之下進思數請除廢王忠懿王不許
進思于是亦内憂懼居無何疽發背卒(南宋襲茂良有/湖州靈昌廟記)
(言胡進思事與正史畧殊附録于此記曰公諱進思字/克開家于霅川容貌雄偉目光如電甫四嵗能讀書七)
(嵗知為文十七嵗舉進士不第毅然棄其業學劍稍結/豪賢知畧邁衆膂力過人從錢武肅王鏐軍中累功拜)
(内衙統軍使兵部尚書左丞長興三年武肅王卒子文/穆王襲位文穆王卒子忠獻王佐襲位忠獻王卒弟倧)
(襲位倧暴戻荒滛公數以直諫見疎懼禍及已乃廢倧/迎其弟俶立之是為忠懿王公嘆曰位將相困偏方此)
(為恨耳老不即去吾族赤矣遂謝病不出王數至第强/起之公以顧命不獲去乃命諸子悉渡江散處台寧間)
(公次子慶因度奉化童公嶺得石樓蓬島之勝始定家/焉公請告歸霅川躬率子弟力稼穡暇則教以經史騎)
(射夫人杜氏亦以紡織率内家底饒裕賑鄉里貧乏及/䘮葬弗能舉者分田廬以安他邑来依者息争訟化姦)
(頑禮俗相讓既又以錢氏自相圗位内難將作不得已/復之杭至公署己聞變時年九十八嵗發疽而殞長子)
(工部尚書璟奉棺歸葬焉鄉父老咸思徳義立祠祀之/祠成鄰人陳什醉舞庭下輙嘔血幾死公子慶再拜得)
(甦醉者降曰姑試耳後過客敬禮莫敢正視遇水旱疾/疫禱之如響宣和間睦㓂方臘起上命童貫為浙江淮)
(南宣撫討之裨將楊可世便道取疾駐兵祠下是夜夢/神告曰我當賛公一戰旦謁祠下乃夢中所見神也兵)
(至睦城見甲兵擁白馬前導大敗賊兵擒臘而歸因奏/其績於朝敕廟額曰靈昌淳熈中父老復請敕賜靈昌)
(廟夫人杜氏贈邢/國夫人官為祀之)
論曰徐綰狼子野心終成亂階豈武肅智出杜司馬下
乎胡進思挾兵廢主為罪之魁獲逭天誅卒死于牖下
幸矣澧肆其凶惡遂墜家聲父子兄弟何忠逆之不侔
邪要性生有固然耳二陳傾危反覆動懐貮心嗚呼難
與言君臣之義已
　
　
　
　
　
　
　
　
　
　十國春秋卷八十八
欽定四庫全書
　十國春秋卷八十九
　　　　　　　　　　　　　檢討吳任臣撰
吳越十三
　　僧文喜　　僧無作　　僧昭　　　僧幼璋
　　僧自新　　僧全付　　僧道怤　　僧靈照
　　僧德韶　　僧行脩　　僧羲寂　　僧延夀
　　僧贊寧　　僧儀晏　　僧彌洪　　僧清聳
　　僧契盈　　僧道潛　　僧希辨　　僧志逢
　　僧願齊　　釋岩　　　僧德倫　　僧彚征
僧文喜嘉興義和鎮人也本姓朱氏七嵗為僧戒律精
嚴往㕘洪州仰山禪師言下頓了久之禮五臺築室千
頃山㑹黄巢之亂避地湖州住仁王院唐光啓三年武
肅王請住龍泉寺已又住聖果表薦賜紫加號曰無着
光化二年又徙居無着院忽告衆曰三界心盡即是湼
槃言訖跏趺而逝塟于靈隱之西塢徐綰之叛田頵縱
兵大掠因發文喜塔肉身如故髪爪盤繞異之武肅王
命禆將邵志重封瘞焉同時有虚受鴻楚從禮惠明諸
僧皆為王所尊禮
僧無作字不用姓司馬氏蘓州人也母戴始妊時夢有
沙門稱徐姓者本住持流水寺欲寄此安居心竊異焉
已而誕無作幼聰頴絶倫乞舍身出家父不許未幾薙
髪参學于閩僧義存深入堂奥武肅王仰重召居明州
因便辭歸留詩云銜恩雖入國辭疾却還山
僧昭通術數大為武肅王所重號曰國師一日昭謁王
有宫中小兒嬉于側墜錢數十文王令之曰速収恐人
踏破汝錢昭笑曰汝錢欲踏破須是牛方可後忠懿王
舉族入宋因而國除王生年為丑是牛踏錢之應云
僧幼璋故唐相國夏侯孜從子也大中初年孜出鎮廣
陵幼璋方七嵗隨行遊慧照寺聞誦法華經堅求出家
咸通十二年至江陵騰騰和尚戒曰若徃天台尋静而
棲遇安即止未幾值憨憨和尚撫而記曰汝却後四十
年有巾子山下菩薩王於江南當此時吾道昌矣幼璋
尋抵天台山於静安創福唐院其言頗驗已又住隱龍
院天祐三年武肅王遣使童建賫衣服香藥敦延西府
署志德大師館于功臣堂日親問法幼璋請每嵗于天
台山建金光明道塲大㑹諸郡久之將辭歸王即于府
城建瑞龍院(文穆後改/為寳山院)祈請開法是時禪門興盛復與
懸記相應寳正四年四月乞墳塔于王王乃命陸仁章
於西關選勝地創院改天台隱龍為隱迹塔畢幼璋入
府辭王屬以䕶法遂尅期逝焉
僧自新故異僧也常衣楮衣住廣徳山院天寳間淮南
將李濤將宼衣錦軍文穆王奉命為應援使將兵禦敵
至其地衆皆遁去而自新巋然晏坐軍中問其故曰左
右皆兵耳去將安適時文穆王在衆中衣服與士卒伍
自新忽斂衣致敬與語久之及文穆王還載與俱歸從
容問當時何以見識曰㣲僧無他術但覩公骨法非常
確似咸通皇帝御容故幸得一識也又有日者視文穆
王曰此人手刅百人當大貴其術與自新𩔖
僧全付㑹稽人隨父為估客至豫章聞禪會之盛求出
家遂抵宜春仰山禮南塔已而還東府文穆王特加禮
重賜紫方袍不受改賜衲衣號純一禪師全付曰吾非
飾詞恐後人效吾而逞欲耳天福二年東府戎將為闢
雲峰山建院名曰清化開運中坐亡有大風振林木逾
時乃定
僧道怤字順德永嘉陳氏子也六嵗不茹葷親黨强啖
以枯魚輒吐去因薙髪于本州開元寺既而抵閩謁雪
峰禪師玅契宗㫖時謂之小怤布衲歸住東府鏡清寺
倡雪峰之法學者奔凑副使皮光業辭學宏贍屢擊難
之退謂人曰怤師之高論人莫窺其極也文穆王命主
天龍寺後創龍册寺延請居焉天福初示滅塔于龍册
山
僧靈照高麗人初入閩中得雪峰禪師玅㫖平居惟一
衲服勤細事閩人謂之照布衲已而來居杭之龍華寺
天福中卒于大慈山
僧德韶處州龍泉陳氏子也母葉常夢白光觸體因而
有娠及誕生尤多奇異年十五有梵僧見之推其背曰
汝當出世塵俗中無置汝所也廼薙髪受滿分戒於開
元寺一日造龍牙禪師居遁問天不葢地不載此理如
何居遁曰合如是德韶惘然已又見僧文益平生凝滯
渙若氷釋是時文益立法眼宗謂德韶曰汝向後當為
國王所師大𢎞吾道行矣自愛于是遊天台觀智者遺
蹤如故居德韶與智者同姓時謂之後身開運時忠懿
王鎮台州德韶語王曰他日為覇主無忘佛恩又曰此
地非君治所當速歸國城否則不利矣王急歸果有胡
進思之變及襲位迎德韶入杭州尊為國師德韶説法
簡要絶去支蔓常曰眼中無色識色中無眼識眼識二
字俱空何能令見色是眼其立説多此𩔖也開寳四年
山頂西峰忽摧聲震一山德韶曰吾非久矣明年六月
大星殞于峰頂林木變白德韶乃示疾於蓮華峰㕘問
如常未幾集衆言别跏趺而逝
僧行脩泉州人本陳氏子生而異香滿室長耳垂肩迨
七嵗猶不言或曰瘂邪忽應聲曰不遇作家徒撞破煙
樓耳長遊方外至金陵瓦棺寺祝髪受具㕘雪峰義存
武肅王天寳時行脩至四明山中獨棲松下説法天花
紛雨又趺坐龍尾巖結茅為葢百鳥銜花飛繞寳大元
年來杭之法相院依䂖為室禪定其中乏水給飲卓錫
岩際清泉迸出乾祐初忠懿王以誕辰飯僧永明寺行
脩徧體疥癩徑據上座王見大不敬遣之去齋罷僧延
夀告王曰長耳和尚定光佛應身也王趣駕㕘禮行脩
黙然但云永明饒舌俄頃跏趺而化久之益脂膚津澤
爪髪復長月必三净寺僧恐其久而毁也乃髹塗其骸
體後賜號宗慧大師(又武林梵志言行脩幼勤課誦雪/峰存公曵其耳至于肩入城士女)
(每牽其耳結于頥間脩惟黙笑或勸脩福能遮百醜永明/夀語錢王此定光佛脩聞之曰彌陀饒舌遂坐化云云)
僧羲寂居天台國清寺善𢎞教法忠懿王常閲永嘉集
有同除四住此處為齊若伏無明三藏之句不曉其義
馳問國師徳韶徳韶曰羲寂必解此語王乃召羲寂詰
焉羲寂曰此智者大師妙𤣥中文時遭安史兵殘近則
㑹昌焚毁中朝教藏殘闕殆盡今惟海東高麗闡教方
盛全書在彼王即遣國書贄幣使高麗求取一家章疏
高麗君乃命國僧諦觀報聘以天台教部還歸于我諦
觀既至禀學羲寂于螺谿之上王為建定慧院賜羲寂
號净光大師東還教藏悉付于羲寂未幾卒追謚九祖
釋典又言羲寂甞語德韶智者之教惟新羅有善本願
藉大力致之德韶以聞忠懿王乃遣使航海傳寫而還
所𫝊與此畧異
僧延夀字冲立本姓王餘杭人也七嵗誦法華經七行
俱下羣羊有跪聽者年十六時文穆王鎮餘杭延夀獻
齊天賦衆咸欲官之至二十八嵗為華亭鎮將以官錢
放生坐死文穆王赦之聽其出家衣不繒纊食無重味
久之住天台智者巖習定有斥鷃巢于衣裓禪觀中見
觀音以甘露灌其口遂獲辨才已謁僧德韶聞墮薪而
有悟德韶謂曰汝與元帥有縁他日大興佛事建隆元
年忠懿王重剙靈隱寺命延夀主其事後遷永明道塲
以心為宗以悟為㫖度弟子一千七百人著宗鏡録一
百卷期每日行一百八善又註心賦一卷著抱一子若
干卷有云寧作心師不師於心又云數盡則羣有皆虚
名廢則萬象自畢賜號智覺禪師開寳八年卒謚曰永
明宗照太師延夀聲被異國高麗王常投書問道執弟
子禮奉金絲織成伽梨水晶數珠金澡瓶等遣僧三十
六人親承印證相繼歸國各化一方
僧贊寧本姓高氏其先渤海人隋末徙居徳清縣祖琄
父審皆隱徳不仕寳正中捨身杭州靈隠寺為僧(一云/出家)
(祥符/寺)已而入天台山受具足戒習四分律通南山律著
述毘尼時人謂之律虎(王禹偁通慧大師文集序云文/穆王時大師聲望日隆文學益)
(茂時錢氏公族有若忠懿王俶宣徳節度使偡奉國節/度使億越州刺史儀金州觀察使儼故工部侍郎昱與)
(大師以文義切磋時浙中士大夫有若衛尉卿崔仁兾/工部侍郎慎知禮内侍致仕楊惲與大師以詩什倡和)
(又得文格于光文大師彚征受詩訣于前進士龔霖由/是大為流軰所推時錢塘名僧有若契凝者通名數一)
(支謂之論虎常從義者文章俊健謂之文虎/大師多毘尼著述謂之律虎故時稱四虎焉)遂署監壇
又為兩浙僧統是時江潮或溢出石塘贊寧與延夀建
塔于江干鎮之(小麦嶺有/贊寧塔)潮由是復循故道太平興國
三年忠懿王入宋贊寧奉舍利真身墖以朝太宗聞其
名召對滋福殿賜紫方袍尋賜號曰通慧(時宋帝常幸/相國寺問贊)
(寧曰朕見佛當拜乎對曰現在佛/不拜過去佛宋帝大喜遂為定禮)命充翰林史館編修
纂高僧𫝊三十卷内典集一百五十卷外學集四十九
卷聽歸杭州舊寺居無何徵入汴京住天夀寺参知政
事蘓易簡奉詔撰三教事迹奏贊寧與太乙宫道士韓
徳純分領其事制署左街講經首座至道元年知西京
教門事咸平元年充右街僧録年八十餘卒謚曰圓明
大師塟龍井贊寧愽物多識辨説縱横徐鉉仕江南日
常襆被入直澄心堂至飛虹橋馬輙不進裂鞍斷轡掣
韁却立鉉遣信諮贊寧贊寧曰下有海馬骨水火俱不
能毁惟漚以腐糟隨毁者是也鉉斸土果得巨獸骨若
段柱然積薪焚三日不動以腐糟漚之遂爛焉徐知諤
得繪牛一軸晝則嚙草欄外夜則歸卧欄中持以獻江
南後主後主馳驛貢宋太宗羣臣無能辨其理者贊寧
曰南倭海水或减則灘磧㣲露倭人拾方諸蚌腊中有
餘涙和色著物則晝隠而夜顯沃焦山或風橈飄擊有
石落海岸得之滴水磨色染物則晝明而夜晦此二形
殆二物所繪也羣臣以為無稽贊寧曰事載張騫海水
異物記公等特未見耳後杜鎬檢三館書目果於六朝
舊本得之贊寧又著通論有駁董仲舒難王充斥顔師
古證蔡邕非史通等説及筍譜物𩔖相感志諸書王禹
偁深嘆服之年七十八與至道九老㑹王處訥常推其
禄命曰師病孤貧法無貴夀喜生時正得天貴臨門贊
寧曰母謂我生時武肅王往衣錦軍拜塋過門雨作駐
于茅簷甚乆此其應也(按王禹偁序云母周氏以梁/貞明七年己卯生師于金鵞)
(山别/墅)
僧儀晏湖州許氏子也生於唐乾符三年誕育之時異
香滿室紅光如晝光啟中隨父某鎮信安强為娶婦儀
晏不從遂遊歴諸方已而省父母歸舍舍旁陳司徒廟
有凜禪師像儀晏徃瞻禮遽失其所在一日湖州守展
祀祠下見儀晏入定于廟後叢竹間蟻蠧其衣敗葉沒
䏶或者云是許鎮將子也自是詣括蒼参僧徳嚴遂薙
髪焉常摘桃山間浹旬不歸忽見攀桃倚石泊然在定
開運中遊江郎巖覩石龕謂弟子慧興曰予入定此中
汝當壘石塞門勿以吾為念慧興如所戒明年啓視儀
晏素髪被肩胷尚煖徐自定起了無異容已復回信安
烏巨山侍郎慎知禮鎮衢州命僧守榮詰其定相儀晏
殊不與辨守榮禮像得舍利數枚歎曰晏公真不可以
淺鮮測也忠懿王一夕夢師來見遣使圖像至適王患
目疾展像作禮隨雨舍利目疾頓瘳因賜號開明禪師
宋太宗召入對便殿從容言禪定事深契上㫖久之得
請還山淳化元年卒夀一百五十嵗
僧彌洪夙有道行開運元年結庵于杭州煙霞洞口遇
神人指曰山後有勝蹟何不顯之彌洪尋于洞内見石
刻羅漢者六遂䖍祀之已而彌洪死忠懿王一夕夢僧
告云吾兄弟一十八人今方有六王盍為我聚焉王夢
覺命侍臣訪至洞遂補刻一十二像以符所夢云
僧清聳福州人也初参法眼禪師文益文益謂曰滴滴
落在上座眼裏清聳初不喻㫖後因閲華嚴經感悟止
明州四明山卓庵節度使王弟𢎞億執師事之禮忠懿
王命于衣錦軍兩地開法景後居國城靈隱上寺署了
悟禪師開寳四年忠懿王閲華嚴經因詢天冠菩薩住
處大㑹高僧無有知者清聳習聞其處遂遣使至閩支
提山得華嚴經八十二本髣髴見天冠千軀金燈四耀
隨奏王捐金建寺鑄天冠銅容循海而來㑹颶風作舟
人以半沉水及抵寺其半投水者已至國人莫不異之
僧契盈閩人通内外學常遇仙教以絶三彭之法三彭
者三尸也廣順中來居杭之龍華寺賜號廣辨周智禪
師契盈性尤敏速一日侍忠懿王遊碧波亭時潮水初
滿舟楫輻凑望之不見其首尾王喜曰吳越國去京師
三千里誰知一水之利如此邪契盈荅曰可謂三千里
外一條水十二時中兩度潮時人稱為駢切時江南未
通兩浙貢賦率由海逹青州故云
僧道濳河中人也本姓武氏少詣臨川僧净慧一見以
為法器曰吾道東矣已又謁法眼禪師文益文益曰子
向後有五百毳徒為王侯所重尋結廬衢州古寺閲大
藏經顯德初忠懿王迎入西府受菩薩戒賜號慈化定
慧禪師居慧日永明院道濳常欲從忠懿王求羅漢銅
容未白也王忽夢十八巨人隨行(五燈㑹元作/十六尊者)明日道
濳以請王奇而許之仍于道濳賜號中加應真二字以
表異焉道濳坐永明時登堂問法者恒五百人文益之
言至是遂驗
僧希辨蘓州常熟人(一曰忠懿/王子疑非)幼出家禮本邑僧啓祥
落髪具戒已而詣楞伽山聽講僧律尋謁天台受心印
與同時德韶齊名乾德初忠懿王命住東府清泰院署
慧智禪師大平興國初王入覲于宋希辨隨寳塔至見
太宗滋福殿大加慰諭賜紫衣號曰慧明端拱中乞還
頒御製詩及御書急就章逍遥詠秘蔵銓太平聖惠方
一百三十卷以寵之創浮屠于常熟山院凡七級高二
百尺
僧志逢餘杭人也通貫三學了逹性相顯德時結茅于
五雲山一日晏坐忽有神人跽于前志逢問曰若為誰
曰䕶戒神也志逢因言吾患宿愆未殄汝知之乎曰師
有何罪惟傾棄滌缽水亦小過耳言訖而隱志逢自是
盡飲滌器水積久成脾疾十載乃愈大將凌超特創華
嚴道塲曰静慮庵延主席焉乾德初忠懿王召賜紫衣
為築雲棲寺居之雲棲塢素多虎志逢每擕大扇乞錢
買肉飼虎虎遇之輒馴伏故世稱伏虎禪師一號大扇
和尚後謚曰普覺是時又有僧紹巖號了空大智常照
禪師僧清昱賜號圓通妙覺禪師僧支蟾賜號慈悟禪
師(又報恩禪師姓蔣氏命住/資崇院盛講𤣥妙正宗)僧行明延住六合寺僧慧
居命主龍華寺僧永安令居報慈寺餘不具述
僧願齊姓江氏錢塘人初與忠懿王参天台德韶尋往
遊雁蕩山結廬平陽縣常登坐或問夜月舒光碧潭無
影願齊曰何為弄影其人趨西立又曰不惟弄影無乃
怖頭王甚欽重之為建普照道塲以平陽一鄉之賦贍
焉
釋岩居錢塘湖心寺專誦法華經期滿萬部得生净土
㑹有蓮華生陸地岩誓焚身以畣西方三聖忠懿王力
止之一日忽見蓮華光照體越三日欣然坐逝
僧德倫永嘉人世稱錐刀尊者常以錐刀自隨人有丐
之者曰錐刀從我覔邪此刀墮地則天下太平未幾忠
懿王納土人以為騐相傳國城西河故德倫所鑿
僧彚征善詩文有集七卷忠懿王時命為僧正賜號光
文大師(吳越僧又有處黙能詩多奇句羅隱見其到江/吳地盡隔岸越山多之聨詫曰此吾句也乃為)
(師所/得邪)
　　錢朗　　　閭丘方逺(鶴衣道人/)　　韓必吳崧
　　張契真　　暨齊物　　朱霄外
錢朗洪州人少以五經登科仕唐累官光禄卿文宗朝
歸隱廬山得補腦還化之術武肅王延至西府以師禮
事之時朗曽𤣥孫數軰皆以明經官邑令皤然皓首拜
于堦下而朗貎若童子人咸異之一夕忽語家人曰適
為上清所召今去矣俄氣絶數日顔色如生及舉棺尸
已解去時年一百七十餘嵗
閭丘方逺舒州人也(一云/青州)生州之天柱山下幼辨慧年
二十九師香林左元澤廬山陳𤣥悟傳法籙于天台葉
藏質皆曉暢大義甚得真傳方逺故精黄老術而又酷
喜儒業博學多聞常詮太平經十二篇行世唐龍紀初
累召不起景福中遍遊名山至餘杭天柱異而止焉武
肅王厚加禮遇常與相度洞霄宫形勢改天柱觀南向
因奏請賜紫重建太極宫居之賜號洞𤣥先生(又云妙/有大師)
天復中一日異薌繞室忽作控鶴狀怡然而逝後有復
見于仙都山者人皆以為尸解先是羅隱就方逺授子
書方逺必瞑目而授餘無他論弟子夏隱言謂方逺曰
羅記室令君上客先生何不與之語方逺曰隱才高性
下吾非授書不欲輒及他事也其嚴介如此同時有鶴
衣道人者不知何郡縣人亦無姓名日醉卧處州鳳凰
山下忽為里婦所詬辱噀衣為鶴跨之而去竟莫知其
何術後人建祠祀之即今報恩光孝宫是也
韓必吳崧者唐末與吳珙吳頊皮光業林昇羅隱何肅
同居長城八座山號曰八友已而稍稍散去武肅王時
兩人偕隱于洛塢日以煉丹為事遣羅隱招之兩人隱
入石壁中至今名為二仙石壁
張契真錢塘人生有異相青骨方瞳形如瘦鶴幼負篋
從胡法師遊已而道遇朱天師一見喜曰子骨法應得
仙也授以要訣未幾復受樊先生靈寳籙獨處真聖宫
數年繙繹蕋笈琅函之秘深得㣲㫖忠懿王命主三籙
齋事歸宋太宗選居太乙宫召對賜紫令校道書賜號
元静大師一日見朱衣吏持符檄契真趣職頃之沐浴
卒火塟後得青黒色珠數升
暨齊物(一作物齊/又作濟物)字子虚杭州人也師玉清觀朱君緒
受法籙神符祕方救物不怠後隨入大滌山中依巖洞為
室又搆垂象樓貯道書幾千卷朝夕討論貫穿精㣲聽
者莫不忘倦忠懿王欲為賜度弟子齊物對曰樂静已
久不願有也所居室壁東西各置一隟采日月光華久
之忽語左右曰吾將復徃羅浮石樓間矣遂不知所之
朱霄外台州道士也素有道術為忠懿王所知遂命葺
台州之白雲庵為棲霞宫以霄外主之
　
　
　
　
　
　
　
　十國春秋卷八十九
欽定四庫全書
　十國春秋卷九十
　　　　　　　　　　　　　檢討呉任臣撰
閩一
　　司空世家
司空姓王名潮字信臣光州固始人也五代祖曄為固
始令民愛其仁留之因家焉及父恁業農頗以貲顯(按/于)
(兢忠懿王廟碑云曾祖友贈光禄卿王父蘊/玉贈秘書少監父恁贈光州刺史繼贈太尉)唐末僖宗
入蜀羣盗起江淮壽春屠者王緒與妹壻劉行全聚衆
五百據壽州未幾衆萬餘自稱將軍復取光州刼豪傑
置軍中時潮為縣史(通鑑以潮為固始縣佐新唐書五/代史以潮為縣史皆非也按唐制)
(諸縣丞簿尉之下有司功佐司倉佐司户佐司兵佐司/法佐司士佐通謂之縣佐縣佐皆有史路振九國志曰)
(潮少為縣佐/史今從之)與弟審邽審知以材氣知名邑人號曰三
龍緒署潮為軍正主廩庾士推其信是時蔡州秦宗權
方募士以益兵緒提二州籍附宗權宗權以緒為光州
刺史召其兵會擊黄巢緒遲留不行宗權發兵攻緒緒
率衆南奔(新唐書云它日賦不如期宗權切責緒/懼與劉行全㧞衆南走今從五代史)略潯
陽贑水取汀州陷漳浦皆不能有也初以糧少故兼道
馳約軍中曰以老孺從者斬潮與二弟時奉母行緒切
責潮欲斬其母潮等請先母死㑹諸將士皆為請遂舍
之(新唐書云會母死不/敢哭夜殯道左疑非)有術士望軍氣言軍中當有暴
興者緒益猜忌潛視部下魁梧雄傑者多因事誅之劉
行全亦死焉衆懼曰行全親也且為軍鋒之冠猶不免
况吾屬乎(按閩書行全與弟徳全待全戮力行間王緒/忌而殺之王審知有國悼其死非罪為立廟)
(漳/州)行次南安潮説其前鋒將曰吾屬弃墳墓妻子而為
盗者為緒所脅耳豈其本心哉今緒猜刻不仁將吏之
材能者必死軍中方不保朝夕豈能圗成事哉且子美
須眉才絶衆吾不知子死所矣前鋒將大悟與潮相持
而泣乃選壯士數十人伏篁竹間伺緒至躍出擒之一
軍皆呼萬嵗(按新唐書縛王緒者即劉行/全非也今從通鑑及九國志)潮推前鋒將
為主前鋒將曰生我者潮也請以為主潮苦讓不克乃
除地刺劒祝曰拜而劔三動者我以為主至審知劔躍
於地衆以為神皆拜之審知讓潮自為副緒嘆曰我不
能殺是子非天乎(後潮幽緒于别/館緒慙自殺)潮令于軍曰天子䝉
難今當出交廣入巴蜀以幹王室於是悉師將行會泉
州人張延魯等以刺史廖彦若貪暴聞潮治軍有法帥
耆老奉牛酒迎潮留為州將潮乃引兵圍泉州時光啓
元年八月也明年八月㧞泉州殺彦若遂有其地(新唐/書紀)
(王潮陷泉州劉彦若死之按諸/書皆作廖彦若新紀作劉恐誤)先是黄巢將竊有福州
(時建州刺史李乾祐弃城/走後守李彦聖與戰死)建寧人陳巖聚衆千餘人號
九龍軍率衆㧞之福建觀察使鄭鎰奏為團練副使左
廂都虞候李連驕慢不法縱其徒為郡人患巖將按誅
之連奔溪洞中合衆攻福州巖擊破之鎰表巖自代拜
觀察使至是潮遣使降之巖表潮為泉州刺史潮既得
泉州招懐離散均賦繕兵吏民悦之大順二年巖病劇
遣使以書召潮欲授以軍政未至而巖卒巖妻弟都將
范暉諷將士推已為留後(按五代史云巖景福元年卒/蔣文懌閩中實録云大順中)
(巖薨十國紀年在大順二年通鑑從之昭宗實録在明/年三月今從十國紀年又新唐書薛史閩書閩中録皆)
(云范暉巖壻餘書則云妻弟林仁志王氏啓運/圗載監軍程克諭表云妻弟此為得實今從之)巖舊將
多歸潮言暉可取(通鑑云暉驕/侈失衆心)潮乃以從弟彦復為都
綂弟審知為都監攻福州彌年不下(通鑑云民自請輸/米餉軍平湖洞及)
(濱海諸蠻皆以兵船助潮○潮常駐輜/重于武安塲宿重兵守之名曰栁營)暉乞援于威勝
節度使董昌昌與巖姻好發温台婺州兵五千救之彦
復等以援師且至請班師不許又請潮自臨軍且益兵
潮令曰兵盡益兵將盡益將兵將盡則吾至矣於是彦
復等急攻暉景福二年五月暉以印授監軍弃城走庚
子彦復等入城辛丑暉為將士所殺潮入福州自稱留
後素服葬巖以其女妻其子延晦厚撫巖家建州人徐
歸範以州應潮刺史熊博死之(何喬逺閩書云熊博建/陽人有才勇尚氣節徐)
(歸範據州應王潮博遂遇害○稽神録云博本建安津/吏岸崩出一古冡有石銘云欲陷不陷被藤縛欲落不)
(落被沙閣五百年後遇熊博博使/平光寺僧葬之後至建州刺使)汀州刺史鍾全慕舉
籍聴命嶺海間羣盗二十餘輩皆降潰潮乃盡有五州
之地九月戊戌唐帝以潮為福建觀察使(新唐書云招/宗假潮福建)
(等州團練使俄遷/觀察使今從通鑑)乾寧初黄連洞蠻二萬圍汀州潮遣
將李承勲將萬人擊之蠻解去承勲追至漿水口破之
閩地略定潮乃創四門義學還流亾定租税遣吏廵州
縣勸課農桑交好鄰道保境息民人皆安馬三年九月
庚辰唐升福建為威武軍拜潮節度使檢校尚書左僕
射四年冬潮有疾(按于競碑記云乾寧三/年僕射遘疾今從通鑑)審知知軍府
事十二月丁未潮薨表聞于朝贈司空開平時為潮立
廟稱曰水西大王潮沈勇有智畧弟審知為觀察副使
有過輙加捶楚不以為嫌審知亦無怨色寢疾時捨子
延興延虹延豐延休等而託審知以大事世咸服其能
知人
　　太祖世家
太祖名審知字信通(錢昱忠懿王廟/碑又云字詳卿)潮季弟也身長七
尺六寸紫色方口隆凖常乗白馬軍中號白馬三郎所
居處恒有紫氣羃其上潮一日使曰者視己兄弟曰一
人勝一人審知方侍潮側沾汗而退乾寧時為福建觀
察副使有僧湼槃者於衆中駭而指之曰金輪王第三
子降人間專生殺柄已而潮病命審知權知軍府事及
潮殁讓其仲弟泉州刺史審邽審邽以審知有功不受
審知乃自稱福建留後表于朝光化元年春三月己丑
唐以審知充威武軍留後檢校刑部尚書(新唐書云詔/審知節度觀)
(察留/後)冬十月癸卯授金紫光禄大夫右僕射本軍節度
使三年春二月壬申加同中書門下平章事檢校右僕
射(唐書云審知厚事朱全忠全忠薦/為節度使同中書門下平章事)俄改光禄大夫檢
校司空特進檢校司徒天復時唐帝在鳳翔賜審知朱
詔自三品皆得承制除授二年唐賜審知武庫㦸十二
枝列于私門非恒例也是嵗築福州外羅城四十里天
祐元年夏四月唐遣右拾遺翁承贊加審知檢校太保
封瑯邪王食邑四千户食實封一百户先是蕭梁有王
霸者王氏逺祖也居福州怡山為道士常云吾子孫當
王於此方乃為䜟瘞壇下光啓中爛柯道士徐𤣥景劚
地獲其辭曰樹枯不用伐壇壊不須結不滿一千年自
有系孫列又曰後来是三王潮水蕩禍殃巖逢二乍間
未免有銷亡子孫依吾道代代封閩疆解者以潮水蕩
禍殃謂潮除禍患開基業也巖逢二乍間謂陳巖逢潮
未幾而亡也代代封閩疆謂潮與審知兩世也(閩書云/光啓丁)
(未嵗衢州爛柯山道士徐景立取土仙壇東北隅得瓷/瓶七口各可容七升水中悉有炭上總葢一青磚䜟文)
(云/云)又閩人謡云潮水来巖頭沒潮水去矢口出矢口知
字也巖死而潮立潮死而審知繼之其言遂驗(黄滔集/又云晉)
(郭璞記曰南臺江沙合即有宰/輔相公之登右席也江沙契焉)是嵗建報恩定光多寳
塔于福州薦考司空妣秦國太夫人伯兄司空也海上
黄崎波濤為阻審知禱于海神一夕風雨雷震擊開為
港閩人以為徳政所致唐帝賜號曰甘棠港封其神曰
靈顯侯(一作顯應侯○三山志云五/代史謂閩人號甘棠港誤)是時命管内軍州
搜遺書繕寫以上
天祐二年夏四月王藏佛經于壽山凡五百四十一函
總五千四十八卷唐學士韓偓挈族来奔佛齊諸國来
賔是嵗築南北夾城謂之南北月城合大城而為三周
二十六里四千八百丈大城之門八曰福安門清平門
清逺門安善門通逺門通津門濟川門善化門南月城
之門二曰登庸門(以登庸名門者應郭璞合/沙之䜟門有橋曰合沙橋)道清門北
月城之門二曰道泰門嚴勝門(舊有嚴氏居邇于豪家/鬻米取嬴極薄㑹天旱)
(刺史夣神告之曰必得如嚴者使/禱刺史致嚴遂得雨因以名門)復塑北方毘沙門天
王以鎮之命唐國子四門博士黄滔為碑文以紀其事
(碑文畧曰公之築城也恢守地養民之本隆暫勞永逸/之䇿其名舉一而生三法陽數也曰大城焉南月城焉)
(北月城馬周圍二十六里四千八百丈基鑿于地十有/五尺杵土胎石而上上髙二十尺厚十有七尺甃以磚)
(凡一千五百萬片上罙以屋其屋曰廊其大城之廊也/一千八百有十間自廊凸而出之為敵樓之層者二十)
(有三又角立之樓六其二者層復層焉皆欄干鉤聨参/差煥赫而廊之若干步一鋪又各以皷而司更焉凡三)
(十有六謂之更舖其四面之門八其南曰福安門福安/之東曰清平門西曰清逺門其西北曰安善門安善之)
(東曰通逺門其東曰通津門通津之北曰濟川門其西/曰善化門皆鐵扇銅扃開陽闔陰門之上仍掲以樓三)
(間兩挾兩噏修廊雙靣逺碧門之左右又引而出之為/之亭兩門一厦又匪樓之門九曰暗門焉又水門三其)
(二樹櫺篩波卸航入舟鳴舷柳浦廻環一郊堤諸萬户/注之以堰二渡之以橋九鏡瑩虹横交舫走蹄斯大城)
(之制也粤南月城也東貯九仙西盛烏石之二山嘉樹/蓄雲茂草藏獸城上之廊一千有三間敵樓四十有九)
(樓之層者三其門二曰登庸門道清門其上之樓其下/之扉左右之引亭建暗門八水門二其堰一其橋五及)
(廊之更舖二十悉與大城𩔖其外之東西復距而出之/謂之横城其東也城上之廊四十二間五厦其門一斯)
(南月城之制也伊北月城也城上之廊六百四十二間/敵樓二十有六樓之層者十其門二曰道泰門嚴勝門)
(其上之樓其下之扉左右之引亭建暗門四水門二其/橋一及廊之更鋪十有四復與南月城類又觜而出之)
(謂之横城城上之廊五間一厦其門一斯北月城之制/也其東畫長川以為洫西連乎南盤别浦以為溝悉通)
(海鰌朝夕盈縮之波底澤鱗介岸泊艓艛北截越王之/故山派西湖之為隍若鼈之負如甌之置軒軒然翼翼)
(然天設之府/神開之地也)唐以梁王全忠奏賜王建祠福州勒功于
石(唐侍郎于競撰碑文曰粤自範金合土之制雲師火/紀之名禹别九州堯咨四嶽莫不簡求良輔𢎞濟兆)
(人彰克勤克儉之能垂可久可大之業嗣大叔寛猛之/政循仲尼富庶之言既茂勲勞宜標篆刻公名審知姓)
(王氏瑯琊人也其胙土命氏疏源演派代濟其美史不/絶書後以太祖就禄光州因家于是郡焉曾祖友贈光)
(禄卿王父藴玉贈秘書少監父恁贈光州刺史繼贈太/尉公即太尉季子也初公兄潮志尚謙恭譽藹鄉曲善)
(于和衆士多歸之福建節度使陳巖即嚮其名又以所/屬泉州求牧乃遣禮而請之及到任頗著嘉聲後巖在)
(軍病甚不能視事軍士等懼無統御願有依從泉牧遂/以郡委於仲弟審邽而與公偕赴至則積惡者屏去為)
(善者獲安因詔授節度使累加檢校右僕射於是剗其/訛弊整其章條三軍無譁萬姓有奉乾寧三年僕射遘)
(病且付公以戎旅仍具表奏尋加刑部尚書威武軍留/後俄授金紫光禄大夫右僕射本軍節度使公器局端)
(雅識理融明禀崧嶠之真精得圮橋之妙畧及膺帝命/寵陟齋壇細柳連營旌旗動色蒲盧蒞政草樹逢春一)
(年而足食足兵再嵗而知禮知義方隅之内仰止攸同/曩以運屬艱虞人罹昏墊農夫釋耒工女下機公既統)
(藩垣勵精為理强者抑而弱者撫老者安而少者懐使/之以時齊之以禮故得汙菜盡闢雞犬相聞時和年豊)
(家給人足版圗既倍井賦孔殷處以由庚取之合徹夫/述職之道底貢為先九江爰序於厥苞五霸是徴於縮)
(酒雖甸服之近江漢之中或遇阻艱亦絶輸賦惟公益/堅尊奬慎守規程松栢後凋風雨如晦地征旁午天庫)
(充盈共仰勤劬咸知匡戴常以學校之設是為教化之/原乃令誘掖童䝉興行敬讓幼已佩於師訓長皆寘於)
(國庠俊造相望亷秀特盛閩川以南地雖設險人尚争/雄或因饑饉洊臻或以刻剝為苦雈符易聚巢穴難探)
(公感之以恩緌之以徳且曰吏實為䖈爾復何辜示以/寛仁俾之柔服遂使數十年之氛祲遽致廓清一千里)
(之封疆咸觀昭泰張綱以單車入壘虞詡用絳縷擒姦/以古况今彼猶懐愧爰自天寳艱難之後經費實繁聚)
(歛之臣名額滋廣即山鳩利任土亢財峻設隄防頗聞/賙贍洎纒烽燧仍患崎嶇三司之職務空存四海之輪)
(蹄鮮至公按其程課令以權衡盡叶舊規九彰宏業而/又奉大雄之教崇主善之因象法重興導師如雨虹梁)
(雕栱重新忉利之宫鈿軸牙籖更演毘尼之藏而又盛/興寳塔多捨浄財日麗飛甍雲攢彩檻頑豔廻向逺邇)
(歸依用俾羣緣皆同妙果佛齊諸國雖同臨照靡襲冠/裳舟車罕通琛賮㒺効莫不亦踰滄海来集鴻臚此乃)
(公示以中孚俾其内附雖云異類亦慕華風宛土龍媒/寧獨稱於徃史條支雀卯諒可繼于前聞自燎熾西秦)
(烟飛東觀魯壁之遺編莫捄周陵之墜簡寧存亟命訪/尋精于繕寫逺貢劉歆之閣不假陳農之求次第籖題)
(森羅卷軸夫四鄰共守葢當偃草之期七徳方修必假/禦衝之備葢以恢張制度固䕶基扃程功而莫匪子来)
(作事而適當農隙立崇墉之百雉表巨屏於一方巖邑/湯池曾何足數折筋縈帯固不可慿未若暫勞致兹永)
(逸兵戈洊起帑庾多虚凡列上疆悉重征税商旅以之/而壅滯工賈以之而殫貧公則盡去繁苛縱其交易關)
(譏鄽市匪絶徃来衡麓舟鮫皆除守禦故得填郊溢郭/擊轂摩肩竟敦亷讓之風驟覩樂康之俗閩越之境江)
(海通津帆檣蕩漾以隨波篙檝崩騰而激水途經巨浸/山號黄崎怪石驚濤覆舟害物公乃具馨香黍稷薦祀)
(神祗有感必通其應如響祭罷一夕震雷暴雨若有𡨕/助逹旦則移其艱險别注平流雖畫鷁争馳而長鯨弭)
(浪逺近聞而異之優詔奬飾乃以公之徳化所及賜名/其水為甘棠港神曰顯靈侯與夫召神人以鞭石驅力)
(士以鑿山不同年而語矣於戯辨真金於大冶認勁草/於疾風不有良臣誰康澤國尋就加平章事檢校右僕)
(射如故腰懸相印手握兵符益壯軍聲彌新殊渥又改/光禄大夫檢校司空特進檢校司徒然而物議輿詞功)
(厚賞薄以為爵禄未稱疇庸於是異姓分封仍加井邑/轉檢校太保瑯琊郡王食邑四千户食實封一百户公)
(之仲兄審邽自守泉郡一紀于兹黠馬皆調疲人盡秦/公性惟雍睦氣稟中和韻契塤箎政侔魯衛可謂高明)
(輝映超絶一時者也公以天下兵馬元帥太尉中書令/梁王勲格穹昊徳服華夏奉大國之歡盟為列藩之表)
(率今節度都押衙程贇及軍州將吏百姓耆老等久懐/化育願紀功庸列狀上聞請議刋勒元帥梁王以公如)
(河誓著匪石情堅累貢表章顯陳保證朝廷冀𢎞誘勸/特示褒持將建龜趺合徴鴻藻兢謬居清列曾乏雄丈)
(頃嵗常詠皇華徃宣宸㫖已於視聴親飫徽猷今之執/簡濡毫得以研精覃思備陳懿績實無媿詞乃作斯銘)
(曰日月麗天舟楫濟川内外克乂股肱惟賢淮水長清瘼/緱嶺方寧慶隨祚逺材為時生伯氏雄特泉人仰徳求)
(斯勤頒條有則冠軍被病付以師律政教翕張士庶寧/謐懿被閩越師實英傑地列周封心馳魏闕聖澤汪洋)
(元戎啓行有典有則為龍為光高懸秦鏡理道自静比險/屋懐仁連營禀令航海梯山貢奉循環務共輸委母憚)
(艱周征之術公田什一約以有程守而勿失輕徭薄賦/謳歌載路高掩龔黄遐追召杜鄉校皆逝童䝉来求雅)
(道靡靡儒風優優惟虺吹毒久依山谷㒺恣陸梁竟忻/柔服法寳梵宇勝因所主崇搆斯精福慶攸聚佛齊諸)
(國綏之以徳架浪自東驅山拱北墜簡遺編繕冩精研/麟臺矗爾武觀森然畚鍤其勤雉堞連雲永制爾敵用)
(壯我軍關譏不税水陸無滯遐邇懐来商旅相繼黄崎/之勞神改驚濤役靈祗力保千萬艘劉驥荀龍塤箎雍)
(雍維邦維翰以侯以公元帥梁王武歩龍驤挺彼七徳/削平四方公能事大推心斯在風雨無渝嵗寒不改殊)
(勛茂績盡瘁宣力國之丹青邦之柱石位冠台鼎任隆/兵柄重以徽寵分王異姓優詔銘功萬古英風貞珉是)
(勒垂之/無窮)是時王以俸泉為直進三司之運如故(兵興以/来天下)
(以三司之泉皆名直進獨王以/俸泉為直進闕廷大稱其美)天祐三年秋七月乙丑
鑄金銅佛像一高丈有六尺丁亥鑄菩薩像二高丈有三
尺冬十二月丙申迎像于開元寺壽山塔院(黄滔丈六/金身碑曰)
(釋氏之稱釋迦牟尼佛千百億化身而古今之世以諸/佛菩薩其或鑄成塑成刻成其或壁繪幅繪乎像不可)
(勝紀况多應現感通之自其非之乎我公粤天祐三年/丙寅秋七月乙丑鑄金銅像一丈有六尺之高後二十)
(有三日丁亥繼之鑄菩薩二丈有三尺高銅為内肌金/為外膚取法西天鑄成東越巍巍落落毫光法相初我)
(公登壇之三年己未秋一夕雨歇天清風微月明瑤兎/無烟銅龍有聲俄夢天之西際㸌以照物綵雲罅裂大)
(佛中座嶽嶽以覯止熈熈而啓言曰㫁予一臂衛之一/方既覺而思現乎形昭像也㫁一臂誓誠也衛一方保)
(衆也始嘉其異姑然其事後創其意乃命自賔席之逮/將校將校之逮歩乗歩乗之逮衆庶其有植信根之深)
(者映惠燭之明者許一以金投吾俸中將櫝于肆俟以/銅易而後鳩工鴻鑪卜境擇日鑄斯佛于九仙山定光)
(多寳塔之右古仙徐登上昇之地其日圓空境然江山/四爽槖鑰之上騰為烟雲盤旋氤氛五色成文又有羣)
(鳥或若鴻鵠或如䳭鵲交翔而間鳴自寅而及午斯佛/也一冩而成翌日我公禮閲之乃與夢中一𩔖其形儀)
(長短大小無少差其一臂工以之别鑄而會我公神之/而露其夢於是迎入府之别亭磨瑩雕餙克盡其妙朝)
(夕瞻拜時不之怠冬十有二月丙申會僧千千以幡以/幢以鐘以磬引歸于開元寺壽山之塔院獨殿以居之)
(翼二菩薩于左右三十二相足八十種好具螺纍纍以/成髻珠隐隐以炫額檀信及門而膝地童耋遍城而掌)
(膠夫如是豈非千百億化身之一乎不然者焉得入乎/夢而如乎神成乎形而如乎夢夢不之告工以之缺者)
(哉其應現感通復為之殊矣大矣哉且先天地生之謂/道後天地設之謂象道者也以無為為志之也授心印)
(於虚空象者也以有為為志之也叠惠力於報應論者/或以之為風馬曾不謂象猶道之轂也無象道不行矣)
(始者摩騰竺法蘭二梵僧不慎其像東其道且西耳惜/乎不與三皇五帝同世而出設與三皇五帝同世而出)
(必能從容朴素遲囘仁義詐偽未之亟蠧也奈何天將/後之豈徒然哉豈不以仁義之生也曰堯與舜仁義之)
(亡也曰癸與受至于列國之際强秦之立癸受之悖亹/亹其躅天謂仲尼之祖述堯舜憲章文武終不能獨制)
(之故東釋迦牟尼於中土大陳出生入死之理天堂地/法之事以警戒之雖人世之風波萬態逆翻而幽府之)
(鐵螺一無茍免上智聞之若鏡之磨中智聞之若泉之/澄下智聞之若火之燒謂之為有則河沙芥子之説虚)
(誕難測謂之為無則應現感通之事尋常立驗故能銷/嗜慾更禍福一貴賤則為裨教化之一源湛然不動感)
(而遂通者也而以金厥地蓮厥宫張法橋以度人無刑委/網以束俗世之敬之可也怠之可也黷之可也繇是有)
(之國君委之大臣之㫖既而委之則人非常人道非常/道我公曠代之生也有神僧識仗鉞之雄也應江沙期)
(合仙人䜟築城之盛也契菩薩説夫神通為佛魂交曰/夢神非夢而罕通夢非神而不感我公之慶鍾也其如)
(是矣其明年正月十有八日乙未設二十萬人齋號無/遮以落之是日也綵雲纈天甘露粒松香花之氣撲地)
(經梵之聲入空座客有右省常侍隴西李公洵翰林承/㫖制誥兵部侍郎昌黎韓公偓中書舍人瑯琊王公滌)
(右補闕博陵崔徴君道融大司農瑯琊王公標吏部郎/中譙國夏侯公淑司勲員外郎王公拯刑部貟外郎𢎞)
(農楊公承休𢎞文館直學士𢎞農楊公賛圖𢎞丈館直/學士瑯琊王公倜集賢殿校理呉郡歸公傳懿皆以文)
(學之奥比偃商侍從之聲齊褒向甲乙昇第巖廊韞望/東浮荆襄南游呉楚謂安莫安於閩越誠莫誠於我公)
(依劉表起襄漢其地也交轍及舘值斯佛之成斯會之/設俱得放心猿于菩提樹上歇意馬于清凉山中我公)
(乃顧幕下者某俾刻貞石以碑之某以甲科忝第盛府/䝉招刋勒之職不敢牢讓謹推于厥㫖經云作佛像之)
(功徳斗量海以有盡塵碎刼以無窮至若青黛之畵辟/支一金八補毘婆戲為之而以草木思見之而刻㫋檀)
(其猶蜕現其生羽金其報而况今乃儼至誠從靈感銅/乎萬萬金乎千千䖍皷鑄于神仙之山卜貞吉于火土)
(之數其積功累徳豈可以邊以涯而言之哉或曰梁武/帝之隆釋氏今古靡倫奚報應之昧乎對曰梁武帝隆)
(釋氏之數不隆釋氏之㫖所以然也夫帝王之道理世/也釋氏之教化人也理世之與化人葢殊路而同歸彼)
(宵旰于萬有故一夫不獲若已隕諸隍中此濟度于觸/類故欲凡一有情悉皆成佛梁武帝則不然以民之財)
(之力刹將三百祈功覬徳則歸諸已啼億兆而不乳削/頂額以言覺所以私所以然也今我公為邦則忠孝於)
(君親牧人則父母于生民造塔四其一曰壽山以昭皇/帝辛酉嵗西廵發誓願以祝熊羆乞車駕之復宮闕其)
(二曰報恩多寳定光追薦于先世其三其四大中神光/為軍旅也為人民也繕經五藏其二進于上其三附于)
(壽山定光大王意同乎塔月三其齋或十僧或千佛疏/乎誠首則君親次則軍旅人民而已後焉况斯佛已之)
(而不已故其地出明珠海出珊瑚幾於蓮花妙品之繁/車渠馬瑙幡幢瓔珞周乎多寳之湧也夫其𤣥貺之如)
(彼靈感之若此則㫁一臂衛一方斯昭昭矣豈與彼而/論哉某是輙奮筆而無媿也其詞曰託入佳夢鑄成鴻)
(鑪毫光法相銅肌金膚恍惚現形昭彰合符不有為也/其如是乎唐一其宇越百其區伊閩之設于地之殊西)
(城甌仭東塹鰲隅匪徳莫處惟仁靡逾懿其槖籥飛作/醍醐焦山草木不得不蘇若海波瀾不得不枯仙花㒺)
(謝惠日寧徂永兹/一方盤石其都)
是時西天國聲明三藏来賔築還珠門
天祐四年春正月乙未設二十萬人齋于開元寺殿號
曰無遮夏四月梁王晃即皇帝位國號梁改元開平五
月己卯梁加王兼侍中冬十一月梁封福州閩縣玷琦
里古廟為昭福祠從王請也是嵗以九仙山萬嵗寺請
為梁主祝釐表額曰夀山
開平二年春正月梁詔改福州福唐縣曰永昌
開平三年夏四月庚子梁加王中書令福州大都督長
史進封閩王(五代㑹要作/開平四年)秋八月淮南遣使張知逺來
聘舉止倨慢王斬之上其書于梁王與淮南絶王雖據
有一方府舍卑陋未常葺居恒常躡麻屨寛刑薄賦公
私富實境内以安嵗自海道登萊入貢于汴没溺者什
四五(通鑑註云自福州洋過温州洋取台州洋過天門/山入明州象山洋過涔江掠洌港直東北度大洋)
(抵登萊岸風濤至/險故没溺者衆)
開平四年(闕/)　月命員外郎崔(闕/)　聘于南海是時大
濬侯官縣西湖廣至四十里灌溉民田無筭
乾化元年春正月丙戌朔日有食之夏五月梁大赦改
元冬十月置閩清縣于梅溪場𨽻福州(五代㑹要云閩/清移就梅溪塲)
(置宋白續通典曰唐貞元元年割侯官縣/十鄉為梅溪塲梁乾化元年改為閩清縣)是嵗遣使致
祭於南平王改長樂縣曰安昌(同光初/復舊)以劒州為延平
鎮
乾化二年夏四月月掩心大星壬申慧出於張六月梁
主疾革郢王友珪反戊寅梁主遇弑殂友珪改元曰鳯
歴
乾化三年春二月梁友珪伏誅均王即位于東都復稱
乾化三年遣使者來宣詔
乾化四年(闕/)　月天雨豆于境内
貞明元年冬十一月乙丑梁改元貞明是嵗王奏封龍
驤侯為𢎞潤王(故閩越王郢第三子也禱雨/輒應唐咸通時封龍驤侯)置鉛場于
汀州寜化縣(十國紀年云寜化/縣出鉛置鉛場)
貞元二年冬王與吳越為昏吳越牙内先鋒指揮使錢
𫝊珦來逆婦是嵗鑄鉛錢與銅錢並行
貞明三年冬十一月丙子朔日南至是嵗王為子牙内
都指揮使延鈞娶越王巖之女
貞明四年夏六月吳將劉信攻䖍州譚全播來乞師王
出兵屯鄠都以救之秋八月聞楚敗引還
貞明五年(闕/)　月王夢梵僧數百軰弈弈有光所至處
有雙檜並池而秀一僧前跽曰王能飯吾于此乎及旦
訪得其地而築室焉命池曰浴聖檜曰息聖(王氏雅重/佛法增閩)
(僧寺凡二百六十七後屬呉越首/尾二十七年復建寺二百二十一)
貞明六年冬十一月誅僧浩源及其黨先是王承制加
從子泉州刺史延彬領平盧節度使延彬治泉十七年
吏民安之會得白鹿及紫芝僧浩源以為王者之符由
是延彬驕縱與浩源通謀遣使浮海貢于梁求為泉州
節度使事覺浩源等獲罪黜延彬歸私第
龍徳元年夏五月丙戌朔梁改元六月乙酉朔日有食
之
龍徳二年(闕/)　月鑄大鐵錢以開元通寳為文仍以五
百文為貫(陶岳貨泉録曰王審知鑄大鐵錢闊寸餘甚/麤重亦以開元通寳為文以五百文為貫俗)
(謂之銠□與銅/錢並行□音賀)
龍徳三年夏四月己巳晉王存朂即皇帝位國號大唐
改元同光冬十月梁亡是嵗王于城西南張爐冶十三
所備銅鑞三萬斤鑄釋迦彌勒諸像唐主賜額曰金身
報恩之寺王又泥金銀萬餘两作金銀字四藏經各五
千四十八卷旃檀為軸玉餙諸末寳髹朱架納龍腦其
中以滅蠧蟫(翁承賛/為碑銘)仍改永昌縣曰福唐避唐廟諱也
同光三年春二月王遣使入貢于唐夏四月漢主引兵
入㓂屯汀漳境上擊之敗歸五月丙午唐加王檢校太
師守中書令冬十月進萬壽節并賀皇太后到京金銀
象牙犀珠香藥金裝寳帶錦文織成菩薩幡等物于唐
同光二年夏五月王寢疾命子威武節度副使延翰權
知軍府冬十二月辛未王薨(錢昱忠懿王廟碑云王薨/于十二月十二日任臣按)
(通鑑目録十一月庚寅朔則十二月當為庚申朔辛未/日正十二日也又按福州志云閩王審知以五月五日)
(卒是日罷節事相沿至今郡人/猶用初四日為節此志之誤耳)在位二十九年(王以乾/寧四年)
(丁巳嗣威武節度使至同光三年乙酉薨實二十九年/九國志舊五代史皆以為元年卒者非也運厯圖云同)
(光三年卒/其説為允)年六十有四諡曰忠懿葬于福州城北鳯池山
明年尊曰昭武王長興三年改葬蓮花山有後唐所賜神
道碑張文蔚撰文(明宣徳五年種屯軍三十人盗發閩/王冡冡門堅甚而竅上隅入之壙廣)
(如屋前祀王繪象几列五供悉用金玉珍寳器後寢紅/棺二王夫人也諸偷以分物不均訟于懐安尉尉得其)
(金跳脱玉帯亦罷已而訟于臺司副使李素魯僉事鄒/穆捕治之尉遂自首上跳脱及帯而諸生王琨者自言)
(王後當領所盗物且出其家譜壙中物皆備載焉於是/按譜徴物舉王繪像懸堂中則方面大耳巨目弓鼻紫)
(面修髯儼然可畏四圍朽盡獨中心如故内一水椀其/底寸許如橄㰖瑩如金色召囘囘辨之曰此玻瓈椀乃)
(歸琨像及壙中物十之一而委庫吏鄭浩為王治塜浩/言壙中懸棺推之可動葢已被發墳前石人石獸製極)
(工巧/云)龍啓初追諡昭武孝皇帝(册府元龜/作武皇帝)廟號太祖陵
曰宣陵宋開寳七年呉越國王以太祖舊第為忠懿王
廟摶太祖像及孟咸等二十六人像以侑享焉(錢昱忠/懿王廟)
(碑文曰若夫非常之人必有非常之事者衆所聞矣其/或功及於國道濟於民生居上茅没饗廟食者求諸前)
(史罕有其倫是以黄石立祠皆因遺跡沔陽致祭實表/舊功故聖人之制也法施于民則祀之以勞定國則祀)
(之茍無所稱實曰誣祭惟忠懿王非誣祭歟公名審知/字詳卿姓王氏本瑯琊人秦將翦三十四代孫高祖曄)
(唐貞元中為光州定城宰有善政以以及民因家於是/郡遂世為固始人矣曾祖友贈光禄卿王父藴玉贈秘)
(書少監父恁累贈至太尉光州刺史十圍巨木始從厚/地以盤根九曲洪河本自仙源而折派若非降神之氣)
(豈生命世之才公即太尉季子也形質魁秀機辨明敏/負英雄之氣者必相交友學韜鈐之畧者咸詢智謀懸)
(知五典之書暗合萬人之敵逺近服其義勇隣里推其/孝弟常有善相者詣公之門視其昆弟三人日富壽背)
(一體也而李當位極人臣自是公竊負之尋遇陟岵興/悲在原軫念恭事孟仲嚴若父焉乾符未鯨網全疎鳬)
(毛屢落靡牙吮血中原正苦于傷殘脱采裂裳四海盡/疲于征戰公蓄慷慨之氣負縱横之才每或撫髀暗驚)
(彎弧自誓曰大丈夫不能安民濟物豈勞虚生乎于是/展俟時待價之猷矢拯溺捄焚之志豪傑相許寢食不)
(忘雖大鵬未飛已具垂天之勢而神馬一躍終同追電/之踪屬王緒者慿巢㓂之戈矛盗霍丘之土宇遽言得)
(志遂啓無厭但思於弱吐强吞豈顧其幸灾樂禍因乃/大掠部屬旁及汀漳復收士民以廣隊伍於是公之昆)
(季咸興焉及秦宗權竊弄五兵遍侵四境緒内之嬰城/之計外無善隣之助遂率衆以作竄欲避地而偷安玉)
(石俱焚孰能分别豺狼當路無匪縱横幸豫章儒法之/中偶畨禺罹害之後凡經藩翰靡或支吾自潮陽抵漳)
(浦百姓畏其塗炭五馬避其鋒刄豈知兵忌不戢人慎/無恒狃蒲騷者終至敗亾好草竊者焉能長久動蓄自)
(疑之志轉乖同義之心適當軍衆不賓遂為部下所害/公素敦誠信累渉艱危既負出羣之才仍諳武事之術)
(且兵不可以無主將不可以失人衆遂推公而立之公/居下惟謙事長必順雖輿情之有屬在公論以不忘乃)
(曰予早事二兄常若嚴訓豈有弟為大將兄居其下者/乎遂奏長兄潮以帥其衆仍獲清源為所理之地公由)
(是惡道途之多梗憤貢賦之不通實欲致理一方尅平/羣盗外惟征繕中則經營運籌之勝負預知攬轡之澄)
(清可待大順冬闕而不遜亷察遽亡兵馬使范暉奪符/印以自尊奉題緘      恣行誅戮㒺事綏懐人既𩔖)
(于倒懸時合當于逆取公比縁觀釁以因得徴詞遂舉/勤王之師以伸弔民之義躬事戈甲身臨矢石一年而)
(圍闕為海人梟年而堅壁遂䧟范暉扁舟欲遯疎網難/逃遂        首以獻公既殱元惡乃布優恩凡曰脅)
(從悉命宥過用仁信以御下行慈惠以恤民會未浹旬/已聞致理百姓愛之如父母三軍畏之如神明又能成)
(功不居讓徳無媿遂迎長兄潮遷理是郡復請仲兄邽/迭居舊邦武肅王表率諸侯蕩平大憝呉越盡歸于賜)
(履江淮咸奉于專征以其能務忠勤逺求薦擢遂奏授/本道亷察及泉州符印偕命焉尋朝廷以寰海挺灾久)
(勞我武東南靖亂獲庇吾民俾提旄鉞之權用布襦袴/之惠遂升本州為威武軍授潮節度觀察處置等使仍)
(以公為節度副使奬勲績也泊元昆殂謝衆庶歸依公/乃躬受遺言式俟朝命明年春帝恩逺降人欲是從初)
(授公檢校刑部尚書威武軍節度兵馬副大使將委什/連之任攸居貳職之勞一之日訓習驍雄二之日蘇息)
(疲瘵用心數月善政聞天於是進端揆之資正元戎之/位齋壇髙築軍幙大開分州司屏翰之權握從王皷􁎅)
(之任未幾顯居使相特錫戸封方隆推轂之寄尤藉秉/鈞之力當多難未弭聊同指臂之相須及具瞻有歸實)
(頼股肱之别用式資補衮俾重褰帷天復元年載正乾/綱重光帝座言念七閩之地允符八柱之功持頒渥恩)
(用越倫等賜武庫㦸十二枝列于私門非恒例也自是/日鍾百禄嵗逢九遷公致君愈勤述職無怠萬里輸貢)
(川陸不繋其賖一心尊戴風雨不改其志昭皇累嘉忠/節别錫異數欲酧懋徳豈限彛章天祐元年夏四月封)
(瑯琊郡王食實封一百戸尋屬龍蛇起陸戎馬生郊人/心不厭于有唐天命已歸于新室公知微不爽居闇㒺)
(欺梁祖之即位也纔傾作解之恩繼舉疇敷之典三公/互拜萬户連封吕尚帝師之尊官榮既極子儀中令之)
(貴考限惟同尋復進封閩王加福州大都督長史迨莊/宗之建王業也神京克復㝢縣咸寧欲敦柔逺之心先)
(下念功之詔遂増井賦仍改功臣式覃北闕之恩用係/南門之寄公方推拱極既效安邊惟治民素屬于憂勤)
(而得疾遽從于綿篤百齡無效五福先全以同光三年/十二月十二日薨于正寢饗年六十有四朝廷素欽盡)
(節俄覽遺文既増憗老之悲豈慳錫終之典册贈尚書/令諡曰忠懿禮也公生當離亂之運出值艱難之秋割)
(據一方蓄養百姓得深溝高壘之資有披堅執鋭之衆/贍水陸之産通南北之商鑄銅于蜀山積粟于洛口者)
(不足言其富也連臨淄之袂投淝河之箠者不足言其/庶也至若外涵大度内用小心慎刑既及于精詳舉事)
(悉從于簡畧犯則不校令比秋霜之嚴恩本無私惠如/冬日之煖民惟道化吏以法繩此可以稱善為政矣言)
(必皆中行㒺自欺非正詞不入于聰非公事不宣于口/居常無聲色之樂平生以禮義自守念十家之産者躬)
(行節儉懐五子之歌者心誡荒唐每當爍石之威未常/操扇纔屬雞鳴之後早見嚴裝以徳報恩逺踰萬里至)
(誠感物動契百神此可以稱善立身矣興崇儒道好尚/文藝建學校以訓誨設厨饌以供給于是兵革之後庠)
(序皆亾獨振古風欎更舊俗豈須齊魯之變自成洙泗/之鄉此得以稱善教化矣懐尊賢之志𢎞愛客之道四)
(方名士萬里咸来至有蓬瀛謫仙鴛鴦舊侣或因官而/忘返者或假途而惜去者盡赴築金之禮皆歸簮瑁之)
(行其餘草澤蒐羅魚車待遇者固不可勝紀此得以稱/善招納矣尊天事地奉道饗神無非克誠足以監徳然)
(而素欽釋典大廓法門衆善皆臻何徳不報無漏上智/苾蒭散布于諸方有作良因伽藍編滿于樂國煉即山)
(之堅固鑄丈六金身鎔麗水之光輝寫五千秘藏事非/為己願乃庇民此得以稱善求福矣功惟理亂志在盡)
(忠安不忘危常為持險之誡小當事大㒺違與國之道/以至覆盂數郡高枕三邊雖昆彭致覇之儔未能繼踵)
(在佗燮自尊之患固不同風此得以稱善守位矣且天/惟祐徳民本懐仁公饗富貴者三十年傳册封者四五)
(世遺愛銘于人口忠節出于國史臣子之盛不亦大乎/迨兹陵谷變遷箕裘廢墜寂寞闕以時之薦凄凉同乏)
(祀之悲士農工商慕舊政以如在潢汙蘋藻望遺廟以/不存丙午嵗我師恤隣闔境嚮化遇今大元帥呉越國)
(王位鍾壓紐運偶負圖當保大定功之初行興滅繼絶/之義既克寧于民庶思咸悦于鬼神每念閩州所歸本)
(由王氏而盛雖子孫異代已同薰燼之香而春秋二時/宜陳籩豆之禮遂命以公舊第為忠懿王廟仍參常祀)
(之數霸主愛修于廢祭藩侯遂立于叢祠行馬㦸枝尚/存故物豚肩尊酒蚤薦惟馨塑山庭月角之容立偕老)
(于飛之像庭廡未同于工績槐檀旋改于光陰舊徑難/尋已絶羅含之蘭菊重門長閉但多仲蔚之蓬蒿既乖)
(興發之儀殊缺致誠之所大宋開寳七年秋九月大元/帥呉越國王以時和嵗豐家給人足俾答福謙之祐遂)
(申咸秩之典凡兹祠廟毁廢競出錢帛修完乃命衙直/將躬授人工旁摉材植補遺基而皆備易舊物以咸新)
(曾出諭時已云告畢奢儉得以中度䂓制得以合禮朱/軒粉壁隨晚霽以生光修竹喬松向寒霜而吐色奬曹)
(筆則陰兵欲動聞郢工則神馬欠嘶步從悉周精靈如/在矧以故鄉將吏開幕賔僚當其草昧干戈屢經勞苦)
(洎自拊立臺構盡饗崇高乃塑都押衙建州刺史孟威/等二十六人以配享焉斯廟也前瞰清流右連淨刹一)
(路自無于塵雜四隣皆屬于幽奇曉霧纔開先露列窓/之岫疎鐘雖近不驚繞樹之禽公昔也常游宴于斯今)
(也復祠祭于此始易宅而為廟矧將廢而能興茍非陰/徳不衰令名未朽又豈能身殁之後有如此之盛乎昱)
(叨居是藩獲畢斯事仰嘉猷之未逺聴遺愛以長新爰/屬短裁庶存實録燕然敘事雖有謝于孟堅峴首感人)
(亦未多于叔子乃為銘曰極天曰嶽惟嶽有神蓄是英/氣生為異人干霄利劍瑞世祥麟爰當季運實庇蒸民)
(唐徳將衰羣雄欲出陰霧垂地秋氣蔽日豺豕猖獗雈/苻縱逸茍非偉才焉濟王室權為臣盗緒亦朋姦欲亂)
(中夏首屠光山誰為英傑同罹險艱終則竄跡能無原/顔爰率部民同徂萬里緒為衆惡公得衆美因戮兇人)
(遂奉君子立功著名自此而始漳浦既寧清源復平遂/以政事授于難兄孝實至性謙惟直誠静可攝讓亂則)
(經營憤彼閩川拊兹裨將苛虐漸篤政刑俱䘮鋭旅大/驅凱歌連唱克定一方式諧衆望始叅貳職已播殊勛)
(屏翰之美朝廷備聞迨居重鎮繼事明君盡忠竭節松/茂蘭薰偃仰大藩廕庥五郡雖曰功庸亦由時運二柄)
(齊舉七徳兼訓令子令孫當年振奮真王重望上相清/規陵谷雖變馨香不衰俯緣甲第遂立嚴祠年禩屢易)
(籩豆或虧霸主推恩良時有待舊廟克新遺蹤/不改奐爾金碧儼然神彩靈貺芳名千秋如在)太祖雖
起盗賊而為人儉約常衣紬袴敗乃取酒庫酢袋而補
之一日有使南方囘者以玻璃瓶為獻太祖視翫久之
自擲于地謂左右曰好奇尚異廼奢侈之本今沮之俾
後代無為漸也酷好禮下士唐公卿子弟多依以仕宦
又拓四門學以教閩中秀士(閩書云王氏義/學在留暉門外)招来海中
蠻裔商賈資用以饒時四方竊據有勸其稱帝者太祖
曰我寧為開門節度使不作閉門天子也或曰惠宗僣
號以御服被于太祖之廟太祖寓夢于惠宗責之不肯
服其靈爽有如此
論曰太祖昆弟英姿傑出號稱三龍據有閩疆賓賢禮
士衣冠懐之抑亦可謂開國之雄歟廼卒之臣服中原
息兵養民大指與呉越畧同豈非度量有過人者逺哉
　
　
　
　
　
　
　
　
　十國春秋卷九十
欽定四庫全書
　十國春秋卷九十一
　　　　　　　　　　　　　檢討呉任臣撰
閩二
　　嗣王世家
嗣王名延翰字子逸太祖長子也太祖既薨延翰自稱
威武留後汀州民陳本聚衆三萬圍汀州延翰遣右軍
都監柳邕等將兵二萬討之未㡬本為邕等所斬(通鑑/天成)
(元年正月/破陳本)延翰為人長大美晳如玊而好讀書通經史
同光四年春二月唐莊宗得延翰權知軍府事奏三月
辛酉(薛史作/辛亥)授延翰威武軍節度使已而莊宗遇弑明
宗改元天成夏五月甲戌加同平章事冬十月延翰乃
取司馬遷史記閩越王無諸傳示將吏曰閩自古王國
也吾今不王何待之有於是軍府將吏上書勸進己丑
自稱大閩國王立宫殿置百官威儀文物皆擬天子制
羣下稱之曰殿下赦境内追崇考忠懿王曰昭武王改
延平鎮曰永平而猶禀唐正朔王自是驕淫奢侈跨城
西西湖築室十餘里號曰水晶宫每攜後庭游宴從子
城複道以出又殘暴蔑棄兄弟襲位裁逾月即出弟延
鈞為泉州刺史而建州刺史延禀者故太祖養子素與
王不協時王多取民間女充後庭采擇不已延鈞上書
極諫有隙而延禀以采擇事復書不遜王益大怒十二
月延禀遂與延鈞合兵襲福州延禀順流先至福州指
揮使陳陶帥衆拒之兵敗陶自殺是夜延禀帥壯士百
餘人趣西門梯而入執守門者𤼵庫取兵仗及寢門王
驚匿别室辛卯旦延禀執之暴其罪惡且稱王與妃崔
氏共弑先王(五國故事云或言忠懿/暴終博陵之鴆故也)告諭吏民斬于紫
宸門外
　　惠宗本紀
惠宗名鏻(通鑑作璘今從/五代史及閩書)初名延鈞太祖次子也延禀
之㓂福州也既弑嗣王而延鈞是日始至(歐史閩世家/云明日璘兵)
(始至今/從通鑑)延禀開門納之自以養子推延鈞為威武留後
天成二年春正月戊辰延禀還建州延鈞餞于郊延禀
臨訣謂延鈞曰善繼先志勿煩老兄再下延鈞銜之遜
謝甚恭而色變夏五月癸丑唐明宗以延鈞為本道節
度使守中書令封瑯琊王冊文曰威武軍節度觀察留
後起復雲麾將軍檢校太傅使持節舒州諸軍事守舒
州刺史兼御史大夫柱國瑯琊縣開國伯食邑七百戸
王延鈞拱北華星圖南巨翼五馬之聲光首出八龍之
價譽相髙既綰珪符俄從金革在原無惠咸推晉后之
賢當璧有徴大叶楚人之望而又心傾皎日義惡浮雲
建溪之誓帶如河閩嶺之礪山齊嶽父風宛在臣節彌
堅是命髙建牙璋洞開玉帳錫以油幢瑞節廣其緑水
紅蓮寵冠阿衡貴同緹騎尊以師而表敬實其户而増
封併示貞榮仍加懿號勉膺殊渥永保令終可依前授
起復雲麾將軍右金吾衛大將軍外置同正員檢校太
師守中書令福州大都督府長史充威武軍節度福建
管内觀察處置兼三司發運等使封瑯琊王冬十一月
貢犀牛香藥海味等于唐
天成三年秋七月戊辰唐遣吏部郎中裴羽右散騎常
侍陸崇進封王為閩王冬十二月度民二萬為僧由是閩
地多僧王弓量田土第為三等膏腴上等以給僧道(因/有)
(寺田/之名)其次以給土著又其次以給流寓科取之法大率
倣唐兩稅而加重焉是時巨蟒見侯官烏山長六七丈
色如黄金王命運土塞之鎮以佛殿
天成四年冬十月戊戌進謝恩銀器六千五百兩金器
一百兩錦綺羅三千疋于唐并犀牙玳瑁真珠龍腦笏
扇白㲲紅㲲香藥等十二月奉國節度使知建州王延
禀(冊府元龜又云王延鈞表兄延/禀為建州節度使累官中書令)稱疾退居里第請命
于唐以建州授其子繼雄庚子唐詔繼雄為建州刺史
長興元年春二月唐改元長興夏六月癸巳朔日有食
之冬十月王遣使賀唐郊禮畢白金七千兩及蕉牙香
藥金器百兩是時以大祖元從為拱宸控鶴二都(按五/國故)
(事威武軍忠懿王之親兵也以軍額而名之/今又為拱宸控鶴都豈即威武軍而改邪)
長興二年夏四月王延禀聞王有疾以次子繼昇知建
州留後帥建州刺史繼雄將水軍襲福州癸卯延禀撃
西門繼雄攻東門王遣從子樓船指揮使仁達拒于南
臺江仁達伏甲舟中偽降繼雄登舟撫慰仁達乗機斬
其首梟于西門延禀方縱火攻城見之慟哭仁達出兵
撃之衆潰左右以斛舁延禀走甲辰追擒之王見延禀
曰果煩老兄再下延禀慙不能對王囚之别室遣使者
如建州招撫其黨其黨殺使者奉繼昇及弟繼倫奔呉
越五月斬延禀于市復其姓名曰周彦琛命弟都敎練
使延政如建州撫慰吏民六月作寳皇宫以道士陳守
元為宫主先是福州有王霸壇煉丹井壇旁皂筴木久
枯一旦忽生枝葉井中復有白龜浮出會掘地得石銘
有王霸裔孫之文王以謂應已遂於壇側建宫極土木
之盛而巫者徐彦朴盛韜與守元皆用左道以進秋七月
唐封故閩越王無諸為富義王從王請也冬十二月陳
守元稱寳皇之命語王曰王避位受道當為天子六十年
丙子王命長子威武節度副使繼鵬權軍府事遜位受
籙道名元錫
長興三年春三月甲辰王復位夏六月王酷信神仙之
術遣陳守元問寳皇六十年天子後將安歸守元傳寳
皇語六十年後為大羅仙主徐彦等亦附㑹曰北廟崇
順王常見寳皇其言與守元同王益自負始謀稱帝上
表于唐言楚王殷呉越王鏐皆為尚書令今已薨請授
臣為尚書令唐不報遂絶朝貢(閩海叢談云閩王鏻日/祈大乙神冊逾年雙鶴)
(徘徊而下/遂謀僣號)
龍啓元年春正月黄龍見真封宅王更命其宅曰龍躍
宫又造東華宫窮工極麗宫中供匠作者萬人遂詣寳
皇宫受冊備儀入府即皇帝位國號大閩大赦(五國故/事云赦)
(書有日行五十里/之説聞者哂之)改元龍啓更名鏻(時金陵人餽綾于/閩易其名曰花絹)
(意避其諱/亦戲之也)追尊父祖立五廟封髙盖山為西嶽(後呉越/得閩地)
(封支提山/為東嶽)以僚屬李敏為左僕射門下侍郎子節度副
使繼鵬為右僕射中書侍郎同平章事以親吏呉朂為
樞密使帝初不欲盡兼尊稱閩國皇翰林學士周維岳
進曰陛下欲稱國皇臣亦止稱翰林學生乃止又即位
時帝既被衮冕怳惚不能自知久而方蘇許飯僧三百
萬繕經二百藏尋少安(五國故事云後于諸寺賽/所許願文疏中明其事)是月
唐冊禮使裴傑程侃適至海門遂以傑為如京使侃固
求北還不許以國小地僻常謹事四隣由是境内差安
夏四月封繼鵬為福王充寳皇宫使五月福州地震帝
避位修道命福王繼鵬權總萬㡬初昭武帝府舎皆庳
陋至是大作宫殿所費不貲秋七月戊子帝復位以中
軍使薛文傑為國計使文傑以聚歛求媚建州土豪呉
光入朝文傑利其財將求光罪治之光怨怒帥衆萬人
奔呉九月帝從子繼圖謀反伏誅是月殺樞密使呉朂
冬十一月尊魯國太夫人黄氏為皇太后十二月以福
州為長樂府改閩縣為長樂縣升永貞鎮為永貞縣感
徳場為寜徳縣歸化場為徳化縣大同場為同安縣桃
林場為桃林縣又改侯官縣曰閩舊長樂縣曰侯官族
誅從子親從都指揮使仁達是嵗呉光請兵于呉呉信
州刺史蔣延徽不俟朝命引兵會光攻建州帝遣使求
救于呉越
龍啓二年春正月上元節御大酺殿召𢎞文館直學士
王倜等觀燈賜宴是月呉蔣延徽敗我兵于浦城遂圍
建州帝遣土軍使張彦柔從弟驃騎大將軍延宗將兵
萬人救之延宗軍及中塗士卒不進請薛文傑臠食之
帝亟遣使赦之不及延徽攻建州垂克徐知誥以延徽
與臨川王濛善恐奉濛以圖興復召之歸延徽引兵以
北我兵追撃敗之已而遣使來求成冬十一月幸泉
州如皇太后母家詔沿海居民屋瓦悉得黏土是嵗有
野麂入東門帝曰朕土地雖小不可屬東麂也時閩語
以兩浙為東麂故及之云(後福州卒歸呉/越人謂有先兆)
永和元年春正月丙申朔大赦改元立淑妃陳氏為皇
后帝兩娶劉氏皆美而無寵后本昭武帝侍婢金鳯帝
嬖之以其族人守恩匡勝為殿使二月設傾筐會于甘
露堂(時甘露堂前茶樹二鬰茂婆娑宫人呼為清/人樹春時嬪嬙戲摘新芽堂中設傾筐會)夏六
月以宫人李春鷰賜福王繼鵬冬十月帝素得風疾后
與幸臣歸守明百工院使李可殷私通國人惡之莫敢
言可殷常譖皇城使李倣于帝而后族人匡勝復無禮
于福王繼鵬繼鵬又與弟繼韜久相惡因與倣宻圖數
人己卯帝疾甚繼鵬有喜色倣以帝必不起使壯士持
白梃殺可殷于家庚辰帝疾少間后訴之帝力疾視朝
詰可殷死狀倣懼而出與繼鵬率皇城衛士鼓譟入宫
帝聞變匿九龍帳中亂兵刺之不殊宛轉未絶宫人不
忍其苦為絶之后繼韜及歸守明陳守恩匡勝皆為倣
所殺帝立凡十年(薛氏五代舊史本傳云在位十二年/路氏九國志云在位十一年閩王列)
(傳紀年通譜皆云在位十年蓋恵宗以天成元年自立/是嵗丙戌至永和元年乙未正當十年而五代舊史九)
(國志俱誤也又恵宗改元永和實在唐清泰二年是嵗/冬見殺而五代舊史九國志運厯圖皆無永和之號又)
(運厯圖書恵宗見殺在/天福元年丙申亦誤也)諡曰齊肅明孝皇帝廟號恵宗
(歐史作諡恵皇帝廟/號太宗今從通鑑)恵宗未殂之先有赤虹入其室飲
以金盆水吸之立盡又芝生于殿門占者以謂不祥未
㡬遇弑
　　康宗本紀
康宗名繼鵬恵宗長子也恵宗既殂明日辛巳繼鵬稱
皇太后令監國是日即皇帝位更名昶上先皇帝尊諡
既而自稱知福建節度事遣使奉表于唐大赦境内立
李春鷰為賢妃以李倣判六軍諸衛事倣有弑君罪心
常自疑多養死士帝患之與拱宸指揮使林延皓隂圖
倣延皓詐附倣倣待之甚厚冬十一月壬子帝大享軍
延皓伏衛士于内殿俟倣入執斬之倣部兵攻應天門
不克焚啓聖門奪倣首奔呉越詔暴倣弑君及殺后與
繼□等罪告諭中外以弟建王繼嚴權判六軍諸衛弟
繼恭為威武軍節度使以六軍判官葉翹為内宣徽使
𠫭政事未㡬以直言放翹歸永泰(九國志又/作永春)十二月賜
洞真先生陳守元號天師是嵗復改長樂縣曰閩閩興
縣曰侯官侯官縣曰長樂又改桃林縣為永春縣建明
威殿
通文元年春正月帝改元立賢妃李氏為皇后尊皇太
后曰太皇太后冬十一月丁酉契丹立石敬瑭為大晉
皇帝改元天福辛巳唐主自焚𤣥武樓唐亡國人聞之
歎曰潞王之罪天下未之聞也將如我君何是嵗詔以金
錢市馬得良馬五賜號曰金鞍使者千里將軍致逺侯
渥洼郎驥國公
通文二年夏四月作紫微宫以水晶飾之(通鑑云土木/之建倍于寳)
(皇/宫)遣使詣諸州伺人隱匿夏六月方士言白龍夜見螺
峰詔建白龍寺命吏部侍郎判三司蔡守䝉納賂除官
籍貨來上是月令醫工陳究以空名堂牒鬻官詔民有
隱年者杖背隱口者死逃亡者族果菜雞豚皆重征之
冬十月命弟威武節度使繼恭上表告嗣位于晉且請
置邸都下庚子齊王誥遣使來告即位是時國人貢建
州茶膏製以異味膠以金縷名曰耐重兒凡八枚
通文三年春正月己酉日有食之二月遣内客省使朱
文進如齊賀即位冬十月乙丑遣弟繼恭進奉天和節
并賀重午節白金五千兩于晉又進金器六事金花細
縷銀器三千兩真珠二十斤犀三十株銀裝交牀五十
副牙二十株又進大茶八十斤香藥一萬斤朱笴銀纒
槍二百條通箭笴三萬莖又進五色桐皮扇子海蛤麖
鞾細蕉藥木𤓰等物十一月晉以左散騎常侍盧損充
冊禮使封帝為閩國王賜帝赭袍戊申晉封威武節度
使繼恭為臨海郡王帝聞之遣進奏官林恩白執政以
既襲帝號辭冊命及使者是月諫議大夫黄諷與妻子
辭訣入諫帝欲杖之諷不受杖黜為民是時諸州各計
口筭錢謂之身丁錢民年十六至六十免放後漳泉二
州折米五斗(宋時取官斗較量閩/時五斗得七斗三升)凡江湖陂塘皆有賦
(文獻通考云先時淮南江浙荆湖廣南福建當僣偽之占/時應江湖及池潭陂塘聚魚之處皆納官錢或令人户)
(賣輸課或官遣吏主持宋太宗聞其弊詔除之又有橘/園水磑社酒蓮藕鵝鴨螺蚌柴薪地鋪枯牛骨溉田水)
(利等名皆為國/舊制累詔廢省)
通文四年春二月盧損至長樂府帝辭疾不見令弟繼
恭主之又遣中書舎人劉乙勞損于館損他日頗誚乙
帝怒損還無所答繼恭遣禮部員外郎鄭元弼隨損入
貢于晉三月命六宫設三昧宴(清異録閩昶春餘宴後/苑飛紅滿空昶曰彌陀)
(經云雨天曼陀羅華此景近似今日觀/化工之雨天三昧宜召六宫設三昧宴)以道士譚紫霄
為正一先生是月有虹見于宫中夏四月巫者林興傳
神言宗室將為亂之兆帝乃命興率壯士殺叔父延武
延望并其五子作三清殿于内庭(五代史云起/三清臺三層)鑄寳皇
大帝無始天尊太上老君像從道士陳守元言也凡用
黄金數千斤日焚龍腦薫陸諸香無筭作樂臺下晝夜
不輟云如此可求大還丹政無大小皆興傳寳皇命决
之六月罷建王繼嚴判六軍諸衛更其名曰繼裕以季
弟繼鎔(五代史作繼/鏞今從通鑑)判六軍去諸衛字未㡬林興詐覺
流泉州望氣者言宫中有災乙未徙長春宫(歐史云徙/南宫避災)
帝為長夜之飲強羣臣酒醉則令左右伺其過失從弟
繼隆以醉失禮輒斬之又屢用猜怒誅宗室左僕射平章
事延羲帝叔也陽為狂愚避禍賜以道士服置武夷山
中尋召還幽于私第秋七月乙巳北宫火焚宫殿殆盡
初帝募勇士二千人為腹心號宸衛都賜予給賞獨厚
于拱宸控鶴二都或言二都怨望將為亂帝欲分𨽻漳
泉二州二都益怨望(五國故事云昶立而忠懿王之勛/舊悉屏棄之衛兵先號威武軍者)
(亦棄不用因召市井屠輩别立宸衛軍名衣以羅襦銀/帶飲食之器悉皆中金所給俸賜復數倍于威武威武)
(頗/怒)拱宸軍使朱文進控鶴軍使連重遇又數為帝所侮
慢内懐不平常以微言激其軍至是帝命重遇帥營兵
除餘燼且求賊不得頗疑重遇知縱火之謀欲誅之内
學士陳郯洩其言于重遇閏月辛巳夜重遇入直率二
都兵焚長春宫作亂使人迎延羲于瓦礫中呼萬嵗(五/國)
(故事又云匣劒取延/羲于私第而立之)復召外營兵共攻帝時獨宸衛都
拒戰帝與后等如宸衛都比明亂兵焚宸衛都宸衛都敗績
餘衆千餘人奉帝及后等出北闗(歐史云昶挾愛姬子弟/黄門衛士斬闗而出宿)
(于/野)至梧桐嶺衆稍逃散延羲命從子繼業追及于村舎
帝素善射引弓殺數人頃之追兵大集帝知不免投弓
于地繼業與俱還至陁莊飲以酒醉而縊之后及諸子
繼恭皆死陳守元易服將逃亦死于兵宸衛餘衆奔呉
越重遇執蔡守䝉數以賣官之罪斬之永隆初諡帝曰
聖神英睿文明廣武應道大𢎞孝皇帝廟號康宗帝性
狂躁即位之初常欲練兵襲呉乃于殿庭設大沙鑼於
射堋示衆曰一發中之當平定江南射堋去階際裁數
十武沙鑼復甚寛廣果一𤼵命中左右同聲賀曰此一
箭定天下矣帝大悦遂發兵至境上呉人聞之無所詬
責第曰愍其有大志耳盖實戲之也
　
　
　
　
　
　
　
　
　十國春秋卷九十一
欽定四庫全書
　十國春秋卷九十二
　　　　　　　　　　　　　檢討呉任臣撰
閩三
　　景宗本紀
景宗名曦初名延羲太祖第二十八子也(五代史曰王/審知少子)
先是被幽私第時有白烟一穗忽起庭石之上逾時方
散延羲懼宻召天師陳守元禳之守元曰未必不為嘉
兆也(陳鳴鶴閩中考云延羲故宅即今慶城/寺天福七年捨為永隆金身羅漢院)未㡬連重
遇將兵來迎延羲謂康宗使收之急逃厠中久之乃出
及康宗遇害延羲自稱威武節度使閩國王更今名時
通文四年閏七月壬午也是月改通文四年為永隆元
年(案十國紀年薛氏舊五代史周世宗實錄南唐烈祖/實錄呉越偹史運歴圖紀年通譜皆云通文四年延)
(羲自稱威武節度使改元永隆惟林仁志閩中啟運圖/云通文四年己亥閏七月延羲立明年庚子改元永隆)
(今不/從)赦繫囚頒賚中外託以宸衛弑先主赴鄰國且移
書以改元告曰六軍踴躍於門前羣臣歡呼於日下又
遣商人間道奉表稱藩於晉然在國置百官皆如天子
之制以太子太傅致仕李真為司空兼中書侍郎同
平章事遣使誅林興於泉州冬十月使者鄭元弼至大
梁致康宗書求用敵國禮晉主大怒詔却貢物及福建
諸綱運并令元弼與進奏官林恩部送速歸已而用兵
部員外郎李知損言(知損言王昶僣慢宜/質留使者籍沒其貨)下元弼恩於
獄十二月王作新宫徙居之
永隆二年春正月晉主詔釋鄭元弼等初通文中常越
海通使于契丹至是契丹主聞晉囚使臣降詔曰閩國
禮物並付喬榮放其使人令還本國故晉有是命是月
王與弟建州刺史延政有隙(通鑑云閩王曦既立驕淫/苛虐猜忌宗族多尋舊怨)
(弟延政數以書諫之曦怒復書罵之後鄴翹杜漢崇/二人爭捃延政隂事告于曦由是兄弟積相猜恨)遣
親吏鄴翹監建州軍教練使杜漢崇監商鎮軍(閩置南/鎮軍于)
(福建二州界/拒徃來之要)一日翹與延政議事不恊訶政曰公反邪
延政欲斬翹翹奔南鎮延政𤼵兵攻之翹與漢崇奔福
州西鄙戍兵皆潰二月遣統軍使潘師逵呉行真將兵
四萬擊延政師逵軍建州城西行真軍建州城南皆阻
水為營焚城外廬舎延政乞師于呉越壬戌呉越命寧
國節使仰仁詮内都監薛萬忠率兵四萬援建州三月
戊辰師逵分兵三千遣都軍使蔡𢎞裔將之出戰延政
遣其將林漢徹敗我兵于茶山斬首千餘級丁丑延政
募敢死士千餘人夜涉水潜入師逵壘因風縱火城上
鼓譟應之戰棹都頭陳誨殺師逵衆遂大潰戊寅復引
兵攻行真寨建人未涉水行真及將士先遁走死者萬
人延政乗勝取永平順昌二城自是建州兵始盛丙戌
遣使聘于唐夏四月呉越兵至建州延政以我兵已解
奉牛酒請班師仰仁詮等不從營于城之西北延政懼
復乞師于王王以從子泉州刺史繼業為行營都統將
兵二萬救之且移書詰呉越出師之故别遣輕兵絶其
糧道會久雨呉越食盡五月延政大破呉越兵于城下
俘斬萬計癸未仁詮等宵遁是月唐主遣客省使尚全
恭諭王與延政連和六月延政遣牙將及女奴持誓書
香爐來福州與王盟於宣陵已而猜恨如故秋七月城
福州西郭以備建人乙丑晉賜鄭元弼等帛遣歸是月
度僧萬一千人民避重賦者多與焉冬十月王因商人
奉表于晉以自理(通鑑註云言己未常稱/大號實王昶為之也)十一月甲申
晉以王為威武軍節度使兼中書令封閩國王十二月
遣客省使葛裕如唐賀仁夀節建文德殿(閩中考云當/□鵬延曦時)
(又有文明殿九龍殿長春/宫東清門金徳門諸名)
永隆三年春正月延政城建州周二十里請以建州為
威武軍自領節度使王以威武本福州軍名不許乃以建
州為鎮安軍以延政為節度使封富沙王延政復改鎮
安曰鎮武而稱之夏四月王以子亞澄同平章事判六
軍諸衛封瑯琊王庚辰遣將軍許仁欽以兵三千如汀
州執弟延喜以歸時延喜為汀州刺史疑與延政通謀
也六月召從子泉州刺史繼業還賜死福州郊外并殺
其子于泉州王聞延政以書招繼業也明日族誅司徒
兼門下侍郎同平章事楊沂豐宗族勲舊相繼被戮自
是人不自保諫議大夫黄峻舁櫬極諫貶漳洲司戸加
國計使陳匡範禮部侍郎匡範増商算之法請日進萬
金因有是命已而嵗入不登匡範貸省務錢足之未㡬
匡範卒事覺命剖棺斷尸棄之水中以黄紹頗代為國
計使紹頗請令人輸錢除官從之秋七月王自稱大閩
皇領威武軍節度使與富沙王延政治兵相攻福建之
間暴骨如莽鎮武節度判官潘承祐請延政息兵修好
延政不聽是月以從子泉州刺史繼嚴得衆心罷歸酖
殺之九月以瑯琊王亞澄為威武軍節度使改號長樂
王冬十月壬子使者至汴貢晉白金四千兩象牙二十
株葛五十疋乾薑蕉乳香沉香玳瑁諸物謝恩加官又
進重午節白金一千兩細葛二十疋海葛鞾扇等物癸
丑獻晉度支商稅葛八千八百八十疋是月王即皇帝
位同平章事李敏卒延政自稱兵馬元帥
永隆四年春正月立司空李真女李氏為皇后閏月遣
尚食使林宏嗣聘于唐三月進封長樂王亞澄為閩王
夏六月乙丑晉主殂丁卯富沙王延政寇汀州帝發漳
泉兵五千救之又遣將林守亮入尤溪太乙宫使黄敬
忠屯尤口令乗虚襲建州國計使黄紹頗將歩卒八千
為二軍聲援延政攻汀州凡四十二戰不克秋七月解
去其將包洪實陳望將水軍以禦我師丁酉兵遇于尤
口黄敬忠將戰占者言時刻未利按兵不動洪實等引
兵登岸水陸夾攻敬忠為建兵所殺俘斬二千級林守
亮黄紹頗皆遁歸八月遣使以手詔及金器九百事錢
萬緡將吏敕告六百四十通求和于富沙王延政延政
不受丙寅宴羣臣於九龍殿以減酒殺從子繼柔并賛
酒者一人鑄永隆通寳大鐵錢一當鈆錢百(五代史曰/王延羲鑄)
(大鐵錢以一當十洪氏泉志有永隆錢此錢徑寸四分/重十銖二絫文曰永隆通寳字文平漫製作不精以銅)
(為/之)是月以同平章事余廷英為泉州刺史廷英常矯詔
掠取良家子帝下御史劾之廷英詣帝自歸獻買宴錢
萬緡(一作/千萬)明日又獻皇后錢鉅萬乃得不劾未㡬復召
為相冬十二月以鹽鐵使右僕射李仁遇為左僕射兼
中書侍郎翰林學士吏部侍郎李光凖為中書侍郎兼
户部尚書並同平章事仁遇帝甥也以姿容得幸光凖常
侍夜宴以醉忤㫖命執送都市斬之吏不敢輒殺頌擊
獄中明旦視朝召復其位(案五國故事又云延羲一夕/醉甚命以宰相李凖棄市而)
(凖方大醉卧于市中唯呼其婢春鶯已行刑者不敢殺/因致之非所明日延羲視朝使召凖左右以夜來之命)
(對之延羲/都不能知)是夕又宴侍臣收翰林學士周維岳下獄吏
拂榻待之曰相公昨夜宿此尚書勿憂已而醉解釋之
他日帝又曲宴羣臣皆醉去獨維岳在坐帝曰維岳身
甚小何飲酒之多左右曰酒有别腸不必長大帝欣然命
捽維岳下殿剖視酒腸旁有解之者曰殺維岳無人侍
陛下劇飲乃舎之帝好為牛飲荒淫無度常鍜銀葉為
杯賜羣下飲銀葉既柔弱因目之為冬瓜片又名曰醉
如泥酒既盈即不復置他所惟飲盡始得釋手羣臣醉
不勝以酒過被殺者無算冬十二月遣徐績如唐賀仁
夀節是嵗貢晉鋌銀二千兩花鼓六面象牙十株紅蕉
二百疋蟬紗二百疋餅香沉香煎香六百斤胡椒六百
斤肉豆蔻三百斤又進白金四千兩海蛤十斤貢蕉二
十疋充端午天和節
永隆五年春正月富沙王延政稱帝改元國號殷三月
帝立尚氏為賢妃己卯唐主殂遣使如金陵弔祭夏四
戊申朔日有食之殷將陳望等寇福州入于西郛既而
敗去六月發故相王倓冡斬其尸校書郎陳光逸直諫
鞭數百懸頸于樹以死是月帝嫁女某公主朝士有不
賀者十二人笞之御史中丞劉賛坐不紏舉將加笞諫
議大夫鄭元弼切諫乃得釋賛竟以憂卒是嵗侯官縣
薛老峯一夕風雨如數千人諠噪状旦則三字倒立(先/是)
(咸通中薛逄為侯官令創亭/烏石山人書其峯曰薛老峯)
永隆六年春正月唐遺書責我兄弟尋戈帝引周公誅
管蔡唐太宗誅建成元吉以復三月拱宸都指揮使朱
文進閤門使連重遇既獲罪康宗時懼國人見討相與
結昏自固帝果於誅殺常遊西園醉殺控鶴指揮使魏
從朗從朗朱連黨也又常酒酣詠白居易詩以誚文進
重遇(詩云惟有人心相對/間咫尺之情不能料)因舉酒屬二人二人起流涕
再拜曰臣子事君父安有他志帝不應二人大懼㑹皇
后害尚賢妃之寵欲圖帝而立其子亞澄乃使人告文
進重遇曰主上殊不平于二公奈何乙酉后父真有疾
帝如真第問疾文進重遇使拱宸馬步使錢達拉于馬
上而弑之(五代史又云六月三日曦出遊醉/歸重遇遺壯士拉于馬上而殺之)復殺王氏
宗族五十餘人鄭元弼抗辭不屈將奔建州亦被殺已
而葬帝于福州之城北諡曰睿文廣武明聖元德隆道
大孝皇帝廟號景宗先是太祖克福州日桃林村中一
夕地震有聲如鳴鼓數百面比旦視之禾稻皆倒揷土
下厥後奄有全閩之地至是桃林復有鼓聲禾稻亦倒
懸土下不數月遇禍而王氏隨滅興亡之兆如一轍焉
識者異之
　　天德帝本紀
天德帝名延政(冊府元龜/作延正)景宗弟也(歐史閩世家/云審知子)景宗
立拜延政建州節度使封富沙王景宗肆為􁏴虐延政數
貽書切諫景宗怒舉兵相攻兄弟遂成讐敵久之延政
以建州開國自立為帝國號曰大殷改永隆五年為天
德元年升將樂縣為鏞州以永平鎮為龍津縣尋置鐔
州(延平鎮嗣王延翰已改為永平通/鑑云以延平鎮為鐔州似小誤)立皇后張氏以節
度判官潘承祐為吏部尚書節度巡官楊思恭為兵部
尚書未㡬以承祐同平章事思恭遷僕射録軍國事然
牙㕘及接鄰國猶如藩鎮禮夏五月潘承祐上書陳十
事命削官爵勒歸私第是嵗加封故靈昭王延禀為武
平威肅王
天德二年春正月鑄天德通寳大鐵錢一當百(董逌錢/譜曰建)
(州王氏錢靣文天德重寳背文穿上有殷字洪氏泉志寳/曰按王延政以建州建國稱殷故募文為殷字通寳重)
(之異亦當時鑄/此二品耳)是月唐遣使以書來問兄弟何故相尤隨
荅書斥唐奪楊氏國唐主怒遂絶和好三月朱文進連
重遇弑其君文進遂自立為閩王帝遣統軍使呉成義
討之不克秋八月癸丑晉以朱文進為威武軍節度使
知閩國事冬十月帝遣陳敬佺將兵三千屯尤溪及古
田盧進將兵二千屯長溪十一月泉州指揮使留從效
與王忠順董思安執泉州刺史黄紹頗斬之請皇從子
繼勲主軍府事遣副兵馬使陳洪進來獻㨗且函紹頗
首至洪進過尤溪福州戍兵數千人遮道洪進紿之曰
義師已誅朱福州吾倍道逆嗣君于建州爾軰尚守此
何為衆遂潰大將數人從洪進詣建州帝以繼勲為侍
中領泉州刺史從效及忠順思安洪進皆署都指揮使
漳州將程謨殺刺史程文緯奉皇從子繼成權州事汀
州刺史許文稹賫表來降十二月癸丑晉加朱文進同
平章事封閩國王文進聞黄紹頗死大懼遣統軍使林
守諒内客省使李廷鍔攻泉州鉦鼓相聞數百里(一作/五百)
(里疑/誤)帝遣大將軍杜進將兵救泉州留從效開門與福
州兵戰大破之斬守諒執廷鍔帝復遣統軍使呉成義
帥戰艦千艘攻福州文進乞援于呉越遣子弟以為質
是月唐以洪州營屯都虞侯邉鎬為行營招討諸軍都
虞侯將兵同樞宻副使查文徽翰林待詔臧循入寇文
徽自建陽進屯盖竹聞漳泉汀三州已䧏于我而鏞州
將張漢卿復將兵八千人將至文徽退保建陽循屯兵
邵武邵武民導我兵襲破循軍執循歸建州斬之呉成
義聞唐兵至詐使人告福州吏民曰唐助我討賊臣大
兵至矣福人大懼乙未朱文進遣同平章事李光凖來
獻國寳丁酉南廊承㫖林仁翰刺殺連重遇于第福人
復殺文進迎成義入城于是函二首送建州
天德三年春正月臣民共迎帝歸長樂府帝以方有唐
兵未暇徙都詔以福州為南都(八閩通誌及閩/書皆作東都)以從子
門下侍郎同平章事繼昌督南都内外諸軍事鎮福州
以飛㨗指揮使黄仁諷為鎮遏使將兵衛之復國號曰
閩發南都侍衛及兩軍甲士萬五千人(福州侍衛之外/有左右軍置軍)
(使以領之一曰兩軍/謂拱宸控鶴兩都)詣建州以拒唐二月唐查文徽請
益兵唐主以天威都虞侯何敬洙為建州行營招討馬
步都指揮使將軍祖全恩為應援使姚鳯為都監㑹兵
數千入寇自崇安進屯赤嶺帝遣僕射楊思恭統軍使
陳望將兵萬人拒之列棚水南旬餘不戰唐人不敢戰
思恭以帝命督望戰趣之再三望不得已涉水與唐戰
全恩等以大兵當其前别使竒兵出我師後我師敗績
望戰死思恭僅以身免帝大懼嬰城自守召董思安王
忠順將兵五千來建州分守要害三月著作郎陳繼珣
指揮使李仁達合謀潜入南都說鎮遏使黄仁諷入府
執皇從子繼昌及呉成義殺之(先是繼珣叛奔福州為/景宗畫䇿取建州至是)
(不自安故仁達要與同謀○閩王列傳九國志/閩中實錄皆云四月殺繼昌今從十國紀年)己亥仁
達立僧卓巖明為天子稱藩于晉帝聞之族仁諷家命
統軍使張漢真將水軍五千㑹漳泉兵討巖明夏四月
漢真至南都攻東闗仁諷聞家誅滅開門力戰大破我
兵漢真被執殺之(通鑑云執漢/真入城斬之)仁達既立巖明自判六
軍諸衛事仁諷屯西門繼珣屯北門仁諷從容謂繼珣
曰人之所以為人者以有忠信仁義也吾頃常有功于
富沙中間叛之非忠也人以從子託我而與人殺之非
信也屬者與建兵戰所殺皆鄉曲故人非仁也棄妻子
使人魚肉之非義也此身十沈九浮死有餘媿因拊膺
慟哭繼珣曰大丈夫徇功名何顧妻子宜置此事勿以
取禍仁達聞之使人告仁諷繼珣謀反皆殺之由是兵
權盡歸仁達五月丁巳仁達請巖明大閲戰士隂令人
刺殺之陽狼狽驚走已乃自稱威武留後用保大年號
奉表稱藩于唐亦遣使入貢于晉是月唐兵圍建州屢
破泉州兵許文稹敗唐兵于汀州執其將時厚卿秋七
月或告福州援兵有叛志(是嵗正月赴建/州拒唐之兵)帝收其鎧仗
遣還伏兵於隘盡殺之死者八千餘人脯其肉以歸為
食唐將邉鎬㧞鐔州帝遣使稱臣於呉越請為附庸以
乞師八月唐兵圍建州久建人離心有謂董思安宜為去
就計思安誓不負王氏衆感其言無叛者丁亥唐先鋒
橋道使王建封先登建州城陷(春明退朝録云李璟𤼵/兵攻建州王延政城有)
(白虹貫城未㡬城/陷舎宇焚爇殆盡)帝出降王忠順戰死思安整衆奔泉
州初唐兵來建人苦王氏之亂與楊思恭之重歛爭伐
木聞道迎之及城破縱兵大掠焚宫室廬舎㡬盡是夕
寒雨凍死者枕藉于道建人失望九月許文􁧣以汀州
皇從子繼勲以泉州繼成以漳州皆降唐唐置永安軍
於建州冬十月盡遷王氏之族于金陵唐以帝為羽林
大將軍斬楊思恭以謝建人保大五年改帝安化軍節
度使降封鄱陽王鎮饒州九年徙封光山王(五國故事/云封自在)
(王尋改光山/王疑非是)未㡬薨贈福王諡曰恭懿閩傳七主凡五
十三年(按歐史以閩歴國五十五年運厯圖則云五十/六年五代舊史閩列傳紀年通譜閩中實錄皆)
(六十年五代史註又云六十一年諸說紛紛不一惟是/閩亡之嵗南唐書江南録通鑑則云開運二年為唐保)
(大三年歐史則云開運三年/為唐保大四年此所未詳云)
論曰太祖開國時相傳有僧陳騎馬來騎馬去之䜟說
者遂以司空拜泉州刺史為丙午嵗而五代史諸書載
唐兵破建州為保大之四年與䜟語頗合至司馬公所
紀司空為福建觀察使于景福二年而天德帝歸金陵
則在開運二年與彼所稱傳國六十一年及五十五年
何至不侔也今畧依涑水編年以次其大概云
　十國春秋卷九十二
欽定四庫全書
　十國春秋卷九十三
　　　　　　　　　　　　　　檢討呉任臣撰
閩四
　列傳
　　留從效　　　陳洪進(子文顯文顥文顗文頊劉/陳應功陳齊鶻陳仁璧)
　　　　　　　　　　　(昌言徐熈徐昌嗣附/)
留從效(五代史五國故事唐餘紀傳/南唐書皆作從効今從通鑑)泉州桃林人後改
永春縣遂為永春人父璋蚤死㓜孤事母兄以孝弟聞
略知書好兵法朱文進之僣立也從效時為泉州散指
揮使與其黨王忠順董思安及所親蘇光誨相與圖議
興復一日謂同列曰朱文進屠滅王氏遣腹心分據諸
州吾屬世受王氏恩而交臂事賊有如富沙王克復福
州吾屬死有餘媿衆以為然頃之從效引軍中所善壯
士夜飲于家紿之曰富沙王已平福州宻㫖令吾屬討
偽刺史黄紹頗諸君狀貌皆非久處貧賤者從吾言富貴
可圖不然禍且立至于是募敢勇壯士得副兵馬使陳
紹進等五十二人夜持白梃踰城而入擒紹頗斬焉泉
州有繼勲者故武肅王諸孫也即持印詣之請主軍府
從效等三人自署平賊統軍使洪進等皆為指揮使是
時唐元宗遣將討王氏之亂圍福州會呉越發兵援文
進于是唐將但克汀建而歸福州遂為呉越所有從效乗
機竊其地乃以兵刼繼勲送江南自領漳泉二州留後
唐元宗即以泉州為清源軍授從效節度使漳泉等州
觀察使閩中五州之分自此始也未㡬累授同平章事
兼侍中中書令封鄂國公進封晉江王從效在郡専以
勤儉養民為務常衣布素置公服于中門出視事則服
之入則復衣敝布自言我素貧賤不可忘本也民甚愛
之天德帝有二女在郡從效事之如故資給甚厚每嵗
取進士明經謂之秋堂及唐人淮甸失守從效因呉越
奉表于周世宗世宗以割地故不納宋建隆初唐元宗
遷都南昌從效大懼以為見討乃遣子紹基(一作錤/又作䥓)貢
唐又遣使假道呉越入貢于宋宋太祖特命使厚賜以
撫之使未至而從效發疽薨(五國故事云建隆壬戌嵗/從効病自五月𤼵疽至于)
(七月不愈中外音問不通羣校頗有異議一日先鋒指/揮使王亡名請入省疾而從効危篤乃以印貽之從効)
(死衆立張漢思為帥以陳洪進副之使王亡名出守漳州/不聽又遣戍莆田亦不聽因使衆擊之垂困送同安縣)
(覊縻之未/㡬而斃)年五十有七唐贈太尉靈州大都督從效無
嗣以兄從願之子紹基紹鎡為子從效寢疾時從願守
漳州紹基入金陵紹鎡尚㓜及其歿也州人立紹鎡未
幾統軍陳洪進執紹鎡歸于唐其將召呉越為叛于是推
立副使張漢思事具洪進傳中從效再從弟仁譓宋淳
化中為泗州長史雖藜藿不充未嘗妄干人太宗聞之
召赴闕特遷揚州觀察使
陳洪進字濟川先世本臨淮人已而遷泉州居仙遊縣
之楓亭遂為仙遊人㓜有俠節頗讀書習兵家言長以
材勇𨽻兵籍從攻汀州先登補副兵馬使從留從效殺
黄紹頗以首送建州天德帝命為本州馬步行軍都校
已又為統軍使與副使張漢思同領兵柄累立戰功從
效既沒少子紹鎡與留務月餘洪進推漢思為留後自
為副使(一作四門/指揮使)時宋建隆三年也漢思年老不能治
事軍務皆决于洪進漢思諸子並為牙將内懐不平潜
有去洪進意明年夏四月漢思大享將吏伏甲于内將
害洪進酒數行地忽大震棟宇將傾坐立者不自持同
謀者以告洪進洪進亟去衆驚悸而散漢思事不成慮
洪進先發常嚴兵為備洪進子文顯文顥皆為指揮使
勒所部欲撃漢思洪進不許一日洪進袖銀鐺從二
子常服安步入府中直兵數百人皆叱去之漢思方處
内齋洪進即扃其門使人叩門謂漢思曰郡中軍吏請
洪進知留務衆情不可違當以印見授漢思惶懼不知
所為即自門間出印與之洪進即日遷漢思别墅遣使
請命于江南以洪進為清源軍節度泉南等州觀察使
時宋平澤潞下揚州取荆湖洪進大懼遣牙將魏仁洛
間道奉表納欵貢白金千兩乳香茶葉皆萬計太祖遣
使撫諭且以其事詔江南江南後主聽命于是乾德二
年宋改清源軍為平海軍授洪進節度泉漳等州觀察
使檢校太傅賜號推誠順化功臣鑄印賜之以文顯為
平海軍節度副使文顯為漳州刺史是年夏洪進丁家
艱旋起復理軍府事洪進以每嵗脩貢朝廷多厚歛于
民民貲百萬以上者令為試協律奉禮郎蠲其丁役及
江南平呉越忠懿王朝宋洪進不自安遣子入貢太祖
因下詔召之遂入朝道聞太祖晏駕歸鎮𤼵哀太宗即
位加檢校太師太平興國三年四月朝京師禮遇優渥
又增食邑加其子文顯為團練使文顗文頊並為刺史
洪進因上表言臣逺辭海嶠入覲天墀獲親咫尺之顔叠
被駢蕃之澤六飛遊幸每奉屬車之塵三殿宴嬉屢挹
大罇之味旬浹之内雨露洊臻至于童男亦荷殊奬恩
榮若此報効何階願以所𬋩漳泉兩郡獻于有司太宗
嘉納之凡為縣十四戸十五萬一千九百七十八兵萬
八千七百二十七遂授洪進武寧軍節度使同平章事
留汴京奉朝請諸子皆授以近郡優賜之後封杞國公進
封岐國公洪進年老富貴已極上言求致仕優詔免朝
請居無何病卒年七十二贈中書令諡曰忠順洪進在
泉州日方書有蒼鶴翔内齋引吭向洪進洪進視之有
魚鯾其喉即以手探取之魚猶活鶴馴擾齋中數日而
後去人多異焉洪進弟銛為泉州都指揮使開寳中官
漳州刺史
文顯字仲逹歴泉州馬步軍都軍使右軍押衙宋命為
平海節度副使累加檢校太保及洪進朝宋授通州團
練使知泉州未㡬代還又為青齊廬夀西京水南北陜
州四州都巡檢使文顯與諸弟不睦咸平初為言者所
劾詔戒諭之以疾改通許鎮都監卒
文顥初為泉州衙内都指揮使俄權知漳州宋命為漳
州刺史數年求還泉州署行軍司馬洪進朝宋授房州
刺史改康州端拱初出知同州咸平初知耀州徙徐州
坐用刑失入貶官已而以洪進納土功復遷康州刺史
祥符東封命知濮州馳道所出供億頗勤至詔褒之改衡
州代還以老疾請致仕卒
文顗始為泉州衙内都指揮使知漳州宋初擢滁州刺
史俄召歸京師奉朝請景德中改光州以久次領和州
團練使歴知數州軍所至無能稱
文頊頗知書工畫本文顯子也洪進在泉州日有相者
言一門受禄當至萬石時洪進與三子皆已領州郡而
文頊始生洪進欲應其言乃取為己子錫名與諸子齒文
頊歴衙内都監使宋命領順州刺史歸朝為通州刺史
改舒州卒
陳應功莆田人弱冠忠義自許宋太平興國初陳洪進
尚據漳泉應功詣洪進條陳古今天下分合之由備述
天命人心歸屬之意洪進傾耳聽之遂納土于宋其年
游洋鎮竊發應功至軍前請為先鋒竟為所殺
陳齊鶻莆田人事陳洪進為指揮使常勸洪進輸誠納
土兩全忠孝後洪進卒歸于宋齊鶻與有力焉
陳仁璧莆田人也仕陳洪進為泉州别駕洪進既納土
豪猾有負險為亂者仁璧徒步謁轉運使楊克巽畫䇿
平之宋改仁璧為陽翟主簿
劉昌言字禹謨泉州南安人也七嵗能屬文辭藻靡麗
陳洪進辟功曹㕘軍洪進遣子文顯入貢汴京令昌言
偕行宋太祖親勞之太宗時洪進歸朝召謂曰覽洪進
表委命盡心非卿潤色邪洪進改鎮徐州又辟昌言推
官後舉宋進士判審官院未百日為樞宻副使累官工
部侍郎咸平二年卒贈尚書有文集三十卷(太宗時有/言昌言習)
(閩語恐奏對難會太宗怒曰我自會得其眷注如此昌/言嘗作下第詩云惟有夜來蝴蝶夢翩翩飛入刺桐花)
(人皆/稱之)
徐熙字大雅南安人父居讓從陳洪進為清溪令洪進
竒熙文以弟女妻之署以府職辟不就著楚鴈賦見志
尋辟掌牋奏洪進歸宋熙應進士舉官終越州通判熙
好學善談精筆札後以狷躁罷職憤恚而卒常撰三酌
酸文世稱精絶略曰渭川凝碧早抛釣月之流髙嶺排
青不逐眠雲之客又曰年年落第春風徒泣于遷鶯處
處羈遊夜雨空悲于斷鴈
徐昌嗣莆田人以明經除秘書郎陳洪進辟掌書記首
勸納土洪進欲害之昌嗣潜走汴京江南平洪進始悟
其忠乃命其弟昌圖與陳仁愿奉表歸宋
論曰朱文進誅屠王氏少長無遺已晏然據神器矣而
從效以區區牙校削平賊黨奄有漳泉比至洪進納土
再𫝊兩姓雖曰人謀亦運會然哉迄今傳永春從效故
居其地有名留變者抑其流風猶有未冺者與
　
　
　
　
　
　
　
　十國春秋卷九十三
欽定四庫全書
　十國春秋卷九十四
　　　　　　　　　　　　　檢討呉任臣撰
閩五
　列傳
　　秦國太夫人董氏
　　太祖后任氏　　龍啓太后黄氏
　　嗣王夫人崔氏
　　恵宗后劉氏　　繼后金氏　　后陳氏
　　陳宗元妃李氏　后李氏
　　景宗后李氏　　賢妃尚氏
　　天德皇后張氏
太夫人董氏太祖之母也王緒入閩令軍中無得以老
弱自隨違者斬惟太祖昆弟扶母從軍緒責之曰軍皆
有法未有無法之軍汝違吾令而不誅是無法也太祖
等曰人皆有母未有無母之人將軍奈何使人棄其母
緒怒命斬太夫人太祖等曰我等事母如事將軍既殺
其母安用其子請先母死將士皆為之請乃舍之後以
太祖貴累封秦國太夫人天祐元年太祖建報恩定光
多寳塔以資司空暨太夫人㝠福龍啓時恵宗立五廟
復追崇太夫人上尊諡云
太祖后任氏不知其世系太祖時封(闕/)國夫人居數年
薨葬福州之鳯池山後太祖亦合葬焉龍啓初追崇曰
皇后
太后黄氏泉州人故威武節度推官滔之族女父訥裕
官工部侍郎太祖聘為側室恵宗其所出也唐明宗封
魯國夫人恵宗貢白金五千鋌以謝龍啓初尊為皇太
后二年(十一月/癸丑)恵宗謁黄氏家廟田鋪緹錦木被綵繒
因名里曰錦里驛曰錦田居曰錦第溪曰錦溪墓院曰
錦溪院(是役也恵宗命鐫書于靈秀山曰凡登山/有道徐行則不困措足平穏之地則不跌)又太
后族子克家言地濱海遇秋日輒如城郭之狀恵宗因命
沿海屋瓦悉得黏土其加厚太后家如此薛文傑之死
太后與有力焉通文元年尊為太皇太后
嗣王夫人崔氏博陵人(或云補闗崔道融之女黄滔祭/道融文有云賢王之結嘉姻時)
(議之期/良輔)貎陋而淫性極妬嗣王多選良家子為宫人夫
人輒搜其美者幽之别室繋以大械刻木為人手批其
頰又以練束侍婢而鞭之練染血赤乃止復為鐵錐刺
人面或錐其臂一嵗中死者三十四人後夫人病見以
為祟而薨或云太祖暴終實夫人鴆之一日雷震死庭
中(五國故事云一旦盛暑天無纎/雲而霆電撃博陵斃于中庭)夫人雅信佛法奉福
州僧慧稜為師自稱曰練師(五燈會元載閩帥夫人崔/氏遣使送衣物與慧稜禪)
(師曰練師就大師請回信師曰傳語練師領取回日信/須㬰使却來師前揖便囘師明日入府練師曰昨  謝)
(大師回信師曰却請昨日回信看練師展兩手帥問/師曰練師適來呈信還愜大師意否帥曰猶較些子)
恵宗后劉氏本南漢清逺公主貞明三年太祖為恵宗
取之(南漢已/有傳)
恵宗繼后金氏賢而不見答自陳后立而后寵益衰後
事不概見
后陳氏福唐人也(金鳯外傳云福/清黄安鄉人)父侯倫少年美丰姿
唐末事福建觀察使陳巖以色見嬖得出入卧内與巖
妾陸氏通有娠未㡬巖卒妻弟范暉自稱留後陸託于
暉生一女是夕夢飛鳯入懐因小字金鳯冐姓陳即恵
宗后也太祖入閩攻殺暉金鳯流落民間族人陳匡勝
收養之開平三年太祖選良家女充後宫時金鳯年十
七性度窈窕善歌舞(通鑑又云/陋而淫)太祖召為才人(通鑑云/本審知)
(侍/婢)其寵幸與黄夫人比常築水晶宫于西湖旁列亭榭
十餘里金鳯時扈從由子城複道中出遊然不及蕩恵
宗時御紫宸門宣見大悦封為淑妃甚嬖之龍啓元年
立為皇后追封其假父陳巖威武軍節度使母陸氏長
樂郡夫人族人守恩匡勝為殿使始築長春宫居之恵
宗數于其中為長夜之飲每宴輒燃金龍燭數百枝環
左右光明如晝敕宫婢數十擎杯盤多金玉瑪瑙琥珀
玻璃之屬以次逓進不設几筵酒酣祼逐嬉笑以為樂
(外傳云延釣張長枕大牀擁金鳯與諸宫女祼卧又遣/使于日南造水晶屏風周圍四丈二尺與金鳯淫狎)
(于内令宫女隔屏覘之二月上已延鈞修禊桑溪金鳯/偕後宫襍衣文錦列坐水次流觴娯暢沉麝之氣環珮)
(之香逹于逺近途中絲竹管絃更番迭奏端陽日造綵/舫數十于西湖每舫載宫女二十餘人衣短衣鼓楫爭)
(先延鈞御大龍舟以觀金鳯作樂遊曲使宫女同聲歌/之曲曰龍舟揺曵東復東采蓮湖上紅更紅波澹澹水)
(溶溶奴隔荷花路不通又曰西湖南湖鬬綵舟青蒲紫/蓼滿中洲波渺渺水悠悠長奉君王萬嵗遊遊人士綺)
(繡夾岸雜/沓如市)恵宗晩年得風疾后遂與幸臣歸守明私百工院
使李可殷少與守明狎因守明以通于后出入殿内恵宗常
命錦工造鏤金五綵九龍帳于長春宫(一云織八龍帳/外以己為一龍)
既成進之守明日宿于内國人歌曰誰謂九龍帳惟貯
一歸郎李倣作亂后與匡勝守明俱見殺
康宗元妃李氏故恵宗甥女同平章事敏之女也累封
梁國夫人康宗嬖李后遇夫人甚薄終于其位
唐宗后李氏本恵宗宫人名春鷰(一云李倣之妹疑非/○金鳯外傳云延鈞)
(為春燕造東華宫以珊瑚為棁榆琉璃為櫺/瓦檀楠為梁棟真珠為簾幙範金為柱礎)有色康宗
蒸焉恵宗已病康宗因陳后以求春鷰恵宗怏怏與之
康宗嗣位立為賢妃行則同輿坐則同席及通文改元
復立為皇后别造紫薇宫為皇后遊幸之所土木之盛
逾于東華連重遇之亂康宗同后出北闗至梧桐嶺為
皇從子繼業所殺(一云觸墻死時通文/四年七月十三日也)葬蓮花山側冡
上有樹生異花似鴛鴦交頸時人名曰鴛鴦樹先是陳
后與恵宗亦葬是山後南唐師敗李仁達于古城亂兵
發諸陵剔取寳玉后及陳后容色如生鮮血流漬山為
之赤世遂呼其山曰胭脂山
景宗后李氏司空李真女也永隆四年冊立為皇后嗜
酒剛愎景宗寵而憚之朱文進之亂實后激成之已而見殺
賢妃尚氏金吾使保殷之女也(閩録作尚可殷之/女今從十國紀年)
永隆初立為賢妃妃有殊色景宗最憐寵焉醉中妃所
欲殺則殺之所欲宥則宥之
天德皇后張氏故富沙王妃也天德元年富沙王稱殷
帝立為皇后
　　武肅王審邽(子延彬延美延/武孫繼崇繼勲)
　　太祖從弟彦復　想
　　太祖子延喜　　　延武　　延望　　延宗(子繼/業)
　　從子延興(延虹延豐/延休附)　　　族子延嗣
審邽(五國故/事作圭)字次祖太祖仲兄也乾寧元年權泉州刺
史三年實授四年加工部尚書五年加金紫光禄大夫
檢校戸部尚書光化二年加兵部尚書瑯琊郡開國男
三年加左僕射進開國侯尋授威武軍節度副使天復
二年加司空三年加司徒進封開國公食邑七百户在
政十二年為人喜儒術通春秋善吏治流民還者假以
牛犂興完廬舎中原亂公卿多來依閩審邽遣子延彬
作招賢院禮之振賦以財如唐右省常侍李洵翰林承
㫖制誥兵部侍郎韓偓中書舍人王滌右補闕崔道融
大司農王標吏部郎中夏侯淑司勲員外郎王拯刑部
員外郎楊承休𢎞文館直學士楊賛圖王倜集賢殿校
理歸傳懿及鄭璘戩等皆賴以免禍卒諡武肅王葬于
晉江皇積山徐寅譔墓碑文(碑文有皇者天皇積者/勲積之語人以為獻諛)子
延彬延美延武
延彬天祐初太祖承制加平盧節度使權知泉州軍州
事二年實授開平三年加金紫光禄大夫轉右僕射封
瑯琊郡開國男尋轉司空四年加雲麾將軍乾化二年
授特進階加檢校太保進封開國伯五年加檢校太傅
權知泉州刺史四年加檢校太尉延彬再任泉州前後
歴二十六年(一云十/七年)吏民安之每發蠻舶無失墜者時
謂之招寳侍郎會得白鹿紫芝僧浩源以為王者之符
延彬由是漸驕縱宻遣使浮海貢梁求泉州節鎮事覺
太祖誅浩源及其黨黜延彬歸私第卒贈雲州節度使
兼侍中葬雲臺山閩人亦謂之雲臺侍中延彬多藝工
詩歌頗通禪理而性豪華巾櫛冠履必日一易解衣後
輒以龍腦數器覆之先是延彬生泉州佛舍始生時有
白雀巢于堂中凡三十年迄延彬歿遽失所在人咸異
之(五國故事云延彬日亭午方起雅能為詩辭人禪客/謁見多為所屈宅中聲伎皆北人將求伎必圖已形)
(而書其歌詩于圖側題曰才如此以是兾其見慕也進/士徐寅常為人生㡬何賦後因修合求藥于延彬延彬)
(即書賦辭于札尾報之其風流多此類也延彬有詩曰兩/衙前後訟堂清軟錦披袍擁鼻行雨後緑苔侵履跡春)
(深紅杏鎖鸎聲因携久醖松醪酒自煮新抽竹笋/羙也解為詩也為政儂家何似謝宣城人多誦之)
延羙龍啓二年官泉州刺史無何卒
延武永和元年任泉州刺史有能名尋加太傅進開國
伯通文元年改建州刺史
繼崇延彬之子也長興元年恵宗墨敕權判泉州事三
年加檢校司空龍啓元年加檢校太保封瑯琊開國男
繼勲延美之仲子也留從效復泉州持州印詣其第請
主軍府事時天德帝已稱殷國即命繼勲為侍中領泉
州刺史明年繼勲納欵于唐會李𢎞義為唐威武節度
使繼勲致書修好𢎞義以泉州故𨽻威武軍怒其抗禮
遣弟𢎞通治兵相攻(通鑑開運三年四月李𢎞義/遣弟𢎞通將兵萬人伐繼勲)是時
從效為都指揮使蓄異志陽以言怵繼勲曰𢎞通兵勢
甚盛士卒以使君賞罰不當莫肻力戰使君宜避位自
省乃廢繼勲歸私第代領其事隨勒兵擊𢎞通破之表
聞于唐唐召繼勲歸金陵
彦復太祖從弟也景福初彦復為都統同太祖攻范暉
于福州親犯矢石指授方略遂陷福州城暉走死頃之
官泉州刺史終于其職
想亦太祖從弟隨太祖入閩以銀青光禄大夫上柱國
攝福州長樂縣令頗負幹材縣事以治
延喜太祖庶子也永隆中官汀州刺史景宗疑延喜與
富沙王通謀遣將許仁欽執之以歸後為朱文進所殺
延武太祖之子也于恵宗為諸弟通文時官建州刺史
會巫者林興與延武不相能託鬼神語云延武及延望
將為變遂被殺并及其子
延望太祖子也通文時官戸部尚書與延武同為林興
所誣因被殺并及其子
延宗太祖子也任汀州刺史有聲已遷驃騎大將軍太
祖凡二十八子史冊所見者嗣王恵宗景宗天德帝而
外止延喜延武延望延宗數人其行次亦復不可考云
延宗子繼業
繼業嗣守汀州亦以治績聞連重遇之亂繼業迫康宗
于梧桐嶺康宗投弓謂之曰卿臣節安在繼業曰君無
君德臣安得有臣節新君叔父也舊君昆弟也孰親孰
踈遂弑康宗于陁莊永隆初改泉州刺史已而為行營
都統將兵救建州呉越兵遁還明年建州以書招之或
告繼業與楊沂豐潜通富沙王會繼業還福州賜死郊
外并殺其子于泉州
延興太祖伯兄司空之子也延興有弟延虹延豐延休
司空皆舎之而讓太祖知軍務事後不知所終(又延晦亦司/空子疑先卒)
延嗣太祖族子也為人慨切好直言以道義自任
當時目為唐五經光啓初隨太祖入閩梁簒唐封太祖
為閩王延嗣諫曰義不帝秦此其時也是時強藩巨鎮
多僣號稱帝太祖不無心動延嗣反復極諫力言不可
太祖雖不樂其言然終身不失臣節延嗣亦與有功云
　　恵宗子繼韜　繼鎔　　　臨海郡王繼恭
　　建王繼嚴　　　從子仁達　　繼圖
　　景宗子閩王亞澄　　從子繼柔　　繼隆
　　天德帝子繼沂　　從子繼昌　　　繼成
繼韜恵宗次子也康宗為福王時與繼韜不協李倣之變
同陳后死焉
繼鎔恵宗第三子也康宗既罷繼嚴兵柄以繼鎔判六
軍(繼鎔一/作繼鏞)
繼恭恵宗子也(歐陽五代史及冊府元龜/皆以繼恭為景宗子誤)通文中官威
武節度使康宗使上表告嗣位于晉明年晉封繼恭臨
海郡王連重過之亂繼恭與諸王並死于陁莊
繼嚴亦恵宗子康宗時封建王判六軍諸衛事得士卒
心康宗内忌之俄罷其兵柄更其名曰繼裕永隆時仍
名繼嚴授泉州刺史復得衆為景宗所惡鴆死
仁達恵宗從子也積功至樓船指揮使王延禀再攻福
州仁達伏甲舟中偽立白幟請䧏因斬延禀子繼雄復
縱兵撃其衆左右舁延禀走為仁達所獲仁達既有大
功隨典親兵性慷慨言事無所避恵宗心忌之一日謂
仁達曰趙髙指鹿為馬以愚二世果有之邪仁達曰秦
二世愚故趙髙指為馬非髙能愚二世也今陛下聰明
朝廷官不滿百起居動静陛下皆知之敢有作威福者
族滅之而已恵宗慚賜與金帛慰安之退而謂人曰仁
達智略在吾世猶可用不可遺後患卒誣以罪殺之
繼圖恵宗從子也永隆中官同平章事判六軍諸衛
亞澄景宗長子永隆中封瑯琊王居數月遷威武節度使兼
中書令改號長樂王明年進封閩王連重遇朱文進之亂也亞
澄母李后實以語激成之事具本紀中而亞澄亦死于其難
繼柔景宗從子也景宗常宴羣臣于九龍殿繼柔不勝
杯勺私减其酒景宗怒並賛酒客將俱斬之
繼隆亦景宗從子一日以醉失禮為景宗所殺國人寃之
繼沂天徳帝之子也國亡後居廣陵周世宗得州撫
存有加
繼昌天德帝從子也天德帝建殷國以繼昌為門下侍
郎同平章事未㡬改殷為閩以福州為南都以繼昌鎮
其地督南都内外諸軍事繼昌暗弱嗜酒不恤軍士李
仁達作亂遂與戍將呉成義同死于府舎
繼成天德帝從子也朱文進㓕王氏繼成與繼勲二人
以疎逺獲全及留從效以泉州奉繼勲漳州將程謨亦
殺刺史程文緯立繼成權州事繼成納欵于唐久之唐
徙繼成和州刺史遂終于其官
　　太祖女某郡主
郡主失其封號太祖女也福州之北嶺有胭脂團周匝
二百餘步膏潤不毛四時作殷紅色相傳郡主梳粧樓
在焉
　
　
　
　
　
　
　
　
　十國春秋卷九十四
欽定四庫全書
　十國春秋卷九十五
　　　　　　　　　　　　　檢討呉任臣撰
閩六
　列傳
　　韓偓　　　崔道融　　　楊沂豐
韓偓字致光京兆人唐龍紀元年進士累遷諫議大夫
翰林學士昭宗幸鳯翔進兵部侍郎承㫖昭宗反正勵
精政事偓處分機宻率與意合欲相之屢讓不受朱全
忠忌偓貶濮州司馬昭宗執偓手流涕曰左右無人矣
再貶榮經尉徙鄧州司馬昭宗被弑哀帝復召為學士
　故官偓不敢入朝挈族來依太祖僑居南安天祐三
年復有前命偓又辭為詩曰豈獨䲭夷解歸去五湖漁
艇且餔糟已而梁簒唐乹化三年復召亦辭不往龍徳
三年卒于南安龍興寺𦵏葵山之麓所著有内庭集金
鑾别紀自貶後以甲子歴歴自記所在其詩皆手寫成
帙歿之日家無餘財惟燒􁍥龍鳯燭一器而已子寅亮
終于閩(南唐近事云韓寅亮偓子也常言偓捐館日温/陵師聞其家藏箱笥頗多而緘鐍甚宻使親信)
(𤼵觀惟得燒殘龍鳯燭金縷紅巾百餘條有老僕泫然/言曰公為學士日常視草金鑾殿深夜方還翰苑當時)
(皆宫妓秉燭炬以送公悉藏之後延/平有老尼亦說斯事尼即偓之妾也)
崔道融荆州人以徴辟為永嘉令累官右補闕避地來
閩依太祖未㡬病卒道融素與黄滔善其卒也滔為文
祭之有云識通龜䇿耀握靈珠國風騷雅王佐謀訏袁
安之涕泣泫然劉氏之宗祧莫扶
楊沂豐(歐陽五代/史作楊沂)唐宰相涉從弟也遭亂依太祖與徐
寅王淡同居幕府以風雅倡和閩士多宗之太祖諸孫
繼業為汀州刺史沂豐為士曹參軍雅相親善永隆時
繼業賜死或告沂豐實與謀沂豐方侍宴景宗麾左右
收之繫獄中明日斬于市族其家時年八十餘國人哀
之淡故唐相溥子
論曰昭武立國賓至如歸唐衣冠卿士䟦涉來奔若李
洵韓偓王標夏侯淑王淡楊承休王滌崔道融王拯楊
賛圖王倜楊沂豐歸𫝊懿諸人未易指屈今畧采其可
考者著于篇餘則不具録焉
　　陳嶠　　　　黄滔　　　　徐寅　　　翁承賛
陳嶠字延封逺祖邁唐初為莆田令家焉後數世有南
安尉真真生蕘蕘生齊齊有九子嶠其長也弱冠能文
與髙陽許龜圖江夏黄彦修居莆田北巖精舎未幾復
居北平山讀書光啓三年登進士第釋褐攝京兆府參
軍太祖兄弟入閩辟為大從事遷大理評事兼監察御
史已又奏授大理司直兼殿中侍御史光化三年十月卒年七
十五所著表記奏牘凡三百篇嶠為人謹信居家純孝事繼母
盡禮齊死廬墓三年鄉人稱之(黄滔陳司直墓志云嶠兩娶/林夫人潘夫人子三仲田記)
黄滔字文江泉州莆田人(一云候/官人)唐乾寜二年崔
凝知貢舉得及第進士張貽憲等二十五人昭宗
覆試于武徳殿黜落者甚衆而滔被留光化中除
四門博士天復元年受太祖辟以監察御史裏行
充威武軍節度推官旋使錢塘與羅隠相得甚歡梁時
強藩多僭位稱帝太祖據有全閩而終其身為節將者
滔規正有力焉中州名士避地來閩若韓偓李洵數十
軰悉主于滔滔文贍蔚典則詩清淳丰潤有貞元長慶
風馬嵬館娃景陽水殿諸賦雄新雋永稱一時絶調有
集十五卷泉山秀句集三十卷時金石誌銘及國中大
著作多為滔屬草(滔善律賦如眀皇囘駕徑馬嵬賦云/日慘風悲到玉顔之死處花愁霧泣)
(認朱臉之啼痕褒雲萬叠㫁膓新出于啼猿秦/樹千層比翼不如于飛鳥風調不在徐寅之下)
徐寅(黄滔集正字釣磯集/俱作夤今從五代史)字昭夢莆田人登唐乾寜進士第試
止戈為武賦一燭裁盡已就有破山加㸃擬戍無人之
句禮部侍郎李擇覧而奇之是嵗釋褐授秘書省正字
常遊大梁以賦謁梁王全忠誤觸其諱梁王變色寅狼
狽出欲遁去恐不得脫乃作過大梁賦以獻畧曰千金
漢將感精魄以神交一眼傖夫望英風而膽落(九國志/載大梁)
(賦云客有得意還鄉遊于大梁遇郊埛之耆舊問今古/之侯王父老日且說當今休論往古昔時之功業誰見)
(今日之聲名有覩中一聨云遂使千年漢將/慿吉夢以神符一眼傖夫望英風而膽䘮)梁王得賦
大喜遺縑五百疋葢全忠曾夢淮隂侯指授兵法而晉
王克用則眇一目者也已而走歸家里太祖辟掌書記
唐㓕梁閩使賀莊宗登極莊宗遽問使曰徐寅無恙乎
歸語爾主父母之讎不共戴天寅指斥先帝爾國何以
容之使囘具以告太祖曰如此則上直欲殺徐寅爾今
但不用可矣即日戒閽者不得引接寅拂衣去曰丈尺
之水前陂後堰安能容萬斛之舟乎(九國志又云王審/知禮待簡畧内不)
(能平一旦/拂衣去)尋舊𨼆釣磯處慨然有長往志(寅妻字月君/與寅偕隠寅)
(有贈内詩云神𫝊尊聖陀羅咒/佛授金剛般若經見湧幢小品)竟卒于長夀之别墅初
太祖從子延彬刺泉州寅每同遊賞及陳郯倪曙等賦
詩酣酒為樂凡十餘年常被病求藥物于延彬延彬荅
書善自調䕶亦可自開豁三皇五帝不死何歸葢舉寅
人生㡬何賦語以戲之也(賦云七十戰爭如虎豹竟到/烏江三千賓客若鴛鴻難尋)
(珠履又云南陵公子緑鬢改而華髮生北里豪家昨日/歌而今日哭又云常聞蕭史王喬長生孰見任是三皇)
(五帝不/死何歸)寅賦膾灸人口渤海髙元固來言本國得斬蛇
劍賦御溝水賦及人生幾何賦家家皆以金書列為屏
障其珍重如此寅才思敏絶黄滔為威武節度推官太
祖餽以魚會滔與寅方接譚即請寅為謝牋寅殊不經
意援筆疾書曰銜諸斷索裁從羊續懸來列在琱盤便
到馮驩食處時人大稱之有探龍集一卷雅道機要并
詩八卷亦曰釣磯集又有賦五卷(其最著者過驪山賦/畧曰宅彼岡巒光斯)
(陵闕獨驅六宫以殉塟豈言蔓草之縈結嫌示儉于當/時更窮奢于既殁融銀液雪䟽下地之江河帖玉懸珠)
(皎窮泉之日月嶫嶫層層不騫不崩斯髙之喉舌方滑/劉項之雲雷忽興軹道一朝璽獻漢家之主驪山三月)
(火燒秦帝之陵斬蛇劍賦畧曰磨霜礪雲兮熒煌錯落/伊逐鹿之英聖有斬蛇之鋒鍔葢以麾正乾坤劃分善)
(惡楚國之姦雄徒爾烹若窮鱗常山之首尾胡為斷如/朽索斯劍也哭白帝之亡符赤帝之昌雖行大義亦假)
(雄鋩龜文龍藻玉鏤金裝世亂將用時清則藏十二年/兮如我淬七十陣兮摧而剛空山吞象之虵豈鈋蓮鍔)
(大澤銜珠之血不汚星光勾踐進西施賦畧曰寳馬騰/龍香車輾風迎織女於銀漢聘姮娥于月宫炫燿雲外)
(喧闐洞中粧成而瑞玉凝彩服麗而朝霞剪紅曉別越/溪暮歸吳苑越慮計失吳嫌進晚歌一聲兮君魄醉笑)
(百媚兮君心眷坐令佞口因珠翠以興言立遣謀臣棄/洪濤而不返勾踐乃走電驅雷星馳箭摧投醪而土卒)
(皆醉嘗膽而胷襟洞開虎噬骨碎山崩卵摧楚腰衛鬢/化為鬼鳯閣龍樓燒作灰于是命屠蘇之酒上姑蘇之)
(臺伊霸業以何去俄英風而聿來御溝水賦畧曰重輪/而瑞蘸紅日五色而光揺彩霞時時而翡翠随波飛穿)
(禁柳往往而鴛鴦逐浪/銜出宫花他賦多𩔖此)
翁承賛字文堯福唐人也父巨隅榮王府諮議㕘軍承
贊舉唐乾寜三年進士擢宏詞科任京兆府㕘軍累官右
拾遺户部員外郎天祐元年受詔冊封太祖為瑯琊王
賜金紫以行易其居處名號曰文秀亭光賢閣晝錦堂
黄滔為詩榮之(有建水閩山無故事/長卿嚴助是前身句)已仕梁為諫議大
夫開平三年復為閩王冊禮副使滔復贈以詩尋守右
諫議大夫福建鹽鐵副使就加左散騎常侍御史大夫
承賛既依太祖太祖待之殊厚遂以為相承賛勸太祖
建四門學以教閩士之秀者自號狎鷗翁歿塟建安新
豐鄉弟承裕舉光化中進士子鑑載希愈宋時皆入仕
論曰陳黄徐翁皆閩産也嶠以老成為邦司直滔負威
鳯之才寅擅雕龍之質分鑣競爽要云無媿承賛榮施
鄉里興學右文其亦大有造于閩矣
　　張睦(子廡/)　孟威
張睦光州固始人唐未従太祖入閩太祖封瑯琊王授
睦三品官領𣙜貨務睦搶攘之際雍容下士招來蠻裔
商賈歛不加暴而國用日以富饒累封梁國公卒塟福
州赤塘山後以薛文傑代其職閩人益思睦立社城中
祀焉子
廡字居仁性孝友謙抑官至殿中侍御史彈劾百僚甚
有風采及王氏政衰謝事歸田里立宗法建祧廟修祀
事鄉邦式之
孟威(一作闕/咸)　人天祐中従太祖爲都押牙任建州刺
史有能名開寳中呉越忠懿王請于宋為太祖立祠福
州乃以威與張睦等二十六人配享廟庭一時稱允
論曰昭武帝崛興閩徼攀鱗附翼濟濟多人然尚論功
臣僉以睦威為首庸焉侑食廟庭要非誣也惜事軼不
甚𫝊第稍次其大端如此云
　　劉山甫　　　鄭良士　　　章仔鈞
劉山甫彭城人太祖入閩署山甫威武軍節度判官時
海口黄﨑㟁横石巉峭常為舟楫之患太祖思去之憚
于力役乾寧中夜夢金甲神自稱呉安王許助開鑿因
命山甫躬往設祭具述所夢事三奠未畢海内靈怪俱
見山甫乃憇僧院慿髙視之風雷暴興見有黄鱗赤鬛
非魚非龍者凡三晝夜風雷始息已别開一港甚便行
旅即所賜號甘棠港者是也山甫故中朝舊族有才藻
著金谿閒談十二卷常譔徐寅墓誌銘情文兼至為世
所稱官終威武軍殿中侍御史山甫常随父任嶺外歸
泊舟青草湖登岸詣北方毘沙門天王廟見庭宇摧頽
鐙薌不續作詩諷之(詩云自是神明無感/應盛衰何得却由人)是夜夢神云
我非天王故南嶽神也主張此地何由見侮俄驚寤風
濤頓作倒檣絶䌫山甫遽起悔過毁詩牌乃已
鄭良士舊名昌士字君夢仙遊人也博學善屬文唐昭
宗景福二年獻詩五百篇授國子四門學士累遷康恩
二州刺史兼御史中丞天復元年棄官歸隠貞明元年
應太祖辟命轉左散騎常侍沉厚寡言太祖稱其長者
有白巖文集詩集十卷中壘集若干卷子八人元弼有
𫝊元恭康宗時官秘書省校書郎元素别駕元龜第宋
進士官至司馬元禮推官元振員外郎元瑜秘書郎元
忠正字兄弟俱能文篤學時號鄭家八虎(海録碎事又/云鄭昌有八)
(子皆以詞學聞/號鄭氏羣虎)
章仔鈞浦城人也先世居汴至宋兵部尚書巖元嘉初
來守泉州始家于南安唐康州刺史及由南安徙浦城
及生福州軍事判官修修生仔鈞深沉有大度年逾四
十晦迹不仕乾寧時太祖代司空鎮閩奉表修貢仔鈞
以太祖尚知有唐乃詣軍門上謁投戰攻守三策先是
獻䇿時仔鈞登嶺上卜天其夕地湧神瀵既至太祖果
大喜館為上賓執仔鈞手曰何相見之晚邪奏授髙州
刺史檢校太傅西北靣行營招討制置使選步騎卒五
千命屯戍浦城西巖山㑹南唐將盧某假道過山下忽
鼔譟攻壘仔鈞堅守弗與戰遣二校乞援師于建安及
兵退二校失期不至將斬之妻練氏止之曰時危未靖
公柰何殺壯士仔鈞曰如廢法何練曰法固不可廢不
若縦之使自逸耳仔鈞悟置不問或云二校者邊鎬與
王建封也仔鈞累加光禄大夫持節髙州諸軍事卒(後/贈)
(金紫光禄大夫上柱國/武寧郡開國伯忠憲王)弟仔釧子仁坦仁嵩仁燧仁昉
仁澈仁郁仁政仁愈仁鑑仁肇仁激仁耀仁祐仁聞多
至顯官練氏别有𫝊
　　陳師先　　　　鄒罄　　　虞雄　　　陳霸先
　　伍昌時(子徳/普)　　王定簡
陳師先未詳其何地人太祖入閩時師先摧堅陷陳為
先鋒將追賊至連江白塔嶺焉踣死之縣尉程成之立
廟以祀
鄒罄光州固始人以宣府校尉従太祖入閩平汀㓂有
功未幾鎮雁石卒
虞雄隸太祖戲下為牙將以敢戰名後戰殁于福唐漁
溪土人立廟祀
陳霸先羅源人居太祖戲下為先鋒將戰勝攻克一軍
稱為忠義勇敢久之追賊白塘嶺馬仆而死土人立廟祀之
伍昌時汀州寜化人父夢授事太祖官左僕射昌
時生而武勇多謀事太祖為偏將軍戰輒有功子徳普
少積學隠居教授終身以漁釣為樂
王定簡世為汴州人祖䕶父伸始遷福之候官縣太祖
時定簡被署為安逺使頗有勞烈甚著名及太祖薨遂
置其官以老
　　程贇　　　　蔡儼　　　黄子稜　　　　李灞
　　鄒勇夫
程贇(闕/)　　人天祐時事太祖為威武節度都押牙雅有
幹材太祖以心腹畜之常同將吏百姓列太祖功徳于
朝願建祠勒石已而得允朱文進僭位署贇漳州刺史
而為留從效所殺
蔡儼字仁崿晉江人節儉好施太祖辟為戸部郎中頗
能其職終永春主簿(九國志儼為主簿秩滿就選試合格未擬/官而卒儼諸子中最少而俊爽人多惜之)
黄子稜字元威洛陽人隨父入閩事太祖父子累官侍
御史後避亂居建陽之東終焉
李灞古田人自云唐室之裔㓜而禮遜孝事父母仕太
祖父子官大錄事
鄒勇夫光州固始人以單騎從太祖兄弟入閩始終無
二心及太祖封閩王勇夫官僕射為太祖敷陳利害勸
其奉梁正朔後南唐蓄吞併之志歸化鎮適當要衝景
宗命勇夫徃鎮之至則民戸凋殘道路榛塞勇夫招集
流亡完葺宅舎民稍稍越境來歸是時干戈日尋而歸
化獨晏然不被兵燹人物蕃阜勇夫實有力焉子相遂
家于其地
　
　
　
　
　
　
　
　
　十國春秋卷九十五
欽定四庫全書
　十國春秋卷九十六
　　　　　　　　　　　　　檢討吳任臣撰
閩七
　列傳
　　黄諷　　　林省鄒　　葉翹　　　鄭元弼
　　王倓　　　黄峻　　　陳光逸　　潘承祐
黄諷(闕/)　人以康宗淫暴與妻子辭訣入見康宗欲杖
之諷曰臣迷國不忠死亦無怨直諌被杖死不受也
黜為民而歸
林省鄒福州人累舉不第慷慨好直節通文時政事日
非㑹晉使盧損來聘省鄒私謂損曰吾主不事其君不
愛其親不恤其民不敬其神不睦其鄰不禮其賔其能
乆乎余將僧服而北逃行當相見上國耳後不知所終
葉翹永泰人博學質直惠宗擢為福王友官六軍判官
命福王以師傅禮待之宫中稱曰國翁遇事多所禆益
福王既嗣帝位是為康宗進翹内宣徽院使㕘政事康
宗漸驕縱不與翹謀議一日方視朝時翹衣道士服過
庭中趨出康宗召還拜之曰軍國事殷乆不接對孤之
過也翹對曰老臣輔導無狀致陛下無一善可稱願乞
骸骨康宗曰先帝以孤屬公政令不善公當極言柰何
棄孤去厚賜金帛慰之元妃梁國夫人者李敏女也賢
妃李春鷰被寵夫人頗不見答于康宗翹至是諌曰夫
人先帝之甥也陛下聘以禮柰何因新愛而棄之如遺
乎康宗不能從殊為不平未幾翹復上書言事遂署其
楮尾曰一葉随風落御溝放歸永泰以夀終
鄭元弼事康宗為禮部員外郎通文時元弼貢方物于
晉康宗遺執政書辭㫖不遜畧曰閩國一從興運久歴
年華見北辰之帝座頻移致東海之風帆多阻又求用
敵國禮致書往來晉髙祖大怒以元弼屬吏獄具引見
元弼奏曰王昶蠻裔之君不知禮義得其善言不足喜
惡言不足怒陛下方示大信以來逺人臣將命無狀願
伏斧鑕以贖昶罪晉髙祖竒之賜帛遣歸未幾景宗立
元弼官諌議大夫景宗常因事欲杖御史中丞劉賛賛
將自殺元弼諫曰古者刑不上大夫中丞儀刑百僚不
宜加箠楚景宗正色曰鄉何如魏鄭公乃敢彊諫元弼
曰陛下似唐太宗臣為魏鄭公可矣景宗喜釋賛不笞
居無何元弼遷禮部尚書判三司朱文進弑君自立元
弼抗辭不屈黜歸田里將奔建州為文進所殺
王倓(闕/)　人通文中積官至同平章事為人剛直不畏
强禦是時景宗官左僕射己倔彊有異志倓往往因事
折之景宗亦憚倓不敢有所發㑹新羅國遣使來聘且
獻寳劍康宗舉以示倓曰此將何為倓曰斬為臣不忠
者景宗居旁色變為不寧者累日景宗既立新羅復獻
劍景宗忽憶倓前言而倓已死追恨不已命發冢戮其
尸倓靣如生血流被體聞者莫不痛之
黄峻仕景宗為諫議大夫永隆時宗室多以無罪死峻
曰淫刑以逞亡可立待也乃舁櫬詣朝堂極諌景宗曰
老物狂發矣貶漳州司戸㕘軍峻又常謂人曰國事如
此合非永隆恐是大昏元年坐是以憂卒
陳光逸亦景宗臣歴官校書郎景宗既發王倓冢戮尸
光逸謂其友曰主上失徳至此亡無日矣吾欲以死諌
何如其友止之不聽遂上書疏景宗大惡五十餘事叩
頭流血勸以改過景宗大怒命衛士鞭之數百不死以
繩繫頸掛于木久而乃絶
潘承祐晉安人初仕吳為光州司法㕘軍因争郡大獄
不得棄官歸閩仕至大理少卿天徳帝為富沙王時領
鎮武節度使辟承祐為度支判官時與景宗構隙治兵
相攻承祐極諌不納㑹福州使至富沙王大閱甲卒以
誇示之辭氣益悖承祐長跪切諫富沙王怒顧左右曰
汝可為我食判官肉承祐曰與其不義而生孰若抱義
而死事勢如此早死為幸久之乃解及王稱殷帝以承
祐為吏部尚書俄加同平章事是時幸臣楊思恭用事
承祐復與争又陳奏十事大畧言兄弟相攻逆傷天理
一也賦斂煩重力役無節二也發民為兵羈旅愁怨三
也楊思恭奪人衣食使怨歸于上羣臣莫敢言四也疆
土狹隘多置州縣增吏困民五也除道裹糧將攻臨汀
曽不憂金陵錢塘乘虚相襲六也括髙貲戸財多者補
官逋負者被刑七也延平諸津征菜魚米獲利至㣲斂
怨甚大八也與唐吳越為隣即位以來未嘗通使九也
宫室臺榭崇飾無度十也書上削承祐官爵勒歸私第
唐查文徽破建州以禮致之唐元宗署為衛尉少卿遷
鴻臚卿委以南方之事升降人物制置郡縣數用其言
薦陳誨林仁肇許文稹陳徳誠鄭彦華多著功効老病
乞骸骨以禮部尚書致仕𨼆於洪州西山卒子慎修風
度醖籍博渉文史入宋為翰林侍讀學士有集五卷
論曰諷鯾切不撓省鄒孤憤無諱翹極諌被黜元弼激
烈成仁皆濁世之厪見者也倓以剛方光逸以戅直並
遭淫刑横罹非罪視峻憂死為酷矣承祐備陳十弊侃
侃直譚盡心所事忠而見尤王氏之不克永祚也宜哉
　　湛温　　　董思安(王忠/順)林仁翰　　劉瓊
湛温光州人嗣王時官御史大夫國子祭酒是時太祖
養子延稟守建州與嗣王有隙遣使來覘虚實嗣王命
温往餞且鴆之温懼開釁道經髙安山西嶺飲鴆自斃
國人哀之名其地曰祭酒嶺
董思安莆田人身長九尺勇冠一時與王忠順友善朱
文進既弑景宗署其黨黄紹頗為泉州刺史思安因與
忠順及泉州軍將留從效合謀復王氏遂殺紹頗迎天
徳帝從子繼勲主軍府事㑹南唐兵攻建州急思安與
忠順將兵赴難戰數不利或說二人當以去就計思安
曰吾軰世為王氏臣今危而叛去天下其誰容我麾下
感其言無有叛者城陷忠順力戰死思安全軍歸泉州
後南唐以為漳州刺史思安辭以父名章元宗因改漳
州曰南州時從效弟從願為副使竟酖殺思安自領州
事忠順晉江人
林仁翰仕景宗為南廊承㫖(江南野史云仁翰為王延/羲内兒謂之南廊承㫖)
朱文進與連重遇弑景宗而自立仁翰謂其徒曰吾曹
世事王氏今受制賊臣富沙王至何靣目見之帥其徒
三十人被甲趨重遇第重遇方嚴兵自衛三十人者望
之稍稍遁去仁翰執槊直前刺之斷其首以示衆曰富
沙王且至汝軰族矣今重遇己死何不亟取文進以贖
罪衆踊躍從事遂斬文進迎殷將吳成義入福州已而
仁翰覲天徳帝賞賜頗薄仁翰終未常自言其功人以
此多之
劉瓊固始人天徳初為永平鎮將南唐侵建州瓊統兵
入援師至鏞州聞天徳帝已降唐衆兵欲推瓊為王瓊
義不肯受自刎死部將收其尸塟山麓鄉人建祠祀之
(宋時賜額/曰威寧)
論曰湛温自鴆以弭釁其志有足哀者董王林劉捐身
為國雖或生或死不同約其大指皆王氏忠臣也語云
疾風知勁草吾於四人見之矣
　　顔仁郁　　賈郁　　方仁岳　　陳洪濟
　　林揆
顔仁郁泉州人仕太祖為歸徳場長時土荒民散仁郁
撫之一年襁負至二年田萊闢閲三嵗而民用足有詩
百篇宛轉回曲歴盡人情邑人途歌巷唱之號顔長官
詩(其勸農詩曰夜半呼兒趂曉耕羸牛無力漸/艱行時人未識農家苦敢道田中榖自生)
賈郁字正文候官人以文䇿干太祖補仙遊主簿秩滿
為令峭直不容人過正身奉法以風賕吏吏多畏憚之
有客饋新果郁曰此獨非民間物邪郤不受客曰某家
新果人衆未知郁曰君有子弟未曰昆仲三人豚子數
軰郁曰古人畏四知君兄知弟知子携來者知是倍于
古人也客大慙而退及受代一吏酣醉于庭郁怒曰吾
當再典此邑以懲汝吏揚言公欲再來猶造鐵船渡海
惠宗即位擢郁賛善大夫再令仙逰㑹醉吏為庫史盗
官錢數萬郁署牘尾曰竊銅鏹以潤家非因鼓鑄造鐵
船而渡海不假爐鎚竟抵罪(九國志作/決杖遣徒)已而改福清滿
考召為御史中丞
方仁岳歙人父延範唐末歴長汀古田長樂三令僑居
泉州莆田縣六子皆仕太祖父子仁岳官秘書少監以
稱職名
陳洪濟(闕/)　人初令同安繼令晉江皆興學教士為王
氏循吏之冠
林揆建州人天徳時為永順場官當干戈相尋之際政
尚簡易民甚便之及南唐得建州升場為順昌縣仍以
揆為令
　
　
　
　
　
　
　
　十國春秋卷九十六
欽定四庫全書
　十國春秋卷九十七
　　　　　　　　　　　　　檢討吳任臣撰
閩八
　列傳
　　王仁繢　　楊廷式　　翁郜　　黄岳
　　盧皓(林甲/)　李崇禮　　蕭孔冲　　亷若
　　栁崇
王仁繢福唐人少有志操太祖聞其賢命試大理評事
仁繢恥事强藩固辭𨼆居龍山終其身
楊廷式字(闕/)　泉州人唐末眀經登第除太子舎人黄
巢之亂避歸黄浦村中以清苦名節自立太祖鎮威武
軍屢辟不至人皆稱之(按此與吳國楊廷式同名而異/人者也九國志合以為一疑非)
(是/)
翁郜字季長長安人唐昭宗朝官至尚書左僕射河西
節度使梁篡唐郜恥事二姓以父祖官閩知其地偏僻
可避亂遂携家來建陽居焉後徙義寧莒口
黄岳福州感徳場人博通經典尤邃易象厯數之學唐
末由鄉貢入太學黄巢㓂閩避地者無所衣食岳好施
予鮮倦容從之者如市太祖為威武節度使聞其名累
辟為屬力辭不就無何太祖受王封必欲起岳岳度不
能拒遂投淵而死岳妻林曰夫能為忠臣妾獨不能為
忠臣婦乎亦投淵從之邦人為立祠祀于其地一云岳
死時父母妻子二弟一白犬皆赴水死又來徴岳者崇
舒趙田四人亦死
盧皓林甲者故二隠士也當太祖王閩時兩人避地而釣愛
福唐小練山山水誅茅𨼆焉後二姓繁盛遂為福州巨族
李崇禮唐莊宗弟也封薛王(按五代史唐家人傳存禮/封薛王不知所終今從閩)
(書作崇禮或傳譌/及後易名未可知)值郭從謙之亂匿名避難樂延平鎮
山水畱居焉結廬坑口罄橐中金以賑貧乏病革出封
誥示人人始知其出處
蕭孔冲建安人登同光時進士第不樂仕進入連江縣
之兊峯翦髮為頭陀志行堅苦能伏虎豹既殁邑人祀
之
廉若建州建寧人與妻楊氏隠居縣東教授鄉黨以行
誼稱
柳崇字子髙建陽人也以儒學著名終身御布衣稱處
士天徳帝據建州習聞其名召補沙縣丞力謝不往後
諸子仕宋法當推恩崇戒之曰不可奏請以奪吾志未
㡬卒宋累贈工部侍郎子宣宜置宏宷密察俱為顯官
論曰王仁繢楊廷式柳崇力謝徴書確乎不㧞潔身之
道備矣黄岳兩辭辟召何至夫婦湛身哉忠與清兩兼
之矣若翁郜以下諸人抱鴻㝠之曠懐矢鳯隠之逸操
其人故未易常情測也
　　劉乙　　　詹敦仁(子琲/)
劉乙字子真泉州人通文時官鳯閣舍人晉使盧損來
聘康宗遣乙勞之己而棄官隠鳯山與詹敦仁為友所
為詩有掃石雲随帚耕山鳥傍人之句敦仁常命子琲
訪乙贈以詩至今𫝊之(詩云掃石耕山舊子真布衣草/履自随身石崖壁立題詩處知)
(是當年/鳯閣人)乙常乗醉與人爭妓既醒慚悔集書籍因酒致
失者編以自警題曰百悔經自後不飲至于終身(何喬/逺閩)
(書云予讀五代史晉天福二年閩王昶遣使朝貢高祖/遣散騎常侍盧損入閩封昶為王王令繼恭主之遣中)
(書舎人劉乙勞于館乙見損衣冠偉然騶僮甚盛他日/遇諸塗布衣芒屩而已損使人誚之曰鳯閣舎人何偪)
(下之甚也乙羞愧以手掩靣而走心竊疑之夫乙故髙/士閩王遣之勞晉使盖明欲藉以為重成禮偉盛遂事)
(芒布正隠者之致羞媿掩走必損惡昶託疾歸言其主/文致之詞而歐陽仍之耳抑損以上國之使入閩何得)
(無騶從前呼必待其/至前方見而反走邪)
詹敦仁字君澤固始人避亂來隠仙遊植徳山下上康
宗書累數百言康宗召之飲且欲留之命决叅軍事敦
仁謝以詩(有周粟縱榮寧忍食/葛廬頻顧謾勞思句)强以袍笏不受己復杜
門不出清源節度使畱從效再辟之乃求監小溪塲既
至請升塲為縣未幾舉王直道自代隠居佛耳山自號
清隠(敦仁清隠堂記曰去邑西踰百餘里有山曰佛耳峭/絶髙天逺跨三郡有田可耕有水可居予卜而築之)
(榜堂曰清隠若夫烟収雨霽雲捲天髙山聳髻以軒騰/風梳木而微動寒泉聒耳戛玉鳴琴非宫非商不調自)
(協非絲非桐不撫自鳴春而耕一犁雨足秋而歛萬頃/雲黄饑餐飽適遇酒狂歌或詠月以嘲風或眠雲而潄)
(石/)敦仁素號博雅從效常問以南漢主劉龑取名義敦
仁為詩答云伏羲初畫卦蒼氏乃製字㸃畫有偏傍隂
陽貴協比古者不嫌名周人始稱諱始諱猶未酷後習
轉多忌或援他代易或變文廻避濫觴久滋蔓傷心日
益熾孫休命子名呉國尊王意􁠔􁉶□□僻□昷□□
異梁復踵已非時亦迹舊事□杰自其一􁫫闖是其二
鄙哉仉䁈名陋矣□䵎義大唐有天下武后擁神器私
制迄無取古音實相𩔖□□□囝星□□厓而埊缶圀
及瞾□作史難詳備唐祚值傾危劉龑懷僣偽吁嗟毒
蛟軰睥睨飛龍位龑儼雖同音形體殊乖致廢學媿未宏
來問辱不棄竒字難雄博摛文伏韓知因誦鄙所聞敢
布諸下吏從效得詩大加歎服居數年卒子琲有父風
隠于鳯山號鳯山山人陳洪進薦之朝固辭不去
論曰閩季官匪其人任職者率寡亷鮮恥不足道劉乙
拂衣鳯山詹敦仁髙蹈佛耳洵遺世而獨立者也易云
鴻漸于逵其羽可用為儀二君其當之矣
　　陳乘　　　陳郁　　　江為　　　陳致雍
陳乗仙遊人唐乾寧初擢進士第官秘書郎黄巢之亂
退居里中與侍中延彬徐寅鄭良士軰以詩相唱和閩
士多以風雅歸之
陳郁亦仙遊人少篤學博覽羣書手不釋卷事景宗為
諫議大夫奉朝請每休沐在第鍵戸焚香誦經末常關
預機務故得免于禍年八十一卒
江為其先宋州人避亂徙建陽遂為建州人遊廬山白
鹿洞師處士陳貺二十年尤工于詩有風人之體(為常/有吟)
(随堤栁詩錦纜龍舟萬里來醉郷繁盛忽塵埃/空餘兩岸千株栁雨葉風花作恨媒盛傳于時)㑹福州
亂有故人任福州官屬者恐禍及將亡去江南間道謁
為為與草投江南表其人未出境為邊吏所禽得囊中
所譔表章于是收為與奔者俱械至刑所為臨刑辭色
不撓且曰嵇康之死也顧日影彈琴吾彈賦一篇足矣
乃索筆為詩而死聞者傷之詩集一卷傳世(按馬令南/唐書為有)
(題廬山白鹿寺詩云吟登蕭寺旃檀閣醉倚王家玳瑁/筵元宗南遷駐于寺見其詩稱善久之為由是傲肆自)
(謂俯拾青紫乃詣金陵求舉屢黜于有司怏怏不能自/己欲束書亡呉越㑹同謀者上變按得其狀伏罪据此)
(則為被南唐所/殺未審是非)
陳致雍莆田人也博洽善文辭憲章典故尤所諳練仕
景宗為太常卿入南唐以通禮及第除秘書監未幾致
仕還家陳洪進辟掌書記譔晉安海物異名記及閩王
列傳(一作閩/王事迹)五禮儀鑑諸書好事者復編其議禮諸論
為曲臺奏議二十卷(雍海物異名記云荒餘之産郭璞/未詳張華不載臨海記稽聖賦古)
(今注以及諸/家集在此卷)
　　李相　　　林安　　　陳寅
李相夀州人少跅􁀪好走馬屠博母李媪家素豐酤酒
市中王緒未起兵時從媪貰酒數負責又醉毁媪酒舎
相怒欲歐之媪躡相足曰天下方亂此壯士也遂與為
刎頸交緒舉兵相𨽻緒部下已而從入閩前鋒將殺緒
相匿其遺孤建齊於山中以其少子與建齊易名而呼
(晉安逸志云時緒子建齊方四五嵗相抱建齊枕緒尸/而哭之仰謂王潮曰天乎天乎將軍誠自賈祸子固北)
(靣事之矣其已甚乎且其孤何罪也請活之潮曰諾相/遂抱建齊而歸謂其妻曰潮忍人也今佯許之後必復)
(索之柰何吾終不令王氏絶嗣矣/乃以其子與建齊易名而呼云云)居三日軍中果索建
齊少子應曰諾遂被殺相卒與建齊從軍居閩縣而建
齊竟冐李姓數世
林安福清人事母至孝母死廬墓旁有石自裂而泉湧
太祖異之以其廬為寺賜名曰湧泉(安六世孫正華當/宋時亦以孝聞故)
(世號湧泉/大小孝子)
陳寅莆田人福建觀察使巖之從子也好善樂施有隠
徳年至九十餘未卒先一日歴言百年事皆驗土人廟
祀不絶
論曰李相匿遺孤雖程嬰何以加焉林安孝親而感應
流泉謂非純孝不可也陳寅慷慨好施其亦無媿于義
俠矣夫
　　石氏二女　練寯　　　鄭氏　　　謝氏
石氏二女福州永貞鎮人也長曰月華次曰雪英有國
色渉獵書史太祖時處州青巾賊亂畧地至鎮二女遇
賊不屈投水死水傍故有飛來石人因名曰石八娘巖
練寯章仔鈞妻也生而肉髪深沉端毅知識過人終日
不茍言笑仔鈞以寯言釋二校語具仔鈞𫝊中當是時
寯使諸子諭二校曰宜急去無受戮于市且以金跳脫
遣其行二校望拜感泣仰天誓曰夫人之恩茍不報有
如日遂奔南唐乆之仔鈞死嶲居建州城建州之破也
二校實在行間一為行軍招討使(或云即/邊鎬)一為先鋒橋
道使(或云即/王建封)私念練夫人再生恩遣使持金帛貽寯授
以白旗曰吾且殱此城夫人宜植旗于門已戒士卒勿
犯矣寯郤金帛反其旗曰公今見報獨活我家耳豈足
為義邪闔城之人不下十萬未必皆有罪也公若思舊
徳願全此城必欲屠之吾家與衆俱死不獨生也二校
感其言遂止曰夫人之仁使鬼為人竟不復屠城寯後
累封渤海郡賢徳越國夫人有子十五人(章氏世系碑/又云十八子)
孫六十八人(宋相章得象/亦其孫也)皆躋顯貴長子仁坦仕南唐
至檢校太傅武都郡開國伯三子仁燧仕南唐至檢校
司徒建州刺史尤為早逹時以為活人之報
余敬洪妻鄭氏建州人也敬洪為建州將南唐師下建
州禆將王建封得鄭氏以其有色而自持不敢犯脅之
刃亦不屈轉獻大將查文徽文徽欲納之鄭大罵曰王
師弔伐當褒録節義以勵風化王司徒出行伍無怪也
君侯為國上將亦若是邪速殺我文徽慚亟訪其家歸
之
林廿五妻謝氏家居福州感徳場龍啓元年升場為寧
徳縣有逞其私者謀建桓門將没廿五居且平其冢時
謝方新寡襁其㓜子徒歩至長樂府坐肺石下三日得
訴符下邑而家舎與墳墓得弗壞
　
　
　
　
　
　十國春秋卷九十七
欽定四庫全書
　十國春秋卷九十八
　　　　　　　　　　　　　檢討吳任臣撰
閩九
　列傳
　　陳峴　　　薛文𫝊　　陳郯　　　林興
　　蔡守䝉　　陳匡範　黄紹頗　　　余廷英
　　李仁遇　　楊思恭
陳峴為人有心計初事太祖為孔目吏時開府多事經
費不給峴獻計請以富人補利市官恣所徵取薄酬其
直富人苦之峴由是得寵遷支計官居數年有二史執
官牒詣峴里問陳支計家所在人問其故對曰峴獻計
置利市官坐此破家者衆水西大王使來追耳明日峴
暴卒太祖常立廟祀兄司空號水西大王廟故云
薛文傑事惠宗為中軍使性巧佞善應對惠宗奢侈文
傑以聚歛求媚俄改國計使多伺民間陰事致富人罪
而籍其貲以佐用被榜箠者胸背分受仍以銅器貯火
熨其足國人怨之又薦妖巫盛韜曰陛下左右多姦臣
不質諸鬼神將為亂惠宗使韜視鬼宫中文傑惡内樞
宻使吳朂朂病在告文傑紿朂曰上以公居近宻而屢
以疾告將罷公朂曰柰何文傑因教朂曰即上遣人問
公疾當言頭痛而已無他苦也眀日諷惠宗使巫視朂
疾巫言入北廟見朂為崇順王所訊曰汝何敢謀反以
金鎚擊其首惠宗以語文傑文傑曰未可行也宜問其
疾如何朂果以頭痛對即收下獄遣文傑及獄吏雜治
之朂自誣伏見殺朂常主軍政得士卒心士卒聞朂死
皆怒㑹呉人攻建州惠宗遣弟延政禦之兵行在道不
肯進曰得文傑乃進惠宗惜之不與太后及福王泣曰
文傑盜㺯國權枉害無辜上下怨怒乆矣今淮南兵深
入士卒不進社稷一日傾覆畱文傑何益遂以檻車送
文傑軍中文傑善數術自占過三日可無患送者聞之
疾馳二日而至軍士踴躍磔文傑于市市人争以瓦石
投之臠食立盡明日赦使至已不及矣初文傑以古制
檻車䟽闊乃更其制令上下通中以鐵芒内嚮動輒觸
之既成首被其毒並誅盛韜
陳郯泉州莆田人家貧頗力學通五經惠宗從子仁逹
辟掌書記惠宗以事誅仁逹並收郯屬吏尋籍没仁逹
家惟得郯歌詩一卷釋不誅擢為宣徽使充内學士郯
素便佞善迎人主意通文中遷檢校太傅時術者言宫
中當有災康宗徙南宫避火已而宫中火康宗疑控鶴
都將連重遇之兵所縱因以語郯郯反洩于重遇重遇
遂夜率衛士爇南宫康宗走死郯漏言之罪居多
林興不知何地人通文初以巫見幸與陳守元相表裏
事無大小輒以寳皇語命之而後行三年夏虹見宫中
興𫝊神言此宗室將為亂之兆康宗即遣興率壯士殺
太祖子延武延望及其子五人景宗立興㐲誅于泉州
蔡守䝉候官人也通文中歴官侍判三司康宗一日謂
守䝉曰聞有司除官皆受賕信邪守䝉對曰浮言不足
信康宗曰朕知之乆矣今以委卿擇賢而授不肖及罔
冐者勿拒第令納賂籍而獻之守䝉素亷以為不可康
宗大怒守䝉懼而從之連重遇作亂執守䝉數以賣官
之罪見殺
陳匡範南安人永隆時官國計使景宗淫侈無度貲用
不支匡範請日進羡餘萬金景宗以為能加禮部侍郎
匡範増算商賈數倍務以聚歛得上心人不堪其苦景
宗常宴近臣舉酒屬匡範曰明珠美玉求之可得如匡
範人中寳不易得也無何商賈之算不能供日進數復
貸諸務錢足之恐事覺憂懼而卒賜祭塟甚厚㑹諸省
務以匡範貸帖聞景宗大怒斲棺斷其尸棄水中以黄
紹頗代其職
黄紹頗連江人為人刻深多計數既代陳匡範為國計
使請令欲仕者自非蔭補皆聽輸錢授官以資望髙下
及州縣戸口多寡為差自百緡至千緡量增減其直焉
天徳帝為富沙王時以兵圍汀州紹頗將歩兵八千為
林守亮聲援己而為羽林統軍使朱文進簒位紹頗附
文進得為泉州刺史未幾畱從效反正遣壯士執紹頗
斬之函首送建州
余廷英候官人也仕景宗累官同平章事已而出為泉
州刺史貪穢非常詐稱受詔采擇掠良家子事覺遣御
史按之廷英懼詣景宗自歸獻買宴錢萬緡明日召見
景宗曰宴已買矣皇后貢物安在廷英復獻錢李后乃
遣歸泉州自是皆别貢後宫以為例未幾復為相
李仁遇父敏官同平章事而仁遇故景宗甥也年少美
姿容以色得幸于景宗官鹽鐵使右僕射已又兼中書
侍郎翰林學士同平章事左右多鄙之
楊思恭建州建陽人初為富沙王節度巡官已而王稱
殷帝思恭為兵部尚書尋遷僕射録軍國事是時殷雖
建國實一州也土狹民貧軍旅不息思恭以善聚歛得
幸由是累增田畝山澤之稅至于魚鹽蔬果無不倍征
國人號曰楊剥皮及唐兵攻建州急思恭將兵督統軍
使陳望戰望曰江淮兵精將勇國之安危繫此一舉必
計出萬全而後可動思恭怒曰唐兵深侵陛下目不交
睫委之將軍今唐兵不出數千將軍擁衆萬餘不乗其
未定而擊之有如唐兵懼而自退將軍何靣目見陛下
乎望不得已引兵渉水與唐戰望死思恭僅以身免無
何歸唐唐中主斬思恭以謝建人先是唐兵入冦建人
苦思恭重歛爭伐木開道以迎閩之亡實思恭為罪首
云
論曰峴文傑郯興皆小人之尤者也守蒙素有亷名而
中道改節何哉匡範紹頗廷英先後以利要君永隆不
競職此之由仁遇因美色得相較董賢為醜焉至思恭
掊克剥民用乂讐斂區區小國遂至不祀欲保其首領
得乎
　　王延稟　　李敖
王延稟本姓周名彦琛大祖養以為子賜今姓名眇一
目人亦謂之獨眼龍累官左金吾衞將軍檢校刑部尚
書貞明四年知建州軍州事尋授刺史㑹嗣王延翰命
延稟采擇後宫延禀復書不遜遂有隙未幾將兵弑嗣
王推惠宗而立之已而還建州(五國故事作/還泉州誤)惠宗餞于
郊臨訣輒大言無使老兄復來惠宗深憾之尋拜奉國
軍節度使知建州同中書門下平章事(通鑑作兼/中書令)檢校
太尉侍中天成四年稱疾退居里第請以建州授其子
繼雄居二年聞惠宗疾乃以次子繼昇知建州畱後帥
兵冦福州攻西門使冦雄轉海攻東門惠宗遣從子仁
逹將水兵拒之仁逹伏甲舟中偽立白幟請降繼雄喜
屏左右登舟伏發斬繼雄懸其首于西門延禀見繼雄
首大慟仁達縱兵大擊西門兵皆潰去已而執延稟斬
于市(五國故事又云延鈞憾延稟之言後因詐疾以死/訃於延禀延稟復來遂以兵迎于南臺江斃之舟)
(中取其首至而責之曰果煩/老兄冄至矣因梟之無諸市)復其姓名繼昇及延禀季
子繼倫聞敗皆奔錢塘初延禀自光山起兵至建州入
一山寺虜掠有僧誦法華經不時起延禀怒殺之後常
于目中見僧形細視之則惠宗也由是頗疑惠宗即僧
後身至是竟驗其寃後二年立廟建州(立廟之/故未詳)封靈昭
王天徳元年加封武平威肅王(宋人余良弼撰英烈王/廟記所載延稟事與正)
(史畧異附記于此記曰惟王姓王諱延禀忠勇剛正之/節五代史世家章矣圖經又加詳焉爰自朱梁貞明四)
(年知建州軍州事尋授刺史逮唐天成初王延鈞嗣閩/王位拜奉國軍節度使同中書門下平章事檢校太尉)
(侍中長興二年提兵往福唐未班師而薨後二年立廟/于建城封靈昭王實延鈞龍啟二年當末帝清泰元年)
(也晉天福末王延政據建州改元天徳加封武平威肅/王厥後閩地併入南唐保大三年封𢎞烈王皇朝乾興)
(之元以避宣祖廟諱改英烈王圖碑所載率/與史氏及二碑相表裏其所表見端不虚也)
李倣不知其何人累官皇城使永和時歸守明李可殷
私通宫掖國人皆惡之而可殷常譖倣于惠宗倣内怨
之而不言又惠宗次子繼韜時與康宗不相能交相圖
也冬十月惠宗饗軍大酺殿坐中昏然言見延禀來倣
以為病已甚乃令壯士先殺可殷于家翼日晨朝惠宗
故無恙問倣殺可殷何罪倣懼而出與康宗率皇城衛
士入遂弑惠宗併殺繼韜及陳后守明通文初以倣判
大軍諸衛事倣既立康宗而心常自疑多養死士以為
備康宗患之因大饗軍伏甲擒倣殺之梟其首于市倣
部曲千人叛燒啓理門奪倣首奔錢塘
　　朱文進(連重遇/)
朱文進永泰人連重遇光山人初惠宗以太祖元從為
拱宸控鶴二都命文進為拱宸都將重遇為控鶴都將
號親兵及康宗立更募勇士為宸衛都以自衛其賜予
視二都為獨厚文進重遇遂以此激怒其軍時北宫火
求賊不獲康宗命重遇將内外營兵掃除餘燼日役萬
人士卒多苦之又疑重遇軍士縱火稍語内學士陳郯
已而語洩重遇懼帥二都兵縱火焚南宫康宗挾愛姬
子弟黄門衛士斬闗出宿于野次重遇迎景宗為君而
康宗遂不免重遇既負罪日夜懼國人見討益與文進
相親宻結為婚姻居無何景宗頗内疑常以語誚重遇
等重遇等流涕自辨㑹李后與尚賢妃爭寵欲圖景宗
而立其子陽使人以語訹重遇等景宗遂被弑事具本
紀中重遇乃召百官集朝堂告之曰太祖昭武皇帝親
冐矢石光啓閩國今子孫淫虐荒墜厥緒天厭王氏當
求有徳以安此土衆莫敢言重遇乃掖文進升殿被袞
冕率羣臣北面再拜稱臣文進自稱閩主悉誅王氏宗
族延喜以下五十餘人以重遇總六軍禮部尚書判三
司下令出宫人罷營造盡反永隆之政以鮑思潤同平
章事黄紹頗守泉州程文緯守漳州許文稹守汀州已
而文進遣使如唐唐囚其使將伐之文進復自稱威武
畱後稱藩于晉晉以文進為威武軍節度使知閩國事
未幾加同平章事封閩國王時晉開運元年也㑹林仁
翰殺重遇挈其首示衆衆又殺文進傳二首送建州而
福州畧平居數月復有李仁逹之亂
　　李仁逹
李仁逹光州人仕惠宗為元從都指揮使十五年不遷
職景宗之世叛奔建州為軍將朱文進簒立復叛奔福
州陳取建州之策文進惡其反覆黜居福清鬰鬰不得
志及天徳帝得福州遣從子繼昌守之仁逹不自安潛
結陳繼珣說鎮遏使黄仁諷曰唐兵攻建州富沙王不
能自保其能有此土邪昔王潮兄弟光山布衣耳取福
建如反掌况吾軰乗此機㑹自圖富貴何患不如彼乎
乃擒繼昌殺之欲自立懼衆不附謬以神光寺僧卓巖
明示衆曰此非常人率諸將吏北靣而臣之已而又殺
巖明乃自立送欵於唐唐中主以仁逹為威武軍節度
使更其名曰宏義唐破建州遣人召宏義入朝宏義不
從復改名宏逹奉表于晉加宏逹同平章事無何唐兵
入據外城宏逹緩急無所恃復更名逹稱臣于吳越已
而與浙兵大敗唐師福州城下(太祖時有謡云風吹楊/葉鼔山下不得錢來兵)
(不罷至是錢塘兵至而江南圍/解獲其將楊匡業乃其應也)呉越忠遜王慰藉良厚
逹自詣錢塘謁謝承制加逹兼侍中更其名曰孺贇未
幾孺贇内悔懷金筍二十枝賄吳越臣胡進思求歸及
歸而與呉越戍將鮑修譲不相恊復謀殺修譲以降唐
修譲勒兵誅孺贇遂族其家先是王氏甃珹日陶甎者
悉以錢文印之随命剗去而錢文愈明至是福州為錢
氏所有人以為先兆云弟通知福州留後亦見殺
論曰李仁逹陰陽反覆所至稱臣屢變名字卒殃其身
漢吕布晉劉牢之視仁逹為近之矣
　　卓巖明
卓巖明(九國志舊五代史吳越備史唐餘傳五/國故事俱作儼明今從啓運圖及閩録)莆田人
也本名偃已而落髮神光寺為僧(一云雪/峯寺)改名體明福
州之亂李仁逹未敢遽自立以體明素為衆推重乃詐
言體明在神光寺常寐中有赤虵出入其鼻異人也又
言其目重瞳子手垂過膝真天子相遂與陳繼珣黄仁
諷等共立為帝因更名曰巖明随解衲衣被以袞冕將
吏伏地拜之時天徳三年三月己亥也巖明稱天福十
年遣使稱藩于晉天徳帝聞之遣統軍使張漢真將兵
致討巖明無他方畧但作法殿上噀水㪚豆以召鬼兵
為辭復迎其父于莆田尊為太上皇五月丁巳仁逹大
閱戰士請巖明臨視隂令軍士突前登階刺殺巖明遂
據有巖明之坐
　十國春秋卷九十八
欽定四庫全書
　十國春秋卷九十九
　　　　　　　　　　　　檢討吳任臣撰
閩十
　列傳
　　僧智廣　　僧文炬　　僧義存　　上藍和尚
　　僧備　　　僧慧球　　僧道熈　　僧義收
　　夢筆和尚　僧神晏　僧知琀　　僧元衲
　　僧文超　　僧文展　　僧師解　　僧道閑
　　僧慧稜　　僧義英　　僧從展　　僧藻光
　　僧從允　　僧𤣥應　　建州僧　　僧行雲
僧智廣陳姓行日月中常有十二影随身浴潭水水輒
暖一日浴不暖聞山中有鞭抶聲若責其不燂者智廣
自是不復浴于潭矣太祖入閩問十世可知邪智廣曰
騎馬來騎馬去識者謂太祖與司空以光啓丙午有閩
至天徳帝歸唐之明年丙午而繼勲繼成始離閩土也
又曰功下田刀交連井底坐二十年後畱從效據有泉
州皆如其言光啓二年卒年八十世謂其龍樹化身乾
寧中諡正覺禪師
僧文炬字子薫一字湼槃福州黄氏子唐末人生時火
裏開蓮既長為縣獄卒時時棄役往禪院聽講吏不能
禁後出言成䜟歴歴如劵太祖入閩時文炬避迹莆田
邑中常云吾去世六十年後當有無邊身菩薩來治此
國聽吾偈曰小月走爍爍千落及萬落處處鳯離穴家
家種葵藿又語邑人曰吾所居地不動干戈光啟二年
卒(五燈㑹元云/乾寧中示滅)後人解其語云小月走者趙也爍爍火
徳王也鳯離穴藩鎮㪚也種葵藿人耕耘也無邊身廣
大也宋藝祖登極以建隆庚申距其示滅于光啟戊午
葢六十有二年也五季時莆田不及兵留從效陳洪進
先後歸順故言不動干戈云先是文炬詣西院法堂輪
竹杖而入㑹有五百許僧染時疾文炬以杖次第㸃之
各随㸃而起太祖甚加禮重創崇福院于泉州以居之
號慧日禪師
僧義存泉州南安人姓曽氏家世奉釋典義存在襁褓
間聞鍾梵聲輒為動容年十二從父遊莆田玉磵寺見
慶𤣥律師遽拜曰我師也遂留焉十七薙髮謁禪僧宏
照宏照撫而器之已徃幽州寳刹寺受具足戒咸通中
回閩登象骨山創院乾符間僖宗賜號真覺大師太祖
入閩問義存象骨山何奇答曰山頂暑月猶有積雪太
祖曰可名雪峯雪峯遂由是名(一云雪峯乃/咸通時名)太祖常延
義存與僧備問達磨所傳秘密心印義存云須是見性太
祖云何為見性義存云見自本性太祖曰有形狀否義存
云見自本性無物可見太祖又問備此一真心本無生
滅今此一身從何而有義存曰從父母妄縁而生便即𫝊
命身有輪廻也是時義存等與太祖對答内尚書三人
隔帳後録之太祖又常封柑橘各一枝馳使問一般顔
色為何名字不同義存仍舊函進上其𤣥機皆此𩔖人
莫之測也住閩四十餘年門下常千五百人稱之曰雪
峯和尚(黄淊雪峯碑銘云其庻幾者若干人其一號師/備擁徒于元沙其二號可休擁徒于越州洞巖)
(其三號智孚擁徒于信州鵝湖其四號慧稜/擁徒于泉州招慶五號神晏府之鼔山也)後太祖館
于府之東西甲第開平二年三月得疾太祖命醫徃視
答曰吾非疾也竟不服藥夏五月二日卒年八十七太祖
命養子刑部尚書延禀陳祭為設齋焉同時有僧亞存
居崇安亦有名當時與諫議大夫翁承賛友善(義存常/預造南)
(提塔自序曰夫從縁得者始終成瓌非從縁得者歴刼/常堅堅則在壞則損又雪峯山有古杉相傳大祖與義)
(存手植皆𢾗十圍義存植者直而參天太祖植者樛而/逮地又談薈云義存沒後在函中每月其徒出之髪瓜)
(皆長輒為落薙以為常經百餘年不廢後因/兵火亂始封而灰之此皆當時遺亊附記之)
上藍和尚失其名少居洪州上藍院精究術數豫章人
咸名曰上藍上藍常于唐末著䜟云石榴花發石榴開
葢暗伏晉漢之姓也再言石榴者明享祚不過二世也
時鍾𫝊為洪州節度使雅重之太祖與司空假道洪州
𫝊陰有相圖意上藍迎𫝊謂曰老僧觀王潮與福建有
縁若必殺潮公之福去矣𫝊由是厚加資送及太祖封
閩王呉王楊行密常欲吞據東南太祖遣人賫金帛遺
上藍號曰送供且問國休咎上藍以十字報曰不怕羊
錢入腹太祖嘆曰羊者楊也腹者福也得非福州之患
不在行宻而在錢氏乎後數十年福州果為兩浙所有
上藍疾篤時鍾𫝊叩以後事上藍作偈云但㸔來年二
三月柳條堪作打鐘槌擲筆而逝明年淮南兵陷洪州
人始悟打鐘之義
僧備閩謝氏子也幼好埀釣汎小艇于南臺江狎諸漁
者咸通初年方三十忽棄舟落髪(一云備姓姚氏父以/漁為業墮水死因棄)
(髪/)與義存為禪友義存嘉其苦行輒呼曰頭陀備常擕
囊出嶺外一日傷足流血豁然而悟遂止不出嶺依雪
峯咨决義存問曰何不徧叅去備曰達磨不來西土二
祖不徃西天義存深然之嘆曰備頭陀再來人也備初
住普應院後遷福州元沙太祖及監軍韋某時過從待
以師禮學徒凡八百餘人時西天國有聲明三藏至太
祖請備辨騐備以鐵火箸撃銅爐問是何聲三藏曰銅
鐵聲備曰大王莫受外國人謾也三藏無對開平二年
年卒太祖爲之樹塔號宗一禪師
僧慧球泉州莆田人慧球為僧備首座常問備曰如何
是第一月備曰用汝个月為何慧球遂大悟開平二年
備疾瀕危太祖遣王子問疾仍請宻示繼踵說法者備
曰球子得太祖黙記之至開堂日官寮與僧侣大㑹法
筵太祖忽問衆曰誰是球上座衆指之太祖遂請升座
以續元沙之席
僧道熈(闕/)　人初與潭州保福禪師獻書王從子延彬
彬時加太尉刺史泉州問漳南和尚近日還為人也
無道熈曰若道為人即屈著和尚若道不為人又屈著
太尉延彬良乆又問驢來馬來道熈曰驢馬不同途其
機辨如此
僧義收少薙髮為僧有道行居閩之萬嵗寺貞明三年
閩自春不雨至于五月義收以膏爇指不雨積薪通衢
約七日自焚及期舉炬而天雨莫不神之(晉安逸志又/云義收以膏)
(然指而咒之時方烈日俄頃有黒雲從鉢中/起大雨立注十刻黒雲復歸鉢内烈目如初)後遊洪州
將歸人共遮留乃截左臂付之曰去後不雨出禱必應
已而果然(晉安逸志又云洪州旱詣寺來詣義收截左/臂與之曰出此以禱必應及臂入境雷雨大)
(作臂随飛去是日義收在寺/閉闗入定比出闗兩臂宛然)
夢筆和尚太祖時居建州夢筆山因名太祖常召問還
將得筆來否曰不是稽山繡管慙非月裏兔毫又問如
何是法曰此非夢筆家風
僧神晏汴州人姓李氏幼不茹葷樂聞鐘梵年十二時
有白氣數道騰于所居屋神晏題詩壁間氣随滅越數
年遘疾甚亟夢神人與藥一丸頓愈明年又夢梵僧告
曰出家時至矣遂依白鹿山規禪師披削太祖習其名
創鼓山禪院以居之傾貲給施時詢法要(神晏常與太/祖瞻佛像太)
(祖問是甚佛神晏曰請大王/鍳太祖曰鍳即不是佛云云)加號興聖國師先是
唐㑹昌時除佛汰僧有村民于鼓山靈源洞旁鑿
井三丈餘得古塼刻僧晏興法四字以獻于州至
神晏居此大興法教而塼文始驗山又有喝水巖
相傳水穿石壁晝夜轟聲不息大撓禪誦神晏
厭其嘈聒喝轉之水􁃸東流而西澗遂涸其靈異不勝
述云
僧知琀泗州人俗姓王氏少落髪事觀音甚謹預知休
咎已居泉州開元寺王從子延彬刺史泉州問寺近何
祥曰寺西地湧者數十尺一二年矣莫省謂何未朞月
太祖來造七級木塔于此延彬嘉嘆初知琀感痞疾塑
觀音禱于堂日誦其名萬一夕夢人嚥以丸藥既覺得
遺瓦牀蓐間痞疾頓失
僧元衲髙麗人太祖從子延彬建福清寺于南安以居
之延彬問如何是家乘元衲叱之一僧問如何是物物
上辯明元衲展示一足其説法多此𩔖也
僧文超福建人博通内外學聲聞朝野太祖從子延彬
時為泉州刺史以文超雅善詩構院于開元寺殿東曰
清吟延之居焉門弟子多賢者無晦文章尤知名
僧文展秉戒高潔太祖從子延彬招之不就積薪自焚
屬弟子以骨投筍江旣焚舍利自飛江上
僧師解出家福州之壽山太祖問壽山年多少對曰與
虛空齊年又問虛空年多少對曰與夀山齊年
僧道閑長溪陳氏子也太祖延居福州羅山號法寳禪
師臨終時上堂曰歸去也莞爾而寂時又有僧寳聞著
續寳林𫝊四卷僧神禄住福州蓮華山僧慧覺居福州
報慈院皆深曉宗㫖為太祖父子所優禮
僧慧稜杭州鹽官人姓孫氏禀性淳澹年十三祝髪蘇
州通元寺唐末徃來雪峯元沙間凡二十九載天祐三
年太祖從子延彬守泉州請住招慶院開堂日延彬衣
朝服聽説法未幾太祖又請居長慶院號超覺大師嗣
王時夫人崔氏自稱練師時與往復論難長興三年卒
恵宗為建塔
僧義英泉州人陳姓勵精釋典浹洽空妙太祖造金銀二
藏經聞義英善筆札致之繕寫厚貲之義英不得辭乃
買田歸粥院為千人結夏其疏詞畧曰天邊之無兔無烏
斯縁方冺世上之有僧有佛此㑹長新緇流多傳誦之
僧從展福州人也姓陳氏年十五禮雪峰義存為師己
而遊呉楚間復歸侍雪峰貞明四年漳州刺史王
創保福院迎居之開堂日刺史以下禮跽三請躬自扶
掖一日太祖遣使送朱記至院從展上堂提印曰去即
印住住即印破其𤣥語甚多不具録後傳太祖奏加命
服忽示微疾而逝
僧藻光翁承贊季子也母孟夢比丘荷錫求宿人指謂
曰是辟支佛也已而生藻光少出家神悟絶倫常㕘義
存于瑞巖院院前有溪(溪側有㐲虎巖相/傳藻光驅虎于此)遇冬輙扣氷
而浴時人稱曰扣氷和尚義存大竒之謂曰子異日必
為王者師天成三年惠宗召見留十月以疾辭是歲十
二月二日沐浴升堂告衆而逝焚骨得舍利五色謚曰妙
應法威慈濟禪師(先是扣氷住瑞巖及赴惠宗之請别/大衆于松門曰二百年後再歸掃堂)
(宋宣和六年翁中丞彦國請祖鑒大師住院至東嶺猛/省曰此吾重來地扣氷體魁梧遺有故袈裟長丈餘祖)
(鑒披之適稱人遡松門别語恰年二百後/以臘月二日坐逝亦扣氷證聖之日云)
僧從允泉州人清慎寡欲夜誦晝習長興三年省詢禪
師來閩從允㕘謁一言而契省詢竒之嗣後心境洞如
諠靜一致通文二年五月取筆寫伽陀像而殁火浴後
得舍利數百粒
僧元應字清豁永泰人也姓張氏龍啓初受戒于國
師神晏聞油鐙聲作偈有悟已而參禪師道溥與相
證明道溥深許之南唐保大末住泉州開元上方院
未幾留從效延主漳州保福院宋建隆三年辭衆曰
聚如浮沬㪚如雲君原是我我非君遂行涉三嶺歸
至貴湖居焉刺史陳洪進奏賜紫方袍號性空禪
師
建州僧不知其名常如狂人言動多有徴驗卲武邑前
臨溪有大盤石去水猶百步一日忽以墨畫其半趺坐
其上持竿為釣魚狀明日山水發適至其墨畫而退
天德元年盡斫去臨路樹枝之向南者人問之曰免礙
旗旛又曰要歸一邊後南唐兵入皆行其下又城外僧
寺大署其壁某地若干人及軍至城下分據僧寺以為
栅所安置人數一無所差已而僧竟為南唐兵所殺先
是永隆時國内多難民不聊生或問僧世何時安答曰
須待儂去既死而閩平如其言(乂有僧善揣骨永春主/簿蔡儼問之僧曰短簿)
(儼笑曰吾試及格寜復/為縣佐邪後數月果卒)
行雲福州僧也得異術言未來竒中陳洪進甚尊禮之
一日指泉州謂洪進曰君當主此山河又曰世報莫不前定
茍懐疑殺人鮮得令終後洪進幽張漢思别室卒得善
終行雲一言之力也行雲謂人曰陳氏有五侯之象去此
五年後有戎馬千萬輩前歌後舞入泉州城未幾洪進
入宋獻地改鎮徐州子文顯通州團練使文顥文顗及
文頊並受諸州刺史宋師入城作笳鼓為樂悉如其言
　　陳守元(靖姑/)譚紫霄　　　呉翁　　　虞臯
　　林願女
陳守元閩縣人已而為道士以左道見信于惠宗惠宗
作寳皇宫居之守元謬為大言稱寳皇命王少避其位
後當為六十年天子惠宗欣然遜位令長子主府事道
名𤣥錫既而復位遣守元問寳皇六十年後將安歸守
元復謬𫝊寳皇語曰六十年後當為大羅仙主惠宗乃
即皇帝位受册于寳皇賜守元號洞真先生康宗繼立
尊守元為天師愈信重之凡更易將相刑罸選舉多與
之議守元受賕請託靡所不至益勸康宗作三清殿于
禁中以黄金數千斤鑄寳皇及無始天尊老君像晝夜
作樂焚香禱祀政無大小皆𫝊寳皇命决之一國若狂
連重遇之亂守元易服將逃為亂兵殺死宫中
靖姑守元女弟也常餉守元于山中遇餒嫗發簞飯飯
之遂授以祕籙符篆與鬼物交通驅使五丁鞭笞百魅
永福有白蛇為孽數害郡縣或隠迹宫禁幻爲人形惠
宗召靖姑驅之靖姑率弟子作丹書符夜圍宫斬蛇為
三蛇化三女子潰圍出飛入古田井中靖姑圍井三匝
乃就禽惠宗詔曰蛇魅行妖術逆天理隠淪後宫誑惑
百姓靖姑親率神兵服其餘孽以安元元功莫大焉其
封靖姑為順懿夫人食古田三百戸以一子為舎人靖
姑辭讓食邑不受乃賜宫女三十六人為弟子後數嵗
逃居海上不知所終
譚紫霄泉州人也與陳守元相善守元斸地得木札數
十貯銅盎中皆漢張道陵符篆朱墨如新藏弆而不能
用以授紫霄紫霄盡皆通之遂自言得道陵天心正法
劾鬼魅治疾病多効康宗奉為師封正一先生月給山
水香焚之閩亾寓廬山棲隠洞學者百餘人有道術醮
星宿事黑煞神君禹步魁罡祈禳災福頗知人壽夭南
唐武昌節度使何敬洙寵婢置井中死人無知者敬洙
遘疾召紫霄中夜被髪仗劍考治見女厲自訢為祟之
由詰旦屏人以語敬洙乃書丹符遣之疾良己廬山僧
闢路有大石堅不可鑱紫霄往視曰斯固易爾索杯水
噀之命工施鑱應手如粉南唐後主聞其名召至建康
賜號金門羽客階以金紫比蜀之杜光庭皆讓不受金
陵既下紫霄年百餘嵗卒于廬山棲隠洞人謂之尸解
歸葬日有祥雲白鶴遶之
吳翁建州人以卜隠于五夫里先是有張陳二將者以
事奔南唐天徳時從唐師攻建州屯軍于其地召翁占
之翁曰吉未㡬天徳帝降二將班師道復經五夫里召
翁與語因名其山曰居賢山謂翁曰吾欲棄人間事與
公為林泉交可乎翁乃為二將卜居于山旁學長生乆
視之道後皆百餘嵗而卒今其地猶稱曰將軍巖
虞臯福州永貞人以鬻黄精為業惠宗時永貞朱益公
者雅好客臯以貧甚歸之又病㿅是時益公坐中客盡
鮮衣祇服無不人人厭臯臯愈益豪居常坦腹卧溪上
吹蘆笛自樂龍啟初陳守元以道士貴幸客有惡臯于
守元者守元怒使監奴笞數百益公自是不敢復留臯
臯既困故人木當敏即背臯去莫顧臯臯仰天大笑因
去入仙茅山當敏意臯貧無行陽為祖道㣲隨之至羅
喜洞洞門忽開其中玉堂金闕横亘不知其極官屬甚
盛建翠□羽葢却行前迎當敏大駭叩首流血臯目笑
之頃之宴客殿上更為當敏賜僕妾之食坐之堂下居
旬日當敏歸過益公門已邱虚矣凡歴數百餘年(榕隂/新簡)
(云當敏歸時臯及賓客皆送之至洞門客以尺八擊玉/磬臯和而歌曰朝為雄矣暮為雌天也終盡矣人生幾)
(時歌畢忽然俱去當敏踐荆/棘來歸盖洪武之十二年也)
林願女閩人也願事王氏官統軍兵馬使女始生而地
色變紫屢著靈異㓜通秘法長能乘席渡海雲逰島嶼
人呼為神女又曰龍女一云願泛海舟溺女方織忽據
几而寐者終日母問之曰父溺舟兒救父也願歸叩其
事果不妄云
　
　
　
　
　
　
　
　十國春秋卷九十九
欽定四庫全書
　十國春秋卷一百
　　　　　　　　　　　　　檢討呉任臣撰
荆南一(歐陽脩五代史作南平張唐英補九/國志作北楚今從十國紀年及宋史)
　　武信王世家
武信王姓高名季興字貽孫陜州峽石人也本名季昌
避後唐獻祖諱更今名季昌自言東魏司徒昻之後少
好武有膽氣與孔循董璋俱為汴州富人李讓家僮朱
全忠鎭宣武時讓以入貲得幸養為子易其姓名曰朱
友讓(通鑑作友叅又云友恭本李彦威薛史高季興傳/以友恭為汴之賈人李七郎友恭𫝊云彦威以丱)
(角事太祖十國紀年又以為壽/州賈人今從歐史南平世家)季興以友讓故得進見
全忠竒其才命友讓以子畜之因冐姓朱氏補制勝軍
使遷毅勇指揮使(通鑑作親/從指揮使)唐昭宗天復二年汴兵攻
鳯翔李茂貞堅壁不出梁王全忠議欲收軍還河中季
興獨進曰天下豪傑窺此舉者一嵗矣今岐人已憊破
在旦夕而大王之所慮者閉壁以老我師此可以誘致
之也梁王壯其言命季昌募勇敢士得騎士馬景季昌
授以計引見梁王景曰此行無還理願録其後嗣梁王
惻然止之景固請乃行景以數騎馳叩城門告曰汴兵
將東前鋒去矣岐人以為然開門出追汴軍汴軍随景
後以進殺其九千餘人景死之岐後與汴和昭宗出贈
景官諡曰忠壯季昌由是知名明年拜宋州團練使從
破青州徙潁州防禦使復姓高氏當唐之末襄州趙匡
凝襲破雷彦恭於荆南表其弟匡明為留後汴兵攻襄
州匡凝奔於呉匡明奔于蜀而彦恭自朗州復來寇荆
南時留後賀瓌閉門自守梁王謂瓌殊怯除季昌荆南
節度觀察留後以代之葢天祐三年十月也(王偁東都/事畧云季)
(興唐末荆南司馬張環逐其節度使陳儒/自稱留後環敗而季興守荆南今從通鑑)梁開平元年
夏四月太袓即皇帝位五月拜季昌荆南節度使(三楚/新録)
(云拜江陵尹兼𬋩節/度觀察處置等使)荆南舊統八州僖昭以來數為諸
道蠶食季昌至惟江陵一城而已兵火之後井邑凋零
季昌招輯撫綏民皆復業是月季昌進瑞橘數十顆于
梁六月武貞節度使雷彦恭會楚兵來攻江陵季昌引
兵屯公安絶其糧道彦恭敗楚兵亦走秋九月彦恭又
攻涔陽公安撃却之丙申梁詔季昌討彦恭冬十月遣
牙將倪可福會楚將秦彦暉攻朗州二年夏四月淮南
將李厚入冦季昌敗之于馬頭秋九月遣兵屯漢口絶
楚朝貢路(孝感縣志作九/月乙未屯孝昌)楚命許徳勲擊我于沙頭季
昌懼而請和是嵗梁加季昌同中書門下平章事三年
秋八月梁叛將李洪侵江陵倪可福擊敗之梁復詔馬
步都指揮使陳暉㑹我兵討洪四年夏六月楚將入冦
季昌擊破于油口斬首五千級逐北至白田而還明年
梁改元乾化二年季昌潛有據荆南之志乃治城塹設
樓櫓奏築江陵外城增廣數十丈復建雄楚樓(按江陵/志樓在)
(北城下唐杜甫有西北樓成雄楚都之/句高氏因以名内城樓或作楚雄樓非)望江樓為扞敵
執畚鍤者十數萬人將校賓友皆負土相助郭外五十
里冡墓多發掘取甎以甃城畢工之後數聞鬼泣及見
燐火焉是時稽課土功于郢城北土人因名其山曰稽
功山㑹梁太祖殂季昌見梁日衰弱既得倪可福等為
將帥梁震司空薰王保義等為賓客遂謀阻兵自固以
兵攻歸峽為蜀將王宗壽所敗又發兵聲言助梁擊晉
因侵襄州復為節度使孔勍所敗自是與勍交惡乃絶
貢賦累年是嵗呉陳璋冦江陵遣可福將兵拒之三年
春正月璋班師還我兵㑹楚師邀之璋駢舟二百艘為
一列夜遇江口追之不及秋八月乙亥梁主鍠封季昌
為渤海王(一作/勃海)賜以衮冕劍珮于是造戰艦五百艘修
飭器械為攻守之具招聚亡命交通呉蜀二國中朝寖
不能制
乾化四年春正月王以䕫萬忠涪四州舊𨽻荆南興兵
攻蜀䕫州刺史王成先逆戰王縱火船焚蜀浮橋蜀招
討副使張武舉鐵絙拒之船不得進我兵焚溺死者甚
衆㑹飛石中王戰艦之尾王遁還我兵大敗俘斬五千
級(續蜀藝文志云永平四年荆南高季昌侵/巫山道嘉王宗夀敗之瞿唐疑即此事)
貞明元年冬十一月乙丑梁改元是嵗梁主更名瑱
貞明二年十一月嶺南王定保來聘
貞明三年夏四月王與梁山南東道節度使孔勍修好
復通貢獻是時王築堤自安逺鎭北禄麻山南至沱步
淵延亘一百三十里以障襄漢之水居民頼焉名曰高
氏堤(江陵志餘云高氏常修築金堤厥後江勢改徙隄/遷于外而看花臺一帶數十餘里猶存故蹟土人)
(呼為高王/古隄焉)
貞明四年
貞明五年夏五月楚人入冦王求救于呉呉命鎮南節
度使劉信帥洪吉撫信步兵自瀏陽趣潭州武昌節度
使李簡帥水軍攻復州信至潭州東境楚兵引去簡入
復州執其知州鮑唐是嵗改建内城東門樓曰江漢樓
又築仲宣樓于荆州城之東南隅
貞明六年
龍徳元年夏五月丙戌朔梁改元六月乙夘朔日有食
之冬十二月遣都指揮使倪可福督修江陵外郭王巡
城責功程之慢杖之是嵗以僧齊已為僧正給其月俸
禮待于龍興寺襌院
龍徳二年
龍徳三年夏四月己巳晉王即皇帝位國號大唐改元
同光冬十月戊寅梁亡唐下詔慰諭司空薰等皆勸王
入覲新主梁震切諫以為不可恐懐王之患復見今日
王曰吾已决矣多言奚為留二子守江陵以騎士三百
人自衛朝于洛陽改名季興十一月己未唐加王守中
書令是時王至京師唐王待之良厚而左右伶官求貨
無厭王心頗不平唐主欲留王樞宻使郭崇韜諫曰唐
新㓕梁得天下方以大信示人今四方諸侯相繼入貢
不過遣子弟將吏季興獨以身述職為諸侯率宜加恩
禮以諷動來者而反縻之示天下不廣且絶四方内向
之意不可唐主乃厚禮而遣之唐主常問王曰吾已滅
梁今天下負固不服者惟呉蜀耳朕將有事于蜀而蜀
地險阻尤難江南財隔荆南一水朕欲先之何如王曰
蜀地富民饒獲之可建大利江南國貧地狹民少得之
徒無益宜伐蜀便臣請以本道兵先進唐主大悦以手
拊其背王因命工繡其手迹于衣以為榮耀王既行即
倍道兼進至許州謂左右曰此行有二失來朝一失縱
我去一失行已浹旬唐主殊内悔遽以急詔命襄州節
度使劉訓伺便圖之王過襄州就館而心動顧從者曰
梁先輩之言中矣與其住而生不若去而死遂棄輜重
與部曲數百人南走至鳯林關日已旰斬關而出(薛氏/五代)
(史云過襄州節度使孔勍留宴/中夜斬闗而去今從五代史補)王疾驅而詔書夜至訓
度其去逺不可追乃止十二月丁酉王至自洛京握梁
震手悔謝曰不用君言幾不免虎口因言是行也入朝
放還彼此均失且主上百戰以取河南對功臣誇手鈔
春秋又曰我于手指上得天下其自矜伐如此而荒于
遊畋政事多廢吾可無慮矣由是繕城積粟招納梁舊
兵為戰守之備是嵗改修天皇寺
同光二年春三月丙午唐加王兼尚書令(五代史補/作中書令)進
封南平王王謂梁震曰此恐吾與蜀連衡也是時王過
愚亭命圖威武王及愚翁象于亭上亦曰高氏亭愚翁
者高駢從弟驤也(名勝志云高崇文之孫/驤號愚翁隠于唐年縣)
同光三年秋九月唐以王為西川(一作/峽路)東南靣行營招
討使伐蜀仍詔取䕫忠萬歸峽五州為巡屬(一作䕫忠/萬三州今)
(從南平/世家)王常欲取三峽畏蜀峽路招討使張武威名不
敢進至是乘唐兵勢使其子行軍司馬從誨權軍府事
冬十月統水軍上峽取施州蜀將張武以鐵鏁斷江路
王命勇士駕舟斫之㑹風起舟絓于鏁為武所敗王遁
還䕫忠萬等州随詣魏王繼岌降十一月唐師滅蜀王
方食聞蜀亡遽失匕箸曰是老夫之過也倒持太阿授
人以柄奈何梁震曰不足憂也唐主得蜀益驕安知不
為我福
同光四年春二月王表請䕫忠等州(一作䕫忠萬三/州見十國紀年)及
雲安監𨽻本道唐主許焉詔未下時門下侍郎豆盧革
同門下中書平章事韋説實内主之也夏四月梁震薦
前陵州判官孫光憲于王王命光憲掌書記時王欲攻
楚人治戰艦光憲以為荆南士民始有生意未可與楚
交惡王然其言而止是月唐主遇弑丙午李嗣源即皇
帝位甲寅改元天成六月甲寅王表求䕫忠萬歸峽五
州于唐為屬郡畧言去冬先朝詔命攻峽内屬郡尋有
施州官吏知臣上峽率先歸投䕫忠等州(一作䕫忠/萬三州)旦
夕期於收復及被郭崇韜專將文字約臣囘歸方欲陳
論便值更變唐大臣多謂王請自取諸州而兵出無功
不當以諸州與我唐主重違王意不得已許之
天成二年春二月王既轄䕫忠等州復請唐勿除刺史
自以子弟為之唐主不允時䕫州刺史潘炕罷官王遣
兵突入州城殺戍兵而據之唐除奉聖指揮使西方鄴
為刺史王拒而不納復遣兵襲唐之涪州不克初魏王
繼岌遣押牙韓珙(一作/琪)部送蜀珍寳金帛四十萬浮江
而下王殺珙等十餘人于峽口盡掠其貲重至是唐加
詰問對曰珙輩舟行下峽逾越險阻凡數千里欲知覆
溺之故自宜按問水神唐主大怒壬寅制削王官爵以
山南東道節度使劉訓為南面招討使知荆南行府事
忠武節度使夏魯竒為副招討使將步騎四萬侵江陵
又命東川節度使董璋充東靣招討使新夔州刺史西
方鄴副之將蜀兵下峽仍㑹湖南軍三靣進攻璋竟未
常出兵三月訓兵至江陵楚遣都指揮使許徳勲將水
軍屯岳州王堅壁不戰乞師于呉呉人率水軍來援㑹
江陵卑濕復值久雨將士多疾疫訓亦寢疾夏四月唐
主命樞宻使孔循來審攻戰之宜五月循至于江陵攻
之百端不克遣人入城說王王語不遜丙戌唐遣使賜
湖南行營夏衣萬襲丁夘又遣使賜楚王殷鞍馬玉帶
督饋糧于行營竞不能得庚午唐詔劉訓引兵還是月
楚貢使史光憲自唐歸唐主賜楚王殷駿馬十羙女二
過于江陵王執光憲而奪之請舉鎭附于呉呉臣徐温
曰為國者當務實效而去虚名高氏事唐久且洛陽去
荆南近唐人襲之易我以舟師泝流救之甚難夫臣人
勿能救寧無媿于心乎乃受貢物而辭我稱臣六月西
方鄴敗我軍于峽中復取夔忠萬三州唐詔西川兵防
夔州孟知祥遣左肅邉指揮使毛重威戍之秋七月唐
升夔州為寧江軍以鄴為節度使(歐陽西方鄴傳云已/而又取歸州數敗季)
(興之兵然他書無取/歸州二事今不從)癸酉唐追與我夔忠等州罪賜宰
相豆盧革韋説死(五代史豆盧革傳云初韋說常以罪/竄之南海遇赦還寓江陵與高季興)
(相知及為相常以書幣相問遺唐兵伐蜀季興請以兵/入三峽莊宗許之使季興自取䕫忠萬歸峽等州為屬)
(郡及破蜀季興無功而唐用他將取五州明宋初即位/季興數請五州以為先帝所許朝廷不得已而與之及)
(革説再貶因以其事歸罪二人天成/二年夏詔陵合州刺史盬賜自盡)八月己夘朔日食
冬十月壬午月犯五諸侯癸未地震是嵗築内城以自
固名曰子城(江陵志餘云子城高氏/内城也倪福可所築)建樓于内城東門
上曰江漢樓置荆門軍于當陽縣
乾貞二年春三月楚遣六軍使袁銓副使王環監軍馬
希瞻將水軍入冦王與楚師戰于劉郎洑先是希瞻匿
戰艦于水港至是出戰艦横擊勢不可遏我師敗績俘
斬以千計楚人進逼江陵王歸史光憲以求成是役也
楚王責王環不遂取荆南環曰江陵在中朝呉蜀間四
戰之地也宜存之以為扞蔽楚王是之是月孟知祥請
召戍䕫之兵還唐主不許其將毛重威帥其衆鼓噪遁
歸夏四月呉將苗璘王彦章㑹我兵攻岳州為楚所擄
六月辛巳王以荆歸峽三州復稱藩于呉(奉呉/正朔)王子從
誨切諌不聴呉封王為秦王唐命楚出師問罪楚王遣
許徳勲大入以其子希範為監軍使次于沙頭王從子
雲猛指揮使從嗣死之王再求成徳勲引兵還九月辛
巳金火合于軫敗楚兵于白田執楚岳州刺史李廷規
歸于呉己亥唐以武寧節度使房知温兼荆南行營招
討使知荆南行府事分使發諸道兵㑹襄陽以入冦冬
十二月壬寅朔熒惑犯房金木相犯于斗乙夘月有食
之王寢疾命子從誨權知軍府事丙辰王薨(唐明宗實/録天成三)
(年十一月壬午房知温奏高季興卒按陶穀季興神/道碑勃海行年記皆云十二月十五日卒今從之)年
七十一諡曰武信𦵏于江陵城西之龍山鄉(江陵志餘/云城西有)
(高王廟祀武信王一稱土主/廟人太白湖口有高陵廟)翰林學士陶糓撰神道碑
初王常從梁太袓出征引軍旦發至逆旅未曉有嫗秉
燭而迎執禮甚謹王疑之嫗曰適夢金甲神排户呼曰
有王者來宜速起將軍得非其人邪王大悦而去卒符
其言王雖武人頗折節好賓客遊士緇流至者無不傾
懐結納詩僧貫休齊已皆在所延攬而貫休以忤成汭
故逓放黔中後復來遊江陵王優禮之館于龍興寺㑹
有謁宿者言時政不治貫休乃作酷吏辭刺之辭云霰
雨灂灂風吼如斸有叟有叟暮投我宿吁歎自語云太
苛酷如何如何掠脂斡肉呉姬唱一曲等閒破紅束韓
娥唱一曲錦叚鮮照屋寧知一曲兩曲歌曽使千人萬
人哭不惟哭亦白其頭饑其族所以祥風不來和風不
復蝗兮蠈兮東西南北王聞之雖被踈逺而亦不甚罪
焉
論曰武信失策未有如入覲洛京與勸唐伐蜀二事
者夫以莊宗之猜忍要何愛乎荆南乃頓釋狐疑幸免
虎口危矣至荆蜀成唇齒之形不待智者知之審也而
從臾興師鼓行前進䑛糠及米事有固然假門高之難
不作江陵尚有寧宇邪雖然蕞爾荆州地當四戰成趙
相繼亡不旋踵武信以一方而抗衡諸國間或和或戰
戲中原于股掌之上其亦深講于縱横之術也哉
　
　
　
　
　
　
　
　
　
　
　
　
　十國春秋卷一百
欽定四庫全書
　十國春秋卷一百一
　　　　　　　　　　　　　檢討呉任臣撰
荆南二
　　文獻王世家
文獻王名從誨字遵聖武信王有九子而從誨其長子
也為人明敏多權計開平中入梁為供奉官累遷鞍轡
庫使賜告歸省武信王武信王留為馬步軍都指揮使
行軍司馬未幾加忠義節度使同平章事武信王既薨
從誨遂襲位呉睿帝以從誨為荆南節度使兼侍中呉
太和元年夏四月丙午楚將王環敗我軍于石首從誨
以父自絶于唐懼復見討謂僚佐曰唐近而呉逺舍近
臣逺非計也乃遣使聘于楚楚王殷為請命于唐又復
遺唐山南東節度使安元信書求保奏復修職貢而從
誨亦遣押牙劉知謙奉表内附自稱前荆南行軍司馬
歸州刺史進贖罪銀三千兩明宗納之是年秋七月甲
申拜從誨荆南節度使兼侍中追封先王為楚王諡武
信己丑罷荆南招討使(從誨仍奉/唐正朔)長興元年春三月從
誨奉表詣呉告以墳墓在中國恐為唐人所討呉人援
之不及謝絶之呉遣兵問罪不克而返二年春正月唐
加從誨檢校太尉兼中書令江陵尹三年春二月唐賜
爵渤海王冬十月貢銀茶于唐以求戰馬唐明宗以荆
南内地何煩設備賜馬二十匹却王獻
天成四年冬十一月唐主亶殂于雍和殿十二月癸夘
朔宋王從厚嗣皇帝位
應順元年春正月戊寅唐大赦改元壬辰改封王為南
平王夏唐潞王從珂自立為帝改元清泰唐使臣李鏻
馬承翰至自楚鏻求賀于王王贈以馬紅裝拂二猓􁖚
皮一
清泰二年春正月左右稱楚王豪靡王曰馬王可謂大
丈夫矣孫光憲言馬氏奢僭將亡又何足慕王深然之
是嵗梁震固請退居王為築室土洲震披鶴􁐻自稱荆
臺隠士王盡以政事屬光憲
清泰三年夏四月王遣使奉牋勸呉臣徐知誥即帝位
冬十一月契丹立石敬瑭為天子國號晉己亥改元天
福是嵗迎彌勒瑞像于萬壽寺(江陵志餘云彌勒瑞像/現于高氏清泰間隨呉)
(商業旺船至荆登岸乃知為像高氏迎之從香烟所指/置城西北隅萬壽寺右手缺中指屢鑄不成後漁人得)
(之高沙湖以補/缺處如生成)
天福二年春正月乙夘日有食之冬十月呉徐誥稱帝
國號曰齊庚子遣使來告即位十一月王表請于齊置
邸金陵許之十二月乙夘朔日有白虹二
天福三年春正月甲子王遣龎守規如齊賀即位三月
壬子日有白虹二夏五月壬子月犯上將是時作僧伽
妙應塔
天福四年春二月齊主復姓李氏改國號唐更名昪是
月王使王崇嗣如唐賀南郊
天福五年春三月晉山南東道節度使安從進謀叛王
隂與之通冬十一月丁丑月有食之是嵗晉翰林學士
陶榖為王生辰國信使來聘于我王宴榖望沙樓(案仲/宣樓)
(在城東南隅相傳即高氏望沙樓也蘇/軾詩云朱檻城東甪高王此望沙即此)大陳戰艦(于/)樓
下謂榖曰呉蜀不賓久矣願修武備習水戰以待師期
榖還具道王語晉主大喜復遣使賜甲馬百匹
天福六年夏四月晉安從進反求援于我王遺從進書
陽為拒絶從進怒誣王以他事王用行軍司馬王保義
言具奏其事于晉且請助兵討之冬十一月遣使貢晉
金器一百兩御衣叚羅綾絹一百五十疋白龍腦香二
斤九鍊純鋼金花手劍二口謝恩賜御馬又别進賀冬
至銀五百兩十二月丁亥晉以高行周知襄州行府事
詔我兵㑹楚兵討襄州王遣都指揮使李端將舟師數
千至南津為應且以兵糧助晉
天福七年夏六月晉主殂于保昌殿齊王重貴立秋八
月晉高行周䧟襄州安從進舉族自焚王求郢州為屬
郡晉不許是時王遣使如蜀請翰林待詔李文才圖義
興門石筍并其故事
天福八年夏四月戊申朔日有食之是時王鑿江陵城
西南隅為池(江陵志餘云清風池在城東北隅方數百/步清深鏡潔淬而不流高氏之所鑿也)
立亭于上曰渚宫先是城東南舊有渚宫(楚項襄王/之離宫也)王
特倣其名而稱之又置亭于渚宫側曰迎春
開運元年秋七月辛未朔晉大赦改元晉學士王仁裕
來聘王出十伎彈琴以樂之(韻府羣玉載從誨有句云/紅妝齊抱紫襢襠一抹朱)
(絃四/十條)
開運二年秋八月甲子朔日有食之是嵗建把梓堂又
建木犀亭
開運三年春二月壬戌朔日有食之冬十二月契丹執
晉主重貴以歸
開運四年春正月王遣使入貢于契丹契丹以馬來賜
亦遣使問道詣太原劉知逺勸進且言王得天下願乞
郢州為屬知逺陽諾之二月辛未北平王知逺即皇帝
位自言未忍改晉國又惡開運之名更稱天福十二年
夏六月改國號曰漢仍以天福年號遣使來告諭王上
表賀登極進金花銀器一千兩異紋綺錦法錦三百疋
筒卷白羅二百疋白花羅一百疋絨毛暖座兩枚九鍊
純鋼手刀一口仍求郢州漢主不許及加恩使至王遂
拒而不受秋九月王聞杜重威叛發水軍襲漢襄州為
山南東道節度使安審琦所敗又攻郢州州刺史尹實
大破我師(一作/尹賞)王乃絶漢附於唐蜀
乾祐元年春正月乙夘漢大赦改元己未漢主更名暠
丁丑殂于萬嵗殿二月辛巳周王承佑嗣皇帝位夏六
月王既與漢絶北方商旅不至境内貧乏乃遣使謝罪
乞修職貢進漢金器二百兩銀器千兩細錦五十疋繡
錦六銖五十叚羅二百疋龍腦香二斤漢下詔慰撫之
是嵗漢遣國子祭酒田敏使于楚假道于我王問敏中
國虛實以為契丹之後兵食皆殫意欲以誚敏敏為言
杜重威悉以晉戈甲降契丹契丹置之鎭州未嘗以北
而晉兵皆漢有也王不悦敏以甲本五經遺王王謝曰
予之所識不過孝經十八章爾敏曰至徳要道於此足
矣因誦諸侯章曰在上不驕高而不危制節謹度滿而
不溢王以為譏已即以大巵罸敏荆南地狹兵弱介于
呉楚為小國自呉稱帝而南漢閩楚皆奉中原正朔嵗
時貢奉多假道荆南于是武信王及王常邀留其使者
掠取其物而諸道移書責誚或發兵加討即復還之而
無慚色其後南漢與閩亦稱帝惟王所嚮稱臣利其賜
予故諸國賤之皆目為高頼子又曰高無賴俚語謂奪
攘茍得無媿耻者為頼子也王性雅好馬常不惜千金
求良駿竟没世不遇以此為恨冬十一月寢疾命子保
融判内外兵馬事癸夘王薨年五十八明年十二月漢
主敕曰故荆南節度使南平王高從誨宜太常定諡故
事臣下請諡故吏陳行狀上考功覆奏下乃議諡今降
敕新例也諡議上諡曰文獻贈尚書令𦵏龍山鄉翰林
學士陶榖撰神道碑(按江陵志三王神道碑及渤海/高公保朂神道碑皆榖所撰)
　　貞懿王世家
貞懿王保融(馬令南唐/書作保庸)字徳長文獻王第三子也莫知
其得立之因唐長興初以廕補太子舍人賜緋晉天福
中制授檢校司空判内外諸軍俄遷荆南節度副使開
運末領峽州刺史累加至檢校太傅及文獻王薨保融
權知軍府事是為漢乾祐改元之十一月也十二月丁
丑漢制授起復檢校太尉同平章事江陵尹荆南節度
荆歸峽觀察使是年𦵏先王于江陵之龍山漢主遣翰
林茶酒使郭允明來賜衣幣允明車服導從如節度使
(令人荷御酒數十□/宴集輙厲聲索御酒)乃隂使人步測其城池高下若為
攻取之計者以動我國人皆恐保融重賂允明以遣二
年冬十月丙戌漢以三叛平加保融檢校太師兼侍中
三年冬蜀施州刺史田行臯來奔保融曰彼貳於蜀安
肯盡忠于我執而歸之周廣順元年春正月太祖即皇
帝位保融表賀登極貢白金一千兩法錦二十疋周加
保融兼中書令封渤海郡王(宋史作/勃海)正衙命使禮部尚
書王易副使刑部郎中景範發册仍賜禮服冠劍
廣順二年春二月庚寅太白經天是嵗周主命内臣李
廷玉賜王馬且問所好何馬王曰良馬千萬無若一駿
倘使坐下坦穏免勞控制惟扇庶幾也既免蹄齧不假
銜枚兩軍列陣萬騎如一茍未經扇亂氣狡憤介胄在
身與馬争力罄控不暇安能左旋右抽捨轡揮兵乎(一/云)
(此文獻王/論馬之言)
廣順三年夏六月遣使貢周白龍腦香及法錦五十疋
鹿胎袴叚六錙襜靣等各一百事
顯徳元年春正月丙子朔周大赦改元進封王為南平
王壬辰周主威殂于滋徳殿丙申晉王榮嗣位是時王
修江陵大堰改名曰北海周加王守中書令
顯徳二年
顯徳三年春正月周主下詔征淮南王遣指揮使魏璘
率兵三千出夏口以為應又遣客將劉扶奉牋于唐勸
其内附二月丁亥貢周御衣金帶九鍊純鋼手刀弓箭
諸物
顯徳四年春二月周主南征三月丁未周師克唐壽州
冬十二月丁丑周師取唐泰州
顯徳五年春正月丁亥周師取唐海州壬辰又陷唐静
海軍丁未又克唐楚州王遣魏璘帥戰艦百艘東下㑹
周伐唐至于鄂州二月甲寅周師㧞唐雄州夏五月唐
主李景稱臣于周周主得王所與唐國牋大喜賜絹萬
疋六月王遣使勸蜀主稱藩中朝蜀主報以前嵗濮州
刺史胡立歸致書于周不荅冬十月王再遺蜀主書勸
稱臣中朝庚子王聞周師伐蜀請以水軍趨三峽周主
下詔褒之荆南自後唐以來數嵗一貢京師而中間兩
絶及顯徳時無嵗不修職貢王又謂器械金帛皆土地
常産不足以効誠節乃遣其弟保紳入朝周主益嘉之
初武信王之鎮梁也以兵五千為牙兵衣食皆給于梁
洎天成長興間嵗給以鹽萬三千石後不復給至是周
平淮南乃命泰州給之
顯徳六年夏六月癸巳周主榮殂梁王宗訓立加王守
太保是嵗王奏授長子繼冲為荆南節度副使
建隆元年春正月宋受周禪王益懼一嵗三入貢于宋
宋帝恩禮有加加王守太傅秋八月王以疾薨年四十
一亦𦵏龍山鄉至今有高氏三王墓云訃聞宋帝廢朝
三日遣儀鸞使李繼超賜賻物兵部尚書李濤兵部郎
中率汀持節册贈太尉(大常因革禮云故推誠奉義同/徳翊戴功臣荆南節度歸峡等)
(州觀察處置等使特進檢校太師守太傅兼中書令江/陵尹上枉國南平王食邑四千五百户食實封一千三)
(百户高保融奉/敕可贈太尉)諡貞懿(一作/正懿)王迂闊淹緩無材能一時
政事悉委弟保朂焉
　　侍中保朂世家
保朂(清異録/作保勉)字省躬文獻王弟十子貞懿王同母弟也
晉天福初起家領漢州刺史貞懿王嗣政令判内外諸
軍事周廣順元年加檢校太傅充荆南節度副使顯徳
初從貞懿王之請加檢校太尉充行軍司馬領寧江軍
節度使貞懿王即世保朂權知軍府事奉章以聞宋太
祖即拜保朂荆南節度使建隆二年遣弟保寅入貢初
貞懿王於江陵城北決江水瀦之凡七里餘謂之北海
(事見/前篇)以閡行者太祖因保寅自汴歸諭㫖令決去使道
路無阻保朂少多病體貎臞瘠頗有治事才至是淫泆
無度日召倡伎集府署擇士卒壯健者令恣調謔乃與
姬妾垂簾共觀以為娯樂又好營造臺榭窮極土木之
工有估客自嶺外來得龍眼一枝約四十圍共千枚獻
于保朂保朂命作琅玕檻子置之名曰海珠藂其玩物
多此𩔖也國政不理軍民咸怨從事孫光憲切諫不聴
未幾寢疾顧梁延嗣曰諸兄弟中孰可畀後事延嗣曰
先王子繼冲長矣保朂頷之即以繼冲判内外兵馬建
隆三年十一月保朂卒年三十九宋帝聞訃廢朝二日
贈侍中遣御厨使李光睿賻祭初保朂在保抱文獻王
獨鍾愛之或盛怒見必釋然而笑荆人目為萬事休及
保朂之立藩政離弱卒裁數月遂失國亦預兆也
　　侍中繼冲世家
繼冲字成和(宋史及東都事畧云/字賢平今從歐陽史)貞懿王長子也周顯
徳六年以䕃授檢校司空領荆南節度副使宋建隆三
年保朂疾革命繼冲權知軍府保朂既殁宋除繼冲檢
校太保江陵尹荆南節度使先是太祖遣盧懐忠來使
謂之曰江陵人情去就山川向背我欲盡知之懐忠還
言繼冲甲兵雖整而控弦不過三萬年穀雖登而民困
于暴歛南邇長沙東距建康西廹巴蜀北奉朝廷其勢
日不暇給取之易也㑹湖南張文表叛周保權求救于
宋宋太祖謂宰相范質曰江陵四分五裂之國今出師
湖南假道荆渚因而平之萬全策也乾徳元年春正月
乃命慕容延釗帥師平湖南樞宻副使李處耘為都監
且詔江陵發水軍三千人赴潭州繼冲即遣親校李景
威將以徃二月處耘至襄州遣其將丁徳裕來諭假道
之意(三楚新錄云李處耘以路由冮陵慮繼冲不測遣/使諭之曰比者王師敕應東道之主誠在足下然)
(利在急速故不淹留但假一/鄉道使於城外經過幸矣)景威力言城外之約不可
信孫光憲叱之言于繼冲曰宋帝規模宏逺不若早以
疆土歸之不惟免禍而亦不失富貴繼冲乃遣從父保
寅奉牛酒犒師于荆門且覘強弱處耘待之有加繼冲
以為無虞也是夕延釗召保寅宴帳中處耘宻遣輕騎
數千前進繼冲聞宋師奄至即惶怖出迎遇處耘于江
陵北十五里處耘揖繼冲令待延釗而前鋒遽入州城
(宋史李處耘傳云處耘至襄州先遣閤門使丁徳裕假/道荆南請具薪水給軍荆人辭以民庶恐懼願供芻餼)
(於百里外處耘又遣徳裕諭之乃聴命遂令軍中曰入/江陵城有不由路及擅入民舍者斬師次荆南高繼冲)
(遣其叔保寅及軍校梁延嗣奉牛酒犒師且來覘也處/耘待之有加諭令翌日先還延嗣大喜令報繼冲以無)
(虞荆門距江陵百餘里是夕召保寅等飲宴慕容延釗/之帳處耘宻遣輕騎數千倍道前進繼冲但竢保寅延)
(嗣之還遽聞大軍奄至即惶怖出迎遇處耘於江陵北/十五里處耘揖繼冲令待延釗遂率親兵先入登北門)
(比繼冲還則兵已分據城中荆人束手聴命/即調發江陵卒萬餘人并其師晨夜趨朗州)繼冲亟歸
見旌旗甲馬布列衢巷乃以肩輿羃井上紿内人入輿
多墮井死(江陵志餘云高氏井在子城内高王後苑之/井也宋兵入城繼冲以轎覆井紿内人多墮)
(死後人哀之植/栢建祠于上)遂詣延釗納牌印盡籍其境内州府三
(江陵府歸/峽二州)縣一十七(一作/十六)户一十四萬三千三百遣客
將王昭濟蕭仁楷奉表于宋宋太祖令御厨使郜岳持
詔安撫賜以衣服玉帶器幣鞍馬署樞宻承㫖王仁贍
為荆南都巡檢使而授繼冲荆南節度使如故又授繼
冲馬步都指揮使梁延嗣為復州防禦使節度判官孫
光憲為黄州刺史右都押衙孫仲文為武勝軍節度副
使知進奏鄭景玫為右驍衛將軍王昭濟左領軍衛將
軍蕭仁楷供奉官繼冲籍管内芻糧錢帛之數及獻錢
五萬貫絹五千匹布五萬匹于宋三月宋詔鞍轡庫使
翟光裔齎官告旌節賜繼冲并存問參佐官吏等又除
授貞懿王兄弟諸父官有差復命王崇範為節度判官
高若拙觀察判官梁守彬江陵少尹韋仲宣掌書記胡
允脩節度推官州縣官悉仍舊别賜管内符印夏五月
保紳等入朝各賜京城第一區六月宋命王仁贍兼知
軍府事㑹是嵗太祖有事于南郊繼冲上書願陪祠九
月具文告三廟率其將吏家族五百餘人朝于京師十
月至闕下獻金銀器錦帛寳裝弓劍繡旗幟象牙玉鞍
勒及郊祀銀萬兩太祖賜賚甚厚郊禋畢授繼冲徐州
大都督府長史武寧軍節度使徐宿觀察使繼冲鎭彭
門幾十年委政僚佐部内亦治開寳六年卒年三十一
(東都事畧云/年三十六)訃聞太祖廢朝二日贈侍中遣中使䕶䘮
𦵏事官給自梁開平元年武信王據有荆州旋得歸峽
傳襲四世五帥至宋乾徳改元國除凡五十七年初乾
祐中貞懿王命工鑿池(江陵志餘作文/獻王未審是非)得石匣長尺餘
扄鐍甚固亟屏左右啓之乃金篆六字曰此去遇龍即
歇(一云焚香啓匣/得石有文云云)王甚秘其事至是高氏立國果盡于
建隆之末又荆南尚使甆器皆高其足公私競製用之
謂之高足椀及宋軍臨城舉族東遷是亦高足䜟之應
也
論曰眞人出四海一理勢之必然也天水肇興羣雄漸
削即無伐虢滅虞之謀高氏其能常守此土乎光憲知
幾所由與賣國以徼富貴者異矣
　
　
　
　十國春秋卷一百一
欽定四庫全書
　十國春秋卷一百二
　　　　　　　　　　　　　檢討呉任臣撰
荆南三
　列傳
　　武信王夫人張氏
夫人張氏者故武信王愛姬而文獻王之母也武信王
𨽻梁戲下時每行軍必挾夫人與俱一夕軍敗誤入深
澗中㑹夫人方姙文獻王宛轉不能起王懼追兵且至
竢夫人熟寢以巨劍刺兩岸期岸崩以厭之既而夫人
遽驚呼曰適夢泰山頽厭妾身金甲執戈者抵之獲免
王遂挈之行未幾生文獻王以富貴終
　　武信王子從翊　　從詵　　從讓　　從謙
　　武信王從子從嗣　從義
　　文獻王子保勲保正　　　　保紳　　保寅
　　保緒　　保節　　保遜　　保衡　　保膺
　　貞懿王子繼充　　武信王五女
從翊武信王子也官合州刺史歸宋遷右衛將軍
從詵武信王第(闕/)子文獻王弟也繼冲時為牙將降宋
改右衙率府率
從讓武信王第(闕/)子入宋授左清道率府率
從謙武信王第(闕/)子降宋擢左司禦率府率武信王子
九人文獻王而下知其名氏者四人餘不具見
從嗣武信王從子也為人驍勇有力喜馳突深入敵軍
率以為常積功至雲猛指揮使天成三年楚武穆王遣
許徳勲入寇以其子希範為監軍師次沙頭從嗣恃勇
單騎造楚壁請與希範挑戰決勝負為楚將廖匡齊所
殺王懼遂與楚和
從義亦武信王從子也視貞懿王為季父行顯徳時從
義謀作亂其徒高知訓告變貞懿王命徙于松滋已而
殺之竟以不良死
保勲文獻王第一子保正文獻王第二子皆貞懿王兄
也文獻王十五子今可考者保勲保正貞懿王保紳保
寅保緒保朂保節保遜保衡保膺十一人而已
保紳文獻王第(闕/)子也周顯徳時貞懿王與世宗通好
以為器械金帛不足以效忠節乃命保紳入朝致歸順
之意世宗大恱遂詔以泰州鹽給荆南牙兵保紳歴官
江陵少尹歸宋擢衛尉卿
保寅字齊巽文獻王第(闕/)子晉天福七年以䕃授太子
舍人賜緋累加檢校司空貞懿王時奏授節院使宋興
保朂既襲荆南節鎮命保寅入覲汴京太祖召對便殿
慰藉甚至授掌書記遣還保寅語保朂曰眞主出世天
將混一區宇兄冝首率諸國奉土歸朝無為他人取富
貴資保朂不聴及宋將慕容延釗等征武陵道出荆口
保寅奉牛酒犒軍太祖嘉其功驛召赴闕除將作監充
内作坊使賜第一區俄知宿州乾徳四年丁母艱起復
轉少府監開寳五年知懐州歴司農衛尉二卿是州本
𨽻河陽時趙普為帥與保寅素有隙事多抑制保寅心
不能平手䟽請罷支郡之制宋太宗從之頗韙其言又
為西川諸州都巡檢使改光禄卿歴知同汝二州改光
化軍卒年六十八訃聞朝廷賻錢十萬廢朝一日初保
寅在懐州日蘇易簡王欽若並童年始趨學在同州錢
若水為從事在光化軍張士遜其邑人也保寅皆加奬
㧞許以逺大之器世多其能知人子輔政輔之輔堯輔
國並進士及第
保緒文獻王第(闕/)子繼冲時官左衙都將入宋擢鴻臚
少卿
保節文獻王第(闕/)子也生而頴異官右衙都將娶功臣
王保義女納土後宋除為司農少卿
保遜事繼冲為牙將文獻王子也入宋太祖命為左監
門衛將軍
保衡文獻王第(闕/)子累官巴州刺史及繼冲納土宋改
為歸州刺史
保膺亦文獻王子起家知峽州事入宋署為本州刺史
繼充貞懿王之子也貞懿王二子長曰繼冲次曰繼充
繼充官至歸州刺史又有高繼申者宋初為大理卿疑
亦南平諸從也以世系未詳姑闕畧焉
武信王五女失其名相傳五女俱㓜年好道薙髪為女
僧各止一處一曰佛華寺一曰菩提寺一曰莊嚴寺一
曰石佛寺一曰法輪寺
　　王保義　　司空薰　　倪可福　　鮑唐
王保義江陵人武信王署行軍司馬與司空薰梁震同
為賓客多所禆益文獻王時襄州安從進叛晉結援于
王王外為拒絶而隂實與之相通及從進來乞師王知
大小之勢不敵遂陽責以大義且以禍福諭焉從進不
寤于是誣王有異志保義力勸王白其狀願舉兵助晉
以釋晉主之疑識者韙之累官武泰軍留後改平江軍
節度使子貞範惠範延範有傳
司空薰其先臨淮人唐知制誥圖之族子也武信王鎮
荆南薰與梁震王保義等偕居莫府遇事時多匡正梁
亡唐莊宗入洛下詔慰諭藩鎮薰固勸武信王朝京師
用結唐主心時梁震切諌不可而武信王卒從薰言幾
不得脱歸然唐舎江陵而竟先滅蜀者亦薰一言力也
薰後事不見于史未詳所終
倪可福(冮陵志餘作闕/倪福可非)　人也唐天祐三年武信王權
荆南留後而可福時為駕前指揮使㑹朗州雷彦恭屢
犯荆南梁王全忠遣可福率官兵五千人戍之可福指
畫方畧力拒彦恭朗兵稍稍引去已而又築寸金堤激
水捍蜀有功(江陵志餘云寸金堤在西門外將軍/倪福可所築謂其堅厚寸寸如金也)武信
王愛其勇使𨽻戲下為親校且以女妻可福子心相得
也可福摧鋒陷陳所向克敵李洪來冦江陵可福以兵
擊敗之推為首庸俄遷都指揮使龍徳時江陵城圯可
福以卒萬人修外郭不時築武信王責功程之慢杖之
百歸謂女曰幸語汝舅吾欲威衆辦事耳非示辱也以
白金百鋌遺之(按楚志云可福季興壻也築城愆期季/興怒奪其妻可福併力完之高乃盛為)
(裝奩遣還今從通/鑑所載楚志似誤)可福竟以功名終賜田于江陵東三
十里子孫聚居其處號曰諸倪岡(冮陵志餘云諸倪岡/冇轉魚臺乃將軍倪)
(福可故宅又云倪軍市在城東六十里倪福可屯軍之/所地有八井嵗久堙没又有倪將軍廟在城西五里以)
(其有修堤/功故祀之)
鮑唐故梁復州知州為呉將李簡所執已而歸武信王
武信王俾同倪可福𨽻戲下遂與可福齊名
　　梁震　　　孫光憲
梁震卭州依政人也初名靄㑹唐郎中劉象隨僖宗入
蜀震以所業詩詣象象曰君才思敏妙定成大器若不
更名將慮小阻緣製名雨下從謁以雨謁人未得輙見
請易震字震從辰辰者龍也龍遇雨變化必矣因改今
名未幾登進士第流寓京師梁開平初歸蜀道過江陵
武信王喜其才識留之不遣欲奏為判官震自以唐臣
耻為強藩屬吏即亡去又恐及禍乃曰震素不慕榮宦
明公不以震為愚必欲使參謀議但以白衣侍樽爼可
也王心重之俾與司空薰王保義同為賓客而震獨不
受辟署稱前進士王亦時時呼為先輩唐莊宗㓕梁薰
等咸從臾王朝京師震堅沮以為不可曰唐有併呑天
下之志嚴兵守險猶恐不自保况數千里入覲乎且大
王梁室故將安知彼不以讐敵相遇行當為擄爾王不
從而束身朝唐卒斬關始得出歸謂震曰不用君言幾
不免虎口及唐師㓕蜀王方食落箸而嘆曰老夫過也
震曰唐主得蜀益驕亡無日矣安知不為我福已而莊
宗果罹鄴都之禍由是益加親信明宗時唐遣房知温
領軍入犯武信王伺其兵少欲開城盡殱之震諫曰朝
廷禮樂征伐所出兵雖少而勢甚大加四方諸侯各以
呑噬為志若大王不幸得戰勝則中朝徴兵四方其誰
不欲仗順而取大王土地邪為大王計莫若致書主帥
且以牛酒為獻然後上表自劾如此庶幾可保會王寢
疾不起文獻王繼立尤委任震以兄禮事之震常謂王
為郎君一日王語震曰吾自念平生奉養已過今欲捐
一切玩好以經史自娯省刑薄賦境内以安是吾願也
震知王克勝厥任因曰先王待我如布衣交以嗣王屬
我今幸不墜先業吾老矣不復事人矣固請退居監利
王為之築室于土洲上(江陵志餘/名梁家臺)震披鶴氅逍遥若仙
自稱荆臺隠士(堯山堂外紀曰震晚年稱荆臺隱士題/院中壁云桑田一變賦歸來爵禄焉能)
(凂我哉黄犢依然花竹/外清風萬古凜㓝臺)每詣府輒跨黄牛至聴事以為
常王亦時過其家斗酒相勞歡叙平生四時賜予甚厚
遂以是終其天年所著文集一卷行世先是有薛少尹
者擅相人之術震同進士董與杜無隠徃叩薛曰梁秀
才此舉必㨗然登第後一命不沾也後竟如其言繼震
輔政者則有孫光憲
孫光憲字孟文貴平人(北夢𤨏言/作冨春人)家世業農至光憲獨
讀書好學唐時為陵州判官有聲天成初避地江陵武
信王奄有荆土招致四方之士用梁震薦入掌書記王
方大治戰艦欲與楚角光憲諫曰荆南亂離之後頼公
休息士民始有生意若又交惡於楚一旦他國乘吾弊
良足憂也王乃止文獻王立㑹梁震乞休悉以政事委
光憲王居恒羡馬氏豪靡謂僚佐曰如馬王可謂大丈
夫矣光憲曰天子諸侯禮有等差彼乳臭子徒驕侈僭
汰取快一時危亡無日又足慕乎王忽悟曰公言是也
為悔謝者久之光憲事南平三世皆處幕中累官荆南
節度副使朝議郎檢校祕書少監試御史中丞賜紫金
魚袋繼冲時宋使慕容延釗等平湖南假道于荆約以
兵過城外大將李景威勸繼冲嚴兵備之光憲叱之曰
汝峽江一民爾安識成敗中國自周世宗時已有混一
天下之志况聖宋受命真主出邪王師未易當也因教
繼冲去斥堠封府庫以待悉獻三州之地宋太祖嘉其
功授光憲黄州刺史賜賚加等在郡亦稱治乾徳末卒
光憲博物稽古先是唐元和中裴宙鎮荆州掘地得一
石規模悉倣江陵城制命徙置他所輒淫雨不止仍復
舊處天乃霽一日文獻王經其地顧問光憲光憲曰昔
伯禹治水自岷至荆定彼泉源之穴慮萬世下或有汎
濫爰以石屋鎮之耳王大加嘆賞益重之性嗜經籍聚
書凡數千卷或自鈔冩孜孜校讐老而不廢自號葆光
子所著有荆臺集橘齋集玩筆傭集鞏湖編玩北夢𤨏
言蠶書若干卷(容齋三筆載有貽子/録疑亦光憲輩譔)又譔續通厯紀事
頗失實太平興國初詔毁之光憲素以文學自負處荆
南怏怏不得志常慕史氏之作頗恨居諸侯幕府不足
展其才力每謂知交曰寧知獲麟之筆反為倚馬之用
光憲又雅善小詞蜀人輯花間集采其辭至六十餘篇
(子謂孫○光憲常諫保朂口宋有天下詔書皆合仁義/湯武之君也公宜克勤克儉勿奢勿僣上以奉朝廷中)
(以嗣祖宗下以/安百姓見長編)
論曰南平起家僕𨽻而能折節下賢震以謀畧進光憲
以文章顯卒之保有荆土善始善終區區一隅歴世五
主夫亦得士力哉
　
　
　
　
　十國春秋卷一百二
欽定四庫全書
　十國春秋卷一百三
　　　　　　　　　　　　　檢討呉任臣撰
荆南四
　列傳
　　李載仁　　倪從進　　王貞範　　王惠範(弟/延)
　　(範/)　　　　康張　　　魏璘　　　王昭濟
　　王崇範
李載仁唐室之逺裔也開平初避亂來江陵武信王署
為觀察推官自負才學深為王所嘉賞從容接待禮遇
有加然性迂緩頗不厭衆心文獻王時稍遷至郎中一
日赴王召甫上馬而部曲相毆載仁怒急命于厨中索
飯及豕肉命毆者對食仍戒曰茍再犯必當于豕肉中
加酥聞者咸以為笑又與妻閻異室而處一日閻忽叩
閣至載仁亟取百忌厯視之大驚曰今夜河魁在房那
可就宿其舉止多此𩔖也及孫光憲掌書記牋奏書檄
皆出載仁右載仁充位而已由是與光憲有隙光憲稍
稍避人以光憲為長者(載仁常為光憲言曾目睹梁相/張策弟􁎛輕易道教因脱褻服)
(挂天尊臂上戯云為我掌之俄頃精神恍惚似/邅毆擊痛呌狼狽歸至别業而卒亦異事也)
倪從進武信王之子婿也父可福為武信王大將從進
以䕃得官復娶王女甚貴寵一時皆艷慕之功臣子與王家
為昏姻可知者王保義子恵範及可福子從進凡二人云
王貞範平江節度使保義子也事文獻王為推官
累官少監素精于春秋有駁正杜預左傳註數百條
人多訝之獨與同官孫光憲説春秋義合兩人心相得
也女弟故所稱荆南仙女者恒時夢異人授琵琶樂曲
二百餘調命曰此曲譜屬元昆製序當刋石于甲寅之
方于是貞範如女弟指為製序刋所傳曲有道調玉宸
宫夷則宫神林宫㽔賔宫無射宫𤣥鍾宫黄鍾宫散水
宫仲吕宫啇調獨指泛清商紅銷商風商林鍾商醉吟
商玉仙商高雙調商角調醉唫角大吕角南宫角中吕
角㽔賔角羽調鳯吟羽風香羽應聖羽玉宸羽香調大
吕調而曲名間有同人世者如凉州渭州甘州緣腰莫
靻傾盆樂安公子水牯子阿泛濫之屬摹本流傳一時
咸詫以為異
王惠範亦保義子也善修飾喜讀書以門䕃為文學遷
觀察推官文獻王妻以女且以惠範本將家子命掌幕
中内外軍政惠範豪邁不羈頗以簿書符牒為俗務入
告王辭之自是以王為不知己凡軍府大事皆不參預
但以金帛購古書圖畫日披翫為志焉弟延範形貎竒
偉性任俠家冨於財好施不倦文獻王署為太子舍人
後從繼冲入宋官大理丞知泰州太平興國中為廣南
轉運使
康張事文獻王為硤州長陽令有良吏才一邑稱治與
少監孫光憲時相徃還云
魏璘不知其家世事貞懿王為指揮使勇畧絶倫顯徳
中周世宗南征徴兵于王王命璘帥兵三千人趨夏口
以會周師居二年周與唐構兵璘復統戰艦五百艘駐
鄂州以助戰周主嘉貞懿王功優詔慰諭荆南自倪可福鮑
唐之後故推璘為名將同時又有客將陸扶驍果亦亞于璘
王昭濟故客將也宋師既入江陵繼冲命昭濟與
蕭仁楷奉表納土宋太祖嘉其功署昭濟左領
軍衛將軍仁楷亦除供奉官後不知所在
王崇範事繼冲為支使納土後遣崇範詣闕貢金器五
百兩銀器五千兩錦綺二百叚龍腦香十斤錦繡帷幕
二百事宋太祖擢崇範節度判官終于其職
　　李景威　　　梁延嗣
李景威荆州長陽人也文獻王時未知名及仕貞懿王
擢水手都指揮使繼冲代保朂節鎮景威時為帳下親
校㑹湖南張文表之亂周保權求救于宋宋命慕容延
釗等徃討復詔江陵發水軍赴潭州繼冲遣景威將兵
三千人以待未幾宋師假道荆南聲言兵過城外景威
曰兵尚權譎城外之約其可信乎以臣觀之直欲乗釁
伐我耳方今精卒數萬訓練甚備莫若嚴兵整旅以禦
之臣雖不才願盡以相付少監孫光憲固謂不可景威
出而歎曰吾言不用大事去矣何用生為因扼吭而死
宋太祖聞之曰忠臣也命王仁贍厚䘏其家先是景威
語繼冲云舊傳江陵諸處九十九洲滿百則王者興武
信王之初江心深浪中忽生一洲今此洲遽爾漂没若
可憂也繼冲殊不為意遂至于亡國
梁延嗣京兆長安人(三楚新錄云/復州景陵人)唐同光中將兵守復
州監利(按五代史云監利故属復州梁割𨽻江陵/据此則武信王得監利之後始属荆州矣)武信
王之朝唐也莊宗欲隂圖之既疾趨歸遂以兵攻監利
星沙二縣延嗣兵敗為王所獲至文獻王立擢為大校
承制授歸州刺史已又領復州團練使仍掌親軍厯事
貞懿王及保朂保朂疾革召延嗣語之曰我疾遂不起
兄弟中孰可寄後事者延嗣曰公不念貞懿王乎先王
寢疾以軍府付公今先王子繼冲長矣保朂曰子言是
也即以繼冲判内外兵馬繼冲之得立延嗣功居多焉
及繼冲納土延嗣與孫光憲實勸之宋以歸順功授復
州防禦使充湖南前軍步軍都指揮使兼排陳使後因
郊禮自復州入朝太祖慰撫之曰使高氏不失富貴爾
之力也改濠州防禦使有善政詔書褒美延嗣頗知書
好接士常暴疾禳于城隍神是夕夢神人告以九九之
數俄疾愈年八十一卒延嗣起家行伍居恒諱健兒士
卒之語一日與孫光憲同赴毬埸光憲上馬左右掖之
者頗衆延嗣在後戲曰孰謂大卿年老而彌壯邪良由
扶持力爾光憲囘顧曰非是衆扶葢是老健延嗣不勝
怒論者少之
論曰江陵之失也景威絶吭以殉可謂忠矣延嗣力勸
納欵俾高氏終保富貴其殆譙周之流歟然而為延嗣
易為景威難事故未可成敗論也景威真濁世之佼佼
者哉
　　温克修　　王處士
温克修故江陵司藥庫吏也唐天復中與術者向隠處
隠告以江陵更變且無定主五年後東北上有人依稀
國親鎮此邦二十年他日又曰東北來者二十年後更
有一人五行不管此程更逺及武信王為荆南留後先
是賜姓曰朱隨復本姓果符國親之説天成二年唐軍
圍江陵時文獻王以王子守城克修因以隠言白之文
獻王未之信也明年武信王薨凡二十一年而文獻王
襲位人以為其言有驗
王處士者不知何許人文獻王時居江陵以善卜名周
晉王柴榮之禾貴也以布衣與大商頡跌氏貨殖荆南
一日過處士卜方布卦忽一蓍躍出卓然而立處士大
驚曰吾家筮法十餘世矣每受高曾遺言凡卜筮自躍
而出者其人貴不可言况復卓立不傾得非為天下主
乎遽起再拜榮雖陽為詰責而私心甚喜後果承郭氏
之後踐皇帝位一如處士言
　　僧齊已　　僧文了　　荆南僧
僧齊已益陽人本佃户胡氏子也(俗名胡/得生)七嵗居大溈
山寺與諸童子牧牛天性頴悟常以竹枝畫牛背為詩
詩句多出人意表衆僧竒之勸令落髮為浮圖時都官
鄭谷在袁州以詩名齊已攜所詩徃謁有云自封修藥
院别下著僧牀谷覽之曰將改一字方可相見經數日
再過稱已改得云别掃著僧牀谷嘉賞焉結為詩友又
齊已有早梅詩中云昨夜數枝開谷為㸃定曰數枝非
早不若一枝佳耳人以谷為齊已一字師久之居長沙
道林寺湖南幕府號能詩者徐仲雅廖匡圖劉昭禹輩
靡不聲名藉甚而仲雅尤傲忽雖王公不避獨見齊已
必悚然不敢以衆人相遇齊已故贅疣至是愛其詩者
或戲呼之曰詩囊無何將逰蜀武信王習齊已名遮留
之龍徳元年禮齊已于龍興寺署為僧正時降手牘慰
藉良厚然居恒多鬰鬰不樂僧虛中貽詩云老負峨嵋
月閒㸔雲水心盖傷其志也齊已既托迹江陵惟事筆
墨自娯乃作渚宫莫問篇十五章以述懐頃之唐秦王
從榮召入侍中秋大宴齊已窺從榮藏異志有東林莫
碍漸高勢四海正㸔當路時之句幾以諷刺得罪已而
脱歸荆南頼武信王匿之獲免其不屈節侯王𩔖如此
梁震晚年酷好吟咏尤與齊已善互相酬荅齊已竟終
于江陵自號衡嶽沙門(一云齊已于豫章西川金鼓寺/寂有塔存焉龍盤其書堂也)
有詩八百首孫光憲序之命曰白蓮集齊已常于溈山
林下遇一僧于指甲下出二劍凌空躍去蓋劍俠也時
時為人道之又同僧仰山住豫章觀音院作粥疏曰粥
名良藥佛所贊掦義冠三檀功標十利更祈英哲各遂
願心既備清晨永資白業禪流稱其辭謂當與食時五
觀並傳
文了吳僧也雅善烹茗擅絶一時武信王時來逰荆南
延住紫雲禪院目試其藝王大加欣賞呼為湯神奏授
華定水大師人皆目曰乳妖
荆南僧失其名氏以鬻香為業清泰中貨平等香貧富
無二價居常絶不市香和合而篋中所貯都梁鬰金輒
取售無筭人莫測其從來皆疑為仙者
　　荆南仙女
荆南仙女者平江節度使王保義女也兒時聰頴不凡
五嵗通黄庭内外經及長善琵琶一夕夢涉水登山顛
見金銀宫闕中有仙人披羽服自稱曰麻姑傳以樂曲
自是每夕輒夢遇之即指授音律嵗餘得百餘調都非
人間所曾有其尤者名獨指商以一指弹一曲更為擅
竒已而適文獻王子保節復夢麻姑至曰即當相邀明
日庭中聞雲鶴音樂仙女奄然而逝
　
　
　
　
　
　
　
　
　十國春秋卷一百三
欽定四庫全書
　十國春秋卷一百四
　　　　　　　　　　　　　檢討吳任臣撰
北漢一(五代史作東漢十國紀年/及通鑑作北漢今從之)
　　世祖本紀
世祖姓劉名旻髙祖之母弟也同為章懿皇后所出(薛/史)
(云崇髙祖從弟晉陽見聞要錄/云仲弟今据歐陽史曰母弟)初名崇為人美鬚髯目
重朣子少無賴嗜酒好博常黥為卒髙祖事晉為河東
節度使署崇馬步都指揮使髙祖即帝位除太原尹未
幾遷北京留守同中書門下平章事隱帝時改河東節
度使累加兼中書令隱帝年少政在大臣郭威為樞密
使有大功而與崇素不相能崇與屬吏鄭珙謀乃罷上
供征賦籍民為兵以自固乾祐三年隱帝遇弑崇業謀
舉兵會樞密使威反狀已白而隱帝諸大臣不即推尊
之故未敢即立謬請立崇子贇為嗣是時人皆知威非
實意而崇獨私心喜曰吾兒為帝吾又何求乃罷兵(按/漢)
(隱帝實錄初議立徐帥太后遣中使馳諭劉崇請崇/入纉大位崇知立其子上章謙遜恐無此事今不取)威
少賤黥其頸上為飛雀世謂之郭雀兒至是見崇使者
具道所以立贇之意因自指其頸以示使者曰自古豈
有雕青天子幸公無以我為疑崇益喜信以為然太原
少尹李驤勸其以兵下太行控孟津俟變崇大罵驤離
間父子命牽出斬之幷殺其妻以其事白于太后以明
無他已而威果代漢是為周太祖降封贇湘隂公崇遣
牙將李𧦬奉書于周求贇歸太原周主報以湘隂比在
宋州今方取歸京師必令得所公勿為憂但能同力相
輔當加王爵永鎮河東崇知贇不得歸始有自立意乾
祐四年春正月戊寅帝即位于晉陽仍用乾祐年號所
有者幷汾忻代嵐憲隆沁遼麟石諸州之地(案通鑑劉/崇所有者)
(幷汾忻代嵐憲隆蔚沁遼麟石十二州之地歐史職方/考則云自太原以北十州為東漢而無隆蔚二州之名)
(要而論之晉髙祖割山前七州山後九州以畀契丹而/蔚州實在其中則通鑑以蔚州為北漢有者誤也至隆)
(州乃北漢所置備載地理表/中今列其名以補歐史之闕)以節度判官鄭珙為中書
侍郎觀察判官趙華為户部侍郎並同平章事以次子
承鈞為侍衛親軍都指揮使太原尹以節度副使李存
瓌為代州防禦使裨將張元徽為馬步軍都指揮使陳
光裕為宣徽使是日周殺湘隂公贇于宋州帝以地狹
民貧祭祀祖禰畧如家人禮不建宗廟月俸宰相百緡
節度使三十緡其餘薄有資給是時遼將潘耀尼稱君
命遺書皇子承鈞帝令承鈞復書言本朝淪亡紹襲帝
位願循晉室故事求援北朝許之丙戌發兵屯隂地黄
澤團柏丁亥以承鈞為招討使與副招討使白從暉都
監李存瓌將兵萬人侵周晉州帝聞湘隂公死大慟哭
為李驤立嗣歲時祭之二月戊戌我兵五道攻晉州周
節度使王晏閉城不出承鈞令將士蟻附登城晏伏兵
奮撃我師敗績副兵馬使安元寶降周癸卯移軍攻隰
州周隰州刺史許遷遣步軍都指揮使孫繼業迎撃於
長壽村執我牙將程筠殺之未幾我兵薄州城攻數日
不克遂引還丁巳遣通事舎人李𧦬使于遼乞兵為援
三月甲戌𧦬至于遼遼主烏雲(即遼世宗也通/鑑作永康王)與帝約
為父子之國使伊喇摩哩來報聘己卯周遣敗卒二百
六十餘人還太原各賜衫袴巾履夏四月遼遣使來告
周使田敏約歲輸錢十萬緡帝命宰相鄭珙以厚賂謝
遼自稱姪皇帝致書于叔天授皇帝五月辛未珙卒于
遼甲戌定難節度使李彛殷稱藩于我六月遼主遣燕
王蘇頁政事令髙勲(遼史作燕王徳克/哷樞密使髙勲)冊命帝為大漢神
武皇帝妃為皇后又以黄騮九龍十二稻玉帯報聘帝
更名旻秋七月翰林學士衛融等詣遼謝冊禮且請兵
九月招討使李存瓌自團柏撃周遼欲引兵來會與諸
將議于九十九泉諸將皆不欲南行遼主強之癸亥行
次新州之西火神淀燕王蘓頁及偉王之子太寧主烏
遜作亂殺其君烏雲丁卯齊王蘇頁代立上尊號曰天
順皇帝改元應厯自火神淀入幽州遣劉承訓來告哀
帝命樞密直學士王得中如遼賀即位復以叔父事之
請兵以撃晉州隨遣使如遼行弔禮冬十月辛卯周潞
州巡檢使陳思讓敗我兵于虒亭甲辰遼遣彰國節度
使蕭禹厥率兵五萬來會帝帥兵二萬出隂地關攻晉
州(五代史王峻傳曰劉旻攻晉州峻為行營都部署至/陜州留不進太祖遣使者翟守素馳至陜州諭峻欲)
(親征峻屛左右謂守素曰晉州城堅不可近而劉旻兵/鋭亦未可當臣所以留此非怯也葢有待爾且陛下新)
(即位四方藩鎭未有威徳以加之豈宜輕舉而兖州慕/容彦超反迹已露若陛下出汜水則彦超入京師陛下)
(何以待之守素馳還貝道峻言是時太祖已下詔/西幸聞峻語遽自提其耳日幾敗吾事乃止不行)丁未
軍于城北三靣置寨周巡檢使王萬敢龍㨗都指揮使
史彦超虎捷指揮使何徽共拒之十二月乙巳王峻引
兵救晉州晉州南有蒙阬最險要峻憂我兵據之是日
聞前鋒已度蒙阬喜曰吾事濟矣(王峻傳曰峻軍出自/綘州前鋒報過蒙阬)
(峻喜謂其屬曰蒙阬晉絳之險也旻不/分兵扼之使吾過此可知其必敗也)帝攻晉州久不
克會大雪我軍乏食契丹兵思歸聞峻至燒營宵遁峻
入晉州乃遣行營都指揮使仇𢎞超等將兵追于霍邑
縱兵奮撃我兵大敗墜崖谷死者無筭周將藥元福曰
劉旻悉發其衆挾契丹而來志吞晉絳今氣衰力憊狼
狽而遁不乘此剪撲必為後患王峻遣使止之遂解去
契丹兵至晉陽士馬什喪三四禹厥恥無功釘大將一
人于市旬日而斬焉帝始息意于進取是時内供軍國
外奉契丹賦役繁重民不聊生逃入周境者甚衆
乾祐五年春正月遣兵侵周府州為防禦使折徳扆所
敗(殺二千/餘人)二月庚子徳扆入冦陷岢嵐軍以兵戍之是
月帝置寧化軍于嵐州界又置雄勇鎭於其北備周師
也夏四月丙戌朔日食六月壬寅帝以周人犯邊遣使
求援于遼遼主命中臺省右相髙模翰赴之冬十月甲
申朔遣使于遼進葡萄酒十二月癸未髙模翰及我兵
團晉州是嵗麟州刺史楊崇訓歸欵于周初崇訓父信
受命于周為刺史及信卒崇訓以州來降至是為羣羌
所圍叛去(後復歸/于我)
六年春閏正月壬午遣使謝遼以髙模翰却周軍故也
三月庚辰朔南唐遣使貢遼因附書于我遼主詔達其
貢丁酉遣使進遼毬衣及馬夏五月壬寅遣使如遼言
石晉樹嗣聖皇帝聖徳神功碑為周人所毁請再刻許
之秋八月遣使如遼乞援九月庚子貢藥于遼十一月
遼葬貞烈皇太后于祖陵帝遣使會葬冬十二月喬贇
侵周府州折徳扆拒于城下我師敗績
乾祐七年春正月周主殂于滋徳殿丙申晉王榮即皇
帝位帝聞周主晏駕遣使于遼謀大舉伐周二月遼遣
武定節度使政事令楊衮(遼史作政事/令耶律徳勒)將鐵馬萬騎及
奚諸部兵五六萬人號稱十萬來會于晉陽(晉陽見聞/錄云衮帥)
(騎六七萬號/十萬來會)帝自將兵三萬以義成節度使白從暉為
行軍都部署武寧節度使張元徽為前鋒都指揮使(周/世)
(宗實錄作張暉領三/千騎為前鋒非是)與契丹兵南出團柏丁巳我兵屯
梁侯驛昭義節度使李筠遣牙將逆戰于太平驛張元
徽斬其將穆令均筠遁歸上黨三月我兵乘勝逼潞州
引兵而南是時周主新即位以謂我國幸周有大喪必
不能出兵宜自將以撃其不意周臣多勸其山陵有日
人心易搖不宜輕動周主曰以吾兵力之強破旻如泰
山壓卵耳(五代史馮道傳劉旻攻上黨周世宗曰劉旻/少我謂我新立而國有大喪必不能出兵以)
(戰且善用兵者出其不意吾當自將撃之道乃切諌以/為不可世宗曰吾見唐太宗平定天下敵無大小皆親)
(征道曰陛下未可比唐太宗世宗曰劉旻烏合之衆若/遇我師如山壓卵道曰陛下作得山定否世宗怒起去)
(卒自將/擊旻)遂鋭意親行癸巳前鋒與我兵遇于髙平南之
髙原(周世宗實錄云甲午賊陳于髙平/南之髙原今從十國紀年作癸巳)我兵少却周主
趣諸軍亟進帝以中軍陳于巴公原張元徽居東偏楊
衮軍西偏而周師亦列為三陳李重進白重賛將左樊
愛能何徽將右向訓史彦超居中央張永徳以禁兵衛
周主周主介馬自督戰衮望周師謂帝曰勍敵也未可
輕動帝奮髯曰時不可失請公勿言衮怒而去時東北
風方盛俄而遽轉南風副樞密使王延嗣使司天監李
義白帝云時可戰矣帝從之號令東偏先進王得中叩
馬諫曰義可斬也南風勢急非北軍之利宜少待帝怒
即麾元徽戰元徽撃右軍兵始交周將愛能徽引騎兵
先遁右軍潰于是步卒數餘人棄甲來降元徽呼萬歳
聲振川谷敵兵大駭周主忽赫怒躍馬入陳引五千人
直衝帝之牙帳帝方張樂飲酒示閒暇及其奄至殊驚
惶失次周主因親犯矢石督戰士士莫不以一當百奮
勇爭先周將趙匡𦙍馬仁瑀馬全乂及永徳等摧鋒陷
陳勢不可遏帝趣元徽進兵會馬躓元徽為周兵所殺
我軍由是氣奪帝自麾赤幟收軍軍驟退不能止亙相
蹂躪遂大敗日暮帝收餘兵萬人阻澗而守是時劉詞
將周之後軍未至及戰已勝而詞軍繼至復乘勝撃我
兵王延嗣死之帝又大敗輜重器甲乗輿服御物皆為
周人所獲(五代會要云周廣順三年六月河南河北諸/州旬日無烏既而聚澤潞之間山谷中集于)
(林木壓樹枝折至顯徳元年河東劉崇/為周師所敗伏屍血流故先萌其兆)丁酉周主至潞
州帝自髙平被褐戴笠乘契丹所贈黄騮率百餘騎由
鵰窠嶺間道馳去夜失道山谷間得村民為鄉導誤趨
平陽行百餘里乃覺遂殺導者晝夜兼行所至得食未
舉箸或傳周兵至輒倉皇而去帝衰老力憊伏馬上馳
驟殆不能支僅得循他道以歸是役也衮畜怒按兵西
偏不戰故獨全軍而返(陶岳五代史補曰劉崇覩周世/宗兵少詔諸將曰吾觀周師易)
(與耳契丹之衆宜弗使但以本軍決勝不惟破敵亦足/使契丹見而心服乃使人謂契丹主將曰柴氏與吾主)
(客之勢已見必不煩足下餘力敢請勒兵登髙觀之可/也契丹不知其謀從之洎世宗之入陣也三軍皆賈勇)
(爭進契丹望而畏之故不/敢救今從薛氏五代史)帝歸為黄騮治廐飾以金銀
食以三品料號自在將軍庚子帝收散卒繕甲兵完城
塹以備周楊衮將其衆北屯代州帝遣王得中送衮歸
因求救于遼遼主遣得中還報許發兵救晉陽壬寅周
以符彦卿為河東行營都部署郭崇副之向訓為都監
李重進為馬步都虞候史彦超為先鋒將步騎二萬發
潞州入冦又命王彦超韓通自隂地關入與彦卿合又
以劉詞為隨駕都部署白重賛副之是月昭聖皇太后
李氏殂于汴京西宫夏四月盂縣降周乙卯汾州防禦
使董希顔叛降于周丙辰遼州刺史張漢超叛降于周
周主初遣符彦卿等内侵但欲耀兵晉陽城下洎周師
入境百姓爭言我國賦役過重願供軍須助攻太原周
主始有兼幷之意既而周諸軍數十萬剽掠不已百姓
失望更保聚山谷辛酉憲州刺史韓光愿嵐州刺史郭
言舉城降彦卿壬戌周王彦超等陷石州執我刺史安
彦進癸亥沁州刺史李廷誨降周庚午周主發潞州趨
大原癸酉忻州監軍李勍叛殺我刺史趙臯及遼通事
揚訥呼舉城降周周以勍為忻州刺史五月乙亥遼遣
南院大王塔喇來援丙子周主至大原旗幟環城四十
里是日代州防禦使鄭處謙舉城降周先是楊衮疑處
謙有二心使騎兵守城門處謙殺之閉門拒衮衮奔歸
遼遼主以其無功囚之處謙遂叛丁丑周置靜塞軍于
代州以處謙為節度使契丹屯數千騎于忻代間為我
援兵庚辰周主遣符彦卿撃之彦卿入忻州契丹退保
忻口丁亥周置寧化軍於汾州以石沁二州𨽻焉丁酉
撻烈敗彦卿于忻口周代州將桑珪等誣鄭處謙通遼
殺之時王得中自遼返留代州珪幷執送于周軍周將
史彦超與契丹戰死周主初來攻晉陽彦卿彦超北控
忻口以斷契丹援路而晉陽城方四十里周師去城三
百步圍之匝百計攻之不能克彦卿既數為契丹所挫
至是復以身殉周主于是徴懷孟蒲陜丁夫數萬亟攻
晉陽會久雨士卒皆罷病乃議引還(按周世宗實錄會/大雨軍士勞苦又)
(聞忻口之師不振帝數日憂沮不食遂決還京之意又/晉陽見聞錄云六月旦周師南轅反斾惟數百騎間之)
(以步卒千人長槍赤甲衒趫㨗跳梁於城/隅晡晚殺行而抽退今從周世宗實錄)甲辰周殺我
樞密直學士王得中乙巳周主班師發太原周匡國節
度使藥元福言于周主曰進軍易退軍難周主曰一以
委卿帝出兵追之元福乃勒兵成列而殿我師敗績周
盡棄所得州縣惟桑珪據代州不下(珪既叛我又不敢/歸周故嬰城自守)
帝遣兵攻拔之是役也周主與帝相拒于髙平豫令前
澤州刺史李彦崇將兵守江豬嶺遏帝歸路彦崇聞樊
愛能等南遁引兵退至是帝果自其路走太原周主貶
彦崇為率府副率指樊愛能何徽等責之曰若軰累朝
宿將非不能軍正欲以朕為奇貨賣與劉旻耳悉斬以
徇壬申帝以髙平之敗已而被圍憂憤成疾悉以國事
委皇子侍衛都指揮使承鈞六月癸亥塔喇獻所獲軍
實于遼秋七月乙酉我國人有為契丹誤掠者遣使請
于遼遼主詔悉歸之九月丙申以周人盜邊告于遼冬
十一月遼彰國節度使蕭迪里太保許從贇奏忻代二
州之捷于遼是月帝疾革命皇子承鈞監國尋殂(案大/定錄)
(周顯徳二年春旻病死紀年通譜乾祐八年冬崇死遼/史應厯五年十一月乙未朔漢主崇殂皆乙卯年也又)
(周世宗實錄及薛居正五代史僣偽𫝊亦云顯徳二年/十一月劉崇卒惟王保衡晉陽見聞要錄云甲寅年春)
(南伐敗歸夏周師攻圍旻積憂勞成心疾是/冬卒保衡故旻舊臣言當足信今從其説)帝生于唐
乾寧三年乙卯歳年六十(晉陽見聞要錄云乙卯生/卒年六十一當是衍一字)廟
號世祖在位凡四年
論曰世謂世祖常致書于周求立子贇而不得後方稱
帝推其志是不以喪君為讎而以殺子為讎也要之贇
得立則漢祀未斬贇故不獨為世祖子矣懼劉氏之餒
而保一隅以圖存其志洵有足悲者髙平之戰僅以身
免所以亡者天耳然則歴四君而卜年三十嗚呼夫豈
盡人力也哉
　
　
　
　十國春秋卷一百四
欽定四庫全書
　十國春秋卷一百五
　　　　　　　　　　　　　檢討吳任臣撰
北漢二
　　睿宗本紀
睿宗名鈞初名承鈞世祖次子也以後唐天成元年丙
戌生㓜而頴異性孝謹頗好學工書世祖既晏駕承鈞
謂服喪以日易月非禮也始行三年喪禮奉表于遼自
稱曰男遼主裕嚕(遼穆/宗也)答之以詔呼為兒皇帝遣驃騎
大將軍知内侍省事劉承訓冊命承鈞為天子更名鈞
時年二十九也(晉陽見聞要錄九國志皆/云承鈞立時年二十九)仍稱乾祐不
改元
乾祐八年春二月庚子朔日食庚申遣使如遼請加上
天順皇帝尊號不許夏六月丁未蜀主遣使約出兵攻
周許之
乾祐九年夏四月𦵏神武皇帝于交城北山上廟號六
月甲子遣使于遼議軍事是冬服除改明年為天會元
年(九國志云承鈞立服喪三年至乾/祐九年服除改十年為天㑹元年)
天會元年春正月己丑朔大赦以子繼恩為太原尹翰
林學士衛融為中書侍郎同平章事内客省使段常(一/云)
(本作恒宋/避諱也)為樞密使侍衛都指揮使蔚進掌親軍潜結
江南西川為外援夏五月辛卯遣使貢方物于遼秋七
月初立七廟于髙祖舊第號顯聖宫(七廟當是前漢髙/祖邦文祖湍徳祖)
(昂翼祖僎顯祖琠髙祖暠世徳旻也未審是非又天福/十二年祖廟中有光武皇帝亦在不祧今七廟數不知)
(與/否)冬十月癸亥麟州刺使楊崇訓舉城降周周以為麟
州防禦使十一月遼遣大同節度使侍中髙勲將兵會
李存瓌撃周至潞州城下而還帝知契丹不足恃而不
敢遽絶贈勲甚厚十二月唐使者陳處堯自契丹來遊
太原(十國紀年作唐兵部郎中段處常晉陽見聞/錄云陳處堯如契丹乞兵因來遊今從其説)帝厚
禮之留數日北還
天會二年春正月丙子周建雄節度使楊廷璋敗我兵
于隰州城下時周隰州刺史孫議暴卒廷璋檄都監閑
廐使李謙溥權知州事未幾我兵至攻城久不下廷璋
潜與謙溥約各募死士百人襲我營我兵驚潰遂解還
夏六月壬子周昭義節度使李筠㓂石會關遂㧞六寨
乙卯周李謙溥陷孝義冬十一月遣使如遼告周復來
侵乙丑再遣使如遼十二月庚辰又遣使如遼是冬國
中大雪國人唱曰生怕赤真人都來一夜春(人以為宋/受命之應)
天會三年夏四月戊戌遼以南京留守蕭思温為兵部
都總管撃周師是月周攻契丹㧞益津胡橋淤口三關
遼主遣使來告急五月乙巳朔周師陷瀛莫二州帝諭
發兵撓周邊遣使日馳七百里會周主南歸乃止庚戌
周李重進將兵出土門入冦己巳敗我兵于百井斬首
二千餘級六月周李筠入冦陷遼州獲我刺史張丕辛
巳周楊廷璋侵邊降我堡寨十三是月周主殂梁王宗
訓立冬十一月遼師謀會我兵攻周鎭定二州
天會四年春正月乙巳周禪位于宋宋改元建隆夏四
月周昭義節度使李筠起兵拒宋遂殺澤州刺史據其
城已而遣牙將劉繼冲(左編又作/衙校劉忠)判官孫孚奉表稱臣
執其監軍周光遜閑廐使李廷玉送于我乞兵為援帝
欲謀于遼繼冲述筠意請無用契丹兵帝即率本國兵
自將出團柏谷羣臣餞于汾水僕射趙華獨言筠舉事
輕易未可為恃帝至于太平驛封筠西平王(一作隴/西郡王)筠
見帝儀衛不備非如王者心甚悔因自陳受郭氏恩不
敢愛死帝與周世讎亦不悦其説遂使宣徽使盧賛監
其軍筠心益不平與賛多不協乃留長子守節居潞而
自引衆南向帝聞賛與筠異遣平章事衛融和解之是
月遣河陽節度使范守圖將兵援筠夏五月乙亥朔日
有食之癸卯宋將石守信敗李筠于長平壬子以潞州
歸附遣使告遼丁巳宋帝親征筠丁卯宋石守信髙懷
徳大破筠兵盧賛死焉筠走保澤州宋帝列柵圍之六
月辛未澤州陷李筠赴火死衛融被執宋帝以鐵撾撃
融首不死釋之(後擢為/太府卿)帝懼引師歸乙酉宋帝攻潞州
丁亥李守節以潞州降宋甲午宋將折徳扆敗我兵于
沙谷砦(斬首五/百級)是月宋兵圍石州帝遣使告遼遼詔阿
喇率四部來援復命蕭思温以三部兵助之秋九月壬
寅宋昭義節度使李繼勲冦平遙縣俘獲甚衆十月乙
酉宋晉州兵馬鈐轄荆罕儒襲汾州死焉(石進二十九/人坐不救死)
天會五年冬十二月乙未李繼勲大敗我兵執遼州刺
史傅廷彦及其弟勲(是時帝結代北諸部侵麟州夏州/李彛興遣李彛玉會諸鎮兵來禦)
(乃引/還)
天會六年春二月我兵侵晉潞二州為宋守將所敗三
月宋詔我降人徙家于邢洺計口給粟夏四月宋命郭
進控西山武守琪戌晉州李謙溥守隰州以備我師是
月太原民潜逃降宋者四百七十人秋七月捉生指揮
使路貴等十一人降宋宋並補内殿直
天會七年春二月遣使如遼言我國欲巡邊徼乞張聲
援秋七月宿衛殿直行首王隱劉紹趙鸞(一作劉/昭趙巒)等謀
亂事覺伏誅辭連樞密使段常出常為汾州刺史尋縊
殺之是月以宋師將侵邊告遼八月宋王全斌(宋史作/邢州王)
(全/贇)入冦攻樂平拱衛指揮使王超㪚指揮使元威侯霸
榮率所部千八百人降之侍衛都指揮使蔚進馬軍都
指揮使郝貴超與契丹悉兵徃救三戰皆敗績樂平遂
陷宋改樂平為平晉軍以降卒為效順軍賜以錢帛由
是靜陽十八砦相率降宋九月我以契丹兵攻平晉軍
宋雒州防禦使充西山巡檢郭進將兵來撃契丹兵遂
引歸(是役也初有軍校自西山詣汴誣訟郭進不法事/宋太祖送進令殺之會我兵侵平晉軍進語其人)
(曰汝敢論我信有膽氣今貫汝罪汝能掩殺敵兵即當/薦汝如敗可自投河東其人踴躍赴戰遂敗我兵進即)
(奏聞以/還其職)冬十月丙申以宋侵告遼以抱腹山人郭無為
同平章事帝自潞州之敗日懼宋師至既以趙𢎞為相
又召無為參議中書復以五臺山僧繼顒署鴻臚卿㕘
預國政已又以𢎞與無為議論不合乃出𢎞汾州而機
務悉委無為掌之十二月帝遣從子侍衛親軍使劉繼
文如遼遼拘之不遣先是世祖凡舉事必稟命于遼歳
使不絶及帝立禮文多略遼主乃遺書來責擅改元援
李筠殺段常三罪(宋史云契丹主遣使責鈞曰爾不禀/我命其罪三擅改年號一也助李筠)
(有所覬覦二也/殺段常三也)帝惶恐遣繼文謝曰父為子隱願赦之
自是契丹使不來而使往輒見留羣臣悉以使北為懼
乙亥衛州刺史楊璘為宋折徳扆所擒是歳宋改元乾
徳
天會八年春正月宋帝謀取我國宰相趙普諫曰太原
當西北二靣太原既下則二邊之患我獨當之不如俟
削平諸邦太原彈丸黒子之地將何所避從之戊戌帝
以宋將來襲馳告遼二月宋遣曹彬會李繼勲及兵馬
鈐轄康延沼馬步軍都軍頭尹訓率兵入㓂攻遼石二
州帝遣郝貴超往援戰于遼州城下我師大敗遼州刺
史杜延韜與拱衛都指揮使冀進兵馬都監侯美籍部
兵三千人舉城降宋(案宋太祖本紀杜延/韜降在二月戊甲朔)宋賜延韜等
襲衣銀帶器幣鞍勒馬命降卒以效順懷恩為名壬子
遼西南靣招討使塔喇以六萬騎來援壬申我兵敗宋
兵于石州遣使告遼三月耀州團練使周審玉等四人
叛降宋(一作周玉/今從宋史)宋賜審玉襲衣金帶絹千匹銀五百
兩鞍勒馬仍賜名承瑨以為左千衛大將軍領汾州團
練使夏四月乙巳以撃退宋軍遣使謝遼宋遣馬軍都
校劉光戌潞州以備我師是歳蜀主昶遣使齎帛書通
好于我畧曰早歲曾奉尺書尋達睿聽丹素備陳于翰
墨歡盟已保于金蘭洎傳弔伐之嘉音實動輔車之喜
色至境上為宋疆吏所獲
天會九年春二月壬寅朔日當食不虧
天會十年春正月宋安國節度使羅彦瓌等敗我兵于
靜陽執守將鹿英以歸夏六月甲辰月犯心前星秋七
月遣使貢遼金器鎧甲冬十月帝母皇太后(闕/)氏殂庚
辰遼遣使來賻弔十二月復取宋遼州戊辰遣使貢于
遼
天會十一年春三月五星聚奎招收指揮使閻章以石
盆砦詣宋鎮州降夏四月鴻唐砦招收指揮使樊暉殺
監軍成昭叛降宋六月戊午朔日有食之
天會十二年春正月偏成砦招收指揮使任恩等百五
十人詣宋晉州降三月宋鎮州守將破我馬鞍山砦秋
七月烏玉砦主胡遇等百三十九人詣宋鎮州降帝自
李筠敗狼狽而歸又失遼之歡心勢力窘弱憂瘁得疾
臥勤政閣召郭無為執手以後事畀之戊申遂殂(遼史/作秋)
(七月辛丑/漢主殂)年四十三養子繼恩立上諡曰孝和皇帝廟
號睿宗帝嗣位之後勤于為政愛民禮士故雖兵戈不
息而境内粗安初宋太祖常因界上諜者謂帝曰君家
與周世讎宜其不屈今我與爾無所間何謂困此一方
民若有志于中國宜下太行以決勝負帝遣諜者復命
曰河東土地兵甲不足以當中國之十一然鈞非家世
叛者區區守此葢懼漢氏之不血食也太祖哀其言笑
謂諜者曰為我語鈞開爾一路以為生故終其世不至
大舉加兵焉(諜者十國紀年/作邪州人葢留)
　　少主本紀
少主繼恩本姓薛氏父釗晉初為䕶聖營卒娶世祖女
生繼恩高祖典禁兵以釗從子婿也除其軍籍置之門
下釗無才能但衣食之而無所用髙祖後領方鎮爵位
通顯妻以世祖女視永寧公主故姊妹行也(高祖女封/永寧公主)
(宋承渥/尚公主)常貴倨居中釗罕得見釗怏怏一日乘醉求見
引佩刀刺之世祖女奮衣得脱傷而不死釗即自裁時
繼恩尚幼世祖以睿宗無嗣令養為子已而世祖女再
適何氏生繼元未幾何死世祖女亦歿睿宗復撫繼元
為子睿宗平日恒語郭無為繼恩殊非濟世才(繼恩事/孝和盡)
(恭及為太原/尹選軟不治)無為黙然不對睿宗既殂繼恩告哀于契
丹後嗣皇帝位帝服縗裳視事寢處居勤政閣而孝和
帝故執事百司宿衛皆在太原府廨帝怨無為初不助
己且惡其專政加守司空外示優禮而内實疎之時天
會十二年七月也是月遼遣使來弔祭八月戊辰宋聞
我國有喪以内客省使盧懷忠等二十二人將禁兵赴
潞州昭義節度使李繼勲為行營前軍都部署侍衛步
軍都指揮使黨進副之宣徽使曹彬為都監棣州防禦
使何繼筠為前鋒部署懷州防禦使康延沼為都監建
雄節度使趙賛為汾州路部署絳州防禦使司超副之
隰州刺史李謙溥為都監帥兵大入九月庚子帝命劉
繼業馬峰等領軍扼團柏谷峰至銅鍋河(宋史作洞渦/河今從宋紀)
(事本/末)李繼勲前鋒將何繼筠撃破我兵斬首三千級遂
奪汾河橋薄太原城下焚延夏門左勝軍使李瓊叛降
宋宋賜瓊襲衣金帶鞍勒馬帝大懼帝欲逐郭無為月
餘不能決帝時獨處一室行喪左右親信無得從者或
勸召之帝猶豫不決己酉供奉官侯霸榮率十餘人挺
刃入閣反扄其戸帝驚起繞屛走霸榮以刃揕其胸弑
之(歐陽史云繼恩置酒會諸大臣宗子飲罷臥閣中侯/霸榮率十餘人挺刃入閣閉户而殺之今從宋史)
無為使人梯屋入殺霸榮幷其黨帝立裁六十餘日幷
人疑無為授意于霸榮亟殺之以滅口而左右卒莫能
明也無為與羣臣議立帝之弟繼元平章中書事張昭
敏獨曰少主非劉氏故嗣位不終今宜立宗姓以慰民
望世祖嫡孫繼文久留契丹歴險危宜迎立之可以固
宗社結強援無為不從以繼元易制遂立之(李燾長編/云繼恩皤)
(腹多髯長上短下乗馬即魁梧/徒步即侏儒昏定晨省無違禮)
　　英武帝本紀
英武帝繼元當天會初授檢校司徒歸義府都督已而
加太保遷右金吾衛大將軍充大内都㸃檢少主時復
進太師兼太原尹既襲位仍稱天會不改元復修好契
丹于十二年十一月遣使告即位且乞師遼主烏里乃
遣塔喇為兵馬總管將諸道兵救之宋亦詔諭我國令
降約以平盧節度使授帝又别賜郭無為詔許以安國
節度使無為得詔色動勸帝納欵帝不從初宋使諜者
惠璘詐稱殿前指揮使負罪來奔無為知其謀署為供
奉官至是宋師入境璘即奔赴至嵐谷為候吏所獲送
太原帝命無為鞠之釋不問會有李超者發璘奸狀上
聞無為怒幷超斬之以滅口未幾宋李繼勲等聞契丹
兵來皆引去我兵因大掠晉絳二州是月帝疑孝和后
郭氏殺其故后段氏遂遣嬖臣殺后于喪次帝為人殘
忍而無禮宫中嬪御遭罹逼辱無復嫌間而世祖子十
人鎬鍇等皆以幽囚死
天會十三年春二月宋帝將𤼵自汴先遣李繼勲趙賛
郭進司超等帥兵赴晉陽是役也宋帝問其臣魏仁浦
曰朕欲親征太原何如仁浦對曰欲速則不達惟陛下
重之宋帝不聽三月宋帝至于太原以我太谷令梁文
陟為太子洗馬祁令張續為右賛善大夫及城下李繼
勲已先敗我兵宋帝命築長連城圍之立砦于城四靣
繼勲軍于南趙賛軍于西曹彬軍于北黨進軍于東帝
命劉繼業等乘晦突門犯東西砦戰敗遁歸宋帝又命
壅汾晉二水以灌城幷人大恐會城中有積草漂出塞
之得無害郭無為復勸帝出降帝猶恃遼為援未之許
也一日因宴羣臣無為痛哭于庭曰奈何以空城抗百
萬之師乎引佩刀欲自刺冀動衆心帝遽降階執其手
引升坐而止甲寅遣使乞封冊于遼且趣援甲子遣使
進白麃于遼是月宋又遣海州刺史孫方進圍滄州守
陴者聲言旦夕契丹兵至夏四月契丹兵分道入援宋
何繼筠逆戰于陽曲北韓重贇(一作/重斌)逆戰于定州契丹
兵大敗宋帝命以所獲首級鎧甲示太原城下憲州判
官史昭文(宋史作/推官)嵐州刺史趙𢎞各以城降宋五月遣
李匡弼李元素等如遼賀天清節(按遼史有劉繼文然/繼文尚留契丹至十)
(四年放回/今不從)閏月遼主遣韓知璠(遼史作/知範)冊立帝為大漢
皇帝知璠習兵事居圍城中晝夜督察盡心固守宋驍
將石漢卿等多戰死我兵亦屢敗一日我兵自西長連
城出將焚其攻戰之具反為宋師撃卻之斬首萬餘級
是夜諜者忽傳呼壁外帝降宋帝令衛士擐甲將開壁
門八作使趙璲曰受降如受敵詎可中夜輕出宋帝乃
止契丹復遣南大王來援宋都指揮使李懷忠曰敵勢
已困若選勁兵急攻破在旦夕殿前都虞候趙廷翰請
先登以盡死力宋帝不許曰汝曹皆我所訓練無不以
一當百所以備肘腋同休戚也我寧不得太原豈忍驅
汝曹冐鋒刄蹈必死之地乎衆皆感泣時宋師頓兵甘
草地中會暑雨軍士多疾太常博士李光賛請班師曰
蕞爾晉陽豈須親討重勞飛輓取怨黔黎豈若回鑾汴
都屯兵上黨使夏取其麥秋取其禾既寛力役之征便
是蕩平之䇿宋帝以問趙普普亦以為然乃分兵屯鎭
潞遷太原民萬餘戸于山東河南遂引兵還帝命決城
下水注之臺駘驛水已落而城多摧圯韓知璠歎曰宋
師之引水浸城也知其一不知其二若先浸而後涸則
幷人無噍類矣帝又籍宋所棄軍儲得粟三十萬茶絹
各數萬喪敗之餘賴此少濟是月郭無為伏誅初太原
之圍南城為汾水所陷宋帝至長隄觀焉無為謀出降
因請自將夜撃宋師帝選精甲千人付無為自登延夏
門送之無為行至北橋値風雨而止至是閹人衛徳貴
告其事且言無為獻地之謀蹤跡屢露罪不可赦乃有
是處分
天會十四年春正月契丹歸我使臣十六人仍詔世祖
孫繼文為平章事李匡弼為樞密使時韓知璠歸國言
我國庶事多梗而無輔臣政事令趙髙勲亦言晉陽為
父子國盡拘其使無謂也遂有是命已而左右譛繼文
帝乃出繼文為代州刺史李匡弼為憲州刺史繼文隨
遷鴈門節度使夏四月辛未朔日食冬十二月以僧繼
顒為大師兼中書令庚午遣使貢于遼
天會十五年冬十月癸亥朔日有食之癸未遣使貢于
遼十二月遼主子隆緒生
天會十六年春二月癸亥以遼主皇子生遣使往賀秋
九月丁巳朔日食冬十二月乙卯大雨雪是歲大饑
天會十七年春正月遣使貢于遼夏六月遣使以宋事
告遼冬十二月帝殺其從兄(一作/弟)大内都檢㸃繼欽戊
戌帝將改元遣使稟命于遼是歲僧繼顒卒追封定王
廣運元年春正月改元二月庚辰朔日有食之是月遼
命涿州刺史耶律察密貽書于宋之雄州請通好宋命
知州孫全興答書許之
廣運二年春二月癸亥遣鴈門節度使皇從兄繼文貢
遼方物三月遼與宋求成(遼遣克實克舒蘇以書如宋/結成宋遣郝榮信吕端報聘)
(自是吉凶慶弔/並遣使往還)遣使來告命我通好于宋無妄興師帝
聞命慟哭謀出兵攻契丹宣徽使馬峰固諫乃止夏六
月遼主冊帝為大漢英武皇帝賜御衣玉帶鞍馬等物
甲子彗星見東方長四丈秋七月辛未朔日食是時築
隆州城于祁縣東三十里備宋師
廣運三年秋八月癸卯遣使于遼言天賛皇帝天清節
我國設無遮會飯僧祝釐己酉以宋事告遼是月宋侍
衛都指揮使黨進宣徽北院使潘美及楊光美牛思進
米文義(一作宋/文義)率兵分五道入冦又遣郭進郝崇信王
政忠閻彦進齊超孫晏宣安守忠齊延琛穆彦超(一作/璋)
等分冦忻代汾沁遼石等州(宋史云郭進入忻代路郝/崇信王政忠入汾州路閻)
(彦進齊超入沁州路孫晏宣安守忠/入遼州路齊彦琛穆彦璋入石州路)諸將所至克捷敗
我兵于太原城北是時我諜者趙訓為宋青州將所擒
宋帝釋之給服裝放歸九月壬午帝乞援師于遼遼主
命南府宰相耶律舒冀王迪里來援戊子復遣駙馬都
尉盧俊至遼告急是月我師遇黨進于太原城北敗績
失其兵馬千餘郭進掠我山北民三萬七千人冬十月
宋遼州監押馬繼恩入太原境燒燔四十餘砦掠牛羊
數千郭進陷壽陽掠我民九千人穆彦超入太原境掠
我民二千人黨進又敗我兵于太原城下是月宋帝崩
晉王光義即位改元太平興國召諸將還辛丑以宋師
退遣使謝遼十二月丁未以宋師復至擄掠軍儲告遼
且乞賜糧為助
廣運四年春三月癸亥耶律舒迪里歸獻援師所獲宋
俘戊辰遼主詔以粟三十萬來助(宋史新編云契丹主/𤼵粟三十萬斛助北)
(漢/)夏五月遣使謝遼且以宋事告秋七月壬申以宋人
侵我告遼丙子遼遣使助戰馬八月貢遼葡萄酒冬十
月乙酉復遣使以宋事告遼是歳胡桃砦指揮使史溫
等叛附宋宋帝謂齊王廷美曰太原我必取之夏州定
難節度使李繼筠來侵吳堡砦斬首七百級掠牛羊千
計執我砦主侯遇
廣運五年
廣運六年春正月宋始議興兵宋臣薛居正等多以為
不可(宋史云宰相薛居正曰昔周世宗舉兵太原倚契/丹之援堅壁不戰以至師老而歸及太祖破契丹)
(于鴈門關南盡驅其民分布河洛之間雖巢穴尚存而/危已甚得之不足以闢土舎之不足以為患願熟慮之)
(太宗曰今者事同而勢異彼弱而我強昔先王/破契丹徙其人而空其地者正為今日事也)曹彬曰
以國家兵甲精鋭剪太原之孤壘如摧枯拉朽爾宋帝
意乃决(先是宋太祖方征河東白雲先生陳摶諫止之/會軍已興及兵還果無功至是摶復來始云河)
(東可/取)命潘美為北路都招討使帥崔彦進李漢瓊劉遇
曹翰米信田重進分道圍汾沁嵐諸州又以郭進為太
原石嶺關都部署以斷燕薊援師時夏州定難節度使
李繼筠亦遣將李光逺光憲統番漢兵渡河略太原境
以張宋軍之勢乙酉遼遣塔瑪長夀使宋問興師侵我
之故宋帝曰河東逆命所當問罪若北朝不援和約如
故不然則戰二月甲子宋帝自帥師來攻發汴京令齊
王光美扈從丁卯帝以宋師壓境遣使乞援于遼戊寅
宋帝次澶州有太僕寺丞宋捷者迎謁道左宋帝見其
姓名喜曰吾其捷矣三月庚辰朔遼主遣南府宰相耶
律舒為都統冀王迪里為監軍來援又命南院大王色
珍以所部從樞密副使耶律穆濟督之丙戌遼主詔北
院大王錫達伊實王薩哈勒等以兵戍燕己丑帝復以蠟
丸帛書告宋兵入境于遼遼命大將軍哈布爾大同節度
使耶律善補以本路兵南援丁酉耶律舒等與宋將郭
進遇于白馬嶺時契丹兵阻大澗沙與諸將欲待後軍
至而戰冀王迪里監軍穆濟等以為急撃之便沙不能
奪迪里等以先鋒渡澗未半為宋人所撃兵潰迪里及
其子烏格實之子達爾圖魯卜部節度使圖敏(一作令/穩都敏)
黄皮室詳衮唐古等五將俱沒士卒死傷甚衆會南院
大王色珍兵至萬矢俱𤼵敵軍始退(是時宋田祚欽䕶/石嶺屯軍恣為姦)
(利郭進不能禁欽祚復數加凌侮進武人剛烈不能堪/遂縊而死欽祚以卒中風眩聞宋太宗悼惜良久贈安)
(國節度使尋詔/以牛思進代之)夏四月辛亥帝以行軍事宜奏遼駙馬
都尉盧俊自代州馳狀于遼告急宋帝發鎮州宋行營
都監折御卿分兵攻岢嵐軍遂陷嵐州癸亥宋解暉等
陷隆州庚午宋帝次太原駐汾東行營辛未至于太原
城潘美等屢敗我兵進築土城長圍四合矢石如雨晝
夜不息宋帝督益急城無完堞我師外援弗至餉道又
絶國人大懼宋帝屢以手詔諭帝降使者至城守陴者
輒不納壬申宋帝至城西督諸將士薄城下列陳于前
蹲甲交射矢集城上如蝟毛時宋捕我城中人告云帝
以十錢購一矢凡聚百餘萬宋帝笑曰此為我畜也五
月庚辰宣徽使范超叛降宋為宋兵所殺壬午馬軍都
指揮使郭萬超叛踰城降宋自是親信之臣多亡城中
益危迫宋帝移城南復手詔諭帝曰越王吳王獻地歸
朝或授以大藩或列于上將臣僚子弟皆享官封繼元
速降當保冨貴城上有答白雲如人狀(九國志載宋築/長堤壅汾灌城)
(竢/考)癸未前樞密使馬峰入見流涕歴數興亡之理是夜
帝乃遣客省使李勲奉表請降宋帝賜勲襲衣金帶銀
器錦綵銀鞍勒馬復遣通事舎人薛文寶齎詔答之夜
漏未盡宋帝至城北張樂宴從臣于城臺甲午遲明帝
率官屬縞衣紗㡌待罪臺下宋帝釋之賜襲衣玉帶金
銀鞍勒馬三匹金器五百兩銀器五千兩錦綵二千段
文武官各賜衣金銀帶器幣鞍勒馬詔升臺帝叩頭言
臣聞車駕親征即願束身歸罪葢亡命者懼死逼臣不
得降爾宋帝籍軍中亡投我者數百人選其巨室以從
軍法餘賜服及錢帛分𨽻諸將授帝檢校太師右衛上
將軍封彭城郡公宰相李惲等授官有差皇從兄繼文
駙馬都尉盧俊皆出奔于遼宋館帝于行宫所給賜甚
厚命中使康仁寶監之帝獻官伎百餘人于宋以賜將
校宋凡得州十軍一縣四十一(或作州十縣四十今/從李燾續通鑑長編)戸
十三萬五千二百二十兵三萬命劉保勲知太原府改
太原為平晉縣宋帝因作平晉詩令從臣和焉(又命撰/平北漢)
(碑/文)先是宋太宗將至晉陽語侍者我以端午日當置酒
髙會于太原城中及帝降果五月五日也太原前臨臺
駘澤後倚懸罋山堅而難㧞太宗隨命毁舊城以杜尾
大之患(陸游筆記曰太平興國四年平太原降為幷州/廢舊城徙州於榆次今太原則又非榆次乃三)
(交域也城在舊城西北三百里亦形勝之地本名故軍/又常為唐明鎮有晉文公廟甚盛平太原後三年帥潘)
(美奏乞為幷州從之于是徙晉文公廟以廟之故/址為州治又徙陽曲縣于三交而榆次復為縣)又以
榆次縣為幷州遣使分部徙太原民居之縱火焚大原
盧舎老幼趨城門不及焚死者甚衆未幾令康仁寶䕶
劉氏親屬百餘人赴汴所過續食賜京城甲第一區歳
時優賚有加太平興國六年太宗詔加彭城公開府儀
同三司雍熈三年建房州為保康軍以帝為節度使淳
化中薨遺奏以六歳子三豬為託贈中書令追封彭城
郡王賵賻加等三豬賜名守節授西京作坊副使(東京/事畧)
(作西京/作坊使)世祖自乾祐四年稱帝歴四主二十九年而亡
英武帝美風儀善談論頗通禪學居潜邸時常假僧繼
顒紫檀如意每接僧則頂㡌具三衣秉此揮譚名為握
君踐阼後御下最刻臣下有忤意必族其家其被殺傷
者自故相張昭敏以下不可勝紀及窮蹙始降宋太宗
終保全之嘗謂近臣曰晉司馬昭以劉禪思蜀之對戲
之云何乃似卻正之言此不仁之甚也亡國之君皆暗
懦所至茍有逺識豈至滅亡此可愍傷何反戲侮乎劉
繼元朕所俘者待之若賔客猶恐不慰其意爾守節後
為崇儀使改右屯衛將軍天禧四年特遷右武衛將軍
改右驍衛將軍
論曰歐陽五代史言孝和帝歿于天會十三年英武帝
嗣位即改元廣運皆非也嘗稽定王劉繼顒碑文為右
諫議大夫楊夢申所撰中云天會十二年今皇帝踐阼
之初年也十七年繼顒卒末署廣運元年歳次甲戌九
月丙午朔而李惲千佛樓碑銘亦署廣運二年歳次乙
亥八月庚午朔夢申與惲本北漢臣此最可信者予故
得据之以編漢年云至兩主踰年皆不改元葢當時漢
隱帝周世宗孟蜀後主已行其事於北漢又何異焉
　
　
　
　
　十國春秋卷一百五
欽定四庫全書
十國春秋卷一百六
　　　　　　　　　　　　　檢討吳任臣撰
北漢三
　列傳
　　睿宗后郭氏　　郭姫
　　英武帝后段氏(馬氏/)
睿宗后郭氏天會時常養英武帝兄弟為子會英武帝
故后段氏以小過被譴既而遇他疾死帝疑后寘之死
也内頗不平及即位遣嬖臣范超圖殺后后方縗服哭
孝和帝于柩前超執而縊殺之幷滅劉氏子孫無遺類
郭姬者故醫僧女僧與􁁪婦通而生姬有殊色睿宗納
之宫中嬖之將冊立為妃樞密使段常以姬所出非偶
恐貽笑隣國遂中止婣族親戚又多阻抑不盡用姬時
時望于執政常之獲罪人以為姬有力焉
英武帝后段氏素與孝和后不相協未幾以病薨英武
帝嗣位追封為皇后繼后馬氏左僕射峰女也不知所
終
　　湘隂公贇(附鞏廷美楊温/)
湘隂公贇世祖子也髙祖愛之以為己子(路振九國志/云劉崇之長)
(子曰贇少慧黠高/祖憐之録為己子)乾祐元年拜武寧軍節度使二年加
同平章事郭威既敗慕容彦超于北郊隱帝遇弑威入
京師謂諸大臣密相推戴及見宰相馮道等道殊無意
威不得已見道下拜而道猶受拜如平時徐勞之曰公
行良苦威意色皆沮以為大臣未有推己意又難於自
立因與王峻入白太后推擇漢嗣羣臣乃共奏曰武寧
節度使贇髙祖愛以為子宜立為嗣乃遣太師馮道率
百官往迎(周太祖實錄云十一月己丑太祖奏遣前太師/馮道往彼諭㫖太祖將奉表于徐州未知所)
(遣樞密直學士王度請行許之宰臣百/寮表祕書監趙上交齎詔同目首塗)道揣威意不在
贇直前問曰公此舉由衷乎威指天為誓道既行語左
右曰吾平生不作謬語人今謬語矣(五代史闕文曰按/道亷智自將陽愚)
(逺禍恐不肯觸周祖未𤼵/之機其徒欲歸美而云耳)道見贇傳太后意召之贇行
至宋州威已自澶州為兵士擁還京師王峻慮贇左右
生變遣侍衛馬軍指揮使郭崇威以兵七百騎衛贇崇
威至宋州贇登樓問崇威所以來之意崇威曰澶州軍
變懼未察之遣崇威䕶衛非惡意也贇召崇威崇威不
敢進馮道出與崇威語崇威乃登樓見贇時䕶聖指揮
使張令超帥步兵為贇宿衛判官董裔説贇曰觀崇威
視瞻舉措必有異謀道路皆言郭威已為天子而陛下
深入不止禍其至哉請急召令超諭以禍福使夜以兵
刼崇威所屬士卒明日掠雎陽金帛募士卒北走太原
彼新定京邑未暇追我此䇿之上也贇猶豫未決是夕
崇威密誘令超歸郭氏盡奪贇部下兵郭威以書召道
先歸留其副趙上交王度奉贇入朝太后道乃辭贇先
還贇謂道曰寡人此來所恃者以公三十年舊相是以
不疑道黙然贇客將賈貞等數目道欲圖之贇曰勿草
草事豈出於公邪道已去崇威乃幽贇于外館殺賈貞
董裔及牙内都虞侯劉福孔目官夏昭度等郭威已監
國太后乃下誥曰比者樞密使威志安宗社議立長君
以徐州節度使贇髙祖近親立為漢嗣乃自藩鎮召赴
京師雖誥命已行而軍情不附天道在北人心靡東適
當改卜之初俾應分土之命贇可降授開府儀同三司
檢校太師上柱國封湘隂公贇卒以殺死(按通鑑周廣/順元年正月)
(戊寅殺湘隂公于宋/州五代史曰幽死)初贇自徐州入也命右都押牙鞏
廷美(一作延/美非)元從教練使楊溫守徐州廷美溫聞贇不
得立乃奉贇妃董氏閉城拒命周太祖拜王彦超權武
寧節度使下詔諭廷美溫許以刺史復貽湘隂公書曰
爰念斯人盡心于主足以賞其忠義何由責以悔尤公
可達意更示委曲廷美溫不從乾祐四年三月彦超克
徐州廷美溫皆見殺
論曰歐陽公言常見周招廷美等詔書四皆言廷美等
曽已送欵于周後懼罪而復叛然廷美等欵狀卒不見
則周詔亦不足据也當周漢革命之時中原已非劉氏
有矣而廷美溫獨以區區孤城為贇堅守以死跡其始
終亦何媿死節之士哉朱子作通鑑綱目書曰湘隂公
故將鞏廷美等舉兵徐州其深得春秋之㫖夫
　　世祖諸子鎬錡錫鍇銑
　　世祖孫彭城郡王繼文　　繼欽
世祖子十人見于史籍者湘隂公孝和帝外曰鎬曰錡
曰錫(一作/承錫)曰鍇曰銑於英武帝皆為諸父鎬與錡錫視
諸昆弟最有賢行英武帝用羣小譛幽之别室未踰年
俱瘐死鍇銑亦隨被殺獨銑以佯愚獲免錡或作鐃一
曰錡與鐃為二人云
繼文世祖嫡孫也為人魁梧有氣局沈毅寡言歴官侍
衛親軍使天會時契丹來問罪輙拘繋行人數輩睿宗
乃命繼文往賀因請命亦被留不發未幾遼主怒解盡
歸使者十六人厚禮以遣而繼文與焉時英武帝嗣位
三年也遼主仍移書令以繼文同平章事繼文歸秉國
政左右害其寵多譛毁之已而出為代州刺史國亡復
奔契丹封彭城郡王終於其國
繼欽世祖諸孫也累官大内都檢㸃初睿宗以英武帝
弟兄幼弱委繼欽掌禁衛事以為副及英武帝立親舊
多所誅放繼欽謝病請罷英武帝曰繼欽但事先帝豈
肯為我盡力邪黜居交城尋遣人殺之
論曰鎬錡錫銑賢足亢宗繼文繼欽才堪禦侮孝和舎
昆從之羣英立異姓以為後卒至本支既撥邦國淪亡
莒人滅鄫實有以自取之矣
　　定王繼顒　　劉繼業　　劉繼忠
繼顒故燕王劉守光子也守光之死以孽子得不殺削
髪為浮圖後居五臺山為人多智數善商財利自世祖
時頗已賴之睿宗嗣位用宗姓例拜鴻臚卿繼顒能講
華嚴經手執香如意紫檀鏤成芬馨滿室四方争為供
施多積畜以佐國用五臺當契丹界上繼顒常得其馬
以獻號添都馬歲率數百匹又遊華巖見地有寶氣乃
於團柏谷置銀冶募民鑿山取礦烹銀官收十之四國
用多於此取給即其地建寶興軍英武帝立繼顒知後
宫多内寵獻首飾數百副加都綂進太師兼中書令天
會十七年卒追封定王
劉繼業本姓楊氏太原人父信事高祖為麟州刺史繼業弱冠
事世祖以驍勇聞屢立戰功國人號為楊無敵睿宗賜劉姓比
于諸子累官建雄軍節度使廣運時繼業扞太原城東南面
殺傷宋師無筭及英武帝降宋繼業猶據城苦戰宋太宗素
聞其勇欲生致之諭英武帝令招繼業隨遣親信徃為開陳
禍福繼業乃北靣再拜大慟釋甲入汴京太宗撫慰良
久復其姓止名業授左領軍衛大將軍頃之拜代州刺
史敗契丹兵于鴈門殺其將蕭徹爾後數年與契丹耶
律色珍戰陳家谷敗死贈太尉子六人延朗延浦延訓
延瓌延貴延彬事具宋史(續通鑑又云繼業本名/楊重貴世祖賜今姓名)
劉繼忠少主之弟也亦睿宗養子賜姓劉氏睿宗疾革郭無
為建議盡斥公族出繼忠守忻州繼忠自稱嘗使契丹
得冷痼病定襄地寒願留養晉陽時少主監國責其觀
望趣令就道繼忠頗有怨語或以白少主尋縊殺之
　
　
　
　
　
　
　
　
　
　
　
　
　
　
　
　十國春秋卷一百六
欽定四庫全書
　十國春秋卷一百七
　　　　　　　　　　　　　檢討呉任臣撰
北漢四
　列傳
　　李驤　　　鄭珙　　　趙華　　　李光美
　　李存瓌　　張元徽　　白從暉
李驤真定人起家河東幕僚慷慨善談兵饒技畧天福
十二年髙祖以世祖為太原尹擢驤少尹以佐之居無
何隱帝遇害侍中郭威遣馮道等迎湘陰公贇于徐州
是時人皆知威非實意世祖心獨喜以為吾兒為帝夫
何患驤因是陰説世祖曰知幾其神時不可失郭公舉
兵犯順其勢不能為漢臣必不為劉氏立後公不如疾
引兵逾太行據孟津俟徐州相公即位然後還鎮則郭
公不敢動矣不然且為所賣世祖大罵曰驤腐儒欲離
間我父子命左右牽出斬之驤呼曰吾負經濟才而為
愚人畫計死誠宜矣然吾妻病不可獨存願與俱死即
幷戮其妻已而威果自立為皇帝弑湘陰公于宋州世
祖大哭曰吾不用忠臣之言至于此為驤立祠太原
鄭珙青州人少有異才世祖行太原尹時辟珙留守判
官乾祐初政在大臣樞密使郭威新討三叛立大功而
與世祖有隙世祖頗不自安謂珙曰主上幼弱政由權
門而吾與郭公不協如何珙曰漢政將亂矣晉陽兵雄
天下地形險固十州征賦足以自給公為宗室老不以
此時為計後必為人所制世祖曰子言正合吾意遂表
募兵四指揮以備契丹于是收豪傑籍民益兵與威隠
若敵國然未幾即位于太原除珙中書侍郎與趙華並
同平章事而遼世宗烏雲與世祖約為父子國世祖乃
以珙為禮部侍郎奉使于遼自稱姪皇帝致書于叔天
授皇帝請行冊禮烏雲性豪雋諸使臣至輒以酒肉困
之珙既魁岸善飲烏雲益虐以酒灌注無有所避珙素
有疾一夕强之飲腐脅而卒遂至輿尸復命
趙華滎陽人隱帝時為河東觀察判官世祖即位擢户
部侍郎同平章事已又加僕射天會初李筠奉表稱臣
乞師于睿宗睿宗自將出團柏谷羣臣餞之汾水上華
曰李筠舉事輕易陛下空國興師臣實憂之不聴已而
監軍盧贊宰相衛融率先後不還睿宗謂華曰不聴公
言幾至於敗然失融贊二人殊以為恨耳由此益重儒
者
李光美河南人世祖自立于太原署光美客省使光美
常為直省素諳前後典故至是庶事草創朝廷制度儀
注一出于光美之手綱舉目張頗得大體時人比于晉
王彪之唐裴冕云
李存瓌者唐莊宗之從弟(李克/寧子)仕明宗為供奉官存瓌
故孟知祥甥也長興三年明宗遣存瓌入蜀宣慰知祥
賜詔曰董璋狐狼自貽族滅卿丘園親戚皆保安全所
宜成家世之美名守君臣之大節存瓌奉詔敦諭大得
知祥心明宗稱其能已又仕晉授趙州刺史高祖時以
世祖為北京留守署存瓌副留守而以少尹季驤馬步
指揮使蔚進佐之未幾改河東節度副使乾祐四年世
祖即皇帝位除代州防禦使進都監世祖常顧存瓌言
今日忝稱位號事非得已因命孝和帝攻晉州而以存
瓌將步騎萬人副焉居數月通事舍人李𧦬如遼乞援
兵世祖復以存瓌為招討使將兵由團柏伐周有功天
會中累官武忠節度使同平章事與契丹將髙勲攻上
黨無所得而還後不知所終
張元徽武安人也世祖鎮太原元徽為裨將及即位改
馬步軍都指揮使已遷武寧節度使世祖嘗語元徽等
曰朕以高祖之業贇之寃義不為郭公屈爾期與公等
勉力以復家國之讐至于稱帝一方豈獲已也顧我是
何天子汝曹是何節度使邪未幾周太祖圽世祖大舉
伐周署元徽前鋒都指揮使同契丹兵自團柏趣潞州
與周將穆令均遇于太平驛陽不勝以誘之已而伏發
斬令均虜獲無筭久之世祖將兵陳巴公原元徽軍其
東楊衮軍其西元徽帥千騎撃周右軍周將樊愛能何
徽引兵先遁右軍潰解甲盡降世祖軍中呼萬歳是役
也愛能徽控弦南走周世宗親犯矢石僅而得免元徽
陷陳之力居多世祖親加褒賞奬慰有加復趣其乘勝
進兵元徽素驍勇且屢勝氣益驕直前略陳馬倒為周
兵所殺元徽為國之大將至是將士皆氣奪而兵遂不
振
白從暉吐谷渾人周大同節度使承福遼雲州觀察使
可久皆其宗姓也從暉少勇敢多謀略開運初仕晉為
冀州刺史敗契丹兵于衡水上始知名乾祐四年世祖
自立為天子命孝和帝攻周晉州以從暉與李存瓌為
副招討使竟無成功久之授義成節度使潞州之役從
暉為行軍都部署與前鋒都指揮張元徽自團柏濟師
已而高平大戰元徽既敗亡從暉無何亦病卒
論曰神武父子建號晉陽抗拒强敵文武襄贊蔚然雲
蒸若驤之謀畫珙之竒偉華料事多中光美諳習朝儀
存瓌之歴仕數朝雍容都雅皆彬彬一時選也而元徽
驍雄從暉果毅亦有名將材焉乃或殞軀于醉飽或輕
敵以捐生惜哉至少尹忠言見違反罹誅戮無辜横及
自棄良臣河東之得以茍存者幸也
　　王得中　　段常　　　衛融　　　盧贊
王得中上黨人世祖時官樞密直學士奉詔賀遼穆宗
舒嚕即位未幾還太原乾祐七年世祖與周師戰王延
嗣使司天監李義白世祖云時可戰矣得中叩馬諫曰
南風甚急非北軍利也豈助我者邪世祖怒曰老措大
無妄沮吾軍已而兵果失利世祖乃遣得中送遼將楊
衮還因乞師遼穆宗命得中歸報許發兵救晉陽會代
州將桑珪殺防禦使鄭處謙得中道經其地珪械得中
送于周周世宗賜以帶馬問契丹兵何時當至得中曰
臣受命送楊衮他無所知或謂得中曰契丹許公發兵
而公不以實告契丹兵旦暮至公得無危乎得中太息
曰吾食劉氏禄有老母在圍中若以實告周人必發兵
據險而拒之如此家國兩亡吾獨生何益不若殺身以
全家國所得多矣居數日契丹敗符彦卿于忻口周世
宗責得中欺妄殺之
段常(或云常本為恒歐陽史避闕/宋真宗諱作常後人因之)　人事睿宗為内客
省使雅有幹才天會改元擢樞密使頗勤于其職七年
王隠等作亂辭連常出為汾州刺史已而睿宗用郭姬
言縊殺之是歳遼穆宗來詰責頗以常死為專殺之罪
(其辭曰段常爾父故吏本無大惡一旦誣害誅及妻子/婦言是聴非爾而誰我務敦大義曲容瑕垢爾宜率徳)
(改行無自/貽伊戚也)
衛融字明逺青州博興人晉天福初第進士調南樂主
簿歴齊澶二州從事忠武軍掌書記髙祖時為太原觀
察支使世祖稱皇帝授翰林學士詣契丹謝冊禮且請
兵天會元年遷中書侍郎同平章事四年睿宗遣盧贊
監李筠軍贊與筠不相能詔融至潞州和解之會筠敗
融為宋人所擒宋太祖責之曰若何故勸劉鈞舉兵助
李筠反邪融曰犬吠非其主臣四十口受劉氏豐衣美
食不忍背之陛下縱不殺臣臣亦不為陛下用終當間
道走河東爾太祖怒命以鐵撾撃其首血流被面融大
呼曰大丈夫死或重於泰山或輕於鴻毛臣今得死所
矣太祖顧左右曰此忠臣也釋之以良藥傅其創賜襲
衣金帶鞍勒名馬既而欲放融回國移書于睿宗約以
融易周光遜等光遜諸人者故李筠所俘以來獻者也
睿宗久不報宋乃官融太府卿賜第汴京乾徳改元郊
祀融獻郊禋大禮賦改司農卿出知陳舒黄三州開寳
六年卒年六十九子偁儔孫齊並進士及第
盧贊事睿宗積官至宣徽使周臣李筠之降睿宗使贊
監其軍筠内頗不平謀事多與贊忤睿宗命衛融中解
之而卒未能降心相從也無何宋將石守信大破筠軍
贊遂以身殉左右莫不哀之
論曰得中乃心故主不以貪生賣國事節莫大焉融慷
慨不撓視死如歸忠矣乃卒授職宋廷郊禋獻賦何哉
若常與贊一則厲階長舌一則釁起援鄰不可謂非孝
和實殺之也
　　蔚進　　　郝貴超(郝惟/慶)張崇訓(鄭進/衛儔)高仲曦
蔚進事睿宗為侍衛都指揮使掌親兵勇冠一軍天會
中與郝貴超將兵救樂平師敗而還(進與郭無為不協/睿宗卧疾無為出)
(進守/代州)
郝貴超失其家世事世祖睿宗為大將屢立戰功天會
四年八月宋晉州鈐轄荆罕儒來侵汾州貴超適鎮汾
地潜出師襲其營罕儒竟戰死罕儒于宋為驍將宋太
祖痛惜之斬其部將不用命者二十餘人貴超後救樂
平援遼州皆無功久之死同時又有禁帥郝惟慶者疑
貴超宗人也為人椎無文不識物情時諸方物産未通
賈客自閩粤來以橄欖子獻于世祖詰旦分頒大僚惟
慶曰此果類吾鄉竹青棗食久方少得味官家何用賜
臣所喜者金稜略綽盤耳聞者大噱
張崇訓鄭進衛儔皆睿宗宿將也累從征伐有大功英
武帝時以譖言先後被殺
高仲曦(闕/)　人也事英武帝為樞密使亦以中䜛不良
死
論曰善人國之紀也張鄭衛高後先殞命英武其天資
刻薄人邪進與貴超効力孝和克保終始可不謂幸焉
區區小邦淫刑以逞嗚呼難言之矣
　　張昭敏　　馬峰　　　盧俊
張昭敏事睿宗積官至平章中書事為人慷直敢言不
畏强禦少帝既遇害朝臣各議所立日中不決昭敏獨
排案言曰少主非宗姓故天位不永今當立劉氏以慰
天下心繼文久留契丹為世祖皇帝嫡孫若迎立之外
可結隣國之援内可固宗社之本立主無有踰繼文者
時郭無為憚繼文發其謀必欲立英武帝以示恩未幾
昭敏見殺
馬峰太原人仕睿宗父子官宣徽使廣運初契丹𫝊令
通好于宋無妄侵伐英武帝聞命慟哭謀出兵攻契丹
峰切諫以為不可俄遷樞密副使左僕射致仕宋師圍
太原甚急國人猶欲堅守峰適病居于家舁入見英武
帝流涕以興亡論之英武帝乃出降太原平宋太宗以
峰為將作監轉太府卿分司西京峰善服餌養生體强
無疾性鄙吝頗好持論宋雍熈元年卒年八十餘
盧俊尚(闕/)　公主為駙馬都尉廣運三年宋師壓境俊
詣遼乞師有功白馬嶺之役遼相耶律舒將趨太原會
俊以國亡出奔言太原已陷遂勒兵還俊至遼署同政
事門下平章事明年遼景宗以公主淑格下嫁俊(淑格/景宗)
(第四/女也)復拜駙馬都尉久之與淑格不協詔離之改適蕭
神努遂出俊為興國軍節度使終于其國
論曰嗚呼力屈勢窮背城借一守國之大義也乃論者
以峰勸降為知幾葢亦權其勢不衡其義矣昭敏立君
之説洞如觀火假其言或用未必非漢福也俊出亡鄰
國不事仇讐倘猶合于孤臣行遯之㫖乎
　
　十國春秋卷一百七
欽定四庫全書
　十國春秋卷一百八
　　　　　　　　　　　　　檢討吳任臣撰
北漢五
　列傳
　　郭忠恕
郭忠恕字恕先(宣和畫譜云/恕字國寳)洛陽人幼敏慧七歳童子
及第富有文學尤工篆籀常有人於龍門得鳥跡篆示
之忠恕一見輒誦有如宿習乾祐初湘陰公贇鎮徐州
辟為推官隠帝遇弑於北岡侍中郭威命宰相馮道迎
贇比至宋州威已為三軍所推戴忠恕知事變乃正色
責道曰令公累朝大臣誠信著於天下四方譚士無賢
不肖皆謂之長者今一旦反作脱空漢前功並棄令公
之心安乎道無以對忠恕因勸贇殺道以奔河東贇猶
豫不決遂及禍忠恕竄迹山野周初徴為周易博士歸
宋與監察御史符昭文爭忿於朝堂貶乾州司户秩滿
去官遂不復仕宦縱放岐雍陜洛間逢人無貴賤輒口
稱猫值佳山水即旬日不去或絶粒不食盛夏暴體日
中不沾汗大寒鑿冰而浴旁冰澌釋尤善畫工於屋木
王公有設紈素求圖冩者必拂衣而起一日衢中下馬
召役夫入茗坊同啜役夫固辭忠恕曰吾常所接公卿
士大夫皆子𩔖也何怪哉太宗素習其名特召歸闕入
館于内侍省竇神興舍忠恕長髯而美忽盡薙之神興
驚問其故忠恕曰聊以效顰耳神興大怒白太宗以其
少檢除國子監主簿出館於太學益縱酒肆言時政頗
有謗讟語上聞決杖配流登州至齊州臨邑謂部送吏
曰我逝矣因掊地為穴度可容面俯窺焉而卒藁葬於
官道之側後數月故人發其尸改葬惟衣衾存焉識者
曰此尸解也有佩觹集三卷行世
論曰忠恕以大節責道義形於色辭氣激昻可不謂忠
于所事哉卒之展轉遯荒浮沈周宋託志神僊佯狂侮
世用心亦良苦矣諸書載忠恕在徐州日與同府記室
董裔不合遂謝去非實錄也予録其大槩葢得之五代
史補云
　　趙𢎞　　　李惲　　　楊夢申　　王保衡
　　王景絶
趙𢎞薊州漁陽人父玉常客滄州依節度判官吕兖劉
守光破滄州收兖親屬盡戮之兖子琦年十四玉負之
以逃至太原變姓名丐衣食以給琦琦後唐同光初為
藩郡從事當是時燕趙義士以玉能存吕氏之孤翕然
稱之明宗時琦官職方員外郎知雜清泰中琦為給事
中端明殿學士玉已卒矣𢎞入洛舉進士琦薦于主司
馬裔孫擢甲科歴徐兖陳許四鎮從事高祖時為河東
掌書記𢎞給捷善戲謔世祖雅愛之及稱帝累官至翰
林承㫖兵部尚書天會四年授中書侍郎同平章事轉
門下侍郎兼樞密使加司徒居頃之郭無為與相左出
知汾州已又徙嵐州宋太祖來侵晉陽遣偏師略地嵐
州圍之數重𢎞危蹙請降待罪行營太祖命釋之賜襲
衣玉帶金鞍勒馬器幣甚厚其官屬賜物有差以𢎞名
犯宣祖偏諱賜名文度師還授檢校太傅安國軍節度
使嵗餘改華州不宣制而告敕同宣制之例再調耀州
凡歴三鎮宋開寳七年卒年六十有七即英武帝之廣
運元年也𢎞善為詩人多諷誦有觀光集若干卷又雅
善音律常與同州節度使宋(闕/)會飲命樂官吹採蓮送
盞皆他工所不知已又索笛自吹聲調清越聴者驚服
𢎞之降也其母在太原世以不能死節罪之子昌圖仕
宋至内殿崇班閤門祗候
李惲字孟深汴州陽武人乾祐初第進士客遊嵐州會
世祖即位署州從事擢知制誥翰林學士歴仕睿宗父
子累官至推誠佐命保祚功臣特進守尚書左僕射兼
中書侍郎平章事上柱國隴西郡開國公食邑三千户
時母在鄉里惲不知存亡居常戚戚以奕碁沈飲為務
政事多廢英武帝頗以為言惲殊不介意後方與僧奕
帝命近侍直抵惲前取局焚之惲恬然徐詣謝英武帝
因切責之明日别造新局奕碁如故宋太宗陷太原惲
降命為殿中監始知母亡表求追服母喪不許出知廣
州遷司農卿連知許孟二州以足疾求解授忠武軍行
軍司馬端拱元年卒年七十有三惲性躁達善談名理
年少時好滑稽及為相頗事持重初與王溥李昉同年
登第國亡相見叙舊情好益固論者美之子存誠仕宋
駕部員外郎存信宋左侍禁閤門祗候又惲文詞駢麗
見推流輩英武帝時天龍寺千佛樓成詔惲撰碑銘而
命翰林令劉守清王延譽勒文于石一時無不嘆絶(其/辭)
(曰帝宅之西五里而逺羣山䆳谷延亘縈擁北自乾坎/南距申酉蒼崖峭壁恠石靈泉薜蘿蔭乳竇以夏寒藂)
(桂嚮晴𤾉而冬綠澗溜清泚自激輕音蔓草艽茸本無/毒螫洞穴窈窕煌林蔽虧隔雲聞雞犬之聲度嶺見樵)
(蘇之徑火哉氣通斗極崆峝帶多武之鄉地劃參墟冀/野樂深思之俗況乎刑政之經不紊覇王之器其存紀)
(都邑即天下之浩穰養士馬即域中之精勇往者北齊/啟國後魏興基雖未臻偃仰之神亦咸擁帝王之位時)
(或倦重城之宴樂選面勝之良游各營避暑之宫用憇/鳴鑾之駕亦猶秦之阿房晉之虒祁楚之章華漢之未)
(央上基傑構往往存焉年厯寖遙率多改作葢以翼翼/都會豪右富民因舊圖新増制惟錯於是乎金人塔廟)
(老氏宫觀星布于巖石矣懿哉坤維之上一舍之區羣/木陰翳竒峰崷崪上有平址東西僅五十步北倚石壁)
(有彌勒閣内設石像侍立對峙容儀温晬其鐫磨工巧/代不能反昔睿宗皇帝再加添飾功用宛然次東有池)
(水甚潔湛然凝碧鍳之恐聳國人儼其祠宇偶其神位/每角亢方中雷雨未施即雩禱咸萃矣馴嶺西下迤邐)
(約三百步有高寺榜曰天龍考易義云夫龍者潛即勿/用飛即在上天龍之名固其宜矣今英武皇帝應千齡)
(之運居九重之尊此自舞象乾經齒胄學優子庠序闕/                        動叶咨詢行符典則負)
(對日之辨似不能言藴稱象之智果而勿伐肅肅然煌/煌然偉量知幾深不可測立德在開年之右承家繼文)
(武之基自非道濟艱危孝安宗社孰能與於此乎天會/中睿宗皇帝以道闕              出閣授檢校司)
(徒歸義府都督時年尚幼沖躬親官次寡辭敏徳務簡/刑清吏不敢欺府無留事嘗以公退休暇與叔季諸王)
(方駕接軫禮謁精藍一歳之中闕花鬘藎供飭之用靡/    東序闕觀音像一堂其内幡)
(不嚴潔於兹日新每具齋禱罔不乾乾惕惕潛發明誠/所志者延鴻祚于邦家弭烖氛於區宇因心愛敬不㤀)
(斯須先帝甚嘉羣倫歸美爰自司徒公府特恩加檢校/太保授右金吾衛大將軍充大内都㸃檢貞幹服勤中)
(外嚴整宣威敬事動叶聖謨及帝踐阼加太師行太原/尹階勲爵邑悉稱公台尋領侍衛親軍事未幾值倉卒)
(之變震駭非常上獨執雄斷入平内難時戊辰秋九月/嗣昇宸極立定傾危赫然大闕  祐終古自矢潔念恒)
(切皈依毎届良辰必親行幸至壬申歳十二月二十二/日詔有司於大殿後正面造重樓五間洵遣良冶鑄賢)
(刧自拘留孫如來以䧏鐵佛千尊模範金容先相圓明/等無差别如是匀分龕室各安上級時詔宣徽北院使)
(永清軍節度使檢校太保范超自始監修應期成就基/砌柱礎廣檻飛甍丹采相映煥乎巍乎忩扉下瞰于雲)
(端棟宇勃興于地表金爐曉注惟聞葡蔔之香王罄晨/鳴不假蓮花之漏議者曰樹超世之果圖不朽之功必)
(依惟睿之謀宜享終天之禄豈比夫望祭闕宇之八年/禱之功駕聘瑶池徒縱盤游之樂者哉上御)
(乙亥嵗天贊皇帝義敦天性禮叶彞章洎春來夏初累/飛詔示必以備物典冊將加徽號鴻名闕  君親之恩)
(敬修迎愛之禮至夏六月二十日果䧏貴近昭宣玉音/尋于正殿授英武皇帝兼頒龍衣御帶駟馬雕鞍别賜)
(神旗皷吹殊禮異樂衆心悦隨羣后稱慶寳函金簡揚/命舜命禹之書馭朽持盈盡為子為臣之敬禮之大者)
(帝載無窮先是英武皇帝以今歳攝提建月闕之騤騤/    昇寒氣將退嚴整儀衛親率公卿駕蒼虬)
(衣赭𫀆之熠熠雲韶寅導闕親奉徳音既成闕/  届初禪之境臣幸陪天仗)
(祝所冀龍之祐遽兹承詔俾誌勝縁將紀洪猷潛思祕/        華會上闕      之容星宿刧中徧覩青蓮)
(之相歡心有待謹作銘云覺皇遞興大教埀世成位有/期壊空相繼大哉賢刼千佛重光六度萬行軌躅相望)
(浩刼迢遥一念可攝勿謂難逢聲塵相接惟彼陶唐土/列參墟莓莓沃野煌煌帝居天啓亨會神輸瑞圖英武)
(之難后來其蘇一人有作撫寧邦域治民事天允/釐庶績金像玉樓伊帝之力億萬斯年永奠皇極)
楊夢申(闕/)　人天會時累官右諫議大夫夢申能文章
尤長于碑記十七年奉敕撰定王繼顒神道碑文文不
加㸃典而有則朝士多稱賞之
王保衡仕英武帝為中書舍人直翰林院保衡博學有
文名所著晉陽見聞要録若干卷行世
王景絶太原人少客燕地感家世儒者不當用材武進
乃南遊嵩洛得譚用之為友以文章相砥礪寖以文稱
天會中還家至境上會睿宗據太原歎曰天下將定以
區區一方拒天下兵此危國也遂止上黨潞州帥延致
幕府景絶自是不復作吏時時購四方書鈔之晩年集
書數千卷國亡入宋端拱中終于汴京
　　郭無為　　侯霸榮　　范超
郭無為字無不為青州千乘人也(一云棣/州人)方顙鳥喙好
學多聞善談辨常衣褐為道士居武當山乾祐初郭威
討李守貞河中無為詣軍門上謁詢以當世之務大竒
之將留館門下或謂威曰公為大臣握重兵居外而延
縱横之士非所以防微慮逺也由是不納遂拂衣去隠
太原抱腹山睿宗即位内樞密使段常薦其才召為諫
議大夫尋遷吏部侍郎參議中書事與趙𢎞同秉政意
好不協及𢎞出知汾州而常復以獲罪死遂以無為為
左僕射同平章事兼樞密使機務一以委之睿宗常卧
病與無為語及皇子繼恩謂繼恩純孝然非濟世才恐
不能了家事無為黙然不對及少主繼恩立怨無為不
助己欲逐之而未果月餘侯霸榮入閣弑少主無為復
遣人登屋入殺霸榮故霸榮之亂人皆謂實受意于無
為隨殺之以滅口也英武帝嗣立宋太祖遣李繼勲等
濟師仍賜詔無為許以安國軍節度使無為捧詔色動
從臾納欵而國人及諸臣皆欲堅守以拒宋未幾宋太
祖身在行間督兵攻晉陽長圍既合會英武帝曲宴羣
臣契丹使亦在焉無為仰天慟哭㧞佩刀欲自裁為左
右所持英武帝自下執其手延之上坐無為曰柰何以
孤城抗百萬之師葢欲揺動幷人而幷人守意益堅已
而無為計無所出遂密通于宋請將兵夜襲圍自㧞值
天陰雨而止後宦者衛徳貴發其事英武帝遣人縊殺
之以謝國人
侯霸榮邢州龍岡人多力善射走及奔馬常為盜并汾
間睿宗用為指揮使戍樂平天會初率所部降宋宋太
祖補霸榮内殿直未幾復來奔睿宗赦其罪又署為供
奉官少主既嗣位霸榮謀持少主首獻宋遂乘其無備
白晝挺刃而入反扄其户少主繞屏走霸榮以刃揕胸
弑之或曰郭無為實使之也無為隨遣卒登梯入殺霸
榮
范超失其世系天會中奉内㫖圖弑孝和后為英武帝
所嬖累遷宣徽北院使永清軍節度使檢校太保十六
年監修千佛樓鑄象範容帝復稱其能廣運時宋師圍
太原超破圍請降攻城者誤以超為出戰禽而戮之英
武帝遂斬超妻子投其首城外
　　李筠
李筠太原人善騎射初𨽻後唐秦王從榮麾下從榮難
作筠騎從至天津橋射殺十數人已而棄馬遁去清泰
初應募為内殿直遷控鶴指揮使開運末契丹滅晉其
將趙延夀聞筠勇悍名寘帳下及延夀被執契丹將耶
律轄哩者尚統二千騎留鎮州筠與諸將謀伺間撃之
控鶴左廂都校白再榮持兩端匿室中不時應筠㧞佩
刀破幕引臂逼再榮行殺傷相當轄哩遂棄城去高祖
立于晉陽再榮以鎮州送欵授再榮留後而以筠為博
州刺史郭威鎮大名表筠先鋒指揮使又為北面緣邊
巡檢洎起兵入汴筠與郭崇威從戰敗慕容彦超于留
子陂有功威革漢阼是為周太祖太祖論開國功遷筠
昭義軍節度使檢校大傅同平章事居數年周累與世
祖構兵筠以竒兵撃敗契丹之援晉陽者加兼侍中周
恭帝立進太尉宋太祖受禪遣使加兼中書令諭以入
朝筠即欲拒命左右為陳厯數推遷之理不得已下拜
及延使者升階置酒張樂遽索周太祖畫象懸壁涕泣
迸至賔佐殊惶駭告宋使曰令公被酒失其常性幸勿
為訝未幾遣牙將劉繼沖等稱臣于睿宗睿宗以蠟書
約與伐宋筠雖外陽附宋而内實欲得甘心以報周也
是時筠子守節為宋皇城使泣諫不聴宋太祖又遣之
諭㫖曰歸語汝父我未為天子時任自為之既為天子
獨不能臣我邪筠謀愈益急遂起兵從事閭丘仲卿獻
䇿曰大梁兵甲精鋭難與爭鋒我孤軍舉事其勢甚危
倚援河東終未得力不如西下太行直抵懷孟塞虎牢
據洛邑東向爭天下計之上也筠曰吾周朝宿將與世
宗義同昆弟禁衛皆舊人必倒戈歸我況有儋珪槍撥
汗馬何憂天下哉儋珪筠愛將有勇力善用槍撥汗筠
駿馬日馳七百里故筠誇焉頃之使人殺澤州刺史張
福據其城睿宗乃率兵來援筠以臣禮上謁于太平驛
時睿宗兵衛寡弱筠内甚悔而事已不可中止睿宗乃
封筠西平王召與語筠自陳受郭氏大恩敢愛死不寤
周與漢為世讐也睿宗黙然由是心疑之命宣徽使盧
贊監其軍筠益怏怏不自得留子守節守上黨而自引
衆南向宋太祖遣石守信等討之敕曰勿縱筠下太行
急進師扼其隘破之必矣太祖遂親征山路多石不可
行太祖先于馬上負數石羣臣大軍皆負之即日平為
大道與守信等會破筠衆于澤州南殺監軍贊筠走還
保澤州太祖親督戰㧞其城筠赴火死隨進兵潞州守
節降釋罪賜襲衣金帶銀鞍勒馬是日宋太祖宴從官
守節與焉隨除單州團練使時天會四年六月也筠初
名榮避周世宗諱改之(宋史云筠稍知書頗好調謔改/名時或令名筠筠曰李筠李筠)
(王帛云/乎哉)性雖暴事母甚孝每怒將殺人母屏風後呼筠
筠趨至母曰聞將殺人可免乎為吾曹増福爾遽舍之
筠有愛妾劉氏欲俱死筠以其有娠麾令去(左編云劉/氏隨筠至)
(澤時被攻城危劉謂筠曰城中健馬幾何筠曰爾安問/此劉曰孤城危蹙破在俄頃今誠得馬數百與腹心潰)
(圍出保昭義求援河東猶愈於坐待死也筠然之召左/右計馬尚不減千匹以是夕將出或謂筠曰今帳前計)
(議皆云一心縣門既發不可保矣倘劫公而䧏悔其何/及筠猶豫不決明日城陷筠將赴火劉欲俱死筠以其)
(有娠麾去之守節/購得果生子焉)
論曰筠故周臣繋以漢𫝊者何葢太平驛之役筠業以
臣禮事孝和雖情懷􁦠望而俛首委質未可謂非劉氏
臣也況捐軀舊主矢志靡他固人人樂得之為臣者乎
夫然而繋之漢𫝊誰云不宜
　
　十國春秋卷一百八
欽定四庫全書
　十國春秋卷一百九
　　　　　　　　　　　　　檢討呉任臣撰
十國紀元表
十國稱帝者七改元者八而楚荆南則行中朝年號然
呉越惟武肅三改元文穆以下無聞焉若荆南文獻
王楚恭孝王亦同奉呉與南唐正朔而呉越閩兩國
又遵契丹會同之號者一年彼此參錯易於傳譌今
斷始於梁開平丁夘終於宋太平興國己夘凡七十
三年中間各國紀年頗有可考余得而備列之作十





　
　
　
　
　
　
　
　
　
　
　
　
　
　
　十國春秋卷一百九
欽定四庫全書
　十國春秋卷一百十一
　　　　　　　　　　　　　檢討呉任臣撰
十國地理表上
五代時輿圖剖裂諸國各覇偏方務相雄長自江淮以
南諸州為呉而南唐因之領浙東西十三州一軍為呉
越併東西兩川以及山南西道為前後蜀越湖以南數
州為楚逾嶺南連東西為南漢跨太原以北諸州為北
漢割江陵府洎歸陜二州為荆南據七閩以抗衡列國
為閩地偪則虎眂䲭張國多則蟬聫蠶食其大較然也
中間郡邑紛更時多建置要非盡屬唐季之舊是用徵
其沿革得失作十國地理表
府州名(軍監/附)　　　　梁　唐　晉　漢　周
江都府(本揚州呉改府建/都南唐建東都)　呉　呉　南唐　南唐　中朝
金陵府(本昇州呉為府南唐/改江寜府建西都)呉　呉　南唐　南唐　南唐
雄逺軍　　　　　　　　　　　　南唐　南唐　南唐
南昌府(本洪州南唐為/南昌府建南都)　呉　呉　南唐　南唐　南唐
雄　　　　　　　　　　　　　南唐　南唐　中朝
建武軍　　　　　　　　　　　南唐　南唐　中朝
楚　　　　　　　　　呉　呉　南唐　南唐　中朝
泗　　　　　　　　　呉　呉　南唐　南唐　中朝
滁　　　　　　　　　呉　呉　南唐　南唐　中朝
和　　　　　　　　　呉　呉　南唐　南唐　中朝
光　　　　　　　　　呉　呉　南唐　南唐　中朝
黄　　　　　　　　　呉　呉　南唐　南唐　中朝
舒　　　　　　　　　呉　呉　南唐　南唐　中朝
蘄　　　　　　　　　呉　呉　南唐　南唐　中朝
廬　　　　　　　　　呉　呉　南唐　南唐　中朝
壽　　　　　　　　　呉　呉　南唐　南唐　中朝
海　　　　　　　　　呉　呉　南唐　南唐　中朝
泰　　　　　　　　　呉　呉　南唐　南唐　中朝
濠　　　　　　　　　呉　呉　南唐　南唐　中朝
潤　　　　　　　　呉　呉　　南唐　南唐　南唐
常　　　　　　　　呉　呉　　南唐　南唐　南唐
江隂軍　　　　　　呉　呉　　南唐　南唐　南唐
宣　　　　　　　　呉　呉　　南唐　南唐　南唐
歙　　　　　　　　呉　呉　　南唐　南唐　南唐
鄂　　　　　　　　呉　呉　　南唐　南唐　南唐
池　　　　　　　　呉　呉　　南唐　南唐　南唐
饒　　　　　　　　呉　呉　　南唐　南唐　南唐
信　　　　　　　　　呉　呉　　南唐　南唐　南唐
江　　　　　　　　　呉　呉　　南唐　南唐　南唐
撫　　　　　　　　　呉　呉　　南唐　南唐　南唐
建武軍　　　　　　　呉　呉　南唐　南唐　南唐
袁　　　　　　　　　呉　呉　南唐　南唐　南唐
吉　　　　　　　　　呉　呉　南唐　南唐　南唐
䖍　　　　　　　　中朝　呉呉　南唐　南唐　南唐
筠　　　　　　　　中朝　呉呉　南唐　南唐　南唐
成都府(本益州/蜀為府)　　　　前蜀(中/朝)後蜀　後蜀　後蜀　後蜀
漢　　　　　　　　　前蜀(中/朝)後蜀　後蜀　後蜀　後蜀
彭　　　　　　　　　前蜀(中/朝)後蜀　後蜀　後蜀　後蜀
灌　　　　　　　　前蜀　(中/朝)後蜀　後蜀　後蜀　後蜀
蜀　　　　　　　　前蜀　(中/朝)後蜀　後蜀　後蜀　後蜀
綿　　　　　　　　前蜀　(中/朝)後蜀　後蜀　後蜀　後蜀
眉　　　　　　　　前蜀　(中/朝)後蜀　後蜀　後蜀　後蜀
嘉　　　　　　　　前蜀　(中/朝)後蜀　後蜀　後蜀　後蜀
劍　　　　　　　　前蜀　(中/朝)後蜀　後蜀　後蜀　後蜀
梓　　　　　　　　前蜀　(中/朝)後蜀　後蜀　後蜀　後蜀
遂　　　　　　　　前蜀　(中/朝)後蜀　後蜀　後蜀　後蜀
果　　　　　　　　前蜀　(中/朝)後蜀　後蜀　後蜀　後蜀
閬　　　　　　　　前蜀　(中/朝)後蜀　後蜀　後蜀　後蜀
普　　　　　　　　前蜀　(中/朝)後蜀　後蜀　後蜀　後蜀
陵　　　　　　　　前蜀　(中/朝)後蜀　後蜀　後蜀　後蜀
資　　　　　　　　前蜀　(中/朝)後蜀　後蜀　後蜀　後蜀
榮　　　　　　　　前蜀　(中/朝)後蜀　後蜀　後蜀　後蜀
簡　　　　　　　　前蜀　(中/朝)後蜀　後蜀　後蜀　後蜀
卭　　　　　　　　前蜀　(中/朝)後蜀　後蜀　後蜀　後蜀
黎　　　　　　　　前蜀　(中/朝)後蜀　後蜀　後蜀　後蜀
雅　　　　　　　　前蜀　(中/朝)後蜀　後蜀　後蜀　後蜀
維　　　　　　　　前蜀　(中/朝)後蜀　後蜀　後蜀　後蜀
茂　　　　　　　　前蜀　(中/朝)後蜀　後蜀　後蜀　後蜀
文　　　　　　　　前蜀　(中/朝)後蜀　後蜀　後蜀　後蜀
龍　　　　　　　　前蜀　(中/朝)後蜀　後蜀　後蜀　後蜀
黔　　　　　　　　前蜀　(中/朝)後蜀　後蜀　後蜀　後蜀
施　　　　　　　　前蜀　(中/朝)後蜀　後蜀　後蜀　後蜀
䕫　　　　　　　　前蜀　(中/朝)後蜀　後蜀　後蜀　後蜀
安　　　　　　　　前蜀　(中/朝)後蜀　後蜀　後蜀　後蜀
忠　　　　　　　　前蜀　(中/朝)後蜀　後蜀　後蜀　後蜀
萬　　　　　　　　前蜀　(中/朝)後蜀　後蜀　後蜀　後蜀
興　　　　　　　　前蜀　(中/朝)後蜀　後蜀　後蜀　後蜀
利　　　　　　　　前蜀　(中/朝)後蜀　後蜀　後蜀　後蜀
開　　　　　　　　前蜀　(中/朝)後蜀　後蜀　後蜀　後蜀
通　　　　　　　　前蜀　(中/朝)後蜀　後蜀　後蜀　後蜀
涪　　　　　　　　前蜀　(中/朝)後蜀　後蜀　後蜀　後蜀
渝　　　　　　　　前蜀　(中/朝)後蜀　後蜀　後蜀　後蜀
瀘　　　　　　　　前蜀　(中/朝)後蜀　後蜀　後蜀　後蜀
合　　　　　　　　前蜀　(中/朝)後蜀　後蜀　後蜀　後蜀
昌　　　　　　　　前蜀　(中/朝)後蜀　後蜀　後蜀　後蜀
巴　　　　　　　　　前蜀　(中/朝)後蜀　後蜀　後蜀　後蜀
蓬　　　　　　　　　前蜀　(中/朝)後蜀　後蜀　後蜀　後蜀
集　　　　　　　　　前蜀　(中/朝)後蜀　後蜀　後蜀　後蜀
壁　　　　　　　　　前蜀　(中/朝)後蜀　後蜀　後蜀　後蜀
渠　　　　　　　　　前蜀　(中/朝)後蜀　後蜀　後蜀　後蜀
潾　　　　　　　　　前蜀　(中/朝)後蜀　後蜀　後蜀　後蜀
戎　　　　　　　　　前蜀　(中/朝)後蜀　後蜀　後蜀　後蜀
興元府(本梁州/)　　　　前蜀　(中/朝)後蜀　後蜀　後蜀　後蜀
洋　　　　　　　　前蜀　(中/朝)後蜀　後蜀　後蜀　後蜀
源　　　　　　　　前蜀　(中/朝)後蜀　後蜀　後蜀　後蜀
金　　　　　　　　(中/朝)前蜀　(中/朝)後蜀　中朝　中朝　中朝
秦　　　　　　　　　岐前蜀　中朝　中朝　後蜀　中朝
鳯　　　　　　　　　岐前蜀　中朝　中朝　後蜀　中朝
階　　　　　　　　　岐前蜀　中朝　中朝　後蜀　中朝
成　　　　　　　　　岐前蜀　中朝　中朝　後蜀　中朝
興王府(本廣州南/漢改府)　　　　南漢　南漢　南漢　南漢　南漢
韶　　　　　　　　　　南漢　南漢　南漢　南漢　南漢
潮　　　　　　　　　　南漢　南漢　南漢　南漢　南漢
禎　　　　　　　　　　南漢　南漢　南漢　南漢　南漢
循　　　　　　　　　　南漢　南漢　南漢　南漢　南漢
齊昌府　　　　　　　　　　　　　　南漢　南漢　南漢
封　　　　　　　　　　南漢　南漢　南漢　南漢　南漢
端　　　　　　　　　　南漢　南漢　南漢　南漢　南漢
英　　　　　　　　　　　　　南漢　南漢　南漢　南漢
雄　　　　　　　　南漢　南漢　南漢　南漢　南漢
敬　　　　　　　　南漢　南漢　南漢　南漢　南漢
康　　　　　　　　南漢　南漢　南漢　南漢　南漢
恩　　　　　　　　南漢　南漢　南漢　南漢　南漢
思　　　　　　　　南漢　南漢　南漢　南漢　南漢
瀧　　　　　　　　南漢　南漢　南漢　南漢　南漢
勤　　　　　　　　南漢　南漢　南漢　南漢　南漢
新　　　　　　　　南漢　南漢　南漢　南漢　南漢
高　　　　　　　　南漢　南漢　南漢　南漢　南漢
潘　　　　　　　　南漢　南漢　南漢　南漢　南漢
雷　　　　　　　　南漢　南漢　南漢　南漢　南漢
羅　　　　　　　　南漢　南漢　南漢　南漢　南漢
辨　　　　　　　　南漢　南漢　南漢　南漢　南漢
邕　　　　　　　　南漢　南漢　南漢　南漢　南漢
春　　　　　　　　南漢　南漢　南漢　南漢　南漢
貴　　　　　　　　南漢　南漢　南漢　南漢　南漢
巒　　　　　　　　南漢　南漢　南漢　南漢　南漢
横　　　　　　　　南漢　南漢　南漢　南漢　南漢
賔　　　　　　　　南漢　南漢　南漢　南漢　南漢
欽　　　　　　　　南漢　南漢　南漢　南漢　南漢
潯　　　　　　　　南漢　南漢　南漢　南漢　南漢
容　　　　　　　　南漢　南漢　南漢　南漢　南漢
牢　　　　　　　　南漢　南漢　南漢　南漢　南漢
白　　　　　　　　南漢　南漢　南漢　南漢　南漢
亷　　　　　　　　南漢　南漢　南漢　南漢　南漢
常樂　　　　　　　　　　南漢　南漢　南漢　南漢
黨　　　　　　　　南漢　南漢　南漢　南漢　南漢
繡　　　　　　　　南漢　南漢　南漢　南漢　南漢
鬱林　　　　　　　南漢　南漢　南漢　南漢　南漢
藤　　　　　　　　南漢　南漢　南漢　南漢　南漢
竇　　　　　　　　南漢　南漢　南漢　南漢　南漢
義　　　　　　　　南漢　南漢　南漢　南漢　南漢
禺　　　　　　　　　南漢　南漢　南漢　南漢　南漢
順　　　　　　　　　南漢　南漢　南漢　南漢　南漢
瓊　　　　　　　　　南漢　南漢　南漢　南漢　南漢
崖　　　　　　　　　南漢　南漢　南漢　南漢　南漢
儋　　　　　　　　　南漢　南漢　南漢　南漢　南漢
萬安　　　　　　　　南漢　南漢　南漢　南漢　南漢
振　　　　　　　　　南漢　南漢　南漢　南漢　南漢
思唐　　　　　　　　南漢　南漢　南漢　南漢　南漢
交　　　　　　　　　南漢　南漢　南漢　南漢　南漢
長沙府(本潭州/楚為郡)　　　　楚　楚　楚　楚　周行逢
衡　　　　　　　　　楚　楚　楚　楚　周行逢
澧　　　　　　　　　楚　楚　楚　楚　周行逢
朗　　　　　　　　　楚　楚　楚　楚　周行逢
岳　　　　　　　　　楚　楚　楚　楚　周行逢
道　　　　　　　　　楚　楚　楚　楚　周行逢
永　　　　　　　　　楚　楚　楚　楚　周行逢
邵　　　　　　　　楚　楚　楚　楚　周行逢
全　　　　　　　　　　　　　楚　楚　周行逢
辰　　　　　　　　楚　楚　楚　楚　周行逢
融　　　　　　　　楚　楚　楚　南漢　南漢
郴　　　　　　　　楚　楚　楚　南漢　南漢
桂楊監　　　　　　楚　楚　楚　南漢　南漢
連　　　　　　　　楚　楚　楚　南漢　南漢
昭　　　　　　　　楚　楚　楚　南漢南漢
宜　　　　　　　　楚　楚　楚　南漢　南漢
桂　　　　　　　　楚　楚　楚　南漢　南漢
溥　　　　　　　　　　　　楚　南漢　南漢
賀　　　　　　　　楚　楚　楚　南漢　南漢
梧　　　　　　　　楚　楚　楚　南漢　南漢
䝉　　　　　　　　楚　楚　楚　南漢　南漢
嚴　　　　　　　　楚　楚　楚　南漢　南漢
富　　　　　　　　楚　楚　楚　南漢　南漢
栁　　　　　　　　楚　楚　楚　南漢　南漢
龔　　　　　　　　楚　楚　楚　南漢　南漢
象　　　　　　　　楚　楚　楚　南漢　南漢
錦　　　　　　　　　　楚　楚　楚　周行逢
溪　　　　　　　　　　楚　楚　楚　周行逢
叙　　　　　　　　　　楚　楚　楚　周行逢
西府(杭州/)　　　　　吴越　吴越　吴越　吴越　呉越
安國衣錦軍　　　　吴越　吴越　吴越　吴越　吴越
東府(越州/)　　　　　呉越　呉越　呉越　呉越　呉越
蘇　　　　　　　　呉越　呉越　呉越　呉越　呉越
湖　　　　　　　　呉越　呉越　呉越　呉越　呉越
温　　　　　　　　呉越　呉越　呉越　呉越　呉越
台　　　　　　　　呉越　呉越　呉越　呉越　呉越
明　　　　　　　　呉越　呉越　呉越　呉越　呉越
處　　　　　　　　呉越　呉越　呉越　呉越　呉越
衢　　　　　　　　呉越　呉越　呉越　呉越　呉越
婺　　　　　　　　　　　吴越　吴越　吴越　吴越　吴越
睦　　　　　　　　　　　吴越　吴越　吴越　吴越　吴越
秀　　　　　　　　　　　　　　　　　吴越　吴越　吴越
長樂府(本福州閩改/府建南都)　　　　閩　閩　吴越　吴越　吴越
泉　　　　　　　　　　閩　閩　南唐(留從/效)南唐(留從/效)南唐(留從/效)
建　　　　　　　　　　閩　閩　南唐　南唐　南唐
汀　　　　　　　　　　閩　閩　南唐　南唐　南唐
南(本漳州南/唐改今名)　　　　　閩　閩　南唐(留從/效)南唐(留從/效)南唐(留從/效)
鏞　　　　　　　　　　　　　　閩　南唐　南唐　南唐
劍(閩置鐔州南/唐改今名)　　　　　　　　　　　　南唐　南唐　南唐
江陵府(荆州/)　　　　　　　荆南　荆南　荆南　荆南　荆南
荆門軍　　　　　　　　　荆南　荆南　荆南　荆南　荆南
歸　　　　　　　　　　　荆南　荆南　荆南　荆南　荆南
峽　　　　　　　　　　　前蜀　荆南　荆南　荆南　荆南
太原府(并州/)　　　　　　　後唐　中朝　中朝　中朝　北漢
汾　　　　　　　　　　　後唐　中朝　中朝　中朝　北漢
嵐　　　　　　　　後唐　中朝　中朝　中朝　北漢
岢嵐軍　　　　　　　　　　　　　　　　　　北漢
憲　　　　　　　　後唐　中朝　中朝　中朝　北漢
忻　　　　　　　　後唐　中朝　中朝　中朝　北漢
代　　　　　　　　後唐　中朝　中朝　中朝　北漢
寳興軍　　　　　　　　　　　　　　　　　　北漢
遼　　　　　　　　後唐　中朝　中朝　中朝　北漢
沁　　　　　　　　後唐　中朝　中朝　中朝　北漢
隆　　　　　　　　後唐　中朝　中朝　中朝　北漢
石　　　　　　　　後唐　中朝　中朝　中朝　北漢
　吴　南唐
　　東都江都府(揚州呉改大都督府為江都府建都/南唐昇元元年建東都領縣四)
　　　江都(舊縣/)廣陵(舊為江陽縣吴/因之南唐改)永貞(舊為揚子/縣吴因之)
　　　(南唐改今名鎮吴順義四年/以本縣白沙  為迎鑾鎮)高郵(舊縣有吴江/都府  海陵)
　　　(興化天長為屬南唐以海陵/興化屬泰州以天長置軍)
　　西都江寜府(昇州大都督府吴武義二年七月改/為金陵府南唐改江寜府建西都領)
　　　(縣十五鳯凰臺記事云六朝舊城近覆舟山去/秦淮  里至楊吴時改築跨秦淮南北周廻二)
　　　(十五/里)
　　　上元(舊屬潤州唐光/啟三年屬昇州)江寜(舊縣改歐陽忞又曰/唐既  江寜為上元)
　　　(南唐復析上元置/江寜分治郭下)句容(舊屬潤州唐光/啟三年𨽻昇州)溧水(舊/屬)
　　　(宣州唐光啟三/年改𨽻昇州)溧陽(舊屬宣州唐光/啟三年隸昇州)廣徳(舊屬/宣州)
　　　(南唐時/来屬)蕪湖(本漢縣後廢南/唐析當塗復置)銅陵(南唐置初隸/池州已而来)
　　　(屬/)繁昌(本晋縣隋省入當塗/南唐析當塗復置)青陽(舊屬池州南/唐初以宣之)
　　　(當塗屬江寜府及當塗為雄/逺軍復以池之青陽来屬)
　　雄逺軍(舊為當塗縣南唐置/新和州後改雄逺軍)
　　南都南昌府(洪州南唐交泰二年十一月改/州為南昌府建南郡領縣七)
　　　南昌(舊/縣)豐城(舊為豐城楊氏初改為呉臯後復/為豐城  郡縣釋名曰豐城縣朱)
　　　(梁曰/吴臯)建昌(舊/縣)奉新(舊為新吴南唐改今名郡縣/釋名曰李昪以國號唐諱楊)
　　　(吴所稱更新/吴為奉新也)分寜(舊/縣)武寜(舊/縣)靖安(本晉建昌縣/地唐置靖安)
　　　(鎮吴改為塲南唐割建昌/奉新武寜三縣地升為縣)
　　　清江(南唐昪元二年八月戊寅陞洪/州瀟灘鎮為清江縣不隸州)
　　雄州(南唐割揚之六合天長置雄州俄罷以六合/𨽻江都府  按歐史職方考云南唐以天長)
　　　(為軍六合為雄州陸游南唐元宗紀云/雄州天長縣名今從南唐州軍縂音釋)
　　建武軍(南唐以揚州天長縣置軍曰建武又馬令/南唐書作天長軍文獻通考復謂南唐置)
　　　(建武軍又改雄州周/改天長軍未詳是非)
　　楚州(領縣四/)
　　　山陽(舊/縣)盱眙(舊/縣)淮隂(舊/縣)寳應(舊/縣)
　　泗州(領縣六/)
　　　臨淮(舊/縣)宿遷(舊/縣)下邳(舊/縣)漣水(舊/縣)虹(舊/縣)徐城(舊/縣)
　　滁州(領縣三/)
　　　清流(舊/縣)全椒(舊/縣)来安(舊為永陽縣呉因之南唐/改曰来安後有八石山来)
　　　(安/水)
　　和州(領縣三/)
　　　厯陽(舊/縣)烏江(舊/縣)含山(舊/縣)
　　光州(領縣五/)
　　　定城(舊/縣)固始(舊/縣)光山(舊/縣)仙居(舊/縣)殷城(舊/縣)
　　黄州
　　　黄岡(舊/縣)黄陂(舊/縣)麻城(舊/縣)
　　舒州(領縣五/)
　　　懷寜(舊/縣)宿松(舊/縣)望江(舊/縣)太湖(舊/縣)桐城(舊/縣)
　　蘄州(領縣四/)
　　　蘄春(舊/縣)黄梅(舊/縣)蘄水(舊/縣)廣濟(舊/縣)
　　廬州(領縣五/)
　　　合肥(舊/縣)慎(舊/縣)巢(舊/縣)廬江(舊/縣)舒城(舊/縣)
　　壽州(領縣五潁按南唐夀州即此地周顯徳四年/移州于  州下蔡縣仍以下蔡縣為倚郭以)
　　　(舊夀州為/夀春縣)
　　　夀春(舊/縣)安豐(舊/縣)霍丘(舊/縣)來化(舊為盛唐縣梁開/平二年八月改為)
　　　(灊山縣後唐同光元年十月復為盛唐晉天福/七年改曰来化  按夀州為吴與南唐所有之)
　　　(地梁唐晉所改者疑亦遥改其名耳吴與/南唐未必遵之也今姑從其說以俟博考)霍山
　　　(舊/縣)
　　海州(領縣四/)
　　　朐山(舊/縣)東海(舊/縣)沭陽(舊/縣)懐仁(舊/縣)
　　泰州(吴置海陵制置院南唐昇/元元年升為泰州領縣五)
　　　海陵(舊縣又海陵東境南唐置静海制/置院  有東洲鎮周置海門縣)興化(呉/置)
　　　(舊屬江都府/南唐時来屬)鹽城(舊縣吴屬楚州/南唐時来屬)泰興(南唐/置)如
　　　臯(本晋縣隋時省唐析海陵/地置如臯鎮南唐升為縣)
　　濠州(領縣三/)
　　　鍾離(舊/縣)招義(舊/縣)定逺(舊/縣)
　　潤州(領縣四宫南唐/置丹陽  尋罷)
　　　丹徒(舊/縣)丹陽(舊/縣)延陵(舊/縣)金壇(舊/縣)
　　常州(領縣四/)
　　　武進(舊/縣)義興(舊/縣)無錫(舊/縣)晉陵(舊/縣)
　　江隂軍(唐武徳三年以晉陵郡之江隂縣置/暨州九年廢吴復以其地置江隂縣)
　　宣州(呉仍唐舊南唐分當塗/廣徳入江寕府領縣七)
　　　宣城(舊/縣)涇(舊/縣)太平(舊/縣)旌德(舊/縣)南陵(舊/縣)綏安(舊/縣)寜
　　　國(舊/縣)
　　歙州(領縣六/)
　　　歙(舊/縣)休寜(舊/縣)績溪(舊/縣)黟(舊/縣)祁門(舊/縣)婺源(舊/縣)
　　鄂州(吴領縣七南唐益置嘉魚永/安通山大冶四縣領縣十一)
　　　江夏(舊/縣)永興(舊縣山呉太祖治冶/于羊  鎮征其賦)唐年(唐舊為/唐年縣)
　　　(吴改崇陽縣以邑有崇陽河也梁改臨夏縣/晋天福七年改臨江縣南唐復改曰唐年)漢
　　　陽(舊/縣)武昌(舊/縣)蒲圻(舊/縣)汊川(舊/縣)嘉魚(南唐置曰按/湖廣志  吴)
　　　(改唐鮎凟鎮為場昇元初改為縣保大中改鮎/凟縣為嘉魚縣以地有魚嶽山取詩南有嘉魚)
　　　(之/義)永安(江夏南境有永安鎮楊吴改為永安場/南唐保大十三年割江夏南境三鄉之)
　　　(地升/為縣)通山(唐永興縣地之新豐鄉吴越鐵冶置/羊山鎮南唐置通山縣宋史地理志)
　　　(云太平興國二年升羊頭鎮為通山縣者誤建通/湖廣志曰蓋于青山通華二鎮中摘二字義)
　　　(山/縣)大冶(唐置永興地為大冶青山場院南唐升/為大冶縣  案湖廣志保大十三年分)
　　　(陽新武昌三鄉置大冶縣文獻通考/謂宋乾徳五年置大冶縣疑非是)
　　池州(舊有青陽銅陵二縣後/改𨽻江寜府領縣三)
　　　貴池(本隋秋浦縣五代/時吴改為貴池)石埭(舊/縣)建徳(舊為至徳/楊吴改建)
　　　(徳/)
　　饒州(領縣五/)
　　　番昜(舊/縣)樂平(舊/縣)徳興(本樂平縣地唐置徳/興場南唐升為縣)餘干
　　　(舊/縣)浮梁(舊/縣)
　　信州(領縣五/)
　　　　上饒(舊/縣)貴溪(舊/縣)弋陽(舊/縣)玉山(舊/縣)鉛山(本唐撫建/二州之地)
　　　(南唐始置縣山産銅鉛故名縣西南七里有鉛/山舊名桂陽山又名楊梅山南唐常置鉛塲于)
　　　(此/)
　　江州(領縣六/)
　　　徳化(唐潯陽縣吴因之南唐改曰徳化/  境内有落星石楊吴置星子鎮)徳安(本/隋)
　　　(湓城縣南境唐為蒲塘場吴升為/徳安縣  文獻通考又云南唐縣)瑞昌(孫吴程/普駐兵)
　　　(于此有赤烏来鳴䜟曰翌日必有祥既得赤壁/之報遂名其地曰赤烏鎮又曰瑞昌鎮唐立為)
　　　(赤烏場南唐/升為瑞昌縣)湖口(舊湖口鎮南/唐升為縣)彭澤(舊/縣)東流(唐/為)
　　　(東流場南唐置縣宋又陸游南唐書云東流尋/屬池案文獻通考  太平興國三年以東流屬)
　　　(池州陸氏/說非是)
　　撫州(領縣四/)
　　　臨川(舊縣立唐時縣有上幕鎮南唐/于鎮  金谿場又有宜黄場)南城(舊/縣)崇
　　　仁(舊/縣)南豐(舊/縣)
　　建武軍(南唐以撫州南城縣置建武軍作宋太平/興國四年改建昌軍或于五代  建昌軍)
　　　(非/)
　　袁州(領縣三/)
　　　宜春(舊/縣)萍鄉(舊縣有萍實橋在/縣西楊吴時建)新喻(舊/縣)
　　吉州(領縣六/)
　　　廬陵(舊縣案郡縣釋名又云南唐割廬陵縣置/吉水  文獻通考吉水乃宋雍熙元年置)
　　　(故不/從)新淦(舊縣寰宇記云有紫淦山淦水經其/下天祐七年吴于新淦置制置院)
　　　太和(舊縣邑南唐徐鍇有白鶴觀碑記云/隋時  産嘉禾以為和氣所生故名)安福
　　　(舊/縣)龍泉(舊遂興縣楊吴析置龍泉場南唐置縣/縣有萬安鎮南唐始立鎮時闢地得石)
　　　(符一帙有漢八分書云地界两川神/秀所蟠更為都邑萬民以安故名)永新(舊/縣)
　　䖍州(領縣十一/)
　　　贛(舊/縣)䖍化(舊/縣)南康(舊/縣)雩都(舊/縣)瑞金(本雩都縣地/楊呉以縣之)
　　　(象湖鎮置瑞金監南唐/升為縣以掘地得金名)信豐(舊/縣)龍南(唐為信豐/縣地置百)
　　　(丈鎮尋改曰䖍南楊吴改/為䖍南塲南唐升為縣)石城(本䖍化之石城/場南唐始置縣)
　　　上猶(本南康縣地楊吴析置上猶場/以地有猶水故名南唐升為縣)大庾(舊/縣)安
　　　遠(舊/縣)
　　筠州(唐武徳七年置靖州改為米州又改筠州八/年州廢屬洪州南唐保大十年正月復置筠)
　　　(州于髙安/縣領縣四)
　　　高安(楊吴屬洪州南唐保大時来屬歩境内/有廢宜豐縣南唐于其地立鹽  鎮)上
　　　高(唐僖宗時鍾𫝊以故望蔡縣在髙安/上㳺置上髙鎮南唐保大中置縣)萬載(本/漢)
　　　(建城縣地孫吴析置陽樂縣南唐置萬載縣一/云楊吴置萬載縣屬袁州南唐時来屬  輿地)
　　　(廣記又作/萬歳縣)清江(本高安縣蕭灘鎮南唐昇元三/年八月戊寅升鎮為清江縣不)
　　　(𨽻州保大十年来屬/歐陽忞作清口誤)
　　　(馬令南唐書云南唐州三十有五昇潤常歙宣/江洪撫袁吉䖍筠楊鄂池饒信楚泗滁和光黄)
　　　(舒蘄廬壽海泰濠建汀劍漳泉自鄂至濠十七/州皆顯徳五年入周取之而復失者十一州福)
　　　(州保大三年取覊縻而已四年入吴越潭衡澧/朗岳道永邵全辰皆保大九年取十年失  陸)
　　　(游南唐書云南唐州軍凡三十八昇揚雄楚泗/滁和光黄舒蘄廬壽海秦濠通潤常宣歙池饒)
　　　(信江洪鄂筠撫袁吉䖍建汀劍南泉雄逺軍通/任臣案通州後周所置載于南唐非是今去)
　　　(州而建汀五州/則繋之于閩云)
　前蜀　後蜀
　　成都府(益州領縣十/)
　　　成都(舊/縣)華陽(舊/縣)郫(舊/縣)犀浦(舊/縣)新都(舊/縣)温江(舊/縣)新
　　　繁(舊/縣)雙流(舊/縣)靈池(舊/縣)廣都(舊/縣)
　　漢州(領縣五/)
　　　雒(舊/縣)德陽(舊/縣)通計(舊為什邠縣前蜀永平元年/改曰通計以縣民郭迥獻銅)
　　　(牌故/也)緜竹(舊/縣)金堂(舊縣改案冊府元龜晉天福/七年  漢州金堂為漢城要)
　　　(亦遥改/之云)
　　彭州(領縣四/)
　　　九隴(舊/縣)導江(舊/縣)濛陽(舊/縣)唐昌(五代㑹要云梁開/平八年改唐昌為)
　　　(歸化縣後唐同光元年十月復為唐昌冊府元/龜云晋天福七年改彭州唐化為彭山案此時)
　　　(蜀已不奉梁晋約束其更改邑名不過遥改以/美觀耳又彭州無唐化縣而眉州則有彭山縣)
　　　(中間有誤或未/易名未可知也)
　　灌州(案郡縣釋名孟蜀置灌州于導江灌口鎮然/前蜀武成元年灌州奏武部郎中張道古卒)
　　　(則灌州為名已久當不自後蜀始矣静又宋/史地理志云導江縣灌口鎮唐置鎮  軍)
　　蜀州(領縣五/)
　　　晉原(舊/縣)青城(舊/縣)永康(文獻通考云前蜀析青城/置永康軍輿地廣記云永)
　　　(康縣本青城縣之横渠鎮孟蜀廣政中置永康/縣屬蜀州合二書斷之當是王氏時為軍孟氏)
　　　(時為/縣矣)唐興(輿地廣記曰唐光天元年名唐安後/又曰唐興五代㑹要云梁開平二年)
　　　(八月改唐興為陶胡縣盖前蜀武成元年也後/唐同光元年十月復為唐興縣晉天福七年避)
　　　(廟諱改唐興為鄉城是為後蜀廣政五/年此時晉遥改之耳孟氏未必遵也)新津(舊/縣)
　　　(案唐書地理志已有此縣宋史地理志謂/新津為唐唐安縣開寳四年改者非是)
　　綿州(領縣八/)
　　　巴西(舊/縣)彰明(舊為昌明前蜀因之後唐同光時/改曰彰明避廟諱也後蜀從今名)
　　　魏城(舊/縣)羅江(舊/縣)神泉(舊/縣)龍安(舊/縣)鹽泉(舊/縣)西昌(舊/縣)
　　眉州(領縣五/)
　　　通義(舊/縣)彭山(舊/縣)青神(舊/縣)丹稜(舊/縣)洪雅(舊/縣)
　　嘉州(領縣七/)
　　　龍游(舊/縣)犍為(舊/縣)玉津(舊/縣)夾江(舊/縣)平羌(舊/縣)羅目(舊/縣)
　　　綏山(舊/縣)
　　劔州(領縣九/)
　　　普安(舊/縣)武連(舊/縣)隂平(舊/縣)梓潼(舊/縣)黄安(舊/縣)劍門(舊/縣)
　　　臨津(舊/縣)永歸(舊/縣)普成(舊/縣)
　　梓州(領縣八/)
　　　郪(舊/縣)射洪(舊/縣)通泉(舊/縣)鹽亭(舊縣招案輿地廣記/蜀置  葺院于塩亭)
　　　(文獻通考作招葺縣疑誤又有謂蜀明徳初析/塩亭置東關縣者案宋乾徳四年改静戍軍置)
　　　(東關縣非孟/蜀所置也)飛烏(舊/縣)𤣥武(舊/縣)銅山(舊/縣)永泰(舊/縣)
　　遂州(領縣五/)
　　　方義(舊/縣)青石(舊/縣)長江(舊/縣)蓬溪(舊/縣)遂寜(舊/縣)
　　果州(領縣五/)
　　　南充(舊/縣)相如(舊/縣)岳池(舊/縣)流溪(舊/縣)西充(舊/縣)
　　閬州(領縣九/)
　　　閬中(舊/縣)蒼溪(舊/縣)晉安(舊/縣)西水(舊/縣)奉國(舊/縣)南部(舊/縣)
　　　新井(舊/縣)新政(舊/縣)岐平(舊/縣)
　　普州(領縣六/)
　　　安岳(舊/縣)安居(舊/縣)普康(舊/縣)樂至(舊/縣)崇龕(舊/縣)普慈(舊/縣)
　　陵州(領縣五/)
　　　仁夀(舊/縣)貴平(舊/縣)井研(舊/縣)始建(舊/縣)籍(舊/縣)
　　資州(領縣八/)
　　　盤石(舊/縣)資陽(舊/縣)内江(舊縣江内江志云唐初縣/治内  後移盤石王蜀時)
　　　(又移内江縣/孟蜀徙盤石)銀山(舊/縣)丹山(舊/縣)龍水(舊/縣)月山(舊/縣)隋
　　　溪(舊/縣)
　　榮州(領縣六/)
　　　旭川(舊/縣)威逺(舊/縣)公井(舊/縣)應靈(舊/縣)咨官(舊/縣)和義(舊/縣)
　　簡州(領縣三/)
　　　陽安(舊/縣)金水(舊/縣)平泉(舊/縣)
　　卭州(領縣七/)
　　　臨卭(舊/縣)火井(舊/縣)蒲江(舊/縣)依政(舊/縣)安仁(舊/縣)臨溪(舊/縣)
　　　大邑(舊/縣)
　　黎州(有木瓜關前蜀高/祖所築領縣二)
　　　漢源(舊縣時舊有飛越縣/五代  省入漢源)通望(舊/縣)
　　雅州(領縣五/)
　　　嚴道(舊/縣)盧山(舊/縣)名山(舊/縣)百丈(舊/縣)榮經(舊/縣)
　　維州(領縣二/)
　　　保寜(舊為薛城縣/孟蜀改今名)小封(舊/縣)
　　茂州(領縣四/)
　　　汶山(舊/縣)石泉(舊/縣)汶川(舊/縣)通化(舊/縣)
　　文州(領縣一/)
　　　曲水(舊/縣)
　　龍州(領縣二/)
　　　江油(舊/縣)清州(舊/縣)
　　黔州(領縣六/)
　　　彭水(舊/縣)黔江(舊/縣)杜洪(舊/縣)洋水(舊/縣)信寜(舊/縣)都儒(舊/縣)
　　施州(領縣二/)
　　　清江(舊/縣)建始(舊/縣)
　　䕫州(領縣三/)
　　　奉節(舊/縣)巫山(舊/縣)大昌(舊/縣)
　　安州(舊為雲安縣後置雲安監屬/䕫州前蜀永平時升安州)
　　忠州(領縣五/)
　　　臨江(舊/縣)豐都(舊/縣)墊江(舊/縣)南賔(舊/縣)桂溪(舊/縣)
　　萬州(領縣二/)
　　　南浦(舊/縣)梁山(舊縣氏縣有務/曰石  屯田務)
　　興州(領縣二/)
　　　順政(舊/縣)長舉(舊/縣)
　　利州(領縣五/)
　　　綿谷(舊/縣)葮萌(舊/縣)益昌(舊/縣)嘉川(舊/縣)𦙍山(舊/縣)
　　開州(領縣三/)
　　　開江(舊/縣)萬歳(舊/縣)新浦(舊/縣)
　　通州(領縣九乾宋史地理志作逹/州案宋  徳三年始改逹州)
　　　通川(舊縣之縣有通明院/蜀置  以催科稅賦)永穆(舊/縣)三岡(舊/縣)石鼓
　　　(舊/縣)東鄉(舊/縣)宣溪(舊/縣)新寜(舊/縣)巴渠(舊/縣)閬英(舊/縣)
　　涪州(領縣五/)
　　　涪陵(舊/縣)賔化(舊/縣)武龍(舊/縣)樂温(舊/縣)温山(舊/縣)
　　渝州(領縣五/)
　　　巴(舊/縣)萬壽(舊/縣)南平(舊/縣)江津(舊/縣)壁山(舊/縣)
　　瀘州(領縣五/)
　　　瀘川(舊/縣)富義(舊/縣)江安(舊/縣)線水(舊/縣)合江(舊/縣)
　　合州(領縣六/)
　　　石鏡(舊縣亦晉天福七年改合州石鏡為仙/覧疑  晉遥改其名孟氏未必遵也)漢
　　　初(舊/縣)赤水(舊/縣)巴川(舊/縣)銅梁(舊/縣)新明(舊/縣)
　　昌州(領縣三/)
　　　大足(舊/縣)昌元(舊/縣)永川(舊/縣)
　　巴州(領縣九/)
　　　化成(舊/縣)盤道(舊/縣)清化(舊/縣)曽口(舊/縣)歸仁(舊/縣)始寜(舊/縣)
　　　其章(舊/縣)恩陽(舊/縣)七盤(舊/縣)
　　蓬州(領縣七/)
　　　大寅(舊/縣)儀隴(舊/縣)伏虞(舊/縣)咸安(舊/縣)大竹(舊/縣)良山(舊/縣)
　　　岩渠(舊/縣)
　　集州(領縣四/)
　　　難江(舊/縣)道平(舊/縣)大牟(舊/縣)嘉川(舊/縣)
　　壁州(領縣五/)
　　　渃水(舊/縣)廣納(舊/縣)通江(舊/縣)白石(舊/縣)東巴(舊/縣)
　　渠州(領縣五/)
　　　流江(舊/縣)潾水(舊/縣)潾山(舊縣註亦為/潾州  見下)大竹(舊/縣)渠江
　　　(舊/縣)
　　潾州(通鑑魏王繼岌至興州山南節度使王宗威/以梁開通渠麟五州降胡三省註云渠州潾)
　　　(山縣唐武徳元年置潾州八年州廢以潾山/縣屬梁州當是蜀復置潾州也麟當作潾)
　　戎州(領縣五/)
　　　南溪(舊/縣)義賔(舊/縣)樊道(舊/縣)開邉(舊/縣)歸順(舊/縣)
　　興元府(梁州亦曰褒州領縣五/)
　　　南鄭(舊/縣)褒城(舊/縣)西(舊/縣)三泉(舊/縣)城固(舊/縣)
　　洋州(領縣四/)
　　　興道(舊/縣)西鄉(舊/縣)黄金(舊/縣)真符(舊/縣)
　　源州(本州建置之由無考案通鑑蜀源州都押牙/文景琛據城叛又薛氏舊五代史後蜀潘仁)
　　　(嗣授武定節度使源壁等州觀察營田處置之/等使周師攻秦鳯孟貽業駐軍平利為褒源)
　　　(援則蜀置源州屬武定軍無疑無胡三省曰源/州盖蜀所置而㝷廢此其所以  𫝊同光之克)
　　　(蜀也得州六十四見于歐陽氏職方考者五/十三州而已如源州等蓋皆六十四州之數)
　　金州(領縣五/後蜀闕)　(前蜀闕金州得全州已而入于唐/  復得    未㡬入于晋)
　　　商城(舊/縣)石泉(舊/縣)安康(舊/縣)洵康(舊/縣)淯陽(舊/縣)平利(舊/縣)
　　秦州(領縣五岐秦鳯階成四州先為岐所有前蜀/髙祖攻  得之後唐破蜀已而復失唯得秦)
　　　(鳯階成四州漢初四州又/入于蜀後為周世宗所取)
　　　成紀(舊/縣)天水(舊/縣)隴城(舊/縣)長道(舊/縣)清水(舊屬鳯翔/府後唐時)
　　　(米/屬)
　　鳯州(領縣四/)
　　　梁泉(舊/縣)兩當(舊/縣)河池(舊/縣)黄花(舊/縣)
　　階州(領縣二/)
　　　福津(舊/縣)将利(舊/縣)
　　成州(梁時改汶州後唐/時復故領縣二)
　　　同谷(舊/縣)栗亭(後唐天/成時置)
　
　
　
　
　
　
　
　
　
　
　
　十國春秋卷一百十一
欽定四庫全書
　十國春秋卷一百十二
　　　　　　　　　　　　　檢討呉任臣撰
十國地理表下
　南漢
　興王府(廣州為高祖乾亨元年改/廣州  興王府領縣十二)
　　　咸寜(舊為南海乾亨元年分咸寜常康二縣寳/案宋史地理志南海隋縣後改常康開)
　　　(五年復歐陽忞輿地廣記云開寳五年省/咸寜常康入南海其說不同今從廣東志)常康
　　　(見/上)番禺(舊/縣)増城(舊/縣)四㑹(舊/縣)化蒙(舊/縣)懐集(舊/縣)東莞
　　　(舊縣縣西有鎮象塔禹餘宮使邵廷琄造又城/内有九曜石相𫝊劉氏集方士煉丹處俱見吴)
　　　(莱南海/古蹟記)清逺(舊/縣)洊水(舊/縣)浛涯(舊/縣)新㑹(舊/縣)義寜(舊/縣)
　　韶州(領縣五/)
　　　曲江(舊/縣)始興(舊縣韶郡縣釋名云南漢乾和四/年分  之始興湞昌二縣置雄州)
　　　(配英州案宋開寳四年始/興方屬南雄州此說非是)仁化(舊/縣)翁源(舊/縣)樂昌
　　　(舊/縣)
　　潮州(領縣二/)
　　　海陽(舊/縣)潮陽(舊/縣)
　　禎州(南漢以循州歸善縣置禎州以歸善海豐博/羅河源四縣来屬  歐史職方考作惠州案)
　　　(宋天禧時以州名犯太子名始/改為惠五代時未甞有惠州也)
　　　歸善(舊/縣)海豐(舊/縣)博羅(舊/縣)河源(舊/縣)
　　循州(南漢改舊循州為禎州而/别立循州于北境領縣一)
　　　龍川(舊為雷鄉縣南漢改今名復歐陽忞又云龍川/本秦縣唐省入河源南漢  置以為循州治)
　　齊昌府(乾亨元年升循州之/興寜縣為齊昌府)
　　封州(領縣二/)
　　　封川(舊/縣)開建(舊/縣)
　　端州(領縣二/)
　　　髙要(舊/縣)平興(舊/縣)
　　英州(高祖割廣州/之湞陽縣置)
　　　湞陽(舊/縣)
　　雄州(高祖割韶州/之保昌縣置)
　　　保昌(舊/縣)
　敬州(乾和時割潮州程鄉縣置敬州之或/作恭州非恭乃宋避廟諱而稱)
　　　程鄉(舊/縣)
　　康州(領縣四/)
　　　端溪(舊/縣)晉康(舊/縣)悅城(舊/縣)都城(舊/縣)
　　恩州(領縣三/)
　　　楊江(舊/縣)恩平(舊/縣)杜陵(舊/縣)
　　思州(領縣四/)
　　　務川(舊/縣)寜彛(舊/縣)思卬(舊/縣)思三(舊/縣)
　　瀧州(領縣五/)
　　　瀧水(舊/縣)開陽(舊/縣)鎮南(舊/縣)安遂(舊/縣)建水(舊/縣)
　　勤州(領縣二/)
　　　富林(舊/縣)銅陵(舊/縣)
　　新州(領縣二/)
　　　新興(舊/縣)永順(舊/縣)
　　高州(領縣三/)
　　　良徳(舊/縣)電白(舊/縣)保定(舊/縣)
　　潘州(領縣三/)
　　　茂名(梁開平元年五月改曰越常南漢乾/亨七年十月復改茂名  一名茂明)南巴
　　　(舊/縣)潘川(舊/縣)
　　常州(領縣三/)
　　　海康(舊/縣)遂溪(舊/縣)徐聞(舊/縣)
　　羅州(領縣五/)
　　　石城(舊/縣)吴川(舊/縣)南河(舊/縣)招義(舊/縣)零緑(舊/縣)
　　辨州(唐天祐元年朱全忠以辨汴聲近更名勲州/後復故領縣二  案辨州至宋太平興國五)
　　　(年改曰化州是化州故辨州也且化州之名五/代所未有歐史職方考既有辨州復列化州其)
　　　(誤可知/今不從)
　　　石龍(舊/縣)陵羅(舊/縣)
　邕州(舊為邕州領縣七光天元年即晉天福/七年也改為誠州避廟諱未幾復故)
　　　宣化(舊/縣)武縁(舊/縣)晉興(舊/縣)朗寜(舊/縣)思龍(舊/縣)如和(舊/縣)
　　　封陵(舊/縣)
　　澄州(領縣一/)
　　　上林(舊/縣)
　　春州(領縣三/)
　　　陽春(舊/縣)羅水(舊/縣)流南(舊/縣)
　　貴州(領縣四貴髙祖封子/𢎞道為  王即此州)
　　　鬱平(舊/縣)懐澤(舊/縣)義山(舊/縣)潮水(舊/縣)
　巒州(領縣三宋開寶五年始廢州入/横州歐史職方考不列其名誤)
　　　永令(舊/縣)武羅(舊/縣)靈川(舊/縣)
　　横州(領縣三/)
　　　寜浦(舊/縣)淳風(舊/縣)樂山(舊/縣)
　　賔州(領縣三/)
　　　領方(舊/縣)琅邪(舊/縣)保城(舊/縣)
　　欽州(領縣五/)
　　　欽江(舊/縣)靈山(舊/縣)遵化(舊/縣)内亭(舊/縣)保京(舊/縣)
　　潯州(領縣二/)
　　　平桂(舊/縣)宣化(舊/縣)
　　容州(領縣四/)
　　　北流(舊/縣)普寜(舊/縣)陵城(舊/縣)渭龍(舊/縣)
　　牢州(領縣三/)
　　　南流(舊/縣)定川(舊/縣)岩川(舊/縣)
　　白州(領縣四/)
　　　博白(舊/縣)建寜(舊/縣)周羅(舊/縣)南昌(舊/縣)
　　亷州(領縣四/)
　　　合浦(舊/縣)封山(舊/縣)蔡龍(舊/縣)大亷(舊/縣)
　　常樂州(髙祖乾亨元年立常樂州及置博電等三/縣  歐陽忞輿地廣記云常樂州南漢立)
　　　(宋開寳五年廢州省/縣以其地置石康縣)
　　　博電(乾亨/初置)零緑(乾亨/初置)鹽場(乾亨/初置)
　　黨州(領縣四/)
　　　善勞(舊/縣)撫安(舊/縣)善文(舊/縣)寜仁(舊/縣)
　　繡州(領縣三宋開寳五年始廢州入容州/普寜縣歐史職方考不列其名誤)
　　　常林(舊/縣)阿林(舊/縣)羅繡(舊/縣)
　　鬰林州(領縣五/)
　　　石南(舊/縣)鬰林(舊/縣)興業(舊/縣)興徳(舊/縣)潭栗(舊/縣)
　　藤州(領縣四/)
　　　寜風(舊/縣)感義(舊/縣)義昌(舊/縣)鐔津(舊/縣)
　　竇州(領縣四/)
　　　信義(舊/縣)懷徳(舊/縣)潭峩(舊/縣)時亮(舊/縣)
　　義州(領縣三/)
　　　岑溪(舊/縣)永業(舊/縣)連城(舊/縣)
　　禺州(領縣三州宋開寳五/年始廢  入容州)
　　　峩石(舊/縣)陸川(舊/縣)扶桑(舊/縣)
　　順州(唐大厯八年析禺羅辨白/四州置南漢因之領縣四)
　　　龍化(舊/縣)温水(舊/縣)南河(舊/縣)龍豪(舊/縣)
　　瓊州(領縣三二州舊有曽/口顔羅  縣南漢省)
　　　瓊山(舊/縣)容瓊(舊/縣)樂㑹(舊/縣)
　　崖州(領縣四/)
　　　舎城(舊/縣)澄邁(舊/縣)文昌(舊/縣)臨髙(舊/縣)
　　儋州(領縣四南州舊有/富羅縣  漢廢)
　　　義倫(舊/縣)昌化(舊/縣)感恩(舊/縣)洛陽(舊/縣)
　　萬安州(領縣二二州舊有富/雲博遼  縣南漢省)
　　　萬安(舊/縣)陵水(舊/縣)
　　振州(領縣二屯州舊有延徳/臨川落  三縣南漢廢)
　　　寜逺(舊/縣)吉陽(舊/縣)
　　思唐州
　　交州(髙祖封子𢎞/操為交王)
　楚
　　長沙府(潭州周武穆王以潭州為長沙府潭至辰/十州  時屬周行逄已而為南唐所取領)
　　　(縣/九)
　　　長沙(舊/縣)湘潭(舊/縣)湘鄉(舊/縣)益陽(舊/縣)醴陵(舊/縣)瀏陽(舊/縣)
　　　攸(舊屬衡山朱梁時所屬/一云漢乾祐時仍屬衡)龍喜(漢乾祐三年貞/懿王析長沙縣)
　　　(置/)茶陵(原𨽻衡州石晉時屬/潭州見湖廣舊志)
　　衡州(領縣五/)
　　　衡陽(舊/縣)衡山(舊縣湖廣志云晋天福五年改屬/潭州後復来屬  縣有安仁場唐)
　　　(清泰二年割邑之宜陽熊耳二鄉益之場有馬/井相傳馬王太子繋馬于此馬渴蹴地水湧出)
　　　(成井/因名)湘潭(舊/縣)耒陽(舊/縣)常寜(舊/縣)
　　澧州(領縣四/)
　　　澧陽(舊/縣)安鄉(舊/縣)石門(舊/縣)慈利(舊/縣)
　　朗州(領縣三/)
　　　武陵(舊/縣)龍陽(舊/縣)橋江(舊為沅江乾寜中改橋/江屬岳州五代時来屬)
　　岳州(五代初屬安武軍節度已而隸/湖南後屬武平軍節度領縣四)
　　　巴陵(舊縣/歸楚)　(廣順元年南唐取之尋復/縣有王朝場清泰間置)華容(舊/縣)
　　　湘隂(舊/縣)平江(舊為昌江後唐/同光時避諱改)
　　道州(領縣四/)
　　　營道(舊/縣)延喜(唐為延唐朱梁改為延昌後唐同/光時復名延唐晉天福七年更名)
　　　(延喜熹一/作延)江華(舊/縣)永明(舊/縣)
　　永州(領縣二/)
　　　零陵(舊縣時縣有東安場/石晉  馬氏析縣置)祁陽
　　邵州(石晋時改邵州/為敏州領縣二)
　　　邵陽(舊為邵陽縣石晉時改敏政/縣漢復立邵陽縣屬敏州)武岡(舊/縣)
　　全州(晋天福四年四月文昭王奏以湘川為清湘/縣置全州并割灌陽縣𨽻之  歐陽忞又作)
　　　(天福三年置今/從五代㑹要)
　　　清湘(舊為湘川𨽻永/州文昭王改)灌陽(舊屬永州天/福中来屬)
　　辰州(領縣五/)
　　　沅陵(舊/縣)溆浦(舊/縣)辰溪(舊/縣)盧溪(舊/縣)麻陽(舊/縣)
　　融州(領縣二後/歸南漢)
　　　融水(舊/縣)武陽(舊縣後州舊有黄/水縣  併入武陽)
　　郴州(舊領郴南亭資興義章藍山義昌髙平臨武/八縣晋天福初文昭王奏改敦州廢臨武髙)
　　　(平二縣以其地入桂陽監又廢資興縣為資興/寨漢乾祐時復為郴州後南漢乾和九年遣将)
　　　(潘崇徹敗南唐兵于/宜章道取郴入焉)
　　　郴(舊/縣)南亭(舊/縣)義章(舊/縣)藍山(舊/縣)郴義(舊為義昌縣/後唐同光中)
　　　(避廟諱更/名曰郴義)
　　桂陽監(唐于郴州境置監掌鑄錢晉天/福初以臨武髙平二縣益其地)
　　連州(領縣三乾祐/三年入南漢)
　　　桂陽(舊/縣)陽山(舊/縣)連山(舊/縣)
　　昭州(領縣三乾祐/三年入南漢)
　　　平樂(舊/縣)永平(舊/縣)恭城(舊/縣)
　　宜州(領縣四後入/南漢省三縣)
　　　龍水(舊/縣)崖山(舊縣廢/南漢)東璽(舊縣廢/南漢)天河(舊/縣)
　　桂州(領縣十後/入南漢)
　　　臨桂(舊/縣)理定(舊/縣)靈川(舊/縣)陽朔(舊/縣)荔浦(舊/縣)修仁(舊/縣)
　　　純化(梁開平元年五月改為歸化/後唐同光元年十月復故)永福(舊/縣)永寜
　　　(舊為豊水/縣梁時改)古(舊/縣)
　　溥州(晉開運三年文昭王奏立溥州于全義縣改/縣名曰徳昌并割桂州廣明義寜二縣𨽻之)
　　　徳昌(舊為全義屬桂州開/運中改徳昌後復故)廣明(舊屬/桂州)義寜(本臨/川地)
　　　(馬氏置義寜鎮後為縣/舊屬桂州開運時来屬)
　　賀州(領縣六後/入南漢)
　　　臨賀(舊/縣)桂嶺(舊/縣)馮乗(舊/縣)蕩山(舊/縣)富川(舊/縣)封陽(舊/縣)
　　梧州(領縣三乾祐/三年入)
　　　蒼州(舊/縣)戎城(舊/縣)孟陵(舊/縣)
　　䝉州(領縣三後/入南漢)
　　　立山(舊/縣)東區(舊/縣)正義(舊/縣)
　　嚴州(領縣三乾祐/三年入南漢)
　　　来賔(舊/縣)歸化(舊/縣)修徳(舊/縣)
　　富州(領縣三乾祐/三年入南漢)
　　　龍平(舊/縣)思勤(舊/縣)馬江(舊/縣)
　　栁州(領縣三乾祐/三年入南漢)
　　　馬平(舊/縣)栁城(舊/縣)洛容(舊/縣)
　　龔州(領縣六後入南漢連案唐置龔州南漢乾和/八年吴懐㤙定宜  梧嚴富昭栁龔象等州)
　　　(之地至宋紹興六年始廢州入潯州歐史職方/考不列其名豈南漢得龔州後以避髙祖諱而)
　　　(廢之邪然宋史載開寳四年平廣南得/州六十已有䝉龔之名此所未解也)
　　　平南(舊/縣)武林(舊/縣)隋建(舊/縣)大同(舊/縣)陽川(舊/縣)寜風(舊/縣)
　　象州(領縣二乾祐三年入南漢代案輿地/廣記唐時州有武化縣五  時省)
　　　陽夀(舊/縣)武仙(舊/縣)
　　錦州(領縣五/)
　　　盧陽(舊/縣)洛浦(舊/縣)招喻(舊/縣)常豐(舊/縣)渭陽(舊/縣)
　　溪州領(縣二/)
　　　大鄉(舊/縣)三亭(舊/縣)
　　叙州(一作溆秦漢黔中地也唐為播叙二州之境/後周時周行逢死叙州刺史鍾存志奔武陽)
　　　(而楊正岩以十洞稱徽誠二州即其地輿一云/溪洞誠州楚文昭王有其地是誠州又  叙州)
　　　(各為一地已存以/俟考本州領縣三)
　　　渠陽(舊/縣)三江(舊/縣)羅䝉(舊/縣)
　呉越
　　西府杭州(唐大順元年新夹城三十餘里景福二/年作羅城七十里光化二年四月升為)
　　　(都督府吴越謂之西府天寳元年梁勅升/大都督府後國中亦稱西都領縣十一)
　　　錢塘(舊/縣)錢江(吴越天寳十五年割錢塘鹽官各/半置錢江縣割富春之長壽安吉)
　　　(二鄉入錢江樂史太平寰宇記言唐麟徳二年/析錢塘鹽官二縣為錢江非是  又冊府元龜)
　　　(云晋天福七年勅州縣名有與髙祖諱犯者悉/改之改杭州錢塘為錢江歐陽忞輿地廣記亦)
　　　(云晋天福中避髙祖名改錢塘為錢江/後别置錢塘與錢江分治未審孰是)鹽官(舊/縣)
　　　餘杭(舊縣十武肅王重築縣城周六/百二  歩後徙溪南號清平軍)富春(舊為/富陽)
　　　(吴越天寳元年改富陽曰富春時武肅王與楊/氏有怨凡縣名有陽字者皆易之  富春城武)
　　　(肅王以地偪江隅/乃壘磚石為之)桐廬(舊縣州案宋史地理志/云嚴  桐廬縣太平興)
　　　(國二年自杭州来𨽻是/五代時桐廬本屬杭州)於?(舊縣置有閲武寨/吴越  以禦敵在)
　　　(縣北五/十里)安國(舊為臨安唐天祐二年割睦州分/水縣之南新寜善新登廣陵銅峴)
　　　(等五鄉来屬吴越天寳元年正月梁勅改為安/國縣以尊武肅王  縣城依太廟山武肅王築)
　　　新登(舊為新城吴越天寳元年梁避/廟諱改為新登縣  有杜稜城)横山(舊為/唐山)
　　　(吴越天寳元年梁勅改金昌寳正二年後唐復/改為唐山晉天福七年避高祖諱勅改曰横山)
　　　(吴郡縣釋名曰晋又改横山為吴昌/  越備史又云梁改唐山為吴昌)武康(舊𨽻/湖州)
　　　(武肅王時来屬武順存録云/梁開平元年割  康𨽻杭州)
　　安國衣錦軍(唐光化三年改臨安縣安衆營為衣/錦營天福五年升為衣錦城天祐四)
　　　(年三月升衣錦城為安國衣錦軍/  宋史太平興國四年改順化軍)
　　東府越州(唐乾寜四年武肅王號越州為東府後/國中亦稱東都  吴越天寳元年梁勅)
　　　(升越州為大都/督府領縣八)
　　　㑹稽(舊/縣)山隂(舊/縣)諸暨(初改暨陽天寳元年仍奏/改諸暨  縣城武肅王遣)
　　　(王永/修築)贍(本為剡縣後因古語二火一刀之/說惡其不祥改為贍  有贍都鎮)餘姚
　　　(舊/縣)蕭山(舊縣王有西興鎮古西陵也/武肅  屯兵惡陵字改曰興)上虞(舊/縣)新
　　　昌(故剡縣十三鄉地晉/天福時文穆王奏置)
　　蘇州(領縣五/)
　　　呉(舊/縣)長洲(舊/縣)崑山(舊/縣)常熟(舊/縣)呉江(吴越天寳二/年閏二月奏)
　　　(于松江置/縣曰吴江)
　　湖州(領縣四/)
　　　烏程(舊/縣)徳清(舊/縣)安吉(舊/縣)長興(舊為長城縣吴越/天寳元年八月改)
　　　(長興避/梁諱也)
　　温州(領縣四/)
　　　永嘉(舊/縣)瑞安(舊為安固縣唐天復三年四月有/白烏栖縣之集雲閣上武肅王聞)
　　　(于朝詔/改今名)平陽(舊為横陽縣武肅王時勅改平陽/  郡縣釋名曰横陽取横嶼及横)
　　　(陽江之義後梁乾化間/横陽既平故曰平陽)樂清(舊為樂城縣吴越/天寳元年避梁主)
　　　(父諱/改)
　　台州(領縣五/)
　　　臨海(舊/縣)黄巖(舊/縣)台興(唐為唐興縣吴越天寳元/年梁勅改天台有說見忠)
　　　(獻王世家注復任臣又案歐陽忞云唐興朱梁/改為天台後  故石晋改為台興邑名屢改故)
　　　(前後易溷理或然也新又順存録載/開平三年改唐興為  興未詳是非)永安(唐為/樂安)
　　　(縣吴越寳正/五年改今名)寜海(舊/縣)
　　明州(領縣六王吴越天寳二年明州刺史黄晟/卒武肅  廵之遂有其地因城望海鎮)
　　　鄞(故鄮縣吴越/改鄮曰鄞)奉化(舊/縣)慈谿(舊/縣)象山(舊/縣)望海(本/吴)
　　　(越静海鎮一作望海鎮武肅王天寳二年閏八/月奏置望海縣吴越備史又作静海縣後改曰)
　　　(定海考順存録云梁改定海文/獻通  云宋改定海未知孰是)翁山(舊/縣)
　　處州(領縣六/)
　　　麗水(舊/縣)龍泉(舊/縣)遂昌(舊/縣)縉雲(舊/縣)青田(舊/縣)白龍(故/唐)
　　　(松陽縣吴越天寳三年五月上言于梁以淮冦/未平恥聞逆姓請改為長松晋天福四年歳旱)
　　　(縣令陳時祈雨百仭山有白龍見/以聞文穆王遂改長松曰白龍)
　　衢州(領縣四/)
　　　西安(舊/縣)江山(本唐湏江縣吴越改今名以邑有/江郎山也太平寰宇記曰江郎山)
　　　(有五色石/日照炫燿)龍游(舊為龍丘縣寳正末惡丘為墓/不祥改今名  輿地廣記作龍)
　　　(遊/)常山(舊縣山乾徳四年忠懿王/析常  西境置開化場)
　　婺州(領縣七/)
　　　金華(舊/縣)東陽(舊/縣)義烏(舊/縣)蘭溪(舊/縣)永康(舊/縣)武義(唐/初)
　　　(為武義後改武成天祐末復/曰武義疑避朱全忠父諱也)浦江(故浦陽縣吴/越天寳三年)
　　　(武肅王惡楊氏奏改浦江改/順存録又作梁貞明三年)
　　睦州(領縣五城天福三/年四月  睦州)
　　　建徳(舊/縣)壽昌(舊/縣)遂安(舊/縣)分水(舊/縣)青溪(舊/縣)
　　秀州(吴越寳大元年武肅王于嘉興置開元府割/華亭海鹽二縣屬焉後唐長興三年罷開元)
　　　(府晋天福五年三月文穆王奏以嘉興海塩華/亭置秀州又置崇徳縣  五代㑹要作天福三)
　　　(年十月置秀州與/吴越備史畧異)
　　　嘉興(唐光啟三年城嘉興縣先是縣屬杭州已/而屬中吴軍晉天福中置秀州  輿地廣)
　　　(記云嘉興縣五代屬杭州五代㑹要云兩浙錢/元瓘奏以杭州嘉興縣置秀州歐陽五代史亦)
　　　(云秀州錢元瓘置割杭州之嘉興縣為屬惟文/獻通考言吴越王奏以蘇州嘉興海鹽華亭置)
　　　(秀州愚案唐貞觀八年復置嘉興縣屬蘇州梁/初改屬杭州未幾置開元府及府罷縣屬中吴)
　　　(軍已又置秀州此諸說所/以有𨽻蘇𨽻杭之不一也)海鹽(舊屬/蘇州)華亭(舊屬/蘇州)
　　　崇徳(本嘉興西鄙義和鎮天福三年廣陵王元/璙鎮中吴請析嘉興之崇徳等九鄉為縣)
　　　(治義和遂/以鄉名縣)
　閩
　　南都(一作/東都)長樂府(福州七唐天復時王氏築羅城/其門  南利渉東南通津東海)
　　　(晏東北延逺北永安西北安善西南清逺西金/斗  梁開平元年又築夹城在羅城外其門六)
　　　(南寜越東南美化東北井樓北嚴勝西北遺愛/西迎仙  貞明六年升為大都督府閩龍啟元)
　　　(年改長樂府天徳二年以福州為南都領福泉/建汀漳鏞鐔七州福州領縣十一南唐保大三)
　　　(年取福州明年入于吴越領案吴越得福州以/尤溪徳化𨽻福州福州共  縣十三乾祐元年)
　　　(二縣失于唐仍領縣十一閩中考云閩王審知/築福州南北夾城陶磚悉卬錢文後城歸吴越)
　　　(人以為/先兆)
　　　閩(舊縣十案何喬逺閩書閩縣隋以前曰原豐/開皇  二年改曰閩五代唐長興四年王氏)
　　　(改為長樂清泰二年仍舊晋天福六年王氏又/改為長樂縣據此則閩龍啟元年通文二年俱)
　　　(以舊閩縣/為長樂縣)侯官(舊縣縣閩龍啟元年改舊/侯官  曰閩興三年復舊)長樂
　　　(舊縣乾化元年改曰安昌同光初復為長/樂龍啟元年改長樂曰侯官三年復舊)連江
　　　(舊/縣)長溪(舊/縣)福清(舊為福唐閩改福清地任臣案/冊府元龜舊唐書輿  廣記諸)
　　　(書唐聖厯二年析/福唐朱梁開平二)　(樂置萬安天寳元年改為/改為永昌後唐同光元年)
　　　(復為福唐晉天福七年避高祖諱遥改為南臺/寔閩之永隆四年也此時閩自立已更名福清)
　　　(或云閩龍唘時厭唐號改為福/清然則晉又何以避諱遥改乎)古田(舊/縣)永泰(舊/縣)
　　　閩清(舊為梅溪場乾化/元年十月閩置)永貞(本羅源場咸通時/號永貞鎮閩龍唘)
　　　(元年升/為縣)寜徳(舊為感徳塲閩龍唘元年升為寜/徳縣  海録碎事云寜徳縣閩王)
　　　(時號為/鶴塲)
　泉州(領縣九後/入南唐)
　　　晉江(舊/縣)南安(舊/縣)莆田(舊/縣)仙遊(舊/縣)同安(舊為大同/場閩龍啟)
　　　(初升/為縣)清溪(南唐保大十三年使詹敦仁監小溪/場事以小溪可置縣請于清源節度)
　　　(使㽞從效遂置縣曰清溪以縣治前溪/水環遶也  文獻通考以為王氏置誤)永春(舊/為)
　　　(桃林場龍唘元年改為闕春縣/一曰桃源縣通文時改永)徳化(舊為歸德/場長興三)
　　　(年閩惠宗立為歸徳縣屬南樂府南唐保大七/年屬清源軍割尤溪之常平進平二縣益之)
　　　長泰(唐乾符三年邑長張思始置武徳場以便/輸納文徳元年改為武勝尋改武安南唐)
　　　(升為長泰縣一云/閩永隆五年置非)
　　建州(領縣七後/入南唐)
　　　建安(舊縣安縣/有崇  塲)邵武(舊縣邵閩書云唐嗣聖五/年析  武及綏城地置將)
　　　(樂縣唐末為王氏所據晋天福初復為邵武諱/一云晉元康元年改昭武為邵武避司馬昭)
　　　(也閩通文元年復改邵武為昭武宋復為邵武/  又光澤鸞鳯二鄉唐置洋寜鎮南唐改財演)
　　　(鎮/)浦城(舊/縣)建陽(舊縣南按宋白續通典縣東北/三里  唐保大九年割為崇安)
　　　(場宋時方置崇安縣九域志/謂崇安縣亦王氏所置非也)松源(初為吴越處/州東鄉閩太)
　　　(祖奪而有之以為松源鎮南唐升為縣氏輿地/廣記作松溪文獻通考亦作松溪謂王  増置)
　　　(郭子章云宋始改源為溪里縣北境有關𨽻鎮/案周禮秋官有閩𨽻盖其  之人周時常為閩)
　　　(𨽻疑後人字譌/而為闗𨽻云)歸化(舊為歸化鎮南唐保大元/年廢鎮為場中興元年升)
　　　(為/縣)建寜(舊為黄連鎮唐末黄巢亂邑人陳巖以/鎮兵禦之表為義寕軍置鼔角賜牌印)
　　　(治永安南唐罷為永安鎮又改永安塲建/隆元年南唐析置建寜縣從建寜之舊也)
　　汀州(領縣二後/入南唐)
　　　長汀(舊縣大縣南境有上杭塲郡縣釋名云南/唐保  十三年徙上杭塲于秇梓保又王)
　　　(閩時有武平塲本唐武平鎮也閩書云故唐時/以汀州西南地為南安武平二鎮至閩併南安)
　　　(為武平塲又縣西四十里有古城/㳟懿王延政城此以備江南兵)寜化(舊/縣)
　　南州(閩為漳州後為南唐所取保大四年以董思/安知州務思安以父名章辭之命改南州宋)
　　　(乾徳四年復改漳州領縣三是一云/南唐以泉州長泰來屬未詳  非)
　　　漳浦(舊/縣)龍溪(舊/縣)龍岩(舊/縣)
　　鏞州(舊為將樂縣屬建州天徳元年升縣為鏞州縣閩/書云將樂縣王延政升為西鏞州南唐尋為)
　　劔州(唐原為劍州閩太祖改延平鎮嗣王延翰改/永平鎮鄱陽王延政自立于劍州升為龍津)
　　　(縣尋置鐔州南唐㧞鐔州以為制置鎮明年改六/劍州析建州之南平劔浦富沙三縣為屬保大)
　　　(年復以福之尤溪汀之沙縣來屬升永昌塲為/順昌縣領縣六  南唐書及唐餘紀傳云保大)
　　　(三年升建州延/平津為劍州)
　　　南平(一作延平歐陽忞云延平晉屬建安/郡後省五代置  今從閩書作南平)劔浦
　　　(閩為龍津縣南唐置劔浦浦歐陽忞云南唐/立劍州初治延平後徙劔  而延平省入)富
　　　沙(初置劍州南唐時來屬地/鄱陽初封富沙王即此)尤溪(舊縣閩屬福/州南唐得尤)
　　　(溪以為制置鎮已又割𨽻劍州改縣有沈溪溪/上沈姓者居之後避閩太祖諱  名尤而沈姓)
　　　(亦更/尤)沙(舊縣原𨽻江州南唐時來屬文獻/通考謂閩以沙縣屬劍州非是)順昌
　　　(何氏閩書云南唐以永昌塲置一云保大六年景/置順昌縣于建州永昌塲又宋白續通典云唐)
　　　(福二年置將水鎮改為永順塲尋立為順昌縣/任臣案□永隆二年王延政取永平順昌二城)
　　　(是順昌之名似/不自南唐始也)
　荆南
　　江陵府(荆州五代時改/為府領縣八)
　　　江陵(舊縣以有髙氏井即/繼冲  轎覆井故蹟)枝江(舊/縣)松滋(舊/縣)監利
　　　(舊屬復州梁時来屬以縣南五里/有古堤院文昭王築  防水患)石首(舊/縣)當陽
　　　(舊/縣)公安(舊/縣)長林(舊/縣)
　　荆門軍(五代更荆門縣為軍治當陽尋省湖按唐/貞元二十一年析長林置荆門縣  廣志)
　　　(云髙季昌以荆門縣為軍文獻通/考又作宋開寳五年事未詳孰是)
　　歸州(梁時屬蜀後唐時為/高氏所有領縣三)
　　　秭歸(舊/縣)巴東(舊/縣)興山(舊/縣)
　　峡州(梁時屬蜀後唐時為/高氏所有領縣四)
　　　夷陵(唐天寳八載省入/長陽五代時復置)宜都(舊/縣)長陽(舊/縣)逺安(舊/縣)
　北漢
　　太原府(并州領/縣十三)
　　　太原(舊/縣)青陽(舊/縣)文水(舊/縣)陽曲(舊/縣)樂平(舊/縣)清源(舊/縣)
　　　太谷(舊/縣)祁(舊/縣)榆次(舊/縣)盂(舊/縣)夀陽(舊/縣)廣陽(舊/縣)交城
　　　(舊/縣)
　　汾州(領縣五/)
　　　温城(舊/縣)平遥(舊/縣)介休(舊/縣)孝義(舊/縣)靈石(舊/縣)
　　嵐州(領縣四北漢/置勇雄鎮)
　　　宜芳(舊/縣)合河(舊/縣)嵐谷(舊/縣)静樂(舊/縣)
　　岢嵐軍(北漢以嵐谷縣建為軍嵐案宋太宗自府/州㑹兵攻北漢先克岢  軍則岢嵐軍不)
　　　(自宋始也馬端臨謂太平興國五年置非一謂又/宋史載太平興國四年平太原得州十軍    寳)
　　　(興軍也不以岢嵐軍入數者豈僅存其名而寔/廢抑廢之而宋復置耶顧氏方輿紀要云寳興)
　　　(軍或曰即岢嵐/軍也未審是非)
　　憲州(宋白續通典曰憲州故樓煩監牧唐昭宗龍/紀元年李克用表置憲州漢北漢因之領縣)
　　　(三/)
　　　樓煩(舊/縣)𤣥池(舊/縣)天池(舊/縣)
　　忻州(領縣二/)
　　　秀容(舊/縣)定襄(舊/縣)
　　代州(領縣五/)
　　　鴈門(舊/縣)唐林(舊/縣)五臺(舊/縣)繁峙(舊/縣)崞(舊/縣)
　　寳興軍(五臺縣烹劉繼顒于柏谷置銀/冶取鑛  銀即其冶建寳興軍)
　　遼州(唐為儀州梁改為遼州/漢北漢因之領縣四)
　　　遼山(舊/縣)榆社(舊/縣)和順(舊/縣)平城(舊/縣)
　　沁州(領縣三/)
　　　沁源(舊/縣)綿上(舊/縣)和川(舊/縣)
　　隆州(案祁縣東三十里有隆州故城乃劉繼元築/以拒周者戍河東記云太平興國四年春王)
　　　(師克嵐州因次隆州即此地也又胡三省通鑑/註云宋太宗之平太原折御卿自府州㑹兵攻)
　　　(劉繼元先克岢嵐軍次克隆州次克嵐州則/隆州蓋晉漢間所置其地在岢嵐嵐谷之間)
　　石州(領縣五/)
　　　離石(舊/縣)臨泉(舊/縣)平夷(舊/縣)方山(舊/縣)定胡(舊/縣)
　　　(通鑑載北漢據有十二州中有蔚州之名案晉安/以十六州與契丹蔚州已在十六州之數北漢)
　　　(得復有蔚州此所未/詳也今不列其名)
　
　
　
　
　
　十國春秋卷一百十二
欽定四庫全書
　十國春秋卷一百十三
　　　　　　　　　　　　　檢討呉任臣撰
十國藩鎮表
十國撫有一隅競相夸侈大扺國内多設節度周徧諸
州以示幅􁆟之廣而軍監不與焉今畧采軍額名目作
十國藩鎮表









　
　
　
　
　
　
　
　
　
　
　
　
　
　
　
　十國春秋卷一百十三
欽定四庫全書
　十國春秋卷一百十四
　　　　　　　　　　　　　檢討呉任臣撰
十國百官表
十國官制大畧多仍唐舊間有與六典異名者呉之大
卿吴越之進侍閩之國計使楚之機要司僅一二見焉
而南漢内三師内三公則又不足道者也余取史冊諸
所常見者輒采録其名而書所失紀都為闕如至文武
階勲如開府特進金紫銀青驃騎雲麾柱國都尉之𩔖
唐志固可例觀則不復備載云作十國百官表





































　
　
　
　
　
　
　
　
　
　
　
　
　
　
　
　十國春秋卷一百十四
