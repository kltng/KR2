#+TITLE: 朝鮮史略-明-闕名
#+DATE: 2016-06-11 12:21:40
#+SOURCE: github.com/kanripo/KR2i0022 master fe24258e                
欽定四庫全書　　　　　史部九
　朝鮮史略　　　　　　　載記𩔖(附録/)
　　提要
　　　　(臣/)等謹案朝鮮史略十二卷一名東國史略
　　　　不著撰人名氏乃明時朝鮮人所紀其國治
　　　　亂興廢之事始於檀君終於高麗恭讓王王
　　　　瑶自新羅朴氏以前稍略而高麗王建以後
　　　　則皆編年紀載事蹟頗具其稱李成桂李芳
　　　　逺為太祖太宗乃其臣子之詞又間附史臣
　　　　論斷及厯年圖等書葢鄭麟趾高麗史仿紀
　　　　傳之體而此則仿編年之體者故其國中兩
　　　　行之錢曽讀書敏求記以其於王氏遺臣鄭
　　　　夢周等欲害李成桂事不沒其實稱為良史
　　　　今觀其序事詳略雖不能盡合體要而裒輯
　　　　遺聞頗為賅具讀列史外國傳者亦可以資
　　　　參考焉乾隆四十四年六月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　朝鮮史略卷一
　　檀君
東方初無君長(只有九/種夷)有神人降于太白山(在今寜邉/府即妙香)
(山/)檀木下國人立為君
　唐堯二十五年戊辰
國號朝鮮
　在東表日出之地故曰朝鮮索隠曰以有汕水故名
都平壤徙白岳後入阿斯達山(今九/月山)為神是為檀君
　名王儉古紀云禮君與堯並立至商武丁八年為神夀
　四千十八然權近應制詩曰傳世不知幾厯年㑹過
　千葢傳世厯年非檀君夀也
　　箕子
周武王克商箕子率中國人五千入朝鮮武王因封之
都平壤是為後朝鮮教民禮義田蠶織作設八條之教
　相殺以當時償殺相傷以榖償相盗者男沒入為其
　家奴女為婢欲自贖者人五十萬雖免為民俗猶羞
　之嫁娶無所售
其民終不相盜無門戸之閉婦人貞信不淫辟飲食以
籩豆有仁賢之化其後子孫稍驕虐燕乃攻其西滿潘
汗為界朝鮮遂弱至四十代孫否屬於秦子準立為衞
滿誘逼浮海南奔
　　衞滿
燕人衞滿因盧綰亂(漢高祖時/燕王綰亂)亡命來渡浿水(即今大/同江)
誘逐箕準據王儉城(即今/平壤)仍號朝鮮至孫右渠不奉漢
詔武帝遣公孫遂滅之
　　四郡
漢武帝討右渠分其地為樂浪(平/壤)臨屯(東□縣/今江陵)𤣥菟(東/沃)
(沮城今/咸鏡地)真蕃(雷/縣)
　　二府
漢昭帝以平那𤣥菟郡為平州都督府臨屯樂浪郡為
東府都督府
　　三韓
馬韓(今全/羅地)箕準避衞滿浮海居韓地金馬郡(今益/山郡)號韓
王其民土著知蠶桑作綿布性勇悍居處作土屋其戸
向上統國五十四後百濟王温祚并之
　　自箕子至亡一千餘年
辰韓(今慶/州)秦亡人避入韓韓割東界以與之常用馬韓
人作主地宜五榖俗饒蠶桑善作縑布乘駕牛馬男女
有别行者讓路統國十二
弁韓(弁一作卞/今平壤)立國於韓地不知其始祖年代屬於辰
韓亦統十二國
　權近曰後漢書以為卞韓在南辰韓在東馬韓在西
　其謂卞韓在南者蓋自漢界遼東之地而云耳非謂
　卞韓在辰馬二韓之南也崔致逺因謂馬韓麗也卞
　韓百濟也誤矣
　　三國
新羅始祖赫居世立
　漢宣帝五鳯元年
初高墟村長蘇伐公得大卵於蘿井林間剖有嬰兒養
之岐嶷夙成六部異之
　朝鮮遺民居東海濱分為六村或曰六部
共立為君號居西干(方言/王也)都辰韓地國號徐羅伐
以朴為姓
　俗以瓠為朴所剖卵似瓠故姓之
立閼英為妃
　初龍見於閼英井右脇生女老嫗養之以井名之
妃能内輔人謂之二聖王巡撫六部勸督農桑不伐馬
韓之喪使民敬讓樂浪來侵見夜戸不扃服其有道引
兵退東沃沮稱為聖人
　沃沮在麗之東北連挹婁南接濊貊人性强勇今咸
　鏡地
遣使獻馬卞韓以國來降
　權近曰羅祖閼英之生皆怪而不常豈非海隅之地
　有生之衆淳朴無知間有一為詭説者舉皆信而神
　之以傳後世也
高句麗始祖朱䝉立
　漢元帝建昭二年新羅始祖二十一年
先是東扶餘王金蛙
　扶餘王解夫婁老無子求嗣祭山川所御馬至鯤淵
　見大石相對而淚轉石有小兒金色蛙形喜而養之
　名曰金蛙及長立為太子
得河伯女栁花于太白山南優渤水(在今寧/邉府)幽于室中
為日影所炤而娠生一卵蛙欲剖之不能母裹置煖處
有男子破殻而出骨表英偉七歳自作弓矢𤼵無不中
名為朱䝉
　扶餘俗謂善射者為朱䝉
蛙七子忌欲殺之朱䝉乃與烏夷陜父摩離等行至掩
㴲水無梁祝曰我天帝子河伯外甥今日逃亂追者將
及奈何於是魚鼈成橋得渡橋解追兵不及至毛屯谷
遇三賢
　麻衣衲衣水藻衣
俱至卒本扶餘(今成/川府)其王無子妻以女生沸流及温祚
王薨朱䝉嗣自稱高辛之後國號高句麗因姓高時沸
流水上松壤國王以國來降封為多勿侯
　麗語復舊王為多勿
又滅荇人國
　在太白山東南即今三陟府
及北沃沮
　一名置溝婁北接挹婁挹婁在不咸山北東濱大海
　多山險人多勇力土氣寒常居穴弓長四尺矢用楛
　青石為鏃古之肅慎氏國也
高句麗王母栁花卒於東扶餘其王金蛙以太后禮葬
之立神廟
高句麗王朱䝉薨(號東/明王)太子𩔖利立移都國内(即今/義州)又
築尉那巖城
　朱䝉在扶餘娶禮氏有娠朱䝉去後乃生有竒節善
　彈丸誤中汲婦盆以無父被罵問于母知父所在搜
　柱下得父所遺劍持徃卒得見王王以所藏斷劍合
　之果驗乃立為太子
新羅遣瓠公聘于馬韓韓王讓之瓠公對曰我國自二
聖肇興人事脩天時和倉庾充實人民敬讓辰韓卞韓
樂浪倭人無不畏懷而猶謙虚遣下臣脩聘反怒劫之
何耶韓王欲殺之左右諫乃聴還瓠公本倭人初以瓠
渡海來故號焉
百濟始祖温祚立
　漢鴻嘉三年羅始祖四十年
父高句麗王朱䝉以在東扶餘時所娶禮氏女子𩔖利
為太子温祚與兄沸流恐不相容南行沸流居彌鄒忽
(今仁/州府)温祚都河南慰禮城(今稷/山縣)國號百濟
　初以鳥干等十人從行故號十濟後以百姓樂從改
　百濟
後徙南漢山城(今廣/州)又徙南平壤城(今漢/京)以扶餘為氏
　系出扶餘故云
沸流以其都水土鹹濕不能居到慰禮見宫室之盛慚
憤死
百濟患靺鞨來侵
　靺鞨在不咸山北與北沃沮相接古肅慎氏國即今
　野人善冦鈔三國並被其侵
以族父乙音有智識為右輔委兵事及卒以解婁代之
神識淵奥年過七十膂力不愆
百濟王都有老嫗化為男
百濟遣使馬韓告遷都漢山仍定疆域北至浿河南限
熊川西窮大海東極走壤
百濟王立東明王廟及國母廟
　史臣曰百濟與高句麗自别為宗立東明之廟則不
　當配以他國之母而别祀其母也
百濟漢城人家馬生牛一首二身
　日者曰牛一首二身者大王并鄰國之應也王喜遂
　有并吞辰馬之志
新羅王赫居世薨(在位六/十一年)太子南解立(漢元始/四年)號次次
雄
　或云慈充方言巫蓋神而敬畏之稱
新羅有昔脱解者身長九尺風神秀朗智識過人精專
學問兼通地理王妻以女以為大輔委以軍國政事
　多婆那國王娶女國女生大卵置櫝中浮海至阿珍
　浦老嫗開櫝有兒養之以櫝來時有鵲隨鳴省鵲以
　昔為姓以解櫝而出名脱解
倭侵新羅邉郡
　自此屢犯邉郡
高句麗王遷都尉那巖城太子解明不隨恃强力結怨
鄰國
　解明留都黄龍國王贈强弓解明對其使彎折之
王賜死太子曰父命不可逃乃徃礪津原以槍插地走
馬觸槍死(年二/十一)王莽𤼵高句麗兵伐胡王不欲從莽遣
嚴尤擊之降封王為下句麗侯
高句麗王𩔖利薨(天鳯/五年)號琉璃明王太子無恤立以乙
豆智為左輔
高句麗王北伐扶餘北溟人怪由道請從征拔劍大號
直進斬扶餘王帶素其季弟(皆金蛙/之子)自立為王移都曷
思水濱從弟率國人來降賜姓絡氏
　皆有絡文故也
新羅王南解薨遺命朴昔以年長相襲太子儒理立
　漢更始二年
號尼師今
　儒理讓于昔脱解曰智人多齒以儒理多齒立之尼
　師今方言齒理也
百濟始祖温祚薨太子多婁王立
　漢建武四年
新羅分六部為二仍賜姓
　李崔孫鄭裴薛
二部有會蘇曲
　王女每年自七月既望率部内女子會六部庭績麻
　夜分罷至八月十五日校功負者置酒謂之嘉俳作
　會蘇曲歌之
新羅改官制置十七品
　曰伊伐餐曰伊尺餐曰迎餐曰波珍餐曰大阿餐皆
　授直骨王族曰阿餐曰一吉餐曰沙餐曰級伐餐曰
　大柰麻曰柰麻曰大舍曰舍知曰吉士曰大烏曰小
　烏曰造位
高句麗王以貪暴廢沸流部長仇都逸茍焚永為庶人
舉鄒勃素代之三人詣堂下謝罪勃素曰人孰無過過
而能改則善莫大焉仇都等感愧不復為惡
高句麗王元妃恐王子好童以愛奪嫡譖無禮王疑之
或勸自釋曰我若釋之是顯母之惡貽父之憂遂伏劍
死
百濟始種稻
駕洛國(即今金/海府)始祖金首露立
　漢建武十九年
初九千酋長
　駕洛無君臣位號有九千各總衆為酋長
得金合于龜峯開視之有六金卵皆化為男竒偉長大
衆推始生者為主姓金氏
　因金卵為姓
以始見名首露國號大駕洛
　又稱伽倻
餘五人各為五伽倻主
　曰阿羅伽倻曰古寧伽倻曰大伽倻曰星山伽倻曰
　小伽倻駕洛後改金官
漢遣兵伐樂浪以其地為郡縣薩水以北屬漢
高句麗王無恤薨號大武神王王拔怪由舉豆智以貪
鄙斥仇都以知能褒勃素征蓋馬滅樂浪扶餘奔竄而
自避勾茶畏威而來降然信内䜛殺賢子好童惜也太
子解憂幼王弟解邑朱立
　建武二十年
高句麗王解邑朱薨號閔中王前王太子解憂立
　建武二十四年
暴戾不仁不恤國事坐必藉人卧則枕之人或動搖輒
殺之有諫者射之百姓多怨
杜魯弑之號慕本王(在位/六年)
國人迎琉璃王子再思之子宫立之
　建武二十九年
是為太祖王
新羅王儒理薨王存問鰥寡孤獨賑老病隣國人聞而
歸之者衆然從父亂命卒傳之昔氏非貽謀燕翼之道
也(在位三/十四年)
昔脱解立
　漢中元二年
　南解王婿也史臣曰新羅朴氏為王者十昔氏為王
　者八金氏為王者二十八是新羅者金氏之新羅非
　朴昔之新羅豈不由於南解之亂命儒理之處不得
　宜乎
以瓠公為太輔遣宗戚朴(闕/)分理州郡號州主郡主
新羅王得閼智(小兒/之稱)養為子姓金氏
　初王夜聞金城西始林間有鷄聲遣瓠公視之有小
　金櫝掛樹梢白鷄鳴于下開櫝視之有小兒王喜養
　為子名閼智姓金氏改始林為鷄林因以為國號
　權近曰姦人見王以神異得國故亦神異其子行詐
　而盜國如黄歇吕不韋之尤者也
百濟王多婁薨(在位四/十年)
太子已婁立
新羅脱解王薨王以南解之婿不當立而立又惑金櫝
之説使重器卒歸之金氏然傳於儒理之子則善矣(在/位)
(二十/四年)
婆娑王立
　儒理王子　漢章帝建初五年
王節儉愛民勸農桑練兵甲問高年賜榖分遣十人亷
察州郡有不勤職事者黜之築月城移都之在位三十
三年薨
太子祇摩立
　漢安帝永初六年
高句麗王與濊貊襲漢𤣥菟
　濊貊本朝鮮之地南與辰韓北與高句麗沃沮接東
　窮大海西至樂浪漢武帝元朔五年濊君南閭叛降
　于漢以其地為滄海郡濊即今江陵府貊即今春川
　府
高句麗王以其弟遂成統軍國事丸都地震王夢一豹
齧虎尾
　占者曰虎者百獸之長豹者同𩔖而小者也意者王
　之族𩔖殆有謀絶大王之後者乎王不悦問高福章
　福章對以作善則災反為福
高句麗以穆度婁為左輔高福章為右輔與㕘遂成政
度婁知遂成有異心稱疾不仕
百濟王已婁薨(在位五/十一年)
太子蓋婁立
新羅祇摩王薨(在位二/十三年)
儒理王子逸聖王立
　漢陽嘉三年
高句麗王傳位于弟遂成高福章諌曰遂成忍而不仁
今日受禪明日害大王之子孫王不聽
　史臣曰當丸都地震之日或者占夢之時福章泛言
　福善禍淫之説而一失其機後雖請誅吁亦晚矣
遂成立(年七/十六)
　漢質帝本初元年
高句麗王遂成殺右輔高福章臨刑嘆曰今君以不義
殺一忠臣吾與其生於無道之時不如死之速也乃即
刑
高句麗王遂成殺大祖王元子莫根其弟莫徳恐禍及
自縊死
新羅王逸聖薨王置政事堂脩堤防闢田野又禁民用
金銀珠(在位二/十二年)
子阿達羅王立
　漢永興二年
新羅置迎日縣
　東海濱有二人夫曰迎烏妻曰細烏迎烏漂至日本
　國小島為主其妻細烏尋其夫漂至其國立為妃人
　以迎烏細烏為日月之精至是置迎日縣
開竹嶺路(在豐/基縣)
高句麗前王宫薨(壽百十/九嵗)臨明荅夫弑其君遂成號次
大王立其弟伯固伯固乃以臨明荅夫為國相以前王
太子鄒安為讓國君
　初荅夫之難鄒安逃竄至是詣闕謝罪王賜狗山賴
　婁頭谷二所封為君
百濟節婦都彌妻與其夫同奔高句麗
　蓋婁王聞都彌妻艷留都彌使近臣詐為王欲私之
　妻請更衣詐飾一婢薦之王知見欺誣都彌以罪矐
　兩目置小船泛之河更欲亂其妻妻託月事不從逃
　至泉城島遇其夫遂同奔高句麗
百濟蓋婁王薨子肖古王立
　漢延熹九年
漢𤣥菟郡太守耿臨以大兵攻高句麗荅夫因其士卒
饑窘引還追戰於坐原大敗之
高句麗王伯固薨(在位十/五年)號新大王
太子男武立
　漢光和二年
姿表雄偉涖事聴斷寛猛得中立于氏為后
新羅阿達羅王薨(在位三/十一年)
無嗣伐休王立
　脱解王孫漢中平元年
占風雲預知水旱豐儉又能知人邪正人謂之聖
高句麗左可慮等叛伏誅
　初中畏大夫沛者於畀留評者左可慮皆以外戚執
　國柄多行不義國人怨憤王怒欲誅之左可慮等叛
　聚衆羣攻王都王徴兵討平
高句麗聘處士乙巴素為國相
　巴素隠鴨緑谷性質剛毅智慮淵深東都晏留薦之
　除國相明政教信賞罰人民乂安内外無事
立賑貸法
　毎歳自三月至七月出官榖以賑貸至冬月還輸以
　為定式
新羅伐休王薨(在位十/五年)
柰解王立
　漢建安元年　伐休王次子伊買之子
高句麗故國川王男武薨(在位十/九年)
于后矯遺命立王弟延優
　王薨后秘不發喪夜徃王弟發岐第曰王無後子宜
　嗣之發岐不從責曰婦人夜行禮乎后慚又徃延優
　第延優迎入飲之遂執延優手入宫翌日矯命立之
男武弟發岐請師於遼東太守公孫康討延優其弟罽
須以王命率兵禦之發岐不克自殺
高句麗王延優立前王妃于氏為后
駕洛國王首露卒(壽百五/十八嵗)
新羅人勿稽子入𨼆于師彘山
　勿稽子嘗從太子于老救伽羅國有功不見録及竭
　火之戰斬獲甚衆又不見録遂被髪攜琴入師彘山
　而不返
高句麗王立子郊彘為太子
　初郊豕逸至酒桶村有一女執之王聞而異之微行
　幸其女生子因以郊豕而得名曰郊彘後改名優位
　居
百濟肖古王薨(在位四/十九年)
子仇首王立
　建安十九年
高句麗王延優薨是為山上王(在位三/十一年)
太子優位居立
　魏明帝太和元年
新羅柰解王薨(在位三/十五年)
壻助賁王立
　太和四年　助賁伐休王太子骨正子
百濟仇首王薨(在位二/十一年)
肖古王弟古爾王立
　魏青龍二年
新羅助賁王薨(在位十/八年)
弟沾解王立
　魏正始八年
封父骨正為立神葛文王
　新羅追封王皆曰葛文王
魏遣幽州刺史毌丘儉屠高句麗丸都城王奔南沃沮
魏兵退王還國移都平壤
　初王至竹嶺軍士盡㪚東部人密友者募死士與赴
　敵力戰王間行得脱魏軍追不止東部人紐由詐降
　入魏軍藏刀食器刺殺魏將與之俱死魏軍退王還
　國論二人功為第一
高句麗東川王優位居薨(在位二/十二年)
太子然弗立
　魏正始九年
東川之薨國人懐徳莫不哀傷近臣至欲自殺以殉及
葬至墓自死者甚多
倭使葛耶右聘新羅王使昔于老儐之于老戲言早晚
以汝王為鹽奴王妃為爨婢倭主聞之遣將伐新羅于
老以由已致冦單騎赴倭軍謝倭人執而燒殺之後倭
使來于老妻請王私饗之及其醉使人執而焚之
　于老柰解王子訖解王之父甞伐甘文沙伐爾國有
　功
高句麗王殺其夫人貫那
　王后椽氏恐貫那専寵譛於王貫那懼反讒后於王
　王怒以革囊盛之投西海
百濟改官制置内臣佐平(掌宣/納事)内頭佐平(掌庫/藏事)内法佐
平(掌禮/儀事)衞士佐平(掌宿/衞事)朝廷佐平(掌刑/獄事)兵官佐平(掌外/兵馬)
(事六佐平/並一品)又置達率(二/品)恩率(三/品)徳率(四/品)扜率(五/品)柰率(六/品)
將徳(七/品)施徳(八/品)固徳(九/品)季徳(十/品)對徳(十一/品)文督(十二/品)武
督(十三/品)佐軍(十四/品)振武(十五/品)
新羅沾解王薨(在位十/五年)
味鄒王立
　魏景元二年　王姓金閼智七世孫助賁王以女妻
　之王薨無嗣國人立之
百濟立犯贓之禁
　凡官人受財及盜者三倍徴贓禁錮終身
新羅以伊餐良夫為舒弗邯兼知内外兵馬事
高句麗中川王然弗薨(在位二/十三年)
子藥盧立
　晉泰始六年
殺其弟逸友勃素
　初二人詐稱病徃温陽戲樂無節出言悖逆王令力
　士執而殺之
肅慎侵高句麗屠邉岷王遣弟達賈伐之拔檀盧城殺
其長封達賈為安國君
新羅味鄒王薨(在位二/十三年)
儒禮王立
　晉太康五年
味鄒問高年親政刑訪民疾苦不營宫室有人君之徳
百濟古爾王薨(在位五/十五年)
子責稽王立
　太康七年
高句麗西川王藥盧薨(在位二/十三年)
太子相夫立
　晉元康二年
以其叔父安國君達賈有大功國人所倚望又謂其弟
咄固蓄異心皆殺之國人知其無罪惜之
燕慕容瘣屢侵高句麗國相倉助利乃薦北部大兄高
奴子為新城太守善政有威聲瘣不復來侵
伊西故國(今清/道郡)攻新國金城新羅禦之不能克忽有異
兵皆珥竹葉助羅軍撃賊破之竟不知所歸人或見竹
葉數萬積於味鄒王陵前因號竹長陵
　史臣曰伊西國已於漢建武十八年為新羅所滅而
　復於晉元康七年攻新羅金城豈㓕而復起耶
新羅王賜印觀署調二人爵
　初印觀賣緜於市署調以榖買之而還忽有鳶攬緜
　墮於印觀家印觀取還于署調署調以天與却不受
　印觀乃還其本榖署調以賣已久矣拒之并棄於市
　市官聞于上有是官
百濟王責稽為貊兵所害(在位十/三年)
子汾西王立
　元康八年
新羅儒禮王薨(在位十/五年)
助賁王孫基臨王立
　元康八年
高句麗國相倉助利廢其王相夫立乙弗為王
　晉永康元年　乙弗相夫弟咄固之子出遯水室村人
　隂牟家傭作
漢樂浪太守遣刺客刺殺百濟王汾西(在位/七年)
比流王立
　晉永興元年汾西諸子皆幼國人立仇首王子比流
　久在民間寛慈愛人
新羅王基臨薨(在位十/三年)
訖解王立
　晉永嘉四年角干于老子狀貌俊異心膽明敏
忘父之讐聴昏島夷終受侵辱昔氏之祀於是絶矣
高句麗美川王乙弗薨(在位三/十三年)
太子斯由立改名釗
　晉咸和六年
燕王慕容皝攻陷丸都城發美川王墓載其尸虜王母
王妃以歸
　後王稱臣輸貢還母及父尸
百濟比流王薨(在位四/十一年)
契王立
　汾西王子　　晉建元二年
百濟契王薨(在位/三年)
近肖古王立
　比流王子　晉永和二年
新羅訖解王薨(在位四/十七年)
柰勿王立
　柰勿姓金氏味鄒弟末仇子　永和十二年
立金氏為妃(味鄒/女)
百濟王大舉侵高句麗王拒戰中流矢薨(在位四/十一年)是為
故國原王
太子丘夫立
　晉文帝咸安元年
移都漢山
秦王苻堅遣使送浮屠順道及佛像佛經于高句麗
　高句麗佛法始此
百濟近肖古王薨(在位三/十年)
太子近仇首立
　晉寧康三年
百濟自開國以來未有文字近肖古以高興為博士始
有書記
百濟近仇首王薨(在位/十年)
子枕流王立
　晉太元九年
胡僧摩羅難陁自晉至王迎置宫内禮敬焉
始立大學頒律令
高句麗小獸林王薨
弟伊連立
　太元九年
百濟枕流王薨(在位/三年)
弟辰斯立
　太元十一年
設闗防自青木嶺北距八坤城西至于海
高句麗故國壤王伊連薨(在位/九年)
太子談徳立
　太元十七年
是為廣開土王
百濟王畋于狗原薨于行宫(在位/八年)
阿莘王立
　太元十八年
以其舅真武為左將委以兵事武沈毅有大略
新羅柰勿王薨(在位四/十七年)
嗣子幼國人立實聖
　晉元興元年　實聖金閼智裔孫
王以未斯品為舒弗委以軍國事
百濟王阿莘薨(在位十/四年)
太子腆支立
　晉義熙元年　腆支質倭國仲弟訓解攝政以待太
　子還季弟碟禮殺訓解自立腆支聞王訃請倭主歸
　國倭主遣還以兵衞送至國界聞變依海島國人殺
　碟禮迎立為王
新羅王聞倭人置營於對馬島謀將襲之未斯品諫而
止
高句麗王談徳薨王甞下令崇佛求福立國社脩宗廟
(在位二/十二年)
子巨璉立是為長壽王
　義熙九年
新羅訥祇王(柰勿/王子)弑實聖王自立號麻立干
　取表位之稱　初柰勿王以實聖質於高句麗實聖
　怨之及為王欲害其子訥祇以報之訥祇怨王弑之
新羅㰱良州于朴堤上不屈倭死之
　初訥祇王弟卜好質高句麗未斯欣質倭及王立思
　見二弟聞㰱良州于朴堤上勇而有謀召問之堤上
　請行遊徃説高句麗王與卜好同還又請囚家屬詐
　為叛者入倭國倭人不疑使與未斯欣同處一日堤
　上使未斯欣潛還倭主怒縳堤上諭以禍福堤上言
　益抗倭主愈怒剥足皮刈蕪葭使趨其上更問之荅
　如故乃燒殺之王聞之哀痛贈大阿餐使未斯欣娶
　其第二女王得見二弟置酒極歡作憂息曲堤上妻
　上鵄述嶺望倭國慟哭而死仍為鵄述神
百濟腆支王薨(在位十/六年)
子久爾辛立
　宋高祖永初元年
八年薨
子毗有立
　宋元嘉四年
二十九年薨
子餘慶立是為葢鹵王
新羅教民牛車之法王親養老于南堂賜榖帛有差
新羅訥祇王薨(在位四/十二年)
子慈悲王立
　宋大明二年
納未斯欣女為妃
高句麗王巨璉自將攻百濟殺其王餘慶
　初浮屠道琳應募偽得罪亡入百濟王好碁琳曰臣
　碁頗入妙王召與碁果國手遂信昵之琳乃説王葺
　城郭脩宫室蒸土築城作石槨葬父骨倉廩虚竭人
　民窮困琳逃還告之麗王伐百濟圍王都王死於兵
子文周立
　宋元徽三年
移都熊津(即今/公州)
耽羅國(即今/濟州)來獻方物于百濟
　耽羅在南海中初無人物有三那人從地湧出長曰
　良乙那次曰高乙那三曰夫乙那一日三人獵海濱
　得石函開之有三女及諸駒犢五榖種遂分娶三女
　始播五穀養駒犢日就富庶或稱耽牟羅
百濟兵官佐平解仇弑其君文周立太子三斤年十三
二年王命真老討殺解仇三年王薨
東城王牟大立
　宋昇明三年　牟大文周王弟昆支子膽力過人善
　射
起臨流閣於宫東高五丈又穿池置囿以養竒禽諫臣
抗疏不報恐有復諫者閉宫門
新羅有百結先生者家極貧衣百結時人因號之慕榮
啟期之為人常以琴自隨凡喜怒悲歡不平之事必於
琴宣之歳將暮隣里舂粟其妻聞杵聲曰人皆有粟可
舂我獨無何以卒歳先生仰天歎曰死生有命富貴在
天其來也不可拒其徃也不可追汝何傷乎乃鼓琴作
杵聲以慰之世傳為碓樂
新羅慈悲王薨(在位二/十三年)
子炤智王立
九年始置郵驛市肆
十年幸天泉亭得烏銜書射琴匣王妃及内殿焚脩僧
伏誅
　王幸天泉有烏銜書來鳴得其書外面云開見二人
　死不開一人死日官奏云一人者君也王開視之書
　曰射琴匣王入宫射之果有人乃内殿焚脩僧王妃
　引與潛通者也皆伏誅自是國俗毎歳是日以糯飯
　祭烏又以龍馬猪鼠之異毎於歳首辰午亥子日設
　祭禁百事謂之怛忉
高句麗長壽王薨(在位七/十九年)
太孫羅雲立是為文咨王
　齊永明九年
新羅王納捺已郡(即今/榮州)女
　初王幸郡郡人波路獻其女碧花王不納後追念屢
　至其第幸之路見老嫗問曰國人以王為何如主嫗
　曰衆以為聖妾獨疑之王幸波路女屢微服而行夫
　龍為魚服漁者所制今王不自慎重此而為聖孰非
　聖乎王大慚潛匿其女納宫中
是年冬王薨(在位十/二年)
無嗣再從弟智大路立
　齊永元二年
四年始定國號
新羅稱王
　前此或稱新羅或稱斯盧言新者徳業日新羅者網
　羅四方之意
禁殉葬
　前此王薨殉以男女各五人至是禁焉
親定州郡縣以金異夫為阿琴羅州軍主伐于山國(在/溟)
(州正東海/島名鬰陵)降之在位十五年薨諡智證
　新羅諡法始此
　
　
　
　
　
　
　
　
　
　　朝鮮史畧卷一
欽定四庫全書
　朝鮮史略卷二
　　新羅紀
新羅原宗立是為法興王
　智證王元子　梁天監十一年
百濟芍加弑其君牟太子餘隆立
　齊中興元年
是為武寧王討芍加誅之
高句麗文咨王薨(在位二/十九年)太子興安王立
　梁天監十八年
是為安藏王在位十三年薨
弟寳延立
新羅頒律令始制百官公服
新羅高句麗百濟三國並遣使朝梁
新羅始行佛法初訥祇王時沙門墨胡子自高句麗至
一善郡(即今善/山府)郡人毛禮作窟室以居之至炤智王時
有僧阿道者與其徒亦來毛禮家徃徃有信奉者至是
王欲興佛教羣臣皆曰僧徒議論詭異若從之恐有後
悔近臣異次頓獨曰佛法淵奥不可不信王以為異言
下吏異次頓曰佛若有神吾死必有異及斬血從㫁處
湧色白如乳衆怪之不復毁佛
新羅以哲夫為上大等總知國事
百濟移都泗泚(即今扶/餘縣)國號南扶餘
駕洛國王金仇衡降于新羅駕洛亡
　自始祖至亡凡十王總五百二十年
新羅法興王薨(在位二/十七年)
王始建年號曰建元
　自國初行中國年號南北朝分裂故也
立外官挈家之法
直興王彡麥宗立
　梁大同六年　直興法興弟立宗子
拜異斯夫為兵部令掌内外兵馬事又選童男容儀端
正者號風月主求善士為徒以勵孝弟忠信
高句麗王寳延薨(在位十/五年)是為安原王
太子平成立生而聰慧雄偉過人在位十五年薨
太子陽城立
　陳永定三年
是為平原王
新羅金居漆夫與百濟兵撃取高句麗十郡以僧惠亮
來王以亮為僧統始置百座講會及八闗之法
　初漆夫入高句麗詣亮聴法因欲覘麗國强弱亮曰
　汝容貌非常流恐見執宜速返漆夫將還亮曰子燕
　額鷹視他日必為將帥無貽我害漆夫與之相誓而
　來至是亮見于道左遂與之俱來
百濟不知有侯景之亂遣使如梁朝貢使者至見宫闕
殘毁號泣端門外見者莫不洒淚
伽倻樂師于勤知國將亂攜樂器入新羅王命法知階
古萬徳等學樂
　伽倻王嘉悉製十二絃琴命于勤造曲奏之名曰伽
　倻初晉人以七絃琴送高句麗麗人不知鼓之之法
　國相王山岳頗改其制以奏有𤣥鶴來舞遂稱𤣥鶴
　琴又有王寳高者入地理山學琴五十年傳續命得
　續命得傳貴金貴金亦入地理山不出王恐琴道不
　傳以伊餐允興為南原守俾傳其業允興遣長清安
　清詣山中學之傳其所秘飄風等三曲安傳其子克
　宗克宗所製音曲有平調羽調
百濟王明襛帥兵侵新羅軍主金武功撃殺之諡曰聖
子昌立
　梁承聖三年
在位四十五年薨諡曰威徳
子季明立二年薨是為惠王
子宣立二年薨是為法王命博士李文真始脩國史
子璋立風儀英偉志氣雄傑是為武王
新羅王命脩國史
　從伊餐異斯夫之請命大何餐金居漆夫等集文士
　撰之
新羅王命伊餐異斯夫討大伽倻(即今高/靈縣)滅之
　軍副斯多舍年十六先入栴檀門立白旗異斯夫引
　兵臨之遂滅其國王賞以良田及所虜三百口斯多
　舍以其田分與戰士生口放為良人始與武官郎約
　為死友及武官死哭之慟七日亦死
新羅烈女際厚卒歸白雲
　初一達官同里閈一時生男女男曰白雲女曰際厚
　二家約為婚姻白雲十五而盲際厚父母欲改聘李
　俊平際厚密語白雲曰生同一辰約為夫婦久矣遂
　潛出從俱行山谷間為俠客所掠去白雲之從金闡
　追殺俠客奪際厚以還事聞王賜三人爵
新羅王舍新宫為皇龍寺鑄丈六像
　初黄龍見其地因舍為寺有畫工率居畫老松于壁
　鳥雀徃徃飛入蹭蹬而落後畫色漫漶寺僧丹青補
　之鳥雀不復至
新羅廢源花置花郎
　初簡美女二人奉為源花一曰南毛二曰俊貞聚徒
　三百餘人俊貞置酒勸南毛醉殺之其徒以告俊貞
　伏誅遂廢源花更取美男子粧飾之名花郎或道義
　相磨或歌舞相悦邪正自見擇而用之
新羅真興王薨(在位三/十七年)
王改元鴻濟及末年剃髪被僧衣自號法雲妃亦為尼
子金輪立
　陳大建八年
以伊餐金居漆夫為上大等委以軍國事四年薨諡真
智
太子銅輪子伯浄立是為真平王
王生而有竒相身體魁梧志識沈毅明達
新羅兵部令金后稷智證王之曽孫王好畋獵后稷切
諫不見聴臨死謂其子曰吾生不能匡救君惡雖死思
有以悟君須瘞我於王遊畋路側其子從之他日王出
畋中路若有聲曰王毌去王顧問之從者曰來自后稷
墓也仍陳臨死之言王流涕曰夫子生而忠諫死而不
忘其愛我深矣終身不復獵
新羅始置船府署
　大監小監各一員
又置禮部
　令二員與兵部令同位
調府
　令二員一掌貢賦一掌車乘
高句麗平原王薨(在位二/十三年)
太子元立是為嬰陽王
　隋開皇十年
新羅國西秋大水漂没人戸三萬三百六十
高句麗伐新羅不克其將温達死于兵
　温達容貌龍鍾家甚貧常乞食養母平原王有少女
　好啼王戲曰長必歸之温達及長將嫁高氏子女曰
　王者無戲言王怒曰從汝所適女出宫門至温達家
　温達見之疑其狐魅女備言之勸温達擇國馬病瘦
　棄者養之會王獵樂浪丘温達以所養馬行其馳騁
　常在人前王知其實備禮迎之至是請伐新羅與羅
　軍戰于阿旦城下為流矢所中而死
新羅有大世者少有方外志甞曰在此山谷間以終則
無異池魚籠鳥吾將航海至吳越㝷師訪道遂與友人
仇漆自南海乘舟而去不知所終
百濟使解讐攻新羅四城小監貴山箒項死之又陷椵
岑城縣令讚徳死之後其子金城幢主奚論又與百濟
兵戰于椵岑城死之
新羅遣使如隋(煬帝大/業八年)請師討高句麗許之帝親御師
進至遼東麗兵阻水拒守命宇文愷造浮橋以度大
兵左翊衞將來䕶兒浮海先至浿水遇麗兵撃破之
乘勝造城下為伏兵所敗大將軍宇文述于仲文等與
諸將又分九道而出會于鴨緑水西高句麗大臣乙支
文徳詣其營詐降備觀虚實而還述等進軍至平壤城
三十里見官軍疲敝城又險固度難猝拔且戰且行還
至薩水隋軍半濟麗軍自後撃其後軍八軍俱潰唯衞
文昇一軍獨全帝大怒鎖繋述等引還文徳資質沉鷙
有智數兼解屬文
隋大業九年帝復攻高句麗遼東城二十餘日不拔會
楊𤣥感反書至帝大懼引軍還及十年帝復欲伐幸涿
郡親御戎服次懷逺鎮高句麗懼乞降因送斛斯政
　政素與𤣥感善聞𤣥感反不自安來奔
帝大悦班師
新羅大饑沙梁宫諸舍人盜分倉穀有劍君者獨不受
曰茍非其義雖千金豈可動心退詣近郎(即花/郎)諸舍人
恐言漏欲殺劍君而召之劍君欲徃近郎曰胡不白於
有司曰畏我死而扺人罪所不忍也曰盍逃乎曰彼曲
我直而反自逃非丈夫遂徃被毒死
高句麗嬰陽王薨(在位二/十九年)
異母弟建武立是為榮留王
　唐武徳元年
新羅薛罽頭隨海舶入唐
　罽頭甞曰我國用人論骨品茍非其族雖有鴻材傑
　功不能自振我願西遊中華奮百世之略立非常之
　功至是入唐
後唐太宗伐高句麗自薦為果毅深入疾鬭而死帝泫
然流涕脱御衣覆之贈大將軍
新羅王遣舒𤣥等率兵攻高句麗娘臂城(今青/州)麗兵逆
撃羅兵兵失利舒𤣥子庾信為中幢幢主謂其父曰庾
信平生以忠信自期臨戰不可不勇乃跨馬突陣斬其
將提首而來諸軍因奮撃城遂陷
　舒𤣥首露王後裔也潛通肅訖宗女萬明後為萬努
　郡守欲與偕徃訖宗不許囚萬明别室忽震屋門守
　者驚亂萬明逃出隨之任舒𤣥甞于庚辰夜夢熒惑
　鎮二星降于已萬明亦夢童子衣金甲乘雲入堂㝷
　有娠二十月而生庾信背有七星文舒𤣥曰庚辰夜
　有吉夢得此兒宜以為名然禮不以日月為名今庚
　與庾字相似辰與信聲相近況古人有名庾信者遂
　名焉庾信見麗濟靺鞨侵軼國疆慨然有削平之志
　獨入中嶽石窑告天誓之有老人來授祕訣又攜寳
　劍入咽薄山告天夜有虚角一星光芒下垂劍若搖
　動然
新羅上舍人實弓剛直為下舍人珍堤所讒謫冷林或
謂曰何不自辯實弓曰昔屈原孤立而見擯黜李斯盡
忠而被極刑佞臣惑主忠士被斥何足怪乎遂不言而
徃
新羅真平王薨(在位五/十四年)
無子國立王女徳曼唐太宗亦遣使加册命是為善徳
女主改元仁平
　徳曼寛仁明敏唐帝賜牡丹花圖并花子徳曼曰此
　花絶艷而畫無蜂蝶是必無香種其子果如其言
百濟王率臣僚常游泗泚河北浦時人稱為大王浦又
創王興寺臨水窮極壯麗每親詣行香
新羅烈女薛氏破鏡相誓
　初父陽秋衰病不堪戍薛自以婦人不得代居常憤
　鬱有嘉實者願代父許之薛破鏡為信待戍還成禮
　時國亂代者不至嘉實六年不還父欲改婚薛不從
　將逃嘉實忽到以破鏡騐之遂為夫婦
高句麗日無光三日
百濟王璋薨謚曰武(在位四/十二年)
太子義慈立
　義慈幼有孝友之行時號東海曽子
高句麗復令東部大人蓋蘓文監築長城東北自扶餘
城東南至海千有餘里至是十六年乃畢
　權近曰蘓文又因築城招集徒衆以行誅賞蓋欲其
　附己者衆也惜乎麗之君臣不能察之於微也
高句麗太子桓權朝唐帝遣郎中陳大徳報之大徳所
至城邑託觀山水游歴殆遍悉得山川道里險易及還
備陳高句麗虚實帝於是始有東征之志
百濟既取新羅國西獼猴等四十城又與高句麗謀欲
取党項城絶朝唐之路羅主告急于唐
百濟將軍允忠陷新羅大耶城(即今/陜川)都督金品釋殺妻
子自刎幢下舍知竹竹閉城門拒之舍知龍石勸竹竹
降以圖後效竹竹曰吾父名我以竹竹者使我歳寒不
凋可折而不可屈豈可畏死生降乎遂力戰城陷與龍
石同死王遣伊餐金春秋乞師於高句麗欲報之品釋
妻乃春秋女以故憤然有滅百濟之志與金庾信嚙指
誓歸期至麗國請師麗王曰麻峴竹嶺本我國地地若
還兵可出春秋抗辭以對王怒囚之春秋以青布賂寵
臣先道解道解喻春秋以龜兎之説
　俗云東海龍女病甚欲得兎肝有一龜語龍王曰吾
　能得之遂登陸見兎極言海島安居之樂因負兎行
　既三里乃言其故兎曰吾神明之後能出五臟洗而
　納之日者少覺心煩遂出肝洗之暫置巖石之㡳而
　來若歸取肝汝得所求吾雖無肝尚活豈不兩相宜
　哉龜信之乃還纔上岸兎脱入草中
春秋悟移書於王曰臣得歸二嶺可還王信之厚禮歸
之
高句麗蓋蘓文弑其君建武立王姪臧是為寳藏王
　貞觀十六年　蘓文一名蓋金姓泉氏自云生水中
　以惑衆狀貌雄偉意氣鷙悍其父東部大人大對盧
　死文嗣凶殘太甚諸大人與王密議誅之事泄遂為
　所弑焉
新羅遣使如唐乞師文皇帝不許
　時百濟與高麗連和將伐新羅
命司農丞相里𤣥奬賜璽書于高句麗喻以戢兵蘓文
不奉詔帝又遣蔣儼諭㫖蘓文脅使者囚窟室於是帝
自將伐之以張亮及李世勣為將進攻遼東城
　時遼東屬高句麗
拔之以其城為遼州又進攻白巖城城主孫伐音出降
以其城為巖州高句麗將高延壽高惠真等帥其軍及
靺鞨兵來救之帝敕諸軍齊出奮撃龍門人薛仁貴大
呼陷陣所向無敵麗軍大潰延壽惠真帥其衆降帝進
攻安市城城險兵精城主亦材勇圍城六旬交戰日六
七合衝車礟石毁其城堞隨立木柵塞其缺堅守不下
帝以遼左早寒糧食将盡敕班師
高句麗東明王塑母像泣血三日
新羅大臣毗曇亷宗等欲廢主舉兵屯於明活城王師
營於月城金春秋等督將卒奮撃之毗曇等敗伏誅
新羅主徳曼薨(在位十/六年)主有知㡬數事見畫花知無香
聞蛙知兵
　宫西玉門池蝦蟆大集主謂左右曰蝦蟆怒目兵士
　之相甞聞西南有玉門谷意有隣兵至其地乎命閼
　川徃搜之果有百濟兵至谷掩撃盡殺之
預言死期又作瞻星臺及薨真徳主勝曼立
　真平王弟國飯女
唐太宗貞觀二十一年復伐高句麗以牛進達李世勣
為將攻南蘓石城等拔之
百濟將軍義直圍新羅茂山甘勿洞岑三城金庾信帥
兵拒之苦戰力竭軍有丕寧子者銳意力戰庾信謂曰
今日事急矣非子誰能奮勵出竒以激衆心乎丕寧子
横槊突陣殺數人而死其子舉真曰見父之死偷生茍
存可乎亦突陣死其奴合節曰所天崩矣不死何為亦
交鋒而死三軍感激齊進所向摧陷義直僅以身免
新羅王遣金庾信伐百濟大破之佐平仲常言于王乃
櫝還品釋夫妻之骨
新羅王遣伊餐金春秋及其子文汪如唐太宗見春秋
儀表英偉厚待之乃許詣國學觀釋奠及講論春秋因
請天兵伐百濟乃勅蘓定方帥師征百濟春秋又請改
章服從華制留文汪以備宿衞春秋還至海上遇高句
麗邏兵從者温君解高冠大衣坐於船上邏兵以為春
秋殺之春秋乘小船得免
新羅王遣金法敏(春秋/子)如唐高宗告破百濟
　百濟將殷相攻陷新羅七城金庾信撃破之斬殷相
王又自製太平頌織錦為紋以獻又遣波寳餐金仁問
(春秋第/二子)如唐宿衞
　仁問幼而就學博覽羣書兼涉莊老浮圖之説工𨽻
　書善射御曉音律識量宏逺時年二十三
新羅王勝曼薨(在位/八年)初改元太和後行永徽年號始受
百官朝賀及薨羣臣立金春秋為王
　永徽五年　春秋真智王後孫龍春子
唐遣使備禮册王詔書有難解處有名牛頭者能解之
王曰見卿頭骨可稱强首(强首姓任/忠州人)使製謝表文工而
意盡王竒之
　初其母夢見人有角者有娠及生首角而黶既壯知
　讀書通曉義理不學佛而學儒甞娶冶家女父令改
　娶終不聴
新羅金庾信攻百濟刀比川城克之
　先是級餐末柙被虜於百濟為佐平任子家後逃歸
　庾信知其可用令反間於任子曰兩國存亡可先知
　若子國亡則子依於我我國亡則我依於子任子曰
　子言已悉之可歸報庾信末柙還言百濟事甚悉於是
　併吞之謀益急
新羅王以金歆運(王婿柰勿/王八世孫)為郎幢大監出屯百濟陽
山下濟人乘夜來襲羅軍驚駭歆運横馬握槊以待大
舍詮知曰賊起暗中雖死人無識者歆運曰既以身許
國知與不知一也遂突陣殺數人而死大監穢破小監
狄得亦相與戰死步騎幢主寳用那聞歆運死曰彼骨
貴勢榮猶不畏死況予生而無益遂赴敵死王聞而傷
悼各贈官時人作陽山歌以傷之又有沙梁人夫果驟
徒兄弟亦死于戰
百濟王作望海亭與宫人荒淫躭樂佐平成忠極諫王
怒囚之成忠上書曰臣甞觀時察變必有兵革之事敵
兵若來使陸不過沈峴
　即炭峴在黄山今連山縣
水不過入伎伐浦(即白/江)據險隘以禦之王不省死獄中
百濟王都井水及泗泚河水皆赤如血又有鬼入王宫
大呼百濟亡
新羅創漢山州壯義寺
　羅王欲伐百濟請兵于唐不報憂形于色若有長春
　罷郎者曰皇帝已命蘓定方等領兵將以明年五月
　伐百濟因忽不見王異之創寺以資㝠福長春罷郎
　甞戰死百濟者也
唐太宗以蘓定方為神丘道行軍大縂管金仁問為副
縂管帥水陸軍伐百濟敕新羅為聲援王帥金庾信等
出師百濟王問戰守便宜佐平義直以為先撃唐兵達
率常永以為先撃羅軍王猶豫未决問於興首
　嘗以佐平得罪竄外
對曰白江炭峴我國要衝宜簡勇士守之使唐兵不得入
白江羅軍不得過炭峴大王重閉固守待其糧盡卒疲
然後奮撃破之必矣左右沮而不用及聞唐羅兵已過
白江炭峴以階伯為將帥死士五千拒之階伯知必敗
盡殺家屬至黄山猝遇羅兵鏖戰力屈而死定方仁問
等到伎伐浦濟軍不能禦唐師乘勝進薄都城濟王知
不免歎曰悔不用成忠之䇿乃與太子孝率左右夜遁
保熊津城(即今/公城)王宫諸姬走大王浦嵓石上墮死者亦
衆
　世號落花岩
於是王自熊津城詣定方降定方以濟王義慈及太子
孝泰隆演及大臣將士八千人渡海還百濟亡自温祚
開基歴三十王移都者四
　温祚都慰禮城近肖古都漢城文周都熊川聖王都
　南扶餘
凡六百七十八年唐以其地分置熊津馬韓東明金漣
徳安五都督府命劉仁願留鎮泗泚城
　歴年圖曰始祖乃以東明之𦙍為太子所忌懼不見
　容逃難奔竄間闗﨑嶇至河南建邦設都雖萬事草
　創尚能嚴兵固守禦樂浪靺鞨吞馬韓而滅之又能
　抗高句麗敵新羅成鼎足之勢以基七百年之業非
　豪傑之主能然乎多婁作稻田賑窮民優禮大臣有
　人君之度然搆釁新羅爭一小城數十年間兵革不
　息已婁脩好新羅得交隣之義蓋婁雖史稱恭順納
　叛臣而失鄰和誣小民而亂其妻何足道哉肖古仇
　首歴年雖長無事可稱古爾喜游畋未免禽荒之失
　然賑貧乏復租調定官制錮贓吏交隣脩好是足多
　者責稽汾西以千乘之尊不自慎重或死于敵兵或
　隕于賊手悲夫比流久在民間知民疾苦及其即位
　賑窮賙乏史稱寛慈愛人庶矣而四十一年之間災
　變屢見饑饉洊至民不聊生何哉契王在位纔二年
　但比流代汾西而立其終也傳汾西之子契王契王
　代比流而立其終也傳比流之子近肖古尚有遜讓
　之風近肖古與高句麗失和至殺其主挑怨速禍世
　為讐敵兩國之間干戈爛漫而不已近仇首在位十
　年粗保其國枕流始信佛法迎胡僧創寺度僧欲以
　徼福踰年薨而佛不足信明矣辰斯喜土木甘游畋
　侈宫室池沼以畜珍竒玩物喪志田於狗原或旬或
　月卒死行宫惜哉阿莘窮兵黷武殆無虚歳民困兵
　革多奔敵國輕質國本於島夷㡬不得嗣腆支久質
　於外王薨國有内難返而得國何其幸也久爾傳之
　毗有毗有傳之蓋鹵蓋鹵驕奢昏闇請上國欲伐强
　隣信敵間親昵戲玩大興工役惟宫室臺榭是崇是
　飾至於蒸土築城縁河樹堰伐石作槨人力盡悴倉
　廩告匱尚不知墮於敵國之術國勢魚爛而敵兵奄
　至噬臍無及身死人手尚誰咎哉傳曰國必自伐而
　後人伐之蓋鹵之謂矣文周嗣緒正卧薪甞膽之秋
　而優柔不斷受制强臣身且不保三斤以童稚之年能
　命將討賊復君父之讐快神人之憤是可稱也而享
　年不永惜哉東城當國凶歉民饑不恤起臨流閣極
　其壯麗游宴自恣閉宫門拒諫臣荒于游畋久而不
　返為賊臣所害武寧誅芍加得討賊之義然失子民
　之道不能勞來安集為敵國驅民前史稱仁慈寛厚
　何耶聖王初立能斷大事國人稱聖逮至末年與新
　羅謀伐高麗不得其志背舊好發忿兵遂死鋒鏑真
　所謂一朝之忿亡其身者也威徳雖無徳政享國悠
　久惠王即位二年而薨法王繼緒崇信佛教禁屠殺
　放鷹鷂焚漁獵之具創寺度僧蓋欲延祚也而踰年
　乃薨多見其惑也武王恃强驕驁侵掠新羅殆無寧
　歳干戈逓侵流屍蔽野唐皇詔諭戢兵外雖陳謝而
　内實不然晚年穿宫南池起望海樓游泗泚河般樂
　怠傲惟日不足國之不亡幸矣義慈之為太子也事
　親以孝與兄弟以友及其即位慮囚原罪其為政粗
　足可觀但其闇於大體無深謀逺略不知新羅脣齒
　之勢妄興干戈謀欲吞噬今年奪一城明年奪一城
　席累勝之威驕氣遽溢視新羅為囊中之物欲取之
　心囂然未已違帝詔無釋忿之心結高麗絶朝貢之
　路猶且淫酗躭樂杜絶忠諫天怒于上屢出災異丁
　寧譴告而猶不省悟晏然自肆不能保炭峴白江之
　險唐兵一至而社禝丘墟扶餘氏不祀忽諸嗚呼悲
　哉
故百濟王義慈卒於唐帝贈衞尉卿葬于陳叔寳墓側
新羅王金春秋薨(在位/八年)
子文武王立
　唐龍朔元年
上諡曰武烈廟號太宗太宗統一三韓時和歳豐
　京城匹布直租五十石
民謂聖代后曰文明即金庾信之妺
　初后姊寳姬夢登西兄山頂坐旋流徧國内覺與后
　言后戲曰願買兄夢因與錦裙為值後武烈納為后
唐遣蘓定方領水陸兵伐高句麗諭新羅王帥諸將會
伐蓋蘓文遣子男生守鴨緑唐將契苾何力撃破之
耽羅國主徒冬音律(國主/名)來朝新羅
　初高厚高清等渡海泊躭津來朝新羅時客星見南
　方太史奏異國人來朝之象也王嘉其來朝稱長子
　曰星主以其動星象也國號躭羅以來時初泊耽津
　故也
唐以新羅為鷄林州大都督府以王為大都督
故百濟宗室福信等起兵迎立義慈之子豐(甞質/倭國)為王
據周留城唐留鎮將軍劉仁願郎將劉仁軌與新羅將
金欽伐之豐奔高句麗達率黒齒常之詣仁軌降
　常之百濟西部人驍毅有謀略嘯合逋亡據任存城
　復百濟二國餘城至是乃降入唐累從征伐積功為
　燕然大總管後周興等誣告與趙懐節叛詔繋獄死
帝詔留仁軌鎮守以義慈之子在京師者隆為熊津都
督遣還本國
　隆畏新羅不敢入舊國寄治高句麗死
高句麗泉蓋蘓文死子男生代為莫離支
　官名如唐中書令
其弟男建殺男生子獻忠自為莫離支討男生男生走
保國内城遣子獻誠于唐求内附
唐以李世勣為遼東道行軍大總管郝處俊薛仁貴等
副之帥師伐高句麗使金仁問徴兵于新羅王帥師次
唐城州以金欽純(庾信/弟)金仁問為將徃助之(時庾信/有病留)唐
兵合新羅兵攻平壤城拔之高句麗王高臧降世勣執
臧及其子福男徳男大臣男建等二十餘萬衆還京師
高句麗亡自始祖東明王立國於卒本歴二十八王移
都者七
　琉璃王都國内城山上王都丸都東川王都平壤故
　國原王復都丸都又移都平壤及東王城平原王移
　都長安城
共七百五年唐分高句麗百七十六城六十九萬戸為
都督府置安東都䕶府于平壤以薛仁貴為都䕶鎮撫
之後移三萬八千三百戸于江淮之南及京西諸州空
曠之地
　歴年圖曰始祖以英雄之資見忌於金蛙諸子逃難
　至卒本披草萊建邦國未遑制作然威徳日盛歸附亦
　衆降松讓斥靺鞨取荇人滅沃沮雄據一方虎視三
　韓何成功之易也琉璃以遺腹在他國承襲難矣幸
　而得嗣降鮮卑滅濊貊闢國浸廣然憤小罪而誅二
　臣惡好勇而殺太子是可歎已大武英明雄武拔怪
　由於微賤委豆智以軍國仇都以貪鄙被斥勃素以
　智能見褒征蓋馬滅樂浪扶餘奔竄而自避勾茶畏
　威而來降恢拓土宇國勢愈昌獨惜乎信夫人之讒
　有子如好童之賢而尚不自明以至于死跡其行事
　其晉獻之流乎閔中方喪宴樂游畋享年不永慕本
　暴戻不仁戕殺諫臣得其善終者難矣太祖享國九
　十餘年耋荒倦勤付托失人禍及忠臣愛子雖有闢
　土强國之功何足道哉次大以寵弟窺伺大器積有
　年紀及嗣位尚不悛心恣行誅殺天道好還其及也冝
　矣新大逃難出亡國人歸心推戴立之宜先明荅夫
　弑逆之罪以伸大義也而徳其援立之功反寵任之
　故國川以英明之資奮有為之志誅權姦訪遺逸聘
　巴素於草澤擢為國相推誠委任又賞舉者誠衰世
　未有之盛舉然後嗣不定死肉未冷于妃淫穢濁亂
　房闥山上烝于妃得國凟亂天倫所可道也言之醜
　也東川天性寛仁有人君之量乃何愎忠臣之諌侵
　犯上國驟勝輒驕及其一敗竄身狼狽幾於亡國乎
　中川雖無徳可稱而能辨寵姬之誣殺之不疑何其
　斷也西川禦肅慎拔檀盧諸部震懾晚年猜忌推刃
　同氣烽上䦧狠尤甚殺叔及弟愎諫自恣峻宇雕牆
　民困虐政卒及於禍美川早遯荒野備甞艱險宜有
　徳慧術智矣而無徳可稱徒以侵犯上國為事故國
　原值慕容之變奔敗鼠竄母妻見虜父尸亦發城郭
　宫室焚蕩殆盡旄倪珍寳輸掠無遺㡬不保社稷至
　於屈膝稱臣納質脩貢是宜卧薪甞膽之時也顧乃
　忘仇讐噬我脣齒搆釁百濟血染敵鋒惜哉小獸林
　立大學教子弟似可與有為而惑於異端邪説邀秦
　僧創佛寺奉之彌謹為東韓佞佛之始主故國壤侵
　强隣擾中國干戈糜爛猶且事佛求福福未獲而遽
　夭惑哉廣開土雄偉有竒才能戰勝攻取長壽享年
　愈長國富兵强文咨安藏安原皆中材庸主陽原武
　略不競國步日蹙平原遇旱而懼停無用之費捐不
　急之務勸農桑賑貧乏有足多者嬰陽初即位有志
　安民然不知畏天事大之義黨靺鞨侵上國隋文命
　將來討舉國震恐宜效順悔罪之不暇方且伐新羅
　侵百濟喜兵樂禍復致煬帝討罪之舉百萬之衆渡
　遼碣涉薩水搗巢覆穴不朝則夕不有文徳之應變
　𤣥感之内叛則國之存亡未可知也榮留昏愚暗弱
　賊臣蘓文有無將之心而不能辨之於早馴致堅冰
　之禍欲以弱制强㡬有不密禍不旋踵寳藏為蘓文
　所立權移於下政不已出國皆蘓文之國民皆蘓文
　之民專擅自恣窮凶極惡違帝詔囚王人罪逆貫盈
　唐太宗赫怒親將六師討之雖駐蹕之役不得志而還
　高麗國勢亦岌岌乎是雖蘓文之罪惡而亦寳藏不
　君之為也厥後太宗之憾不釋頻年命將出討將欲
　再舉此正君臣協力圖存之時也而主昏于上臣虐
　于下奢侈無度國事日非蘓文諸子自相魚肉至於
　訴中國為鄉導雖以高宗中材之主遣一老將一舉
　滅之如摧枯拉朽高氏七百年之宗社一朝丘墟悲
　夫
　
　
　
　
　　朝鮮史略卷二
欽定四庫全書
　朝鮮史畧卷三
　　新羅紀
文武王
　諱法敏大宗武烈王長子母文明王后庾信之妹
故髙句麗大兄劍牟岑收合殘民迎致前王臧之庶子
安勝于漢城為王請附王遣冊為髙句麗王後封報徳
王妻以外妺
　麗記曰王之庶子又曰外孫冊命之辭稱王之正嗣
　未可諱也
倭國更號日本(以近日所/出為名)
彗星七出北方
唐緫管薛仁貴遣僧琳潤致書於王責其異圗王報書
歴陳唐時忠勤明其不反唐兵不信進攻平壤我軍大
敗大監阿珍含死之王遣級餐原川等上表乞罪
置大舒發翰
　古無是官王以庾信功大特設是官
金庾信卒年七十九王震悼贈􁎚甚厚命有司立碑紀
功初庾信疾革王親臨存問王泣曰脱有不諱奈人民
社稷何對曰今者三韓為一家百姓無二心可謂小康
然自古繼體之君鮮克有終甚可懼也願親君子逺小
人使朝廷和於上民物安於下則臣死且無憾矣妻金
氏大宗王女有子五人次子元述嘗獲罪出亡
　平壤之戰元述軍敗欲死其僕淡陵止之乃不死庾
　信以負家訓白王欲斬元述元述慚懼遁於野聞庾
　信卒求見母母曰爾既不得為子於先君吾焉得為
　爾母乎遂不見元述嘆曰為淡陵所誤乃至於此遂
　入太白山後唐兵來攻買蘇州城元述欲雪前恥赴
　敵力戰有功以不容於父母不仕終其身後庾信妻
　金氏為尼聖徳王封為夫人嵗賜租一千石
改用新歴
　柰麻徳福入唐學厯術而還用其法
唐削王爵遣劉仁軌來討
　王納髙句麗叛衆又據百濟故地帝大怒削王爵以
　王弟仁問為雞林州大都督發兵討之
王遣使謝罪獻方物帝赦之復王官爵
　仁問至中道還入唐
阿餐薛秀真獻六陣兵法
頒百司及州郡銅印
靺鞨冦阿逹城城主素那死之
　素那白城郡蛇山人其父沈那膂力過人百濟人指
　為飛将素那雄豪有父風王遣素那于阿逹城俾禦
　北鄙靺鞨猝入城素那奮刃大呼突擊矢集其身如
　蝟遂死人有弔者妻哭曰亡人常曰大丈夫固當死
　於王事今死其志也王聞之流涕
王以僧信惠義安為政官大書省又命僧義相創浮石
寺於太白山(寺在/榮州)
王薨(在位二十年統/一三韓十一年)諡曰文武太子政明立王姿表英特
聦明多智畧始一三韓克成前志然納髙麗叛衆據百
濟故地得罪於唐㡬不自保又從西教遺詔燒葬
神文王
　諱政明字日炤文武王長子母慈義后
立國學
髙句麗王臧卒於唐卭州
　唐以臧為遼東都督朝鮮王遣歸移東都䕶府於新
　城以統之臧至遼東謀叛帝召臧還卭州
髙氏遂絶
王納金歆運女為妃
報徳王安勝族子大文據金馬渚謀復故國王遣将討
平之以其地為金馬郡是戰也柰麻驟福之子弟監逼
實将行語其妻曰二兄夫果驟徒既死王事吾何獨畏
死茍存及戰獨出奮撃數十人而死又級餐盤屈之子
歩騎監令𦙍嘗以名節自許及至椵岑城賊将結陣待
之諸将皆引退令𦙍獨曰臨陣無勇禮經所誡遂赴敵
力鬭死
　史臣曰羅俗以進死為榮退死為辱死于王事者曰
　貴山曰箒項曰讚徳父子曰奚論曰訥催曰東所曰
　竹竹曰丕寧子父子曰金歆運曰穢破曰狄得曰寶
　用那曰盤屈曰官昌曰匹夫曰阿珍含曰素那曰金
　令𦙍曰逼實曰驟徒曰夫果曰脱起曰仙白曰悉毛
　此其章章者也百濟之亡只有階伯髙麗之亡無一
　死節者安能敵新羅哉至於新羅之亡效節不屈者
　王子一人而已誰曰國家之興喪不係於忠節之有
　無乎
置州郡於百濟舊地
賜文武官僚田有差
王置燕居引薛聦曰子有異聞為我陳之聦乃設花王
薔薇白頭翁之説以諷之
　其畧曰昔花王之始來也有一佳人名曰薔薇朱顔
　玉齒鮮粧靚服願薦枕於香帷又有一丈夫名曰白
　頭翁布衣革帶戴白持杖傴僂而來曰不識王有意
　乎王曰丈夫之言亦有道理而佳人難得如之何丈
　夫曰凡為君者莫不親近老成而興昵比妖艷而亡
　然而妖艷易合老成難親是以夏姬亡陳西施滅呉
　孟軻不遇以終身馮唐郎潛而皓首自古如此吾其
　奈何王謝曰吾過矣
王曰請書之以為誡
　聦字聦智父元曉為沙門淹該佛書既而反本自號
　小生居士娶瑶石宫寡夫人生聦聦生而明鋭既長
　博學能以方言解九經義訓導後生又善屬文
沙餐任强首卒强首始以文辭顯用請唐兵平麗濟之
時其徃復文辭皆出其手文武王以其功特授沙餐及
卒其妻乏食欲還鄉里王賜租辭曰夫在之時受國恩
多矣今縦未亡豈敢再辱厚賜不受而去
王薨(在位十/一年)太子理洪立
孝昭王
　諱理洪神文王子母神穆王后金氏　唐嗣聖九年
金仁問卒於唐
　仁問七入唐宿衛凡二十二年
王薨(在位/十年)王無嗣立王弟隆基
聖徳王
　諱隆基後改諱興光　嗣聖十九年
王親製百官箴示羣臣
唐以大祚榮為渤海郡王及卒私諡曰髙王子武藝立
　渤海本栗末靺鞨祚榮父乞乞仲像保大白山東祚
　榮嗣驍勇善騎射髙句麗餘燼稍稍歸之乃建國號
　震國地方千里勝兵數萬頗知書契盡得扶餘沃沮
　卞韓朝鮮之地至後孫仁秀開大境宇有五京十二
　府六十二州遂為海東盛國至景哀王時契丹攻滅
　之以為東丹國其世子及大臣等皆降于髙麗
改詳文司為通文博士掌詞命又始造刻漏置刻漏典
博士又置典祀典屬禮部
太監守忠回自唐上文宣王十哲七十弟子畫像置太
學
王薨(在位三/十五年)王教百官進言屢遣使如唐輸欵廵問髙
年給租賑民諡曰聖徳太子承慶立
孝成王
　諱承慶聖徳王第二子母炤徳王后　唐開元一十
　六年
唐𤣥宗遣贊善大夫邢璹弔祭前王初帝謂璹曰新羅
號為君子國頗知書記宜演經義使知大國儒教之盛
又以國人善碁詔以參軍楊季鷹為副璹到國獻道徳
經
王以伊餐信忠為中侍
　初王在潛邸嘗與信忠圍碁於栢下謂不相負有如
　此栢未㡬即位録功臣而遺信忠信忠作歌貼栢栢
　忽枯王怪使審之得歌大驚召賜爵栢乃蘇
六年王薨無嗣弟憲英立以遺命燒柩於法流寺散骨
東海
景徳王
　諱憲英　唐天寶二年
以伊餐金思仁為上大等思仁以災異屢見上疏極論
時政得失
旌孝子向徳門號其地孝家里
　向徳父母飢病濱死刲髀肉食之又母發癰吮之
改新執事省中侍為侍中又置國學諸業博士助教
幸太學命博士講尚書
遣使朝帝于蜀
　時𤣥宗避禄山亂幸蜀
使泝江至成都帝親製十韻詩手札賜王
置九州分統郡縣
　前此分十道
改郡縣名
　以沙伐州為尚州㰱良州為良州菁州為康州漢山
　州為漢州首若州為朔州西州為溟州熊川州為熊
　州完山州為全州武珍州為武州
又改官號
始置貞察一員紏正百官
大雷電震佛寺十六所又震真平王陵
大奈麻李純棄官為僧累徴不至創斷俗寺居之聞王
好樂詣宫門極諫王為之停樂引至正室論説數日
二十三年王薨王存問鰥寡孤獨賜榖老疾納忠諌定
州號太子乾運立
惠恭王
　諱乾運母滿月夫人金氏　唐代宗永泰元年
兩日並出又三星隕宫庭相擊其光如火
遣金岩聘日本
　岩庾信後裔也性聦敏少入唐宿衛間就師學隂陽
　家術而還嘗守良康漢三州所至盡心撫字至是聘
　日本其王欲留之㑹唐使髙鶴林來相見懽甚以為
　大國所知遣還
金庾信墓前風忽起至始祖陵塵霧暗㝠不辨人物若
有哭泣悲歎之聲王懼致祭謝過
始立五廟
　味鄒王大宗王文武王并祖稱為五廟一年六祭以
　味鄒王為金氏始祖大宗王文武王平麗濟有大功
　徳為不遷之主
王幼冲嗣位母后臨朝及壮淫于聲色廵逰無度綱紀
紊亂災異屢見伊餐志貞因聚衆作亂上大等金良相
與伊餐敬信舉兵討志貞王與后妃為亂兵所害良相
自立為王
宣徳王
　諱良相柰勿王十世孫
五年王薨國人立敬信為王
元聖王
　諱敬信柰勿王十二世孫　唐徳宗貞元二年
大舎武鳥獻兵法十五卷花鈴圗二卷
始定讀書出身科
　前次但以射選人至是改之
十三年王薨遺命燒柩太子俊邕立
昭聖王
　諱俊邕元聖王孫　貞元十五年
時有金生者父母㣲不知世系自幼能書平生不攻他
藝好佛隱居不仕年踰八十猶操筆不休𨽻行草皆入
神
　髙麗洪灌入宋以金生行草示翰林楊球李革二人
　曰天下除右軍焉有妙筆如此哉趙孟頫䟦金生昌
　林寺碑曰字畫深有典刑雖唐人名刻未能逺過之
梁悦入唐宿衛徳宗幸奉天従難有功帝授贊善大夫
及還王擢用為豆肸小守
二年王薨太子清明立(年十三叔父/彦昇攝政)
哀莊王
　諱清明改重熈　貞元十六年
以兵部令彦昇為上大等
創伽倻山海印寺
改五廟之制
　始祖大王髙祖明徳王曾祖元聖王皇祖惠忠王皇
　考昭聖王為五廟别立太宗王文武王為二廟
帝遣使冊王封太后叔氏為太妃
　妃柰勿王後孫金胡叔女嫌於同姓以父名為氏
十年兵部令彦昇弑王自立
憲徳王
　諱彦昇昭聖王弟　唐憲宗元和六年
王命順天将軍金雄元率甲兵二萬應帝徴兵助討唐
叛臣李師道
上大等忠恭坐政事堂注擬請托坌至忠恭莫能舉措
感疾而退醫診云病在心須服龍齒湯遂杜門不接賔
客侍郎禄真徃見曰今公私愛憎不得其正取舎是非
亂其心志豈獨害於國事為之者亦病矣若當官清白
蒞事恪恭貨賄請托不得行黜渉予奪必以公則國家
和平雖談笑自樂可也又何區區於服餌徒自費日廢
事為哉忠恭謝醫朝王曰臣聞禄真之言同於藥石豈
止飲龍齒湯而已哉王悦使告太子太子入賀
命牛岑太守白永發漢山北諸州郡人一萬築浿江長
城三百里
熊川州(即今/公州)都督憲昌以父周元不得立
　宣徳無嗣羣臣欲立周元因水漲不及渡乃立敬信
　周元退居溟州
舉兵叛王遣一吉餐張雄等討之憲昌自殺子梵文與
髙逹山賊壽神攻北漢山州都督聦明擒誅之
十八年王薨太子秀宗立
興徳王
　諱秀宗改景徽憲徳弟王無嗣以為太子　唐文宗
　太和元年
大亷自唐還得茶種來命植智異山
以張保臯為清海鎮大使保臯小字弓福入唐為徐州
小将後歸國請鎮清海以禦中國冦鈔人王與卒萬人
鎮之
賜孝子孫順家一區嵗給米五十碩
　順牟梁人父没家貧傭作以養母有小兒嘗奪母食
　掘醉山北郊欲埋兒得石鐘驚怪将兒與鐘還懸而
　撞之聲聞王宫有是命
以金陽為固城郡太守尋拜中原大尹武州都督其祖
宗基父貞茹皆為将相
十一年王薨無嗣其堂弟均貞及堂弟之子悌隆爭立
金陽與均貞子祐徴等奉均貞為王入積板宫以族兵
宿衛悌隆黨金明等來圍陽突圍潛出均貞遇害明等
立悌隆
僖康王
　諱悌隆元聖王孫　唐文宗開成元年
三年金明(忠恭/子)弑王自立
金陽奉祐徴祐徴懼禍徃依張保臯起兵清海鎮討金
明張保臯以兵五千授其友鄭年年能行水底五十里
不噎與保臯角勇臯差不及俱入唐為小将保臯還國
鎮清海年失職飢寒徃依保臯徃助之陽等晝夜兼行
至逹伐丘明遣兵拒之戰大敗奔入月逰宅兵士追斬
之諡閔哀立祐徴
　權近曰金明初輔不正立以為君又従而弑之必討
　之罪也若祐徴金陽則初能輔正終能討賊不君悌
　隆况君金明乎能討君父之賊以明臣子之義亦足
　嘉矣
神武王
　諱祐徴元聖王孫均貞之子　開成四年
元年王薨太子慶膺立
文聖王
　諱慶膺　開成五年
三日並出
殺清海鎮大使張保臯先是王聞保臯怨王不納女神
武王以保臯女配子至是王欲納之羣臣以海島人女
不宜納王從之據鎮叛王遣刺客閻長殺之罷鎮徙其人
於碧骨郡
侍中金陽卒
　史臣曰新羅人物英雄豪傑莫如金庾信明白正大
　莫如金陽
十八年王薨弟誼靖立
憲安王
　諱誼靖　唐宣宗大中十一年
四年王薨無嗣壻膺亷立
　王嘗宴羣臣臨海殿膺亷以王族與宴王欲試其志
　問曰汝見異人乎曰嘗見三人一勲閥子弟而不先
　人一家富而被服不侈一勢榮而驕氣不形王遂以
　長女妻之是為寧花大人
景文王
　諱膺亷僖康王孫　唐懿宗咸通三年
十四年王薨太子晸立
　
　
　
　
　
　
　
　
　
　
　
　
　朝鮮史畧卷三
欽定四庫全書
　朝鮮史畧卷四
　　新羅紀
憲康王
　諱晸　唐僖宗乾符三年
王出遊鶴城(即今符/山郡)還至海浦忽雲霧晦㝠迷失道路
禱于海神開霧因名開雲浦有異人處容者竒形詭服
詣王前歌舞從王入京又有四人詣駕前歌舞其歌有
智理多都都破等語
　謂以智理國者多逃而都邑将破故歌以警之時人
　不知反以為瑞
王燕羣臣於臨海殿酒酣鼓琴左右各進歌詞
崔致逺奉帝詔還自唐
　致逺沙梁部人年十二隨海舶入唐尋師力學至十
　八登第調溧水縣尉遷侍御史内供奉髙駢討黄巢
　辟為従事其表状書啓多出其手黄巢見檄書不覺
　下牀由是名振及東還王留為侍讀致逺欲展所藴
　而被疑忌不能容出為太山富城等郡太守真聖女
　主時疏陳時務主嘉納之以為阿餐致逺東還值世
　亂無復仕進意自放山水間慶州南山剛州氷山陜
　州清源寺智異山雙溪寺合浦縣月影臺皆其逰玩
　之所挈家隱伽倻山與母兄浮圖賢俊及定𤣥師結
　為道友以終老
十二年王薨王性聦敏看書一覽輙誦弟晃立
定康王
　諱晃　唐僖宗光啓元年
四年王薨無嗣女弟曼立
真聖女主
　諱曼定康王之女弟　唐僖宗文徳元年
主素與魏𢎞通𢎞死潛引年少美丈夫私之授以要職
由是佞倖肆志紀綱壊弛時有人譏謗時政榜於路主
疑隱者王巨仁所為命下獄将誅之巨仁憤怨作詩書
獄壁
　詩曰于公慟哭三年旱鄒衍含愁五月霜今我幽愁
　還似古皇天無語但蒼蒼
是夕忽震雷雨雹主懼釋之
弓裔叛于北原(即今/原州)弓裔憲安王之庶子也以重午日
生於外家生而有齒且其生日光燄異常日官勸王殺
之使者取於襁褓中投樓下乳母竊捧之誤以手觸之
眇一目抱而逃及長祝髪為僧號善宗不拘檢僧律軒
輊有膽氣徃見北原賊梁吉吉分兵使東略地累戰輙
勝聚衆漸多都松岳郡復移鐵圓國號泰封
　弓裔自號彌勒佛常怨宗國見前王畫像抜劍撃之
　又妻康氏嘗力諫其非裔怒以烈火燒鐵杵撞其隂
　殺之
甄萱叛據完山州(即今/全州)自稱後百濟
　萱尚州加恩縣人本姓李父阿慈介以農自活萱生
　父耕野母餉之置於林下虎來乳之及壮自稱甄萱
萱體貎雄竒志氣倜儻多智畧入王京為裨将時女主
淫昏紀綱紊弛萱嘯聚亡命所至響應遂襲武珍州(即/今)
(光/州)自為王
弓裔以王建為鐵圓郡太守
　建松嶽郡人父隆築室嶽南僧道詵來相之曰此地
　當出聖人仍授一封書曰明年公必得貴子既長與
　之書秘世莫知也及期果生建神光紫氣繞室充庭
　及年十七詵復來見建告以出師置陣地利天時之
　法望秩山川感通保祐之理
建龍顔日角方頥廣顙器度雄深寛厚有濟世之量至
是投弓裔建父隆亦以松嶽郡(時隆為/郡沙餐)歸裔
十一年主薨太子嶢立
孝恭王
　諱嶢憲康王庶子真聖封為太子　唐昭宗光化元
　年
弓裔遣其将王建伐廣州忠州唐城(即今南/陽府)青州槐壤
(即今槐/山郡)皆降之又敗甄萱於錦城(即今/羅州)建自以功髙且
見弓裔驕虐雖居髙位(時為/侍中)常不樂復求閫外出鎮錦
城一日裔召建曰卿聚衆謀反何耶建曰烏有是哉裔
曰我能觀心掌奉崔凝佯墜筆下庭㣲語建不服則危
建乃悟曰臣實謀反裔笑曰卿可謂直也以金銀粧鞍
賜之建位冠百僚然非素志且畏䜛不樂居位毎出入
公門平章國計惟抑情謹慎務得人心
王嬖賤妾不恤政事大臣殷影諫不従影執其妾殺之
十六年王薨無嗣國人立朴景暉
神徳王
　諱景暉姓朴氏阿逹羅王逺孫　後梁太祖乾化三
　年
六年王薨太子昇英立
景明王
　諱昇英　後梁末帝貞明三年甄萱二十七年弓裔
　十八年髙麗太祖元年
泰封諸將立王建為王國號髙麗初建有異夢
　夢登海中九層金塔
又得張昌瑾鏡文之符
　市有異人賣古鏡唐商客張昌瑾買之有文畧曰三
　水中四維下上帝降子於辰馬先操雞後摶鴨已年
　中二龍見一則藏身青木中一則見形黑金東文人
　宋含𢎞等解之曰三水中四維下上帝降子於辰馬
　者辰韓馬韓也已年中二龍見一則藏身青木中一
　則見形黑金東青木松也謂松嶽郡人以龍為名者
　之子孫可為君王也黑金鐵也指鐵圓謂今王初盛
　於此殆終滅於此乎先操雞後摶鴨者王侍中得國
　後先得雞林後收鴨緑之意也弓裔令物色求異人
　東州勃颯寺有鎮星塑像如其狀
人心響附将軍洪儒斐𤣥慶申崇謙卜智謙等夜詣建
第宻謀推戴建堅拒夫人栁氏提甲以被之諸将扶擁
而出遂即位於布政殿建元天授弓裔聞變驚駭遁于
巖谷為斧壤(即今平/康縣)民所害
隱士朴儒見髙麗王
　儒仕弓裔見政亂隱於山谷
髙麗王創法王王輪等十寺于都内又設八關㑹
　毎嵗仲冬於闕庭置輪燈一座列香燈四旁又結兩
　綵棚呈百戲歌舞于前皆新羅故事　八關之戒曰
　不殺生曰不偷盗曰不淫佚曰不妄語曰不飲酒曰
　不坐髙大牀曰不著奢華曰不自樂觀聴關者閉也
　謂禁閉八罪不犯也
髙麗王移都松嶽改鐵圓為東州(即今鐵/原府)
八年王薨弟魏膺立
髙麗王始定官制
景哀王
　諱魏膺　後唐同光二年甄萱三十四年髙麗太祖
　八年
甄萱襲髙鬱府(今蔚/山郡)猝入王都時王出逰鮑石亭忽聞
兵至倉卒不知所為與夫人走匿城南離宫侍從僚宫
人伶官皆被陷没萱索王弑之强辱王妃乃立王族弟
金傅為王麗王親率精騎五千邀擊萱於公山桐藪敗
績大将申崇謙金樂皆死于兵後萱因吳越王貽書
請和髙麗王為書報之
髙麗王殺蘇判宗偘及将軍狄鈇
　二人俱以姦佞得幸弓裔譖害良善麗王即位首誅
　之
敬順王
　諱傅姓金氏文聖王之裔　後唐天成二年甄萱三
　十七年髙麗太祖十一年
甄萱圍古昌郡麗王従庾黔弼計進軍於瓶山(在郡北/十里)
與萱戰萱敗走獲侍郎金渥以古城主全宣平為大匡
權幸(本姓金/賜姓權)張吉為大相陞郡為安東府
王遣太守謙用于髙麗請相見麗王徃㑹于國都肅隊
而行秋毫不犯都人相慶曰昔甄氏之來也如逢豺虎
今王公之來也如見父母
髙麗西京民家雌雞化為雄又大風屋瓦皆飛麗王曰
昔有邪臣潛蓄異謀其家雌雞化為雄不悛其惡卒致
誅滅吴王劉濞之時大風毁門抜木濞不知戒亦以覆
亡且祥瑞志云行役不平貢賦煩重下民怨上有此之
應今四方勞役不息供費既多貢賦未省竊恐縁此以
致天譴尚慮羣臣不行公道使民怨咨或懐非分之心
致變至此宜各悛心毋及於禍
髙麗崔凝卒(諡熈/愷)凝黄州土山人仕弓裔入髙麗官至
内奉卿通五經善屬文兼識治體然恒齋素不食肉又
製進其主𤼵願疏
　麗王嘗謂凝曰昔新羅造九層塔遂成一統今欲於
　開京造七層塔西京造九層塔冀借𤣥功合三韓為
　一家卿為我作發願疏凝製進
甄萱子神劍與國相能奐謀幽其父於金山佛宇殺其
弟金剛自立
　萱第四子金剛身長多智萱愛之欲傳位其兄神劍
　良劍龍劍等憂憫二兄出鎮外神劍獨在内作亂移
　萱於金山佛宇令壮士守之
萱飲醉守卒與季男能乂等奔髙麗麗王待以厚禮號
為尚父
王與羣臣謀降髙麗王子曰國之存亡必有天命當與
忠臣義士收合民心以死自守豈宜以一千年社稷輕
與人乎王不聴使金封休齎書請降于髙麗王子哭泣
以辭徑入皆骨山(即金剛山/在襄陽)倚巖為屋麻衣草食終其
身
麗王受王降書遣使徃報王率百僚發王都香車寶馬
連亘三十餘里入開京麗王館于栁花宫妻以長女樂
浪公主行庭見之禮封為樂浪王國除為慶州
　麗王納𫝊伯父億亷女生子郁是為顯宗之考安宗
新羅亡朴氏十王昔氏八王金氏三十七王合五十五
王共九百九十二年
　歴年圗曰始祖之生異於常人是盡天命匪人為也
　當此時蕞爾三韓各保一隅徒事干戈互相侵伐無
　君臣名位之分始祖年方幼冲為國人推戴其寛厚
　足以有容其雄偉足以濟民建邦設都築城郭營宫
　室勸督農桑不伐鄰喪使民敬讓至於夜户不扃倭
　人感徳而不犯卞韓舉國而來降樂浪服其有道沃
　沮稱為聖人享國六十年之間家給人足民不見兵
　以基一千年之業其殆天授乎南解遺命朴昔二姓
　以年長而立新羅氏三姓相𫝊實兆於此儒理從父
　亂命卒傳之昔氏非貽謀燕翼之道也脱解以南解
　之壻不當立而立又惑雞林金櫃之説養閼智為子
　使新羅重器卒歸之金氏惜也然其終也不傳於子
　而傳於儒理之子視後世貪天之位欲傳己子而推
　刃同氣者何其賢也婆娑節儉愛民勸農桑問髙年
　亷察州郡屏黜尸素謹天災恤民隱年榖屢豐可謂
　守成之良主也秖摩逸聖守而不失阿逹羅粗保厥
　位及薨無子國人又立昔氏之後伐休能占天時又
　知人邪正柰解睦鄰恤民助賁臨事明斷沾觧不能
　强國怯於海寇使大臣見殺辱國甚矣味鄒金閼智
　之裔繼朴昔之後得有大寶新羅易姓今已三矣其
　授受雖未盡得宜然王能留意政刑訪民疾苦務農
　桑省經費有人君之徳金氏之興其肇於此乎儒禮
　基臨皆昔氏之後儒禮之委任重臣基臨之威信鄰
　敵猶足可稱訖解忘父之讐聴婚島夷終受侵辱昔
　氏之祀於是絶矣柰勿亦金氏也能以武畧自守實
　聖嘗質髙句麗挾憾於前王欲殺其子而後快於心
　其及也宜矣訥祇篡立新羅氏三姓相讓之風至是
　掃地慈悲救患禦冦炤智謙恭自守然而晩年魚服
　得免豫且之禍幸矣智證鋭意圖理定國號王洗累
　朝因循之陋頒喪制禁殉葬有足多者法興始崇佛
　教信之既篤奉之愈謹倡為裔戎之邪説聾瞽斯民
　為新羅基禍之主又不知春秋大一統之義偕行年
　號越禮犯分甚矣直興佞佛尤甚創興輪皇龍二寺
　鑄成丈六金身朘民膏血且屈千乘之尊為桑門之
　行方袍圓頂以終其身遂使佛刹半於閭閻齊民盡
　為緇褐流禍無窮真智享年不永真平享國雖長而
　繼嗣不定卒以神器付之女兒之手善徳真徳皆以
　隂居尊牝雞司晨邦家杌􁂟天厭穢徳太宗挺生以
　不世出之資奮大有為之志倚任良佐言聴計従至
　誠事大衣冠文物並從唐制崇奨節義激勵将士仗
　天朝之威雪百濟世讐雄視髙句麗如囊中之物将
　取而有之享年不永功業不究惜哉文武以英明之
　資承先人之烈請唐兵滅髙麗始一三韓克成前志
　何功烈之盛也何乃納髙麗叛衆據百濟故地得罪
　於唐㡬不自保乎神文孝昭聖徳僅能守成孝成惑
　佛滋甚景徳納忠諫定州號優於孝成惠恭荒于聲
　色身且不保宣徳躬行不道元聖與聞其故昭聖短
　祚哀荘昏弱憲徳簒弑禍亂相仍興徳不惑左道遇
　災知懼猶可稱者僖康得不以正竟為金明所害蓋
　自神文以降朴散淳離亂賊接踵其禍蔓延至是極
　矣神武能知討賊復讐之義義旗一揮而元惡授首
　撥亂反正人心痛快羅之國勢㡬㣲而復振文聖憲
　安景文憲康之時中外寧謐民物阜成盛極而衰理
　固然也定康昏闇復以大器付之女弟其家法所由
　來逺矣真聖淫恣浮於唐曌斵喪邦基新羅氏之亡
　於兹决矣自是羣盗蝟起弓裔叛北原甄萱據完山
　生民塗炭疆宇日蹙孝恭昏弱特寄生之君耳神徳
　景明景哀又以朴氏之逺裔當叔季之衰僅能相繼
　國事已非謂之何哉况當景哀之時甄賊跋扈侵逼
　郊畿猶且荒淫逰佚晏然自肆鮑石之樂方酣而萱
　兵奄至君臣被戮宫闈見辱言之可為於邑敬順亦
　以金氏之後為萱所立天命已去人心已離以區區
　一州之地生聚圖存固亦難矣然不能効死一朝甘
　為降虜宗社丘虗嗚呼惜哉
　
　
　
　
　
　
　
　
　
　
　
　
　
　
　
　朝鮮史畧卷四
欽定四庫全書
　朝鮮史畧卷五
　　髙麗紀
太祖神聖王
十九年(後晉髙祖/天福元年)甄萱請討賊子神劍王與萱親率三
軍趨天安進次一善神劍率文武官僚出降得逆臣能
奐數罪誅之以神劍為人所脅且歸命乞罪特原之萱
憂懣發疽死於黄山佛舎王入後百濟都城流良劍龍
劍於真州尋殺之授萱壻朴英規爵佐丞
　英規嘗與其妻議請降兼慰萱
王自制政誡及誡百僚書頒中外以勵臣子節義
二十年西天竺僧來王備兩街威儀法駕迎之
始行後晉年號
耽羅國太子末老來朝賜星主王子爵
二十二年佐丞龔直卒直燕山昧谷人有勇畧新羅末
為本邑将軍見時方亂投後百濟甄萱以其二子直逹
金舒及一女為質直知萱無道必亡就與其子直逹諭
以歸附髙麗之意直逹喜而勉之直遂與其子英舒來
朝王拜大相萱怒收直逹及弟妹烙斷股筋直逹死及
百濟滅金舒得還至是直卒諡奉義
二十三年初定役分田
　自朝臣至軍士勿論官階視人性行善惡功勞大小
　給之有差
改諸州郡號以慶州為大都督府
大匡庾黔弼卒黔弼平州人以将畧仕太祖凡出征受
命即行不宿於家嘗被䜛流鵠島後上書召還運州之
役甄萱詐要和親黔弼獨以為不可不戰乃以勁騎數
千突撃之熊津以北望風自降又為征南将軍遇神劍
於槎灘百濟軍不戰自潰及卒諡忠節
二十四年契丹遣使來歸槖駞五十匹王以契丹嘗與
渤海連和一朝殄滅此為無道之國流其使於海島繋
槖馳萬夫橋下皆餓死
　史臣曰契丹之失信於渤海何與於我而為渤海報
　復自是邉釁日深貽謀之失可勝歎哉
二十六年王製訓要十條以訓後嗣
　史臣曰麗祖始一三韓創業垂統宜徃求古先哲王
　貽謀燕翼之道埀憲萬世可也今作訓要其條凡十
　而一則曰奉佛二則曰創寺丁寧反復乎燃燈八關
　山水地理之説従諫逺䜛輕徭薄賦儆戒無虞故居
　其末欲以此而訓後世其可乎
王薨
　壽六十七葬顯陵
太子即位遺命喪葬悉從儉約以神惠王后栁氏祔葬
　史臣曰太祖御下以寛待人以誠甄萱父子相夷則
　伐而取之金傅君臣來附則禮以待之契丹侵滅與
　國則絶之渤海失地無歸則撫之屢幸西京以為根
　本之地親廵北郡以鎮獷悍之俗草創更始雖未遑
　於禮樂其規模逺畧深仁厚澤固已培養五百年之
　國脉矣
惠宗義恭王
　諱武字承乾母吴氏
元年(後晉出帝/開運元年)平章事崔彦撝卒彦撝新羅人自少能
文十八入唐登第四十二還國拜瑞書院學士新羅歸
附太祖命為太子師委以文翰之任諡文英其子光𦙍
以賔貢進士入晉遊學
流星犯紫㣲
大匡王規謀立廣州院君
　太祖納規女生院君
将行大逆崔知夢奏将有變宜移御王潛徙重光殿得
免亦不罪規
　史臣曰太祖不知規之匪人付托孤之任惠宗拱手
　謹避不加之罪何也君弱臣强之端已兆於此若康
　兆資謙仲夫義方之徒接迹於世而忠獻一家四世
　専擅仁俊林衍日新相繼跋扈由其不能謹之於始
　也
王以長公主妻弟昭公主従母姓稱皇甫氏
　史臣曰娶妻不娶同姓禮也况至親乎
二年王薨於重光殿弟堯即位誅逆臣王規及其黨三
百餘人王器度恢𢎞従征百濟有功然自經王規之亂
多所疑忌喜怒無常内外嗟怨
定宗文明王
　諱堯字義天太祖第二子母神明王后劉氏
元年(開運/三年)王奉佛舎利歩至開國寺安焉
二年始置光軍司
　初崔彦撝之子光𦙍以賔貢入晉為契丹所虜以才
　見用知契丹将侵我為書報之故選軍三十萬號光
　軍
始行後漢年號
四年大臣王式亷卒式亷太祖從弟也以勤恪久鎮西
京定王規之亂及卒諡威靜
王薨弟昭受禪立王信圗䜟将移都西京大營宫室怨
讟胥興
光宗大成王
　諱昭字日華
元年(後周太祖/廣順元年)大風抜木王問禳災之術司天奏曰莫
如脩徳自是常讀貞觀政要
　史臣曰光宗之治止於光宗而已者豈不由於法唐
　宗不法帝王而然歟
二年始行後周年號命翰林學士雙冀
　冀周人隨冊命使薛文遇而來病留上表請為僚屬
　遂擢用其父哲聞冀有寵亦來
知貢舉試以詩賦頌及時務䇿自此文風乃興然冀倡
以浮華之文貽弊後世
命有司按檢奴婢推辨是非奴多背主陵上
十一年(宋太祖建/隆元年)定百官公服
　元尹以上紫衫中壇卿以上丹衫都□卿以上緋衫
　小主簿以上緑衫
評農書史權信譖大相俊𢎞佐丞王同等貶之自是奴
訴其主子䜛父母囹圄常溢别置假獄人人畏懼莫敢
偶語
十四年(宋乾徳/元年)始行宋年號
内議令徐弼卒弼利川人性通敏始以吏事進王嘗賜
金酒器弼不受曰服用明等衰奢儉關理亂臣用金器
君将何用時王禮重投化唐人擇臣僚第宅與之弼奏
曰臣居第稍寛願獻焉王問其故對曰今投化唐人擇
屋而處世臣故家反多失所臣愚誠為子孫計及臣之
存請取之庶無後悔王感悟不復奪臣僚第宅又内廐
馬死王欲罪主者弼引孔子不問馬之説以爭主者得
免其謇諤𩔖此諡貞敏
二十六年王薨王聦明聴斷始可與有為而猜愎日深
邪佞得志誅夷骨肉屠害将相衆心離解斵喪邦本雖
有文雅之美不足稱也太子即位還流竄减租調毁假
獄焚䜛書中外大悦
景宗獻和王
　諱伷字長民
元年(宋太平興/國元年)禁擅殺復讐
　先朝被䜛人子孫復讐擅殺故禁之
始定職散官各品田柴科
客星犯帝座
　内議令崔知夢奏願戒宿衛
王承等謀逆伏誅
六年王稱疾留内禪於堂弟開寧君治薨於正寝王初
鑒前王之失焚䜛書雪寃獄遽厭萬㡬沉溺聲色昵近
小人疎逺君子政教衰替
成宗文懿王
　諱治字温古太祖孫
元年(太平興/國七年)改官號
　内議省為内史門下廣評省為御事都省
令京官五品以上各上封事論時政得失上柱國崔承
老上書論列祖宗行事之美惡以及時君治政之得失
皆指斥無隱承老蓋見王可與有為故進此書未㡬拜
門下侍郎平章事
二年春正月王祈榖於圜丘
　祈榖籍田始此
始置十二牧
始定三省六曹七寺
始臨軒覆試進士
新定五服給假式
　斬衰齊衰三年給百日齊衰期年給三十日大功九
　月給二十日小功五月給十五日緦麻三月給七日
六年内史令崔知夢卒知夢幼名聦進性清儉慈和聦
敏博渉經史尤精於天文卜筮太祖聞其名召使占夢
得吉兆曰必統御三韓太祖喜改名知夢及即位入侍
禁中惠宗授司天職定宗賴先機奏變誅王規嘗従光
宗幸寺被酒失禮貶隈傑縣令景宗召還授内議令王
即位加左執政守内史令年八十二卒諡敏休
置十二牧經學醫學博士各一員
宋遣禮部侍郎吕端來冊王爵
始定五廟
守侍中崔承老卒承老慶州人性聦敏好學善屬文年
十二太祖召見使讀論語嘉之自是委以文柄盡忠累
代拜侍中封清河侯年六十三卒諡文貞
置修書院於西京令諸生抄書史籍藏之
始立社稷
　教畧曰社土地之主也地廣不可盡敬故封土為社
　以報功也稷五榖之長也榖多不可徧祭故立稷神
　以祭之自聖祖至累朝未置夏松之祀尚虧周栗之
　禋其令羣工擇地置壇
流郁於泗水縣
　郁太祖第八子烝景宗妃皇甫氏王知之乃流於外
　妃生一子而卒初妃夢登鵠嶺旋流溢國中盡成銀
　海卜之曰生子則王有一國至是夢果驗其子即詢
　也是為顯宗
十二年置常平倉於兩京及十二牧
契丹遣蕭遜寧侵西鄙攻蓬山郡至安戎鎮王幸西京
次安北府不得進中軍使内史侍郎徐熈請行奉國書
如丹營遜寧欲令拜於庭熈據禮徃復不屈乃升堂行
禮東西對坐遜寧語熈曰汝國興新羅地髙句麗之地
我所有也而汝侵蝕之又與我連壤而越海事宋是以
來討熈曰我國即髙句麗之舊也故號髙麗若論地界
上國之東京皆在我境何得謂之侵蝕乎鴨緑江内外
亦我境内今女真盗據其間朝聘之不通女真之故也
辭氣慷慨遜寧知不可强遂具以聞丹帝許和勅罷兵
　史臣曰方遜寧之入冦也大振聲勢恐喝脅降羣臣
　獻議或乞降或割地徐熈獨力陳不可欲與一戰即
　冦凖親征之䇿也即使契丹抗禮不屈强敵懾服終
　講和親其奉使得體又豈下於富弼乎
始行契丹年號
始置鴨緑渡勾當以李承乾為使尋遣河拱辰代之
定十道曰中原道曰關内道曰河南道曰江南道曰嶺
南道曰嶺東道曰山南道曰海陽道曰朔方道曰浿西
道
平章事崔亮卒亮慶州人性寛厚能屬文王在潛邸引
為師友及即位累遷至内史侍郎諡匡彬
十六年王疾大漸召姪開寧君誦傳位平章事王瀜請
赦王曰死生在天何至釋有罪枉求延命乎遂薨誦即
位王天資嚴正器宇寛洪立宗社崇節義求賢䘏民以
移風易俗為務政治有可觀者然以光宗之子𢎞徳院
君之妻為妃其失大矣
穆宗宣讓王
　諱誦字孝伸景宗長子母皇甫氏
元年(宋咸平/元年)太保内史令徐熈卒熈弼之子十八擢科
甲成宗幸西京欲㣲行永平寺熈上疏諫乃止又従成
宗於海州王幸熈幕欲入熈曰臣之幕非君所臨也命
進酒曰臣之酒不敢獻也癸巳之役至丹營抗禮不屈
鄭又𤣥以越職論時政忤㫖當誅熈曰古者諫無官越
職何罪又𤣥論事甚合時病成宗感悟擢又𤣥御史熈
年五十七卒諡彰威
六年千秋太后皇甫氏與外族金致陽通生一子謀為
王後忌大良君詢逼令為僧出居三角山神穴寺中
　詢出家初寓崇教寺有僧夢見大星隕庭變為龍俄
　變為人即詢也
七年門下侍郎韓彦恭卒彦恭嘗従王幸平州日暮寒
甚王駐輦道傍酣飲不行彦恭進曰臣等醉飽奈軍士
何王促駕入行宫其遇事直言多𩔖此諡曰貞信
九年六月震天成殿䲭吻又彗星見
十年有山湧于耽羅海中
十二年王不豫恐有内變召給事中蔡忠順宻語曰太
祖之孫唯大良君在卿與崔沆素懐忠義宜盡心匡扶
使社稷不屬異姓忠順出語沆沆亦以為然忠順入内
遂草王與大良君書授皇甫俞義迎詢于神穴寺王仍
徴西北面廵檢使康兆入衛
大良君詢即位康兆廢王為讓國公初被黜人魏従政
崔昌等欲構難謁兆於洞州龍泉驛紿之曰王疾篤太
后與致陽謀奪社稷恐公握兵不從矯命徴之兆懼還
營與季鉉雲等領兵至廢王為讓國公誅致陽父子流
其黨及太后親屬於外大良君自神穴寺來即位
康兆弑前王于積城太后遜于黄州
　李齊賢曰齊桓尸姜始皇轘毐何救萬世之恥哉穆
　宗不戒覆車之轍防閑於初子母俱罹其殃社稷㡬
　至於亡惜哉
顯宗元文王
　諱詢字安世安宗郁之子母孝肅王后
元年
　宋祥符三年　契丹統和二十八年
復燃燈
　國俗正月望燃燈二夜成宗廢之
及八關㑹
契丹主先遣使來問前王之故自将歩騎四十萬渡鴨
緑江至通州執康兆誅之乘勝長驅攻西京
　通州之役丹兵破三水砦兆驚起恍惚若見穆宗立
　於其後叱之曰天伐詎可逃耶兆即脱鍪長跪曰死
　罪死罪言未訖丹兵已縳兆以去丹主斬之
王南幸
　智蔡文奔還奏西京軍敗状羣臣議降姜邯贊獨曰
　今日之事罪在康兆但當避其鋒耳遂勸南行蔡文
　亦請従王嘉之乃與后妃及蔡忠順等禁軍五十餘
　人出京城南奔
二年契丹主陷京城
河拱辰至丹營乞班師主留之
丹兵退興化鎮廵檢使楊規邀擊前鋒於艾田斬一千
餘級俄而大軍奄至規與龜州别将金叔興力戰矢窮
俱陷陣死之鎮使鄭成追丹兵於鴨緑江擊之溺死者
甚衆
王發自羅州還京都
賜智蔡文田贈楊規工部尚書金叔興将軍嵗廩粟母
妻并録其子
刑部奏趙容謙栁僧䖍李載崔檝崔成義林卓於南幸
之時驚動行宫請除名支配従之又流康兆之黨卓思
政朴昇崔昌魏從政康隠於海島
契丹主殺河拱辰
　拱辰被留内圗還國外示忠勤人有知其謀告之丹
　主鞫之拱辰對以實且曰臣於本國不敢有二心不
　願生事大朝辭益厲遂見害
五年
　宋祥符七年　契丹開泰三年
遣内史舎人尹㣲古如宋請歸附如舊帝詔登州置館
以待之
上将軍金訓崔質等以奪軍田充禄俸激衆怒率諸衛
作亂流中樞院使張延祐日直皇甫俞義王罷御史臺
置金吾臺罷三司置都正署令武官常參以上皆兼文
官
　史臣曰人徒知武夫之勦殺文臣自領其職在於毅
　宗之朝而不知已基禍於顯宗易置官府之時也
王偽逰西京誅逆臣金訓崔質及其黨是時武臣用事
布列臺閣朝綱紊亂和州防禦使李子琳與日直金猛
恊䇿諭王以漢髙雲夢之逰遂幸西京宴羣臣於長樂
宫乘訓等醉襲殺之
　史臣曰特出於一時之幸耳非人君奉天討罪誅亂
　禁暴之義也
契丹遣使又索興化通州龍州鐵州郭州龜州等六城
　前此再遣使索之
以徐訥為中丞
　初憲臺栢樹枯死至是復生
復行宋年號
髙句麗新羅百濟王陵墓並令所在州縣修治禁樵採
過者下馬
以姜邯贊為西京留守内史侍郎平章事
　王手書告身後曰庚戌年中有戰塵干戈深入漢江
　濱當時不用姜公䇿舉國皆為左袵人
蔡忠順為吏部尚書參知政事
契丹蕭遜寧率兵來侵姜邯贊姜民瞻等前後戰於興
化鎮及龜州大敗之以姜邯贊檢挍太尉門下侍郎天
水縣開國男
十一年以安西道屯田施納𤣥化寺三省論駁不従
贈崔致逺文昌侯
　初太祖在潛邸致逺貽書有雞林黄葉鵠嶺青松之
　句故謂有宻贊乃加是命
薛聦𢎞儒侯並崇祀先聖廟庭
知中樞府事姜民瞻卒民瞻晉州人起自書生射御非
其所長然志氣剛果屢著戰功
十五年
　宋仁宗天聖二年　契丹大平四年
禮部尚書周佇卒佇宋温州人穆宗朝隨商舶來蔡忠
順知其才奏留之遂掌制誥兩朝交聘辭命多出其手
門下侍郎平章事崔沆卒沆彦撝之孫性聦悟沉訥寡
言善斷清儉持家一介不取於人計月請俸無甔石之
儲但酷信浮圗請復八關修皇龍寺塔又捨私第為佛
宇諡節義
右僕射智蔡文卒
　史臣曰契丹擁重兵壓境三軍敗衂思政紿道秀而
　夜遁朴䢰挈妻子而南奔李元崔昌金應仁國近之
　徒亦皆接踵亡匿蔡文自西京奔還與邯贊共贊南
　幸之計卒能保䕶三宫旋軫京師不失舊物壮矣哉
　其臣若背君天必誅之言既足以激一國忠義之氣
　其動由仁義以收人心之語又足以為扶植綱常之
　本其他如昌化丹棗之變出萬死之力捍衛艱難斯
　皆扈従諸臣所不能者
二十年千秋太后卒
　史臣曰穆宗之遇害乘輿之播遷契丹之侵軼皆千
　秋淫穢不禮之所使也特書于䇿者深著大惡不道
　之罪也
築開京羅城
　姜邯贊請築之
侍中姜邯贊卒邯贊衿州人性清儉不營産業少好學
多竒畧體貎矮陋衣裳垢敝正色立朝臨大事决大疑
屹然為邦家柱石年七十賜几杖辭職歸城南别墅諡
仁憲年八十四
　世傳有使臣夜入始興郡見大星隕於人家遣吏徃
　視之適其家婦生男使臣心異之取歸以養是為邯
　贊後宋使見之不覺下拜曰文曲星不見久矣今在
　此
二十二年王薨王性聦悟敏於學工詞翰太子欽即位
　史臣曰顯王以姨母貽孽戎臣搆逆强鄰伺釁京闕
　俱燼乘輿播遷艱否極矣反正之後和親結好偃武
　修文薄賦輕徭登崇俊良修政公平内外底寧農桑
　屢稔可謂中興
徳宗敬康王
　諱欽字元良母元成后金氏
元年
　宋明道元年　契丹重熈元年
以王可道監修國史李端為平章事黄周亮皇甫俞義
為參知政事
　舊制宣麻於家至是集百官宣於乾徳殿
命平章事栁韶創置北境關防
　自國内城界鴨緑江入海處東洿朔州等十四城祇
　和州等三城延袤千餘里以石為城
三年
　宋景祐元年
納顯宗女為后
以崔冲為刑部尚書
王寝疾𫝊位于弟平壤君亨薨平壤君即位王性剛斷
有執居喪能盡子之孝為政不改父之道任用舊臣徐
訥王可道崔冲黄周亮朝廷無欺蔽而民安其生
　李齊賢曰慶陵朝頭陁山人李承休進帝王韻記有
　曰徳何止四年鳳鳥來呈瑞考之實録未見惟俚語
　相𫝊言鳳鳥來儀於威鳳門羣烏隨而噪之鳳乃飛
　去國人憎烏少長持弓彈射徳宗一代京城無烏夫
　鳳羽族之長也為羣烏所逐豈曰鳳哉蓋韻記之無
　稽耳
靖宗容惠王
　諱亨字申炤徳宗母弟
元年
　宋景祐二年
凡教令稱制
　至肅宗始稱詔
築長城於西北路松嶺東以扼邉寇之衝
二年祔徳宗於大廟
　初王問昭穆之制於輔臣徐訥黄周亮等言惠定光
　戴同班為昭景成為穆穆宗為昭而顯宗為穆則昭
　二穆二與太祖為五廟今祔徳宗數過五廟請遷惠
　定光三宗藏於太祖廟西壁戴追王之主遷祭於其
　陵可也劉徴弼言太祖在曾祖行親未盡故惠定光
　三宗不必遷惟遷戴宗於陵而祔徳宗於此室可矣
　周亮等言前典云親過髙祖則毁其廟由是觀之自
　禰祖曾髙而上論親盡未盡非以旁親論也惠定光
　在従祖行不可比於親祖三宗宜遷毁王謂一時而
　遷四神主意所未安乃從徴弼議
三年以劉徴弼黄周亮同平章崔齊顔崔冲參知政事
四年門下省乞放東池白鶴山羊等𩔖王従之
五年
　宋寶元二年　契丹重熈八年
立賤者從母法
六年以楊帶春為安北大都䕶府副使
　帶春立志峻抜多智畧習兵事故崔冲奏若有邉虞
　非此人無可遣者不宜出外不允
判御史臺事李周佐卒
　周佐東京人登第歴臺省立朝四十餘年倜儻瓌偉
　時稱得大臣體
内史令徐訥卒諡元肅訥熈之子弼之孫三世為宰相
　初弼祖神逸郊居有鹿奔投神逸抜其箭而豢之夢
　有人謝曰鹿吾子也賴君不死當令公之子孫世為
　卿相云
十二年王薨弟樂浪君即位有司奉遺命山陵制度悉
　從儉約
文宗仁孝王
　諱徽字燭幽顯宗子母元惠太后金氏
元年
　宋慶厯七年
以崔冲為侍中金令器金元冲為平章事朴有仁李子
淵為參知政事
三年饗國老庶老及義夫節婦孝子順孫下至鰥寡孤
獨廢疾無養者賜物有差
八年定田制
　凡田品不易之地為上一易之地為中再易之地為
　下其不易山田一結凖平田一結一易田凖二結再
　易田凖三結
十年
　宋嘉祐元年　契丹清寧二年
創興王寺於徳水縣移其縣於楊川知中樞院事崔惟
善諫曰唐太宗不許創立寺觀我太祖訓要亦曰嗣王
及公侯臣僚毋得爭修願刹奈何竭民財力以危邦本
耶王優答之異日入侍王曰諫諍是忠従好佞惟善對
曰創垂猶易守成難又御史盧成且忤㫖王怒命解冠
幱将縳之惟善諫曰朝官有罪當行有司王怒霽只罷
其職
分遣撫問使兼侍御史李攸績金若珍崔尚安民甫閔
昌壽于十三道按驗諸州郡守令勤慢清濁
作長源亭於西江餅嶽南
　道詵明堂記曰西江邉有君子御馬明堂之地自太
　祖統一丙申嵗至百二十年就此創構國業延長至
　是構亭
十一年隕石于黄州州人上其石禮司以為自古有之
此常事不關災祥王可其奏還其石
始行封□之法
　時署科甚濫中書舎人鄭惟産請之
二十年契丹改國號曰大遼
二十二年守太師中書令崔冲卒諡文憲
　冲海州大寧郡人丰姿瑰偉性操堅貞少好學善屬
　文穆宗朝擢甲科第一歴仕四朝資兼文武出入将
　相年至七旬乞退然軍國大事悉就咨焉自顯宗中
　興干戈纔息未遑文教冲收召先進教誨不倦諸生
　填溢門巷遂分九齊謂之侍中崔公徒凡應舉者必
　先𨽻徒中學焉自後舉子亦皆𨽻名九齊籍中謂之
　文憲公徒又有儒臣立徒者十一冲徒為最盛東方
　學校之興蓋由冲始時謂海東孔子
王出子煦及窺為僧
　史臣曰文宗號稱賢主而溺於異教使二子出家要
　福田利益其源一開子孫視為家法祝髪為僧者實
　繁一時名門大族爭慕效之立嫡立嗣顧為末事其
　禍權輿於煦窺至冲曦極矣
二十六年
　宋熈寧五年　遼咸雍八年
校尉臣身謀廢王立王弟平壤君基事覺伏誅
二十八年録文昌侯崔致逺五代孫善之為都染署史
二十九年
　遼大康元年
門下侍中崔惟善卒諡文和
　惟善冲之子惟善為中書令弟惟吉攝尚書令父冲
　年髙尚無恙王賜國老宴惟善惟吉扶以入赴時稱
　盛事翰林學士金行瓊作詩賀曰尚書令侍中書令
　乙状元扶甲状元
三十一年創安興寺以待宋使
　大府少卿李唐鑑奏中朝使命徃來髙巒島亭稍隔
　水路請於貞海縣地創亭為迎送之所從之
東蕃作亂以中書侍郎平章事文正及同知中樞院崔
奭等将兵三萬出屯定州大破之
三十七年王薨王性聦哲好學善射志畧宏逺寛仁容
衆上事遼宋下交鄰國民賴以寧時號治平獨其佛宇
塔廟之盛為盛徳累太子即位少有疾哀毁疾篤薨於
喪次弟國原公運即位
　李資仁如遼告喪帝詰問二君連逝必有他故資仁
　對辨切直帝引見慰諭
宣宗思孝王
　諱運字繼天順宗母弟
二年
　宋元豐八年　遼大康十一年
御宣政殿聽斷死囚停音樂進素膳
王妺積慶公主適王弟扶餘侯□
四年以崔奭守太尉判吏部事監修國史崔思齊參知
政事朴寅亮同知中樞院事
八年門下侍郎平章事栁洪卒
　洪武人精於春秋左氏傳及兵家秘訣每國家有虞
　疑寤寐精思引古决䇿多有中者時議重之
九年參知政事崔思諒卒
　思諒儀表端雅沉靜寡言秉國鈞主文柄名重一時
十一年王薨元子昱即位王聦慧恭儉博覽經史然逰
幸無度多創寺塔天怒民怨災異興矣
　
　
　
　
　
　
　
　
　
　
　
　朝鮮史畧卷五
欽定四庫全書
　朝鮮史畧卷六
　　髙麗紀
獻宗恭殤王
　諱昱宣宗子母思肅太后李氏
元年
　宋紹聖二年　遼夀隆元年
正月日有暈两傍有彗
　太史奏日有彗近臣亂諸侯欲有反者王幼不知脩
　省
李資義謀反伏誅
　初宣宗於思肅太后生王又納侍中李頲之女元信
　公主生漢山侯昀資義公主兄也以王幼弱不能聽
　决萬幾謀欲立昀至是聚兵将舉事邵台輔使王國
　髦率兵入衛令壮士髙義和斬資義及其黨崔忠伯
　等
以王國髦權尚書兵部事時王室㣲弱而權歸武将識
者嘆之
王禪位於叔父雞林公熈熈即位
　李齊賢曰顯之三子兄弟相傳以及於順順以居喪
　過哀夭折無嗣而傳於宣宣薨而太子嗣是為獻宗
　國人熟習見聞乃謂宣有五弟而立孺子以是歸罪
　何不思之甚也唯不得周公於親博陸於臣委任而
　輔政其危且亂可翹足而待也後世有不幸而遺大
　投艱於襁褓之中者可以此為誡哉
肅宗明孝王
　諱顯字天常初諱熈宣宗母弟
元年前王出居興盛宫
金謂磾上書請遷都南京
　其書畧曰道詵記云髙麗有三京松岳為中京木覔
　壤為南京平壤為西京四時各宜所住開國後百六
　十餘年都木覔壤今時正當廵駐新京之期伏望於
　三角山南木覔北平建立都城王置南京開創都監
　遣崔思諏尹瓘䓁相之思諏等奏云臣等就慮原驛
　視山水不合建都唯三角山南山形水勢符合古文
　請随形建都王從之
右僕射恭知政事朴寅亮卒諡文烈寅亮文詞雅麗宋
熈寧中與金覲使宋其所著述宋人稱之至刋二公詩
文號小華集
　遼甞欲過鴨緑江為界寅亮脩表曰普天之下既莫
　非王土王臣尺地之餘何必曰我疆我理又曰歸汶
　陽之舊田撫綏敝境回長沙之拙袖抃舞昌辰遼帝
　覧之寢其議
二年前王薨于興盛宫
東女真寇鎮溟縣東北面兵馬使金漢中遣判官康拯
與戰克之斬首四十級
始設鑄錢官使錢
　使猶行也
三年民貧不能興用命州縣出米穀許民貿易使知錢
利
始用銀瓶為貨其制以銀一斤為之像本國地形俗號
濶口
七年
　宋崇寧元年　遼天祚帝乾統二年
宰相邵台輔等奏國學養士麋費不貲實為民弊中國
之法難以行於我國請罷之不報
　史臣曰台輔罷學之請雖窮巷庸夫所不敢出諸口
　者肅宗乃擢置於論道經邦之位及其三表請老盛
　稱儒雅不允其請何也肅宗非不知其為人特以其
　溺於立已之私恩而昧於擇相之公義也時稱肅宗
　好文其好文也豈亦玩心於章句之末而與羣臣賦
　詩唱和而已耶
置京城左右酒務又於街衢兩傍勿論尊卑各置店鋪
以興使錢之利
禮部奏我國教化禮義自箕子始而廟貌猶闕不在祀
典乞使求其墳塋立祠以祭從之
遼遣中書舍人孟初來賀生辰兵部貟外郎金縁為館
伴初見其年少頗易之一日並轡出郊雪始霽初唱云
馬蹄踏雪乾雷動縁即對曰旗尾翻風烈火飛初愕然
曰真天才也由是情好日篤相唱和及别觧金帶贈之
八年東女真太師英格遣使來朝
　有本國醫自完顔部來言女真居黑水者部落日强
　兵益精悍王遣使相通即金之先也
以崔思諏為門下侍中林幹為門下侍郎平章事李䫨
為中書侍郎平章事栁伸為僕射政堂文學崔𢎞嗣為
樞宻院使尹瓘知樞宻院事
命林幹伐東女真
　女真本靺鞨苗裔散居山澤未有統一及英格烏雅
　舒為部長頗得衆心界上有連山險絶人馬不能渡
　間有一徑俗謂瓶項若塞其徑則女真路絶故邀功
　者獻議請出師平之
幹與女真戰於定州城外敗績
　初内侍林彦主出兵之議直史館李永曰兵凶戰危
　不可妄動彦當無事時欲用兵生釁不可也王不聽
　幹又邀功引不教之兵遽出與戰敗績
復以尹瓘為東北面行營兵馬都統與女真戰斬三十
餘級我軍死傷陷没者過半軍勢不振遂卑辭請和結
盟而還
政堂文學栁伸卒
　伸狀貌不踰中人而有膽量少擢髙第以清謹名嘗
　牧清州民敬之如神國家欲移都南京伸獨言其不
　可凡論國家事悉主忠義
十年王還自西京不豫至長平門外薨於輦中太子俁
即位王幼而聰慧及長孝敬勤儉雄毅果斷五經子史
無不該覧然遊樂頗數屢幸寺院多致民敝
　李齊賢曰以漢高知人之明欲易太子而不知代王
　之終為太平天子封之邉郡唐太宗之賢而不克定
　嗣卒用昬童乃使凶牝啄其孫殆盡然两漢四百年
　臨天下者皆孝文之裔也唐三百年自中睿迄昭哀
　亦文帝之後也我文考十九子而以再興宗國期肅
　宗而肅宗由藩侯紹大統有子若孫繼繼繩繩以至
　于今四百餘年斯豈非天乎
睿宗文孝王
　諱俁字世民母明懿太后栁氏
元年
　宋崇寧五年　遼乾統六年
政堂文學鄭文卒
　文恭儉朴訥不事生産居室卑陋僅庇風雨莅官謹
　慎典刑曹十餘年未嘗出入人罪奉使入宋受賜金
　帛分與從人将其餘買書以歸他無所求取宋人多
　之
侍中魏繼廷三上表請老王手詔不允繼廷稱疾不起
王遣使敦諭乃入省視事御史以累旬稱病奏覈之即
上表乞退許之
　金富佾曰繼廷以文章名世清白謇直輔佐累朝宣
　宗燈夕置酒王酒酣命繼廷舞繼廷辭曰有伶人何
　用臣舞王不之强宣宗寵姬萬春起第壯麗繼廷奏
　曰萬春誑惑上意勞役百姓大起私第請毁之書上
　不報宣宗遣李資義使宋繼廷為副資義多市珍貨
　繼廷一無所求舉世皆好佛繼廷獨不然是故國人
　想望大用見其施設及為相循黙無所建明盖知其
　勢之不可為又以老病耳至是乞退上惜其去再降
　手詔以寵留之又遣中使而敦諭之故入朝數日復
　告而歸焉御史不原情而劾之豈不謬哉
二年以僧曇真為王師初欲封真為王師以諫議金緣
為封崇使縁辭曰臣職在諫院已言封王師之不可未
䝉俞允又從而行之則是欺殿下也王强之再三固辭
不就
平章事林槩卒
　槩清直有大臣風
平章事崔𢎞嗣等奏太史言自御松都今二百餘年欲
延基業宜卜西京龍偃舊墟别創新闕移御受朝呉延
寵言其三不可
　一文宗作西京卒無應二近者創南京無吉應三今
　新搆闕毁撤屋廬騷動人民
王從𢎞嗣議
以思肅王后李氏配宣宗廟
　初宣宗為國原公納李預女為妃未幾而卒是為貞
　信賢妃又納李碩女生獻宗封王后及獻宗即位尊
　為太后薨謚思肅至是議宣廟之配王欲以貞信配
　諫官奏云貞信為國原公妃年月甚淺思肅自嬪公
　府以至踐位内助居多及太子繼統臨朝稱制者三
　年獻宗遜位於肅宗退居舊宫永無失徳以思肅配
　便制曰嫡庶之分不可不别更詳禮典以聞諫官復
　奏云春秋之義國君即位未逾年者不合列序昭穆
　國君如此况后妃乎請以思肅升配從之
王欲成肅宗遺志
　時咸州以北屬於女真肅宗有恢復之志
将伐女真發兵十七萬以尹瓘為元帥呉延寵副之瓘
與中軍兵馬使金漢忠左軍兵馬使文冠右軍兵馬使
金徳珍各統兵由定州分道而進梁惟善鄭崇甫甄應
陶等領兵舩出鱗道浦㑹之擊破女真一百三十五村
(村猶/屯也)斬四千九百四十級虜一千三十人乃相地築英
州雄州福州吉州咸州宜州及泰通平戎公嶮鎮等九
城使林彦作記勒功於英州㕔壁又立碑於公嶮鎮以
為界
　以先春嶺為界
凱旋王賜功臣號迎勞之
　是戰也柘俊京有摧陷之功庾翼宋忠朴懐節皆死
　之
四年還女真九城
　初朴景緯及金漢忠皆以更深入敵境多置城鎮為
　難守禦尹瓘不聽卒如其言出師亦未免敗軍之責
時羣臣議多不同王猶豫未决諫議金縁曰人主之取
土地本欲育民也今争城而殺人莫如還其地而息民
王然之盡以九城還之女貞來謝獻馬及金
　史臣曰自顯徳靖文以來昇平日久女真最號雄强
　而亦自歸附何負於我哉當時武臣之邀功嗜利如
　李日肅林彦之徒建議侵伐李永極陳不可肅宗不
　聽再興師旅林幹既敗於前尹瓘又敗於後卑辭請
　和忿猶未怠睿宗嗣位銳意徂征命尹瓘呉延寵将
　兵擣巢覆穴得九城而恢拓之足以殺先朝之耻矣
　然搆釁益深邉患日滋尹瓘呉延寵出師無功復還
　九城自古人主忽近圗而勤逺畧者靡有不快於始
　而忽於後肅睿之謂矣
取大學崔敏庸等七十人武學韓子純等八人分處七
齋
　周易曰利澤尚書曰待聘毛詩曰經徳周禮曰求仁
　戴禮曰服膺春秋曰養正武學曰講藝
六年
　宋靖和元年　遼天慶元年
以胡宗旦權知直翰林院
　宗旦宋福州人嘗為太學生聰敏博學能文遊兩浙
　仍寄商船而來王寵顧優厚驟登清要然頗進壓勝
　之術王不能無惑焉
七年恭知政事文冠卒謚章敬
　冠性清直寛厚不事生産當官執節不撓嘗為西北
　面兵馬使與女真屢戰有功
門下侍中尹瓘卒謚文肅
　瓘坡平縣人少登科好學手不釋卷雖在軍中常以
　五經自随好賢樂善冠於一時
流僧統□于巨濟縣
　□文宗子住俗離寺財累鉅萬厚施於人人多歸附
　或告交通外人圖不軌故及未幾死坐流者右丞金
　仁碩等八九人
召前員外郎郭輿輿以烏巾鶴氅常侍禁中從容談論
唱和時人謂之金門羽客王復微行至所居置酒論文
　史臣曰輿盗竊官妓詐稱仙去則奸盗之雄也以婢
　為伉儷不娶無後則亦不孝之大者也
九年叅知政事庾禄崇卒
　禄崇以儒術進性正直在官以公忠自許未嘗屈已
　從人雖為宰相衣服第宅如布衣時
王詣國學爵獻先聖先師命翰林學士朴昇中講書說
命百官及生員七百餘人立庭聽講各進歌頌王製詩
宣示左右令和進
十年生女真完顔阿固達稱皇帝國號金紀元收國
　其俗如匃奴無城郭無文字能控弦其地西直契丹
　南直我境故嘗服事契丹及我朝其先平州人今俊
　或曰平州人今幸之子克守入女真娶其女生太師
　彀英彀英生太師和鑾和鑾多子長曰和哩布季曰
　英格英格死和哩布長子烏雅舒嗣位烏雅舒卒弟
　阿固達立
中書令崔思諏卒
　思諏冲之孫力學擢科所至有聲績為相論議務存
　大體不敢輕改舊章門人子弟有來謁者常訓以事
　君之道言不及私雖謝事家居憂國之心終始不替
左遷知制誥崔瀹為春州府使
　王幸西京置酒大同江與侍臣唱和瀹上書諫曰昔
　唐文宗欲置詩學士宰相奏曰詩人多輕薄恐撓聖
　聰文宗乃止帝王當好經術安事雕蟲有一詞臣乗
　隙訴之曰瀹短於詩故有此言王怒黜之
平章事呉延寵卒謚文襄
　延寵海州人家世寒素少貧賤力學善屬文早擢科
　第飭躬勤行恂恂然以忠儉自許當官持論務袪時
　弊未嘗以私害公
十一年作清讌閣於禁中選置學士直學士直閣
　金縁作記洪灌書之
朝夕講論經籍後以清讌閣在禁中學士直宿出入為
難又置寳文閣移清讌閣學士充之加置待制
王命金縁朴景仁(舊名/景緯)及寳文閣學士註觧貞觀政要
以進
十二年改抱州為義州防禦使以鴨緑江為界置闗防
　金兵攻遼耶律寧興常孝孫等移牒我寧徳城以來
　逺抱州二城歸之遂泛海而遁我兵入其城收兵仗
　錢穀甚多
簽書樞宻院使金黄元卒
　黄元自幼好學登科文詞推為海東第一性清勁不
　附勢與李載同在翰林齊名時契丹使至黄元伴内
　宴口號有鳳含綸綍從天降鰲駕蓬萊渡海來之句
　使驚嘆然二人皆學古文不随時態宰相李子成惡
　之謂必詿誤後生斥為京山府使有吏捕殺人强盗
　以至熟視之以為非賊趣令放之僚佐力争不聽後
　獲他盜果向之殺人者也嘗奉使于遼道見北鄙人
　大飢人相食請發粟廪賑之及還百姓見之曰此活
　我相公也後女真侵遼来逺抱二州城食盡以財减
　價貿穀于我邉吏禁民貿易黄元上疏曰幸灾不仁
　怒鄰不義請糶二城兼許貿易不報及卒金富軾請
　謚當途有不悦者沮之
李資諒使宋至汴京帝親賜宴内殿製詩示之命和進
資諒即應制帝大加稱賞及還宻諭曰聞汝國與女真
接壤後嵗來朝招引數人來資諒奏曰女真外域中最
為强勁不可通有幸臣聞之言于帝曰女真珍竒雜出
髙麗交通貿易不欲分利他國故沮之遂遣使交通致
靖康之禍
入宋進士權適趙奭金端中親試随李資諒還帝賜御
製手札褒送其同時赴學康就正甄惟底死于宋
召清平居士李資𤣥赴行在
　時王幸南京
資𤣥中書令子淵孫容貌魁偉性聰敏登第忽棄官入
春州清平山葺文殊院居之嗜禪悦道逍遥自樂王累
徵堅不就其上表有以鳥養鳥庻無鐘鼓之憂觀魚知
魚俾遂江湖之性之辭王知不可致特幸南京遣其弟
資徳徃諭乃赴召仍命留三角山及再見王問養生之要
對曰莫善於寡欲王待遇特厚固請還山賜茶香法服
以寵之
十三年
　宋重和元年　金天輔二年
以李資謙判吏部事
王妃李氏薨
　資謙女
諡順徳王后王屢舉哭臨及葬親祖送于神鳳門之外
十四年始於國學立養賢庫以養士
　國初肇立文宣廟於國子監建官置師至宣宗時將
　欲教育而未遑王鋭意儒術廣設學舍置儒學六十
　人武學十七人選名儒為學官博士講論經義以教
　導之文風稍振
增築長城三尺金邉吏發兵止之不從金主勅邉吏毋
得侵軼生事
十五年王命黜赴制科國生髙孝冲下獄
　時妓玲瓘遏雲等以善歌屢承恩賚孝冲作感二女
　詩以諷之舍人鄭克永言於王王不悦故黜之下獄
　胡宗旦上書營救乃釋之
迎入佛骨于禁中
　初王字之使宋還帝以金函盛佛牙頭骨以賜
恭知政事林景仁卒
　景仁三為諫官言論鯁直無所依違
十七年
　宋宣和四年　遼保大二年
御紗樓召文臣等刻燭賦牡丹詩安寳麟為第一
　時康日用以能詩名王竚觀其作纔得一聨曰頭白
　老翁看殿後眼眀儒者倚闌邊袖藁伏御溝中王取
　見之曰所謂白頭花鈿滿面不如西施半粧
門下侍郎平章事崔𢎞嗣卒
　𢎞嗣起自寒㣲以文行聞性貞介寡欲朝無黨與居
　家不言公事妻子未嘗見其戲笑人有餽遺雖蔬果
　不受然務苛察見人小過輒不㤀
十七年王薨太子幼李資謙(順徳王/后父)奉太子即位
　史臣曰睿宗志存拓境僥倖邊功歆慕華風信用胡
　宗旦頗惑其言然知用兵之難棄怨脩好使隣境感
　慕來服恤鰥寡養耆老開設學校教養生員置清讌
　寳文兩閣日與文臣講論六經偃武脩文欲以禮樂
　成俗云
仁宗恭孝王
　諱楷字仁表睿宗子母順徳王后李氏
元年
　金太宗天㑹元年
詔曰李資謙於朕為外祖其班次禮數不可與百官同
令大臣侍從㑹議學士鄭克永等議當上書表不稱臣
及大宴㑹不與庭賀徑詣幕次拜上荅拜而後坐殿衆
議雷同獨金富軾上議非之王遣近臣康侯顯問資謙
資謙奏曰臣雖無識今觀富軾之議實天下之公論也
微斯人羣公幾陷老臣於不義願從之詔可
　富軾議畧曰漢髙祖初定天下五日一朝太公家令
　說太公曰皇帝雖子人主也太公雖父人臣也奈何
　令人主拜人臣髙祖善家令言上尊太公曰太上皇
　以此論之雖天子之父若無尊號不可令人主拜故
　後漢獻帝皇后父不其侯伏完鄭𤣥議曰在京師禮
　事出入宜從臣禮若后息離宫及歸寧父母則從子
　禮故伏完朝賀公庭如衆臣及皇后在宫后拜如子
　又東晉穆帝母禇太后見父之禮博士徐禪依鄭𤣥
　議曰王庭正君臣之禮私覿全父子之親是大順之
　道也又魏帝父燕王宇上表稱臣雖父子至親禮數
　尚如此况外祖乎云云
以金縁判祕書省事監脩國史
　縁有文名清節睿宗深器之擢置宰輔恩禮優重及
　王幼冲嗣位外戚用事縁恐及害懇辭乞退不許至
　是将赴衙聞街上童謡因墜馬歸卧求免愈篤故有
　是命
漢陽公李資謙殺中書侍郎韓安仁
　流甘勿島殺之安仁力學善屬文以侍學舊恩宻近
　用事遽乗勢謀軋資謙以至於敗
流御史臺事李永于珍島
　永安城郡吏仲宣子幼勤學登第歴臺諫史館以安
　仁妺壻被流聞其母将没為婢嘆曰吾内省不疚故
　忍死待時老母以予故没為賤𨽻吾何茍生乃飲酒
　一斗憤懣死資謙遣衛士瘞道傍牛馬不敢踐或病
　瘧者就禱則愈後資謙敗其子請改葬掘之屍不變
　贈簽書樞宻院事永天資方直不為權貴所撓
以崔𢎞宰為門下侍郎平章事拓俊京為吏部尚書𠫭
知政事
二年李資謙母金氏死
　金氏以女故封三韓國太夫性貪㳫抑買市人財物
　或全不與直又縱奴横暴及死市人相賀
李資謙流崔𢎞宰于昇州褥地島
　𢎞宰善射御資謙畏圗已流之
李資謙釋䘮服上官坐中書省宰樞文武諸僚綴行陳
賀天乃大雨雷電市道水深一丈震迎恩館
　資謙以母喪去位王遣使冊功進爵朝鮮國公仍加
　諸子之美之彦之甫之允之元及僧義荘爵追封祖
　考朴昇中媚資謙議曰告墳日當賜樂金富軾以為
　丘墟之地素服從事豈可用樂昇中又欲號資謙生
　日為仁夀節富軾以為生日稱節自古所無唐𤣥宗
　始稱節千秋未聞人臣有節稱者
李資謙納第三女于王天乃驟雨大風拔木
三年李資謙又納第四女于王天乃大風雨
　史臣曰資謙去年納第三女今年納第四女昔魏公
　操窺伺漢鼎納三女于帝為貴人宫中動静無不先
　知今資謙之計即操之計資謙曽信圗䜟李氏得國
　之語蓄無君之心非一朝夕
清平山人李資𤣥卒
　資𤣥生長富貴夤縁戚里乃厭紛華愛閑適棄官入
　山以終其身然性慳多蓄財貨舉物積榖頗為一方
　農民所苦
四年内侍祗候金粲録事安甫鱗等與同知樞宻院事
智禄延(蔡文/曽孫)謀誅李資謙拓俊京
　資謙子之元妻父與其弟俊臣用事
率軍入宫先誅拓俊臣等資謙俊京聞變舉兵犯闕
　朴昇中子深造自宫溷中出徑至資謙第告宫中事
　状
焚燒宫禁殺甫鱗禄延及僕射洪灌樞宻院事金縝赴
　火死
侍御臣僚皆被殺流粲于逺地遷王於重興宅西院
　史臣曰資謙之惡極矣其亡可立而待禄延等欲除
　君側之惡而智小謀淺卒至殺身亂國昔唐李訓鄭
　注欲鋤剪宦官而不能克禍及國家其事畧同
李資謙謀反王崔思全拓俊京討之流資謙及妻子支
黨(朴昇中朴/彪為之冠)于外
　資謙欲圖不軌進毒餅中妃宻白王王以餅投烏烏
　斃又送毒藥妃奉椀陽蹶而覆之妃即資謙第四女
　也俊京與資謙搆隙思全又乗間說之俊京乃决筞
　王手書小紙宻遣宦者趙毅以示之俊京即以示尚
　書金珦珦泣曰有旨如此義當死事俊京與珦率将
　挍僚吏僕𨽻入宫奉王以出御軍器監嚴兵衛召資
　謙流之斬其将軍康好高珍守皆資謙所指使者也
　分遣人逮捕支黨子姪流之
召還金粲(後改/名安)為殿中内給事賜洪灌金縝智禄延子
壻爵一級
王廢二妃李氏納任元凱女為妃
　妃誕夕其外舅李瑋夢黄大旗竪於其第旗尾飄縈
　於宣慶殿鴟尾及笄婚夕妃暴疾謝遣其人卜者占
　病曰必為國母李資謙惡之斥元凱為開城府使其
　倅夢府使㕔棟梁折作大竇黄龍從竇而出又王夢
　得荏子五升黄葵三升拓俊京觧之曰荏者納任姓
　后妃之兆也其數五者誕五子之瑞也黄者皇也葵
　者揆也皇王執道揆御邦家之瑞也其數三者五子
　之中三子御國之兆也果驗
五年
　宋建炎元年
拓俊京恃功跋扈王忌之左正言鄭知常上疏畧曰五
月之事一時之功也二月之事萬世之罪也於是流俊
京于嵒墮島
文公美韓安中文公裕皆召還復職
　資謙所流者也
門下侍中金仁存卒諡文成
　初名縁上琦之子性明銳少登科老不釋卷一時詞
　命多出其手有文名清節
六年宋髙宗遣刑部尚書楊應誠等来諭假道仰問二
帝于五國城王荅應誠書曰若使節假道入境金必猜
疑生事不敢奉命且附表以謝應誠等不受而去
王幸西京
　時妖僧妙清日者白夀翰以不經之說眩惑衆人鄭
　知常深信之以為上京基業已衰宜移御西京金安
　洪彛叙李仲孚文公仁林景清從而和之
移林原驛作新宫
　妙清言林原乃大花勢若立宫闕御之可并天下故
　有是役
迎佛骨置仁徳宫
忠州人劉挺弑其父中書門下奏請降州為郡王問左
右對曰禮云邾婁定公時有弑父者殺其人毁其室洿
其宫而止耳降州為郡非古法也允之
八年左遷侍御史髙唐愈為工部貟外郎初資謙之亂
朝臣皆脅從失節其支黨夤緣茍免至宰輔者多唐愈
屢上書斥之曰雖聖王寛大掩其疵疾何面目立朝廷
見日月乎王雖是其言不忍盡棄大臣左遷奪臺職
　唐愈改名兆基
禁諸生治荘老
十年
　宋紹興二年
守太尉金富佾卒
　其先新羅公族
富佾入侍寳文閣討論經史雄辨折衷人莫之敵文亦
華瞻睿宗以富佾富軾富轍皆為文翰侍從封其母太
夫人嵗賜廪粟母以為既得諸子禄養何敢加辱厚賜
遂不受富佾為人寛厚儉約不事産業
任元凱上書請誅妙清等以絶禍萌不報
　初王之幸西京也妙清等宻作大餅空其中穿一孔
　盛熱油沉于大洞江油浮出水面望若五色妙清等
　以為神龍吐涎時有業油韂者告曰熟油泛水則有
　異色於是使泅者索得乃知其詐
左遷平章事崔𢎞宰為守司空右僕射
　𢎞宰納貨賣官諫官崔惟清等上疏斥之
十二年六月震西京大花闕乾龍殿
　史臣曰仁宗身經李拓之亂而復為妙清嬰弄何哉
　天之警告未嘗不惓惓懇至
十三年妙清栁旵(丑減/切)與西京分司侍郎趙匡等矯制
囚留守員僚凡上京人在西都者無貴賤皆拘之遣兵
斷岊嶺道刼發諸城兵反國號大為改元天開自號天
遣忠義軍王命平章事金富軾等討之富軾臨發議于
諸将曰鄭知常金安白夀翰實與謀不去是人西都不
可得平使勇士曵出三人於宫門外斬之乃奏
　人言富軾素與知常齊名於文字間積不平至是託
　以内應殺之
至金郊驛諸将佐皆欲倍道疾馳掩賊不備富軾以為
賊矯制徵兵列城狐疑莫辨真偽不若引軍間道繞出
賊背告諭順逆徐以大兵臨之萬全計也遂引中軍由
平州趣管山驛左右軍皆相次而行於是逆賊趙匡斬
妙清栁旵以降使分司官尹贍等請罪兩府及臺諫俱
請梟三人首于市下贍等獄匡等聞之復反富軾欲起
土山以臨賊城而攻之將佐尹彦頥曰曠日持久事變
難料不如潜師突撃可以成功於是富軾勑諸軍踰城
進攻賊兵大潰趙匡自焚死誅賊魁崔永及其黨分司
官不附賊者並原之西京平
平章事金珦卒
　珦起自胥吏雖無學識清慎有幹能其女嫁李資謙
　子之甫不以姻婭附資謙及與拓俊京謀執資謙而
　不伐其功
詔曰廐焚孔子曰傷人乎不問馬此聖人貴人賤畜之
義也今法官論殺牛准殺人之罪鈒面配島此非律文
本意自今以本罪罪之
貶尹彦頥為梁州防禦使
　彦頥父瓘奉詔撰大覺國師碑文不工王令富軾改
　撰時瓘在相府富軾不讓遂撰彦頥心嗛之後王幸
　國子監命富軾講易令彦頥問難彦頥精于易問難
　縱横富軾難于應荅汗流被面至是彦頥為幕下富
　軾奏貶之
知樞宻院使金富儀卒
　即富轍也以文學特被眷倚擢授翰林學士王嘗問
　以邊事富儀引文彦博之言曰須先自治不可畧近
　勤逺妙清請營新宫又上疏極言其不可性坦蕩未
　嘗干勢利詩文豪逸
以金若温為侍中
　若温性恭儉亷正力學歴任中外人皆便之與李資
　謙為表兄弟亦不相比位雖華顯未嘗以富貴驕人
樞宻院知奏事鄭沆卒
　沆性頴悟好學中第久為内侍掌奏出納惟允且不
　附李資謙甞勸王讀書及卒家無甔石之儲謚文安
十七年
　金天眷二年
門下侍郎崔思全卒
　思全初以醫術進諭拓俊京去李資謙以功驟登宰
　司思全有二子曰弁曰烈思全賜金罍各一及没妾
　竊其一弁怒欲鞭之烈曰此先君所愛當傾家産而
　恤之况此物乎遂以所得罍遺弁王聞而嘉之御書
　賜名曰仁孝
二十二年
　金皇統四年
賜金敦中等二十六人及第敦中富軾之子初擬第二
王欲慰其父升為第一敦中年少氣鋭後因宫庭除夕
儺禮以燭燃牽龍鄭仲夫髯仲夫手搏辱之富軾怒白
王將縳栲仲夫逃免遂嗛敦中
　史臣曰敦中燭仲夫髯以啟武臣叛亂之心韓賴批
　紹膺頬促成武夫簒弑之禍小人之能亡國敗家如
　是何可不逺慮哉
二十三年政堂文學李之氐卒謚文正
　之氐公夀之子擢第拜正言持論公正與李資謙為
　族亦不相比風標英雅秉心寛厚文章政事為一時
　之傑然吝嗇財賄父没不分弟妹家奴肆横不能禁
　制
二十四年王疾大漸傳位于太子晛薨太子即位
　史臣曰仁宗幼冲即位使奸兇䟦扈毒流三韓又深
　信浮屠貽害生民惑於妙清等隂陽之説卒致西都
　之反逆盖以天性一於慈愛優㳺不斷故耳然其不
　喜逰宴减省宦竪恭儉以飭身誠信以交隣雖古帝
　王何以加焉
　
　
　
　
　
　
　
　
　
　
　
　
　
　朝鮮史畧卷六
欽定四庫全書
　朝鮮史略卷七
　　髙麗紀
毅宗莊孝王
　諱晛字日昇仁宗子母恭睿太后任氏
元年
　宋紹興十七年　金皇統七年
八月夜虎入大明宫
王御西樓觀擊毬
　或自擊日以為常
禁親族相婚
三年
　金海陵王天徳元年
政堂文學尹彦頥卒
　彦頤少登科工文章甞作易觧傳于世晚年酷嗜佛
　法請老退居坡平自號金剛居士甞與僧貫乗為空
　門友
中軍兵馬使奏古制天子六軍大國三軍次國二軍小
國一軍請改五軍為三軍從之
四年平章事髙兆基左遷為左僕射
　金存中用事兆基屈已偷合為諫官所劾左遷
五年侍中致仕金富軾卒謚文烈富軾豐貌碩體面黑
目露以文章名世再掌禮闈以得士稱
　宋使徐兢來富軾為接伴兢見富軾善属文通古今
　乃著圖經載富軾世家又圖形歸奏天子鏤板以傳
　名振天下
樞宻院知奏事鄭襲明卒
　襲明迎日縣人倜儻竒偉力學能文以鄉貢擢第王
　為太子仁宗欲廢之而立次子襲明為東宫侍讀盡
　力調護故得不廢久居諫職有諍臣風仁宗臨薨謂
　太子曰治國須聽襲明之言及王即位自以先朝顧
　托知無不言王憚之金存中等日夜短之襲明揣知
　王意仰藥而死
宰相崔惟清文公元庾弼等率諫官王軾等伏閣請曰
郎中鄭叙交結大寧侯(王弟/暻也)邀致宴樂宦者鄭諴以私
怨謀陷臺諫
　初於内宴諴帶犀臺官使吏取之諴怨之誘閔夀開
　誣告臺省怨王謀推大寧侯
乃罷諴杖流叙于東萊叙将行王謂曰今日迫于朝議
行當召還既流召命久不至乃撫琴作歌詞極悽惋自
號𤓰亭後人名其曲曰鄭𤓰亭
　後移配巨濟鄭仲夫用事召還
叙性輕薄有才藝其妻任氏乃任太后族也
八年
　金貞元二年
更定科舉法
　初塲迭試論筞中塲試經義終塲試詩賦又國學生
　考以六行積十四分以上者許且赴終塲不拘其額
　又除三塲連卷法
水原吏崔婁伯者年十五父尚翥為虎所食即何斧斫
之刳其腹取父骸肉以葬盛肉于瓮埋川中廬墓服闋
盡食之後登第仕至起居舍人
十年
　金正隆元年
少保金存中卒
　存中性聰慧有詩名與鄭諴相結用事大張威福財
　累鉅萬
安定公任元厚卒
　初名元凱器宇宏深風采嚴重博通經史為宰相勤
　儉清白判吏部銓注甚公不信託請人服其明
十一年幸國清敬天兩寺有司以行在所狹隘請去史
官王曰史官記予言動不可暫離也
　史臣曰毅宗之為君失徳滋甚假使懼直筆而欲去
　史官為左右者當援古證今力陳其不可今乃先意
　導之欲去史官何也欲逃姦諛之誅得乎
遷太后任氏于普濟寺流弟大寕侯暻于天安府貶崔
惟清為忠州牧史
　王素信圗䜟不友諸弟宻諭臺諫劾大寕侯恐太后
　先遷之
以宦者鄭諴權知閤事祗候知御史臺事李公升等不
署告身王怒皆貶黜
　史臣曰宦寺與於搢紳之列古無其制王以乳媪之
　故溺於私愛既授朝官又督告身何也由是閹人日
　盛若王光就白子端輩相繼用事蔽塞聰明宰相臺
　諫畏威脅勢緘黙不言終致普賢之變
築東離宫城
　以故大臣第宅為宫又毁民家五十餘區多作亭榭
遣金柔立往審羽陵島
　柔立回奏云島中有大山下有村落基址七所有石
　佛鐵鐘石塔多生柴胡石橘然土多巖石民不可居
　寢其議
御史中丞吳中正死
　中正起自胥吏嚴烈詭隨要結貴近能為禍福時崔
　褒偁亦强狠疾不附已知中正依阿報恩讐故薦為
　是職未幾死
十二年門下侍郎平章事致仕梁元俊卒
　元俊出自胥吏甞與諫官論鄭諴堅執不變時議重
　之性清儉純直終始一節不事産業不通餽謝門巷
　蕭然初守光州妻事姑不謹黜之妻子號哭乞哀終
　不許至使其妻獨還人或譏其不仁
右僕射申淑棄官歸田里
　淑髙靈縣人博學經書以清儉忠正著名
十七年
　宋隆興元年　金大定三年
左正言文克謙上疏言宦者白善淵專擅威福與宫人
無比為醜行
　無比得幸於王生三女九男
術人榮儀左道取媚於上常侍崔褒偁職掌權要勢傾
中外貪墨無厭請斬善淵無比黜榮儀罷褒偁以謝一
國疏中又及宫禁帷薄之事王怒焚其疏貶克謙為晉
州判官
　初無比壻崔光鈎為録事諫官不署告身王召諫議
　李知深尹麟瞻等督署之皆唯唯而退有人嘲之曰
　莫説為司諫無言是正言口吃為諫議悠悠何所論
　至是克謙作疏知深等又不連署克謙貶後視事自
　若又有人誦宋人並游英俊顔何厚之句議之
十八年冬十一月隂霧四塞行者失路太史奏五行志
曰霧者衆邪之氣連日不觧其國昏亂又曰霧起十步
外不見人是謂晝昏占曰破國王者出入起居不可無
常今陛下處非其位任非其人明堂久曠而不居天災
可懼而不省移徙無常號令不時故有此異王竟不悟
十九年幸觀瀾亭
　初吏部侍郎韓靖别創佛宇於仁濟院中内侍侍郎
　金敦中待制金敦時重創觀瀾寺内宦鄭諴創奉靈
　寺並為王祝釐之所王屢幸靖等争相務侈觀玩以
　悦之城東沙川龍淵寺南有石壁數仭峭立臨川曰
　虎岩流水停滀樹木蓊蔚命構亭其側名延福竒花
　異木列植四隅與宰侍屢宴于此
二十一年殺大寧侯暻家僮羅彦有成黄益
　王以燃燈如奉恩寺夜還至觀風樓承宣金敦中馬
　素不調聞鉦鼓聲益驚觸一騎士矢房矢躍出落輦
　傍敦中不自首王驚愕以為流矢疾馳還宫於是逮
　捕絡繹疑有成等所為鞫問深刻有成等誣服斬之
　及有成妻百官稱賀
幸衆美亭
　亭在清寕齋南麓初是亭之役也有一卒貧甚不能
　自給役徒共分飯一匙食之一日其妻具食來餉且
　曰宜召所親共之卒曰家貧何以備辦将私於人而
　得之乎豈竊人所有乎妻曰貌醜誰與私性拙安能
　盜但剪髪買來耳因示其首卒嗚咽不能食聞者悲
　之
王馳馬至獺嶺茶院從臣皆莫及王獨倚院柱謂侍者
曰鄭襲明若在吾豈得至此
　史臣曰毅宗輕佻無人君之度即阼二十餘年荒滛
　怠忽不仁不義習與性成不可救藥幸而天誘其衷
　追念襲明悔心萌而善端已露茍有一二忠正之臣
　因其牖而開導之不至於終迷不復矣
二十二年
　宋乾道四年
耽羅賊良守等謀反安撫使趙冬曦討平之
二十四年春正月朔御大觀殿受賀王自製臣僚賀表
　史臣曰世之稱人主華藻浮靡者必以陳后主隋煬
　帝為首然不過與臣下賦詩争能而已至於自撰表
　贊徳則雖二主亦未嘗􁂦然為之毅宗之失於兹甚
　矣
以内侍黄文荘為國子博士直翰林院
　王幸延福亭時羣臣皆占所見之物為嘉瑞蓬艾三
　莖生于庭以為瑞華文莊見水鳥指為𤣥鶴作詩贊
　之王稱歎欲拜正言以年少改拜是職
庚寅八月王幸普賢院武臣鄭仲夫李義方李髙等反
大殺扈從文官宦寺等遣兵盡殺留都文官以王還宫
　王荒滛不恤政事承宣林宗植起居注韓頼怙寵傲
　物蔑視武士仲夫等憤激因王自興王寺幸普賢院
　矯旨聚軍殺宗植等金敦中在途聞亂佯醉堕馬而
　逃頼匿御床下髙等脅出殺之承宣李世通等凡扈
　從文官及大小臣僚宦寺皆遇害唯承宣盧永醇以
　兵家子免仲夫等選驍勇人往殺留都宰臣崔褒偁
　許洪材金敦時李知深等五十餘人敦中匿紺嶽山
　仲夫挾宿怨搆之急其奴重賞来告之按捕殺之敦
　中臨死嘆曰流矢之變禍及無辜今日之及宜矣
迎王弟翼陽公皓即位
　初崔汝諧夢太祖授笏於皓至是果騐
放王于巨濟縣太子于珍島縣殺太孫釋文克謙為承
宣
　普賢之亂克謙聞亂逃匿追迹獲之諸将素聞其名
　不殺囚之
文臣李公升等多頼以免武臣亦倚之多咨訪故事
　毅宗性輕佻喜文藻好擊毬多作池臺亭榭與文臣
　許洪材金敦中敦時李復基韓頼輩比狎游幸沉滛
　詩酒日以繼夜侍衛武士飢困痛切骨髓卒及於亂
明宗光孝王
　諱皓字之旦毅宗母弟
元年
　宋乾道七年　金大定十一年
李高與僧脩惠等謀反伏誅
　髙有非望之志及元子冠将宴于麗正宫髙招致惡
　少斬馬饗之将作亂金大用之子為髙驅使者聞其
　謀以告義方素惡髙逼已即以鐵椎擊殺之
遣工部郎中庾應圭如金借作前王使上表告以讓位
金主曰廢兄篡位造飾虚辭欺㒺上國合行天罰應圭
辨對不屈不食五日立庭待命金主嘉其忠誠乃授回
詔厚慰而送之仍遣完顔靖詢問前王傳位事故王稱
前王已避位出居他所病篤不能就位拜命路又險逺
非使者所宜徃以故不得見前王王乃具前王表以附
靖行
平章事徐恭卒
　恭有膽畧善騎射為宰相益謙遜深疾文吏驕傲禮
　遇武人故不及庚寅之禍
宫闕災
　鄭仲夫等恐有變閉紫城門不納救火人殿宇悉焚
　王出山呼亭痛哭庾應圭詣景靈殿出五室祖真又
　出中省國印
三年癸巳八月東北面兵馬使金甫當起兵與韓彦國
李敬直等討鄭仲夫李義方等謀復前王不克死之仲
夫義方等復大殺文臣
　史臣曰甫當起兵於東南慷慨發憤以討亂逆救君
　父為己任其用心不可謂之不正矣其與敬直純錫
　寅俊諸輩同奉前王以倡大義可謂名正言順而事
　亦出於是者不幸而敗至於殺身良可惜也
李義旼弑前王于慶州初金甫當起兵於東界與李敬
直張純錫栁寅俊裴允材韓彦國等合謀奉前王出居
慶州仲夫等聞之遣李義旼等領兵趨慶州州人内應
囚前王於館義旼出之至坤元寺北淵拉脊骨裹以褥
合兩釜投淵中旋風卒起塵沙飛揚
　寺僧有善泅者取釜棄屍屍出水涘有日烏鳶不食
　州户長弼仁等宻具棺奉瘞水濵初金使來相金敦
　中甚不差毅宗異之亦使人問曰寡人夀幾何金使
　曰滿朝老少之臣盡逝然後有臨川之患及庚癸之
　亂老少文臣皆被害而王亦遇淵上之變其言果驗
四年
　宋淳熙元年
西京留守趙位寵起兵討鄭仲夫李義方檄召兩界諸
城岊嶺以北皆應之平章事尹鱗瞻率三軍至岊嶺與
戰敗績西兵陷和州
　即今永興府
西北郡縣皆陷後三年鱗瞻與将軍杜景升𤣥徳秀等
攻拔西城斬位寵
　史臣曰位寵為君父討賊可謂義舉也但不於金甫
　當舉義之時而逗遛失機其計誤矣
中書侍郎平章事崔惟清卒
　惟清昌原郡人平章事奭之子少孤嗜學經史子集
　靡不該通中第不求仕宦有薦舉者即曰學未就固
　辭久之被薦直翰林院官至平章事庚癸之亂文臣
　皆被害而諸将素服徳望戒軍士勿入其第期功之
　親俱免嘗撰李翰林集注及栁文事實鏤板以傳但
　好佛日誦經
李義方伏誅義方自納女東宫益擅威福衆心憤怨時
尹鱗瞻治兵西郊僧徒亦從軍義方偶出宣義門外鄭
筠(仲夫/子)宻誘僧宗旵等伺隙斬之分捕俊儀兄弟及其
黨皆殺之奏黜義方女
　俊儀嘗罵義方汝有三大惡放君而弑之取其第宅
　姬妾一也脅姦太后女弟二也專擅國政三也義方
　大怒欲殺之文克謙止之曰以弟殺兄惡莫大焉義
　方不果
五年工部侍郎庾應圭卒
　應圭平章事弼之子性頴悟美丰儀時人謂之玉人
　善屬文再舉不第入補内侍操行貞固持議端方斷
　事若夙成然出倅南京政尚清介一介不取於人其
　妻因免乳得疾但菜羮而已有衙吏宻饋隻雉妻曰
　良人平生未嘗受人饋遺豈宜以我口腹累良人清
　徳耶吏慙而退南人頌之甞告奏于金金人髙其使
　節每于使介徃來必問安否卒年四十五
發前王䘮改葬陵曰禧廟號毅宗百官𤣥冠素服三日
　趙位寵起兵故也初将軍朴存威甞使於雲中道每
　誇納釜之事至是雲州人應位寵斬之
六年三月東海水變為血色
中書侍郎平章亊尹鱗瞻卒
　鱗瞻彦頤之子性聰悟過人雖千百人一問姓名輒
　記不忘庚寅之後武臣用事鱗瞻每被掣肘脂韋自
　保而已及平西賞罰不中措置失宜致使西北降附
　之民屢叛物議少之
九年同知樞宻院事于學儒卒
　學儒倜儻有氣槩久宿衛忠謹無他季髙義方等作
　亂議主兵者皆曰在今舍于公復何人哉遂詣其家
　謀之學儒曰公之志大矣然吾父嘗戒曰武官見屈
　於文官久矣能無憤乎去之易如拉朽然文官見害
　禍及吾輩亦不旋踵汝宜慎之父雖没言猶在耳死
　且不從及二李得志謀害之學儒懼求娶義方姊得
　免
叅知政事陳俊卒
　俊性質直有勇力庚癸之亂文臣之家頼俊全活者
　甚多時人謂有隂徳後必昌其孫次華温皆登第有
　文名華善為詩詞與李奎報齊名時號李正言陳翰
　林
鄭仲夫宋有仁伏誅
　将軍慶大升甞憤仲夫跋扈謀欲討之會其子筠潜
　圗尚公主王患之又其壻有仁斥文克謙韓文俊大
　失人心朝臣皆側目大升乃與勇士許升決䇿殺筠
　於直所發禁軍分捕仲夫及有仁父子悉斬之梟首
　于市朝士詣闕賀大升曰弑君者尚在焉賀為李義
　旼聞之大懼
十年内嬖明春死王失聲號哭太后寛譬之曰此雖鍾
情然不可使聞於重房
　鄭仲夫等置重房於内常自㑹直國家大事無不恭
　决後亦仍之
王猶嗚咽不能止
冡宰閔令謨性訥怯少虧操履判兵部李光挺頑貪無
識奔競賄賂無復亷恥郎舍奏舊制文吏散官補外者
皆有年限今或一二年而超受或三十年而不調政濫
人怨請依年限制韓文俊等力排其議
　史臣曰庚癸以來政歸武夫雖有一二文臣之執國
　政者復有貪鄙無節操不能奉公守正政以賄成則
　又安得鎮武夫不遜之心乎如令謨之為冡宰光挺
　之主銓選不滿公議而為郎舍論駁者盖以此也當
　時選舉之法濫毁非獨武臣之罪亦文臣執政之過
　也
罷管城富城二縣
　管城縣令洪彦荒滛虐民吏民執彦幽之富城令亦
　與縣尉不相能害及于民民殺尉有司奏罷之
十三年将軍慶大升卒
　大升清州人膂力絶人早有大志不事家産父珍貪
　鄙多奪人田及卒大升以其田案悉納選軍一無所
　取人服其清常憤武人不法慨然有復古之志文官
　倚以為重及誅鄭宋人多趨附然非有學識勇略者
　輒拒之武臣畏憚不敢縱肆卒年三十
王聽譛捕都房
　大升去仲夫恐有害已者招死士百餘養門下號曰
　都房
並流逺島
　金子格誣告都房恃勢作亂王命捕流之
十四年召還李義旼初義旼畏慶大升歸其鄉慶州屢
召不至及大升卒猶不至王懼其為亂遣中使敦諭乃
至
　史臣曰義旼躬行大事亂賊之魁而獨漏天誅王宜
　明正典刑雪天地神人之憤顧為積威所怯屢下詔
　諭待遇之恩比舊愈隆曽未數年身都將相手握重
　兵亂臣賊子将何所懲艾乎
以鄭邦祐知御史臺事鄭允當為吏部貟外郎李居正
為左正言
　邦祐起自胥吏特授臺諫不滿人意允當年少無知
　其父世裕出為兵馬使歛民財貨連獻内府故有是
　升居正無他材能王欲除正言林民庇與居正有舊
　因薦曰居正性和平且訥黙非耿介者也乃授之王
　凡用人唯與嬖臣宦竪議親署恭官以上封其草直
　付政曺名曰下批
兵部尚書朴純弼大營私第於東宫旁太子請上禁之
王曰朴尚書必不聽我言聞者莫不憤歎
十五年命文臣製瀟湘八景詩倣其詩意摹寫為圗
　王精於圗畫與畫工李光弼等繪畫物像終日忘倦
　光弼父寕亦以畫知名甞入宋徽宗以一竒畫誇之
　寕曰臣筆也帝不信寕拆粧背果有其姓名
散員同正盧克清家貧将賣宅未售因事之外郡其妻
受郎中𤣥徳秀白銀十二斤賣之及克清還詣徳秀曰
予甞買此只給九斤耳居數年無所加飾而贏得三斤
豈理也請還之徳秀曰爾能守義而予獨未耶遂不受
克清曰予平生不為非義豈可賤買貴賣以黷于貨子
若不從即當悉還其直復吾家也徳秀不得已受之因
謂曰予豈不逮克清者乎遂施銀佛寺聞者歎息
侍御史二人與宦官㑹廣真寺為流頭飲國俗以六月
十五日沐髪於東流水祓除不祥因㑹飲號流頭飲
　史臣曰商鞅因景監見趙良寒心趙談驂乗爰絲變
　色是故有志之士羞托宦䜿況處臺閣任風憲者而
　與宦䜿㑹飲乎
工部尚書咸有一卒
　有一起於胥吏夙夜刻苦家貧衣敝履穿力排巫覡
　焚毁滛祀平生不事生業其妻請為子孫立産業曰
　予早孤無援清苦守節以立門户兒輩但當正直節
　儉以俟命耳何戚戚于貧窶乎
平章事李公升卒謚文貞
　公升生而頴悟總角能屬文操行髙潔然卜延福亭
　基遂興大役人多怨之癸巳之亂匿佛寺頼門生文
　克謙得免性輕躁不能容人過見輒嫚罵
十六年秘書監雀陟卿卒
　陟卿完山人初侍郎朴椿齡守完山以聯句選郡童
　陟卿及崔均崔松年皆擢第為名士時號完山三童
　陟卿性亷介常補京山府判官秩滿還京足不至公
　卿之門者餘年崔允儀判吏部知其清直拜為耽羅
　令以鎮獷俗陟卿興利革弊民皆安之及還居京三
　年貧不自存挈家歸鄉㑹耽羅人苦令尉侵暴反曰
　如得陟卿當釋兵即除耽羅令邑人見之投戈羅拜
　凡所至皆有聲績清名勁節老而不衰
鎮星犯嵗設消災道塲
以上将軍崔世輔同脩國事
　時有人訴脩國史文克謙直書毅宗被弑之事宜令
　武臣兼之使不得直書王重違武臣意然以同脩國
　事下制世輔不請而以史字改之
左倉竭無以頒禄借典牧司及将作監銀布補之
流䜛人朴敦夫于逺島
　時匿名書甚多人皆危懼重房宻令禁軍伺之敦夫
　懐書将貼門捕得流之道死
十七年秋七月晦日有食之
工部尚書曹元正上將軍石隣等謀逆伏誅
　初元正奪中書省公𪠘田租文克謙上章請治其罪
　乃左遷其子英植英迪應倫及壻李住又在近宻貪
　暴愈甚重房亦奏黜之石隣少寒㣲世居倉旁拾落
　庭米以生補禁軍庚寅之亂從李義方擢郎將遂顯
　甞受驛吏銀屬事於四海道按察康用儒不從隣憾
　之請王免其職王不聽隣怒瞋目張拳厲聲曰吾不
　復仕矣遂觧帶投地而去偃蹇不朝二人合謀夜遣
　賊七十餘人踰垣入宫格殺梁翼等中郎将髙安祐
　聞變赴闕至市樓橋邉見一髠詐為病乞兒卧糞壤
　中即收捕有紅燭跋在腰間囚繫鞫問乃曹元正怨
　文克謙欲去之與石隣石沖石夫朱迪等遣家臣作
　亂悉捕誅之
十八年秋七月大雨定張宣豫髙和六州漂流民屋不
可勝數又鎮溟境内黄蟲黄鼠隨雨而下大損禾稼
十九年平章事文克謙卒
　克謙南平郡人知門下省事公裕子䕃補剛定都監
　判官竟擢第為人忠孝勤儉慈仁正直三掌禮闈所
　舉多名士然聽權豪請託不察賢否銓注乖錯又官
　其齠齓子弟廣植田園
二十年以崔世輔守太師杜景升守太尉李義旼同中
書門下平章事朴純弼中書侍郎平章事史正儒守司
空左僕射恭知政事李奕㽔恭知政事李知命為太子
少傅白任至知門下省事
　先是省宰增至七至是又增八里巷歌曰皇國實無
　寺省中置七齋七齋今未了八齋復入來盖齋與宰
　聲相近為廋辭以譏之
二十一年
　宋紹熙二年　金明昌二年
以杜景升監脩國史
　時有醫題壁自稱玉堂人有人嘲之曰戰将今為脩
　國史不妨醫作玉堂人
景升與李義旼坐省中論事相失義旼奮拳擊柱時有
人作詩嘲之
　詩云吾畏李與杜屹然與宰輔黄閣三四年拳風一
　萬古
政堂文學李知命卒
　知命博覧羣書善詞賦工草𨽻擢第調黄州書記居
　官亷正賑活飢民甚衆後為中州判官政如黄州庚
　寅之亂内外文臣逃遁無地惟知命為州人所䕶得
　免王以為有文行擢為諫官自是所著聲績再掌禮
　闈若趙冲韓光衍李奎報俞升旦劉冲基皆其所取
　世以得人稱之
二十二年徳寧公主卒
　仁宗女天姿艷麗舉止閑雅毅宗屢召入内頗有醜
　聲
大将軍金存傑自殺
　時南賊金沙彌據雲門孝心據草田嘯聚亡命剽掠
　州縣王命存傑率将軍李至純等討之至純義旼子
　也義旼嘗夢紅霓起两腋頗自負又聞古䜟有龍孫
　十二盡更有十八子之語因懐非望與南賊通謀其
　子至純輒泄軍中動静故屢敗存傑憤曰治之則其
　父必害我否則賊盗熾遂仰藥
二十五年仁宗出妃福昌院主李氏卒
　仁宗念其覆椀之功賜田宅奴婢王即位奉事彌篤
　及卒塟以后禮
二十六年
　宋慶元二年　金承安元年
将軍崔忠獻
　忠獻以勇敢選補别抄以勞遷将軍
與其弟忠粹發兵誅賊臣李義旼大殺朝臣
二十七年秋九月大雷電崔忠獻廢王(放于/江華)立王弟平
凉公旼
崔忠獻殺其弟忠粹
　忠粹欲納其女于太子忠獻止之忠粹怒謀害忠獻
　忠獻起兵誅之
前中書令杜景升卒于紫燕島
　初忠獻欲廢王乃流景升于島
景升萬頃縣人性質寛厚少文有勇力初為牽龍庚寅
之亂武人多劫奪人財景升獨不離殿門秋毫不犯及
金甫當趙位寵之役征戰有功封功臣掌吏部銓注雖
内寵權貴莫敢撓之舊制三品以上遷級例上讓表景
升獨曰内不欲讓而借人筆以飾外禮吾不忍為也至
是憂憤嘔血卒
神宗靖孝王
　諱旼改晫字至華明宗弟
元年
　宋慶元四年　金承安三年
置山川禆補都監
　崔忠獻從術士議置之
金宣問使孫俁來詰遜位事必欲親見前王授詔門下
侍郎趙永仁曰前王養疾南州計程三十日乃至俁曰
茍如是不必親授遂傳詔于王
二年崔忠獻以兵部尚書知吏部事總文武銓注出入
禁闥以兵自衛
　忠獻恐其生變不測大小文武官吏閑良之士至於
　軍卒强有力者並皆招致分為六番更日值宿其家
　號曰都房
四年刑部尚書閔湜卒
　湜令謨子豁達有大度明宗諸小各招納權賄朝士
　争附湜獨不徃
五年
　宋嘉泰三年　金㤗和二年
崔忠獻在私第與吏部貟外郎盧琯
　忠獻外戚起市井性巧黠善承迎
注擬文武官以奏王頷之二部判事但檢閲而已
門下侍中趙永仁卒
　永仁博學善屬文少時魁然有宰相器明宗命輔導
　太子及為承宣多所匡救物議歸重
前王薨于昌樂宫
　王欲塟以王禮忠獻以為不可降從塟妃禮太子斥
　在江華不得與喪事
七年王患疽傳位太子移御徳陽侯邸薨
　忠獻議減䘮十四日
降東京留守為知慶州事陞安東都䕶為大都䕶府
　忠獻以慶州有叛賊安東盡心捍禦故陞降之
韓惟漢入隐智異山終身不出
　惟漢世居京都見忠獻擅政曰難将至矣遂攜妻子
　隐智異山清脩苦節不與世人交徵為西大悲院録
　事不就乃移居深谷終身不返未幾果有契丹之難
　䝉古兵再至
熙宗成孝王
　諱徳改韺字不陂神宗子母靖宣太后金氏
元年
　宋開禧元年　金泰和五年
以守太師崔忠獻封晉康侯立府曰興寧
　後改為晉康府
置僚屬
　自後出入宫禁便服張盖侍從門客殆三千餘人
三年
　䝉古太祖元年
崔忠獻殺其甥朴晉材
　晉材門客多於忠獻率皆勇悍晉材流言舅氏将有
　無君之心忠獻知其必害己召至詰之斷脚筋流白
　翎鎮尋死
四年祔神宗于太廟
　本朝廟制九室而有新祔主則奉出主安于本陵忠
　獻議據古典有功者不遷親盡者毁之以順宗親盡
　當出以神宗祔于第九室太祖在西東向惠顯同為
　第一昭宣肅同為第二昭仁宗為第三昭文宗為第
　一穆睿宗為第二穆神宗為第三穆
　史臣曰漢書云父昭子穆孫復為昭公羊傳曰父為
　昭子為穆孫從王父則昭穆之序一定不易矣今國
　無恒典而随時變易昭穆之序大紊矣
王曲宴于忠獻茅亭唱和終夜劇飲
　亭在男山里第旁植雙松崔頤為賦雙松詩兩制文
　士皆和李奎報作序記以美之
五年秋九月崔忠獻㑹賔客設重陽宴使都房有力者
手搏勝者即授校尉隊正以賞之
　史臣任翊曰按國家頒政例六月謂權務政十二月
　謂大政吏兵判事與諸同僚㑹坐于各部功者陟之
　罪者黜之一陟一黜皆承上命過此時雖有所缺未
　甞差授况無功者乎忠獻威侵一國獨專政柄若有
　所缺則不顧官爵之為公器乃以眼前小戯亂其邦
　憲又因左右所托或授東班權務之職若納賄稱意
　者即許之其頒政無常專恣弄法未有甚于此者矣
召明宗太子璹于江華
　封漢南公改名貞
平章事致仕崔讜卒
　讜善屬文敡歴中外皆有聲績名重一時年未衰耄
　上章乞退扁所居齋曰雙明與弟詵及張自牧李俊
　昌白光臣髙莹中李世長𤣥徳秀趙通等為耆老㑹
　逍遥自適圖形刻石傳於世時人謂之地上仙
忠獻廢王遷于紫鷰島
　王與王濬明于承慶等謀去忠獻事泄見廢
奉立漢南公貞改名祦
　
　
　
　
　
　
　
　
　
　
　朝鮮史畧卷七
欽定四庫全書
　朝鮮史畧卷八
　　髙麗紀
康宗元孝王
　諱祦字大華明宗子母光靖太后金氏
元年
　宋嘉定五年　金崇慶元年　䝉古太祖七年
遣中書舍人李儀如金奉表請命金遣大理卿完顔惟
基來冊王
　金使欲入自儀鳯正門知奏事琴儀往諭曰天子廵
　狩方岳自古有之若大國枉蹕小國當入自何門耶
　使答曰天子出入捨中門而何儀曰然則人臣由正
　門可乎使大服其言乃入自西門
平章事任濡卒
　濡元厚子性恬淡慈和不以勢位驕人歴仕五朝居
　官勤恪處決明允掌制誥十六年髙文大冊皆出其
　手四闢文闈所舉皆當時名士若趙冲李奎報金敞
　俞承旦是已晩年奉佛彌篤
二年
　金宣宗貞祐元年
王不豫𫝊位太子□太子即位
髙宗安孝王
　諱㬚字大明舊諱□又改晊康宗子母元徳太后栁
　氏
元年
　宋嘉定七年　金貞祐二年　䝉古太祖九年
封崔忠獻妻任氏及王氏皆加宅號
　任氏本將軍孫洪𦙍妻忠獻殺洪𦙍聞其美私之王
　氏康宗庶女
二年崔忠獻移入别第劍㦸兵衛彌滿數里朝士追隨
者甚衆簽書樞宻院事琴儀亦從之
　史臣曰琴儀一時名儒也前日為雜端立語忠獻馬
　前失臺臣體今日為樞宻陪忠獻馬後失大臣體甚
　矣小人之無狀也
兵部尚書𤣥徳秀卒
　徳秀鐵面犀骨有膽畧以意氣自髙言語誇大人或
　有譏之者嘗調安南政㢘明吏敬畏尤惡淫祀巫覡
　不得入境時有吏執女巫以告徳秀曰此非女也令
　審視果男子也前此假巫出入士家潛亂婦女者至
　是一方服其神明
以李奎報為正言知制誥
　奎報以詩贄忠獻求參職乃拜是官
三年宋洪烈卒
　洪烈以忠獻姻戚恃勢驕横性又滑稽每至諸王第
　見珍玩必丐奪而後已故聞其至急令收藏珍寳然
　後見之
契丹兵渡鴨緑江侵寧朔定戎之境
　契丹遺種金山王子金始王子自稱大遼收國王建
　元天成避金兵席卷而東皆以妻子自随彌滿山野
　月餘食盡移入雲中道
遣上將軍盧元純大將軍金就礪等統三軍禦之至朝
陽驛與戰郎將丁純祐突入敵陣斬持纛者丹兵奔潰
追斬八十餘級并獲楊水尺一人
　楊水尺者太祖攻甄萱時所難制之遺種也多居雲
　中道初李義旼子至榮為朔州將軍以水尺等本無
　賦役乃招諭屬于率妓紫雲仙盡籍其名徵貢及至
　榮死崔忠獻又以紫雲仙為妾計口徵貢滋甚水尺
　等大怨故丹兵至迎降鄉導之水尺本無貫籍好逐
　水草遷徙無常惟事田獵又編栁為器販鬻資業凡
　妓種多出栁器匠家
丹兵至延昌二州金就礪皆撃却之三軍又與丹兵戰
于渭州(即今/渭原)敗績將軍李陽升等千餘人死京都聞之
哭者滿城冦履氷渡大同江遂入西海道
宰樞重房奏勿論太祖苗裔及文科出身悉令充軍王
從之元帥趙冲等㸃兵于順天館驍勇皆為忠獻父子
(子即/瑀)門客官軍所㸃只老弱羸卒
四年
　金興定元年
僧徒謀誅忠獻不克忠獻遂大殺僧徒
五軍潰于太祖灘大將軍李義儒白守貞將軍李希柱
皆戰死元帥趙冲等奔還敵追至宣義門焚黄橋而退
畧牛峯等縣寇忠厚二州歴楊根砥平趣咸州
　即今咸興府
遂入女真地得女真兵長驅復來寇
五年復以趙冲為西北面元帥金就礪為兵馬使撃契
丹䝉古元帥浩沁遣使我軍約同討契丹
　時元帥浩沁等率兵一萬與東真萬努所遣完顔子
　淵兵二萬聲言討契丹攻和猛順徳四城破之
六年金就礪赴浩沁軍
　浩沁使通事趙仲祥語就礪曰當先遥禮䝉古皇帝
　次禮萬努皇帝就礪曰天下安有二帝只拜䝉古皇
　帝就礪身長六尺五寸鬚過其腹浩沁見狀貌魁偉
　又聞其言大竒之引與同坐
數日趙冲亦至浩沁置酒作樂以待㑹伐丹兵至江東
城降之
　冲以契丹俘虜分送各道州縣擇閑曠之地俾之聚
　居給土田為業農為民俗號為契丹塲
䝉古兵來屯鎮溟城外督納嵗貢
崔忠獻死
　史臣曰忠獻起於微賤専執國命貪財好色鬻爵賣
　獄至於放逐二主多殺朝臣元惡大憝上通於天而
　得保首領天道之不可知乃如此耶
七年義州别將韓恂郎將多智等殺其防守將軍以叛
附東真兵馬使金君綏(敦中/之子)遣使寄書於金元帥武格
下誘誅之
右諌議大夫李仁老卒
　仁老初名得玉自幼能屬文又善書與當時名儒吳
　世材林椿趙通皇甫沆咸淳李湛之結為七賢之游
　庚癸之亂祝髮游山後擢巍科性褊急見忤當世不
　為大用
平章事趙冲卒諡文正
　冲永仁子生一月而母亡稍壯極哀慕家稱孝童風
　姿魁梧外莊重内寛和博聞强記諳練典故凡遇士
　愉愉然不施㦸級三掌禮闈所選多名士出入將相
　朝野倚重平時莅事未嘗露稜角故世徒知其為寛
　厚豁逹長者及持大兵臨大事然後乃知磊落不常
　之器矣為相開獨樂園於東臯每公餘必與賢士大
　夫逍遥以琴酒自娛卒年五十人皆惜之
八年䝉古皇太弟遣珠格爾等來索土物
　獺皮一萬領細紬三千匹細苧二千匹緜子一萬觔
　龍團墨一千丁筆二百管紙十萬張紫菜五觔紅花
　藍筍朱紅各五千觔雌黄光漆桐油各千觔
以金希磾知詩禮有膽畧善辭語為𩔖㑹使以待䝉使
凡所開説莫不合理故前後使者皆服其處分
　珠格致詰希磾荅曰其迎迓之禮與夫國贐等事敢
　不盡心然君在都䕶府手射一人死生未可知若生
　則君之福死則君之一行必見拘留珠格慙服又䝉
　使與東真人來在客館宴飲唱和東真使先唱云東
　君初報暖希磾即和云北帝已收寒客使曰有何意
　而賦此句耶荅曰君以春意唱吾以春事和之客使
　歎服不復詰
九年
　金天光元年
城宜州和州鐵闗
　凡四旬而畢
十年以平虜鎮女生九子皆有文武才嵗給租終其身
大將軍李克仁謀誅崔瑀被殺
右副承宣李公老卒
　公老文章富贍尤工於四六充趙冲幕獻擒敵之策
　多有中者及拜承宣王倚為心腹將大用之病卒家
　無甔石
十二年
　宋理宗寳慶元年　金正大二年
崔瑀置政房於私第
　舊制吏部掌文銓兵部掌武選第其年月分其勞逸
　標其功過論其才否具載於書謂之故案中書擬升
　黜以奏之門下承制勅以行之自崔忠獻擅權私取
　案注擬除受授其黨與為承宣謂之政色承宣僚佐
　之任此者三品謂之政色尚書四品謂之政色小卿
　其㑹所謂之政房至是百官詣私第上政簿瑀坐聴
　事受之六品以下再拜堂下
十四年崔瑀遷前王于喬桐
　初森溪縣人崔山甫犯罪而逃變姓名周演之以隂
　陽占術惑衆瑀召語親信一日宻語瑀曰公有王侯
　之相瑀以語腹心金希磾希磾問演之演之詣瑀曰
　宻語洩恐禍及瑀謂演之侮已㑹有人譖瑀曰頃者
　公有疾希磾等㑹演之家謀欲害公奉前王復位瑀
　信之遷前王於喬桐沉演之於海又沉希磾子宏已
　希磾時在全羅州道捕者至略無懼色自投於海
遣及第朴寅聘于日本
　時倭賊侵掠州縣遣寅講和諭以歴世和好日本推
　檢賊倭誅之齎和好牒來
十七年
　宋紹定三年　䝉古太宗二年
平章事琴儀卒
　儀體貌竒爽器度雄偉少力學善屬文嘗監清道剛
　直不撓民目為鐵太守與人面折無所諱然諂事崔
　忠獻敭歴華要頗用事門生皇甫瓘夜詣直廬作詩
　諷以休官儀以告忠獻流瓘于島
太倉八廩地庫皆災
崔瑀弟珦作亂於洪州知事敗自殺
十八年崔瑀妻鄭氏死王命用順徳王后例𦵏
䝉古元帥薩喇達將兵攻咸新鎮副使金僴防守將軍
趙叔昌(叔昌冲/之子)降叔昌為書諭朔州宣徳鎮使迎降鐵
州郎將文大判官李希勣皆拒戰死之王以蔡松年為
北界兵馬使仍徴諸道兵
䝉古兵圍龜州三旬百計攻之兵馬使朴犀及分道將
軍金慶孫随機設備應變如神䝉兵不克乃退
　史臣曰朴犀金慶孫以孤城弱卒拒天下方張□驁
　之敵使不得東下屹然如山岳吾東方善守城者安
　市之後又有龜州犀慶孫之功誠不細矣
䝉古兵分屯京城四門外王遣閔曦徃犒仍結和親時
元帥薩喇達駐軍安北都䕶府三軍皆降王遣淮安公
侹講和
　初䝉使珠格爾還國道死䝉人疑我殺之構為釁
十九年以慈州副使崔椿命不降䝉兵遣内侍李白全
徃西京將斬之椿命辭色不變䝉古官人見之問知其
人乃曰於我雖逆命在爾為忠臣我且不殺爾既與我
約和矣殺全城忠臣其可乎固請釋之
遣上將軍趙叔昌侍御史薛慎如䝉古上表稱臣獻方
物
䝉古西河元帥寄書并送金繒二匹
　其書稱令公者蓋指瑀也瑀使李奎報作淮安公侹
　書荅之
崔瑀脅王遷都江華殺指諭金世冲
　瑀欲遷都以避䝉兵與宰樞議于其第人情安土重
　遷然畏瑀無敢言者俞承旦極言其不可世冲排門
　而入詰瑀遷都之誤瑀怒殺之
王發開京入御江華客館
金允侯射殺䝉古元帥薩喇達
　允侯嘗為僧避亂處仁城薩喇達來攻允侯射殺之
　王嘉其功授上將軍不受乃改攝郎將
二十年
　金哀宗天興二年
畢賢甫伏誅
　賢甫西京人與洪福源舉城叛殺宣諭使鄭顗兵馬
　使閔㬢討之獲賢甫送京腰斬福源逃入䝉古擒其
　父大純弟百夀于安子徙餘民于海島後福源在䝉
　古為東京總管領髙麗軍民降附四十城讒搆本國
　隨兵徃來時人以為吠主瑀官其父及弟選張暐為
　壻賂遺不絶讒搆稍弛自是兵陷州郡皆福源導之
二十一年
　宋端平元年
誅趙叔昌
　辭連畢賢甫
侍中金就礪卒諡威烈
　就礪彦陽人節儉正直持軍嚴士卒不犯秋毫有酒
　即用一巵與最下者均飲故得其死力江東之役事
　皆讓于冲至臨陣制敵多出竒計以成大功然未嘗
　自矜為相正色率下人不敢欺真忠義人也
冊崔瑀為晉陽侯
二十二年太子納知奏事金若先女為妃
　若先崔瑀壻也後其妻因燈夕入内王以太子妃母
　僕從輿蓋服飾一如王妃
平章事金仁鏡卒
　仁鏡初名良鏡才識精敏文武吏材俱贍文詞清新
　尤工近體詩賦世稱良鏡詩賦諡貞肅
二十三年曲宴内殿僕射宋景仁作處容舞略無愧色
䝉古兵又來渡義州江分屯安北府及嘉慈龜朔郭博
之地遂入黄州至信安二州衝斥東南二道城邑
二十四年
　宋嘉熈元年
前王薨於法天精舍𦵏碩陵廟號貞宗後改熈宗
遣將軍金寳鼎等如䝉古上表乞解兵䝉古遣使來詔
諭召兵還
　自是麗使徃來不絶
二十六年崔怡(怡瑀也/舊改名)孽子僧萬宗萬全(萬全後歸/俗名沆)皆
聚無賴惡僧貨殖為業倚勢作威凌辱守宰二道按察
使王諧金之岱獨不屈裁抑之
　時王諧按慶尚州道令曰民未納税先督私債者罪
　之二僧畏威不敢肆之岱按全羅州道萬全住珍島
　邵寺其徒號通知者尤恣横其所請謁之岱皆不納
　後至其營數其罪命縳而沉殺之然萬全以之岱㢘
　慎少過莫能害之
平章事致仕李奎報卒
　奎報初名仁氐以夢奎星報異改之九嵗能屬文時
　號竒童稍長經史百家佛老之書一覽輒記放曠以
　詩酒自娛號白雲居士中第十年不調宰相禁省交
　薦之久司兩制為詩文不蹈古人畦徑横騖别駕汪
　洋大肆諡文順
三十二年
　宋淳祐五年
崔怡宴宗室及宰樞於其第
　時五月以八面銀釦貝鈿四大盆各盛氷峯又四大
　樽滿揷紅紫芍藥十餘品結棚為山張繡幕置彩帛
　山張羅幃中結鞦韆飾以文繡綵花八坊廂工人皆
　盛飾入庭奏樂絃歌鼓吹轟震天地賞賜金帛鉅萬
三十三年
　䝉古定宗元年
冬十月雨毒蟲
　其蟲身裹細網剖之如斫白毛隨飲食入人腹中或
　咂入皮膚人輒死時號食人蟲試以諸藥不死塗以
　葱汁便死
晉州副使王諧卒
　諧少登第拜監察御史守法不撓為晉州吏畏民懐
　及遷東都留守老幼涕泣請留遂復舊任沈毅剛正
　清白有大節其所計畫皆利於國
三十五年以崔沆為樞宻院知奏事
　沆即怡子僧萬全也怡分與家兵五百餘人
三十六年崔怡死其子沆服䘮二日而除及𦵏杜門不
出烝父所愛諸妾
宣㫖云晉陽公怡左右輔弼三韓如仰父母今忽棄世
無所依頼子沆繼世鎮定可超授相位
三十七年崔沆權除清州金州洪州及安東京山府等
處徵納雪緜子黄麻白苧布魚染船税等物以收人心
崔沆以司天臺事崔允旦大史丞吳安矩奏星變皆罷
之
　時言路塞惟司天據占直奏欲使修徳自此日官之
　奏亦廢
貶知刑部事庾碩為安北都䕶副使
　碩應圭孫性剛直嘗忤崔怡竄蓮花島沆繼政欲收
　人望召為知刑部金寳鼎李輔以私怨訴沆出之尋
　卒初碩為安東都䕶副使怡信讒流岩墮島將行老
　幼遮道號哭其妻亦擕子女以行鄉人各出人馬䕶
　送其妻辭曰家公流配妾與児息皆罪人何煩人馬
　鄉人固請竟不許後為東北面兵馬使前有一官以
　江鰩柱餽怡因以為例江鰩柱海物捕之甚難一禁
　絶之流民盡還碩清白守法不阿權貴屢以微過見
　斥執節不少屈
樞宻院副使權守平卒
　守平嘗貧居遞食竄外人卜章漢田及章漢遇赦還
　守平素不知識且其田租已漕於江而袖租簿就與
　之章漢拒不受曰還其田亦足矣何用租為相讓久
　之守平竟投簿而去時用權貴子弟補牽龍守平辭
　以家貧親舊勸改娶富家曰貧富天也何忍棄糟糠
　之妻以求富室言者慚服
三十八年守司空左僕射孫抃卒
　抃初名襲卿性剛毅長於吏事剖决如流嘗按慶尚
　有一民臨死有女長而已嫁末子在襁褓其財産盡
　與女而與子者只緇衣冠各一繩鞵一兩紙一卷而
　已文契甚明子長乃訟久未决抃召二人問曰父没
　時母安在曰先亡子年㡬許曰在齠齓抃因諭之曰
　父母之心於子女均也夫豈厚於有家之女而薄於
　無母髫齓之子耶顧兒所賴者姊也若遺與女等恐
　其愛之或不至養之或不全耳兒既長則欲此紙作
　狀服緇衣冠履繩鞵以告於官也兒與姊聞而感悟
　相對而泣遂中分與之抃且以妻派聨孽不得拜清
　要其妻勸改娶不聼
崔沆流繼母大氏於海島尋弑之滅其族又殺樞宻院
副使金慶孫
　初大氏助外孫金籹不右沆故沆怨之沉前夫子吳
　承績於海承績因潮退得不死沆聞之捕索殺之以
　慶孫為姻親又沉殺之慶孫台瑞子其母夢青衣童
　自天墮懐中遂有娠而生故初名雲來頭上有起骨
　龍爪怒則鬚髮皆立智勇絶人守黽州平羅州功無
　與比
四十年
　宋寳祐元年　䝉古憲宗三年
以崔沆為門下侍中判吏部御史臺事沆在家遥謝
䝉古主又以雅克為元帥統兵渡鴨緑江分攻國内諸
州縣仍𫝊詔責以不出降迎命
䝉兵陷春州文學曹孝立死之
　孝立知城不守與妻赴火死
四十一年李峴伏誅
　峴性貪婪好傷人嘗為選軍别監多受賄賂人號銀
　尚書及使䝉古被留二年説雅克受金牌為鄉導常
　隨䝉軍諭降諸城軍中所獲婦女財寳盡為己有銀
　釵至滿一笥他物稱是及誅有人蹴其口曰喫盡㡬
　人銀帛耶
廵門使李純孝性清白處事如流嘗使䝉古無一物齎
還囊橐皆空
遣門下平章事崔璘如䝉古元帥竒嚕逹屯所請罷兵
車羅大言崔沆奉王出降則兵可罷是嵗䝉兵所虜男
女無慮二十萬六千八百餘人殺戮者不可勝數所經
州郡皆為煨燼自有䝉兵之亂未有甚於此也
　竒嚕逹繼雅克又領兵五千來
四十二年以崔竩為殿中内給事
　竩沆之婢妾出也沆無適子欲以為嗣
四十三年制諸道被兵凋殘租賦耗少其令州縣其人
耕閒地收租補經費
　國初選州郡鄉吏子弟為質於京謂之其人
以䝉兵停發六道宣㫖使時奉使者剥民横斂以固恩
寵民甚苦反喜䝉兵之至
金守剛還自䝉古守剛從䝉主入和林城乞罷兵主以
不出降為辭守剛奏曰譬如獵人逐獸入於窟穴持弓
矢當前困獸何從而出又氷雪慘冽土脈閉塞則草木
豈能生哉主嘉之曰汝誠使乎當結兩國之好遂遣徐
趾來命班師車羅大等收兵北還
平章事崔璘卒璘屢使䝉古有専對才
四十四年崔沆死王即以其子竩為借將軍贈沆為晉
平公
四十五年流宋吉儒於揪子島
　吉儒性貪酷諂事崔沆嘗為掖别抄鞫囚縳兩手拇
　指懸於梁架合結兩足拇指縋以重石去地尺餘熾
　炭其下使兩人交杖腰膂囚不勝毒皆誣服及為慶
　尚道水路别監有不從令入島者必朴殺之又奪人
　土田財物按察使宋彦庠劾報都兵馬其書至都堂
　其黨金仁俊等營救之竩舅巨成元拔聞之以告竩
　竩怒流吉儒罵仁俊等仁俊始與竩相疑貳
栁璥與金仁俊林衍等誅崔竩王御康安殿百官陳賀
如新即位𤼵竩家貲分賜有差
金仁俊請除宦者金仁宣參職王亦欲授之恐後人援
以為例終不許
䝉古誅其總管洪福源
　初永寧公綧之入質也寓於福源漸積不平以福源
　作木偶咒咀奏於帝帝遣使騐之蹴殺福源以故其
　子察球爾謀陷本國無所不至
䝉古竒嚕達復來侵桑節大王等亦領兵來屯古和州
之地(即今永/興府)殺守將慎執平於是和州迤北皆附於䝉
古䝉古乃置雙城總管府於和州
　趙暉卓青等引䝉兵殺掠州縣至是以暉為總管以
　青為萬户
四十六年
　宋開慶元年
春二月燃燈宴諸王宰樞王再舉手以示羣臣曰凡赴
宴者拍手以助予樂酒闌王猶樂甚羣臣拍手踊躍汗
流被體至暮乃置
遣太子倎奉表如䝉古
　參知政事李世材等四十人從行斂百官銀布以充
　其費國贐䭾馬不足抑買路人馬以故乘馬者少
判衛尉事河干旦卒
　干旦善屬文事大表箋多出於手
命營假闕於三郎城及神泥洞
　王問延基之地於術士白勝賢勝賢請創闕以試其
　驗
王疾薨時太子倎入䝉古未還大將軍金仁俊初欲立
安慶公卒從兩府議奉太孫諶入大内權監國事
　史臣曰康宗外為强敵所逼内為權臣所脅跋前㚄
　後動必掣肘棄宗廟捐城郭寓居海島操縱進退不
　出於强敵則必出於權臣真所謂寄生之君耳然循
　黙端拱以正自處享國垂五十年豈非麗運未窮天
　之眷顧未怠而黙有所相歟
諸功臣畋於江外置酒張樂逹曙
　時國恤未終
濟州副使金之錫蠲豆馬之貢
　濟州舊俗凡男年十五以上者嵗貢豆一斛衙門吏
　數百人各嵗貢馬一匹之錫並蠲之
政清如水吏民懐服先是有慶世封者守濟亦以清白
稱州人曰前有世封後有之錫
元宗順孝王
　諱徳字日新舊諱倎髙宗長子母安恵太后栁氏以
　太子入朝䝉古髙宗薨明年還國即位
元年
　宋景定元年　䝉古世宗中統元年
太孫以判禮賔省事羅得璜為濟州副使州人語曰昔
經小盗今遇大盗
　言前守宋佋坐贓免
時又有知天文而拜太學博士者能暴虎而為侍御醫
者人嘲之曰占星太學博捉虎侍御醫
太子倎自䝉古還即位於康安殿
　初太子自燕京赴憲宗行在過京兆潼闗中主者迎
　至華清宫請浴温泉太子曰此唐明皇所嘗御者雖
　異世人臣安敢䙝乎聞者嘆其知禮
門下侍郎平章事致仕崔滋卒
　初滋名安
崔怡嘗品第朝士手疏屏風當銓注輒考閲而叙之滋
名在下故十年不調一日怡謂李奎報曰誰可繼公文
秉者對曰有學諭崔安者及第金坵其次也怡乃試才
　時李儒李百順河干旦李咸任景蕭皆有文名怡欲
　試才令製書表使奎報第之凡十選滋五魁五副
遂超擢代奎報掌文柄金仁俊等舉義反正滋時為冡
宰以清嚴鎮俗
太府少卿張季烈等還自䝉古主呼必賚曰朕即祚後
爾國最先來賀朕甚喜焉賜衣帛
王聚宫女於水房淫縱無節御史大夫金仁俊移置水
房於房
四年遣大官署丞洪泞詹事府録事郭王府如日本國
請禁賊船
　初約以嵗常進奉一度船不過二艘至是有賊船二
　艘犯境故請禁之
以李藏用守太傅判兵部事栁璥守太保參知政事金俊
守太尉參知政事判御史臺事
　俊即仁俊
五年秋八月王如䝉古命金俊監國李藏用從行
　王入䝉古永寧公綧言於中書省曰髙麗有三十八
　領領各千人若遣我當盡率來為朝廷用史丞相召
　藏用問之對曰我太祖之制蓋如此比來死於兵荒
　雖曰千人其實不然請與綧東歸㸃閲綧言是斬我
　我言是斬綧綧在側不敢復言又問髙麗州郡户口
　㡬何曰不知曰子為相國何為不知藏用指窗櫺曰
　丞相以為凡㡬個丞相曰不知藏用曰有司存宰相
　焉能盡知丞相黙然
冬十二月乃還
六年
　宋度宗咸淳元年　䝉古至元二年
以金俊為侍中封海陽侯
　王以俊誅權臣且有擁立功凡封爵立府一依晉陽
　公故事
七年平章事致仕金之岱卒
䝉古聽趙彞言
　彞本我國咸安人為僧歸俗入䝉古能解諸國語讒
　毁本國為事
欲通和日本乃遣哈達殷宏等來令本國為嚮導王命
宋君斐金賛與哈達等往日本至巨濟松邊浦畏風濤
而還即令君斐隨哈達如䝉古奏其故䝉古又遣哈達
偕君斐來諭書以責王又遣起居舍人潘阜齎䝉古書
及國書如日本亦值風濤不達而還於是䝉古欲征日
本遣托多爾等來閲軍額戰艦仍視日本水道黒山島
七年北界四十餘城上書請金方慶復來鎮撫王乃以
方慶判禮賔省事北界兵馬使
誅金俊夷其族
　俊奪龍山别監李碩所獻内膳船二艘納其家未㡬
　見王王以碩所上膳狀示俊俊變色而退由是王益
　惡俊俊列置農莊以家臣文武柱管全羅池濬管忠
　清二人爭事聚斂諸子效之競聚無賴怙勢恣横侵
　奪人田怨讟甚多時林衍與俊有隙且揣知王惡俊
　宻與宦者康允紹謀遂言於王召俊至便殿使人斬
　之夷其族並誅其弟冲冲清介自守見其兄所為常
　切責及誅人皆惜之其黨誅流殆盡羣臣表賀遣使
　䝉古奏誅俊
十年流平章事栁璥於黒山島
　初璥與大司成金坵禮部郎朱悦友善數相過從容
　談笑璥日聞衛社事以為實然命見其人皆羣小也
　又論古史言及當世宦官之事金鏡聞而銜之訴於
　王遂籍其家流之王又召坵切責之並流悦於島
世子諶如䝉古
林衍反立安慶公淐廢王幽之
　宦官金鏡崔□等既與衍誅金俊勢傾朝野衍恐將
　害已乃收□等斬之集三别抄六番都房于氈庭與
　宰樞議廢立侍中李藏用以遜位為言參政俞千遇
　曰此大事也請公反復思之况今世子在上國待其
　還亦未晚也衍未決罷翼日衍㑹百僚奉王弟安慶
　公淐即位
遣郭汝弼如䝉古以遜位請世子諶自䝉古還至婆娑
府聞變
　静州官奴丁伍孚奔告
時因從官羅裕策止行乃執奏告使郭汝弼悉得其狀
痛哭還䝉古
西北面兵馬使營(闕/)吏崔坦韓慎等起兵以誅林衍為
名嘯聚龍岡咸從三和人殺西京留守及諸邑守令以
反乃以西京附䝉古請兵三千來鎮之䝉古主賜坦金
牌其徒李延令(三和/人)銀牌仍令内屬改號西京為東寧
府畫慈悲嶺為界
　初平章事洪鈞再鎮北界人懐其恵以父稱其子禄
　道代李信孫為兵馬使至營十月亂作坦不加害禄
　道奔還以張鎰代之
(原闕/)
矢石俱盡士皆中矢不能起方慶據胡床指揮將軍楊
東茂以䝉衝撃救之賊解去乃潰圍而出
十二年侍中李藏用免
　䝉古布哈等宣言林衍廢立時與謀者尚在朝列不
　正其罪何以懲惡遂免
宻城人方甫桂年等嘯聚郡人殺副使李頥欲應珍島
賊未㡬為其黨趙阡所斬賊遂平
官奴崇謙等聚其徒謀殺逹嚕噶齊及國中在位者徃
投珍島賊逹嚕噶齊托多爾與察球爾㑹宰樞捕崇謙
等按問皆服察球爾欲使辭連本國因謀起兵襲取京城
托多爾執不可斬崇謙等四人餘悉釋之
　隊正宋思均告變拜攝别將
䝉古遣實都及史樞代阿海行經畧司於鳳州等處營
軍屯田實都奏䝉古云叛臣裴仲孫稽留使命負固不
服乞追討從之
　先是䝉古下詔諭之仲孫勒留䝉使不受詔
金方慶又與實都等討珍島賊大破之斬偽王淐賊黨
金通精率餘衆竄入耽羅
　淐永寧公綧母兄也綧囑熈雍當救兄死察球爾先入
　殺淐及其子桓初卜還舊京得半存半亡之兆淐以
　亡者為出陸存者為入海乃随賊南下曰龍孫十二
　盡向南作帝京之讖於此騐矣
王遣鄭子璵如䝉古謝平賊
　時䝉古兵討珍島者六千人馬無慮一萬八千加以
　鳳州屯田農牛亦不下五六千其糧餉一令本國供
　辨中外俱困民食草木之實
制將軍𤣥文奕妻直學鄭文鑑妻皆投水而死不為賊
汚節義可賞加封贈官其子孫
右副承宣洪子藩奏曰比來不親聽政凡有司章奏一
委宦豎出納中外觖望請自今復親庻政以慰輿望王
不納
　時臺諌及士大夫緘黙保位自謂有智唯子藩讜論
　如此時議多之
逹嚕噶齊托多爾告王曰我兵之戍南方者侵掠州郡
民不聊生宜遣使諸道安撫於是遣張鎰于慶尚朱悦
于全羅郭汝弼于忠清
逹嚕噶齊托多爾卒
　䝉古所遣留國中聽斷國政者托多爾沉重寛厚撫
　恤人民聽斷明白未嘗枉法及疾作國醫進藥托多爾
　郤之曰我病殆不起若飲藥而死則讒搆爾國者必
　曰髙麗毒之遂不飲而卒
䝉古建國號曰大元
十三年置東西學堂以判秘書省事金軌尚書左承宣
文烈為别監
大府注簿姜渭賛文習圭等祝髪而逃
　時大府虛竭官吏雖殫私財以供御亦不免徵責渭
　贊等不堪其苦辭職不許故逃去
十四年金方慶與元實都察球爾等討耽羅賊中軍入
自咸徳浦左軍入自飛揚島攻破内外城賊魁金通精
遁入山中賊將李順恭曹時適等降斬金元允等六人
耽羅遂平於是實都留元兵五百方慶亦使將軍宋甫
演等領兵一千留鎮而還王以方慶為侍中遣方慶子
金綬如元告平耽羅
以俞千遇為中書侍郎平章事
十五年元遣總管察呼監造戰艦三百艘察球爾監督
又發征東兵萬五千人及漕運東京米二萬碩仍令本
國發軍五千助征日本國
元遣使來索婦女以妻蠻子
以衣冠子弟從王為圖嚕古者分番宿衛號和克齊
王不豫薨於堤上宫遥尊世子諶為王
　諶在元未還
元冊諶為王王至自元謁殯殿始服斬衰𦵏韶陵釋服
　史臣曰元宗之薨在六月間二月而世子以吉服受
　朝賀宴使臣又閲月而始服衰三日而釋之其服也
　何如是其緩其釋也何如彼其急也及王之薨忠宣
　當䘮未𦵏縱情犯禮者其家法所由來漸矣
都督使金方慶將中軍朴之亮金忻知兵馬事任愷為
副使金侁為左軍使韋得儒知兵馬事孫世貞為副使
金文庇為右軍使羅裕朴保知兵馬事潘阜為副使號
三翼軍與元都元帥呼敦左右副元帥察球爾劉復亨
以䝉漢軍二萬五千我軍八千梢工引海水手六千七
百戰艦九百餘艘𤼵合浦(今昌/原)越十一日至一岐島倭
兵陣於岸上諸將力戰斬千餘級遂捨舟三郎浦分道
以進倭兵大敗伏屍如麻方慶請復决戰呼敦不聽乃
引兵還㑹夜大風雨戰艦觸巖崖多敗金侁墮水死及
還合浦軍未還者無慮萬三千五百餘人
王遣竒藴迎公主親幸西北面逆之以元服同輦入國
觀者駭愕時從行宗宰不開剃
　元制剃頂至額方其形留髪謂之察球爾
王責之
　史臣曰大元威制天下元宗親朝欵附得結姻好摧
　伏權奸宜可以少紓國患而反見侵擾國家亦多故
　矣
　
　
　
　
　
　朝鮮史略卷八
欽定四庫全書
　朝鮮史略卷九
　　高麗紀
忠烈王
　諱謀後改昛元宗長子母順敬太后金氏
元年
　宋孝恭帝徳祐元年　元至元十二年
太府卿朴榆上疏言我國男少女多而尊卑止於一妻
其無子者亦不敢畜妾異國人來娶妻無定限臣恐人
物皆將北流宜令臣僚許娶庶妻隨品降殺庶人得娶
一妻一妾其庶妻所生子皆比適子得仕于朝怨曠以
消户口日増疏上宰相有畏妻者寢其議
　榆嘗言東方屬木木之生數三而成數八東方之男
　寡女多理數然也
元遣蠻子軍來分處海鹽白三州(一千四/百人)
王及公主幸洛山寺
　自是屢幸寺院
禁白衣
　太史局言東方木位色尚青而白者金之色也國人
　自易服多裼以白紵之衣木制於金之象也請禁白
　色故從之
罷全羅道按察使安戩長興府副使辛佐宣
　鷹坊吳淑富怙勢肆暴戩等不禮淑富譖王罷之
初作宣傳消息
　舊制凡命令徵求必下宣㫖王即位宣㫖頻煩州郡
　疲於迎命李汾成建白令承宣奉王㫖作書署名紙
　尾發下諸道按察守令謂之消息於是消息蜂午州
　縣苦之
王問李汾成曰聞郎將中將等以不得臨民之任為憾
今欲交差何如對曰武人有吏才知民事者蓋寡如有
才兼文武寛猛相濟者無論東西使之臨民可也王納
之
　自庚癸以來權臣柄國立文武交差之法始以武官
　補外及承宣朴恒掌銓注東班必外補然後授朝官
　西班不補外至是武官請王左右復之且故事政房
　員當除授晨入暮出干謁填門自恒掌銓注始留宿
　禁中除授訖乃出
王不豫欲下赦承宣洪子藩以數赦不可請以口傳放
囚
　史臣曰使犯法得脱宣㫖與口傳何别乎後世權豪
　藉口傳釋法司罪囚未必非子藩啟之也
定朝官服章
　宰樞以上玉帶六品以上犀帶七品以下黒帶
以金光逺為慶尚道都指揮使修戰艦
　以元將復征日本故也
二年
　宋端宗景炎元年
王及公主獵于猫串
　自此幸獵無常
改宣㫖曰王㫖朕曰孤赦曰宥奏曰呈
　先是達嚕噶齊詰其僭故遣使請改
知僉議府事致仕張鎰卒
　鎰性恭温正直善屬文優於吏才
置通文館令禁内學館七品以下年未四十者習漢語
　時譯者多起微賤傳語多不以實懐姦濟私故參文
　學事金坵獻議置之
參文學事俞千遇卒
　千遇性聰敏多機辨為崔怡所器重入政房多受賂
　為史官不修史曰當時國事皆晉陽公所為吾䝉厚
　恩何敢傳其惡於後耶
𬈑州吏金遷得母於遼陽以歸
　母及弟徳麟為䝉兵所虜遷時年十五傳聞母死服
　衰三年後十四年有習成者傳母書即欲贖來齎白
　金入遼東得母於軍卒要左家徳麟亦生在鄰家遷
　贖母而還後徳麟隨元使來亦以白金贖之
僉議府言公主怯怜口及内僚廣佔良田多受賜牌不
納租税請收還賜牌不聽
　怯怜口華言私屬也公主立府置屬及僚故因縁作
　弊
四年
　宋帝昺祥興元年
流侍中金方慶于大青島
　先是韋得儒盧進義以私怨謀陷金方慶誣告云方
　慶與其子忻壻趙忭等謀去王及公主達嚕噶齊入
　據江華以反王命栁璥與實都大衢等雜問知誣妄
　釋之察球爾挾憾本國嘗欲伺釁及聞方慶事奏于
　帝請中書省來鞫詔與王公主同問於是王與實都
　察球爾復鞫方慶及其子忻察球爾以鐡索圈其首若將
　加釘又叱杖者擊其頭裸立終日時天極寒肌膚凍
　如潑墨察球爾必欲服之加以慘毒身無完肌絶而復
　蘇者屢矣方慶曰小國戴上國如天愛之如親豈有
　背天逆親自取滅亡哉顧謂察球爾曰欲殺便殺我不
　以不義屈於是只以藏甲為罪流方慶于大青島忻
　于白翎島國人皆遮道泣送
右司議大夫鄭興辭職歸羅州
　時李汾禧兄弟附察球爾醖釀金方慶之罪故興恥與
　同朝乞歸養母王怒諭遣之尋召還
令境内變元服
　時自宰相至下僚無不開剃唯禁内學館不剃左承
　㫖朴恒呼執事官諭之於是學生皆剃
帝命金方慶父子韋得儒盧進義等從王入朝對辨於
是方慶父子得儒進義如元至姚家寨進義舌爛而死
得儒至元亦死人以為天誅
參文學士金坵卒
　坵善屬文掌國文翰時上國徵詰殆無虚嵗坵撰表
　章遇事措辭皆中於理元學士王鶚每見其表必稱
　美之以不見其面為恨性悃愊無華寡言語至論國
　事切直無所避諡文真
新置必且齊以朴恒金周鼎等為之又以内僚鄭承伍
為申聞色
　舊制凡國家事宰樞㑹議令承宣稟㫖而行周鼎建
　議曰宰樞既衆無適謀政宜别置必且齊委以機務
　又内僚不可皆令啓事當更擇人為申聞色而罷其
　餘恒等常㑹禁中參決機務號别㕔
五年用樂祀新殿瓦鷲
　史臣曰臧文仲祀爰居以金奏夫子謂之不智況用
　樂以祀瓦鷲乎
日本倭人殺元使
　初帝遣使日本王令舍人郎將徐贊及梢工上左等
　三十人導行倭人皆殺之
王遣郎將池瑄如元奏之
火星食月
六年監察侍丞崔有渰以論時務直言忤㫖流大青島
承㫖趙仁規言於王曰有渰勵節奉上不可輕棄固請
再三王怒稍解召還
監察侍史沈諹等伏陳王遊田馳馬之失以及忽赤鷹
坊爭設内宴窮奢極侈之弊且舉將軍尹秀侍宴内殿
登床起舞犯禮不恭之罪禪師祖英淫穢無行出入卧
内之事皆直斥不諱王大怒命鞫于崇文館究問首議
之人闗木索置瓦股間令人迭踏其上血迸流地諹終
不言遂囚巡馬所白文節臯郭預閔漬乘間乞賜寛貸
乃釋之
　諹謇諤無他以振綱自任初為公州副使有長城縣
　女言錦城大王降我為神堂巫矣吾將往上國與縣
　人孔允邱行所過州縣皆公服郊迎至公州諹不待
　巫怒傳神語曰我必禍諹退寓日新驛諹使人覘之
　巫與允邱宿遂捕鞫之俱服
王以詩賦親試文臣取趙簡等九人賜黄牌籍内侍
　王留意詩文親試文臣中考謂殿試門生待遇異常
　只試當年登第者僧祖英請不限登第久近並赴將
　其姪子宣等試藁達王請拆糊封定行目以子宣為
　首王召朴恒郭預等改考及榜出簡居首皆非祖英
　所定
七年王與實都察球爾議征日本事王南面實都等東面
　事元以來王與使者東西相對今實都等不敢抗禮
　國人大悦
議畢實都察球爾及金方慶朴球金周鼎等復以舟師至
日本大明浦周鼎先與倭交鋒諸軍皆力與戰郎將康
彦等死之向一岐島船軍及梢工遭風多失所之方慶
等又與倭力戰斬首三百餘級日本兵突進軍潰察球
爾僅免軍中大疫死于兵疫者三千餘人實都等累戰
不利且范文虎過期不至
　文虎將南軍由南海期㑹實都等于日本
議迴軍既而文虎以戰艦三千五百艘蠻軍十餘萬至
適值大風蠻軍皆溺死屍隨潮汐入浦浦為之塞可踐
而行文虎實都等遂北還元軍不返者十萬有竒我軍
不返者亦七千餘人元乃罷征東行省
贊成事朴恒卒
　恒春州人初䝉兵陷州恒自京往視失父母所之積
　屍中得肖貌者輒收瘞凡三百餘人恒能文章長於
　吏才寛厚善接人但臨事自用不恤人言掌銓注其
　所擢多其恩舊
王與公主幸慶尚道南州按亷閔萱茍容自衒專擅啟
事以媚於王人謂内按亷
元置鎮邉萬户府於金州等處以印侯為昭勇大將軍
鎮邉萬户賜虎符
以昇天(即今順/天府)府使崔碩為秘書郎
　昇天舊俗每邑守遞還贈以馬八匹及碩還邑人例
　持馬請擇碩笑曰馬能至京足矣何擇焉至家以馬
　歸之吏不受碩曰吾守汝州吾有牝馬生駒今帶以
　來是我之貪也汝之不受豈非知我之貪而以我為
　貌辭耶并其駒與之自是其弊遂絶州人頌徳立石
　號八馬碑
作大屋于禁苑使張恭李平養鷹王日必再至二人殺
城中雞狗無算
八年大司成白文節卒
　文節文詞富贍為一時所推不以才自負元宗復位
　如元林衍以其子惟幹及腹心扈行固要勿言廢立
　事王使文節撰表言以病辭位文節閣筆泣諫王感
　悟奏以實文節常若懶拙及是人知其有志節
尹秀朴義李貞元卿等勸王遊獵世子年九嵗忽泣下
曰今兹百姓困窮又當東作時父王何為逺獵顧謂義
曰每以鷹犬縱臾吾君者此老狗也義慙靦而退
九年元欲復征日本本國人庾賙言於帝曰以蠻夷攻
蠻夷中國之勢也請令髙麗蠻子征日本勿遣䝉古軍
又令髙麗備兵糧二十萬碩帝許之圖嚕古金忻謂賙
曰汝非黔弼資諒之孫耶而欲壞國家如此王又用尹
秀之言將令儒士充軍右承㫖鄭可臣曰先王用人文
武隨其材比之於身如左右手故上國之法儒户不與
軍事今殿下欲使褎博之徒被堅執鋭逺從征伐恐虧
聖徳王然之
王謂宰樞曰國小民貧旱魃為虐欲罷鷹坊印侯曰鷹
坊請於帝而置之豈宜罷
十年典法判書金壻卒
　時貞和院妃有寵於王認民為𨽻民訴于典法司有
　㫖督令斷與貞和壻與同僚知其寃不能違㫖唯郎
　李行儉死執不可㑹疾作在告壻等遂斷為𨽻有人
　夢利刃自天而下亂斫一司之吏明日壻發背疽而
　死其後同僚相繼而死唯行儉獨免
十一年東寧府千户崔坦來享王
　史臣曰坦背本國附大元割國之半而據之噬主之
　心狺然未已其享之也豈真出於誠邪安知不隂懐
　睥睨之心而陽為此區區之禮也哉王何不察待仇
　讐如腹心甘受其享而不之疑乎
同知貢舉左承㫖崔守璜事佛甚篤當宴賀客略具酒
饌不肉而素王㫖别監林貞杞遺白粲一舟守璜曰吾
於王賜尚不受況民膏乎拒不納貞杞慚怒即以米舟
賂權貴代守璜為承㫖
十二年王欲以參官授一内官左承㫖安戩執不可王
强之對曰題品銓注豈臣所堪乞擇賢者代之言甚切
王怒起入内戩隨之啟曰臣明當見代其内豎參官之
命乞留之以須後日王已逾閫顧而厲聲曰可左右皆
懼戩退徐曰殿下許臣矣遂削去擬牒人皆嘆服
知密直司事郭預如元卒于道年五十五
　為人平淡勁直謙遜樂易雖至貴顯如布衣時善屬
　文書法瘦勁成一家體當世效之翕然一變其在翰
　院每雨中跣足持􁡣獨至龍化池賞蓮後人髙其風
　致多詠其事
十三年罷僉議府事金周鼎
　王宴羣臣周鼎稱觴而退公主呼曰卿子深逼妻自
　縊父不能懲子耶周鼎跪白曰虎且不食其子公主
　不恱周鼎退支頥而睡公主使人責之曰卿醉耶睡
　耶周鼎曰臣無睡也公主大怒罷其職
監試試員林貞杞享王
　故事掌試者宴賀客凡三日近年先試享王謂之品
　呈蓋以宴品先呈于王也遂為常例
全羅道王㫖别監權宜以銀四十斤虎皮二十領獻世
子世子曰此物皆剥民斂怨非吾所欲遣人悉還其主
知僉議府事朱恱卒諡文節
　恱綾城縣人嘗任羅靜二州昇天長興二府皆有聲
　績及按忠清慶尚全羅威名日振人皆敬畏國有大
　事擇使命則必首舉性剛直嚴重不與世俯仰疾惡
　如讐必厲聲大罵嘗以事至相府聽宰相語坐而不
　伏為按亷時内寺崔仲卿奉使來以美服誇人恱衣
　敝衣伸脚而坐捫蝨而談傍若無人仲卿慙赧而退
　恱有豁達寛厚之量不營家産雖為達官自奉如寒
　士文章富贍筆法亦竒恱貌醜鼻如爛橘公主宴羣
　臣恱起而為夀公主驚曰何遽令老醜鬼近前耶王
　曰此老貌醜如鬼心清如水公主敬重舉觴而飲
十四年禁慶尚道勸農使獻細麻布
　先是蔡謨為勸農使多斂細麻布獻于王又賂左右
　權貴及李徳孫代之稍増其數至是薛永仁又倍其
　尺數布極細民甚苦之王聞之有是命
知都僉議司事亷承益免
　時洪子藩為首相趙仁規為亞相承益次之承益得
　幸兩宫常居禁中希至都堂一日子藩先出仁規語
　承益曰國人謂洪公真宰相謂我為老譯謂公為老
　咒我等不預真宰相之目唯當勤朝衙夕直耳承益
　即辭免蓋仁規以譯語承益以神咒顯云
世子以各道勸農使聚斂為事傷民害財白王罷之以
按亷使兼其任世子嘗踞内僚元奕膝上奕謂世子曰
人主不宜聰察殿下聰明太過宜小寛容世子作色曰
汝輩使我癡暗持弄掌上如軟餅乎奕懼
　世子時年十四
賜尹佐宣等及第宰相趙仁規子禑名居同進士頭王
為禑嫌之
　國制科舉之目乙科三人丙科七人同進士二十三
　人世以同進士頭宦不達人皆惡之指為同頭
問於李混加丙科八人置禑其末
林貞杞死
　貞把雖以科第進然昧於文學嘗掌監試不能命題
　人笑之為王㫖别監務聚斂媚權貴驟遷擢至是暴
　死時有宰相洪休女寡為尼性喜言人短公主欲問
　民間事令出入卧内公主聞貞把死有悽愴色尼在
　側詐曰貞杞之死不足怪也以血成身其死宜速謂
　割民血以立其身也公主勃然色變
王及公主選良家美女將獻于帝樞密院副使洪文系
女亦在選中圖免未得文系遂剪其女髪公主聞之大
怒囚文系痛加酷刑籍其家又囚其女問剪髪之故女
曰我自剪之父實不知公主使人以鐵鞭亂捶身無完
肌終不伏時宰相及致仕金方慶等詣殿門營救不聽
流文系後數日洪子藩更力請命還家産然疾之甚卒
以女賜䝉古阿固岱
十五年康煦死王問左右曰莫是燃頭臂以救王疾者
歟世子曰人臣事上之道在忠勤盡節燃頭燃臂乃浮
屠之事非君子之所為而媚上敢行非禮雖死何惜聞
者嘆服
李㻂暴死
　㻂好勇善騎射養鷹遊獵為事生捕鳥雀去其毛口
　嚼以飼鷹隼或割生雞留其半而飼之王之好獵皆
　㻂導之
僉議中贊致仕栁璥卒諡文正
　璥文化縣人公權之孫三别抄之亂璥在江華闔門
　被執不汚賊脱走徒步見王于松京璥有藻鑑論文
　章先體製後工拙累典禮闈所取皆知名士
十六年元詔罷東寧府復歸我西北諸城王拜其總管
韓慎桂文庇為大將軍𤣥元烈為太僕尹羅公彦李翰
為將軍復置西北諸城守令以將軍鄭復均為西京留
守
前知僉議府事金周鼎卒
　周鼎少好學沈厚寡言不妄交遊初調富城尉時北
　兵大至國家驚擾周鼎備敵撫民威惠並著一方稱
　之其罷達嚕噶齊王京留戍軍合浦鎮守軍屯田等
　軍請赦金方慶皆周鼎筴也王益重之東征之役颶
　風覆舟官軍多溺死周鼎以計拯溺所活甚衆然為
　鷹坊都監使以鷹犬媚主頗張威福
世子如元謁帝引見便殿問爾讀何書對曰有師儒鄭
可臣閔漬從行來宿衛之暇時從質問孝經論語帝大
悦試喚可臣來世子引與俱入賜坐問本國世代相傳
之序理亂之迹風俗之宜聽之不倦其後命公卿議征
交趾又召與同議二人對稱㫖於是授可臣翰林學士
漬直學士後一年帝召見世子于紫檀殿御案前有物
大圓小鋭色潔而貞高可尺有五寸内可受酒數斗乃
摩訶鉢國所獻駱駞鳥卵也命世子觀之仍使可臣賦
詩以進
　詩曰有卵大如甕中藏不老春願將千嵗夀醺及海
　東人
十七年元叛賊納延餘黨哈坦兵前數年來陷和州登
州殺人為糧得婦女聚麀而脯之始遣萬户印侯禦之
王避兵江都丹兵又踰鐵嶺闌入交州道(交州即今/淮陽府)陷
楊根攻原州雉嶽城鄉貢進士元沖甲以數十人奮擊
却之於是州兵稍集遂與合擊聲振山嶽斬賊帥圖烈
圖等六十八人射殺者㡬半賊鋒挫鋭諸城亦堅守始
有輕賊之心於是元遣將軍色徹肯奈曼岱等來助討
之與我軍合撃哈坦于燕岐正左山下大敗之伏屍三
十餘里賊精騎千餘渡河而遁金忻韓希愈與元軍復
與賊騎戰又大敗之
　是戰賊有一勇士射我軍每發輒倒韓希愈持鎗馳
　馬突入賊陣人馬辟易扼勇士而出斬之掲其首于
　鎗示之賊皆褫氣大軍合擊敗之哈坦父子潰圍遁
　去
僉議中贊計珙卒諡文敬
　珙孔岩縣人性恭儉不事生産雖至達官食不過一
　器布被蒲薦處之怡然羣居慎口其少也常率一僕
　掩骼埋胔殆無虚日見棄屍自負瘞之嘗夜月彈琴
　鄰有處女踰牆而奔珙不敢近喻以禮義其女慙悔
　而退
十八年金延夀還自元報世子還期且以世子言白王
曰嵗歉民饑車駕所至供億不貲願上毋出迎境上況
父不可為子屈也王怒曰世子言不當如是
　史臣曰世子之失言於王王之加怒於世子實悖於
　天性以一小釁而嫌隙遽萌明者已知有後日父子
　相殘之變矣
王以監察御史金有成為宣諭使置文翰署郭麟為書
狀官䕶送入元日本人還其國仍致書招諭
　帝有詔故也
時書狀闕人人皆以計避麟獨曰事不辭難臣子之義
宰相喜遂充書狀婦翁崔諹欲圖免麟奮然曰死一也
死國事不猶愈於死妻子手乎乃行
　日本嘗憾東征皆拘留不還二人存殁世不得聞
十九年元洪巴圖爾(福源/孫)來管造船
　復征日本也
望王宫下馬禮遇宰相甚恭
二十年王在元世祖皇帝崩奠薦之禮哀慕之誠皆致
其極見新天子請歸耽羅
　曽屬䝉古
帝從之
　耽羅雖還我國然買馬不絶
罷造戰艦
　帝崩洪君祥白丞相完顔澤罷東征
二十一年
　元成宗元貞元年
以洪子藩為僉議令趙仁規為僉議中贊鄭可臣為僉
議侍郎贊成事金忻知僉議司事金之淑判三司事安
珦為密直司事李混同知三司事洪君祥為益城侯
　洪茶丘常怨本國君祥以為寧怨永寧公不敢負國
　為本國興利除害無不用力故論功褒封
世子署事于都僉議司
　世子南向中贊西向侍郎贊成事以下東向
及入朝于王士庶人擁馬上書訟寃馬不得前
　史臣曰世子之於君父侍膳問安之外皆非所預今
　忠烈除世子為都僉議使之署事忠宣以世子奏請
　除臣僚又受寃民訴訟父子胥失之矣卒至忠烈謀
　欲廢嫡忠宣脅制君父交搆相夷之禍已形於此矣
監察侍史許有全被讒囚巡馬所將撻于市無敢救者
指諭高宗秀乃白王曰監察為王耳目糾彈百官今以
小人之讒撻子市人以上為何如主再三譬解得免
二十二年王夜宴香閣見壁上明皇夜宴謂左右曰寡
人雖君小國遊宴獨不及明皇自是夜以繼日奇技淫
巧無所不至
賜閔漬米百碩
　王嘗遣内僚高汝舟命漬製詩漬餽汝舟以白酒青
　𤓰汝舟白其清貧故有此賜
世子尚晉王噶瑪拉之女布達實哩公主
金元祥朴允材因王幸妓謫仙來製進太平曲得拜官
　皆梁川人
二十三年
　元大德元年
公主薨世子自元奔喪殺閹人陶成器等四人又治巫
蠱事殺宫人無比
　即王之幸姬泰山郡人
國人震懾
　史臣曰世子席元朝之寵輕視本國其奔母喪略無
　顔色之戚哭泣之哀遽收王之宦寺與寵姬斬之父
　子相猜終至竄逐為天下笑者豈非不知父在斯為
　子君在斯為臣之禮而然乎
二十四年元遣咸寧侯王維詔王傳位於世子封王為
逸壽王世子謜即位
以慶尚全羅忠清地大事劇置按亷使副
　按亷之有使副始此
王下書徵前司諫李承休
　時承休隱居三陟縣龍溪别業
罷政房以翰林院主選法
　令學士崔旵等四人及承㫖金承掌銓選
僉議中贊鄭可臣卒諡文靖
　可臣羅州人性正直端嚴諳練典故題品銓衡皆當
　物議一時辭命多出其手及為冢宰人想望太平至
　是暴卒或曰太上王之遜位也可臣製表有人言表
　中語有非太上王意者若詰其由撰表者豈得逭責
　可臣憂懼飲藥死
宻直司使安戩卒
　戩久典銓選守正不阿時稱鐵餻
元遣博勒呼來趣國王公主入朝王餞于金郊酒酣博
勒呼以帝命取國王印授逸夀王逸夀王幸壽寧宫受
詔詔曰聞謜莅政以來頗涉專擅處决失宜衆心疑懼
蓋以年少無所經練故然耳今使卿依前統理國政且
召謜入侍闕庭使之明習于事謜入元帝使丞相召問
扈從安珦曰汝王何不近公主耶珦對曰閨闥之間非
外臣所知丞相以奏帝曰此人可謂知大體不復問
閹人黄石良夤緣用事譖左司諫秋適將囚巡馬所
　闕内獄
押者欲由徑行適不肯曰凡有罪者皆歸有司未有枷
鎖王所者吾當行官道使國人知何必效婦兒掩面委
巷乎
王幸夀康宫倖臣呉祁金元祥内僚石天補天卿等選
中外官妓官婢巫女有姿色善歌舞者籍置宫中於管
絃坊大樂才人外别作一隊衣羅綺戴馬尾笠稱為男
粧教以新聲各私名妓日夜歌舞無復君臣之禮
　其歌曰三藏寺裏㸃燈去有社主兮執吾手倘此言
　兮出寺外謂上座兮是汝語又云有蛇含龍尾聞過
　太山岑萬人各一語斟酌在兩心
二十五年上洛公金方慶卒
　方慶安東人新羅敬順王逺孫母有娠屢夢餐雲霞
　及生養於祖敏成家小有嗔恚必卧啼街衢牛馬為
　之避性忠直信厚嚴毅寡言器宇寛宏不拘小節多
　識典故能斷事檢身勤儉不遺故舊雖致仕閒居憂
　國如家國有大議必咨之年八十九頭髪不白氣骨
　異常能寒暑無疾翛然而逝時用事者惡方慶遂沮
　禮葬後諡忠烈
竒爾濟蘇欲革本國奴婢之法王上表請止
　其表略曰我始祖垂訓後嗣云賤𩔖其種有别若許
　從良必通仕路謀亂國家由是小邦之法於其八世
　户籍不干賤𩔖然後乃得筮仕凡為賤𩔖父若母一
　賤則賤雖本主放許為良其所生子孫却還為賤又
　其本主絶嗣亦屬同宗所以然者不欲使從良也
二十七年併省内外官其官名有同上國者悉改之又
以芝黄代赭袍紅傘代黄傘除蹈舞警蹕之禮
　皆從元命也
以命貂為忠清道按亷使
　先是朱悦子印逺為慶尚按亷貢二十升黄麻布又
　惡聞烏鵲聲令人嚇以弓矢一聞其聲即徵銀瓶民
　甚苦之王欲罷其職以貂代宰相曰貂曽為龍山别
　監侵於百姓又為安東判官坐賍流以貂代印逺猶
　以暴易暴王不聽印逺仍舊不罷貂出按忠清
僉議中贊致仕崔守璜卒
　守璜性正直勤儉家貧不能衣食恬不為意初以國
　學學諭兼都兵馬錄事一日以公事歴詣諸相家署
　案有一相不冠與客坐守璜抱案而進既又退跪其
　相屢使之前守璜若進而不進者良久其相乃悟起
　入冠而出其執禮不諂如此
二十八年僉議中贊薛公儉卒
　公儉性亷謹好禮六品官有父母喪不論知否必素
　服往弔蔡洪哲嘗問疾入卧内見布被莞席蕭然若
　僧居出而嘆曰自吾輩而望公所謂壤蟲之與黄鶴
二十九年洪子藩元沖甲等與諸宰相率三軍圍王宫
執呉祁送于元鄭瑎曰退一奸臣不過一武夫力耳何
至用兵不聽元杖流祁及石天補于安西
　初祁以䜛佞得幸離間王父子陷害忠良人皆切齒
　言于特穆爾布哈不聽而還同行元使李學士者於
　都亭唱一句曰白酒紅人面囑安珦和之珦遲留李
　自和曰黄金黒吏心蓋諷特穆爾布哈受祁賂緩其
　罪也
王如元至西京帝不許入朝乃還蓋欲入朝沮前王還
國且請以前王公主改嫁王姪瑞興侯琠也
　史臣曰忠宣公主之琴瑟不調人所難言也忠烈信
　用憸小膚愬離間之言不念幹蠱之重既阻忠宣還
　國欲以佳婦嫁與同姓之親綱常天理於是大毁矣
三十年僉議中贊成事伍允孚卒
　允孚世為太史局官精於占候又善卜筮無不驗中
　性切直寡言頗以國事為已憂每因災異推之於時
　政得失即入諫不聽涕泣固爭期於必從嘗告朔太
　祖真殿既奠且拜泣曰太祖太祖君之國事非矣因
　嗚咽不自勝其誠懇𩔖如此嘗自圖天文以獻日者
　傳法焉
置國學贍學錢
　初贊成事安珦憂庠序大毁儒學日衰議兩府令六
　品以上各出銀一斤七品以下出布有差歸之養賢
　庫存本取息永為教養之資王聞之亦出内庫錢穀
　以助之珦又以餘貲附愽士金文鼎赴燕畫先聖及
　七十子之像又購祭器樂器六經諸子史以來請以
　李㦃李瑱為經史教授都監使於是横經受業者以
　數百數
三十一年達嚕噶齊和琳卒
　和琳疾篤有為之進藥者和琳曰汝國奸臣執命父
　子相圖故帝遣我來監我若飲藥死其得無後言乎
　况死生有命良藥奚為竟不飲而卒
王召僧紹瓊于宫中與瓊昌院妃受菩薩戒韓希愈崔
崇諫之不聽
三十二年僉議中贊韓希愈卒
　希愈性樸素豁達善射御有膽力從金方慶討珍島耽
　羅日本皆有功家無蓄積屢丐貸於人嘗從王出田
　每射輒中王賜馬亦不畜輒以與人其平居治弓矢
　繕甲胄若臨戰陣年雖老每月夜操長鎗且走且跳
　曰吾力尚可用也
僉議中贊致仕安珦卒諡文成
　珦興州人莊重安詳在相府能謀善斷同列但順承
　惟謹不敢爭常以養育人材興復斯文為已任且有
　鑑識初見金怡白元恒曰後必貴又李齊賢李異少
　俱有名召令賦詩觀之曰齊賢必貴且壽異則不年
　矣後皆驗晚年常掛晦菴先生真以致景慕之意遂
　號晦軒其文章亦清勁可觀及葬七館十二徒皆素
　服祭於路
慶興君洪子藩卒於元
　子藩僕射瓘之後性敏達魁梧俊偉材幹絶人三為
　首相議論持正有大臣風度至是入朝謁丞相具言
　王惟紹廢嫡之謀且欲奉二王東還未就而卒先喪
　母事父孝雖迫於官事不廢定省性又好潔每更衣
　必盥手日沐浴夜必具衣冠拜天諡忠正
王如元欲與前王俱東還王惟紹宋邦英韓慎等讒搆
兩宫謀廢嫡以瑞興侯琠尚前王公主為嗣洪子藩崔
有渰等力言其非
三十三年元成宗崩前王與皇姪阿裕爾巴里巴特喇太
子及右丞相達爾罕等定䇿迎立懷寧王哈尚為帝奉
太子㫖捕王惟紹等囚之遷王於慶夀寺
　初王同在前王邸
王所任事者悉罷之即以從臣權漢功主選法除拜所
親信者王拱手行印而國政盡歸於前王乃誅瑞興侯
琠及王惟紹宋邦英韓慎宋璘宋義崔涓籍其家以韓
希愈生時略無規諫竄其子儉于嘉州復吏役
　希愈本嘉州吏也　史臣曰王惟紹等離間父子之
　罪固所當誅然豈無自而然耶忠宣流父王近臣殺
　父王嬖妾又各樹黨援自相傾軋至於逼遷父子之
　變於斯極矣忠宣不能改行自新移怒於父王左右
　而盡誅之是可忍乎哉
直史館尹頎以前王命奉所撰先代實錄如元
　史臣曰古者列國皆有史官掌記時事未聞有出之
　邦域之外者何忠宣之不思也
元遣王還國因署行省
三十四年王薨於神孝寺遺教機務委付瀋陽王王嘗
與金坵李松縉等唱和有龍樓集
　史臣曰忠敬之世内則權臣擅政外則强敵來侵禍
　變極矣一朝誅戮權臣歸附上國天子嘉之釐降公
　主再朝京師敷奏東方之弊召還官軍東民以安奈
　何驕心遽生耽于遊田廣置鷹坊使惡少李貞輩侵
　暴州郡溺於宴樂唱和龍樓使僧祖英等昵近左右
　及其晩年過聽左右之譖至欲廢適而立姪其在東
　宫雖曰明習典故讀書知大義果何用哉
前王自元來詣殯殿入哭設奠夀寧宫受羣臣朝賀禮
未畢大雷電雨雹
王幸許琮家納故平陽公昡妻許氏又幸金文衍家烝
淑昌院妃
　妃文衍妹也
時獨監察糾正禹倬白衣持斧束藁上書敢諫近臣展
疏不敢讀倬厲聲曰卿為近臣未能格非而逢惡至此
卿知其罪耶左右震慄王有慚色然未幾封妃為淑妃
禁外從兄弟通㛰
　高麗自國初宫闈不避五服之㛰國人效之
忠宣王
　諱謜改璋字仲昻䝉古諱益智禮普化忠烈長子母
　元世祖女大長公主
元年
　元至大二年
初立𣙜鹽法
　王欲備國用公私各處鹽盆盡令入官估價銀一斤
　六十四碩銀壹兩四碩布一疋二碩令用鹽者皆赴
　義鹽倉和買若私置鹽盆及私相貿易者嚴行治罪
　又發民為鹽户民甚苦之嵗入諸道鹽價布四萬疋
元太后幸五臺山王扈從
　時王在元
上洛公金忻卒
　忻方慶子性豁達慈恵愛人尤恤親戚之窮者
王命致仕密直副使呉良遇撰上昇王請諡表仍令自
今給以見官之俸表箋製撰一切委之
二年王在元凡國事傳㫖而已欲傳位世子鑑為從臣
所沮乃止未幾殺世子
　史臣曰忠宣自入元朝信讒近佞左右前後罔非憸
　壬小人侍從羈緤無非兇悍健兒朝夕膚愬王與上
　王父子之間讒隙已成安知王與世子讒亦行必置
　之死地而後已耶
王表請元追王祖曰忠敬考曰忠烈始改宗為王
　畏元威也
以贊成事栁清臣為僉議政丞
　先是崔有渰年髙故令五月一至都堂議軍國大事
　清臣理細務至是遂以清臣代有渰
以式目都監掌邦國重事僉議政丞判三司使(三司即/今户曹)
(掌錢/穀)密直使宻直司(宻直掌/兵務)陞二品與僉議府(僉議府/即今議)
(政/府)同稱兩府
又改諸司及州郡號
以入元宦者李大順等十六人同日封為君
　安平公主嘗獻本國閹寺數人於世祖頗得親寵至
　有奉制來東復其家官其族於是父兄爭相宦其子
　弟又有强暴者小有憤怨輒自割勢故不數十年刀
　鋸者甚多成宗皇帝以來閹人用事至官大司徒者
　王在京師出入三宫與此輩親狎故並封之
僉議中贊金之淑卒
　之淑性亷潔剛正三别抄之亂陷賊不汚及卒二女
　以家貧未嫁為尼
三年權㫜性耿介不茍合嘗有遁世之志父韙强留之
為四州(禮昇/孟价)副使皆以亷能精明稱又為東都留守撤
甲坊
　前此作一庫賦民綾羅貯之名甲坊以充貢獻留守
　私其贏餘㫜撤去之
後為僉議贊成事然信浮屠斷葷肉自號夢庵居士一
夕遁入禪興社剃髪其子溥馳往大哭㫜曰汝復鬚髪
我耶竟不聽至是卒
四年
　元仁宗皇慶元年
齊安大君淑卒
　淑為人亷正諳練典故國稱為宗室之賢
密直司使李思温等以王久留元實由權漢功崔誠之
久掌銓選利其贈賂勸王不歸乃請徽政使失列門(人/名)
矯太后制下漢功等獄王怒白太后釋之流思温等于
臨洮
僉議政丞李混卒
　混性寛厚與鄭瑎尹珤在政房相推致一日相語以
　所失混謂瑎曰人謂君巧謂珤曰人謂君好自尊瑎
　乃謂混曰人謂君不亷然乎混久掌選性且不亷故
　家稍富務為疎散喜賔客好琴棋嘗泛寧海得海浮
　查製為舞鼓至今傳于樂府
憲府囚妖僧曉可
　曉可嘗持宻水米屑示人以為甘露舍利皆吾身所
　出人莫知其詐至有飲且藏者又得一窟可容身者
　積薪其上而登之謂其徒曰吾欲茶毗後七日當化
　為法身遂爇薪煙焰四起乃自薪中入窟食柿栗至
　期撥灰而出憲司覺其詐按問遂服至是又以罪囚
五年元欲王歸國王請帝傳位于長子江陵大君燾又
以侄延安君暠為世子
　暠即王異母兄江陽公滋子也王愛撫如子
欲仍留朝廷不聽遂與王及公主還稱上王
　史臣曰忠宣以侄暠為世子父子兄弟卒搆猜嫌其
　禍至于數世而未弭貽謀之不臧如此吐蕃之竄非
　不幸也
　
　
　
　
　
　
　
　
　
　
　
　朝鮮史略卷九
欽定四庫全書
　朝鮮史略卷十
　　高麗紀
忠肅王
　諱燾字宣孝忠宣王第二子母䝉古女伊遜展
元年
　元延祐元年
上王自記其德十餘條密下式目都監令上箋陳賀
　史臣曰忠宣以聰明强記之資用之于不善處身接
　物無一可稱乃欲求譽于上國自記其德密令臣下
　上箋陳賀其所記之德不知何德也靈殿之營先揚
　父惡謂之徳可乎轉輸燕京財殫力痡謂之德可乎
　以謂孝則失父子之親以為仁則殺無罪之子常在
　元朝不親國政則無克勤之徳也重營一宫私占食
　邑則無克儉之德也飯佛㸃燈萬僧之㑹糜費鉅萬
　謂無一日之遊絲毫之費可乎
元命上王留京師上王構萬卷堂于燕邸召李齊賢於
府中迎致文儒閻復姚燧趙孟頫虞集等與之從遊以
考究書史自娯
　時有鮮卑僧以帝師帕克斯巴製䝉古字有功請天下
　立祠比孔子王曰孔子百王之師祀以德不以功製
　字之功何可比哉聞者韙之元朝科舉乆廢王以姚
　燧之言白帝許之及李孟為相行之王嘗問齊賢曰
　近來我國學者皆從釋子學章句何耶對曰庚癸之
　亂文士逃竄窮山蜕冠帶而䝉伽梨以終餘年其文
　治稍復學者無所於學有志之士皆從此輩學從釋
　氏學其源始此
遣權漢功如元賀始行科舉
二年改東堂為應舉試
三年上王奏請傳瀋王(元嘗封王/為瀋王)位于世子暠自稱太
尉王帝授暠開府儀同三司瀋王令尚梁王女
潘氏弑其夫上王赦之
　潘尚書永源之女其夫李楫為黄州牧使潘氏與衛
　引金南俊通遂弑之
四年王微行幸妓萬年歡家
王畋于西海道
僉議政丞閔漬撰進本朝編年綱目上起國初下訖高
宗書凡四十二
　漬稍有文藻而心術不正不知性理之學其論昭穆
　至以朱子之議為非
設九齋朔試
　時監試廢已乆始以朔試代之
五年王及公主宴於延慶宫還途記姚安道所賦唐𤣥
宗打毬圖詩吟詠者乆之
　詩曰金殿千門白晝開三郎沈醉打毬回九齡已老
　韓休死明日應無諫疏來
罷州郡事審官
　事審官之設本為宗主人民甄别流品均平賦役表
　正風俗而廣占公田多匿民户擅作威福有害于鄉
　無補于國乃罷之民甚悦未㡬權豪復自為之害甚
　于前
置辨違都監大索豪勢所占田民還其主中外大悦獨
豪勢患之訴上王罷之
　後王復置之
以安震權適之後始登制科自檢閲擢拜藝文應教
六年上王請於帝降御香南遊江浙至寶陁山而還
　時權漢功李齊賢等從行命記所歴山川勝景為行
　錄一卷
以文成公珦從祀文廟
七年上王知時事將變欲避患
　時仁宗皇帝崩
復請帝降香江南行至金山寺(在潤/州)帝遣使急召令騎
士擁逼以北侍從臣僚恐王不免皆奔竄或有仰藥者
上王還大都帝托以學佛經為名祝髪流於吐蕃朴仁
幹等十八人從
　巴延托果斯本國人也自宫為閹入元事仁宗皇帝
　藩邸佞險多不法上王深疾之白太后以所奪土田
　臧獲悉還其主又以無禮杖之故仁宗崩後太后無
　權讒訴不已禍㡬不測賴丞相拜珠營救得免至吐
　蕃李齊賢等獻書中書省請還帝命量移未㡬帝見
　弑晉王即位召還
改朔試為舉子試
復置政房
八年
　元英宗至治元年
下權漢功蔡洪哲等于廵軍獄籍其家杖流逺島
　漢功自厠竇逃還見捕
李瑱(齊賢/父)出餞漢功曰天地雖廣大一身藏處難瑱曰
厠竇好漢功大慙
　漢功等扈從上王在元招權納賂親戚故舊濫授朱
　紫王頗懷不平及上王被流王命吴潛金千寶等鞫
　之自西幸以後宦官左右謀改上王之政放逐舊臣
　無虚日倉庫俱竭全英甫僧山枳及無佛奴等附伯
　顔秃古思蜂起煽亂
王被詔入元
　内豎大䕶軍朴仁平以姦巧得幸潛結曺頔頔養子
　宦者楊安吉時在帝側用事其妹適人已乆安吉黜
　其夫以嫁仁平至是仁平先至瀋王所與頔安吉相
　為唇齒遂背王反以國家隂事訴瀋王誘引清臣潛
　與之比趙璉趙延壽金元祥等隂附之時人目仁平
　人貓
寓巴延托果斯家帝聽瀋王暠譖收印章
　史臣許應麟曰忠宣王嫉惡如讐而閹人巴延托果
　斯以其姦險見惡誣譖於英宗皇帝竄王吐蕃在忠
　肅義不共戴天也其入朝也既不能白于天子正其
　吠主之罪乃反寓其家至以其族免𨽻為良獨何心
　哉
鷹揚軍上䕶軍元冲甲卒
　冲甲為人短小精悍眼有電光臨難忘身後以擊走
　哈坦賜功臣號
蔡河中(洪哲/子)偕元使來詐傳帝以瀋王暠為國王又謂
辨違都監官曰從汝惡王命奪我父田民斷與人耶
　史臣曰河中謀立瀋王為日已乆今矯帝命稱暠為
　王以惑羣心尋復如元凡所以陷王者無所不至而
　至稱其王為惡王是不可出諸臣子之口矣
九年密直副使裴廷芝卒
　廷芝嘗從印侯討哈坦于燕岐流矢貫輔車裹瘡復
　戰俘馘甚衆以功拜中郎將忠宣王設典農司有備
　倉以廷芝幹其事以非罪在縲絏其子天慶請以身
　代不聽遂父子俱竄及還閉門謝病日以琴棋自娱
　口不言利
僉議贊成事趙璉卒
　時王在元璉權攝省事元使絡繹率使氣逞暴璉善
　辭以對怒輒解及卒國人皆泣然貳于瀋王臣節不
　完
權漢功蔡洪哲李光逢等怨王之杖流乃邀驪興君閔
漬等欲請立瀋王㑹百官上書中書省執義尹宣佐曰
臣而訴君狗彘不為唾之而去贊成事閔宗儒亦以為
非彦陽君金倫不署名臺諫史翰皆不署名議郎趙湜
賫書呈中書省及翰院並不受
　史臣曰漢功小人得罪于王因王蹉跌謀欲陷王于
　不測之地首唱邪謀天人之所共憤者也是故今日
　㑹議而天大雨雹明日㑹議而天又震雷雨雹天之
　震怒于上者可知矣及書之上也中書翰林皆不受
　其不為天下公論所容者亦可知矣漢功之罪於是
　而通乎天地矣
十年上王自吐蕃還大都
　李齊賢崔誠之上書丞相拜珠量移圖沙瑪之地又
　御史大夫特克實弑英宗皇帝皇叔晉王即帝位召還
　都
元議立行省于本國尋罷之
　初吴潛栁清臣謀立瀋王暠㑹英宗崩泰定帝登極
　清臣等未遂其謀上書請立行省罷國號比内地時
　元前通事舎人王觀及本國人崔誠之李齊賢等交
　相上書都堂議遂寢
十一年
　元泰定帝元年
元勅王還國復賜印章
曹頔蔡河中等又令留元無賴子弟二千餘人連名呈
省訴王不已
僉議贊成事致仕閔宗儒卒
　宗儒天資莊重風度秀朗明識典故優于吏幹不妄
　交游篤于宗族未嘗干謁退公便杜門謝客晚年喜
　絲竹廣植花木以聲妓自娯
十二年化平府使李晟卒
　晟弱冠登第窮討墳典若將終身年五十九拜左思
　補棄官歸田上王在燕邸聞其名拜内書舎人累遷
　至成均祭酒所至學者如雲又謂之五經笥
崔有渰還自元時朝廷欲立省我國革世禄奴婢之法
有渰詣中書省力言請因舊制從之及還國人舉手加
額泣曰存我三韓者崔侍中也
　時有渰年八十六
王及公主至自元上王薨于元王煦等奉梓宫還百官
𤣥冠素服郊迎
延興君朴全之卒
　少以衣冠子弟入元與中原名士商確古今如指諸
　掌忠宣世子時以全之為傅性慈厚仁愛通經史究
　術數瀋王之黨誣王罪上書都堂也逼以署名全之
　曰狗奴敢汚我耶遂遣其子瑗聞于王所及王復位
　拜瑗代言起全之視事以老固辭乃授僉議政丞致
　仕
蠻人王三錫見寵于王賣官鬻獄其妹夫張世奪人馬
憲府捕繫治之三錫以杖擊持平金開物擅釋世以李
齊賢為政堂文學
十四年僉議中贊金怡卒諡匡定
　怡春陽縣人初名之琔改廷美忠宣賜今名嘗調長
　興府哈坦入冦國家禁民出耕怡以為耕種有時况
　天兵制此小冦猶几上肉何至邉郡不從賊果到燕
　岐而滅府獨大熟逺近賴之又忠烈在元欲廢忠宣
　立瑞興侯琠二王之臣角立怡密取忠宣受封詔冊
　潛帶腰間以他紙納忠宣匣中居數日果為奸人所
　竊羣小計垂成怡乃出所佩冊命驗之事遂寢
王欲請元禪位于瀋王密以表授代言韓宗愈趣令印
之宗愈不從固諫不得命乃退托以墜馬與李兆年謀
諸宰相執政斥之事竟不行
十五年栁清臣呉潛等詣中書省誣訴王盲聾瘖啞帝
遣平章政事瑪魯來問王對辨如常禮容嚴肅言詞有
序瑪魯乃曰向者之訴誣也前到淹留使臣並督令還
歸即去王饋金銀綾羅苧布皆不受
胡僧指空設戒於延福亭士女奔走以聽
　雞林司錄李光順亦受無生戒令州民祭城隍不得
　用肉禁甚嚴州人一日盡殺其豚
定銀瓶價
　資膳司言銀瓶之價日賤自今上品瓶折賨布十疋
　貼瓶折布八九匹違者科罪從之
十六年盜發馬韓祖虎康王陵
　時賊捕繫典法司未㡬逸政丞鄭方吉欲劾法官贊
　成事林仲沇沮之方吉曰固知發塜人多金仲沇大
　慙
栁清臣死于元
　清臣與吴潛從王如元背王附瀋王誣訴王盲聾喑
　啞及王即位二人懼罪留燕九年而死清臣本高伊
　部曲人時有猫部曲人仕朝國亡之䜟俗稱猫曰高
　伊
行黒冊政事
　元使完者族黨在本國王欲官之命高用賢等掌銓
　注用賢等因此多自擅除及批下用事者塗抺竄定
　朱與墨至不可辨故時人謂之黒冊
十七年
　元至順元年
元䇿世子禎為國王遣七十堅(使臣/名)來取國王印使王
(忠/惠)尚闗西王焦八女
　是為徳寧公主
置知印房
王委㡬務於嬖臣裴佺朱柱日與内豎為角力戲起居
注李湛曰君舉不可不慎左右書之王曰書者誰耶湛
曰史臣之職也王曰書我過失者書生也
　王本不好儒由是益惡之
光陽君崔誠之卒
　誠之從忠宣在元定内亂立武宗常在左右多所贊
　襄又精于數學得授時厯法傳于東方及暠黨疏列
　國家事將訴中書省厲聲却之不署名
檢校政丞金台鉉卒諡文正
　台鉉性亷正言動循禮晝不卧暑不袒事母孝睦親
　姻無妄交事三朝進退以義裁決精敏通究歴代典
　故少時受業先進門先進奇愛之屢引入内饗之其
　家有女新寡稍解詩一日忽投詩窻隙而挑之自此
　不徃
始令舉子誦律詩四韻一百首通小學五聲字韻乃許
赴試
忠惠王
　諱禎肅王長子母明徳太后洪氏
元年
　元至順二年
太寧府院君崔有渰卒
　有渰平章滋之子性恬退不求名譽故乆從仕宦十
　年不遷時論惜之忠烈聞其名乆及即位除監察雜
　端自是歴仕四朝為國元老諡忠憲
忠肅王
後元年
　元至順三年
上王復位
二年
　元順帝元統元年
李榖應舉于元中制科第二甲授翰林國史院檢閲官
四年
元罷求童女
　時本國典儀府令李殷在元言于御史臺代作疏請
　罷帝納之
六年
　元順帝至元三年
贊成事元忠卒
　忠性端慤雖不學善處事王之見留于元侍從大臣
　皆携貳忠獨終始一節
元勅本國人不得藏軍器除官員存留馬匹外盡行拘
刷百官皆不視事征東省據世祖不改土風之詔奏于
帝帝從之
七年有黄守者世居平壤父母年俱七十餘有弟妹五
人同㸑而食具甘㫖先奉父母日三退而共食二十餘
年子孫服習無小怠贊成姜融親訪其第具狀以聞
八年王薨遺命前王襲位
　史臣曰自烈宣肅惠世歴四代父子相夷至與之訟
　于天子之庭貽笑天下後世孝為百行之先而政事
　之本也本既失焉他無足觀者
前王私置寶興庫
前王淫其舅洪戎繼室黄氏又烝庶母壽妃權氏及慶
華公主
　若聞人妻妾有姿色則無問親戚貴賤或至其第淫
　之
曹頔反舉兵圍王宫兵敗伏誅
　頔與洪彬等聲言逐去前王羣小而隂為瀋王地取
　國印置于永安宫乃曰我為政丞見淫無道若不聞
　于朝廷罪在我身舉兵圍前王宫射王中臂未㡬頔
　為前王先鋒所敗頔被誅于是下其黨廵軍獄治之
　金倫獨曰此輩詿誤于頔指嗾何足責哉遂弛刑諸
　囚感悦首惡無隱
忠惠王
後元年
　元至元六年
順天君蔡洪哲卒
　為人精巧于文章技藝皆盡其能尤好釋教嘗棄官
　閒居十四年以浮屠禪㫖琴書劑和為日用忠宣王
　素知其名召用之遂至為相性貪婪喜營私多取民
　田以致巨富於第北構旃檀園食禪僧又施藥人多
　賴之又于第南作中和堂邀國老八人為耆英㑹作
　紫霞洞新曲今樂府有譜
元執前王囚于刑部使五府雜問之
　五府中書樞密御史翰林宗正
曹頔之黨多利口金倫折以片言辭語簡直五府官改
容目之時丞相巴延蓄宿憾故使王與頔黨辨李兆年
慷慨發憤謂李齊賢曰吾欲面訴丞相前其意可回然
列㦸守門莫呌其閽幸其出田城南吾當上書道左碎
首馬蹄之下死明吾君吾子其把筆書吾書夜起沐浴
雞鳴將行巴延適敗未果然聞者悚然托克托奏帝釋王
復位王還國以兆年為正堂文學
元封本國女奇氏為第二皇后
　后幸州人摠郎子敖之女生皇太子阿裕爾實哩達喇
　軾轍輪轅皆后兄
檢校成均大司成崔瀣卒
　瀣致逺之後平生不治家人生業自號拙翁為文章
　不資師友超然自得務合于古人至論同異雖老師
　宿儒必詰而折之性亢少許可人不茍合於俗排斥
　異端喜説人善惡故輒舉輒斥卒無子家甚貧朋友
　致賻乃克葬
二年
　元至正元年
王聞權漢功貳室康氏有姿色納之宫中
　䕶軍朴伊拉齊承命取康氏時先奸之事覺王怒皆
　撲殺之
以李凌幹為政丞
星山君李兆年見王步行彈雀於松岡指斥切諫且諫
林信之事
　商人林信以賣砂器為業王納其女有寵封為翁主
　時稱砂器翁主信恃勢毆奇輪王以信為是兆年亦
　諫之
王盛怒不納兆年歸第嘆曰王年方强而肆於欲吾既
老矣而又無助不去必及于禍且數諫而不納責有所
歸非臣之所以愛主也不如去之遂還鄉不出終身
　兆年京山府吏長庚子短小精悍力學能文少懐志
　節堅確敢言以嚴見憚每入見王聞履聲曰兆年來
　矣屏左右整容以俟所歴多聲績及退居鄉里不交
　人間事諡文烈
成均祭酒禹倬卒
　倬丹山人
倬登科調寧海司錄毁八鈴祠
　郡有妖神人名八鈴民惑靈怪奉祀甚凟
碎其神而沈于海淫祠遂絶後退老于福州之禮安縣
忠肅王嘉其忠義再召不起倬通經史尤深于易學卜
筮無不中程初來東方無能知者倬乃閉門月餘參究
乃解教授生徒義理之學始行矣卒年八十一
四年罷習射塲屬東西大悲院
　時僧翯仙勸王創院城外聚城病人救藥贍衣食王
　問翯仙長生訣對曰人有定分無過限之理但不可
　為惡以促之
初徵職税
　六品以上布百五十匹七品以下百匹散職十五匹
　聞令下或挈家登山或乗舟而遁民甚怨之時慶尚
　道有一散員同正貧甚盡賣家産不充其額其女㫁
　髮貿布以納父及女縊死初嬖人寗夫金承命徃江
　陵道索人參參貴不多得懼罪擅徵職税還説王曰
　見有職退居鄉里病民頗衆故為徵其職税藏諸州
　郡以待上命非獨江陵五道皆然王納之代言閔渙
　勸之於是分遣徵之
東界存撫使崔昌義力言其弊罷之未㡬復之
評理致仕尹宣佐卒
　宣佐生而頴異七歲能屬文未嘗戲謔歌舞慎交游
　重然諾閒居嘗若對賔唯以經史自娯
元遣納珠多爾濟等詐索鞍鞽且頒赦詔高龍普勸王出
迎王率百官郊迎聽詔征東省乃住等蹴王縛之使者
皆拔劒執侍從羣小百官皆走匿金永煦等中槊亦有
被殺者辛裔伏兵禦外以助之乃住等即掖王載一馬
馳去王悶甚索酒有一嫗獻之王至肅州索衾于州守
安鈞鈞不獻訴于多爾濟多爾濟曰汝王怕寒索衾汝不與
於人臣之義何乃以鐵尺擊之垂死
　史臣元松夀曰王雖凶虐乃其主也龍普小人既不
　足論辛裔儒者何至此耶
彦陽君金倫家居聞王被執乃以陳乞朝廷之意言蔡
河中㑹議宰相國老于旻天寺醴泉君權漢功曰今王
無道天子誅之何得而救之乎諸相皆以為不可救倫
厲聲曰臣之於君子之於父當盡其恩義耳其父被罪
為其子者忍不救乎今之呈省雖不蒙俞然救其主而
得罪吾未聞也金永暾亦曰君辱臣死宜矣一座皆然
之遂決上書令金海君李齊賢草其書
　後宰相等㑹百官國老于旻天寺欲署名國老多不
　至事竟未就
元以檻車流王于揭陽縣無一人從行
　掲陽在南方距燕京二萬餘里
五年王未至配所薨于岳陽縣
　或云遇鴆或云食橘而殂初宫中及道路歌曰阿也
　麻古之那從今去㡬時來至是人解之曰岳陽亡故
　之難今日去何時還
王性豪俠好騎射
　王在元太保巴延稱之曰潑皮潑皮者豪俠之稱
喜營財利荒淫無度羣小得志忠直見斥一有直言輒
見誅戮内則見責于父上則得罪于天子雖有李兆年
之切諫韓宗愈之忠直亦不能容卒至於禍
　史臣曰烈宣肅惠相繼尚主憑仗甥舅之親在元日
　多在國日少自置東省政教號令皆出于元羣不逞
　之徒因縁盤結徃復猜譖子訴其父臣訴其君子立
　則父廢父立則子廢圖新君者吠舊主背本國者喜
　生事無復有君臣父子之分夷考其行忠烈忠肅之
　驕溢荒怠莫能相尚忠宣忠惠之淫縱穢䙝瀆亂天
　常吐蕃之流掲陽之竄皆自取也尚誰咎哉
元子昕在元年甫八嵗天性聰慧帝命襲位王下教國
内臣僚一革弊政以韓宗愈為左政丞李齊賢判三司
使金倫朴忠佐贊成事
　忠佐性温厚儉約雖為卿相居室衣服如布衣時好
　讀易老而不輟
王欲觀杜詩韓宗愈曰抽黄對白無補於政托以無竟
不進
　史臣曰宗愈歴事四朝當烈宣肅惠多事之時事不
　辭難精忠大節有大過人者今輔幼主亦得大臣體
　其賢矣哉
罷内乗鷹坊其所𨽻土田奴婢各還本處
置書筵官分為四番更日侍讀直提學李仁復貌嚴辭
氣簡重每進講王謂左右曰吾見李公不覺竦然安震
言於王曰臣等備員兩府不可竟日侍講宜擇端士以
備顧問春秋修撰元松夀藝文檢閲許湜其人也判三
司李齊賢又言之王從之
改定科舉法
　初場試六經義四書疑中場古賦終場䇿問
僉議參理羅益禧卒
　益禧性耿介慕節義恥與人爭其母分財别遺臧獲
　辭曰以一男居五女間烏忍茍得其贏以累鳴鳩之
　仁母義而許之忠宣好立新法多所封駁以錦城君
　閒居每念生民休戚人材用捨負手蹙鼻獨行園庭
　若有隱憂至是復入政府未㡬卒諡良節
罷政房歸之典理軍簿
京畿禄科田為權貴所奪者悉還其主
忠穆王
　諱昕忠惠長子母徳寧公主
元年
　元順帝至正五年
復置政房
左司議評理鄭誧卒于元
　誧好學善屬文忠惠朝為左司議多所封駁執政惡
　之出守蔚州雖在謫中吟嘯自若慨然有遊宦上國
　之志遂如元謁丞相將薦之天子㑹病卒
瀋王暠卒
王煦罷
　煦罷政房復科田故為貪姦所惡而罷時人觖望
二年王以閔漬所撰編年綱目多闕漏乃命李齊賢安
軸李榖安震李仁復等更撰進
三年置整治都監以王煦金永旽及安軸金光轍為判
事以治豪勢奇皇后族親奇三萬奇柱等倚勢肆虐恣
行並下獄杖之三萬死于獄其妻訴于元元遣使下整
治官白文寶田禄生等十餘人于獄杖之
參理安子由攝事太廟憫牛之死不殺牲監察司請免
其官王不聽
　史臣金仲鏘曰梁武惑浮屠果報之説以麪代犧牲
　卒致臺城之餓今子由奉君命祭太室擅不血薦其
　罪當誅王乃以姑息之仁不聽憲司之請其享年不
　永宜矣
彦陽府院君金倫卒諡貞烈
　倫嘗為辨正都監官發奸摘伏如神鎮合浦卒乗精
　鍊號令嚴明喜觀書多諳典故人有問者響應無疑
興寧君安軸卒諡文貞
　軸力學工文時忠肅王被留于元四年軸謂同志曰
　主憂臣辱主辱臣死乃上書訟王無他軸處心公正
　持家勤儉嘗曰吾平生無可稱四為士師凡民之屈
　抑為奴者必理而良之
四年王薨時辛裔田淑䝉等相繼用事代言鄭四度依
阿進用乆在政房中外輻凑時人目裔曰辛王貝母后
盛年居中康允中裴佺出入得幸秉政權作威福王煦
金永旽奉帝命欲整理舊弊卒為允忠輩所陷
忠定王
　諱㫝忠惠王庶子母禧妃尹氏
元年
　元至正九年
元命忠惠王子㫝入朝仍令嗣王位
王命鐵城君李君侅(即學/嵓)斷聽國務
政丞王煦還自元道卒
　忠宣愛煦如子及竄于吐蕃煦欲以身代及薨每月
　朔朢祭陵下至没身剛正莊重平生不妄語稍讀書
　通大義再為相以興利除害為心及卒驛吏望柩號
　泣迎入祭之如父母諡正獻
流前密直金敬直于島貶前密直李承老為宣州勾當
前代言尹澤為光陽監務
　初忠肅在燕邸澤上謁一見器重因有托孤之語意
　在江陵大君祺後忠肅寢疾復以燕邸所語語澤故
　澤於祺素歸心遂與承老以民望歸于祺乃獻書中
　書省言本國兄弟叔侄相繼之故幼君不堪保釐之
　狀王恨之及嗣位有是命敬直亦嘗毁王故及
咸陽府院君朴忠佐卒
　忠佐性温厚儉約雖為卿相居室衣服如布衣時讀
　易老而不輟
罷整治都監
權漢功死
漢陽府院君韓宗愈致仕
　時權倖用事宗愈退居其鄉非有事未嘗至京師
二年倭冦固城巨濟等處合洽萬户崔禪等擊却之
　倭冦始此此後年年冦竊不絶
二年贊成事李榖卒諡文孝
　榖寒山吏早䘮父事母孝性端嚴剛直與中朝文士
　交遊所造者深為文章典雅高古
初命文武兩選各分于吏兵曹
　三司使金光載白王罷政房復舊制
元以江陵大君祺為王
　祺忠惠王母弟時在元
遣使封倉庫收國璽以歸前王遜于江華一年遇鴆薨
　王初遜時唯韓脩等二人從行供膳不充徃來又絶
　憂愁號泣及訃至都人莫不流涕王狂悖嘗與近侍
　相戲謔或有近女色而行者便生妬心雖宰相至見
　撞擊徃徃以鐵椎擊人㡬死　史臣曰史書遇鴆而
　不言鴆者之名既書前王遜于江華繼書遇鴆而薨
　比事以觀恭愍不得辭篡弑之罪矣
德興君塔斯特穆爾奔于元
　德興乃忠宣元子嘗為僧者也
王命李齊賢攝政丞權斷征東省事
　措置得宜人賴以安
王及公主至自元即位
　公主乃衛王女即魯國公主
祝忠惠王孽子釋器髪置萬德寺
　
　
　
　
　
　
　
　
　
　
　
　
　朝鮮史畧卷十
欽定四庫全書
　朝鮮史畧卷十一
　　髙麗紀
恭愍王
　諱顓古改祺䝉古諱巴延特穆爾忠肅子忠惠弟
元年
　元至正十二年
金羅道萬户栁濯持軍嚴整不擾州縣與士卒同甘苦
賜教書衣酒勞之
王結髪監察大夫李衍宗諫之王悦解之賜衍宗衣褥
以寵之衍宗附趙日新拜是職後日新被劾恐禍及棄
官歸田里
　史臣曰衍宗姦諛憸佞之尤者也其諫王結髪皆欺
　世盗名後趙日新恃功專恣衍宗為憲長阿附不劾
　若非日新事安知衍宗一生之真偽哉
罷政房
宥裴佺
　史臣曰元惡大憝當置于法佺用事於明陵以紊政
　刑其得免竄殛幸矣而王於發政之初曲貸其罪何
　以懲
李齊賢避日新之忌三上書辭職不許
李穡上書言時事曰正經界曰禦倭寇曰論文武曰崇
學校曰抑異端
召僧普虗入内問法虗曰為君之道在修明教化不必
崇信佛法若不能理國家雖致勤於佛有何功徳無已
則但修太祖所置寺社慎勿新創又曰君王去邪用正
則為國不難矣
　虚後改名普愚封為王師立府曰圓融置官屬出入
　内佛堂多占田園牧馬滿野擅除僧職僧徒競趨
吉昌府院君權凖卒
　忠肅與瀋王相持羣不逞多附瀋王凖守義不變曹
　頔之亂凖閉門不出性純重寡言笑儀表秀偉望之
　巍然可尊然倚勢占奪土田招納賄賂以致鉅富識
　者譏之
趙日新作亂犯行宫殺宿衛臣僚
　日新與其黨鄭天起崔和尚等十餘人募閭里惡少
　謀去竒轍輪轅髙龍普李壽山等乗夜分捕之皆逃
　散唯執轅殺之圍行宫殺直宿崔徳林等四人刼王
　開御寶自為右政丞鄭天起為左政丞官其黨有差
旋欲歸罪其黨以自免即斬崔和尚固請王幸十字街
捕斬張升亮等八九人下天起于獄斬其子明道自加
功臣號王宻召李仁復决議執日新誅之隂霾開霽於
是以李齊賢為右政丞曹益清為左政丞流金鏞于海
島
　史臣曰易曰履霜堅氷至夫亂賊之徒隂圖不軌非
　一朝一夕之故其所由來者漸矣趙日新嘗蓄無君
　之心暴横驕恣㺯權自專不待行宫之變而知其有
　叛亂也行宫之變宿衛将士皆被殺戮鏞獨免焉鏞
　之亂逆又豈待興王之變然後知也哉當日新之搆
　逆鏞亦與謀王不辨之於早馴致堅氷之禍豈不深
　可惜也
二年李穡擢元朝制科第二甲第二名勅授應奉翰林
文字承仕郎同知制誥兼國史編修官
三年元徴將士討張士誠王以亷悌臣栁濯等四十餘
人率軍士二千餘人赴征
　元丞相托克托欲討髙郵賊張士誠以帝命召悌臣濯
　及鄭世雲崔瑩李芳實安祐等四十餘人悌臣率兵
　如元以國人在燕京者緫二萬三千人為前鋒城将
　陷韃靼知院老長忌我國人專其功令曰今日暮矣
　明日乃取之麾軍而退其夜賊堅壁設備明日攻之
　不克拔㑹有人譖托克托帝流托克托于淮安自後南賊
　日盛我軍陷六合城又移防淮安路李權崔謜等六
　人戰死崔瑩力戰身被數鎗
五年日無光中有黑子者連日竒轍權謙盧頙等謀反
伏誅
　轍倚竒皇后之勢謙頙亦皆納女于元聲勢相依知
　天下亂自念積惡歛怨恐一朝勢去難保将圖大逆
　王先知之託以曲宴召轍謙頙並誅之并誅流黨與
罷征東行中書省理問所停至正年號復舊官制以洪
彦博為門下侍郎尹桓守門下侍中
命印璫姜仲卿崔瑩及栁仁雨貢天甫金元鳳等討鴨
江以西雙城以北
　初龍津人趙暉以雙城等地叛入元自髙宗戊午咸
　州以北皆没于元
雙城人趙小生千户卓都卿寺丞趙暾(小生/叔父)舉兵為拒
守計仁雨乃以蠟書遺暾暾誘小生謀主趙都赤都赤
遂來附於是仁雨與我桓祖(時為雙/城千户)攻破雙城收復和
登定長預髙文宜州及宣徳元興寧仁耀徳靜邉等鎮
諸城小生等逃入伊板嶺北立石之地
　仁雨貪財好殺戮及都赤為千户忌而殺之北人歸
　附之心遂沮
都堂令百司議幣諫官請廢銀瓶
　銀瓶重一斤直布百餘匹價重買寡
用銀錢
　其議畧曰銀一兩其直八匹宜令鑄為錢隨其兩數
　以准帛穀多寡比之銀瓶鑄造易而用力少比之銅
　錢輸轉易而取利多并用五升布則公私便
六年王聽僧普愚䜟説命李齊賢相宅于漢陽築宫闕
致仕尹澤上言曰妙清惑仁廟㡬至覆國厥鑑不逺矧
今四境有虞訓兵養士猶懼不給興工勞衆恐傷本根
命寫無逸篇賜宰臣命尹澤講澤因陳周公輔成之勞
乃言曰願殿下法成王能聽周公之訓嚴恭抑畏社稷
之福王為改容澤嘗乞以大學衍義及崔承老上成宗
書進講又諫王信佛又勸節用上皆深納之
下蔡河中于獄自殺
　河中初流順天有僧逹禪自河中流所訪全贊曰蔡
　相欲與公謀大事語泄繫禪廵軍逮捕河中拷掠累
　旬河中誣服自縊斬于市
門下侍中致仕李凌幹卒
　忠宣王嘗以所幸二姫賜凌幹及白文舉凌幹置姫
　别室莫敢犯従忠宣在元為盤纒别監同事者皆致
　富凌幹獨清苦自勵冬月破布單袴不私一錢及王
　竄吐蕃凌幹懐金潛附驛吏獻王王及從臣賴以不
　乏忠宣薨奉柩東歸號呼跋渉勤苦備至
政堂文學安輔卒
　輔性剛直亷潔不事生産及没家無甔石之儲
分遣諸道鹽鐵别監諫官李穡田禄生李寶林鄭樞等
上書諫之左諫議南兢獨以為便乃遣之
司天少監于必興上書言玉龍記云我國始于白頭終
于智異其勢水根木幹之地以黑為父母以青為身若
風俗順土則昌逆土則災風俗者君臣百姓衣服冠蓋
樂調禮器什用是也今後文武百官黑衣青笠僧服黑
巾大冠女服黑羅又於諸山栽松茂宻凡器用鍮銅瓦
器以順風土從之
復歸銓選于吏兵部
七年趙小生卓都卿逃據海陽
張士誠方國珍並遣使獻方物
　時國珍據台州士誠據江浙
八年門下侍郎李承慶(兆年/之子)言于王曰臣以李仁復為
奸人王曰何謂也曰仁復平生所學經濟之術何不一
陳於王
東北面兵馬使鄭暉獻海青王曰今軍務方興宜崇儉
約安用珍禽放之
紅頭賊偽平章毛居敬衆號四萬氷渡鴨緑江陷義州
靜州(靜今并/入義州)殺守將朱永世金元鳳遂陷麟州(今并入/義州)
王以侍中李嵓為都元帥慶千興為副元帥金得培為
都指揮使金希祖為西海道都指揮使安祐為安州都
萬户李芳實為上萬户以禦之嵓不能軍賊陷西京刼
掠州郡遣李承慶代之
九年李芳實遇賊于鐵化斬百餘級諸軍次生陽驛進
攻西京賊退屯龍岡咸從安祐等進軍咸従再戰斬二
萬級虜偽元帥黄志善賊退保甑山李芳實以精兵一
千騎追賊至延州江安祐金得培金於珍亦率精騎繼
至是夜賊遁芳實蓐草追至古宣州斬數百級餘賊三
百餘人一日一夜至義州渡鴨緑江而走遂班師王賜
李承慶等功臣號斬黄志善
倭冦全羅道沃溝等處及楊廣道平澤等十餘縣至喬
桐京城戒嚴以栁濯為京畿兵馬都統使李春富東江
都兵馬使我桓祖為西江兵馬使發丁坊里為軍又令
百官助戰諫官詣宫門拜辭㕘政鄭世雲曰諫官従軍
古所未聞王特免之國子博士等上言學官従軍古無
其例亷悌臣李嵓皆曰爾雖不侍孔子孔子焉逃僉書
金希祖爭之不得
平章事李承慶卒
　承慶入仕元朝亷訪諸路以能斷决聞
京城大饑
　布一匹直米五升
以偰遜為髙昌伯
　遜髙昌國人王在元有舊後避兵挈家東來
十年政堂文學尹澤曰臣深荷毅陵之知無報萬一乞
命工寫睟容以賜臣於村荘日夕瞻敬又曰近來饑饉
薦至加以師旅民病極矣前既構南京之闕今又營白
嶽之宫民何以堪又曰用人為政之本進賢退不肖又
曰凡事得失上意雖灼知其然委之大臣未即區處因
仍之間其害已成救之莫及澤雖致仕自以先朝顧託
知無不言王亦優容
以我桓祖為東北面兵馬使兼拜户部尚書
　本國人入彼土者皆順命出來未幾薨王悼甚士大
　夫咸驚曰東北無人矣
上洛侯金永煦卒
　永煦性嚴毅沉重親姻故舊有匱乏者無不賙給其
　孫士安士衡年已冠或勸求官永煦曰子弟果賢耶
　國家自用之茍不賢耶雖求而得之其可保乎
紅頭賊偽平章潘誠沙劉關先生朱元帥等十餘萬衆
渡鴨緑江冦朔州泥城以李芳實為西北面都指揮使
金得培為都兵馬使安祐為上元帥擊之我軍敗績于
安州賊又攻破岊嶺柵我軍大潰安祐等奔還王知事
急奉太后南幸崔瑩大呌請守京城不聽次利川縣(是/日)
(賊陷/京城)至福州(即今/安東)留駐以鄭世雲為總兵官拜中書平
章事督諸軍討賊
十一年鄭世雲與都元帥安祐元帥金得培李芳實及
我太祖大破紅賊復京城餘黨奔渡鴨緑江而走獲元
帝玉璽二顆金寶一顆金銀銅印等物
金鏞矯㫖令安祐等殺鄭世雲
　鏞素與世雲妬寵又恐祐芳實得培等成大功為王
　所重欲使祐等殺世雲因以為罪而并盡殺之乃矯
　㫖為書使其姪金琳宻諭祐等令圖世雲且曰世雲
　素忌卿等盍先圗之祐與芳實齎鏞書就得培議之
　得培曰昔穰苴擅誅荘賈衛青不殺蘓建古今明鑑
　不可不慎若不獲已執至闕下聴上區處堅執不可
　祐等强之於是置酒邀致世雲令壮士擊殺之
王自福州還至尚州安祐凱還詣行宫上謁金鏞宻令
門者搥其首祐顔色自若三指所佩囊大呼曰姑少緩
願獻上前後就戮搥者更擊殺之
　囊書即鏞紿祐等令殺世雲書也
鏞恐金琳泄其謀先斬之遂白王曰祐等擅殺主将不
可赦乃禀宣㫖分捕芳實得培並殺之觀者莫不嗟悼
　史臣曰生殺人主之大柄安有人臣擅殺大臣於宫
　門而君不知者乎是王之左右皆鏞腹心壅蔽耳目
　而然也又誣搆得培芳實之罪而分捕殺之王之昏
　暗何如是之甚耶昔宋督殺孔父而及其君今鏞殺
　三元帥而旋有興王之變亂臣賊子之為惡古今一
　也髙麗五百年間强冦侵軼殆無寧嵗賴有英雄豪
　傑文武智勇之才左右宣力能禦外侮而鎮國家者
　如徐熈之平丹冦姜邯贊之制契丹尹瓘之逐女真
　趙冲金就勵之定遼孽朴犀金慶孫之却䝉古金方
　慶之靖海冦功在社稷而為時君所倚重也今紅賊
　之變焚蕩宫闕屠戮生靈元帥克復廓清之功又有
　大於向之将相矣惜哉㨗音纔報而緫兵為賊鏞所
　圗三帥相繼遇害一國人人皆欲食鏞之肉而不可
　得王何不察以死報功乎鄭文忠夢周為文以悼之
　曰使泰山之礪轉為鋒刃之血蓋未嘗不痛恨於恭
　愍也
陞福州牧為安東大都䕶府安城縣為郡降水原府為
郡
　王之駐福也福人盡心供頓卒徴兵諸道收復京都
　紅賊之招降楊廣也水原最先下州郡莫敢挫其鋒
　安城獨以小邑設計殱賊賊不敢南下故割水原四
　部曲以𨽻之
趙小生誘引納克楚
　時元亂納克楚據有瀋陽之地稱行省丞相
入冦薩克繖等地
　薩克繖即北青
以我太祖為東北面兵馬使以禦之太祖遇於徳山洞
擊走之又戰于韃靼洞大敗之
　是戰納克楚妻謂其夫曰公周行天下復有如此将
　軍乎宜遜而歸其妹亦曰斯人也天下無雙
納克楚敗歸後遣人獻馬于王且及太祖蓋心服之也
置禄轉色
　自播遷來禄轉出納不任倉官别立一所謂之禄田
　色又増斂民米豆名曰無端米民甚苦之
冬十月地震監察大夫金續命等上書論臣道淆亂以
致地震王召臺諫詰之臺諫面爭益切王怒甚栁淑進
曰既求直言而怒言者可乎王怒小觧
濟川請𨽻于元元以副樞阿勒坦布哈為耽羅萬户
十二年二月王發清州地震及駐駕都城南興王寺金
鏞反遣其黨犯行宫宦者安都赤右政丞洪彦博死之
　是夜賊金守等五十餘人突至興王寺斬門者直入
　詐稱奉帝㫖宿衛奔散宦者李剛達負王走詣大妃
　宻室䝉毯而匿盗入王寢殿安都赤貎𩔖王欲以代
　王遂臥于寝内賊認為王而殺之至右政丞洪彦博
　所令曰出之帝命彦博正衣冠出見曰爾乃賊也何
　稱命㫖賊殺之又分遣其黨殺留都宰相㑹左政丞
　栁濯因朔例祝釐在妙蓮寺聞變将集兵討賊由間
　道至廵軍鏞獨不赴妙蓮先至廵軍揚言討賊令諸
　宰先詣行在與其門客華之元相目凡賊被執來者
　不訊輙殺滅口
遂轘鏞于雞林府
　自宻城移囚于此
傳首京城籍其家流斬其黨三十餘人王尚未忘鏞為
之泣下
遣贊成事李公遂如元進陳情表初諸竒敗皇后挾憾
㑹崔濡在元諂事丞相搠思監及本國宦者朴不花又
以金鏞為内應因説后謀搆王廢之而立徳興君
　忠宣孽子為僧時在元
公遂竒后外従兄也至是入元竒后厚待公遂歴言王
實無罪只以諸竒盛滿不知足所致耳后怒猶未己令
公遂奉徳興君東歸公遂托疾請留崔濡亦囑徳興須
率公遂東歸公遂聞之謂書状官林樸曰吾既無父母
又無後位已極矣豈復有顧藉意耶當祝髪入山不從
彼也二人入奏帝不允
太子(竒后/出)以帝命召公遂上廣寒殿指殿額及金玉柱
(皆在萬/夀山)問之公遂皆對以諷語太子以公遂言奏帝曰
朕固知此老賢汝外家唯此一人耳
三司右使金光載卒諡文簡
　鉉台子事忠定甚見委任及王即位杜門不出事母
　盡孝母没廬墓終制每時祭涕泣不止王命旌表所
　居曰靈昌孝子里家居不治生産左右書琴湛如也
亷悌臣罷以栁濯為右政丞遥授李公遂為左政丞
　紅賊之亂悌臣䭾妻帑財賄車馬甚盛棄母而去母
　没不歛而𦵏㑹以金鏞姻好罷相
元以徳興君為國王遣使收王印章王不出令百官陳
兵衛以迎之使還百官耆老上書中書省請執送徳興
君及崔濡
十三年崔濡奉徳興君以元兵一萬渡鴨緑江圍義州
弓庫門安遇慶七戰却之濡入據宣州候騎至定州遇
慶又擊敗之虜其将宋臣吉刳以徇軍運慶為左翼我
太祖為右翼崔瑩為中軍大敗賊兵于隨州之獺川奔
還燕京者纔十七騎於是帝遣翰林學士承㫖竒田龍
(本國伊/川縣人)詔王復位執送崔濡王誅之
以李公遂領都僉議洪淳李子松金庾等並除右職
　初徳興之來國人在元者皆從之唯公遂等不従故
　有是命
十四年公主以難産薨葬正陵王手寫真日夜對食悲
泣三年不御肉膳
以妖僧遍照為師傅賜號清閒居士咨訪國政封真平
侯
　照靈山縣玉川寺奴也為僧目不知書王夢人抜劍
　刺已有僧救之得免㑹金亢命以照見其貎惟肖王
　大異之與語聦慧辯給王素信佛又惑夢屢宻召入
　内與之談空李承慶見之曰亂國家者必此髠也鄭
　世雲以為妖僧欲殺之王宻令避之承慶世雲死髠
　而為頭陀復來見王始入内用事士大夫妻以為神
　僧聴法求福而來照輙私焉
宻直金蘭引照主其家以其二處女與之崔瑩責之照
譖瑩出為雞林尹照以其愛憎即譖于王陞黜百官或
至誅流人皆趨附
瑞興君栁淑初見遍照出入禁闥稍抑之及其進用中
傷大臣虐焰可畏每被招不徃照深銜之且惡忠直䜛
毁百端王稍信之乃召淑執手歎曰何其衰耗乃爾淑
乞歸田里遂許之
任君輔雖因遍照復相内懐慚愧嘗白王曰崔瑩李龜
壽皆興王功臣何罪貶黜且師傅本僧也雖國朝乏人
豈可使賤僧為政取笑天下王不聴君輔退謂人曰以
累葉衣冠幸䝉上恩承乏政府使無識僧得肆其奸後
世其謂我何金普亦屢言於王遍照䜛普罷相欲并斥
君輔王以不可一時俱黜只罷普君輔自是不復預聞
國事
王復以遍照為領都僉議使司事封鷲城君始稱姓辛
改名盹王請屈行以救世盹陽不應以堅王意曰恐王
信䜛王乃手書盟辭以誓之盹於是與議國政用事三
旬罷逐親勲名望冡宰臺諫皆出其口始出禁中寓竒
顯家以為僧時素通顯後妻主中饋貪淫日甚賂貨輻
凑百官詣門議事飲酒啗肉恣意聲色謁王則清談齕
菜菓茗飲宻直提學李逹衷嘗於廣坐謂盹曰人謂公
酒色過度盹不悦即罷之
十五年前刑部尚書鄭云敬卒
　云敬剛直善治民嘗以書状如元竒后方寵中貴多
　東人來饋頗倨傲云敬正色曰今日之饋為舊主也
　中貴愕然曰秀才教我矣後任全州有元使盧某暴
　横所至凌辱守令疾馳入州欲罪以不及郊迎云敬
　引禮不屈即日棄去父老呼哭盧亦愧服留之不得
　其剛直𩔖此
王觀呼旗
　國俗四月八日為佛生日家家燃燈羣童剪紙注竿
　為旗周呼城中街里施米布為其費謂之呼旗
左司議鄭樞右正言李存吾上疏極論盹王大怒召樞
等面責時盹與王並據胡床存吾叱之曰老僧何得無
禮如此盹惶駭不覺下床王愈怒下樞等于廵軍獄命
李春富李穡鞫之必欲殺之春富問樞等曰誘爾上疏
者誰歟皆不服抗對激烈穡謂春富曰自我太祖以來
五百年間未嘗殺一諫官今因令公殺諫官恐惡聲逺
播春富等然之得免死貶樞為東萊縣令存吾為長沙
監務自是盹之桀驁尤甚宰相臺諫附盹而言路塞矣
　初王在位日久宰相多不稱意嘗謂世臣大族親黨
　根連互相掩蔽草野新進矯情飾行儒生懶而少剛
　黨比徇情三者皆不足用也思欲得離世獨立之人
　以革其弊及見盹以其出於賤㣲無所顧藉故抜於
　髠緇授以國政而不疑也
置田民推刷都監以辛盹為判事李仁任李春富為參
佐
　婦人訟者有姿色盹外示哀矜誘致其家輙淫焉由
　是女謁盛行
大起魯國公主影殿
前政堂文學元松壽卒
　松壽參銓注八年慎重名器不少私王敬重見松壽
　至必起待之及盹用事以憂卒年四十三有宰相器
　國人惜之
侍中栁濯享王王安兩妃在東辛盹在西盹戲王曰二
妃年少聖體不已勞乎
　史臣曰龍樓建章之嚴尊卑所以定位桂掖椒房之
　邃内外所以别嫌也而恭愍之於盹寵眤亦甚内外
　無禁當享徳寧也與盹入見驚母后心其選二妃也
　與盹共觀今濯之享也盹及王妃坐分東西使淫穢
　之賊䙝近宫闕雖戲侮不遜亦莫之恤是何心哉平
　居不嚴宫闈内外之别長姦宄肆伴奐無涯之心則将
　何以禁其未然乎
十六年有民兄弟偕行弟得黄金二錠以其一與兄至
陽川江同舟而濟弟忽投金于水兄怪而問之答曰吾
平日愛兄甚篤今而分金忽萌忌兄之心此乃不祥之
物也不若投諸江而忘之兄曰汝言誠是亦投金于水
時同舟者皆愚民故無有問其姓名邑里云
以判開城府事李穡兼大司成增置生員又選經術之
士金九容鄭夢周朴尚裏朴宜中李崇仁等皆兼學官
　初館生不過數十穡更定學式每日坐明倫堂分經
　授業講畢論難忘倦於是學者坌集程朱性理之學
　始興時經書至東方只朱子集註耳夢周講説𤼵越
　出人意聞者頗疑及得胡炳文四書通無不脗合穡
　曰夢周論理横説竪説無非當理推為東方理學之
　祖
以僧千禧為國師禪顯為王師
　二僧皆盹所善者王九拜禪顯立受百官朝服就班
　盹獨戎服立殿上顧謂史官尹紹宗曰毋妄書國事
　吾将取觀之
知都僉議呉仁澤與前侍中慶千興等八九人宻議曰
辛盹邪佞隂狡好䜛毁人斥逐勲舊殺戮無辜黨與日
盛道詵記有非僧非俗亂政亡國之語必是此人宜白
王早除之判書辛貴聞之以告盹盹入告于王捕繫仁
澤等並杖流南裔
雞林府院君李齊賢卒諡文忠
　齊賢頊之子自幼嶷然如成人忠宣留元構萬卷堂
　姚燧閻復元明善趙孟頫等諸學士咸逰王門齊賢
　周旋其間學益進天資厚重加以文學發於議論措
　諸事業俱有可觀平生未嘗疾言遽色自號益齋人
　無貴戚皆稱益齋然不樂性理之學無定力嘗權行
　省陞陛上拜表儀衛與王無異人譏之
林樸好詭異又喜立名嘗自言但知奉公未嘗千謁然
每夜敝衣徒行出入盹家為盹畫計蹤跡詭秘且譽盹
盛徳盹悦之譖罷劄子房知印成石璘以樸代之自是
樸善伺候王意又揣盹好惡惟務迎合見遇日宻
　史臣曰樸名士也當紅冦之㨗運籌戎幕當徳興之
　變誓死不從出使耽羅秋毫不犯屢抗疏定科舉之
　法陳時政之弊當時物論孰不以樸為賢為能也哉
　使樸死於徳興之變而不至於今日則一生終始千
　載之下孰得而知者哉
十七年
　元至正二十八年　大明太祖洪武元年
罷國子監試
都僉議侍中栁濯與鄭思道上書極諫影殿之役
　自上輪寺移營于馬巖
王怒下濯等于廵軍欲殺之命李穡製教諭衆穡請罪
名而不奉教王大怒并下穡于獄使李仁任鞫之穡曰
今濯在獄穡為問事官而敢盡言者欲王動心省悟也
因泣下仁任具以聞王感悟命釋濯等
𤣥風人郭儀每遇名日徃靈山奠盹父墳令直墳者具
辭逹盹盹喜召之拜正言後除按亷使
辛盹殺栁淑
　初淑之退歸也於餞席作詩末云不是忠衰誠意薄
　大名之下久居難盹隂求淑罪有人為盹誦此詩盹
　譖于王曰淑以句踐比上范蠡自比罪莫大焉王乃
　命杖之除名籍没旽遣人縊殺之初家人送龍腦又
　謂不如走乃送良馬淑曰君父天也天可逃乎死生
　有命亡将何之遂就死顔色如平時人皆為之流涕
　其子實與厚皆流竄及盹誅王始知其然悼甚雪其
　寃諡文僖
金文鉉譖辛旽弑其父逹祥及其兄君鼎
　初文鉉夜入其兄君鼎妾房見捕其父欲黜之故譖
　於旽
遣禮儀判書張子温聘于吴王王禮接甚厚使六部御
史臺宴會至臺宴日張樂大夫謂子温曰憲司之㑹未
曾用樂今日之樂為使臣耳子温曰樂以和為主諸公
既以和氣相接何必用樂夫子曰禮云禮云玉帛云乎
哉樂云樂云鐘鼓云乎哉大夫曰尚書既知禮樂之本
不必用樂乃止吴王聞之加厚禮以遣
　史臣曰子温市井之人也尚以一言見重於他國以
　盗一時之譽則其使於四方者選用士大夫有學問
　者遣之可也
十八年用循資格
大明太祖髙皇帝遣符寶郎偰斯賜王璽書以諭之於
是停元至正年號行洪武年號
　七月為始
王遣洪尚戴如大明賀登極
王謁太后語及旱甚太后曰王知天之所以旱歟奈何
委政臣下多殺有功無罪之人大興土木致傷和氣耶
因泣下沾襟王有不豫色曰母后何彰子之過若是其
甚耶自是孝衰蓋因盹譖也
二十年前長沙監務李存吾卒
　存吾慶州人早孤力學慷慨有志節簡重寡言年十
　餘賦江漲詩云大野皆為没孤山獨不降識者異之
　及疏逆旽貶黜退居公州之石灘旽勢益熾憂憤成
　疾疾革令左右扶起曰旽尚熾乎曰然還臥曰旽亡
　吾乃亡返席未安而逝後王思其忠贈成均大司成
　其子來時年十嵗王手書諫臣存吾之子安國下政
　房授直長安國來小字
辛盹謀反伏誅王嘆曰益齋嘗言旽骨相似古兇人必
貽後患先見之明不可及已
　盹初以僧行見信于王既納金蘭女又蓄妾無算卿
　大夫妻貎美者必宻招私之凡在朝者希恩畏威爭
　獻臧獲寶器王猶以不受禄不近色不置田園信重
　之盹恣行威福恩讐必報世家大族誅殺殆盡出則
　(原缺/)
　
　相之職舉而庶司百寮各供其職及其弊也省宰增
　至七八人事元以來事多倉猝僉議宻直每於都評
　議使司㑹議而商議之名又起與國政者至六七十
　人於是六部徒為虚設百司渙散無統而政事不復
　修舉國隨以亡嗚呼悲哉
置子弟衛選年少貎美者屬焉以代言金興慶緫之
　洪倫韓安權縉洪寛盧瑄等在選中以淫穢得幸王
　慮無嗣使倫安輩强辱諸妃冀其生男以為已子定
　惠慎三妃死拒不從王性不喜色又不能御故公主
　生時御幸甚希及薨雖納諸妃置諸别宫不敢近日
　夜悲思公主遂成心疾嘗納年少之婢于房中召倫
　輩亂之王旁穴窓壁視之及心歆動引倫等入臥内
　使為其状
倭船二十七艘入揚州留三日諸将領兵出戰大敗王
以各司成衆愛馬及五部坊里人分𨽻五軍親率出昇
平遂次龍泉寺以閲兵
　先是倭冦時時竊發於慶尚全羅等道邉境而已至
　是倭勢大熾西北東南諸道畿甸郡縣無處不發國
　之兵備疎虞又不習水戰兵出輙敗
中郎将李禧鄭准提等上平冦䇿王大悦以禧為楊廣
道安撫使准提為全羅道安撫使
　准提與禧上疏凡數十條其畧以為深陸之民不嫻
　舟楫難以禦倭但簽生長海島及自請水戰者令臣
　等将之期以五年可清海道都廵問使則徒費軍餉
　擾民生乞罷之准提改名地
二十二年左正宫尹紹宗以金興慶等羣小在王側亂
政宦者金師幸迎合王意大興影殿之役草疏欲請去
興慶斬師幸罷影殿役獻納金允升諫議禹𤣥寶等托
以紹宗在告曠職劾去之
王朝太后太后曰影殿壮麗天下罕比勞民傷財莫甚
焉水旱災害靡不由此請罷其役又人臣出從王事入
治家産而金興慶等諸子弟日夜在宫不得歸家豈不
怨王王嘗偏信賊盹不聴予言㡬至誤國今又若爾何
耶宜令子弟輪番宿衛且萬㡬至繁宵旰勤政猶懼不
給今王日中而起軍國之務豈無稽滯王宜夙興夜寐
親聴國政以孝老母王不悦欲辭出后三復言之乃對
曰謹従命太后又問曰何不御妃嬪王曰無如公主者
因泣下太后笑曰死理之常王亦終不免矣何慟之甚
恐為人笑慎勿復然
遣贊成事崔瑩討濟州平之
　韓邦彦受命徃徴進獻馬于濟州州酋等曰何敢以
　元世祖蓄放之馬獻大明只送三百匹明使林宻等
　大怒於是遣瑩討平之
作花園八角殿於泥峴
　周植花木以備宴逰
二十三年興安府院君李仁復卒諡文忠
　仁復為人正大謹厚以禮自守力學善屬文國家辭
　命多出其手王方寵辛旽仁復宻啓旽非端人他日
　必為變請逺之不聴及旽誅王嘆其先見之明至是
　患疽垂殁弟仁任勸念佛對曰吾平生素不佞佛今
　豈可自欺
改牟尼奴名曰禑封江寧府院大君追封故宫人韓氏
祖考以禑冒稱韓氏出也
宦者崔萬生幸臣洪倫等弑王
　前一日萬生侍王如厠宻啓曰益妃與洪倫合有身
　已五月矣王曰明日謁昌陵将殺倫以滅口汝知此
　謀亦不免萬生懼是夜與倫瑨寛安瑄等謀乗王醉
　手刃之呼曰賊自外至也黎明李仁任入見屏障及
　萬生衣上有渫血痕下萬生獄鞫之得其状遂繫倫
　等
百官㑹于市轘萬生倫斬韓安權瑄洪寛盧瑨及其諸
子並流父兄親黨
金興慶伏誅
　初吾獻聞洪倫等謀以告興慶以倫等有寵恐王不
　信反為所害猶豫未敢聞及亂作獻具告崔瑩瑩遣
　獻與興慶貶所對辨興慶顧獻曰汝尚乳臭吾薦汝
　先王汝反欲噬我耶獻曰吾以倫等逆謀告公乃所
　以報公徳也興慶無以對
稷山君白文寶卒
　文寶善屬文性質直不惑異端
金義殺大明使蔡斌奔于北元
　仁任為宰相恐有問罪之師宻遣安師琦囑義殺斌
　以滅口仍欲與北元和親
辛禑
　小字牟尼奴辛盹娶私婢般若生禑恭愍稱為已子
　辛禑元年　大明洪武八年
遣崔源如京師告喪請諡及承襲
　𤣥陵被弑金義殺使國人以通使為疑鄭夢周朴尚
　衷建議請遣
北元以𤣥陵無嗣封瀋王暠孫托克托布哈為國王
　納克楚遣使來告
擢安東府使李寶林為大司憲後寶林阿仁任意劾
林樸為世所少
　寳林嘗宰京山府道聞婦人哭聲若有喜者執訊之
　果與奸夫謀殺夫者有人訟鄰人割我牛舌鄰人不
　服寳林渴其牛㑹里人各将水次第飲牛里人如令
　至所割人則牛駭走訊之果服云食我禾故斷其舌
　又人馬逸食人麥苗殆盡麥主将訴之馬主曰我有
　麥田稔與汝請勿訴麥主許之及夏麥再苗猶可取
　馬主曰汝麥亦稔不與麥主訴寳林命馬主坐麥主
　立曰俱走不及者罸馬主不及詰之曰彼立我坐其
　能及乎寳林曰麥亦然牧而後苗其及稔乎汝逸馬
　食麥罪一也乞令不告罪二也違約不與罪三也亂
　法之民不可不懲遂杖之以麥與告者為政嚴明𩔖
　此至是以治最擢拜是職
羅興儒上書請行成日本乃以興儒為通信使遣之
　興儒初至日本國人以為諜者囚之我國良柔在其
　國請釋之其國僧周佐寄書云西海亂臣割據西邉
　觀釁出冦非我所為當克復後誓天指日禁約海冦
北元遣使來李仁任池淵等欲迎之金九容李崇仁鄭
道傅權近等上書都堂曰若迎北使舉國之人皆䝉亂
賊之罪仁任與慶復興不受其書令道傅迎元使道傅
詣復興第曰我當斬使首而來不爾則縳送于明辭頗
不遜復興仁任怒乃流道傅于㑹津大司成鄭夢周等
亦上書言迎元使之不可判典校寺事朴尚衷再上疏
極論迎北使棄順從逆背强向弱之非計辭意俱切獻
納李詹正言全伯英亦上疏糾舉仁任池淵唇齒煽變
將然之禍不可測請誅之禹仁烈韓理阿仁任意上書以
為諫官論宰相非細故也於是下詹伯英于獄使崔瑩
淵鞫之辭連尚衷及田禄生瑩酷加刑訊並杖流之禄
生尚衷皆道死又以鄭夢周金九容李崇仁林孝先亷
廷秀亷興邦朴形鄭思道李成林尹虎崔乙義趙文信
等謀害已並流之
　尚衷慷慨有大志博學善屬文兼通星命其行已蒞
　官必以其道不義而富且貴視之蔑如也
　史臣曰瑩以正直自許而反助兇黨嚴加酷刑賊害
　忠良觀後日攻遼之計則瑩之心自見矣
改定都城五部户數凡屋間架二十以上為一户出軍
一丁間架小則或併四五家為一户
　史臣曰太祖始置六衛衛有三十八領領各千人上
　下體統相為維持有唐府衛之遺意肅宗志吞女真
　日事鍊兵置别班吏胥商賈僕𨽻髠緇亦皆𨽻焉雖
　得一時之少效已不合於古制矣毅明已後軍政一
　歸於權姦國無一旅一伍之卒将皆私家之将兵皆
　私家之兵及至封疆多事倉皇調發括中外文武散
　職白丁雜色賤𨽻家僮無問賢愚皆編行伍或以屋
　架多少出丁有差軍政之不修一至於此雖欲禦外
　侮保邦家得乎
下金義母妻于廵軍獄将殺之憲府言義雖叛逆婦女
何知請勿殺乃没為尚州官婢
以河允源為大司憲允源嘗書知非誤斷皇天降罸八
字牌於柱每赴臺必掛後視事
　辛禑二年　洪武九年
卒盹妾般若夜潛入太后宫呼曰我實生主上何母韓
氏耶仁任下般若獄兩府臺諫及耆老㑹興國寺議辨
般若事竟投般若于臨津
　般若臨鞫呼曰天若知吾寃此門必頽司議許時纔
　入門門自頽人頗疑之
放僧懶翁于宻城郡
　時懶翁于揚州檜巖寺設文殊㑹寺外士女無貴賤
　爭齎布帛果餅施與猶恐不及寺門填咽故放之行
　至驪興神勒寺死懶翁惠勤號也
知貢舉政堂文學洪仲宣復以詩賦取士罷鄉試殿試
議者非之
以栁濴為全羅道元帥河乙沚聞濴代已來輙歸晉州
農荘倭乗隙而至無敢禦者杖流乙沚配河東
　乙沚無才行且有簠簋之誚賂權貴得任閫寄
倭冦扶餘至公州元帥朴仁桂戰死崔瑩請自徃擊之
乃與楊廣道元帥崔公哲等擊倭於鴻山賊隠林中射
瑩中口血流離神色自若射其賊應弦而倒戰益力遂
大敗之俘斬殆盡凱還論功以瑩為鐵原府院君
禑始習馳馬放鷹
　禑初稍志于學李仁任池淵林堅味等不喜儒竟以
　珍玩導之
葬順敬王后韓氏于懿陵
　時韓畧自言我韓氏宗人也初韓氏卒我與韓氏族
　僧能祐火其屍收骨厝于奉恩寺松林乃于寺之北
　岡𤼵燒骨一缸備儀物移葬顯陵之西轜車至十川
　橋祖奠将徹燒魂帛延及柩幄并爇儀物惟柩賴救
　得免時人怪之或云天火
　辛禑三年　大明洪武十年
始行北元宣光年號
池淵欲娶故大司憲王重貴妻至其第重貴妻捽其胡
批其頰曰寧死従汝乎遂奔告崔瑩曰淵以妾有華屋
故欲有之暴辱於妾公以清白聞故來告耳淵後與仁
任有隙相積不平㑹淵門客結朋黨自謂池門四傑
　金允升華之元李悦金承徳
且議仁任厚接北使停洪武年號之非仁任聞之以為
誹謗朝政鞫流悦之元承徳于清州又嗾臺諫劾允升
朋黨於是允升隂與淵謀去仁任仁任知其状與慶復
興白禑誅淵及允升益謙(益謙/淵子)遣人斬之元悦承徳等
于配所
遣前大司成鄭夢周于日本
　時朝廷忌夢周故遣之
始置火焰都監
　從判事崔茂宣之言也時元焰焇匠李元與茂宣同
　里閈茂宣竊問其術使家僮數人私習試之建白于
　朝
慶尚道倭冦大熾守将不能禦乃遣我太祖與金得齋
等徃擊之太祖并日而行與賊戰於智異山相距二百
許歩有一賊背立俯身手扣其臀示無畏心辱之太祖
用片箭射之一矢而倒賊驚懼氣奪即大破之餘賊狼
狽登山臨絶崖露刃垂槊如蝟毛官軍不得上太祖令
軍中曰我馬先登則汝登當隨之遂觀地勢抜劒用刃
背打馬一躍而上軍士或推或攀而隨之賊墜崖死者
大半遂奮擊殱之後又擊倭於海州大破之
　辛禑四年　大明洪武十一年
鄭夢周至自日本
復行洪武年號
　辛禑五年　洪武十二年
殺贊成事楊伯淵洪仲宣于流所
又殺前提學金濤等七人杖流成石磷栁曼殊等四人
　仲宣與李仁任林堅味等同在政房有隙罷歸宜寧
　田里伯淵恃戰功頗自驕矜仁任堅味等嗾憲府劾
　伯淵通弟妻又奸李仁壽成大庸妾削職流于陜州
　崔瑩白禑曰伯淵謀害兩侍中欲自為相請按治其
　黨禑命瑩治之辭連仲宣臨死仰天誓曰予若無罪
　(闕/)　　　　威及死天果大雷電以風又殺(闕/)
　　　濤臨死對獄官曰我死不足惜(闕/)
　其殃獄官皆惕然知其寃濤門生(闕/)　　　　随至
　門外䕶屍有李悰者抱屍入川洗血(闕/)　衣之裹以
　簟網其頭而懸之再拜而去瑩之斷此獄刑戮過重
　國人寃之
　辛禑六年　洪武十三年
明徳太后洪氏薨
　恭愍王母臨薨謂禑曰我國傳世将五百年人君多
　不聴臣僚所言願王稽大義决大事必咨慶復興李
　仁任崔瑩及諸相慎勿觸情直行又君舉必書不可
　數出郊野以事逰觀
禑出逰里巷射狗
　自是射殺雞犬日以為常城中雞犬㡬盡
李仁任林堅味忌侍中慶復興清直托以嗜酒不治事
白禑流清州又杖流復興所善評理薛徳等于外以尹
桓為侍中
以崔瑩兼海道都統使以我太祖為楊廣全羅慶尚道
都廵察使邉安烈等為副皆受其節制
　倭自鎮浦之敗攻陷郡縣奮志殺掠三道沿海之地
　蕭然一空自有倭患未有如此之比故有是命
元帥裴克亷鄭地等擊倭于沙斤乃驛敗績倭焚雲峯
縣屯引月驛聲言将牧馬于光之金城北上中外大震
太祖與安烈等引兵至南原克亷等來謁歡悦咸曰賊
在險不若俟其屈與戰太祖慨然曰興師敵愾猶恐不
見賊今遇賊不擊可乎遂部署諸将入險與戰大敗之
　太祖入險賊竒鋭果突出太祖以大羽箭栁葉箭迭
　射七十餘發皆中其面應弦而斃凡三遇鏖戰殱之
　後又接戰有賊将引槊向太祖甚急偏将李豆蘭射
　殪之太祖馬中矢而仆易乗又中仆又易乗飛矢中
　太祖左脚抽矢氣益壮賊有一将年纔十五六骨貎
　端麗驍勇無比乗白馬舞槊馳突所向披靡稱阿只
　抜都太祖欲射之以其人面上皆被堅甲無隙可射
　太祖謂豆蘭曰我射兠牟頂子落汝便射之遂躍馬
　射之正中頂子兠牟絶纓而側其人急整之太祖即
　射之又中頂子兠牟遂落豆蘭便射殺之於是賊挫
　氣太祖挺身奮擊遂大破之川流盡赤獲馬一千六
　百餘匹餘賊七十餘人奔智異山
　辛禑七年　洪武十四年
禑乗醉馳馬于龍首山墜馬輿還崔瑩泣諫曰忠惠王
好色然必以夜不使人見忠肅王好逰然必以時不使
民怨今殿下逰戲無度以致墜馬傷體臣等備位宰相
不能匡相何面目見人禑曰自今改之
　辛禑八年　洪武十五年
政堂文學鄭公權卒
　公權性恭儉謹厚居官以正家廟制廢公權以祭器
　藏于别室堂祭之日必手自滌之奠物務極蠲潔疾
　權姦用事常懐憤惋遂患背疽而卒
禑嘗馳騁閭里而尚畏懼臺諫宦豎進説曰臺諫皆上
所除如有忤㫖替之何難自是禑益輕臺諫無復忌憚遊
戲畋獵無虚日權近屢上疏又與同僚極諫禑醉甚欲
射之
胡抜都嘗虜掠東北面至是來冦端州我太祖以都指
揮使赴東北面時李豆蘭以母喪在青州(即今/北青)太祖使
人强起之豆蘭乃脱衰服拜哭告天佩弓箭従行為前
鋒先與戰大敗而還太祖尋至胡抜都著厚鎧三重襲
紅褐衣乘黑牝馬横陣待之意輕太祖獨抜劒挺身馳
出太祖亦單騎抜劒馳進揮劒相擊交相閃過不能中
胡抜都未及勒馬太祖急廻騎射其背鎧厚箭未深入
復射其馬馬倒而墮太祖又欲射之其麾下大至共救
胡抜都僅以身遁去
　辛禑九年　大明洪武十六年
遣政堂文學鄭夢周如京師賀聖節且請諡承襲
　時本國與朝廷多釁帝怒将加兵於我増定嵗貢乃
　以五嵗貢不如約杖流使臣洪尚載金寶生李子庸
　等于逺地至是當遣使賀聖節人皆憚行規避最後
　乃擬遣宻直副使陳平仲平仲以臧獲賂林堅味遂
　辭疾堅味即舉夢周禑召面諭對曰君父之命水火
　尚不避况朝天乎然我國去南京凡八千里除候風
　渤海實九十日程今去聖節纔六旬脱候風浹旬則
　餘日僅五十日此臣恨也禑曰何日就道對曰安敢
　留宿遂行
　辛禑十一年　大明洪武十八年
代言尹就掌成均試皆取勢家乳臭之童時人譏之以
為粉紅榜
　兒童好著粉紅衣故云
鄭夢周與金庾洪尚載周謙等還自京師
　初夢周倍道及節日進表帝嘉之特賜慰撫優禮以
　送前此賀聖節使金庾及賀正使洪尚載周謙賀千
　秋使李子庸以海道阻險皆不及期故帝詰其受命
　稽緩且鞫弑君殺使之故竄于大理至是皆放還且
　許通朝聘
地震聲如陣馬之奔牆屋頽圯人皆出避松岳西嶺石
崩禑曰此地震無乃天欲陷遼東耶
命贊成事沈徳符檢㸃進獻物于平壤府禁私挾金銀
者押物魏堅犯令斬以徇
雞林君李逹衷卒
　逹衷剛直不撓有識鑑嘗為東北面都廵問使及還
　我桓祖餞于野行酒逹衷立飲太祖行酒跪飲桓祖
　怪問之曰此子誠異人非公所及公之家業必此子
　大之因以子孫屬之恭愍朝擢為宻直提學忤旽罷
　所著詩文大為李齊賢所稱賞
帝遣張溥段祐等來賜詔周倬雒英等來册禑為王又
賜敬孝王諡恭愍於是禑焚黄于太廟致膰于溥及倬
溥躬迎以受倬方食齎膰者不告置厨而去倬大怒責
以三大不敬
　慢天子之命一也忽國王之教二也輕祖宗之賜三
　也
倬等又求見我國祀典乃書社稷籍田風雲儀目以示
之倬仍加忠臣烈士孝子順孫義夫節婦使并祀之及
還禑贐以白金苧布衣服鞍馬不受曰今身不受寒且
不徒行受将焉用但受朝臣贈行詩覽而歎曰東方有
人矣禑遣曹敏脩河崙禹𤣥寶等如京師謝恩
禑調馬于花園謂左右曰将水青木公文來予将制此
馬
　時李仁任林堅味亷興邦縦其家人有良田率以水
　青木杖而奪之其主雖有公家文劵莫敢與辨時人
　謂之水青木公文禑聞而惡之故每言之
　辛禑十二年　洪武十九年
禑在李仁任第仁任妻進大爵禑盡爵戲曰吾一則為
孫一則為婢婿今而對飲無乃失禮耶乃冒處容假面
作戲以悦之
韓山府院君李穡掌貢舉以舊例享禑于花園禑以穡
為師傅敬重之親執手入欲對榻坐穡固辭禑親牽内
廐鞍馬賜之
漆原府院君尹桓卒
　桓家鉅富嘗乞告歸漆原嵗大饑人相食乃散家財
　以賑之又取貧民稱貸契劵悉燒之時方乆旱忽水
　湧桓田浸及人田大熟慶尚之民稱之不已
又遣鄭夢周如京師請蠲減嵗貢夢周奏對詳明得除
五年未納者及増定嵗貢常數禑喜甚賜衣帶鞍馬
　辛禑十三年　洪武二十年
定百官冠服
　一品至九品皆服紗帽圓領其品帶有差主是議者
　鄭夢周河崙亷廷秀姜淮伯李崇仁也百官皆服之
　禑與宦者及幸臣獨不服
禑徴六道倡優陳百戲于東江必竭帑藏以供雜戲宰
執臺諫不能諫至有作竒技以逢迎者一日禑裸水中
以交羣妓天大雷電以雨
張萬平李玖李種徳朝京師至遼東帝以本國執政之
臣輕薄譎詐難以信憑勅遼東都司不許入聘乃還
倭冦光州執前政金彦卿妻金氏欲汚之金罵賊大呌
賊殺之井邑縣景徳妻安氏李得仁妻李氏亦不汚于
賊皆死之
　辛禑十四年　洪武二十一年
誅亷興邦林堅味都吉敷李成林王福海并其族黨先
是前宻直副使趙胖以奪田凌辱之故斬興邦奴李光
于白州興邦聞之大怒誣胖謀叛收其妻及母仍逮捕
胖禑命廵軍官及臺諫典法雜訊胖曰六七貪婪宰相
縦奴四方奪人田民戕害百姓是大賊也今斬李光者
為國家除民賊耳何云謀叛拷掠竟日不服時興邦為
廵軍上萬户必欲誣服治極慘酷胖罵辱不小屈興邦
使人亂擊其口左司議金若采以為不可而止之後數
日禑如崔瑩第議胖獄命釋胖及母妻賜醫藥遂誅興
邦等諸族黨其子孫在襁褓者皆投之江於是置田民
辨正都監考覈林亷等奪佔民田又遣使各道捕其家
臣惡奴誅之獨赦李仁任安置京山府
　初仁任謀竊國柄援立禑一國威福在其掌握支黨
　根據殺害忠良時又比之李猫堅味為其腹心放黜
　文臣請與興邦為婚三奸為一權奸親黨布列兩府
　中外要職無非私人奪人土田籠山絡野奪人奴婢
　千百為羣州縣津驛陵寝宫庫之田皆被攘取背主
　逃賊之人歸之如市亷使守令莫敢徴發瑩與太祖
　同心協力導禑除之瑩獨以仁任右已白禑不誅只
　安置流其孽子瓛及其弟仁敏仁敏子稷于玊州國
　人恨其網漏李仁復嘗惡二弟所為曰敗國亡家者
　必二弟也至是其孫存性果連坐見斬其黨何籥李
　存仁亦杖流
以崔瑩為門下侍中我太祖守侍中李穡判三司事
禑納崔瑩女為寧妃
　禑欲納瑩女瑩不可曰臣女鄙陋不可配至尊必欲
　納之臣當披剃入山泣且固拒後為鄭承可等所誤
　竟納之
自李謹妃而下(謹妃即仁任/族琳之女)九妃及三翁主(皆倡/妓)供上
煩夥倉庫俱竭預徴三年貢又加横歛其弊極矣
帝以鐵嶺迤北本屬于元並令歸之遼東命立鐵嶺衛
遣遼東百户來告禑稱疾不出迎
崔瑩勸禑攻遼東李子松力言不可瑩托以堅味黨而
殺之
　子松清亷國人注意復相聞其死莫不悲嘆
遂徴八道兵禑與瑩如西海道
　名為獵海州白沙事
至鳳州(今鳳/山郡)召太祖始言攻遼之意太祖條陳四不可
　以小逆大一不可夏月興師二不可舉國逺征倭乘
　其虚三不可暑雨弓膠觧疾疫起四不可
禑不納次平壤以瑩為八道都統使曹敏脩為左軍都
統使我太祖為右軍都統使分諸将屬左右
　共三萬八千八百三十號十萬
督令發行
停洪武年號令國人復元服
左右軍渡鴨緑江屯威化島都統使等再請班師禑與
瑩皆不聴我太祖乃諭諸将以逆順利害遂回軍還渡
鴨緑江禑聞變與瑩馳還京都諸軍來屯近郊為書請
去瑩禑不従欲拒戰太祖領右軍由崇仁門入城與左
軍犄角而進瑩知勢窮奔還花園不勝憤怒以槊洞刺
門者乃入與禑在八角殿諸軍毁垣闌入郭忠輔等索
瑩禑執瑩手泣别太祖謂瑩曰國家未寧人民勞困故
不得已焉相對而泣遂流瑩于髙峯縣諸将更㑹議移
配瑩于合浦
　後移于忠州
放禑于江華百官奉傳國寶獻于定妃
　恭愍王妃
立禑子昌
　年九嵗我太祖欲立王氏曹敏脩念仁任薦抜之恩
　謀立李謹妃子昌恐諸将違已以李穡為時名儒欲
　藉其言宻問於穡穡曰當立前王之子遂以定妃教
　立昌
朴宜中還自京師帝引見待有加遂寝鐵嶺立衛之議
　宜中之行装無一物遼東䕶送鎮撫徐顯索布宜中
　傾囊示之觧所衣苧衣與之顯嘆其清亷以告禮部
　帝特厚待顯出曰偰宰相而下吾見麗使多矣未有
　若朴宰相者
倭冦光州判典校寺事康好文妻文氏被虜不汚賊
　文氏擕二兒将走匿忽被虜行至夢佛山極樂菴有
　石崖髙可千餘尺文氏謂同被虜隣女曰汚賊求生
　不如潔身就死奮身而墜賊殺兒而去崖下有蘿蔓
　蒲草布宻得不死折右臂久而復蘓居三日聞賊退
　乃還鄉里莫不驚嘆
遣政堂文學偰長壽以禑遜位表如京師
流曹敏脩于昌寧
　敏脩當林亷之誅恐禍及已凡攘奪民田悉還其主
　既得志稍稍還奪復肆貪婪沮革私田大司憲趙浚
　劾而逐之
以李穡為門下侍中我太祖守侍中
始復銓選法舊制吏兵部分掌文武銓注
大司憲趙浚上書請正田制
　初麗祖既一三韓首正田制分給臣民百官則視其
　品而給之身歿則收之府兵二十而受六十而還士
　人夫受田者有罪則收之國有定制臣民安業光宗
　定貢賦景宗立田柴科及成憲經界愈詳文宗恭儉
　節用家給人足中葉以降權姦蠧國逮事前元朝覲
　饋遺國贐等事殆無虚日省官逹魯花赤迭相徃來
　誅求無厭徴督無藝遂至叔季世族巨室占奪民田
　所在連阡陌絡山野一嵗徴租或再或三猶以為不
　足革田柴為私有版籍不明民胥咨怨
以洪永通領門下府事國人皆曰以彼貪婪得免正月
之誅今值更化之初尚不見斥又位上相真福人也
改諸道按亷使為都觀察黜陟使賜教書鈇鉞皆用臺
諫薦復以士人為縣令監務
鄭地擊倭兵于南原大敗之
　時倭冦慶尚全羅楊廣自秋及夏屠燒州郡地時為
　三道都指揮使擊倭大㨗人謂非此戰三道民㡬盡
　矣朴葳亦為元帥擊倭頗有功
西海道觀察使趙云仡将行上書其畧云國界自西海
歴楊廣全羅至于慶尚海道㡬二千餘里有水中可居
之洲曰大青小青喬洞江華珍島絶影南海巨濟等二
十小島不可勝數皆有沃壤魚鹽之利乞於五軍将帥
八道軍官各給虎符金牌至于千户百户授以牌面仍
以大小海島為其食邑𫝊諸子孫則不惟将帥一身之
富貴亦且子孫萬世衣食有餘人人各自為戰戰艦自
備兵糧自齎而為㳺兵無時擊之則賊不敢窺覦民得
以富庶民獲魚鹽之利國無漕轉之虞祖宗土地復全
於今日矣
　云仡農壤縣人金得培壻立志竒古跌宕瑰偉徑情
　直行不肯隨時俯仰恭愍時登第退居尚州露隂山
　下辛禑朝起授諫議大夫又退居廣州古垣江村重
　營板橋沙平兩院自稱院主人本朝授江陵府使尋
　以病辭歸廣陵别墅将終自述墓誌
遷禑于驪興
改政房為尚瑞司以我太祖及李穡文逹漢安宗源兼
判尚瑞寺事
遣侍中李穡簽書宻直司事李崇仁如京師賀正請王
官監國自𤣥陵薨帝每徴執政大臣入朝皆畏懼不行
穡為相自請行以我太祖威徳日盛中外歸心恐其未
還有變請一子従行太祖以太宗為書状官従行及還
穡曰皇帝中無所主之主也
典法及郎舎上疏曰瑩事𤣥陵定亂興王驅僧北鄙却
倭冦蕩羣兇以濟生民誠社稷臣也然闇於大體决䇿
攻遼獲罪天子願斷以大義昌從焉命斬之
　瑩鐵原人惟清五世孫風姿魁偉膂力過人剛直忠
　清年十六父元直臨終戒之曰見金如石瑩佩服遺
　訓不事生業居第湫隘服食儉素其視乘肥衣輕者
　如犬豕然每臨陣對敵神氣安閒矢石交於前畧無
　懼色戰士却一歩者悉斬故大小百戰未嘗一敗雖
　為将相握重兵關節不行世服其清務持大體終身
　掌重兵麾下軍士所識面者不過數十人每赴都堂
　正色直言不少隱左右無應者獨自歔欷而已然性
　少戇不學無術凡事斷以已意喜殺立威及其衰耗
　妄興攻遼之師尹紹宗論曰功葢一國罪滿天下世
　以為名言臨刑辭色自若死日都人罷市逺近聞者
　至於街童巷婦皆為之流涕死在道傍行者下馬
　
　朝鮮史畧卷十一
欽定四庫全書
　朝鮮史畧卷十二
　　髙麗紀
恭讓王
　神宗七代孫初封定昌府院君我太祖與沈徳符鄭
　夢周定䇿立之在位四年
元年
　大明洪武二十二年
慶尚道元帥朴葳以兵船一百艘擊對馬島燒倭船三
百艘廬舎殆盡元帥金宗衍崔七夕朴子安繼至搜被
虜民百餘以還昌賜葳衣服鞍馬銀錠奨諭之
禮儀司請每月用六衙日朝參
諫官呉思忠等劾李崇仁流京山府權近上書論救亦
被流牛峯徙寧海府李穡亦不自安乞觧職歸長湍别
業
　尹紹宗嫉崇仁才髙又憾穡譽崇仁而不譽已䜛毁
　多方
放昌于江華
立宗室定昌府院君瑶為王
　初崔瑩甥金佇潛徃黄驪謁禑禑授一劒使遺所善
　郭忠輔圖復位忠輔陽諾奔告我太祖太祖囚佇廵
　軍鞫之辭連邉安烈李琳禹𤣥寶禹仁烈王安徳禹
　洪壽於是遷禑于江陵廢為庶人太祖與沈徳符等
　議奉瑶立之
李穡自長湍詣闕賀王召入内下床而待乃曰平生閒
逰不意今日得此也願卿輔之
誅辛禑辛昌臺諫交章司宰輔令尹㑹宗亦上疏請罪
故也
　禑妻崔氏大哭曰妾之至此吾父之過也不食十餘
　日晝夜哭泣得粒輙精舂供奠時人憐之
二年郎舎尹紹宗李詹上疏以邉安烈欲迎立辛禑流
漢陽
立積慶園置祠官祀四代
　禮官奏漢光武繼漢舊統别立四親廟於洛陽祀南
　頓君以上至舂陵節侯宋英宗以仁宗從兄濮王之
　子入繼大統司馬光議為人後者為之子宜尊以髙
　官大爵稱皇伯而不名程子曰為人後者謂其所後
　者為父母謂其所生者為伯叔父母然所生之義至
　大不可盡絶於私恩今當依漢宋故事西原君以下
　四代尊以髙官大爵立園置祠官别子奉祀而子孫
　襲爵在禮當然王従之
始置經筵官
　前此只稱書筵至是始改而於世于稱書筵
鄭夢周進言曰儒者之道皆日用平常之事飲食男女
人所同也至理存焉堯舜之道亦不外此佛氏之教則
不然辭親戚絶男女獨坐巖穴草衣木食觀空寂滅為
宗豈是平常之道
　時王欲迎僧粲英為師故夢周語及此
以我太祖領八道軍馬置軍營分番更宿廪以軍資
時有强盗刼人於城門外大司憲成石璘左常侍尹紹
宗援引呉元濟遣人殺武元衡之事以為刼盗之發實
由邉安烈輩上疏請罪遣金伯興就貶所誅之
王御經筵謂侍講官曰予年齒已暮雖讀聖經恐無益
也朴宜中引師曠秉燭之喻反復陳勸王嘉納
　晉平公謂師曠曰吾年七十七欲學恐年老矣對曰
　何不秉燭乎公以為戲已怒之對曰盲者安敢戲君
　少而學之如初出之陽壮而好學如日中之光老而
　好學如秉燭之明孰與昧行公然之
置宫城宿衛府始立提調提舉
　王欲罷偽朝添設職鄭道𫝊請依宋大丹館福源宫
　提舉提調之置别置宫城宿衛而秩髙者授提調秩
　卑者授提舉則政得其宜體統嚴矣王従之
臺諫上疏請治李穡曹敏脩議立辛昌又欲迎還辛禑
之罪王遣人鞫穡于長湍穡曰回軍議立之際敏脩問
宗親與子昌孰當時敏脩以主将領兵且與昌之外祖
李琳聨族同心穡不敢違以禑立已久當立子昌為對
無首勸擅立之語去年朝京師禮部尚書李原明曰汝
家逐父立子天下安有是理王與崔瑩皆被拘囚是何
義耶予曰崔瑩教王謀犯遼陽将軍曹敏脩與李(太祖/舊諱)
以為不可到義州不敢發瑩數促之不獲已回兵繫瑩
於獄於是王怒欲害諸将故太后廢王置于江華去開
京二十餘里舊都勝地怡養情性無如此地且宰相侍
衛儀仗器物朝夕膳奉皆如平日何放之有及還謂李
侍中曰原明之言耳可得聞口不可道驪興地逺迎置
近地可免放君之名如何但此語而已固無迎立之議
　穡嘗與人曰晉元帝入繼大統致堂胡氏論曰元帝
　姓牛而冒續晉宗東晉君臣何以安之而不革也必
　以胡羯交侵江左㣲弱若不憑依舊業安能係屬人
　心舎而創初難易絶矣此亦乘勢就事不得已而為
　之者也今穡於立辛氏不敢有異議者亦此意也
王欲迎僧粲英為師臺諫伏閣力爭不果
金星貫月王謂鄭道𫝊曰将有何災道𫝊曰咎在上國
不關我朝時議非之
王昉趙胖等還自京師啓曰禮部召臣等曰爾國人有
坡平君尹彞
　尹彞有麟從弟嘗為僧犯贓亡入上國改名彞
中郎将李初者來訴于帝言髙麗李侍中立其姻親瑶
為王謀動兵馬将犯上國宰相李穡等以為不可即将
李穡等十人殺害
　十人穡及曹敏脩李琳邉安烈權仲和張夏李崇仁
　權近李種學李貴生
将禹𤣥等九人逺流
　九人𤣥寶及禹仁烈鄭地金宗衍尹有麟洪仁桂陳
　乙瑞慶補李仁
其在貶宰相潛遣我來告天子仍請親王動兵來討乃
出彞初所記穡等姓名示之於是臺諫請鞫彞初之黨
遂下𤣥寶等于廵軍
　有麟仁桂死獄中
逮繫穡等于清州獄
　穡及琳仁烈仁敏地崇仁種學貴生
時評理尹虎同觀察使栁玽方鞫穡等于清州忽雷雨
大作前川暴漲毁城南直衝北門城中水深丈餘漂没
官舎民居殆盡獄官蒼黄攀樹木以免事聞遣判書趙
温放諸囚安置臺諫復論執不已鄭夢周因邀崇之慶
請王大霈鴻恩王命宥穡等任使居住
　後鄭道𫝊還自京師帝言朕既不信彞初之誣已斷
　罪流溧水縣汝國復何憂疑
禮成江水赤沸三日王有憂色牢元弼曰安知其不為
祥也人譏其諂
焚公私田籍于市街火數日不滅
遷都漢陽判書安瑗力言術士之妄乞還都王従之
三年省五軍為三軍都總制府以我太祖為都總制使
鄭道𫝊為右軍總制使
王欲御經筵宦者金師幸止之曰日月多矣一月不講
無害於政王従之
置各道牧府儒學教授官
中郎将房士良上時務十一事一曰崇儉素二曰貴賤
服飾有等三曰婚姻家勿用綾錦褥衾四曰税行商以
抑末五曰禁鍮銅器専用瓷木六曰禁麄布行用錢楮
為貨七曰西北萬户千户用兩府六曹臺諫之薦八曰
禁潛賣牛馬於他境九曰罷其人之役十曰都城外凡
墳塚所在禁樵採十一曰徃時勲烈之臣枉被刑戮如
金得培安祐李芳實朴尚忠等追加褒贈王深納拜士
良刑曹正郎
帝遣宦者韓龍黄秃蠻來求馬一萬匹宦者二百人
定喪服制一依大明服制
　唯外祖父母妻父母服與親伯叔同無後人以三嵗
　前遺棄兒冒姓附籍者即同已子其同宗之子以親
　近繼後者許行其職唯軍官只許行百日喪三年内
　不許娶婦及宴飲
前典醫副正金琠前户曹判書鄭士倜俱上書請重營
佛寺加給田丁以興釋教於是成均生員朴礎等上疏
極斥佛法以詆崇奉之非且論金琠佞佛媚王之罪請
轘諸都市以示萬世王大怒
　礎等将上疏生員徐復禮不署名博士金貂等鳴鼓
　而黜之司藝栁伯淳止礎等不得言於知申事成石
　容曰礎等疏請勿納礎等議将不受業大司成金子
　粹等惡其無禮且怒貂等不告擅黜生徒囚貂等家
　奴召復禮還入學及子粹赴衙貂等不庭迎子粹上
　箋辭不允下貂等于廵軍将欲殺之而不得罪名左
　代言李詹啓曰我朝自太祖以來崇信佛法今貂斥
　之是破毁先王成典以此罪之不患無辭王然之兵
　曹左郎鄭擢上疏論救得免只笞四十
鄭道𫝊上書都堂請誅李穡禹𤣥寶臺諫亦交章請治
穡𤣥寳種學等罪乃流穡于咸昌𤣥寳于鐵原種學于
逺地時司藝栁伯淳與順寧君𣆀相語曰今儒者鄭道
𫝊謀弄國柄儻有毅宗朝廷之亂吾等恐陷其禍臺諫
刑曹聞之執伯淳等訊之流于外
三道水軍都體察使王康請開蓴堤渠以通􁑀運調發
楊廣道下夫浚之不克
都評議使司上書以為銀銅本非國産錢(闕/)之貨卒難
復行宜令有司參酌古今倣會子寳鈔之法置髙麗通
行楮貨印造流布與五綜布相兼行以資國用事竟不
行
省憲刑曹上疏曰道𫝊濫居功臣之列内懐姦惡外施
忠直染汚國政請加其罪王放歸其鄉奉化縣
省憲刑曹論列立子昌迎辛禑及宗衍
　先是西京千户尹龜澤來告我太祖曰金宗衍趙裕
　等與沈徳符等十二人謀作亂欲害侍中於是獄大
　起絞裕捕宗衍斬之流餘人于外
彞初益富之黨以聞王召鄭夢周等議夢周曰敏脩昌
之近親欲立昌者敏脩之志當是之時穡雖欲立宗室
敏脩之志其可奪乎則穡之罪應末減矣王然之命籍
敏脩安烈家李乙珍按律斷罪池湧竒朴可興仍舊付
處禹仁烈王安徳朴葳外方従便餘皆京外従便夢周
啓王著令曰今後復有論劾者以誣告論
判開城府事鄭地卒諡景烈
　地少有大志姿魁偉性寛厚為将好讀書通大義凡
　出入常以書籍自隨彞初之獄逮繫清州不服言必
　誓天辭㫖慷慨竟以水災免退居光川至是被召未
　赴而卒
召還李穡李崇仁
四年憲府劾栁曼殊不侍母奉養奪諸弟田民請治其
罪不聴再論之只削上䕶軍職
世子奭還自京師太祖迎于黄州遂畋于海州墜馬病
篤王連遣中使問候獨鄭夢周聞之有喜色
諫官金震陽李擴李來(來存/吾子)李敢權𢎞等上疏曰道𫝊
起身賤地竊位堂司欲掩賤根謀去本主織成萋斐之
罪連坐衆多之人
　初禹𤣥寶族人金戩嘗為僧私其奴樹伊妻生一女
　宻加愛䕶以嫁士人禹延生女適鄭云敬生道𫝊
三卿相間偶起嫌讐與道𫝊同心賣弄權勢誘脅諸人
誾在等為扇亂之羽翼紹宗璞等為造言之喉舌唱和
而起廣張罪網施刑於不可刑之人求罪於本無罪之
地衆心危懼咸怨咨嗟請令有司收浚等職牒功劵而
明正其刑亦於道𫝊貶所置典刑以令後疏留中不下
於是震陽等伏閣更請王召鄭夢周等議乃流浚誾紹
宗在于逺地震陽等使人執道𫝊于奉化囚浦州(即今/真寶)
(縣/)憲府又論呉思忠罪與紹宗同請并流之
鄭夢周忌我太祖威徳日盛中外歸心知道𫝊浚誾等
有推戴之心欲乘墜馬病篤圖之令臺諫劾道𫝊浚誾
及素所歸心者五六人将殺之以及太祖太宗與李濟
等議於麾下士乃謀去夢周卞仲良(太祖兄元/桂壻也)洩謀於
夢周夢周詣太祖邸欲觀變及還太宗遣英珪等要於
路擊殺之籍其家
　夢周迎日縣人為人豪邁絶倫有忠孝節少好學不
　倦精研性理之學有所得謀説發越超出人意大為
　我太祖所器重屢加薦引同升為相時國家多故機
　務浩繁夢周處大事决大疑不動聲色而左酬右答
　咸適其當多所張設時謂王佐之才時俗不行三年
　喪夢周獨廬墓三年始令士庶倣朱子家禮立家廟
　奉先祀又内建五部李堂外設鄉校以具學術如立
　義倉設水站皆其畫也所著詩文豪放峻潔
流震陽李擴李來李敢權𢎞鄭熈金畆徐甄李作李申
于逺地放穡于韓州
　今韓山穡貫鄉也
王使謂穡曰兩江之外惟卿所適穡憮然曰臣顧無田
宅果安歸乎遂貶矜州尋徙驪興
　穡天資明敏博覽羣書為詩文操紙立就畧無疑滯
　勉進後學以興起斯文為已任學者皆仰慕掌文翰
　數十年屢見稱中國平生無疾遽色不露圭角不治
　生産雖至屢空不以為意與鄭夢周同心終始不變
　臣節
又廢崇仁趙瑚種學種善(二人皆/穡子)震陽擴為庶人
　崇仁天資英鋭文辭典雅穡每嘆賞曰此子文章求
　之中國不多得也帝每覽所撰表曰表辭誠切中原
　士大夫觀其著述莫不嘆服
司憲府又上疏論贊趙浚忠功極陳夢周之罪請流餘
黨偰長壽李茂李彬金履安魯生崔關金贍于逺地後
臺諫又極論震陽罪杖流逺方尋卒
　震陽慶州人清直慷慨常居草屋號草屋子
沈徳符裴克亷等請罷諸道觀察使復按亷使罷節制
使經歴都事復掌務録事且罷新定監務諸驛丞儒學
教授官資贍諸貨庫人物推刷都監東西遞運所水站
及户口成籍牛馬烙印州郡鄉社里長等法又令各司
凡受禀事皆令直報都堂勿𨽻六曹
召還趙浚鄭道𫝊南誾
都評議使司執宗親南平君和等六人及禹𤣥寶五父
子安翊金南得崔乙義王承貴都興安瑗栁廷顯許應
朴興澤安俊申元弼崔咸流于逺地使經歴張志和啓
王曰𤣥寶等屢干罪犯更欲謀亂禍機甚廹未及啓聞
已将分配于外以趙浚為京畿左右道節制使南誾為
慶尚道節制使各道皆如之使掌其道戎馬且以浚判
三司事鄭道𫝊為奉化郡忠義君趙胖知宻直司事我
恭靖王為三司右使南誾同知宻直司事權仲和商議
贊成事尹虎成石璘為贊成事李仁敏判開城府事慶
儀鄭熈啓為門下評理金士衡為三司左使尹師徳判
宻直事金用超金乙貴李薿金祵並為宻直副使李行
為藝文館提學
王召我太宗及司藝趙庸曰予将與李侍中同盟卿聴
侍中言草盟書來豈無故事庸言列國同盟則古有之
矣君與臣盟則無經籍可據王曰第草之庸言於我太
祖退草以進王遜于原州尋移扞城郡降封恭讓君後
三年甲戌薨于三陟府追封恭讓王髙麗亡厯數歸于
真主(壬申年/即位)
　　右髙麗太祖以後梁末帝貞明四年戊寅即位(都/松)
　　(岳/郡)至恭讓王四年壬申大明太祖髙皇帝洪武二
　　十五年而亡合三十二王共四百七十五年
　
　
　
　
　
　
　
　朝鮮史畧卷十二
