#+TITLE: 歲時廣記-宋-陳元靚
#+DATE: 2016-06-11 12:21:40
#+SOURCE: github.com/kanripo/KR2j0001 master 72823134                
欽定四庫全書　　　　　史部十
　歲時廣記　　　　　　　時令𩔖
　　提要
　　　　(臣/)等謹案嵗時廣記四卷宋陳元靚撰元靚
　　　　不知其里貫自署曰廣寒仙裔而劉純作後
　　　　序稱為隠君子其始末亦未詳言莫之考也
　　　　書前又有知無為軍巢縣亊朱鑑序一篇鑑
　　　　乃朱子之孫即嘗輯詩𫝊遺說者後仕至湖
　　　　廣總領元靚與之相識則理宗時人矣其書
　　　　宋志不著録惟見於錢曽讀書敏求記稱前
　　　　列圖說分四時為四卷今此本乃曹溶學海
　　　　𩔖編所載卷首並無圖說葢𫝊抄者佚之書
　　　　中摭月令孝經緯三統厯諸書為綱而以雜
　　　　書所記涉於節序者按月分𨽻凡春令四十
　　　　六條夏令五十條秋令三十二條冬令三十
　　　　八條大抵為啟劄應用而設故於稗官說部
　　　　　多所徴引而爾雅淮南諸書所載足資考據
　　　　　者反多遺缺未可以稱善本特其於所引故
　　　　　典尚皆備録全文詳記所出未失前人遺意
　　　　　與後來𩔖書隨意刪竄者不同故並録存之
　　　　　以備㕘攷焉乾隆四十六年十二月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)　陸　費　墀
歲時廣記序
有天之時有人之時寒暑之推遷此時之運於天者也
厯書所載盖莫詳焉至於因某日而載某事此時之係
於人者端千緒萬非託之記述則莫能探其源委耳噫
慶道長於一陽之生謹履端於一歲之始是盖天時人
事之相參尤有可據彼仲夏之重五季秋之重九豈天
之氣候然也而人實為之使微考訂孰知競渡之繇楚
靈均登髙之因費長房乎引𩔖而伸若此者衆雖然荆
楚歲時之所記善矣惜乎失之拘也秦唐歲時之所記
夥矣惜乎未之備也今南潁陳君蒐獵經𫝊以至野史
異書凡有渉於節序者萃為巨帙殆靡一遺仰以稽諸
天時俯以驗之人事題其篇端曰歲時廣記求予文而
序之予惟陳君嘗編博聞三録盛行於世况此書該而
不冗雅而不俚自當與並𫝊於無窮云宣教郎特差知
無為軍巢縣事兼義武民兵軍正總轄屯戍兵馬借緋
新安朱鑑撰
欽定四庫全書
　歲時廣記卷一
　　　　　　　　　　　　宋　陳元靚　撰
　春
　　孔子家語曰春者四時之首也尚書大傳曰春出
　　也萬物之所出也禮記鄉飲酒曰東方曰春春之
　　為言蠢也淮南子曰春為規規者所以圜萬物也
　　規度不失生氣乃理前漢律厯志曰少陽者東方
　　東動也陽氣動物於時為春春蠢也物蠢生乃動
　　運木曲直仁者生生者圜故為規也月令曰春三
　　月其日甲乙其帝太皥其神勾芒其蟲鱗其音角
　　其數八其味酸其臭羶其祀户祭先肝
　　　孟春月
禮記月令曰孟春之月日在營室昏參中旦尾中律中
太蔟東風解凍蟄蟲始振魚上氷獺祭魚鴻鴈来天氣
下降地氣上騰天地和同草木萌動
孝經緯周天玉衡六問曰大寒後十五日斗指艮為立
春後十五日斗指寅為雨水
劉歆三統厯曰立春為正月節雨水為正月中氣雨水
者言雪散為雨水也
周書時訓曰立春之日東風解凍後五日蟄蟲始振後
五日魚上氷雨水之日獺祭魚後五日鴻雁来後五日
草木萌動
白虎通德論曰正月律謂之太蔟何太亦大也蔟者湊
也言萬物始大湊地而出也
晉樂志曰正月之辰謂之寅寅者津也謂生物之津途
也
大戴禮夏小正曰正月啓蟄雉震呴時有俊風滌凍途
田䑕出農及雪澤采芸桺稊梅杏杝桃則華
春秋隠公元年王正月注云隠公之始年周王之正月
也凡人君即位欲其體元居正故不言一年一月
玉燭寳典曰正月為端月
梁元帝纂要曰正月曰孟陽孟陬上春開春𤼵春獻春
首春首歲獻歲𤼵歲初歲肇歲芳歲華嵗
月令曰孟春行夏令則雨水不時草木蚤落國時有恐
行秋令則其民大疫猋風暴雨總至藜莠蓬蒿並興行
冬令則水潦為敗雪霜大摯首種不入
　　　仲春月
月令曰仲春之月日在奎昬弧中旦建星中律中夾鍾
始雨水桃始華倉庚鳴鷹化為鳩𤣥鳥至日夜分雷乃
𤼵聲始電蟄蟲咸動啓户始出
孝經緯曰雨水後十五日斗指甲為驚蟄後十五日斗
指卯為春分
三統厯曰驚蟄為二月節春分為二月中氣驚蟄者蟄
蟲驚而奔出也
周書時訓曰驚蟄之日桃始華後五日倉庚鳴後五日
鷹化為鳩春分之日𤣥鳥至後五日雷乃𤼵聲後五日
始電
白虎通德論曰二月律謂之夾鍾何夾者孚也言萬物
孚甲種𩔖分也
晉樂志曰二月之辰名為卯卯者茂也言陽氣生而孳
茂也
夏小正曰二月祭鮪榮堇采繁來降燕乃睇
淮南子曰二月之夕女夷鼔歌以司天和以長百穀禽
獸草木注云女夷春夏長養之神也江淹文云太皥馭
節女夷司景
纂要曰二月曰仲陽又曰令月張衡歸田賦云仲春令
月時和氣清
月令曰仲春行夏令則國乃大旱暖氣早来蟲螟為害
行秋令則其國大水寒氣總至寇戎来征行冬令則陽
氣不勝麥乃不熟民多相掠
　　　季春月
月令曰季春之月日在胃昏七星中旦牽牛中律中姑
洗桐始華田䑕化為鴽(音/如)虹始見萍始生鳴鳩拂其羽
戴勝降于桑
孝經緯曰春分後十五日斗指乙為清明後十五日斗
指辰為榖雨
三統厯曰清明為三月節穀雨為三月中氣清明者謂
物生清浄明潔穀雨者言雨以生百穀
周書時訓曰清明之日桐始華後五日田䑕化為鴽後
五日虹始見穀雨之日萍始生後五日鳴鳩拂羽後五
日戴勝降於桑
白虎通德論曰三月律謂之姑洗何姑者故也洗者鮮
也言萬物皆去故就新莫不鮮明也
晉樂志曰三月之辰名為辰辰者震也謂時物盡震動
而長也
夏小正曰三月參則伏􁈲(音/斛)則鳴頒氷拂桐葩
詩曰蠶月條桑蠶月三月也吴民載詩云條風著野方
蠶月(闕/)　移隂又麥秋唐百家詩云蠶月桑葉青鸎時
桺花白
纂要曰三月曰暮春末春晚春
月令曰季春行冬令則寒氣時𤼵草木皆肅國有大恐
行夏令則民多疾疫時雨不降山林不收行秋令則天
多沈隂淫雨蚤降兵革並起
　　　花信風
東臯雜録江南自初春至初夏五日一畨風候謂之花
信風梅花風最先楝花風最後凡二十四畨以為寒絶
也後唐人詩云楝花開後風光好梅子黄時雨意濃徐
師川詩云一百五日寒食雨二十四畨花信風又古詩
云早禾秧雨初晴後苦楝花風吹日長
　　　條達風
易通卦騐立春條風至宋均注云條者條達萬物之風
也唐太宗詩云條風開獻節灰律動初陽
　　　榆莢雨
氾勝書三月榆莢雨髙地强土可以種禾
　　　杏花雨
提要録杏花開時正值清明前後必有雨也謂之杏花
雨古詩云沾衣欲濕杏花雨吹面不寒楊桺風又云楊
桺杏花風雨外不知佳句落誰家晏元獻公詞云紅杏
開時一霎清明雨趙德麟詞云紅杏枝頭花幾許啼痕
止恨清明雨
　　　凌解水
水衡記黄河水正月名凌解水
　　　桃花水
水衡記黄河水二月三月名桃花水又顔師古漢書音
義云月令仲春之月始雨水桃始華盖桃方華時既有
雨水川谷漲泮衆流盛長故謂之桃花水老杜詩云春
岸桃花水又曰三月桃花浪注曰峽以三月桃花𤼵時
春水生謂之桃花水王摩詰詩云春来到處桃花水歐
陽公詩云桃花水下清明路
　　　擊春曲
酉陽雜俎唐明皇好羯鼓云八音之領袖諸樂不可為
比嘗遇二月初詰旦巾櫛方畢時宿雨初晴景色明麗
小殿亭前桺杏將吐睹而嘆曰對此景物豈可不與他
判㫁乎左右相目將命備酒獨髙力士遣取羯鼔旋命
之臨軒縱撃一曲名春光好神思自得及顧杏桺皆已
𤼵坼指而笑之謂嬪嬙内宦曰此一事不喚我作天公
可乎皆呼萬歲東坡詩云宮中羯鼔催花桺陳簡齋詩
云可是天公須羯皷已回寒馭作春酣又六言云未央
宮中紅杏羯鼔三聲打開
　　　踏春歌
異聞録邢鳳之子夢數美人歌踏陽春之曲曰踏陽春
人間二月雨和塵陽春踏盡秋風起腸㫁人間白髪人
又酉陽雜俎云元和初有士人醉臥㕔中及醒見古屏
上婦人悉於牀前踏歌歌曰長安少女踏春陽無處春
陽不㫁腸舞袖弓腰渾忘却蛾眉空帶九秋霜又歌曰
流水涓涓芹長芽野鳥雙飛客還家荒村無人作寒食
殯宫空對棠梨花其中問曰如何是弓腰歌者曰首髻
及地腰勢如規也士人驚叱之忽皆上屏東坡詩云城
下湖光煖欲波美人唱我踏春歌又詹克愛春睡詩云
覺後不知身是幻耳根猶聴踏春聲
　　　夢春草
南史謝惠連年十歲能屬文族兄靈運加賞之毎有篇
章對惠連輒得佳句嘗於永嘉西堂思詩竟日不就忽
夢見惠連而得池塘生春草之句大以為工嘗云此語
有神助非吾語也杜甫詩云詩應有神助東坡詞云酒
闌清夢覺春草滿池塘又詩云春草池塘夢惠連陳后
山春夜詩云夢中無好語池草為春生
　　　移春檻
開元遺事楊國忠子弟春時移名花植木檻中下設輪
脚挽以綵絙所至自隨號移春檻
　　　探春宴
天寳遺事都人士女每至正月半後各乗車跨馬供帳
於園圃或郊野中為探春之宴
　　　採春遊
皇朝東京夢華録上元收燈畢都人争先出城採春大
抵都城左近皆是園囿百里之内無非閒地並縱遊人
賞翫
　　　作樂車
天寳遺事楊氏子弟恃后族之貴極於奢侈每春逰以
大車結綵為樓載女樂數十人自私第聲樂前引出遊
園苑中長安豪民貴族争傚之
　　　載油幕
天寳遺事長安貴家子弟每至春時遊宴供帳于園圃
中隨行載以油幕或遇隂雨以幕覆之盡歡而歸
　　　掛裙幄
唐輦下歲時記長安士女遊春野歩遇名花則設席藉
草以紅裙揷掛以為宴幄其奢侈如此
　　　擲金錢
開元别記明皇與妃子在花萼樓下以金錢逺近為限
賽其無擲於地者以金觥賞之天寳遺事云内庭妃嬪
每至春時各於禁中結伴擲金錢為戲
　　　駐馬飲
天寳遺事長安俠少每春時結朋聨黨各置矮馬飾以錦
韉金絡並轡於花樹下往来使僕從執盃酒而隨之遇
好花則駐馬而飲
　　　隨蝶幸
開元遺事開元末明皇每春時旦暮宴于宮中使嬪妃
輩争揷艷花帝親捉粉蝶放之隨蝶所止幸之後楊妃
專寵遂不復用此戲
　　　鬬竒花
天寳遺事長安中士女春時鬬花戴揷以竒花多者為
勝皆用千金市名花植于庭中以備春時之鬬
　　　揷御花
天寳遺事長安春時盛於遊賞園林日無閒地蘇頲應
制詩云飛埃結紅霧遊盖翻青雲帝覽詩嘉焉遂以御
花揷頲之巾上時人榮之
　　　取紅花
虞世南史略北齊盧士深妻崔林義之女有才學春日
以桃花靧面呪曰取紅花取白雪與兒洗面作光悦取
白雪取紅花與兒洗面作光華取雪白取花紅與兒洗
面作顔容
　　　裝獅花
曲江春宴録曲江貴家遊賞則剪百花裝成獅子互相
送遺獅子有小連環欲送則以蜀錦流蘇牽之唱曰春
光且莫去畱與醉人看
　　　探花使
秦中歲時記進士杏花園初㑹謂之探花宴以少俊二
人為探花使遍遊名園若他人先折得名花則二使皆
有罰
　　　䕶花鈴
天寳遺事天寳初寧王少時好聲色風流藴藉諸王弗
如也每春時於後園中紐紅絲為繩綴金鈴繋花梢之
上有鳥鵲翔集則令園吏掣鈴索以驚之號䕶花鈴
　　　括花香
唐玉麈録穆宗每宮中花香則以重頂帳䝉蔽欄檻置
惜春御史掌之號曰括香
　　　臥花酒
曲江春宴録虞松方春時謂握月擔風且畱後日吞花
臥酒不可過時
　　　作紅餤
曲江春宴録春遊之家以脂粉作紅餤竿上成雙挑挂
夾雜畫帶前引車馬
　　　繋煎餅
拾遺記江東俗號正月二十日為天穿日以紅縷繋煎
餅餌置屋上謂之補天穿李白詩云一枚煎餅補天穿
　　　釀梨春
白氏六帖杭州俗釀酒趁梨花時熟號梨花春
　　　賜桺圈
唐史李適為學士凡天子饗食遊豫帷宰相及學士得
從春幸梨園並渭水禊除則賜細桺圈辟癘
　　　羮錦帶
荆湖近事荆渚間有花名錦帶其花條生如郁李仁春
末開花紅白如錦初生葉柔脆可食老杜詩云滑憶雕
胡飯香聞錦帶羮
　　　憐草色
長慶集杭州春望詩誰開湖寺西南路草緑裙腰一道
斜自注云孤山寺在湖洲中草緑時望如裙腰又東坡
詩云春入西湖到處花裙腰芳草抱山斜王介甫詩云
遥憐草色裙腰緑湖寺西南一徑開
　　　望杏花
四民月令清明節令蠶妾理蠶室是月也杏花盛又云
杏花生種百穀宋子京詩云催耕併及杏花時蜀主孟
昶勸農詔云望杏敦耕瞻蒲勸穡王元長策秀才文云
杏花菖葉耕穫不愆
　　　看菖葉
呂氏春秋冬至後五旬七日菖葉生盖菖者百草之先
生也於是始耕又云菖始生於是耕儲光羲詩云蒲葉
日以長杏花日以滋農人要看此貴不違天時
　　　種辰𤓰
齊民要術二月辰日最宜種𤓰山谷詩云夏栽醉竹餘
千个春糞辰𤓰滿百區
　　　栽雜木
氾勝書栽樹正月為上時二月為中時三月為下時然
棗雞口槐兎目桑蝦蟇眼榆負癅散其餘雜木䑕耳䖟
趄各有時凡種栽并揷皆用此等形象
　　　遊蜀江
杜氏壺中贅録蜀中風俗舊以二月二日為踏青節都
人士女絡繹遊賞緹幕歌酒散在四郊歴政郡守慮有
强暴之虞乃分遣戍兵於岡阜坡塜之上立馬張旗望
之後乖崖公帥蜀廼曰慮有他虞不若聚之為樂乃於
是日自萬里橋以錦繡器皿結綵舫十數隻與郡僚屬
官分乗之妓樂數船歌吹前導命曰遊江於是郡人士
女駢於八九里間縱觀如堵抵寳歴寺橋出讌於寺内
寺前剏一蠶市縱民交易嬉遊歡樂倍於往歲薄暮方
回
　　　售農用
四川記同州以二月二日與八日為市四逺村民畢集應
蠶農所用以至車檐椽木果樹器用雜物皆至其直千
緡至萬緡者郡守就子城東北隅龍興寺前立山棚設
幄幕聲樂以宴勞將吏累日而後罷
　　　鬻蠶器
欒城文蠶市詩序云眉人以二月望日鬻蠶器謂之蠶
市焉東坡先生詩云蜀人衣食常苦艱蜀人行樂不知
還十夫耕農萬夫食一年辛苦一春閒閒時尚以蠶為
市共牽辛苦遂欣歡又張仲殊詞云成都好蠶市趁遨遊
夜放笙歌喧紫陌春邀燈火上紅樓車馬溢瀛州人散後繭
館喜綢繆柳葉已饒烟黛細桑條何似玉纎柔立馬看風流
　　　騐歲草
黄帝問師曠曰吾欲苦樂善心可知否對曰歲欲甘甘
草先生薺是也歲欲苦苦草先生葶藶是也歲欲雨雨
草先生藕是也歲欲旱旱草先生蒺藜是也歲欲流流
草先生蓬是也歲欲惡惡草先生水藻是也歲欲病病
草先生艾是也皆以孟春占之
　　　占雨霧
占書正月朔雨春旱人食一升二日雨人食二升三日
雨人食三升四日雨人食四升五日雨主大熟五日内
霧穀傷民饑元日霧歲必饑
　　　禳鬼鳥
荆楚歲時記正月夜多鬼鳥度家家槌床打户捩狗耳
滅燈燭以禳之𤣥中記云此烏名姑獲一名天帝女一
名隠飛鳥一名夜遊鬼好取人女子養之有小兒之家
即以血㸃其衣以為誌故世人號鬼鳥荆湖彌多斯言
信矣
　　　飲雨水
本草正月雨水夫妻各飲一杯還房獲時有子神助也
　　　去妖邪
西京雜記賈佩蘭云在宫中時正月上辰出池邉盥濯
食蓬餌以去妖邪
　　　辟官事
厯書二月上丑日取土泥蠶屋宜蠶上辰日取道中土
泥門應辟官事
　　　照百鬼
荆楚歲時記正月未日夜蘆茝火照井厠百鬼皆走
　
　
　
　歲時廣記卷一
欽定四庫全書
　歲時廣記卷二
　　　　　　　　　　　　宋　陳元靚　撰
　夏
　　禮記鄉飲酒曰南方曰夏夏之為言假也養之長
　　之假之仁也太𤣥經曰夏者物之修長也董仲舒
　　策曰陽常居大夏以生育長養為事淮南子曰夏
　　為衡衡者所以平萬物也前漢律厯志曰太陽者
　　南方南任也陽氣任養物於時為夏夏假也物假
　　大乃宣平火炎上禮者齊齊者平故為衡也月令
　　曰夏三月其日丙丁其帝炎帝其神祝融其蟲羽
　　其音徵其數七其味苦其臭焦其祀竈祭先肺
　　　孟夏月
禮記月令曰孟夏之月日在畢昬翼中旦婺女中律中
中(音/仲)吕螻蟈鳴蚯蚓出王𤓰生苦菜秀靡草死麥秋至
孝經緯曰穀雨後十五日斗指巽為立夏後十五日斗
指已為小滿
三統厯曰立夏為四月節小滿為四月中氣小滿者言
物長於此小得盈滿
周書時訓曰立夏之日螻蟈鳴後五日蚯蚓出後五日
王𤓰生小滿之日苦菜秀後五日靡草死後五日麥秋
至
白虎通德論曰四月律謂之中吕何言陽氣極將彼故
復中難之也晉志云吕者助也謂陽氣盛長陰助成功
也
晉樂志曰四月之辰謂之己巳者起也物至此時畢盡
而起也
夏小正曰四月昴則見
詩七月曰四月秀葽注云不榮而實曰秀葽草也
西京雜記曰陽徳用事則和氣皆陽建已之月是也故
謂之正陽之月
又曰四月陽雖用事而陽不獨存此月純陽疑於無隂
故亦謂之隂月
纂要曰四月曰首夏維夏
文選注鄭𤣥曰四月為除月
月令曰孟夏行秋令則苦雨數來五穀不滋四鄙入保
行冬令則草木蚤枯後乃大水敗其城郭行春令則蝗
蟲為災暴風来格秀草不實
　　　仲夏月
月令曰仲夏之月日在東井昏亢中旦危中律中㽔賔
小暑至螳螂生鶪始鳴反舌無聲鹿角解蟬始鳴半夏
生木堇榮
孝經緯曰小滿後十五日斗指丙為芒種後十五日斗
指午為夏至
三統厯曰芒種為五月節夏至為五月中氣芒種者言
有芒之穀可稼種也
周書時訓曰芒種之日螳螂生後五日鶪始鳴後五日
反舌無聲夏至之日鹿角解後五日蟬始鳴後五日半
夏生
白虎通德論曰五月律謂之㽔賔何㽔者下也賔者敬
也言陽氣上極隂氣始賔敬之也
晉樂志曰五月之辰謂之午午者長也大也言物皆長
大也
夏小正曰五月參則見良蜩鳴初昏大火中注云大火
心星名也
詩七月曰五月鳴蜩又曰五月斯螽動股注云蜩螗也
斯螽蚣蝑也
吴子夜四時歌曰鬱蒸仲暑月
東坡詩云飛龍御月作秋涼注云謂五月也
月令曰仲夏行冬令則雹涷傷穀道路不通暴兵来至
行春令則五穀晚熟百螣時起其國乃饑行秋令則草
木零落果實早成民殃於疫
　　　季夏月
月令曰季夏之月日在桺昏火中旦奎中律中林鍾溫
風始至蟋蟀居壁鷹乃學習腐草為螢土潤溽暑大雨
時行
孝經緯曰夏至後十五日斗指丁為小暑後十五日斗
指未為大暑
三統厯曰小暑為六月節大暑為六月中氣小暑大暑
者就極熱之中分為小大月初為小月半為大
周書時訓曰小暑之日溫風至後五日蟋蟀居壁後五
日鷹乃學習大暑之日腐草為螢後五日土潤溽暑後
五日大雨時行
白虎通徳論曰六月律謂之林鍾何林者衆也萬物成
熟種𩔖衆多
晉樂志曰六月之辰謂之未未者味也謂時萬物向成
有滋味也
夏小正曰六月鷹始摯
詩七月曰六月莎雞振羽又曰六月食鬱及薁注云鬱
棣屬薁蘡薁也
纂要曰六月曰徂暑
月令曰季夏行春令則穀實鮮落國多風欬民乃遷徙
行秋令則丘隰水潦禾稼不熟乃多女災行冬令則風
寒不時鷹隼蚤鷙四鄙入保
　　　黄梅雨
風土記夏至雨名黄梅雨霑衣服皆敗黤四時纂要云
梅熟而雨曰梅雨又閩人以立夏後逢庚日為入梅芒
種後逢壬日為出梅農人以得梅雨乃宜耕稼故諺云
雨不梅無米炊𤨏碎録又云芒種後逢壬入梅前半月
為梅雨後半月為時雨遇雷雹謂之斷梅數説未知孰
是又陳氏手記云梅雨水洗瘡疥滅瘢痕入醬令易熟
沾衣便腐澣垢如灰汁有異他水江淮以南地氣卑濕
五月上旬連下旬尤甚梅雨壊衣當以梅葉湯洗之餘
並不脱杜甫詩云南京犀浦道四月熟黄梅湛湛長江
去𠖇𠖇細雨来歐陽公詩云春寒欲盡黄梅雨東坡詩
云不趁青梅嘗煮酒要看細雨濕黄梅又云佳節連梅
雨又云怕見黄梅雨細時嚴維詩云梅天一雨清
　　　送梅雨
埤雅今江湘二浙四五月間梅欲黄落則水潤土溽柱
磉皆汗蒸鬱成雨謂之梅雨自江以南三月雨謂之迎
梅五月雨謂之送梅林逋詩云石枕涼生菌閣虛已應
梅潤入圖書
　　　濯枝雨
風土記仲夏雨濯枝盪川注云此節常有大雨名曰濯
枝雨
　　　畱客雨
陸機要覽昔羽山有神人焉逍遥於中嶽與左元放共
遊薊子訓所坐欲起子訓欲畱之一日之中三雨今呼
五月三雨亦為畱客雨
　　　香雨
李賀四月詞依微香雨青氛氲膩葉蟠花照曲門
　　　暴涷雨
爾雅暴雨謂之涷雨郭璞注云江東呼夏月暴雨為涷
雨離騷經云令飄風兮先驅使涷雨兮洗塵(涷音/東)
　　　海颶風
南越志熙安間多颶風颶風者具四方之風也常以五
六月發未至時雞犬為之不鳴國史補云南海有颶風
四面而至倒屋拔木每數年一作鄭熊番禺雜記云颶
風將𤼵有微風細雨先緩後急謂之鍊風又有石尤風
亦颶之𩔖韓文公詩云雷威固已加颶勢仍相借又云
颶風有時作掀簸真差事又云峽山逢颶風雷電助撞
捽(颶音/具)
　　　落梅風
風俗通五月有落梅風江南以為信風李白詩云天長
信風吹日出宿霧散
　　　黄雀風
風土記南中六月則有東南長風止時海魚化為黄雀
故俗名黄雀風
　　　麥黄水
水衡記黄河水四月名麥黄水
　　　瓜蔓水
水衡記黄河水五月名𤓰蔓水𤓰生蔓也東坡詩云河
水渺緜瓜蔓流
　　　山礬水
水衡記黄河水六月名山礬水
　　　麥熟秋
月令章句百穀各以初生為春熟為秋故麥以孟夏為
秋山谷詩云生物趨功日夜流園林纔夏麥先秋趙師
民詩云麥秋晨氣潤槐夏午隂涼
　　　分龍節
圖經池州俗以五月二十九三十日為分龍節雨則多
大水閩人以夏至後為分龍雨各有方
　　　龍生日
岳州風土記五月十三日謂之龍生日栽竹多茂盛又
前輩作蒼筠𫝊云筠每歲惟五月十三日獨醉或為人
迎置他處不知也當時諺曰此君經年常清齋一日不
齋醉如泥有時倒載過晉地茫然乗墜俱不知宋子京
種竹詩云隂地圍牆植翠筠疎枝茂葉與時新賴逢醉
日終無損正似徳全於酒人晏元獻公詩云竹醉人還
醉蠶眠我亦眠又云苒苒渭濵族蕭蕭塵外姿如能樂
封植何必醉中移又東坡詩云竹是當年醉日栽
　　　竹迷日
筍譜民間説竹有生日即五月十三日移竹宜用此日
或隂雨土虚則鞭行明年筍莖交至一云竹迷日栽竹
年年生筍劉延世竹迷日種竹詩云梅蒸方過有餘潤
竹醉由来自古云掘地聊栽數竿玉開簾還當一溪雲
然則竹迷亦此日也陳簡齋種竹詩云何須俟迷日可
笑世俗情
　　　櫻笋厨
唐輦下歲時記四月十五日自堂厨至百司厨通謂之櫻
笋厨又韓偓櫻桃詩注云秦中謂三月為櫻笋時陳后
山詩云春事無多櫻笋来又古詞云水竹舊院落櫻笋
新蔬果
　　　臨水宴
因話録李少師與賔僚飲宴暑月臨水以荷為杯滿酌
密繋持近人口以筯刺之不盡則重飲讌罷有人言昨
飲大歡者公曰今日言歡則明日之不懽無論好惡一
不得言
　　　霹靂酒
醉鄉日月暑月候大雷霆時収雨水淘米炊飯釀酒名
曰霹靂酒
　　　寒筵氷
醉鄉日月盛夏初昏於井側安鑊用大水晶一塊大如
拳無瑕釁者以新汲水熾火煑千沸取越瓶口小腹大
者滿盛其湯以油帛密封口勿令泄氣復以重湯煮千
沸急沈井底平旦出之破瓶氷已結矣名寒筵氷(又見/杜陽)
(雜/編)
　　　壬癸席
河東備録申王取猪毛刷浄命工織以為席滑而且涼
號曰壬癸席
　　　澄水帛
杜陽編同昌公主一日大㑹暑氣將甚公主命取澄水
帛以水蘸之挂於髙軒滿座皆思挾纊澄水帛長八九
尺似布細明薄可鑒云其中有龍涎故能消暑
　　　氷絲裀
樂府雜録唐老子本長安富家子生計蕩盡遇老嫗持
舊裀以半千獲之有波斯人見之乃曰此是氷蠶絲所
織暑月置於座滿室清凉即酬千萬
　　　消涼珠
拾遺記黒蚌珠千年一生燕昭王常懷此珠當盛暑之
月體自輕涼號消暑招涼之珠
　　　辟暑犀
提要録唐文宗夏日延學士講易賜辟暑犀章簡公端
午帖子云已持犀辟暑更鬬草迎涼
　　　迎涼草
杜陽襍編李輔國夏則于堂中設迎涼草其象𩔖如草
而榦似若竹葉細如杉雖若乾枯而未嘗彫落盛暑挂
之忩户間則涼風自至
　　　白龍皮
劇談録李相嘗因夏日邀同列及朝士宴時畏景赫
曦咸有鬱蒸之苦既延入小齋列坐開尊煩暑都盡清
飇凜冽如渉髙秋及昬而罷出户則火雲烈日熇然焦
灼有好事者求親信問之云此日以金盆貯水漬白龍
皮置於座末龍皮者新羅僧得自海中
　　　犀如意
楊妃外𫝊唐𤣥宗夏月授楊妃却暑犀如意
　　　洒皮扇
開元遺事王元寳都中巨豪也家有皮扇製作甚精寳
每暑月宴客即以此扇置於座前使新水洗之則颯然
風生酒筵之間客有寒色遂命撤去明皇亦曾差中使
取看愛而不授曰此龍皮扇子也
　　　服丸散
抱朴子曰或問不熱之道曰服𤣥氷丸飛雪散王仲都
等用此方也梁劉孝威苦暑詩云𤣥氷術難驗赤道漏
猶長
　　　環罏火
桓子新論元帝被病廣求方士漢中逸人王仲都者詔
問所能為對曰但能忍寒暑耳因為待詔至夏大暑日
使暴坐又環以十罏火不言熱而身汗不出
　　　入寒泉
括地圖天毒國冣大暑熱夏草木皆乾死民善没水以
避日遇時暑常入寒泉之下
　　　激涼風
唐書拂菻國盛暑之節乃引水潛流上通於屋宇機制
巧密人莫之知觀者唯聞屋上泉鳴俄見四檐飛澑懸
波如瀑布激氣成涼風
　　　没水底
抱朴子葛洪從祖仙公毎大醉及夏天盛熱輒入水底
八日乃出正以能閉氣胎息耳
　　　開七井
雲林異景志霍仙鳴别墅在龍門一室之中開七井皆
以雕鏤盤覆之夏月坐其上七井生涼不知暑氣
　　　乗小駟
開元雜記𤣥宗幸洛至繡嶺宫時屬炎暑上曰姚崇多
計令力士探廻奏曰崇方袗絳乗小駟按轡木隂下乃
命小駟頓忘繁溽
　　　臥北忩
晉書陶潛字淵明諡靖節先生嘗言夏月虚閒髙臥北
忩之下清風颯至自謂羲皇上人東坡詩云一枕清風
直萬錢無人肯買北忩眠又云只應陶靖節㑹聴北忩
眠又云北忩仙人臥羲軒又云北忩髙臥等羲炎
　　　書新裙
南史羊欣字敬元長於𨽻書父不疑為烏程令欣時年
十二王獻之為吴興守甚知愛之嘗夏月入縣欣著新
練裙晝寢獻之書裙數幅而去欣本工書因此彌善東
坡詩云載酒無人過子雲掩闗晝臥客書裙翟公巽睡
鄉賦云客書裙而滿幅
　　　作夏課
南部新書長安舉子落第者六月後不出謂之過夏多
借浄坊廟院作文章曰夏課時語曰槐花黄舉子忙(又/見)
(秦中/記)遯齋閒覽云謂槐之方花乃進士赴舉之時也唐
翁承贊詩云雨中裝㸃望中黄勾引蟬聲送夕陽憶得
當年隨計吏馬蹄終日為君忙又稼軒詞云明年此日
青雲路却笑人間舉子忙
　　　逐樹隂
北齊書僕射魏収字伯起初習武不成改節讀書夏日
坐板牀隨逐樹隂諷讀累年牀為之鋭減遂工辭令也
　　　練螢囊
晉陽春秋車𦙍字武子家貧讀書不常得油夏月則練
囊盛數十螢以夜繼日
　　　頒氷雪
止戈集長安氷雪至夏月則價等金碧每頒氷雪論筐
不復償價日日如是
　　　賜朱櫻
唐史李適為學士凡天子饗食遊豫唯宰相及學士得
從夏宴蒲萄園賜朱櫻
　　　獻雪瓜
唐列傳明崇儼以竒技自名髙宗召見甚悦盛夏帝思
雪崇儼坐頃取以進自云往隂山取之四月帝意瓜崇
儼索百錢須臾以瓜獻曰得之緱氏老人圃中帝召老
人問故曰埋之瓜失之土中得百錢
　　　沈瓜李
魏文帝與吴質書浮甘瓜於清泉沈朱李於寒水杜詩
云翠瓜碧李沈玉甃注云玉甃井也
　　　賦杞菊
提要録陸龜䝉自號天隨子常食杞菊及夏五月枝葉
老硬氣味苦澀猶食不已因作杞菊賦以自廣云爾杞
未棘爾菊未莎其如余何東坡詩云飢寒天隨子杞菊
自擷芼
　　　調寢餗
攝生月令四月為乾萬物以成天地化生勿冒極熱勿
大汗後當風勿暴露星宿皆成惡疾勿食大蒜勿食生
薤勿食雞肉蛇鱔是月肝藏以病神氣不行火氣漸臨
水力漸衰稍補腎助肺調和胃氣無失其時
　　　收蠶沙
河圖甲子收蠶沙於宅内亥地埋之令人大富得蠶又
甲子日以一石二㪷鎮宅令家財千萬
　　　求蛇醫(蛇醫即/蜥蜴也)
酉陽雜爼王彦威鎮汴之二年夏旱李玘過汴因以旱
為言李醉曰欲雨甚易可求蛇醫四頭石甕二枚每甕
實水浮二蛇醫以木盖密泥之置於閙處甕前後設席
燒香選小兒十歲以下十餘令執小青竹晝夜更撃其
甕不得少輟王如其言試之一日兩夜雨大注數百里
舊説龍與蛇醫為親家焉又張師正倦㳺録云熙寧間
京師久旱按古法令坊巷以甕貯之揷桺枝泛蜥蜴小
兒呼曰蜴蜥蜴蜥興雲吐霧降雨滂沱放汝歸去翰府
名談云宋内翰祁鎮鄭州夏旱公文祭蜥蜴於祈所即
時大雨告足民乃有秋東坡詩云甕中蜥蜴為可笑
　　　占蝗旱
四時纂要四月辰雨皆為蝗蟲大雨大蟲小雨小蟲二
日雨百艸旱五穀不成三日雨小旱風從西来麻吉四
日雨五穀貴五日六日雨有旱處四日至七日風者大
豆吉八日㣲雨熟俗云八日雨斑闌髙低盡可憐此月
自一日至十四日惡風者皆不可種豆
　
　
　
　
　
　
　
　
　
　
　
　
　
　
　
　歲時廣記卷二
欽定四庫全書
　歲時廣記卷三
　　　　　　　　　　　　宋　陳元靚　撰
　秋
　　禮記郷飲酒曰西方曰秋秋之為言愁也愁之以
　　時察守義者也太𤣥經曰秋者物皆成象而聚也
　　管子曰秋者隂氣始下故萬物收說文曰秋禾榖
　　熟也淮南子曰秋為矩矩者所以方萬物也前漢
　　律厯志曰少隂者西方西遷也隂氣遷落物於時
　　為秋秋􁑑也物􁑑歛乃成熟金從革改更也義者
　　成成者方故為矩也月令曰秋三月其日庚辛其
　　帝少皥其神蓐收其蟲毛其音商其數九其味辛
　　其臭腥其祀門祭先脾(􁑑子/由反)
　　　孟秋月
禮記月令曰孟秋之月日在翼昏建星中旦畢中律中
夷則凉風至白露降寒蟬鳴鷹乃祭鳥天地始肅農乃
登榖
孝經緯曰大暑後十五日斗指坤為立秋後十五日斗
指申為處暑
三統厯曰立秋為七月節處暑為七月中氣處暑者謂
暑將退伏而潛處也
周書時訓曰立秋之日涼風至後五日白露降後五日
寒蜩鳴涼風不至國無嚴政白露不降民多欬病寒蜩
不鳴人臣力爭處暑之日鷹乃祭鳥後五日天地始肅
後五日農乃登穀
白虎通徳論曰七月律謂之夷則何夷傷則法也言萬
物始傷破刑法也歐陽公秋聲賦云其在樂也商聲主
西方之音夷則為七月之律商傷也物至老而傷悲夷
戮也物既盛而當戮
晉樂志曰七月之辰謂為申申者身也言時萬物身體
皆成就也
夏小正曰七月狸子肇肆肇始也肆遂也言其始遂也
詩七月曰七月流火又曰七月鳴鵙又曰七月烹葵及
菽又曰七月食瓜注云流下也火大火也李白詩云火落
金風髙謝靈運詩云火逝首秋節七命云龍火西頺
提要録曰七月為蘭月
纂要曰七月曰首秋上秋蘭秋肇秋
月令曰孟秋行冬令則陰氣大勝介蟲敗榖戎兵乃來
行春令則其國乃旱陽氣復還五榖無實行夏令則國
多火災寒熱不節民多瘧疾
　　　仲秋月
月令曰仲秋之月日在角昏牽牛中旦觜觿中律中南
吕盲風至鴻雁來𤣥鳥歸羣鳥養羞日夜分雷乃收聲
蟄蟲坏户殺氣浸盛陽氣日衰水始涸
孝經緯曰處暑後十五日斗指庚為白露後十五日斗
指酉為秋分
三統厯曰白露為八月節秋分為八月中氣白露者隂
氣漸重露濃色白
周書時訓曰白露之日鴻雁來後五日𤣥鳥歸後五日
羣鳥養羞鴻雁不來逺人背叛𤣥鳥不歸室家離散羣
鳥不羞臣下驕慢秋分之日雷乃始收後五日蟄蟲坏
户後五日水始涸雷不始收諸雨淫汰蟄蟲不坏民靡
有賴水不始涸介蟲為害
白虎通徳論曰八月律謂之南吕何南者任也吕者拒
也言陽氣尚有任生薺麥也故隂氣拒之也
晉樂志曰八月之辰謂為酉酉者綇也謂時物皆綇縮
也
夏小正曰八月辰則伏丹鳥羞白鳥白鳥蚊蚋也崔豹
古今注云螢火一名丹鳥腐草化之羞進也謂食蚊蚋
也
詩七月曰八月雈葦又曰八月載績又曰八月其穫又
曰八月剥棗又曰八月斷壺注云蒹為雈葭為葦載績
者絲事畢而麻事起也其穫者禾可穫也剥撃也壺瓠
也
提要録曰八月為桂月
纂要曰八月曰仲商
月令曰仲秋行春令則秋雨不降草木生榮國乃有恐
行夏令則其國乃旱蟄蟲不藏五榖復生行冬令則風
災數起收雷先行草木蚤死
　　　季秋月
月令曰季秋之月日在房昏虛中旦柳中律中無射鴻
雁來賔雀入大水為蛤菊有黄華豺乃祭獸戮禽草木
黄落蟄蟲咸俯在内皆墐其户
孝經緯曰秋分後十五日斗指辛為寒露後十五日斗
指戌為霜降
三統厯曰寒露為九月節霜降為九月中氣寒露者言
露氣寒將欲凝結
周書時訓曰寒露之日鴻雁來賔後五日雀入大水後
五日菊有黄華霜降之日豺祭獸後五日草木黄落後
五日蟄蟲咸俯
白虎通徳論曰九月之管名無射射者出也言時陽氣
上升萬物收藏無復出也
晉樂志曰九月之辰謂為戍戌者滅也謂時物皆衰滅
也
夏小正曰九月内火注云大火心星也
詩七月曰九月授衣又曰九月叔苴又曰九月滌場圃
又曰九月肅霜注云叔拾也苴麻子也肅縮也霜降而
收縮萬物也
國語曰至於元月注云九月為元范蠡曰王姑待至於
元月漢韓明府修孔子廟器表碑曰永壽二年霜月之
靈説者疑是九月
提要録曰九月為菊月
纂要曰九月曰暮秋末秋暮商季商杪秋亦曰霜辰亦
曰授衣
月令曰季秋行夏令則其國大水冬藏殃敗民多鼽嚏
行冬令則國多盜賊邊境不寧土地分裂行春令則暖
風來至民氣懈惰師興不居
　　　仙掌露
前漢班固傳武帝建章宫承露盤上有仙人掌承露和
玉屑飲之金莖銅柱也神農本草云繁露水是秋露繁
濃時也作盤以收之煎令稠可食之延年不飢漢武帝
時東方朔得𤣥露青黄二露各盛五合帝賜羣臣老者
皆少病者皆除東方朔曰日初出處露皆如糖可食後
武帝立金莖作仙人掌承露盤取雲表之露服食以求
仙文選子堅西都賦云抗仙掌以承露擢雙立之金莖
張平子西京賦云承雲表之清露
　　　青女霜
淮南子秋三月也氣不藏百蟲蟄青女廼出以降霜雪
注云青女乃天神青腰玉女主霜雪也杜甫詩云飛霜
任青女賜被隔南宫山谷詩云姮娥携青女一笑粲萬
瓦李商隠詩云青女素娥俱耐冷月中霜裏鬬嬋娟吕
夷簡詩云花愁青女再飛霜
　　　蓼花風
月令章句仲秋白霜節盲風至鄭𤣥云疾風也秦人謂
之蓼花風梁文帝初秋詩云盲風度函谷墜露下芳枝
　　　裂葉風
洞宴記裂葉風乃八月風也
　　　離合風
陸機要覧列子御風而行常以立春日歸於八荒立秋
日遊于風穴風至則草木皆生去則草木揺落謂之離
合風
　　　鯉魚風
提要録鯉魚風乃九月風也李賀詩云樓前流水江陵
道鯉魚風起芙蓉老又古詞云瑞霞成綺映舴艋棹輕
鯉魚風起
　　　黄雀雨
提要録九月雨為黄雀雨羅鄂州詞云九月江南秋色
黄雀雨鯉魚風
　　　豆花雨
荆楚歳時記豆花雨乃八月雨也
　　　荻苗水
水衡記黄河水七八月名荻苗水荻花正開也
　　　登髙水
水衡記黄河水九月名登髙水
　　　一葉落
淮南子一葉落而天下知秋韓文公詩云淮南悲葉落
今我亦傷秋唐人詩云山僧不解數甲子一葉落知天
下秋韋蘇州詩云新秋一葉飛
　　　草木衰
文選宋玉九辯悲哉秋之為氣也蕭瑟兮草木搖落
而變衰憭慄兮若在逺行登山臨水兮送將歸泬寥
兮天高而氣清寂㵳兮收潦而水清李白詩云深
秋宋玉悲老杜詩云揺落深知宋玉悲陳簡齋詩云宋
玉有文悲落木
　　　警鶴鳴
風土記鳴鶴戒露白鶴也此鳥性警至八月白露降即
鳴而相警東坡詩云由來警露鶴
　　　石雁飛
南康記平固縣覆笥山上有湖中有石雁浮在湖上毎
至秋飛鳴如候時也
　　　鱖魚肥
海録碎事楝木華而石首至秋風起而鱖魚肥
　　　蟋蟀吟
天寶遺事毎秋時宫中妃妾皆以小金籠閉蟋蟀寘枕
函畔夜聽其聲民間爭傚之
　　　親燈火
昌黎文韓退之送子阿符讀書城南詩云時秋積雨霽
新凉入郊墟燈火稍可親簡編可卷舒
　　　圍棋局
西京雜記戚夫人侍兒賈佩蘭言宫中八月四日出雕
房北户竹下圍碁勝者終年多富負者終年多病取絲
縷就北辰星求長命乃免
　　　獻菊酒
唐書李適為學士凡天子饗㑹游豫唯宰相及學士得
從秋登慈恩浮圖獻菊花酒稱壽
　　　思蓴鱸
晉文苑傳張翰字季鷹呉郡人為齊王冏東曹掾見秋
風起思呉中菰米蓴羮鱸魚鱠嘆云人生貴得適志何
能羈宦數百里外以要名爵乎乃歎曰秋風起兮木葉
飛呉江水清鱸魚肥遂命駕而歸後齊王敗人皆謂之見
機又海物異名記云江南人作鱠名郎官鱠言因張翰
得名東坡詩云浮世功名食與眠季鷹直得水中仙不
須更説知機早直為鱸魚也自賢又送人歸呉有詞云
更有鱸魚堪切鱠山谷詩云東歸止為鱸魚鱠未敢知
言許季鷹王荆公詩云慷慨秋風起悲歌不為鱸
　　　收兎毫
墨藪筆取崇山絕仭中兎毛八九月收之筆頭長一寸
管長五寸鋒齊腰彊者揮襟作之屈曲真草皆須盡一
身之力而送之
　　　騐美玉
地鏡經八月中草不死有葉枝下垂者必有美玉又云
八月後草不死者亦有玉
　　　㸃艾杖
文昌雜録唐歳時節物八月一日有㸃艾杖盧公範饋
餉儀云㸃艾杖以棃枝為之及銀盞中有朱砂銀枝子
也
　　　厭兒疾
荆楚歳時記八月十日四民以朱㸃小兒頭名為天灸
以厭疾也
　　　取栢露
續齊諧記郄紹八月朝入華山見一童子以五綵嚢承
取柏葉下露皆如珠子且云赤松先生取以明目今人
八月朝作露華明是也又荆楚歳時記云四民以錦綵
為眼明嚢云赤松子以八月嚢承栢樹露為宜眼後世
以金箔為之逓相餉遺
　　　結絲嚢
隋唐嘉話八月五日明皇生辰號千秋節王公戚里進
金鏡士庶結承露絲嚢相遺又述仙記云八月作五明
嚢承百草露以洗眼
　　　登南樓
晉史庾亮𫝊亮鎮武昌諸佐史殷浩之徒秋夜乗月共
登南樓俄而亮至諸人將起避之亮徐曰諸君少住老
子于此興復不淺便據胡牀與浩等談詠竟夕其坦率
如此陶侃曰亮非惟風流兼有為政之實也老杜詩云
月静庾公樓
　　　懐故里
提要錄王粲觀秋月懐弟妹故里而傷神老杜詩云曉
鶯工迸泪秋月解傷神注云春鶯秋月人所賞玩而鶯
所工者在於迸人之淚月所解者在於傷人之神亂離
疾病之所感也
　　　悲遊子
南史江淹過灞陵秋深葉脱乃嘆曰向眼風物寥落祗
悲遊子故園之思老杜詩云風物悲遊子江山憶故人
　　　歎謫仙
文粹李白秋興歌我覺秋興逸誰云秋興悲賀知章見
之曰是子謫仙人也
　　　賞白蓮
天寶遺事明皇八月太液池有千葉白蓮數枝盛開帝
與貴戚宴賞左右皆歎羡久之帝指貴妃示左右曰爭
如我解語花古詞云翠葢盈盈紅粉面葉底荷花解語
　　　水晶宫
漁隠叢話呉興謂之水晶宫而不載之圖經惟呉興集
有之刺史楊漢公九月十五夜絶句云江南地暖少嚴
風九月炎涼正得中溪上玉樓樓上月清光合在水晶
宫疑因此而得名也
　
　
　
　
　
　
　
　
　
　
　
　
　
　
　歳時廣記卷三
欽定四庫全書
　嵗時廣記卷四
　　　　　　　　　　　　宋　陳元靚　撰
　冬
　　禮記鄉飲酒曰北方曰冬冬之為言中也中者藏
　　也管子曰冬者隂氣畢下故萬物成尸子曰冬為
　　信淮南子曰冬為權權者所以權萬物也權正而
　　不失萬物乃藏前漢律厯志曰大隂者北方北伏
　　也陽氣伏於下於時為冬冬終也物終藏乃可稱
　　水潤下智者謀謀者重故為權也又月令曰冬三
　　月其日壬癸其帝顓頊其神𤣥㝠其蟲介其音羽
　　其數𤣥其味鹹其臭朽其祀行祭先腎
　　　孟冬月
禮記月令曰孟冬之月日在尾昬危中旦七星中律中
應鍾水始氷地始凍雉入大水為蜃虹藏不見天氣上
騰地氣下降天地不通閉塞而成冬
孝經緯曰霜降後十五日斗指乾為立冬後十五日斗
指亥為小雪
三統厯曰立冬為十月節小雪為十月中氣小雪大雪
者以霜雨凝結而雪十月猶小十一月轉大
周書時訓曰立冬之日水始氷後五日地始凍後五日
雉入大水小雪之日虹藏不見後五日閉塞而成冬
白虎通徳論曰十月律謂之應鍾何鍾動也言萬物應
陽而動下藏也
晉樂志曰十月之辰謂為亥亥者劾也言時隂氣劾殺
萬物也
夏小正曰十月黑鳥浴黒鳥烏也浴也者謂飛乍上乍
下也
詩七月十月隕蘀又曰十月蟋蟀入我牀下又曰十月
穫稻又曰十月納禾稼又曰十月滌場
左傳莊公十六年公父定叔出奔衛三年而復之使以
十月入曰良月也就盈數焉
西京雜記曰隂徳用事則和氣皆隂建亥之月是也故
謂之正隂之月又曰四月陽雖用事而陽獨不存此月
純陽疑於無隂故亦謂之隂月
歐陽公詞云十月小春梅蘂綻
纂要曰十月曰上冬
月令曰孟冬行春令則凍閉不宻地氣上泄民多流亡
行夏令則國多暴風方冬不寒蟄蟲復出行秋令則霜
雪不時小兵時起土地侵削
　　　仲冬月
月令曰仲冬之月日在斗昏東壁中旦軫中律中黄鍾
氷益壯地始坼鶡旦不鳴虎始交芒始生荔挺出蚯蚓
結麋角解水泉動
孝經緯曰小雪後十五日斗指壬為大雪後十五日斗
指子為冬至
三統厯曰大雪為十一月節冬至為十一月中氣
周書時訓曰大雪之日鶡鳥不鳴後五日虎始交後五
日荔挺出冬至之日蚯蚓結後五日麋角解後五日水
泉動
白虎通徳論曰十一月律謂之黄鍾何黄中和之色也
鍾動也言陽氣動於黄泉之下動養萬物也
晉樂志曰十一月之辰謂之子子者孳也謂陽氣至此
更孳生也
夏小正曰十一月王狩言王狩之時也冬獵為狩
吕氏春秋曰仲冬命之曰暢月注云暢充也
月令曰仲冬行夏令則其國乃旱氛霧𠖇𠖇雷乃𤼵聲
行秋令則天時雨汁瓜瓠不成國有大兵行春令則蝗
蟲為敗水泉咸竭民多疥癘
　　　季冬月
月令曰季冬之月日在婺女昏婁中旦氐中律中大吕
雁北鄉鵲始巢雉鴝雞乳征鳥厲疾氷方盛水澤腹堅
日窮於次月窮於紀星迴於天數將幾終歳且更始
孝經緯曰冬至後十五日斗指癸為小寒後十五日斗
指丑為大寒
三統厯曰小寒為十二月節大寒為十二月中氣小寒
大寒者十二月極寒之時相對為大小月初寒為小月
半寒為大
周書時訓曰小寒之日雁北嚮又五日鵲始巢又五日
雉始雊雁不北嚮民不懷生鵲不始巢國不安寧雉不
始雊國乃大水大寒之日雞始乳又五日鷙鳥厲疾又
五日水澤腹堅雞不始乳淫女亂男鷙鳥不厲國不除
兵水澤不腹堅言乃不從
白虎通徳論曰十二月律謂之大吕何大大也吕者拒
也言陽氣欲出隂不許也吕之為言拒者旅抑拒難之
也
晉樂志曰十二月之辰謂之丑丑者紐也言終始之際
故以紐結為名也
夏小正曰十二月𤣥駒賁𤣥駒蟻也賁者走于地中也
纂要曰十二月曰暮冬亦曰杪冬涂月暮節暮歳窮稔
窮紀
月令曰季冬行秋令則白露蚤降介蟲為妖四鄙入保
行春令則胎夭多傷國多固疾命之曰逆行夏令則水
潦敗國時雪不降氷凍消釋
　　　一色雲
韓詩外傳凡草木花多五出雪花獨六出雪花曰霙雪
雲曰同雲同謂雲隂與天同為一色也故詩云上天同
雲雨雪雰雰
　　　一丈凍
郭義恭廣志北方地寒氷厚三尺地凍一丈
　　　千里雪
楚詞層氷峨峨飛雪千里王逸注云北極常寒也東坡
詩云峨眉山西雪千里謝爕雨雪曲云峨峨六尺氷飄
飄千里雪
　　　千年氷
杜陽編順宗即位年拘彌國貢常堅氷云其國有大凝
山其中有氷千年不釋及齎至京師潔冷如故雖盛暑
赫日終不消嚼之與中國氷凍無異又神異經云北方
有層氷萬里厚百丈又尸子曰朔方之寒氷厚六尺北
極左右有不釋之氷又漢五行志云元和間琅邪井氷
厚丈餘
　　　紺碧霜
拾遺記廣延國霜色紺碧又云嵰州霜紺色漢武帝内
傳曰仙家上藥有𤣥霜紺雪
　　　入液雨
瑣碎録閩俗立冬後逢壬日謂之入液至小雪出液得
雨謂之液雨無雨則主來年旱諺云液雨不流籜髙田
不要作又謂之藥雨百蟲飲此水而蟄林公弁詩云液
雨初生小院寒
　　　復槽水
水衡記黄河水十月名復槽水落復故道也
　　　蹙凌水
水衡記黄河水十一月十二月名蹙凌水氷斷後結蹙
起成層也
　　　寶硯爐
天寶遺事内庫有七寶研爐一所曲盡其巧每冬寒研
凍置于爐上硯凍自消不勞置火帝常用之
　　　暖玉鞍
天寶遺事岐王有玉鞍一面毎至冬月則用之雖天氣
嚴寒此鞍在座下如有温火之氣
　　　煖金盒
裴鉶傳竒進士張無頗遇袁天罡女袁大孃授藥以煖
金盒盛之曰寒時但出此盒則一室暄煖不假爐炭矣
金盒乃廣利王宫中之寶
　　　却寒簾
杜陽雜編咸通九年同昌公主下降錫錢五百萬貫仍
罄内庫寶貨以實其宅更賜金麥銀粟數斛堂設連珠
之帳續真珠以成也却寒之簾𩔖玳瑁斑有紫色云却
寒鳥骨所為也則未知出何國
　　　却寒犀
杜陽雜編同昌公主堂中設却寒犀又綴五色玉香嚢
貯辟寒香前輩詩云辟寒犀外凍雲平
　　　禦寒毬
提要録太祖登極九州各貢方物燕國劉大王守光遣
使進禦寒毬一具
　　　辟寒金
古今詩話嗽金鳥出昆明國形如雀色黄魏明帝時其
國來獻飼以真珠及兎腦常吐金屑如粟宫人爭取為
釵鈿謂之辟寒金此鳥不畏寒也宫人相嘲曰不服辟
寒金那得帝王心不服辟寒鈿那得帝王憐古樂府云
誰似辟寒金聊借與空牀煖
　　　辟寒香
述異記漢武帝時外國貢辟寒香室中焚之雖大寒必
減衣
　　　衣狐裘
吕氏春秋衛靈公天寒鑿池言不寒宛春曰君衣狐裘
坐熊席四隅有火所以不寒
　　　設羆褥
拾遺記周靈王起昆昭之臺設狐腋素裘紫羆大褥一
人以指彈席上而暄風入室裘褥皆棄臺下
　　　揑鳳炭
天寶遺事楊國忠以炭屑用蜜揑塑成雙鳯至冬日則
焰於爐中及先以白檀木鋪于爐底餘炭不許叅雜
　　　置鳳木
杜陽編李輔國嚴凝之時置鳳首木於髙堂大厦中其
木髙一尺而雕刻如鸞鳳之形和煦之氣如二三月故
别名曰常春木
　　　呵牙筆
天寳遺事李白常于便殿對明皇撰詔誥時十月大寒
筆凍莫能書字帝勅宫嬪十人侍于李白左右令各執
牙筆呵之白遂取而書詔李白之受聖眷也如此之厚
　　　得玉馬
臧榮緒晉書新蔡王騰𤼵于并州于常山之真定縣遇
天大雪平地數丈雪融不積騰怪而掘之得玊馬髙尺
許上表獻之藜藿野人立春詩云玉馬自能銷朔雪土
牛更為𤼵春風
　　　炷煖香
雲林異景志寶雲谿有僧舎盛冬若客至不燃薪火煖
香一炷滿堂如春詹克愛題西山禪房詩云煖香炷罷
春生室始信壺中别有天
　　　吐氣火
葛仙翁别傳公與客談話時天氣大寒仙公謂客曰居
貧不能人人得爐火請作一大火共致煖者仙公因吐
氣火赫然從口中出須臾火滿堂皆熱脱衣也
　　　煑建茗
開元遺事逸人王休居太白山下日與僧道異人往還
每至冬時取氷敲其精瑩者煑建茗以共賔客飲之
　　　飲羔酒
提要録世傳陶榖學士買得党太尉家故妓遇雪陶取
雪水烹團茶謂妓曰党家應不識此妓曰彼麤人安有
此景但能于銷金帳下淺斟低唱飲羊羔兒酒耳陶黙
然愧其言東坡詩云試問髙吟三十韻何如低唱兩三
杯
　　　作妓圍
天寶遺事申王每冬月苦寒之際令宫女宻圍于坐側
以禦寒氣謂之妓圍
　　　揣妓肌
天寶遺事岐王每冬寒手冷不近火惟於妙妓懷中揣
其肌膚謂之煖手
　　　選肉陣
開元遺事楊國忠選婢妾肥大者行列於前令遮風謂
之肉陣
　　　煖寒㑹
開元遺事巨豪王元寶毎冬月大雪之際令僕夫掃雪
為徑躬立坊前迎揖賔客具酒炙宴樂為煖寒㑹
　　　送臘粥
皇朝東京夢華録十二月都城賣撒佛花至初八日有
僧尼三五為羣以盆器盛金銅佛像浸以香水楊柳洒
浴排門教化諸大寺作浴佛㑹并送七寶五味粥謂之
臘八粥都人是日亦以果子雜料煑粥而食
　　　省燎火(燎力/召反)
前漢紀冬民既入婦人同巷相從夜績一月相從以省費
燎火同巧拙而合習俗也
　　　温母席
搜神記羅威字徳行少䘮父事母至孝母年七十天大
寒常以身自温席而後授其處
　　　煖母枕
東觀漢記黄香字文疆江夏安陸人事母至孝每冬寒
則身煖枕席夏則扇枕使涼東坡詩云願子聚為江夏
枕不勞揮扇自寧親
　　　扣氷魚
孝子傳王祥少有徳行事後母至孝盛寒氷凍網罟不
施母欲得生魚祥解褐扣氷求之忽氷開有雙鯉躍出
祥獲以奉母時人謂之至孝所致黄民本後章云卧氷
泣竹慰母心
　　　號林筍
楚國先賢傳左臺御史孟宗事後母至孝母性嗜筍及
母亡冬節至宗入林哀號而筍生以供祭祀杜甫詩云
逺傳冬筍味更覺綵衣春
　　　問歳餘
魏畧董遇好學人從學者遇不肯教云當先讀書百遍
而義自見從學者云苦渇無日遇曰當以三餘或問三
餘之意遇曰冬者歳之餘夜者日之餘雨者晴之餘(又/見)
(任彦/升)山谷詩云皇文開萬卷家學陋三餘東坡詩云醉
飽髙眠真事業此生有味在三餘
　　　足文史
漢書方朔自言年十三學三冬文史足用注云貧子冬
日乃得學
　
　
　
　
　
　
　
　
　
　
　
　歳時廣記卷四
歲時廣記後序
識貴乎博書患乎略故入鄧林則知杞梓之良窺武庫
則識甲兵之富此太平事蹟所以廣其記也然或紀録
雖詳而採擇之未精或條目雖備而顚末之多舛覽者
病焉龜峯之麓梅谿之灣有隠君子廣寒之孫涕唾功
名金玉篇籍采九流之秀潤擷百氏之英華輔以山經
海圖神録怪牒窮力積稔萃成一書目曰歳時廣記搜
節物之異聞考風俗之攸尚手編心緝博而不繁補白
孔之或遺續晏曽之未備亦後來雜家者流之竒書也
誠使操觚之士得之非特可施於竿牘之貽抑且有助
於江山之詠至於芳辰麗景懐古感今以心鏡之澂敷
中散之辯隨叩隨應取之不窮當有𤼵久不見異人必
有得異書之嘆者矣其有詢故實則筆閣而不書質異
聞則口呿而莫對此記問不廣之由故曰書不負人而
人負書文林郎新行在太平惠民和劑局監門劉純君
錫撰
