#+TITLE: 三輔黃圖--闕名
#+DATE: 2016-06-11 12:21:40
#+SOURCE: github.com/kanripo/KR2k0001 master 676c16ca                
三輔黃圖序
易曰上古穴居而野處後丗聖人易之以宫
室上棟下宇以待風雨蓋取諸大壯三代盛
時未聞宫室過制秦穆公居西秦以境地多
良材始大宫觀戎使由余適秦穆公示以宫
觀由余曰使鬼爲之則勞神矣使人爲之則
苦人矣是則穆公時秦之宫室巳壯大矣惠
文王初都咸陽取岐雍巨材新作宫室南臨
渭北踰涇至於離宫三百復起阿房未成而
亡至始皇并滅六國慿藉富彊益爲驕侈殫
天下財力以事營繕項羽入關燒秦宫闕三
月火不滅漢高祖有天下始都長安寔曰西
京欲其子孫長安都於此也(長安本秦之郷/名髙祖作都)
至孝武皇帝承文景菲薄之餘恃邦國阜繁
之資土木之役倍秦越舊斤斧之聲畚鍤之
勞歲月不息蓋騁其邪心以夸天下也昔孔
子作春秋築一臺新一門必書于經謹其廢
農時奪民力也今裒採秦漢以來宫殿門闕
樓觀池苑在關輔者著于篇曰三輔黃圖云
東都不與焉
　　右三輔黄圖撫州州學刻也是書載秦
　　漢宮室苑囿爲甚備顔師古漢書新注
　多取焉然不载撰者名氏唐書藝文志
　　有三輔黄圖一卷列扵地理類之首亦
　　不云何人作也其間多困應劭漢书集
　　觧劭後漢建安時人至魏人如淳注漢
　　書𣸪引此圖以為據以此考之得非漢
　　魏閒人所作邪丗無板刻傳寫多魯魚
　　之謬凡淂數本以相叅校其或未有證
　　據疑以傳疑不敢斷以臆說云時紹興
　　癸酉七月朔旦左迪㓛郎　学敎授苗
　　昌言題
三輔黃圖目録
○卷之一
　　三輔㳂革
　　三輔治所
　　　京兆　馮翊　扶風
　　咸陽故城
　　秦宫(馳道/閣)
　　　萯陽宫　棫陽宫　西垂宫
　　　平陽封宫　橐泉宫　歩高宫
　　　歩夀宫　虢宫　長楊宫
　　　蘄年宫　梁山宫　信宫
　　　　　興樂宫　朝宫　阿房宫
　　　　　蘭池宫　鐘宫　雲閣
　　　　　望夷宫　林光宫
　　　漢長安故城
　　　秦漢風俗
　　　都城十二門
　　　　霸城門　清明門　宣平門
　　　　覆盎門　鼎路門　便門
　　　　章城門　直城門　雍門
　　　　洛門　厨城門　横門
　〇卷之二
　　　長安九市
　　　長安八街
　　　長安城中閭里
　　　漢宫
　　　　　長樂宫　未央宫　建章宫
　　　　　桂宫　北宫　甘泉宫
　○卷之三
　　　長樂宫
　　　　　鴻臺殿　臨華殿　温室殿
　　　　　長信宫
　　　未央宫
　　　　　宣室殿　温室殿　清凉殿
　　　　　宣明殿　廣明殿　昆徳殿
　　　　　玉堂殿　麒麟殿　金華殿
　　　　　承明殿　掖庭宫　椒房殿
　　　　　昭陽殿　飛翔殿　増成殿
　　　　　合歡殿　蘭林殿　披香殿
　　　　　鳯凰殿　鴛鴦殿　安處殿
　　　　　常寧殿　茞若殿　椒風殿
　　　　　發越殿　蕙草殿　髙門殿
　　　　　非常殿　織室　凌室
　　　　　暴室　弄田　内謁者署
　　　　金馬門　路軨廐
　　　建章宫
　　　　駘蕩宫　馺娑宫　天梁宫
　　　　枍詣宫　竒華殿　鼓簧宫
　　　　神明臺
　　　北宫
　　　　夀宫　明光宫
　　　　太子宫中甲觀畫堂
　　　甘泉宫
　　　　鈎弋宫　昭臺宫　長定宫
　　　　長門宫　永信宫　中安宫
　　　　　儲元宫　大臺宫　葡萄宫
　　　　　歩夀宫　梁山宫　黄山宫
　　　　　囬中宫　三良宫　集靈宫
　　　　　集仙宫　存仙殿　存神殿
　　　　　望仙臺　望仙觀　棠梨宫
　　　　　竹宫　宜春宫　扶荔宫
　　　　　五柞宫　宣曲宫　鼎湖宫
　　　　　思子宫　萬歳宫　首山宫
　　　　　明光宫　池陽宫　養德宫
　　　　　日華宫　曜華宫(此二宫不/在三輔)
　○卷之四
　　　苑囿
　　　　周靈囿　漢上林苑　甘泉苑
　　　　御宿苑　思賢苑　博望苑
　　　　西郊苑　三十六苑　樂游苑
　　　　宜春下苑　棃園
　　　池沼
　　　　周靈沼　漢昆明池　鎬池
　　　　滄池　太液池　唐中池
　　　　百子池　十池(在上/林苑)佽飛外池
　　　　秦酒池　影娥池　琳池
　　　　鶴池　冰池
　○卷之五
　　　臺榭
　　　　周靈臺　漢靈臺　栢梁臺
　　　　漸臺　神明臺　通天臺
　　　　凉風臺　魚池臺　酒池臺
　　　　著室臺　闘雞臺　走狗臺
　　　　壇臺　韓信射臺　果臺
　　　　東西山臺　鉤弋臺　通靈臺
　　　　望鵠臺　眺瞻臺　桂臺
　　　　商臺　避風臺　長楊榭
　　　辟廱
　　　　周辟廱　漢辟廱
　　　明堂
　　　　周明堂　漢明堂
　　　圜丘
　　　太學
　　　宗廟
　　　　太上皇廟　高祖廟　高園
　　　　原廟　惠帝廟　文帝廟
　　　　景帝廟　武帝廟　昭帝廟
　　　　宣帝廟　元帝廟　成帝廟
　　　　寢廟園　新室九廟
　　　南北郊
　　　　天郊　地郊　甘泉圜丘
　　　　后土汾隂
　　　社稷
　　　　官社　官稷
　　　觀(楼館)
　　　　豫章觀　飛廉觀　屬玉觀
　　　　青梧觀　射熊觀　石闕觀
　　　　封巒觀　白楊觀　長平觀
　　　　龍臺觀　涿沐觀　細柳觀
　　　　成山觀　僊人觀　覇昌觀
　　　　蘭池觀　安臺觀　淪沮觀
　　　　禁觀　董賢觀　蒼龍觀
　　　　當市觀　旗亭樓　馬伯騫樓
　　　　　麒麟館　朱雀館　龍興館
　　　　含章館
　○卷之六
　　　閣
　　　　　石渠閣　天禄閣　麒麟閣
　　　　未央宫堯閣　白虎閣　屬車閣
　　　署
　　　　虎威　章溝　八瑩
　　庫
　　　武庫　靈金内府
　　倉
　　　大倉　細柳倉　嘉倉
　　廐
　　　未央大廐　六廐　九廐
　　　覇昌馬廐　都廐　中廐
　　圈
　　　秦獸圈　漢獸圈　虎圈
　　橋
　　　横橋　渭橋　霸橋
　　　　便門橋　飲馬橋
　　　陵墓
　　　　漢十五陵　王莽妻億年陵
　　　雜録
　　　　禁中　省中　鹵簿
　　　　清道　靜室　離宫
　　　　行在所　陛下　繭館
　　　　𧖟室　鍾室　作室
　　　　長安御溝　闕觀　塾
　　　　城　掖門　闈闥
　　　　永巷　蠻夷郎　關中八水
三輔黃圖目録(畢)
三輔黄圗卷之一
　　　　三輔㳂革
禹貢九州舜置十二牧雍其一也古豐鎬之地平王東
遷以岐豐之地賜秦襄公至孝公始都咸陽(秦孝公十/二年於渭)
(北作咸陽/徙都之)咸陽在九嵕山渭水北山水俱在南故名咸
陽秦并天下置内史以領關中項籍㓕秦分其地爲三
以章邯爲雍王都廢丘(今興平/縣地)司馬忻爲塞王都櫟陽
董翳爲翟王都髙奴(今延州/金明縣)謂之三秦漢髙祖入關定
三秦元年更爲渭南郡九年罷郡復爲内史五年髙帝
在洛陽婁敬說曰夫秦地𬒳山帶河四塞以爲固卒然
有急百萬衆可立具因秦之故資甚美膏腴之地此所
謂天府陛下入關而都之山東雖亂秦故地可全而有
也又田肯賀髙帝曰陛下治秦中秦形勢之國帶河阻
山持㦸百萬秦得百二焉地勢便利其以下兵於諸侯
猶居髙屋之上建瓴水也自是漢始都之景帝分置左
右内史此爲右内史武帝太初元年改内史爲京兆尹
與左馮翊右扶風謂之三輔其理俱在長安古城中
　　　　三輔治所
京兆在故城南尚冠里(京大也天子曰兆民公羊曰/京大也師衆也天子所居)
馮翊在故城内太上皇廟西南(馮慿也翊輔也翊輔/京師也其地今同州)
扶風在夕隂街北(扶持也助也言/助風化今岐州)
三輔者謂主爵中尉及左右内史漢武帝改曰京兆尹
左馮翊右扶風共治長安城中是爲三輔三輔郡皆有
都尉如諸郡京輔都尉治華隂左輔都尉治髙陵右輔
都尉治郿王莽分長安城旁六郷置帥各一人分三輔
爲六都尉渭城安陵以西北至栒邑義渠十縣屬京尉
大夫府居故長安寺髙陵以北十縣属師尉大夫府居
故廷尉府新豐以東至湖十縣属翊尉大夫府居城東
霸陵杜陵以東至藍田西至武功郁夷十縣属光禄大
夫府居城西茂陵槐里以西至汧十縣属扶尉大夫府
居城西長陵池陽以北祋祤十縣属列尉大夫府居後
漢光武之後扶風出治槐里馮翊出治髙陵(案百官表/顔師古注)
(引黄圖云京兆在尚冠前街東入故中尉府馮翊在太/上皇廟西入右扶風在夕隂街北入故主爵府長安以)
(東爲京兆長陵以北爲左/馮翊渭北以西爲右扶風)
　　　　咸陽故城(在今咸陽/東二十里)
自秦孝公至始皇帝胡亥竝都此城案孝公十二年作
咸陽築兾闕徙都之始皇二十六年徙天下髙貲富豪
於咸陽十二萬户諸廟及䑓苑皆在渭南秦毎破諸侯
徹其宫室作之咸陽北坂上南臨渭自雍門以東至涇
渭殿屋複道周閣相屬所得諸侯美人鍾鼓以充之二
十七年作信宫渭南巳而更命信宫爲極廟象天極自
極廟道通驪山作甘泉前殿築甬道自咸陽屬之始皇
窮極奢侈築咸陽宫因北陵營殿端門四逹以制紫宫
象帝居引渭水灌都以象天漢橫橋南渡以法牽牛橋
廣六丈南北二百八十歩六十八間八百五十柱二百
一十二梁橋之南北隄繳立石柱咸陽北至九嵕甘泉
南至鄠杜東至河西至汧渭之交東西八百里南北四
百里離宫别舘相望聮屬木衣綈綉土𬒳朱紫宫人不
移樂不改懸窮年忘歸猶不能徧
　　　　宫(馳道閣)
萯陽宫秦文王所起在今鄠縣西南二十三里
棫楊宫秦昭王所作在今岐州扶風縣東北
西垂宫文公元年居西垂宫
平陽封宫武公元年伐彭戯氏至于華山下居於平陽
封宫
橐泉宫皇覧曰秦穆公冡在橐泉宫祈年觀下
歩髙宫在新豐縣亦名市丘城
歩夀宫在新豐縣歩髙宫西
虢宫秦宣大后起在今岐州虢縣界
長楊宫在今盩厔縣東南三十里本秦舊宫至漢修飾
之以備行幸宫中有垂楊數畒因爲宫名門曰射熊觀
秦漢游獵之所
蘄年宫穆公所造廟記曰蘄年宫在城外秦始皇夲紀
蘄年宫在雍
梁山宫始皇幸梁山在好畤
信宫亦曰咸陽宫(解在前)
興樂宫秦始皇造漢修飾之周回二十餘里漢太后常
居之
朝宫始皇三十五年以咸陽人多先王之宫庭小曰吾
聞周文王都豐武王都鎬豐鎬之間帝王之都也乃營
朝宫於渭南上林苑庭中可受十萬人車行酒騎行灸
千人唱萬人和收天下兵(古以銅/爲兵)聚之咸陽銷以爲鍾
鐻髙三丈鍾小者皆千石也銷鋒鏑以爲金人十二以
弱天下之人立於宫門(三輔舊事云鑄金/狄人立阿房殿前)坐髙三丈銘
其後曰皇帝二十六年𥘉兼天下改諸侯爲郡縣一法
律同度量大人來見臨洮其大五丈足跡六尺銘李斯
篆蒙恬書董卓悉椎破銅人銅䑓以爲小錢英雄記曰
昔大人見臨洮而銅人鑄臨洮生卓而銅人毀天下大
亂卓身㓕抑有以也餘二人魏明帝欲徙詣洛陽清明
門裏載至霸城重不可致便留之
阿房宫亦曰阿城惠文王造宫未成而亡始皇廣其宫
規恢三百餘里離宫別舘彌山跨谷輦道相屬閣道通
驪山八十餘里表南山之顛以爲闕絡樊川以爲池作
阿房前殿東西五十歩南北五十丈上可坐萬人下建
五丈旗以木蘭爲梁以磁石爲門(磁石門乃阿房北闕/門也門在阿房前悉)
(以磁石爲之故專其目令四夷朝者有隱/甲懷刃入門而脅止以示神亦曰却胡門)周馳爲複道
度渭屬之咸陽以象太極閣道抵營室也阿房宫未成
欲更擇令名名之作宫阿基旁故天下謂之阿房宫隱
宫徒刑者七十餘萬人乃分作阿房宫
或作驪山蘭池宫始皇三十一年爲微行咸陽與武士
四人俱夜出逢盗蘭池注渭城縣有蘭池宫
鍾宫在鄠縣東北二十五里始皇收天下兵銷爲鍾鐻
此或其處也
馳道案秦夲紀始皇二十七年治馳道注曰馳道天子
道也蔡邕曰馳道天子所行道也今之中道然漢書賈
山傳曰秦爲馳道於天下東窮燕齊南極呉楚江湖之
上濱海之觀畢至道廣五十歩三丈而樹厚築其外隱
以金椎樹以青松漢令諸侯有制得行馳道中者行旁
道無得行中央三丈也不如令没入其車馬
雲閣二丗所造起雲閣欲與南山齊
望夷宫在涇陽縣界長平觀道東北臨涇水以望北夷
以爲宫名
林光宫胡亥所造從廣各五里在雲陽縣界
　　　　漢長安故城
漢之故都髙祖七年方修長安宫城自櫟陽徙居此城
本秦離宫也初置長安城本狹小至惠帝更築之按惠
帝元年正月初城長安城三年春發長安六百里内男
女十四萬六千人三十日罷城髙三丈五尺下闊一丈
五尺六月發徒隷二萬人常役至五年複發十四萬五
千人三十日乃罷九月城成髙三丈五尺下闊一丈五
尺上闊九尺雉髙三坂周回六十五里城南爲南斗形
北爲北斗形至今人呼漢京城爲斗城是也漢舊儀曰
長安城中經緯各長三十二里十八歩地九百七十三
頃八街九陌三宫九府三廟十二門九市十六橋地皆
黒壤今赤如火堅如石父老傳云盡鑿龍首山土爲城
水泉深二十餘丈樹宜槐與榆松栢茂盛焉城下有池
周繞廣三丈深二丈石橋各六丈與街相直
　　　　秦漢風俗
漢志曰秦有四塞之固昔后稷封􁅶公劉處豳大王徙
岐文王作豐武王治鎬其民有先王遺風好稼穡本業
故豳詩言農桑衣食之業甚備秦都咸陽徙天下豪富
十二萬户漢髙帝都長安徙諸齊田楚屈昭景及諸功
臣於長陵後丗丗徙吏二千石髙貲冨人及豪傑兼并
之家於諸陵強本弱末以制天下是故五方錯雜風俗
不一貴者崇侈靡賤者薄仁義富強則啇賈爲利貧窶
則盗賊不禁閭里嫁娶尤尚財貨送死過度故漢之京
輔號爲難理古今之所同也
　　　　都城十二門
長安城東出南頭第一門霸城門民見門色青名曰青
城門或曰青門門外舊出佳瓜廣陵人邵平爲秦東陵
侯秦破爲布衣種瓜青門外瓜美故時人謂之東陵瓜
廟記曰霸城門亦曰青綺門漢書王莽天鳯三年霸城
門災莽更霸城門曰仁壽門無疆亭
長安城東出第二門曰清明門一曰籍田門以門内有
籍田倉一曰凱門漢書平帝元始四年東風吹屋瓦且
盡即此門也漢宫殿䟽曰第二門名城東門莽更名曰
宣德門布恩亭
長安城東出北頭第一門曰宣平門民間所謂東都門
漢書曰成帝建始元年有白蛾群飛蔽日從東都門至
枳道又䟽廣太傅受少傅上䟽乞骸骨歸公卿大夫爲
設祖道供張東都門外即此門也其郭門亦曰東都即
逢萌掛冠處也王莽更名春王門正月亭東都門至外
郭亭十三里
長安城南出東頭第一門曰覆盎門一號杜門廟記曰
覆盎門與洛門相去十三里二百一十歩門外有魯班
輸所造橋工巧絶丗長樂宫在城中近東直杜門其南
有下杜城漢書集註云故杜陵之下聚落也故曰下門
又曰端門北對長樂宫漢書曰戾太子所斫覆盎門出
奔湖王莽更名曰永清門長茂亭
長安城南出第二門曰安門亦曰鼎路門北對武庫王
莽更名曰光禮門顯樂亭
長安城南出第三門曰西安門北對未央宫一曰便門
即平門也古者平便皆同字武帝建元二年初作便門
橋跨渡渭水上以趍陵其道易直三輔決録曰長安城
西門曰便橋橋北與門對因號便橋王莽更名曰信平
門誠正亭
長安城西出南頭第一門曰章城門漢宫殿䟽曰章城
門漢城西面南頭第一門三輔舊事曰章門亦曰光畢
門又曰便門漢書成帝元延元年章城門牡自亡(顔師/古注)
(云牡所以下閉者/也亦以鉄爲之)王莽改曰萬秋門億年亭
長安城西出第二門曰直城門漢宫殿䟽曰西出南頭
第二門也亦曰故龍樓門門上有銅龍本名直門王莽
更曰直道門端路亭
長安城西出北頭第一門曰雍門本名西城門王莽改
曰章義門著義亭其水北入有亟里民呼曰亟里門
長安城北出東頭第一門曰洛城門又曰髙門漢宫殿
䟽曰髙門長安北門也又名􁇓雀䑓門外有漢武承露
盤在䑓上
長安城北第二門曰厨城門長安厨在門内因爲門名
王莽更名建子門廣丗亭
長安城北出西頭第一門曰横門漢書虒上小女陳持
弓走入光門即此門也門外有橋曰横橋(漢書作走入/横城門如淳)
(曰横/音光)
漢城門皆有候門候主候時謹啓閉也三輔决録曰長
安城靣三門四靣十二門皆通逹九逵以相經緯衢路
平正可竝列車軌十二門三塗洞闢隱以金椎周以林
木左右出入爲徃來之徑行者升降有上下之別班固
西都賦云披三條之廣路立十二之通門又張衡西京
賦云城郭之制則旁開三門參塗夷庭方軌十二街衢
相經是也
三輔黄圖卷之一
三輔黄圖卷之二
　　　　長安九市
廟記云長安市有九各方二百六十六歩六市在道西
三市在道東凡四里爲一市致九州之人在突門夾横
橋大道市楼皆重屋又曰旗亭楼在杜門大道南又有
當市樓有令署以察商賈貨財買賣貿昜之事三輔都
尉掌之直市在富平津西南二十五里即秦文公造物
無二價故以直市爲名張衡西京賦云郭開九市通闤
帶闠旗亭重立俯察百隧是也又案郡國志長安大俠
黄子夏居柳市司馬季主卜於東市晁錯朝服斬於東
市西市在醴泉坊
　　　　長安八街九陌
有香室街夕隂街尚冠前街三輔舊事云長安城中八
街九陌漢書劉屈氂妻梟首華陽街京兆尹張敞走馬
章臺街陳湯斬郅支王首縣藁街張衡西京賦云參塗
夷庭街街相經㕓里端直甍宇齊平是也
　　　　長安城中閭里
長安閭里一百六十室居櫛比門巷脩直有宣明建陽
昌隂尚冠修城黄棘北煥南平等里漢書万石君奮徙
家長安戚里宣帝在民間時常在尚冠里劉向列女傳
節女長安大昌里人也
　　　　宫
長樂宫本秦之興樂宫也髙皇帝始居擽陽七年長樂
宫成徙居長安城三輔舊事宫殿䟽皆曰興樂宫秦始
皇造漢修飾之周回二十里前殿東西四十九丈七尺
兩杼中三十五丈深十二丈長樂宫有鴻臺有臨華殿
有温室殿有信宫長秋永夀永寧四殿髙帝居此宫後
大后常居之孝惠至平帝皆居未央宫漢書宣帝元康
四年神爵五采以萬數集長樂宫五鳯三年鸞鳯集長
樂宫東闕中樹上王莽改長樂宫爲常樂室在長安中
近東直杜門
未央宫漢書曰髙祖七年蕭何造未央宫立東闕北闕
(闕門觀也劉熈釋名曰闕在門兩旁中央闕然爲道也/門闕天子号令賞罰所由出也未央宫殿虽南向而上)
(書奏事謁見之徒皆在北闕焉是則以北闕爲正門而/又有東闕東門至於西南兩靣無門闕矣盖䔥何立未)
(央宫以厭勝/之術理然乎)前殿武庫(藏兵器/之處也)太倉(廪粟所在一百三/十楹在長安城外)
(東/南)上見其壯麗太甚怒曰天下匈匈勞苦數嵗成敗未
可知是何治宫室過度也何對曰以天下未定故可因
以就宫室且天子以四海爲家非令牡麗無以重威無
令後丗有以加也上悅自櫟陽徙居焉未央宮周回二
十八里前殿東西五十丈深十五丈髙三十五丈(前殿/曰路)
(寢見諸侯/羣臣處也)營未央宫因龍首山以制前殿(山長六十里/頭入渭水尾)
(逹樊川秦時有黒龍從南山出飲渭水其行道因成土/山䟽山爲臺殿不假板築髙出長安城西京賦所謂䟽)
(龍首以抗/前殿此也)至孝武以木蘭爲棼橑(木蘭香木/棼橑棟椽)文杏爲梁
柱(杏木之/有文者)金鋪玉户(金鋪扉上有金華中作獸及龍蛇/鋪首以衘環也玉户以玉飾户也)
華榱璧璫雕楹玉磶(楹柱也磶/柱下石也)重軒鏤檻青瑣丹墀(青/瑣)
(䆫也墀/殿堦也)左墄右平(右乗車上故使之平左以人/上故爲之階級墄階級也)黃金爲
璧帶間以和氏珍玉風至其聲玲瓏然也未央宫有宣
室麒麟金華承明武臺鈎弋等殿又有殿閣三十有二
有壽成萬歲廣明椒房清凉水延玉堂夀安平就宣德
東明飛雨鳯凰通光曲臺白虎等殿廟記云未央宫有
増成昭陽殿漢宫殿䟽曰未央宫有麒麟閣天禄閣有
金馬門青鎻門玄武蒼龍二闕朱鳥堂畫堂甲觀非常
室又有鈎盾署弄田三輔決録曰未央宫有延年殿合
歡殿四車殿又漢宫閣記云未央宫有宣明長年温室
昆德四殿又有玉堂増盤閣宣室閣三輔舊事云武帝
於未央宫起髙門武臺殿漢武故事云神明殿在未央
宫王莽改未央宫曰壽成室前殿曰玉路堂如路寢也
按舊圖漸臺織室凌室皆在未央宫○建章宫武帝太
𥘉元年栢梁殿災粤巫勇之曰粤俗有火災即復起大
屋以厭勝之帝於是作建章宫度爲千門萬户宫在未
央宫西長安城外帝於未央宫營造日廣以城中爲小
乃於宫西跨城池作飛閣通建章宫構輦道以上下(輦/道)
(爲閣道可以/乗輦而行)宫之正門曰閶闔(閶闔天門也宮門名/閶闔者以象天門也)髙
二十五丈亦曰璧門左鳯闕(闕上有金鳯髙丈餘漢書/集注曰今長安故城西俗)
(呼貞女楼即/建章闕也)髙二十五丈右神明臺(言䑓髙神明/可居其上)門内
北起別風闕(在閶闔門内以其出宫垣識/風從何處來以爲闕名也)髙五十丈對
峙井幹樓髙五十丈輦道相属焉連閣皆有罘罳(連閣/曲閣)
(也以覆重刻垣墉■翳之處/畫以雲氣鳥獸其形罘罳然)前殿下視朱央其西則廣
中殿受萬人三輔舊事云建章周回三十里東起別風
闕髙二十五丈乗髙以望逺又於宫門北起圎闕髙二
十五丈上有銅鳯凰赤眉賊壞之西京賦云圎闕聳以
造天若雙碣之相望是也廟記云建章宫北門髙二十
五丈建章北闕門也又有鳯凰闕漢武帝造髙七十丈
五尺鳯凰闕一名別風闕又云嶕嶢闕在圎闕門内二
百歩繁欽建章序云秦漢規模廓然泯毀惟建章鳯闕
聳然獨存雖非象魏之制亦一代之巨觀古歌云長安
城西有雙闕上有雙銅雀一鳴五榖熟再鳴五穀熟按
銅雀即銅鳯凰也楊震關輔古語云長安民俗謂鳯凰
闕爲貞女樓(司馬相如賦云豫章貞女樹長千仞大連/抱冬夏常青未甞凋落若有貞節故以爲)
(名)漢書曰建章宫南有玉堂璧門三層䑓髙三十丈玉
堂内殿十二門階陛皆玉爲之鑄銅鳯髙五尺飾黄金
棲屋上下有轉樞向風若翔椽首薄以璧玉因曰璧門
建章有駘蕩馺娑枍詣天梁竒寳鼓簧等宫又有玉堂
神明堂䟽圃鳴鑾竒華銅柱凾德二十六殿太液池唐
中池
桂宫漢武帝造周回十餘里漢書曰桂宫有紫房複道
通未央宫關輔記云桂宫在未央北中有明光殿土山
複道從宫中西上城至建章神明臺蓬萊山三秦記未
央宫漸臺西有桂宫中有明光殿皆金玉珠璣爲簾箔
處處明月珠金戺玉堦晝夜光明又西京雜記云武帝
爲七寳牀雜寳按厠寳屏風列寳帳設於桂宫時人謂
爲四寳宫(長安記曰桂宫在未/央宫北亦曰北宫)
北宫在長安城中近桂宫俱在未央宫北周回十里高
帝時制度草創孝武増修之中有前殿廣五十歩珠簾
玉户如桂宫漢書曰吕太后崩孝惠皇后廢處北宫又
曰哀帝崩貶皇太后趙氏爲孝成皇后退居北宫皇后
薄氏退居桂宫
甘泉宫一曰雲陽宫史記秦始皇二十七年作甘泉宫
及前殿築甬道(築垣墻/如街巷)自咸陽屬之關輔記曰林光宫
一曰甘泉宫秦所造在今池陽縣西故甘泉山宫以山
爲名(或曰髙泉山盖/習俗語訛尓)宫周匝十餘里漢武帝建元中増
廣之周十九里去長安三百里望見長安城黄帝以來
圎丘祭天處(漢志雲陽縣有休屠金人徑路神祠三所/音義云匈奴祭天處本雲陽甘泉山下秦)
(奪其地徙休屠右地郊祀志/云徑路神祠祭休屠王處)遁甲開山圗云雲陽先生
之墟也武帝造闕於南以象方色於甘泉宫更置前殿
始造宫室有芝生甘泉殿邊房中(房中樂有/芝草之歌)漢舊儀云
芝有九莖(芝草歌曰/九莖連葉)芝金色緑葉朱實夜有光乃作芝
房之歌帝又起紫殿雕文刻鏤黼黻以玉飾之成帝永
始四年行幸甘泉郊㤗畤神光降於紫殿今按甘泉谷
北岸有槐樹今謂玉樹根幹盤峙三二百年木也楊震
關輔古語云耆老相傳咸以謂此樹即楊雄甘泉賦所
謂玉樹青葱也甘泉有髙光宫又有林光宫有長定宫
竹宫通天臺通靈䑓武帝作迎風舘於甘泉山後加露
寒儲胥二舘皆在雲陽甘泉中西廂起彷徨觀築甘泉
苑建元中作石闕封巒鳷鵲觀於苑垣内宫南有昆明
池苑南有棠梨宫
漢未央長樂甘泉宫四面皆有公車(公車主受/章䟽之處)
司馬門凢言司馬者宫垣之内兵衛所在司馬主武事
故謂宫之外門爲司馬門按漢宫衛令諸出入殿門公
車司馬門者皆下不如令罰金四兩王莽改公車司馬
門曰王路四門分命諫大夫四人受章䟽以通下情(百/官)
(表衛尉屬官有公車司馬令丞漢官儀云公車司馬掌/殿司馬門夜儌宫中天下上事及闕下凢所徴召皆緫)
(領之令秩/六百石)
三輔黄圖卷之二
三輔黄圖卷之三
　　　　長樂未央建章北宫甘泉宫中宫室臺殿
鴻䑓秦始皇二十七年築髙四十丈上起觀宇帝甞射
飛鴻于䑓上故號鴻臺漢書惠帝四年長樂宫鴻臺災
臨華殿在長樂宫前殿後武帝建漢書成帝永始四年
長樂宫臨華殿災温室殿按漢宫殿䟽在長樂宫又漢
宫閣記在未央宫
長信宫漢太后常居之按通靈記大后成帝母也后宫
在西秋之象也秋主信故宫殿皆以長信長秋爲名又
永壽永寧殿皆后所處也(成帝母王太/后居長信宫)
　　　　右長樂宫
宣室温室清涼皆在未央宫殿北宣明廣明皆在未央
殿東昆徳玉堂皆在未央殿西
宣室未央前殿正室也淮南子曰周武王殺紂於宣室
漢取舊名也漢書曰文帝受釐宣室夜半前席賈生問
鬼神之事即此也又王莽地皇四年城中少年朱弟張
魚等燒宫莽避火宣室前殿火輙隨之
温室殿武帝建冬處之温暖也西京雜記曰温室以椒
塗壁𬒳之丈繡香桂爲柱設火齊屏風鴻羽帳規地以
罽賔氍毹漢書曰孔光爲尚書令歸休與兄弟妻子燕
語終不及朝省政事或問温室省中樹何木光不應(漢/書)
(京房奏考功課吏法上/令公卿朝臣㑹議温室)
清凉殿夏居之則清凉也亦曰延凊室漢書曰清室則
中夏含霜即此也董偃常卧延清之室以畫石爲牀文
如錦紫琉璃帳以紫玉爲盤如屈龍皆用雜寳飾之侍
者於外扇偃偃曰玉石豈須扇而後凉邪又以玉晶爲
盤貯氷於膝前玉晶與氷同㓗侍者謂氷無盤必融濕
席乃拂玉盤墜氷玉俱碎玉晶千塗國所貢也武帝以
此賜偃
麒麟殿未央宫有麒麟殿漢書哀帝燕董賢父子於麒
麟殿視賢曰吾欲法尭禪舜如何王閎曰天下乃髙皇
帝天下非陛下之天下也陛下奉承宗廟當傳之無窮
安可妄有所授帝業至重天子無戯言上黙然不恱
金華殿未央宫有金華殿漢書曰成帝𥘉方向學召鄭
寛中張禹說尚書論語於金華殿中
承明殿未央宫有承明殿著述之所也班固西都賦序
云内有承明著作之庭即此也漢書武帝謂嚴助曰君
厭承明之廬又成帝鴻嘉二年雉飛集承明殿屋
蒼龍白虎朱雀玄武天之四靈以正四方王者制宫闕
殿閣取法焉
掖庭宫(在天子左/右如肘膝)
椒房殿在未央宫以椒和泥塗取其温而芬芳也武帝
時後宫八區有昭陽飛翔増成合歡蘭林披香鳯皇鴛
鴦等殿後有増修安處常寧茞若椒風發越蕙草等殿
爲十四位成帝趙皇后居昭陽殿(號飛燕以/其體輕也)有女弟俱
爲婕妤貴傾後宫昭陽舎蘭房椒壁其中庭彤朱而庭
上髹漆切皆銅沓(切門/限也)黄金塗白玉堦壁帶往往爲黄
金釭函藍田壁明珠翠羽飾之自後宫未甞有焉班婕
妤居增成舎(後宫八區增/成第三區也)哀帝時董賢女弟爲昭儀居
舎號曰椒風
髙門殿漢書曰汲黯請見髙門注曰未央宫髙門殿也
又哀帝時鮑宣諌曰陛下擢臣巖穴誠兾有益毫毛豈
欲臣美食大官重髙門之地
非常室漢書成帝綏和二年鄭通里人王褒絳衣小冠
帶劒入北司馬門殿東門上前殿至非常室中(殿上/室名)解
帷組結佩之召前殿署長業等曰天帝令我居此業等
収縳考問乃故公車大誰卒病狂易不自知入宫下獄
死(大誰者主問非常之人誰以誰何称因用爲官名有/大誰長令此卒者長所領士卒也狂易謂病狂而変)
(易其/常也)
織室在未央宫又有東西織室織作文繡郊廟之服有
令史
凌室在未央宫藏氷之所也豳詩七月篇曰納于凌隂
周官凌人職掌藏氷大祭祀飲食則供氷漢書惠帝四
年織室凌室災
暴室主掖庭織作染練之署謂之暴室取暴曬爲名耳
有嗇夫官屬
弄田在未央宫弄田者燕遊之田天子所戯弄耳漢書
昭帝紀曰始元元年上耕于鈎盾弄田應劭注云帝時
年九嵗未能親耕帝籍鈎盾官宦者近署故往試耕爲
戯弄成帝建始三年小女陳持弓年九嵗闌入尚方掖
門至未央殿鈎盾禁中
内謁者署在未央宫屬少府續漢書云掌宫中歩帳褻
物丁孚漢官云令秩千石
金馬門宦者署武帝時大宛馬以銅鑄像立於署門因
以爲名東方朔主父偃嚴安徐樂皆待詔金馬門即此
路軨廐在未央宫中掌宫中輿馬亦曰未央廐漢書曰
武帝時期門郎上官桀遷爲未央廐令
　　　　右未央宫
駘蕩宫春時景物駘蕩滿宫中也
馺娑宫馺娑馬行疾貌馬行迅疾一日之間遍宫中言
宫之大也
枍詣宫枍詣木名宫中美木茂盛也
天梁宫梁木至於天言宫之高也四宫皆在建章宫
竒華殿在建章宫旁四海夷狄器服珍寳火浣布切玉
刀巨象大雀師子宫馬充塞其中
鼓簧宫漢宫閣䟽云鼓簧宫周匝一百三十歩在建章
宫西北
神明臺漢書曰建章有神明䑓廟記曰神明䑓武帝造
祭仙人處上有承露盤有銅仙人舒掌捧銅盤玉杯以
承雲表之露以露和玉屑服之以求仙道長安記仙人
掌大七圍以銅爲之魏文帝徙銅盤折聲聞数十里
　　　　右建章宫
夀宫北宫有神仙宫夀宫張羽旗設供具以禮神君神
君來則肅然風生帷帳皆動
明光宫武帝太初四年秋起在長樂宫後南與長樂宫
相連屬漢書元后傳曰成都侯啇甞疾欲避暑從上借
明光宫盖即此王莽建國元年改明光宫爲安舘安定
太后居之
太子宫甲觀太子宫有甲觀畫堂(漢書注曰甲者甲/乙丙丁之次也)漢
書曰孝成皇帝元帝太子也母曰王皇后元帝在太子
宫生甲觀畫堂元后傳曰見於丙殿此其例也畫堂謂
宫殿中彩畫之堂
　　　　右北宫
鈎弋宫列仙傳曰鈎弋夫人姓趙氏河間人少好酒病
卧六年右手鈎卷飲食少望氣者云東北有貴人推而
得之見召姿色佳麗武帝反其手得玉鈎而手展有寵
生昭帝姙娠十四月上曰聞昔堯十四月而生今鈎弋
亦然乃命所生門曰堯母門所居曰鈎弋宫自夫人加
婕妤後得罪掖庭獄死及殯香一月昭帝即位追尊爲
皇太后更葬之發六十二萬人起陽陵其棺櫬但有彩
履王襃雲陽記曰鈎弋夫人從至甘泉而卒尸香聞十
餘里葬雲陽武帝思之起通靈䑓於甘泉宫有一青鳥
集䑓上往來至宣帝時乃不至漢武故事曰鈎弋宫在
直門之南
昭䑓宫在上林苑中孝宣霍皇后立五年廢處昭䑓宫
後十二歳徙雲林舘乃自殺
長定宫林光宫中有長定宫三輔决録曰后從帝行幸
於甘泉宫居長定宫孝成許皇后廢處昭䑓宫歳餘徙
長定宫
長門宫離宫在長安城孝武陳皇后得幸頗妬居長門
宫
永信宫孝哀帝尊㳟皇太后曰帝太太后稱永信宫
中安宫孝哀帝尊㳟皇太后曰帝太后稱中安宫
儲元宫在長安城西漢書外戚傳曰信都太后與信都
王俱居儲元宫
犬䑓宫在上林苑中長安西二十八里漢書江充召見
犬䑓宫
葡萄宫在上林苑西漢哀帝元壽三年單于來朝以太
歳厭勝所舎之此宫
歩壽宫秦亦有歩壽宫今按其地與秦異則秦漢各有
歩壽宫耳漢祋祤宫宣帝神爵二年鳯凰集祋祤縣鳯
凰集處得玉寳乃起歩壽宫
梁山宫梁山好畤界即禹貢云壷口治梁及𡵨又古公
踰梁山于岐下及秦立梁山宫皆北山下也史記秦本
紀始皇三十二年幸梁山宫即此也
黄山宫在興平縣西三十里武帝微行西至黄山宫即
此也
回中宫史記秦始皇二十七年廵隴西北地出笄頭過
回中漢書文帝十四年匈奴入蕭關殺都尉燒回中宫
侯騎至雍武帝元狩四年幸雍通回中道遂北出蕭關
又有三良宫相近
集靈宫集仙宫存仙殿存神殿望仙䑓望仙觀俱在華
隂縣界皆武帝宫觀名也華山記及三輔舊事云昔有
太元眞人茅盈内記始皇三十一年九月庚子盈曽祖
父𪷟於華山乗雲駕龍白日昇天先是邑人謡曰神仙
得者茅𥘉成駕龍上昇入太清時下玄州戯赤城繼丗
而往在我盈帝若學之臘嘉平漢武帝内傳曰魯女生
長樂人𥘉餌胡麻乃永絶榖八十餘年少壯色如桃華
一日與親知故人别入華山後五十年先識者逢女於
廟前乗白鹿從王母人因識之謝其郷里而去又神仙
傳曰中山衛叔卿常乗雲車駕白鹿見漢武帝將臣之
叔卿不言而去武帝悔求得其子度令追其父登華岳
見父與數人坐於石上敕度令還又華山記弘農鄧紹
八月曉入華山見童子執五綵嚢盛栢葉露食之武帝
即其地造宫殿歳時祈禱焉漢書云華隂縣有集靈宫
又有望仙觀在華隂縣
棠棃宫在甘泉苑垣外雲陽南三十里
竹宫甘泉祠宫也以竹爲宫天子居中漢舊儀云竹宫
去壇三里
宜春宫本秦之離宫在長安城東南杜縣東近下杜
扶荔宫在上林苑中漢武帝元鼎六年破南越起扶荔
宫(宫以荔/枝得名)以植所得竒草異木菖蒲百本山薑十本甘
蕉十二本留求子十夲桂百本宻香指甲花百本龍眼
荔枝檳榔橄㰖千嵗子甘橘皆百餘夲上木南北異宜
歳時多枯瘁荔枝自交趾移植百株于庭無一生者連
年猶移植不息後數歳偶一株稍茂終無華實帝亦珍
惜之一旦萎死守吏坐誅者數十人遂不復蒔矣其實
則歳貢焉郵傳者疲斃於道極爲生民之患至後漢安
帝時交趾郡守極陳其弊遂罷其貢
五柞宫漢之離宫也在扶風盩厔宫中有五柞樹因以
爲名五柞皆連抱上枝覆䕃數􁈿
宣曲宫在昆明池西孝宣帝暁音律常於此度曲因以
爲名
鼎湖宫在湖城縣界(又一說在/蓝田有亭)昔黃帝採首山銅以鑄
鼎鼎成有龍下迎帝仙去小臣攀龍髯而上者七十二
人漢武帝於此建宫
思子宫武帝寤戾太子無辜𬒳殺作思子宫爲歸來望
思之䑓於湖
萬歳宫武帝造汾隂有萬歳宫宣帝元康四年幸萬歳
宫神爵翔集以元康五年爲神爵紀元
首山宫漢武帝元封元年封禪後夢髙祖坐明堂朝羣
臣於是祀髙祖於明堂以配天還作首山宫以爲髙靈
舘
明光宫武帝求仙起明光宫發燕趙美女二千人充之
率取二十以下十五以上年滿三十者出嫁之掖庭令
惣其籍時有死出者隨𥙷之
池陽宫在池陽南上原之阪有長年阪去長安五十里
養德宫趙王如意年㓜未能就外傳戚姬使舊趙王内
傳趙媪傳之號其室曰養徳宫
　　　　右甘泉宫
日華宫河間獻王徳築日華宫置客舘二十餘區以待
學士自奉養甚薄不踰賓客
曜華宫梁孝王好營宫室苑囿之樂作曜華宫築兎園
園中有百靈山有膚寸石落猿巖栖龍岫又有鴈池池
間有鶴洲鳬渚其諸宫觀相連延亘數十里竒果異樹
珍禽怪獸畢有王日與宫人賓客弋釣其中
　　　　右日華曜華宫營構不在三輔然皆漢之諸
　　　　王所建以附宫室篇末
三輔黃圗卷之四
　　　　苑囿
周靈囿文王囿也詩曰王在靈囿麀鹿攸伏麀鹿濯濯
白鳥翯翯毛萇注云囿所以域養禽獸也天子百里諸
侯四十里靈者言文王之有靈德也靈囿言道行於苑
囿也孟子曰文王之囿方七十里芻蕘者往焉雉兎者
往焉與民同其利也文王靈囿在長安縣西四十二里
漢上林苑即秦之舊苑也漢書云武帝建元三年開上
林苑東南至藍田冝春鼎湖御宿昆吾旁南山而西至
長楊五柞北繞黃山瀕渭水而東周袤三百里離宫七
十所皆容千乗萬騎漢宫殿䟽云方三百四十里漢舊
儀云上林苑方三百里苑中養百獸天子秋冬射獵取
之帝初修上林苑群臣逺方各獻名果異卉三千餘種
植其中亦有製爲美名以標竒異茂陵富民袁廣漢藏
鏹鉅萬家僮八九百人於北山下築園東西四里南北
五里激流水注其中構石爲山髙十餘丈連延數里養
白鸚鵡紫鴛鴦犛牛青兕竒獸珍禽委積其間積沙爲
洲嶼激水爲波濤致江鷗海鶴孕雛産鷇延漫林池竒
樹異草靡不培植屋皆徘徊連屬重閣脩廊行之移晷
不能徧也廣漢後有罪誅没入爲官園鳥獸草木皆移
入上林苑中上林苑有昆明觀武帝置又有繭觀平樂
觀逺望觀燕昇觀觀象觀便門觀白鹿觀三爵觀陽禄
觀隂德觀鼎郊觀樛木觀椒唐觀魚烏觀元華觀走馬
觀柘觀上蘭觀郎池觀當路觀皆在上林苑又舊儀曰
上林有令有尉禽獸簿記其名數又有上林詔獄主治
苑中禽獸官舘之事属水衡又上林苑中有六池市郭
宫殿魚臺犬䑓獸圈
甘泉苑武帝置縁山谷行至雲陽三百八十一里西入
扶風凢周囬五百四十里苑中起宫殿䑓閣百餘所有
仙人觀石闕觀封巒觀鳷鵲觀
御宿苑在長安城南御宿川中漢武帝爲離宫別舘禁
禦人不得入往來遊觀止宿其中故曰御宿三秦記云
御宿園出栗十五枚一勝大棃如五勝落地則破其取
棃先以布囊承之號曰含消此園棃也
思賢苑孝文帝爲太子立思賢苑以招賔客苑中有堂
室六所客舘皆廣廡髙軒屏風幃褥甚麗廣陵王胥有
勇力常於別囿學格熊後遂能空手搏之莫不絶脰後
爲獸所傷䧟腦而死
博望苑武帝立子據爲太子爲太子開博望苑以通賔
客漢書曰武帝年二十九乃得太子甚喜太子冠爲立
博望苑使之通賔客從其所好又云博望苑在長安城
南杜門外五里有遺址
西郊苑漢西郊有苑囿林麓藪澤連亘繚以周垣四百
餘里離宫別舘三百餘所
三十六苑漢儀注大僕牧師諸苑三十六所分布北邊
西邊以郎爲苑監宦官奴婢三萬人養馬三十萬疋養
鳥獸者通名爲苑故謂之牧馬處爲苑
樂遊苑在杜陵西北宣帝神爵三年春起
宜春下苑在京城東南隅(元帝紀注東/南隅曲池是)梨園雲陽宫記
曰雲陽車箱坂下有梨園一頃梨數百株青翠繁宻望
之如車蓋
　　　　池沼
周文王靈沼在長安西三十里詩曰王在靈沼於牣魚躍
漢昆明池武帝元狩四年穿在長安西南周回四里西
南夷傳曰天子遣使求身毒國市竹(身毒國即天竺也/漢書曰張騫言使)
(大夏時見蜀布卭竹杖問所從来曰從/東來身毒國可数千里得蜀賈人市)而爲昆明所閉
天子欲伐之越嶲昆明國有溟池方三百里故作昆明
池以象之以習水戰因名曰昆明池(漢書曰元狩三年/减隴西北地上郡)
(戍卒之半及吏弄/法者謫之穿此池)食貨志曰時越欲與漢用舩戰逐(水/戦)
(相逐/也)乃大修昆明池也三輔舊事曰昆明池地三百三
十二頃中有戈舩各數十樓舩百艘舩上建戈矛四角
悉垂幡旄葆麾蓋照燭涯涘圖曰上林苑有昆明池周
匝四十里廟記曰池中後作豫章大舩可載萬人上起
宫室因欲遊戯養魚以給諸陵祭祀餘付長安厨三輔
故事又曰池中有豫章䑓及石鯨刻石爲鯨魚長三丈
每至雷雨常鳴吼鬛尾皆動一說甘泉宫南有昆明池
池中有靈波殿皆以桂爲殿柱風來自香又曰池中有
龍首舩常令宫女泛舟池中張鳯蓋(綉鳯/爲飾)建華旗作櫂
歌(櫂歌櫂發歌也又曰/櫂歌謳舟人歌也)雜以鼓吹帝御豫章觀臨觀焉
關輔古語曰昆明池中有二石人立牽牛織女於池之
東西以象天河張衡西京賦曰昆明靈沼黒水玄址牽
牛立其右織女居其左今有石父石婆神祠在廢池疑
此是也武帝初穿池得黒土帝問東方朔東方朔曰西
域胡人知乃問胡人胡人曰刼燒之餘灰也三秦記曰
昆明池中有靈沼名神池云堯時治水甞停舩於此池
通白鹿原原人釣魚綸絶而去夢於武帝求去其鈎三
日戯於池上見大魚㗸索帝曰豈不穀昨所夢邪乃取
鈎放之間三日帝復遊池池濱得明珠一雙帝曰豈昔
魚之報邪
鎬池在昆明池之北即周之故都也廟記曰長安城西
有鎬池在昆明池北周匝二十二里漑地三十三頃史
記曰秦始皇帝三十六年使者從関東夜至華隂縣平
舒道有人持璧遮使者曰爲吾遺鎬池君因言曰今年
祖龍死使者問其故忽不見置其璧去使者奉璧具以
聞始皇黙然良乆曰山鬼不過知一歳事退言曰祖龍
者人之先也(祖始也龍者人主/之象謂始皇也)使御府視璧乃二十八
年渡江所沉璧也
滄池在長安城中舊圖云未央宫有滄池言池水蒼色
故曰滄池
太液池在長安故城西建章宫北未央宫西南大液者
言其津潤所及廣也関輔記云建章宫北有池以象北
海刻石爲鯨魚長三丈漢書曰建章宫北治大池名曰
太液池中起三山以象瀛洲蓬萊方丈刻金石爲魚龍
竒禽異獸之属(瀛洲一名䰟洲亦曰澴洲有樹名影木/月中視之如列星万歳一實食之輕骨)
(上有枝葉如華蓋群仙以避風雨有金銮之觀飾以環/玉直上於雲中有青瑶瓦覆之以雲紈之素刻碧玉爲)
(倒龍之狀懸火精爲日刻黒玉爲鳥以水精爲月青瑤/爲蟾兎於地下爲機戾以側昏明不虧弦望有香風冷)
(然而至有草名芸苗狀如菖蒲食葉則醉食根則醒有/鳥如鳯身紺翼丹名曰藏珠毎鳴翔而吐珠累斛仙人)
(以珠飾仙裳盖輕而耀於日月也蓬萊山亦名防丘亦/名雲来高二万里廣七万里水淺有細石如金玉得之)
(不加陶冶自然光淨仙者服之東有欝夷囯時有金霧/諸仙說北上常浮轉低卬有如山上架楼室向明以開)
(户牖及霧歇烕户皆向北有浮雲之幹葉青莖紫子大/如珠有青鵉集其上下有砂䃯細如粉柔風至葉條翻)
(起拂細砂如雲霧仙者來觀而戯焉風吹竹葉声如鍾/磬方丈之山一名峦維東方龍場方千里瑤玉爲林雲)
(色皆紫上有通霞䑓西王母常遊於其上常有鵉鳯鼓/舞如琴瑟和鳴三山統名崑丘亦曰神山上有不死之)
(薬食之輕㪯武帝信仙道取少君栾大妄誕之語/多起楼觀故他中立三山以象蓬萊瀛洲方丈)廟記
曰建章宫北池名太液周囬十頃有採蓮女鳴鶴之舟
又按三輔舊事云日出暘谷浴於咸池至虞淵即暮此
池象之也昭帝始元元年春黃鵠下建章宫太液池成
帝常以秋日與趙飛燕戯於太液池以沙棠木爲舟(沙/棠)
(木造舟/不沉溺)以雲母飾於鷁首一名雲舟又刻大桐木爲虬
龍彫飾如眞夾雲舟而行以紫桂爲柁枻及觀雲棹之
玩擷菱蕖帝毎憂輕蕩以驚飛燕命佽飛之士以金鎻
䌫雲舟於波上毎輕風時至飛鷰殆欲隨風入水帝以
翠縷結飛鷰之𥚑常恐曰妾微賤何復得預結纓𥚑之
遊今太液池尚有避風䑓即飛燕結𥚑之處
唐中池周回十二里在建章宫太液池之南
百子池戚夫人侍兒賈佩蘭後出爲扶風人叚儒妻說
在宫内時見戚夫人侍髙祖甞以趙王如意爲言而髙
祖思之幾半日不言歎息悽愴而未知其術使夫人擊
筑髙祖歌大風以和之七月七日臨百子池作于闐樂
樂闋以五色縷相覊謂之相連愛八月四日出彫房北
户竹下圍棊勝者終年有福負者終年疾病取絲縷就
北斗星辰求長命乃免正月上辰出池邊盥濯食蓬餌
以祓妖邪三月上巳張樂於池上
十池上林苑有𥘉池麋池牛首池蒯池積草池東陂池
西陂池當路池大䑓池郎池牛首池在上林苑中西頭
蒯池生蒯草以織席西陂池郎池皆在古城南上林苑
中陂郎二水名因爲池積草池中有珊瑚樹髙一丈二
尺一本三柯上有四百六十二條南越王趙佗所獻號
爲烽火樹至夜光景常煥然
少府佽飛外池漢儀注佽飛具繒繳以射鳬鴈給祭祀
故有池
秦酒池在長安故城中廟記曰長樂宫中有魚池酒池
池上有肉炙樹秦始皇造漢武行舟於池中酒池北起
䑓天子於上觀牛飲者三千人又曰武帝作以夸羌胡
飲以鐡盃重不能舉皆抵牛飲西征賦云酒池監於啇
辛追覆車而不悟
影蛾池武帝鑿池以翫月其旁起望鵠䑓以眺月影入
池中使宫人乗舟弄月影名影蛾池亦曰眺蟾䑓
琳池昭帝元始元年穿琳池廣千歩池南起桂䑓以望
逺東引大液之水池中植分枝荷一莖四葉狀如駢蓋
日照則葉低䕃根莖若葵之衛足名曰低光荷實如玄
珠可以飾佩花葉難萎芬馥之氣徹十餘里食之令人
口氣常香益脉治病宫人貴之每遊燕出入必皆含嚼
或剪以爲衣或折以障日以爲戯弄帝時命水嬉遊燕
永日士人進一豆糟帝曰桂楫松舟其猶重朴况乎此
槽可得而乗耶乃命以文梓爲船木蘭為柂刻飛燕翔
鷁飾於船首隨風輕漾畢景忘歸起商䑓於池上
鶴池在長安城西盤池在西北並廢
氷池在長安西舊圖云西有彪池亦名聖女泉盖氷彪
聲相近傳說之訛也
三輔黃圗卷第四
三輔黄圗卷之五
　　　臺榭
周文王靈臺在長安西北四十里詩序曰靈臺民始附
也文王受命而人樂其有靈德以及鳥獸昆蟲焉鄭玄
注云天子有靈臺者所以觀祲象察氛祥也文王受命
而作邑于豐立靈臺詩曰經始靈臺庶民子來經之營
之不日成之劉向新序云周文王作靈臺及爲池沼掘
得死人之骨吏以聞于文王文王曰更葬之吏曰此無
主矣文王曰有天下者天下之主有一國者一國之主
寡人者死人之主又何求主遂令吏以衣棺更葬之天
下聞之皆曰文王賢矣澤及枯骨又况於人乎周靈臺
髙二丈周回百二十歩漢靈臺在長安西北八里漢始
曰清臺本爲候者觀隂陽天文之變更名曰靈臺郭延
生述征記曰長安宫南有靈臺高十五仭上有渾儀張
衡所制又有相風銅烏遇風乃動一曰長安靈臺上有
相風銅烏千里風至此烏乃動又有銅表髙八尺長一
丈三尺廣尺二寸題云太𥘉四年造
栢梁臺武帝元鼎二年春起此臺在長安城中北關内
三輔舊事云以香栢爲梁也帝甞置酒其上詔群臣和
詩能七言詩者乃得上太𥘉中臺災漸臺在未央宫太
液池中髙十丈漸浸也言爲池水所漸又一說漸臺星
名法星以爲䑓名未央宫有滄地池中有漸䑓王莾死於此
神明臺見建章宫
通天臺武帝元封二年作甘泉通天臺漢舊儀云通天
者言此臺髙通于天也漢武故事築通天臺於甘泉去
地百餘丈望雲雨悉在其下望見長安城武帝時祭㤗
乙上通天臺舞八歲童女三百人祠祀招仙人祭㤗乙
云令人升通天臺以候天神天神旣下祭所若大流星
乃舉烽火而就竹宫望拜上有承露盤仙人掌擎玉杯
以承雲表之露元鳯間自毀椽桷皆化爲龍鳯從風雨
飛去西京賦云通天眇而竦峙徑百常而莖擢上瓣華
以交紛下刻陗其若削亦曰侯神臺又曰望仙臺以候
神明望神仙也
凉風臺在長安故城西建章宫北關輔記曰建章宫北
作凉風臺積水爲樓
長樂宫有魚池臺酒池臺秦始皇造又有著室臺闘雞
臺走狗臺壇臺漢韓信射臺又未央有果臺東西山二
臺未央宫有鈎弋臺通靈臺(見宫/門)
望鵠臺眺蟾臺桂臺啇臺避風臺(並見池/沼門)
長楊榭在長楊宫秋冬較獵其下命武士搏射禽獸天
子登此以觀焉(臺上有/木曰榭)
　　　　辟廱
周文王辟廱在長安西北四十里亦曰璧廱如璧之圎
雍之以水象教化流行也詩曰於論鼔鍾於樂辟廱毛
萇注云論思也水旋丘如辟廱以節觀者鄭玄注云文
王作靈臺而知人之歸附作靈沼靈囿而知鳥獸之得
其所以爲音聲之道與政通故合樂以詳之
漢辟廱在長安西北七里漢書河間獻王來朝獻雅樂
武帝對之三雍宫即此禮樂志曰成帝時犍爲郡水濱
得古磬十六枚劉向說帝冝興辟廱焉
　　　　明堂
周明堂明堂所以正四時出教化天子布政之宫也黃
帝曰合宫尭曰衢室舜曰緫章夏后曰丗室殷人曰陽
舘周人曰明堂先儒舊說其制不同或曰明堂在國之
陽大戴禮云明堂九室一室有四户八牖凡三十六户
七十二牖以茅蓋屋上圎下方援神契曰明堂上圎下
方八䆫四牖考工記云明堂五室稱九室者取象陽數
也八牖者隂數也取象八風三十六户牖取六甲之爻
六六三十六也上圎象天下方法地八䆫即八牖也四
闥者象四時四方也五室者象五行也皆无明文先儒
以意釋之耳禮記明堂位曰朝諸侯于明堂之位天子
負斧依南郷而立明堂也者明諸侯之尊卑也制禮作
樂頒度量而天下服知明堂是布政之宫也又孝經曰
宗祀文王於明堂以配上帝則周有明堂也明矣
漢明堂在長安西南七里漢書曰武帝𥘉即位嚮儒術
以文學爲本議立明堂於城南以朝諸侯應劭注云漢
武帝造明堂王莽修飾令大(漢書武帝建元元年議立/明堂遣使者安車蒲輪束)
(帛加璧徴魯申公又郊祀志𥘉天子封泰山泰山東北/阯古時有明堂處處險不敞上欲治明堂奉髙帝未曉)
(其制度済南人公玉帶上黄帝時明堂圗明堂中有四/殿四面無壁以茅蓋通水水圜宫垣爲複道上有楼從)
(西南入名曰崑崙天子從之入以拜祀上帝焉於是上/令奉髙作明堂汶上如帶圖及是嵗修/封則祀太乙)
(五帝於明堂上坐合髙皇帝祠坐對之祠后土於下房/以二十大牢天子從崑崙道入始拜明堂如郊祀是嵗)
(元封五年也本紀元封二年秋作明堂于泰山下五年/春三月至泰山增封甲子祠髙祖于明堂以配上帝大)
(𥘉元年冬十月行幸泰山十一月/甲子朔旦冬至祀上帝于明堂)
　　　　圎丘
漢圎丘在昆明故渠南有漢故圎丘今按髙二丈周回
百二十歩
　　　　大學
漢太學在長安西北七里董仲舒䇿曰大學賢士之関
教化之本原也王莽作宰衡時建弟子舎萬區起市郭
上林苑中三輔舊事云漢大學中有市有獄
　　　　宗廟
宗尊也廟貌也所以髣髴先人尊貌也漢立四廟祖宗
廟異處不序昭穆大上皇廟在長安西北長安故城中
香室街南鴻翔府北関輔記曰在酒池北
髙祖廟在長安西北故城中関輔記曰秦廟中鍾四枚
皆在漢髙祖廟中三輔舊事云髙廟鍾重十二萬斤漢
舊儀云髙祖廟鍾十枚各受十石撞之聲聞百里漢書
文帝時盗取髙廟玉環故事又云光武至長安宫闕以
以冠名(武帝元光四年河决濮陽發卒十万救河/决起龍渊之宫取此爲名武帝廟不言宫)
昭帝廟號徘徊
宣帝廟號樂遊(在杜陵西北神爵三年宣帝立廟於曲/池之北号樂遊按其處則今呼樂遊園)
(是也因樂/遊苑得名)
元帝廟號長壽
成帝廟號陽池
太上皇(髙祖/父也)有寢廟園原廟昭靈后(髙祖/母也)武哀王(高祖/兄也)
昭哀后(髙祖/嫂也)皆有園孝惠皇帝有寢廟園孝文大后孝
昭大后皆有寢園衛思后(戾太/子母)皇祖悼考皆有廟園(宣/帝)
(父史/皇孫)廟曰奉明
元成之丗祖宗廟在郡國者六十八合百六十七所京
師自髙祖至宣帝與太上皇悼皇考各自居陵旁立廟
并爲百七十六又園中各有寢便殿日祭於寢月祭於
殿時祭於便殿寢日四上食朝歳二十五祠便殿四歳
祠又月一遊衣冠四時祭宗廟用大牢列侯皆獻酎金
以助祭(諸侯王及列侯歳時/詣京師待祠助祭)漢儀諸侯王歳以户口酎
黄金於漢廟皇帝臨受獻金金不如斤兩色惡王削縣
侯免國注云因八月甞酎㑹諸侯廟中出金助祭謂之
酎金酎正月旦作酒八月成三重醸醇酒也味厚故以
薦宗廟金黄金也不如法者奪爵又冊封諸王必於祖
廟冊命之示不敢專也(武帝元狩六年夏四月乙巳立/皇子閎爲齊王旦燕王胥廣陵)
(王於廟/中冊命)漢制封皇子爲王者其實古諸侯也周末諸侯
或稱王而漢天子自以皇帝爲稱故以王號加之揔名
爲諸侯王
新莽壞徹城西苑中建章承光包陽大臺儲元宫及平
樂當路陽禄舘凡十餘所取其材瓦以起九廟莽曰予
卜波水之北郎池之南惟玉食予又卜金水之南明堂
之西亦惟玉食予將親築於是遂營長安城南提封百
頃莽又親舉築三下九廟一黄帝二虞帝三陳胡王四
齊敬王五濟北愍王六濟南悼王七元成孺王八陽平
頃王九新都顯王殿皆重屋大𥘉祖廟東西南北各四
十丈髙十七丈餘廟半之爲銅欂櫨飾以金銀琱文窮
極百工之巧帶高増下功費數百鉅萬卒徒死者數萬
　　　　南北郊
天郊在長安城南地郊在長安城北所属掌治壇墠郊
宫歳時供張以奉郊祀武帝定郊祀之事祠大一於甘
泉圜丘取象天形就陽位也祀后土於汾隂澤中方丘
取象地形就隂位也至成帝徙泰畤后土于京師始祀
上帝于長安南郊祀后土于長安北郊
　　　　社稷
漢初除秦社稷立漢社稷其後又立官社配以夏禹而
不立官稷至平帝元始三年始立官稷於官社之後(後/漢)
(祭祀志云黄圖載元始儀甚悉今本無合入元始四年/宰衡莽奏曰帝天之義莫大於承天承天之序莫重於)
(郊祀祭天於南就陽位祠地於北就隂位圎丘象天方/澤象地圎方因躰南北從位燔燎升氣瘞埋就類牲欲)
(繭栗味尚清玄器成匏勺貴誠因質天地神所統故類/乎上則禋于六宗望秩山川班於羣神皇天后土隨王)
(所在而事佑焉丼泉大陽河東少陽咸失厥位不合礼/制聖王之制必上當天心下合地意中攷人事故曰愷)
(悌君子求福不回回而求福厥路不通正月泰卦乾坤/合躰天地交通萬物聚出其律大簇天子親郊天地先)
(祖配天先妣配地隂陽之别以日冬至祀天夏至祀后/土君不省方而使有司六宗日月星山川海星則北辰)
(川即河山岱宗三光衆明山阜百川衆流渟汙臯澤以/類相屬各数秩望相序於是定郊祀祀長安南北郊罷)
(甘泉河/東祀)
　　　　觀(漢傳士刘熹釋名曰/觀觀也於上觀望也)
豫章觀武帝造在昆明池中亦曰昆明觀又一說曰上
林苑中有昆明池觀蓋武帝所置桓譚新論云元帝𬒳
疾逺求方士漢中送道士王仲都詔問所能對曰能忍
寒乃以隆冬盛寒日令袒載駟馬於上林昆明池上環
以氷而御駟者厚衣狐裘寒戰而仲都無變色卧於池
上曛然自若即此也
飛廉觀在上林武帝元封二年作飛廉神禽能致風氣
者身似鹿頭如雀有角而虵尾文如豹武帝命以銅鑄
置觀上因以爲名班固漢武故事曰公孫卿言神人見
於東萊山欲見天子上於是幸緱氏登東萊留數日無
所見惟見大人跡上怒公孫卿之無應卿懼誅乃因衛
青白上云仙人可見而上往遽以故不相值今陛下可
爲觀於緱氏則神人可致且仙人好樓居不極髙顯神
終不降也於是上於長安作飛廉觀髙四十丈於甘泉
作延夀觀亦如之後漢明帝永平五年至長安悉取飛
廉并銅馬置之西門外爲平樂觀董卓悉銷以爲錢
屬玉觀在扶風屬玉水鳥似鵁鶄以名觀也又曰屬玉
似鴨而大長頸赤目紫紺色(宣帝甘露二年十二月/行幸萯陽宫屬玉觀)
青梧觀在五柞宫之西觀亦有三梧桐樹下有石麒麟
二枚刋其脇文字是秦始皇驪山墓上物也頭髙一丈
三尺東邊者前左脚折處有赤如血父老謂其有神皆
含血屬筋焉
射熊觀在長楊宫(武帝好自擊熊司馬相如從至/上林作賦諌楊雄亦作長楊賦)
石闕觀封巒觀雲陽宫記云宫東北有石門山岡巒糾
紛干霄秀出有右巖容數百人上起甘泉觀甘泉賦云
封巒石闕弭迤乎延屬
白楊觀在昆明池東
長平觀在池陽宫臨涇水
龍臺觀在豐水西北近渭
涿木觀在上林苑
細柳觀在長安西北三輔舊事曰漢文帝大將軍周亞
夫軍於細柳今呼古徼是也
成山觀成王在東萊不夜縣於其上築宫闕以爲觀(成/山)
(觀不在三輔/例見宫室門)
仙人觀霸昌觀蘭池觀安䑓觀淪沮觀在城外又有禁
觀董賢觀蒼龍觀當市觀旗亭樓馬伯騫樓在城内
麒麟朱鳥龍興含章皆舘名

三輔黄圖卷之五
三輔黄圖卷之六
　　　　閣
石渠閣蕭何造其下礲石爲渠以導水若今御溝因爲
閣名所藏入關所得秦之圖籍至於成帝又於此藏秘
書焉(三輔故事曰石渠閣在未/央宫殿北藏秘書之所)
天禄閣藏典籍之所漢宫殿䟽云天禄麒麟閣蕭何造
以藏秘書處賢才也劉向於成帝之末校書天禄閣專
精覃思夜有老人著黄衣植青藜杖叩閣而進見向暗
中獨坐誦書老父乃吹杖端煙然因以見向授五行洪
範之文恐詞說繁廣忘之乃裂裳及紳以記其言至曙
而去請問姓名云我是太乙之精天帝聞卯金之子有
博學者下而觀焉乃出懷中竹牒有天文地圖之書曰
余略授子焉至子歆從授其術向亦不悟此人焉
麒麟閣廟記云麒麟閣蕭何造漢書宣帝思股肱之美
乃圗霍光等十一人於麒麟閣
三秦記云未央宫有尭閣廟記云未央宫有白虎閣属
車閣
　　　　署
虎威章溝皆署名漢有長水中壘屯騎虎賁越騎歩兵
射聲胡騎八營宿衛王宫周廬直宿處
　　　　庫
武庫在未央宫蕭何造以藏兵器
靈金内府太上皇微時佩一刀長三尺上有銘字難識
傅云殷髙宗伐鬼方時所作也上皇遊豐沛山中寓居
窮谷有人治鑄上皇息其旁問曰鑄何器工者笑曰爲
天子鑄劔慎勿言曰得公佩劒雜而治之即成神器可
克定天下昴星精爲輔佐木衰火盛此爲異兆上皇觧
匕首投爐中劒成殺三牲以釁祭之工問何時得此上
皇曰秦昭㐮王時余行陌上一野人授余云是殷時靈
物工即持劒授上皇上皇以賜髙祖髙祖佩之斬白蛇
是也及定天下藏於寳庫守藏者見白氣如雲出户狀
若龍蛇吕后改庫曰靈金藏惠帝即位以此庫貯禁兵
器名曰靈金内府
　　　　倉
太倉蕭何造在長安城外東南文景節儉大倉之粟紅
腐而不可食
細柳倉嘉倉在長安西渭水北古徼西有細柳倉城東
有嘉倉
　　　　廐
未央大廐在長安故城中漢官儀曰未央宫六廐長樂
承華等廐令皆秩六百石
翠華廐大輅廐果馬廐軛梁廐騎馬廐大宛廐胡河廐
騊駼廐皆在長安城外
霸昌觀馬廐在長安城外
都廐天子車馬所在
中廐皇后車馬所在
　　　　圏
秦獸圈烈士傳云秦王召魏公子無忌不行使朱亥奉
璧一雙詣秦秦王怒使置亥於獸圏中亥瞋目視獸眥
血濺於獸面獸不敢動
漢獸圏九彘圏一在未央宫中文帝問上林尉及馮媛
當熊皆此處獸圏上有楼觀
　　　　橋
横橋三輔舊事云秦造横橋漢承秦制廣六丈三百八
十歩置都水令以掌之號爲石柱橋(漢末董/卓燒之)
渭橋秦始皇造渭橋重不能勝乃刻石作力士孟賁等
像祭之乃可動今石人在(渭橋在長安北三/里跨渭水爲橋)
覇橋在長安東跨水作橋漢人送客至此橋折柳贈別
王莽時霸橋災數千人以水沃救不㓕更霸橋爲長存橋
便門橋武帝建元二年𥘉作此橋在便門外跨渭水通
茂陵(長安城西門曰便門此/橋與門對直因號便橋)
飲馬橋在宣平城門外
　　　　陵墓(漢諸陵先揔屬太常令/各依其地界屬三輔)
漢太上皇陵髙帝葬大上皇於櫟陽北原因置萬年縣
於櫟陽大城内以爲奉陵邑其陵在東者大上皇西者
昭靈后也(髙祖初居檪陽故大上皇因在/檪陽十年大上皇崩葬北原)
髙祖長陵在渭水北去長安城三十五里按髙祖本紀
十二年四月甲辰崩于長樂宫五月葬長陵長陵山東
西廣一百二十歩髙十三丈長陵城周七里百八十歩
因爲殿垣門四出及便殿掖庭諸官寺皆在中
吕后陵在髙祖陵東按史記外戚丗家髙后合葬長陵
注云漢帝后同塋則爲合葬不合陵也
惠帝安陵去長陵十里按夲紀惠帝七年八月戊寅崩
于未央宫葬安陵在長安城北三十五里安陵有果園
鹿苑云
文帝霸陵在長安城東七十里因山爲藏不復起墳就
其水名因以爲陵號
景帝陽陵在長安城東北四十五里按景帝五年作陽
陵起邑陽陵山方百二十歩髙十丈
武帝茂陵在長安城西北八十里建元二年初置茂陵
邑(武帝自/作陵也)本槐里縣之茂郷故曰茂陵周回三里三輔
舊事云武帝於槐里茂郷徙户一萬六千置茂陵髙一
十四丈一百歩茂陵園有白鶴觀(户一万六千本/作六万一千)
昭帝平陵在長安西北七十里去茂陵十里帝初作夀
陵令流水而已石槨廣一丈二尺長二丈五尺無得起
墳陵東北作廡長三丈五歩外爲小厨裁足祠祝萬年
之後掃地而祭
宣帝杜陵在長安城南帝在民間時好遊鄠杜間故葬此
元帝渭陵在長安北五十六里
成帝延陵在扶風去長安六十二里(一曰成帝於霸陵/北歩昌亭起壽陵)
(即武帝之/廢陵也)王莽時遣使壞渭陵延陵園門罘罳曰母使
民復思也又以墨色洿其周垣
安帝義陵在扶風渭城西北原上去長安四十六里
平帝康陵在長安北六十里興平原口
文帝母薄姬南陵在霸陵南故曰南陵(即今所謂/薄陵也)
昭帝母趙婕妤雲陵在雲陽甘泉宫南今人呼爲女陵
李夫人墓東西五十歩南北六十歩髙八丈在茂陵西
北一里俗名英陵亦云集僊䑓(一曰髙二十丈周/回三百六十歩)
王莽妻死葬渭陵長夀園僞謚曰孝穆皇后僣號億年
陵(舊本云億年陵王莽妻死謚日孝穆/皇后葬渭城長壽園西陵曰億年)
　　　　雜録
漢宫中謂之禁中謂宫中門閣有禁非侍衛通籍之臣
不得妄入(通籍謂記名於門通出入禁門也籍者爲三/尺竹牒記其年紀名字物色縣宫門案省相)
(應乃/得入)行道豹尾中亦視禁中(謂天子出行道中/則有儀衛豹尾)至孝元
皇后父名禁避之改曰省中省察也言出入禁中皆當
省察不可妄也
鹵簿天子出車駕次第謂之鹵簿有大駕有法駕有小
駕大駕則公卿奉引大將軍叅乗大僕御屬車八十一
乗(古者諸侯二車九乗秦㓕六囯兼其車服漢依/秦制故大駕八十一乗屬者言相聮屬不絶也)作三
行尚書御史乗之備千乗萬騎出長安出祠天於甘泉
備之百官有其儀注名曰甘泉鹵簿法駕京兆尹奉引
侍中叅乗奉車郎御屬車三十六乗北郊明堂則省副
車小駕祠宗廟用之
清道謂天子將出或有齋祠先令道路掃灑清净
静室天子出入警蹕舊典行幸所至必遣静室令先按
行清净殿中以虞非常(蔡邕獨断曰天子所至曰幸幸/者宜幸也丗俗謂車駕所至臣)
(民被其澤以僥/倖故曰幸也)
離宫天子出遊之宫也
行在所天子以四海爲家不以京師宫室居處爲常則
當乗車輿以行天下(天子至尊臣下不敢偞瀆言之/故託之於乗輿或謂之車駕)車
輿所至奏事皆曰行在
陛下陛所由陞堂也天子必有近臣執兵階陛以戒不
虞臣下與天子言不敢指斥天子故呼在殿陛下以告
之故稱陛下因卑逹尊之意也上書亦如之如羣臣士
庶相與語曰閣下足下之属
繭舘漢宫闕䟽云上林苑有繭舘蓋蠶繭之所也
蠶室行腐刑之所也司馬遷下蠶室
鍾室在長樂宫髙祖縛韓信置鍾室中
作室上方工作之所
長安御溝謂之楊溝謂值髙楊於其上也
闕觀也周置兩觀以表宫門其上可居登之可以逺觀
故謂之觀人臣將朝至此則思其所闕
塾門外舎也臣來朝君至門外當就舎更熟詳所應對
之事塾之言熟掖門在兩旁如人臂掖也
闈闥宫中小門也
永巷永長也宫中之長巷幽閉宫女之有罪者武帝時
改爲掖庭置獄焉(列女傳周宣王姜后/脱簮珥侍罪永巷)
蠻夷邸在長城内藁街(藁街街名蠻夷邸在/此街若今鴻臚舘)
關中八水皆出入上林苑○霸水出藍田谷西北入渭
○滻水亦出藍田谷北至霸陵入霸○涇水出定安涇
陽开頭山東至陽陵入渭○渭水出隴西首陽縣鳥䑕
同穴山東北至華隂入河○豐水出鄠南山豐谷北入
渭○鎬水在昆明池北○牢水出鄠縣西南入潦谷北
流入渭〇潏水在杜陵從皇子陂西北流經昆明池入
渭
三輔黄圖卷之六
