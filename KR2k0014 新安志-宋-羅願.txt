#+TITLE: 新安志-宋-羅願
#+DATE: 2016-06-11 12:21:45
#+SOURCE: github.com/kanripo/KR2k0014 master fad29399                
欽定四庫全書　　　　史部十一
　新安志　　　　　　　地理類三(都㑹郡縣之/屬)
　　提要
　　　　(臣/)等謹案新安志十巻宋羅願撰源有爾雅
　　　　翼已著録初梁蕭㡬作新安山水記王篤又
　　　　作新安記唐亦有歙州圖經及宋大中祥符
　　　　中李宗諤撰次州郡圖經頒之天下于是舊
　　　　志皆佚洎經方臘之亂新圖經亦隨散失願
　　　　嘗雜採諸書創為稿本而未就淳熙二年趙
　　　　不悔為州守乃俾原續成之其書第一巻為
　　　　州郡第二巻為物産貢賦第三巻至五巻為
　　　　所屬之歙休寧祁門婺源績溪黟六縣第六
　　　　巻七巻為先達第八巻為進士題名凡賢良
　　　　明經獻䇿賜䇿特奏名武舉皆附之義名仙
　　　　釋亦併在是巻九巻為牧守十巻為雜録叙
　　　　述簡括引據亦極典核于先達皆書其官别
　　　　於史𫝊較為有體其物産一門乃願専門之
　　　　學徵引尤為該備其所志貢物如乾蕷藥臘
　　　　芽茶細布之類皆史志所未載所列先達小
　　　　𫝊具有始末如汪藻曽為符寶郎之類亦多
　　　　史𫝊所遺趙不悔序稱其博物洽聞故論載
　　　　甚廣而其序事又自得立言之法願自序亦
　　　　自以為儒者之書具有微㫖不同抄取記簿
　　　　皆不愧也程敏政新安文獻志記願所作胡
　　　　舜陟墓誌後曰鄂州新安志于王黼之害王
　　　　俞秦檜之殺舜陟皆畧而不書茍非得虚谷
　　　　一白之則其蹟泯矣然則是書精博雖未
　　　　易及至其義類取舍之間疑有大可議者姑
　　　　記二事以諗觀者云云案劉克莊後村詩話
　　　　謂舜陟欲為秦檜父建祠髙登不可因劾登
　　　　以媚檜㑹舜陟以他事忤檜下獄死登乃得
　　　　免則舜陟之死乃欲附檜而反見擠耳願之
　　　　不書殆非無意未可遽以為曲筆也乾隆四
　　　　十六年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書　　　　　史部十一
　新安志目録　　　　　　地理類三(都㑹郡縣之/屬)
　　巻一
　　　州郡
　　　　沿革　　　　　　分野
　　　　風俗　　　　　　封建
　　　　境土　　　　　　治所
　　　　城社　　　　　　道路
　　　　戸口　　　　　　姓氏
　　　　坊市　　　　　　官府
　　　　廟學　　　　　　貢院
　　　　放生池　　　　　館驛
　　　　倉庫　　　　　　刑獄
　　　　營寨　　　　　　郵傳
　　　　祠廟
　　巻二
　　　物産
　　　　榖粟　　　　　　蔬茹
　　　　藥物　　　　　　木果
　　　　水族　　　　　　羽族
　　　　獸類　　　　　　畜擾
　　　　貨賄
　　　貢賦
　　　　稅則　　　　　　雜錢
　　　　夏稅物帛　　　　小麥
　　　　秋稅糙米　　　　折帛錢
　　　　進貢　　　　　　供物帛
　　　　上供紙　　　　　酒課
　　　　稅課　　　　　　茶課
　　　　鹽課　　　　　　公用
　　巻三
　　　歙縣
　　　　沿革　　　　　　縣境
　　　　鎮寨　　　　　　戸口
　　　　田畝　　　　　　租稅
　　　　酒稅　　　　　　城社
　　　　官廨　　　　　　鄉里
　　　　道路　　　　　　橋梁
　　　　津渡　　　　　　山阜
　　　　水源　　　　　　古跡
　　　　祠廟　　　　　　道觀
　　　　僧寺　　　　　　丘墓
　　　　碑碣　　　　　　賢宰
　　巻四
　　　休寧(五縣事目略如歙縣/)
　　　祁門
　　巻五
　　　婺源
　　　績溪
　　　黟縣
　　巻六
　　　先達
　　　　程儀同　　　　　程都督
　　　　吳御史　　　　　王校正
　　　　汪處士　　　　　舒狀元
　　　　吕侍郎　　　　　大魏太尉
　　　　查祕監　　　　　張度支
　　　　許司封　　　　　許承㫖
　　　　謝諫議　　　　　張密學
　　　　小魏太尉　　　　查賢良
　　　　俞待制　　　　　俞侍郎
　　　　洪比部　　　　　聶内翰
　　　　許待制　　　　　許長官
　　　　呂狀元　　　　　孫工部
　　巻七
　　　先達
　　　　王提刑　　　　　汪宣徳
　　　　洪尚書　　　　　胡金部
　　　　胡司業　　　　　黄侍御
　　　　汪丞相　　　　　程顯學
　　　　凌待制　　　　　汪内翰
　　　　胡待制　　　　　汪少卿
　　　　胡殿院　　　　　先君尚書
　　　　朱吏部　　　　　汪樞密
　　　　金尚書
　　巻八
　　　進士題名
　　　　賢良方正一人　　進士貢士二百三十四
　　　　　人　　　　　　明經二人
　　　　發運使賜第二人　樂成獻頌並銓試賜第
　　　　　共四人　　　　貢士獻䇿一人
　　　　特奏名三十三人　武舉四人
　　　義民
　　　　黄芮　　　　　　章氏二女
　　　　汪廷美　　　　　葉氏女
　　　　詹恵明
　　　仙釋
　　　　方儲　　　　　　許宣平
　　　　聶師道　　　　　聶紹元
　　　　丘寺丞　　　　　鄭姑
　　　　程惟象　　　　　張擴
　　　　智琚　　　　　　定莊
　　　　茂源　　　　　　謙禪師
　　　　瀾大徳　　　　　雪山子
　　　　寧道者　　　　　宗白頭
　　巻九
　　　牧守
　　　　吳五人　　　　　晉三人
　　　　宋十二人　　　　齊五人
　　　　梁十二人　　　　陳五人
　　　　唐三十六人　　　吳楊氏三人
　　　　南唐一人　　　　國朝宣和前二十九人
　　　　　宣和後見壁者三十六人
　　巻十
　　　雜録
　　　　人事　　　　　　詩話
　　　　雜藝　　　　　　硯
　　　　紙　　　　　　　墨
　　　　定數　　　　　　神異
　　　　記聞
新安志原序
新安在秦漢為黟歙二縣漢末别於丹陽以自為郡其
山川風土則已見於中古矣漸江之水出於鄣山則章
亥之所步禹之所録也桐汭之地為黟故境則楚子西
子期之所爭丘明之所記也至於漢氏兩以疏封骨肉
為諸侯王國又丹陽都尉之所理會稽太守之所遁皆
班班著見至梁蕭幾為新安太守愛其山水始為之記
又有王篤新安記唐有歙州圖經國朝太平興國中詔
編廣記往往摭取之至大中祥符中頒李宗諤所修新
圖經於天下則由前諸書廢不顯而官府頃罹睦冦又
失祥符所頒特抄取計簿益之以里魁亭父之所隠實
者編以為冊餘五六十年矣私竊悼之間因閱前史及
國典并雜家稗說有及此者稍稍附著後得祥符圖經
於民間則綱目粗設益訪故老求遺事思輯為一書然
未果就會邦君趙侯聞之勉使卒業約敇諸曺遇咨輒
報且諭屬縣網羅金石之文使得輔成其說而書出矣
夫所為記山川道里者非以示廣逺也務知險易不忘
戒也其録丁口頃畝非以覽富厚也務察息耗毋繇奪
也其書賦貢物産非以給嗜欲也務裁濶陿同民利也
至於州土沿革吏治得失風俗之媺惡與其人材之衆
寡是皆有微㫖必使涉於學者纂之自上世九州之志
與三墳五典偕號為帝王遺書而禹貢職方氏孔子定
之以為經若直抄取計簿以為書則凡吏之善書者足
以次之矣其施於事也亦然若直據令甲以為治則凡
吏之毋害者足以聽之矣盖世常以此為無事乎儒而
儒亦卒不可廢於世也豈特此哉凡十巻名曰新安志
侯帝室之胄父子昆季皆以文學取第其為政廉靖不
擾人亦相與安之且去猶惓惓於吾土思欲表章之盖
有不可忘者矣淳熙二年三月癸未郡人羅願序
徽為郡自漢始至於今久矣圖經紀述其事宜詳也試
考之則遺闕而不備讀者恨焉此新安志所以作也不
悔昔將承乏此州而吏以圖經先至見其疎略即有意
於補次一日對衆客語之客言新章貢倅羅君盖志存
於此者訪拾編摩蒐取附益用心勤且舊矣僕為驚喜
因請之卒業成一家書以表見於時於是新安志出焉
上下千載間博采詳摭論正得失皆有據依釐為十巻
凡山川道里之險易丁口頃畝之息耗賦貢物産之闊
狹以至州土吏治風俗人材皆條理錯綜聚見此書曽
無遺者嗚呼可謂盛也羅君以儒學早馳雋聲惟其博
物洽聞故論載甚廣而其敘事又自得立言之法讀者
必能辨之趙不悔序
　
　
　
　
　
　
　新安志原序
欽定四庫全書
　新安志巻一　　　　　　　宋　羅願　撰
　　州郡沿革
徽州新安郡軍事禹貢職方氏揚州之南境春秋時屬
吳吳亡屬越越滅屬楚秦并天下置黟歙二縣屬鄣郡
漢武帝元封二年改鄣郡曰丹陽而使都尉分治于歙
成帝鴻嘉二年以黟為廣徳王國立中山憲王弟孫雲
客於此三年薨無子地入於漢平帝元始二年復以為
廣徳王國立廣川惠王曽孫倫為王傳子赤王莽篡位
貶赤為公明年廢而改黟曰愬鹵光武中興復為黟獻
帝建安十三年吳主孫權遣威武中郎將賀齊定黟歙
分歙為始新新定黎陽休陽并黟歙為六縣遂割於丹
陽置以為新都郡其後避嗣主孫休諱改休陽為海寧
晉武帝太康元年平吳以黟之廣徳故國為廣徳縣𨽻
宣城郡(何承天宋志稱廣徳漢舊縣沈約以為二漢志/並無之疑是吳所立按吳志吕䝉領廣徳長吳)
(録張純補廣徳令則廣徳在吳為縣矣/然不知所屬至晉書乃顯𨽻宣城云)改新都郡曰新
安改新定縣曰遂安宋大明八年省黎陽併入海寧止
領縣五梁武帝普通三年割吳郡之夀昌来屬復為六
縣自秦漢鄣丹陽及吳新都晉新安皆𨽻揚州宋孝建
元年分揚州之會稽東陽新安永嘉臨海五郡為東揚
州自後或併或分梁元帝承聖中分海寧黟歙三縣更
置黎陽合四縣立新寧郡與新安並正屬揚州陳省新
寧郡及黎陽縣而新安復屬東揚州(祥符經云天嘉三/年省新寧郡按陳)
(書天嘉四年以新安新寧八郡置東揚/州則三年初未嘗省要是陳省之耳)隋開皇九年改
郡為歙州改始新縣曰新安縣又併遂安及梁所割吳
郡夀昌未屬者皆入新安縣以𨽻婺州於是縣之存者
黟歙海寧三縣而州治黟仁夀三年取婺州之新安并
復立遂安以𨽻睦州於是二縣故地迄今不復今嚴州
淳安遂安是也大業初復以歙州為新安郡治休寧義
寧中治歙武徳元年例改郡為州太守為刺史四年越
國公納欵於是因其境土以歙州為總管府使持節總
管歙宣杭睦婺饒等六州諸軍事未幾改命王雄誕為
使總管歙睦衢三州七年二月例改都督府貞觀元年
罷都督府永徽五年析歙縣置北野縣開元二十八年
正月九日析休寧置婺源縣永嘉元年盗方清陷州州
民拒賊保休寧之山險二年賊平因析置歸徳縣又以
平方清因其壘析黟及饒州之浮梁置祁門縣又以宣
州旌徳冦王萬敵平析歙之古華陽鎮置績溪縣而北
野歸徳二縣至大歴五年省於是州復統六縣元和六
年九月升上州自罷督府後或𨽻揚潤二州或屬浙江
江西道節度及宣歙觀察團練使天祐二年刺史陶雅
以楊氏承制拜歙婺衢睦四州都團練觀察處置等使
唐亡吳楊氏南唐李氏相繼有之皇朝開寶八年下江
南於是始復得共職貢於天子𨽻江南東路為望宣
和三年五月二十四日詔改歙州為徽州
　　分野
禹貢淮海維揚州周禮東南曰揚州而不言所直之宿
漢地理志吳地斗分野也粤地牽牛婺女之分野也而
丹陽等郡盡吳分也郡在漢為丹陽都尉治正當斗分
(天文志又云斗江湖牽牛婺女揚州此郡雖於古/屬揚州然揚州地廣故特取地理志丹陽郡為據)晉書
天文志丹陽郡入斗十六度會稽郡入牛一度按古丹
陽歙縣地與會稽之富春接是斗牛之交也自南斗十
二度至婺女七度於次為星紀於辰在丑故此郡為星
紀丑南斗十六度
　　風俗
自虞夏以州論風土漢用戰國時封域大者兼星以三
二數連秦漢二十餘郡地廣則論其略後世郡陿則俗
亦别新安故秦二縣在山谷間地廣逺自漢世常使丹
陽都尉分治於此逮為郡之後吏治益詳又稍割其三
陲以為他郡益陿易治然其人自昔特多以材力保捍
鄉土為稱其後寖有文士黄巢之亂中原衣冠避地保
於此後或去或留俗益嚮文雅宋興則名臣輩出其山
挺㧞亷厲水悍潔其人多為御史諫官者山限壤隔民
不染他俗勤於山伐能寒暑惡衣食女子正潔不淫佚
雖饑嵗不鬻妻子山谷民衣冠至百年不變自唐末賦
不屬天子驟増之民則益貧然力作重遷猶瘉於他郡
比年多徙舒池無為界中歙為負郭縣其民之弊好委
人事泥𦵏隴卜窆至擇吉嵗市井列屋猶稍哆其門以
傃吉嚮休寧俗亟多學者山出美材嵗聨為桴下淛河
往者多取富女子始生則為植檆比嫁斬賣以供百用
女以其故或預自蓄藏始秦黟地廣今更為小縣俗淳
儉績溪俗有二由徽嶺以南壤瘠賦重而民貧其北壤
沃賦平人有餘則柔循然愚民嗜儲積至不欲多男恐
子益多而貲分始少蘇公謫為令與民相從為社民甚
樂之其後里中社輒以酒肉饋長吏下及佐史至今五
六十年費益廣更以為病婺源阻五嶺其趨鄱陽徑易
唐末常使總浮梁徳興諸縣鹽𣙜且專其兵與鄱通封
疆則民俗近之前世賢吏多表其民之良以為勸祁門
水入於鄱民以茗漆紙木行江西仰其米自給俗重蠶
至熏浴齋潔以飼之此其大凡也賢則察之以施化否
則拂之更歸咎於俗
　　封建
漢廣徳夷王雲客孝景皇帝八世孫别自中山靖王勝
中山自靖王五傳絶四十五嵗成帝鴻嘉三年六月乃
以黟為廣徳王國立雲客為王立三年薨諡夷王無子
國除(景十三王𫝊云復立憲王弟孫利鄉侯子雲客是/為廣徳夷王諸侯王表云雲客以懐王從父弟子)
(紹封獨成帝紀載雲客是憲王孫按雲客之祖孝侯安/於憲王為弟其父戴侯遂於懐王為從父弟則雲客乃)
(憲王弟孫懐王從父弟子表𫝊所言是/也憲王孫無封利鄉者紀脫一弟字耳)廣徳靜王倫(平/帝)
(紀王子侯表中山靖王𫝊皆作倫獨廣川恵王𫝊作/瘉顔師古曰音愈諸侯王表又作倫今姑從紀表)孝
景皇帝五世孫别自廣川惠王越(景十三王𫝊立戴王/弟襄隄侯子瘉為廣)
(徳王王子侯表亦言倫是襄隄侯聖之子而諸/侯王表乃言倫以戴王子紹封亦當脫一弟字)廣川自
恵王四𫝊國除者十五嵗平帝元始二年夏四月丁酉
以故廣徳國立倫為王秦恵王四年薨諡靜王居攝元
年王赤嗣三年王莽篡位貶為公明年廢(中山靖王𫝊/稱雲客弟廣)
(漢為廣平王薨無後平帝復立倫為廣徳王奉靖王後/按諸侯王表廣漢至王莽時猶在安得遽言薨無後此)
(廣徳王倫自以廣川系絶故封考之廣川恵王𫝊可見/非續中山也中山子孫侯者二十餘人不應取於見絶)
(之廣川/明矣)
宋新安王子鸞字孝羽孝武皇帝第八子大明四年九
月自襄陽改封食邑二千户母商淑儀有寵子鸞愛冠
諸子朝士為上眄遇者莫不入子鸞府國商貴妃薨帝
為立寺以新安為號
新安王延年文帝曽孫泰始二年十一月壬辰封紹子
鸞後
齊新安王海陵恭王嘗為之以永明十一年十一月辛
亥封邑二千户
梁新安王瑀字時文明帝子也九嵗而封後入隋歴唐
至尚書左僕射太宗嘗宴侍臣詔一坐最貴者先把酒
長孫房公相顧未言瑀遽引盃上問之對曰臣梁朝天
子之子隋朝皇后之弟唐朝宰相天子親家翁上撫掌
極歡而罷
陳新安王伯國字牢之文帝第五子天嘉五年八月已
卯封(本紀云封新安郡王然陳/以上封王不言郡盖衍文)
唐新安郡王徽太宗皇帝之孫濮恭王泰之子
新安郡王佟𤣥宗皇帝之孫信王珵之長子
新安郡王訢代宗皇帝之孫嘉王運之子正元四年四
月封官太僕卿
新安郡王洙憲宗皇帝之孫絳王悟之長子太和八年
十一月封
右十一王皆以天子骨肉疏封唯漢廣徳兩王實建國
於此餘或采美名以為號不皆之國然漢魏以下王不
之國朝廷命卿大夫臨郡則稱内史行郡事故東晉謝
靈運王羲之為會稽臨川内史南朝亦往往有新安内
史是郡猶為國而内史特代王為治名號猶係於其民
也故采而列之偽楚亦常以桓冲之子謙唐武氏亦常
以武三思之子崇烈為新安王皆假竊名器不足汙簡
牘至唐潁王子僤封歙國公汾州刺史王詮封歙縣男
之類盖自鄶以下者微不復道也
　　境土
郡境在京師之東南統縣六曰歙曰休寧曰祁門曰婺
源曰績溪曰黟始漢末以古黟歙二縣分為新都郡地
廣大後又稍稍割之盖古歙縣地之在今者為歙為休
寧為績溪為婺源為嚴州之淳安為遂安古黟縣地之
在今者為黟為祁門為廣徳軍之廣徳為建平凡三郡
十縣今所存者唐歙州新安郡之境而已非復漢之新
都也然在唐猶號大州凡東西廣長四百一十九里南
北二百八十二里
　　治所
始漢建安中置新都郡立府於始新今嚴州淳安縣治
是也其後薦割以𨽻婺睦於是隋歙州始治黟(酈道元/水經注)
(云吳立始新都尉於歙之華鄉令賀齊守之後移出新/亭按華鄉即始新縣華一作葉而賀齊乃新都都尉言)
(始新都尉者誤也/但新亭不知所在)大業中遷治休寧萬嵗山義寧中遷
歙縣烏聊山唐及國朝因之宣和三年睦冦方臘既平
部使者遷其城於溪北三里民不以為便事聞㑹除盧
宗原為守有詔同徐閎中相度宗原以為新城地形不
正周四里有餘北皆重山纔能為三門距溪數里茶鹽
載卸者弗便瀕澗卑濕為壘善崩截山圍築外髙内庳
瞰臨城中又無濠塹不足以為固内之則頑石岡隴虚
占其半崚嶒峻仄不可以建居止餘皆荒草砂礫之地
夏秋山水暴出灌注城内雨雪則停潦為泥鹽米斷絶
又頑石不可為井土井六七味惡易濁汲溪則人以為
苦民以其故不願舊城據山下平原大勢端正周七里
三十歩左有長溪春冬水面二十丈夏秋濶一里許湍
流百尺循城西南而下便於載卸其右則倚山為城亦
臨深溪繞城東北不可踰越市皆甓甃民居寛廣井泉
且千所向特以城壁不全故不能守今若因故基修築
足為險固以此民情願還得㫖以舊城為州以新城為
歙縣且令以漸修築而新城亦卒不為縣今民間猶號
新州宗原城舊州畢明年八月與士民復歸于舊州
　　城社
城壁之設因山谿以為險山起於東北至南而止故因
而續之以為城谿亦源於東北抱城而轉至西南而下
故假之以為隍乃穿九井使隂相灌輸上通銅井下通
釡底皆谿流之深為潭者也其外羅城周四里二步髙
一丈二尺子城周一里四十二步髙一丈八尺廣一丈
三尺五寸唐大中九年修子城中和三年又修羅城至
五年増廣城之南北總之為九里七步咸通六年即城
之西北為隄以禦水光化中因隄築為城命曰新城自
南唐及國朝無所考宣和中既平睦冦詔盧公修築乃
計其工費聞於朝為羅城如唐中和五年之制然其地
在今僅號七里三十步乃啓六門東西則一南北各二
有富州豐樂表城紫陽通濟太平之名門皆有樓又環
以敵樓不復為子城而於儀門外直南數十百步為譙
樓面勢雄正其外為宣詔班春之亭先是譙樓在東故
常穿州治之東廂以出既南作新譙乃以舊譙基在東
者為門號迎和門五年春三月城既訖役奏乞令知通
都監季申部仕者任滿以相付書於歴庻幾勿壊且奏
其屬功於朝改轉各有差又往往即大甎隠起為文凡
百餘言以戒後之人使毋忘冦難壊則修之其光化中
因隄而築號新城者隄既益摧遇谿水溢時髙於平地
二三丈故常捐之以為桑野今號新城園紹興二十年
火災市人以為承平時譙門東出則城中列肆不耗士
子登第者衆乃遷州榜及鼔角於迎和樓而虚南向譙
樓不用乾道八年夏五月前趙侯集六縣各新沿城一
門而州則恢度東南譙樓既具費及今趙侯成之而城
樓在西者其旁為一丈夫嶷立金花帽錦袍持弓矢引
滿以射西方號藺將軍如是古矣按藺將軍名亮歙縣
人隋開皇九年平陳併黟歙入海寧以𨽻婺州廢歙州
為新安鎮以亮為將主之盖前則接平陳之役後則接
大業之亂此其人必嘗緩帶登陴以弓矢靖難有功於
斯人者故歴唐以来設之不廢社在城之南隅
　　道路
趨京之軌道出東門指績溪由寧國縣入其府濟黄池
入太平州渡采石江歴和州及其縣全椒滁州及其縣
来安泗州及其縣臨淮自虹靈壁以入于宿取亳之永
城南京之穀熟入南京過寧陵拱州以達于雍邱陳留
至京門為二千六十五里㨗則北出踰箬嶺望道泰麻
村凡百九十里得寧國府之太平縣歴黄柏嶺曺店凡
二百里得池州之大通鎮過江歴蔡家店石鼻村百三
十五里得無為軍之廬江縣又百四十五里自航步入
廬州又歴下塘廟史源村凡二百五十里至夀州又自
蘇村闞潭村王家市賢祥村金鈎鎮雙樓市凡四百二
十里以入為亳之鹿邑縣又七十里則太康縣矣經咸
平縣凡百九十里以入于京門為千六百里此其道往
往不過都歴邑者商旅之所以為徑易也舟行自西門
汎谿勝二百石沿新安江而下百二十里以出於境由
淳安至嚴州歴桐廬富陽過浙江入臨安府又經崇徳
至秀州經吳江至平江府經無錫至常州經丹陽至鎮
江過揚子江至揚州髙郵軍經寶應至楚州歴淮隂虹
靈壁三縣至宿州歴永城穀熟至于南京經寧陵至拱
州以達于雍邱陳留入京門為三千九十二里今兹趨
行在所者舟行六百三十里陸行則南出歴昌化於潛
臨安餘杭為三百六十里其四出八達之道東出百里
至于境又二百二十五里至寧國府西出二百七十里
至于境又三百三十里至饒州南出百里至于境又二
百六十里至臨安府北出七十五里至于境又二百八
十五里至池州東南出百里至于境又二百四十里至
廣徳軍西南百五里至于境又二百五十五里至嚴州
東北百里至于境又四百六十五里至池州西北二百
七十里至于境又七百五十里至(闕/)州(闕/)
　　户口
吳新都郡不載户口之數晉新安郡統縣六戸五千宋
統縣五户一萬二千五十八口三萬六千六百五十一
隋歙州統縣三戸六千一百五十四唐舊領縣三戸六
千二十一口二萬六千六百一十七天寶領縣五戸三
萬八千三百二十口二十六萬九千一百九永泰元年
冬十月丁亥分宣歙饒户口於秋浦縣置池州國朝天
禧中主户十二萬一千一百五口十八萬三千五百二
十八客戸六千九十八口八千七百六十四其每縣主
客之數各附其縣中元豐中主户十萬三千一百一十
六客户二千八百二十八未經界户十六萬一千一百
四十七(此經界時所具祖/額不的知何年)經界户九萬七千二百四十
八乾道八年諸縣主户十一萬二千五百九十五客戸
七千四百八十八合以城内外户一千九百三十一總
為十二萬二千一十四然自元豐以後不言口數要以
郡境土較之狹於晉宋五之二以户口率之多於前代
不可勝計有以見國家世世仁厚涵養生齒之效其在
郡城中者乾道户千二百八十一口六千八百五十八
城外戸六百五十口三千二百八十一麤為可考凡六
縣民去為僧尼者千有二人為道士者四十六人
　　姓氏
諫氏元和姓纂云周禮有司諫子孫以官為氏漢有治
書御史諫忠見風俗通今望出歙郡
余氏風俗通曰戎人由余之後世居歙州新安及下邳
汪氏古諸侯汪芒氏之裔春秋時魯有汪錡以童子死
齊師聖人稱之唐歙州刺史汪華居新安故望出新安
今黟歙之人十姓九汪皆華後也陳稷州刺史汪綱陳
亡自歙州徙河間故又有河間汪氏右鄧名世姓氏辨
證云耳按汪芒氏之裔在周為長狄與常人不類獨祖
汪錡者近是然鄧名世以為汪王所居新安而又言陳
世汪綱自歙州徙河間則是由陳以上固有居新安者
矣姑著其說以待知者
仰氏五代有仰仁詮為刺史千姓編云今新安吳興皆
有此姓
聶氏元和姓纂曰衞大夫食采於聶因以為氏辨證云
望出河東及新安
查氏顯於文徽為南唐樞密使至國朝祕監陶待制道
皆其孫也本音如乗槎之槎(鋤加/切)真宗嘗與道語及姓
氏因謂之曰卿豈不聞京師以仵作行人為槎家乎宜
求音之近而雅者稱之又問姓所起引春秋會吳于柤
(在加/切)以對自是改稱音若柤云查氏有孫藻仲文在荆
南廣覽好文自言其上世事如此隆興中侍郎郭籥乃
其兄子也凡海陵荆南之查皆出新安姓氏之書又往
往載吕氏俞氏皆郡之先賢然不言望出此郡又自昔
喪亂中原衣冠多避地来此如謝諫議泌晉太傅二十
七世孫魏太尉羽去鄭公十世許司封逖去睢陽太守
五世皆自見其事中不列於此
潛氏黟有潛氏村昔有人避地家石洞中門徑悉為松
蘿所翳毎求鹽米晨出夕還人無知者時人號為潛氏
迄今潛姓者數十家同為一村
　　坊市
坊舊十有二曰宣化曰望僊曰紫陽曰興仁曰化成曰
問政曰増明曰和福曰司晨曰通濟曰育材曰安集乾
道中尚書郎錢侯數因民刲肝股為増立坊曰孝童孝
義之屬今往往有存者
　　官府
州衙在子城之西北正南曰設㕔防守庫在東廂之樓
甲仗庫在西廂之樓儀門在其南軍資庫公使酒庫分
為左右在儀門之南又南則舊譙樓在焉宣詔班春二
亭在譙樓之南設㕔之右為小㕔小㕔之前為簽㕔自
餘賓次吏舍如他州之儀皆宣和中盧徽猷所建其堂
房之外有紫翠樓有靜治燕香之堂先是累數守以正
堂為不利避弗居至丞相洪公乃敞之以御賓客致尊
賢之意號舍盖堂而自唐大中以来有黄山樓北望天
都諸峯國朝咸平中集賢李學士復踞城西北隅建清
心閣宣和後皆以次起廢而黄山樓亦踞城為之號黄
山堂堂側有兩古木洪公常作亭其間號浮丘今雖廢
民猶指其處又改後圃雙杏堂曰芙蓉堂舊别有四寶
堂以郡出文房四物為義
通判軍州事一員諸州置通判自建隆四年始陳恭公
安定先生皆嘗来為此官㕔在州衙東舊有棣華堂宣
和中吳郡李彌綸兄弟繼踵故名
州學教授一員㕔在州學之南
軍事判官一員咸平中魯肅簡公嘗為之㕔在紫陽坊
軍事推官一員㕔在判官㕔之側
兵馬都監一員㕔在司晨坊教場之側
添差兵馬都監一員㕔在通濟坊
兵馬監押一員㕔在孝義坊
録事參軍一員熙寧三年十一月十九日詔陜府江寧
府鄆青齊杭越蘇婺宿夀宣歙䖍洪吉潭廣福建等州
録事參軍係繁難去處今後並差職官知縣及奏舉縣
令人充其料錢數多資序不該請者並支錢十五千㕔
在州院之側
司理參軍一員五代時諸州馬步院判官特以牙校充
選建隆中改馬步院為司冦置參軍以及第進士九經
五經并在銓選人為之其後改曰司理㕔在本院之側
司法參軍一員㕔在慈孝坊
司戸參軍一員㕔在和福坊
監在城酒稅一員僦居無定處
　　廟學
先聖廟及學自唐至國朝在城之東北隅太平興國三
年知州蘇補闕遷羅城東門之内街之南烏聊山上景
徳三年嘗修之嘉祐四年以山髙地狹不足容衆徙於
南園熙寧四年又以南園瀕江地卑常有泛溢之患復
遷烏聊元祐初再徙南園紹聖二年黄朝散還之於東
北隅米禮部芾為書所為記世所𫝊歙州新學記是也
宣和中焚于睦冦紹興十一年汪内相始復營建左廟
右學規制雄麗愈於他郡中設知新堂闢八齋以處學
者曰殖齋懋齋益齋裕齋毓齋定齋覺齋浩齋紹興中
藏御書周易尚書毛詩周官中庸春秋左氏𫝊論語孝
經孟子樂毅論羊祜𫝊并法帖御製文宣王贊七十二
子贊損齋記凡四十八巻
　　貢院
貢院自宣和後不復設遇嵗大比則毁學之齋壁以納
之坐講堂及廟兩廡皆滿乾道四年郟侯規大成殿之
東故閑地増買民地六百二十餘丈為屋東西八十間
長廊廣厦使士各以其藝别為位最後則堂以處較藝
者自是學舍無毁撤之患士得去此隘盡思於為文且
以稱登能天府之意餘所買地頗當廟學前者皆虚之
又盡撤學前小屋直南而出以達于逵氣象宏敞是秋
遂以試進士明年登第者十人有為禮部第一御試第
三人者士子宜之
　　放生池
國朝因唐之制天禧元年詔淮南江浙荆湖舊放生池
廢者悉興之元無池處沿江淮州軍近城上下各五里
並禁採捕紹興十三年詔天下郡各為池而嵗以誕聖
日縱魚鼈其中以網罟入者論如盗於是郡鑿城西壖
地以應詔至十八年尚書郎章侯増廣之作恩波堂好
生魚樂之亭後十數年屋為溪潦蕩去尚書郎錢侯復
新其堂而池當春夏往往與溪滙冬月水泉縮魚無所
賴乾道八年祕閣趙侯徙堂於其右百步篁竹中亢爽
之地而臨溪流以放生如天禧故事
　　館驛
轉運南行衙在慈孝坊
北行衙在司晨坊
新安驛在通濟坊
　　倉庫
州倉在孝義坊
常平倉在州倉之側
酒稅務在市心面南
公使庫在州治小㕔前
醋庫在城東門外(舊有茶倉草場楮/場之屬今皆無有)
　　刑獄
州院在司晨坊面東司理院在司晨坊面西大中祥符
二年五月饒歙二州奏獄空將降詔奨諭銀臺司以為
州司司理院互有獄空不應編勅之文自今乞委刑部
㸃勘旬奏禁状不謬者具奏降詔從之
　　營寨
祥符中有駐泊營屯駐營各二水軍營騎射保節營及
新舊牢城營各一今所管廂禁軍凡六指揮禁軍威果
營在城東北隅額管四百一十人忠節在西南隅額三
百一十人武雄亦在東北隅二百五十七人廂軍效勇
在東北隅一百五十人牢城在西北隅百五十人壯城
在西南隅百人其起置不可盡考按皇祐五年閏七月
詔淮南江東東西荆湖南北路諸州軍新立就糧禁軍
教閱忠節軍大州五百小州三百人其額在舊忠節之
下新忠節之上則忠節之制久矣嘉祐四年五月詔江
寧等諸帥府新招禁軍以威果為額請受如宣毅例毎
指揮不得過四百人諸州置威果當沿此而始熙寧二
年正月樞密院檢會近令淮南江南兩浙福建等路將
廂軍團結教閱武藝欲支與威邊請受以州軍小大立
定人數自三百人至百人仍改軍額内江南曰武雄從
之盖其可考者如此其外五寨管界寨在歙縣西百八
十步王干寨在歙縣東南百里黄山寨在歙縣北百里
深渡寨在歙縣南四十五里中平寨在婺源縣東七十
里每寨百人皆以巡檢主之凡禁軍九百七十七人廂
軍四百寨兵五百總之為千八百七十七人
　　郵傳
五代以来天下郵傳皆役平民建隆二年始命以軍人
代之六縣省遞三十五鋪每鋪十人歙休寧祁門黟則
又有斥堠三十八鋪每鋪八人凡六百五十四人
　　祠廟
新安之神諱華姓汪氏績溪人隋將寶歡之從子少以
勇俠聞大業之亂以土豪應郡募平婺源冦有功尋為
衆所推保據郡境時四方割據建號者衆乃稍以兵取
旁郡并有宣杭睦婺饒五州帶甲十萬建號吳王為政
明信逺近愛慕部内賴以安全凡十餘年唐武徳四年
以籍土地兵民遣使納欵于唐髙祖嘉之制曰汪某往
因離亂保據州鄉鎮靜一隅以待寧晏識機慕化逺送
欵誠宜從褒寵授以方牧可使持節總管歙宣杭睦婺
饒等六州諸軍事歙州刺史上柱國封越國公食邑三
千戸七年朝于京師貞觀二年授左衞白渠府統軍事
參掌禁兵十七年改忠武將軍行右積福府折衝都尉
太宗征遼東為九宫留守比還稱其忠勤二十二年三
月三日薨于長安永徽中歸葬歙縣北七里雲郎山郡
人思慕立祠於刺史宅西偏大歴中遷于烏聊山號越
國公汪王神自唐刺史薛邕范𫝊正相繼増葺他縣亦
處處有祠及國朝東封秩羣祀郡人方演知州事上唐
所賜誥命為奏請追封靈恵公政和四年三月賜廟號
忠顯七年十二月封英濟王宣和四年以隂相平睦冦
加顯靈隆興二年閏十一月以能禦災厲加信順乾道
四年三月進封信順顯靈英濟廣恵王夫人錢氏唐左
武衞大將軍九隴之女乾道五年六月追封靈恵夫人
(新唐書本紀王以武徳四年九月甲子歸唐而杜伏威/傳及王雄誕傳乃載王與雄誕戰覽者因以為先戰後)
(服以資治通鑑考之王九月歸唐十一月自與伏威將/雄誕戰是時王與伏威皆已受唐命戰自其私忿非因)
(戰之後始歸唐也按唐告稱其識機慕化逺送欵誠則/是王自知天命非戰而後服明矣今唐告見存其辭則)
(李百藥顔師古所作可以考信/故國朝賜廟額父子並稱忠云)王有八子舊稱八郎君
紹興十年賜廟號忠助乾道九年正月咸賜侯爵建仕
唐為朗州都督府法曺賜封忠恵侯璨費州涪川令封
忠利侯達以征荷魯龜兹髙昌功爵上柱國襲封越國
公封忠應侯廣遜皆左衞勲府飛騎尉廣封忠濟侯遜
封忠澤侯逵薛王府户曺封忠仁侯爽岐王府法曺封
忠徳侯俊鄭王府參軍封忠祐侯而忠顯廟之前則有
岱岳廟後有城隍廟城隍在唐世州縣往往有之李陽
冰以為祀典所無吳越則有至開成中睦州刺史吕述
以為合於禮之八蜡祭坊於水庸者是亦近矣烏聊東
峯又有靈順廟其神五人皆封公事見婺源縣巻中而
近嵗民間又祀孚恵廟本出於信州傳云神石敬純東
晉時人前趙之從子為父報讐山為震鳴故信州人祀
之本朝封至八字王焉
　　　(附汪王廟考實/  王諱)
　(行状云王諱世華避唐太宗諱去上字按初封告在/武徳中無所謂世字雖秦王威望素隆然王以稱孤)
　(之餘方為國屈不應於此時諱諸王二名而預為之/避也考一時歸唐者如王世充李世勣皆無所省世)
　(勣在貞觀時猶復如故至髙宗初即位有司請改官/制中有治字者以避上名髙宗以貞觀時不諱先帝)
　(二字詔之有司奏曰先帝二名禮不偏諱上既單名/臣子不合指斥以此知未嘗偏諱也後改民部與昏)
　(葉等字及世勣之為勣皆在髙宗時諱親之典安有/當貞觀時為人主則不諱而在武徳時纔為藩王人)
　(反為避哉然今相傳云王有二弟世英世榮或曰初/實二名既貴自欲從省要不為唐諱設也)
　(氏族之姓氏以汪姓出汪罔氏亦曰汪芒孔子所謂/      書皆)
　(漆姓守封嵎之山者在虞夏商為汪罔氏於周為長/狄於春秋時為大人又海外西山經有汪野李善以)
　(為汪氏國在西海外然則汪罔其氏而汪野其國也/顧所居距中國遼逺而哀公時魯乃有汪錡者以死)
　(齊難為聖人所褒故内翰汪公誌其宗人司城墓推/姓所起亦先本汪罔又採或說云汪姬姓也魯成公)
　(支子食采於汪因氏焉汪罔之汪見於傳記而姬姓/之汪特出於今里中所傳故内翰兩存之竊嘗以汪)
　(罔之人世皆長大號十倍僬僥氏在春秋間盖嘗至/矣兄弟四人各適一國以死其適魯者曰僑如魯之)
　(亞卿以名其子而太史又志其蔵以為異也然則所/謂汪罔之後者何從而容於魯乎藉令在魯已傳數)
　(世其質尚當與常人異孔子之答吳客何至近捨本/國之汪而逺稱封嵎之長狄大人以為證耶春秋正)
　(義亦引蘇氏云國語稱大人者屏居夷狄不在中國/由此觀之謂汪氏為諸侯之裔似稍近人情至俗所)
　(傳譜自成公以下有一世某二世某云者仍其舊而/言也)
　(行状稱州望安二年龍驤將軍文和為會稽令因世/      漢建)
　(亂避地家於新安文和之名他書無所見沈約宋書/云龍驤將軍晉武帝始以王濬居之然則自濬之前)
　(安得有此官也近世臨川鄧名世作姓氏辨證言王/始居新安故望出新安今黟歙之人十姓九汪皆王)
　(後也又云陳稷州刺史汪綱陳亡自歙州徙河間故/又有河間汪氏按綱之由新安徙既在陳時則汪氏)
　(之居此舊矣豈得言自王始乎太平興國中有為王/廟記者言王乃隋將寶歡之族子或謂陳隋以上始)
　(處此邪本之龍驤則荒逺就王為說則簡陋俱未適/中故内翰至此略而不言若以新安之族由王而望)
　(始著則可爾/      境土)
　(行状所載王事出於故老所傳凡有初起假竒怪以/動人者不暇决擇然其本末猶得以粗見承議汪公)
　(所作傳特為整潔至王師正刪略太甚師正他郡人/不深為稽考務欲每事貶損如言兵則云得數千人)
　(言地則云據郡以守夫以數千人守一列郡而遽建/號雖妄庸不為也方隋亡時蠭起之將不可勝數其)
　(以姓名載於唐新書本紀之首者四十有八人王之/名在十數人之中此非小弱也功濟六州之民而心)
　(識天命所在亦豈可忽哉史之所書雖略然資治通/鑑載王據黟歙等五州有衆一萬則與行状及汪傳)
　(所書略相類矣唐之命王以六州盖因其所有就畀/以節不然王特以一州内附唐何所利復割他郡附)
　(益之哉然云五州猶有未合者盖通鑑特載於歸附/之日豈疆場之設一彼一此在當時存者五州歟抑)
　(欲言據黟歙外復有五州致略其文歟較其實則所/謂六州者盖皆嘗有之不可掩也至於兵之多寡則)
　(據一時籍獻之數容有罷歸者通鑑及新書又言王/甲兵甚銳夫以銳兵而數至一萬則餘卒固不止此)
　(矣豈若師正之云者哉/      治所)
　(新安郡治自昔屢遷今治歙縣烏聊山之西則實始/於王烏聊者郡之形勝自漢建安之亂縣人毛甘以)
　(萬户守之逮王之起復屯其上後因遷治其旁云而/行状及傳乃言王初起時以箭所下處立城指績溪)
　(縣東之祠為其故處按今績溪雖有故城而圖經載/隋開皇十一年州治黟大業中為郡治休寧義寧中)
　(治歙縣之烏聊山義寧所治非王孰始之其城於績/溪當是草創營壘其後卒遷今治爾此王所規畫故)
　(表之/)　(納欵/)
　(願嘗以王廟食此邦踰五百年而民愛敬之久而愈/新者不惟能出雲雨禦災厲亦由其起不失正道始)
　(終出於靖民故天下方亂則以身蔽六州之人及其/粗定聞真王而遂歸之事合天心為天所相是以生)
　(享其祚而没食其土以能悠久然則不鬬一民不煩/一旅間闗自託於唐者乃王之大節本意不可以不)
　(白也今武徳告命具存所以褒表者其語明甚而舊/書本紀不著歸唐月日新紀雖於武徳四年九月甲)
　(子書降至列傳杜伏威遣王雄誕来伐又不著其已/受唐命反更追書稱王時事遂使覽者徒見紀傳所)
　(書皆在四年因指為一事意王負固累嵗而伏威雄/誕以天子之命来討力窮勢蹙至是始降爾則與告)
　(命所謂逺送欵誠者豈不相戾邪盖雄誕来伐雖亦/以此年然王送唐欵實先之所謂九月甲子者月九)
　(日也告命以此月二十二日下則欵之至唐與其封/拜皆不出九月中而雄誕之来乃在是冬謹按資治)
　(通鑑王遣使歸唐載於九月而雄誕来伐别載於十/一月則是歸唐之後已受封拜而伏威雄誕自以私)
　(意伐之爾是時伏威之於唐未為純臣王之歸唐也/必思以忠自列耻因之以成事故籍其土地兵民遣)
　(使間道越伏威之境以歸之天子意伏威之黨相與/竊議疾王歸唐之事不出於巳因襲之以為巳功此)
　(淮隂擊已降之類初不害王之先識也若夫王之屈/於伏威雖出於不得已然彼方以行臺自名而雄誕)
　(實左右之吾為唐行臺屈爾肯遽出其下哉說者又/以雄誕既戰之後唐室以其前後功亦除歙州總管)
　(管歙睦衢三州疑若右雄誕者不知唐於此時亦未/能全制東南来者斯受之爾王既以六州自歸則因)
　(以六州畀王逮伏威自以行臺而襲王為已功唐亦/不得而却也此正淮隂之事也豈天子亦欲見王而)
　(為之遣代邪故未幾遂朝于京師嘗試考王歸附之/初髙祖以大國重使見處與其一時褒崇之語及貞)
　(觀之間典宿衞者二十年太宗逺伐委之筦鑰非夙/嘉其節而深信其心何以及此告命所表雖漢甲令)
　(稱忠殆不若此之明也不考此而云云豈不誤哉/      官閥)
　(王入唐除左衞白渠府統軍及忠武將軍行右衛積/福府折衝都尉及九宫留守按六典左右衞有諸曺)
　(及親勲翊五府及武安武成等五十府所謂白渠積/福盖五十府之列也始武徳初依開皇舊名置驃騎)
　(將軍以掌府衞七年改為統軍後又採隋折衝之名/改統軍為折衝都尉然則統軍及折衝一官也忠武)
　(將軍者與冠軍雲麾等凡十將軍謂之散號將軍以/為加官其有職事則髙者為守卑者為行此於官帶)
　(行字者忠武正四品上折衝乃統軍所改統軍正四/品下故也然自始封國公則已在一品矣九宫留守)
　(亦環衞官人/      夫)
　(行状及傳皆云夫人錢氏唐功臣九隴之女按九隴/家世雖本東南人然以新舊書考之自其父在陳時)
　(為隋所獲没入為𨽻故九隴事唐公以善騎射常置/左右則錢氏當隋初已在太原兩家方微不應涉千)
　(里而聘若王入唐始婚則王以隋開皇六年生至武/徳五年年三十有七矣中間稱王十餘嵗亦不應未)
　(有配偶又丞相汪公云王以六州所興提挈八子歸/諸朝天子嘉其忠封越國公命諸子班環衞則王未)
　(入朝之先已有八子矣計錢夫人之前容有夫人逸/其姓氏者以其時考之當如是不敢臆斷也諸子名)
　(位既大抵出於入朝一時恩命則歴官皆不當止此/而王之胄嗣亦將不止於八今自歙及杭睦間往往)
　(祀所謂汪九郎者云王之幼子豈錢氏之出歟抑在/八子之中而其羣從相與為次第故至九歟當以待)
　(知者/)　(廟貎/)
　(汪台符廟記稱貞觀二十三年父老請建祠堂於㕔/事之西大歴十年刺史薛邕遷于烏聊東峯元和三)
　(年刺史范傳正又遷于南阜即今廟是也中和四年/刺史吳圓克荷㝠應復新棟宇按今烏聊山之祠相)
　(傳云邕嘗以王功徳奏聞奉勅立廟然必於山者則/以王初起嘗駐兵其上故也山起州之東北而極)
　(於南所謂東峯者今人别謂之東山所謂南阜者即/此山之最髙處今人呼為廟山薛邕者蒲州汾隂人)
　(髙宗相元超之曽孫有宰相望為吏部侍郎典選大/歴九年五月乙酉坐事貶歙州刺史范傳正鄧州順)
　(陽人自比部員外郎出為刺史尋歴蘇湖皆以政事/修理聞舊史在良吏傳中吳圓之名不見於史今歙)
　(縣士人汪徳符藏其所補十將鄭稹兩牒乃光啓元/年三年所給也圓中和四年在郡明年改元光啓其)
　(褒稹詞略云登陴將匝於星灰禦侮頗勞於蚤夜當/是時秦彦逐宣歙觀察使竇潏而陳晟逐睦州刺史)
　(韋諸四封方擾捍禦之事盖無嵗無之所謂㝠應者/必嘗控王以求助而感其隂相也圓仕使檢校右散)
　(騎常侍兼御史大夫/      碑記)
　(汪台符記唐末所作時楊行密有江淮其將陶雅實/守此郡記所稱僖皇嵗庚子盗起曺南者黄巢也淮)
　(王𢎞農公者王則行密嘗封淮南王而公則其子渥/也司空潯陽公者雅也行密以景福二年八月取歙)
　(州逐唐刺史裴樞自池州召雅既修廟又嘗崇王墓/而垣之復立石人石獸之屬雅在郡凡二十餘年龍)
　(集壬戌者昭宗天復二年也自始至此盖十年矣台符/本郡人好學力耕號有霸才宋齊邱忌而殺之江南)
　(野史有傳祀/      從)
　(今所在王廟有二武士介而兵立於門首土人謂之/毛甘將軍汪節將軍毛甘者歙縣人漢建安之亂率)
　(衆保烏聊為吳將賀齊所破因此置新都郡事見吳/志汪節者績溪人唐神䇿將軍家在大徽村其母嘗)
　(避瘧於村西福田寺外感於金剛神已而生節及壯/有神力長安東渭橋石獸重千斤節獨徙置之又能)
　(負石碾碾上以木架牀設龜兹樂一部曲終略無難/色徳宗甚加寵異事見太平廣記記所引歙州圖經)
　(今不復載矣二人與王雖異世民間特以有功及材/武故類而祀之又廟中有繪宣城長史淮安長史云)
　(者或曰即王二佐天珤鐵佛入唐所得官民禱王必/  右考實之文先是郡太守郟公精意在)
　　(應政成欲傳廣其威靈得告命於官府得詩文於/金石復訪求遺事於是州之人士及耆老王實輩)
　　(各致所聞既已詮次願於公辱禮闈知已之分竊/從假觀之亦欲一出意見而巻帙既定方亟於攻)
　　(木不敢有所動摇獨念王歸唐大節自我先侯及/丞相内翰兩汪公今致政尚書金公皆有翰墨力)
　　(為發明輒復考其欵附月日與王雄誕戰伐先後/蘄以益信前說說始萌芽又旁訂凡語及王者十)
　　(一事以備採擇考實辨疑先侯詩語也故本之乾/道五年九月朔州民羅願述)
　
　
　
　
　
　
　
　
　
　
　
　新安志巻一
欽定四庫全書
　新安志巻二　　　　　　　宋　羅願　撰
　　叙物産
生人之道致物以為養物備則養豐養豐則生足樂生
足樂則喜為善喜為善則重犯法重犯法則服教訓服
教訓則上尊安故古公與其妻胥宇味其董荼則以知
周原之美而蹶父為其女相攸覽其有川澤魴鱮熊羆
猫虎則以為韓土之樂然則物産之所聚是良國也雖
然有道葢所謂穀與魚鼈不可勝食而材木不可勝用
者亦繫於其政
　　穀粟
新安之穀大率宜秈而不甚宜秔土人謂秈為小米秔
為大米其秈有大白歸生小白歸生又有紅歸生米粒
紅成熟最早然不廣種少蒔以接糧耳有桃花紅者穀
粒微紅而米粒正白亦先熟古太守秩之任昉去郡唯
有桃花米二十石是也太平寰宇志云今休寧縣尤多
為飯香軟又有冷水白有筆頭白穟端少許不生穀如
筆之象有肥田跂大率秈不耐肥唯此種能於肥田中
自植立也有早十日有中歸生又有晚歸生近八月社
熟米色不甚鮮明占禾本出於占城國其種宜旱大中
祥符五年詔遣使福建取三萬斛并出種法而布之江
淮浙之間亦曰旱稻秔有大栗黄亦名硬稈栗黄有小
栗黄此二種有常不至瘁有蘆黄遇熟則顆粒多往往
倍收故一名富不覺然不熟亦連畎皆死珠子稻顆圓
如珠烏鬚稻芒正黒有婺州青其來自婺州有葉裏青
其長没人擌(色責/切)皆藏葉中有斧腦白有赤芒稻並早
而易成偕號為六十日然不叢茂人不多種有九里香
亦名五里香有馬頭紅穀粒紅而米白亦有香然稃厚
米少有萬年陳其色如糯有沙田白有寒青寒青最遲
糯有青稈羊脂白矮之名白矮釀之多得酒有牛蝨穤
顆粒大難為地力價髙於白糯有早歸生盡六月可熟
有交秋糯七月熟米亦好釀之可以及社節然無叢箭
其粒赤而長故又名金釵糯有秧田穤善耐肥蒔之早
者亦可及社大麥則有早麥中期麥青光麥又有髙麗
麥亦呼髙頭麥挼之則粒出然難為地力有糯麥宜為
飯小麥則有長穬麥麩厚而麵少白麥麵白亦少赤殻
麥麩薄而麵多蕎麥姿荏弱榦赤花白不類他麥秋種
而冬食火麻則有早晚中期三色又有梅麻梅雨後始
可拔其油麻則有白麻早成有赤殻麻或落地自生多
變為大炭麻又有六合麻圓而六稜凡菽苧菜草子皆
有膏油但可照灼至服食須麻膏豆有大白小白大紫
小紫大黒小黒褐豆大青而黒者為豉極良有油緑豆
視緑豆尤小宜為粉有紅斑沙豆大如緑豆羊角豆纎
而長藊豆者大莢實籬上豆也實或白或黒龍牙豆者
大如皁莢又有豌豆秋豆尾秋豆尾秋一名米豆可雜
秔為飯粟則有早粟寒粟寒者晚也有毛粟成亦晚有
薑葉赤者無芒又有赤稈白稈有望秔青有糯粟山中
人以為酒則味澁而不清令人善酲有罌子粟結房如
缾罌如髇箭華艷好而實細美非他粟之類其穄有三
黒穄者秈穄也赤穄者穤穄也秈穤本稻之名秈瘠而
穤腴故穄粟之類借此以别之二穄皆長大如蘆故俱
號蘆穄紅黄穄則低小格以古則秈秔稻也穤稌也大
麥小麥來麰也火麻蕡也油麻胡麻也豆菽也粟粱也
古者米帯稃皆謂之粟粱之粟尤小故後世直以為粱
之名也穄稷也音之變也
　　蔬茹
蔬亞於穀故后稷能殖百穀百蔬而蔬不熟之歲為饉
然則此不録至五穀又只載其總名而獨録草木之華
非為政之急蔬之美者有石上之芥焉細者益辛薑蓼
芹芥辛菜也葱䪥韭蒜葷菜也芹生竹中曰竹芹生水
中曰水芹蒜之大者曰胡蒜自西域來者也蓼蕎氣葷
如小蒜而長本草以為乳婦食之良蘭香羅勒也避石
勒名世稱蘭香胡荽亦諱言胡故稱圓荽又有芸薹此
皆蔬之同臭味者也苜蓿者漢離宫所殖其上常有兩
葉丹紅結穟如穄率實一斗者舂之為米五升亦有秈
有穤秈者唯以作飯須熟食之稍冷則堅凝穤者可摶
以為餌土人謂之灰粟軍達頗稜唐世自外國來者也
頗稜以所出之國為名胡蘆菔甘而不快於口蘆菔則
土人雜香葇以為葅百合似蒜而不葷鼠黏之根為牛
旁芋即蹲鴟預藥似藷葢嘗以為貢唐世諱預至本朝
治平間復諱其上字今謂之山藥茭首者菰根是也菌
之為物美而類甚多或能殺人亦使人善笑其最下者
曰麥熟菌所謂軟濕青紅者也木耳者古燕豆之芝也
石耳生大山之崖山羊所不能縁也垂綆以取之地蠶
者澤蘭根也肥白而促節大如三眠蠶以冬掘取之亦
曰地筍也蒟蒻者黄獨是也以灰鬻之歙人所用為䘮
食也葛則饑歲搗取其粉蒸之以接糧枸杞詩之芑也
芙味苦説文所謂江南食以降氣者也土人摶粉為餌
假以為色青緑而可喜菾菜其味甜也周花蔓生而穟
略如豆花香蒿所以㸃食為香也蘇所以煮飲為香也
決明明目至苣則損矣苦蕒苦苣也苦薏花如菊菊甘
而薏苦故諺曰苦如薏也蔓菲以芼雉羮及馬蘭繁縷
薺莧藜蕨皆物之旅生者貧者所資也藜赤莖而多枝
利以為帚亦曰獨掃藋似苜蓿而青白陸德明以為堇
所謂堇茶如飴者土人謂之灰藋(徒弔/切)瓠甘瓠也𤓰有
胡𤓰越𤓰有崑崙之𤓰崑崙𤓰者茄之别名其色有如
銀者
　　藥物
庶草之繁廡其施於藥餌者芝蘭芍藥兔絲昌羊昌羊
石生而細者為昌蒲大觀中繪本草术所出之州七歙
與一焉陳藏器以為麥門冬出江寧者小而潤出新安
者大而白陶隱居以黄連出西間者色淺而虚不及東
陽新安諸縣掌禹錫又以為香葇壽春及新安有之石
上生者莖葉細而尤辛香用之益佳彼人謂之石香薷
此見於前載者也火杴狶薟也香附子者莎根是也􁝟
珠者薏苡馬援所載者也萹竹射干也蝦蟆衣者車前
車前芣苡也蒼耳巻耳也陵霄縁髙林絶壁而為華所
謂苕之華也羊蹄秃菜也言采其葍者也樟栁者當陸
所謂莧陸夬夬者也三白之草土人為之五葉白始生
而青入夏則葉轉而為白田家候之每三葉白時農事
亟矣五葉皆白則農者益閑至秋皆復青金罌結實如
缾罌味甘澀霜後取之以熬糖又取甜藤以代飴菝葜
之根赤用藏鳬子亦曰金剛藤旁其先歲七日採其枝
葉挿門戸以禦厲土人謂之旁皮其根為烏藥巵藍與
茈所以染也今西安之染者用歙之茈菊種類尤多頃
歙人有王子發者為圖凡八十一種牡丹出於黟本自
洛移植其後歲盛中興無洛花好事者於此取之然無
益於俗不足廣載黄精者生山之隂視其華之白以别
鉤吻土人號為甜蕨亦曰胡孫薑僊靈脾者淫羊藿是
也天仙之藤其子為馬兜五倍子大者如桃其中皆蟲
一名敷檻桃桔梗之大而無心者為薺苨或用作假葠
賣之於他郡厚朴之薄者或刮其皮以物煮之為假桂
又有地黄茯苓五味茈胡白芨黄蘖旋覆菴䕡木賊穀
精五加細辛鶴蝨百部通草木通𤣥參狼毒栝樓地松
萍艾苦參謹火忍冬萱草巻柏萞麻草犀杜仲蒴藋(音/朔)
(濯/)茜草蜀葵金星地錦葎草夏枯蘹香薄荷覆盆草烏
瞿麥芫花白斂前胡及天門冬霹靂矢何首烏之屬
　　木果
木則松梓槻柏檮榆槐檀赤白之檆歲聮為桴以下淛
河大抵松檆為尤多而其外則紙漆茶茗以為貨桑之
類有花桑遇葉少時亦可以食蠶柘有青柘有柿柘柿
柘葉如柿結實如楮而絶紅然能病蠶黄柘最少而最
宜蠶䡤堅而不彫實小於橡或甘或苦檜則土人謂之
圓柏桖葉如柀而子赤材理麤謂之桖柏栟櫚葉大如
車輪樟豫章也橡則櫟也石柟聳而䝉密古之交讓也
楝之實甘故為鳳所食冬青歲晏不彫所謂萬年枝也
相思似之巖桂秋後作華四出而絶香山中人謂之小
相思山桂葉銳而可喜木堇以夏華桐首春而榮其别
有三桐材輕利頃歲有悞發貞觀中藏者其桐棺如故
問之鄉人云桐材既乾復以其膏漬之則終古不壊梧
碧梧也有乳者也栁與楊之類最多柜栁枝弱黄楊性
堅以閏為厄椿樗白楊紫荆狗骨皆散木也楓散木也
而有香梁任昉為太守調香二石始入三斗遽出教止
之烏臼可為燭而歙之人不取南燭叢生春晚苗葉紅
赤照耀山谷道家用作䭀飯其色青故又謂之青精飯
非人家庭館所植南天竹也□檻結穗霜後白如鹽而
酸醎椒欓茱萸所以去濕皁之為物莢經所謂宜皁物
者也夜夾蓂者夜合也可以治繭即合歡蠲忿者也總
小木之多刺而無枝者楖栗小木可用以為杖柞以為
櫛石膚之屬以為炭□以為艣枸以為鞍詹戒木髙華
白而下垂花如百合棗或脆而多津或大而理疎丁香
棗者紫黒不類棗其蒂核皮肉正柿之絶小者耳一名
牛乳柿葢古之㮕也山棗似橄欖而圓剥之正白如涕
栗則或毛或澤小者獨顆而圓狙公所賦芧也榛花長
而實細枳椇味在枝杪霜後絶甜一曲一直如枅之承
栱故一名曲枅一名木蜜一名堅枸木以其材為柱能
敗室中酒味古以椇為婦贄今不復貴木𤓰實小不及
宛陵槙樝者苦木𤓰而不臧者也香樝甚小所謂榅桲
也棠甘棠也棠有霜後黒而糜者曰青沙爛梨之類多
種大抵歙梨皆津而消其質易傷蜂犯之則為瘢故土
人率以柿油漬紙為囊就枝苞封之霜後始收今出丁
字橋者名天下近城多楊梅南朝時太守所採任昉以
冒險多物故而停絶銀杏葉如鴨蹠實外有皮山中人
貯之及柿之紅者以為酢椑似柿而青黑所謂烏椑之
柿也本草圖經椑柿出宣歙荆襄閩廣諸州柿美而益
人椑又制丹石毒柀之小而美者出於黟古稱柀出玉
山世以為上饒而漢志歙有玉山未知孰是其木為什
器几案則明潔而宜漆爾雅曰檆柀按二物葉甚相類
但檆聳而柀垂柀又有佳實此為不同耳其外則桃李
梅杏含桃來禽枇杷胡桃安石榴橙橘柚之屬大率山
寒不宜橘柚種者築池中為交午之道列植其上水氣
四面薄之則不畏霜雪婺源則有金橘竹有苦淡紫斑
䈽筀之名老竹長尺則曲桃枝四寸有節慈竹叢生不
離母又四時有筍一名四季竹對青竹枝簳皆金色唯
一邊起枝處青碧大率金碧相煇可愛休寧有拜竹苦
竹之極大者也婺源苦竹之筍大者為花菌筍又有冬
筍縝理而甘祁門時有猫頭竹
　　水族
歙居山間無大陂澤其谿流清淺春夏潦水注之則深
往往有魚而不常得疏池以養者多鯉鯇與鯖鯉黄鯇
黑而鯖青大率相類首春鬻魚苗者來自湖口界中買
纔數寸日取草飼之又蓄鰱其中使相從以長鰱鱮也
大頭而細鱗魚之不美者也是數魚者不過終歲盈尺
矣其隨水所在而有者為鯿為鯽為烏鱧為鮎為鱖鯿
古之魴也鯽鮒也烏鱧比他魚為鮏古之鱧也以其與
鯉音相近故以其色繫之也鮎古之鰋也其大而多鬚
者曰鱯鱖巨口而細鱗其牡文采尤鮮明繫之溪中可
以致羣牝或以鮮明者為鱸鱖亦曰蘆花鱖大率盛夏
藏石罅中徒手捫得之仙人甯封子所食石桂也重脣
乗桃花水而上味極腴陸機所謂吹沙小魚蓋古之鯊
也童魚亦以二月來小而為羣首如科斗古之童子魚
也白條白如銀即鯈魚也石斑青而揚赤夏月食其子
令人善嘔土歩鱗黒而肉白即土父也鯶魚鬛赤一去
極逺絶有力者鱤州南大潭中截溪為網大率鯿鯉鯈
鱖色别為羣唯鱤為大將其羣以先欲觸網破則羣魚
隨之而出網不破往往悶絶此魚之豪横耿介者也鱒
赤目多獨行或二三相從見網輒遁鮰魚味美而不常
有□魚略似鯇多纎骨黄尾魚如□而尾黄婺源謂之
黄姑魚鰌伏泥中䱉黄質黒章黄䰲䱀䰲也色黄無鱗
搦之有聲亦名黄顙鰻長如蛇伏深泥中負黒抱白無
鱗而甚腴掌禹錫云鰻鱺五色者出歙州舊經又有檻
都不知何魚也谿中小魚凡五六十種鱖有三竹管鱖
體圓蘆花鱖長大板鱖似鯽乃石鱖也䱀䰲亦有三有
長而纎者有頭大而促者有極小如指者名各不同石
鯽長而尾紅旁皮魚似石鯽而尾青石活魚常在石中
鉤子魚黄公魚皆以春三月團聚而上梭子魚首尾銳
其大如指師官魚亦如指大有長鬚四五略如䱀䰲沙
鰌上脣如鷹咮長者尺有五寸古僂儸魚色黒斑有蟲
寄其腹中或一或二大者如負螌小者如鼠婦穴其髯
旁以食餘不可勝載其外骨則龜鼈螺蚌倮蟲則蛙蛇
之屬
　　羽族
羽物則翬雉五色黄鳥䵩而黄□公布穀也食麥即去
鵓鴣者䳕雄也斑鳩最拙古之頒鶞也青鳩色蒼緑人
多蓄之鶉小而善鬬鶻嘲能為聲秭歸候歲而先鳴鴞
逢春則聲圓美而可喜至夏不復鳴故詩曰懐我好音
夏鷄以五六月終夜號田中竹雞如鷓鴣天將雨則為
泥滑滑之聲蠧蝝聞之則化而為水白鷴大如雞白質
黑章其穉純黒南越尉佗所獻也耿介不可馴古稱黄
山之馴者伏以家雞山雞文采似白鷴而小緑雞色緑
皆雉之類鷹鷂善搏啄木善啄鵀戴勝也頭有華勝故
以降于桑為蠶事之候山鵲色蒼緑咮足皆赤特其首
尾輕翹而好為聲要為鵲之類水鵲甚似鵲而小好在
水旁人以其聲為喜也烏大而反哺慈烏小而多聲鵯
鵊鳴將旦體雖小鷹與烏不能敵也其尾如匕一名青
鵶一名鵶臼燕雀伏翼棲集人家者也胡燕大而越燕
紫其巢亦異百舌反舌也哵哵一名花鵒能為聲其在
瓦中色蒼者為鸜鵒婆餅焦者巧婦其巢如刺韈也摇
鶤者脊令行則自摇其鶤也喚姑大如鳩黑色長尾唯
兩翅赤而不鮮其音呱呱淘河者鵜淘去河水而取魚
也鸕鷀約頸以環使没水取魚為人用者也魚鷹翔水
上以兩爪搦魚挽就水次啄食之小鮮則銜以飛鸌兩
翼白其鳴自呼好在田中又有鳥大小如鸌黑而長喙
林宿而水食其聲澌而不揚令人惡聞者名曰賣瓦鳴
則當晴鷺之類而翼下紅者曰紅鶴翠碧鸂􁌼鵁鶄皆
水鳥也俗之言駕去鵝者鸛也白頭翁者頭白畫麋眉
似畫也在水曰水畫在籬塹中者曰塹畫小者石畫亦
取其聲以候隂晴白練小雀尾如曳練也山雀如家雀
稍大而微赤青菜言菜色也囷子似山雞而小無尾□
(徒河/切)鳥一名楚雞尤愛其羽中矰弋則守死不動郡國
志曰翎下有青紅相應如垂綬其狀如蜀雞背若朱蛇
又有紅鵲鷓鴣山鸚鵡同力自囷以下凡六物祥符經
所書
　　獸類
吳赤烏中新都言白虎見宋元嘉中太守到元度又得
白熊以獻皆見於史土人以熊之髙大而似馬者為馬
熊庳小似豬者為豬熊野豕有竒牙大者數百斤類能
傷人冬伏於深谷聚籜之下獵者矛簎之號槍鬆豕豪
如簪長五六寸能激以射人蝟似䑕而毛勁縮之如栗
房其皮可以治練山羊角細而騘色能越峻險大山乃
有之豺似黄狗而長數十為羣好竊羊以食狸有猫斑
者有豹文者牛尾貍的顙而大尾蟄則不食䑛掌而肥
别名曰白額亦曰玉面貍也竹狗似之而臊貛豚體促
可三四斤顙亦白獺之小者土人謂之㧓鰌鯪鯉四足
而巨鱗其光如鯉能陸能水可以已蟻螻山中時有鹿
麝而尤多􁊔兔狐沐猴之屬􁊔之騘色者麖其大如􁊔
而黒者俗謂之郭舊經有獐猨則未知二者之果有否
也䑕之豐尾者曰栗䑕亦曰松狗漢侍中所珥貂也鼯
者五技之䑕大而有翼飛且乳夜呼為怪祥者也䑕狼
似䑕而要脊長善捕䑕亦以媒鳥雀
　　畜擾
其畜擾有蜀馬亦頗有驢騾馲􁖩之屬馲􁖩者馬父驢
子也水牛色蒼而多力其角如環古所謂吳牛也黄牛
小而垂胡色雜駮不正黄土之所産亦有從江西來者
自績溪以往牛羊之牧不收歙之南境羊晝夜山谷中
不畏露草豚買於宛陵界中中家以上歲别飼大豕至
二三百斤歲終以祭享謂之年彘而方輿記以火肉石
芥為民之珍其餘則雞犬鵝鶩雞髙而善鬬者所謂魯
雞也烏雞冠珥皆青肉色如墨時或有之號能已病
　　貨賄
舊稱歙有金與銀而今無有以國朝㑹要考之出金之
州十出銀之州四十有二歙無預焉良木之産則巳見
於右方而茶則有勝金嫩桑僊芝來泉先春運合華英
之品又有不及號者是為片茶八種其散茶號茗茶而
紙亦有麥光白滑氷翼凝霜之目今歙縣績溪界中有
地名龍鬚者紙出其間故世號龍鬚紙大抵新安之水
清徹見底利以漚楮故紙之成振之似玉雪者水色所
為也其歲晏敲氷為之者益堅靭而佳漆則諸邑皆有
之山民夜刺漆插竹筧其中凌曉涓滴取之用七刮筒
中磔磔有聲其勤至矣歲旱則益少天時雨汁則又不
佳研出於婺源之龍尾山肇於唐開元葉氏墨出於歙
之黄山肇於唐末李超廷珪父子自南唐以來貴之物
有盛衰工有良苦不能如其舊簟出於休寧所從來久
梁沈約彈歙令仲文秀横訂吏黄法先輸六尺笙四十
領笙即簟也又有楓香及蜜刺史任昉棄而不取土人
為楊行宻諱謂蜜為蜂糖云蠟本出武都山谷蜜房木
石之間掌禹錫以為宣歙唐鄧伊洛間尤多又有白石
英陶隱居云今醫家用新安所出極細長白澈者壽陽
八公山多大者不止用之僊方大小並有用惟須精細
無瑕者
　　叙貢賦
新安為郡在萬山間其地險陿而不夷其土騂剛而不
化水湍悍少瀦蓄自其郡邑固巳踐山為城至於四郊
都鄙則又可知也大山之所落深谷之所窮民之田其
間者層累而上指十數級不能為一畝快歩剡耜不得
旋其間刀耕而火種之十日不雨則卬天而呼一遇雨
澤山水暴出則糞壊與禾蕩然一空葢地之勤民力者
如此宣饒之田彌望數百畝民相與秔稌之歲纔一芸
時雨既至禾稗相依以長而其人亦終歲飽食不待究
其力歙之人芸以三四方夏五六月田水如湯父子袒
跣膝行其中淈深泥抵隆日蚊蠅之所撲縁蟲蛭之所
攻毒雖數苦有不得避其生勤矣而租挈又重葢特起
於唐末偽刺史陶雅之所增異時去京師逺有司未及
以為言今天子愍之數下恩詔收退絹省雜錢凡可以
惠其人者將無所愛要以盡去百年之積弊夫達民瘼
廣上恩不牽吏議良有司能之時之利害故備論其事
　　稅則
新安三壤之則歙休寧祁門績溪黟上田園每畝稅錢
二百為夏稅紬四寸絹一尺三寸布一尺綿三錢見錢
五十五鹽錢十二脚錢十二此三色雜錢者又折變為
絹四尺三寸綿四錢五分麥一升二合秋苗則米二斗
二升耗米四升四合鹽錢十二義倉二升二合中田園
每畝稅錢百五十為夏稅紬三寸絹一尺二寸五分布
五寸綿二錢見錢四十三文七分五釐鹽錢九文脚錢
八文三色雜錢又折變為絹三尺四寸綿三錢麥九合
秋苗則米一斗七升七合耗三升五合鹽錢九文義倉
一升九合下田園稅錢每畝百文為夏稅紬一寸二分
絹一尺五寸布二寸五分綿一錢見錢二十七文七分
五釐鹽錢六文脚錢六文三色雜錢又折變為絹二尺
二寸綿一錢五分麥六合秋苗則米一斗三升三合耗
二升七合鹽錢六文義倉一升三合大率上田産米二
石者田主之收什六七夏秋之稅度用錢二千八百自
餘中田下田以次率之此其大凡也先是唐行兩稅法
至昭宗景福中楊行宻逐唐刺史裴樞而使其偽將陶
雅代之及田頵以宣州背行宻行宻破頵併收其家頵
母辭曰門外之事妾未嘗與知也但聞歙州陶四常有
私書往來今置不問而戮一老婦人何益頵與雅皆行
宻里人以羣盗起合肥同功一體之人也行宻召雅至
揚州久留不遣雅懼求歸郡斂羡餘以獻㑹左右亦為
之請且曰歙州地陿而人富前日裴樞一書生守之而
諸將不能下今南鄰錢鏐西備鍾傳又順義軍汪武介
於其間不為吾用二鄙窺伺而因循乏守非計之得者
也行宻亦悟雅始得還且欲實前言以固寵因增稅以
取之於是此州之賦遂重天下矣此見於故老所傳與
崇寧中鄉貢進士俞師覺上宰相之書以唐五代諸書
考之雅以景福二年來守時錢鏐以杭睦扼其南鍾傳
以饒州當其西汪武割婺源為順義軍鯁其側雅楊氏
宿將獨以一州之力為之外蔽四封有警輒提其兵以
出葢嘗西伐鍾傳執汪武南救睦州虜錢鎰攻婺州執
刺史沈夏又因陳詢不能守睦州取之巳而諸州皆復
為鏐所有既又襲饒信信州刺史危仔倡請降饒州刺
史唐寳棄城走在郡二十餘年兵革數動舊賦之入不
足以充軍此其勢必至於增賦不特為羡餘而巳今以
宣饒池諸縣壤土相接者較之太平之接於歙縣者其
田亦三等稅錢自十二至九文苗米自一斗三升九合
至一斗有半浮梁之接祁門者稅錢自二十四至十四
苗米自五升五合至三升三合旌德之接績溪者稅錢
自六十至四十米自一斗八升八合至一斗四升開化
之接休寧者稅錢自七文至四文八分米自四升四合
至三升石埭之接黟者稅錢自十二至八文米自一斗
一升七合至六升五合其與稅錢二百苗米二斗麥八
合八龠加以雜錢二十四文展轉折變之者為不侔矣
唯婺源稅則稍異或言婺源以汪武所據故陶雅不得
有所增然雅以天復三年縛武於軍則是婺源終屬於
雅矣雅在郡甚久勢不容獨有所略今以婺源稅則考
之上田稅錢每畝四十二苗米四升二合中田四十米
四升下田三十八米三升八合較之鄰境樂平鄱陽之
屬樂平建節鄉稅錢自十三至九文米自三升八合至
二升八合鄱陽稅錢自十文至七文米自四升至二升
其輕於婺源亦數倍是雅巳嘗有所增矣又此縣米價
尤賤故有田者亦不能多取贏焉凡六縣田産未經界
前為百五十一萬六千三百畝半經界為三百萬餘畝
今為二百九十一萬九千五百五十三畝有竒稅錢十
一萬一千七百八貫二百三十九文
　　雜錢
雜錢凡三色皆起於五代割據時稱鹽錢者官據口給
食鹽而斂其直稱麴錢者給民麴使得釀酒而歸其麴
之直於官稱脚錢者每貫出錢五十以備解發至廣陵
及南唐之末淮南産鹽之郡為周世宗所下無以給民
因以舊所得之數紐為正稅但輸之及國家削平僭亂
酒酤在官不復給麴而轉輸之費出於公上有司因循
失於申請每稅錢一貫者輒存此三色為錢三貫九百
五十總名曰雜錢别而言之則曰鹽錢麴錢脚錢亦曰
鹽錢脚錢見錢凡為錢五萬緡有竒其後有司不直令
輸錢從而折變之故於稅絹之外有折錢絹稅紬之外
有折錢紬稅綿之外有折錢綿苗米之外有折錢米苗
麥之外有折錢麥其多寡歲歲不同然舊制郡納紬絹
每匹不過數兩故絹折錢七百七十紬折錢七百三十
一布折錢三百五十綿每兩正耗折錢六十二文五分
猶為相近自頃物帛益好價直益髙而所折之直猶如
其故大率數倍於五萬緡之數紹興中推行經界尚書
郎章侯為時相力言民病請因蠲減重賦不見聴至今
上乾道六年郟侯任滿賜對乞將雜錢所折之絹減半
而拘江東漕司歲所取本州寛剰絹六千匹折斛錢三
萬緡并額外科往建康府絹五千匹歸大農補還減半
之數天子以為然事下户部户部按律非法擅賦斂及
科買折納而反覆折紐或别納錢物者具其科條行下
約束而令江東諸司公共相度閱再期不報前江東安
撫司主管機宜文字章謙言於朝以為安撫司巳相度
乞減雜錢之半而拘漕司建康府絹各半折斛錢三之
一還户部可以補還雜錢減半之數且牒諸司矣而至
今未申部者由比年吏强官弱帥守監司雖欲奉承而
吏不欲也願嚴立限趣令申上八年五月十一日朝㫖
下諸司期以半月諸司即用此議上而戸部又請將折
斛錢亦減其半大約通計減錢二萬一千六百餘貫乞
紐充減落雜錢之數七月二十五日奏天子可之委漕
臣取見均減雜錢等名額實數督責守令不得依前科
擾務要恩惠及民是日又有㫖將徽州減免不盡雜錢
盡數蠲免以寛民力其本州認發漕司絹三千匹折斛
錢萬五千貫建康府絹二千五百匹亦與放免却令户
部於沙田蘆場錢内撥還而郡以郟侯初指為歙休寧
等五縣請故雜錢只三萬七千餘緡然合婺源計之實
五萬四千餘緡今一切蠲免則郡計所失多乃審於户
部而漕司又以折斛錢三萬緡通雜錢五萬緡合為八
萬緡數目不同乃繼委部使者覈實於是以鹽脚錢一
萬二千一百八十餘緡為雜錢其見錢四萬緡非也詔
如其數免一萬二千一百八十餘緡而有司以為轉運
司折斛錢三萬緡建康府絹五千匹者皆秋苗科折非
雜錢之例下郡樁發如其故
　　夏稅物帛
夏稅紬二千九百九十六匹一尺八寸七分絹三萬四
百一十三匹五尺四寸七分綿二十萬八千八百三十
三兩四錢一分布五千六百八十五匹二丈四尺八寸
五分而雜錢所折紬絹綿不在此數又有軍衫布三千
一百五十匹亦楊氏時歲於民間以鹽博之每匹給鹽
七斤半其後亦以無鹽直令輸納今自稅錢五貫以上
科敷每貫納布三尺六寸有竒隨夏稅輸之此物帛之
大數也本朝翰林學士沈括稱國初蠲正五代方鎮割
據稅外多取之弊其有輕重未均處稍隨事均之福歙
稅額太重故福州纔令以錢二百五十折納絹一匹歙
州輸官之絹只重數兩後人往往疑浙絹太重葢不見
當時之意此括之所載於其書可考者也至其後亦不
能盡如國初數兩之制然令甲江東一路稅絹俱重十
二兩獨歙州以咸平二年特㫖只以十兩為定并下庫
務不得退剥每匹折錢七百三十一文元豐二年四月
二十一日勅將歙州預買絹錢每匹作九百五十文至
紹興十八年户部符每匹估時價錢二貫足而江東轉
運司則每匹納一貫八百足葢大率如此而婺源所納
紬絹歲差大戸自縣起發徑赴左帑乾道三年以疎怯
見卻時守臣乞以所退每匹折省錢三千於其中豁除
頭子朱墨等錢買輕齎解赴左帑天子愍之詔婺源絹
如未給散人戸却解赴左藏庫交納或巳給散即依所
乞權折錢一次而以守臣為擾鑴秩罷之故其謫詞曰
不念繭絲之闕靡思杼柚之空然則聖意拳拳於歙民
可知矣是月又奏以為近者戸部退剥徽絹又契勘袁
州建昌軍不中物帛然皆有繼恩詔仰見聖意止欲戒
其巳甚不務過求而諸處受納監官望風懼罪縱吏邀
阻如十二兩者至更求十三兩止産黄絲者求其白絲
年例屑絲者責其細絲如此非一遂使攬戸恣求常歳
匹四千者增為六千猶不能中或髙價折錢分遣人於
産絹去處買納豈不重擾欲望降㫖禁戢州縣不得矯
枉過正及於常數外邀取詔復從之
　　小麥
小麥有稅錢及百文者輸五穀凡六千三十三石一斗
五升六合或議以為紬絹者上三等所有而布與麥者
第四等以下小戸所産故鄰郡往往等第分納之而新
安不計等第每戸夏稅凡納十三色至乾道四五年以
後第五等戸又認納雜錢名為四色其實稅紬稅絹正
綿正麥錢紬錢絹錢綿錢麥而麥一斗者久有義麥凡
九色矣
　　秋稅糙米
秋稅糙米合六縣為十五萬九千四百八十一石六斗
一升七合租課糙米一千四十六石九斗八升九合五
龠熟米九石九斗七升郡大率土壤薄不宜於秔故梁
任昉為新安太守去郡唯有桃花米二十石今紅蝦秈
是也秔既不多有故下戸有折解錢自苗米一石以下
每斗折納見錢五十六文足貧民以為便自頃軍食日
多乃增就附近三縣取米則三縣下戸得納錢者益少
今自一斗九升以上皆輸米又有穤豆草錢紬米絹米
之屬
　　折帛錢
上供折帛錢凡紬一萬六千一百九匹三丈絹二萬四
千七百九十六匹每匹各折省錢六千綿萬七千二百
二十七兩每兩折省錢三百凡為錢二十五萬六百一
貫六百文先是州稅絹每匹為稅錢七百三十一而預
買以元豐二年勅每匹作九百五十文逮折帛初行以
兩浙上色紬絹為估每匹八千而徽則減二千為六千
至紹興十八年江東西路例作六千其後兩浙路亦然
而徽遂不復請乾道五年議臣奏曰折帛之起以浙絹
定價故每匹估價錢六千而銀則每兩為價三千三百
徽州係五季重稅去處咸平著令他州絹以十二兩為
則而歙州但責十兩而已從來名為下色紬絹所以補
除重稅也折帛之行以兩浙上色所估而責徽州下色
亦同其直失先朝補恤之意然議者方主言郡吏折銀
虧直聖上令部使者約束而折帛之價未有申論者
　　進貢
唐六典州貢白苧布太府卿以布之方土精麤為九等
而歙之苧在第七通典貢苧十五端竹簟一合新唐書
又有紙及黄連國朝貢表紙麥光白滑氷翼紙乾預藥
臘牙茶細布景德四年閏五月詔特減放諸郡六十六
處貢物而歙所貢七物在其數中且飭官吏後不得以
土貢為名妄有配率熈寧中貢白滑紙千張大龍鳳墨
十斤元豐中貢白苧十匹紙如熈寧而無墨今貢白苧
十匹其天申節進奉有銀絹五百匹兩
　　上供物帛
上供紬歲四千五百九十八匹一丈六尺八寸絹八萬
三千三百七十七匹九尺九寸綿十萬二千二百二十
六兩七錢絲二百兩分四綱起發又有淮衣綱紬四十
八匹八尺四寸絹萬三千一十匹一丈二尺六寸舊至
揚州中興併送行在所其非上供應副本路及他路者
建康府絹五千匹即前所奏免今復起發者也又有兩
浙轉運司紬千四百匹絹萬六千四十九匹有奇綿六
萬五千兩又别應副衢州嚴州紬各一百五十七匹半
絹各千三百三十匹綿各二千二百七十五兩處州紬
百七十五匹絹九百八十匹綿三千五百兩婺州紬七
十匹絹千九百六十匹綿千五百兩四州歲各遣吏來
請葢自紹興十四年四月江東轉運司始報兩浙運司
以應副四州之數不知始於何年
　　上供紙
上供七色紙歲百四十四萬八千六百三十二張七色
者常様降様大抄京運三抄京運小抄自三抄以下
買奏紙是為七外有年額折錢紙用以折買大抄皆以
上下限起發赴左藏庫又有學士院紙右漕紙鹽鈔茶
引紙之屬不在其數中始大中祥符四年六月上以歙
州歲供大紙數多頗勞民思有以寛之知樞宻院王欽
若奏本院諸房所請歙州表紙自元年後置厯拘管今
支使外剰十一萬八千三百張望下三司住支一年及
於本州減造從之又遣中使就院宣諭副都承㫖張質
巳下於太平興國寺賜御宴今供數不知何年所定
　　酒課
酒課按國朝㑹要舊在城及休寧祁門婺源績溪黟六
務酒麴歲二萬九千八百七貫熈寧十年祖額二萬一
千六百十四貫五百五十四文買撲一千八百六十三
貫二百八十三文而不别每務所入之數今在城一務
酒課用紹興二十年所收為額計三萬八百二十八貫
一百八十七文巖寺鎮酒課并六縣坊塲五十三所其
三年各課官錢凈利錢三萬六千七百六十九貫二百
七文增添三分錢七千二百三十九貫五百五十一文
課利錢五千一百八十七貫二百三十文隨界二分錢
一百七十貫七十二文
　　稅課
稅課按㑹要舊在城及休寧祁門婺源績溪黟六縣歲
萬三千五百三十七貫熈寧十年在城一萬三千二百
五十八貫一百二十文今以紹興二十二年所收為額
計六千一百一十貫八十七文河渡合歙縣婺源凡三
處每界三年計淨利錢二百四貫二百九十一文
　　茶課
州舊買茶以熈寧十年為額歲買六萬一千二百六十
四斤其片茶有華英先春來泉而散茶有茗茶並以折
稅國家異時六𣙜貨務其在真州者受洪宣歙撫十五
州之茶為額五十一萬有奇在無為軍者受洪宣歙饒
十三州之茶為額四十三萬有奇用以給商人今於在
京及𣙜務入納見錢筭請真州務賣歙茶勝金為錢五
百四十三嫩桑五百八十八華英五百二十運合五百
三十八來泉四百六十二先春四百八十八僊芝五百
三十不及號四百四十六無為軍務賣先春四百七十
一來泉嫩桑並四百六十二而州自賣折稅茗茶每斤
二十七逮宣和改茶法招誘商販而不復科買人以為
便歲額二百萬有奇茶租錢者起於嘉祐中宣州以此
錢千八百七十四貫文均在本州今民戸自稅錢二貫
省以上者每貫敷錢五十
　　鹽課
舊鹽額熈寧十年在城二萬七百九十貫二百五十七
文休寧九千七百五十七貫六百二十文績溪二千七
百九十四貫一百一十文黟縣五千九百五十四貫七
百二十文祁門八千八百九十九貫三百八十五文婺
源萬三千七百七十七貫七百三十五文自太平興國
中三司建議以歙接近兩浙界令就般請兩浙鹽每斤
為錢五十自宣和末變法歲遣衙校往請之今郡學廊
廡乃故鹽塲地或言歙所以輸兩浙運司絹者以鹽故
也鹽法既變不復般請今招誘亦歲二百萬有奇
　　公用
國朝典故三京及諸道州府軍監公用錢舊皆有常數
其官髙及曾任中書樞宻院者臨時取㫖加給並凖宣
定支計月均給知州通判或職官上厯支歲終支不盡
者納州庫若大兩省横行使以上充此差遣有添賜錢
數皆係特㫖熈寧中特增近其額而分四季支内歙州
八百貫其公用酒太平興國六年九月定制河南應天
以下六府曹鄆以下六十六州月各給一石歙州在其
數中
　
　
　
　
　
　
　
　
　
　新安志巻二
欽定四庫全書
　新安志巻三　　　　　　　宋　羅願　撰
　　歙縣沿革
歙望縣以縣南有歙浦故名(此義似未安而舊/唐志有之不可略)或曰歙
者翕也謂山水翕聚也秦屬鄣郡漢改鄣曰丹陽而以
歙為丹陽都尉治建安十三年呉使賀齊取黟歙乃分
歙縣東鄉新定里之地置始新縣又分南鄉安定武疆
里之地置新定縣及置黎陽休陽并黟歙凡六縣以為
新都郡(呉志武疆葉郷東陽豐浦四鄉先降賀齊表請/以葉鄉為始新縣而嚴州圖經稱淳安縣本歙)
(縣東鄉新定里之地按淳安即古始新縣而遂安即古/新定縣也舊唐書亦云遂安縣後漢分歙縣南鄉安定)
(里置然今遂安有武疆山武疆溪則/又當兼武疆鄉地故録之廣異聞)後郡更名新安梁
武帝承聖中分歙及海寧黟三縣之地復置黎陽以四
縣别為新寧郡陳省新寧郡及黎陽縣隋義寧中徙新
安郡治于歙之烏聊山唐永徽五年析歙置北野永泰
二年析歙置績溪北野至大厯中廢㑹昌四年十二月
升歙為𦂳縣國朝為望
　　縣境
縣在郡東一里先是漢歙縣境廣大呉分之為始新新
定黎陽休陽四縣始新新定今嚴州之淳安遂安是也
宋省黎陽入海寧海寧今之休寧唐又析歙置績溪縣
開元中析休寧置婺源縣今自歙縣休寧績溪婺源嚴
州之淳安遂安凡六縣皆秦漢歙縣之故境(太平寰宇/記又云壽)
(昌縣秦歙縣地漢為富春縣之境按壽昌本呉郡/地梁武帝普通中割屬本郡耳元非歙縣地也)數分
割則益小今東西七十七里南北二百四十里東至績
溪界四十里南至淳安界百二十里西至休寧界三十
七里北至寧國府太平界八十六里東南至臨安府昌
化界百一十里别到淳安界百一十里西南到休寧界
三十五里東北到績溪界七十五里西北到太平界百
三十里
　　鎮寨
鎮舊有三巖寺鎮在縣西二十五里新館鎮在東三十
里街口鎮在南百里今唯巖鎮設官收酒稅之𣙜而新
館街口不為鎮然市井如故寨有四管界寨在縣西百
八十歩王干寨在東南百里黄山寨在北百里深渡寨
在南四十五里
　　鄉里
其鄉十六其里八十明德鄉在縣東其里良干明化承
風懷金還城平遼鄉在縣西其里仁風樂平善福新平
黄池中鵠鄉在縣西舊曰遊山南唐時以舒雅為進士
第一故改之其里遷喬禮教長林澧泉萬年孝女鄉在
縣南舊曰合陽唐以章氏女孝故改之其里孝女龍年
藥潭延賔章湍長樂上鄉在縣南其里富思白楊沙溪
僊溪西村布政鄉在縣北其里安仁歸化成果連溪連
山寧泰鄉在縣北其里仁祐仁愛寧信猶風儒宗長樂
下鄉在縣東南其里長樂龍潭傍溪銅山王干登瀛鄉
在東北舊曰登龍其里折桂清平化成宣化永泰仁禮
鄉在東北其里萬安石干寧仁溪頭永福永豐鄉在西
南舊曰永昌其里安業長清永楊清泰寒山長壽鄉在
西南其里卒城龍宿龍還龍巷懐德仁愛鄉在西南本
唐敬愛鄉其里金山長沙富資寧固湧泉寧仁鄉在西
南其里修集神山臨江章溪仁福通德鄉在西北舊曰
同德其里長春隱儒敦孝靈泉豐樂孝弟鄉在西北其
里永安玉泉信行和睦萬安
　　戸口
天禧主戸萬六千四百二十八口二萬八千二十五客
戸四十六口四百六十六未經界戸四萬四千五百三
十經界戸二萬二千七百有十六乾道八年主户二萬
五千五百三十四客戸四百有九而無其口數
　　田畝
田園山地祖額二十五萬二千九百八十四畝四十五
步經界四十六萬有奇今為四十五萬八千一百五十
六畝二角四十九步半塘千二百七處堨二百二十六
處
　　租賦
夏稅紬千二百四十三匹三丈一尺三寸六分絹萬二
千一匹一丈五尺八寸七分布二千三百四十四匹一
丈八尺七寸一分綿八萬七千八百八十五兩五錢七
分小麥二千七百五十二石八斗五升九合錢萬一千
二百三十三貫三百九文軍布千五百一十二匹夏租
課錢百一十九貫四十五文租課麥三斗八升内二升
折麥茶一片秋稅糙米五萬六千二百八十七石六斗
五升七合四龠鹽錢二千四百二十五貫六百八十四
文三分租課糙米三百一十五石七斗八升熟米八石
一斗九升黒豆十八石一斗七升和買紬五千一百三
十七匹有半絹萬五千四百六十五匹
　　酒稅
巖寺鎮酒稅以紹興十七年所收為額酒六千六百三
十六貫二百六十一文稅四千九百三十五貫三十八
文坊塲二十六處
　　城社
縣即州所治社在東山上太平興國五年自州徙于此
先聖廟及縣學本在縣南南唐保大八年置今附于州
學
　　官廨
縣㕔在州城東有松風亭元豐中王薦為宰時知州事
張慎修易之為歲寒亭少蘇公在績溪為賦詩而發運
使蔣之奇為作賦刻石亭上丞㕔在縣側主簿㕔在縣
後東尉㕔在縣西西尉㕔在縣南
　　道路
驛路東出績溪由寧國宣城南陵青陽貴池至池州凡
七百里小路北踰箬嶺經太平石埭青陽界徑至池州
纔三百七十五里
　　橋梁
馮橋在縣東十五里金坑橋在東十八里良干橋在東
二十里清化橋在東二十九里冕輦橋在西七里巖寺
橋在西二十五里甘露橋在北三里
　　津渡
深渡在縣南四十五里街口渡在東南百里揚之水自
縣南流百二十里入淳安界又六十里至其縣又九十
里至嚴州凡三百六十里
　　山阜
烏聊山在縣西北三百五十步髙二十八仞周八里漢
建安之亂歙人毛甘以萬戸屯此山為呉將賀齊所破
因置新都郡隋末越國公起兵亦屯於此及義寧中州
自休寧遷治此山之下則城東北南皆踐山為之西有
四水合流山上數石圓而白號落星石唐中世遷越國
公廟於此俗因謂之廟山别呼山之東峯為東山云
黄山舊名黟山在縣西北百二十八里髙千一百八十
仞東南則歙西南為休寧西北則蔽于寧國府之太平
縣漢末㑹稽太守上虞陳業絜身清行遁跡此山而世
復相傳以為黄帝嘗命駕與容成子浮丘公同遊合丹
於此(山經引周書異記及呉地/神仙傳甚詳今不復録)其後又有僊人曹阮之
屬故有浮丘容成之峯曹谿阮谿唐天寶六年六月十
七日勅改為黄山(黄山圖經云改黟山為黄山而祥符/州圖經乃云改黄山為黟山今按酈)
(道元注水經云浙江又北厯黟山縣居山之陽故縣氏/之然則黟縣本以黟山得名未聞前世謂之黄山也至)
(天寳中好道家之説故以黄帝為嘗遊于此因/名之耳寰宇志又以黟山為北黟山北葢衍字)按江南
諸大山有天目天台之屬郡國志稱天目髙萬八千丈
而低於黄山者何也以天目近連浙江天台俯瞰滄海
地勢傾下百川所歸而新安乃江之上游海之濫觴今
計郡之平地巳與二山等矣而此山又特髙然則鄰郡
諸山要皆此山支脉也西北山勢中坼望之類太華故
自前世亦名為小華山有峯三十六其水源亦三十六
谿二十四洞十有二巖八靈迹至不可勝數水流而下
合揚之水為浙江之源山髙而靈雷雨在下峯上往往
有笙簫之聲第四峯下有泉沸如湯出香溪中號朱砂
湯大厯中刺史薛邕就立廬舍設盆杅以病入浴者多
愈後至大中年刺史李敬方以風疾比歲凡再入浴感
白龍而疾瘳乃作龍堂于湯之西陵後命僧主之今祥
符寺是也元符三年正月休寧太平縣民三人來浴凌
晨水變赤如流丹驚相視不敢發言頃之地勢傾動波
沸涌聲如雷屋舍皆震馳以告寺之人寺之人曰是必
朱砂發見也急以瓦器二十餘貯而緘藏之山下民聞
者爭來汲飲至二月砂復發差減於前久之視所藏水
其新器中者宛然香甘泉清而砂沉舊器中皆臭壊不
可近好事者往往澄其砂以為藥至八月耿公南仲以
部使者巡按因至山僧文太以一器獻公嗟味久之而
主簿徐元龜亦乞其一器歸以遺親由是人始信為朱
砂泉焉旁近有昔人墨窯(音􁁗/竈也)數處
飛布山在縣北二十里髙百七十仞周二十七里舊名
主簿山新安記云昔因冦亂縣主簿率百姓保此山獲
金天寳六年六月十七日勅改為飛布山舊有廟甚靈
建中末旱禱不雨刺史劉公徹其廟有人夜聞暴風雨
西去如人馬聲繼夢神告之曰吾將寄於靈山
靈山在縣西北三十里髙三百五十仞周七十七里新
安記云靈村有山生香草名曰靈香又有黄精木上有
靈壇道士祈請不燒香自然芬馥人射獵經踐之者忤
犯山神終無所獲或失火燒網人則疾病故曰靈山輿
地志云山甚髙峻天欲雨先聞皷角聲有圓石髙數丈
上有石如車葢
城陽山在縣南二里髙百九十仞周四十里有觀唐世
許宣平隱山之南塢塢今别號南山近每夕有神光
鳳凰山在縣北十五里髙三十仞周十五里嘗有鳳集
于此舊産茶歲采製不過三二斤熈寧中丘寺丞名之
為甘白香
問政山在縣東五里唐有于方外者自荆南掌書記棄
妻從太白山道士學養氣之術周游五嶽名山時從弟
德晦為歙州刺史方外來訪之德晦為選勝築室于此
號問政山房縣人聶師道少事方外後入呉為國師因
號問政先生今有觀(問政之名見於碑記及豫章黄太/史所書問政先生語後葢其始因)
(方外得名而祥符經云唐光化中有聶道士隱居於此/刺史陶雅深所推重嘗訪以為政之要故名問政山恐)
(於義/未盡)
栁亭山在南百里髙二百五仞周四十里舊名昌山天
寳六年改
黄蘖山在縣北九十里髙五百六十仞周百里
厚山在縣北三十五里舊名武山天寶六年改
竅山(音/嶠)在縣北十里髙百五仞周二十五里
黄牢山在縣西南三十二里髙十仞周八里
紫金山在縣東三十五里舊名金紫山與績溪石金山
偕號甘露大士道塲暮夜見種種光相映紹興十八年
尚書郎章侯睹而異之因取佛語改其山曰紫金而徙
置白蓮院焉
披雲峯在縣西南二百步髙百仞周五里山勢峭拔太
平興國中知州蘇德祥為亭於峯頂名披雲亭
箬嶺在縣北八十里黄山之東髙四百八十仞多箬竹
上有官路通寧國府太平縣隋末越國公所開
藺將軍巖在縣南十五里隋藺亮嘗屯此巖
跳石在縣西北三十里石在溪中去岸數丈相傳昔有
羅腰居溪口膂力絶人嘗躍過之石上有足跡云
　　水源
揚之水出績溪大尖山東流六十里至臨溪入歙縣界
抵郡城西合四水南入新安江布射水出黄蘖山南流
至縣北三十里合揚之水溉田十六頃豐樂水出黄山
東流至縣西五十里合揚之水春夏勝小舟溉田三十
四頃富資水出昉源南流至縣北一里合揚之水溉田
七頃昌溪水出栁亭山東南流四十八里至雙館合揚
之水溉田二頃綿溪水出績溪佛論嶺西流四十五里
至州東鳳池村西十里合揚之水溉田二頃四十畝武
洪水出梢雲山半壁中南流二十一里經武洪村又南
流四里合揚之水溉田七頃苦溪水在縣東南從揚之
水下抵深渡名曰八十里苦其中亂石碊碊洪港斗折
淙流騰激其疾如箭雖三峽不過故名苦溪(右按寰宇/志所云如)
(此而新經輒云以傍/有苦竹塢為名非是)深渡水在縣東百一十里新安江
中接嚴州界從此而上穹山峻流秀爽尤異峯巒掩映
狀若雲屏實百城之襟帶
黄墩湖在縣西南四十五里濶二十餘丈長三百步衆
水所瀦湖舊有蛟湖側居人程靈洗者好勇善射夜夢
白衣道士告曰吾數為吕湖蛟所困明日當復來君能
見助當有厚報靈洗問何以為識道士曰束白練者我
也許之旦日率里中少年皷譟於湖上頃之波涌大聲
如雷有二牛相奔觸其一肩白者甚困靈洗射黒牛中
之俄而隂晦廓然湖水皆變明日有蛟死於吉陽灘下
吕湖由是漸塞後名其灘曰蛟灘(以上蛟及此蛟灘/本字竝辰下虫)未
幾靈洗偶出有道人過其母乞食食巳令母隨行至山
上以白石識地曰葬此可以驟貴靈洗還母語之因葬
其父于此巳而靈洗官儀同封侯宅在湖東二里南有
大䡤可數十圍號千年木鄉人立祠其下墓在湖西北
黄牢山下云黄墩地廣衍黄巢之亂中原衣冠避地者
相與保于此及事定留居新安或稍散之傍郡今人即
靈洗墓處為壇水旱禱者八十餘社(靈洗事見祥符經/與歐陽公所書張)
(龍公事相類姑載之自餘鰐灘鼉井及/祁門蛟潭之屬尤怪誕無補者皆不録)
銅井潭在縣東北四里揚之水中周二百尺傍有井深
不可測一名石壁潭唐乾元中嘗投龍(闕/)
釡底潭在縣南二里揚之水中潭底稍斂如釡(或云/斧底)
吕公灘在縣南十二里揚之水中灘長二里本名車輪
灘湍悍善覆舟唐刺史吕季重以俸募工鑿之遂成安
流因以為名然今人亦謂之車輪灣(祥符經云募軍/壯丁鑿毁灘石)
歙浦在縣東南十五里源出揚之水一名新安江歙之
名縣由此浦也南流百五里入嚴州界
殷公井在縣南羅城内井甚大不假淘渫自然蠲㓗下
有二穴一通銅井一通釡底毎井遺物多於二潭得之
　　古跡
階坑在縣東百二十里方輿志云自階村入二十里即
呉廢太子和之地階跡猶存和者吳主孫權長子權薨
孫峻奪和璽綬徙新都又遣使者賜死和與妃張辭别
張曰吉凶當相隨終不獨生活也亦自殺邦人傷焉何
姬曰若皆從死誰當養孤拊皓及其三弟孫休立封和
子皓為烏程侯自新都之本國及皓即祚追諡和改葬
明陵
孔靈村在縣南三十里孔愉字敬康㑹稽山隂人惠帝
末東遷㑹稽入新安山中改姓孫氏以稼穡讀書為務
信著鄉里後忽捨去皆謂之神人而為立祠事見晉書
本傳而世說亦云孔車騎少有嘉遁志年四十餘始應
安東命未仕宦時嘗獨寢歌吹自箴誨自稱孔郎游散
名山百姓謂有道術為生立廟今猶有孔郎廟是其事
也今此村禱賽猶及孔愉先生云(愉别傳云永嘉大亂/愉入臨海山中而晉)
(傳又以謂㑹稽有新安山然世說既稱游散名山明非/一處今此地以孔名而寰宇志祥符經皆言是愉隱處)
(不可/没也)
廢北野縣在北三十五里唐永徽五年分歙縣二鄉置
大厯五年廢
廢歸德縣在西南五十里唐永泰元年方清陷州縣人
割八鄉之地保于此山賊平因請置縣大厯五年廢
　　祠廟
方儲廟在縣南栁亭西小山上今賜號真應廟
浮丘先生廟在黄山第十三浮丘峯下峯上有浮丘仙
壇嘗有至者見樓臺及白蓮華池左右有鹽米之積還
率人取之迷不知處廟在唐嘗為浮丘觀㑹昌中毁觀
今有廟存
飛布廟靈山廟竅山廟各在其山自浮丘以下四廟郡
昔嘗以春秋禱賽
　　道觀
天慶觀在縣西大中祥符元年以正月三日天書降日
為天慶節詔東京建玉清昭應宫天下置天慶觀五年
十月二十四日有延恩殿之祥閏十月詔天慶觀各置
聖祖殿令玉清昭應宫降像及侍從之式焉(新書經皆/言祥符五)
(年閏十月賜觀額非也/此自建聖祖殿年月耳)
乾明觀在郡城内唐乾封元年置號龍星觀八年改龍
興觀天寳元年改開元天寳觀太平興國六年太宗以
誕聖之日為乾明節勅改今名
紫陽觀在城陽山本許真君祠天聖二年四月奉勅賜
觀額
興道觀在問政山唐世築室號問政山房道士于方外
聶師道相繼居之順義七年三月師道柩自揚州還葬
此山楊氏為立壇給田以其故居為歸貞觀天禧四年
勅改今名紹興中詔以御書黄庭内景經及臨魏晉六
朝唐人書凡十巻藏于山
龍興女貞觀舊在縣西五里唐神龍二年置開元十八
年改靈星觀二十八年勅改龍興今立通德鄉長春里
長春素有古觀近歲稍葺之為此額焉
　　僧寺
報恩光化禪寺在州城北隅舊名䕶國天王院唐中和
元年州經焚爇光啟三年修築北城乃給文宣王廟後
論堂故基使修建景福元年賜額慶厯三年僧省先募
人為塔十三層髙三十仞廣十丈其下為屋百餘間至
治平四年成賜名普安塔崇寧二年十一月以為崇寧
寺政和八年改天寧萬壽紹興七年改報恩廣孝十三
年改今名
太平興國寺在縣西南唐至德二載建號興唐寺寺門
踞兩峯間下瞰溪流州西勝處也始唐有聖像閣後營
葺寖盛僧房經閣飛跨巖谷大厯末吕渭為州司馬嘗
於寺之隙為堂讀書晨入夕還既去以遺寺僧故至今
有吕侍郎祠(舊不顯吕侍郎所以建祠本/末後訪得祥符經其説云爾)唐末楊氏改
為延壽寺南唐復為興唐寺國朝開寳九年復為延壽
太平興國四年勅改今名而民間亦呼為水西寺寺有
戒壇國朝之制歲以誕聖日開壇為沙彌受三百六十
戒祠部給戒牒凡天下壇七十有二云寺舊有院二十
四今兹起廢僅十五六處其應夢羅漢院者唐末寺僧
清瀾與婺州僧貫休游休為畫十六梵僧象相傳國朝
嘗取入禁中後感夢歙僧十五六輩求還遂復以賜汪
内相詩所謂秪應夢乞歸巖寺要使邦人習氣移者也
(按野人閑話云貫休當王氏建國時來居蜀中龍華精/舍水墨畫羅漢十六身并一佛二大士皆古貌與佗畫)
(不同或曰夢中所覩覺後圖之謂之應夢羅漢蜀主曾/宣入内歎其筆迹狂逸經月却付院中翰林學士歐陽)
(炯歌云或然夢裏見真儀脫去袈裟㸃/神筆然則應夢之名久矣今兩載之)今畫本猶一二
存福聖院者雪竇長老嗣宗出家處宗有同受業僧智
珍嘗為長蘆壽禪師延壽堂主亦有學卒八十餘
開化禪院在縣西唐天祐元年建舊號十方院大中祥
符元年二月勅改
昭慶禪院在縣東唐光化中刺史陶雅建舊號寳相禪
院大中祥符元年二月勅改
大中祥符禪院在黄山天都峯下先是唐刺史李敬方
作龍堂於湯之西天祐九年刺史陶雅建寺號湯院南
唐保大二年改靈泉院大中祥符元年十月勅改今名
挂石為魚其聲清越
乾明禪院在登瀛鄉清平里南唐建號安國院太平興
國五年三月勅改與前觀名同義是時賜兩京及諸路
無名寺額凡數百大率多以乾明太平興國為名
水陸院在寧仁鄉神山里呉順義年中建
白蓮院舊在縣治側唐天祐二年建紹興十八年院徙
紫金山其址今為定光堂隆興初宋尚書貺自南安舁
致定光圓應普通大師像于此
城陽院舊在縣南三里隔溪面城陽山唐景福中建宣
和中焚毁僧如淨為請其額於長壽鄉建之如淨縣南
項氏子壯歲為弓手飲斗酒噉肉數斤一旦棄妻子求
事長老道才後住州之天寧寺太守趙詳之嘗跋其遺
偈
普安院在寧仁鄉乾寧二年建號永安後改有水玉色
里人號白水寺
西峯院在通德鄉隱儒里唐至德二年建
惠化院在仁愛鄉唐乾寧中建號天王廟天祐十四年
改
白陽院在長樂上鄉西村里唐太和元年建
金城院在仁愛鄉長沙里開寳二年十二月勅建
禪林院在登瀛鄉宣化里唐永昌元年勅建
江祈院在孝悌鄉千秋里呉順義二年建
靈山院在平遼鄉新安里唐天祐三年勅建今為禪院
清泉院在孝悌鄉玉泉里唐大中二年建舊號玉泉院
泉在方丈之前宣和後院稍遷泉今在蔬圃中矣
竹㑹寺在寧泰鄉仁愛里唐大中元年建
溪頭院在仁禮鄉溪頭里唐景福中建
楊干院在孝女鄉漳湍里唐咸通二年建
古城院在永豐鄉安樂里唐太和中建舊在杏潭東宣
和後徙潭西其傍有杏城潭極平廣相傳古嘗以為城
尋以土輕棄不用
漢洞院在仁愛鄉富資里大中二年建(此據祥符經云/爾今院有南唐)
(保大中碑稱院厯㑹昌中廢大中咸/通中復則寺亦不特始於大中也)此地初入險陿其
中夷廣傍連簸箕山山上有昔人屯聚遺迹壊垣廢瓦
可數百家其東披山上亦然相傳黄巢亂時民相與保
於此其稱為漢洞者當是漢末巳嘗保聚如烏聊林厯
山之類俗云漢帝嘗駕至此以為名非也宣和賊退後
院東遷半里許對石耳山
古巖院在永豐鄉寒山里唐㑹昌元年建有石巖
興福院在中鵠鄉遷喬里唐光化中建
坦平院在仁禮鄉萬安里唐太和五年建
黄坑院在仁愛鄉金山里唐太和中建
靈康院在永豐鄉谿上一徑通太平興國寺唐天祐八
年建
葛塘院在平遼鄉唐天祐八年建
仁義院在中鵠鄉禮教里大中祥符元年建
富山院在仁禮鄉唐景福中建
楊干禪院在寧泰鄉仁祐里至道元年建
向杲院在永豐鄉梁大同元年建
小溪院在仁愛鄉唐太和五年建
任公寺在寧泰鄉仁祐里莫知始所建大中祥符元年
用舊額起廢先是寺側有富資水梁太守任昉每行春
至此累日不能反傍有大石往往坐釣其上後人因名
其谿為昉谿村為昉村大中九年刺史盧潘以賢守名
宜諱始改為任公谿任公村而寺舊亦以昉名僧籍則
稍變其音為牓寺元豐元年本縣始為立任公寺戸而
僧籍猶如其故
周流院舊在永豐鄉岑山上鬱然孤峯溪水環之故寺
以為名唐天祐八年建今稍徙溪西二里許
保安院在孝悌鄉唐天祐五年建
傍溪寺舊在長樂下鄉銅山里大中祥符元年建紹興
中徙烏聊山
資福院在明德鄉唐天祐元年建
溪子寺在長樂下鄉銅山里大中祥符元年建
香油院在長樂上鄉佛溪里呉順義六年建
陳塘院在孝悌鄉唐㑹昌以前有之大中七年復
臨塘院在中鵠鄉禮教里至道二年建(右此諸寺凡為/呉所建祥符經)
(多作偽唐/今各正之)
天王院在仁愛鄉唐景福元年賜額先是天寳初大食
康居五國寇安西遣救未至詔不空三藏祈䕶世天王
為助帝晝見神人鎧仗五百不空言此毘沙門第二子
領兵救安西來辭耳巳而安西奏城東北三十里雲霧
晦冥中有人皆金甲長丈餘皷角鳴振五國奔潰又有
鼠金色齧其弓弩絃及器仗皆不堪用城樓現天王像
無不見者乃圖以進因勅諸道州府於城西北隅各置
天王像至佛寺亦别院安置毘沙門者北方天王也故
設之北隅此院舊亦在郡城北角今有唐世祠部牒目
為北城䕶國天王院置僧七人崇寧中郡以為崇寧寺
故紹興間取其廢額建於此
　　丘墓
羽林將軍盧元卿母墓在厚山之側元卿縣人也刺史
陶雅墓在明德鄉良干里地名陶灣俗間痞作者取其
土懐之而縣南長垓有堆阜巋然其上如冢聚者二三
十處號蕭王墓民間請雨必祭蕭王及孫王孫王當是
呉太子和而縣東負郭有吕狀元祖墓又有墓列石人
石羊之屬傳云國朝王丞相嘗為縣主簿母夫人卒葬
於此不知為誰
　　碑碣
新安之石不宜於碑露暴歲久則剥泐不可讀加以中
更寇攘存者益寡祥符中所録凡十一碑興唐寺碑唐
司馬吕渭文重建越國公廟記唐鄉貢進士汪台符文
問政先生碑銘呉順義中銀青光禄大卿方訥文歸真
觀碑江南徐鍇文重修郡廨碑通判太子右贊善大夫
孫彭文通判㕔壁記黄慶長文御前三牓碑端拱中通
判著作佐郎馮起文夫子廟記景德中知州直史館趙
昻文應夢羅漢碑雍熈中通判梁鼎文許真君祠堂碑
二其一梁鼎文其一通判太常博士王臯文此其文或
尚傳或碑與辭皆亡甚可惜也因為登載其目自餘及
近歲作者益多其辭義之美者方行於世不待詳載
　　賢宰
庾沙彌潁川􁆘陵人父佩玉宋長沙内史昇明中坐事
誅時沙彌始生及年五歲所生母為製采衣不肯服問
其故流涕以對及長遂布衣蔬食終身為中軍田曹行
叅軍嫡母劉氏寢疾沙彌晨昏侍側衣不解帯鍼炙輒
先以身試及亡水漿不入口者累日初進大麥薄飲經
十旬方為薄粥終䘮不食鹽酢冬不衣纊夏不解衰不
出廬戸晝夜號慟鄰里不忍聞所坐薦淚沾為爛宗人
都官尚書詠表言其狀應純孝之選梁武帝召見嘉之
以補歙令還除輕車邵陵王叅軍事
李紘字仲綱應天府楚丘人叅知政事李昌齡之從子
也登大中祥符元年進士第試秘書省校書郎知歙縣
初縣産金以代賦後金盡而輸賦如初紘奏罷之厯於
潛南新剡縣所至有惠愛民生子多以李為名天禧二
年詔薦州縣吏御史知雜吕夷簡薦之官至龍圖閣學
士紘長於吏治篤於交游方范公仲淹被謫朝士畏宰
相無敢過者紘獨出郊飲餞之
王薦字繼道宣城人常從學於蔣之奇登第後以雄州
防禦推官知歙縣事其為政捐利于民專務興崇學校
招後進使就學作勸學文以率之蔣之奇為作歲寒亭
賦其略曰遵教條布慈惠巳逋責寛田稅斥掊斂之百
為寢貨財之末議射利無猛鷙之發詮奸見犬尨之吠
吏絶侵寃人無淹繫以至道遺莫拾戸闢不閉訟庭則
丹筆不施學市則青衿聿至其用心亦可槩見矣
　
　
　
　
　
　
　
　新安志巻三
欽定四庫全書
　新安志巻四　　　　　　　宋　羅願　撰
　　休寧沿革
休寧望縣本漢歙縣之西鄉呉置新都郡析以為縣號
休陽治靈鳥山在今縣西二里嗣主名休改為海陽移
治萬歳山今萬安山是也晉武帝改為海寧宋大明八
年省黎陽縣併入海寧梁承聖中復置黎陽并割黟歙
海寧以為新寧郡陳省新寧郡亦省黎陽隋大業中新
安郡治于此改海寧為休寧義寧中郡遷治歙縣唐武
徳初縣治萬歳山舊城開元二十八年析休寧置婺源
縣天寳九年縣徙治西十三里則至今因之永泰元年
盜方清陷州州民拒盜保于縣之山險二年賊平又析
置歸徳縣大厯四年省歸徳縣本縣在唐為上縣本朝
為望
　　縣境
縣在州西六十五里其境東西廣長六十八里南北一
百七十九里百二十歩東至歙縣界二十八里西至黟
縣界四十里南至衢州開化界百四十九里百三十步
北至歙縣界三十里東南到嚴州遂安界百二十六里
西南到婺源界九十二里東北至歙縣界三十里西北
到寧國府涇縣界百四十里
　　鄉里
其鄉十一其里六十忠孝鄉在縣西南其里孝芝宣仁
懷義孝義安樂鄉在縣東其里安樂和孝嘉福呉田長
汀積善良安鄉在縣北其里閑田安樂羣賢移風還珠
吉陽鄉在縣西其里興善大和松溪鼓腹永和履仁鄉
在縣西其里永康太平仁義仁徳回溪黎陽鄉在縣南
其里信行依仁合陽信安懷仁遊山鄉在縣南其里方
潭同化重信嘉禾忠義和睦鄉在縣南其里方溪興教
輕財富義長樂太清嘉善鄉在縣南其里奉正睦親紹
聖從善永豐千秋鄉在縣南其里千秋江津仙鳧回口
中平通裏永慶和化承端虞芮鄉在縣西其里常樂靖
安趨化新析淳義
　　户口
天禧中主户萬三千八百二十五口二萬四千六百三
十九客户四十六口四百六十六未經界戸三萬二千
八十經界戸萬七千八百七十六乾道八年主戸萬九
千五百七十九客户無
　　田畝
田園祖額十八萬六千九百五十畝三角十四歩屯田
三百二十一畝三角十二歩經界増多今為三十萬三
千九百六十四畝三角二十五歩塘五百一十處堨二
百一十處
　　租賦
夏稅紬八百三十七匹三丈三尺三寸絹八千二百六
十二匹一丈七寸布一千八百二十九匹一丈八尺綿
五萬六千八百二十一兩四錢小麥一千八百四十七
石七斗三升七合錢五千六百一十二貫六百八十二
文軍衫布九百七十二匹一丈七寸租課錢十五貫五
百七十五文秋稅糙米三萬八千四百二石二斗三升
八合鹽錢一千五百二十四貫七百七文租課糙米一
百九十三石一斗四合五龠熟米一石四斗七升和買
紬三千五百二十五匹絹一萬八百七十五匹
　　酒稅
酒以紹興九年所収為額計萬八千二百七十四貫五
百六十文商稅按㑹要熈寧十年二千九百六十六貫
二百一十六文今以紹興十年所収為額計一千四百
二貫四百七十九文坊塲十處河渡無
　　城社
縣城九里三十歩其坊五海寧晝錦宣化惠化永寧社
在縣東南先是元豐末管幹河北保甲馬誠奏乞嚴天
下社稷而縣社在酒稅務後湫隘不能容壇壝卜遷于
城西數請于州及部使者不見聽春秋祈報寄於佛廬
及驛舍之廡紹聖四年長安張宓為令白轉運使林邵
得錢四萬有竒於是始營五壇為庖庫於其東備祭器
焉廟學在縣南紹興六年陳尚書之茂為尉縣人相率
從授業乃以差出錢為屋五十楹
　　官廨(倉務驛附/)
縣㕔在城内主簿尉㕔並在縣㕔西南常平倉在縣東
南隅酒稅務在西南隅良安驛在城内舊名萬歳驛五
畬驛在縣南二十五里皇華驛在縣南九十五里舊名
憩賢驛
　　道路
道路有二一通郡城一通黟縣界
　　山阜
率山在縣東南四十里髙五十七仞周二十一里率水
出焉寰宇志引山海經云漸江出三天子都在率東蓋
此山也而郭璞亦云三天子都山在歙縣界浙山出焉
漢書地理志云浙江出黟縣南率山東入海(唐盧潘引/此以解山)
(海經中率山今地理志/率山乃作蠻中不可曉)是古有浙水之源皆由率山出
而酈道元注水經云浙江水出黟縣南蠻山中北逕其
縣縣南博山有石特起十丈上有劒杪時有靈鼓潛發
又北厯黟山又北逕歙縣東與一小溪合水出縣東北
翁山西逕故城南又西南入浙江又東逕遂安縣南又
左合絶溪溪水出始新縣西南逕縣故城南為東西長
溪溪有四十七瀬東注浙江葢其詳如此然酈道元引
率山二字為蠻中故率浙江所發之源而直據黟縣為
文取黟縣側石鼓山為騐縣側之水雖亦入浙江然未
嘗厯黟山黟山之水自别流入歙則道元蓋誤也而率
山之水出休寧界中者至歙縣南歙浦然後合揚之水
下而為浙江率水未至時歙縣揚之水所併支川巳多
勢自足以達矣要之此郡之水皆下為浙故自歙縣言
者出黟山自休寧者出率山自績溪者出大鄣山自婺
源者出浙山故黟山與大鄣山皆有三天子都及鄣山
之名此其發源之著者餘小水不可勝數而唐盧潘作
廬江四辯以山海經廬江亦出三天子都特漸江在率
東廬江入彭澤西故潘云今率山在歙縣南連延而西
曰浙嶺浙水實出其隂又西走(音/奏)彭澤凡三百里并水
出山陽者皆西流滙于彭澤廬江逺乎哉是必一水也
潘嘗為歙州刺史其所說亦必有據然言山陽山隂之
水皆入彭澤則未為當大抵二山之水東南流者皆下
為浙江西流乃入彭澤耳浙或作淛(音/制)或作漸義並同
獨聳山在縣西五十里髙三百仞周四十里有洞邃深
唐乾元間嘗投金龍
岐山在縣西六十里髙二百仞周二十三里石壁千尺
凌霄花縷絡其上華時如錦屏有室方十餘丈垂瀑百
仞西北半壁有大石橋亘兩山其旁有深澗相傳昔有
碧蓮花葉徑尺自澗中流出唐天寳中有僧居之石室
中猶有龕像講臺石梯之屬乾元中又有道士龔棲霞
絶粒隱此山元和四年刺史韋綬感夢置精舍乃名石
門下巖曰爛錦巖門上盤石曰雲外座座東之巖曰標
霞西巖曰晞陽座東之峰曰凌虚西峰曰逼霄又名巖
在爛錦東者金翠巖前澗曰滌煩泉在爛錦前者曰澄
心北望四里巖曰瑞聖而逼霄峰今號天柱峰云(按石/橋巖)
(在岐山舊經既有岐山又/别出石橋巖今合為一)
靈鳥山在縣西二里髙三十仞周五里嘗有鳳出于此
方源山在縣南百十八里髙二百五十仞周三十里本
名黄土山唐天寳六年改
鹿髀山(新經作/鹿脾)在縣西百五十里髙二百六十仞周十
五里昔有採藥者遇老人鬚眉皓白指靈藥示之乃遺
鹿脾回顧失其所在
雞籠山在縣南九十里髙百六十仞周十五里形如雞
籠祥符經云唐開元中有異道士謀卜居視黄山曰确
而寒視飛布曰髙而無輔至此山曰是宜為葬地髙可
至王侯不然者當致妖異時縣人洪真師事之道士晝
臥室中真竊視状如蛟龍候覺遂辭去道士亦去之鄱
陽真遂遷父骨葬此山真居浙南回玉鄉本好方頗能
以小術動人乃潛謀起事州發兵捕殺數十人而真竟
不獲乃即回玉鄉置婺源縣以鎮之
松蘿山在縣東北十三里髙百十六仞周十五里山半
石壁百餘仞松蘿交映
顔公山在縣南九十里髙五十仞周三十八里上有湖
廣五畝中多鯉魚昔有顔公隱此山一旦乘風去歳苦
旱禱輙應
黄土山在縣南九十五里髙二百一十仞周十五里連
五畬山有水北流過縣南入衢州常山界
白際山在縣南八十五里髙五十二仞周八里東連歙
縣及嚴州遂安界
梢雲山在縣西二十三里髙百五十二仞周五十二里
武洪水出焉舊名郎山天寳六年改
遊僊山在縣南四十五里平地特起四十仞周五里南
有石壁削成數百尺闊四十餘丈
白嶽山在縣西四十里髙二百仞周三十五里中峰四
起絶壁斷崖松蘿森靄頂有池水清徹可鑑池西石室
方圓五丈寰宇志云白嶽山峰獨聳有峻崖小道憑梯
而上其三面並絶壁三百餘丈不通攀縁峰頂闊四十
畝有故階迹瓦器池水石室亦嘗有學僊者居之其東
北石壁五綵状樓臺在空中勢欲飛動又如神僊五六
人憑闌觀望久視之乃知非耳
蜜多巖在縣西四十七里祥符經云木罅中出蜜昔長
吏嘗遣人取之梁任昉為太守遂止今不復有寰宇志
云蜜嶺有木蜜出木空石罅中所處險逺長吏每遣百
姓就采之任昉至罷焉祥符經以此巖為任昉罷取蜜
處因以寰字志所載附見然今人多指淳安縣茶園頭
蜜山為即蜜嶺此巖為蜜多恐自以僧居取梵語為稱
耳
石坼山在縣西北四十一里髙百二十仞周六里夾溪
水出焉其巖石中坼
南當山在縣西三十六里髙八十五仞周四里
　　水源
率水出率山北流百七十里合吉陽水溉田三十頃
浙溪水出浙嶺東流縣南百一十一里溉田二十七頃
一名漸溪古漸池也漢志云漸江水出黟縣南東入海
今嶺屬婺源而溪屬休寧古皆屬黟
方源水出方源山北流四十里合源坑水
源坑水出鹿髀山南流百五十里溉田三十一頃
夾溪水出石坼山南流六十七里合吉陽水溉田十頃
五城水出縣南三十里北流溉田四十頃寰宇志云傍
有五城村古之大鎮五城斜隅相對又有二大墳昔有
人發之鐡厚二尺纔破則雷雨晦冥人懼而止
南當水出南當山東流百五十里溉田三十二頃
尼潭在縣西北六十里澄徹百丈石壁旁聳昔有尼居其側
　　古跡
斷石村在縣西三里舊名呉口村西南有石壁下臨深
溪祥符經云昔兩舟泊此潭一祭一否夜半有神人徙
祭者之舟於北岸有石五丈自壁而墜碎其一舟其墜
處今為石室因名斷石村
廢休陽縣在靈鳥山上其故城基猶存
廢海陽縣在今縣十三里萬安山上
隋廢海寧縣在南當水口山下(寰宇志又有廢北野縣/今按北野自在歙縣界)
(中/)
　　祠廟
城隍廟中順廟梢雲廟在縣東揚山廟在西龍王廟游
山廟在南夾溪廟在西北
　　道觀
崇寧觀在吉陽鄉松溪里舊名白鶴觀大觀元年八月
敇改
　　僧寺
普滿禪院在忠孝鄉孝義里舊名報國禪院唐咸通六
年建大中祥符元年十月敇改
建初寺在忠孝鄉孝義里舊名崇法寺唐咸通九年建
國朝開寳九年改賜(新經云大中祥符元年十/一月改賜與祥符經不同)
新屯寺在黎陽鄉合陽里唐貞觀十年建(新經天祐三/年十二月建)
(與祥符/經不同)
齊祈寺在和睦鄉太清里唐㑹昌中建
石橋院在履仁鄉太平里唐元和五年建先是刺史韋
綬夢僧來謁曰能相記否綬不省僧言昔與公同修證
今為二千石遽忘我耶綬問所居曰在公部下休寧之
石橋巖旦問左右無知者索圖經閱之巖在縣西六十
里有石室講堂佛像遣視信然乃建精舍㑹僧元立以
游方來問所須願住此巖是為開山第一世
䕶國仁王院在良安鄉萬安里唐咸通八年建
星州院在嘉善鄉睦親里唐咸通中建(新經貞觀十/年二月建)
吳山院在良安鄉羣賢里唐天祐七年建
蜜多院在履仁鄉太平里唐乾符元年建
陽山院在忠孝鄉懷義里唐天祐七年建
燒香院在萬安鄉長汀里唐咸通十四年建
方興寺在和睦鄉方溪里唐貞觀十年建
修善尼寺在忠孝鄉良安里唐貞觀十年建
嘉祥尼寺在忠孝鄉宣化里唐光化二年建
　　賢宰
劉曇淨字元光彭城莒人父慧鏡以孝聞曇淨篤行有
父風解褐梁安成王國左常侍父卒奔䘮不食飲者累
曰絶而復蘇哭輙嘔血服闋因以成疾㑹有詔薦四科
叔父慧斐薦以應孝行武帝用為海寧令曇淨以兄未
為縣因以譲乃除西安行叅軍
吕大防字微仲京兆人治平三年以太常博士謫知縣
事先是大防為監察御史裏行與侍御史知雜吕誨侍
御史范純仁等言叅知政事歐陽修首倡濮議而宰相
韓琦等附㑹皆當黜未報因各納補官告牒家居待罪
帝命閤門以告牒還之又令中書降劄子趣使赴臺供
職誨等繳還劄子并前後所奏九状申中書堅辭臺職
至二月十四日帝閱誨等奏問執政當如何韓琦對曰
臣等忠邪唯陛下所察歐陽修曰御史以為理難並立
若臣等有罪即留御史若以臣等為無罪則取聖裁帝
猶豫久之乃令出誨等曰不宜責之太重也於是誨降
知蘄州純仁通判安州大防有是命元祐中為首相
葛勝仲字魯卿丹陽人大觀初由禮部員外郎議禮忤
權貴出知縣事勤恤民隱奨進士類識金公安節於童
幼使與諸子偕學卒顯當世勝仲後為大司成諡文康
至紹興中南蘭陵陳之茂阜鄉為尉邑人爭從講學乃
相率出錢建庠校以其贏買書千巻之茂日至為諸生
講說其成就子弟多顯名為逹官邑由此益多學者自
二公發之之茂又勸民甃縣市内外數里城而不擾官
至尚書
　　祁門沿革
祁門望縣本黟縣地縣西南有兩巨石夾溪相對號閶
門而東北有涌流左右雲峰削成其中平坦周回數頃
唐永泰元年土人方清作亂(新唐書云蘇州亳土人方/清因歳凶為盜依黟歙間)
(東南厭苦詔李光弼分兵討平之或/云亳土人或云蘇州豪土皆誤也)屯石埭城因權立
閶門縣以守之至明年平方清因其壘析黟縣之六鄉
及饒州浮梁縣地置以為縣合祁山閶門名之曰祁門
在唐為中下縣本朝為望
　　縣境
縣在郡西百八十里其境東西廣長百四十五里南北
百五十五里東至黟縣界五十里南至浮梁界九十五
里西至浮梁界九十里北至池州石埭界六十里東南
到浮梁界百四十里西南到浮梁界百八十五里東北
到石埭界百一十里西北到石埭界一百有五里
　　鄉都
其鄉七其都二十有三製錦鄉在西南其都和光遐岑
日新安福歸化鄉在東其都歸仁義成沙溪武山鄉在
南其都化成尤昌福廣鄉在北其都萬石泉水善和孝
上鄉在西其都文溪順定儒教仙桂上下鄉在西上鄉
其都晝錦新豐下鄉南塘安定而安福尤昌善和儒教
四都又各分上下凡二十有三
　　户口
天禧中主户五千六百一十七口七千八百六十三客
户三百有四口四百二十六未經界户二萬五千九百
有七經界萬二千二百三十三乾道主户萬一千五百
七十五客户三千九百六十一
　　田畝
田園祖額十九萬九千五百六十三畝三十八歩半經
界為七十萬有竒今為七十一萬七千六百三十六畝
二角六歩塘二百三十七處堨九百七十五處
　　租稅
夏稅紬三百二十二匹六尺絹三千二百五十四匹八
寸綿七千九十九兩小麥二斗七升錢四千九百四十
九貫七十四文秋稅糙米萬五千三百七十四石三斗
五升五合鹽錢五百六十一貫三百一十一文租課熟
米三斗一升黒豆六斗和買紬千九百八十八匹絹五
千五百一十二匹
　　酒稅
酒以紹興九年為額萬一千八百三十一貫六百四十
七文商稅熙寧十年二千九百八十八貫八百八十七
文今以紹興十三年為額一千八百三貫五百九十文
　　城社
縣城周五里百四十七歩坊曰遷善崇賢豐化升俊社
在縣西先聖廟在縣南
　　官廨
縣㕔在城東北隅丞㕔在西主簿尉㕔在西北監務㕔
在西常平倉在縣㕔南省倉在西北酒務在西南
　　鎮塲
大共鎮在縣北紹興二十三年正月例罷収稅坊塲一
處河渡無
　　館驛
祁山驛在城内文溪驛在西六十里舊名大北驛
　　道路
驛路三東通黟縣西通浮梁北通石埭界小路一南通
浮梁界百二十里
　　山阜
祁山在縣東北一里髙四十仞周二十五里三靣皆石
壁中有石室髙五丈廣二丈名青蘿巖亦曰棲真巖旁
有涌泉號乳泉味甘山西半壁昔有石丈餘墜溪中墜
處有龍骨存焉
大共山在縣北五十里髙六十仞與寧國府太平縣
分界
厯山在縣西八十五里髙二百五十仞北接池州石埭
界絶頂有池中有石焉北有管公明僊壇
舉根山在縣西七十里髙九十仞
梅南山在縣西南七十里髙八十仞與浮梁縣分界水
入饒州
主簿山在縣西六十里髙四十五仞西南接浮梁界方
輿記云昔有黟縣主簿廵厯到此愛其幽竒遂解印隠
居終身不返
新安山在縣西九十里髙四十仞
三新婦山在東北二十里髙四十仞周二十六里方輿
記云有三石峰望之如人每春雨初晴霞翠明媚則若
彩服靚妝之餙
道人山在縣北十五里髙九十仞周二十九里半壁有
巖巖前有池昔有學僊者居之
赤嶺在縣北百二十里髙三十仞周十五里北屬池州
石埭縣舊名血嶺唐刺史馮宿改焉祥符經云赤嶺下
有大溪昔人為梁取魚魚不得下遂夜飛越嶺而去人
復於嶺上張網其飛不過者皆化為石遇雨則赤故謂
之赤嶺而浮梁縣亦因此得名呉都賦所謂文鰩夜飛
而觸綸葢此類云
武陵嶺在縣西四十里髙三十五仞周二十八里始時
道險陿捫蘿葛乃得上唐元和中鑿為盤道至今利之
五峰巖在東北十里昔有韓氏子坐禪於此常降乳虎
　　水源
大共水出大共山南流八十里溉田五頃三十畝西南
流百二十里入浮梁界
大北水出歴山東流五十八里合大共水溉田十七頃
十七畝
小北水出舉根山東流五十里溉田二十頃西入浮梁
界
盧溪水出梅南山屈流三十七里合大共水溉田八十
頃
新安水出新安山西流三十三里溉田五頃三十一畝
入浮梁界
武亭水出武亭山南流四十五里合大共水溉田八頃
四十畝入浮梁界
義城水出玉嶺東入沂竹坑溉田二頃二十畝
赤溪水出魚亭山西流五十里合大共水溉田十二頃
八十畝
鱅溪水出武陵山西南流六十里入鱅口合大共水溉
田一頃
閶門灘在縣南十三里衆水所注夾灘有大石對踴故
號閶門自餘怪石叢峙迅川奔注摧艫碎舳十嘗七八
經唐世兩賢令路旻陳甘節疏導乃為安流
懸雲灘在西南十五里奔浪洑流為艱險之最
　　古跡
梅鋗城在縣西十五里沛公攻南陽遇呉芮之将梅鋗
與偕攻析酈降之項羽相王以芮率百越佐諸侯封為
衡山王都邾其将梅鋗功多封十萬户即此也
　　祠廟
城隍廟在縣城西呉長史祠堂在縣東三里唐呉仁歡
始因以置縣者也范不婁廟在縣西八十里方輿記云
南朝鄱陽尉范不婁領數百人斫明堂木於呉山中木
長數百尺川谷阻深不可出懼而據山作亂竟死於此
斯亦不足祭已厯山廟在厯山下祥符經云昔管公明
學道於此疑後人為立廟厯口廟在縣西鱅口廟在縣
南道人山主者廟在縣北並未詳
　　道觀
洞元觀在祁山之前相傳梅鋗故宅今民間所祭明府
著古冠服旁為垂髫女子言鋗女得僊號梅娘云唐大
厯中置觀名龍禪太平興國九年敇改通𤣥今為洞元
　　僧寺
悟法寺在製錦鄉舊名萬安寺唐咸通二年建相傳是
梅鋗墓今人猶指殿後磚甓為其處寺前有修徑徑外
淺水水外髙林過者多謂似天竺山靈隱寺前
崇法禪院在縣城内舊名西林水陸院南唐時置太平
興國五年十月勅改
珠溪夀聖院在福廣鄉舊名珠溪資福院唐光化二年
建大中祥符三年敇改有唐時謙禪師塔五六十年前
嘗遷之骨身宛然
忠國顯親下院在福廣鄉舊名霄溪資聖院唐乾寧三
年置大中祥符八年敇改永恩建炎初改今名
廣福寳林禪院在僊柱上鄉唐末有僧清素自言從五
臺來眉目端秀髪覆額俶儻多異時縣人鄭傳保據號
司徒師造其壘求安禪之地傳為言自紫溪入西峰有
地數畞無人跡古木清秀澗中有洞穴神龍居之其旁
可以安禪師曰吾今夕當飛錫往觀之傳館之於樓扃
鐍嚴甚比夜半失之及明寝自若也謂傳曰吾已用錫
表其處坤山而壬首自此以往者涉溪三十六度嶺二
十四傳使人視之壠上新有行跡他皆如其言大敬異
之為築室百餘間白刺史陶雅請於楊氏號上元寳林
禪院開壇度僧時光化二年也傳嘗以久旱結采為樓
從師求雨師表竹於樓之四隅曰雨於竹外已而果然
揚州旱令屬郡徧禱羣祀雅夢偉人自稱汪王為雅言
師乃水晶宫菩薩也有五龍可往求之乃請師師曰吾
已遣施雨揚州三晝夜矣楊氏封禪大徳住山十七年
聚僧數百人一旦盡散其衆而逝其骨身在今塔下始
師嘗作歌偈有文殊遣我來之語元豐三年賜號慧應
大師饒州亦奏請賜神慧禪師紹興十三年八月加神
慧永濟禪師先是楊氏遺師紫衣不受求錦襖著之每
往還池陽有馮姥者見常迎勞為設酒乃脫襖為贈使
遇禱雨暘出而浴之并錫杖鐡笛戒牒皆見存而院以
熙寧二年改夀聖寳林隆興間凡夀聖例改廣福云
青蘿院在福廣鄉青蘿巖之下唐大厯二年建大觀中
僧道清好為禪自以住山不能出乃私榜其院為禪院
每使其徒出旁近招僧之遊能為禪者使挂鉢於此卒
年九十餘院有辟支佛舍利塔
厯口資福院在孝上鄉唐咸通二年建
石門禪院在製錦鄉唐光化二年建
靈泉院在福廣鄉泉水里唐乾寧三年建
崇福院在僊桂上鄉唐咸通二年建
吉祥院在僊桂上鄉唐龍紀元年建
普安院在僊桂上鄉舊名永安唐咸通二年建熈寧三
年六月敇改
横山尼寺在製錦鄉唐咸通六年建
東松菴在縣西三十五里官道上先是地當往來之衝
而邸舍遼逺暮行兩山間過者患之悟法寺僧子珣少
游四方嘗叅雲居心印禪師迨老而歸乃當官道為廬
舍數十間設薦榻持薪水蔬米以勞迎四方之來者至
則如歸時熙寧間也士大夫多為詩美之元豐中王荆
公以江東提刑過此止宿亦留詩刻山中其後汪丞相
以布衣去鄉里及為少傅仗節歸作詩曰萬夫屹立若
臨衝四十年前謁上峰名遂歸來人物改青青惟有歳
寒松珣浮梁朱氏子以試經得度晚益精進晝夜坐禪
間則誦經尤好為西江月詞誦法華滿二萬過有蓮華
生座下以足跳去之年八十一其徒永凈繼之繼凈者
應昇縣人尤善遇客住菴二十餘年整葺殆遍今年七
十餘
　　碑碣
新路記在縣南十三里古堤上唐刺史范傳正詞今亡
　　賢宰
呉仁歡縣人方清之亂仁歡率衆破賊刺史公孫綽上
其事代宗嘉之因置祁門縣授仁歡朝散大夫石州刺
史賜金紫旋拜本縣令殁葬縣西二十里
路旻不知何郡人元和中為令鑿武陵嶺石為盤道又
閶門灘善覆舟旻開斗門以平其隘號路公溪後斗門
廢咸通三年令陳甘節以俸募民宂石積水為横梁因
山𣲖渠餘波入于乾溪舟行乃安
　
　
　
　
　
　
　新安志巻四
欽定四庫全書
　新安志巻五　　　　　　　宋　羅願　撰
　　婺源沿革
婺源望縣本休寧西南之回玉鄉唐開元二十八年正
月九日置以為縣治今清化鎮(寰宇志及祥符經皆言/有婺水繞城三靣故以)
(為名今有古縣記言有開元二十八年庚辰置縣在清/化凡百四十三歳中和二年壬寅汪武始於潰州之右)
(㴗灘蚺蛇港旁為營至天祐三年乙丑即營為縣號新/縣而舊縣改為清化鎮然則縣雖以婺水為名至新縣)
(始繞三/靣耳)以縣旁婺水為名按東湯記云東湯上應婺女
舊與黟歙接境隋文帝嘗廢黟歙二縣併入海寧以屬
婺州海寧即今休寧是嘗與婺州通封壤因以水流入
其州者為名也(此縣直以婺水流入婺州故曰婺源耳/而寰宇志云縣又為婺女星之津與婺)
(州同義恐/未必然)元和六年九月升上縣咸通六年刺史盧肇
奏於縣界内置弦髙五福二鎮中和二年弦髙鎮将汪
武率百姓於㴗灘立營决遣鎮事天復元年就立婺源
都鎮天祐三年武死以朱環為新縣制置廵轄婺源浮
梁徳興祁門四縣改舊縣為清化鎮呉南唐因之國朝
不領三縣而因新縣為治所既又升望縣
　　縣境
縣在州西南二百二十里東西廣長百六十里南北百
三十里東至衢州常山界八十五里西至饒州樂平界
百一十里南至饒州徳興界百三十五里北至休寧界
百三十里東南到衢州開化界三十五里一西南到樂平
界百一十里東北到休寧界百三十里西北到浮梁界
百一十里
　　鄉里
其鄉六其里三十萬安鄉在東北其里松巖千秋靈屬
長城大鱅來蘇鄉在西北其里安豐長夀何暮苪平來
蘇浙源鄉在縣北其里□川臨城大安嘉福孝弟懷金
鄉在西舊曰懷玉其里懷金黄岡游汀三谿福臨丹陽
鄉在西南其里瑞亭雲亭環石還珠新定游汀鄉在西
其里杭谿延賔符溪婺安鳳亭
　　　戸口
天禧中主戸萬三千五百二十三口二萬九千六百七
十七客戸千九十一口千六百六十四未經界前戸三
萬五千一百五經界二萬六千二百二十二乾道主戸
四萬一千九百五十五客戸九百有九
　　田畝
田園舊六十七萬九千七百七畝二角經界為七十九
萬有竒今為七十九萬五千七百八十七畝二角五十
五歩陂百五十七處堨十有七處
　　租賦
夏稅錢萬八千四百七十二貫四百一十九文絹四匹
七寸布三匹二丈六尺綿九十七兩八錢租課百二十
七貫七百一文片茶錢六十九貫九百三十七文秋稅
糙米萬九千五百六十四石九斗七升七合鹽錢千一
百三十三貫九百五十五文租課糙米五百三十八石
一斗五合和買紬四千九百八十八匹絹萬四千八百
一十三匹
　　酒稅
酒以紹興九年所収為額萬七千五十五貫七百四文
商稅按㑹要熙寧十年縣務四干七百八十二貫七百
五十文清化鎮二百四十四貫五十九文今縣務以紹
興五年所収為額千八百七貫八百九文清化鎮不復
収稅
　　城社
縣城周九里三十歩髙一丈八尺自中和二年弦髙鎮
将汪武為山營於此判鎮事天復初就立婺源都鎮建
鼓角樓并挾城樓自是不復還舊縣南唐昇元二年檢
校司空劉津為都制置使乃集所轄四縣増築新城津
作記云爰選三農之隙㸦(音/互)招諸縣之衆同其力役全
此邊郵其西建衝山一營添新壘一里其北則築平蛟
穴接出蛇城周環十里以來斧鍤半年之内閭閻盡易
雉堞皆新啟昇元二門建東南兩市終聞悅辦略不告
勞葢其規模略見於此蛟穴者上北湖是蛇城者舊名
蚺蛇港今埂城下是社在縣西北
　　廟學
廟學在縣東先是熙寧中秘書丞鄱陽劉定為縣從學
者率常百餘人以舊學之庳相與請於州即縣治西為
屋百二十楹乾道中知縣彭烜又請於部使者以迎恩
驛更為之而縣之先進王允恭李知已皆助以地至後
政洪邦直成之
　　官廨
縣㕔在城正中丞㕔在東主簿尉㕔並在西倉在東酒
稅務在西(祥符經有鹽倉/都茶倉今無)坊塲七處河渡一處
　　鎮寨
唐有弦髙五福二鎮皆咸通六年置五福鎮還珠里是
也弦髙鎮後以為縣今縣治是也而唐開元中舊縣自
天祐至國朝為清化鎮在縣西北六十里其營寨之制
天祐中刺史陶雅遣朱環為縣制置時有衝山營左右
威武兩指揮見於古縣記按楊行密初起廬州以陶雅
為左衝山将今州烏聊山下亦有地名衝山營者是皆
因雅為名國家承平縣治不置兵今有中平廵檢寨在
縣東七十里
　　館驛
新安驛在縣東七里舊曰來安新定驛在西八十里舊
曰太白
　　道路
陸路東通常山西通樂平南通徳興北通休寧水行自
縣東婺水通鄱陽江勝船二百石
　　山阜
浙源山在縣北七十里亦曰浙嶺髙三百五十仞周二
十五里北連黟縣魚亭山舊有石英鍾乳
大廣山在西北五十八里舊名大尖山髙四百一十仞
周三十里
斜山在東北七十里髙二百仞周八里由浙嶺東北分
為此山
大鱅山在縣東百三十里髙三百三十仞東南接衢州
界方輿記云堯時洪水谿谷皆滿有大鱅上至此及水
涸而斃鱗骨鰭鬛積如山阜
小歛山在東南七十里髙九十八仞周十五里南接衢
州界有水西流入縣界
梅源山在縣西百二十里髙三百二十仞西北連浮梁
界舊名梅山天寳中加源字山産楊梅梁任昉為太守
罷不復采
濬源山在西南百里髙三百一十仞西南接浮梁樂平
界舊名游山天寳六年改西連梅源山有水南流入呉
溪
倚衡山在縣南百三十里髙八十五仞西南連樂平縣
山西連回嶺有水流入樂平
張公山在縣西北七十里髙四百餘仞周十五里昔有
張公隱此山采藥合丹數十年後忽不知所之
善山在縣南五十里髙百五十仞周十里又有惡山隔
溪對聳祥符經云善山神為王惡山為夫人若兩處致
祭則為災居人迎惡山神就善山祭祀俗謂之妻壻山
三靈山在縣西九十里髙二百八十仞周五十里晉時
有三人此山修鍊後不知所之
大連山在西北百二十里髙四百仞周九十里昔因冦
亂鄉人相與保聚於此
甘子嶺在縣西七十八里四十二仞周二十五里舊云
縣無甘子唯此嶺有株
芙蓉嶺在縣東七十五里髙二百仞周三十五里
對鏡嶺在東八十五里髙三十仞周十里羊鬬嶺在東
九十五里髙三十仞周二十里塌嶺在東北百五里髙
二十八仞周九里自芙蓉以下皆中通驛路接休寧之
新嶺凡號五嶺縣走郡之道也舊由大坂趨郡數苦水
潦後更從此五嶺幾及百年或亦自浙嶺往來(山川之/名歳久)
(不可强通而新經每山之下/輙為臆說解之今皆不取)
龍尾山在縣東南百里髙二百仞周三十里西連武溪
開元中獵人葉氏見石瑩㓗鐫麤成研子孫持以獻令
令訪匠琢之由是世始傳一名羅文山以石理所似為
名
靈巖三洞在西北百二十里中有洞靈觀觀之東北曰
慶雲洞巖竇皆五色兩崖瀑流之上有真人鸞鶴雲霞
之象泝流秉燭而入者行可四五十歩則芝田靈草羅
列左右遇春雨暴漲有破帆爛槳流出西曰蓮華洞入
百歩有大石室廣十丈有像髙丈八尺旁有羽葢幡節
獅子罇罍還丹芝草皆乳石所成遇拜章投龍往往有
僊樂慶雲或珍禽竒獸致花菓於像前又有天井深不
可測南昌含虚洞洞有二重外狹而内平有積雪臺沈
香峰及唐神僊所盡龍是為三洞皆襟帶浙嶺聯連率
山舊說者以為三天子都在率東豈謂是耶又有洞曰
靈磨集僊魚龍張公垂鍾㑹僊合前為九大厯初有武
姓者自黄山為旋風所吹入石龍洞因傍行入至此洞
聞空中語笑之聲開成中浮梁鄭全福好游獵深入窮
谷與其徒相失暮有老人導游諸洞及出有鹿引上山
之半坡自是結茅居之因修鍊為道士後徙居蓮華洞
之石室将游天井乃求麻為緶轆轤而下中極寛廣徐
歩桃花谿上有老人乘鐡船其中全福揖之願借船還
老人曰已渡上須還耶曰欲傳之人間耳老人曰如是
速濟虎豹且至後三年當復來至岸循緶而上已七日
矣又三歳至開成九年年百餘歳語門人曰必葬我浮
梁自水鄉及卒弟子二百餘人與鹿俱送至夕陽嶺上
覺棺空發之唯履杖而已羣鶴翔引鹿亦失所在山有
研石紫色如肝産巖之左右無定處瑩者可擬端溪然
絶少大率燥慢而多瑕
石龍洞在縣西百十七里石龍山上東北髙丈二尺廣
五尺中有石室容數十人西南復有門髙四尺廣二尺
兩石對聳有如鑿成嘗有人入數里懼而復反下有池
水焉
青苓洞在縣西八十里南北門相通中有物象如靈巖
　　水源
婺水出大廣山南流五十八里還繞縣城又南流四十
里合斜水舟行通鄱陽江溉田二十二頃六十畝
武溪水出浙山南流五十里至縣西北合婺水溉田十
三頃四十三畝
益陽水今符溪源也出浙山西南流百八十三里至三
溪村合流入樂平界溉田三十五頃三十四畝
斜水出斜山南流九十里合婺水南入樂平界通舟行
溉田三十九頃十一畝
大鱅水出大鱅山西北流十七里合斜水溉田九頃二
畝
小斂水出小斂山西南流四十里入樂平界溉田十八
頃七十一畝
梅源水出梅源山東流三十七里合浙水溉田八十頃
七十六畝
濬源水出濬源山南流合呉溪水溉田三十二頃二十
二畝呉溪在樂平界
杭溪水出石龍山南流至杭口入樂平界溉田三十八
頃四十一畝
石牛潭在縣南十里岸旁有巨石如牛歳旱塗其背則
雨
石門灘在婺水中兩石夾溪踊起如闕中間通流昔人
以其險比灧澦
　　古跡
呉村在縣北七十里有呉太子墓方輿記云昔呉王為
越滅勾踐流其三子長子鴻逃於此死因葬焉遂名其
葬處為呉山里按三國呉時嘗徙太子和於新都郡尋
遣使賜死今歙縣有階村是其謫居處此亦當是太子
和音轉而為鴻既不可考因以勾踐附㑹之耳唐中和
年中改延賔里(寰宇志及新經皆言改/為婺安里今從祥符經)
　　祠廟
東嶽廟城隍廟在縣東婺女廟在縣西北忠顯廟在縣
南五龍廟在縣東南靈順廟在縣西其神五人舊號五
通廟大觀三年三月賜廟額宣和五年正月封通貺通
佑通澤通惠通濟侯紹興二年五月並加封四字十五
年九月封六字乾道三年九月封八字淳熙元年進封
顯應顯濟顯祐顯靈顯寧公汪司空廟在縣東南唐汪
武始遷今縣者也斂溪廟在縣南(祥符經又有髙溪中/雲并勅封龎史君廟)
　　道觀
紫虚觀在東北五十歩舊名棲真觀南唐保大五年置
政和四年勅改
通元觀在靈巖舊名洞靈觀
　　僧寺
報恩光孝禪院在游汀鄉舊名中峰寺唐中和二年置
崇寧四年閏二月改天寧萬夀禪院後改今額
大起禪院在萬安鄉唐乾寧二年置
智林禪院在縣城唐乾符二年置
保安禪院在縣城呉順義三年置
雲興禪院在丹陽鄉唐咸通元年置
普濟院在縣城舊名萬安崇福院唐中和三年置大中
祥符六年十月勅改
隆興院在萬安鄉舊名永泰院大中祥符元年勅改
如意院在浙源鄉舊名荷恩寺唐開元二十八年置大
中祥符元年十月勅改
靈隱禪院在浙源鄉唐天祐元年置
荷恩院在縣城唐光啟二年置
鳳林院在萬安鄉唐大中元年置
天王院在丹陽鄉唐乾符元年置天復二年賜額(州新/經云)
(天福二年建非天福是後晉年號南/唐不以為稱此自唐昭宗天復耳)
感恩院在萬安鄉唐中和五年置
資福院在游汀鄉建隆二年置
金剛般若院在浙源鄉唐天祐二年置
香嚴院在丹陽鄉舊名西千院慶厯二年七月勅改
􁬼崌院在丹陽鄉呉順義年中置
大田院在西南七十里唐大和元年置
龍泉院在游汀鄉呉順義七年置
湖田院在懷金鄉唐中和二年置
湖山院在丹陽鄉呉順義三年置
沙門院在游汀鄉開寳七年置
白塔院在縣西八十里呉乾正三年置
龍祥院在游汀鄉唐中和元年置
山房院在懷金鄉呉大和元年置
靈僊院在萬安鄉南唐天祚二年置王提刑總角時每
游戲寺中或指之曰君若登第者此井欄亦爛也及得
官歸作詩云鄉人笑我無官分爛却靈僊石井欄里人
至今誦之
松溪院在萬安鄉唐景福元年置
黄蓮院在萬安鄉唐咸通中置(院記咸通創基/光化四年賜名)
靈河院在縣西七十里唐咸通四年置政和七年賜額
詰曲院在游汀鄉唐大和元年置
普利院在浙源鄉舊名養田院治平二年三月勅改
東廣福院在縣北百里
西廣福院在縣西九十里
國寧東尼院在縣東唐中和年中置(祥符經云刺/史汪武置)
國寧西尼院在縣西唐光啟三年置
明節尼院在縣東呉乾正三年置
　　賢宰
汪武者唐乾符中仕州為游奕使先是州遣羅芟為弦
髙鎮将追寇於銅歩以溺死四年遣武繼之武乃於武
口剏鎮至中和二年又於㴗灘為營自武口徙判婺源
都鎮事戰守數有功至龍紀初楊行宻録其功有云昨
者趙乾芝殘黨經過遽能出軍戰敵擒節級六十餘輩
殺凶徒二百餘人獲樊津之素書収熊秦之朱記時行
密為寧國節度留後遂補為節度押衙光化三年遥領
汀滁二州刺史始武以私財買民地置縣城邑以其稅
入已戸左右戰守凡數歳遷縣入焉因以制置二十餘
年使其人不為外寇侵擾陶雅為歙州刺史暴増民賦
武不為屈以故迄武之世縣人頼之天祐三年二月武
死雅使衙内指揮朱環代之因制置廵轄四縣後劉津
為都制置使而縣人至今祠武號汪司空子衮天復三
年楊氏承制補左押衙長劍都副指揮使檢校工部尚
書(呉乾正中萬景中以左右建威都指揮使知政縣事/官銀青光禄大卿檢校尚書上柱國左僕射兼御史)
(大憲見於汪台符所作如意院記則是乾正中不/轄四縣也至南唐昇元中劉津乃復為都制置焉)
鮮于侁字子駿閬中人登景祐中第授江陵府左司理
叅軍慶厯中天下大旱有詔中外臣僚實封言事侁上
書推災變所興言甚切直移黟縣令又常攝婺源其治
皆為諸邑最豪强畏之後多所更厯哲宗即位司馬公
為門下侍郎除侁為京東轉運使公曰子駿不當更外
顧東土承使者聚斂之後民不聊生煩子駿往救之耳
比行又謂所親曰福星往矣安得百子駿者布在天下
乎元祐初拜左諫議大夫侁為政以經術自輔所至有
迹其去民追思之
　　績溪沿革
績溪望縣唐志云永徽五年析歙置北野縣後改績溪
方輿志云本歙之華陽鎮梁大同元年置良安縣未詳
所屬(寰宇志/作良安)唐武徳中廢永泰二年宣州旌徳縣王萬
敵入冦脇其居人賊平置縣以界内乳溪與徽溪相去
一里詰曲並流離而復合故以為名(方輿寰宇志皆言/以華陽鎮為縣而)
(新舊唐書乃云北野縣改為績溪既無置績溪年月又/北野舊城在今歙縣北三十五里其地與績溪殊不相)
(直若據績溪以永泰二年置則北野縣在當時尚未廢/也昔先正蘇公來縣自號其詩為華陽雜詠則有取於)
(方輿寰宇志所載舊唐/書作漬溪他皆作績溪)唐為中下本朝為望
　　縣境
縣在郡東北六十里東西廣長百三十三里南北六十
五里東至臨安府昌化界八十三里西至寧國府旌徳
界五十三里南至歙縣界三十里北至寧國府寧國縣
界三十五里東南及西南到歙縣界各三十里東北到
寧國界三十五里西北到旌徳界五十三里
　　鄉里
其鄉十其里二十有六仁慈鄉在縣城内外其里龍泉
龍宣良安鄉在縣南其里新合寧泰花干新安鄉在縣
東其里龍山新興永寧遵化鄉在東北其里石門新建
徣溪宣政鄉在縣北其里楊溪斜溪歸仁新華鄉在縣
西其里分流幽山隨溪楊山鄉在縣西其里徽陽修仁
髙峰修仁鄉在縣西其里常溪守節歸善惟新上鄉在
縣東其里新安惟新下鄉在縣南其里感化麟福
　　戸口
天禧主户七千七百八十七口萬五千四百七十九客
主四百四十八口五百二十五未經界户萬一千一百
六十經界九千一百六十乾道主戸八千五十客户三
百四十一
　　田畝
田園舊十萬四千五百三十八畝三十三歩經界為二
十九萬六千畝有竒今為三十萬九千五百六十六畝
三角三十一歩塘九十五處堨百一十七處
　　租賦
夏稅紬三百六十四匹三丈三尺六寸四分絹四千五
十三匹三丈二尺五寸七分布八百九十八匹一尺五
寸三分綿三萬二千六百五十七兩四錢雜錢千五百
七十一貫四百九十文軍衫布四百一十九匹三丈八
尺小麥八百三十三石一斗七升一合秋稅糙米萬六
千九百七十七石一升九合六龠鹽錢七百三貫二百
五十四文七分和買紬千六百一十三匹絹四千九百
一十三匹
　　酒稅
酒以紹興十三年所収為額計七千四百九十三貫六
百三十文商稅熈寧十年収一千四百三十六貫七百
二十九文今以紹興九年所収為額計二千六百五十
九貫二百八十文
　　城社
城周五里其坊七曰崇賢崇仁歸徳連城敦里清寧臨
河社在縣西學在縣東紹興二十五年知縣滕㢗増建
學為一堂二位四齋合三十餘間白州試藝給官田五
頃放生池在縣北源通龍陂可數畝
　　官廨
縣㕔在城東南隅舊有秋風堂後改為景蘇堂刻蘇公
像并三十六詩主簿㕔在縣㕔西尉㕔在東常平倉在
東北酒稅務在城東南隅坊塲六處河渡無
　　驛亭
良安驛在城東南隅翠眉亭在城西一里元豐中蘇公
為縣行平岡上見雙嶺如眉勢作亭對之名翠眉且以
志故鄉峨眉之思亭焚于宣和中紹興六年知縣賈詡
復新之
　　橋道
徽溪橋在縣西徽嶺下臨溪橋在縣南三十里路道東
通昌化西通旌徳南通歙縣北通寧國界
　　山阜
大鄣山在縣東六十里髙五百五十仞周百五十里祥
符經云即三天子鄣山按郭璞云三天子鄣山在新安
歙縣東今謂之王山浙江出其邊此幾是乎舊出銀鉛
唐天寳四年嘗采八年罷今無復有(三天子鄣山鄣或/作都故顧野王以)
(為今永康縉雲山或又以為廬山而婺源靈巖三洞亦/以為當之唯此山有鄣名而盧潘亦以為丹陽郡舊)
(名鄣郡者由此蓋自秦鄣漢丹陽郡都尉皆治歙今此/山與吴地分界又去故鄣亦不逺然鄣郡有平去二聲)
(此山直/作去聲)
石金山在東北三十里高六百仞周三十里出衆山之
上相𫝊為甘露大士道塲每夕常顯光相大率如五臺
廬嶽所見然不知所始宣和二年旱僧元立披榛莽晝
夜勤苦禱雨於此所見多異由是寖聞元立乃作室於
山之左脇力田種藥奉香火焉
巃嵸山在東北二十九里周二十五里其山四合中有
官道趨寧國縣亦與寧國分界立柵於此今人謂之叢
山
大獒山在縣北六十里高四百仞周百里舊説以為上
排層漢前壓澄潭蹲形矯首如獒猛犬焉
郎山在東北十五里髙二百三十仞周三里亦謂之郎
㟳山下有郎溪驛路在焉兩旁有石道長數百歩直下
數百尺名翡翠巖不生草木有類石洞云
徣溪山在東北八十里髙五百五十仞周百四十里西
連巃嵸山有水流入縣界
凛山在西北三十里髙四百五十仞周十五里
古塘山在西北五十三里髙三十五仞周十五里西至
黄石坑與旌徳分界
蒿山在西北五十三里髙四十五仞周十五里東至黄
石坑與旌徳分界
植山在縣北四十里髙五百五十仞周八十里有水西
北流十三里入黄石坑
石照山在縣東五里有石髙二丈光可以鑑泉味尤甘
旁有石照院
徽嶺在西北十里髙四百五十仞周三十里舊名大尖
山其上為官道走旌徳道也凌曉常行雲氣中(王荆公/為江東)
(提刑時有度麾嶺詩用此旌麾字又有詩云曉度藤溪/霜落後夜過翬嶺月明中則又用此翬雉字然太平廣)
(記載績溪有大徽村又宣和中改州為/徽說者以為取此嶺為名則徽字近是)
佛論嶺在西北四十里髙四百五十仞周四十里祥符
經云昔嘗有髙僧講論於此故名
　　水源
臨溪水源出縣北三十里又名乳溪西南流七十八里
合揚之水方輿記云臨溪石在縣北三里溪岸上其万
二丈其平如砥溪水甚宜浣紗數里婦人悉來浣紗去
家既逺遂績其旁以守之春時多麗服羣績於此雖不
浣紗者亦㑹績焉縣名亦兼取此義
徽溪水出徽嶺水分為二其東北流者入旌徳界此水
入縣經修仁鄉詰曲四十里南入常溪合揚之水入歙
縣界
登水出徣溪山南流九十里合揚之水入歙縣界溉田
二頃
常水出黄蘖山南流五十里合揚之水入歙縣界溉田
一頃三十三畝
蒼龍洞在縣北十五里山峻㧞回顧如立壁中有怪石
瀑水如簾其下為龍池遇旱禱之有應亦有石可鑑慈
雲院在其側
　　祠廟
忠顯廟有二一在縣側一在東七里越國公故城宅井
在焉梓山廟在東南一里方輿記云初於山下置良安
縣舊有方白石忽化為雙白烏飛向山遂於山下烏棲
處立廟邑人敬之行立種殖皆不敢背又有將軍廟呉
山太婆廟茆司徒廟歸善廟溪口廟郎㟳廟並在縣東
　　僧寺
太平興國禪院在良安鄉新合里舊名華嚴院太平興
國五年二月勅改
光相院在良安鄉寧泰里舊名寧泰院治平元年十月
勑改
清福禪院在惟新下鄉咸化里舊名清塘院治平元年
十二月勑改
普照院在仁慈鄉義興里治平元年十二月勑改
慈雲院在仁慈鄉龍泉里舊名慈恩院治平元年十二
月勅改
求安院在新安鄉龍興里舊名新恩院治平元年十二
月勅改
石門廣福院在遵化鄉石門里舊名石門院熙寧四年
三月勅改為夀聖院隆興中夀聖例改廣福有三廣福
故還以石門别之(按五朝隆平集治平三年詔一應無/額寺院屋宇及三十間以上者並賜)
(夀聖為額以英宗誕/聖日號夀聖節故也)
廣化院在宣政鄉斜溪里舊名宣化院治平元年十二
月勅改
覺乘院在宣政鄉斜溪里舊名釋迦院治平元年十二
月勅改
靈鷲院在新華鄉幽山里舊名幽山院治平元年十二
月勅改
清隱院在楊山鄉髙峰村舊名髙峰院治平元年十二
月勅改
盧山廣福院在楊山鄉修仁里舊名盧山院其改夀聖
及廣福與石門廣福院同時
兜率院在修仁鄉常溪里舊名彌勒院治平元年十二
月勅改
正覺院在修仁鄉常溪里舊名菩提院治平元年十二
月勅改
天王廣福院在仁慈鄉義興里舊名天王院改夀聖及
廣福如石門盧山同時
崇福院在修仁鄉常溪里唐光化二年建
興福院在修仁鄉守節里唐天寳二年建
新興院在惟新上鄉新安里唐乾符五年建
藥師院在新安鄉永寧里唐天祐二年建
前山院在宣政鄉歸化里唐咸通五年建
義林院在惟新下鄉麟福里天禧三年建
　　賢宰
蘇轍字子由眉山人自簽書南京判官謫監筠州鹽酒
稅元豐八年以奉議郎知縣事適有朝㫖江東諸郡市
廣西戰馬江東素乏馬每縣不過十餘匹而諸縣括民
馬吏縁為姦有馬之家為之騷然公謂尉郭惇愿曰廣
西取馬使臣未至事忌太遽徐為之備可也吾邑孰為
有馬者尉曰邑有遞馬簿歳月逺矣然有無之實尚得
其半也即取簿封之又曰何從得馬牙人乎曰召諸牙
詰之則馬牙出矣果得曽為人賣馬者辭以不能曰吾
不責汝以馬但為我供文書耳曰諾州符日至縣督責
買馬乃以夏稅過期為名召諸鄉保正副問之曰汝保
誰為有及格馬者相顧辭不知曰保正副不知誰當知
者苐勿以有為無無為有則免罪矣汝等所具吾将使
衆人訴其不實而陳其脫畧者不可不實也人知不免
皆以實告復喻之曰買馬事止此矣廣西取馬者至郡
則馬出若不至則已矣皆再拜曰邑人幸矣然取馬者
卒不至哲宗即位除秘書省校書郎終門下侍郎
崔鶠字徳符雍丘人父毘有聞於時自雍丘徙陽翟鶠
能文工於詩貎瘁氣剛登進士第元符末以頻年四月
日蝕詔求直言鶠上書辨司馬温公力抵時相宰相蔡
京使以邪正二等差定上書者列鶠邪下坐廢三十年
政和中為績溪縣令後嘗召為殿中侍御史不果拜靖
康初擢右正言力疾就職凡三疏論列諫官馮澥及請
斬蔡京病甚乞解官除直龍圖閣管幹西京嵩山崇福
宫卒京師有婆娑集三十巻行於世中書舍人晁說之
以為前世黄叔度元魯山本朝王子野江鄰幾之流說
之頃與鶠同書邪籍者也
　　黟縣沿革
黟緊縣自秦以為縣屬鄣郡縣居黟山之陽故名或曰
黟與䃜同以縣南墨嶺出石墨故也(此據水經及舊唐/書而寰宇志又言)
(置在黟/川因名)漢改鄣為丹陽郡縣屬如故成帝鴻嘉二年以
黟為廣徳王國立中山憲王弟孫雲客於此立三年而
絶平帝元始二年復以故國立廣川惠王曽孫倫為廣
徳王傳至子赤王莽簒位明年廢而改縣曰愬鹵及漢
建安之亂縣人陳僕祖山以二萬戸屯林歴呉使賀齊
攻之僅免遂以歙分五縣與黟為六置新都郡晉太康
元年更郡為新安而割故廣徳王國為廣徳縣𨽻宣城
郡隋開皇十一年歙州治黟大業中州復為新安郡治
休寧唐永泰元年平方清因其壘析本縣地及饒州之
浮梁置祁門縣又析本縣及浮梁池州之秋浦置石埭
縣及國朝以宣州廣徳縣置軍又自析出為建平縣大
抵今黟縣祁門池之石埭廣徳之廣徳建平凡五縣皆
秦漢黟縣之故境而今黟則狹矣元和六年九月與婺
源皆稱上縣國朝為緊縣
　　縣境
縣在州西百五十五里東西廣長五十三里南北百十
二里東至休寧界五十里西至祁門界二十五里南至
休寧界四十五里北至寧國府太平界五十里東南到
休寧界四十五里西南到祁門界五十里東北到太平
界百五里西北到石埭界八十里
　　鄉里
其鄉四其里二十㑹昌鄉在縣西北其里連城嘉祥歴
陽延福蜀里敦義順仁鄉在東北其里古城長寧懷仁
順化新政鄉在東南其里清德明徳魚亭東亭雲巖懷
逺鄉在西南其里昇平靖節安寧新城豐樂
　　戸口
天禧中主戸六千二百一十六口萬七千九百七十四
客戸四百三十三口五百三十七未經界戸萬二千三
百六十五經界九千四十一乾道主戸五千九百有一
客戸一千八百六十八
　　田畝
田畝舊九萬二千一百三十五畝經界為三十三萬四
千四百三十畝二角五十八歩今増十畝堨一百九十
處
　　租賦
夏稅紬二百二十七匹一丈七尺五寸七分絹二千八
百二十七匹二丈五尺八寸二分布六百一十匹六寸
一分綿二萬四千二百七十三兩二錢四分小麥五百
九十八石一斗一升九合錢二千二貫五百二十三文
軍衫布三百四匹二丈一尺秋稅糙米萬三千二百三
十五石三斗七升鹽錢五百四十二貫一百三十七文
和買紬一千八百七十五匹絹四千六百八十八匹
　　酒稅
酒以紹興二年所収為額計九千六百七十五貫三百
三十六文商稅熈寧十年収一千二百七十九貫五百
八十四文今以紹興十三年所収為額計二千一百貫
九百七十二文
　　城社
縣城周二里三百五十歩社在西南學在南
　　官廨
縣㕔在城正北主簿㕔在其東尉㕔在西南省倉常平
倉在縣門之内酒務稅務在㕔東
　　鎮塲
西武鎮在縣西二十里廂口鎮在西北二十里(縣今無/西武只)
(有廂口鎮/在縣内)坊塲二處
　　驛道
臨黟驛在縣城内魚亭驛在縣東三十五里道路東南
各通休寧西通祁門北通太平界
　　山阜
牛泉山在縣北五十七里髙九百五十仞東接太平界
輿地志云牛泉嶠自山下至頂九里一頓凡有九頓並
山為路狹處纔七八寸臨不測之深上嘗風木雖合抱
而長不至丈南向乃有之雖盛夏亦須衣襦頂有水方
廣丈許冬夏不増減名牛泉相傳舊無水牛以足跑土
成池山上往往有古人累石為路處蓋昔往丹陽郡之
道也
武亭山在西南十八里接祁門界髙二百仞周五十里
有水東流入縣界
魚亭山在縣南三十五里髙二百五十仞周三十里水
東流入休寧界方輿記云每歳西江魚船至祁門縣捨
舟登陸上此山東水次淹流待船故曰魚亭(按黟縣舊/有四亭八)
(墅魚亭其一也方輿所說似/以為停留之停未知果否)
復(扶又/切)山在縣南三十六里髙二百六十仞周二十九
里方輿記云山甚孤峻石壁四絶亦謂之五硠二礫兩
邊皆石壇中央有溝纔五六尺許水甚懸迅捫蘿挽葛
時有至者山翠激流為羣峰之秀東南水流入休寧界
(硠音痕/礫音樂)
林厯山又名頂游山在縣西南十里髙三百仞周三十
里漢末陳僕祖山所屯
戢兵山在縣北十五里髙百仞周十里舊名石鼓山有
石鼓石人石驢俗傳石鼓鳴即驢鳴長官不利後鑿其
鼓破之遂不復鳴天寳六年改名戢兵三姑山一名吉
陽山在東北十五里髙二百五十仞周三十里其山三
峰地輿志云三姑山多石二年一遇野火自然燒盡故
老相傳號三姑磨云若非磨年百姓放火輙有雨中峰
有瀑布新安記云天将雨此山先有鼓角之音
靄山在縣南十里孤峰如削
　　水源
吉陽水出吉陽山東流至白茆渡入縣界屈曲九十里
經黎陽口合南當水東流三十五里下黄墩村北流四
十五里出歙浦合揚之水通舟船溉田四十四頃
章水出縣北十八里章山東南流二十七里至縣界又
東南流五里合横江水溉田十一頃
横江水出武亭山東南流二十八里合章水入魚亭口
溉田八頃
魚亭水出魚亭山東流二十里至魚亭口合吉陽横江
水東流入休寧界
牛泉水出牛泉山東南流八十里至魚亭口合吉陽水
溉田三頃
釣灘在縣南十八里亦名潯陽臺相傳李太白游新安
嘗釣於此作詩云磨盡石嶺墨潯陽釣赤魚靄峰尖似
筆堪盡不堪書
　　古跡
石墨井在縣南十六里方輿記云墨嶺上出石墨土人
採之以書採處成井今為水所淙其井轉深寰宇記云
墨嶺上有石特起十餘丈峰若劒峙有靈鼓潛發令長
每以為候鳴則不利嶺旁竇出石墨可書又新安圖經
云歳貢柿心墨木黟之字縣職此之由(據寰宇記有石/鼓則是前戢兵)
(山矣又云墨嶺山上有穴中有墨石軟膩土人取為墨/色甚鮮明可以記文字按今石墨嶺墨極麋爛乃未聞)
(採以書者用以染皁色/深而香不假他物也)
樵貴谷方輿地志云黟縣北縁嶺行得樵貴谷昔有人
山行七日至一斜穴入穴廓然周三十里土甚平沃中
有十餘家云是秦時離亂入此避地又按邑圖有潛氏
村事已見第一巻
僕城里在林厯山下以陳僕所屯為名俗說每社日僕
則遣人掠酒肉村人苦之遂以社之明日為社至今猶
然
獨母柴在縣南十五里昔有寡婦死無以葬村人為覆
以薪後人行經其處者皆以一枝草投之迄今不絶
　　祠廟
土地廟石将軍廟頂遊廟在縣西横江廟靄山廟復山
廟在縣南城隍廟戢岳廟五郎廟在縣北石盂廟在西
北祥符經所載今又有吉陽廟在縣東噎潭廟在東南
　　道觀
靈虚觀在西南一里舊名洞靈觀崇寧四年九月勅改
　　僧寺
廣安寺在㑹昌鄉嘉祥里舊名永寧寺梁大同元年建
大中祥符元年勅改
遵孝寺在㑹昌鄉延福里舊名石盂崇福院唐天復三
年後改
延慶院在新政鄉魚亭里舊名阜口院唐大中三年建
大中祥符四年勅改
子路院在順仁鄉懷仁里唐㑹昌三年建
霞山院在新政鄉明徳里唐大中三年建
精林院在㑹昌鄉厯陽里唐乾寧五年建
石鼓院在順仁鄉順化里唐㑹昌五年建
閑居尼寺在縣城内梁大同元年建
　　縣令
呉茹公者宋黟縣令泰始二年輔國將軍行㑹稽郡事
孔凱與潯陽内史行江州事鄧琬等謀反琬先遣新安
太守陽伯子及軍主任獻子襲茹公茹公固守力不敵
棄城走伯子等屯據縣城茹公與臺軍主丘敬文李靈
賜蕭伯夀等攻圍彌時八月乃克斬伯子獻子二人首
何思澄字元靜東海郯人梁天監中遷治書侍御史時
始重此選車前依尚書二丞給三騶執盛印青囊舊事
糾官印綬在前故也久之遷秣陵令入兼東宫通事舍
人昭明太子薨出為黟縣令
庾仲容字仲容潁川鄢陵人除尚書左丞坐推糾不直
免仲容博學少有盛名頗任氣使酒好危言髙論唯與
王籍謝幾卿情好相得二人時亦不調遂相追誕縱謀
飲不復持檢操久之復為諮議㕘軍出為黟縣令
薛稷蒲州汾隂人唐文學館學士收之從孫少擢進士
入官後坐法左遷稍轉黟令今有薛公祠廣徳二年所
立其文可辨者贄賦平而邑里有革苦窳息而山谷知
謹云稷官至太子少保又有李子稱者汝陽王璡之孫
袁藹者東郡陽夏人皆唐世為令者
汪澥字仲容涇縣人汪氏系本黟歙而宣城相去為近
不知其先於黟歙何别也幼從安定先生質易中疑義
又從王荆公遊首傳其經說太學初成選為録神宗書
其名屏間年四十餘始登第後知黟縣專用靜治教條
可法常摘偽劵及築長堤除水害至今為邑人所紀終
大司成顯謨閣待制
　
　
　
　
　
　
　
　
　
　
　
　
　
　
　新安志巻五
欽定四庫全書
　新安志巻六　　　　　　　宋　羅願　撰
　　叙先逹
昔者春秋之世楚屈建之信聞於諸侯其大夫誦之以
為晉卿不如楚意楚之賢晉無以當之至建問晉范㑹
之徳於趙武武告以夫子之家事治無隱情於國無愧
辭於鬼神者建退而誦之則晉先賢之風烈建曾不足
以得其萬一逮魯叔孫豹聘於晉則又以為晉范氏之
先僅可謂之世禄而魯有先大夫曰臧文仲者既没而
言立然後可以謂之不朽由此言之世之賢者可有既
乎是數者不惟其人之差品固若是亦習於所聞各以
其國之賢為足以矜於天下也夫賢之所在人猶以其
於已為近而矜之又况善行之發於吾身而令聞之施
於吾體者乎榮亦至矣然則進徳脩業又安可後哉新
安自程靈洗以節顯梁陳間唐及五代相繼有人迨聖
宋則名臣軰出夫豈惟其土之多賢要當以世論之若
梁員外散騎侍郎李禕太常卿胡明星唐中書舍人呉
鞏南唐宰相馮延已勤政殿學士延魯樞宻使查文徽
國朝尚書郎舒雄太子左贊善大夫吕文膺虞部員外
郎方演及近世名卿大夫未得其行状者皆不敢輕有
所附著以存蓋闕之義前世羽林將軍盧元卿刑部郎
中程皓則又不知其世謹録知者見其左
　　程儀同
程儀同靈洗字元滌海寧人侯景之亂保黟歙以拒景
梁元帝授譙州刺史資領本郡太守後助王僧辯鎮防
及武帝誅僧辯靈洗率所領來援其夜力戰於石頭西
門軍不利遣使招諭乆之乃降(按陳書只云軍不利謂/靈洗軍也而南史云武)
(帝軍不利/今從陳書)帝深義之授蘭陵太守仍助防京口及平徐
嗣徽有功除南丹陽太守封遂安縣侯後隨周文育西
討王琳軍敗為琳所拘尋與侯安都等逃歸累遷太子
左衛率武帝崩王琳前軍東下靈洗於南陵破之擄其
兵士并獲青龍舟十餘乘以功授都督南豫州刺史侯
瑱等敗王琳於柵口靈洗乘勝逐北據有魯山召為左
騎将軍天嘉四年周廸重冦臨川以靈洗為都督自鄱
陽别道擊之廸又走山谷間遷中䕶軍出為都督郢州
刺史廢帝即位進號雲麾将軍華皎之反遣使招靈洗
靈洗斬皎使以状聞朝廷深嘉其忠為増守備給鼓吹
一部因推心待之使其子文季領水軍助防時周将元
定率步騎二萬助皎圍靈洗靈洗嬰城固守及皎敗乃
出軍躡定定不獲濟江以其衆降因進克周沔州禽其
刺史裴寛以功改封重安縣公靈洗御下嚴刻士卒有
小罪必以軍法誅之然號令分明與同甘苦衆亦以此
附焉性好播植躬耕稼别水陸所宜刈穫早晚雖老農
不及伎妾無游手竝督以紡績至於散用貲財亦無所
吝卒贈鎮西将軍開府儀同三司諡忠壮配享武帝廟
庭
　　程都督
程都督文季字少卿幼習騎射多幹畧果决有父風弱
冠從靈洗征討必先登陷陳靈洗與周文育侯安都等
敗於沌口為王琳所執武帝召陷賊諸将子弟厚遇之
文季最有禮容深見賞文帝嗣位累遷新安臨海太守
尋乘金翅助父鎮郢城華皎平文季父子竝有捍禦之
功及靈洗卒文季盡領其衆起為超武将軍仍助防郢
州文季性至孝雖軍旅奪禮而毁瘠甚至服闋襲封隨
都督章昭逹率軍往荆州征梁梁人與周軍多造舟艦
置青泥水中昭逹遣文季潛道戢往盡焚之又夜入其
外城殺傷甚衆既而周兵大出文季僅以身免以功加
通直散騎常侍太建五年都督呉明徹北討至秦郡秦
郡前江浦通涂水齊人下大柱為杙柵水中文季前領
驍勇拔開其柵明年率大軍自後至攻秦郡克之又别
遣文季圍涇州屠其城進拔盱眙仍隨明徹圍夀陽文
季臨事謹飭御下嚴整前後所克城壘率皆迮水為堰
土木之功動踰數萬置陳役人必先諸将夜臥早起迄
暮不休軍中服其勤幹每戰常為前鋒齊軍深憚之謂
為程虎(陳書云程獸南史云陳/彪皆以唐諱虎字故也)以功除散騎常侍帶新
安内史累遷北徐州刺史加都督後隨明徹北侵軍敗
為周所囚授開府儀同三司十一年自周逃歸至渦陽
為邊吏所執送長安死於獄是時既與周絶不之知至
徳元年後主始知之追贈散騎常侍詔傷其廢絶降封
重安縣侯以子響襲封
　　　呉御史
呉御史少微新安人第進士長安中累至晉陽尉與武
功富嘉謨同官友善先是天下文章以徐庾為宗氣調
益弱獨少㣲嘉謨屬詞本經學雄邁髙雅時人慕之文
體一變稱為呉富體少㣲撰崇福寺鐘銘嘉謨作雙龍
泉及千燭谷頌尤為作者推重并州長史張仁亶待以
殊禮坐必同榻時魏郡谷倚為太原主簿亦以文詞著
名時號北京三傑中興初吏部侍郎韋嗣立薦少微嘉
謨同時為左右臺監察御史少㣲卧病聞嘉謨死慟哭
賦詩尋亦卒有文集各五巻谷倚後客死文章遺失少
㣲子鞏開元中為中書舍人(新舊唐書皆稱少㣲新安/人惟唐御史臺記稱少㣲)
(渤海人按祥符圖經亦載少㣲於歙縣人物中今從之/又舊書文苑傳稱呉富文集各五巻經籍志三人集各)
(十/巻)
　　　王校正
王校正希羽歙州人(凡稱歙州及新安人之類皆據/所出書錄之得其縣者自書縣)詞
藝優博天復元年登第時年七十餘先是昭宗新平内
難聞放新進士詔知貢杜徳祥有孤貧屈人宜以名聞
特勅授官故徳祥以希羽曹松劉象柯崇鄭布顔應詔
各授校正其制云念爾登科之際當予反正之年宜降
異恩各膺寵命松舒州人學賈司倉為詩此外無他長
時號松啓事為送羊脚状年亦逾七十象京兆人崇希
顔閩人皆以詩巻及第年六十餘號五老牓
　　　汪處士
汪處士台符歙州人博學能為文好王霸大畧唐末見
天下方亂乃力耕不出南唐先主輔政移鎮金陵往上
書陳民間九患先主覽之且加條問為宋齊丘所抑齊
丘始字超回台符貽書譙之曰聞足下齊先聖以立名
超亞聖而為字齊丘慙改字子嵩後使人誘與飲酒夜
縛其口沈石城下先主聞而惜之及昇元中更檢校民
田物産以三等定賦又使民輸粟請鹽罷其科借商旅
賣鬻則征之過者則否舟行無力勝之稅郡縣吏胥降
而有限凡數十年民得以小康皆自台符發之(台符所/為碑或)
(以管驛廵官九江廵使等冠銜此一時/禄仕之賤者故依江南野史稱處士)
　　舒状元
舒状元雅歙縣人幼好學才辭敏贍南唐時以貢入金
陵吏部侍郎韓熙載好接誘後進茍有才藝必延致之
雅以文䞇一見如舊與為忘年交在門者凡數十人推
雅為首雅輕黠敏給熙載狎之後主立頗疑北人熙載
懼愈肆情坦率家伎百餘人時操獨弦琴使雅執板隨
房歌鼓以為笑樂㑹熙載知貢雅以状元登第然内外
亦無異辭歸朝厯将作監丞太宗於禁中造閣取四庫
書數萬巻藏之時秘書監李至因薦雅及杜鎬等入充
校理自太平興國中編纂文苑英華淳化中校史記前
後漢書至道中脩續通典校定周禮禮記公羊榖梁傳
疏及别纂孝經論語正義咸平中校七經疏義雅必預
焉累遷職方員外郎咸平末出守舒州以守職勤恪為
稱樂其風土有終焉之志秩滿乞致仕就掌靈仙觀雅
嘗慰薦王欽若後欽若為言大中祥符三年直昭文館
卒年七十餘弟雄登端拱中進士第官至尚書郎
　　吕侍郎
吕侍郎文仲字子臧新安人南唐時第進士為大理評
事歸朝累遷少府監丞預修太平御覽廣記文苑英華
轉著作佐郎太宗聽政之暇日閱經史患顧問闕人太
平興國八年始以文仲為侍讀尋又為翰林侍讀賜緋
魚寓直御書院立本官班多以日晚召見出經史令讀
或就訪外事時侍書王著書學葛湍亦直禁中文仲以
書史著以筆法湍以字學深承顧接至道初上嘗草經
史故事三十紙召文仲讀畢因刻石令内侍齎數百本
藏江東名山福地道宫佛廟及分賜髙逸不仕敦朴有
行為州里所稱者真宗咸平二年以楊徽之夏侯嶠及
文仲竝為翰林侍讀學士邢昺為侍講學士先是侍讀
名秩未崇及置此職班秩賜翰林學士禄賜如之設直
廬於秘閣侍讀更直侍講長上日給尚食珍膳夜則迭
宿日具當直官名於内東門進入召對訪問或至中夕
中謝日賜與如翰林學士受詔集太宗歌詩為三十巻
嘗以御史中丞鞫曹南猾民趙諫獄忽御寳封軒裳姓
名七十餘人令窮治皆昔委諫營産買妾者文仲從容
奏更請察其為人宻籍姓名候薦選對揚之日斥之未
晚從之景徳中終刑部侍郎集賢院學士文仲富詞學
有器韻善應對久居禁近周密詳審嘗使髙麗清潔無
所求逺人恱之每使至必詢其出處時吕端吕祐之亦
嘗為使三人皆寛厚文雅國主王治嘗對使者劉式語
及中國用人必應以族望如唐之崔盧李鄭者式言惟
賢是用不拘族姓治曰何姓吕者多君子也後以其子
士永為奉禮郎姪孫從政同學究出身兄孫溱
　　大魏太尉
大魏太尉羽字垂天婺源人唐鄭公之後(真宗名臣傳/云羽自言鄭)
(公十四世孫按陳無已作魏嘉州銘稱司徒謩之子别/居歙之婺源其後四世而至羽然則羽乃鄭公十世孫)
(耳/)初仕江南為昭文館校書郎出為雄逺軍判官今太
平州是也王師渡江道出城下羽歸欵轅門太祖聞而
嘉之特拜太子中舍命知興州尋知京兆府屬河間守
将以征賦𣙜酤之入盜為已用遣羽覆實期年得羡餘
以億計因言本州録事參軍郭震十年未代河間令崔
能前為即墨未滿歳而移遷調之司頗未均一太宗以
其敢言詔加褒轉後為戸部郎中上疏願省三司職官
之半可以責成仍條利病二十事下有司議皆以為便
遷鹽鐡最上案判官立位為三司判官之首上以唐世
尚臺閣目卿監為冗官欲復古優其選擇諸曹正郎有
才望者竝補少卿監以羽為秘書少監嘗請簿計王府
僚吏之過乞依唐置封駮司命大臣領之事皆見從上
稱其有心計通明吏道真宗即位厯禮部侍郎卒年五
十八以其長子玠為奉禮郎玠卒羽妻自陳家貧無禄
錄其子校書郎瓘為奉禮郎後贈羽太尉羽强力善處
繁劇在三司出入十八年習知財賦之事
　　查秘監
查秘監陶字大鈞休寧人世仕南唐祖文徽工部尚書
陶明習法令仕為常州錄事參軍歸朝太祖命大理試
以律學除本寺丞累轉侍御史權判大理寺咸平五年
遷秘書少監復判大理先是中書以朱摶議法不當請
用陶真宗曰比聞陶亦深文宰相言當今習熟法令少
如陶比者遂可之楊億知審刑院陶屢攻其失遂命代
億仍賜金紫卒年五十景徳二年以其子前崑山尉慶
之為太常寺太祝
　　張度支
張度支諤字昌言歙縣人能詩有吏才仕江南為秘書
丞通判鄂州王師南下與州将許昌裔叶謀歸欵太祖
召見勞問賜賚甚厚授右贊善大夫蜀平選知閬州太
平興國中就除西川轉運使先是中土罕習舟船諤以
其軍分𨽻諸州自是無覆舟之患後以三司度支判官
出為荆湖江浙等道制置茶鹽副使以子秉故累贈太
子太傅
　　許司封
許司封逖字景山歙州人(題名碑言許逖祁門人而安/定先生為許俞作傳言黟縣)
(人今從歐陽公所/作行狀言歙州)唐睢陽太守逺五世孫曾祖儒不義
朱梁自雍州入於江南終身不出祖稠仕江南參徳化
主軍事父規嘗羈旅宣歙間(歐陽公言逖世家歙州而/許氏家譜乃云規嘗覊旅)
(宣歙間豈是時僑居/之日尚淺故云爾耶)聞旁舍呻呼就之曰我某郡人也
察君長者且死願以骸骨屬君因指槖中黄金十斤曰
以是交長者規許諾敬負其骨千里并黄金置死者家
大驚愧之因請獻金如亡兒言以為許君夀規不顧竟
去聞者益以為長者以子故贈大理評事逖少仕江南
為監察御史李氏國除以族北遷獻其文得召試為汲
縣尉冠氏主簿二歳縣民七百人詣京師願得以為令
遷校書郎知縣事數上書太宗論北邊事時趙普為相
四方奏疏不可其意者悉投二甕中甕滿輙出而焚之
獨稱逖為能曰其言多與我合後以太常卿知鼎州州
雜蠻蜑喜攻劫少年百餘人私自為名號夜出掠逖至
皆亡入他境約候逖去乃還遷國子博士奉使兩浙江
南言茶鹽利害省州縣之役皆稱㫖出知興元府府有
山河堰舊溉田四萬餘頃世傳漢蕭何所為乃躬治木
石大修之堰成歳大豐得嘉禾十二以獻遷主客員外
郎京西轉運使徙荆湖南路地南接谿洞諸蠻歳出為
州縣患逖召其酋諭以禍福迄三歳不以蠻事聞及滿
來朝真宗面稱其能㑹有司言荆南久不治以度支員
外郎選知府事府轄北路兵馬於荆湖為大府故常用
大官至逖以材選員外自逖始明年遷司封賜金紫徙
揚州州居南方之㑹仕官於南與死而無歸者家多寓
焉子弟恃法得贖出入閭巷為不法至破家逖捕其甚
者笞之曰此非吏法乃吾代若父兄教也子弟愧悔稍
就學問為善人風俗大化還在道卒逖慷慨能自立於
時事母及兄遂以孝謹聞常戒其妻事嫂如姑未嘗敢
先其兄食衣雖弊兄不易衣不敢易初違命侯遣其弟
朝京師逖友金惟岳當從以家屬託逖惟岳果留不返
逖善撫其家為嫁其女數人李氏國亡逖乃載其家北
歸以還惟岳(蔡君謨為逖弟迥作傳云金惟岳以文詞/名江南迥與之善惟岳常從後主弟朝京)
(師俱留不遣金陵平迥奉惟岳之族歸汴即/謂此也至迥為惟岳取其子自見迥事中)厯官四十
年不問家事好學喜孫呉兵法初在江南數上書言事
得校書郎遂遷侍御史王師圍金陵李氏大将李雄擁
兵數萬留上江隂持兩端李氏患之以謂非逖不能召
雄逖走上江以語動之雄即聽命已而李氏以蠟書止
雄於溧水逖曰此非柵兵之地留之必敗乃戒雄曰兵
來勿動待我一夕吾當入白與公兵俱入城逖去王師
挑之雄輙出戰果敗死逖至収其餘卒千人而去以子
贈至工部侍郎五子恂恢怡元平恂黄州錄事參軍恢
虞部員外郎怡太子中舍簽押淮南節度判官㕔公事
元最顯平字秉之與兄元相友愛稱天下少卓犖不羈
善辨說亦與元俱以智畧為當世大人所器寳元中朝
廷開方畧之選以招異能陜西大帥范文正公鄭文肅
公皆以平所為書薦召試為太廟齋郎調海陵主簿多
薦其有大才可試以事者平亦慷慨自許欲有所為未
及用嘉祐中卒年五十七子瓌璋琦琳璋真州司户參
軍琦太廟齋郎自恂至平皆孝友如其先人故士大夫
論孝友者歸許氏
　　許承旨
許承旨迥字光逺逖之弟南唐時士以權利輿服相夸
迥獨好擊劍負氣以貧事母不少屈王師伐金陵逖為
光慶殿使分䕶北城迥以光慶殿承㫖從攻益急矢集
如雨逖被重傷戒迥曰我将死主矣汝歸慰吾親迥以
身蔽逖逖罵曰君親忠孝我與汝均有不可乎迥乃去
及逖歸朝為冠氏令部役築魏城賊李潛者號强桀所
過摽掠入冠氏問令在否曰令魏城下獨其弟迥在耳
潛曰吾固聞許迥之為人即領徒去迥兄弟既載金惟
岳之族於京師惟岳有子先因亂失所之後聞淝水鉅
盜李某俘以為已子李日殺奪道上州縣莫能禁惟岳
泣謂迥曰吾且死誰當収之惟公為能出吾子迥時在
魏徑之淝水将至盜二人遮刺之迥曰李氏若豪雄欲
殺義士者無所事刃盜驚止迥前泣謂曰汝所俘者吾
兄弟子也吾聞義者哀人之急而勇者明已以信汝豈
効草間無知軰耶盜迎舍迥厚飲食之還金氏子當是
時迥以節勇聞河北大官屢欲薦之於朝迥曰寧能浮
游江淮不能就刀尺間以活竟終淮上年五十八迥及
二兄皆孝友王荆公稱之以為迥事母如逖之孝事兄
如逖之為弟蓋慷慨有大義者子㑹為進士方壮時亦
慨然好議天下事後為太廟齋郎
　　謝諫議
謝諫議泌字宗源歙縣人自言晉太傅安二十七世孫
少好學有志操賈黄中一見竒之謂人曰此子材器不
羣異日當顯名於時登進士第知龍州青川綿州彰明
縣三遷殿中丞代還獻所著文二十篇古今類要三十
巻召試中書以本官直史館賜緋時言事者衆詔閣門
非渉僥望乃許受泌抗疏陳其不可又乞依唐分經史
子集為四庫人掌其一太宗嘉之遂以泌兼知集庫淳
化中王禹偁請羣官謁宰相須朝罷於政事堂樞密使
於都堂皆同時接見以防請託泌以為若此是疑大臣
以私也夫以萬幾屬任輔臣非接見賓客何以究知外
事若止都堂候見而咨之曽無觧衣之暇古人云疑則
勿用用則勿疑設若杜公堂謁見之禮豈無私室塞相
府請託之漸豈無他徑上覽疏嘉歎從之仍以疏送史
館㑹脩正殿泌以為不當施采繪亟命代以丹堊且奨
其忠藎拜左司諫賜金紫并賜錢三十萬嘗對便殿上
稱其狂直敢言泌奏曰陛下從諫如流故臣得以自竭
昔唐末有孟昌圖者朝上諫疏暮不知所在詩人鄭谷
為詩閔之前代如此安得不亂上動容久之後為虞部
員外郎兼侍御史知雜事上元觀燈特預召自是為例
未幾為三司鹽鐡副使時外舅魏羽為使以親嫌換度
支副使真宗即位改主客郎中知虢州在郡上疏以為
致太平無出姚崇所獻明皇十事臣記雍熙末年趙普
嘗以此獻先帝深以為然俄命普入相尋普病北狄擾
邊未及施行今北狄已息繼遷請命正是行此十事就
太平之日至於者不急之務削煩苛之政不用小人不
與奔競之流以官爵開直言之路此皆致太平之術陛
下十行其八九矣又繼遷小有不恭不足深責平城之
事至弱也漢祖行之以安天下近代石晉用景延廣之
言以絶和致天下横流豈得為强聞彼所貪嗜者禽色
利欲漢祖明皇所用之計正可以弭敵心又自古輔佐
聖明建萬世之基立不拔之策者未有不由宿舊大臣
未聞市井之徒塵走之吏能為之也願陛下察此則纎
人不敢萌心大賢得以畢力矣疏奏上頗嘉歎後知福
州代還民刻石於所經之橋名曰去思泌名知人少許
可平生薦士曾不過數人後皆至卿相每欲發薦牘必
設几案置章其上望闕再拜曰老臣又為陛下得一人
王文正公旦即其所薦也知襄州日鄧城令張逸有善
政縣去州十餘里泌暇日乘小車從數吏渡漢水至鄧
城界以觀風謡或載酒邀逸野飲吟嘯終日而去薦逸
官至樞密直學士為時名臣西祀還授泌右諫議大夫
判吏部銓盥沐巾褐端坐而終身不欹側時年六十三
歸葬鄉里録其子衍為太常寺奉禮郎衒為将作監主
簿
　　張密學
張密學秉字孟節太平興國中試進士儀状豐麗屬詞
敏速美書翰太宗嘉之擢置第二出入中外累厯要職
為度支員外郎知制誥同判吏部流内銓唐故事首曹
罕兼制多退為行内諸曹遷首曹自此始後知河陽澶
滑二州真宗北廵迎謁境上俾預從官侍食駕還召歸
東封詔與知制誥王曾訪問所過耆老送閣門引見并
具州縣繫囚所犯聞奏祀汾隂為留守判官時向敏中
以尚書為留守秉出入與之聯騎少所撝抑時議以為
非後以樞密直學士再知并州将行上作五言賜之卒
年五十六錄其二子遹逖竝為大理評事秉好潔輿服
飾飲膳以詫賓客家貧質衣以給其費人頗譏之
　　小魏太尉
小魏太尉瓘字用之以䕃補校書郎為開封府倉曹參
軍㑹上元與内侍督作燈山而内侍詸索擾人瓘密以
状聞詔為杖内侍於省中監襄邑稅門人魏綱上章詆
天書流海島瓘亦坐停官後知衡山縣衡山祠旁舊禁
採伐而寺僧倚中貴人輙犯禁無敢問瓘捕送於州州
将依違不為决瓘疏不已卒抵以罪厯提㸃廣西刑獄
轉運使溪洞婦人縁逋責没邕州為庸使者二千餘人
悉還之劉鋹時舟船皆計口有稅而雷化廉髙竇五州
獨未除瓘為除其稅罷柳州無名之役四百人後以太
常少卿知廣州廣素無城為築城環之又疏江東門鑿
東西澳為水閘及儂智髙入冦圍廣州五十日不能下
朝廷以為功時瓘方知越州特遷工部侍郎集賢院學
士使復知廣州給禁卒五十得便宜從事代還糾察在
京刑獄時議開六塔河而塞商湖北流瓘往視之以為
不可其後决河卒不可塞而徳博之民大罹昏墊五溪
蠻叛除龍圖閣直學士知荆南朝廷方議征討瓘以為
五溪之險師行鳥道而諸将貪功生事非國家之利條
三策招安為上守禦次之攻守為失不報後卒招安之
以吏部侍郎致仕卒贈太尉年七十一子縯纁絳綋紳
純絪綸紀紹綽綸以才擢守吉州紹字承之以父任為
将作監主簿嘗知虞城縣禁蒱博而盜止留守下其法
管當合流鎮歳大饑度請報不及事乃先發廪後以聞
旁近頼之通判絳州行州事新廟學具師徒士故沈浮
俗間檄縣諭出之講試以時紹與其屬過焉後以右朝
散郎知嘉州自唐開元獻荔子而近世樂用朱桑所産
久益微不給求而刑者衆嘉祐中有賢守哀之作二詩
刻石以諷紹将行貴要多求者摹其石詩以報黠賈奪
人鹽井更數守訟不决紹刑而還之為人孝友和審不
受私居無子弟過出有吏能常有勞再登格而賞不及
亦不自言紹聖初卒子汶
　　查賢良
查賢良道字湛然與陶同祖父元方以䕃厯殿中侍御
史太祖平江表元方隨李煜納欵為滑州掌書記道器
量𢎞偉趣尚平淡至性慈孝動遵禮法在滑州母病綿
惙調進藥劑經旬不解帶母思鱖魚方冬市無有道泣
禱於河鑿冰解衣取之得鱖尺餘以饋母疾尋愈居䘮
絶酒肉盛寒布衣徒跣杖而後能起太宗遣使採訪川
峽知州通判能否多不稱者唯李虚巳薛顔邵曄及道
等七人被詔奨諭咸平四年擢賢良方正能直言極諫
對策第一移左正言直史館京東漕運使真宗喜談經
嘗命馮元講易謂曰朕不欲煩近臣久立欲於齊亭閣
選純孝之士數人止如同人便裘頂帽横經竝坐暇則
薦茗果盡笑論削去進說之儀遇疲則罷元薦道及李
虚巳李行簡三人虚巳母䘮明醫者曰浮翳泊睛能舌
䑛千日者可勿藥自愈虚已䑛之二年遂復明行簡父
患癰痛楚行簡吮之敗膏不唾於地父疾亦愈上立召
之日令陪侍喜曰朕得朋矣将祀汾隂命道權判留司
尚書都三館道求扈從以杜鎬代之天禧二年以龍圖
閣待制知虢州卒年六十二道為人輕財重義初就試
貧不能上道親舊斂錢三萬遺之道出滑州過父友呂
翁家翁䘮無以葬母兄将鬻女以辦䘮事道傾槖悉與
之且為嫁其女是歳罷試時人以比郭代公又有同僚
死女為人婢道贖之以嫁士族在官雖俸入豐厚分給
宗族孤寡為畢嫁娶者十餘家以是常匱乏所至務寛
恕胥吏有過未嘗笞罰民有訟捕負者或出巳錢償之
嘗出案部路旁有佳棗從者摘以獻道即計直挂錢於
木有文集牋表行於世(安定先生孝行錄稱詣黄河禱/祝垂釣獲魚而范蜀公䝉求及)
(玉壺清話皆言鑿冰得之今從蜀公說又/安定稱字真之蜀公兩處皆言字湛然云)
　　俞待制
俞待制獻可字昌言歙縣人其先居河間晉永嘉之亂
徙新安端拱初登第厯歸州軍事推官權領州事㑹李
順反川峽官吏多有棄城城中老幼亦亡去獻可料州
兵屯沿江柵以遏奔者不能禁得亡命二人斬以狥衆
乃定後以御史中丞王嗣宗薦為監察御史建言天下
所上瑞物不在圖牒者毋得以聞厯提㸃廣西刑獄初
撫水蠻數内寇獻可以為前守吏姑息之過請發兵窮
討之丁母憂特起為轉運使卒平定之為立互市築塞
以扼其險自是蠻人不復犯邊推功官屬未嘗自言仁
宗時擢龍圖閣待制權吏部流内銓子希甫希孟皆登
第希甫終和州推官希孟皇祐中殿中侍御史希孟孫
正圖復登政和五年第云
　　俞侍郎
俞侍郎獻卿字諫臣獻可之弟始學師友其兄彊力敏
給以儒術自任後遂相繼成進士名聞當世調芍陂尉
(仁廟諸臣傳云安豐尉而/劉元父為作誌云芍陂)臨事明察善鉤人情推顯至
於隱以故盜不敢發發又輙得有僧積財甚厚其徒有
告其出遊者獻卿揣其有姦曰吾與而師善不告而去
何也告者色動因執之得其所瘞尸一縣大驚調昭州
軍事推官陳進亂嶺南轉運使以象州守懦不任事檄
獻卿往䕶之及至守已謀棄城遂止之教堅壁治兵守
得免誅賊亦不至部昭民徃輸之粟及事平議留昭民
伐山林以治官府獻卿曰役病矣不可示信請期三日
許之民知不久役皆勸功趣事事如其素初昭州積錢
巨萬獻卿盡用以糴榖至是頼以供軍陳進平上功第
一仁宗即位轉侍御史為三司鹽鐡判官上言天下榖
帛日益耗物價日益髙民力安得不屈今稻苗未生而
和糴桑葉未吐而和買轉運使務刻剝以増其數歳益
一歳又非時調率營造一出於民是以物價積髙而民
積困也嘗以景徳中西戎内附北使通好最盛之時一
歳之用較之天禧五年官吏要冗財用贏縮色役多寡
釋道増减其利害較然可知况自天禧已來日侈一日
又甚於前夫巵不盈者漏在下木不茂者蠧在内陛下
宜知其有損於彼又鑒其無益於此與公卿大臣朝夕
圖議而拯之則天下幸甚上納其言為罷諸宫觀清衛
兵省浮屠老子祠醮及佗無名之費以巨萬計淮浙鹽
歳耗十三萬尚書經費不足命往視之至則條廢舊弊
以新法從事吏盡償所負又增五百萬石㑹兄為鹽鐡
副使乃徙開封府判官時陜西兵食不足方擇轉運使
宰相數進擬無合意者因言獻卿天子識其名曰是前
使淮南者可其奏至部三日得半年之儲終歳餘二年
食雖一切方畧然民不以為病涇原塞外武延川本羌
地諸将欲為已名請築堡鑿壕獻卿奏以為不可許未
幾寇果至殺掠将士塞所鑿壕而去徙京西因入對言
将帥范仲淹明鎬可大用及條上邊策甚備後以集賢
院學士知杭州嘗因暴風江湖溢决隄勢不可禦獻卿
大發卒鑿西山石作隄數十里民便之賜書褒諭元昊
叛西邊大擾獻卿時知宣州詔問所欲施行條上十餘
事朝廷稱其知時務晚以工部侍郎告老轉刑部致仕
獻卿為人髙明剛嚴論議立規矩似不能容物至持獄
平易不妄有所輕重其在京西錢丞相為許州厚賓客
之奉嵗費千萬執政素不恱且疑其有私㑹獻卿奏事
至京師因開端問之獻卿對無他世以為長者卒年七
十六子希楚司門員外郎希元進士及第早卒希及虞
部員外郎希旦登第終朝議大夫而希楚子叔良獻卿
族孫師錫師錫弟之子舜凱皆登第師錫官朝奉大夫
凡俞氏登第者十人顯者甚多
　　洪比部
洪比部湛字惟清休寧人世仕江表湛幼好學十嵗能
屬文未冠錄所著十巻號齠年集以進士有聲於時雍
熙二年廷試見黜真宗既賜進士梁顥以下百七十九
人第翌日詔殿前不合格及南省不奏名進士内文采
可取者令再試帝復御崇政殿内出廷燎賦淡交如水
詩得湛以下七十六人竝賜及第以姓名附本等湛以
文采遒麗特升第三人後以右拾遺直史館賜緋坐與
宋沆等上書忤㫖落職知容州累遷比部員外郎移知
郴舒二州咸平二年召試皇帝孝徳頌詔復歸館判三
司都磨勘司知制誥同知貢又修起居注坐知貢日受
賄除名流儋州移惠州道卒年四十一詔以子幼給錢
一萬官為䕶䘮歸後以為例(仁宗諸臣𫝊云任懿以銀/二百五十兩賂王欽若登)
(第後被告上方顧欽若厚懿更云湛湛使陜西還而獄/已具官収湛贓家無所有乃以所假梁顥白金器輸官)
(人多/寃之)湛美風貌俊辯有才幹方議修綏州宰執向敏中
馮拯贊成之而吕䝉正王旦以為不便使湛馳驛相視
條奏七利二害卒修之凡五使西北採訪邊事上甚眷
待有意擢任之預曲宴賦詩深被賞激有集十五巻
　　聶内翰
聶内翰冠卿字長孺歙縣人(冠卿傳云師道葬歙州遂/為州人按問政先生傳師)
(道家世在歙但没於/揚州自揚州歸葬耳)七世祖師道楊行密版奏號問政
先生鴻臚卿父致堯登咸平三年第贈禮部尚書冠卿
登第為連州軍事推官秩滿以文謁翰林學士楊億大
噐賞之於是大臣交薦召試學士院入館閣校勘仁宗
時累厯中外遷工部郎中景祐中李照改定大樂引冠
卿為檢討雅樂制度故實官别詔與馮元宋祁修撰樂
書為景祐廣樂記又以警嚴一奏曲不應再用乃製奉
禋歌以備三疊詔冠卿及照造辭以配聲下本局歌之
是年郊祀遂用焉冠卿特遷刑部郎中直集賢院後為
賀契丹生辰使其主謂冠卿曰君家先世奉道子孫固
有昌者嘗觀所著蘄春集歌詩極清麗因自擊毬縱酒
命冠卿賦詩康定二年入翰林為學士丁母憂起復兼
判昭文館未幾兼侍讀學士冠卿每進讀左氏春秋必
引尊王黜覇之義以諷一日墜笏既退上顧問内侍曰
冠卿清羸如是何也對以居䘮毁戚所致乃出禁中湯
劑賜之因告歸營葬至揚州卒詔以其弟太常博士世
卿通判宣州後又以宋卿為校書郎冠卿嗜學手未嘗
釋巻有蘄春集十巻河東集三十卷子友仲平仲儀仲
文仲公仲慶厯二年友仲以正字升親民任使平仲文
仲竝以太廟室長升正字儀仲熙寧中虞部員外郎通
判衛州四年十二月判大名府韓琦言王拱城危急儀
仲抱疾馳赴總徒修築因此病亡特賜絹百疋文仲子
循矩登元豐中第世卿天聖中進士皇祐中為職方員
外郎知萊州㑹通判井淵為盜所擄御史以為言世卿
坐降知信陽軍後終太常少卿子武仲南仲微仲恭仲
武仲登皇祐中第
　　許待制
許待制元字子春世以孝謹稱鄉里父亡一子當官兄
弟相遜久之曰吾弟才後必庇吾宗乃以元補郊社齋
郎(魏泰東軒茟錄云王章惠公隨知揚州許元以士子/上謁自陳唐許逺之後章惠率同僚上表薦其忠烈)
(之家乞朝廷推恩通判以下皆不從章惠遂獨狀薦之/朝廷以為郊社齋郎而歐陽公為元銘誌稱得父官故)
(從/之)徙廣陵力耕以養母厯泰州軍事推官戍軍千人自
海上亡歸州守聞變不知所為詰其所以來三人前對
元叱左右執之曰惑衆者此爾其餘何罪勞其徒而遣
之遷鎮東軍節度推官知丹陽縣縣東練湖决水一寸
為漕渠一尺故法盜決湖者罪比殺人會歲大旱元請
借湖水溉民田不待報决之守遣吏按問元曰便民罪
令可也竟不能詰所溉萬餘頃歲乃大豐再遷太子中
舍監揚州博鹽和糴倉知如臯縣所至民愛思之為吏
喜修廢壞其術長於治財自元昊叛河西兵出久無功
天下勞弊三司使薦元材命主𣙜貨元言先時賈人入
粟塞下京師錢不足以償故錢償愈不足則粟入愈少
而價愈髙是謂内外俱困請髙塞下之粟下南鹽以償
之使東南去滯積而西北之粟盈此輕重之術也行之
果便是時京師粟少而江淮歲漕不給大臣以為憂叅
知政事范仲淹謂元獨可辦乃以為江淮兩浙荆湖發
運判官至則治千艘浮江而上所過州縣畱三月食其
餘悉發而州縣之廩逺近以次相補不數月京師足食
乃考故事明約信令發斂轉徙至於風波逺近遲速賞
罰皆有法凡江湖數千里外談笑治之不擾而用以足
先是官造船多虚破釘鞠已入水不可稱盤乃取新船
焚之火過得其釘鞠之數校所破纔十之一自是立為
定額其處事精密如此初以殿中丞為判官已而為副
為使每歳終㑹計來朝上必加恩禮再遷尚書金部員
外郎數求解職上謂輔臣曰發運使總六路州軍八十
有一其財貨調用幣帛菽粟歳千百萬宜得人久任今
元累章求解朕思之不若奨勵以盡其材賜進士出身
除侍御史遷工部郎中天章閣待制凡在職十三年乞
郡至八九乃以知揚州歳餘徙越州泰州嘉祐二年卒
年六十九先廵江淮歳漕京師者常六百萬石其後十
餘歳歳益不充至元為之歳必六百萬而常餘百萬以
備非常逮去職有勸元進為羡餘者元曰吾豈聚斂者
哉為人善談論與人交久而益篤居家孝友所得俸禄
分給宗族無親疎之異子宗旦揚子縣主簿宗孟守将
作監主簿
　　許長官
許長官俞字堯言父遂善事母里母勵其子輒曰汝獨
不慙許伯通乎祥符中封泰山加恩羣臣仲父逖當遷
以譲遂乃以遂為將作監主簿俞風貌魁傑襟局峻整
尚節槩不妄交游下茟立言慨然有濟世意逖噐之曰
吾家千里駒也少䘮母事父以孝謹聞所欲雖千里必
致後以貢如京師安輿扶持僦居都下俞與妻子同□
糲晨夕進饍必珍厚公卿聞者率俸佐之父年垂八十
謂俞曰覩汝登科吾没無憾矣祥符七年果登第授涔
陽從事歸有日父疾篤俞晝夜供侍澣濯必親或問之
俞言澣濯於家人之手慮其厭也居䘮毁幾滅性家貧
假貸終大事或厯父所經由涕泣永日嘗寄泊揚州通
津佛舍方春閉室静坐未嘗出偶過琅山别院馬上忽
泣下僕問其故曰我父嘗寄處此也士流服其孝服滿
詔超資授揚州從事嘗知大冶縣縣人至今稱之二子
均垍為進士
　　呂狀元
呂狀元溱字濟叔曾祖裕贈兵部尚書祖文膺官至太
子左贊善大夫父士元字佐堯咸平二年擢明經為醴
陵尉厯彭原四會太和隴城縣令為人剛介有節長於
為政醴陵太和皆大邑民喜鬬訟徃徃因事中吏以法
吏多不免士元日與長吏爭曲直下為邑民伺候終無
毫髪過失可得民卒愛思之四會近海俗雜蠻夷士元
尤知其人利害事所經决後有欲輒改更者民必自言
於庭曰此呂君所決豈可動耶後人亦莫能改也入仕
三十餘年以一縣令之祿衣食其族四十餘口雖薄而
必均生淵溱淙淇淵登進士第嘗為秘書丞溱景祐五
年試進士為第一授將作監丞康定中獻其所業召試
學士院賦及詩三入上等除著作郎中直集賢院至和
中以翰林侍讀學士知徐州當辭特命於資善堂賜宴
以餞之仍詔自今由經筵出者以為例時蔡襄韓絳皆
相繼出守而歐陽修賈黯亦求郡知制誥劉敞疏論邪
正進退之分正臣常難進而易退邪臣反是呂溱蔡㐮
歐陽修賈黯韓絳皆有直質無流心議論不阿有益當
世誠不宜許其外補使四方有以窺朝廷啓姦幸之心
而殿中侍御史趙抃亦上言近日正人賢士紛紛引去
憂國之士為之寒心上悟頗畱修等溱嘉祐三年知和
州坐言者奪職分司南京熙寕初擢為樞密直學士給
事中卒神宗手詔曰呂溱立朝最孤知事君之節絶跡
權貴故中廢十數年無人肎為達之者朕近擢領要務
頗著風績今忽淪亡甚可嗟悼又溱家貧一子幼騃可
令常賻外量與優給及一行葬事官為辦集庶示將來
以勵臣節贈禮部侍郎溱為人喜自貴重知杭州日接
賓客不過數語時人目為七字舍人開敏善議論一時
名人多推許之
　　孫工部
孫工部抗字和叔黟縣人其先棄廣陵以避孫儒之亂
抗少孤力學寄食浮屠山中歩行借書數百里升樓誦
之而去其階數年具衆經遂博極羣書為文操筆數百
千言始同學究出身厯官後登進士甲科知潯州當是
時人未趨學抗改作廟學召吏民子弟秀者親據案講
說勸誘以文藝未幾旁州士皆來學學者由此遂多以
選通判耀州兵士有訟財而不直者安撫使以為直抗
爭之不得乃奏决於大理大理以抗所爭為是用其議
編於勅慶厯二年擢監察御史裏行奏彈狄青不當沮
敗劉滬永洛城事又因日食言隂盛以後宫為戒仁宗
大獵於城南衛士不及整而歸以夜明日将復出有雉
隕於殿中抗奏疏即是夜有詔止獵蠻唐和冦湖南以
抗按撫奏事不合因自劾乃知復州後稍遷都官員外
郎提㸃江南西路刑獄有言常平歳凶當稍貴其粟以
利糴本者抗言此非常平本意也詔又從之儂智髙反
抗即出兵二千於嶺以助英韶㑹除廣西轉運使馳至
所部而智髙方煽上遣大臣部諸将兵數萬擊之方時
搶擾抗驅散亡吏民轉芻米又以餘力督守吏治城修
械屬州多全而師飽以有功勞遷司封初抗請斬大将
之比者發騎軍討賊及後賊所以破滅皆如其策卒年
五十六官至工部郎中抗為州務整齊大體闊畧細故
與賓客談說絃歌飲酒往往終日而罷聽用僚屬盡其
力事以不廢在御史言事計曲直利害如何不顧望大
臣以此無助自少為文以類集之為百巻子適邈迪适
遘適從王荆公遊年十四議論著書已驚人登第後終
永州軍事推官邈嘗為縣令荆公亦稱其好學能文自
迪以下及孫畧皆登進士第
　
　
　
　
　
　
　新安志巻六
欽定四庫全書
　新安志巻七　　　　　　　宋　羅願　撰
　　王提刑
王提刑汝舟字公濟婺源人生三嵗而孤不好戲弄纔
冠登第性豁達以風節自喜所不合不肯降色詞知舒
城縣熙寧中嵗荐饑推行荒政甚悉所全活不可勝計
後知南劍州時沙縣獲强盜十三人已殺其魁餘十二
人皆當死汝舟閱牘得捕盜官利賞增入其贓之狀三
日而決皆免死以治行第一除知建州後又知䖍州汝
舟才力明爽治無劇易以惠利為本摧伏豪强貧弱得
職以故所至人安之三州訟者好傅律為詞若不可破
汝舟徐以恩義曉譬皆意折而去哲宗擢為京東轉運
判官奏對言厚風俗莫先於教養願詔長吏每月臨視
學校教授當限年革少年新進及本貫人為之者又吏
貪暴者殆出於天資今雖以此扺罪纔期即叙願永不
令為親民之官又言人戸典賣推割不即併歸一戸官
司失察遂為詭名久益難曉故賦税積欠者多臣嘗三
為縣令每因造二税簿即比對五等丁税儻户眼有多
寡不同者以所剩戸數令人户自首并令鄉書手照對
收併一處供輸遂無挂欠亦省簿書之費願詔監司檢
察若簿書整齊則無積欠之弊有補國計又請立法委
監司視縣劇易令能否使易地因立法取願狀連書奏
裁監司渉私者以違制論自京東移河北韓忠彦由北
京入相汝舟欲漸還里託求江西忠彦至中書為言執
政皆以為下遷不可忠彦曰王某以退為進也朝㫖降
樣市北珠奏言真宗時詔益州市錦六千疋知州趙稹
止市十疋至天聖中仁宗因稹奏對奬其恤民臣元符
初在京東准省符市錦未㡬移河北又抛買北珠一珠
之直至九十四千陛下即位之初聖政一新錦與珠如
不可罷猶願詔有司損其數以留難得之錢少助經費
疏奏即日有㫖罷之又言河北小鹽産深冀邢趙洺霸
所出甚微自元符二年令客人就所住州縣召保給據
往買有往復阻節之勞以故多私買而諸場停積不售
願只令就場召保又解池經水患未復請權以河北見
積大小鹽通入陜西賣之自江西徙䕫州路提㸃刑獄
告老而歸歴官十七任餘五十年未嘗有失閑居閱六
嵗安卧而逝年七十九汝舟内行修事祖父母孝繼祖
母胡氏没季父持䘮百日而卒汝舟時守南劍上言諸
父無在者臣以適孫乞解官接服以終三年下禮官議
詔特聽之因著為令始筮仕南豐曾鞏贈以詩曰身役
簿書雖擾擾力窮文史尚桓桓李清臣嘗勸習大科不
願晚號雲溪翁有文百巻手所校書萬餘巻
　　汪宣徳
汪宣徳汲字子遷績溪人年二十登嘉祐中進士第嘗
為慈溪令徳門鄉河塞數十年為疏導溉廢田數千頃
民歌且祠之以太平州推官鞫贊善大夫陳知規獄方
暑繫者百餘多病疫汲解釋浣浴飲食之訊得其情知
規復官繫者出為佛齋以報性潔廉與物無忤而政稱
彊明卒於元豐中子奕字公偉時方復詞賦取士奕尚
少西試太學即為其第三人與弟襄相繼登第友愛尤
篤為東流令有書生以妄言繫獄憲使欲置之極典奕
以為狂疾奏上果貸死使者以書謝曰微君吾㡬陷失
入襄字公弼少從兄遊上庠商河常瓌號知名見之驚
喜與定交仕為南陵主簿太守翟汝文引為兵曹薦其
文史足用詞有古風書遺朝士言不喜為宣城守而喜
識汪主簿始襄在太學有詔擇内舍生為使臣學敎諭
以教諸小内侍大司成汪澥以襄名聞時梁師成為提
領方貴寵見襄頗禮憚會襄以内舍三試不中當退舍
師成從容言於上有㫖特免襄自陳願得退舍不可以
襄故亂學校法上使小内侍從襄學者押赴内舍竟不
就及登第後師成欲薦以為館職襄自言處學校久方
欲試吏州縣不願在册府師成覺其有嫌逺意寖怒語
人曰彼耆儒也詎敢浼之至是秩將滿有内侍為走馬
承受過縣劾不時賑濟令佐皆停官被鞫或言師成有
力焉後改宣教郎押白金詣敵帳用敵中權衡虧其半
敵怒甚同行皆股栗襄徐辯竟得直嘗作弔陶朱西子
賦興寄髙逺而奕子安世襄子安行皆復登第安世資
端厚教後進有法宦不遂卒安行篤行義能官今為金
華宰
　　洪尚書
洪尚書中孚字思誠比部湛之從孫十四首鄉貢避前
達處第二方在太學神宗已聞其名且為内翰蘇公所
奬登第試校書郎黄岡尉盜張韜以三百擾境上久不
獲中孚單馬出境追及發三矢連斃之元祐中為成都
縣主簿雕門蠻叛帥以屬中孚即日度笮橋呼酋長慰
撫令自歸人謂膽大於身改秩後多所更歴崇寧初召
對擢提舉河東常平嵗省大農費億萬增秩改轉運判
官除直龍圖閣升副使賜三品服熙河新邊乏用以金
五千萬為助上喜謂得劉晏移漕熙河蘭湟路進集英
殿修撰興鼓鑄𣙜酤市易博糴安西米募蕃部弓箭手
輦致新邊裕如湟鄯部皆極邊行路苦剽剠創烽火臺
置郵𫝊屯要害處以閑田給候人使自耕又請河東戍
卒代蘭州坐團者給鎧仗使遇賊得自擊置通川通津
堡以扼其喉後召為户部侍郎時方受八寳禮賜如南
郊有司告乏中孚未至三十里中使促入都堂議中孚
命吏奏辦吏惕息不敢書雖尚書亦然乃獨奏果無乏
事吏畏其聰明思有以中之白開封吏庇鄭伸逋負不
追者中孚曰后父之外别有鄭伸耶吏戰栗語塞夏人
齎寳貨來售中孚坐驛呼使前不可曰我雖微亦使人
也遣譯謂之曰爾以貨來直賈耳命酬其半賈夏人謂
無戲我中孚曰往者回鶻入貢道而境爾掠其資而有
之我特以其舊故不問尚敢校耶賈問知姓氏驚曰初
不知河東洪老子也拜而去有詔褒寵上以陜西茶馬
課不登問曰神宗朝岷山茶一垜易一馬今茶數倍矣
馬不至奈何對曰蕃部日飲酥酪恃茶為命若稍重茶
禁不急於馬則馬自至解州鹽池嵗供八十萬池壊後
行東北鹽嵗得三百萬而議者欲復解鹽中孚言解池
非暴以烈日鼔以南風不可成今厚灌水以積成之味
苦而不可食中外已便海鹽之甘矣其肯捨之乎若推
東北之法廣之嵗入何止三百萬哉卒如其議尋以徽
猷閣直學士知太原府夏人重兵壓境來議地界中孚
飭諸將乘便掩擊皆遁去且移書來罷議後以知永興
軍入覲上問近嵗乏才之由對言祖宗時近臣有過特
㫖放罪所以優其禮而厚責其報身雖在外聞朝廷政
令有不當交章論列執政不敢肆臺諫不敢黙小人拱
手知難而退自熙豐以來宰相欲行新法畏内外掣肘
建言法行自貴近始自廟堂大臣侍從臺諫皆拱手於
繩墨之内不敢有所措意近又升走馬承受為廉訪使
者以軋外臺之吏由是連帥監司不敢按部吏州縣之
官不敢治胥吏上下相䝉茍且成俗風教安得不壊人
才安得不乏上歎息稱善後帥真定府女真遣使約夾
攻遼許以燕雲地歸中國上密詔河北諸帥經畧之皆
以為可許中孚曰臣游邊久熟知遼人情狀昔遼主洪
基用其相劉六符之言大蠲燕雲賦役今其國雖弱民
心未忘且中國通好嵗久一旦與其臣妾覆滅之臣恐
滅遼之後女真未易制也凡數百言會遣中貴人譚稹
來議中孚曰誰為此謀國之賊也稹大不樂竟劾使去
降待制又奪之時政和六年也城北寨禁山多大木百
年矣斬伐㡬盡中孚請削山浚塹以防不虞未報而罷
其後識者追歎之以中大夫龍圗閣待制致仕紹興元
年卒於家年八十三子彚與諸孫以雍睦稱
　　胡金部
胡金部伋字彦思婺源人父紹幼力學嘉祐中林希為
州考試官紹首薦禮部尚書品天下魁文以紹為第一
晚為剡主簿州遣官分檢諸縣旱七縣訴所檢不實獨
紹所檢山隂無訴者守因盡委復視之新昌尤多大族
而紹所蠲例下戸後分檢七人者皆衝替紹益知名伋
紹聖中與弟伸同登第累歴中外政和四年通判深州
廨有菜圃千六百餘畦嵗得錢踰二百萬伋以圃送公
使庫時州縣官頗營圃規利河北副將令禁卒賣菜虚
價錢者五十六人北平軍稻田務官以菜錢决責兵士
致斷腕會糴便使者沈積中以伋事聞詔奬之曰君子
不盡利以遺民不茍得以思義公儀休身相魯國怒拔
園葵孔奮為姑臧長不欲自潤舊史載之以為美談汝
久踐郎省出倅方州遵條詔之嚴挺潔廉之操能卻園
利悉歸有司庶㡬古人可勵流俗覆實來上朕用汝嘉
於是鞫二人者召伋赴朝終金部郎中
　　胡司業
胡司業伸字彦時幼穎悟七嵗父課二兄偉伋為莊周
夢蝶詩伸亦隨作末云誰能分夢覺真妄兩悠悠紹異
之年十四隨兄游學杭州月試輙先出又數為之首敎
官命移案就察之問所用事對如響蘇文忠公為太守
聞之遣鞍馬召與語甚見歎異登第試學官授潁州教
授部使者列薦崇寧初召為太學正進博士數嵗遷秘
書丞著作佐郎與修神宗日歴及禮書除右正言數月
以親嫌改符寳郎遷辟廱司業後二嵗責監杭州樓店
務繼知無為軍時巢縣猾民有訴令者率斂錢數百千
櫝藏置列肆中伸察所訴不實物色之得其櫝與簿書
具載所以餉吏者按致其罪慰謝令政尚慈恕民繪其
象在學校久於名士多所甄引遭喪亂遺藁存者尚二
十萬言從弟侃字彦和始名侔登進士乙科嘗仕為宰
去官尋得直竟不復出凡數十年自號柳湖居士恬靜
好書晚苦目疾猶使子孫誦而聽之將終自為誌積官
至大夫
　　黄侍御
黄侍御葆光字元輝黟縣人少孤刻意於學年十六居
太學有聲四試禮部不第縣欲以應八行科辭不就從
使髙麗補將仕郎以銓試優等賜進士出身調齊州司
理閱獄囚枝蔓者一夕遣數百人通判以為疑視牘無
不當者上其事進秩修職郎政和三年召除太學博士
又以薦者賜對改秩除校書郎後為左司諫以言事忤
大臣徙符寳郎七年除侍御史建言常平法壊及乞推
陜西監司赴所部燕之禁頒之諸路郊祭百官饔餼用
羊數萬屠割烹煎腥羶淋瀝請並支食錢以稱嚴恭之
意北方歸明人李良嗣撰北征録平北書大臣主之擢
秘書丞葆光論良嗣犯罪亡命蘄於免死既妄撰平北
等書以干進萬一語泄致生嫌隙又良嗣私問骨肉消
息不絶此其心亦未易量自祖宗至今納疆土攜族帳
來歸者不過崇以虚名厚以廩禄置散地羈縻之未聞
養之華省因列五害以防微為戒條三省樞密院吏非
元豐舊制者其大弊有十革之省費月數萬因請更中
外引例破條及無條制直陳乞者令各守成憲又言君
尊臣卑剛健者君之徳而其道不可屈柔順者臣之常
而其分不可抗引洪範威福剛柔之説以為威福之柄
在我和而順我者克之以柔强而弗助者克之以剛用
剛克則沈潛之於内所以制姦慝用柔克則發見之於
外所以昭忠信先王所以操利勢馭人羣而莫敢攖者
以此徽宗令左丞讀其奏於殿中以示大臣知兖州方
邵輙至國門求赴堂禀議葆光奏請重竄之上悦面諭
曰未嘗敢有人言此者又論崇寧後增置兼局之費有
㫖令蔡京裁定京乃陽請一切廢罷士論恟恟上疑不
可行葆光言如禮制局詳議官七員檢討官十有六員
制造局文武官三十餘員豈無可裁定稱上意者他日
因雨澤愆期奏對言君臣同心相濟然後可以寅亮燮
理今師臣蔡京開僭擬之路負委任之意啟跋扈之心
太宰鄭居中少宰余深皆依違畏避此所謂天氣下而
地氣不應者章入不報京隂中以事移卿寺未拜謫昭
州安置宣和二年令自便尋以職方員外郎召未至復
主管江州太平觀其謝上表云言之未盡悔也何追四
年知處州州經宼攘前此民賃官地居者至是豪右增
直强請葆光至悉按如其舊輸賦閱囚每事經意為建
學請監書閱二嵗除直秘閣再任疾將革聞蔡京罷喜
動顔色没之夕家未有繪象索之民間得百餘本葆光
尚氣節喜推挽後進開口論事無所隠諱博渉經史文
尚理趣素惡積財俸餘以賙親舊為嫁女奉䘮家無所
餘郡人斂賻五十萬子由中却而不受相與述其勤事
感疾之狀訴於朝得一子官
　　汪丞相
汪丞相伯彦字廷俊祁門人崇寧中登第調成安主簿
時呂惠卿鎮北京見其文嗟賞數檄主旁郡學用中書
侍郎梁子羙薦召會子羙帥定州辟管機宜文字移大
名復從之連三帥十餘年皆留自佐及子羙再帥詔繕
守備務從宏大子美専倚以辦不數年陪都勢成奏功
自宣教郎至中奉大夫宣和二年召對除開封府司儀
曹事遷軍器將作少監後擢尚書虞部郎靖康初中外
戒嚴工部四司三監長貳諸郎無一人留者凡備禦之
職大率兼之所至皆辦召見獻河北邊防十策剴切當
帝意即以付尚書省尋直龍圗閣知相州賜金紫陛對
極言當世事帝嘉納謂曰兵起北方士悉求南去卿獨
以邊警請行真體國之臣加賜衣馬器胄及賞士金帛
至相州大修城壁儆師聚糧申明賞罰軍聲甚振冬十
月金人陷真定詔移府相州命兼領時太上以康邸出
使在磁方敵騎充斥伯彦亟以帛書請王還相州以安
人心遣將劉浩帥兵二千衞王翌日躬服櫜鞬迎河上
王喜謂曰他日見上當首以京兆薦公閏月王奉檄書
開大元帥府以伯彦為副欲引兵渡河謀所向或請出
濬滑或請渡王俞或請趨魏縣言人人殊公獨奮曰非
出北門濟子城不可抗論詳明衆莫能奪王喜曰廷俊
之言是也議既决或猶欲宿留伯彦以為承此冰堅不
渡萬一春泮大事去矣遂奉王渡而身為之殿未畢數
騎而陷已濟饔人不至乃奉羊羮餅餌以獻時以方馮
異王霸遂由大名歴鄆濟達於宋時所將皆烏合屢危
賴伯彦調䕶以免先是王已渡遣所乘車來迎屬天寒
又解所服絛褐以賜是月奏為集英殿修撰明年二月
承制拜顯謨閣待制升元帥尋進本閣直學士王即位
南京即日擢同知樞密院事方披荆棘立朝廷百度草
創伯彦夙夜匪躬以贊成大業六月知樞密院事駕幸
揚州明年十二月拜尚書左僕射會集彌月求罷未報
乘輿南渡乃除觀文殿大學士知洪州自是屢黜後嘗
知廣州盜數萬方㓂廣東一夕遁紹興九年春以觀文
殿學士知宣州召對泣謝上為改容翌日拜檢校少傅
保信軍節度使賜鞍馬笏帶茶藥留旬餘燕見錫賚無
虚日陛辭至漏下數刻至郡未㡬請祠詔特給真俸自
始仕在北方至是歸適四十年擁旄節還家上冡會族
婣父老為笑樂時子召嗣知撫州命移本路轉運判官
使便侍省十一年以開府儀同三司致仕卒年七十三
疾革言不及私輟朝兩日官給𦵏事録親屬十一人賜
田十頃銀絹各千伯彦資樂易不事邊幅事上接下以
誠未嘗一日去書不觀有表章奏議雜文數十巻中興
日歴五巻春秋大義十巻又集三𫝊本末為三十巻
　　程顯學
程顯學邁字進道黟縣人程忠壯公靈洗之後登第為
仁和尉以捕盜改秩知西安縣政彊明競渡者持仗而
譁官兵不能禁守以語邁邁遣一吏持判示之曰不即
散與俱來衆驚曰此知縣判也即散去部使者督諸郡
水旱積欠郡因移文督税之倚閣逃絶者邁曰衢州數
年無水旱何積欠也守不能屈由是佗邑畸零逃絶者
皆免考試處州回縣有大辟七事閱案釋其三衆無異
議調知鹽城縣宰相劉正夫押勅見其名召與語曰往
在太學見君文今為縣又有美政乃薦之徽宗嘉其對
除提舉江西常平起家不十年乘使車過里里人榮之
民有訟田者二十年不决邁閱其牘問訟者年㡬何曰
六十六邁曰爾所齎劵乃慶厯三年時方年七嵗安得
妻財置産訟者歎以為神曰早二十年遇之可以無訟
嵗旱募流民浚洪州東湖水患為息後入為户部侍郎
除提舉措置河北路糴使以辦聞命再任繼除直秘閣
中使李彦銜㫖宣諭因語邁西城所田須農具邁送鐵
農具一車彦大笑尋禠職罷任太上即位南京召除左
司員外郎後遷太府卿提㸃郊祀事務省費十六七因
編進命付史館遷起居郎會建州賊葉濃據城稱兵以
邁為福建轉運使直龍圗閣按舊給州縣鹽本令鬻鹽
嵗有常數用度以足召未至就除集英殿修撰知福州
判兵楊勍至白沙聞有備去建州劇賊范汝為陰窺福州
統制李捧為所敗邁遣約降有日會謝嚮等奉使募兵
遣人誅賊欲自以為功於是復叛而所在盜起率萬人
建劍汀邵武皆盜區邁且招且捕所向悉平惟汝為未
下乃遣新招降張毅使守古田責以立功又謹守南劍
界移制置使兵入屯三田汝為由是不敢窺興化漳泉
邁度大將辛企宗及謝嚮等終不能平賊密請王師航
海不五日可至福州庶一戰滅賊章十上不報乃奏謝
嚮連賊企宗玩宼且賊不可赦上感悟命大臣由海道
賊不虞王師至不一日平費不及民乃請録死士後給
脇從無歸者粟及田廬掩露胔選循吏撫養留廣東舶
米五禺以寛民賦且乞量留大軍得三千人後松溪及
汀漳有宼賴以平紹興二年召進徽猷閣待制知温州
黥平陽吏四十人他縣猾吏以次遁去上謂宰相曰程
邁温州之政光絶前後今之吏師也丁父憂後之信州
會議復發運司以邁充使邁以為祖宗時發運司事權
甚重今屬官纔八員而無辟選之文則任太重權太輕
給緡錢二百萬欲一年有成効三年有蓄積利源太狹
責効太速又今二百萬不能當昔時百萬所糴固未廣
而倉船稍脚之費皆未知所出若責之州縣深懼擾民
且謀不審則行不逺責太速則智者不能善其後乃力
辭上慰喻之且令增給糴本陛辭又奏曰昔唐劉晏兼
九使財賦悉歸一至國朝始分為三然三司使居内而
發運使居外猶相為表裏今天下財賦益分租庸専於
轉運常平専於提舉鹽鐵則有茶鹽司鼓鑄則有坑冶
司平凖則有市易司户部既總之發運獨存其名耳况
今中外責此司甚重而視此司甚輕願詔使明知興復
之意而行之如祖宗時則臣不敢辭上曰已詔三省除
卿雜學士以增重使權會後省繳奏而止乃置司平江
府以秋成和糴各因其郡縣為價稍增之糴四十餘萬
而所費糴本㡬半廷臣屢以為言上輙止之尋權知府
事又言今糴本尚二百餘萬緡可糴五六十萬石而一
司官吏與將來漕運所費比民間價又增什四五則糴
買終無補於國虚費用度乃罷就除知鎮江府兼沿江
安撫使軍興後為一新官府陶瓦貸民因興修學校鄱
陽嵗饑湖多盜上憂之進徽猷閣直學士知饒州奏蠲
舟車征算増米價以招商賈不踰月米大至又手條寛
恤三十餘事揭於州門民以寧息徙温州至適火後為
營官舍千區開河渠立望樓結火保更為新學多士趨
勸詔書褒諭轉左中奉大夫進顯謨閣直學士再知福
州州有舊招安賊首等二百餘人以使臣廩羈縻之郡
人常側目會戍兵還朝因盡遣歸樞密院聽差使尋罷
奉祠紹興十五年正月卒年七十八有漫浪編五巻奏
議表啟三十巻詩二百餘篇姪孫叔達今宗正少卿太
子左庶子
　　凌待制
凌待制唐佐字公弼休寧人登元符進士第授大名府
司户帥梁子美甚器重之就差夏津縣令河北有疑獄
繫者二百人歴十三年十置獄唐佐往决之得其情人
皆感泣夏津是嵗旱比還雨隨至時號縣令雨獄上進
秩二等召為勅令所詳定官遷光禄宗正丞歴京畿江
東常平後知登聞檢院常語侵王黼請祠得南京鴻慶
宫翰林承㫖鄭三益薦才堪大用上曰非美髭髯閑於
進止者乎即日除開封府司録府尹罷連坐謫衡州酒
税後知嚴州號令不煩暇日與諸生講學作易𫝊數萬
言進之以部使者劾罷唐佐警敏事親盡禮好周給親
族建炎初起提㸃京畿刑獄時道路方梗或勸緩進慷
慨遂行進直徽猷閣京畿㓂益充斥與戰數十合殺傷
過當三年除知應天府敵騎數十萬圍城城中兵少糧
乏外無援誓以死守及陷被執敵欲降之指頸曰此可
斷不可降也皆義之劉豫欲汙以樞轄不從留使守應
天繼得豫虚實密以蠟書奏朝廷事泄豫捕致大梁怒
曰何為見賣唐佐曰國家何負於爾而反面事仇一世
皆欲殺爾何獨我也豫猶惜其才繫累日度終不可屈
遂引出害之臨死曰恨不見梟劉豫之首豫羈其妻子
於穎昌時紹興二年也明年諸將復穎昌妻田氏以唐
佐死狀聞詔贈待制已而穎昌復陷不復知其家存亡
又有盧諫議臣忠字信仲黟縣人登政和中第建炎初
由臨安府司理召累遷右正言上驟欲用之命相者視
之曰有膺而無背官不過此矣後扈駕至建康敵騎有
逼近御舟者臣忠叱之勢益迫潛水中後數日上求臣
忠所在左右記其處以對使没取之拱立如生賜水銀
以斂贈諫議大夫與兩子官
　　汪内翰
汪内翰藻字彦章婺源人自曾祖以下三世第進士藻
幼學精博好春秋左氏及漢書思以文顯當世登崇寧
二年第瓊林宴中席頒冰狀元霍端友屬使表謝授簡
立成一坐驚歎後為江西提學司屬官徐俯以前輩文
章擅名見其詩於僧壁曰我輩人也率洪炎洪芻往訪
之還除九域圗志所編修官歴校書著作佐郎符寳郎
故相王黼以太學同舍不相中比當國絀通判宣州梁
師成方用事薦人多至大官時號隠相聞藻罷使其客
呉可通誠欵曰服公名舊矣幸過我禁從可立得藻不
往或勸之笑曰若欲使我與可等伍耶到宣州未㡬請
祠凡八年終黼之世欽宗即位召歴屯田禮部郎太常
少卿起居舍人太上時為中書舍人賜三品服坐試潭
州進士何烈失當罷為集英殿修撰領外祠明年復召
為舍人權給事中兵部侍郎兼侍講直學士院國歩方
艱一時詔命典册皆出其手能道上意所欲時以比陸
宣公又因事𫝊古遒麗精切世爭𫝊誦嘗草賜髙麗詔
上顧輔臣稱其得代言之體拜翰林學士以所御白團
扇書唐杜甫詩紫誥仍兼綰黄麻似六經十字以賜嘗
陳所以待諸大將者三事後卒用其策又請續元符以
來至建炎改元日厯因命兼領時中外新定乃蒐訪缺
文稽采衆論為力甚多尋除龍圖閣直學士出知湖州
領日厯如故為顔魯公請廟號取所籍朱勔窗户盡以
為廟飾户部和糴米六萬糴四萬而上書自劾詔不問
嵗餘復降本錢糴數萬適嵗稔物估相當以辦聞進一
官亦不受移撫州繼提㸃江州太平觀翰林學士范冲
以為藻所纂日厯經渉嵗月稍見功緒一旦中輟懼積
久散逸後人益難措手可因其閑使仍舊纂集從之詔
許辟官屬二人賜史館修撰餐錢辭不受上其書凡八
百帙遣使賜茶藥進官中大夫除顯謨閣學士知徽州
以從官典鄉郡人以為榮移泉州三衙大校閱禁軍伉
健者使州具資糧遣送藻以為州竝海宜宿兵備非常
留不遣且馳驛聞大校怒至以語侵之免符卒下徙知
宣州改鎮江府府經亂後嵗輸上供米不如數轉運使
閱庾中見米盡封之猶負數萬軍無以食至則破鐍給
之以聞始藻坐王黼故出至是言者猶以為黼黨罷之
繼落職永州居住閱七八嵗卒年七十六後二年詔復
職且官其二子及徽宗實録成用藻所著為多贈端明
殿學士性樂易不飾名譽居官矯然不侵前後典六州
多惠利好大小篆有文集行於世又有裔夷謀夏録青
唐録各三巻古今雅俗字四十四篇
　　胡待制
胡待制舜陟字汝明績溪人建炎初以殿中侍御史彈
宰相出知廬州淮西宼盜充斥舜陟治守備增築東西
水門首招降劉文舜兵萬餘因以為用時孔彦舟白彦
中丁進李勝皆以巨盜合從光蘄壽久被圍命文舜及
其將破之解三州之圍張遇自濠州奄至梁縣舜陟使
毁竹里橋伏兵河西伺賊半濟擊之劉正彦受命討丁
進至則須兵舜陟已先遣文舜破進因拒正彦不與正
彦留屯不肯去驛聞於朝舜陟亦劾正彦逗撓時正彦
有異志而患兵少舜陟卒不與孫琦兵扺城下舜陟城
守拒之索糧不荅而時出兵擊其鈔掠者琦宵遁邀擊
得其輜重叛將范瓊破壽春焚掠聲搖淮浙移書遣五
騎責錢帛給軍叱斬其四留一騎還報又檄諸郡勿與
糧瓊遂由光蘄絶江而南時淮西八州唯廬按堵民繪
其象于教弩臺移知建康府四年六月以徽猷閣待制
知臨安府紹興中復知廬州先是舜陟去後州遭殘破
守武臣責官逋在民者數萬甚急又托贍卒令市販輸
金至則蠲罷之潰卒王全請以其衆𨽻麾下招集流散
官為築室貸農種食秋登乃償奏官包孝肅曾孫亳敵
有揚兵欲南渡者持重不為動後知廣州有功弟舜申
舜舉子仰最顯
　　汪少卿
汪少卿叔詹字至道歙縣人少敏於為文先是治平後
四十年縣無决科者至崇寧中叔詹與同縣二人登第
未㡬從弟希旦繼之叔詹言論慷慨嘗權蕪湖縣發運
使盧宗原請堤丹陽湖為田方大興役叔詹以為不可
成宗原詆以格詔叔詹至京師上封引唐李白詩湖與
元氣連風波浩難止為驗徽宗閲之即日罷役擢提舉
潼川路常平究鹽井利病奏捐虚額及免逋欠者甚多
比還樞密李綱引為編修官太上即位南京命權太常
博士充徹幣官儀注多所草定從至揚州議遂駐蹕叔
詹以揚州無險固不若且駐金陵徐圖興復因近親士
㒟白計時詔自中出宰相難之後卒不可守紹興中知
鄂州提㸃湖南刑獄有惠愛以司農少卿總領湖廣荆
襄江西六路財賦餉武昌軍凡八年無闕事卒年八十
一子若海字東叟十八游太學靖康初國歩方艱太上
以康邸出在相州中外隔絶若海夜自京城縋及王於
濟州備言京城事詞誼激烈一日至三訪問賜衣服巾
履補修職郎充帳前差使從至南京改承奉郎嘗招喻
節制江夏軍馬李允文輩及為劉錡請師以勞數増秩
後以朝散大夫知道州陛辭上問卿久不見向安在除
直秘閣改知江州訓詞有朕起兵時主簿之語其眷異
如此希旦字周佐宣和初自虞部郎出知泗州玉師東
南下衆數萬糗糧驛𫝊畢給進秩除直秘閣尋賜金紫
再任後知袁州方軍興繕治城池斬土軍之妄言徼求
者代還江西列城多失守袁獨全父老為立祠紹興中
知舒州造瓦貸民以易苫蓋并給耕牛江浙流民多至
者終朝請大夫後有將作監丞若容正夫秘書丞若思
行夫於叔詹為從子紹興中兄弟相繼登第若容少苦
學性端方友愛諸弟當之官母或未欲往輒盡留婦子
使娯侍由通判洪州召對稱㫖除將作監丞若思明悟
有餘歴任多為達官所知乾道中由國子監主簿入館
嘗因奏對上以為深得愛君之義而若容子洪世其科
　　胡殿院
胡殿院汝明字𫝊道黟縣人其先育為晉新安太守因
亂家焉明星仕梁天監中為太常卿汝明資樂易不事
矜飾至議論有未安必反覆求是登第歴南康軍教授
無為軍士曹改秩後除宗正寺主簿建炎初召以憂不
行後通判鄂州幹辦行在糧料院賜對上稱其老成權
監察御史不數日除殿中近例所未有時邊事粗息建
言乞經營太學作新人才以備中興官使明年立太學
又言頃來賞厚而罰輕官吏為姦者無所懲銷錢為器
及散出外域者宜申其禁乞罷州郡添差酒税兵官及
外臺緝捕主管官部使者庇姦贓致臺諌論列者使與
連坐或有糴買給賣科配之類戒吏毋得暗增虚數緩
新田之賦事多見從時新開米芾書帖唯賜從臣詔特
以賜出知饒州後致仕累嵗卒年七十七
　　先君尚書
先君尚書諱汝楫字彦濟姓羅氏歙縣人冠嵗首鄉貢
在辟雝以文為司業胡伸博士毛友所知數置優等登
政和二年第為郴州教授眉山唐庚過郴賞其詩練永
為提學視事半嵗按部且及境猶未通姓名然永至即
論薦歴州縣不求人知數與上官爭事建炎初及紹興
二年兩嘗召審察尋補外八年七月召監登聞鼓院除
大理寺丞刑部員外郎及對請令命官犯公罪勿取特
㫖以終惠臣子又户口彫耗宜少寛養子之禁太上稱
善是日拜監察御史後二十餘日遷殿中侍御史論淮
南不可棄置度外宜增其備調武人為守選帥守領浙
西防海之寄置都統以䕶湖北諸屯趣劉光世出援劉
錡及錡立功為請更戌以休其衆間諜言多不同請西
府擇謹信者總之革竄名賞籍人以勸立功者江西福
建廣南憲臣請使通治羣盜折帛匹八千估太髙乞願
輸本色者聽州郡被災傷尤甚及盜賊未息者不宜用
田業一槩率錢供軍禁浙東以積榖收物力錢者還餘
杭民田增置為牧地者五千畝遷起居郎兼侍講上問
或謂春秋有貶無褒此誼是否對曰春秋上法天道春
生秋殺若貶而不褒則天道不具矣上嘗曰自王安石
廢春秋學聖人之㫖寖不明近日得其要者唯胡安國
及卿耳嘗以當轉朝請郎為先大父乞五品服及侍經
幄上數問卿父比日安好否輙奏起居飲食狀上常悦
論列權倖多所裁抑又言職事官補外廟堂多超越除
授請罷監當資序人除郡守知縣資序人除監司未至
官者遷御史中丞兼侍讀首請戒中外謹守祖宗成法
會編次續降指揮公言囏難以來一時申請多失列聖
仁恕之意宜痛刪其不合者馬院官占富陽沙田為牧
地馬不至而民代輸如故因鬭有死者公坐臺得其事
即入奏請還其地與民上竟開納始趙丞相罷所援引
例貶彈者方未已公為副端獨奏言和議之初縉紳所
見不能皆同王庶等已黜不足深罪所保全甚衆及是
為臺長時執政多由此遞遷會宰相又與執政不叶欲
去之公方數求出舊例中丞侍御史不竝置乃除一侍
御史已而公遷吏部尚書繼充國信使還申前請降詔
不允請益力除龍圖閣學士知嚴州紹興十四年也公
時年五十六秩滿請祠以歸父子白首相娯自是不復
出凡提㸃江州太平興國官連四任二十六年遭先大
父憂未終喪薨年七十先是公嘗閉閣為一書手封以
授先夫人曰異日付諸子以聞後十日發書乃遺表其
首曰父母之體生則有終君臣之情死而不易讀者壯
之累贈開府儀同三司公體貌秀偉音如鐘上嘗謂其
南人似北少自植立不交流俗與人言不彊相取下燕
居率正衣危坐入朝七年雖不至大位而以全名始終
有東山藁奏議外制數十巻
　　朱吏部
朱吏部松字喬年婺源人早嵗擢進士第調政和尉用
内翰綦崈禮薦召充秘書省正字丁母憂服闋為校書
郎兼著作佐郎歴度支司勲吏部郎中出知饒州行狀
未出有子熹字元晦登第後一仕為同安主簿讀書求
志嘗召不赴乾道中召對除武學博士未至請祠監潭
州南嶽廟後除樞密院編修官不就淳熙初詔以熹安
貧樂道廉退可嘉改秩領祠觀四方學者推尊之
　　汪樞密
汪樞密勃字彦及黟縣人年十八首鄉薦後登紹興二
年第調嚴州建徳主簿為人渾厚不妄言同列以誠長
者待之不知其長於吏道也中書舍人董弅時為守勃
見為言願得一二事衆所不能處者得為裁决之弅擇
委數事所處决皆出意表由是深相敬異紹興十三年
除太常簿入臺為檢法歴三院御史右諫議大夫兼侍
講遷御史中丞十七年除簽書樞密院兼權叅知政事
居二嵗數上章求出以端明殿學士再領外祠凡六年
後起知湖州為政安靜不尚鞭朴未嘗妄費公家一錢
民間至鋟木為語家揭一本置坐隅曰賢哲太守福壽
千秋天子嘉之詔進秩三等比退居専以教訓子孫收
䘏鄉里為務嵗新陳未接必損價出榖旁近數郡賴之
晚節子孫皆以文藝擅名場屋子太常寺主簿作礪凡
五上禮部而孫義榮義端同時登第義端為進士第三
人説者羙之後有㫖復龍圖閣學士會卒詔追復年八
十四
　　金尚書
金尚書安節字彦亨休寧人其先唐末自京兆徙幼穎
悟强記登宣和六年第調洪州新建主簿期嵗而薦章
七上秩滿范丞相引為刪定官當紹興初法令散逸凡
専司法皆安節所修次書成會廣中得舊本上之畧同
舊例改秩後率遷安節獨滯故官後謝祖信遷寺丞見
宰相曰金刪定改官在衆人之前以不事請謁無為言
者祖信不敢先之任滿還家明年召見對稱㫖太上皇
曰金安節好士人若益涵養有用之才也除司農丞七
年五月擢監察御史建言比年棟撓者皆由自用其智
無以揆天下之務宜衆建大臣使均任其責尋遷殿中
侍御史秦丞相再用方得君進其兄梓知台州連章論
其超躐竟罷之尋以急告去朝坐是閑廢十有八年家
貧祠禄不給處之自如故相死起知嚴州提㸃浙西刑
獄入為大理宗正少卿在卿寺凡四年有言其獨立無
援者上曰朕亦知之遷禮部侍郎謝日面諭曰卿久合
作從官繼兼侍讀遷給事中今上即位詔給廷臣筆札
條當今弊事安節條奏有成法者宜不得輙請用例嚴
僥求内降之律及請稽寳元詔㫖詳校入内内侍省御
藥院内東門司凡百支費堂除差遣當稍省歸吏部并
許官長辟除益清中書之務䕃補文武宜各依本色毋
令専求文質妨右武之義在職封駮甚多其在太上朝
封還殿院杜莘老出守之命至是論潛邸恩除閣職者
尤為切至兩朝皆優容之後拜兵部侍郎數月求去得
請給事中胡銓援韓愈留孔戣及近例繳奏上從之隆
興二年正月遷吏部侍郎尋權尚書告老益力詔以敷
文閣學士轉一官致仕賜對衣金帶鞍馬時去郊祀纔
數月特許奏薦不降等陛辭面賜金魚去都多歎羨者
太學生百餘人伏闕三上書乞召用乾道六年卒年七
十有七安節為人樂易恬退遇人有禮在朝則衎衎正
色親喪不入私室與兄相友愛後以不降等恩奏其孤
素不問家事誦書或至夜分後進為立祠於縣學
　
　
　
　
　
　
　
　
　
　
　
　
　
　
　新安志巻七
欽定四庫全書
　新安志巻八　　　　　　　宋　羅願　撰
　　叙進士題名
國家懲五季之餘學校不修招選道缺悍夫庸卒攘臂
而議於世於是藝祖受命首幸太學思用儒相以風厲
天下列聖繼之闢館閣崇科目君臣拱挹論説唐虞先
是學者患書籍散佚乃即師弟子所聚曰書院者賜以
九經并釋文之屬又詔齎七經疏義并三史於杭州摹
𫝊之而後家始有書開天章閣召政事之臣議興太平
而後郡始有學置師弟子員或即用其郡之人使為教
授而後士始有師又下湖學(原闕四字/)取安定先生條
約施之太學著為令而後學始有法承平既久豪傑命
世之士興於其間以通經學古救時行道者倡率之道
揆明於上儒俗成於下則士益思顯於世然設科賜第
列聖所重太平興國中鎖㕔人有顔明逺劉昌言張觀
樂史上惜科第不與止授掌書記又五嵗至雍熙二年
始令樂史附第一等是以預其選者為世歆羨賢者欲
行其義而中人樂就其名以至於今方來者益衆世之
説者見其如此以為天下之士捨此固無所用其身不
知其始之勸奬成就百年必世如此之難也新安自國
初貢士之數蓋少至嘉祐祫饗詔增歙饒州共四人而
亦不顯每州所貢之數然異時四方士俗爵位相先游
學在外者往往即貫其籍以試如洪湛以江寧呂溱以
揚州之類是也崇寧行三舍法貢七人宣和五年復進
士科以十人為額紹興二十六年詔罷西北流寓試併
入土著視解額最少處參以前榜終場人數率百人解
一人而郡終場者千一百有十八人於是稍增解額為
十二人而近嵗士益多毋慮二千人云自乾符二年有
制科天聖中設武科郡亦頗有其人又有銓試優等獻
頌賜第樂成釋褐及以獻策賜官之屬其累貢不第者
又有特奏名進士前後皆題其名立之學更三賢守黄
公誥汪公藻洪公适為次續之自紹興二年以後官以
左右冠銜則特奏名進士始不列不可復得輙因碑所
載更訂之附於志
太平興國五年蘇易簡榜(前二十三名竝通/判賜宴迎春苑)
　　張秉(歙第二人樞密直/學士禮部侍郎)　謝泌(歙右諌/議大夫)
雍熙二年梁顥榜(初得梁顥以下百七十九人後三日/再放洪湛以下七十六人湛文采遒)
　　(麗特升/第三人)　　　　　　　洪湛(休寧比部員外/郎從孫中孚)
端拱元年程宿榜
　　查道(休寧第十一人咸平四年試賢良/方正能直言極諌科第一人待制)
二年陳堯叟榜(賜御/製箴)
　　舒雄(歙正/郎)　　　　　　李照
　　俞獻可(歙龍圗閣待制弟獻卿子希/甫希孟從孫師錫曽孫正圖)
淳化三年孫何榜(印賜儒/行篇)
　　查拱之(休/寧)　　　　　　許南史(祁門轉/運使)
咸平二年孫暨榜
　　俞獻卿(刑部侍郎子希/元希旦孫叔良)　呂士元(歙明經秦州隴/城令子淵溱)
三年陳堯咨榜
　　聶致堯(歙贈禮部尚書子冠卿/世卿孫武仲曽孫循矩)
　　方仲詢　　　　　　　程賓王
景徳二年李廸榜(前三名用一節呵導餘人雙控馬首/遇常參官斂馬側立特奏名五舉以)
　　(上及曽經御試六十/二人賜同進士出身)
　　閔惟慶(歙屯田員外郎子/從周曾孫師文)
　　洪融(特奏名五舉/御試賜第)
大中祥符元年姚曄榜(廷賜/袍笏)
　　方溥　　　　　　　　方仲弓
五年徐奭榜(官給印紙起草并/摹印御題賜之)
　　俞希甫(和州/推官)　　　　　聶冠卿(翰林侍/講學士)
　　許俞(黟知大冶縣按孝行録祥符七年登/第而進士登科記無之似是明經也)
天禧二年王整榜
　　汪震(婺源司封郎中子宗顔孫榖/曽孫藻元孫愷六世孫鴻舉)
　　魏平仲
天聖五年王堯臣榜
　　閔從周(歙都官郎/中孫師文)　　　聶世卿(太常/少卿)
　　呂淵(弟/溱)　　　　　　　丘濬(黟殿/中丞)
八年王拱辰榜(賜大學篇自後/與中庸間賜)
　　孫扶(黟/)　　　　　　　孫揆(黟都官/員外郎)
景祐元年張唐卿榜
　　喻琳(績溪歸姓葛/職方員外郎)　　　曹矩(休寧都/官郎中)
　　奚舜卿(黟/)　　　　　　俞希元
　　張僉
寳元元年呂溱榜(第一人將/作監丞)
　　呂溱(禮部/侍郎)　　　　　　孫抗(黟甲科工部郎中/廣西轉運使子適)
　　(迪□遇/孫畧)　　　　　　　俞希孟(殿中侍御/史孫正圖)
　　汪信臣(婺/源)　　　　　　汪澄(婺/源)
　　程珪(特奏/名)　　　　　　程説(特奏/名)
慶厯二年楊寘榜
　　馮式(祁門員/外郎)　　　　　張蒼舒(婺源朝/請郎)
　　孫挺(黟太常/博士)　　　　　胡遇
　　汪宗顔(都官員外郎贈中大夫子/榖孫藻曽孫愷元孫鴻舉)
　　董安
六年賈黯榜
　　孫適　　　　　　　　汪師道(婺源職方員/外郎孫僎)
皇祐元年馮京榜
　　舒介夫(黟著/作郎)
二年
　　許元(以發運使稱/職特賜出身)
五年鄭獬榜
　　聶武仲(姪循/矩)　　　　　王汝舟(婺源朝散大夫/䕫州路提刑)
　　胡宏(績溪姪舜/陟舜舉)　　　　汪榖(奉議郎子藻孫/愷曽孫鴻舉)
　　汪師熊(婺/源)
嘉祐二年章衡榜(先達題名碑汪伋下有孫迪按孫抗/之子迪在熙寧三年葉祖洽榜中此)
　　(榜孫迪自/邵武人)
　　王淑(績/溪)　　　　　　　胡彭年(婺/源)
　　汪汲(績溪奉議郎子奕/襄孫安世安行)
四年劉煇榜
　　俞叔良(甲科壽/春尉)
六年王俊民榜
　　俞希旦(朝議大夫贈金/紫光禄大夫)
治平二年彭汝礪榜
　　張逢(婺/源)
四年許安世榜
　　俞師錫(朝奉/大夫)　　　　　汪適正(婺/源)
熙寧三年葉祖洽榜
　　孫遇　　　　　　　　孫迪
　　汪茂(婺源特/奏名)
六年余中榜
　　孫冲(黟宣/徳郎)　　　　　　汪鴻(祁/門)
　　陳綣(特奏/名)
九年徐鐸榜(賜官錢/印小録)
　　舒升中(黟/)
元豐二年時彦榜
　　方劭(婺源宣/徳郎)　　　　　孫适(子/畧)
　　洪中孚(休寧禮部尚書龍/圖閣待制弟中和)
　　胡安節(婺/源)　　　　　　江霖(黟以下/特奏名)
　　奚戭(黟宣/義郎)
五年黄裳榜
　　程書言(祁門宣/徳郎)　　　　聶循矩
　　胡鋐(婺/源)　　　　　　　俞易直(歙奉議郎以/下特奏名)
　　鮑天一
八年焦蹈榜
　　舒彦中(黟弟夷中/姪賓王)　　　俞應之(婺源朝/散大夫)
　　呉鑑(休寧以下/特奏名)　　　　孫逖(黟/)
　　奚羣(黟/)　　　　　　　鄧醇(歙/)
　　奚紳(黟/)　　　　　　　曹曄(黟子文/姪夬及)
元祐三年李常寧榜
　　金天受(休寧/提刑)
六年馬涓榜
　　汪奕(宣教郎知徳/興縣子安世)　　　程望之(婺源特/奏名)
　　張大亨(婺/源)
紹聖元年畢漸榜
　　王悰(婺源改名愈秘/閣修撰從兄慥)　　黄徳明(黟/)
　　程詵(績溪特/奏名)　　　　　滕申(婺/源)
　　胡紹(婺源封中奉大夫/子伋伸弟之子侔)
四年何昌言榜(罷詩/賦)
　　舒夷中　　　　　　　胡伋(金部郎中弟/伸從弟侔)
　　胡伸(國子/司業)　　　　　　汪路(婺源承議郎知/貴溪縣子利往)
　　王舜舉(祁門直秘閣/提舉弟舜中)　　奚知常(黟/)
　　王慥(奉議/郎)　　　　　　孫畧
　　汪愷(朝請/大夫)
元符三年李釜榜
　　黄天衢(祁/門)　　　　　　程邁(黟顯謨閣直學士/姪楫之姪孫叔達)
　　凌唐佐(休寧南京留/守贈待制)　　方洙(婺/源)
　　周穗(婺/源)　　　　　　　汪舜昭(黟/)
　　呉源(祁/門)　　　　　　　李權(黟/)
　　王汝賢(婺源特/奏名)　　　　方勃(婺/源)
崇寧二年霍端友榜
　　汪藻(翰林學士贈/端明殿學士)　　　胡侔(以上係龍飛第一/甲竝從事郎職官)
　　(改名侃朝/散大夫)　　　　　　胡剛中(祁門朝散大/夫孫汝器)
　　汪次言(婺/源)　　　　　　余黨(婺/源)
　　汪伯彦(祁門建/炎宰相)　　　　曹夬(本州通判弟/及從弟文)
　　汪滋(績溪特/奏名)
三年貢士鄭南榜
　　江致平(婺源/正字)
五年蔡薿榜
　　汪天鱗(績/溪)　　　　　　王舜中(廣州/通判)
　　曹文　　　　　　　　閔師文(南安軍/通判)
　　崔耀卿(歙朝奉/大夫)　　　　余器(婺/源)
　　汪叔詹(歙司農少卿朝/請大夫子若海)　葛致(績溪特/奏名)
大觀二年貢士王俁榜
　　何昂(休寧朝/奉大夫)
三年賈安宅榜
　　汪希旦(歙朝請大夫虞/部郎中直秘閣)　呉敦復(休/寧)
　　胡舜陟(徽猷閣待制大/中大夫弟舜舉)　康澤民(祁門/武舉)
　　張洪(婺源此以/後特奏名)　　　　胡多聞(祁門承/奉郎)
　　蘇侯(祁/門)　　　　　　　張坦(歙/)
　　洪中和
政和元年
　　黄葆光(黟銓試優等/賜第侍御史)
二年莫儔榜
　　盧臣忠(黟左/正言)　　　　　余采(歙/)
　　汪發(婺/源)　　　　　　　胡汝明(黟殿中/侍御史)
　　羅汝楫(歙吏部尚書龍圖閣/學士子願孫似臣)
　　唐咨(黟/)　　　　　　　李莘(黟/)
　　汪廷直(婺源類試省元/屯田員外郎)　胡銓(婺/源)
　　胡良(祁門特/奏名)　　　　　汪臨(婺/源)
四年
　　洪子陽(免省學録/樂成賜第)　　　江琳(同上子/致平)
　　程嘉量(休寧/獻頌)
五年何㮚榜
　　汪襄(奉議郎主管亳州/明道宫子安行)　楚衞(歙復州/儀曹)
　　胡天矜(婺/源)　　　　　　汪芑(婺/源)
　　俞正圖　　　　　　　汪掀(婺/源)
　　鮑安世(武/舉)　　　　　　俞斌顯(婺源/武舉)
　　黄理(黟武/舉)　　　　　　汪思(婺源特/奏名)
　　程協(祁/門)　　　　　　　周知和(祁/門)
八年嘉王榜
　　胡醇(文林郎知/沅陵縣)　　　　周隠(歙/)
　　王建(婺/源)　　　　　　　葉上達(祁門朝/請大夫)
　　朱松(婺源吏部/郎中子熹)　　　　胡昂
宣和三年何渙榜
　　舒賔王　　　　　　　梅居實(歙湖南/提舉)
六年沈晦榜
　　余賔興(婺源池州/通判兄赫)　　　汪利和(婺源朝/奉郎)
　　王昺(婺源正郎知/吉州子允恭)　　　金安節(休寧吏部尚書/敷文閣學士)
　　宋廓(休寧教授/姪松年)　　　　王筠(婺/源)
　　曹及　　　　　　　　傅源(祁/門)
　　汪處厚(婺/源)
建炎元年
　　汪若海(國學貢士獻策朝散/大夫直秘閣知江州)
二年李易榜
　　汪僎　　　　　　　　黄汝能(黟秀州/通判)
　　韓邦光(婺源文林郎/知安福縣)　　胡舜舉(朝請大夫/知南劍州)
　　張穎(婺源/弟碩)　　　　　　汪杞
　　汪利往
紹興二年張九成榜(復詩/賦)
　　汪臯會(黟奉/議郎)　　　　　汪勃(黟簽書樞密院端/明殿學士孫義榮)
　　(義/端)　　　　　　　　　胡溢(婺源承/議郎)
　　程楫之(濠州/通判)
五年汪應辰榜(賜御書/中庸)
　　縢愷(婺源/司户)　　　　　　張敦實(婺源朝散郎樞/密院檢詳諸房)
　　(文字兼皇子慶王/府贊讀兄敦頥)　　　汪廓(婺/源)
　　余赫　　　　　　　　汪若容(歙將作監丞朝/奉郎弟若思子)
　　(洪/)　　　　　　　　　汪冠卿(黟建昌/軍通判)
　　孫及(歙通/直郎)　　　　　　余康乂(婺/源)
　　胡表東(婺/源)　　　　　　汪逌(婺源/子祴)
　　余豳(婺/源)
八年黄公度榜
　　宋松年(承議/郎)　　　　　汪彦中(奉議/郎)
　　張敦頤　　　　　　　黄士龍(黟/)
十二年陳誠之榜
　　汪俁(祁門/教授)　　　　　　汪若思(秘書丞/朝議郎)
　　王允恭　　　　　　　呉授(姪孫/俯偁)
　　程叔達
十五年劉章榜(復聞/喜宴)
　　汪安仁(婺/源)　　　　　　程九萬(婺/源)
　　汪安世(占州永/豐簿)　　　　李綺(婺源從政郎/福州教授)
十八年王佐榜
　　鄭之純(歙徳/興尉)　　　　　汪端彦(婺/源)
　　朱熹(婺/源)　　　　　　　俞舜凱(歙特奏名第/一人教授)
二十一年趙逵榜
　　程大昌(休/寧)　　　　　　黄時伸(婺/源)
　　李多文(祁/門)　　　　　　朱安國(休/寧)
　　陳王業(祁門宣/徳郎)　　　　胡摶(婺源承議郎知吉/州豐永縣弟持)
二十四年張孝祥榜
　　汪逺猷(休寧太學正宣/教郎從弟泳)　汪安行(績溪/知澧)
　　祝華(婺/源)　　　　　　　陳孚先(休/寧)
　　李知巳(婺源/兄炳)　　　　　汪祴
二十七年王十朋榜
　　呉偁　　　　　　　　鄭顯文(歙靖州/教授)
　　程説(休/寧)　　　　　　　張碩
　　康景傑(祁/門)
三十年梁克家榜
　　胡俊傑(祁/門)　　　　　　汪鴻舉
　　金端臣(休寧臨安府/録事㕘軍)
三十二年
　　李炳(上舍釋褐/嚴州教授)
隆興元年木待問榜
　　胡持　　　　　　　　方有開(歙/)
　　江介(婺/源)　　　　　　　呉天驥(休/寧)
　　曹熙(休/寕)　　　　　　　朱晞顔(休/寧)
乾道二年蕭國梁榜
　　祝浩(婺源龍飛榜第二/甲從事郎職官)　呉俯(太學/録)
　　羅願(歙朝奉郎知鄂州姪/似臣從姪孫南仲)
　　黄何(休/寧)　　　　　　　胡汝器
五年鄭僑榜
　　汪義端(第三人/兄義榮)　　　　王炎(婺/源)
　　章元崇(歙/)　　　　　　方恬(歙省/元)
　　詹洙(婺/源)　　　　　　　張震(歙/)
　　呉箕(休寧從/兄師禮)　　　　　呉師禮
　　汪義榮　　　　　　　汪泳
八年黄定榜(賜御書/益稷)
　　陳篆(休/寧)　　　　　　　汪洪
淳熙二年詹騤榜
　　汪必達(黟弟/必進)　　　　　胡思誠(績/溪)
　　汪必進　　　　　　　許詢堯(祁門省/試第六)
　　呉從龍(休/寧)　　　　　　呉發(歙/)
　　李思中　　　　　　　汪廷直(休寕/姪澧)
　　髙昌孝(休/寕)　　　　　　汪澧(休/寕)
　　吳上元　　　　　　　何國
　　于正倫　　　　　　　許彦逺(黟/)
　　季曰思(歙/)
　　叙義民
夫名之所謂君子者豈有常哉義之所在焉而已已誠
嚮義則人操名以從之一為不義則人操名以去之而
世之學士大夫得此名者常多以其講學明而趨操定
宜不陷於不義為足以當此然其間固有操名而去之
者甚可懼也至於閭閻之人先王之所以望之者有不
若學士大夫之詳然不敢忽也自霸者齊威之徒民猶
勉於為善與其為善於鄉不如為善於里與其為善於
里不如為善於家是以匹夫有善可得而選至漢氏猶
有孝弟力田之科而鄉善三老率衆為善與縣令丞尉
以事相教後世為治益簡吏與民益疎凡吏之所施設
者皆非教民之具必待其刲肝股致祥異幸而吏又以
為意然後得與於表閭賜帛之寵至於謹身强力率妻
子治田桑以奉事其親聯其兄弟而睦其族黨者上之
所望於下在此矣而有司以其無顯異不復言大率老
死而無聞是所勸者不可常而可常者勸有所不及也
夫兔置小星之人所以見録於二南萬世𫝊頌者特以
其施之中林無人之中而不忘敬則以為好徳知賤之
服役於貴而不敢肆則以為知命如是而已耳豈若後
世之云者哉然民生後世循性而動乃亦有自然過絶
於人者雖不必合中道要其心主於為義以此知十室
之邑必有忠信而人之性善可以為堯舜信矣誠令世
之長民者視其人以三代之民而教之以三代之物察
之以三代之法其不為三代之俗者則寡矣自黄芮以
孝書唐史其後篤行之民因事偶見者僅數人類而録
之毋使其無𫝊焉
　　黄芮
黄芮歙縣人事親以孝聞唐建中初繼母洪氏疾病芮
刲股饋羮而愈貞元中父卒廬墓號泣晝夜不絶聲遂
終身不捨去墓側産芝十四本木連理者四刺史盧公
上其事詔旌表門閭今縣西九里黄屯村是其居處也
始因宼盜黄氏之先與其族人聚徒屯此故名黄屯芮
太和五年卒
　　章氏二女
章氏二女者歙縣人章頂之女也母程氏與二女登山
採桑為虎所攫二女號呼搏虎虎遂棄去母由是獲免
刺史劉贊嘉之蠲其户税改所居合陽鄉為孝女鄉以
表之觀察使韓滉因是奏贊治有異行詔褒遷焉(新唐/書但)
(云㓜女搏虎又無姓名而祥符經載其父母姓氏特備/且云二女俱搏虎今縣南陳村山上有大姑小姑廟云)
(又城陽山下有孝/子廟不得其姓名)
　　汪廷羙
汪廷美婺源人孝友純至義居數十年聚族四百口旦
暮食必同席有未至者不敢先廷羙節嗜欲身衣繒布
非因祭不食肉親喪盡哀不應賔客遇忌則終月齋肅
祥符中東封赦減天下賦十之二廷美亦減其佃者租
十之二乾興頒遺詔衰絰號慕營佛齋者七日幼為鄉
官人嘗賀以一縑後悔倍償之嘗以秋冬賑糶或勸須
春廷美曰家欲蓄藏待價貧人乏食於爾安乎逺賈有
鬻香者去後發其裹得金追而還之嘗使兄弟子鬻縑
帛進賢界中買銀數百兩以歸廷美察其贗不復言他
日袖而棄之淵里人或竊其鵝問之曰夏至將以祭先
廷美曰彼貧乃有孝心助以魚酒又有從質麥種十石
者過期遇之紿言種敗無所收廷美還其質更遺麥三
石以償其費性不嗜殺牛罷老不堪用者終飼養之子
姪諸孫有過未嘗形言但訓以自昔興替之家嘗有抵
辠匿者吏以為當坐家長廷美時年六十九或言稱七
十宜免廷美曰吾已失訓又增年以免罪是誣官也不
可會有赦遂免郡守欲奏表門閭力辭見聽時號汪長
者將終徧為書别親舊翌日而卒年八十九慶厯中知
縣秘書丞蔡巽摭其事刻之石後三十年知縣劉定又
表處士王徳聰以為孝友信義至孫汝舟顯於時
　　葉氏女
葉氏女者歙縣人親没鞠於叔父母叔父為衙前吏坐
逋官錢五十萬繫獄女以香置頂自灼從昏達旦中夜
獄官夢帝命使審其獄果前界吏所負其後叔母有疾
晝夜拜叩有光曄然刲股進之遂愈卒皆制喪三年女
自幼不願嫁至是於舍後即山為菴廬所事像設忽左
右生兩竹旦旦有甘露降竹上太守黄誥為詩序以為
唐世列女五人或報父仇代弟死或廬墓終身或父兄
戰死縁邊䕶喪凛然與烈夫哲士爭不朽名若葉女者
何遽不及至其養心治氣深達性命之理優游自得疑
若過之其見重如此好佛法每誦經有大蛇下聽嘗以
偈示小本本以為演暢天然云時有鄭姑亦自幼修鍊
兩人相遇語歡甚人竊聽之輙為猥下之語聞者往往
捨去預自營宂甓皆作九龜將終西向右脇臥兄子請
曰姑自幼重修今不跏趺無以厭人望女笑崛起端坐
而逝又嘗語其㛐必母焚我其家竟以僧禮焚之舌不
壊有骨綴舍利無數年八十一墓在縣治側葉氏世柔
循為親刲肝股者前後五人又紹興中休寧陳克已母
有疾女刲股婦繼之克已又刲其肝母疾尋已内翰汪
公欲奏之幕官有不同者乃止
　　詹惠明
詹惠明婺源人小名念一父直紹興中坐鬭殺鄰人妻
阿姚惠明年二十二知父必死詣里正及縣求代皆不
許縣以獄上惠明隨至郡乃手為牒自言無以報罔極
之恩幸有二弟可以養母乞以身代父死齧指出血詞
甚哀至太守曾公開告以在法無代哭掩面而出五訴
不見省方盛夏坐府門外以火艾自灼其頂且數十壯
曽公自外禱雨還見而憐之使以狀來母特自苦明日
至廷下公方閲狀忽割右耳擲聽事上血淋漓左右皆
大驚公竟為奏八年五月報下詔減其父死而釋惠明
始惠明繫獄待報父見之罵曰吾年已老殺人償死自
其分爾有妻子不歸視來此何為惠明終無言至是引
出官吏紿以得請擁入市無悔色呼曰養子待老積粟
防饑代父償死萬世留名至市曹始宣恩㫖縱之人皆
伏其誠曽公又按令及赦文孝子順孫事狀著者許以
聞乃奏以為惠明事與漢緹縈相類願於本鄉錫美名
仍量賜粟帛庶㡬使人知犯法者雖有罪而為善者必
加賞不以父之有罪而掩子之為善於以風示四方在
孝治之朝誠非小補事下禮部及太常檢照禮書無故
事唯國朝會要太平興國七年九月深州陸澤民嚴昭
男承留年十六詣闕進狀乞代父死(先是縣所由張重/進詣昭督税因而)
(鬭詈昭毆重進死法償其命故承留請焉太宗義之免/父死而役於州仍賜錢一萬俾助瘞重進尸一本云邢)
(超子神留年十六詣闕上書願代父死詔以/減死論仍賜重進萬錢為棺斂具二説微異)雖有故事
而情犯不同禮部以太常所申難以引用乞下本州依
赦令常加存恤從之郡乃給賜錢三萬帛二疋米二石
明年縣改所居嘉福里為孝悌里板書其事揭之門後
四年父母相繼卒既葬乃委妻子出游更名惠明以修
治橋梁道路為事至今猶存
　　叙仙釋
學者多疑於鬼神然言有物又云世無仙特有隠君子
至漢劉向乃取古之隠者務光彭祖老𣆀楚狂接輿之
屬皆論以為列仙豈古之仙者不欲自異而特欲以出
處之迹衆所知者見於世耶君子之於仁固靜而壽其
靜者疑於隠其壽者世則以為仙特所從名之異耳要
以盡人之性則氣志昌大而神不散越有决不與萬物
俱泯没者此在吾術中矣考之前世𫝊此者皆祖黄帝
老子至秦猶以博士領其方而號其人為列仙之儒明
猶有所本非若後世夸者之𫝊也由漢以後又有浮屠
氏之説乃更以一死生為務其道要使人决擇以發明
其固有則死之與生惟其所遇而無益損乎其真是以
蕩然肆志無怵惕乎胷中又豈所謂朝聞道夕死可矣
者非耶自唐書始列神秀於𫝊至國朝景徳中詔纂其
源流為景徳𫝊燈録此其人皆著見於世不可揜矣若
吾州許宣平之操真古所謂隠君子者人特以其後裔
為嘗有見之者而著之仙自餘二家學者併及醫卜皆
以次列之覽者擇焉而已矣
　　方儲
方儲字聖公歙縣人後漢時歴句章長郡五官掾母喪
負土成墳種松栢嘉木數千本致鸞鶴白兔之瑞後對
策天下第一拜洛陽令夜輙還寢室向曉而去不動户
樞嘗遺隻履於牖下母命藏去章帝以儲善天文當郊
祭問之儲勸帝母往其日風景明淑帝遂行儲稱疾不
從比發雨雹如斗死者千計使召儲已死帝甚傷之喪
至家母啟視之無尸唯有隻履因取前履合之良是宋
明帝嘗祠以太牢追封龍驤將軍黟縣侯(按嚴州圖經/唐左臺監察)
(御史張行成撰方仙翁廟碑稱儲兄儕關内侯行南郡/太守弟儼忠烈太守丹陽五官雲麾將軍又載儲所歴)
(官及言駕鶴乘空等多舛不/可據今秖從祥符經載其畧)
　　許宣平
許宣平歙縣人唐景雲中隠於城陽山南塢絶粒不食
顔如四十許人行及奔馬時負薪入城賣之擔上挂花
瓢及曲竹杖醉歸獨吟曰負薪朝出賣沽酒日西歸借
問家何處穿雲入翠微每拯人艱危救其疾苦訪之多
不見唯壁有詩云隠居三十載築室南山巔靜夜翫明
月閑朝飲碧泉樵人歌壠上谷鳥戲嵓前樂矣不知老
都忘甲子年好事者題之於洛陽同華𫝊舍間天寳中
李白自翰林出覽之曰此仙人詩也乃游新安渉谿登
山累訪不獲題其菴云我吟𫝊舍詩來訪真人居煙嶺
迷髙跡雲林隔太虚窺庭但蕭索倚杖空躊躇應化遼
天鶴歸當千載餘是冬野火燎其菴不復知所在後百
餘嵗至咸通七年郡人許明奴家有嫗入樵南山有人
坐石上食桃甚大謂嫗曰我明奴祖也嫗言嘗聞仙翁
已得仙多年宣平言爾歸為我語明奴我常在此山中
乃與嫗一桃食之而美嫗自是増食顔童體輕中和後
兵荒相繼明奴徙家避難嫗入山不歸後人時有見之
者身衣藤葉行疾如飛逐之升林木而去
　　聶師道
聶師道字宗微歙縣人少入老子法中事道士於方外
後得内𫝊服松脂法乃與同志登績溪百丈山採芝夜
半峰頂月明有天樂起東南紫雲中久之聲益近至石
金山少止兩山相距三十里然頂上相望纔咫尺少時
歉小鼓復通奏笙簫金石絃匏以拍節大鼓其首清揚
不類人世至雞鳴止山下居人是夕皆聞之同行者歎
曰方採靈藥而所聞如此此亦君得道之證也後泊南
嶽招仙觀聞蔡真人舊隠去洞靈源不逺山中時有見
之者廼辟榖七日獨往日暮有樵者坐谿上告以蔡君
所居深逺不可到東有人家可宿樵者因凌水而渡師
道目送之東行見草舍籬落主人類農者年可三十許
問適見樵者否此蔡道者也因投宿啟黄甆合得茶飲
之絶佳明旦行有老父問所從來謂曰蔡君父子偕隠
此山昨昔所宿即其子也折草長尺餘形似薑苗師道
咀之而甘因使取水遂失所在自是益精健還觀已月
餘日乃知彭真人亦嘗隠此山也後歸鄉里每入山虎
豹遇之皆弭耳馴伏拊之乃起或以所採薪藥令負還
以故歙之近山頗有猛獸而不為害後將復往南嶽聞
漢梅福梁蕭子雲皆隠玉笥山中乃三游郁木坑見丈
夫布衣烏㡌年若五十許人相問勞已謂曰子宿業已
淨應有名玉籍雖未即飛升當亦度世我謝修通也本
居南嶽與彭蔡偕隠已三百餘年知子嘗遊洞靈源吾
適為東華君命主玉笥山地仙兼掌清虚觀墳土祀今
子與吾宿有分故得相見然梅蕭日中為小有天主所
召恐未便還非可待也師道跪謝之同行數里忽有草
舍新潔命師道坐木馬上已坐白石鹿上俄有丱角以
湯飲師道神氣灑然修通指架上素書令抽取一巻曰
習之當得道我有弟子紫芝在九疑山往見之𫝊我語
必為子盡其㫖矣儻不見者第投書於毛女溪上洞中
且題石壁致吾意言訖忽不見師道已在郁木坑外蓋
七日矣素書言西王母理化衆仙之要然不可盡解遂
至九疑訪紫芝或言毛女溪有一隠者莫知其名人或
見之師道累求不獲乃投書題石後嘗夢神人稱紫芝
告以疑義嵗餘還山房田頵圍新安師道白太守裴樞
夜縋見頵頵為斂兵又為請陶雅為守楊氏據有江淮
召至廣陵建真元宫處之使為人祈福號問政先生一
旦謂弟子曰我為仙官所召言訖而逝比斂棺有聲視
之若蟬蜕然因就葬之數日有自豫章來者言見之於
道以一小童自隨云離南嶽多年今當暫往耳所至多
宿舊遊觀宇半年後又有見之於衡陽者云歸洞源矣
後二十年問政故居之上數有雲鶴盤旋衆請於楊氏
發所藏衣冠歸葬自揚至歙千餘里其上常有雲氣兼
鳴鶴翔導至山三日而散楊氏加贈銀青光禄大夫鴻
臚卿從孫紹元
　　聶紹元
紹元字伯初母程氏始孕便畏葷夢天人指其腹曰此
子當證道果長好文史尤精𤣥學嘗詣金陵受戒籙是
夜夢入一城官府嚴肅中有朱衣者凭几謂紹元曰此
司禄之所也可自閲籍籍上圗形旁題云聶紹元十八
入道二十授上清華壇二十六往南嶽遂掩巻而寤久
之還問政山築室號草堂事母勤瘁不交流俗自號無
名子世多以鍊師稱之忽晨起沐浴戒家人以伯祖有
訓宜世勤修鍊母忘太上教俄有四鶴集於屋有光自
空而下逺望疑以為火至則無他而紹元已化矣先一
夕告母曰胡將軍至可備酒菓至是若有就坐者詰旦
僕夫自外入云鍊師與三道士衣朱緑乘馬武士冠帶
從者數輩燁然南去鍊師回首語之曰吾往南嶽矣最
後一人云為語宅中謝貽我酒菓嘗撰宗性論修真秘
㫖各一篇學士徐鉉及弟鍇稱之曰呉筠施肩吾不能
過也
　　丘濬
丘濬字道源黟縣人天聖中登進士第因讀易悟損益
二卦以此能通數知未來興廢早嵗游華陽洞求為句
容令秩滿以詩寄茅山道友曰鳴鳯相邀覽徳輝松蘿
從此與心違孤峰萬仭月正照古屋數間人未歸欲助
唐虞開有道深慚巢許勸忘機明朝又引輕帆去紫术
年年空自肥歴官至殿中丞嘗語家人曰吾壽終九九
後在池州一日起盥沐索筆為春草詩詩畢端坐而逝
年八十一及殮衣空衆謂尸解光禄大夫滕甫元發為
太守為記其事葬於九華山後數年有黄衣人持濬書
抵滁州家人啟封持書者忽不見書中云吾本預仙籍
以推歩象數謫為太山主宰
　　鄭姑
鄭姑者少蘇公龍川畧志云歙州鄭仙姑之父曰鄭八
郎學道者也家於歙之東嶽廟前家有一小閣姑幼與
父居閣上客至父見客閣下姑自上捧茶湯下率以為
常然人未嘗見閣上有煙火父死斂棺中不葬姑言父
非死也如是數十年未嘗出城門人或見之百里外亦
畧言人災福以此歙人大敬之予為績溪令欲一見會
解縣到郡謁之聞其舊宅嵗久摧壊是嵗大風雨夜中
屋毁有聲鄰居疑其壓死旦往視之偶有一木斜倚牀
上牀得不壓而姑鼾睡未覺人尤異之予問其年曰八
十矣然處女也予詰姑年八十而不嫁何也曰吾誦度
人經故爾予曰度人經安能使人不嫁曰此經元始天
尊所説元始天尊生於天地先立於天地外安得不爾
予曰姑悞矣安有人能出天地上者曰此無他蓋亦道
耳予曰道則能爾然何與姑事曰君謂道不在我然我
身何者非道予歎曰姑乃知此耶明日畧訪我當具一
齋姑曰我隨有而食不擇葷素明日即至畧能飲酒食
肉予問以養生曰君今如器已破難成道予徧以術問
之如導引嚥納燒煉皆曰非是予曰竟以何者為是徐
曰人但養成嬰兒何事不了予曰嘗有人於百里之外
見姑豈嬰兒往耶微笑不答予偶復謂曰姑家在嶽廟
前廟中望水西山林極佳姑亦嘗至廟上否曰我道家
不信神佛未嘗往也予曰道家不信神可也如佛與道
何異佛説般若心經與道家清靜經文意皆同姑誦清
靜經予覺其不習佛法因問之曰經所謂五藴何物也
曰五行是也予笑曰姑未嘗學佛而遽忽之可乎五藴
則所謂色受想行識是也姑黙黙而已
　　程惟象
程惟象婺源人以占算游京師言人貴賤禍福若神家
近三靈山故自號三靈山人英宗潛邸時惟象預言其
兆既貴得賜御書王荆公贈詩云占見地靈非卜筮算
知人貴自陶漁謂此也而詩人梅聖俞之屬皆有詩送
之耆老猶及見其家有御書樓者獨其占驗事多逸或
言惟象有子𫝊其術宣和中太守盧徽猷嘗汎令占卦
成而色不懌問何所宜曰是於占皆無所宜矣獨可以
興土木耳曰何以言之曰卦為困於文有木焉其外一
横一從若今匠之尺者二所以製夫木也盧公喜曰吾
欲大為譙樓為是占也是役也度山而材具工徒無缺
其占則從矣而論卦乃爾何也
　　張擴
張擴字子充歙縣人少好醫從蘄水龎安時游時同學
六十人安時獨喜擴後聞蜀有王朴善脉又能以太素
知人貴賤禍福從之期年得衣領中所藏素書盡其訣
乃辭去南陵有富人子傷寒不知人氣息僅屬擴視之
曰此嗜卧證也後三日當蘇蘇則欲飲欲飲與此藥必
熟睡覺當得汗也已而果然當塗郭祥正子患嗽肌骨
如削醫多以為勞擴曰是不足憂就坐飲以藥忽大吐
使視涎沫中當有物也視之得魚骨宿疾皆愈在建業
有婦人叩門求醫者擴不在其弟揮為診之及歸揮具
言其狀擴曰弟與藥如是且瘳矣此其脉當嫠居三年
左乳下有誌也驗之信然嘗有調官都下者擴診之謂
曰蝦游脉見不出七日當死後五日得通判齊州喜曰
張擴妄言耳我適得官何謂死哉又二日晨起進盥仆
地即死建中靖國初范忠宣公方召而疾作問曰吾此
去㡬何擴曰公脉氣不出半年公曰使某得生至京師
則子之賜已遂與偕行至京師奏補擴假承務郎未㡬
公以不起聞董正封知歙州擴以太素切其脉曰承議
今嵗當奏子正封自以官不應格又非郊嵗以為疑適
宛陵有幕官至者與語及之客曰是不可信彼亦以此
語許吾州守矣會徽宗登極守臣子弟例以捧表得官
崇寧中黄誥待淮西提刑擴謂曰大夫食禄不在淮西
行且還朝矣然非今日宰相所謂宰相者猶未起起則
有召命不滿嵗當三遷又曰大夫不病而細君病憂在
九月及蔡京當國誥被召還嵗中自户部吏部遷左司
郎中而妻劉亦適以九月卒尚書蹇序辰知應天府擴
謂曰尚書無官脉旦夕當有謫俄被㫖放歸田里復見
之曰當得州果得杭州汪丞相微時祁門宰陳孺使徧
視在學諸生次至公曰君位至宰相然南人得北脉名
宦當繇北方起未㡬登第調北京大名主簿不出北京
積官至中奉大夫中興遂為上相謂胡殿院曰君當登
第然心脉未圓嵗在辛卯見之曰不出此嵗矣明年果
登第擴後以罪謫永州至洪州晨起見帥曰擴今日時
加午當死後事以累公帥曰何至是擴曰吾察之血已
入心矣退使人伺之及期卒揮字子發𫝊兄業為人純
孝有常士大夫多愛重之
　　智琚
智琚姓李氏其先居冀州趙郡典午世東遷遂為新安
人父禕仕梁為員外散騎侍郎琚年十九便自出塵聽
坦法師釋論未淹灰管頻聞精義坦即隋齊王暕之門
師也次聽雅公般若又聽譽公三論年二十七即就敷
講無礙辯才衆所知識説經待問亟動常倫口不言人
服無受色後三屈指逝於常州建安寺武徳二年弟子
常衍為立碑西陽王記室曹憲為文
　　定莊禪師
定莊禪師新安人牛頭自法融禪師𫝊三世旁出十二
人莊其一也無機縁語句
　　茂源和尚
茂源和尚歙州人得法於吉州性空禪師平田來叅源
欲起身平田把住曰開口即失閉口即喪去却任麽時
請師道源以手掩耳平田放手曰一歩易兩歩難源曰
有什麽死急平田曰若非此箇阿師不免諸方㸃檢
　　謙禪師
珠溪謙禪師歙州人得法於雲居道膺饒州刺史為謙
大造藏殿謙與一僧同看次謙喚某甲僧應喏謙曰此
殿著得多少佛曰著即不無有人不肎謙曰我不問這
箇人曰若此則某甲亦未曾祗對珍重謙後任兠率山
而終
　　瀾大徳
瀾大徳者興唐寺僧名清瀾性孤髙飽叢林九華杜荀
鶴贈詩云祗恐為僧心不了為僧心了總輸僧瀾荅詩
云如何即是僧心了了得何心是了僧世多𫝊之與婺
州僧貫休相善以詩文往還今精舍往往有瀾所為碑
塔在寺後
　　雪山子
雪山子道茂歙縣紀氏子少時每遇盛夏輙以昏暮伏
草莽中求以身施蚊蚋者二十年始住休寧普滿院時
郭公三益為尉間數與語郭公由是好佛法後住通州
白狼山晚歸自號覺菴未嘗為人白椎或問之荅曰是
第一義者可輕以假人耶有妻死求出家者茂終不納
曰彼一時所激非為法來也此人再娶已有買妾竟如
所料大觀中郡守使其鄉僧行月住天王院月自言雲
門下求與茂通法屬茂不荅及茂去世月言彼非坐滅
乃其徒偽為之守使檢尸檢者踏其要股使伸伸已隨
結焚之西關渡項骨諸根不壊煙所及雖水皆得舍利
有池陽百問行於世
　　寧道者
寧道者婺源汪氏名道寧壯嵗以道者游四方蔣山泉
禪師許為法器還家棄妻子祝髪叅五祖演禪師誦金
剛有悟演印可之辭去游潭州天寧為第一座尋住報
慈開福政和三年十一月四日沐浴小叅次日告衆曰
晷運推移日南長至天地一陽生萬物敷奥義生死與
去來從來無忌諱華藏門開主伴俱備師子翻身象王
游戲如今不究根源直到龍華三會某甲作道人四十
年為僧三十五夏始作道人時日誦金剛經二十巻在
明州育王山燒浴誦至於此章句能生信心以此為實
不覺脚在湯桶脚皴桶破當體獲解脱道證本元常無
奈彼處宗師驀頭印證自此徧叅明州諸尊宿雪竇老
良禪師過天台叅湧泉覺至開先見心印到衢州叅紫
湖誠入廬山見羅漢英説禪祖偈至圎通叅法鏡禪師
將住一年渡江到三祖見宗禪師深入㫖趣得游戲三
昧到太平見清禪師提趙州狗子無佛性話師資方順
透身便退回至白蓮峰下再來菴前見一蓬頭老人提
忠國師古佛淨缾話如削下千金重擔自此之後方脱
去貼肉汗衫無奈業縁未盡紹報慈開福道場某甲初
七日與大衆相别脱去殻漏子别有前程出家佛子徹
髓徹皮三昩海中游戲自在輪迴界内任意升騰所以
俱尸城畔㨯示雙趺熊耳峰前新携隻履前人不了累
及後來畫様起摹至於今日又道吾紫磨金身今日即
有明日即無若道吾入湼槃非吾弟子道吾不入湼槃
亦非吾弟子於此檢㸃得出不唯穿却黄面老子鼻孔
亦知報慈落處其或未然報慈與麽來滿世無相識水
月與空華誰堅復誰實住院經五年都盧如頃刻瑞雲
散盡春風生失却文殊遇彌勒咄至初七日升坐衆纔
定即已逝矣得其法者月菴道果而郡僧覺文嘗叅之
文歙縣楚氏子與兄道才皆出家游方有聲道才叅東
林總住威勝軍天寧自號海上横行才道者而文嘗住
蘇州穹窿山云
　　宗白頭
宗白頭者名嗣宗歙縣陳氏受業水西寺試經得度年
二十游方叅徑山睿深見器重去即龍門逺道林勸江
浙廬皖荆楚湘漢之間凡菴居屏處禪林所稱者輙造
而問之聞洞下有覺首座在大洪山宗壽長七齡僧先
一夏服訓累年殆忘寢寐覺嘗問皓月當空時如何宗
云正是恁麽時節反覆酬荅忽有省後從覺於泗州普
照覺去遂代之時建炎初也開堂云喝井菴畔似真似
偽斷足巖前乃精乃粹遂為覺拈一瓣以酬法乳諸方
乃知洞下一宗復有人矣尋住常州善權及明州翠巖
雪竇嘗示人曰大衆體究此事第一不得依様畫胡蘆
第二不得去古人背後义手第三不得守株待兔第四
不得無繩自縛何謂依樣畫胡蘆如今學者不肯退歩
休歇一向用心强作道理見古人立箇拳也立箇拳劃
箇圎相也劃箇圎相提起座具拂袖便行及至窮究着
黒漫漫地何謂古人背後义手學者已事不明日夜商
量古人公案這箇説話又如何那箇問荅又如何設或
會得祗是别人底被他言語攪縛得來不成腸肚豈不
見道若要提唱宗乘須是從自已胸襟流出何謂守株
待兔有一種學者認得箇影響秪管泥在一處或良久
或退後認着不忘一生無動轉長沙道百尺竿頭坐底
人雖然得入未為真百尺竿頭須進歩十方世界是全
身何謂無繩自縛學者在衆中不肯親近尊宿决擇此
事但認過自家休歇一向癡坐從朝至暮秪管瞌睡所
以道透網金鱗猶滯水迴塗石馬出沙籠若是本分坐
禪人孜孜念念未嘗暫時與此事有絲毫隔行住坐臥
常在其中不見洞山在方丈坐有贊歎者云僧家好終
日無事山云莫如此説僧有僧事俗有俗事山僧在此
無剪指爪底工夫且道洞山在方丈中作箇什麽恁麽
見得僧堂裏亦不是閑坐處若不恁麽見去盡是虚度
光隂直須念念無間斷歩歩無間斷時時無間斷處處
無間斷有僧問曹山如何是無間斷底人山曰曹山今
日傷盃僧曰某甲不會山曰東西不辦即是到這裏作
麽生體悉久叅髙士共相證明後學初心各自努力將
終書偈曰全心自照無佛無人諸縁不共時至便行其
全身建塔於雪竇而翠巖取其大衣藏於無際菴閱世
六十九坐夏五十四宗貌清癯氣韻平澹慈忍無嗔恚
徑山杲少所許可嘗贊之曰太湖三萬六千頃之渺茫
即師之口也洞庭七十二峰之峭峻即師之舌也不動
口不饒舌已説未説今説當説也大竒也大竒此是吾
家真白眉
　
　
　
　
　
　
　
　
　
　
　
　
　
　
　新安志巻八
欽定四庫全書
　新安志巻九　　　　　　　宋　羅願　撰
　　叙牧守
郡在漢為丹陽二縣丹陽統縣十七地險逺故常使都
尉分治於歙都尉本秦郡尉掌佐守典武職甲卒秩比
二千石光武省諸郡都尉并其職於太守然亦往往有
置者中世汝隂何比干自廷尉正與張湯爭事所濟活
以千數後遷丹陽都尉獄無寃囚及漢末零陵黄蓋為
之抑彊扶弱山越懐附此其名迹之最章章者也自建
安中置郡不輕選授故梁髙祖嘗謂徐摛曰新安大好
山水任昉諸人竝經為之卿為我臥治此郡而唐韓愈
序送陸傪亦以歙刺史為大州尊官宰相薦聞而天子
選用此不輕之驗也是以六朝置守多一時名勝而唐
世宰相嘗為此州者蓋七人可不謂盛哉國朝仁宗嘗
謂輔臣曰齊密登華邠耀麟絳潤婺海宿饒歙吉建江
潮凡十八州民事繁劇守臣尤當審擇自今宜令中書
舍人而潮州則命監司保薦其有異績者當陞擢之英
宗治平四年閏三月又詔以十八州竝嘉祐中詔委中
書選清幹臣僚充近年該堂除知州人各直指射有違
詔約今後聽中書選掄不得陳乞有以見列聖視邦選
侯之意中興距天子所纔數百里其選益重古之君子
動不忘君故在内則畢身盡慮以事君而在外則畢身
盡慮以厚夫君之民夫民者君之所深愛也故使忠信
慈惠者傅之然則厚夫民者所以為奉上也任昉崔元
亮李維之屬足以為法若陶雅者可以為戒顧設心何
如耳
呉太守都尉五人
賀齊字公苗會稽山隂人仕呉孫權為威武中郎將建
安十三年使擊丹陽黟歙時武疆葉鄉東陽豐浦四鄉
先降齊請以葉鄉為始新縣而歙帥金竒萬户屯安勤
山毛甘萬户屯烏聊山黟帥陳僕祖山等二萬户屯林
歴山林歴四面壁立髙數十丈徑路危狹不容刀盾僕
等臨髙下石不可得攻軍住經日將吏患之齊身出周
行親觀形便隂募徑㨗士作鐵弋密於隠險不備處以
弋拓塹為縁道夜令潛上乃多垂布以援下人得上者
百數四面流布俱鳴鼓角齊勒兵待之僕等夜聞鼓聲
四合謂大軍悉已得上驚擾不知所為守險者皆走還
軍由是得上大破僕等其餘皆降齊復表分歙為新定
黎陽休陽并黟歙凡五縣權遂割為新都郡齊為太守
立府於始新加偏將軍十六年被命詣行在及當還郡
權出祖道作樂舞象賜齊軿車駿馬住駕使齊就車齊
謝不敢權使左右扶上車令吏卒兵騎導引如在郡之
儀權望之笑曰人當努力非積功累勤此不可得去百
餘歩乃旋(呉志言賀齊為太守而酈道元注水經乃云/齊為都尉按沈約宋書稱漢末及三國多以)
(諸部都尉為郡然則都尉即當時太守也故都尉名字/可見者凡數人而太守畧無有惟沈矯在孫皓時稱新)
(都太守或者至皓稍正其名亦恐接晉初史/官追書耳是以自陳表以下竝立列牧守中)
陳表字文奥廬江松滋人嘉禾三年諸葛恪領丹陽太
守討平山越以表領新都都尉與恪叅勢表在官三年
廣開降納得兵萬餘人事捷當出會中郎將周祗乞於
鄱陽召募上大將軍右都䕶陸遜以為不可而祗固請
之鄱陽民呉遽等果為亂殺祗攻没城郭豫章盧陵宿
惡竝應新都屬縣搖動表便越界赴討破之遽等相率
降遜拜表偏將軍進封陽都侯北屯章阬年三十四卒
家財盡於養士死之日妻子露立太子登為起屋宅(呉/志)
(陳武𫝊稱諸葛恪以表領新安都尉按是時新都未改/新安兼丹陽部内别無郡名新安者又呉書云新都都)
(尉陳表則表為新都無疑當由下文表受/賜後人二百家在㑹稽新安縣因致誤耳)
諸葛融字叔長瑯琊陽都人也父瑾呉大將軍左都䕶
融生於寵貴為章句博而不精然寛容多蓻數以巾褐
承朝請後拜騎都尉赤烏中諸郡出部伍新都都尉陳
表呉郡都尉顧承各率所領人會佃毗陵男女各數萬
口表病死權以融代四年瑾卒時兄恪自已封侯乃令
融襲爵攝兵業駐公安部曲吏士親附之疆外無事
沈憲字子禮呉郡永安人位左中郎將新都都尉定陽
侯才志顯於呉朝
沈矯字仲威憲子也以節氣立名仕為立武校尉偏將
軍封列侯建威將軍新都太守孫皓時有將帥之稱呉
平後為鬱林長沙太守竝不就(憲乃沈約之祖約自序/如此南史乃以憲為曼)
(字元禪官封才業昭穆竝同而/姓字頓異當以約所述為正)
晉三人
周嵩字仲智汝南安成人狷直果俠每以才氣凌物晉
元帝作相引為叅軍及帝為晉王拜奉朝請嵩上疏曰
古之王者必應天順時義全而後取讓成而後得今議
者以殿下化流江漢澤被六州功濟蒼生欲推崇尊號
臣謂宜先雪社稷大恥盡忠言嘉謀之助以時濟宏仁
之功然後揖遜以謝天下誰敢不從由是忤㫖出為新
安太守怏怏不悦臨發與散騎郎張嶷在侍中戴邈坐
褒貶朝士帝怒收付廷尉時顗方貴重帝隠忍久之補
廬陵太守不之職更拜御史中丞
賈寧字建寧長樂人賈氏孽子也何次道嘗送東人瞻
望見寧在後輪中曰此人不死終為諸侯上客初自結
於王應諸葛瑶應敗浮游呉會呉人咸侮辱之聞京師
亂馳出投蘇峻峻甚䁥之以為謀主及峻聞義軍起自
姑熟屯於石頭是寧之計峻敗先降仕至新安太守(又/有)
(太守杜炯及宋太守楊伯子節皆不全伯子事畧見黟/縣令呉茹公事中而梁侯景偽置太守元義凡此等皆)
(不/録)
孫泰晉新安太守王恭討譙王尚之也荆州刺史殷仲
堪豫州刺史庾楷廣州刺史桓𤣥等竝應之㑹稽王道
子使世子元顯伐恭滅之既而楊佺期及桓𤣥仲堪等
復至石頭元顯於竹里馳還京師遣丹陽尹王愷鄱陽
太守桓放之新蔡内史何嗣穎川太守温詳及泰發京
邑士庶數萬人據石頭以拒之道子將出頓中堂忽有
驚馬蹂籍軍中因而擾亂赴江而死者甚衆仲堪知王
恭敗死狼狽西走屯於潯陽朝廷嚴兵相距内外騷然
其後道子父子竟為桓元所破
宋十二人
庾登之字元龍穎州􁆘陵人少以彊濟自立初為宋武
帝鎮軍叅軍預討偽楚功封曲江縣五等男累遷新安
太守謝晦為荆州刺史請為長史
張鏡呉郡呉人與兄演弟永辯岱俱知名時號張氏五
龍演鏡名最髙鏡為新安太守蚤卒永孫率復為梁新
安太守
臧綽東莞莒人武穆皇后兄子也太子中舍人新安太
守
羊欣字敬元泰山南城人也義熙中弟徽被遇於髙祖
髙祖謂咨議叅軍鄭鮮之曰羊徽一時美器世論猶在
兄後恨不識之即拔欣補右將軍劉藩司馬後出為新
安太守在郡四年簡惠著稱除臨川王義慶輔國長史
廬陵王義真車騎咨議叅軍竝不就文帝重之復以為
新安太守前後凡十三年樂其山水嘗謂子弟曰人生
仕宦至二千石斯可矣及是便懐止足轉義興太守非
其好也頃之稱病篤免歸
江秉之字元叔濟陽考城人也為山隂令以在縣有能
出補新安太守元嘉十二年轉任臨海竝以簡約見稱
所得秩悉散之親故妻子常饑寒人有勸其營田業者
秉之正色曰食祿之家豈可與農人爭利在郡作書案
一枚去官留以付庫宋世唯顧愷之亦以省務著績自
餘雖刑政脩理而未能簡事云
到元度彭城武原人元嘉二十年十二月白熊見歙縣
元度為太守以獻終益州刺史
王恢之琅邪臨沂人中大夫
何愉之廬江灊人
沈登之呉興武康人
沈宣呉興武康人為太守卒官子懐文時為江夏王義
恭東閣祭酒新安郡送故豐厚奉終禮畢餘悉班之親
戚一無所留文帝聞而嘉之
巢尚之魯郡人孝建初補東海國侍郎仍兼中書通事
舍人凡選授遷轉誅賞大處分上皆與戴法興及尚之
叅謀上性嚴暴睚眦之間動至刑戮尚之每臨事解釋
多得全免殿省甚賴之明帝世累遷黄門侍郎出為新
安太守
王深字景度琅邪臨沂人晉司徒獻穆公珣之孫
齊五人
柳惔字文通河東解人也齊中書侍郎中䕶軍長史出
為新安太守居郡以無政績免梁天監中終湘州刺史
著仁政𫝊及諸詩賦粗有辭義
蕭穎胄字雲長南蘭陵人父赤斧太祖從祖弟也穎胄
宏厚有父風起家秘書郎太祖謂赤斧曰穎胄輕朱被
身覺其趨進轉美足慰人意累遷中書郎世祖以穎胄
勲戚子弟除左將軍知殿内文武事得入便殿出為新
安太守吏民懐之
王慈字伯寳瑯邪臨沂人司空僧䖍子也年八嵗外祖
宋太宰江夏王義恭延之内齋施寳物恣聽所取慈取
素琴石研義恭善之少與從弟儉共書學歴秘書丞司
徒左西屬右長史試守新安太守永明中終冠軍將軍
廬陵王中書長史
蔡約字景撝濟陽考城人累轉黄門郎領本州中正出
為新安太守復為黄門郎領射聲校尉好飲酒夷淡不
與世雜永明終太子詹事
周仁昭汝南安城人(世説叙録考異引丹陽記周顒家/世云文子生停之停之生明明生)
(仁昭今新安太守按南齊書周顒少/為族祖明所知則仁昭是顒之族父)
梁十二人　蕭隠附程靈洗事中
伏暅字元曜平昌安丘人為永陽内史在郡清絜政務
安靜郡民何立秀等一百三十四人詣州言狀湘州刺
史以聞詔勘有十五事為吏民所懐武帝善之徙新安
太守(陳書云召為東陽太守與南史不同按下文屬縣/有始新遂安海寧則非東陽可知然下文又有往)
(東陽迎姊䘮之語蓋為/東陽郡丞時䘮姊耳)在郡清恪如永陽時民賦税不
登者輙以太守田米助之郡多麻苧家人至無以為繩
其厲志如此屬縣始新遂安海寧竝同時生為立祠召
為國子博士領長水校尉時始興内史何逺與暅俱稱
清白逺累見擢暅循階而已自以名輩素在逺前意望
不滿多託疾居家尋求假到東陽迎姊䘮因留會稽築
室自表解職詔以軌為政廉平宜加奬養勿使恚望以
為豫章内史乃出拜侍御史虞皭奏軌歴典二邦少免
貪濁此自為政之本豈得稱功請以大不敬論有詔勿
論遂得就郡普通元年尚書左僕射徐勉為之誌其二
章曰東區南服受結民胥相望伏闕繼軌奏書或臥其
轍或扳其車或圗其象或式其閭思耿借㓂曷以尚諸
謝覽字景滌陳郡陽夏人天監中累遷明威將軍新安
太守九年夏山賊呉承伯破宣城郡餘黨散入新安叛
吏鮑叔等與合攻没黟歙諸縣進兵擊覽覽遣郡丞周
興嗣於錦沙立塢拒戰不敵遂棄郡奔會稽臺軍平山
㓂覽復還郡左遷司徒咨議叅軍仁威長史行南徐州
事五兵尚書後為呉興太守郡境多劫為東道患覽下
車肅然號名守覽在新安頗聚歛至是遂稱廉潔時人
方之王述周興嗣者字思纂陳郡項人擢員外散騎侍
郎進直文徳壽光省髙祖以三橋舊宅為光宅寺敇興
嗣陸倕各製碑及成用興嗣所製自是銅表銘柵塘碣
北伐檄王羲之書千字竝使興嗣為文每奏輙稱善九
年除郡丞
王規字威明琅邪臨沂人齊太尉儉之孫武帝普通二
年選為晉安王綱雲麾咨議叅軍久之出為新安太守
後歴呉郡召拜左户尚書呉郡千餘人詣闕請留表三
奏不許求於郡植碑許之
張率字士簡呉郡呉人梁天監初遷秘書丞引見玉衡
殿武帝謂曰卿東南物望朕夙昔所聞卿言宰相是何
人不從天降不從地出卿名家竒才若後以禮律為意
便是其人秘書丞天下清官東南望胄未有為之者今
以相處為卿定名譽後厯黄門侍郎出為新安太守秩
滿還都及卒昭明太子與晉安王綱令曰近張新安又
致故其人才筆宏雅亦足嗟惜隨弟府朝東西日久尤
當傷懐也此人物零落特可澘慨率嗜酒每事寛恕於
家務尤忘懐在新安遣家僮載米二千石還呉既至遂
耗大半率問其故荅曰雀鼠耗率笑曰壯哉鼠雀竟不
研問
王實琅邪臨沂人起家秘書郎尚梁武帝女安吉公主
襲爵建城縣公為新安太守實從兄來郡就求告實與
銅錢五十萬不聽於郡及道散用從兄密於郡市貨還
都求利及去郡數十里實乃知命追之呼從兄上岸盤
頭令卒與杖搏頰乞原宥得免後為南康郡王湘州長
史
蕭㡬字徳元齊宗室性温和與物無競清貧自立位中
書侍郎尚書左丞為新安太守郡多山水特其所好適
性遊履遂為之記
蕭敏齊宗室為新安太守好射雉未嘗在郡詞訟者遷
於畎焉
任昉字彦昇樂安博昌人始武帝微時與昉遇竟陵王
西邸從容謂昉曰我登三府當以卿為記室昉亦戲帝
曰我若登三事當以卿為騎兵霸府初開遂引昉符昔
言焉天監六年春出為寧朔將軍新安太守在郡不事
邊幅率然曳杖徒行郭邑民通詞訟者就路决焉尤以
清絜著名百姓年八十以上者遣户曹椽訪其寒温嘗
欲營佛齋調楓香二石始入三斗便出教長斷曰與奪
自已不欲貽之後人郡有蜜嶺及楊梅舊為太守所采
昉以冐險多物故即時停絶為政清省吏民便之咸謂
百餘年未之有視事期年卒於官舍唯有桃花米二十
石無以為歛遺言不許以新安一物還都雜木為棺浣
衣為歛闔境痛惜百姓共立祠堂於城南嵗時祠之武
帝聞問方食西苑緑沈𤓰投之於盤悲不自勝
徐摛字士秀東海郯人也晉安王綱入為皇太子轉家
令兼管記尋帶領直摛好文為新變不拘舊體春坊盡
學之宫體之名由此始髙祖聞之怒召摛將責之及見
應對明敏辭義可觀乃意釋因問五經大義次及歴代
史官家雜説末論釋教摛商較從横應荅如響帝甚嘉
歎更被親狎寵遇日隆領軍朱异不悦謂所親曰徐叟
出入兩宫漸來見逼須早為之所遂乘間白帝曰摛年
老又愛泉石意在一郡自怡帝謂摛欲之乃召謂曰新
安大好山水任昉等竝經為之卿為我臥治此郡中大
通三年遂出為新安太守為政清靜教民禮義勸課農
桑期月之間風俗便改秩滿還為中庶子加戎昭將軍
王泰字仲通琅邪臨沂人通和温雅人不見其喜愠之
色天監中為吏部郎不通關求天下稱平後出為明威
將軍新安太守在郡和理得民心召為寧逺將軍安右
長史終吏部尚書
臧未甄東莞莒人博渉文史有才幹少為外兄汝南周
顒所知天監中遷右軍安城王長史少府卿出為新安
太守有能名還為太子中庶子司農卿太尉長史
程靈洗字元滌少以勇力聞歩行日二百里便騎善游
梁末海寧黟歙等縣及鄱陽宣城郡界多盜賊近縣苦
之靈洗素為鄉里所畏伏前後守長嘗使召募少年逐
捕劫盜侯景之亂靈洗聚徒據黟歙以拒景及景軍據
有新安新安太守湘西鄉侯蕭隠奔依靈洗靈洗奉以
主盟梁元帝於荆州承制又遣使間道奉表劉神茂自
東陽建義拒賊靈洗攻下新安與神茂相應元帝授持
節通直散騎常侍都督新安諸郡軍事雲麾將軍譙州
刺史資領新安太守封巴丘縣侯邑三百户神茂為景
所敗景偏帥呂子榮進攻新安靈洗退保黟歙及景敗
子榮退走靈洗復據新安進軍建徳擒賊帥趙桑乾以
功授持節散騎常侍都督青冀二州諸軍事青州刺史
増邑并前一千户將軍太守如故仍令靈洗率所部下
揚州助王僧辨鎮防
陳五人
陸繕字士繻呉郡呉人幼有志尚以雅正知名永定元
年遷侍中時留異擁割東陽新安人向文政與異連結
因據本郡朝廷以繕為正威將軍新安太守世祖嗣位
召為太子中庶子領歩兵校尉掌東宫管記
陸山才字孔章呉郡呉人少倜儻好尚文史除正威將
軍新安太守時王琳未平留鎮富陽以捍東道天嘉元
年秋七月甲寅世祖詔曰新安太守陸山才有啟薦梁
前征西從事中郎蕭策梁前尚書中兵部王暹竝世胄
清華羽儀著族或文史足用或孝徳可稱竝宜登之朝
序擢以不次王公以下其各進拔賢良申薦淪屈庶衆
才必萃大厦可成使棫樸載歌由庚在詠山才入為員
外散騎常侍
程文季字少卿靈洗之子天嘉二年除正毅將軍新安
太守仍隨侯安都東討留異異黨向文政據有新安文
季率精兵三百輕往攻之文政遣其兄子瓚來拒文季
與戰大破瓚軍文政乃降三年始興王伯茂出鎮東州
復以文季為鎮東府中兵叅軍
劉廣徳南陽湼陽人好學負才任氣厯樂山豫章二郡
太守新安内史光大中假節員外散騎常侍雲旗將軍
河東太守
周景曜義興陽羡人也族弟文育本新安壽昌縣項氏
子年十一善游反覆水中數里跳髙五六尺羣兒莫能
及周薈為壽昌浦口戍主見而竒之求養為已子文育
後為開府儀同三司武帝時死事景曜以文育故官至
新安太守
唐三十六人
王雄誕曹州濟隂人杜伏威養子少彊果膂力絶人伏
威之起用其計戰多克唐武徳二年伏威納欵四年遣
雄誕討李子通於杭州擒之以獻先是歙州汪華據黟
歙稱王十餘年雄誕還軍擊之華拒之於新安洞口甲
兵甚鋭雄誕伏精兵於山谷率羸弱數千犯其陣戰纔
合陽不勝還走營華進攻之不能克會日暮引還伏兵
已據其洞口華不得入乃請降於是伏威盡有淮南江
南之地南至嶺東距海雄誕以功除歙州總管賜爵宜
春郡公伏威入朝以兵屬雄誕輔公祏將反以詐奪其
兵遣人諭計雄誕誼不從公祏殺之雄誕愛人善撫士
能致下死力每破城邑整衆山立無絲毫犯死之日江
南士庶為流涕
蘇瓌字昌容(宰相世系表云/字延須與𫝊異)雍州武功人為歙州刺史
時來俊臣貶州叅軍人懼其復用多致書請瓌叱其使
曰吾忝州牧髙下自有體能過待小人乎遂不發書俊
臣未至追還恨之由是連外徙不得入後厯相中睿封
許國公配享睿宗廟廷瓌治州考課常最為宰相陳當
世利病甚多
盧渙天寳中刺史後改刺陸州
季廙上元中刺史寳應元年改刺處州
李揆字端卿系在隴西為冠族乾元二年拜相美風儀
善奏對肅宗歎曰卿門第人物文學皆當世第一信朝
廷羽儀乎故時稱三絶揆决事明當然鋭於進且近名
坐抑兄楷不遷又抉擿故宰相呂諲過失上元二年二
月貶袁州刺史累年徙歙州
龎濬永泰元年
公孫綽大厯初
薛邕字仲味(宰相世系/表字公和)蒲州汾隂人代宗時為吏部侍
郎與同列徐浩分典選華原尉侯莫陳怤浩妾弟也冒
優託之邕以長安尉怤當叅臺御史大夫李棲筠物色
其勞怤色動不能對乃言為徐浩杜濟薛邕所引非真
優也始浩罷嶺南節度使以瓌貨數十萬餉元載濟方
為京兆及邕皆載所厚棲筠併劾之帝未决大厯九年
三月丁卯浩邕竝停知選事會月食帝問其故棲筠曰
月食修行今罔上行私者未得天若以儆陛下耶五月
乙酉皆坐貶而邕為歙州刺史(舊唐書本紀及徐浩𫝊/新唐書李棲筠𫝊皆言)
(邕以侍郎為歙州唯新唐李泌𫝊稱自左丞貶按唐崔/巨宣州觀察使去思頌序稱邕在宣九秋今上纂序命)
(紏正於仙臺則是徳宗即位後自宣歙觀察使方為左/丞耳在大厯中未為此官也然邕至建中元年十月又)
(以左丞坐贓為連山尉故新書致混其文耳其頌曰詔/謂薛公茂學雕章孝弟忠良碑碣語多縁飾未足多信)
(考其事則兩以請屬罷官而唐人/稱薛邕有宰相望豈他尚美多乎)是時刺史月俸至千
緡方鎮所取無蓻而京官禄簿自方鎮入八坐至謂罷
權邕之出家人恨降之晚徳宗即位自宣歙觀察使入
為尚書左丞
蕭復字履初父衡尚新昌公主復生戚里常衣垢弊居
一室學自力非名士夙儒不與游以清操顯推主䕃為
宫門郎廣徳中嵗大饑家百口不自振議鬻昭應墅宰
相王縉欲得之使弟綋說曰以君才宜在左右胡不以
墅奉丞相取要職復曰鬻先人墅以濟孀單吾何用美
官使門内餒且寒乎縉憾之由是廢數嵗乃歴歙池二
州刺史治狀應條遷湖南觀察使後相徳宗
劉贊字公佐荆南節度使彚之子楊炎薦贊名臣子擢
浙西觀察判官大厯十四年徳宗即位炎入相進贊歙
州刺史政幹彊濟墅媪將為虎噬幼女呼號搏虎俱免
觀察使韓滉表贊治有異行加金紫徙常州
陸傪字公佐呉郡人以明道自任連事觀察使觀察使
不能知退居於田者六七年正元中由侍御史入為祠
部員外郎二嵗十八年二月十八日出刺歙州朝野之
賢者惜其去韓愈序送之曰歙大州也刺史尊官也由
郎官而往者前後相望也當今賦出於天下江南居十
九宣使之所察歙為富州宰相之所薦聞天子之所選
用其不輕而重也較然矣如是而齎咨涕洟以為不當
去者陸君之道行乎朝廷則天下望其賜刺一州則専
而不能咸謂先一州而後天下豈吾君與吾相之心哉
傪未至郡四月二十八日卒於道李翺作陸歙州述稱
其生於世五十有七年明於仁義之道可以化人倫厚
風俗者餘三十年而恨其道之不行天下未蒙其徳云
崔淙字君濟博陵人自侍御史華原令改歙州刺史下
車而簡其約束期月而明其信誓既去害郡之奸遂寧
挺險之俗召拜長安令元和中官至銀青光禄大夫守
工部尚書(右據呂温所作行狀參/之世系表得題名字)
范𫝊正字西老鄧州順陽人自比部員外郎出為歙州
刺史轉蘇湖二州皆以政事修理聞擢為宣歙觀察使
白居易掌制其詞曰蘇州刺史范𫝊正文學政事二美
具焉選自郎曹出分符竹江南列郡連領者三所至之
郡悉心為理明諭朝㫖恭守詔條謹身省事以臨其下
政簡而肅意誠而明吏不能欺人是以息而去思之歎
來暮之謠復有關於人聽雖古循吏蔑以加之又云黟
歙之遺愛尚在呉興之新政方播升車便道足慰人心
固當望風自安計日而理𫝊正精悍有立好古自飭及
為廉察頗事奢侈厚以財貨問遺權貴視公蓄如私藏
幸不至甚敗云
韋綬元和四年(有兩韋綬其一元和相貫之之兄徳宗/朝為翰林學士其一字子章京兆人穆)
(宗朝吏部尚書然貫之/兄晚得心疾不知孰是)
馮宿東陽人從裴度東征為彰義軍節度判官淮西平
拜比部郎中先是鳯翔法門寺有釋迦指骨一節元和
十四年正月丁亥憲宗令中使押宫人持香華往迎留
禁中三日乃送諸寺王公士庶奔走施財唯恐居後百
姓有廢業破産燒頂灼臂而求供養者刑部侍郎韓愈
上疏極諫憲宗大怒貶愈潮州刺史宰相疑宿草疏出
宿為歙州刺史後入為刑部郎中終劍南東川節度檢
校禮部尚書
崔元亮字晦叔磁州照義人累轉駕部員外郎清謹介
特澹如也稍遷密州刺史元和十五年遷歙州與杭州
元藇等同制元稹為制詞曰今餘杭鍾離新安順政三
有財用一鄰戎狄將有所授每難其人以藇之理課甄
明以洪度之奏議詳允以元亮之學古從政以公逵之
守道立身僉命為邦庶可勝殘去殺矣元亮到郡郡人
馬牛生駒犢官籍蹄噭故吏得為姦元亮焚其籍一不
問民山處輸租者苦之下令許計斛輸錢民賴其利徙
湖州後為諫議大夫朝廷推為宿望
邢群字渙思河間人孔温業拜中丞求御史於杜牧以
群對詔拜監察御史會昌五年由户部員外郎出為處
州刺史牧聞之喜曰群不容於會昌中不辱吾御史薦
矣代還授歙州時牧為睦州(睦州大㕔記牧以㑹/昌六年拜睦州刺史)歙睦
相去直西東三百里牧問往來者邢君何以為治曰急
於束縛黠吏冗事弊政不以久逺必務盡根本牧曰邢
君去縉雲日老稚泣送於路用此術也數月以風疾廢
裴休字公美河東聞喜人大中初為刺史二年移鎮宣
州(景徳𫝊燈録稱休守新安遷鎮宣城按盧肇宣州/新興寺碑文稱大中二年休拜宣城則元年在歙)
李敬方字中䖍大中四年至六年(唐藝文志云太和中/歙州刺史以敬方所)
(題黄山詩考/之和字誤也)
盧潘大中九年
于徳晦大中十一年
任宇咸通七年
盧肇字子發袁州人狀元登第咸通中朝散大夫持節
歙州諸軍事守歙州刺史柱國賜紫金魚袋(通典云武/徳四年改)
(郡為州改太守為刺史加號持節後加號為/使持節諸軍事而實無節但頒銅魚符而已)在郡上海
潮賦其狀云去年五月䝉恩除歙州刺史臣謹行陛下
法令常懼愆違理郡周星未有政績潛被百姓詣闕以
臣粗能緝理求得留臣奉七月二十二日敕又蒙聖恩
賜臣金紫蓋其自叙如此
張裕乾符中
李擢官尚書呉圎代之
呉圎光啟元年至三年使檢校右散騎常侍兼御史大
夫
陸希聲蘇州呉人乾符初召為右拾遺時憸腐秉權嵗
數歉梁宋尤甚希聲見州縣刓敝上言當謹視盜賊明
年王仙芝反株蔓數十州遂不制擢累歙州刺史昭宗
聞其名召為給事中乾寧中遂以為相
于濤者宰相琮之姪授泗州防禦使歙州刺史佐淮南
楊行密為副使
呂季重河東人肅宗相諲之兄子歙縣東南十二里有
車輪灘湍悍善覆舟季重以俸募工鑿之成安流因名
呂公灘
權若訥天水人厯桂歙梓三州刺史
盧廷昌范陽人
盧瓊范陽人
孫緯字中隠武邑人吏部侍郎
薛抃河東汾隂人明皇相訥之孫
韋瑜隋鄖公孝寛之孫(右八人不/得其年)
裴樞字紀聖絳州聞喜人龍紀初進給事中改京兆尹
坐與孔緯厚善改右庶子出為歙州刺史景福二年楊
行密遣田頵以二萬人攻歙州樞有美政民愛之為樞
戰頵兵數却遺行密書請還京師行密以魯邰代樞州
人不肯下請陶雅代雅於諸將最寛厚以禮歸樞於朝
天復元年拜相竟與唐存亡云
呉三人
陶雅字國華廬州合淝人楊行密逐廬州刺史郎幼復
以雅為左衝山將討定鄉盜田頵既破歙州雅自池州
團練使來為刺史田頵為寧國軍節度使天復二年頵
既平昇州求池歙為屬行密不許頵遂絶三年十二月
行密破宣州殺頵順義軍使汪武與頵連和雅攻鍾傅
兵過武所迎謁縛武於軍天祐元年八月前衢州刺史
陳璋睦州刺史陳詢皆叛錢鏐附於行密明年鏐圍詢
於睦州行密遣雅救之軍中夜驚士卒多踰壘亡左右
及裨將韓球奔告之雅安臥不應須㬰自定亡者皆還
鏐遣從弟鎰及指揮使顧全武王球拒雅為雅所敗擄
鎰及球以歸六月雅會衢睦兵攻婺州㧞之執刺史沈
夏行密以雅為江南都招討使歙婺衢睦四州都團練
觀察處置等使陳詢不能守睦州奔於廣陵雅入據其
城十一月庚辰行密卒子渥嗣為節度王茂章代渥為
宣州觀察使與渥不協三年正月壬戌茂章以宣歙二
州叛附於錢鏐雅急引兵還歙六月衢婺睦皆復為錢
鏐所破開平一年雅使其子敬昭及指揮使徐章將兵
襲饒信州刺史危仔昌請降饒州刺史唐寳棄城走是
嵗楊氏又得撫表吉䖍四州於是江西之地盡入於楊
氏雅在郡凡二十年
骨言者呉轅門大將(右一人見尉遲樞/宣州新安禪院記)
歐逵者呉順義七年知歙州官金紫光禄大卿檢校司
徒兼御史大憲上柱國楊氏以梁龍徳元年二月改元
順義此云七年當後唐天成二年
南唐一人
龔慎儀字世則邵武人仕南唐為禮部郎中建隆元年
七月李氏命為進奉使來貢乘輿服御物違命侯時出
知歙州王師收金陵諸城皆下宣州節度使盧絳無所
歸欲據福建以叛領所部過歙州儀閉門不納絳怒曰
儀乃吾故人何故見拒使馬雄攻之城䧟朝服以出為
絳所殺會先鋒曹翰齎鐵劵至絳乃與馬雄等數人棄
其衆來歸後因陛見待於外未入儀兄子穎先自江南
歸朝為侍御史詬罵絳等以手版擊之遂闌入殿門訴
言臣叔無罪為絳所殺因俯伏請罪極言絳狼子野心
不可留太祖下令誅絳(青箱雜記言絳陛見舞蹈次穎/遽前以笏擊踣之恐未可據)
國朝
蘇徳祥青州人建隆中進士第一太平興國中知軍州
事
季維字仲方洛州肥鄉人登進士甲科咸平中以太常
博士獻頌聖徳千言真宗嘉之召試中書為直集賢院
屯田員外郎時兄流方為宰相每還家相與笑言而未
嘗及朝政然終欲避權勢乃請知歙州至郡起學舍時
行鄉射之禮代還同判太常禮院終刑部尚書維寛厚
喜怒不形於色既没家無餘財
趙昻將仕郎守禮部郎中直昭文館上輕車都尉景徳
元年(州學有昻母張夫/人碑昻以元年來)
方演郡人朝請大夫行虞部員外郎輕車都尉大中祥
符二年
謝濤字濟之杭州富陽人登淳化三年第嘗以秘書丞
知興國軍真宗考吏籍五年無過者擢之遷太常博士
一日内出朝士有治迹者二十四人名付中書門下濤
在選中後權三司度支判官出知泰州徙歙州官至太
子賔客
曹脩古字述之建州建安人大中祥符中進士甲科鯁
直有風節為監察御史禁中以翡翠為服玩詔市於嶺
南脩古以重傷物命論罷乞出知歙州官至刑部員外
郎侍御史知雜事
歐陽潁字孝叔吉州廬陵人登進士第厯官有能名嘗
知萬峽鄂三州大中祥符末以朝散大夫行太常博士
知歙州盜有殺民董氏於市者三年捕不獲潁至則得
之以抵法又富家有盜夜入啟其藏者百計捕之不獲
有司苦之潁獨召富家二子械付獄鞫吏民皆曰是素
良子也驚疑互諫潁不聽鞫愈急二子服取其所盜某
物於某所皆是僉以為神明後厯知岳閬饒州治七州
皆有聲剛果有氣外嚴内明不可犯以是施於政亦以
是持身云
蘇壽叅知政事易簡之子自越州徙歙州
錢仙芝景祐中以校理知州事
王琪字君玉成都華陽人皇祐二年以度支員外郎龍
圖閣待制知舒州徙蘇潤二州坐疏轉運陳述古在部
多凌縱述古降知密州乃以琪知歙州有惠愛及人人
為畫像立祠嘉祐元年徙知江寧府東南名州巨鎮多
所更歴政尚簡靜疾俗吏飭㕑傳以沽名故待賔客頗
闊略間有造飛語詆之者亦不䘏也後終禮部侍郎(畫/像)
(立祠不足深據此乃丞/相禹玉所書故載之)
張經皇祐中以度支員外郎提㸃利州路轉運使事四
年二月降知歙州
呂元規治平中以司勲郎中權提㸃廣東刑獄四年二
月降知歙州
張慎脩朝散大夫輕車都尉元豐九年
潘珏通直郎元祐四年
王擴右朝散大夫元祐六年
黄誥字君謨岳陽人親喪廬墓致毁有芝草之瑞因賜
官其謝表云白髮三十何嗟及矣靈芝六十孰為來哉
四方𫝊誦紹聖二年以朝散郎知州事
顧臨字子敦越州人紹聖中以天章閣待制知州事移
饒州
董正封承議郎元符元年
李度禮部員外郎
虞賓字舜臣山隂人自比部員外郎出守
曽諤字正臣朝議大夫崇寧末
狄樞朝奉郎代曾諤
丁湜淮隂人自左司郎中出守
劉光衢州人朝奉郎政和七年三月
許頌濠州定逺人朝散郎八年正月
梅澤平江府人朝請大夫宣和二年四月到官十月召
曽孝藴天章閣待制二年十月八日到官十二月移知
青州
呂灝三年正月到官四月移知饒州(右姓氏爵里年月/存者則書之不能)
(皆備前朝又有蘇補衮王舉直/江渢三人不得其詳附見於此)
張仲珪(右武大夫宣和/三年五月到官)
盧宗原(朝奉郎直龍圗閣宣和三年十二月二十九日/到任五年九月二十五日除淮南江浙荆湖制)
(置發遣判官自/此以下有壁記)
唐作求(朝奉郎五年十二月二十五日到/任靖康元年六月七日以病去官)
上官恢(中大夫靖康元年八月二十六日/到任建炎二年十月九日受代)
夏承(朝奉大夫建炎二年十月九/日到任四年正月五日致仕)
章苃(朝奉大夫四年三月三日到/任七月二十一日以憂去官)
郭東(承議郎四年十月五日到任/紹興元年七月二十一日罷)
孫佑(朝請郎紹興元年七月三十日到任三/年十二月十六日除直秘閣知江州)
趙詳之(左朝散郎三年二月三日到/任五年二月十六日受代)
王禔(右朝散大夫五年二月十六日到任/七月二日與知秀州曽統兩易其任)
唐煇(徽猷閣直學士左承議郎六年二月四日到/任八年二月二十七日提舉江州太平觀)
呉偉明(左朝奉大夫八年四月十九日到任九年/四月九日召除直秘閣應天府路提刑)
曽開(左中大夫寳文閣待制九年四月九日/到任十一月二日提舉亳州明道宫)
汪藻(顯謨閣學士左太中大夫九年十二月二十/九日到任十一年七月十六日移知泉州)
朱芾(左中大夫敷文閣待制十一年七月二/十七日到任十二年正月二十二日罷)
朱異(左朝奉大夫十二年二月十三/日到任十三年八月五日罷)
張甸(左朝請大夫十三年十月五日到/任十五年十月二十五日受代)
黄積厚(左朝請大夫十五年十月二十五/日到任十七年八月四日受代)
何鑄(資政殿學士左朝奉大夫十七年八月四日/到任十二月十九日提舉江州太平興國宫)
章僅(右承議郎十八年正月二十一日/到任二十年三月二十八日受代)
趙子游(右奉直大夫二十年三月二十八日/到任二十二年四月二十四日受代)
施鉅(左朝請郎二十二年四月二/十四日到任十月十一日召)
李㳘(右朝請大夫二十二年十二月十八日到/任二十五年正月二十五日移知太平州)
胡彦國(右朝請郎二十五年二月十日到任任内轉/朝奉大夫二十六年十一月四日移知廬州)
李植(右朝散大夫二十六年十一月九日到官任内轉/右朝請大夫二十八年四月十八日除荆湘北路)
(轉運/判官)
潘莘(左朝散大夫二十八年六月八日/到任二十九年閏六月十九日罷)
洪适(左朝奉郎二十九年九月十六日到任任内累轉/左朝請郎三十一年二月二十九日除提舉浙西)
(常平/茶鹽)
沈濬(左朝請郎三十一年四月二十三/日到任三十二年七月一日罷)
薛良朋(左朝奉郎三十二年七月九日到任任内累轉/左朝請郎隆興元年八月十三日除本路轉運)
(副/使)
呂廣問(左朝請大夫集英殿脩撰隆興元年十/月七日到任二年十一月二十七日召)
錢豫(左朝請大夫乾道元年正月八日到任/二年正月二十四日主管台州崇道觀)
季南壽(左朝請郎直秘閣二年四月八/日到任三年八月十七日罷)
郟升卿(左朝議郎三年十月三十日到任任内/轉左丞議郎五年十二月九日受代)
朱柔嘉(右朝請大夫五年十二月九/日到任六年二月六日致仕)
史俣(右朝議大夫六年四月五日/到任九年四月三十日召)
趙師䕫(右承事郎直秘閣七年八月三日到任任内累/轉右宣教郎除直徽猷閣九年三月二十六日)
(改知/湖州)
趙不悔(左朝贊郎乾道九年三月二十/六日到任任内累轉朝請郎)
　
　
　
　
　
　
　
　
　
　新安志巻九
欽定四庫全書
　新安志巻十　　　　　　　宋　羅願　撰
　　叙雜説
厯有歸餘筮則歸竒雜説不齊末篇總之前人所録八
以區分耳目所得别為記聞亦可以汎觀
　　人事
山隂朱育仕郡門下書佐太守濮陽興問以人士育曰
近者太守上虞陳業絜身清行志懐霜雪正亮之信同
操柳下遭漢中微委官棄禄遁迹黟歙以求其志髙邈
妙蹤天下所聞故桓文遣之尺牘之書此竟三髙(㑹稽/)
(典録/)
宣武既廢太宰晞父子仍上表曰應割近情以存逺計
若除太宰父子可無後憂簡文帝荅表曰所不忍言况
過於言宣武又重表辭轉苦切簡文更答曰若晉室靈
長明公便宜奉行此詔如大運去矣請避賢路公讀詔
手戰流汗於此乃止太宰父子逺徙新安晞字道升元
帝第四子初封武陵王拜太宰晞未敗四五年中喜為
挽歌自搖大鈴使左右習和之又燕會倡伎作新安人
歌舞離别之辭其聲甚悲後果徙新安(出世説并注按/晉書倡歌事作)
(庾晞/非也)
崔日知為京兆尹處分長安萬年及諸縣左降流移人
不許暫停有違晷刻所由决杖後貶歙縣丞為縣家催
逼求與妻子别不可得人以為報應(朝野僉載/)
李涵為御史大夫京畿觀察使徳宗即位以涵和易無
剸割之才除涵太子少傅充山陵副使涵判官殿中侍
御史呂渭上言涵父名少康今官名犯諱恐乖禮典宰
相崔祐甫奏曰若朝廷事有乖舛羣臣悉能如此實太
平之道除渭司門員外郎尋有人言涵昔為中正少卿
此時無言今以少傅為慢官故妄有奏議詔曰呂渭僭
陳章奏為其本使簿訴官名朕以宋有司城之嫌晉有
詞曹之諱歎其忠於所事亦謂確以上聞乃加殊恩俾
膺厚賞近聞所陳少字往嵗巳任少卿昔是今非罔我
何甚豈得謬當朝典更厠周行宜佐遐藩用戒薄俗可
歙州司馬同正由是改涵為檢校工部尚書兼光禄卿
仍充山陵副使(舊唐書/)
元和三年秋以右庶子盧坦為宣歙觀察使坦到官值
旱饑榖價日増或請抑其價坦曰宣歙土狹榖少所仰
四方之來者若價賤則商船不復來民益困矣既而米
斗二百商旅輻凑民賴以生(資治通鑑/)
江南偽中書舍人徐善幼孤家於豫章楊呉之尅豫章
善之妺為一軍校所擄既定軍校求得善請以禮聘之
善自以舊族不當與戎士為婚因不許乃强納幣焉悉
擲棄之臨以白刃亦不懼然竟擄之而去善即詣楊都
求見呉楊渥而訴之時渥初嗣藩服府廷甚嚴僭擬王
者布衣游士旬嵗不得一見而善始至白沙渥夜夢人
來言曰江西有秀才徐善將來見公今在白沙逆旅矣
其人良士也且有情事公其厚遇之旦即遣騎迎之既
至禮遇甚厚且問所欲言善具白其妹事即命贖歸徐
氏時歙州刺史陶雅聞而異之因辟為從事
慶厯二年二月太常博士天章閣待制林瑀落職通判
歙州時中丞賈昌朝上言瑀所進會元紀全渉圗緯瑀
為儒官専以隂陽小説上惑君聽不宜在勸講之地故
落職外任(㑹要/)
自睦州青溪縣界至歙州路皆鳥道縈紆兩旁峭壁僅
通單車方臘之亂曾待制出守但於兩岸上駐兵防遏
下瞰來路雖蚍蜉之微皆可數賊亦不敢犯境會宋江
擾京東魯公移守青社掌兵者以霧毒為解移屯山谷
間州遂䧟(方勺泊宅編/)
方臘之亂已殘睦歙二州而監司尚不以實聞於朝唯
知鎮江府毛友節次馳奏時宰相方主應奉事而本路
使者皆朱勔客也反怒其張皇即罷友為宫觀而以虞
奕代之友謝表有曰兩郡生靈已罹於非命一路使者
猶謂其無他(嚴州圗經/)
　　詩話
謝舉字言揚幼好學與兄覽齊名為太子家令掌管記
深為昭明太子賞接秘書監任昉出為新安太守别舉
詩曰詎念耋嗟人方深老夫託其屬意如此(謝覽𫝊/)
唐李尚書擢罷歙州與呉圓交代有佐酒録事名媚川
聰明敏慧李頗留意縁納營伎韶光託於替人令存恤
之臨發共飲不勝離情有詩曰經年理郡少歡娯為習
干戈間飲徒今日臨行更交割分明留取媚川珠呉答
曰曳履優容日日歡須言違徳涕汍瀾韶光今已輸先
手領取蠙珠掌内看(南部新書/)
趙嘏頗有詩名不拘小節飲中贈歌者曰倚風無處避
梁塵雅唱清歌日日新來值溪亭花欲盡一聲留得萬
家春後因酒失悔過以詩上歙州守曰葉覆晴溪豔豔
紅路横秋色馬嘶風猶攜一榼郡齋酒傾對青山憶謝
公(盧瓌抒情録/)
姚巖傑梁公元崇之裔孫也嘗以詩酒放遊江左凌忽
前達旁若無人盧肇牧歙州巖傑在婺州先以著述寄
肇肇知其使酒以手書褒美贈以束帛辭云兵火之後
郡中凋弊無以迎逢大賢巖傑復以長牋激之肇不得
已輟所乘馬迓至郡齋館榖如公卿禮既而日肆傲睨
肇嘗以詩吒巖傑云明月照巴山巖傑大笑曰明月照
一天奈何獨言巴山耶肇漸不得意無何會於江亭時
蒯希逸在席肇請目前取一事為酒令尾有樂器之名
肇令曰逺望漁舟不闊尺八巖傑遽飲酒一器凭欄嘔
之即席還令曰憑欄一吐已覺空喉其傲慢如此(唐摭/言)
楊行敏出使驛騎到歙州郡守輕待慊恨尤甚題詩於
冬青館云駑駘嘶呌知無定騏驥低垂自有心山上髙
松溪畔竹清風纔動是知音又曰杜鵑花裏杜鵑啼淺
紫深紅更傍溪遲日霽光搜客思曉來山路恨如迷(南/部)
(新書/)
李義山詩小鼎烹荼面曲池白鬚道士竹間碁何人書
破蒲葵扇記著南窗穏睡時蒲葵扇出謝安𫝊然人不
知其何物名蒲葵蘇子容云㯶櫚也出廣雅今衢信宣
歙間扇是也謂形似蒲葵爾(蔡寛夫詩史/)
中都一士大夫家收江南李後主書一詩云銅壺漏滴
初盡髙閣雞鳴半空催起五門金鎖猶垂三殿珠籠階
前御柳搖緑仗下宫花散紅鴛瓦數行曉日鸞旗百尺
春風侍臣舞蹈重拜聖壽南山永同下有馮延已三字
(陽春録後/)
南唐元宗優待藩邸舊僚馮延已自元帥府書記至中
書侍郎遂相時論以為非才江文蔚因其弟延魯福州
之敗請從退削乃出撫州秩滿還朝因赴内宴進詩曰
青樓阿監應相笑書記登壇又却回(詩史/)
馮延魯出討閩州催督軍糧急於星火李建勲以詩寄
之曰粟多未必為全計師老須防有伏兵既而福州之
兵果為越人所敗(南唐近事/)
歙州問政山聶師道所居也嘗有人渉險攀蘿至絶壁
於巖下嵌空處見詩一首雖苔蘚昬蝕而文尚可辨題
云黄台詞不知台何人也(出詩史按台國初時屯田貟/外郎詩二十韻詞多不録)
伍喬張泊少相友善張為翰林學士寵眷尤優異伍為
歙州通判作詩寄張戒僕伺張游宴時投之一日張與
僚友近郊宴懽甚僕即投詩詩云不知何處好銷憂公
退攜壺即上樓職事久叅侯伯幕夢魂長繞帝王州黄
山向晚盈軒翠黟水含春繞郡流遥想玉堂多暇日花
時誰伴出城游張得詩動容久之為言上召還為考功
貟外郎判吏部流内銓(詩史/)
蘇壽易簡長子也知泗州公用不足往來憾之壽為詩
曰戴笠披蓑軍十萬饑嗔飽喜客三千後移越州與通
判賈贊善不叶移歙州有詩曰却因賈贊善來作歙知
州(胡納見/聞録)
景祐五年廷試進士以鯤化為鵬為詩題呂濟叔詩云
千尋離海嶠一息過天池議者謂此詩意自當為第一
人也(雲齋廣録/)
丘濬十嵗謁陳州太守曰前日寺中聞射因成詩云殿
宇時聞燕雀鳴虚庭盡日少人行孤吟獨坐情何限時
喜風傳中鵠聲守喜之令對弱柳絲絲搓緑線對云春
雲片片揭新綿(古今詩話/)
丘濬寺丞失意徧游諸郡至山陽郡守屢召之夜飲翌
日作詩曰醜却天下美人面正得世間男子心郡守他
日再為文字之飲以謝之又至儀真太守召看牡丹作
詩曰何事化工情愈重偏教此卉大妖妍王孫欲種無
餘地顔巷安貧欠買錢曉檻競開香世界夜欄誰結醉
因縁須知村落桑麻處田叟饑耕婦不眠又至五羊贈
太守詩曰碧睛蠻婢頭蒙布黒面胡兒耳帶環㡬處樓
臺皆枕水四周城郭半圍山又云風腥蠻市合日上瘴
雲紅守見之不懌(翰府名談/)
朱吏部喬年儒學決科刻苦為詩紹興初綦處厚為翰
林學士每哦其詩最愛一絶云春風吹起籜龍兒戢戢
滿山人未知急喚蒼頭斸煙雨明朝吹作碧叅差蓋前
人有筍詩曰急忙喫著不可遲一夜南風變成竹喬年
㸃化乃爾精巧處厚力薦于朝後為尚書郎(曽端伯皇/宋百家詩)
(選/)
程進道紹興初帥閩中殄滅諸宼以武庫為止戈堂一
時諸公題詠甚多汪彦章二詩最為絶唱其詩云此老
胸中百萬軍暫勞試手犬羊羣山頭不復望廷尉柱下
何須用惠文解帶為城聊戲劇賣刀買犢便耕耘三山
勝處開華屋千載人𫝊舊史君千里閩山驛騎飛天書
趣解海邊圍異軍方逐蒼頭起元帥徐將白羽揮翻就
鐃歌春舉滿收還烽火夜開扉向來萬事關兵氣都作
風光坐上歸(桐江詩話/)
石敏若學士橘林文汪彦章内翰龍溪集合竝行於世
二集之詩相犯甚多如鳥聲應為故人好梨雪欲將春
事空山色總兼溪色好松聲長作雨聲寒負郭生涯千
畝竹長年心事四愁詩千里江山漁笛晚十年燈火客
氈寒日邊人去鴈行斷江上秋髙楓葉寒天闊鳥雙下
山寒人獨歸及阻風餘干渡詠水晶數珠次蘇養直韻
寄黄元功阻風雨辟邪渡寄王仲誠客至夏夜示友人
等詩皆全篇見於兩集未知果誰作設皆内翰所為則
橘林中詩本自無多去此遂空冀北之羣矣(出漁隠叢/話漁隠者)
(績溪胡待制長子名仔寓/居呉興自號苕溪漁隠)
　　雜蓺
錢鄧州若水嘗言古之善書鮮有得筆法者唐陸希聲
得之凡五字擫押鉤格抵仍用筆雙鉤則㸃畫遒勁而
盡妙謂之撥鐙法希聲言自斯翁及二王以至陽冰皆
𫝊此法希聲以授沙門𧦬光𧦬光入長安為翰林供奉
刁衍言江南後主得此法書絶勁復増二字曰導送今
待詔尹熙古亦得之而所書為一時之絶查道始篆患
其體勢柔弱熙古教以此法仍雙鉤用筆經半年始習
熟而篆體勁直甚佳(楊文公談苑/)
薛稷天后朝位至少保文章學術名冠當時學書師褚
河南時稱買褚得薛不落時節畫蹤閻令秘書省有畫
鶴時號二絶曽旅遊新安遇李白因留連書永安寺額
兼畫西方像一壁筆力蕭灑風姿逸發曹張之亞也二
妙之跡李翰林題贊見在(出唐書斷按稷嘗為黟縣令/白亦嘗至新安但時有先後)
(耳/)
薛稷曽為黟縣尉善畫鶴今邑人時有畫者蓋薛公之
餘風(出太平寰宇記/言尉亦悞也)
裴休守新安日屬希運禪師初於黄蘖捨衆入大安精
舍混迹勞侣掃灑殿堂公入寺燒香因觀壁畫問是何
圗相主事對曰髙僧真儀公曰真儀可觀髙僧何在僧
皆無對公曰此間有禪人否曰近有一僧投寺執役頗
似禪者公曰可請來即舉前問師髙聲云裴休公應諾
師曰在什麽處公言下知㫖如獲髻珠曰真善知識也
示人尅的如是何泊没於此乎寺衆愕然自此延入府
治留之供養屢辭不已復堅請住黄蘖山薦興祖教有
暇即躬入山頂謁或渴聞勝諭即請師入州公既通徹
祖心復博綜教相諸方禪學咸謂裴公不浪出黄蘖之
門也至遷鎮宣城亦創精藍迎請居之雖圭峰該通禪
講為裴所重未若歸心於黄蘖而傾竭服膺也集黄蘖
語要序冠編首留鎮山門(出景徳𫝊燈録今歙縣有黄/蘖山然當即禪師所住而𫝊)
(燈又言禪師閩人於其本州黄蘖山/出家後居洪州大安寺則與此不同)
　　研
龍尾黼研章聖皇帝所常御也乾元升遐以賜外戚劉
氏而永年以遺其舅王齊愈臣軾得之以遺臣宗孟且
銘之曰黟歙之珍匪斯石也黼形而縠理金聲而玉色
也雲蒸露湛祥符之澤也二臣更寳之見者必作也(蘇/文)
(忠公/集)
余家有歙研底有欵識云呉順義元年處士汪少微銘
云松操凝煙楮英鋪雪毫頴如飛人間五絶所頌者三
物爾蓋謂研與少微為五耶(蘇公説/)
今歙州之山有石俗謂之龍尾石亦亞於端若得其石
心巧匠就而琢之貯水之處圎轉如渦旋可愛(蘇參政/易簡文)
(房四/譜)
端石在端溪色理瑩潤本以子石為上子石者在大石
中生蓋精石也而流俗𫝊訛遂以紫石為上又以貯水
不耗為佳有鸜鵒眼為貴眼石病也然惟北巖石則有
之端石非徒重於流俗官司嵗以為貢亦在佗研上然
十無一二發墨者但充翫好而已歙石出於龍尾溪其
石堅勁大抵多發墨故前世多用之以金星為貴其石
理微麤以手摩之索索有鋒鋩者尤佳余少時又得金
坑礦石尤堅而發墨然世亦罕有端溪以北巖為上龍
尾以深溪為上較其優劣龍尾逺出端溪上而端溪以
後出見貴爾(歐陽公研譜/)
君謨言端石瑩潤惟有鋩者尤發墨歙石多鋩惟膩理
者特佳蓋物之竒者必異其類也此言與余特異故并
記之
研端溪無星石龍尾水心緑紺如玉石二物入用餘不
足道也(蔡君謨文/房四譜)
青州石末研受墨而費筆龍尾石得墨遲而久不燥羅
文石起墨過龍尾端溪龍窟巖紫石又次之古瓦類石
末過此無足議也
蘇易簡文房四譜中載研四十餘品以青州紅絲石第
一端州斧柯山第二龍尾石第三餘皆在中下雖銅雀
臺古瓦研列於下品特存古物耳(類説/)
婺源研在唐開元中因獵人葉氏逐獸至長城里見疊
石如城壘狀瑩潔可愛因攜之以歸刋粗成研温潤大
過端溪者後數世葉氏諸孫持以與令令愛之訪得匠
手琢為研由是天下始𫝊南唐元宗精意翰墨歙守獻
研并薦研工李少微國主嘉之擢為研官令石工周全
師之其後匠益多今全最髙年能道昔時事并召少微
之孫明訪偽告不獲今山下葉氏繁息㡬數百户乃獵
者之孫也(唐積婺源/研圗譜)
凡取石先具牲醪祝版擇日齋戒至山下設神位十餘
於壇祝訖發之稍䙝慢必有蜂蠆虫蟒毒物傷人蓋神
物所惜不欲廣𫝊人間所得不過百十枚即竭矣又當
再祝之前後嚙死者十餘人今皆預祀享也唐侍讀研
譜云二十年前頗見人用龍尾石研求之江南故老云
昔李後主留意翰墨用澄心堂紙李廷邽墨龍尾研三
者為天下冠當時貴之自李氏亡而石不出亦有𫝊至
今者景祐中校理錢仙芝守歙始得李氏取石故處其
地本大溪也常患水深工不可入仙芝改其流使由别
道行自是方得之後縣人病其須索復溪流如初石乃
中絶邑官復改溪流遵錢公故道而後所得盡佳石遂
與端石並行按圖經龍尾山在婺源縣長城里今雖多
故坑無有石出環縣皆山也石雖出他山實龍尾之支
脈俱得謂之龍尾(歙研説/)
唐公研録云嘗過金陵於翰林葉道卿處見研方四五
寸色淡青如秋雨新霽逺望暮天表裏瑩潔都無文理
蓋石之美者云得於歙不知出於何坑今不復有祁門
縣出細羅文石酷似泥漿石亦有羅文但石理稍慢不
甚堅色淡易乾耳此石甚能亂真人多以為婺源泥漿
石當須精辨之歙縣出刷絲研甚好但文理太分明無
羅文間有白路白㸃者是(辨歙石説/)
涵星研龍尾溪石風字樣下有二足琢之甚薄先博士
君得之於外姓姪黄村成伯成伯以嗜研求主婺源簿
顧視一老研工甚至秩滿研工送之百里探懐出此研
為贐且言明府三年之久所收無此研也黄始責其不
誠工云凡臨縣者孰不欲得佳研使每研必珎石則龍
尾溪當泓為海不給也此石嵗採不過十數幸善䕶之
然研只如常研無甚佳者但用之至灰埃垢積經月不
滌而磨墨如新此為勝絶耳先子性率不耐勤滌得此
用之終身(出何薳春渚紀聞其/父武學博士去非也)
　　紙
黟歙間多良紙有凝霜澄心之號復有長者可五十尺
為一幅蓋歙民數日理其楮然後於長船中浸之數十
夫舉抄以抄之傍一夫以鼓節之續於大熏籠上周而
焙之不上於牆壁也於是自首至尾勻薄如一(四譜/)
山居者嘗以紙為衣蓋遵釋氏云不衣蠶口衣也然復
甚暖衣者不出十年面黄而氣促絶嗜欲之慮且不宜
浴蓋外風不入而内氣不出也亦嘗聞造紙衣法每一
百幅用胡桃乳香各一兩煮之不爾蒸之亦妙如蒸之
即常灑乳香等水令熱熟隂乾用箭簳横巻而順蹙之
然患其補綴繁碎今黟歙中有人造紙衣叚可如大門
闔許近士大夫征行亦有衣之者蓋利其拒風於凝沍
之際焉陶隠居亦云武陵人作榖皮衣甚堅好也
紙李主澄心堂為第一其物出江南池歙二郡今世不
復作精品蜀牋不堪久自餘皆非佳物也(文房四説/)
歙州績溪紙乃澄心堂遺物其新也鮮明過之今世紙
多出南方如烏田古田由拳温州惠州皆知名擬之績
溪曾不得及其門牆耳婺源石研有羅文金星蛾眉角
浪松文豆斑之類其要在堅密温潤天將隂雨水脈自
生至可磨墨斯可寳者黄山松煤至精者造墨可比李
廷珪然匠者多貧人於以求利故不逮也近有道人自
能燒煙遣令就黄山取煤必得佳者歙州此三物竒絶
唯好事以厚資可致之若臨以官勢莫能致也
　　墨
江南黟歙之地有李廷珪墨尤佳廷珪本易水人其父
超唐末流離渡江覩歙中可居造墨故有名今人得而
藏者亦不下五六十年膠敗而墨調其堅如玉其紋如
犀寫踰數十幅不耗一二分也(四/譜)
今常侍徐公鉉云幼年嘗得李超墨一挺長不過尺細
才如筯與其愛弟鍇共用之日書不下五千字凡十年
乃盡磨處邊際有刃可以裁紙自後用李氏墨無及此
者唐末陶雅為歙州刺史二十年嘗責李超云爾近所
造墨殊不及吾初至郡時何也對曰公初臨郡嵗取墨
不過十挺今數百挺未巳何暇精好
近黟歙間有人造白墨色如銀迨研訖即與常墨無異
未知所製之法
奚廷珪墨二品一品面曰逺煙香墨漫曰從前奚廷珪
其一面有特龍漫曰供使奚廷珪祖記墨皆狹薄輕脆
多斷折校其精觕不及李廷珪逺甚安敢望超也(自蔡/君謨)
(以來皆言李廷珪即奚廷珪唯此言奚墨不及/李又何逺言唐李慥是諸李之祖不知孰是)
李超墨二品其面或為特龍或曰新安香墨其漫曰歙
州李超造或止曰李超其號雖異亦互有精觕精意為
之者廷珪不及也廷珪大墨有二品其一面曰歙州李
廷珪墨漫有特龍其一面曰歙州李廷珪造漫有雙脊
特龍小墨有握子者上止有一香字豐肌膩理光澤如
漆又有小餅子面有蟠龍四角有供御香墨字漫止有
一歙字前四品無粗者非法之至精曷能臻於此哉諸
李唯超廷珪為特嘉承晏文用次之惟慶小挺子優於
大墨可亞廷珪也宣道宣徳不知何許人其形製俱類
廷珪疑歙州人也(李孝美/墨苑)
曽君示予墨一丸其面文曰新安上色香墨幕(音/漫)曰歙
州李廷邽墨肌理光膩與今之李廷珪墨形模不類其
名邽珪不同形製復異謂之真廷珪墨其可乎然李超
與其子廷珪唐末自易水渡江至歙州地多美松因而
留居遂以墨名家本姓奚江南賜姓李氏超墨世不復
𫝊襄嘗侍仁宗羣玉宴賜得之其面文新安香墨其幕
歙州李超造與今所示形制相類予謂超與珪始至新
安各出姓名尚用邽字超死而珪業益精面有龍文而
其名亦用邽者作之有先後也何以知之蓋類其父超
且藏蓄數十百年非偽效也予既辨之而墨遂歸吾家
墨哉可無恨矣(蔡君謨/墨辨)
余收歙州李氏父子四世五人墨李超之子廷珪珪之
子廷寛寛子承晏晏子文用用之後墨無𫝊焉有孫惟
慶今為墨務官李氏墨超始知名珪或為邽與寛最精
好承晏而下不能用家法無足取者世之好竒者多借
廷珪姓名模倣形制以造之有至好者茍非素蓄之家
不能辨之(四説/)
墨貴老久而膠盡也故以古為稱世以歙州李廷珪為
第一易水張遇為第二珪復有二品龍文雙脊者為上
一脊次之遇亦二品易水貢墨為上供堂次之近世兖
州陳元亦為精廷珪弟廷寛寛子承晏晏子文用皆能
世其業然差不逮近絶無有也廷珪為第一廷寛承晏
次之張遇次之陳元又次之不獨造作有法松煙自異
近得歙煙令造墨便有廷珪風采不為浮光乃知水性
隨其土地而異予嘗有辨信不誣矣
仁宗嘉祐中宴近臣於羣玉殿嘗以李超墨賜之曰新
安香墨其後翰林諸君承賜者皆廷珪雙脊龍樣尤為
佳品(澠水燕談/)
祥符中治昭應宫用廷珪墨為染飾有貴族嘗誤遺一
丸於池中踰年臨池飲又墜一金器乃令善水者取之
併得墨光色不變表裏如新(遯齋閉覽/)
禁中板刻古法帖十巻當時皆用歙州貢墨墨本賜羣
臣今都下用錢萬二千便可募得元祐中親賢宅從禁
中借板墨百本分遺官僚但用潘谷墨光輝有餘而不
甚黟黒又多木横裂紋士大夫不能盡别也此本可當
舊板價之半耳(黄魯直跋翟公/巽所藏石刻)
晁無斁有李墨半丸云裕陵故物也往於秦少游家見
李墨不為文理質如金石亦裕陵所賜王平甫所藏者
潘谷見之再拜曰真廷珪所作也世惟王四學士有之
與此為一矣(陳無已集/)
山谷道人云潘谷一日過余取所藏墨示之谷隔錦囊
揣之曰此李承宴軟劑今不易得又揣其一曰此谷二
十年造者今精力不及無此墨也取視果然(春渚紀聞/)
余為兒時於彭門㓂鈞國家見其先世所藏李廷珪下
至潘谷十三家墨斷圭殘璧粲然滿目其廷珪小挺嵗
久不見膠彩而書於紙間視之其墨皆非餘墨所及東
坡先生臨郡日取試之為書杜詩十三篇各於篇下書
墨工姓名因第其品次云
一日謁章季子於富春之法門寺出廷珪墨半笏為示
初不見膠彩云是其大父申公所藏者其墨匣亦作半
笏樣規製古朴是百餘年物
王景源使君所寳古墨一笏蓋其先待制公所藏者背
銘曰唐水部員外郎李慥造云諸李之祖也黎介然一
見求以所用端石研易之景源久之方與後攜研至行
朝有貴人欲以五萬錢輟研景源不與也
沈珪嘉禾人初因販繒往來黄山有教之為墨者以意
用膠一出便有聲稱後又出意取古松煤雜用脂漆滓
燒之得煙極精細名為漆煙每云章仲將法止用五兩
之膠至李氏渡江始用對膠而秘不𫝊為可恨一日與
張處厚於居彦實家造墨而出灰池失於早墨皆斷裂
彦實以所用墨料精佳惜不忍棄遂蒸浸以出故膠再
以新膠和之墨成堅如石因悟對膠法每視煙料而煎
膠膠成和煤無一滴多寡故其墨銘云沈珪對膠十年
如石一㸃如漆此最佳者也
有持張孜墨較珪漆煙而勝者珪曰此非敵也乃取中
光減膠一丸與孜墨竝而孜墨反出其下逺甚余扣之
答曰廷珪對膠於百年外方見勝妙蓋雖精煙膠多則
色為膠所蔽逮年逺膠力漸退而墨色始見耳若孜墨
急於目前之售故用膠不多而煙墨不昩若嵗久膠盡
則脱然無光如土灰耳孜墨宜用之西北若入二浙一
遇梅潤則敗矣
黄山張處厚髙景修皆起竈作煤製墨為世業其用逺
煙魚膠所製佳者不減沈珪常和沈珪汪通輩或不自
入山多即就二人買煙今渠用膠止各用印號墨工製
名多相蹈襲其偶然耶亦好事者冀其精藝追配前人
故重名之也南唐李廷珪子承晏今有沈珪子晏又有
關珪國初張遇後有常遇者和之子又有潘遇谷之子
黟川布衣張谷所製得李氏法而世不多有同時有潘
谷又永嘉葉谷作油煙與潭州胡景純相上下而膠法
不及陳瞻之後又有梅瞻云
世言歙州具文房四寳謂紙墨筆研也其實三爾歙本
不出筆蓋出於宣州研久無良材所謂羅紋眉子者不
復見惟龍尾石捍堅拒墨與凡石無異歐陽文忠公作
研譜推歙石在端石上世多不然之蓋各因其所見爾
方文忠時二地舊石尚多豈公所有適歙之良而端之
不良者乎紙則近嵗取之者多無復佳品余素自不喜
用蓋不受墨正與麻絶相反雖用極濃墨終不能作黒
字惟黄山松豐腴堅縝與佗州松不類又多漆古未有
用漆煙者三十年來人始為之以松漬漆竝燒余大觀
間令墨人髙慶和取煤於山不復計其直又嘗被命館
三韓使人得其貢墨碎之參以三之一既成潘張二谷
陳瞻之徒皆不及(葉左丞避/暑録話)
　　定數
僕射房琯相國崔渙竝曽貶任睦歙州官時有婺州人
陳昭見之云後二公竝為宰相然崔公為一大使來江
南及至徳初上皇入蜀房崔二公同時拜相崔後為選
補使巡按江東至蘇杭間崔公自説(出定/命録)
元和十一年監察御史叚文昌與崔植同制入臺先是
御史崔元亮察院之長每以二監察後至不由科
名接待間多所闊略叚與崔深銜之元和十五年春穆
宗皇帝龍飛命二公入相叚自翰長中書舍人拜植自
御史中丞拜同在中書時元亮罷密州刺史謁宰相二
相相顧搯元亮名曰此人不雲行地没而有心求官時
中書侍郎蕭俛亦在食堂因問二相二相具以事對蕭
相曰若如此且令此漢閑三五年不數日宣州奏歙州
刺史闕其日印在叚相宅便除歙州刺史明日叚入朝
都忘前事到中書大怒責吏房主事陽述云威權在君
更何須宰相必是此賊納賂除官若非人吏取錢崔元
亮何由得歙州刺史述惶怖謝罪云文書都不到本房
昨日是相公手内擬名進黄及檢勘方省迷忘植欲改
擬覆奏叚曰安知不是天與假吾手耳遂放勅下(續定/命録)
于濤者唐宰相琮之姪也琮南遷經平望驛維舟方食
有一叟自門而進直抵㕔側小閣子中濤問叟何人對
曰曹老耳問其所來對曰郎君極有好官職此行不用
憂亦叙相國牽復之事濤因問表弟薛校書如何叟曰
千里之外遇西則止官職雖非真刺史亦作假郡守時
濤表弟杜孺休給事刺湖州寄箬下酒一壺可五斗因
問叟頗好酒否叟忻然而請即以銀盂受之令自酌飲
頃之酒盡已昏睡矣遂以銀盂枕首而睡時蚊蚋極盛
無有近叟者及旦失叟唯銀盂在焉訪求莫知所止或
云此即曹的休博士也魏之宗室仕晉為史官齊梁間
或處朝列得神仙之道多遊江湖間往往賈販嘗拯救
人以隂功及物人多有見之受其遺者濤自後授泗州
防禦使歙州刺史佐淮南呉王楊公行密為副使相國
尋亦北歸薛校書佐江西賓幕知袁州事務(神仙感/遇傳)
廣西昭州最為瘴毒之地而山水頗清婉郡圃有亭名
天繪建炎中郡守李丕以與京國年號同欲更之乞名
於寓公徐師川久而未得有范某者為易曰清輝已揭
牓徐謁李同坐亭上少焉策杖於四隅視積壤中有片
石班班如文字然命取而滌之乃丘濬所作記其畧云
予擇勝得此亭名曰天繪取其景物自然也後某年月
日當有俗子易名清輝者可為一笑考范初命名之日
不少差(洪舍人/夷堅志)
俞舜凱徽州人紹興十八年赴省試夢紅黒二梯倚簷
間有使登紅梯者俞顧梯級甚峻辭以足弱不能躋遂
登黒梯造其顛而寤是嵗中特奏名第一人(楚贄説亦/徽人贄字)
(少陸老儒/終桃源丞)
　　神異
大徽村在績溪縣西北五里有汪節者其母避瘧假寐
於村西福田寺金剛下感而生節有神力長安東渭橋
有石師子重千斤節指而告人曰吾能提此而擲之衆
不信節遂提師子投之丈餘衆數十人不能動遂以賂
請節復挈致故地尋入禁軍補神策軍將嘗對御俯負
一石碾置二丈方木於碾上木上又置一牀牀上坐龜
兹樂一部曲終而下無厭重之色徳宗寵惜累有賞賜
雖㧞山曳牛之力不能過也(太平/廣記)
孚應廟在邵武軍泰寧縣東二里五代正明中建廟有
二神相𫝊一姓陳閩人一姓汪歙人相遇於廟東之黄
溪愛其山川氣象可為宅兆陳曰吾曩者過此識之以
錢汪曰吾亦以丁為識遂闕地得錢而丁貫其中由是
二人相悦卒俱𦵏於此數有神異偽閩王氏時封為將
軍國朝載在祀典水旱疾疫有求必禱螟蝗盜賊不及
其境元豐中賜孚應廟額元祐初封靈符靈佑侯政和
加封寧惠寧順公宣和進封廣惠廣順王至紹興二十
五年封廣惠英顯王廣順威顯王(武陽志邵/武圖經)
唐天寳末歙州牛與蛟鬭初水中蛟殺人及畜甚衆牛
因飲水為蛟所繞直入潭底便爾相觸數日牛出潭色
赤時人謂蛟死(廣異記/)
婺源縣有大黄石自山墜於溪側瑩徹可愛羣犬見而
競吠之數日村人不堪其喧乃相與推致水中犬又俯
水而吠愈急取而碎之犬乃不吠(稽神録/)
新安人閔居敬所居為山水所浸恐屋壊移榻於户外
而寢夢一烏衣人曰君避水在此我亦避水至此於君
何害而迫迮我如是不快甚矣居敬寤不測其故爾夕
三夢居敬曰豈吾不當止此耶因命移牀乃牀脚斜壓
一龜於户外放之乃去
　　記聞
州南數里有岸特髙號浣沙□隔溪對龍井山望城陽
不逺相𫝊李太白訪許宣平徘徊岸山上甚久以白詩
考之嘗稱金華五百灘之勝而思為新安之游又嘗自
洄溪十六渡至黄山湯泉之下則吾土山川勝槩頗已
寄於逸想其贈許宣平詩沈汾述以為𫝊當不虚也又
白集有答山中人所謂桃花流水杳然去别有天地非
人間者復相𫝊以為入黟所作而俗又有石墨嶺與水
西興唐寺詩語不類太白東坡嘗疑富陽國清彭澤興
唐詩及姑熟十詠非太白所作而王平甫疑十詠出於
李赤按南唐自有一翰林學士李白曽子固以為十詠
是此人所為然則此間墨嶺興唐詩豈亦此類耶覽者
詳之
馮相國樂府號陽春録者馮氏子孫泗州推官璪嘗以
示晏元獻公公以為真賞至元豐中髙郵崔公度伯易
䟦以為李氏既有江左文物甲天下而馮公才華風流
又為江左第一其家所藏集乃光禄公手抄最為詳確
而尊前花間諸集中往往謬其姓氏近時所鏤歐陽永
叔詞亦多有之皆𫝊失其真本也崔公云
劉煇信州鈆山人未第客新安為人傭書以自給其寓
歙縣鄭氏及績溪汪氏尤久汪氏子弟嘗課堯舜急親
賢賦煇竊為代作師視其語與平日異詰之以實告乃
發煇牀篋楓葉委積葉上皆細書成文始異之明年還
鄉遂貢京師已而為進士第一今俗聞猶有蓄其所寫
禮部韻者
王提刑守南劒州致書陳諫議有求益之言陳公答曰
瓘辱書勤恤累紙感不容言别紙之論尤甚謙厚瓘孤
苦待盡人事弛廢獨聞賦政愷悌民之受賜前此未之
有也託庇方厚其何以告左右雖然意所欲言不敢自
外境内有二賢士呉熙呉儀儀居水東熙在橘溪兄弟
也好學有守介而能通求之士類不可多得遺逸之選
宜在此輩以其善自韜晦莫有知者閣下好賢禮士倘
使其名自此彰徹非唯敦奬行義亦足以上助朝廷求
士之意政之大者宜無以過此輙縁下諏布所欲言僭
易是懼此有以見前輩相與蓋如此王公嘗為劒學撥
田至今號王公莊其祠象久益暗紹興中嘗遣人求訪
公後裔復求繪象以去其後王筠文剛為通判就為新
其祠筠於公有族屬嘗被檄往建寧府决獄建亦公舊
治聞筠至皆焚香以迎以為王公孫也公去二郡至是
蓋三紀矣
曾公諤為守雅敬郡人俞平叔平叔老儒用累貢恩得
官嘗尉彭澤檢旱宿山寺有嫗夜至門委白金一襆而
去平叔呼從吏寺僧封識送縣及還令欲盡法籍犯者
家而使平叔得賞平叔笑曰易直豈以此求賞耶即縣
斷罪以贓没官足矣歴三任以母老不仕俞氏主塋墓
者有享祀田二十畝輸税而食其餘未嘗告乏於人時
盧君知原行之為歙縣宰周殿撰秩重實謫監城下酒
税曾公聞平叔病使二君往視之環堵蕭然因問以後
事平叔曰棺已具矣衣已浣矣方屬妻子袝𦵏先塋不
為齋具此外無所須也二君退為曾公言之皆歎息盧
乃折簡遣(闕/)吏齎錢五萬為湯藥之奉平叔召吏至卧
内問知縣俸耶曰非也抑出之官帑耶曰非也將縣吏
若里正上户所率歛耶曰非也平叔曰財非天降地涌
何由而得辭不受吏再至不復視曰吾平生貧不唯今
日豈以五萬錢變吾志哉是夕卒年八十九曽公賢有
政聲冲澹類學道者為郡時年七十餘矣神骨清健至
九十餘乃卒盧君平江人資廉明滯訟有踰十年者皆
手為决遣旁郡邑以事詣朝省外臺者多求送歙縣後
為禮部侍郎周公以名臣謫筦庫不見其施設獨其流
風遺韻被此邦云
始鄉之老儒年過九十者曰崔君虞卿字顯仲能以世
次歴數吾縣自昔之為儒者縣北鄭鈞子平及願先大
父其次皆在一二數中願時尚幼不能盡其説先是本
朝達者有舒謝俞呂之屬矣中數十年學者不繼大父
生嘉祐間㓜獨知好書間輒買私習讀之曾大父無他
子方仰以治生業見猶怒之後察其誠乃已元豐中游
郡校時學者尚少大父出意為之衆未以為是及紹聖
中罷顧募行差役大户無免者知縣王君薦篤意勤學
凡家有受書一人則為盡免之同時富者子皆執役在
庭下見大父獨庭上與縣大夫抗禮由是羡慕始相勸
於學然大父晦不顯年九十餘耳目聰明得異書猶勤
閲之以封至朝請大夫諱舉字子直云而鄭氏越數世
至紹興間有登第者二人先同年胡銓仲平工聲律嘗
就廣文館試惟徳動天賦其用事處云明如虞帝雨無
納麓之迷令若成王風有出郊之反為考官所黜佗考
官過之取讀稱善問所以黜之之意考者以為觸忌諱
乃袖去自以其名取之竟論以為第一後至政和中始
登第方是時王氏經學行罷詩賦不用然每見等輩好
言其舊習至今胡氏一族為賦有典刑
汪屯田廷直微時與里人女約昏政和中諸州類試為
省元既登第所約女喪明其家使來謝不能復相當廷
直不可竟成之後赴調在京師貧甚舍於符寳汪公㑹
圍閉(闕/)方責金銀期且滿無以應間獨至汴上行屏營
有懐沙之意傍舍有人出止之問所須之數簾中出白
銀二十兩袖以歸符寳怪問所從得具以實對相與訪
其處無居者人以為隂徳之報
魯直在洛時歙人祝碩字有道因知命以識魯直及謫
黔中有道往訪之魯直為書帖云凡士大夫胷中不時
時以古今澆之則俗塵生其間照鏡則面目可憎對人
亦語言無味又贈以詞所謂長楊風挑青驄尾者也魯
直八月十七夜張寛夫園待月有詞云老子平生江南
江北最愛臨風笛孫郎微笑坐來聲噴霜竹蜀人謂笛
音如牘故用之嘗書一本贈碩今俗本改笛為曲非也
碩藏魯直文藁三枚率以連紙百幅為之改竄甚多
洪尚書知許州嘗為園訪境中所有江南草木萃而種
之下至紅躑躅之屬皆在焉號故里園時與賔佐游燕
其間蓋公富貴久然多在外故惓惓如此晚節竟歸故
鄉云
當艱難時孫公佑鎮此邦為人絶嚴明時統制國信臣
屯於此而郡南大姓所募弓手有閤門祇候宋與統之
號宋舍人待信臣尤桀驁至坐太守衙倚佑令牽去斬
之又張憲軍久留有錢糧官以為郡不時支糧捉手分
與録參衣相結擁至庭下佑出揖録參以上問彼來者
何人見節制兵馬而不聲喏何也叱斬之自通判以下
皆懼為懇凡數四乃已呼門者謂曰爾曷為縱之使入
後不得復爾取軍令狀門者退曰自今有輙入者我直
當殺之耳既畢乃使人將錢糧官詣憲軍憲不得已為
杖之佑約與糧而促其進發憲自詭三日行其政雖嚴
未嘗輕與人以徒罪公燕飲食及圃所供菜皆於供給
錢中尅還之
始方臘來宼時歙縣人程叔清家避地於城南有女年
十七父母計曰我等處此不幸則死獨此女年色方盛
萬一辱於賊何以見族黨乃呼謂曰吾州之俗尤以滛
為諱爾良家女也足未嘗出閨閫賊倘以兵脅爾當奈
何女曰兒豈從賊者必不可當以死拒之親族又從旁
審其語女因取所攜衣囊負以趨且為見執罵賊狀父
母喜曰果如是真吾女也吾聞死於兵者用道家説醮
九幽則能升濟魂魄爾勿慮女笑曰諾明日散處東塘
山中女適為賊所遇賊好謂曰吾以爾歸聖公毋憂不
富貴女曰爾輩欺天害人狗彘之不若何聖公也賊脅
以刃曰不從吾言必殺若女曰我知有官府不知有賊
賊先斷其髻益以好語誘之女且唾且罵賊知不可屈
刀亂下潰其尸乃去有二兒隠旁大石下備窺見本末
為其家言之皆悲喜因𦵏東塘山中願兄頌端規為作
𫝊
汪内翰少在郡齋數獨於爐亭中避人為文同舍迫而
觀之乃擬草制詞衆笑之中興遂居翰苑為代言之最
其除知本州謝表云惟今日股肱之郡實平生父母之
邦行路咨嗟全家感涕又云屬縣前驅初靡勞於草檄
行朝在望復何待於移關遺執政啟云城郭重來疑千
載去家之鶴交游半在或一時同隊之魚時汪丞相亦
杖節過家中宴作詩云兩兩泰階星一色亭亭華表鶴
雙歸公與唱和鄉里𫝊之在郡大興廟學先是公嘗為
鎮江作學記(闕/)府以白金致贐適至即以佐費歙縣多
賢宰舊有董君若王君景丞則黎君確既久事多逸近
嵗民間𫝊誦者鄭君鋭夫錢君瓌鄭君才髙詳練吏不
能欺先是郡科撥諸縣賦輸嵗不同掌計者竝縁大率
有増而無損縣素乏秔米時秋税以十分為率其四分
二釐科秔餘則為絹米錢米穤豆之屬明年郡案復改
科撥行下鄭請於守以為某始到官嘗受此數於下吏
矣在某任内願奉以周旋不願數更也乃按舊為籍齎
至前丐守為印書之由此終任無所増郡亦無乏事又
縣賦既重則役錢亦多嵗遂以其贏為傍縣顧役人君
以縣各用其人今驅縣民使出錢顧庸以給他縣令佐
之用非政之急者也乃度官用以賦取其尤貧不能出
者多寛之終任無一事不結絶者錢君廉潔愛民常言
瓌無他長正能忍饑三日耳其政務抑强扶弱於大辟
尤經意吏不得輕重其間差里長但用税錢不以人丁
多寡其科撥亦三嵗不改自二君去後今科秔至八分
有竒矣近有邵君巖者其操履如錢君資頗安靜而方
略不及也三君皆已蓋棺論定故私著之又績溪民言
孫君懋為宰不令里長督賦苐按省限里長不敢無故
至人門民亦樂輸末限既畢始謄欠付督之先是里長
領民錢為代輸者帛一尺為錢百五十數寸者取至百
錢孫君乃為第三等以下置零殘簿并匱於聽事側令
民得以尺寸自為鈔持錢投匱中少者至十餘錢皆面
給鈔與之即以其日銷簿其官司追逮民納在前而吏
不為銷者使代償之今為某官
宣和兵火後發地得故碑乃景徳中太守昭文學士趙
昻為其母立始昻父金吾大將軍延進娶晉州節度使
張温女廣順中昂大父中令暉鎮岐母張年十七生昂
累月而卒於岐昂始齔知之及壯登第入朝三十年志
求遺像每朝士銜命及謁告過岐下者必涕泣屬之皆
以嵗久訪求無所淳化中昂以右史判吏部南曹請自
訪之詔給假不解職仍勑郵𫝊供須經旬無所聞晝夜
悲啼逮還朝有得其繪像於僧寺中者至京師遺之昂
悲喜作詩自舊相宋公琪呂公蒙正暨臺閣名賢十九
人為之詩而翰林蘇承㫖易簡為贊曰英英趙君孺慕
終身孝發於性性通於神神啟其便復歸是真髙堂曉
懸和顔若春似以慈訓教其為臣蒸蒸趙君如聞音塵
饋奠以時哀號感鄰趙君為人天驥石麟趙君為文紅
藥白蘋出事聖主歸寧慈親忠孝言行無慙縉紳昂以
景徳初出守歙州明年郊禮因表求追封詞㫖哀切詔
贈清河縣太君又明年五月告至率官吏自歙安門結
綵導樂而刻告及所得詩贊為紀美追榮記立之西溪
太平寺今在學之左塾
王提刑謝事還家以名徳為縣大夫所敬慮鄰里干請
大榜于柱曰疇昔居官惡人請託今茲閑退來者不可
有言會郡守與公宿相好公往訪之親舊有追及公於
五嶺間者自以訟在郡願借公言為重公曰吾不欲出
為是故也使爾雖不因吾言得直人其可户曉耶遽命
駕還令佐有訪公為政者勸以寛賦役為國恤民爾與
劉丞相摯厚善其子蹈為婺源丞以父行事公公每見
但問尊公安否不及其他丞相去位坐累者衆獨了然
免於猜嫌嘗謂人云閭里鄉黨要在輯睦恩多怨少則
胷中常暇貲不耗散聞者轉以相告訟訴為衰
經界之行績溪以鄉均税税錢無所歸者百餘千乃强
均配之上田二百之外有溢至三百五十者訴者不已
太守趙監丞子遊始至以問孔目官章愈章請按沙漲
之田税錢當倚閣者百餘千餘以次均減然後定又諸
縣輸納或抑民使就整如遇寸則輸尺遇錢則輸兩遇
合即輸斗之類時歙縣貧民有以墳地税當輸正綿四
分折綿四分者攬户以為就整則為綿二兩取其錢八
百民因訴於州趙守復以問之章對以在律無有因請
徧下屬縣但按元數輸納而向之為錢八百者直輸綿
二錢為錢八十耳章平生多惠利其鞫獄務全活子元
崇兩首鄉薦遂登第今為夷陵令賢而有文
新安多佳山水又有前世許聶遺風以故人多好仙始
謝諫議微時讀書烏聊山市人有汪四者心愛敬公旦
就市得錢暮輒攜以相資嘗數日不來公下山問之人
云已盜驢竄去矣及公登第為蜀中縣令一日有道人
來訪者乃汪也與坐書室汪起畫壁為巖洞有朱門金
鎖解腰間鑰開之挽公同入公請歸白㛐汪遂先入比
出壁屹立如故汪亦不復見崇觀間有呂望天者行好
仰視為人作瓦卦語黙不常周殿撰戲贈以詩曰新安
呂望天一旦棄家縁朝就市㕓食暮歸空屋眠為君打
瓦卦乞我一文錢日日只如此已經三十年方臘未亂
前失所在近有金野仙者名梁之兩浙提刑受之子以
䕃為奉新尉一旦狂肆以病去官妻亦攜二女去之自
是食不繼然貌常充悦時時卧冰雪中體不慄晚常在
郡市好為人作詩及與人語往往有警誨得者皆以為
能知其意中事每三嵗貢輙預書得者姓氏嘗曰使吾
為物外神仙則難若塵中仙人拔生度死可庶㡬也每
言吾當以來嵗八月死幸無焚我至淳熙初年八月十
三日夜半起坐一榻揮扇自若視之已化矣郡人相與
壇之於紫陽山又有黄冠曹元育休寧人寄食歙縣之
長春里凡數十年未嘗有求於人破窗塵榻凝坐達旦
或一卧輙六七日一旦以衣物道具徧散鄰里遂卒
新安墨以黄山名數十年來造者乃在婺源黄岡山戴
彦衡呉滋為最彦衡自紹興八年以薦作復古殿等墨
其初降雙角龍樣是米待制元暉所畫繼作圭璧及戲
虎樣時議欲就禁苑為窑稍取九里松古松為之彦衡
以松生道旁平地不可用其後衢池工者載他山松往
造亦竟不成彦衡未㡬死嘗出貢餘一圭示米公米以
為罕有其比詩人呉可贈詩曰病來漫喜折釵股老去
尚懐雙脊龍他日扁舟會乘興摩娑圭璧小從容呉滋
家有汪内相帖云呉滋作墨新有能聲紹興庚申於新
安郡齋授以對膠法此墨是也試之當見其佳滋又求
題品於李參政漢老李公云已經評子矣呂舍人居仁
亦常遺以詩今上在東宫以滋所造甚佳例外支犒設
錢二萬
歙州軍事牒攝同十將兼衙前虞候充衙佐鄭槙牒奉
處分前件官推誠奉上戮力從戎登陴將匝於星灰禦
侮頗勞於蚤夜既殫勤瘁須議甄酬勉勵干城更期顯
級事須改補正同十將兼衙前虞候依前舊務牒舉者
准狀帖牒所由仍牒知者故牒光啟三年十月二十三
日牒使檢校右散騎常侍兼御史大夫呉圎右藏於歙
縣士人汪徳符子充家汪得之琶村鄭氏紙甚低小然
極𦂳厚自十將至姓名三印年月日四印其文曰歙州
之印印文刻缺而朱墨色皆如新
　
　
　
　
　
　
　
　
　
　
　
　
　
　
　新安志巻十
